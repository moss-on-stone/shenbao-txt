# 1885 - 274 - 4904486

 

Page 1

 
 
[五十三號畫報出售] [  申報舘主人啓]  
　　前月本埠到一矮人云産自意大利國其人身長不滿二尺手足相稱惟頭顱則與平人無異鬚髯如戟年約四十左右繞屋一走便恩休憩察其情形恐是幼年入歹人手矯揉造作而成者故特照蹭以供衆覽報首畫譜兩圖一山水一花卉係任君伯年所繪後附淞隱漫錄圖說一則准於二十六日出售此佈 
[仿印古今圖書集成樣本告白] [  申報館點石齋主人啓]  
　　本齋開印古今圖書集成减印一千五百部刻下人手嫻熟印出之書倍多於前然尚擬再添排手以求迅速竣事惟諸君散處遠方未能到局親視工程故將各編各興每種提出一卷并圖畫若干另印成一百二十餘頁訂成一大本筆畫之清晰印工之精妙有目共賞惟不能遍送買票諸君故交本埠外埠申昌售書處出售每本價洋二角諸君購閱可知此書之妙並擬將印成之書無論多少於明年正月間先行分給嗣後擬分期交書俾得先睹爲快惟是書板樣放大成本較多本齋所收之銀核計吃虧尚鉅而諸君得此實爲價廉物美其有未曾續繳第二次股銀者展於八月内一律轍齊連同第一次股單之號頭及股友姓名開示并交申報舘當卽掣回收據交執其有前在漢口買票者應職之股銀可就近送交漢口信和洋行蓋本舘已將空白收據　存該行自當立時塡給如過八月之期則當將寄存之空白收據收回幸勿自悞此布 
[論工部局整理租界事務當有其權]  
　　本館前藉一論謂輪船往來啓行之時或有機輪小損易於出事或致悞人性命當由工部局派人稽察又有本埠房屋舊而日敝左支右按岌岌可危出租於人不但恐有倒坍傷人而且防其殃及鄰家必須工部局派人查察早令興修此等事皆工部局之專責故不得不爲正告也繼而閱西字報亦有言及公家花園或當西人在彼遊眺之時適　鄕人駕駛糞船乘風破浪鼓行而過木犀風味不免鼻觀飽嘗是亦不便之一端因以爲此事亦當由工部局明定章程限以晷刻庶幾西人遊玩之時不至觸穢此言固亦有理盖工部局本有整頓地方營理街道房屋之責凡遇此等事　工部局不過而問焉未免曠厥司矣然而吾爲工部局計盖亦有難焉者數日之前三菱公司棧房堆有乾魚海錯氣味薰蒸不啻鮑魚之肆德總領事及其繙譯等官皆住該棧左近挈眷同居聞其氣味頗不能耐且恐致生疾病盖本埠今年夏　之交疫症盛行死者日不知其凡幾倘此等穢惡之氣薰蒸不已則致疾甚易故德總領事等官致函　工部局請具函致三菱公司設法移去比工部局信致該公司則該公司請其派人察視旋派人往觀則入其室而臭味儼然其實偪處此者殊有不可終日之勢乃該公司則仍不卽搬移必欲使之再函致日本領事官然後更爲設法不知日領事作何辦理卽此一端以觀之可知工部局之權頗有不能行者在也夫以工部局管理地方街道房屋此等積檅之地人不可以爲隣例以火油之不准多積恐致火灾穢物之不准隨地傾棄恐致疾疫固亦事同一律顧何以工部局之權於彼則令無不行於此則雖令不從乎且不但此也工部局因事而辭歇一所用之西句探該包探不服控之於總領事嗣經問官斷决令工部局給以洋一千元在問官之意固以包探爲工部局所用去留惟其所欲卽曰立有合同不得無故辭歇而此時工部局之辭之者亦必有道不能强之使再收用第以該包探辦事以來素稱得力則今日於辭歇之後酌給千金以酬前勞亦係法外推恩之意其用心可謂苦矣而西報論此事則猶以問官之意爲未當嘵嘵者曾無已時則是工部局之權并不能下行於本局所用之包探焉能更行於他處也乎夫棧中堆積海物臭味薰蒸最易致疾此地方上事工部局所宜禁者也卽使來告者非德總領事等官亦當爲之設法乃工部局於此事竟無法之可設當靜以待日本領事之命如此而欲其權之能行於租界聽其稽查輪船稽查房屋以及禁止糞船等事不亦難乎顧吾以爲此等事除工部局之外斷不能諉之他人俾越俎而爲之庖代然工部局而欲專派一人以經理此等事務則其人不得不予以權若工部局先不能自有其權則又將以何者予人此必不便之勢也竊以爲工部局於議事之時當與衆共相商榷公予工部局以權使之於輪船開行之先則派人前往查視免致誤人性命而於租界房屋之敝壞者立卽告知房東令其興修有不用命者或議所以罰之而於糞船之往來則必定以晷刻何時可以駛行何時不得開放此外有宜禁宜查之事亦皆得以隨時查禁一無掣肘之虞如是而工部局旣有其權乃可予人以權而稽查之責乃專而禁令之行乃勿惟反否則工部局欲查騐船隻而該船歸何國人管業必聽命于該國領事而稽查有所不便矣欲察視房屋而該屋係何國人之産必須聽命於該國官長而稽察有所不能矣至於船中所載行止無常尤爲難於施禁然則所謂請工部局查禁之事要皆不過紙上虚談空言無補又何足以見諸實事也哉抑又聞之前數日虹口之虹橋邊因無鐵欄致馬車誤駛入水西報論之謂工部局何以不置欄于彼團練兵拖砲事之馬老而不能用擬另購新馬西報又論之謂工部局何事而忽欲添購馬匹由是言之西人凡於華人之事往往不難力爭不難武斷而於外國人之事則卽索然氣餒非必其有所包庇也蓋實有出於無可如何者此亦西人之恥也平心而處之準情以行之衆皆悅服斯庶事可以順手而人無怨咨尤扼要之至計所願與各西人婉約商之 
[本館接奉電音]  
　　昨晚本館接到京師友人發來專電有八月二十九日諭旨三道敬謹譯登○八月二十九日奉旨詹事府左中允員缺照例戕海錕轉補所遺右中允員缺看擬正之文煥補授欽此同日奉旨工科給事中員缺着何桂芳補授欽此同日奉旨江南道監察御史員缺着魏迺襄補授欽此 
[河决駭聞]  
　　京友來函云刻聞黄河秋汛重復决口山左省垣頓成澤國嗷嗷哀鴈離散堪憐何天不厭災竟至如此耶吁 
[營口叢談]  
　　雷軍門正綰聞左侯相噩耗設祭於新砲臺之南荒郊灑涙悲從中來固不獨將軍部曲之感已○水灾以少河一帶爲最重田庄台等處次之該處灾民往往以飢餓之身作攘奪之計事主間或報官官亦無可如何 
 
 

Page 2

 
 
奉軍統領左軍門聞之躍然曰天災流行民命宜恤然宼亂之萌亦不可長遂派兵往拿十餘人以憑懲辦○被水以後雜粮價頗昻貴豢養牲畜者苦無物以喂飼之往往貶價出售爲近年來所罕見也○山東人某甲貿易關東囊資頗富遂作歸里之計於八月初六夜携寳銀三錠碎銀數十兩附搭汕頭輪船於時夜色迷濛上杉板時偶一失手竟將銀包墮入水中甲自此不得上船又不雇人打撈次早尚在是處呆立形同木雞見者無不歎息○傳聞醇邸會同李傅相至旅順口查閱砲臺其營口砲臺則委劉湘舲觀察前住查察○西大廟住持僧妙清卓錫於兹近三十載官紳咸敬重之近有女優自山東來招摇太甚當道命差驅之出境領班李某素知和尚神通廣大稽首慈雲乞爲緩頰妙清允之於是舞袖歌喉又得勾留數日慈悲法力於此見之 
[遠迓節麾]  
　　長江水師提督李與吾軍門自去秋海防戒嚴奉命駐守江隂要口運籌帷幄啓處不遑今夏和議告成軍門將駐防各事布置就緒卽於月前泝江上駛巡閱各防營並請假歸蕪湖官場探悉旌節將臨已在江干預備迎接八月二十日午後一點鐘時與帥坐大號長龍船用飛霆兵艦拖帶抵埠諸公子詣舟叩謁叙天倫之樂事張水陸之軍威兵艦卽奏西樂升炮九門送憲駕進口與帥旋坐長龍船駛進内河在土地巷起岸乘綠呢大轎前導親軍四十名晶頂衛隊十二名明藍頂頂馬一名進西門至節轅屬下各官紛紛呈遞手版未幾與帥排導拜客各官亦於翌晨至節轅禀安與帥四公子定於九月初八日完姻與帥尚須俟吉期過後再赴長江勘閱營伍云 
[鄂事叢述]  
　　八月初七日江寛輪船到漢述及沿途拘得扒手賊一到岸後譒载之而去稱此賊因此次金陵有撤回湘勇多名曾九帥乃按名給之以輪船客位票以示體恤在金陵臨發船票之先露風在外被匪偵知某勇得票後適患疾不能興遂轉售於親串不意此票被匪攫去當禀明帶兵官轉卽關照船士第幾號某名姓票失去倘有見面卽希根究賊蹤當船至黄州界船上照例收票果見失票該匪尚强辯不服衆客知有匪混入檢查已物果有兩客各失時辰表一枚立向該竊身上搜出原物遂縛賊痛打衆勇加功幾手垂斃船上恐其殞命乃閉置大艙到漢釋之○漢口大蔡家巷於八月初九初十問迭出兩事一係巷内甲乙兩婦口角繼之揮拳相毆中强而乙弱乙婦昏絶垂死經隣人舁乙婦回家尚未能甦嗣後不知果有性命憂否次日更有老嫗上街買物正街攤密人衆車轎紛來擁擠不堪該嫗甫出巷口正遇轎子如飛而來嫗行路滯澀被轎夫一推倒地轎卽冲出而去轎後更有糖包車推行而來輪從嫗足滖過脚骨立斷該車夫見嫗血流如注恐被拘捉棄糖車而遁不知去向後經該街隣舁嫗送仁濟醫院求治不知能否痊愈也○武漢三鎭近因鄕試又值撤勇致人數陡增數萬官場鑑於前事因而江面　道水陸各處添委員弁嚴俻密查晝夜梭巡川流不息八月初十日上街利濟巷後某木匠作有毆傷姦夫一事爲胡都戎所見當傳地保將該作主交保看守以俟傷勢如何倘有不測當將通案人犯送縣究辦也 
[京口火警]  
　　八月二十二日四鼓時京口西城外山巷内失火其光熊熊上燭霄漢洋水各龍疾馳灌敘湏臾卽熄計焚去草屋一二十間或謂火係匪徒所縱也二十三夜南門内民家又火焚去瓦房七八椽甫經水龍救熄而東門内又見火光迨水龍回身馳救已焚去某姓住房兩進計六七間及夜過半西門外登瀛橋尼庵又火琳宫貝闕盡付刼灰而附近之王家巷地方又被匪徒縱火計草屋二十間並瓦房六七楹都歸一炬良可慨也二十四日薛家巷又被匪徒縱火焚去草屋五十餘戸二十五日丹陽碼頭又焚去草屋六七間前後四日中火警疉出救者已疲於奔命殊令人聞而悚然 
[鴛湖秋訊]  
　　新任焦都戎於八月十六日舟抵東門官碼頭左右兩營汛兵員弁咸往迎迓前任胡都戎公館遷設北門大街陸宅焦都戎於十七日夘時接印進署各武員咸往禀見請安及外鎭汛官亦來禀謁請安嘉秀兩邑尊皆往拜賀下午都戎乘輿排導赴賀副戎公館侯副戎署兩處禀見并至嘉興府署拜會至侯副戎胡都戎則仍未聞有起程日期也○近來天時忽寒忽熱十四日大沛甘霖亦稍寒冷并聞雷聲隆隆各店舖收帳輩皆有怨聲幸中秋日暢晴收帳者不勝感頌十六日復雨一畫夜至十七晨始晴○十七日下午有小火輪拖帶安盧除和道官舟輕麗橋河泊荷花隄畔大約係開赴杭省者也○杭省清河坊某銀號日前有數人向購金葉竟被騙去金葉等貨約價千元該號當卽控告仁錢兩署禀懇緝捕兩邑尊據情卽飭差捕各役趕緊蹤跡追捕諸差當卽設法尋蹤緝拿直　嘉興界王店鎭訪知下落會同在鎭文武員弁并派兵役地保隨卽緝獲四名餘被逃去所獲之犯至嘉署過堂後卽派役護解起程赴省矣○前日有無錫快船來禾泊北門外據云某處　姓雇定囑放來禾以俟杭省鄕試畢回里某少君到禾當迎接過船不料該舟泊此尚無四日闔舟皆患時疫老幼男女竟斃五人之多刻下祇剩一老一幼吁慘矣 
[甬江鯉信]  
　　甯城馬眼漕某姓近因母病於某夜初更時分自慈溪陸家岙廟求藥歸來路過西門外白塔洋相近時已昏黑胆怯自　突有三人自後追亍而來一人將繩緊扣其頸兩人徧身摸索一無所得順手將某身上紡綢長衫剝下某咽喉被扣口不能言正在危急幸有人持燈前來三人始各釋手挾其長衫飛奔而逸某命在呼吸之間若携燈人遲到片刻必至氣塞不救矣○寗波近到一種外來遊民武負猴牽犬或戲拳弄棍充斥街市賣技歛錢又有遊方僧道肩挑行李向各店舖强募硬化稍不遂意便出言不遜居民鋪戸皆望而生畏地方官宜早設法驅逐也○甯郡臻和當係醋務橋巨紳之四弟所開當夥依恃東家之勢動輒欺貧已非一次近有中營某兵以衣物向該當兌拆他衣當夥某甲並不細閱票上之數多發大錢二百文迨某兵持衣出門始覺然兵已杳如黄鶴無可追尋遂商當房寫票之某乙將坐簿上標記以待來贖　扣除日前兵果往贖甲欲扣除某兵不允兩相爭論甲等恃强遂扭之痛毆某兵寡難敵衆狼狽而去訴知本營某弁某弁亦不過往問情由甲等藐視意其袒護某兵面相嘲試人多口雜反遭屈辱弁隨面禀中營甲等以爲一不做二不休反聳東家出首更誣其聚衆滋鬧巨紳之姪某庶常聽信一面之言不問情由擅扭某兵送縣請辦中營鄧叅戎大抱不平不避嫌怨親詣提署面禀前情軍門大奴擬將前情咨請撫憲發落某庶常始知被甲所悞自知理虧當將甲乙兩夥斥退一面又將某兵釋放挽人說和願備酒席演戯以息某弁之氣事始得寢云○戲本貞　雜出惟串客則有淫而無貞近聞寗波四鄕藉廟會爲名復萌故態竟爾通宵扮演傷風敗俗莫此爲甚急宜重申禁令是所望於賢有司已○前報甯波郡廟前後大殿告竣本擇八月下旬請神陞座開光兹悉漆匠一作尚未完工改芿十月間再行擇吉開光也○寗城毛家弄某姓養媳亦小家之碧玉也日前無故遭姑毒打媳誓不爲人是晚吞服阿芙蓉膏畢命媳之母家聞女遭屈死特向某姓理論其姑自知理虧央人說和情願出洋了結云 
[粤闈叢話]  
　　番禺某生才華卓犖素著文名卜榜花者咸推爲逢時利噐首場題紙既下得意疾書頗極行文之樂不料首藝甫脫稿卽被崇神昏對影喃喃書空咄咄口呆目定如醉如癡未克繕完卽怱怱提籃而出又順德某生素患瘋癲入場後舊疾復發踰垣越壁罔守場規巡綽官拘送提調欲以觵撻加之嗣察得確係患瘋卽釋之去○繙譯旗牛例於八月十七日進塲十八日命題十九日出塲試卷由監臨委員解部閱取本屇應試者僅五十餘名點名時各旗將領親臨彈壓供給所預備小饌按名饋給○首題擬作甚多而以李若農學士一篇爲最一時爭相傳寫幾於紙貴洛陽 
 
 

Page 3

 
 
[不准擅拘]  
　　本年三月十八日虹口華順肉莊私購硝磺由縣差金裕協保往前查拿被莊主誣訴捕房經黄太守訊明判押並着原差協同公廨差役沈洪緝拿索詐之張虎金張咸金昆季二人二張逃避無蹤未經提獲案延半載張虎金竟私自回來前日包探土阿二查悉潛匿城内徐榮榮家立卽帶夥至縣東某茶肆尋見王略與晤談虎金見勢不佳急圖逃逸該包探囑頭鋪地甲榮桂協拿地甲以未奉票提不敢專擅該包探堅欲拘提地甲無奈偕往縣署回明門丁由門丁轉禀莫邑尊邑尊飭傳該包探至案略詰緣由謂爾欲拘人須有憑據否則不得妄爲該包探禀稱拿張信票留在捕房邑尊著卽取來呈閱該包探隨出城取到捕頭名片及信票等件當晚投呈邑尊給以回信揮令退出次日傳問原差金裕禀稱張虎金卽張裕堂前于左咸金控邱　郎案内牽涉奉訊省釋至此案由趙松經辦邑尊傳問趙松謂張虎金如何來案趙票前曾騙來縣署現已奉釋邑尊着嚴拿務獲兩差唯唯退去邑尊查得該包探擅自拘人係地保夥吳小弟所指使遂飭傳到地保馮錫昌問爾夥何以擅領包探來城禀稱吳小弟並非小的之夥實係頭圖地保之夥邑尊着傳頭圖地保交吳究辦 
[請追抵欵]  
　　上海保險公司職董唐茂枝遣家丁趙升爲抱呈投英會審公廨探有樂鴻錩曾央王三福曹志坤將租地造屋向公司抵銀一千八百兩立有抵契王曹爲保人今因樂積欠利記洋行之地租已被該行歸房抵欠恐押欵無着且被積欠利銀四百餘兩爲特檢呈抵契請追羅太守准詞飭差立提樂鴻錩及保人王三福曹志坤到案於前晚庭訊趙升申訴前因樂則認抵銀兩因市面不佳殊難變賣　抵以致如此容措銀料理王曹供與略同太守隨着樂趕緊料理王曹既爲保人不能置身事外理合幫同清理 
[縣訊拐孩]  
　　吳金林控姪阿狗誘賣小孩應林一案本舘已將縣中研訊各情書之日報前晚莫邑尊復飭將在押之吳阿狗馮王氏移提歸案之粤婦陸許氏戚王氏續獲之陳阿八張阿裕提案研訊阿狗供稱拐賣應林雖屬小的起意然實由馮王氏領去小的祇得洋十八元餘由該氏輾轉託人事後瓜分用去至賣在何處小的實不知情馮王氏及陳張同供誘賣吳姓小孩一事小的等惟從中介弨賣於何處實不得知請訊陸許氏等便知下落邑尊命傳陸許氏戚王氏至案問爾等究將應林賣於何處從實供明可從寛宥兩婦同稱小婦人等平日全賴釬黹餬口决不敢作此勾當且與伊等素無一面之緣邑尊謂爾云此事並不干與試問爾家内兩孩從何來此戚王氏稱小婦人因無嗣續託隣人某姓及剃頭店主婦某氏大塊頭媽媽等人由江北買來賣契呈閱邑尊謂兩孩既由爾憑中價買可速將經手人指交隨諭連陸許氏一併交保其餘人証還押比追 
[召買房産]  
　　今春趙吳氏在縣呈控奚玉堂將城内姚醫馬弄房屋抵借不還一案縣中提訊情形節經列報奚挺押日久迄未繳銀莫邑尊因將房屋發封飭官匠估價召變給償該氏之銀所有告示一通照登于左特用府在任候補直隷州江蘇松江府上海縣正堂莫爲出示召變事案據趙吳氏控奚玉堂抵借無還一案業經提訊斷追節次逾限未繳當將房屋發封估價業由官匠禀覆前來合行出示召變爲此示仰諸色人等知悉如有自願承買者立卽備價呈縣核明給照執業毋稍觀望切切特示計開其房坐落二十五保九鋪姚醫馬弄奚姓第二進正屋三間廂房四間時值價錢五百千文正光緒十一年八月廿三日 
[淫兇可惡]  
　　縫工戚某僦居法大馬路吉如里底餘屋半椽賃於某甲甲係某局灶下厮每當漏下三商始賡珠泊飄燈之句其妻閉戸間居惟與樓上花枝終宵對影成衣夥某乙見而延之往往　以游同甲妻面合于氷　作　浚之巨前　交半乙　入熟睡私自上樓色膽包天　　　　　　　　娜　　　　　　娜　　　極　　甲妻方訴說原委乙忽高奮老拳猛向桃腮一擊卽乘間飛步脫逃翌日復糾人與戚尋竟不顧屬　　評　共稱尚欠工洋六元務須立時找付戚無可如何鳴捕拘乙管押想今日當解赴公庭長跪對簿矣 
[封姨惡劇]  
　　前日午後天忽隂霾東風作惡浦江中白浪滔天幾有倒海排山之勢所有舟舶無不震撼動摇有一白鼈壳船竟爾移錨漂去十六鋪集水街碼頭泊有駁米船三艘被浪擊翻其米悉被波臣所攫幸舟子盡皆救起不致殞命波濤然所失已不少矣 
[假照案送縣]  
　　竊銀案内供出之拆梢人譚三經包探孫寳生拘解公堂翁太守詰問之下譚供小的實姓陳名丹山並無拆稍之事因飭暫押捕房昨晨太守臨捕房時復提研鞫堅執如前太守着仍還押明日再解公堂至案中翦煥蘭等除竊銀外尚有假照僞札事情因飭連周阿春張得奎三人一并送縣莫邑尊立刻親提研究翦供僞照係王心田所爲小的從其學習描摹並未製成出售王住英界棋盤街小客棧内邑尊遂派差至英公廨知照捕房協同拘訊王供小的確曾與翦相識當同住萬安樓時翦誣小的竊表爭論成仇致被挾嫌妄供邑尊見其人尚誠實着卽央人保出張亦一同交保 
[烟妓計逃]  
　　麻二姑娘在小東門外開花烟館前晚有人預雇小轎停在橋沿意欲誘逃某妓妓急切不得出門忽生一計將麻二姑娘所生孩子抱至門前餵以果餌乘人不備挈孩同逃四處搜尋終似針沈大海結璘奔月計亦狡矣 
[英界公堂瑣案]  
　　應裕順稱開零剪店曾用計某爲夥因患病逝世爲之備棺成殮不料其子計阿才到來反向我饒舌爲此訴捕拘案計阿才供寗人向在杭州生理父親曾在同鄕人應裕順處爲夥身死不明來滬向應理說曾許給錢五百文復又翻悔致與爭執　被交捕應稱伊父身故代爲棺殮並無不合安有許給錢文之理計稱父與應轇轕尚多容再申訴太守謂計阿才不思報德反生枝節實屬非是既稱沿有下情押候過堂覆訊○朱桂山同楊阿順控王永莊攫錢由羅太守飭傳見証陳金榮再訊已列前報昨據包探王阿二將王永莊解案禀稱傳陳不到惟查得是案實因朱桂山發給小工錢人多口雜致與王永莊爭毆並無攫錢之事朱與王仍執前詞太守以朱所控難憑飭將王永莊開釋○包探楊阿炳稱郭定海報失布衣十餘件緝獲竊犯沈福亭并起原贓今將人贓送案失主亦投案郭定海請領贓究辦沈福亭認竊求恩羅太守隨判沈福亭管七天贓交失主○華捕稱湖州人周來卿至絲業會館經過捕房被竊大司務王必江所晒之釘靴當獲人贓送案請辦王亦投案請領周來卿供失業無聊曾至絲業會館向友人借錢未面回過捕房門口誤認取遺棄之釘靴自知不合乞爲施恩羅太守察得周固似生意中人從寛開釋嗣後不得貪小取咎贓交王領 
[法界公堂瑣案]  
　　陳如松欠銀一案徐炳春處欠銀已經完結而龔璞如處尚有經手之洋一百四十元未曾料理卽陳鶴年等買屋方單亦尚未取到陳建伯猶押捕房事總不了昨晨翁太守在捕房發落各案時龔投案稱陳鶴年肯加房價數十元惟須如松出立筆據方可付洋太守問建伯可曾寄信出去答稱信雖寄出未有回音太守謂龔曰既鶴年肯出洋元可前去說明將洋繳案卽給方單倘如松竟不到堂尚有建伯在押决無周折之理龔唯唯而退○前報列陸驛梅控追田單一案公堂將董茂銜王錫山卽王錫全送縣辦理後經縣署訊明知董向欠大立多及恒德莊銀洋因復將二人送入捕房收管翁太守謂縣中既已訊明王可釋放董之欠銀着按月拔還一百元由人立多及恆德莊各收一半昨該洋人並未到堂因定于今日再爲面諭○金利源碼頭小工頭蔡調順虧空逃逸後經林阿秀林永明控諸公堂提到蔡弟友良管押等情已登前報昨調順投案訴稱小的接得家信知原籍適遭水災急欲回去探望父母曾與林等說明如何說是逃避翁太守謂爾既與林等說明爲何 
 
 

Page 4

 
 
彼等不知至友良與爾可是同胞答稱是太守問去時可曾告知爾弟答稱伊在虹口故未告知太守謂父母大事不向同胞弟兄說知反關照非親非戚之林姓實屬詫異遂飭交妥保保出與林等將帳算明至五月底止盈虧如何呈明再核○陳戴氏遞禀訴稱小婦人從前爲妓同曾託傭婦陳楊氏經借洋一百元後經還去將據收刻已嫁李萬隆爲妻現李在漢口有信到來囑卽附輪全漢詎家中物件盡被陳楊氏扣　聲言須出洋一百元始肯交還翁太守問住午何處答稱現寓興聖街同和客棧太守准詞飭包探傳到陳楊氏詰訊之下陳楊氏供稱小婦人久在小姐處爲傭相安無事後小姐家湖北人張萬隆近復重來滬上太守問陳戴氏究竟是嫁　萬隆抑李萬隆陳戴氏稱實係李姓陳楊氏稱實係張姓可訪可查况現在小姐確從張處到來來時帶一女子於七月杪轉賣與人八月初二日先收洋二百元從前六月初旬託小婦人借洋三次合成一百元内五十元歸還前次本家因本家將物扣留還清後取物留存小婦人家至八月間小婦人知伊賣女得洋向之索取伊看先將筆據交來洎筆據送去竟將名字挖去扣住不還以作賴洋地步太守間陳戴氏曰伊之所言爾必聽得究竟確否陳戴氏含糊莫答太守謂筆據現在果已挖去名字楊氏所供定係實言爾恐伊控告因之先發制人居心實屬可惡遂着將陳戴氏交保限五日内繳洋 
[上海四馬路高易公館内籌賑公所求速惠賜兩粤賑欵俾得彚解接濟公啓]  
　　謹啓者廿八日辰刻接嚴祐之先生自廣西來電以災區甚廣不能徧及擇要五縣極少十五萬廣東邊界亦有最重數縣與懷集毗連不能不辦請速濟免斷手等因曾於昨　登報奉聞矣細閱電報所云廣東邊界亦有最重數縣不能不辦則廣東内地傷慘情形亦可概見至敝所屢接家鄕來函以前月潦水復漲補種晚稻未及長成盡行淹没云如此則前日之冲去尚可補種今日之冲去必待來年一遭再遭何堪設想况轉瞬嚴冬飢寒交迫比之五月間尤有甚焉兹議赶集賑欵速解接濟庶免斷手惟近日所收捐數寥寥無幾務乞各處善士廣爲設法諸鄕臺鼎力解囊俾得集腋成裘　源解濟禱切盻切特　登報叩求諸惟公鑒 
[上海絲業會館籌賑公所施少欽八月二十七日來啓]  
　　福建興化府施敏先太守啓宗勸募所屬紳耆救災恤鄰由本埠南市鹹瓜街同升泰桂圓號匯解來規銀五百兩來函委解粤省以資接濟足徵太守愛民如子念切痌瘝敝公所前次曾代施太守解過山東賑銀一批賢哉太守歌功頌德豈第各省灾黎已哉 
[靈方辟瘟]  
　　今秋瘟疫盛行近日蘇城四鄕正當方興之際證勢極速大都皆係寒閉以尋常痧氣諸藥治之絶無效騐馬培之先生傳來古方名爲霹靂丸有好善者經爲配合廣行分送屢試屢效並見神速異常因將此方寄呈貴館請入申報俾衆周知功德無量○急　時痧神效方霹靂丸專治寒閉腹痛吐瀉肢冷口噤不語神昏脉沉或伏每三錢開水化服小兒減半桂枝三兩八角丁香二兩防已一兩五錢烏藥一兩五錢川椒二兩五錢薤白頭二兩降香二兩五錢檳榔兩良姜一兩五錢小茴香二兩熟附子兩五錢草果一兩五靈脂一兩苡仁二兩五錢蓽澄茄二兩吳茱萸二兩雄黄二錢五分乾姜一兩五錢木香二兩石菖蒲一兩細辛一兩右藥生曬乾研末水泛丸不丸亦可此係半料加倍乃成全料忌榖食及米湯須過一週時方可如早食病必復發不救 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年八月二十二日京報全錄]  
　　宫門抄○閩督楊奏查明叅款議擬摺○署江藩王奏報署理藩篆日期摺○署江臬繆奏報接篆日期摺○雲督岑等奏爲遵旨查明緣由摺子○江督曾奏請旌表片○將軍穆等奏請飭部分别旌卹摺子○江撫德奏叅革知縣限繳摺○八月二十二日工部鴻臚寺廂白旗值日無引見○李中堂到京請安○潘祖蔭等塲内專摺請安○榮頤守護東陵謝恩○崑岡請假十日○秀吉續假五日○召見軍機醉王李中堂○皇上明日卯正二刻至壽星殿行禮○○帮辦軍務頭品頂戴閩浙總督臣楊昌濬跪奏爲副將被叅各欵查明議擬恭摺仰祈聖鑒事竊前任福建閩安協副將劉光明經前督臣何璟訪查劣跡會同撫臣張兆棟連銜奏叅查辦光緒八年十二月初二日内閣率上諭何璟奏特叅副將貪鄙不職請旨革職查辦一摺等因欽此轉行欽遵查辦並將把總黄廷銓咨部斥革歸案辦理旋值防務煩興致稽查覆兹據兼署福建臬司督粮道劉瑞祺曾同藩司沈保靖提集審明議詳前來臣覆加查核劉光明以軍功歴保花翎總兵由浙江瑞安恊副將調補福建閩安協副將光緒元年四月抵任至八年五月因俸滿晉京引見旋閩其在任時巡綽操防尚無貽悞原叅該革將信任劣弁黄廷銓夤緣舞弊收受各項陋規一節查黄廷銓係閩安協左營右哨頭司把總經劉光明派爲練兵左營正哨官兼充本衙傳號營中有舊廢弓廠地址各弁兵議建福德神祠兩旁廂廡作爲都守官廳適南路帮泰記鹽舘因弁兵巡緝私鹽出力情願捐助錢八十千文並勸令左右兩營隨意捐湊守備黄日高捐洋銀八十兩另案叅革把總劉國用捐洋銀三十圓又有大口汛捐洋銀十六圓均歸黄廷銓經手收辦黄廷銓亦捐有銀兩統作建祠之用此外委無收受規費又原叅該革將妄建生祠將該鄕水井圍入一節查原建福德神祠有水井圍在墻内仍聽兵民公用祠成後各兵以劉光明待人和厚私議於神座旁供一長生祿位牌劉光明先不知情迨巡洋回營行香瞥見隨飭將祿位牌銷燬專奉福德神旋卽卸篆以上各情節一時傳聞異詞且黄日高前有承修師船報竣劉光明復加核查加結稍遲亦傳爲有意勒索前督臣何璟訪聞委查人言嘖嘖而原奏聲明查無確數可見事出有因輾轉傳說之所誤也復查劉光明以實任副將於所屬弁兵派收捐款修建神祠並妄設長生祿位不能先事查禁致招物議業已叅革實屬咎無可辭惟上年七月劉光明督勇拒敵經何璟等奏報有案臣抵閩後出閱海口查係實情以叅革查辦之員無地方戰守之責猶能出而禦敵奞両顧身可否棄瑕錄用准其留營効力出自聖主逾格鴻慈已革把總黄廷銓藉建神祠經手歛錢雖非舞弊夤緣究屬不知檢束業經斥革應毋庸議捐資建祠各弁兵既無别故應免置議無干省釋所有查明議擬緣由臣謹會同前福建巡撫臣張汾棟恭摺具陳伏乞皇太后皇上聖鑒謹奏軍機大臣奉旨劉光明於所屬弁兵泒捐建祠各節毫無覺察獲咎較重所請留營之處着不准行餘依議欽此○○二品銜署理江西布政使按察使臣王嵩齡跪奏爲恭報微臣署理藩篆日期叩謝天恩仰祈聖鑒事竊臣於光緒十一年七月初一日奉撫臣德馨檄飭以布政使印務委臣署理遵於七月初四日准劉瑞芬將印信文卷移交前來當卽恭設香案望關叩頭謝恩祗領任事伏念臣一介庸愚毫無知識臬事監陳未盡涓埃之報藩條再綰益深氷履之忱凡察吏安民用人理財在在均關緊要如臣擣昧深懼弗勝惟有嚴考覈而求治理愼出納以重庫儲一切應辦事宜隨時禀商撫臣實心經理斷不敢以暫時權篆稍涉因循用答高厚鴻慈於萬一所有微臣署理藩篆日期並感激下忱理合繕摺叩謝天恩伏乞皇太后皇上聖鑒謹奏軍機大臣奉旨知道了欽此○○二品銜署江西按察使候補道臣繆德棻跪奏爲恭報微臣署理臬篆日期叩謝天恩仰祈聖鑒事竊臣於光緒十一年七月初一日奉撫臣德馨行知藩司印務委臬司王嵩齡署理遞遺臬司印務委臣署理隨於七月初四日准臬司王嵩齡將印信文卷委員齎送前來臣當卽恭設香案望闕叩頭祗領任事伏念臣吳中下士知識庸愚壯歲從征磨盾歴皖江浙水頻年承乏綰符攝鹽法糧儲忝臬司之曾權策凡才而竭力涓埃未報渥荷鴻慈兢惕方深恒虞蚊負兹復委權臬篆倍切悚惶查江右爲蕃庶要區臬司係刑名總滙矧值海氛甫靖尤當禁暴詰奸時事孔亟務在安民察吏如臣檮昧深懼弗勝惟有隨事禀承督撫臣認眞經理斷不敢稍涉因循以期仰答 
高厚生成於萬一所有微臣接署臬篆日期並感激下　謹恭摺叩謝天恩伏乞皇太后皇上聖鑒謹奏軍機大臣奉旨知道了欽此○○雲貴總督臣岑毓英雲南巡撫臣張凱跪奏爲遵旨查明滇省厘金實無可裁減提撥欵項恭摺仰祈聖鑒事竊臣等准部咨光緒十一年二月十八日奉上諭安徽鳳陽蕪湖各關淮北皖南厘金各局動支公費及外銷欵項爲數甚多等因欽此臣等遵卽轉行查辦去後兹據厘金總局司道史念祖等詳稱查滇省地居邊瘠貨鮮大宗向來設關只有厘金數亦無幾且不通江河津無扼要分卡少則商販繞越巡查密則甲費卽煩此勢所必然也自同治十三年定章各分局經費照一成開支總局用項核寔造報後於光緒三年復遵照部章無論總局分局概照一成給發各分局支銷八分以二分爲總局開支歴年均遵照辦理而各局時有不敷已迭次將各局卡及應裁經費悉力裁併勉歸一成開支之數實屬無可再减此外並無另有外銷欵目可以提出報撥等情詳請具奏前來臣等查滇省陸路抽厘收數較他省較少需費則較他省增多現局用只此一成别無欵目據詳無可再減確係實在情形臣等惟有仍督同該司道等隨時體察務令諸事核實不准稍有冒濫以仰副朝廷理財節用嚴杜侵漁至意所有遵旨查明緣由謹合詞恭摺具陳伏乞皇太后皇上聖鑒訓示謹奏軍機大臣奉旨戸部知道欽此○○曾國荃片再據署江甯縣知縣桂正華等禀稱安徽桐城縣生員汪鐸之毒孫氏於道光二十七年歸鐸爲室時年十八歲事翁姑以孝稱咸豐三年夫病該氏侍奉湯藥衣不解帶卒以不起遺一子僅三齡時該氏年甫二十四歲絶粒者四日既念翁姑在堂下有幼子乃慨然躬任事育之計翁姑先後病殁喪塟盡禮子至十三歲以疾摮復取族人子爲嗣教養以至成立該氏現年五十六歲計守節三十三年該員等以誼關桑梓不忍聽其湮没造具事實册結禀請具奏前來臣查各省節孝　女僑寓江省原籍無人呈報者歴經奏奉恩旨旌表有案今汪孫氏節孝可嘉年例亦符應請勅部照例旌表以彰至行而勵人心除將事實册結咨移部科查核外理合附片陳請伏乞聖鑒訓示謹奏軍機大臣奉旨汪孫氏著准其旌表禮部知道欽此○○帮辦軍務福州將軍臣穆圖善　辦軍務頭品頂戴閩浙總督臣楊昌濬革職暫緩交卸福建巡撫臣張兆棟署理船政福建按察使臣裴蔭森跪奏爲續查馬江陣傷亡故員弁勇役人等彚開清單籲懇天恩敕部分别議卹以慰忠魂恭摺仰祈聖鑒事竊照上年馬江諸將士竭力鏖戰所有陣亡傷故員弁兵勇人等業經前會辦防務臣張佩綸曁臣穆圖善先後彚請賜卹此外未卹人等並經各營屬報由司局造册詳經臣等奏咨請卹各在案兹臣蔭森續查各輪船曁各軍陣亡傷亡文武員弁勇役人等尚有六百一十八員名送由福建藩司沈保靖會同善後局司道轉造清册詳請泰卹前來臣等逐加查核各該員弁等或力戰陣亡或受傷殞命均能爲國宣勞殁於王事合無仰懇天恩分别旌卹以彰忠節而慰幽魂除將員名清册分咨吏禮兵三部並飭取生前履歴另咨外臣等謹臚列清單合詞恭摺具陳伏乞皇太后皇上聖鑒勅部議覆施行謹奏軍機大臣奉旨所有單開之梁梓方等均着分别旌卹該部知道單併發欽此○○江西巡撫臣德馨跪奏爲知縣虧短交代銀兩延不完解請旨暫行革職　限追繳恭摺仰祈聖鑒事竊查州縣經徵錢粮絲毫皆關國帑不准稍有虧挪况准部奏定新章州縣交代勒限結報尤應按欵交清豈容任意延宕兹查前署崇仁縣事試用知縣李德頴前在崇仁縣交代　經算明定册除陸續完解尚有徵存各年丁漕正雜各欵銀九千三百餘兩屢催不解實屬　玩已極現在交代定限已逾斷難再事姑容據藩司劉瑞芬臬司王嵩齡署督粮道陳志培轉據該管道府揭報前來相應據實奏叅請旨將前署崇仁縣事試用知縣李德潁暫行革職勒限一個月將所短銀兩掃數完繳如該員能知愧奮依限解清再行奏請開復倘敢仍前延宕另行從嚴叅辦所有此案交代應造送部册結容俟叅限届滿有無完解再行辦理除咨戸部查照外臣謹會同兩江總營臣曾國蔡恭摺具奏伏乞皇太后皇上聖鑒訓示謹奏軍機大臣奉旨着照所請該部知道欽此 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十一年八月二十三日京報全錄]  
　　宫門抄○江督曾奏二品廕生接襲世職摺○晋撫奎奏叅同知片○閩督楊等奏覆變通籌辦開源節流各欵摺○雲督岑 
奏懇賜卹片○江撫德奏叅府經歴疏失解犯摺○川督丁奏甄别知州片○黔撫李奏揀員請補副將員缺摺○八月二十三日内務府國子監鑲紅旂值日無引見○徐樹銘假滿請安○李中堂預備召見○侍衛處奏派口外賜奠派出鍾秀郭勒敏布富林布○禮部奏請覆試期旨着於二十七日○又奏派稽查中左門之護軍統領派出八額駙○召見軍機李中堂○○太子少保兩江總督一等威毅伯臣曾國荃跪奏爲二品廕牛請接襲騎都尉世職恭摺仰祈聖鑒事繼原任江南福山鎭總兵熊登武前於同治三年克復金陵案内欽奉上諭提督銜記名總兵熊登武着交軍機處記名等因欽此旋經補授福山鎭總兵光緒六年因病開缺七年七月初一日在籍病故所遺騎都尉世職自應照例接襲兹據二品廕生熊鴻儀呈稱現年十九歲湖南湘鄕縣人生父熊登武前於光緒元年在福山鎭總兵任内恭逢恩詔准廕一子生係嫡長子當經呈蒙兵部議准承廕二品廕生在案生父所遺騎都尉世職自應呈請接襲惟現在奉母寄居江南未能回籍辦理遵照部章取具同鄕官印結並備具宗圖供結由生父服官江南省分呈請照例騐看給咨送部引見恭候欽定等情前來經臣騐看得該廕生熊鴻儀年壯才敏振作有爲既據聲明現在奉母寄居江南未能回籍請辦遵竟取具同鄕官印結請由熊登武服官江南省分呈請接襲核與定章尚屬相符除照例給咨送部引見恭候欽定並將宗圖各結咨部核議一面咨會湖南巡撫臣照章轉飭湘鄕縣查明原籍有無親族是否屬實取結另咨外謹會同江蘇巡撫臣衛榮光恭摺具陳伏乞皇太后皇上聖鑒訓示謹奏軍機大臣奉旨兵部議奏欽此○○奎斌片再文水汾陽兩縣所屬之峪河每值山水漲發勢甚澎湃沿河村莊輒被水患上年二月前撫臣張之洞因議分段修濬並於舊河之西創開新河導溜分趨藉殺水勢檄委准補薩拉齊同知徐炢承修中叚新工未半山水驟發河水被淹其時猝難預防尚非承辦之員有心貽悞本年五六月間隂雨接續臣復一再告誡以汾水已多漫溢灌潰叚堤堰斷不可略有草率致誤要工不圖甫報工竣正飭委員騐收之際該叚申堡馬寨二村東西堤先後决口每口數丈至數十丈不等雖今年雨水過大各處河流同時潰溢爲歴來所罕見而該同知承修年餘卒任河水潰堤横溢附近地畝被淹較多實屬辦理不善咎無可辭據布政使高崇基揭叅前來相應請旨將承修文峪河中段委員准補薩拉齊同知徐炢先行摘頂勒限培修以觀後効除被水村莊成災分數查明另奏外理合據實附片奏叅伏乞聖鑒謹奏軍機大臣奉旨著照所請該部知道欽此○○帮辦軍務頭品頂戴閩浙總督臣楊昌濬革職暫緩交卸福建巡撫臣張兆棟跪 
奏爲閩省奉到開源節流各條欵議覆變通籌辦恭摺仰祈聖鑒事竊臣等先准部咨議奏開源節流事宜一摺欽奉懿旨依議欽此刊刷原奉恭錄咨閩欽遵辦理等因遵查閩省負山濱海並非地大物博之區近來市景日難商民生計日蹙常年賦稅以外原無牛財之方諸臣用欵節次遵奉諭旨核實岀裁亦無浮濫之弊惟各省地方情形既屬互異一切時事亦復參差必須審機度勢分别妥籌辦理兹將部議各項條欵與閩省政事民情參互考核公同裁酌或揆諸束局勉力籌辦或循照舊章毋煩變更或有扞格難行或須變通盡利據福建布政使沈保靖會同善後稅厘局司道逐一開摺議覆前來臣等覆查閩省地瘠民貧每歲徵丁糧不及百萬全額厘金茶稅等項酌濟餉源實已不遺餘力其一切陋規冗費大學士臣左宗棠前在閩督任内詳加厘剔亦已涓滴歸公此次議覆各欵曾經再三叅酌俱係實情臣等惟有悉心籌畫盡力勾稽或於財賦源流另有可開可節之處仍當隨時隨事據實上陳以仰副 
朝廷益國裕民之至意除咨部外謹繕清單合詞恭摺具奏伏乞皇太后皇上聖鑒勅部查照施行再此案核實開辦輾轉稽察以致稍延時日合併聲明謹奏軍機大臣奉旨戸部知道單併發欽此○○岑毓英片再臣查降補同知劉汝璆於三月内奉善後局司道派委解餉出關到臣營次交收訖當卽令其回省銷差因值烟瘴盛發該員冒瘴而行沿途吐瀉抵省後醫藥罔效因瘴身故兹據該故員之子劉運通劉運鯤等禀報前來深堪憫惻合無仰懇天恩賞准勅部將該故員劉汝璆照軍營瘴故例議卹以慰幽魂謹附片具陳伏乞聖鑒訓示謹奏軍機大臣奉旨劉汝璆着交部照軍營瘴故例議卹欽此○○江西巡撫臣德馨跪奏爲特叅管解秋審發回斬犯中途疏失之府經歴請旨解任質審並將簽差不愼之知縣交部議處恭摺奏祈聖鑒事竊據新淦縣知縣紀昶禀稱光緒十一年該縣秋審斬犯傅發富與另案秋審絞犯楊萬沅楊倣仁陳渭興等經該縣添派丁役由府委員臨江府經歴汪嘉誠督解晋省提勘後一併發回本年四月二十四日解至清江縣二十五日由清江縣照例添派兵役護押轉解是日傍晚時行抵新淦縣屬界埠地方過渡該處水漲河寛渡船窄小囚籠重大難載並不能乘坐多人經委員督同解役人等將傅發富提出木籠飭令差役姚　楊正押犯坐船木籠繩繫船艄分批過渡船至中流傅發富起身小解以致船身傾側詎傅發富站立不穩翻跌落河時值風狂浪大打往下遊經委員督同丁役船戸沿河撈緝無蹤將楊萬沅等三名押解回縣報縣撈緝無護等情並據清江縣知縣馮蘭森禀同前由臣查該犯傅發富係新喻縣人因聽從昔存今故之龔沅明並糾同在逃之周淪材称後私鑄小錢十千以上審依私鑄銅錢數在十千以上爲首斬監候例擬斬監候具題接准部覆入於光緒十一年秋審解省提勘後發回之犯該委員汪嘉誠奉委管解死罪重囚自應小心防範乃該委員於人犯過渡並不親督兵役愼密嚴防迨重犯落河又不能卽時撈獲以致疎失重囚已屬玩忽且恐有私開刑具故縱揑報情弊亟應澈底根究從嚴叅辦據藩臬兩司轉據該管道府揭報前來相應據實奏叅請旨將管解官臨江府經歴汪嘉誠解任以便提同兵役嚴審確情按律擬辦至新淦縣知縣紀昶清江縣知縣馮蘭森簽差護解不愼均屬咎無可辭應請先行交部議處除一面委員馳赴新淦縣確查傅發富是否實係過渡落河現在生死下落勘明失事地方查傳船戸提同源解兵役姚　等一併解省審辦並關移隣封營縣一體嚴緝逃犯傅發富務獲究報外臣謹會同兩江總督臣曾國荃恭摺具奏伏乞皇太后 
皇上聖鑒訓示再該犯傅發富已入於光緒十一年秋審情寔具題在案今犯已落河無蹤並請勅下刑部在於秋審本内將該犯傳發富開除合併陳明謹奏軍機大臣奉旨着照所請該部知道欽此○○署貴州巡撫布政使臣李用清跪奏爲揀員請補副將員缺以重職守恭摺由驛具奏仰祈聖鑒事竊照遵義恊副將何鳳鳴因病出缺經臣會同督臣岑毓英恭疏題報並聲明員缺扣留外補接准部覆在案查該副將駐紥遵義界連川省巡防最關緊要非精明幹練之員不足以資控馭臣於通省儘先副將内逐加遴選查有提督銜總兵用留黔儘先前副將借補提標右營遊擊高德元現年三十九歲湖南甯鄕縣人同治元年投効楚軍武字營因迭次剿賊出力由六品軍功遞保以叅將留黔儘先補用又因勦平牛角坡香爐山等處堅巢保奏同治十二年九月二十八日奉上諭着免補叅將以副將仍留原省遇缺儘先前補用並賞給敷勇巴圖魯名號欽此又於攻拔興義府新城各城底定全黔案内保俟補副將後以總兵仍留原省補用又於克復下江永從廳縣各城保加提督銜光緒三年借補松桃恊右營遊擊五年調補提標右營遊擊接准部覆到任九年請咨赴部引見領照回黔該員智勇兼優饒有將略以之請補遵義協副將洵堪勝任與例亦符相應仰懇天恩俯准將高德元補授遵義協副將實於地方營務均有裨益如蒙俞允該員係儘先前副將請補副將銜調相當毋庸送部引見所遺提標右營遊擊係部推之缺黔省現有應補人員應請扣留外補合併陳明除咨部科查照外謹會同雲貴總督臣岑毓英貴州提督臣羅孝連合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○丁寳楨片再查吏部奏定章程道府州縣等官無論何項勞績保歸候補者以到省之日起予限一年由督撫詳加察看取具考語奏明分别煩簡補用等因兹查有候補班儘先補用知州王經到省一年期滿例應甄别據藩臬兩司造具該員履歴清册會詳請奏前來臣查該員王經辦公勤愼堪以本班留川補用除册送部外理合附片具奏伏乞聖鑒謹奏軍機大臣奉旨吏部知道欽此 
 
