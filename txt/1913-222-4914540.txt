# 1913 - 222 - 4914540

 

Page 1

 
 
外論 
[論中國西通大鐵道之重要附譯地訥氏說略（四）（游歐客）]  
　　東三省爲俄日壟斷識時之彦始倡門户開放引入美德英之勢力以爲抵制惜爲時已太晚卒之法庫門鐵路錦愛鐵路皆不能有所成就徒呼負負而已今者雲南四川英法又見逼矣特其病症未如東三省之顯著而英爲自由黨秉政對外力量薄弱即今以欲施於東三省之策施之雲南四川阻力當不强固竊意滇蜀一路久議而無成功緬滇一路即地納氏所稱西通大鐵路者猶爲國人所未道及誠能將此兩路與川漢粤漢兩路同時並舉一氣呵成則内之可以連雲南四川於腹地血脈大爲流通外之可以握歐亞交通之鎖鑰經濟大爲發達其有以振新氣象夫豈淺鮮也哉萬一資本難籌不妨募集外債即就英德法美四國匀配權利與川漢粤漢辦法略相彷彿愼定合同主權在我則外交上英法固無詞以相難德美資本亦可引入雲南四川方面與英法隱相對峙况德美於川漢工程上早已植有基礎是原有浸假注於雲南之趨向在我固爲甚便即於揚子江流域之英國勢力範圍亦可以此牽掣不能無所影響譬諸圍棋閒中做眼即謂此著爲吾外交之眼當無不可嗚呼列强對於中國其保全瓜分所取决全視均勢之能存在與否及均勢之能普徧與否其均勢所到之處即爲保全最力之處此中消息甚微國而望人保全徒增吾慚憤耳復夫何言雖然就外交言外交固舍此無他法也 
[歐亞交通之關鍵]  
　　中國西通大鐵路者連絡歐亞大路線之一也此線成工之後則從北京抵歐洲爲程不過八日且所經過地點皆係繁富之區較之西伯利亞沙漠千里相去霄壤其所關於政治及軍事者姑勿具論即以經濟而言亦有無窮之利也兹先就路線之經歷者述之 
　　其在中國境内京漢一段旣已竣工開車多年其由漢口至四川者即所謂川漢鐵路己由中國政府向英美德法四國借欵開辦其約已於千九百九年三月訂定其在歐　境内有二幹綫可與印度交通其第一線自君士坦丁起貫中央亞細亞繞地中海沿岸諸大埠如色美海亞勒散得迭亞達拉等處從現修之貝格達特鐵路穿過波斯經阿富汗斯坦或接印度界内已成之甘達哈至克爾埔鐵路或接印度界内將修之北察勿鐵路其第二綫自俄國來從裏海經俄屬土耳其斯坦巳成之安地查奴鐵路過帕米爾高原以接北察勿鐵路此線近始開勘較之接甘達哈至克爾埔一綫略爲便捷以上所舉兩綫均由列强合議現已從事修築裏海一綫爲英俄合修波斯一線爲英俄德合修均已次第開工數年之内全路定可告成此種分枝辦法出諸英人外交手腕自無待言將來此線一成西伯利亞商貨概將爲所吸收况在印度鐵軌早已星羅棋布緬甸境内亦同共計路綫之長不下五萬六百六十七啟羅邁當循甘舒河流域直至甲爾居達成爲一大幹路惟入加地亞後不南經甲爾居達取其直綫而乃繞過潘加爾全境富庶之區以抵於錫爾加此段即世所稱之馬寧路也現雖尚未動工將來當由一英公司修築其成又計日而待也計其入温脱後則可 
 
 
 

Page 2

 
 
接連緬甸境内諸大鐵路直抵新街該地爲商務重要之區據伊哈瓦底江之上流道途平坦路綫不過一百二十啓羅邁當英人已定爲璧莫鐵路公司修築當與本篇所計畫之新街雲南一線同時興工由此觀之則歐亞交通新綫幾已大半告成自北京至四川一段及自君士坦丁至新街一段或已工程告竣或已决議興修其所未經營者僅有新街至雲南一段雲南至四川一段而已而新街至雲南一段尤握國際上之樞紐爲歐亞交通重要關鍵是即本篇之所從事者也（未完） 
時評 
[包圍中之上海（無名）]  
　　製造局之戰迄無了期而吳淞之戰又將開始今日無端忽而又有閘北之風潮於是全上海之居民忽而移南忽而遷北自朝至暮皆在於驚濤駭潮之中即此一端我上海人民之受害者已無窮矣而况復有砲火流彈之不擇地而來耶 
　　我人日夜望兵事之早了不謂愈演而愈蔓延豈天禍上海不使焦土不止也耶 
[命令]  
　　七月二十六日臨時大總統命令本大總統竊維方今國競極烈之時非團結於内不能競存於外百年以來世界各國或起自蕞爾而忽躋盛强或本席豐基而剪焉澌滅揆所由來大抵衆志協和之邦雖小莫禦民情睽乖之國雖大必亡睽乖所起率緣數端或階級互鬩或教宗分爭或種族相猜或地方生畛有一於此則國家失其統治之本能勢且離析分崩自招宰割國亡種滅恆必由兹我中國藉先民之威靈植統一之崇址前舉四弊他國所引爲公患者我無一焉用能以四百兆衆共棲一域相友相助無貳無虞歷數千年發揚盛大雖喪亂間作而國本不摇自前清之季民苦秕政欲圖改革爲障滋多振奇之士舍經行權時或利用簡單之感情標舉種族界限以相刺激雖一時獲收奇效然識者深罹以此開國民反目之漸戚然憂之幸我邦人諸友洞明理勢防患未然當帝制旣訖之時申五族一家之義前此種姓猜忌之跡雲過天空民國始基鞏固不拔職此之由乃數月以來少數不逞之徒爲野心所驅不惜倒行逆施假名號以爭權利遂乃倡南北地方之邪說妄肆簧鼓熒惑聽聞夫我國之大一統秦漢迄今二千年矣幽燕楚越同軌同文率土普天如兄如弟况自共和肇布憂樂相共萬衆一心以載民國譬諸赤子之怙恃其父母誰恩誰怨何嫌何疑今無端造作妖言希圖挑撥一若深憾國家之統一而必從而離之惟恐人民之協和而故從而間之詩曰讒人罔極交亂四國又曰自有肺腸傳民卒狂本大總統誠不解彼輩何仇於宗國乃必欲裂之毁之而始爲快也夫感情之爲物挑撥極易而融弭綦難苟地方畛域之見一度中於人心則豈惟南北而巳必且省與省相猜縣與縣相妬鄉與鄉相持勢將舉先民艱難締造之國家剖爲什伯千萬以返於部落之舊其人民則日相攜貳動如寇讎雖在閉關自守之時猶不足以爲國况今日承累世之敝而立於羣雄之間者哉今兹用兵奉辭伐罪蕩彼羣醜夫亦何難顧本大總統所最痛心者當此國家多難之時乃更有此不祥之事就令指顧之間廓清　定而人民生命財産所損幾何國家財政負担增窘安極言念及此無滬可揮養癰厚毒循省旣有所不安斷臂全身苦痛亦曷其有旣本大總統旣以不德濫膺重寄綆短汲深卒遘大難奉職無狀受事之日父老旣以此完全統一國家託諸藐躬受代之時藐躬義當以此完全統一國家還諸父老是用雪涕誓師哀矜執訊豈云凟武實以完責一俟凶慝蕩平國基奠定行將自劾以謝天下尤願我國民上懷先烈念綱維締搆之維艱外鑑時勢懍競爭生存之不易勿更以猜忌涣大羣勿更以訌爭喪元氣勿更以分鬩啓戎心勿更以擾攘滯進步昔日本經西南一役而憲政以成美國經放奴之爭而國權斯振多難興邦禍兮福倚倘我國民念今日之深痛鉅創而平心以察其受病之原其惡因造自政府者則督責政府便懺改之其惡因造自社會者則合全社會之人各自懺改之人人皆有悔禍之心國家庶有自存之道轉危爲安因剥得復天時人事或將在兹本大總統不敏竊願與國人共矢斯志也此令任命龍濟光爲廣東鎭撫使此令 
　　任命龍覲光爲廣東鎭撫副使此令 
　　迭據新嘉坡檳楖嶼僑商廣州總商會香港澳門各政黨各行業商民人等屢電稱本月十八日都督陳烱明在議會拔刀威逼議員宣告獨立乞派兵挽救速討逆賊等情情形迫切衆口一詞廣東經兵燹之餘瘡痍未復迭飭各師旅長等嚴守秩序保衞地方不意陳炯明狼子野心背國叛立粤人水深火熱泣血椎心披閱電文不忍卒讀各該商民深明大義任俠可風陳烱明禍國禍鄉竟敢通電各省措詞狂悖罪不容誅應卽褫去廣東都督職官並撤銷陸軍中將曁上將銜著龍濟光督飭各師旅長派兵聲討懸賞拿辦其被脅之徒但能立功自拔概免深究此令 
　　代理國務總理段祺瑞呈稱據雲南民政長羅佩金轉呈滇中觀察使周鍾嶽呈請任命王振聲爲内務科科長叚澍霖爲財政科科長李文清爲教育科科長金均鎔爲實業科科長應照准此令蒙藏事務局呈稱核覆熱河都統請奬額嘛羅布桑拉希擬請准予優奬等語該喇嘛効忠助順不惑浮言並拿獲庫諜交縣究辦洵屬有功大局應給予默爾根綽爾濟名號用昭激勸此令 
　　七月二十七日臨時大總統命令兹改定担架術令第五條公布之此令 
安徽民政長兼署都督孫多森着免去本官此令 
　　任命倪嗣冲兼署安徽民政長此令 
　　方玉普特授予勳五位此令 
　　任命彭光烈爲川邊陸軍第一師師長孫兆鸞爲川邊陸軍第二師師長劉存厚爲四川陸軍第二師師長熊克武爲四川陸軍第三師師長此令 
　　陸軍總長段祺瑞呈請授劉文藻爲陸軍一等軍需正應照准此令 
　　陸軍總長段祺瑞呈請授雷錫爲陸軍一等測量正劉永淦國勳任天錫解德鄰程立民爲陸軍二等測量正馬景南曾世藩王思輔劉勉臧焜田統宇爲陸軍三等測量正應照准此令 
　　陸軍總長段祺瑞呈請授王憲芝爲陸軍步兵上校應照准此令陸軍總長段祺瑞呈請授朱光琳爲陸軍步兵上校胡思光爲陸軍步兵中校並加陸軍步兵上校銜邱理孚爲陸軍長校並加陸軍騎兵上校銜李槍生爲陸軍步兵中校金夀爲陸軍騎兵中校孫景雲爲陸軍炮兵中校何廷榆爲陸軍騎兵少校並加陸軍騎兵中校銜邢繩祖何上林梁仁駿爲陸軍騎兵少校應照准此令司法總長許世英呈請任命王義檢爲直隸高等審判廳推事充直隷第一高等審判分廳監督推事署直隷高等檢察廳檢察官曹祖蕃充直隷第一高等檢察分廳監督檢察官王錫鑾署直隷高等檢察廳檢察官充直隷第一高等檢察分廳檢察官應照准此令 
　　交通總長朱啓鈐呈稱秘書盧毅呈請辭職盧毅准免本官此令近因軍情緊急謡諑繁興國會爲立法機關理應尊重着軍警各管官隨時認眞保護議員除内亂罪及現行犯外均得受約法上之保障該管官勿應疏虞以尊法權此令 
[警信]  
　　本埠訪稿昨晚（二十八）自八點四十分起至今早六時製造局方面又有戰事南軍仍未能攻入製造局 
　　本埠訪稿今晚（二十九）九點鐘時製造局又聞砲聲未幾即滅 
　　本埠訪稿程雪樓都督前電致章梓洪承典陳之驥勸其及早息兵並代勸黄興今日得章洪電謂即遵命並謂黄興已離寕寕城巳託陳之驥暫爲代理請程速往又蔡寅陳之驥亦有電來請程速往謂黄興章梓均巳離寧云云程接電後尚未答覆 
　　北京專電此間官中人皆信吳淞砲台將不攻自破及臨淮將有一巨戰南京十日内可破馮國璋或將由南渡粤云云 
[專電]  
　　北京電公使團因滬領袖領事之請求特會議决定上海二十里内中立之說作罷（一）因兩方戰事已開始（二）上海領事團尚無實力足維持眞正中立至滬工部局决議驅逐黄陳等出界之說尚未提到北京使團據外人預料恐未能决許因使團會議性質俱有一國反對即不成立 
　　北京電政友共和兩黨提議先舉總統現國民黨仍主維持國會今日參議院係因反對熊總理案故意逃席衆議院今日議議院法據此國會仍不至破散因日前誤捕國民黨議員數人旋即釋放事進步黨王家襄王乃昌等陸續提出質問當局者巳力加申飭戒嚴雖下除警戒報館偵查奸人外一切警察規則並無更易昨商會誤解以爲夜十時後將杜絕行人特發布告勸解今日警備處已發令更正 
　　北京電日使山座昨日到京伊集院初三歸 
　　蕪湖電蕪湖張子剛軍隊開往大通船隻悉掛紅十字會旗該鎭紅十字會員已與交涉 
　　蕪湖電龔振鵬因與程芝萱意見不合前日藉購辦槍械携欵兩萬兩往滬 
　　蕪湖電皖江報館二十七晚有國民黨員率軍隊數十人藉搜查軍火爲名將該館抄毁一空並拘去排字工人兩名經理編輯先期出外幸未遇害損失甚鉅 
[特約路透電]  
　　徐州府電張勳及馮國璋巳抵此間張勳之兵總計萬名現向韓莊進發然後由該處乘艇由運河南下鎭江馮國璋之兵巳分七次運南每次共車四十八輛尚有軍隊甚多亦陸續離此 
　　徐州府電聞兩軍昨在固鎭小戰南軍三次希圖炸毁一橋 
　　北京電山東都督電稱官軍在徐州獲南軍大砲及麥肯沁砲十五尊子彈三十萬粒各方面之官軍現巳結合追擊南軍 
　　北京電袁總統命令據叚芝貴來電及其他消息湖口東西砲台已於本月二十五日克復李烈鈞於各兵艦開往助戰時逃避豫料各炮台指日可全克復全境土匪均可掃盡此次戰勝雖由上天不佑暴徒之故然亦將士勇戰有以致之故着卽解洋十萬元與江西宣撫使論功行賞至死傷之將士當詳查以便撫卹並當懸賞拘拿李烈鈞又命宣撫使設法安撫因亂事受害之商民 
　　北京電陜西都督致電政府請准率兵南征 
　　北京電鄭汝成巳任爲上海鎭守使 
　　北京電聞禁止煽亂出版品及拘拿上海某某數報負責任之辦事員問題現正在討論之中上海工部局對於此次亂事近曾宣布政策乃竟毫無舉動且不乘此時機設法將租界推廣至閘北以定界務爭端故京中外人殊爲詫異 
　　北京電外交團今日開會議决令使館界内之華人全行遷出聞此舉專爲反對六國飯店及反對界内所寓之嫌疑犯數人起見蓋六國飯店寓有著名南方領袖數人故也 
　　北京電聞漢口及天津兩處均將照上海所行之辦法外交團對於入外國寓所搜查黨徒一節允由中國警察與領事同至藏匿中國罪犯之外人寓所搜查上海工部局最近之政策頗洽時議中政府請准稽查常寓使館界内形跡可疑之華人亦經外交團贊成盖爲暫時權宜之計 
　　北京電外交家聞上海昨夜有葡萄牙男童爲砲彈炸傷消息頗以爲憾各員之意阻止界外之危險其責任勿當屬之中政府蓋此次起事之人不能視之爲交戰團僅能當土匪處之今無論何種嚴厲舉動而有正當之理由且經政府許可者皆可照行此事現正在討論之中大約將設善法以免再有飛彈流墮租界中 
　　徐州府電此間外人皆平安無恙 
　　徐州府電天降大雨火車極擠軍隊頗有秩序 
　　北京電孫多森辭職巳經邀准派倪嗣冲繼之 
　　北京電袁總統命警察保護國會議員蓋國會議員爲國家最高立法團體非犯擾亂公安之罪不得侵其自由 
　　北京電新任日使山座君巳於昨晚抵此路透代表曾往謁之詢以日本於中國此次亂事之態度山座君之言論與近今日使署所布之宣言書殊相脗合且謂日本決意嚴守中立並切實否認日本運動滿洲獨立之說又曰日政府本擬於二月間更易駐華公使並擬使伊集院君於春間離華伊集院君請於四月間更易旋因爲無關中國之事務所阻故乃稽延山座君於上年十一月間游華時因見南北業巳統一深自忻慰斷不料復有此次不幸之事變 
　　北京電衆議院已將任熊希齡爲國務總理一案送參議院核議司法總長許世英携熊希齡之事績報告書到院因不足法定人數遂卽延會 
　　北京電衆議院開會議員到者三百六十七人議長報告接參議院來文謂參議院於八月八日起暫停會議候憲法草定後再行開會後由某議員提議更改議事日程以便討論政府違法拘捕議員一事旋經通過付股員審查 
　　北京電袁總統准交通部撥洋萬元與爲蒙人所殺之格蘭特君 
　　蘭州府電當道現備車六十輛載北京運到之軍火解往迪化府據疆新消息該處秩序頗亂 
　　哈爾濱電聖彼德堡電社接庫倫消息華兵巳在巴沙爾茄（譯音）擊敗南蒙之兵若干卽佔據該處放火焚燒此次戰勝巳開進攻喀爾喀之門户華軍共五千人携炮十三尊蒙兵共五百人携砲兩尊華人復派援隊接濟喀爾喀東部邊界之華軍因内蒙錫林化爾旗（譯音）殊爲猖獗之故 
　　東京電中日實業公司定於八月十一日開幕 
[譯電]  
　　徐州府電南軍離徐之前曾拆去電機南軍離此者約一萬三千人本月二十一日北軍馬隊先行入城徐州以北之路橋四座爲南軍拆毁者均於翌日修好北軍乘火車開來者爲數甚衆本月二十五日有北軍萬名由北方抵此復有專車五輛由張家口載兵抵此各軍隊紀律嚴明軍械精利由馮國璋統帶皆駐紥鐵路附近此間外人皆無恙徐州以南之路橋四座均經炸毁外人曾親見日人五名炸毁諸橋現正在趕速修理四鄉盜匪横行北軍巳派馬隊開往青江浦諸橋僅稍毁一二處南軍於上星期戰事綜計死者約百餘人傷者約二百五十人 
 
 
 

Page 3

 
 
　　北京電張勳之軍因子彈缺乏不能長驅南下此間聞此消息巳有數日現傳青島官員巳允將所存毛瑟鎗子彈一半卽行助與中政府共約數百萬枚予（訪事自稱）由德使正式通告此項消息實屬不確 
　　北京電外交團今日集議討論中政府防杜外人參與此次亂事之辦法北京使館界按一千九百零一年和約本有禁止華人庽於界内之　欵故巳令六國飯店主人注意此節應請中國居民卽行遷移出境除該飯店所庽之游客數人外使館界内之華人皆當作爲居民至使館界外所庽之外人外交團欲審閱中政府所行之章程聞内有數欵不便承認外交團僅允外人在戰事區内所發密碼電報由本國領事簽字證明電内並未涉及軍事至前電所傳搜查外人寓所及輪船權利各節外交團除與條約相符者外餘悉不允承認 
要聞一 
[上海兵禍記（六）]  
　　文滙報云昨夜製造局果如豫料復行開戰惟轟擊吳淞砲臺一舉並未見諸事實聞因南軍決死進攻製造局並得有謀之領袖數人指揮戰事之故昨夜一役南軍從戰者其數如下龍華二千名南市一千二百名徐家滙約八百名主隊以滬軍松軍組合而成晚間八時許發令向製造局進發南軍領袖因於上星期戰敗後稍得閱歷故先派全軍之半前往攻擊而留一半爲後盾南軍之行動巳早爲製造局守軍所知日來北軍佈置哨隊其法頗善故見南軍逼近開鎗亦卽開鎗猛拒旣而各軍艦紛開大砲助戰軍艦炮手初因無從瞄準故前數炮之彈皆飛過靜安寺路或謂必落於閘北一帶空地旣而復有一彈落於威海路某花圍黄浦灘之炮彈則於九點鐘時落下無何砲力漸準惟至夜半炮彈仍有飛過法租界者旋有十分鐘時來福鎗聲極爲劇烈旣而復聞炮聲起於近際衆料法租界必處危境此爲進攻之第二現象及南市一軍進逼製造局各門之結果惟若輩之前進不能全無聲響故製造局守軍復以鎗砲猛加抵敵半夜之後第三方面之軍亦出發進攻至該軍是否李公祠之粤軍或龍華後備隊之一部分則無從探悉於是鎗炮之聲接續不斷至晨間五時始巳兩軍共戰八小時之久半夜之後鎗炮之聲忽異常劇烈蓋南軍是時决死進攻製造局也約歷十分鐘後聲復轉弱龍華後備隊卽於此時加入卒爲北軍擊退今日天明時兩軍之地位仍無變動南軍復退至龍華聞擬再　進攻云 
　　德文報云昨夜八點三十分鐘時南軍復以步兵五隊携野戰炮六尊由龍華一方面進攻製造局彼等之意擬驚在製造局西北門附近防堵之北軍惟未得利製造局東門所開之炮其彈多有墮入租界者外大橋公圍正在游人盛集之時忽有一彈在附近炸裂傷小孩一名衆爲大驚紛紛散走南市及製造局附近有火光四處南軍因聞北軍援隊將抵更爲失望故誓於今日攻克該局 
　　南軍第一次退後稍行休息是時徐家滙一方面之援軍亦到因於十一點三十分鐘時併力猛撲此次先作半圓形陣式繼乃前進北軍適正注意製造局西北兩面不意南市之軍一隊乘其不備攻入該局東門卽爲北軍以刺刀殺死二十二人是時兩方面之炮火瞄準過高故損失較前略少有炮彈一枚落於徐家匯鎭擊斃數人是役專以步兵臨陣南軍指揮之人較勝於前此數日惟炮隊之炮火極弱北軍則頗形疲乏惟從戰仍極勇敢延至四點鐘後炮聲始止各兵艦亦開大砲從戰旋見斜橋與製造局之間起火卽停開大炮來福槍聲至五點三十分鐘始止是時各巡洋艦復開炮若干時今日下午租界謡傳龍華營之南軍巳棄軍火逃散高昌廟之日本同文書院於二十九日上午一點三十分鐘時爲中國巡洋艦礮彈擊中登時起火全院盡燬 
　　字林報云昨日下午有由九江抵滬之某客云彼得確實消息九江日人與南軍提携行事自南京至距湖口附近一帶皆有戰事且聞日人自言頗以此次南軍失利爲憾聞孫逸仙及陳其美二人仍未離滬昨聞人云曾於租界中見之愛文義路第一百號孫逸仙及黄興住宅所雇看門之印捕均巳撤退 
　　文滙報日本海軍大將某氏爲各國駐滬海軍中最高級之官員巳舉爲保護上海之海軍總司令昨由各要員會議後已正式舉定今日下午二時公共租界領袖領事與該海軍大將在日本領事署開會討論上海現局而尤注重炮彈落於公共租界及法租界一事其會議切實情形並未宣布惟悉已議决如再有昨夜之事卽以嚴厲手段對付之 
　　聞美最時張家浜碼頭附近今晨發見浮水雷一枚顯由南軍所置以期炸毁北軍兵艦者卽經拖至平安之地昨日公共租界所落之炮彈如下九點鐘時第一砲彈飛過上海總會落於對面江中第二砲彈落於廣東路碼頭附近重傷艇工一名輕傷路人一名後一刻鐘内炮彈飛入租界者甚多空中嘯然之聲不絕於耳是時惠中旅館屋頂花園聚集多人遠眺製造局戰事因炮彈接續由頭上飛過故由經理命各客卽行下樓 
　　昨夜八時有敢死隊約五百人佔據吳淞砲臺向東之黄浦堤岸該軍大隊昨夜聚集火車站後之某鎭據兵士聲稱彼等之責任乃在阻止由烟台抵此之北軍登岸並轟擊開至吳淞砲臺之中國巡洋艦該軍並無機關槍亦無野戰炮半夜之後該軍列陣向南開炮一響至二點鐘時共開出五炮入口之船並不注意砲臺之舉動仍向上海進發敢死隊現以中國公學爲司令部吳淞開至上海之火車乘客仍極擁儕江灣人民亦紛紛逃走 
　　據今晨抵此之輪船聲稱吳淞諸均安謐夜間該處並無炮聲招商局安平新濟及公平三船聞均與護送之巡洋艦泊於距炮臺三十英里以内目下諸船不欲駛過炮臺今晚如吳淞開戰大約將冒險開入各船所載之兵共有三四千人如得駛過炮臺則製造局連戰數晝夜之守軍千餘名必大爲歡迎也 
　　聞北軍援隊巳於今晨七時在吳淞以外之南面浦東某處登岸該處有一大河可行駁船與製造局對面之大河相通 
　　今日上午有荷鎗之印捕十名及西捕頭一員爲閘北中國警察逐出北河南路警察局駐紥該處之上海義勇隊顯必受命退出今晨租界西員豫料必有此舉故派印捕十名西捕頭一員以代義勇隊旣抵之後卽有中國警察荷鎗迎之有某華人告知西捕頭謂中國警察不准外人守衞該地該捕頭因見中國警察人數過衆其勢洶洶故命印捕退至靶子路及北河南路之交點以守租界中國警察一隊則留於相去十二碼之寳山界内兩方面各荷來福鎗遥遥相對惟中國警察並無欲攻外人之象便服之人仍准來往外間謡傳謂有印捕數人被殺一節實屬全無根據之詞閘北警察總局之現局更爲危險盖該局在麥根路附近内有西探一人印捕二十一人駐局守衞局内共有華人三百名一百七十名爲警察六十名爲兵士皆有鎗械今可異者目下該處外人欲通電話已不爲代接文滙報代表今日下午至局内時有荷槍之中國警察謂目下僅爲華人代接電話諸警察似頗友善惟北河南路旣有前事外國衞隊覺人數過少宜卽增多 
　　今日下午文滙報代表往游寳山及滬寗鐵路車站附近一帶見有工部局印捕十二人荷槍守衞界線及北河南路之轉角處彼等奉命凡有携鎗行過租界線者即開槍擊之上海義勇隊各員均於今晨撤退本報代表往游該處時並未見有炮隊輕騎隊及德國義勇隊蓋均當時奉命開往閘北者也閘北界内有中國商團及寳山警察荷槍巡邏並未希圖越界閘北靶子路及北河南路周圍之居民因恐中國警察與印捕互起衝突大爲驚亂紛紛逃入租界 
[中國兵禍記（六）]  
　　字林報云現悉常州太湖附近及湖西之軍隊約三千五百名紛乘小艇開往江隂聞擬攻擊砲臺據九江二十六日可靠電音湖口砲臺於二十五日天明由北軍砲隊在揚子江北岸及由砲船三艘合攻旋於下午四點三十分鐘時攻克 
[雜評一（無名）]  
　　劃分南北南軍之舉兵討袁謂袁違法也今若撤銷討袁軍而劃分南北如西電所云者是此次之兵禍不爲國家而謀割據矣其言更烏足以服人哉其信或非確 
　　貽禍後來此次兵禍害及於現在之國家與國民者不足論矣窺其舉動若以肇禍現在爲不足而更欲貽禍後來者其心可憐亦可痛矣嗚呼 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[陳炯明迫脅議會獨立之詳情（駐粤特派員二十日發）]  
　　粤省巳於十八日宣布獨立與政府斷絕關係兹將其種種情形述之於左 
　　議會一方面粤之議會全數爲國民黨員不久黨者僅數人耳自江西事發生十七日會議議員巳有主張獨立贊同江西惟當時所議者係胡漢民撥欵問題議員恣意攻擊專注重此一方面而於江西事尚以冷靜之態度出之且議會中巳有暗入共和黨者對於此事亦多反對十七日會議後有急激派議員數人進謁陳督力勸贊同江西陳不置可否略以數語勉之至十八日午刻先召軍官會議義畢卽至議會演說宣布政見力斥袁世凱違背共和主張獨立是時議員多有辨論反對者亦不乏人陳炯明厲聲辯斥及演說至聲情激越之時突然抽出指揮劍向案上一拍言此事志在必行試問諸君愛袁世凱抑愛中華民國於是議員爲之變色全數起立迨至迫議員簽字衆皆從命惟有二十餘人乘勢逃席蓋心中不以爲然也散會後有聯合多人至長隄東園會議欲謀抵抗者然不能得多數贊成且皆有所畏縮祇有數人次日往香港發電自行檢舉者亦有發函往議會辭職者 
　　軍界一方面陳炯明素得軍心粤中兩師一旅皆爲陳所編練獨立之事若使胡漢民在任决無此魄力且亦不能行也梁士詒之政策全爲江孔殷蔡國英輩所誤實在不知粤中内容知防胡漢民而不知胡無軍事之能力遠不如陳炯明之能收拾軍心也陳之部下兩師一旅第一師長鍾鼎基第二師長蘇愼祁旅長張我權三人前時雖曾電京聲明拱護中央梁士詒回粤時亦曾以三萬元交鍾鼎基犒賞軍人又令鍾組織陸軍進行社給以二萬元之開辦費在梁氏之意以爲軍界一方面俱受籠絡矣詎知十七日軍官會議陳炯明演論獨立大概各軍官皆次第簽字現在决計援贛業巳預備出發據布告所言以二萬赴寧一萬援贛然援贛之師則確巳實行 
　　商界一方面商界與陳炯明感情頗深前者陳炯明未接都督任商界聯合致電催促有爲禍爲福甘願身受等語此次驟聞獨立商人心中雖不以爲然然無可如何且陳在省會布告有如或藉口商業爲重不以爲然者則未知一省存亡等語商人更畏其威不敢置論但徹聞有商界赴港秘密發電而已至於紙幣行用爲粤省内部最要之事自十八晚宣布獨立即晚價格驟低十九日低折益甚一元僅至七折人民大爲恐慌後由陳炯明出示禁止又由商會發傳單維持二十日紙幣乃漸復原價矣 
　　政界一方面各司機關照常任事惟粤海關監督嚴家炤爲中央任命十九日早卽已由港發電中央隨即赴滬國税廳坐辦兪家駒亦由中央委任現財政司廖仲凱從省會之請取消國税廳俞家駒亦卽任往港矣警廳陳景華則令各區佈告商民人等自十九日起升國旗三天誌慶教育司亦令各校門首懸旗誌慶此外沙河燕塘東門外及各軍營各警區各兵艦均皆各懸國旗云 
　　報界一方面粤東報界自近兩月來與香港報界接合提倡擁護中央其主推戴袁者實居多數而省中華國報議論尤趨於極端十七日華國報因載江西亂事於時評中痛擊巳被警廳勒令停版一星期自十八夜宣布獨立又由警廳通諭報界公會自十九日起凡有電報非經廣東政府發出者一律不准登載又由陳烱明頒布戒嚴令并郵電取締法出版取締法凡各報出版須先送警廳核准始得發行故各報一律不載專電其有專電者僅中國報平民報等三數家而前時擁戴袁氏之報皆同反舌無聲民治報至自行停版一天惟港報託於外人勢力範圍仍竭力推袁且大載各處專電以故港報上省無不利市三倍竟至一張紙售賣一角者大抵在輪舟火車上售賣一至省城即巳售罄矣 
　　社會一方面十九早各報披露獨立之事後商民人等陡聞霹靂一聲頗爲驚駭後經陳炯明出示安民力任維持治安始漸安謐然日來尚多有舉家遠徙者 
[鄂渚軍事近報]  
　　鄂贛兩省議員鄭江灝湯琦等現出京至武昌湖口上海三方調停袁總統亦請伍廷芳李仲仙王芝祥諸公至滬議和故黎公巳電段李二軍統於念二號起停止進攻湖口各守戰地以七日爲期仍飭各將領速修戰備厚集兵力聞昨日段總司令來電以湖口山水錯雜非用木料預架橋樑不能禦敵該軍工程團携帶物料甚少且戰事連日辛苦無暇工作請調派鄂軍工兵二營並載運應需一切橋樑物料赴彼聽命預搭橋樑以渡大軍並修戰道以備前攻聞黎督巳照准命令工兵團長羅君在漢陽鸚鵡洲購辦大木排溯江而下並令該團一二兩營前往聽令是爲鄂軍臨前敵之始云 
　　海軍部次長湯薌銘近率艦隊攻擊湖口數次未能得利現因停戰期内無所籌運故親乘艦來鄂於二十三號午後二時抵省泊於文昌門外江干乘車入城拜謁黎公籌商進攻湖口之計翌晨復鼓輪下駛 
　　王天縱現率近衞軍第二師於二十二日下午抵漢其軍多紮在劉家廟一帶候輪下駛王當率軍官數人渡江禀見黎公商議進兵方略王云此次率師本欲赴湖助戰兹因南京巳經獨立安徽適當贛甯之衝爲用武必爭之地是以議定自率第四旅駐懷寗派第三旅駐太湖以殺敵勢而資牽制黎公當命長江輸送隊長周君撥出鐵駁拖輪共八支於二十三號將其運赴武穴再行起旱繞黄州赴皖 
　　武漢連日查覺破壞機關多起尤以漢口爲最夥二十一號曾在後湖連破機關七處獲五十餘人二十三號又有一軍人赴都督府報告漢陽衡州會館住有破壞派甚衆藏械甚夥黎公當命第一師軍隊前往圍抄拿獲三十八人（或云四十六人）有毛瑟槍二百枝手鎗二十餘枝機關槍二支子彈一萬粒五寸徑口炮一尊炸彈一包箱及告示傳單鈔票旗幟當解送都督府訊辦未知如何發落聞供詞牽涉鄂軍甚衆故卽夜添調北軍步砲隊到省駐防又聞譚人鳳現住漢口租界伊達醫院經黎公聞悉飭人持片往請譚懼而懇求某國領事派兵護送往寗 
　　聞湘省有援贛軍七百餘人日前潛由湖北通山縣進發經該處駐紥北軍偵知報告團長王少麟整隊堵截該湘軍因人少且器械不足未敢犯鋒而退王團長亦不忍窮追啓釁僅拘獲二十餘人電禀黎公請示 
[北軍克復徐州之捷音]  
　　張勳第一次報捷電火急大總統鈞鑒養四電計達鈞鑒頃得前敵探報我軍錢尹兩管帶所部馬隊向前進攻業巳直抵徐城詳情俟得確報再行電陳勳養二十三日印 
　　張勳第二次報捷電火急大總統鈞鑒徐州已於昨日克復蓋我軍自韓莊兩次載勝進駐利國驛後前敵兵士皆勇氣百倍乃於前日之夕分撥一營直趨徐州攻賊大營時賊兵雲集徐州巳有兩師之多我軍兵單行至柳泉不能前進乃急退回是役小挫而士氣愈憤昨夜皷勇再往直搗賊巢時當夜靜振臂一呼四面衝殺賊軍皆驚愕倉皇棄徐州而遁敗去之兵一往蚌埠一往浦口我軍旣克徐州後方援軍亦繼至現正乘勝追擊長驅南下勳養 
　　參陸兩部通電各省都督民政長將軍都統各使各師長各統兵官各省議會據武衞軍張軍統養四電稱勳軍巳勒過柳泉左翼陳統領巳抵徐州邊界所有津浦路毁壞鐵軌曁電線待用緊要請飭部飛派工師赶赴修整又據養五電稱頃得前敵探報我軍錢尹兩管帶所部馬隊向前進攻業巳直抵徐城叛軍已向蚌浦方面退去詳情俟得確報再行電陳各等語特聞參陸兩部漾印 
地方通信 
[蘇州]  
　　朱葆誠私運軍火之結束蘇垣七月二十七號早有私運軍火船三艘裝子彈二十餘萬經過閶門被飛划營偵獲截住報請軍政司核示至是日傍晚卽由軍政司派隊在閶門外惠中旅館内拘獲朱葆誠周雨生二人解進城後城門卽閉以致居民異常驚惶街談巷議咸以朱葆誠私運軍火圖謀不軌等情迨後經警廳飭令開城人心始安聞此項軍火並非朱葆誠所運乃另有人所押運者朱葆誠則係程都督在滬得悉朱由南京來蘇煽惑軍隊欲圖舉事巳派員查確屯令蘇州軍政司密拿俟獲到卽行正法故由盧司長派隊至惠中旅館拘拿後解至軍政司經盧司長略訊一過卽判朱葆誠照軍律鎗斃當於晚九句鐘時飭令憲兵隊將朱葆誠一名綁赴本署操場鎗斃矣其周雨生一名訊屬無干當晚卽行釋放 
[杭州]  
　　楓涇黨入炸毁火車甯贛戰禍方劇浙都督爲維持秩序特派重兵於嘉興戍前鋒於楓涇藉謀自衞乃黨人以乞師不得疾首痛心又慮其隱援北兵輙敢破毁石湖蕩鐵橋路線遮斷杭滬交通近更一再挑釁捕拿過境軍官誣爲間諜昨午又有黨人七八十名各着便衣分頭在楓涇上車意欲來省該處守衞兵見其形跡可疑阻不使上並盤詰爲首者二人搜出炸彈手鎗各物同行知巳敗露紛紛脱逃乘隙擲彈兩枚炸毁浙路機關車頭二輛死傷機匠多人駐兵聞警合力追捕當追獲黨人二十餘名訊係某某所派之暗殺團或云係劉福彪所部特别敢死隊現巳一律鎗斃一面電請暫停杭楓客車以杜隱患 
　　特設軍政執法處都督府本日特令嘉湖寗紹四處戒嚴司令官葉頌清金富有顧乃斌徐樂堯及各該高級審檢廳頒發軍政執法處簡章十七條如下 
　　第一條本處之設立係依據戒嚴法之規定命名爲軍政執法處（二）本處隷屬於戒嚴司令官並受其監督指揮（三）本處惟適用於軍政時代其機關之久暫視戒嚴期之長短爲定（四）本處得直接受理軍民訴訟事件（五）本處適用之法律除戒嚴司令官臨時頒布之軍令外得以暫行新刑律陸軍刑法浙省暫行刑律爲依據（六）本處組織分爲軍事刑事民事三庭分任訴訟事件（七）本處卽以本省原有之司法機關改編（八）本處設處長一員督率處中各員辦理審判檢察事務（九）本處每庭設庭長一員各任本處審判事件（十）本處軍事庭設軍事執法官四員刑事庭設刑事執法官四員民事庭設民事執法官二員分任各庭審判事件（十一）本處另設檢察官三員凡關於檢察事項應受處長之指揮監督（十二）本處書記典錄事各項人員得由處長酌量事務繁簡臨時呈請司令官委任其僱員司法警察等由處長核定（十三）本處無論裁判何項訴訟均有獨立權限（十四）都督府原有之軍法課專任軍法行政事務（十五）本簡章如有未盡事宜得呈請戒嚴司令官修改之（十六）本簡章以機關成立之日發生效力（十七）本簡章規定員數得由各區司令官酌量事務繁簡增减之 
[雜評二]  
　　戰事之價值今年兵燹各省巳形之損害除戰地者外商業停滯學堂停辦司法機關停頓至未形之損害則必有大疫必有大荒必有新發現之無數盜賊此不可逃之刼數也嗚呼戰事之價值 
　　徐潯之慘境兵凶戰危古人所戒然皆徵之史册而未接之於耳目也乃今者亦旣見之於滬上矣 
　　雖然吾不知徐州之慘狀今果何如吾又不知潯江之慘象抑又何如語曰一將功成萬骨枯吾不禁爲徐潯人民垂涕而道之矣 
本埠新聞 
[上海戰事七誌各方面報告提要]  
　　二十九夜九句餘鐘又聞砲聲數響旋卽停止 
　　閘北警察昨與租界派往保護之印捕屢次衝突應省長巳令交涉使與工部局商議善後 
　　二十八夜之戰流彈横飛傷人甚多 
　　海軍有一艦被某國人暗助南軍開砲擊傷 
　　滬杭車路聞被北軍拆去數叚 
　　前日有北軍兩營來滬 
　　吳淞口外北軍戰艦現有六艘勢將開戰 
　　昨日吳淞未開戰惟火車巳停 
　　南市自來水電燈均被砲擊壞巳不能用 
　　二十八夜巳經回南之難民忽又奔逃妻離子散哭聲大震 
　　二十九日午後有南軍六十餘人假扮紅會掩埋隊攔入戰線被北軍擊退 
　　南市商團嫌疑巳由應省長與鄭上將說明解釋（詳情見以下各訪函） 
[特别訪函一]  
　　北軍鄭中將目見滬地人民遭此戰禍流離失所惻焉憫之爰於前日備洋五千元送由法工部局請轉送同仁輔元分堂速辦救濟會以賑灾民昨經該堂經董邀集商界巨子貝潤生法讞員聶榕卿並諸大慈善家在洋貨公所開會集議辦法一面就分堂後面曠地搭蓋極大木棚以便安插露宿難民 
　　前晚兩軍第五次劇戰聞有某國人在董家渡方記木行内置砲助擊以致楚有兵艦中砲受傷頗重昨日午後一時有人在江海新關碼頭見一小汽船高懸紅十字旗自南市駛至該碼頭停泊當用軟榻擡上受傷軍士三人前往該會救治惟均用白布遮護故受傷地位未能看清 
　　前晚九時南北兩軍在南市開戰時有某國兵艦一艘望南疾駛開赴戰地觀戰 
　　前晚八時南軍復攻製造局仍係鈕鐵生所部爲主軍出發時分三路進攻一由南市陸家浜一由滬杭車站一由斜橋均猛烈攻撲嗣陸家浜一路先爲北軍擊退追逐過馬路橋旋車站一路又退惟斜橋一路戰鬭最劇北軍幾致失利直至昨晨五時始行息戰此次兩方面開砲較前四次多而且烈兩軍均有死傷惟勝負未分晚間恐不免再戰也 
　　滬杭車路現爲北軍拆去數段以斷松軍援兵來路 
　　前日由海道南來之北軍兩營在南滙海灘起岸來滬協同製造局防軍守護局廠傍晚時經過浦東龔家路口各兵士因天時暑熱行路口渴在該處茶肆索茶解渴輪飮旣畢遂由該軍統將取出大洋兩元付與肆主以作茶資而去 
　　吳淞口外北軍方面現停有大小戰艦六艘因該處獅子林等各砲臺仍由南軍防守擬即攻取免爲海道之梗前日該艦隊司令官飭傳該處各圖地保到艦諭將吳淞農田畝數查明禀復日後開戰如有損失每畝賠償大洋五元飭卽傳布各地主一體知照 
　　淞滬警察廳長統領警備隊穆杼齋昨發布告云爲布告事本月二十八日奉江蘇省行政公署訓令内開滬南秩序亟待回復業巳令行該廳長編設警備隊以資維持在案兹刋就淞滬警察廳長統領警備隊關防一顆合行令發該廳長領收啓用等因奉此查此次上海亂黨暴動地方已糜爛不堪本廳長此次繼續担任警務專以整理舊部保衞地方爲要着對於前日各區内部侮慢上級之人除少敷桀鰲不馴者業經查明從寬開革免予深究外其餘各長警一概照舊留用爲此特行布告仰各署隊各分署署長署員隊長各書記員安心供職各巡長巡士各盡心服務毋聽謡言是爲至要切切此布 
[特别訪函二]  
　　二十八號下午八點五十分時討袁總司令陳英士會集松軍總司令鈕鐵生率領先鋒營何嘉祿團長所部兵士及步兵第一營等各士兵先在西栅外之鐵路西北散隊預埋又在望道橋外之火車站左近埋伏當爲北軍之電光燈照見立卽發砲旣開機關砲攻擊松軍略退休息一小時旋至十點鐘左右陳鈕二人復傳令猛力進攻而北軍砲火敏捷松軍仍難取勝嗣兩軍鏖戰至二點時松軍卽將預在南碼頭地方某隙地埋設之快炮三尊直向北軍海籌巡洋艦開放（或云楚有艦未知孰是）因　軍未及防備以致該艦船身稍有受傷自二點時起至二點四十分時北軍連開八十磅砲彈之攻城巨砲致高昌廟之内地自來水廠機器被砲擊燬電燈線又遭轟斷後至天明四點餘鐘松軍因見仍難攻進且因兵士力不能支是以傳令退兵炮聲始低惟兩軍傷亡兵士若干現難查悉所有受傷之艦昨巳進塢修理矣 
　　昨日黎明時北軍查得製造局外江邊碼頭之一帶房屋有碍砲線是以傳令縱火焚燬計有三十餘間之多 
　　二十九號清晨六時城内縣署後之坭墩上因閒人聚集觀看甚衆被北軍照遠競瞭見疑是敵軍開放數砲致有向業扇骨生意之母子二人中彈一傷一斃 
　　城隍廟東首益生堂藥舖墻上同時被砲擊穿兩洞又該處鴻福樓酒館之屋頂亦被流彈轟擊損燬又南門外新普育堂内病民老婦亦被擊斃一名又城内小木橋南首擊斃九歳男孩一口平民遭此兵災甚爲可慘 
　　高昌廟電燈公司之鑪子機器曾被北軍擊燬業巳修竣開燈前日正在修理電線總機關詎是日夜半又被擊燬該廠房屋及五百匹馬力之氣鍋工匠因受驚嚇紛紛散去因此南市城内各處電燈自廿九號起盡行停火須俟戰事平定再行修理開火云 
　　湘滬巡警廳長穆君前日致函南市商團公會朱少沂凌季譚二君云啓者此次南市慘遭兵燹散兵土匪沿途搶刼刻下地方岌岌可危言之深堪痛心此次敝廳長繼續出外擔任警務惟有竭盡心力以期於桑梓稍有補救但大亂之後警力尚未回復而地方防務萬不能稍形疎懈除飭各區長警業已荷槍出巡竭力彈壓外因念執事等熱心防衞敢請招集同志 
 
 
 

Page 7

 
 
於今晚爲始分段出防以補警力之不逮藉杜危害之發生地方沾福如同身受如何組織之處尚希賜教爲盼云云朱少沂君等接函後以商團保衞地方原因應盡義務惟此次被人誣衊寃遭不白各同志咸有父老因見炮火亂繫以致力阻各散刻下水火又遭斷絕殊難聚集出防惟念居民時遭散兵士匪搶刼實深憫惻容俟約集同志百名另行組織臨時守望團聊爲防範一俟各同志贊成卽當出發昨已函復穆廳長　照矣 
[閘北訪函]  
　　閘北洋商及各華商請來保護之萬國商團巳於昨晨撤回及至下午復由工部局派來印捕二十餘名駐守警察廳内另有二十餘名派往寳興路三區警察署因驅逐該區之崗警致起衝突該長　等羣起不平將印捕逐出華界警廳市政廳趕卽派員至工部局商議善後之策不識如何了結也 
　　英美工部局昨將派來閘北之萬國商團員撤回居民方額手　慶及至午後復派印捕到來致與三區崗警衝突於是閘北公民歸怨於絲廠代表吳子敬將吳扭赴市政廳請市長懲辦正紛擾間工部局又派西捕西探及馬巡二十名艦兵數十名一擁至警察廳並將保護市政廳之商團驅散而美捕房又派大隊印捕至寳山路與崗警對敵互相開槍以致居民又起恐慌聞應省長巳遣代表會同穆廳長陳交涉使向工部局磋議矣 
　　另一訪函云工部局徇各商之請派萬國商團會員前來保護巳迭記本報兹悉前晚派來者係西團新閘匯四兩捕房並派中西探數名分投各區詳細調查見境内已無亂兵匪類之蹤跡人心亦已安穩故該團員等巳於昨晨六時一律撤回據聞晚間仍須派員到來協同各區隊巡警梭巡防護云 
　　閘北警察廳長穆杼齋前日通告三四兩區警署略云刻在南市司法科舊址組織軍事警察召集舊部長警尅日開辦恢復秩序等語昨趙張二署長已將通告袩示署前俾衆週知 
　　前日下午鎭江警察廳廳長龔玉灰君赴閘北市政廳請見錢市長晤談良久以致警界中人有謂龔君有復任閘北廳長之望嗣經詳探龔錢二君晤談之詞始知龔君此次因病請假來滬就醫奉廳省長委來閘北調查商民公請工部局保護之條件有喪失主權之處以憑核奪 
　　上海自宣告獨立之後先由李平書代理警察廳長一時各區署警員咸欲乘機謀奪權利紛紛將上級警員推倒閘北除四區警察署各警員嚴守秩序照常供職外其餘各區警署分署被逐人員有四十餘人之多雖經汪廳長允許查辦迄未舉行昨聞該警員等已舉出代表面見穆廳長禀明情由請求核辦矣 
[英租界訪函]  
　　英美總巡卜羅斯君昨日得悉閘北衝突情形後立用電話通飭美租界各捕房捕頭督同落差西印各捕一律荷槍實彈先往該處巡邏一面商請浦江艦長撥派兵隊往岸並咨照萬國商團總司令發出緊急命令所有馬步砲各團員均於五時齊集工部局分往美界閘北一帶出防以備不虞 
　　南北兩軍停戰兩天本埠各團體逆料一星期内定無戰事詎至二十八晚八點五十分兩軍重行開戰砲聲隆隆似離租界較近滬南十六舖及關橋等處彈丸如雨英法兩租界流彈飛入者亦甚多 
　　二十八晚兩軍激戰時有男女西人兩名西孩一口行經外大橋均被流彈擊傷尚有華人某甲在外洋涇橋亦爲流彈擊中業已車送紅十字會請爲救治 
　　避居公共租界内各難民自兩軍停戰後已遷去三分之一詎至前晚兩軍忽又開戰炮聲震耳驚恐萬狀一時扶老携幼紛紛逃至租界尤如潮湧妻離子散沿途喊哭之聲慘不忍聞 
　　滬北福州路（卽四馬路）係公共租界之中心點最爲繁盛前晚九時茶坊酒肆正在熱閙之際忽聞砲聲一嚮紛紛逃竄各鋪户亦相率閉市戲園旋即停鑼羣雌粥粥恐飮彈丸亦均深入香巢不敢飛出矣 
　　英美總巡卜羅斯君前晚得悉兩軍復又開戰卽出戒嚴命令諭飭西印各捕與萬國團練兵携鎗實彈分往各要隘各橋樑駐防以資保衞 
　　前晚兩軍激戰時避難居民逃至租界勢如潮湧英美總巡卜羅斯君恐有匪徒混入滋擾即飭中西探捕分往難民駐宿之所妥爲照料 
　　卜總巡聞二十九日午後吳淞與滬南兩處皆將開戰特飭中西探目分往探聽着隨時報告以資防備 
　　西門外居婦陳許氏逃至租界内避難露宿於江西路某弄内被某西報館司閽印人某甲所見强行姦汚致氏受傷不能行動甲又訴知同類某乙乙往圖姦不遂將氏兇毆旋被巡捕查見詢明前情回禀捕房諭飭將氏車送仁濟醫院醫治一面派探將甲乙兩印人一併拘解英臬司署押候訊究 
[美租界訪函]  
　　前晚九句鐘時南市製造局復起戰事有流彈一枚墮入北蘇州路電車公司第三層樓上擊碎玻璃窗幸未傷人又有一彈飛入外大橋公家花園内致傷西人一名及葡國小孩一口報經捕房趕送公濟醫院療治均無大碍 
[法租界訪函]  
　　法租界因製造局兩軍開戰人心驚惶故已節節設防自二十六號起息戰二日後暫寓法界避難之人巳紛紛遷回城中人心略定防務本可稍鬆詎二十八號法總領事甘世東君得有報告稱晚上兩軍仍須續戰故仍調法兵艦三艘内之水軍荷鎗實彈在華法交界各要道及領事署各捕房等處通宵達旦嚴行戒備法總巡藍維藹君亦飭中西安南各探捕照常携帶槍械出防 
　　藍總巡前因斜橋地方爲製造局往來要道故在橋側堆有泥墩安設快砲防衞現又查得城河浜十六舖及將近西門之方浜橋等處均與華界毗連恐有敗兵匪徒竄入界内故用磚石泥土在各該處堆置泥墩一座並在最緊要土墩上安設砲位保衞地方 
　　藍總巡以各要道雖巳堆築泥墩防衞地方可保無虞惟沿城河浜横街甚多均有店舖亦須設法保護故商之工部局工程處在沿城河浜各路口均打大木樁二個晚上用木栅將路口攔住以免兵匪竄入擾害商務 
　　二十八晚之戰法租界所聞鎗炮之聲比前更烈墜下流彈亦比前四次爲多法捕房一百三十八號華捕出巡至方浜橋一彈飛來穿入右肋而出血流滿地當卽車送醫院醫治幸臟腑未傷尚可保全性命 
　　二十八晚有東洋車夫某甲拖車行經八仙橋捕房左近被流彈擊中要害登時殞命查無家屬由堂收殮 
　　製造局開戰後法總領事甘世東君會審副領事德賚沛君等每晚親自出外查察防務晝夜不眠甚爲勞瘁故昨日堂期德君商之聶讞員祇訊捕房瑣案其餘民事舊案暫行停訊 
　　二十八晚法界救火會員忽得報告謂十六舖南首有火警該處與法界毗連又與捕房相離不遠故駕皮帶救火器械等車前往施救 
[南市訪函]  
　　江蘇淞滬警察廳長穆湘瑶昨致商團公會總司令朱少沂函略云昨上一牋諒達典籖荆天棘地正諸君盡力社會之秋貴團前次被嫌一若皓月之暈經將種種情形由湘瑶面陳省長力爲剖白承蒙嘉納並照會鄭上將請爲冰釋前嫌已無形消滅後事願共相維持用特函懇執事轉達貴會諸公自兹以往仍請照舊出防上副省長維持之心下酬人民期望之般湘瑶忝綰警政實多嘉賴專此奉布 
　　上海商團公　會長蘇本炎君昨日通告各業商團云啓者頃接南商會函開奉應省長函開南市亟須維持秩序除令飭警察廳長組織警備隊嚴密防衞外商團仍應一律出防恊同發查以遏亂萌昨已將此意函達鄭上將查照合亟函請貴商會卽便轉知商團迅速照辦共維地方大局等因查貴公會會員熱心素著曩昔凡遇地方不靖均卽出隊防護閭閻賴以安謐連日匪徒縱火搶刦市廛大受損失務祈迅行召集出防以保地方等因爲特通告貴團希卽迅行召集以安閭閻爲禱此布 
　　本埠居民前日聞知兩軍息戰無不喜形於色遷回原處不意前日之晚兩軍突又開戰砲聲震地人民驚惶無措哭聲載道携物潛逃者滿目皆是車輛價增十倍誠從來未有之慘景也 
　　上海市政廳在浦灘之東南隅總董陸崧侯君深恐戰期延長昨巳將該廳成立後及以前一切案卷暫行搬移至租界某旅館徐圖整理 
　　前晚兩軍開戰時滬南十六舖梁東昇水菓行及老白渡勤補里朱勤昌紙號突然火起均由救火會洋龍出爲救熄並聞馬路橋南首之民房被流彈所燬者亦有數家損失頗鉅 
　　七月二十八號下午二時商學補習會同志邀集參藥業水果業糖業十舖紙業五團體在該會事務所開會集議大旨以南北兩軍開戰之後南市電燈機壞致路途黑暗不能出隊巡邏如今電燈雖亮而秩序仍亂致宵小乘機竊發吾商團本以防盜賊火三端爲宗旨故由該六團體議决組織總機關於商學補習會公推邵君爲總指揮沈子卿君爲帶隊另分小機關四處劃定路線分頭防範其一切經費由蘇筠尚君擔任 
[城内訪函]  
　　前晚八點三刻松軍與北軍在斜橋附近開戰霎時間飛彈由南向北竟如雨下城内居民從黑暗中扶老携幼蜂擁往北而逃一時大街小巷人聲驟靜至今晨兩軍停戰之後忽又開放大砲五響由南向北城内上海縣署後面之泥墩下弄内有傅杏弟母子二人自北回家正欲上樓安睡忽樓窗外裙板中間飛進砲彈一個適中傅杏弟腦門穿過又飛入其母臂上血流不止昏暈倒地幸經該處鄰人報知紅十字會會員到來傅杏弟因傷沉重不及醫治當時斃命其母由該會員用藥敷治安慰而去見者莫不爲之流淚也 
　　大南門内司法巡警邢柏生家前晚兩軍開戰之際有一流彈飛入邢之屋内頓時火光通紅冒穿屋頂幸經該處二十舖地甲雇人急將皮帶車馳往施救當卽熄滅聞飛至邢屋之彈名爲硫磺彈意欲開放至該處張姓住宅燒盡該屋者不料該彈誤中邢姓之屋遂大受損害云 
　　邑廟東首鴻福樓酒館昨晨有一砲彈從後窗飛進由前窗飛出打在該館對門益生堂藥材店圍墻尚未洞穿旋即跌下其彈如碗口大該處鄰居一見此彈均各大爲畏懼赶緊遷往别處暫避 
　　城内各商店自本月十九號晚兩軍開戰以來一律閉市前兩日戰事稍平各商店巳有少數暫行交易人心梢安遷回之家亦不少不料前晚八點三刻兩軍忽又開戰砲聲震地飛彈如雨故此人心更懼昨日仍一律閉市概不交易又自來水起水處前亦被擊壞故老虎灶各茶館至午後亦均閉市 
　　西門内小木橋附近有某姓九歳男孩前晚九時適在門口被流彈飛來從該孩後臀穿過頓時倒地血流不止不一刻斃命如此幼孩遭彈殞命亦可憐也 
[紅十字會報告]  
　　二十九日下午三時半有南軍六十餘人假扮紅十字掩埋隊身繫紅十字袖章足着草鞋於湖南會館南首攔入戰線經北軍開槍復放二砲傷七八人各人紛向陸家浜逃逸紅十字會巳函陳其美取締 
　　紅十字會憫遭難婦孺慘狀將來恐有鬵婦賣孩之事亟開董事會組織紅十字婦孺留養所並編輯兵事慘狀錄每星期一册第一期係描繪第二期起用銅版刷印卽日出版 
　　紅十字會救護員加給憑證每人一紙 
　　上海萬國商團巡捕洋兵每日游行交界處查驗假冒紅十字會員及查禁爲某軍作戰機關之某國間諜 
　　南軍陳其美司令函謝紅十字會救護之功 
　　萬國商團法界洋兵取締假冒紅十字會旗幟袖章收檢極嚴該會加派紅十字小輪兩艘爲吳淞戰務之預備 
　　時疫醫院内現尚有傷兵六十八人二十九日經柯師王培之醫士於製造局南市十六舖一帶搶救傷民十四人傷兵二人死者七人 
　　陸軍部電紅十字會嘉慰職員勞苦海陸軍總司令李鄭二君嘉奬紅十字會宗旨純正救護認眞 
　　閘北天通菴公立醫院並借吳淞海軍醫院現均改爲紅十字會臨時醫院徐家滙總醫院蓋搭極大木棚鋪以地板加設傷兵病床 
　　上海紅十字會昨上午十一時半接吳淞分會電云淞未開戰火車停駛分會乏人無欵速速設法交通籌欵派人來淞會同辦理吳淞分會曹文貴 
[同鄉會資遣婦人]  
　　甬婦沈楮氏因遭伊夫沈阿五虐待逃至滬上自投濟良所由所解送公堂留候核奪在案昨經中西官復訊判氏送寧波同鄉會遣回原籍 
[女學生被誘捲逃]  
　　住居虹口梧州路七百十六號門牌之女學生任蓮弟近與無賴名品祥者私識被該無賴串同張阿根唆使任女捲取值洋五百元之衣飾逃匿附近一千二百零九號内前日被女父任品恒偵悉報請捕房將女查獲昨解公堂經關讞員會同美領强君訊悉前情判贜交任品恒先行領回女押候補提人証再訊 
[運動探捕之騙局]  
　　婦人丁洪氏糾同仁姐等將其姘夫陳昌興之妻周氏毆傷被控經公廨訊明判令分别押辦在案兹悉仁姐之夫朱友生以代丁洪氏運　探捕向氏夫丁阿榮騙取洋七十七元嗣被丁察破報請捕房於昨日將丁拘解公堂經中西官略詰一過判朱押候查明於下禮拜二再訊 
[調查信大絲廠之損失]  
　　信大絲廠主沈福祥控房主程瑾記周蓮記不修廠屋以致坍塌請追損失銀七萬餘兩一案前日午後由廨復訊原被均延律師上堂代辯良久孫襄讞商之觀審西官奥領克君判被告仍交原保候函請絲業公所切實調查原告損失究有若干信大廠房是否破爛着卽開明具報聽候核奪 
[何不投効决死隊]  
　　前爲典舖生意之湖州人楊伯仁不知有何寃抑前日至蘇州路投河圖盡由捕救起帶入捕房詎又用繩自勒復經印捕查見妥爲看守昨解公堂訊供不語據包探禀稱楊有友人在盆湯弄恒昌當舖内判派捕送往該典安揷 
[驚濤駭浪中之私鬥]  
　　王阿松昨在北河南路向顧金泉索討欠欵口角相毆扭控捕房斥退不理又林阿成林順才二人昨在西華得路互相兇毆由捕併送捕房捕頭詢明均非善類一併斥退 
[錢債案件彙誌]  
　　信成嶍彌壑銀行經理西人柯範士控陳永詔不理抵欵銀四千餘兩又商愛禮司控春源莊丁雨山徐松如不付票銀六千兩又英商興利洋行控金全標定貨虧銀七千餘兩又盧大鏞控席立功不還損失洋七千元又湯以香控楊斌甫不付租洋四百元又王順桂控王阿定不理借欵等案昨由捕房將被告各人傳至公堂請示判分别交保候訊 
[雜評三（我）]  
　　我不解區區一製造局而血戰五日而未巳再接再厲主攻者之决心毅力誠足自豪然南軍旣有此毅力何不用之於徐州何不用之於九江致令徐州失湖口下南京危江西之大事巳去豈區區江南製造局苟得之卽足以成獨立國耶抑主攻者深有憾於上海之人民而必欲與之俱盡耶嗚呼我不解 
來函 
[閘北二區商團會董事部公啟]  
　　敬通啓者自本月十五號江寧有事以來謡諑煩興誠恐匪徒乘機縱火搶掠居民是故召集出防幸賴諸同志熱心公益顧全大局不分晝夜極力衞防甚至神疲力倦雙目通紅不肯稍息感佩之忱莫言萬一此次閘北實業家邀請工部局選派租界商團保護身家財産原屬可憐同志中之爲主權問題提起反對亦是可敬惟當此國内多事之秋一舉一動不可操切反使當局者交涉之困難也至此項問題巳由市政廳呈請 
　　都督省長辦理頃奉批復業已電請外交部核示辦理諸事均應靜候長官主持交涉可也我商團原爲維持地方而設自應照常分叚巡防保衞市面偶遇租界商團路過各應按照美國軍例彼此通禮勿生嫌隙以傷友情盖彼係奉長官命令與其無尤凡百諸事當聽兩方之長官交涉可也我商團認定保衞商場維持秩序勿使匪徒侵害居民爲目的恐同志有此悮會特行剴切通布並頌諸同志我祺中華民國二年七月二十八日閘北二區商團會董事部謹啓 
[徐屬下四縣及山東邊縣學生注意]  
　　上海申報館主筆先生台鑒近日徐屬邳宿睢等縣匪氛復熾擾及運河行船七月六日有徐州師範學堂邳籍學生由台庄乘舟下駛行至大王廟地方撞遇大股匪徒攔搶並架去學生五名適巂巡行鄉間在途聞警立卽率兵往捕匪衆拒敵奮力接戰擊傷匪徒數名羣匪始將各生棄下逃竄雖經寯連日進勦盡力搜捕匪勢稍衰然高梁茂密防範不易時當暑假各處學生歸里者必多隂先飛電各學堂及各行政機關以及布告要道外仍恐未能週知特行專函奉聞務祈刋立報端俾徐屬下四縣以及山東邊縣學生由火車至台莊取道回里者務須在彼等候結合大帮勿得輕躁冒險單行以保無虞此頌近安邳縣知事劉寯謹啓 
[盧前致紅十字會函]  
　　仲禮會長先生惠鑒素仰先生盡力慈善事業與世無爭凡我同胞胥深感佩日前時事新報曾載紅十字會救護團募捐廣告前見其臨時事務所地點則在法大馬路四百零五號當於昨午後遣人送去英洋十元藉爲臨時之涓助乃夜間無事購得警報一紙竟有混名勸捐之語瀏鑒未巳詫異萬分無論捐數無多不應掛諸齒頰然原以深信貴會而有此舉倘被假冒殊拂初心爲此投函凟問究竟貴會與該救護團爲一爲二請卽復示俾開疑資且可轉告在滬親朋也果事屬混名在前區區十元去之固覺無謂竊恐將來因而受誑者尚迭有其人應請並將此函宣布報端免有志輸捐諸君子再入岐途是所至幸耑此敬頌公安七月二十九號早盧前鞠躬 
　　貴會總辦事處地點亦由昨夕檢閱申報而知兹附上家嫂盧兪蕙助臨時捐英洋十元乞察收爲感 
[豐泰米號函]  
　　昨閱貴報新聞欄内載稱楊家渡豐泰米店被匪縱火一節本號開設大達里口並無被匪縱火情事諒係訪員誤報因與小號外場營業攸關特敢具函乞卽更正爲荷 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
[游戲文章嫖略通於戰略論] [  鈍根]  
　　昔朱虛侯以軍令爲洒令今某司令以嫖略爲戰略孰謂古今人不相及哉或疑嫖無略惟戰有之彼自不知嫖之略耳夫嫖略無成嘗悉本諸老嫖客之口授老嫖客有言曰天下之至難者莫如嫖人能通乎嫖則建大業當大事不難矣予浮沈嫖界垂二十年所心折者惟一人厥名風流都督亦曰嫖界大王大王起身卑賤初無恒産及其一躍而執嫖界之牛耳則揮金如土衆美傾心何其豪也又觀紈袴之子囊拈祖宗汗血資多者數百萬少亦三數萬車載絡繹喘息輸運於買笑之門以求一當而妓各若弗措意或且深厭其人詈之曰猪頭三瘟生曲辮子餉以白眼果閉門羹紈袴子不能堪則踽踽然出拉東洋車爲消遣遂一蹶不復振抑又何哉是蓋不詻嫖之略也彼大王之爲嫖雖亦以金錢而其金錢取之不盡用之無竭今日得千金卽以千金爲嫖頃刻而盡明日得百金又以百金爲嫖頃刻而盡後日得十金又以十金爲嫖頃刻而盡苟其能力猶足以羅一雀掘一鼠者必以其雀鼠納之妓者之器而後快再接再厲百折不回鞠躬盡瘁死而後巳此卽大王之嫖略而所以享有今日之盛名者也雖然大王之嫖略人猶知之大王之戰略無或知之兹者見大王之戰略矣今日募得十人卽以千人爲戰頃刻而盡明日募得百人卽以百人爲戰頃刻而盡後日募得十人卽以十人爲戰頃刻而盡苟其能力猶足以致一頽叟一幼童者亦必以頽叟幼童驅之死於戰場而後快此無他大王之戰略本於嫖略挾不盡不止之毅力而從大王戰者亦如小嫖客之從老嫖客雖葬身慾窟萬死有所不辭今日戰地之敢死隊安知非卽嫖界之敢死隊哉予故曰人能通乎嫖則天下無事不可爲若大王者他日軍界嫖界中必各鑄銅像一尊戰史嫖史上並留其美名傳之千古不亦偉哉 
[獨立銀行傳單] [  瘦蝶]  
　　　啓者溯自南北統一共和成立以還獨立之聲不聞於耳鼓者瞬將二載社會上亦漸淡然忘之矣今者南北紛爭發生贛事一般偉人又從而左右之蘇寗獨立皖粤響應我中華民國之人民　薄福淺竟得躬逢此兩次獨立之盛舉將來幸福正未可量惟是獨立之局面旣成金錢之需用方亟原有之交通中國興業通商等各銀行財力薄弱不足以供所求苟不另行設法别建宏圖將見金融機關與戰事而俱滯人民生命隨土地以淪胥本行諸　人有鑒於此爰特組織獨立銀行延聘獨立之人才儲備獨立之現銀先由上海設立總行卽日開市一俟營業發達卽擬推廣徧設南中各省專供贊成獨立之商家圖謀獨立之軍隊隨時撥用以應要需助獨立之聲勢振獨立之精神凡我軍政商學各界當亦深表同情共稱便利如蒙惠然賜顧本行自當格外克己以副傾向獨立之盛意或有獨立之人民自願附股本行者多多益善無不歡迎本行爲扶助獨立起見實無牟利之心當爲各界所洞　創辦伊始恐未週知謹此佈聞如有進出欵項請移玉至申南獨立路獨立里第一萬二千三百四十五號門牌本行事務所面議可也 
　　中華民國二年七月卅二日曰獨立銀行謹佈 
尊聞閣詞選 
[長城歌] [  李生]  
　　朔風凛冽胡馬　天驕北　何雄悍始皇開邊志不休長城萬里稱天塹狼山處處接烽火北逐甸奴不敢來顧邊漢武資之以爲功遂使昭宣漢魏無夷惠君不見黄河曲單于臺健兒白骨埋座埃呼韓百部降王出大漠孤城鼓角哀祖龍雄略空千載吁嗟乎　城之堞何繽紛長城之窟何隂森黄沙莽莽悲風鳴征馬不走獸亡羣萬里朱殷毒生靈金城湯池傳子孫豈知亡秦者胡在宫閫吁嗟乎一時功罪安足論金甌險阻空經營黄鬚健兒虬髯英會向瑶京溯滄溟嫖姚無人李廣死祇今誰是漢將軍 
[題歸玄恭萬古愁曲]  
　　胡馬而來王氣收秣陵禾黍故宫秋還臣滬灑開　曲一局興亡萬古愁 
　　落魄孤臣老涙多哀時庾信　蹉跎光芒日月空千古不獨文山正氣歌 
[感事]  
　　故國江山涙中原草木兵熊羆鷹上將螻蟻苦蒼生温蠖世皆濁滄浪我獨清淮南夢不到何日罷東征 
　　戍鼓動天涯征人感暮笳遺民話滄海浩刻走龍蛇屬國悲多壘哀鴻未有家何當復歸去還就故園花 
[式微歌和碧梧韵] [  瓊華女士]  
　　式微式微胡不歸風摇楊柳正依依鄉關北望無消息江介妖氛雁不飛 
　　式微式微胡不歸故園魚麥願相違天階獨坐人聲寂月引花隂上客衣 
　　式微式微胡不歸江干烽火羽書飛將軍五道奇師出聞說潯陽巳合圍 
　　式微式微胡不歸月中輕霧自　　水晶簾捲迎宵爽明滅流螢人户飛 
二我居雜綴 
[秋璿卿遺詩]  
　　章太炎先生曾集秋瑾女士之遺稿序而刋之但流傳别處未刋行者亦正不少耳余得數　錄之藉以表微闈幽亦爲女界生色探驪歌云地岌天驚應一呼斬蛟射虎徒區區拿雲試展屠龍手血浴滄溟奪頷珠日本作云萬里乘風去復來隻身東海挾春雷忍看圖畫移顔色肯使江山付刼灰濁酒不銷憂國　救特應仗出羣材拚將十萬頭顱血須把乾坤力挽回感懷云河山觸目盡生哀太息神州幾霸才牧馬久驚侵禹域蟄龍無術起風雷頭顱肯向閒中老祖國寗甘刼後灰何限傷心到荆棘長歌先復莫徘徊寄友云何人慷慨語同仇誰識當年郭解流時局如期危巳甚閨裝願爾换吳鈎紅毛刀歌云一泓秋水淨纎毫遠看不知光在刀直駭玉龍蟠匣内待乘雷雨騰雲　傳聞利器來紅毛大食日本羞同曹濡血便令骨節解斷頭不俟鋒刃交抽刀出鞘天爲摇日月星辰芒驟韜斫地一聲海水立露鋒三寸隂風號陸剸犀象水截蛟魍魎驚避魑魅逃遭斯刃者凡幾輩憫髏成羣而湧濤刀頭百萬寃魂泣腕底乾坤殺刦操朅來挂壁暫不用夜夜鳴嘯聲疑鴞英靈渴欲飮戰血也如壘塊需洒澆紅毛紅毛爾休驕爾器誠利吾甯抛自强在人不在器區區一刀焉星豪古劍歌云若耶之水赤崖　鑄出霜鋒凛冰雪歐冶爐中造化工應與世問凡劍别夜夜靈光射斗牛隂風豪氣動諸侯也曾渴飮樓　血幾度功銘上將樓何期一旦入君手左手把劍右把酒洒酣耳熱起舞醉天矯如見龍蛇走肯因乞米向胡奴誰誠英雄困道途名刺　中半磨滅長歌居處食　魚熱腸古道宜多毁英雄末路徒爾爾走徧天涯知者稀手持長劍爲知己歸來寂寞閉重軒　下摩挲認血痕君不見孟嘗門下三千客彈鈌田來解報恩長崎曉　口占兩絕云曙色推窗入嵐風撲面來行行無限意搔首一低徊我欲乘風去天涯咫尺間何當登帝闕一叩九重關弔吳樾烈士云崑崙一脈傳驕子二百餘年漢聲死低頭異族胡衣冠腥羶汚人祖宗恥忽地西來送警鐘漢人聚哭崑崙東方知今日豚尾子不知當年漢大風裂呲嚙　爭傳檄大叫同胞　激烈楨恥從頭速洗清毋令黄胄終淪滅大江南北羣相和英雄爭挽魯陽戈盧梭文筆波蘭血拚把頭顱换凱歌年年歳月駒馳隙有漢光復總無策志士奮呼東海東胡兒虎踞北京北名曰同胞意未同徒勞流血嘆無功隄防家賊計何酷憤起英雄出皖中皖中有士名吳樾百鍊剛腸如火熱報仇直以酬祖宗殺賊計先鋤羽翼爆烈同拚破賊臣男兒愛國已忘身可憐懵懵天竟瞽致使英雄志未伸電傳噩耗風潮聳同志相顧皆色動打破從前奴隸圈驚　大地繁華夢死殉同胞剩血痕我今痛哭爲招魂前仆後繼人應在如君不愧軒轅孫豪邁沈痛紙上森森有俠氣使人讀之顔色爲之慘變誠傑作也 
 
[投稿者秋虎] 謝家實字秋丞江蘇上海人年二十七歳通信處兵工學校 
自由談話會 
　　哀孤兒予本浙人僑居江北泰縣有堂妹一幼而失恃承孤兒院院長顧念劬先生准許暑假後進院僂指而計引頸而望教養有人曷勝欣荷孰料近者滬南製造局兵連禍結孤兒院適當其衝成爲焦土幸男女孤兒二百餘名得紅十字會力救出險然所受驚恐已筆難盡述矣溯此院成立歳在丙午初設於滬城火神廟右風聲所樹善氣迎人報名者紛至呇來惟房屋尚苦湫隘嗣承六合公司允以龍華地二十畝半價出售得中外大慈善家贊襄義舉分擔勸募建築責任歷盡艱辛方有今日天胡不弔遘此兵刼我孤兒女本爲世界最苦之人失怗失恃孤露無依稍有人心者言之無不涙下且試問我孤兒何辜逢此顚沛旣待哺之孔殷更失學之可嘆誰生厲階使我至此賴周　箴先生留養在天妃宫橋北首商會如有家屬並許探訪甘雨慈雲生死肉骨深願兵禍早解諸大善士重行組織新院救目下半途輟學之孤兒援未來之失恃失怙子女於水火中此則我孤兒所馨香疇祝冀幸不遑者也予緣堂妹之私情重以衆孤兒之公義不禁蒿目銜哀代爲請命[  小波]  
　　哭時局今日之時何時乎鎗林彈雨危急存亡之時也自大借欵告成後南天北地處處暗伏殺機炸彈手鎗無日不思暴動若隨縣若開平若京山若浮屠關若大乘門以至川兵大刀兵暗殺團血光團白狼匪種種惡潮蜂起蝟聚我瞻四方曷其有極雖然此猶可謂亂之小者藏人據於西印度翼之蒙古起於北俄國助之江西峙於南日本附之以飄遥之中國當四面之强敵凡有耳目不慮而議其難爲矣議員之開會也非口爭卽拳打或脚踢重大機關莫展一籌擾攘衝突果何爲耶噫清白神州不久便爲腥羶之窟衣冠黄種指日湮没鐵血之中尚乞堂堂偉人勿作無謂之自擾尤望各路官紳同濟國難中華幸甚國民幸甚[  承三子]  
小說 
寫情小說 
[黄金祟（三十四）] [  天虛我生]  
　　予惟最嫌小舟摇蕩足以致人暈眩今在病中更不堪此然亦無可奈何則維有襆被而登篷艙低促足令五心煩躁猶幸蝦蟆爲予伴渠之爲人亦頗可喜善於詼諧且好飮大類於龜惟閱歷不如龜耳途次爲予述徐青籐故事至堪發　予病爲之少瘳旣醉以酒則且津津而叙其生平渠與小曇蓋在兒時爲鄰鄉村兒女初無所用避嫌之處小曇爲獨養女其母衰邁而蝦蟆輙爲其家服勞役故與小曇遂如手足小曇亦不以其形象爲可憎也惟蝦蟆自言髫時亦頗俊秀迨至三十以後乃一變難爲瓠瓜之腹胡桃之眼予則殊不信也彼於睡中鼾聲有如牛喘問嘗替小曇設想不讅小曇何以堪此因知愛情之深且至者固不在於形跡間也惟彼二人之初境大有類於予與筝兒彼乃居然得成伉儷則其庸福實非淺鮮或者前生與小曇有如何之因果耳毋亦我與阿蓮之儔歟由此一念遂復涉及冥想夢中恍見阿蓮幻爲仙女之形與予絮絮情話謂將托生以結玉簫之緣時方侵晨舟子掛帆當風水聲汩汩予身恍在雲霧俄聞船底劃然有聲則栩栩夢魂遂爲魚籪驚斷凝神半晌又不禁訕然自笑其癡明明垷在之筝兒且爲他人有矣乃於冥冥中希望阿蓮者哉比兒蝦蟆蹲於船頭弄水盥面因復念及小曇小曇者且將與之俱歸矣遑論其他所能與我長久共處者誠如小曇之言惟素卿耳我乃不專愛於素卿輙復旁伸側引及於他人素卿雖不以我爲薄倖然我自思誠不免於薄倖也輾轉此心乃如輪迴更以仲姊筝兒小曇諸人向我心中輪迴而過則覺我之對於仲姊筝兒小曇素卿直無一人不可目我爲薄倖也嗟乎彼諸人之不以我爲薄倖者不啻我以感情紿之耳天下惟受感情深者莫不存一報酬之心彼惟存一報酬之心乃更增重　感情還以加之予身　更存一報酬心者則情乃愈密而孽乃愈深生生世世殆無得有已時今者業以博愛之故取得無限缺憾以爲前世之因也則今生何可更種此因哉由　以忠予心遂覺空空然而無所蔽然而不轉瞬間則又依然沈溺於愛河情海間矣（二） 
社會短篇 
[陳卯姑] [  率]  
　　甬之慈谿浙中大邑也街衢輻輳屋瓦鱗比士安於讀農安於耕俗尚敦樸頗具太古遺風遠郭里許爲别一村落樹林蓊蔚河水流潺沿堤徧植埀楊一碧無際每值曉風殘月摇曳生姿别饒雅趣倘得倪黄顧綠伸紙舒毫天然畫景也山居之樂絕勝輭紅十丈然桃源避秦此中固大有人在 
　　陳生某者胸難列宿學富五車自是濁世風雅士甞有述懷句曰讀書未就聊醫俗識字由來不療貧亦可想見其胸次矣當道聞其才爭羅而致之幕中鴻鵠之志非鷦鵪所識枳棘之上豈鸞鳳所棲生每有所建　輒復中梗遂鬱鬱不自得蓴鑪秋思時起王粲登樓之感乃拂袖歸厭塵市煩囂僦居郊外旣以卜隱兼以避徵焉入山惟恐不深入林惟恐不密懷奇負異之才不能得志於時有托而逃大率類此 
　　端居多暇則以琴書自遣丹鉛一室上下古今左圖右史洵可樂也時或漫步田間與父老絮絮話桑麻故事語終日無惓容夫人某秉性愼淑克相夫子故伉儷之間尤篤幼女一名之曰卯姑生而岐嶷少小卽習聞庭訓於書無所不讀鍼黹之外並嫻吟詠謝道韞之詠柳絮薛夜來之號針神古今人正未遑多讓不圖以一身兼之且性極純孝先意承志事父母從無失德雖伯道　無兒幸中郎之有女一室之内融融怡怡固不獨慰情勝無巳也宜可享人倫之樂事矣而孰知事有出人意外者 
　　述生之歷史竟試再述生之家族生無母而有父一弟性愚騃業巳成室父素行佻健不齒於鄉黨生趨庭之時有所得諫終不見聽久之竟與其第二子婦有曖昧　穢聲四播戚䣊咸知所不知者惟此騃豎耳新臺之詠殊可醜人生旣不直父之所爲又無法可爲幹蠱之力身世牢愁家庭黑暗愈於邑不歡日惟縱情詩酒效范大夫之祈死大凡少年人憂傷過度鮮不自損其天年未幾而生病矣藥鑪茶　慘淡生涯傷心人對此處處作可憐之色小病轉劇參苓罔效求神問卜如石投海未幾而生死矣 
　　絡緯悲吟凄凉夜夜含辛茹苦生趣毫無不數月生婦即積憂成疾纒綿牀蓐卯姑日夜侍奉心力交瘁衣不解帶寢不安席者幾至習以爲常每當夜靜更闌猶長跪中庭焚香告天願以身代方冀天相吉人乞靈藥石何意鬼蜮伎倆頓起奸謀陳翁旣與次媳通視此煢煢母女不啻眼中釘也一日潛市信石突乘卯姑不備使次媳暗置藥中持與生婦飮生婦服之腹痛不巳知有變亟呼卯姑至前語之曰汝母死汝必爲汝母復仇言巳遂卒卯姑搶地呼天幾以身殉且知母死不明而伶仃弱質又不能手刃仇人滿腔忿恨宣洩無方長日號咷祗以眼涙洗面憤極之餘頗不擇言而詈語侵及嬸嬸大恚然無術以鉗其口爰與翁夫協謀乘夜置之死以暴疾聞鄰里知者無不嘉其孝而悲其所遐爲之深歎不平也 
　　卯姑業巳許字壻家於江蘇之華亭華亭去慈谿路七百里壻夜夢有女入室衣　唇腐左脇已折面帶愁容而丰　奕奕自言爲慈谿陳卯姑乃君之聘妻也具述母女二人寃死狀請爲申雪壻初以爲妖夢不足憑姑置之入夜夢如前所見所云亦如前壻大驚異亟倍道如慈邑則聞女巳死具牒控諸縣縣令以事誕斥不　牒數上並呈願甘反坐切結堅請開棺檢驗令爲所　不得巳乃准檢視則衣藁唇腐脇折一一如壻夢中所見 
　　事旣白縶陳翁問署鞫之則云女與人有私懼醜外揚故令死訊私者爲誰則具以姓名里居對逮傳質商供與女私不少諱令叱之曰若以姦女故致女死例須以若償女命母憤憤乃崩角痛哭曰我受翁賄翁語我如是云云今知罪矣正言間壻忽直前操士音作女子聲戟指詈翁曰旣死我身又毁我節是眞慘酷無人道者然有法律在我不與較巳乃匍匐案下㱘訴翁姦媳毒母及致己於死種種罪狀言訖遂仆醒而詢之不復能知作何語當女言時翁戰慄無人色令鞫以嚴刑悉吐實獄上論罪有差惟呈請奬女時浙撫以事涉怪誕恐干駁詰格不行卯姑生於前清嘉慶時元和朱綬曾傳其事於世 
　　率曰鬼神之造聖人不言非以其迹近荒渺且又幽遠而無所憑藉耶然而魂升魄降固甞載於禮經後果前因亦甞關於釋氏其理原昭然而易見者也是故戾氣所鍾伯有且能爲厲於鄭國况卯姑負不共戴天之仇横遭誣陷含寃以死則其貞烈之氣藴結磅礴聚而不散正如日月星辰亘貫中天歷萬古而不可磨滅設竟没没無聞豈不益長凶人之燄而坐聽奸邪之漏網哉嗚呼如卯姑者誠不免稍涉激烈以損其身惟卯姑知有母仇而巳初不知有身也母仇旣復雖死不死矣旌表虛榮本不足爲卯姑重而大吏至不敢上聞亦可見專制淫威之流毒深也（二） 
滑稽傳奇 
[獨立（仿西廂記酬簡）] [  瞻]  
　　金陵獨立某偉人及某師長用逼姦手段某督始終不語與西廂記雙文態度酷肖偉人下跪如張生師長牽引如紅娘眞絕妙一　酬簡也用是點竄原文藉寓譏刺倘閱者必繩以協律則非作者之本旨巳 
　　列□□上云都督你少待我去會見他出與黄□相見科黄云都督出來否劉云都督出來也你懷了宣言書疾忙進去者黄□揖云都督公小可此時一言難盡惟天可表劉云你放輕者休嚇了他你只在這裏我迎他去劉□□推都督上云都督你去見他我在這兒等你黄□見都督泣跪云黄□有多少福敢勞都督下盼（村裏迓鼓）猛見了皤然模樣早醫可九分不快先前見責誰承望今朝相待教都督這般用心不才興合跪拜小可有熱血滿腔心肝全副頭顱一個都督你可憐我爲人在客 
　　都督不語黄□起捱都督坐取出獨立宣言書科 
　　（元和令）討袁文端整好柳條兒隨風倒羞答答不肯把頭抬紫漲兩鬍腮葫蘆依樣描來慣索把良心兒歪 
　　（上馬嬌）我將你名字兒書我將你白旗兒扯鈐印早安排休管他生靈遭害咍怎不回過頭兒來 
　　黄□謝都督都督不語科 
　　（勝葫蘆）獨立已成喜滿懷呀嚇倒袁世凱一片降旗翻白色建業城頭秦淮河畔百姓盡遭煤（後）精神苦痛逼人來勸你且丢開楊枝無力任風吹你半推半就我又驚又愛謝你活傀　 
　　（柳葉兒）我把你心肝般看待點汚了都督清白我忘寢廢餐舒心害若不賠眼涙下拜跪怎能勾恁名都頃刻奪來 
 
 
 

Page 11

 
 
   
 
 

Page 12

 
 
   
 
