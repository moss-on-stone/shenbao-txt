# 1893 - 223 - 4907299

 

Page 1

 
 
[開印温病條辨] [  圖書集成局代啓]  
　　温病條辨一書爲淮陰吳鞠通先生所箸條公縷析精括詳明誠歧黄家所必讀者也兹由掃葉山房倩本局用新式鉛字排印刻已開工寄語杏林橘井中人尚其家置一編以供揣摩之助乎 
[朝珠助振] [  申報館協振所謹啓]  
　　無名氏樂善好施憫山右奇災尚未有艾物以朝珠一掛足一百零八粒交本館變價以助賑捐其珠係伽楠香製成間以翡翠佛頭珊瑚記念誠貴品也敬告海内仁人寰中善士尚其早移玉趾備價購歸旣可以飾觀瞻又可以拯饑饉豈非一舉而二善兼乎　　布陳伏維鈞鑒 
[新出五十名家書札] [  點石齋啓]  
　　湖州陸存齋觀察功名經濟冠絶今時所交皆名公巨卿翰牘往來久成巨帙其尤著者如李傳相昆季沈仲帥吳清帥等幾得五十家曾將原人墨跡精刻計十二卷曰潛園友朋書問惟板藏觀察家内不易購覓兹將原書依八賢手札體例託本齋石印成書神采筆墨令人擊節羡美每部四本實洋八角在蘇州閶門綠蔭堂上海棋盤街文瑞樓本分局均有出售 
[論臺灣不准行駛小火輪事]  
　　向嘗謂外洋輪船可以行於沿海沿江各處盡占華人之利何以中國商人有欲行駛小輪船於内河者官必禁之甚而至於似火輪而非火輪者亦有所限制此其命意殊不可解昨觀赤嵌城友人所述一事而後恍然矣蓋近有滬尾商户陳順發者又名陳阿順新製小火輪船一艘名曰順吉擬用以招攬客貨駛行於臺灣臺北兩府屬各處口岸夫臺地内河往來向有民船凡洋人所不到之處卽輪船所不行之處而民船往來未免遲滯不及小輪船之便捷若用小火輪則貨客往來倍形便捷而於商務大有裨益此時臺地正在講求富强整頓商務方期商務之盛熾以大興利源倘有能設法以興商務者當無不立見准行以視江浙内河之行駛小火輪尤爲美利故具禀由該處稅務司馬君錄就章程清摺照會撫憲邵中丞可否示准照辦其意固以爲措辭則以利商便民爲言加以洋人之情面華官往往不忍有違以此相干未有不蒙允准者也而中丞乃不敢以一面之詞遽予批准乃批曰小火輪無在不通商各口往來之例據稅務司稱以爲利商便民起見是否可行仰稅釐總局督同通商委員議核具覆中丞此批早明知其不通商口岸向無通行小火輪之例特以時事或可變通不得固執一見倘稅務司所云利商便民果爲實在則亦當曲體商民之心夫是以詢謀於衆卽此見邵中丞之經權互用虚心博採之美德而稅厘總辦則唐薇卿方伯也冋以剛方卓著素不可干以私從未瞻徇情面於是秉公查核據實具覆云不通商之各口輪船不得來往原所以示限制此端一開誠恐紛紛效尤可通輪之處皆與通商口岸無異流弊滋多且小輪暢行雖云利便商民而沿海民船失業窮民愈多是利於此不利於彼馬稅務司所議試辦章程似應毋庸置議落落數語如并州之剪哀家之梨爽快無比凡内河欲行駛小輪船者必借洋人以立言陳之欲駛行小輪而由馬稅務司議定章程卽此意也而洋人亦必曲體華官之意以便民利商爲辭今折以利於此不利於彼則一言而破其的矣夫沿海沿江中國向來亦用民船如上海之沙船寗波之鴨屁股船皆走海者也長江中則全用各種民船自與外洋訂約通商而輪船準其行駛於是江海各處向來中國行駛之船全失其業固亦無如之何也顧失業者固不乏人而因此另圖生財之道者亦實繁有徒則不利於此者或不難利於彼而方伯顧毅然决然以爲毋庸置議則其胸中固早有把握矣又經通商委員臺北府管凌雲太守覆稱遵查外國輪船向不准在不通商口岸贸易條约甚嚴臺灣大安鹿港番挖後壠宜蘭等處均非通商口岸自有中國船隻可以載運貨客未便由中國商户罡用輪船致滋流弊等語此其意亦與唐方伯相表裏盖自此而陳所置之小火輪已歸無用矣近聞陳擬將此輪船改行基隆滬尾兩處意者此兩處與宜蘭鹿港等處情形不同或准行駛亦未可知而余觀於此而知中國内河之不准行駛小火輪其所關固非淺也唐方伯謂倘或内河准行輪船則凡可通輪船之地卽與通商口岸無異此言也直可以揭外人之隱衷而開華人之茅塞蓋通商之地本有限制載在條約不能牽混然東北邊之界石俄人且將竊而移之倘輪船得以行入内地則先爲華人開其端繼且洋人隨其後歴年旣久安知不另生枝節改其前言此則固不可不防之於早者也唐方伯抉出此語華商雖有躍躍欲試者當亦因之索然矣然彼欲以此獨擅其利者則又謂爲華官之不順民情不顧商務未免嘖有繁言矣悠悠之口聽之可耳 
[印亂益甚]  
　　本月初二日倫敦來電云印度孟買地方回敎中人與土著益形滋閙目下地方官調集圑兵水師及他處營伍惟聞槍聲轟然盖已互相鏖戰矣 
[法使返濱]  
　　六月二十六日濱屬來電云法國與暹羅交涉之事刻已言歸於好駐暹法欽差本已長往不顧兹又乘兵船入濱城船上高揭法旗暹兵聲砲致敬云 
[嵩祝盛儀]  
　　經筵講官禮部尚書臣宗室崑岡等跪奏爲禮儀事恭照光緒十九年六月二十八日皇上萬壽聖節於二十六日御乾清宮受賀是日早鑾儀衛陳法駕鹵簿於乾清門外東西相向内監設中和韶樂於乾清宮檐下兩旁設丹陛大樂於乾清門内兩旁俱北向禮部官捧王公百官及將軍提鎭等表文安於午門外龍亭内設御史禮部官各二員於乾清門外設御史禮部官各二員於午門外兩處侍儀鴻臚寺官分引和碩親王以下入八分公以上在乾清宮丹陛上文武一品大臣御前侍衛在甬道上二品以下之内廷行走大臣官員等乾清門侍衛在東西丹墀内二品文武大臣三四五品京堂在乾清門外其餘文武各官在午門外咸衣蟒袍補服各照品級按翼排立皇上具龍袍袞服詣慈禧端佑康頤昭豫莊誠壽恭欽獻皇太后前行禮畢届時禮部堂官奏請皇上御乾清宮中和韶樂作奏乾平之章皇上升座樂止鑾儀衛官贊鳴鞭乾清門外堦下三鳴鞭鳴贊官贊排班丹陛大樂作奏慶平之章鴻臚寺官分引王以下文武大臣五品京堂以上各官及午門外文武各官排班立鳴贊官贊進皆進贊跪皆跪贊叩興王以下文武大臣五品京堂以上各官及午門外文武各官俱行三跪九叩禮贊退王以下文武大臣五品京堂以上各官及午門外文武各官俱復原位立樂止鑾儀衛官贊鳴鞭乾清門外堦下三鳴鞭禮部堂官奏禮成中和韶樂作奏泰平之章皇上起座還宮樂止王以下文武大臣五品京堂以上各官及午門外文武各官皆退禮部官捧午門前陳設之 
 
 

Page 2

 
 
王公百官及將軍提鎭等慶賀表文恭送内閣是時内監奏請皇上御内殿升座皇后具龍袍補服率瑾嬪珍嬪詣内殿皇后就正中拜位立瑾嬪珍嬪於左右稍後北向立皇后率瑾嬪珍嬪行六肅三叩三拜禮禮成皇上起座皇后率瑾嬪珍嬪還宮其内庭行禮處所交宮殿監督領侍届時請旨遵行爲此謹具奏聞六月二十日奉旨知道了欽此○禮部片再本年皇上萬壽聖節於二十六日御乾清宮受賀是日王公百官行禮若遇雨臣等謹援照成案王以下入八分公以上在乾清宮檐下行禮一二品文武大臣御前侍衛乾清門侍衛在乾清門内外檐下左右行禮三品以下京堂文武各官在太和門内外檐下左右行禮其丹陛大樂移設於乾清門迤東迤西檐下均北向理合附片奏聞六月二十日奉旨知道了欽此○内閣滿票簽爲傳知事本年皇上萬壽聖節於六月二十六日御乾清宮受賀所有應行呈遞如意之王公一二品文武大臣均於六月二十四日派員齎送奏事處呈遞勿悮 
[遼東别史]  
　　六月二十八日恭逢皇上萬壽聖節營口海關道善觀察恭率所屬文武百官趨詣萬壽宮行朝賀之禮　　　　致慤致誠并於署前高搭龍亭供設香案雇山東班演戲五日以表祝忱○自五月二十三日市中禁用小錢小經紀人積有鵝眼若干者至此皆委諸糞土不覺輒喚奈何矣○油荳餅三者節節加昻目下上海火餅汛已過而營街仍售至五兩之譜云○今夏天時酷熱幾若火傘撑空自六月十七八九日以迄目前無日不喘若吳牛不能動作所喜二豎避舍市中絶無抱疾呻吟者居人之幸醫生樂肆之不幸也○東營杉板船户徐松林扁舟一葉來往二十餘年克儉克勤囊中漸裕某日招商局普濟輪船抵埠由益盛遠洋行雇裝玻璃數十箱徐乃約同其舅李某爲將伯之助行至中流風浪大作一失手而杉板覆没身逐波臣李大聲疾呼迄無應者至今屍身尚未撈獲噫半世爲老娘亦有倒綳孩兒之事夫亦大可哀矣 
[襄水秋波]  
　　蕪湖江口有五顯廟某僧焚修其中暮鼓晨鐘自擊撞頗具禪和子模樣上月初旬僧忽示疾終日趺坐龕中不飲亦不食約歴二旬卽證湼槃其徒號召十方僧衆大建道塲唪經三日至第四日清晨舁至西湖池北白衣菴曠地舉行火葬前導有偏衫秃頂者高擎長旛次則法器一班叮鐺鐃鈸間以梵唄之聲末有不僧不俗數十執紼以送經過長街二街循湖隄迤邐而北沿途觀者塞巷塡衢初誤爲出會打醮繼聞風來一陣臭穢四溢始悉龕中有僧坐化釋氏舉動不近人情大率如此空地上先已積薪迨龕舁至卽置薪上衆秃環繞唪經往復七匝卽命舉火一時烈燄奔騰猩風四布遠近聞之無不作十日惡直至午後始骨燼灰飛徒乃裝袋携回言將和麵爲餅以餉魚蝦盖卽如來捨身之宗旨也噫愚哉○雷祖誕辰蕪地茶寮酒肆礱坊醬園各立壇坫演劇酬神有舉國若狂之勢是日通城豆腐作中人亦邀同業置酒高宴雖皆短後不完而揖讓雍容亦復彬然秩然惟三蕉旣罄卽現出本來面目或翻筋斗或豎蜻蜓擲碗敲盆大聲喧擾末復擁至三聖坊後李五妓寮尋歡龜鴇見其形穢堪憎以閉門羹相待若輩卽仗麴秀才威風摩拳擦掌犬吠驢鳴由後園墻破壁而進搥臺搗物大肆咆哮一時乳燕雛鶯紛紛亂避若輩無可洩忿遂扭住兩箇曳尾泥中者由原洞拖出方欲飽以老拳幸救兵追至若輩遂一閧而散是役也擊毁桌凳數張並將某校書　房蹂躪不堪是亦花叢中之小刼也○立秋前數日天氣忽轉陰霾凉風習習白雨霏霏殘暑已消歸烏有詎料梧葉飄空之後復見曦輪照耀大地如爐靜坐蕉陰猶苦揮汗如雨炎凉不定天時人事如出一轍可嘅已○今歲中江南北自夏徂秋雨暘時若大田多稼無不彧彧芃芃刻下早稻已有刈割研米入市每本洋一枚可　六斗二三升晚稻亦結實纍纍黄雲覆野白雪連畦　稏聲中時聞笑語誠一幅豐年圖畫也 
[清溪漁唱]  
　　北洋致遠來遠兩兵輪船送李爵夫人靈柩抵蕪湖順道至金陵就江干下碇致遠管駕官借補北洋海軍中營副將鄧副戎世昌來遠管駕官北洋右翼左營副將邱副戎寳仁入城謁見制軍並請示期校閱上月二十八日劉峴帥委藩司瑞方伯營務處郭軍門曾觀察候補道郭觀察乘魚雷船赴下關閱看兩船演放巨砲並來往駕駛之法比及鳴騶遄返已鐘鳴三點時矣○觀音棚甫　孟蘭盆會又起孟蘭盆會者祀幽冥敎主地藏王菩薩蓋取盂鉢生連之意自六月杪至七月望無論通衢小巷皆懸燈結綵一望如火樹銀花并於僧道施食臺前雜陳戲劇哀絲豪竹間以法鼓金鐃時有綠鬢女郎輕移蓮步香風吹過大師高坐蓮臺上幾訝天花如雨散落袈裟不能學老僧之入定也○金陵上元縣迭出命案一則兇手渺杳無蹤跡一則雖獲庖丁追問迄今頭緒全無曾紀報端無煩贅述六月二十七日署上元縣王欣甫大令擬再提庖丁嚴鞫不承則以五木從事又恐刑求之下或有寃誣乃易裝微行密布必腹於前後左右或勾留於酒肆或彳亍於茶寮遇有論及此事者卽側足而立側耳而聽雖巷議街談傳聞失實然已略得端倪大略謂此案非庖丁一人所爲必另有一二黨羽云 
[皖上讕言]  
　　總綂安慶練軍馬步各營宋佩箴鎭軍前經署理皖北壽春鎭總兵刻已交印商民歛錢公製萬民傘一柄德政匾一方德政牌四扇爆竹數萬於七月初一日送至防次鎭軍衣冠迎入欵以盛筵○某甲年三十餘齡賃住安慶省垣司門口家素寒貧在潘轅執役其父不作生人産終年遊手好閒一日三餐惟子手是賴上月二十五日竊取甲妻衣服持赴長生庫質得錢三百文隨將質票交還甲妻遂備錢贖出婦女見識不廣至此不覺稍有怨言甲恐失堂上歡心將妻斥責妻寃無可訴潛取青蚨百翼購阿芙蓉膏服之婉轉哀號逾時而斃噫可憐已 
[瓊花艷影]  
　　揚州訪事人云入伏以來雨多晴少上游三河等處水源盛漲滾滾滔滔運河繼長增高幾致平堤拍岸六月中浣某日堤工局總辦歐陽觀察商請兩淮運司江都轉開金灣河壩以洩源泉二十五日又續開東西灣壩○署揚州府許太守深惡龜奴開設花烟間謂此等齷齪所在以誨淫而兼誨盜江湖匪黨往往於此窩留是以雷厲風行禁除務盡一日甘泉縣李明府因公進謁太守復申前說并云城廂内外除花烟館之外又有開設臺基者敗俗傷風莫此爲甚敢煩嚴加查禁以免日久玩生語畢袖出一紙示之内開各處臺基住址姓名朗若眉列明府奉諭之下卽於是夜鐘鳴十一下微服出巡一一按單掩捕自六月二十五夜起迄今已拘獲臺基及花烟館十餘處房屋分别發封至清烟館則不准眷屬同居以免有所影射按揚城東西營三义閣板井等處花烟館幾若棋布星羅每至日下崦嵫諸妓卽抹粉塗脂倚門賣俏淫聲浪態靡所不爲而所謂臺基者更春色暗藏導人淫亂數其罪狀擢髮難終猶憶滬上自昔年陸春江大令拘郁姓嚴懲褫其功名悉心推鞫一時淫兇惡少相戒斂迹不復敢色膽彌天不謂此種澆風近復沿至䢴上使二分明月亦爲污穢所蒙此次得太守禽薙而獸獮之或者可稍革濮上桑間之惡俗乎泚筆之下跂而望之○江都縣林大令經大憲檄赴南通州審鞫舊案舟中觸暑回署後卽政體違和加之左臂攣蜷不能伸縮延醫診視近始稍痊大約指日間可喜占勿藥矣 
[善孝合傳]  
　　番禺何某承先人餘蔭席豐履厚喚婢呼奴固當世所嘖嘖稱道之者也所憾者已届伯玉知非之年尚抱伯道無兒之憾然生平敬惜字紙無論污潔必拾歸洗以香水然後焚之此外各項善舉無不竭力贊成數十年如一日去年夢神告曰汝命本應絶嗣今因積德累仁賜汝一子何醒而異之舉以告人人多笑其迂其妻陳氏年已四十有八歲未幾竟結珠胎前月果生一丈夫子聞者以爲行善之報○城北三元里有李某世業農自幼失怙賴其母某氏恩勤鞫育得以成人李亦念烏哺情竭力耕田以供子職今春母忽患病李延醫覓藥終不見效聞割股可以療親遂取刀割臂肉一片包裹傷處毫不覺痛持肉赴廚下烹而進之母病果愈鄉黨聞其事咸加敬禮前月火藥局被焚鄉中屋舍倒塌殆盡惟李某之宅如魯靈光殿巋然獨存純孝感神觀於此而益信以上二事均係粵東訪事人所述近在目前非向故紙堆中掇拾者連類記之亦可爲薄俗風矣 
 
 

Page 3

 
 
[漢皋布市]  
　　漢皋信云外洋運來洋布自去年九月漲價後迄今未减今年五六月後價又大漲先後兩次計每次所漲或每疋加至一兩二三錢或每疋加二三錢不等合而言之祗有哈喇　嘰羽毛及漂白竹布原曰洋布二四扣布而已分而言之各樣正牌雜牌　以僂指計聊於各樣之中舉正牌以証之如義記哈喇上年每板值銀十七兩七八錢現值十八兩元芳各色羽毛上年每板值銀十兩零四五錢現值十一兩七八錢馬箭　嘰上年每疋值銀五兩數錢現值六兩三錢且三箭漂白竹布目下每疋值銀四兩二錢七八分較上年加五錢十斤太和盤龍與義源人錨兩號原白每疋皆值銀二兩八錢五六分較上年加二錢三四分八斤義源西字原白每疋值銀二兩四錢四五分較上年加二錢七斤寳順砲臺原白每疋值銀一兩八錢四五分較上年加二錢七八分六斤鶯蛇原白每疋值銀一兩五錢七八分較上年加四錢一二分五斤孔雀原白本係低貨每疋亦值銀一兩零七八分較上年加四錢一二分二四原白扣布如牌名鳳者每疋值銀一兩八錢二三分較上年亦加二錢餘六七月間正布疋滯銷之際價尚不肯稍低轉瞬秋凉其價必更增長鄂垣織布局所出之布仍照舊價並未稍加上等機器所出者潔凈如霜厚密耐用寛長合度經緯停匀隨出隨銷商賈爭相購取最佳者每疋售銀二兩七錢五分其次二兩六錢五分再次二兩五錢五分次等機器所出者所出之布間有破損每疋祗售銀二兩四錢八九分工雖稍拙價則極廉更有初出洋紗以二十子爲一捆以四十捆爲一包每包僅售銀五十八兩似此情形將來機具增多出貨湧旺足敵華人之用外洋運來之貨當必退避三舍張香帥此舉顧全大局力任其難豈鄉曲腐儒眼光如豆者所能窺其萬一哉 
[臺北賽會]  
　　臺北居民例於六月廿三日迎西秦大王神會凡百里内村民先期咸集如水赴壑謂之看熱閙會中陳設儀仗不及他省之整齊而人數極衆每有持鎗相隨沿途轟放其聲隆隆是亦足覘風俗之强悍已尤可異者中有神轎數座每轎後必立一人赤身露體或持利刃向頂上亂斫血淋淋然或以鐵條長約丈餘横貫吻間兩目斜視幾若不知痛楚者會後又隨小轎百數十乘半係平康妙妓頸荷紙枷身被赭服轎前揷小旗一面用錦製成陸離光怪不可名狀隨會遍遊城廂内外任人品評中有擡閣一架以十餘齡俊童扮就許仙鬥法一劇情景宛然差强人意臺地所出各會以此及五月十三日所迎霞海城隍會爲最每次所費總不下萬餘金以有用之貲財競擲於無用之地良可異矣 
[暫緩履新]  
　　六月十五日江蘇藩司牌示鎭江府王可莊太守仁堪調署蘇州府篆所遺鎭江府篆委候補府譚太守泰來署理此已見諸報章矣兹太守以鎭屬東鄉河工未竣且纍纍案牘務須一一清釐是以於六月初一日下午時乘太古公司鄱陽輪船由上海赴蘇謁見奎大中丞懇准暫遲履任前云太守過滬蓋謂此也 
[寍波火警]  
　　上月二十九日之夜五鼓時寍波蕭家橋畔某姓薙髮店突遭火刼延燒比鄰某柴棧惟見紅光照耀幾疑赤壁鏖兵遠近各水龍聞有銅鉦報警聲無不星馳而至立時救熄僅焚去平屋兩椽同時南門外啓文橋某姓家又爲回祿神所侮各城水龍以鶴鑰宵銜不克往救約焚二刻許毁去房屋六七椽 
[輪船火警]  
　　英商麥邊洋行華利輪船專往長江各埠前日裝載火油五百箱停泊外虹口招商局中棧碼頭擬於天明出口晚間鐘鳴一下二刻正欲起碇展輪忽火油艙内濃烟四冐巡捕見之急奔投英捕房禀報捕頭令鳴鐘告警各洋龍聞聲而至火已告熄遂卽折回 
[疉遭水厄]  
　　本邑外虹口招商局北棧碼頭所泊德國公司某輪船雇廣東人財福之夥甲乙丙等人髹漆船身適有鄉人掉小舟載西瓜喚賣甲不覺涎垂肳外緣繩而下意欲購以嘗新一失足墜入浦中立時沈没乙丙極聲呼救各小舟聞而坌集爲之打撈而巨浪接天早已全無蹤影矣○順泰碼頭有小駁船一艘正行駛時適一烏山船迎面而來避讓不遑互相碰撞駁船登時覆没幸二舟子熟諳水性鳬登彼岸不致身入水晶宮事後向烏山船理論情由後不知如何了結 
[包探告退]  
　　法捕房包探王榮培由巡捕拔充包探迄今已届十載近回常州原籍向捕頭告退業已俯如所請矣 
[歇浦雜聞]  
　　南市洪升碼頭人張阿帆向爲小船夥暇輙造言生事說短論長前日指同帮阿桃爲竊米賊阿桃恨之刺骨誓不干休一日遇諸中途遂扭至春陽樓茗戰之餘繼以舌戰詞鋒犀利咄咄偪人張究以理屈情虚願備香燭清音負荆請罪旣而相約至順興館沽飲結算酒值又與酒保忿爭將雜物毁壞無遺始一哄而散亦可謂蠻横之尤矣○前報紀楊三茂雜貨店施萬興柴行及山東人某姓成衣作等家先後失去衣服遂同投二十三七鋪巡防局報請緝查局員黄衡堂二尹限禁地於五日内務獲眞贜昨日届期迄無所獲二尹以禁地夥阿昌有心延玩著重責一百板再予限五日如違加等重懲○陳茂才家在綠揚城郭間年來橐筆游申江依人作嫁槐花黄後文興尚濃昨日約伴四五人欲附某輪船赴秣陵與秋風鏖戰因雇小車二輛載行李至招商局金利源碼頭行至人叢中似有人伸手至身畔者然尚不以爲意也及至碼頭上擬取錢以給車夫則腰間搭連袋已不翼而飛内有洋銀二元水晶眼鏡一副有勸以投報捕房者茂才以所失甚微一笑置之亦賊之幸也○前晚有無名男屍一具浮於大東門外護城河中地甲投報某善堂堂董卽派司事騐明爲之收殮 
[馬夫蠻横]  
　　前日下午有一年約二十餘歲身穿小袖緊身衣之馬夫由英租界四馬路牽一青馬向西嗔馬行步濡遲盡情鞭擊馬駭而跳躍撞翻某甲東洋車甲正言斥之馬夫一味恃蠻略不引咎何者謂幸是空車耳設車中有人豈不禍端立見哉捕房有稽查之責奈何竟漠然置之 
[管押示懲]  
　　停泊外虹口招商局北棧碼頭之德公司某輪船上甲乙丙丁四水手醉後刃傷東洋車夫張寳順前已屢紀報章昨晨九下鐘時上海縣黄大令會同英讞員蔡太守排導至虹口德領事署會訊仍延張筱軒鹺尹傳譯旣升座中西包探將兩造見証車夫及陳王梁等人解案德副領事逐一嚴訊以丁酒醉肇禍是實商諸大令判令管押四禮拜以儆兇殘案遂了 
[流氓索費]  
　　法界興聖街十號門牌有鴇婦阿香新蓄雛姬於今春二月間在該處高張艷幟有著名流氓長茂者向該鴇索取規費洋三元鴇婦不敢違命如數予之至六月廿四日又借二元該流氓等見該鴇懦弱可欺遂視爲魚肉昨晚十點鐘時約集多人麕集該花烟館吸烟八匣不名一錢且欲索取陋規洋四元鴇不能饜無厭之求峻詞却之諸流氓老羞變怒大肆咆哮有翻江倒海之勢被該鴇鳴捕拘獲四人捕頭訊問之下飭該流氓出洋八角給還該鴇烟資並諭以後不准再向滋擾當卽釋出該流氓尚不甘心又慫同類向該鴇揚言如欲做此等生涯我輩定欲分肥倘再控捕房定將龜巢搗毁該鴇聞之復至捕房控訴捕頭諭以如果再來滋擾可卽鳴捕拘拿盡法懲辦 
[誣控攫表]  
　　有某甲者在黄埔輪船充當水手賃屋於法界德興里四號門牌前日由友人邀往瑞福里十九號門牌内义麻雀昨日下午甲復赴前約不辨門户悮入鄰婦家婦驚詢何來適婦夫某乙自虹口米店中回以甲不應擅入閨閫奉以老拳甲受創後卽投法捕房控稱被乙攫去對時表一枚捕頭飭包探將乙拘入捕房諭甲俟有堂期投案備質 
[具結備查]  
　　湖州人周氏傭於南市竹行弄林仁卿家上月廿五日林下逐客令廿九日周氏吞烟身死由黄大令至仁濟醫院相騐將林及引薦之丁張氏帶回候訊已紀前報前晚大令升堂研訊林訴稱係本邑人向爲米業家住竹行弄内去冬由丁張氏薦周氏爲傭至上月廿 
 
 

Page 4

 
 
五日周氏言欲回家自行辭歇自廿六起日日出外二十九日不知如何吞烟丁張氏供稱薦周氏至林家傭工如何吞烟實不知情大令問爾等知其中有無别情答稱不知大令曰旣無别情著具結備查所有屍棺候屍屬認領 
[筵資移振]  
　　本館恊振所昨接朱少谷先生來函云一昨内人四十初度承親友族中餽賜隆儀一概謹璧理應設筵奉答盛情因念各處災祲送上英餅四十枚乞檢收以充災區振欵云云山右沈災未澹而順屬又遭大水此正億萬飢黎延頸望澤之時也今以設帨之華筵移作拯飢之善舉仁恩所被自卜有口皆碑萬家生佛不誠當之而無愧哉除掣奉收條外合誌數言以誌欽佩 
[心香虔爇]  
　　有心無力人創議烟館賑捐不能如願因勸綺園西園更上一層樓諸主人酌量捐助皆已見諸報章兹又有操洋貨業之寍人胡君方鎰以大馬路龍園亦有股分聞此議而忻然祗以各股東意存觀望遂獨自備洋銀二十元交有心無力人送交本館協賑所又有新中園助洋銀十元南中園助十元三共合成洋銀四十元倘諸人皆能如此存心則數十萬飢黎何患不能出水火而登袵席哉本館欽佩實深蓋不禁心香虔爇已 
[晉賑記四十一]  
　　同人議舉晉賑三月十七日始月在丙辰日在已亥推算至七月初一日月在庚申日在辛已不能再辦故預定六月底截止事會之來不可思議官賑旣奏六月後酌核停止義賑諸君又因直東大水七月杪均回直東雖欲不停烏得不停收束之法三則錄請公鑒○一晋饑編捐册未蒙交還者以蘇滬寍杭粵五處爲最多議自七月朔起由蘇州馬大　巷順直山東賑捐公所宋君培之閶門中市復昌錢莊徐君健齋上海畫錦里信昌珠號陳君養泉杭州湖墅公信紙行彭君菊亭廣東濠畔街金陵會館周君樹三江寍三條營宋文茂縀號宋君愼安就近催收所收捐欵改掣東直賑捐收票仍解嚴潘兩君散放以昭核實○一六月三十日以前各公所收欵須候七月初三日報銷到齊方能結帳大約找解十六批尾欵五六千兩幸廿三日起解十四批時卽電報潘振翁尚有一萬先請配放現除廿八日已解十五批五千兩外初三日再解五六千兩恰如題分○一六月三十日以前各處來電已匯已寄尚未接到者紹興公所二百十兩瀘州公所五千兩沙市二千兩琿春一千二百兩臺北一百兩濟寗一百廿兩廬州四百兩吉安二百兩萬縣二百兩開封一百兩幸先請嚴佑翁處撥墊潘振翁一萬兩一俟收到解還佑翁剛剛如數○廿八日接瀘州電報云叙州王大尊續捐二百長寍鄧純翁來一百慶筠唐蔭翁來三百宜賓國逹翁續來一千附誌嘉患[  六月三十日桃隖散人述]  
 
 
 

Page 5

 
 
　　啓者本廠製造自來火歴十餘年均用上等藥料購自英國所以火頭速而不爆决無危險茲復添用貴重藥料製造雙鳳牡丹牌小盒自來火加工加料陰雨不潮如蒙　貴客賜顧可以保退保換 
 
 

Page 6

 
 
　　文武實洋八角單文實　六角四明人物傳二元大小題甘棠集一元六角三公尺牘八角幾何原本二元名賢印譜一元北上備覽四角加批分類尺牘八角格致鏡原四元五馬路文玉山房啓 
 
 

Page 7

 
 
　　老閘西首紫陽里内石庘門二宅計三幢二廂二幢一廂　有東棋盤街石庫門一宅計三樓三底兩廂灶披晒檯自來水一應俱全欲租者至五馬路本賬房而定 
　　和洋行啓 
 
 

Page 8

 
 
呵厘安　輪　　晚往神户香港昇　　老沙　行 
　　　　船　　加坡庇寗等埠 
寳華　　又　　晚往長江　　　　　廣豐行 
 
 

Page 9

 
 
[縣案彚錄]  
　　昨日亭午時有一鄉人奔至縣署大堂擊鼓鳴寃值日差向之盤詰其人稱姓劉名咸成現住本邑西鄉廿六保廿一三十一圖華涇地方務農爲業有喬會忠者住在我家左近屢次借貸不遂其欲突於前晚二鼓後邀集不知姓名者數十人破門而入將錢洋衣服攫去並擊壞門窓廚灶等物訴知地保喬如山置諸不理不得已來案喊控適黄大令拜客未回奉内諭著劉咸成回去邀同地保來署再核已革局差施錫華在浦東一帶迭次肇事由爛泥渡巡防局枷責期滿送縣黄大令請帮審委員葉司馬訊責之下枷號一月此已登諸前報者施由局枷發浦東三官堂相近時曾於黑暗中操刃將武生沈琪勳刺傷幸無大碍今沈知施在縣懲辦遂投縣具控大令著候批示前日該犯枷期已滿原差役案請示葉司馬察閱原卷未便擅專著差解請黄大老爺親訊晚堂大令升坐飭提施錫華至案施俯首求恩大令閱得沈琪勳所控各節未　　　著笞二百板再枷一月期滿核辦○孫寳春與顧關貞互控一案由黄大令訊供限孫將監照呈案旋據孫阿和將監照交到大令察閱之下當將兩孫收所並拘獲唆訟之秦杏屏到案候訊其詳迭列前鄉前晚大令升坐花廳命提孫寳春至案謂曰前堂爾供明去冬十月初旬被顧關貞紏集多人攫取錢洋衣服箱籠本縣察閱去冬所呈各詞内有數紙均稱監生詰爾監照何在爾始稱在箱中亦被顧等攫去及前堂本縣責爾爾忽改稱監照放在家中前日由爾之堂弟阿和交案閱視履歴名姓大不相符究竟此照從何得來所控攫物是否誣妄寳春供稱監照實係光緒七年間託秦杏屏轉捐小的控顧攫物因顧於去年十月初五晚失物指小的行竊不問情由糾合多人來家搜贜毫無形迹竟將家中之物搶去小的心實不甘是以來案喊控大令曰此係誰人主謀供並無主謀之人大令問是否係秦唆使寳春供詞含糊阿和供與略同地保潘如　　稱此事小的不知其詳當時伊等前來呼喚適小的不在家中由兒子同往大令命提秦研訊供稱係南匯縣人向來安分不敢唆使此次孫寳春之事實不與聞大令問寳春監照爾向何處覓來供稱叔父曾經理照務故向叔父處取來大令問爾叔是何名字供稱名冬餘大令問此案爾究竟唆使否答稱並未唆使大令曰現有人供明爾尚抵賴耶著掌頰四十下問可有功名供無大令著笞三百板仍執前供大令命將孫寳春拖下笞責二百板與秦杏屏分别收禁孫阿和還所一面飭差薛貴往提秦冬餘到案究辦昨日黎明時該差已將冬餘拘獲解案禀明大令著看管候訊○陳張氏控妾陳許氏與楊子林犯姦一案經葉司馬訊供判將許氏暫交伊父許金貴領回醫治傷痕三日後發往善堂已紀前報前日黄大令會同司馬升坐花廳研訊先提陳張氏之抱呈莊海山至案問爾係何處人今年幾歲作何事業爾與陳張氏如何稱呼供稱係江北人今年四十八歲前爲沙船夥現已改業在法界墨和里某洋行營生小的係陳張氏之外甥婿大令問陳張氏之夫是何名字弟兄幾人答稱該氏之夫名寳林弟兄共有四人問寳林排行第幾供稱第三問其餘弟兄在否供稱寳林兩兄早故惟第四房内生有一子因寳林乏嗣兼祧香火照江北俗列三房四房各取一媳不幸四房之子及媳均死惟寳林與兼祧子所取之媳尚在現生一子卽寳林之孫年祗三歲寳林臨終時曾經囑託所有家産三分中應分給伊孫一分大令問有遺囑否答無大令與司馬問曰陳姓家産究有多少供稱有沙船三艘一名張寳源一名金福順一名公大順及協記字號號中共有三股每股出銀五百經事爲彭祖亭歴年盈餘約有數千金大令問寳林之兩兄一弟是何名字供稱寳林之長兄名華扯次兄名壽扣寳林卽明扣寳林之弟名九伯現均病故寳林共娶四婦髮妻卽張氏二婦彭氏因瘋身死三婦王氏患病身死四婦卽許氏生有三子兩子俱亡現存一子邇因不守婦道與楊犯姦被張氏拘獲送局轉送案下上月廿五日蒙葉大老爺訊供將許氏發堂今求照前斷辦理司馬謂此案本委前堂訊供一秉至公並無偏袒何以前日有假冐嘉定文生之倪姓來函並附票洋二百元至本委公館中函中載明係爾等囑託爾等視本委爲何如人乎莊供稱並無其事司馬曰此事已由本委與黄大老爺同禀道憲莊供稱前堂訊供後母親患病立卽回家侍奉並未到過陳家此事實出不知大令命提陳張氏研訊該氏供訴前情司馬問張氏曰信函一事爾曾託誰人供稱並未託過他人惟由婿金福寳在外設措實不知情與倪姓亦不相識司馬問自涉訟到今爾等費錢多少倪姓取去若干爾一一供明本委可請黄大老爺爲爾追究該氏供並不費錢大令與司馬提許金貴至案供稱事已議妥女情願入堂陳許氏供稱小婦人所生之子現已三歲陳姓之産求請斷給一分小婦人入堂後請將家産交堂中收管大令問莊曰陳姓家産現由何人經管供係彭祖亭經管大令商之司馬飭令陳張氏莊海山等退去候提彭到案訊斷 
[英界公堂紀事]  
　　大馬路保安司徒廟弄中福泰舊木器店主虞炳南控稱妻子周氏不守婦道被同業閔嘉生姦佔誘逃并倩王阿狗代運衣物出門寄存比鄰錢阿五錢王氏等家請爲追究蔡太守訊供之下飭虞將贜領去王管押候示此已列入報章矣兹由太守飭差提到周氏及錢阿五錢王氏惟閔尚在逃未獲云○粵女崔阿有訴稱小婦人時被翁羅阿炳姑羅王氏凌虐不堪哀求超豁旣而羅王氏自行投案聲稱阿有自幼過門童養現年十八尚未成婚從無凌虐之事實被同鄉婦人高帶金平空唆使投案妄控蔡太守飭差提帶金庭訊阿有所供支吾姑母何羅氏訴稱羅王氏並不虐媳帶金供稱阿有曾向小婦人言被翁姑所責小婦人不敢唆使告狀阿有願隨姑回去太守飭官媒騐明阿有並無傷痕交羅王氏領回管束帶金發官媒管押○孫阿福向顧木雲索取飯錢四百文顧不能付以致口角互毆一百六十五號華捕拘至捕房捕頭以事屬細微一併斥退甫出外復相爭擾捕頭命一併移送公廨請懲蔡太守飭押候訊供發落旋有人出爲調處將錢照付遂投案禀請開釋太守允之 
[美界捕房紀事]  
　　本邑老閘北首唐家弄及垃圾橋諸處皆有流氓麕集有所謂三十六個黨者俱著有混名有謂先鋒陳利和者有謂鐵背　施行明者有謂拆屋斧錢榮者有謂鐵拳頭蔡錫成者以及駱駝劉培榮呆大福生蘇州阿四等往往横行街市擇鄉愚而噬之敲詐打降無惡不作祗以地連租界彼拘則此竄此拿則彼逃巡局旣計無所施捕房亦無從掩捕也前日本邑人某甲持衣至唐家弄西二圖某姓家先鋒陳利和見其巽懦可欺有意與之碰撞旋扭至某烟館勒索洋銀五元甲孤掌難鳴祗得將衣服質錢如數付給事後心不甘服投訴美租界捕房捕頭飭包探顧阿六前往拘獲數人押候解訊○著名流氓姚阿三混名轟天砲者無賴中巨擘也前者曾向道署某幕友訛索不遂其意糾黨行兇控經縣署拘拿遂潛逃至虹口逞其桀鷔之性依然以敲詐爲生日前至非倫路陳奎星小茶館冐充包探夥强指陳聚賭抽頭索取洋銀十一元事始得了旣而陳知其　鼎迭次赴美捕房控陳黎捕頭訪知其黨有吳阿和及屠夫某甲等人飭包探嚴拿務獲阿三等聞知其事避匿無蹤昨日忽又指永祥里居人阿才之妻與董生夏有私糾黨前往滋擾事爲包探唐寳榮所悉帶夥躡蹤至永祥里門樓上一并拘獲解入捕房 
[法廨停訊]  
　　昨禮拜二係法公堂訊案之期適逢瞻禮法捕頭預飭包探咨照葛同轉停訊一期 
[鄂省官報]  
　　六月二十二日補用巡檢貝錫恩奉藩憲委署沔陽州沙鎭巡檢試用從九品李鷔奉憲臺札委代理黄閩縣倉子埠巡檢俱禀知謝補用縣洪錫爵奉委辦牙厘局文案差○二十三日准補建始縣丞周淮安禀謝飭知候補縣史恩緜奉藩憲委解七批京餉委調辦孝感厘局候補縣潘誦捷見辭○二十四日候補通判洗廷瑜奉委解三批淮餉○二十五日候補縣胡子功管解四批京餉赴部引見禀辭候補巡檢馮序鏞充當正主考巡捕胡桐壽充當副主考巡捕 
[浙省官報]  
　　六月二十日吳忠炳禀知臬司委下城科塲總巡差趙長保禀奉委文闈水　差叩見○廿一日胡蔭森禀見禀辭赴徽屬鹽局差江山縣張禀見禀辭赴任候補府經歴朱其祜由京領照來省禀到○二十二日候補府戴啓文由京引見回省禀到向人冠禀見禀辭赴廣信鹽局差新選嘉興府經歴李恩元由京領憑來省禀到前於潛典史湯守銘交缷回省禀到 
[金陵官報]  
　　六月二十四日代理高郵州陸辭赴任○二十五日江西縣丞王世瑞奉解鹽餉銀來○六月二十六日通判劉晉祺爽由蘇銷海運差○二十七日管帶江西振武後營遊擊劉福松禀知接帶新兵中營事○廿八日水師學堂前淮揚道桂兼辦下關掣騐鹽厘江西湖口掣騐候補道朱潛揚州保甲又朱麟成江西湖口掣騐並銷善後局會辦差均謝委 
[皖省官報]  
　　六月二十四五日牌示候補巡檢楊德銘委署潛山典史准補建德永豐司郎錫恩辭委署五河縣桑　辭並銷發審局差指發安徽補用知縣温德璋到廣東人奉漕台委來省提餉候補通判王兆平辭委解京餉退檢何汝霖知奉道台委解徵信册赴和州巡檢葉燦新知奉道台委解徵信册赴全椒來安○廿六七日委署祁門縣石 
成之辭調補靈璧縣陳福源知奉順直賑捐奬叙花翎並辭○二十八九日候補巡檢何汝霖辭委解征信册赴和州葉燦新辭委解徵信册赴全椒來安劉　　知奉臬臺委查西門内街道典史徐德慶到赴霍太提錢糧並查和州含山驛站牙帖回梅冠春知接查東門内街道差 
[蘇省官報]  
　　六月二十六日藩轅牌示照得金匱縣主簿前以昭文縣主簿梁鴻翥調補已奉部覆應卽令該員前赴新任知縣鄭鍾祥起服回省○二十七日知府沈鳳韶銷善後工程事宜差並辭赴淞滬局提調差蘇州府照磨湯毓楙禀知接印署蘇州府照磨王裕經禀知交缷主簿柳汝霖禀知首府委代理元江青縣丞事○二十八日未入李良波禀知首府委代理崑山縣石浦司巡檢事○二十九日福建正主考龍湛霖副主考杜本崇船到胥碼頭通判張履泰禀知聞訃丁　母憂代理崑山縣石浦司巡檢李良波辭赴任指分江蘇本班儘先補用典史汪龍標安徽人由京驗看到省○三十日藩轅牌示照得昭文縣主簿員缺前以遇缺先主簿卓觀榮請補業奉部覆准補自應飭令该員前赴新任鍞江府王禀到謝委調署蘇州府事准補川沙同知陳家熊缷署無錫縣事回代理元江青縣丞柳汝霖辭赴任 
[䢴江官報]  
　　六月二十二日徐鹺尉本勳赴呂四漁汛差○二十三日湖北張守戎國柱解餉來吳鹺尹永照辭赴楊莊差高郵州錢刺史禀辭○二十四日龔鹺尹齊　委巡庫差○六月二十五日之夜五鼓時文武百官恭詣萬壽宮行慶賀禮慶餘橋厘捐黄大令煊禀謝回局鮑鹺尹曾憲管解甘肅餉銀起程何鹺尹福嘉嘉銷武障河卡差○二十六日吳鹺尹瞻廷禀銷四浦掣騐差○二十七日高鹺尹雨委赴南掣聽差羅叅軍家祥解江西餉銀來揚分發巡檢盧登雲禀到 
 
 

Page 10

 
 
[申報館恊賑所經收順直山東河南山西賑捐六月二十一日至三十日止第二十次清單]  
　　六月二十一日隱名氏洋三元銅洋三元無名氏求謀事順遂洋一元倚雲軒昆仲洋十四元全盛來長興學廪生二十人各助洋一元若溪小課膏火提捐洋二十四元湖州府長興縣學孫彥清費可尊兩廣文各助洋四元意軒主人洋二十元金陵金文茂來安徽懷遠縣楊和齋洋十元楊兆虁洋四元無名氏洋五元○廿二日力棉子洋四元五角鎭江太古晋來有名氏洋兩元凌琢齋洋一元○廿三日如臯老恊興局來掘港場乙堂隆伯莊隆仲謙三户各洋二元掘港場署公洋四元敬業堂夏洋二元五角張寀清掘港門書趙永昇四合源無名氏五户各助洋一元應靖夫趙問渠黄一山各洋五角王曹二氏洋三角王魁順吳子垣張鴻模各洋二角陳太壽洋一角林橘峰爲妻産平安酬愿洋二十元崇明施慶庚洋六元汪氏貴金洋四元廣東老福興來秦煜珍求父體康健自流年清吉小洋二十角○廿四日榮記銅洋一元無名氏無錫通裕來無名氏劉子記三户各洋一元湖南益陽胡萬昌來正源藥號隱名氏花洋十元杭州林仁記來穿雲舊主濟陽郡合助洋八角古稀老人洋兩角宮郡老　　　同文舘諸善士五户京銀二兩八錢五分半又八户京銀三兩四錢二分七又七户京銀一兩九錢九分九延秋主人京銀五兩楚金氏程祝三京銀二兩仲卿氏京銀六錢四分華林氏京銀五錢拱宸氏京銀七錢一分三亭山氏無名氏京銀四錢二分八各善士廿户京銀二兩八錢五分六汪德堂京銀七分二共計京銀二十兩零四錢九分合洋廿八元二角治葛清小川氏伯龍氏仲伯華洋三元花旗洋一元祿先氏洋二角隱名氏洋一角同義成交來各善士六户票元十兩零二錢一分杞憂子洋五十元無錫書畫社洋廿三元四角隱名氏洋二元裕德堂周洋兩元徐公舘洋一角○廿五日徐門梁氏求病速愈無名氏各助洋一元無名氏洋五元立大莊經募洋二百四十八元六角半銅洋二十一元○廿六日菊隱名銀十二兩申元十二兩七錢三分五葛蔡氏銀一兩九錢二分申元二兩零三分一安定老人平子芝祥馬路四户各助花洋一元觀稼軒培芝堂蕉葉山房桂林氏延陵氏振宜六户各助錢一千文兆姑錢四百文共計錢六千四百文合花洋六元無名氏花翎藍翎各一枝朝珠二串玉扣帶二付無力子有志難逮子求妻病速愈兩户各助洋一元金百川醫金小洋一百角浙東寄鶴居士洋三十元谷耕堂香港票洋十元兌見九元七角常熟全盛來蔡惠記貞記洋六元○廿七日張存耕堂洋十元藥茶一千八百服隱名氏求家宅平安洋十元鎭江太古晋來方無名氏洋五元銅洋兩元無名氏王女史丁福寳三户各助洋兩元小蓮花吟館銀一兩另另五分申元十兩六錢一分二○廿八日華晉泰洋廿元○廿九日慈邑無名氏無名氏合助洋兩元呂泗包氏虚對洋一元祝太太求合家平安洋八元無名氏洋三元金陵龔寓洋十元心誠子過幼清各助洋兩元錫山友人答海上同人洋三十二元風塵俗吏洋十元○三十日會稽念志堂洋一百元老恊興來新城縣署雙清室主人洋四十元無名氏洋一元以上總共收洋八百五十五元八角五分花洋廿一元票元十兩零二錢一紋銀廿三兩九錢七申元廿五兩三錢七分八虚對一元銅洋廿七元朝珠兩串玉扣帶二付花翎藍翎各一枝藥茶一千八百服 
 
 
 

Page 11

 
 
   
 
 

Page 12

 
 
   
 
