# 1898 - 308 - 4909184

 

Page 1

 
 
[分館遷移] [  申報館主人啓]  
　　蘇城包衙前鳳凰衖向由本館設立申昌分店批發逐日報章以便諸君就近購閱近因是處房屋狹隘諸多不便柒已移至閶門内東大街和森祥珠花店内發售報紙賜顧者務請認明往購可也此佈 
[添印白紙玉堂字彚出售] [  圖書集成局啓]  
　　本局向印玉堂字彚久巳風行海内惟所邱均係竹帋現在添印白紙紙張格外潔白裝訂亦極精工每部計二本碼洋三角竹帋者仍碼洋二角欲購者請至三馬路申報館及申昌書畫室購取可也此佈 
[外臺祕要出售] [  圖書集成局啓]  
　　是書爲唐王刺史燾所輯刺史在臺閣二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久巳奉爲圭臬惟板本久巳散失市無流傳本局由日本覔得初印原書用新鑄鉛字排印紙墨精良校讐詳愼現已工竣碼洋兩元五角在申報館申昌三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局發售此佈 
[嚴冬防以靖匪類私議]  
　　星期多暇閒坐蕭齋有客就而問焉曰子主持報務者將二十年每留心於中外交涉事宜及軍國大政崇論宏議瀛海風行然亦知事有至切近而至不可緩圖者盍亦揮兎穎屑隃麋綴之報章俾官斯土者得以及時振作乎執筆人曰願聞其詳曰今者滬上之匪徒衆矣鄉之人入市貿易亦幾一涉足而地棘天荆矣自楊樹浦土棍張桂卿經吕鏡宇觀察正法後其黨仍星羅棋布魚肉鄉愚白晝刼財横行無忌雖經縣署及各巡局嚴拿懲究而若輩羽翼四布幾於懲不勝懲然猶祗拆梢打降刼財攫物而已所最可慮者則爲由西門以達徐家匯鄉間其地綿長十餘里之遙向時駐紥左近之楊陳二軍門每值隆冬必派勇偵巡徹夜不息其所設武卡四處一在斜橋迤西一在日暉港一在内石暉橋一在徐家匯迤東節節防閑無稍疏暇故雖天陰月黑四顧無人而刁斗聲中無有敢伏戎於莽者長途行旅有口皆碑無不頌大將聲威足以慴服醜類焉自二軍門奉檄他往此舉遂廢而不行以致日則光蛋鹽梟麕聚内石暉港肇家浜諸處擺設賭局誘人貲財當此秋稼登塲鄉人糶榖得錢行經是處若輩卽强令入局腰纒卽罄則串出羽黨借　博貲卒乃褫其衣襦驅之使去　至毡　雨傘亦皆被攫無遺一與撑持則拔刃尋仇怒目相向鄉人力不能敵惟是飲泣吞聲夜則本地匪徒四出刦掠背娘舅打悶棍之類時有所聞益以河下槍船助之爲虐安慶道友亦聚黨至數十人白刃如林殊令人望而生畏致令上燈以後人皆不敢出於其塗噫張桂卿一流人亦惟是欺侮懦良資其醉飽耳若輩則兇悍較過於張桂卿黨徒亦多過於張桂卿久而久之我恐道咸年間小刀會之餘波安知不復揚於今日而謂官斯土者可不嚴加防範免致萌蘖漸生乎曰我聞目下滬軍營統領龍葆珊奇兵營統領鄒理堂二軍門軍令森嚴留心民事何以不仍前設卡竟夜梭巡乎客曰是所望耳更有憂也　西徐家匯天主堂爲彼教中總匯之區凡堂中教士之有事往申江者踵趾相錯于道彼棍徒匪類侵陵良懦猶之可也萬一侮及教士我恐　成交涉之案地方官卽不能高枕而眠拘兇徒償毁物文移辯駁未易局平一或辦理未得其宜且致上勞宵旰至教堂偶疏防備若輩猝然犯及尤足勞　長官之調停然則防患大然謂非目今之急務乎所幸江海關道蔡觀察蒞任數載夙以安良余暴爲心且曾隨使外洋熟于交涉事宜凡事能綢繆未　苟得移會防營諸統領仍前設卡巡綽周詳有犯必拘無稍寛縱則不特西門外一帶來往之鄉民教士皆能遵王之路不虞宼盜生心卽楊樹沛等處棍徒亦得濳鱗戢羽化鴟梟爲麟鳳剪榛棘爲坦途有不誦起輿人咸奉觀察及諸軍門爲萬家生佛者哉執筆人韙其議乃于客去詮次其語列之報端不敢曰論惟竊附于草野之私議云爾 
[本館接奉電音]  
　　昨日午後京師飛電傳來上諭一道懿旨三道敬謹譯登○九月二十三日奉上諭廣東鹽運使員缺著國鈞補授欽此同日欽奉慈禧端佑康頤昭預莊誠壽恭欽獻崇熙皇太后懿旨從來君民一體上下同心凡屬地方應辦事宜雖在官爲之倡尤賴紳士共爲襄理方克於事有濟卽如積榖保甲團練等事似屬故常若能實力奉行有利共舉積榖則有備自足救荒保甲則常年認眞自堪弭盜團練則更番訓練久之民盡知兵自足爲緩急之恃著自直隸奉天山東山西爲始以及各省將　督撫務當曉諭紳民令將各項認眞興辦其舊有章程者仍准重設　未有章程者妥議舉行先從省會辦起推之通省行之各邑速卽照章舉辦以期逐漸擴充總之朝廷以天下爲一家以萬民爲一體休戚相關爾大小臣工切勿畏難苟安虚應故事紳耆爲民所屬望務使井里晏然無盜賊水火之虞共享父子家人之樂屬在蒼生自必能仰體十心不惜財力亟圖保衛閭閻之計所有積榖保甲團練各事著各將軍督撫於接奉諭旨後將若何遵辦情形先行奏聞以慰厪系勿視爲老生常談將來以一奏塞責則仍於國計民生漠不相關大負予勤求民瘼之本意矣欽　同日欽奉慈禧端佑康頤昭豫莊誠壽恭欽獻崇熙皇太后懿旨國家籌餉養兵原期禦侮折衝得備緩急之用無如積弊相沿缺額吞餉種種朦蔽以致習氣日深營制日壞朝廷慨念時艱若武備再不修明積弱情形何時克振各省統帶兵勇大臣手握軍符干城重寄自應激發天良以身報國毋得瞻徇情面自便私圖用特諄諄訓諭嗣後各該大臣務當督率將弁汰弱留强激勵兵丁認直訓練凡屬血氣之倫誰無尊君親上之心但使信賞必罰自能作其忠義一旦疆塲有事士卒用命咸曉然以國耻爲耻同仇敵愾悉成節制之師庶不負整軍經武至意尙其勉之欽此同日欽奉慈禧端佑康頤昭豫莊誠壽恭欽獻崇熙皇太后懿旨國家建立行省簡用大吏畀以封疆其任事實心克盡厥職者固不乏人而養尊處優遇事敷衍者亦在所不免當此時艱孔亟力圖自强總不外於地方應辦各事宜認眞整頓藉資補救各將軍督撫藩臬爲通省表率卽道府州縣下至巡檢典史菅無論大小皆爲民而設利何以興弊何以除均應隨時隨地實力講求至現在國計艱難尤以嚴核度支爲第一要務局所冗員有可裁倂者立卽裁倂征收厘金首在剔除中飽以期涓滴歸公如有不肖官吏種種營私務卽破除情面嚴行叅劾毋稍姑容疆臣身爲大僚心膂股肱之寄深宫期望甚重但能視國事如家事安危利害上下之間共矢一心自無慚於君父朝廷日理萬幾豈能事事裁奪若不責成委任留何以興庶政而臻上理所願自今以後凡我大小臣工各思振作共矢公忠力挽舊時積習予藉以觀爾諸臣之心地才具切勿任聽劣幕胥吏空言一奏塞責也將此通諭知之欽此 
[新疆礦政]  
　　有人由伊塔道請領護照考求地質云自京西經　三十一度伊犂河南之四蘇木起順京北緯 
 
 

Page 2

 
 
綫一度迤東至新疆省南之達坂城止其中一起一伏多爲銅脉四蘇木之鉛與銅混雜又自烏什北山於西經綫三十六度三十分起順京正緯綫迤東至吐魯番西南之破城子止亦爲銅脉尤奇者於横脉中多鉛而烏什之鉛又在白石粉層得見惟銅礦形色各自不同有銅養土人呼爲猪肝色者銅二硫鐵二硫二其色花緑而有金光銅硫二加砷硫銀硫鐵硫各質其色花灰不一絶少大塊者徧查鐵礦多未見佳榆樹溝有鐵二養三礦與魚子石相間且有半徑紋然太小不足開採伊犂鐵廠溝多鐵養炭養二礦愼鍊之亦可作車路橋梁農具有人持儕木薩之鐵礦並鐵各一塊見示亦爲鐵二養三加輕養牽力小而冷熱皆脆斷處顆粒粗而不勻皆鍊未得法所致官塲所採各礦多憑牧監杳得至斷續不齊處卽無從搜尋加以爐夫法粗技拙曾於銅廠碎其滓視之仍含銅粒因憶西礦師波那達笑十蘇木蒙人鍊銅云可惜好礦多被天收去蓋指火力大而銅多化氣也又瑪納斯乾溝有鐵硫礦計積一立方里有奇形爲圓餅似人工所造每個重約二十五六兩間含金銀然新疆礦務愈辦愈絀蓋由礦學未通雖地不愛寳未易鹵莽發財也說見天津國聞報 
[荷戈紀程]  
　　大津訪事友人來函云已革戶部右侍郎張蔭桓發往新疆効力贖罪前月十三日出獄後請假三日至十七日起程按照兵部火牌所開路徑遵道而行本月中旬接得來電知已過山西之太原矣又巳革禮部尙書李端棻獲譴後亦發往新疆於前月二十四日首途日内將到太原約計程期均可在肅州度歲三冬霜雪萬里關河回首前塵幾似黄粱一夢想爆竹聲中東望雲山必有感慨唏嘘同聲泣下者矣 
[騐收鐵艦]  
　　天津訪事友來函云前由德國伏爾鏗廠定製之海容海籌海琛鐵甲船三艘於七八月間陸續開駛來津前任直隸總督北洋大臣榮中堂本定於八月初騐收嗣因政務紛紜未果卸事後新任裕壽帥於月之十四日督同水師營務處總辦潘子靖觀察等乘火車赴唐沽附坐輪船出口將所購鐵甲船三艘次第騐畢是日黄昏時卽回轅 
[恩寛閣學]  
　　京師友人來簡云張冶秋閣學以悞薦康有爲使才致被嚴議側聞皇太后披覽所奏雖稱康之才堪任使而摺尾有其心術如何則未能深悉因是加恩留任慈聖寛仁天下翕頌蓋閣學雖采其才華而疑其心術仍不失知人之明也 
[侍郎持正]  
　　京師友人來簡云逆犯康有爲之初在廣東也就新館開設茶會誘令人出銀二兩後忽攺名保國會當時許大宗伯卽據實叅劾摺内曾云恐其聚衆滋事卽爲禁止楊蓉浦侍郎最惡康之所爲禁止之議並亦與聞康弟廣仁奉旨正法後同鄉京官皆恨其兄弟大逆不道敗壞東粤聲名故由侍郎發論不准犯棺停厝廣東義園以示同省屏絶之意持正嫉邪侍郎有焉 
[寳婺星沈]  
　　九江采訪友人云頃接南昌電報悉護理江西巡撫翁筱山中丞之太夫人於本月十八日午時駕返瑶池不知中丞丁艱後撫篆由何人暫攝也 
[甘軍滋事續述]  
　　甘軍滋事一節巳詳前報兹又得天津訪事人來函較爲詳盡爰再錄之據云蘆保鐵路現已築成一百四十里由蘆溝橋至保定約計得半之道此次甘軍奉飭移駐榆關已有數營由水路來津月之初三四等日陸續附火車赴關前駐紥另有由保定遵陸前來之隊於初八日到蘆溝橋亦係派駐洋河口北帶河一帶者内有勇士數人在鐵路中間徘徊觀望督工西人大喇斯恐有不測揮之使行勇丁拾石以投大喇斯以手槍恐嚇然未燃放也勇丁見而譁然回身招集一二十人執持槍械尋覓大喇斯時大喇斯已經走避遂遷怒於道旁工人各工人見勢不佳相率奔避勇丁開槍擊斃一人傷二人時適火車開行更放槍一排幸目力有限未能命中蘆保各西人爰具禀於總管金達一律停工並擬停車督辦胡大京兆謂兵勇肇事殺人自有總統以軍法從事聚衆停工未免跡近把持若並將車停駛尤爲不合於是火車開行如故而蘆保鐵路各西　於初十日一律回津嗣此事由胡大京兆呈請總署奏聞皇上旋奉諭旨飭該軍不必在北帶河駐紥蓋以北帶河多係西人住宅恐再生枝節並諭董星五軍門迅將滋事勇丁懲辦西人由胡大京兆調停於十三日照常開工並聞調駐榆關内外所有甘軍亦需一律撤退云 
[英兵瓜代]  
　　天津訪事友來函云向有英國兵士若干人在津駐紥以備不虞本月十六日唐沽早車開行時有兵目一人兵士二十五人換車來津其乘原車開往唐沾者數亦相將蓋此來彼去亦瓜代之往例也 
[籌辦冬]  
　　紹興訪事友人云邇來市面艱難百物昻貴小民謀生無計每流爲鼠竊狗偷其强悍性成者不甘困守或竟與緑林豪客爲儔去冬清水閘陳姓家被盜一案雖係游勇所爲而引綫則係土著然其事尙不多見至今歲則入秋以來竊案層見迭出而本月上旬盜案已兩見一爲會稽傖塘馬姓家一爲山陰夏履橋左近汢涶家年榖不登盜賊蠭起若不設法防範閭阎終無高枕之期山陰縣任大令惄然憂之因卽會商會稽縣錢大令擬卽興辦　防嚴密稽察其法令城鄉等處挨叚雇團勇十名舉一董事領之徹夜梭巡每城派駐營兵十名與團勇互相聨絡藉壯　威使盜賊無可濳蹤以安闤闠一面嚴查保甲俾免窩留匪類現已會商妥洽禀明熊太守不日卽當開辦矣 
[嚴懲花會]  
　　福州訪事友人云花會最爲民害前經地方官嚴拿懲辦此風爲之稍息不料邇來日久玩生掛巴者又復明目張贍西門外有名冨冨者設局山上招集各賭徒紛紛猜壓并於小街僻巷開設小巴星羅棋布誘惑禺民每日晨昏往問開巴消息者踵趾相錯於途更有一種棍徒别立花名一日連開四十八字俗呼爲葫蘆巴人皆趨之若鶩省城北門一帶最爲熱閙現經保甲局委員某少尹查知立卽禀明提調張司馬轉禀署臬憲余晉珊廉訪飭侯官縣易小雲大令前往拿辦大令查悉會棍王雪官在西門開張大興客寓因卽督差拘拿到案嚴行懲責並拘獲其黨某甲荷以巨枷遊街示衆尙有北門人陳某亦已拘案嚴刑詰訊堅不供招不知是否同黨也 
[局示照登]  
　　欽加鹽運使銜督辦湖北沙市牙厘專局卽補府正堂洪爲剴切曉諭申儆誥誠事照得時事多艱庫欵支絀全恃厘金以濟餉需疉奉憲諭認眞整頓比較綦嚴而沙市當洋碼頭滋事以後復迭倒各號各店市面蕭條莫此爲甚本專辦於四月初一日接車會逢其適深恐裕課恤商才力均有未逮曾於五月間禀求交卸請派賢者接辦此本專辦不得已之苦心也詎料未蒙憲允旣已尸位此間又不得不勉盡人力以圖補救現在體察地方情形厘收短絀固由於市面太壞銀路太少之故而奸商之偷漏隠瞞取巧亦正不少其中或以多報少或以重報輕或以貴報賤或一票兩用或指鹿爲馬或黑夜偷運或與司巡串通一氣其尤甚者莫如放行票與由行彚繳之弊幾不可勝言查放行票雖由厘票而來然各店所進之貨豈有經年累月而不在店内零星售賣者迨至打放行時仍執厘票數目按件攺行必厘票滿而放行始止則該店平日所售就近之零貨厘金已吃虧不少矣然此猶是明弊也至於串通舞弊之處尤不可勝言如由行彚繳厘金一條當日定此章程無非爲恤商起見乃查各行所領之印簿與該行逐日買賣進出之流水簿大不相同印簿者隨意酌寫完厘底簿者則不令司事看見所以各行彚繳之厘金以理度之每月不到一半之數甚至與查行之司事串通一氣其弊尤不可勝言而各行之中又以花與布二行爲大宗弊端爲最鉅本專辦辦理數月以來其中弊竇一一盡悉本應詳定新章大加整頓竭力挽回放行票與由行彚繳二項弊端因思地方蕭索之後物力艱難所以遲遲未果者無非爲恤商起見且行帖是本專辦專責沙市各行帖中或朋充或冐充或頂替或有本人物故而子孫不卽報明仍將故帖承充者種種違例之帖不可勝計本專辦從不肯澈底根查者亦無非爲恤商起見至於查出之偷漏隠瞞各貨亦不過照章議罰並將罰欵張示通報在案從不肯 
 
 

Page 3

 
 
送縣究辦者誠恐有碍該商等體面亦無非爲恤商起見乃本專辦於辦理厘務事事存恤商之心而該商等之偷漏如故隠瞞如故取巧如故是眞不識是誠何心矣且以偷漏之利害言之偷三次而查獲一次輕則議罰重則送究所得已不償所失尤恐運氣不佳一次偷漏便被拿獲殊爲不值卽使倖未拿獲而串通船戶船戶要錢串通挑夫挑夫要錢串通司巡司巡亦要錢以偷漏之厘大家均分於該商所得無幾萬一被獲或罰或懲是該商一人之事從中分利者均不過問尤爲不值况乎無賴痞棍何處蔑有旣是偷漏厘金之貨雖痞棍亦得以藉端嚇詐聽之則受其欺辱剖之則兩敗俱傷所謂不做長人而做矮人此更爲不值中之尤不值者本專辦深知商務情形謀生不易特開誠布公痛切誥誠合行出示曉諭爲此示仰該商等須知厘金一項爲國家萬不得已之舉卽係萬不可少之需厘金不旺則軍餉不濟軍餉不濟則水路無砲船護衛陸路無兵勇彈壓遊手棍徒到處充斥該商等豈能安居如故樂業如故耶反是以思凡屬商民自應共體時艱以後貨物須逐件報騐照章完厘切勿倫漏隠瞞取巧經此次剴切誥誡之後倘再被本局拿獲以上諸弊定當送縣重懲究辦以儆效尤非區區從寬議罰所能了事至各卡各碼頭司巡人等經本專辦認眞釐剔苦心訓導均能勤愼從公一洗從前積習且不時另派親信妥友密查第恐形勢散漫耳目難周倘仍有不肖司巡在外招搖與夫藉端需索留難等事許該商等指名控告或扭送來局以便分别輕重辦理至該商等切勿再蹈前撤自干罪戾本專辦辦理厘務一秉大公毫無偏見且事事躬親諒該商等亦有所聞其各凛遵切切特示 
[漢皋火警]  
　　湖北訪事友人云本月十八夜二點鐘時漢口大智門城下某姓篷戶不戒於火時風　正猛祝融氏飛揚跋扈勢更猖狂霎時間已焚去一百餘間是處皆負販貧民頓罹斯刼露宿風餐尤堪憫惻十九夜老君殿後某姓家又失愼勢將燎原幸鄰人急爲撲滅尙未成災轉瞬時際隆冬風乾物燥最易肇禍居家者可不愼哉 
[武林火警]  
　　杭州訪事友人云本月二十日六點半鐘時杭城大井巷某姓家忽然火起霎時烈燄騰空光燭霄漢上下城義集水龍及官署洋龍聞警馳往灌救本城文武各官及保甲局員帶同差役兵丁前往彈壓清河坊及鼓樓前一帶勇丁手執藤鞭站立左右嚴爲戒備約歴一點餘鐘火勢漸熄計焚去沿街樓屋七幢後進樓屋四幢披屋七間其中如萬雲閣茶肆奈記烟斗店某糧食店均與斯難并焚斃小孩一口事後查究起火之由春香館麫館因廚屋與某骨董店毘連互相推諉旋經地保將麫館主某甲帶至縣署請究 
[添設巡局]  
　　滬北新閘迤北自太陽殿迤西接連义袋角東北與寳山縣鎭洋縣嘉定縣上海縣境彼此毗連由彭王廟之北直達鎭洋縣之瀏河爲鄉人往來要道地頗冷落並無店鋪以致時有匪徒出没其間乘間刼掠行旅近經太倉人陳枬等呈請保甲總巡局添設巡防以衛行旅戴子勱明府察閱禀詞立卽批示一面會同新署上海縣王欣甫大令據情禀明江海關道蔡和甫觀察請爲裁奪觀察批以如果所禀屬實爲害行旅何所底止急應添員率勇扼守巡防著卽會董履勘禀候核奪戴明府奉批後於前日帶同差役前往新閘一帶會同董事往太陽殿彭王廟叉袋角東西南北各處次第履勘詳細繪圖據情申請道憲核奪蔡觀察與王大令籌商至再以目下冬防在邇巡緝最關緊要各營勇丁不敷應用爰令照會鎭嘉寳三邑宰招募團丁五百名分駐要道巡緝扼守更擇地新閘橋北建造房屋設立局所派委候補縣丞藍二尹承松前往稽查以冀閭閻得以安謐想經此整頓匪徒當可稍稍斂跡矣 
[錄取代書]  
　　考充代書已誌前報兹悉上海縣王大令收閱各卷後錄取四名昨晨發貼紅諭計開龔正祥叚祥麟畢榮華趙承祖業已一律給戳准令承辦 
[收閱呈詞]  
　　昨爲上海縣王欣甫大令初次放告之期已刻在敬業書院升座收閱呈詞因各代書甫領狀戳猝不及寫故是日止收兩紙餘皆瞻望弗及並由承發房呈一紅詞上書官清民樂五榖豐登各吉語大令笑而受之 
[情殷化莠]  
　　上海縣王大令下車伊始訪悉城廂内外流氓充斥到處横行若非嚴行懲辦殊不足以寒菲膽而安人心惟不忍不教而誅因卽繕成簡明告示諄諄勸化俾若輩有所儆懼洗心革面勉爲善良聞不日卽當發貼通衢矣 
[擇吉鶯遷]  
　　南市馬路工程局向在大馬頭接官廳内暫假一隅地爲發落之所嗣經總辦朱森庭明府擇地毛家弄馬頭鳩工另造刻已落成捕房則設在前面俾得聨絡一氣筮吉本月二十六日鶯遷其大馬頭接官廳由江蘇撫票滬軍營龍遊戎派令哨弁率領勇丁駐紥於内以便舉辦冬防 
[法員赴蘇]  
　　法總領事白藻泰君自赴道署謁見蔡觀察後尙有要事須赴蘇垣昨日特駕一葉扁舟向吳門進發聞在蘇勾留一禮拜卽須回滬然後赴金陵謁見督憲劉峴帥商議要公 
[失孩待領]  
　　小孩王阿三年甫十二齡日前隨人往北市觀賽馬迷失歸途有錢某者見之詢其住處據稱家在董家渡錢見而憐之恐入匪人之手携往彼處查問並無人應正在躊躇爲新馬路十九號巡街捕勇所見向詢來歴錢遂交此捕帶至捕房捕頭王榮培盤詰之下孩自言住高昌廟左近父親王春泉向爲木工捕頭傳語十二圖地保張惠忠帶往查問並無下落仍帶回捕房由捕頭暫行留養候人認領迄今多日並無家屬到來前日捕頭將獲解至工程局請朱森庭明府發落明府復加研訊據供家住浦東有鐵攔杆之高石橋畔父名春泉向爲木工今在浦東沿街挑刷染擔爲生明府飭送交普育堂留養候伊父王春泉前來領去 
[息邪說論]  
　　本月初五日新聞報載康有爲逆書騰其邪說冀欲離間我兩宫並欲啓釁於外人以亂我中國其用心至毒其爲計至愚徒自彰其背叛之罪而已嗚呼上天佑我大清以安中國也上天生我皇太后以保大清亦以安中國也我中國歴代以來每遇人主幼冲母后臨朝稱制垂爲令典史册昭然其最賢者如漢之明德馬太后宋之宣仁高太后稱爲女中堯舜維時國家全盛易於守成未若我皇太后運際多艱勢成孤立卒能撥亂反正以奠磐石而固苞桑功德之隆超邁千古也咸豐十一年我文宗顯皇帝熱河駐蹕　龍馭上賓我穆宗毅皇帝年僅七齡繼統嗣位尊聖母爲　慈禧皇太后與慈安皇太后一同聽政同治攺元肅順諸人以顧命之重憑恃親貴植黨專權不啻城狐社鼠京師則有英法美各國甫經議和人情惶懼加以洪逆久踞江南攻陷蘇杭各省河南山東直隸捻逆竄擾陜甘新疆雲貴回逆苗逆披猖兩廣兩湖又時有土匪出没天下幾無一塊乾淨地大局岌岌莫支我皇太后聖明獨斷毅然回鑾首鋤内奸以清根本修好外國以安人心任用曾左諸帥分道進兵賞罰嚴明軍情鼓舞不數年間蕩平諸逆克復各城大功告成而後歸政是皆中外所共見共聞非我皇太后之力曷克臻此同治十三年我穆宗升遐天崩地坼前星未耀主器無人我皇太后揮淚擇賢援立今上入居宸極年僅四齡劬勞之恩比先朝尤篤迄今二十四載兩宫慈孝相孚此次變法自强事體極爲重大深宫商酌可否所以愼始圖終乃狂悖如康有爲譚嗣同等敢懐猜忌之私竟爲刦制之計變生肘腋禍起蕭牆九廟在天之靈幸而陰謀敗露我皇上赫然震怒將譚嗣同等立正典刑而康有爲漏網餘生猶敢肆其誣衊登之日報意在造謠惑衆以圖死灰復然不知是非好惡之公人所同具無論中國官紳士庶見此報者莫不切齒裂　卽各外洋文明之邦皆知尊親大義亦詎信此亂臣賊子之說我皇太后訓政以來於變法諸事如各處軍營攺練洋操各省添設中西學堂 
 
 

Page 4

 
 
以及農工商務莫不勤勤懇懇飭令認眞舉行其於保護教堂教士優待洋官洋人不啻三令五申是皆欽奉懿旨班班可考者而康有爲無端毁謗實屬自畫供招其仇視我皇太后無非仇視我　大清觀其結會謂保中國不保大清中懐不軌肺肝如見第以有我皇太后在則我大清未可圖也抑知我大清國勢雖弱國祚方長謹就上天之所以眷佑我大清迥殊前代者略舉數端自古經營大業必待長君我世祖章皇帝以冲齡開創我穆宗毅皇帝以冲齡中興古有之乎無有也三代下人主在位　過五十年者間有享國長久如梁武帝唐元宗元順帝而末路不堪我聖祖仁皇帝在位六十年我高宗純皇帝在位六十餘年四海清晏坐享太平古有之乎無有也西漢東漢判然兩朝以後如晉如梁如唐如宋雖有興復之功是非偏安便成殘局我朝同治年間次第規復各省及新疆諸城中外肅清金甌無缺迄今三十餘載依然一統河山古有之乎無有也我大清上承天眷以有中國取之於賊非取之於明爲中國除殘去暴其主中國也固宜三百年間深仁厚澤浹髓淪肌已於南皮張尙書所著勸學篇端京卿所著勸善歌詳言之矣嗚呼我大清之撫馭中國如此上天之　佑我大清如此則我大清億萬年丕丕之基方興未艾則凡覬覦非分者鑒於康有爲當廢然自返矣來稿照登未畢 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　九月廿九日出口船禮拜六 
 
 

Page 9

 
 
[報館章程]  
　　塞爾維阿黑海邊一極小之國也乃其國家所定報館章程頗覺公正持平有可採擇我　中國若倣而行之更何患謬說紛仍以致誣民惑世哉因錄其文曰一報館所印書籍報紙均應先期送呈地方官查核如二十四點鐘以内地方官並未指出違例不可登之處方准出售如違新例重則議罰法郎千圓少則三百圓二報館中一切事務須歸主筆一人總理主筆須本國人年在三十左右方能享此權利一人旣充此館主筆不得兼理他館事務三凡充當報館主筆者須有大學堂畢業執據方准承充四若不遵新例擅自刷報出售者議罰法郎六百圓五凡欲開設報館須先籌法郎五千圓交地方官收存以備將來作爲違例罰欵六如報館違例三次者爲地方官查知審訊屬實立將報館發封主人及主筆在一年内均不准開設他項報館七報章上所登各事如某事違例經官指出卽不得再登入報所空地位可用他事補入八所有塞爾維阿國内報館應於八月二十一日一律遵照新例辦理 
[德商租地]  
　　厦門訪事友來函云德國某洋行近擬賃租虎頭山下海灘築石爲煤油池惟此處已由日斯巴尼亞國小吕宋人向同安縣禀請執照准其塡築在先地方官因此不能再允德人之請彼此照會辯論嗣經德商禀請本國欽使與總署商酌總署准如所請日前道轅接到電音已轉諭厦防廳勿庸阻止矣 
[茶務虧累]  
　　厦門訪事友來函云本年淡水茶到厦者雖春夏秋三季售出不少然大宗貨物均押抵銀行藉資週轉至八月下旬始開盤每擔售洋銀三十五六圓左右茶帮中大受虧折聞陳傅諸姓竟虧本至一二萬金茶務之衰於此可見 
[細故釀命]  
　　福州訪事友人云離省垣五六十里之北嶺農夫某甲年甫弱冠耕作彌勤其妻某氏早已童養過門尙未合卺本月某日忽與鄰人某乙偶有違言盛怒難平互相毆擊甲力弱不能敵乙受傷甚重旋卽斃命家屬聞知卽赴侯官縣署禀報易小雲大令倩帮審委員汪大令帶同刑仵詣騐屬實將兇手帶回訊辦想殺人者死律有明條乙旣釀此大禍不能倖逃法綱也 
[失火卽熄]  
　　昨日本城曲尺灣某絲線店因煮午炊火力過猛烟囱炸裂火星四射燃及屋樑致成燎原之勢幸左右鄰人奮力施救漸得撲滅僅燬樓房半間上海縣王欣甫大令聞警後正欲命駕前往彈壓旋由地甲飛報火熄遂不果行 
[馬路工程局紀事]  
　　談阿三顧和尙張阿根前在新馬路竊取施阿福所拉東洋車被十六鋪汛捕所見拘解馬路捕房捕頭王榮培解送工程局總辦朱森庭明府升堂研訊施供東洋車係張公館之物被談阿三等私行竊去叩求斷領談顧張三人同供酒後偶然游戲並非行竊明府正在推鞫忽接高昌廟巡防局委員魯介朋二尹來函内開此車由張公館之傭婦某氏所購今被人竊去巳蒙拘案務請將車斷歸原主明府遂判將談阿三張和尙各責五十板張阿根旣係捕夥更不應胡爲判令重責二百板著各具攺過切結交人保釋起案之車准給施阿福領去○南市大東門外鹹瓜街薙髮店主叚永新前雇陸如亭爲夥本年四月間虧空工資二千餘文更私取洋銀二元五角不别而行前日叚在新馬路適與相遇卽扭交四十三號巡街捕勇拘解捕房由捕頭解赴工程局朱明府研訊之下叚供鎭江人向開薙髮店四月間雇陸在店爲夥被竊取洋銀而逸昨日在途相見故扭案請訊陸供湖北某邑人前在叚處爲夥曾向借洋因一時無力歸償被其誣指爲竊且小的鋪蓋尙在叚處未經取出明府謂叚控竊無憑碍難懸斷著出外自行理處毋庸興訟○南市老太平馬頭邵元泰木行前經倒閉由縣署派差晝夜看守前日有陸阿大者撬門圖竊新馬路三十八號巡街捕勇見之拘解捕房由捕頭解至工程局請究朱明府提訊之下邵一味求恩明府判重責一百板著具呈攺過結然後交捕驅逐○前日小車夫周根福驅車至新馬路巡街捕勇詢以有無車照周出言挺撞捕遂拘解捕房由捕頭王榮培解送工程局朱明府判掌頰二十下以儆 
[英界晚堂瑣案]  
　　李君直控馮庚生串騙珠翠一案前日經讞員鄭瀚生大令提集人證訊問李供六月　由馮庚生串同顧鹿川應寳香袁吉人等託姚姓嫗來家向小的母親說及有人欲買珠翠共計言定洋三千二百元小的母親卽將珠翠交與姚嫗姚嫗卽交袁吉人袁轉交與馮馮付正大支承大莊票銀二千三百兩及至期往收始知票係贋鼎求恩究辦馮庚生供珠翠實係顧鹿川與袁吉人應寳香三人串通質去付交職員洋三百元尙有壓髮簪一枝珠耳環二副翠耳環二副仍在袁吉人處職員現擬將屋産賣去抵償袁吉人供小的實被馮庚生誑騙當時馮付下莊票小的信以爲眞將珠翠均交馮手並無小的質去之事至珠翠耳環四副現在小的處明日卽可繳案惟壓髮簪已當洋三十七元求恩寬限數天繳案顧文卿卽鹿川之子供此事均係小的父親經手小的並不知情求鑒應寳香供小的當時並不在塲實被寃誣求恩明鑒鄭大令得供之下以馮等串同一氣誑騙財物著一倂管押顧鹿川旣不到案其子文卿亦著看管限袁吉人二天内將壓髮簪珠耳環繳案其餘著馮庚生於十四天與顧袁應三人帮同將原物贖回繳案逾限一并提比○連芳庭控陸金大劉阿義糾衆訛詐經帮審委員劉二尹提訊連供南匯縣人在盆湯　寳源麫館爲夥同業陸金大劉阿二於前年至館内爲劉姓代庖因與認識現陸劉二人與流氓爲伍專喜藉端訛詐上月初六日陸等來館邀小的啜茗强欲借洋十元因未允許至次日糾同流氓十餘人吵擾將石子亂抛故來案呈控蒙恩飭差將劉陸二人拘案求卽訊究陸劉二人同供實係初犯求大老爺施恩劉二尹判將陸重責二百板枷號半月劉責一百板管押七天以示薄懲 
[英界公廨紀事]  
　　提右營署書記倪福泰前者遺失田單被左姓拾取抵押與人嗣由左串令地保曹安　　　不還倪遂投上海縣署控告王欣甫大令准詞飭差役顧陞投公廨禀請恊提曹安卿韓根江及左姓五人鄭瀚生大令卽飭差役前往將韓根江拘獲送縣核辦○西商立栢勒投公廨控殷棟宇張鑑泉將所購之地拔去界石鄭大令飭差將殷張二人拘案押候訊究 
[法界捕房紀事]  
　　騙子某甲在八仙橋左近某小烟館開燈過癮囊空如洗正在無可脫身瞥見野雞挑夫某乙兠攬主顧卽喚入聲言新濟輪船現有行李需人挑運爾在烟榻小坐俟我出外購買香烟然後同往乙信之坐良久甲一去不回查檢烟槍已被竊去值堂人堅向索取乙無如可對遂被指爲同黨扭入捕房捕頭著押候解堂訊究○小偷某丙以竹竿挑竊人家所曬衣服昨日天明時正在施其故技適爲巡街所見拘送捕房押候堂期解請訊究 
[美界捕房紀事]  
　　江北人沈阿根在耶松船廠當小工前日乘間竊取廠中鐵練等物經包探沈阿鶴查獲解入捕房押候送公堂究辦○前晚寍波府屬某縣人王某持銅洋銀一枚至老閘橋北某錢鋪强換錢文適爲包探沈阿鶴所見拘入捕房押候送公堂請辦○流氓王阿桂昨在西華德路向某甲訛詐洋銀甲不遂所欲致被肆行毆擊身受鱗傷事後奔赴捕房聲訴捕頭飭包探胡瑞龍將王拘入捕房押候送公堂請究○昨日有名漆匠阿鳴者不知何故手持鐵尺將同帮甲乙二人任意痛毆致受重傷甲乙奔赴捕房聲訴捕頭立飭包探竇如海將阿鳴拘入捕房押候送公堂懲辦 
 
 

Page 10

 
 
[金陵官報]  
　　九月十六日知縣周衍齡禀知赴江北措資議叙分用知縣吳鳴麒訓導王愷均奉委元寗保甲團練代理布倉大使楊元勳禀知盤收正任周大使移交存倉榖　同知余貞　到見正任如臯縣單儒紳辭赴蘇見撫憲並赴通州會算交代藩轅牌示海州直隸州員缺業以候補直隸州劉運吉請補應先飭令赴任署理又贑榆縣員缺前經請以新班遇缺先用知縣徐樹鍔請補業奉部覆准自應飭赴新任又邳州孔祥霦因病請假遺缺查有現署豐縣邵承灝堪以調署所遺豐縣員缺查有新選六合縣吳大照堪以署理○十七日厘捐局候補道歐陽觀察禀知赴大勝關丈量擱淺木牌善後局候補道懋禀知淮徐海賑捐案内保加三品銜候補道那良到由蘇回戶部廣東司郎中丁繼瑜辭回江西大勝關厘捐知府吳炳仁到水師左營趙雲龍禀知巡江查哨籤分山西卽用縣蕭元怡到由京來赴山西管帶測海兵船岳嗣儀楚材輪船都司王恩平均辭翰林院庶吉士吳　春到由京來 
[蘇省官報]  
　　補錄十四日委署金山縣衞城司巡檢朱龍光禀辭赴任府經歴吳瓛閶胥門外二叚縣丞戴修璋五段又孫尙寬葑門外均禀謝奉委冬防巡查差巡檢楊光藻禀謝奉委城外水巡差又單寳森禀謝奉委葑門外編查保甲差管帶撫標新中水師飛划營補用副將歐陽成松辭赴嘉興會哨 
[皖省官報]  
　　九月十二日指分安徽試用典史胡大琨到湖北人候補縣丞鄭秉璘巡檢唐韶均面試知縣李維源知涇縣任内交代清楚○十三日簽分安徽候補班補用巡檢及長河到直隸人通判王鏡　辭奉皖南道札調差遣知縣萬世章到赴來安縣訊案回○十四日按照磨兪光烈知奉臬台委查南門外冬防保甲總巡候補同知直隸州何長清知奉臬台委西門外冬防保甲總巡差同知丁繼瑞到赴當塗縣提册結銀兩回知縣鄧之望謝超委○十五日卸署桐城北峽司張開甲到候補同知范啓璞知奉臬台札委城内冬防保甲總巡差知縣包惠疇到赴清江提餉回○十六日准補蒙城縣朱本到赴亳渦訊案回淮北牙厘局委員按照磨沈廷賡到委解餉來省知縣滕梅知奉委赴江西勸辦賑捐府經陳畢大南門内外巡檢李久森東門内外章宗俊西門内外均知接查冬防差○十七日勸辦桐城縣興修塘堤委員卸署北峽司候補典史張開甲辭奉諭仍回桐城督修卽用知縣姜良材辭奉營務處委赴上海探磺價西岸差遣同知銜大挑補用知縣陳世楠到○十八日指分安徽先用直隸州同郭申綬到湖南人本任來安縣于普源謝行知訓補當塗縣 
[至馘感神]  
　　禍福　爲倚伏冥冥中實有主之者敝所昨承感謝天恩昭告司命人慨助賑欵洋二百元玩其語意似得意外常之慶故欲報答神庥慨輸鉅欵行見肸蠁通靈受天百祿悉於此舉卜之又鼎新　行來守愚氏等三戶合洋五十元許春榮喬遷喜筵移助洋五十元四明陳留餘堂求病愈洋一百元林寳善求如夫人喉症卽愈逃同壽求病愈鎭江曹味翁泉唐刼餘子郭亮甫各洋二元西門外保甲局罰欵洋七元以濟人利物之資爲卻病延年之術旣妥且便如響斯應旣可爲諸君子馨香祝之而又可爲衆善姓矜式資之矣[  上海六馬路仁濟善堂籌賑公所施則敬等謹誌]  
[上海六馬路仁濟善堂籌賑公所施子英經收山東順直淮徐賑捐七月初一至三十日第四十一次清單]  
　　初一日楊鴻年善士求身平安陳顯庭各洋四元○初二日河東氏洋二百五十元章正輝章椿柏各洋一百元何氏洋三十元季巧保端保合洋四元醉雪居士洋一元○初三日代陳子和舅父求增福壽消伊甥愧對先人洋一百元翹飛閣主人病愈完愿一元○初四日恆孚銀樓交來寗遠春求子病愈洋六十元沈王氏求病愈洋三十九元潘門陳氏求保安延年洋二十元楊三益參號十三元一角金許門汪氏求消災延壽徐紹貴各十元周楊氏爲子怕順病求愈二元無名氏一元二角丁徐氏求病愈壽官玉麟三戶各一元○初五日無名氏洋三元悔過遷善子求父母康健四角○初六日補讀書齋幼記祈幼孩易養洋四元無名氏二元○十一日無名氏保子出外平安洋四元○十四日孫茂德求母病速愈洋廿元鹽城喬品三五元隠名氏二元謝筠亭潤筆一元七角○十五日白下　西氏洋二百元武林綿力人求順遂平安完愿十元○十七日陳悟泉爲子祖蔭病愈完愿洋廿元不留名十元○二十日天水患癎子洋二十元白蔚文爲妻邵氏胎前病愈産後復病求神佑卽愈十元○廿四日張季端學憲元三十一兩五錢○廿六日金學海次子病愈完愿洋十元錫堂氏求慈親康健彭庚兒子易養平安求妻懐孕得子平安人各洋五元靜觀軒四元○廿八日武林桐蔭書屋鄭爲妻産平安完愿洋十元○廿九日陶秉鈞洋二十元○七月份共收元三十一兩五錢洋一千一百十八元四角扯七四申元八百二十七兩六錢一分六厘以上共收元八百五十九兩一錢一分六厘連前共收元七萬零八百二十兩零八錢二分二厘銅洋四百七十元零六角 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四年九月十四日京報全錄]  
　　宫門抄○諭旨七道錄前○粤督譚奏爲連平州土匪刼獄滋事派營拿辦並將疏防各員據實糾叅摺○江督劉奏爲振興團練摺○又奏爲揀員借補陸路守備員缺摺○陜督陶奏爲截留閩廠製備船砲經費片○九月十四日戶部通政司詹事府正　旗值日兵部引見五十二名太僕寺一名鑲黄滿八名廂黄漢三名頤和園八名○濂貝勒等武塲覆命○江寗布政使裕長到京請安○德　似滿請安○柏英奏請開缺○召見軍機裕長○○太子少保頭品頂戴兩廣總督臣譚鍾麟頭品頂戴廣東巡撫臣許振褘跪奏爲廣東連平州土匪刼獄滋事派營拿辦將疏防文武據實糾叅恭摺仰祈聖鑒事竊照本年四月間廣東連平州匪衆刼獄焚署傷官眷並四出搶掠經臣等將派營拿辦大槪情形於奏請添募防營摺内陳明在案連平州素稱盜藪顔姓尤爲悍族動輙糾衆滋事顔有章向不安分本年閏三月間被民婦彭馮氏等呈控主毆經知州王屋密拿到案訊供收禁顔姓房族屢請保釋未准顔有章之子顔亞蔭糾匪衆千餘人於四月初六日夜三更時分踰城而入直刼州監分黨至知州及吏目署内搜刼衣物遺火焚署王屋出外督捕被砍多傷並將王屋婢妾人等擄捉而去守備祁國勳赶至將火撲滅計燒燬州署二堂内宅及兵刑工各科房知州印信遺失監内刦去已入秋審絞犯吳日禾周樽彝二名已准部覆尙未起解軍犯謝亦炤一名及未定罪名人犯十餘名匪衆推顔有章父子爲首屯踞附城之阮坑地方四出搶掠焚燬忠信墟鋪戶二百餘間及該墟巡檢司署居民紛紛遷避臣等聞信後卽咨陸路提臣張春發迅帶招字營勇並由省派都司方桂東等各率營勇先後馳往將顔姓匪屋平燬匪衆竄散營勇四面兠拿五月初七在增壩地方擒獲匪首顔有章訊明正法顔亞蔭在逃病故騐明戮屍示衆陸續拿獲著匪葉陳苟等七十五名就地懲辦城卿一律乂安印信眷口先後起回絞犯周樽彝旋亦捕獲監禁伏查此案當顔有章收禁之時顔亞蔭四處招匪衆情洶洶該管文武漫無覺察防範致釀重案實屬荒謬據廣東臬藩兩司會詳揭叅前來相應請二旨將四品銜連平州知州王屋連平州吏目傅明良連平營守備祁國勳一并革職以示懲儆除分别遴員接署飭令緝拿逸犯並將城署監獄修復外臣等謹合詞繕摺具奏伏乞皇上聖鑒訓示再連平州知州吏目守備三缺均請扣歸外補合併陳明謹奏奉硃批王屋等均著卽行革職餘依議該部知道欽此○○頭品頂戴兩江總督臣劉坤一跪奏爲辦理團練變通章程並請量給奬叙以資鼓勵而收實效恭摺仰祈聖鑒事竊前准督辦軍務處咨行會議廣練兵團一摺所稱沿海沿江各省舉辦團練一節此事有治人無治法如果辦理得宜則衆志成城自可以輔兵力之不足儻不得其人則苛派騷擾諸弊均恐不免擬請旨飭下各該督撫體察地方情形妥愼籌辦併詳議章程具奏奉旨依議欽此臣維外洋立國盡人爲兵中國一時尙難及此惟練團猶是遵行我法管子内政唐之消兵郎其至也此等團練原當綏靖地方現在伏莽潛滋兵力單薄若不練團自相保衛民間幾無安枕之日矣查向來辦團按戶抽丁往往役及老弱殘廢人數雖衆於事何有裨益恐苛派騷擾惟有變通辦理專用年富力强之人操習刀矛槍砲各件略以軍法治之以期用命臣通飭各屬城中設立團練總局以本城公正紳士二三人主之城外東西南北四鄉中之地各設團練分局以本鄉公正紳士二三人主之就本鄉之都圖里甲自爲一團戶口多者爲大團每團練丁二三百人或四五百人戶口少者爲小團每團練丁百人或百數十人務於本團挑選精壯編列隊伍不准召募外人其本團由紳士商賈及家道殷實之孤寡常住寛裕之僧道不能充練丁者則酌派養練口糧及製辦軍械軍火軍裝經所謂貧者出力富者出資亦是持平之道莫不樂從每團設正團長一人副團長二人以資管帶皆受約束於本鄉分局及城内總局紳士並擇技藝出衆由軍營出身之武弁以爲教習平日各練丁自行就地操演每月本團合操一次每季本鄉各團合操一次每年應否四鄉合操或輪流抽調來城看操由各牧令會商總局紳士酌辦地方如有盜警以鳴金爲號本團練丁卽出援倘遇大股本鄉各團皆來救應後到者罰不到者重罰經臣三令五申民間亦知舍此别無自全之策團練尙肯認眞其最著者如徐州銅山等屬淮安鹽城等屬揚州高郵等屬團練屢次保衛村莊擊退賊匪有時偶爾失事則圍拿追捕往往贓犯並獲全數殲擒搶劫爲之稍息團長練丁亦不免有損傷經該地方官隨時賞恤並由臣酌請功牌匾額民情頗形踴躍顧一縣如是各州縣未必皆然一鄉如是各鄉未必皆然所以不能整齊者固由風俗有强弱亦由無以鼓勵之故也夫親上死長之義難以責之愚賤卽其衛身家之心亦不勝其愛名利之心輕外奬而重内奬正可因勢而利導之伏惟朝廷厪懐時務激勸人才凡有專建學堂及學會予以破格之賞習成一藝製成一器有裨實用者准其專利又定例本官人役因公斃命隨案請卹况團練有關地方安危辦理有成並可以備異日征調至因勦捕盜匪傷亡覈與軍營打仗無異可否仰懇天恩量予鼓勵凡辦團帶練尤爲出力及出貲最多者准給虚銜封典其團長練丁人才出色准給把總外委咨部註册歸標候補其有勦捕受傷或受傷成廢以及因傷身故或立時斃命者分别給卹以慰其心而作其氣將見聞風感奮莫不爭先恐後敵愾同仇久之人各爲兵將與外洋齊驅並駕未始非圖自强之一策也臣爲振興團練起見是否有當理合恭摺具陳伏乞皇上聖鑒訓示謹奏奉硃批著照所請該部知道欽此○○頭品頂戴兩江總督臣劉坤一跪奏爲揀員借補陸路守備員缺恭摺仰祈聖鑒事竊江南提標瓜洲營守備温干城病故遺缺接准部咨係陸路部推之缺應用儘先人員行令照章揀員請補等因伏查是缺守備駐紥瓜洲該處濱臨長江水陸交衝向爲私梟出没之所附近鎭江通商口岸彈壓巡防極關緊要必須熟悉情形之員方克勝任臣於實缺候補各員内逐加遴選查有儘先都司黄德興年五十五歲江南上元縣人祖籍安徽由軍功投營隨剿出力洊保守備復於克復江浦口橋林烏江等處案内經前漕運督臣袁甲三保奏同治元年五月二十五日奉上諭守備黄德興著以都司儘先補用等因欽此十一年到標造具履歴咨准部覆入兩江督票儘先序補註册飭遵在案該員年力强健營務愼動於該處情形極爲熟悉以之借補是缺守備洵堪勝任核與借補限制亦屬相符合無仰懇天恩俯准以儘先都司黄德興借補江南瓜洲營守備員缺實於營伍地方均有裨益如蒙兪允俟部覆至日卽行給咨送部引見恭候欽定除飭取該員履歴及前在他省並無叅革朦保切結咨部查核外謹會同江南提督臣李占椿恭摺具陳伏乞皇上聖鑒訓示謹奏奉硃批兵部議奏欽此○○陶模片再臣承准軍機大臣字寄光緒二十四年六月初十日欽奉諭旨國家講求武備非添設海軍籌造兵輪無以爲自强之計著各將軍督撫遵照單開指撥數目無論何欵准其移緩就急如數撥解不准託詞延宕仍於接奉此旨十日内先行電奏以慰厪念等因欽此臣查鈔單内開甘肅五萬兩臣維製備船砲實爲目前要圖甘肅雖地瘠欵絀自當竭力籌解以顧大局惟距閩遼遠委解維艱因與司道熟商擬由閩關協甘餉内截留銀五萬兩俾應急需當卽電請總署代奏并電福州將軍照數留用兹准該將軍覆電已遵辦等因前來除咨部外謹附片具陳伏乞聖鑒謹奏奉硃批戶部知道欽此 
 
 

Page 14

 
 
[光緒二十四年九月十五日京報全錄]  
　　宫門抄○諭旨六道錄前○江督劉奏爲覆陳遵旨認眞裁併各局所摺○又奏爲揀員陞補陸路叅將摺○皖撫鄧奏爲揀員對調知縣摺○江督劉奏爲甄别道員留省補用片○九月十五日禮部宗人府欽天監廂藍旗值日戶部引見四名三庫十八名兩翼十九名火器營十六名圓明園十二名○興廉謝授庫倫辦事大臣恩○陜西知府童兆蓉謝恩○李蔭鑾謝授叅議恩○補用道府陳之梅凌應梧等謝恩○溥侗請假五日○柏英謝准其開缺恩○召見軍機興廉童兆蓉凌應梧○○頭品頂戴兩江總督臣劉坤一跪奏爲遵旨認眞裁併各局所恭摺覆陳仰祈聖鑒事竊臣恭閱電鈔光緒二十四年七月十四日欽奉上諭各省設立辦公局所名目繁多無非爲位置閒員地步薪水難支虚糜不可勝計著各督撫將現有各局所中冗員一律裁撤凈盡限一月覆奏等因欽此臣跪誦之下欽悚莫名伏查江蘇爲東省重鎭財賦要區統轄南洋兼管鹽政事體最爲繁重局所亦因較多曰營務曰洋務曰鹽務曰地方事宜各有專司本難免事裁倂惟旣疉奉諭旨誥誡諄諄如廣東湖北等省巡撫皆秉節重臣尙且一併裁撤攺歸總督兼管　乾綱獨斷薄海同欽臣受恩最深固不敢瞻狥情面各該局員亦應仰體聖意勉爲其難以期撙節度支推行新政方不負朝廷勵精圖治實事求是之至意臣就所轄各局所中通盤籌畫實力圖維除宜昌加抽川厘業歸稅務司代徵儲材學堂現議攺爲江南省學堂不計外其事務稍簡者無論所支局費係屬内銷外銷一律大加裁撤酌量歸并庶用欵節省一分於時務卽獲一分之益現飭將防營支應報銷歸并金陵支應局洋火藥局歸并金陵軍械所金陵城内外保甲兩局并爲一局揚州保甲局卽行裁撤責成該府縣經理金陵木厘局歸并厘金總局該局收欵專供長江水師兵餉應令總局另欵外收照案支放沙漫洲緝私局卽行裁撤責成就近駐防水師巡緝金陵淮南兩書局裁撤員司責成兩淮運司及江寗府分别管理金陵上海兩商務局現已另設總局統轄江皖南北等處商務並辦理商會商學商報各項事宜與湖北聨絡一氣所有原設兩局亦卽裁併以免重複而一事權其餘如籌防支應厘金督銷洋務製造等局及水師陸師各學堂雖係必不可少所有各該局委員亦飭嚴加沙汰應裁者裁應併者併雜支各項竭力剔除應省者省應刪者刪總期破除積習規模一新不使稍有浮糜亦不敢稍避嫌怨各該局裁節薪水雜項銀兩俟截數後另行具奏目下籌辦農工商各項學堂需欵孔亟挹注無從擬懇天恩俯准儘數提撥濟用俾得迅速集事出自聖主鴻施所有認眞裁併各局所緣由理合恭摺覆陳伏乞皇上聖鑒訓示謹奏奉硃批著照所請該部知道欽此○○頭品頂戴兩江總督臣劉坤一跪奏爲揀員陞補陸路叅將員缺恭摺仰祈聖鑒事竊准部咨江西撫票中軍叅將鮑莊赴部引見在京病故所遺員缺係陸路題調之缺行令迅揀合例人員題請陞調等因查例載題調之缺俱令先儘現任人員内揀選調補如通省内或缺居緊要或人地未宜或例應廻避實無合例堪以揀調者准於現任合例應升人員内據實保題升用又例載遊擊以上歴俸二年始准保題各等語臣於江西現任叅將内逐加遴選除廣信營叅將亦係題調之缺不計外饒州營叅將員缺前請以錢鑑明補授寗都營叅將員缺請以胡煦借補甫經接准部覆南安營叅將徐壽春據報病故吉安營叅將松山到任一年與此缺不甚相宜均未便遷就調補實無合例堪調之員當於江西現任游擊各員内復加揀選查有九江前營遊擊周步雲年六十一歲山東萊陽縣人由武生中式咸豐九年已未科本省鄉試武舉人同治四年乙丑科會試中式進士欽點三等侍衛行走期滿奉旨以游擊用欽此光緒五年選補江西九江前營游擊員缺六年六月到任十八年軍政案内保薦卓異二十年請咨赴部八月初六日引見奉硃筆圈出著准其卓異加一級註册回任照例候陞欽此嗣因拿獲著名會匪楊四海出力保請在任以叅將用並加副將銜經部議准具奏二十一年六月十八日奉旨依議欽此二十三年委署撫票中軍叅將篆務六月到任該員才具明幹營務勤愼於江西地方情形甚爲熟悉現署斯缺措理裕如且歴俸早滿與例亦屬相符以之升補是缺叅將洵堪勝任合無仰懇天恩俯准以副將銜補用叅將江西九江前營游擊周步雲准補江西撫標中軍叅將員缺實於營伍地方均有裨益如蒙兪允候部覆至日卽行給咨送部引見以符定制除將該員履歴咨移部科查照外謹會同江西巡撫兼提督銜臣德壽恭摺具奏伏乞皇上聖鑒訓示再所遺九江前營遊擊員缺係陸路部推之缺兩江現有軍功著績儘先人員應請扣留由外揀員請補合併陳明謹奏奉硃批兵部議奏欽此○○頭品頂戴安徽巡撫臣鄧華熙跪奏爲知縣揀員對調以資治理恭摺仰祈聖鑒事竊查知縣爲親民之官必須與地方相宜方可以資治理查定例州縣以上等官應行揀選對調者如係簡缺其所調之員如有降革留任例有展叅及督催分數錢糧承追虧空贓罰與請調之例未符者不准調補其未經到任或歴俸未滿者仍准一律揀調等語今大平府屬當塗縣係衝繁附郭首邑政務殷繁且濱臨大江圩埂林立在在須加意防護地方一切事宜均關緊要必須精明幹練之員方足以資治理該縣准補知縣吕耀軫現年六十五歲江蘇陽湖縣人由監生遵例報捐縣丞指發安徽試用同治元年到省復行捐免騐看於雉河解圍案内出力保免補本班仍留安徽以知縣補用捐加同知銜十二年請咨赴部引見於八月初九日繳照到省試看期滿甄别留省補用光緒九年丁憂十一年服滿回省奉部核准起復旋遵鄭工加捐本班儘先補用奉部過班知照二十一年題　冨塗縣知縣奉部覆准二十二年調署含山縣知縣二月二十五日到任二十四年三月十九日交卸回省該員殫心民事謹飭和平惟當塗縣地方情形恐未能措置裕如自應揀員對調查有來安縣知縣于普源現年二十八歲係山東濰縣人由廪生中式辛卯科本省鄉試舉人甲午恩科會試中式第二甲進士欽點翰林院庶吉士光緒二十一年四月十八日散館二十八日引見奉旨著以知縣卽用欽此八月分簽掣江焉吉安府泰和縣知縣因親老告近攺選安徽來安縣知縣十一月初二日經吏部帶領引見奉旨著補授欽此領憑起程到省於二十二年六月初三日到任該員實心實力勤政愛民以之調補當塗縣知縣可期振作有爲所遺來安縣知縣係簡缺卽請以吕耀軫對調亦堪勝任似此互相對調實於該二缺地方均有裨益查該員吕耀軫未到本任並無承緝已起四叅案件又該員于普源本任内亦無展叅有關降調及盜刼已起四叅之案與例相符據瀋臬兩司會詳前來合無仰懇天恩俯准將來安縣知縣于普源與准補當塗縣知縣吕耀軫對缺調補如蒙兪允該員等均係中簡知縣互相對調銜缺相當毋庸送部引見所有揀員對調知縣員缺緣由謹會同兩江督臣劉坤一恭摺具陳伏乞皇上聖鑒訓示謹奏奉硃批吏部議奏欽此○○劉坤一片再捐納道府循例分發人員以到省之日起試用一年期滿應行察看才具分别繁簡奏明留省補用等因歴經遵辦在案兹據江寍藩司將江寍差魏業經試用期滿之道員照章甄别詳請加考具奏前來經臣察看得試用道吳學廉才具優長辦事勤愼試用道許夔年力壯盛氣宇安詳均堪勝繁缺道員之任除咨部查照外理合會同升任四川總督江蘇巡撫臣奎俊附片陳明伏乞聖鑒謹奏奉硃批吏部知道欽此 
 
