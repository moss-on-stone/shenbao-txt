# 1882 - 60 - 4903176

 

Page 1

 
 
[准廣勸開銀行說]  
　　前有西友函致本館勸華人在上海糾股開設大銀行等語旣譯錄於報詳玩西友所言蓋誠有味乎其言之也西人之窘况不爲華人所知而華人之窘况偏爲西人所知此實中國之恥矣然華人之中亦非必其皆窘也苟能合衆力以圖大舉開設一大銀行而專以借銀與華人俾華人或有窘時卽向該行借銀而不至向西人爲將伯之呼則恥可免而獲利亦大此兩得之舉何憚而不爲哉中國之開舗户及小錢庄者往往自己資本無多股分亦不足數皆賴通匯劃錢庄以資挹注而本店復有放出之帳一至年節放出之帳未能收回而所通之欵則刻不容緩故往往剜肉補瘡曲爲彌補至於無可彌補則勢必倒閉故大錢庄每受此累而舖户等亦實有難言之隱若在端秋兩節尙可設法敷衍獨至年關則錙銖皆須歸帳而倒閉之事由是愈多其有能向西人借銀以作彌縫之計者尙屬有名氣之人否則惟有仰屋而嗟耳竊以爲中國之生意其至於如此者患在放帳西人亦有簽字收帳之法而每月必須結清絶無所謂情面卽至年終仍與平時無異非若華店之每逢年節收帳者四出也前月不清則下月卽不付貨其實此法華人何嘗不行特以情面爲重收之而不得則姑置之及至復來取貨倘或不付則恐其惱羞成怒連前帳皆付之不理於是委曲承順以冀至年終而一總清還迨至年終仍不能還而積欠愈多矣一店之中如是者設有數户則資本皆成欠帳而所通庄款又不得不按期歸還其在東人殷實者尙可添本墊付倘係本少力單之人其有不杜門謝客者乎且華人之習氣無一店不有放帳俗語有云無帳不成店竊嘗疑之以爲開店者章程各立假如開設一店而先爲申明無論親友槪不掛欠何嘗不可斷不至人見其不肯掛欠而遂不與交易也繼而思之而知此語實係誤解所謂帳者人欠我謂之帳我欠人亦謂之帳開設一店我旣欠人人又安得不欠我欠我之帳欠人之帳無非帳也夫是以曰無帳不成店也一有帳而生意遂不能自主矣人欠我則當隨人作主還與否不能相强也我欠人則又不能任我作主倒與否憑之在人也如是而開店之道不亦苦乎苟有大銀行爲之通融則此苦或可以免苐欠人者不至相逼而來欠我者仍屬有加無己此其勢亦必不可故吾以爲華人欲整頓生意之法必使人店中無放帳而後可夫華人習氣每逢年節窘迫之際苟有可以告借之處雖重利亦所不惜其向西人借銀明知其息甚重而迫於勢之無可如何卽所謂挖肉補瘡之計而巳在西人素以利爲重值此可以獲利之時又何怪其爲此獨借夫華人之有此美利而不知自取乃讓西人取之也且西友所言亦非勸華人開銀行而以重利爲盤剝計也華人之利華人不妨自取之不特可以獲利而且可以免恥此其意亦甚周若函内言西人本欲在上海開設總銀行因與例不合以是中止今聞此例可以變通然則華人倘不興辦此舉西人必有起而爲之者西人爲之則華人之利仍歸西人而華人之窮者將益窮於華人何補哉或者謂上海有匯豐等銀行開之己久何云與例不合不知所謂與例不合者盖指總銀行而言匯豐等皆分行而其總則在倫敦香港今上海雖屬租界究係中國地面故無開設總銀行之例若此例可以變通則西人之躍躍欲試者孰不欣然奮袂而起也乎此西友之所以爲華人勸也華人近來生意疲敝可謂己極苟不力加整頓則不知流於胡底銀錢日流於外洋而中國愈形其瘠苦殊可慨也故旣錄西友之函而又推廣其說如此有心人其以此言爲何如 
[電音錄要]  
　　本月十四日倫敦發來電報言有人放槍謀弑英國皇幸未擊中卽將逆犯係倫敦寫字人云字林報言英皇自一千八百四十年起以迄於今己遭人謀弑七次而如天之福屢屢易危爲安彼謀逆者何事自取滅亡之禍耶 
[欽差行程]  
　　麟薛兩欽差南來究因查辦何事外人皆未深悉不過私相揣測有謂隨帶司員極多有謂元宵節後可到金陵又有謂蘇垣行臺在凔浪亭將來供張之煩約須萬金要之皆臆度之詞不足爲據蓋使節尙未來臨其供億之多寡何能預計惟昨得揚州十三日來信可爲確聞據稱十二日江都縣接得上游牌單云欽差巳抵清江地方官但在馬頭新搭之席篷内迎船頭行三跪九叩禮恭請聖安賀歲禧文自漕督以下武自淮揚鎭總兵以下分班率屬各遞名帖手版欽差則一槪辭不見客四隨員亦然沿途所送酒席謝絶不收僕從夫役为準一人上岸大約十五六日方可到揚州也 
[温郡年景]  
　　温郡去冬巿面清淡各業銀錢莫不短絀兼之雨水過多收帳艱難聞布藥棉花皮貨等業僅收帳一半云元旦天氣晴和傍晚彤雲密布微有雨雪自後數日忽晴忽雨又變寒冷甚於嚴冬初六日天雖晴霽而堅冰膠結寒氣逼人云 
[温郡官報]  
　　温郡來信謂超武兵船駛往乍浦迎接盧鎭憲官眷巳於去臘念日一點鐘抵甌矣聞此船在乍浦停輪四日以俟署温州府陳太尊上船開行陳太尊本欲在省過年因實缺廖太尊開篆後准定到任故此急急轉回也又聞新正初八日九點鐘該船展輪往甯温味秋觀察附乘晉省賀年屬僚往送者數十員故新碼道官廳幾無駐足隙地云 
[杭垣歳事瑣述]  
　　杭垣上城三元坊慶怡堂雨傘店其店主人性雖鹵莽而尙無殘暴之行惟店主婦平日待學徒輩極爲嚴厲稍不如意鞭笞立至前年收一徒年甫總角紹興人其母在杭作僕該徒年幼無知性復粗笨凡有差遣輒不當主婦意初則以拳掌加之繼則以鞭箠策之終且以針剌火烙諸非刑毒之是以在店約及一年該徒之身無尺寸完膚也去臘二十日該徒以炊飯之便偶在廚下竊食殘肴爲主婦所見當卽一把拖出盡情毒打小杖之後繼以大杖時徒巳徧體受傷不能展動惟伏地哀呼乞命各夥友見之皆爲不忍硬爲解散而婦則怒猶未息至夜半徒竟以傷重殞命次日其母得信趕來徧撫屍身一慟幾絶誓欲經官伸理有紿之者曰師父打死學徒例無償命縱經官斷亦不過令店主好爲收殮而巳但屍塲用費先須二十餘千汝將何以開銷乎其母經此一嚇只得飲泣吞聲任人調處其罰令如何收殮其母有無卹欵均由該保及近處人等議定遂卽草草寢事云○兩浙鹽運司惠蔆舫都轉到任後興利 
 
 

Page 2

 
 
除獘商民悅服且最好爲善杭垣之普濟堂設己百餘年矣一切經費皆從運庫給領每月請各大憲查視一次前次都轉親臨查騐堂中所住老人共有百五十名雖係喑聾殘廢而皆有熙熙鼓腹之容其義塾各生共有六十餘名亦皆蹈矩循規彬彬有禮外如棲流所清節堂等亦皆意美法良認眞辦理歲除日都轉又自捐廉數百金爲闔堂押歲之資計每人分得錢六百餘文一時白叟黄童無不前歌後舞也○孩兒巷口裕春錢莊本下城著名之字號臘月二十六日忽有一客乘輿而至首戴紅呢風帽身衣重裘觀其裝束絶似營官模樣自云係某省都司公幹來浙滿口官話不可窮詰懷中取出洋票一紙計洋十元向該店支取店夥取票查對底簿知票上號數早巳付訖因將來票細視筆跡固不符合圖記更多謬誤知係贋鼎無疑但來人如此聲勢不便面叱因詢其票自何來且告以原票早經付訖其人聞言大發雷霆拍案敲臺高聲大駡必欲該店將支洋者交出否則當扭送縣署云云店夥正在爲難適店中之擋手歸來詢明情節不禁大怒忙將其人邀入店堂當卽着人傳呼地保一面往請段董其人見勢不佳謂汝店旣不肯付可將原票還我我自有處索洋擋手執票不還謂眞假自有公論逾時叚董及地保等均至其人愈加着忙急思脫身叚董亦不細問卽喚巡丁四名將其人押送總局訊質及查間原來轎夫謂係賀衙巷埠夫並不知其人之名姓住址厥後若何傳者尙未備述○杭垣年巿較前年畧爲生色卽貿易塲中亦覺略爲活動通計城廂上下倒閉之店亦僅一二惟聞上城大街有某號土店突於去臘二十五日閉歇相傅該店爲越人所開擋手亦係紹人虧空約有三千餘金一時支撑不住東夥暫避想須新年當可清理也○杭俗於新正前半月各色賭攤棋羅星布或列桌而爲牌九之塲或踞地而作簸錢之戲或呼盧喝雉喧聞骰子之聲或鬥虎接龍爭效牙牌之戲他如壓寳攤錢掣籖射覆名目不一無論橋頭巷尾到處開塲卽在鬧巿大街逢人遂集偶有禁止之者咸謂新歲陶情例所不禁以致明目張胆毫無顧忌今歲迭奉憲諭示禁而保甲總局又會同地方營汛各叚緝拿不論何項名色凡屬賭錢之事一例嚴禁故不獨露天街巿賭桌全無卽民居店户房屋臨街或親朋偶集爭搶狀元之籌或戚友相逢閒爲葉子之戲一經外人知覺破扉直入盡入網羅蓋各署差役趁此機會無不撥草尋蛇捕風捉月苟經當塲拿獲便爲奇貨可居以之見官則領有賞資以之私和則更無定價無怪其搜求之不遺餘力也然而賭棍博徒自此風清弊絶矣○去臘除夕前一夕艮山門地方忽傳火警近處水龍得信先集當卽撲救得熄該處一排平屋三間同在一墻門之内一經失火左右兩鄰之板壁盡着逃生亦有不及幸樸救得力僅焚去平屋三間隔墻鄰居皆得無恙然而歲盡天寒被災之户如何度歲耶爲之惻然 
[渡船撞沉]  
　　去臘二十七日午後四點鐘太古行之上海輪船由申到漢該鎭紛紛傳說謂該船於是日二點鐘時路過陽邏地方正在捷馳適值一渡船載客過江約坐八九人舟子見輪船相距尙遠欲槍在前雙槳急划不料水性逆阻槳力不勁轉瞬輪船巳至渡船竟觸於輪船之首砉然一聲卽時碎壞覆溺渡客盡數落水該輪船急施拯救當撈得生者七人嗣又撈得巳斃者三名均帶至漢口招其親屬認領稍予撫卹夫船客性命皆繫於舟子之手原當愼之又愼今奈何不自量力欲與輪船爭先耶全舟傾覆咎有攸歸矣 
[窖金化水]  
　　南昌有某丐日行乞於巿尾隨一婦均甚强横而婦尤過之時與人爭一日有數客入某茶肆啜茗則丐同婦先在立於當櫃茶博士以其有磚進出語令稍爲側立婦怒遽以竹杖亂擊亟給以大錢十數枚兼由旁人勸解婦始謾罵曳杖而去客咸竊議其懦乃據該肆一夥言丐與肆主同族司里初丐父母俱存兄弟三人皆授室合力耕作衣食裕如忽丐因治圃遇窖金急歸告於婦婦曰吾家未析産今取之來則爲公衆之物宜秘密勿宣速求分居金可獨得也甲諾之於是夫詬於外婦誶於内日無甯靜其父母大爲詫異謂何忽若此安所命意婦遂直言必欲分爨且言翁姑倘見許家業卽任伯叔鬮分自願不取分毫翁姑猶疑其妄遲遲未决而婦吵閙益甚翁姑不得己如其言分之事旣畢丐欣然往發滿擬獨爲富家翁詎復閣土時則昔之見爲滿甕纍纍者玆竟一水汪汪矣懊喪而返而業産又己分定一無所得漸將凍餒然猶恃力可自給乃宗族鄰里日久盡知其情皆鄙之無肯雇爲傭作遂流落至今其家固離城不遠也以上皆該肆夥所述并其姓名甚詳今付闕如但傳其事以戒世之見利忘義者 
[攔路槍劫]  
　　寍郡於去臘除夕六點鐘時西門内城脚下張某肩負錢囊手携零物行經馬眼漕相近處背後忽來一人以手按其肩張見勢不佳卽大聲喊呌其人便用力一推張某身雖仆地而囊猶緊握正在危急之時幸有人提燈前來始釋手而逸然張巳驚悸不堪矣查城内各叚俱有巡查似尙嚴密况時甫黄昏亦非過晚何賊之胆大如此耶聊記之願委員巡勇加意梭防焉 
[鄉人搶親]  
　　初八晚蘇城言橋河泊有鄉船一隻鄉人五六人上岸須臾搶一處女下船年約二十左右身材矮小據云係聘定之妻因貧乏不能備禮迎娶女在城作婢囑媒妁誘女出門其夫挾之以走同村五六人蜂擁蟻附當時觀者如堵也 
[幹員留防]  
　　本埠西門外地本荒僻迤北至四明公所迤西至羊肥橋一帶數年前流氓拆稍等見有鄉人進城輒爲生事勒索滿意方巳至於夜間則更難行走卽在近城各店亦有被詐者指不勝屈自巡防分局設立以來朱明府森庭認眞辦公凡遇前項情事盡法懲辦匪徒畏懼絶迹故近處店户居民咸頌明府之德不置去年蘇藩轅牌示將明府調赴丹陽縣主簿之任而關道憲劉觀察以在冬防吃緊之時該處亦爲重地兼與法界毗連一時未便遽易生手因爲咨覆留防足見上游之器重也 
[分段修路]  
　　法租界迤南自四明公所起至徐家匯馬路因失於修理每逢天雨不堪行走兼之該處馬車絡繹更屬不便去年間經法工部局估價雇工興修巳列前報無如此路有十一二里光景倘按步修去必致稽延歲月是以分叚包工開溝舖砌現在一面從四明公所起業巳舖過萬生橋將至斜橋一面從羅家灣起將至潘家橋矣據聞是役於二月底卽可竣工云 
[諭理押本]  
　　去臘有曾王氏投英租界會審公堂訴稱因無依靠與女阿大爲妓有黄姓客名少紀者與女相識曾將茶棧之三百兩銀票交女抵去洋百元嗣後黄謂我女頭戴之金簪金荷花瓣金花籖等花様不佳當爲改打新式一併取去豈知從此不來後又有黄之兄阿龍又名阿長持黄信函前來稱因辦茶到滬急需報捐費欲借洋五十元我因其取去金飾不返早將其票請人觀看知係假票故將黄阿龍扭交求請看交黄少紀辦理旋據黄少紀自行投案遞禀稱係監生謂並未取過阿大之金飾至三百兩匯票托兄寄回家中不知如何被伊交與阿大請爲明察等語曾王氏將票及信呈閱陳太守閱得票上寫銀三百元殊爲可笑揆度情形所控拐騙殊非無因被取金飾無憑不究惟押令黄少紀繳洋百元着黄阿龍帮同措資在案兹因黄少紀在押屢欲尋死經原差禀官昨午前太守飭將黄少紀帶案諭令覓保清理云 
[查絲圖詐]  
　　英租界會審公堂據金鶴亭投控稱在張五豐絲棧當出店昨日搬運客人之行李到棧時有多人自稱巡丁欲查看湖絲希圖索詐實在並無湖絲及欲訴捕拘拿伊等卽散袛獲住沈阿全一名拘到捕房搜得巡丁陸源祥之腰牌俄而陸源祥亦到捕房索取腰牌一併送案請究沈阿全供係陸源祥之夥同陸往查漏捐湖絲是實陸供該棧實有湖絲漏捐是以往查陳太守閱得腰牌係糖捐局隨謂陸源祥旣係糖捐巡丁如何查緝湖絲無論有無漏捐之絲據情巳屬不合陸答稱曹師爺令我等往查太守飭將沈陸二人押候俻文連腰牌送縣核辦金 
 
 

Page 3

 
 
鶴學交保諭如縣署傳質卽當役案云 
[不願回籍]  
　　本月初十日報列掌頰遞籍一則法界會審公廨將妓彩林送縣後暫發官媒前日經上海縣莫邑尊傳訊原籍何處家有何人以便遞解詎該妓禀稱不願回籍邑尊開導訓斥而彩林執定不願連連叩首請卽於滬地發官費從良再三開導不聽故仍交官媒收管云 
[采石磯登太白樓和彭雪琴宫保原韵]  
　　獨有千秋占此樓驚人句唱最高頭莫嗤我弄班門斧明月長圓要斧修○幾人到此可言詩累牘連篇汚此祠幸有如緣大手筆吟成餘興寫梅枝○撑拄乾坤賴偉人中原此日靖烟塵登臨不盡興衰感獨有詩篇萬古春○虞公戰鼓昔喧譁今羡功成詩興賒莫向樓頭看寳劍何堪緑鬢染霜花 
[錄彭雪琴宫保登太白樓原唱]  
　　詩境重新太白樓青山明月正當頭三生石上因缘在結得梅花不用修○到此何嘗敢作詩翠螺山擁謫仙祠頽然一醉狂無賴亂寫梅花幾十枝○姑熟溪邊憶故人玉臺冰澈絶纎塵一枝留向江南去頻寄相思秋復春○太平鼓角靜無譁直北霓旌望眼賒無補時艱深愧我一腔心事托梅花 
[光緒七年十二月二十七日二十八日二十九日京報全錄]  
　　宫門抄○上諭一道錄前○大臣恩等奏爲請旨交部究辦摺○晉撫衛奏爲請旨交議摺○提督鮑奏病請展假摺子○十二月二十七日○瑞聯等各謝入座次序恩○徐郙等各謝署缺恩○芸公續假一月○掌儀司奏初一日祭奉先殿載瀾行禮○召見軍機○二十八日○佩公假滿請安○祥亨謝入座次序恩○八額駙請假十日○召見軍機○二十九日○翁同龢假滿請安○烏拉喜崇阿謝入座次序恩○召見軍機○皇上明日寅正至奉先殿行禮己正二刻至大高殿夀皇殿行禮○○奴才恩承等謹奏爲拿獲紏夥迭次肆竊内廷宫殿銅練寳匣等物賊犯請旨交刑部嚴行究辦事本年十二月初二日奉上諭上月三十日夜慈寍宮前殿及大佛堂瓦上失去銅練八挂並有遺棄木杆在地及揭去瓦片情形宫禁森嚴竟有竊賊混入該官兵等所司何事迭經降旨嚴申門禁竟敢視爲具文怠玩至於此極實堪痛恨着前鋒統領護軍統領總管内務大臣查明値班官弁兵丁嚴行叅辦該處總管首領太監交總管内務府大臣嚴訊並著步軍統領衙門順天府五城一體嚴緝賊犯務獲究辦欽此欽遵奴才等遵卽密派旗營員弁星速訪拿務獲去後玆據右翼翼尉富森布副翼尉廣忠委翼尉常秀恊尉瑞慶會同左翼委翼尉恩昌中營副將趙清等帶同弁兵將迭次紏夥行竊慈寍宫銅練及宫殿上龍口寳匣内金錢金銀錁寳石銅瓦等物賊犯袁大馬卽袁得山袁立兒卽袁順兒王五卽王五立兒連毛兒張大卽張升兒大胡卽胡大又名清兒王羣兒徐志詳侯善詳卽善子侯侯三卽侯善殿侯復山張大海季朋拿獲連起獲金錢金銀錁寳石曁銅練鎔化之銅板銅條賊具蜈蚣梯木杆各件一併解送前來奴才等督飭司員詳加審訊據袁大馬卽袁得山供認於上年六月間在東華門内鑾儀衛公所徐太監烟館同連毛兒王六順兒袁立兒商量偷竊午門樓上及各處銅什物賣錢卽於是月二十八日在烟館會齊於三更時由東華門南馬道上城在午門樓内將架印字板杉槁綁成蜈蚣梯登梯將門樓匾上滿漢銅字用鐵鑿起下四字拿至烟館次日將銅字賣給德隆銅廠得錢分用又於是年十二月二十八日夜伊同王五袁立兒在徐太監烟館會齊拿前綁蜈蚣梯至太和殿前左翼門外北邊墻根登梯上墻至太和殿房上由東邊遶至後面立梯於瓦隴内將正脊獸頭上銅練偷下二挂仍回烟館於次日賣給德隆銅廠得錢分用又於本年三月初十日夜伊同王五王六順兒連毛兒袁立兒在徐太監烟館會齊拿蜈蚣梯仍由前次道路至太和殿上將正脊龍口寳匣内金錢八個金銀錁二個倫出仍回烟館次日賣給德隆銅廠得錢分用又於七月不記日期夜伊同王六順兒穆歪子連毛兒張升兒袁立兒在徐太監烟館會齊拿蜈蚣梯進東牌樓至太和門外登梯戕太和門上正脊龍口寳匣内金銀錁二個金錢八個偷出拿回烟舘於次日仍賣在德隆銅廠得錢分用又於十月二十八日夜伊同王六順兒狄合兒袁立兒在徐太監烟館會齊登蜈蚣梯上東華門門樓見廣子連毛兒韓老西己在樓上將匾上銅字起下一個因此分爭廣子用刀將伊砍傷伊用杉槁將廣子打傷經同夥勸解均囘烟舘廣子卽在彼養傷韓老西將銅字賣給德隆銅廠得錢分用又於十一月二十一日夜伊同王五王六順兒連毛兒韓老西在徐太監烟舘會齊進東牌樓門出西牌樓門由西河沿橋上至琉璃門外登梯上卡子墻繞至慈寍宫上用蜈蚣梯三根接作一根上梯偷得慈寍宫後殿正脊龍口錫寳匣内有金銀錁二個帶牌子拿回烟館次日賣給德隆銅廠得錢分用又於三十日伊同韓老西大胡袁立兒連毛兒王五在徐太監烟館會齊仍由前次所走之路至慈寍宫前殿偷得正脊龍口錫寳匣内有金錢八個金銀錁二個寳石五塊又倫得檐頭上銅練八挂王五登折蜈蚣梯摔傷左胎膊因此將折木杆遺在院内隨用繩將受傷王五繫出琉璃門牆外銅練裝在口袋交胡大背走遺失寳石二塊於天明一同出東華門至德隆銅廠將賍物賣錢分使後被官人訪知拿獲不知王六順兒等逃往何處袁立兒卽袁順兒供認夥同袁大馬等行竊銅字銅練銅瓦屬實此外於閏七月間夜内伊同狄合兒三次由東華門南馬道上墻至西角樓用鋼銼將角樓金寳須每次銼有二兩餘均賣給德隆銅廠得錢分用又於十月二十日夜伊同王六順兒等用蜈蚣梯上夀康宫殿上偷得正脊龍口寳匣内金銀錁二個寳石一塊賣在德隆銅廠王五卽王五立兒供認夥同袁大馬等行竊銅字銅練寳匣等物此外伊同王六順兒用刀將慈寍宫門釘起下六十二個賣給德隆銅廠連毛兒供認夥同王六順兒袁大馬等偷竊門樓銅釘銅瓦散水屬實張大卽張升兒大胡卽胡大又名清兒均供認夥同袁大馬行竊銅瓦一次太監徐志詳供在東華門内鑾儀衛公所當差隨在廂房開設煙館有袁大馬等多人時常在此吸烟商量行竊内廷官物並留賊犯廣子在伊烟舘養傷侯善詳卽善子侯供稱門設德隆銅廠伊陸續買得袁大馬等所偷之銅瓦銅字銅釘銅練錫寳匣金錢金銀錁寳石等物伊將銅練鎔化轉賣給李朋現在袁大馬等犯案將伊供出拿獲連尙未賣出之金錢八個大小金銀錁四個寳石三塊金子二點爛銅錫餅一併起獲候三卽侯善殿供係侯喜詳之弟侯復山供係侯善詳之子張大海供稱並未同王羣兒等偷盜紫禁城内銅瓦等物李朋供稱用錢買得侯善詳所賣之銅練化成板條情願交出各等供查袁大馬卽袁得山胆敢紏衆分持賊具於夤夜潛入宫禁森嚴之地迭次肆竊銅練寳匣等物銅字等物實屬罪不容誅較明火盜犯尤爲狂悖袁立兒卽袁順兒王五卽王五立兒連毛兒張大卽張升兒大明卽胡大王羣兒等夥同倫竊違禁物件多次亦屬愍不畏法同惡相濟徐志詳身充太監乃竟在内廷鑾儀衛公所開設烟舘復窩留賊犯實屬大于禁令侯善詳卽善子侯等收買銅練等件明知係屬禁物乃屢次代爲鎔化銷𧷢亦屬目無法紀張大海旣據王羣兒供指夥竊質之該犯堅不承認係有意狡展李朋收買𧷢物供不知情殊難憑信均應詳切根究以伸國法而快人心相應請旨將袁大馬卽袁得山袁立兒卽袁順兒王五卽王五立兒連毛兒張大卽張升兒大胡子卽胡大又名清兒王羣兒徐志詳候善詳卽善子侯候三卽侯善殿侯復山張大海李朋連起獲金錢金銀錁寳石銅練鎔化銅板銅條等物曁賊具蜈蚣梯木杆等件交刑部嚴行審訊加等治罪其在逃未獲之王六順兒等犯仍飭嚴密訪拿獲日補送刑部至原拿此案之員弁等均能悉心跴訪跟蹤捕拿將迭次糾夥行竊禁物賊犯弋獲多名緝捕尙屬迅速未便没其微勞可否候刑部定案時聲明請旨擇 
 
 

Page 4

 
 
尤量十鼓勵之處出自皇太后皇上逾格恩施再查拿太監徐志詳及起獲城上賊具等件曾經知照内務府景運門會同前往該官兵等均屬同力相助辦理實爲得手合併聲明爲此謹奏請旨奉旨巳錄○○頭品頂戴山西巡撫臣衛榮光跪奏爲疏防關廂被刧於摘頂後勒緝限滿贓盜仍未弋獲請旨將緝捕不力之知縣先行交部照例議處恭摺具陳仰祈聖鑒事竊查前據潞城縣知縣崔曉然禀報東關外白鶴觀衛郭有榮土店於本年八月初四日夜被賊七八人撞門人鋪刧去烟土錢文衣物逃逸等情當查關廂地方人烟稠密盜匪竟敢夤夜糾夥肆刧該縣事前旣疏於防範事後又未能追獲一賊捕務實屬廢弛經臣專摺奏叅奉旨着照所請該部知道欽此卽經轉行勒限嚴緝去湲迄今勒限己滿贓盜仍未弋獲實屬緝捕廢弛據灌臬兩司詳請奏叅前來除仍飭勒限嚴緝贓盜務獲究報外相應請旨將潞城縣知縣崔曉然先行交部照例議處以儆玩泄理合恭摺具陳伏乞皇太后皇上聖鑒謹奏軍機大臣奉旨崔曉然着先行交部照例議處欽此○○湖南提督一等子奴才鮑超跪奏爲奴才正擬請假起程目疾復發勢難急切就道再懇天恩續假一月以資調理恭摺仰祈聖鑒事竊奴才在天津行次因病奏蒙恩施賞假一月跪聆之下感激難名遵卽赶緊醫治以期迅速就痊假滿以來幸有轉機一面加藥調攝一面料理行裝正擬銷假力疾起程不料肝火上炎感患目疾腫痛不巳畏見陽光覊延時日焦灼殊深奴才受恩深重萬不敢藉就安逸飾辭於君父之前再四思維惟有籲懇天恩再行賞假一月以資調理出自高厚鴻慈一俟目疾稍愈卽當力疾赴任以重職守所有目疾復發續假調理緣由理合恭摺馳陳伏乞皇太后皇上聖鑒謹奏軍機大臣奉旨鮑超着再賞假一月欽此 
[蘇省撫遠抄]  
　　正月十三日主簿李澤愷禀知換寧差委卽辭○正月初九日江藩轅牌示鹽城縣倪毓楨另假差委缺以署阜寧縣藍采錦調署所遺阜寧縣缺以候補知縣朱公純署理又豐縣張恩黻因案撤任缺以候補知縣張振鐵署理又欽差大人大约十三日抵清江指日南下之說○十四日縣丞卓從乂辭赴津局○十五日知縣王銘吉辭赴川沙丈沙洲差府照傳良佐禀知奉委川沙沙洲差從九盛金鑒缷署新陽巴城司事回 
[浙省撫轅抄]  
　　光緒八年新正月十一日候補縣方觀瀾辭赴嘉興提案差○十二日准補象山恊余洪亮由京來省禀到縣丞王毓藩禀赴津局差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
