# 1908 - 20 - 4912567

 

Page 1

 
 
   
 
 

Page 2

 
 
[上諭]  
　　十二月十五日奉 
　　上諭趙爾巽奏陳湖北各屬被淹受旱輕重情形請分别蠲緩新舊錢糧漕賦銀米等項開單呈覽一摺湖北本年春雨連綿入夏以後川襄二水迭次盛漲官民圩堤多有潰決高阜之區間受乾旱収成均形歉薄若將應徵錢粮漕米等項照常徵收民力實有未逮加恩著照所議將被災之松滋等各廳州縣村莊應徵新賦錢粮漕米等項并原緩節年銀米酌量輕重情形分别蠲緩以紓民力該督即按照單開詳細數目刋刻謄黄徧行曉諭務使實惠均沾毋任吏胥舞弊用副朝廷軫念民艱至意餘著照所議辦理該部知道單二件併發欽此 
[宫門抄]  
　　十二月十六日召見軍機景星奎公 
代論 
[江南籌辦諮議局章程草案評議]  
　　報載江南籌辦諮議局章程草案。與滬上各團體所擬之草案形廓相似似本之滬案而以意改造者。不知報端所載是定稿否。又不知巳經進呈大府。得大府之審是否。天津爲諮議局章程事。亦設籌辦處。亦有草案。聞將召集直隷全省紳士之代表到津會議。逐條通過。然後實施。吾江南大府。號稱閎達。不應後於天津。不知亦具此手續。取吾江蘇人之同意否。諮議局關係全省。章程善則一省蒙其福不善則一省受其弊輒就報載草案。分條詮譯。邦人士幸注意焉。 
　　第六條諮議局議員叅事員職在議政有言論自由之權無立法獨立性質 
　　立法獨立性質。是何等事。似未了了。省會議員自有一定之權限。必贅此一語。以示限制。若曰。吾與汝以議會之名。而不許汝以議會之實也。然則我民亦何樂而組織此有名無實之議會爲也。說者曰。有立法獨立之性質者。惟國會爲然。今爲此限制者。恐人以省會之名義。行國會之職權也。然國會在一國之中。有立法獨之性質。省會在一省之中。有立法獨立之性質。盖關於一國之事。國會議决之。關於一省之事。省會議决之。議决即立法也。不受行政官之威劫利誘。亦不能使佔行政官執行之權。即獨立也。以此而言立法。言獨立。似省會議員不當無此權。重視立法獨立四字。因靳而不予。此何爲者也。且其上文云有言論自由之權。夫言論自由乃普通人民所共有之權。議員之言論。乃依法律而行其。職務。當認爲法定之機關。非僅許其自由。言論而已也合觀二語之意。是謂議員儘可發言。而官廳儘可不理。信如是。吾人民爲無望矣。 
　　言論自由四字。範圍過廣。竊恐轉滋流弊。或有。悮據本條動觸禁網者。是未受言論自由之利而先蒙其害也。總之言論自由宜規定於憲法。不宜闌入議會制 
　　其宗旨有六（一）集思廣益（二）通達民隱（三）聯絡官紳（四）助長行政（五）歷練政治智識備資政院議院之選（六）爲本州縣議事會之綱領 
　　諮議局之宗旨。旣規定於第一條。儘可包括。不必復贅此條。所舉六事。如集思廣益及聯絡官紳等語。似皆叙述諮議局之功用。並非確定議員及參事員之職務權限。詞義稍述空汎。條項中似不宜有此。 
　　第七條督撫對於諮議局有如左之權有時三司禀承督撫之命令亦得行之 
　　督撫對於諮議局誠不能全無制限之權。然所舉六事。其中有宜研究者。一制定條例之權按督撫三司。原可發布行政命令。惟地方自治條例。則與行政命令不同。似非督撫三司所能任意制定。命令乃行政官對於人民所發布者。條例則合本地方團體之官吏與人民共應遵守者。非若行政命令。爲以上對下。有支配人民之性質。故不宜由官制定。而須經本地方議會協定。盖地方自治之三要素。一地域。二住民。三自治條例。故地方團體之自治條例。儼如國家之憲法。豈有可由督撫制定者乎。 
　　二解散議會之權。按議會爲法律所承認創設之組合體。非行政官命令所能任意解散。日本府縣知事。亦止對於府縣會及府縣參事會。以其所議决。認爲越權限。或背法令。及害公益時。得命重議。或請示於内務省。或竟取消其議决。然從無可以解散府縣會及府縣參事會者。况即被取消。而府縣會及府縣參事會有所不服。尚得訴於行政裁判所。豈有不指明何種事由。而得由督撫擅令解散之理。雖在國會有時可由政府解散。然亦必限於解散後之一定期間内再行選舉召集。不能即此而止。今旣不規定解散之事由。復不明定解散後之應再招集及其再招集之期間。 
 
 

Page 3

 
 
是督撫可任意威脅議會。而諮議局未有成立之期。先有消滅之日也。四免除違法規徇私情之會員之權。按我中國現尚無正當之法律。不得以未經國會通過之政府命令當之。且即以命令爲法律。亦必以明文所規定者爲限。不得任意摭拾而指爲違法也。規徇私情。非多數議員之攻訐。或利害關係人之控告大府何由知之。今不言其理由。輒云督撫三司可以免除會員。則非督撫三司所容悦之人。皆不得久於其職矣。一省人民公舉之議員。大吏得以免除之。凡有志爲議員者。不當惟督撫三司之命是聽。然後可以保守此職位耶。 
　　五考驗會員之權。按此語不知其命意所在。亦未識以何方法考驗。所欲考驗者爲其文理筆墨乎。以省會議員而使作考生。必無此理。果爾恐爲中外所竊笑。本章程止須明定省會會員之積極的消極的兩種資格何者得爲議員。何者不得爲議員。再定審查資格之方法。其要鍵在愼重調製選舉人被選舉人名簿。而公示之。不必俟被選舉後。再行考驗。吾聞有選舉之議員矣。未聞有考取之議員也。（未完） 
專電 
[電一（北京）]  
　　軍機處藉口梟患恐南方暴動昨飭郵傳部迅速調停借欵以安民心 
[電二（杭州）]  
　　姜軍南下人心驚懼撫院電京力阻 
[電三（杭州）]  
　　杭甬綫現定由職家城義昌所前山棲嶺至錢塘江接中綫 
[電四（北京）]  
　　樞垣面奉諭旨廣西邊防緊要練兵難就着張鳴岐先赴龍州並著端方飭莊藴寬迅赴桂防 
[電五（北京）]  
　　張德彝奏預備立憲亟圖自强交政務處議奏 
[電六（北京）]  
　　涂國盛奏直隸饑荒請招商平糶减免税釐並撥倉米奉旨度支部郵傳部順天府知道 
路欵要聞 
[學校拒欵會再致代表電]  
　　上海浙路公司轉代表楊鑒蒸電諒鑒大會展期何時辦法决議後速電示浙省學校聯合拒欵會文 
[虞西集股會]  
　　紹興上虞崧鎭由紳商發起於十一月二十七日開虞西第一次浙路認股分會到者二百餘人公舉兪諤廷爲正會長曹滋園朱亞卿爲副會長夏季忻君爲事務所幹事當塲認定八千三百六十九股嗣後續認者又得一千七百九十一股連前共計一萬一百六十股餘俟來春第二次開會統認若干并姓名清單再行續登 
[旅粤全浙拒欵會第十次集議]  
　　旅粤拒欵會初九日開第十次集議順序如左（一）開會（二）來賓演說（三）宣布北京回電及汕頭邵君來信（四）决議收單及介紹劵（五）定期收第一期股銀（六）散會 
緊要新聞 
[東省督撫會奏黑吉交涉北京]  
　　東督徐制軍黑撫程中丞密陳江省交涉日形急迫我以限於財力實業各項未能及時興辦某國亟思染指殊乏挽救之策近與樞臣部臣一再電商擬即一面集議興辦爲抵制之計云云奉硃批知道了 
　　又徐督朱撫會奏吉林延吉廳一帶韓民近頗歸向紛紛薙髮其志可嘉自應盡力保護天寶山林木富饒若遲不開墾外人亦將干預擬即利用韓民入山開採云云當日奉旨著該督相機籌辦（廷寄已載昨報）（山） 
[粤督奏請減解賠欵廣東]  
　　粤督張安帥封奏略謂粤省每年撥解滙豐磅欵一百六十萬兩實在無著七十八萬又新案賠欵二百萬兩實不敷四十餘萬經前督撫臣迭君减免部臣均未議准惟原派各省賠欵本屬有贏若將粤省派數分别減免在部庫不必另籌挹注而邊隅得以稍蘇喘息所全實多臣三次至粤目擊財政之絀匪燄之張民力之凋殘禍機之潛伏旣非他省情形所可同日而語尤與往昔之廣東迥不相侔况江蘇歳入近五千萬廣東歳入不逾千萬而派數相等尤爲苦樂懸殊懇恩將每年提撥匯豐磅欵無著之七十八萬兩並新案賠欵不敷之四十萬兩概免撥解稍甦民困云云（望） 
[粤東西江緝捕問題]  
 
 

Page 4

 
 
　　英輪駛出西江之示文粤督近日發出示諭略謂前因英國兵輪馳入西江沿江商民頗滋疑慮迭經諭飭靜候辦理毋庸驚擾在案兹經本部堂與英總領事官商定英國兵輪除原駐省河護商各輪外所有此次駛入西江兵輪雷艇即行陸續駛回香港一面飭由李鎭切實整頓捕務以靖盜風合行出示曉諭爲此示仰軍民人等一體知照 
　　李鎭巡閱之蹤跡李鎭準自拜統巡之命即帶同魚雷艇四艘兵輪十餘艘前赴西江於初九日午刻駛抵肇河隨即鼓輪直上聞英輪巳允退出西江故李鎭亟須通籌捕務云 
　　咨查水陸營弁粤督以現正整頓各屬緝捕特咨行水陸提督分飭各營統領速將水師營中現時所有輪扒若干某營分駐幾輪扒某輪扒分泊某處弁兵人數若干管帶哨弁辦理水師緝捕何人最爲得力其巡流各營原分中東西各路某營隊駐紥某處營内各哨又分駐某處弁兵人數各有若干是否足敷分駐　匪管帶哨弁孰爲得力均須查明一切詳細開列清摺據實咨報以便認眞整頓云 
　　派員分段巡緝現營務處擬將西江自封川起至東西馬寗止分爲四大叚以原委之楊叅將榮泰趙守備查鵬並加委董令銘毛令秉科四員充當總查其薪夫銀兩按月由善後局支給各予書識一名護兵四名以資辦公卽分乘租定商輪四艘迅往各叚認眞查察惟租輪船身較小不能多駐勇丁暫由吳分統酌配水勇聽候遣用現營務處巳將辦理情形禀報督院矣 
[姜軍門電商駐兵營地北京]  
　　姜軍門率隊南下鎭懾江浙匪亂經政府電致浙撫預備營地各節均紀前報專電現聞姜軍門以開拔在即亦巳電請浙撫酌定駐兵處所以便分紥原電錄下 
　　杭州馮星帥鑒題奉旨督隊赴南准於念後開拔駐兵處所請速爲酌定電復容面領教題印 
[蘇省防匪彙聞]  
　　蘇撫致劉軍門電頃據上海梁道電禀提右營萬叅將以嘉興海寗桐鄉一帶匪徒滋事恐竄入蘇境奉劉軍門飭調舢板十艘親自督率赴松函請另籌布置查上海五方雜處本屬地廣兵單日來浦東屢經滋事幸有巡警並水陸各營妥爲彈壓解散然臬匪行蹤無定若汛防空虚深慮若輩乘隙思逞可否仰求電商劉軍門另行籌撥飭令萬叅將循舊帮同巡緝免予抽調地方幸甚等語查上海地方緊要該道所稱尚屬實情合爲電達請卽通盤籌畫酌度辦理並希賜復啟泰文 
　　劉軍門復蘇撫電文電悉松屬青金華婁等縣與嘉興毗連誠恐浙匪竄入勾結爲患紛紛請兵才處無兵可派祇得在淞南淞北提右三營共抽舢板十號提右砲艇駐金山平湖交界防堵上海誠屬緊要即飭萬叅將帶四艇回滬巡緝才奉嚴旨責成剿匪萬不敢懈昨備函牘想邀洞鑒祈公派撥陸隊五百人飛划兩營迅飭前來自募水師一營督率防勦禱切盼切才叩 
　　松江府禀復蘇撫電奉電迭飭趙令確探據報二十九傍晚孔張兩管帶在河頭村與匪戰數小時匪負屍及傷者而逃初三日匪到三灣孔張往攻六七小時勇丁孔廣明陣亡匪亦傷斃數命夜深西竄河頭之役官軍先估地勢三灣之役匪踞空屋開鎗官軍難以得手而地方無恙現孔張添領子藥追匪崑山等處頃聞浙西敗匪分竄金山衛一帶提憲派兵分防知府飛飭各縣協團堵截得報續禀卑府揚叩 
[浙省亂事彙錄]  
　　海寗亂事最近情形海寗函云初五日夜間鎗斃之匪係程州牧親手鎗斃一爲顧阿三著名匪類一爲桐鄉大虹村人首要頭目梟示北門其正法之沈九明姚芝香兩人亦是著名頭目一經梟首歡聲雷動沈九明親生之母亦對人曰應該就戮現在各鎭拿獲匪首不少衆證確鑿有直供不諱者但湯守精於禪學往往存大慈悲心尚不知如何辦理也海寗耆民紛紛禀求加歉經紳士轉禀撫藩憲懇恩予加歉以蘇民困現尚未有核准信息人心未定聞湯守已禀撫台不能加歉祗可截漕其宗旨所在何與地方人民大相刺謬耶又悉各鎭被毁學堂共計硤石之開智袁花之龍山諸橋之崇正高等小學堂三處慶雲斜　酆鎭祝橋丁橋新倉初等小學堂六處崇正龍山各物均毁僅存空屋祝橋學堂并被焚燒且連害堂董祝伯賡家及伊所開之祝仁昌店一切搗毁無遺受禍最慘學界中人咸有戒心勢必無人再敢辦學學生亦不敢入堂亦於學務前途大有關碍現正提議已毁各學堂應若何規復未毁各學堂應若何保護想學務關係重要一經禀詳學憲必有以善其後也海寗北門外蹂躙店舖損失不少以王鹿苹家爲最甚誠昌裕豐等店次之此次人數衆多北門已經攻城郭店鎭尚綿亘而來（至城九里）該匪本足小東門北門兩處夾攻因東股直趨袁花故僅攻北門也 
　　桐鄉沈令禀報屠甸安謐電杭州撫藩臬憲鈞鑒昨赴屠甸安撫商民巳照常開市並拿獲搗署毁堂要犯兩名容卽訊供禀辦事起各鄉民 
 
 

Page 5

 
 
多半逃亡現巳出示安民會紳妥籌善後卑職惟賢叩眞 
　　桐鄉沈令又請恩准加歉電撫藩臬憲鈞鑒善後頭緒紛繁逐一籌定另禀漕務有斗級浮收民間積怨擬請切實革除明白曉示桐與嘉秀接壤之區歉收實甚會紳商酌非實加歉數開征恐無把握懇恩於原准七厘外加歉八厘俾免藉口乞迅示遵卑職惟賢叩元 
[鎭江江岸崩陷續志]  
　　鎭江荷花塘江干一帶貨棧林立馬路寛闊十四日下午四時該處南順記廣貨棧馬頭陡然崩塌數丈水勢洶湧岸上抬貨小工二十餘人不及逃避隨水衝去打撈無著並有貨船三艘停泊該處亦被衝沈餘尚無恙文武各官得信後即往查勘聞須赶速修理也 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[畫史（難兄難弟）]  
要摺 
[置直督楊奏監司總辦工藝請給優奬摺]  
　　奏爲監司大員總辦工藝各事成效昭著懇恩優奬以勵實業恭摺仰祈聖鑒事竊查直隷工藝局於光緒二十八年間經升任督臣袁世凱籌設派委前署臬司長蘆鹽運司周學熙爲總辦經營建立分爲四事曰工業學堂曰考工廠曰教育品製造所曰實習工塲其工業學堂學生原額一百二十名現已增至二百人遍習普通各學進而授以專科凡化學機器製造繪圖各門亦經實習講求各臻高等程度上年遴選高材各生派赴日本工廠觀摩練習畢業回國所造九爲深邃近津風氣漸開民立初等學堂亦有五處競知奮業推廣可期此該司辦理學堂之成效也勸工陳列所原名考工廠陳列中外物品數千百件訪求新製較前蒐采益宏標誌分明任人觀覽平日研究新理試驗新法歷久多所發明每當演說官紳士庶就聽者常逾千人裨益工業殊非淺鮮此陳列所之成效也教育儀品需用日繁該局則設製造所以應之舉凡標本模型理化器具學堂用品製造均能如式利權頗資挽救若銅鐵若竹木若紙布之屬成物得三百餘種七千餘件其聲光化電物理各項儀器或編纂成書或繫誌淺說使觀覽之人觸目通曉尤於學業有益此製造所之成效也實習工場與工業學堂相輔而行塲内規模甚廣所收工徒八九百人各省來就學者亦頗不少凡織染彩印木工砑光圖畫刺繡提花燭皂製燧窰業等項隨時講授實兼理化美術兩科之長先後畢業者巳七百餘人分赴本省外省充作工師匠目者凡百餘人轉相傳習生業咸興此實習工塲之成效也伏查工藝開辦之始造端宏大頭緒紛繁舉凡籌欵用人選料考工皆萃集於該司一人之身前後五年一手經理精心締構實力經營綜核考求無辭勞怨用能振興實業秩序并然所益於工業前途者甚大伏讀本年六月二十四日諭旨凡能辦農工商礦確有成效者准予優奬等因欽此該司綜理工藝成績昭然現因丁憂回籍似未便没其勞績可否仰懇天恩俯念該司宣力有年成就實業甚廣賞給三代正一品封典出自鴻慈逾格至其餘出力員紳或遠涉外洋或奔馳内地苦心研究餉益民生不無微勞足錄容臣查明另行開單擇尤保奬以示鼓勵謹恭摺具陳伏乞皇太后皇上聖鑒訓示謹奏十二月初七日奉硃批著照所請該部知道 
分類新聞政界 
[札縣嚴定賭徒罪名蘇州]  
　　蘇臬陸申甫廉訪札飭長元吳三縣略謂蘇城内外五方雜處常年新春每有賭棍引誘良民入局聚賭殊屬目無法紀不得不嚴定罪名嗣後無論各項露賭局賭一經訪拿到案予以監禁五年限滿察看再行核辦其光蛋鹽梟開場聚賭如果獲案者輕 
 
 

Page 11

 
 
則予以監禁十年重則永遠錮禁如究出另犯不法情事仍歸另案訊辦仰該首縣等遵照辦理並移鄰封一體凛遵云云（必） 
[委員督辦武泰閘工程武昌]  
　　鄂省武泰閘自去歳開工修築後用欵至十餘萬迄今尚未竣工業由鄂督札委前辦黄河工程之張雲錦觀察接充該閘督辦以資整頓（生） 
[飭議整頓税契辦法武昌]  
　　鄂督近日札飭藩司及善後局畧謂現擬整頓税契仿照北五省買賣田房官中辦法鄂省是否可行務飭會商妥善一併詳覆核奪云云李方伯奉札後已與善後局籌議一切矣 
[再請核減忙銀鎭江]  
　　鎭江丹徒縣紳士李培楨電禀蘇撫略云本年秋成王令勘報六成已屬民力難支業經環請蠲減刻聞省憲批示有忙銀征至七成五釐之說人心惶惶恐釀巨案懇請恩減云云（齊） 
[通飭禁止恩關闖越武昌]  
　　湖北牙釐統捐總局總辦曾觀察日前通飭各分局略謂每屇年底商船借各恩關任意闖越屢經嚴禁在案兹值年關伊邇仰各局認眞防範務於事前剴切曉諭如有闖越俟明年正月後一律查補以裕國課云云（今） 
[浙撫致蘇撫電（爲購辦錫米事）]  
　　蘇州陳撫台鑒前電懇買足三萬石係指補運而言接敬電知已飭局不准留難感甚現在各州縣巳絡續赴錫採買均由粮道發給護照祈飭釐捐總局知照各卡速驗放行以免阻滯新漕三萬石即照來文辦理請電復騤眞印（遠） 
叅交涉 
[議結教堂换地之合同南京]  
　　江西繫馬樁廢署地基因耶穌教會要索改造教堂交涉已久現經洋務局通融照辦詳准撫憲訂立合同照錄如下 
　　爲立合約事案查光緒三十二年二月間因南昌匪徒滋事致羅家塘英國教堂悮被焚燬金教士一家三口悮被戕害旋經一併歸案議結立有簽字約據存案鮑教士請以繫馬樁之耑城廢署地基互换一層本爲前議所無查耑城署地基較之羅家塘教堂地基南北相距及東西相距丈尺除抵外餘地本應令教會將地價找付方可互换今因篤念邦交且鮑教士平日辦事公正經江西洋務總局禀請撫憲特允所請並所多之地亦無庸找價准即彼此調换自换之後所有繫馬樁耑城廢署地基向存舊屋及居民租地蓋造各房屋由本縣飭令居民自行拆去移造别地將全地清交任憑耶穌堂教士修造教堂爲英國執事會公産其羅家塘教堂地基卽改爲建造守備衙署之用此係中國與英國敦修睦誼格外通融辦理兩無異言立此合同各執一紙爲據所有兩處地基丈尺界址開列于後一耑城廢署地基一塊坐落江西省城進賢門内繫馬樁街坐東向西計直長營造尺二十六丈横寛東十五丈四尺西十一丈五尺南至李姓墻爲界北至應天寺墻外小巷爲界東至謝姓菜園爲界西至官街爲界一被燬英國教堂地基一塊坐落江西省城進賢門内羅家塘坐南向北計直長營造尺東七丈六尺西五丈零六寸横寬十九丈二尺南至菱角塘爲界北至公路爲界東至宋姓菜園爲界西至余姓屋爲界一交换時鮑教土哲俊並未在省准駐潯英領事倭君函知因鮑教士在潯養病所有交换事宜即與在省教士胡佈恩商辦其所立合約亦交胡佈恩收執係屬查照來函辦理羅家塘老契未交無論焚失此後概不作用大清國光緒三十三年十二月大英國一千九百零八年正月署南昌縣知縣高彤署新達縣知縣李克鑅英教士胡佈恩鮑哲俊 
[批奬保護教堂貞女兵弁江西]  
　　署臬南贛道會詳贛撫云案奉勘電准外部電據法使照稱南昌教案内黄宋二弁同殉應予奬叙又前充衙役劉姓保護教堂貞女三人亦有功德等語查大窩里殉難員弁兵勇不止黄宋二人迄未據明晰查報應作速開具名姓事實刻日具詳其保護教堂貞女三人之劉姓洵爲出力應一併查取名籍具覆以憑酌給奬賞等因奉此除殉難員弁兵勇業經另文會詳請卹外據該縣毛代令申稱天主堂内有女師三人共育女嬰二十一口親兵劉得勝係贛縣民籍先在南康充當親兵此次閙教滋事投充團勇詢據稱匪徒進城燬堂該女師及嬰女等在内啼哭各自奔逃伊聞聲前往保護即將女師嬰女等一併帶出其時人多擁擠所有嬰女多在中途失散遂將女師三人送回伊家安置次日經伊雇船送往贛郡等語又禮房寫生吳克森本邑人當於是日收養嬰女二口皂役曾興信豐人收養嬰女五口附近居民李展貽收留五口王鼎興收留三口曾紹興收留三口吳賛廷收留二口不知名謝姓收留一口統共二十一口適有吉安教堂派來陳姓司事查尋到縣經卑職逐名點交該司事收管卽行雇船送往贛縣並捐洋十五元發給該司事領去作爲旅資申請查核彙報職道等復查無異究應如何酌給奬賞之處合會文詳請核示祇遵奉瑞中丞批云據詳巳悉南康親兵劉得勝等保護貞女女嬰洵屬出力可嘉應如何酌給奬賞之處仰洋務局妥議詳覆核奪並移該道知照（旅） 
[葡人强佔海界之影響廣東]  
　　葡人强佔香山灣仔海界一事先後由紳學商界力爭迭記前報現灣仔闔沙紳商潘智光等具呈農工商局略稱灣仔與澳門以海匯爲界輪拖各船向在該處灣泊一旦盡行驅入澳界復在河面改置水泡以至埠頭堵塞商務頓减侵權佔界有傷利權局員據禀巳批飭前山同知迅將情形查明妥議辦法通禀察核（望） 
軍界 
[南贛新定懲匪軍律南昌]  
　　江西南康上猶崇義等縣匪徒由江廉訪會同李協統督師剿辦現已一律平靜所有拿獲匪犯經當道擬定分别四等辦法以設壇教拳倡亂刼殺者爲第一等照律嚴懲以習拳從亂乘機搶奪者爲第二等分别輕重酌定監禁年限其餘被脅附和實係愚幼無知應擇情節較重及向不安分者爲第三等發習藝所充作苦工情節輕者爲第四等諭飭親族具結保釋云（用） 
[欽廉沿邊之防備廣東]  
　　欽廉股匪東擊西竄現均匿於交界之十萬大山該山峻險異常搜捕不易秦提龔道體察形勢非握守要隘不 
 
 

Page 12

 
 
能絕其出入之路因於丈二嶺隘口建設砲台駐兵握守又令王參將有宏督帶十五十七二十三等營分紥越南沿邊聽郭統領節制而郭則親赴大菉防勦務期制匪死命一鼓聚殲云（望） 
[裁併將校講習所武昌]  
　　湖北陸軍將校講習所現經張統制改爲第七鎭統制辦公處一面將該所併入武普通中學堂内巳禀准鄂督定期遷移（生） 
[營房倒塌傷人安慶]  
　　安省常備軍建造之馬隊營營房尚未竣工忽於初九夜塌倒壁墻兩方壓傷工匠數人當由監工委員禀奉皖撫派委陸軍處參事惲太守前往勘驗（孔） 
[派兵巡緝匪類鎭江]  
　　駐鎭新勝水陸緝私營督帶徐寶山游戎因泗源港下游等處匪勢猖獗特派弁兵砲船分巡各處以靖地方（射） 
學務 
[批准移給留學比國經費九江]  
　　贛省留日學生夏琛王侃等具禀學署請將留東學費移給赴比留學當奉批示云該兩生由東赴比意在取法乎上洵屬有志進取所請移費給咨當可准行但留比學費較倍留東本署司只准照留東學費移給藉資津貼如有不敷之處仍由該生自行籌備再查夏生係鐵路官費生應候照會鐵路總局查明一律照移學費以期深造並候詳請撫憲察核備文咨送（召） 
[鄂督區分男女界限之拘泥武昌]  
　　鄂省幼稚園男女學生原係合堂教授現趙次帥以似此辦法殊非古人男女有别之義特飭該堂監督將男女幼生分爲兩堂以别嫌疑而明界限并令另闢一門專爲女生出入業已遵照辦理矣（生） 
[蘇垣各學堂定期放假蘇州]  
　　蘇省大小官立學堂日前奉毛提學示諭定期二十二十一兩日放假現各學堂巳在預備一切矣（命） 
[高等小學招生蘇州]  
　　蘇省長吳二縣高等小學堂現擬添招第一年新生各三十名定期二十日起報名考試（間） 
[學部不允商業學堂援例請奬漢口]  
　　學部咨覆駐漢俄領事略云漢口商業學堂欲與官立學堂同得奬勵與成案不符碍難照辦惟學堂功課完善畢業後應准考入程度較高之學堂肄業嗣後應得奬勵即可與官立學堂學生一律辦理云（乙） 
[飭查侵蝕賓興公欵安慶]  
　　建平縣紳士郭某具禀藩司控該縣傅某侵蝕賓興公欵等情當奉連方伯批示云傳家齊等以賓興鉅欵改造市房工程有無浮冒侵吞之弊非查明底帳勘明工料并傳訊木石工匠不能水落石出仰建平縣迅照所禀各節辦理一面將該縣賓興入欵每年若干禀覆核奪（孔） 
實業 
[鎭江工藝所將次開辦鎭江]  
　　鎭江罪犯習藝所業已派委梁文炳參軍爲坐辦所有開辦經費由鎭江府承瑞卿太守籌墊洋八百元以備購辦器具之用惟常年經費則尚未有著落云（射） 
[磚瓦公司請給執照安慶]  
　　安徽職商李冢楨業在蕪湖創設興記磚瓦有限公司日前禀請商務局轉詳皖撫核給執照以便開辦（美） 
[接辦自來水公司鎭江]  
　　駐鎭游擊任廷琇前擬經辦鎭江自來水公司因未將資本呈驗經江督飭將全案註銷另招承辦兹有候補知府顧思義太守集欵二十萬金禀奉江督批准於日昨蒞鎭接辦矣（御） 
雜記 
[飭籌襄安施三府津貼武昌]  
　　鄂省襄陽安陸施南三府每年入欵除俸廉外别無他欵補助現由三知府會詳鄂督請酌予津貼當奉趙次帥批飭藩司酌量籌給矣（今） 
[西人修建天文台武昌]  
　　鄂省花園山爲各國教堂麕集之處現有某教士在該山崇正書院後修建天文台一座聞工程現將落成（今） 
[一牛六足廈門]  
　　初三日泉州府某甲運到小牛一隻其足有六蓋通常四足之外另有兩足生在背上並附有小溺管二搏其背則溲溺從背上而出亦一奇也經外清保馬瑶甫出資二百元購買而回聞欲運往小吕宋賽會云（蓬） 
[盜黨行刼典舖揚州]  
　　高郵州屬三多鎭地方日前到有盜船多艘約百數十人各持刀矛火器登岸行刼鎭江丁立鋆所開之典舖先將該典中夥徒關閉一室儘力搜括滿載而去現由事主報縣請緝未知能弋獲否（泰） 
[米價大减杭州]  
　　湖墅米市最貴時每石須洋五元六角近來米船到者愈多銷塲反滯現雖跌至每石售洋四元二三角尚亦無人過問據米業中人云照此情形來春更須跌减云（白） 
[東京通信]  
　　浙江杭州府屬之昌化縣西北界連徽寗地處萬山之中陸距省會百八十里水程則繞道桐江富春江達杭約三百餘里邑之境内鑛産甚多如十一都鵠山之無烟白煤前於光緒初元經商人開採出煤甚多終以銷塲不旺停止又八都凉溪源之石煤亦旺百年前發現之若十一都荆州銅鑛發現於三年以前其在徽績交界之區者巳於上年經徽商向土人以四百元租去現未開工其在昌邑界内者尚無人過問又一都青山潭之銀鑛發現在百年前又九都東山坪銀鑛（或曰銻鑛）發現於數十年前均至今未開現據該邑士紳來信云有徐子雲者自稱浙裕公司中人至青山潭掘探銀鑛見苗甚旺遂與業主孫寡婦結約租開訂每年百元之租税而去又有許某者自稱天福洋行中人現在九都東山坪掘探礦苗尚不知如何結局竊意鑛産爲國家財産所關照部定章程不准私人掘挖若賣與洋人則授權外人爲害甚大所稱浙裕公司與天福洋行是否華商仰係洋商此間無從查悉惟現今有等不法之徒甘爲洋人作倀以戕賊同胞者昌邑地方向不開通深恐被人愚弄致釀巨禍而不覺除函致該邑士紳澈查外特此函請貴報據此登報聲明如係華商請查照部章辦理如係爲洋商作掮客者請勿再往往則不利毋貽後悔事關公益懇速登佈浙江昌化留日學生謹啟 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[短篇小說蠻觸爭（六）（續）（賢）]  
　　蠧相聽了野犀的話。又急又怒。就把一般開會演說的。禁止起來。借欵一事竟然與觸氏國簽了約。蠻氏國人民。知道事情决裂。愈加憤激。這螻蟻遂起了革命軍。原來螻蟻有黄白兩種。黄蟻據東穴。白蟻據西穴。兩壘對峙。各不相下。時或挑戰。則陣勢井然。陷銳衝堅。動輒伏尸百萬。然勢力亦互有勝負。若論兩種的宗旨。黄種是愛護祖國的。白種是倚賴他族的。黄種看見白種。常常罵道。這是大毛子！大毛子！！白種看見黄種。常常罵道。這是病夫！病夫！！所以黄白兩蟻。競爭的聲名。没一個不知道。此次爲借欵一事。被蠧相嚴加壓制。便解散了黄種的心思。增長了白種的勢力。他們兩種。居然合爲一氣。大閙革命風潮。蠻政府得着警報。連忙派了蟹將。率領蝦兵一隊。星夜奔馳。前往勦匪。無奈革命軍萬分利害。殺得蝦兵蟹將。棄甲而逃。蠻政府無可如何。只好向觸氏國乞師代勦。觸政府本有幸灾樂禍之心。遇此機會。自然立刻應允。牛相與羊公商議一回。吩咐牡鹿。帶領先鋒若干名。渡金蝸江而去。牡鹿臨行。於觸政府立了志願書。說道。小鹿此去。角逐中原。蠢爾荆蠻。誓當蠶食以報政府。牛相亦知牡鹿到了蠻氏國。必有角勝之策。這蠻政府猶在夢中。盼望觸氏國師來。指日把革命軍平定。蠧相又進言於母大蟲君。說觸氏國兵力。怎樣怎樣的强盛。如今他們替我出力。我們儘可高枕無憂。還怕那種么麽小醜呢。母大蟲君也說。很好很好。那料牡鹿到來。革命軍早已一鬨而散了。（未完） 
本埠新聞 
[保護嘉屬教士電文]  
　　滬道上浙撫電撫憲鈞鑒義領函復嘉屬教士兩名譯音一挨西納利一排沙已電嘉關執事雷第立轉飭遵照請地方官派兵護送杭城暫駐 
　　浙撫覆滬道電上海梁道台鑒青眞電悉接准滬領函願送教士入郡城巳飭照辦浙購鎭事陸軍部允電貴關諸承費心感謝萬分 
[滬道照會領袖總領事文（爲捕房違章拘入事）]  
　　爲照會事照得租界因案拿人照章須由會審公廨備票送請貴領袖總領事簽字之後方可由捕房拘提歷經照辦乃日前捕房有擅自拘提體面職商尹夀人即尹克昌之事雖係刋發傳單抵制不用滙豐鈔票有敗任便往來交易之誼然此等情事按之中法和約第十四欵應由領事官知會中國設法驅除别無懲辦之文乃巡捕房並未禀請領事與華官商允輒將該職商拘提照尋常罪犯管押西虹口捕房殊屬違章不合並有害租界安全之秩序該巡捕房拘尹之權究係何人所授應請速將所有干係此不合事宜之人依律懲治以儆將來而昭公尤相應照會貴領袖總領事請煩查核見復望切施行 
[新藩司赴寗]  
　　新簡江蘇布政使瑞方伯莘儒定於今日乘輪赴金陵謁見江督後再行到蘇履新（車） 
[定期公舉裁判官]  
　　總工程局正裁判官一缺現經各董議明應行選舉賢員承值故定期禮拜六即二十二日開會公舉（夏） 
[商會李協理到會]  
　　上海商務總會總理周晋鑪前禀農工商部稱協理李厚祜經再三商懇允於未出洋前仍常川到會懇請加札接充等情兹經部中核准加札接充故協理李雲書君巳於十二月十五日到會協理勉盡義務矣（望） 
[票號請宴]  
　　本埠各票號合成源志誠信等於昨晚六時假座趙園設筵柬請滬道梁孟亭觀察飮宴（軌） 
[驗兌浙漕]  
　　浙江海運滬局昨日牌示驗兌漕糧午後兩時由總辦葆益園太守命駕至碼頭會同各員將烏程平湖歸安長興德清仁和等六縣漕米驗兌計共四十一船兌米一萬七千二百餘名（夏） 
[總巡游歷]  
　　公共捕房總巡卜羅斯君於昨日赴内地游歷遺差請副捕頭麥高雲暫爲代理大約一禮拜即須返滬（衣） 
[浙江旅滬女同鄉會紀事]  
　　十六日午後浙江旅滬女同鄉會假經蓮珊先生（經上虞人）第池上草堂爲會塲二時半開會初由郭潔之女士報告開會宗旨大致謂人無論男女必須有學問然後可以辦事非有團體亦不能辦事本會發起在浙江女拒欵會諸君到滬同人開懇親會之時現巳成立今日開正式大會所望吾輩日後仍須團結辦事協謀浙江諸事之進步云云次由湯國黎女士宣布章程草案經衆議决三選舉職員軒事長程頴幹事員姚淑孟郭潔之調查員王忍之方英兪樹萱張世芳樓文耀孫素卿沈靜芳湯振夏會稽員經蕙貞盛靜英書記員劉心芳李亦平庶務員周家滋張佩賢議事員周金箴夫人王一亭夫人盧鴻滄夫人錢新蟾湯國黎范慕苓（外） 
[務本女塾定期畢業]  
　　西門外務本女塾今年年終爲師範本科三年生師範豫科二年生畢業之期定於今日行畢業式巳發柬徧請官紳商學各界届時觀禮矣（川） 
[學堂放假]  
　　昨日爲龍門師範學校曁南洋中學校年假之期由校董延請學師杜廣文滬道梁觀察本縣李大令製造局張觀察等於十二點鐘駕臨考騐各學生課程學藝（哲） 
 
 

Page 19

 
 
[尚公學校開學藝會]  
　　新署後和康里尚公小學校於十六日上午九時至十二時開學藝會男女來賓甚衆先由校長報告次由學生次第登檯或讀或講或歌或無或畫或演無不臻妙觀者咸嘆賞不置云川 
[閔行亦有梟患]  
　　西南鄉閔行鎭一帶現有形似梟匪之人嘯聚數百備有鎗船每遇米船經過輙敢肆行搶刼顆粒無存大爲商民之害現經本縣李大令查悉立卽派差前往查辦一面移請本城提右營萬參戎飭派水師弁兵馳往駐防順便查緝（哲） 
[賣空買空之糾葛]  
　　昨日道憲梁觀察批孫廷鼐禀云賣空買空本屬有干例禁究竟孫鏡和虧欠瑞泰豐銀若干旣經被控何以原告延不到案所禀是否屬實仰會審公廨查明確情具復察奪（哲） 
[不准豁免膏捐]  
　　日前有烟膏店十餘家公禀道轅懇請豁免膏捐兹奉梁觀察批斥云徵収膏捐奉有定章詎能率請豁免且禁烟一事旣已實行戒者愈多吃者愈少久之膏店亦將無人過問該商人何勿另圖别業况備年老癮深之人開燈吃食前已明晰批斥猶復一再嘵瀆實非安分之徒除派本署探弁密加查訪如違禀究外仰上海縣嚴諭凛遵仍查照前批指飭查復勿遲（泳） 
[猶賢乎已]  
　　江北人陳關樓擅在寗波會館左近擺設棋攤爲西捕瞥見以其違章拘入捕房解堂訊究前日奉中西官提訊陳供少讀詩書現作筆墨生涯並不博奕問官察其狀似瘋顚姑念斯文寒畯不予深究着即逐出界外（夏） 
[相騐路斃]  
　　昨記洋涇浜某甲倒斃一事昨日李紫璈大令帶同刑仵蒞驗委係因病自跌致死大令親視無訛飭堂棺殮發壇候領（夏） 
[英界火警]  
　　公共租界新閘路某姓空屋失愼焚去樓屋七八間事後捕房飭探往查起火情由禀候核辦（衣） 
[格致書院秋季課案]  
　　津海關道現任蘇松太道梁特課計超等十名一名奬洋十元加奬十元二三名各八元加奬八元四至十名各五元加奬五元吳焱章許玉庭張方中魏仲武陳震柳東陶鶴麟顔覲棠許炳蔚于長慶特等二十名一二三名各四元加奬四元四至十名各二元加奬二元十一名王二十名各一元加奬一元譚士廉祝鳴球王鼎龐文俊陳澤輔程永成許予徐敬熙董琪姚鍾藻劉珩稽鏡安欽姜傑仁袁韶成文虬錢燕榖季良何錫冕張士衡一等一百八十六名各奬洋一元統限本月二十内給領 
[道批兩則]  
　　王兆泰等禀批查此案前據寶山縣王令通詳緝獲滋事失跌受傷之徐阿六保及顧掌全兩名訊供由不知姓之銀坤鳴鑣喊拿匪犯伊與吳順之王士明陸阿五往看伊被人拖住失足跌傷腦膛等語查徐阿六保旣經當塲失跌受傷其爲滋事之犯無疑除勒拿在逃不知姓之銀坤等務獲提究現獲之徐阿六保等研訊確情錄供詳辦外將勘騐訊供緣由詳報到道即經瑞前升道批示在案是不知姓之銀坤及王士明王前令原詳本有其人王士明亦在查緝之列惟案延已久何以至今尚未訊明擬結據禀前情如果王士明實係事後往看並無在塲滋事自應准予保釋仰寳山縣胡令立卽查明質訊彙案詳辦毋遲保結并發○陸家驥禀批查閱抄件潘阿八一案已據陳張氏控府批飭提訊據禀前情仰松江府并行奉賢縣分别查明秉公提究具報毋延（軌） 
[官事]  
　　電政督辦汪嘉棠候選道何葆麟前湖南岳常澧道錢康榮東海關營口税局委員山東候補知縣顧懋庭縣丞張勉成昨均到道分别拜會禀見（哲） 
訟案 
[總工程局紀事]  
　　徐侯氏在崇明與其妍夫尹麻子誘領某姓之媳楊大郎來滬同住法界小客棧被西區巡士查獲旋有氏夫徐長春探望一併解案陳叅軍判氏及楊均交地甲看管徐押候楊之夫屬來案再奪○南區解趙阿弟扭控伊姪掌寳盜賣活地私掘墳塜一案陳叅軍訊知由趙炳生唆使且縣署有案判斥退自行控縣 
[巡警總局紀事]  
　　總局袋角附近葉姓家前晚被盜刦去衣飾等物約值洋一百餘元開單投總局隨緝○蔡渭生昨在閘北控局差地保等藉端敲詐奉聶司馬提訊判各交保候查明訊核○范阿毛在車袋角刀傷布客被解到局奉聶司馬訊知尚有同黨之李少卿等匿跡法界即飭偵捕巡弁孫晉發帶同巡士在法界將李少卿查獲解至法捕房暫押候提歸案訊辦（衣） 
　　城内第一路四區陳阿有余阿裕陳玉發三人在北城脚口角亙毆經巡士拘入判各罰洋三角王阿狗在莊家橋以銅簪騙售經巡士拘入判逐出界外○喬錫龍之妻喬孟氏行經江欄杆橋被龔週福工作木梯壓傷扭局控告判罰洋一元治傷 
　　浦東第二路一區朱阿龍在陸家渡行竊被巡長張光烈拘局判責二百板枷示五天○茂生香烟公司巡丁陳阿富王阿生行竊廠内洋油燈月份牌等物經水巡捕解訊判各責一百板枷號三天○小東門烟妓張金蓮到局喊稱七月間被丈夫朱阿五賣與郭姓花烟間爲娼時被毒毆請求超豁判送縣發堂擇配（衣） 
[公共公廨晚堂案]  
　　揚州人高萬年等前控王步洲騙去洋一千五百餘元奉訊判押候函致伊父王二尹還洋在案昨讞員寳子觀明府奉道憲札飭嚴追等因常即提訊高投案求追陳浩仁供王少爺叫我作中借他們兩人洋一千五百餘元日前向索少爺要逃回江西被高張等扭案是實王供據係八月間補的洋實未拿祗欠七百元求察明府以顯見串賴判押候赶緊清理如違禀請道憲示遵陳交原告保去候訊○郁寅記陳樂庭控沈德太圖吞股洋奉寳明府提訊郁供與陳各出三股每股六百元計十股開設萃昌成字號以股東沈德太經理出入各事嗣忽稱虧本六千餘元向查帳簿不交情急控究沈供虧折各帳均載明帳簿求恩明察判押候將帳簿呈案再訊○莫永泉控巳閉雲蘭閣烟紙店張笑鴻圖賴租洋奉明府提訊莫供張欠租洋八個月除他自巳欠租外餘房他轉租與某藥房月租亦係他收計欠洋三百九十四元四角求究張供此項房租王與善應付他今未到亦有洋繳案求察判押交人洋並保○凌邢氏遣女姚凌氏控王海榮不還欠洋一百五十元奉襄讞員楊燕貽大令提訊凌氏供欵由母親經手未知細情母因患病未來求請追究王供並不欠洋實係揑詞串詐故凌邢氏託病不到請察判候氏到案再核○李茂炎被伊嫂李姚氏伊侄李錦春控霸佔公地奉訊判着地保與李姓族長理勸○吳廷山不還乾太米行主曹維賢銀九百餘兩被控到廨奉提訊判交保限年内清理○華楚卿華金氏前被川沙人顧阿九控放白鴿判金氏押候訊辦在案前晚華楚卿投廨求領并供串放白鴿實係誣控金氏自幼童養在家判准覓保具結領回○王少卿控孫祥春佔地不讓奉訊判孫將粮串交案驗明核斷（衣） 
[英租界捕房事]  
　　陳阿和昨至蘇州路轉角處被諸阿興木作内磚頭墜下擲傷頭顱由捕解至捕房捕頭飭送仁濟醫院醫治一面禀廨請單傳訊○住廈門路洪蘭亭昨日走失婢女阿寳一口投捕房請缉捕頭允之○昨有酒醉某西人在南京路胡閙由捕拘入押候訊究○梁啓賢前晚行經大馬路附近被流氓搶去大衣一件投捕房報緝○河南路裕綸綢莊昨日失竊值洋二百餘元并花緞二疋投報捕房捕頭飭探王長根查緝○梅芳里雉妓高小寳違禀拉客由捕拘入捕頭著暫行釋放請廨飭傳訊究○朱阿四前在英界鳳鄰里戳傷某甲昨被包探米順拿獲解入捕房押候解究○錢榮生前晚在南平安里妓院與王吉甫爭風互毆由捕拘入押候解訊○陳金華昨在靜安寺被流氓劉阿林用刀戳傷投捕房控究捕頭飭探陳雲忠查拿（衣） 
 
 

Page 20

 
 
   
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
