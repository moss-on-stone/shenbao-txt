# 1899 - 129 - 4909367

 

Page 1

 
 
[欠欵待追] [  申報館主人啓]  
紹興　甯橋朱少梅虧欠杭垣申昌分館申報錢甚巨累索不付如再不清理當禀請本國領事宫照會地方追繳矣特此聲明 
[重印三國志出售] [  圖書集成局啓]  
三國演義一書意主忠義旨歸勸懲雖近稗官小說之所爲而語皆有本足與正史叅觀其筆墨之快心思之靈久已膾炙人口本局現用新鑄鉛字重爲排印校讐縝密紙墨精良每部仍訂十二本定價碼洋一元六角卽日在申報館帳房及申昌書室發售賜顧者請卽購取可也此佈 
[醫書問世] [  圖書集成局代啓]  
六科準繩一書爲前明金壇王肯堂先生所箸遠宗古聖名著醫林前由書肆友人倩本局排印以廣流傳幾易星霜已空篋笥兹又續付手民較前益爲精美每部四十八本分裝六套實價洋銀六圓又景岳全書爲明張介賓先生所箸立論精卓醫者宗之每部二十四本分裝兩套碼洋三圓世有欲於杏林橘井中獨樹一幟者請臨三馬路申報館申昌書室及各書坊購取以廣揣摩可也 
[輔車相依說]  
傳云輔車相依脣亡齒寒釋者謂輔爲人之頰骨或曰上頷也車者牙下骨之名輔爲表車爲内骨故曰相依脣用以蔽齒無脣則齒露於外以致寒氣得而襲之左氏之所以言此者蓋以喻虞虢之交相依倚虢亡則虞亦頓失奥援也已亥春暮日本齒科學士血脇君天籟卽和語所謂濟華基者携我友王惕齋上舍手函欵扉來謁函中略述君爲醫士淺田栖園之友君之來也栖園實殷殷致囑乞稍盡東道誼余雖未識血脇君而栖園則交之有素夙知其取友必端然則君旣得交於栖園其人品學術亦可想而知矣閱數日君讌余於海濵酒肆銀燈照艶粉黛如雲履舄駢闐爵行無算席旣撤君起而言曰君之齒毁矣咀物恐不便以僕末技能葺而治之君其有意乎余笑應之曰諾乃於翌日訪君於招商局比鄰樓上君爲之爬羅剔抉刮垢磨光斷者續缺者塡垢者新壞者去閱六七日而向之殘闕不全者一變而歴歴如珠員不禁色然以喜曰有是者何君之技術神妙竟致於斯哉攷齒醫始於美利堅未幾而英法諸國人皆互相倣效其神治也或以鉑或以金或以銀或以磁或以樹膠各適其宜務令妥洽至近歳又有人創爲接齒之法而斷鳧續鶴益離妙合天然君少游歐美二洲研求其術洎學成回國試之有效則復航海赴燕京得我　國出使大臣裕朗西星使諭屬差得與京師大人先生相晉接大人先生咸愛君術之神而心之細交相引重奬借逾恒今旣噬肯來游我知春江花月中必有如景星慶雲爭先一覩以爲快者雖然古人云不爲良相當爲良醫又曰治疾通於治國今我　國之與日本其形勢一輔車之相依也昔者我國爲日本所敗猶脣之亡也我國旣敗而俄人卽乘間而入索租旅順大連灣英人復賃威海以抵制之旣而意又欲得三門灣丹奥亦有割地通商之說坐使日本與我接壤竟懾於諸强國之勢力不能有所作爲豈非齒寒之漸乎日本諸執政知其然也於是幡然一變欲與我國和好重敦使命往來不絶於道維新之政知無不言操演則請派員往觀學生則准入塾肄業至去年伊藤侯來華游歴更陛見我　　　皇太后及　　皇上諸凡利弊切實敷陳修好睦鄰可云至矣且日本之欲與我　國敦睦亦不自今日始也猶憶昔年余嘗襥被游東京其時擾本　川子爵方綰文部大臣篆自公之暇邀集興亞會諸君子開特别讌於芝山紅葉館中酒半執余手而言曰敝邦之與貴國天然形勢相倚相依和則可恊力以拒外人使不敢以正眼覷苟不和也恐失所依倚外人卽有隙可乘禍結兵　　國胥無所利然則今之親睦天實命之僕何力之有焉嗟乎執政者苟皆深信其言則甲午之禍可隱銷更何致啓外人窺伺之漸哉今者君年正富力正强若舍治齒而求治國之經不特我　國可免見侮於强鄰卽日本亦得以其暇經武整軍繕修戎政他日者亞西亞洲之内有兩大國以互相捍衛彼歐美遠在數萬里之外烏能逞其船堅械利肆意鴟張則是輔車之勢一成而脣卽完好逾恒齒亦不致有所搖撼然則君固寍爲良相何必以良醫鳴於時哉倘遇鴻雁東飛試以僕言告之栖園俾得漸入於貴邦諸執政之耳使兩國交誼歴千百年而永敦君之功勛不高於治齒百倍耶君曰善乃不辭陋援筆成輔車相依說弁諸今日報端 
[本館接奉電音]  
　　昨日午前京師飛電傳來　　上諭四道敬謹譯登○四月初四日奉　　上諭本日召見之河南候補道馮光元著交軍機處存記欽此　日奉　　上諭江蘇蘇　大道員缺著黄建　補授仍著　　　　　　欽此同日奉　　上諭夀長榮和所部仁育兩軍均著歸盛京將軍增祺節制所有該省軍械糧餉等事著該將軍認眞經理以專責成欽此同日奉　　上諭劉樹堂奏特叅疏防刼案之文武員弁請摘頂勒緝一摺浙江嘉興府城内於本年二月間同時被匪連刼二家贓賊無獲該管文武員弁捕務實屬廢弛秀水縣知縣陳其昌典史沈桂榮嘉興協左營把總程興鵬均著摘去頂戴勒限嚴緝此案贓盜務獲究辦餘著照所議辦理該部知道欽此 
[山東教案]  
　　天津國聞報云本年西歴二月山東卽墨縣西境忽有匪人倡立大刀會門揭紅旗大書守望相助四字旁列頭目姓名其時匪黨已不下千百輩且日有加增是月十二號先向嚴家莊天主教堂肇事旋又連刼十四村擄掠教民六十餘家教中人偶與之抗輙遭慘斃迨四月十四號華柳莊紳民黄以勳復率同匪黨三四十人將美國耶穌教堂焚掠隨羣赴萬花莊搶奪民間衣物萬花莊迤北三里之黄花村亦被滋擾鄉民逃匿一空地方愈形瘠苦十五號教主將華柳莊被擾情形函致卽墨縣并言如不剿平恐教民性命攸關卽本教主亦殊危險然至今並未拿獲匪黨惟縣令曾赴閙事處諭以嗣後民教皆當和協不得滋生事端有教民被匪擊破其額詣官署聲訴吏役詭云此人頭上患瘡所致窺縣主之意非不欲實力保護然苦無權力能殱此匪人緣卽墨兵丁平日皆務農惟會操之期濫竽充數是以匪黨並不畏懼迄今仍恣意囂張某日黏貼匿名揭帖云德人在青島傷害百姓且欲推廣權力我等何以脫此凶横之苦且德人欲勒收地租牛羊雞犬亦當納稅何以堪此現在我等必思竭力阻拒西人凡在青島南面百姓皆不得爲德人工役並不得往青島賣物嗣後諸人必當照行否則定當謀害十八號教堂正行彌撒禮突聞槍聲大作喧　何華人三名被德人擊死其起釁之由蓋因德人在楊村建一烽火堡諭令民居不得毁壞乃不久已被匪人拆去德人怒勒令村民將匪人送出否則當罰洋銀二十圓久之寂無應者德人乃將驢三頭擄以爲質村人大爲鼓譟競投以石德兵放空槍恐之後又實以彈丸致傷斃多人縣令初以地在德租界内不往騐屍後見村民滋擾愈甚不得已鳴騶詣騐 
 
 

Page 2

 
 
日來僑居　墨縣境之西人非有人保護則不敢獨行也 
[續錄金陵新關章程]  
　　出海船隻之辦法　一鎭江關現定辦法抵鎭之船有按照各海口之章協理復行出口者並有按照長江章程辦理駛往上江者凡大洋船以及划艇等船與未領江照之輪船到鎭江口須由該國領事官報明鎭江關並由該船主將進口艙單船鈔執照貨物總單一併呈關卽由關發給開艙准單若該口無本國領事官署該船主除將艙單鈔貨等總單執照呈關外應將該船船牌等件暫存關内請領起下貨物各准單俟各貨起下清完遵納各項稅鈔呈到出口貨物艙單卽由關發給紅單領回船牌等件均與沿海各口一律無異凡船駛到鎭江起下貨物畢欲過鎭江駛進長江他口者應將下貨艙單呈關請領赴某口之總單及紅單各件由領事官代爲請領長江專照卽由關將該船艙封閉若該船牌照原存在關卽由該船主自行請領長江專照前往方准出口駛往上江若該船或於領事官署或於關内已存有在上海或吳淞原領之長江專　應卽由關查核蓋戳發還再發本關專照凡在鎭江領取長江專照者該船駛回鎭江時應將該照在鎭關繳銷並將各江關所發之紅單及出口艙單等件一併呈請查核無悞方能發給末後紅單赴領事官處領回船牌凡在上海吳淞請領專照者亦須照鎭江關辦法分别在淞　等關領繳一律辦理　一上江各關通行辦法凡船隻領有長江專照者於進口時須將該照存於本國領事官處由領事官代爲報明本關並由船主將艙單總單曁船鈔執照等件送關查核無領事官者其長江專照曁前項單照等件卽由船主呈關查核請領關艙總單後隨由各貨主將該貨件數斤重價值號數等情用華英文開列報單呈關請領起貨准單卽將該貨或卸入本關掛號之撥船直赴本關碼頭候騐或卸入曾具保結之撥船屯積商棧躉船内呈請派人往騐俟由關騐明後領取騐單完清稅銀方能發給放行單任便移動各貨下貨者照前開下貨通行之章辦理　一長江各關紅單辦法凡船隻進長江各口起下貨物完納稅鈔畢應將出口艙單於下午三點鐘以前呈關查核無悞領取紅單卽可領回長江專照展輪出口其艙口均聽該關封閉並派關役附搭該輪押送以防流弊所請紅單者並非准令出口之件只係該關所發稅鈔清完之據船主執持此單卽可照約請領事官給還船牌等件至某船欲往某口係領事官註明與新關無涉此係紅單要義特爲揭明○江照輪船辦法　一來往長江輪船定章凡輪船領有江照專行來往長江者於進各江口時務將該照呈關查核　一江照輪船運進貨物辦法凡領有江照之輪船由他口至長江口者須將他口所領總單與船主畫押之艙單曁船鈔執照等件呈關查核方准開船隨由各貨主將其貨物件數斤重價值等情開單報關請領起貨准單候騐發還騐畢完納稅銀呈交號收方准放行任便移動與他項船隻一律辦法倘騐貨時查出該貨多於總單或艙單所載之數卽將溢出之數入官若總單内開列之貨有未起出之件卽按照總單載有之數向該船主追賠應完稅銀凡有江照之輪船進口時擬將全貨撥入掛號撥船或躉船棧房内聽候貨主照章取貨則准照本關專章辦理　一江照輪船之貨辦法凡有江照之輪船下貨時須先報關候騐騐畢完納稅銀請領准單方准下貨按照他船辦法一律無異　一江照輪船領取紅單辦法凡有江照之輪船並不起下貨物者可由關查核該照後交還出口其起下貨物者應俟起下清完卽將出口艙單呈關查核由關發給總單發還江照曁船鈔執照等件後卽准出口○划艇釣船並洋商雇用之民船辦法　一洋商自置或雇用船隻辦法凡沿海沿江划艇民船等由洋商或自雇或雇用船隻者均應按照光緒二十四年修改長江通商章程一律辦理各船務須停泊於各口指定處所報關起下貨物完納稅鈔與出海之長江專照船一律無異洋商雇用民船除將自置之貨由此通商口運至彼通商口外不准另作别用該商並須赴關具立保結請領專牌等件備查　一小輪辦法凡小輪船應一律赴關掛號領牌其初領船牌須納費銀十兩至每年更換新牌之時均納銀二兩○另欵　一辦公時刻及投文函定章各新關除禮拜日照章封關外每日午前十點鐘開關至午後四點鐘閉關所有本日欲行出口之船其呈遞艙單請領下貨准單等事應在三點鐘以前赴關辦理以免延誤至投遞各項公文信函必須寫明呈交各該稅務司收開庶免錯悞　一以上辦法倘日後查有窒碍之處可隨時酌量删改增添以歸妥善 
[松試三誌]  
　　松江采訪友人云本月初三日提督江蘇學政瞿子玖宗師科試生員子丑之交提調濮紫泉太守恐閒人過多飭卽緊閉轅門由華婁兩縣　　名放入後以喧譁嘈雜轉致稽延宗師見接卷者寥寥異而詰之巡捕孫叅軍請太守入内回明一切隨面諭諸生肅靜無譁一一聽點直至晨光大放始鳴砲扃門是日四書文題孟子曰言近而指遠者善言也至所求於人者重而所以自任者輕策題問舟師見於左傳然則前古已有之能詳其緣起歟吳越皆行師海上能以今地指其往來之路歟歴代以來由江蘇邮師者多矣能悉舉其兵事歟詩題賦得却見雲間陸士龍得間字五言六韻迨放牌時頒發生員經古案計合屬共取十八名示期初五日覆試今將名次錄後　趙世修　張毓英　張家鎭　王蔭奎　許毓麟　顧　樾　侯鎭藩　黄熙曾　閔　瓛　陶光斗　李維翰　徐彭齡　張志鶴　莊禮柔　胡咸章　顧保圻　劉志濤　張　爔 
[贑省慮囚]  
　　江西訪事友人云撫憲松中丞示期三月二十二日舉行秋審大典計男女人犯共二十一名口各賞大錢一千二百六十文蒲扇一柄痧藥二瓶 
[詳述京師火警]  
　　刑部左侍郎錢子密少司宼宅第及欽天監忽肇火災本館前已由在京訪事人飛電告知錄登於報兹又得訪事人來函云少司宼之女公子許字兵部尚書徐頌閣大司馬之公子諏吉三月二十七日爲合卺吉期綵輿甫出門僕人然放爆竹火星飛落蘆棚登時烈燄上騰赤熛怒煽賓客見之相率逃逸時火團已飛入中庭家人急推倒後院圍墻引眷口逃出一轉瞬間房屋數進及一切器物均付之一炬移時水會聞警而至則宅第已化爲灰燼幸左鄰華俄洋行右鄰四賓館尚未延及至夜間一點鐘時欽天監官署内又報失火是處與少司宼第宅祇隔一街賴少司宼於災後留水會三處爲之保護遂得就近馳往救援僅焚去天文科房屋九間未致蔓延無際原其起火之由緣署中本有餘房平日租仁小本營生者蟄居其内是夜有某甲者醉中磕倒火油燈致肇此禍翌日午後東交民巷某糧店後院草垜又以火警報幸時在白晝水會立至吸水灌澆只燒去房屋三間兩日之内三被火災抑何吳回氏之不憚煩耶 
[鳳闕祥雲]  
　　京師訪事友來函云自奉　　旨清查保甲後各員均竭力奉行三月中旬某日某員查至南城興隆街某姓家有婦女出而應門自稱未亡人迨飭役入查則室中有數男子坐臥其間爰卽帶回官署訊究蓋皆暗藏春色勾引浪蝶狂蜂卽都門所稱暗門子者是也又西單牌樓羅圈胡同亦有暗門子數家經步軍統領飭眞親往查明均經高揭硃標雙扉靜閉從此崔護重來當不勝桃花人面之感矣○三月二十三日午前正陽門甕城有一媪彳亍而來突被駱駝踢倒駝夫見已肇禂正思逃逸媪忍痛追至城西垣下扭住不放附近官兵聞聲而至媪已痛極難支顚踣於地旋由家屬以板舁回○三月二十三日刑部堂官某大司冠面奉　　　皇太后懿旨命親查南北兩所監犯是日六堂畢集點查諸犯畢嚴諭差役將獄中大小樹一槪翦除○武弁劉劉居前門内兵部窪之半壁街向充步軍統領箭手官三月二十三日之夜方在值班家中突來强徒十餘人毁門而入各執刀械聲言尋劉索命意似夙有仇怨者嗣覓劉不得乃將衣物悉數攫去劉有女已嫁夫家頗饒裕時值　寗所携金釧珠翠價值不貲亦被席掷而去當晚倩人奔告於劉劉卽面禀崇大金吾次日傳本地面官弁至立飭嚴緝匪犯然至今尚未弋獲也○客冬恩統制順曾奉委赴奉天招募勇十二月二十七日已回京間招得　隊一千五百名○永定門外馬家堡三義店添設郵政分局自永定日 
 
 

Page 3

 
 
門至馬家堡一帶鐵路則議添電氣車一輛以載來往行人并運重載貨物定於四月初一日開行馬家堡以下則不在此列 
[上海官塲紀事]  
　　正任提右營守備程少菴守戎前經江南提督李夀亭軍門調赴松江署理左營守備今奉飭仍回本任因於前日來申接印任事昨日命駕赴各衙門拜會至縣署時王欣甫大令飭丁擋駕○前署守備楊彦臣守戎交卸後於昨日赴各署辭行是晚卽起程赴松江○新任蘇松太兵備道李健齋爵觀察欽奉　　上諭著補授浙江按察使司一時屬下文武印委各員咸詣道轅叩賀○英界公廨讞員翁笠漁直刺蒞任後各國領事均經到廨拜賀新任之禧惟和國領事汪禮君因事未果昨日函致直刺定於明日午後拜會禮尚往來亦中外之通例也 
[公廨將成]  
　　英美租界會審署移建美租界中月斧雲斤將次告葳日昨讞員翁笠漁直刺親往勘視一周謂署中並無土地祠殊爲不合擬面請道憲另行添造其頭門大堂均係西式于例亦所不符大約尚須改造也 
[大令騐屍]  
　　昨晨改過局委員李葆初二尹函致上海縣内開總巡局送來竊犯黄金明患吐血之症倒斃所中請卽蒞驗王大令立傳書役赴局二尹延入升座提訊九鋪地甲李升供小的查得黄金明當總巡局送來時已患病今因吐血身死實無别故大令傳訊同號犯人陳阿二徐少卿汪桂生均供黄金明於本月初二日吐血太多漸覺沈重延至初四日之晚身死大令飭仵作驗得黄身上並無傷痕委係因病身死遂飭將屍棺給標封交地保發壇浮厝出示召屍屬認領判畢回署已鐘鳴十一點矣 
[彈壓河工]  
　　上海縣主王欣甫大令見滬城河道日漸淤塞因商之某某諸紳董定期雇夫開濬並擬濬深南市肇家浜及由十六鋪橋直達小東門之河道前日董事雇定夫役令於每日潮退時先將浮面淤泥挑除淨盡用船裝運至浦東大令恐有無賴之徒乘機滋事特派差甲前往工次小心彈壓 
[會審兇伶]  
　　淫兇不法之優伶高彩雲事發經前英界讞員鄭瀚生大令判令笞責管押日前倩律師小威金生至公堂聲辯意圖翻案讞員翁笠漁直刺大爲震怒移送上海縣署昨日午後兩點鐘時命駕至縣會同縣主王欣甫大令升堂嚴訊想須治以應得之罪斷不致如從前之從輕發落矣 
[駁船肇事]  
　　前日日本某輪船停泊大橋迤東郵船會社碼頭日人某甲正在船旁工作適某姓駁船滿載石灰飛駛而至偶爾不愼撞及甲身甲立足不穩墮入浦中逐浪隨波查無蹤跡經人將駁船扣住連船户某乙交水巡捕唐保榮拘送捕房押候解送公堂禀請讞員翁笠漁直刺訊究 
[上海巡局瑣案]  
　　前晚某繩索店主張九如偕友葛林林季全至南市王家馬頭日新園浴堂内洗澡洗畢囑記帳櫃夥叚仲懷以素昧平生却之致與張爭閙園中器物被張毁棄無遺園主王國楨因奔赴十六鋪巡防南局控訴局員鍾偉臣二尹派勇馳往將張葛季一併拘解到局提訊之下知張爲首判令掌頰二百下笞臀二百板葛季各笞二百板飭具改過切結交曹嘉生保去○江北人袁德福在南市高巷頭開設車寓每晚輙糾人聚賭被十六鋪巡防南局委員鍾偉臣二尹訪知特於前夜帶領勇丁前往查獲徐駝子顧長春徐二張四徐大張　等六名連哀帶回訊究袁供偶因閒暇以錢壓寳並無輸贏尚求寛宥二尹判令笞責二百板徐等供與袁同鄉挑除垃圾爲業暇時偶在袁處賭博二尹判各責二百板卽行開釋袁則押候覓的實人到案具保○楊金海在南馬頭開設麻絲店前日學徒張阿弟與對門李慶口角爭毆以致受傷旋扭禀至二十三七鋪巡防局喊控局員盛雨村二尹提案研訊判責李一百板將張交楊領去延醫療治○前日南市復記樹行鋸匠王全生顧阿雪至董家渡某姓素麫館果腹仁榮阿金口角以致毆傷旋扭控於二十三七鋪巡防局局員盛雨村二尹飭地甲帶去調停 
[法界捕房紀事]  
　　昨日十一點鐘時招商局江裕輪船抵埠采市街六十一號門牌某蛋行呈命出店人三名前往取貨眼見小工偷蛋喝阻不理迨登岸後又被衆流氓將蛋搶刦一空與之爭奪致被毆傷其一傷勢甚重巡街捕聞聲而至各流氓紛紛逃逸祗將受傷之人帶回捕房捕頭命送仁濟醫館療治一面飭探拘拿行兇人嚴辦○羅毛毛在美界北穿虹浜購地一區被鄰近張某佔去四分屢索不讓遂訴知某西人投報捕房由捕頭禀請讞員朱森庭明府出票提張到案暫准交保出外候堂期解案訊究○前晚公館馬路晉安里葛蕃甫大令公館中被賊竊去皮箱一口翌日投報捕房請爲查緝捕頭允之 
[美界捕房紀事]  
　　甬人林金蓮向在外虹口公和祥碼頭爲小工前日午後正在工作不知緣何忽然倒地旁人扶起業已氣絶旋由巡街捕投報捕房捕頭令屍屬自行棺殮○昨晨粤人鄭阿根闖入篷路第一千三百零一號門牌某姓家行竊衣服包探沈生全查獲連贓解入捕房捕頭令押候解送英界公堂禀請讞員翁笠漁直刺訊辦○昨午偷兒王保生不知在何處竊得美玉若干件價值甚巨携至吳淞路某押鋪求質適爲四百九十七號巡捕所見拘送捕　押候查明失主再行解送公堂禀請究辦 
[巨欵遙頒]  
　　本館協振所昨接秣陵洞壺軒主來函云舍妹李黄氏大義夙諳勇於爲善幼秉閨訓粗識之無平時閱貴館申報見有樂善好施諸君子節夀筵移易餅以及閨秀之撤環助振者輙心焉生羡深以不克濟人爲憾去歳十月于歸皖省太湖李氏末閱數月遽於今春二月身故浮生若夢悟澈前因臨終時囑將平日所積脂粉零用費規銀二百十五兩一兩四分四釐悉數助振以慰向日有志未遂之心因思儒者不談因果然積善餘慶積不善餘殃六經中鑿鑿言之輪回之說或亦情之所有乎舍妹素不佞佛卽以此爲生天之左驗也可兹特將前數交由皖城中孚寳莊匯呈作爲皖北振濟至時望賜收條並希將原函登諸報中以爲天下好善者勸是所切禱來銀本協振所已如數收到當卽彚解俾資冥福又本月初四日報登隱名氏求妻産後病愈卽助小洋五十角云云實係五百角之悞且助者爲紫陽郡子前報未及標明總之兹二善士者一則積善於身後一則造福於生前祗領之餘曷勝銘感誌之代飢民頓謝 
[申報館恊振所經收山東淮徐海鳳潁賑捐三月廿一日至三月三十日止第八次清單]  
三月廿一日洞庭無名氏生辰節省洋一百元○廿二日王明齋洋三元龔姓無名氏章練塘求小孫病愈洋五十元銅洋五十元汪愼莊洋二角五分山東帮五祥號戲資移助洋一百元太倉永義昶來金史氏求病愈産安洋九十九元棉力子小洋二元一角藥水小洋九角兌見洋六角南通州全泰盛來不留名洋三元不留名洋二元不留名洋二元撫私道人洋一元補闕子洋三角江西全泰盛來延綠閣等十二户花洋十四元兌見洋十三元六角六分○廿三日正和局來紹興信心堂洋九十元海昌協源局來鹽官存心人銅洋八元○廿四日以善濟善人洋六元無名氏小洋十角不書名洋二元魚思善堂還愿洋五十元汪國桂求痛患速愈洋十元無名氏銅洋廿五元無名氏銅洋一元宏章泰學生席敬洋八元銅洋十元又各友洋六元八角代募人洋七角正和洋一元萬和洋一元森茂祥洋五角森盛洋五角大昌洋一元天成洋五角完椿洋一元幸走生洋二元無錫全盛來許同范經募却病氏等十二户小洋五元三角無名氏銅洋二元○廿五日拙哉盖愚人小洋十角江西對薇吟館主洋二元紹興全盛局來籠山鹽公所節省演賣移助洋四十元釐記洋十元霍善禧洋二元○廿六日茅塞未啓子少見多怪子措辭不　子顧身顧人子稍存通籌子合助洋五元五角蘇州通裕局來孫公館銀練一條兌見洋二元八角四分李季于洋六元姜秉善洋五元京兆氏銅洋二元二角閩省老恊興來德清抱璞孫經寡福州王等十二户小洋四十七角俞東來銅洋一元○廿七日胥浦釣叟銅洋四元四角三瑞洪經手安徽莫灊振捐洋九十五元○廿八日無名氏保平安洋三元翁思堃湯餅資移助洋十元○廿九日溧陽退思齋主人洋二百元福興潤來漢口美盛號洋十元江隂鹽局魏洋五元胡昌隆交來嘉興順泰行洋八十元饒州福興潤來翁潤生經蟒培德堂等十二户洋五元○三十日浙寗張氏經懺資移助洋十元寅氏洋一元蟹浦正大局來有心無力人李洋二元徐杏生等十三户洋十元以上總共收洋一千零七十四元二角五分銅洋一百零三元六角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禁侮外人]  
　　江西訪事人云省城各教堂教士尋至　頭　　兒童戲侮因函請南昌縣孟子卿新建縣石幹臣兩大令出示嚴禁兩大令一面覆函道歉一面飭差偵緝並卽出示通衢大致謂洋人入内地傳教游歴當一體保護不可欺侮凌　載在約内久奉　　諭旨遵行　各教士遠涉重洋　非　人爲善不特禮待外人屢爲　　明詔所申諭卽論來遠之義亦有東道之情譬之賓客戾止不但父兄之晉接周　爲子弟者卽謔浪笑傲輕侮頻加其爲無禮取閙慢客之罪猶淺轉爲有識者哂其子弟之無教化由此觀之詈駡人之適以自輕稍有知識者當不出此况　　大清律例載言詈駡之禁豈可不自加勉徒貽笑柄自卽刑章甚爲吾民所不取此等愚民小兒不顧大局不明事理惟口興戎殊堪痛恨嗣後見有洋人務須待以禮貌不准肆口謾詈致滋事端搢紳父老有啓導愚蒙之任尤宜勸諭約束如再有無知之徒駡人　釁一經查　在愚民卽罰其本身在幼童卽罪坐家長 
[上海縣署瑣案]  
　　前晚縣主王欣甫大令委縣丞劉二尹代訊各案旣升座卽提松滬釐捐總局督辦福　　觀察札發閔行司移送售賣假捐照之葉秀高研訊葉供本邑人前在布捐局充司事刻已停歇偶觀閒書檢出廢捐照兩張卽將一張售得洋銀五元尚有一張已經焚燬求恩鑒宥二尹喝實手心四十下仍堅執如並遂令收押待質所聽候再核○爛泥渡巡防局函送明四控王三等行兇一家經劉二尹提訊胡四供向在浦東楊家渡充當交卸糧米之役有王三者糾同到案之許山前來爭奪致被毆傷二尹卽傳地保丁向榮訊問供小的查得到案者確係楊家渡人王三　非許山其人王三供在招商局運糧工頭處司帳地保索賄不遂將小的拘拿圖詐小的並非肇事之王三亦未帮兇二尹准交的實人保出候查明復訊 
[英界晚堂瑣案]  
　　晉豐錢莊主包鍾控陳伯倫盜用洋銀前晚翁笠漁直刺升座提訊包遣夥李叔庸投案供稱主人向在金陵城内開設晉豐錢莊嗣又分設治下由其友喬佩薦保陳伯倫執事所有洋銀均歸陳經手陳竟與厚生莊執事人趙潤甫張星甫卽顯甫串通私押房屋鷄毛去年二月虧空銀四千四百十八兩二錢一分至三月又向義善源莊支銀四千餘兩共虧八千四百餘兩今春二月主人來申查悉向陳索取所押之物並不交出遽於上月某日逃避無蹤故特來案呈控求著趙潤生將張陳交案趙潤生供鎭江府屬丹徒縣人年四十二歳向在厚生莊爲夥與陳無半面之緣惟聞張星甫言及新閘新馬路有房屋五幢抵押陳處其餘並不知情二月二十七日張往漢口辦鷺鶩　約初十左右可到申湯進洪供在厚生錢莊執役餘供與趙略同直刺飭將趙押候張陳二人到案訊究一面派差至新馬路將房屋發封湯從寛開釋○陳履康控岳母秦周氏欠銀圖賴經翁直刺訊問陳供去春岳母秦周氏因有需用托監生向王裕忻借洋銀一千元由徐潄民吳惠卿等爲中出立筆據約八月内歸還後無銀可付將所盤之奚天祥嫁妝店内紅木器物抵與王處至九月某日忽托賈天祥出面糾人將所抵之物强行搬去今王向監生催索求卽究追王裕忻投案供稱陳履康卽耀廷借去洋銀一千元延約不還請卽追給秦周氏供托陳履康借洋銀六百四十元早經陸續還清今陳心起不良私竊圖章揑造借據求恩究辦翁直刺諭候傳奚天祥及徐吳到案復訊察奪○曹陳氏控金祥卿强佔伊女經直刺提訊曹陳氏供小婦人之女木蘭先經許字趙姓嗣被金姓强行姦佔小婦人不得已央婦催　迎娶旣嫁之後金又時至趙處滋閙以致退婚旋　金强霸爲妻嗣又與鴇婦陸阿桂姘識將女毆擊小婦人向勸亦被兇毆求恩公斷金供在治下　善街開設德興客寓妻子吳氏病故後憑　娶曹陳氏之女爲室出洋銀二百二十元有趙姓　婚據爲憑曹氏淫蕩性成時至母家多越禮之事小的目見多次因與爭論不敢逞兇直刺謂金曰曹氏旣不妻分爾可不必領回任其自行擇配著具改過退婚結呈案將曹氏交其母領去 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年三月二十六日京報全錄]  
宫門抄○諭旨一道錄前○尚書敬　奏爲遵　旨籌撥山東河工應用的欵摺○燕督裕　奏爲天津武備學堂出力各員擇尤請奬摺○又　奏爲覆陳京都添設官電局情形片○三月二十六日　户部通政司詹事府廂白旗值日無引　　見○增祺謝調盛京將軍　　恩○裕長謝回河南巡撫任　　恩　恩公請假十日○召見軍機　增祺　裕長　○○經筵講官户部尚書臣宗室敬信等跪　奏爲山東河工已議定切實辦法謹遵　　旨籌撥的欵先行具奏恭摺仰祈　　聖鑒事光緒二十五年三月初七日内閣奉　　上諭軍機大臣等奏會議山東黄河工程一摺山東黄阿經李鴻章會同任道鎔張汝梅周歴查勘詳擬辦法具奏當交軍機大臣大學士六部九卿翰詹科道會同議覆兹據世鐸等奏稱該大學士等所陳大治辦法與救急治標辦法均尚切實請照議辦理並飭户部分别籌欵等語山東河患日亟非大加修治無以　沈澹災現議治標卽大治之始事自應豫籌的欵以資開辦著户部按照所議應需各欵依期分别籌撥並將籌撥的欵先行具奏河工爲民命所開毋任指撥各省輾轉推延致誤要需至所請簡派大員駐工督辦之處著俟户部籌定欵項後再行請旨欽此欽遵由内閣鈔出到部據原奏内稱黄河無論治標治本總以展寛河面堅築隄身疏通尾閭三事最爲扼要之策此次該大學士等所陳辦法旣極切實章程亦極詳明擬請照議辦理現在節届春融被水災民正賴工作餬口該省已由司道各庫先行挪墊銀二十萬兩應請　　飭下户部將加撥修防銀四十萬兩於四月以前先行指撥到工以資開辦其大治案内土方項下銀六十萬兩曁治標案内疏通海口銀二百萬兩應由户部儘本年年内一併籌撥解充工用以符治標原議仍自二十六年起將大治辦法分年分欵次第辦理等語臣等伏查山東黄河工程旣派大學士等周歴查勘於前復交軍機大臣等公同會議於後始籌定救急治標以　大治之本辦法旣屬切實經費業已估計臣部自應指撥欵項及早修治期於除昏墊而拯民生第辦法各有次第而撥欵之次第亦因之大治辦法李鴻章等原奏謂經營五六年可期辦竣卽治標辦法原奏亦謂疏通海口可於霜清水落興工是工程旣非一時並舉欵項自可分次設籌臣等謹就原擬辦法及原估經費分别籌畫爲我　　　皇太后　　皇上縷晰陳之如加撥修防銀一項專爲購用物料之用自係刻不容緩該省已由司道各庫先行挪墊銀二十萬兩應由臣部在於各省關存儲的欵項下指撥銀四　萬兩限於四月内解到山東歸還該省前項墊欵並購備河工應用物料均不得稍有稽延又大治案内土方一項係擇要修培堤埝爲沿河民命所關亦不容偶有緩欠臣部擬在於各省存儲候撥及本省節餉項下指撥銀六十萬兩限於六月伏汛以前批解到工又疏通海口一項必須購地遷民開辦順手然後祧河修提及築壩設埽等工乃可漸次施治兹查疏通海口共估計銀二百萬兩内挑引河修大堤築攔黄　設防風埽實需銀一百九十萬九千餘兩購地遷民應需銀九萬七百餘兩今擬在於關稅項下先撥銀十萬兩限於八月以前解到以備購地遷民應用俟山東巡撫奏明購地遷民辦理均有端緒臣部卽將下餘銀一百九十萬兩由各省關酌量分派按數撥給不至貽誤要需至歳修經費請添撥銀四十萬兩並照支三年一節查現在所擬辦法臣部已按欵籌撥如果辦理得手用欵核實新培隄埝不難設法保護常年歳修銀六十五萬自可勉敷應用不得按年加撥致涉浮糜倘嗣後大汛届期偶有失事應由該省專案奏明請欵迅籌堵築臣部卽當隨時指撥亦無庸將常年經費率議加增此臣部按照原擬辦注遵　　旨分别籌撥欵項之詳細情形也謹將指撥各省關欵目銀數開列清單恭呈　　御覽應請　　旨飭下各省督撫轉飭按照臣部單開數目赶緊依限解清勿任絲毫拖欠倘限期已逾或延不報解或解不足數卽由山東巡撫查明報部由臣部從嚴奏叅以重工需而懲玩泄仍請　　嚴飭山東巡撫責成上中下三游總辦各員認眞經理勿濫用一人勿虚糜一物務使撥解各欵儘數到工庶積弊旣清沈災可澹期仰副　　朝廷愼重河防軫念民依之至意除將指撥各欵俟奏准後電知各省關遵照外所有遵　　旨籌撥的欵先行具奏緣由理合繕摺具陳伏乞　　　皇太后　　皇上聖鑒訓示謹　奏奉　　旨一道　　○○頭品頂戴北洋大臣直隸總督奴才裕祿跪　奏爲天津武備學堂五届期滿請奬在事出力員弁屢考優等學生照章擇尤給奬繕單恭摺仰祈　　聖鑒事竊天津創設陸軍武備學堂挑選各營精健聰頴略通文義弁兵入堂學習西洋兵法經前北洋大臣李鴻章奏准將總辦教習繙譯各員及屢考優等學生援照總理衙門同文館成案二年奏保一次嗣於光緒二十三年十二月復經大臣王文韶奏請將武備學堂改爲三年保奬一次分别異尋勞績辦理欽奉　　硃批著照所請該部知道欽此欽遵在案兹自光緒日十一年十月起至二十四年十月止又届三年期滿該總辦曁教習繙譯等會督洋員昕夕課導始終不懈肄業各生於天文地輿格致測繪算化鐵路諸學及台砲營壘新法行軍接仗設伏防守機宜認眞講求洞悉要竅操練馬步砲各隊均能一律嫻熟近年各省改練洋操時有咨調學生分往教授成效顯著　届三年期滿應准照章擇尤酌保以示鼓勵查上届奏奬文武十六員咨奬四十六名前經奴才督同該堂總辦嚴加考核未滿年限各員生及滿年限而業已離堂者槪行删除擇其始終出力員弁及屢考優等學生酌保十六員謹繕清單恭呈　　御覽仰懇　　天恩俯准照擬給　以昭激勸至定章准保二十二員此次核實辦理是以寗缺無溢倘將來人數加增應仍歸復舊額合併陳明除擬保千把以下武弁七十五名咨部註册並飭取各員履歴送部外謹恭摺具陳伏乞　　　皇太后　　皇上聖鑒訓示謹　奏奉　硃批該部議奏單併發欽此　○○裕祿片　再據臬司覺羅廷雍禀稱光緒二十四年正月二十日在京請　　訓荷蒙　　召見該司面奏各省會久經安設官綫電局惟京都獨無官綫電局凡由總理各國事務衙門收發各報悉經商局轉電遇有緊要事件恐不免貽誤事機雖係密碼日久亦難免洩漏請於京城設立官局電綫徑達北洋電報總局不特於公事愼重且可節省經費甚鉅欽奉　　　懿旨飭令到津傳諭裕祿核辦等因欽此奴才伏查中國電報由官欵開辦者爲官局由商欵開辦者爲商局其中亦有官督商辦者就十八行省而論大約商局佔十分之七光緒十三年七月間前北洋大臣李鴻章奏定章程所有商局收發軍機處海軍衙門總理衙門户部等衙門南北洋大臣出使大臣頭等官報應給報費以一半由羅商報効一半由出使經費項下按月核給各省將軍督撫頭等官報亦由羅商報効一半其一半自行籌發現在天津雖有官綫電局而由津至上海以及轉遞江蘇浙江江西安徽福建廣東廣西四川湖北等省均歸商局由商線傳送别無官線卽使於京城設立官局勢不能將各省商線一律改爲官線所省報費僅由京至津一叚甚屬有限而添設電線電桿必須另行撥欵平時又無商電可收常年經費亦無所出殊不合算至頭等官報向須提前先發定章甚嚴商局斷不敢稍有積壓遲誤京外各衙門往來官報均有密碼電局員司無從揣測如慮日久洩漏祗須將密碼由總理各國事務衙門隨時編改密發各省更換卽足以昭愼密奴才詳加察核該司所請於京城設立官電局之處似可毋庸議辦謹附片具陳伏乞　　聖鑒謹　奏奉　　硃批知道了欽此 
 
 

Page 14

 
 
[光緒二十五年三月二十七日京報全錄]  
宫門抄○諭旨四道錄前○將軍延　奏爲酌保剿撫積匪尤爲出力各員摺　又　奏爲懇　賞續假摺○又　奏爲派員稽查參山　○蘇撫德　奏江蘇省海運漕糧全數兌竣摺○將軍增　奏爲匯解熱河餉銀片○三月二十七日　禮部宗人府欽天監廂紅漢旗值日無引　見○慶王前往　　　東陵請　　訓○榮福前往口外賜奠請　　訓○慶祺謝授通肯副都統　　恩○松公請假十日○懷塔布請假五日○吏部呈進夏季搢紳○增祺預備　　召見○掌儀司奏初一日祭　　　奉先殿瀅貝勒行禮○召見軍機　增祺　慶祺　慶王　○○奴才延茂跪　奏爲遵　　旨酌保剿撫阻擾路工之積匪尤爲出力各員籲懇　天恩俯准照擬給奬以昭信賞而固邊防恭摺仰祈　　聖鑒事竊前因積匪糾衆阻擾路工經奴才先後設法派員分别勦撫一律就緒幸彌釁端將辦理情形於本年正月三十日據實奏報並請將在事尤爲出力之文武員弁照異常勞績保奬十數員以示鼓勵等情在案兹於二月二十九日差弁齎回原摺奉　　硃批著准其酌保數員毋許冒濫餘依議欽此跪讀之下仰見　朝廷垂念邊防錄功懋賞之至意伏查此股積年匪首孫鳳亭等盤踞於冲河螞蜒河金坑等處竪旗糾衆煽惑鄉愚修築木城儲備軍械狡焉思逞已成燎原之勢設一交鋒恐巨患因之而起幸而兵出迅速得占先機該親軍統領文福交涉總局會辦田葆綬謀定後動操縱得宜並無絲毫扞格牽擾在事員弁亦皆奮不顧身用能擒斬渠魁收撫脅從至百數十名之多起獲器械軍火無算地方賴以安謐邊釁彌於無形揆厥勤勞實非尋常勞勩可比兹謹遵　　諭旨核實删减擇其尤爲出力者數員分别擬奬旣不敢故從苛刻有失賞必酬勞之義亦不敢稍涉寛濫致乖愼重名器之防所有署靖邊親軍統領軍機處存記世襲三等子文福請以副都統　　交軍機處記名請　　旨簡放並　　賞戴花翎交涉總局會辦花翎補缺後遇缺卽補知府候補同知田葆綬請免補同知以知府遇缺卽補並加鹽運使銜署靖邊左路統領管帶左路右營知縣用候選府經歴縣丞董華珍請免選本班以知縣分省補用並加同知銜靖邊親軍行營委員知縣用候選府經歴奚以莊請免選本班以知縣分省補用委辦礦務四品銜知府用候補同知李芹請俟歸知府班後加三品銜署驍勇營統領四品銜監翎補千總後以守備用趙德發請免補千總以守備補用管帶靖邊新軍右營步隊藍翎補把總後以千總用么培琛請免補把總以千總補用以上七員均係出力最著合無仰懇　　天恩俯念剿撫之勞與吉林交涉之要　　特申明諭准照所擬給狀以勵其餘出自　鴻慈逾格其餘微末武職應由奴才咨部請奬除各員履歴咨部查照外所有遵　　旨酌保勦撫積匪尤爲出力各員緣由謹恭摺具陳伏乞　　　皇太后　　皇上聖鑒訓示施行謹　奏請　　旨奉　硃批該部議奏欽此　○○奴才延茂跪　奏爲假期再滿病仍未痊籲懇　　天恩續行　賞假恭摺仰祈　聖鑒事竊奴才前因宿疾觸發一再請假調理轉致增劇因於本年正月三十日奏懇　　天恩賞准開缺回旗調養於二月二十九日奉到　　硃批著再賞假一個月毋庸開缺欽此跪讀之下感悚交縈伏念奴才猥以疏庸膺兹　倚任本應及早銷假力疾從公惟自入春以來嘔血雖止而肝脾受傷元氣未能驟復夙性又復拘迂　無鉅細非躬自指畫終不釋然每值披閱公牘接見僚屬移時心目仍復昏瞀旣不敢以病軀從事致滋貽誤惟懇續假一個月俾得加意調攝倘病勢稍可支持卽當力疾銷假現值時勢艱危之際　　宵旰焦勞奴才萬不敢少耽安逸致負　　生成所有籲懇　　賞准續假緣由恭摺具陳伏祈　　　皇太后　　皇上聖鑒謹　奏奉　　硃批著再賞假一個月欽此　○○奴才延茂成勳跪　奏爲巡查參山一年事竣循例恭摺具　奏仰祈　　聖鑒事竊查吉林所屬産參各山自咸豐三年奏明停採酌定巡查章程每年春秋冬三季酌派官員按季分查夏季草木暢茂稽查尤爲緊要由内外城副都統親歴督查一次以昭愼重統俟結報到齊彚案具奏歴經遵辦在案又前經停查之烏蘇里江綏芬河二處雖已分歸儀界其江河西岸係寍古塔三姓二城管界仍由各該副都統派員分季稽查其吉林所屬之英額　一帶産參山塲及各外城副都統應查之參山上年夏季均因分飭揀派統領馬隊官兵藍翎協領穆隆阿督帶馬隊官兵前往各處入山認眞搜捕餘匪各副都統暫行停查曾經隨時　奏明在案至春秋冬三季吉林所屬之英額嶺春季揀派佐領全恩秋季雲騎尉貴春冬季雲騎尉常陞寍古塔應查之綏芬河春季揀派雲騎尉喜德秋季雲騎尉喜德冬季雲騎尉薩斌三姓應查之烏蘇里江春季揀派佐領全安秋季佐領全安冬季佐領雙印阿勒楚喀應查之羅拉密山春季揀派花翎防禦永成秋季花翎佐領永慶冬季防禦富文等查明並無偷挖老山參枝情事均經先後結報前來除仍按季派員嚴飭遵照定章實力巡查以杜弊端並取結存查外所有一年内稽查參山事竣緣由理合恭摺彚案具　奏伏乞　　　皇太后　　皇上聖鑒謹　奏奉　　硃批知道了欽此　○○頭品頂戴江蘇巡撫奴才德夀跪　奏爲恭報江蘇省海運漕糧全數兌竣放洋日期專摺馳陳仰祈　　聖鑒事竊照蘇州等五府州屬光緒二十五年起運二十四年分徵收漕白二糧内除奉飭截留漕米五萬石連同隨運各耗一併提出飭屬解司撥濟淮海等屬振需外其餘米石仍由海運業將頭批米船於二十五年二月初二日兌竣放洋恭摺由驛會　奏一面飭催上緊撥運接續兌開北上嗣據具報兌竣二批米船二十五隻共裝交倉漕糧正耗米六萬四千八百六十二石零隨運經剝食耗三欵米一千七百三十石零沙船耗米五千一百八十八石零於二月十一日起陸續放洋並經奴才分别咨行騐收防護在案兹據蘇藩司聶緝槼署臬司朱之榛糧道羅嘉杰會詳據海運滬局委員詳報末批米石催據各屬接續剝運到滬詳愼選騐米色現已全數兌竣計配用沙衛等船一十四隻共裝交倉漕糧正耗米三萬一千一百八十八石零隨運經剝食耗三欵米八百三十一石零沙船耗米二千四百九十五石零一律發給水脚等銀取具領狀互保實裝米數各結查明水手籍貫携帶器械塡給詳單於二月二十一日起各員押令各船開出吳淞駛至崇明縣轄十滧海口守風放洋聯橋北上所有派撥招商局輪船裝運交倉漕白正耗米四十九萬六千五百石白糧全數正米七萬二千餘石現已據報起運漕糧米三萬石其餘潛白米石亦卽接續運赴天津等情詳請具　奏前來奴才查本届江蘇省海運漕白糧米照案仍交沙衛各船並招商局輪船分裝由海運赴天津轉運通州交兌今沙衛备船承運正漕米石業已全數兌竣放洋北上辦理尚稱妥速除分别咨行騐收防護以期迅抵天津赶早北運通倉交兌仍飭催招商局將輪船承運米石掃數裝兌開行另報外謹將沙衛等船海運正漕全數放洋日期會同兩江總督臣劉坤一漕運總督臣松椿恭摺由驛馳　奏伏乞　　　皇太后　　皇上聖鑒謹　奏奉　　硃批户部知道欽此　○○增祺片　再前准户部議覆每年由閩海關協濟熱河餉銀六萬兩自光緒二十二年起先投籌解銀九萬五千兩所有本年應協之欵現已奏請勻撥船政以濟工用恭奉　　硃批户部議奏欽此兹復准熱河都統電稱兵餉每年非三萬五千兩不敷文放上年欠解一萬兩立等歸欵邊防緊要無論如何爲難赶緊籌撥以應急需等因前來查海關現在實無現銀可籌　得仍向號商先行借墊銀一萬兩備具文批發交號商蔚泰厚承領匯解津海關道衙門兌收以便熱河委員前往領取除分咨查關外僅附片具陳伏乞　　聖鑒謹　奏奉　　硃批户部知道欽此　　　 
 
