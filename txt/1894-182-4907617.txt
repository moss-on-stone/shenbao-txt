# 1894 - 182 - 4907617

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十六種洋五元○刑案匯覽洋七元○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋二元○駁案彚編碼洋二元○明　　史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐靈胎八種碼洋一元一角○外科正宗碼洋四角○徐氏雜著碼洋一角二分○徐氏十三種醫書碼洋一元六角○大清會典碼洋一元六角○六科準純六套實洋五元五角諸君欲購者請移玉申報館帳房可也此佈 
[重印經策通纂出書告白] [  點石齋主人啓]  
　　近科鄉會試崇尚寳學首塲而外兼重二三塲經術旣貴講求策問尤資考据二者並重非若二十年前可以空疏俸邀一第也自戊子年本齋經策通纂出海内之士同聲稱賞一時紙貴不脛而走計前後共印萬餘部至去歲皆巳售罄其間因此而掇巍科登高筆者不知凡幾冥以是書經學策學悉集大成不惟射策者當奉爲圭臬卽二塲經藝亦覺取精擷腴俯拾卽是誠科名之捷訣也今復重印將次工竣準於五月底出書低　墨色精益衆精裝釘亦尤爲詳愼無重複缺　等弊諸君子有欲躉售或預購者请臨本齋帳房面議可也 
[事人事鬼辨]  
子産有言天道遠人道邇孔子云未能事神焉能事鬼後世之人遇有疾病不謀諸人而謀之鬼宜其死也粤俗信鬼較江浙而尤甚觀於旅居上海之粤人常有燒香還願抬燒猪入紅廟以祀觀音大士者可見其媚神而不顧禮夫觀音或謂男或謂女姑不爲之辨而其爲釋教則灼然也佛門多茹素觀音又爲婦女之所最敬重奉觀音之齋者莫不以觀音大士當祀以素不宜祀以葷此雖亦係無稽之談而習俗之相傅則巳久矣而祀以葷者則惟粤人其媚之也深矣心中有神遂無往而非神心中有鬼乃無往而非鬼今年粤東疫症大作嘗聞民間迎神賽會以爲可以逐疫改歲過年以爲可以避疫若此者時有所聞而絶不聞訪延良醫修製妙藥以盡人事者惟額玉如廉訪施藥以救疫並傳其方於愛育堂虔製廣施此則得治疫之要而此外無人焉至於清街道潔房屋設病院騐船隻此等事皆西人爲之華人絶不一行也最可笑者蟲有粤友郵傳謂西關黄沙地方向來人口平安疫疾不作乃前夜有更練巡查至柳波橋見一老人手持竹杖立於橋畔旋有差疫數輩似欲過橋老人以杖擊退之翌日更練向人縷述愚夫愚婦咸驚爲神謂老人爲橋神差役爲疫鬼橋神將疫鬼逐退故沙中人民得以無恙於是各具香燭向橋神叩拜旃檀馥郁鼻觀頻參大有舉國若狂之勢詎料叩拜未終而癘疫踵至旬日之内染疫身死者巳有十餘人居人見神聽不聰遂遷怒於神不特香烟頓滅且更穢汚灌之寃哉神也向之愛香火也得之意外今之受穢褻也亦得之意外然舌本無骨又安知不以所見之差役數輩　驅疫之人而橋神阻不使前遽爾折回疫鬼遂益無忌憚則是橋神之遭穢褻又其宜也夫本無所謂橋神也衆口謂之橋神斯橋神有靈矣本無所謂疫鬼也衆人謂之疫鬼斯疫鬼潛至矣卒之疫鬼不可見而人之患疫則有可見橋神亦不可見而人之褻神則可見也於是又有愚者謂褻神如是安得不召疫癘此其心頭口頭時時有一神鬼之見在故無往而不見神鬼此等陋習不特廣東爲然卽江浙亦何獨不然隣居有久病者由失紅咳嗽而起延醫不得其人以致纒綿至數月之久數日之前始獲良醫爲之診視則巳不肯開方勉書數味而出告余曰此不起之症恐交六月當無命臣越三日詢之則曰服其藥亦不見效騐今且不服藥但求仙方服之余默然知其疾之决不可瘳也又兩日忽見有羽衣翩　者數輩在其宅中揚威耀武先則豪竹哀絲繼則金鐃法鼓通宵不絶不但病者不能靜養卽服侍病人者亦終夜不得休息且使鄰家皆不得安睡至第三日晚間則焚符遣將謂爲病人驅鎮寃鬼寃鬼去則疾當立愈令牌響拍聲如霹靂如是者約有半夜余家止隔一壁家人輩不能寐咸怨之余悄然曰似此震驚恐病人神爲之散是速之死也婦女無識聽三姑六婆之言爲神歌鬼舞之事可笑而更可憐爾等當以之爲戒不必怨且不忍怨也比天明卽聞號慟聲披衣走詢則果於道塲未散之時巳奄然而逝道士見此情形始踉蹌以去婦女無知不能早爲求醫而延庸醫以誤之此情猶可恕也迨服仙方而不服藥則可異矣至於禮斗拜懴迎神驅鬼此則非徒無益而又害之雖死生有命而令病者不能靜自調養驚其魄而散其神以速其死則荒謬不可言矣然而江浙地方若此者正不知凡幾蓋其惡俗陋習與粤東亦正不相上下今年廣東疫氣至於如此之盛而訪名醫製妙藥以自盡其人事者寥寥焉無幾人而迎神賽會等事幾乎無地不然乃至更有橋神逐疫鬼之說前恭後倨尤爲可笑之極筆而出之箇中人見之當有汗顔無地者矣然而習俗之移人實有牢不可破者雖言之者苦口婆心而無如聽之者之耳充目瞶也豈不悲哉 
[本館接奉電音]  
　　昨由京友電傳上諭二道敬謹譯登○六月初二日奉上諭前據兩江總督劉坤一奏保道員李經楚兩廣總督李瀚章奏保道員陸維祺發往廣東補月並仍交軍機處記名請旨簡放嗣於李經楚謝恩召見時因其在江蘇服官詢以洋務等事奏對未能明晰惟以大員之子未加深究兹據給事中褚成博奏該員從未親民並無實在政績與原保講求吏治得失各節諸多不符等語劉坤一向來辦事尚屬認真此次保奏未免瞻徇所有李經楚前發往江蘇補用及記名簡放之處卽著撤銷又據奏陸維祺前爲李瀚章幕友李瀚章輒行保奏殊屬不合陸維祺所得發往廣東補用及記名簡放之處亦著撤銷嗣後各督撫保舉屬員務當凛遵迭次諭旨秉公核實毋得稍涉冒濫用副朝廷延攬人才慎重名器至意欽此同日奉上諭張聯桂奏特叅庸劣各員一摺廣西融縣知縣李德新捕務廢弛辦案草率著卽革職𨿅容縣知縣龔欽飲酒讀書不理民事惟文理尚優著以教職歸部銓選横州知州蕭宗幹精神稍短人地未宜著開缺另補餘著照所議辦理欽此 
[上清蝌蚪]  
　　欽派盤察户部三庫鄭親王等十堂將内外銀庫盤竣於五月十五十六十七等日躬抵縀匹庫將所存綢縀眼同祭對覈與册載存數相符飭三庫檔房繕摺於二十日具奏恩命至應盤顔料庫訂於二十四日前往盤察○護國寺每逢七八日開門卽有商販等人載貨至彼出售如外州縣之集巿也兹聞此後每值集期令各色商人悉挪至西四牌樓羊巿廣濟寺前出售蓋以護國寺年久失修廟貌摧殘擬從新葢造移請歴代帝王神牌奉祀於此至寺中官設之大小喇嘛則撥往醇賢親王舊邸云○天津製就小火輪船一號船身長約七丈外擬於西直門外新挑 
 
 

Page 2

 
 
之長河往來行駛刻巳由城外遵陸運至長河廣源牐交海部騐收海部調派步緑兩營官兵沿途彈壓按叚護送旋於五月二十一日下河試行○户部爲知照事所有奏補本部漢郎中缺於五月十三日帶領引見本日奉旨户部四川司郎中員缺著林開章補授欽此十四日述旨奉旨是欽此欽遵到部相應知照吏部查照○吏部爲示傳事所有四月分分發道揚慕璿等四十九員本部於五月二十一日辰刻發給執照相應示傳該員等務於是日親身赴部承領勿得違悮○敦宜榮慶皇貴妃等位舉行晉封典禮應製寳印擇定開爐鑄造計敦宜榮慶皇貴妃瑜貴妃珣貴妃寳各一顆係銀質鍍金用清漢玉勒篆蹲龍鈕平臺方四寸厚一寸二分瑨妃瑾孔珍妃印各一顆係銀質鍍金清漢玉勒篆龜鈕平臺方三寸六分厚一寸所需之銀由户部支領金係由内務府領取○廣儲司縀庫員外郎效曾現届年滿例應揀員更換堂憲擬奏留一年俾資熟手俟一年期滿再請更換巳奏蒙恩准矣○户部山東司示傳所有請領吉林練餉銀兩委員恊領富通山等務於五月二十二日親身赴部當堂報到毋得違悮○吏部爲示傳事所有考試察哈爾都統衙門虚銜筆帖式岳嗎札霍隆武等二員相應示傳該二員於五月二十三日卯刻親身赴部報到伺候考試勿得自悮○侍衛處爲知照事五月十六日奉旨朕於明日辦事後由乾清宫檐前乘轎出乾清門走後左門升　中和殿看視祝版畢仍走後左門進乾清門還宫用膳召見大臣卯初二刻預備欽此○文叔平中書侍郎奉旨典試福建所有稽察本章一差未便空懸經内閣開具滿閣學銜名請旨派定五月十六日奉硃筆圈出内閣學士兼禮部侍郎銜長萃欽此○朝陽門門樓上螭吻因雨水過多以致欹斜剥落五月初無端仆下適一數歲幼孩行經其處砸孩倒地血肉模糊登時殞命經地方官騐明棺殮父母雖痛子情功亦莫可如何也 
[寍試有期]  
　　金陵訪事人云江寗府李小軒太守接溥玉岑宗師來札定於六月十五日齊集江寗府屬諸生以待按臨考試等因太守遵卽出示曉諭並轉札外五縣一體遵照大約文星照臨當在十六七日也 
[敬送魚軒]  
　　蘇松太道黄觀察之夫人日前由滬蒞鎮料理物件移至金陵巳紀前報兹聞夫人在鎮事畢於上月廿二日乘招商局之江裕輪船逕赴申江瀕行時寳蓋山新兵各營勇丁在江干站隊鎗砲之聲隆隆不絶 
[瘋夥傷人]  
　　鎮江城河高橋地方停泊柴船甚多是處河道窄狹來往行舟頗多窒礙五月二十五日有江北裝灰船駛來誤撞柴船柴船夥卽將竹篙向灰船篙師腿上亂戳當時血流如注篙師趁勢躍過將柴船夥扭住柴船主從船梢出謂此夥實係瘋顛尚乞見恕灰船主答云爾用瘋夥將任其殺人乎以柴船主有意袒護遂相口角扭至茶肆評理並將受傷人及瘋夥一併扭來請品茶者代判曲直旋有人向瘋夥云爾撞伊船出於無心何故用竹篙戳伊瘋夥語無倫次或笑或駡委屬瘋狂肆中人遂令柴船主速將瘋夥辭歇以免再生事端並令出洋二元給灰船夥爲養傷資事遂寢息 
[墮水遇救]  
　　鎮城北水關登仙橋河道通江水勢溜急往來長江船隻多灣泊於此以避波濤之險亦停橈之要處也日前有江北划船數艘停泊此處時則踆烏始出零露未晞某船上有幼孩年甫十三從跳板上行走欲至鄰舟游玩不料板上滑澾足未立穩遂跌入水中隨潮汆去船上人連呼援救適有泅水者一齊躍入波心分上下游打撈直至德勝門始將孩撈起拖至岸側腹大如五石瓠其父母覩此情形失聲號泣岸旁有一老人言可取一大鍋倒覆於地將孩臍與鍋臍對合視其口中流水與否如水能流出方可轉危爲安孩父母如法行之閱片時見孩口中有水沬流出再歴須臾口中之水直流不止按其胸腹巳覺鬆動俟流盡後始微有氣息卽用姜湯灌入眼漸舒而氣亦轉遂慶更生 
[孽障難消]  
　　鎮江南城口有仁和烟鋪開設多年生涯暢旺鋪主物故迄今數載主婦克守其業惟是綺障難銷閒情易惹不願孤鸞之獨宿偏喜野鶩之雙飛遂與鋪夥某甲有染久之醜聲四布街鄰咸有所聞近來厭舊喜新又與雜貨鋪某乙訂露水緣甲略有所聞不免波興醋海有意與婦尋釁一若不甘頂此緑頭巾者婦知曲在巳隱忍不與較繼惑於新歡之譖愬遂於午節前下逐客令　不肯遽去反將銀錢任意取用婦至此不能再隱忍遂於五月二十六日扭赴琴堂一路拉扯不休後有鄰人跟蹤而至欲爲勸解婦竟緊揪甲之髮辫直至小巿口是處離縣署不遠經鄰人再三理勸始得解散迨回鋪後甲念此地不可久居貪生亦殊無味遂購阿芙蓉膏和酒吞服鋪中人尚不知也迨次日花梢影動甲仍效袁安之高臥鋪中人大以爲疑呼之不應撫之則體冷如冰一縷幽魂巳赴極樂世界矣婦卽告知地保地保以事關人命不敢隱瞞赴丹徒縣署禀報當經王伯芳大令帶同仵作書差人等前往檢騐仵作騐得實係服毒自盡並無别故大令親視無誤飭令備棺收殮俟屍親到案具結從此孽海中又增一怨鬼矣 
[十洲閣消夏詞]  
　　寍波訪事人云象山縣人孔貽成家曾遭盜刦旣巳勘明獲犯不知事主因何又赴府上控府尊批其禀尾云查此案巳據該縣勘訊通詳據稱會同營汛舟師先後拿獲匪犯周老二等三名又夏定材等三名當將夏定材等三名由師船解歸定海廳審辦據呈旣有盜犯周老二等三名核與通詳獲盜收禁訊辦之數無異是否以解歸定海三名誤會之處藉詞呈控至吳老清一名當時曾否獲案未據該縣詳報指控之尤田雞等是否確係真正盜犯旣據該縣分移一體嚴拿獲案亦應詳細訊究仰象山縣作速查明具覆察奪一面上緊嚴拿各盜犯務獲究辦追贓給領毋稍稽延致滋藉口○寍海關道吳福茨觀察於上月初十日出口巡洋至二十日回轅屬下各員均往江北岸迎迓如禮○江北岸居民擇於上月二十五日迎神賽會下午自磚橋游行前後江岸前導有開路聯燈頭牌旗鑼鼓亭紗船日照均係斬新花樣色色鮮明真不數石家郎十重錦障其中最奪目者爲擡閣六座皆選俊童妝成絶色女子紅潮微暈翠黛低含使鐵石人見之亦應心醉梅花不復念道旁苦李矣殿以珠龍一架拏雲戲水夭矯如生是以白祫名流紅裙少婦彼雖却扇此詠搴裳逐隊游觀不惜揮汗如雨誠月湖之勝事鄮嶺之雅游也然而勞民傷財何益之有哉 
[螐磯閒眺]  
　　新授皖北鳳陽關監督王迪菴觀察定安聞巳於端陽節後啣命南來初十日接任視事署關道許小巖觀察交代後卽日買舟挈眷道出清江而抵緑楊城郭遂將琴鶴安置北柳巷公館獨自乘輪泝江赴皖禀到行過鳩江時蕪地官紳咸往躉船恭申迎迓傾談良久始展輪上駛○鳳鳴梨圍諸弟子前經當道徵召赴皖演劇侑觴藉送沈大中丞行旌琴樽旣歇遂收拾舞扇歌衫於五月廿二日搭輪回蕪廿三日小憩一朝廿四日依舊粉墨登塲金樽檀板共譜新聲裙屐紛來依然滿座誰謂此曲祗應天上有耶○江北米船載米來售者咸聚泊於招商局後一帶江濵雨絲風片烟重帆低櫓聲欵乃中時有鷺　飛起真一幅天然畫景也上月廿三日有某姓米船滿載白粲四百餘石悮泊於浮樁亂石之上風顛浪　船底遽穿水卽汨汨而進米客見巳失事無可挽回只得雇用小工將米撈取减價出售每石只收洋一元繼而購者寥寥更减爲每洋一石五斗虧耗當不少也○皖南鎮李壽亭軍門前赴皖垣恭送沈大中丞節麾藉話離衷兹於廿二日言旋道出鳩江換坐官舫向寍郡進發蕪采城守鍊軍各營官三振隊出郊迎送如儀○前報夏至左右連天大雨裏河外江同時陡漲城鄉人心惶恐萬狀巿面生涯亦爲减色兹幸五月廿一日開霽後一輪紅日高照晴空四郊田水如沸陽侯不能駐足遂退避三舍而秧針揷水更覺生機大暢南門浮橋口及二街福音堂一帶水之漫溢於道者日内外亦消退數寸人心爲大慰○江北泥汊關亦蕪湖鈔關外五口之一也稅務委員殷翠峰少尉現届差滿經袁觀察詳請以勞績班楊介凡少尹接辦俟撫院批准卽可捧檄履新也○某局員公幹旋蕪經司事向救生局借義渡紅船駛傍躉船接運行李 
 
 

Page 3

 
 
時正空江夜靜月色迷離篙工悮撑虚處遂致閃跌墮江同舟者赶緊援救則巳蹤影全無次日再用撓鈎遍江撈覓海闊天空杳無捉摸至五日後始流至下游百餘里浮起遂由局中厚加撫恤給棺成殮瘞諸荒扦水面生涯其險若此○湖北客民之無業者動以破敝划船一葉蕩摇水面以逐蠅頭甚至船底巳穿尚復中流容與不顧悮人性命有心人久巳引以爲憂廿三日有小划船從躉船攬載三客渡之登岸乃船底本巳滲漏至是竟如金盆之脫底舟子與客四人咸如水上鳬鷗泛泛於青萍紫蓼間救生船見之急行駛近將搭客二人舟子一人援起尚餘一客則巳不知所之想巳效魯連之蹈東海矣聞管划委員曾潤亭都戎巳聞此事傳諭划船頭目以後如再有破划渡客定惟頭目是問 
[潯水濤聲]  
　　九江訪事人云五月二十六日接南昌電信悉新簡南昌遺缺府饒州府王太守鵬壽擇吉六月初赴饒初九日接印○九江鎮周德泉鎮軍飭標下各營於每日清晨五點鐘時開操至九點鐘時爲止帳下健兒歡聲雷動○候補府羅寳臣太守光廷奉檄採辦銅片於五月二十五日附招商局江孚輪船至九江將銅運上江船由育嬰堂委員蔡次眉二尹濟良押解赴省○五月二十四日之晚三更時西門内老府門口吉和油鹽店遺火洋油箱炎炎直上店夥急取棉絮在水缸中浸濕將火　滅不致成災 
[灊江浪影]  
　　安慶訪事人云城隍神定於五月二十四五兩日賽會托名驅邪逐疫實則藉以歛錢也會中各分名目鬥勝爭奇計地方會五猖會舞叉會高蹺會清香爐會醋溏會共十餘起其餘小會尚不可以數計行過各署均犒以水衡錢遠近來觀踵爲之接○委署寍國府楊太守綜清於五月二十六日抵省因有地方公務向各憲面陳也○入夏以來大雨時行山溪暴漲低窪之處一片汪洋近水人家幾有其魚之歎刻下晴曦大放水勢漸消泛濫之災可以免矣 
[醋海揚波]  
　　金陵土娼名小四者二十餘歲貌僅中人而風致嫣然足令浪蝶遊蜂隨身飛繞去秋米客某甲私與訂嚙臂盟月贈番餅二十尊爲薪米之費從此枇杷花下閉户校書輕薄桃花不復逐東風飛舞矣今夏四月甲因事他適盈月未歸小四未慣江上小姑無郎獨處乃引舊識之某乙與之同居情意纒綿幾若同功之繭無何甲遄返逕造小四家叙别離之苦偶一啓抽屜見紙扇一柄欵署某乙雅號詢厥由來小四支吾以對而羞慚之態巳現於桃腮梨頰間甲疑有所私姑秘之次日詰女婢盡得其詳越數日甲詭詞他適囑小四謹慎門户携行囊怱怱出門至夜小四卽邀乙至家舊歡重聚三鼓後忽聞叩扉聲甚急未及拔關而甲巳將楗踢去闖然入房帷見洋傘長衫尚挂璧上蓋乙巳旁門脫逃矣不覺勃然大怒披小四頰詰問頃間事尋啓其箱簏將向日所贈衣物裂而碎之小四窘極搶案上阿芙蓉膏吞服迨鄰人奪下巳沾漑些須甲見勢不諧酸風爲之頓歛小四灌吐藥得無恙甲到今仍戀戀不忍遽絶 
[漢上題襟]  
　　鄂中訪事人云前報紀鄂督張香帥擬於五月二十五日親閱漢陽鐵政機器孰意届期不見帥節戾止大約别有公務不遑渡江也○漢江水勢繼長增高下五府各屬地方近水田疇巳成澤國幸日内馮夷息影不再作浪興波云 
[冷泉亭品茗記]  
　　杭州訪事人云五月十七後威揚趙盾烈日烘晴斗室簾垂汗流如雨至二十四午後忽凉風習習淡雲蔽天次晨細雨如絲入夜始傾盆而下自此大雨三日迨二十七夜天始放晴日内疫癘傳染兼有患痁者歧黄家頗有應接不暇之勢○西大街文殊寺梵宇三楹頗爲清潔有二僧卓錫於此日爲人誦經禮懴以博蠅頭香積廚中無虞匱乏上月二十七夜二更時突有一人身穿黑色短後衣手持明晃晃柳葉刀踰垣而入二僧從睡夢中驚醒急披衣而起問客何來其人口操北音舉刃嚇之曰汝敢聲張莫謂小救駕不利也二僧連連膜拜口稱不敢不敢并哀之曰貧僧在此焚修異常清苦所存破衲數件不嫌菲薄願以奉大王其人狂笑曰賊向我豈利汝財乎卽使傾汝香貲亦不足供乃翁一飽適從遠道來此不過暫借汝梵刹小憇片時耳二僧戰栗不敢作聲爲間其人曰乃翁腹巳枵矣可具脫粟飯來二僧諾諾連聲卽入廚具膳供客飽餐至四更時聞牆外有擲石聲其人卽起而謂僧曰我去矣輕造貴刹改日奉酬言巳踰垣而出二僧目瞪口呆坐待天明始得安睡○本年甲午鄉試科塲供給仍照向章由仁和錢塘兩縣主承辦上月二十五日伍束二大令傳齊各行首諭以所買雜物及各工匠均由帳房照巿給錢不折不扣諭畢出示曉諭黏貼通衢想工商等人均默受其惠而胥吏當無染指於中矣 
[荔鄉新語]  
　　廣州訪事人云候補府常太守穆及多太守齡候補縣陳大令嵩壽及史大令支源均奉撫憲札委隨同進京祝嘏大約秋闈監臨事畢卽須首途矣○陳德昌南海人務農爲業家頗小康生於嘉慶丙胡年迄今巳九十九歲矣而精神矍鑠步履康强子孫繩繩從未有一夭折多福多壽人咸羡之現諸戚友擬聯銳具禀憲轅懇奏請旌門以彰熙朝人瑞云 
[擒虎遇害]  
　　印度新聞紙云英國武弁郝金生在印度哥合地方被虎嚙斃先是郝聞有人報稱有大虎將水牛銜去郝卽喚三友共往追虎各携洋槍土人告以虎之蹤跡四人旣至乃各升高樹以待虎出閱半點鐘時虎始出至郝所升樹前郝放一槍中之虎逃至樹林深處逾時不出郝下樹三友亦下相將尋虎未數武聞虎吼聲四人不敢遽前商議擒虎之法郝思得一計謂俟其出時我等各持槍齊放虎必斃矣議定後尚未安排虎忽躍出欲將一友名巴痕者攫拿郝急放一槍中之虎忽回身將郝咬住巴痕之槍離虎不遠急扳機關開放中虎要害在山邊墜至深處口中猶銜郝不捨三人下山視之虎斃而郝亦殂矣 
[譯織布局與工部局往還函牘]  
　　五月初一日楊樹浦織布局督理洋人唐福司奉該局董事諭致書於工部局云現奉本局董事諭如本局照租界内所設各局廠付工部捐究竟貴局可照租界章程保護否工部局接函後卽行會議於五月二十四日繕一覆函謂來函詢貴局照租界内局廠付捐本工部可否照租界章程保護貴局云云現經會議以爲此事如能辦到本工部局亦甚樂於舉辦惟此事恐不易辦如不另行商議恐此事有所難辦是以本工部局議出四條送與貴局閱看未知能照辦否本工部局思之則以爲極應照辦第一條本工部查此事最易辦者應由織布局董事派定地面若干歸本工部局管理倘從黄浦一直至楊樹浦馬路之北在此叚地皮内所有織布局各房屋言明路若干地若干歸工部局管理工部局可照虹口租界内章程辦理第二條倘織布局照租界章程歸工部局辦理定有大益所以貴局董事應商議穩妥之法任本工部局巡捕在此地叚内管事應與該處紳耆等商議禀明總督及地方官第三條倘該處出有各項事情歸會審公堂管理第四條織布局内應多裝自來水龍頭將來如有火警救火會中人可以迅速救滅本工部局董事司各忒啓按前此楊樹浦織布局失火以不在租界之内致救火會西人不肯赴救百餘萬貲財盡成灰燼良堪惋惜今爲懲前毖後之計用意良是惟將租界開拓事有關繫不知中國大憲允准否耳 
[火未成災]  
　　美租界頭擺渡望月樓花寮後小弄中第一門内姑蘇女子阿大居焉前晚七點鐘時以火灼蜰蟲偶不小心延及蚊帳霎時烟迷霞鎖滿室通紅幸經鄰人汲水以澆得卽撲滅 
[約束栅夫]  
　　前晚二十三七鋪巡防局委員戴憶珊二尹督令局勇多名及地甲等在外巡查經過十二圖地方南碼頭栅上並不上鎖遂飭勇丁將栅夫王阿六帶至輿前喝責數十板及查至平安街地方之大栅係黄阿小所管亦不下鎖二尹命提至案前姑念初犯大加申斥 
[細故忿爭]  
　　有名陸扣者不知何許人日問在滬城小南門外外倉橋堍賣蔬菜以度日前日忽被素來相識之小流氓金金者訛索洋半元陸以阮囊羞澀無以應命金欲將陸拖出街心飽以老拳陸亦不肯相下互扭至南巿二十三七鋪巡防局請訊局勇以事起細微將陸等一併斥退 
 
 

Page 4

 
 
[覇地控縣]  
　　居山家園之山裕香與殷文生結成不解之仇涉訟數年彼此不肯罷休殷文生現又投縣控山裕香覇贖地基經黄大令准詞飭差將山提到飭暫看管聽候集訊核斷 
[流氓荷校]  
　　在上元飯館滋事毁物之流氓福榮經捕役拘獲解赴總巡局請訊前晚經葉司馬嚴訊福榮直認不諱司馬判責四百板枷號三個月發總局前示衆 
[法捕房瑣事]  
　　某甲在江天輪船上往來窺探嗣見某客行動卽將鋪盖竊取適巡街捕至將人贓送入大捕房翌晨經克捕頭訊問數語命押候核奪○炎威日熾八仙橋西各作工人每於曜靈匿景時在八仙橋栅旁納凉見婦女經過輙肆意調笑殊爲風俗之害昨有宰牛作甲乙等人倚欄納凉任意譁噪適有西捕至揮之不去膽敢將西捕拔過橋西失去衣帽捕房近在咫尺卽派包探前往拘獲内丁兩人解至捕房克捕頭訊問之餘丙等叩首求宥捕頭念是手藝中人從寛發落著罰洋兩元賠償衣帽俟繳洋釋放○某戊將烟客某巳扭入大捕房訴稱被竊烟鎗一枝乞爲追究經捕頭訊問巳堅不承認捕頭以指竊無憑本不准理姑飭令巳覓到保人出外帮同失主尋緝 
[正字]  
　　昨報紀招商局泰安輪船行至温州海面忽然失事悮排温州作滿洲深恐閱者滋疑因卽附正於此 
[靈丹誌謝]  
　　謹啓者敝堂接奉淞滬總局助來太乙丹一百四十塊通利散一筒止血丹一筒紅靈丹等各種暑藥四百三十五瓶時症茶三十塊廣芝館助來紅靈丹痧藥一千瓶某露茶二百五十包信昌珠號交來蘇城金仁壽堂助辟瘟丹四百錠南潯朱宏茂助來痧氣丸四百瓶午時茶十二匣值夏日之炎蒸登斯民於仁壽時行方便莫大隂功先後祗領同深叩謝謹登報章頂祝平安上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[異方觀禮]  
　　淡美癡廊者吉寍興吕人家道素封僑居麻六甲東加蚋街年逾古稀單生一女芳齡二九姿容頗麗許字同籍某商子年可三十婚期己届伉儷歡諧客有前往觀禮者至則華洋畢集良朋滿座舍宇潔凈惟無椅几說者謂彼族起居有在不宜坐不宜於椅食不宜於几寢不宜於榻新婦洞房懸一帳垂至地鋪板爲榻高尺許蓋以大被望之如短足几其飲食也有四戒一戒剛鬛二忌蟹蟳三禁酒釀四則每用膳或食别物倘作噎卽止而弗食習俗相沿恪守最堅牢不可破俄而肆筵設席以水當酒咸效古人席地而坐餚饌中所貴重者名爲膠里異香沁脾著名佳品爲中西人所同嗜者以膠里烹調牛关鷄鴨糜鹿魚蝦不一而足惟宰殺則不可於家殆孟子所云見其生不忍見其死聞其聲不忍食其肉彼族豈亦遵我儒之訓乎筵畢主人率賓麕集道左逆新郎無何有奔而來曰至矣俄見燈彩一簇徐徐而來鼓吹聒耳音調不　夙聞新郎身穿素衣頭纒花巾從者數十人女家以二童分立左右階秉雙燭再使一童立中門捧花露水一壺新郎到此止步脫鞋童以壺水沃其足旣而秉燭者引壻入室至婚壇行禮兩家戚友皆隨進所謂婚壇者在舍後園囿結茅爲蓋飾以百草藉壯觀瞻内置一婚龕大如牀雕刻人物花草窮極華美龕前有神臺一築以紅甎内填潔沙高數尺廣方丈臺上中央植有甘蔗牙蕉羹果三合爲一株復供以鮮花椰果五榖四隅各置几燈回俗如未成禮火宜慎守滅則不吉臺下旁有研石一方從者到壇環坐而觀壻挈新婦手由神臺外繞行三週旣而伸一手舉婦一足使履研石上作海誓山盟時則鼓樂暫停一律肅靜新郎問新婦曰天上日月可得而見乎新婦曰惟新郎誓之曰天無二日且無二月一隂一陽天下之大公我夫妻當遵天上日月惟可一夫一婦若有二心神人譴責誓旣夫婦共入婚龕男右女左相對而坐時鐘巳八下矣嘗稽其籍婚娶之禮有六不可同姓不可次序不均不可異籍不可女長男少不可有妻者納妾不可夫妻離異原配尚在卽欲婚嫁兩皆不可有犯此者爲鄉黨親朋所不齒夫婦一道其重視有如此者表而出之亦可以見異方之殊俗也 
[上海縣署瑣案]  
　　寰泰兵輪船水手頭目金祥順之妻李氏於前年被李洪大誘拐由金控諸上海縣其時袁海觀明府尚握縣篆以控告無憑批令自行抵尋金遵諭尋訪現訪悉李氏賃居法租界德順里與張姓儼如夫婦遂往尋獲一併扭送法公堂轉送上海縣前晚葉司馬升坐花廰提訊金供湖北人在寰泰輪船充當水手娶妻李氏前年被李洪大誘拐今始在德順里尋獲扭案求究李氏供向在湖北漢口妓院爲娼前年由金祥順出洋四十元娶我爲妻詎伊居心不良曾不多時被鬻爲娼得洋四十元巳恩斷義絶嗣後有張得開者見我久墮風塵憐而拯之出洋二百四十元爲我贖身挈帶來滬賃居法界德順里又提張得開到案供與李氏相同司馬得供判將李氏交官媒看管金張兩人交差開導明白禀候覆訊○錢江公所傭工葉阿德被沈阿福毆傷前晚偕友人張某投上海縣喴寃聲請騐傷適葉司馬升堂部案值日差禀明原委葉司馬立卽帶案葉阿德供沈阿福素與我不睦挾仇毆傷求請騐究司馬飭仵作騐明葉阿德身有毆傷痕跡遂判將葉阿德交伊友人張某領回自行醫治候提沈到案集訊究辦○李木金在英租界某藥鋪混用銅洋當被鳴捕拘送英公廨轉送縣署請懲巳記前報前日下午帮審委員葉司馬在花廳提訊李供本地人日前持好洋至老閘某藥店兌換被伊掉換僞洋尚求恩鑒司馬曰爾若實供尚可從寛爾家中究有多少僞洋供並無僞洋又問前次爾曾犯案自稱姓陳今又改姓李劣跡昭彰尚敢强辯耶判枷號一月發頭門示衆○去年順興醃臘貨店遣學徒待洋一百元送往某錢莊途中被項紀舟搶奪學徒太聲喊救當被行人幫同扭住送至縣署請究經黄大令懲責收押至今將及一載其家屬屢次請釋前晚葉司馬提項至案大加申斥諭以改過自新并著具結存案麾之使出 
[英界公堂瑣案]  
　　昨禮拜四輪應美國領事會審旋因美國副領事易孟士君另有公事未及到堂所有各案均歸宋莘樂通剌獨判○水巡捕禀稱駁船户施財發將所駁垃圾傾倒河申是以送案請究施供寍波人在垃圾工頭陳寳名下爲夥通刺著將施財發暫押候提到工頭陳寳再行判罰○一百八十一號華捕禀稱俞金生在馬頭上竊取杉板船户盛才林之衣服五件送案請判通剌著將俞管押二日示儆○包探陳阿九拘送錢阿林到案禀稱錢曾在老巡捕房爲一百七十六號巡捕忽然不到捕房有人知伊不願爲捕捕頭因伊尚有號衣號帽等件未曾交還故拘案請究錢供本地人因有别事以致號衣尚未交還捕房通剌著將錢管押七日仍著將各物從速交還○陳沈施三包探同拘在路拉客之野雞妓女周楊氏張招招俞徐氏王阿金王金珠王張氏張嚴氏等七人到案並稱張嚴氏卽嚴阿秀前因犯事經蔡大老爺判懲周楊氏等七人俱含涙低頭不發一語通剌以張嚴氏卽嚴阿秀旣巳二次逮案不能寛恕著押候備文遞籍餘人自行回籍○包探何瑞福及一百零八號華捕見野鷄妓女王張氏王招弟王小寳等三人在路拉客拘送到廨通剌判令自行回籍○包探唐清山禀稱英公司輪船西人温低路失去銀表一枚查係劉子江行竊是以拘案請究劉供寍波人在虹口晉昌洋行爲夥向來安分並未行竊可請查訪卽行中亦肯作保此次實被誤拿劉之叔父某甲亦力白其無可請查訪如果犯竊情甘重辦通剌著將洋十元存案保釋再飭包探細查如無其事可來案將洋領去倘犯竊屬實尚須提案究辦○包探黄四福拘送竊取趙金保綢衣一件之張蘭亭到廨請判通剌著笞責一百板贓還失主○包探張阿五禀稱信大馬房時有馬車安放路中有違租界章程拘案請罰信大行主稱行内並無車輛安放路上且久開馬車行豈尚不知此例現在情願具結以後如查我行馬車願甘重罰通刺准之○二百八十號華捕拘送溜馬違章之馬夫連生清到案請罰通剌判罰洋二元充西醫院經費○包探顧阿六禀稱倪桂春竊取游墨緣布衣三件送案請懲游投案領贓通剌判將倪桂春笞責一百板贓還失主○一百十二號華捕稟稱錢阿全行竊陳阿金夏衣三件拘案請辦錢供蘇州人實因落魄無聊出此下策通刺著將錢阿全送回蘇州○包探竇如海禀稱江柏祥失去猪鬃約值洋十四元查係揀選之工人施岐昌所竊往吊贓物業巳無著送案請判江稱在四川路開設猪鬃行雇施揀選行中時常失物初不疑其行竊及至包探查出始知伊所爲本應求請重辦以儆將來但目下天時炎執異常求請略爲懲儆足矣通剌准如所請著施岐昌具結備查仍令賠洋十四元○泰西樂人士坤拿訴稱庖人劉侯之竊去汗衫及小照架子等件當塲拿獲贓物求請訊究劉供汗衫係巳物約於二三月間在華彰洋貨店出洋四角半買來小照架乃樓上洋人之物不干士坤拿之事士坤拿供此種汗衫在香港買來家中尚存不少可以比對通剌卽飭包探將汗衫携至士坤拿處比對劉管押候訊○一百零三號華捕禀稱昨日六點鐘時西國團兵在浦灘站隊時有鄧阿洪屹立其中小的著伊立在一旁伊卽將小的猛擊一下是以拘案請訊鄧供並未毆伊惟碰伊身通剌著罰洋半元○包探竇如海禀稱范阿祥駕舟爲業前晚范船突然沈下有鐵錨一隻被陳阿堂王勝金周關金等撈去通刺以陳等貪小著將鐵錨交還范阿祥再各押三百示儆○邱永興訴稱江西人借住客棧被該棧司帳張維川借去錢七百文當去棉被一條現在急欲回家向索無著是以喚捕拘案通刺著將張押候還錢七百並當本錢八百文棉被交邱領去 
[美捕房紀事]  
　　昨辰崇明人張秀章怱怱行經天潼路以金挖耳簪質於小押店包探張阿五疑其來歴不明獲解捕房捕頭向之究詰對稱我向當東洋車夫本年四月二十六日有某氏婦雇坐我車由北河南路至英大馬路保安司徒廟門外下車遺下金挖耳簪一枚未及交還故特質錢使用捕頭令暫押捕房俟失主到來認明發落　　　 
[廣東官報]  
　　五月十八日代理廉州府陳禀見禀辭赴任委署高要縣何禀銷營務處讞局差禀見禀辭赴任委署防城縣張禀見禀辭赴任○十九日廣西潯州府夏敬頤禀見禀辭 
[鄂省官報]  
　　五月二十一日湖南候補同知彭家驥自湘來禀到分發試用府經歴楊悅由京騐看來省候補巡檢黄席珍禀知卸代理漢陽府經歴事○二十二日署隨州梅坵巡檢鍾駿謝委○二十三日分發試用巡檢王開藩由京騐看來省○二十四日候補縣虞汝霖撫轅文巡捕五品銜知縣用試用縣丞翁安範俱奉藩憲委管解五批京餉禀知 
[金陵官報]  
　　五月二十五日准署上海縣主簿孫傳楨叩謝藩轅牌示阜寗縣武麟丁憂遺缺查有卽用縣廬維雝堪以請補○二十六日釐捐局候補道穆謝委文闈内提調候補道王立清謝委文闈外監試○二十七日辦沙漫洲緝私鹽釐候補道馬聲煥專差來省禀謝江防營務處並銷會辦營務處○二十八日同知余貞祥叩謝給咨赴部通判程埏謝委高郵釐捐正任上元縣典史蘇有炳謝委雙甸騐補釐捐均辭卽用縣盧維雝叩謝請補阜寗縣知縣冷利南謝委府發審差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年五月二十四日京報全錄]  
　　宫門抄○諭旨四道錄前○禮部尚書崑等奏遵旨議奏摺○新撫陶奏揀員升補同知摺○蘇撫奎奏京餉撥抵　　　　　片○又奏解清地丁京餉銀數片○又奏籌解固本京餉摺○五月二十四日吏部翰林院侍衛處值日吏部引見五十四名禮部六名刑部六名工部八名翰林院十八名鑾儀衛二十四名廂白蒙四名廂白漢三名正藍蒙一名兩翼二十名○崑岡請假五日○長春謝授四川成綿龍茂道恩○胡勝謝授廣東遺缺知府恩○立元吳郁生預備召見○吏部奏派考試漢廕生派出李鴻藻王文錦陳學棻○禮部奏派致祭婉貴妃金棺派出睿王莊王○召見軍機長麟長春胡勝李立元吳郁生○○經筵講官禮部尚書臣宗室崑岡等謹奏爲遵旨議奏事内閣抄出光緒二十年三月初六日奉上諭御史安維峻奏甘肅鄉試冐籍甚多以致弊端百出請申明嚴禁舊例以重科名等語著禮部議奏欽此欽遵到部查原片内稱前陜甘督臣左宗棠奏請入籍十年者准其應試原係以廣東招徠藉實邊疆土地爲權宜之計乃自奏准以來入籍者仍屬寥寥而官塲則以爲大開方便之門或子弟或幕友　戚公然冐入學籍應考時紛然偕來入學後飄然遠颺又入塲者多屬槍替百端舞弊官塲互相徇穩及來京覆試出結官屈於督臣　分不敢攻發卽具呈行查本省取具地方官印結則揑爲入籍巳過十年至冐籍者之三代自入學時早巳揑造實與清查籍貫嚴防跨考之意大相悖戾查甘肅歴任學政有將不敷取進之學額暫撥人多州縣可否廣爲推行其巳經取進之冐籍諸生勒令歸原籍並請申明嚴禁冒籍舊例嗣後如有此等情弊將舉人斥革監臨以下各官照例議處覆試時京官倘有徇情納賄私行出結者治以應得之罪等語臣等查例開士子考試地方官確查的籍取具廪保甘結方准收考其有冒籍弋取者斥革治罪仍將收考送考官一併議處又官員在現任地方令子弟等冐籍者本生斥革該員革職又新中舉人覆試同鄉京官爲冐籍出結實係徇情容隱者照徇庇私罪議處各等語又光緒三年陜甘總督左宗棠奏甘肅鞏昌等屬及鎮迪道屬墾荒民户請變通入籍應試年分經臣部議覆自領地承糧之日爲始扣足十年准其入籍報考又光緒十九年伊犂將軍長庚等會奏邊防善後事宜請嗣後以新疆籍貫中式者概不准改歸原籍奉旨允行旋經臣部議令仍扣足年限方准入籍並隨時報部立案其並未呈明有案者仍不得冒籍弋取等因各在案是士子冒籍　試例禁本嚴祇以甘肅一省屢經兵燹田土多荒地方大吏募人耕墾於入籍應試年限勢不得不稍從寛假以廣招徠若如該御史所奏近來該省竟有官塲子弟及親戚幕友冒入學籍甚至雇倩槍替互相徇隱實屬不成事體亟應申明例章以杜流弊嗣後甘肅及新疆各屬外來墾户應仍查照光緒三年奏定章程自領地納糧之日爲始扣足十年方准呈明入籍並於考試時確查的籍其年限未滿及己滿年限未經呈明者均不得冒考儻有冒籍弋取者除本生斥革外並將送考收考官議處共該省服官人員儻有縱令子弟及幕友親戚朦混考試者並由該督撫學政嚴行查禁一經發覺本生斥革本官革職在事各官徇庇容隱者一併叅處同鄉京官爲冒籍出結查有扶同揑飾情弊照例議處其巳經取進各生除新疆所屬業經該將軍等奏明不准改籍外所有甘肅關内各屬有由他籍取進者應請責成該督等督飭地方官設法清厘酌照順天大宛兩縣成案准其自行呈明改歸原籍毋任冒　至所請移撥學額之處查光緒十六年陜甘總督楊昌濬等奏甯夏甯朔安化各縣及固原直隷州近來應試人少請將學額酌撥與文風較盛之西甯大通二縣經臣部議准在案此外各屬應試人數如何有無應行抽撥之處應由該督會同學政體察情形奏明辦理所有臣等遵議緣由是否有　伏乞皇上聖鑒爲此謹奏請旨○○頭品頂戴甘肅新疆巡撫臣陶模跪奏爲揀員升補要缺同知以裨地方恭摺仰祈聖鑒事竊據新疆布政使饒應祺鎮迪道兼按察使銜丁振鐸會詳稱精河設立直隷廳同知經前護撫臣魏光燾奏請定爲衝繁難三項要缺以補用同知候補知縣柳葆元補授經部議覆核與定例及歴辦成案不符飭令另行揀選等因應卽揀員請補以重職守查伊犂所設各缺經前撫臣劉錦棠奏准倣照吉林章程由外揀補一次今精河直隷廳同知員缺查有候補同知奇台縣知縣劉澄清年五十二歲湖南湘隂縣人由文童投効四川軍營於援剿綿州力解城圍並肅清川北案内彚保同治元年二月初八日奉上諭著以從九品歸部不論雙單月遇缺卽選並賞戴藍翎欽此陜西肅清案内彚保九年十二月二十六日奉上諭著以府經歴留於陜西補用欽此蕩平金積堡中北兩路案内彚保仍以府經歴本班留於甘肅遇缺儘先前補用十二年五月十八日經部覆奏奉旨依議欽此關隴肅清案内彚保俟補缺後以知縣補用光緒二年十月十五日經部覆奏奉旨依議欽此四年八月委署環縣九月十一日到任五年十二月初十日卸事新疆肅清案内彚保六年正月三十日奉上諭著以知縣仍留原省歸候補班前先補用欽此七年請咨赴部經欽派王大臣騐放領照前赴甘肅八年正月十五日到省繳照試看年滿甄别以本班留省補用十年四月委署古浪縣知縣五月十一日到任十一年七月初七日卸事嗣調赴新疆差委各省關及後路各台局籌解協餉案内彚保俟補缺後以同知留原省補用十一年十二月十七日經部覆奏奉旨依議欽此十二年委署奇台縣知縣二月二十二日到任十四年奏補斯缺十五年四月二十五日奉部覆准照例以奉文准補之日作爲同知到省候補日期十八年九月初六日請假卸事新疆城署各工案内彚保經部於十八年十月初八日議題俟補同知後以知府用註册奉旨依議欽此查該員劉澄清才具强明辦事穩練在新疆年久邊情最爲熟悉前在奇台縣任内辦理一切悉臻妥恊以之升補精河直隷廳同知實堪勝任人地亦極相宜等情詳請具奏前來臣查該員年强才　辦事勤能合無仰懇天恩俯念要缺需員准以候補同知奇台縣知縣劉澄清升補精河直隷廳同知員缺洵於地方有裨如蒙　　允俟奉部覆卽行給咨赴部引見再該員任内並無叅罰案件所遺奇台縣知縣係衝繁難三項要缺應請由外揀補合併聲明　　同伊犂將軍臣長庚陜甘總督臣楊昌濬恭摺具陳伏乞皇上聖鑒訓示謹奏奉硃批吏部議奏欽此○○奎俊片再准户部咨奏撥來年京餉一摺單一分光緒十九年十月二十七日奉上諭户部奏預撥光绪二十年分京餉應照奏定數目於來年分批赶解限五月前解到一半十二月初間全數解清不准截留改撥等因欽此並單開光緒二十年分京餉撥江海關洋稅銀十萬兩又准部咨奏准江蘇省陸續訂購洋銅三百七十五萬斤所需價脚庫平銀四十九萬六百四十七兩八錢一分一毫四絲内撥江海關應解光緒十九年洋稅京餉銀四萬兩二十年洋稅京餉銀五萬兩如數截留應用等因當經飭據該關將應找十九年分續撥京餉銀四萬兩儘數留抵銅價詳咨在案其餘截撥銅價銀五萬兩兹據江海關道聶緝槼於京餉項下照數截留抵解光緒二十年分第一批京餉銀五萬兩以清欵項詳請奏咨前來奴才覆核無異除咨部查照並飭將未撥解銀兩接續報解外理合附片具陳伏乞聖鑒謹奏奉硃批户部知道欽此○○奎俊片再蘇藩司庫奉撥光緒十九年分地丁京餉銀一十五萬兩當經户部奏奉諭旨飭令分批籌解限五月前解到一半十二月初間全數解清等因欽此卽經恭錄行司欽遵籌解去後嗣准部咨截撥鉛價銀五萬兩現巳按數劃撥抵解江海關道兌收清欵並由藩司先後派委候補直隷州克昌候補知縣宋恒坊翁慶麟分批解銀五萬七千兩又由商號百川通蔚盛長蔚長厚二次匯解銀四萬三千兩均經隨時咨部查核計奉撥十九年分地丁京餉銀一十五萬兩巳全數解劃清楚據蘇州藩司鄧華熙詳請具奏前來奴才復核無異理合會同兩江督臣劉坤一附片具陳伏乞皇上聖鑒謹奏奉硃批户部知道欽此○○頭品頂戴江蘇巡撫奴才奎俊跪奏爲籌解固本京餉銀兩恭摺具陳仰祈聖鑒事竊照江蘇省奉撥固本京餉分派司關各庫按月籌解自同治五年八月二十八日欽奉諭旨改歸部庫後業經陸續至光緒二十年春委止在案所有夏季四五六三個月應解前項銀一萬五千兩現由司關各庫照數籌撥發交號商新泰厚匯解部庫投納據署蘇州藩司陳湜詳請分别奏咨前來除核明給發咨批交商匯解並飭取起程日期另行咨報户部查核外理合會同兩江總督臣劉坤一恭摺具奏伏乞皇上聖鑒　奏奉硃批户部知道欽此 
 
 

Page 14

 
 
[光緒二十年五月二十五日京報全錄]  
　　宫門抄○諭旨三道錄前○選單○川督劉奏揀員請補同知摺○又奏委署知府片○又奏調署州縣片○湘撫吳奏官兵拿獲會匪分别懲辦擇尤保獎摺○五月二十五日户部通政司詹事府廂黄旗值日無引見○李鴻藻等考試漢廕生完竣覆命○河南布政使劉樹堂請訓○彭清藜嚴修預備召見○順天府奏京師得雨三寸有餘○兵部奏派演放水師炮位派出賡音布溥侗○吏部奏派騐看月官派出麟中堂壽蔭崑岡李端棻楊頤鳳鳴志銳良培文英桂年謝希銓謝雋杭李慈銘徐樹鈞如格楊　○召見軍機敬信劉樹堂彭清藜嚴修○光緒二十年五月分選單知府山東武定尚其亨廂藍中知縣直隷阜城王炳章奉天甲河南虞城劉庭燝江蘇甲陜西三水王國恩四川監廣東曲江楊鎮榮湖南監布經福建白荃山西監　典史江蘇清河崔恒春山東監○○革職留任太子少保四川總督臣劉秉璋跪奏爲揀員請補同知要缺以資治理恭摺仰祈聖鑒事竊據布政使王毓藻按察使文光會詳越巂廳同知傅廉前經奏請開缺另補嗣准吏部咨光緒十九年十二月初五日奉硃批四川越巂廳同知傅廉著開缺另補等因部中於光緒二十年正月初五日行文照限减半應扣至二月十五日作爲開缺日期查二月分出有越巂廳同知一缺馬邊同知一缺均係要缺應歸酌量毋庸掣籖自應照例揀員請補該廳地居邊要漢夷雜處彈壓撫綏均關緊要非精明幹練之員弗克勝任該司等於通省現任同知内逐加遴選非現居要缺卽人地未宜實無堪調之員其曾任京職記名分發各項勞績候補及各項應陞人員亦均與是缺不甚相宜惟查有候補班補用同知陳周禮年四十六歲湖南新甯縣監生遵例報捐同知指分四川試用因親父記名提督陳希祥統領達字營軍在四川軍營積勞病故由兵部議照提督立功後在營積勞病故例廕一子給予六品頂戴送部引見奉旨依議欽此光緒九年十一月初七日引見奉旨著照例發往四川以同知候補欽此十年二月初三日領照起程十一月十九日到省甄别留省補用核計到省在先缺出在後例得請補該藩司到任未及三月例不註考該臬司查該員陳周禮明白穩練以之補授越巂廳同知實堪勝任該員向未在川流寓置産與本身父子胞兄弟伯叔姪開典經商遊幕亦無例應廻避之人及捐免情事詳請奏補前來臣查該員陳周禮安詳明練堪以請補越巂廳同知與例相符合無仰懇天恩俯准以候補同知陳周禮補授越巂廳同知實於地方有裨如蒙俞允該員係候補同知請補同知銜缺相當毋庸送部引見亦毋庸另請實授所有揀員請補同知要缺緣由是否有當理合會同成都將軍臣恭壽合詞恭摺具奏伏乞皇上聖鑒敕部核覆施行再此案毋庸查叅罰欵應以光緒二十年二月三十截缺之日起按照章程四川　七十日除小建一日應扣至五月十一日限滿該司等詳員請補係在限内合併陳明謹奏奉硃批吏部議奏欽此○○劉秉璋片再綏定府知府增貴俸滿引見遺缺查有候補知府程鴻佑安詳明練堪以接署兹據藩臬兩司會詳請奏前來除由臣批飭遵照外理合附片具陳伏乞聖鑒謹奏奉硃批吏部知道欽此○○劉秉璋片再　崇慶州知州勞文琦年滿遺缺查有調署萬縣知縣成都縣知縣鳳全堪以接署又浦江縣知縣吳延海因病開缺查有養溪縣知縣沈澄堪以調署該員等任内並無經征錢糧未完展叅及承緝盜刦巳起四叅案件兹據藩臬兩司先後會詳請奏前來除由臣批飭遵照外理合附片具陳伏乞聖鑒謹奏奉硃批吏部知道欽此○○頭品頂戴湖南巡撫臣吳大澂跪奏爲官軍勦辦會匪訪拏武岡逆首張堃堂張桂仔油籮山逆首彭十五趙宗七等按名弋獲分别懲辦地方巳就肅清擬將尤爲出力人員先行據實奏保籲懇恩施從優獎叙以資激勸恭摺仰祈聖鑒事竊臣前淮軍機大臣字寄三月十六日奉上諭吳大澂奏官軍防勦會匪逆首就擒匪蹤巳漸窮蹙一摺會匪聚衆分股搶掠脅從甚多亟應迅速撲滅以靖地方著吳大澂添派得力員弁兵勇上緊勦辦將匪首諶北海等悉數殲除毋任日久蔓延爲患是所至要等因欽此又准軍機大臣字寄四月初三日奉上諭吳大澂奏油籮山續起會匪派營擊散並拏獲逆首諶北海正法一摺據稱湘鄉邵陽交界之油籮寨地方匪首彭十五等聚黨千餘人張貼僞示經吳大澂派令總兵毆飛林等督勇進勦陣斃匪首趙十七卽貴選一名餘匪擒斬頗多彭十五率黨逃逸仍著吳大澂飭令派出各營及地方文武將在逃匪首彭十五嚴拏務獲毋任漏網並將各處匪黨迅速搜捕凈盡毋留餘孽以靖地方等因欽此臣查武岡山門起事之會匪由張堃堂張桂仔父子勾結諶北海一股聚黨至三四千人焚掠村莊勢甚猖獗自官軍屢戰屢勝匪黨潰散諶北海先巳就擒正法訪聞張桂仔竄往廣西張堃堂變易姓名無從蹤跡臣恐該逆首黨羽甚多難保不死灰復燃爲地方之害嚴飭各營懸賞購綫分作十餘起星羅密布四面搜緝旋據統帶親軍各營同知饒恭壽管帶親軍後營遊擊劉高照會禀派往綏甯一路之差弁龔炳魁帶同眼綫探悉張堃堂藏匿綏甯縣屬之唐家坊伙店内改易劉姓經副右營管帶叅將杜應洪率同弁勇合圍擒獲又派哨長彭彦榮帶同間　眼綫訪緝張桂仔由廣西潛回靖州地方令眼綫誘至洪廟山厠經後營幫帶翟廷蔚率同弁勇會合該逆團族掩至厠内將張桂仔綑解到營訊供禀報前來臣卽批飭饒恭壽將張桂仔軍前正法傳首犯事地方懸竿示衆以昭炯戒而快人心張堃堂一犯供詞狡展巳飭按察使王廉會同營務處糧儲道但湘良提省確訊供認入會製造軍器私購硝磺罪無可恕當卽批示正法此武岡山門一帶渠魁巳就殲除匪黨肅清地方安謐之情形也油籮寨會匪起事之時有都統大元帥彭字僞旗知係彭十五趙十七朱聰八趙宗七四人爲首旣趙十七巳經陣斃朱聰八亦經梟示尚有彭十五趙宗七兩逆率黨逃散未便任其漏網臣當嚴飭各府州縣及各營統將竭力搜拏勿任遠颺致貽後患旋據總兵顔武林禀報派出親兵什長曾昭德等訪得趙宗七自油籮山潰散後逃至安化潛往沅江益陽交界之炸子口該什長率勇尾追在秀峯港地方拿獲趙宗七解交益陽縣訊供正法又據寳慶府知府莊子楨統帶寳安營練勇總兵鄭連拔先後稟稱密訪匪首彭十五卽彭希鴻在新甯都油麻塘地方經管帶左營夏子雲率領團勇將該逆彭十五拿獲解府禀報前來臣卽批飭莊予楨將彭十五就地正法梟示此邵陽湘鄉交界地方著名逆首均巳就擒脅從解散匪戢民安之實在情形也又據統帶毅安營總兵劉福興派勇拏獲匪首諶正大卽諶正發交漵浦縣知縣趙從炳訊明該匪供認聽從諶北海掌管僞印同往武岡與匪首王仰等會合起事採辦硝磺並在洞口持械與官軍接仗等情實屬愍不畏法與諶北海同惡相濟當卽批飭正法以上各犯均係逆跡昭彰罪大惡極幸仗天威於兩月之間次第就擒按律嚴辦其餘甘心從逆之匪由各營拿獲解交各該州縣分别訊辦者尚有五六十人應訊有確供卽行懲辦亦未便久稽顯戮脅從入會之人仍准其繳飄自首免其治罪各屬匪類經此次痛加剿洗分飭各營合力窮搜幾無漏網之徒湖南爲會匪充斥之鄉非擒渠解脅澈底清查不能淨絶其根株除飭該州縣會同各防營逐團清理一律編查保甲爲善後緊要事宜外所有在事尤爲出力人員不無微勞足錄擬將頭品頂戴儘先簡放提督統領振字營前陜西陜安鎮總兵一等輕車都尉奇博巴圖魯余虎恩請旨記名以提督簡放並由臣咨送兵部帶領引見統帶毅安營提督銜滿湖遇缺題奏總兵納齊新巴圖魯劉福興管帶振字前營提督銜記名簡放總兵壯勇巴圖魯顔武林以上二員擬請賞加頭品頂戴統帶親軍右營候選同知饒恭壽擬請免選同知以知府分省儘先補用並請賞加道銜管帶親軍後營叅將銜儘先補用遊擊雲騎尉劉高照擬請免補遊擊以叅將儘先補用並請賞加副將銜管帶親軍副右營叅將杜應洪擬請免補叅將以副將儘先補用副右營哨長千總陳占元擬請免補千總以守備儘先補用並請賞加都司銜統帶寳安營練勇補用提督前署甘肅西甯鎮總兵綽勒歡巴圖魯鄭連拔擬請賞加頭品頂戴三品銜寳慶府知府莊予楨擬請以道員在任候補同知銜善化縣知縣調署卲陽縣知縣在任候補直隷州知州孫儒卿擬請免補直隷州知州以知府在任候補其餘出力員弁容臣詳細查明核實酌保再行籲懇天恩分别給獎所有武岡邵陽湘鄉各處會匪一律肅清擇尤酌保人員請旨獎叙緣由謹會同湖廣督臣張之洞合詞恭摺具奏伏乞皇上聖鑒訓示謹奏奉硃批另有旨欽此 
 
