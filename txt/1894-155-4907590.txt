# 1894 - 155 - 4907590

 

Page 1

 
 
[恭印光緒二十年春季諭旨告成] [  申報館謹啓]  
　　本館於欽奉諭旨隨時恭錄報首外復分春夏秋冬四季裝訂成帙綸綍光昭薄海臣民咸得整襟莊誦本年春季諭旨業己印成海本碼洋四分有欲服膺聖訓者請至申報館三馬路申昌書畫室各埠申昌及售申報人購取此佈 
[合肥相國賜壽圖原底照印出售] [  點石齋啓]  
　　合肥相國名振華夏功盖寰區天下咸知其功蹟亦毋煩贅頌所有七秩賜壽圖今本齋覔得原底仍用硃砂套邊圖畫壽章與原板一樣毫不縮小紙墨印工並皆佳妙有目共賞無庸自述外加錦函每部定實價洋三元又歴代賦彚每部碼洋十元賞鑒家祈移玉至上海棋盤街申昌及本分局各書坊購取其餘各省京都廣東福建四川成都重慶南京杭州向各分局亦可此佈 
[三百七十五號畫報告白] [  點石齋啓]  
　　鎭江某鄉近有某氏婦乖戾　成謀害前妻所生之四子令夫購烟使服當有長子毒發先斃其三子遇救得免事爲府尊所聞提訊之下予以枷號以爲不慈者戒他若鍾馗之祟人少尼之神勇一鬼也竟能却盜一竹也倏巳干霄受傷者遷怒旁人尚勇者能制死命種髮之婦忽類生成出胎之嬰遽能行走及所附叢抄等圖說准于初六日出售此段 
[論防疫宜先葬停棺]  
　　日來粤東香港疫症流行日甚一日電信傳來　登報簡於是駐滬西官爲未雨綢繆之計僉議防疫之法至周且密而本館亦屢著論說苟有一得不惜爲鄒蕘之獻欲使居是土者共登仁壽而後已意有未盡爰再伸紙吮墨而暢論之竊以爲人以眇眇之身蝨乎天地之間一呼一吸往過來續者恃有氣耳受清芬之氣能使人心怡神曠耳聰目明受穢惡之氣能使人觸逆嘔惡生種種疾病人當無事時散步閒行遇林木幽翳花草芬馥則流連不忍去如遇牛溲馬勃狼藉塞途則且搴裳掩鼻而過去之惟恐不速此固人之恒情不以老幼殊不以智愚判也各種穢惡之氣皆足令人致疾而尤甚者莫如尸氣較之汚泥腐草牛羊之溺獸鳥之糞殆又過之中國風俗身死之後有停屍三日而後棺殮者當此炎天烈日不免穢氣薰蒸惟租界中經捕房明定章程殯殮之時不得過二十四點鐘人皆恪守無敢或違似可無慮此鄙人所沾沾過慮而不能已於言者則在各處義塚之停棺不葬斗大滬城東臨黄浦西南北三面平疇曠野一望無垠其由善堂購地以爲義塚者正復不一其處偶過其地見夫停　纍纍經時不葬者何可勝道其棺率以薄板釘成本不堅固薰炙於烈日之中漂摇於風雨之夕板皆裂縫屍骸不免暴露穢惡之氣隨風遠送使無病者當之且不免作數日惡而况正氣不足之人一聞此氣有不嘔逆作惡觸動種種疾病乎在善堂之設有義塚原爲失業無聊流落異鄉之輩一朝溘逝首邱莫正旅櫬難歸爲方便計准其暫時停柩於此其有親屬者必函召前來使之領棺歸里早安窀穸如查無親屬則卽　爲掩埋立法之初未嘗不善而無如奉行旣久不免漸就因循遂致曰楊衰草之間停棺日以多穢氣日以甚當天氣寒冷之時尚可忍耐若天時炎熱未有不釀爲疫疾者方今租界中經西官設法整頓不遺餘力凡遇引疫之物無不掃除滌蕩然祗能盡其心於租界中未能施其力於租界外也夫使事在租界之外而不與疫癘相關固不妨以淡漠置之若停棺不葬屍氣薰蒸則最爲防疫緊要關鍵苟租界中已無引疫之物而忽有屍氣自界外吹來使觸之者人人患疫所謂一蟻之穴足以潰隄一得之火可以燎原不幾於全功盡琹耶第事在租界之外西官不能爲力惟有照會華官請飭善堂董事將義塚及各處空地所停之棺不論有主無主一律飭人代爲掩埋俾免穢氣蒸鬱此時上海一隅尚未染疫及早辦理庶不失有備無患之道若遲疑不决觀望徘徊萬一疫氣傳染而始悔前此之不早辦理亦已晩矣且屍氣蒸鬱之患非特租界中不可不慮卽租界外無數居民又豈有觸受此氣而反能延年益壽者故停棺之宜早葬不特疫氣流行之時宜然卽民物康阜之時亦宜然不特西官照會華官當力從其請及早掩埋卽西官不照會華官亦當自盡其心相助爲理掩骼埋胔禮經所載豈獨生者銜恩卽死者亦當銜感於地下或難之曰無主之棺固不妨代爲埋葬其有主者若竟一律掩埋日後或有親屬來領將何以付之則應之曰是有權宜之法在有主之棺必有姓名籍貫可於塚上立一石碣如將來親屬來領不患無指認處或又難之曰善堂所用經費仰給於常捐常捐僅有此數則所用經費亦未便稍踰常數如欲舉無數停棺一一代爲埋葬恐經費亦有所不敷則應之曰是不必慮滬上善堂林立平日施醫施粥等事行之有素苟能移緩就急通力合作何患經費之不敷人之欲善誰不如我爲善堂董事者當不肯以行善之名拱手而讓諸他人苟知屍氣之足以釀疫起而共議毅然以埋葬停棺爲已任各分地叚飭令妥當人役次第從事停棺爲之一清疫氣永不霑染使租界内外居民無不並受其福此一舉也其功德當勝禮懴齋僧萬萬敢以質諸有識之君子 
[諭旨恭錄]  
　　四月二十七日奉旨詹事府右中允員缺著熙元補授兵科禮科給事中二缺著文郁榮山補授工科給事中員缺著翟伯恒補授截取工科掌印給事中胡俊章禮科掌印給事中丁立瀛山西道監察御史吳樹棻俱照例用禮部主事郭賡平著交部記名以直隸州知州用國子監助教景啓驥兵部司務臧著輅内閣中書陳圖俱照例用擬補吏部主事裔步鸞著准其補授欽此 
[本館接奉電音]  
　　昨由京友電傳上諭一道敬謹譯登○五月初四日奉上諭本日召見之山東武定府知府德椿兩耳重聽著以原品休致欽此○現換麻地紗袍褂 
[液池藻夏]  
　　吏部爲曉諭事照得本年甲午恩科會試挑取謄錄四十名先准至公堂將薦卷咨送到部當將拆封塡榜曉示在案内除謄錄黄恩煦等三十八名俱係舉人令該謄錄於每月初一日漢人取具六品以上同鄉京官印結满洲蒙古漢軍取具佐領圖結赴部騐到遇各館咨取時挨次傳補外至卷面内開現充景山官學漢教習劉會書現任湖南瀘漢縣教諭程崇信應照例查銷此内如有各項候補候選及已經掣分行走人員卷面未經書寫者令該謄錄漢人取具同鄉京官印結满洲蒙古漢軍取具佐領圖結赴部聲明以憑辦理○欽派鄭邸等十堂盤查三庫業將戶部外銀庫實存銀數照錄前報兹聞所盤銀數與册載銀數相符鄭邸等諭由三庫繕摺將盤查銀庫完竣情形於四月二十八日會奏恭覆恩命惟戶部外銀庫盤竣自應接盤戶部内銀庫頃由鄭邸等會訂於五月初六日赴東華門 
 
 

Page 2

 
 
内戶部銀庫盤查○管理太常寺事務禮部尚書臣宗崑岡等謹奏爲具題請旨事恭照光緒二十五年五月初三日孝誠仁皇后忌辰應行遣員恭詣景陵讀文致祭謹按臣寺祀則應由陵上守護公等中題遣一人就近往祭准宗人府將守護公光裕意普銜名開送前來臣寺照繕題本進呈恭候欽遣一人俟命下之日再由臣寺轉行遵照謹此題奏請旨四月十九日奉旨遣奉恩輔國公光裕行禮欽此○向例殿試後應派查看標識大臣逐將殿試各卷末後硃圈硃點各標識是否相符蓋猶會試中式後派員磨勘也本科殿試經禮部開單請派查看標識一摺於四月二十一日具奏奉硃筆圈出協辦大學士吏部尚書徐桐戶部尚書翁同龢禮部尚書崑岡吏部左侍郎壽薩禮部右侍郎志銳兵部右侍郎徐會灃欽此宣旨後徐蔭軒協揆等訂於四月二十五日晨在午門前朝房查看標識○吏部爲示傳事所有擬補工科給事中翟伯衡一員本部於四月二十六日帶領引見相應示傳該員於是日黎明赴左翼門外書到聽候排班帶領引見○向例新進士每名給表裏一端惟一甲一名不給表裏加給朝服全事本年甲午恩科新進士應給表裏經禮部開列堂銜請派散賞新進士表裏之禮部堂官二人於四月二十一日具奏奉硃筆圈出禮部左侍郎錢應溥署禮部右侍郎張蔭桓欽此○兵部爲知照事所有多羅端郡王載漪門上添設散騎郎三缺前經廂紅满都統咨送揀擬騎都尉文齡秀恩雲騎尉富存到部經本部於四月十八日帶領引見奉旨多羅端郡王載漪門上散騎郎三缺文齡秀恩富存均著充補欽此欽遵到部相應知照貴都統查照並爲多羅端郡王門上查照○四月二十六日宴讀卷執事各官曁新進士等於禮部署應由護軍統領中奏派一人率本旗護軍叅領護軍校護軍等赴部護宴經禮部開列護軍統領銜名請派恩榮宴護宴四月二十一日奉硃筆圈出正紅旗護軍統領色楞額欽此○吏部爲知照事所有本年京察補行引見之大理寺少卿徐承煜太僕寺少卿岑春煊鴻臚寺卿劉恩漙内閣侍讀學士載蕚田我霖並前大理寺少卿升任内閣學士溥顧本部定於四月二十六日帶領引見相應知照貴衙門轉行知會於是日黎明常服挂珠赴左翼門外聽候排班帶領引見○總管内務府大臣爲知照事准總管李蓮英口傳懿旨皇太后於四月二十七日還蹕西苑所有應行導引扈從以及跟隨關防侍衞官員人等俱於是日寅刻在頤和園東宫門伺候等因交出相應知照各衙門凡有應行傳派預備之處查照辦理○内閣爲片行事准軍機處片開本年甲午恩科會試新中式繙譯貢士奉旨著於四月二十六日在保和殿覆試屆期應由本處奏請欽派閱卷相應片交内閣卽將满洲大學士内閣學士堂銜並轉行各部院將满堂銜有無應行廻避及因事故不克閱卷者務於卽日開送本處以憑辦理等因前來相應片行貴衙門將應行開送满堂銜卽日咨送隆宗門满軍機處○已故順承敏郡王之女現襲順承郡王額勒賀之嫡姊大格格年逾二十尚未釐降近因沾染時疫醫治岡效於四月二十二日寅時仙逝赶具衣衾棺木及時安殮卽於東院停柩延喇嘛僧嗪經九日擇於二十四日接三五月十八日發引至房山縣四甘池村園寢安葬○前報登有太醫院官生受責一則兹聞因謝恩遲誤之故其王延慶楊世葆周鶴齡忠勛四員均未貽悮亦未受責 
[港電報疫]  
　　昨日香港來電報云刻下新得病者六十九人死者一百零七人留住醫院醫船中者二百三十一人英官查得染毒之房屋有三百五十所議定一律毁去并添建一醫院以療病人山巓西人納凉之處所用華傭悉皆散去因有人揑造謠言謂病由鐵路而起恐與西人爲難致遭波累也醫生察得太平山最爲藏垢納汚之區所建屋宇須毁去其半聞廣州省城疫氣稍殺於前然亦未十分平靜上海英總領事官則與德總領事官會同出示凡英德兩國各船船主須遵照辟疫章程辦理違則或罰銀或入獄當苦工江海關延定楊樹浦巴紀醫生稽查香港來滬之船至寍波已於上禮拜禁止香港各船進口矣 
[皖撫回轅]  
　　皖撫沈仲帥按臨皖南校閱各軍已紀報端兹悉憲節於四月廿三日由蕪湖内河進發後廿五日始抵寍郡文武僚屬叅見後卽耕道詣大校塲傳令開操始而馬步各隊繼演各種陣法繼以刀矛籐牌打靶及各雜技至廿六日上午始畢中丞回舟解纜於廿七日上午行經蕪湖地方印委各官迎於金馬門外迨憲舟由小輪導之出江泊定官碼頭則已鐘鳴三下各官次第登舟晉謁當蒙接見有差駐蕪老湘後營譚軍門一再禀請示期操演中丞因省轅公事正多不暇流連遂卽辭謝僅於廿八日清晨乘坐福安輪船往下游三十里之裕溪江面閱看水操旣竣卽命轉輪上駛道過鳩江時甫正午耳誠恐地方各官迎送爲勞特命舟從江之西岸以行體恤屬員可謂無微不至是夕憲舟行次大通小泊一宵於廿九日啓行三十日行抵皖境距城三十里之馬家窩江干停泊是日恰逢月晦中丞命小泊一宵於次晨揚帆進發鐘鳴九下行抵南門外官碼頭在省文武各官齊集招商局碼頭　接中丞接見藩憲德靜山方伯臬憲員梧岡廉訪道憲丁潛生觀察以及候補道首府首縣餘則概諭巡捕官擋駕鐘鳴十點中丞命輿晋城因奉電傳上諭開缺來京另候簡用遂將經手事件料理清楚俟奉到廷寄卽行交卸起節北上近日中丞與德靜山方伯籌商各事聞德方伯筮初八日接篆皖北諸軍須待新任撫憲校閱矣 
[薇垣新政]  
　　浙江藩司趙方伯於四月二十四日移進藩署早登報牘兹悉方伯勵精圖治各房公事送稿不准停留隨到隨辦門房内鋪設長桌某房某桌均用紅條注明標識凡送稿者某房呈於某桌方伯朝夕往還頭二門内每晩必扃鎖或遲或早時刻不同不准私行啓閉胥吏因出入不便賄託跟隨家丁轉禀方伯定以時刻方伯告以公事畢啓行封門不必以時刻限也門丁不准與胥吏接談恐其通同作弊若有犯者將門丁責手數十下似此約束嚴明吏治當日有起色矣 
[閩中苦尞]  
　　福州近日多雨少晴上月廿九日大雨如注竟日不休是夕上游大水勢如高屋建瓴奔騰而下南臺田鐺及低窪之地水深一二尺南門口水深沒膝三十早雨勢少休午間烈日行空積水頓退其時東北路肩夫挑茶而來停歇南城約有六千數百擔爲水所阻不便前進呆立觀望卡委員恐滋事端禀請總局吳芷献觀察派撥哨丁春發等十名前來彈壓午後水退肩夫得以魚貫而行亦有失足墮水以致浸混茶葉者行　怒甚罰扣脚力誠可憐也是日大街小巷積水成渠不能徒涉恒倩健兒背負以行卽輿夫亦獲利不少本月初一日又大雨終朝居人咸有其魚之歎諺以五日雨爲端陽水十三日關聖誕遇雨呼爲磨刀水過此以往方可不憂水患也 
[興修撫院]  
　　前報紀浙撫廖榖帥接印後暫駐督署待修撫院後再行遷入云云兹聞榖帥已移進撫署宅門以内不必更張惟大堂及頭門照墻等略加修葺而已 
[甬東火警]  
　　五月初三夜五鼓時甯波藥行街天主堂對面春茂棕棚店失火共燬去樓房三十餘幢該店主是夜與其妻若子同臥樓上突見火光冐出急欲下樓見火從牌門下起前面旣不能越後面又無出路祗得將間壁某嫁妝店墻垣奮力推之冀可由此而出無如此牆堅固異常如蚍蜉之撼大樹絲毫不動一家三命同葬火窟迨火滅後祗扒得焦骸三叚形同木偶傷心慘目有如是耶 
[辨志精舍甲午夏季課題]  
　　漢學題讀頤卦釋湯誓我后夏王義釋大傳宗法義○宋學題範數與三聖人之易同功說明道言中有主則實實則患不能入伊川言心有主則虚虚則邪不能入其所主不同何也釋存　釋充實釋形著釋貫通○史學兼掌故題　柳子厚封建論十六國霸史考軍機處緣起○天文兼算學題問五行星各有周天定率而遲速不同能各詳推其大周年數曁各星各周之退留伏合次數否測圓海鏡有容圓九法試演圖以解之四元有互隱通分消法用二元必得二式用三元必求得三式用四元必求得四式試依法以闡其理○輿地題虞書封十有二山攷周禮大司馬鄭注南鄉甀東鄉爲人攷問史記鯨布傳會甀漢書高帝紀作會缶兩本孰是○詞章題　喜宴 
 
 

Page 3

 
 
簪花一枝賦以同年曰君恩不可違爲韻擬李樊南元次山集後序○題鍾旭擊鬼圖七古○論國朝駢體文仿漁洋山人論詩絶句 
[朝亂續聞]  
　　朝鮮東學黨在全羅一帶作亂迭紀前報兹聞五月廿五號該黨主將鄭哥以地雷攻破湖南官軍死者二百餘名被虜三十二人被奪兵器糧餉攻據寳城勢甚猖獗官軍糧餉不繼遂向民家强奪錢榖朝鮮監理通商事務處因亂勢益烈擬禁止販賣兵器照會日本駐紥釜山領事館請室田總領事出示曉諭領事允之發出告示一道略謂目下全羅道東學黨擾亂未已凡獵銃火藥及護身刀劍等一切皆不得交付據監理通商事務處照會前來特此告示明治廿七年五月廿三日總領事室田義文朝鮮政府派出之征討軍有望中國派兵援助者曾發電京城請華兵相助爲理亂黨中有三人實爲領袖一朴一金一未詳其姓朴素嫻武略臨陣時進退皆能合法官軍屢爲所挫其容貌頗似鷄籠山上騰雲菴中打坐之老道自號太平道人五月十七號朝鮮隊將元世祿受招討使之命率兵進駐羅州行至中途爲東學黨千餘名所敗所帶兵士七百名一路逃散現存者不過四百七十名招討使以兵皆懦怯不足供禦侮之用因申請京城添兵接濟五月十八號據全羅監司報稱亂黨多背山立營竪旗爲號或放砲練習或偃旗息鼓忽匿山林間作埋伏狀時而揚聲呐喊又榜書監營門卽全州南門樓書曰方今事勢非可坐以待死有雄兵百萬猛將三千各在信地以待各郡村士飛書千里以勤王事以國事論之所有執權大臣皆閔姓終夜經營只知肥己其黨派布各邑日以害民爲事民何以堪今之招討使人本無識自到此地後畏東道之威不得已而出兵妄將賢良有功之人殺死藉以邀功久必受刑而死惜三年之内我國將歸俄國是故東道人舉義兵以安民生 
[棨戟生輝]  
　　新任江海關道黄幼農觀察公館在滬南江蘇海運滬局昨爲端午節自清晨滬上印委各員均至公館道賀輿馬如雲一時稱盛 
[不負芳時]  
　　昨爲端午佳節南北兩市店鋪莫不各備盛筵慶賀榴紅蒲緑拇戰觥飛手藝一流人亦於是日停工結隊游玩第見六街三市中馬車東洋車羊角車絡繹往來幾如梭織價值頓增數倍滬南十六鋪迤南至南碼頭浦中所泊各船皆懸旗幟五色迷離隨風飄拂南北各花園游人如蟻賞心樂事美景良辰可謂兼有之矣 
[幸未成災]  
　　滬城小南門外張家弄口有王萬興糖食鋪前日下午時因炒貨遺火積薪以致烟霧迷漫幸其時尚早隣里聞聲畢集提水灌救得以撲滅雖未成災然受驚已不淺矣 
[會館重修]  
　　富商大賈僑寓異鄉捐貲建造會館藉以聨桑梓之情泯飄零之感意至美法至良也滬南斜橋南高昌廟北向有徽寍會館俾鄉人士之萍飄梗泛者得所棲止前進爲廳事宴會之所後進爲殯房作客病故者皆可在此停櫬邇經會館董事集資在馬路之東購地若于建造平屋數進爲殯房將舊棺木遷入其中會館房屋雇工拆卸易舊而新自去歲開工至今尚在工作畚挶雲興工匠雨集大約本年底可以竣工矣 
[忤逆送案]  
　　昨日包探孔阿才拘送朱國楨至英公廨禀稱朱在家吵閙時常違忤父母是以拘送案下請爲究辦宋通刺著值日差將朱國楨押候核辦 
[賭風復熾]  
　　虹口賭檯著名已久從前新老檯潮州檯本地檯星羅棋布賭徒不下千餘名每至午後胡家橋石橋頭下海廟一帶皆有望風人招引賭客與野雞妓女之拉客者無異嗣經英捕房麥捕頭飭令美捕房黎副捕頭率領中西各捕至該處巡邏賭風爲之稍息近來日久玩生若輩將賭檯移至大趾界旁取其便於往來外大橋下及西華德路沿途攬客絡繹如梭時復滋生事端蹂躪田間禾麥菜蔬之屬昨晨七點鐘時據瞿趙氏蔡龔氏等赴美捕房控稱諸賭徒横行不法請飭拿辦黎副捕頭立飭中相包探前往查拿以憑嚴辦 
[購表忿爭]  
　　某甲不知何許人衣履翩翩至新北門外護城河畔某冷攤購買對時表以論價不合與店夥齟齬甚至用武損壞物件爲巡捕拘入捕房請捕頭發落 
[控告吞銀]  
　　寍波人畢陸氏投法公堂遞禀控某輪船瓜德買司聽信姘婦之言吞沒寄洋反遭毆辱葛同轉以其情詞懇切諭候批示核奪 
[傳諭店鋪]  
　　時交夏令法租界中居民鋪戶欲搭凉棚須赴工部局領照此已登報昨日孫包探奉捕頭命傳諭各店鋪自今以後欲撑帳篷者亦須赴捕房先行報明違于查究 
[小工開枷]  
　　日前下海浦織布局小工董阿寳錢雨亭等滋事毆傷何桂紅等黄大令飭差彈壓一面將滋事之人帶縣究辦旋將董錢二人荷枷發局前示衆兹由織布局總辦盛觀察函請將枷示之董錢二人開枷並派局勇赴縣帶回黄大令飭差將董錢帶案諭曰爾等工作之人建造公局房屋規例何等森嚴亟應安分工作豈可滋事本應笞責遞解回籍今姑從寛喝令開枷局勇代求免笞大令飭具改過結存案交局勇帶去 
[請騐浮屍]  
　　滬南十六鋪黄浦江内氽來浮屍一具該處地甲報經同仁輔元堂將屍撈起昨日下午請上海縣詣騐黄大令准之 
[嚴訊兇手]  
　　昨報兇犯就擒一則前日原差將兇犯吕三帶候堂訊至晩黄大令升坐花廳提吕三至案吕身軀雄偉勇力過人供稱丹陽人廿五歲向在中和棧爲接客夥與牛角寳生同事正月二十日朱阿萬打架小的見伊持刀　面戳來小的畏懼順手一推卽行逃避以後之事均不知情大令曰到案之人衆口一詞皆云吕三所戳爾究是吕三否尚有别名否答稱確是吕三號春林大令曰絲毫不錯吕春林三字亦有人供過爾亦不必熬苦從實早供如與爾無于何必購線緝拿要爾到案亦非容易爾旣已犯案亦宜明白狡賴亦屬無益吕三堅稱小的見刀卽避後事實所不知大令曰刀是爾帶去何得見刀逃避供刀是朱　萬身畔拔出小的等本地帮素不用刀廣東帮向來用刀以前英法兩公堂案件總是廣東人用刀况小的在租界多年兩公堂從未有案請大老爺查察大令曰前雖安分此次犯事過大不必狡辯吕三供其時朱阿萬持刀戳來小的乘勢接刀一推卽避戳死情形委實不知大令又傳泰安棧夥粤人李發毛生至案李發供是日因陳榮生在鄱陽輪船與朱阿萬口角被批頰兩下不肯于休陳榮生與吕三相善定欲報復吕三卽到小的棧中述及情節小的代爲解圍聲言幸勿動氣看我薄面理四勸解吕三邀小的至玉露春茶館啜茗據說衆人不肯小的到茶館有煤炭阿三牛角寳生小意四龍生蔡金和等在座小的向衆人作揖而言曰諸公皆看兄弟薄面不必問罪照前和好卽行走回後至江裕輪船伊等行凶小的並未到塲毛生供在船上看明吕三爲首有六人用刀其餘共有廿餘人看明朱阿萬被吕三戳死吕三謂毛曰六人中何人用刀毛生指出煤炭阿三係吕三牛角寳生小意四龍生蔡金和吕三又說旣有六人用刀爾帮中何以祗死一人毛生對以死一人傷二人均請大老爺騐過三人辯駁良久大令退堂晩膳飭差役小心帶住大令用膳畢升座從押所中提出牛角寳生陸寳生至案問曰爾前者所供情形可再供一遍供稱小的忘記大令曰二月間供詞迄今爲日不遠何得忘記顯係圖翻深屬可惡盤詰再三又稱二月間所供因怕大老爺用刑權且混供今吕三到案不能誤指小的年輕求大老爺格外施恩大令曰爾於二月間到案時歴歴供明吕三將朱阿萬戳死今吕三到案爾又翻供爾想供單上句句註明豈能任爾翻改耶陸寳生又供打架之時小的在樓梯上迨走下看吕三業 
 
 

Page 4

 
 
已走去吕三如何行兇小的實未目覩大令謂爾前者照樣演勢指明吕三所戳又問爾所供確實否後日吕三到案爾可質對否今何一味刁狡令人髮指喝令鞭籐條陸俯首求稱家有七旬老母妻室兒女求大老爺寛恕大令謂爾照前實供本不責爾現肯供否答稱實係未曾眼見不便混供大令喝卽鞭背紅班手一聲呼喝陸續責至七百下含糊供認依然吞吐其詞大令曰察爾情形必是爾戳故翻供含混一味刁狡陸始叩首稱小的願供惟怕吕三挾仇以後恐遭不測大令曰爾不必畏懼自有本縣保護可速實供陸供其時小的在樓梯上見吕三與朱兩萬扭毆吕三將朱連戳兩刀朱阿萬倒地吕三卽行逃避大令曰爾前供不是朱阿萬自倒是煤炭阿三拖倒今又忘記答稱是煤炭阿三拖倒大令飭差帶下又提吕三到案謂曰爾之同帮陸寳生現已供明是爾所戳何必狡賴供稱小的不敢抵賴從此實供當日小的在三層樓上見本地帮周銀福眼晴打腫跑上樓來說下面打架小的卽奔至下面見煤炭阿三身靠邊板有五六廣東人圍住毆打小的走上將朱阿萬腰肋猛擊一拳朱從身後摸出尖刀迎面刺來小的將手格住朱又戳來小的將伊脉門之處握住將刀奪下乘勢戳伊前肩右邊處拔刀卽奔朱將小的髮辮拖住小的亦拖伊髮辮朱負痛跌倒卽行釋手小的乘間奔逃大令曰爾戳幾刀答稱祇此一刀大令曰尚有一刀何人所戳答稱不知小的祗戳一刀再四盤詰又供小的旣認一刀後兩刀似亦可認所以不認者確非小的所戳故不便混認大令命將鬥毆時情形照演一番吕卽起身手打脚踢從頭至尾歴歴演明又傳陸寳生李發毛生到案質証辯論紛紛吕終不肯認戳兩刀大令喝將吕三釘鐐收禁原差禀吕三勇悍異常且是拳師大令飭釘雙鐐收禁陸寳生仍飭還押李發毛生飭退大令退堂時天已將曙矣 
[佳節停訊]  
　　昨爲天中令節各衙門例有賀節之舉英公廨各差後及書辦等俱於清晨至本官處道賀宋通刺一一接見所有早堂會訊案件預飭家丁持片至各捕房知照暫緩解案統俟今晨再行審判 
[暫停發落]  
　　昨爲端陽令節例應停辦公事法讞員葛同轉飭探知照捕房暫停發落 
 
 
 

Page 5

 
 
上海繁華甲於天下靑樓林立名花薈萃掄花主人廣識名妓遍索小照於諸名花處共選最佳者四百餘人倩名家重爲繪摹如坐馬車打彈子女書塲吃番菜串戲出局等點綴補景甚爲詳細凡所繪各妓之神情意致無不畢肖俾識面者恍如晤對卽身居他處一展斯圖亦如親見諸花眞面至於花榜艷跡姓氏住址又必一一載明並附各校書手寫信札而一種兒女纒綿筆墨尤爲可觀不但尋芳訪艷可作南針之助且花間閒昑雜記無不搜羅盡備誠大觀矣裝潢雅致外加錦匣實洋六角無减遲恐不及托上海四馬路文宜書局江左書林醉六堂代售 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[礦局紀聞]  
　　開平礦務局所出之煤源源不絶開天地自然之利發山川無盡之藏不特其貨觸出冠时卽利息亦於各礦中首屈一指然自井口至共底高可百餘丈由械器上下危險殊常兼之礦中泉眼星羅梢一疎　易蹈不測至於山驚石破傷斃工人亦爲數見不鮮之事四月二十六日礦中挖出屍身一具有筋骨無皮肉生不知年死不知日姑　葬之是晩忽傷斃小工兩人至二十七日晨用機器舁起一折斷一臂一則自肩以下毫無損傷惟好頭顱已不知歸於何處矣又聞上月亦有三人墮落泉眼而死去 
[接客墮浦]  
　　前日大通輪船抵滬載有刃斃朱阿萬之兇手吕三此已登報不料該船傍岸時適有中和棧新用接客夥上船接客於怱忙之際失足墮浦卽由棧中雇人打撈至今尚未撈獲說者謂吕三乃中和棧接客夥是日甫經獲案而新用之接客夥忽又墮浦不如意事常八九何所遭之不幸耶 
[少尉點犯]  
　　上海縣監犯陸阿大吳沈氏陳金元胡阿東張安仁等於前日順供已列前報昨日午刻黄大令委右堂蔡少尉發出監牌飭差從獄中提出各犯帶至捕廳署内蔡少尉升坐二堂按名點解並將解差護勇人等次第點畢陸阿大等仍飭還禁蔡少尉遂退堂陳金元之妻陸阿大之母到監門探視相見之下號咷大哭觀者爲之酸鼻陳陸竟無點淚是眞别有肺腸當由原差雇備船隻卽日起解 
[訊明奸拐]  
　　前報記鹽城沈桂三之妻被同鄉陳順臣誘拐沈桂三赴上海縣署攔輿喊控黄大令准飭提齊人証解案訊辦一案前晩大令升坐花廳提沈桂三至案供鹽城人素來跟官與陳順臣同居妻王氏被伊姦拐小的到蘇杭謀業回來王氏已逃逸託同鄉人楊茂昌魏陳氏訪知匿跡高昌廟梁老王家當卽尋獲寄與魏陳氏家迨小的到書局借洋回來忽又不見查知王氏又逃至陳順臣處小的尋見欲帶至蘇州陳索酬洋十元方肯給領將王正寄在金秉成家内務須人洋兩交小的不得已赴案喊寃求大老爺恩辦又提沈王氏至案供鹽城人廿五歲丈夫沈桂三曾生二女因丈夫無錢贍養將小婦人售與花烟館小婦人不願爲娼逃至高昌廟熟識之梁老王家居住並不與陳犯姦求大老爺明察大令曰爾與陳順臣通姦私逃爾丈夫指明屬實答稱並無其事係丈夫誣陷大令曰不打諒不肯招答稱小婦人實無其事打死不招大令大怒曰爾如此倔强喝令重責籐條四百五十下問曰爾肯招否答稱愿招小婦人與陳順臣於二月初八日通姦丈夫往蘇後卽赶移高昌廟梁老王家與陳順臣同住被丈夫尋獲實因丈夫無力養贍小婦人不願隨伊大令曰爾尚計打耶答稱愿跟丈夫又提陳順臣至案初供與王氏並未犯姦小的與梁老王認識偶往遊玩大令曰兩人都是刁狡喝令重責陸續責至八百板始供認去年二月初八日王氏誘引小的成姦三月内到高昌廟小的在高昌廟住二天大令曰王氏誘爾莫非爲爾有錢可資日用爾曾給錢多少答稱數百文王氏供一千文大令謂王氏曰爾卽不愿爲娼何得在高昌廟與陳住宿二天給錢一千文豈不是賣娼乎王氏叩首求恩陳順臣供稱小的該死叩求恩典大令曰爾先姦後拐應得何罪陳叩頭如搗蒜大令判將　釘鐐收禁聽候詳辦又提楊茂昌魏陳氏到案供與沈貴三相同並供陳順臣沈王氏詭稱夫妻到高昌廟梁姓家借居供畢飭令退去又提金秉成到案供沈貴三將王氏帶至小的家内託小的調處大令曰干預姦拐事終屬不合喝責二百板飭退沈貫三判令自行回籍王氏遞解鹽城交丈夫具領沈供小的家住蘇州吳縣境若遞到鹽城多有不便求大爺解蘇俾得在蘇具領大令准之飭沈赶速到壇不可在滬逗留免生枝節沈唯唯叩謝而退沈王氏暫發官媒候備文解往蘇州吳縣以便交沈具領 
[分發人員騐看名單] 新海防例掣簽分發郎中張彬直隸員外郎王廷材江蘇主事陶見曾江蘇内閣中書志祖模順天蘇志綱廣東朱蔚然廣東李慶萊廣東龐元啓江蘇張茂鏞江蘇朱琨江西詹事府主簿李祖祜順天太常寺典簿許常齡浙江○籌餉例掣簽分發郎中沈瑞琳浙江主事員外郎升銜劉廷鈞山西○考取呈請分發國子監學正學錄吳丕新四川○新海防例掣簽分發知縣蕭端澍四川○鄭工例指省分發縣丞湯熊浙江湖北○新海防例指省分發道花翎二品頂戴李經楚安徽江蘇知府朱大鏞安徽四川三品銜孫明廉安徽廣東花翎羅道源浙江江蘇同知朱鍾洛順天山東姚康之安徽北河花翎戴鴻鈞江蘇吉林孫傳緗安徽南河通判王頤湖南江蘇吳汝繹河南江蘇郎慶祥浙江福建知縣董元度福建廣東李瑞蘭湖北四川秦炳　湖南江蘇彭本河安徽廣東朱錫康江蘇浙江沈保宜江蘇湖南濮　懋江蘇江西崔鎭岡河南山東宋壽崑浙江廣西周榖生順天湖北何德平湖南四川白曾蔭順天浙江直隸州州同樊恭　浙江江蘇布政司經歴史廷亮江蘇浙江直隸州州判蔡登瀛奉天直隸趙本厚山西山東霍昌齡湖南廣東州判陳慶恩直隷湖北鹽運司經歴朱金綬浙江兩淮府經歴魏芳順天四川葉維屏湖南雲南劉廷　湖南江蘇楊逢霖山東江蘇章雲鵬湖南陜西紀華浚湖北江西陳玠湖北四川楊錫榖貴州雲南王之翰河南陜西鄭濤湖南山西縣丞劉芳曜順天江蘇甘榮冕湖北新疆葛炳庚湖南江蘇張毓麟湖南江蘇王鴻翻山東江蘇朱均山西陜西孫孝藩安徽四川孔慶荃安徽直隸蒯思曾江蘇浙江程惟善安徽江蘇項連芳安徽直隸陳祖武江蘇福建胡秉毅安徽直隸董廷瑞浙江福建邵宗翰浙江福建龐德懋浙江北河蔡濟良浙江江西周如鐄四川北河彭炎昺河南湖南陳世輔四川湖南吕賡颺山東江蘇鹽運司知事汪鴻謙浙江兩淮縣主簿曰豫曾山西北河州吏目王堯勳湖南廣西曹飛龍貴州湖北董正祥安徽直隸冷繼芬貴州雲南惲秀松江蘇雲南府照磨陸鐘楊江蘇江西道庫大使葉　芬湖北四川鹽巡檢黄巡安徽廣東張元煦浙江廣東巡檢王仕信順天山東廖壽南廣西江西劉壽琳湖南湖北陳文珩湖北四川張金鑑湖南廣東胡鐘黔湖南浙江童駪吾浙江江西潘琦浙江江西馮逹善四川福建叚春暉河南湖北晏瑞嚴江蘇江西陸培鈺貴州雲南王支榮直隸山東從九品張杰順天四川胡文鈺廣東福建崔承典廣東廣西田燿湖北山東顧玉磻浙江河南朱希文浙江江西俞徵鏡安徽湖北王聨元江西湖南張維貴江西廣東汪仁琬安徽江蘇典史吳祖培廣東山東楊振鈺福建廣西劉書雲奉天直隸劉朝翊安徽直隸郭際唐安徽江蘇傅肇基江西四川史麟趾山西山東馬天楨湖北山東王德鎔河南湖北沈顯揚江蘇廣東錢守正甘肅四川未入流李暉祖廣東福建施贊堯浙江福建○海防例指省分發鹽大使傳栻順天福建籌餉例指省分發府經歴程家勳江蘇廣東　巡檢　吳　桐順天河南葛綬青浙江江蘇　從九品　李煥章雲南浙江　典史　韓元熙浙江河南程振南安徽福建　未入流　丁繼祖浙江江西謝君惠四川貴州○勞績指省分發　道　花翎二品頂戴楊慕璿湖南江蘇　知府　殷崇光江蘇江西　鹽運使銜黄書霖安徽浙江　三品銜黎汝謙貴州廣東　鹽運使銜沈桓浙江江蘇　同知　潘作霖安徽廣東劉朝鈞安徽奉天　藍翎鄭崇新安徽直隸　通判　宋春霆安徽吉林　知縣　同知銜劉朝陛安徽直隸王秉壽安徽湖北　同知銜鄧壽椿江西湖北楊昌瀚四川奉天　府經歴　六品頂戴馬祚愷安徽奉天縣丞藍翎王恩銜直隸奉天縣主簿六品頂戴耿藎臣安徽奉天巡檢胡慶元江蘇河南從九品張仕敏湖南貴州典史沈治平順天河南○進士指省分發知縣李登雲湖南浙江○國子監教習掣簽分發知縣郭潤畬山東○教習掣簽分發知縣楊昭穠江西○教習指省分發知縣吳家修江蘇直隸○應補呈請分發知縣同知升銜廉德浴直隸河南直隸州州判尹廷颺四川河南府經歴吕鍾柱浙江貴州趙德興江西山東韓鑑江蘇江西州吏目徐樾順天四川從九品鄭鑑綸福建江西吳昌俊湖北山西未入流胡懋勳安徽湖北陳長春浙江甘肅胡祖亮浙江福建○分發原省坐補原缺知縣曹鑅浙江山西 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年四月二十七日京報全錄]  
　　宫門抄○諭旨四道錄前○蘇臬陳奏恭報交卸藩篆仍回本任日期摺○皖撫沈奏查明津貼奏銷案内叅後續完銀數各員摺○湖督張等奏知縣繁簡各缺互相調補摺○又奏保奬徵收錢漕出力之員摺○福州將軍希奏徵收常稅數目摺○又奏查報洋稅收支數目摺○又奏撥解四成洋稅並籌備餉需銀兩摺○江督劉奏在籍道員奏請展假片○四月二十七日工部　臚寺正白旗值日無引見○溥顧等謝照舊供職恩○謙光稽察中左門覆命○召見軍機敬信汪鳴　　　謬閱卷大臣派出額中堂崇禮○○○花翎布政使銜江蘇按察使臣陳湜跪奏爲恭報微臣交卸藩篆仍回臬司本任日期叩　天恩作祈聖鑒事竊臣於光緒二十年三月二十日奉督撫臣行知正任藩司鄧華熙現已陛見旋省應飭回任飭臣赴臬司本任遵卽於三月二十二日將蘇州藩司印信文卷齎送藩司臣鄧華熙接收其時署臬司臣黄祖絡正在核辦秋審將次告竣臣卽察明督撫臣　江寗禀商公事回蘇後於四月初九日准署臬司常鎭通海道黄祖絡將臬司印信文卷移交前來臣謹卽恭設香案望闕叩　　　任事訖伏念臣忝司刑律暫綰藩條疉荷隆恩愧無報稱兹復飭回本任愈當勉竭愚誠查臬司爲刑名總匯江蘇乃繁劇要區舉凡除莠安良愼刑察吏清理訟獄整頓保甲在在均關緊要自維禱昧常懍冰淵仍當隨時隨事禀承督撫臣實心經　以莫仰答高厚　慈於萬一所有微臣交卸藩篆仍回臬司本任日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○頭品頂戴安徽巡撫臣沈秉成跪奏爲安徽省光緒十八年分津貼奏銷案内叅後續完銀數各員　章繕具清單恭摺仰祈聖鑒事竊據布政使德壽詳稱前奉戶部奏定章程各項奏銷案内未完一分以上各員先行開覃具奏申　核定處分其有具奏後續完者准其續地奏請歸本案開復等因奉經遵照辦理安徽省造辦光緒十八年分津貼奏銷前經遵章先將未完一分以上各員名開單詳請奏報一面循例造册詳題在案兹查明光緒十八年分津貼奏銷案内該州縣衞各員叅後續完分數按照奏銷原報清單未完分數按次開單其赶報册外原報未完不及一分各員續完銀數職名請仍歸奏銷本案辦理詳請具奏併據聲明　昌縣經征知縣葉鴻基奏銷册報未完分數係屬十分照例應行革職惟查應徵銀數係在百銀以内當卽遵照新章聲請　行免議由司勒限　提赶解糧道庫兌收造報在案該員於奉文後將未完銀兩續解糧道兌取現已查照續完銀數分别核計已未完分數逐一開報應請咨部核議等情前來臣覆覈無異謹將津貼奏銷案内奏報後續完銀數各員繕具清單恭呈御覽除咨部查照外理合會同兩江　督臣劉坤一恭摺具陳伏乞皇上聖鑒敕部核覆施行謹奏奉硃批戶部議奏單併發欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲知縣繁簡各缺互相調補恭摺具陳仰祈聖鑒事竊照定例繁簡互調人員如才　治繁現任偏僻或止堪治簡現任繁劇准該督撫酌量更調部覆到日將題調要缺調補部選缺分之員送部引見又州縣等官必歴俸三年以上方准揀選調補等語查湖北隨州知州係繁疲難兼三要缺地廣賦繁民情强悍且毘連豫境治盜爲亟必得猛以濟寛方足以資整頓該本任知州濮文昶江蘇進士由卽用知縣分發湖北補授漢陽縣陞補今職該員前在任時於地方公事審理案件均屬勤愼尚無貽誤惟人甚謹飭宅心寛厚於斯缺不甚相宜未便稍存遷就亟應酌量改調以重地方查有鶴峯州知州丁國楨河南監生由勞績保舉知州補授今職於光緒十五年二月初三日到任歴俸已满三年該員勤求治理明幹有爲現經調署襄陽縣知縣地近隨州情形相同措施悉當寛嚴得宜以之調補隨州知州要缺洵堪勝任所遺鶴峯州知州係屬選缺政務較簡民素馴良擬請卽以濮又昶調補可期經理裕如該二員任内均無積案及欠解錢糧承緝盜案已起降調革職叅限濮文昶係調簡之員亦無承追督惟有關展叅之案核與對調之例相符據湖北布政使王之春按察使陳寳箴會詳前來合無仰懇天恩俯念員缺緊要因地擇人准以鶴峯州知州丁國楨調補隨州知州要缺所遺鶴峯州選缺知州卽以濮文昶對調一轉移間人地各得其宜實於地方有裨再該員濮文昶係以繁調簡容俟接准部覆再行飭令赴部引見丁國楨係以簡調繁銜缺相當毋庸送部引見謹合詞恭摺具奏伏乞皇上聖鑒敕部核覆施行謹奏奉硃批吏部議奏欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲徵收錢漕年内掃數全完之員懇請照例奬叙恭摺仰祈聖鑒事竊照錢漕乃維正之供催科爲有司專責鄂省頻年奉提京餉及撥恊各省餉項全賴地丁等欵徵解踴躍藉資挹注是州縣催徵之勤惰實關餉需之贏縮其有先期完解之員歴經奏准獎叙在案兹據湖北布政使王之春督糧道岑春蓂詳稱查麻城縣額徵光緒十九年司庫地丁等欵錢糧除坐支外實應解銀二萬九千四百八十三兩一錢二分六厘又應解道庫漕南正耗米折等欵共銀七千三百一十二兩八錢五分七厘均於年内掃數全完請奏奬前來臣等查該縣額徵各欵錢糧銀兩合計在三萬兩以上均於年内掃數全完洵屬催科勤奮自應專案請奬合無仰懇天恩俯准將麻城縣知縣張集慶照例給予加一級以示鼓勵而資觀感謹合詞恭摺具陳伏乞皇上聖鑒謹奏奉硃批著照所請該部知道欽此○○福州將軍兼管閩海關稅務世襲一等繼勇侯奴才希元跪奏爲閩海關各口征收常稅現屆半年期满謹將征收數目恭摺仰祈聖鑒事竊照閩海關稅課原定正額銀七萬三千五百四十九兩五錢四分七厘盈餘銀十一萬三千兩全年共應征銀一十八萬六千五百四十九兩五錢四分七厘兹查光緒十九年七月十六日起至二十年正月十五日止半年期内通關各口共征常稅銀七萬七千二百八十四兩一錢一分二厘合將半年期满征收常稅數目緣由謹恭摺具奏伏乞皇上聖鑒謹奏奉硃批戶部知道欽此○○福州將軍兼管閩海關稅務世襲一等繼勇侯奴才希元跪奏爲閩海關洋稅遵照新章改題爲奏謹將第一百三十三結期内收支數目分晰繕具清單恭摺仰祈聖鑒事竊照各海關徵支洋稅按總理各國事務衙門會同戶部奏定章程改題爲奏停用親塡等簿行令各關將收支數目按結奏報一次扣足四結專摺奏銷毋庸按照關期題銷以清界劃等因查海關福州厦門二口自第十三結起至第一百三十二結止按結收支洋稅各數目均經遵照新章分别奏報在案兹查光緒十九年八月二十二日起至十一月二十四日屆满第一百三十三結所有福州厦門二口收支洋稅各欵銀兩自應按結奏報除將本結收支數目分咨查照外理合恭摺具奏並繕具清單恭呈御覽伏乞皇上聖鑒謹奏奉硃批該衙門知道單併發欽此○○福州將軍兼管閩海關稅務世襲一等繼勇侯奴才希元跪奏爲撥解光緒二十年分四成洋稅奉撥籌備餉需銀兩赴部投納恭摺仰祈聖鑒事竊奴才承准軍機大臣字寄光緒十九年十月二十七日奉上諭戶部奏豫撥籌備餉需一摺此項餉銀關繫緊要著該將軍等按照指撥銀數於來年四月前解到一半十月内全數解清毋稍遲逾等因欽此曁准戶部抄奏行知并奉單開指撥閩海關四成洋稅銀一十二萬兩咨行遵照前來奴才謹卽欽遵辦理先就第一百三十三結期内徵存四成洋稅項下提解銀三萬兩循案塡具文批給交號商源豐潤蔚泰厚承領定於四月初四日由省起程限六十天到京前赴戶部投納合將閩海關四成洋稅撥解籌備餉需銀兩緣由謹恭摺由驛具奏伏乞皇上聖鑒謹奏奉硃批戶部知道欽此○○劉坤一片再據開缺廣西右江道崔國榜禀稱上年在廣西右江道任内請假四個月回籍修墓禀經廣西撫臣張聨桂奏請照例開缺奉硃批另有旨欽此嗣奉上諭廣西右江道員缺著黄仁濟補授欽此轉行欽遵在案先於是年八月二十日交卸道篆造程十月十五日抵安徽太平縣籍現計假期已满祖父母墳墓均已修好惟父錞墳墓因山向不利以致未修應請展至來春修墓元竣卽行赴部銷假禀請具奏前來臣覆查無異理合附片陳明伏乞聖鑒謹奏奉硃批吏部知道欽此 
 
 

Page 14

 
 
[光緒二十年四月二十八日京報全錄]  
　　宫門抄○諭旨三道錄前○江撫德奏懲辦圍攻永寍縣城匪犯地方安謐情形摺○又奏委署總兵片○川督劉奏新海防十四次收捐請獎摺○陜督楊奏甄别道員知州片○又奏委署總兵片○新撫陶奏委署副將片○皖撫沈　奏籌解加復俸餉片○又奏動用耗羡銀數片○四月二十八日内務府國子監正紅旗值日翰林院引見八十六名　莊王等盤查三庫完竣覆命○倫貝子續假五日　雅爾堅請假兩個月○丁立瀛吳樹棻胡俊章增崇都慶預備召見○掌儀司奏初一初三日祭奏先殿謨貝子澤公行禮○召見軍機丁立瀛吳樹棻胡俊章增崇都慶○○頭品頂戴江西巡撫臣德馨跪　奏爲審明圍攻永寍縣城匪犯分别懲辦並搜查餘匪解散脅從及派撥營哨駐紥邊界巡緝防範現在地方安謐恭摺仰祈聖鑒事竊臣接准軍機大臣字寄光緒二十年二月二十八日奉上諭吳大澂奏會匪聚衆滋事調派防營會剿一摺著德馨派撥官兵馳往邊境嚴密防剿以杜竄越其永寍一帶餘匪著一併搜捕净盡毋任漏網等因前來欽此遵查湖南酃縣會匪鄧世恩等潛匿江西龍泉縣邊界大小井地方勾結該處匪徒黄三祥等聚衆竪旂起事於本年正月十二日夜圍攻永寍縣城經該縣知縣鄭恭會營督率兵團固守克保危城並率隊出城剿捕陣斬匪目數十名擊斃總匪首李亞四及匪黨多名生擒帶傷匪首鄧世恩等奪獲旂幟刀矛槍砲多件並先經臣調派剛字營營官補用叅將申得祿酌帶勇丁馳往會剿業將辦理情形據實奏報聲明獲匪李安輝等十五名訊明皆甘心從逆隨同攻城開錄姓名供單卽日分别處斬梟示酌留匪首鄧世恩並擒獲要匪及脅從共九名飭吉安府確審禀辦在案兹據吉安府知府許道培提犯審明錄供開摺禀覆並將起獲木質僞印等件解驗前來聲明匪首鄧世恩解蘆陵縣屬高塘墟地方中途因傷身死已飭蘆陵縣　報並據永寗縣禀報脅從餘犯何永廷顔林芳均因傷病身故各等情臣查此案匪首鄧世恩自稱粤逆洪透荃餘黨創立天地會多年邀夥入會甚衆並僞稱兩府天王因其子鄧桂蘭湖南酃縣獲辦輒起意糾夥刼獄殺斃永寍兵役圍攻永寍縣城實屬謀反叛逆罪大惡極雖已因傷身死仍應剉屍示衆以彰國法而快人心匪首劉奇毓卽劉奇古謝成典謝牛皮各充五十長督率隊伍執旗指揮匪目劉廟英幫匪勒人進貢匪夥廖義才幫匪挑送火藥皆隨同攻城均屬甘心從逆法所不容當經臣批司轉飭吉安府知府許道培督縣會營提犯劉奇毓謝成典劉廟英廖義才騐明正身綁赴市曹就地分别處斬梟首並查起鄧世恩屍棺開報戮屍梟首一律解往犯事地方懸竿示衆以昭炯戒至陳唐保一犯爲匪打造軍器隨同攻城罪有應得惟因該犯供指之楊朝端一名已經永寗縣禀報拿獲應飭該府行提楊朝端到郡再行質明另辦逃獲廖義順爲匪幫挑包袱並未隨同攻城情稍可原應飭遞回永寍縣監禁五年俟限满由縣查看祭明辦理此審明圍攻永寍縣城匪犯分别懲辦之大概情形也伏查此次會匪聚衆攻城滋事雖經該縣營督率兵圍當時擊散陣斬生擒匪首及匪黨多名而吉安府屬之龍泉永寗永新蓮花各縣廳處處與湖南邊界毗連犬牙相錯該處山深林密道路紛歧深恐有餘匪潛匿暗地勾結且探聞湖南武岡州一帶有匪徒聚黨數千人肆行强刼意圖滋事業經湖南撫臣調派營勇馳往剿捕一經官軍追剿難保不彼拿此竄自應派撥營哨馳往邊界駐紥巡緝以資防範當飭統帶剛字全軍兩江題奏提督申道發督帶所部勇丁前往會同各該地方文武員弁入山搜查並於邊界擇要駐營巡防仍責令各該地方紳族嚴查出結不准容留匪類有犯卽行綑送至愚民被誘誤買票布勒限一月内自首繳布免其治罪註册以解散其脅從倘懷疑觀望卽係甘心從逆不肯回首後復犯者均卽從嚴懲辦決不寛貸兹據申道發會同各該地方文武員弁登山越嶺於深山窮谷中搜查殆徧除形跡可疑者立卽拿獲交縣審辦外刻下尚無餘黨潛匿屯聚凡邊境各要隘均已相度地勢分别酌派營哨駐紥防範以杜竄越現在各處民情尚稱安謐此入山搜捕解散脅從及分派營哨駐紥邊界巡緝防範之大概情形也總之此項會匪到處勾結煽惑愚民若非隨時嚴查先事豫防爲害閭閻實非淺鮮臣遇有破獲之案自當督率承審各員及該地方官虚衷嚴鞫詳愼定擬如係被脅愚民自應寛其旣往子以自新　審係甘心從逆之犯卽當立正典刑用昭炯戒斷不敢稍涉草率致滋枉縱以仰副我皇上除暴安良綏靜地方之至意除將起獲僞印等件咨送軍機處查騐並照錄各犯供開摺送部查覈仍飭各屬嚴查保甲辦理團防認眞巡緝以補兵力之不足一面懸賞購線勒拿逃匪黄三祥等按名務獲究報外合將擒獲會匪分别懲辦並嚴行防範現在地方安謐各緣由謹會同兩江總督臣劉坤一恭摺具奏伏乞皇上聖鑒訓示謹奏奉硃批另有旨欽此○○德聲片再贛州鎭總兵何以亮奉旨入都陛見所遺贛州鎭總兵篆務該處界連三省地方最關緊要自應遴委威望素著之員接署以資鎭懾查有統領剛字全軍頭品頂戴兩江題奏提督訥齋欣巴圖魯申道發駐紥吉安一帶於南贛情形熟悉堪以委令就近前往署理仍兼統剛字全軍除檄飭遵照外謹會同兩江總督臣劉坤一附片陳明伏乞聖鑒謹奏奉硃批兵部知道欽此○○太子少保頭品頂戴四川總督臣劉秉璋跪奏爲辦理新海防四十四次收捐銀數造册請奬恭摺仰祈聖鑒事竊查展辦新海防事例自光緒十六年正月二十一日起已將初次至四十三次收捐銀數曁各捐生姓名年貌籍貫三代先後造册奏咨在案兹據署布政使文光詳自光緒十九年十一月二十一日起至十二月二十日止屇满一月共收實官二名實收庫平色銀三百七十兩四錢戶部飯食銀五兩五錢五分六厘照費銀四錢國子監飯食銀二兩照費銀四錢除收捐銀兩存儲候撥并將部監飯照銀兩存俟搭解外所有新海防四十四次收捐銀數造具各捐生姓名年貌籍貫三代清勝詳請奏咨前來臣覆查此次收捐銀數核與新海防事例相符應懇天恩飭部迅子核議給奬頒發執照來川以便給發用昭激勸除將副實收清册分咨外所有四十四次再接展新海防收捐緣由理合恭摺具奏伏乞皇上聖鑒謹奏奉硃批戶部議奏欽此○○楊昌濬片再前奉部咨道府同通州縣無論何項勞績保奏歸入候補班人員以到省之日起子限一年詳加察看出具切寶考語分别繁簡補用又查定章在任候補人員應以奉到核准保案之日作爲候補到省日期扣足一年與在省候補者一律出具考語奏請按班序補各等因歴經遵辦在案兹查花翎按察使銜甘肅遇缺前先題奏道胡宗溎自光緒十九年正月初九到省之日起扣至二十年正月初九日試看一年期满又查調任平番縣知縣保舉以直隸州知州補用鄭業啓前在文縣任内自光緒十三年九月初十日作爲奉文保補直隸州知州到省之日起扣至十四年九月初十日一年屆满由甘肅藩臬兩司出具考語詳請甄别具奏前來臣查胡宗溎才識明練志在有爲堪以繁缺道員留省補用鄭業啓心地明白才具安詳堪以繁缺直隸州知州在任候補除將該各員屐歴清册咨部查照外謹附片具陳伏乞聖鑒謹奏奉硃批吏部知道欽此○○楊昌濬片再新授甘肅凉州鎭總兵張永清尚無到甘准期所有該鎭總兵篆務自應委員暫行接署以便前任總兵閃殿魁請咨赴引臣查有記名總兵沈福田樸實老成堪以委署除分飭遵照外理合附片具陳伏乞聖鑒謹奏奉硃批兵部知道欽此○○陶模片再署瑪納斯恊營副將喻先逹交卸遺缺查留新疆補用總兵張清和前經臣奏補該恊營副將奉硃批兵部議奏欽此現未接准部覆該處防務緊要應委該員先行署理以專責成除給委並咨部外謹會同陜甘總督臣楊昌濬附片具陳伏乞聖鑒謹奏奉硃批兵部知道欽此○○沈秉成片再准戶部咨奏改另欵加復俸餉行令安徽省每年籌解銀七千兩自光緒九年爲始七月解半十月解清等因遵經按年籌欵解至光緒十九年止並附片陳明在案所有光緒二十年應解一半銀兩兹據布政使德壽詳報在於庫存漕折項下原定抵補攤捐欵内籌足庫平銀三千五百兩飭委卽用知縣文緝熙解赴戶部交納詳請奏咨前來臣覆核無異除咨部查照外謹附片具陳伏乞聖鑒謹奏奉硃批戶部知道欽此○沈秉成片再安徽省年例應解兵部驛站飯食銀一千兩前經戶部奏准自光緒三年爲始暫由耗羡項下動撥仍查照借動耗羡數在五百兩以上之例專摺奏報等因遵照在案兹據藩司將光緒二十年分應解驛站飯食銀一千兩循案在於庫存耗羡項下照數動撥飭委卽用知縣文緝熙解赴兵部交納詳請奏咨等情前前來臣覆核無異除咨部查照外謹將動用耗羡銀數緣由附片陳明伏乞聖鑒謹奏奉硃批該部知道欽此 
 
