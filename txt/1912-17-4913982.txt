# 1912 - 17 - 4913982

 

Page 1

 
 
   
 
 

Page 2

 
 
評論 
[記新南京三日之見聞]  
　　正月九日記者因事赴金陵車轍所至凡耳所聞目所見輙隨筆記載雖拉雜不文而於新都社會之近狀及光復時之遺聞軼事頗有一二足資印證者刊而録之亦輶軒采風之意也 
　　是日午後一時五分乘滬寗快車啓行一聲汽笛車如風馳電掣去隔牕憑眺風景依然惟每過一車站必有五色國旗飄揚道左與三四軍人戎裝荷槍往來梭巡而己 
　　車行半日至八時而抵下關下車出門左右均有軍士夾道站立以禁詰奸暴保衛行旅時寗省火車己停不及停城因就江邊大觀樓族館宿焉 
　　該館距車站約里許馬路中昏黑少行人寒風料峭道路崎嶇大非昔時繁盛景象 
　　抵族館後征裝甫卸即草草就寢惟喧譁嘈雜終夕不能成眠大觀樓本下關著名銷金窟以下宿營業而兼料理者平時候補人員巨紳富商均以此爲讌會之所因之南朝錦粉麕集於此笙歌澈夜時以爲常自張勳負嵎抵抗聯軍進攻鶯鶯燕燕四處星散近日則大局安靜名花復集入夜之後絲竹嗷嘈笑語雜沓頗不堪其擾兼之軍人巡士爲稽查奸細絡繹而至履聲槖槖尤令人不能安枕問之侍者據云此間游客以軍界中人爲多脂香粉膩最易灰壯士之心主持軍政者不可不設法取締之 
　　初十日七時晨起江中大霧迷漫咫尺莫辨但聞隔江鼙鼓聲隨風相送須臾霧散急雇馬車束裝行遙望雉堞巍巍迤邐山麓殆所謂金城湯池插翅不能飛越者回憶洪楊之役曾國荃窮天下兵力相持數年始僥倖攻克而今屆民軍光復不數日而即下雖曰人力豈非天命 
　　入城進儀鳳門一直線至碑亭巷中西旅館沿途所見雖販夫走卒無一人尚垂豚尾者 
　　旅館中庭蓄高頭大馬一匹係粤軍北伐隊總司令坐騎異常鑣壯門外軍馬十數亦極肥碩 
　　碑亭巷舊淸中軍署粤軍北伐隊駐焉轅門外軍旗彩枝氣象一新嶺南健兒戎裝鵠立均三十歳以内精壯子弟服裝整齊舉動活潑一望而知爲勁旅 
　　城内土匪擄掠搶刧時有所聞中軍署西某姓家亦於前夜被搶幸憲兵聞警馳至當塲槍斃七人生擒三人梟首示衆地方賴以稍靖 
　　午後雇車至明故官明故宫在皇城之内卽前日駐防滿奴所在地故亦名旗營一路頽垣敗壁瓦礫縱横均係旗人房屋爲光復時民軍所焚燬者間有魯殿靈光巍然獨存則門外必貼有大漢同胞或漢人字樣然不過千百中一二耳 
　　聞民軍對待旗人本尊重人道不忍加以殺戮故進城後僅派軍士六人挨家收繳軍械而己詎旗營某協統（住冷宫地方）暗埋火藥擬俟民軍進攻爲同歸於盡之計而己則闔門坐守以待其至迨軍士入門該協統疑大隊己至急燃火暴發轟然一聲瓦石飛舞而該協統全家與六民軍同化灰塵矣因之民軍將士憤恨難平縱火焚燒旗人以此死者不少噫如該協統者以一人之愚忠害同族之性命其知識去杭州旗人遠矣（未完） 
要件 
[常州伍逹呈敎育部總長省都督學務議二（續）]  
（議社會敎育之重要） 
　　乙通常之辦法 
　　一各州縣應設社會敎育機關（規章另擬）以謀社會敎育事業之發逹 
　　一延攬講演人才設講演研究所並爲各地介紹講演員 
　　一編纂社會敎育講演資料戲曲脚本發行圖畫書報小說並懸賞募集社會敎育必要之圖書 
　　一製作並選定幻燈影畫活動寫眞畫編纂影畫活動畫之說明書置備影畫活動畫應各地講演會之租借 
　　一各地劇塲詞歌曲等社一一改良而利用之 
　　一提倡普設簡易圖書館巡回文庫展覽所等爲指導選擇應用圖書列品圖設施之便利 
　　一提倡有關社會敎育之各事業按有關社會敎之各事業實兼大中小學應有之學科而盡有之如宣講會報館圖書館劇塲影戲館是日社會之普通學如博物館動物園植物園是日社會之理科學如商品陳列所勸工塲共進會是日社會之實業學如敎育博物館敎育成績展覽會是日社會之敎育學如體育會如日本之游就館國技館武德會是日社會之體育學是以學校生徒有年限有定數而社會敎育以全國人口爲定額學校囿於校舍而社會敎育以全國領土爲範圍東西各先進國繁盛之都巿於上列各事業無不備設其影響能使全國人民行動遊息無在不被敎育之影響而學校敎育遂得收事半功倍之効否則以少數時間之學校敎育當多數社會惡習之勳陶鎔化其能存者有幾故敎育之進步實賴社會與學校相互提携而回溯學校初興之際一齊衆楚辦學者之處境實良苦也 
　　一調查各地及歐美諸國社會敎育情形備全國社會敎育設施上之參攷 
　　一廣選中外有益社會敎育之圖說書報通各圖書館等處 
　　上列各端僅舉大綱所擬乙條辦法自難遽求備舉而甲條辦法無論經濟如何困難要以設法實行爲宜蓋向者地方人民對於宣講事宜或不甚措意而今則無分男女老幼無不想望共和乘此時機輸以共和國民應有之智識則神經敏銳之時感觸極易收効尤捷實行以後各地之紛擾可因以消除辦事機關之進行卽可因以敏速且人民深明國民納稅義務各地征收忙漕可去其觀望之念而踴躍從事是社會敎育影響於全國財政者甚大益覺實行之不容緩也實行之手續自應由各地分投組織而中央政府及各省必設事員董理之日本文部省特設通俗敎育及文藝委員會並規定每府縣必以公欵置影燈器具爲宣講輔佐品彼其學校敎育己收成效尚重視社會敎育如此至若歐美各國罔不注重實行法國常演史劇取價極廉俾貧民子弟均得觀覽以振起國民智識英國每届冬季必開通俗演說會多張影燈藉娱樂以濬民智法人受義務敎育旣畢恒組織通俗講演會影燈會同窓會靑年會以奬勵之謂之成丁敎育夫彼國曾受義務敎育者尚必益之以成丁敎育而我國成丁人民曾在義務敎育者幾何我國未受義務敎育之成下人民曾受社會敎育者又幾何法美共和國也中華民國亦共和國也國家之强弱不惟其名維其實實際之比較純在國民之程度今我國旣革新政體以與歐美强國相頡頏則安得不足進多數成丁人民之程度欲促進多數成丁人民之程度舍社會敎育奚以哉（完） 
專電 
　　淸廷將於兩日之内實行宣布遜位并降諭暫赴熱河 
　　淸廷退位後一切行政大權均委託袁世凱留京辦理 
　　袁世凱於國民會議未定之前將任淸廷副監國之職 
　　聞袁世凱被炸彈轟擊時實受重傷惟其幕中皆秘密此事（以上北京） 
　　民軍巡洋艦海容海琛南琛三艘己於十六日下午三時（舊曆二十八日）駛抵烟台 
　　民軍兵艦抵烟台時大受民人之歡迎全鎭皆懸民國新旗警察列隊鼓樂迎於海濱聚觀者途爲之塞 
　　由兵艦載來之民軍内有三百名巳由某國輪船送往登州防守 
　　薩鎭冰己由大連赴奉不日將至北京（以上烟台） 
　　浙軍粤軍吳淞光復軍刻己分道北上各將士興高氣昻皆有直抵黄龍之概 
　　女子北伐隊由光復軍李爕和司令遴選强幹堪任軍事者數十人分編臨陣補陣偵探衞生四隊歸陳畹衍女士督帶北上 
　　舊有上元縣昨奉都督命令歸併江寗民政長辦理 
（以上南京） 
[公電]  
[南京海軍部電]  
　　各報館各都督各軍政分府各軍總司令均鑒海軍部本日（十七）成立啓用印信設在南京海軍學堂舊址海軍部叩篠 
[桂林軍政府電]  
　　長沙譚都督武昌黎都督上海陳都督及陸都督均鑒咸奉譚都督寒電擬由各省參謀部舉代表赴鄂組成全國參謀部敝省贊同派本省一等參謀官崔毅爲駐鄂代表現己携隊赴鄂到時即請黎都督轉飭知照爲禱桂軍政府榮廷芝祥叩銑 
[又電]  
　　南京大總統武昌副總統上海陳都督伍外交長長沙譚都督余司令長各省都督各路總司令均鑒譚都督余司令鹽電均奉悉袁賊狡詐和議遷延居心叵測譚余兩電敝省極表同情榮廷芝祥叩鉄 
[葛店李司令電]  
　　孫大總統黎副總統黄陸軍部長伍總長各省都督各司令官淮上國民軍司令官各報館鑒頃接武昌轉廬州來電敬悉袁世凱以停戰議和爲緩兵之計欲充其軍備緩我軍心其理易明其事己見乃我當道諸公一再允其停戰要求究竟是何居心有無特别緣故實難遙揣要之欲求早日平和即須早日决戰能用最多之鐵血方能解决最後之問題若終始墮其術中恐宋襄之仁匪僅無辭以謝天下大局亦將不堪設想矣現敝處據確實諜報袁世凱在河南一帶招集捻匪三萬餘人己發給鎗械編組成軍并己派一部進佔光山宣化店等處此豈誠心議和之舉動乎况河南業己起義北數省望我軍若雲霓我若不前彼何以應千鈞一髮守敗攻成是在諸公採擇之 
 
 

Page 3

 
 
除商諮本軍各司令官外特此電逹第二軍總司令官李烈鈞叩 
[丁義華致交京電]  
　　北京美國欽使轉各國欽使鑒華人頗有建設共和政體之程度民軍所辦各事殊堪令人欽佩請將此意轉告駐京各國欽使爲禱 
譯電 
據聖彼德堡電稱西比利亞鐵路之加拉（譯音）車站現爲蒙人佔據己設立官員宣告獨立（柏林） 
　　雲南騰越英領事在皇家地理學會演說印度邊界情形謂因中國大局變遷不免稍有更動之處寇崇君演說儆戒英人對於中國之發逹雖不宜存嫉妬之心而亦不可不加注意深望從速畫淸印度東北邊界此爲與中國免去衝突最妥之計畫（倫敦） 
要聞 
[袁世凱被炸詳情]  
　　字林報十六日（舊曆二十八日）北京電云袁世凱於今日下午約十二點十五分鐘時由宫内回庽一路均有兵士巡警防護約離五碼即立兵警一人執鎗實彈並以剌刀向外氣象森然袁則乘馬車而行車窗大開故示逸豫之狀車後隨有騎馬衞隊多人行至莫理循博士住宅附近大轉灣處有華服少年三人站立道旁車過其前一人舉手一揚即見一炸彈飛出不意袁車己疾馳而過彈在車後炸裂兵警兩名立斃馬亦炸死二匹并傷兵士十二人路人三名炸聲雖不甚巨而數百碼内之屋宇皆爲震動袁世凱即乘紛亂之際令御者加鞭逸去少年隨奔入茶館之内警察巡兵追而獲之不及一分鐘又拘獲嫌疑者數人街上行人登時逃避一空兵士巡警布滿路側少年立於茶館之前左右顧視其意甚得由兵士守護之聞少年爲革命黨中之志士一直隷人二貴州人 
　　大陸報載同日北京電云自袁世凱回京後人人皆知必有不測之事故防衛從未稍弛凡其應過之路均先由兵警淸道驅逐行人今晨由宫内議事出沿東華門大街而行一路站滿兵士約二十步一人東華門大街與王府井大街交义該街商巿極盛亦站有兵士甚多袁世凱乘車前後則有步兵護衞並導以騎馬衞兵 
　　袁車行至兩街交叉之處街角附近茶館之内擲出炸彈兩枚炸裂者僅一枚登時烟沙騰起袁車卽於迷漫之中疾馳而逸紛亂約數分鐘受傷者均倒臥街上馬聞巨聲亦驚躍不己該炸彈在車後空中炸裂故袁世凱幸得脫險聞袁曾於馬車之内探首令其御者揮鞭疾馳該彈之炸雖離車僅數尺而車傷甚微 
　　巡警兵士四出搜捕剌客遇人卽拘且在附近一帶挨家搜查内有三人一黄姓來自天津一張姓一未知姓名均貴州人今夜由袁派人訊問聞三人自認行剌不諱且謂此次革命不得和平調停實由袁世凱一人梗阻之故以是誓欲誅滅其人云 
　　今夜據最確實之調查傷者共十七人兩人立刻卽死尚有十人傷勢甚重恐亦不救死者之中有衞隊統領一人 
　　炸彈製造極巧爲一長約三寸之銅管内實小彈其力極猛馬之死者三匹一即死其二狂奔數里始倒斃於路旁 
　　袁世凱爲淸内閣總理總常有暗殺之危無論滿人漢人皆謀置之死地袁亦自知身入危境故每至宫中必繞道而行且屢次易道一路均有兵士站立第每豫料其必行此道而彼乃舍此就彼且何時當過某路皆守秘密外間無從豫悉而不意仍遇此險其不死者幸焉 
　　事起之後城中大爲震動咸不知此事與議和及大局有何影響今日袁之赴宫外閭皆料淸廷必將頒發上諭宣布遜位乃乞今毫無動靜惟以意測之遜位一事無論如何必不出此數日之外淸皇族原定於明日會議此事惟旣有今日之事恐又不免稍緩耳 
　　聞袁世凱返外務部後頗有鎭定之狀且謂居此地位早料有此一事然余之志願仍不因此消沮云 
　　袁氏本寓淸外務部今該部門首己添重兵保護夜間通城皆有巡警兵士往來梭巡並撥重兵防守各城門蓋料民黨起義之期必不遠也 
　　文匯報載同日北京電云袁世凱回寓之後尚與人侃侃談遇險事故作安逸之態今己拘獲六人聞此舉全係革命黨中人所爲自東華門至外務部袁世凱庽處密布黨人約有百名之譜皆豫備相機抛擲炸彈者此次擲彈之人廣西藉陳姓聞係由肉店内擲出云 
[伍廷芳復蒙古各王電]  
　　内蒙古六盟四十九旗圖什圖王逹爾汗王卓里克圖王等外蒙古喀爾喀四部落八十六旗圖什業圖汗車臣什札薩克圖汗三音諾彦三等均鑒來電敬悉軍民起義之目的欲合漢滿蒙回藏爲一大共和國此舉並非爲漢人之自私自利起見乃欲與滿蒙回藏同脫專制奴僕之苦而享共和兄弟之樂此與滿人大有利益即如今日滿人不能貿易自由等弊將來民國何致有此制度至於蒙古若能除去苛政同享平權其爲利益更不待言故共和者非僅漢人之利漢滿蒙回藏所同利也今諸王公何以於專制之滿淸尚思擁戴於共和之民國反不贊同此誠本代表所未喻頗聞京中有人佈散流言謂民軍所持民族主義至爲狹隘想諸王公聞之致生疑慮故有此言若以本代表所聞 
　　民國成立漢滿蒙回藏一律平等確無疑義其滿蒙回藏原有之王公爵俸及旗丁口糧等必爲謀相當之位置决不使稍有向隅且國民平權將來之大總統漢滿蒙回藏人皆得被舉政治上之權利决無偏畸此皆本代表所敢爲諸王公明告者幸同扶人道同衞中國毋惑浮言自相疑貳是所深望民國議和全權代表伍廷芳鹽 
[滿奴害人將自害矣]  
　　滿親貴前聞國民會議公决政體之信卽經秘密擬定各人擔任籌欵於禁衞軍中選擇若干人編成敢死隊以爲反抗漢人之用並擬定特别奬勵優給卹養各章程以資激勸刻下此項敢死隊己經編成計有二千名之譜惟該軍隊以斯舉旣爲各王公所倡辦而又欲我輩犧牲性命其所給餉糈等項必须格外優異足敷贍養身家方肯爲之效命是以屢向各滿虜要求認輸鉅欵而滿虜慳吝性成大都支吾延宕該隊長等大憤謂諸王公欲以空談令我輩效死殊於公理未合必須另籌對待方法逼勒各王公輸出鉅資否則卽將此隊解散并聞該隊官等己製就一種新刑具其式樣與明末時李自成所用之腦箍相同將擇親貴中之有錢者擄刦一二人勒其捐欵倘仍不肯解囊則卽以此項刑具加之因此近日各滿虜甚爲恐慌 
　　又聞此項敢死隊及各禁衞軍軍官將佐刻己將諸滿虜應捐欵數分别擬定計奕劻須捐銀或珍貴物件約兩千萬元那桐須捐銀元五百萬元以上一千萬元以下其餘各王公大臣等均以供差及攬權納賄之年限爲斷大約皆在五十萬以下五萬元以上 
　　又二十日禁衞軍八營曾列隊至奕劻邸中迫令担認全軍餉糈慶爲軍人所迫無敢抗拒當經允爲徐籌妥善辦法繼又至載澤載瀾處迫令認捐謂至少亦須認捐七百萬兩澤瀾皆有難色各軍幾至用武後不知如何結局 
　　又聞此項敢死隊係由漢奸馮國璋所統刻己先撥兩營預備妥協一二日内卽當開赴湖北前敵以期與我民軍决一死戰并聞此二營敢死隊之内容雖名爲禁衞軍實則漢軍某標亦有混雜在内皆由馮國璋招致而來該漢奸尚有人心耶 
[西報之時局談]  
　　字林報云據南京電稱孫總統聞袁世凱遇險亦甚殷憂數問袁氏之安危及聞袁己安然脫生始有喜色 
　　孫總統於將來之大局未肯遽行討論謂目下大局未足云定須得北京確實電音始能宣布意見且謂民國海軍己赴烟臺以保海口俾免爲淸軍所攻此地本己歸屬民國故派軍艦前往不能指爲違背停戰之約 
　　王寵惠己履外務部長之任據謂大局此時尚甚緊迫 
　　據北京電稱聞淸帝遜位之舉須待商定退往何地歳給贍養金若干及其餘民軍提出之各欵皆有保證然後始能解决并聞袁世凱己運動某某數國公使致電本國政府探問能否由外人調停擔保此事 
　　大陸報云伍廷芳博士昨謂近日雖與袁世凱通電惟無一關涉議和問題袁曾來電責問吾軍違約情形余亦去電責問彼軍之違約惟並無重大之事件至袁謂吾軍不應開往煙臺須知烟臺久己獨立民國政府固有派兵往彼之權惟伍博士於袁世凱之遇險與議和及遜位問題有無關係不肯加以臆斷且謂尚未聞遜位確實之計畫如果有此民軍功業將大爲便利而唐紹恰代表亦謂彼尚未接北京遜位之實在消息云 
[大總統悼惜陶煥卿]  
　　大總統昨閱報章得悉陶煥卿君在滬遇害深爲痛悼除急電上海陳都督嚴緝兇手外復電浙江蔣都督調查陶君家屬從優撫恤併將其生平事實曁光復功績詳細具報以備將來編列民國國史電稿録左 
致上海陳都督電上海陳都督鑒閱報載光復軍司令陶成章君於元月十四日上午二點在法界廣慈醫院被人暗剌槍中頸部腹部兇手逃去陶君遂於是日身殂不勝駭異陶君抱革命宗旨十餘年奔走運動不遺餘力光復之際陶君實有鉅功猝遭慘禍可爲我民國前途痛悼法界咫尺在滬豈容不軌横行賊我良士應由滬督嚴速究緝務令兇徒就獲明正其罪以慰陶君之靈以洩天下之憤總統孫文 
　　致浙江蔣都督電閱報載（與前電同從略）己電令滬督嚴速究緝務令兇徒就獲以慰陶君之靈洩天下之憤至陶君原籍會稽應由浙督查明其家屬優予撫恤併將其生平之行誼光復之勳勞詳細具報備付將來民國國名切切總統孫文 
[甯垣新紀事]  
　　前湖北代表王正廷君係浙江籍己由浙江舉爲參議員前江西代表趙士北君係廣東籍林森君係福建籍亦由廣東福建兩省舉爲參議員 
　　總統府前日派邵逸周劉貽燕兩君監修勸業會塲各館房屋一俟竣工各部總次長即當遷入辦事 
　　陸軍部總次長本擬即日閱兵以别優　嗣因軍隊服裝未能一律殊不雅觀暫行作罷十四號己通知各軍隊矣 
　　江蘇援鄂第一鎭黎天才統制早己率軍赴鄂留寗曾蔣兩管帶專待槍械再行出發前日顧復生君向滬軍都督府領到槍彈甚夥刻己到寗明日即乘招商局輪船赴鄂 
　　今日粤軍在鎭江招來年壯貧民數百人略加訓練即行北上聞此項貧民專備運送輜重並不令其接仗以惜生命 
　　二十八日下午二時假下關商會爲徐伯蓀（錫麟）陳伯平馬子彞三烈士開追悼大會計到會者一萬餘人左　徐烈士靈柩右爲陳烈士靈柩（馬烈士靈柩己由該家屬領回）先由孫俶仁先生報告開會緣由次有敎育總長蔡鶴廎詳述徐烈士生平歷史分三大時代（一）研究科學時代（二）預備革命時代（三）實行革命時代洋洋數千言激昻慷慨聞者爲之墮涙并謂北虜未滅辦事諸人宜志在遠大萬勿自相軋爍致負烈士殺身爲國之志再由盧臨先先生述陳馬二烈士平生事蹟亦極感動旋衞戌總督徐固卿及劉性初先生林素皚女士等相繼演說畢均脫帽行三鞠躬禮奏軍樂發引繞道下關直至車站暫停彩蓬徐總督代表大總統致奠并讀祭文繼以痛哭黄克强總長朱介人統制林女士等分奠畢乃將靈柩送至車上鼓樂致敬旋卽開車 
[四紀江北籌欵情形]  
　　江北財政總長陶思澄君至滬寗等越籌欵屢志前報茲悉陶君於初三日往晤江蘇民政局長李公歷陳江北困難及地方重要情形力懇李公設法接濟李公卽請陶君開具節略代呈陸軍部黄總長黄總長旣得節略又得江北蔣都督來電遂復電允撥二萬金己由蔣都督派員領解運回淸江惟陶君以焦慮咯血迄尚未愈遂派秘書員張君炎再謁李民政長求其協助李總長前己商請陳都督允假二三萬元今以江北困難己逹極點遂復申請陳都督於十七日先撥二萬元交由蔣都督委員收解以濟眉急而陶總長則終以事煩身弱仍請辭職茲將其致參事會辭職書附録於下竊念思澄質本凡庸謬承推舉蹄蹶駑胎之馬不任驅馳支離偃蹇之材難中繩尺徒以時艱孔亟非國民假安圖逸之時大局垂阽正男兒嘗膽臥薪之日所以勉行担負未敢固辭殫茲方寸之愚忱竭其毫末之微力冰霜時懍隕越堪虞兩月以來幸無貽悮在思澄初意原欲與諸君子共圖終始無憚艱危即有災害之加亦非思澄所懼無如今日之事瞬息推遷不可臆測財政之困難己極事機之變局方來三人成巿虎之謠萬里有明珠之謗江北寃抑想早在諸公洞鑒之中無待思澄贅述思澄自至滬以來奔走呼號棘心蒿慮聘顧問以備諮訪招華商以鑄銅元又歴具節略具述江北艱窘及地方重要情形呈於大總統黄總長莊都督之前且面謁大總統力求接濟此月餉項可以無虞竊維鰲戴三山蟻駃一粒各盡共全力之所至不責其功效之懸殊今日者思澄之蟻力竭矣即碎思澄之首無補於江北之同胞析思澄之軀無濟於軍需之萬急旻天號泣何處求生九地冥沈自然噀血用是敢告不敏敬布下忱伏維諸公俯察苦衷聽其辭職趣舉賢能以任事誓當奔突而來歸敢有虞心矢如皎日所戀戀者思澄與諸君子周旋數月匡翼多資更當江淮殘破之餘適值元氣彫傷之後思澄同爲人類亦具天良苟有纖介之熱心忍舍諸公而决去第昔日所以勉允担任者一時之熱血沸騰遑顧當前之利害今日所以决然辭職者軍餉之來源己竭恐妨大局於將來情有可矜事非得己書空咄咄雪涕浪浪不勝眷戀之忱無任慚惶之至臨去哀鳴惟諸公鑒而念之幸甚 
淸談（東吳） 
　　使宣統帝而果能遜位則淸太后可謂知機者也夫我民軍抱人道慈善之主義以改革政體爲主歸果使滿人能解此意同享共和則我民國政府方尊之重之愛惜之優待之不暇而何有於仇敵若必恃袁世凱爲長城甘以一身爲十七省民軍之的一旦兵臨城下且身命之不保何優待之可言即幸而袁世凱之魔力足以攝取各軍隊使之出死力以盡愚忠然此亦袁世凱之利而非汝滿廷之利也肘腑之下處處皆伏危機司馬之心人人皆知有異斯時欲投民軍則不復能容欲依袁氏則身且不免而於是滿人處於進退失據之地位矣孰利孰不利滿親貴盍一圖之 
　　吾故日使宣統帝而果能遜位則淸太后可謂知機者也 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[趙爾豐授首記]  
　　趙督授首淸川督趙爾豐於十一月初三日經軍政府擒拿正法於皇城内明遠樓側人心大快署内所有趙督各均均經軍政府查抄由尹都督率軍隊將趙督首級傳示各街行至走馬街突有剌客自某舖放銃尹下馬避之幸未遭害只擊斃排官一人黄馬一匹當將該剌客拿獲方地正法查川軍政府擒斬趙爾豐之原因其最要者爲以下三種一因十八之變實由趙督作俑（見下都督示）一因川人獨立後趙有信寄邊務大臣傅華封駐藏大臣聯豫欲調西兵來省以禍川人一因路事風潮趙督妄殺無辜以致川人妻離子散家破人亡者不知凡幾 
　　舉事情形初三日軍隊圍攻趙爾豐時從南門城樓放大砲將打金街民房火神廟屋宇三聖街樹木轟擊傾倒幸所傷只數人有多數軍隊嚴守舊督署附近各街均將栅欄緊閉於栅外席地而臥防趙督之逃出也各軍皆舉銃作放擊狀各街居民不免驚懼幸不多時即就擒人民乃復安堵從此川省無虜患矣快哉 
　　都督文告都督示云十八之變趙逆作俑今日就擒謝我萬衆漢業光復於茲鞏固七千萬人謠言勿動又示云捕拿首要慰我萬民爾豐諸兇業己就擒逆黨解散謠言休聽漢業己固其各安生按此係倣照七月十五趙爾豐之告示也猶憶趙示原文特録於此以供一快趙示曰只拿首要不問平民首要諸人業己就擒餘己解散謠言勿聽諭爾居民其各安生又示云誅戮趙逆萬衆歡迎闔城居民業己安定暫閉城門以防餘燼城外同胞務宜靜鎭又示云捕拿爾豐放用子彈恐有飛子誤致爛糜或毁房屋或傷體幹赶緊查實申報到案酌加賠恤以救災患特此佈告從速舉辦又示云逆首正法不許株連藉故搜殺嚴辦不寬又示云照得趙爾豐業己正法固由軍隊之振奮亦我同志軍人告厥成功之日也乃聞有假冐同志軍人藉故槍刧殊屬不法己極如敢故違著照本日緊急命令辦理切切此示又都督緊急命令云（一）藉故殺人者斬（一）無故擅入民房者斬（一）擄掠民財者斬（一）放火者斬（一）擅造謠言者斬軍政府文告云爲通告事查逆賊趙爾豐前任永寗道時慘殺無辜怨聲載首及其督辦邊務草菅人命使藏民離心交涉棘手西陲搖動厥罪尤深祗以朘削民膏賄賂權貴遂膺四川總督之任虐政四布民不聊生今年五月蜀人以爭路之故號泣請命内而各省同胞外而歐美諸國莫不同聲哀痛乃爾豐毫無人理冥不動心且搆成七月十五之獄我同志會代表諸君同時被逮幾罹虎口自時厥後省外軍民血戰不絕白骨撑拒閭里爲墟爾豐及其奸黨方且私造種種證據人人自危朝不保夕天佑皇漢鄂軍倡義宛平底定爾豐迫於大勢倉皇去位尚復擁兵自固隂爲鬼蜮遂成十月十八之變縱其部曲肆行刧掠公私財産蕩盡無餘滿目痍瘡慘不忍覩爾豐尚敢召集散卒徵調邊兵謀爲兇逆幸賴人心思漢不爲動搖義師雲集壯士誓死我軍政府危而復安爾豐仍盤踞舊署徘徊觀變散布謠言使民驚疑其居心實不可問軍民人等皆謂爾豐一日不去川人一日不安本軍政府誠恐兵戈一動傷及無辜未便輕率散其死黨喻以大義皆解甲而歸遂發兵分道掩捕逆賊爾豐於 
　　十一月初三日就擒即時正法傳首示衆我川人大仇己復大患己除我大漢基業亦己完全鞏固望我軍民人等各安生業母或驚擾是爲至要特此通告以快人心 
[洛陽滿官肆虐記]  
　　淸河南府啓綏平日昏庸貪鄙劣迹己難殫述近兩月來因悮生疑因疑成忌預存一漢人排滿之謬見遂肆行其以滿殺漢之惡劇洛陽令龐烱明尤河南酷吏之魁乘此機會大逞屠殺手段以獻媚長官冀得一遂其升官發財之私願茲就最近調查其尤慘無人理令人髮指者約有數端 
　　本月十四日一村民入巿偶以白巾抹額隊勇以爲形迹可疑即行逮捕旋遭殺戮非惟口供全無亦且姓字莫曉嗚呼寃己又郜家莊有馬香者爲人傭耕歳晚旋里腰纒不及十貫途遇哨兵詰何自來意在攘奪其資香以傭資艱辛靳不肯予遂被陷置大辟又六十老翁南大定鄕里素稱長者正在别墅灌園忽被縣勇逮捕其子痛父無罪被逮涕泣追從被縣勇一併刧至野寺私箠數百經人賄懇始允釋放而其父竟以寃誣死當南氏被逮時里老具狀保釋者至五十紙守令概屏弗納更欲株連具保之人夫該令旣大逞淫威則其兵役必更多方敲詐遇有家資殷實而素行良懦者率硬指爲窩主以恣其掠奪有金生炳光者累世讀書家資充裕該守令誤聽仇家扳誣於本月十七日下午竟以兵圍其宅適金生客遊未返乃下令將其田産抄没居室查封且并逮其弱弟欲加駢誅經衆紳耆緩頰始准從輕監禁是案戚　故舊遭牽連者不下十餘家而以徐蔡兩姓爲尤慘其與金生案同時發生者則有洛城東關大石橋亞鉛鑌鐵舖某甲以與人傳述潼關一帶淸軍騷擾情形遠不及民軍之文明乃一言失檢全家被抄身遭禁錮坐待刑誅嬴秦之偶語罪人於今又見矣又白磧村民白復公者本係地痞拿獲後審訊同黨伊卽指扳伊仇家鐵石街居民趙松當經縛獲並未研訊即同行正法趙白兩家曾以私怨搆訟有案可查乃該守令任意殘殺並不查其舊案遂至同遭駢誅抑何其淫刑以逞也又鄕人李魁元者本一老學究案置飲冰室自由書一册被陶令隊勇錢得勝瞥見即指爲革黨大肆咆哮經旁人排解賄以銅元二千五百枚始允免死又飭令陶之縣捕赴洛南巡緝該捕至李家樓村任意捕拿平民二十人當塲格斃歸上首功噫河南同胞屈服於滿淸酷吏之下安得弔民伐罪之師迅速掃平其逆氛也 
[湘都督消除會黨之文告]  
湘軍都督譚示諭云照得民軍起義天與人歸皆賴我黄帝神靈及我同胞協力以有今日現己籌備北伐直搗燕巢大漢河山全歸故主亦指顧間事耳惟是外患不難剪滅而内地宜保治安士農工商自應各守秩序俾行者奮志從戎專心赴敵居者輸金助餉襄助膚功無如民智尚未全開外縣時聞搶刦不曰土匪爲害即曰會匪同謀本都督細察案情周諮底藴不論彼匪此匪之名目祗論是匪非匪之行爲如果安分營生即從前會黨亦不追究倘或所謀不軌即原非會黨亦應嚴懲嗟爾愚民同係漢族何苦自居匪類不知勉學善良蓋前日滿淸時代刮削民膏致編氓生計艱難不免有干犯名義之舉動法雖難宥情實可憐現在滿奴待斃大漢復興將來政治改良自必同享幸福凡我族類急應同歸正軌痛改前非此本都督之朝夕所深盻望也尤有進者查會黨初立之始係漢族淪亡之時明末有義士七人結會聯盟誓願不降滿賊迨至第五第七被害其餘五人逃在江湖永抱種族思想不勝故國之感嗣後江湖豪俠相繼相因派别支分黨徒繁衍揆其恢復漢族之本旨此心此理盡屬相同茲值大漢鼎興心願旣己成全目的又經逹到所有洪江會哥弟會以及三把香所發生之富有會大擺隊鐵擺隊十字會兼未及指名之各種名目馬元帥大元帥坐堂陪堂等項諸名稱無論發源於何時布散於何地均應自行取消以符恢漢之本意願爾等深明大義不蹈非爲倘或自外生成仍然結黨成羣作奸犯科顯係甘心爲匪擾亂治安則惟有立即嚴拿儘法懲處以整風俗而正人心（下略） 
[贛省要聞一束]  
　　鍾震川之罪狀萍鄕知縣鍾震川種種不法人民忿極該處衞戍司令部當即電禀都督略謂萍城自推倒胡謙後居民安堵草木不驚地方人民同聲歡舞劣紳鍾震川不顧大局私約保安會要求湘軍來萍希圖恐嚇　復縱民圑攔路搶刧解餉兵士槍械銀錢衣物殺傷兵士數人設局私賣軍裝軍械搖惑兵心幾至激動衆怒知縣楊焜撤任暫由典史王存忠代理該紳竟敢假電自舉迫奪印信藉勢魚肉鄕民道路切齒且假鈞府命令擅殺胡淵以致各處洪黨思動上栗劣紳劉淸泉現聞又將效尤將來結局地方必被糜爛現在湘軍偵察實情一律撤去地方十分安靜惟萍鄕知縣萬難任鍾震川竊位致兵民忿激釀成大變云云詎鍾得訊後即携帶丁款棄印潛逃聞刻下正在派員緝拿 
　　賀贊元之把持贛省臨時議會業經成立惟各職員以政事部長賀贊元把持政柄破壞共和電控不認當時南昌電局按電不發後經臨時議會派人交涉始言賀部長面諭所有關於議會電報概不准發等語衆心因之益忿己於十號在諮議局開譚話會函請賀部長到會終不一至現各職員預備正式公事擬訴諸中央政府惟馬都督現在回省調處此事或可免出絕大風潮也 
　　劉懋政之出防九號南昌軍政府據九江司令官朱漢濤電稱接皖北確實急報朱家寶率兵十五營到亳倪嗣冲迎之入頴張勳駐宿又分兵擾淸江等語議和期内諸賊舉動若此顯係藉議和緩我之師兾佔長淮請速籌方略飭北伐聯軍會合戰地備攻云云馬都督接閱後當經會商高等顧問官吳介璋布置軍事預備添兵防皖並飭交通局火速派輪往潯裝運劉（劉懋政軍）軍不分晝夜到皖防堵 
[蒙化兵亂紀聞]  
　　蒙化自奉滇軍政府電諭速辦民圑城中卽募兵二百名槍械尚足敷用鄕間正值籌辦之際忽有警信謂騰永亂軍有凱觎太和蒙化之意鄰近皆有戒心民間則更惶恐幸榆軍紥下關合江一帶防守甚力且奉軍政府命欲招撫該黨使爲我用曾命周華馬明遠到合江與之交涉詎該黨首陳天星頑强不服自命名曰國民軍内藏盜賊之心外假仁義之名值榆軍於九月晦日退紥下關該黨即乘虚竄入蒙化十月初二晚歇大倉民戶雖甚驚懼但見其惟住觀音寺自治局及二店内未曾騷擾居民衆亦安之其人數不過二三百名彼則虚張聲勢謂有數千次日即陸續入城城紳不允其入羣往阻之該黨不聽竟一閧入城直近廳署林倅志恂聞風而逃該黨未即休息卽亂放空槍向天轟擊圑兵早己預備一聞槍聲即四面合圍開槍相擊互有死傷該黨器械不敷相持未久卽爲圑兵擊敗紛紛逃散圑兵又將廳署放火焚燒該黨乃全行逃散事定後各紳以官走無主卽派人四出尋覓聞林倅初逃至彌都繼至大理廳紳凑集旅費專人前往迎接云 
[蘇屬變通收租之手續]  
　　民政長宗加彌己於二十六日在全浙會館接印任事以本年各鄕農聚衆抗租糧無所出擬卽變通辦理商請各業主設立公司所有熟田應完租籽從寬酌予减成統由公司征收徐去征收公費外以一半扣抵糧賦一半綸還業主聞各業主以如此辦法聊勝於無業己公議允遵不日卽將設局開征矣 
　　蘇屬鄕民抗租經韓寶二委員前往勸諭各情迭記前報茲悉該委員向各鄕再三開導後並發簡明告示略謂各鄕民旣願捐助軍餉何妨即行照完租米軍餉漕糧租米三者相同無分彼此云云故各鄕民等己有允認完租者然只允每畝一元之數旋經各委員返省禀復後經各棧主會同紳士連日在元妙觀財神殿内籌議辦法聞己議定漕糧租米軍餉三者併爲一事城内設局三處官督紳辦每局由民政長委員督同漕書人等設櫃征收各業戶等亦帶同帳友到局經理聞每畝收洋一元二角以五成歸業主四成歸官以一成作爲經費並另行擬定由帋式樣送由民政長加印分發日内正在籌備一切大約出月初五六日即須開辦云 
嶺海新潮流 
[潮陽]  
　　潮陽參議會於元月七號（卽十九日）開慶祝民國新大總統曁改用陽曆大會是日各界到者百數十人環觀者如堵三句餘鐘開會周君學陶宣布開會事由後即一齊脫帽歡呼中華民國萬歳孫大總統萬歳聲大如雷次宣讀蕭君鳳翥趙君琛璧祝詞次梁政長劉大使黄區官張巡官許議員等相繼登台演說大意以孫大總統二十餘年艱難締造今日始得使我四萬萬同胞脫離專制共享共和現在虜廷未覆百廢待舉凡屬國民應如何慷慨從戎踴躍輸將以盡份子之職務切不可互存意見稍有自私自利之心致種成惡果云云演畢俱掌聲如雷人人眉飛色舞繼而大敖爆竹搖鈴散會 
　　惠州廣州陸軍步隊一標一營方管帶到惠州招兵十一日該營營弁楊濟霖謁見鎭守府林激眞往招駐府城三江書院之第二營民軍詎民軍部長鄭某堅持不肯彼此齟龉繼而用武竟將楊濟霖及偕往之親兵兩人拳毆一身楊等奔回告知鎭守府即多撥兵士往拿其人楊率勇復往時甫入其門彼竟放槍一排楊即傷及腰背登即抬回紅十字會療治所救治諒無大礙隨楊往之民軍炸彈隊開花砲隊共千餘人因大怒放槍連向轟擊第二營被斃兵二人斯時聲勢洶洶兩城沸動商舖俱閉門城門亦嚴守迨至將晚始行停鬥十二日由城中各界從中勸導此事雖息但爲首滋事之民軍仍未緝獲現鎭守府林激眞以民事暴動其旅長陳亦喬雖因公出外亦難辭咎查肇事民軍實係第一營第三部其部長羅獻琛己聞風遠遁現責陳旅長查緝務獲懲辦云 
 
　　梅州梅州（即嘉應州）三點會黨於元月初六（卽舊曆十日）下午該會黨統率多人往黄塘德國敎堂勒令守兵繳槍（該處敎堂司令處曾派兵一排守衞）被奪去槍二十餘枝隨揚言當於下午三點到司令處勒繳槍械一時全城虚驚至初七（即十九日）復揚言當到東校場勒守兵繳槍（東校塲之武廟司令處亦派有兵駐守）於是巿面人心愈慌各城門均關閉北門閉城時門役方舉拴槓值會黨數人至突拔刀加其頸喝阻故北門獨開至下午三點一時該黨尚無舉動而東校場守兵三人欲入城由東街至南門適某店放槍一響城下守兵誤爲會黨至即由城上開槍轟擊共傷四人三人爲東校場守兵一爲路人幸所傷或在右手或在足股均尚輕微不致命該兵本爲防營反正者回校場後全營譁噪以爲守城兵歧視旋司令處參謀李公敏急往安慰并給醫藥費乃始安息聞該會黨係在上巿十甲尾黄姓某屋爲駐紥所除拜會歛錢外尚未有搶掠等事而所出告示傳單多指摘司令處措施不當欲奪而居之司令處總指揮曾君勇甫及參謀長鍾君辟生自舊曆初二日事後先後離州現由李公敏廖叔唐李思唐諸君主持財政竭蹶於該黨拜會日盛曾不過問至初七（即十九）早李等亦束裝欲去嗣西門外各商號三四十家出而挽留顧全大局并允擔任三個月兵餉乃不果行是日下午本欲派兵搜捕會黨適南門誤會傷兵事乃中止而會黨卒無舉動或謂己解散云 
[浙軍扣留軍火之交涉]  
　　日前浙路南星站查獲快槍二千九百餘支子彈五萬粒業經二標營禀明都督運儲軍械局全數充公現聞紹軍分府王都督以此項軍火爲防勦土匪保衞地方之用雖無護照亦何得恃强扣留迭向軍政府嚴電詰責措辭異常激烈即經參議部秘密會議咸以北虜方張正宜和衷共濟同仇敵愾萬不可再起内訌致釀兄弟鬩牆之釁當請蔣都督親赴上海面商王分府和平解决聞王君宗旨堅定必欲索還原械否則當以武力一决勝負故蔣都督左右爲難且此事正在磋商突然發現陶煥卿君被刺事均疑與此案關係黨員異常憤激連日人心惶惑謠傳紹軍擬分兩路一出臨浦一渡西興會師決戰因之省城異常戒嚴云 
 
 

Page 7

 
 
[江北又苦匪患]  
　　揚屬寶應縣地方自光復後人心尚未大定而該處素爲帮匪廣聚之區遂勾結張勳敗兵乘勢擄搶如東南鄕天平莊下蕩沙溝遂陽等處被其蹂躙者不一而足然其初猶在鄕村僻地行之近日乃有兵匪二百餘人在寶應城北一帶日夜搶掠居民臥不安枕紛紛遷逃城内各店自二十二日起一律閉巿各城門亦緊閉三日幸經淸江蔣都督聞信立即派兵到寶會同該處保衞兵士四面痛勦匪始逃竄棄下軍械甚夥並獲匪十餘人護解至保衞總局由局長禀准蔣都督於二十五日一併槍弊一面出示安撫良民民咸德之 
　　又聞海州宿遷一帶近有土匪嘯聚勢甚猖獗海州附近各巿被搶一空現經淮北定字營管帶賈泰光終日督兵與匪鏖戰於山崗嶺城間斃匪無算又限各匪於三内將所得之贓物星夜交出儲置街中待失物之家認領然後再往各家搜索如有贓物即將家主正法並派兵四出緝匪日殺數十餘人匪勢乃衰地方幸得稍靖矣 
　　高郵北城外惠某旗籍也曾任某處知府蓄有贓銀甚富方民軍起義時曾有人前往勸捐兵餉並許以擔任保護而惠某以宦囊蕭瑟爲詞一毛不拔詎十一月二十五夜忽被衆匪刦失金銀飾物約值八千餘金惠不敢控訴惟自恨晦氣而己 
[南昌裁撤子口稅卡一覽表]  
　　贛省日前將南昌子口稅卡裁撤十處茲特彚録如左 
　　一樓前子口此處與滁槎分口相距五里無庸另設一王家渡此處與樵舍分口相距不過二十里無庸另設一瀘洲子口此處與樵舍分口相距四里無庸另設一幽蘭塘子口此處不通大河舟楫往來甚少無庸另設一義寗州城門旱局四處查四局歳收約二千餘除開用外每年解欵不過數百千若全行裁撤所有貨物仍在義寗橋頭納稅橋頭之稅每年可加一千餘金於稅權實有裨益一老鸛嘴子口上有涂家埠卡下有樵舍卡此處應可裁撤一巿　河子口及將軍渡子口查此二處專爲豐城南昌而設兩縣並無大宗貨物由該卡經過春水通舟時不過三四個月過此則河水枯涸無河可通且東有謝埠西有巿　南有李渡北有省城此二卡均可裁撤一瑞河子口查此卡係巿　對河上有高郵巿卡中無分河及大商埠亦可裁撤一省城各門查驗所各門查驗所本爲稽查商貨偷漏而設民間日用買賣細微之物原所弗計乃近來各門巡丁雜役雖肩挑背負零星小物亦必訛索以充私囊流弊太甚應請裁撤一石灰窰旱道分口章外安濟渡頭旱道分口并無委員駐局全係幕丁盤踞渡頭任意訛索零星小件斗粟尺布無不留難需索飽其私囊應請裁撤 
各省通信 
[蘇州通信]  
　　軍界近事蘇軍統制劉之潔前日接奉陸軍總長黄電飭將蘇軍二三四各標營一律開赴金陵以便會合編成一師圑其駐寗之選鋒隊二營調回蘇城等因劉統制江蘇省第三四兩標係巡防營改編甫經歸併成標尚未完備爰擬將第二標各營開赴金陵與在寗之第一標合成第一協聽候調遣業己電復黄總長查核所有第一協協統本係劉統制兼理現因該協將開赴金陵經劉統制派委第一標標統朱熙升充所遺標統缺委該標第一營朱管帶升充己分别委在 
　　水師出巡統領飛划水師全軍鍾君鴻鈞以吳江震澤各地方各鄕民聚衆抗租迭滋事端經各業戶先後呈奉都督府訓令飭營前往梭巡彈壓特於日昨帶同本部師船開赴吳江崑山一帶周歷遊巡 
　　祝典紀盛陽歴元月十五日爲恭賀中華民國成立大總統受任曁補祝紀元元旦之期先由代理莊都督預飭在府頭門内外多紥五色綵並遍懸大小燈籠以備屆時各界齊集慶祝是日大小文武各衙署軍營均懸國旗燈綵停止辦公一天蘇商體育會第一二三四各支部均於本部辦事處紥綵懸燈由正副幹事各職員同各操員於上午排隊先至蘇商體育會會集由總會分别每支部各送綢大旗兩面下午各操員分别排隊提燈至都督府又東吳大學堂及宫巷敎會紅十字會各學堂及各路民圑亦均出隊提燈傍晚各隊均齊集都督府大堂莊都督親出與各隊行慶祝禮是時萬燈畢集歡呼之聲若雷觀者潮擁迨後各隊即出轅遊行街巿至半夜始各散歸元妙觀前及中巿閶門一帶紅男緑女擁擠觀看頗爲熱閙而爆竹之聲亦通夜未絕洵從古未有之盛舉 
[杭州通信]  
　　禁止彩票吳淞光復軍因北伐需餉發起彩票擬分銷杭州一事前己照會軍政府提交議會致杭屬票僧舉國若狂紛紛運動茲聞政事部長褚輔成力持大體决定從嚴禁絕本日己札飭巡警總署略稱頃見吳淞軍政分府籌辦助餉處告白内載發行助餉奬勵劵並於杭嘉湖蘇松設立分辦處等語查光復軍起伐北援鄂餉需浩繁籌募方法自應多多益善惟際此維新前淸粃政亦萬不容踵行留污民國貽笑隣邦此項奬勵正副劵核其性質實與前淸籌餉籤捐彩票相同以多數人之資財供少數之倖獲尤與孫大總統宣言民生主義大相背謬如此等弊政而可加以助餉之美名則將來無論何種不法行爲亦俱可藉助餉美名以脫法網尚復成何政體豈有民國維新而可容是合札該署長通行各屬一體出示嚴禁行銷其己設分辦處者即行飭警勒令封閉並隨時嚴密稽查母稍庇縱 
　　密告漢奸前淸知府强運開本係全浙紅員宦囊豐富此次民軍光復因查得該員經管營産交代未結奉飭拿辦並將住屋什物發封嗣經財政部查明該員尚無吞欵情弊己消釋嫌疑近忽有人告密謂强某近日通同各處逃官秘密運動等懚故前次發封房屋箱籠等件己由政事部命今暫時不准啟封發遠並照會財部核奪施行云 
[揚州通信]  
　　軍政分府徐君寶山因揚州當江淮要衝時虞伏芥竊發己將招成之軍隊編爲十五營計懷字六營禮字六營水師三營駐守揚州以資保衞 
　　北伐軍總司令徐寶山君以北伐出發在即大局雲集耳目難周是非特設機關不足以維秩序現擬組織臨時憲兵明定專章切寔稽查俾各營有所遵守 
　　揚州北伐軍計共一標昨由米君占元統帶赴浦住十三協舊有之營房兵士一律不准進城聞米君蒞浦後己往見蔣都督說明來意並商議北伐之計畫 
[松江通信]  
　　松江民政部奉到蘇都督頒發府令第三號並華亭民政長印信一顆謝民政長遂出示布告略謂蘇屬同城州縣均己裁併松地亦應照辦此後婁縣事宜應歸華亭民政長一體辦理 
　　二十七日午後松軍中有熱心兵士結伴至大街閙巿中見途人有背垂髮辮者卽突前强迫剪去於是有剌傷頸項者剪破手指者客棧主吳姓更因此而遺失銅元小洋等物於傍晚時走訴軍政府商會員紳亦以風聲傳布鄕人裹足於商業 
大有影響函請軍政府加意禁約 
[紹興通信]  
　　紹興軍政分府以餉需浩繁擬收餘姚棉花産　稅及落地捐以資補助業委朱某就原有竹山卡繼續抽收該邑商人以去年大水爲災木棉收成歉薄姚民之生計己窘若仍設卡抽捐不惟與裁卡免釐之原抵文觸且竭澤而漁民力實有未逮日前具禀軍政分府請收回成命以符原議茲將其禀文録下（上略）棉花向産姚北沿海一帶原爲出産大宗姚北之民賴以爲生今庚六七月間風雨爲灾海水漫溢以致將收之木棉損失殆十之七八饑民嗷嗷需賑款絀間有少數出運不過殘筋剩骨稅欵之微可想而知况旣名産地稅自當就産處設一徵稅總機關庶克有濟今竹山港在縣治東郭寗紹水道所經爲滿淸設卡抽釐適宜之處距産地五六十里鞭長莫及名不稱實今朱委在竹山港設局實爲暗收釐金地步落地捐名目係專指洋貨而言凡洋貨在海關報入内地徵收半稅給予運單經過釐卡騐單放行不再抽收待貨落地（卽到地）將運單繳由末卡轉繳海關以資存查酌收落地捐藉以辨别是洋貨從寗波入口運銷紹杭各處其在餘姚落地者能有幾何所謂落地捐者卽盡數充該卡辦公經費恐亦不敷尚望其接濟餉需耶愚意以爲釐卡均巳裁撤如欲抽收是項落地捐宜在海關側立一總局洋貨進口即抽是項損欵捐欵數多辦公費省計無愈於此者至於釐捐卽百貨抽釐之謂凡本國土貨營運各種植物類海味類製造類工藝類即至器物之微亦必重疊抽收滿淸秕政莫此爲甚所以民軍倡義痛除釐金都督亦明示蠲免耳蓋稅法爲統一體制捐款爲補助經費性質截然不同旣因濟餉起捐不得己取之於民必須議會協贊另設監督機關務使涓滴歸公方可開辦此爲文明各國通例今不聞有此種種之手續而朱委來姚貿然繼續開辦竭小民之膏血供貪吏之慾壑實際上究有幾何百弊叢生莫可究詰商等目擊情形未敢安於緘默爲此瀝陳顚末仰祈立飭照示免釐絕弊混而惠民生不勝感切之至再以上條陳如可採擇芻蕘亦祈裁奪施行以符通省舊設釐卡無一留存之統一辦法不勝幸甚 
[厦門通信]  
　　學生助餉厦門北伐軍己組織就緒惟軍餉軍械需欵浩繁某志士因於十九日在大校塲開運動大會發售入塲劵並售洋酒水菓報紙各物計是日共售洋二千餘元悉數捐助北伐軍餉云 
　　歌妓助捐厦地財政十分困難加以十月份兵餉尚未放給愈形其急道台派人分投勸捐應者寥寥現由堂班歌妓周金鳳發起邀集妓界在茶園演戲三天二十四起二十六止得資悉捐助軍政府吁妓女如此彼守財虜可以興矣 
[南昌通信]  
　　南昌省城於十一月二十日舉行慶祝總統提燈會是日下午六鐘各公圑指派之人携帶提籠齊赴高等學堂會合傍晚時堂内燃放花爆一時火樹交輝星光燦發首由軍樂隊出發再由軍政商學報各界四十餘圑二萬餘人此次齊集各提一燈沿湖迤邐而出逾二點鐘久前排己至二郎廟後列方始出盡一線火龍蜿蜓五里之遠夾以各圑旗幟飄揚招展備極美觀其遊行地點一依前日指定直至十鐘方抵軍政府内傾城士女空巷往觀幾無隙地而秩序嚴整毫無喧雜爲江西亘古以來未有之盛事亦奇觀也 
本埠新聞 
[陶煥卿被剌三誌]  
　　會稽陶煥卿君被人槍擊害命詳情己迭紀前報茲悉滬軍都督陳英士君除分電各省一體嚴緝外因恐兇手匿跡租界特於昨日移請英法公廨轉飭捕房通飭中西包探恊同查緝務獲正兇訊明澈究 
　　陶君之靈柩現己由醫院舁送斜橋浙紹會館永錫堂後廳暫厝旅滬同鄕擬擇日開追悼大會以誌哀思 
[朱子謙死裏逃生]  
　　皖軍敢死隊書記朱子謙因帶鉅欵來滬購辦軍裝被同伴之李德標等誘至閘北僻靜處連擊六槍奔回四馬路鹿鳴旅館内圖取財物而朱則未中要害一息尚存經四路分局巡士查見回禀局長立飭偵探隊長仇金水報明老閘捕房協同西探至旅館内當將李等拘獲解奉公堂訊判解送民政總局訊辦所有軍械及大小寶銀八隻現洋四百餘元　存捕房在案茲悉朱傷勢平復投局求究昨經民政總長特派偵探隊員倪順泉持文投廨請將所存捕房之軍械等物帶回給領關讞員商之英康副領事諭候飭知捕房將各物檢齊准予帶回 
[迎接烈士靈柩]  
　　死義先烈士徐錫麟馬子尋二君之靈柩己於前晚由寗運送來滬昨日上午十時民政總局即派馬隊警衞隊各區區長亦親率巡警一排及光復軍衞隊商圑等同往車站將二君靈柩護送至新閘橋西光復路水巡碼頭換裝小火輪船運往南巿起岸開會致祭然後送回浙江原籍安葬 
[周福元陣亡噩耗]  
　　閘北商圑會會員周福元曾於八月間前往武漢投効民軍現據會員張錦成赴會報告謂周君己在漢陽陣亡家有老母現住海寗路淸貧異常凡吾同志應開追悼會設法佽助以慰忠魂云云沈錢二會長允派調查部查明核奪 
[陜西民軍保誮外人之周到]  
　　陜西民軍統領張鳳翥君因旅居陜省之各國敎士商人甚多恐有疎虞特派王長春介秉魁二君將旅陜英美德瑞瑙等國敎士白錦榮德祝封滿擬等四十四人又日本人飛松常盤君等十八人給發川資並給洋槍十桿子彈三百顆於舊曆十月十三自由陜護送起程經過西安由龍駒寨往老河口至樊城旋由沙陽到漢口卽經王介二君投文中央政府外交部禀知到境卽在漢口安置敎士六人尚有五十六人由該部發給由鄂赴滬川資洋一百一十元仍令王介地君護送來滬計程四十一天己於本月二十五日到滬由王君將各敎士洋人分别送交各該國駐滬總領事署代爲安置並請遣送囘國一面由王君將護送情形禀知伍廷芳君請爲查照 
　　又悉美國敎士白錦榮君之夫人及女公子二人與講道之王先生等五名另有瑞典國敎士三名於陜省起義之初被匪傷命亦經王君長春禀請伍君核奪 
[水火旣濟]  
　　法界自來水公司之水廠係在南巿蕭家厰地方茲因斜橋迤西由徐家匯路至羅家灣路直逹寶昌路西口所埋水管過小出水不暢業由該公司禀准法公董局即在以上所過之路換裝大號水管業己開工並在　家灣馬路之口另建大水亭一座一俟該處一帶水管埋竢再須接裝自來火管因羅家灣馬路由徐家匯路至斜橋一段晚間並無路燈行人不便是以擬由斜橋折回由西門接至方浜橋爲止以便與法界之自來火管接通 
[整頓路政之手續]  
　　滬南高昌廟一帶淸道事宜向歸巡局經理污穢不治徒縻捐欵現經巿政廳淸道處范君查悉急謀整頓刻己先撥工人數名在該處掃除一切並定於下月起添用淸道夫役多名分段打掃其舊有三義捐名目擬改爲南區月捐聞己與警務長區長議妥即須實行 
[保護淸潔所之文告]  
　　民政長吳君出示云准巿政廳呈稱竊淸潔所事宜定於隂曆十二月初一日卽陽曆正月十九日開辦業經呈請出示曉諭在案茲查有沈良才趙文殿二人擅聚鄕民一百餘人於隂曆十一月十八日在大南門外淮揚公所聚議又有童福壽楊紀生曹阿祥宣阿二等四人紏集鄕民二百餘人於二十四日在二十七保六圖淡并廟内聚衆演說大致係反對淸潔所煽惑鄕民合籌抵抗查聚衆開會未經禀報有違法律而其唆衆抵抗希圖破壞地方行政事宜尤屬干犯法紀應請飭提爲首聚衆之沈趙童楊曹宣等六人送交司法署嚴行訊究如淸潔所開辦時實有滋閙情事卽將爲首之人從重懲辦除呈請民政總長届時派兵彈壓外合行呈請迅賜察核施行一面卽知會警務長派警嚴防等情准此查淸潔所關係整頓衛生要政經民政總長批准事在必行據呈沈趙童楊曹宣六人擅敢聚集鄕民會籌抵抗實屬希國破壞有干法紀本當即行飭提移交檢察廳從嚴訊辦現姑從寬先行知會警務長派探密查如淸潔所開辦之後再有煽惑鄕民聚集抵抗希圖破壞情事定將爲首聚衆之人送交檢察廳審判廳從嚴懲辦勿謂言之不預也凛遵切切 
瑣聞 
城内 
[訴訟須知]  
　　地方審判廳宣告云照得本廳開辦以來所收訴狀往往有飾詞聳聽故意牽址等弊自非由推事親　收受當面詰問不能確知底藴現定十八日起除星期外每日下　二句鐘至四句鐘特派推事一員當堂收受仍給予回証仰各訴訟當事人准時呈遞勿誤 
[纒訟不休]  
　　初級審判廳民科據楊桂英呈訴楊慶華等抗不遷讓再求勒搬等情當於昨日批示云查此案於庚戌年四月經前上海縣判將爾與楊慶華楊吳氏公共房屋一所邀集親族立訂合同爾以分派不公不肯簽押後經前委員復訊又將該房判令慶華讓還慶華亦不允服兩造旣不遵斷又不照章上訴彼此纒訟兩年其中顯有挾嫌主唆情弊自非實地詳細調查不足以成定讞惟查民事訴訟律第二十條因不動産之物權成其分拆或經界涉訟者由不動産所在地方審判衙門管理之等語此案房産係在浦東楊思橋自係浦東管轄初級範圍事件候據情及將該卷一併移請浦東裁判分所查核辦理可也 
[無從核奪]  
　　滬軍都督府執法科蔡批瞿公堯呈云案奉都督發下來呈此案未經叙述明晣本科無從知其眞相且查係民事裁判範圍以内仰即逕往上海審判廳詳細禀陳聽候核辦可也 
[名譽攸關]  
　　滬軍都督批民人梁成呈云察核來禀情節支離殊堪詑異姑念關係滬軍名譽虚實均應澈究除己行知光復軍統領查明實情秉公核辦外仰卽抄帳逕赴該營禀明聽候核辦可也 
南巿 
[民政總長批示]  
　　寡婦季陸氏禀禀悉查該地係張姓之業産曾由張味蒓將單契抵與該氏家祇錢六十千文嗣司該氏家失愼焚毁單契經同仁輔元堂汪曹兩董呈稱補給印諭張味蒓故後無嗣致印諭落在其親戚江姓處江姓圖該地固屬非是而該氏竟謂地係上祖所買意欲據爲己有尤爲荒謬無嗣之産應行歸公前淸官場斷給江季兩姓賣價實屬糊塗之極光復之後豈容若輩朦混之伎倆該氏應即將該地呈繳歸公聽候給還抵價錢文其歷年所收田租完賦之外贏餘尚多姑免追繳張味蒓在生能詩善書落拓不覇深堪憐憫其坆慕該地上者應予保全季姓所稱隂陽兩宅趕緊搬遷母得遲延干咎除知會上海縣民政長司法長立案外即着該氏知照此批 
[失火罰鍰]  
　　大東門外小橋南首徐恆順佛馬店主徐國祥前因與妻反目潑翻洋油燈致肇火災延燒隣居張桂生麵筋店及同業吳悅順内進房屋多　並焚　張之七歳幼女曾經裁判所訊供狡賴傳同伊妻王氏質訊亦無實供昨日復訊命罰洋二十元充公如不認罰改押兩月以示懲儆 
 
 

Page 8

 
 
閘北 
[欺侮鄕民]  
　　鄕民劉萬沙前日行經新閘橋東沿河被擺設三四賭攤之匪徒楊阿金朱金和拖住誘賭乘間搶去洋一元二角逃至華界被崗巡將楊朱二人拘送二區轉解總局押候訊辦 
[一個疑圑]  
　　木匠潘榮卿前日下午在新閘橋路長興里口德大祥京貨店屋上跳下被崗巡拿獲向詰支吾送局收押候查明核辦 
英租界 
[連報火警]  
　　前晚十二句鐘英租界泥城外愛文義路二百六十五號門牌某姓住戶忽然起火焚燬樓房四間又昨晨天將破曉時福建路七百三十九號門牌某鐘表店起火燬去門面一間同時又有芝罘路二百二十八號門牌某成衣店起火當卽撲滅僅焚木花一堆事後即由捕房派探分投調查起火情形禀候核奪 
[管束宜嚴]  
　　河南路愼康莊學徒張蘭杰私刻北京路華昌木器店圖章向敦餘錢莊冒領洋一百念元被華昌經理孫炳章查悉報請捕房將張拘解公堂訊明以其年輕無知押候函致鎭江民政廳移傳其父來案再核在案昨晨張父張松林投案求免究辦給予領回關讞員商之英康副領事准其其結領回自行管束 
[繳還贓洋]  
　　王寶仁因竊蕪湖路五號米店主陳九高洋二百元由廨判押西牢半年在案昨由家屬將洋如數繳案求釋判改押兩月以儆洋交原告領回 
[尚須爭辯]  
　　靜安寺路一百零二號住戶某洋人控管車人夏桂生算賑吵閙等語昨經公堂傳訊兩造均由律師到堂代表判夏存捕房洋十元交保候禮拜五訊核 
[拘獲匪黨]  
　　毛學昌毛陳氏串拐朱永富家四歳男孩朱扣子由廨判將毛與陳氏分别管押在案昨由捕房將毛等之同黨羅鄧氏拘案請究判押候禮拜四與毛等質訊 
[串賣小孩]  
　　沈金堂之妻金氏與兪顔生併識生有男孩名榮林現己兩歳茲被沈串同陳增祥周連元將孩賣與張錢氏得洋二十元被控公廨將各人查獲質訊明白判沈押兩月如能繳出身價准予减罪陳押一月周斥釋孩交兪領回完案 
[聚賭抽頭]  
　　四馬路五百三十二號門牌住戶閩人蕭其洪因將樓面租與四川人王雨亭私設總會容留李芝仁毛和尚江利川王士卿陳金初王漢新楊雨山等二十二人聚賭抽頭前晚被捕房查獲當將各人連同賭具一併帶入捕房昨解公堂經聶襄讞會同英翰副領事訊明判王雨亭蕭其洪各罰洋十元與獲案之大洋五十元小洋一百零九角銅元二百八十四枚一併充公賭具銷燬餘人從寬開釋 
[暗結珠胎]  
　　某西人控西崽梁生照誘姦十六歳女兒致受身孕曾經公堂聶襄讞會同英康副領事會訊一過判梁押候核辦在案茲經中西官商明辦法於昨日宣佈堂諭以梁誘姦處女屬實着押西牢一年半示儆 
[傳訊妓女]  
　　英商談華控龜奴馮岐山欠租私逃案内牽涉之妓女紅樓别墅昨由捕房傳至公堂判令交保候下禮拜一訊核 
[不理貨欵]  
　　應鳴和因不理李錦卿貨欵被控昨經公廨傳案判應交保過堂候訊 
[混用銅洋]  
　　廣東路一百二十四號門牌某烟紙店櫃夥蔡榮泉控范阿福混用銅洋等情昨由捕房將范拘解分堂訊明判押兩月所有抄獲之鈔票洋五元與銅洋一併充公 
[此推彼諉]  
　　英商祥泰木行控葉少吕不理貨欵一案前日午後由廨復訊原告代表西人與見証陳宗緒投訴木料交與楊炳記代收請追價銀六百餘兩據楊炳記供稱此項木料係修理南京惠民橋所用貨欵己交與葉少吕訊之葉供曾爲監工委員此欵係公家之欵未便承認聶襄讞商之英康副領事判葉仍交原保候會商堂諭宣佈 
[人銀並保]  
　　李欽揚控王恒順不理合包津浦鐵路轉運公司虧本銀二萬七千兩一案前經商會勸令折還銀七千兩因王延不遵辦收押追繳在案前日午後經公廨王襄讞會同英翰副領事復訊王供在押不能料理求請交保中西官會商之下准交人銀並保候補傳人証再訊 
[祇可交保]  
　　李明春因欠吉祥和鞋店主子啓泰洋一千零四十六元不還由廨押追在案前日午後經王襄讞與英領提訊被告求交保淸理中西官以李在押日久姑寬交保趕向原告淸理 
美租界 
[撞傷車失]  
　　昨有某木行棧司胡阿狗推塌車過閔行路撞跌小車夫李阿二致傷手臂由捕併送捕房李送同仁醫院療治飭胡償還養傷洋五元了事 
[日人違章]  
　　昨報記甲乙二日人因醉持手槍向人恐嚇一節刻經日領事訊得實係違章判各押十五天以儆 
[姦拐女子]  
　　葉蔡氏住愛爾考克路昨投捕房控曹阿德誘姦伊女蘭英欲圖拐逃請爲查辦捕頭准之 
[拐匪就獲]  
　　拐匪陳寶玉前拐某姓小孩被控捕房昨由包探張阿林緝獲押候解廨究辦 
[仍須破鈔]  
　　前晚有甲乙二俄人雇坐陳阿仁馬車不給車資向索衝突由西捕拘禀捕頭飭償洋二元了事 
法租界 
[拐案訊實]  
　　陸小寶誘拐南灣張子庭家之婢女來富來申圖賣曾經公堂提訊陸稱係將該婢送交主人因主人不在杭州故帶來上海奉判押候查明核奪在案昨又提訊據捕房禀稱陸帶來富住居客棧内託人兜售由棧主告發始得拘獲須請嚴辦質之陸亦認拐不諱判押捕房半年來富送堂留養候其主人具領 
[偷兒入獄]  
　　成衣匠吳阿文行竊馬福祺家金銀首飾箱一口逃匿蘇州拘獲後經公堂中西官訊實判令押候繳出餘贓再行核斷在案茲因餘贓俱己在蘇變價用罄難以繳案故於昨日從寬定斷收押西牢年半示儆 
[料理淸楚]  
　　楊紳山私用經手米價洋四十九元被某米店夥張桂生控奉公堂訊判押候交保料理在案茲己託人向原告理楚故於昨晨提案略訊數語判即將案註銷楊當堂開釋 
[妄希開釋]  
　　劉丕芳虧欠方正記房租一案茲又逾限仍未保出昨又由廨提訊劉供須求開釋陸續拔還聶讞員斥不准行仍着還押展限七天措交 
來件 
[中華全國商學靑年軍聯合會簡章]  
　　一命名中華全國商學靑年軍聯合會 
　　二宗旨輔助民國促進共和期無貽瓜分之慘爲宗旨 
　　三組織分八處爲軍務需軍稽查財政文牘交通編輯敎育處設正副科長各一人幹事員數軍人八處爲一總務部設正副會長各一人幹事員數人 
　　四定額現擬暫設五百人先爲模範一俟經費充足卽　擯張管理悉循現下陸軍通行制度節制則受陸軍最高機關指揮 
　　五資格凡全國商學界品行端正身體壯實志趨高超識力强毅年在十六歳以上三十五歳以下曾受中等敎育以上者爲合格 
　　六選舉本會職員概由公衆選舉任期不定如查有確實劣跡卽將職員名義取消 
　　七機關總機關設于上海各省則遍設分會并被 
　　八器械軍械軍裝等類概仰由陸軍部給發 
　　九經費向各界勸募 
　　十行止本軍以中華共和完全成立後即退歸社會各就原業惟一有戰爭仍即召集成軍以備掃除共和前途之窒礦 
　　十一特點凡願入本軍者皆爲熱血同胞來擔義務故本軍除衣食外概不給發餉銀以示區别 
　　十二附則本會組織伊始恐難完備章程有應行增删之處各會員均希善爲敎正言論自由庶收集思廣益之效然取決仍須由多數人之向背 
　　十三納證費分三等十元八元五元待畢業後仍給還報名處跑馬廳寰球中國學生會若半途中止作充公用 
[發起人]  
　　包振趙洲徐承基 
[贊成人]  
　　載質夫夏瑞芳黄叔平方樵苓沈懋昭伍廷芳温宗堯李鍾玨陳雪佳楊擇周耿坤周聯江張愷陸詠沂 
吳冠英龍克敬盧春芳馬祖援馮孟吕陳漢援張公民於　方勇慷饒重慶杜立權張公威陳士逹 
來函 
[醉和春西菜館來函]  
　　敬啓者各省民軍尅期北伐爲我同胞謀共和幸福凡我同胞宜如何踴躍輸將以期勉盡義務於萬一本館不惜工本在粤聘請精於英法大菜之廚工烹調得法適口宜人崽子招呼尤極週到房間之精緻陳設之華麗呼吸空氣均合衞生計自開設以來久爲宏逹所嘉許以故車馬盈門座客常滿現准期禮拜五即舊歷十二月初一日自上午十句鐘起至下午十句鐘止所賣西菜連本均捐助民國軍餉俾盡國民義務經請都督府於是日派員監視并多備時式新菜以副光顧諸君雅誼務祈光臨是日概叨現惠恕不登賑以便繳納謹此奉佈三馬路醉和春西菜館謹啓 
自由談 
游戲文章 
[觀北京醜舞臺演劇記] [  愛]  
　　北京醜舞臺内容腐敗賣座寥寥久爲改良戲劇社會中人所不齒今年冬季該舞臺主人見勢將不支乃往河南衞輝邀聘著名凈角猿四開并武二花張鑂馮谷獐等是月初旬爲該舞臺重新開幕之期余偕諸西友往觀首幕乃盛杏猻献西川疲　己極毫無精采草率下塲觀者意興索然其第二幕戰潼關曹操乃瑞獍所去於割鬚棄袍時頗能得奸雄喪魄時神似惜乎噪子太低若用於戰皖城等劇大不相合第三幕小楊猴小福晋月華緣深得蕩字訣第四幕老慶那桐徐世娼鹿潤庠羣臣宴活畫一羣飯桶官吏是始至終呆坐座上如土偶一般去彌正平者乃一客串駡曹時痛快淋流極盡狂態打鼓亦佳第五幕讓城都薛晋璜去劉璋辭行一叚尚能得悲痛之情第六幕打嚴嵩老慶去嚴嵩大嫌板滯所謂畫虎不成反類犬者也第七幕大破金兵卽牛皋氣死金兀术一叚去金兀术者爲馮國獐把子尚可第八幕乃曹操逼吕去曹操者即大名鼎鼎之猿四開臺步尚可噪音不足出幕時喝倒采者無數幾至手足無措人謂其不及昔時謝雲奎李長勝等遠甚徒有虚名是等角色實不能爲大厦一木之支該舞臺倒閉之日必不遠矣劇未終均一閧而散余歸庽後見案有餘墨因援筆而作是記 
[新中庸] [  知本]  
　　子曰民國之爲政也順乎民心行一政則諄諄訓導而不忽之矣 
　　子曰毁家助餉可爲也妻妾可棄也白丸可蹈也議和不可信也 
[新大學]  
　　袁曰排滿吾猶人也必也使無險乎仇民者不得善其終大畏民志此謂知本此謂知本此謂知之至也 
[厚皮總理傳仿五柳先生傳] [  六合]  
　　總理不知何許人也亦不詳其姓字臉上有老厚皮因以爲號焉奸詐性成專慕榮利好談兵不顧淸議每有機遇便狡焉思逞性嗜官閒居不能再出滿廷知其如此置重爵而招之奉命維謹期在必得旣得而後曾不顧惜聲名中外騷然交相唾罵城狐社鼠羅致盈朝紛如也常著兵書自誇頗示己志進退維谷以此自終 
　　贊曰桓温有言不能流芳百世亦當遺臭萬年其言茲若人之儔乎殘害同胞以取富貴曾國藩之徒歟李鴻章之徒歟 
海外奇談 
[雙殻蛋] [  頌斌]  
　　巴黎某雜誌載巴黎其餒而路Ｇiner有一庖人喜畜雞一日其塒　中母雞閣閣作聲三日後産下一卵其大倍常僉曰是祝祝者何儼具鶃鶃之形急擊碎以騐其異詎一舉手間卵己不完但見内容一白無際俄而　然墜地則蛋淸中復裹一蛋更擊碎之淸與觳悉具無異常蛋蓋一卵而兩其殻惟觳則僅一見者莫不稱怪據研究格物者言係母雞産卵時驟遇驚撲仍縮而入數日後外層復凝致有是異蓋卵之外層在雞腹其軟如緜至隳地則即堅凝若於將産之際仍復縮入則其外層己堅迨蛋淸復裹於外則内外并爲兩重矣是說也頗能窮物之性 
[肥人會] [  慶霖]  
　　鈕印格蘭有一會名肥人會内有一會員名散摩爾欠司來特利乎身重四伯五十六磅其妻名羅司臘維痕身重二伯七十八磅一日回至家鄕欲僱馬車不意馬車中竟無一能載若兩人之重者不得己遂僱一裝乾草之貨車回家因其能載七伯三十四磅重之一對夫妻也 
尊聞閣詞選 
[題媛媛小影] [  吳縣謝靜甫]  
　　小鳳桐花絕世姿天涯芳草最相思流年似水春如海記取卷然執手時 
　　未到銷魂己黯然重來又是浴蘭天横塘一角淸於鏡但照驚鴻倍可憐 
　　誰借淩波寫洛神漫携綵酒喚眞眞年來悔醒揚州夢又作司勳薄倖人 
　　明知茵溷渾無定只合花容鏡裹看我是靑衫白司馬只同冷落不同歡 
[有贈]  
　　夭桃剛茁一新枝蜂自輕狂　自癡顧我何堪臨去後識卿况在未歸時數來荳蒄嬌年紀生就芙蓉絕世姿對此離離紅豆子爭敎人不劇相思 
　　出水芙　自絕塵天然愛好總無倫淩波羅襪雙鈎窄稱體衣衫一色新漫把生涯勞素手（時爲聚新隆揀茶）不輕顰笑啓朱脣偶行多露非卿意珍重千金碧玉身 
　　漫將茵溷問蒼天無數芳菲敢獨妍冀北自然空一顧牆東容易又三年飛來靑鳥難爲使修到文禽倍可憐金屋未成嬌尚在不堪愁病巳華顚 
　　幾年萍梗寄蒼城鳳泊鸞飄百感生芳草粘天人絕代名花傾國此逢卿瞳能剪水渾無賴頰有餘霞分外淸若許藍橋尋玉杵誓從仙窟聘雲英 
　　偶尋桃葉渡江來絲竹蒼生一例哀姊妺何堪同薄命神仙倘亦托良媒有文仲子何妨妾無處寒花不是魁惆悵茂陵秋雨裏題橋心事己全灰 
遺聞軼事 
[民族慘史嘉定血] [  嘉定二我]  
　　（二）二黄先生（三） 
　　先生兄弟殉節時口血濺壁上入甎寸許風雨莓苔剥蝕漫　經久不磨滅過其地者猶彷彿見公怒氣鬱勃髯鬚戟張淸爽閃閃從壁間出也後長洲沈德潛題其處曰留碧 
　　先生兄殉節後之五年其封翁目營生壙於方泰里鹽鐵壙之原葬先生兄弟於昭穆同年陳瑚撰墓表綽　上有聯云國士無雙雙國士忠臣不二二忠臣 
　　近世涼血小儒有爲刻覈之說者認張睢陽顔平原握重兵守大城以百死扞賊有益於國者也先生以三里孤城數千農民當數萬北兵徒殺其身徒殺全城生命不可謂智不可謂仁嗚呼執是說也則終古無忠孝矣今試問於說者曰若張睢陽顔平原處先生之地位果爲先生之所爲乎則曰未必然也又試問於說者曰若先生處張睢陽顔平原之地位果爲張顔之所爲乎則曰是必然也嗚呼卽此可以斷先生之品概矣人之甘心死者死之外無他念也若必計較其死之有益與否則必不死矣或曰國何由强强於人人何由强强於志志何由强强於敢死况先生所與守城之鄕兵皆自願從死者也非先生所能强迫也如强迫之先生手無尺寸之權早己倒戈相向矣嗚呼屠城慘劇晤無天日當日正少十萬之敢死士否則必將出之水火登之袵席論者不察而反以此歸咎先生何其謬哉（完） 
千金一笑 
　　一鄕老進城售薪被某富室購去錢物交畢旋見庭花燦爛信步而前又見主人臥於客舍口噴雲霧鄕老不知何爲趨前問之主人曰吸鴉片又問吸有何益答曰想如何即如何耳鄕老自度有此奇功成仙不難矣其貴必不可諒欲求一試恐不見允歸家訴其妻妻曰再去試求之鄕人遂負薪進城惟恐不得堦進以賤價售故主又見主人臥塌如故近前卒然啟齒主人慨然曰可鄕人吸之曰併無效騐但忽忽若酒醉主人曰一試其力不足所欲又以少許與之吸畢主人問曰心作何想答曰想嘔主人曰速去勿污吾塌鄕人急起未及門遂大嘔焉 
瞎費心思 
[俗語對] [  虞哲夫]  
　　俗語對新聞報正經事體游戲文章心直口快眉高眼低三呼萬歳一笑千金不必說自由談小說大言新劇古文奇談妖術帳鈎鈞帳鞋拔拔鞋二求必應無法可施歪戴帽倒脫靴肚飽氣漲鼻塌嘴歪大小三軍文武百官賠錢趕事借刀殺人黄花閨女白木監生大慈大悲小災小悔輕嘴薄舌油頭滑腦動手動脚壽頭　腦搖頭擺尾桂肚牽腸自輕自賤人喜人歡 
新劇本 
[新時代劇鐵血]  
　　吾國改良演劇之事業創始於春柳社諸君屢在東京現身說法中外報章稱贊弗絕頃者彼社幹事曾存吳陸鏡若二君因事蒞滬適吾同胞將除專制而謀共和之成立僕等特俛二君排演新時代劇以飫國民且資軍餉二君以時間迫切難臻善美之境爲辭同人要求至再曾氏始允自撰鐵血新脚本六幕並與陸鏡若氏担任監督扮演諸役其他演員數十人大都留學海外及滬上好義之士要於臺步臺詞又皆能曲盡表情者同人獲此欣喜欲狂顧吾同胞受數千年黑暗專制今幸於血戰之餘忽睹曙光而與文明空氣相接觸其事業締造之艱難方之演劇諸子犧牲一身權利願說法而渡衆生者其心跡豈有殊異若夫演劇爲一國文化之代表技術有優劣文野之區别吾東亞新共和大國民巨眼觀空智仁自見又何俟吾輩之喋喋哉 
　　第一幕逮捕 
　　漢口鐵血報主筆劉萬世浙人也反對專制久與官吏相衝突適武昌權貴之子某欲聘劉之次女爲室繼妻馮氏喜甚劉弗許因是益增權貴之怒會反對鐵路國有之事起停學罷巿勢甚危急鐵血報復爲文以皷吹之遂被封禁株連家族並牽及其婿孟樸卿謂在日本勾通革命黨云先是禍機將發之頃門人錢經九　劉告變勸其遠颺劉不允遂及於禍 
　　第二幕公判 
　　鐵血報館旣被封主筆受審判始終倔强司法吏幾爲所窘然結果竟坐以擾亂治安軍流五年之罪名暗無天日可謂至矣未　劉之先更有趙氏夫婦因口角告狀事近滑稽然當世人情類此者甚多固非作者好爲　刺也（未完） 
小說 
[短篇小說棍徒籌餉會] [  嘉定　二我]  
　　斯時蟻棍中有混名大頭螞蟻者面呈喜色立起言曰我輩向以販賣女口爲業者幸日來漸有起色獲利頗豐厚民軍旣少軍餉我輩不妨以媒人錢助之以謝親酒饗之我輩所抱目的願天下都成了眷屬而己 
　　著名土娼半老徐娘急起大聲呼曰老娘久不上妝臺不事修飾舊時風韻埋没己盡現今諸位旣爲軍餉設法我亦當重振旗鼓再使狐媚手叚從事於塗脂傅粉場中以桃花面楊柳腰娉娉嬝　纖穠倩麗之美紅顔取人錢財於温柔羅綺叢中使世之鄙吝翁敗家子甘心自願我以女兒之情牢籠之醜業錢一變而爲救命錢矣 
　　語未畢室之西北隅忽發一種奇異之聲吀吀然大類鬼哭羣視之正烟徒代表賽活鬼烟癮發作時也乃猶强忍其涕涙勉支其精神聲若斷若續而言曰不識新政府於禁烟事項若何否則我輩亦當以平日私賣之餘利付之軍需諸位休笑我輩烟界中人爲冷血動物於軍餉上亦非不名一文之流羣聞其言譁笑不己 
　　主席小公明揮手止之曰大衆勿譁某有一言滿場之笑聲頓息 
　　小公明曰民軍軍餉均是熱誠眞志士膏血輸來爲我四萬萬同胞作賣命錢我見有種自稱新志士新國民自頂至踵陡換一身故衣借募餉爲名揮金如土且其錢多用在秦樓楚館中開口便吹大話滿虜漢奸等名詞成口頭譚矣我不知其錢何處騙來若是揮霍要摸摸良心衆位以爲此種人與我輩行爲誰爲善誰爲惡 
　　衆聞言咸拍手歡呼 
　　少頃乃復吹呌號閉會霎時間一般狐羣狗黨紛紛四散 
 
 
