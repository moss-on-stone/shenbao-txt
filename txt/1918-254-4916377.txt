# 1918 - 254 - 4916377

 

Page 1

 
 
   
 
 

Page 2

 
 
時評 
[議和之音（冷）]  
　　中國南北之爭有議和之說矣歐洲大戰亦有議和之說矣雖經軍政府之否認與協約國之拒絶然而旣有是言則議和之音固已動盪矣 
　　議和之音云者其去議和尚遠也蓋兩方之人旣至於爭戰其平日之積怨與平日主義之相反誠非一朝一夕之故爭戰也非一朝一夕則其舍爭戰議和也亦非一朝一夕故今日者僅有議和之音而已安望和之能議而能成哉 
[命令]  
　　九月十六日大總統令任命祺誠武爲翊衛使此令 
又令趙俊卿米材棟熊炳琦何紹賢蕭廣傳均授爲陸軍中將劉宗紀項致中邱震江壽祺張家藩均授爲陸軍少將季子復白鶴鳴張淑伸梁上棟欒汝霖王耀榮姚叔唐王風清簡業敬凌元洲李實茂均加陸軍少將銜劉鴻恩田鴻恩鄭長垣均授爲陸軍步兵上校紀書元授爲陸軍軍醫監周士傑授爲陸軍軍需監高崇授爲陸軍一等軍需正此令 
又令參謀總長蔭昌呈請任命劉維法署理陸軍第一混成旅參謀長應照准此令 
又令參謀總長蔭昌呈請任命孫基昌爲湖北陸軍第四混成旅參謀長應照准此令 
又令參謀總長蔭昌呈請任命董恒奎爲吉林陸軍第四混成旅參謀長吳本植爲第五混成旅參謀長應照准此令 
又令參謀總長蔭昌呈請任命王金達爲陸軍第十二師二等參謀官應照准此令 
又令陸軍總長段芝貴呈准奉天督軍張作霖咨稱陸軍第二十八師副官長劉順應請辭職應照准此令 
又令陸軍總長段芝貴呈請授李錫綸闕鳳林張連捷高國琛許琨孟廣任爲陸軍步兵中校齋問渠加陸軍砲兵中校銜劉光前蘇榮光閻福昌陸瑞麒吳桂森程浩陳繼襄陸銓爲陸軍步兵少校張惠仁爲陸軍砲兵少校凌家駒潘世忠爲陸軍工兵少校常之華加陸軍步兵少样銜孫炳璋加陸軍砲兵少校銜張彭齡爲陸軍二等軍需正陸樹仁馬魁瑶佟田煥關文祺爲陸軍三等軍需正均照准此令 
又令陸軍總長段芝貴呈請將賈玉璋授爲陸軍二等軍需正過之瀛授爲陸軍三等軍需正段連奎授爲陸軍三等軍醫正應照准此令 
又令翁之麟羅開榜張調辰馮耽光劉嗣榮賈賓卿賈德耀汪慶辰宋玉峯劉詢馬龍標張錫元李進才均給予二等寶光嘉禾章姚任夫唐汝謙趙崇愷陳詵方光亮吳長植均給予三等寶光嘉禾章此令 
又令曲同豐張聯棻給予二等大綬嘉禾章張國仁金紹曾賀碩麟李鳳樓陳之驥徐鎭淮均給予二等嘉禾章袁華選黄道魁許國卿楊耀嵐龔維彊馮善徵王琨芳丁得勝崔維堯均給予三等嘉禾章此令 
又令劉朝望晋給二等大綬嘉禾章竇炎左坊李振鈞李同卿江壽椿均給予二等嘉禾章鳳才朗孫慶德趙國源均給予四等嘉禾章此令 
又令雷壽榮謝剛哲吳昭麟沈郁文丁錦齊振林姜文熙施爾常蘇錫第林葆論均給予二等文虎章陳錦章閻繼蔭梁鳴治王荇張文元塔齊賢張伯英劉汝栢沈有樸雷煥焜王世義葛鴻鈞吳文榮黄業復嚴家幹均給予三等文虎章此令 
又令薛篤弼邵楊輝給予三等嘉禾章于蓮波陳金綬給予四等嘉禾章此令 
又令楊志澄郭則洵李承翼潘宗瑞均給予四等寶光嘉禾章此令 
又令閻祖培戴景成江韜張修爵秦曾源陳登山孫以驤凌重倫朱熙喆郭玉樹楊光哲馬英萃杜培祺均給予四等嘉禾章此令 
又令王新銘王之榮施之源耿其駿劉恩漳覃祖維祁彦孺溥燻馬宗魯周樹民姚濟蒼苗啓昆張慶雲齊長林劉祖濬楊葆益張之浩均給予四等文虎章此令 
又令鄧長耀晉給四等文虎章此令 
九月十七日大總統令特派薩鎭冰督辦福建全省清鄉事宜派黄培松會辦福建清鄉事宜此令 
又令都護使庫倫辦事大員陳毅電呈都護副使科布多佐理員徐時震因病辭職徐時震准免本職此令 
又任任命洪楨爲都護副使充科布多佐理員此令 
又令任命方日中爲湖北督軍公署參謀長此令 
又令陸軍總長段芝貴呈請授元垣爲陸軍砲兵少校應照准此令 
又令陸軍總長段芝貴呈准呼倫貝爾副都統勝福咨請以榮貴蒲索爲正白旗佐領應照准此令 
又令審計院院長莊藴　呈請任命黄震東爲協　官應照准此令 
又令鄺國華給予二等文虎章王開治李鴻吉麥根均給予四等文虎章此令 
專電 
[北京電]  
　　徐雙十節决定就職第三電亦仍含混其詞發表對於南北意見須俟就職後内閣更迭政局變換一面待在野者之醖釀再向西南活動 
（十七日下午四鐘） 
[北京電]  
　　曹錕另覆徐寒電言地方之於中央旣擔擁護之誠爲大局策萬全非爲一方徇私意爲億兆謀幸福非爲一人保祿位係指段閣而發（十八日下午一鐘） 
[北京電]  
　　段左右靳雲鵬等勸退徐樹錚勸堅持主戰方針其機關報對於吳佩孚電大肆攻擊 
（十七日下午四鐘） 
[北京電]  
　　岑伍望徐勿遽正式就任以便向西南各界疏通 
（十八日下午一鐘） 
[北京電]  
　　美使昨致函外部請訂期謁徐（十七日下午四鐘） 
[北京電]  
　　張謇電辭調人熊聲言近未與聞和局（十七日下午四鐘） 
[北京電]  
　　童保暄電擬與臧軍連絡預備復漳因兵單請將留浙二營調厦協助（十七日下午九鐘） 
[北京電]  
　　奉督電參謀長楊宇霆辭擬以秦華升補（十七日下午九鐘） 
[北京電]  
　　湘督電寒日張敬湯克瀏陽（十七日下午九鐘） 
[北京電]  
　　此間盛傳南京今日有重要會議（十八日下午一鐘） 
[北京電]  
　　捷軍司令蓋達在哈埠擅出布告設法庭當局以礙主權嚴重交涉（十七日下午九鐘） 
[北京電]  
　　日捷謝軍均集赤塔築房壘備進攻並與西路捷軍連絡（十七日下午九鐘） 
[北京電]  
　　中日軍事協約擴張聞地域將包含蒙古以軍械借欵爲交換條件（十八日下午一鐘） 
[北京電]  
　　吉省擬添一師餉由地方籌措（十七日下午九鐘） 
[北京電]  
　　陳毅電俄激黨在烏收牲畜已限哈達北溝兩處不准他往（十七日下午九鐘） 
[北京電]  
　　昨警廳拘獲六人被逃一人搜出炸彈一枚僞徽章及參院僞旁聽劵等（十八日下午六鐘） 
[香港電]  
　　褚輔成今日被選爲衆院副議長（十七日下午七鐘） 
外電 
[哈爾濱電]  
　　據哈埠俄報消息薩瑪拉戰地之捷克司令電稱德皇本月十日下動員令召集俄境德奥壯丁使之加入勞兵會軍隊以拒冀復東歐戰區之協約軍（十六日） 
[哈爾濱電]  
　　英國高等委員愛里額特爵於十五日夜間抵此明晚西行西比利亞西部政府總理伏洛戈斯基今晚可到聞將與霍政府之總理等開會討論一切（十六日） 
[哈爾濱電]  
　　據西比利亞西部可恃消息云霍政府頗爲西部穩健分子所贊助即右黨之社會革命份子亦在其内蓋以四比利亞西部政府願與霍政府提携行事也至於海參崴之西比利亞政府則未得人同情且不爲西比利亞人民之承認農夫已厭惡擾攘亟望秩序之恢復而工人雖經過激黨煽惑今仍守中立無所舉動德人與過激黨今在俄境組織軍隊故協約國宜速注重俄國内情亟予以武力之扶助及軍火糧食諸物聞過激黨已佔據新白斯克鎭向前進行（十六日） 
[海參崴電]  
　　此問現有颶風昨日巿政會與地方議會開會歡迎捷克司令蓋達將軍蓋即席演說謂西比利亞建設事宜乃俄羅斯與斯拉夫民族復振之大問題之一部份苟政黨有欲阻撓建設事業者必嚴加取締云西比利亞西部政府總理伏洛戈斯基亦謂渠在遠東之責任乃在不存黨見集合各團體與各機關之活動能力云（十五日） 
[海參崴電]  
　　明日起海參崴將正式宣布戒嚴令（十六日） 
[海參崴電]  
　　蓋達將軍今晚向報界代表發言謂援救伏爾戞陣地今已嫌太晚該處捷克軍將退守烏拉爾山若欲守此以拒敵軍而使俄軍得在陣後從容組織則必立即有三師兵力始可爲之今自烏拉爾山至貝加爾湖已召集少年新兵十五萬人但缺乏軍需薩瑪拉與烏姆斯克政府刻皆合力編練俄軍吾人來此目的在促協約國速發援軍希望英法接濟軍火軍裝美日接濟兵士今覺協約國對於此事尚無一致之意見此與協約宗旨大有妨碍目下美日軍隊若能在伏爾戞陣地 
 
 
 

Page 3

 
 
作戰則其效力當視在烏蘇里爲大至於政治方面　烏姆斯克政府力量頗厚當可恢復西比利亞全部之民政機關海參崴之西比利亞可爲烏姆斯克政府之一部而霍　瓦特之政權則今已終結云（十六日） 
[北京電]  
　　南方來電稱廣州决計於十月初選舉總統衆意被選者爲岑春煊北方之主張和平者頗歡　此消息蓋以南方代表旣經實舉定若岑春煊願就副座當可助和議之進行（十七日） 
[北京電]  
　　漢口長沙鐵路前僅供軍用但自明日起每日開客車一次（十六日） 
[北京電]  
　　今日外交團集議中政府禁止金銀出口之提議因某某使署尚未接奉本國政府訓令故無結果查一九一七年中國曾有此同樣之提議當時各使署徵集上海滙兌商之意見拒絶其議蓋以中國現銀雖大半輸往日本然有美國來銀以補其乏也今美國旣已禁銀出口中國禁銀出口之問題乃爲中外商界極端贊成惟日人不以爲然耳但望日本持遠大之觀念共同補救銀巿以免中國銀價日高致使各種商業悉受影響（十七日） 
[澳門電]  
　　十二日因助攻捕房而被拘捕之華兵四人現已釋　　放捕長已赴廣州向中國當道解决此事（十六日） 
[香港電]  
　　香港日報從可恃方面探悉歐人專門家所編改良廣州口岸之意見書日後將發表聞其計畫約需經費不足三百萬元而將來之利益則甚大大約將請海關增收入省船舶之捐稅以籌此欵（十七日） 
以上路透電 
[北京電]  
　　段政府昨日通電各省略謂曹錕十四日所發通電因彼前月三十一日之通電有未盡之意而補叙之世人謂爲意在主和實爲誤會（十八日） 
[北京電]  
　　張敬堯今日電中央要求從速處置吳佩孚 
（十八日） 
[北京電]  
　　最近中國駐美顧公使電告政府云美政府又要求將中東鐵路管理權讓與西伯利亞美國鐵路委員會本日政府致訓電於顧公使云日本亦有此種要求我國不承認之目下正在交涉美國之要求難以承認可不待言（十八日） 
[廣東電]  
　　據國會某要人之談最近喧傳軍政府與北方間交涉妥協之說甚至有提出條件之說對於此問題曾向軍政府確查有無其事而軍政府對於國會已有軍政府不經國會之同意萬難進行妥協交涉之質言故此事恐係無根據之風說况徐世昌由非法國會選舉且欲甘心就任總統此又爲南北議和上之一極大障碍蓋今日之情勢南方於法理以外絶對不能容情例如雖以岑春煊伍廷芳等南方人士經非法國會選爲總統亦不得南方之承認則其關係不在如何之人物因於法理上不能不如是也又軍政府之組織爲合議制度則無論以岑陸兩氏之勢力亦不能漠視庚繼堯以下各政務總裁及國會並護法各將軍司令之意圖若夫如一二有力者之秘密交涉最不可不深戒之也云云（十七日） 
以上東方通信社電 
[東京電]  
　　寺内首相於昨日閣議正式述明辭意惟後繼内閣尚未能推定屬誰（十八日） 
[東京電]  
　　日政府發行臨時國庫債劵一億圓（十八日） 
[東京電]  
　　大西洋地中海及外各處之德潛艇已漸斷絶蹤迹 
（十八日） 
[東京電]  
　　本野子爵於十七早逝世（十八日） 
以上共同通信社電 
要聞一 
[奥國提出和議]  
　　奥國之牒文十五日倫敦電云維也納發表之正式通牒謂今以客觀的與良心的目光審察各交戰國之現局令人對於各交戰國之求速了血戰確信不欵然各交戰國迄今未能提出假定之條件使和平企圖稍近實現之地步並消釋各交戰國現有之隔閡故必籌及更有力之方法俾能以研究今日能否得一了解之機會陳諸各國有責　者之前奥國於一九一六年十二月二日與其同盟國所取謀成和局之第一步未達所希望之目的北由協約國力禁討論和平之理想以期維持其國民漸行衰落之　鬭精神惟當時之謀和行動亦非全無效果和平問題自此日起從未消滅雖公共討論證明各交戰國關於媾和條件之意見參差匪細然已成一種不再拒絶討論和議之氣象有責任政治家所表示謀得了解而不純以武力判决戰爭之志願現漸傳播於各協約國惟其不以爲然者盲然好戰之流此輩勢力固未便輕視也奥政府誠知兵燹之後不能一蹴而使擾攘之世界頓復秩序趨向和平之路固甚艱險舉步而進責在吾人今日若仍有有責任之輩志在以武力制勝敵人則其志縱有得達之一日然必須續經慘烈之血戰此固毫無可疑者也縱使能得勝利之和局而此種政策遺害甚大必致禍及全歐所得不償所失今唯能秉公調停仇對者彼此所抱爭點之和局始足饜各國人民之願望奥政府具此天良具此堅志經營和平故今復趨前提出意見志在使敵國彼此直接討論今者同受戰禍各國中明白事理之各界望和頗殷各個爭論之問題確已有接近之氣象而調和空氣亦殊顯明上述三端似已予吾人以今再謀求和平或又有成之把握又法文之牒文曰一九一六年十二月十二日四聯盟國向敵國提出之和議及其始終未放棄之調和與根本理想雖遭拒絶然足爲此次戰爭歷史上重要之一幕和平問題自此乃處於歐洲討論之中心點亦即處於世界討論之中心點且其勢力日見增重各交戰國對於和平問題與媾和前必要事件及媾和條件輪番表示意見屢見不鮮　此項討論之發展方針終未能一致堅定根本之見地因軍事政治地位之勢力有所更變故迄未發生可以感覺而實際有益之廣大結果雙方意見之距離以全體言之確已稍減雖堅决之爭點迄未接近依然存在然抱絶端戰爭目的之人確已有一部分變其趨嚮之象關於世界和局共同之根本綱領確亦微露同意之徵今雙方人民明白事理者皆具有希望和平與協商之志願此固確然可見者也且以敵國對付四聯盟國和議之態度與敵國有責任與無責任之政治家隨後所發之言論相比較亦足徵明此種印象惟政治上無勢力之輩所發言論則不足爲重何以言之例如協約國答覆威爾遜總統之文提出之要求不啻欲瓜分奥國贬降德國與大舉改變其内政及毁滅歐洲土耳其之主權此次要求蓋根據大勝之想像而實現者旣而協約　正式宣言多加修改或已一部分删除故一年前貝爾福居在下議院表明承認奥　必須自行解决内國問題局外之人概不能以憲法强施於德國喬治君於一九一八年之初亦宣言協約國之戰爭目的不在瓜分奥國攘奪土耳其之各省改革德國内政而一九一七年貝爾福君確切否認英國曾抱在來恩河左岸土地創設獨立國政策此亦可爲一證也中歐諸國今之作戰僅爲保護其土地之完全起見無他意也推誠布公直言其戰爭之實在目的始可使和局如何可成之見解互相接近今年二月十二日與七月四日美總統威爾遜於其演說詞中規定議和綱領其與國未有異議使此綱領之適用與有關係各國之利益不相抵觸則中歐諸國未必反對之大綱之同意猶嫌不足蓋大綱施於各個和戰問題之解釋與適用尤須得彼此之同意也今各交戰國中協商和局之期望已大膨脹而血戰延長僅足破壞全歐未必能以武力解决之覺心今已散佈如此情狀凡不存偏見之觀察時局者類能言之無疑今旣無依照從前方法繼續議和而得了解之景象是不可不另覔方法俾各政府代表得有直接口頭之討論其應討論者當包括各交戰國相反之見解相互之啓發以及可爲議和基礎之大綱至於議和之基礎先可以成功之期望而求同意迨根本上之綱領旣有同意然後必出以切實之狀態將　大綱施用於各個和局問題藉此以謀解决當集議時戰事之活動可不因以中止而討論之進行與否唯恃與議者視爲可望成功與否而定各國之與議者不因討論而有不利初次討論不成　不妨一再討論之如是則積若高山之舊有誤會總可消除而種種戰事亦可瞭然各交戰國旣經此代價極大非協商莫可解决之戰爭爲人道計當合同考察此種慘劇是否有可結束之道是以奥政府建議各交戰國宜從速各派代表在中立國開機密而無拘束之會議討論媾和之根本綱領 
美國之拒絶十六日華盛頓電云國務卿宣布文告如下兹奉總統命令宣布美政府將以下文答復奥國建議交戰國開非正式大會之牒文美政府覺所可答覆奥政府之建議者唯一言而已美政府一再垣白宣布美國所可議和之條件故未便受納建議開會討論彼之地位與宗旨已　白表露之一事 
各國之評論十六日紐約電云美國各報幾皆一致反對奥國媾和之議目此爲條頓民族詭計之一部分國會民主黨與共和黨議員皆反對之多數報章力言必須德國先行服從協約國政治家規定之特殊條件然後始能　媾和談判十六日倫敦電云今晨各報除每日新聞外均嚴詞駁斥奥國通牒謂係德國之詐術俾興登堡得集合大軍而使協約國自相携離十六日巴黎電云奥國和議政界不爲詫異且視此爲協約國近兩月來軍事勝利之結果衆意法英美國必將拒絶此議且有人推　協約國或將乘此時機發表覆文其語氣將直接對德奥布土四國人民而發社會黨各報對於奥國通牒不加評論惟法蘭西自由報切實反對受納該文十六日亞姆斯特丹電云北德意報謂德政府殊樂參與奥國建議之談判不稍猶豫德國報章對於奥國牒文之論調深以奥國出此爲異且疑未必有效十六日倫敦電云現信德國已向比國提出意見許於戰後恢復其政治與經濟之獨立惟比國須守中立至戰爭結局而後已且當盡力使德國殖民地得以歸還德國此舉顯爲由比退軍之時掩護其右翼計且阻協約軍之追襲又電云倫敦消息靈通者謂協約國將審慎考慮奥國之牒文故數日之内不能作覆衆意中歐帝國苟不先允特殊各點如承認賠償比國與塞國損失之必要種種則參與大會亦無益可得又電云外交大臣貝爾福今日下午在薩伏邸演說論及奥國之和議謂彼惟於報章見之尚未與其同僚商及此事彼對於可以終結或縮短戰爭慘禍之任何建設均不加蔑視惟觀此次奥國之提議舍休戰外實不能爲任何事件之基礎繼言德國迄今所爲無一可視爲切實和議者奥國焉能云媾和談判已於一九一六年開始今次提議乃繼續前此未成之舉奥國今日之舉非眞志在和平乃在分裂協約國耳協約國團體甚堅决難破之且協約國與中歐帝國彼此毫無悮會故無庸接談德國至今猶要求收回殖民地此節爲英國所萬難容許者而上星期德國副首相之演說亦無一字提及德國將恢復比國之昌盛與賠償損失此足以見德人之志云云 
[北京特别通信（齡）]  
西伯利亞之戰局 
　　自俄皇黨謝米諾夫等失敗捷克軍潛自東來與過激派對抗後業經各國承認派兵援助節節進逼頗爲德手捷克軍本擬在歐西舉事卒爲過激派所抑止不克達其目的於是以一部由西伯利亞潛至伊爾庫斯克一部由海道潛至海參崴通告各國即行舉義以戢過激派東漸之勢并以絶德奥兩軍之後援協約各國目爲正當辦法共約派兵助理現在海參崴方面旣有英美法日意等國派兵駐守而我國亦使林建章率軍艦兩艘開往該　協同飭堵更派陸軍一千五百人暫駐雙城子歸林節制而滿洲里方面本有吉黑兩省軍隊八千人駐守乃日本因有協同動作之約獨派重兵開往該處先派一團繼派一師佔用兵房發行軍用手票謝米諾夫所招華兵則繳械解散於是滿洲問題形勢日見重大此　現象要皆政府諸公醉心内爭不肯於俄亂發生時先事籌備有以致之現聯合軍以精銳之兵力由烏蘇里江鐵路北上沿途作戰過激派望風而靡已於本月五日佔領百力（卽哈巴羅夫克）於是西伯利亞東部沿海州一帶過激派蹤跡掃盪一清不可謂非聯合軍之絶大戰績也聯合軍自佔領百力後過激派又紛紛集中伯蘭莪維申斯克該處與我黑河祇一水之隔爲後黑龍鐵路之中樞過激派憑藉地險與物資勢水未可輕侮倘聯合軍由後龍鐵路西上攻擊與我黑河之治安大有關係而該處中國防軍不及一團人數甚爲薄弱所以日本又得藉口實行派兵以代吾勞現正向黑龍江鮑督軍要求代雇大車千餘輛工人數百以爲運兵之用其所派黑河之軍隊近日來絡繹不絶嗚呼將來黑河終恐不免步滿洲里之後塵矣雖然以我國防務上應盡之責任而竟不克擔負致勞他人代謀是誰之過耶自滿洲里至烏金斯克爲後貝加爾鐵路該　以赤塔爲中樞本在過激派勢力範圍之内謝米諾夫屢與爭衝迄未得手日軍繼之戰局一振過激派已漸漸退却而日軍先鋒隊一團又於前日進佔赤塔事機亦甚順利但自赤塔至烏金斯克目前尚在過激派掌握中日軍少數兵力未能長驅直入所以續加一師以厚兵力而且由烏金斯克至哈克圖色楞格河航路又爲過激派所佔領日軍作戰計劃不能專由滿洲里一路進兵於是有分兵繞蒙古至哈之議現已派有測量隊分往該各險要處實地測量以圖將來用兵之便利此種情形又是政府不先將庫哈方面國防布置完善之失着也今試觀西伯利亞形勢百力方面旣有聯合軍西攻伊爾庫斯克方面又有捷克軍東進赤塔方面更有日軍從中夾擊雖伯蘭莪維申斯克及烏金斯克兩處尚在過激派手中對此三面環攻斷不能以一敵三則將來過激派之失敗無待蓍龜（兹繪有西伯利亞一帶形勢略圖以供閱者參考）惟有西伯利亞政府旣非過激派所設立又非捷克軍所擁戴究應如何處置尚屬一問題更有我國表面上雖與協約各國共同動作然以用兵内爭之故所出兵力防守邊界尚嫌不足安有餘力伸張於國界以外則不克與於此次戰爭也必矣旣不出戰則將來過激派撲滅以後協約各國論功行賞我國將處何等地位亦不可不深爲注意也 
[徐東海與新時局]  
　　東海對於解决時局迄無明確表示即如眞日一電不過略述時局現狀並未言及解决時局辦法因之外間關於東海對於時局之態度紛紛揣測或謂東海將力主和平或謂東海如主和不成仍將主戰其實此皆揣測之談兹據接近東海之某君言東海對於時局一時尚無具體辦法但確已具有一定不易之方針即無論如何决不再戰是也即段派方面如靳雲鵬等亦多數主張急於對外故此後南北之爭或可少紓惟東海主張和議不可由北方提出必須在野名流從中調停先爲疏通則事或有濟倘以北方名義先行表示則必惹起西南無窮要求東海之不肯明白宣布平和主張亦即以此 
日來外間喧傳徐東海就任後除府中恢復公府外交軍事財政法律政務五種會議外尚欲將參陸辦公處移至公府頃據府院方面消息以上諸說實未確定惟東海就任後擬在府中組織議和機關與議人員將搜羅各界至移參陸處一節决無其事 
　　前國務經理王聘卿屢經東海河間催促入京討論時局聞日昨王已密派人員來京分呈東海河間意見書各一件要求馮徐於新舊總統交替時宣言内表明主張和平則即允來京 
　　自吳佩孚主和通電發表後曹經略使曾去電申斥且有赴保預備南下之表示其實曹氏對於和戰問題初無成見純視時勢爲轉移前夕曹氏果由保發出主和通電分致中央各省及各報館（即寒電已録前報）電中大旨與吳佩孚元電相同不過比較稍爲婉和段内閣閱此電後卽决意辭職惟日昨外間喧傳曹將即日南下刻下已否成行尚未得確報據軍界所述曹即南下亦斷不能以武力成平南之功聞信陽孝感等處皆預定有長期間之勾留最後不過到漢口而止與居天津保定無甚相異也 
近日長江方而形勢頗爲國人所屬目江蘇李督軍夙爲主張調和之人近日默察趨勢知時機漸將成熟聞已着手佈置其進行之途徑約有兩種一與前敵方面有所聯絡爲釜底抽薪之計一則俟南北兩方機勢圓熟之時由李督集合中部勢力（卽長江三督）發起邀集各省督軍派遣代表協議解决時局方法以爲中央與西南之調人其期約在東海就職以後大約一二旬之後長江方而將有一番大變動也 
[京華短簡]  
　　四川探員電告政府云藏人擾邊原期擴充勢力乃近因陳遐齡兵力過單蜀中南軍已將大部分軍隊調赴川北川東前星期前後藏開議决定日内大舉圖川請速另謀對待方法不可專恃議和 
公府高級軍官何紹賢因李蘇督本月十九日壽辰特前往祝賀並奉馮總統命與李督協商時局 
熊希齡督辦河工本已計劃就緒擬俟美國工程師到津即行領欵興工近聞工程師行將就職而借就之欵尚未能如期籌撥屢次催索未得分文熊乃决意辭職辭呈已脫稿措辭頗激 
　　張勳特赦一節日前政界頗有此議惟張爲復辟禍首並有親德嫌疑一旦特赦不但惹起國内評論更恐牽動協約方面故目前斷難成爲事實 
傳聞湖北王督軍昨致政府電云卾西戰事久經停頓不獨虚擲大宗巨欵即子彈一項湖北製造廠今亦無力供應請援湘南之例暫行停戰務請吳總司令（新光）速來武昌以便面商 
浙督楊樹棠昨致政府急電謂閩省軍事緊急以來浙省黨人四伏確有防不勝防之勢特將温處台甯四屬及險要港口一律施行特别戒嚴俾固省防 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東京通信（心危）]  
　　東海當選之日人觀察寺内内閣之後繼問題 
　　北京新國會徐世昌當選爲大總統日報評論其說不一有謂徐氏爲統一南北適當之人材者有謂徐氏雖欲調停南北而廣東舊國會已有不承認之通電一時尚難達到統一之望者自徐氏當選之報至段氏辭職運電繼續而來以表面上觀似大有恢復和平之望而其實如何則形勢尚在頃刻萬變之中烏能以徐氏一人當選而斷定時局乎兹姑借東報之觀察以供讀者參考東報之言曰徐氏人格固爲適宜之大總统而以之調和各派軋鑠亦爲相當之人材然以目前中國現象而論速斷其能成統一之圖則不可也蓋有種種理由在焉其犖犖大者如左（一）段派此後即段氏辭職其勢力仍不可侮蓋以參戰督辦處爲其中心恐今後將利用徐世昌也（二）馮段兩派之暗鬭未能和解苟段派得利用徐氏以凌馮派則馮氏亦將用同樣之手段以抵制之於是今後之兩派傾軋恐將更烈（三）張作霖倪嗣冲等復辟派或將因徐氏曾有同情於清室而企圖復辟也（四）舊交通系梁士詒及新交通系曹汝霖陸宗輿等與徐氏有密切之關係此後將更擴其勢力範圍以與他派爭衡而惹起一般之反感（五）南方派自表面上觀似爲统一而其中岑唐陸各分三派自有主張於南北統一問題恐亦未能一致如上各種關係異常複雜徐氏處此千荆萬棘之中能否得圓滿之解决實爲疑問故更有一說徐氏出山不過爲段派之傀儡而已云云 
　　我國政局多事而鄰邦之日本亦不久即有政變自原氏與寺内於外交調查會會見後政府之態度似已决定而原氏亦靜待時機目下所最宜注意者即後繼内閣問題也日本在大隈内閣以前大都爲政黨内閣爲軍閥内閣而大隈内閣之成立乃爲打破軍閥之故一般理想上莫不欲樹立一舉國一致之超然内閣乃其結果均與願違故寺内内閣成立絶無政黨爲運援助繼因政黨於政治方面究有相當之勢力乃設立外交調查會以集各黨人材最初無非欲效所謂不管内閣之制而憲政會之加藤不肯加入遂生破綻其結果乃一變爲籠絡政友國民兩黨寺内今日之所以倒者亦基礎不固使然自出兵問題發生後軍閥之潛勢力漸見活動政友會爲寺内唯一之與黨至此亦幾至反目所以寺内内閣難以支持也今後後繼内閣如何余前曾有陳述而近日形勢之變化略有不同再略陳之如左（一）原内閣推薦說原敬與寺内會見後卽要求引渡内閣以原氏之資格論未始不能組織内閣且原氏亦未始無此希望惟目下政友會勢力未必雄厚而日本内閣更迭之大權實操於二三元老之手且日本之慣例非有爵位者不能組織内閣原敬尚少此一項資格故在元老眼中能破除此慣例與否實爲疑問近日雖有原内閣出現之說而上下反對者頗不乏人成功尚未能有望也或者云寺内將仿大隈辭職時推薦加藤之例提出原氏於元老會議苟元老有意則原氏必爲後繼内閣此一說也（二）西園寺聯立内閣說西園寺從來爲政友派曾有山縣在世决不出山之說今春寺内患病欲辭原氏曾往說而不爲動時至今日尚絶對不表示從政之意蓋態度若明則上自元老下至政黨决無不贊成者其解决至易目下元老政黨等有一理想内閣之說即以西園寺爲首相而集各黨各派之首領爲閣員即所謂聯立之人材内閣是也與此說類似者則因西園寺絶對不肯出山不得已而求其次如伊東子平田子清浦子均足以代而人望遠不如之政友會或未能驟允也現在以右列二說爲最有力無論如何後繼者必與政友會同氣相求可以斷言蓋自反面觀察憲政會近日少壯派反對政友會甚力其理由則以政友會爲寺内内閣之與黨寺内政治上之設施政友會之未能監督指導其罪當與寺内閣同科苟由政友會後繼是背憲政之常道故竭力主張舉國一致内閣而已黨之加藤亦將加入惟所謂舉國一致内閣日本目下斷難實現加藤於北海支部大會演說時主張政黨内閣其意或將使政友會組織内閣以其勢力薄弱不轉瞬即倒而憲政會於此時培養其勢力或可重整旗鼓以握政權也我國段内閣旣有於十月十日後辭職之說而日本寺内内閣之辭職亦不久或將實現雙方政治上之動摇其有密切之關係乎 
[俄黨擾邊事件之近訊]  
　　恰克圖德俘繳械德奥俘虜前退至恰克圖附近時捷克軍緊向追偪遂達恰克圖外郭兩方相距不及十里戰機將動恰克圖中俄人民均甚恐慌該處佐理員李垣特調中國兵開駐前線以杜德俘進路一面迫令德俘繳械一面轉向捷克軍司令婉商竭一　夜之力始就緒德奥俘虜四千人悉數繳出鎗械計有快鎗三千支大炮十餘門曁機關鎗及子彈等數十箱均交中國存儲捷克軍方面亦以德俘不輕啓釁允格外優待恰克圖商埠遂於本月十二日安然解决前日李垣已專電報告政府並謂刻下自伊爾庫次克至恰克圖一帶已無過激黨蹤跡恰境亦甚安謐前日捷克軍二千餘到恰軍紀甚好德奥俘虜約千餘人均已繳械今已退至烏金斯克外蒙一帶已無出兵必要且我國防軍亦已漸次到防無煩客軍事關外蒙大局特以電陳李垣文印 
　　過激軍願解武裝過激派軍隊在伯力被捷克軍戰敗後分投敗潰政府接海參崴邵領事來電後恐黑河等處受其影響特分電吉黑兩督嚴密防範昨日孟吉督已有電來京報告謂據哈站司令部電稱由伯力敗潰之過激派軍隊現向我軍聲請自願繳械已飭陶祥貴司令妥爲辦理 
　　中東路交涉解决外交部日前爲中東鐵路管理權問題曾照會駐京俄使探詢意見兹聞俄使已有答覆贊同由中國派員接管惟須遵照舊章辦理不得更改如有窒礙難行之處應行修改者亦須得雙方同意又吉林孟督軍前請准派高士濱充中東路警備司令昨孟督有電到京内稱高司令現已起程赴雙城着手組織中東路警備司令署其一切經費暫由吉林撥付一俟組織就緒再行呈報核銷 
　　内蒙招兵與設壘政府以前次派員在内蒙招兵毫無成績當此邊鄙吃緊之際無論如何亦須設法進行參陸處日昨討論此項時已决定加派軍政大員多人分往内蒙六盟一帶設立招兵機關並添設招兵總局一處地點暫設於長春以憑辦理一切又内蒙邊界一帶前擬由奉督建築砲台兹聞内蒙已定建築五座每一砲台約需七八萬元吉屬地方則在郭爾長春兩處各建砲台一座用資防守 
　　特别軍制已起草段總理以此次出兵國邊無先例可援昨特交諭參戰參陸兩處草擬北鄙出兵陸海軍特别官制以便再由國務會議解决實行其中最要者聞係仿照協約國歐戰之制度云 
　　赴滿軍隊將開拔參戰處日前决議指撥一旅　日開赴滿洲里助防當向日政府所派駐京齋藤武商官量擬請日政府將南滿路備足車輛借運赴滿兹聞參戰處日昨已得日政府答覆允許照辦該旅刻已籌備餉需卽候開拔 
[打箭爐之西訊]  
　　字林報八月十六日打箭爐通訊云一月前中藏軍隊在龍巴寨之戰事今暫停止以待察木多議和之結果戰訊甚少故雙方之强弱無從確知惟就所得之消息察之藏軍似佔軍略上之優勢聞藏軍今已佔比里其地在龍巴寨與甘孜之間此事果確則華軍之先發隊不能與甘孜之根據地相通矣聞藏軍與陳鎭守使新兵一隊戰於比里奮鬭終日華兵受迫退往甘孜而藏軍遂據有比里又聞朱司令在龍巴寨被圍準諸目下情形此說或爲事實蓋藏軍若横襲朱司令之交通大路阻其進行則佔據兩面高山散兵圍之其事固不甚難且該處山勢利於施行此種戰略而藏軍又善行截圍孤軍逼其投降之伎倆也聞藏軍砲力頗猛較藏邊華兵所有各砲爲强邊軍前與藏兵交戰因鎗械不佳致非其敵今爐軍出戰自覺砲力不巡敵軍已有發給重砲之請求此與華軍之士氣至有關係鎭守使鑒於接濟之缺乏自知力薄乃續調雅州軍隊並派精兵若干馳援北路陳鎭守使電致南北要人陳述其地位之困難及藏邊之危迫謂苟不以軍餉彈藥速爲接濟則惟有棄其職守而已此電亦拍致南方足見陳之態度今已不專向北方矣華人之從達拉雅避難至打箭爐者盛稱英領事梯志曼斡旋之力緣藏軍在察木多與達拉雅所俘獲之華兵皆已送入西藏惟中國平民則仍拘留原處當梯志曼氏路過其地時彼等情况極爲可憫梯氏乃與藏軍司令加朗喇嘛磋商送之出境其赤貧者梯氏贈以錢食使回巴塘計遇救者五十餘人内有婦孺若干今已有數人安抵打箭爐梯氏且設法營救察木多中國傷兵而巴塘敎會施爾登醫士後亦馳往援助之云 
[東海接受當選證書之儀式]  
　　新國會自四日選出徐東海爲大總統後因東海尚未表示允就故當選證書未曾致送前日梁燕蓀氏特訪東海於私邸一席談話之結果東海表示允就遂由總統選舉會證書辦好定於十六日上午十一時在東四五條徐宅舉行授受式届時由選舉會正副　長梁士詒王揖唐帶同隨員四十人捧呈前往其授受禮式如下（一）大總統當選證書由總統選舉會議長副議長親詣當選大總統府第行授受禮（二）由内務部派員先期赴當選大總統府第布置禮堂並指定儀衛隊軍樂隊地點（三）届時由内務部派儀衛隊及禮車迎送議長副議長（四）總统選舉會議長授遞當選證書時由内務總長導引當選大總統服大禮服至禮堂東向立樂作議長奉當選證書西向親授於當選大總统樂止議長致辭當選大總統受證書答辭畢樂復作當選大總統轉南向立議長副議長北向行三鞠躬禮當選大總統答禮議長副議長辭出禮成樂止 
　　京師警察廳昨日發出通告云本月十六日總統選舉會議長副議長謁新任大總統府第行授受當選證書禮五條胡同道路窄狹所有是日赴府慶賀及執事人員車馬在上午十一鐘禮輿未經過以前一律停放後五條胡同内以免擁擠而便通行除函達各機關查照外恐未周知特此通告 
[京鈔跌價中所聞]  
　　京行中交票跌至五折居民苦痛不堪言狀而尤苦者爲中下級官吏及各校職員即如各部參僉之流薪俸原有二三百元而實際只得百餘元中流生活之體面直不能維持至各部録事等薪水本不過三二十元一般搭現二成按現在票價只共得十幾元此輩皆有室家如何餬口現有數部録事紛紛向總長遞呈要求設法體恤然總長等亦無如之何也此外則敎育界之苦痛最甚前日各校職員已公呈敎育部請求加現謂敎員等實難支持恐致罷業該部閱呈亦徒喚奈何而已社會苦痛至此財政當局當然應負責任乃上星期六國務會議席上有某總長與曹氏談及維持票價之必要曹大不謂然謂票價跌落與平民無干惟有官吏受影響但彼等皆有現洋可用將票子存起並不吃虧某總長云我即無現洋用錢須用鈔票收買曹始無以難之現當局雖經開會協議善後前昨兩日酌量撥欵收買然其力量僅將鈔價提高數釐而已（現票價約五一二三）近來期届秋節銀根本已吃緊受此打擊巿面尤形蕭條若無根本辦法仍恐有江河日下之勢國會方面雖經提出質問組織特别財政委員會清查根底以爲維持票價入手辦法惟聞諸個中人云近日中央庫欵奇絀各軍請欵之電急如星火財部無法應付祗好暫向該行挪借該行存欵無多不得不將前次用七年公債收回之京鈔重行發出以應急需遂致巿面現洋短少京鈔充斥是票價之跌落兩行與政府皆難辭其責俟清查時即須將眞情和盤托出恐當委員者亦大有左右爲難之勢也 
連日因京鈔跌落引起搭現問題如各校敎職各部人員均提出要求加增搭現成數但無何等效果惟新國會議員則仗其國民代表頭銜頗有聲勢前日有某派議員等要求搭現六成財部僅允三成議員大譁謂外交俸給純粹現金軍參兩部及鹽務署或八成六成不等何獨於神聖立法機關反祗三成非根據以上理由提出質問書不可嗣經某首領調和趕交秘書廳起草予以正式公函仍請以六成照發秘書廳職員亦與議員一律擬發六成聞曹財政却情不過已有允許之說 
[北京中央公園賽武大會紀]  
　　俄國大力士之失敗俄國大力士康泰爾日前發出廣告在中央公園開萬國賽武大會原定十四十五十六賽演三日乃僅賽一日卽止昨日有人前往觀賽竟　其無人不見力士之影探其原因前日賽演之時最初天津武士會員登臺獻技觀者皆甚滿意其後俄國康力士登臺獻技舉其最重之鐵球時旁有公府衛隊兵多名登臺俟大力士將鐵球放下即接而舞之又有一兵將數柄小鐵球并在一處扛在肩上該兵當向觀衆宣告謂此球是空壳分量並不重大力士未免欺人話未說完衆兵皆踴身上臺考驗事果不虚於是閧然大笑而大力士所稱重過萬斤或數千斤之鐵球等物至此乃完全揭破並有一軍人將該力士所謂萬餘斤大鐵球一肩扛起放在門外又有中國武士以空拳奪單刀居然奪得大力士大爲昨舌最後竟有一武士手推康力士仆地於是康等大敗愧怍萬狀抱頭竄去大力士之賽武會旣未賽成不料衆議院議員熊正琦與高等師範學校敎員張貽惠竟大演武劇熊議員因無墨盒乃將磁茶壺飛起擊傷張敎員之頭部血流滿而互相扭在一處雖經巡警極力排解而兩方憤猶不息遂被巡警送往警廳司法處辦理至演此武劇之原因聞由熊議員强佔張敎員之座位張敎員因有女眷在座未之允許熊議員大詬張亦不甘受其侮遂閙出此等怪象園中秩序頓亂所有女客相率奔出園門躱避故經警廳於昨日即將遊藝會並賽武會一律停止矣 
　　中華武士會之演習天津武士會此次應萬國賽武大會之招到京參與原擬與俄國大力士康泰爾氏比賽不意臨時突奉警察總監之令謂中華武士到京與賽熱誠愛國志甚可嘉但比賽武力勢必不能相讓恐有生命之虞故許改爲演武並轉述俄國大力士之意謂久佩中國武術之精不須比賽亦早已心服云云該會以總監旣如此傳諭祗有遵照演武由會員王亦韓報告謂敝會此次到京參與萬國賽武大會原擬與俄國大力士及各國武士比賽現因官廳傳諭恐出危險是以改爲演武我國武術爲世界最精之絶技惜今日斯道不振致使絶學將亡此次藉此機會與京師人士聚首將我國固有之武術略爲演試借以提倡國粹振我國魂敝會不勝厚望冉本會同人並非賣技者流此次到京宗旨計有三端首在與俄國大力士比賽次則因此次賽武所得之欵係抽成助捐徐屬兵災故勉盡義務三則藉此機會與京師人士提倡國粹云云是日演技者劉楚軒爲八式拳卞　洲爲十二洗捶韓怡菴爲連環鎗秦月如爲六合鎗四門龍形撲刀齊勵學爲虎頭鈎李劍秋爲八式拳青鋼劍李星章爲連環拳攔門鎗李星階爲龍形劍折拳靳振起爲雜式捶十絶劍張世廣爲八卦刀程海亭張占魁合演八卦掌連環劍李子揚爲鎖口鎗行步六劍王俊臣爲進步六劍張福仁爲雙戟韓慕俠四把拳玊俊臣張世廣對擊三才劍趙華亭爲八卦刀八卦掌胡仲三爲春秋大刀張福仁爲地　刀韓慕俠張世廣徒手奪對刀至八時半奏樂散會 
[奉天近事]  
　　中央雖已選出新總統而南北大局仍無正當解决辦法昨聞張巡閱使以南北調和聲浪日甚一日特電中央表示意見大旨謂南方多詐素好反覆和議一層請再觀前方形勢然後决定母爲彼等所惑而重陷其術中云云至主戰之意不似前此之積極矣張巡閱使日前電勸徐東海速行就職曾誌本報兹聞張使以徐氏一再謙讓就職無期擬聯合吉黑孟鮑二督電促作速就職以表三省期望之意 
　　張巡閱使以中央來電擬任已爲三省國防總司令故除復電承認外並保薦黑龍江督軍鮑庭九爲國防副司令果能邀准與否尚在不可知之數第際此張氏勢力充分之會中央殆無不應允之也 
　　張巡閱前以對南戰爭即須出兵遂自任爲總司令後以未經政府正式任命故奉軍對於戰事之責任不肯輕易擔負兹者中央來電與張使磋商請保薦南征奉軍總司令之人材聞張督除保薦二十七師長孫烈忱爲副司令外並擬保薦張叙五爲總司令一俟照准即可發表 
　　四鄭鐵路工程告竣後其開通式定於今日（十五）在四平街舉行已經該局函請各界要人於昨晚乘車赴四平街以便届時參觀典禮 
[京訊中厦門危况]  
　　厦門陷落之說政府方面雖未證實惟形勢實已非常危急昨聞政府連得李厚基急電（一）報告陳炯明率粤軍五千餘名於元（十三）日進駐天寶山（距厦門僅六七十里）將包攻厦門倘三日内無大批援軍抵厦厦地恐將不守特請火速援救（二）報告敵軍六營由馬佐梁率領猛撲黄崗已飛飭勁隊迎擊但防單敵衆形勢甚急（三）據報敵軍馬永平一混成支隊已抵天寶山鄧本殷熊略兩部抵漳州分兩路反攻同安請飭援軍迅速出發又交通機關得厦門電訊粤軍自十三日夜已開始攻擊詔安佔領浮山之馬作良一部已向黄崗地方猛攻黄崗業有不守之耗厦門亦危在旦夕目下該省尚堪迎戰者僅有臧致平之軍隊李厚基擬退鼓浪嶼待援至童副司令所部浙軍仍擬自行撤歸浙境聞參陸處昨已密電李厚基童保暄兩人力囑速率閩浙軍隊突圍而出並告以此事因外交團提出厦門三十里内不准開戰已確定臧致平率軍由石碼從左側攻取圖謀泉州南軍令馬步雲軍隊出仙遊攻取詔安斷敵後路故李童二軍應即分路散擊不可堅守厦門致任敵人得取包圍之勢 
　　閩情緊急旅京閩人以桑梓攸關公請政府電飭組織清鄉團並請以薩鎭氷爲總辦黄培松爲會辦政府以此舉與李督有關未便遽允當即電知李厚基詢問意見（一）閩省現情有無舉辦清鄉團之必要（二）總會辦可否任用薩黄二人現已接到復電取得同意此項命令日内即可發表而福建全省紳商團體日昨亦聯名電請政府緩令龍濟光統率新振武軍入閩謂北軍地理不熟語言不通所在駐防多受敵軍奸計以致疊失要隘現閩省已舉辦各屬鄉團擔任保衛地方之責所有北軍入閩懇予緩入云云亦足見閩人對北軍之感情矣 
[厦門戰訊與李厚基]  
　　粤報載沙面外人消息閩督李厚基因漳州不守屏蔽盡失由厦門退返閩垣八號忽離署他往代督姚建平亦已離省一時秩序大亂紳商往見海軍司令林頌莊經由林宣布暫行節制閩省海陸軍隊并電京報告一切風傳閩中有力軍隊聞北京將派龍濟光督閩决議拒絶并盛傳將派人與南軍議和或將宣布暫行自主以舒兵禍所傳如是未知確否也又據港報云昨大阪商船之蘇州　到港往訪厦門消息據船員僉稱該船係前星期四由厦門開行取道汕頭來　者未動輪之前仍未有開戰消息惟風聲已極緊急厦門商店由前禮拜二起（即本月三號）已一律停止營業關門閉户景象蕭條街頭街尾均有北軍三五人爲一隊或四五人爲一隊往來巡視而厦門海面有日本驅逐艦兩艘在此保護該國之商業英國亦有小巡船一艘駐泊聞南軍（即劉志陸統帶軍）在距厦二十三里駐紥至於李厚基果在何處仍未確知惟據某洋行消息則謂李現在鼓浪嶼居住日來南軍仍有陸續扮作平民模樣來港搭船赴厦想此場戰事必不能免聞厦門商店所有貴重物件銀兩等物多移往鼓浪嶼寄貯云 
閩軍臧致平所部在上杭擊散賈文祥部在安溪擊潰唐國謨部在漳厦兩戰完全擊破悉已失却戰鬭力雲霄一役閩軍亦復潰走足見後援已虚昨聞粤軍已進至嵩峽三龍溪等處厦門屏蔽已失祗恃海軍任戰唯林蔣二司令以時局已現變化不願與南軍開釁李厚基前欲親赴漳州督戰以死力抗拒詎行至中途漳州已失而厦門已岌岌迫得退回閩垣預備背城一戰 
　　浙軍宣撫使蔣尊簋昨由閩邊抵粤本省當道曁各方面要人紛紛設讌懽叙席間討論閩省戰局甚詳大致以陳肇英所部第一支隊附南後李全義所部第二團現由吕公望密派幹員陸翰文朱砥等潛赴漳境妥爲接洽伍文淵所部第四團亦經王贊堯王文慶等親往磋商李伍兩軍均經决心嚮南祗以時機未熟不便發難業將九龍江沿岸各要隘節節退讓一俟厦門攻克浙軍全體當可返戈相向云云 
[西南最近之局勢（平生通信）]  
　　停戰呼籲之電近更絡繹不絶南方對於和議素表歡迎故於林紹斐之南下而有所協商梁士詒之南下而更表親善王克敏南下而亦有所接洽此皆趨向和議之表示也但南方向主先解决時局而後選舉總統故對於徐世昌之爲總統人的問題絶無異議惟法的問題不解决而急急由新國會選出新總統此則南方要人期期以爲不可故先發一通電宣言無論選舉何人皆不承認即爲此也迨北方旣選舉徐世昌爲總統後軍政府以護法爲幟雖有堅定之主張然目前則猶未有表示也日前國會議員有一部分言北方選舉南方亦選舉此部分議員今仍主前議而穩健者之意則不欲如此以更益時局之糾紛軍政府要人亦不欲如此以爲人所藉口也第軍政府旣爲西南統一之機關各部不得不建設完密故内務部組織條例外交部组織條例均已首先頒佈外交部長由伍廷芳擔任早已着着進行近因北京撤消粤省關督兼交涉員羅誠而改任他人故將由本部任命各省交涉員以一視聽而利進行又因内務關係重大已特任任可澄爲内政部部長任前爲雲南巡按使於護法有功此舉亦以維繫滇軍之感情也 
　　邇來各省要人紛投集於軍政府其最卓卓者自蔣尊簋吕公望連翩蒞止後浙軍遂因而附南攻閩軍威勢大震數旬之間克閩十七城成績不可謂不著矣近更有浙人殷汝驪到粤藍天蔚到粤於時局亦有關係至於閩粤交爭海軍實爲命脈駐閩海軍與駐粤海軍雖平素早有夙約彼此不相自戕然使有力之人能令駐閩者亦趨向南方則勢力更爲發展閩紳沈琬慶亦於昨午抵省帶有隨員數人聞已到軍府與西林有所接洽沈琬慶爲沈保楨之子於海軍中人交誼頗厚此番來粤大約於南北海軍有所溝通於粤局前途亦不無關係也 
[西南軍政府之時局主張]  
　　近自北京新國會選出徐世昌爲大總統後北京報紙載有種種謡言謂陸總裁電祝徐世昌當選並勸其即日就職又云梁士詒主張選舉岑總裁爲副總統並已派員南下與岑接洽云云其實軍府各總裁對於時局上之主張早已確定但尚未發表聞前日有某公往謁岑總裁叩其對於時局之决心岑答以最簡單之詞謂我由滬來粤即是我之决心我如果無决心者則高臥不出矣觀此則岑總裁對於護法事業固有百折不磨之宗旨也至其他各總裁更具有一致之主張一言以蔽之曰西南政府所持之護法主旨到底無變更而已其餘政治問題則無處不可讓步也軍府各總裁曾擬擇日請兩院議員入府討論政見兹聞各總裁之意以軍府地點不甚寛大恐不能容多人現擬親臨國會議場宣布一切聞已命人從事布置矣 
　　九日軍政府開政務會議聞岑總裁辭兼内政部部長之職當即議定特任任可澄爲内政部部長又是日議决任命陳肇英爲援閩浙軍前敵總司令軍府秘書廳通電云本日政務會議特任任可澄爲内政部長謹聞軍政府秘書廳青又軍府外交部通電云軍府组織中外具瞻名分宜正查各省交涉員向隷北京非法政府值此外交緊急殊不足一觀聽而利進行貴省現在各交涉員是何姓名亟盼電示以便商承政務會議分别任命庶幾名正言順指臂相聯伍廷芳叩佳 
　　參謀總長李烈鈞以前次被人謀刺恐餘黨尚未悉獲自應嚴密 
 
 
 

Page 7

 
 
防維現附近本部地方一律加派兵士日夜放哨即東濠内各項船隻亦概勒令遷出堤岸灣泊俾便檢查至李之出入防衛亦稍嚴密不似從前之輕車減從矣自此案發生後督署令行省垣軍警嚴密偵緝務獲主謀九號晚軍署據探報稱華甯里十六號門牌華甯旅館現有住客數人形跡可疑等語遂即派出陳隊長帶同便服衛弁數人前往知會崗警入内搜查在西一房内拿獲住客三人隨即綑解回署發課審訊據供一名羅石英一名王彝修一名沙潤之均雲南人現因來省候差對於謀刺李總長之案確不知情云云未知如何發落也 
[舊參院之議長問題]  
　　廣東參議院全體議員於十一日午後一時開談話會首由議員章兆鴻發言謂本院今日之會兩議長均不在粤以年齡論應公推李文治主席李君就主席後謂今日開會係討論本院議長問題應先請秘書長報告上海來電秘書長遂就演台發言略謂據駐滬通訊處招待員孫棣三電告本院正議長王家襄現在决不能來粤應請援照議院法第七條辦理云云秘書長報告畢趙世鈺登台述王副議長於去粤之前一日曾貽函本席以爲近日因患腦病亟須赴滬就醫院内一切事宜仍希代爲分神照料本席當以兹事關係重要王君旣亟需赴滬就醫本席自不能不爲稍盡一兩星期職務惟如爲日太久恐亦萬難肩此重任張光煒謂王副議長去粤情形適纔已經趙君報告本席以爲同人等此次護法南來對於國家對於人民所肩責任實爲至重且鉅而本院爲最高立法機關詎容久事停滯今本院正議長旣遲遲不來而副議長又匆匆而去即如憲法會議應待進行之事甚多萬萬不宜稍事停頓而今兹之事於正議長問題本席以爲應照院法第七條之規定辦理解職另選龔煥辰謂議長亟需選舉固不待言但選舉究係臨時議長抑係補充議長似不能不於此點加以研究謝持謂議長問題關係固至重要但據本席意見以爲談話會只能决定一種辦法而正式解决仍有待於大會而大會之人數亦不可不加以注意敢請諸君加以斟酌云云湯漪謂本席以爲今日之談話會第一要件係研究王正議長之議員資格與議長地位是否仍然存在依院法論王正議長於正式開會以後兩個月以内旣尚未到院議員資格旣已消滅議長地位當不能存在依法解决則議長一席當然正式補選龔煥辰謂議長之應予補選爲一問題現時人數之足不足另一問題而王家襄之應予依法解職議長之應予依法改選係法律上之解决實非談話會之所能解决者也趙世鈺駁湯龔說張光煒贊成湯龔說謂王家襄旣經在開會後兩個月尚未到院在法律上自應依法解職當然不生問題劉芷芳發言謂王家襄來粤之說亦頗發生疑問張光煒謂從前同人無一不希望王幼山來粤但現在敢斷言其必不能來粤何也因王幼山之資格問題在法律上旣已消滅即其他地位亦當然不能存在故本院議長一席萬不可以不立行選舉以策進行湯漪復說明自已之意見而仍主張調查人數另日開一正式會至秘書廳事務應責成全院委員長負其責任吕志伊主張應於本星期内再開一談話會或正式會丁象謙謂從前同人之希望王幼山者不但希望王幼山來而且並極希望其早來今竟遲遲不來實負同人之望如再遲遲不决究竟延至何日爲止至於正式會人數問題應由各省招待員負責調查其有因事赴香港或澳門或去省稍遠者皆須立即催促回省人數自無不足之慮周震麟謂仍宜由各省招待員於三日以内實行辦理以爲正式會預備章兆鴻贊成之主席令秘書長報告本日調查人數畢章兆鴻主張於一星期内再發通告開一談話但必須於通告内聲明討論關於議長改選問題喚起注意衆贊成討論畢時已四時二十五分主席遂宣告散會 
[廣府署前之大驚擾]  
　　廣東十二日下午三時許老城惠愛六約有中年男子一人手持雨傘貿貿然來至舊廣府署昂然闖入（該署爲第三軍司令部地點）守衛兵士上前攔阻該男子即拔刺刀將　刺傷復將刺刀擲地飛奔而出該署兵士以其刺傷同伴即有數人追出該兇見勢不佳走入陶陶居茶館躱避尾追兵士入舖將其逮捕詎該兇復在懷中抽出鋒利劍仔衝圍而出至利昌盛鐘表店門外復將途人亂砍有一上販走避不及被其刺傷肩部血如泉湧其時二區正署第三十號警察蕭宏芳目覩兇徒狀態知係狂疾之人當即趨前格拒該兇犯手起劍落立將警察腎囊刺傷該警受傷後猶强自支持拔出手鎗猛向兇徒轟擊連發三鎗不響最後一彈擊入乳旁惟未中要害鎗響後原駐金庫前之警察游擊隊聞聲馳至不知肇事緣由亦在大馬站口嚴陣以待舊廣府署内軍隊亦各持長鎗　擁而出四而兜截該兇犯無路可逃立在毓麟堂藥材店門首被軍隊連發四鎗最後一彈中其腹部始行倒斃移時備棺埋殮其受傷警察蕭宏芳即經舁往廣東醫院調治當肇事之際全街舖户疑爲軍警交閧紛紛閉門最後由警廳派出游擊大隊馳至分頭彈壓事始寢息又一函云十二號下午三時許有一狂夫口操外音在先施公司門前與某營軍士口角相爭繼而大起衝突遂將某軍追入廣府衙門强行闖進爲守衛兵士所阻匪即拔出劍仔刺傷一兵後跑向清風橋至陶陶居門口有一徒手挑夫與之相撞亦被刺傷血流如注該叚警察蕭宏芳上前攔阻亦受猛刺一刀傷及腿部該警遂發鎗向匪轟擊當場倒斃於毓麟堂藥材店門首未幾廣府衙門之護國第三軍亦將其連轟數鎗斯時第二區署派出武裝警察數十名保護治安秩序尚無紊亂而警廳亦派出游擊第三中隊到場調查後二區張區員即向各商店挨户勸諭啓巿至四時許由檢察廳派吏詣驗隨在匪身搜得較剪一把洋鏡一面劍仔一把洋銀二十餘元警察將各物帶區備案該犯身衣白洋布衫褲年約三十餘歲驗畢扛去後該店即在門首燃放串砲極多 
[雲南通信]  
　　黎唐等之通電西南各省督軍總司令均鑒天才克明附西南諸公後自主荆襄展戰千里經歷八月雖屢起屢蹶未有成功而再接再厲不渝初志均賴唐蓂公遥示方略得有遵循繼復派遣援軍接濟子彈盡力提携協助前進天才克明與敵人相持於施建　巫之間猶得乘敵兵疲懈申儆將士力圖恢復皆蓂公之賜也兹因地勢之接近謀軍事之統一公推蓂公爲滇川黔卾四省聯軍總司令天才改稱湖北靖國聯軍總司令仍兼湖北靖國軍第二軍長克明仍稱湖北靖國軍第一軍總司令此後敝軍一切事宜必遵唐聯帥命令施行謹此電聞黎天才唐克明叩敬印 
遴派政務會議代表貴陽劉督軍派員赴政務會議日昨電致廣東參衆兩院各總裁云查軍政府組織大綱第三條本項規定政務會議護法各省得各派出代表敝省現已派定劉燧昌現在日本已電催赴粤在劉燧昌未到粤以前由嚴培俊暫代祈予接洽除電該代表等遵照外特聞劉顯世宥印 
　　趙代表行將赴粤趙月村君業經唐督軍任爲特派赴粤軍政府總裁代表現在政務會議開會在即所有各代表均須蒞粤參與會議趙君即欲起程出發昨特由公署電致海防張南生君云趙代表行將由省啓程惟查海輪只有二艘月行二次深恐在防久候轉致延誤希代詢明海輪開行確期俾便按計日程前往立盼速復 
　　陣亡官佐卹金之規定昨因顧軍長品珍請示行營該軍部中校營長張振業少校鍾御龍營副少校繆幟在川陣亡家事貧苦懇恩核發一次卹金等情到部當經總司令部核飭仰照該各故員階級查照一次卹金數目先發給四成轉令各家屬領取一俟全案核定籌有的欵再行補發六成餘均遵照此案辦理以免紛歧聞已行知公署矣 
　　昭通派駐點驗新兵員現募新兵逕送行營聽候補充惟各兵是否合格亟應認眞點驗以昭核實督署擬委徵兵事務處辦事員栗飛鵬　昭點驗又廣南新兵逕送赴粤擬委徵兵事務所辦事員向友益駐廣點驗俾免濫竽充數昨已請示行營旋奉行營核示募送新兵自應先行點驗所請以栗飛鵬向友益分駐昭廣應即照准希即委令飭遵 
　　昭通水災之慘况前據該縣知事陳啓周飛報軍省兩公署財政廳長等處略云縣屬陰曆五月内陰雨連綿河水泛漲堤埂冲倒多處禾苗亦被淹没遲至今日水尚未退往返查勘業已成災除趕造災册另文呈報外請先委員會勘以便分别請賑日昨又接該縣陳知事報告省長財政兩署據稱本月六七兩號大雨如注西南一帶山水陡漲淹没禾苗甚多當即親往查勘水退後業已成災被淹田畝另文呈報請併同前江電所呈災情先行委員會勘又西城外小溝邊地勢甚低民心被淹倒塌者計五十三户可否援照水災賑濟章程册報　賑祈電示遵 
[湖北省會覆選之逐鹿]  
　　武昌夏口兩縣省會初選業經榜示外縣亦多禀報到省惟施南一區另定辦法因戰事未了也覆選期已定二十日舉行各覆選監督早已就道分赴各本區籌備一切日來競爭覆選者大有秦失其鹿天下逐之之慨而情急勢迫尤爲竭力進行者莫如武昌之陳士英夏口之王明福等雖各已幾度延賓終恐功敗垂成不能不預備周妥也前日武漢初選當選人在漢口大旅館會晤時曾發出一種半良心之共同表示其言曰今日選舉潮流票不賣錢謂之呆漢然須訪察彼買票者之人格與程度能否爲共和國之代議士即此數言初選當選諸君果能實踐已不足自豪於今之賣票者矣統一協進會中間雖節起波折然仍如百足之蟲死而不僵一般供其奔走者依然四出張羅自治籌備會招牌未掛亦已先行交易舉動似較協進會略爲就軌據個中人云協進會恃金錢與勢力籌備會恃良心與交際該兩會有如强權與公理正在格鬭中第此次省會選舉事前醖釀及種種現象皆如前月參衆選舉如出一轍近日新發生一種謡傳謂覆選被選人非得某氏許可雖百票亦難膺選云云昨有據此謡言以探詢王兼省長者王氏云謡言何足輕信吾自依法辦理當無敢舞弊試法者其言似與前次答李議員之意大致相同然則其謡言果不足信耶姑拭目俟之 
[九江近事]  
　　據政界消息張子志總司令已確定南下特派潘副官到滬不日來贛佈置前站事宜 
　　李仲軒氏由廬山來潯住招商局聞准今日乘江新輪船赴滬 
贛北鎭守使署書記彭曉雲爲康有爲此次新收門生昨康來電囑令赴滬因即首途 
　　存土指銷贛省事潯人以利害攸關擬電當道反對 
　　新任九江縣知事袁延闓聞須躭擱兩月方能來潯接篆現汪知事因急於趕赴新建任特派第一科長宋敬輿留辦交代 
九江縣屠宰稅向係由屠商張心廣包辦近因商業停滯該承包商人因具禀財政廳請求將另加屠宰附稅准予豁免聞財廳已令九江縣署查明禀復再行核辦 
　　魯督夫人本月壽辰贛北鎭守使吳金彪特派副官長張壽　携帶壽儀代表赴魯祝嘏 
[杭州快信]  
　　此間謡傳厦門已失閩帮各商紛紛發電詳詢得覆並無其事惟泉漳等處萬分吃緊閩軍現正設法進攻 
　　舊曆八月十八日爲浙人觀潮之期路局每半鐘特開專車一次現值戒嚴期内由軍警兩機關規定斜橋海甯一帶陸路責成該管警佐及一區警備隊四營江干一帶責成衛戌司令部往來水路一帶責成内河水警頒訂規則四條一體梭巡保護 
　　甯紹兩屬警費收入迭據呈報不敷分配缺額頗多警務處昨特派李平赴甯屬池文藻赴紹屬調查呈覆核奪 
　　司法部昨訓令高審廳嗣後書記官長以次等職亦應援照各級推檢辦法不得委任練習代理等項名目以崇職務 
　　杭地審廳陳廳長以本廳書記官莊有壬因事辭職呈請以學習書記官張祖同接替業奉照准 
　　省會葂主廳拘留所長毛國祥昨因病出缺遺缺以徐致斌暫行代理 
[地方通信松江]  
　　勸學人員之醖釀本邑自奉敎育廳命令組織勸學所後旋又奉令飭將八區學務專員一律停止俸給另由勸學所長於八人中保舉四人兼任勸學所勸學員執行視察學校散發學欵等事惟原有之學委八人除盛競生業已辭去職務應選省議員外尚餘七人而勸學員照章祗限四人所長張彬士對於學委諸君旣不能過分軒輊而此七人中亦無願自棄權利者現經張所長與縣署第三科迭次商酌擬於原額四人外另設臨時勸學員二人以資安插聞擬議中較有把握之勸學員爲吳子祥秦自芳金鈍庵姜仲葵倪汗忱等云 
　　小學校長之更迭楓涇鎭縣立第二妇子高等小學校校長因事離職由縣另委該鎭第一國民學校校長沈龍光接充所遺之第一國民校長即由該校敎員黄紹曾推升現經縣署第三科將縣長委狀寄交沈校長飭卽到校視事矣 
　　鄉區警務之分設西鄉天馬山鎭紳民前呈縣署請於該鎭分設警察派出所以資鎭懾經縣批准咨行警所照辦現聞那鶴年警佐已轉任向充巡長之劉某爲該派出所獨立巡長並定陰曆八月杪實行開辦云 
[蘇州]  
　　節日之講演會江蘇廻演講團第二組講員陳錫祿陳汝道承振華於十五號巡行至唯亭鎭假關帝廟講演一切兹定於中秋節在城内舊皇宮吳縣通俗敎育館日夜舉行講演大會日間自下午二時起至五時止夜間自七時起至十時止并陳列異樣小擺設以及灘簧幻術等游戲以供衆覽 
　　官之祝壽忙舊曆中秋爲江蘇李督軍壽誕兹悉蘇常道尹吳縣知事警察廳長曁高等審檢兩廳長均於十七日聯合赴甯祝嘏 
[杭州]  
　　拒土之近訊省垣各團體接浙江旅常（江蘇常州）同鄉會會長陳祖詒副會長毛希蒙朱肇森曁全體會員快郵代電云鴉片之流毒我浙爲甚自禁令下我浙之戒除尤先今當肅清之日乃忽有製藥指銷之舉當道何心偏惜此剩餘之土而重禍吾浙如許人民不此之拒竊恐浙人復陷於煙毒之中終將不救爲此奔走惶駭亟請諸公據理力爭嚴詞拒絶以維禁令而拯民厄非惟全浙人民之幸抑亦中國前途之幸也 
　　省會正副議長之推測本省議會正議長一席阮荀伯周二威二君競爭頗烈至副議長問題温處議員擬推平陽姜會明云 
　　愛國公債抽籖浙江愛國公債劵第九次抽籖還本訂於二十日下午仍假杭總商會舉行聞其手續係就天地兩字號百元劵合抽二百三十籖學優登三字號十元劵合抽一百二十籖（自一號連至十號爲一籖）天地元黄等十五字號一元劵各抽十籖（自一號連至百號爲一籖）共計還本五萬元云 
　　中學校長會議記中學校長會議於十七日上午舉行（一）討論答復廳長諮詢案草案（二）本省各學校宜分期營造案（三）優待積勞病故及久任退職管敎員議案（四）請廣籌畢業生出路案討論結果對於第一案文字略有修正即行通過第二案作爲一種意見書呈請敎育廳長採擇第三案應建議於敎育部第四案由提案者作成建議案各會員連署呈請廳長通令各屬按照畢業生性質酌量任用又續議敎授國文宜定系統案大衆對於議題無反對者惟如何統系非可遽定應請廳長通令各中校會同國文敎員各自商定敎授統系再行彚同酌定並定十八日起延會三日云 
[嘉興]  
　　匪徒攫物嘉興南門外包菴原係尼菴十六日清晨七時許有匪徒二人闖入各女尼聞聲而集該匪徒見勢不佳將桌上所置之鐘及衣服二件攫之而去嗣經人追趕不及該菴住持已報知該管警所查緝矣 
　　飭查承審員之控案嘉善縣承審員蔡之韻被士紳郁某等臚列條欵控告到省請求查辦齊省長據呈後已令飭該縣知事按照所控各節逐一查明具覆 
　　諭禁瓶酒冒充藥酒第二區烟酒公賣局局長汪紹傅以本區境内瓶酒蘇燒冒充藥酒偷漏捐稅行銷巿上在所難免特於前日出示諭禁日後各酒號如有行銷瓶酒蘇燒不得冒充藥酒每觔須遵照部章繳納本莊公買一分二釐正稅八釐八毫附稅一釐七毫六絲二三觔照數加捐一面示知各酒商遵照矣 
[甯波]  
　　現升之變相甯波錢巿經官紳調停開巿出示限制規元不得抬過四率現升每百元以三元爲限乃十五六兩日現升明雖不出三元如去取現每百元加滙水三元内扣貼現二元以九十八元作一百另三元過賬核計現升每百元須五元有奇而規元暗盤聞已長至一百四十五元有整理金融之責者若不設法平除將來現升仍必逐漸增高也 
　　日商被盜案之轄區問題日商小西又五郎前於三門灣外洋面被刦甯台鎭守使令行知事吕耀鈐詳細查明兹據吕知事覆稱此案先經派警分赴沿海一帶地方詳細探查并咨行水陸警隊一體協缉據外海各警第四隊復稱該日商所指被刧地點係在牛頭門洋面實非南邑管轄區域出事之日亦未據該日商來署報告無案可稽云 
　　拒絶外商支店甯波交涉署前據日商禀請在江東地方開設支店由鄞縣知事據情呈請核示兹奉指令云查該商阿部俊二擬在江東大敎場側分設支店曾來本署請求轉令保護當以未准該管領事來函而江東又非通商口岸外人開設商店尤與條約不符業經駁示在案據呈前由合亟令仰該縣知事即便遵照傳知 
[清江浦]  
　　淮關苛待米商清江南門某米行由淮運來白米三十餘石行至某處突來多人自稱關差意圖將米帶回淮關科以繞越之罪該行夥以歷次運米皆向清江口投報該關差不允硬將驢趕回該行夥受傷驢夫某以事屬可疑恐爲匪徒冒充就近向游擊隊報告該隊長劉某前來盤詰知爲關差任令將驢並米帶回且將妄報之驢夫捆帶回營該行東亦即將詳情報告商會該會長王文藻即用片將劉隊長請至告以誤會當將驢夫釋放復派孫調查員到關交涉謂歷來皆由清江口報稅並無所謂繞越該關即將所押之驢並米交該調查員帶回並云以後須到本關報稅不准由清江口轉報至於傷人則置不問矣 
　　知事赴省祝壽淮陰縣劉知事以李督軍壽辰在即特備貴重禮物多件於十五日親自帶往省城恭送所有本署各事由第一科長代拆代行查劉知事本爲督署中人與李督軍感情甚好其得是缺亦李所薦也 
[天津]  
　　河務局之改組天津河務局姒局長自任事以來即擬釐訂局章現擬於局内設總務主任一人下設調查員二員子牙大清各河工巡長改爲工警長運河下遊及海河添設工警長各一員各河營防亦改爲汛目汛兵汛士等名目以期名實相副已擬具章程呈請省長咨部備案矣 
　　街道退修之會議十五日下午二時河北大街紳商約集各房東各舖掌等假北宣講所開會研究街道退修之辦法到會者四百九十八人由德署長報告開會宗旨中二署員中三署員紳商董事張蔭堂高聚五相繼演說大致皆以河北大街道路狹隘影響商業倘一經實行退修並改造鐵橋於商業前途大有利益房東舖户一致贊成張蔭堂高聚五主張組合團體推舉代表討論進行衆贊成是以定名曰街巿退修研究會暫假張公祠爲會址並推定劉起瑞耿坦西張笏三王墨莊張靜波張蔭德王佑三高壽恒張蔭堂張雲峯高聚五王少雲張樹勳王永和邵紫珊閻竹軒李永慶爲會董至五時餘閉會 
　　省會開會之布告直隷省議員選舉總監督署理直隷省長布告云查省議會暫行法第二十二條載常年會每年一次由省行政長官召集等語現在第二届省議會議員選舉業已告竣亟應依法召集以便開會兹由本省長定於本年十月一日召集開會除分咨並通令外合行通告一體週知 
[廣東]  
　　巿政之大計畫粤省巿政拆城築路久爲人民所渴望兹聞楊魏兩廳長决計由永漢馬路展築至財政廳大堂轉庫廳新街經省長公署横過舊撫署闢六十尺馬路直達軍署並將舊撫署全部闢作公園且爲旗民寛籌生計尅日將西門上至盤福里轉角下至普濟橋一帶城基拆平闢作大馬路再由西門沿惠愛街至財政廳闢作幹路俾旗街與西關通連一氣通行電車馬車手車北邊再由盤福里北通軍路西通西村車站東通沙河白雲此外旗滿各寛闊街道均妥爲修理通行手車不日擬擇地設立巿政公所内設議會董事會由兩廳主持其事積極進行並聞魏處長現更規畫海珠公園並在東山組織公園均有成議陳廉伯簡照南諸人又擬擇適中地點仿照上海新世界辦法開闢一廣東大公園陳廉伯並擬獨力購辦巴拿馬會場無軌小電車二十輛往來於四公園範圍内以促地方人民之進化云 
　　西關之謀殺案本月十日晚十一點鐘七區署值勤警長郭耀庭及警察倪福巡至經綸大街口聞說第二十八號住户有可疑情事及至該處則閉門　然當卽知會該段警察陳耀文按址查問旋同該宅使媽及姨女二人齊到該宅啓門入視即見二廳内有女屍一具伏臥地上報由署員陳鴻韜往勘屍有布巾在頸緊結顯係被人勒斃將婦女二口帶署審訊據使媽鄭氏供稱本日下午主人黄君素之嫂偕同姨女由鄉來寓據其姨女說四叔命伊出買雪梨因不識路氏即代往購買買得回去　無人應云云姨女周三女所供略同所謂四叔者即黄君素該區長以此案發覺後黄君素即已無蹤其爲兇犯無疑檢查户籍册註明伊之職業在漿欄街生茂泰茶葉店立派警長葉銘森前往偵查引拿一面加派警察守護該宅後查知黄君素已回住宅當派署員潘少庭前往會同三分署員麥翰華督同各該長警立將兇手黄君素拿獲解署訊據供稱余嫂許氏對於家姑極爲不孝前在鄉間種種虐待實難忍言今吾母逝世不出省守孝昨特函促出省本晚因氣憤已極將其致斃該區長以此案兇手黄君素旣經協緝到案直認不諱經卽電知地方檢察廳派員驗明飭屬埋殮並將傭婦鄭氏及周三女交伊黄宅家屬保出候訊外至兇手黄君素一名昨夕已解廳訊辦矣 
雜評一 
[表示主張（默）]  
　　徐之所以至今未表示和戰之主張者以西南未表示主張故亦未肯輕易表示也而西南之所以不肯輕易表示主張者以和旣爲全國人心所屬望而戰又一時勢不能已故主張亦難以表示也 
因是之故南北之所發表者或以含混或以抑揚皆在所謂有意無意之間若近若遠之際而於是外間之揣測乃益紛起如近所傳種種和議之說倐起倐滅忽贊成忽否認殊令人莫明其眞意之所在時局所以成此混沌之象者皆由南北不輕易表示之故也 
　　然而以今日大勢言之奥已提出和議歐戰議和之機動矣歐戰旣和而我南北之戰尤不可不速和蓋歐戰和後與我競爭之事益多尚有何暇以謀内訌則安可不速表示其妥協之主張耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[銀價飛漲之原因]  
　　十七日上海日日新聞略云銀價之飛漲固由鎊價之下落與日本借欵之頻繁而日本因軍用票由朝鮮銀行發行三百萬元之金劵其影響爲尤大歐戰以來倫敦漸失其世界金融中心之勢力英財政部於八月十三日法定其國内之銀價每盎司爲四十八辨士十六分之十三而飛漲之勢不能遏止經十日後爲二十三日美國公定銀價於英爲四十九辨士半於美爲一元零半足見英國之辨士巿面不復能支配世界之銀巿矣上海爲用銀巿場英國八月十三之法定銀價於上海無甚影響此次之飛漲乃由現銀缺乏來源杜絶及朝鮮銀行金劵之賣出而棉花賣與日本甚多出口貨滙票陸續加增故金貨有過多之象現各銀行已自警戒出口貨滙票幾有無人買受之勢但現届輸出時期出口貨滙票勢必日多一日銀價之漲苟非有特别之反動力恐未有窮期也 
[齊省長謝絶日本乞糴]  
　　本埠道縣各公署昨接齊省長來電略謂日本因米糧缺乏由該國政府商請中央接濟食米 
奉該國政府命令關於米糧一事令其直接與蘇省長面商於是該領與本省長面談一小時許亦以婉詞謝絶且由本省長親詣日署回拜並以本省米糧尚不敷供給本省萬難接濟鄰國决意堅持仍恐外間傳誤特電知照云云 
[徵求棉紗同業對於交易所之意見]  
　　上海紗業同行因棉紗交易所一事攸關該業利害曾於九月八日在愛而近路公所開會討論當因同業未經到齊故又於昨日由紗業公所印發通告徵求同業意見以憑决定通告原文如下敬啓者本月八號爲上海棉紗交易所事在本公所開會討論僉以棉紗交易所與吾同業有非常密切之利害關係可以操縱巿面吸收利潤倘然放棄不辦則外人之取引所旣無吾華人插足之地而非吾同業之華商棉紗交易所又勢在必成將來雙方逼迫營業困難吾同業將無噉飯之地及今不圖後悔何及雖不爲公衆計獨不爲個人計耶惟是衆擎易舉獨力難成事關全體利害必須團結一氣合全力以謀自保庶可一致對外吾同業值兹外力内侵利權外溢之時不可不及早覺悟如吾人着着放棄則外人着着侵佔吾國雖大將無吾人容身之地交易所手續清楚交易穩妥風險小而利益大久爲外人所覬觎吾人果能自辦則吾營吾業權自吾操自爲股東利不外溢彼外人之取引所雖有大力亦决不能奪吾之貿易而分吾之利益是在吾人善自爲之耳惟是日到會人數不多未敢擅决特此通函徵求意見無論贊成自辦或情甘放棄請於函到七日内將下列議决票（一爲贊成自辦一爲反對自辦）擇一蓋印送交公所以憑查核辦理是爲至荷 
[南京號航行消息]  
　　英文滬報云中國郵船公司經理查爾滿君昨夜接電謂南京號郵船定於十四日由舊金山起椗按預定航行表遲開兩日惟查爾滿君深信該船必能於途中彌補所失之時間仍於十月六日抵滬該船載有運滬之貨一千八百噸 
[西歐美軍戰勝之慶祝]  
　　文滙報云西歐美軍近在聖米葉進攻大獲勝利今日本埠協約國公署商行皆懸旗以誌慶賀 
[醫士看護婦往崴]  
　　文滙報云醫士五人看護婦十一人定星期五日乘新白斯克郵船赴海參崴此爲上海從役西比利亞美國紅十字會之第一組 
[開募美國第四次戰債之籌備]  
　　英文滬報云美國第四次戰債在滬開募之方法今在切實籌備中定九月二十五日開始進行昨日各董事集議分上海爲十七區每區派承募員二人或二人以上庶可分投辦理本星期五日午後五時許將在南京路二十六號總幹事處開最後之會議云 
[美國化學品公司分設至滬]  
　　英文滬報云美國最大之化學品公司將在上海設立支店此公司製顔料最精其染料油出産之多舉世殆無其匹共有資本美金二千五百萬元於一九一五年成立今已置有大工廠五所 
[特别巡捕之供職]  
　　本星期工部局報告云特别巡捕現共有一百零一人連捕長與警員在内平均計之每日於七時至九時在各路供役者有三十三人八月二十六日起開始敎練第三班特别巡捕云 
[倫敦組織中國商會]  
　　東方工學報載近有人提議在倫敦組織中國商會一所章程業已章就各大商家之望此商會成立者實繁有徒倫敦將來當成爲遠東貿易巿場之中心點中國及日本之大工藝家均爲倫敦巿場之重要顧客同時英國且將以重要出産品供給中日兩國之用現已將通告譯成中日兩國文字在中國散布矣 
[振武新軍之蹤跡]  
　　昨日某公司船進口有軀幹雄壯之武夫三四百人各携行李等件雇坐駁船十餘艘至盆湯弄新橋堍登岸分庽福州路大新街各旅館以待轉輪他往探據各旅館接客等言此卽振武新軍由龍濟光調往閩省者因須假道租界故不穿軍衣免致干涉云 
[查明貨船觸沉之原因]  
　　南巿豆米同業以邇來内地各行雇船裝連豆米菜餅等貨來滬駛至南黄浦白蓮涇對岸周家嘴江面已有數船無端沉没衆皆莫明其故乃日前生泰豆行雇到補泉之江北船裝載菜餅五百件由嘉善駛滬行至該處亦即沉没船貨盡失又有某窰貨船亦遭斯厄於是船户及行家均各派人前往失事地點詳加研究察得該處近由浚浦局築造駁岸附近河底不免有鉅石遺漏外來船隻不知其情致罹此禍而尤以重儎夜行之船更爲危險亟宜竪立標桿以資識别爰擬公請豆米業公所函商浚浦局總工程司迅在該處竪立標桿以杜後患云 
[搶案化爲賭案後之辯護]  
　　湖北人王福生被張蘭蓀陳瑞二偕證王國祥至公共公廨指控於八月十三號夜糾黨二人在乍浦路共和里二百四十九號屋内持械搶刦值洋二百餘元之金表金練金四開等物業經陪審西官英副領事白爾君訪查明晣此案係因賭起釁　同張襄讞飭探將與賭有關之嚴老九吳季玉提案傳同見證陳金寳金繼揚粤婦王張氏等到堂隔别訊供之下判將張陳兩原告見證王國祥及嚴老九吳季玉與被告王福生一併押候公堂依照民國刑律二百七十六七八三條提起公訴在案昨晨由吳季玉陳瑞二之代表律師投廨呈遞禀詞爲之辯護並稱堂上對於此案尚未訂定開審日期請將吳陳二人交保出外候示當經張襄讞與英白副領事會商之下諭候下禮拜五再行核示 
[板箱工人罷工之連帶關係]  
　　本埠板箱業工人自皮箱　大小行加價以來屢議增加工資當因作主未允遷延至今業經小行司年集議决計向各作主要求以錢碼改爲洋碼惟大行（作主）仍不允許以致罷工已紀昨報兹悉大行各作主自工人全體罷工以後亦經邀集會議僉謂工人旣起而要求增加工資我等亦應向各皮箱店商請增價討論之下决定要求上行（各皮箱店）依照前價增漲三成以資周轉議定後即由各司年通告南北巿各皮箱店一體查照並倩司年四家向各皮箱店當面交接惟各皮箱店祇允照前價增加七釐磋議數次未能解决故各作主現亦决定自即日起停止發貨俟與皮箱業議妥加價後再向小行接洽上工發貨云 
[中秋節之防範與休假]  
　　海關水巡捕房梅捕頭以中秋節期各商店夥友收取賬欵渡浦往來恐有碼頭匪黨　間攫刦除飭探目何春生認眞查察外復加派中西巡捕駕駛小輪馳往各處梭巡以保浦江治安 
　　浦東三區警署曾警正奉徐廳長令值此國家多事匪盜横行之秋商旅往來亟應加意保護現值中秋節届銀洋往來尤多更宜注意故連日飭派長警前往各渡口各碼頭及要道處所嚴　巡邏並分行各分駐所警佐一體遵照辦理 
　　駐紥浦東其昌棧之陸軍三十七團第二營任學剛營長奉上官命令准於中秋節令兵士停操放假二日以資休息故任營長昨日傳諭各連長排長等如有兵士出外須作有秩序之遊行以重風紀 
　　公私立各學校以舊曆中秋節爲例假日期昨由各校長諭令諸生休業一天回告家長查照 
　　淞滬警察廳長徐國樑亦以中秋節日大小商店俱派夥友收賬往來必夥宵小易生覬觎特諭飭偵緝隊長傳知隊員於入暮後在南北通要之處加意稽察並分令各警察署所警正佐嚴諭巡警一體遵照 
　　兵工廠定章凡届舊曆節日各廠工匠夫役均給假三日此届中秋節謝總辦以槍砲各廠各有趕造之件未便多停工作免致延誤故祗於中秋日令各工匠人等休息一天昨已令飭各廠長遵照矣 
　　海軍藍總司令前日傳諭現泊浦江之各軍艦着於中秋節日一律懸旗各士兵均給假一日惟不得登岸遠離以重防務 
　　京畿憲兵營張營長以今日陸軍各營步兵均奉令給假間有出營游玩各戲園各遊戲場者或因言語不通發生齟龉自　預爲顧及故於昨日令由所部第一連連長吳金亭着於今日調派憲兵分赴華界各戲園及勸業場等處巡邏照料 
　　法總巡施美德氏以今日係中秋節期各商店必須結束賬目途中行人身帶銀洋者居多深恐宵小潛竊强攫故派探捕數十名分往新老兩租界嚴行巡緝以保治安一面復諭知内部辦公人員循例給假一天並傳知各分行查照 
　　公共公廨亦循曩例於今日停訊民刑訴訟昨關會審官除於昨日函請輪應陪審之美副領事丁德二君查照外並諭檢察處轉告各捕房停解瑣案闔署辦公人員一體休息 
　　每届節令發生謡言幾成慣例現届舊曆中秋在官廳方面因保護商家收賬防務已較平時加嚴乃昨日本埠忽發生一種無稽謡言謂浙江發生事故上海亦有人於仲秋圖謀響應幸滬浙密邇即經詳細調查實係浙省因秋節保護商家防務加嚴以致發生謡言此非惡探造謡即係商民誤會特紀其實以免誤傳 
[職業學校募金之第三日]  
　　昨日爲中華職業敎育社剏設職業學校開始募金之第三日前二日募得之數已誌前報兹悉近日擔任募欵者非常踴躍除上海地方審判廳長陸達權君水木公所領袖顧　洲君先經擔任隊長外又有旅滬粤紳温欽甫君趙灼臣君潮紳陳青峯君皖紳程齡孫君對於此事亦均熱心贊助先後加入隊長温君特於前日偕胡耀庭君霍守華君崔通約君等至該校參觀均甚贊許願任募欵又第十二隊隊長葉養吾君（楊翼之君代表）昨日報告募得銀二千二百元云 
[中學校長會議議事録]  
　　江蘇敎育廳符廳長於九月十五日召集蘇省各中學校校長在甯會議兹將是日由紀録員姜鵬謝炘所編之議事録照録如左 
到會人員 
　　符廳長　陸規亮　殷　　　汪家玉　楊鼎復　章欽亮童斐　周微蕚　史維藩　李　荃　何其焯　張　倚丁蔚若　仲鳳鳴　朱啓恒　費攬澄　曹炳麟　程乃猷黄照青　龔積楨　劉永昌　楊傳福　鄒楫　伍崇宜孫樹章 
（甲）應行會議議題 
　　（一）敎育部提出預行討論問題案（二）省立中學校議變更現行中學制爲五年畢業文實分科制案（三）南京高等師範附屬中學校主任對於部發討論問題意見書（四）省立第七中學校校長對於部發討論問題意見書（五）吳江中學校校長對於部發討論問題意見書（六）鍾英中學校校長對於部發討論問題意見書 
（乙）提出討論問題 
　　（一）敎育部發各省區中學校概狀報告要項案（二）南京高等師範附屬中學主任意見書（三）請議要求敎育部添設國立大學校及專門學校案 
會議結果 
　　甲項問題對於敎育部提出預行討論問題第一條至第五條主張從根本解决採用省立中學校曁高師附屬中學校提出文　分科案作爲答案惟省立中學校提案主張修業年限增加一年一節因與學科分量及經費有種種關係公决得視地方情形酌設預科一年分科科目採用高師附中提案有所增損但次要科目僅授大意以冀減輕學科分量至第二部職業科辦法留待實業敎育研究第六條公决採用高師附中意見書作爲答案第七條公决無討論之必要於作答案時略爲說明 
　　乙項第一問題第三項採用五中學校所擬表式由敎育廳函致各校儘九月二十五日以前填齊送廳彚寄五中學校編印 
第七項以各科富於經驗之敎員爲最感缺乏第二問題第一二兩條完全通過第三條加入要求大學校專門學校於入學試驗時除英文外各科不用英文命題第三問題由五中學校長提議四中校長請加入（一）須視中學畢學生之多寡（二）酌量地方需要何種學科公决成立即由五中校長起草 
公决答案及請議案公推代表彚集議場上各種意見共同起草本日會議上午十時開始會議十一時四十五分休息午膳下午一時繼續開議三時散會 
　　符廳長主席中間因事退席由劉永昌代行主席職務 
[滬江大學添造宿舍]  
　　滬江大學本學期共收新生九十餘名後至者以學額已滿遂不得入該校以校舍不充以致學額不能推廣爰急發電至美國差會請將前所指定建造宿舍之欵迅卽滙下昨得差會覆電允於日内滙下美金三萬五千元以三萬元建築宿舍餘五千元則爲添置科學儀器之用該校得信後立即招匠估計工程將於下星期興工建造限明春造成將來造成後學額可達四百名云 
[南巿青年普益社之擴充]  
　　大東門外青年普益社係於民國四年三月由滬上中西人士十餘人發起組織至今三年有餘設施美備頗著成效該社以培養德智體三育與服務社會爲唯一宗旨男女會員已達八百餘人名譽董事有顧馨一蘇筠尚吳懷疚王一亭高鳳池五君皆德高望重其董事及各部委酌贊助員等亦均中西有名人士該社設有日夜校及義務學校等學生極爲發達惟原賃社址不敷分布聞將分隊募捐擬購基地徐　建築以期擴充聞名譽董事等均已慨任鉅數約在陽曆十月初旬開正式募捐會想海上熱心敎育諸君子必能慷慨解囊以成偉舉也 
[官員往甯祝壽續紀]  
　　今日爲江蘇李督軍壽辰本埠軍警行政司法各機關人員於前日紛紛往甯祝嘏已紀昨報兹悉昨日各官員中間有因中秋防務吃緊遄回上海以重職守者惟上海縣沈知事則仍在甯並聞昨日午後尚有官員多人相繼乘車赴甯晉祝云 
[再紀擅用小輪之訴訟]  
　　文滙報云美孚油行控告愛斯拉等擅用小火輪一案已經英領署法庭開審十八日午後尚未審畢黨堂上判令被告交保銀三萬元十九日午前十時再訊 
[查獲夾底箱中之烟土]  
　　山東人錢君和張錫福李丁新彭正順俞桂見許九誠等六人由外洋各帶私土數十磅藏於夾底箱内附搭羅宋公司輪船來滬昨日（十八）上午九時抵埠停泊浦東其昌棧碼頭錢等正擬携帶行李登岸被海關扦巡察破將烟土盡數抄出並在錢等身畔抄出羅卜票七百餘元該扦巡等立用電話通知水巡捕房梅捕頭飭派中西探捕前往將錢君和等六人拘解捕房押候轉解地方檢察廳訊辦烟土衣箱等物則由該扦巡等帶回海關存儲候毁 
[狀紙加價之佈告]  
　　上海地方審檢廳陸林兩廳長昨接江蘇高等審檢兩廳發下會銜布告云爲布告事案照本審檢廳前因蘇省監獄人犯日多口糧支出有加無已司法收入供不敷求援照江西四川奉天等省增加狀費成案呈請於現售狀紙價額之外酌量增加以資挹注在案本年八月十四日奉司法部指令第七八三七號開呈悉據稱各廳監經費不敷擬援案於狀紙前次加價外再分别酌加以資補助等情核與成案相符應予照准餘如擬辦理表存此令等因奉此查增加狀費事非得已此次因經費困難暫資補助將來國家財政逐漸整理供求有相當之調劑卽當提議取消以輕負擔奉令前因除通令各廳縣遵照自民國七年十月一日起依照本廳新定各種狀紙價目徵收狀費外合將各種狀紙現定價目分額列表布告如有不肖員役於前項規定價額之外有婪索情事者許即報名訴由該管司法官廳查明從嚴懲辦特此布告俾衆咸知此布民事訴狀六百文民事辯訴狀六百文民事上訴狀六百文民事委任狀六百文刑事訴狀四百文刑事辯訴狀四百文刑事上訴狀四百文刑事委任狀五百六十文限狀二百五十文交狀二百五十文領狀六百文和解狀六百文保狀六百文結狀六百文 
[甯波同鄉會募捐消息]  
　　甯波同鄉會建築新會所設立商業學校募欵二十萬元兹將近日捐欵細目録後董金聚君募成茂北號姚夢九君各五元阜昌成施炎林君各三元福昌泰史夏來王明淮董金寶邵祖蔭楊永祥諸君各二元王定發趙霖張金甫許順甫夏大博徐慶藩金爾橋夏舜卿何餘慶王樹芹章賢卿施傳泮沈堯卿俞濟根王方剛包才猷陳俊華張家璜張寶福余純卿邱秉璋徐漢清王瑞甫沈鋆卿陳聚嘉應詩鈞董仰甫梁忠華邵康泰董良生邵槐太陳鴻源阮鶴生阮安慶鄭秀生諸君各一元林阿根林阿昌周銀甫童楚香史久亦施萊興諸君各半元董君自助五元蔡惠泉君募褚光亮君五十六元德泰翻沙廠二十元孫祖順君十元張輔財胡興才蔡渭泉李承南諸君各五元何秋奎鮑明水二君各二元董協庭君募到寧波華英四元潘松齡三元杭州華英江北北岸華英各二元倪慶洲董雨記寳記甌亞北姜衍澤戴心如姚秀初傅信岳徐寶琳諸君各一元舒和亭君募勤昌錢莊五元黄楚　君二元姚明生君募泰亨源方記五十元姚君自助五十元沈梯虹君募宏順號六元沈君自助四元方思法君募慎泰協顧振民君各十元方繼生莫啓龍卓忠才江南春在樓郭寶楚馬承志張順金李阿通王成孚諸君各四元北巿森大邊寶生王交生楊夢初王寳生樂俊森孫杏生指南白玉樓蔡吉明君各三元餘再續報 
[英文學院糾正發音]  
　　新閘路大通路東上海英文學院長殷芝齡因本學期所收各省新生於發音一端頗不正確特添聘前南洋公學正科畢業生遊學南洋多年之楊嗣源擔任敎務除按日授課外並與各生練習發音以正其誤並聞該院日夜校尚有餘額可補云 
[南通棉花之豐稔]  
　　昨有南通棉業中人來滬述及今屆通地新棉花因天氣晴正收成頗豐上年統盤所收之花祗有八十萬元（每包一百二十七斤）今年收成如此後數日無狂風暴雨預算可得一百二十餘萬包約多三成之一該處各花行開秤迄今收貨甚旺價自五十 
 
 
 

Page 11

 
 
元跌至四十六元（司馬秤十六兩八錢）惟大生紡織廠尚未開秤刻正在城鎭各鄉籌備收花行共有十七處定於中秋節關始收花云 
[日輪轉運銀條來滬]  
　　東洋汽船會社春洋丸由美國開往香港裝有上海麥加利銀行銀條四百七十五塊在横濱轉交日本郵船會社之立神丸帶申定於十八號下午進口卸貨云 
[委任憲兵排長]  
　　陸軍部近查駐滬之京畿憲兵第一連排長二員已經出缺爰委憲兵科輪升之張慶堂徐人驥二員接任該二員業於前日蒞滬接差視事矣 
[聖賢橋又須重修]  
　　小南門外聖賢橋年久失修橋面朽壞前經該處商民函請滬南工巡捐局撥派工匠修葺乃工竣甫逾兩月橋上横木又見零落行人稍不留意必致傾跌現又經該處商家公函該局長請速勘明大加修理務使堅固經久以重公益聞姚局長已派員估勘矣 
[車運靛青之缺少]  
　　靛青掮客鄔祥雲昨日在南巿龍德橋雇小車四輛推運靛青三十八桶至大東門内交卸未幾檢點貨物失去一車僅剩三十四桶當向車夫錢新生周成恩裘生春等三人追問該車夫等均稱不知並强索車資洋三元一角鄔不允以致口角當由崗警拘至第一區署鄔稱尚少靛青四桶值價洋三十五元請爲追究錢周裘三車夫俱各推諉署員飭送警廳司法科訊究 
[張署長慎重道路衛生]  
　　淞滬警察四區署長張際平到差以來查得閘北各街弄垃圾遍地凡未建房屋之荒場竟爲一般居民之公共厠所任意便溺一經日炙臭氣薰蒸實與公衆衛生大有妨碍除飭清道課員每日責成清道夫役認眞掃除外一面函請閘北工巡捐局擇衝要處所多設公厠及小便處並出示嚴禁居民不得隨地溲溺又馬路兩旁堦石上不准擺設水菓食物等攤俾重路政而利交通 
[大新街火警]  
　　英租界湖北路（即大新街）八十七號門牌及轉角九江路（即二馬路）三百三十二號門牌楊復興包車作於前夜三句半鐘忽然起火冒穿屋頂延燒湖北路八十六號門牌萬茂生烟紙店八十五號李順興粥店八十四號華記汽油燈店九江路三百三十三四號合茂壽器店焚燬房屋七八間門外電桿亦成焦炭事後捕房卽飭包探前往詳查起火緣由禀候核奪 
[誘拐婢女之結果]  
　　新閘大通路二百五十五號門牌郎丁氏家十一歲婢女秋香被揚州人李有容拐帶回籍希圖販賣經氏偵知控由捕房轉請公共公廨備文派探前往會同揚州法警將李緝獲連同秋香一併移提來滬昨晨解送公堂由原告郎丁氏投訴婢女秋香被女傭阿寶認識之李有容誘拐請究並據傭婦阿寶聲稱被告誘拐主人之婢我實不知求察質之李有容供稱秋香係由小韓誘拐交我帶回揚州是實中西官判李押西牢六個月秋香即交其主領去 
[拐匿婦女之勾當]  
　　浦東三林塘人顧虎祥於五月間憑媒娶張氏（即傅蘭姑年十九歲）爲妻後被錢桂榮誘拐由上海帶至奉賢藏匿舅氏張祥生家經張錢氏串通冒寫婚帖希圖從中取利後經顧虎祥察悉控經奉賢縣出票飭派法警將媒證等提案訊辦一面先將傅蘭姑送至救濟婦孺會留養院留養候再核奪云 
[指控非禮舉動]  
　　無領事管束西人愛搿爾夫婦兩人被西人勞林生與勃勞脫在公共公廨指控於四月一號起至九月四號止迭至北四川路一百七十六號門牌美國民强學校内肆行非禮之事等情前日由探將被告愛搿爾傳至公堂經李襄讞會同美副領事德君在憇息室内秘密研訊之下判候禮拜六復訊再核 
[人命案不能成立]  
　　甬人周宜生偕證朱阿生至公共公廨控告張森押（即毛頭）於前月二十七號誣指伊兄周宜標竊物糾衆行兇追逐落河以致身死由廨訊供詳情已誌前報昨晨復訊原告偕證投案訴明前情請究次由棲流所救生船夫林阿根證明撈獲周宜標屍體曾經查驗並無傷痕等語質之被告張森坤不認追毆中西官以原告證據不足遂判將案註銷被告開釋 
[幼妓留養濟良所]  
　　浙江路清和坊三十五號門牌妓院内有一女子陳翠娥年尚幼稚被老閘捕房捕頭查見飭探前往將陳女帶入捕房昨送公共公廨訊據陳翠娥供稱去年由母親得洋四百餘元賣於該妓院爲娼是實該妓院鴇婦延請律師到堂辯護中西官會商之下判陳女發濟良所留養 
[以後勿再怨命]  
　　住居北京路一千三百零二號門牌之揚州人范紹貴前日因家庭細故口角後忿不欲生潛至北京路黄浦碼頭投浦圖盡幸經一千零十號華捕查見設法援起帶入捕房昨送公共公廨請示據范紹貴之弟投案訴明前情請爲原諒中西官判范紹貴與其弟回家完聚以後不准輕生 
[盜妻請釋丈夫之批斥]  
　　婦人田唐氏前日具禀護軍使署請求超釋伊夫田阿榮昨經盧護軍使批示云呈悉查爾夫田阿榮係因前在租界斐倫路結夥持械攔刦行人沈寶昌衣服一案經公共公廨拿獲訊明呈解來署飭課研訊業據事主沈寶昌當堂指認明確應押候按律擬辦所請不准仰即知照此批 
[點心店擅自營業]  
　　北河南路二百五十五號門牌點心店主南京人白孝義至工部局請給執照未經管理捐務之西人與救火會察勘允可擅自開張營業當被虹口捕房五百二十六號與二十五號中西兩三道頭巡捕查見以白違背定章抄録門牌號數禀請公廨出單傳究 
[查獲花會聽筒]  
　　無賴仇水章近在楊樹浦威妥瑪路二十一號門牌租賃樓面一間組織花會聽筒誘令婦人蕭陸氏等前往賭博昨被包探陳銀松查見入内搜出花會字據多種將仇與蕭陸氏等一併拘入捕房捕頭諭將仇水章押候解廨請究蕭陸氏等退去候届時到堂作證 
[活田鷄剥皮烹食]  
　　粤人李亞銀在虹口武昌路七百八十號門牌屋内將活田雞剥皮烹食被衛生局西人查見以李有違定章喚到二百四十八號三道頭華捕將李拘入捕房押候解送公堂訊罰 
[追查晉泰典東之財産]  
　　滬城新北門内舊校場晉泰典當虧倒存欵等項爲數甚鉅各債權人已公舉代表邀請律師向地方審判廳提起訴訟而該典關係人王積澐亦自赴上海縣署具禀聲明虧欠甚鉅無法維持請求准予管押昨經沈知事批示云案據典業董事呈稱王積澐投案請押典東王積洪財産應責成切實開報等情着即迅速開單呈送勿延此批 
[索討地租之毆鬭]  
　　江北人顧竹山前日向李有龍索討地租洋二十元無着互相毆鬭李弟小四子亦帮同行兇經四區崗警一併拘入警署押候訊明核辦 
[筆據不作爲憑]  
　　粤人唐廷吉前延達商律師代表至法公堂控稱唐之同鄉周金波在天津地方開設戲園由唐陸續墊欵不少除歸還外淨欠洋四百二十五元由周出立憑據一紙交於唐之胞弟轉交惟唐因被告並無的實保人故未承認請爲追繳訊之周供立據時實係雙方同意判着原告偕同其弟到廨質訊再核在案昨又提訊先據原告之弟唐少康稱日前胞兄有病着我至被告處索取欠欵旋由被告即給我筆據商人即轉交胞兄因無保人不能承認次日因悉被告卽欲啓行故即報告捕房飭探至輪船上將被告拘案是實並由達商律師稱被告在輪時由探查得行李内帶有現洋甚多實係有意不還須請嚴追詰之被告供稱實情無力償還並非有意中西官以被告所立之據實非雙方同意礙難作憑判周交保出外限十四天如數繳還 
[控訴歇夥舞弊之辯論]  
　　義大紅坊主史金華偕妻柳氏控已歇執事趙瑞章在服務期間營私舞弊收受賊贓並侵佔顔料四十聽請求提究業經地方檢察廳提案審明起訴審判廳昨午經趙賀推檢兩官開庭審理據史金華供稱義大紅坊開在鹹瓜街口作坊與住宅則在油車街趙前爲我店經理任意舞弊商人前者因事出門買進顔料四十聽置於店中貨橱内共值洋一百五六十元迨至回店此項顔料已被盜賣爲此控請追究史柳氏供詞與夫略同趙供四十聽顔料係店主置於自已作中並非置於店橱内與我無涉實被誣控又據證人汪紀生劉立權同供在該店爲學徒顔料確係置在貨橱内該氏又稱顔料失去後當經向趙根究趙曾央蔡雲齋前來關說允許代爲了理並經蔡上堂證明曾由趙央代了理情形問官得供問史金華曰本廳訪悉爾店於上月間由法捕房探捕協同警察廳偵探向爾店吊贓當時吊去顔料二十八聽此項贓物究在何處吊出史答稱由店中吊去趙則稱不是店中吊出實由史之住宅内吊去可請查訪問官以雙方供詞各執判令原告與各證人分别退去候查明實情再行定期續開辯論趙瑞章仍還押候訊 
[乳傭累及薦頭]  
　　張朱氏昨至法公堂控稱日前由唐張氏王黄氏薦頭店薦來婦人陸氏爲乳傭詎日前乘婦人等出外探親之隙竊取洋銀物件共值洋三百餘元而逸迨至婦人等回家察悉向張黄兩薦頭理論置之不問故此報告捕房將張黄兩氏及保人劉湯氏拘案求追詰之唐黄兩氏供認將陸氏薦至原告處爲乳傭惟不知其有行竊之事現在陸氏匿在原籍請求寛限交案劉湯氏供婦人雖與陸氏相識實未擔保求察中西官判湯氏無干退去張黄兩氏各交三百元人銀並保出外限十四天内尋交陸氏到案訊究 
[小販行賄被拘]  
　　小販郁金喬在新閘橋北堍擺設糕攤近因四區張署長取締道旁攤基昨由崗警孫秀廷向郁阻止詎郁悮爲該崗警圖索賄賂當以鷹餅一枚向孫行賄孫不受將郁連同賄洋帶入區署聽候訊辦 
[私接水管之質證]  
　　英商自來水公司西人控北山西路一千五百三十九號門牌恒豐源染坊經理王子偉私接自來水管竊用自來水等情昨晨由公共公廨復訊據被告代表達商律師聲稱前次堂上欲令房主到堂證明現房主新沙孫洋行已遣司賬李壽康及司閽人周進香來案作證請向詰問旋由李周兩見證先後投案證明被告曾將自來水管損壞報告賬房等語張襄讞商之英副領事白君判候下禮拜五再行訊核 
[包探拘獲對買賊]  
　　對買賊張兆恒姜四兩人日前至法租界某洋貨店以購布爲由串竊布疋適爲包探許福卿王富祥李友生等查見將張等兩人拘獲帶入捕房昨解法公堂請究先據捕頭禀稱張等尚犯他案惟未經查明請爲展期開訊判張等還押聽候查明再行核辦 
[西捕深夜破獲竊案]  
　　船夥浦東人吳阿泉朱計法洪阿林姚炳生等四人於前夜二時許僱用碼頭船前往新大阪碼頭竊出小白鐵四十箱價值一千餘金行經順泰碼頭爲海關水巡捕房西捕克威林（譯音）查獲人贓一併拘解捕房押候解究昨經失主美孚洋行西人得悉將共同串竊之棧司廣東人鄧思處蔡子文南京人鄧志朋及六十五六兩號駁船老大沈金生沈春生等五人拘送水巡捕房請爲澈究一面延請律師赴公堂起訴 
[僧人否認串竊]  
　　滬西靜安寺住持僧常貴在公共公廨指控徒僧雪根根安串竊值洋七百餘元之呢吊掛歡門等件質洋分用等情昨晨由捕吊齊原贓傳同見證六根慧德祥生王阿二等將兩被告解廨復訊先由包探朱子藩上堂禀明吊贓情形並據原告常貴投訴被告雪根不守佛敎規則迭次竊物請求訊究質之雪根不認行竊根安亦不認串竊中西官判　安從寛斥釋雪根逐出租界不准再來 
[竊賊管押兩個月]  
　　竊賊浦寶和前晚至法新租界某花園希圖竊取鐵門上之鐵條適爲包探姚金福瞥見將浦連贓帶入捕房昨日傳同原告楊靜齋解送法公堂先據原告禀明前情請究詰之浦供行竊不諱判浦押西牢二月贓給原告領去 
[介紹族行指南]  
　　滬甯滬杭甬兩路所經皆東南名勝之地該路局特編旅行指南凡行車規章以及各站古蹟名勝行旅交通皆實地調查詳細備載並攝有照片七十方精製銅版影印以便旅客現已出版昨承惠贈一本特書誌謝并介紹於旅行諸君 
專件 
[長途汽車公司營業規則]  
　　第一條依長途汽車公司條例第一條所設之公司得爲運送客貨之營業惟不得兼營他項業務 
第二條汽車公司須按照里程及其他情况備有相當之車輛及其他必要之物依行車表分次開行如無客貨得暫地停開 
第三條車上工匠須雇用墊習操駕之本國人其人數年齡籍貫隨時由公司呈報地方應管官廳查核 
第四條汽車開行應備具音聲洪亮之大號汽笛晚間並須備極明之燈兩盞爲誌 
第五條汽車開行時須預多帶橡皮輪套以備換用 
第六條沿途郵件應按站由汽車帶遞不得拒絶收受其酬資由公司與郵局協議定之 
第七條依長途汽車公司條例第十條之規定在軍期間軍用半價不敷支持營業時得呈由交通部會商陸軍部妥籌補助辦法或酌量加價 
第八條汽車不得帶運危險及違禁物品違者照章罰辦 
第九條依長途汽車公同條例第十三條之規定汽車開行時刻次數曁客貨運費之定率及增減由交通部核定後應登載報紙及依其他之方法公告之 
第十條汽車載運客貨除收運費外不得另索他費 
第十一條依長途汽車公司條例第十一條之規定使用他人土地時須與地主商明分明購買或在使用時間予以相當之租金 
第十二條汽車經行地點應設站之處須呈明地方長官並呈報交通部備案 
第十三條各站使用房屋土地應照所在地商人普通習慣由公司自行分别租購 
第十四條公司得呈明交通部於站内附設製造汽車廠或修理汽車之機關 
第十五條如變更經行路線另修道路時應將理由並繪具圖說呈請交通部查核批准 
第十六條交通部如准兩公司以上行駛同一路線時其所經之道途由一公司修墊者其他公司須出修治費 
第十七條公司修成之路其維持保護辦法由公司呈請地方長官定之 
第十八條各站荒僻處所需用警察時得呈請地方長官派警保護如須常川久駐應由公司負擔其薪餉 
第十九條汽車已定之路線將來政府修築鐵路時停止其營業或由交通部另指定路線聽其營業至原路線之修治費由政府酌予補償 
第二十條交通部隨時派員調查其營業有不當時由部糾正之 
第二十一條本規則未盡事宜隨時由交通部修訂 
第二十二條本規則自公布日施行 
按此條例係由交通内務財政農商四部會訂惟現在尚未公布特先登載以供快覩 
中華職業敎育社特别通訊 
[中華職業敎育社剏設職業學校募金團消息]  
　　總隊長朱慶瀾君副總隊長聶雲臺君昨日爲開始募金之第三天 
第十二隊隊長葉養吾君（楊翼之君代表）報告募到銀二千二百元 
雜評二 
[慶賀（訥）]  
　　協約國以美軍在西歐獲勝舉行慶賀吾謂今日協約國所應慶賀者不僅美軍獲勝一事也今日在西歐之英法軍無一不大獲勝利而在西伯利亞之協約軍又皆捷電紛至交戰之奥敵處此情勢日危之下至迫不得已而求和此更協約國最可慶賀之事也 
　　返觀我國亦有可慶賀之事乎曰有之其事維何即今日各地官署紛紛慶賀秋節是已 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬嫦娥請願夫妻團圓上玉帝書] [  濟航]  
　　竊維青鶼比翼常雙飛於情天黄鵠興歌終難填乎恨海繩原繫足早費月老苦心鏡可重圓端賴楊公盛德妾自奔來月府謝却俗緣雖未仙骨修成早已塵心都淨居紺宇琳宮之地折桂留香列瑶姬玉女之班拈花共笑方冀乘鳳偕來引人入勝敢冀飛鳬下降又賦歸來然而書韵彩鸞早隨文簫而並駕吹簫弄玉嘗偕蕭史以飛昇河鼓天孫獪訂鵲橋之會巫山神女亦樂雲夢之遊是皆登籍於仙班其孰忘情於伉儷况妾久流連天上夫尚游戲人間扶摇數萬里旣未通雁帛魚書離别幾千年豈終爲鸞孤鵠寡非同下車之馮婦退職堪羞逈殊再醮之徐娘節操有礙今者運回下界節届中秋拜月家家庭除共陳夫瓜果祈天默默夫妻總祝乎團圓妾非鐵石心腸詎忘琴瑟樂趣漢上妖姬猶戀經略之大使京華艶妓還思起義之將軍人孰無情誰能遣此即云下嫁亦無須財神女之巨萬金錢仍主舊夫詎可比小徐娘之一朝抛棄昔雖竊藥有術非同賈午之偷香奔月超身絶異文君之再嫁用敢瀝陳素懷塵穢清聽伏乞玉帝命傳青鳥詔下紫鸞俾羅敷有夫准續舊好買臣收婦重叙天倫當劉晨再見之年敢忘帝德慰蘇蕙生離之苦永結天緣臨頴神馳伏維聖鑒（六） 
[擬娥嫦向下界募捐修月宮啓] [  徐勵吾]  
　　敬啓者敝宮當唐明皇在位時代大施功德嘉惠神仙移玉來游以金賜助俾購女媧補天之餘石修砌墻垣又賃阿香有電之飛車轉輸材木由是步雲梯而登屋持雷斧以斵梁借日線兮量材憑風斤焉刻桷通宵執役欣看幾許天工不日告成修得十分雪亮自兹以往因無錢從未加修延及於今擬募欵重行整理無奈天神天將皆上方清吏無財因從民視民聽探下界衆生誰富欣悉議員選投一票報酬之價值綦昂武人統率三軍要索之餉需甚富以公濟私之賣主回扣亦多已去復返之財神擁貲尤厚他若烟土包銷多沾利益米糧出運大獲贏餘總是富翁不似饑寒百姓乞爲施主助兹土木雙工如蒙即日解囊恐驛使難通寄欵尚乞終宵啓户聽蟾仙來領捐資從兹廣寒宮輪奐一新愈加清朗胥由慈善家捐輸萬貫不敢慢藏受惠感恩願他日不淪地獄輸財贖罪定中秋上奏天庭特此通啓敬請財安嫦娥歛袵（六） 
家庭常識 
[瓶花如生] [  冠宇]  
案頭瓶内所插之花每苦其易萎不如在枝頭者之鮮艶可觀兹有一法可使瓶中之花常保生態若其花本屬能插活者則即可生根與土中無異法將硝酸鈣五分二釐硝酸鉀一分三釐硫酸鎂燐酸鉀各一分三釐緑化鐵之溶液數滴溶解於蒸餾水十斤貯於瓶内以鮮花插入能常保顔色如生 
[驅禽] [  讓竹]  
凡草木上之果實及曬於日中之食物有爲飛禽所喜啖者比其至也驅之即去不驅又來此種下等動物人殆無如之何竊以爲不然可以理順之頭髮一大束縣挂於其處則不必驅而彼自遠避或剖黄鼠狼空其腹實之以稻壳或木屑等物再密縫其剖處則成黄鼠狼之模型即以之置於所曬之食物附近用防飛禽來啖有特效 
[種桑秘法] [  馮晉楚]  
欲植桑者多係向巿間購買桑身如種不得法往往不能發育於經濟上必多損失若種時將桑身最大之根向南必易長大歷試不爽 
[捕蟬] [  述甫]  
用竹竿一枝取其尖細者纒蜘蛛網至極厚然後就蟬停處向背上輕點之其翅即被黏脫隨竿而下無一能免者 
[捕魚] [  述甫]  
以竿釣魚每次祗得一頭且須人守住殊屬不便可用篾片削成兩頭皆尖約長五分之細筌即將兩尖頭插入香餌之内使成弓形中繫短繩約積至數百個另用粗繩將短繩連貫串之（每繩之距離約在三四寸間）抛入河中魚即羣至爭食若一吞餌則彎形之竹趁勢開放　住鰓内無一能脫者漁者但須計時收繩則每次多至數百少亦百餘惟如捕獲大魚宜另用义义住再收否則必被　脫也 
[疥瘡經驗藥] [  徐絜]  
予友患疥瘡已半年醫院藥房之藥療治殆遍卒未痊愈今以單方治之不三次竟獲全愈亟録之以告世之同病者法以鸕鷀丸（須向漁人購之藥　無效）四粒和硫黄（二十文）研爲細末揉之成丸擦　掌心脈門心窩等部日凡三次不三日必能斷根較之外用藥功效薄弱每致時發時止内用藥究帶幾分危險此方　爲最妥善也 
藝林鎖記 
[萬華閣刻印餘譚] [  湯臨澤]  
　　南海謝雲卿所編漢印分韻一書以漢印文字照原樣摹入分韻編排可謂法良意美爲刻印家所依據在桂未谷繆篆分韻之上惜其中錯誤頗多如周秦宋元之印不應收入而亦多收入其中又有甲韻之字誤入乙韻丙韻之字誤入丁韻又有釋誤者擬重爲增删合選續二集爲一集恨無餘暇 
　　宋徽宗聚鐘鼎彝器爲宣和博古圖一書明薛尚功等繼之三代文字賴以保存然皆摹本不及積古齋筠清館攗古録諸書從眞本鈎出之佳今者石印風行所出各種絲毫無差較昔日千臨百摹輾轉翻刻之書有天淵之别矣 
　　阮元積古齋鐘鼎欵識膾炙人口余十餘歲在學堂時曾手摹一遍今察原書錯誤之處甚多釋文之誤不勝枚舉又有宋器誤作三代器者 
　　印譜始於宋徽宗宣和印譜其後接踵而起以明代顧氏芸閣所集考古印藪爲最著書共十二卷首列之受天之命旣受永昌二秦璽大概是宋元人所意造其次如長樂未央永昌九字等溪印均目爲秦印末卷之周秦小録反以爲唐宋印余藏有明拓眞本今日坊間之翻刻本已全失廬山眞面矣 
益智新畫 
[畫圖器四種] [  楊北濤]  
　　圓規（像Ａ像）分度器（像Ｄ像） 
丁字尺（像Ｔ）比例規（像Ｘ） 
短篇小說 
[滑稽偵探怪信封（六）] [  西巫時用]  
　　佛爾屯呼曰噫　誠一非常奇事矣大佐曰在我輩警探界中不過一小例耳佛爾屯曰惟┊┊大佐遽阻之曰君殆欲一覩信封而自斷之歟言次自外衣袋中取出以授佛爾屯佛爾屯注視有頃默無一言面現疑慮色旣而言曰此吾妻之信封也大佐曰君者與君夫人者等耳曰惟吾妻實書此信面此其手筆也大佐曰或相似耳曰否余於禮拜二晨親投之郵政信箱非誤也乃面余曰余旣約君夫婦及大佐晚宴余家乃致函瓊惠公司索香檳三瓶今晨至牌號旣異其數且倍之然大佐自信甚深初未嘗夢想其辛苦得來之計畫爲完全失敗復言曰不久君當知吾言之非謬也 
　　翌日而事之眞相乃大明瓊惠公司以長函致吾妻謝罪中言兩函同時接得又所索俱　香檳公司書記因之錯亂致以佛爾屯夫人之信封寄去信尾復言甚顧不致僨事云云實則除大佐之外餘人俱無所苦喬治與安娜之不處刑者幾希而余於是中之關係以瓊惠公司書記之錯誤竟不再提及余之幸也大佐自知虚糜光陰容色沮喪苟知余寄函爲禮拜二者必且目余爲叛黨矣（二） 
 
 
 

Page 15

 
 
   
 
 

Page 16

 
 
   
 
