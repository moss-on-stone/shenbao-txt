# 1895 - 334 - 4908128

 

Page 1

 
 
[重印快心編出售] [  申報館主人啓]  
　　快心編一書雖係章回小說而其言情叙事頗能娓娓動人且樂而不淫雅合關睢之言誠近世說部中不可多得者也本館前曾排印數次數經寒暑插架頓空而問價之人依舊源源而至因更重付到劂以　購者之心兹巳告成分裝十册每部碼洋五角請臨申報館帳房三馬路申昌書室及各外埠申昌選購可也 
[景岳全書出售] [  圖書集成局啓]  
　　是書爲有明張介賓先生所撰首傳忠錄次脉神章次診家要語次傷寒典次雜症謨由是而婦人規小兒則痘疹詮外科鉁本草正新方古方又别輯婦人小兒痘疹外科方都計六十四卷國朝曾收入四庫全書蓋以先生爲勝國一代名臣遠紹長沙並驂東璧旣窮源而竟委復由委以溯源用能至精至微不偏不倚豈他人所能望其項背步其後塵哉所惜木板漫漶模糊讀者不能了澈本局因代書肆友人覔得原刻善本印成新鑄鉛字潔白帋張裝釘無訛校讎盡善刻巳告成分裝二十四本裹以錦函每部碼洋三圓分存湖南廣東上海愼記書莊及三馬路申昌書室出售世有欲樹醫林之幟者尚其購置一編乎此佈 
[論人材爲國之根本]  
　　歴觀古今國家之强弱係乎人才之盛衰人才盛則國强人才衰則國弱此不易之理也然而天無時不生人亦無時不生有才之人如之何而有盛衰哉蓋天之生人也與生草木無異草木必待澆灌培養而後發爲佳花成爲美材苟失其澆灌廢其培養非枯槁卽衰敗矣間有枝葉茂盛奇葩芬芳者亦偶然耳非常也夫人之成才亦猶是也必由培植而後成焉非然者雖天生非常之人非常之才亦泯没無聞與草木同朽耳余嘗慨我中國地大物博人民衆多固應雄視地球爲萬國之完冕卽不然亦可保邦自守禦外侮而固藩屬孰知有大謬不然者數十年來外則藩籬盡撤强鄰窺伺内則民窮財盡宼盜充斥近且敗於日本險要盡失船械授敵師則望風而潰將則託詞以遁不得已而俯首請和割地賠餉以救眉睫之急非第驕敵氛而挫士氣且成千古以來未有之大辱爲歐洲各國竊笑而輕視非細故也藉曰船不堅而砲不利耳然船未嘗不堅砲未嘗不利也藉曰敵衆而我寡耳然敵未嘗衆而我未嘗寡也若論夫曲直則我直而彼曲又中外所共喻也然果何以致此歟蓋由於無人材也夫國猶家也家之有門牆所以防盜賊也貴有人以守之則門牆得其用苟無人焉則門牆亦空設耳一旦盜賊毁門越牆而入盡捲所有呼嘯而去主人乃咎門牆之不堅不足以禦盜賊而不悔守拒之無人不亦惑乎不待智者而識其知末而不知本矣今中國自數十年間講求船械槍砲孜孜不倦朝夕經營不知費幾許國帑幾許心思規模得以粗具一旦有事卒不獲一士一卒一鎗一砲之用毋乃蹈知其末而不知其本之咎乎然則中國之無人材果何故哉一因幼時之失於教養一因汩没於科舉之學也夫人之善惡雖由天性然必有教焉而後可由惡以遷於善由善以至於至善是故古人必求寛裕慈惠温良恭敬者使爲子師及稍長而教以忠孝禮讓之道事君敬上之義蓋因幼時智識未開嗜欲未染方寸洞然卽以道義浸潤焉使先入爲主以立其本故能事親則孝事君則忠出處進退卓然可觀爲人矜式後世爲父母者不知教子而惟知愛子任其嬉笑怒詈以爲樂焉縱其賭博流蕩以爲能焉漸入邪僻而不知返居家則忤親出仕則誤國此因失於幼時之教養也人之才力聰明有所限也自科舉之學興士之有志顯榮願立功當世者舍此末由進身於是不得已而以有限之才力聰明埋頭鑽研用力乎其中迨夫十年窗下功深學到幸而一旦得志爲民父母或任封疆聽吏胥之播弄何異木偶朘百姓之脂膏宛若仇讐忽有變故往往倉卒無以應手足無所措若論夫致君澤民懷柔遠人興利治弊之道固若夏蟲之不可與語冰矣何則蓋其終身用功者應試之詩文而已其他未嘗有所聞也及功名已得志願已遂回念前此之勞苦憔悴方冀後日之怡志悦情稍稍經營爲子孫之計豈肯用功於有用之學而自視欿然哉此科舉之學所以汩没人材也雖然人才之汩没不僅此二端兹所論者可謂其根原也今世講求時務之士徒見西人船堅砲利將勇兵精以爲西國之强在此而不知其由於學校之盛也考西國學校遍列於都會村鎭大半係地方官捐建其學各有層次各有章程不得躐等而進國中男女自七八歳以上皆須入塾讀書至十五歳升入中學考求各種有用之學至二十一歳左右升入上學所學者與中學無異特有淺深之别耳至應入學之年而有子弟遨遊在外者則罪其父母而責其失教各處又有藏書之院其書自數萬卷至數十萬卷不等任人觀覽以廣學識惟不准携出耳所以西國一人得一人之用而又各當其才以任其事國勢於是蒸蒸日上用能富强當世莫之與京也我中國苟能仿其學校之規考其教養之法正其心術教以實學而後百廢具舉有利無弊國家可以長治久安矣惟不知當事者能採及夫芻蕘之一得否也 
[不忘舊德]  
　　有友自朝鮮回上海道出長崎詢以韓京近况友云近日民心安謐外間風傳有攺服翦髮之舉其實攺正朔則有之易服色則未也先是逆臣朴泳孝秉政時曾下令民間攺服黑色衣自朴去位出奔韓人仍服白袍惟國王心慕泰西頗有攺裝之意大院君恒以大義相責遂亦不敢驟變本年王謁太廟禮畢折赴雲峴宫參謁大院君大院君頭戴紅頂身穿黄馬褂指示國王曰此中國大皇帝所賜也服之以示不忘其恩蓋欲王之懷舊德而不蹈新習也 
[漁翁得利]  
　　日人素嗜魚鮮得魚則聶切而生啖之或炙以佐酒頗覺津津有味自占踞赤嵌後以臺地素乏漁師罾叟欲求小鮮而不可得乃踠人回國擬招集江湖垂釣之輩用運兵船送至臺灣俾對月收筒臨流撒餌細鱗巨口供我朶頤漁人聞之艴然不悦曰我輩自有扁舟一葉不難破浪乘風何煩賢長官之代爲借箸乎爰有老漁翁約就業漁者六十人分駕漁船十二艘大者長四丈許小者僅二丈五尺於華歴九月二十五日卽東歴十月十三號由下之關出口中途歴冲繩諸小島隨處句留閱十八日六船抵基隆六船抵淡水攷下之關至臺灣海程二千四百華里中間片帆飛駛者僅五日餘則揚舲擊舦取魚於蒼茫烟水中或繫纜柳隂縱覽海天風景也旣至日官慰勞有加賞爲首之老漁翁銀錢二百枚使之分給諸伴侣閱日有六船鼓浪而出甫經一禮拜卽捕得魚五千斤携至臺北府城分投求售嘻日人之爭臺灣可謂不遺餘力矣不謂土地初得而卽有載笭箵而至者獨占先籌古稱鷸蚌相爭漁翁得利其此之謂歟 
[荆沙火厄]  
　　沙市采訪友人云荆州南門外有譚四癩子者少無賴喜與痞棍爲儔兹已年力漸衰不復作下車馮婦結茅皮匠街左近日售紫霞膏以博饔飱暇則招牧豬奴一流人以花骨頭角勝負九月二十九日之夜仕在呼 
 
 

Page 2

 
 
盧喝雉某賭徒偶彈燭燼悮燃葦壁以致轟轟烈烈滿室通紅城内水會中人憑雉堞望之知火起處距城濠不遠遂舁水龍三架禀守城　啓鑰而去至則已延燒十餘户幸竭力灌救得以火滅烟消當火熾時近鄰某乙新遭父喪停柩在家急雇數人舁之出外旋匍匐柩前喃喃默祝有頃火熄其室及柩皆安然無恙意者一誠感格得邀神佑歟 
[鳩水火災]  
　　蕪湖采訪友人云本月初旬至中旬城内外報火災者幾於書不勝書十三日江口横街某成衣店學徒携燭登樓弗戒於火以致然及零物大煽炎威比鄰某銅作樓上儲有木炭數十擔立時延及以致火燄上衝漫無檢束甫炊許已焚去烟店鴨毛行成衣鋪等家電報局近在咫尺間幾及於難幸饒翼卿都戎督勇舁水龍竭力灌救李甘亭大令饒芷香直刺李葆銓鎭軍更彈壓匪人不使乘機剽掠迨祝融氏返旆而十數户已化刼灰矣 
[香帥閱臺]  
　　金陵采訪友人云本月十二日署兩江總督張香帥命駕出轅赴下關獅子山等處巡閱砲臺上午乘緑色雙馬車直達儀鳳門車騎風馳戈矛雪映武巡捕張君曁督中協　協戎率領先鋒官戈什哈及衛隊數百人前呼後擁氣象威嚴旣出城則城外各營官弁俱飭麾下整隊燃槍恭迎道左香帥步登各砲臺細加查閱令在事者將巨砲排列逐一騐放厥聲隆然迨閱畢入城各營仍恭送如禮 
[撤勇述聞]  
　　鎭江采訪友人云去歳日人搆釁防務戒嚴南洋大臣檄調兩江督標各營前赴北方防堵兹者中日和議已成海氛不作大憲遂札令駐紥山海關之統領兩江督標長勝全軍李鎭軍占椿將所部各營悉數調回仍歸舊伍鎭軍奉檄後統率各營乘新豐利運兩輪船南下本月初九日上午利運先抵京江載有左中後三營就蒜山下椗統領萬軍門本華正在乘輿登岸詣各衙投刺忽接兩江總督張制軍羽檄飭將左中兩營就鎭江遣散於是軍門函請丹徒縣宗大令速備船艘以便裝送大令派河快差役至新河大閘口等處封雇巨舟數十號軍門於翌日將各勇用駁船載至江干由招商碼頭登舟按照路途遠近給發川資地方官復恐若輩擾害閭閻督率親兵分投彈壓下午各船次第開行向袁公浦進發所留後營各勇軍門令在德星宫暫駐一宵十一日乘海定輪船上駛聞此項勇丁均係三湘子弟當載赴漢口然後檄令歸農十二日官塲探知鎭軍約在傍晚可到遂飭辦差人在六吉園碼頭支蓋綵棚以備迎迓日之方中遥望下游輪烟縷縷天際焥蜒少頃憲旌已抵碼頭寳蓋山新湘各營弁勇列隊江干燃放排槍其聲震耳郡中文武僚屬齊詣躉船上恭迎鎭軍接見之餘互叙寒暄旋命駕登坡在佛照樓暫駐所帶前右兩營各勇命暫駐南門外張王廟中領哨押隊過大街向南而去手中分執後膛快槍或五色大旗沿路肅靜無譁惟聞畫角嗚嗚不絶聞此二營上憲卽委軍門統帶或遣撤或調防他處須俟接得來文再行定奪十三日鎭軍躬往各衙辭别薄暮乘大通輪船赴金陵謁見張制軍禀陳一切瀕行水陸各營俱升砲鳴槍以送 
[沙市散勇]  
　　武勝前營之住沙市也本爲官紳禀請常川駐紥至水龍事出省憲因以和局大定議節縻費爲名委員來沙裁撤正餉截至九月底止外加恩餉一月營勇聞而大譁緊閉營門欲與統帶爲難歐陽統帶見勢洶湧權避其鋒命各哨官出妥爲開導某哨弁出言稍峻卽被營勇聚而毆之各哨官揚言於衆曰爾等所議者餉耳非與某哨弁有仇也洶毆不巳彼豈身有錢樹耶爲爾等計宜求省委轉禀大憲酌量本營統帶尚屬無權况末弁乎營勇有解事者呼衆住手仍縳某哨官於柱以爲質省委商諸巡道公電省垣求加旋電復不允其請但念去歳築田家鎭砲臺不無微勞凡在功三月者賞銀三兩一月者一兩不在功者不與道憲又念赴沙彈壓武漢事跋涉辛勞每名賞給川資二兩事始平復由裏河封船數十號每船十人擬載赴原招處遣散統帶持令箭督率下船呈繳軍器給發正餉川資其恩餉一欵俟舟抵柳關下由歐陽統帶收號褂時給發立冬前三日開駛出境經金龍寺洋藥厘局門首局丁呼查私貨勇卽縱步登岸曰爾等以老子此行爲發財耶有何私貨司事出爲調停但聞靶韃一聲不特嘴巴上臉而身已躓於數步外矣局中人以勇勢洶湧不敢正視抱頭而竄各船始一路下游現在鎭南後營來沙統帶係劉麗生游戎帮辦亦劉姓仍分駐武漢兩帮公所 
[詳述公子溺水事]  
　　署兩江總督張香帥之公子悮隕池中已登前報兹聞之官塲謂香帥賓僚强半寓園中月夕花晨每每聨爲詩會七公子蘇卿茂才亦與焉九月十九夜三更後萬籟無聲一輪皎潔公子仰而賞月俯而覓句循池而走忽失足墮水中園丁聞拍浮聲方以爲園鶴之警露也久之其聲不息悸而呼人僮僕咸集急援之起而天寒水冷公子已氣息奄奄覔藥治之竟無效騐延至次晨八點鐘時遂怛化其夫人爲吳清帥之女公子方賦歸寗聞訃之後自蘇垣奔返金陵忿不欲生一慟幾絶或云此池向多鬼魅歴任署中人多溺死者昔年李雨亭制軍之姪溺於此本年八月楚僮田姓白晝在園中游戲忽入水歴一分鐘時救起巳氣絶杜少陵詩云魑魅喜人過或眞有此事歟 
[禍事潛消]  
　　漢口金箔一業銷塲最寛嗣後生意冷落僅剩箔號六家然箔工尚有一千餘衆其號主與該工等均係江右同鄉曩者生意暢茂東夥同心合德雅敦鄉里之情嗣因議規開釁挾嫌懷恨時相干盾如是者亦已有年今歳春夏間該業銷路尤滯將工衆概行辭退若輩次第還鄉各覔生路秋節後購者紛至積貨一空號主又函致各工令各來鎭詎某號主先發制人之計創言廣招學徒節省工資各工堅不允諾初時口舌交投紛若聚訟繼則聨羣遂隊相率而入某號之内肆閙百般該號主莫可如何力請某武員到塲彈壓詎該員一味爲主人袒庇激成若輩之怒遂至與之爲難幾乎釀成巨禍幸賴李竹虚觀察周謙甫軍門聞耗並至力爲開導並示行規一仍其舊各工始遵諭而退現已照常開工相安無事矣 
[水龍試水]  
　　沙市水龍數十處各有公所收贮器具每當歳晚務開卽將器具髹飾一新各於公所肆筵醵飮婆娑醉舞雅有古人吹豳擊鼓之風席間乾濕各五肴酒闌人散各携乾肴歸遺細君緣每次救火衣履不無扯破汚穢致煩纎纎女手今借此婦餕夫餘以酬其補綴煩捫之勞亦閨中快事也今歳桂花風裏被武勝營毁窳多件蒙縣令張明府捐廉葺補完全各水會因於重陽後三日在天后宫試砲宫前有池廣袤可數畝周以石欄旁設鼓吹亭正中築臺結綵恭請道府縣曁各印委臨閱池前立標竿三各高數仞是日黎明水會各以地名旗緣池排列招展臨風五色相間午後縣公戾止憑軾而觀各水龍爭先噴薄儼萬斛之湧泉干青雲而直上一時士女往觀肩摩轂擊正興高采烈時忽聞砉然一聲則綵臺以人多而倒縣公幸爲長隨叅護祗吃虚驚旋卽賞錢七十串鳴騶回署龍陞守又命各水龍遍歴通衢一週至便河橋稱謝一聲上下分道而散橋上爆竹之聲烈烈轟轟震耳不絶 
[清理祠址]  
　　浙省十一府節孝祠向建於杭州清波門外南屏山下祠燬於兵基地亦無人報糧前杭府吳春泉太守在任時於祠址後面建造墳墓事隔多年無人顧問乃今夏有寗波紳耆某來杭查勘祠基指爲侵佔因卽聨名具禀旋奉批示以無印契碍難准行現在又有某太史出塲呈控其呈詞大略以職官在任置買産業例有明條况其爲侵佔者乎至印契雖燬於兵無可揀呈而建祠之始曾請撫憲咨部立案現有卷宗可稽决無冒認之理未識閱呈後官憲當如何判斷也 
[羽化登仙]  
　　蕪湖采訪友人云二街人某甲席祖若父之餘貲薄有房産性成惰懶癖嗜烟霞終日醉迷芙蓉洞中紫霧青霞繚繞於巾袖之際自謂飄飄然不啻羽化而登仙矣久之肩聳背駝不成爲仙反類於鬼黄金萬鎰悉化烟雲昔之居必廣廈深堂者近則祗剩破屋三椽聊蔽風雨當其癮發涕泗滂沱悲憤呼天怛焉若喪未幾又將破屋售去得洋銀一百八十餘圓於是蚨血充囊依然揮霍其妻多方幾諫終於充耳 
 
 

Page 3

 
 
不聞閱八十餘天摸索牀頭祗餘三十餘餅乃笑謂其友曰此區區者適足伴我上青山耳祖宗造孽錢遺留子孫勢必立召殃禍曷若了此　至公案之爲佳乎其友不解所謂甲乃沽美酒市佳殽與妻子歡飮通宵迨破曉酒闌頽然而臥比至次晚仍闃寂無聲妻子近前視之始知一縷幽魂已辭别大千世界蓋昨夜飮畢卽吞服阿芙蓉膏而屍解矣妻子乃撫屍慟哭就其餘貲備棺衾殮之 
[嶺南餘話]  
　　廣州采訪友人云原任巡撫馬玉山中丞之靈柩於本月初三日午時發引儀仗繁盛鼓樂喧闐銜牌多至百餘對隨以黄亭中御賜各珍物門生故吏咸設奠路隅譚文帥保頤帥及司道各員皆赴河干祭送天字碼頭一帶車塡馬溢熱鬧異常○水師提督鄭心泉軍門春秋已高精力稍遜兹忽患痰喘氣逆之症雖加意調攝迄今仍未安全 
[淛水寒鱗]  
　　杭州采訪友人云本月初四日爲署理浙江臬司王心齋廉訪懸弧令旦先期印委各員俱往晉祝及正期八座司道曁紳士均往祝嘏廉訪隨排道出轅親往謝步○杭人於小雪節前後大家小户無不醃菜至長至日始開缸以菜味之美惡卜次年之休咎往年曬乾之菜每擔需錢五六百文今則菜價特廉每擔僅三百左右○浙省通商事宜以聶仲芳方伯爲督辦其洋務提調現由藩司委候補同知余司馬乾耀辦理○初三日爲黄道吉辰杭城嫁娶者至二百餘家其稍有塲面者必雇用清音以致清音班中應接不暇輙以隣童濫竽充數大抵不解彈唱祗呆坐唱臺而已柳翠井巷胡宅於是日娶媳當晚席旣設主人命歌兒侑酒則皆若寒蟬之噤而不鳴主人大怒立唤管班者詰問管班者再三謝罪急往他處調集能唱者前來則已酒闌人散矣有一少年客酒興方濃意欲將唱臺擊毁經旁人再三勸止乃罰管班重唱一日 
[上海求志書院米秋季題目]  
　　經學題無所取材解麻之有錫者解禮器爲祊乎外郊特牲索祭祝于祊兩祊字爲一爲二說懿伯之忌鄭杜二注孰是說○史學題書中論考僞篇後書論衡定賢篇後李成疆域考李夏疆域考○掌故題國朝春秋學家平議國朝尚書學家平議折曹議平回策○算學題有甲乙之和弧正切寅有甲乙兩正切之和卯求甲乙各正切法置寅内减卯以寅除之爲長方積卯爲長闊和開平方得長爲甲正切闊爲乙正切有甲乙和弧正切寅有甲乙兩正切之較已求甲乙各正切法置寅内减已以寅除之爲公用長方積二加寅已相乘以寅除之爲長闊較開平方得闊爲乙正切又寅已相乘與二相减以寅除之爲長闊較若二大於寅已相乘則開平方得闊爲甲正切若二小於寅已相乘則開得長爲甲正切試證之三角形三邊求角法以三較連乘又以三邊和乘之倍之開平方爲實以夾所求角兩邊相乘爲法法除實得所求角正弧三角形之三邊爲角亢氐有角氐較甲有亢氐較乙有角亢夾角角大氐小求角氐夾角或亢氐夾角若角冪大於亢氐二冪之和則亢氐夾角爲鈍試爲細草○輿地題大小積石考晉惠悔賂秦論吳越代興論論俄主彼德徙都事○詞章題丁卯橋應勝午橋賦以若論風月江山主爲韻擬曹子建釋愁文擬仲長公理樂志論擬白樂天禽蟲十二章 
[名醫回滬]  
　　安徽巡撫福少帥政體違和請假匝月電請青浦名醫陳蓮舫比部赴皖診視官塲從而求治者甚夥淹留半月中丞清恙霍然比部廼束裝辭歸中途又爲蕪湖道袁觀察相招酌進調攝之劑在鳩兹小住三日昨始由招商局江孚輪回滬不知能否小住行蹤爲本埠諸君少施國手也 
[暫停發配]  
　　上海縣署昨奉省憲轉行文札内開陜甘一帶𤞑匪擾亂勢甚披猖路途梗塞現調大兵分頭進剿所有應解遣流遞籍人犯概行暫停辦理黄大令奉札後卽遵照停解矣 
[恃武毆差]  
　　流氓張連生卽小連生陳阿惟等與武生張錦堂串同一氣日以拆梢打降爲事張陳二人前因犯事經公堂判令枷號乃不知悛攺近又在滬南肇事將人打傷兹據上海縣黄大令備文至英公廨稱張等現有陸錦榮在縣控告請爲移提屠别駕當卽簽差往提旋經在英界朝陽樓地方拘獲於前日派差八名押解送縣不料行至中途張錦堂自恃武生竟敢與差爲難將解役毆傷三名旋在附近巡局請派局勇一同送縣始得無事 
[命案述略]  
　　前報紀浦東二十二保五圖陸家行左近陳廣浜内有一刃斃浮屍黄大令騐明飭差查緝旋由屍弟馬俊川投案聲稱死者是胞兄名金生字鶴亭年二十二歳不知被何人砍死請卽伸寃旋有屍母舅陸邦蔭者亦投案訴明情節差役禀稱小的查詢此處近鄰僉稱列者素不安分向弟强借錢文稍有不遂卽持刃行兇大令命帶俊川等人扃門密鞫傳聞此案已訊有端倪事因俊川被金生纒擾不休遂致之死地大令飭差將俊川小心看管聽候覆訊昨日陸在同康棧忽發嘔血氣喘之症醫治無效旋卽身故已由差役據情入禀矣 
[控縣請追]  
　　昨報紀鴻源通裕兩信局信班由上海赴蘇州失去赤金十兩零八錢兹悉此金由英大馬路同豐永寄至蘇州王恒豐旋由蘇州發電報知被失兩信局擬將船户高二十九誘至小東門外捕房高知風遠颺兩信局遂赴上海縣署控訴 
[軋指求醫]  
　　湖北婦某姓賃屋虹口梅家巷地方祗有四齡之男孩一口氏日往楊樹浦怡和繅絲廠做工藉以餬口孩亦帶至廠内以爲常事前日下午氏偶失提防孩摸至機車被機器軋去四指狂號欲絶氏卽赶上勢已不可設想遂送至同仁醫院求療 
[英廨早堂瑣案]  
　　新充包探趙銀河拘解天津人李子田到案禀稱此人前因犯賭用刀傷人曾經遞解今又潛來恐其依舊肇事故拘送請究李子田供天津人因勸人打架以致被拘業已痛攺前非可否求恩免遞旋有李之父母匍匐階前涕泣求免並有興隆鞋店等多家呈遞公禀亦願保其安分屠别駕諭其如能攺過須得却實之人具保不准再來英界○包探陳阿九拘解李餘福毛理生到案禀稱李係華盛花廠爲司棧日前該廠執事查得缺少棉紗兩箱經小的查知李私自取出托掮客毛理生經售得價銀一百廿三兩李得一百十兩毛得扣用銀十三兩今一併送究華盛紗廠執事劉東峯投案禀稱李係監守自盜求究李餘福供實因急需之故如今情愿繳還所得銀兩求恩毛理生供向爲掮客因不知伊自私取之物故敢代售别駕判將李毛二人押候於三日内繳銀了案○包探張阿五禀稱鐵匠楊恒春收李順金爲學徒不料李於昨日串同小孩王小狗至楊往來之米店内冐取食米兩擔轉售與周大生經小的查獲則洋已用去特送請究楊恒春投案申訴前情謂如能攺過小的情願仍舊收作學徒朱順金供一時糊塗現在情願攺過隨師父學業王小狗供無錫人年十六歳並無家屬在滬求恩别駕得供謂朱順金本應究辦姑念伊師代求從寛給領王小狗遞解回無錫○施春江失去東洋車一部由四百八十三號華捕查獲係蔡德言所竊昨晨解送公堂請判施投案領贓質之蔡德言認竊不諱惟求恩典别駕判令掌頰五十下○一百三十九號華捕拘馬夫胡阿林到案禀稱此人在車磕睡違章爲時送案别駕著罰洋一元示儆○一百四十九號華捕拘在途拉客之野雞妓女何阿金到案請判别駕略詰數語判令遞解回籍 
[美捕房瑣事四則]  
　　寗波人張阿二前晚由裏虹口某糖食店竊得二馬車水烟袋一枝卽持至外虹口押店求質適爲包探倪順泉查獲人贓一併拿解捕房禁押至昨晨由倪探查知此賊犯案甚夥失主共有五六家因令押候吊贓送廨訊辦○廣東賭徒混名矮鬍子卽鄧阿根經四百零二號華捕拘送英廨奉讞員判令遞解回籍昨日上午捕頭派包探倪順泉帶至順泰碼頭附泰陞輪船遞往粤東原籍○偷兒唐阿坤前晚溷至頭壩路某客棧内竊取衣服若干件途遇包探倪順泉拘至捕房押候解送英廨究辦○某氏婦寍波産也前日下午在西華德路同仁里勢若瘋狂大肆吵閙是處居民莫敢與語經包探石金榮拿送捕房捕頭詰其姓氏住址及家若是否瘋顚氏則默無一語呆若木鷄未幾忽又或歌或泣捕頭因飭一百八十三號華捕送請英讞員安揷 
 
 

Page 4

 
 
[法界捕房紀事]  
　　昨爲公廨訊案之期十點鐘時各包探已傳齊人證忽祁繙譯飭丁咨照捕房并聲請讞員鄭大令暫行停訊○昨報紀駁船户某丙被麻雀杉板船户某甲某乙毆傷兹悉事由爭論船資而起内偶呼甲乙爲强盜適觸甲乙之忌遂將丙毆至遍體鱗傷復載至陸家嘴抛入浦内幸爲會德豐駁船公司小火輪船水手所見爲之援起將甲乙送入捕房想一經解送公堂定必從嚴懲辦也○西鄉人某甲裝柴至滬刺篙八仙橋周涇浜忽被頑童擊破頭顱報經巡防局函致鄭大令請爲查緝此上月事也前日局員又函催大令遂飭包探查得此童住餘德里姓朱名阿毛隨拘入捕房押候訊辦○候補縣唐大令兆文僑庽萬安樓客棧倩棧中人雇縫工裁剪衣料縫工捲物而逃大令因遣家丁投公堂禀報昨日鄭大令已飭包探將保人某甲拘入捕房矣 
[上海强學會序]  
　　天下之變岌岌哉夫挽世變在人才成人才在學術講學術在合羣累合什百之羣不如累合千萬之羣其成就尤速轉移尤鉅也方今海内多故天子惄焉閔憂特下明詔搜求才識閎達及九能之人一藝之士而應詔者寡固搜訪之未逮歟得無專門之學風氣未啓有以致之耶故患貧而理財而專精農工商礦之學者無人患弱而練兵而專精水陸軍及製造船砲之學者無人乃至外國政俗亦寡有深通其故者此所關非細故也頃士大夫創立强學會於京師以講中國自强之學風雨雜沓朝士鱗萃尚慮未能布衍於海内於是江海散佚山林耆舊盍簪聚謀求如漢之汝南唐之東都宋之洛陽爲士大夫所走集者今爲上海乃羣天下之圖書器物羣天下之通人學士相與講焉嘗考泰西所以富强之由皆由學會講求之力傳稱以文會友以友輔仁記稱敬業樂羣其以開風氣而成人才以應天子側席之意而濟中國之變殆將由此耶其樂從諸君子遊乎吾願觀其成焉南皮張之洞孝達記 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　夏間法公堂派道轅護勇吳振標潘祝齡包探夥役周小寳子押解烏程縣搶刦女子王應貞之盜犯王月樓並堂　至縣膽敢同至吉祥街清芬堂吸烟捺擱鄭大令查悉情由送縣訊辦并傳收王應貞之花烟館惡鴇陳趙氏備質前晚帮審委員曹明府人不提訊吳供稱小的在道轅當護勇已二十餘年是日與潘同解二王及小竊共四人入城行經吉祥街各犯堅不肯行不得已進清芬堂吸烟升係捺擱索錢潘供稱小的係山東人餘供與吳相同周供稱小的係本地人在某包探處當夥役已七八年餘供與吳潘無異陳趙氏供稱小婦王友淮安府鹽城縣人年五十有四現在法租界開設花烟館應貞小姊由設水果攤之東臺縣人劉小亭帶來囑小婦人收留及劉去應貞小姊說明家在烏程被盜搶刦來滬七月十五日誘令入城看會隨卽價賣小婦人詢知原委訴諸包探夥役將二王獲案今蒙傳訊尚乞施恩明府判令將吳潘各笞責二百板請道憲核示周從寛免責移送法公堂發落陳趙氏掌頰一百五十下交官媒看管○前者殳和尚訴稱妻子顔氏無端逃匿扭請訊辦時夏司馬方襄理讞務斷令發堂留候傳伊母顔莊氏來案具領現由差役傳到顔莊氏前晚曹明府訊供之下顔莊氏供稱小婦人年六十有三嘉善縣人夫子均故生有兩女次女自幼許配與殳不料殳不務正業揮霍游蕩漸至無以餬口將次女售在平湖姚松山家後次女自巳贖回又被殳誘騙來申售入倡院迄今已兩載矣小婦人在籍聞次女不願爲倡曾赴案喊控業蒙恩斷發堂留養正欲投案申訴忽奉差傳具領殳顔氏供稱小婦人年二十有六顔莊氏是小婦人之母親現願隨伊回去明府准所如請判令顔莊氏當堂具結領婦 
[英廨晚堂]  
　　胡大有同妻孫氏控胞姪錦山硬佔寡媳張氏一案前日晚堂由屠别駕升座研訊大有供稱小的係本邑裏虹口人年五十一歳向在江海大關充駕紅船之役生有一子早已夭亡遺有孫男一口今已五齡寡婦張氏尚稱謹守婦道邇遭胞姪錦山引誘成姦今年四月曾被小的之妻窺出破綻當與錦山理論非但不服反將妻子毆打受傷不得已投上海縣署請騐正奉縣主提訊間乃錦山畏罪避匿前日小的由外歸家撞見錦山在寡媳臥房故小的卽與妻子破扉進内雙雙就獲剪有髮辮爲憑且錦山素行不端日與虹口一帶賭棍爲伍横行鄉裏無惡不作爲此愬知巡捕拘解案下孫氏供丈夫大有素患瘋癱之疾行走維艱此次錦山與寡媳犯姦由氏帮同捉獲詎錦山蠻悍性成竟敢手持利刃向氏直刺幸氏躱避未遭其毒今求訊究錦山供年二十八歳素未習有專業雖與胞叔同居一室其實並無與寡嫂通姦餘供含糊張氏供丈夫棄世已將七載小婦人素守婦道並無與夫堂弟通姦情事實因翁姑與夫堂弟錦山爭奪祖遺起見遂將穢言汚衊伏乞明察别駕得供以旣稱縣署控訴有案遂判胡錦山胡張氏分别曹行看管候備文送縣辦理胡大有胡孫氏著自行投縣候質胡等夫婦遵諭叩首而退○包探黄四福等在英大馬路源記等小客棧内緝獲身帶利刃形跡可疑之遊勇鮑幼夫陳明良張仁開張寳生余小土沈阿東莊長林王順才吳永寳陳阿根王少山楊芝銓等十二名一案先經早堂會訊己詳前報前晚别駕升座復訊鮑等同供稱小的等均分隷浙江鄞縣或蘇州吳縣江北海門等廳縣向作木匠水作或稱小販爲活小的等上年歳底投効仁義禮智信五營張統領麾下當勇旋於今春拔隊北上現奉撤散當發給存餉三個月恩餉兩月各得銀二十五兩零於本月初八日附輪南回十一日抵滬分居源記等小客棧内暫住均擬購買零物卽欲回籍不料被包探誤拘環求開釋小的等卽日回家决不逗留官問爾等旣是撤散勇丁何得隨帶利刃逗留租界同稱小的等實不知治下規矩尚乞恩宥别駕判將張等仍交原差看管候移請上海縣核辦○寗婦婁吳氏同子阿餘扭蕩婦王氏於英公堂訴稱王氏索擾難堪求爲訊究屠别駕庭訊之下吳氏供小婦人年六十一歳家在寗波卜居治下有年兒子阿餘素來安分營生詎爲蕩婦王氏勾誘成姦繼與姘識及小婦人知之曾於上年十一月間以洋十六元向王氏說明拆開旋與兒子文定妻室不料王氏屢來纒擾不休爲此扭控案下今求嚴訊以儆將來阿餘供先確與王氏私姘業已拆開約將一載乃該氏貪得無厭索擾不休伏求訊懲王氏供年四十四歳丈夫棄世有年無所依靠不得己與阿餘姘識以冀終老之靠不料阿餘性成輕蕩棄舊憐新將氏抛棄不顧與論反遭訴捕拘案伏求作主别駕訊得此案男女均屬無恥未便寛宥著將阿餘王氏各掌嘴五十下並著阿餘貼償王氏洋五元各具攺過切結完案人證一併斥釋 
[江蘇官報]  
　　九月二十三日請補蘇海防同知王用龢由常屬公幹回同知宋相由吳淞江釐局來卽辭陽湖縣李禀到卽辭正任婁縣張紹文禀辭赴部引見通判金兆熊高湻溧水句容吳汝繹銅山睢寗宿遷蕭縣鍾夀康常昭崑新陳以屏武陽宜荆知縣郭寅階華婁金青廣麟海門崇明松年海屬林廷堵通州如泰汪國奎鎭江府屬范樹恆江寗府屬韓國楹沛碭邳高守訓寳應興化東臺高郵陸昀錫金江靖李思棠江甘儀泰直州判朱德魁上南奉川均謝委禀辭赴抽查保甲差知縣都守仁禀知奉飭派蘇差委又張德通禀知奉藩憲委赴常熟公幹又陳偉傑請期服假廿一天巡檢孫鑑儕禀知奉府委監放長元吳三縣孤貧口糧差新選鎭洋縣典史李承蓮浙江人繳憑禀到管帶緝捕水師營補用遊擊任毓山禀知赴浦東一帶辦案帮帶飛划營補用都司胡昌寳禀知赴平望巡防○二十四日候補道朱宜振請假三天青浦縣汪禀到知縣孫寳榖禀謝飭知讞局結案勞績給　前先酌委署事一次林祖蔭謝委赴太鎭嘉寳等州縣公幹王慶埏禀銷解淮餉差林毓菁展假十天管帶撫標正前營准補城守中軍守備吳廣升由宜荆一帶查哨回 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
