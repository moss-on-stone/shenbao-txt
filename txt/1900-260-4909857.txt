# 1900 - 260 - 4909857

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕廣義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○虹樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[論報房獲譴事]  
　　昨報登廣東報房獲譴一事蓋因將僞上諭悮載入督撫轅抄故也曷爲而竟載之曰意欲使人耳目一新得以稍博蠅頭之利也何以知其爲僞上諭曰其中語意無非鋪張義和拳之神術李秉衡之權謀殲斃洋兵榮膺懋賞語極夸誕故知其出自僞爲也然則南海縣裴大令何以必拘而懲之曰爲其惑世誣民壞人心術也中外輯睦歴五六十年矣中間雖偶有違言不久卽言歸于好獨此次拳匪事起蔓延無際到處開罪於外人戕使臣害教士壞商務燬教堂創巨痛深爲通商以來所僅見蓋必羣公袞袞有隂爲之羽翼者是以若輩敢跳刀拍張恣意妄爲恭讀歴次綸音朝廷從未有袒匪惡洋之意至本月十四日諭旨略謂此案初起義和圑實爲肇禍之由今欲拔本塞源非痛加剿除不可卽著嚴行查辦務絶根株二十四日諭旨首言此次釁端實由拳匪無故肇禍仰見聖明在上燭照無遺旣以拳匪爲禍首罪魁豈有加以犒賞之理在僞造者是非倒置無非欲煽惑人心彼報房中人卽或有人輾轉抄來亦宜付之字簏奈何妄言妄聽貿然刊入差條謂非咎由自取而何哉雖然拳匪作亂以來僞旨流傳亦已屢見不一見矣哈爾濱之戰黑龍江將軍壽軍帥悮信天津獲　　矯詔以致無端肇禍一發難收迄今松花江海參威以及齊齊哈爾城禍結兵連尚未有艾此外或稱聖神保護或稱掃盡洋兵或稱擊毁洋兵船數十艘或稱恩賞拳民銀十萬兩凡此不合情理之詔旨無一非出自僞爲在官塲且　　言不　君於報房更何足賢或曰揑造諭旨罪在不赦若輩豈不自知刑章難逭何爲必揑此以愚弄民人則應之曰是非　梁逆黨所爲卽出自拳匪首領之意彼　逆與拳匪皆以淆亂國事爲宗旨者也康逆之意首在依附洋人謀去皇太后目見拳匪恣唯暴戾害及洋人乃散布謡言謂由皇太后信任之人所指使且誣以巨金之賞天語之褒使人深信不疑皆以皇太后爲怨府拳匪則以扶清滅洋之說煽誘愚人幻弄神通號召黨類猶恐人之不信乃僞稱皇上曾下詔嘉奬洋人已誅戮無遺從其外而觀之以乎立意適相反而其隂謀詭計潛圖擾亂我大清則又適相等倫毫無軒輊所惜愚魯之輩漫無識見遽爾付刊遂致法網難逃代任若輩之咎耳抑又聞之月前漢皋之事附之者多出洋肄業學生且有科名中人與夫貴介子弟亦悮信康逆邪說以致駢首市曹至南省士大夫之宦於京華者兵燹之餘隻身南下金盡裘敝幾類乞人然且信口胡言沈迷不悟與人偶語惟極道義和拳之忠君愛國外洋人之宜戰不宜和噫若而人者其識見宜高出報房之上而亦混淆黑白順逆不明甘受刑誅不辭唾駡更何怪報房之惟知射利悮將僞諭流播於官塲哉顧歴年欽奉綸言已屢將康逆之奸謀明白宣示矣而拳匪之若何結黨若何發難若何而干犯國紀若何而誅殛難寛若何而洋人决不能驅除若何而奸黨决不容寛貸亦宜特頒渙汗俾得薄海咸知夫然後而順逆之理昭奸詐之謀息而此種僞諭可以不禁自絶愚民不致復入若輩彀中當局諸公胸有定見苟能以此入奏其功當不亞於浴日補天矣牖下書生謹翹首企足以待 
[上諭補錄]  
　　八月初十日奉行在上諭行在政務殷繁需人佐理在京各衙門亦未便有虧職守除大學士榮祿徐桐崑岡尚書崇綺崇禮裕德敬信侍郎溥善阿克丹那桐府丞陳夔龍已先後派充留京辦事大臣外尚書徐會澧松溎左都御史吳廷芬侍郎溥顥李端遇曾廣漢溥良榮惠徐承煜内閣學士孚琦陸寳忠左副都御史慶福通政使儒林正卿王福祥印啓宗人府府丞成章詹事李昭煒左庶子伊克坦通政司副使李蔭鑾少卿溥貴昌德本范廣衡裴維翰林院侍讀學士秦綬章侍講學士曉瑛侍讀崇壽侍講憻璣國子監司業希廉周克寛欽天監監正徐森監副欒山太醫院院判施國治白文壽均著留於本衙門照常辦事此外各部院卿寺堂官曁向有内廷差使各員此次未派留署者均著遵旨遴選得力司員一併酌帶前來以便辦理各該衙門行在事務毋得遲延欽此○十四日内閣抄奉行在上諭朕此次恭奉鐢輿暫幸太原當經先後派出榮祿徐桐崑岡崇禮裕德敬信溥善阿克丹那桐陳慶龍充留京辦事大臣復令慶親王奕劻回京會同李鴻章與各國議辦一切事宜此案初起義和圑實爲肇禍之由今欲拔本塞源非痛加剗除不可直隸地方義和圑蔓延尤甚李鴻章未到任以前廷雍責無旁貸即著該護督通飭地方文武各官嚴行查辦務凈根株倘仍有結黨横行目無官長甚至抗拒官兵者卽責成帶兵官實力剿辦以靖亂源而安民庶欽此○二十日内閣抄奉行在上諭趙舒翹現在隨扈兼管順天府府尹事務著徐會澧暫行兼理欽此 
[本館接奉電音]  
　　昨日午後太原行在飛電傳來上諭二道敬謹譯登○八月二十五日奉上諭尹銘綬奏考試曹州等郡叅劾教職等語山東觀城縣教諭張載文貪鄙不法屢被控告不堪師表著卽行革職恩縣教諭袁廣聲名平常不協士論金鄉縣教諭管澤潤年力衰頽難期振作均著勒令休致以肅官方而端學校欽此同日奉上諭　賢奏考試屬員分别舉劾一摺山西太原府知府許捷彪保送補用知府增瑞候補直隸州知州周克昌試用知縣李秉彝候補知縣學錢候補直隸州知州岑鳳章均屬守令中出色之員著傳旨嘉奬候補道閻廼竹性情偏鄙辦事乖方著以通判歸部銓選候補知府謝仁溥欺朦貪鄙任恃妄爲候補知縣劉景林貪横汚劣惡聲著聞均著卽行革職以儆官邪欽此 
[川東亂耗]  
　　宜昌訪事友人來函云官塲中人述及四川巫山縣境近有匪徒萬餘人揭竿倡亂鹽局及各富 
 
 

Page 2

 
 
戶均被掠一空并有持刃傷人之事宜昌鎭總兵傅鎭軍聞報立委某弁率領宜防營勇二百餘人馳赴施南防堵 
[扮商緝匪]  
　　金陵訪事友人云長江口門錯落港㲼紛歧實爲盗賊逋逃之藪近日拳匪不靖防務戒嚴迭經上憲檄令水師將弁駕駛砲艇四出巡行商民賴以安堵月前兩江總督劉峴帥目擊蕪湖大通亂匪蠭起恐有匪徒勾結隱患難防咨請長江水師提督黃芍巖宮保派弁梭巡並責成金陵營水師叅將陳叅戎麟書認眞巡察惟砲艇最易辨認匪徒不難望風趨避因改用南灣滿江紅等船分載房丁悉心跴緝蓋師閩粤兵船扮商之成法也 
[鳩水談兵]  
　　蕪湖訪事人云此間前經招募防軍後由徽寗池太廣道兼蕪湖關監督吳季卿觀察改爲振字選鋒營歸李葆林副戎統帶兹觀察奉到上憲批回并頒發木質關防二顆一曰統帶皖南振字選鋒等營關防交副戎祗領一曰管帶皖南振字營鈐記由副戎轉發徐都戎鳳鳴祗領均於八月十八日開用所有選鋒營擇定城北棗樹園建築營壘振字營擇定城東北神山赭山接壤之高墩建築營壘均於中秋前後擇吉飭勇開工並不假手匠氏訪事人又云蕪湖官吏自聞各處匪警陸續添募防軍並舊有各營密布四郊嚴爲之備現由道憲吳觀察會集各營統領分派地叚以專責成計江口領事署及稅務司公館北郊三昧菴派保衛右營舊勇百名駐守由三昧菴循赭山以至城東神山派振字營駐守由東神山至東南二門一帶派皖南調來之精捷營駐守由南門浮橋南岸南關以至道署派衡字營駐守由道署以至江口並火帝廟歸保衛左營駐守保衛右營則令饒守戎管帶專查長街二街各處至李副戎所帶振字選鋒一營派爲遊擊之師精健左右兩營仍責令駐防各處並鎭守嚴疆 
[宦海飄零]  
　　金陵訪事友人云北氛不靖而後官民多瑣尾流離前江寗藩司瑞茀侯方伯褫職回旗久已閉門思過當各國聨軍入京之際乘機挈眷而南途中迭遇匪徒以致行李被掠無遺瀛眷亦均散失不得已沿途典質始能竭蹶抵清江上月某日飛函督轅歴陳苦况督憲劉峴帥憫之卽日馳書慰問並慨分鶴俸以濟燃眉一面函致漕督以下各官爲將伯之助聞者不察乃謂方伯已抵金陵暫寓毘盧寺實則子虛烏有之談也 
[逃弁候懲]  
　　福州訪事友人云七月二十九日厦門日本本願寺被燬日領事上野君卽傳檄兵艦調兵三百餘人携帶巨砲數尊登岸一時人心皇皇相率逃避車舟之價昻貴異常旋經道憲延觀察與日領事再三熟商估値議賠力勸將兵撤退民心始安其時駐防厦口之元凱輪船管駕官林則友千戎承謨十　驚駭禀諸道署擬卽開往别處避之觀察飭千戎親至日兵艦面詢開仗與否千戎不敢往私自回家事爲觀察訪聞電禀各上憲旋經閩浙總督許筠帥將千戎發交侯官縣署押候查辦所遺管駕一差另委劉阜生千戎接任聞千戎前帶伏波兵艦當法人啓釁時曾敗陣而逃此次故智復萌恐上憲不能輕恕也 
[難民可異]  
　　温州訪事友人云邇有自稱難民者成羣結隊從台樂間涉溪越嶺而來投柟溪中塘一帶庵觀祠宇中席地爲牀疉石作灶寢於斯食於斯一若樂此不疲也者好事者指而數之共得三百十七人類皆狀貌麤豪語言龎雜或操皖楚音或隸台黃籍或强學京語半雜土音究不知何由忽聚於此惟見其每日沿門托鉢四出斂錢亦可異也 
[嚴辦臺基]  
　　寗波訪事友人云郡城君子營畔寓有象山蕩婦王蕊香專誘怨女痴男爲陽臺之會八月某日東鄉某姓妇因事來甬被蕊香誘入嗾令狂且丁鳳香姦汚旋經女父母所知奔赴府轅告發府尊高太守立提一干人訊供將丁鳳池重責一千板蕊香掌頰數百下荷以大枷飭役鳴鉦押令遍遊各城門示衆 
[拘獲棍徒]  
　　松江訪事友人云郡城南鄉張堰後岡接壤之處有土棍王秀餘者糾集羽黨八人横行市肆無惡不爲前經被害各人投金山縣署控告王聞信避匿華亭縣境月前金山縣主武芝菴大令移文華亭縣署請卽派差會拿迨華亭縣主林霨生大令簽差前往王已聞信遁歸八月二十七日之夜鎭董華君偵知其事知會某役協同圑勇掩拘捕王恃强奮臂抗拒卒以衆寡不敵束手被擒翼日局董會同汛弁押解來松投華亭縣署禀報大令飭卽釘鐐收禁以待訊懲 
[甌郡官塲紀事]  
　　温州訪事友人云來函云府屬釐捐局事宜由上憲檄委候補知府張簧樓太守彬辦理不日將蒞局視事日來前總辦李筱亭太守襄國料理交卸事宜異常忙碌○樂清縣大荆縣丞李春海二尹鴻恩因案經上憲撤任所遺員缺由温州府林少筠太守札委候補縣丞沈潤珊二尹仙梅暫行代理擇吉八月之杪接鈐○瑞安縣大嶨司巡檢徐南生少尹之鏞到任已逾十載本年因案牽涉經前温州府王雪樓太守禀揭撤任所遺員缺由府尊林少筠太守札委候補府照磨狄德菴少尹受祉暫行代理已於八月二十二日禀辭就道筮吉二十四日接鈐 
[鳩水官塲紀事]  
　　蕪湖訪事人云今春安徽候補典史凌仲武少尉由上憲委解京餉四萬兩交部上兌守候回批適京津變起倉皇首途由北通州至津時被拳匪所阻不得已折回保定繞道河南輾轉由洪澤湖至高郵湖出江八月十三日回抵蕪湖屈指道路奔馳已三閱月面目黧黑踵趾幾穿今得生入玉門同寅把盞洗塵咸若欣逢再世○蕪關第三批京餉三萬兩於六月中浣委吳少泉少尉由陸路押解北上蕪湖關道吳季卿觀察正在懸盼中秋日忽得濟南來電知少尉已抵山左並請示趨向觀察以兩宫業已駐蹕三晉因卽電飭少尉解赴太原猶恐解費不敷復發電匯去銀一百兩 
[彝陵譚薈]  
　　宜昌訪事友人來函云上月十八日宜昌鎭總兵宋鎭軍及宜昌府陳太守接到省憲電札飭將匪人某甲拘拿因星夜率領差勇至南正街將甲寓所前後門兠圍入内掩捕詰其家屬據云已於前數日往某處收租旋卽尋蹤而往設法拘回有見者謂甲身穿六品公服鎭軍及太守略詰數語卽飭收禁縣署東卡次日派員乘固陵輪船解送省垣○月前宜昌鎭總兵宋鎭軍及府尊陳太守奉到省憲札文略謂近來沿江各處時有匪徒散放富有票誘惑愚民實屬罔知法度惟不忍不教而誅飭在街頭設一缿桶俾誤入其黨者將票上姓名號數塗抺然後投入准予免究刻已遵照辦理矣○近有某客號雇船裝運棉紗及雜貨二百數十件開駛入川行至石牌被水激至險灘以致船身傾覆貨物漂流刻雖遣人撈起載回然所損已不少矣○序屆凉秋江水漸漲輪船行駛便利良多上月某日大元丸裝載疋頭棉紗三千餘件煤油五百餘箱快利輪船亦裝三千餘件其中以上海華盛廠所出之絲爲多昌和固陵沙市各輪船則只裝千餘件○近日米船來者寥寥是以價値驟然昻貴每石較前加錢一千餘文小民之謀升斗者未免因之受虧矣 
[漢口夕陽]  
　　漢口訪事人云漢鎭法國新闢租界現已一律竣工十里洋塲規横式擴有某姓者糾合洋商籌集巨欵創開永仙戯園擇於閏八月初八日開演屆時氍毺貼地袍笏登塲寳馬香車當有如水如雲之盛也○漢鎭牙釐局委員李刺史紹遠前經上憲飭知補授荆門直隸州知州所遺釐局一差委陳斗峯明府礽頤接辦○自七月二十七日之夜漢口逆匪破案後流言四起人心惶惶武漢一帶居民咸築土寨自衛上游各府訛言尤甚相率携輜重挈妻孥轉徙長途謀樂郊之適中途被土匪乘機搶刼者時有所聞語所謂天下本無事庸人自擾之其若輩之謂乎 
 
 

Page 3

 
 
[廬山樵唱]  
　　九江訪事友人云江西饒州府屬樂平縣有葉王兩姓聚族而居本年初夏因隙械鬥焚燒房屋千餘間殺斃人丁百餘命事後要犯葉羊皮懼罪脫逃縣主吳理卿大令懸賞購緝迄未成禽八月初三日景德鎭同知艾少堂司馬訪聞羊成隱匿距鎭十里之某村落中因不動聲色督率兵役前往拿獲比聞其黨意圖劫犯遂乘黑暗中親督兵役解交縣署大令飭卽收禁獄中○七月十五日爲各窰戶裁减人工之期去年各省匯票不通客貨滯銷致各窰减去坯工六七萬之數良善者均已携資回籍其有無家可歸者逗留在鎭不免滋生事端艾少堂司馬洞悉其情因卽創辦圑練并於各處安設牌燈栅欄嚴密巡查閭閻得以安謐 
[鳩水秋濤]  
　　蕪湖訪事友人來函精健營統領趙子容協其於八月初八日被大憲撤差改委澄清營統領徐壽之副戎來蕪接統十四日協戎將營務交卸清楚遄回巢縣珂鄉○鹽梟頭目徐懷禮自經兩江督憲招撫投誠卽奏請賞給都司銜隸長江水師提督黃芍巖宫保麾下令募新勝水師一營俾得立功贖罪都戎感激知遇願効馳驅月前訪聞皖南一帶有人冐名販售私鹽特派新勝營領哨申守戎帶領砲艇八艘沿途追緝十四日行至蕪湖拜會振字選鋒等營統帶李葆林副戎請示緝捕機宜翌日爲中秋令節船中水手入市閒遊不知如何與保衛左營勇驀起爭端隨回船糾集多人前往報復營勇未及防備致被劫去四人曳至砲船大遭毆擊各勇聞信號召羽黨擬往尋仇幸選鋒營帮帶張錦湖守戎聞信與申守戎飛騎前來極力彈壓選瞖營統領張恊戎復從中勸解以杯酒釋嫌始各一笑而罷 
[北固秋雲]  
　　鎭江訪事友人云私販人口例禁綦嚴無如愍不畏法之徒專以此爲得計以致離人骨肉破人婚姻殊爲風俗人心之害鎭江府向子振太守聞而惡之除委員督率差役嚴密稽查外復出示曉諭俾若輩知所警懼不復以身試法誠善政也○常鎭通海道長久山觀察以邇値北方有事之秋遞想傳消最宜迅速各處所設電線自應保護周詳爰札飭所屬各州縣加派勇丁常川防守丹徒縣莫嶼香明府奉文後卽出示通衢略謂所有設立電杆之處徐派差協保隨時巡察加意保護外仰附近居民人等一律小心看守如有損斷之處卽提查究决不寛貸亦防患未然之道也 
[行查逆黨]  
　　日前湖廣總督張香帥行文到滬内開康梁諸逆犯到處散佈羽黨隂煽逆謀滬上必有若輩蹤跡務須嚴行查訪盡絶根株等因上海縣汪瑶庭大令刻已派差嚴密查拿矣 
[整頓街道]  
　　日前蘇松太兵備道余晉珊觀察示諭城内居民嗣後凡欲翻造房屋須將街道放寛以便行旅而免侵佔旋又照會同仁輔元堂董請傳知南市各業戶於翻造房屋時收進一尺惟裏外馬路本來寛闊仍照原址毋庸更改 
[履勘灘地]  
　　本邑南市徽寍會館董事投上海縣署具控商船會館侵佔出浦地商船會館董亦赴縣互控前日縣主汪瑶庭大令帶同亭耆前往細加勘丈似係徽寍會館侵佔爰商之各董聽候核明再行定奪 
[會丈地基]  
　　潤記公司執事人周維新投英美租界公廨控黃掌掌之地與升科局所丈不符前日午後二下鐘時蘇松太兵備道余晉珊觀察札委升科局員陳大令黃别駕會同襄讞委員張柄樞司馬帶同亭耆人等至穿虹浜一帶逐一丈量旋丈得與其地毗連之處向有河一道現已塡作馬路前此升科局委員葉大令藍别駕清丈時將河一併計算是以其數不符刻已由大令赴道轅據情禀復矣 
[飭緝牛販]  
　　日前上海縣主汪瑶庭大令以時將農隙恐有鄉農將耕牛牽往租界中宰殺有妨來歲春耕爰出示禁止並傳諭船埠頭約束船戶不准貪利私載如有違禁載牛過浦者立卽拘懲不料昨日有人在浦左載牛二十餘頭駛至浦濱十二號巡街捕見之帶至捕房禀明工程局總辦程雨村大令大令立卽飭差協保限期將販牛人緝獲解案嚴懲 
[流氓拘禁]  
　　本邑著名流氓譚永泉屢在南市一帶横行不法魚肉鄉愚迭經蘇松太兵備道余晉珊觀察訪知札飭城廂内外保甲總巡傅辛崖明府查拿日久仍被漏網前日傍晚局差行至大東門外高巷頭與之相遇遂卽拘解局中明府略訊口供卽命移送改過局覊禁俟地方平靖始得開釋 
[印兵移駐]  
　　昨晨十點鐘時有印度馬隊五十餘名後隨騾百餘頭負載資糧軍械由英界大馬路迤西往泥城外詢之云奉令移駐曹家渡地方蓋以資防衛也 
[印捕被刃]  
　　前日新擴租界中三十六個黨流氓混名黑炭阿慶及長脚金林小蘇州阿根金標等人結黨成羣遊行馬立師路見鄉人某甲貿貿然來手携洋銀二十四圓遂一擁而上奪取俵分至晚又扭鄉人某乙至新馬路鶴亭茶肆訛詐洋銀數圓一百十號印度捕見而拘拿若輩不服拔刀以拒致被砍傷仆地某號華捕聞信回報捕房捕頭令包探張天林顧福其四出緝拿旋偵知若輩避匿老浴堂内迅卽前往一併拘獲搜出兇刀兩柄解赴捕房押候解送英美租界公堂禀請讞員翁笠漁直刺懲辦 
[幾付一炬]  
　　昨日鐘鳴四下天未黎明忽美租界北京路愼餘里三弄第三石庫門八百三十四號門牌蛟川胡姓家柴房中忽然火起其時東鄰西舍已皆鄉入黑甜聞警之餘披衣而起則已濃烟冪　紅燄自瓦縫出幾如蛇之吐信女哭兒啼爭先趨避高呼巡捕寂無聲者幸鄰人汲水以澆約歴一點鐘時火始漸漸衰熄而樓板已半多焦灼器物作踐不堪奚 
[飛車釀禍]  
　　昨日二點鐘時有某西人乘馬車疾馳幾似追風逐電行至英界大馬路口適有手携冥鏹之老嫗不及避讓致被碾傷西人見已肇禍立卽停輪親自扶嫗入東洋車囑送捕房以便送醫院療治 
[小孩待領]  
　　前日有一小孩迷失歸路彳亍於南市新馬路中某號巡街捕帶至捕房捕頭向詰來由孩稱崇明縣人年甫九齡在滬北習剃髮業懼師嚴責伺隙脫逃捕頭令留候家屬認領 
[美租界捕房紀事]  
　　昨日午前甬人邢阿和在西華德路向同鄉人倪阿二索欠以致互肆兇毆將倪頭顱擊損血流被面某號巡街捕見之一并拘入捕房捕頭見倪受傷屬實令送同仁醫院療治邢則押候解送公堂禀請讞員翁笠漁直刺訊辦○昨日清晨張阿三策騎至西華德路加鞭飛駛有違租界章程致被某號巡街捕拘入捕房捕頭令押候解送公堂禀請究辦○前日之晚一百八十八號印捕行經虹口百老匯路見某國水手醉態酩酊沿途滋擾因卽拘入捕房捕頭令押至酒醒時釋去 
[津郡來函照錄]  
　　子萱子英佑芝子佩諸大善長大人閣下自義和圑肇釁以來中外失和兵戈亂動津邑居民蹂躪慘遭不堪言自不五月紫竹林開仗後每日子彈紛飛傷人無算至六月十一日津城失守城内外百姓或槍死或刀死或擁擠踐踏而死各街巷屍山血海喻此忍觀其劫可謂浩矣至於城北條河兩岸由丁字沽北倉蒲口以迄通州民舍均付之一炬諒大善士早有所聞天津素稱名勝之區一旦罹目　凶元氣何日可復所幸各處善堂未遭兵燹堪抒綺注耳目前官吏已去庫欵無存欲拯孑遺束手無策諸大君子慈祥在抱濟溺爲懷如蒙惠寄絀米洋圓多多益善刻下津地穢氣蒸灼冬瘟必多同人擬多購臭油徧洒街衢以消疹癘乞由怡和輪船之便寄下若干桶交天津濟生社爲盼附寄盛大人一函卽祈轉遞草此佈懇祗請均安諸惟惠照愚弟孫廷杰顧文翰頓首八月二十一日泐按函中所謂臭油者西名迦播匿酸實解穢辟疫之妙品也價不甚貴滬上諸藥房皆有之購以寄津誠大德也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖公山色]  
　　安慶訪事人云自北方匪亂羣不逞之輩咸思乘間爲非自非舉辦民圑不足以消内患懷寗縣姚大令奉上憲札飭照會闔邑紳士募集圑丁一百五十名分佈五門以資防範○北省拳匪作亂南中各省風鶴驚心居民遷徙紛紛致匪人得肆刼奪之技地方官以咎由自取不肯實力捕拿匪徒遂膽大包天甚有於白晝恣行劫掠者事聞於撫憲王芍棠中丞遂於八月某日刊發條諭曰白晝搶刧格殺弗論想從此若輩當知所警懼不復敢肆意妄爲矣 
[上海縣署紀事]  
　　費阿四同弟長生送逆子杏林請辦已紀報章前日午後縣主汪瑶庭大令升堂提訊費長生供小的係本邑浦東人年五十六歳撫胞兄阿四之子杏林爲嗣前年爲之授室杏林嫌妻貌陋時時反目小的無奈給予洋銀五十元囑其另娶杏林得銀卽將媳移至胞兄家小的以杏林旣歸本支須索還洋銀今日至胞兄家杏林一見卽出小刀戳傷左腿求騐費阿四供兒子杏林嗣與胞弟數年本性兇横今竟戮傷嗣父叩求究辦杏林供嗣父向小的索取洋銀不遂咬住小的之鼻小的痛極取刀戳之求察大令騐得長生刀傷屬實判將杏林重責三百板收押自新所候辦一面諭令費長生回家醫治○孫金寳控嚴耕餘圖賴借欵一案前晚經汪大令提訊孫供光緒二十二年賣去田數畝得洋銀二千九百元被原中嚴俊良借去四百五十元許五日後卽還後屢屢延約至二十三年俊良病危時面同其子耕餘中人孫華華交小的借票一紙命耕餘措還今持票向索圖賴不理求卽賜追耕餘供故父在日是否借伊洋銀實不知悉惟求察斷大令閱得借票屬實判令還洋銀三百元限兩個月還清兩造各遵斷具結而退○前者木作頭甘文淵投保甲總巡局控凌少山包造房屋被欠洋銀一千九百元請爲追給傅星崖直刺准之飭差提凌研訊兩造各執一詞遂將凌寄押縣署待質公所勒追凌心不甘服遣妻顧氏投上海縣署控稱丈夫突被甘文淵誣告其實只欠洋銀一百七十餘元已兩面將帳算明求恩公斷縣主汪大令察閱禀詞知案已由總巡局訊追今所陳欠數大相逕庭一時難知虛實卽移文總巡局將實在情形查明移復核奪 
[淞滬釐捐局紀事]  
　　本邑紳士楊德炳投淞滬釐捐總局禀請接認包繳子花釐捐已將督辦錢怡甫觀察批詞錄諸報端兹者觀察又續批曰該職員接認子花統捐原爲賠繳舊欠是以俯准照認第認捐之始自應預爲繳存所請免繳本難准行今旣該兩莊出具倘有絲毫短少按數賠繳保結始准免予預繳所有陸董虧項前批核照八折先繳錢三千串其餘按月攤解自應遵辦該職僅先賠繳兩月錢一百七十串未免過少合將莊票發還仰仍遵照前批如數繳足餘虧之數按十個月陸續清繳勿稍延玩至運蘇子花應解四或蘇捐來票照章未據提及應仍另行照繳不在認額之内此項賠繳陸董虧項就月繳之數核計運蘇子花究有若干未據將單繳呈無從查核應由該職查詢按戌照繳以清欵目統俟復到再行核飭開辦毋遲結單章程暫存此批○張雲錦向在本城淞滬釐捐總局包繳洋布出口釐金每年計銀七千兩今者市景蕭條銷塲疲滯以致捐欵無從籌繳特投總局請退督辦錢觀察批候仰貨捐局查明覆奪 
[上海巡局紀事]  
　　前日王阿二在南市滬濱第一樓烟館開燈過癮不知因何忽與江北人施六子口角互毆旣而被施毆傷奔赴十六鋪巡防南局聲訴局員陳禾亭二尹諭令地甲爲之醫療俟傷痊後質訊核奪○前者南市蔡家弄楊復興錫作主之女被人誘匿後在小東門内查獲控諸上海縣署縣主汪瑶庭大令斷令蔡領回前日忽有陳阿二卽籮間阿二者率其姘婦至蔡處胡閙蔡怒奔赴二十三七鋪巡防局聲訴局員邱友林二尹飭地甲前往傳集人証押候研訊○前日西鄉船戶周某因事來滬泊舟南市浦濱中夜忽失去衣包水烟袋等物昨日投報捕房捕頭卽令捕役嚴加查緝 
[英美租界晚堂瑣案]  
　　戴星明控劉有章央吳小春等借去洋銀六十元向索不還强奪借據讞員翁笠漁直刺准詞飭差提劉前晚升堂研訊劉供小的係湖南人在治下開設成衣店戴前在小的處爲夥後欲隨馮大人還湘向小的稱貸不遂挾嫌誣控叩求明鑒直刺直得原告並未到案無從質對著交妥人保出聽候復訊蔡奪○前者車夫顧阿六驅車至泥城橋被流氓應銀寳周小娘等訛詐洋銀六元兼被毆傷頭足等處報捕後某包探將顧應緝獲解送公堂直刺判各押三天前晚顧之主人陳連卿投案禀請將應周嚴辦以儆刁風直刺准之飭提研訊各予重責五百板移縣遞解寗波原籍 
[英美租界公廨紀事]  
　　浙江人汪愼齋向習綢縀業嗣因性好游蕩漸入下流前日在英界四馬路會香里雉妓凌芝香處騙得洋銀一百元及首飾若干件凌妓心有不甘特倩所歡朱某前往索取汪自知不合避匿無蹤凌妓乃據情投英美租界公廨呈控讞員翁笠漁直刺准詞飭差提汪至案管押翼房聽候研訊核辦○前者職嗣魏之華控李壽虞積欠不還違斷避匿等情讞員翁直刺飭差屠林備文往靖江丹徒兩邑關提旋因事機不密致李潛逃以爲冥冥飛鴻未易重入弋人之手矣不意前日屠差在如皋縣境將李緝獲押解來申直刺諭令押候堂期訊供核斷 
[法界案牘]  
　　德昌錢莊開設英界寳善街已歴多年邇者北氛不靖執事人王信之藉口無力支持乘機倒閉虧欠各戶存欵及應付票銀不下十萬餘兩自知未便脫逃奔投英界公堂請准徐徐清理有西人伊麽田者被欠銀一千四百餘兩因僑寓法界訴請讞員朱森庭明府移提到案訊追明府准之日前會同法總領事署費繙譯官研訊交某錢莊人銀並保勒限理清未幾被欠各戶皆遞詞禀請附追不知明府允准否也○邇者本邑小東門外陳協泰船局中人每於夜靜時抽頭聚賭比鄰德豐錢莊學徒某甲見獵心喜誤入彀中陸續竊去洋銀三百餘元莊主某甲查知據情投訴捕房捕頭卽派包探將局主陳阿根及甲拘獲押候解送公堂禀請朱明府究辦 
 
 
