# 1891 - 311 - 4906670

 

Page 1

 
 
[新印續小五義出售] [  申報館啓]  
　　本舘前印小五義一書早已不脛而走寰宇風行兹又覓得續小五義以新鉛字排印公諸同好是編所叙忠義俠烈之事大都可驚可愣可泣可　飯罷茶餘一編展對足以排悶遣愁好讀異書者自必以先覩爲快也卷帙之繁過於初集共計一百二十四回訂成十本已於六月二十一日出書定價每部碼洋五角五分請向申報舘申昌書室外埠申昌級經售申報人購閱可也此佈 
[論地震]  
　　上帝有好生之德鬼神有福善之權而地水火風刀兵疾凤凡所以降災下民者每混雜而施嗚呼何天之難必而神之難知也然水吾知其爲災而其爲災也必因雨澤過多隄岸冲决苟先防之通溝洫築隄防則未必嘆其魚也火吾知其爲災而燎原之火必起星星苟早愼之曲突徙薪厚墻垣而峻閎開則未必招祝融也刀兵疾疫吾知其爲災而盜賊之竊發半由人事之不平疾病之潛生半由人性之不節苟加意於事先防患於未至則未必激而成變病莫能興也惟地震之爲災莫測所來莫知所止山河頃刻而變遷廬舍轉瞬而傾毁智者無所施其謀勇者無所用其力賢愚善惡殊途同歸生植動潛盡遭夷滅非修省所能除非祈禳所能解此眞非常之災也前報載日本地震一事據日商所接電音言共計死者六千五百名傷者九千名壞屋七萬五千半倒者尚有一萬二千此眞亘古未有之奇災也昔者札人有憂天地崩墜身無所寄者人咸笑其愚謂天乃積氣地乃積塊虹霓也雲霧也風雨也四時也此積氣之成乎天者也山岳也河海也金石也水火也此積形之成乎地者也無處無氣無處無塊屈伸呼吸於天之中躇步𧿥蹈於地之上何嘗見一日之崩壤而不知天地未必無變動特無術以預料之則憂誠無益耳列禦宼謂生不知死死不知生來不知去去不知來壤與不壤可無用心蓋因不能預知故爲此曠逹之言以相解其實天地何嘗不壞哉共工氏嘗爲帝怒而觸不周之山折天柱絶地維故天傾西北地不滿東南此實爲地震之始特此說有類寓言荒誕不經爲儒者所不道詩小雅十月之篇有曰百川沸騰山蒙崒崩高岸爲谷深谷爲陵爾時地震亦云甚矣夏亡而伊洛竭周衰而岐山崩山何以崩川何以竭亦由地震耳是爾時之地震亦未嘗不甚也詩書所載史册所傳非若其工頭觸之荒誕惟論者每不求地理之所以然而歸咎于人君之失德謂災害之生無非上天之所以示警夫宋君轉念而星移齊侯一言而彗退天人相感非盡無稽然地震之災其來甚疾旣非若星孛日微可以預測又非若水旱疾疫可以力回轟然一聲人物虀粉此卽欲力挽天心亦何由而致其意乎且人君之德莫大乎愛民則其失德卽莫大乎不愛民苟以人君失德而示警則當助君愛民豈復可助君殺民將謂積善有餘慶不善必餘殃天無容心惟人自召則十室之内必有忠信十步之内必有芳草一邑之中無一善人理勢所必無者而乃同歸浩刼乎旦牲畜何罪而受誅夷草木何辜而遭摧折坤道靜專而忽然震盪此直地之失德豈得謂之示警耶好奇之士爲大言以欺世謂有愚彊者連巨鰲十五使戴渤海五山龍伯之大人釣六鰲以歸而岱嶼員嶠二山流于北極仙聖之播遷者巨億計海上僅見三神山淺見者信以爲眞謂地動爲鰲吐氣此眞與示警之說同一杳渺而難憑者蓋地震者乃地中之火鬱久而發與火山炸裂同一飛焚不特非人力所能回亦非蒼昊所能救夫五行之形質如水土金木無不流露於人間而火之最發揚者乃獨依物以呈形草木有火金石有火膏脂有火而不有以引之則盈天壤間又不見有火土自安焉木自生焉金自藏焉水自流焉不必相假也而火獨不能自見夫火豈必依物哉苟火必依物則火當寄於各物之中不得儕於五行之列矣今旣同列於五行則必如水土木金各有歸宿之所天壤間旣無處可以藏火則必藏於地下無疑夫火性固上炎者久鬱於地安得免一日之震乎考諸易一陽居於二陰之下其卦爲震說卦曰震爲雷又曰爲决躁爲健皆取義於下之一陽也蓋陽氣必升雖居於下終必不能安靜且抑之愈深則其發亦愈甚以二陰而抑一陽此所以震驚百里也地震之道亦猶是也故歴觀史册凡地動皆不書動而書震觀震字之義其災之不能預測不能倖免明矣 
[諭旨恭錄]  
　　十月初四日奉旨禮部精膳司主事着郭賡平補授廣西柳州府知府着牟蔭喬補授江西分宜縣知縣着張兆齡補授浙江長興縣知縣着尹麗樞補授山西河曲縣知縣着程壽保補授都　院筆帖式着連斌補授禮科給事中着愛興阿補授内閣右書着恒毓補授直隸永平府古北口理事同知着榮安補授保舉直隸沿河候補知縣趙炳文江蘇候補知縣王熙宇山東候補知縣涂紹光呂内元河南候補知縣臧書銘福建候補知縣姚近范廣東候補知縣蔡光岱俱照例用俸滿湖北均州知州馬雲龍着回任已革山西冀寗道王定安着開復銜翎以道員發往江蘇補用欽此同日奉旨浙江温州衛守備着關漢傑補授欽此同日奉旨巡視中城事務着國秀去欽此同日奉旨巡視西城事務着麟趾去欽此同日奉旨巡視東城事務着陳懋侯去欽此 
[輪船擱淺]  
　　太古洋行宜昌輪船於十一日開往寍波至虎居山將進口矣忽擱於石上急雇中國帆船多號將搭客及行李貨物駁去至昨日派小輪船携水龍及他物前往救援兹聞搭客無恙貨則小有損傷云 
[鄂藩接篆]  
　　昨接武昌來電知新任湖北布政使王芍棠方伯之春於初十日行抵湖北省城旋於十一日接印任事至暫綰藩條之臬憲權陳臬事之儲憲均回本任云 
[京邸鱗鴻]  
　　陝西綏德州屬地方本年七月杪天大風雨以致山洪暴湧田禾冲没廬舍坍塌百數十間間有傷斃婦孺地方官赶撥積榖先撫其急並捐廉酌加極貧各户鹿中丞得報立爲傳司移道委員馳往該州會同印官逐一勘騐將被灾田畆若干丁糧應否蠲緩及應如何籌辦接濟賑撫之處俾小民免致流離作速詳細禀覆以憑核奪並將綏德州屬被災情形先行馳報九重矣○吏部爲知照事所有揀補禮科給事中一缺本部于十月初三日帶領引見相應知照貴衙門卽令列揀之御史愛興神鳳英慶綿增濟富亮崇齡端良載存寳安托佛歡榮山秀林松齡麟趾榮陞聨𨸚鍾華逹椿桂斌錦昌等於初三日丑刻穿天靑褂備帶補褂靑褂並佩帶對子荷苞手巾赴西苑門外六項公所吏部公所内書到聽候排班帶領引見勿得違悞○吏部爲咨行事騐封司案呈本部議覆户部題請將奉撥光緖 
 
 

Page 2

 
 
十六年京餉全數解淸之安徽鳳陽關監督鳳潁六泗道王廉奬叙等因核與解淸京餉淸奬例章相符自應准其照例奬叙一本於光緖十七年九月二十六日具題奉旨依議欽此欽遵到部合將原題黏抄分咨户部曁安徽巡撫查照○前紀甘石橋攔扛停棺一事迭經刑部會同宗人府審訊兩造各持一說游移鮮據近由刑部票仰該管地方廂紅滿三甲步軍校速將伊子靈爾卽慶瑞押解刑部以憑質訊廳官奉票傳人内標現在志祿家内及往志三家傳志之家屬堅謂久未到此並赴常五家傳見屋扉閉鎖空室無人隣户謂其未回家已有多日矣廳官赴部據實報明至司員如何辦理容俟續錄○詹事府爲曉諭事照得本府供事懸缺業經出示招考今據投考人等均已投遞印結在案相應定期考試爲此示仰投考人等於十月二十五日黎明自備筆墨齊赴本府聽候點名老試各宜凛遵毋悞特示○户部縀疋庫郎中如格簡授湖廣道監察御史所遺縀疋庫郎中一缺經三庫咨取宗人府六部理藩院人員於初三日帶領引見本日奉硃筆圈出户部縀疋庫郎中員缺着宗人府理事官明啓調補欽此○吏部爲咨行事文選司案呈本部議覆閩浙總督卞題以福建卽用知縣丁芳請補福鼎縣知縣等因核與例案相符應准補授一本於光緖十七年九月十九日具題奉旨丁芳著依議補授餘依議欽此欽遵到部合將原題黏抄咨行閩浙總督查照辦理○江蘇巡撫委員管解京餉六萬兩分裝木鞘遞運入京已於初三日午刻抵部當赴當月司掛號後雇夫將餉鞘扛入部内後庫堆存繫鎖原解兵役在彼看守俟委員投遞文批後方由銀庫示期兌收云○值年旗准兵部爲咨行事本年舉行辛卯科武鄉試所有外塲監射大臣業經繕本具題相應咨行值年旗轉行八旗滿蒙漢都統務於十月初四日丑刻咸集午門前聽候宣旨一經派出迅卽遵旨入闈 
[朝鮮近事]  
　　前報紀鮮人由日本購買輪船不知作何用處兹悉將欲來往中國各口裝運貨物該船約可裝四百墩之譜船身大小與中國之廣濟相彷佛現尚在仁川口停泊云○中國寗海州成來號商船一艘於上月十九晚在成山頭洋面被風吹覆同夥十三人皆與波臣爲伍中有四人爬上船底苟延殘喘幸二十日有日本之敦賀丸船由烟臺開往仁川救之至朝鮮交理事府廿八日乘元海輪船帶回烟臺此四人者可謂死裏逃生矣按此事已由烟台訪事人來報惟各有詳略故兩存之○旅居朝鮮北帮諸商公議修建會館無如地基窄隘不足以壯觀瞻適華商某有餘地一區約有一分光景將由會中購買以展規模而某竟以奇貨居之索價千金公會中無可如何仍照舊址建修現在工已落成某因貪鄙違衆其地雖急欲出售而竟無過問者今貶價至一百五十金亦無受主世之惟利是視者其亦可以返矣○木匠某自置一船由仁川來往漢江裝運貨物船上水手三人内一人年約弱冠撐篙扳槳不惜辛勤日前忽堅辭不行船主喻之同夥勸之而彼終不允嗣由其父呵斥始勉强登舟詎駛至中途竟無故落水隨波逐流而去說者謂命犯水厄此次之抗拒不行者蓋其朕兆也然而爲之父者能無痛悔交集乎○朝鮮地方從無戲劇今由日本來一賣藝者能以足躡梯高入雲霄復有女孩於梯上來往廻翔轉側純任自然朝鮮男婦以爲見所未見幾致空巷來觀○理事衙門前出有告示着商民等赴署領票將以盤查良莠其負販人等之赴外島者自以相距較遠置若罔聞今在仁川口拘到數人每人罰作苦工十日并令修築碼頭○今秋牛瘟盛行國王着禁止屠宰以防食者傳染奈民間貪利忘害宰食如故出口牛皮不下萬張販運之家皆獲厚利○上月廿六日西北風大作川口有駁船一隻裝載煤炭二百餘石吹至灘上而碎煤雖傾棄幸人口無傷云 
[孤客須知]  
　　雲南客某甲日前在江西省搭船到九江舟子以船上乏食除去船金外又向某甲借洋三元言定到湖口父完孰料舟子心懷不良屢索不給迨船抵九江日已云暮舟子復陪客登岸啜茗乘間遁去船亦遍尋無跡客之衣服行囊等項盡付一空該客初至九江並無舊友又見各店面皆竪立稽查保甲嚴拿匪類旗幟飯店又不肯留宿無處安身恐被人認作匪類自念遭此奇禍生不如死遂尋一僻巷内解帶自縊將近氣絶幸德化縣羅少垣大令查夜過此飭令救下體尚温熱當用開水灌救得漸蘇醒詢供始吐一切羅大令大怒當飭差役飛速將該船拿到重責一千板收押追還銀洋衣物諭令雲南客自後在外務宜小心妥爲歸里另給盤費錢五緡客乃叩謝而去 
[迎接新藩]  
　　杭垣電報局接到電傳新任藩司劉方伯於初五日由滬瀆鼓輪來浙候補縣顧大令曾沐奉札飭開船至塘棲鎭恭迓想卽日當已晉省矣 
[士習不端]  
　　前紀浙撫崧振帥延請湖州徐孝廉士芬掌教崇文書院兹聞某生函致孝廉處其信中大略謂崇文乃高宗純皇帝駐蹕之所歴年掌教某某皆品學兼優簪纓華貴今則品不足以服人學不足以教人至於爵亦不足以動人儼然坐擁皋比未免赧顔云云孝廉得信後卽將此信上逹撫署關書聘金一應繳完振帥勃然震怒當飭崇文監院并院差嚴行查察果係何人爲首從重懲辦十餘日來未得爲首之人難以復命不得已將肄業各生名姓書寫成頁飭院差各家知會如知其事者於姓名下親筆書一知字不知者書不知於是合院生童名姓下均書不知盖肄業者無一人知其事崇文一席尚懸以待聘想孝廉斷不復來筆教矣 
[虎林氣候]  
　　杭垣自屆小春以來天氣晴和四野農人交相慶曰前番雨水太多田野幾成澤國今則一輪紅日萬里靑天築圃登塲尚不至大爲减色金穰玉粒樽酒羔羊龍塍鱗隰間當傳豐年佳話也 
[武生公憤]  
　　淮安府應試武生有甲乙者夾帶私鹽數包藉充旅費舟抵揚州某厘局不服盤查揚帆逕去局勇鼓棹追之相離約數十武燃放空鎗將以助威不料怱忙中誤裝鉛彈轟然二聲洞穿甲乙二人脇骨登時斃命當卽回舟至局與委員拚命大閙經人竭力勸解迄無定議遂奔至省垣控訴前情大憲正擬委人查辦該尸親又哭告於各考寓請諸公暫緩入闈俟昭雪奇冤再行投考各武生激於公憤竟有一唱百和之勢議論紛紛卒難解釋嗣爲上游所知傳諭尸親並鄉試人等謂厘局擅持火器擊斃考生罪有應得候提凶手到案照例論抵爾等本處不敗之地倘敢糾合同人聲言罷考反使有理之事變成無理何一愚至此其各恪遵功令努力功名毋得自誤等語有深明事理者羣以爲然而把持之議遂息此事若非消弭於無形恐不免釀成巨案虎兕出押龜玉毁櫝是誰之過局員誠不得辭其責矣 
[玉樓赴召]  
　　葉季廉文翰籍隸金陵績學有年夙稱博雅年逾不惑屢困棘闈自分以靑衿老矣今科桂枝在握蕊榜標名群謂賞鑑匪虚文章有價乃甫如宋子京之登第忽效李長吉之仙遊楊柳汁染衣頓成隔世芙蓉城作主定屬斯人時正十月初七日也鉅發榜之夕纔半月耳賀者方在室弔者已在門嗚呼慘矣 
[廣文失印]  
　　某縣廣文因公晉省由蕪湖附輪而下駛至金陵下關檢點行囊知小箱内銅印一顆並銀五百兩被人竊去當卽奔訴帳房云區區銅臭物得失尚在意外倘此印不能珠還合浦定干吏議有何面目見江東父老吾當赴淸流而死耳船主亦因關繫甚大卽命停輪搜覓忽茶房抬飯桶見玉粒縱横中有物燦然俯而拾之卽某廣文相依如黄鶴矣得此失彼亦不幸中之幸也 
[雅龜自輓]  
　　金陵有老元緖者少應童子試長業岐黄終則皂尾泥塗借粉黛之餘貲爲家人生計見者羞與爲伍彼仍怡然自得也年已八十有二病殁於菊月朔日綿惙時自撰輓章吐屬亦頗不俗昔人云酒傭菜保均帶六朝烟水氣况其爲四靈之物耶世有目不識丁者亦可謂人而不如龜矣其聨云八十有二年糊糊塗塗書生耶醫生耶流水無情隨他去罷九月初一日淸淸楚楚夢醒了醉醒了拈花微笑待我歸來 
[講舍掄才]  
　　金陵有文正書院制藝而外兼謀經解詞章所以勵實學也初八日由瑞方伯考試四書題孟施舍之守氣又不如曾子之 
 
 

Page 3

 
 
守約也賦題家在江南黄葉村以題爲韵詩題雁陣驚寒得寒字聞是課兼補七月分一課膏奬倍給以故多士咸踴躍爭先云 
[重利輕生]  
　　章某者往來無湖間以賣縀爲業本月初六日駕一葉扁舟欲駛回金陵續購貨物是日江風頗勁同人勸換大舟章利小船值廉堅不應允加以逐利情殷不欲稍稽時日竟揚舲而去約行二十餘里石尤愈虐不及收港竟與波臣爲伍占滅頂之凶才三人舟子也及章某也謪仙詩横江館前津吏迎向余東指海雲生郎今欲渡緣何事如此風波不可行章某重利輕生冐險渡江雖曰死生有定數然不可謂非咎由自取也 
[金陵官報]  
　　十月初八日中恊王城守協劉總辦武闈供給所知府胡裕燕委署福山中營遊擊叅將羅榮照蕪湖營遊擊彭源洽到各位均見提督易三元到交缷新兵左營縣丞陳鏡河銷隨辦文闈供給差陳紹棠到江西來王祖培府檢校丁昌松府經歴劉廷棟三位奉委武闈差世襲陳啓祿奉示騐看淮慶輪船盛文彬到淸江回卽辭回江陰補昨日江西督銷局候補道李家驊帮帶親軍正右營提督李邦富叩謝請補海門同知王賓候選郎中李文濤籌防局差遣知縣丁乃文縣丞鄧琳六位均見藩轅牌示通州直隸州裴大中叅革遺缺查有特用直隸州汪樹堂請補署安東縣周士孚病故遺缺查有候補知縣陸釗署理新選淮安府軍捕通判姚紀衡現已禀到應飭赴任鄧心茂卽回南捕通判本任其未回任之先暫令以江防同知興奎兼署○初九日候補道馬聲煥羅廷玉中協王城守協劉首府李兩首縣各位均見總辦江西湖口掣騐候補道譚信榘辭通判朱廷佐銷江北河運差回知州陳道濟禀知淮揚緝補回省知縣胡廷琛禀知武闈彈壓差借補福右營千總張前勝叩謝准補補昨日請補海門同知王賓見辭赴上海知州錢松年辭赴滬騐收艇船 
[憲宗照登]  
　　頭品頂戴兵部尚書兩江總督部堂碩勇巴圖魯劉爲再行剴切出示曉諭事照得哥老會匪頭目賣放票布誘人人會本部堂前已迭飭拿辦並因此等會匪之中有等無知愚蒙被其誘惑買受票布者不忍聽其玉石俱焚又經出示剴切曉諭諄諄誥誡凡誤被引誘入會之人速將票布燒燬或自首到官由官銷燬准其改過子以自新各在案乃本部堂近來訪聞在會之人欲將所買票布自行燒燬恐會首處名册尚存將來搜出或被會黨供扳仍不免於追問欲將票布繳官又恐由此根究會黨多所牽連兹經本部堂妥定一法凡在會之人如自知改悔將所買票布繳官燒燬卽將姓名註册以後搜出會首處名册或爲會當供扳概不提質其繳本身票布時該管官不得向其根究會黨稍涉刁難除通飭各縣營一體遵照外合冉出示剴切曉諭爲此示仰軍民人等一體知悉嗣後如有被其誘惑買票布係在營吃糧者卽自行投首將票布繳呈本管統領營哨等官立記號簿註明姓名當塲銷燬如係城鄉商民卽就近繳呈地方官及保甲局立記號簿註明姓名當塲銷燬一律予以自新後雖搜出會首名册或被供扳概免提問以昭大信並不得因其來繳票布根究黨羽俾得相安如呈繳票布之人自能供出會匪頭目指名拿獲訊明後亦當從優奬賞如有會匪頭目自行投首並將在會僞印僞據呈繳者亦免治罪不准别案株累本部堂深爲爾民等保全性命起見幸毋執迷不悟其各凛遵毋違特示光緖十七年月日 
[押交洋銀]  
　　包探黄四福至英公堂稱永和銀樓夥虞錦學投捕房報稱粤人史某先同妓女姚雅仙之女傭到該銀樓購辦銀杯二隻照付銀洋旋又言有香港來滬之西人欲辦各種銀飾持往估看立卽交還及至次日史獨自前往取去銀杯包金銀鐲銀水烟袋等物共值洋百餘元存洋十元爲質一去不來情同誑騙爲此拘獲史某史已將各銀飾質洋當卽吊贓又查得另有趙義春妓院内之某妓夾帶衣飾遁逃史與該妓院相識爲之開單報捕後向該妓院言托各包探查緝須給酬勞妓院信之先交洋十六元史又言法捕房包　亦應給酬洋六元該妓院一一照付共被騙去洋廿二元趙義春亦投案候質包探秦少卿稱史前將匯豐銀行西文支單可銀樓購買金練後由銀樓夥對明支單如有銀存在銀行可以照付如無銀存在銀行此單無用以其情同誑騙曾經拘拿送案虞錦學申訴前情並稱妓院女傭來言史是規矩人第二次給史銀飾由女傭擔保女傭某氏稱在妓女姚雅仙處傭工史是嫖客當日史言有西人欲辦銀飾汝家有相熟銀樓否告以與永和銀樓認識旋與同往購買銀盃照付價洋又取各式銀器而去以西人不合意卽行交還次日又取各種銀飾我不知情史則金頂煌煌遞禀聲稱係出洋官學生粤東香山縣人現以教習西文爲業因有西友欲辦銀飾卽與女傭至永和銀樓買得銀盃其餘銀器因西友不合意當卽交還次日又經西友囑取各銀飾仍不合意生員不應將銀飾典質共洋六十餘元實因窘迫之故曾向永和銀樓夥言明共質洋六十餘元所有銀盃付洋六元連存洋十元兩共十六元除去外連利少洋四十八元容立一月期票如期歸楚如此則銀樓質鋪兩不受虧伊等旣不允從不應以誑騙等詞報捕試思先以現洋交易次將取去銀飾交還後再向取商立期票交還試思此種情形豈謊騙者所可同日語乎尚求明察質鋪皆呈票請追本利宋二尹得供之下諭史曰旣是出洋官學生何不知自愛若此試問未付價洋之貨豈可典質乎且謊取趙義春妓院洋銀尚有何詞可以自解答稱將銀飾典質原爲非是務求施恩交保具限一月料理明白至趙義春所控之事生員曾與報捕並未取洋詭言轉給包探情事務求成全體面二尹謂旣知體面不應一再犯法本委殊難姑容又問爾之洋曾給英法包探否答稱並未取洋何所轉給趙義春及女傭上堂訴明前情並稱所有洋十六元由趙給史其六元經女傭送至史家二尹問史向爾等取洋時如何說法答稱史言欲給英法包探二尹問銀飾已吊齊否包探稱已吊齊二尹諭永和銀樓夥虞錦學曰爾先交史之銀飾有姚家女傭作保者已經交還次日又被取去者女傭並未到來何得謂亦是女傭擔保今報銀飾已齊否則難着女傭認賠着飭將銀飾領去繳還洋十六元攤派各質鋪質本其餘將史押追再行給領史又稱質鋪三家惟匯源質鋪有四十餘元之多其餘二家不滿二十元二尹諭將洋銀十六元先給匯源領去餘俟追繳後照償副捕頭稱史在滬連次犯法務請懲辦佩副領事謂捕房包探皆知史不安本分必須重懲二尹判史管押十天着繳質鋪洋銀再行遞解回籍趙義春之洋旣不承認姑置不究 
[上海縣署瑣案]  
　　去年十二月間滬南永恒同泰兩行倒閉經愼康莊等在縣控告由縣迭次訊供迄今尚未了結前日又經愼康等投縣求催昨經袁大令批示略謂同泰之貨究係何人所取永恒房屋是否賈桌儒之已産聽候提集訊斷一面着交賈耕莘到案○前日上海縣袁海觀大令接貨捐局函稱滬南三泰荳餅行有偷漏稅捐情事請卽飭提該行經事陳子祥到案等因大令立飭公差恊甲往提該行中有王姓聲稱陳子祥業已停歇該差等遂回縣據實禀覆○費孫氏控陳金和誘拐夫妾費魏氏並竊鷹洋四百元一案上海縣袁大令屢次研訊已列前報前晚大令升堂覆訊費孫氏費魏氏投案伸訴前情並求究辦陳金和供稱小的實送小主母往南翔鎭姊丈家並未誘拐亦未偷竊洋銀實被誣指大令一再研詰陳仍執前詞大令着笞三百下釘收鐐禁候核費魏氏等斥退○陸泉福抗欠漕糧由地保呂根寳高大年盛亭珍在縣控告袁大令飭提到案陸將錢交淸始得釋出昨晨陸糾同多人將呂之耕牛二頭拉去並將呂施至浦東塘橋地方藏匿聲稱須借洋數十元否則將爾置之死地後經呂之家屬投上海縣喊控矣 
[英界公堂瑣案]  
　　包探黄四福稱寍波人沈阿春前因犯竊遞解回籍今又來滬有李阿和冐充探夥將沈軋住脫去馬甲質錢二百文始釋之去今將陳李二人一併拘案沈阿春供訴前情李阿和不認將沈馬甲質錢宋二尹謂沈阿春旣已遞籍豈容復來判笞一百板仍行遞藉李阿和冐充探夥肆意拆稍判發捕房管押一月俄據該包探稱李阿和言一月期滿定當報仇二尹謂俟期滿再着人具保可也○包探何瑞福 
 
 

Page 4

 
 
稱有施王氏訴被方金桂詭言丈夫囑代取金押髮等件後知被騙報捕拘方已被將金押髮質洋二十二元方金桂前曾犯事今特解案請懲施王氏稱丈夫爲當鋪夥與方有戚誼先被借去衣服七件質洋三十餘元迄今未還丈夫有事往蘇方來言丈夫托伊來取金飾及丈夫回滬始知被方冐取方金桂供與該氏有葭莩親向借金飾質洋因氏夫向在上海開設祥記烟館質洋料理此事方之母方某氏上堂稱被該氏借洋十二元宋二尹問有憑據否答稱無二尹謂爾子作奸犯科旣已逮案爾不應庇護又問該氏曰爾知方金桂能贖還金飾乎答稱恐其無力然小婦人並未向其母借洋二尹判將方金柱管押半月示儆○包探何瑞福稱朱仁千投捕房報被楊大有取去大洋鏡拿獲送案朱仁千稱係無錫人開玻璃店楊是夥友今因閉店被取洋鏡報捕拘楊已將洋鏡起案楊大有供與朱合股開店今已閉歇朱先取各貨我亦取大洋鏡朱又稱楊雖有合股之説未付資本我亦未取各貨宋二尹着將楊大有交保不得擅取店貨如有合股糾葛儘可理算大洋鏡交朱仁千領去○包探張九意稱湖北人陳錦昕報被陳錦惠竊去洋四十八元搜獲後陳錦惠反不肯干休爲此拘案陳錦昕稱係湖北宜昌府人陳錦惠係同宗昆弟來滬後暫居我處昨日購買洋布等件裝在箱中卽欲動身回籍我查失洋四十八元卽在伊箱中搜出他反不肯干休因之報捕我念同宗誼原不欲辦伊陳錦患供陳錦昕在原籍帶有來歴不明之女子宋二尹謂爾不應竊伊洋銀旣被搜出不應胡賴伊卽有不明不白之事自有人具控與爾何干飭值日差將陳錦惠押下輪船速回原籍○包探張九意稱徐寳山投捕房訴被夥友朱順全將衣料質洋八元拘案請辦徐寳山供開設裁縫店用朱爲夥被將主顧交做衣料質洋如願理贖可免究辦朱順全供所質衣料本欲贖還又有王東和上堂願保朱順全贖還衣料徐稱王東和肯保請准保去以便理贖宋二尹准如所請飭將朱順全交王東和保去 
[法捕房瑣事]  
　　英包探夥甲乙兩人前日在法界追獲積竊小寍波阿林被三道頭捕所見以其越界拘人押候查核已紀昨報昨晨據英包探顧阿六赴大自鳴鐘捕房報明該竊在英界犯案纍纍現經拘獲務請歸案辦理備稱頭允之當將該竊及夥役兩人一併交顧帶去○妙手空空兒某甲前日至法界護城河畔混入西教士後面某乙家竊取鏡箱内所藏翡翠首飾及紗棉夾衣衫等件出門向北而遁邐被包探瞥見拘獲人贓送入捕房管押昨晨經捕頭訊明原委飭傳失主到捕房認明失物着次晨赴公堂候質○偷兒某混入太古昌洋棧内竊得衣服並釘靴一雙當經棧夥撞見人贓並獲送入捕房管押○薙髮匠甲乙等因索錢起釁在途口角巡街捕喝阻置諸不理遂將各人拘送捕房管押一宵昨晨備捕頭訊明事屬細微卽行釋放 
[請借積榖]  
　　寳山向有積榖民捐民辦儲以救荒今歲秋收大减較之往年更甚民間羅掘已窮則亦請撥積榖可矣焉用借爲然錢糧照舊征收絲毫未减且有開河公費帶征益覺有增無减請撥積榖于例未符何如舍撥言借俟後征還爲小民開一生路或者係民捐民辦之項不碍官不碍吏可望其成否則今秋風雨連緜木棉旣工本無償禾荳亦朽爛幾盡小民鼓腹無資禦寒乏具而錢糧之比追如故雖欲剜肉醫蹌亦正苦無肉之可剜是在當局者一動念間有以造福於無形耳[  寳邑耆民公啓]  
　　 
　　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[虐媳可恨]  
　　凌虐養媳最足令人髮指眦裂而世之胭脂虎每每怙惡不悛舉世如一邱之貉良可浩歎九江鄭某之婦悍惡異常素爲閭里所側目鄭弗能禁也家有二媳長媳已被虐死次媳又受針刺炮烙之刑自念實命不猶遂於前日自縊畢命其母家興問罪師欲扭母野义赴公庭冀爲死者伸冤經和事老再三勸解勒令惡婦上街呌喊云爲人莫學我凌虐媳婦在各處游歴一周始寢其事聞者咸　之以鼻似此辦理雖未能一伸法令然亦可爲忍心害理者儆矣 
[上海虹口白大橋北首元濟善堂經收九月份常捐一文愿淸單]  
　　蘇仁章五百愿錢十五千文萬有喜齋一百愿三千文陳鴈記一千五百文吳春池一千文吳敬堂　百文王岐記三十愿九百文梁日三廿五愿七百五十文李照記林湘記鄭程先九章號禮和帳房五户各二十愿各錢六百文華榮和永義源怡珍居戚益齋湯鴻賓小舫人　和堂巢子餘巢潘氏九户各十願各錢三百文廣和記致寳長洗亮光豐泰莊四户各七願各錢二百十文至義居六願錢一百八十文何日葵華榮昌殷茂庭殷守泰殷守源　　氏殷恆懷讓德堂湯雲亭九户各五願各錢一百五十文梁輝堂王尊勳何麗初乾元押裕祥莊五户各三願各錢九十文靜慮居李克濟守拙子湧幢氏四户各二願各錢六十文楊方氏楊柳塘張幼山三户各一願各錢三十文聚和盛洽盛恆二户各錢一百文王樹聲張人彩邵人水三户合錢一百文裕泰昶五願七八月份錢三百文許盛增陸少泉養心子三户各三願七八月份各錢一百八十文方子樵二願七八月份錢一百二十文○○以上共收大錢三十二千七百六十文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十七年十月初四日京報全錄]  
　　宮門抄○諭旨七道錄前○發抄硃批四道○雲督王奏開缺提督傷發身故求請恩卹摺○又奏請將道員開復革職處分片○蘇撫剛奏遵旨訊明已革文生吳文亮並無謀斃李鴻振身死應飭另緝正兇摺○十月初四日兵部太常寺太僕寺正白旗值日提督衙門引見三十二名頤和園十四名○榮公徐中堂果勒敏各假滿請安○奕功鳳秀各謝授缺恩○出使大臣洪鈞到就請安○麟書續假二十日○松森請假十日○崇禮徐承煜各續假十日○崇文門呈進銀魚○提督衙門奏拿獲盜犯王舜成等四名請交刑部○召見軍機文秀洪鈞○發抄張之洞奏飭催湖南提督婁雲慶赴任奉硃批卽着張之洞咨行李瀚章飭催該提督迅赴新任欽此○又請將冐領餉項之守備謝上元革職奉硃批着照所請兵部知道欽此○又提解出使經費奉硃批該衙門知道欽此○升泰奏委員代查營伍奉硃批知道了欽此○○雲貴總督臣王文韶跪奏爲開缺提督傷發身故謹據公呈籲求恩卹恭摺仰祈聖鑒事竊光緖十七年正月二十二日告病湖同提督前雲南提督馬如龍在四川叙州府寄寓傷故據雲南通省紳士三品銜前先選用知府王熾運同銜分省補用知州萬徵衡等四十人赴臣等衙門遞具公呈歴陳馬如龍有功於滇輿情感慕懇請據情上逹代乞恩施等情當經批飭藩臬兩司會同善後局查案核明詳請具奏前來臣查馬如龍世傳回教當咸豐七年漢回釁起各挾誓不兩立之勢人情洶洶幾於全省糜爛馬如龍素爲迤東南回衆所推重勢之所迫無由自拔同治元年馬如龍以仇殺相尋亂靡有定乃創和漢安回之議開導其衆率同赴省求撫此爲撥亂反正之始其時迤西回首杜文秀恃其人衆堅不聽約二年正月潛遣悍黨馬榮混入省城前督臣潘鐸遇害馬如龍時已蒙恩簡授鶴麗鎭總兵出師臨安聞警星馳援省馬榮意其同教衆望方虚左以待其來馬如龍旣入省城卽部勒隊伍閉在截殺殲斃西回三千餘人兇悍賊目斬馘殆盡此滇省安危之一大關鍵也同治七年杜逆悉衆圍省號稱數十萬馬如龍會同前撫臣岑毓英且戰且守身受砲子重傷夜不解甲者一年有餘署臨元鎭總兵俞國家係其兒女姻親署鶴麗鎭總兵楊振鵬係其中表兄弟同謀通賊將爲内應馬如龍偵知其實當卽設法擒斬絶無廻護卒以購得賊間一日夜間殺賊萬餘人遂解重圍此又滇省安危之一大關鍵也他如重修書院以作士氣不派民捐以恤疲甿此皆滇人之感深肌髓至今稱道弗輟者臣嘗比而論之方馬如龍之初入官也有疑其首鼠兩端者有患其夜郎自大者形跡之間誠有可議然當馬榮踞省之日杜逆大舉之時成敗之機視馬如龍趨向爲輕重馬如龍若稍涉游移西南半壁豈復可問乃一則復城而殺賊數千再則解圍而殲賊盈萬物傷其類人有同情而回教尤甚馬如龍獨冐彼教之不韙而毅然不顧是其矢志之堅効忠之篤固不待今日而始論定也馬如龍由雲南提督調任湖南臣正在湘撫任内相處三年深知其心跡上年抵滇後馬如龍曾有書來言病體漸瘳當思圖報臣方覆書慰勉之乃本年正月竟以砲傷猝發遽爾不起當其臨危之際指創口以示子孫謂深遂捐軀報國之初心亦逹於今後知免之義矣馬如龍爲殉難九江鎭總兵馬濟美之姪恭讀同治初年諭旨旣朂之以世傳忠勇赤心報國復褒之以三世忠貞深明大義今以此紋誠爲不負伏念聖朝優待勤勞有逾常格賞功宥過原始要終如何加恩賜卹之處聖主自有權衡至輿情感激之私冀得遂馨香之報恩出自上弊微臣所敢擅請所有開缺提督傷故據呈上逹緣由謹會同雲南巡撫臣譚鈞培恭摺具陳伏乞皇上聖鑒訓示再此案紳士公呈情節繁冗未便縷叙入摺已抄錄咨呈軍機處備查合併聲明謹奏奉硃批另有旨欽此○○王文韶片再已故前湖南提督馬如龍之長子馬廣惠於光緖元年恭逢恩詔承廕從一品廕生四年八月赴部騐到蒙欽派大臣考試奉硃筆圈出着外用欽此經吏部照例以知州註册銓選五年捐升道員指分四川試用領照出京時馬如龍告病開缺寄居湖南傷病大發該員行至陝西華陰縣地方接到家信知伊父患病甚重卽改道馳赴湖南省視迨伊父病體小愈始奉傳至四川叙州府寓居一面赴省禀到以致繳照逾限經部議該員改道省親雖係實情惟並無展限明文仍應照逾限一年以上革職例議以革職等因在案臣查馬廣惠繳照遲延部議革職本屬咎有應得惟念該革職行至申途聞伊父患病改道省親事出倉猝未及呈報地方官詳咨展限是其獲咎之由實因省親情切末諳定例並非别有規避情事該革員才具穩飭年力正强核與准其查明詳開緣由奏明請旨之恩詔相符現在伊父馬如龍因傷身故生平戰績事實已由臣專摺臚陳籲求恩卹合無仰懇聖慈推恩格外俯准將繳照逾限照例革職之四川試用道馬廣惠開復革職處分仍歸原省補用並免繳捐復銀兩出自天恩除將馬廣惠履歴咨部查照外謹附片陳奏伏乞聖鑒訓示謹奏奉硃批另有旨欽此○○江蘇巡撫臣剛毅跪奏爲遵旨訊明已革文生吳文亮並無謀斃李鴻振身死應飭另緝正兇恭摺仰祈聖鑒事竊查靑浦縣知縣錢志澄被叅承審吳文亮謀斃人命要案因劣幕倪姓關說開脫不結一案前奉寄諭查辦當經札行臬司飭提人卷至省督同前署蘇州府知府譚泰來提訊大概供情並查明錢志澄於承審此案並非開脫延宕幕友倪姓卽倪希魯亦無關說情事由前署臬司朱之榛詳經臣查訪確實先行覆陳奉硃批知道了欽此欽遵札催臬司赶緊傳集人証嚴訊吳文亮是否正兇據實究辦去後兹據蘇州府知府魁元提集人証訊明吳文亮實無主使謀斃李鴻振身死情事詳請飭縣另緝正兇等情由臬司陳湜核實詳請具奏前來臣覆加查核緣吳文亮係浙江錢塘縣商籍文生與李朱氏之夫堂弟已死李鴻振無嫌吳文亮之父吳顯甫與李朱氏之夫李玉韶合認靑浦引地在靑浦城内開設公堂銷賣引鹽嗣李玉韶吳顯甫先後病故吳文亮接手李朱氏亦派李鴻振前往襄辦並荐王羲人帮理帳務禀明浙江運司各立牌號光緖十四年九月間吳文亮因王羲人回家日久向李鴻振查問時李鴻振已和醉鄉卽以王羲人非吳姓夥友不必過問之言回答吳文亮因其出言不遜向斥口角爭毆經司帳朱舜欽家丁劉幹勸散吳文亮恐夥友效尤難以約束並因其有外務花消日後虧空誤公卽函致李朱氏更換其夫胞弟李季訪及其親戚李曾裕接辦一面禀奉運司批准將李鴻振驅逐更換李鴻振亦將前情函訴李朱氏十月十九日下午李鴻振同友人宋益三至玉壼春茶館吃茶復遇吳子書邀同曹伸雲等至泰和館飲酒席散各自回歸李鴻振星夜並未回堂次日朱舜欽等正在查找聞李鴻振死於南門城河之内往看屬實卽告知吳文亮函致李朱氏至堂一面派人將李鴻振屍身抬至堂内李朱氏因思李鴻振素無仇人惟吳文亮先有與之爭毆及禀請驅逐之事疑爲被吳文亮威逼致死遣抱報縣維時該縣錢志澄公出幕友倪希魯見呈内有請免騐之詞卽令加結另呈迨經屍母李金氏赴堂看出傷痕卽以身死不明續控倪希魯卽照例將原呈轉送代行典史程昌卿禀經松江府札委華亭縣凌焯詣騐訊供塡格通商一面將吳文亮管押移知錢志澄於公回後提訊原被供詞各執質之堂夥王羲人等並開設茶館之余紀忠開設酒館之任泉曁是日同往吃茶之宋益三等均各供稱李鴻振不知被何人致死錢志澄正在補提覆訊卽聞外間有縣官袒護富商浮言禀經批飭提小發府提訊供仍各執先後詳經將吳文亮文生斥革提到案証張省卿等迭訊毫無端倪詳經批准發回該縣就近查訊復據錢志澄節次研訊終未得有李鴻振致死確情卽有人奏奉諭旨交審飭司行提人証卷宗至省查看查訊大略例情詳經臣先行覆奏一面札催訊辦飭提未到人証質訊吳文亮委無主使謀斃死鴻振情事李金氏等亦稱祗因吳文亮曾與李鴻振口角爭毆復又禀請驅逐以故疑其謀害其實毫無証據並稱案懸已久恐正凶遠颺但求另緝正兇等情由府擬議詳司核轉提集人證迭次嚴訊不但吳文亮供無主使謀害情事卽屍親李朱氏等亦稱懷疑所致自應另緝正兇以免延累吳文亮雖訊無主使謀害李鴻振情事卽其在運司衙門禀請將李鴻振驅逐更換原因整飭堂規起見　其與李鴻振口角爭毆究有不合業經斥革衣頂應無庸議李朱氏等疑出有因並非有心誣告亦免置議餘屬無干人證卽行省釋除飭縣赶緝正兇務獲究報並將供招咨部查核外理合恭摺具陳伏乞皇上聖鑒勅部核覆施行謹奏奉硃批刑部議奏欽此 
 
