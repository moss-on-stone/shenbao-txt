# 1900 - 331 - 4909928

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[與客談議和事]  
　　旅况寂寞客思殊深時局帖危𣏌憂更甚執筆人一燈枯坐正欲爲消遣思慮計握管伸紙作報論忽有不速客搴帷而入曰與君數日不見渴思極矣能分筆墨餘閒作片時之晤對乎余曰諾呼童進苦茗以潤渴吻相與縱談時務客曰以現在時務而論所最要者其在和議乎聨軍入京萬民震動二聖西幸宵旰不遑雖屢聞開議和約之期而迄今尙無眉目倘再因循延緩事機或有中變之虞且北方人民受難之苦何時可以安靜東南商務之敗壞何時可望轉機誠如貴報所論不當但責我議和大臣仍當切求之各國各國能不爲已甚迫我以難堪則和局終不難就緒惟念中國處此至疲極弱之時各國安肯降心相就若不遂其要求又恐不易化干戈爲玉帛聞各國須中國償費三十萬萬之譜并欲管理中國財賦想中國必因此而不能遽從其請耳然償費在所不免各國因中國無從籌措償費故有管理財財之言以期實有把握若中國果能自籌巨欸各國亦未必樂於越爼君有善法能一開茅塞乎曰償費至如此之巨無論中國當府庫支絀之際不能籌措卽處富盛之時亦未必能咄嗟立辦也然則欲籌巨款非籌借於民不可客曰息借之舉泰西通行固爲籌欵最善之法中日之役中國曾倣舉行其時風氣未開民間已不能踴躍事後又不能一一清償致失信於民而謂今能再舉乎曰此不過於一籌莫展之時作萬一或然之想中國素來民心固結至今並未渙散聖清定鼎以後數百年來未有薄待吾民之舉前此之不能取信於民者大都誤於官吏而朝廷要無是心也如朝廷切實下詔與民通融率土之人或者天良漸發不惜毁家則鉅欵之籌不難裒集否則必須予各國以利益可沾之事各國或亦可以轉圜財賦爲朝廷正供不能稍缺且國體所關外人亦難代理竊思外人之所欲得者利權耳中國雖府庫空虚而地大物博究爲五洲之冠外人垂涎中國五金礦已非一日或許以礦務之利且其利當溢於財賦分以地界限以年期各國亦何樂而不爲耶果能如此則旣可少籌欵項又免太阿倒持策似莫善於此矣客又曰華人惑於風水之說開礦之處往往有阻撓滋擾之事若外人來華開採與民或啓釁端則因利而成害恐尙非萬全之策曰以鄙人觀之斷不致於有害夫礦雖抵與外人而究爲中國之物開採之時中國亦當派人商辦旣有華官自可彈壓且分以地界無錯雜之虞限以年期無久假之患豈非無害乎中國游民太多致盜賊四起礦務如歸外人辦理勢不能帶工來華工人旣招華民則各省無業之人皆有所事地方可以安靜一利也中國素不講礦學故所開之礦未必皆能得利若外人爲之必有起色雖暫非中國之利而將來償淸各欵期滿歸還中國反可駕輕車而就熟路不致如從前之茫無頭緖二l利也有此二利策雖未必萬全而要亦可行之事然管窺之見蠡測之言鄙人不過姑妄言之客亦姑妄聽之可耳决大計定大事袞袞諸公自有成竹非鄙人所能猜測者客去乃詮次間答之言弁之報端 
[定期還蹕述聞]  
　　西字報云聞本埠傳述皇太后皇上有於月内回鑾之信按乘輿西遷本係暫駐都豐宅鎬未必果有是意惟是千乘萬騎往返亦非易言卽使和議可成未必果能尅期返蹕西報所譯大約皀因和議聞有頭緖故本埠人士有此紛紛臆說也 
[嚴懲禍首述聞]  
　　西字報云聞中國政府已决計懲治端邸及董福祥二人之罪並有正法之說然不敢决其確否也 
[議和有望]  
　　西字報云欽命議和全權大臣李傅相與各國駐京欽使辦理和議聞其條欵大約於一禮拜内可以宣示斯言如確則和議似有頭緖可望有成薄海士庶不禁雀躍俟之 
[董軍别遣]  
　　西字報云董福祥統軍駐紥潼關各國駐京欽使曾照會欽命議和大臣李傅相謂董實不能容其再在朝列而兩湖總督張香帥亦有電致榮中堂請將董軍調往他處以杜外人之口 
[損及陵寢]  
　　西字報云各國聨軍至易州時東西兩陵均小有損動至守陵官員則早已鼠竄無蹤矣 
[聨軍逼晉譯報]  
　　各國聨軍入晉之說日前本館已有所聞特以得自街談未敢遽紀諸報兹閱西字報云山西商家有電致本埠某號謂聨軍已至山西邊境匯欵請暫緩寄然耶否耶姑照譯之以俟探訪 
[英軍調撤]  
　　西報云駐紥京津各處之英國軍士業已由英政府電諭彼國統兵大帥陸續調撤仍回小呂宋駐守 
[日界自拓]  
　　西字報接華歴本月初十日天津來電云天津日本租界現已由日人自擴基址北則至閘口止西則至南門止并聞欲將城垣拆毁以便通至城中其地之廣約有三千畝左右 
[德將逝世]  
　　西字報接北京來信云前者督率聨軍赴張家口之德國統領某因中煤氣之毒已於初六日逝世矣 
[新派榷使]  
　　西字報接華歴本月初九日天津來電云邇日聨軍已派德崔麟君爲天津稅務司徵收各項關稅 
[修接鐵道]  
　　西字報云拳匪肇事時京師城外鐵路均遭焚毁現在馬家埠至永定門一帶鐵路已由聨軍在彼修接矣 
[阻修電綫]  
　　西字報云大理寺少卿盛杏蓀京堂擬修復京津電綫而各國未許以爲京津各處電綫現已由各國辦理無庸中國再設且目下軍務未定華人至彼處修造電綫恐亦有未便也 
 
 

Page 2

 
 
[未便阻止] 　　　　　　　　　　　　　　　　　　　　　　　　　　　 
　　西報云自漢口上至襄陽一帶各處運餉西上之船檣連尾接西官知之商請鄂督張香帥阻止解運香帥答以此係各省所解無權代阻 
　　 
[詳述宋侍御殉節事]  
　　茸城宋養初侍御承庠於聨軍入京之後一日從容仰藥殉節京邸前曾略紀報端兹又接京師友人來函云五月中旬事變方起侍御卽殷憂切歎屢欲痛哭上言祇以端莊用事斷不見聽而止至六七月間事變日亟卽有以身殉國之志且自言備官臺諫恐爲外人所辱只有捐軀報主而已迨八月二十日午後西兵入城侍御心擊兩宮憂憤更甚二十一日聞内城砲聲甚多傍晚時又見西北方火光燭天誤以爲宗廟宫殿被焚痛哭不止是夜二鼓卽衣冠仰藥迨僕人微聞聲息已救援無及桌上書有絶筆一帋係致章甓盫雷譜桐兩主政者略云内城旣陷未知二聖所在且宗廟宮室付之一炬殘忍之性不共載天捐軀之志毅然已决特恐後時爲其所辱不得不以身後事累兩兄耳越日卽由兩主政備棺成殮暫厝京城東南隅金魚池旁并由各同鄉呈報慶邸專奏行在請旨表揚其嗣君艾生明經在松聞訃卽設座招魂現已擇於本月二十四日開弔嗟乎舍生取義一刻千秋如侍御者誠不愧爲宇宙完人哉 
[西員紛至]  
　　金陵訪事友人云日前法國總兵官巴愛美君乘某兵艦來省謁見兩江總督兼南洋通商大臣劉峴莊制軍面商要公越日又有德國水師提督蓋師霖君亦乘某兵艦接踵而至赴兩江節轅晉謁峴帥峴帥盛設西筵殷勤欵待蓋君句留兩日卽命展輪而去本月初七日下關江口又駛到英國某兵艦一艘就金陵新關前下碇艦中統帶官爲英國水師提督西摩君旋詣督署謁見峴帥蓋亦有要公須與峴帥商酌也 
[飭裁冗費]  
　　福建訪事友人云福州船政創始於沈文肅左恪靖諸公迄今二十餘年雖勉强支持經費日形支絀邇者兼理船政大臣許筠帥擬將各廠員丁裁撤一半凡支應處文案處報銷所各堂院藝圃東西攷健丁營等處凡事繁者准以一人專理否則卽由他人兼攝閩省各紳以所裁者非其子弟卽係戚屬多先期函達委曲陳情旋又經洋員以船工未竣挽留三人以資調遣故日前札到船署只裁撤員紳十六人月可省四百餘金其尙有應裁匠工丁役亦逐細查核酌量裁汰總期欵無虚糜又船署向章凡所委員紳及各堂院學生書吏差弁人等月薪准扣四分卽廠内匠工藝徒每百亦扣四文此次許筠帥擬將所發之銀再行九折提調沈觀察以爲員紳月支數十兩者尙無妨碍其有月支四五兩者除扣四分外若再行九折恐除飯食雜耗已無盈餘不得不格外體䘏聞已將此情婉禀上憲未知如何核辦也 
[擬裁津貼]  
　　金陵訪事友人云江寗爲東南極大省會鈴轅聽鼓者不獨文員實繁有徒卽投督標候補之武員自提鎭以迄千百把總除委充督轅隨員先鋒戈什哈及各營差使外尙復人多於鯽昔曾文正公總督兩江時念若輩均經百戰爲國宣勞時値昇平不忍聽其落魄浮沈無衣無食因特籌欵生息以作無差無缺各武員津貼之資分其班次之大小以定津貼之多寡俾得藉以餬口歴任督憲皆照章發給未之或改邇者兩江督憲劉峴帥以國事多艱庫欵奇絀擬將此項津貼一律裁撤刻已札飭中軍城守兩協戎查核員數據實具報蓋亦不得已之所爲也 
[懲前毖後]  
　　金陵訪事友人云自馬鞍山火藥庫失事後兩江督憲劉峴帥卽率同司道各官至牛家杆附近度地建庫爲存儲火藥之所旣而又因此次之禍據禀被雷火觸電引燃所致爰撥巨資委員赴滬購取避電針若干枚發交軍械所轉飭工匠在雞鳴山淸凉山各藥庫如法安設新造牛家杆火藥庫俟工竣後亦一律安排以免再貽後患 
[興修雉堞]  
　　金陵訪事友人云省垣自遭粤匪之亂雉堞半多崩頽克復後經大吏飭善後局籌欵興修始復舊觀沈仲復中丞權任兩江時以城垣年久失修不無殘毁爰又撥欵修葺崇崇萬仞堅整可觀迄今星移物換又閱十年九月初八日馬鞍山火藥庫失火全城震動淸凉草塲定淮等門雉堞竟倒塌有二十一垛之多事後經城守營等查勘具報督憲劉峴帥爰札飭善後局尅日興工修理完善善後局總辦趙香圃觀察已命匠估工從事畚鍤矣 
[憲節過揚]  
　　邗江訪事人云新簡江西巡撫景月汀中丞星由汴南下於本月初七日午後憲舟駛抵維揚自運憲柯都轉以次均往馬頭恭迓中丞接見有差初八日淸晨中丞命輿登岸詣各署投刺答拜旋卽回舟飭紀簡請都轉午宴都轉命駕前往主賓歡飲欵洽異常直至日墮崦嵫始興辭而返中丞遂亦傳令起椗溯江上駛文武印委仍恭送如儀 
[察勘水勢]  
　　邗江訪事人云儀徵十二玗運鹽河以濱臨大江潮汐往還易於淤墊刻交冬令聞河身又復逐叚淤淺總辦儀棧龔觀察聞之以現在秋單塲鹽正紛紛重運出塲連檣上駛似此淺涸斷難飛渡爰派員前往察勘水勢擬仿照上届章程俟鹽船到時挨次灌塘而入以利轉輪 
[示用銀圓]  
　　福州訪事人云近年以來各省鎔鑄銀元通行市肆以濟圜法之窮其法至爲美善惟市儈牟利最工往往任意抑價日前福州府徐太守福防分府呂司馬閩縣及侯官縣劉葉兩明府會銜出示曉諭云案奉督辦福建銀元官局布政司張總辦銀元官局鹽法道楊札開照得閩省制錢缺乏商辦銀元資本不繼業經督憲奏明改歸官辦銀錢並鑄現已定期開局專選精於化學之人認眞提騐成色分兩總期比較廣東湖北兩省所鑄有盈無絀並就局中現有機器仿照廣東辦法添鑄當十紫銅錢相輔而行補救圜法嗣後司庫道庫關庫局庫凡民間完納錢糧地丁鹽課釐稅自應十收二成小銀元按照番銀核計分兩外省所鑄銀元無論大小概不收用市中買賣新舊一律通行其支發營餉俸薪雜欵則以官鑄銀元三成搭放此係爲推廣銷路裕國便民起見省會外府不容歧異飭卽設立公估局妥議章程示諭民間一體通用不准錢鋪抑勒阻撓如違卽予究懲等因蒙此除俟設立公估局妥議章程外合行出示曉諭爲此示仰士農工商諸色人等知悉所有閩省前次商鑄並現今官鑄銀元成色分兩均較廣東湖北兩省有盈無絀現在市間出入貿易本省新舊角番一律通用倘有錢鋪抑勒阻撓一經查覺或被告發定卽嚴拿到案從重究辦决　姑寛各宜凛遵毋違特示 
[詳誌開棺會騐]  
　　本年七月十四日靑浦縣屬張幹山廟因失去洋銀四元疑係賃居之羽士沈子堂所竊蜂毆斃命商通地保向善堂領棺收殮舁赴婁境三十八保二十六圖泗涇東市稍約里許義塚瘞埋案發經靑浦縣汪南陔大令以屍棺埋在婁境商請婁縣屈吉士大令會騐已紀前日報章兹又接松江訪事友人來函知屈大令於本月初六日之晚帶同刑仵書役人等前往次日會同汪大令至屍塲甫開棺見棺中注水甚滿乃飭就棺側穴𨻶以洩之至初八日督同仵役檢騐先由靑邑仵役動手見棺中水雖洩盡尙有黑蟲無數屍身俯伏繫繩猶在身上因屍屬聲稱頭顱被傷遂將屍首先騐時首上血肉已凈僅存筋骨乃細加洗刷反覆審視並無傷痕詰之兇手王　生則稱傷在腰際及臀上復從而殮骨騐之果見一方骨上有數孔卽致命之處仵作唱報之下兩大令親視無訛屍父沈九皋屍妻沈王氏等見而惻然因向汪大令禀曰死者受害已如此之慘今旣將致命傷騐明其餘無關緊要求恩免騐汪大令准詞飭卽另用棺木交屍屬重殮事畢汪大令命將一干人証帶回研訊屈大令遂命駕而回此案除兇手王繼生楊升倌由屍妻指控外屍父復以地保曹耕餘唐老裕唆使行兇據實陳訴此外尙牽連多人不知如何訊結也 
[坍屋傷人]  
　　姑蘇訪事友人云本月初六日雨師稅駕詹溜如繩入夜勢更滂沱不啻銀河倒瀉加以狂風怒吼走石飛沙至翌日天將 
 
 

Page 3

 
 
破曉時城中雙林巷前湖南巡撫吳淸卿中丞第後某姓家房屋二間忽然坍塌屋中三人在睡萝中同遭壓斃吁何其慘也 
[羊城夕照]  
　　廣州訪事友人云惠泰公司承辦緝捕經費准各賭徒納捐開館旗鼓高張每賭館門前均懸賞格謂有匪徒前來搶掠如能當塲擒獲者謝洋銀一百元不意上月二十七日淸晨第七甫大巷某賭館正在興高采烈之時突來二匪手掣洋槍將檯上銀錢悉數搜括貪囊旣飽飛步狂奔各賭徒莫敢誰何惟有徒呼負負而已○黃沙附近鄭家祠河面小艇如林上月二寸八日有匪徒十餘人探知某艇上載有一妓甫産一孩乘機欲效崑崙奴故事駕二孖舲艇衝波駛近躍登其舟劫妓遁逃駛入烟波深處龜鴇大聲呼救近處駐有巡船二艘若罔聞知俟匪去遠始駕舟追逐爲掩耳盜鈴之計殊可笑也 
[監司文告]  
　　日前升任湖南布政使蘇松太兵備道兼江海關監督俞晉珊方伯接奉新簡江蘇巡撫松鶴齡中丞札文内開本部院自膺外任以來凡屬員之酬應贈遺概行屏絶原以居官者必先滌除浮僞乃能共濟艱難此次奉命移吳正値乘輿西幸主憂臣辱凡我僚寀孰不痛心疾首自尤當絶去文飾以酬臥薪嘗瞻之聖懷以圖救敝扶傷之至計今當蒞任之初特與諸僚屬約本部院家丁等不過數人禁止門包茶敬等事總期與我同僚永杜上行下效之積習共砥大法小廉之實政以求利國利民力扶危局本部院有厚望焉 
[道批照錄]  
　　日前引翔港董事王某禀請上海縣汪瑶庭大令轉禀道憲余觀察以洋商新築籬笆佔碍官路請賜照會轉飭拆讓現奉觀察批云禀悉已函准英總領事復稱查該地向東數步朝南已開馬路向西數步向通於老馬路西面均可行走並不攔截行人等因仰卽知照繳 
[局批照錄]  
　　前有商人繆天麟等投淞滬釐捐總局禀請認繳湖羊山羊釐捐昨奉督辦錢怡甫觀察批示曰據禀請將湖羊山羊捐欵每年認繳足錢三千三百六十千文逢閏照加按月淸繳所認之數核與近年收數若何是否有益釐餉該商是否殷實可靠本局無從懸斷仰貨捐局體察情形籌議覆奪此批 
[術妙回春]  
　　婁東余伯陶先生以善治傷寒婦科幼科著名橘井杏林聲稱藉藉邇因滬人士之求診者衆日前特移寓上海英大馬路西首九江里内一飲上池之水頓回大地之春凡居人之偶抱微疴者倘一經診治當不難奏霍然之效也 
[賠銀了案]  
　　前日利運木植船駛至本邑南市久大馬頭浦中忽起狂風舵工支持不住船卽隨潮漂蕩一時在旁停泊之某姓薑船不及避讓致被撞傷又有江北雜貨船兩艘亦遭其厄各船主相率投報捕房捕頭倩水巡丁往勘屬實禀知馬路工程局總辦程雨村大令正欲提集各人研訊嗣由調人出爲介紹利運船主認賠洋銀若干元分給各船户修理昨已由各船主投局具結禀請銷案矣 
[札請吊贓]  
　　有夏如松者在蘇州開設絲行月前被賊穴壁入内竊去洋銀田契等物報請長洲縣蘇品仁大令飭捕查緝旋經夏查悉係已歇學徒汪海雲所竊將汪拘獲送案研訉供稱所竊之贜奇頓上海英租界某姓家蘇大令立派差役蔣汪並事主帶赴上海指明吊贜來差投文上海縣署汪瑶庭大令卽派捕役持文赴英界公廨禀明讞員張柄樞司馬派差協同吊贜以便歸案訊辦 
[拘獲惡棍]  
　　著名流氓才寳及惡棍陳和尚屢在南市一帶橫行不法日前英美租界公廨讞員張柄樞司馬派捕役會同英界中西包探將陳拘獲解回研訊移送上海縣署收押兹者司馬以陳之羽黨均匿南市須按名查拿訊懲爰於前日飭捕役凌振在南市集水馬頭養和樓茶肆内將才寳拘獲立卽解回公廨禀知司馬想須照例嚴懲也 
[流氓攫錢]  
　　法租界褚家橋浜西某甲在長春回茶館唱説因果得資七百餘文流氓李福昌等見而强攫店主出爲攔阻反遭毆撃迨嗚捕拘拿而流氓等已一哄而散想捕房終須訪緝也 
[求請保釋]  
　　著名流氓綽號烏木開泰前因身懐利刃動輙行兇經保甲總巡傅辛崖明府拘獲到案重責千板發押改過局兹因家屬投局禀請交保開釋以後痛改前非不知明府能允准否 
[上海縣署瑣案]  
　　同仁昌魚行主孫蓮甫之弟孫仲廉在婁縣轄境楓涇鎭開設萬昌錢莊倒閉後虧欠彭四美郁崇年程永章陸松年 
葉世樹沈少譜等存欵銀三萬餘兩經各債主禀請婁縣屈吉士大令移請上海縣汪瑶庭大令差提蓮甫仲廉到案訊供屬實著將蓮甫管押仲廉監禁限追迄今多日延不料理前日各債主投案呈催至晚大令提集覆訊彭等訴稱仲廉居心不良有意呑没存項無間倒閉務求嚴追仲廉供小的所欠彭等存欵因監禁在此無從措繳求恩交保出外方可收帪料理蓮甫供小的並不欠銀被弟所累管押已久求恩開釋代爲料理大令申斥再三謂爾等到案已久置之不理焉能交保乎著仍分别監押勒限措繳如再延宕定予血比○前者孫和尙控劉寳生誘拐伊妻朱氏價賣一案經大令屢次訊追將劉管押在案前晚又將劉寳生提案覆訊劉供小的現已偵知孫朱氏實被姚龔氏拐出賣與本邑浦東張江栅附近某姓家姚龔氏另犯拐案管押案下惟曾否將孫朱氏尋獲交還孫和尙小的在押不得而知大令以其所供是否確實殊難逆料著仍還押候覆訊再核 
[南市捕房紀事]  
　　前日有阮子興者在南市某處購得雜物雇楊銀壽之小車裝運市至中途忽缺數件卽喚二號巡街捕將楊拘入捕房捕頭令押候解送馬路工程局禀請總辦程雨村大令訊究○前日偷兒毛金斗濳至俆小九家竊取衣服數三件携至馬路中適爲十二號巡街捕所見拘入捕房捕頭令押候解送馬路工程局禀請訊辦○前晚有某姓脚划船停泊南市楊家渡馬頭被偷兒濳入竊取靑趺數千翼衣包一佪登岸行經新馬路適被某號巡街捕查見上前盤詰言語支吾遂拘入捕房捕頭令押候解送馬路工程局禀請懲辦 
[法租界捕房紀事]  
　　徐家匯教堂附近時有流氓滋事是處地近鄉僻向無巡捕彈壓法捕頭因禀之總領事白藻泰君派西捕四名日在彼處輪流巡察○前晚包探王心貴見有手持衣服形跡慌張之某甲卽拘入捕房經捕頭詰問認竊不諱命押候解送公堂禀請讞員杜枝園大令訊究○馬夫某甲駕車過法大馬路被某東洋車所撞馬卽驚躍足骨受傷經巡街捕拘送捕房捕頭將病馬交甲牽回療治乙則押候解送公堂禀請訊究 
[美租界捕房紀事]  
　　虹口密勒路粤婦某氏年近花甲孑然一身貧難度日前晚自縊身死至天明由鄰人察知投報捕房捕頭令包探張阿五往查如無親屬速傳該圖地保報善堂備棺收殮○江北流氓混名大哥子昨晨在漢璧禮路向整容匠唐小長子强借洋銀不遂富卽行兇唐投報捕房捕頭令包探孫阿新往拘候解公堂訊辦○前晚秦阿三投捕房訴稱向居於法租界某里内近因英美租界騐視東洋車是以將車十餘輛停在北河南路荒地上流氓等不准停放强欲借洋銀五元不遂將車拉去請派探查究捕頭允之 
[申報館恊振所經收陝西振捐十月初一日至十月初十日止第三十一次淸單]  
　　十月初二日陰士洋二元二角五分○初三日陳太太保佑福壽延年洋三十元古黟遺德堂汪洋十元○初七日無名氏洋五元○初八日七齡童子洋二元沈樹庭洋一元無名氏洋三十元○初九日無根子洋一元謙記銅洋一元隱名氏洋十元無名氏花洋二元銅洋八元王仁乾洋十元虚谷散人洋十元無名氏洋四角○初十日西湖免飢子洋五元雖欲從子洋一元枉生小子洋四元蕙記洋一元瑞記洋一元全昌仁來蕪湖蔚泰龍洋七元鎭江全昌仁來周先魁龍洋一元順成局來亭湖惜花主人洋廿元楓涇全盛來敦儉居洋十元以上總共收洋一百六十一元六角五分花洋二元銅洋九元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[傳訊釐案]  
　　香港循環日報云辦理粤垣商釐委員姚大令光耀屢經各商人訐控牽涉頗多廣州府知府施太守奉到大憲札文飭傳集原告質訊并於月初某日懸牌曉諭曰爲飭速投審事光緖二十六年九月十六日奉釐務總局札開光緒二十六年九月十五日奉廣東巡撫部院德批據杉行商人黃致和等呈稱竊商等包釐原爲增餉便民起見迭奉憲諭不得於原定釐則外加切合各省歌泣姚委員光耀係鑽弄廣濟醫院一二假公濟私之善長冐七十二行薦引以入商局初辦補抽廠創議變通辦理章程以蔽各憲謂每年可抽銀六百餘萬卽補抽廠日可抽銀一萬以下欺商愚因任意加抽致各行停貨不起紛紛滋閙具控該委員自六月投辦補抽以次復各廠卡揚言四百萬之餉實由把握甘爲鷹犬亦莫不稱之曰能而所報商局總數自接辦起截至閏八月止連借貸各行銀數萬合計僅得銀十餘萬於民有損於餉無增此數月應輸之餉若干則其肉不足食矣杉行奉督憲批仰總局嚴核餉項無任欺蔽推宕致誤大局羣情喜慰姑無論其所提各行先承之砲臺經費與坐釐有名無實開復各廠卡徒加重新薪水比較亦有名無實其必不能增餉便民早已在人耳目商等雖身受害亦當隱忍而大局貽誤迫聨懇憲察迅委幹員接辦與坐商再商辦理以維大局而慰輿望等情奉批姚令光耀係由各商公舉何以不洽商情如此查閱粘抄各欵其啓榮銀單非姚令爲總辦不繳及打點上游萬金兩事必須澈查仰釐務總局從速查明禀覆粘抄保領發等因奉此查核粘抄内所稱姚令借過萬金爲打點上游之用究竟賄賂何衙門有無過付之人及實在証據及芝山芝生一李一劉所指爲誰自應確切澈查合將奉批原呈扎發札府卽便遵照將指飭各節分别傳訊確切查明據實禀覆以憑察核轉禀務須破除情面毋稍徇飾並無須瞻顧是爲至要切切計發奉批原呈一紙䊀抄保領均附仍禀繳等因奉此當經札飭該縣等分别查傳黃致和等批解訊辦在案迄今日久未據解到事關重要本府立等解到訊明禀覆未便任延除札南番二縣傳解外合行牌示爲此仲本案應質人等知悉所有原告杉行商人黃致和及職商王仲堅陳常泰凌朝康等卽連具保來府投到並帶同眞知姚令如何行賄打點堪以指証之人一併投案其芝山芝生一李一劉指何人立卽查明禀覆被告啓榮店東亦一體具保來府投到均毋遲延切切特示 
[英美租界公堂瑣案]  
　　鄉婦朱阿囡被蕭貞榮拐至蘇州價賣後蕭復來滬事發經蘇州捕房移文恊提捕頭派包探將蕭拘獲解案請訊讞員張柄樞司馬商之梅繙譯判將蕭責五百板然後解往蘇州歸案辦理○舟子朱小桂許阿相陸阿大等十三人不知因何將倪才郎綑縛載往浦東經海關小火輪船所見中途裁住交捕解案請究倪供向朱索欠反被綑置艙内求恩嚴辦朱等同供駕小船爲業倪來船中索欠並未將伊綑縛求鑒司馬判將朱笞責一千板管押捕房六月許等十二人各責三百板交人保釋○汪福生竊取張森太永興隆等四家衣服九件銅壺三把洋傘兩頂經包探拘案請辦司馬判責三百板遞籍贓給失主認領○流氓傅朝生不知緣何將包探徐榮珊毆擊經徐探拘案請辦司馬判責三百板遞籍○蘇州某銀樓夥華祥寳私取店中銀首飾八十餘件來申藏匿戚阿三家中包探石金榮見其形跡可疑向之盤詰戚反與之爲難旋經石探查知實情將贓起出一併解案請究司馬判將戚責二百板華押候備文解往蘇州歸案訊辦○張關全不知在何處竊得衣服三件裙一條經包探邊槐洲緝獲解案請究司馬判責二百板贓存捕房候失主認領○句探趙銀河禀稱　　　局差方吉安謝葉堂武金仁押解犯人曹旦華路過租界有違定章解案請核司馬著一併送縣○王阿四竊取某姓船上綢三疋質得洋銀三　　　　被張阿大攫去事經包探趙銀河查知一併拘案請辦司馬判各責一百板綢存捕房候領○王財寳張九和奪取甬人王阿四竹籃一只　　　　　　　　　　　包探張寳成緝獲解案請辦司馬判將王財寳責五百板枷一月張姑念年幼責手心二百下交其父母領回管束贓給失主具領○應桂馨控傭人孔阿松竊取金約指等物送案請究孔供並未行竊是日主人不在家中被竊後小的卽同伶人　喜鳳四處找尋見後門有空枕箱抛棄小的拾而視之内有金約指三只係賊所遺求鑒司馬著卽開釋○陶立生竊取某小輪船油燈二盞經包探趙銀河拘案請辦司馬判責一百板贓給失主具領○胡毛毛控胡生生糾衆攫取洋銀二十元棉花六十斤司馬訊知胡毛毛並不住在租界判將胡生生送縣訊究諭令胡毛毛自行投案備質 
[陝西官報]  
　　九月初六日新學憲沈由東路署固原提督姚由興安韓城縣徐澄城縣斌咸陽縣嚴俱進省富平縣董缷事回知縣余琪樹由耀州查災回涇陽縣雷回任初七日耀州劉進省知縣龔維佶知縣李丙焱知縣朱鍾濬吏目朱庭蘭典史王繩武典史傅肇銓典史李鍇俱由東路公幹回初八日藩轅牌示典史傅耀文署孝義廳巡檢事巡檢劉動請補潼關廳巡檢延安府尹上任知縣李裕動由華陰解銀回商州恊祝進省𨝽縣李回任 
[金陵官報]  
　　十月初一日藩臺恩厘捐局候補道穆統領衡字全軍王均見記名總兵曾明輝到北洋來交缷帮帶虎軍步隊登瀛州兵船董全才辭赴滬通判崔貞奉委解餉赴陝西准補上元縣戴光禀知前署江甯縣任内交代淸楚知縣張振聲江東門左秋周聚寳門均謝委粥廠差初二日吳淞淸丈局請補徐州道沈瑜慶統領銘元鎭字馬步全軍陳鳳樓均到見欽賜翰林院檢討劉鳳梧洪良弼均到由籍來赴浙江知府陳乃昌謝委兼辦籌餉捐局同知程鴻遇到奉淮揚道委解軍械來甯知縣何鳳翔禀知奉委接辦水漢西門外保甲總巡差籤分江蘇敎習知縣鄧之秀到由蘇來營務處文案兼善後局委員江西知縣王萬育辭署蕪采營守備姜志到交缷回補用府經歴俞訓恭到由蘇來初三日分統衡字等營徐萬福叩謝兼帶營委帶衡字副右營宋榮華謝委通判黎錦彝奉司委解漕淮徐標冬季餉差卽辭松滬厘捐局提調准補徐州府張預辭知縣崔作球禀知候補知府崔鼎於十月初二日丁父憂江甯城守右營守備董玉芬叩謝飭回本任初四日署九江鎭兼總統九江選鋒江西新勁等營王國權到見由江陰移交權字營來欽賜翰林院檢討劉鳳梧洪良弼均辭赴浙江同知李炳禀知到儀鳳門稽查差漁雷各艇隊長陳應濓到傳見初五日統領銘元鎭字馬步全軍陳鳳樓辭副將陶楚南到湖南來知府王仁東奉示察看南河同知程鴻遇姜泰厘捐鄧炬奉委解餉勸捐差均辭初六日知縣劉佐成謝委孔家涵厘捐差並奉委赴湖北公幹又胡廷琛謝委勸辨籌餉捐局縣丞吳文超到由滬回省試用巡檢何心濂由江西來用免騐看到省候選巡檢林之楠到崇安輸船劉德耀辭赴丹徒接貢初七日吳淞淸丈局請補淮揚道沈瑜慶署九江餉兼總統九江選鋒江西新勁等營王國權見辭副將李前福到江陰來知府徐乃昌禀謝前辦通州花厘捐比較增收並調辦提調勞績蒙給儘先委署一次記功一次知縣單琳禀謝蒙予儘先委署州縣一次記功一次初八日新授兩淮鹽運使司程儀洛禀謝統領權字左右等營提督武交清統領安徽楚軍副五營李定明均到守備傅德生禀知交缷衡字副右營辭隨王統領赴陝西英國水師提督西茂上海總領事官霍必蘭船主翟利高領事孫德雅大副花爾幕府阿爾登均到會知縣多禀謝給予儘先委署州縣一次新選淸河縣㵎橋司巡檢崔瑞麟到由京來鹽大使楊定斌到 
[蘇省官報]  
　　十月初五日候補道杜俞辭行赴杭同知梁孝熊由江陰厘局專丁來省禀謝奉飭拿獲大宗偷漏蒙記功一次吳縣田禀知下鄕勘案回知縣薛葆楹禀辭回江震絲捐局何紹聞禀銷瀏河釐局差陳廷瑞由滬專丁來省禀知奉蘇松太道憲札委解餉赴陜西五品頂戴分發江蘇試用布政使理問程鴻逵安徽人由京騐看來省禀到管駕靜平輪船把總簡傳斌禀知由上海回管駕靖鯨輪船把總浦永新禀知赴浙江公幹初六日刑部郎中兪啓元辭行赴杭知縣夏輔咸由寗來禀謝請補震澤縣缺謝商衡禀銷管解京餉差縣丞陳鍾頴禀知交缷署丹陽縣主簿任事回初七日寳山縣金禀到禀謝前署寳山縣尹禀覶赴寳山淸理交代同知吳其昌禀銷抽查鍚金江靖等縣保甲團練差通判陳鎬由吳江震澤會審案件回初八日寳山縣金禀辭知縣夏輔咸禀辭回寗縣丞沈爾楨禀知到豐備義倉徵租差巡檢賈孝璆禀銷吳淞貸捐分局差從九王桂墀禀知交缷署諸翟司巡檢任事回臬憲九月分考試候補同通州縣月課今　給獎 
[邗江官報]  
　　十月初一日龍分轉澤鈞由通屬來揚柴鹺尹九齡辭赴四浦差戶部彭主政榖孫過揚初二日黄分轉以忠由省回楊鹾尹文俊起復回淮郭鹺尹曾尙委竄隆河卡 
 
 

Page 10

 
 
   
 
 

Page 11

 
 
   
 
 

Page 12

 
 
   
 
