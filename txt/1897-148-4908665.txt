# 1934 - 148 - 4908665

 

Page 1

 
 
[第三次印二十四史告成] [  圖書集成局啓]  
二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑插架　　　復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲葄史功深者盍選購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布 
[出售中東戰紀本末○又續編○文學興國策○續編有李中堂籌商和戰密電七萬字]  
[圖書集成局代啓]  
廣學會著中東戰紀本末八卷本忠愛之忱獻治安之策除售罄重印價仍一圓五角外林蔡二君重輯續編四卷取價七角内如東征電報京外諸公密摺俄日各國條約西報叢説等類皆萬金不換之秘本百思不到之眞詮同在申報館申昌書畫室格致書室美華書館四馬路大吉樓古香閣廟園五鳳樓出售書中於中國重大新政東洋搆釁實蹟歐洲交涉近情臚列無遺今禮部議准鄕會試策問歲科試經古皆兼時務題目此二編與泰西新史攬要時事新論文學興國策同爲考据所必需凡連戰紀初續編文學策同購者每套二圓專購文學興國策二角時事新論六角 
[書户部奏請裁汰冗兵摺後]  
國家可以百年不用兵而不能一日無兵備斯言也本可謂天下萬世用兵之法者也然自三代以來井田廢而民與兵分凡所謂兵備者在無事之時視之固非無備也一旦事起倉皇或係内憂或遭外侮往往以所備之兵不足用而又須另招另募一若平時所備之兵本不用之以對壘者自古以來如出一轍可知用兵之難而備兵之爲尤難也我朝龍興遼瀋以八旗勁旅定鼎中原所謂兵備者僅如此而已無敵於天下自後額設緑營制兵六十餘萬分駐各省若盡如當時八旗勁旅之有用似不難囊括天下席捲五洲乃外侮未來而内憂先起當道咸間粤捻川回各匪蜂起制兵無一可用於是加餉挑練東招西募立湘楚淮毅各軍數年之間掃盪妖氛肅清宇宙人咸知湘淮楚毅各軍之有用而緑營皆可裁汰矣乃緑營尙未裁汰而日人又起釁於遼東緑營本不足論而有湘楚淮毅各軍之可恃藐兹醜陋自不難滅此而朝食不料一敗塗地猶之當日緑營之與粤捻川回各匪望風披靡於是人又知湘楚淮毅各軍亦不能用與緑營幾等量而齊觀矣户部以支用浩繁欲節省庫欵起見奏請裁汰冗兵請飭下各省將軍督撫等恪遵上年十一月初二日諭旨脚踏實地不論勇營緑營迅速大加裁汰其直之練軍旅順之毅軍長江之内河水師亦卽切實裁减他如江南之榆關撤回各營浙江河南之新募各營陜西之善後防軍尤應一律盡裁毋得藉詞推宕至裁减勇丁或應分别遠近酌給一二月遣餉以資旅費裁减制兵或因體恤貧苦酌給半年一年餉銀餉米以資生計計臣之策不可謂非盡善盡美矣然語有之招兵容易撤兵難中國各省無業游民不可勝計當招募之時雖云來自田間今之兵勇無一非昔之農夫不知爲農而苟可温飽皆有室家田廬之戀誰肯舍桑梓而攖鋒鏑其應召而來者類皆無業之民居多雖未應募之前旣無執業亦未必不爲地方之害然旣無黨羽其勢尙孤且未入營其瞻亦小一經招募入營之後雖不足以臨大敵而兇悍之積習已深驟然散之名曰歸農誰復肯再事耰耡以安隴畝乎於是有散而不歸有歸而復出呼朋聚黨小則爲賊盜大則爲强宼在朝廷固可節餉需充國用而民間受若輩之害竟無底止自議和之後新招之勇卽經裁撤天津幾釀閙餉之禍從可知裁兵之不易矣原奏又云自行知各省以來惟山東分限五年裁减五成又請裁减防軍一萬六千餘人練軍一千九百餘人最爲認眞辦理除緑營不計外四川則裁改一百二十餘名江蘇則裁改四百八十餘名安徽則裁减一千八百餘名湖北福建各裁改三千餘名各省兵勇幾八十餘萬歲需餉銀三千餘萬而裁改之數止如此奚濟於事不各所裁之數雖止於此而各處劫搶之案已層見疉出一經破獲無一非撤勇之所爲若再多裁則必至盜賊愈多民難安枕矣然則兵竟不可以撤乎曰撤之固宜也惟須籌安置之方盡善之道曰酌遠近給恩餉使各歸農亦可謂安置盡善矣何如而猶流爲盜賊乎曰旣肯爲兵勇之人斷無再肯歸農者蒙意現在各處礦務鐵路方興需用工人不可勝紀若將所撤之勇使之工作旣可以束縛其身又可以養贍其口公家旣省餉需民間可免滋擾不亦一舉而两得乎若工作有停罷之時則若輩勞苦已久積習漸忘再使爲農則其性易馴其分易安矣芻蕘之獻不知當軸者能不河漢斯言否也 
[本館接奉電音]  
　　昨日清晨京師飛電傳來上諭二道敬謹譯登○五月初一日奉硃筆雲南正考官著周克寛去副考官著宋堃去欽此○同日奉硃筆貴州正考官著杜本崇支副考官著陳伯陶去欽此 
[電告土希近事]  
　　四月二十八日倫敦來電云土廷致書各大國駐土使臣略謂辱承貴使憫兵禍之結連出而與希臘議和寡人敢不惟命是聽一俟停戰之約繕就卽可以玉帛易干戈矣有窺其意者謂他日和約告成當在花沙拉地方畫諾云希廷則告諸各大國使臣云敝國府庫空矣倉廪竭矣若欲割地求成則邊境事宜在在皆須布置其奈敝賦之無從悉索何是以寸天尺地不能讓與土人至於應償兵費亦惟是量力允許萬不能饜其無厭之誅求蓋以敝國歴來剜肉醫瘡稱貸不少若再多出此欵益苦右絀左支是以所開議和節略務須照此而行不得於此外多所增益惟上國其鑒之事爲英國大唔士日報執筆人所聞爰筆諸報簡日傳聞希廷償土人兵費尙須貸自各邦目下懝倩英法俄三國作保人未知三國應允否 
[日本貸銀]  
　　四月二十八日倫敦來電云日本冋泰西某國貸銀圓四十三兆枚計利五厘某國允之業已繕成信約發票簽銀每一千圓合英金一百零三磅又十二先令四辨土 
[振興洋務]  
　　美國教士李君佳曰久客京華與王公大臣往來頗稔中日交戰之後洋務大興李君遂擬在京創設尙賢堂堂訓迪華人子弟王公大臣頗聞而韙之者然經費所需爲數甚巨爰航海游歴普勸同人刻已回至申江浼英美二國總領事官玉成其事禮拜四卽華四月二十六日邀集泰西人士在英總領事署互商李君略謂僕在京時曾將此事籌辦駐京各欽使皆甚喜悦言京師爲首善之地苟得達官顯宦相與有成自是衆擎易舉惟是堂中須置備各種書籍器物俾子弟易於學習且官宦入堂觀覽亦可藉知西法之精良約須十萬金始不致於竭蹶厥後每年費用約須二萬金如赴海外勸捐恐相隔重洋事難成就深望寓華西士同心恊力先解囊金庶幾樹之風聲海外亦源源　助云招商局董陳輝廷聞言卽函致李君謂上海美商五大行如肯助欵則局中亦願助千金聞刻已選定德美二國總領事官英正領事官江海關陸税務司美國聖經會牧師及四商人爲董事平和洋行主人則謂此事不難集欵蓋以前者經商中國獲貲而返之人皆深知中國之宜急求富强必能相助爲理也本館譯此竊以爲目今講求洋務爲切要之 
 
 

Page 2

 
 
圖所望華人之富有資財者咸不吝輸貲襄成此舉庶不負李君一片苦心乎 
[鐵路述聞]  
　　五月初一日倫敦來電云某日中國大皇帝降旨向比利時國貸銀若干開築由漢口達亦師之鐵路西字報記此更附以説曰傳聞鐵路督辦盛太常於某日接得總理各國事務衙門電咨著就湖北省垣與比國經理此事之人先就草議上畫諾英國某公司中人聞有此事前來爭攬其價願較比國所定從廉太常聞而喜甚卽欲與英人訂立合同張香帥不依謂須仍照比國原議蓋以漢陽鐵政　等處皆由比國承辦捍帥夙所信任故此次不欲畀之英人也并聞此事若成則正合同寄至京師畫諾時英德二國使臣擬出而阻止其意謂國有大事須擇善者而從不能讓比國以獨攬利權不識將來究竟如何歸結本館竊以爲此事實爲詫異明明中國之事何以中國不能自主任外人攘奪紛更豈中國固有之權衡竟可付外人代執此事尙傳之非其眞也 
[嚴拿劇賊]  
　　蕪湖采訪友人云此間地大物博人民良莠不齊旣有保甲局分叚稽查並設保衛營以資捍禦日則彈壓街巿夜則四出梭巡執戟荷戈如臨大敵用能使閭閻靜謐厐吠無驚賢長官之苦心當亦可以共諒矣乃四月二十二日之夜蓮漏三商保衛營管帶饒守戎督隊巡至長街寺碼頭蘇新泰海貨店前忽見屋面人影憧憧知燕子飛棗紅兒一流人物急切放槍以撃并分派勇丁之趫捷者至街後升屋追捕旋又見觀音菴畔潘太和藥店屋上亦見三四人飛行絶迹幾將鴛瓦踏破無遺於是警鑼亂鳴槍聲四起店鄰悉從黑甜鄕驚起有窺自窗𨻶者果見四壯漢往來屋面矯健絶倫勇丁奮力窮追未移時卽不見人影之所在於是巡邏益加嚴密保甲局及精健營均督勇通街查察遇有賦肅肅宵征之句者必皆盤詰再三甚至南國佳人西園公子偶爾銅街踏月亦必執而詰其居址姓名及巡至徽州會館邊見一人蹲伏暗陬形迹倉黄不無疑竇爰帶之回局加以薄懲至飛騰屋面之匪人究竟由何處落地窩藏誰家道憲飭緝維嚴務令拘獲而後已 
[京江絲巿]  
　　鎭江訪事人函云鎭江新絲於上月二十日開盤凡徒陽溧及高資等處各鄕貨之負載而來者約計有五六百包之多肥絲定價每两二百六十文細絲定價每两二百八十文聞今歲蠶事雖獲豐收而身分顔色不如往歲詢之鄕民據云因做　時天時陡冾故在蠶房停至三日然後上山是以顔色不佳身分亦大爲减色云 
[幾兆焚如]  
　　揚州訪事人函云舊城三元巷丙某姓紙作坊上月二十三日午刻忽然失愼濃烟縷縷滿屋通紅鄰人見之急往援救詎坊中將大門緊閉衆見火勢已迫不由分説毁門而入汲水澆灌是時火勢蔓延已經冒穿屋頂衆知提水灌救無濟於事乃率同各夥將餘屋拉倒火始熄滅説者謂此處屋宇鱗次坊中尙有茅舍數間毗連各屋設非撲救得法恐有不堪設想者痛定思痛誠如天之福也惟當火起時不知坊中何以將大門緊閉殊不可解或謂必因人心惶急不暇計計及拔　斯言也理或琋歟 
[鄂省官塲紀事]  
　　湖北采訪友人云候補直州沈刺史啓鈞經上憲委當銀圓局副提調差四月二十二日清晨已赴撫轅謝委入局辦公矣○沙巿洋務局委員劉刺史家怡經上憲委令管解第三批京餉並請領沙巿監督關防 
[甌郡官塲紀事]  
　　温州采訪友人云温處道宗湘文觀察擬設算學堂訓迪英俊子弟諭令陳經郛徐敏中两紳董司其事刻已繕就章程陳之上憲請將肆經堂經費撥充是項大約藕花香裏卽須招集學生矣○四月二十四日新任樂清縣學訓導楊寗齋廣文附招商局普濟輪船至郡謁見道府各官隨示吉二十六日接篆○四月十六日樂清長林塲高价屏鹺尹維基赴府署禀辭附招商局普濟輪船赴省○温州府王雪廬太守札委吳壽亭少尉鴻漸往柟溪催取地丁銀又委陳伯謙少尉文份往西溪催取地丁銀均於四月二十三日起程○鎭轅牌示玉環右營守備改委都司銜中營候補守備陳樹人代理守戎奉札後卽擇吉四月二十九日辰刻履新 
[解犯渡江]  
　　揚州訪事人函云日前三江營某守戎巡獲匪船一艘獲匪十名押解來揚由江都縣童邑宰訊供收禁等情已紀前報兹聞邑宰已提訊數次所有江北各案匪徒堅不肯承惟江南搶刦錢鋪一事供語中略露端倪頃據傳述江南某大令聞之派差備文前來欲將犯等移提至彼歸案質訊童大令允如所請於上月中旬添派差役多名協同來差將犯等押解登舟護送南渡想抵彼後一經嚴訊不難是非立見也 
[示裁膏火]  
　　頭品頂戴兵部尙書總督湖北湖南等處軍務兼理糧餉張爲曉諭事照得自强學堂教習方言學生業經出示招考在案此項學生原爲儲備通材俾能自讀各國之書以備濟時之用相期遠大不僅以傳譯語言見長自非有志之士不與斯選查環球各國學堂章程大致相同每年發出帑項恒數千萬金然除下等學堂專爲領有家貧憑據者准入堂不取資外其餘無論上中下三等學堂以及各項專門學堂師範學堂每國無慮數千百區凡學生來學自七歲爲始以至成材莫不酌令學生按歲納資歸入堂用夫以發出鉅欵設立之學堂豈必恃學生所納微資以爲補助良以學堂規模務臻美備卽如建造房屋聘請名師置備各種學術圖畫書藉等堂一人一家數人數家之力所能舉辦然使發出全資又恐啓無志向學尃圖口腹者濫厠之弊故令學生酌納微資雖不足以供堂用可以覘來學者之誠心與否其中斟酌頗稱盡善今中國官設學堂以開風氣目下雖不能盡照西法令學生出資然亦宜略叅其意爲將來天下各省各府州縣徧設張本本部堂設立此項學堂原不同書院相沿舊章以膏火爲津貼寒士之計所有建造學堂工費華洋教習薪水委員吏役薪工學生飯食書本洋紙筆墨以及學習各種學問器具圖藉槪由官備創造之費合計似屬不資常年經費每年尤須鉅欵已爲向來書院之所出豈復吝惜幾微體察事情參酌西法必須不發膏火方有眞才實效所有前次出示原擬學生每月給發膏火銀五圓兹將改定章程此項膏火五圓勿庸發給惟由學堂給飯食及以上應用各器具在有志之士就學情殷本不以膏火之有無爲進退倘有名爲嚮學實圖膏火者自秘廢然而返變計不來則入學之人皆係有志求益之士學堂規矩更形嚴肅仍按月比較華洋文字進竟分數分别甲乙給予獎賞以資鼓勵在國家旣欵不妄費在學生亦取不傷廉庶於本部堂選求志士之深心柜合爲此示仰各考生知悉凡考取自强學堂肄業之學生皆不發膏火銀元祇按月擇尤獎賞以選眞才而收實效聽該生自酌行止可也特示 
[潯陽賸語]  
　　四月十五日選鋒營兵丁劉某因施放鳥槍悞傷同儔胡得勝之腎囊命在呼吸目下方傅醫敷治不知能免性命之憂否○關道憲誠果泉觀察於四月十七日乘長龍船赴景德鎭督飭御窑工匠赶辦貢瓷屬下各員均赴不干趨送○四月十九日官塲接到南昌電音云藩憲牌示吉安府通判李餘期滿調省以試用同知賈榮臣署理 
[執性輕生]  
　　蕪湖訪事人函云旌人陳某向作糕餅生涯近見陡門巷馥馨齋茶食鋪閉歇召盤卽向牀頭人搜萦得洋百五十枚又邀約湘人李某及舊夥某内各出番餅七十五元與之合股遂於三月初旬製貨開張方期運籌握算不難利逐錐刀詎值巿面清淡生意蕭條自顧阮囊僅此區區之物豈堪與作孤注欲就此退股又不爲李等所允滿懷愁緒無計可圖爰卽潛吞阿芙蓉膏以冀消除煩惱迨人知覺則已魂歸地府與芙蓉城主把臂暢遊矣計自開店僅閲十有二日其家屬得信來店指爲李等所謀害欲訟諸官當經魯仲連其人出爲排解勸令李等除原拚股本全數奉　　再籌洋蚨百五十元作爲喪葬之費陳妻意猶不滿仍執前詞赴縣鴻寃時值萬邑尊下鄕查田署中公事委由候補布庫大使鈕殿三叅軍代拆代行此案亦卽由叅軍傳集刑仵書差前臨相騐至則屍已腐脹臭穢薰天且仍躺臥店樓卽令舁至樓下悉心檢騐通身 
 
 

Page 3

 
 
並無傷痕再令仵作以銀針探視屍妻卽跪請求免改稱必係威逼自盡叅軍允俟集訊自可水落石出飭卽備棺成殮屍妻雖諾諾而仍不肯封釘荏苒旬餘屍益潰爛臭穢溢於通衢行人都繞道而過街鄰擬禀官押釘適屍妻已從和事老之勸除棺俼不計外再令李等合給洋蚨二百廿元作養贍之費而將店股歸併李姓議旣定爰卽當衆付給錢洋遞禀銷案 
[京江晚眺]  
　　鎭江訪事人函云京口自通商以來居民日多人類日雜每有無賴之徒專以拐騙小孩爲事某日南門外黄家村有王姓小孩承祀三房甫經六歲偕羣孩在村後耍頑忽爲匪徒誘至南門大街有某乙見之疑甲非善類在後尾隨至西門橋地方覷出破綻祗以事不干已亦姑聽之次日王某家鳴鑼尋訪乙遂以昨日所見告知其家王某急至彼處訪問磪實隨赴丹徒縣王大令署訴請緝拿大令卽飭差頭將甲提案重責數百枷號示衆再行嚴辦 
[雞子獲利]  
　　鎭江訪事人函云鎭江雞蛋冋售四五文去年有日本商人來鎭設立蛋莊廣出招貼收運回國蛋價爲之陡漲近日又有德商到鎭設立蛋坊賃定怡和碼頭之洋樓擇於四月二十日開張並聞每日招女工數十輩至坊中將蛋打開黄白分作两處加以製法然後用洋鐵罐裝盛封固寄回外洋每日約收二三萬枚之數蛋價愈形昻貴復雇人赴裏河一帶收買家有五母雞者咸欣欣然喜以爲獲利三倍云 
[星軺蒞滬]  
　　出使德國大臣前署江海關道現任常鎭通海道吕鏡宇觀察奉召入京將次來滬已紀諸昨日報章兹悉吕觀察已於昨日抵滬本城文武印委各員咸至碼頭恭迓觀察接見後卽登岸乘輿入城赴各衙門答拜畢至滬北天后宫行轅想小駐襜帷不日卽當北上也 
[開局施醫]  
　　本月初一日江海關道劉康侯觀察循照舊章在本城藥王廟設局施醫委保甲總巡鍾受百明府綜理其事明府奉札之下卽乘輿至局督令醫生悉心診視以惠病人 
[不准錄案]  
　　上禮拜六朱子福手持蘇報投法界公堂控訪事人以不經之語雜入案牘任意侮人意圖索賄讞員鄭大令閲視之下命朱退出候示前日在捕房發落各案時見連日蘇報仍信口雌黄遂飭傳訪事人申斥包探禀稱蘇報訪事人連日不到捕頭以其顚倒是非不准再至公堂錄案矣大令曰然則爾可傳諭申斥包探唯唯昨日禮拜二大令會同何繙譯官开座朱投案訴稱當日職員扭送蘇報訪事人至捕房捕頭諭令更正訪事人連連答應旣出又向職員索賄職員不允伊非但不肯更正并矢口謾駡任意牽扯務求究辦蘇報館日本人石野氏偕買辦袁谷卽訪事人孫似蘭手持蘇報館名刺及各報館紙投案捕頭謂石野氏曰爾可將帽脱下大令閲視各報館謂孫訪事曰公堂案内不能牽涉别事借端謾駡平人爾當日旣由捕頭諭令更正何以並不遵依且復連日信口胡柴殊屬不合孫訪事稱朱友陳渭江帮朱毆辱是以借端辱駡且當日不但蘇報已也卽華報亦指朱爲馬夫大令謂堂供上並無馬夫字樣爾被朱友毆辱何人目見孫訪事語塞不能對大令問石野氏及袁曰爾等來此何幹司稱今日申報登本館訪事人不准到堂錄案請將報紙閲之大令閲視之下謂本分府確有此語且尙不止此理須議罰也遂與何繙譯官會商然後諭令孫訪事仍遵捕頭之諭速爲更正自今日爲始一個月内不准錄公堂各案期滿後另易他人訪事不准孫再至公堂 
[控追逃妓]  
　　蕩子宗蓮生娼奴李王氏沿途爭閙經巡捕拘入捕房管押前日之晨捕頭令解送公堂至午後屠别駕升堂訊理李王氏供稱小婦人係蘇州府屬吳縣人向在治下各娼院傭工邇者傭於王月仙先生處四月二十四日之夜狎客周大少爺邀其友宗大少爺碰和旣而月仙先生與宗大少爺出外閒遊一去不返至前日小婦人途中與宗大少爺相遇向之問訊言語枝梧然宗大少爺與月仙先生素有交情是以交巡街捕解案請究宗供稱小的係蘇州府屬某邑人現在治下某衣莊爲夥周來購取衣服小的以其大主顧也邀至月仙處作狎邪遊不知月仙隨何人脱逃實不干小的之事李王氏聞言卽稱月仙先生别無他客非宗大少爺所拐而何旁有某娼奴亦戟指而言曰月仙定係宗誘去别駕大怒謂法堂之上豈爾等龜鴇兒戲地乎叱伍伯掌頰一百五十下娼奴泣稱小婦人咎由自取叩乞大老爺寛恕嗣後决不敢來此多言矣别駕遂叱令逐出旋謂李王氏曰爾控宗誘拐憑證毫無本分府豈能信爾一面之詞輙行追究惟宗旣在衣莊爲夥不應問柳尋花著肯嗣後安分營生甘結呈候備查嘻公堂何地賣娼何事也至娼婦脱逃而亦欲禀官追究恐堂皇高坐者更不免於案牘勞形矣僅責多言之娼奴而原告幸免刑責李王氏誠幸矣哉 
[流氓攫物]  
　　前晚九點鐘時法大馬路新愶成烟館門首有流氓甲乙丙三人以銅質約指一枚用帋包裏抛擲於地適爲十二齡之小孩所見拾起視之疑爲金質喜不自勝甲稱係遺物向之索取許給小洋二角小孩不允乙曰戒指不止一枚諒必在爾袋内囑令將衣脱下徧搜無着卽將孩所携之衣包一個及所穿之衣一并攫之而逸孩卽狂呼早已去遠旋經旁人代爲投報捕房嘻當此人烟繁密之處該流氓竟敢施其刼奪之技亦可謂目無法紀者矣 
[不准具保]  
　　寳元祥孫世馥雇用之司帳周小軒前在滬北英租界寄園烟館中收買無用田單意圖害人事被升科局憲許太守訪悉函請上海縣黄大令將周提訊收押在案曾紀本報前日有洋商啞帝啞司投縣欲將周具保出外赴某處收買　子大令以周由升科局憲飭提訊押尙欲嚴加懲究未便交保俟禀覆許太守再行核奪洋人遂唯唯而出 
[上海巡局瑣案]  
　　著名流氓朱毛犯案纍纍迭經上海縣黄大令訪拿未獲前晚又邀得黨羽三人至恒生碼頭途遇楊和尙見其懦弱可欺突大聲曰爾欠我洋銀數圓事隔三年豈尙不思歸趙乎楊聞言呆若木鷄毫無頭緒卽被若輩簇擁至引鳳茶樓任意敲詐楊忽心生一計詭詞脱身奔投十六鋪巡防中局控訴局員蔡蓉卿二尹立飭地甲巡勇將朱拘獲升座研訊楊訴稱小的係本邑人雖乳名和尙然並非薙髮披緇今日偶經大碼頭裏街突有不相識之朱無端攔截去路聲稱欠伊洋銀小的方爭辯間突被彼等扭赴引鳳茶樓恣情索詐求恩訊究以安善良朱供稱小的家在本邑浦東唐橋鎭向當渡船駕長前曾犯案蒙上海縣黄大老爺笞責兹已悔過自新矣今日偶約素識之小連生張阿弟等人往小東門外向某姓索取會錢見楊貿貿然來張卽稱楊欠伊會欵洋銀若干令小的帮同索取小的不敢向之訛詐叩乞開恩二尹問張作何生理平日行止如何家居何處爾能尋交否朱供稱張在周家渡當渡夫家于唐橋某宅小的雖與相識素不與往來二尹喝令掌頰五十下復加研詰狡展如初乃命從重笞責三百板押候飭地甲帶往浦東押將張尋獲然後盡法以懲○昨晨大南門外鄕人某甲肩挑糞桶並無木蓋以致沿途穢氣觸人適總巡鍾受百明府在輿瞭見勃然大怒立命局差地甲將甲帶至局中以俟嚴行懲辦○本縣各城門每有無蓋糞桶任意經行總巡鍾明府飭令勇丁多名沿途嚴查如遇有此種不遵約束之糞夫立卽將桶劈毁前日有甲乙等五人掮挑宿糞淋漓滿途適爲明府所見大怒飭卽拘至局中候辦○肇元猪行夥阿全者不知其姓前日行經小東門外城根下突有擺水菓攤之寗波人某甲將阿全扭住不問情由任意兇毆阿全大受傷夷昏臥在地當由旁觀者將甲及阿全一併送請總巡局訊辦鍾明府著看管候核 
[英界公堂紀事]  
　　趙阿大生有一子年逾舞勺在周阿錦木作習藝已一年矣邇趙以其久不歸家遂於昨晨往視周以因事他出對趙疑之以致互相爭閙事爲包探倪順泉所悉將一干人拘入捕房捕頭令轉送公廨屠别駕著營押候訊○某姓家所畜婢女名秋紅者年約十餘 
 
 

Page 4

 
 
齡粗服亂頭不施膏沐彳亍於路哭聲甚哀四百六十八號巡街華捕見之詢以何故則泫然曰偶爾出門迷失歸途是以悲不能已非有他也問家住何處瞠目不能答因卽帶入捕房捕頭令轉送公廨别駕著暫交官媒留養待其主人具領○昨晨新巡捕房副捕頭惠而生帶舌人顔嘏俟至公廨請將發堂婢女韋愛林陳桂香两口給顔錫卿具領别駕允之 
[美界捕房紀事]  
　　成衣匠蔣雲生賃屋虹口吳淞路開設成衣鋪爲業生意雖不寂寥終屬入不敷出現在節　端陽無術彌補因於某夕席捲所有乘夜潛逃有本邑人張生大倩做紡綢衫褲數套亦被携去終日找尋殊無下落昨晨始在某處尋獲喚交包探石金榮拘入捕房候解送英界公堂訊究○偷兒周永順昨日上午時掩入百老匯路第四十四號洋房内竊取所晒衣服爲侍者所見當塲拘獲喚交一百四十四號華捕拘入捕房捕頭飭押候解送英公廨訊辦○偷兒陳阿生前晚掩入百老匯路第八百十四號門牌某姓屋内竊取布衣若干件爲包探張阿五緝獲拘解捕房押候送廨訊究○御者土阿七昨日上午在漢壁禮路裝配馬車有違租界定章爲五百十一號華捕所見立卽拿送捕房禁押旋經人投捕房保釋捕頭令候堂期自行投案聽候訊罰○昨有東洋車夫湯阿三拖未領照之東洋車冐充包車在蓬路　攬坐客三百七十二號華捕見之拘入捕房押候解送英界公堂訊核○前晚有陸耀光姜嚴旺二江北人至伯頓路第一百十八號門牌某小烟間領略紫霞滋味乘間串竊烟鎗一枝迨烟間主察悉二人已經去遠無從追捕因卽投告捕房昨晨捕房飭包探倪順全將姜陸二人拘獲解入捕房押候送廨訊究○前日傍晚某氏婦人手携衣包一個包内係紡綢衫褲若干件並有洋銀一枚躑躅至天潼路突有廣東流氓高阿茂李阿德二人將氏所携衣包攫之而去追趕不及奔訴捕房旋經包探張阿五將二流氓查獲拘解捕房捕頭令押候送廨究辦 
[解欵聲明]  
　　啓者鄂災告急需欵孔殷前經敝所集解第一批規銀一千五百两業登各報計邀公鑒惟杯水車薪不敷挹注兹復集成規銀五百两列爲第二批仍交絲業會館施子英太守彚解散放然沈災未澹民困待穌尙求諸君子大發慈悲俾得救人救澈是則敝所爲百萬災黎呼　叩禱者也 
[籌振小啓]  
　　謹啓者前閲報章詳述川鄂两省去冬被災情形慘不忍讀亟宜赶先籌撥欵項米榖以濟飢溺餘生雖曰杯水車薪難於濟事而設法代募稍資棉力不無小補同人遂函致上海仁濟善堂先措百金復集同志設立願册大者半元爲率小者三百文爲率仰祈好善諸君子大發婆心廣傳苦口或一願或二願願到如求或大願或小願願完報速弗以災遠而起虚無之念弗以捐多而生厭倦之心總之善人是富天道好還盡一分力哀鴻感勝十分發一點心甘露施將千點本堂收捐後先給收照上海匯到後再乞登報章以昭徵信而杜侵肥不勝爲災黎銜感涕泣待命之至此啓[  歲次丁酉孟夏月日武林傳道堂籌賑同人頓首上懇]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案彚錄]  
　　陸阿蘭不知何處入前晚在南巿楊家渡地方小便其昌仁洋貨店夥張根祖韓阿寳二人以此處不應小便喝阻不依口角之下將陸兇毆旋復扭至十六鋪北局局員察得陸受傷過重未便遲延飭勇持片將两造一併移送縣署請辦值日差禀明黄大令飭押候核奪○普育堂董事曹寄紜函送領娶堂女之唐方方陳少山葛正海等三名至縣請訊前晚由黄大令升堂訊問唐方方供係引翔港人向以扛夫爲業與葛正海親戚曾許小的領娶堂女爲妻祗需洋四十元小的應允出洋八十九元且言俟至十六日堂中點卯時可以親往選擇小的信以爲眞不料被堂董察悉將小的等送案請爲明察葛正海供浦東十八圖人年三十有八務農度日唐方方未有妻室央小的轉托陳少山欲冋善堂領娶陳曾言及祗需洋四十元可以成事轉告方方取洋四十九元交陳小的並無所得求恩明鑒陳少山供嘉定縣人在本城縣橋南首爲錢莊生意與葛親戚有唐方方欲娶堂女爲妻當由小的領至堂中看定後囑小的爲保詎堂女不願從唐後有李子襄信知小的稱有劉阿秀可以聘娶同唐往觀後李忽稱此女蔡老爺送來欲娶則須求蔡老爺方能成事小的知范木秀與蔡老爺素來相識央范爲説客據言給貼米洋四十元曾由小的過付將洋交與邢毛两姓惟邢毛二人小的素不相識尙有洋二十元係給與范木秀者大令得供著陳少山收押改過所將所收之洋限三天繳還後核奪○升科局憲許太守函送地保沈再卿被佃户張阿四搶去其子由黄大令訊供著張阿四限繳其子洪元曾紀前報前晚大令又提案集訊沈仍請追兒子張阿四供稱小的當時將沈子藏在朱掌生船上奉斷交還卽往朱船領取詎其子洪元已經不在後來尋見於上月廿一日在某茶肆中將洪元交與張阿木領去不料張並不領至沈處向詰之下一味花言是以將阿木扭案請究張阿木供撑舟度日張阿四領沈再卿之子洪元囑爲送至沈處小的詢問洪元據稱被阿四領匿两天未得一飽因領至東溝航船上吃飯並非串匿大令得供大怒著將二張各鞭背五百下一併釘鐐收所限次日務將洪元交案否則再行嚴比不貸 
[法界以堂瑣案]  
　　利喴洋行西人控廖永年蔡阿昌等掮賣金鋼鑽戒及金表等物轉售與朱渭生將戒指典押銀洋迭經大令訊供押追繼准交保出外理處昨日堂期飭將廖永年等一并帶案復訊大令謂爾等任意取巧一事化而爲二朱渭生將戒指押洋三百五十元此卽六百元之貨另有四百三十五元當票究竟如何蔡阿昌供稱戒指二只係廖賣與朱渭生大令將原禀給與觀看謂爾等總總不符自相矛盾本委早已看出破綻因念爾等均是同鄕格外從寛著交保出外赶緊理明延十追比○田夢疏冐名洋商生記牌號將鈕扣手巾等物報關納税掉換貨物爲海關察出扣住貨物有碍洋商牌號爲西人阿實達扭控經鄭大令訊供押候復訊昨日堂期阿實達投案求究大令命提田到案再三申斥飭具改過切結以後不准再有影戤情事交保出外將關上扣留之貨自行清理○包探禀稱沈鍾氏與金益甫姘識曾向金借洋四元現氏厭故喜新又與他人明來暗去金妬其另有新知索還借洋屢至氏家爭吵鳴捕扭案請爲公斷金供索洋是實惟並無吵閙之事大令謂爾等均屬無恥著金具不再向沈鍾氏滋擾切結斥退○包探禀稱朱仁生之妻妹竊取同居陳洪氏金約指二枚經大老爺研訊將朱押候覓保出外找尋妻妹到案究追兹以在押日久無人具保其妻朱林氏現住菜巿街因特傳案請訊大令命覓本租界的實保人赶緊保出○包探禀稱劉阿敖在北京輪船竊取衣包一個内有小鞋一雙孩衣二件解案請訊質之劉阿敖認竊不諱大令著押候責五十板贓存待領○包探禀稱陳阿四前在火塲搶奪燼餘洋布爲巡捕拘案解經大老爺責懲禁押捕房業已滿期解案請示大令著釋出赶緊回籍不准逗遛租界如再到案嚴辦不貸○尤鵬飛控吳稷卿圖賴股本銀一千两大令訊供後以尤除去股本尙虧各莊銀二千三百餘两經寳成益大等各錢莊附案求追大令著交保出外赶緊理償昨日堂期吳稷卿偕各錢莊執事衛家平等十二家投案求追大令著保將尤交案供與吳股開廣泰米行早已拆股所該莊欵無力歸償實難遵諭大令謂爾云拆股無據可憑尤稱早已拆股若論憑據理應吳出大令謂爾恃有功名任意狡展著將頂帽除下喝跪尤稱實係吳等誣控大令命押候嚴追○小泉洋行執事日人三東氏控華人沈仲林承攬棉花子二千擔付給洋銀八百圓訂立合同書明如届期無貨可交自願倍罰請追所付之欵及應罰洋銀大令迭次訊供將沈押追旋查得沈先投縣署控熊煒廷攬貨不交遂將沈移解縣署歸案質訊前日又飭包探投縣署禀請將沈帶回昨日三東氏投案求追大令謂沈已因此被累家業蕭條變賣凈盡僅得洋銀二百五十圓及期票二百五十圓刻已繳呈在案罰欵只得從緩歸還遂著將繳案之洋銀先行給領三東訴稱商人願待追齊罰欵一併具領并請傳保人陸大麒到案嚴追大令謂陸現方患病不能到堂且非人銀並保現已被累賠墊如日後倘沈不到案本分府方可向保人追賠爾旣不願領銀本分府惟有將全案移送日本領事辦理可諭畢著將沈還押 
[江寗官報]  
　　四月二十八日督轅牌示提右營叅將廖得勝咨赴部引見遺缺查有两江儘先補用副將周士達堪以署理委署蘇撫標中軍叅將江陰營遊撃仉　鵬均到蘇撫標中軍叅將常福叩謝咨文金陵營叅將楊福田均辭進京知縣黄彝凱安徽巡檢王喩綸到高郵來鹽巡檢陳煕奉示騐看均見又查宗仁叩謝奉飭提前酌委又你懋琨辭赴蘇又陳任揚奉府委副帮審差通判程　奉示考試請補安東縣李瀚鋆請假赴江北措資鹽知事廖鴻升請感冐假署邳州葉大莊辭知縣吳錫官由無爲州清查普　堂田租回 
[申報館恊賑所經收順直山東川東卾省賑捐四月二十一日至四月二十九日止第十二次清單]  
　　四月二十一日穆錦榮周得全江三冬姚全懷陳林生共五户頟　　五角瞿阿多洋三角瞿金祥順仁生吳記福三户各助洋二角無名氏銅洋四元無名氏求病速愈洋六元○二十二日蕪湖寳善長莊遞來李靑亷堂洋二百元松江順成局來不留名洋一元無名氏求父冥福洋二元無名氏謝平安洋二元○二十四日顧儀甫爲次子出天花求保平安洋十元金姓洋一元黄鐃綠爲寡過居士戒烟屢病求神保佑病愈身健洋十元銅洋二元○二十五日求安氏洋二元○二十六日椿氏求聰兒病愈洋一元不留名銅小洋二角黄殿卿求子病愈合家平安洋六元鎭江裕興康來周先魁洋一兇○二十八日范陽氏助川東洋五元○二十九日武昌輪船交來無名氏助湖北洋二十五元吳淞無名氏助川東洋四十元以上總共收洋三百十五元四角銅洋六元二角 
[璋儀助賑第二次清單]  
　　盛揆臣太守文郎璋儀助賑第一批清單業經登報奉聞茲承太守將以前所受之禮槪行作價悉數撥入賑欵計交到汪金范允昌張芳歸○圻姚觀應汪應鎭潘紹福黄慶凌集璋凌在洪盛心田汪鈐合送衣飾折價洋一　二十元張戟門觀察金飾折價洋八十元費幼亭觀察衣飾折價洋八元朱脩庭觀察衣飾折價洋四元金和仲洋一元共計洋二百十三元又曹潤甫翁交到本堂洋四元[  上海六馬路仁濟善堂董事嚴侣厚葉成怒楊廷杲黄宗憲施則敬劉芬謹啓]  
[上海陳家木橋電報總局内籌賑公所經收各善士指明合助四川宜昌羲賑第一次清單]  
　　廣西潘憲游規銀一千两西安電局經濗募潼關廳文規銀一百两震泰絲　邱子君翁經募吳興覺非生洋五十元两廣電局沈粹翁經募两粤廣仁堂第一批洋二千元原合規銀一千四百四十两又第二批洋一千元原合現銀七百二十两○又募九　室銀二十两韞玉氏銀十六两張若芬銀十五两陳孫氏銀八两恒漪銀十三两計共規銀七十二两○常州電局經募第一批李叔純洋五十元李季康洋二十元懷永堂惲洋案十元又代募洋六十元史季超洋四元史芹甫洋四元史濤芝洋二元恒甫自捐洋十元計共洋一百八十元○潮州電局經募第一批无咎齋洋三十元幹字營洋二十元傅星伯洋十元黄斗山洋十元壽德堂洋十元勤思堂洋二元藜照堂洋二元寳善堂洋十元漢佐堂洋十元鄭來生洋五元可園洋二元三槐堂洋十元常惺堂洋二元隆德堂洋二元　星堂洋四元端凝堂代募洋十元無逸氏洋二元黄龐氏洋五元冠霞别築洋二元怡怡堂洋一元福慶堂洋一元計共洋一百五十元○泰州電局經募第一二两批泰州分司　洋五十元東臺縣湯洋五十元東臺場章洋二十元何垜場瞿洋二十元存悔道人洋十元陳積慶堂洋六元許蔡氏以售婢價全行助賑求保身體康健延年益壽洋二十六元　姓洋一元聽篁吟館洋四元隠香老人求身體康健洋一元無名氏洋三元四角公善堂洋十元不留名洋四元姥下餘生洋三十元四箴堂黄洋二十元署富安場王洋二十元　垜場周洋十元丁溪場洪洋二十元錢塘刼餘生洋十元片心室洋一元修壽主人洋一元修德堂陸洋二元又洋二元百福堂洋十元由來堂趙洋十元小汲古閣毛洋十元讓　堂吳洋十元繼志堂洋四元許實鐘堂洋十元張棣　洋一元李雲記洋一元耕才堂洋两角許仁甫洋一元李筱彭洋一元陳讓安洋一元崔宇春洋一元桑　西洋两元陸端　洋一元李仲甫洋五角無名氏洋二元吳雲亭洋三角蔣朝璋洋两角花𣎘銓館洋一元陳子展洋一元恒元莊洋一元太和莊洋一元曹　仙洋五角劉子浴洋五角李耀西洋　角劉義堂洋三角陳樹德洋两角樹心堂洋四角周明生洋三角周子雲洋五角無名氏洋三角敬心堂洋五角孫麗生洋五角務本堂洋四元無名氏洋四元愼元莊洋一元許　慶洋三角無名氏洋一元鹽官譚馬氏洋十元不留名銅洋二十元計共洋四百十六元四角銅洋二十元○以上總共收規銀三千三百三十二两英洋七百九十六元四角銅　二十元正 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年四月二十日京報全錄]  
宫門抄○諭旨一道錄前○陜撫魏奏爲揀員請升要缺同知摺○又奏爲揀員調補要缺知縣摺○粤督譚奏爲已故知縣欠解交代　米片○陜撫魏奏報委解京餉片○黑龍江將軍恩奏爲報解税捐各項銀數摺○江督劉奏爲撥解滄砲赴荆州片○江撫德奏已　知縣虧短代已據叅後全完懇恩開復原官摺○四月二十日户部通政司詹事府八旗两翼值日無　見○棍貝子由　髻山回京請安○常明假滿請安○陳學棻前往東陵請訓○慶頤嵩恩丁仁長謝充講官恩○志公請假五日○鍾公請假十日○八額駙續假十日○召見軍機○○頭品頂戴陜西巡撫臣魏光燾跪奏爲揀員請升要缺同知以重地方恭摺仰祈聖鑒事竊查潼關同知王諏革職　缺係衝繁難要缺例應在外揀選調補該廳地處衝要政務殷繁一切彈壓撫緩均關緊要必須精明幹練之員方足以資治理臣與藩臬两司　於通省現任簡缺同知並候補同知應調應補及現任知州知縣勞績應升各員内逐加遴選非現居要缺卽人地未宜惟查有卓異應升之咸　縣知縣焦憲龍現年五十八歲山東長山縣人由附生中式同治癸酉科本省鄕試舉人應甲戌科中式貢士殿試三甲以知縣卽用簽分陜　十月二十八日領照到省光緒四年准補三原縣知縣九月到任遵米捐章程報捐同知升銜八年調署咸寗縣知縣十二月到任旋卽調補斯　九年三月丁憂卸事十一年起復分發原省歸候補班補用十一月領照回省十三年准補富平縣知縣六月到任十四年調補咸寗縣知縣十　年二月到任十八年大計卓異二十一年請咨赴都十二月經吏部帶領引見奉旨著准其卓異加一級仍註册回任候升欽此十六日報照起程二十二年正月十五日回省旋委署綏德直知州三月初七日到任該司等查得該員諳練老成悃愊無華歴署米脂安康長安臨撫並歴任各知縣任内均無欠解錢糧積案展叅處分及盜刼已起四叅之案以之升補潼關廳要缺同知洵於地方有裨據藩司張汝梅臬司李　棻會詳前來臣查得該員心地樸實才具練達合無仰懇天恩俯念員缺緊要飭部核覆准以卓異應升咸寗縣焦雲龍升補潼關廳要缺同　以資治理惟調缺請升與例稍有未符但缺居繁要人地相需例准據實陳明如蒙兪允該員係卓異引見回省未滿三年今請升補同知照例毋庸送部引見所遺咸寗縣知縣係省會首邑要缺容俟奉准部覆之日另行揀員調補所有揀員升補潼關廳要缺同知緣由謹會同陜甘總督臣陶模恭摺具陳伏乞皇上聖鑒訓示謹奏奉硃批吏部議奏欽此○○頭品頂戴陜西巡撫臣魏光燾跪奏爲揀員調補要缺知縣以重地方恭摺仰祈聖鑒事竊查冨平縣知縣傅汝梅降調遺缺係繁疲難兼三要缺例應揀員調補該縣附近省會政務殷繁非精明　練之員弗克勝任臣與藩臬两司在於通省現任簡缺應調之員並候補應補及應升人員内逐加遴選非現居要缺卽人地未宜惟查有准調　縣知縣梁承馨現年五十五歲廣西臨桂縣人原籍江蘇江寗縣由增生中式同治丁卯科廣西鄕試舉人光緒庚辰科會試後大挑一等蒙　派王大臣騐放四月初六日奉旨以知縣分省試用欽此簽掣陜西親老告近改掣湖南七年閏七月到省八年五月丁父憂十年八月服闋　復十二年請咨赴陜西原省試用十二月到省十四年七月題署華陰縣知縣十五年二月到任試署其滿請准實授二十二年調署長安縣知縣十一月二十二日到任二十三年正月奉文准調鳳縣知縣尙未到任該司等查得該員才明心細諳練吏治其在華陰縣本任歴俸已滿三年並無一切違碍處分以之調補富平縣知縣要缺雖與例稍有未符而人地實在相需例准據實呈請據藩司張汝梅臬司李有棻會詳前來臣查得該員明練穏愼勤求治理合無仰懇天恩俯念要缺需員准以調補鳳縣知縣梁承馨調補富平縣知縣洵於地方有裨如蒙兪允該員係　縣調補知縣銜缺相當毋庸送部引見所遺鳳縣係縣係要缺陜省現有應補人員俟梁承馨准調部覆至日再行序補所有揀員調補要缺知縣緣由謹會同陜甘總督臣陶模恭摺具陳伏乞皇上聖鑒訓示謹奏奉硃批吏部議奏欽此○○譚鍾麟等片再據廣東布政使關人駿督糧道延祉會同交代總局司道詳稱查有已故前任歸善縣知縣鄒之麟徵存雜款銀五千三十餘两米一百九十餘石疉催未據完解鮮請叅追前來相應請旨將已故前任歸善縣知縣鄒之麟革職勒限該家屬於四個月内將欠解銀米掃數完解倘逾限不完或完不足數再行從嚴叅辦所有叅追已故知縣欠解交代銀米緣由謹合詞附片具陳伏乞聖鑒謹奏奉硃批著照所請該部知道欽此○○魏光熹片再查陜省因海防善後及京旗需餉甚鉅迭經奏明裁勇節餉每年共集銀十萬两議定自光緒十二年爲始專欵分批解部歴年遵籌報解在案兹查二十三年應解京餉除本年二月間委解過初批銀三萬两業經奏咨外現飭潘司於司庫地丁欵内動支銀五萬两作爲本年二批京　又二十三年應解加復俸餉一半銀二千两又内務府經費並節年平餘共銀五千三百三十两又二十二年三批養廉三成助餉並文武各官　費等項六分减平二批共銀四千两又二十二年初批土厘銀三萬二千两又二十一年土捐銀一萬二千六百一十五两三分一厘糖厘銀二千四十一两六錢二分六厘以上共銀一十萬七千九百八十六两六錢五分七厘由司揀委妥員於三月二十三日起程解赴户部等衙門交納　藩司張汝梅具詳請奏前來臣覆查無異除分咨外所有籌解光緒二十三年分二批京餉銀數日期理合附片具陳伏乞聖鑒謹奏奉硃批户部知道欽此○○奴才恩澤跪奏爲徵收二十二年分烟厘斗秤税捐各項銀錢照章儘收儘解叅摺　奏仰祈聖鑒事竊照呼蘭等處歴年徵收烟厘斗秤税捐前於光緒十四年經將軍恭鏜等奏請援照牛馬税例儘收儘解等因在案兹據税務委員烏爾卿額等册報光绪二十二年共徵收過烟厘正課銀一萬九千一百八十八两五錢照章辦公火耗銀一千九百一十八两八錢五分正斗官秤正課銀二千二百二两五錢照章辦公火耗銀四百四十两五錢斗秤捐税正課錢五萬一千七百九十五吊二百文照章辦公錢一萬二千九百四十八吊文並將正課捐儘數提動按巿價計買銀八千七百三十四两七錢等情造具清册報由户司轉詳前來奴才覆核無異除將收支銀錢各數目造册咨搓户部查核外理合恭摺具奏伏乞皇上聖鑒謹奏奉硃批户部知道欽此○○劉坤一片再臣接准荆州將軍祥亨來咨旗營操　並無快利軍械請撥後膛快槍五百桿後膛洋砲四尊等因臣等查荆州爲上游重鎭駐防兵操練極關緊要自應不分畛域恊撥濟用當經飭撥林明敦中針後膛槍五百桿每槍配子五百顆衛丁仿克虜伯六生脱密達口經過山砲四尊每尊配彈三百顆交由荆州領連委員佐領松興等解回應用除咨部查照外理合附片陳明伏乞聖鑒謹奏奉硃批該部知道欽此○○頭品頂戴江西巡撫臣德壽跪奏爲已故知縣原叅虧短　代銀两已據叅後全完懇恩開復原官俾資顴感恭摺仰祈聖鑒事竊查已故知縣樓杏春前在石城縣任丙交代算明虧短徵存光緒二十一年地銀一千二百二十八两六錢九分五釐屢催未據完解經臣會摺奏請暫行革職勒限追繳去後茲據藩司翁曾桂署臬司裕昆督糧道劉汝翼會詳稱據該故買樓杏春竊屬將前項短交銀两　數完解到司於光緒二十三年二月十八日堂期兑收容俟造人二十三年秋撥問内新收項下報察並據後任王作綍出具交代清楚總結到司伏查樓　春前在石城縣交代原叅虧短光緒二十一年地丁銀一千二百二十八两零今催據該家屬如數完解清欵自應照案詳請開復以昭激勸等情會詳請奏前來臣查該革員已故知縣樓杏春　短交代銀两於被叅後據該家屬如數全完尙知愧奮合無仰懇天恩俯准將暫革已故知縣樓可春開復原官俾資觀感除咨吏户部曁浙江撫臣外謹曾尙两江督臣劉坤一恭摺具奏伏乞皇上聖鑒訓示謹奏奉硃批著照所請該部知道欽此 
 
