# 1903 - 171 - 4910842

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黄河決口數百里内外室廬牲畜漂没無存而廣西又因匪徒揭竿肆行焚掠今雖亂事梢弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康彊子孫逢吉者此理可操等卜也肅此佈陳惟希垂鑒 
[皇朝政典類纂出書截股啓] [  圖書集成局白]  
　　是書搜采官私諸書多至八百三十餘種編纂至兩年之久始克成書購書之價設局編輯之資數逾鉅萬股頂十六元虧耗實甚現在二百卷已經印就裝釘四十八本應卽將股票停止所有各外埠經售處請將售下股銀及未售股票迅卽如數寄申以便核數發書與股諸君亦請卽向經售處找價取書爲荷全書準六月望日告成共釘一百二十册實價洋銀二十八元　 
[論浙省改鑄銅圓事]  
　　當十銅圓之制初行於粤閩二省彼中大吏仿東西洋各國成法自購機器鼓鑄速行核其成本較制錢輕减官中旣有餘利可沾民間亦以其輕而易齎行之市廛至爲便益故無不樂爲行用誠所謂利國利民一舉而兩善備者前歲聶仲芳中丞撫軍吳下以蘇省制錢缺乏特仿閩粤章程由司庫籌備成本每批銀一萬兩解交江南銀圓局鑄造當十銅圓發交各錢肆兌用并飭屬出示凡民間完納錢糧稅釐以及俞賣貨物一切交易均准行使兩載以來鑄局所出當不知其幾千萬閭閻流通無滯稱頌同聲邇者浙江大憲亦以制錢周轉不敷仿各省章程設局自行鼓鑄所以救圜法之窮濟民生之急者用意至爲深遠所難者浙江制錢價值向與他省微有不同蓋以浙垣市面向係行用小錢每洋銀一元可兌錢至一千百數十文較之鄰近各省約可多易錢二百文左右今銅圓局所定章程每洋銀一元易銅圓九十枚與他省相衡雖屬有盈無絀而行之浙市仍未免受虧省憲旣不能抑制錢之價以就龍圓不得已議令以銅圓購物作加一申用無如恃籌握算者流又抑勒多方不肯遵照護撫憲翁筱山中丞患之爰令改用黄銅鼓鑄俾成本較輕每洋銀二元准易銅圓一百十枚竊謂中丞此舉於俯順民情固屬委曲周至而於維持圜法之遠則甚不合也蓋錢瞥者一國貿易所注意苟非有整齊畫一之法必至礙商務而壞市情卽如初鑄小銀圓之時每大銀圓一枚易小銀圓十枚分兩旣無盈縮之分價值安有貴賤之别不意行之旣久貼水之弊以生初時僅不過三五文旣而愈貼愈多迄乎今日竟有增至十一枚而尙有羡餘者兼之式樣甚不一律此省之所鑄行之彼省卽窒礙不靈原其弊固皆田錢儈之抑勒把持而各省章程之參差與夫工料之偷减其咎亦殊難辭今銅圓鑄用未及數載除上海一隅通行無阻外内地州縣已難免扞格不通兹更因與制錢價值相懸大殊竟有改鑄黄銅之議竊恐此說果行雖竭力遷就亦可暫救一時然久而久之錢法紊亂而不可收拾欲便民轉以累民固有屈指可計者然則爲之奈何曰爲今之計無論大銀圓小銀圓銅圓制錢皆須由户部購機鼓鑄每大銀圓一枚准易小銀圓十枚每小銀圓一枚准易銅圓十枚每銅圓一枚准易制錢十文其分兩之輕重成色之高下皆由部准核無稍參差錢面皆鑄户部製造字樣然後頒發各直省行用舊時所有之銀圓銅圓制錢一律收回更鑄似此辦理雖於初行之際民間或嫌不便未免嘖有煩言然數年之後各省圜法一律以銀易錢固屬便於核算以錢購物亦可冺其紛爭天下大同之機不難於此而顯見若計不出此任各省之自爲風氣遇窒礙難行之處在上者轉依回遷就之以爲可暫救其弊而不知弊之所中者愈深勢必至圜法日壞而國與民必交受其害彼有理財之責者其亦計及此而知所審擇哉 
[法兵撤退]  
　　天津來信云法兵之占據津沽者於西歴六月二十號撤去二百五十名由北洋輪船名廣平者爲之轉送意者其及瓜而代乎抑以事平而不復設防乎局外人不可得而知也 
[俄兵計數]  
　　日本某日報云近日查明俄兵之分駐中國東三省各處者條分縷析備列左方當亦有心人所先覩爲快者也計營口及牛家屯有步兵二百名大石橋左近有步兵七百名馬隊七百名遼陽鳳皇城等處有步兵二千五百六十名馬隊二千一百四十名砲隊四百名鐡嶺有步兵二百名馬隊四百名公主陵左近有步兵六百名馬隊九百名砲隊一百名長春有步兵八百四十名餘丁一百四十名吉林省城及左近有步兵五千零四十名馬隊五百六十名砲隊一千一百八十名老梢溝有步兵四百名馬隊四百名砲隊八百二十名烏吉密有步兵四百名馬隊三百名横道河子左近有步兵一千三百名馬隊一千名砲隊一百名寍古塔有步兵五百六十名馬隊二百八十名穆陵有步兵三百名馬隊三百名砲隊一百名齊齊哈爾有步兵四百名馬隊五百名布哈特及左近有步兵一千二百名馬隊一千四百名海拉爾有步兵四百名馬隊三百名 
[德俄立約]  
　　德京栢林來電云德俄兩國擬互訂通商條約刻已豫備一切并將專派議約使臣大約開議之期當不遠矣 
[俄求保護]  
　　高麗漢城來電云華歴五月二十五日俄國駐韓使臣備文照會韓外部大旨謂貴邦龍川郡官民動將敝國寓居龍巖浦之人肆行凌虐恐於兩國交誼有傷今請貴政府特飭該地方官優加保護望切施行刻尙未悉韓外部將何以答之 
 
 

Page 2

 
 
[赤嵌患潦]  
　　臺灣來信云華歴五月二十二日清晨七下鐘時臺北各處大雨傾盆淡水河中陡漲六尺八寸大安溪則漲高丈三尺由臺北達淡水之鐡路火車阻不得行新竹苗栗二處鐡路皆被水衝毁鐡橋則苗栗臺中各毁其二桃仔園毁其五此外道路田廬類多宛石中央器物如鳧之泛坦道如砥幾絶行人迨二十五日作書時雨尚未停而水勢已漸漸消退矣 
[力輔塞王]  
　　英京倫敦來電云刻下塞爾維亞國議院中萬衆一心特赦弑逆之罪凡新王踐阼以前一切事變與新王胥不相干俄奥二國朝廷俱發電致祝且矢願協力輔助以振新機 
[汴省募勇]  
　　漢口訪事人云河南省中時有土匪出没大吏因恐兵力單薄調度難周擬募勇十營以資保衛日前有友自湘中來者言汴省大吏已委員赴彼處樹旗召募矣 
[委辦營務]  
　　漢口訪事人云前川鹽局總辦殷厚培觀察中讒人之語致奉上憲撤差兹經兼督端午橋中丞札委觀察爲營務處會辦日前已詣院禀謝矣 
[愼固堤防]  
　　漢口訪事人云日來襄水暴漲勢如高屋建瓴冲刷圩堤頗爲岌岌京口係武昌全郡水防要隘兼督端午橋中丞因委張虎臣參戎督率勇丁等迅將堤身培修鞏固以防水勢横流又青山一帶亦鄂省堤坊所宜注意端中丞遂併飭中協中衡等員弁督工修築洵皆未雨綢繆之要政也 
[鑄錢虧折]  
　　蘇州訪事人云省垣寶蘇局用土法鼓鑄銅錢向章由總捕同知辦理所需鑄工司事均以紹興人之久居蘇地者充當此次開鑄時經前任藩司陸春江方伯改由商辦歸湖北人俞某承包一切工人均俞所雇現聞俞以虧本甚鉅擬禀請另易他人特未知上憲允其半途而廢否 
[杭垣警察]  
　　杭州訪事人云浙省設立警察已於上月二十日開局興辦邇因迷拐之案層見疊出故護撫翁大中丞札局赶緊辦理毋稍延緩現定於閏月初一日起派勇站街按照保甲局原定叚數分撥各勇日夜梭巡仿西人巡捕之制以四點鐘爲一班輪流站立所用各勇現已由省防常備軍改充一切經費並不苛派惟巡察事務該勇等未曾熟習故由局憲特派候補縣丞宣二尹保章赴申招集巡捕二十名以爲教習二尹已於上月二十四日首途矣 
[嚴懲擄勒]  
　　松江訪事人云郡治華奉金三縣交界之處梟匪充斥擄人勒贖搶孀逼醮之事時有所聞有金山衛人陳張甫者個中人也與朱家行人馮某爲戚串行馮家道小康陳垂涎已久某日竟糾皖梟許某乘隙將馮擄去錮諸舟中鎭日游行衛城左近陳佯作調人索償洋銀一千二百元一再商减至八百元止馮妻竭力拼擋僅得七百元向陳商贖陳以尙虧百元屏不肯納馮妻無奈携資而歸親族聞之大怒潛訴於金山營何遊戎士元率兵往拿馮之親族亦糾衆助之得將陳許一鼓禽獲送入華亭縣署縣主陳仲陶大令立卽升堂研訊判將陳許重鞭荆條隨飭釘上鐐銬分别收禁聽候按律嚴懲先是附近之後岡干港等處土棍顔三壽曾擄其族叔某甲經大令獲案疊次研訊狡展不承至本月二十二日大令以顔稔惡已久飭植立磚上用繩扣其拇指懸之堂前良久顔始供認是日從干港茶肆中糾同陸阿三陸達生至田中挾叔登舟勒出洋銀一百二十元叔被錮兩日因有親戚作保並未窘辱嗣僅餽五十元小的與弟各得其半大令乃飭放下還禁今復有陳許一案可見若輩慣以此技魚肉良懦想大令爲民除害必將盡法懲辦不稍寛容也 
[嚴訊盜匪]  
　　寗訪訪事人云鄞縣所屬十字港左近裕昇當鋪被盜行刼經提轅總稽查常都戎榮清購得眼線在南門某烟館中拘獲小王父子及阿金三犯禀知提憲吕道生軍門委員訊鞫知三犯於案發後逃至杭州近甫回甬匿跡某整容店是日至南門某烟鋪購辦各物致被禽拿軍門命發交鄞縣署縣主周少軒大令升堂覆訊三盜忽盡翻前供因卽下之於獄迨禀明軍門復與委員會鞫仍一一供認如前 
[宣講邀獎]  
　　南昌訪事人云江南提督學政吳絅齋大宗師科試潯郡本月十七日憲節莅在十八日謁聖講書旋卽懸牌示諭云講書一事近來久已視爲具文本院按臨十有四屬諸生中或將四書體註之類任意敷衍或將正文小註照讀一過絶少擇言尤雅自攄所見者本日德化生員魏調元於講書時將漢宋先儒舊說分晣臚陳言之成理頗堪嘉許仰該教官傳知量爲獎勵特示 
[沙案述聞]  
　　松江訪事人云海門小安沙地方河工滋事一案疊由大憲委松江府許子原太守勘訊限令原告龔劉將所領公欵一萬八千千文如數賠繳迄今尙置之不理當二月中太守親訊兩堂鄰圖地保黄相供稱小的並未到過河上所控滋擾各節均係得諸耳聞及發審委員沈聯棣大令研訊至第九堂黄忽改稱諸事俱經目覩遂將被告張姓及轉輾牽涉之某某等人分别管押本月某日覆訊案證張極口呼寃目下案懸未結而被告各人已一再遞禀催訊矣 
[寗波火警]  
　　寗波訪事人云上月二十六日清晨北太古碼頭洋山殿畔振豐洋布號忽兆焚如時號中人尙在睡鄉及警覺已四面皆火無可遁逃倉卒中咸從樓窗躍出各水龍聞警畢至吸水狂噴火始熄滅僅焚去房屋一進 
[鄂省官塲紀事]  
　　漢口訪事友人云湖北候補知縣張大令壽鎬奉兩廣總督岑雲卿制軍調赴粤中聽候差遣卜吉五月某日由鄂起程○湖北候補道黄觀察祖徽近奉兼督端午橋中丞札委總辦農務學堂事務本月某日已禀謝到差矣 
[漢水珠光]  
　　漢口訪事人云汪惺齋刺史奉王觀察札委辦理四川振捐事務刺史奉札後在紹興會館對弄烟膏緝私局内分設振局有志顯揚者幸無交臂失之○候補府黄太守以霖奉上憲札委本科秋闈内簾監試差日前已上院禀謝矣○鄂省提督學政胡宗師漢陽試竣上月二十八日卽由漢陽起馬按臨黄州考試○五月十二日之夜八點鐘時漢鎭存仁巷中某姓猪作不戒於火炎炎之勢上燭雲霄各鋪水龍聞警馳至竭力施救始得火滅烟消○今歲鄂屬田二河仙桃鎭簰州等處所出蠶絲頗稱堅緻佳者每兩須售錢四百二十文稍次者亦須三百六一十文日來漢口繅絲廠已飭人赴彼處購買矣○漢口絲捐董事向係按年更換今歲漢陽府程稻村太守仍飭吳端甫二尹趙漢琴茂才接辦以資孰手○日來漢陽府舉行院試六屬生童雲屯霧集多至一萬餘人府尊程稻村太守恐有匪徒混跡其間特飭各營勇丁昕夕梭　嚴行防範併諭令各鋪舉行火更以收守望相助之益至茶樓烟館務於九點鐘以前一律閉門違則封閉不貸○漢上錢價前已稍貶兹因新絲上市孔方兄遂又聲價日高每龍銀一元祇易錢七百六七十文聞之錢業中人謂須俟七八月間方可平减云 
[甬江夏訊]  
　　寗波訪事人云寗屬酒稅各釀户現皆觀望不完鄞縣周少軒大令延祚出示諭催令各户赶緊清完大致謂酒稅一項應 
 
 

Page 3

 
 
同地漕銀糧批解藩庫查光緒二十八年分酒稅各户多抗延未完又光緒二十七年分尙有蒂欠多未清繳不知是項捐稅係國家維正之供與勸收捐欵不同理官踴躍輸將自示之後卽將前二年分稅欵從速赴櫃全完以便解報如再仍前抗延立卽查提到縣從嚴比追不貸○奉化縣北鄉方橋上通台温下達寗紹爲通衢要道橋身旣極高長工程甚巨祗以年久失修突於上年間倒塌褰裳而渡行人無不苦之現聞有寗郡仁安公所董會同各紳董捐募巨資重修建然經費極巨約須十數萬金成功實非易易也○前者總稽查常都戎拿獲盜夥小王阿金等三人解至提轅訊明轉解鄞縣詎盜等忽然翻供日前復經甬東司徐二尹及常韓二都戎在提署内嚴刑推鞫始獲實供當發交鄞縣釘鐐收禁想不日卽當防正典刑也○寗郡緑營中時有無韁之馬散放街頭横衝直撞爲患行人前經浙江提督吕道生軍門嚴申禁令以爲牧馬者當稍知所儆矣不意日前軍門排導出轅仍見有馬横行於路立飭前導將馬牽至轅前傳中軍周參戎查明禀覆旋悉係城守營馬兵魏士榮所豢者並查有前營陳國標所豢之馬亦有前項情事軍門卽將魏陳重責革去其糧該營遊擊以下各弁分别記過嗣傳諭各營速擇營地設立馬圈以資豢牧如違重辦不貸○邇來寗波府屬之定海縣時有搶劫之案益以土匪四出滋擾居民受累無窮廳尊張司馬聞而惡之訪悉其中有林小娘者兇惡尤著飭差拘獲訊明懲辦每夜復率役出巡地方賴以稍稍安謐 
[西湖鐐夏]  
　　杭州訪事人云上月二十四日之夜艮山門内新横河橋地方有縱火匪徒用洋油棉花在某姓草舍中濳行放火幸爲壩工人等所見當卽撲滅而該匪伏於敗草之中亦被當塲獲住送入仁和縣署訊供後將匪釘鐐命差勇協同地保遊街示衆聞翁撫憲擬以軍法從事籍警效尤○上年浙省地丁奏銷由護撫翁中丞札司定於上月晦日截止造册送院各屬欠解正雜銀兩統限於二十日以前解司投庫如係實因風雨阻滯准展限於二十六日截止倘再遲延定行鎖提丁庫到省懲辦并將該縣分别撤任奏參刻下展期已過尙有某某等五縣未曾解到業已由署藩憲崔方伯派員追提矣 
[上海官塲紀事]  
　　昨日撫標滬軍營管帶龍葆珊遊戎詣上海縣署拜會汪瑶庭大令晤商靖梟之策○浙江候補道余觀察聯瀛昨日赴道轅辭行回湖北珂里○蘇松太道袁海觀觀察定於今日設席洋務局恭請候補道丁葆元觀察江南機器製造局總辦趙渭卿觀察淮揚右營參將郎錦堂參戎讌飲○浦東保甲總巡謝岳松明府昨日詣道轅謁見袁觀察面禀浦東梟匪前日又復互鬥勢甚猖獗請示剿辦觀察立傳縣主汪大令到轅商議一切○江蘇候補縣余稚泉明府昨日詣道轅晉謁袁觀察不知有何要公也 
[提憲來申]  
　　日前江南全省提督李壽亭軍門由松郡乘舟蒞滬就南市董家渡下碇小駐行旌不日卽須赴白門謁見兩江總督魏午莊制軍面陳公務 
[飭護電線]  
　　蘇松太兵備道兼江海關監督袁海觀觀察前接兩江總督兼南洋通商大臣魏午莊制軍札文内開准督辦電政大臣袁吳咨稱據電報總局禀稱上海烟臺大沽一帶海道水線時被海船漁户下錨鈎連用斧砍斷若不急行禁止誠恐損壞日多抄繕保護章程三條咨請飭江海關一體出示曉諭等因觀察奉札後刻已遵卽出示俾衆周知矣 
[飭勘水道]  
　　前日南市馬路工程局總辦翁子文太守接奉蘇松太兵備道袁海觀觀察札文飭在董家渡附近查勘浦江水道測量深淺開單呈復昨日太守飭水巡捕頭陳向榮赶緊查明以便具禀甲覆 
[盜犯解甬]  
　　陳阿生在英界行竊張炳華家布衣三件報經包探倪順泉緝獲人贓昨日午前解送英美租界公堂請爲訊究時寗波府屬鄞縣捕役陳明以陳阿生係夥劫彼處胡和錫家案中盜犯禀知縣主周少軒大令備文派令來滬緝拿至此遂將公文投案呈閱讞員孫建臣直刺商之　總領事署繙譯迪比南君著將陳阿生交陳役帶回甬上歸案訊辦惟諭以如何治罪須禀知周大老爺請仍備文移知本公廨陳役唯唯遵諭而退 
[英界火警]  
　　昨日午前十點半鐘時英界河南路三百二十三號門牌全亨洋廣貨棧不戒於火立兆焚如當經瞭望臺鳴鐘報警救火會西人驅皮帶車馳至汲水狂噴得卽樸滅左右鄰居均幸未被殃及 
[拘獲繭船]  
　　前晚包探黄量海在浦江中查見江北人高桂生所駕之船裝運繭子四包以其形跡可疑卽拘至捕房捕頭令押候移解馬路工程局禀請總辦翁子文太守訊究 
[嚴懲劣捕]  
　　南市捕房八十八號華捕倪富全因在外滋生事端馬經路工程局總辦翁子文太守查悉將卯名斥革管押捕房旋以倪捕房跡多端未傳輕恕因於昨日帶案研訊諭令工頭帶往馬路罰作苦工一月俟期滿再行核辦 
[殮埋浮屍]  
　　前日下海浦薛家浜左近浮有男屍一具衣衫藍縷狀若乞兒美租界某號華捕見之投報捕房捕頭令傳是圖地保報知某善堂領棺收殮舁至義塚瘞埋 
[上海縣署瑣案]  
　　陳阿慶控被殷寶材吕掌橋行兇一案前晚縣主汪瑶庭大令提訊陳供業成衣住本城安仁橋左近昨至聚奎街金楊氏家收取所洗衣服適楊氏失去小鷄往鄰右殷寶材家找尋殷以氏誣竊勒令同往茶肆評理楊氏恐懼浼小的解勸詎殷不允反指小的出頭硬霸率衆將小的毆傷求騐殷供開鐡店昨日楊氏失鷄誣小的所竊小的向論後經吕掌橋勸息詎至晚間陳來邀小的及吕至茶肆聲稱楊氏女流吕掌橋不應硬勸向吕訛詐洋銀不遂先將吕扭住毆打小的從旁解勸陳自磕傷頭顱小的並不帮毆吕供相同大令以各人均非安分判殷掌頰一百下吕掌頰二十下陳亦應責懲姑念有傷從寛斥釋○徐新春投縣喊求騐傷亦奉大令訛問徐供崇明縣人在籍耕種度日兒子出外傭工三月十八日小的因事出外不料媳婦乘間逃逸聞人傳說被人拐往上海小的因卽來滬尋訪至四月二十日在西門石皮弄内尋見查悉與華春泉租屋同居當邀地甲向領詎華稱伊出錢買來須償還身價方許給領小的又回籍措資復來向領竟被恃蠻毆傷求騐大令判候飭差提訊核辦○張榮生控陳阿庚圖賴麥價前經訊追押繳在案前晚復訊張供案懸已久叩求嚴追陳供因無力措繳惟小的有一會欵約期十月收齊可否恩准保出先將房契方單向張暫抵候十月内收欵歸還料理大令准之○昨午有寗波婦人孫孔氏禀稱住居美租界天后宫附近丈夫孫三華在外貿易今晨小婦人在門前洗衣忽有鄰人混名小滑頭向氏調笑探手胸前被氏掌頰而去少頃吞服生烟至氏家倒臥當塲察出急卽雇人舁送醫院救治醫云受毒已深難期挽救兹已氣息奄奄誠恐家屬前來詐擾是以禀求核示大令飭值日差將氏看管一面傳地保訊問 
 
 

Page 4

 
 
　　金連訪○金仁德○王金林○殷禮亭○楊阿岳○沙泰來○周士齋○王阿金○朱新發○楊若堂○楊連生○沈梅林○楊阿高○夏娘子○李德仁○王云慶○係阿二○李照和○王子云○王子林○趙月廣○陳少樓○金臣志○沈海山○李阿高○王金先○姚夢花○張阿桃○王子卿○何湖海○王永祥○張正平○陳瑞利○張福卿○邵順全○葉培生○唐金富○沈小弟○方寳生○楊春山○朱渭卿○王云祥○石有全○陳阿二○王仁全○李阿二○李三春○王阿十○王宏堂○何元甫○金仁德○謝　三○殷本香○徐阿根○高有蘭○王鳳志○戴老虎○周利生○周子卿○王胡氏○李少村○楊本楠○沈阿大 
欽加三品銜　賞戴花翎在任侯選道松江府上海縣正堂大計卓異加十級紀錄十次汪　欽加同知銜卽補直隸州上海英租界會審分府係　欽加運同銜　賞戴花翎上海法租界會審委員魏　爲會銜出示曉諭事准　勸辦山東工賑捐務兼創辦富强戒烟善會事宜同知銜江蘇補用縣孫　函開竊查富强戒烟善會自捐鉅欵先後在蘇滬創立遵　林文忠戒烟原方爲宗旨屏除烟灰酌爲加减精製藥丸門前施戒貧民並傳藥方不取分文有力者不屑求送戒每袋取藥本十五文以資津貼而埀久遠曾經禀蒙　醇親王　騐南洋　大臣立案近省　撫憲通飭各屬出示曉諭並嚴禁仿冐各在案迄今三載各省分會業有六百七十餘處足見收效廣速毫無流弊之確據其丸藥粒小功大初　用紙袋封固以免　氣遍傳中　人尤藥于携帶詎爲日過久有無恥之徒竊取同音之字私合僞藥以鉛印石印木印仿造盛丸紙袋希圖影射貽害不淺受愚之人屢請查究敝善會爲　重善舉起見特于本年二月間採用西法精造銅模印製盛丸紙袋以便有志戒烟者易于辦别眞僞誠恐人稠地廣未易週知除將袋樣刊豋各報並督飭司事認眞經理外伏懇會同出示曉諭以維善舉等情准此合行會同出示曉諭爲此示仰諸色人等知悉自示之後爾等須知設立戒烟善會係爲廣濟貧民起見藥料自然歸眞倘有假冐該善會名目紙袋在外招搖一經訪聞立干提案罰辦其各凛遵毋違切切時示　光緒二十九年五月十六日示 
[癲狂鎮心丸除痴好神]  
　　京都天寳齋秘製痴癲第一奇藥 
此丹專治男女文武癲狂及羊癲猪癲或錯心作呆服則立愈方用安神通竅順氣癖邪降火補心化痰利濕解悶平肝鎭魂寗魄之品大凡染痴癲一症皆因痰迷心竅憂鬰驚恐痰滯胸膈糊塗不醒或事結於心或功名未成或見色而痴或爲財而癲致染失魂落魄之症則自言自語大呼小呌弄文作武嘻笑怒駡染此之症受累無窮本齋覔得海外奇方何忍秘藏心存濟世非圖漁利行世有年俱稱靈騐治愈者指不勝數無論遠年新起丹到其效立見愈後永不復發誠治痴之至寳也初染五丸包愈久患拾丸除根雙料每丸一元單料减半函購當班回件認明鋪分上海二馬路中市西鼎新里口石庫門内交易 
[新出厯代史事論海]  
自科舉改制首重史事盖以覘其才之宏通識之精卓也士生斯世宜若何深自奮勉以仰副　朝廷造就人才之至意今坊間所出史論已汗牛充棟然類多襲取陳言無益士林本局有鑒於此爰請通儒搜輯歴代史事論海一書羅宇内之傑構采名人之鉅者精加校讎以爲多士觀摩之助具間褒刺時政評駡人物紀事提要纂言鈎元皆自成一家絶無陳東相因之弊名曰論海盖謂其多若海之大無以復加耳付之石印現已出書裝訂三十二本價洋三元二角如欲先覩爲快亟來賜顧特此廣告　　上海棋盤街鴻實書局福建益記書莊發兌 
[有此靈藥何患白濁腫痛]  
　　廣東宏仁堂秘製眞正珍珠琥珀立止五淋白濁丸此丸專治淋濁三日包愈屢試屢騐神效無比 
本堂家藏三日包愈白濁一方巳歷世代丸内不惜工本重用眞正珍珠琥珀調元等味爲君佐以除熱利便止痛淸濁妙品無論遠年初起赤白淋濁或因宿娼之後濕熱藴積或因行房過久忍精不洩或因腎虚精滑溺中帶濁以致小便艱難痛而且腫諸醫束手百藥無功但服此丹二三錢立刻消腫止痛開竅利便解毒淸火袪熱去濕一切淋濁立服立愈愈後非但永不再發且喜培元固本大益身體重者二瓶輕服一瓶包愈如不見信試當淋濁大發之時小便痛如刀割玉莖脹腫欲裂一服此丹卽能小便如常毫無痛苦自知此丹神妙不測實爲專治淋濁之第一聖藥每瓶二元小瓶一元專治毒門犀黃八寳化毒丹大瓶四元小瓶二元廣東宏仁堂鋪分上海丹桂戲園南首朝西轉灣正豐街中市便是函購送書爲憑以防假冐 
[戒煙第一聖藥]  
　　泰西安利醫生新製經騐戒烟甘露聖藥靈效萬分戒脱者無數○大瓶十元中瓶五元小瓶一元實價無扣函購信力自理 
市上各種戒烟丹片多如恆河之沙大抵用土皮烟灰合成服後卽不得吃烟不服則又思吃烟是無異以藥代烟將來虫積滿腹百病叢生其患豈可勝言哉獨本醫秘製戒烟甘露聖樂並非用以代癮乃待過足烟癮之後用藥和茶送下其藥力能隨烟直入五臟六腑四肢百骸將週身烟虫烟積烟毒一掃而空立刻神淸氣爽面目光潤雖二三十年老癮服後不一月非但不思吃煙并能延年種子海外華人因吃烟不便服此而戒脱者何止千萬人開胃健脾固精補腎殺虫消積解毒駐顏除痰止咳種種功效筆難盡述本醫士豈屑於此圖利特欲與沉淪苦海者共登彼岸耳如購大瓶分兩較爲便宜服法詳仿單上海四馬路望平街大隆公司經售 
[愈内外痔瘡立見奇功]  
　　廣東陳恒德堂始創熊胆珍珠人參蘆飛龍化痔丸此丸獨重用熊胆珍珠人參蘆專治一切惡痔服之立刻消患無形不靈還洋 
凡患痔瘡之症雖風濕燥熱四氣受傷所致實肝脾腎三經虚損而成日久則生管成漏破孔穿腸膿血淋漓痛癢難堪本堂志在濟人不惜重資修合家藏秘方以眞正熊膽珍珠人參蘆爲主佐以舒肝健脾補腎行氣固本培元等妙品專治一切内外惡痔服之立刻定痛消管生肌硬塊化軟根除蒂落再服一盒永不復發最奇者愈後非但永不再發且喜身强體健飯量加增屢試屢騐凡醫藥不能見效但服此丸藥到包能病除眞化痔除根之仙丹也如重者宜服正號其功更捷每合正號二元副號一元○假冐甚多購者認明○外埠函購信力自給○分設上海英大馬路萬康醬園對門德仁里内石庫門廣東陳恆德堂謹識 
[戒烟溥濟水　一絕　二能　三奇　四妙　售藥濟世言貴誠實虚言欺人死當拔舌鈔人告白子孫不達凡我同業所富痛革]  
一妙在靈藥苟不靈貴固無益賤亦不値而此水之靈則久播人口如人烟癮一錢日需烟資一角十日便費一元若以一元購水便可戒除等而上之癮一兩亦祗十元卽使加倍不過廿元以廿日之烟資際畢生之痼疾其爲便宜孰大於是　一妙在穩戒烟藥最多未必全無效驗所難者戒時不吃力戒後不拖累耳惟服此水能免一切疾苦癮斷藥停决無後患一妙在適天下最適意者莫加吃烟卽最不適意者莫如戒烟惟服此水則一邊吃烟卽可一邊戒烟戒而不戒不戒而戒癮斷不覺誠最適意之事也　一妙在使别種戒藥每含毒質常人悞服爲禍甚烈惟此水性極和平三歲小孩皆可試服並無妨碍隨置案頭不勞檢視是之謂便右四妙　一色奇色本黃也而水面則結成白花一層如瑞雪如糖霜色澤鮮明藏久愈妙凡假冐者其色帶黑一陳卽臭一香奇龍涎枷楠别種戒藥常用之而服者不覺其香惟此水則不用龍涎諸品别饒馨逸每一開瓶淸沁肺腑使人精神一爽　一味奇甘而微鹹淡而彌旨耐人尋味服後能開胃健脾飯量驟進醉後服之兼能醒酒右三奇　一能治癱瘓據嘉定李荇洲醫士言邑富人嘗購此水數瓶戒烟癮旣斷矣而水尙餘半瓶以贈其隣卽有烟癮而兼患癱瘓者也服水之後烟癮若失且能起行然患疾巳十餘年服水僅半瓶耳李君嘖嘖言之諒非過譽也　一能治白濁本埠薙髮匠某患白濁巳久而有烟癮服水二瓶小便竟通至三瓶而癮斷濁亦全愈矣購藥時親述如此按本藥房神藥奇功告白雖臚列此水能治吃烟人種種疾病然並未道及以上二種是則神藥之奇眞有不可思議者矣右二能　一戊戌以前未聞此水戊戌以後惟有本藥房出售此水可謂絕後空前一時獨步矣彼未得良方面謬誇創製者能毋顏汗右一絕括打藥房啓 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[料土加捐]  
　　江西訪事人云江西各屬近年土藥旣漸銷漸多料土尤甚業此者以皮麻料土稅無定章時輕時重擬集股在撫州頂廠試辦接月包繳釐捐請照子口章程完稅應否先繳月釐請爲立案等情禀經釐務統捐局移會土藥膏捐局酌核辦理旋經局中查得開辦土藥統捐前因料土一項價值較賤與土藥情形不同是以定章按照土藥過境捐减半每料土千兩收銀三兩以示區别本年膏捐改　辦理亦卽查照土捐章程减半收捐惟料土本來收數無幾乃近來據各分局卡漸報漸多商人惟利是圖恐不免避重就輕將土藥提報料土取巧矇混並恐委員或不自愛亦難免藉端欺飾舞弊營私况料土原係以假混眞作僞售奸本干禁令重征捐欵尤屬無妨現經更定章程概照土藥統捐每料土千兩收統捐銀十二兩膏捐亦照章每千兩收捐銀十二兩以杜弊端而顧正欵業已報明撫憲並出示曉諭通飭各分局卡一律照辦在案則此項料土該商等自應遵照現定新章隨時完納統捐所請包繳等情應毋庸議 
[英美租界公堂瑣案]  
　　包探張天林解梁田崑到案禀稱此人在張德元所駕船上執役前日因向張借洋銀八元不遂所求遽糾流氓將張拔至某茶館恣情索詐報由小的拘獲送請究懲讞員孫建臣直刺商之英總領事署繙譯迪比南君判責三百板枷號半月○包探朱桂生解孫阿紅楊德林陳子廣等到案禀稱此三人因强搶于大家養媳大丫頭報由小的持文赴揚州拘獲一千人解經大老爺訊明口供今特　請核辦直刺判將楊孫各責五百板楊押西獄二年孫押一年陳係無干候過堂省釋大丫頭交于領去○包探邊槐州解陸鼎發到案禀稱此人行竊乾康絲廠繭子數斤報經小的拘獲請究直刺判責三百板枷號兩禮拜○包探陳雲忠解地甲張康桃蔡月忠到案禀稱伊等圖内在戈登路老索路等處工部局新種小樹突被鄉人拔去伊等置之不顧是以捕頭命小的拘案請究直刺判各罰洋銀二十五元包探顧阿六解江增寶到案禀稱此人强搶沈金才所持象牙骨柄摺扇拘請究辦直刺判責三百板枷號一月贓給還失主○包探張天林解范遇甫陳唐氏到案禀稱伊等男婦二人私將熊姓家所雇婢女小丫頭拐出藏匿謊稱小丫頭已拘入法租界捕房須送洋銀三十元方可領回熊先給七元旋察知其詐報由小的拿獲并在氏家查獲小丫頭一併送請訊究范供此婢實係陳唐氏與其夫陳喜生所拐小的惟代向熊姓陳說求鑒直刺著押候提到陳喜生再訊婢交熊領去○包探李星福解徐桂生到案禀稱此人行竊葉阿大等三家衣物拘請訊究直刺判責三百板枷號半月○包探錢榮堂解邱福林到案禀稱此人在某洋人處當執鞭之役前日徐百福以其兇毆小馬夫報由小的拘獲請究原被告均由洋東投案代辨直刺以兩造均非善類著各具改過切結從寛斥釋○包探顧福其解李阿土到案禀稱此人在某西婦處服役前日西婦遺失金練一條被一孩拾得由李向之取回當時有某甲目擊情形故特拘請訊究李供小的實遭誣指尙求明察直刺著將李押候下禮拜一將金練交案方免究辦違干重懲 
[法租界公堂瑣案]  
　　華王氏前控夫弟華耀祖串同趙文興吞没稻香村茶食店保險銀一千兩奉前讞員孫建臣大令訊供判華趙各出銀一百兩交華王氏收領旋據華耀祖聲訴各情由讞員魏蒓塢大令提案復訊判此項賠銀理應趙文興交出昨日大令著保人將趙文興交案訊追華妻某氏投案遞禀聲稱丈夫因事外出故由小婦人投案代質此項賠銀前已斷定與華各交一半仍求遵照前斷大令不准著押候交銀開釋○通聚泰報關行主初雨邨前因支票糾葛被控公棠奉前讞員孫大令訊供判將生財物件拍賣洋銀一千數百元先行給領其餘押追在案兹因案懸日久初實因無力歸償昨日飭傳原告朱墨林適因有事赴津遣胡福生投案代質大令謂此案懸宕日久初實因無力斷難如數歸還據稱海關上尙有餘銀二百兩可以劃抵其餘出立期票分期拔還朱墨林現不在滬下期著邀同事趙姓來案候示倘托故不到將初開釋○張王氏禀稱賃居治下升和里兒子玉林不務正業訓戒不聽反敢行兇將小婦人辱駡毆擊故特扭案請爲嚴辦大令判押改過所二月期滿傳其母到案領回○前日有年約五六歲之女郎一口在途啼泣經巡街捕帶回捕房昨日解案請訊女郎供名慶蘭父在丁幹仁家服役大令著發堂留養待家屬認領○俞阿狗禀稱前日由寗波附輪船來滬被賊竊去竹籃經包探拘獲竊賊吳新發並竹籃一并解案請訊大令判責二百板贓交失主領回○車夫王同林在途拾得拷綢衣料一件向城河浜某押鋪質錢爲包探緝獲昨日解案請訊大令判拾得物件不應不報捕房著責手心一百下贓存候失主認領 
[美租界捕房紀事]  
　　日前鴻昌荷蘭水行内失去玻璃瓶若干枚至昨日行主某西人在專售舊貨之沈阿紀處查獲原贓疑卽被沈行竊拘入捕房捕頭令押候解送公堂禀請讞員孫建臣直刺訊辦○前晚小竊張阿二潛入百老匯路某洋貨店行竊火油兩箱拱之而出適爲包探錢榮堂所見連贜帶入捕房捕頭令押候解送公堂禀請懲辦 
　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
