# 1900 - 153 - 4909750

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祇采自道光以迄同治雖名臣奏疏私家著述已有美必收而海防礦務諸學尚付　如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務教務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從廉計皇朝經世文編廿四本洋三元續編運三編卅本洋三元單買三續六本洋一元在上海三馬路申報館由昌蘇申南北掃葉山房發兌 
[俄羅斯屯兵阿富汗論]  
　　日前本報譯登某西字報謂俄人現在躍躍欲試頗思侵犯印度又譯英國新登搭報謂俄人現於土耳其交界之處添駐兵士將啓戰端執筆人閱之曰俄之爲此舉者其端已於屯兵阿冨汗見之矣前月本報曾紀俄國屯兵於阿富汗攷阿富汗之境東連印度西接波斯與克什米爾同在英俄交界之間的數十年中與英爲仇而其地爲俄所蠶食者已過半當道光二十年間俄嘗攻至阿母河約布哈爾同取阿富汗以攻取印度爲英兵官沙阿力山及馬約里洽堵禦計不得行俄又嘗於希臘與波斯人立約欲收復阿富汗以攻取印度亦爲英兵官律勿蘭所拒乃遂乘勢攻併機窪布哈爾諸部落而止及光緒四年阿富汗與英兵搆難兩載禍結兵連英人雖有以勝割其地而與之和然糜餉勞師不可勝計亦由俄人冀收漁人之利有以挑釁而至此嗟乎俄之處心積慮欲得阿富汗以攻取印度也亦豈一朝一夕之故特未得其隙斯伏而一輕動耳邇者英有南阿之戰事而俄忽屯兵於此是豈漫然無爲哉夫俄之故智每乘他國多事之際以發其雄圖而肆其薦食昔乘英有事於美而削土耳其今乘英有事於搭而圖阿富汗情將勢均其計無有狡於此者矣而或者阿富汗爲印度藩籬以英保護印度之權力懍唇亡齒寒之戒擴而及於阿富汗俄未必敢逞不知印度則歲饑薦至其輸餉夫英也必不給英又兵力兩分其保護夫印度也已不支又奚暇出餘力以扼阿富汗而與方張之俄敵耶彼俄人沈幾觀變亦正以英與印度之有隙可乘籌之旣熟而後出此故俄而不欲爲戎首則已設一開釁則阿富汗地方僅存英里三百餘久成積弱之勢俄何難滅此而朝食阿富汗旣滅俄得扼其中權可以制西者亦可以制東制東則克什米爾危克什米爾危則印度舉危制西則波斯危波斯危則歐東之土耳其舉危是故善奕者或一閒著而全局皆生俄一屯兵於阿富汗而歐亞兩洲皆震動其勢同也雖然亞東之時局將何如曰海參威之經營已備矣西伯利亞之鐵路已建矣旅順之要隘已據矣聲勢不可謂不聨絡布置不可謂不周密其未至發難者特以亞西之局未定耳亞西之局大定俄必以乘勝之下挾其全力攺轅而東恐朝鮮當其衝亦卽亞西之阿富汗吉林承其敝又卽亞西之印度是故俄一屯兵阿富汗而天下之兵禍似轉亞東而之亞西而之歐東實則亞東初非無事也亦謂亞西與歐東之禍急而亞西之禍可　緩須臾而已矣孫子曰毋恃人之不來恃我有以待之斯二語可以藥石我中國夫吉林爲根本重地東三省之綢繆洵不可一日緩也况乎後藏之阿里與克什米爾東境毗連和闐葉爾羌與克什米爾北境接壤異日者克什米爾果爲俄併將擊東則東應擊西則西應使我吉林與後藏兩面受敵疲於奔命而時局殆不可問是故俄屯兵於阿富汗之用心僅謂其欲敝印度也猶淺謂其欲敝印度而兼欲敝我中國斯眞能發俄之陰謀者今之欲侵印度而啓釁端於土耳其蓋猶是先集之霰耳昔俄先皇彼得之遺命曰我子孫宜爲歐亞兩洲之主豈天將欲遂虎狠俄之志至他日而其言而倘踐者耶識微之士蓋早於阿富汗之兵機已動而杞憂曷有極已 
[嚴防拳匪]  
　　武昌訪事友來函云湖廣總督張香濤制軍近接總理衙門密電知義和拳匪擾及近畿勢甚猖獗并聞該匪遣布黨羽分詣長江一帶謀爲不軌深恐其勾結匪黨煽惑愚民因檄飭沿江各州縣一體嚴密查拿如能緝獲眞正匪首許卽奏明從優給奬若容留匪徒未能覺察亦卽將地方官叅處不貸似此懲勸兼施想匪徒無從匿迹矣 
[教匪成禽]  
　　北通州訪事友人云距城南十五里花莊左近馬姓母子二人與南三間坊村謝姓父子四人素奉白蓮教近日煽惑村人將田廬器物悉數變易銀錢相與上山學習藝術有違者謂能以毒咒治死務令鷄犬不留村人墮其計者十有三四每夜時聞喊殺聲達旦不維及出視之則不見一人村中董事某某等恐釀禍端據情密禀州尊孫刺史刺史密派幹役持文移知張家灣營汛派兵協轴前往及至匪衆麕聚之處果見三四二人盟會焚香　甚詭秘乃將脅從者全行解散惟拘獲爲首之男婦六名口一婦年約四十左右被髮左袵力大如牛兵役六七人莫與爲敵後用長戟拽倒始得束手成禽押送州署當晚刺史升堂提訊想當按律嚴懲也 
[募勇過境]  
　　鎭江訪事友來函云前者湖北提督張蘭陔軍門曾在漢陽如募武衛先鋒左軍新勇數營駐紥清淮以壯聲勢兹各勇已陸續招齊本月初六日先由安平官輪船載勇兩營行抵　洲卽換坐民船揚帆北上其餘各勇聞於日内亦可過境矣 
[懲革劣紳]  
　　廣州訪事友人云花縣副貢生羅朝燾恃勢横行魚肉良懦人皆望而側目莫敢誰何其族人阿實犯案纍纍屢次經官飭差拘獲皆由彼夤緣保釋近日阿實竄往廣西勾串土匪謀爲不軌經桂撫黄中丞查悉朝燾平日庇亞情由移文花縣請拘解訊辦縣主祝大令乃將各種劣跡禀詳督撫憲督憲李傅相已懸示奏革功名然後歸案辦理 
[諭禁帶刀]  
　　松江采訪友人云時局日非人心浮動郡城諸惡少往往短衣窄袖成羣結隊徜徉巿肆之中一見荏弱女郎卽任情嘲謔有斥之者則惡聲相向百喙雷鳴甚且結成三十六弟史凌侮懦良身懷利刃明目張膽日以尋仇報復爲能府尊張子虞太守聞之札飭婁縣屈吉士大令出示禁止其文曰欽加同知銜在任候補分府特授 
 
 

Page 2

 
 
婁縣正堂屈爲出示嚴禁事奉署理本府正堂張札開照得本府近日訪藏諸聞有一種雙刀長不盈尺刃尖柄短制如匕首分之則爲兩合之則爲一又與雌雄劍彷彿要似名爲插子鋒利輕便土棍流氓往往掖在腰間或袖管幾至無人不備與人爭毆卽拔而逞兇及至爲匪遂恃以拒捕以故近來鬥毆搶竊之案多致殺傷大半皆由於此此等土棍流氓本屬兇惡異常兹復恃有此具勢更如虎添翼推原其故皆因無知鐵器鋪私造樣式巧立名目藉以圖利該匪等以至便於携帶而值價又賤尤易購取於是此項兇器隨處皆有古人謂揚湯止沸不如釜底抽薪若不嚴行示禁則逞兇貽害流毒無窮除分飭各屬查禁外札縣立卽遵照迅速出示城鄉村鎭各鐵鋪將造成前項插子盡數銷毁嗣後永遠不准再行造賣倘尚有人赴該鋪購買者許卽指名禀究一面嚴拿土棍流氓務獲搜其身畔凡帶有此項插子者卽行從嚴加等懲辦等因下縣奉此除飭差查拿外合行出示嚴禁爲此示仰合邑諸色軍民及鐵鋪人等知悉自示之後所有造成前項插子盡行銷毁嗣後永遠不准再行造賣倘尚有人赴該鋪購買者卽行指名禀究如土棍流氓凡帶此項插子者一經察出或被指禀定行從嚴重辦决不寛貸其各凛遵毋違切切特示 
[漕務述聞]  
　　北通州訪事友人云江蘇浙江兩省漕糧到壩後經倉憲逐起提騐迭列前日報章四月二十四日又提騐江蘇第十二起漕糧浙江第五起漕糧二十五日提騐江蘇第十三起第十四起漕糧二十六日提騐江蘇第十五起漕糧浙江第六起漕糧二十七日提騐江蘇第十六起漕糧浙江第七起漕糧二十八日提騐浙江第八起漕糧二十九日提騐江蘇第十七起漕糧江蘇第二起白糧前半起五月初一日因雨停騐初二日提騐浙江第九起漕糧初三日提騐浙江第十起漕糧江蘇第二起白糧後半起騐訖卽飭由閘河運至京倉催趲甚緊無如各剝船户所欠米數過鉅每起五十號留通追繳者至有二三十號不等以致剝船不敷轉運兼之天氣亢旱運河水淺挽運維艱近日江浙海運津局招雇民船帮同裝運以昭愼重而備正供 
[鹺政叢譚]  
　　揚州訪事友人來函云儀徵十二圩地方爲兩淮各塲垣鹽薈萃之所該處濵臨長江運商一經訂買卽可就近裝載江船運赴各岸銷售至堆鹽係由塲商先期儲集隨時至儀棧掛號由棧秤收入倉然後分别先後挨號出售其法至爲完密兹運憲柯都轉查悉該處鹽堆出入之數間有叅差而北鹽尤甚遂不露聲色於本月初八日清晨輕車簡從命駕赴圩躬親盤騐似此事事核實勞瘁不辭亦宦途中不可多得者矣○淮北海分司所屬各塲產鹽專由湖販運銷五河正陽關等處每歲镀額銷三十萬引但淮北與淮南不同淮北之鹽多係曬晾而成設遇天氣暢晴所產尚不止此數向時當道者曾議將額銷引數外餘鹽運赴十二圩專銷皖岸合肥桐城等邑是謂北鹽自上年淮北風潮爲災海水漫溢上岸塲灶儲鹽悉爲陽侯捲去由是年來額銷遂稍形不足而北鹽因之亦不克源源載運致桐城等處時有脫擋之虞於是當事者多歸咎於總司之辦理不善比蘇撫鹿滋帥署理江督時查悉北鹽需銷甚亟而淮北情形又復如此因特遴委候補道程觀察龢祥前往淮北專司稽察鹽務觀察到差後駐節西壩暗訪明查博采輿論已洞悉其中原委刻已部署略有端倪觀察遂由西壩起程回省面陳一切憲舟於月之初七日抵揚登岸拜客後並拜會柯遜菴都轉暢談良久始别旋卽回舟揚帆而去 
[漢陽絲巿]  
　　漢口訪事友人來函云近年以來鄂省内地居民知蠶桑係自然之利且爲出洋大宗貿易於是聞風興起相率以種桑養蠶爲事邇來陽邏武昌等處均有新絲到漢質色殊佳每兩售錢二百一十文並聞黄州河溶沔陽各處出絲亦甚繁富惟刻下尚未見運至漢皋也 
[鎭江絲巿]  
　　鎭江訪事友來函云鎭郡絲汛素爲商務大宗邇來二蠶新絲已於五月初四日上巿潔白瑩潤較頭絲尤佳蓋因天時和煦且連日暢睛故馬頭娘皆腹飽經綸得以抽妍騁秘也惟絲棧中因銀根甚緊不敢多收以是巿盤難期起色現下細絲每百兩二十六元左右肥絲二十四元據該業中人云一俟中旬以後價值尚可略增也 
[鄂城火警]  
　　武昌訪事友來函云本月初六日魚更初躍時忽聞警鑼鏜鏜然遠近相應急詢之水會中人知火起於望山門外某雜貨店幸是處取水甚便各處洋龍及善堂水龍星馳電掣爭往救援一時萬道銀河從空倒瀉祝融氏和勢不得逞遂卽退避三舍是役也僅焚毁瓦屋五幢人口幸無損傷至起火之由傳聞不一或云因賭博忿爭撞翻火油燈致肇此禍未知確否 
[漢皋拐案]  
　　漢口訪事友來函云自月朔以來漢鎭居民時有失孩之事掌珠一顆幾如羽化之銀杯因是相率嚴防留心偵察某日獲到拐匪數人送之有可均斥而不理一時忿無可宣將該匪拳足交施當塲殞命頃已報請地方官蒞塲相騐南面者有鑒於此特出示曉諭以後如獲拐匪准其送懲不得妄行毆斃並將已獲之拐匪黄瑞卿就四官殿門首用站籠立斃以儆凶頑聞此次被拐各孩均以迷藥從事此後凡家有寍馨者尚須愼之又愼也 
[流氓釀命]  
　　姑蘇訪事友來函云蘇州三多橋一帶爲流氓彚萃之區每於夕陽西下時三五成羣沿途調戲婦女村言穢語入耳難堪上月下旬某日有數流氓行至梅家橋附近見有婦女踽踽獨行者恣情嘲謔篾工某甲見而不服上前喝阻諸流氓不問情由揮拳便毆甲亦非善類振臂一呼立聚同業數十人將諸流氓擊退諸流氓受此大辱復於翌日糾合同類五十餘人至梅家橋尋仇適甲迎面而來遂一擁上前併力毆擊直至一息奄奄始釋手嗣經人舁至吴縣署禀請騐傷延至本月初五日傷重而斃縣主田大令飭差將是案正兇俞阿培帮兇邱老虎及王某等三人一併拘案研訊之下飭釘鐐收禁聽候照例嚴懲 
[漢口官塲紀事]  
　　漢皋訪事友來函云漢鎭保甲局向賃民屋爲辦公之所規模未免不宏現已就長勝街購地一方鳩工庀材另建寛大之屋業已全工告竣氣象一新局員聶福田明府已鶯遷入内照常辦公矣○督銷鄂岸准鹽總局王觀察瓜期已满由兩江督憲札委李彥奇觀察光瑜來鄂接辦李觀察奉札後業已到差蒞局視事矣○補授漢陽協樊協戎國泰現已行抵漢江赴各轅禀到後卽擇吉初八日履新屬下各哨弁恭賀如儀 
[潯上官塲紀事]  
　　九江訪事友人云九江鎭宋佩珍鎭軍雖握虎符性喜儒術每於整軍經武之暇慨分鶴俸嘉惠士森就濂溪書院　業生童每年加設四課延皖江徐曉巖孝廉評定甲乙分别奬賞夏季課於本月初一日揭曉所取多知名之士輿論翕然○本月初三日九江道明華亭觀察課試　溪書院生題離婁之明四句童題矩不能成方詩題江城五月落梅花得城字○道憲明觀察委宋吟樵二尹赴都昌縣提案聞係舅父呈告外甥忤逆者○駐潯某國領事雷夏伯君期满回國遺缺經總領事委樂君於上月杪來潯堂卽拜會監督明華亭觀察觀察答之以禮蓋亦輯睦邦交之道也 
[甬上雜言]  
　　寗波采訪友人云本月某日之夜某姓航船由江東三眼橋開赴寳幢有甲乙丙丁四台州人附之而往舵工夏紀揚不　其爲盜也駛至中途甲掀篷語之曰長卿病痟首者已久乞君苦　使旅人一潤枯喉勝拜瓊漿之賜矣夏靳而不予甲怒拔刀斫船舷大聲曰似此區區者而不余畀是吝甚矣老子慣爲天下除吝人請試我刀毋貽後悔時船中諸客皆蝟縮不敢動甲遂號召羽黨將船攏岸攫物而逃次日夏奔至鄞縣署禀報縣主疑其揑飾揮之使出不復研求粤人戴某在新關供書記之職卽俗所謂寫字人者是家於城外江北岸所雇傭婦錢張氏一日忽疾呼被戴强姦戴亦以行竊臂釧耳環誣之扭送捕房呶呶聲訴其中曲折非外人所得而知也旣而捕頭移送至縣縣主准戴所訴 
 
 

Page 3

 
 
掌氏頰三百下交差管押其母見女含寃莫白倩人繕就節略遍貼通衢縣主知之遂將氏交人保釋 
[京江夏汛]  
　　鎭江訪事友來函云郡城人烟稠密貧苦小民較他處爲尤衆每至夏間城内外各善堂咸延醫施診刻下天氣漸熱疾病叢生萬家巷誠仁堂小巿普仁堂兩藥局由關道憲長久山觀察面諭各紳董擇於本月初十日開局施醫給藥不取分文○每歲端陽節郡人之好事者創有划龍船之戲每船二三十人鉦鼓喧闐管絃嘈雜兩傍置短槳二十餘激浪衝波疾於飛鳥蓋卽古人競渡之遺意也今届小馬頭新河口等處共有龍舟五艘伐鼓鳴金馳騁於水雲深處一時青衫名士紅粉嬌娃結伴往觀幾致萬人空巷道憲長久山觀察深恐人多易於滋事特會同地方官在洋街一帶妥爲彈壓○本月初二日午後有年約弱冠之某乙行至小街某米肆前忽口吐鮮血旋卽倒地而殂經人報知家屬其母妻號器而來悲痛欲絶爲之備棺盛殮厝諸荒阡語曰人生如朝露信然 
[監司赴寗]  
　　前晚十點鐘時蘇松太道兼江海關監督余晉珊觀察乘某輪船前往白門晉謁兩江總督劉峴帥面陳要公大約勾留數日卽須返滬也 
[鄰封相驗]  
　　獄犯瘐斃已紀昨報兹悉寳山縣尹輔卿大令奉到道憲札文於昨日午刻乘坐馬車蒞申至内監相騐典史趙少尉迎入升座傳訊禁卒提牢書官醫及同號犯人劉道如同供該犯張言團前因久患寒熱刻又發痧醫藥舞效延至昨晨斃命並無别情尹大令飭仵相騐果係病斃查知並無屍屬卽飭棺殮發封埋諸荒阡並飭各人具結訊畢往敬業書院拜會汪大令延入茗談良久然後詣道轅禀覆銷差遄回寳山任所 
[移文照登]  
　　江南提標柘林營叅將朱叅戎移文上海縣署内開奉撫憲札行查閱江蘇營伍飭調敝營赴松合操等因除督飭各汛弁帶領馬步戰守兵丁於五月初五日起程赴松伺候校閱外理合移明知照 
[嚴查冐名]  
　　縣差薛貴禀稱查得近來案下各差役有一人化作數名多收夥役並有舞業遊民混稱差夥在外招摇索詐亟應禀請整頓嗣後如有新入班房充當夥役者須要可靠之人作保並由皂快頭具結如蒙准充每名給發腰牌佩於腰間方可承辦公事身無腰牌者卽以流氓究辦以别皂白請示遵行汪大令閱禀之下已准如所請矣 
[上海縣署瑣案]  
　　陸方方控引翔港圖董周子泉之周湘帆誘賭騙洋勒吞田單等情縣主汪瑶庭大令准詞提訊陸供引翔港港人向爲小工本年二月十三夜由沈金林喚小的至伊家内晚膳其時周湘帆先已在坐將小的用酒灌醉誘令賭博致小的輸洋一百餘元將田單一帋抵與周處事後訪知周實串同牌九司務戴姓從中作弊小的向索原單竟被勒住因此情急控求究追沈金林供與周親戚是晚周約戴姓賭博小的不合與之同賭求恩寛宥楊金山供亦在同賭之列計輸去洋數元及提周湘帆詰訊周俯首堂下一味求恩大令詰以陸之方單現在何處供已由父親充入善堂大令以其藉賭騙單膽敢擅行充公著交差罰洋二百元撥充善舉並限十日將陸之方單繳案給領惟陸亦非善類飭笞一百五十板沈金林掌頰五十下楊金山掌頰二十下完案○前者駁船户張錫榮以張毛毛冐稱捕夥糾同蔡蘭生等七人詐去洋銀二元白米八包投縣禀控經邑尊汪大令訊供屬實判張毛毛釘鐐與蔡蘭生一并收押在案前日又據捕役禀稱有張毛毛之督張阿弟糾同趙華等將張錫榮之船主陸明生誘至途中意欲凶毆適爲小的所見上前拘拿僅獲趙華一人搜出利刀一柄一并解請訊究前晚汪大令提案研訊陸供小的撑駁船爲業船夥張錫榮被張毛毛糾黨拆梢控奉提究收押昨有毛毛之叔張阿弟疑此事係小的從中指使糾同羽黨丁順卿小毛毛趙華等來喚小的上岸欲將雙目挖去幸逢台捕撞見獲趙解案示爲究辦質之趙華供因在白玉樓啜茗與張毛毛相識目前張毛毛向張錫榮詐去洋銀白米實有其事大令復詰張毛毛供與趙華素不認識亦未拆梢大令喝令掌頰一百下跪大練於旁又問趙華身帶刺刀其意何居供此刀在浴堂拾得大令喝鞭背七十下亦著跪練又訊蔡蘭生供當時張毛毛向錫榮拆梢錫榮無洋央小的担保約下月措償小的不允致被牽涉大令亦喝跪練良久飭陸退去張蔡趙三犯分别收押自新所 
[上海巡局紀事]  
　　中國内地自來水工人張姜林前日忽將承裝自來水鐵管之船户陳和尚處船櫓一技取去典質錢文爲陳察知告知工頭李阿木扭控十六鋪巡防中局局員文斌臣二尹提訊之下飭將張笞責四十板○前日有一山東女孩年祗十餘齡在南巿街頭徘徊瞻望二十三七鋪巡防局中人見之恐入匪人之手爰領至局中禀請委員盛雨村二尹妥爲安插○蘇聚光在高昌廟畔開設小茶室前日有周友生顧阿福喬忠生等在彼賭博爲是處巡防局中人查見一燕拘住解至局中禀請局員馬午橋叅軍研訊判將蘇笞責四百板周等各責一百板勒令具結攺過交人保去○前日報紀南巿安裕錢莊甲乙兩歇夥在南芳閣吃烟與無賴等爭毆烟館主恐釀事端投報十六鋪巡防中局兹悉此事係南巿某錢莊歇夥並非安裕爰爲更正於此 
[法租界捕房瑣案]  
　　陶子山控姪媳潘氏不安於室逃出賣娼經讞員朱森庭明府提訊判發善堂擇配旣而媳母潘湯氏偕夫姪潘四桂向陶滋擾經陶禀知明府判將潘四桂笞責一百板從寛開釋　湯氏縱女胡爲尚不知過著掌頰一百一移送縣署請縣主汪瑶庭大令備文遞解回籍○永義昶信局夥張阿太李光洪串吞洋銀六百元經局主劉玉鑑送案明府訊供之下諭令押候嚴比昨日提案研訊之下二夥同供小的等所吞洋銀花銷殆盡實難繳案尚乞恩寛明府著各責三百板還押○前者陸生揚控趙四龍夫婦誘匿養媳牽涉鄰居王周氏迭經明府訊供著將王周氏交保迄今日久無人擔保昨日提案復訊王周氏供小婦人雖與趙姓爲鄰伊等如何誘匿養媳小婦人實未知情株累至今寃無可訴明府謂爾雖無同謀情事今旣到此非得保人萬難從輕開釋仍著探帶出覓保○六十六號華捕李一生控弟子義不務正業時來索擾經明府訊供押候責懲昨日提案著責手心一百下還押候招商局福州輪船開行時押送回籍○紫來街朱德興木器店主朱某控顧載紅租賃全間紅木器具約值價洋一百四十餘元嗣顧虧欠房租被房東釘門拍賣抵欠求提追繳經明府訊供飭覓人銀並保限十日内理楚昨日提案復訊顧求飭探帶出覓保明府准之○太古馬頭小工高長和不聽工頭約束動輙行兇控經明附訊供判責三百板昨日提案著照斷行刑從寛開釋○竊犯徐阿狗陳阿二張小順均經明府訊供判各枷號一個月昨日期满著照原斷分别責放○積竊周小山顧冬廷均經明府訊供著各責三百板開釋 
[招認浮屍]  
　　黄渡同仁堂來信云五月初九日九圖地保來堂報稱吴淞江浮來男屍一具在黄渡鎭之西四五里雙廟渡地方當卽派 
人往視見屍身並無衣服髮裏紅辮線年約十餘歲兩眼右閉左開徧身浮脹臭腐不堪想因狎水斃命現由堂中備棺收殮發壇標記如有家屬可到本堂認領彼家有赤子久出未歸者尚其留意焉 
[申報館協振所經收山東河南江西皖北浙紹崇明振捐五月初一日至五月初十日上第十三次清單]  
　　五月初一日嘉庫房洋一百元無名氏洋十元王均記銅洋一元○初二日廣益堂交來浙西逸士洋一百元漢口裕源衣莊由全昌仁交來于公館洋六元海易客子洋四元　慶支應局何琴孫洋一元○初三日無名氏洋六元黄姓銅洋一元○初六日不書名洋五角尤彭泰彭熙洋廿元鎭江全昌仁來周先魁洋一元○初七日無名氏洋一元○初九　無名氏銅洋一元無名氏銅小洋廿四角二樂小隱爲先父週年之期經懺資移助洋三元○初十日隱名氏求病速愈洋五十元以上總共收洋三进零二元五角銅洋二元四角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[北通試事餘聞]  
　　北通州訪事友人云順天府丞王少京兆舉行府試前已疉誌報章四月二十六日爲二十三州縣童生合覆之期題爲俯不怍於人至三樂也各作一起講二十八日發貼長案二十九日起節回署聞順天提督學政張大宗師已於二十九日由宣化府起程定於本月初四日按臨通屬 
[馬路工程局瑣案]  
　　本年三月間法界新北門外興聖街慶泰綢縀莊執事人遣僕趙阿大挑送洋布等物至南巿洞庭山碼頭西山航船上豈知悮送於東山船越數日向東山船主萬阿四詢問不肯承認遂將其夥宋關壽扭控南巿捕房轉解馬路工程局總辦程雨村大令研訊之下趙堅稱將貨交與宋手有划船婦徐巧珠目覩大令提巧珠質訊無異萬始供稱情願賠洋銀三十二元四角求請銷案邇者萬偵知當時冐收物件者實係逃阿三前日將情禀知工程局總辦程大令飭水巡丁將沈拘獲官押候澈底根究以期水落石出○成衣匠唐祥慶住居滬北义袋角左近前被唐大斌竊去烟槍三枝洋銀四元至前日在南巿新馬路中忽與相遇因卽扭控捕房轉解工程局總辦程大令研訊之下以兩造供詞各執爰命管押捕房候再覆訊 
[英美租界晚堂瑣案]  
　　日前五百四十五號華捕解送形跡可疑之婦人金王氏到廨當晚讞員翁笠漁直剌升堂研詰金王氏供小婦人籍隸蘇州某縣年三十歲丈夫已故家中尚有翁姑翁名春和在蘇開棉花店小婦人於前月二十八日到申暫寓城内素識之王姓家初八日由王姓薦至新橋張姓家傭作偶出購物頓忘歸路正徘徊瞻顧間突遇一人殷勤問訊欲挈小婦人同行適被巡捕所見其人卽飛步逃逸遂將小婦人解案並無别情叩求明察直剌著交官媒看管候備文遞回原籍交其翁領回管束○巫登甫控張劉氏王海和宋阿大等誘賣妻子嚴氏直刺准詞飭差拘提旋經差役查悉張劉氏等匿跡松江禀請備文關提始得將張劉氏王海和拘解到廨前晚直刺升堂提同在押之張胡氏研訊巫因事未及到案王供小的係松江人向推小車度日巫妻嚴氏前被張胡氏領出交與小的帶至松江由顧秋堂說合賣與蔣姓爲妾得身價洋銀一百元小的祇分得二元餘由皆宋阿大等分用求鑒質之張胡氏供稱巫嚴氏欲出外傭工故由小婦人携以同行途遇宋阿大聲稱松郡某姓家欲雇一女傭伊可代爲推薦小婦人信之卽將嚴氏交伊帶去後被何人價賣小婦人並不知情尚求明察張劉氏刁狡異常堅不供認直剌以原告未到碍難核斷著將一干人還押候備文交差帶同王海和指提顧秋堂及蔣姓與嚴氏到案再行訊奪 
[英美租界公堂瑣案]  
　　包探秦少卿解送車夫丁裕財到案禀稱此人乘間竊取鄭銘所携拷綢衫褲一副報捕後經小的拘獲是以送案請究鄭投案申訴前情質之丁認竊不諱惟求恩典讞員翁笠漁直刺商之梅繙譯判令笞責五十板贓給還失主○包探陸阿九解送李阿金到案禀稱此人不知在何處竊得肚兠六件銀臂釧一枚洋尺一柄携至某押鋪求質經小的瞥見拘案請究李供認行竊惟乞開恩直刺判令管押五日贓旣無失主認領發交捕房變價充公○某客棧主吴安記控金清樹行竊布衣一件報捕拘獲解請訊懲金供小的係蘇州府屬某邑人無可謀生出此下策直刺判令遞解回籍○一百四十九號華捕解送婦人劉大保楊根保楊羅氏到案禀稱伊等在途口角爭毆小的喝阻不依爲此拘請訊究直刺略加研詰判令各罰洋銀一元○王小寳控徐桂生來購京貨强欲欠帳滋擾不休鳴捕拘案請究徐不認强賒直刺判罰小洋銀五角 
[美租界捕房紀事]  
　　昨晨江北賊犯張阿蓮混入外虹口西華德路甬人吴樹恒塚竊取衣服若干件携之而出適爲包探沈阿岳所見拘入捕房捕頭令押候解送公堂禀請讞員翁笠漁直刺訊辦○昨晨小竊張阿大闖至吴淞路某姓所開小烟館竊取烟槍一枝携至某押鋪質錢花用旋由包探邵潤初查獲起出原贓解入捕房捕頭令押候解送公堂禀請懲辦○昨日粤東著名積竊胡阿法潛入武昌路三元宮後面本邑人沈小弟家竊取布衣若干件携之而逸途遇包探沈阿岳盤詰之下言語支吾遂拘入捕房捕頭令押候解送公堂禀請訊究○昨日偷兒周松濤混入百老匯路第一千零九十二號門牌某甲所開之小烟館内竊取烟槍等物爲包探張阿五查獲拘入捕房捕頭令押候解送公堂禀請究辦○昨晨包探沈翠濤巡至北蘇州路見浦東人某甲在路旁東張西望形跡可疑因卽拘入捕房捕頭令押候查明曾否犯竊然後解送公堂禀請核辦○甬人有名阿聖者向操公輸子業昨日午後至外虹口三菱公司碼頭不知因何與輪船上水手人等起釁致被兇毆直至遍體鱗傷始得釋手後經其家屬聞信馳至見阿聖已一息奄奄急倩人舁至捕房據情聲訴捕頭見阿聖受傷甚重令送同仁醫院醫治一面立派包探查拿兇手以便解送公堂請爲訊辦 
[白門官報]  
　　四月二十七日委署江甯縣孫友蕚禀知任事東海營都司陳吉順到姜泰釐捐知縣鄧矩見辭○二十八日大通督銷提調知州黎子祥遊擊范維章交缷帶奇兵左旗向鹽大使彭熙臣奉示甄别皖左營守備翁兆林叩謝飭知赴任調署淮右營叅將曾毓衢到鈞和輪船馬廷樹由滬來 
[豫章官報]  
　　候補縣會傳泗奔喪回川袁州府曹志清回籍恭養安廷桂委辦景懲鎭釐卡同知郭調元解漕浙京回義寗州黄壽英缷事清理交代回候補縣許應宏起服來江潘紹諠萍鄉催地丁册回左營守備陳鴻章禀知　西賑捐局奬給藍翎從九劉思泰廣豐催道欵回禀謝咨補上饒八房司行知錢汝燮廬陵催地丁回馮際泰缷辦白口塘卡回禀知攺省指發廣東濮維缷辦樟樹分局回姚春融委辦湘東卡檀魁禀謝准補萬安典史行知新選寗都下河司虞恩枯禀到新選南安營叅將奎旺禀到候補縣張曾詔往舉新公幹郭調元禀謝甄别並謝輪委釐差一次陳履貞解長江水營餉往湖口縣丞陳國興上饒催地丁回晏端嚴高安催稅契回署貴谿鷹潭司余家斌缷事回馮晉昌委隨轅文巡捕新選石城訓導姚紹機考驗領憑准補安仁典史何彥璋新喻水北司朱蘭成均飭赴新任雲都興仁司李燧無力赴任繳委以鄺鴻彬署理廣信營額外劉變春升拔遺缺前經查有該營馬兵周錫鑾拔捕今據甚報該營馬兵周錫鑾因年老已革出營該領外弁缺以巡閱案内存記該營馬兵張應標拔補統領内河小師繆德棻撫建廣饒各路查哨回 
[蘇州官報]  
　　五月初一日知府李盛鍾由甯見制憲回通判　鎬禀辭赴瓜州公幹丹陽縣劉新陽縣胡均禀到知縣王濟禀知到撫署文案差知縣林士菁禀辭回五庫厘局縣丞田東萊禀辭回宜興保甲差次指分江蘇試用縣丞徐鑫浙江人由浙撫憲騐看來省禀到委署婁縣小徵司巡檢丁憲顏禀辭卽赴任管帶飛划水師營叅將徐錦堂禀辭查哨藩轅　示五月分　補佐職月課時值端陽自應提前兹於初二初三兩日考試○初二日荆溪縣汪禀知到知縣楊魯曾禀知奉委赴滬領運軍裝卽辭府經歴李嶽　禀辭赴甯委署吴縣主簿馬永釗禀知初一日接印任事三品銜道員用浙江候補知府潘祖頤辭行回杭州管帶大湖水師左營補用總兵陳正珀又右營記名提督鄧漢南又後營遊擊黄一桂又副中營都司劉祥吉均到卽辭行委署鎭洋縣陳官慶禀辭卽赴任○初三日本任福建延平府劉傳福吴縣人由閩來知府陳卿雲由甯來　陽縣胡丹陽縣劉均禀辭正任江陰縣劉有光由甯回府經歴李楚楨禀知交缷代理吴理主簿任事委署陽湖縣典史楊永培禀辭赴任 
[皖省官報]  
　　四月二十四五日天長縣黄兆岷英山縣陸十奎均到請補濳山縣趙廷瀚辭赴皖北查案泗州直隸州丁文炳禀辭府經喬仁鑑辭解老湘營普南河餉巡檢謝國書到由江蘇探磺價回胡振宗辭赴皖北辦賑捐事○二十六日委署安慶府同知吴道灼知缷事指分安徽試用直隸州陳梓敬到浙江人　　喬甲子科副舉人委辦蕪湖保甲直隸州陳先覲到並奉撫憲加札請補黟縣典史周　丙謝奉行知候補知縣徐士傑到中懷甯等縣丈洲回 
[維揚官報]  
　　四月二十八日姜鹺尹祖勳銷草　閘馬鹺尹長源禀辭回北鹽查艙唐鹺九祁辭回西鹽查艙邊鹺尹承榮辭赴楚鹽查艙署海州州章直刺邦直過揚履新○二十九日運憲公座掣籤沈鹺尉麟委儀棧保甲餘西塲唐鹺尹禀到卽辭○五月初一日姜鹺尹成達委儀棧復秤差陳鹺尉明讓委儀棧聽差 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十六年五月初四日京報全錄]  
　　宮門抄○諭旨一道錄前○燕督裕奏爲甄别道員堪以留省補用片○新撫饒奏爲呈進回部貢金摺○閩學政戴奏爲恭報科試八府二州完竣摺○楚督張奏爲庚子恩科鄉試請依限題派考官摺○閩督許奏爲羅源舉人包攬詞訟請旨斥革歸案辦理片○又奏爲遴員請補都司摺○雲南礦務局奏委解十九起二批京銅摺○楚督張奏爲察吏案内舛誤官銜自行檢舉片○五月初四日工部鴻臚寺廂黄旗值日無引見○瀾公謝署右翼總兵恩○王中堂謝充國史館副總裁恩○官祥因伊子稅差記名謝恩○特圖愼謝授太常寺卿恩○陳秉和假满請安○錫振續假十日○召見軍機慶王○○裕祿片再道府州縣無論候補試用人員應自到省之日起予限一年詳加察看出具切實考語奏明補用兹查候補道楊善慶到一省年期满例應甄别據該道禀請核辦前來奴才查楊善慶年富才明任事勤敏堪以留省補用俟有應補缺出照例請補除履歴咨部外理合附片具陳伏乞聖鑒謹奏奉硃批吏部知道欽此○○甘肅新疆巡撫臣饒應祺跪奏爲呈進回部貢金恭摺具陳仰祈聖鑒事竊照新疆色勒庫爾之南回部坎巨提向來按年進貢沙金循例奏明賞給縀匹在案兹據喀什噶爾道黄光達申稱據坎巨提頭目摩韓美德拿星呈到光緒二十五年分進責沙金一兩五錢遵將例賞大縀二匹發給該頭目祗領懇請具奏前來臣覆查無異除將沙金咨送内務府呈進外理合恭攫具陳伏乞皇太后皇上聖鑒謹奏奉硃批該衙門知道欽此○○福建學政臣戴鴻慈跪奏爲恭報微臣科試八府二州完竣情形仰祈聖鑒事竊臣於上年五月間曾將福寗府歲科併考及回考福州府通省歲試全竣情形具報在案嗣於九月初十日出省　辦科試首興化府次及永春泉州漳州龍巖汀州邵武建寗延平各府州迄本年在月初二日旋省接考福州至二十四日蕆事臣每逢試期終日在堂約束生童如父兄之課子苐有不遵者時加申儆故士知守法塲規尚爲肅清内外關防如前兢愼不敢稍涉大意此次應考人數比前不相上下至與考經古者倍多分類以觀大率以史學爲勝各屬文風軒輊亦與歲考略同惟福興泉汀四府文字似更有進閩俟等縣尤美不勝收通省童試並皆取進如額夫士習端斯蒸爲風俗學術正始可語事功必嚴言龎行雜之防乃收訓俗型方之效閩中士風尚樸夙少歧趨臣發落生童仍諄諄誡勉遵飭教官認眞宣講聖諭廣訓普及先儒性理諸書每棚恭頒勸善要言俾知恪奉兾中村資以寡過秀髦勉爲成材欣聞恩榜宏開膠庠忭舞尤朂以群遊高厚益思無負生成庶仰副我皇上壽考作人之至意以後錄送　才考取優貢事　容臣次第舉行除將應解卷册赶速造備送部外所有通省科試完竣情形理合繕摺具奏冉臣出省以來去秋附省西南地方情形亢旱章　等處尚稱中稔在汀度歲以次所過均雪澤沾渥咸卜有秋民情俱臻靜謐堪以上慰宸厪伏乞皇太后皇上聖鑒謹奏奉硃批知道了欽此○○頭品頂戴湖廣總督臣張之洞湖北巡撫臣于蔭霖跪奏爲湖北省本年庚子恩科鄉試請依限題派考官恭摺具奏仰祈聖鑒　竊准禮部咨光緒二十五年十二月二十九日内閣奉上諭明年朕三旬壽辰允宜特開慶榜嘉　士林著以明年庚子科爲恩科鄉試次年辛丑科爲恩科會試其正科會試著遞推於辛丑壬寅年舉行用示行慶作人有加無已至意欽此欽遵到部咨行遵照辦理等因當經行司查辦去後兹據署湖北布政使瞿廷韶查明詳請具奏前來臣等查湖北省光緒二十六年庚子恩科鄉試應請依限題派考官按期舉行以宏作育而廣登進其荆州駐防繙譯鄉試併請照案另塲辦理除咨明禮兵二部並飭將科塲應辦事宜次第赶辦外謹會同湖北學政臣王同愈恭摺具奏伏乞皇太后皇上聖鑒訓示謹奏奉硃批該部知道欽此○○許應騤片再福建羅源縣舉人姚祖虞平日包攬詞訟嚇許鄉愚其揑詞誣控之案已有數起實屬恃符妄爲據該縣馮全瑛禀由藩臬兩司詳請奏革訊辦等情前來查姚祖虞由廪生應本省壬午科鄉試中式第四十八名舉人相應請旨將舉人姚祖虞卽行斥革以便歸案訊辦除咨部查照外謹附片具陳伏乞聖鑒謹奏奉硃批著照所請該部知道欽此○○閩浙總督臣許應騤跪奏爲遴員請補陸路都司員缺恭摺仰祈聖鑒事竊照浙江寗波城守營都司蕭榮華病故所遺係陸路題補之缺接准部咨第五輪第二缺輪用儘先人員行令揀補等因伏查該都司駐劄甯波府城爲沿海通商口岸緝捕巡防尤關緊要非幹練之員不足以資治理臣於浙江省收標陸路儘先各都司詳加遴選如名次在前之陳得勝李文茂均未據呈請考騐收標吴景文赴楚措資久未回浙周崇貴丁憂未满張繼奎王得美博文才謝家桂均距籍在五百里内例　廻避何見龍都耀辰朱英葉桂林又保留閩浙黄光瑞均與斯缺人地未宜俱未便遷就請補惟查有儘先補用都司寗海營守備項清藩年四十六歲浙江青田縣人由武進士兵部差官期满營守備用又于捷報處出力保准侯補缺後以都司儘先卽補分發江南以守備儘先補用嗣經　歸原籍浙江候補光緒十八年正月内收入浙江提標中營二十年七月補授寍海營守備二十一年三月領劄任事奉部覆應於光緒二十年十一月十八日奉旨准補守備之日歸儘先都司班卽補在案該員樸實耐勞現署是缺都司篆務辦理裕如於該處地方情形極爲孰悉以之補授斯缺洵堪勝任核與例章相符合無仰懇天恩俯准以該員項清藩補授浙江寍波城守營都司于營伍地方均有裨益如蒙俞允俟部履到日卽行給咨送部引見除飭履歴另咨其所遺守備係陸路題補之缺俟部議覆准再行照章揀員請補外謹會同浙江巡撫臣　樹堂署浙江提督臣余宏亮合詞恭摺具陳伏乞皇太后皇上聖鑒勅部議覆施行謹奏奉硃批兵部議奏欽此○○三品頂戴督辦雲南礦務臣唐炯跪奏爲委解十九起二批京銅運員考語及起程日斯恭摺仰祈聖鑒事竊布政使李經羲詳稱十九起二批京餉現當起運自應遴員委解准署糧道全楙績轉據雲南府知府松堮申稱查有在任補用知州布政司經歴李金鰲才具明敏辦事精詳堪以委運由道覆查該員例案熟悉任事實心加考咨司該布政使查騐屬實詳請委解前來臣覆加查看尚與考語相符並據該運員禀報於光緒二十六年四月十一日自滇起程臣已檄飭赶緊赴瀘　銅雇船開運毋得耽延至委員鈐結隨解樣銅俟該運員到瀘兌收禀報至日另行專咨報部合併聲明所有委解十九起二批京銅運員考語及起程日期除咨部查照外謹會同兼署雲貴總督雲南巡撫臣丁振鐸恭摺具陳伏乞皇太后皇上聖鑒謹奏奉硃批户部知道欽此○○張之洞片再臣等於光緒二十五年五月二下日具遵旨察吏　劾各員原奏内有試用從九品文龍耀以苛虐商民絶無忌憚請旨革職兹查文龍燿係以縣丞分發到省補用並非試用從九品前次臣等具奏悮將該革員官銜舛錯一時疎忽委屬晷無可辭相應據實檢舉請旨更正所有臣等錯悮之咎並懇聖恩交部察議除咨部外謹合詞附片具陳伏乞聖鑒謹奏奉硃批吏部知道張之洞于蔭霖著交部察議欽此 
 
 

Page 16

 
 
[光緒二十六年五月初五日京報全錄]  
　　宮門抄○御史成奏遵保拿獲鄰境結夥持械搶劫盜犯出力之司坊紳董請旨奬勵摺○閩督許奏遴員調補陸路都司摺○鄂撫于奏爲甄别知縣照例補用片○熱河統都色奏爲口外燒鍋與内地不同援案懇恩請免飭禁摺○護吴撫陸奏爲遴員署理知府片○都統色奏校閱熱河駐防各營春操情形摺○五月初五日内務府國子監正黄旗值日無引見○甘肅道英林謝恩○貴州知府恩綸謝恩○福建補用知府謝啓華謝恩○王金鎔武玉潤預備召見○倉塲奏漕船五日回空○召見軍機武玉潤○○巡視北城江南道監察御史臣成昌等跪奏爲遵保拿獲鄰境結夥持械搶劫盜犯出力之司坊紳董請旨奬勵恭摺具陳仰祈聖鑒事竊准步軍統領衙門移稱據右翼署翼尉玉福等禀稱前經督飭員弁會同北城差委吏目孫起榮紳士顔曾等跟蹤拿獲結夥搶刼盜犯小富卽富祥等一案傳同被劫事主解經本衙門訊明咨送刑部審辦嗣經刑部擬結將小富卽富祥擬以斬决梟示業經奏結並聲明原拿此案文武員弁應由各衙門自行酌核請奬等因鈔錄原奏及獲盜官紳銜名知照前來臣等查該司坊紳董等均能不分畛域弋獲搶劫巨盜緝捕尚屬認眞未便没其微勞惟例章内開司坊拿獲斬梟盜犯三名以上准照章保奬不及三名先行存記至紳士拿獲斬梟盜犯每案無論拿獲多寡准照尋常勞績請奬各等語查此案犯事在宣武門内兵部窪半壁街安定門内五道營各地方均非五城管轄地面且在限内弋獲是以未經開叅除臣城差委吏　孫起榮獲犯不及三名照章存記外南城副指揮高儀廷前後獲犯已及七名應照章給奬謹將出力各員紳查照獲盜章程開列清單恭呈御覽並造具各履歴清册咨送吏部辦理合無仰懇天恩飭部核覆施行再此摺係北城主稿會同西南兩城辦理合併聲明伏乞皇太后皇上聖鑒謹奏奉旨欽此○○閩浙總督臣許應騤跪奏爲遴員調補陸路都司員缺恭摺仰祈聖鑒事竊照福建順昌營都司支得勝劾叅遺缺係陸路題調之缺先准部咨行令揀員調補經臣以裁缺漳州鎭標城守營都司林廷祚奏請抵補兹准兵部咨覆查林廷祚係裁缺人員應補題補之缺不入輪缺計算今抵補題調之缺與例不符應毋庸議應令揀員調補陞補以符定制等因臣隨在於閩省陸路現任各都司内詳加遴選查有陸路現在邵武協標右營都司曾登貴年五十九歲福建泉州府晉江縣人由行伍歴拔臺灣鎭標中營把總隨軍著績遞保免補守備以都司儘先補用捐加遊擊銜奏補閩浙督標中營都司因距籍在五百里内例應廻避調補是缺都司光緒元年五月到營任事旋經預保以遊擊掣補領咨引見奉硃筆圈出著准其預保註册照例候升欽此事畢旋閩飭　本任供職該員講求營伍技藝嫺熟於閩省上游風土情形最爲熟悉以之調補是缺都司洵堪勝任與例相符合無仰懇天恩俯念福建順昌營都司員缺緊要准以曾登貴調補於營伍地方均有裨益如蒙俞允該員曾登貴係現任都司調補都司銜缺相當毋庸再行送部所遺邵武右營都司容臣另行遴員請補除飭取履歴咨部外謹會同署福建陸路提督臣鍾紫雲合詞恭摺具陳伏乞皇太后皇上聖鑒敕部議覆施行謹奏奉硃批兵部議奏欽此○○于蔭霖片再准部咨道府州縣無論何項勞績保奏歸於候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查候補知縣謝紹佐於光緒二十一年十一月二十五到省之日起扣至二十二年十一月二十五日試看一年期满據署湖北布政使瞿廷韶署按察使孟繼壎取造該員履歴清册詳請甄别具奏前出臣隨考騐該員謝紹佐曉暢公事歴練頗深堪　繁缺留省補用除清册咨送吏部查核外理合會同湖廣督臣張之洞附片具陳伏乞聖鑒勅部查照施行謹奏奉硃批吏部知道欽此○○奴才色楞額跪奏爲口外燒鍋與内地情形不同援案懇恩請免飭禁恭摺仰祈聖鑒事竊查去歲秋間天氣亢旱二麥播種維艱繼順天府片奏請停順直各屬燒鍋等因奉旨依議欽此當經户部行知各屬轉飭欽遵在案嗣據承德府屬各廳州縣紛紛禀稱口外地方與内地情形不同一經停燒不特無益於民而且諸多窒碍經奴才札飭熱河道查明所有情形是否屬實詳覆核辦兹據熱河道福謙詳稱竊查熱河地方土廣民稀兵民食計攸關固應以粟穀爲至要而民不常食之麥粟雜豆苦荍油麥等項最易豐收此等雜糧全賴燒鍋銷售以資民用一經停燒雜糧無用銷路不暢民間無從周轉若移粟於災區仍無補救况統計各屬燒鍋不下二百餘家其間造酒之人名曰糟骽每家二三十名三四十名不等至　亦必有十餘名此皆無業遊民燒鍋旣不造酒若輩無處謀生勢必流而爲匪其爲害何可勝言且各府廳州縣採買熱河及古北口兵米向來全賴燒户之力自十七年教匪倡亂以後各屬元氣未復每年派辦兵米尚多掣肘若復飭令停燒該燒户等更有所藉口派辦尤爲不易實於兵米大有關碍等情詳請具奏前來奴才覆查該道所詳並叅諸輿論均屬相同檢查光緒十六年奏請免飭停燒原卷内曾經前任都統德福奏明援照光緒二年直屬停燒未及口外成案懇請免其停燒並聲明擬令各燒户量力捐輸一俟積有成數解歸災區助賑以資接濟當蒙恩准辦理在案兹據該道所詳核與前次情事相同合無仰懇天恩俯准承德府屬並各廳州縣免其停燒實於地方商表及派買兵米均有裨益如蒙的准擬卽仍照前次成案令各燒户量力捐輸惟近年口外巿面蕭條商力不逮從前自應比照前次捐數酌量减少一俟集有成數或解赴災區或儲爲公用再行奏明辦理是否有當奴才未敢擅便謹會同直隸督臣裕祿恭摺具奏伏乞皇太后皇上聖鑒訓示遵行謹奏奉硃批　卽酌量地方情形妥爲辦理該部知道欽此○○陸元鼎片再署松江府知府舒體元現已在任丁憂所遺松江府知府要缺政務殷繁必須另委幹練之員前往接署方足以資治理兹查候補知府張預清望通才長於吏治堪以委署據署蘇州布政使吴重憙會同署江蘇按察使朱之榛詳請具奏前來除批飭遵照外謹合詞附片具陳伏乞聖鑒謹奏奉硃批吏部知道欽此○○奴才色楞額跪奏爲校閱熱河駐防各營春操循例恭摺奏聞仰祈聖鑒事竊查熱河駐防馬步各營操演每於春秋兩季分校後奏報一次歴經遵辦在案兹届應行校閱之際除在豐甯灤平各縣防勦之馬隊一俟陸續調回再行補閱外奴才當將前鋒營曁駐防馬步各營逐一分日校閱看得馬步官兵合演曁續練之擡槍加入前營步隊演練陣式步伐均稱便捷進退亦屬合宜施放槍聲頗匪聨絡馬上三槍刀矛技藝尚覺嫻熟其前鋒等騎射及鳥槍擡槍中靶中牌有準者均在七成以上奴才於當塲擇其純熟者分别奬勵稍生者督飭操練除前鋒一營照章仍按春季校閱外其强勝　步各營嚴飭該管各官常川認眞訓練不得有名無實奴才仍按月親往校閱務期精益求精咸成勁旅以冀仰副聖朝整飭戎行綏靖邊疆之至意所有校閱熱河駐防各營操演緣由謹循例恭摺具陳伏乞皇太后皇上聖鑒謹奏奉硃批知道了欽此 
 
