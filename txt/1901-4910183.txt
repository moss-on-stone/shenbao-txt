# 1901 - 161 - 4910183

 

Page 1

 
 
[劉張兩制軍遵旨籌議變法第二摺]  
　　頭品頂戴兩江總督臣劉坤一頭品頂戴湖廣總督兼署湖北巡撫臣張之洞跪奏爲遵旨籌議變法謹擬整頓中法十二條恭摺續陳仰祈聖鑒事竊臣等籌擬興學育才四條業經會同奏陳在案竊惟治國如治疾然陰陽之能爲患者内有所不足也七情不節然後六氣感之此因内政不修而致外患之說也療創傷者必先調其服食安其藏府行其氣血去其腐敗然後施以藥物針石而有功此欲行新法必先除舊弊之說也蓋立國之道大要有三一曰治二曰富三曰强國旣治則貧弱者可以力求富强國不治則富强者亦必轉爲貧弱整頓中法者所以爲治之具也采用西法者所以爲富强之謀也謹將中法之必應整頓變通者酌擬十二條一曰崇節儉二曰破常格三曰停捐納四曰課官重祿五曰去書吏六曰去差役七曰恤刑獄八曰改選法九曰籌八旗生計十日裁屯衛十一曰裁綠營十二曰簡文法敬備朝廷采擇臚陳於左一崇節儉昔春秋傳記衛文公之興國也農工商學諸善政無一不舉而首先書之曰大布之衣大帛之冠是知國家當多難之際創痛之餘欲求振興未有不以節儉爲先務者後世若漢晉隋唐宋之令主皆以儉約著稱遂興其國伏讀我聖祖仁皇帝庭訓格言服繭綢之衣無兼味之饌省宫女之數内殿一氈用至四十年宫闈一年之費只抵前明一月儉德昭垂遂以戡亂致治今京畿彫殘秦晉飥饉賠欵浩大民生困窮以後更不知如何景象此時若欲挽回天意激勵人心非貶損寅畏力行節儉不可竊見自兩宫西幸以來備嘗艱難力戒糜費今年又奉明旨裁省例貢並戒蹕路虛糜仰見見心乾惕震恐此誠自强之基誠慮回京以後所司以相沿成例一切供奉仍照成規不能仰喻宸衷贊成盛德擬請明降諭旨力行節儉始自宫廷所有不急之務一切停罷無益之費一切裁减卽不能不興之工務從儉省核實内務府諸臣再有營私糜費者必重懲之並請諭飭内外大小臣工務從節儉力禁奢華所有宫室輿服力求樸素應酬讌會勿得浮靡上官歲時之供億一槪禁絶督撫巡閱學政按試以及一切馳驛過境之貴官要差所有舟車館舍廚傳供張嚴禁華侈不准需索騷擾寛於商民嚴於職官有違旨者上司立予糾叅此不惟愛惜物力之心乃所以昭不忘憂患之意且不尙玩好則工無淫巧而併力於製造不崇侈靡則商輕成本而增多其贏餘官以儉而廉民以儉而足農多本富則有用之貨物易銷工執正業則出口之利源日擴是不惟務本之常經抑亦馭外之要策也恭讀聖諭屢以臥薪嘗瞻爲言夫欲使天下四海見朝廷實有臥薪嘗瞻之志者必自三事始一曰儉二曰勤三曰破格三事之中惟儉最爲顯著而易行化臣民而阜財用其效亦最速必朝廷時時有不忘在莒之心則國勢有轉否爲泰之望矣一破常格從來國家開創之初疎節闊目上下情通旣能周悉民隠亦能鼓舞賢才故成功易中葉以後拘文牽義上下否隔民情多壅於上聞人才亦難於自見故致治難今外患日迫政權漸侵迴非光緒初年之舊時局己非常局則政事豈可仍拘常格太讀聖諭有云積習相仍因循粉飾以致成此大釁洵爲深中時弊之至論績習莫甚於驕惰惡勞因循莫甚於藉口舊章粉飾莫甚於實情不上聞若因仍舊習文貌相承則下欺而上不悟民怨而官不知敏捷者以粉飾爲能庸懦者以無事爲福以當羣强必不支矣昔漢高帝以褐衣拘輅拔婁敬光武以披襟岸帻見馬援唐太宗聞孔穎逹上下情隔之諫賜物二百叚又以尙書郎不解乘馬爲戒金太祖開國之初地坐而謀上馬而戰以故其兵滿萬無敵遂成大業今日謀國之急交鄰之難不惟五十年前所無且亦非歴代所有嘗讀周易屯初九之象曰以貴下賤大得民也蓋國家當屯險多難之時帝王羣臣皆必力求得民之道乃能動乎險中而得亨貞之吉竊謂此時朝廷一切舉動宜視爲草昧締造之時視爲與民同患之時將一切承平安樂之繁文縟節量爲簡省變通中外大小臣工尤以除官氣逹下情爲主應行破除常格之事甚多兹先約舉最要者三事一曰敷奏奏對之際天威咫尺往往戰栗矜持不能盡言至於上疏陳言每以不能稱旨爲慮導之使言猶多顧忌若以折檻批鱗爲戒則雖至於顚覆而無人爲朝廷言之矣擬請明諭中外凡臣工奏疏召對務以直言正諫指陳利害爲主不必稍存忌諱言事過於戇直者體式稍有未合者亦望朝廷曲予優容以收從善納規之益一曰儀文今日文武官員官氣最重實爲失人心害政事之根故大學士曾國藩故巡撫胡林翼常切切言之文官賤視其民罕與民接炫之以儀從威之以鞭扑故罕通民隠武將賤視其兵罕與兵親驅爲賤役視爲利藪故罕識兵情夫不得民心而能治不得兵心而能勝未之有也應請切戒文武各官務須屏除官氣不尙虛文必其誠意感孚然後兵民皆可用矣至於上天下澤堂高廉遠其分不可不肅而其情不可不通若尊崇嚴畏之意過多則誠懇忠愛之意漸少必朝廷有曲體羣臣之心有聖不自聖之意斯臣下得進忠言庶民皆同休戚矣至於諭旨中所舉朝章國故其間有無應行變通酌定之處非臣等所敢擅擬應請飭下廷臣詳議奏請聖裁一曰用人承平用人多計資格所以抑躁進時危用人必取英俊所以濟艱難今之仕途不必其皆下劣也同一才具而依流平進者多騎牆精力漸衰者憚改作資序己深者恥下問平日論吏才者患更事之不多今當變更政治之際則惟患更事之太多蓋其所謂更事者不過痼習空文於中外時局素未講求安有閱歴而迂談謬論成見塞胸不惟西法之長不能采取學步即中法之弊亦必不肯銳意掃除古人有言老者謀之壯者行之施之今日似爲有當或謂進用太驟易開鑽營徼幸之風莫如略仿宋人外吏轉官須有十人薦舉之例如其人有四五人保薦者卽破格用之如此則徇私援引之弊除矣如止一人保薦則必試之以事果有實效然後破格用之如此則虛聲誤采之獘免矣若馭下但責之以文貌用人仍困之以例章則所得者皆尋常之俗吏而己豈能濟非常之艱難乎此摺未畢容俟排日錄登 
[本館接奉電音]  
　　昨日午後四下鐘時西安行在飛電傳來上諭一道敬謹譯登○七月初七日行在内閣抄奉上諭升允奏特叅庸劣不職各員請旨懲處一摺署陜西漢陽府知府候補知府繆采性喜大言鮮有實際委辦要案敷衍支吾著以同知降補略陽縣知縣涂耀庚藉端科派物議沸騰署中部縣知縣理潤辦振不實被控有案均著卽行革職撤任縣知縣楊燾性情粗鄙辦事偏執著開缺另補宜君縣知縣梁乃賡庸闇無能難膺民社著以教職歸部銓選試用縣丞馬惟邁行同猾吏積壓電報試用縣丞吳宗放承辦收發浮冐尅扣武功縣教諭時自新藉振自肥堀名狼籍候選教諭陳升瀛辦理振務諸多弊端均著卽行革職以肅官方餘著照所議辦理該部 
 
 

Page 2

 
 
知道欽此 
[草約施行]  
　　加稅有期己登前報兹閱日本某日報云頃得中國京師來電悉議和草約刻己用印所訂各海關進口貨稅確實值百抽五一事準於西歴十月中浣施行惟米石及外來之榖類麫粉以及地產金銀尙須派員另議也 
[土法失和]  
　　華歴本月初九日英京倫敦來電云邇者法人與土耳其忽相齟齬緣有法商在土境賃地建築碼頭以便輪船轉運貨土王旣允其請旋又梅之兼之法人曾貸巨欵與土廷頃間屢索不一應以致駐土法使行將拂衣而回卽土使之駐巴黎斯者亦己收拾行裝準擬下旗回國矣 
[英欲聨日]  
　　英京倫敦來電云某日英國爵臣蘭士冬氏在議院中宣言曰聨軍之駐中國者現己减至一萬三千名其中英兵四千一百名公爵士邊沙氏所言甚合鄙意時至今日東方諸國以日本爲最强我英務須與之親密且日本政治多合於英聨絡亦甚易易也 
[身後之榮]  
　　日本友人來書云去歲拳匪之變日官之歾於王事者多至六十一員兹者日廷分别錫以崇銜以旌忠烈中有楢原陳政者死事尤慘日皇特贈正五位以褎之 
[鄭重蹕路]  
　　保定友人來信云傳聞皇太后皇上回鑾須由正定乘火車北上以故由正定至京師鐵路刻由督辦大臣派定孫觀察鍾祥爲工程總辦鄭觀察清濂爲工程監督己將所需御車從速敬謹預備矣 
[轉運軍火]  
　　天津友人來信云天津北洋軍械局總辦承敬雨觀察於上月某日奉合肥傅相札委赴山東德州辦理轉運南來軍火事宜 
[返美須知]  
　　中國奏派駐紥美國金山總理事官何爲出示曉諭事照得向例華工回華一年期滿如因有病不能如期回美者例得逕報本總理事由本總理事查明給據展限一年歴經辦理在案兹准美戸部文稱昨據駐檀香山美國稽右華人出入口事務委員布郎禀稱中國駐檀理事所出華工展限執照不滿檀埠稅務司之意請嚴定章程遇有華工回華一年期滿須有確實不能卽行回美之憑據方可享展限之利益等語當經本部訂立新章嗣後如有華工回華一年期滿因病不能回美欲展限一年者須由本人叙述緣由並將醫生診病字據就近持交駐中國美領事處騐明給據方准由駐美中國理事另給展限執照等因經於西歴一千九百零一年六月十八號通飭各國稅務司遵行在案准此合行曉諭爲此示仰金山等處華工人等一體知悉爾等須知美戸部現又立定新章凡從前取有工人紙回華之人如一年期滿因病不能回美欲展限一年者該工人務須就近先往駐中國美領事或駐港美領事處禀明緣由並將醫生診病字據呈騐候美領事騐明給據後再寄來本理事由本理事代呈美稅關存案方可另給展限執照惟診病字據無論中外醫生均可准情此係近日美國另立橷章爾等幸勿自悮切切毋違特示 
[覆奏删定則例及部中辦事情形摺]  
　　經筵講官工部尙書臣松溎等謹奏爲遵旨删定則例並臣部近日辦事情形恭摺仰祈聖鑒事竊光緒二十七年二月十九日内閣片交承准軍機大臣字寄二月初一日奉上諭御史陳璧奏内治之要宜袪除積弊以立紀綱一摺所陳洞中竅要有裨治理殊堪嘉許亟宜切實施行著京師行在六部衙門各堂官按照所陳辦法均責成各司員親自經理例案不准再行假手書吏當此兵燹後案件佚失之際著妥定章程遴派司員將現行各例删繁就簡棄案就例悉心籌度詳晰嚴定奏明辦理以杜積弊各該堂司官如再不振刷精神力除積習以期實事求是共濟時艱定即得加懲處不貸原摺著鈔給閱看將此各諭令知之欽此並鈔錄原奏遞寄前來仰見皇太后皇上振飭糺綱力除積弊之至意欽悚莫名臣等查京師自遭兵燹臣部案卷業被焚燬殆盡書吏匠役人等避難四出在京人數本屬無多又因衙署未經規復無所歸宿有改貿易餬口者自設立公所以來招集流亡僅得舊吏十餘人鈔繕一切事件皆由臣等督率司員親自經理並不假手吏胥迄今數月辦理尙屬無誤因時制宜正可認眞整頓恭奉煌煌聖訓剴切嚴明臣等雖愚敢不勉竭血誠以期仰副皇太后皇上孜孜求治之至意臣部則例自光緒十年修訂後未經續修十三年奉旨纂修會典臣部遵將近年奏定事宜纂入工部條例本擬俟會與告成即行續修則例期與會典符合上年夏間正在開辦而變亂猝起事遂中止現在奉命删定則例遵卽派員赶緊修輯謹擬咨取會典副本臣部條例一門俾資考證俟有成書再行繕呈御覽恭候欽定永爲成例嗣後無論京外辦事槪不得援照舊案爲請例案旣簡檢查較易堂司各官事必躬親書吏無從高下其手矣至臣部應辦事宜有應力爲撙節以重庫儲者有應擇要妥籌以存體制者自應另定章程俾有遵守現在和議己成聖駕回鑾在邇擬俟臣部諸臣隨扈到京時公同會商酌擬辦法再行請旨定奪所有臣部删修則例曁近日辦事情形謹先具摺覆陳伏乞皇太后皇上聖鑒再此摺係留京工部主稿合併陳明謹奏奉硃批仍著切實辦理欽此 
[文旌過鄂]  
　　武昌訪事人云欽命廣西正考官李太史傅元副考官伍太史銓萃由行在請訓南下本月某日道出卾垣江夏縣陳介庵大令預飭辦差丁役恭備行館并封雇大號官舫以便啓行兩太史小駐征驂旋即就道官塲之往晉謁者　未接見蓋愼重關防也 
[巢湖風災]  
　　蕪湖訪事人云巢湖水面寛約一百餘里長約二百餘里船舶往來如遇天晴頃刻可一帆飛渡本月中旬某日鷁首如林正在揚帆直駛倐爾陰雲四合風隨雨而至各船正欲收口驀地被吹傾覆多至二百餘艘所有水師中碇泊是處之快蟹長龍亦舵折檣摧同歸於盡旣而水勢陡張致巢縣兩岸街坊廛巿宛在中央縣主彭大令亟思極力隄防無奈淫雨牀牀無從下手目睹哀鴻遍野幾至以身殉之亦可慘矣 
[皖北豐收]  
　　蕪湖訪事人云皖北滁泗鳳穎各屬連年苦旱兼患蝗災以致榖價異常踊貴今歲皖北甘霖應候適合其宜以故各處田禾發榮滋長現己篝車望慰各州縣遂一律設櫃開征下忙矣 
[並未逐客]  
　　六月二十五日本報令嚴逐客一則係金陵訪事人所述本館以旣經中外官塲有案不妨照報例錄登豈知事竟有大不然者昨得羅計來函略謂伊係阿美利加洲委你蘇挨拉國人西歴一千八百八十五年在上海請意大利領事保護歴十六年並無訟事惟有一次因被他人牽涉對薄公庭中間在洋關辦公歴十餘年之久後至金陵貿易頗覺平安此次定必有人挾嫌誣報情形以致登諸報紙猶憶數月前曾販騾至金陵求售旋貸錢與某華人開設牛肉肆中有一牛被南門外華宫扣住解送縣署聲稱觸毁人家墳墓伊卽至縣索回并願將墳墓賠修縣主允將牛給還並未提及賠修之事當販騾時曾有華官向之爲難疑即因此而布謡言致令聲名有損云云若是則前報所登胥不足信以爲實矣合卽更正以志歉忱 
[蕪邑官塲紀事]  
　　蕪湖訪事友人云前署安徽鳳陽府知府許九香太守奉委赴蕪查辦菜子案後經中峯委辦鹽河釐卡事宜并兼營務處○缷任定遠縣曾旭初大令眷至蕪假長源泰客棧小住旋令嗣君送眷口至省垣○洋務保甲委員陸大令尙志有兼辦稅務之說惟尙 
 
 

Page 3

 
 
未見明文也 
[京中人語]  
　　京師訪事人云京師爐房爲各業樞紐去歲拳匪擾亂被刼一空現在和議將成各業皆重整旗鼓爐房亦擬擇吉開張城憲諭令議定章程將存欵如何付還以免將來涉訟○戸部銀庫向在署後今其地己歸入租界大司空遂擬將稿庫改爲銀庫然工程浩大大約年終方可告成也○六月中浣陰雨連綿至二十日後復連朝靈霂天氣凉爽仿彿深秋迨立秋後二日天忽豁然開霽而秋暑轉盛濕涯蒸騰恐兵戈之後尙不免於疫癘叢興也 
[葛嶺秋雲]  
　　杭州訪事在人云上月某日省城陡起大風將撫署旗竿摧折其一轅門木栅及門外照牆亦均毁壞現己由防軍局委員浙江候補縣錢大令寳鎔估工修葺矣○錢塘義渡局員某君現屇瓜代之期由藩臬二憲札委候補縣丞左二尹新斗接辦○省城求是書院由仁和紳士陸思儕太史懋勛總理春事己歴多年兹者太史托故力辭不知憲意委何人接辦也○浙江海運漕糧現己開運所有京津收兌事宜由藩糧二憲札委候補府喻庶三太守辦理定於本月初三日禀辭起程 
[南浦波紋]  
　　南昌訪事人云江西撫憲李勉林中丞因本年各屬被災甚重擬奏請將振捐展辦以濟飢民旋又慮各省皆來此勸捐若再益以本省之捐必致民力難乎爲繼以故籌躇無策尙未具摺上陳也○省垣七大書院肆業生不下千餘人日需米約十石上月二十四日豫章書院庖人某甲向某米店購米店中人靳之口角之餘突遭毆辱幸有人飛告豫章孝廉兩書院山長柬請監院到來店中人始懼願爲之延醫服禮此事雖係奸商抑勒然亦可知省城實有缺米之憂矣 
[鍾山雲氣]  
　　金陵訪事人云近日水患頻仍長江上游時有死鼠隨波逐流而下穢惡之氣觸鼻難堪居民汲而飲之易滋疫癘江南鹽巡道兼金陵關監督徐叔鴻觀察特頒六言韻示實貼江干招人撈取每大鼠一頭給錢四文小鼠半之日派人騐收給價是亦防疫之良法也○金陵爲東南各行省官紳商賈輻湊之區各國教士之來此播福音者亦幾不可以數計時當炎夏輙相約赴深山古廟避暑延凉今雖序屆新秋而省垣各教堂仍有十叩柴扉九不開之意必俟香飄巖桂妈次第襥被言旋蓋亦照向章也○金陵大憲飭屬集欵廣開馬路計花巿大街大功坊三山街各處己由營中人從事畚鍤乃工未及半忽又下令暫停或謂省垣水患猝遭上臺將經費撥作振項或謂總統兩江各軍正任福山鎭總兵楊鏡巖總戎恐軍士有妨操練擬再議訂章程究竟若何外人無從窺測也○乙未以後寳銀洋銀巿價俱有减無增近忽繼長增高計紋銀每兩可易錢一千三百六七十文日斯巴尼亞洋銀卽俗所謂本洋者每圓可易錢一千二百四五十文墨西哥洋銀卽俗所謂英洋者每圓可易錢九百七十文小銀錢每角可易錢九十二文實近數年來絶無僅見之事也○擺江船戸某甲專往來下關浦口蓋夙以雲水爲生涯者也本月某日泊舟下關老江口方與其妻午飯忽來素不相識之革乙邀令茗話甲允之囑乙先至某茶社等候乙必欲同往甲妻雌虎也見乙糾纒不己遽下逐客之令乙怒舉掌摑其頰甲見妻被辱向乙直撲意欲飽以老拳詎料乙卽拔刀相向剌中其胸甲妻正駭而呼救乙突躍登彼岸奮步飛奔甲負痛狂追不數武卽仆地斃命迨其妻追蹤而至見甲腹裂腸流急高呼有賊殺人船中舵工篙師及沿江一帶居民聞聲而至詢悉情狀爲之尋覓兇手則己蹤跡全無矣噫是豈與甲有宿仇以故下此毒手乎死者旣不能自白惟有作爲終古疑團而己矣 
[上海官塲紀事]  
　　簡任廣東雷瓊道吳漁川觀察於前日蒞滬昨日命駕入城拜會蘇松太兵備道袁海觀觀察茗談良久而别○昨日午後出使日本大臣叅贊陶杏南太守命駕詣道轅拜會袁海觀觀察觀察觀察延入花廳煮茗清談移時而别 
[星使行轅紀事]  
　　昨日日本正金銀行執事人某君假英辊某處特設盛筵柬請出使日本大臣那琴軒星使赴飲上午十一點鐘時星使由行轅乘轎式雙馬車前往至一點半鐘始返○駐滬日本總領事小田切君訂於本月十三日假座外大橋堍禮查西客寓恭請星使讌飲以聨槃敦之歡 
[邑宰課士]  
　　昨爲上海縣主汪瑶庭大令舉行蕊珠書院疑業生月課之期清晨命駕蒞也是園會同邱贊思廣文點名給卷命題至午後呵殿回署 
[總巡謁客]  
　　昨日午前本邑城廂内外保甲總巡朱森庭明府命駕至南巿馬路工程局拜會總辦翁子文太守面議要公良久始興辭而出 
[乘火攫銀]  
　　前者新閘永大繅絲廠被火時旗昌繅絲廠中人幫同援救中有陳阿根王永生二人桑人不備潛入帳房攫去洋銀八百零五元旋經買辦顧啓侯查知向之詰問堅不承認遂叱令潘阿桂將王毆擊王知無可遁飾始稱分得洋銀四百元隨起出原贓扭送捕房昨日捕頭令包探顧阿六陳金禁解送英美租界公廨到案讞員張柄樞司馬升堂詰訊王供當火熾時陳撬開鐵櫃竊得洋銀分與小的四百元其餘四百餘元不知陳藏匿何處小的曾被顧買辦喚人毆擊以致受傷叩求鑒察陳狡不直供司馬商之梅副領事諭令將王發回捕房陳押候查明再核顧罰洋銀五十元 
[匹婦之愚]  
　　前日英界三馬路某號門牌屋内居民金根星之妻俞氏與其姨口角忿不欲生呑服阿芙蓉膏以圖畢命迨毒發經家人覔藥灌救己無及矣噫殆眞所謂匹婦之愚哉 
[上海巡局紀事]  
　　前晚有歹人某甲者偕其友舒阿二至南巿萃豐弄新興閣烟館開燈乘機竊取烟槍而去舒久待不回館主婦施陳氏疑係二人串竊將舒私刑毒楚後經巡勇所聞一併拘送十六捕巡防中局局員黃衡堂二尹研訊之下諭令舒覓妥實人保出不予深求○前日南巿大馬頭通永草貨店被賊竊去洋銀衣物次日店主覺察即開具失單投十六鋪巡防中局報請緝查○前夜保甲總巡朱森庭明府巡經九鋪地方見路燈不甚光明立傳地甲到局笞責一百板以儆 
[南巿瑣譚]  
　　前晚本邑保甲總巡朱森庭明府率同差役勇丁命駕至南巿巡察一周旋復至二十三七鋪巡防局由局員邱友林二尹迎入茗談良久而出○昨日本邑南巿馬路工程局總辦翁子文太守飭十六鋪地甲將南巿各馬頭店鋪若干家居民若干戸詳細查明開摺呈覽聽候親往查勘以便收取月捐○前日有一離婢年甫十餘齡至南巿王家馬頭周姓門外徘徊瞻顧悵無所之周見之喚令十六鋪地甲向之詰問言住虹口篷路二號屋内因被家主笞責潛逃出外遂送回其家交主人收管○昨日南巿救生局某號巡船在浦面撈獲無名男屍一具帶至老白渡查無屍屬指認遂照章給棺收殮舁厝荒阡 
[英美租界晚堂案]  
　　竹工曹德泰江北人其妻某氏與鄧小山之妻王氏同在華盛繅絲廠倣工見同廠女郎唐小生楚楚可人遂設計誘騙至家串同其夫揑冩婚據意圖强佔　經女母唐杜氏查知扭曹德泰鄧小山至公廨前某茶肆中評論讞員張柄樞司馬聞之遣值日差一并拘至案前向之研訊唐杜氏及唐小生同訴前情曹呈出僞婚據堅稱光緒十七年聘定小生爲室兹忽設計賴婚鄧小山供稱小的之妻王氏在華盛廠工作聞此事係曹夫婦串同謊騙現王氏亦被伊等藏匿叩求鑒察訊至此茶肆主童世元扭章阿彩張世昌到案訴稱伊等與唐杜氏等至小的處啜茗並不給貲小的向之索取反將茶碗砸破叩乞究追司馬諭令將曹德泰管押候補提鄧王氏及曹妻到案訊奪章阿彩張世昌各罰洋銀一元責二百板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　傳于慶徐順卿等聊名呈控茶館公所經理人傅仁炎傅餘元盜賣公所地基前晚縣主汪瑶庭大令升堂研訊原告之到案備質者以數十計大令先傳傅徐詰問同稱小的等係溧水縣人在治下開老虎灶同帮中曾捐資買得山家園地四畝二分設立公所由傅榮泉收取月捐及寄柩費充公所開銷同業中有貧苦無力安葬者准埋諸公所義塚内今仁炎餘元將義塚地盜賣與某洋商聞己收洋銀若干欲將棺木掘起爲此控求訊究仁炎供小的因工部局欲收四季捐兼之公所中别無捐欵難以支持其地現值洋銀一萬餘元故擬售去另在鄉僻處購地建公所遷葬棺木今己收洋銀五百元衆皆允洽所購之地亦己付銀立據呈求察閱餘元供詞大略相同大令喝令各責五百板著仁炎退還所收洋銀不准盗賣呈案之契令原差協同徐順卿持往退還並至公所清查另舉董事經理○許鶴蘭訴請騐傷大令研訊之下許稱小的係松江華亭縣人本月初五日載運稻草到申　船薛家浜前日灘船埠王阿和來索陋規洋銀五元小的無力應付遂喚集流氓將船裝運垃圾船内洋銀均被取去並將小的毆傷求究大令飭卽退去候出硃單提王到案訊究○木工顧順德應阿標控作頭趙發茂圖賴工資前晚大令升堂研訊顧順德訴稱趙發茂向某洋人包造房屋二百三十幢隨令小的轉包一百四十幢應轉包九十幢小的工程旣單旋由應將樓梯地板令小的代做每幢議定銀十三兩共合一千六百餘兩應由趙付給無如屢索不付求卽究追應阿標供小的轉包趙處房屋九十幢甫至工程一半因趙不肯付價以致停工後趙允許給工價三成半計銀七千八百兩除代還木料欵項外尙欠銀四千兩求追趙供顧處之銀早己照數付清伊代應做樓梯地板與小的無干至應處小的曾允給工價三成半嗣卽用以代還木行帳今將木行收據呈閱大令察核之下判令趙再付應銀一千六百兩顧旣己算清不復追究兩造均不肯遵斷大令著各邀木作董事在署前協差核算開明確實清單禀覆核奪 
[英美租界公堂瑣案]  
　　甬人曾文林素行無賴前曾冐充包探獲案受懲兹又在四川路僞開怡豐洋行向協記木行及朱錫康朱小春各米店騙取各貨約值洋銀二百餘元事爲包探張才寳查知拘解請究讞員張柄樞司馬諭令暫行收押限一禮拜内如數繳還違干重懲不貸○沈阿福潛至某洋人家竊取煤數斤報經三百八十四號巡街捕拘獲解案請究司馬判責三百板枷號一月○車夫張桂山拉車不愼以致坐客戚香由車中跌出受傷經三百零一號巡街捕舁送某醫院調治一面將張解送公堂司馬判責三百板押候戚傷痊然後開釋○積竊胡阿生竊取王阿二家報時鐘一座報經某包探拘解請究司馬判責三百板遞解寗波原籍○車夫徐道士不善拽車以致坐客王春林跌傷腿骨經一百零九巡街捕拘獲解送公堂司馬判責三百板押主王傷痊核奪○薙髮匠馮吉生向陸秋寳索欠口角將陸毆傷報經某包探拘解公堂禀請訊究司馬判責五百板 
[法租界捕房瑣案]  
　　浦東爛泥渡二十四圖地保張福南拔去良濟西人所購升科局充公田畝中界石控奉讞員杜枝園大令訊供判將界石照舊竪立迄今日久抗不遵斷昨日大令蒞捕房命提張覆訊張供田係小的祖傳並未出賣至西人所買之田應向升科局追究求恩明察大令飭仍還押候函致升科局杳明再核○周王氏控吳阿全誘逃養媳携去洋銀衣服等情大令訊供之下諭令吳出外找尋迄今日久仍未尋交昨日命提覆訊吳供小的實未誘逃倘有虛言自甘重辦大令命押候傳同原告覆訊核奪○張大令繩祖由滬附大通輪船往九江以便赴江西省垣公幹船未起椗卽被賊竊去公文及洋銀衣物報捕查獲賊黨王春生限交正犯方海林到案此己紀諸報端矣昨日大令命提覆訊王狡展不承大令著還押嚴比○流氓李阿毛譚阿毛持刃行兇藉端訛詐被包探拘獲解案大令判令枷號一月旋復將窩藏兇刀之正泰小烟館主高林枷號半月期滿責釋○偷兒趙和尙李阿狗金阿明劉奎郎均由包探解請大令訊明判令各責二百板然後斥釋 
[美租界捕房紀事]  
　　甬人俞守芳之甥女王翠娥嫁與本城人某甲爲妻日前因被翁姑凌虐乘間逃出傭於虹口北四川路仁智里第十三弄鄉費陳氏家昨日清晨至篷路菜巿中購物俞所雇車夫李阿友見之上前扭住翠娥大聲呼救某號巡街捕聞聲而至一併拘入捕房捕頭詢悉情由令包探孫阿新傳俞到來領去○前晚粤妓陳銀貞投捕房訴稱家住司各脫路第二十二號門牌今日突有一西兵闖入肆毆請爲查緝捕頭允之○江北某邑人卡望羣向在漢璧禮路虹橋附近乾元萬里春茶肆當茶博士昨日清晨竊取肆中木質報時鐘一架携至某押鋪求質適爲包探孫阿新所見拘入捕房捕頭令押候解送公堂禀請讞員張柄樞司馬訊辦 
[彌月儀移振]  
　　本埠集賢里和懋縐莊潘青齋行生爲令郎仲生兄喜賦弄璋曾將筵資洋銀六十元移振旋又交到親朋所貺洋銀一百元委充順直陜西振需克岐克嶷覩文褓之增輝同氣同聲解錦囊而種德在情殷燕賀进當亦欣然頷之己上海北巿絲業會館籌振公所施則敬謹誌 
[皖省官報]  
　　六月二十七日委辦鳳凰頸厘卡知縣馬文錦到知縣萬世章赴和州訊案回陳守先到赴行在解餉回巡檢鄭欽均知奉撫台委洋務局學習二十八二十九日署盱眙縣高振鍇辭並銷發審差銅陵縣熊鈺辭委辦倒湖厘卡請補建德縣李長郁銷假並謝行知指分安徽遇缺先補用縣丞閻騰鵠到江蘇人巡檢李華知奉撫台委洋務局學習七月初一日委署安慶府石鎭知任事署安慶府通判蔣乃賡知接任本任休寗縣葉在鋆通判劉厚基由江西措資回知縣左元齡辭赴滁州挨查驛站初二初三日鳳陽府通判周朝霖知由廣濟圩稽查災民戸口回候補同知范啓璞知銷總查大南門内外街道差並委洋務局學習候補知府黃家傑和奉委洋務悞提調知縣葉濬知奉委發審局帮審朱存理知奉委發審局副辦初四日缷任甯國縣事合肥縣請調懷甯縣鄭思賢到委辦鳳凰頸釐卡知縣馬文錦辭卽用知縣鄧士芬奉委發審局學習梁昌駿奉委發審局帮審行走陳守先通判陳宏　均奉委廣濟圩放賑 
[金陵官報]  
　　七月初一日督轅牌示金山營遊擊楊俊德病故遺缺本部堂查有轅下先鋒補用遊擊何士元又松江城守營守備宛恩榮病故遺缺查有期滿武進士丁魁榜均堪以請補南瑞兵船吳克威辭赴岳州請補溧水縣王延年叩謝飭知先行署理知縣龍曜樞奉委府發審差 
[江西官報]  
　　知縣王祖葬催義寗漕折回汪培委解解漕餉赴滬指分試　從九廣炘禀到候補道涂椿年督修清理街道知縣余官濬建昌會辦捐務呈繳銀兩回奉新指分江蘇試用從九劉嗣敬禀見騐看　憲面諭代理南昌縣陳瑞鼎不甚得力以東鄉縣戚揚調署遞遺東鄉縣篆以准補宜春縣現署貴谿縣張察調署遞遺貴谿縣篆以委署南昌縣黃錫光調署黃令未到貴谿以前酌委候補縣郭立朝先行代理何榮煇往新建鄉公幹楊錞焌往九江措資從九黃席珍酌委司道首領張遠觀鉛山催地丁回贛縣桂源司韓錫麒俸　來省禀到署贛州府經朱宗藩期滿更替以委用主簿劉樹奎署理又雲都興仁司鄺鴻彬請假回省就醫以請補斯缺之張什逵先行署理陳正　往樟樹公辦唐樹相由神岡山緝私卡解鹽來省張樹森往吉安　審余官濬往餘干查災周思成　謝　委厘卡一次洪壽彭缷辦沿溪渡卡回蓮花　唐繼周缷事清　交代同邱漢聲補委厘卡一交署安福興史譚第雲則滿更替以請補斯缺沈受之先行署理廣昌白水司楊福延期滿以請補藍康陞署理信豐楊溪司王燮候期滿李繼臨署理 
[上海虹口元濟善堂經收六月份送堂一文愿清單]  
　　郭謙修四五六月份洋六元鄭呇晨鄭張氏各一元鄭滬香鄭妙香徐阿南各五角無名氏銅洋一元二角謝氏三合號銅洋各八角又六月份施醫給藥捐同志社助百勝　二百瓶耀昌助紅靈丹六十瓶鄭良順無名氏各十元鄭氏五元黎　記黃杏林王永甫各二元黄瑞波繆毅若繆鐘倫劉氏各一元潘黃氏五角共收洋三十五元五角上海虹口元濟善堂董事嚴信厚施則敬唐榮俊等啓 
 
 

Page 10

 
 
[續錄朱彛叔仁翁經募順直陜西振捐第三批清單]  
東武山館善士助洋五元湖鹽公堂紫陽吳興氏兩善士各洋四元翁敎眞洋三元吳質甫金吉生名　二元無力子薛洋十五角張蓮莊十一角程正卿朱美英蛻學廬徐慶德薛星槎林雪珊陳祿生王謙仲程無名高無名葉無名力不從心人將徐萬氏鄭陳氏十四戸各洋一元朱榮鑫朱鍾鈺合洋一元史顯齋徐春台陳存恕堂三戸各洋十角無名氏九角陳福康汪芸軒史朗齋力不從心人徐博陵氏五戸各五角虛白齋四角朱梅記三角以上共收洋卅五元小洋九十七角[  上海六馬路仁濟善堂籌振公所施則敬等謹誌]  
 
 
 

Page 11

 
 
   
 
 

Page 12

 
 
   
 
