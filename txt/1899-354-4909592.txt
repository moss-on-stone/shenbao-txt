# 1899 - 354 - 4909592

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華　錄實洋二元五角○左文襄公奏疏碼洋四元○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國䇿二角○正續中東戰紀興國䇿合一部二元○時事新論六角○中國度支　一角五分○新學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百　餘篇歴代名臣奏議採之各家文集廿一史者以及文選文粹文苑文鑑無不畢備非異端夾雜可語乃士林中之圭璧每部計洋七角上洋三茅閣橋飛鴻閣發兌此佈 
[論法索船塢]  
　　昨日本報譯登日本大阪每日新聞云頃得東京電信悉法政府近又向中朝强索福州船塢其詞甚决不知中朝何以應之按所謂福州船塢者卽馬江船政局也執筆人閱之不禁爲之髮指眦裂曰有是哉法人何竟猖狂如是哉廣州灣爲南洋門户法人無端據之已出情理之外朝廷欲息事寗人不與發難拱手授之亦萬不得已之舉也法人大欲已償亦可以已矣而乃一波未平一波又起推其意竟欲將南洋緊要之地盡據爲已有俾我在南洋無一用武之地其居心之貪用意之險亦可謂登峯造極矣此信雖得之輾轉傳譯未能信爲確鑿然日本旣登之報章亦斷非子虚烏有之談法人果有此意想我政府必不能輕許惟此議一開又不知若何了局耳說者謂現在中國土地幾如砧上之肉人人得而染指恐福州船塢將來必爲法人所有矣曰事非可一概論也向來外人索地雖屬强取然必有所藉口故我懼輕開兵釁慨然允許若無端而索無端而與我國雖弱恐亦不能如此容易况事有重輕地有夷險廣州灣雖已與法人而以福州船塢較之則視廣州灣爲尤要攷船政一局創之者爲左文襄成之者爲沈文肅不知費去多少心思財力始克有成且我國僅此一局爲海軍之根基現欲重整海軍此局斷不可少法越之戰曾被法人所燬整理修葺非一朝一夕之事當光緒十二年署理船政大臣裴蔭森疏稱船政局地在馬尾山麓羣峯繞其背形若匡牀前瀕大江踞林浦下流羅星塔之上自芭蕉五虎入口兩山環抱層折轉灣至馬尾八十里實爲自然天險論者以馬江之戰遂疑船政局爲孤危可慮不知當時法船深入口内已犯兵家之忌不過行險徼幸地方官不早封口致墮其術若先扼之於口門以外何至受其所欺左文襄議設船政局疏略稱羅星塔一帶開漕濬渠水清土實爲粤浙江蘇所無觀此是南洋欲設船塢除馬尾外竟少合宜之處而謂可以輕許人哉且法人於馬江一役之後早已地勢瞭然近更知我將重整海軍故爲先發制人之計索取船塢絶我海軍根本其操算可謂萬全其亦知我朝之不能事事聽從乎十六日報中恭錄廷寄云各省督撫每遇中外交涉事件往往預存一和字於胸遂至臨時毫無准備此等錮習實爲辜恩負國之尤特嚴行申斥嗣後遇有萬不得已之事非戰不能結局者如業經宣戰萬無卽行議和之理各省督撫必須同心協力不分畛域飭將士殺敵致果和之一字不但不可出諸口並且不可存諸心以中國地大物博幅員數萬里人丁數萬萬倘能各矢忠君憂國之忱又何强敵之可懼正不必化干戈爲玉帛專恃折衝樽俎也等因仰見朝廷並無自餒之意皆因疆吏不能振作以致政府無所設施苟疆吏皆不懼戰卽外人徑商之政府政府有所挾持自當嚴詞峻拒吾知要挾之技當於是而窮法人雖狡亦能如廣州灣之如取如携耶 
[本館接奉電音]  
　　昨日午前京師飛電傳來上諭二道敬謹譯登○十一月二十二日奉上諭劉坤一著來京陛見兩江總督著鹿傳霖署理江蘇巡撫著陸元鼎暫行護理欽此同日奉上諭前因京師夏秋以來雨澤稀少入冬後尚未得雪疉經設壇祈禱派恭親王溥偉等虔赴大高殿等處拈香仰荷昊慈眷佑立沛祥霙郊原普被容感實深允宜敬謹報謝用答天庥著仍派恭親王溥偉前詣大高殿並時應宫恭代拈香覺生寺仍派貝子毓昭顯廟仍派貝勒載濓宣仁廟仍派貝子溥倫凝和廟仍派鎭國公載濓分詣拈香並仍派鄭親王凱泰詣黑龍潭肅親王代耆詣白龍潭拈香行禮報謝大高殿覺生寺卽行撤壇仍冀頻邀鴻貺渥澤優沾以慰農望欽此 
[法人婪索]  
　　日本大阪每日新聞云法人向中國政府要求欲由廣州灣築鐵路以逹北海之暗鋪港左近地方豈已得碯洲尚未滿其無厭之壑耶 
[加稅近談]  
　　廣州博聞報云前年李傳相游歴歐美二洲曾與各國商加貨稅目下中國庫儲支絀各國皆所深知以故傳相會同盛杏蓀京卿與各國使臣商議時各使臣咸唯唯允諾惟稱貴國不得因加稅之故礙及洋貨銷塲否則應以他項利益補之如豁免釐金及落地捐之類庶不獨推廣商務且能免沿途阻滯之虞 
[俄兵計數]  
　　日本臺澎日報云俄羅斯人鷹瞵鶚視志在亞東其兵士之駐紥西伯里亞者日增一日今試略舉其數計尼廓爾廓愛地方戰兵第一旅團戰兵三大隊砲兵旅團野砲兵二中隊山砲兵一中隊輜重兵一中隊簿錫茨德地方戰兵一大隊山砲兵一中隊洋奇加地方戰兵第二旅團戰兵一大隊守境兵一中隊山砲兵二中隊輜重兵一中隊琿春地方戰兵二大隊工程兵一中隊要塞砲兵三中隊守境兵二中隊 
[紀俄國路工]  
　　日本東京日日新聞云俄人於滿洲鐵道銳意興作其工程迅速異常哈爾濵者數年前荒落鄉村也近則經之營之漸漸變而繁盛目下民人多至五百餘户駐兵十三營日本人之寄居者共男婦二百餘名口輪船之在松花江來往者二十餘艘更以大剝船一百八十餘艘裝運鐵道所需材料堆積哈爾濵一帶以便散給各處鐵道局另　輪船數十艘晝夜運材料至烏蘇里計由哈爾濵至某某等處綿長七百餘俄里鐵道已築至大半此外尚有 
 
 

Page 2

 
 
鐵道八百俄里亦已開工將來歐亞二州鐵道不難連屬也 
[紀美國軍事]  
　　日本臺澎日報云美國因小吕宋飛獵邊島黨人作亂調兵轉餉所費不貲今已將次敉平矣合計先後調往兵士七萬一千名中有海軍六千人餘皆陸營健卒所派戰艦多至四十五艘云 
[臺地度支續紀]  
　　日本臺彭日報云臺灣總督豫核明歲出欵計經常部總督府費用五十五萬二千四百二十九圓法院費用三十萬七千四圓縣廳費用五十二萬九千六百一十三圓警察署費用一百三十九萬三千八百一十一圓警察官及司獄官費用十三萬二千一百九十圓監獄署費用四十五萬三千七百五十圓辦務署費用四十四萬四千五百五十五圓醫院費用二十二萬九千三百一十四圓公醫費用三萬七千六百六圓醫學校費用三萬五千二百八十九圓教育費用十十六萬九千八百九十圓九十九圓稅關費用二十三萬三千五百六十圓遞信費用一百一萬五千二百四十三圓測候所費用二萬四千七百六十二圓航路標識費用六萬一百九十七圓基隆新竹鐵道費用四十一萬四千五百三十八圓鹽務局費用四十七萬四千六百九十八圓樟腦局費用二百一十二萬七千六百一十一圓製藥所費用二百九十三萬一千一百二十六圓海口檢疫所費用二萬圓籌還事業公債三十五萬圓印紙類費用九十七圓籌還諸欵補塡八千圓罹災救助五萬圓豫備費用三十萬圓統共一千二百二十九萬五千三百十二圓臨時部特别事業費用四百四十萬圓事業費用二百二十七萬九千一百八十四圓巴黎博覽會出品費用二萬一千八十五圓豫防獸疫費用一萬圓衛生費用四萬圓勸業費用四萬圓補助各欵八十一萬圓統共七百六十萬二百六十九圓都計歲出一千九百八十九萬五千五百八十二圓 
[添兵守隘]  
　　廣州博聞報云順德新會兩縣交界之處有猪頭山焉四面臨江向有盜匪出没殺人越貨習以爲常雖山上建有砲臺而兵士無多殊難扼守頃者升署廣州協副將正任新會營叅將武津亭叅戎永泰親歴此山相度形勢擬添撥勇丁數十名及扒船兩號常川駐紥以衛行商 
[潞河火]  
　　北通州訪事友來函云本月初五夜四更時北關吕祖祠西于姓家柴中火起延燒鄰右龎姓家一時警鑼亂鳴水會中人急驅水龍馳至竭力灌救始得火滅烟消計焚去龎姓房屋五間次日之夜三更時城内鼓樓前通泰號有匪人將煤油浸線香用紙包裹爇火擲入幸更夫見而報知得以救熄事後由附近各鋪商議禀請州尊出示嚴禁俾免疎虞 
[粤垣火警]  
　　廣州訪事友來函云本月初八日之晚三鼓時省城第七鋪大巷之尾某姓家被匪徒挾仇縱火頃刻烈燄飛騰幸附近各水龍夫聞警而來竭力噴救得卽熄滅不致蔓延迨初九晚大南門外横街已閉之永豐米店不知因何忽兆焚如燬去店屋一間餘未殃及然已險矣 
[揚郡官塲紀事]  
　　揚州采訪友人云本月十五日兩淮鹽運司江蓉舫都轉探悉兩江總督劉峴帥巡閱長江因卽鼓棹至江干迎迓迨十八日午後峴帥閱畢返旆省垣都轉遂於晚間二鼓時回至新河灣由署中執事諸人恭迎回署○今夏淮北海州分司所屬臨興塲大使沈立齋鹺尹因病出缺禀經運憲江都轉遴員署理旋申詳督鹽憲劉峴帥請以朱鹺伊作霖挨補峴帥允之當卽備文咨部兹奉吏部覆准都轉接奉峴帥來札隨卽牌示轅門 
[遼河寒信]  
　　營口訪事友來函云山海關道憲明觀察之二公子名裕壽前曾文定瀋陽錫正郎之女公子擇吉十月二十九日成婚先期坤宅送親至營假毅軍糧臺爲公館二十八日迎送妝籢金翠綺羅輝煌奪目遠近觀者嘖嘖稱羡不置○日前有某營宫派哨弁帶勇至省領取餉銀路經遼陽州適有小河支搭木橋上墊秫稭車輛來往例須酬以青錢數百文營勇不肯給錢互相爭競旋竟連放手梲轟擊以致死傷多人民人拒之官兵亦有死傷者刻已由哨弁稟請地方官究辦矣○營口巿面現錢缺少專藉小銀圓周轉本月初五日釐局執事人某甲至裕盛西當鋪贖取衣物當夥挑剔小錢甲卽與以小銀圓一角當夥不肯找付以致互毆當内窓櫺不免因之敗壞同業聞信相率閉門罷巿後經局員出爲理處次日仍如常交易 
[羊城雜錄]  
　　廣州訪事友來函云廣東提督學政張大宗師巡試潮州海陽文童取進蔡姓四名陳姓四名李姓三名黄姓三名謝姓三名許姓二名翁姓二名林王余邱郭鍾馮程曾張姓各一名潮陽文童取進鄭姓七名蕭姓六名林姓五名馬姓四名周姓三名姚姓二名程姓二名歐姓三名吳許朱胡柯史翁郭莊趙高徐洪劉姓各二名粤人之卜榜花者覩此姓氏泥金卽可占財運之否泰矣○新會營叅將武津亭參戎永泰近奉大憲札委署理廣州恊總兵本擬卽行赴任因所屬江門附近木朗鄉有巨匪潛蹤遂於某日委弁勇多名到彼拘拿未及通知團練局局勇疑係假冐官長意圖行刼爰卽起而抗拒兩相轟擊致斃勇丁數名刻聞省憲已札調廣庚兵輪船載勇三百名前往辦理一面檄令叅戎回省定於十六日接印視事○粤東劣紳往往庇護匪徒代爲朦保以致匪勢愈見猖狂近聞三水縣刼匪杜西逹等由地方官拘獲訊取供詞解經大憲嚴訊交南海縣管押忽有紳耆杜姓等具稟赴府聲稱杜向在鄉間充當更練並無爲匪情事某日紳等遣往某鄉索取租籽適遇兵士緝捕刼匪致被誤拘乞恩察釋廣州府施太尊除批飭外立卽札縣飭傳該紳到案訊明如有濫保等情定須從嚴懲辦○本月初九日之晚初更時有某營勇丁葉某至祐生押店將舊腰帶一條典質洋銀店夥不允互起爭端練勇聞信前往彈壓葉某悻悻回營紏黨多人蜂擁至團練局將勇目某甲飽以老拳并開放洋槍威嚇鄰居以其兇横不法咸抱不平督率團丁將葉某拘獲搜得洋槍一枝當卽解入番遇縣縣主某大令飭暫行收押俟查明起釁實情再行核辦 
[上海官塲紀事]  
　　前日江蘇候補道前任上海縣知縣黄愛棠觀察命駕至縣署拜會藍雲峯大令大令迎入花廳茗談良久而别○日前松江府濮紫泉太守命駕來申迎接江蘇撫憲鹿大中丞昨已事畢卽於晚間乘舟遄返茸城 
[中丞回省]  
　　日前江蘇撫憲鹿大中丞由蘇蒞滬查閱吳淞砲臺事畢後於前晚五點鐘時命駕來申至昨晨卽遄返省垣瀕行時滬上文武各員均往新閘馬頭恭送 
[飭造水雷]  
　　江南機器製造局總辦林觀察接北洋大臣來電飭造水雷二百具以應要需因與提調王太守會商擬於年内先造一半餘俟明春竣工刻已備文申覆矣 
[雷艇待修]  
　　前日有魚雷艇四艘駛抵滬江係北洋大臣裕壽帥飭江南製造局興修者總辦林觀察准於年内先將兩艘鳩工修理則且餘俟明年 
[兇犯已招]  
　　前者漕河涇鎭人李阿妹糾同張全英戮斃張阿弟報經縣主藍雲峯大令詣騐之後迭次訊供前晚提案復訊據張全英供稱小的先與張孫氏有染旣而張孫氏又與李阿妹張阿弟往來去年九月初二晚小的糾同李阿妹將張毆擊當時本無致死之心不料李阿妹失手將張戮斃叩求恩宥李阿妹供是晚小的在家張來喚至某烟館商同毆擊張阿弟以洩其憤小的允之及同往適與張阿弟遇因卽扭住攢毆不料張携帶尖刀小的情急奪取在黑暗中亂戮致死自知罪有難逭惟家有老父及祖母尚求免死爲幸大令飭將兩人一併釘鐐收禁候 
 
 

Page 3

 
 
詳請上憲核辦 
[教堂瞻禮]  
　　昨日爲天主教耶穌聖誕之期先一日本邑南巿董家渡天主堂偏綴各種琉瑙燈盞燃點洋燭十色五光輝煌奪目堂中設祭臺二座上午十點鐘時代理主教姚大司牧身披金繡祭服登臺行彌撒禮教中男婦咸往堂中瞻禮新北門外聖若瑟堂亦陳設一新中西士女連袂而來車水馬龍絡繹不絶法界捕頭特派中西探捕及各包探到塲彈壓 
[西節停公]  
　　昨爲耶穌誕日西人例得停公以故江海北關及各銀行各洋行均閉門休息英美租界會審公廨則停訉兩天各處教堂類皆結彩懸燈輝煌奪目 
[上海格致書院戊戌秋季課案]  
超　等　楊毓煇　儲桂山　林志章　黄世祚　夏清詒　汪德淵　戴障東　沈寅烈　李士清　 
丁逢甲　錢寳鎔　包清柱　許玉庭　李經夔　顧　倬　劉富槐　○特等　顧鳴鳳　吳亮欽　丁文苹　孫蓉鏡　秦汝礪　干保如　 
王文撰　顧　戬　丁坤生　萬邦慶　龍景驤　郭鍾琦　馮華第　强敦儀　楊史彬　陸保璿　戴昌熙　施匯泉　周鳳鏘　萬祖蔭 
史鼎瑞　何長慶　壽椿榮　曹　浩　李鼎元　胡宗瑗　吳肇基　吳肇璜　唐祖繩　徐夢鷹　吳佐清　鄒登泰　汪郁年　王鵬飛 
王輔才　黄藝錫　○一等　許　樾　談振麒　石鏡吾　黄　琮　陳時臬　劉宗灝　陳時夏　周光華　金元藻　沈輔清　施有政 
沈彭年　吳鍾英　丁桂琪　王選青　陳勝第　曹煥文　曹鞠秋　龍　驤　朱樹人　　如樑　談瀛洲　江　謙　殷履科　馮鏡吳 
侯鴻鑑　莊　諤　顧健基　顧昻駒　張斯慶　朱其鋆　蔣承詡　華翔鳳　王履陞　鈕永建　晁一麟　任承霖　張斯　　劉祖培 
姚鈞仲　第一名奬銀十兩二名七兩三名五兩四名二兩六名一兩 
[上海格致書院已亥秋季課題]  
　　問近年中華民教不和之案層見疉出幾於罄竹難書小民逞其血氣之勇而　國家費口舌償金幣割土地受害無窮中西著述家亦嘗論及於此而究竟未得其要領然事機迫切不能不思患預防果用何法而能弭此釁端歟試詳陳之　支那通史書後限十二月底截止 
[報館被控續聞]  
　　蘇杭公報館主人被人控告昨已紀諸報章兹悉蘇杭公報館係李亮臣卽李作棟所開李前爲海上日報主筆時向英界麥家圈裕成小錢莊兌换小銀圓藉端訛詐洋銀六圓控經英美租界會審公堂讞員翁笠漁直剌訉明判罰之後復糾合謝姓創爲此報前日登有是何局面一則詞甚尶𡯓雖專指某相局張姓然張初不甚介意後李又遣人强索洋銀百圓謂得之則可更正張怒甚延卜易律師聲控致遭拘押按李自稱四川某縣舉人其設報館也專向倡院龜奴婪索今旣敗露衆龜奴擬環請重懲嘻旣已名列賢書何竟不知自愛若此衣冠敗類此其尤哉 
[護花恩重]  
　　錢清和與楊夏氏爭奪養媳阿囡卽高小寳控諸上海縣署日前縣主藍雲峯大令升坐提訊謂錢清和旣開妓院不應誘騙良家女子爲娼楊夏氏亦非善類姑將阿囡發普育堂留養候查明實在情再核昨日差役禀稱小的查得楊夏氏卽開野鷄妓院之楊巧雲家居福康里素來慣以買良爲娼爲事今串同杜汪氏僞稱撫阿囡爲童養媳實則因逼令作賣笑生涯藍大令謂小妮子不可再墮火坑擬請堂董擇良婚配 
[浦左火]  
　　昨晨五點鐘時忽聞各捕房警鐘連擊洎天明探悉火起於浦東某姓鄉民家救火會各西人初疑在外虹口百老匯路一帶及驅皮帶車往則火光尚遠一水盈盈遂中道而返 
[陳玉樹上張孝逹制府書]  
　　晉王右軍有言内外和協然後國家得安今者内外不和甚矣輦轂之下一郡王一宰輔分掌重兵權均勢敵有殷桓之搆隙無平勃之交歡則大臣不和滿漢之畛域未融各黨之愛惡各異則羣臣不和議者又謂自皇上不豫母后垂簾閒隙内生已逾一載則宫禁未和滬上各日報屢言皇太后密謀廢立此說一播聞者憤恨則四海不和然以國家之篤祜必無此事以皇上之盛德必無此患以皇太后之聖慈不獨必無此議亦必無此心選育宗親豈臨洮之世子經營鐵屋豈禁近之房陵擬議之談實爲謬妄草茅疎逖有可據理以决者也昔司馬師廢魏主假明元郭太后之命數其不孝數事我皇上純孝性成夔夔齊栗親政伊始首建名園以佐頤養經營數載大工未就御史吳德泰疏請停罷詔削其官侍郎長公麟與汪公鳴鑾於召對時詞氣抑揚詔責其離間罷職永廢尊養之至上追有虞去年八月之事由逆賊康有爲譚嗣同等矯詔於皇上無與也豈皇太后不能洞鑒而欲傚曹太后問昌邑故事乎此可據理以决其必無者一也前代被廢之君率多失德退處高辛者荒淫不善矣放居桐宫者縱欲敗禮矣出金馬門就乘輿副車者荒淫迷惑亂漢制度矣由華林園出居故太子宫者居喪無禮遊戲無節矣我皇上敬大法祖則郊廟明禋恤下愛民則恩膏渥沛求賢籲俊則詔書屢下宵旰憂勤則聖容日瘠臣民愛戴中外聞知豈皇太后獨有閒言而欲傚上官太后盛服坐武帳乎此可據理以决其必無者二也自古避皇位者皆君臨天下未久商太甲立數月而放漢少帝立四載而幽昌邑王立四十餘日而歸藩宏農王立六月而覯難吳之會稽王晉之海西公則六年也宋之營陵王陳之臨海王則二年也齊之濟南王則八月也唐之廬陵王則二月也此皆踐阼日淺其稍久長者則帝摯之八載齊王芳之十有五年耳我皇上蒞中國撫四海已二十有五載矣歴年愈久民情愈固天人眷佑不能動搖安能爲漢宫永巷之幽唐代均州之徙乎此可據理以决其必無者三也在昔元魏之世幼主甫立晉陽興兵兩雄繼起東西分裂拓拔七廟不祀忽諸昔唐中宗之幽别宫也李敬業起兵揚潤自稱匡復上將山東豪傑之憤惋不平者皆蒸麥爲糧仰鋤爲兵以待其軍而突厥默啜進宼嬀檀趙定欲取大河以北亦以輔立李氏兩兒爲名今若踵其所爲知草澤之雄爲朱榮李敬業者固有人而東西諸强國爲突厥默啜者更不少仗義執言彼直我曲分疆剖地何以禦之此孟子所謂自伐自毁者也且恐有倒行逆施之徒如元又劉騰者北宫傳食不免飢寒養虎反噬空自嗟歎前史所載可爲炯鑒皇太后卽不爲皇上計當爲宗社計不爲宗社計亦當自爲計安　爲此召亂啓侮之事耶此可據理以决其必無者四也然而讕語誣言必有自起意者大臣小豎或有搆讒好亂者耶竊願明公如湖南俞中丞奏請入覲竭誠盡忠苦語危言以弭釁隙否則宜略采鄙說與湖北于中丞合疏入告請皇太后誕告萬方以示無他兼飭總理衙門移咨上海領事使禁租界報館不得再及廢立兩字搖惑人心則薄海疑憤自歸氷釋必皇上安而後天下始安明公爲柱石重臣憂國奉公不遑暇逸故敢竭其惓惓臨啓無任憂危屏營之至 
　　　申報館恊振所經收山東河南江西皖北浙紹賑捐十一月十一日至十一月二十日止第三十一次清單 
十一月十一日全盛來硤石旅居子洋五元楓溪居士銅洋二元○十三日四明范芝翰爲子杏舫病愈洋二十元甬義生洋二十元北街張鴻泰爲合家平安洋五角銅洋一元二角無名氏銅洋十元○十四日張鴻泰洋一角沈樹庭洋一元紹興全盛來留餘氏洋五元一角褚南記洋三元四角○十七日南京張維祺求病速愈助浙紹元五百兩隠名氏洋十元○十八日余豫亮筵資移助洋十二元王和侯求病速愈票元一千零九十六兩溧陽鴻源局來慕賈齋寄傲軒洋五元○十九日雙村氏還愿洋一元○廿日無名氏銅洋七十元無名氏銅洋二元傳跟賢洋角銅洋一元以上總共收洋八十三元六角票元一千五百九十六兩銅洋八十六元二角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[壽母行仁]  
　　有客自湖州致書本館云郡城姚本泉銓部之繼母邱太夫人年屆六旬精神矍鑠月之某日爲設帨良辰壽域宏開簪纓滿坐湖俗皆以米粉作糕團爲祝嘏之禮紛紛餽送狼藉不堪太夫人心存惜物請易以米劵除親友餽送外并發願倍助交湖郡仁濟堂散給孤寡溥鴻慈於蔀屋綿鶴算於萱堂壽考百齡可操左劵倘此後各家皆能效此是亦造福之一端也 
[杭垣雜錄]  
　　杭州訪事友來函云本月二十日爲長至令節省垣官塲例有朝賀之典撫憲劉景韓太中丞巡閱回轅後卽牌示轅門定於是日五鼓時親率僚屬詣萬壽宫行禮仁和錢塘兩縣辦差人役先期將宫内打掃清潔懸掛燈綵至鼉更四轉各官先後戾止未幾中丞命駕親臨更換朝服由東便門趨詣丹墀下行三跪九叩首禮慶賀已畢退入官廳更衣小憇閱片時卽排道回轅○杭省舉辦冬防日益嚴密府尊林迪臣太守特招壯丁二百名每夜分叚巡察并委經歴陳參軍金聲照磨胡參軍東海知事王參軍錫昌輪流查夜以防疏忽復就各處河道添設水栅夜分卽須上鎖其客寓飯店責成各叚分巡逐日查察如無的實人作保者概不淮其留宿夜間亦隨時抽查倘與循環簿不符立將其主重責不貸 
[縣示照登]  
　　欽加運同銜特用直隸州署理上海縣正堂藍爲出示嚴禁事案准淮揚公所董事等以船牙楊永昌派朱長身爲淮揚管帮向各船户索取黑費等情控奉道憲批府親提當經前縣飭提朱長生等解赴府轅訊辦在案兹奉府憲札奉道憲批據淮揚公所董事等禀求給諭令到案之朱長生不准再充淮揚管帮並未禁勒索黑費等情批府轉飭查明禁革等因到縣奉此除查明禀復外合行出示嚴禁爲此示仰船牙及船户人等一體知悉須知船牙私派管帮勒收規費本屬大于禁令自示之後該船牙人等務須安分營生不准仍前私派管帮向各船户勒索規費倘敢陽奉陰違仍行派人私收及有黑費等名目一經訪聞或被告發定卽立提嚴究决不寛貸其各凛遵毋違特示十一月二十一日示 
[狎妓尋仇]  
　　流妓才寳在法界一枝春茶肆圉小弄内第十八號門牌某龜所設花烟館爲夥與潮州人某甲有嚙臂盟旋又爲細崽某乙所眷前晚六點鐘時乙往續舊歡與甲相值致興醋海之波糾約同類多人曳甲至門前肆行毆擊以致身受重傷翌日投訴捕房捕頭令送至至仁濟醫館醫治一面遣包探拘拿行兇人解送公堂禀請讞員朱森庭明府究辦 
[吞烟不救]  
　　淮安府屬某邑人王小農僑居南巿十六圖油車弄内前日不知因何忽萌短見潛購紫霞膏吞服迨家人覺察已無可施救誠可謂視性命若鴻毛矣 
[上海巡局瑣案]  
　　前日包顧氏率子阿狗扭媳馬氏至二十三七鋪巡防局控稱媳婦不守婦道私逃出外今在董家渡遇見是以扭請懲辦等情局員邱友林二尹提訊之下馬氏供年二十三歲嫁與包錦春卽阿狗爲室已歴七載今返母家暫住並非私逃尚求寛典包顧氏稱兒子阿狗因馬氏行止不端已在上海縣署具控今旣尋獲叩請移縣訊懲二尹允之立卽備函將一干人移解上海縣署請縣主藍雲峯大令辦理○前日午後大東門外如意街某肉莊主蔣明甫至吳家弄某姓板箱作内選購板箱一口論價旣定當卽付給小銀圓若干嗣經作夥梅掌英察得内有銅質小銀圓兩枚向之調換口角之下互相兇毆旋扭至十六鋪巡防中局控訴局員文斌臣二尹提案訊究謂梅不應恃勢行兇判令掌頰四下下具呈改過切結然後釋歸 
[英美租界公廨紀事]  
　　甬人馮庚生卽馮史卿虧負纍纍致被中西各商控告近由讞員翁笠漁直剌斷令將德昌里房屋售價攤償稟覆在案馮日久未覆日昨又有顧姓者控欠洋銀若干直剌准之業已簽差飭提矣○前日有胡寳麟者投公廨控張儒山浼黄桂祥介紹借去洋銀若干屢索不付直刺准之飭差提張押候追給○有朱有年者僑居泥城橋迤西蘆花蕩前夜被賊撬門而入竊去首飾若干昨日飭家丁朱升持名片及失單赴公廨禀報直剌立卽飭差赴捕房聲請協緝○有杜姓者訴稱本月十四日上燈時由蘇州附小輪船來滬在盆湯弄碼頭登岸雇第二千九百四十七號小車載行李至寳善街天寳客棧事後檢點缺去小箱一口内儲王祖勛從九品捐照一紙請卽飭查直剌曰諾卽飭差役特名片赴各捕房聲請恊緝 
[美租界捕房紀事]  
　　日前有小竊名連生者混入外虹口某姓家竊取火鷄四頭沿途求售適爲包探邵潤初所見向之詰問言語支吾知係來路不明遂帶入捕房向捕頭告知一切捕頭令押候解送公堂禀請讞員翁笠漁直剌訊辦○昨日清晨偷兒王公卿至吳淞路三百四十五號門牌某甬人家撬門而入竊得綢布衣服十餘件携至某押鋪質錢適爲包探劉阿炳所見連贓解入捕房訴知一切捕頭令押候解送公堂禀請究辦 
[同仁醫院紀事]  
　　甬人朱殿良在楊樹浦華新紡紗廠當機器匠前晚工作之際偶一不愼被機器上皮帶帶傷其額血肉淋漓昏倒在地經同人扶起舁至同仁醫院求治因傷勢甚重旋卽斃命亦可慘矣○浦東人王阿六在滬北某機匠處做工日昨忽被機器軋傷其臂經廠中人送往同仁醫院求治恐不能免于殘廢矣 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十一月十三日京報全錄]  
　　宫門抄○諭旨一道錄前○蜀督奎奏爲揀員請補資州直隸州摺○兼將軍許奏爲福州旗營練軍操演業著成效摺○江督劉奏副將暫緩引見片○燕督裕奏請銷淮軍海防各營經費片○江督劉奏爲華商創議勸捐懇特恩優奬片○又奏考試候補知縣留省差委片○十一月十三日兵部太常寺太僕寺正白旗值日無引見○鍑照假滿請安○程文炳預備召見○宗人府奏改派致祭孝陵昌陵派出信公壽公○兵部奏派查齋之大臣派出芬車棍貝子敬信德雲恩燾兠欽色普徵額明安○召見軍機袁昶程文炳○○頭品頂戴四川總督奴才奎俊跪奏爲揀員請補資州直隸州知州以資治理恭摺仰祈聖鑒事竊奴才准吏部咨光緒二十五年四月二十六日奉上諭資州直隸州知州馮會著卽革職等因欽此按第五日行文扣至六月十二日作爲開缺日期係衝繁中缺應歸酌量毋庸掣簽前經報部在案查例載各省同知直隸州知州如係奉旨命往及督撫題明留於該省候補無論應題應調應選缺出令該督撫酌量才具擇其人地相宜者悉准先儘補用又題調要缺酌量以候補人員請補時應先儘記名分發人員酌量補用如實係人地不宜始准聲叙以各項候補人員請補各等因查資州路當孔道政務殷繁且管轄四縣整躬率屬必須精明幹練之員方能勝任兹於現任直隸州知州内逐加遴選非現居緊要卽人地未宜實無堪調之員其曾任京職記名分發及正途出身候補直隸州與卓異各項勞績應廾人員均與是缺不甚相宜惟查有在任候補直隸州知州成都縣知縣沈秉堃年四十七歲係湖南善化縣監生在湖南遵援防捐例報捐縣丞指分江西試用旋赴貴州軍營隨同援黔各軍攻克黄茅嶺并蕩除苗巢疏通驛道出力保奏光緒元年十一月二十八日奉上諭著免補本班以知縣仍留江西歸候補前補用欽此十四年二月遵例過入鄭工新班赴部投供候選十五年二月籖掣四川江安縣知縣由吏部帶領引見奉旨四川江安縣知縣著沈秉堃補授欽此二十日領憑起程七月二十七日到省是年十二月初九日到任二十一年大計保薦卓異二十二年調補成都縣知縣七月十三日到任前在江安縣任内遵順直賑捐例議敘花翎並因勸辦順直振捐出力保以直隸州在任候補二十三年二月二十三日奉旨依議欽此按第五日行文减半計算扣至四月初七日作爲候補直隸州知州到省日期年滿甄别在案嗣在湖北振捐案内報捐知府銜歴署樂山綿竹彭縣等縣知縣現署富順縣知縣係在任候補直隸州知州例得請補查該員沈秉堃明體逹用卓著循聲歴任地方均能遇事整飭以之請補資州直隸州知州實堪勝任該員正署各任内並無降革留任展叅案件及未結訟詞五十起以上承緝盜刼五起以上與經徵錢糧不及七分其餘因公處分例免核計據藩臬兩司會詳請奏前來奴才查該員沈秉堃器局開展才識兼優覈與奏補之例相符合無仰懇天恩俯念員缺緊要准以成都縣知縣沈秉堃補授資州直隸州知州洵於地方有裨如蒙俞允查該員歴俸已滿十年應俟接准部覆再行送部引見所遺成都縣知縣係首縣要缺例准在外揀員請補是否有當理合恭摺具陳伏乞皇太后皇上聖鑒訓示再此案應以光緒二十五年七月三十截缺之日起限除小建一日應扣至十月十一日限滿合併陳明謹奏奉硃批吏部議奏欽此○○閩浙總督兼署福州將軍臣許應騤署理福州副都統臣松秀跪奏爲福州旗營練軍操演業著成效恭摺仰祈聖鑒事竊臣承准軍機大臣字寄光緒二十五年四月初六日奉上諭練兵爲當今最急之務迭經諭令各直省認眞訓練現據各將軍督撫先後覆奏各省所練兵勇多寡不同總以精强爲主庶幾制勝可期現在訓練已經數月當已確有成效際此時艱孔亟折衝禦侮必須備預不虞著各將軍督撫隨時認眞校閱務使悉成勁旅毋得稍涉懈怠仍將此練成各營確數曁陣法技勇如何限三個月先行具奏聽候次第調取來京閱看將此各諭令知之欽此欽遵臣等查福州駐防原設捷勝營練兵三百名經前將軍臣增祺等奏准加添七百名共練千人成爲兩營一曰捷勝前營一曰捷勝後營派委管理左司鑲紅旗恊領明玉爲總理營務處督同該營統領正白旗協領成惠等於上年十二月挑選成軍延聘教習逐日在操塲操演習德國毛瑟槍法以及各項陣式經臣等不時親往校閱訓練現在兩營操演槍法嫻熟步法靈便各項陣式亦尚整齊遇有徵調堪以備遣臣等仍飭各官勤加操演精益求精務使悉成勁旅以仰副朝廷整飭戎行之至意所有福州旗營練軍業著成效緣由理合恭摺具陳伏乞皇太后皇上聖鑒再閩浙總督係臣許應騤本任毋庸會銜合併陳明謹奏奉硃批知道了仍著督飭官兵勤加訓練毋稍懈弛欽此○○劉坤一片再前准兵部咨補用總兵班廣盛借補江西袁州協副將員缺應令給咨赴部引見等因自應遵照辦理惟查該副將班廣盛現統盛字五旗駐紥吳淞口兼管南石塘獅子林等處砲臺訓練認眞深資臂助目下未便遽易生手合無仰懇天恩俯准班廣盛暫緩北上一俟防務稍鬆再行給咨送部引見出自鴻施謹附片陳請伏乞聖鑒訓示謹奏奉硃批著照所請兵部知道欽此○○裕祿片再淮軍海防各營洋槍砲隊中外教習人等辛工砲費夫工船價輪船薪糧及北洋淮練各軍機器製造局薪費匠工武毅軍學堂西醫院員司夫役人等辛工並購買外洋軍械料物器具藥才工價輪船水脚保險費等項多與洋人交涉均屬無例可循至操練後膛洋砲車金餧養夫工係照奏明章程同倒補馬匹例價分别核實支給業將截至光緒二十三年十二月底止用欵附片奏銷在案此次造報光緒二十四年正月起至二十五年正月底止第二十七案内前項各欵遵照新章增裁支用欵目均經隋時列入季報清册先後咨部在案兹據該司道等復加查核均係照案接續支給並奉文飭發毫無浮冐遵章將支用欵目各歸各部請銷計應歸户部核銷教習員司人等薪糧公費匠工拉砲默運車馬餧養地價等銀十一萬九千六百九十六兩有奇應歸兵部核銷輪船薪糧水脚保險費夫工船價倒補馬價等銀二萬九千七十八兩有奇應歸工部核銷油飾小修砲費購置洋皮紙背包木箱逢布船德律風水旱雷號燈各項料物器具藥才價值等銀五萬四千四百七十五兩有奇共計請銷銀二十萬三千二百五十兩有奇照案分晰另造支銷細册詳請附奏前來奴才覆查無異除將細册咨送總理衙門户兵工等部核銷外理合附片具陳伏乞聖鑒謹奏奉硃批該部議奏欽此○○劉坤一毓賢片○再出洋華商報効江蘇山東兩省工賑銀兩經勸出力各員紳業經恭摺奏請奬叙查前項報効銀兩係由出洋華董鹽運使職銜監生李戴清首先創議激勵衆商用能同心嚮義集此巨欵該職員覊迹外洋心存鄉國拳拳忠愛尤能以信義號召同人欽奉諭旨嘉其深明大義有裨時局是其勸捐最爲出力已邀聖明洞鑒惟係鹽運使職銜無可擬保應如何給奬之處出自特恩謹合詞附片陳明伏乞聖鑒訓示謹奏奉硃批李戴清並傳旨嘉奬欽此○○劉坤一片再部定新章凡由俊秀監生出身各員無論捐納營績均應一體考試等因兹據江寍藩司將派在江寗差委各員詳送考試前來經臣考試得候補知縣張鎔萬取列一等候補知縣盧運昌試用知縣陸秉璋袁運恒均取列二等以上四員應准留省　章補　差委除咨部查照外理合會同江蘇巡撫臣鹿傳霖附片陳明伏乞聖鑒謹奏奉硃批吏部知道欽此 
 
