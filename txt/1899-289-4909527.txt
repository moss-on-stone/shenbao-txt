# 1899 - 289 - 4909527

 

Page 1

 
 
[謝絶干求] [  申報舘主人啓]  
　　本月初二日本報曾登姦案上控一則蓋卽蘇州王少卿控王明府姦占伊妻之案也閲數日忽有自稱不平人者由郵政局寄來匿名信所述情節與本報大相徑庭窺其意蓋欲指王少卿爲訛錢而爲王明府及邱某巧爲開脱本舘固不敢偏袒訪事友然亦不能遽信人言因卽另倩妥實友人在蘇偵訪旋得覆信所述與從前訪事友函告者大略相同可知不平人所言未必果係平心之論而本舘實事求是之意可以昭然共明矣抑本舘自經始迄今歴三十載凡所登之報牘者類皆審愼再三雖存隠惡揚善之心從無曲筆舞文之事不惟匿名之信萬不録登卽相識者或當面干求或修函囑託亦必嚴以拒絶斷不能曲狥人情用能取信於人風行遐邇敬告中外諸友此後幸勿多所干瀆致紊本舘章程也肅此布陳惟祈雅鑒 
[新印萬國新史大事表出售] [  圖書集成局代啓]  
　　是書於各國形勢政事沿革及一切交涉公法探源溯流搜羅宻富於西史中獨得窽要閲之可以通權變而廣見聞方今時事多艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲邗印裝訂十六本每部洋二元由上海望平街紹光書局蘇州彚文軒發售 
[論江西閙教]  
　　天主教之盛行於中國也事在明季萬歴年聞之意大利人利瑪竇及其徒艾儒略謂唐時景教卽天主教且徴引大秦寺景教碑證之其意蓋欲明天主教之入中國不自明季始也其時又有王豐肅者播其教於南京一時信從之者甚衆士大夫如徐光啓李之藻輩更爲之潤色其文辭而其教遂寖昌寖熾各省皆建天主堂迨我朝康雍間有禁止傳教及將天主堂撤爲公廨之上諭蓋其時風氣未開士夫皆中懹疑懼蜚語朋興故不復得蒙聖朝之覆庇也蠲於道光二十二年英人擾我海上旋定和議於江寗於是始有保護傳教之約迨二十五年又以法人之請宣宗特諭准各海口設立天主堂華人入教者聽之然其時猶未許洋人經赴内地傳教也至咸豐八年復與英法俄美訂約始有洋人入内地傳教地方官務宜厚待保護一疑十年又定續約始有任各省軍民人等傳習天主教會合講道建堂　拜一欵是天主教之入我中國雖已數百年於兹而内地各省皆許建立教堂則自明季一振後直至咸豐朝而始復興也屈指於禽僅三四十載而各省教堂林立幾於無地無之推西人之用心不過欲廣流傳初非别有深意也在　世稍有知識之士亦知彼教之一以勤人行善爲事實與邪教逈殊且其所論之理亦時有足以發明我孔子之教者故高明之士每不　與　　中　　　　　人講論性道流覽其書以竊其源而竟其委惟里巷細民性成愚魯不免以未經熟習　少　　　　復中於不經之浮言如剜眼剖腹等謡久已耳有所聞一時尙未能疑團盡釋因而異視彼教嫉之惡之而無賴桀黠之徒遂得乘機而起益肆其謡諑之語以冀煽惑夫人心此各省閙教之案之所由起也夫若輩之所以閙教者不過俗借端生事遂其攫取財帛之謀耳其於一切利害均不計及而當道者一遇此等交涉事則不免多所棘手矣屈計歴年以來各省官員之因教案而或革或降者大而督撫小而府縣已不知凡幾然未聞竟有以身殉之者有之則自江西弋陽縣杜明府始夫弋陽閙教之案本舘訪事人僅言大略不知究竟因何而起大约亦不過匪徒肇事耳杜明府一聞約期焚燬教堂之信卽親駐堂中力爲保護苦心孤詣卽彼教中人當亦共諒之矣乃以公務暫返者中匪人卽號召黨徒將教堂焚毁迨明府聞信馳至勢已不及救援情急萬分旋卽身故或謂吞金自盡或謂因病而殂道路傳言尙無確耗然要之明府之殁固因此事也自國家與西人通商之後辦理交涉教案繁多爲官者愈形不易然亦惟貴乎能盡其職不遺外人以口舌已耳如杜明府者旣盡保護之心自無藉口之處卽使西人不諒歸罪上官亦不過褫職已耳初未必加之以重罪也而何竟繼之以死耶吾所以惜之憫之而終且笑之也雖然江西一省近日閙教之案已有數起始而廣信府屬之貴溪縣城中旣而廣信府屬之河口鎭近處均有焚毁教堂之事乃一波未平一波又起弋陽復有此案何江省頑民之多耶昔同治初年江省曾出教案時沈文肅公方爲巡撫恩威並用辦理得宜自是以後安然無事者三十餘年今莠民竟頑梗若此倘不將爲首者從嚴懲辦其何以遏後患而絶禍端耶 
[本舘接奉電音]  
　　昨日午前十一下鐘越二十分京師飛電傳來上諭四道敬謹譯登○九月十六日奉上諭奉天府府尹著玉恒補授欽此同日奉上諭奉天錦州府知府員缺著文超補授欽此同日奉上諭貴州按察使著陳垂滋補授欽此同日奉上諭盛京刑部侍郎著清鋭調補理藩院左侍即景灃仍兼署兵部右侍郎钦此 
[意事近聞]  
　　天津國聞報云意大利人要索浙之三門灣事不得成則欲中國子以别項利益兹聞意政府擬於西歴十一月初旬重行集議如中國執政者仍猶豫不决則當另進他詞并聞意國海軍部所派鐡甲兵艦名畢山義者不日可馳抵中華矣 
[搭事電音]  
　　香港循環日報舘得倫敦來電云某日英京官報刊有英皇手諭令議政院於本月十三日集議徴調後備兵往南亞非利加洲之事議定每營須調足一千人然各後備兵之踴躍從戎願赴前敵者竟多至二萬五千人近日軍情雖甚紛更然波亞士兵之屯聚亞非利加洲西南者仍不敢輕自啓釁英帥下令將合營大加整頓馬飛經及謙巴理兩處壁壘尤極鞏固堅牢寓　當城之荷蘭種人多有避入搭境者英統帥威檄氏由打濵城進駐辟他馬理土迫城他的士巡舶則由地中海馳詣理地高海灣以期水陸互相策應至於波亞士兵亦已步步進佔離馬飛經城僅八咪之遥且整備一切海陸防務昕夕不遑日來拿多路城祗留波亞士巡兵數隊而　當城民心甚爲忿激蓋因避兵來此者多被波亞士兵士所殘也 
[俄使覲光]  
　　天津國聞報云本月初八日已時俄羅斯國使臣葛君率同叅贊某及正副繙譯官共一十一員趨詣儀鸞殿覲見皇太后及皇上行三鞠躬禮呈遞國書皇太后及皇上温諭數言始禮成而退聞日内葛君將因事往琿春矣 
[請撥軍裝]  
　　金陵訪事友人云外侮频仍强鄰日逼廣西地居邊徼防務宜格外加嚴大憲未雨綢繆昕夕練 
 
 

Page 2

 
 
兵籌餉而軍火尙不敷應用因咨請兩江督憲劉峴帥撥借若于委候補知府湯太守在衡前往領解本月某日太守抵省卽赴督轅禀見峴帥延入咨詢時事良久始興辭大約小作勾留卽須具領就道也 
[限期獲犯]  
　　姑蘇訪事友人云本年四月某日之夜震澤縣屬某鄉金姓家被盜刦去衣飾洋銀约值一千餘金報案後雖經縣主某大令比捕勒緝迄今未獲一人事主金某心有不甘爰於本月某日投蘇州府署上控略稱是案係本邑著名流氓鈕阿四爲首屢經指名禀催無奈差捕延玩不卽拘拿致鈕逍遥法外請飭提案究辦以懲其縱盗殃民之罪太守披閲呈詞卽批飭吳江震澤兩縣會同派捕拘鈕到案嚴加推究並將是案原差限期解省聽候訊辦 
[李代桃僵]  
　　金陵訪事友人云有廬州人郭文藻混號狗熊者在省垣南門外一帶結黨横行無惡不作前年經江寗府劉嘉樹太守訪拿到案收禁縣獄出示招告具控者多至百數十人邑宰逐一訊實禀由太守親提覆訊詳奉督撫兩憲批飭遞解回籍交合肥縣監禁十年期滿察核情形再行定讞今春江寗縣戴子和大令飭差押解起程行至中途猝遇死黨多人各持槍械將郭刼去强令以一人冐名頂賛臨去謂解差曰爾於投文之際如敢漏洩春光莫想生還故里也差懼而唯唯惟命是聽遂將假犯交合肥縣署領批回縣銷差不意近日合肥縣忽有以郭文藻殺斃人命控者縣主某大令大爲驚異將獄中所押之郭文藻提出研詰始知此犯係郭文藻之表弟前由郭之家屬商令冐充其實郭文藻已中途逃脱乃據情移知江寗縣請責令原差緝獲按律嚴懲戴大令聞而大怒卽將原差重責五百板釘鐐收禁勒限緝獲正犯以爲解犯不愼者戒 
[粤東患盜]  
　　廣州訪事人云上月二十八日旅安輪船由省垣水埔駛往肇慶行至三水縣境河口適值由肇慶來省之永發輪船拖帶民船駛過互矜迅疾其駛如飛方抵私鹽滘口突有匪徒數十人操艇攔截將船中銀物搬至旅安輪船旋又開足旅安火機直駛至豬頭山海面一聲暗號卽有匪艇數艘蜂擁而來接取贓物旅安船中人畏其兇横不敢聲張至二十九日獅嶺司三八墟有船七艘滿載剛鬣至省販賣駛經老鴉罔河面全被匪人掠去同日花縣五和墟渡船由省開至大石頭鄉河丙亦被刦靡遺本月初三日番禺縣境慕德里司所轄仁和墟有渡船來省又在江村河面遭刦失物良多本月初二日陳村舊墟品珠餅店主某甲遣夥至鍾村購油四十桶計值價銀一千餘兩店中人早虞有意外之禍預倩鍾村鄉勇護送行至屏山口河面陡有匪數十人用槍轟撃護勇及一切人等駭極奔逃致被將船刼至古鄉起油上岸賤價售云臆盜風日熾幾於地棘天荆有地方之責者果將何法以治之也 
[津沽帆影]  
　　津門訪事友來函云津郡西門外校塲左近李徐氏之女乳名大姐年屇破瓜頗有姿色西門外娃娃莊匪人王六靳見而艷之因於某日勾串氏同居之張陳氏誘女至靳劉氏家中越日擬雇車載往山東販賣行至養病院前女見若輩行蹤詭異矢聲大號適爲地保所聞向前盤詰若輩言語支吾因卽扣留送縣○郡人馬得標磚瓦匠也日前忽萌惡生樂死之見購得紫霞膏一厘至城之東北角敵樓上仰而吞之以圖畢命雖被人知覺赶緊設法灌救然毒已深入移時卽魂赴夜臺地保聞之立卽報縣請騐一面傳知屍屬棺殮瘞埋○城内石家胡同錢某年將而立曾在某錢鋪司帳今歳六月小樓某鋪延之執事未幾卽辭出飢寒交迫乏術謀生本月初四日忽購取烟膏吞服信步至南門内軍械所檣外毒發倒地衆人察知有異竭力灌救業已無及矣旋由地保據情報案次日天津縣原大令委某少尉帶領刑仵人等臨塲相騐仵作唱報委係服毒身死少尉飭暫行棺殮屍親稱某之死實係小樓主夥威逼所致務請伸冤少尉卽傳到小樓夥友一人帶赴縣署未悉如何訊懲也 
[珠江風月]  
　　廣州訪事友人云惠州府屬龍川縣鄉民挾嬚械鬥其勢洶湧異常地方官業已馳禀省憲請兵彈壓日前督憲谭宫保檄調石潤之叅戎玉山統率廣毅軍勇丁前往辦理○九月初一日南海番禺二縣主楊劉兩邑侯奉到大憲札文飭差恊同地保將已故山西朔平府同知景斌之家屬及其家人孫義順嚴拿解案并將查緝情形詳細禀覆毋得違延致千咎戾至因何緝捕刻尙未得而知也○廣東提督學政張治秋大宗師按試廣州府日期已詳前報兹已排日考試南海番禺順德數縣録取新進文童如額祗有數縣未試想日内卽須將次試竣擇日啓行矣 
[彝陵近事]  
　　宜昌訪事人云邇來機器棉紗銷塲甚旺時有自省垣販運來宜者四鄉織婦每喜用之蓋以視土紗工省而價又賤也傳聞省中大憲現已派員至宜深察情形意欲設立棉紗行棧未知確否○日前江水暴漲各商船户均畏涉風波停泊小河之内兹者水勢已平遂一律揚帆赴蜀米價亦因此漸减小民莫不喜逐顏開○宜昌向用麻油射利者每攙雜僞物而價又極昻每斤須錢百餘文邇因新麻上市價遂漸廉每斤約祗七十餘文惟恐至冬季仍昻貴耳 
[漢渚珠光]  
　　漢口訪事友人云大隄口隄工甫竣連日北風怒號江濤澎湃隄身大半傾塌蓋因築士不堅所致也督憲張香帥知之嚴飭承辦員役迅速賠修○武漢等處創設自來水公司已禀經張香帥批准惟原禀繳銀三萬兩作爲報効之欵至今未及繳呈故開辦尙無定日也○近日錢價陡昻每制錢一千文需銀八錢四五分米油菜疏價亦有增無减閭巷小民愈覺謀生不易矣 
[五茸近事]  
　　松江訪事友人來函云華亭金山接壤之處汝河莊左近五圖民婦兪孫氏家藏有洋銀三十元七角金山三十五圖歹人沈阿祥王春和垂涎久矣本月初九日偵知婦外出遂糾約匪黨四五人毁門而入將洋銀及布衣五件悉數刼去時由鄰人邱阿順代守門户起與力爭致被砍傷兩臂血肉模糊當經投報汛弁迨十三日復乘舟赴松具禀華亭縣署縣主土緯辰大令卽飭將邱舁入貢院立傳刑仵人等細加察騐諭候嚴拿案中各匪人訊供核辦○奉賢縣屬青村港命犯盛秉狡展翻供由縣主金調青大令押解至府本月十二日府尊濮紫泉太守札委華亭縣主王緯辰大令會同發審委員沈大令奉賢縣主金大令婁縣主屈大令在婁縣署提訊自朝至於日中昃僅訊何姚氏一人詰以此案當時在奉賢縣堂上何上供認答稱死者實與盛篤苟通姦曾誘至上海遊玩時已因姦成孕碩腹膨脝後恐敗露服毒自戕事後篤苟瞰盛乘家有資財意圖嫁禍詎料事爲金大老爺訪悉不准私和以至於此小婦人事前誤聽篤苟唆使今聞欲將盛秉論抵則是誣陷平人皆出小婦人之口是以不得不將眞情供出大老爺卽將小婦人處死亦止此數言不敢妄供王大令喝責藤條二十下堅執如前遂飭役押退俟禀覆太守辭候酌核 
[保甲新章]  
　　署理江蘇藩司陸春江方伯擬定保甲團練章程札發上海縣署大旨以十户爲一牌爲一甲十甲爲一團團設團總以統甲甲設甲長以統牌牌設牌長以統散户是爲一册統名之曰保甲團丁再於團丁中每牌選一丁十牌得十丁十甲卽得百丁亦以十丁設一練長白丁設一練總另爲一册名之曰練丁練至一年之後察看技藝果已純熟卽散而歸團復就團丁中挑練如前如此則每年于十户之中練成一丁數年之後家家有知兵之人卽人人有自衛之技且十户僅需一丁之費則經費易籌一丁出一年之力則民力不傷一年練一丁之技則　亦不患不精其未練以前僅責其守望迨輪值入練之時卽應愼選教習嚴定賞罰勤加訓練每月會操九次人數之多寡適如其生齒操練有定期而三時之工作仍不迫於公家紳富可以助資老弱不必充數循此而行庶事歸簡便於民無擾且可持之久遠有以補兵力之不足等因 
 
 

Page 3

 
 
日内縣主王欣甫大令已飭吏缮就諭單通飭闔邑四鄉二百十四圖一律舉辦矣 
[定期賽船]  
　　每歳届春秋兩季寓滬西商例有賽船之舉本屇賽船會中人定於月之二十二十一兩日在蘇州河中互賽先期禀請河泊司知照華官出示所有往來各船凡此二日中由清晨至正午十二點鐘爲止一槪不許行駛以免碰撞之虞江海新關亦停辦公事二天循曩例也 
[西人殯儀]  
　　寓滬德人洼克馬雅君歾後定於昨日午後兩點二刻時出殯由北蘇州河畔本宅繞行英界大馬路迤邐至靜安寺畔新阡下窆執紼而送者馬龍車水多至一百餘人咸以花球志敬另有十餘人身穿救火會衣服用繩曳輼輬見者咸嘖嘖稱羡曰西國喪儀於斯爲盛按洼克馬雅君於二十年前航海至粤東禪臣洋行總理一切厥後舍之至滬仍經理襌臣洋行事務旋入貲爲壳件股東未幾赴寳源洋行主會計素性好善曾入救火會每遇火警無不踴躍往援人皆德之於其歾也不禁深爲惋惜云 
[名園盛會]  
　　日本郵船株式會社長近藤君航海來華巡視各分社行旌抵滬小作句留前日社中執事人施君靜齋就靜安寺畔愚園設筵以欵中東裙屐絡繹而來命酒評花清驩竟日飲次主人更召北里諸名妓演劇娱賓釧動花飛歌遲雲遏珠香翠煖盡態極妍洎乎日下崦嵫始各盡歡而散誠海濵之盛會也 
[彤管流芳]  
　　徐希夔字詠仙本邑辛茶先生之令子幼時氣體素弱又晝夜攻苦不少休久之遂得咯血之症年甫二十有二卽赴召玉樓時光緒五年也聽妻陶氏係浦左陶蔭翹封翁之女禀性貞靜閨訓素嫻訃至卽哭失聲禀之堂上欲歸徐氏以遂從一而終之志封翁愛女特甚又不忍拂其意遂令在家守志迄今二十餘年古井波寒貞筠節勁蓋其堅苦卓絶之心始終如一日也邇者詠仙嗣子名紹曾者行將擇吉受室因思嗣母猶守節深閨不亟迎歸奉養何以承色笑而娱桑榆爰定於本月廿五日備輿恭迓兩家戚友咸擬衣冠往賀藉襄盛儀回溯氷霜廿載寂守青燈待看綸綍九重揚輝彤管他日者榮邀綽楔百世流芳非特里黨之光輝抑亦志乘之所僅見者焉 
[法租界公堂琑案]  
　　上期張仲山遞禀控英界某妓院妓女陸雁仙及傭婦錢朱氏借去洋銀二百五十元屢索不還求提追給讞員朱森庭明府准詞出票飭包探持赴值年領事署禀請簽字然後投英界捕房浼捕頭派包探恊提陸雁仙錢朱氏到案昨日會同何繙譯研訊張仲山呈遞借據雁仙供欠銀屬實叩求寛限繳呈明府著覓妥人人銀並保限十日内理楚延干押追○上期顏疇卿遞禀控陳敬和欠銀六百兩明府准詞出票飭包探帶同原告前往指提突有厲東甫者挿身霸阻遂將厲拘案請訊明府著交的實人保出限三日内將陳敬和交案延干禾便○上月某日得善里張姓家被賊竊去金表衣服等物報捕查獲竊賊陳莊郎供認贓寄小東門外新恊盛烟舘值堂人瞿阿根處及明府提瞿詰訊供稱實被挾嫌誣指昨日新恊盛執事人張某投案具保明府准之並著傳諭各值堂人如有形跡可疑之烟客速報捕房以便查辦旋判令將陳莊郎枷號一月發得善里口示衆期滿重責四百板○阮阿行倩某公司保火險將次期滿縱火圖賠捕頭查悉禀請朱明府何繙譯會勘旋於昨日判令將阮枷號一月管押捕房半年期滿開釋○傳廉卿控張槐庭經理店務侵吞銀一萬五千兩明府提案訊供與何繙譯會高飭送上海縣辦理著原告自行投案備質○蘇州人兪蘭生以空票貼現虧欠巨欵控經明府諭令禁押捕房已及一載邇者在押患病明府飭送城内普育堂醫治兪稱堂内屋宇湫隘汚穢難堪小的自願監禁捕房昨日明府飭傳原中金王氏及經手貼票之金三子到案著卽保出醫治病愈卽交案飭具保狀送案備查○東　烟舘執事人石壽生虧欠巨欵控經明府禁押捕房日久患病交人保出今病已痊愈明府諭令速將抵去之烟舘門牌於五日内呈出延干押追並傳諭各值堂人速將所押生財繳案 
[美租界捕房紀事]  
　　江北人劉某流落滬江藉賣糖度日昨將糖擔停於裏虹口要路某號巡街捕見之以其有碍行人喝令遷去劉不服與捕爭持致被拘入捕房捕頭令押候解送公堂禀請讞員翁笠漁直剌究辦○昨日清晨梁上子趙阿二混入北吳淞路甬人某姓家竊取衣被待物携至某押鋪求質適爲包探金立生所見拘入捕房捕頭令押候解送公堂禀請訊辦○前日有名小寳寳者向鄉民某甲索詐不遂肆意兇毆甲奔告捕房捕頭令包探洪阿寳將小寳寳拘獲押候解送公堂禀請嚴辦○昨日午刻賭徒李阿大至北河南路天后宫前設攤誘賭適爲某號巡街捕所見拘入捕房捕頭令押候解送公堂禀請懲辦 
[續述天足會緣起]  
　　卽如湖南一省俗本牢不可破今亦漸有放脚者餘若山西西安府有一本地教習師自聞其事遂生感悟心亦於彼地特立一天足會逐日諄諄訓誨先勸其家人後及其居鄰現已有婦女六十多人自放繊繊之履由是觀之其謂女子若不纒足卽無佳子弟可配者豈在彼獨不然哉蓋此事一人行之甚難衆人行之則易設彼此皆相信卽可互訂婚姻尙何窒碍難行歟此外更有通州來信亦謂有婦女九十人情願自放其履並有許多男子立志不娶小足女子其餘若天津保定以及蘇州上海等處現亦不少聞風繼起者故天足會中人甚願樂觀厥成但所難者有人一勸卽放亦有人雖屢勸仍自城心吃苦不改其常者在會諸人現擬再行廣印勸世文布告各省冀人皆閲之其有才者不妨出其心思材力下筆爲文藉以勸世其有力者更可酌量資助以爲將來推廣地步若二者皆無其人亦可代爲散布各文轉勸其親族居鄰幸勿疑爲西國道理因其原實非出於泰西試觀以上所記懸爲厲禁一語又况中國皇太后亦係不纒足者今且位登九五高不可攀若是是不得謂不纒足遂作下賤觀且亦無關儒釋道回回耶蘇天主等教但勸其放足而已其餘皆不計也更不得謂是西國道理西國婦女不過捐資倡議刊布書籍至其爲文則仍出自中國名家手筆此天足會之緣起也至欲詳知其中程工式列此會者現擬分舉議參議兩等其舉議一等有議論舉人之權然每年每人須捐洋銀一圓抑或竟一次認捐二十圓以後可不出分文其參議一等則不過於會中册籍自願登名並聲明此後願禁止此種壞風俗事其人無须捐資不過首次出錢數十文以備購取册本凡有人欲索觀詳細章程及各種勸世文者請函致棋盤街某處取閱可也 
[馳書求振]  
　　信之葆三枝仙星階詠笙子鍾禄甫遵堂吉齋暉庭諸善長大人公鑒弟等奉委來嵊本擬赶緊查放以副諸善長救災恤鄰不暇束髮之意祗緣官振先已查辦故俟其竣事後接辦義振業已分投新昌嵊會稽挨次查勘不久卽可散放鄉閒口碑載道僉稱吾儕之生實上海各善士之德目覩被災各户無不牆坍壁倒風雨交侵甚有上以竹簟遮蓋下用蓬茅作榻煮飯則用三石擱鍋鵠面鳩形情形慘極不惟糧無隔宿抑且衣不蔽體時際秋深并破絮而無之者所在多有遑問其棉襖棉被是眞飢寒交迫貧苦顛連之極者也聞此間貧户往往冬令贳被禦寒每夜十文八文今則飽且不能更何能暖其間老者幼者以及殘廢孤寡更屬可憐冬撫固急不容遲春振亦勢所難已未識諸大善長有何保全之策否際此秋風送凉倐忽嚴寒凛冽言念飢黎情何以堪務乞各振所大善長不分畛域解欵源源而來謹代災民望雲頂禮昕夕籲禮者也嵊所同人謝廷钧吕潤身沅新一沈楨同頓首謹附啓者敝所勸募各絲廠各商家振欵無多遠近自行來助者更屬寥寥除已分兩批解米四千石銀二千兩外後難挹注深恐爲德不卒敢以告遐邇仁人君子速賜解囊集腋成裘俾解往災區拯此孑遺爲諸君子造無量之福此則敝所所敬爇心香無任跂望者爾[  上海四馬路泰康祥絲棧内新嵊會恊振所謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[允勸求銷]  
　　日前米業掮客孫忠海手携様包自稱萃豐碼頭寳源米店夥向陸阿五賖取白米五石後陸知被騙扭入捕房解經工程局委員司徒貽芬司馬訊明管押昨日孫浼同業人楊雨齋及某鹹貨行友人出爲介紹勸陸赴局求銷陸初不允後一再勸解始首爲之肯特未知事徒司馬能俯如所請否 
[上海縣署瑣案]  
　　陸寳慶控嚴介佩撃傷右足前晚縣主王欣甫大令升堂提訊陸供前月杪嚴潛來小的菜圃中竊取菜蔬小的見而詰問陡將小的之鋤奪去猛撃小的右足以致受傷曾至某醫院求治尙未痊愈務求訊辦嚴供某日之晚小的仃輕陸家菜圃之畔陵疑小的竊菜奮力追赶以致跌傷右足小的現亦患病求恩鑒宥大令判責二百板管押候核陸所傷之足諭令自行醫治○吳慶楣控姚來勳姚芳懷霸占烟舘前晚王大令提案研訊吳供小的係寗波人光緒十九年租得小東門外百順樓茶肆樓面與姚來勳合開元祥慶烟舘由姚薦沈竹卿執事閲一年姚卽將股本取去前年小的在原籍接沈來信欲添資本因命將烟舘執照向姚芳懷押銀八十兩至今春小的來申查悉沈已逃避生財盡被姚芳懷據爲已有向之理論反敢恃蠻求恩究辦姚來勳供小的與吳同鄉前曾與吳股開烟舘諸事由吳經理並無沈竹卿其人未幾小的卽將股本取回迨上年九月吳貲本已罄以致倒閉恐人索欠逃回原籍所有生財均被各債户瓜分事與小的無涉姚芳懷供小的係蘇州人前年吳將烟舘執照押去銀八十兩至去年閉歇脱逃致生財被各債主搬去後由小的賃屋另開因前在租界開過琴園烟舘故將琴園生財移置此間與吳並無干涉大令諭將吳收押所中叱令兩姚暫退候查明核辦○海門廳人沈友樵因欠巨欵被人控告王大令訊供之下發押典史署中旋被乘間脱逃兹由典史周少尉飭差將沈之傭人徐洪生拘獲研訊之下供小的前雖在沈處送飯今已辭歇至沈之行蹤實不知悉少尉飭解送縣署禀請王大令研詰 
[英美租界晚堂瑣案]  
　　前者閻爾昌控追黄瑞生擔保錢雙全等借欠洋銀四百五十元經讞員翁笠漁直剌訊供勒限交保理楚不意黄自保出後迄今置若罔聞閻遂投案禀催前晚直剌倩襄讞委員張柄樞司馬提訊閣訴稱黄于保出之後非惟不理反欲糾人與小的爲難聲言挖去小的之目今旣到案務乞押追黄供小的祗爲錢擔保借欵二百元今錢已到案小的可無須代賠矣錢供此欵雖係小的所借實交與黄收求向黄究問閻又供當日在明玉樓交與黄手名爲擔保實由彼用何得藉詞推諉司馬將黄大加申斥著交原保人保出限兩禮拜如數繳案延干提比錢亦交保俟傳時交案○孫子卿控追汪沛如貼票洋銀二百五十－元前晚張司馬提訊孫訴稱小的被汪所欠之欵曾收到若干又由張子全處劃扣洋銀八十元尙少一百三十八元求恩併追汪供自蒙交保出外已陸續付還洋銀一百九十二元尙少五十八元求恩寛限措繳司馬謂孫曰案外之欵何得朦混附追著自向張子全收取汪仍交原保人保出限十一月内將所欠五十八元如數繳清延干提比○去年吳炳山傳安泰控陳鶴新吞賴木欵前讞員鄭瀚生大令訊取口供諭令交保理楚旋由順興木器作主人陳森木保去案懸至今尙未了結前日吳傳投案禀催至晚張司馬提訊吳臨審不到傳供小的代陳賒用木料被欠銀一百六十兩有奇拖累至今已將一載求向保人陳森木追賠陳森木供小的旣經作保不敢推諉惟知已由鶴新付過洋銀三十元尙少若干無力全賠求大老爺恩斷傅供並無收過三十元之事司馬將吳蓋順和木號圖章之領狀給閲傅始默然司馬著陳森木於本月底繳銀六十九兩諭傅曰本委已令陳森木認賠一半尙少一半將來可向鶴新追索爾於月底來案領銀具結可也傅遵斷而退司馬飭陳森木具限狀然後交保開釋○前者黄宦遣家丁陸福控程姓家車夫宋阿三拐去婢女一口翁直剌准詞籖差至海門奇新鎭將宋關提到廨前晚倩張司馬研詰宋供小的於五月初二日至程宅執御黄公舘中婢女先於三月内脱逃何能誣指小的司馬謂爾將婢女所携衣飾質得洋銀二元何得圖賴宋語塞司馬喝令重笞五百板枷號一月期滿再行核辦 
[南市捕房紀事]  
　　有吳振廷者形似細柳營中人前日午後與赳赳桓桓之士四五人聯袂至新馬路指南白玉樓茶肆啜茗偶與茶博士沈瑞亭口角遽揮以拳撃傷沈鼻血流如注濡染衣襟沈怒喚二十號巡街捕拘入捕房捕頭以事起細微申斥數言麾之使去○前日江北某邑人潘錦如將東洋車停在十六鋪橋畔往近處購物同業藩朋乾乘間拉去旋由錦如尋獲將朋乾扭至捕房訴稱車箱内失去錢三百餘文車亦非原物捕頭命押候解送工程局禀請會辦會員司徒貽芬司馬訊究○日前船户袁應發失去脚盆報知捕房請爲查緝旋由包探黄量海在洽興街小弄内林姓家查獲原贓傳王給領○昨日粤人王阿祥在集水馬頭雇閩人林立之麻雀杉板船裝白米二石至吳淞馬頭交與某小輪船時適潮漲幾致傾覆極力支持始免於禍僅失去鐡練一條事後向王索賠以致口角互毆傷及林之眼角林心有不廿喚到某號巡街捕將王拘入捕房捕頭以傷勢甚微令包探妥爲調處毋以細故遽啓訟端○江西人李某潛至自來水工程處竊取小工某甲之棉襖一件甲見之扭交巡街捕拘解捕房捕頭令押候解送工程局禀請訊究 
[英美租界公堂瑣案]  
　　包探顧阿六拘解流氓吳阿寳到案禀稱此人常在老閘之北各繅絲廠左近往來窺伺見有散工婦女卽任情調笑昨日薄暮女工沈招弟手持洋傘踽踽獨行彼遂上前扭住肆意輕狂女大聲呼救彼卽攫其洋傘而逸嗣經小的連贓緝獲今特送案請究女工沈招弟蓮步姗姗襝袵案前訴請究辦吳阿寳供小的係浙江湖州人與此女同在某廠工作故向借傘一用不敢調戲尚求明察讞員翁笠漁直剌據情商之任繙譯官然後判責二百板遞解回籍○四百三十五號華捕解積賊陳寳金至案禀稱此人前曾犯案解經大老爺訊明判令遞解回籍未幾復來前日清晨持衣服四件在租界中東張西望形跡可疑小的見之因卽連贓獲住帶入捕房今者捕頭令送請訊究陳供小的前雖犯案自蒙懲責業已改過自新所持衣服均係已物尙乞恩寛直剌判令管押兩月○包探石金滎拘解車夫沈妙金到案禀稱此人竊取乘車各鄔仲叔所携金圈一枚報捕後經小的緝獲人贓送請究辦鄔投案領贓沈供金圈係在途中拾得小的不敢操雞鳴狗盜生涯直剌判責二百板枷號兩禮拜○一百九十二號華捕解送押犯王阿四周桂生林阿九到案禀稱伊等盤踞押所見有新來之犯必勒索洋銀前日無端向孫其春潘文遥恣情索詐大肆喧譁捕頭查知特倩小的送案請究孫潘同供小的等奉判管押身無半文伊等不遂所欲滋閙不休叩求明察王阿四等同供小的等無知誤犯尙乞施恩直剌判將王等各責一百板仍還押所○包探朱阿高解竊賊張根法到案禀稱此人竊取陳補春家布被兩條布衣兩件報捕後經小的緝獲人贓送案請究陳投案領贓張供小的失業無聊致蹈鼠竊狗偷之行尙求格外恩寛直剌判責二百板贓給還失主○包探陳金標解送徐德桂到案禀稱此人竊取譚大隆鐡店中剪刀十把經小的當塲拘獲送案請究譚投案領贓徐供剪刀係在途中拾得小的不敢行竊直剌判責一百板 
 
 

Page 10

 
 
[金陵官報]  
　　九月初六日淮揚鎭　萬才統領銘武元字營陳鳳樓均傳見江西縣丞何本濤到見澄波輪船王金相辭送軍裝赴岳州○初七日藩臺恩總理兩江勞務　安徽候補道席均見統領盛字等營班廣盛到同知愃齡奉委蘇餉卽辭翰林院編修何向榮到中恊王叩謝接統江勝左營淮揚鎭標補用遊撃朱學海到清江來投文候騐看奇兵營遊撃周德全辭通判甘恕禀知由江北措資回又江孝詠叩謝司給予酌委州縣一次安徽巡檢李鑒到解老湘營月餉來卽辭從九劉鼎臣禀知從九張咸康病故平鏡輪船馬儉餘到送胡道赴蘇回○初八日候補道曾丙煕到交缷署蘇松太道事回留蘇差委副將胡錦榮到由蘇來知縣丁煜奉示寫履歴又陸秉璋黄應鼎訓導郭金淼均奉示考試四川缷縣李驊又縣丞劉之藩均辭鹽捕營都司劉玉泉江西督銷局長龍船守備周春臺到解餉來平鏡輪船馬儉餘辭赴丹徒接貢總理兩江營務處安徽候補道席辭赴五河藩轅牌示儀徴縣税課大使員缺前經請以籌餉分缺未人流陳鶴年咨補現已奉部覆准應飭赴任○初九日燾防局候補道沈候補道會丙煕統領盛字等營班廣盛帶述武中營提督周應堂又前營總兵姚桂林均到由浙江來招募寄兵右營鄒理堂到正任徽州營叅將吳玉崑奉提憲調赴江隂行營差遺委署儀徴縣楊激雲辭鹽捕營都司劉玉泉叩謝調補飭知守備葉俊到交卸帶宿字漁雷船差商務局兼南洋保商事宜湖北候補道劉世珩叩謝奉委赴滬公幹辭廣西邊防請領軍火委員知府湯在衡辭叅將王友田謝委先鋒官又陳宗雍專丁禀知開訃丁父憂○初十日藩臺恩軍械所候補道楊機器局候補道吳候補道柯逢時首府劉兩首縣龍戴均傳見巡道黄籌防局候補道沈支應局候補道郭善後局候補道李候補道高元錫朱渭均見陳桂森到交缷楚西掣騐差回統領親軍等營劉看砲臺回寗都營千總劉殿甲到候補道那良叩謝加考奏請留省補用運判沈述曾到由揚來知縣蘇城查有銑均禀知隨商務局劉道赴滬湖北督銷局長龍守備劉藻芬解餉來藩轅牌示署六合縣趙興燾調省另有差委遺缺查有現署豐縣選授斯缺之吳大照飭赴本任遞道豐縣員缺查有候補知縣冷利南堪以署理 
[皖省官報]  
　　九月初八日知縣陳兆煊知奉委赴和州帮審劉兆熊面試府經張春鑑辭分池州府差遺陳榕西門内外從九王洪恩北門内外巡檢龔敏中東門内外均知奉臬憲委查冬防差蔡蔭楣知奉委解河南餉郭文潮知辭奉營務處委赴皖北探硝磺價傳榮到奉營務處委赴湖北探硝磺價回 
[上海四馬路泰康里泰康祥絲棧内新嵊會恊賑公所經收七月廿六日起至八月三十日第三次清單]  
　　方衍藻善士經募東甌補過子洋五十元又吉水氏完丁酉年愿洋一百元又緯孫病愈完愿求保永安洋五十元永吉來葛蕃甫善士午時藥茶一箱腹瀉藥末二百服又求病痊吉懇賜復原氏洋廿元永吉來葛九皐善士元廿七兩五錢又李日煕善士添生一子承諸親友厚儀移湯餅資洋一百元沙溪李寳善堂求病愈洋二元邵頡孫善士元一百兩餘記洋五元可熾來韓桐仙善士完愿洋三十元　蘐室善士明餘上賑洋一百元燕貽堂善士餘上賑洋一百元松江知足子洋二元絲業會舘來痧氣丸八百十四瓶通關散一千一百五十瓶無名氏求病速痊洋廿元内次洋六元永吉來李馮氏洋一百元又李芝記洋三十元緒成絲廠元一百兩謙泰來蘇州沈募潘門王氏菊如内史得子求保平安洋八十元補過子洋十元沙溪李寳善堂病愈元愿洋三元瑞洋一元○以上共收規元二百廿七兩五錢洋八百零三元内次洋六元 
 
 
 

Page 11

 
 
   
 
 

Page 12

 
 
[光緒二十五年九月初八日京報全録]  
　　宫門抄○諭旨三道録前○湘撫兪奏爲審明逆倫重犯按律定擬摺○蘇藩聶奏爲護理撫篆日期並赴京述職謝恩摺○給踈馮奏爲特叅湖南溆浦知縣片○贑撫松奏酌保剿辦九仙山謀逆匪徒出力各員弁懇恩分别奬叙摺○湘撫兪奏衡州府知府到省飭赴新任片○九月初八日内務府國子監正黄旗值日無引見○崇勳謝留京當差恩○内務府奏派致祭内外城隍廟派出毓秀祥年○召見軍機慶王○本日俄國使臣格爾尊覲見皇太后皇上於儀鑾殿祭○○頭品頂戴湖南巡撫臣兪廉三跪奏爲審明逆倫重犯按律定擬恭摺仰祈聖鑒事竊查光緒二十五年五月二十九日據署湘潭縣知縣顧玉成騐報該縣民人王貽鵠因瘋毆傷伊母王盛氏身死一案當經臣以案情重大批行臬司轉飭迅速自押犯解省發府審訊去後旋據長沙府知府顏鍾驥督同署湘潭縣知縣顧玉成審明議擬由署按察使湍多布覆審解勘前來臣隨親提該犯王貽鵠研訊緣王貽鵠籍隸該縣其父早故平日事母孝順並無觸忤違犯光緒四年間王貽鵠忽患瘋病時發時愈地保王心田鄰佑伍和理等因其並不滋事未經報官鎖錮二十五年五月十三日該犯挑水經園淋菜轉回廚房適伊母王盛氏坐在門口績麻該犯瘋病陡發拾取地上鐡鋤向伊母王盛氏亂毆致傷王盛氏頂心偏左　門接連額麒仆跌倒地該犯復用鋤毆傷其腦後并腦後近左接連左耳根登時殞命經路過之石致和聞聲趨視赶攏奪鋤丢棄報經户族王嶸崧王鶴皆赶至將該犯捆縳卽經該縣顧玉成訪聞差查旋據王嶸崧等投保將王貽鵠捆送赴縣具報經該縣提騐王貽鵠目瞪神呆語無倫次瘋病屬實當卽撥醫調治一面親詣相騐訊供通詳親押犯證來省飭府審辦兹據長沙府督同湘潭縣審擬解司該署司提騐王貽鵠瘋病漸痊語言清白訊據該犯供認因瘋致斃母命不諱委無裝點揑飾各情查律載子毆母死者凌遲處死又例載子毆母之案無論是否因瘋悉照本律問擬各等蝁此案王貽鵠素患瘋病時發時愈兹因瘋病復發拾取鐡鋤向伊母王盛氏亂毆致傷頂心等處身死自應按例照本律問擬王貽鵠合依子毆母死者凌遲處死律擬凌遲處死該犯致斃母命罪不容誅未便稍稽顯戮查湘潭縣曾距省在三百里以内但有江河阻隔未便發回該縣處决罰應照例卽在省垣正法臣於審明後隨卽恭請王命飭委署臬司湍多布臣標中軍叅將景元將該犯王貽鵠绑赴市曹凌遲處死仍照例將首級解回犯事地方梟示以昭炯戒地保王心田鄰佑伍和理明知王貽鵠瘋病容隠不報致釀逆倫重案亦應按例問擬土心田伍和理均依縣病之人親屬鄰佑人等容隠不報致殺他人者照知人謀害他人不卽阻當首報杖一百例各擬杖一百折責發落地保仍革役户族王嶸崧等粗距較遠應與救阻不及之石致和均毋庸議除將全案供招咨部查核外所有審明辦理緣由理合恭摺具奉伏乞皇太后皇上聖鑒謹奏奉硃批刑部知道欽此○○頭品頂戴護理江蘇巡撫布政使臣聶緝槼跪奏爲恭報微臣護理撫篆日期叩謝天恩仰祈聖鑒事竊臣承准臣德壽抄片咨開奉硃批卽著聶緝槼暫行護理欽此旋於八月初一日准撫臣將江蘇巡撫關防曁王命旗牌文卷飭委蘇州府天府彥秀撫標中軍叅將常福咨送前來當卽恭設香案望闕叩頭謝恩祗領任事伏念臣才識庸闇蒙聖主特逹之知由蘇松太道擢任浙臬旋授蘇藩沐恩澤之優隆仰宸階而眷戀兹復欽承恩旨暫護撫篆聞命自天感悚無地查江蘇地大物博巡撫責重事繁明法令以整軍先安内而紹外愼舉錯而修政在激濁以揚清况值開埠清賦先後舉行理財爲裕餉之經綀轅必先兼撫字柔遠盡交鄰之道因應求不失機宜凡此各端履之後艱雖冰淵自懍萬不敢因暫時護篆稍存推諉而臣素性迂拘卽一日之仔篇已慮職分之難盡惟有恪遵疉奉諭旨勵清勤以端其本愼張馳以善其施仍隨時咨商督臣悉心經理以冀仰答高厚生成於萬一開有微臣感激下忱並護篆日期謹繕摺叩謝天恩伏乞皇太后皇上聖鑒再臣前擢蘇藩因委辦理通商界務經督撫臣奏順　緩陛見現已將屇述職之期一俟交缷護篆卽行起程北上恭詣闕廷跪聆聖訓稍遂瞻依之誠謹奏奉硃批知道了欽此 
○○馮錫仁片再湖南署溆浦縣知縣陳自新惟利是視行止卑汚前在麻陽署任適革撫陳寳箴閲兵過境該員串吏劣紳揑飾德政呈懇人留陳寳箴竟爲所紿及陳自新謁見則以缺苦刀薄無錢辦事爲詞求遷調未幾卽調是缺溆浦擅湘省膏腴所獲本豐陳自新猶以爲未足絡日深居簡出無時不握昇持籌同僚謂之財迷自恃地處偏隅省城聲氣不通遂至任意所爲毫無顧忌每審理詞訟一惟準錢之多少定理之屈伸信任門丁廣通賄賂又縱其子某與捐納衛守備職銜之痞棍周立誠卽兆南夥串包攬狼狽爲奸竟鎭日留戀該痞店中烟酒嬉游縣署歴任門丁周立誠皆結拜兄弟劣書蠹役一鼻出氣向以包案爲能故該員倚任之氣燄梟横士民側目去年縣試縣科案首前列均係該員之子過手價買該員曾與署典史兪廷璧口角經兪廷璧當面揭出該員佯怒聲言欲撲殺其子子婦某氏懼言事危服毒幾至殞命闔境譁然該員知事已張揚恐被舉發禀經該管辰州府知府自行檢舉諉之其子該府斌儒並不過問溆浦民情强悍命盜重案層見疉出百姓紛紛控告槪置不理自光緒十八年哥匪刼獄焚署痛剿至數十人近又嘯聚四鄉刼搶横行閭閻受害陳自新若不去任勢必又釀成巨案此事理之自然者言念及此可爲寒心擬懇天恩立子黜革永不叙用並從嚴查辦爲劣員貪墨者戒周立誠爲害甚鉅良善不安應一併加等懲治以儆效尤是否有當諸附片具陳伏乞聖鑒謹奏同查覆摺奉硃批欽此○○江西巡撫臣松壽跪奏爲遵旨酌保剿辦廣豐縣九仙山潛匿匪徒謀逆在事出力文武員弁懇恩分别奬叙以昭激勸恭摺仰祈聖鑒事竊照廣豐縣匪徒林仁樹等潛匿九仙山謀逆前據該府縣凛報當經批飭會營督帶兵役馳往查辦旋經該縣營會督鄉團圍捕被匪拒斃團勇一名拒傷兵勇多名經營兵鄉團格殺匪黨並擒獲林仁樹轉訊明正法及將查獲之吳老喜等訊供解府覆審議擬由司核轉經臣專摺具奏聲明在事出力文武員弁紳民齋心搜捕刻日剿平不無微劣是録可否由臣擇尤酌保恭候聖裁欽奉硃批覽奏已悉准其酌保數員毋許冐濫該部知道欽此欽遵轉行遵照去後嗣據廣信府知府查恩綏廣信營叅將李天元先後開摺請奬經臣一再駁飭删减並飭分别等次以免冐濫兹據該府遵駁核删由善後總局司道核明詳奏詰來臣覆加查核該文武員弁等或親歴戎行不避艱險或督隊環攻親冐矢石或奮勇直前斬關奪隘或籌餉運械率勇恊助均不無微勞足録斷有在事出力文武各員銜名謹繕清單恭呈御覽合無仰懇天恩俯准照單分别給奬以昭激勸而示鼓勵出自鴻慈逾格除該員履歴送部並將在事出力弁兵咨部核奬外所有剿辦九仙山潛匿匪徒謀逆在事出力文武各員懌尤請奬緣由謹會同兩江總督臣劉　一叅摺例單其奏伏乞皇太后皇上聖鑒訓示謹奏奉硃批該部議奏單併發钦此○○兪廉三片再湖南衡州府知府員缺奉旨准以裕慶補授自應飭赴新任以專責成據布政使錫良署按察使湍多布會詳前來除批飭遵照將地方一切事宜妥愼經理外　會同湖廣總督臣張之洞附片具奏伏乞聖鑒謹奏奉硃批知道了欽此 
 
