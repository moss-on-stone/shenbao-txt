# 1902 - 334 - 4910646

 

Page 1

 
 
[第六次印二十四史售書啓] [  圖書集成謹白]  
　　經世之學備於乙部二十四史薈萃歴朝之典章制度興衰治亂斟今酌古洵足以因革損益上以佐隆治之宏規下以起民生之疾苦矧自科舉攺章以後大小考試皆以史事命題博求通達之才藉收宏濟之效若非貫通全史本本原原斷不足以應俊乂之旁求挽艱危之時局本局有見於此因又校印是書業已竣工裝訂成册紙張潔白墨色精良視前所印售者尤臻精美定價仍遵曩例每部洋銀五十六元海内通碩有抱經濟之宏願而欲以政學鳴者請卽惠臨申報館購取可也此啓 
[順天江南浙江湖北江西各省闈藝出售] [  圖書集成局白]  
　　本科各省鄉試攺試論策經義闈藝傳來丑花八門各壇其勝本局爰將順天江南湖北浙江江西等省闈中原刻付諸鉛印現均次第出書順天江南湖北每本一角六分浙江江西每本一角二分所印無多購者雲集欲揣摩新科風氣者請卽臨申報館及各書坊購取遲恐不能應命也此佈 
[論墾務]  
　　今夫國家之大利奚在乎在乎土地而已自古以來無棄地者自無遺利是故一家之貧富視乎一家之人之勤惰一國之貧富視乎一國之人之勤惰勤則生之者衆食之者寡不期富而自富惰則生之者寡食之者衆不期貧而自貧此一定之理古今不二中外皆同今人競言商務且無不以泰西各國因商致富似乎一言夫商可以賅一切謀利之事不知商者末也農者本也使不盡土地之宜無物產之富卽精於商務何以懋遷昔英有海口名泊脱儈英人於是處築一提防以禦海水計長九千二百英尺堤内之地悉爲開墾無數荒廢之區不數年皆成沃壤法國地中海屬地則皆令各犯開墾荒地一變而盡成膏腴所產橘柚橄欖五榖等物分運四方獲利殊鉅丁韙良君所譯富國策言英國挪弗一郡本屬不毛後觀其土宜徧種羅蔔遂大獲其利伊里島田卑濕用機器竭其水土脉遂肥撒里司平原之地枯而且薄後用鳥糞培壅而百榖遂無不暢茂可知周禮雖有上地中地下地之辨管子雖有高田間田庸田之别而苟盡其人力要無不可施補救之功也中國扶輿磅礡肥美之地固十居六七而荒而不治廢而不耕者尚不可以僂指計向但知是國荒廢之地多在西北邊鄙今而知東南内地荒廢亦多前報紀南昌墾務云江西南昌縣戚升淮明府照會四鄉各紳士偕委員會勘各處官荒山田大旨謂案奉本府憲行奉農工商務總局憲札據該守摺呈前次任内舉辦開墾靖安縣洪屏山官荒田畝事宜章程十三條妥愼周詳惟江省地廣山多如洪屏等處可墾之區諒亦不少仰該府尅日督縣會紳逐一勘明限兩月内申覆如有與洪屏山情事相同者卽飭仿照辦理以期地無遺利云云查章程載洪屏山一處已經丈出可墾之田共有七百二十畝洪屏不過一邑中之一區荒田已有如此之多惟之一郡一省其荒棄而可墾者以十倍計當有七千餘畝以百倍計當有七萬餘畝爲養民計則可養無數閒民爲國家計則可增若干正項且物產加多市價可平其有益於國計民生者計固莫善於此矣江西現已舉辦自不難逐漸推廣尤望各省仿而行之則安置閒民何可勝數隴畝多一夫草澤少一盜非但可以養民而并可以安民非今當務之急耶田旣墾矣又須講求種植培壅之法若者宜稻若者宜麥若者宜花果如此則人工不至於虚擲至於培壅則東南地密人稠雖不及西人講求之精而亦未嘗有缺每歲收成豐多歉少若西北及邊地地方遼闊種植之後竟有聴其自生自長而不事人力者故收成往往豐少歉多且口外之田有新舊之名該田自種植十年地力已盡無可再種須荒廢十年俟地力復舊再事播種是則百畝之田終有一半荒廢矣荒者而墾之熟幾費人功而乃熟者而復使之荒此皆不知講求培壅之故也地方官而能講求農務何難挽回此積習哉因墾務而連類及此幸當事者採擇焉 
[本館接奉電音]  
　　昨日午前京師飛電傳來懿旨二道上諭一道敬謹譯登○十一月初五日内閣抄奉上諭朕欽奉慈禧端佑康頤昭豫莊誠壽恭欽獻崇熙皇太后懿旨本年秋間山東黃河漫溢惠民利津等縣被災甚重自冬徂春爲日方長深宮實爲厪念加恩頒給内帑銀五萬兩並由部庫撥銀五萬兩著周馥遴派委員會同該地方官印委各官周歴災區分别輕重核實散給以惠窮黎欽此同日奉上諭朕欽奉慈禧端佑康頤昭豫莊誠壽恭欽獻崇煕皇太后懿旨順天府奏請賞給米石一摺京師西直門外葭錠廠設有粥廠加恩賞給粟米三百石由順天府具領發交該處紳董煮粥散放以惠窮黎欽此同日奉上諭昨日召見之福建候補道陳同書著以道員仍留原省補用並交軍機處存記欽此 
[日計國用]  
　　日本長崎訪事人云日本預計來年處置中韓兩國事宜首推創設日淸銀行須備資本一千五百萬元先由國庫支出丑百萬元尚有一千萬元則於本國招股足之此外再向中國招集五百萬元如有盈餘再招五百萬元作爲附本此事責成正金臺灣兩銀行至實業所經營之宗旨乃發行鈔票抵質礦山以及推廣商務等事如該銀行力有不給則以正金銀行兼任之若政府所議在中國應辦之事一攺革兵制之件所有兵器藥彈並軍革具之類又皮靴毛布絨等一切皆承攬之並設製革會社及製絨所各一於天津二財政攺革之件所有造幣印刷度量衡製造等亦皆承攬設一造幣刷印所於天津三交通機關整頓之件所有修築道路裝自來水及北京天津市内裝設火車裝置德律風等亦皆承攬事四教育制度革新之件所有教科書及圖書之出版皆承攬事五設立商品陳列塲於北京天津其内地繁要之都府亦漸次推廣增設事以上皆由日清銀行主持 
[日籌節費]  
　　日本長崎訪事人云日本政府近以振興新政需費孔繁擬將明年出欵中酌量核减分計之遞 
 
 

Page 2

 
 
信省所管鐵道上减去六百萬元陸海軍所管事業上减去一百五十萬元不用僻地可收回一百二十萬元廣島礦山可節省十四萬元增收税銀五十萬元各省經常費約節省四十萬元陸海軍經常費節省二十四萬元合之共成九百九十萬元已 
[日船告成]  
　　日本長崎訪事人云日本前倩英國某船廠製造滅水雷船一艘工竣後名之曰朝汐已於東歴十一月十一號即華歴十月十二日午後駛回佐世保軍港矣 
[日兵回國]  
　　日本長崎訪事人云日本派駐中國北方之兵近已有騎兵七十名憲兵十五名馬四十匹由大沽乘長門丸駛抵門司防次矣 
[中學開考]  
　　金陵訪事人云江寗府中學堂初定於十月初四日開考時適署理兩江總督張香濤宮保節鉞將臨遂命展緩迨二十五日府尊朱子文太守命假下江考棚扃門考試首題絳灌無文隨陸不武昔人遺憾今欲合而一之其道奚由且自古迄今文武之兼長者有幾試舉其尤以覘心得次題擬建學堂藏書樓記並附章程計是日赴考者祇二百人 
[考選學生]  
　　武昌訪事人云湖北巡撫兼署湖廣總督端午帥因京師大學堂開辦在邇各省大小學堂均應挑取高才送入肄業爰於某日在兩湖書院會考省中各書院學堂肄業諸生委武昌府梁集菴太守考試其入選者卽咨送京師兹將所命各題照錄於下左氏義深君父説行義純固可爲師表科議測定原質重力深究質點之理算學加減乘除通分比例之後必繼以開方之法平方立方爲用甚廣當以簡法推之三乘以上或兼帶縱宜以通法馭之試各舉其式并爲之説東西教育家謂地理一科足以養生徒之愛國心試申其義泰西前百年教育歴史與近百年不同試言之 
[飭拿匪首]  
　　金陵訪事人云省垣南門迤西猝來匪徒誘煽愚民練習拳匪邪術事爲江甯縣盧肅卿大令所知飭差拿獲匪人一名釘鐐收監詳候上憲批示懲辦嗣又在蕭公廟某僧人屋内搜獲盟單中載姓名二十有奇大半非安分之輩常在廟内演習邪拳拿獲數名訊皆輾轉流傳並無爲匪實跡大令因飭幹役會同營汛嚴拿爲首之匪務獲嚴辦 
[大厦落成]  
　　金陵訪事人云省垣自設新關以來東西各國均派領事來寗駐節惟因不慣住居中國房屋故各就儀鳳門内三牌樓一帶建造洋房月斧雲斤經年累月日前大工告蕆者計有四區一爲金陵關税務司公館二爲金陵各洋人共住之分寓三爲德國駐寗領事官公署四爲各國駐寗領事官公會之所 
[遺府調缺]  
　　金陵訪事人云江寗府知府員缺前奉上諭著兩江總督江蘇巡撫於通省實缺知府中揀員調補所遺員缺卽以弼太守良補授當經江寗藩司詳以徐州府羅少杰太守調補江甯知府弼太守補授徐州知府旣而督撫兩憲均以徐州府缺亦關緊要非初任人員所能勝任因奏調江西饒州知府齊太守蘭補授徐州府缺而以弼太守補授饒州奉上諭准如所請日前已由督轅恭錄行知江藩司轉飭各該員遵照矣 
[勤求吏治]  
　　南昌訪事人云護理江西巡撫柯遜菴中丞整頓課吏館不遺餘力上月某日繕札嚴飭館長大致謂地方官以聽斷詞訟爲要務課吏館肄業各員無論内外課每日日記必另立一簿考求刑律一二條按旬呈院詳閲自本年九月初一日起每月初二十六兩日由本院出題交館長面試其卷送本院評定如在館各員面試時於律意全不通曉援引失當者不給奬銀如三個月内毫無進步者卽飭出館移藩司註册扣除差委此係本護院造就人才免致將來得缺臨民茫然無措起見爲此札行課吏館長諭知在館各員一律遵照其不在館肄習之實缺候補同通州縣各員亦逐日在寓記簿按旬呈院自本年九月起每月初六日至課吏館面試一次一切照前辦理如三月不來應課者卽由館長扣除旣而課吏館總辦某公亦出示曉諭曰事案奉護撫憲柯批本館季課月課擬請分别列表呈報曁將從前三次未考各員分别註銷在功記過停委由奉批如申辦理希卽轉移藩司知照餘悉此覆抄申批發等因奉此查本年八月開辦以來業經歴考八次在省同通州縣已考者固多未考者亦復不少按照本館定章凡三次未曾與考各員查係規避即行停次差委以杜取巧本應移會藩司將違考規避各員槪停差委惟念考雖八次而時僅一年姑先略示薄懲使各自知奮勉現擬將三次未考各員曾記大功者註銷大功一次無大功者記大過一次旣經記過其先雖有酌委亦必扣停差委必俟大過抵銷後方予差委至於提前差委必以課卷之高下次數爲衡而高下次數惟列表易於比較兹擬月課則按季列表季課則按年列表内外課各員日記亦按季列表内外課各員日記亦按季列表互相比較業經本司道詳奉批准除移會藩司核實詳辦外合亟出示曉諭爲此示仰在省實缺候補同通州縣各員一體知悉嗣後本館月課季課之期無論實缺候補但係在省均報名投考庶幾講求有素吏治日有起色館章不同具文各該員倘或再蹈覆車本司道定行照章詳扣差缺幸勿狃於積習自貽伊戚切切特示 
[營勇凶横]  
　　武昌訪事人云鄂省營勇不法屢誌本報兹又有武健二營哨長劉某者於某日懷刃至金沙灘某姓家臥室中肆行無禮任意胡閙某姓立卽捆送警察局三叚委員處請爲懲辦而該勇復口出惡言肆行謾駡並毁局中所懸虎頭牌委員見其兇横已極恐難制服立命解送總局請皮畏巖大令訊問詎意該勇仍毫無忌憚任意咆哮大令飭即管押片告該管營官以便懲辦 
[甬試五誌]  
　　甯波訪事人云浙江提督學政張大宗師於上月二十八日考試第一塲童生四書義及經義題照錄如下慈溪離婁之明奉化卞莊子之勇象山師曠之聰定海公輸子之巧通塲經義題薄彼韓城燕師所完三十日考試二塲童生四書義題鄞縣商賈皆欲藏于王之市鎮海行旅皆欲出于王之途通塲經義題胥鼓南是日有犯規童生兩名一戒責二十下一令跪在階前塲規甚嚴諸童甚爲安靜 
[皖省官塲紀事]  
　　安慶訪事人云安徽和州州同缺經藩憲聨墨樵方伯以補用州同郭州司馬申綬詳請奏補○候補縣丞唐二尹春雲到省有年兹經聨方伯以懷寗縣縣丞請補聞已會詳入奏矣○十月二十五日藩轅牌示請調安慶府桂守鍈飭先行赴任太守遂於某日交卸寗國府事宜詣轅禀到○候補知府姚太守肇椿於上月二十六日謁見撫憲聶仲芳大中丞旋奉中丞札委支應局提調差大約不日卽須蒞局治事矣 
[花縣迎賓]  
　　昨日松海防同知劉乙笙司馬命駕至上海縣署拜會縣主汪瑤庭大令大令延入花廳晤商良久而别 
[會試須知]  
　　江蘇巡撫恩藝棠中丞接奉禮部咨稱光緖二十九年補行辛丑壬寅恩正科會試仍借闈河南相應通飭各州縣遵照辦理等因當即轉飭各屬日前松江府許子原太守轉札上海縣署縣主汪瑤庭大令爰出示曉諭應試各舉人一體遵行 
 
 

Page 3

 
 
[格致書院十一月朔課題]  
　　策論銀錢爲國政之大宗中國旣鑄造大小銀錢以爲可抵制自外洋來者乃行之市鎭未見通用且銅錢日形短絀其故安在利出一孔説算學按筆算數學總雜問第一百二十問原用均中比例法算得每四色之答數共有六十三分試準代數無定法演求其餘之同數并推論其界限如已知地球距太陽九千二百九十萬里土星距太陽八萬八千六百萬里地球圍繞太陽一週計三百六十五日五點四十八分四十八秒問土星之周日年數爲幾何試以比例等式演算之 
[滬南火警]  
　　前夜三點半鐘時南市靑龍橋左近許芝田家猝遭火厄許及眷屬二人傭婦一人親戚二人殉焉先是許媳獲一寍馨是日爲三朝洗兒期殺雞炰羔大開湯餅之會戚串行之盛服往賀者香車繡幰如水如雲至晚樺燭高燒芳筵競展三商漏下斗轉參橫欲賡薄言旋歸之詩主人翁堅留止宿不隄防火起廚下登時上激危樓緑駭紅紛東奔西竄狂飇一捲遽化劫灰許年已老矣兩足躃𨇨不良於行卽出復返身入火窟中欲携取貴重珠寶遂亦仆地而殞昨日經人翻出則殘胔零骼一例烏焦僅存腿一條略可辨認嗚呼慘哉 
[美界火警]  
　　前晚二點半鐘時忽聞瞭望臺上警鐘亂鳴旋分二下天明出訪知火起於武昌路三元宮左近第二百二十號二百二十一號某姓油酒店霎時熊熊烈燄上燭層霄幸經英美租界救火會西人急驅皮帶車汲取自來水竭力狂澆得卽熄滅僅殃及比鄰第二百十九號某姓住宅計共平屋三間捕頭查得起火之家曾倩滬上義記洋行保火險銀六百兩恐有别情令某包探將店主某甲拘入捕房問明並非縱火立予釋出 
[火警續志]  
　　昨報紀新閘馬路失愼一節兹訪悉火起於新閘馬路中自來火行街第六號公裕舊棉花舊布等棧房内如何失火言人人殊幸左右鄰居未遭延及僅飽受虚驚而已 
[研訊盜犯]  
　　上月某日金匱縣某鄉鎭當鋪被盜劫去金銀首飾珠寶衣服等件約値銀數千金報縣後飭捕嚴緝一面移文上海縣署及英法美租界公廨懸賞緝拿旋被法界包探在十六鋪左近新泉園浴堂拘獲顧金和徐春明李金桂三犯起獲各贓盤詰不諱及解經讞員孫建臣大令訊供忽又翻異因令押候刑訊昨日包探禀稱彭等至捕房時有另案管押賊犯陳阿三曾冋詢問當將行劫各情逐一説明可來質訊大令命提陳到案將枷開去詳細推鞫陳供徐等向小的聲稱上月某日盜首曾桂華糾黨三十餘人同至無錫北門外某當劫得金銀首飾價値甚鉅至通州將各贓俵分徐等三人遂同來滬上伊等本係梟匪現因緝私營官查禁甚嚴迫而爲盜其中惟彭金和由營官徐寳山都戎懸賞數千金緝拿未獲最關緊要之犯大令提彭到案供稱小的係湖北某邑人年二十有四父母俱存向藉販私度日此次在張華港賭塲中見有賭客携帶銀臂釧四十五副附某輪船來滬小的等因此起意一併竊之故有此多贓並非行劫所行大令命與陳當堂質對復加駁詰矢口不移詢之季金桂徐春明同供金陵人李年十七徐年二十二餘供與彭略同陳阿三請移文至無錫查問如無其事小的願甘坐罪大令著分别押候復訊核辦 
[英美租界晚堂瑣案]  
　　潘小毛投英美租界公廨呈控厲賢坤縱子阿明誘姦伊女唆令遁逃求提追交等情經讞員張柄樞司馬准詞簽差飭提押候於前日晚堂提訊潘小毛投案供稱女兒三囡今年十八向在某絲廠作工忽於九月間將家内首飾綢衣捲去逃逸訪問之下係厲阿明姦誘向論不睬是以控求究追厲賢坤供與潘比鄰潘女三囡前經逃過三次此次又與人私逃潘小毛疑小的之子阿明所爲實遭誣指叩求明察阿明供向在禮查洋行當出店早出暮歸前者三囡逃過數次並不與聞此次不知又與何人逃匿實遭誣指叩求昭雪司馬訊得潘小毛所控無據未便准理著一併斥出自行找尋○姚福嘉前控李和林串同朱錦山唆逃伊妾桂寶一案經司馬訊明屬實判各笞責押限七天交人復訊前晚司馬提李朱到案訊究李稱現已函知親戚速令桂寶來案求恩寛限不敢再延司馬謂本擬責比姑寛展限七天務將爾妹桂寶交案質訊核奪違則重比不貸 
[英美租界公堂瑣案]  
　　包探李四春解陸桂卿至案禀稱伊用僞圖章向大馬路雙龍洋行冐取對時表二十四枚經行中察知報捕在案今陸膽敢復往冐取當被扣住交由小的吊出原表三枚並抄出洋銀十餘元送案請究雙龍洋人投案稱被取去對時表一十四枚計償洋銀一百四十四元請追陸桂卿供稱此係張桂之囑取昨張又令小的前往伊卽乘小輪船赴杭州叩求恩宥讞員張柄樞司馬以陸一再冐取實囑瞻大已極商之英總領事署繙譯官迪比南君判責五百板發押捕房一年吊到之對時表及洋銀等給失主具領○包探張全林解張錫堂張林生到案禀稱張等毆斷細崽李金寶足骨控奉提訊追繳養傷費等洋銀兹又解案請訊司馬判張林生出塲費洋銀一百元錫堂百元共三百元給李養傷醫院醫資亦著兩張償還並判兩張限一月繳清後押捕房各九個月○包探顧阿六解倪模雲至案禀稱倪之東人程惟言開　廣元隆茶莊私將方雲卿之茶葉一百二十件並某客存儲某棧之貨另立派可潛行逃逸報由小的拘倪請究質之倪供稱莊東程惟言係徽州籍現已避往蘇州閶門外新泰茶行内叩求鑒宥司馬判倪還押候備文移請吳縣將程關提來案訊奪○包探竇如海解周宗元余德才至案禀稱周等在原籍高郵州地方串搶某姓家金飾等物約値贓銀二千元之譜報由州大老爺派差周錫唐持文來滬已投上海縣關提昨日縣差在靑蓮閣茶館瞥見周余二犯因知照小的往拘兹特送案請訊抄出對時表及珠飾各原贓一併呈騐司馬判廨役協同來差眼同檢點各贓開單移送上每縣轉交該差帶回歸案訊辦○包探竇如海解顔宏來至案禀稱伊私將公恊順招牌竊取報由小的查得顔宏來係北成信烟館主人因公恊順亦係烟間將招牌懸掛弄口心懷嫉妬以後竊匿現在顔處抄出公協順招牌上之鐵條送案請究司馬判罰顔洋銀五元充公取保出外不准再行多事違干咎戾○包探張寳成解林阿茂王阿三至案禀稱林王二犯前曾屢次犯竊懲辦遞解回籍今又潛來圖竊經小的先後拿獲送案請究司馬以該犯等怙惡不悛判各笞責五百板管押捕房各一年 
[贈書鳴謝]  
　　昨承惜陰軒主人以酬世全書相贈展而閲之其中首列癸卯年中西合歴附以租界各種章程各國君相姓名中國各省及本埠各官職名此外如占驗潮汐等諸瑣事凡家人婦子所時思檢閲者無不悉載是誠規時之玉策涉世之金繩也允當家置一編者也爲綴數言藉謝雅誼 
[壽筵移振]  
　　昨接韓芸根善士來信云家嚴七旬壽辰諸友投送禮物未能槪行辭謝理應粗備桃樽以答隆誼家嚴以爲時交冬令災苦羣黎每虞凍餒兹備洋蚨四百翼移作善舉爲諸友造福請分半歸於振欵其半則助於仁濟廣益兩善堂等因祇承之下莫名欽佩除照信分撥掣取善堂振局收條函復外合抄原信乞登報尾揄揚盛德[  嚴信厚啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日滬南馬路工程局總辦翁子文太守以李仁才趙鎮榮孔順隆鄭林岳張阿根朱阿友等六人糾衆滋閙飭差移送縣署當晚縣主汪瑤庭大令升堂研訊原告余傳茂投案聲稱開設和茂麻袋店已閲十餘年初開時業此者僅二十餘家至光緖十三年因製袋各工類多貧苦往往死後乏資棺殮爰由同業議立永義會舉小的與馮章爲會首彼時查得此項工人共計四百名因刊印行單四百張勸令每人助錢三百六十文各給一單如有不測准憑單領錢十三千藉資收殮邇來生意較旺謀利者接踵而興已增至六十餘家各店又廣收學徒約一百餘人咸思領得一單以便常守此業詎料其中王三全等竟敢糾衆霸阻前晚各店主在某茶館集議王胆敢率領數十人前往尋釁幸經工程局巡捕聞聲而至得獲李仁才等六人王則已兎脱今日復唆使衆工人一律輟業恐碍各主所定之貨叩求究懲李仁才等供小的實由王三全迫令停工不敢起意滋閙趙鎮榮供小的實受王三全之愚叩求恩宥大令以李等不應停工把持姑念業經知過從寛與未訊之孔順隆等四人一併免究交人保出卽日照常工作如違重辦惟余將單分給各學徒每一紙祇准收錢三百六十文不准多收分文具結存案○前者賊犯王榮榮行竊玉器公所玉如意一枝由法包探拘獲轉解到縣汪大令訊明之下押候究辦前晚提案復訊著將吊到之贓給失主王全秀領去王榮榮枷號玉器公所門首示衆○前者謝金氏控趙榮昌帽店主趙慶堂積欠洋銀一案經大令訊明斷令按月拔還仍置不理氏復投案禀催前晚大令提訊氏訴稱趙之長子阿大前糾小婦人合股開設錢莊被欠洋銀五百元後來立摺言明利息八厘按月付洋銀四元今由慶堂霸賴竟將此欵日久不付前蒙大老爺斷令按月拔還又不遵照求恩訊追趙供小的現實無力措辦尚求寛限大令判責趙一百板交人保出赶緊措繳如敢再延定予押比 
[馬路工程局紀事]  
　　前日積竊汪洪桂吳子敬在長江輪船串竊水烟袋一支經包探黃量海查見連贓拘入捕房捕頭令移解馬路工程局總辦翁子文太守倩襄讞委員黃衡堂二尹研訊汪吳認竊不諱二尹飭責汪一百板吳掌頰四十下贓存候失主認領○偷兒王阿帶濳至董家渡馬頭周浦航船上行竊衣服經巡街捕拘獲人贓解至捕房轉解工程局黃二尹研訊之下判責一百板驅逐出境○整容匠詹子仁被同業王悦卿竊取長衫一件扭送捕房捕頭令解至工程局黃二尹命提研訊王供小的並未行竊實由詹之同夥藏在小的鋪蓋内求恩明鑒二尹判掌頰四十下贓給詹具領 
[美租界捕房紀事]  
　　前日小車夫高阿堂倪阿寳行竊工部局棧房中所儲四門町三桶售於吳淞路某姓麫館昨經包探劉阿炳查獲帶入捕房捕頭令押候解送公堂禀請讞員張柄樞司馬訊辦○昨晨崇明羊販劉某以吳淞路羊肉麫館主楊秀三將羊數頭强行牽去勒令减價出售心不能甘投訴捕房捕頭令某枹探將楊傅到令將羊如數歸還始得釋出○昨晨小竊陸阿林混入吳淞路甬人某姓家行竊衣物携之而出適爲某號華捕所見拘入捕房捕頭令押候解送公堂禀請懲辦 
[蘇垣官報]  
　　十月十九日藩轅牌示本月分候補佐雜月課於廿一廿二兩日考試浙江正主考朱益藩江西人副主考李家駒廣東駐防正黃旗人由浙江來刑部主事張美玉辭行同知查燕緖由上海布捐局來花翎指分江蘇試用同知袁世顯河南人由京領照來省禀到正任江陰縣劉有光禀辭赴同里厘局差通判吳光煜禀知奉委赴太倉幹卽辭知縣恩厚由車坊釐局來二十日浙江主考朱益藩李家駒辭行首府向各屬秋勘回正任嘉定縣章禀謝奉飭回任知縣恩厚禀辭回車坊釐局錢浦禀辭回上海綢捐公南局盧懋善禀辭回上海貨捐局金駿献由京引見領照回省禀到府照磨吳文郁禀辭解貢布赴都遇缺先補用典史陳爾音由籍起服回省禀到廿一日候補道徐棠辭行赴寗見制憲花翎候補知府梁佩祥由寗來禀知捐離江防同知本任歸知府班候補通判許之珏禀謝委署靖江縣事並銷發審局稽核督審局差震澤絲夏禀到正任嘉定縣章禀辭赴任新選金山縣蔣禀謝奉飭赴任知縣汪國奎禀知奉委赴松屬公幹卽辭霍鎔炳禀辭赴甯見制憲龔心沂禀辭回荆溪縣保甲總巡差次花翎同知銜江蘇試用知縣兪都順天人由寗來十月廿二日禮科給事中王鵬運辭行同知銜歸部選用知縣羅鵬九湖南人由鎭江來知縣龔鴻揆禀知奉委赴常昭崑新公幹卽辭吳善埴由上海樹水捐局來張晸禀辭赴寗見制憲屠仁溥禀知由滬見道憲回升用遊擊簡發守備馬長華由甯來廿三日候補道劉體乾通知奉撫憲委督辦中學堂差朱承昌辭行赴甯見制憲同知查燕緖禀辭回上海布捐局詹樹梅禀知奉委赴太屬公幹卽辭指分江蘇截取補用直隸州知州姚炳熊浙江人由京引見領照來省禀到巡儉陳紹賢禀知奉部核准註册廿四日徐州道桂由甯來四川副主考兪陛雲由川來知府胡玉瀛禀辭赴下游厘局差花翎三品銜指分江蘇試用知府王銘漸湖北人由京領照來省禀到同知陳世恩禀謝奉委發審差局知縣李廷琳謝禀奉海華婁靑金抽查保甲差巡檢呂彭禀知十月十八日聞訃丁父憂 
[江西官報]  
　　續備前軍錢德培由九江禀到卽辭回鮑惟鐈謝酌委署一次兪省三接辦牙釐局文案陶壎謝輪委釐差一次孫宗華往萍鄉萬載新昌查辦紙陳祖瑩往南昌吉安一帶公幹湯承源往廣信饒州一帶公幹華桐正辦營務處文案上饒縣周卸幹赴廣信府淸理交代指分試用府張福厚試用縣王衍曾縣丞王聨奎俱禀到何家英商輪局稽核張承鋆往樂平公幹鍾元贊謝拔委一次徐寛濟辦至山厘卡姬愼思接辦候審公所指分試用府陳運鵾試用縣黃朝乾縣丞黃經鎔從九熊鋆陽俱禀到殷修瀛禀丁父憂許雲鶱調查章内保甲駐省提塘陳兆蓮禀丁母憂署永豐縣羅毓椿調省差委以另補知縣周祖庚酌委署理萬年典史蔣鼎元缷事回兩淮候補鹽經林炳鏞由淸江浦來省署新昌縣彭厚基據報病故該印務以德化縣呂敬直調署遞遺德化縣印務以現署臨川縣江召棠調署該臨川縣印務以現署南昌縣事准補臨川縣戚揚飭赴新任遞遺南昌縣印務以准調南城縣倪廷慶調署又署泰和縣請補龍南縣楊炤飭赴新任該泰和縣印務以現署新建縣孟慶雲調署所遺新建縣印務以金谿縣杜璘光調署遞遺金谿縣印務以截取知縣劉昌吉署理又署東鄉縣孫家璠調省差委以興安縣周繒藻著理刑部主事張祖笏户部主事鄧福初内閣中書林煜南俱回籍候補道楊寶壬由湖南查探鑛務章程回新選四川永寗縣田耀焜由湖北來省余寅中往湖北大冶興國查探開鑛章程艾廷棟景德鎭公幹回顧景榮代辦惠内保甲副將張祖恩進賢門叅將程金魁德　門俱委砲池差署東鄉縣正任宜黃縣孫家璠飭赴本任指分試用道朱子春試用府陸長何試用縣陳夔張耀奎俱禀到副將吳茂軒巡查下叚街道候補府朱錦提調　釐　事務縣丞葉桐桂典史李傳訓俱謝分缺先行知 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緖二十八年十月十九日京報全錄]  
　　宮門抄諭旨均已錄前○楚督張等奏報鄂省裁營節餉及現有各營管帶銜史摺○豫撫錫奏黃河溜逼生險請撥工需銀兩摺○護晉撫趙奏墊解綏遠城將軍洋務經費緣由片○湘撫兪奏知府病故開缺片 
太子少保頭品頂戴湖廣總督臣張之洞頭品頂戴湖北巡撫臣端方跪奏爲卾省先後裁撤各營並將現有各營更換各統帶督帶管帶恭摺具陳仰祈聖鑒事竊昭前准兵部咨光緖十五年十月二十八日奉上諭各省防營如有更換管帶員弁或移紥他處著隨時奏聞欽此查鄂省前因沿江富有票匪作亂各種會匪乘機蠭起防務吃緊長江上下游及邊境各要隘風鶴頻驚添募各營分布防剿疉將匪首捕拿懲治地方漸就安謐當經酌量緩急情形分别裁撤更換以節餉需因將江安一底營裁撤酌留勇丁五十名攺爲沿江督捕營委湖北補用知府現署夏口廳同知馮啓鈞兼帶復因沿江匪徒伏莽未凈飭本任長樂縣知縣竇以莊募勇五十名專司沿江緝捕攺委本任襄陽縣知縣李祖蔭接帶又因李祖蔭另有差委攺爲歸併現署夏口廳同知馮啓鈞接帶籌度沿江緝捕情形酌量招募以資分布梭巡取名爲沿江下游緝抽管又裁撤武襄第一第二第三第四共四底營其第二營駐紥老河口該處商賈繁盛教堂林立不可無勇彈壓保護當飭原帶該營之叅將陳金元於撤勇内挑留兩哨攺爲襄防右營仍委該叅將管帶歸安襄鄖荆道節制照舊駐紥老河口巡防又荆州沙市地方原設沙防兩底營飭令裁撤續募之前後右三底營其統帶官補用道朱滋澤在省另有差委攺委遊擊蔣聲耀督帶兼帶中營其管帶左營遊擊蕭貞福病故飭遊擊姚紹期代理又前募駐省武建八底營分爲左右兩旗練習洋操因該營督標官副將張彪訓練有效委令兼充統帶並委左旗壹營營官同知劉承恩兼充械旗四營督帶右旗第一營營官縣丞楊汝欽兼充右旗四營督帶又駐防漢陽之漢靖襄陽棗陽之襄防新營宜昌之宜騰營麻城羅田之武勝新營利川之利防營田家鎭之砲隊營並提督周得升所帶漢口緝勇均飭一併裁撤宜勝營遺出宜昌鼓樓背防地令宜昌鎭所帶宜防營撥勇兩哨塡紥按三個月輪流換防飭素諳砲法之把總毛永興募勇五十名駐守田家鎭南北兩岸砲臺又襄防馬隊右營馬勇二百五十名飭該管帶叅將婁成立裁撤一百名又由湘調鄂之威字三旗飭令統帶候選道員忠浩照湖北營制分别裁减挑留兩底營攺名武忠左右兩營駐防岳州控扼武漢上游又駐省武愷中前左右四營攺名爲武愷第一第二第三第四等營仍歸提督吳元愷統帶並將兼帶之中營現攺第三營委候選知縣楊自新管帶又原派彈壓鐵路護軍甲乙兩營分紥灄口起至河南信陽州一帶按叚防護未能合集操練且因鐵路加長防地加廣應添派兩營與原派之兩營輪流換防以便操練飭令原有漢防三營撥去兩營攺爲護軍鐵路兩營丁營歸原統鐵路營副將張彪兼統並飭管帶鐵路一營游擊謝樹泉兼充此四營督帶並飭帶護車右旗第一營知縣楊蓉第管帶鐵路甲營遞遺護軍右旗第一營事務委知縣劉錫祺接帶其餘漢防一營仍歸叅將陳士恒督帶又管帶襄河水師前營漢陽鎭標中軍遊擊陶運亨病故委候補知府現署夏口廳同知馮啓鈞接帶管帶襄河水師中營兼總查襄河水師伍營提督謝得龍病故委本任襄陽縣知縣李祖蔭接帶兼總查襄河水師伍營隨時周歴巡查以資整頓所有湖北裁撤新募防營並將現有各營更換各統帶督帶管帶緣由除咨部外謹合詞恭摺具奏伏乞皇太后皇上聖鑒謹奏奉硃批該部知道欽此 
頭品頂戴新授熱河都統河南巡撫兼管河工事務奴才錫良跪奏爲黃河北岸孟縣民工溜逼生險情形緊要現飭竭力搶護並請撥工需銀兩恭摺仰祈聖鑒事竊照懐慶府孟縣地方濱臨黃河北岸首當西來大溜之衝縣城西南向有小金隄一道小金堤迤東接築護城堤一道爲河北全局之保障本係民築民修從前距河較遠並無工程嗣因南岸孟津縣鐵洲鎭築壩挑溜保護漢陵以致全河形勢側注向北小金堤上下先後迎溜生工前於光緒十六年及二十五年節次請撥銀十餘萬兩及三萬兩修築土石各工以資捍禦均經仰邀兪允遵辦在案本年大汛期内河勢復又北圈先則護城提無工之處猝被大溜逼刷情形險要據孟縣知縣孫孝彭馳禀隨卽派員查　議築石工保護正在籌辦間而大溜忽又上堤小金堤一帶均形吃重疉據印委各員禀報當經批行布政使延祉一面籌欵嚴飭相機搶護一面移會河北道馮光元督冋懷慶府知府傅橒等馳赴該工體察情形確估工需數目兹據該司道等會禀本年夏秋之交來源疉次陡長大溜直逼護城堤根僅恃一線單隄勢難抵禦亟應建築石壩以資挑護正在赶運石方而大溜又節上隄小金隄之托壩以及第三道石壩等處均當迎溜頂衝壩身立見匯塌秋水搜淘異常迅利情形岌岌可危經該印委等號召人夫分投搶辦幸保無虞惟勢未見外移仍應認眞修築先據估計工需爲數較鉅復經該司道等確切核估减而又减通盤籌計實需請撥石方銀二萬七千兩等情禀請具奏前來奴才復查孟縣小金堤護城堤各工現在溜勢趨刷喫緊或舊壩塌卸必須加挑或本無壩垛必須添築均屬亟應辦理之工該處地當河朔上游關繫畿南利害前因緊要未敢貽誤事機業經飭司先行籌撥銀一萬兩發該印委等赶緊運石搶　兹據通盤估計工需數目按工確核尙無浮多合無仰懇天恩俯准照估動撥司庫銀二萬七千兩俾資赶辦而保要工奴才仍當隨時嚴加稽核務使工歸實濟欵不虚糜一俟　竣再行騐明做過工段丈尺飭令核實造册報銷是否有當謹恭摺具陳伏乞皇太后皇上聖鑒訓示謹奏奉硃批著照所請該部知道欽此 
趙爾巽片再緩遠城將軍前因辦理洋務有需經費奏經部議令於晉省司道庫内提銀二萬兩解交應用當經前撫臣岑春煊以晉省無欵可籌懇恩飭部另撥或令該將軍自籌等因具奏在案復經部議以現在蒙旗荒地正議廣爲開墾將來所繳荒價自可集有成數令於蒙地放墾應繳荒價項下如數提出作爲籌辦洋務專欵等因行知到晉當經轉咨遵辦去後旋准綏遠城將軍以蒙盟墾務尙示辦有端倪公司未立一時欵項難提而辦理洋務需用孔殷又未便因之寢關仍請由晉省設法籌解以應急需等因咨覆前來奴才與署藩司吳廷斌一再籌商晉蒙脣齒相依設該城因乏經費以致辦理洋務稍生枝節殊非愼重交涉之道惟有於萬分爲難之中在司庫光緖二十八年地丁項下先行借動銀一萬兩解赴該城以濟急需將來仍由綏遠城將軍籌有的欵照數歸還至下短銀一萬兩晉力已竭未能再借應如何撙節另行通融之處則由該將軍自行酌度辦理據署布政使吳廷斌詳請奏咨前來除分咨户部綏遠城將軍查照外謹附片陳明伏乞聖鑒謹奏奉硃批户部知道欽此 
兪廉三片再湖南岳州府知府英文係廂紅旗滿洲松鋭佐領下人由繙譯進士籖分兵部行走歴保俟補缺後以員外郎遇缺卽補光緖九年六月題補主事七月題升員外郎二十年奉旨記名以道府用二十一年七月奉旨補授湖南長沙府遺缺知府欽此二十二年三月到省補岳州府知府是年六月二十日到任兹於光緖二十八年四月二十五日因病出缺報由湖南布政使張紹華詳請奏咨前來臣查岳州府知府係衝繁疲難四項要缺例應由部請旨簡放除咨部外謹附片具奏伏乞聖鑒訓示謹奏奉硃批吏部知道欽此 
 
 

Page 16

 
 
[光緒二十八年十月二十日京報全錄]  
　　宮門抄諭旨均已錄前○楚督張等奏揀員更補要缺同知摺○新撫饒奏揀員請補通判要缺摺○又奏報銷驛站經費銀兩摺○粤海關監督常奏報接印任事日期摺○浙江正主考朱奏乞假省親片 
太子少保頭品頂戴湖廣總督臣張之洞頭品頂戴湖北巡撫臣端方跪奏爲要缺同知揀員更補恭摺仰祈聖鑒事竊照武昌府同知長坦於光緖二十六年十一月十五日病故所遺係衝繁難要缺前經請以開缺留省另補同知金鴻翎請補旋准吏部咨覆查武昌府同知出缺在該員開缺另補之先今請補此缺核於定例不符並不在例准聲明之例所請應毋庸議其武昌府同知要缺應令另行揀選光緖二十八年五月十一日具奏奉旨依議欽此坐五月十六日行文等因咨移到鄂自應遵照另揀合例人員請補查定例州縣以上應調缺出具令於現任人員内揀選調補如無合例堪調之員始准以候補人員題補又道府同知直隷州知州通判知州台係奉旨命往或督撫題明留於該省候補者無論應題應調應選之缺令該督撫酌量才具擇其人地相宜者悉准補用又如係題調要缺應無論何項出缺或調或補准由該督撫酌量具題又題調要缺酌量以候補人員請補時該省如有截取記名分發人員應先儘酌量請補各等語今武昌府同知係衝繁難兼三要缺駐紥省會政務紛繁非精明練達之員難期勝任臣等督同藩臬兩司復在通省現任簡缺同知内逐加遴選實無合例堪調之員惟查有截取補用同知歐瑞麟年四十九歲陜西漢陰廳拔貢光緖五年報捐内閣中書六月到閣六年加捐五品銜廿一年補授實缺二十二年四月丁母憂開缺二十四年七月服滿起復補缺二十五年六月俸滿截取奉旨記名以同知補用八月呈請簽分浙江親老告近攺掣湖北九月十四日引見奉旨著照例發往欽此旋在山東振捐局奬叙花翎二十六年四月二十五日到省臣等覆查該員歐瑞麟安詳謹飭辦事細心且係截取記名分發人員以之請補武昌府同知要缺實堪勝任惟調缺請補與例稍有未符但人地實在相需例得聲明奏請合無仰懇天恩俯念武昌府同知員缺緊要准以截取分發補用同知歐瑞麟補授實於地方有裨該員係截取同知請補同知銜缺相當毋庸送部引見據湖北布政使瞿廷韶按察使李岷琛會詳前來除咨吏部外謹合詞恭摺具陳伏乞皇太后皇上聖鑒勅部核覆施行謹奏奉硃批吏部議奏欽此 
甘肅新疆巡撫臣饒應祺跪奏爲揀員請補通判要缺以裨地方恭摺仰祈聖鑒事竊據署新疆布政使李滋森會同署鎮迪道兼按察使銜慶秀詳稱伊犁攺官設職霍爾果斯巡檢攺設伊犂府分防通判兼理事銜該處爲伊犂極西門之中俄往來要津又有索倫各旗分屯其地管理旗務並中俄交涉督捕彈壓均關緊要前定爲衝疲難三頂要缺請以候補知縣罕扎布借補經部議覆核與例章不符應令另行揀補等因應卽另行遴員請補以重職守查伊犁添攺各缺經前撫臣劉錦棠奏准仿照吉林新章由外揀補一次在案今攺設伊犂府分防霍爾果斯通判員缺查有花翎鹽提舉銜分發新疆試用通判張景山現年三十歲山東鉅野縣人由廕生赴部考試於光緖二十二年十二月初三日引見奉旨著外用欽此例應以通判註册候選旋遵新海防例捐指新疆試用經吏部於二十三年十二月十四日引見奉旨著照例發往欽此是月廿五日由部領照起程二十四年六月初四日到省二十五年六月初四日試看一年期滿照例甄别咨部　原官留省補用二十六年十一月在新疆捐局遵陜西籌振例捐花翎並鹽提舉銜查該員張景山年富心細幹練有爲以之請補霍爾果斯通判員缺實堪勝任人地亦極相宜等情詳請具奏前來臣查該員張景山年壯才明勤謹穩練合無仰懇天恩俯念要缺需員准以花翎鹽提舉銜新疆試用通判張景山補授霍爾果斯通判員缺於地方實有裨益仍俟試署期滿果能稱職另請實授如蒙兪允該員係曾經引見到省之員請補斯缺銜缺相當毋庸送部引見謹會同伊犁將軍臣馬亮陜甘總督臣崧蕃恭摺具陳伏乞皇太后皇上聖鑒訓示謹奏奉硃批吏部議奏欽此 
甘肅新疆巡撫臣饒應祺跪奏爲造報光緖二十一年分司庫支發通省驛站經費銀兩分造總散淸册懇恩飭部覈銷恭摺仰祈聖鑒事竊照新疆司庫支發驛站經費歴隨廉費俸工等項按年請銷嗣准部咨所有驛站用欵應照成例題報核銷等因業經臣將光緒二十年分支發驛站經費提歸另案仍請變通成例奏銷在案兹署新疆布政使李滋森詳稱涨緖二十一年分新疆鎮迪阿克蘇喀什噶爾伊塔四道屬共管原設及攺增一百七十一驛額設譯書一百七十一名馬夫九百四十三名驛馬一千八百八十六匹計自二十一年正月初一日起至十二月底止照章應支工食油燭紙張料草站價倒馬等項共銀一十一萬九千五百六兩六錢七分均已全數給領造具總散淸册詳請奏咨前來臣覆核無異相應仰懇天恩俯准飭部覈銷以清欵項除將淸册送部外謹會同陜甘總督臣崧蕃恭摺具陳伏乞皇太后皇上聖鑒訓示謹奏奉硃批該部知道欽此 
二品頂戴粤海關監督奴才常恩跪奏爲恭報接印任事日期叩謝天恩仰祈聖鑒事竊奴才内府世僕知識庸愚渥荷生成仰蒙簡放粤海關監督於本年七月十九日恭請聖訓復蒙召見訓示周詳欽奉皇太后懿旨定於八月二十六日已時接日跪聆之下感激莫名陛辭後於八月初八日束裝出京在天津逗留數日守候輪船十五日啓輪南行經歴山東江蘇浙江福建各洋面於二十六日行抵粤東准前任監督莊山將粤海關監督關防並文卷册檔錢糧簿籍委員齎交前來奴才當卽恭設香案望闕叩頭謝恩接印任事伏念奴才榷課淮關愧無報稱奉公南苑莫效微長廼復仰荷鴻施膺兹鉅任自天聞命伏地悚惶查粤海爲通商要地監督乃榷課專司舉凡徵收常洋各税撥解京外餉需在在均關緊要况常税歸税務司兼管尤當因時制宜責重事繁恐弗勝任奴才惟有激發天良留心整頓力求裕課遇事和衷償欵定必如期以昭輯睦約章務宜遵守尤貴持平遇有中外交涉事要仍隨時會商督臣妥籌經理以仰答高厚鴻慈於萬一其接收庫儲各欵容俟逐一查明另行恭摺奏報外所有奴才接印任事日期並感激下忱理合恭摺叩謝天恩伏乞皇太后皇上聖鑒謹奏奉硃批知道此 
臣朱益藩跪奏爲懇恩賞候省親恭摺仰祈聖鑒事竊臣奉命典試浙江業經揭曉應卽回京供職惟念臣母賀氏年逾七旬因臣兄益濬係湖南補用道儘先補用知府迎養在湘臣遠宦京師久疏定省眷戀庭闈難这寢鐀查由浙迎湘地雖隔省一水可通擬懇天恩賞候兩個月俾臣自備資斧赴湘省親一俟假滿卽當束裝北上恭覆恩命不敢稍涉遲延所有微臣乞假首親緣由謹恭摺具奏伏乞皇太后皇上聖鑒再此摺係借用浙江巡撫關防拜發合併陳明謹奏奉硃批著賞候兩個月欽此 
 
