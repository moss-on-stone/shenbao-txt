# 1913 - 243 - 4914561

 

Page 1

 
 
   
 
 

Page 2

 
 
時評 
[潰兵（無名）]  
　　地方之受兵禍也交戰之時其次而最甚者爲潰兵交戰時之兵禍不過砲火所燬及流彈而己至於潰兵則無勝利之可望紀律之可言名譽之可重而搶刧擄掠無所不爲矣松軍之在龍華也於民間秋毫無犯及其往吴淞也亦無非法之舉動及自吴淞退至嘉定也亦能與人民相安何則雖敗而未潰也今自嘉定退走之後己不能成軍而青浦之搶掠隨之矣 
　　松軍人數無多爲害尚少也然而松屬各州縣有此無人統率之二千人己不堪其擾矣况乎江甯之萬餘人哉江蘇之刧甯有己耶若更加之以蕪湖潰軍長江兩岸甯有净土耶嗚呼　 
命令 
　　八月十七日臨時大總統命令龍濟光特授以勳二位此令 
　　李厚基授爲陸軍中將此令 
　　張敬堯授爲陸軍少將此令 
　　領參謀總長事黎元洪呈請任命張基勳爲陸軍第五師參謀長應照准此令 
　　陸軍總長叚祺瑞呈請授蘇錫麟田玉坤閻駿聲錢金山周繼宗爲陸軍步兵上校并加陸軍少將銜應照准此令 
　　外交總長陸微呈稱特派四川交涉員柯鴻烈現令署理釜山領事應請免去四川交涉員本官等語應照准此令 
　　司法總長許世英呈稱京師第一初級審判廳推事汪庚年身爲法官代人行賄非僅停職所能蔽辜擬請先行褫職歸案訊辦等語應照准此令 
　　司法總長詐許世英呈請任頼毓靈爲京師第一初級審判廳推事駱騰麟署京師第三初級判廳推事應照准此令 
　　代理國務總理段祺瑞呈稱據署直隸民政長劉若曾轉據天津警察廳長楊以德呈請任命王桂趙惠濬德山蔣鶴林劉鳳鳴何炳庚爲署長應照准此令 
　　陸軍總長段祺瑞呈核覆守護大臣擬以增明補鑲藍旗防禦堆奇滿補鑲紅旗防禦請予准補等應照准此令 
　　代理國務總理段祺瑞呈稱秘書程經世經手公欵開報含混請先行免去本官等語應照准此令 
警信 
　　吴淞電今晨四點鐘時嘉定一方面槍砲之聲隆隆震耳城外之南軍曾與北軍交戰爲時頗短並未勝利北軍己得江陰一方面由水路開來之援隊旦夕將大舉攻城北軍守衛吴淞砲臺及周圍各地極爲嚴密　　嘉定快信十八日北軍大隊來嘉預備圍攻城守南軍即於當夜向東門洮竄惟淞口開來輜重隊則被羅姓所帶之南軍在朱家宅攔住深夜戰鬥兩軍及鄉民傷亡不少 
　　青浦快信十九晨有嘉定逃兵約四百人由水道來青北門街啓昌槽坊及郭姓某店與城中源康典當均被滋擾各店即相率閉門至午刻又有五六船戰載兵到青 
　　南京電北軍迄今渡江者僅一小隊（大約乃馮國璋之先鋒隊）即散布下關張勳之軍現仍佔守幕府山幕府山之北軍與獅子山之甯軍接續開砲互擊未分勝負東南門附近亦在開戰獅子山之甯軍仍在轟擊浦口 
　　鎭江電鎭江及高資之大隊官軍現聚集距甯九英里之堯化門張勳己由鎭江赴甯該地仍在戰甯軍是丕佔據紫金山殊屬可疑據最近消息獅子山甯軍仍在開砲以阻官軍渡江現有大隊官軍行動甯鎭之間（譯字林報） 
　　南昌專電北軍在王家渡獲勝城中鳴砲保衛商民沿街懸旗備極歡迎巡警憲兵恊同梭巡地方安靖聞李烈鈞退駐上游敗兵沿途搶刧時聞又勾結散兵搶物喻老三己就地正法 
　　九江專電段軍長會同英日領事在潯埠某輪搜獲湘黨首領周振麟 
　　武昌專電黎副總統探得譚人鳳蔣翊武等己由湘漢乘輪赴滬己電各省恊拿 
　　福州專電閩省取消獨立後秩序己復各機關己照常辦事 
　　香港電廣州現己謐據龍濟光宣稱砲隊之砲機悉經拆去故己不復有轟城之患（譯字林報） 
　　北京專電尹昌衡電熊克武係舊部擬回省調停便於和平解决某要人己電阻之熊發武昌電稱武昌陳都督蓋彼等己以陳其美下武昌爲都督故專電 
　　北京電王海平電逹賴居心叵測請取消藏務會議另籌對待 
　　北京電湘省會商會均電留譚督 
特約路透電 
　　北京電田文烈己任爲署理山東民政長靳雲鵬己任爲署理山東都督 
　　北京電劉冠雄己得一等文虎章 
　　北京電據華字報載稱歐陽武致電政府陳明不得不抗拒政府之苦衷彼己知罪現在吉安府静待刑罰云云 
　　北京電袁總統令龍濟光調查蘇愼初張我權之劣蹟予以相當之處分　　廣州電戰事己止陸軍將重行組織民政各員現己辦公財政署亦復開門 
　　廣州電昨夜此間大風雨各河道水溢廣州城四鄉一帶多爲水淹損失甚巨 
　　北京電比國資本圑承造之鐵路合同日來外間極爲注意評論紛起昨復有禮和洋行託香港經理（滙豐銀行董事）向滇督攬造鐵路之舉該行願以英金三百萬鎊代造自雲南府至廣西百色之鐵路並願代辦鐵路材料及供給應用各欵按五釐一二五起息禮和洋行本爲克虜伯炮廠駐華代表其所欲得之報酬乃專辦政府所用之軍火及開礦等之機器二十年並沿路絶大之礦産讓與權 
　　東京電卸任華使汪大燮己啓程遄返北京　　貴陽電遵義府正安州兵變聞因紙幣折價之故 
　　貴陽電滇兵兩師共二萬名聞己來黔未悉其目的何在 
譯電 
　　北京電袁總統己令周自齊入京面商政務第五師師長靳雲鵬己任爲署理山東都督 
　　北京電交通次長葉恭綽昨與袁總統會商將來鐵路制度葉所提出之辦法己由袁總统稱評 
　　北京電據國報載稱袁總統挽入請岑春煊來京力保不念舊惡 
　　北京電國債局俄國顧問員柯洛代爾君己於昨日抵京 
　　倫電電歐洲各國京城之中國公使除駐英公使因公務壓迫不能到會外餘在瑞士其里伐城開非正式會議討論外國對于中國内亂之與論且期各使將來辦事更得一致並研究各國承認民國及借欵問題據稱此會之召集全出各使之意並未奉有政府之命令 
公電 
　　上海鄭鎭守使致北京電大總統副總統國務院各部總次長各省都督民政長將軍都統各處鎭守使護軍使巡閲使查辦使宣慰使各師長各旅長各報館鈞鑒滬局爲製造機關淞台扼長江門户東南半壁與爲存亡匪首陳其美藉南京獨立餘焰在上海南市設立僞司令部號召淞鎭叛兵並運動原守製造局之六十一圑三十七圑暨滬防原有各軍希圖大舉視線金洼於製造局一隅七月十八日風聲甚急我軍孤守危局幾成背水之勢十九日汝成飭海軍警衛隊臧圍長致平下戒嚴令先逐首鼠兩端之人屏退疑貳兵隊查製造局規模甚大我兵祇千餘人若再兼顧龍華勢必兵力更减乃權其輕重注意總局並先將分局造存軍火提回免分兵力汝成即至海籌兵艦並會同海軍李總局令鼎新策勵將士聯絡外交幸得各方贊助人心稍定雖此數日間上海保衛圑長李平書開會提議請和平退讓製造局免啓戰端我軍惟有矢以死守並告以釁非自我開雖誘説百端不顧也迨至七月二十三丑正悍匪劉福彪鈕永建等親率敢死隊及淞鎭各軍暨六十一圑三十七圑滬防各營並上海向無規則之圑體共約數千人包圍本局四五匝環架大砲數十尊同時猛攻槍如驟雨炮若走霆大有滅此朝食之勢我軍預築溝壘密布阻攔　伏以待俟鎗炮能及方連發而命中海軍各艦　相率開炮助戰自丑至卯再接再厲直至辰初匪勢始衰相率敗退當戰鬥最烈之時局中炮隊營排列巨炮多尊直攻製局側射海籌彈線所經勢甚猛烈若不先平此壘我勢終不可支臧圑長親赴海籌計議以兵艦大砲封頂先擊該營計陸軍步伐之遲速定炮彈開花之密逹炮火兵力表裏爲用冒險進攻不一時而該營竟爲我得搶獲大炮一十八尊砲彈一百七八十箱他物稱是是役也自丑迄午大小數戰共擊斃悍匪五六百人我軍祇陣亡一人受傷數人賊黨奪氣悉數潛逃我軍立即函致南市商圑勒令陳其美即日取消司令部否則攻南市陳其美膽裂逃至閘北復圖再舉是夜又率悍匪數千來攻直至七月二十九日晝夜更番襲擊意在疲老我師乘間廣徵軍隊乃我軍晝夜防守露宿風餐歷一星期不爲稍懈而匪以大小十餘次屢戰皆敗傷亡衆多悍懼交并既不得志於我軍思於商民一逞乃横加搶掠於廛市甚至回炮遥擊租界意在挑起外交藉爲牽制其設心險惡可知迨我援軍北至時淞臺尚未下即在川沙九洞登陸馳赴來局聲勢漸振我軍復函致閘北勒令陳其美即日出境否則往攻乃陳其美率同餘匪逃竄寳山死守淞台以爲孤注我軍乘此肅清上海即會同海軍劉總長冠雄籌議規復淞台先令李旅長督隊潛渡江灣將近車站見敵四百餘人立即擊退以步兵四人出哨乃即驚潰匪衆百餘人擊死不計外仍復生擒官長兵士多名當即佔領江灣車站以爲根據地匪首鈕永建率匪二千餘乘夜襲攻復爲李旅長擊敗斃匪徒三四百人生俘四十餘人餘衆悉潰祇一小部分逃回淞臺八月十三日我陸海軍正會合攻台以口外各艦環列臺前口内諸輸遥攻側面李旅長步兵兩路襲取臺後始以兵力攝其氣復以運動擾其心乘匪情惶恐之餘以遂我軍猛攻之計乃李旅長督率陸軍甫逼藴藻浜該台叛兵護台營隊己悉數迎降道左肉袒歸誠鈕永建居正初本守臺至是乃率殘兵千餘人奔竄嘉定是日午後四時赤日流金人汗如雨我海陸相率蒞臨淞台同時光復紅旗招展萬目共瞻商民鼓舞汝成等仰體我大總統弔民伐罪之心自拔來歸不咎既往再三撫諭准予自新現在搜索寳山進剿嘉定大股既己撲滅餘孽當易肅清兹仍謹愼進行以期仰副我大總統愼重戎行眷懷南服之至意查淞滬一役以力戰而存製局以聲威而復淞臺鄰境聞名列邦肖像雖安良除暴乃軍隊所應爲而同室操戈非仁人所忍道當血肉横飛之際不覺涙眼飄流值河山再造之秋敢翊毛髮戰績祇有感憤交集全無勞　可言尚祈諸君子迅賜劻勷俾策駑鈍大局速定歸田有期不勝幸甚用特粗陳梗概馳慰台端言不盡意上海鎭守使鄭汝成叩巧 
要聞一 
[各地兵禍記]  
　　字林報云今日上海西北嘉定江陰一方面消息甚少惟知南軍二千名仍駐嘉定且聞南京之軍司令己致鈕等急電促速赴甯恊助惟鈕等必不致出此或蘇州開往嘉定之官軍現仍駐太倉鈕等如赴江陰或赴南京則中道爲該軍所阻失敗可以預伏鈕等今不啻己處孤境至最近之軍可以援救之者則惟江陰炮台耳江陰之大局今仍恍惚如前兹得消息該炮台之守軍乃係舊軍己歸誠政府此信果確則頗足歡迎惟前者各城各炮台之號稱己爲政府所有者輒由南軍盤踞數日而後始入官軍之手不知該地是否如此惟江陰地方今確頗安謐至關於該一方面之最要消息則爲昨日上海擬派兵五船用開往該處即前由塘沽連兵來滬之公平安平新康遇順等五船是也原意擬於正午時出發該炮台如仍在南軍之手則該兵將在江陰之下游登岸以便進攻如無留難則諸船即將開往上游戰地名船因正午時未能出發惟己奉命於晚間十一時啓程晚間九時據上海政府官員聲稱兹得確實消息該砲臺己入官軍之手今擬派兵若干在該處登岸餘悉開往上游　　德文報云聞嘉定之軍己起暴動似因無欵發餉之故嘉定周圍之北軍己得大隊援軍或步行而至或乘火車前往目下並無談判投降之徵象 
　　字林報云星期日本報北京訪事電稱李烈鈞己率軍回抵南昌官軍警告該城如不逐走李等則將開炮轟城一節按本月十三日南昌商會代表曾赴官軍處報告李烈鈞歐陽武等均己逃逸請官軍往收該城惟官軍進行頗遲 
 
 
 

Page 3

 
 
　　贛軍己在距南昌城十英里處沉石阻塞河道官軍於四五日前始行進發而李烈鈞是時己復回該城云 
　　文滙報云今日接南京消息南軍己逐漸失勢滬甯鐵路公司辦事員今日上午接電謂張勳率軍一師己攻克南京城外之紫金山現進逼各城門又據戰地之人民聲稱南軍領袖之無意叛變者均己逃逸致各處軍隊多無軍官指揮各兵士子彈頗足彼等此次抗拒官軍蓋爲怨惡張勳前在甯城跋滬之故衆意本星期内政府必能控制南京之大局 
　　今晨八時公平新裕安平興泰四輪船載官軍約四千名開往前敵聞擬先派軍隊若干在江陰砲台之下游某處登岸如能安然無阻各船即擬進至鎭江南京兩處並由中國巡洋艦護送如有意外則擬以炮火掩護軍隊登岸據昨日（十八日）南軍訪函云北軍己攻克幕府山由軍仍佔據紫金山兩軍曾于該山苦戰北軍得而復失目下該山仍在南軍之手城中稍起搶刦惟經南軍領袖嚴厲禁止豫料南軍將猛力抵抗北軍攻入或將以調停之法退讓該城 
　　據蕪湖訪函云此間似己爲各處敗北南軍之尾閭柏文蔚現亦在此前在臨淮關繼在安慶從柏之軍隊批此者頗衆此間之軍隊至少共有一萬名聞距此三十英里向安慶之一方面駐有軍隊携帶野戰炮預備抵敵北軍城中極不安静人民遷移者成千累萬絡繹不绝商業全停商民捐税高至極點聞柏文蔚要求商民豫繳三個月之捐税此項無理之請自無人允之數日之前商民曾開會議决如南軍不戰而退則願付洋五萬圓南軍領袖答稱彼等願戰死而後己然料亦不致有重大之戰事蓋南軍多屬　募之兵一俟北軍臨城不難壓服之也日來刑人頗多凡被　係北軍偵探者即拘而殺之某日有少年三在一茶肆閒成偶爾涉及官軍戰勝事宜爲兵士所聞即指爲北軍偵探拘至司令部不問情由即時鎗斃華文日報凡有贊助政府之言論者皆不准售賣此間贊助政府之某報主人險遭不測排袁各報則任意揑造謡言謂上海南京安慶九江吴淞炮臺南昌等處皆爲南軍攻克此間田禾之佳爲多年所未有惟望雨頗殷溝渠井泉涸者甚多 
　　大陸報陳其美己接租界西員通告令其限日離開租界否則即須逮捕云 
[徐秀鈞被逮案之前因後果]  
　　衆議院議員徐秀鈞者與李烈鈞素有關係自贛事發生後徐仍照常出席惟從戒嚴令頒布徐忽不見蹤跡不數日又即有徐秀鈞被捕之事衆議院湯議長得信之後即公函致北京警備司令處質問此次逮捕徐議員秀鈞是否有確鑿内亂罪之證據如無證即請釋放等語司令處接衆議院公函後即抄送九江段宣撫使之原電並備西答復大致謂九江叚宣撫使有虞電寄呈大總統及會議軍事處略謂前經拿獲黨人供稱江西議員王有蘭文羣二人當湖口起事之後即與其謀王侃徐秀鈞二人在京充李匪坐探均係該黨重要之人證　確鑿現在該四犯俱在都下應請飭下警察廳即逮捕尅期解潯審訊以成定讞云云衆議院得覆後十三日午後開常會時由副議長陳國祥君報告警備司令處來函林秘書長朗讀一遍張伯烈君主張將原函電並上次政府咨革湖北各議員之文書付印分送谷鍾秀要求議長函致警備司令處由大理院提起公訴不必依照段電解潯歸案陳議長許之李國珍君提起勳議將第二案之議院法三讀會提前開議詎忽有警衛長突趨議長之前喁喁耳語衆知有異及休息後詢知有議員某君誤坐王有蘭之席次爲旁聽席中執法處人所見急以電話招其偵探至院門外俟王出將要於途以捕之此説一傅有小心翼翼之議員遂紛紛他去於時即宣告休息迨休息時滿議長又報告不足法定人數於是場内一轟而散聞此次徐議員被拘原因有議員張于潯者爲李烈鈞死黨此次湖口起事時爲叚司令捕獲當供出衆議院議員徐秀鈞爲李之坐京偵探尚有議員王侃王有瀾文羣等皆與此案有關係段司令電請中央捕拿電中有供有確據等語徐氏日前既被警備處拿獲王有瀾等己聞風遠颺矣 
[擾攘聲中之蒙匪態度]  
　　庫逆制定憲法俄國駐庫領事日昨己與逆佛恊商制定憲法大綱十三條以後召集議會兹譯其大要如左（一）大蒙古皇帝統治大蒙古帝國爲萬世一系之君主（二）君主爲神聖不可侵犯（三）君主有制定憲法及組織議會權（四）君主有召集議會開會閉會停會延期及解散權（五）君主有設定官制及任命官吏權（六）君主有統率陸海軍及編定軍制權（七）凡屬訂立宣戰講和諸條約及派遣各國使臣均須得俄政府同意（八）風聲緊急布戒嚴令時須先與俄總監恊議然後下上諭以制限蒙民自由（九）活佛有授與爵位及恩赦權（十）賞功罰罪等一切關於司法職務悉依欽定法律行之（十一）皇室費用由大皇帝酌量親定議會不得干涉之（十二）議會不負行政上責任（十三）議會之正副議長俄及蒙人各一名由大皇帝頒詔任命 
　　多倫又有小捷多倫盧永祥日前有電來京略謂司令前派張圑長慕韓率隊進攻乃木蘇木弼接張圑長報稱初七日午後四點行抵大青山我騎兵遇匪約六七百名猛向我圍攻並我步礟展開甚速惡戰至晚七點匪勢不支初八日早五鐘我軍拂曉攻擊至葛呼得烏蘇北端匪據險要死力抵抗我官兵奮不顧身連奪大山數座酣戰至晚四點匪始潰退嗣追繫數里見地形險隘未便深入郎據此暫行休息現匪　畏擊稍退然退出此山仍佔據彼山眷戀巢穴究未甘舍之而去是役擊斃匪人四十餘名馬十餘匹我兵受傷二各陣亡三名斃馬五匹司令决意將此大股强悍巨匪先行剿滅以振軍威當一面飭銀黃旗出　腰擊其側一面再由托防出隊加剿云 
[財政部治標之新政策]  
　　民國成立財政竭蹶第一年度歲入即較前清時减收五千萬兩經常歲出之應支付者及洋債賠欵本息之應付還者約增一萬萬兩大借欵成立後按照用途核計僅能支持至九月不幸贛事發生平地又添出如許軍資此時不急爲補苴罅漏之謀容與中流久之必將攔淺政府近頃怵於然眉之己迫乃急起直追以圖挽救據近日所聞有關於財政者共分三事如下 
（一）旁求財政總長自熊總理通過國會以後財政總長本擬以熊兼任此在各國本有先例惟以民國財政現狀如此奇窘似不如另設專員較爲鄭重而蒼茫四顧又殊鮮勝任之人日前外間消息有謂熊總總理之意頗注重於應德閎者應於理財一事實有能名政府亦深知之現在往復電商聞己得其同意大約日内即將提出議會云 
　　（二）整頓郵電計畫交通部自前清以迄民國今日外間多以官僚派巢窟詆之故積弊纍纍一時擴清不盡然據局中人言但能稍加整頓不難驟增巨萬現在政府處此困難時代不得不企圖改良惟目下人才求其能　郵電原理者迄不易得而著名之經濟家識者多推陳錦濤爲巨擘故新内閣閣員或謂陳可取得一席而相當之位置即在交通總長云 
　　（三）取締地方公債軍興以來黨人餉源無著除勒捐及擄掠外大抵仰公債票之發行以資接濟故各省公債票濫發情狀實足陷國家於破産地位政府以爲再不取締恐其負債之額日累日金大爲財政上之患害兹聞特於日前通電各省民政長及中外商人謂凡亂徒私自發行之債票未經國會通過與國務院核准者决不認其有效政府將來均無代認之義務蓋有此一番表示此後該黨發售債票者恐中外市場上均無過問者矣 
雜評一（無名） 
　　將來之大患游勇前十年之大患也解散之軍隊近一年來之大患也然而尚無軍器在其身也若此次各地戰敗之潰軍大抵携械而走其他日爲患甚於游能與解散之軍隊幾何哉 
　　今日之大患十年以前之人心病在懦怯而不敢動近年以來之人心病在懦怯而好動我發之我能收之所謂英雄也我發之我雖不能收之而能殉之不失爲仁人也我發之我能棄而不顧之存心亦太殘酷矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北軍攻南之近報]  
　　大總統嚴申前敵軍紀參謀陸軍兩部八月十二日電致前敵九江段宣撫使德安李護軍使王右司令滁州馮宣撫使揚州張鎭撫使徐師長上海鄭鎭守使李旅長厚基雷查辦使壽州倪都督安慶鮑旅長河南張都督武昌伍旅長吴旅長汪圑長各飭所屬旅圑營長等云奉大總統　年餘以來各省暴徒擾害人民蹂躪地方本大總統不忍坐視生靈塗炭不得己遣兵平治剗除强暴正以安輯善良凡我軍所到之處務以保護人民爲唯一之宗旨儻有騷擾情事是以暴易暴徒授亂黨以口實將何以對我國民此次用兵以來我軍將士奮勇異常爲環球士庶所傾服凡此優美之聲譽悉由我將士等性命所鑄成必須格外愛惜使五大洲永爲口碑若稍有擾害人民之行動是己得之　台將致一旦掃地深爲諸將士惜之况從來用兵地方須賴本地人民歡迎扶助照常交易乃易成功如異人民互生惡感必致鋌而走險助逆拒順或畏損累身家反爲匪守或更貪匪厚利爲作間諜或商民逃避無處購食勢將受困即專爲軍事一方計其爲害亦不可勝言各官長均有約束目兵之責務宜時時申戒認眞管束設有疏忽軍法具存萬難姑貸各目兵等亦應互相糾察遇有此等敗壞軍紀之徒隨時舉發勿令少數人之暴亂使全軍受其惡名無以昭白於天下總之保護人民爲軍人莫大之大職仰各傅諭誥誡責成諸將士等切實奉行務使軍臨地方望如時雨用副本大總統伐罪弔民之本意勉之勿忽等因合電遵照參陸兩部文印 
　　叚芝貴進兵規復南昌金鷄坡段宣撫使八月十一日電大總統文云拱密馬旅長收復　城灌口昨經軍陳在案當即飭其以一部固守吴城以主力進搗南昌相機由修水與建昌軍隊聯絡　據報告建昌城池及其縣南山下渡高山一帶均爲我軍完全佔領進渡修水即二里半該處山勢險要匪人聚集施設此事連科爲最後之頑强阻禦己飭李司令在山下渡用一部與之牽掣再以我軍主力暗由上游繞斷匪之左後方不爲猛烈攻擊以免損我精鋭俟馬旅得手匪勢自困惟吴城南昌之間樵舍鎭土家渡諸處皆有匪人盤踞馬旅勢須掃除後　逕撲南昌一切續電陳芝貴呈眞二印 
　　馮國璋刻日規復浦口滁州馮軍統八月十一日電大總統軍事會議處文云拱密陽　電陳佔領臨淮沙河集並收復滁州各情形計逹鈞電覽國璋於昨己由蚌埠進駐滁州浦口所餘叛軍勢益窮蹙近據要求反正並公舉代表來營所有浦口扣留車輛亦經悉數開回然其力竭歸誠似尚可信刻仍一面督飭前路各軍隊迅速身浦進發擬俟規畫就绪即當親赴浦口相機處置一切固鎭橋工約三日内修竣後輸送亦可暢行無阻知關厪系謹電奉陳國璋叩眞印 
[副總統又爲湘督作調人矣]  
　　武昌副總統於湘省取銷獨立後代表湘督苦衷電致北京參衆兩院參陸兩部各省都督民政長文云頃接湖南譚都督延閭文電稱湘省本日宣布罷兵息戰電逹中央聽候處分惟是延闓奉職無狀措置乖方時經兩載咎在一人己電請中央迅簡賢能來湘接代俾得息肩補過退處安閒湘事幸甚敬祈我公代逹悃忱促領文命不勝惶悚待命等情查湘省未宣布獨立以前譚督因事機危迫無力維持派員來鄂代逹苦衷云己準備藥水如湘稱獨立即服毒自盡以謝天下元洪以爲湘失潭督内部益致大亂當即勸以徒死無益不如晢爲一時權宜之計陽爲附和徐圖敉平旋復以各軍均駐長沙城内深以爲憂元洪又勸以不如調赴岳州以分兵勢而免而亂是湘省此次獨立以及調兵到岳全係譚督苦心維持此時不能不代爲表明心跡刻湘省雖稱獨立始終未嘗暴動今復自行取消要皆譚督一人維持之力兹來電辭職於湘省前途安危關係極大除由元洪電請大總統慰留外相應轉電奉聞再請諸公設法挽留以平湘亂而維大局無任翹盼黎元洪寒叩 
[揚軍會攻金陵紀]  
　　揚州師司令部於十五日接南京急電知南軍誘令揚軍入城開砲轟擊以故炮隊十三圑圑長趙振東當場陣亡而第七旅旅長方更生亦負傷省垣各砲臺要寒皆由南軍守禦等因徐師長得電即於十六日親率十四十五兩圑并砲隊第四營携帶過山砲五尊雇備民船數十隻由小輪施帶聯合張軍親赴前敵會攻云 
　　聞十三圑第三營營長趙廖龍腰際亦受重傷趙爲趙振東圑長之弟受傷後由該營司務長某將其負奔馳十餘里始遇援兵於十六日至揚在南門從匯醫院醫治以故此間徐師長部下異常憤激感思得仇人而甘心云 
[張軍抵鎭後之狀况]  
　　駐鎭三十二旅全旅兵士刻己一律資遣回里惟駐鎭江蘇要塞掩護步兵第一旅各圑營現經江北鎭撫使張勳給餉慰留仍令分駐各炮台以資防禦　　張鎭撫使近以鎭郡係通商口岸旅居之西人各國教堂財産甚夥恐匪徒乘間竊發特通令駐鎭各軍隊長官查明所管境内有教堂洋商財産務各竭力保護 
　　十五號張鎭撫使發出告諭略云本鎭撫使奉命南征原爲弔民伐罪起見日前大軍行抵揚州迭據鎭郡紳商遣派代表來轅禀稱以鎭軍情殷歸順懇予收撫等情當經本鎭撫使察其所陳出於至誠既不肯拂其向正之忱復不忍生靈覓遭塗炭遂即允其所請飭令呈繳槍械將該隊伍分别遣散留用在案第思兵數衆多人心不齊其中遵飭缴鎗者固居多數而携槍隐匿者當亦不免若日久流於匪手爲害良非淺鮮現在本鎭撫使督師來鎭亟思外合亟示諭鎭屬商民人等知悉如有各居户隐藏鎗械統限五日内呈繳來轅聽候檢騐給價收回如有頑梗之徒倘敢故違則是以身試法一經查出或被告發定即按照私藏軍火　處以死刑本鎭撫使言出法隨决不寛赦 
　　十六號又出示諭略云本鎭撫使奉命南征刻己行抵鎭江無論紳商軍民人等均宜嚴肅鎭定斷不准無故施放空槍致啓驚惶有碍治安除派員隨時嚴查外合亟示諭各色人等一體遵照倘敢故違再行無故放鎗定即登時查拿按照軍法從事立斬無赦 
　　十七號丹徒縣知事于定一君發出告諭文曰軍事己定安甯如常有張軍統保護地方傅諭商舗一律開張特此通告勿再觀望 
　　丹徒知事于定一君於十八號出示文曰照得現發軍餉間有北洋銀幣市面務須流通免致銀元阻滯凡遇軍人兌換商舖切勿拒絶特此簡前通告一體知悉遵照 
　　張上將以鎭城軍事己定誠恐匪徒混迹有造謡滋擾情事特通飭駐鎭各軍隊無論晝夜分班巡邏嚴密查拿保護地方安甯外並以甯垣軍事方亟兹於十八號早九時督師數營乘專車赴高資前敵會攻金陵其停泊鎭江之美國兵艦二艘及日艦一艘現因南京開戰亦於十七夜同往南京保護各該國生命財産矣 
　　當八月三號揚鎭兩軍啓釁時鎭軍咸以商會辦理不善對於該會頗有惡感故商會中人大爲恐慌總理吴澤民坐辦王近如及執事人等均躱避他處迨至日昨始各商公舉朱君中孚爲商會臨時總理云 
[江蘇維持省立各學校之訓令]  
　　八月十九號江蘇應省長訓令各學校長云爲訓令事本省省立各學校前經通令展緩開學一俟大局漸定當隨時察看情形規定辦法通告維持在案現在吴淞戰事告終鎭江亦己平靖甯垣大軍雲集不日可望肅清謀根本上之善後雖財政益陷困難而教育斷不容緩兹爲維持省立學校起見除寜垣各校須俟地方大定再行籌畫開辦以及徐州第七師範學校交通阻滯祇能展緩開學外其餘各校於無可設法之勉籌開辦特規定臨時撙節校用方法職教眞薪水暫發半數各項雜支可緩者一律從緩臨時費一律停止依此規定除第二農業及醫學專門兩校前經呈明尚有存欵可資維持其餘姑按省議會議决各校按月應支經常費數目以七成支給至各中學甫改省立需用較多每校准暫支給一千元其欵候訓令所在各縣知事按照單開數目於應解省欵项下勉簪移撥呈報本署備案即由各該校校長逕與該知事晤商妥洽後確定其第二師範學校水産學校仍由行署直接支放俾各校長一律於九月初定期開學免誤學期開始各中學接收事宜有未經辦竣者即仰辦竣呈報再向該知事領欵開學以上祇爲急切維持起見仍俟時局大定按照通常領欵方法辦理除訓令吴縣華亭太倉無錫武進丹徒南通江都山陽清河各縣知事外此令 
　　　附單 
校名每月應發數現任暫發數放欵機關第二師範三千四百八十一元六角六分六二千四百元省公署水産學校一千八百八十三元七角五分一千三百元同上第一師範三千九百九十一元三角三分三二千七百元吴縣署第二女子師範二千五百三十四元六角六分六一千七百元同上第二農業三千六百九十元三角三分三存有現欵 
第二工業四千三百七元五角三千元吴縣署　 
醫學專門二千四百十四元六角六分六存有現欵 
第二中學一千元一千元吴縣署女子蠶業一千四百五十一元一角六分六一千元同上 
第三中學一千元一千元華亭縣署第四中學一千元一千元太倉縣署第三師範二千四百五十八元八角三分三一千七百元無錫縣署第五中學一千元千元武進縣署第六中學一千元千元丹徒縣署第七中學一千元一千元南通縣署第五師範一千五百十一元五角一千元江都督署第八中學一千元一千元同上 
第九學學一千元一千元山陽縣署第六師範一千五百十一元五角八分三一千元清河縣署第三農業二千二百四十三元四角一分六一千五百元同上地方通信 
[松江]  
　　葉榭鄉民閙事紀華亭浦南葉榭鄉鄰近奉賢縣境近因奉邑莊家行毁學風潮影響所及匪棍效尤煽動鄉愚假托陰曆中元節定期迎神演戲鎭人恐釀事端即請縣知事轉請葆安水師營沈統領派遣第三營師船四艘駛往鎭壓等情己誌前報是日匪棍公然舁神出巡周歷各處鄉民從役者不下千餘人一時風聲所播舉國若狂村婦農夫莫不停梭輟畊隨觀熱閙不料匪棍旋嗾鄉衆竟將神像舁入鎭中某學校内安放故意尋衅將校内各項物具搗毁一空並分頭擁往他校及鄉公所民圑局各機關肆行搗撀屋具文件多被毁損圑局槍械亦被刧去維時秩序大亂現尚未己當經該鎭各圑體飛報到松即由縣知事續請沈統領加派第三營池連長率領師船三艘己于今午（十八）駛往相機辦理矣 
　　水師不敷調遣松江軍隊現所恃以保衛地方者祇有沈統領部下葆安水師五營當因各鄉土匪蠢蠢思動陸續分遣駐防近日又因轄境匪徒不時閙事一時未便撤回故沈統領於奉鄭鎭守使飭備所部師船聽候關遣之命後當將本地防匪緊要情形及應否撤防之處呈候程都督核示遵辦矣 
雜評二 
　　叚軍統亦有動於中否我讀袁總統整飭軍紀之電令我不禁惕然有感於中矣 
　　共和時代民爲主體合民而成國合全國而推戴一才德兼全之民以爲總統此固無事於兵争也設或一方面軼於常軌一方面又肆其兵力不惜殘民以逞一己之私不憚治軍以奮一己之威而統兵者又復狃於專制之故常不整飭其軍紀惟炫耀其兵力此則大背肇造民國之初心而失整軍 
經武之本旨矣 
　　雖然我不知自謂無則加勉之段軍統讀此電令以爲何如　　湘都督果何修而得此自共和肇造以來如大總統之嚴厲副總統之慈祥皆爲一時不可多得之人才 
我昔聞副總統之對於江西也維持調停煞費苦心兩方屢經决裂副總統屢予成全卒之一片慈祥惻怛之婆心且徒呼其負負 
　　今者副總統又爲湘督作調人矣洵如所言是譚督之於湘省獨立也不惟無罪而且有功我將持此電以質之於與論我更持此電以質諸一般之昌言獨立者（萍） 
　　蒙古憲法民國成立後擾攘於黨争者一年有餘甚至南北開戰各盡其力以從事於鬩牆之鬥而建設民國之大本所謂憲法憲法者早己置之腦後然背我而獨立之蒙匪則己起而制定憲法矣嗚呼我不如蒙古 
　　民國總統今日者事後略定議院諸公亦既稍稍措意於根本之圖矣然而多數主張猶不以制定憲法爲先而斷斷以選舉總統爲争也記者之意以爲苟秉公意以定憲法憑良心以舉總統而不稍參以私見則先後之聞初無分别先舉總統可先定憲法亦可何用紛争爲哉默 
本埠新聞 
[淞滬停戰後種種各方面報告提要]  
　　十九上午二點餘鐘北軍開往嘉定之輜重隊在朱家宅被鈕軍攔住戰鬥至天明始息 
　　嘉定敗兵於十八夜逃散北軍己入城駐紥 
　　昨有敗兵四五百人逃往青浦頗爲骚擾 
　　龍華浙軍昨起衝突或謂因鄉孩拾獲炸彈暴發聲稱致有誤會 
　　駐紥寳山城之北軍己於前晚開往鎭江 
　　劉福彪所帶之福字軍己於昨晨一律遣散斬斃反抗者數人 
　　北京政府己有正式公文來滬並派代表滙存賞欵查拿各黨魁 
　　譚人鳳由湖南潛逃來滬己由黎副總統鄭鎭守使派員在鎭江淞口截拿 
　　滬甯火車己於昨日起開至鎭 
 [L吴淞特派員函 
　　淞口北軍步炮隊三營於十八號午前開往嘉定後下午又有輜重營一隊由淞雇人力車一百餘輛滿載軍需繼續出發至下午夜二點餘鐘該輜重隊行至羅店東十餘里地名朱家宅被鈕鐵生之兵數百名羅性即强盜牌所帶攔住北軍前後受敵且路徑不熟又在黑夜遂退至月浦鎭時己四時許天己微明由獅子林砲臺出兵接應并由砲臺開放大砲始各收隊聞兩軍及鄉民傷斃甚多由吴淞所雇之人力車夫一百餘人昨祇有三十一人回來餘多逃散北軍則於午刻紛紛回至砲台 
　　程都督應省長之秘密偵探萬人傑萬瑞慶萬仲良周圭璋（或云即周芝評）吴恕之梁之洞等對於收復砲台一事亦有運動之功　兩紀本報兹悉該探等當時秘密運動兩方面均立有條欵以砲台爲重要目的地以粤軍工程營爲附屬品惟雙方條欵（各三條）間有與事實相符者亦有與事實不合者姑援有聞必録之例以供閲者之印証 
[砲台開出之條欵]  
　　（一）炮台軍官各加一級不撤一人 
　　（二）炮台各兵概給恩餉三月 
　　（三）運動者如遇不測優加撫卹如獲重要首領特别優奬 
[主動者開出之條欵]  
　　（一）十一晚不論何時兵艦發空炮二門爲信號炮臺不得還炮軍艦即駛近淞口 
　　（二）除去討袁旗改陞五色國旗 
　　（三）改懸五色國旗後軍艦專向寳山開炮炮臺亦改向寳山轟轟 
　　嗣後不知有何窒碍當晚未見實行翌日又向砲台猛攻竟日十三晨又不知如何臨時改縣海軍旗旋又改懸紅十字會旗變幻離奇不可捉摸意者軍情瞬息萬變實　不得不變者在化 
　　北軍軍械子彈固極充足即以軍服一項言之己足令人驚嘆聞某軍製備尤多玄白灰黃色色俱備其間妙用不待言矣 
　　南軍降服海軍後南北軍頗爲親睦顧究竟如何親睦固非局外人所能盡知記者但見兩方面相見時必以辛苦兩字爲口頭禪爲寒暄語其他無聞焉親睦云者如是而己乎　　淞口粤軍本有二營淞事定後所存者僅一百數十名現己發餉三月另加川資六元一律遣回原籍此外强壯者則不知所之懦弱者流爲迄乞丐亦可悲矣 
　　昨日北軍又派兵三百名由淞滬火車來滬候令出發 
　　聞鈕鐵生以居陳等皆不足有爲早有傾向中央之意今政府既懸賞緝拿鐵生結果殊難測矣 
　　方南軍之佔領吴淞也全鎭商業無甚變訪自劉福彪主張向十三鄉二市勒餉之説起又益以該軍之漫無紀律强賖硬攫無所不爲於是富户遷於前各舗閉於後末及一星期全鎭遂呈蕭條景象十三號海軍既收復炮臺海軍陸戰隊混成旅及二十師拱衛軍等陸續而至避滬商民聞秩序業經回復亦遂相率回淞故十四號後各店舗亦間有開者又經知事錢淦親勸各店照常營業而日來各店仍畏北兵如虎己經開市者僅及三分之一蓋北軍中謹守紀律者固多而擅入人家携取物件者亦不能免各商觀望職是之由 
　　吴淞一方面均由海軍陸戰隊擔負完全責任李旅長厚基誠恐匪徒混入擾亂治安不法軍人弁髦紀律特派游巡隊五十名巡邏不輟以資保衛 
　　當海軍这甫經收復炮臺也淞滬鐵路旋亦照常通車錢知事即由駐滬辦事處立派某科長帶同科員先行回署以資整理維時城中各公所均駐北軍稽查異常嚴緊某科長等無見從着手當即折回上海報告一切迨十六日上午始由錢淦率同科長王樹基蘇守　吴邦珍警務長 
 
 
 

Page 7

 
 
　　曹猛乘火車直抵砲台灣赴李嚴長司令部請謁適李因事赴滬由王參軍官接待恊商一切旋即回城出示安民 
　　要塞總司令李旅長現設司令部於商船學校　　北軍之駐紥於寳山城者己於前晚西行（爲甯事而赴鎭江者）城内居民己陸續而回今淞鎭各兵雖亦有多數赴甯而駐淞者仍屬不少附近各村亦多屯駐 
特别訪函一 
　　鈕永建居正何嘉禄等自吴淞砲臺退出後佔守嘉定自知援絶難守且聞鄭鎭守使李鼎新司令等遣派軍隊不日到嘉圍攻恐一旦北軍壓境不易脱身己於前晚（十八晚）率帶所部兵十開往太倉昨晨嘉定城内居民得悉前情即向北軍傅遞消息鄭鎭守使得報後當撥七十九圑兵士馳往嘉定駐守至則但見城門開放城内外己無敗軍蹤跡該圑司令遂督兵入城駐紥秩序頗爲安静又聞敗兵中有四五百人於十九日晨遁往青浦頗爲騷擾云 
　　滬地自此軍收復吴淞炮臺後地方秩序逐漸恢復乃昨日忽起謡言謂駐紥龍華之浙軍頗爲不靖一時以訛傅訛徧傅遠近淞滬警備隊長穆杼齋君聞之以地方當兵火之餘人心尚未大定何堪再事紛擾顯係匪徒從中散播希圖乘間搶刧實堪痛恨爰特出示布告一面通令各區隊加班晝夜巡邏並於當日下午二時親自督率警備隊巡閲各地以資鎭攝如遇有不法匪徒騷擾地方立以軍法從事兹將所發告示通令各一通照録於後（簡示）南京己經克復上海忽起謡言本廳軍事警察人數實有三千廳長親自督隊實力巡邏市廛如有匪徒不法即以軍法處栽通告商人民等切勿自啓　猜（通告）據報駐紥龍華地方之浙軍忽起謡言虚實雖未可必秩序尤爲重要爲此諭仰該署隊轉飭長警隊土一體知照不得有一人擅離區隊聽候調遣如有不法匪徒乘間思逞本廳長當親自督隊剿辦格殺勿論違者以軍法從事其各凛遵母違此諭 
　　福字軍司令劉福彪目被吴淞炮臺繫散後逃至法華將法華寺内時止剩殘兵五六十人尚追隨未散嗣政府准劉棧誠前次潰散部兵遂相率歸附計官長目兵己逹二百餘名日昨程都督應省長派員會同淞滬警察廳長穆杼齋君所派被備第三四隊何湯兩隊長前往法華寺内將劉之部兵勒令解散酌給川資遣送回籍詎有該部營長王柏林等三名不服命令起而反抗該委員會商之下將王柏林立時斬首示衆其餘兩名科以割耳之刑劉之部兵遂懾服當將快鎗一百另二枝繳出由該委員發給川資分别遣散湯諭長將繳出鎗枝帶回廳中存儲矣按此可與特别訪函二參觀 
　　上海兵灾善後事務所昨發徵集意見書云本事務所己擬定規則推舉職員於本月十八日起分股辦理臨時救濟調查損失公共衛生等事除呈報都督省長鎭守使外所有應辦事宜深恐遺漏務望熱心之士隨時見教以匡不逮無任切盼 
　　附上海兵災善後事務所名譽職各員名單 
　　所具吴韾懷久 
　　副所長莫錫綸子經 
　　臨時救濟股（主任）陸文麓崧候（贊助員）郭廷鉁聘之凌紀樁伯華楊逸東山沈周步灜沈照志賢張嘉年樂君 
　　調查損失股（主任）朱開甲志堯陸熙順伯鴻（贊助員）願履桂馨一朱炯鑑堂顧學謙益之范熙庸通甫錢崇德裕基吴士英曾澤民麗園 
　　公共衛生股（主任）郁懷智屏翰蘇本炎筠尚（贊助員）夏紹庭應堂梅豫棖問羹楊煒亮夫范熙瑞麟書徐志淦問秋王維亮睦生 
特别訪函二 
　　巡閲副使雷震春所統之護軍左右翼及衛隊各營兵士目十五號抵滬登岸之後每日結隊遊行租界甚至恃强購物兹爲雷副使查悉以該兵士等身穿軍服在租界等處遊行設或因購物而致争鬭非獨易釀交涉且查亂黨機關大都設在租界尤恐被其煽惑業己訓令各該營長嚴加禁阻　　護軍右翼步隊第一營趙聘璋部下有兵士三名前日（十八號在製造局内濳竊某洋人之物當場查獲解）經該營趙營長訊明確實以該兵士三名膽敢違犯軍紀按照軍律應處以死罪呈由雷副使核准即於是日傍晚由趙營長押至船塢旁槍斃詎甫經擊斃一人尚有二人因見開槍意圖越水而逸躍入船塢之内繼又浮起遂即轟擊該二兵亦即斃命昨日海籌巡洋艦進塢修理即將屍體撈掩埋葬　　雷副使前日接袁總統急電令率所統各軍赴甯剿捕等因　於前日即十八號夜半一時率帶護軍左右兩翼各營及二十師所部七十九圑步砲各營兵士乘坐安平泰順等各商輪由製造局碼頭開赴鎭江暫駐俟偵查確實再行赴甯　　製造局外雙龍園隔壁原有湘人劉某開設光復醫院一所内有炸彈四枚濳藏在院十八號劉某因恐被搜是以回家取而抛棄正值出門即被駐防該處之兵士所見當即拘住嗣奉鄭鎭守使訊明確有謀亂之意立即判將劉某槍斃　　製造局砲廠後馬路東首田内昨日清晨發見炸彈一枚由小兒拾獲正在戲玩失落在地突然炸裂致將該孩炸斃並炸斃田中鄉人一名傷一人送至第二署警區除將受傷者送醫院外一面報由檢察廳檢驗傅屬認領埋葬一面查究此彈究由何人潛藏以便懲治 
　　現駐法華寺内之福字軍奉程都督命發洋五千元業於昨日清晨一併遣散詎有一圑二營 
營長王栢林一營一連連長劉亞漢二營護兵陳春山三人首先反抗定欲索齊所欠三個月之薪餉又欲謀害該軍劉司令長當被查悉由劉司令按照抗違軍令親自一併斬决尚有附和之一營司書生楊永發及一營副官李連二人亦着割耳以儆當該軍遣散時並由程都督令飭警備隊及徐家滙警區徐炳文各派全部警巡在場照料 
　　駐滬第一第三兩營兵士前將軍用板物載赴吴淞詎料駛至江灣地方被六區巡士誣爲匪類擊斃兵士一名拘去九名兹由第一營楊　堂　二劉愼微二營長呈報第十四圑圑長云爲呈報營長等會奉命令由高昌廟運送松板雇船七艘行至江灣暫停十三號上午十一時忽來該處巡士二名詰問當由一營排長周曙秋答以係奉鎭守使令送松板裝船前赴淞口實屬軍需品　並將營長名片偕同該巡士等到區證明理由不料是日下午又來巡士十餘名登船復問並謂爾等决非善類遽即喝令開槍致被擊斃三營十二連二排一栅下士李得勝一名並被扭去一營兵士三名三營兵士六名船户四名船中服物錢洋均被抄去營長等曾經函告穆警長核辦迄今並未見復查兵士輸送戰品自應刻刻防危豈能稍張聲勢該巡士等見其陡手便服是以上船盤詰固屬應盡之職但既經再四稽查並由該排長等證明何至尚不足信復又帶隊持槍戰擊致斃兵士一名拘去兵士船户十三名生死莫卜該巡士等出此野蠻手段竟與匪類何殊若不要求從嚴懲辦不足以儆將來所有三營兵士李得勝因公擊斃並被拘去兵士船户究應如何分别究辦之處伏候鈞裁理合呈請轉報 
　　浙省陸軍第四師吕師長兹查太湖一帶盜匪甚多每遇商船經過即紏衆攔却並又勾串潰兵分往太湖沿岸等處持械搶刧商民受害殊甚非會同江浙水陸軍警合力兜拿勢難撲滅爰於前日咨文江蘇警備隊總司令李英石令行警備第一隊劉統領督帶所部水師砲艇前赴太湖會同剿捕以靖地方 
南市訪函 
　　龍華附近駐紥之浙軍昨晨忽起謡言頗駭聽聞上海鄭鎭守使急發命令嚴加防備並急備炮火四路加防一面知照居户不得在近居住既而探悉原因實由某鄉孩在龍華田中採瓜籐中發現炸彈兩枚登時炸斃鄉孩一人附近之人因聞炸彈聲響以致悮會實則並無動云 
　　淞滬警察廳長穆杼齋君昨日據報駐紥龍華之浙軍忽起謡言地方防務重又吃緊是以午後親自帶領警備隊偵探至城廂内外各路巡邏並至龍華附近探聽消息　　程都督與　省長前因淞滬軍務倥偬所有緊急公事須與鄭鎭守使隨時討論是以即在市政廳内設立行署兩所俾得就近磋商兹因金陵己重行克復軍事己息滬上己有鄭鎭守使鎭懾頗資得力故於昨日起將兩行署取銷即赴蘇省駐守 
　　上海市政廳市議事會定於八月二十五號起　秋季請會提義各案曾記前報昨由議員沈錫齡王燮功吴寳地等函致該議會並附交議案一件略云吾滬不幸慘遭兵燮商民遷徙十室九空老弱流離傷心慘目推原禍禍始厥有攸歸　本議會議長王引才於起事時頗表同情於該黨朝夕奔走於僞司令部爲鬼爲蜮外人初莫测其底藴嗣後歷見各報披露謂王引才當受陳其美之委任爲司令部招待長外間亦言之鑿鑿諒非無因按議暫職司立法代表人民似此附和亂黨妄受僞職貽害桑梓非僅有玷本議會名譽並爲鄉里社會所不齒若不照章除名將何以保名譽而謝地方用特提議即請公决 
城内訪函 
　　本埠南北兩軍息戰以來滬南製造局方面頒布之戒嚴令業奉鄭鎭守使諭令取消住居附近一帶商民亦令一律遷回各安生業該局内之船塢等昨亦開始工作不料駐紥龍華鎭之浙軍兩營昨日不知何因何忽起衝突秩序大亂製造局聞警即命工匠散工一面由鄭鎭守使立發戒嚴令諭令所部在四面防備並着各商民遷往他處以防不测旋經浙軍營長等竭力調停始得安静然左右商民己飽受虚驚矣兹鄭鎭守使以該軍雖己鎭静不得不防仍令部下嚴加防堵淞滬警察廳長穆杼齋亦派員前去調查旋據回廳報告謂該軍衝突之時幸未傷害百姓祇有一小孩爲炸彈炸斃云 
　　前福字軍司令劉福彪自反正以來重招舊部駐紥西鄉法華寺中兹江蘇都督程雪樓君以劉反正實堪嘉尚己商請海軍陸戰隊第一旅旅長李厚基帶同劉福彪赴省効用矣 
　　美綸皮革公司總理陳家聲前因在滬接濟南軍皮件等物迨南軍敗北陳即避匿無蹤兹經程都督查悉通令各地方檢察廳嚴拿究懲上海地方檢廳汪廳長查得陳家聲己避匿京師除申覆外業己備文飭派法警赴北京地方廳禀請關提矣 
英租界訪函 
　　南軍司令居正退據嘉定派兵分駐永陸各要隘欲爲久守之計因餉糈缺乏擬勸令富户捐濟詎彼處自被該軍佔據後身家殷實者早己遷避大失所望而北軍己陸續開往圍城鈕鐵生又不往助居更慌張行將潛遁矣 
　　此次起事黨人各首領曾經政府分别開明年貌籍貫並懸重賞電令張交涉使照會駐滬外交圑一體嚴緝外交圑以須亂事平定或具正式公文並派代表來滬方准恊緝兹聞政府得覆後即備具正式公文選派代表並將懸賞之欵滙交中國銀行電致張交涉使重行照會外交圑並咨移上海行政各署一體嚴緝無論軍民人等能將黨魁拿獲者按照定額給賞似此我恐黨人萬難安居滬地矣 
　　滬甯火車自南京鎭江相繼宣告獨立　因恐軍隊阻碍僅開至常州爲止兹悉張勳徐寳珍等己率師抵鎭完全收復各商亦均照常營業以故滬甯火車己於昨日爲始開赴鎭江以便交通 
　　蹂躪南京之黨魁何海嗚曾屢電上海機關部撥解餉銀無着兹又以張勳馮國璋徐寳珍等三路大軍雲集將次會攻内無兵餉外無援應並悉第一師旅長與馮有密約深恐不利於己擬即赴滬機關部切實磋商調濟餉糈軍火 
　　黨魁譚人鳳近在湘省運動軍隊獨立不成業乘某國商輪潛逃來滬經黎　總統偵悉前日電令派駐滬地專查逃宜黨人之許某專差至京口截拿並着函請鄭鎭守使令行淞口海軍乘坐小輪駛往口外搜查以免漏網 
　　中央政府以上海中華民報所載各處電報均係揑造此次紀載漢陽失敗黎元洪被戕尤屬毫無影響有意擾亂人心業己電令駐滬張交涉使特延高易律師爲代表函請公共公廨飭傅該報總理及編輯人等到案訊究 
　　前晚北軍與南軍會於距離羅店十餘里之劉家巷當即開戰至昨晨始息聞兩軍互有傷亡紅十字會聞警後即馳往戰地將受傷兵民於滬甯鐵路貨車内載回昨午抵滬復用病車舁至天津路本會救治 
美租界訪函 
　　工部局前在美界各要隘派艦兵駐守以備非常召集保衛商民刻因戰事己終故前日將該兵隊一律撤回 
　　避亂難民陳金友因患疾病由衛生局送往同仁醫院於前晚身死昨送驗屍所因無屍屬着地保備棺收殮 
法租界訪函 
　　法總領事甘世東君曾於製造局南北軍開戰之後調派莽茄爾號等四兵艦水軍登岸並由法捕房藍總巡督率中西探捕恊同巡防又在與華界毘連之斜橋十六舗城河浜各要道堆置高墩安設快炮並在各横街口豎立木樁嚴密布置故此界内店舗居民安居樂業現在淞滬戰事皆終各探捕偵查嚴密毫無匪徒濳匿情事故將各水軍調回兵艦各探捕均照向章辦公斜橋側之高墩快砲及各街口竪立之木樁均己撤去十六舗城河浜方浜橋等處之高墩不日亦當拆除法界防務至此己畢 
閘北訪函 
　　偵探員倪順全在新大橋北恒通里緝獲衛國軍司令王世英之後即由四區署長張光烈衛生科長顔玉琛呈報穆廳長請示辦法旋奉指令着即解送南市司法科訊究顔君通派警備隊數名用水巡水輪將王解送該科收押候訊 
[紅十字會紀事]  
　　十九號下午二時五十分滬甯火車抵滬運來受傷張軍十二人由紅十字會理事長江趨丹君率同救護隊迎運至天津路分醫院醫治 
　　十九號上午九時紅十字會救護隊長王培元醫士由南京車站來電云傷兵分運鎭江紅十字分會白廉醫生救護舊車己逹南京紅十字隊全隊往天保城全體平安希告各家屬兹運傷兵十二人乞接運甯鎭分會醫院醫隊救護隊分道尋覓傷兵登山涉水不畏艱險深可欽偑云 
　　南京掩埋事宜歸甯城同善堂紅十字會子少彰宋倍之陳履源君專辦 
　　十九號下午五時接王培元醫士田鎭江來電晚七點三十分有傷兵到上海業己預備救護軍 
　　紅十字會於十九號下午接鎭江紅十字分會白廉醫生十七號報告本會鎭江醫院傷兵己漸增至二百零二名瓜洲公醫院傷兵三十七名糧米倉紅十字會分會醫院有五十八名該會任兆霆己派救護隊赴南京辦法極好 
　　鎭江紅十字分會白廉醫生之醫院商請外國兵艦之軍醫數人帮治英法捕房恊助紅十字會婦孺留養院　飭包探巡描途遇無告難民逕送新舞台並贊揚該院　法之完備 
[閘北發現炸彈三誌]  
　　昨由四區第一分署解送　與路炸彈案内之二房東合興店主喬壽齡及董文遠雇僕方金銀二名至警察署又在文遠衣箱内搜出炸彈一枚連衣箱三只一併解案經張署長移送察廳押候研究一函嚴飭法警緝拿董文遠到案究辦 
[查究何危險藥品]  
　　西人所稱之劈克立克酸一藥其性甚烈係製造炸彈之要藥早經捕房諭禁私售在案兹因四馬路　興科學儀器店内私藏此項藥品被卜總巡查悉昨派包探周志仁將該店主杜子香傅至公堂訊據供稱係向某洋行購來配合顔料所用現己用盡中西官從寛免罰諭後不准私藏 
雜評三 
　　龍華之浙軍自吴淞克復後以爲上海人民可從此高枕無憂矣不謂近數日之謡言又起或謂又將攻製造局或謂龍華之浙兵有所衝突攻製造局固係謡言而龍華浙兵之衝突則尚未知實信何中来國人之好亂也 
　　嘉定之南軍佔據嘉定之南軍或謂正與北軍開戰或謂己棄城他往果棄城他往者則嘉定　　之戰禍可免誠嘉之人大幸也然又聞南軍己向青浦太倉等處竄去是嘉人之恐慌雖免而他處又　遭刧突此後該隊南軍不知竄至何處爲止境耶 
來函 
[上海孤兒院申謝各善士及開學佈告]  
　　滬南戰釁陡起敝院適當某衝幸經院董高翰卿君商請紅十字會拯救全院孤兒出險當蒙西新橋三一堂蔡牧師暫宿一宵史女士又資助食物次日遷至崑山路中西學校荷該學董潘愼文博士袁恕菴牧師照拂周至又經潘博士夫人介紹藥洋救濟會日助食米與麫包荳菽等物工部局中西醫員日來看護王鍾二女士定時演説啓發孤兒本擬十三號返院時尚謡諑未息承紗業公所諸善士招留異常優待外埠和善士函電慰問本埠西善士代募捐欵此次孤兒得慶更生　諸善士再造之恩用再登報鳴謝以揚仁風惟業己大局敉平定於二十號一體回院凡前經家屬領回各生望即日來院以便照章調學爲盼上海龍華孤兒院謹啓 
[巡士强暴]  
　　敬啓者滬南戰事平定居大半遷回部内亦於十五號晨乘自備人力車略帶瑣物由十六舖外灘往南回家行至大碼頭進内忽有一百四十三號巡士前來阻路稱説遠章不間情由手持警棍將車夫及車亂擊以致車夫受傷頭子擊碎鄙内從車中跌下亦受背傷該巡士始生釋手而而曰現下亂世不怕爾等控告也鄙内回家述之鄰人以無辜遭此奇辱咸抱不平　至東區警局伸訴不料果應其言以斥多事不理竊思現雖亂世百吴淞反正滬上一律肅清鄭錢守使早有恢復秩序出示安民巡警有保衛地方之責如該車夫不明路章儘可開誠告誡設或不遵亦可拘局懲戒何遽即施强暴手段無辜受辱心不能甘敢請貴報登入來函以實巡士之威暴而告乘車者有所或專此敬請交安西門子皮字樣子間程啓八月十八號 
上海縣知事公署函 
　　敬啓者頃據震巽木商公所函稱前日申報登有縫絍社來函謂敝公所假縣知事成名始則曰强行攘産再則曰佔屋暴徒伏思敝公所備價買産何藉威名照章管業何如暴徒應請貴公署去函剖白等情查白衣庵爲充公召變之産爲女子縫絍社祖用由震巽木商公所出價承買當因縫袵社不及遷讓遲至日前始得交屋歸震巽木商公所管業在該公所延約一年主張所有權催交業産不爲急迫在該社商明退租依法而行雙在手續均屬正當合行　函叙明以昭事實即希登入來函門爲荷此頌日緩 
　　上海縣知事公署謹啓 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
我　園十二金釵傅（再續）[  瘦蝶]  
[黑甜深處膩友莊夢仙] [  枕] 　　 
我夢園中與瘦蝶爲膩友者厥維珊卿珊卿莊姓姑蘇産也秀外慧中天眞爛熳及笄時曾學繡於定芬内史瘦蝶瞰其美心竊好之定芬亦憐瘦蝶旅邸寡歡無人隨侍爰爲瘦蝶撮合以成眷屬藉慰客中之岑寂焉定情之夕小婢輕兒玉兒擁之來珊卿曳錦裳著繡　翩然出拜落落大方無折腰齲齒等俗態惟雙頰如桃花暈雨若不勝其姣羞者即命入主黑甜深處臥以紫楠之牀護以素羅之帳當斯時也半窗凉月一榻清風玉體横陳奇韾四溢此情此景實令人眞箇魂銷良夜迢遥極倚翠偎紅之致迨神鷄驚夢則己日上三竿遂挈珊卿偕行孤寂之旅况藉是稍解珊卿婉娩聽從生平無疾言遽色問暖嘘寒温存備至每誦六才曲中荒村兩露眠宜早野店風霜起要遲二語以相囑聽雨秋宵並頭而臥或談艶蹟或証情禪竟夕不倦珊卿於催眠學有心得能償人之痴願凡十洲三島四海五湖瞬息即至無異親歷其境嘗偕瘦蝶游羅浮梅花如雪翠袖飄颻趙師雄之遇仙不是過也所著有臥雲集倦繡詞聯牀清話游仙曲各種中有浣溪紗云一曲游仙譜艶歌春寒偎暖翠雲窩窺人雙影笑姮娥清福每從閑裏得年年忍向夢中過問郎郎意竟如何居恒喜讀南華篇尤善説夢　醒時無物不幻夢時則無物非眞夢中有眞樂趣故自署曰夢仙 
[題紅院記室管夢花] [  筆]  
　　夢花爲閨中四友之一姓管氏吴興人少興瘦蝶同學贈以字曰錦字我夢園落成徵爲記室特建題紅院處之從錦字之請也錦子亭亭玉立鬢髮如雲肩削腰細風度綽約性好潔日必一沐天自敏慧畫精六法書究八體尤善詩古文詞其所撰曰燈牕雜志畫眉餘韵垂露詩鈔品湘詞有柳梢青小令云閉了得門風風雨雨又是黃昏翡翠屏邊珊瑚牀畔煞費温存泥郎試畫眉痕風月夢從頭細論香唾嘗時柔荑握處銷盡痴魂其韵致可見錦字與飛烟寳瑛素娟三姬爲翰墨交過從甚密人目爲閨中四友瘦　每日錦字清雅拔俗端合於香東墨西之間位置斯人一席然　朱則赤近墨則黑牲之所近宜自擇焉錦字笑曰研朱點易潑墨成章弄粉調脂皆儂癖嗜惟君所命儂敢不敬愼以　事哉晴　日麗繡閣風和信手一揮萬言可待藏鋒善用寫唐韵以争傅柔翰輕摇　漢書面相示識者見之皆相顧咋舌凡瘦蝶游蹤所至錦字必偕焉時爲瘦蝶裁答書札或捉刀爲文靡不圓轉如意顧生性伉爽若哀爱梨遇社曾不平事輒如骨鲠在喉不吐不快必藉著述以宣之有蘇長公嘻笑怒駡之風瘦蝶由是暱之索句捶琴得少佳趣雖鉛奴石婢輩時以蜚語傷之然瘦蝶不爲動面愛情迄未少衰（二）（未完） 
海外奇談 
[昆蟲爆發軍艦之異聞] [  跫廬]  
　　名和靖日本歧阜昆蟲研究所長也前年法國利拜爾軍艦沉没比云該艦之火藥爆發寳由於昆蟲所發生其蟲乃白蟻之屬蝕火藥庫之材料而分沁酸素致將火藥爆發云云東京工科大學教授西松氏駁之云利拜爾之火藥庫由昆蟲發生爆發之事實不可信實乃火藥由於震動不定自然分解遂起熱而發火若火藥庫堅固密閉昆蟲何由自外侵入即使侵入而蟲類之排泄物雖有酸素亦不作爲分解之原因而名和靖氏則仍執前説而不以高松之説爲然云 
見見聞聞 
[大魚] [  了青]  
　　吾邑葛昧荃先生在紹興電局時嘗貽家兄書曰此間三江口家一大魚擱沙岸不得動高如樓黑如墨長三十餘丈鄉人携鋤負锸争取其肉如墾石田烹之不爛嚼之不碎其老可知後三四日風雨大作魚忽自去若毫無損傷者然 
[大蛙]  
　　客濟南時陳君牧卿告余言渠在粤東充巡洋艦書記偶出游弋百里外忽增一山以遠鏡測之初不辨何物復前行數十里見後端漸下前端驟高陡現兩目張巨口始識爲蛙時相距止二十餘里矣艦乃斜行避之蛙亦斜迎恐相觸急發巨炮轟擊連中其首若無知覺最後一礮彈從口入蛙始猛然下而風浪大作矣 
尊聞閣詞選 
[游仙詩] [  太痴]  
　　且任功名等水漚點金無術總須謀無端借得邯鄲枕却到清虚府裏游 
　　一朝身列大羅仙馭氣排雲上九天尸解文成今尚在茂陵草没己多年 
　　杏黃綾子燦華裀車塞天門正候神滿地燕支遭蹴踏也應含涙怨朱輪 
　　鰲極傾翻勢不同尚聞高宴紫微宫間誰觸得崑崙倒合叙共工是首功 
　　西池阿母太多情竟許留人住玉京曾是穆王巡幸地祇餘八骏解哀嗚 
　　縱隔銀河不隔愁支機靈石任人搜未聞織女投梭拒遮莫乘槎犯斗牛 
　　瑶姬降格作青衣稱毒殷勤捧酒巵上界荒唐過下界玉皇何况是痴兒 
　　三清殿闕久凄涼忽聽雲　奏夜　惹起人間凝碧恨傷心若慌是王郎 
　　御簾開處墮梨雲縞袂翩翩接少君試問紅塵低首看可憐無處不妖氛 
　　豈緣玉女好投壶會等州閭禮數無獨有湘妃邀不到至今携至哭蒼梧 
　　十洲三島恣遊遨狡獪居然異數叨珍玩秘廚容獵取可知曼倩善偷桃 
　　擲地星冠湧怒潮森然鶴髮欲冲霄腰間脱下青城劍不指雌霓氣不消 
自由談話會 
　　在社會上占最大之勢者金錢也可以亡人國可以獵富貴可以買人心可以置婢妾舉世界上任何種難辦事若用金錢則不難隨意所至唾手可得於是金錢一物遂爲人所最愛之物妓女優伶愛錢而賣色賣藝官僚愛錢而諂媚上官議員愛錢面賣身脱黨然而金錢外物也外物之勢力愈大精神上之精神愈敗今日愛金錢明日愛金錢中國之金銀愈缺少愛金錢之貪心亢無厭勢必爱他國之錢以滿其欲壑而精神上之精神蕩然無存官如此議員亦如此如此欲國之不亡得乎小家女子愛人錢物者必至鬻身於人官僚議員愛人錢必鬻國　人　生 
　　二次革命烘烘烈烈發端之始大有不逹目的不止之勢　幾何時某司令逃某偉人走頃刻之間消滅於無形嗚呼此之謂二次革命 
　　革命偉人爲個人權利輕啓戰端置人民之生命財産於不顧設或事敗則以一走了之雖然於個人無所損我民己不堪其苦矣嗚呼此之謂革命偉人[  愚人]  
詩話 
[醉紅仙館詩話] [  陸敬旒]  
　　章腥樓表伯抄示吴竹翁詩其夜坐五古云星河耿遥夜幽廓人未眠深山秋欲來一蟲吟秋先凉風動脩竹聲墮空階前莎徑挹微露流螢明娟娟幽澹清遠絶似蘇州 
　　又山居雜咏二絶云青山深復深白雲長在户坐看户外雲去作人間雨山景壓前溪溪迴返照入白鷺不捕魚閒向溪頭立二詩頗有寄托細味深意自出 
　　歸安沈淑芙女史陽湖瞿萼馨太守倬德配也工詩詞尤養畫蝶著有綺槑閣詩詞抄若干卷卷首諸名流題咏殆遍太守會示余匆匆一讀其中警句如婕妤怨云皎皎南宫月漫漫夜漏長自憐顦顇甚不敢怨君王留别大姊云白髮悲親老青山動容愁豐城道中云唬鳥聲驚胡蜨夢好風吹送木蘭舟和姊氏寄懷云書能遠寄愁難逹詩到言情意最深舟行曉發云西風落葉山争出秋水長天雲欲流夜坐東外子云寂寥庭院黃華瘦長短旂亭楓葉紅别夢遠隨流水逝新愁怕見莫山遥窓而有月翻惆悵旅館唯鐙伴寂寥病起寄姊云遠道伯看秋夜月離人那禁五更風病起云經旬静揜紗窗臥緣滿閑庭尚不知皆佳句而余力晴於太守付梓 
　　余最愛楊孟載春草詩六朝舊恨斜陽外南浦新愁細雨中十四字以其鍊字選聲取神命意無一不工也 
　　張士希余素未識其人曾於國魂報上讀其雨後秋望效簡文卦名詩一首别具一格殊有奇趣海上麗則社人才之盛亦可概見今重録其詩於下詩不寒小蓄林端風大過雲際竹淡蒙輕烟松明比新霽山色盛呈妍花光益鬥麗後鳥升青冥溪山解陰翳石髮離欲唏風衣漸忘蔽露芽屯澗稠霜果萃林細噴玉流源泉隨風擺禾際喜見家人閒同爲大有計伊誰履清曠愧余困塵世觀嶺得奇景臨流動遐契革帶自蕭　蹇驢獨留滯路復仙源尋心恒輜川繫隔岸招同人野航快既濟玩其辭韻澹渾處亦頗似陶友人沈太侔示余宜春館詩集二册是集爲合肥李公子可亭二十以前之著作可亭余與神交久矣獲見其筆墨喜極國袖歸恭讀集中七律最多確有佳句因摘一二人詩話如有贈云如此星辰如此夜可憐風月可憐宵痴懷未斷終成恨情海無端又種緣遣懷云寒風晚歲英雄涙寳劍明珠俠客腸歲莫雜感云魂銷弱水三千里愁在巫雲第幾峰一年離緒終成幻千里餘情未斷絲心灰一寸還留印涙煽經時半化烟題栩園等樓泣别圖有云片石依稀證因果春心一半化飛灰離愁自古磨騷客造物由來　美人蕉當剥盡心方見蔗到枯時味可甘 
小説 
寫情小說 
[黄金祟（五十五）] [  天虛我生]  
　　予讀既竟心中如飲醍醐作何滋味亦不復能自狀乃今阿珠爲予束裝遂辭居停乘舟而返舟次爲病魔所困且予夙憎阿珠故亦不樂與之問答惟懨懨於床第間時届筝兒之書於枕上反復誦之則覺筝兒愛予之深雖淵谷莫可與爲比擬也我之初心本無異於筝兒之言故我未嘗作此一念我非必慮素卿之妬惟我處於二者之間實有萬難之勢我之愛情雖無輕重之殊然在第三人觀之每每以爲區别曩在兒時姊妹間尚且如是况乎房幃間哉素卿與筝兒初無情愫不過因我之愛筝兒素卿以愛我之故推愛及於筝兒己耳筝兒之於素卿亦復如是彼二人者皆以我之愛情爲可貴也夫使二人者同時立於我前我之眼光苟不能分其視綫平注兩端則其一人必將以我爲偏一言一笑若非同時及於二人則其一人必不免於向隅假使今日作客方歸彼二人者聯袂出迎我有二手因不妨同時與之相握我出一言固不妨同聲以問二人之好然而一舉趾間必有先後縱　並肩携手與之偕行然而行止坐臥自朝至暮必不能使三人俱也則其一人必有勿滿之心而在其人以觀此一人者則覺此一人之言語舉動何莫非驕矜之色矣迨至明日易地而處又皆然也然則彼二人之心中忽喜忽惱必所勿免久而久之遂不白覺乃生嫉忌乃生煩惱彼其之時假使我之一身或能化而爲兩或則合我三人之身併而爲一猶可悦也非然者則不免於左右爲人難矣由是以思我乃預設一境以身處乎其中發生種種幻想種種疑難歡嗔啼笑紛沓於前我乃竭盡心智竭盡聰明欲得一調停安頓之法誠百思而不得則不禁爽然自笑乃知筝兒之見誠加勝於我一籌矣（二） 
文字因緣 
[歸國遥玉田恨史] [  螢居]  
　　鴛鴦折哭斷深閨腸百結涙珠滴處均成血心心願早鏖緣　空相咽重泉埋恨憑誰説 
[題玉田恨史和曉霞韵] [  瘦骨]  
　　設身處地寫來工碧落黃泉想像同凉月滿庭悽欲絶可憐心绪總成空 
　　情到深時轉自痴紙窗蕭瑟倍凄其傷心阿母喃喃語清减姿顔甚昔時 
　　無聊明月惱人腸沈玉碎珠劇可傷銷盡痴情揮盡涙恨無人爇返魂香 
　　一字偷彈一涙珠凄凉絶處又何如人天多少傷心事憑仗心靈細細書 
 
 
 

Page 11

 
 
   
 
 

Page 12

 
 
   
 
