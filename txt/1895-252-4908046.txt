# 1895 - 252 - 4908046

 

Page 1

 
 
[延請沙市訪事人] [  申報館主人啓]  
　　本館擬請一人在沙市採訪時事須見解明通文理清順方可入選如願俯就望先書近事數則並將台銜貴里詳晰載明付郵見示一經擇定便當飛函奉訂否則槪不作答以免繁瑣專此奉布惟希均鑒 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[四史復出] [  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑篋笥已空茲以問價者多重爲印釘照向例每部六十册實價洋四元售處仍從其朔此佈 
[論黃河决口事]  
　　自古迄今足爲中國之大患者黃河居其一或數年一决或頻年屢决徒爲補苴目前之計終不能籌盡善之策爲一勞永逸之圖因循玩愒得過且過積弊愈深貽害愈大一若黃河之害將與天地相終始者比年以來各省偏災屢告山河千里滿目蕭條大都由河决所致此誠有心人所不忍覩不忍聞者也此次黃河决口先接東省發來告災電信備述壽張黃河南岸於六月廿三日漫决漸刷成口大溜先趨南鄲城鉅野嘉祥東平州運河西東阿縣東南廿五六日轉趨東路冲去運河西隄穿東隄直灌東平州肥城縣由龎家渡仍入黃河運河兩隄數十里被黃穿口成大河此東省告災之電信也已載本月初七日本報中昨日恭錄十一日上諭李秉衡奏黃流秋汛盛漲壽張齊東兩縣大隄漫溢成口請將在事各員議處並自請議處一摺將疏防各員分别議處等因仰見聖天子愼重河防明罰勅法之至意想各疆臣及在防之文武各官孰不惕然於法紀之可畏防堵之難疏而兢兢業業以持之俾免上千嚴譴下害生民哉原積弊之所在凡在河工人員卽使險工迭出重譴頻遭然當决口之餘卽以搶險堵築虚張聲勢爲籌集修費之計迨修費旣已大集在工文武員弁又祗知爲掩飾目前之計圖飽一已之私囊不顧治河之長策工程之稍巨者以數千萬之資多方羅掘而集者至此則陽供修費陰飽貪囊其有半佐公欵半便私圖者已可博奉公守法之名持以半載一年之久或以河流改道貪天之功僥倖將决口堵合則開列在工出力人員封章入告除開復處分外更得破格超遷膺不次之賞於是向之望風趨附奔走偕來者至此竟如願以償甚有紅其頂而花其翎者意氣之盛冠盖之華宦槖之充盈貴游之揚詡豈不顧而樂之自以爲豐功偉績較之戰勝沙塲策名麟閣者有何軒輊哉此所以在工人員於决口時雖不免擔驚受怕洎乎事過境遷則向之備歴艱辛初不難取償於一旦尙何怪趨炎附勢者之視此爲利涉之要津指迷之寳筏也至若尋常各河之小决則擔荷甚輕堵塞亦易一至天寒水涸有防河之責者便以河流順軌普慶安瀾等語鋪陳勞績請沛恩膏歲歲如是視爲常例故在工人員反以不少决爲憾事而以小决之可得例奬爲快事何論乎大决哉黃河發源崑崙乃古史所載聖祖仁皇帝曾遣侍衛遠赴西域攷察河源其流忽伏忽見忽盤旋忽奔注各隨乎本性惟善識河性者乃能因其勢而利導之千古善治水者無過神禹决排疏瀹相機而導無不奏效故能使浲水之天下變而爲平成之天下此談禹績者所以流連慨慕於禹之明德遠也顧黃河之治於古而不治於今者古時有一神禹已足手定坤輿自古迄今數千年來神禹竟不復出則治河之法且失其傳從此赤壤神州竟無安瀾之日糜民命而耗國帑此誠自古迄今一大漏巵也然則如何而後可使河流順軌永無潰决乎神禹之治水順水之性由高以趨下則無壅滯之虞障急以就緩則無奔突之患此外或宣洩或疏濬大要不外順其性而導之後世之治河者不以神禹爲法而惟知築隄防以束其流讓要地以拂其性於是河身日淤日高幾有拔地干霄之勢禹之治水也使由地中行後人之治河也使由岸上行一順其性一拂其性此巧拙之所以不同而功過之所以懸絶也千古祗有一禹後世談河務者管蠡之見纂述雖繁空言究無裨於實事若欲袪積弊而慶安瀾則有叅用西法之一說焉昔年西國有數大河浩瀚奔騰未得濬治之法西人之論者謂五洲之中共有數大河中國黃河亦居其一西人治河之法大率以澄水源暢尾閭爲要義又有在河旁多築堅隄數重亘以横隄無水時常空其中有水時則引水匯入如方罣然以時宣洩水不爲害而農田乃大受其利此又於古法之外别闢新機者也留心河務者盍旁採及之 
[本館接奉電音]  
　　昨由京友電傳上諭四道敬謹譯登○七月二十三日奉上諭前據都察院奏已革叅將吳世恩以被叅寃抑等詞赴該衙門呈訴當經諭令譚鍾麟飭屬確查兹據查明奏稱已革叅將吳世恩定典之田被主期贖先賣以致涉訟傳訊未到係畏科罰所致情尙可原總兵林宜華雖無賄串實據惟出入衙門恃符縱恣應將林宜華革職吳世恩請開復原官等語林宜華著卽行革職以示懲儆至所請吳世恩開復原官之處著兵部核議具奏欽此同日奉上諭奉天東邊道員缺著張錫鑾補授欽此同日奉上諭前據御史高燮曾奏叅江西巡撫德馨貪婪荒縱當經諭令張之洞按欵確查兹據查明覆奏德馨被叅委缺委差皆須賄賂一節查無實據惟所賞拔任用多係貪滑奸詐之人平日收管屬責餽送縱容門丁近侍婪索且於籌辦防務之際兼旬演戲一味酣嬉實屬辜恩溺職江西巡撫德馨着卽革職余干縣知縣何其坦德安縣知縣朱壬林謟媚鑽營招搖漁利萬載縣知縣周鳳藻貪婪鄙劣荼毒地方候補知府前上饒縣知縣朱錫祁以暴濟貪任意殃民均著卽行革職候補知縣王書臣卑鄙近利不知立品安徽候補道朱文藻前在江西幕物議甚多該二員僅令降補不足蔽辜均著一並革職門丁吳子昌高寳樹著分别查取姓名籍貫及報捐拿懲辦餘著照所議辦理該部知道欽此同日奉硃筆承勳著補授光祿寺卿欽此 
[西征回匪]  
　　甘肅回匪擾亂前已屢登於報兹接西信云近日擾亂愈甚地方官兵力不足以資彈壓有要地多處已爲所陷聞山海關及直隷等處所撤之勇方欲自北而南至長江一帶就近回籍南洋大臣張香帥一聞西陲告警不令其回籍速令改道甘肅征剿回匪已租定輪船三艘載此起撤勇前往宜昌舍舟登陸向甘肅進發聞由南方而去者約有四萬餘人之多順逆何常勇怯無定誤用之則僨事善用之則建功赳赳武夫必能戮力沙塲大壯邊軍之色 
 
 

Page 2

 
 
當於此行卜之矣 
[大義常昭]  
　　高麗西人來信云日本派往高麗干預國政之各人今已無一存者有意見不洽被高廷擯斥者有虧負債項情虚自逸者前派井上馨赴高干預諸事今高廷亦不以爲然置之不理前在平壤開設店鋪之日人相率他去日兵亦相繼引退華商則各携資本源源而至將貨物之可以獲利者爭先購辦日人因此深懷嫉妬然當中日兩國議和立約時訂明以高麗爲獨立自主之國不謂盟約如新已岌岌焉派員越俎遣兵置戍一若不顧獨立自主四字作何解者要之高廷旣有自主之權自能成獨立之國約章可證其如高廷何其如公法何 
[遭風遇救]  
　　西字報云英國帆船名薩蘇麥者在長崎裝煤於本月十三日開行來滬至廿四日行至大戢山外面忽遇狂風陡起急浪翻空不啻銀山萬疉俄而水勢如箭激風力愈勁吹至山旁觸於危崖峻壁間山畔有捕魚爲業者或放小艇或投長繩將人救起至山顚小住漁人家漁人又將其資糧扉屨之屬護送上岸越兩日風力漸微用駁船一艘將救起之人載往鎭海太古公司來往寗波之北京輪船過鎭海時將遇救諸人招至船上載以偕行至廿三日行抵滬上海角生還當有驚極而喜者矣 
[蘇垣零拾]  
　　姑蘇訪事人云七月十五日爲中元令節吳人循例舁城隍等偶像出游名曰振濟無祀孤魂實則藉以招搖過市是日晨起忽聞鴛鴦瓦上淅瀝有聲俄卽大雨滂沱幾若銀河倒瀉午正始雲收雨散旭日當空會中人咸以手加額曰碧翁翁眞解事哉於是興高采烈由各廟舁偶像出排導游行是日會共十一起鐘鳴三下齊集虎邱厲壇然後分道入城各回本廟蘇州府桐太守率同總捕同知劉司馬及長元吳三縣宰乘官舫詣厲壇致祭循曩例也○護城河水不甚潔加以居民鋪户每將穢物隨手傾棄以致腐爛不堪臭氣薰蒸飲之最易致疾藩司鄧方伯惻然憫之爰雇小舟若干艘駛往各處打撈是亦便民之善政也○某日有鷄鴨店主馬某自某處接其戚串至蘇垣駛至太平橋意欲捨舟登岸適有打撈西瓜皮之小舟方以罱網從事馬父子四人植立船上喝令讓開舟子某甲答以稍緩須臾卽當駛往他處馬子勃然大怒隨手拾拳石向甲猛擊一下甲見來勢兇横不與較量卽將小舟駛開然口中未免效山膏之駡馬父子一齊赶上將甲拉至泗巷内併力攢毆直至遍體鱗傷始各釋手甲夥某乙等恐釀成命案舁甲至馬店責令延醫診治一面偕地甲投吳縣署控陳凌大令准詞飭差將馬拘案研訊之下騐得甲身受重傷四處遂飭乙等仍將甲舁回馬店醫傷一面飭馬回去易其子姪三人來案管押刑房俟甲傷痊再行訊核○某日午後有巨盜三名由某處解至撫轅趙中丞升堂提訊三犯所供情節與詳文脗合遂飭發回原監禁錮有見者謂三犯年皆三十左右狀貎兇惡望而知其非善類詢之解差言三犯一姓張名四其二卽徐七徐八蓋昆季行也所犯刼案指不勝屈近年又連刼上海嘉定青浦等處刻始由飛划左營領哨胡豐齋都閫昌寳在青浦縣境拿獲云○張月亮撫標左營親兵也時向各處妓館娼寮婪索規費稍不如意卽肆兇毆是以花街柳巷間莫不畏之如虎本月十六夜二鼓時又率同無賴三四十輩擁至大石頭巷妓家尋釁適藩轅前某甲偕友尋歡在妓室張驀地闖入室中不問情由揮拳便擊甲頗有膂力勃然大怒謂何物孺子敢擾乃公豪興耶言已攘臂而起呼衆一齊動手張所率無賴見甲勢甚洶洶不敢與之相　漸漸乘機散去張旣無羽黨隻手難支祗得任甲用麻索綑之併力攢毆不敢呼痛旋經營哨聞知其事帶領若干人飛步前來將甲援之而去翌日禀知參府常叅戎叅戎飭地甲詳細查明禀覆核辦 
[東海秋濤]  
　　烟臺訪事人云民間往往有購置炸藥私售與鞭爆作者道憲恐貽害閭閻下令嚴禁已存之物由官備價收買嗣後勿得私藏○某日有扛夫運送豆餅不能勝任由肩墜地適中一幼童之脛以致皮破血流今雖治療告痊然已𨆪如郤子矣○邇者霍亂症盛行漸傳至迤西蓬萊縣界不知操歧黃術者有法以使疫癘潛消否○登州舉行府試各邑文武諸童業已齊集郡治間有偶染時疫病斃寓中者未遂觀光之志先從地下修文悲夫○前者日兵侵擾廣仁堂善舉暫停目下和議已成董其事者依舊集資興辦因利局亦一律闢門從此小本營生者又可借貸以謀生路矣○某日有一人雙手反接囚首垢面騎馬疾馳前後有勇丁若干名擁護聞係威海勾串日人虐害居民并代日人釆買軍食故拿獲後押解來烟訊辦也○海防營飭勇扛擡木石諸料分置廣仁堂畔空地聞將建造武備學堂未知確否 
[蛉洲瑣語]  
　　日本友人來信云日俄新訂條約一事經日政府簡代理外務大臣侯爵西園寺公望爲全權委員近日與俄國全權委員妥理一切俟批准後方得交換○日皇敕使侍從東園基愛查勘九州諸縣風災上月中旬奉命出京按里巡察至本月已將福岡佐賀二縣查畢將次至長崎○日皇太子病已垂危日皇及皇太后皇后日派侍從女官至高輪别宫探問并賜以種種珍物目今除侍醫池田外更有國手數人商酌藥劑並由宫中派去看護婦一口赤十字院亦送來看護婦數口○大藏大臣松方伯爵上表辭職日皇准之東歴八月二十八號諭令松方大藏大臣准其免本官所遺大藏大臣之缺著渡邊遞信大臣名洪基者兼任九月三號日皇眷念松方伯係維新時之元勳特加禮遇○東歴上月三十號日廷新簡臺灣副總督陸軍中將高島鞆之助經伊藤首相設筵以餞旋於三十一號出京九月二號行抵神户准於六號乘某輪船赴臺灣隨帶伊地知步兵中佐爲參謀高島步兵中佐副之卽其子也又大本營屬員花山步兵少佐原高島之派往臺灣也因臺地義兵其勢正熾正總督兼攝海陸二軍軍政及民政幾於莫展一籌是以派高島前去專理陸軍至海軍及民政則仍歸正總督辦理或曰正總督樺山已死故派高島代之未知確否○日廷新簡臺灣縣知事兒玉利國於上月二十三號隨帶屬員由長崎乘某輪船赴臺灣據云現雖赴任尙須俟兵事鎭定然後開設民政廳○新任駐韓日本公使三浦梧樓於上月二十六號道出神户周布兵庫縣知事偕馬淵參事官神原警部長送至停車塲三浦隨赴廣島出宇品港乘郵船至馬關換上公用輪船赴任有僕從二人隨行本月四號接韓京來電悉本日新任公使與舊公使井上馨叅謁國王一陛辭一告接任○八月三十號朝鮮京城發電曰江原道鐵原暴徒蜂起聲稱奉國王密敕與全羅慶尙咸鏡諸道黨類氣脈串通幸事早發覺將爲首之十人擒獲又咸鏡道吉川前牧使韓昌教出示禁止五榖出口蓋因蝗潦爲災也○東京永田町中國星使節轅自去年下旗後屈計已逾一年庭草叢叢塵封蛛網上月三十一號午後警察署以裕星使將次戾止因派出警部等候美國公使書記官脫扃而入檢點窓扇玻璃等損壞之處以便命人夫打掃工匠繕修○中國叛民劉雨田在遼東降於日本大將大山巖麾下百般獻媚不顧羞顏大山回國又時許以隨行至東京爲之庇護旋就四谷永住町匿蹟原其赴日也意遼東半島已屬日人將來覆鳥言旋可依附日人以肆其奸惡不料遼東之地復還我華劉於是輾轉籌思進退維谷一再向大山求計大山遂將劉送往臺灣目爲順民註入臺灣民籍說者謂劉不知何許人原其降日之心不過爲將來作惡地步其肉尙足食乎○去年東京帝國大學地震教室調查豫防震災之法在室外掘井深至一千二百尺亦世上稀有之事也 
[無頭命案]  
　　寍波江東後田洋地方於十三夜有一女屍覆臥叢塚之旁兩腿皮肉模糊足亦僅存其一想被惡犬嚙殘次日由地保報縣十六日楊大令臨塲檢騐因無屍親認領飭保收殮標記傳聞死者係穿山大溪頭人家有丈夫及阿婆年約二十左右向作皮肉生涯無人顧問曾挽江東老嫗王戚氏薦至鎭海花烟間賣娼近來又染時疫趁航來甬王戚氏扶至江東三眼橋將趁航船歸去扶至半途卽已倒斃王戚氏遂令其子將屍負至此處棄而不顧事關人命姑照傳聞錄之確否容俟續聞 
[裁汰經費]  
　　皖省大吏現奉裁减冗費之旨業將全省應裁應减之各欵次第舉辦蕪湖常關及保甲經費亦在其列關道憲袁觀察悉心籌畫仰體憲意破除情面刻聞已將常關各項開支及委員書差薪糧一槪减去四成發給保甲經費則另議裁撤减成以及不能裁不能减 
 
 

Page 3

 
 
者皆禀請上憲示定計裁撤者保甲會辦夫馬帮辦薪水總局文案委員薪水並城守營捕廳挂名薪水又分叚巡局四處卽南岸來遠鋪北岸倉前鋪城内四隅委員及東鄉濮家店緣皆地處偏僻不妨裁併城内則有文武職官更可無慮四局旣裁每局巡勇四名亦卽撤去每月所省不下一二百金其减成項下保甲總辦總巡緝捕等委員薪水局用划船委員勇丁薪糧議自七月初一起一槪减照八成開支其不裁不减者乃現委各叚巡員及彈壓輪船弁兵仍按原數發給緣觀察以各員皆佐貳末秩薪水祗月給十二兩仰事俯育悉賴於此巡防稽查責任亦頗匪輕若再减成難免苦上加苦因建議薪水二十兩以上者减成不及者仍舊於是聽鼓諸君咸感憲恩高厚黽勉從公樂於用命計現在裁撤减成兩項每月所省不下二百餘金視從前辦法何止减去倍半蓋蕪地保甲自光緒十七年閙教事起奉　特旨大加整頓其時督辦者前牙厘局袁榆生觀察平時經費亦出自釐金隨格外大張旗鼓擴充規模連大通分局每月經費驟增至千二百金迨後袁榆生觀察另案被議褫職無通保甲仍歸關道督辦局用開支陸續抑减至近年僅存七百餘金此次又减去二百餘金祗需五百兩開支矣惟此費定章除由蕪關月撥一百二十兩外下餘婦皖南牙厘總局支應刻下牙厘總局已裁併藩轅聞已奉檄飭關道憲按月具文由藩轅給領　 
[砲船奮勇]  
　　接邗江訪事人云客有自邵伯鎭來者云本月十二日鹽捕營砲船七艘緝獲功鹽四千餘斤至邵伯鹽棧交納訖隨於十三日黎明掌號開行復往他處巡綽詎行距邵伯不遠之馬郎橋地方瞥見有小䑵船數十只滿載私鹽迎面而來愈駛愈近砲船明知衆寡懸殊然未便反退各哨官至此只得鼓勵勇丁將船排列河心阻住去路乃梟匪等竟敢持械迎拒槍聲振地砲火喧天鏖鬥多時奈砲船上火藥子彈將次用盡正在危急之秋幸揚城駐防章統領派往邵鎭巡防之合字營數棚在邵鎭聞警立急出隊來援砲船見援軍已至遂勇氣百倍一聲號砲水中岸上一齊奮勇直前銳不可當該梟匪力不能支始紛紛竄退當經砲船獲住小船六只船上梟匪均入水奔逃該砲船遂會合岸上營兵一路揚旗掌號凱唱而回仍至邵棧交納聞六船内秤見私鹽共約一萬八千餘斤隨卽掣取垣收回揚各自禀由營主至運轅報功一時聞者咸曰該砲船弁勇已知衆寡之數懸殊尙敢奮勇迎擊不肯臨陣怯退較之曾經大敵時加操練之北洋海軍不誠相去天壤哉噫亦惟視管帶者如何耳 
[畫舫秋絃]  
　　珠江秋好錦札風傳發篋視之合爲展牘登之學憲惲次遠文宗業將廣州各縣文童考試完竣初十日送案到府十一日與新進各生簪花文宗關防嚴密校閱精勤凡取錄之人眞材者多倖獲者少士林中人莫不翕然稱服○官塲接到上海來電云新任將軍保頤菴軍帥初十日搭富順船來粤蒞任屬員得此消息卽將衙門重加修理陳設一新滿漢各官均馳往香江迎迓旌麾○初九晚寳華坊某姓家有銀百餘兩儲在室中將爲其子完婚之用忽被匪徒偵悉糾約多人闖進行刼以刀鎗指嚇婦女迫令告以銀兩藏在何處婦女不敢有違將銀献出匪一笑受之遂鬨然而散事後有勸其禀官者某姓以子吉期在卽不欲涉訟隱忍而罷 
[白下官塲紀事]  
　　金陵訪事人云本月十六日張香帥札委候補通判何别駕亮采會辦上海輪船支應局事别駕奉札後料理一切大約不日當東下到差矣○十二圩木厘分局一差前委某明府辦理邇者差期已滿明府自應回至省垣聽鼓張香帥因於本月初旬某日委候補縣李明府文耀接辦明府於十七日謝委禀辭赴局任事○候補縣張明府瑾赴督轅禀知候補道李觀察家驊於本月十五日病故張香帥聞之嗟悼不已飭善後局給發棺殮之資旋由觀察之公子擇於八月初旬某日發引回籍 
[豫章試事]  
　　江西訪事人云某日黃吉裳宗師歲試義武靖三州縣文童所命文題義寍必先利其器至顏淵問爲邦武寍君子學以致其道至君子有三變靖安德之賊也至子曰鄙夫通塲次題言舉斯心詩題賦得秋澄萬景清得清字閱日調覆義武靖單號文題雖愚雙號雖柔調覆南新單號修飾之雙號潤色之皆作起講及提比不用破承題及總覆八屬文題己欲逹而逹人僅作半篇詩題賦得山水有清音得清字覆一等生員文題游於藝詩題賦得秋光先到野人家得家字至此而文試已畢卽於初十日接考武寍武童步箭前一夕牌飭南昌縣將武童挨姓點進歸入號内伺候校閱十一日考豐城武童步箭亦於前一夕牌飭南昌縣點名 
[上海官塲紀事]  
　　日前駐滬各國領事先後赴道轅報謁昨日清晨董家渡天主堂主教倪君懷綸及荷國領事官葛君先後乘緑呢轎入城拜會黃觀察偕繙譯官迎入花廳以禮欵接○前署蘇松太道劉康侯觀察交卸後於前晚附某輪船赴天津以便入都引見瀕行時文武各員均詣江干恭送○前上元縣升補太倉州陳仰山直刺謨將次履新道經滬上昨日命駕入城赴各當道處拜謁駕至縣署時黃大令迎入花廳煮茗清談良久始别○原任廣州將軍繼述堂軍帥殁於任所其靈柩抵滬後假金利源棧房暫厝前晚由公子扶上新濟輪船回旗安葬○日前兩江總督張香帥電飭江海關道黃觀察著前充道署繙譯之徐君蘭齋會同前金陵洋務局駐滬坐探委員曹君順甫至省曹君以親老辭徐君則業已捧檄馳往矣 
[海濵設宴]  
　　新陽縣蘇大令自由何黃顧孔四包探拘獲盜犯蔣仁山等十三名卽來滬會同上海縣黃大令訊得實情迭詳前報前日午後蘇大令假滬北匯業公所設宴請上海縣黃愛棠大令英讞員屠興之别駕總巡竇奠高明府咸命駕而至一時水陸雜陳東南盡美直至銅街燈息始各興辭而返 
[護勇舞弊]  
　　法公堂向無聽差由道轅撥派護勇兩名常川伺候遇有公事之須送縣者飭護勇押解入城交納此向例也日前盜犯王月樓汪文蘭搶刼浙江烏鎭王金秀家衣飾洋銀並刦藏王妹應貞在虹口轉託蟻媒陳曹氏售入法界興聖街淫鴇徐周氏花烟館内偪勒爲倡事經法包探查獲將王汪二盜及陳蟻解至法公堂請讞員鄭大令訊供送縣一面飭事主隨同協緝之都司劉都閫延年投縣呈遞文憑聽候核辦是日都閫帶事主至縣署候至三點鐘之久未見解犯到來心焉疑之投法捕房詢問捕頭大爲詫異立遣包探訪尋尋至吉祥街清芬堂烟寮見護勇及探夥小寳仔與盜犯開燈私語因之立催速解迨到縣時已逾四點餘矣事爲大令所聞後查悉前飭該護勇解送發堂留養之女犯周阿三竟敢私自領至英租界平和里與在逃未獲之姘夫吳錫慶叙談良久直至傍晚始送入堂中並聞王盜黨羽甚多沿途窺探設有疏失其咎難辭因於昨日停訊一期清晨七點鐘時卽親赴道轅冋觀察面禀一切想觀察必有以懲之也 
[祭櫃禮成]  
　　日前上海縣黃大令頒發紅諭定於本月二十四日開徵下忙錢糧昨日清晨户科書吏備就恭寛信惠敏及雜稅條銀等櫃陳列大堂復于中間排設香案供上犧甡禮生請大令步出中門行祭櫃禮鼓籥鏘鳴砲聲大作禮畢退入後堂各書吏及糧差以次入内叩賀 
[飭查樂器]  
　　本城學宫灑掃局所儲祭器樂器供上丁釋菜之用目下秋祭伊邇局董預行檢點知失去笙簫等物六件爰函請上海縣飭捕緝查黃大令展閱來函立飭值日捕頭赶緊查察限三日内務獲如違嚴比 
[賭徒難捉]  
　　前日午後保甲總巡竇奠高明府蒞虹口圓通寺巡防局會同王壽華二尹督帶局勇及地保徐如二等潛往二十三保二圖捉賭及至則各賭榻旱已銷聲匿跡祗剩數處席棚而已明府遂回至局中與二尹晤談良久而别昨晨二尹復傳徐保至案諭以目今禁賭森嚴總巡大老爺已訪聞老檯輸贏最巨各賭首均聚集其間可將所轄圖中各賭棍姓名開呈來案以便拘拿如敢得賄縱容定干比究諭畢復帶勇十餘名四處搜查仍無所獲 
 
 

Page 4

 
 
[流氓輕薄]  
　　前日有小流氓十餘人至六馬路彤德里某老嫗所開臺基將某女郎肆行囉唣甚至褫衣嗣又向嫗拆梢洋十餘元事經捕房訪悉以流氓等膽敢在租界中横行如此殊屬可惡昨晨由包探黃四福將曾經拆梢之甲乙等四人拘入捕房據言均係在公之人捕頭遂飭令暫押想須解案訊辦也 
[定貨受虧]  
　　日商寒田洋行控同興昌記號夥曹承久向該行定買煤一千餘墩現因跌價虧本遲延不出及向追問則號已閉歇號主譚駿昌亦已避往他處請將該號夥曹承久傳案請追等情由日本駐滬總領事珍捨已照會前來屠别駕接閱之下立卽飭差將曹傳案於昨日早堂會同珍田君訊問先據寒田洋行買辦王晉甫供稱日前曾由曹承久來行代同興號定買煤一千餘墩每月須貼利錢及棧租銀一百兩照目今市價而論約虧銀一千兩左右有該號定票爲憑呈電曹承久供寍波人在同興號爲夥每月得工洋三元定煤之事與小的毫無干涉况小的生意已於二月前辭歇號主譚駿昌現已逃回原籍别駕得供商之珍田君謂此項煤照目下市價已不免虧本如再延擱勢必虧銀更多照敝分府意不若一面將煤召盤一面將曹承久押交號主譚駿昌來案訊追珍田君亦以爲然遂判將曹押候交到同興昌記號主譚駿昌到案再核 
[嚴追租值]  
　　有盛某者去年遣家丁平升投上海縣控房客王錦山占屋欠租冬間黃大令提王到案訊追王一再求緩大令諭令交人保出先措繳洋二百圓其餘一百圓出立期票前日大令查知分文未繳因飭差著保交案倩帮審委員夏明府嚴追王呈遞白禀歴訴苦哀明府怒甚著收入待質所限五日内措繳如違帶比 
[兩美必合]  
　　前日本館協賑所承胡開文墨莊交來無　氏洋銀四十圓囑助山東順直賑捐各一半又支川郭繩武堂惠書云寄上鷹銀十圓爲長孫女祈病愈所許懇卽遞交北地唐山振局爲感好行其德澤被飢黎彚而記之可謂兩美必合矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[問俗亭問]  
　　松江訪事人云東門外華陽橋鎭人楊某開設花米行歴有年所某日遣傭人某甲雇一攤船載米回行旣卸空卽令甲送還船主行經某處夜色迷離突被某乙所駕之船磕撞櫓繩中斷甲遂墮入波心迨楊聞耗往援業已腹大如　隨訴知　屬願出番佛百尊從豐棺殮某董聞之謂與其出此鉅金仍恐後多枝卽不若報官相騐可免他虞楊因投報華亭縣署縣主葛江村明府隨帶仵作書役乘輿至屍揚騐禓委係墮河身死乃於棺殮後飭屍屬領柩回新橋故里○婁邑大漊人某甲農家者流也年近知命筋力充强本月中旬向西郊某船行租一攤船裝載稻草至城中販賣旣罄隨將空船駛還舟經問俗亭水勢湍急非常封家姨又飛揚跋扈以致把櫓不住顚入波心屍屬聞信前來臨流痛哭聞甲有子五人雖皆能自食其力然艱窘萬狀何堪罹此奇禍良可慨已○北門内人張某婁署書吏也本月十七日下午因公赴署事畢而歸道出蕭王廟西街忽爾頭暈眼花倒仆於地鄰里見其神色大異知感患時疫爭以痧藥灌之無奈病已深入膏肓不逾刻卽溘然而逝其婦某氏聞兹凶耗匍匐前來慟哭之餘倩人舁至家中從後垣入室製備衣衾棺木殯殮如儀○華亭縣署孤貧口糧經承錢某於本月初旬某日感患時疫頃刻云殂聞年約四十以上何疫鬼之爲癘竟如斯哉 
[在數難逃]  
　　揚城時疫刻因氣候轉凉已不似前此之盛然暴卒者仍不能免馬市口左近鐵匠店某甲於月初患痧經人救治得瘥前日晨起忽語人曰吾前病雖愈奈今仍不能免數也人問故曰對門鐵店某乙曁大橋鎭鐵店某丙與吾共三人一票也聞者以爲戲語是時乙固無恙詎卽晚上燈時乙忽患痧暴卒至天將曙甲果吐瀉交作其家憶日間語驚駭欲絶赶急延醫診治醫未至甲已云亡大橋距揚數十里特不知某丙若何無從得悉耳 
[英公堂案]  
　　崑山人王小弟者賊中之老手也偕妻陳氏住居租界王則時時出門施其妙手空空兒伎倆每出一次必竊得贓物而返近復串同小賊潘阿二顧阿仁等串竊郭新興陳貴記劉榮光廣益隆等四家大小洋藥並烟膏烟槍數十支均藏匿在家昨經黃孔何顧四包探查出各贓内有古銅燭臺香爐及紅木自鳴鐘等件係本城錢成星所失贓物至尙餘珍珠金飾及綢皮各衣均在他埠竊得無從傳喚失主昨晨由包探將竊賊王小弟潘阿二顧阿仁及王妻陳氏並起到各贓全付賊具一併解案請判失主錢成星郭新興陳貴記劉承光廣益隆等紛紛投案申訴被竊各情並請領贓王小弟供崑山人犯竊惟求恩典顧阿仁供並未同王小弟串竊實被悮拘潘阿二供蒙大老爺釋放後卽被王小弟糾約入夥同顧阿仁一同接贓惟小的入夥未及數天以前王小弟所竊之物小的並不知曉别駕訊得王等係積年老賊未便從寛判將王　顧三賊各笞五百板交捕房管押半年期滿分别遞解又問賊妻王陳氏供母家住浦東塘橋現患瘋症不能行動故伊等所作之事一槪不知别駕以陳氏患病屬實從寛免辦判令送交母屬不准來滬起案各贓當堂分别給領餘贓存捕房○三百零七號華捕拘解王貴元到案禀稱此人在江灣鄉下竊得布衣七件綢衣一件經小的拘獲人贓送究王貴元供認行竊惟求恩典别駕訊得王貴光係屬初犯判令掌頰五十下○包探杜雲卿禀稱王永記竊取花鞋兩雙經小的拘獲人贓送究别駕略詰數語以王宗記行竊屬實判令笞責五十板○八號西捕拘解馬夫毛記林到案禀稱此人昨拉製造局馬車在外兠攬生意有違定章爲此拘解請判毛供代製造局送客並非兠攬生意求爲明鑒别駕得供判令罰洋三元○包探倪順泉禀稱周阿美先後行竊王瑞香周阿大家布衣布被並木鐘等件經小的拘獲人贓送究王瑞香周阿大投案申訴前情請領失贓質之周阿美認竊不諱惟求恩典别駕得供判令笞責一百板○倪包探又解竊賊李萬和林德桂到案禀稱伊等在鄉下竊取人家土布八疋綢布衣數件及水烟袋等件經小的拘獲人贓惟失主無從傳喚爲此送案請判别駕詰問之下以李林二人屢犯積竊判令重責二百板管押　禮拜期滿分别遞解○偷兒唐永生金桂生陳全元三人串竊西洋人配利拿之外國衫褲一套在途求售適爲三百三十五號美捕所見當卽拘入捕房昨晨解案配利拿投案申訴前情請領失贓唐永生供曾犯竊案一次昨因無錢使用故串同金桂生陳全元等竊物金陳供與相同遂判令各責一百板唐永生管押兩禮拜 
[美界捕房紀事]  
　　寗波婦人王金鳳混名江天火輪其夫夙患象　瘋金鳳惡之與之離異東飄西蕩無所依歸遂與妙手空空兒游學得探囊手叚前晚在外虹口行竊經包探竇如海查獲解入捕房捕頭研問之餘供出失主五六家所竊爲首飾衣服等贓物捕頭令押候吊贓○前晚有偷兒越屋入漢壁禮路永祥里四百零四號門牌胡錦廷家撬毁樓窓蛇行至臥室竊去金臂釧及衣飾若干昨晨胡投報捕房捕頭准令各包探爲之查訪○是晚百老匯路第八百二十四董成宏家亦爲鼠竊所算失去紗綢各衣昨晨投報捕房請爲查緝 
[邗江官報]  
　　七月十七日孫鹺尹振豫辭赴孔涵差次○十八日許分轉開文回素興差次鄭鹺尹潘瑞委楚鹽查艙洪鹺尹溶由界　東○十九日李鹺尹紹基徐鹺尹福昌同解海分司餉銀到揚范分轉崇威委孔涵總巡差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年七月十一日京報全錄]  
　　宫門抄○諭旨六道錄前○副都統崇奏報回任日期摺○浙撫廖奏查明耗羡銀兩收支動存各數摺○又奏籌　第一批京餉片○又奏　　邊防經費片○車撫李奏揀補道員摺○又奏委員督辦河工片○恭　　等奏揀補章京片○桂撫張奏調署委署府州縣各員摺○將軍恩奏揀補驍騎校片○兼署湖督譚奏委署總兵片○七月十一日禮部宗人府欽天監正紅旗值日無引見○桂斌謝授庫倫辦事大臣恩○前駐藏　辦大臣延茂假滿請安○　克東阿請假五日○召見軍機桂斌延茂○○奴才宗室崇善跪奏爲回任接印日期恭摺仰祈聖鑒事竊奴才由清河撤防仰蒙召見仍令回任渥荷訓誨周詳無微不至五中循省欽感莫名奴才於陛　後束裝就道於六月十九日抵至錦州副都統任所據　護副都統務曁管莊牧羣總管各關防一併派員齎交前來當卽接收管理　思奴才宗室世僕一介庸愚受恩深重惟有矢勤大愼練兵操防及地方一切公事認眞辦理以期仰答高厚鴻慈於萬一奴才　京路經通州永平府山海關至錦州一帶雨水調匀田禾暢茂可望有秋現在提督安慶布政使魏光燾等帶隊在錦　駐防地方尙稱安謐堪以仰慰宸厪所有奴才回任接印日期謹恭摺具陳伏乞皇上聖鑒謹奏奉硃批知道了欽此○○頭品頂戴浙江巡撫臣廖壽豐跪奏爲查明光緒二十年分耗羡銀兩　支動存各數循　恭摺仰祈聖鑒事竊照耗羡一項每年應將收支動存各　　明有無虧挪於次年奏銷地丁錢糧時開具清單繕摺奏聞歴經遵辦在案兹届光緒二十年地丁錢糧奏銷之期據署布政使　　　將該年耗羡銀兩收支動存各數開造四柱清册詳請奏咨等情前來臣復加查核各項銀數均屬相符除清册送部外理合恭摺具奏並繕簡明清單敬呈御覽伏乞皇上聖鑒謹奏奉硃批户部知道單併發欽此○○廖壽豐片再承准軍機大臣字寄欽奉上諭户部奏撥光緒二十一年京餉限五月前解到一半十二月初間全數解清不准截留改撥藉詞延誤等因欽此並奉鈔去　兹據署布政使聶　槼詳稱准厘捐總局在於厘金項下籌動第一批京餉銀四萬兩查有候補知州趙福康堪以委令管解循案由滬附搭輪船連津　京交納等情詳請奏咨前來臣復核無異除分咨查照撥護並取起程日期咨報外理合附片具奏伏乞聖鑒謹奏奉硃批户部知道欽此○○廖壽豐片再承准軍機大臣字寄欽奉上諭户部總理衙門奏撥光緒二十一年東北邊防經費照案指撥浙江地丁銀八萬兩著該督撫等按照指撥銀數於五月前批解一半年内全數解清毋稍遲逾等因欽此并抄錄原奏咨行到浙當經轉行籌解去後兹據署布政使聶緝槼詳稱在於光緒二十一年地丁項下動支銀一萬兩查有管解本年第一批厘金京餉之候補知州趙福康堪以委令帶解詳請奏咨前來臣復核無異除分咨查照撥護並取起程日期咨報外理合附片具奏伏乞聖鑒謹奏奉硃批户部知道欽此○○降二級留任又降二級留任山東巡撫臣李秉衡跪奏爲揀員請補省會道缺以裨地方恭摺仰祈聖鑒事竊照濟東泰武臨道張上逹經臣奏准開缺回籍修墓所遺員缺係繁難外題要缺例應揀員請補該道統轄濟南等四府一直隷州幅員遼闊政務殷繁黃河與東阿縣下游係該道轄境必須明幹有爲熟悉情形之員方能勝任臣督同藩臬兩司詳加遴選非人地不宜卽資格轉淺惟查有二品頂戴署理鹽運使司候補道吉燦升現年五十八歲係陜西同州府韓城縣人由優廪生考取咸豐年辛酉科拔貢朝考以知縣用簽掣山東同治三年二月到省因勦賊防河出力經前撫臣閻敬銘保奏五年十月奉上諭俟補缺後以知州補用先換頂戴　賞戴花翎欽此七年因勦梟防河出　保准免補知縣以知州補用又東省肅清案内出力奏保補缺後以知府用先換頂戴九年題補平度州知州十年正月到任光緒六年舉行大計保薦卓異七年捐助晉賑奏加三品銜八年經前撫臣任道鎔以經徵錢糧五萬兩以上於奏銷前如數全完奏保俟補知府後以道員用十年六月丁本生母降服憂開缺回籍守制十一年十二月起復回東以知府候補因堵築姚家口壩工合龍出力奏保俟歸道員班離知府任後加二品頂戴十五年經前撫臣張曜以堵築張村大寨西紙坊等處漫口合龍出力奏保免補本班以道員補用十六年八月奉旨依議欽此九月委派會辦河防事宜給咨赴部引見奉旨着照例用欽此十七年九月以道員到省一年期滿經前撫臣福潤甄别咨部堪以本班補用十二月委派總辦河防局事宜二十年八月委派會辦賑撫捐總局事宜九月委署濟東泰武臨道篆務十一月卸事二十一年五月委署鹽運使司篆務該道先後署理道篆運篆均能措置裕如河工亦素稱諳練在東二十餘年深資得力查該員勤廉愼審實力實心以之請補濟東泰武臨道員缺實堪勝任與例亦屬相符合無仰懇天恩俯准以二品頂戴現署鹽運使司候補道吉燦升補授濟東泰武臨道期於吏治河工兩有裨益臣爲要缺擇人起見如蒙俞允該員保歸道員後業經引見今請補斯缺毋庸再行送部亦毋庸聲叙叅罰合併陳明謹會同河東河道總督臣許振褘合詞恭摺具奏伏乞皇上聖鑒訓示謹奏奉硃批吏部議奏欽此○○李秉衡片再兗沂曹濟道姚恊贊調補陜西道曹州府知府毓賢新授兗沂曹濟道分别飭赴新任業經奏明在案所有上游河防向由該道督辦惟道屬管轄遼闊素稱盜藪毓賢緝捕勤能聲威久著應專責督辦三府一州盜賊以靖地方若再令綜理工防勢必顧此失彼自應另派接管兹查候補道李清和精審幹練任事實心曾在河丁當差多年情形極爲熟悉堪以督辦上游河工除檄飭遵照並咨部外理合附片具陳伏乞聖鑒謹奏奉硃批知道了欽此○○恭親王等片查軍機章京記名御史户部郎中王頌蔚現在病故所遺章京一缺應以服滿在額外行走之户部員外郎陳熾充補謹奏奉硃批知道了欽此○○頭品頂戴廣西巡撫臣張聯桂跪奏爲調署委署知府州縣各員按届列單恭摺上陳仰祈聖鑒事竊准部咨咸豐十一年十一月二十三日奉上諭各省州縣無論奏調委署代理著每届三個月彚奏一次由吏部嚴加裁核如有違例更調等弊卽將該督撫藩司分别奏叅欽此光緒二十一年三月以前調署委署府廳州縣各員經臣列單恭摺奏報在案兹據藩司黃槐森詳光緒二十一年三月初一日起至五月底止調署委署知府州縣各員列單詳請具奏等情前來臣覆查無異理合照繕清單敬呈御覽伏乞皇上聖鑒勅部查核謹奏奉硃批吏部知道單併發欽此○○恩澤等片再查前吉林將軍侯希元等片奏由伊犂遣撤官兵内有奏保以協領佐領儘先補用已經引見奉旨記名百餘員名如按原保官階照章輪補非特缺壅滯且底缺均係領催馬甲並未歴過防禦驍騎校實缺一旦驟膺恊領佐領之任未諳旗務恐致廢弛擬請比照成案此項人員遇有防禦驍騎校缺出先行借補仍留原保官階庶於旗務及勞績保舉兩有裨益等因奏奉俞允在案佐領花翎披甲德喜前在軍營打仗出力迭經統兵大臣歴保今職奴才等查看該弁奮勇趨公材堪造就未便久令向隅今烏拉正紅旗連春佐領下記名佐翎花翎驍騎校海陞阿陞任一缺擬請以恊領銜記名佐領　翎披甲德喜借補用昭激勸不惟旗翼相當且與奏准成案相符並請照案仍留該弁原保陞階陞銜俟遇有應補之佐領缺山再當隨時酌量懇補如蒙俞允該員係已經引見記名人員毋庸再行送部奴才等爲激勵人材整飭旗務起見是否有當謹附片具陳伏乞聖鑒謹奏請旨奉硃批兵部議奏欽此○○譚繼洵片再署湖北宜昌鎭總兵記名提督謝得龍現經署兩江督臣張之洞奏委接統鶴字六營駐劄江寗訓練咨行到臣查宜昌爲水路通衢華洋雜處巡防彈壓均關緊要該署總兵現旣奉調赴寗所遺篆務自應委員接署以重職守查有奏留湖北　　副將署湖廣督標中軍副將樊國泰穩練老成諳習營防堪以委令署理除檄飭遵照外謹會同署湖北提督臣傅廷臣附片具陳伏乞聖鑒再湖北巡撫係臣本任毋庸會銜合併陳明謹奏奉硃批兵部知道欽此 
 
 

Page 14

 
 
[光緒二十一年七月十二日京報全錄]  
　　宫門抄○諭旨二道錄前○署江督張奏保奬蘇省海運出力人員摺○兼護湖督譚　奏鍾祥等縣被水情形籌欵撫恤片○　水師提督彭奏防營撤遣並飭調防水師均歸原標摺○署江督張奏叅革都司片○又奏請准調員差委片○黔撫嵩　奏請准已故道員吳自發專祠列入祀典片○又奏總兵丁憂出缺請旨簡放摺○又奏委署鎭篆片○七月十二日兵部太常寺太僕寺廂白旗值日無引見○直隷知府陳慶滋謝恩○安徽知府鳳林謝恩○克文請假十日○掌儀司奏十五日祭　奉先殿澤公行禮○召見軍機陳慶滋鳳林○○頭品頂戴湖廣總督署兩江總督臣張之洞頭品頂戴調補陜西巡撫江蘇巡撫臣奎俊跪奏爲查明蘇省海運光緒十九年分漕曰二糧辦理逕運出力員弁書吏開具清單懇恩分别給奬恭摺仰祈聖鑒事竊照蘇省光緒十九年分冬漕内除分撥河運糧米一十萬石並遵旨截撥順天直隷賑撫米五萬石外實該海運交倉漕曰正耗米六十八萬八千五百一十五石零循案派撥沙輪各船隻裝運赴津斛兌過剝轉運通州於光緒二十年四月初七日開兌起至七月十七日止將正漕籌辦等米一律交兌完竣承辦各員諸能奮勉從公不辭勞瘁得以早實天庾辦理尙臻周妥兹據蘇州藩司鄧華熙會同署臬司黃祖絡督糧道吳承潞署蘇松太道劉麒祥查明天津通州蘇州上海等處辦事出力員弁書吏曁輪船水師各營出洋巡護出力各員弁遵照新章開造覆歴清册詳請奏咨給奬等情前來臣等復查光緒十九年分蘇省冬漕海運米石除遵旨截撥順天直隷賑撫外其餘米石循案由沙衛各船並招商局輪船承裝運抵天津由糧道逕運通州交兌其籌畫南北各局用欵分司天津等處雇剝連交任重事繁所有在事各員弁或辦理轉運彈壓稽查或鈎稽銀米兼籌運費或銀米首先全完或出洋認眞巡護均屬踴躍趨公辛勞倍著謹將辦理出力員弁書吏擇尤酌擬奬勵等差開繕清單恭呈御覽合無仰懇天恩俯准給奬以昭激勸除將履歴清單分咨吏兵部查照外理合恭摺具陳伏乞皇上聖鑒訓示謹奏奉硃批該部議奏單併發欽此○○譚繼洵片再湖北鍾祥荆門京山濳江天門漢川等州縣均濵臨裏河地勢低窪每值漢水漲發悉賴堤塍以資保障臣速飭各地方官督率圩業人等隨時加意防護詎意本年五月二十五日起至閏五月初三日上游一帶狂風暴雨徹夜連朝未及一旬漢水陡長三丈有餘勢極洶湧先歴上游地勢素高之光化縣地方沿河田廬船隻卽被衝没及至下游積水愈高河流益急奔騰直下勢若建瓴竟過堤頂人力難施以致鍾祥等州縣河堤均有漫潰田廬多被淹没人口間有損傷據各該州縣先後禀報臣查此次漢水　　實爲近數年所罕見被淹旣寛災情亦重小民猝遭巨浸蕩析流離居深堪憫惻現已飭司委員馳往查勘籌欵撫恤俾免失所並　　　州縣一俟水勢稍平卽督飭農業人等赶將潰口設法搶築斷流疏消積水以期及早涸復乘時補種至近省一帶久晴不雨經臣率　司道設壇虔誠祈禱昨已連得透雨尙堪補救統俟秋後再行查勘輕重情形分别辦理所有鍾祥等縣因漢水盛漲堤潰被淹現經委勘籌欵撫恤緣由理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批知道了卽著飭屬查勘妥爲撫恤毋任失所欽此○○署理長江水師提督奴才彭楚漢跪奏爲防營撤遣並飭調防水師均歸原標以重營汛恭摺仰祈聖鑒事竊奴才於本年三月初六日將招募南字十一營點騐成軍駐紥靖江縣屬八圬　備防並派提標及咨調瓜洲湖口漢陽岳州各鎭標水師舢板砲船各四十號到防扼紥佈置情形恭摺奏報在案本年閏五月初五日准兩江總督臣張之洞咨增募各軍應卽酌量緩急分别汰留所有南字中左三軍共十一營惟署瓜洲鎭總兵高光效分統之中軍四營分防揚州地處衝繁最關緊要未便遽裁應裁去一營仍留三營改由高光效專統以專責成署江陰營副將升補湖口鎭總兵許雲發所統右軍中左右三營及革職提督沈茂勝所統左軍中左右後四營應並裁撤以節餉需等因當卽分咨各統領轉飭各營官遵照將原領各項軍裝器械逐一點齊造册呈繳據左右兩軍各營官造具軍械清册呈由各統領轉繳前來經奴才派員押船會同營弁解送鎭江轉運局清點交收所撤營勇准兩江督臣飭派官兵輪船前來靖江裝載由各統領併飭營哨官督率上船於閏五月十六日開行其南字中軍裁撤後營所領各項軍裝器械由分統高光效派員解繳該營弁勇亦於閏五月二十二日登舟一律運送湖南妥爲遣散去訖並咨兩江督臣將調防下游各標水師舢板砲船飭歸原標並分咨各鎭飭各營將領督率弁兵照常認眞操練巡防以靖地方而昭愼重現值伏暑正各船油艌之時奴才回太平府提署料理候各船艌竣再赴上江巡歴校閱營伍理合將防營裁撤並飭調防水師均歸原　以重營汛緣由恭摺具奏伏乞皇上聖鑒謹奏奉硃批知道了欽此○○張之洞片再據統領霆慶海澄鎭東等營署蘇松鎭總兵記名提督王衍慶禀稱管帶鎭東營補用都司馮士元所部勇丁老弱缺額飭令移防十滧洋面觀望不前實屬貪劣畏葸禀請懲處前來臣查近來勇營類皆慌怯幾成積習若不從嚴叅辦無以整飭戎行相應將管帶鎭東營補用都司馮士元請旨卽行革職以示懲儆理合附片陳請伏乞聖鑒謹奏奉硃批著照所請兵部知道欽此○○張之洞片再江南交涉事務最爲殷繁營務籌防亦難懈弛兼營分應在在需才查有分省補用知府錢恂學精才敏洋務博通尤能研究中外商務歴經出使德國大臣許景澄出使英國大臣龔照瑗調充叅贊旣經臣電商龔照瑗咨調回華又查有湖北候補知府朱滋澤才長識練久在軍營熟習戎機前於春間海防吃緊之際因江南文員中罕有知兵之員電商兼護湖廣督臣譚繼洵咨調來江委令管理練兵事宜又查有浙江候補知府劉祖桂樸質廉謹不染習氣臣創辦銀元鐵政織布紡紗繅絲各局皆係西法製造要工鉅欵尤須廉幹之員考核經理方有實效又查有浙江候補知府聯豫明幹精詳究心洋務前隨出使英國大臣薛福成出洋充當隨員曾赴比國鐵廠講求煉鐵工作事務以上各員皆爲洋務防務有用之才合無仰懇天恩俯准將錢恂朱滋澤劉祖桂聯豫四員准臣調來江南差委以資臂助實於時局大有裨益謹附片奏陳伏乞聖鑒謹奏奉硃批著張之洞咨行各該省調赴江南差委欽此○○嵩崑片再查已故布政使銜貴東道吳自發因隨同楚軍攻剿髮逆迭著戰功復在貴州剿平苗亂於光緒十三年在貴東道任内積勞病故經前督臣王文韶前護撫臣黃槐森奏請照軍營立功後積勞病故例賜卹在於鎭遠府城建立專祠並將事蹟宣付史館等因光緒十七年十月十四日奉上諭吳自發著照道員軍營立功後積勞病故例議卹並准於鎭遠府城建立專祠生平事蹟宣付史館立傳該衙門知道欽此由兵部咨會到黔當卽咨行遵照在案兹據鎭遠府知府全懋續督同紳士王而坤等並該故道家屬在於府城修建專祠業已落成詳請奏報等情由善後局司道核明轉詳具奏前來奴才覆查無異合無仰懇天恩俯准將該故道吳自發專祠列入祀典由地方官春秋致祭以隆報饗之處出自鴻慈除咨部查照外謹附片具陳伏乞聖鑒訓示謹奏奉硃批著照所請禮部知道欽此○○頭品頂戴署貴州巡撫布政使奴才嵩崑跪奏爲總兵丁憂出缺請旨迅賜簡放以重職守恭摺仰祈聖鑒事竊准威寗鎭總兵蘇元瑞咨稱現年五十歲廣西永安州人由武童投効軍營迭次出力歴保記名提督仰蒙聖恩補授今職兹於光緒二十一年五月二十九日接獲家信得悉該鎭之母李氏於本年五月十九日在籍病故該鎭係親生之子例應丁憂當將關防封固發交署中軍遊擊陳敬修存庫所有鎭署一切事件飭令該遊擊暫代行拆聽候委員接署合將丁憂日期咨請奏明開缺等情前來奴才覆查無異除檄飭升用總兵前任平遠恊副將李景昌前往接署鎭篆外相應請旨將威寗鎭總兵員缺迅賜簡放以重職守除將丁憂親供咨送部科查照外謹會同兼署雲貴總督臣崧蕃合詞恭摺具陳伏乞皇上聖鑒訓示謹奏奉硃批另有旨欽此○○嵩崑片再威寍鎭總兵蘇元瑞丁憂所遺篆務查有升用總兵前任平遠恊副將李景昌老成諳練有守有爲堪以署理除咨部科查照外謹會同兼署雲貴總督臣崧蕃合詞附片具陳伏乞聖鑒謹奏奉硃批兵部知道欽此 
 
