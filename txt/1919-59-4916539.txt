# 1919 - 59 - 4916539

 

Page 1

 
 
   
 
 

Page 2

 
 
時評 
[靜氣與負氣（冷）]  
　　平心靜氣者成事之原也負氣者敗事之因也故人苟眞心求事之成者一言一語均當以平心靜氣出之决不可以負氣使之即使人以負氣加之者亦仍當以平心靜氣答之如是而事成則誠爲兩方之幸如是而不成則人必有原諒之者不必鰓鰓以自白也 
　　不然此一負氣而彼亦一負氣互相責難而於事復何補是蓋與所謂和直南轅而北轍者 
[命令]  
　　三月五日大總統令司法總長朱深呈請任命楊繩藻署京師地方檢察廳檢察官應照准此令 
　　又令司法總長朱深呈請任命吳奉璋署安徽蕪湖地方檢察廳檢察官魯同恩署陜西高等檢察廳檢察官均照准此令 
　　又令司法總長朱深呈請將署安徽高等審判廳書記官長蔡振洛免去署職應照准此令 
　　又令司法總長朱深呈請將河南高等審判廳推事李茇署湖南高等審判廳推事祝錦桂免去本職均照准此令 
　　又令顧臨給予三等嘉禾章胡恒德何士均給予四等嘉禾章此令 
　　又令那遜巴圖給予四等嘉禾章此令 
　　三月六日大總統令陸軍總長靳雲鵬呈請授王銳爲陸軍二等軍需正應照准此令 
　　又令梅連吕嘉給予三等文虎章此令 
　　又令謝而屯晋給四等嘉禾章此令 
　　又令川岸文三郎給予四等文虎章此令 
　　又令張德恂晋給四等文虎章此令 
[專電]  
　　北京電　錢電朱請商南總代表於三日内續開會議（七日下午五鐘） 
　　北京電　今日午後英公使又赴外部訪陳代長述希望和會勿停頓使和平早成意聞爲外交圑會議决定提出勸告之結果（七日下午五鐘） 
　　北京電　四日英使謁徐首詢參戰處能否取消徐答歐戰和約簽定當然根本解决目前爲聘用敎練及借欵兩約拘束碍難卽撤繼問滬議停頓有無挽回希望告以停戰令下又由院部嚴電飭遵並促張瑞璣迅往監視和局必不致决裂英使頗表示滿意（六日上午十鐘） 
　　北京電　英使密派二華人赴參戰處調查敎練員人數目開送歐會備作提案（六日上午十鐘） 
　　北京電　滬商業公圑聯合會電和議停頓商民大受影響請力主維持又滬全國和平聯合會電勿以一隅之爭牽動全局倘有掣肘請宣示誓爲後盾（六日下午五鐘） 
　　北京電　政府嚴令陜軍停戰參陸處支日又電在陜各軍遵辦 
 
 
 

Page 3

 
 
不得逾越（六日下午六鐘） 
　　北京電　鶴峯自被南軍佔領鄂與滇商允退出今岑來電不允鄂督不願以彈丸地牽動大局來電請中央照辦（六日下午六鐘） 
　　北京電　熊克武電請迅飭鄂督停借蘆鹽並令鹽署撤銷專賣（六日上午十鐘） 
　　北京電　陸部知照財部本月起已將前線軍卒冗兵實行裁汰統計可省支百餘萬（六日下午一鐘） 
　　北京電　海參崴電共同管理西伯利亞鐵路細則原議由各國委員會决定之已於昨日開始討論（六日下午四鐘） 
　　北京電　吉黑護路軍警擬設總機關派員管理政府擬派何宗蓮（六日下午六鐘） 
　　北京電　協商國在崴會議中東路事已派員與會軍事方面派聯絡員史久光與會（六日下午六鐘） 
　　北京電　霍爾瓦特將華兵運赴赤塔協助謝氏得某國同意經黑督飭沿途查禁並電吉督一體查阻（五日下午四鐘） 
　　北京電　農部實行移民政策派員赴吉先設墾務局（六日下午一鐘） 
　　北京電　薩鎭冰昨晨謁徐密陳閩省清鄉及防守情形畢所有赴歐列席仍請另派專員徐以業經院部推定且在海軍資望最深毋庸固辭乃允（六日下午一鐘） 
　　北京電　鄂督電據王懋賞報黎天才等開來南軍駐地兵數防區將領姓名大致無誤謹陳鑒（六日下午四鐘） 
　　北京電　趙倜電敎育廳長吳鼎昌輿論不孚保畢太昌胡鼎彝二員擇一簡任（六日下午五鐘） 
　　北京電　蘇敎育會電同濟醫工學校德敎員有全遣回國風說學生又起恐慌懇據理抗議俾維現狀（六日上午十鐘） 
　　北京電　熊希齡等電請慰留朱代表等以免决裂（六日下午六鐘） 
　　香港電　梧州兵士鬧事案當道已命槍斃兵十人伍長一人賠償受傷英捕費萬元惟英砲船現仍泊梧州港内（七日下午二鐘） 
　　香港電　廣州將發行每枚五分之新鎳幣造幣廠定三月三日開鑄以六百萬枚爲限額（七日下午二鐘） 
　　香港電　各領袖對於和議停頓皆具鎭靜態度惟李根源已由韶關調兵三營開往南雄陣線陳炯明催索子彈已得督軍允可（七日下午二鐘） 
[各通信社電]  
　　北京電　巴黎電稱駐京某國公使電告本國巴黎和會代表謂英美兩國駐京公使勸告中政府解决關於山東與遠東之問題不必提交巴黎和會云云實則英美二使從未提出此項勸告（六日） 
　　北京電　京人士現信上海和會不日復可開議段祺瑞似梗阻實行利便解决各問題之辦法現正設法勸段勿爲左右所愚喪失名譽（六日）以上路透電 
　　北京電　政府接電謂河南魯山縣發生腦脊炎症該縣廣三萬方里政府已命省長召集當地醫士從事防遏各醫士幾全屬敎士政府且將即派醫士前往襄助（六日）大陸報 
　　北京電　熊希齡電請飭陜停戰違令嚴懲 
　　北京電　瞿壽禔電告已派員接洽于右任依照五條辦法 
　　北京電　英公使告錢能訓云陳樹藩作戰損及敎堂且對部下無統馭力亦勸撤之 
　　北京電　張瑞璣昨晤錢能訓後已據錢所示陜電函致和會俟得復即啓程入陜實行劃界（以上六日） 
　　北京電　張瑞璣對於畫界辦法主張不豫宣布謂于右任與陳樹藩自先接洽最好 
　　北京電　今日張瑞璣電滬告于右任陳樹藩接洽消息（以上七日）以上平和通信社電 
　　北京電　張瑞璣擬今早（六日）啓程赴陜 
　　北京電　朱爾典照會外部俄過激派分批遣送華僑回國分任煽惑請飭地方官嚴加檢察 
　　北京電　孟恩遠電日軍現借俄國電桿添架由哈爾濱至五站及齊齊哈爾兩線專備軍用 
　　北京電　孫道仁條陳裁兵節餉實行軍民分治 
　　北京電　内蒙改省政府擬暫從緩議（以上六日）以上中華通信社電 
　　北京電　政府得陳樹藩元日（十三）後未與于軍開戰確訊對唐紹儀要求恢復陜西戰線一事准承認 
　　北京電　段祺瑞昨電各督軍勸勿干涉和局聞係東海所托 
　　北京電　段祺瑞囑靳陸長轉逹東海聲明彼對於參戰軍參戰借欵等事毫無意見悉服從總統主張 
　　北京電　將簡楊晟繼任江蘇交涉員 
　　北京電　薩鎭冰已承認赴歐定七日赴海部會議接洽一切準備啓行（以上六日） 
　　北京電　鐵道協會已將陸專使否認共管準備協約國提議力予辯正之覆電分别宣布 
　　北京電　政府得陜南軍報知南軍準備進攻急令李純電軍政府請制止以免和事再生波折 
　　北京電　俄過激黨有煽動華工謀擾中國西北消息政府議促邊防軍成立以資防範 
　　武昌電　督署接王懋賞報將以建始與黎天才換鶴峰正在磋議 
　　南昌電　陳督電商蘇督緩撤楊春普軍回蘇聞因贛邊仍有不靖故請預爲之備 
　　香港電　廣東督軍前有更動說昨軍政府聲明並無此事（以上七日）以上中孚通信社電 
　　北京電　昨日協商國方面各公使會議之結果决議對於中國政府提出勸告聲明希望南北和平會議圓滿解决英國公使朱爾典氏因此於今日午後四時訪問外交部聞昨日協商國各公使會議之結果對於中國政府不取正式提出勸告之形式僅就於參戰軍問題傳逹勸告之趣旨要求中國政府保證不以此軍供内爭之用而已（七日） 
　　北京電　錢總理以個人名義電致南方代表請自下星期一日起再賡續開正式會議（七日） 
　　北京電　昨日國務會議决議不日發表中日條約協約及契約等已命與此等問題有關之各部迅速呈出謄本並將此事通知巴黎中國媾和委員（七日） 
　　北京電　美國亞卜忒氏於今日正午抵京寓美國公使館内該氏以後即擬住居於該使館美國財圑因亞氏來京行將漸試其運動（七日） 
　　北京電　據英國公使館之消息云英國艦隊二十一艘將於巴黎和平會議完畢前後駛至東洋但並無何種政治上之性質云（七日） 
　　東京電　原首相昨晚招宴實業家於席上發表意見將以永遠使日本糧食充足爲目的創辦開墾事業遂决議以三千萬元之資本組織帝國開墾株式會社政府對於該會社爲每年八釐利息之保障遇必要時尙可供給輕利之借欵是晚已舉出設立委員三名將迅速成立該會社云（七日） 
　　東京電　原首相於今日午後五時在首相官邸設宴欵待東京大阪京都名古屋横濱神户六大都市之實業家原首相於席上聲稱就於半官的□□（此二字電文不明）會社之創立須仰仗諸君努力援助並就於具體的方法說明首相所擬之辦法（七日） 
　　東京電　報知新聞云日本政府於兩三日中與中國政府議妥後即將决定發表中日軍事協定（六日） 
　　東京電　在西伯利亞之日軍於本月三日經田中大隊奮戰後已將哈烏羅敷斯克之敵軍擊退而佔領該地目下正在追擊敵軍敵軍似向東方及南方退却是役也日軍損害約九十名敵軍所遺棄之屍骸逹二百具（六日）以上東方通信社電 
　　東京電　原首相於昨夜招宴主要之實業家勸誘設立一資本金三千萬圓以開墾荒地爲目的之帝國開墾會社得滿座贊成即選定澀澤男外二人爲創立委員（七日）共同通信社電 
路透電 
[歐洲和議近狀]  
　　二十八日巴黎電　賠償委員會宣布意國於戰爭中死傷之人數如下陸軍死者四十六萬二千三百九十一人傷者九十五萬三千八百八十六人半將終身殘廢海軍死者三千一百六十九人傷者五千二百五十二人總計不勝戰役者共四百三十八萬五千四百八十七人内有病者二百四十萬人意國死傷總數占全國人民千分之十二與法國之分數相埒意國損失船舶八十八萬噸占其所有噸位百分之五十七分半 
　　二十八日巴黎電　聞福煦上將已擬定最後休戰條約之條件規定完全解除德國陸軍之動員國内至多置兵二十五師並要求由協約國官員查視製造軍火之各廠而完全解除其武備聞經濟議會已表示意見謂協約國須即媾和或撤除封鎖此項報告證明高等軍事議會現正催促各委員會從速蕆其事務勿稍延宕茲得消息羅國布加萊斯一處每日餓死者輒有二百五十人今未决之三大問題爲德國西邊界·亞德里亞海·俄國是也聞賠償委員會建議應迫令德國以其預備金及售賣煤·硝·木料償清國外之債務 
　　五日倫敦電　巴黎公報云今日高等軍事議會討論救濟奥匈事宜繼由駐華盛頓孟國公使克伏斯特諾維區氏代表前皇尼古拉提出關於大局及孟國前途之意見 
　　二十八日倫敦電　路透電社關於處置德國軍艦一事得官場消息（一）拆毁德艦須需時三年之久而僅值英金五十萬鎊（二）任何國家取此拆下之材料者將有莫大之障碍（三）諸艦業已陳舊（四）諸艦改爲商船需煤甚巨且難熟悉其内部故未便實行（五）沉之以爲防海堤則在斯加巴佛洛不能爲之（六）如各國分爲諸艦則須求一公分之　礎故今唯有二法處置之（一）按戰爭中之損失而分之（二）按目下海軍力而分之二者可擇行其一 
[德國内亂近狀]  
　　二十八日丹京電　孟斯特消息政府之兵已於今日入社塞爾杜夫鎭斯巴逹克斯圑着領均已逃亡全鎭安靜 
　　一日倫敦電　日尼瓦電稱前克虜伯砲廠董事末龍博士會在末尼克小住兩日辭去外交總長之職因知巴伐里亞不能建設穩固政府之故博士今已回至瑞士京城據謂斯巴逹克斯圑蹂躪末尼克頗甚彼意德國帝制主義與過激主義將出死力一决雌雄 
　　一日倫敦電　費列浦斯氏由柯洛恩來書謂杜塞爾杜夫之斯巴逹克斯圑由基爾水兵爲首控制全鎭並蹂躪韋斯特發里尼彼等拘人爲質没收存糧以濟工人並揚言刦掠者將治以死罪斯巴逹克斯圑曾襲愛森鑛穴三所迫令鑛丁停工毁壞辦事所與機器並刧掠末爾漢之國家銀行 
　　二十八日倫敦電　據德國最近電報全國各處有已罷工者有申言將罷工者工人要求卽將鑛產歸社會公有施行政府專賣承認勞兵會德國中部礦丁之罷工者逾全數三分之二且已開始佔據郵局鐵路政府雖受恫嚇而仍望以兵力恢復秩序各大鎭如海爾與萊浦齊等目下官員醫士化學家均罷工抵制工人之行迪克推多制斯巴逹克斯圑現運動於下星期在柏林同盟罷工恐將得手東普魯士共產黨日見活動俄國過激黨現勸東普魯士人民拆毁鐵路以便德國共產黨得速獲勝 
　　二十八日巴爾電末尼克消息勞兵會大會已將巴伐尼亞國會延會現操行政立法之權取名臨時議會共有會員二百十人 
[英國之工人大會]  
　　四日倫敦電　全國工業會議之聯合委員會已指派審查會三起（一）條陳工人與雇工者雙方間之磋商手續設立永久工業會俾可於工業與經濟問題供政府諮詢之辦法以及處置戰事借欵與以法律規定工資之方法（二）籌議可否法定最高工作時間與最高工資之標準（三）討論失業事件並條議阻免失業與維持目前失業工人之善法 
[西班牙之内亂]  
　　二十八日西班牙電　糧食缺乏亂事發生肉食舖與麵包舖多爲羣衆搗毁迨戒嚴令頒布後秩序恢復現各街由兵士巡邏 
　　二十八日倫敦電　西班牙發生嚴重情勢國會已無期延會俾政府得以全力注重公共治安問題而巴斯洛拉之現局尤關重要各省工人現揚言行將罷工里列逹之工人尤爲激昻該處之憲法擔保業已中止有效國會停議之另一原因爲一部分議員取妨礙態度此顯與加太洛尼亞運動自治有關而政府欲將某某數重要問題如摩洛哥問題等類不由國會討論亦爲議員所反對者也 
[各國近事雜記]  
　　二十一日開普敦電　國民黨代表已取銷乘英巡艦赴歐之决議現信乃因各區反對之故 
　　五日倫敦電　商船界因撫恤戰中遇害船夫之家屬損失事所舉代表見首相謂船夫殞命者約有二萬人首相善言慰之稱讚英國商船界保全國家免爲餓殍扶助與國得免傾覆之忠勇並痛斥德國潛艇戰術之野蠻末謂巴黎和會之英代表已接訓令將提出完全賠償英國海上損失與撫恤遇害者家屬案列爲英國第一條要求德國須儘先清償此欵然後再及軍費賠欵首相又稱遇害者家屬之要求應立卽送交外部 
　　一日倫敦電　泰晤士報云軍醫調查流行性感冒症前據報告英國吉柏生澳洲康諾爾與坎拿大波芒本醫員研究良久而後已完全覓見釀成感冒症之細菌吉柏生醫員沾染感冒症與肺炎症死於亞白維爾此菌屬於濾器通過者Filter　Fassers之一種可用聶古濟Neguebi方法養成之猿猴染此菌者輒發肺部出血之症此爲肺炎症侵入之表徵 
　　二十七日倫敦電　財政部已將英國銀條最大之價率定爲每盎司四十七便士又四分之三自二月二十日起星期銀市報告云銀市仍安穩上海滙兌率已落至四先令七便士半顯因已商定辦法中國將由美國濟以大批現銀之故 
[公電]  
　　北京錢能訓通電　廣東岑西林先生伍秩庸先生林悅卿先生南寗陸幹卿先生雲南唐蓂賡先生四川熊錦帆先生貴陽劉如周先生上海孫中山先生和平期成會和平聯合會各報館均鑒南北紛爭於茲兩稔自政府首倡和平之議於七年十一月十六日頒發明令罷戰退兵通電各方敦切商洽復由江蘇李督軍疏通意見函電交馳積牘盈尺其始西南一爭名稱再爭地點政府皆曲意從之迨中央代表旣經出發遲之又久南方代表始克集滬又以陜閩問題延不開議政府爲促進和平計斷不令以一隅之故牽及全局遂不惜使陜民忍痛須臾允准李督軍所擬之五條辦法辦法維何大要在停戰劃界雙方各任剿匪而已經徵得西南同意於本年二月十三日電令宣布施行雙方代表始於二十日在滬集議公同推定張瑞璣赴陜監視區分在政府以爲陜事可告一結束矣乃唐總代表以迭接于右任連日來函謂陜省迄未停戰遂於二十八日會議要求撤換陳督樹藩並限四十八小時如無滿足答覆卽向外交圑聲明停議以國際慣例施之國内寗非怪事溯自二月十三日將協定五條辦法電陜飭遵嗣復迭電申告陳督均先後復電遵辦固未嘗抗違命令至于右任十七日去函其間相距僅四五日耳無論十三日以前當然不受拘束卽該電到省再由省轉遞前方各軍隊試問四五日内能否周知卽當日西南通飭停戰該軍隊何日奉到何日遵行中間亦展轉多時事實具在可覆按也此次唐總代表僅據于右任私函遂欲强制要求以停議爲挾持之具致政府各代表不得已而相率辭職政府已將陜事確况及彼方誤會情形據實宣示惟念大局爲重不忍聽其破裂一面慰留代表催促開議一面明令前方將領依照五條辦法恪遵辦理期在一律實行尅期竣事復經切電在陜軍隊各守原防靜俟劃界俟實行劃界之後再定後方剿匪辦法剴切申諭務期共曉現張瑞璣尅期馳往著手監劃無論唐總代表是否滿意上海會議是否停止政府惟當抱定五條辦法將陜省劃防等事積極推行以重信誼至開議以來唐總代表所齗齗爭持者約有數端曰取消參戰借欵曰取消參戰軍曰取消軍事協定條件在中央則認爲歐戰尙未終了取消暫非其時旣不能取消則參戰借欵當然支付俟歐戰簽字軍隊撤退後所謂軍事協定及所謂參戰軍者皆應同時消滅彼時參戰軍應裁與否應由陸軍部併入裁兵案内統籌辦理此中重要爭點在目前歐戰是否認爲終了政府認爲尙未終了者遠則有見於和平條件德國未盡履行近則有見於俄邊激黨之尙在肆擾在華敵僑之尙須驅遣然默揣歐戰情形和約簽字爲期不遠彼時自有正當解决且此次會議緣起乃因護法以啓兵爭則議題所列自應以法律爲重卽因護法問題牽及事實亦必有一定之範圍乃迭次開議於彼方根本關係之法律問題未嘗一語道及卽政府代表所提出裁兵及軍民分治各議案皆有關善後重要計畫亦以開議以後枝節糾紛朿之高閣徒摭舉外交内政種種事實以詰難政府旣失集議本恉且軼權限範圍果一切外交内政皆取决於此項會議則政府固可不設矣日以促進和平吾於中外而究其所爲乃使和平曙光相去益遠則會議之延滯中央固不任其咎也此中經過情形我國人或未深悉用特據實摘告俾釋羣疑凡我邦人其共鑒之錢能訓麻印（另有國務院通電語同從略） 
　　永州來電　各報館均鑒政見參商全國鼎沸哀我湘人受禍最烈兵燹之後盜匪相乘膏血旣盡井里爲墟頃幸相見樽俎共釋兵憤救敝扶傷詎容再緩同人等目擊時艱隱憂未已爰就零陵縣城組織湖南全省公民會輔助政府回復地方安寗力謀人民福利將以見聞所及陳諸當途即謀善後而維湘局除將宣言書及會章郵奉外謹先電聞佇候明敎湘南全省公民會江印 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[和議停頓中之北京消息]  
　　上海會議因陜西問題停頓者已四日矣政府誥誡命令業於前晚（三日）發出並先期通知朱總代表轉示南方惟南方對於政府所頒命令仍未認爲滿足頻致責難之詞而撤換陳樹藩之主張堅持尤力政府方面因於命令外對陳樹藩等另發嚴重訓令原定昨早拍發因字句間經數次修改致昨早未及拍發改於昨晚（四日）發出至朱總代表辭職後經當局兩電切留大約可望打消辭意昨日已有電來京報告滬上情形同時長江巡閱副使王廷楨氏奉派在滬照料亦電請政府堅留朱總代表謂朱君周旋應付備費苦心務請堅切慰留以維大局云云此外駐日章公使亦有電詢問和局近情謂日本政府對於我國和議停頓消息極爲關注日前曾電該國駐華公使小幡氏囑其調查眞相望中央切勿因小不忍而重行破裂電末並言原敬首相及内田外相均已意見合一對於中國皆擬規定切實方法以謀親善云云 
　　駐京英公使朱爾典君昨日下午四時入府謁見東海朱使此次入謁係以私人資格並不帶有外交意味會晤後即詢問當局維持和議辦法並聲明已接唐紹儀等來電聞東海答以已派張瑞璣前往調停兩方并電告陜督陳樹藩飭其部下迅即停止進攻云云密談約二小時始行告辭又據日人消息朱使因唐紹儀一日來電聲明和平會議停頓原委此電於二日接到後即於三日以主席公使名義通告外交圑現在外交圑對於此事定一二日内開會討論决定態度其會議地點卽在英使館中並聞某國已有主張二次勸告之意會議時將并付之討論以便决定 
　　連日因陜西問題牽動和議府院分别邀見張瑞璣促其從速起程聞前日公府傳見張瑞璣實係兩次第一次係磋商赴陜情形第二次則因某項電報拍出勸其卽日首途聞張氏已允刻下正在料理行裝昨日交通部已備專車國務院方面亦於日内拍出一電致河南陜西各地方長官囑其沿途照料張氏又聞公府昨接王鄂督急電報告張紹曾氏擬由鄂出發懇速命張瑞璣尅期赴陜聞當局接電除令張瑞璣即日出京外並派公府軍事顧問趙俊卿熊炳琦隨同赴陜監視劃界已電復鄂督准歌日出京 
[陜事之外訊]  
　　大陸報二月二十八日西安通訊云中國和會如何進行對於陜事抱何態度吾人在陜極注意之二月二十一日報載和會開幕詞有三原已被陳軍佔領之說而朱總代表且謂二月十三日以後北軍在陜如有戰事渠願負責北代表之作此言非受欺騙即係冒失二者必居其一蓋傷兵現方逐日前來西安戰事正在進行和議與否停戰與否非北軍所顧念也北軍前不能以其軍備與兵士成之者今顯以奸詐手段成之革命軍爲休戰之說所欺防衛稍鬆外省援軍紛紛撤回乃奉軍挾其利器而來駐省不多時揚言不願開戰詎竟開赴戰地眞正戰事確已發生死傷不少是以休戰空言已使北軍乘機屠戮革命軍而得若干進步矣土匪亦被逼退但未潰敗北軍此後剿匪成績如不較過去兩月爲佳則恐須費若干年月始克將土匪驅凈也三原並未被佔按北軍行動專對革命軍而發故記者請先將最新消息錄告讀者然後再節錄三原革命軍總部來函以資考證二月二十四日吾敎會之車一輛向三原進發冀將該處一患病敎士送回西安醫院就醫路過咸陽行抵距涇陽十五里之某處涇陽並無土匪乃休戰條件所包括之地而爲大衆所共知者車停之後北兵若干忽至客店先走向天主敎會之車毆擊車夫撕碎該敎會之旗踐之以足旋至吾敎會諸人之前屬其勿過河否則不許回來因彼等將於是夜攻擊涇陽也戰事已早發作革命軍方面之渡船亦已曳開於是敎會中人折回至稍遠之處寄宿一宵夜間槍砲之聲大作澈夜不止且聞大砲之聲連接不斷歷若干時始已以上皆敎會中人日覩耳聞之事實也北京已渡越渭河攻擊三原之消息吾人聞之已有數日其理由爲此間所可知者僅有一端即中國軍閥勸令陳樹藩勿奉總統停戰之令而以土匪視革命軍是已陳樹藩名爲督軍實則權力僅及於西安與東路數縣而革命軍則幾有全省若北方承認其爲革命軍而非土匪則陜西在上海和會中定成南軍勢力範圍北方之所以以土匪視陜西靖國軍者卽以此故三原革命軍中辦理外交事務某君於二月二十一日致記者一函茲節錄於下其言曰因貴國等公使之勸告南北現有磋商第一重要條件規定開議以前雙方停戰此條經雙方同意全國遵從故他省已無戰事獨陳樹藩今猶抗命攻擊我軍集其全力由各方面進攻今各地點已發生血戰查停戰之約旣爲北京政府與廣州軍政府所共認而我軍即軍政府軍隊之一陳樹藩不應藉口剿匪濫加攻擊今竟施攻擊殊屬蠻横無理余恐他省靖國軍聞之或將憤起共抗北京政府之黷武主義至是和議將决裂而中國將無安寗之日此不獨吾國之患亦世界和平之憂也云云函中所述見戰地點皆在三原之東而焚老二與郭堅則在西安與三原之西故吾人東西兩面皆有戰事而戰於東面之北軍顯以三原爲其目的地焉陜西多匪人所共認第統帶軍隊者無論其爲陜人豫人或奉天人若究其往史則有綠林關係者殆十居其八至於于右任胡景翼則爲清白人物今以北軍剿匪是殆華人所謂以鼠捉鼠歟盩厔糧盡樊老二之兵乃棄之而走以讓北軍但樊兵並非被北軍逐走北軍往往讓開一路任敵衆退去以免相遇致有死鬭當省長率兵入城時該處内地會敎堂天主敎堂與紅十字會皂白不分與非敎會受同樣之待遇此種自詡得勝之兵士到處從事掠搶居民忍氣吞聲自怨遭時不幸兵士兩月無餉其所得之餉銀則擄來之贓物而已孰爲土匪讀者當能答之某日北兵一人走至内地會敎堂門前適有外國女敎士在旁佇視北軍得勝入城之盛舉此兵呼曰此處有地方否女敎士告以此乃敎堂兵遂舉其手槍以槍柄擊女敎士而言曰我們管甚麽敎堂事態如此外人多以爲慮蓋南方若知陜事之眞相則和會將中止而南軍將出發以對付陜西之北軍也 
[日使通告停付參戰軍械]  
　　參戰借欵惟望中國勿提 
　　日政府對中日軍事協定中參戰軍械兩借欵之態度東報屢有所傳至本月一日日使署始向中國當局正式表示意見是日下午日本小幡公使派船津參贊至外交部訪問陳代理部務通告奉其國政府訓令購買軍械合同一事有應陸續繳付中國政府之軍械日本政府鑒於中國之南北和議正在進行深恐繳付軍械於南北統一之進行有碍現已决定將軍械停付至南北平和會議了結之時爲止至參戰借欵因合同成立後即經交由中國政府代表存儲於銀行按諸商律日本政府無法令其停付惟有希望中國政府顧念大局勿提此欵以資促進南北統一云云聞昨日國務院特開會議已討論此項問題結果未詳 
[日報之中國中東路提案觀]  
　　二十八日東京時事新報云關於西伯利亞鐵道管理問題日美二國政府已將其交涉之内容通知中英法意俄等各關係國惟近聞中政府對於此事曾提出對案四條（一）中俄二國合意派遣技師與列國共同管理西伯利亞鐵路（二）中國對於東清鐵路之職權與地位須依中俄恊約之規定而行使之（三）由中國派出委員以當軍事運輸部之任（四）東清鐵路之警察由中政府設置之但此項中政府之提案與其謂爲要求毋寗謂爲參與以由日美二國所交涉而成立之西伯利亞鐵道管理案一本尊重中國之權利而立之案故中政府有不得不有所諒解而是認之勢至中政府之所謂對案中之第一條云云日美兩國交涉原案中已有加入中國委員在共同管理委員之内是中國之提案不過爲逹其希望而已第二條云云極有改訂之餘地以中俄協約締結於西伯利秩序紛亂之前其後西伯利形勢變遷則其協約之效力當亦稍爲更動况今旣以西伯利亞鐵路歸爲共同管理則中國對於東清鐵路之職權與地位亦當然稍爲變易也至第三第四條之運輸及警備云云雖當歸諸中國但此事與聯合國之西伯利亞共同出兵爲互相關連的故於聯合軍未撤退及共同管理繼續有效以前中國對於東清鐵道運輸與警備之職權及其他之特權亦不得不稍爲改訂因此皆與西伯利亞鐵道管理案之性質有關係故甚希望中國靜待日美兩國充分之說明而有相當了解也 
[廖世功照料遣送敵僑原因]  
　　第一批遣送之敵僑將於日内由滬放洋内務部爲愼重護送敵僑出境起見刻特加委新任駐巴黎總領事廖世功爲遣送敵僑照料委員長據聞此次内務部特派廖總領護送敵僑之原因以我國向德宣戰之後曾提議將在華敵僑悉數派員送往澳洲故此次遣送敵僑回國即照前議派員護送且因廖氏目下旣已定准赴任隨同敵僑船隻放洋旣免再候船隻又可兼辦照料各事至爲利便故始委派廖氏隨往昨日外部并將此情通知協商各使請另轉告船員對於廖委員長發電報告政府等事加以協助與廖氏同行者有内部派定護送敵僑委員劉曾元夏循垍及領事館員廖世勤等六人敵僑回國之安全通行劵則已商定由在滬協商各領事發給將來敵僑到歐登岸地點已定爲路特丹姆海口刻已經協商各使知照外部請爲轉告回國各敵僑聞廖世功現已到滬至外傳駐英羅昌總領事亦與同行一節係屬不確蓋廖氏護送敵僑船隻係定由地中海赴歐羅氏則擬經由美國轉赴英倫也 
[龔心湛減薪計劃之挫折]  
　　財政總長龔心湛自厲行裁薪減政以來兩次分咨京内外各機關所有軍政各項薪費一律設法酌減近來各機關及外間反對實行之聲浪日高一日進行頗屬爲難聞龔氏昨在部中討論進行方法已决定軍費警費及旗餉三項暫不搭放二成公債票至日前由部通知各機關收入悉數報解國庫及破除情面裁撤駢枝機關各節因各方面之反對於裁撤駢枝機關一層亦擬定從緩實行近併由部中發出公函解釋減政之策其宗旨在請各界勿再反對 
　　龔心湛前擬將京師地方軍警餉銀亦一律減扣二成此信傳出後軍警兩界爲之譁然步軍統領李長泰警察總監吳炳湘對此辦法極不贊成日昨面見東海請將此舉打消以示體恤據有關係者云龔氏此舉係仿照庚子亂後八旗俸餉減成之案辦理不知現在社會生活程度之高與從前相差甚遠在軍警每月所得餉銀其數甚微多有不能自維生計者設果實行減成恐軍警必皆棄其職務也 
　　昨日（四日）星期二國務會議閣員均出席首議核減軍費辦法决定照參陸處提案即日通電前方各軍官一律遵辦次議財政部前次提出核減軍政費減給二成案因軍警方面頗有爭議討論變通辦法結果議决軍警月餉及軍警官吏薪俸均准免予核減又財政部提議切實裁併駢枝機關亦議决照准（此外又議上海管理敵僑財產局長陳貽範辭職李督盧使保由副局長王賡廷升任已議决照准即日下令其副局長一缺不再派人即行裁併又决定函聘張弧爲戰後經濟調查會專任委員）以昨日閣議觀之龔氏裁減軍警薪餉之計劃已打銷矣 
[審訂鐵路法規會開會（二）]  
　　四日上午十時交通部審訂鐵路法規會假鐵路協會繼續開討論大會會員到者五十餘人首由主席關賡麟宣告接續開議號誌規程草案自第十一條起並由建設股主任會員華南圭聲明對於號誌兩種燈色之外再擬增加一種實較以紅綠兩色作三用者爲勝並非有先入之見會員首鳳標亦以華會員之說爲極有價值惟三色爲一種學理兩色乃各路事實先立法規再築鐵路須就根本規定若業有鐵路再定法規則不得不略爲牽就事實故草案原文仍暫定爲二色其三色燈旗事仍可另案提出以供將來之研究運轉股主任會員韋以黻及會員秦岱源胡棟朝洪觀濤唐鳳翔等互有討論後經主席先以原案號誌二色燈付表决多數贊成通過並由主席聲明即以華會員三色之提議附於本條文之後以便將來採用復由會員唐士清提出意見謂在進站號誌之背面夜間應有燈光以便站長在站上可以瞭見即知號誌之是否開閉因固定號誌距離車站過遠背面無光站員不能知其開閉及燈光是燃點即係防護治安起見應請增加者經衆議决定爲藍白二色就原文加入其餘各條均有修正議至十四條因原文車站遠距號誌其位置至少須在進站號誌五百公尺以外並使司機於該號誌一千公尺外即能瞭見云云會員唐士清主張改五百公尺爲八百公尺以免距站太近發生危險會員陶元燾主張删去一千公尺外瞭見一語會員首鳳標主張維持原文會員魏武英主張折衷規定各會員互有討論各具理由當由主席以唐陶兩會員修正案付表决贊成者半數又以原案付表决贊成者少數時已午後一時四十分主席遂宣告散會明日續議 
[全國茶業會改推會長]  
　　全國茶業聯合會已於上年五月呈部核准籌備并分推正副會長現因正會長方光溥回籍省親一再懇辭經該會公推皖籍茶商許世英接充臨時正會長呈部批准特於日前在北京茶商公會開會歡迎首由臨時理事長報告宗旨及讀歡迎詞畢由許君答謝並演說如下吾國天產之優美茶爲大宗海禁開後出口甚盛洎近數十年價值日落銷路益狹推厥原因雖由印度錫蘭日本等茶奪我銷路實則於種植兩端不知改良又不能結合圑體厚集資本直接運輸出口以與之競爭最近兩年西商因歐戰影響採買者稀遂至存貨山積坐受虧損無法補救現在歐戰告終若再故步自封不圖振作則茶葉前途永無發展之望世英家素業茶深知積弊受損頗鉅徒以人事牽累不遑致力維持今承諸君推舉自維才力薄弱難勝重任惟辭不獲已謹將拙見爲吾同業一商榷焉（一）廣設茶葉分會支會查吾國產茶之區有鄂湘皖贛閩浙粤晋等省各自爲謀並無圑體以致公共之利害罔知顧全銷路之暢鈍與行情之漲落均弗深求其究竟往往貶價濫售影響及於全體茲擬於產茶省分每省設一分會每縣設一支會彼此聯絡互通聲氣隨時調查交相報告袪公害而謀公益羣策羣力收效自鉅（二）籌設茶葉總公司吾國茶商向旣渙散即以紅綠茶而論茶價之高低槪由外人操縱太阿倒持良堪浩歎挽救之法要在厚集資力組織總公司或運輸出口或屯集待價總使茶價不受洋商抑勒則茶商可無虧折之虞山價不至日就低落茶業前途庶有起色（三）籌設茶葉銀行吾國茶商本金微薄每號大者不過數萬元小者數千元茶號仰借於茶棧茶棧轉借於錢莊輾轉借貸利息較重且茶號依賴茶棧售貨每因債務關係發生種種窒礙若有銀行爲之通融則採辦之初可以借貸滯銷之時可以抵押紅綠茶可以借助運費運輸出口直接售銷青烏茶亦可暫屯待價則茶商不至復有受困如昨前兩年之故事也（四）推廣茶葉講習所吾國種茶於土宜與種籽之良否槪不深加研究又不使用肥料一任自然之生長至於製茶純用人工不假機器成本旣重破碎尤多色澤香味均無進步應於各產茶之區廣設講習所逐項講求隨時改革精益求精進步自可預料以上四種辦法乃根本切要之圖維持永久之計事鉅責重恐非一手一足之烈亦非一朝一夕之功深願與諸君努力進行求逹目的至於現在存茶就皖省而論紅綠兩種分滯滬漢不下一十萬箱行銷内地之茶存積亦不下數百擔他省當亦不少宜由政府撥資補助或集合股本轉運出洋售賣容可挽救於萬一諸君以爲何如 
[京華短簡]  
　　陸軍部自本日（五日）起對於前線各處軍隊飭令一律收束所有輸卒及冗兵以次裁汰統計每月可省一百餘萬元已分别知會各處實行並通知財部備案航空學校校長秦子壯現以校中横生阻力兼之經費支絀一切計畫不能發展日前呈請參謀本部轉呈另簡幹員接充斯職該呈能否允准尙未探悉惟此消息傳出後各方面以此項位置於未來兵權確有重大關係各思以己派中人接充故近來保荐者紛至沓來川局不靖藏邊番匪時肆擾亂陳鎭守使遐齡屢有電告昨據外交界消息近日英使照會我國政府亦謂藏匪擾邊貽害僑商請由我政府從速派軍剿辦以免釀成巨患藏事之糾葛於此可見一斑矣 
　　福建清鄉督辦薩鼎銘氏日前奉令派爲赴歐海陸軍專員薩督辦曾兩度請辭政府三次去電慰留催促來京薩氏已於二十八日由閩動身昨早（四日）十點專車趕到北京昨日下午謁見東海今日分訪外交陸海軍各當局討論赴歐辦法聞日内靳劉兩總長尙擬邀薩研究一次至薩氏起程之期目下尙未定奪 
　　據駐法公使館郵電報告我國顧公使爲保護華工問題特設委員會以稽察華工在歐西所作事業並對於資金之存放用費之節儉皆籌有完全辦法查華工在法當戰事之中先由蘇夷士運河輸往法境約逹五千餘人後復繼續募集共有十五萬三千餘人其所擔之職務有參與法國國防者有從事法國工廠以發逹經濟事業者尤以從事於戰事實業者爲大部分如火藥庫軍械製造廠兵工廠運輸機關及工程營業等至於私人在法所經營者如化學品製造廠鐵工廠造船廠等頗爲法人所歡迎故近日營業之發逹較前大有霄壤之判皆出於華工之力云 
　　閩督李厚基日前來電薦舉費毓楷充任省長聞當局接電以費資望太淺因於前日去電婉詞駁覆乃李氏於日昨續來一電仍爲費氏說項力請破格錄用不知當局如何應付也 
[天津拒毒會開會紀（續）]  
　　次京津泰晤士報英文主筆伍德海演說云公衆心理若不保持此公衆之注意則數月以後鴉片嗎啡貿易必仍恢復原狀所抱歉者本報黑籍表之效力不過驅逐各方面嗎啡貿易使成爲秘密營業未必能稍殺其勢也數日前鄙人曾與此間日本代理總領事龜井君晤談極爲欵洽該領事之意亦以黑籍表效力不過使各嗎啡避明就暗惟鄙人所最樂聞者該領事謂自本報登載黑籍表後彼即竭力禁止謀所以阻遏此非法之秘密營業計本報於正月一日起登載嗎啡黑籍表五日本地某日報卽刋有日本當道禁止售賣嗎啡之訓令九號所有日本藥商皆被傳至領事署戒以不久將有嚴厲之禁令自是厥後該領事復告余對於各藥房之售賣嗎啡者或有販賣之嫌疑者均爲嚴厲之監察并派巡警游緝隊沿鐵路一帶極力偵查直逹山海關爲止並在唐山各處捕獲數處灤縣中所有日本之嗎啡商悉已驅逐凈盡且有數家藥房曾被控告當即處以相當之刑罰天津有藥房兩家現亦在審訊中一經查有確證當卽處以嚴刑該領事復謂辦理此事應查明進口之來源而杜絶之至於私販各案一經發現卽當迅速嚴厲裁判鄙人所最樂聞者卽該領事如此辦理已得僑津若干上流日人之贊助蓋彼輩亦以此種毒物貿易爲有損國家威信故嗎啡黑籍表誠不能謂爲無功本埠嗎啡之購買無論在日界或城内已使之陷於困難地位奉天最著名之敎會醫學士克立斯秋君日前來津訪余曾謂現在奉天購買嗎啡幾不可得非有醫生藥方爲證殆不易購買以上情形可謂爲嗎啡黑籍表之功事實如此誠不欲過事鋪張鄙人不敏尤有欲貢獻於諸君者據鄙意所及將來所應辦手續當如何進行是也假使日政府能將青島大連台灣之鴉片專賣毅然廢除則事已舉其大半鄙人愚見苟欲禁令有效必在製造處加以監察此物隱藏旣易價格亦重一出製造地點萬難阻止其私販吾人更須追問是否危及中國之區僅限於日本及日本統轄之各地而已乎然則香港澳門二處其辦法又將如何彼間鴉買無需醫士藥方私販入口其事更易故鄙意香港購片問題亦極應予以研究蓋日本今旣允許廢除鴉片專賣然若對於高麗台灣香港澳門緬甸各處鴉片私販入境之來源不加禁阻則中國禁烟仍難有眞實之進步鄙人倡議深望北京之萬國禁烟會以及各處同一性質之圑體應竭力研究中國各部是否仍有種植罌粟販賣鴉片破壞國家憲章之行爲本報之黑籍表卽可用爲程式北京萬國禁烟會可請華洋各大報紙不時將某省種烟某人售賣種植或轉運烟土之事實揭露於觸目地位公共宣佈之果用得其當此卽唯一利器鄙意卽欲證明黑籍表對於此問題有若何之效力也尤可深信者倘各處仿行得法必能助中國减少無數外來嗎啡鴉片與國内之種植焉次伍連德醫士繼起宣讀禁止嗎啡之命令（全文見前報）并謂正式章程不久卽可規定以管理中國各藥房如此進行各國在華藥房自應一律辦理伍君復痛述嗎啡對於有癮　之關係及其所結之惡果并提及近在上海親見鴉片之焚燬其數幾逹二千箱僅餘二兩鴉片留爲此次焚土之紀念將以存之博物院云云主席者乃稱今日法國總領事因事未能蒞會實屬可惜蓋法領事亦極贊成此會之宗旨也主席復謂無論各國人民苟注意此舉惠然入會實所歡迎云云直隸省長亦起言云余已電請敝政府贈伍德海君徽章藉酬其勞於是各來賓紛起致謝歡呼雷動遂宣告散會 
[廣東之督軍問題又起〔平生〕]  
　　自和議開幕而後大局粗定粤人喁喁渴望皆期日後之治安然關於重要職位近日又有問題發生自丙辰護國軍興後粤省督軍位置多屬桂系始爲陸榮廷陸回桂而譚浩明繼之譚回桂而陳炳焜繼之陳回桂而莫榮新繼之莫本一師長廣惠鎭守使是其本職其接督軍任也原有代理二字歲月如流已代一年餘矣然溯入粤之初討龍有功者馬濟之名亦不在莫榮新下馬在粤任水上警察廳亦頗得人望迨前年護法軍興馬即領師援湘充總司令馬之勞苦功高爲世所重而軍紀上在湘亦卓卓有名此番和議粗有眉目馬已班師回粤聞其赴邕謁見陸幹卿時陸極爲器重邇來外傳南寗會議有陸之意旨决畀馬濟爲粤督之說於是粤中莫代督自行告退之說又伴之而生其個中眞象人莫能明然未久而督軍府通行各屬之公文上皆已銷去代理二字是莫督並無告退之意可知矣至任馬爲督軍之說馬之本身是否先已取得同意無從懸揣但粤中紳商各界頗注意此事已於十四日聯謁莫督軍叩問莫親自接見答以現在並未辭職在位一日必盡一日之責等語紳商各界猶不放心故復由督軍署顧問發起聯合紳商親自簽名分電軍政府及南寗陸總裁請其明白宣示以釋羣疑該電業於二十四日拍發其文如下分送廣州軍政府各總裁南寗陸總裁鈞鑒吾粤軍興之初風潮震蕩各軍誤會一夕數驚幸莫督軍接任開佈公誠指揮鎭靜粤局危而復安軍心渙而復結遂能從容弭亂内外肅然軍民感戴倚重方殷乃忽風聞莫督有告退之說全粤震駭當此大局粗定軍政結束之時似不宜更易長官致滋搖動如無其事亦懇明白宣示以釋羣疑而慰衆望粤局幸甚自治研究社粤紳易學清李翰芬伍銓粹賴際熙區大原陳之鼐陳濂伯陳廉邁劉錦江潘元燿王心鏡黎榮耀羅桓熊潘肇元吳冕譚步雲七十二行總商會正副會長陳勉畬胡頌棠粤商維持公安會正副會長黎廷桂謝焜彝粤省商圑圑長黃鷺塘廣東省敎育會長金曾澄全省第一中學校校長李伯賢救災公所總辦李聘臣九善堂院廣濟醫院李芝畦黃麗炎愛育善堂何寅卿方便醫院屈湘萍明善堂馮鵾鵬劉天衢文朗軒蔡焯琴崇正善堂梁侯臣惠行善院田志堂述善堂明子遠梁崧主廣仁善堂楊紹文徐樹棠潤身社陳瑞庭商船總公會正副會長譚作舟翟紹祺鹽商濟安公堂陳寳琛鹽務運商研究公會總理邱鑑源黎國瑞同叩敬莫督於國會省會方面感情極惡而派郭椿森爲粤代表一事尤惹起粤人之反感近聞有人到南寗謁陸力言莫於粤人感情不洽其言頗爲動聽今粤紳商此電針鋒相對是亦一良好之救兵也一說謂易學清等致陸留莫一電僅係一種應酬文字近又有一重要之電亦　易學清領銜（全粤紳商亦多預名）係致南方和議總代表唐少川者内容分四大端（一）係瀝述粤省軍興以來之困苦宜謀資遣客兵之良法（二）述弛賭禁而後遍地賭博民生受害極大和議成後宜實行禁賭（三）廣東省長宜規定用粤人令稍知民間疾苦不可使民意無所控訴（四）宜保全地方名勝不可肆意搜括盡行拆毁并引近日之毁拆孔廟爲口實不識唐少川對之以爲如何也 
[和議停頓後廣東府院會議]  
　　二十七日廣東軍政府爲停止和議問題特開緊急會議大略已紀昨報茲續聞是日會議兩院議長及國會議員多人各省督軍代表均到會總裁岑春煊伍廷芳林葆懌均列席惟莫督軍因事未到由岑春煊主席會議陜西問題先宣布各方面來電一係陜西和議代表李述膺自滬來電報告接于右任函稱北軍仍然進攻并佔據各地請停止和議要求撤退陳樹藩電文（ 
 
 
 

Page 7

 
 
已錄昨報）一係錢能訓來電一係唐總代表二十六號拍來宥電布告宥日和會停止和議情形及要求朱啓鈐電京撤退陳樹藩各電文宣布畢岑主席并陳述意見謂讀各處來電北方一面議和乃日日措械備戰北軍復在陜境節節進攻可見北方實無議和誠意現張瑞璣雖任爲陜境劃界監視員然安有實力足以制止主戰派之活動今唐總代表電告已中止和議以要求逹到撤退陳樹藩使陜境完全停戰爲程限方肯開議此事關係大局宜一致主張但撤退陳樹藩一事不知北方能否辦到并宜准備軍事進行爲和議决裂之預備列席各方面要人均續有討論大意均與岑同以參議院長林森之演說最爲激烈最後决定用軍政府全體名義電覆唐總代表及各分代表不逹撤陳目的即停止和議并將致唐電文通布唐繼堯陸榮廷兩總裁及各督軍省長各軍司令官知照 
　　國會議員俱樂部定二十八號午召集兩院議員開談話會亦因陜事軍府派委員出席查前次兩院聯合會曾因陜西問題開一度會議最後决定對陜辦法三條大致與軍府二十七號之議决辦法相同則是日兩院之會議結果當不外是續得消息云二十八日國會議員在東園俱樂部開談話會衆院吳議長主席先報告國民外交後援會來函請推舉幹事希公决衆推定兩院秘書各一人次商榷陜西問題由趙世鈺報告政務會議已議决辦法如不能得充分之解决卽請唐總代表停止和議後經數人討論亦别無何種更善之辦法姑俟唐總代表交涉如何再作計議旋又討論關於外交問題因旅滬議員迭有電函來粤以中日密約及借欵契約等第一須要求提出巴黎和會第二步即當據國際公理要求廢止况護法戰爭以來日本與北方所訂之一切契約早已宣言未經正式國會同意槪難承認故今須將此項理由電逹各國請予維持經衆討論發言者有尹承福褚輔成吳宗慈田桐白逾桓熊兆渭吕復龔煥辰諸君主張辦法不一結果多數贊同吳宗慈之主張擬電至巴黎和會各國委員聲明中日間所訂之二十一條契約及護法戰爭期内之密約借欵契約均不承認請各友邦主持公理勸告日本一律取消當經主席指定吳宗慈田桐董昆瀛三君爲起草員准於下禮拜一開兩院聯合會報告吕復再提議應責成政府外交當局妥愼辦理衆無異議又提議催促旅滬議員速返衆贊成由兩院議長發電敦促即宣告散會 
[長沙通訊]  
　　湘督以湘省軍政各費除由中央擔任者不計外每月幾及百萬元而各項收入僅數十萬兩抵所差甚鉅現已異常竭蹶而各項支出又不能不隨時應付查譚前督任内會向淮商借欵按每票借銀三千兩限定兩年歸還擬援照成案再向淮商借欵以濟急需業已派員與淮商公所接洽一切均照前案辦理惟款額則改爲每票三千元查湘省淮鹽運票共有四百六十張使淮商能如數籌借則合計可借光洋一百三十餘萬元 
　　湘督以中央積欠湘省第一混成旅及輸送隊軍餉爲數甚多在湘省方面已無法籌墊爰於日昨分電參陸辦公處及財政部請將此項欠餉迅即如數籌匯頃聞財政部已覆電張督將前存湘岸榷運局票洋五十三萬餘元盡數撥付償還所欠軍餉張得電後已訓令榷運局將此項存欵迅即如數提解以便發放 
　　湘省和平期成分會曾於去歲公推沈克剛陶懋頤爲該會和議代表已於二月十五日首途赴寗其後又加推戴丹誠唐瞻雲爲代表亦已由省出發昨因接得沈陶兩代表來函謂西路期成會代表張伯良以湘西二字係由路界而定未免過狹此間亦祇認張君爲湖南代表擬請電推張君爲本會代表以歸劃一再各省代表均較湘省爲多來月一號即開聯合會對於各項問題恐有人數關係朱君章旣已公推到寗雖爲本會交際主任而接洽殊形不便亦擬請改推爲本會代表並請接函之後速拍電滬寗及張朱兩君以便接洽等語該會當即開會决議照此辦理於沁日分電各處查照 
[贛省敎育會歡迎省議員紀]  
　　本月三日贛省敎育會開歡迎省議員大會午前十二時搖鈴開會首由副會長桂汝丹述歡迎之主旨又報告本會之經過狀况及困難情形略謂本會雖成立有年然以經費維艱卒難發展較之江蘇敎育會殊有愧色近年創辦之事如通俗敎育雜志如學校公共體育場如小學敎員研究會如模範講演圑如全省學校成績展覽會如全省學校聯合運動會如學務週報皆由同人勉爲其難竭力進行稍有成效現又創辦理化實習所及省縣視學研究會力圖發展會務以步江蘇後塵但因經費問題往往志與願違尙望議員諸公將來支配敎育經費時對於補助本會經費設法增加實於全省敎育事業大有裨益云云次由吳樹枬報告本省歷年敎育狀况略謂本省敎育狀况自光復後可分三期（一）元二年間設有敎育司敎育行政頗能積極進行惟全省敎育經費僅有二十六萬元故難展布（二）民國三年敎育司裁撤敎育行政由省長負責設全省視學處爲考覈敎育之總機關各府中學亦於是年收歸省辦惟經費支絀如故（三）民國七年各省敎育廳成立整理敎育漸有頭緒全省敎育費亦擴充至四十七萬餘元各師範中學設備稍稍完備以上所述乃本省敎育消長之槪况將來應如何增加敎育經費應如何圖謀敎育普及尙望諸公妥籌辦法爲全省造福云云次由敎育廳科長程時煃報告本年度敎育行政計劃（一）創辦甲種商業學校預算經費約六千元（二）第一工業添設礦科以應本省贛南各縣之要需蓋贛南礦苗甚富惜無礦業人才耳第二工業添設圖案科以爲改良景德鎭磁業之預備以上二科預算經費祇需六千元（三）暫在第二師範附設贛南女子師範講習科以爲第二女子師範之基礎以上三端正在籌備惟本省支出總預算有八百餘萬元而敎育費僅佔二十分之一且去年各校經費竟積欠四五個月之多大有停辦之勢此層應請諸公注意云云次由省議會副議長胡廷鑾致答謝詞次由議員匡世德譚振演說類皆熱心敎育之語至下午三時搖鈴攝影而散 
[蘇議會紀事（三）]  
　　五日以在寗人數過少未開會及晚發出二號議事日程定六日開會至二時五十五分方滿八十二人始振鈴開會錢議長主席首宣布爲米禁事致總統國務院電曁致皖議會電（二電係第一次否决弛禁時公决辦法前函漏叙之）致北京大總統國務院電云北京大總統國務院鈞鑒二月二十八日准蘇省長召集臨時會交議日使請運蘇米一案查蘇米禁運歷届議决公布有案良以全省產米之區不過蘇常揚鎭等屬民國以來水旱蝗螟偏災頻告漕運雖停軍糈浩繁實已求過於供故現僅春初米值已騰漲不已民心皇皇聞將弛禁地方圑體函電紛馳情詞危迫若更輸運出洋必致立釀鉅變遏糴何心恤鄰無力又况米穀不准運往國外通商前約載有明條破約弛禁後患方長議會於支日開議鑒於大勢一致主張重申米禁用特代表民意籲懇政府俯念痌瘝堅謝日使取消前議以全民命而遏亂萌不勝迫切待命之至並致安徽省議會電云安徽省議會鑒本會准省長交議日使請運蘇米一案於支日議决否認并電呈大總統國務院文曰二月二十八日云云不勝迫切待命之至合行奉聞惟電文尙須經秘書廳修飾（出洋）二字尙須變更後患方長句下黃守孚陳大猷主張將英領請求開禁事提清衆從之繼宣布致省長咨云前准咨開（見五日本報）等因准此本會於三月四日提出大會經同人等詳悉討論僉以爲米禁一案經歷届本會議决在案具有不得已之苦衷查本省產米之區不過蘇常揚鎭等數屬其餘若松太通海植棉過於植稻寗揚土瘠多曠所產秈稻不爲大宗淮徐海則無論矣以一隅之產應全省之需實已求過於供又况水旱螟蝗偏災迭告產米區域並未加闢試一實地調查恐青黃不接之時不免有仰給外米之事徒以蘇揚等處米市集中來源較旺貎若有餘並非眞相古今中外往往有因饑荒而致大亂者可爲寒心此以存米現情證之萬難弛禁者一也查前清咸豐八年通商章程善後條例米穀等糧不分何處出口皆不准運出外國光緒二十八年新訂商約漕米軍米雖在不禁之列如運出口須先載明數目若干於海關簿册逐日登記此外一槪不准轉運出口倘該禁業已廢弛欲再禁止須另行出示自示之後以四十二日爲限方可照辦至米穀等糧仍不准出運外國是出口指國内通商口岸而言與運往國外判然兩事原約對於出口爲相對的禁制對於運往國外爲絶對的禁制條約一再變更民食依然禁運當時交涉具有深意若破約弛禁則英領之請求更將何詞以拒之此以條約證之萬難弛禁者二也去歲日本閙米風潮劇烈之時我國未聞違約救恤各國亦未聞併力接濟今風潮已平又經一度之秋稔事過情遷奈何轉需四百五十萬石之米限以分期運竣延及明年若預知必荒歉者其意何居故說者羣疑其借米荒爲壟斷以操縱我金融使我國米果有餘尙當以種種之障礙顧忌爲再三之審愼又况求不應供若此乎從井救人古有明訓此以事實證之萬難弛禁者三也顧有爲穀賤傷農之說者不知本省農民佃田者十之八九管業者不過十之二三卒歲輸租及春已糴糧而食當此東作方始即令米值增高實已無補於事况以社會生計程度準之凡物貴賤之等差有一定必經之階級二十年前食米平價不過三四元而止今則六元左右增加逹三分之一然幸經二十年之累進故無驟感痛苦之患若以弛禁出洋致米價暴漲超過平價六七元以上其他關係之收入依然勢必驟感痛苦不能維持其生計是農未受利民先受害此以生計程度證之萬難弛禁者四也國家理財必當利害兼權弛禁以後果如歆動者所言中央得有大宗之照費本省得有特别之捐欵其他少數之商民亦得沾漑贏利綜其數不過數百萬而止設一旦米糧以弛禁而奇昻因奇昻而並致乏絶乞糴平糶倉卒難濟市面騷動亂徒四起社會有搶攘損失之耗國家增振災善後之費僅此數百萬必有得不償失者此又就理財主義證之萬難弛禁者五也况乎未弛禁以前其影射私運捆載以往外國者難保必無一旦弛禁雖有石數之取締定期市價之制限而隱戤偷漏自必更甚於前勢非罄江蘇之米不止事實法律兩難通融惟有咨請省長迅電中央堅拒日使請運並婉謝廣東告糴一面嚴申禁令通令各重要口岸稅所及地方官紳嚴密監察以杜偷漏討論結果一致贊同相應咨請查照公布施行云云尙有經衆討論稍有文字上之修正宣布本日所接省公署咨轉財部效電請與運米濟日一案略云財政部效電以日本告糴情切請由蘇省准運百萬餘石藉敦睦誼等因合亟抄錄原電并復電咨請貴會併案辦理並抄財政部來電云日本米荒盼望救濟甚爲急切頃由日使交來條欵請至少准運出口二百四十萬石照費每石銀一元並請預爲設法免其抬高市價等語查此案迭經電商以事關救恤萬難謝絶前准省長摺開蘇米特别出口應行研究各條欵内擬照從前漕米起運之數通融出口當於歌電以前清蘇省運漕年約百萬擬即以此爲率准運出口電逹在案現日本告糴情旣迫切應請即由蘇省准運百萬餘石藉敦睦誼所有照費即以二成撥歸本省應用尊處現旣召集臨時省會務希力爲疎通速予議决爲禱並盼電復云云又附以軍民兩長復財政部電云北京財政部鑒堂密效電悉俟蘇省臨時議會開議應即如囑力爲疏通惟駐寗英領屢請弛禁均經駁復昨復准函稱請弛米禁僅由此省運至彼省專供國内之用此自條約所規定至若運往外洋原非條約所許從未有此請求前請照約弛禁一節仍希履行等語應如何答復希即核示議長問應否於咨文中叙明黃守孚主叙明陳大猷主以已經議决咨復在案另行具文答復衆贊成陳說次宣布電請政府尊重國際地位案曁拒絶某種要求請歐會公判案四電略有文字之商榷乃照議事日程開議第一案省長諮詢興辦金陵汽車股份有限公司案朱積祺鄭巽徐堃錫顧希曾均反對主打銷朱積祺陳說尤力徐宗鑑陶鍾箎主成立爭辨良久任桂森謂省長所諮詢係汽車公司開辦後寗省鐵路便大受打擊當如何維持耳諸君勿誤認黃守孚暢其說謂金陵汽車之可否開設係江寗市議會職權尙無入江寗縣議會議案之資格故絶非應詢於省議會者猶之張庫汽車公司無交國會議决之資格瓜清汽車公司無交省議會議决之資格也查諮詢案中明有汽車開行以後深恐火車營業不能支持事關省辦鐵路存廢問題宜如何預籌結束抑别有維持之法云云行政委員之陳說亦是如此說法吾輩宜從此點研究以便答復本席以爲此案宜由行政長官交鐵路局籌議開具辦法再議此刻原具呈之首署者已聲明脫離關係則該公司之成否尙不可知似不必鰓鰓過慮劉文輅陳伯盟主付審查顧希曾反對之卒以付審查表决多數劉文輅便問審查會如何組織議長問應否改組顏作賓謂當依先例陸鍾箎主以改組繼承二法付表决張援謂無須表决黃守孚請議長查點人數再行討論查點結果六十餘人議長令守衛長找尋不得適鐘鳴五下遂搖鈴散會計議程所列八案才通過一件而胡允恭所提議之和議停頓時局危險應由本會急電南北代表各留餘地力予維持緊急動議案雖經議長於宣布議程第一案之前詢問應否提前討論而竟未得衆之贊成亦異事也 
[英領對於米禁問題之公函]  
　　蘇省米糧弛禁本省議會第一次大會議决無論出口出省槪行拒絶業已電請中央並咨行齊省長嚴行查禁茲聞駐寗英領事翟比南君昨又致齊省長兩函探錄於下（一）敬啓者前以禁米出口一事本署於二月十八日重行催請照約弛禁並祈示復在案本領事現悉金陵海關已奉令賫有軍政府糶米護照准放運二十萬石查華英通商條約第十四欵載有倘於旣禁之後如准無論何項米穀載運出口則應視該約業已廢弛等語是前由津浦路運出之米已與弛禁無異此次又頒明令益復事實昭然不容稍有隱飾除詳報駐京欽差大臣外相應函請貴省長立即照約弛禁並祈速復爲荷此頌日祉（二）敬啓者昨以禁米出口一事金陵海關已奉令放運粤米二十萬石請令照約弛禁函逹貴省長在案茲閱報載財政部與日本公使訂約採運米擔合同一則本領事以該合同如果實施於蘇省則不獨昨函放粤之米爲與英華通商條約第十四欵所載相合加此則更增保證愈益不能不弛禁且旣允日本放運是不僅爲此省運至彼省則援優越之例即另運他國亦在非所禁止之列本領事不得不預爲之告也相應函逹並頌日祉 
[江蘇水利協會開會續紀]  
　　水利協會於三號開預備會議决測量蘇魯有關係之河道兩省協定計劃四號在地方公會開會歡迎熊秉三由季通武同舉等演說盡歡而散五號下午在桃園開正式大會先由熊秉三宣布宗旨問蘇省運河究竟分治合治抑是否借欵黃伯雨歷叙前次潘副總裁在蘇會議之歷史大旨在統籌分治借欵問題前經省會否决蘇省無可抵押且目前鎊價太低一經飛漲受累不淺况蘇省尙未實測需欵多寡無從揣測何敢冒言借欵惟有趕辦測量俟告竣後究需欵若干再作計議或募集公債或發行有奬劵爲籌欵之方會勸一節係前次議决應請繼續履行外有水利協會提議案七件均係蘇魯連帶之關鍵熊秉三以水利協會所提之案頗有研究價值允帶交洋工程師參考并催蘇省速辦統一機關以資進行五時散會 
[南京快信]  
　　長江巡閱副使王廷楨昨由滬致電李督云非罷免陳樹藩職和議無磋商餘地 
　　齊省長已將省議會否决米糧弛禁案電呈國務院請查照辦理 
　　軍民兩署昨接國務院復電軍警月餉及軍警官吏薪俸一律免予减支 
　　惲寳惠昨啣馮河間命來寗謁李督今日午車赴滬 
　　熊秉三昨晚車赴滬疏通和議瀛眷隨員衛隊均同行省議會今日接續開第三次大會 
　　榮議員棣輝提出意見書主張廢止寗省鐵路由官商合資改辦電車公司 
　　浙軍第二師師長張載揚第二旅長伍文淵憲兵司令陳樂山昨均過寗轉津浦車北上 
　　全國商務聯合會江蘇省事務所昨日（六日）開茶話會各屬商會百餘處現尙祗到代表三十餘人因雨路阻擬展期十日開正式大會昨發電催各屬商會云本日行開會禮仍不足法定人數公决再展三日准十日開會事關江蘇全省商民切膚利害務請迅派代表與會延會以待萬勿遲誤云云 
　　贛督陳光遠電李督請暫留楊春普師長駐贛以清匪患李督因蘇防吃緊復電准遲至下月初撤回 
　　財政部定經募及承購八年短期公債規則分特奬部奬兩種已電令各省公布從速勸募 
　　軍民兩署接上海糧食研究會來電請派員駐滬嚴查運米出洋聞軍署擬派某副官省署擬派第二科某科員卽日赴滬嚴查以重米禁 
　　省署昨委往各縣調查財政委員如下上海南匯青浦王紹曾高郵寶應淮安淮陰彭年伯豐沛蕭碭王淦東台興化如臯泰縣饒霆武丹徒武進無錫宜興杜芳南通靖江陰泰興潘起鏞奉賢川沙寶山金山左士樞東海灌雲沭陽贛榆謝樹彬銅山宿遷睢寗邳縣石保極鹽城阜寗漣水泗陽黃葆奇太倉海門嘉定崇明季明善財廳昨委王鑫充吳淞貨物稅所長 
　　李督昨委本署副官聶金魁署蘇州第二師六圑三營營長 
[杭州快信]  
　　財政張廳長因病已連日未至廳視事待委人員如舊十一府屬清查牙帖曁各屬繭捐雖經簽送遲未發表省議會臨時會定期二十日召集齊省長昨已分令各機關查照 
　　全國和平聯合會代表顧松慶定十一日赴滬 
　　浙省前奉部令裁減各廳書記官經高等審檢兩廳令行各廳查察情形據實具報現悉各廳主張以事繁責重未便裁汰爲詞已分别呈復 
　　錢内閣發起爲無錫人唐錫晋設專祠業已建立（民國三年呈准）代爲徵文昨已徧發小啓致浙當道 
　　嚴州廣利煤礦公司前經理孫紹林虧短股欵避匿無蹤所欠開採工資甚鉅經包頭王玉棠迭次控追齊省長令飭實業廳轉行省會警廳傳集各執事股東訊理現已勒令金燕山等限兩星期内如數清繳 
地方通信 
[松江]  
　　上丁祀典之舉行本月六日爲上丁祀孔之期先一日由李潤之縣長假座勸學所宴請各執事生並專函縣立第一高等小學校選派學生五十名爲樂舞生届期齊集舊府學文廟恭行祀典至縣學文廟則由孔敎會會員自行致祀又此次奉命迎祀孔廟之顏元李塨二先儒神位亦經孔敎會於上一日迎入故上丁祀典二先儒均及預祭 
　　撤換校長之違抗石湖塘第七國民學校校長徐正光迭被地方人民控由縣署派第三區學委及該鄉學董復查確實撤去校長職務另由勸學所荐任龔紫雲爲校長詎龔徐辦過交代後徐正光不特不肯遷讓並乘龔未往開學之前將原校舍改爲私立學校致龔無處開學雖經人一再調停徐仍不肯讓步且將眷屬搬住校内大有終焉之勢龔遂將此情呈報縣署山縣轉電敎育廳請示旋奉復電責令縣知事嚴限徐正光於三日内讓出校舍如不奉命即行驅遣當經縣署轉令勸學所知照徐正光遵辦惟勸學所長以桑梓之邦不能不少留地步故仍派令第一區勸學員前往婉勸令其自行遷出以全體面聞徐此次雖未敢公然抗命然仍要求給以半月俸給並請延至春假日遷讓云 
　　縣立農塲之籌備實業廳前令縣署設立縣立農塲限於本年種植期前組織成立縣署以限期甚迫立即向廳署保荐吳履剛李開福二人爲農塲主任現尙未奉正式委狀惟籌備事宜因春耕期近不能再緩因即由縣委令苗圃技士前往各鄉調查設立地點並令先就官荒公產範圍擇其地較衝要堪以應用者開列畝數即日呈縣核辦 
[蘇州]  
　　黃埭盜案牽涉水警黃埭鄉小方橋汕車浜鄉民潘泳我家盜刦獲犯案已記前報現續經偵緝隊潘隊長派探在望亭地方拘獲盜犯阿方等三名解縣審訊又該處鄉民某甲於失事之次日在田中拾獲五響快槍一支子彈十七粒爲鄉董楊君所悉查係水警中之物當即送還水警三區第二隊宋隊長處宋隊長查得該槍係駐防東橋三區十一分隊巡船之軍裝且該巡船之某兵士附和爲匪業於當晚被鄉民綑解縣署訊究宋隊長遂親赴東橋該巡船巡官兵士一併解送三區仇區長轉解水警二廳趙廳長處聽候澈究又聞此案爲巢湖帮及本帮人所做近日謠傳該二帮人意圖報復而黃埭警察分所葉祝純分所長特赴縣面禀詳情以水警旣不可恃惟有請求令派偵緝隊巡船數號駐鎭藉資防護聞温知事已允准矣 
　　烟犯判處徒刑廣東人郭老强前日由滬購運盒烟七百八十盒乘車來蘇已被越過車站行經閶門馬路有素與郭熟識之某甲窺破立即密報崗警半途截住搜出烟盒一併解區轉送廳署移縣昨經裁判員審訊郭老强供認私運盒烟來蘇至渡僧橋下塘參店隔壁家中銷售不諱庭上判處五等徒刑五個月併科罰金洋四百元俟經過上訴期間即行送監執行 
　　重申男女分坐禁令警察廳通令各區署略謂各花園前經本縣取締男女分坐茶館說書聞有彈唱淫詞之事茲特重申禁令嗣後境内花園及茶館游戲各名目須由該管巡官將種類時刻以及收費數目報呈俟核准後方可開演 
[無錫]  
　　請設地方分庭之進行當地律師聯合會上年曾提議請設地方分庭並推定孫鐘偉律師主稿向江蘇高等審檢兩廳請願嗣後又有旅滬紳商俞復等會呈高廳請從地方經費中酌撥欵項爲分庭經費今據林王兩廳長批示略謂該縣地方經費支絀所請設立分庭應毋庸議而律師聯合會去年曾向省議會請議組織地方分庭當時雖經審查未能提交大會茲由律師聯合會繼續向省會請願云 
　　商會籌備改選商會正副會長任期已滿刻届改選日期昨由該會通知各業先行推舉會員以便復舉會董然後依法選舉正副會長業已函告各業迅將推定會員姓名年歲職業住址詳細開單於十一日前函送本會 
[江陰]  
　　魚市近况江陰地居江濱漁業亦爲人民生活所賴大魚行有章合興沙萬盛二家小魚行有五六家皆開於北門常州宜興無錫常熟各鄉鎭農工夏忙時所需鹹魚類皆來澄購買凡刀魚河魨鰻鯉黃魚黃鱔鰣魚上市時各鄉人多棹小舟來裝運異常擁擠而去年兩大魚行均虧本沙萬盛虧三千餘元章合興虧一千餘元據實業廳視察員言若各魚行力圖振作或組織罐頭食物公司以容納售餘之魚則魚商均可有利云 
[揚州]  
　　委員查勘河堤淮泗河至瓦窰舖一帶航路爲鹽艘帆船必經之孔道年久失修兩岸河堤均行倒卸現該處公民趙恩洪等據情禀請淮運使興修以利鹽運段司長據此飭令塲運局委員陶泰臨於六日前往查勘工程 
　　迷藥竊取財物舊城府東街居民朱沈氏（即候補知事朱鴻鈞之嫂）以舊僕季小國子夫婦從滬來揚前此傭工二十餘年留其宿食詎季等於三日晚暗用迷藥於飲食中迷倒主人及其僕從竊取衣飾存放於引市街某公館僕役處迨主人醒來僞稱遇賊竊去由該家主報經警察四區長鍾善述查勘無賊竊形跡即將僕役帶區擬審而季等藏贓之處被警察一區長羅寄琴查獲當經兩區長會審季小國子夫婦供認迷藥刦財不諱於六日呈解縣署究懲 
雜評一 
[再勸告（默）]  
　　據京電外交圑已决議提出勸告矣前次勸告之結果獲雙方促進和平之益而議會得以早日開始茲之再勸告效力又將何如 
　　吾國人對於再之觀念向有兩種一則謂一之爲甚不可有再是重視其再者也一則謂旣有其一不妨有再有三是輕視其再者也重視之則此再勸告之效力必較第一次爲尤强輕視之則勸告之效力必一次薄弱一次吾不知當局對此再勸告之觀念將何如哉 
 
 
 

Page 8

 
 
   
 
 

Page 9

 
 
   
 
 

Page 10

 
 
和議停頓中南方代表之一 
郭君椿森肖像 
　　郭椿森字松年廣西武宣縣人自費留學日本卒業於私立法政大學歸國應桂省當道之聘任法政學堂敎習兼憲政調查局地方自治局科長諮議局書記長敎育總會副長去桂遊滇充法政學堂敎務長雲南革命時頗參密勿南京臨時參議院成立派充代表第一次國會成立被選爲參議院議員解散後赴桂國會恢復即回議席兼公府秘書此次和議任爲南方代表之一 
本埠新聞 
[和議停頓中之消息（六）]  
　　南方代表辦事處情形南方唐總代表感寒臥病前日朱總代表往訪時聞尙不能起坐昨日（三月七日）稍見痊可略進飲食惟尙未能到辦事處故對於六日朱總代表之來函尙未予以切實答覆此外南方各代表舍劉光烈曾彥郭松年三君未到愚園外餘均照常蒞止在辦事處披閱文電並互相談話僉以陜事與參戰軍兩層均未有確實解决尙難繼續開議李君龍門直至下午六時二十分許始偕各報各通信社記者出登電車而去因昨夕黃包車適罷工故沿途車輛甚少也 
　　唐總代表微恙漸痊唐總代表體力素健精神素强惟近以盡力於平和會議勤勞過度忽於本月五號患感冒風寒六號熱度陡增至一百零三度終日臥床不起昨日則熱度降下精神亦頗清快據醫生云再須靜養數日始能復元目下宜禁止會客暫停辦公云觀此則和議能否繼續開議雖必待陜事之解决而亦須唐總代表政躬復元以後始克照常開議也 
　　朱總代表最近來往電（北京來電）朱總代表鑒密據陜省陳督軍劉省長歌電稱支電悉前奉元電開示辦法五條當經通飭前方各軍遵照在案茲奉前因除將遵辦情形電陳大總統鑒核并遵轉前敵各將領一體遵照外謹覆等語特聞能訓魚（七日上午八點到）（致北京電）北京國務院轉張瑞璣先生鑒魚電悉陜省停戰旣已徵實劃界一事尤爲急務應請執事尅日赴陜并請將陜省情形隨時電告何日首途即希電復爲幸朱啓鈐虞（致陜西電）陜西陳督軍鑒陜事由院部於元日頒布五條辦法本月四日復奉大總統明令并據院告貴督軍先後覆稱業經遵令實行停戰具徵息事甯人同此心理惟因陜省消息不靈停戰實况未得尊處及于右任雙方報告證明致會議進行因之停頓雙方代表日盼陜省確實報告以爲轉圜息一隅之爭實全國之幸特電請貴督軍迅將前敵各路停戰情形切實電復卽當據情催促唐總代表即日續開會議早定國是藉慰輿情除另電于右任外特電奉逹卽希裁復再致于一電如中間尙有阻碍務望轉飭送逹并告前途從速電復爲幸朱啓鈐虞（以上兩電均七日下午二點發）（致西安電一）西安電報局探投三原于右任先生鑒陜事由院部於元日頒布五條辦法本月四日復奉大總統明令並據陳督先後復稱業經遵令實行停戰惟因陜省消息不靈停戰實况未得尊處及陳督雙方報告證明致本會進行因之停頓雙方代表日盼確信以爲轉圜息一隅之爭實全國之幸用特電請執事迅將尊處停戰情形切實電復即當據情催促唐總代表即日續開會議早定國是藉慰輿情除另電陳督軍外特電奉逹佇候裁復朱啓鈐虞（此電並另電陳督分轉）（致西安電二）西安電報局長鑒虞日本總代表有明電一件請由局探投三原于右任先生三原電倘尙未通卽希火速派人專送幸勿遲誤并將于右任收電日期電告于右任若有復電應速轉滬爲要朱啓鈐虞（以上兩電均七日下午二點一刻發） 
　　平和通信社消息昨日（六日）朱總代表特往唐總代表本宅探問病情略爲寒暄因唐病不能久譚隨即告别朱總代表昨致唐總代表函請續開議唐總代表認爲尙未搔着癢處意指撤國防軍與免陳樹藩兩事均未一字提及似覺空洞不著實際故尙未有答復現觀陜西局面停戰或已實行因旅滬陜人所接陜函報告戰事未停係二十七二十八兩日所發尙在張瑞璣魚電以前今又過去五六日諒二次所下之命已收效果亦未可知刻下唯望于右任君有密電述已停戰方可證明不虚至免陳樹藩一節南方代表頗一致堅持北方如對此事放鬆絶不提及一時尙未必容易開會云 
　　聯合通信社消息昨（七日）爲和議停頓後之第五日兩方代表無會議唐總代表病亦未痊醫生囑必須靜養不得多發言論故日來消息格外沉寂昨日朱總代表親往視疾唐總代表亦不過寥寥數語對於請復開議之來函只云不曾搔着癢處而已所謂癢處即指撤陳樹藩與取消參戰軍兩層南方代表對此兩層實抱有最堅之决心非辦到不能開議也廣東軍政府已有來電囑停和議態度非常强硬較此間代表圑之主張大有過之故撤陳與取消參戰軍兩層北京苟無以應付必爲和局前途之梗也湖南省議會來電堅持護法主旨對於保持國會鄭重聲明不容有絲毫活動之餘地云 
　　國民通信社消息七號和會仍在岑寂中無可紀述今日南方代表對於朱總代表請續開會一函協議均以爲陜西問題不能辦到撤換陳樹藩决非陜事之根本解决且陜西停戰亦無確實擔保明日仍不準備開會云頃據西安二十七日專函云興市交口史家坡荆姚關山相橋等處戰事如常北軍兵力約在四五營以上惟已均無戰鬭力（二）史家坡之戰最爲劇烈靖國軍第四路支隊長鄧寳珊馮子明與陳之旅長劉世瓏惡戰四日夜戰線長三十餘里（三）北京政府由漢陽兵工廠撥給劉存厚子彈四十萬現已運至觀音堂又一消息頃接鳳翔二月二十五號專函據稱甘軍進佔柳林（在鳳西二十里）管軍（十五旅）又佔陳村（在鳳西南二十里）奉軍正圍攻岐山鳳城已四面受攻形勢危急 
　　戊午編譯社消息六日朱啓鈐氏到老靶子路唐宅視疾并請繼續開議唐君云北京對於國防軍及撤免陳樹藩事尙未答覆何能開議傍晚朱又致唐君公函一件（即請求開會之函）擬俟唐君病痊再行答覆云七日唐君疾小愈聞尙不能出門雲南省議會致西南代表辦事處一電主張必謀永久和平注重國會自由行使職權否則不能敷衍言和廣州軍政府前來電對於陜事主張（一）通告外交圑（二）停止和議（三）要求撤免陳樹藩（四）懲辦抗令挑釁之禍首湖南醴陵公民電致南方代表辦事處云該地現組織斯會先爲報告組織詳章容當續聞 
[黃包車夫發生罷工風潮]  
　　昨日本埠黃包車夫發生罷工風潮致馬路上黃包車甚少其原因由黃包車公司加增租價而起茲將各訪員報告情形併紀於下 
　　訪函一本埠黃包車捐納英法華三界照會者共約八千輛英界照會每輛月繳費洋二元七角法界二元華界工巡捐局月納照會費洋一元另加粘貼照會之鉛皮一張再納銅元三枚各黃包車之公司每日租給承包車輛之頭目每輛日取租費洋五角二分五釐頭目轉租與拖車者每輛日夜兩班或收租錢一千文或收小洋八角五分邇因各公司租與頭目之價定每日收費七角較之前定租價每日增漲一角七分有餘故承包車輛之頭目亦欲加漲於拖車之人則迤車者每日須有小洋十角或銅元一百二十枚方能租到一輛拖車之各貧民聞得此項消息以值此米價昻貴之時豈可再增租價於是相約停止租車昨日業已實行因此昨日自早至暮各馬路黃包車甚少法捕房總巡訪聞後恐人衆擾事加派探捕四出彈壓松滬慮護軍使訪悉之下以電話知照警廳分飭各區派警在華法交界各處嚴加防範以免滋事 
　　訪函二　本埠南北華洋各黃包車公司每日放出車輛車租每輛七八角不等茲因某公司創議增加車租不日實行該車夫等以值此米珠薪桂兼之生意平常如再增加不能餬口商免無效故於昨日相率罷工聚集多人見有同業拉車經過逼令罷工否則將車板車輪等擊毁經英美總巡麥高雲氏得悉除通飭各捕房捕頭加派中西探捕督同於所管區域内認眞查察如見該車夫等聚集一處或與拉車之車夫爲難者妥爲勸導外一面傳諭該黃包車公司從速善爲解决以免肇事 
　　訪函三　南北市黃包車公司因相約提議增加車租規定三方而（英法華）捐照凡原定八角者加增一角如兩面捐照者僅加五分現當實行每日照加各車夫反對甚烈遂於昨日上午爲始會議一律罷工見有不肯附從者即上前阻止將車輛擊壞南市方面如南碼頭至滬軍營舊址等處自清晨起已聚有千餘人之多在途紛紛竊議見有車輛替班經過者輙向阻止不許接班甚有將車板搗毁者事爲淞滬警察廳長徐國樑訪悉深恐人衆滋事有碍地方治安立飭第一區警察署署長趙墨林曁一分駐所署員王琴軒等趕派警察數名在途竭力驅散不准聚集私議外并通傳各區署所警正佐轉知各崗警如遇前項情事切勿任意干涉惟有實力驅散不准聚衆滋擾一面由廳傳同放租車頭及公司内之人到來和平勸解至西門外華法交界地點亦由該管警署會同法捕房從事彈壓昨日午後有黃包車夫徐雲學拉車行經三泰碼頭附近意欲替班旋爲同業人韋紀才與放車人仲環伯等所見阻止不遂將車上葉子板打毁徐向之索賠口角旋由二十崗警察查知詢明前情即將一干人帶入一區一分駐所由王署員問明飭分别留候核辦 
　　訪函四　華界南北兩市及城廂各車行近日主張加租向例每日租洋八角者加洋二角每日需洋十角各車夫以近來米珠薪桂終日辛勤難謀一飽原定車租八角尚難支持乃各公司乘米貴之際遽增租價實屬難以允從遂於昨日起相約罷市各車夫三五成羣在南市南碼頭及西門外南陽橋斜橋一帶往來閒行間有駐足閒談互行蹙眉嗟嘆者午前南市城中尙有車輛載客午後因罷工各車夫在途巡察見有拉車經過者攔阻毆打致城内途中車輛甚少一般人喚車無着只得步行淞滬警察廳長徐廳長聞信後誠恐各車夫聚衆閙事故派飭保安隊警備隊各派隊士一隊協同偵緝隊士分投梭巡彈壓以免滋事聞各車夫云如各公司不肯通融今日仍須停班不做云 
　　聯合通信社函本埠通行之黃包車其車主向分爲兩種一爲外國商人所經營一爲本國商人所自辦全埠統計約七千餘輛外商之公司每日收車租小洋九角國人自辦者則收八角因外商公司之車身裝飾較華商之車爲美觀故取費稍貴由來已久向無間言詎至昨日（七日）忽起罷工風潮溯厥源來聞因外商聯合國人各車公司公議每輛車租每日加價二角自昨日實行車夫因有關其生計羣謀抵制相率分聚於華洋各交界處如公共租界之麥根路橋新閘路中之新閘橋西藏路之自來火橋滬寗車站東寳山路口吳淞路之沈家灣等處法界如肇周路法華民國路十六舖均有車夫聚集見有車來卽向前勸其勿拉或勸乘者免坐如不聽從即將車輪之護板攀去半截藉洩其忿租界各地以麥根路最爲嚴重該管新閘捕房因懍於去年電車之風潮一聞罷工消息卽派印度騎捕中西巡捕多人聯絡梭巡不絶遇有罷工車夫四五成羣欲損行走之車即由華捕婉言勸阻過橋向華界而去此次風潮之由來一般輿論多謂肇始於加價而加價之導源或謂出於人力車公會之主張聞法界南陽橋已有毆傷車夫之事云 
　　西報紀載文匯報云今晨黃包車夫若干人因經手人希圖增加租車之費相率罷工藉以抵制初傳車主擬將每日車租自洋七角漲爲九角後知此說不確其罷工眞正原因乃由經手人希圖另取小費四五分之故今日清晨公共租界與法租界黃包車寥寥無幾除罷工者曾推翻數車外餘無其他事端惟下午有車夫一人胸部中槍彈經人舁入仁濟醫院或謂法租界有車夫若干人稍有騷擾法公董局職員一人曾加干涉該車夫卽在此時中彈但此說尙未徵實罷工之車夫且圖阻止其他車夫覓資餬口故是日麥根路長浜路老閘一帶途中黃包車之被推翻者共有數起乘客皆係華人無一受傷捕房曾在新老閘拘獲希圖行兇之車夫二人其一明晨將解會審公廨審訊云公共租界内今日下午黃包車確較尋常爲少但無續起事端之象明日一切可望復原黃包車夫反對經手人收取小費理由正當若能以妥善方法出之當然可以償願但以恫嚇暴動爲之則不能逹其目的也捕房對於此事已有把握故不致續起重大風潮今日謠傳圑練兵一隊奉命出防實無其事 
[歡送赴歐調查敎育專員紀]  
　　往歐調查敎育專員舍李石曾君先經赴法外尙有南京師範校長郭君秉文北京大學敎授陶君履恭均定今晨首途取道美國往法昨日（三月七日）下午三時西門江蘇省敎育會特爲二君開茶話會以誌歡送之忱同時沈君信卿穆君藕初賈君季英余君日章蔣君郭君秉文 
李君石曾 
陶君履恭 
夢麐等各抒所見與郭陶二君磋商良久其要旨爲歐洲戰後列强敎育設施將見别開生面我國急應取法他邦歸謀擴張國内敎育等語即夕七時上列敎育界各要人公餞二君於三馬路跑馬廳外之一品香列席共八人主賓盡歡而散席間郭君述及明晨駁船解纜處謂在四馬路外灘新關駁船以九時三十分離埠春洋丸原船以下午一時許出口聞同舟者有孫中山汪精衛諸君及稅法平等會代表榮君等陶君行期大約六閱月可歸國郭君今年八月尙須至美國芝加谷與各師範校校長會齊以便在美調查師範敎育故歸期未定云 
[全國和平聯合會最近函電]  
　　致南北兩總代表函桂莘少川總代表曁各代表諸公均鑒敬啓者和議停頓愈久關係愈大而國人則希望進行之心愈切昨接北京馮華甫先生來電據稱陜事糾紛非政府另有用意不過因手續遲滯致生障碍今已明令停戰亟盼和議進行并囑本會疏通本會以爲疏通云者去其障碍之謂也故欲和議進行對陜有一定處置方足徵信不得僅據停戰明令即謂足以解紛除復電請其實力斡旋外特此函逹台端務乞眷念民國前途如遇可以委曲求全機會幸速轉圜以造民福無任盼禱此請大安不宣全國和平聯合會謹啓 
　　覆馮華甫電北京馮華甫先生鑒電悉陜事糾紛是否北京政府另有用意此間多數懷疑本會就事實研究僉以初下停戰令後北方仍繼續向陜進兵三月始將李督辦法五條宣布迄今又閱兩句報載陜戰仍未停止旋和旋戰顯有事實不能謂各代表誤會惟以一隅牽動全局本會亦同此憂慮前已迭向各代表請求維持茲奉電當再勸告然欲和議進行必先對陜有一定處置似非明令停戰空文所能解决是則全仗我公大力有以斡旋之也全國和平聯合會叩（附馮華甫致全國和平聯合會電）（銜略）陜事糾紛絶非政府另有用意之所致不料因手續遲緩致生誤會事或有之政府昨已發表明令停戰希望和平已可槪見國璋近與政府接洽見聞較確各代表若因一隅誤會牽動全局恐非救國之本意祈貴會分向各代表轉逹此意竭力疏通一致進行爲盼國璋 
[熊希齡抵滬]  
　　和平期成會會長熊希齡以和議因陜事停頓國民驚惶擬以第三者之資格來滬調停現由京南下抵寗與議蘇魯運河合治辦法畢於昨日偕同北代表徐佛蘇乘滬寗車抵滬 
[定期宴請和平聯合會代表]  
　　全國和平聯合會成立後各省各埠代表現已先後來滬上海總商會會長朱葆三沈聯芳訂定八日（今日）下午假北市一枝香西餐館設筵恭請各代表讌飲以聯情誼昨已折柬相邀矣 
[川人贊成民議聯合會]  
　　四川旅滬同鄉會昨致民議聯合會函云貴會諸公情切救溺關懷時事揭民議聯合之旨以導邦人敝會極表同情茲特公推馬少奎爲敝會代表面請敎益尙希貴會接納爲幸該會據函後業已訂期歡迎云 
[劉人熙作古]  
　　中華國民策進永久和平會會長劉人熙瀏陽人辛亥丙辰諸役擁護民國曾權湘督兼省長旋即辭去創辦船山學社牖啓後學去年湘省兵事發生田廬蕩然避居滬上法租界貝勒路義和里糾集同志組織國民策進永久和平會近因陜亂尤劇和議停頓悲憤異常驟患氣痛六日午前尙閱報紙數頁午後忽告家人云吾八十衰年生難報國死當擁護國魂言畢遂逝聞該會擬開追悼會以誌哀思茲特分電廣州永州原電如下 
　　致廣州電廣州軍政府各總裁各部長參衆兩院議長議員轉陸武鳴譚莫二督軍馬沈二總司令公鑒劉公人熙慟於本月六日午後長逝胡天不憗遺一老此間人士震悼同深辛亥之役公聯絡湘桂手造共和丙辰反對帝制全湘推戴此次避地海上殷憂因難策進和平迺有陜事障碍和議極端悲憤驟殞天年痛何如之公德操純潔海内同欽先識過人學界泰斗精於易禮著述等身三十年前成春秋公法内傳一書預燭世界同盟之兆生平服　船山實開湘學之暮學行兼粹師表人倫家無餘財尤徵高尙道德學問勛業三者咸備允　國葬以優耆賢并應詳徵行實以光國史應如何隆禮優卹諸乞鑒裁專電奉聞世界和平共進會代表徐紹楨焦易堂丁象謙朱鏡宙蒙民偉廣東策進永久和平會代表馮自由張秋白周震麟首紹南吳燦煌中華國民策進永久和平會鄒維良陳家鼐唐堯欽張志純方從矩曁全體會員湖南旅滬同鄉譚人鳳彭兆璜陳炳煥郭人漳陳家鼎李錡陳九韶馬鄰翼劉永滇袁家普曾繼梧石廣權羅上虞劉毅蕭驤等同叩虞 
　　致永州電永州譚督軍請轉湖南程總司令趙師長林處長各司令湘西周林田張胡總司令各司令各知事各報館各圑體同鑒劉艮老慟於本月六日午後長逝國憂方劇頓失耆賢哀痛何極此公清苦艱貞海内咸悉家無餘財况丁喪亂殷憂國難殉之以身吾湘應如何隆禮優卹爲全國先懇請設法迅措喪資若干以助後事萬乞代籌鵠企電匯周震麟陳炳煥彭兆璜郭人漳馬鄰翼曾繼梧袁家普陳强聶其杰左宗澍羅上霓陳韶九陳家鼎劉毅胡元倓石廣權徐佛蘇章士釗彭允彝陳家鼐羅良幹張聲煥吳燦煌等叩虞 
[流行性感冒症之近報]  
　　大陸報云昨日漢壁禮養蒙學堂有流行性感冒症十起又據其他消息觀之租界外人之染此症者日見增多漢壁禮養蒙學堂共有學生二百人左右今已設法防範當無傳染之虞聖約翰大學之學生患此症者約三十人又職員四人該校醫院滿居病人且有學生多人業已歸家工部局醫官史丹萊醫士及衛生處之檢查員昨日曾查視工部局各學校及公立學校以防範之方法告知管理員各學校泰半未有此症故史醫士言目下無停課之必要公立學校學生之上課者甚至視常時爲多幾無因病請假者各學校之校長校員曾由史醫士囑令劉意傷風咳嗽之學生如有類於流行性感冒症者則即囑其歸家須俟病愈始許上課衛生處現正日夜緊製舊金山式之而具今日可以發至各分局以便任人領取此項面具製法甚爲簡便家庭中大可仿製法以外科用之紗布疊成四層廣約四時長約七時兩端置帶俾可套於耳上如無紗布以稀布亦可爲之惟用後須加洗濯按據昨日徵象觀之租界華人之患流行性感冒症者其數漸多 
　　字林報云流行性感冒症甚乏醫治之法惟有聽其性過而已最要者當令病人靜臥則可免轉成肺炎工部局醫官現望如此症傳染更盛大衆宜儘力協助止其蔓延而最要者爲戴面具因傳染旣廣則非隔離所能濟事也但滬上之患此症已爲第三次矣大約不致較去年初二次爲烈據衛生處檢查員報告本星期内華人死率未見增多第流行性感冒症不在應報告衛生處諸病症之列故衛生處不能得患者之確數史丹萊醫士則估計患者約有百人其中數人曾轉爲肺炎自星期日報告死去一人後尙未有以死見報告 
　　本星期内有腦脊炎症四起華人與外人各二皆不相關涉其中三人顯皆自行起病而非受染者除一人乃來自香港蓋爲此症發生之地也 
　　㾕症流行病由鼻喉涎質發出因而傳染工部局衛生處發出防衛流行症通告曾譯載六日本報茲更紀傳單原文如下　一㾕症流行病發生欲救治人民避免須依下載防護各法而行一勿至人多嘈雜地面一遇人咳嗽噴嚏應格外讓避一宜用防疫面具欲得此項防疫面具之樣品可向衛生處問取或用絹帕圍裹口鼻二部一如已染有㾕症流行病即須睡臥床内俟醫者許可庶能離床是蓋預防劇烈之肺炎病起見一苟未用上載之防疫面具及絹帕圍裹口鼻二部者切弗與人接近一上列防法與傷風氣急病肺熱病癆症諸病皆爲合宜一㾕症流行病其恒有之狀爲身體乍然畏寒繼使肌肉作痛頭部及背亦痛肢體疲憊並發熱 
[關於遣送敵僑之消息]  
　　察看艙位之情形遣送敵僑事務局督辦盧子嘉會辦蔡廷幹各於昨日分别帶同陳世光楊小堂赴下海浦英公司瑙哀號及瑙伐拉號阿德勒斯號三郵船察看艙位據聞察勘得該三船艙位容積頗大每船約可容千人現在滬候船回國之敵僑約二千之譜由督會辦與該船主議訂伙食每人應食多寡以資配置其各該敵僑上船之期已商定星期日（九日）起挨次上船星期六船並碼頭十三日准定放洋 
　　各所行李之騐竣第一候船所各敵僑行李前日查騐未完昨日海關關員道生復加添洋扦手數名於上午九時蒞所續騐至十二時騐畢即將編就紆白綠西文號碼在行李上逐件分貼飭令小工一併堆放該所棧内仍派軍警看守是日所騐行李類皆衣物書籍日用物件並無違禁品物惟某敵僑箱内檢有手繪中外地圖一卷當由扦手提出呈交關員收存關員扦手等遂在所内午餐於一時許復往高昌廟内之收容所檢騐共計行李三千數百件昨已一律騐竣矣 
　　運送行李之彈壓遣送局對於第一批回國敵僑之行李决於八號（今日）晚九時下船雇定榻車一百部分批裝運至招商局中棧馬頭交卸盧督辦爲愼重起見昨特預派憲兵營第一連排長徐之驥帶同憲兵三十名並三十八圑某排長帶陸軍一百名届時擔任往來彈壓徐警廳長亦派定劉得魁王海鴻馬玉麟等三隊長督率警察五十名協同照料遣送局加派姚石 
 
 
 

Page 11

 
 
蓀唐露園李逹卿尹村夫蔡成璋分投沿途監察至各敵僑下船之期准定九日（星期）届時照料軍警等即由前項原班人員擔任不復另派云 
　　免遣同濟敎員之未准同濟醫工學校德籍敎員均在應遣之列迭經敎育會電部請求免遣未得准許明文聞該敎員等除因病得緩遣外餘已預備回國云 
　　犯罪敵僑請釋之不准前在漢口德國領事署爲書記官之德國人搿克司門與德國戰報主任瓊姆根因串造俄國假護照案發由捕將該兩德人拘解公共公廨訊明判各押西牢一年嗣經中國政府頒布敵僑遣送回國之命令後該兩德人相繼禀請中西讞員先行摘釋以便出外料理一切届期遵令回國奉飭候商核奪在案昨晨捕房代表牛門律師以該德人等之請求與中政府處置敵僑定例相背故投廨聲請適俞襄讞與駐滬英副領事卓君在領事憇息所少憇牛律師即至案陳述上情聲請察核俞卓兩君會商之下分别於中西文案由單上簽判被告等聲請先行摘釋碍難照准此諭 
　　贛省敵僑來滬之電告遣送局昨接南昌陳督軍戚省長來電贛省敵僑男女大小共四十四名行李二百三十三件定於六日派曹樹藩督送乘江裕船來滬乞接收遣送等因該局當已派定妥員届時前往接護 
　　點收租界敵產之協助管理敵僑財產事務局對於點收居留租界敵僑財產前經商請工部局加派巡捕協同執行昨接工部局復函此事已開董事會議决協助財產局點收敵產决定照前年接收軍械辦法由財產局派員臨時通知工部局酌派巡捕協助執行一切手續業已預備妥協訂於十號開始出發 
　　財產局遷移之預備財產局成立伊始因正局長陳安生係由交涉員兼任爲辦事便利計故附設於交涉公署現陳君因病辭職奉令以副局長王芷颺升任王局長因交涉署地位稍窄不甚合宜故已覓得遣送局隔壁第一百二十一號洋房爲辦公所刻正裝修敷設定於九日（星期日）移入辦公云 
[海關提早辦事時間之交議]  
　　上海總商會近接江海關威稅務司來函略謂上届夏秋之間滬上各洋商曾於四月一日爲始至九月末日止每日對於辦公開市停市均提早一時以爲休息今届本關辦公時間亦擬仿照辦理未識與各華商報關事宜有無不便之處務請貴會轉與各華商討論確切即希見复爲荷等因該會接函後查海關辦事期間每年夏秋之交本有提早時刻藉便休息旣經稅司函詢與華商報關有無關碍自應列入議案於今届第五期常會期内當衆磋議以待公决 
[粤人籌辦梓鄉平糴續紀]  
　　本埠粤僑商業聯合會以粤東米荒籌辦平糶等情已紀前報昨日下午八時復開特别會籌議進行事宜到會者正會長陳炳謙副會長梁綸卿南洋兄弟烟草公司簡寅初曁會員黃式如楊易初歐鏡堂傅綉綸等二百餘人首由陳炳謙佈告籌辦情形略稱此次平糶之米承穗生源號與蕪湖利源長聯號慈善爲懷犧牲利益熱心贊助現已在蕪着手購辦前由諸君舉鄙人與黃式如君向招商局租定圖南輪船明後即可到滬放蕪先將第一批運粤並擬續租公平輪船以便源源接濟近據鄉人來述各屬四鄉飢民數十萬奄奄待斃情至可慘所望熱心諸君踴躍捐助多捐一分卽多活一命云云次由許奏雲提議請舉定收欵處及舉勸捐員廣爲勸募當由公衆推舉廣永盛號爲收欵處並公舉楊易初唐福初傅綉綸招海泉陳華昭陸瑞芝鄧志揚吕傑堂何覲林陳澧庭薛子彬張仁山等爲勸捐員統計現經擔任借欵數目者爲南洋烟草公司八萬兩廣永盛號三萬兩廣發源號二萬兩陳輔臣一萬五千兩陳炳謙一萬五千兩先施公司一萬兩聯保公司一萬兩廣東銀行一萬兩廣生利號一萬兩趙灼臣一萬兩鉅興號一千兩共二十一萬一千兩捐欵共約七萬餘元以南洋烟草公司捐一萬五千兩廣永盛二千兩廣發源一千兩爲最鉅到場各人以南洋烟草公司此次在粤發起糧食救濟會已墊欵十萬捐助五萬現在滬復借墊及捐助巨欵實屬異常熱心羣代災黎向該公司及簡君致謝會議至十一時始行散會 
[浦江外國軍艦之最近觀]  
　　大陸報云昨日下午有巡洋艦四艘駛入浦江下椗中流一爲英艦蘇福克號將於下星期内護送載運回國德人之輪船一爲日艦其二爲練習艦各有見習生二十三人此外浦江中尚有英砲船四艘美砲船三艘日意砲船各一艘故浦江中復呈舊日之壯觀矣 
[調查各縣財政之省令]  
　　上海縣沈知事接江蘇省長公署第七百號訓令云查蘇省夙稱財賦之區物產之豐腴庫儲之殷實甲於他省若整理能得其道歲計自可裕如乃自改革以還名爲平餘歸公而收入轉少名爲革除苛細而民困益深推厥原因强半由於國基初定日不暇給舊制盡去新法未行輾轉相沿遂成今日積重難返之勢茲者歐洲戰息國内言和建設方新百端待理迭奉大總統明令整頓内政尤應切實舉行而財政爲萬事之母各縣財政尤爲一省財政之毋必使上下爲疾用舒方免措施掣肘必使欵目有條不紊方能鈎核靡遺茲擬定調查表式八種（地丁·漕米·雜項稅捐及其他收入·舊欠·存典商公欵·行政經費·官產·各項沿革·）委員前往該縣等處依式詳細查塡限文到二十日内會同具復以憑查核各該知事等須知本省長此次通令其要旨在先使各縣之財政每年總收入與總支出之確數和盤列報以覘一縣之富力及支配之當否備將來之釐正所有表列應塡各項務須詳核事實分類確塡收入萬勿遺漏支出萬勿虚浮其有相抵盈餘之處尤應據實照列切勿隱匿自經此次查報之後倘發見有表外之欵目或數目與實際不符則是該知事等有心欺朦致撓通案定予懲處毋謂言之不預也除分令外合亟令仰該縣立即遵照以上指飭各節辦理此令 
[北貨客商赴魯被擄續誌]  
　　楓涇人李良玉向往山東各地採辦北貨來滬銷售去年臘月二十二日在蓬萊縣境被匪刦去勒寫書信與家族須洋四千元贖回其子幼玉於本年正月接到父信投訴行家無法挽救籌備現洋親自往贖等情已誌前報昨日李幼玉已由魯回滬據云往蓬萊縣地方按照來信地址找尋無着探詢該處鄉人據云信中期限半月業已逾期多日恐已被害等語幼玉人地生疎且身帶重金不敢久留訴諸當地官長亦毫無頭緒祗得怏怏而返 
[薄子明案之續訊]  
　　山東人薄子明趙揮臣田守平李獻堂蘇榮康宋玉合吳正清（即吳秀庭）邱萬福（即邱文富）藍湘臣屈己和等均因被盜匪同鄉人紀少樓周良臣持械搶刦淡水路三十一號王雪華梅白格路五百十二號趙增范兩户鉅贓並拒捕傷人等案牽涉被捕解送公共公堂訊供詳情迭紀本報前日午後由派駐老閘捕房特别機關中西探目及華印各捕將被告各人併解至廨繼續研訊先由西探目壳羅香（譯音）禀明前堂見證盜匪王志雲係華探目陳雲忠所獲繼由陳探目投案證明拿獲王盜判解軍署此次前往提回作證經過手續並由薄子明代表台維司律師向陳探目略一盤問旋據見證劉姓到堂聲稱在法界同益里孫伯蘭所設之戊午編輯社内辦事薄係人介紹認識去年十月十三下午伊來祝友人李某之壽當時一同打牌至夜半薄始歸家李某現已前往天津後薄家誊來云薄被盜匪誣攀經法捕房捕去但據聞淡水路被搶之夜薄確在同益里我輩旣屬民黨所談皆係國事故雖閱見報載搶刦之事亦不與同儕談論若問我何時生辰雖然記得丁茲亂世何心作懸弧之慶云云又據李姓（非薄往祝壽之李姓）投稱亦在該編輯社内辦事十月十三下午至夜半薄子明確在該處打牌等語即由吳邱藍屈四人之代表博良律師向吳正清詰據供稱前曾在青島德國提督衙門管理軍需後在原籍山東總司令居正部下當過連長一年有半去年六月問由大連起程來申爲看南北議和與邱藍屈三人寄居文德里三十三號門牌我等四人每晚在寓或讀書或寫字從不出遊藍姓肯貸我旅費故滯留未返魯我雖與薄同鄉但並未見過我與淡水路搶案毫無關係等語又詰據邱萬福供稱原籍山東於去年十月初七八到滬與吳等三人同寓擬與藍姓在上海開設棧房因欵不繼作罷至淡水路搶案被捕後方始知悉但是夜我等四人已睡實未預聞捕房抄出我致劉克明之信係託屈代寫劉係薄之青島管門人前曾向劉借錢劉與我一函囑持向薄支取未見薄面欵亦無着等語復由工部局刑事檢查科代表牛門律師先後向該見證及兩被告所供詳細盤駁一過因爲時已晏遂由中西官判各被告均仍還押候禮拜六再訊 
[北海路越貨傷人案三誌]  
　　公共租界北海路順源押店於上月二十七號夜被匪多人持械刦去現洋鈔票一百三十七元逃逸當經老閘捕房四百九十一號華捕聞警趕至該匪等開槍拒捕該捕亦開槍還擊傷及匪黨北京人王志手臂旋由他捕到來帮同將王拿獲並將流彈擊傷之途人陳華英車送醫院醫院於次晨將王解送公共公廨訊究奉飭押候復訊在案昨届復訊之期因王志傷未醫愈即據經辦是案之包探榮錦林投廨禀明前情並以尙有匪黨在逃聲請展期經俞襄讞得禀商之英卓副領事判再展期一禮拜解訊 
[無錫路發生搶案]  
　　前晚九時有盜匪七八人至公共租界無錫路九號門牌陳姓家賺開大門一擁入内各出手槍嚇禁聲張登樓搜刦去值洋八百餘元之現洋飾物而去迨事主報請老閘捕房立飭通班中西探捕馳往兜拿該盜等已早携贓遠遁遂向事主詢明各盜年貎服式口音據情回訴捕頭轉禀麥總巡通飭各捕房中西探捕一體留心偵緝 
[探警偵獲搶案嫌疑犯]  
　　浦東三林塘鄉民李炎大在途被匪徒搶刦金戒銀洋並被毆傷除報縣警第五分所請求查究外又至地方檢察廳禀請騐傷經該廳騐明受傷屬實判令自行醫治聽候派警緝兇在案茲悉此案現經該分所探警偵悉此案嫌疑犯王阿根（混名大糖阿根）孫阿順（混名黑皮大阿順）康阿瑞陸阿林與分得贓物之茶館主朱桃樹等五人分别拘獲於昨午備文申送縣警察事務所當由警佐領袖王敬常飭發司法科員陸雲來研訊一過以此案地方檢察廳旣經有案判令分别收押候送檢廳歸案訊辦 
[東喬家浜居户請添崗位]  
　　昨報紀滬城太卿坊汪姓主婦在東喬家浜被匪搶刦珠花一則茲悉該處與俞家弄之間發生搶刦婦人首飾案已非一次蓋因是處四周並無巡警崗位以致匪徒膽敢白晝動手昨經該處被害之三家聯名投禀警廳請求飭區在該處添設崗位以安商旅 
[雉妓騐係因病身死]  
　　公共租界汕頭路十七號門牌雉妓院内鴇婦張王氏因於上月二十八晚與龜奴張阿二（綽號阿土生）向雲南路四百六十三號門牌理髮匠趙天福購得墮胎藥料逼令二十二歲懷孕夥妓王巧林吞服致該妓小產後旋即身死張王氏等並未報告捕房擅自棺殮事爲派駐老閘捕房專查特别事件之華探目陳雲忠偵知協同一百零一號西探長（壳羅香）將該鴇婦龜奴連同趙天福一併獲解公共公堂訊押候查等情已誌前報前日午後陳探目在蘇州河内某小船上吊出王巧林屍棺舁入虹口斐倫路騐屍所禀請張襄讞會同英副領事包君蒞所飭令開棺命西醫將屍體剖腹騐明據稱王巧林委係因病身死遂即塡明屍格升座公位由捕房將見證周阿福傳案訊據供稱販賣油荳腐爲業上月二十八晚荷擔行至該雉妓院門首其時約十一句鐘聞院内有人喊救命之聲至次日知王妓身死又據婦人熊童氏投稱住居汕頭路五十三號門牌是晚夜半時亦聞十七號門牌雉妓院内有人大喊救命並聞有似剪刀之聲至翌日聞說該院内死一夥妓又據婦人周王氏投稱周阿福係我丈夫曾聞其向我言王妓墮胎之事惟該妓是否因此而死我等不知但該妓院龜奴王阿二於二月初一糾同多人前來將我丈夫毆打等語中西官核供會判女屍王巧林已經西醫騐明因病身死着張阿二具結領屍棺殮聽候訊核昨晨由捕傅同漢口路貰器店主姚銀和將張等三人解送公堂仍由原審之中西官向各被告及見證逐一訊問一過而龜奴張阿二理髮匠趙天福延律師到堂代爲辯護堂上核供以旣據西醫騐明死者確係因病身死判各被告一併開釋 
[小學敎員研究會明日開會]  
　　上海縣敎育會勸學所昨致各小學校通告略謂三月九日（即陰曆二月初八日）上午九時小學敎員研究會仍在本會議事間舉行分科研究假定國文兩則届時請貴校推定敎員與會云 
[寳山縣知事請緝命案兇手]  
　　寳山縣境廣福鄉三十九圖包家樓地方近有流氓須道生須庚生金阿秋等因賭博起釁與該處民人周丕顯衝突旋周即被人戳斃由廣福鄉第七警察分所艾鉞三十九圖地保王維新捕獲須道生一名一面趕報張知事蒞騐訊據須道生供不承認謂由同黨所爲故寳山張知事於昨咨請淞滬警廳請爲飭緝該案兇手同黨須庚生金阿秋徐良生須耀張元與吳春舍張小連生等歸案訊辦云 
[電催塡送農商統計表]  
　　沈知事昨接齊省長歌日通電云各縣六年度農商統計調查各表前經令飭遵照限日查塡造送在案茲届彚編期迫亟應嚴催除分電外合電迅即遵照前發表式尅日塡送云 
[出售穢褻小說之科罰]  
　　福州路一百五十五號門牌羣學書社所出售之小說中有穢褻之詞經麥總巡查悉以其違章請廨出單發交老閘捕房昨由十五號西探依克將該書社經理杭州人沈繼先傳至公共公廨經中西官訊明判沈罰洋八十元充公以後不准再售此等書籍 
[承銷香烟之糾葛]  
　　俞厚君前延逹商律師爲代表至法公堂控稱史蔾青於民國四年間向俞厚君承銷鳳梨牌香烟虧欠價洋三千餘元請追後因被告稱承銷時言明係中國烟不料實由某國運申因此出售之煙均被退還商人受損甚巨請求追償判候傳見證到案訊核在案昨又覆訊先據證人田益通聲稱史蔾青承銷後商人在史處經手售烟商人知雙方所立合同此香烟應歸史蔾青一人承銷遂於國民五年正月間出外向各烟紙店兜售不料俞厚君處之經理人陳漢章亦將鳳梨牌香烟若干箱車送至王寳和大昌逹天祥等各烟紙店减價出售由商人目見以致史承銷之貨難以銷售求察俞厚君稱與史訂立合同歸史承銷之處商人並無擅自出售之事未立承銷合同之處由商人直接出售是實史亦延巴和律師代表到堂與原告律師互辯良久中西讞員會商之下判令退去着兩造各將賬簿呈案覆訊核辦 
[用人不愼之受虧]  
　　馬厚卿前有貨物托太古昌報關行報關詎被該行夥夏維新等竊去提單兩紙私自將貨提出售洋化用破案後解送法公堂除吊出外尙少值銀九百六十八兩之貨物請向太古昌主卓逹吾追償判　下堂諭飭　在案昨由中西讞員會商之下以太古昌用人不愼咎有應得將原告所請追償所少貨物之價應歸卓逹吾擔負責任 
[限期繳清房租]  
　　劉善初前至法公堂控顧廷軒虧欠房租因合同上係石榕夫出名故於昨日傳石到案質訊石稱商人向劉姓租屋開設觀市茶樓立有五年合同樓下餘星轉租與顧廷軒開設烟紙店亦有五年合同爲憑詎顧於上年三月間遷往别處違背合同核計被欠租洋一百二十元請求訊追顧稱因該茶樓於二月間先行關閉商人無奈於三月搬遷致受損失不少與石言明將合同取銷不料今又反悔投案具控請察石又稱茶樓雖則閉歇與劉姓訂立合同並未取銷房租繼續交付顧廷軒與商人所立合同事同一律仍須照合同辦理聶讞員察閱之下判限七天繳洋一百二十元 
[迷路男孩待領]  
　　男孩馬小順子清江人年十一歲前日在閘北迷路由四區一分所崗警查見帶回警所昨經楊署員諭送司法科聽候查傳該家屬到案認領 
[夫婦同意離婚]  
　　鄉人何錫全控謝小弟誘姦伊妻錢氏一案業經地方審檢廳訊明判决謝小弟監禁三個月何錢氏監禁二個月送監執行在案茲悉此案自判决後何錫全又投地方審判廳起訴請求離婚當經張廳長核准於昨飭吏將何錫全傳案候訊下午二時由該廳施推事官並片請熊檢察官蒞庭一面飭將送監執行之何錢氏提回先據何錫全投案訴稱本邑西鄉塘灣人年二十四歲前娶錢氏爲妻嗣於民國三年四月二十八日該氏暗與謝小弟姘識逃逸至今年上月間始將該民與謝在北橋地方尋獲送請案下已蒙判决但該氏旣已犯姦民人不願領回因此來案請求斷離等語質之何錢氏供年二十八歲於十九歲時憑媒嫁與何錫全爲室嗣因迭遭丈夫虐待是以走出與謝姘識此次丈夫旣欲離婚氏亦同意問官得供遂論辯論終結聽候宣布判决何錢氏仍飭送地方監獄禁錮 
[拐匿女兒之扭控]  
　　北新涇鄉婦杜杜氏有女名富英年十八歲在紗廠做工去年由該鎭開茶食店之李雲章爲媒招該店學徒名寳坤者爲贅壻定今年陰曆二月十三完婚不料本月初一有住居三涇地方之王木寳將杜女拐匿其家前日由杜氏偵知下落喚警將王扭控四區四分所轉解司法科押候訊辦 
[拆梢禁押六月]  
　　馬積貴指控南翔人張金生串黨至伊家内藉端拆梢等情昨晨由探將張拘解公共公堂經中西官訊實判張發押西牢六月期滿逐出租界 
[公共公廨烟土案兩則]  
　　住居虹口東西華德路二千六百六十一號門牌之嘉善人張瑞生因私傳鴉片烟膏被包探沈阿炳與一百十三號西探查見將張連同烟膏六十餘盒一併拘入捕房昨解公共公堂經張襄讞與英包副領事訊據張瑞生供稱抄出之烟膏係親戚寄存囑我代爲保管我來滬未久不知違禁等語中西官核供會判張罰洋五十元充公烟膏送關焚燬 
　　某公司輪船雇役廣東人羅三前晚手持私土一包在虹口百老滙路被包探譚鳳池與一千一百五十二號華捕查見將羅連土一併帶入捕房昨解公共公堂經中西官訊供之下以羅不應故違禁令判令罰洋十五元無洋改押十四天示儆烟土送請海關焚燬 
[道尹公署批示兩則]  
　　崇明外沙代表施滋培等呈爲外沙分治辦法應請迅賜揭示由呈悉查此案前將會議情形呈奉省長指令以内外沙人民主張不分治者旣居多數自應從緩議辦並令飭縣查照縣署會議善後辦法七條妥籌辦理等因當經行縣遵照在案仰即知照 
　　崇明縣民袁協民等呈爲警官不諳文義動輙違法貽誤地方請飭縣查明撤換由據呈該縣外沙警官王清濤等不諳文義動輒違法如果屬實儘可連赴縣署呈請查辦毋庸來道越凟 
[誌謝]  
　　昨承商務印書館贈第十一卷第二號敎育雜誌一册又勸業場贈二月份游券二十紙謝謝 
雜評二 
[轉圜尙遠（庸）]  
　　自和平會議停頓以來將及一週人心惶惶惟恐破裂各箇和平圑體奔走呼號冀得轉圜之術以延和平一線之曙光然和議轉圜之關鍵不在上海而在北京北京之態度如何實和議進行與否所由判今觀錢能訓之麻電則去轉圜之機尙遠也 
　　錢之麻電不特對陜西事件及參戰軍問題態度堅决已無商榷之地即於和平會議之權限亦齗齗致辯以提案逾越爲言夫此次會議議題由雙方總代表協定非一方單獨所得提出錢之駁斥不僅拒絶南方之要求直對北代表而加以敎訓且此等論調北京某派機關報中吾人聞之已熟今居然出於錢閣之口蛛絲馬跡更足以見北京政局之眞相形勢如此和會之前途吾人又安有望耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（三十三）] [  一之]  
　　紐約困於貧乏而無禮義無道德之行爲者亦有所謂紅燈區域者焉美國雖禁公娼而娼寮等秘窟仍不能盡行掃除所謂紅燈云者昔各娼家門外均懸紅燈爲標記迄今此風已漸息然社會上習用之名詞仍不易滅也 
　　下等婦人之行動在細心熟察者之眼光中極易窺破其底藴我國北里中人大抵習於輕狂裝腔作態極易雷同凡彼大家閨秀之細膩風光必不能於此中見之種無論其黃白地不問其東西世間惡習慣大抵相同也又下等婦人必敷粉濃施淡抹絶類北京下等旗婦其啓口談笑時甚者常作破喉聲其足跡所在地日間有時往公園夜間常在中下等之飯館至夜深時則有一種特别賣酒處此輩雜坐其間時或跳舞時或彈唱以博座客之歡實則此輩一言一動在稍明智者視之固莫不有了無意趣俗不可耐八字之感想也 
　　我國青年之往美者苟按上述種種先得識别法而遠避之則必不至墮其陷阱蓋天下事危機之至往往可以疏忽致禍害如染疾者自謂斯疾必無大礙或者反因是疾而死即危險如鼠疫苟未覩其危象雖有微生物滿布一室入之亦不覺其可危也若慮其可危而早遠避知其不可嚮邇而早事攝生或使疫菌無由而接觸吾身則必可以安穩自全也天下事至可恐者惟不知之而接近之耳 
　　美國人士舍因公罪入獄無損一身之名譽外其以寡廉喪恥之事犯刑事案拘獄者雖經釋放往往終此身而爲人所不齒人而無罪誠隨身極厚之堅甲也以記者所聞知凡少年中惟嘗接近下等婦人者最易遭遇爲刑事犯之機阱因凡下等婦人往往貪惰性成不事生業而務浪費也少年中有墮迷津而不自知所以振拔者必思出種種詐騙方術以塡此輩無限之欲壑矣 
　　美國更有一事最足陷諸闊少於罪爲我青年所當猛省者即各大行號各貴重品分期付欵之辦法也響如某闊少購鑽戒一枚值美金五百元祗須此人與此行號略相稔即可通融改用每月五十元或二三十元一次之分期付欵法但若此物竟入下等婦人之手一去而不復來則此少年危矣殆矣此皆記者耳聞目覩之事實也記者甚望我國男子之留庽彼邦者弗再有此不檢不傎之行以自苦耳 
老申報 
[埃及總督退讓綏士運河股份〔下〕（見光緒元年十一月二十七日）]  
　　夫經營固非易易所費亦爲不貲非集腋成裘採花釀蜜不能成此美舉當時科股之多者首推埃及總督爲巨擘今每歲中綏士運河之稅餉日漸增加即一千八百七十三四兩年以埃及總督股份所入之息計之已有十七萬鎊所獲之利盈溢必矣惟是綏士運河爲英國出入之區亦歐洲之鍵鑰英固不能一日忘之也而其勢不可以力圖若堅立門户控扼歐洲非遠慮深謀驪龍在握不足以威鎭藩屬雄長强鄰此英之所以不忘於綏士運河者也英則化剛爲柔因締交於埃及總督賞以寳星之銜加以温綸之語英王子往遊印度時駕臨埃及降博望之尊持容寵之物躬與埃及總督佩帶埃及總督身膺異寵敢不佩命銜恩褒賞自　悚惶無地而英之望至是有成矣考寳星之銜猶中國巴圖魯名號然以星象刺繡於禮服中故英王子得以此禮服加諸埃及總督之身有如中國賞穿黃馬褂之同此鄭重也埃及總督旣戴德而不忘思圖報而無自涓埃能無有愧結草究在何時胡以仲寅慕之誠曷以表賓主之敬故甘願將綏士運河股份退讓於英英如獲珍寳即以四百萬鎊金酬之以隆厚謝之情此運河匪特於貿易攸關於軍國尤爲吃緊即百端籌度英必爭圖倘埃及總督昂價待沽英亦不惜連城之重而購之也英臣謀國誠得天下之先著歟 
新拾遺 
[美國之軍營圖晝館【上】] [  （九如）譯世界雜誌]  
　　昔年某美兵散步於法營左近偶過一大厦上鐫Ａ．Ｌ．Ａ．三字回顧其伴曰美哉此屋阿拉白買州（ＡＬＡＢＡＭＡ）不惜巨資建此大俱樂部以造福其州人不識我米西西比州亦曾思及我海外數萬之健兒而爲之設法使其娱樂乎此事在一年前美兵尙不識Ａ．Ｌ．Ａ．三字即爲美軍營圖書館之縮語故誤認爲阿拉白買州至今日美陸海軍已無不知此三字矣 
　　美軍營圖書館創設於一九一七年之夏主其事者爲華盛頓圖書館館長伯得姆氏氏覩其軍人好讀性成嘗告人曰美營中傳染者書毒焉（較之染梅毒何如）軍營圖書館之建築寛約四十尺長約一百二十尺藏書自三萬册以上專運書籍之Ａ．Ｌ．Ａ．摩托車日夕馳騁道中管理員均穿制服活潑和譪且不乏捨其歲入萬金之役而就此每月百元之職亦有純盡義務者亦有由他圖書館暫派往者館内圖書雖不能羅致無遺然普通參考書已大槪俱備兵士視館員一若不特徒知書名且亦併知書内容者然故時有電話詢問館員土耳其蘇丹何名非勒特而非亞人口幾何或與此項類似之問題自　　無錫黃埠墩（古蹟圖二十四） 
晨至夕無片刻餘暇某日清晨洛根營圖書館之館員被一少年軍官搥門而醒呼曰速任余入潘興大將適下令軍用地圖須以密逹制爲準余不知此制越二小時余將應考矣館員卒起延入 
　　館内圖書亦未盡與戰術有關者有法律格致農學等書約翰斯頓營某圖書館館員詢一兵士適來返（軍營衛生學）書者曰汝獲益乎答曰余假此書之助升任排長矣月刊雜誌等大館共備四十多種小者亦嘗有二十餘種公民損贈雜誌圖書於軍士者均由軍營圖書館分配計已有七百萬册矣 
雜錄 
[東籬軒談劇] [  柳遺]  
　　前星期爲通俗敎育研究會民國八年新年大會之日所謂新年大會者例於每年新年中舉行一次以眩耀其成蹟於社會之會也是日假虎坊橋之越中先賢祠爲會塲先由會長述開會辭繼奏古樂所謂古樂者一套鑼鼓及一套絲絃合奏而已鑼鼓之價值遠不及浙江之嘉興鑼鼓名曰香袋絲絃合奏即南中最普通之四合板呆滯澀處嘆爲得未曾有蓋非新式之花四合乃舊式之尋常四合（所謂古樂之古字恐有此層關係故名）也各器之絲絃排列以及接含均屬紊亂錯誤古樂畢有洪芰舲先生之演講洪君係教部僉事通俗敎育研究會會員自述於劇學未嘗研究近一二年來始稍稍研討之云演題爲中國舊劇之過去現在及未來顧其題目雖宏大好看而内容則條理錯亂系統毫無令人聞之意興索然大致對於舊劇之過去一層略述崑京遞變蛻化之迹而於漢調等種種舊劇並無一字之提及也高腔由來及其派别亦未詳細加以研討徒以混通之詞述於大衆至於現在及未來兩層更覺糢糊一片祗見其觀念奔馳意志凌亂而已將來之如何一問題未見其有充公之說明而洪君所希望於未來者僅能於未來之舊劇一如現在之狀况一句見之中國舊劇之未來果如斯即已滿足耶願吾研究舊劇諸君子一熟思之洪君述畢餞福孫先生繼之先生專攻美學故於戲劇之定義頗多引據說明亦極詳博最後詳述編劇方法須注意於羣衆心理尤爲精到顧錢君所發揮者對於新劇言且對於純粹之新劇言此研究新劇諸君子所宜引爲參考者也（是日演詞均有記錄恐須付刊）演講畢有趙仲立者爲三絃獨奏斬黃袍斬子進宫滑油山諸戲雖不能與王玉峯相抗手然其三絃功夫確已深到次爲史海嘯諸君之提琴鋼琴等數種西樂合奏在座者大歡迎史君出身於開明社擅演新劇久爲一般人士所深知此次來京聞對於新劇方面思欲有所進行事之成否尙未可知最後爲游行宣講圑之化裝講演略有新劇意味顧其中祗有飾許某者神情最佳使此君研究新劇則現身說法時必爲座客所歡迎無疑化裝講演畢散會已萬家燈火矣 
小說 
[新婦失踪] [  雄倡]  
　　柏累堪一日謂其侍者曰馬栗思吾雅不欲而客客至者汝但爲言我弗在家也可今閉此扉幸勿更來煩擾侍者手挾一紙裏肅恭謝罪言曰主人此物爲一童子將至者此童子似甚欲一晤主人吾告以主人適有事决不面客顧此童仍堅不肯行柏累堪乃取裏展視則見爲婦人乘汽車所用之斗蓬作蔚藍色柏累堪觀之攢眉滋惑侍者又曰此童且囑我代白主人是物乃屬諸密斯馮伊撒柏曰即如是者又奈何汝告此童彼婦乃不居是忽其友白德世從旁言曰汝乃弗知此馮伊撒之名今徧倫敦全城中方盛傳乎近三日來通都巡警及新聞訪事咸窮搜其人其人於成婚之夕忽爾失踪似遺世而羽化者白德世盛氣言已即蹶然起曰吾且自下引此童來爾不欲與語者吾自問之語後立下須臾已逃身後隨一僮厮年可十五歲柏累堪一眲即曰噫汝非强克威廉乎胡弗預舉爾名姓見告僮曰奴子意先生或忘懷矣尙憶二年以前小奴病臥道上狀如已死乃蒙先生見而憐之送之書院小奴初不意先生能憶及賤名但計密斯馮伊撒之名先生富能知之故用此以震先生柏微晒曰汝於密斯事復何知者僮曰吾所知者乃勝於巡警勝於報館勝於人人則以吾得此斗篷於吾地窖之下以吾知此女郎曾至吾主人治事之所以句柏即揚手止之曰强克勿促促姑少待待吾逐節發問汝今先第一節請問此斗篷汝何由知爲密斯馮伊撒物而非復屬之他人答曰先生吾所以知之者以吾曾見彼女郎冠上戴此斗篷而各報中又皆言彼女最後爲人所見時其暗藍小冠之上乃加一乘汽車所川蔚藍色之斗篷柏曰汝見之何許曰在吾主人治事所中彼至時在三日前即上禮拜一日可五句鐘許爲密司忒繆若以電話約之來者吾主人治事之所即稱曰繆若與鐵蝶仙律師公所所居倫敦城中老百老滙路第十號柏曰彼去以何時曰吾未之知曰汝乃未見其出乎曰未也吾但聞其在内與密司忒繆若談可半小時笑語如常人已而密司忒繆若掣鈴呼我命我將一書至腦頂山某處明晨以覆書歸吾遂行亦不復憶念此少婦矣迨昨日於報中見其像並讀其失踪之事略始復憶及昨晚吾將出治事所時乃下地窖將即廢子紙簏傾棄之吾疊兩簏並將之而行甫及梯下足滑竟翻其簏是處幽暗吾乃以燈至而拾取其亂紙近側竟得此斗篷柏矍然曰惡此物胡來 
[自由談之自由談] [  不冷]  
　　不停戰則停和停戰則不停和是二者之中祗有一停也但在今日則陜西旣停戰矣上海尙停和也是亦所謂青黃不接之時者非歟 
 
 
 

Page 15

 
 
   
 
 

Page 16

 
 
   
 
