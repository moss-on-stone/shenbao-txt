# 1893 - 152 - 4907228

 

Page 1

 
 
[彚解山西振銀第三批] [  申報館協振所席裕祺謹啓]  
　　山右奇荒亘古未有析骸易子奇慘難言本館協賑所承諸君子慨解腰纒以蘇鮒涸已兩次解往分散以期殘喘苟延特以災况過深災黎過衆車薪杯水無補時艱屢得彼處來函稔知數十萬飢民命懸旦夕非得亟籌振卹必至靡有孑遺因又集銀一千兩會同絲業會館仁濟善堂星速解往俾澤中哀雁稍稍得有生機尤望海㝢仁人量力捐助得以源源接濟不致有後難爲繼之憂則心版永銘感恩弗替矣肅此布陳伏維慈鑒 
[重印醒睡錄告成] [  申報館主人啓]  
　　是書爲南陽布衣鄧渭卿先生所著計爲卷者十爲帙者六雖係小說家言而于標新領異之中寓勸善懲惡之恉誠有如蘇長公所謂嬉笑怒駡皆成文章者數年前本館曾印以行世甫更寒暑篋笥已空兹以問價者多重付手民排印校讎裝釘遠勝於前刻已告成每部碼洋三角五分正諸君子茶餘酒後欲遣睡魔請移玉惠臨携歸展玩可也售處仍在上海三馬路申報館帳房及各處申昌書室寄售申報處 
[日本兵船攷]  
　　日本之有兵船固不自今日始矣其國四面皆大海從前未開海禁從未與各國交兵自明治天皇踐阼以來政號維新准各國通商貿易知昔之艨艟巨艦不能交戰於洪濤𣾘瀁中於是盡棄前規倣傚西法購兵舶練水師我武惟揚稱雄海上迄今甫二十有六載而船堅砲利一改舊觀何力果心精變法竟如是之易哉客有以兵船表見示者開列詳盡了如指上螺紋所惜伊呂波文讀之未能盡曉因倩東友譯之曰日本有腰房砲之鐵甲船一名曰扶桑艦長一百二十一尺五寸闊四十七尺十寸入水深十八尺四寸三千八百二十四匹馬力一點鐘行十三海里又十之一鐵甲厚九寸至八寸安置二十四生的砲四尊十七生的砲二尊成於中國光緒二年水綫帶鐵甲船四一曰比叡艦長一百三十一尺闊四十尺八寸入水深十七尺四寸二千四百五十匹馬力一點鐘行十三海里又四之一鐵甲厚四寸四分成於光緒三年一曰金剛艦長二百三十一尺闊四十尺八寸入水深十七尺四寸二千四百九十匹馬力一點鐘行十四海里又十之五鐵甲厚四寸四分成於光緒四年一曰龍驤艦長二百十三尺三寸闊五十九尺二寸入水深十七尺四寸一點鐘行九海里鐵甲厚六寸安置十七生的砲二尊七十磅彈砲六尊蓋購取英國舊船而修整者一曰東艦長二百五十七尺六寸闊二十六尺十寸入水深十三尺一寸一千三百匹馬力一點鐘行九海里鐵甲厚四寸四分至三寸二分安置九寸徑砲一尊六寸二分徑砲四尊購自美國巡海快船十有六一曰筑波艦長二百九十六尺十寸闊二十九尺二寸入水深十五尺一寸七百匹馬力安置四寸徑砲六尊二十四磅彈砲二尊三十磅彈砲二尊購自英國攺作練船之用一曰淺間艦一曰富士山艦其詳均未盡知惟悉成於同治四年一曰海門艦長二百尺一寸闊二十九尺二寸入水深十六尺四寸一千二百五十匹馬力一點鐘行十二海里安置十七生的砲一尊十二生的砲六尊成於光緒八年一曰天童艦長二百尺一寸闊二十九尺二寸入水深十六尺四寸一千二百五十匹馬力一點鐘行十二海里安置十七生的砲一尊十二生的砲六尊與海門艦同時造成故規制無一不同也一曰筑紫艦長二百九尺十一寸闊三十五尺一雨入水深十五尺一寸二千八百八十七匹馬力一點鐘霆十七海里安置十寸徑砲二尊五寸徑砲二尊愛乞基斯砲四尊成於光緒八年一曰高千穗艦長三百尺闊四十六尺入水深十八尺四寸七百五十匹馬力一點鐘行十八海里安置二十六生的砲二尊十五生的砲四尊笙銃二尊電筒四貫一曰浪速艦長三百尺闊四十六尺入水深十八尺四寸七百五十匹馬力一點鐘行十七海里又十之三砲與高千穗艦相同以上二艦俱在英國定造一曰畝旁艦長三百二十一尺闊四十二尺十一寸入水深十八尺八寸六千匹馬力一點鐘行十五海里安置二十四生的砲四尊十五生的砲七尊愛乞基斯十二尊造自法國船廠一曰日進艦長二百三十五尺闊二十八尺十寸入水深十四尺一寸一千二百七十匹馬力一點鐘行十一海里安置七寸徑砲一尊三十磅彈砲六尊一曰天城艦長一百九十六尺十一寸闊二十九尺六寸入水深十三尺九寸七百二十匹馬力一點鐘行十一海里安置十五生的砲一尊十二生的砲四尊一曰磐城艦長一百四十六尺四寸闊二十五尺三寸入水深十二尺一寸六百五十匹馬力一點鐘行十海里安置十四生的砲一尊十五生的砲二尊一曰淸暉艦長一百九十尺三寸闊二十九尺六寸入水深十三尺一寸七百二十匹馬力安置十五生的砲一尊十二生的砲三尊一曰春日艦長二百四十二尺九寸闊二十六尺六寸入水深七尺十寸一點鐘行十一海里明輪一曰蒼龍艦長一百二十五尺闊二十一尺十一寸入水深七尺十寸二百七十匹馬力一點鐘行十海里成於咸豐六年一曰迅䲔艦長二百四十六尺一寸闊三十尺十寸入水深十三尺九寸一千四百三十匹馬力一點鐘行十四海里成於光緒三年明輪此外尚有砲船六號一曰第一丁卯艦長一百三十一尺七寸闊十八尺一寸入水深七尺二寸安置六寸徑砲一尊十四生的砲一尊一曰第二丁卯艦諸式從同一曰鳳翔艦長一百四十四尺四寸闊二十二尺三寸入水深六尺十寸一曰孟春艦長闊入水無甚差池砲位俱未攷悉一曰千代形艦六十匹馬力安置五寸徑砲一尊一未知名艦長一百三十一尺三寸闊十八尺一寸入水深七尺二寸安置十六生的砲一尊十四生的砲一尊至於水雷船大者一號長一百六十五尺八寸闊十九尺四寸一點鐘行十九海里機器兩旁鋼板厚一寸造自英國船廠小者六號未及縷記若夫雷電艦龍驤艦石川丸葛城艦大和艦武藏艦高雄艦愛宕艦摩耶艦鳥海艦赤城艦未列表中不敢臆說云 
[諭旨恭錄]  
　　四月十四日太常寺題五月初八日夏至大祀地於方澤奉旨朕親詣行禮四從壇遣鍾秀英俊立瑞文熙各分獻欽此又題五月十三日祭關帝廟奉旨遣溥靜行禮後殿遣溥善行禮欽此 
[英電譯登]  
　　前報記美國芝加高博覽會因欲令一人評定優劣以致英吉利等十七國雖曾輸物入會不願與之比賽云云十八日又接倫敦來電云此事已有就緒矣來電又云英國女皇設帨之辰諸大臣多有蒙恩升擢者我中國赫鷺賓稅務司德則封爲男爵云 
[大水續述]  
　　此次欽廉一帶猝被水災已據電音登報兹接粤東訪事人函云欽廉兩屬自入春以來晴少雨多河流增漲高下田疇早被淹没新秧不能播種農人咸懸耒而嗟迨三月下旬雨勢更連綿不絶三十日上午時風雨 
 
 

Page 2

 
 
猖狂雷電交作忽然霹靂一聲不啻天崩地裂旋有一物向空際飛舞如神龍之見首不見尾大約係出蛟也山中洪水噴　而出異常洶湧澎湃之聲遠聞數里未及一時許平地水高二丈有奇男女呼號求救慘苦萬狀樹杪山巓人如蟻集其有奔避不遑攀援無路者盡被水冲去約有數百人房屋器物則更蕩然無存矣欽州與廉州毗連地處下游適當其衝是以被水尤重城垣冲塌數十丈適學憲按臨士子雲集被水淹斃者甚多卽幸獲生還者亦復食宿無資饑寒可憫尚幸考試已竣發貼長案學憲擇定四月初一日與各新生簪花不料陡遭此厄是雲路雖拖靑紫而泥途轉益倉皇矣學憲愛士情殷惻然動念慨捐鹤俸發交各學教官妥爲撫卹俾免流離失所目下水已全消地方官分投查賑不遑寢處但欵項無多尚難徧及仍望省中大憲速籌銀米源源接濟各善士亦解囊佽助庶被災黎庶不至盡塡溝壑也 
[新絲定價]  
　　杭垣東弄絲市開秤日期已錄前報兹悉第一日定價細絲每兩二百八十文粗絲每兩二百二十文各行會議劃一並無高下至第二三日則或增或减大有參差鄉民之求售者紛至沓來小本營生擺設各樣攤塲藉以漁利生涯頗不寂寞也 
[星使啓行]  
　　出使美日秘大臣楊子通星使前蒞鎭江已將情形登諸前報兹悉星使於十八晚八點鐘時乘招商局江寛輪船溯江而上赴金陵謁見劉峴帥面商要公在城文武各官均往江于恭送鎭標各營亦在義渡碼頭排列隊伍旌旗風捲鎗砲雷轟極一時之盛 
[履任有期]  
　　新任蕪湖道袁爽秋觀察由金陵逕赴皖垣謁見各大憲兹聞定於十七日乘輪蒞蕪諏吉履新 
[老成凋謝]  
　　蔣小圃觀察籍𨽻閩中爲左文襄所賞識羅致幕中由教諭歴保牧守隨軍出關奏辦嵩武馬步全軍營務處新疆轉運餉臺伊犁營務糧餉等處歴署甘肅新疆喀什噶爾兵備道代理阿克蘇兵備道所至之處累著循聲嗣以積勞成疾於二月間在疏勒州官廰仙逝有丈夫子六人最少者隨侍在任親視含殮其大公子等遠聞噩耗擗踊哀號於上月廿八日在閩開吊官紳士庶素車曰馬爛其盈門同年鄭孝廉瓊林輓聨云是海忠介一流人物尚多此藐孤視含五子聞喪佑啓愜素忱古廉吏仍留遺憾與蘇屬國共歴年華尤難在俄境樹功回疆拜德勛名垂靑史大丈夫何必生還歐寗縣蔣大令唐祐輓聨云創教化于天山一萬里而遥絶域扳轅應許首登循吏傳繼功名在定遠二千年以後壯年投筆恨難生入玉門關表姪林明府蒓輓聨云作二百年初建官員擘畫了久遠規模忘却此身爲吾有歴萬八里不經輿地消磨盡生平精氣聽憑戚屬望生還謝茂才昌霖輓聨云一權郡守兩蒞監司德政遍西羌豈徒疏附遺民闔悄同心張白幄竇桂聨芳文桐競秀家聲垂南嶠不獨荒邊弱息異鄉洒血問靑天姪壻楊副貢春賓輓聨云棧道雨聲寒正當邊事需才忽報蠻疆失羊祐海壖山色老此日瘴江歸骨聊憑雁塞哭韓公表弟林茂才孝侯鞔聨云數萬里大漠含沙由邊徼樹功歸骨如生丈夫豈死兒女手三十載官衙似水以淸白遺後食肉者鄙男子當爲天下奇 
[靈輀回里]  
　　原任福州府侯仙舫太守材驥靈輀近已運回珂里閩省同僚咸執紼相送衣冠似雪賓從如雲聞薤露之歌當有黯然神傷者矣 
[鐵嶺客譚]  
　　廣東交代局提調候補府劉蓉舫太守淸泰接得珂里訃音驚悉封翁在家仙逝遂禀明上憲星夜奔喪局務經大憲另委候補府常月波太守穆代庖○面海番禺兩邑宰考試文童業已告蕆南海案元爲關君溥源番禺爲陳君昌灝○會辦都城緝私差現將滿期日前運憲札委候補鹽知事施鹺尹季華接辦鹺尹需次多年宦囊甚窘一旦得斯差委不覺喜溢眉梢隨卽束裝起程馳往差次○委署潮州府方柳橋太守業將各局公事交卸一淸筮期本月初七日赴任親朋僚友送者如雲○署大埔縣邱二如大令以名進士出宰粤東現因瓜代有人交替回省聞其去任之日紳民餽送牌傘者絡繹於途○新選廣西歸順州王剌史方田由京領憑南下旣到省卽赴督轅禀見呈遞履歴李筱帥接見之下諭令迅速赴任以重職守○南海人陳昌祚少時服賈積有餘資嗣因年老家居弄孫自樂現已享壽九十有六步履康健如常有子三人孫五人曾孫十人元孫二人壽屆百齡堂同五世眞熙朝之人瑞也兹經親族聨名呈縣請轉詳大憲題請旌表○某日有甲乙二人同赴大河基某烟館吸烟吐霧吞雲洋洋自得忽被營勇多人縶之而之或謂二人係某案正兇或謂營勇與之有仇無辜被縶想一經解案定能曲直顯分也 
[軍門蒞皖]  
　　巡閱長江水師提督黃昌岐爵軍門於初六日午後六點鐘行抵皖垣其時暝色纔催明燈甫上文武各官呈遞手版者槪未接見旋飭巡捕官傳令於初七日先閱陸操是日辰刻軍門乘四人緑呢大轎前後有戈什哈護衛親兵百餘人簇擁而來威風凛凛旋至西門外大校塲閱視各種陣式時而嶽峙淵渟時而濤崩浪湧至午後兩點鐘時閱畢技藝純熟者奬以銀牌三軍之士歡聲雷動軍門又諄諄然諭以此後當益加奮勉爲國家備干城之選内有二三哨弁槍法未嫻本不容含糊遷就姑念年力强壯恕其旣往以觀後效諭畢命駕入城拜會文武各官是日沈仲帥設筵欵待以伸東道之情至晚席撤始回舟次初八日閱視水操畢復入城拜會吳肅堂文宗初九日展輪上駛 
[茸城夏諺]  
　　松郡西關外嶽廟前一帶市廛櫛比妙手空空兒往往溷跡其間一日有鄉人某甲道出長壽橋剪綹某乙見其愚懦可欺遂雜在人叢探其腰槖無如心靈而手不敏爲甲所覺當塲擒住扭交巡防局再三盤詰供認尚有父母泛宅浮家現泊某處飭勇往拘解送婁縣夏大令將乙笞責數百下押逐出境毋任逗遛○某甲者無錫產也向以挑賣酒釀爲生銖積寸累稍有阿堵物遂開設榖香村茶食店顧有衛宣公之行一日被其子覷破卽以利刃擲之幸卽閃避未中兇鋒其子忿忿不平扭住老犂牛髮辫飽以尊拳旋將店中器皿擊成虀粉喧聲達於户外行人駐足而觀幾若堵墻地保叩悉淵源知不可以理喻不置一詞掉頭逕去世風不古穢行滋多嗚呼伊誰之責哉○亭林人沈福昌著名地棍也經該鎭董事呈控華亭縣署王大令立飭差役拘提到案訊責數百下荷以巨枷押赴犯事地方示衆該差意存徇庇經大令訪悉遂提該差候訊○補錄松試初覆各縣案元華亭宣光第奉賢徐元杰婁縣翁肇源金山黃明振上海黃增錫南匯丁祖望靑浦沈培恩二覆華宣光第奉阮尚珍婁張聨芳金沈崇基上黃增錫南丁祖望靑沈培恩 
[甬上雜聞]  
　　前報紀鄞縣楊大令往大畾開棺騐屍一案兹聞屍妻張汪氏等因念屍已潰爛若欲削骨檢騐心中殊有不忍遽具結求和不願終訟楊大令准之○居室自有大倫未可將男作女出入須由正路豈容以陽易陰寍郡鑒橋頭劉姓子年已十五近忽數日不歸家一日狼狽遁回詢問所在則言被竹林巷鄔某及王某姦汚今日始得脫逃劉聞言怒不可遏赴縣控告楊大令飭提鄔王二人質訊雖供認不諱一時不肯畫押大令飭令釘鐐收禁外監王供詞游移發押再候覆訊 
[入宮不見]  
　　蘇州盤門内中羊弄有某甲者娶妻某氏年甫二十餘熟嫻姆訓以禮自持戚䣊無閒言伉儷不甚相得十四日午後偶以細故遽占脫幅之爻爭論逾時甲大踏步出門而去至月照檐牙始携食物踽踽回來及入門見室中黑暗如漆方疑妻餘怒未消或效元龍之高臥大聲呼喚寂無應者行抵臥室猛覺當頭有物碰撞返身急出喚集鄰人燃燭視之始知氏已懸樑自縊急爲解下多方施救無如玉隕多時香魂難續翌日母族興師問罪甲央人調處給以番佛若干尊並許從豐棺殮逢七延僧超席母族始首肯好姻緣變作惡姻緣人可逞一時之忿而貽無窮之悔哉 
 
 

Page 3

 
 
[禾中紀事]  
　　統領太湖水師某軍門入城拜客親兵數十名在前簇擁劍戟如霜俄而各官往北門外蘇塘口舟次答拜軍門卽解維而去○前報寺堰埭鎭鐵阿四身死一案兇手迄今未獲嘉興縣高縣賞格如能拿獲兇犯蔡阿大到案者賞洋四十元○嘉興府宗太守瓜期已屆卽須赴京引見經上憲檄委嘉屬厘鹽局總辦楊太守兼署府篆定於本月十八日已時接印○平湖縣東門内外一帶店鋪定於十八日爲始懸燈紥彩陳設香花古玩慶賀大王神誕蠟炬千枝鰲山萬疉上元佳景不是過也○嘉興南門城上之飛樓於初九日傍晚時忽然坍倒聲震數里適有兩小孩在是處嬉戲致被壓傷嗚呼慘矣 
[金陵絲價]  
　　金陵絲已上市絲業中人公議四月十八日開秤每百兩照九折秤售洋二十元較去歲價値稍廉緣養蠶之家收成十有六七也故書之以誌喜 
[白門烟柳]  
　　金陵油坊巷孫姓門外繫驢一頭盖買回不久也忽隔壁魏成衣之子年五歲在旁嬉戲無意一跌　入驢側驢以前蹄踏其肩且盬其腦孩大啼居鄰畢集鞭棍交揮驢仍不釋口有養牲者過而見焉以二指按驢頸之筋驢乃負痛而罷孩已受傷數處背乳之外惟頂受傷最險魏夫婦向孫理論孫不得已將驢售洋八元爲孩醫藥費魏延痬科診治孩尚未斃此本月十二日事也○信府河開設新浴堂雇工掘井約深一丈有餘中空而土鬆初尚不覺執鋤一揮忽聞轟然有聲人與土俱落下有巨穴深黑無底正駭疑間一大蟒長二丈有餘頂結朱冠若雄雞然蜿蜒而出衆人爲之辟易有瞻力者欲持械斃之蟒已入河水深處不知所在回視跌下之人尚昏迷未醒灌以沸湯半日乃蘇○剪子巷某雜貨店小孩在街頭嬉戲忽來一挑牙虫婦人舉掌擊其顚孩卽迷罔婦遥立招以手孩不笑不啼相隨而去鄰人某甲窺之已久突前執之呼衆人窮搜都無所有婦云我家在某處並非拐匪如不信請至家中一覘虚實問何以擊孩婦云彼在後駡我我故與之頑耍本無他意孩固依然無恙也視之果然衆人疑信參半擁至保甲局請官發落時委員因公他出暫交親兵看管人亦各鳥獸散縱之歟抑懲之歟且俟續聞 
[鹺務近聞]  
　　兩淮淮北大子鹽專銷皖岸每月由運憲棧憲會委鹺曹聽鼓各員前往海屬分批領運至十二圩存儲待銷此常例也兹聞皖岸銷路甚好經督銷總辦程雨岑觀察行知淮南總局催運略云戊子秋綱北鹽一百五十票聞已由運憲棧憲遴委領運到棧敝岸銷市近尚暢旺亟應源源接濟然須查核各處分銷存數多寡方可訂運兹仍循照向章預設籖枝諭飭各商當堂籖掣兹已掣定計桐城六十三票運漕五十票三河三十票合肥七票用特抄錄札行札到該局卽諭飭皖岸承運各商赶卽訂運云云局員奉札後卽出示曉諭懸掛局門日來各商已赴圩過掣領照開江矣按近來各岸銷路漸形暢旺而皖岸尤首屈一指箇中人見鹽務日有起色無不眉飛色舞推原其故未始非下游緝私認眞塲鹽顆粒不能透漏出江之明效也 
[格致書院夏季課題]  
　　今歲格致書院夏季正課係浙江寗紹台兵備道憲吳福茨觀察題共題二道其一中外各國刑律徑輕重寛嚴異同得失考其二泰西醫術昉自何時傳自何人其治病諸法各國有無異同視中東醫理精粗優劣如何試詳證之今自出題之日爲始限至六月初十日止截逾期一槪不收仍至三馬路格致書室交卷課卷自備按中國自皋陶爲刑官所有刑律經歴代數聖人而後定五刑之設由來已久其問杜漸防微原情度理律之外又有例用意至詳且盡泰西最重刑司各處設有專官所定刑律惟尚寛簡亦復隨時修改近日科條亦少密矣中國古時醫術幾於失傳古有醫官今已廢亦無醫學以肄習泰西則肄業有醫院及其成也有考試頗鄭重其事治病半賴乎器近時化學愈精醫理愈明日東亦棄中法而習西醫矣想書院肄業士子必能綜中西之學以立論上副觀察之明問焉 
[驚散鴛鴦]  
　　本邑南市有小烟館焉館主不知其姓氏生有一女年甫及笄盛鬋容明艶無比幼時字與某姓爲室標梅時節未賦桃夭未免與江上小姑同抱居處無郎之憾某丐頭之子周順發微窺其意思有以蠱之終日衣服麗都往來門外眉稍眼角時時暗逗春情一日比鄰老媪南京媽媽見之笑語曰郎君眞風魔漢哉幾見人家好女兒肯效卓文君之夜奔邸舍者非以老身作氤氲使者恐鴛鴦牒上未易輕注因缘也周哀而說之媪毅然以撮合山自居前日竟誘女乘小車至英租界中同坐馬車歴覽洋塲風景旣而至某戲園觀劇迨夜闌劇散引至某處臺基上賃得片席地大開雲雨之塲事爲小流氓所知引類呼朋毁門而入從被底雙雙縛在若縶豕然大言曰爾等今日破綻已露無可彌縫官休私休請以一言爲斷二人不知所措不敢發一言流氓攫其衣襦呼嘯而散旋經南京媽媽不知從何處覓得破洋布衫褲兩套給二人爲之蔽體彳亍而回 
[債帥揮刀]  
　　本邑人陸桂林素無恒業惟有祖遺小南門内永興橋南堍樓房兩幢賃開舊木器店收租以繼饔飱旣而深入窘鄉將是屋質與長興紅緑染坊主婦李氏得錢二百千文迄今三四年本利分文無著前日黎明時節氏守候陸之門外雙扉乍啓卽捱身而入問陸在否其妻答稱昨晚未回氏入室搜之得諸芙蓉帳内雙眸微啓睡　猶未逃也喚之再三遽從枕畔出匕首直剌氏急側身閃避幸未傷及頭面僅左臂略見血痕不覺駭而狂呼隣里聞聲到來陸欲奪門而出被衆鄰見有操刃情事相與阻留連兇刀送交二十三七鋪巡防局請懲局員邱二尹著押候核奪 
[售子被拘]  
　　通州人李惠川者家世務農邇來雙目失明以致不能耕作兼之母妻兄嫂相繼而亡百級債臺無從彌補不得已挈其四齡幼子名文桂者間關來滬倩同鄉楊生法及蟻媒陳阿寳售與人家昨日楊陳挈之至虹口北四川路包探王阿二見之知二人曾犯拐帶之案由縣訊懲是以一併拘至西華德路捕房楊陳歴訴由李囑售情由捕頭恐其中尚有别情着暫行管押少選王探將李傳至捕頭向之盤問所供與楊陳相同乃釋之使出諭以不可逗遛滬上致受陳等之愚李稱謝而出 
[命案求銷]  
　　周信卿投上海縣控稱係寳山縣人生有一女小名玉寳憑周泉泉唐阿金爲媒許字涂仁恒之子鹤亭爲室徐住廿七保十一圖地方於去年十月十六日過門至今年三月廿八日歸寍四月十二日經我送往徐家女兒自過門以後時常被姑凌虐因此忿不欲生於十八日自縊身死徐家並未遣人通報旋由親戚梅氏通信向論不理爲此來案求請伸寃黃大令著候核示徐知事不能了央人向周關說願償洋數百元並爲女從豐棺殮延僧超度周首肯遂投縣求銷 
[滬濵瑣語]  
　　成衣匠王柏生與同業連金林爭奪李姓生意前日各聚多人在十六鋪某烟館評理唇槍舌劍聲勢洶洶王令罰惠烟飯資一千一百數十文連無可如何唯唯應命旋爲其兄連仁卿所聞以王恃勢欺陵報知十六鋪地十令王將所索之錢如數歸還其事始寢○浦東塘橋鎭有著名土棍小掌華迭次犯事經各局懲辦前日下午行至大東門外與友人朱嘉生相遇向借錢文朱不允掌華大怒取刀便剌朱急閃避奔至十六鋪巡防中局禀報李蘭史二尹派勇往拘掌華已去如黃鹤矣○王阿三前晚携木桶二隻行至王家碼頭北首適被更夫李阿慶所見上前盤問知係竊來遂拘送十六鋪中局李二尹訊問之下王供稱在張秀卿家竊來二尹判笞五十板驅逐出境贓給失主○陳阿玉前日與夏成林嬉戲口角繼以毆打忽有祝水有出頭硬霸將夏毆傷夏不肯干休扭陳祝二人至十六鋪北局請訊祝二尹以陳祝不應行兇薄責示儆夏受有微傷著自行醫治○前日下午五點鐘時滬時南新碼頭斃無名男屍一具經人報知十六鋪地甲前往察看見死者年約五十左右秃 
 
 

Page 4

 
 
頭足穿鞋襪身穿繭綢舊禰藍布夾褲面黃無鬚查無親屬投報善堂備棺收殮○十六鋪巡防中局查得洪昇新街天順客棧有流氓五六人帶同婦女常川住宿前日著地甲往查據棧中言有流氓陸金榮偕婦女二人借住一宵地甲回局禀報局員令傳諭該棧如陸再來投宿當卽禀報候辦 
[縣案彚錄]  
　　龔元卽裘四與陸裕卿在縣爭奪十六鋪中南北三叚扛挑生意已紀前報前日復經帮審委員葉司馬提訊兩造各訴前情司馬斷令自碼頭起至愼裕棧貨物歸陸承挑自愼裕至萬順公行中貨物歸龔承挑兩造均遵斷而退○湖南人顔雲法去冬遭王健麻子周東生徐阿福姜和尚持刀戳傷顔投縣喊控黃大令飭將王周徐拘獲候補提姜和尚到案再訊迄今案懸日久姜仍未獲前日經葉司馬提訊顔遣抱某甲投案訴稱傷痕已愈惟被毆時失去洋銀十元零四角叩求訊追十二圖地保顧調梅禀小的派夥訪緝姜和尚未獲求請寛限王徐周同稱小的等前蒙責懲現已知悔司馬以王等不應行凶著將王枷號一月發小南門外犯事地方示衆徐周及顧本當責比姑念苦求著合繳洋銀十元零四角給顔領去徐等遵諭具結司馬著交的保○劉寳善將僞監照騙人錢財被賑捐局查明請縣提究黃大令照會法公堂將劉提到收所前日經葉司馬升堂研訊劉供原籍寍波今在治下法馬呼爲南貨生意賑捐之事素不與聞此次有嚴姓欲得監照小的因友人章姓在局爲司事遂轉托章姓嚴己將照取去小的實不知是眞是假目下章姓不知去向司馬判令交保限半月將章交案候訊 
[饋藥鳴謝]  
　　昨承全亨寳號以廣東紅靈丹痧氣丸各一大盒見貺當夫黃梅節過炎暑將臨觸熱發痧在處時有得此金丹玉液無異八功德水得以沁入心脾惠我眞不淺哉特書數語以表謝忱 
[行道有福]  
　　本館恊振所昨承祈安氏善長求申行諸事平安喜助山西賑洋五十元又求漢行諸事平安喜助山西洋五十元又求合家平家喜助山西賑洋五十元從來有非常之願力然後能作非常之善舉亦惟有非常之善舉然後能邀非常之福報犬善長因山西被災甚慘慨擲兼金濟困扶危厥功不小行見申漢兩地駿業聿新萃和氣於家廷集休祥於指顧固不難如願以償除分掣收條外謹書數語爲災民謝 
[上海六馬路仁濟善堂彚解山西第三批急賑啓]  
　　謹啓者山西被災更兼大疫待賑情形急迫萬分稍緩須臾卽塡壑溝疉奉電催不得已再行竭力湊解規銀一萬四千兩兌現分裝七箱並救疫丹濟生散純陽正氣丸痧氣丸等人二萬服裝八箱禀請道憲給單免稅由招商局新豐輪船叨免水脚運往天津請籌辦晋邊恊賑局定派員赶解山西交潘振聲褚敦伯先生查收迅速散放是批申報館一千兩絲業會館七千兩敝堂六千兩合并聲明至山西慘切情形急在救命業經繪圖刷印分送各省徧貼通衢以冀推廣善緣集成巨欵盡得一分心力卽救得一分之災惟期仁人君子俯垂憐憫慨發慈悲此時功德奚啻恒河沙數敬代災黎九頓百叩下風拜祝盼切鴻慈施善昌等拜啓 
[鉅賑樂輪]  
　　謹啓者敝堂頃奉到許逸士仁翁交來克桂大善士樂助山東賑洋一千元又拾户大善士共樂助洋一百二十七元山東河患頻仍民歎其魚孑遺黎庶鴻嗷遍野待賑情形亦難緩置大善士千金慨助一視同仁定看千載芳流千祥雲集推之十室忠信十步芝蘭　貴昌宜功德同歸無量合登報牘叩謝宏慈[  上海六馬路仁濟善堂籌賑公所施善昌等謹誌]  
[趨義若渴]  
　　僕於正月間來滬蒙申報館主將敝鄉災歉情形刊登報章以告同仁不日内卽有巖鄉林渭泉善士及顧珊璈張貞泰樂貴生諸善士首先勸募以爲之倡兹復承林渭泉善士託胡景舫善士在日本國募洋一百六十五元周天香善士在鎭江募洋五十元陸續寄到已刊入第五次淸單仰見諸善士見義之勇愛人之仁慮無遠之不周情隨感而輙應布此大惠靑蚨自渤海飛來賜以再生黎首皆望風拜德特綴數語以爲海内好善者勸焉[  浙江寍波府鎭海縣海鄉虞景璜范多玠拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探何瑞福禀稱西人名海者失去金表金四開金鋼鑽約指等物約値洋銀八百餘元小的查知出店人張阿喜所竊已將金四開兌與寍波某店得洋銀七十餘元花用凈盡只吊出金表金鋼鑽約指送案請究海訴稱此項各贓萬不料出店人所竊今巳破案務乞重懲張供稱小的係寍波人蔡太守判令笞責二百板發捕房管押三年贓給海領去○一百八十一號華捕禀稱小的在天福戲園當司閽之役有宋子卿者携妻觀劇按目朱松山陳甫仁悞以爲妓致被將碗擲傷他客之手是以拘送案下朱陳同供稱小的等二人均在天福當按目朱携妻觀劇小的悞送妓家所用之茶碗以致怒擲於地誤傷他客吳六山禀稱小的隨主人觀劇突被擲傷朱供稱小的與妻觀劇按目不應悞以爲妓故與理論誤將茶碗擲傷他客手背當時願向服禮不料此客已翩然出門小的旣入捕房留洋銀二十元爲質蔡太守謂爾旣存洋銀姑且退俟受傷人傷痊再訊○粤人馮樂臣訴稱張發生冐刻圖章繕就字條持至店中取貨察知其僞報捕拘案請懲張不能狡賴俯首求恩蔡太守判令笞責一百板管押一月僞票存候焚燬○三百六十三號華捕禀稱昨日下午小的巡至某處聞小弄中有打架聲入内查之則包阿玉沈金星二人方扭住陸阿柳兇毆詰其因何肇釁陸言包沈拆梢不遂以致行兇因之一并拘案陸訴稱小的與伊等並不相識忽欲借貸洋銀小的不依致被毆擊包供稱陸曾向小的借欠洋銀索之不還並不訛詐沈供稱包向陸索欠以致口角小的曾爲之解勸不敢行兇陸又稱小的與伊等從無一面之緣安有欠錢之事蔡太守判令將包笞責二百板枷號兩禮拜沈笞責二百板枷號一禮拜○三百三十九號華捕禀稱劉意生竊取夏月恒家衣一件經小的拿獲人贓解送案下夏遣傭婦某氏領贓劉供稱小的初次犯竊尚乞施恩蔡太守判令管押一禮拜贓給傭婦領去○包探孔阿才禀稱余祥和報失水烟袋洋銀錢文小的查知瞿洪郎上屋行竊同黨龔靑郎爲之望風接贓是以一并拘拿送案余投案申訴失竊情形并請將贓給領瞿供稱小的係崇明人不該在治下行竊求貸一死没齒銘恩龔供稱小的亦崇明人偕瞿犯竊自知罪戾難逃如荷施恩以後不敢再犯矣蔡太守判令將瞿笞責一百板管押一月龔免笞管押一月期滿一併遞解回籍贓給余領去○包探秦少卿禀稱傳蓮山竊取朱長林家自鳴鐘一架經小的拿獲人贓解送案下朱請領贓傅供稱小的確係初犯務求格外施恩蔡太守判令管押一禮拜贓給朱領去○麥捕頭禀稱昨日日覩陳財星駕馬車至某處加鞭飛駛因命巡捕拘送案下請卽罰鍰陳供稱小的係寗波人在某處當馬夫坐客連傕迅速是以加上幾鞭蔡太守判罰洋銀五元如數撥充某西醫院經費財星財星亦破財矣哈哈○包探秦少卿禀稱某信局執事人華瑞章報稱局夥王南子竊取客信内洋銀五十元有林大成目見及小的拘王研究王言辛工無著押櫃亦未交還故將洋銀扣住兹已交出送案請懲華訴稱王辛工押櫃儘可照算豈容擅竊洋銀某甲上堂請領洋銀五十元王供認前因並請追還辛工押櫃祭太守判令管押一月洋銀給甲具領並諭令華將押櫃辛工料理 
[法捕房瑣案]  
　　昨將醉後毆捕之徐文卿王老保解案葛同轉著將徐笞二百板枷號一月王笞一百板枷號半月期滿釋放○姚一生控陳阿桂折梢剝衣昨又覆訊陳供前與姚一生同住大興客棧後伊賃屋法界寳興里向伊索錢並未拆梢姚供陳尚有同黨數人前日陳管押後同黨又來尋釁同轉諭以倘再有人向爾尋釁爾可報訴捕房飭將陳阿桂掌頰四十下著具改過切結押候交保○前報紀探夥蔣福生見有小工在途大便喝阻不理反肆兇毆提到小工頭田九林押候交到小工核辦昨又提田至案問爾將大便之小工查到否供稱小的被押未便往查蔣福生供與田爲隣自田被押後伊妻日日謾駡問田九林曾否擊爾供稱實被踢傷腰際田供大便者實係小工之二房東徐姓不知其名求恩釋出卽可交到同轉不准飭將田九林還押候提到徐姓再核又問蔣福生曰爾往醫館醫生云何供稱須待靜養可痊同轉飭通去○前報紀包探在途拿獲積竊倪長星卽倪阿新并姘婦李陸氏及友戴長生等一案同轉飭將一千人押候覆核昨日先問李陸氏爾與倪阿新何時姘識供稱實在棧内爲傭本夫李金福現在太古碼頭爲扛夫問戴長生係爾何人供稱託借房屋戴長生與倪阿新紏領多人欲將小婦人搶往别處小婦人將衣飾質錢給與伊等故未搶去同轉謂爾旣有夫何故作此不端事又問棧主金言甫曰爾如何容留匪類供稱實出不知倪阿新來時有洋四十五元存在小的處在後二次取去十五元最後三十元於三月十九日取去包探禀有住居寳興里之胡姓是夜失竊開單請追倪阿新供寳興里實未偷竊前日因熬刑不過隨口妄供又問金言甫供爾洋已取去然否倪供實祇取過十元棧主之婦勸小的與李陸氏姘識火食房租均係小的供給訊至此包探呈騐弔到各贓並寳太質票二紙共布十八疋尚少六疋又銀手鐲銀練條包金圈及元色布馬甲花布棉被女夾襖等件質於信來長源復興長順各押店同轉飭將李陸氏之物另檢一處倪阿新供詞狡屐著笞五十板又問爾旣有洋何又質物供與李陸氏不合故意對質同轉謂爾隨口妄供前後不符著再笞五十板供與戴長生同竊從籬笆挖洞而入各携二十餘疋戴供小的係生意中人實被誣指同轉謂戴長生不安本分李陸氏不知廉恥金言甫容留匪類著各掌頰八十下倪阿新再笞一百板枷號兩月期滿釋放金言甫押候交保李陸氏著交本夫保去戴長生著天儀戲館保出寳太等各質鋪遣夥投案請追押本同轉著將倪阿新身畔搜出之四元八角先交保太又將倪身穿藍夾襖及紡綢褲等交與保太給還當本餘候續追○大昌洋人控杜桂全竊物同轉命包探弔到原贓將杜笞責一百板枷號半月邇日杜桂全在押患病經通事禀明同轉提杜至案諭以爾家有老母格外從寛飭包探帶至公司碼頭交洋人遊船舵工具保○甲乙二人籍隸寍波甲言前曾在十六鋪某信局與乙同事存洋一百元今向索取乙竟圖賴兩相爭執扭入捕房捕頭飭押候解訊○新街昇元錢莊代山期票屆時不付被義豐錢莊控告捕房飭包探往拘未獲先飭巡捕將門看守昨由包探將該莊執事拘入捕房押候解案請究 
[山西急賑]  
　　謹啓者敝堂接奉天水秉國氏大善士樂助銀二百五十兩又奉天水長記大善士樂助銀一百二十五兩天水祥記大善士樂助銀一百二十五兩又華山道人大善士樂助庫平足紋銀一百兩雲間濟陽氏大善士求病速愈樂助洋一百元嚴湯氏大善信脩脯移助祈夫病速愈樂助洋五十元公記大善士樂助洋四十元利記大善士樂助洋三十元亨記大善士樂助洋三十元均歸山西急賑當此飢鴻病鹤待解倒懸稍緩須臾卽塡溝壑大善士造蒼生之福普時雨之施吉人天佑平安俾爾康彊福壽憑仗善願感召天和謹代山右災黎登報叩謝盼切雲霓 
[廣東官報]  
　　四月初八日補用府常禀知委交代局提調禀見本日進局缷開建縣王禀到缷事回缷大埔縣邱寳森禀到缷事回候補縣裴克寛禀知收呈廣西歸順州王方田禀到京來候補縣丞胡壽柏禀知分韶州差委禀辭從九品張廷森禀知委桂稅局禀辭淮補德慶州王禀知臬司委往鹤山公幹卽用縣李錫庚禀知委讞局學習缷九龍司周横查司陳慕德里司杜河田司張俱禀到缷事回○初九日候補通判陽春煒禀辭往羅定各屬催兵米○初十日陽山七鞏司徐禀辭赴任缷事回缷徐聞典史王禀辭往　建查引地候補通判王遵路禀銷蠟務差禀辭往湖南查引地候補鹽大使張鋆藩禀知丁父憂○十一日卽用縣李錫庚禀知本日進讞局學習缷新興縣謝歸兀禀知丁父憂 
[福建官報]  
　　四月初八日通判朱鑫禀明奉委監放同安營火繩差通判左元成禀謝淮歸候補班前補用大挑知縣郭師濂禀明委辦雲際關釐卡○初九日知縣錫璋禀明代侯官縣往北關外小洋鄉相騐○初十日同知羅承祖禀見禀辭赴江西催餉通判徐星鈐禀見禀明奉委勘估開濬林准港道差知縣江起鳳禀明奉府委會同閩縣往璧頭鄉覆勘洲田劃界知縣王室藩禀銷奉委監放福寗左營槍砲火繩差鹽場劉啓墉缷辦峽陽官運局禀到禀見鹽場沙世昌禀明接辦官運溪海省局禀見准補南平縣典史李鳳圖禀見辭赴琯溪釐局○十一日轅下文巡捕華承棨禀明過班同知係留福建試用縣丞曹谊蔭禀明本日接辦洲頭釐局縣丞謝崇聲缷辦興化江口釐務回省鹽場趙汝璋禀明委辦課釐省悞支應兼官運買海差並接辦巡檢陳錫缷辦洲頭釐局藩憲牌示照得古田縣水口縣丞劉永祺又浦城縣廟灣巡檢柯希濳均應飭赴新任供職又調補邵武縣水口寨巡檢周　疇調補閩縣永慶巡檢會開遧均奉部覆准應卽飭赴新任供職特示○十二日同知郭榮禧由京起服來閩禀到知縣江起鳳禀銷會同閩縣往璧頭鄉覆勘洲田劃界差代理閩淸縣李夢斗專丁來省禀謝題補閩淸縣飭知新選潯美場洪恩毓缷辦課釐省局支應兼官運買海差新海防試用縣丞蔡炎祚自京來閩禀到縣丞梁泰新禀辭回籍守制藩憲牌示照得寗化縣泉上縣丞陳振元在任丁憂遺缺當經請以海防新班先用縣丞梁泰新咨補業經奉部覆准兹據聞訃丁憂應卽遴員史補遺缺請以海防新班先用縣丞葉學和詳請更補特示○十三日知縣錫璋代侯官縣往北關外小洋鄉相騐禀回城新海防試用典史易鳴鳳自京來閩禀到禀假 
[安省官報]  
　　四月十五六日委辦灣江厘卡另補知縣朱文蔚到署桐城縣沈澤名辭候補縣徐景鏞知奉委查懐桐舒合等八州縣驛站册籍遲延由知縣蕭仁丙辭委解京餉知縣張奎漢到解京餉回通判魏永康到江西探磺價回縣丞應義衡到定巢查驛站回○十七八日新選蕪湖道袁辭行候補直隸州同孟榮辭回籍措資主簿邱聨輝知奉委解屯折銀赴金陵未入吳其沛赴泗五提錢粮回 
[海鄉籌賑公所經收第六次淸單]  
　　本邑北鄉無名氏大善士米三百石方恭六房大善士米一百石虞洽卿萬泰莊無名氏張雨巖四善土名十元復興昌寳號泰升乾寳號德生寳號存　堂李曹門樂氏元和寳號李光泰胡忠福於自周諸善士各五元螺山齋四元德泰寳號順記寳號震記寳號豐記寳號元利寳莊恆大寳莊元冒寳號陳英達陳君侍董德進楊震茂方慶諠王惕齋陳禮華胡忠萊王渭元張瑞徴諸君善士各三元福記寳號慶記實號榮裕記寳號源生寳號全益寳號永大成寳號三餘寳號虞永和銀樓一枝樓　春源永寳號夏明友王復亨袁芝香汪恆康張渭泉無名氏邵德榮王紀木洪晵緒汪源興應可升劉萬順劉信鳳楊先懐王翊槐姚贊廷張阿餘徐椒生朱良生王寳笙陳春波朱瑞宇水典言除祖蔭徐曉春盧錦榮朱季方沈明久毛寳福王永守賀至棟諸善士各二元恊豐順寳號隆茂寳號愼昌寳號太來樓沈王明卿楊少卿鍾阿信李阿潮徐仁甫董成仁金祥林周金官胡阿品無名氏余瑞麟李亦江袁明光無名氏楊炳生王茂生張乾發周榮慶黃森樹楊寳森丁義大丁益大無名氏朱學詩張源興孫通江無名氏盧松鹤周恭甫阮吳　李鑫山傳炳南楊恕堂徐康翁夏淸泉邱嘉會無名氏胡嘉善無名氏賀賢榮諸善士各洋一元餘俟續登 
 
 

Page 10

 
 
[上海六馬路仁濟善堂籌賑公所施少欽經手山東山西等賑捐三月二十一至三十日止淸單]  
　　孫隠名大善士樂助洋一百元浙江有心無力人金飾兌洋八十四元二角又助紋銀申規元十兩零另四分二釐蘭契氏祈保平要東海散人爲廖君榖似看地謝儀移助王仲梅仁翁交來無名氏苦無力四户各洋五十元蔣挹之喜筵移助梁敦昭二户各三十元杭州七齡童逐日認字奬賞移助爲母求冥福嶺南羅熙泰爲子祈保平安金陵耕讀堂張祈保小孩平安勉　人平安完愿趙永思堂同和公周鏡澄無名氏無名氏十户各二十元無濟於事十二元薛秋泉求夫婦病速愈十元另八角蕪湖匯康莊爲少東病求速愈金陵隠名氏求延壽綿長梁袁氏求病速愈蔡曹氏求脚歴速愈鄭盧氏求病速愈葛維卿求妻病速愈朱明桂求病速愈周世錚求病速愈王錫堂孫德城鄭增記無名氏無名氏十三户各十元無各氏九元六角常州不書名胡世堉二户各六元陳威之求咳噡速愈徐慶三求病速愈浙紹余英求病速愈蘭陵小　求佑關煞開通消災納吉隠名氏求保平安佩華氏求父身健佩華氏爲母求資冥福金庭味閑叟延陵氏隠名氏十户各五元汪梁氏祈生產平安并求明珠姐身體强健劉熙人志頤室靑山氏四　各四元公記三元七角五分無名氏三元一角常州靑山氏續助孫陰氏二月各三元談華氏求外症速愈李氏求產後咳嗽速愈曹國恩爲子結緣求佑上進韓江偉傑居士求平安陳威之求病速愈鄭仁大平安完愿常州潘硯香趙玉堂王瑞崇厲耕岩蘭芬書屋竹筠書屋廣東無名氏嘉定顧戴氏不留名天津人十六户各二元許窻寳求頸内痰塊速消六一居士保親平安守元子保已病全愈錢廷槐祈平安汪福幼祈平安吳紫堯陳純舲王愼堂程厚剛黃金森程節卿邢慶森呂薇之凌湘泉杜芝軒金尚芝李寳泉銓記釆記不書名無名氏悟孽子居學之醉經書屋二十四户各一元無名氏一角吉祥室難產平安完愿規元二十一兩一錢五分元生長米行銅洋十六元花業公所恤釐會名移助孫　城二户各銅洋十元不留名銅洋五元春記銅洋三元無名氏銅洋二元曹國恩爲外孫拾遺移助裕康莊積善堂海隠名四户各銅洋一元鎭海差官錢一千文八位八百文寳欠堂二百文以上共收洋九百五十三元五角五分規元三十一兩一錢九分銅洋五十元錢二千文 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年四月十四日京報全錄]  
　　宮門抄○諭旨二道錄前○護江撫方奏十七年分徴收錢糧未完一分以上各員名摺○又奏九江關應徴船料銀兩援案仍請以洋稅撥補片○又奏籌解第二批甘肅新餉片○又奏籌解第八批海軍經費片○又奏籌解第二批地丁京餉片○川督劉奏鹽務銷引徴課仿照滇黔官運章程辦理摺○四月十四日禮部宗人府欽天監正黃旗値日無引見○慶王等謝賞綢縀等物恩○山西知府朱百遂謝恩○徐樹銘前往東陵請訓○補用道曾邦柱謝恩○試用道府張慶換等謝恩○烏拉喜崇阿請假十日○文治續假十日○掌儀司奏十七日祭奉先殿載津行禮○召見軍機朱百遂吳承潞○○頭品頂戴護理江西巡撫布政使臣方汝翼跪奏爲江西省辦理光緒十七年分餘租兵加奏銷將經徴接徴未完一分以上名員名遵照新章開列淸單恭摺抑祈聖鑒事竊查光緒六年二月内接准户部咨具奏籌備餉需條欵内開所有錢糧奏銷各依定限令各督撫一面具題一面先將未完一分以上各員名開具簡明淸單專摺奏報由部覈定處分先行覆奏其有奏後續完者准其續行奏請歸本案開復此外鹽課漕項經年錢糧各報銷有關處分者一律照此辦理又於光緒十二年七月内接准户部咨具奏各省錢糧分數奏報猶遲請照例限明定處分將各項具題之限作爲報奏未完之限如奏報逾限係司道府州縣衛等官承辦遲延所致應令督撫於摺内據實聲明由部奏請議處又於十三年二月内接准户部咨議覆江西奏餘租奏請定爲隔年六月詳題實與例章不符准寛限一次嗣後每年仍應遵照奏案於隔年三月具題勿得率請寛限其未完一分以上職名亦卽遵章開單奏報各等因轉行遵照在案兹據督糧道鄧蓉鏡會同署布政使福裕將光緒十七年分餘租兵加奏銷案内經徴接徴未完一分以上各員名查照新章開列揭帖詳請具奏前來臣覆核無異除將揭帖咨送户部覆議外理合恭摺奏報並將未完一分以上各員名謹繕淸單敬呈御覽伏乞皇上聖鑒再此案據司道於光緒十九年三月二十一日詳到臣卽於三月二十七日出奏合併陳明謹奏奉硃批户部知道欽此○○方汝翼片再查前准户部咨議覆撫臣德馨奏九江關應徴各風篷夾板等船二料銀兩請仍照案撥補核與各關成案不符碍難照准一片奉旨依議欽此鈔錄附片咨行轉飭遵照計鈔奏内開各海關通商以來因鈔關稅額短征暫由洋稅項下撥補原係一時權宜之計現在閩海浙海等關撥補之案均經遵照奏案一律停止今據奏稱仍准案撥補之處核與各關成案不符碍難照准等因當經撫臣德馨轉飭遵照辦理去後兹據九江關監督誠勳詳稱伏查風篷夾板等船撥補之案旣經户部議覆碍難照准原不敢再行凟請第詳加體察九江關情形實與閩海浙海等關大有區别查閩海等常關皆係百貨統征通商以來常稅雖爲洋稅侵佔而此絀彼盈猶可藉兹挹注且各海關盈餘稅額或僅拾餘萬兩或祇數萬兩較潯關减少倍蓰曩時洋稅撥補因可無賠累之虞迨後撥癍奏停而短微之數不多補苴尚易爲力若潯關常稅則原一盈餘銀三十六萬七千兩後祗徴船料及鹽木茶竹五項且以船木爲大宗自長江通商客貨盡附洋船民船進關稀少船料短絀甚鉅而風篷夾板等船所跨木植係在江漢關報完洋稅徑過九江常關固無從徴收新關亦僅止查騐是他關失之東隅猶可收之桑榆潯關船木稅短徴非特無從招徠且亦毫無補救之策况通商之初閩海等關因常稅爲洋稅侵佔均經奏减盈餘稅額惟九江關常稅被洋稅侵佔較之他關更甚而盈餘重額未奉一律减輕若此項撥補之案復與他關一例相繩未免獨枹向隅籌思至再不得不據實詳請奏懇仍准查照同治三年奏定之案辦理俾免賠累等情詳請具奏前來撫臣德馨因値交卸移交到臣查潯關應徴各國風篷夾板等船之料銀兩謹抵常稅之案實與閩海浙後等關情事迥殊合無仰懇天恩俯如所請仍准援照成案撥補以示體恤而免偏枯臣當咨會該監督益加奮勵認眞徴收藉資補苴除咨户部外所有九江關風篷夾板等船請抵常稅之案與閩海浙海各關情形不同請仍准其抵補緣由理合附片陳明伏乞聖鑒謹奏奉硃批所奏該關盈餘未减仍請以洋稅撥補各節著户部詳議具奏欽此○○方汝翼片再前准軍機大臣字寄光緒十八年八月初六日奉上諭户部奏籌撥甘肅新餉一摺甘肅關内外各庫餉銀關繫緊要現經該撫嚴飭司道按照撥數於本年十二月底赶解三成至來年四月底再解三成其餘統限九月底解淸等因欽此並准户部咨同前由當經撫臣德馨行司欽遵臣前在藩司任内會同糧道詳請奏明援照歴辦成案於司庫地丁厘金項下籌解三分之二銀二十四萬兩道庫漕項等額錢糧内撥解三分之一銀一十二萬兩陸續湊解前第一批已由司庫籌銀五萬兩循舊發交商號匯赴甘肅兌收詳經撫臣德馨奏咨在案兹臣前於藩司任内具詳查照部咨按甘肅庫呯動放光緒十八年地丁銀二萬兩並移准糧道籌撥道欵錢糧銀三萬兩共銀五萬兩作爲江西省奉撥十九年第二批甘肅新餉飭令蔚豐厚商號於三月初三日赴庫請領限八十四日匯赴陜甘督臣衙門轉發甘肅藩庫兌收所有餘平銀兩已遵照自行扣存籌解此批甘肅新餉銀五萬兩職名係江西布政使方汝翼籌解銀二萬兩糧道蓉鏡籌解銀三萬兩合併併聲明等情詳請撫臣德馨奏咨旋因交缷移交到臣覆核無異所有江西籌解奉撥甘肅省光緒十九年新餉第二批銀兩交商匯兌並籌解各職名緣由理合附片陳明伏乞聖鑒謹奏奉硃批户部知道欽此○○方汝翼片再查光緒十八年正月内承准總理海軍事務衙門咨光緒十八年分北不海軍經費撥江西厘金銀三十萬兩按八成解足分批徑解北洋大臣兌收限十二月内掃數解齊等因當經行司遵照臣前在藩司任内先後七批共籌解銀十五萬兩詳經撫臣德馨附片具奏聲明在案兹據署藩司福裕詳稱現於司庫厘金項下撥銀二萬兩作爲十八年分海軍經費徑解北洋第八批銀兩於十九年三月二十三日動放發交三晉源商號限四十日匯赴北洋大臣直隸督臣李鴻章天津行署投兌以昭妥速並照章放給該商匯費銀二百兩等情詳請具奏前來臣覆核無異除飭續籌撥解並咨户部曁總理海軍事務衙門及北不大臣查照外所有籌撥十八年海軍經費徑解北洋第八批銀兩交商匯兌緣由理合附片陳明伏乞聖鑒謹奏奉硃批該衙門知道欽此○○　汝翼片再查光緒十九年分京餉撥江西地丁銀三十五萬兩厘金銀十萬兩臣前於藩司任内籌撥第一批地丁銀五萬兩飭委補用知縣張瓊領解赴部交收詳經撫臣德馨附片奏報在案兹據署藩司福裕詳稱旋甫據各屬解到光緒十八年地丁項下動放銀五萬兩隨解飯銀三百五十兩遴委試用知縣策嶲領解作爲第二批地丁京餉於十九年三月十八日起行由陸路前赴户部交收詳請具奏等情前來臣覆核無異除飭續籌委解外所有委解十九年第二批地丁京餉銀兩起程日期緣由理合附片陳明伏乞聖鑒謹奏奉硃批户部知道欽此○○頭品頂戴四川總督臣劉秉璋跪奏爲川省光緒十八年分鹽茶道銷引徴課仿照滇黔官運章程先期開單以備考核恭摺仰祈聖鑒事竊查光緒六年准户部咨覆整頓鹽務酌定章程内開每年行引徴課各數目仿照滇黔官運章程先期開列淸單奏報一次以昭詳愼仍再按次造册題報奏銷並將各州縣額徴推出認銷應徴課稅羡截各欵逐一分晰開報隨同奏銷送部等因所有光緒十七年分銷引徴課各數目業經先期開單奏報在案兹據鹽茶道延煜詳查光緒十八年分通省行鹽額引除滇黔兩岸湖北八州縣及附近邊岸之三十三廰州縣提旺官運由滇黔鹽務總局配行奏銷外實計成華等一百五廳州縣並認銷宜恩縣水陸鹽引共八萬八千六百八十五道應徴稅羡截硃力共銀八萬八千一百五十兩五錢二分九厘八毫富榮官引局專銷黔邊額潼塡及增行認銷並代行水引共四千一百五道應徴稅羡截硃力銀三萬七百七十四兩七錢六分六厘遵照新章先課後行批解道庫上納截至光緒十九年二月初三日止催據各局完解銀一十一萬二千一百八十四兩五錢二分三厘六毫尚未完銀六德七百四十兩七錢七分二厘二毫現在嚴札催據各屬禀報均限三月内全數完解容再彚入奏銷案内併計造報如屆期未到照例詳叅以肅鹽綱等情開具淸單詳請奏報前來臣覆查無異除勒限嚴催全完再行造册奏銷外所有光緒十八年分銷引徴課仿照官運局章程先期開單以備考核緣由謹繕淸單恭摺具奏伏乞皇上聖鑒訓示謹奏奉硃批户部知道單併發欽此 
 
 

Page 14

 
 
[光緒十九年四月十五日京報全錄]  
　　宮門抄○諭旨一道錄前○川督劉奏第六七兩案善後收支軍餉細數造册報銷摺○漕督松奏報江西河南二省經徴漕錢未完一分以上各職名摺○又奏知縣續元錢糧請開復原叅處分片○又奏衛所候補備弁請暫停分發三年摺○雲督王奏恭報查閱營伍事竣並回省日期摺○四月十五日兵部太常寺太僕寺正白旗値日兵部引見二十九名宗人府七名圓明園八名○繼公椿壽各假滿請安○沈恩嘉謝授光祿寺卿恩○松溎請假十日○兵部奏派點騐軍器之王大臣派出鄭王莊王濓貝勒漪貝勒麟中堂崑岡懷塔布容貴○召見軍機容貴洪鈞沈恩嘉○○頭品頂戴四川總督臣劉秉璋跪奏爲光緒十四十五等年川省辦理第六第七兩案善後收支軍餉細數淸册分别送部核銷恭摺仰祈聖鑒事竊查川省辦理防剿動用一切車需前已截至光緒元年十二月底止循例造册報銷嗣准部咨飭將光緒八年十二月底以前用欵作爲軍需報銷九年正月以後作爲善後報銷向係一年一報者限次年奏銷不准彚案造報等因川省尚有光緒二年以後報銷必須次第辦理勢難依限造報復經咨部核覆飭將八年以後應銷之欵依限造銷其光緒二年至八年報銷分作三次補報等因業將光緒二三兩年動用軍需分案補報並將光緒九十十一十二十三等年分第一二三四五五案善後報銷挨年按起先後分晰造報各在案兹據籌餉局司道督同局員將光緒十四年正月初一日起至十五年十二月底止支銷各該兵勇鹽折口糧製造軍裝器械及一切雜支分别逐欵核算按例勾稽造册詳請奏咨前來臣按册復加查核計光緒十四年分舊管新收共銀一百五萬六百三兩零開除共銀八十八萬八千五十五兩零存賸銀一十六萬二千五百四十七兩零又十五年分舊管新收共銀一百一十一萬六千九百三十四兩零開除共銀九十萬八千五百五十三兩零存賸銀二十萬八千三百八十兩零自應入於第八案善後報銷案内接收造報再各營兵勇帳棚歴係四名一頂前因光緒四年更換東勇章程攺爲每兵五名發給一頂又光緒十一年具奏籌擬開源節流各條摺内議定加倍撙節又攺爲每兵十名發給帳棚一頂各在案現在自應據實造報以照覈實其册開動支銀兩均係實支實銷並無浮冐除將第六第七兩案淸册分别咨部外所有川省第六七兩案善後報銷各緣由理合恭摺具奏伏乞皇上聖鑒謹奏奉硃批該部議奏欽此○○頭品頂戴漕運總督奴才松椿跪奏爲謹將江西河南二省光緒十七年分經徴漕項及漕糧脚耗未完一分以上職名開具淸單恭摺奏報仰祈聖鑒事竊查户部奏定章程錢糧奏銷各依定限令各督撫一面具題一面先將未完一分以上員名開具簡明淸單專摺奏報由部覈定處分先行覆奏其有奏後續完者准其續請師本案開復又光緒十二年五月户部具奏請將各項具題之限作爲具奏未完分數之限由部覈明出奏日期倘例限已逾始據出奏卽於覆奏時隨摺附叅等因歴經通行遵照辦理在案所有江寗安徽浙江　　湖北等省光緒十七年分漕項漕糧津租帮津等欵未完一分以上職名已經奴才於光緒十九年二月十九日開單奏報現據　西糧道鄧蓉鏡河南糧道王維翰將光緒十七年分漕項及漕糧脚耗等欵經徴接徴未完一分以上各職名開單詳報前來奴才覆覈無異謹繕具淸單恭呈御覽伏乞皇上聖鑒飭部覈議施行謹奏奉硃批户部議奏單一件片二件併發欽此○○松椿片再據湖北糧道惲祖翼詳稱光緒十六年分漕項漕糧奏銷案内本任嘉魚縣知縣趙永淸未完一分五厘漕糧正耗米折銀三百七十兩四錢六厘又未完一分五釐漕糧水脚銀三十八兩八錢五分四厘又未完二分八厘攺折漕糧提解兌費銀一百五十九兩人錢一分一厘已於光緒十八年三月初九日七月初四等日續完訖又署漢陽縣知縣本任羅田縣知縣續經丁憂朱滋澤未完一分二厘攺折漕糧提解兌費銀九十兩一錢二分四厘已於十八年八月初九日續完訖均入十八年秋季十九年春季各撥册内開報並於十七年漕項奏銷及漕糧奏銷隨報兌費各册報部查覈等情詳請具奏前來奴才查本任嘉魚縣知縣趙永淸未完攺折漕糧提解兌費銀二分以上經部議降職二級戴罪徴收又未完漕糧正耗米折水脚等銀一分以上及署漢陽縣知縣本任羅田縣知縣續經丁憂朱滋澤未完攺折漕糧提解兌費銀一分以上經部議各降職一級戴罪徴收今旣續完淸楚理合仰懇天恩俯准飭部開復原叅處分以昭懲勸謹附片陳明伏乞聖鑒訓示謹奏奉硃批覽欽此○○頭品頂戴漕運總督奴才松椿跪奏爲衛所候補備弁日形壅滯擬請暫停分發三年恭摺具陳仰祈聖鑒事竊維漕標衛所守備千總兩項原因南糧全行河運有經徴錢糧簽丁押運之責事務繁重來者不厭其多迨攺行海運以後裁減額缺各差較簡漕務逈非昔比乃軍功保舉之衛職仍復絡繹來標光緒十年前漕臣吳元炳奏懇暫停分發三年並請旨飭下兵部咨行各路統兵大臣嗣後打仗立功之員不得再保衛職旋經兵部議覆嗣後打仗立功曁無論何項勞績人員均暫行停保衛職如有保奬衛職者由部照案攺奬至漕標差事之簡近年分發之多原應稍示限制惟户部奏開海防新例武職報捐分發祗有應歸部選之衛所人員倘遽將分發議停是報銷之例甫開而分發之途已塞似覺窒礙難行户部新捐定以一年爲限所請停止分發之處應俟一年限滿後酌度辦理其曾經得保衛職别無他標可歸者自應與捐納人員一律暫准分發以免偏枯等因於光緒十一年五月初一日具奏奉旨依議欽此欽尊在案溯自光緒十一年迄今又越八載雖軍營業已停保衛職而曾經得保人員祇因未能停止分發紛紛到標壅滯情形益甚於前查守備應由外補者僅有調繁所遺八缺候補守備現有八十二人千總應由外補者僅有四缺候補千總現有七十七人非特挨補無期卽一差使亦終歲難得在潔身自愛之人尚知勤愼趨公靜候到班輪委其有不安義命者每多爭求効力藉資餬口猥瑣營謀無所不至經奴才力爲籌畫令其每月考試槍法發給奬賞俾資津貼惟以百數十員之多奬賞實不能徧及長年株守歴練無由若再任其紛至㳫來勢必愈形擁擠更難爲計再四籌思惟有仰懇聖恩俯准將衛守備千總守禦所千總一律停止分發三年庶候補各員漸次疏通繼來者亦不致到標困守實於政體有裨復查兵部前次覆奏本有俟一年後酌度辦理之語現在海宇乂安雖仍設有海防新捐較之光緒十年勸辦捐輸情形逈異且僅停止分發衛所備弁一項似與捐例並無所礙如蒙俞允即於奉旨之日停止發標奴才爲整飭官常疏通壅滯起見是否有當理合恭摺具陳伏乞皇上聖鑒訓示謹奏奉硃批兵部議奏欽此○○雲貴總督臣王文韶跪奏爲恭報查閱雲南營伍事竣並回省日期專摺具陳仰祈聖鑒事竊臣出省查閱東南兩迤營伍定期二月初六日起程業經恭摺奏報在案適正月二十七日拜摺後感受春寒轉成瘟症屆期未能成行當卽赶緊醫治於十二日始能勉强就道十八日行抵臨安府城臨元鎭總兵何秀林調集該鎭標四營並所轄之元新營及兼統之臨平各營練軍署開化鎭總兵何雄輝率同該鎭標四營並所轄之廣南營又普洱鎭標四營及所轄之威遠營先後遵調到齊臣卽於十九二十等日前赴校塲將合操大陣及官弁兵丁馬步箭並槍炮雜技次第認眞校閱事畢起程由南而東於三月初三日行抵尋甸州城先是昭通東川兩屬上年均被水災仰蒙特恩發帑賑濟現在春賑方殷兼辦恩魯河工地叚緜長處處需人彈壓臣雖輕騎减從而各營官兵齊集應操轉恐有礙賑務因先期檄調署昭通鎭總兵張紹模酌調鎭標四營及所轄之東川鎭雄兩營官弁兵丁前赴尋甸曲靖尋霑廣西三營一併合操臣卽於初四初五等日按營簡校分别賞罰兩日竣事統計迤南迤東各營士卒雄健步伍整齊以臨元兩鎭標爲最官弁馬步箭及槍炮打靶則各營皆有可觀合計中數均在八成以上尚無衰庸不職及老弱充數之弊臣均當塲擇尤奬賞其弓馬生疎者立予責革勒操以昭懲勸所有各營軍裝馬匹照例檄委同城道府認眞盤查並無虧短仍責成鎭將備弁按期訓練悉成勁旅以期仰副朝廷整飭戎行有備無患之至意兹臣於三月初九日回省所有查閱雲南營伍事竣緣由理合恭摺具陳伏乞皇上聖鑒謹奏奉硃批知道了欽此 
 
