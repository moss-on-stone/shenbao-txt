# 1902 - 219 - 4910531

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經堤綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記書局海内通碩有留心乙部學者請即臨購閱可也此啓 
[雙璞齋四書五經義大全出書啓] [  圖書集成局代白]  
　　自八股攺試經義承學之士驟遇更張輙以師承無自爲慮雙璞齋主人嘗謂經義之法疏解聖經當用說義正義之例徵引史鑑兼及時事當用衍義講義之例爰取古今名儒碩彦經義諸作彚而選之題有未備則敦請通材博雅分任操觚自去年七月詔下之日爲始迄今已閱一年遴選始竣共得經義三千篇抉擇精嚴所錄皆精深閎博有實理實事而不詭於義法者未知經義作法之學子苟於平日之間取而揣摩之得其一羽一麟卽不難破壁飛去主人以是編爲四書五經義之全非比市上所售僅寥寥數篇不足以益人隅反爰倩本局用新鑄鉛字排印成書公諸海内都計五十六卷另弁首一卷係恭錄高宗仁宗御製蓋欲學者知所取法謹所遵循也現已出書裝訂廿四本每部定價洋銀二元四角有欲先睹爲快者請速移玉至申報館申昌書局及各書坊購取可也此啓 
[書課本告竣後]  
　　學堂爲培才之地蒙養係作聖之基此古今之恒言亦中外之通理也顧古之所謂蒙學者教以灑埽應對進退之節禮權射御書數之文用能本末兼賅華實並茂惜乎三代以降此風久微童子自勝衣就傅爲父兄者大率教以千字文百家姓三字經詩品等書蓋皆取其爲有韻之文易於成誦稍長則授以四書五經姿質敏悟者兼讀周禮儀禮爾雅公羊榖梁夫此諸書上焉爲孔孟精義所存次則爲周秦儒者所著下焉者亦撰自唐宋文人童而習之固皆有益無損所難者一人之精神有限天下之事理無窮且各書又或偏於艱深或失於繁瑣學者雖一一熟讀竟能背誦如流而其中之大義微言仍茫乎未有所會故往往有讀書半生而詢以古今治亂興衰竟恍兮惚兮如墮十層雲霧然則娌自爲書我自爲我亦何貴有此口耳之學哉及乎新政肇興學堂議起慷慨譚時事者往往以中國人才之日衰歸咎於蒙養之不得其法於是相率自編書籍如滬上之南洋公學澄衷學堂皆有課本出售此外各村塾學究亦有編成之本教授生徒甚或書賈之流乘時射利東抄西竄亦居然拉雜成書揆其體例或專講字義或兼習文法或編爲歌謠合而計之不下數十種在編輯者之意豈不以舊時之所謂千字文百家姓三字經詩品等陳陳相因不適於用故特另創新法以便童蒙無如爲類旣多瑕瑜互見老子與韓非同傳不免爲　者所譏今者京師管學大臣張冶秋尚書有鑒於此特將蒙學課程詳擬妥當於前日具摺奏請頒行夫京師爲首善之區管學大臣有培植人才之責旣爲之編成定本授之童蒙吾知此編一行未有不寰宇風行奉爲圭臬者雖然愚竊不能無所慮焉原大學堂之所以另編課程者豈不以外間所行蒙學各本蕪雜鄙陋不能盡愜乎意哉夫外間所行之書之蕪雜鄙陋固已然大學堂所延編輯諸人其學問其識見其心思雖稍勝於村塾之學究書肆之賈人而較之南洋公學澄衷學堂所編能否後勝於前亦殊難以臆斷且彼私塾所輯其體例而精其文辭而美固可互相購取家置一編如未能盡愜人心亦儘可置諸不論不議之流斷無人勉强使之誦習乃若大學堂所編輯旣已由管學大臣奏請頒行則事旣因官將來各處開設蒙學堂自必以此爲訓蒙之定本萬一所輯或有未當則貽誤後學患將奚窮故愚謂欲培植人才不能不振興蒙學欲振興蒙學不能不有訓蒙之善本此中關鍵所係匪輕惟望世有訓迪後進之責者尙其俯採芻蕘折衷一是庶蒙養之始或不至誤入歧途斯誠國家之幸而豈特區區一人之私見哉若以爲鰓鰓過慮而等諸無病呻吟焉則非特愚之所不敢辯抑亦愚之所不願辯者也 
[本館接奉電音]  
　　昨日午後京師飛電傳來上諭四道敬謹譯登○七月初八日内閣抄奉上諭連順等奏蒙古叅贊大臣因病出缺一摺那木濟勒端多布在乾清門行走有年自簡授烏里雅蘇臺參贊大臣以來一切事宜均能辦理周詳克勤厥職兹聞溘逝畛惜殊深著加恩賞給陀羅經被賞銀一千兩治喪由廣儲司給發並派散秩大臣延康馳驛前往奠醊其所遺札薩克親王著該衙門照例承襲用示嘉惠蒙藩之至意欽此同日奉上諭烏里雅蘇臺叅贊大臣著三音諾彦逶落多羅貝勒車發索諾補授欽此同日奉上諭山東正考官著支恒榮去副考官著陳伯陶去欽此同日奉上諭廣西柳慶鎭總兵員缺著黄忠立補授欽此 
[加冕誌盛]  
　　西歴八月十一號卽華歴本月初八日倫敦來電云英皇加冕之日民間欣悅非常鋪設華麗皇躬亦甚康健行禮無愆並以前皇維多利亞所居之奥斯朋宫賜與民人藉爲記念復定於西歴八月十六日卽華歴本月十三日在斯比合地方合操水師計共兵艦一百艘 
[俄路開車]  
　　西歴八月十一號卽華歴本月初八日倫敦來電云俄國西伯利亞鐵路業已修竣開車不論官商皆可附之來往自法京巴黎斯至中國京師計程二十二日 
[紀日本開設大博覽會事]  
　　日華新報云此次日本開設第五回内國勸業博覽會預印一小册分致友邦大略謂此會專爲闡明物産以興貿易而設自明治三十六年三月一日起至七月三十一日止歴五越月設在大阪府大阪市天王寺度地約十萬餘坪註每坪方六尺館舍約一萬二千餘坪聚通國産物分類陳列以供　覽計農業園藝林業水産採礦冶金化學織染製作以至機器教育學術衛生理財美術工藝駢闐充溢不可殫述其體大無可陳列者或圖畫或模形或示以便覽之表或編成詳細之書有出衆者給牌奬之并附設一室名曰參考館廣聚宇内各國所産 
 
 

Page 2

 
 
貨物互相比較以擴見聞另就堺市海邊設水族館凡江河湖海鱗介之類罔不畢聚游行活潑種類繁多誠不可多得之盛事也中國兩江督憲劉宫太保曾囑日本農商務省代陳各貨駐漢口日領事山崎君復將湖北土産造册申報如麻漆藍靛棉花五榖蠟茶藥材染料獸皮骨毛角繭繭絲礦物棉布麻布縀繭綢及棉絨銅器錫器瓷器漆器竹器筆墨文房具更有漢陽鐵廠所出礦質及熟鐵熟鋼之類人工物巧類皆大有可觀韓人則倩三井洋行代理其事所設者爲織物類絹木綿麻苎布其他各種器物類銀絲鐵器唾具端川石金石南飛素盤席類江華席吳織其他各種簾類各種扇類各種寳石類玉瑪瑙琥珀其他各種紙類壯紙三帖紙白紙油紙其他各種皮類毛皮生皮漆器類螺鈿漆具其他漆具各種筆墨類各種紅蓼各種榖類米麥豆蕎麥其他各種菓物類乾　乾栗胡桃梨林擒海産物類布海苔乾鰒明太海帶菜章魚烏賊其他各種雜品類阿膠類草笠帽蜂蜜晷器 
[詳述吳孫二學生押解回華事]  
　　中國某省自備資斧游學日本之吳敬恒卽吳胱及孫揆均迭向我欽命出使大臣蔡和甫星使滋擾以致押解回華本館已將日友手書及日本各報所紀情形次第錄登且兩次發爲議論矣兹者日本東京某日報云過日中國留學生吳敬恒孫揆均屢向星使蔡公偪迫致被我内務省飭警察官押解回華東歴八月六日卽華歴七月初三日由東京角袖巡查二名自鍛冶橋監獄前雇人力車送至新橋站登火車望神戶進發行至鍛冶橋外吳求下車步行二巡查允之不虞行至橋左堆磊石子處聳身投入淺水中水没及腹一巡查急援登彼岸送入警視廳倩警察醫生小倉氏診視旋於傍晚六下鐘越五分時重復押令登車而去一時聚而觀者皆見其人辮已剪斷有詢以何故作此舉動者則對曰余自問今兹解回命必難保緣蔡星使咨行本國政府政府必處以殊刑與其肆諸市朝不若自殺之爲愈也噫使吳而果欲自殺則船中無人拘管儘可躍入大洋何必在鍛冶橋邊投身淺瀨之内且押抵上海我日總領事當爲之保護何至中國處以殊刑哉又聞吳孫起解之後中國學生　百餘名齊集駿河臺會館推法科大學生章宗祥爲首倩日教授石井喜十郎訴諸日本内閣總理大臣桂氏内務府大臣内海氏總務長官山縣氏云 
[英員赴湘]  
　　漢口訪事友人云日前英國駐漢副領事某君心慕三湘風景前往游歴以增識見而拓胸襟大約小作盤桓卽賦歸與之句也 
[美艦過漢]  
　　漢口訪事友人云日前有一美利堅國兵艦由下游鼓浪而來下椗江中勾留數日聞奉彼國政府之命尙須駛赴荆州沙市一觀租界情形也 
[續錄貽少司馬奏報蒙旗墾務摺]  
　　一曰定限期查向章交納押荒後試種三年始行升科本指未墾荒地而言現在各旗地有私墾有年仍復取巧不報緩交押荒並藉延升科似此容心欺隠大於國課有碍擬即先行派員分赴各地所勘明未經丈清熟地若干隨時呈報一面另委員司挨次勘丈丈清後限三月内交納押荒銀兩逾限不交立將原地追繳另放如其中實有牽涉他故未經清結者應令另行辦理至升科則分别已墾未墾已經墾熟之地於收繳押荒之次年卽行升科一律完納官私租銀未經墾熟之地則統歸試墾照章三年後升科如此辦理庶使條目分明此籌擬嚴防弊混而又易於遵循之變通辦法也一曰籌經費查豐寗押荒局未有經費專欵一切薪工局用等項統由所收押荒銀内作正開銷約計每歲動用正欵十分之一然彼即委各員會旗勘界時向由地商支應所費不貲故地商遂敢藉端詐騙今則地歸官辦其緊要關鍵尤在絲毫不擾及地戶方足以感動愚蒙而懾服刁健此後事務日繁用人日衆所有嗣司書役人等薪水工食及車馬川資等費需欵甚鉅若仍開支押荒銀兩恐事竣而欵亦無多於國計何補此項經費前條擬於每畝加收辦公銀一錢内以六分留充局用者正期不動正欵又可藉資應用至徵解常年升科糧銀應需傾鎔火耗解費查光緒十五年直隸續墾張獨多三廳官荒廠地獨石多倫兩廳每畝准予加收銀二釐一毫張理廳每畝准予加收銀一釐八毫均係爲傾鎔火耗解費之用此次擬照獨多兩廳舊章每畝加收銀二釐一毫不准額外稍有需索以示限制而杜流弊此籌擬變通經費之辦法也一曰預儲備各旗地旣逐漸開放將來民戶衆多不能不添設官汛以資治理辦理一切善後事宜在在需欵與其有事而始籌挹注有臨渴掘井之虞何如及時而預爲存儲無待米爲炊之慮查各廳捕盜營有從前墾地所徵四釐租銀足敷發放無庸再行撥欵以後所收官荒空閒地四釐私租一項擬卽另欵收存專備新開地方善後經費之需惟地屬公家欵歸公用似不得有私租名目擬攺爲四釐另租除王公地如有續行報効其私租仍舊撥給外所有官荒空閒地每歲共收另租若干於年季奏咨一次以備考查此籌擬變通儲備之辦法也奴才等尤有進者向來承辦蒙地之人名曰地商曰戶總其辦事地方曰地局罔不養打手置軍械弱肉强食動輒爭鬥近日口外散勇游匪均以此爲逋逃之藪往往有焚燬房屋殺傷人命重情種種强暴縱不咎其旣往不可不儆其將來擬卽嚴行諭示去其地商戶總名目其從前地商戶總有經手未報之地無論已墾未墾均飭遵照現辦章程即行交納押荒以憑分别升科不准任意延抗亦不准再行恃强越佔及互相械鬥情事倘或不遵查辦定予重懲是顯以戢現在爭端卽隠以弭無窮後患也以上所陳係查照向章叅以現今時事而損益之至押荒舊局現已攺爲豐寗墾務局自應飭將所收欵項數目及剩存部照若干一併截清接收辦理以清眉目除未盡事宜或别有應行變通之處隨時陳明曁咨部外所有籌擬察哈爾右翼四旗墾務辦法情形謹合詞恭摺具陳伏乞皇太后皇上聖鑒訓示謹奏奉硃批著照所擬辦理該部知道欽此 
[赶辦闈差]  
　　金陵訪事人云江南文闈供給所自五月中旬開辦後經新任藩司李薌垣方伯催令格外赶緊以故各委員莫不昕夕從公又以總辦劉松亭大令近爲二豎所侵延至月之初一日逝世致一切殊多棘手刻尙未知承其乏者係何人也 
[錄科宜早]  
　　金陵訪事人云每屆江南鄉試各府州縣士子必於五六月内陸續到來今已七月中旬而擔簦負笈之人仍若晨星之寥落蘇皖兩學憲早行文各屬示期十月十五日考錄遺才想有志觀光者當卽聨袂踏省門安排奪取錦標出人頭地也 
[方伯起程]  
　　金陵訪事人云調任直隸藩司吳仲懌方伯交卸江寗藩篆後偶沾清恙未能力疾首途兹已喜占勿藥之爻爰諏吉月之初五日携同瀛眷啓行先期親詣督轅及各署辭别 
[太守賢勞]  
　　金陵訪事人云江寗藩司李薌垣方伯因公赴蘇謁見撫憲恩藝棠大中汪所有藩轅公事自本月初一日爲始札飭江寗府朱子文太守代拆代行亦可見上游倚畀之重矣 
[櫂使抵杭]  
　　杭州訪事友人云新任浙江杭嘉湖道兼杭州關監督崔觀察永安於本月某日行抵滬上道署及關上書吏得信後均往 
 
 

Page 3

 
 
恭迎觀察隨於初五日申刻赴杭履任 
[道批照錄]  
　　金陵人陳鶴甫卽陳世彦前將點石齋所輯時務通攷正續集易其名曰增廣時務通攷輯要意欲印以射利齋主王奇英以此書前曾禀蒙蘇松太兵備道袁海觀觀察給示諭禁翻印並照會租界領袖總領事轉咨各國總領事一體立案因復據情具禀道轅前日觀察批示云據王奇英禀陳鶴甫敢將禀准立案之時務通攷正續集强刪一二攺名輯要希圖翻印如果屬實儘可逕赴有司衙門控請究罰毋庸備案 
[續行平糶]  
　　本邑所借漕米業已平糶一空蘇松太兵備道袁海觀觀察見日來市價昂貴如前曾未稍貶因之續借四萬石分撥各局平糶以惠民人昨日清晨保甲總巡朱森庭明府率同差役渡浦而東次第至唐橋楊家渡爛泥渡三處分局面諭一切事宜仍以每戶糴米一斗爲率務須量足不得低昻洋銀照市每元作錢九百二十文小銀錢每角八十二文 
[初訊誘賭]  
　　英美租界公廨讞員張柄樞司馬移送米登魁控何松林誘賭一案至上海縣署前晚縣主汪瑤庭大令升堂研訊米供小的係山東人來滬二十餘年在龍飛馬行爲夥去冬十一月十一日在某西菜館與何邂逅漸成莫逆交何稱某軍門欲購良馬可爲小的介紹并冋小的借取洋銀六千元次日約在新清和里李巧林妓院筵讌小的隨帶銀票往付同座者均係官塲模樣何以大人或少大人呼之小的自以貴賤懸殊不敢叩其姓氏頃間一人坌息而至且泣且拜口稱母親病故揚州身無分文不能回家收殮何曰我有一策當與諸君賭博一塲抽頭濟爾衆人稱善何令小的與伊合股爲下風局散結帳小的輸銀八千五百兩將借欵六千兩劃去又出票據二千五百兩今知被騙以故控乞究追何供職員係湖南長沙人廣東候補知州今春因事來申與米相識並未賭博當日在李妓處飲酒者均係米友米因缺少購馬資向職員商借職員轉爲介紹向夏姓借得洋銀五百元立有借據今米圖賴反揑情誣控職員米在上海素有聲名不安本分職員悔之已晚尙求明以察之大令飭將何收押所中候查明實在情形再行訊辦 
[兵艦巡洋]  
　　日前南洋飛霆兵艦機器略有損傷由管帶某君請江南機器製造局總辦毛實君觀察飭匠修理刻已工竣經福山鎭總兵王鎭軍禀請南洋通商大臣兩江總督劉峴莊宫太保批准駕往福山一帶巡緝海盜 
[推廣捕務]  
　　本邑南市馬路工程局總辦翁子文太守前經禀准蘇松太兵備道袁海觀觀察照新闢馬路章程由十六鋪北叚至大馬頭一律派捕巡綽現又派捕巡行十六鋪南叚直達萬裕馬頭昨日包探黄量海地甲裘鎭奉飭往查各店鋪門前有無窒碍行人之物限卽禀復以便責令移去然後飭工人安設電燈 
[西人行騙]  
　　有英人二名美人一名向皆爲水手之役不知於何時至滬無業可圖遂爲馬扁一流人物日前三人者偕至虹口某食物店選買各物計　洋銀二百餘元令送至阿尼司帆船上此船爲美總領事署辦公人某君所置而使一華人管之迨晚三人聨袂登舟其一伸手扼管船華人之吭其二急曳起鐵錨駛出吳淞口外不意擱於淺瀨舟膠不克駛行旋有人認識此舟奔至美總領事署中向某君告以故某君不解所謂乃邀同其友各持洋槍乘小輪船而往至則果見已舟有西人在内因卽躍上拘住二英人其美人則已逸去當將二英人帶回送交巡捕船亦帶至滬上初八晚經包探將在逃之美人查獲昨日分解至本管總領事署請懲其辦法若何容後訪明續錄 
[探夥先懲]  
　　著名匪類蔣再泉恃充英界包探陸阿九夥役如虎添翼人皆憚之近日陸探索詐案發經總捕頭解請讞員張柄樞司馬訊供尙未定讞昨晨包探方長華復解蔣至公堂禀稱此人前因犯案逐出租界已閱三次兹仍倚包探陸阿九爲護身符恣意横行無惡不作小的查悉前情是以解請嚴辦蔣俯首求恩司馬商之英總領事署迪繙譯官判責五百板押捕房半年惟陸探一案尙未訊結著俟禮拜五連陸解案併訊 
[英美租界公堂瑣案]  
　　包探葉盈堂解陸掌生顧永琴到案禀稱伊等二人行竊某西人家銀器等物經小的將陸拘獲後知顧携各贓逃至法界被繫於法界捕房因之移提到案一併解請訊懲讞員張柄樞司馬商之英總領事署代理繙譯事務之迪君判令各責五百板押捕房三年○包探倪順泉解李阿唐陳阿法到案禀稱伊等二人因毆擊某西人致被扭押捕房嗣由某洋人代存洋銀十元得以釋去今特送請訊懲某西人投案聲稱商人向購尺一枝曾出洋銀二元嗣以不甚合宜欲換取值銀兩元七角者不料伊等非惟不允反敢行兇請爲究辦李供小的開設洋貨店此人來購一尺給以洋銀二元旣而欲換值價二元七角者祗肯出一元七角向之理論彼卽逞兇爲此扭訴捕房叩求明鑒司馬訊得曲在洋人未便准理著將李陳開釋○前者李韓氏被某局差兪一王二高德茂周福生等曳至租界外經車夫李玉林投報捕房捕頭派包探張寳成方長華拘解訊押昨日張方二探解請復訊李韓氏伸訴各情兪等供詞一味含混司馬判各責五百板枷號一月期滿押捕房年○包探邵仁初解剃髮匠衞年夏陳金裕陸仁卿到案禀稱前日小的行經觀音閣碼頭瞥見前曾持刃傷人之某犯因欲拘拿不意陳等突從店中躍出扭住小的兇毆將犯放逃求向追究司馬判令將衞陳陸各責二百板押捕房二月○包探顧阿六解張三到案禀稱此人沿途大便二百七十號巡捕　之申斥彼竟揮拳痛毆是以解請究辦司馬判責二百板押捕房二月○包探陳雲忠解張阿大到案禀稱此人與胡張氏同居乘間行竊金戒指及鈔票洋銀若干元報經小的查獲人贓解請訊究司馬判責三百板押捕房三月贓給還失主 
[分發人員騐看名單]  
　　新海防例掣籖分發郎中江柱中廣東毛逢春湖北唐堅貴州王克敏浙江劉煦照陜西雷炳元四川邢禮鈜浙江員外郎蔣宗延湖南唐瑞銅貴州王慕孫浙江錫元正黄主事林瑞祺廣東王鼎熙廣東黄遠謨廣東黄有源廣東王棨湖南沈椿浙江司徒鋆廣東内閣中書伊宗陶福建包學淵江西陳紹祖廣西部寺司務黄金鑾福建知府朱瀾安徽府經歴周瑩四川縣丞王景元直隸長官司吏目施慶恩順天○鄭工例指省分發府經歴王良昌山西河南○新海防例指省分發道劉安濤浙江江蘇郭人漳湖南陜西席啓　湖南江蘇李光選江西安徽涂習恪安徽江蘇楊懿年貴州江蘇賀鴻勳四川甘肅花翎黄武緯浙江福建佛呢音布正藍江蘇吳頤安徽江蘇陳際唐安徽江蘇陳守淑浙江福建黄榜書廣西廣東送經繹江西河南朱子春湖北江西知府范軾湖北江西夏敬觀江西江蘇金士彦江蘇江西趙繼春安徽江蘇朱兆椿安徽河南涂懋儒安徽江西趙曾翥安徽江蘇李汝莊奉天江西倪惟欽雲南貴州高令喆直隸山東阮志觀安徽廣東花翎胡玉瀛正藍江蘇程崇信湖南陜西同知王孝繩福建湖北陶美濟湖南江蘇楊逢春安徽江蘇羅世德雲南貴州龔心澄安徽江蘇柏震藩陜西四川袁鼎陜西湖北蕭澤春湖南雲南余佑銓湖南雲南此單未畢明日續登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　五月十八夜蔣阿木等闖入北橋附近楊姓祠堂行劫花米一案經縣主汪瑤庭大令訊　收押在案前　　提復訊蔣供小的係北橋人是晚徐阿彩來雇小的擡轎小的隨至楊姓祠堂前徐卽擊開大門率同伊同村甲乙丙三人入内劫出食未四袋棉花兩包令小的肩負一包至徐家見徐劫得木櫃一口不知内儲何物林阿浦喬阿六同供小的等被徐糾去　未　因　　被　浦司公差拘送案下花米已由地保吊去大令謂爾等三人有無父母供均有母　父大令飭將蔣收禁獄中林喬還押候詳請上憲　　一面　飭捕役赶緊緝徐○爛泥渡巡防局員某君函送劉坤山戳傷孫毛毛宋咸林一案到縣大令訊究之下宋供小的在爛　渡陳漢山所開福來烟館值堂本月初五夜劉來吸烟八分卽去至夜半驚聞響聲披衣起視見劄手持火油燈行竊烟鎗烟膏被小的擒住劉卽抽刀刺傷小的左臂小的情急狂呼同伴孫毛毛帮同擒獲亦被戳傷查檢帳桌内巳失洋銀兩元小銀錢六十五角翡翠戒指一枚孫所供相同劉供小的係湖北人前在楊家渡巡局程老爺處爲家丁斥出後本欲回籍被福來烟館主陳漢山留住執役四個月後因染病被陳逐出刻下病雖全愈而欲歸不得向陳告借洋銀數元分文不給無奈到伊烟館内行竊致已被擒住所竊洋銀已　局差搜去求恩赦宥大令飭仵役騐得孫宋兩人受傷屬實飭自行醫治劉責四百板收押攺過局八個月期滿遞解原籍○前由法界公廨讞員杜枝園大令移送誘拐小孩之劉泰生並六孩到縣大令訊取口供將劉收押六孩發普育堂留養在案前晚復訊劉供小的係安徽　臺人來申謀事途中遇自稱鄧大人者並家丁蔡姓云買得小孩六人欲帶往廣東雇小的照管及到滬包探來查鄧蔡均不知去向大令曰爾有人作保否供有同鄉人愿保大令飭交差帶往覓保如無保人仍帶回管押○陸杏元强佔張姓孀婦被控到縣大令訊究之下飭收押攺過局兹已期滿由局送回前晚大令升堂研訊供小的以後不敢再往婦處求施恩典大令飭即釋回如敢再犯加等嚴懲 
[上海巡局紀事]  
　　近日南市公義馬頭沈姓家屢被宵小所算因於前日函致二十三七鋪巡防局局員盛雨村二尹立傳汛捕唐坤栅夫張三研訊堅稱小的等並未得悉一尹惡　玩愒飭各責三百板勒令赶緊緝賊解案訊懲○捕夥余三元與同伴馬勳不知因何起釁在途格鬥旋復扭至十六鋪巡防中局控訴經局員黄二尹研訊以其各有不合申斥數語押候分别交人保釋○昨日午後小孩馬東林行至南市陸家石橋不知歸路經十六鋪巡防北局勇丁帶至局中盤詰據稱家住川沙北門外靑墩龍王廟父親馬萬春餘語含糊遂禀請局員陳仲賢二尹諭令地甲妥爲留養俟其家屬來局認領 
[法租界公堂瑣案]  
　　積竊楊少甫卽楊阿金前因犯案受懲驅逐出境前日又行竊某姓家衣物被包探拘獲弔到原誠解案請訊讞員杜枝園大令判枷號一個月責三百板期滿遞回揚州原籍○野鷄馬夫陳銀河以老馬駕車鞭笙過甚捕頭見之遣捕拘押旋於昨日傳同車主鄭阿炳解案請訊大令判罰洋銀十元○郭雨廷陳兆生陸阿二同訴稱被賊竊去各贓約計值洋銀三百餘元今已報捕查獲張春生陳阿三陸阿五詰知質贓所洋銀寄存錢阿根處請卽訊追錢供稱伊等並無寄存洋銀之事張供稱小的在城内穿心河橋某姓扇骨作爲夥實被悞拘大令飭覓的實人保出錢從寛釋去陳陸各枷兩個月責六百板弔到各贓分給失主具領○英美租界公堂差役王貴持票投案禀稱楊雨廷呈控戴少江盜賣田畝等情聞已奉飭拘獲請准帶回歸案訊究大令詰訊之下戴稱此田在新閘左近小的向高易公館買來已換道契且有歴年　串爲憑王貴又禀此田由楊抵與趙發茂趙轉押戴處被戴盜賣大令與費繙譯官會商之下將名片給王役持回禀復　將　押候交保○陸敬文向周陸氏轉租餘屋堆積麻袋一千二百餘口旋被歹人騙去二百餘口約值洋銀三十二元因之報捕查緝昨日同投公堂請示大令飭將所存之袋九百餘口先給陸具領○三茂菜蔬店夥金富貴至王牛郎船上買魚失足隨浦而死翌日撈獲屍身由店主備棺成殮昨日屍父金永晉投案泣請伸寃大令謂爾子自不小心與人何涉姑念老邁可憐著王與船戶沈阿桂各出洋銀十元給爾隨取具領飭具切結存案○朱錫榮控陳良才吞没所寄衣物大令飭提質訊陳供稱小的在典當街開小客棧本年正月朱借宿棧内至二月某日積欠房錢八百餘文一去不回前日强索所寄衣物小的以欠欵未清扣留不子叩求鑒原朱呈遞失單陳將朱所寄竹箱呈案大令判令陳賠洋銀十元給朱具領○匠頭陸阿二控徐順元積欠造屋洋銀一百三十二元有奇大令飭提質訊徐稱陸包造之屋滲漏不堪當時曾付洋銀八十元後經人勸令再付十元小的已給過八元大令著自行理處 
[美租界捕房紀事]  
　　前日傍晚時東洋車夫陳阿坤曳車至百老匯路適馬夫某甲高駕四輪馬車飛駛而來不及避讓致被撞損　　某號華捕見之一并拘入捕房捕頭令甲償修車洋銀若干從寛開釋○昨日午前粤人梁阿二在外虹口老街某號門牌屋内與同鄉甲乙丙三人因賭起釁互相扭毆某號巡街捕喝阻不依一并帶入捕房捕頭令各押乞丐牢半日以儆○前晚某國水手某甲醉容可掬在百老匯路胡閳不休適爲某號印捕所見拘入捕房捕頭令押至酒醒時釋出 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年六月二十六日京報全錄]  
　　宫門抄諭旨均錄前○江蘇巡撫恩奏報江寗蘇州兩屬下忙地丁已完未完銀數摺○又奏蘇省委解銅元片○粤督陶等奏請奬獲匪出力各員摺○湘撫兪奏知縣互相對調摺 
　　頭品頂戴江蘇巡撫臣恩壽跪奏爲查明江寗蘇州兩屬光緒二十七年下忙地丁等欵已未完銀數恭摺仰祈聖鑒事竊照江寗蘇州兩藩司所屬地丁耗羡等項錢糧額征已未完多寡各數業經遵照部咨各歸各欵逐一分晣造報續准戶部咨整頓各省錢糧並更定分數考成自光緒二十三年爲始上忙勻爲四分下忙勻爲五分始准免其議處如合計上下兩忙征完分數在九分以上仍給予議叙等因遵經按忙造册依限奏咨至光緒二十七年上忙止在案兹據江寗布政使吳重　蘇州布政使陸元鼎詳稱今屇接辦光緒二十七年下忙之期所有江寗淮安揚州徐州海州通州六府州屬并海門廳額徵地丁驛站俸工扛脚等欵正銀八十八萬六千二百三十七兩零内除抛荒缺徵因兵停免蠲免　江候豁銀八萬九千四百六兩零該徵銀七十九萬六千八百三十兩零内除上忙已完銀二十二萬五千七百三十四兩零又除各縣勘不成災緩徵銀二十萬一千九百　十五兩零實應征銀三十六萬九千一百七十兩零下忙應征五分銀二十七萬二千五百三十兩零已完銀一千九萬六千四百六十一兩零内徑支驛站俸工役食等銀七萬七千七百五十六兩零解司銀二十一萬八千七百五兩零計多完銀二萬三千九百三十一兩零又應征各欵五分耗羡銀二萬七千一百五十三兩零已完銀二萬九千一百二十兩零内經支正佐各官養廉銀七千六百八十九兩零解司銀二萬一千四百三十一兩零計多完銀一千八百六十七兩零又蘇州松江常州鎭江太倉五府州屬額征地丁驛站俸工祇應扛　等欵除坍該正銀一百四十四萬五千五百二十四兩零内除公佔坍荒准豁註緩銀三百五十八兩零經支俸工抵應等項銀八萬七千二十五兩零該征銀一百三十五萬八千一百三十七兩零内除上忙已完銀三十二萬五千四百六十兩零又除秋成案内抛荒蠲免銀二十一萬三千九百一十三兩零又提歸清賦案内充餉銀九萬八千七百五十八兩零實應征銀七十二萬四兩零下忙應征五分銀四十七萬三千四百六十一兩零已完銀四十九萬二千五百四十兩零計多完銀一萬九千七十九兩零又應徵各欵五分耗銀二萬六千九百五兩零已完銀　萬七千六百五十八兩零計多完銀七百五十二兩零查江寗蘇州等屬該年秋成减歉民力拮据以致完數短絀統計上下兩忙雖未徵足九分短　之數亦屬無幾所有經督催徵不及分數職名應請邀免覈議等情分造欵册詳請奏咨前來臣覆核無異因例限已屇除送到清册業經咨移戶部科查核曁抄奏咨移部科查照外謹會同兩江督臣劉坤一恭摺具陳伏乞皇太后皇上聖鑒飭部覈覆施行謹奏奉硃批戶部知道欽此 
　　恩壽片再案准戶部咨内閣鈔出光緒二十七年十二月二十四日奉上諭近來各省制錢缺少不敷周轉前經福建廣東兩省鑄造銅圖輪廓精良通行市肆民間稱便近日江蘇仿照辦理亦極便利並可杜私鑄私銷之弊著沿江沿海各督撫籌欵仿辦攺就各該省搭鑄通行至京師制錢亦應照辦著福建廣東江蘇等省將所鑄銅圓赶緊各解數十萬圓投交　頒發行使期於利用便民以維圜法此等因卽經恭錄行司移會銀元局赶鑄銅元五十萬元去後兹據蘇州布政使陸元鼎詳稱現准銀元局咨會已如數鑄成解由上海道庫暫行收存請派員赴滬領解等因今由司飭委候補知縣魏允濟赴滬領取附搭輪船運津解部投納並詳請奏明前來臣覆核無異除核　咨批發司給委領解並飭司核明銅元成本運脚等項合銀劃抵京餉另行詳核奏咨曁鈔奏咨明戶部查照外謹將蘇省委解銅元五十萬元緣由附片陳明伏乞聖鑒謹奏奉硃批戶部知道此 
　　頭品頂戴兩廣總督臣陶模頭品頂戴廣東巡撫臣德壽跪奏爲查明歴次拿獲著名要匪文武員弁分别異常尋常出力彚案請奬以示鼓勵恭摺仰祈聖鑒事竊廣東盜風素熾近年三合哥老等會隨處糾結孫文康有爲黨四出煽誘人心益形騷動上年惠州之亂平定後首要尙多在逃經臣等酌定捕盜早程責成營縣按鄉清辦當經明將辦理有無成效各員分别保奬糾叅以照懲勸在案計自飭辦以後歴據拿獲惠州倡亂要匪李跛潭黄耀庭和尙得洪亞重等皆曾充僞元帥先鋒等項頭目及湖南富有票黨要匪劉幅康有爲黨馮黑骨稱　貴鴻廣州府屬要匪陸暢吳容劉生翔阮計劉亞佳何受仔關馬仔肇慶陽江等處要匪蔡紅鼻毛陳亞敬瓊州要匪馮亞狥韶州要匪張祥麻劉呌包欽州匪首鄧東良等均係著名首要或顯著逆謀或積慣搶劫或倚港澳爲窟宅或據　險爲窩巢黨羽衆多奸狡百出剿捕時動皆抗拒對敵無異臨陣且須謀勇兼施偵線周密較之身臨前敵專尙武勇者尤覺爲難獲辦之後紳民罔不稱快其餘各營縣獲辦匪犯共計二千二百餘名又准兩湖督臣張洞咨會請將上年拿獲接濟富有票匪餉項要犯鄧正湘出力之廣州協左營右　千總馮應琛彚入粤省獲匪案内奏奬均經臣等先後檄飭緝捕善後各局司道彚核詳辦兹據該司道將實在出力各員弁分别異尋常勞績詳請彚案奏奬前來臣等伏查廣東盜匪之多實爲他省所未有上年將以上首要各匪擒獲之後搶劫之案雖不能無然明目張膽妄希揭竿以及勒收行水動逾巨萬者已覺漸稀統計請奬異常出力武職三十八員文職五員尋當出力武職二十二員文職十三員併計人數雖不爲少然合通省辦匪一年之久斬獲首要匪犯　千餘名分案核計亦尙不爲多且已再四核刪凡出力較次及獲匪而非首要者均已攺給外奬現在請奬員弁實係在事出力並無冐濫合無仰懇天恩俯准飭部照給奬叙以資鼓勵除千總以下出力各員另行咨部核奬並將緝捕不力文武各員另摺奏叅懲處外所有請奬獲匪出力員弁理合分别異常尋常勞績開具清單恭摺具陳伏乞皇太后皇上聖鑒訓示謹奏奉硃批該部議奏單併發欽此 
　　頭品頂戴革職留任湖南巡撫兪廉三跪奏爲知縣互相對調以資治理恭摺仰祈聖鑒事竊查州縣爲親民之官撫字催科責任綦重必須人地相宜方能勝任臣與兩司於所屬州縣中隨時留心考察查華容縣係疲難中缺惟界在湖濱近年地勢變遷修築隄垸動起爭端兼有天主敎在該縣購地建堂傳教交涉日繁非精明幹練之員未易治理查有准補辰谿縣知縣胡揚祖年三十五　廣東番禺縣人　監生中式光緒十七年辛卯科順天鄉試舉人大挑知縣遵例指捐湖南並捐免截留加捐本班儘先補用光緒二十四年六月十七日到省二十六年題署辰谿　　縣二十八年四月奉准部覆委署華容縣知縣臣查該員胡揚祖力果心精熟諳交涉以之調補華容縣知縣缺洵堪勝任所遺辰谿縣知縣係衝簡缺民情純樸較爲易治查有華容縣知縣陳彦鵬年五十四歲福建晉江縣人由難廕生讀書期滿以知縣用選授湖南華容　　縣二十五年六月二十三日到省委署清泉縣知縣臣查該員陳彦鵬操守謹嚴心地樸實以之調補辰谿縣知縣亦堪勝任據湖南布政使　紹華署按　使繼昌會詳前來相應請旨將辰谿縣知縣胡揚祖調補華容縣知縣卽以華容縣知縣陳彦鵬調補辰谿縣知縣如此互相對調一轉移間人地各得其宜於地方實有裨益該員等均係選缺知縣互相對調缺分相當均毋庸送部引見該員等亦無督催展叅之案核與對調之例相符謹會同湖廣總督臣張之洞恭摺具奏伏乞皇太后皇上聖鑒勅部核覆施行謹奏奉硃批吏部議奏欽此 
 
