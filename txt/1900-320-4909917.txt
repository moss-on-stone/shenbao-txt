# 1900 - 320 - 4909917

 

Page 1

 
 
[勸募濟急局捐欵] [  申報館協振所謹啓]  
拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[勸助陜振說]  
九月三十日本報恭錄九月十四日欽奉行在所頒上諭户部奏陜西災象已成自宜亟籌振撫江蘇候選教職嚴作霖辦理義振多年不辭勞瘁疉經傳旨嘉奬著劉坤一松壽聶緝槼飭令該員邀集同志來陜辦理義振　用道施則敬候選道嚴信厚周寳生向辦義振均著成效併著飭令該員等分投勸辦惟災區較廣需欵甚鉅盛宣懷久駐上海熟悉商情並飭勸募鉅欵源源匯解以資接濟該督等仍咨行江西安徽兩湖閩廣四川各督撫出示曉諭紳商量力捐助仍檄飭各該地方官會同義紳妥爲經理不准稍有勒派等情爲要將此由五百里諭令知之原摺著鈔給閱看欽此草茅下士恭讀之餘仰見聖人痌瘝在抱宵旰不遑凡我食毛踐土之人孰不當各竭涓埃以仰副朝廷普惠黎元之至意哉惟自晉豫大無之後各省水旱偏災幾於無歲無之雖不若晉豫之甚而各處官紳之募捐者已無不舌敝唇焦筋疲力盡矣東南素稱財賦之區故歴來振務大半仰給於東南雖出欵源源尙無匱乏之慮乃近來商務日壞銀錢外溢市面皆有岌岌可危夫市面之衰雖由商務之不振所致而實由民間素乏蓋藏向者一遇募捐無論土民無不爭先恐後今則一語及募捐助振卽眉尖雙鎖皆愁無米爲炊是以辦理之人雖具婆心實形棘手在太平無事之日束南商務雖壞民財雖窮而貨旣可以流通財尙易於挹注自北省拳匪擾亂東南雖未波及而已如銅山東傾洛鐘西應商務之壞爲從來所未有商人卽無意外出欵尙不能支欲使其再踴躍輸勢心無能爲力時局至此幾有令人莫展一籌者而陜省災黎嗷嗷待哺不知辦理諸君其何以爲計耶竊意時勢當不能兼顧之時亦祗付之無可如何惟陜省之振不但非别處可比且非當年順直可比有不能一日稍缺且不能一刻稍緩者按陜省雖爲古帝王都邑山川雄厚土脉滋肥然自宋迄今久已視爲邊徼商賈旣難輻湊人民日見瘠苦邇者屢經回亂地方尤極荒蕪而况鑾輿西幸千乘萬騎供億浩繁回溯順直荒歉之際京城積儲旣厚輪舶亦可載運資糧以故雖荒而君父之憂尙可暫釋現在陜省甫經駐蹕旣乏積儲而鄰省山西荒歉亦如出一轍斷不能爲將伯之呼甘肅地處窮邊瘠苦較陜省爲甚東南運載赴肅必由陜省陜省一荒則甘省貨必阻滯想見不荒而亦荒所恃以接濟者仍不外東南各省東南各省雖已民窮財盡而幸免鋒鏑農田尙可豐收當軸者宜何如盡心籌劃以慰君父之戞厪而拯斯民於水火哉 
[詳述使相議和情形]  
　　當合肥李相之銜命北上議和也本館卽遴派誠實耐勞友人航海入都悉心采訪至昨日始置郵相告曰使相旣行抵天津卽於閏八月十八日乘車就道是日共雇單套轎車四十輛二把手小車二十輛然尙不敷分坐傔從多有徒步相隨者沿途井邑蕭條人皆閉户殘胔敗骨狼藉盈途旣抵齊化門由俄統帥派騎兵數十名護衛途中遇有德國兵隊兩不相擾行以安抵賢良寺行臺寺門外復人俄兵以鼓籥相迎頗極恭敬時慶王方安居邸第至十九日使相以禮往謁并拜會各國使臣二十日續拜昨所未及者二十一日慶邸携赫鴛賓榷憲報謁隨照會各使定期二十七日開議和局並移送章程其稿由榷憲擬成使相更斟酌其間不卑不亢隨得各使照覆以俄德二使尙在津門却之意國使臣資望較深各國咸推爲領袖是日詣賢良寺答拜寒暄旣畢卽大言曰此何時耶旣已一敗塗地至此尙欲議和耶惟有凛遵各國所示而已其傲慢如此使相無可與校默然不言聞各國使臣僉以爲中朝處置縱匪作亂之諸王大臣過于輕縱且兩宮蒙塵于外和局必致難成使相遂禀商慶王擬定摺稿請旨將諸王大臣分别從嚴治罪萬不可仍留行在以致外人嘖有煩言且言德皇覆書内以賜奠已故使臣克德林之事未愜于心諸王大臣縱匪殃民禍延鄰國法應論死若中國大皇帝自行懲治方能折服各國之心美國外務省來電亦請嚴治剛董諸罪魁復言今已令使臣康格查明申朝所定治罪之條是否已足此外幸逃法網者尙有幾員云云及得剛毅病故端莊斥逐電音立卽照會各使各使亦深知董尙擁兵扈駕懲之恐非易易然回鑾之事兩宮尙未允從在京各官亦不敢瀆至再三致干天怒使相乃又單銜馳奏略稱德皇所覆國書中曾有兩宮如欲還東當飭統帥依禮迎迓美廷亦望早日回鑾以免意外之事總之偏安不可久悍回不可恃瓜分之局恐自我釀成唐代德宗仍回故都遂成中興盛業梁元帝一去不復返遂至淪亡臣年已八旬久荷天眷苟非確有所見烏敢冐昧上陳等情其言極爲肫摰特不知能上動天聽否也先是二十五日俄使由津入京二十八日德使續到是日英使函請慶王偕使相赴署出示所擬辦法五條一懲治庇匪元兇二償還兵費三賠被毁之產卹被害之人四國家財賦歸各國公同掌管五總理各國事務衙門祗須遴選明于交涉事宜者綜理一切人數不可太多使相問以兵費約需若干荅云約在三十萬萬之譜使相云中國急切何能籌此英使云若由各國掌管財賦此欵當尙可籌使相曰若是則中國無自主之權矣英使云事已如斯中國尙望自主耶使相遂不復與言 
[詳述直藩遇害事]  
　　各國聨軍攻入保定一事前雖譯登西報終嫌語焉不詳昨有寓京友人用西文繕函致本館譯其大略謂上月望日淸晨忽有英意德法四國武弁指揮德法陸軍迤邐赴保定省城由東門入闖至藩署縶廷方伯以去旋復搜獲城守尉奎恒武弁王占魁責其不應袒庇拳匪處以極刑將首級懸掛通衢至晚間七下鐘時始得取回𣩵殮旣而聨軍統領又榜示華官罪狀首方伯次廉訪謂須削職爲民并以紳董佐理無方罰出銀一萬兩責成保� 
定府某太守如數措交先是城中埋有地雷至此忽數處同時炸發古廟若干所無不棟折榱崩刻下聨軍已將拳匪設壇之神廟及省城東北隅發砲轟毁然後相率出城其留駐城廂者祗十成之一矣 
[銀庫被封] 　　 
　　前日之晚得京師友人魚素云傳聞保定藩庫存有銀十四萬兩當各國聨軍之攻入也藩司遇害守庫無人兵士見而垂涎幸由統帥標封駐兵守護此銀遂不致散失然亦恐難望　返秦庭矣 
 
 

Page 2

 
 
[道員被擄]  
　　昨得本館派赴京師采訪友人手簡云有譚文煥者原籍黔中以道員在直隸候補少年狂妄佻逹不覊當拳匪作亂之初卽以統領自命妄謂招軍籌餉恣行魚肉良民迨合肥使相秉節入京查悉情由飭卽下之獄中旋批令就地正法不料未膺顯戮而聨軍已闌入保定府城將譚押赴天津聲言質明懲辦大約不能免於步廷方伯之後塵矣至是日被聨軍所戮者除方伯外又有城守尉奎恒及武弁王占魁二人云 
[直刺知機]  
　　前日之晚得保定友人手畢云上月某日各國聨軍忽由保定拔隊赴易州州牧某直刺以刻方奉旨議和不便揮兵抵禦遂優禮接待聨軍亦並不滋擾州城得獲安全人皆服直刺之見機而作 
[古陜奇荒]  
　　昨有客由陜西行在飛函相告云秦中苦旱顆粒無收草根樹皮掘食殆盡目下不特民人相食甚且公然設肆貨人肉官吏力不能禁付之無可如何奇慘情形蓋較之昔年晉豫尤甚焉幸蒙皇恩浩蕩就城外設廠煮粥以濟飢民并飭下東南善士嚴廣文作霖等人襄辦義振然災區如此之廣災民如此之多災象又亦如此之慘非得金貲數十萬終不能遍活災黎蒼蒼者天胡不佑我秦民若是耶噫吁嘻 
[歴禀東省遭亂情形]  
　　中俄失驩黑吉魚爛河山孔阻偵諜爲難昨得漠河金礦總辦錢觀察鑅禀詞備述遭亂情形多有本報所未及者爰節登之其文曰職道於上年十二月奉前北洋大臣裕札委督理黑龍江漠河等處礦務本年五月初七日行抵愛琿初九日准前督理徐道傑將文卷關防並現銀一萬兩移交接辦因月支經費截日計算殊形瑣碎商明由五月起卽歸職道接算當經禀明在案嗣以經費不敷又准徐道匯撥銀二萬兩職道正擬將總局之事稍爲布置卽分赴漠河觀音山兩廠查勘整理不意六月十八日愛琿與俄開仗隔江以砲互擊至二十七日總局被焚職道倉皇出走無車可雇員司差弁徒步而行案卷擇要携出局存槍械及行李衣物盡付一炬沿途炎日薰蒸泥淖沒足跋涉之苦不堪言狀七月十二日行抵齊齊哈爾以廠事請示前黑龍江軍憲壽蒙諭卽速送信兩廠事可辦則辦不可辦則赶緊尋路而出職道一面赴新城迎探廠中消息在伯都訥遇觀音山逃出礦勇口述七月初二日俄國兵船將豐澗口局轟燬各廠礦丁驚散廠内人已逃出等語職道隨派妥弁前往迎護至閏八月初十日在奉天錦州府晤觀音山廠帮辦委員分省補用同知惲積勛揀選知縣陳逢熙始知總理委員分省補用同知金珍先於六月十七日在密格羅思俄站乘公司輪船赴愛琿以礦丁驚散豐澗口局被燬格林砲擡槍盡失無可抵禦卽率在廠員司勇役人等三百餘人由後山覓索倫人引路而出經六七百里山深林密向無人迹之處雨淋露宿絶糧數日溪深沒頂緣繩而渡司事蔣祖翼竟至淹斃携出案卷帳册行李盡皆淹溼抛棄所歴之苦較職道等又加數倍至三姓始歸大路員司差弁始得添購馬匹兼程前進總理委員金珍當愛琿開仗後至今並無下落職道在錦州將差弁礦勇資遣薪水口分發至閏八月止並各加恩餉一月作爲川資員司多半南省人職道率同在錦州天橋廠雇海船至烟臺轉附輪船南下閏八月二十三日回至上海適徐道傑亦在滬上職道接事月餘前後交代尙未接算現擬速爲淸理惟漠河一廠孤懸俄境尋常往來皆附俄船自失和後消息不通廠中員司三十餘人礦勇二百餘名礦丁六七百名並前督理購存糧貨約値銀十萬餘兩如有一失非特千餘人性命不保卽股本亦無著職道接收移交銀三萬兩除兩月開支用度金價及添購糧石計已不敷外尙有籌墊銀兩現亦督率經手員司赶緊造册詳報所有愛琿總局被毁及觀音山廠員司脫難暫回上海大槪情形理合具禀馳陳察核訓示 
[德帥過潤]  
　　鎭江訪事人云德國水師提督某君以今夏北方拳匪肇亂焚燬教堂教士教民多遭荼毒而東南半壁毫無風鶴之驚各處西人深感各大憲保護之力爰乘本國兵艦赴金陵謁見南洋通商大臣兩江總督劉峴帥婉逹謝忱兹已事畢於九月二十七日午後四點鐘時啓輪下駛道出京江象山焦山各砲臺均鳴砲數聲以致誠敬 
[法艦抵潤]  
　　鎭江訪事人云上月二十七日有一法國兵艦由上游駛至京江艦中兵士數十名相約閒遊租界各處常鎭通海兵備道長久山觀察深恐愚民無知見而驚訝因飭水陸總巡周錦堂都戎洋務局員邵大令文炳各帶差勇妥爲彈壓 
[嚴匪黨]  
　　漢曰訪事友人云康梁逆黨唐才常等於七月二十七日之夜在漢口破案後授首者不下四十餘人方謂若輩匿跡銷聲不復敢潛謀作亂矣詎料邇仍有人暗放貴爲逆票煽誘蚩氓并由大憲偵知康逆竟於某日委人解運巨欵到華以供逆黨之用因密派斡捕四出查拿獲則盡法嚴懲以爲鴟義矯虔者儆 
[蘇臺攬古]  
　　蘇州訪事友人云上月二十二日爲前代理蘇州府譚少柳太守出𣩵之期天氣晴明風和日麗𣩵儀甚盛送者如雲○上月二十四日有木工數人舁一大木行經閶門外馬路巡街捕見之以其有碍行人喝令不得橫衝直撞木工不服捕卽以五色棒從事以致衆怒難平蠭擁而上將捕拳足交加捕大爲所窘奔回捕房訴知捕頭想須覔爲首者懲之以示儆也○姑蘇城外自建築馬路後市面較盛戲園中遂徹夜演劇以廣招徠近聞日人以靑陽地市面蕭條聲請上憲禁止閶門戯館不准開演夜戲盤門則禁令特寛蓋欲其移彼就此變冷淡爲熱閙之塲也且聞閶門外市房現已一律加捐每幢須洋銀一元其餘妓館烟寮亦無不加抽捐欵盤門則一槪豁免特未識蚩蚩者氓趨向何如耳 
[五茸衰草]  
　　松江訪事人云上月某日西門外黑魚弄底水橋上有遺屍一具裝束如鄉農旁置一燈經地保備薄棺收殮逾數日有西北鄉農婦至左近探問好事者詢之自言向在滬瀆傭工家遺男女四孩藁砧患病貧不聊生某日由戚串行送登内河航船來滬取工値氏聞夫病卽襆被遄歸入門不見詢之鄰里僉稱已往上海核計爲日已久何以兩不相値後聞人言航埠左近道斃一人疑而窮問頗相吻合意者其永訣矣乎言已雙涙汍瀾怱怱西去○南鄉華亭金山交界之後岡等處匪棍縱橫大爲閭閻之害疉經華亭縣林霨生大令派差將著名各棍一一搜捕如王秀餘張阿秋孫阿金華七和及其叔某武生等以次逮案分别懲治現聞華七和遷怒於彼處紳董致信黨中欲與爲難各紳董爰復遞禀至縣上月二十晚林大令復提七和及其叔某武生至案研詰七和供稱所犯各情均由伊叔唆使及提叔父研訊則木訥不能措一語大令怒判令重笞三千板詳請斥革功名 
[上海官塲紀事]  
　　日前蘇松太兵備道佘晉珊觀察奉到電諭升授湖南布政使本城各文武均詣道轅叩賀昨日淸晨觀察命駕赴各衙門謝步至上海縣署時縣主汪瑤庭大令飭丁　賀○昨日英美租界讞員張柄樞司馬命駕詣道轅晉謁余觀察然後赴縣署拜會由汪大令延入客廳茗談良久○昨日午後二點鐘時美國總領事署繙譯官白保羅君因公赴道轅拜會由余觀察延入客廳欵以西式茶點互談要公良久而别 
[監司謁客]  
　　昨日午刻升授湖南布政使現任蘇松太兵備道余晉珊觀察鳴騶至英租界貴州路兵部武選司色公館拜會色部郎部郎謙不敢當飭丁擋駕 
[粥廠開杓]  
　　本邑大南門外設有粥廠俾乞兒於三冬寒沍之時無事向街頭覓食昨爲開杓之第一日委員屠明府親蒞廠中命煮成雙弓米傳各處丐頭率同流丐逐一點名給粥一概留宿廠中嗣後不得露宿街中致干咎戾 
[賽會遇雨]  
　　昨爲下元令節本邑好事者舁城隍及四司偶象赴邑藕壇適逢大雨連綿兼之上海縣主汪瑤庭大令示禁大肚劊子婦 
 
 

Page 3

 
 
女扮犯等有傷風化之事因之會景不甚熱閙惟排列尋常儀仗繞行一周而已 
[令節停讞]  
　　昨日爲下元令節各署例應停訊英美租界公廨讞員張柄樞司馬飭家丁禀知領事官並咨照英美租界各捕頭暫停讞案一日 
[規戒吏胥]  
　　英美租界公廨讞員張柄樞司馬久襄讞政利弊深知自接任以來整頓胥差目張網舉昨日發出堂規十條黏貼公堂略謂書吏差役等人務須照規勤愼辦公如違干咎 
[移提票匪]  
　　富有票匪易仕和經上海縣署捕役拘獲縣主汪瑤庭大令迭次訊鞫供稱小人前曾散放匪票自聞湖北匪首唐常才正法卽棄邪歸正大令命暫行收押前日得寗波府程太守移文内開甬地拘獲票匪王永貞卽王賢良供稱曾與易仕和同營同放匪票移請解往對質云云至晚大令提易訊詰易供小人與王永貞素未謀面何由同放匪票大令飭仍還押聽候據情移復 
[有意平反]  
　　法商愛勒前投英美租界公堂控汪晉孚妄登告白經前讞員翁笠漁直刺會訊令汪登報更正兹者汪心不甘服延律師侯魯公代爲申理昨日侯律師已函請讞員張柄樞司馬訂期覆訊矣 
[小蟹入簏續聞]  
　　惡棍蘇阿如之同黨混名小蟹者經英美租界公廨捕役凌振洪福拘獲協同中西包探帶回捕房已紀昨報兹悉小蟹曾於去年西歴五月二十五號在英界松江路帮同蘇棍戳斃綽號小夜壼卽沈儀心是年九月十四號又在瀏河鎭用手槍轟傷巡局勇丁沈漢章十月某日在浦東怡和碼頭槍斃鄉民衛月卿案積如山屢次緝拿未獲前日匿跡南市十六鋪凌洪二捕役偵知恐不能敵馳至美租界捕房告知捕頭偕五十號西包探往南始得擒獲 
[禁擾學堂]  
　　去年葉澄忠觀察謝世時遺囑撥銀十萬兩建造學堂培植子弟兹經司帳人樊芬徐會炯在滬北張家灣購地一方建造房屋四十餘間顔曰澄衷蒙學堂誠恐無知棍徒藉端滋擾聨名禀請英美租界公廨給示曉諭讞員張柄樞司馬准之前日發給告示一道略謂此係建造學堂辦理善舉自示之後地方人等毋得藉端阻撓致干查究 
[訊追繳竊單]  
　　鄉人陳生田被族姪陳阿生竊去田單十四紙報經英界捕頭派某包探緝獲陳阿生起出田單五紙解送英美租界公堂讞員張柄樞司馬略訊情由飭卽管押前晚提案覆訊陳阿生供稱此單由小的之弟竊出交與小的祗有五紙已被起案弟懼罪而逃小的願尋獲交案司馬諭令交人保出限半月内將田單九紙悉數呈案違于提比起出之五紙著陳生田先行具領 
[英界火警]  
　　昨日午前十點鐘時瞭望臺鳴鐘報警救火會各西人急驅皮帶車出四顧不見火光尋覓良久始知火起於英界廣東路鐵路總公司内中國銀行及馳至則已經人救熄惟廚屋略有灼焦痕亦幸事也 
[待詔行兇]  
　　昨日亭午十一點鐘時法租界領事公館門前有西國薙髮匠某甲不知因何與某乙起釁突出手槍向乙猛擊幸未命中經巡街捕拘入捕房捕頭令押候解請領事官核辦 
[上海縣署紀事]  
　　富有票匪熊錦堂前赴日暉港安字營繳票投誠願作線人緝捕餘黨統領顔梓琴鎭軍准之日前熊帶領周子臻趙芝靖張振恒至滬北拘拿同類張仲純反被張扭送美界捕房誣以索詐迨解送英美租界公廨禀請讞員張柄樞司馬研訊而張已情虚逃避不知所之前日司馬派勇將熊等四人解送上海縣署縣主汪瑤庭大令飭卽收押候究○前者小流氓孟金定行至北泥城橋被小老槍等諸兇徒戳傷斃命報經縣主汪瑤庭大令騐訊明確飭差嚴密緝拿昨日原差禀稱小的已將小老槍拘獲因在英租界未便帶回請移文公廨派差押送來案大令准之 
[涸鮒銘恩]  
　　時事多艱災荒迭告嘘枯起瘠苦乏良籌日前本館協振所承繆鹿仙大善士移助母壽欵客費洋銀五十元又常熟張守忍大善士移助房租洋銀五十元之二君者或沛宴賓之惠或分稅屋之資行見頌洽岡陵慈愛永綿夫福壽陰餘堂擀吉祥貽慶於子孫豈獨樂善好施飢黎感德已哉拜登之下謹誌謝忱 
[秦振募捐啓]  
　　自古爲善之道不一端大要以救人爲急而救人之中又以振飢爲急蓋凶荒之歲道殣相望生死呼吸之際得振則生不得振則死動關千萬人之性命故好善之士凡遇各省災荒無不慷慨解囊救援恐後然未有一省之災關係天下全局普天率土皆當引爲切　之痛而不容稍存漠視如今日秦中之振務者也秦中天久不雨亢旱成災米價騰貴小民無所得食其勢岌岌可危昨奉王相國電諭知已由行在户部奏請諭令各省籌欵解至秦中振濟命作霖赶緊設法邀集同志勸募擕欵前往聞命之下無任悚惶伏念我朝二百數十年厚澤深仁淪浹肌髓輕徭薄賦超越千古一遇水旱偏災無不立沛恩施如天之仁實爲前代所未有今年中外失和變生倉猝翠華西幸道途艱苦萬狀爲薄海臣民所不忍聞偏値陜省奇災哀鴻徧野兩宮宵旰不知若何焦勞而秦俗强悍樂於戰鬥數十萬飢寒　衆倘無以還定安集之其關係於大局者實非淺鮮作霖年逾六十景逼桑榆夏間自山左　來本擬息影蓬廬杜門不出兹者時局奇變蒙王中堂電諭敦迫誼無可辭自維草莽之臣受國家豢養之恩愧無寸報所幸精神尙健猶可勉力馳驅惟有拚此餘年藉報涓埃於萬一惟辦振以　欵爲第一義作霖行期約在十月中至少須擕十萬金以往將伯之助不得不仰望於仁人明知在今日而談振務捐者如强弩之末勸者爲老生之談籌集巨資談何容易然今日之事與尋常迥不相同尋常施財助振不過好行其德而已若此次秦中之振救災仁也恤鄰義也竭忠誠以報國禮也處亂世而散財智也一舉而數善備亦何憚而不爲乎側聞京津富貴之家拳匪横行遭劫甚慘有官居極品而全家星散者有家擁巨資而貧無立錐者當此大亂之世何地是樂土何物可常有與其他日沒於盜賊何如此時獻之朝廷與其爲兒孫作馬牛何如爲君父分憂患與其窮奢極欲因暴殄而致召災殃何如修德行仁藉善氣而挽回劫數孰得孰失孰是孰非孰便宜孰受虧試爲通盤打算必有能辨之者伏乞海内諸大善士發慈悲心運廣長舌或竭力輸將或轉相勸募總期多多益善集腋成裘所有善欵請交上海絲業會館申報館仁濟善堂電報總局掣取收條作霖俟振務告竣仍當將收支各欵詳晰送登申報以昭大信下風引領延企爲勞不勝迫切盼禱之至嚴作霖百拜九頓首謹啓 
[救濟電音]  
　　上月三十日上海救濟善會接保定分局來電云保定附近難民極多已蒙孫麟伯觀察嚴親傅儔大專差分救並代籌欵協助惟無船運津請專電純翁速雇大船十餘隻並帶棉衣四十限初五前到保遲恐凍河須請洋兵保護同來方妙汝○救濟會致陸純伯部郎去電云安平裝去八百五十石衣五千洋五千請收各處託墊欵均妥保定來電難民多轉請雇大船十餘隻並衣四千初五前到保須洋兵保護淮[  上海慶順里救濟善會潘炳南錄]  
[聲明代辦]  
　　啓者則敬隨同盛京卿諸公承辦濟急善局事宜適寒舍有喜慶事擬自十月初二日起暫交後馬路源通官銀號嚴筱舫老伯曁嚴漁珊先生代辦七日俾免稽延貽誤敝寓近在咫尺必當撥冗前往會商不敢漠然不顧至初八日後仍在絲業會館親自辦理謹乞登報奉聞[  濟急善局施則敬謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　張阿全阻攔丈地朦領印諭致被民人張兆華所控前晚蘇松太道余晉珊觀察札飭上海縣主汪瑤庭大令提訊張兆華供小的係本邑人年五十歲有二十五保二圖第四百七十一咓故父張應南户名地一畝五分三毫近被族叔張阿全串同地保陳文榮地販陳梅亭託名建造公廨賣與義興公司並赴案下揑報田單已失朦請印諭蒙王前憲飭册書查明原單尙在批示應毋庸議後仍將地四分朦領印諭今小的已將是地永遠租與英商愛爾德轉領道契會丈局老爺照章勘丈張阿全出爲攔阻禀奉道憲大人札發案下叩求追吊印諭註銷張阿全供稱張兆華是小的從姪小的有田四分每年納糧三百文現已售與會訊公署得銀五百兩兆華不肯將單截分故赴案下請領印諭大令查核安卷以張阿全禀請給諭時並未提及與張兆華之地合一田單顯係冐名朦混地保陳文榮禀稱當張阿全賣田時原係供建造公廨之用不須交付田單後又賣與陳梅亭妄稱田單已朱請領印諭大令飭將張阿全陳文榮交人保出候移詢公廨是否此田購爲建造公署之用一面補提地販陳梅亭吊銷印諭向張阿全追繳原價給領張兆華另案管押候詳覆道憲核示○鄉人黃煥明控黃子明爭奪橋石被毆受傷前晚縣主汪瑤庭大令提訊煥明供小的宅後有一石橋素來公用刻被族人黃子明恃强拆去向論被毆受傷叩求騐明訊辦大令飭仵役騐得受有微傷飭卽退去聽候傳地保到案訊明實在情由再行判斷 
[上海巡局紀事]  
　　前日鄉人顧石林顧香廷由七寳鎭至滬在南市萬裕馬頭滬濵第一樓烟茶肆啜茗突被在烟室伺客之徐石寳金洽發二人糾同流氓魏鑑華指爲訛詐扭住攢毆致二顧受傷甚重旋由冬防局哨弁拘送十六鋪巡防南局未幾烟茶肆主薛貴遣人投局將徐金具保出外惟二顧依然被押二尹正欲研訊薛又浼人向二尹籲求願償養傷費若干不知二尹能允從否也○上月杪陸家浜橋畔純泰米店被梁上君子濳入竊去銀錢衣物次日店主開具失單投二十三七鋪巡防局報請查緝局員盛雨村二尹准之督率捕甲往勘屬實勒限緝捕務獲究懲 
[南市捕房紀事]  
　　本邑南市久大碼頭江北划船户陳大牛娶妻萬氏混名小獅子水情楊花不安於室陳屢勸不攺今夏曾怒而將氏刺傷控經馬路工程局總辦程雨村大令研訊飭將氏送普育善堂留養旣而釋令回家團聚今已逾月夫婦依然不睦時占脫輻之爻昨日又因細故口角被陳推墮浦中經人救起奔至捕房呶呶聲訴捕頭麾之使出不予深求○昨日宵人徐阿木竊取南市馬路旁某姓家所積之柴適爲某號巡街捕所見解入捕房捕頭令禁押逾時然後釋之使去○餅師王阿四與同業甲乙二人無端口角某號巡街捕見之拘入捕房捕頭令押候解請馬路工程局總辦程雨村大令訊究 
[英美租界公堂會訊案]  
　　英商有恒洋行金世美投本管領事署控天寳戯園主熊文通積欠房租洋銀三百五十元領事函請讞員張柄樞司馬飭傳熊文通至案訂於前日午後會訊届時英領事班瑞德君命駕詣公廨會同司馬　座金世美投案請追熊文通供小的糾人開天寳戯園計共五股訂有合同旣而天寳猝遭回祿之災積欠房租洋銀三百五十元曾向房主情商允償二百九十元歸各股東攤派請卽傳集訊追司馬商之班君諭令將熊交人保出候傳齊各股東於下禮拜四訊核 
[法租界公堂瑣案]  
　　崇明縣民婦陳龔氏之媳某氏被匪徒誘拐來滬輾轉鬻入新閘左近某姓家經英界包探查獲交陳龔氏領回前日氏領媳至小東門外擬附航船回里突有鍾金美王金厚二流氓向之索詐洋銀數十元并欲將媳扣留氏情急呼捕拘獲鍾王送入捕房管押昨由包探傳同原告送案請訊陳龔氏伸訴前情鍾供小的向操北貨業兄號偉臣歴當南市某某等處巡防局委員王供小的之父名德明曾任吳淞營中軍守備並無勒索情事中局委員蔡老爺曾飭差前往查訪知有朱雪梅者目擊情形傳案備質今請向之研訊可也朱投案聲稱小的與氏爲鄰氏夫向在崇明某營當勇上月初十日伊因失去媳婦倩小的帮同尋緝繼知伊媳實被縣橋左近包頭店主蔡新誘匿新閘遂托包探尋獲旋交小的洋銀九元及小銀錢二十餘枚湊成二元四角代寫禀詞並許事畢後酬洋銀三十元求鑒大令以其情節支離未便判斷著將原被告一併押候交人保出飭包探查明實在情由禀覆核奪○長江積竊李福生被包探拘獲詰悉同黨吳龍生王阿四李亦富董老五等五人匿跡新街五號門牌李明山舊貨店樓上所竊各贓交李銷售等情及拘一干人詰問供認各贓銷與德隆押店遂連押店執事人蔡阿福拘案請訊王阿四等認竊不諱吳龍生供小的在斜橋左近開設小烟館不敢爲匪大令判罰李明山洋銀十元交保開釋王阿四等各荷枷一個月笞責三百板蔡阿福罰洋銀二十元○太古馬頭工頭孫洪芳禀稱野雞扛夫王阿寳王海生不遵約束反敢行兇大令判各枷半個月責二百板○偷兒陳阿毛潜至洋涇浜客船上竊取眼鏡四十副售得小銀錢六枚經包探查獲吊到原贓連收贓人張連生解案請辦大令判枷一個月責三百板張交保開釋○江北流氓邱敬宇李亦宇李文士宋居榮等四人潛至某處田中竊刈柴薪田主王阿狗喝阻不理反將耕夫徐阿三毆傷王怒報知捕房將邱等拘獲搜出拳襯等兇器解案請訊大令判各責一百板○偷兒陳金生竊取眼鏡一百二十副張福生竊取作裙一條均售與舊貨攤主王長根陳阿三行竊土布十六匹售與聚盛新衣店陳寳慶經包探查獲連收贓之王長根陳寳慶解案請訊大令判將各犯枷一個月責三百板限王長根陳寳慶於五日内繳到原贓○邢阿榮訴稱前日小的由寗波帶　墩一枚至滬雇工舁之登岸突被野雞扛夫張阿毛戴文元爭奪以致墜入浦中無從撈取此墩値洋銀十元今日報捕拘案請卽追賠大令判戴張各賠洋銀三元押候繳案方准開釋○凌紀氏控王錢氏偕姘夫張鳳鳴將童養媳携去逼令學習彈唱等情大令訊供之下飭押候查明復核昨日凌紀氏偕王錢氏之翁王寳和投案聲稱孫女自幼許字凌姓叩乞明鑒大令判將養媳交凌紀氏領回張鳳鳴交原保人保出著將王錢氏交案不准再向凌紀氏滋擾○包探禀稱賈德有持銅質洋銀至法兵　　換當塲拘獲在身畔搜出銅四開十五枚大洋銀數十元解案請辦大令判罰洋銀六元 
[美租界捕房紀事]  
　　昨晨偷兒王阿二闖入裹虹口鄉民某姓家竊取衣服若干件携至某押鋪質　　爲包探劉阿炳所見拘入捕房捕頭令押候解送公堂禀請讞員張柄樞司馬訊辦○昨日江北小竊小三仔至外虹口某碼頭　　　　取舊鐵若干適爲管門之印度人所見扭送捕房捕頭令押候解送公堂禀請究辦○昨晨下海廟第二十二號界石左近遺　孩屍　　巡街捕見之回告捕頭捕頭令某圖地保報請某善堂備棺收殮 
[救濟善會紀事]  
　　救善會承前常鎭道沈衍慶堂助二七寳紋二百兩徐銘笙交來長沙羅惠章經募洋三十四元又杭州頤香齋葛伯誠經募三十一元正心堂三十元教裕二十元謝筠亭書潤移助二元粤東香山譚文琰十元惠澤迭頒實深感激除掣付收條外合請登報鳴謝○吳江陸廉夫書畫名手也近日移硯滬江願以行隸潤資移助會中紈摺扇册每件半元七八言對一元屏四五尺兩元餘另議畫潤不在此例○湖州錢琢初工鐵筆兼四體書爲上虞徐衷袖之高足今願以牙石章潤資助入本會牙章每字三角石章每字二角以上各件均交慶順里善會帳房代收七日取件上海慶順里救濟善會陸樹藩潘炳南丁紹芬等謹誌 
 
 

Page 10

 
 
[陜西官報]  
　　閏八月初一日知縣王新楨往咸陽公幹臨潼縣舒進省鄠縣李回任從九郭祖章往寗　州催部費府司獄劉壽明起復禀到○初二日羌轅牌示知縣李晉魁署洛州縣事知縣龔維佶往違關解銀署澄城縣崔驥遠缷事回臨潼縣舒回任三河口厘局巡憸查鉅緖進省○初三日藩轅牌示典史陸壽廷請補洛川典史隴州趙徑陽縣李俱進省○初四日府經歴陳其昌由東路查私鹽回署潼關巡檢羅國英上任○初五日調署商州恊祝潼關廳施劭俱上任知縣鳳岐往涇陽公幹涇陽縣李回任威醴土厘局李同華進省巡檢嚴會銘由渭南催粮回○初六日藩轅　示知縣張樹功署定邊縣事隴州趙回任知縣李丙焱往華州典史錢恩錫傅肇銓往臨潼俱公幹分縣魏鴻恩往河南買書大荔典史史良相上任○初七日西寗道英由京來省從九任燮廷由三原公幹回○初八日藩轅牌示知縣姚旭明署甯羌州事知縣張紹署南鄭縣事○初九日無事○初十日知縣周丕紳署富平縣事知縣余琪樹往耀州查災知縣劉繼祖由三原公幹回湻化典史宋壬江騐看進省○十五日換戴暖帽 
[蘭州官報]  
　　八月二十一日太原來電聖駕十七日午刻進城藩轅牌示署狄道州吏目張傳遠調省以試用按司周受榮酌署西寗縣敎諭缺以候選敎職張曕桂署理○二十二日藩轅牌示甯州學正缺委候選敎諭席豐美署理委署永固恊中軍都司陳芳樹赴任新募甘簡練副右營守備馬國正副右旗馬隊守備馬國義均赴河州委辦碧口厘局知縣張光烈赴局前新疆拜城縣知縣李微高均禀辭赴新疆大挑知縣王家彥禀銷河州　審案件叩謝本班先行知補用副將譚華武由新疆分省補用縣丞歇陽振鰲由陜西俱進省太原來電隨扈端莊肅那四王溥潣桂澤定志六公橚倫貝子剛王趙中堂董宋宮保何副憲鹿芝帥錫岑方伯○二十三日藩轅牌示署渭遠縣知縣姚五經調省委候補知縣史文光署理准補正甯縣知縣張心鏡飭赴新任署西固州同朱秉仁調省委大挑知縣李繼訓署理鎭原縣典史馮炳樞調省察看遺缺以　補平還縣典史劉錫浩署理留陜甘補用副將魏紀錢由湖南甯夏滿營驍騎校景惠請餉俱進省 
[粤垣官報]  
　　會同縣知縣委候補知縣宋恆坊署理惠來縣知縣委補用知縣成守正署理咨補吳川縣典史徐致中飭先赴任咨補連平州知州張卿雲飭先赴　　水縣三水司巡檢缺委試用從九品周行銓署理高要縣横查司巡檢缺委試用巡檢胡恩　署理咨補文昌縣鋪　司巡檢魏漢章准補調香山司巡檢徐湛光均飭先赴任 
[邗江官報]  
　　九月十四日丁觀察葆元到揚曹鹺尹振鐸由周庄來○十五日　鹺尹振忠由三江營來許鹺尉丞守辭赴泗溝卡○十六日王分轉家棟由姜泰厘捐局抵揚江鹺尉準辭赴栟角稽收差汪鹺尹登瀛辭赴揚莊卡鄧大令炬公幹到揚○十七日李鹺尹彭庚銷南京餉差湯鹺尹心益辭回十二圲○十八陳鹺尹元章銷南京　差顔鹺尉錫壽辭回淮北吳鹺尹瞻廷由丁埝卡來○十九日邵伯司李少尉汝鏞到揚公幹○二十日李分轉以牧辭赴高寳差次　鹺尹丙炎委周莊卡許鹺尉文藻赴如皋南閘朱分轉之柟銷舊港總巡 
 
 
 

Page 11

 
 
   
 
 

Page 12

 
 
   
 
