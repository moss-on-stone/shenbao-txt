# 1892 - 323 - 4907040

 

Page 1

 
 
[書句容諸紳士告災信後]  
　　天災流行何時不有然從未有如今日之甚者自晉豫奇荒而後屈指十餘年各省之以偏災告者時有所聞煩宵旰之勤勞賴疆臣之擘畫得以防維於事後補救於將來今年順天直隸山左河南皆以洪水泛濫嗟我黎民復有蕩析流離之歎當道者登高而呼於是好善之士厪飢溺之懷施解推之惠自王公卿相富商巨賈以至牧豎耕氓婦女稚子無不解囊相助其數自數千元數百元數十元以至數千文數百文固已鉅細靡遺網羅幾徧俾職可收解者得以源源接濟不至半途而廢而放振諸君子亦得以有所藉手不致爲無米之炊精誠所至金石爲開義聞昭宣仁聲遠播直開前古未有之局以視古之人泛舟輸粟僅救一時者過之不啻百倍宜乎聲名洋溢上逹九重特　温綸優加褒勉也夫人事之與天心每有相爲感召之理人事乖於下則天變應於上苟其衆志成城咸以救災恤鄰爲事則蒼蒼在上　亦當鑒此眞忱默移氣數繁霜日蝕之變不難一化爲和風甘雨之祥何意至近日而句容又以災祲聞也句容離省垣百數十里僻處一隅地本荒陋咸豐同治年間赭宼横行於大江南北以金陵爲窟宅先後十餘年逆黨之盤踞者最久句容適當其衝故地方之蹂躪較他處爲尤甚承平以後休養生息迄今已二十餘年而元氣尚未盡復又其地四面皆山有危峯密岫之回環無巨川長河之灌注與蘇松一帶情形迥别大抵蘇松一帶港縱横地形卑下不患旱而患潦故講求民事者咸急急焉以疏濬河道爲先務蓋河道旣通則水自得以宣洩田疇無淹没之慮句容皆係山地則灌漑禾苗不恃河水而恃雨澤倘使雨師靳澤則萬頃良苗生機盡絶田畝無顆粒之收老稚有斯飢之歎此則關乎天時而非人力所能挽回今年夏間亢旱兼旬所種秧苗悉成枯萎其幸而尚存一二又被飛蝗所食補種雉糧以雨澤愆期未能兹長哀我農人將何所恃以餬口夫以元氣禾復之區屢歲歉收之後而又加以旱蝗譬之人身甫患大病尚須調理乃珍餌未投而風寒又入苟非銅筋鐵骨其有不日形危殆者哉治病之法不一端或用外治或用内治而皆不離乎藥餌救荒之法亦非一端或綢繆於先事或施救於臨時而皆不離乎錢米錢米何自而來　又不離乎官振義振方今聖人在上凡各直省之以災祲告者無不疊霈仁恩俾蚩蚩者氓咸得出水火而登袵席今年丹陽丹徒等屬疊被偏災民不聊生經大帥飛章入告業已明降諭旨截留海運漕米飭令查明户口核實散放本館已恭錄報首湛恩汪濊凡有血氣者固當淪肌浹髓頌德勿諼惟是被害者旣非一處則待振者當亦不下數千萬人以數千萬人之嗷嗷待哺則給求養欲又豈能纎悉無遺此則不能不有藉於義振而句容諸紳士所由吮筆濡墨繪監門之圖效秦庭之哭也雖曰今年被災之處順直齊豫而外如雲南甘肅等省亦報災祲見於邸抄者不一而足卽以江南而論被災者亦不止句容一處災區旣廣施惠難周而籌振至今日又如强弩之末力不能穿魯縞雖有發棠之請難饜無厭之求不知人之欲善誰不如我頻年以來籌振諸君子所以集腋成裘力顧大局者非有聲勢以聨絡之也非有奬叙以鼓舞之也惟恃堅忍不衰之氣有以聨衆志而襄義舉句容諸君子旣已眷懷桑梓剴切馳書吾知海内好義之士必有聞風興起以解斯民於倒懸者姑書此以當左劵何如 
[本館援奉電音]  
　　昨由京友電傳上諭二道敬謹譯登○十月初六日奉上諭　　奏陽灰壩　家渡及胡家岸河工合龍請將道員張上逹等分别開復處分一摺本年六月間山東濟陽縣灰壩桑家渡章邱縣胡家岸黄水盛漲漫溢成口數月以來經福潤督率在工員弁將三處口門竭力堵築於九月初七等日先後合龍辦理尚爲迅速濟東太武臨道張上逹着開復降四級調用處分免其查級議抵副將張文彪閻得勝知縣王建疇趙惠霖梁錫祜均着開復革職處分知府郝廷珍直隸州知州李恩祥均着賞還頂戴其餘出力員弁著俟白茅墳工竣一併擇尤請奬毋許冒濫餘著照所議辦理該部知道欽此同日奉上諭吏部左侍郎敬信禮部左侍郎錢應溥兵部右侍郎巴克坦布均著加恩在紫禁城内騎馬欽此 
[閩督譚將軍希奏稿]  
　　奏爲捕獲德化縣匪首審明正法歴次出力員弁擇尤開單請旨奬叙以昭激勸恭摺仰祈聖鑒事竊照福建德化縣土匪滋事陸路提督孫開　親督剿辦將匪首陳拱之弟陳衆妻陳曾氏先後拿獲分别正法收禁經前督臣卞寳第曁臣希元節次奏報在案陳拱一犯東逃西竄飄忽靡常弁勇翻山越境到處窮搜不得其蹤跡孫開華疊奉諭旨嚴飭務獲匪首惶悚莫名與副將余宏亮多方購綫務期必獲偵得周苗等數人是陳拱死黨不惜重貲輾轉購通以周苗爲眼缐閏六月十七日午後據周苗報已引陳拱至尖山鄕叚頭地方遂帶推勝建威營得力弁勇於是夜分路疾趨四面堵截去路三更時候抵該處急令合圍破扉而入陳拱手持雙劍一躍登屋擲瓦傷勇丁二人把總蘇連元勇丁周壽安等躍登屋頂格鬥該逆不支跳下平地揮劍死拒連傷數勇周壽安被斫右手甚重奪其劍立將陳拱擒獲十九日孫開華電報到省臣希元咨令多派弁勇小心管解並酌提素識陳拱者來省質証據署永春州張元鼎德化縣邵書升監提穙户翁有光一名與陳拱一併解到臬司張國正立提質訊陳拱供認藉端滋事拒敵官兵僭稱開大元帥刊刻僞印張貼僞示等情不諱經臣鍾麟勘審無異於七月初二日恭請王命將陳拱綁赴右曹凌遲處死傳首犯事地方懸竿示衆以昭烔戒電請總理衙門代奏在案伏查陳拱自上年八月藉仇鹽館爲名煽誘白數十鄕聚衆數千兇燄甚張經官軍於赤水鄕告杯橋兩次擊敗並攻破後宅匪巢陳衆就擒時前督臣卞寳第奏明俟獲陳拱後彚案保奬奉旨允准現在陳拱伏誅地方悉臻安謐在事各員弁嚴寒盛暑跋涉窮搜始終出力不無微勞足錄謹擇尤開單籲懇天恩俯准奬叙以昭激勸千總以下武職容臣咨部核奬至鹽哨翁棟爲此案罪魁先已拿獲正法其館東翁有光縱夥擾民致釀巨案訊非在塲主使應如臬司所議於翁棟罪上酌减一等擬杖一百流三千里解配折責安置據稱母老丁單情節較重應不准查不准留養陳拱之妻陳曾氏例應緣坐發駐防給官兵爲奴之陳勺等飭縣訊明擬結並令該管道出示曉諭各鄕民曾被陳拱逼脅附和者概予免究逃徙者速令歸鄕各安生業提督孫開華於閠六月二十八日帶隊抵泉州仍留擢勝中營暫駐德化以資鎭懾據福建臬司會同藩司糧鹽二道核詳前來臣等謹合詞恭摺具陳伏乞皇上聖鑒訓示謹奏謹將拿獲逆匪陳拱陳衆並節次攻剿出力文武各員擬保官階開具清單恭呈御覽留閩儘先補用副將胡泰林擬請免補副將以總兵留閩浙儘先補用記名提督蕭宗雲擬 
 
 

Page 2

 
 
請遇有提督總兵缺出開列在前請旨簡放花翎儘先補用都司薛文貴擬請免補都司以遊擊儘先補用花翎留福建水師提標補用遊擊王金揚擬請賞加副將銜補缺後以叅將仍留原標儘先補用花翎儘先補用總兵降補都司邱德福請開復總兵仍留閩省儘先補用花翎副將銜留兩湖儘先補用叅將徐榮桂請免補叅將以副將留閩遇缺儘先卽補花翎總兵銜　先補用副將蔣揖讓擬請免補副將以總兵留閩浙儘先補用副將銜儘先補用叅將克勇巴圖魯徐遇龍擬請免補叅將以副將留閩浙儘先補用前開復廣理花翎補用知府羅定直隸州知州原官職銜范麓軒擬請開復原官升階翎枝仍留廣東補用免繳捐復銀兩藍翎福建試用巡檢陳啟鵬擬請免補本班以縣丞仍留原省歸候補班前遇班前先補用会生戴賡颺請以鹽大使留閩遇缺前先卽補指分浙江試用巡檢鄒鎔請免補本班以縣丞仍留浙江遇缺先前補用　 
[清河大火]  
　　九月十一日淮安府清河縣西鄕馬頭鎭豐裕錢鋪比鄰某甲家失火延燒合鎭水龍馳往奮救無如火勢甚熾發水如油直燒至天明而止計焚去鋪户一百餘家熱閙之區化爲焦土阿房之燄同此浩刼誠可嗟已 
[嘉興獲盗]  
　　本月初一日傍晚嘉興捕役協同弁勇在中正街某烟館拿獲盜犯三名搜其身畔皆藏有利器遂卽解赴秀水縣收禁以待劉邑尊回署訊供 
[西報彚譯]  
　　法國向例各處居民遇有焚如之禍必將起火之家傳案究問果係出於意外方能原情否則按例科置如查確由某屋起火則此屋雖經保險亦不照數賠償亦有於保險時先行訂明者無論由本屋焚起抑或被人殃及一律如數賠補但此等保險價須比物業所值之價加至廿五倍故居人恒兢兢戒愼祝融雖虐甚難伺隙而來云○新金山馬　海角有一土船開在别埠中途擱於淺灘欲往附近捕房求爲援手正在遣人登岸不意突來黑人一大隊擁至船上將馬孺人全行砍斃隨卽搜括船中貨物分載而去地方官差欲往追捕而賊隊早已遠颺矣○阿非利加洲沿邊諸部落前爲莫法德意諸國所割據各撫一方久欲　土通商以拓利源惟諸部土人尚多未服時有因而作亂者阿洲東境之華夏希向爲德國所屬現其土人又揭竿而起時烏蘇加理處駐有德兵營　土人乘其不備　往攻之殺死德官一員兵士四名奪此汛而有之聞土人意猶未足欲再向别營攻擊云○歐洲來信言現據德都人稱說俄國大臣羅士巴理於巴馬之事不甚注意蓋逆料英國必無干預之意也○上月二十三日英京電報云有利銀行各經理人於前數日會同商議另立妥善章程以規復本行生意是日各股東互申偉論以定日後規模至於新充之本銀業經　續交齊足供敷衍有此一番整頓鴻圖丕煥指日可期矣○上月十四日英京電報云由蘇格蘭意甸巴輔逹英京之鐵路於本月某夜有附載貨客之火車彼來此往猝然互　致斃搭客十二人傷七人貨車之後半截全行毁爛客車則互碰時立兆焚如諸客奔逃不及有數人慘葬火坑是誠不測之災也○印度醫生施瓜曩曾遊歴香港澳門上海及南洋各埠所至之地均將自製藥水求售據稱能治　濕及一切虚損等症靈效如神前在香港澳門名噪一時獲利頗厚現在三寳壟懸壺售藥被此處　生控其射利欺人旋經有司訊明判罰施瓜基路打十枚傳示警戒施瓜不能甘服於判案後繕具禀詞上控欲將罰項追還不意覆訊之餘仍以鐵案難移不應再行凟訴遂加罰銀一百基路打以爲健訟者　○星架波報云北般鳥新例不准將各項軍火由北般島載運出口自上月二十五日起以六個月爲期凡供給軍營之物有關於軍務者均在禁令之内○朝鮮各埠以仁川爲巨擘近年商務倍蓰於前六年前海關每年共收稅七萬九千二百零五元八分至廿三年共收廿四萬三千七元九分較前業已加倍廿四年共收廿九萬五千四百四十七元一角九分今年商情不甚活潑然亦每月收一萬五六千元以上係進口之稅計十成中中國人與西人佔其八出口之稅日本人佔其九云 
[辰轉郵簡]  
僑居高麗仁川口之各西人建造議事公所刻已興工島革翬飛頗形華麗落成之日尚難預知也○某甲偕友數人飲於酒肆半酣時節有某乙貿貿然來甲見之遽乘醉　駡乙亦先於他肆薄飲雖玉山未頺然亦距醉鄕不遠矣各觸前忿勢將揮拳甲乘間取灶下火柴擊乙仆地又連撻之衆友始曳甲出甲知乙傷重伺隙而逃衆追之不及返視乙巳氣息全無乃控請有司緝甲訊辦○日商力武氏由仁川港載粳米往日本各口消售以六百包報稅其實多至三千餘包海關巡役查知並搜出紅　等私貨立卽扣留懲辦未悉以後如何○某翁好狹邪遊日獨行花街柳巷中冀有意外之艶遇一日行至某處見一幼女立户外婷婷嬝嬝風致嫣然某竟日徘徊女亦時以秋波送情一若深爲眷戀者然某至此神迷心醉漸與狎語窺其意似可以金啗之者乃相將携手入室登榻求歡女星眼微餳半推半就比羅濡旣解則翹翹者竟男也翁色然以駭女忝然曰實告君兒以夙喜尋花問柳蕩其家貲今者衣食不周靦覥爲此花間雌蝶固卽昔之樹上雄蜂郎如不嫌請以一曲後庭花暫時塞責可乎某　然若失掉頭不顧而去○上月初七日有朝鮮人周某自酒肆歸已深入醉鄕矣腰纒洋蚨數十翼遺諸途中麴秀才誤人每每若此○華人初某由仁川赴韓京去後涉無蹤影閱七日始訪知斃於山中身帶重傷究未識兇手爲誰恐此冤無從昭雪矣 
[繡州寒翠]  
　　浙江泉憲道出嘉興上月某日下午憲舟停泊大西門外官碼頭排導入大西門事畢出北門至北碼頭登舟翌日黎明解維赴嘉善嘉善縣江邑尊預期備齊供張届時會同文武各官出城恭迓投呈手版請安廉訪傳見之餘卽查檢各砲船哨官出身履歴旋稽察保甲門牌諸事然後駛回禾郡上燈時憲舟安抵北碼頭外蘇州塘口在郡文武官弁復出城迎迓豸節廉訪惟接見郡守餘飭各回任所是夜憲舟暫泊一宵於二十六日黎明時解維向蘇州塘去各砲船皆升砲以送聞此行尚須往湖州府公幹云○前報紀嘉恊左右兩營各外汛弁兵調齊禾中操演連日楊都戎赴北門外大教塲閱視打靶走陣不日當請張恊戎閱視然後移請宗太守示期大閱也 
[明州客述]  
　　寍波鄞縣楊稚虹大令於上月十二日赴省垣旋於二十六日由上海乘北京輪船回署○台州洋面近多盜刼傷人之事某日春生等商船聨檣駛往又被緑林客截刼傷人事後控諸道轅道憲批示云查巡洋舟師疊經咨飭認眞巡緝何惟台屬洋面肆刦傷人之案近復層見迭出候卽據情分咨海門定海鎭分别嚴飭各該巡洋舟師及水師各營一體實力梭巡嚴密防緝並候咨呈提督軍門移行各鎭營曁飭元凱超武兩兵輪管帶遵照一面札行台州府飭屬確查被刦各案赶緊會營嚴拿贓盜務獲究報仍隨時實力巡緝及札寍波府定海廳分别飭遵曁提督軍門批示可也○本年八月某日象山邵紳家突被海盜刦掠雖經報縣踏勘飭捕緝拿無如捕役玩泄因循迄未拿獲一盜事主遂赴府上控府尊批示云前據該縣詳報卽經批飭會營選派兵役懸賞嚴緝在案乃失事月餘贓盜杳無破獲捕務殊屬廢弛據禀前情仰象山縣立卽會營加派幹練兵捕懸重賞勒限嚴緝並移鄰封營縣及紅單師船一體協拿是案贓盜務獲究報毋再縱延切切 
[皖事雜述]  
　　安慶府聨仙蘅太守懷寍縣包伯琴明府以農民望澤良殷筮日設壇祈禱雖略得廉纎細雨田疇尚未普沾菜麥雜糧仍難播種藩司嵩書農方伯乃擇吉上月二十一日設壇龍王城隍二廟先期大張曉諭禁止屠牲致　致誠昕夕叩拜某晚果濃雲密　北風怒號寒氣逼人被池冰透次晨大雨滂沛勢若傾盆歴一畫夜間郊原無不沾足○委辦皖北牙厘局候補道藩作卿觀察於上月二十六日行抵省垣暫就南門外躉船梁君處小駐次日乘輿謁見沈仲復中丞并拜會兩司以及各同寅聞有厘務向中丞面陳小作勾留卽須返局供職也○原任瓜州鎭吳鎭軍家榜之靈柩於上月二十七日上午十點鐘時由大公子扶抵皖境沈中丞卽命駕出轅詣舟次躬行奠祭在省文武官弁聞信之下亦紛紛馳往奠醊以慰幽魂旋於二十九日解維上駛 
 
 

Page 3

 
 
[淮上歸鴻]  
　　清河縣翁邑尊奉藩憲瑞方伯札文出示曉諭農民趁秋冬藝麥之時務將翻起土塊細加搜剔揀净蝻子以免來歲孳生亦未雨綢繆之意也○漕憲恩鎭江府王可莊太守禀請撥欵以賑飢民爰發出豐濟倉米五百石委員解往鎭江交兌○溥玉岑宗師於上月二十日抵淮廿一日開考聞於十月十四日竣事○福興閘閘官韓君丁艱出缺漕憲遴委候補閘官王君治安署理已於上月十九日接鈐視事矣 
[魂赴鮫宫]  
　　某甲者年逾而立卜居城内素藉手藝營生前晚至小東門外寗波馬頭遊玩偶爾疏虞失足墮浦其時夜靜更闌無人援救遂與波臣爲伍嗚呼慘哉 
[拐風甚熾]  
　　近有一種拐匪遁跡滬上小孩之被拐者時有所聞滬南泉漳會館相近有某甲者素以小本營生有子年未十齡昨日上午在門前與鄰孩嬉戲轉瞬忽失所在又前日薄暮滬城小東門内某姓家失去七歲女孩拐匪如此猖獗誠地方之憂也 
[舊案翻新]  
　　去冬英租界棋盤街　園烟館股東王延齡陳洪池方自及鄡惠章等在英公堂互控欠銀當經蔡太守訊取供詞又有金杏山馬最軒等具控榴園主虧欠生財洋銀太守飭將一干人移送上海縣訊辦近忽由高王氏投蘇省控告上憲准詞札飭原縣覆訊詳辦昨日縣署帮審委員竇奠高明府諭飭原差傳齊人証以便悉心研鞫午後該差已將一干人解至縣署請訉 
[棺殮被阻]  
　　有司某者家住滬城大南門外二十鋪地方前日因病逝世傍晚時由司子某甲備棺收殮忽有族人某乙親戚某丙糾率多人蠭擁而至不准入殮其時吊客盈門不解何故紛紛解勸甲怒不可遏急喚二十鋪地甲同投上海縣喊控值日差據情禀明經帮審委員竇明府諭飭明白補詞帶案訊供 
[限日交人]  
　　鄕人張某被人在上海縣署控告欠錢不還由縣提訊之下飭將張交保清理此已列報不料張自交保後延濔到案昨日下午帮審委員竇明府飭帶原差至案嚴比該差供稱求寛限期明府不准喝令比責該差供保戳椥唾章現在案下可請傳問明府傳喬至案供稱張確由小的擔保求限枉日卽行交案明府准其於五日内交人如届期仍不交案定當嚴比 
[英界公堂瑣案]  
　　包探沈金隆禀稱粤孩羅　芝等串竊東洋車夫趙阿金之油衣經小的查獲人贓送案請究趙供稱小的所失油衣已由包探查獲人贓請卽給領羅供稱小的家有母親某日竊得油衣倩黄阿卓售去黄供稱小的亦粤人現在治下躭擱親戚家羅確曾將油衣交與小的蔡阿生供稱小的與羅黄生同鄕里某日偕黄玩耍不知伊如何竊取油衣蔡太守判令將羅黄各責手心一百下羅交其母領回管束黄交其戚帶去蔡從寛開釋油衣給還失主○包探顧阿六禀稱前者鄕人曹學維被曹土金等誘藏吊打經小的拿獲土金及趙雲和談根和三人解奉大老爺訊供飭提同黨各人再行究辦今小的又緝獲同黨談福生解送案下學維訴稱是白小的被土金等吊打訛詐福生亦逞兇助毆福生供稱土金等將學維毆擊詐錢小的並不與聞土金及雲和根和同供稱小的等不敢行兇如今只求恩赦蔡太守以土金等共有八人祇獲其半仍交顧探帶回飭再行緝拿在逃各人從嚴究辦○包探王阿二禀稱本年八月某日張沈氏卽雲姐引郁開發之妻出外抺牌暗中唆使李瑞瑞將門撬開竊取　飾衣服計值洋銀十五元事經小的查明將贓押在義昌隆興公安等押鋪共得洋銀六元一角兹均已吊出原贓又查得張沈氏之夫在中國某兵輪船上當水手贓均由伊經手押錢俵分使用沈黄氏亦分得一元刻巳用去今特一并送案郁妻某氏稱丈夫已逝世家有五歲小孩某日被張沈氏誘出暗錢暗中嗾使李來家竊去衣飾若干兹已由包探吊贓請爲給領張沈氏供稱李確曾竊取郁家衣飾　得洋銀三元丈夫現在中國某兵輪船當水手沈黄氏供稱小婦人分得洋銀一元郁王氏供稱小婦人與李是戚串行因知郁妻有錢是以誘出抺牌暗中令李行竊得贓後確曾分用洋銀只求大老爺恩恕李認竊求恩蔡太守判令將李及張沈氏沈王氏郁王氏各管押一月並著張沈氏繳洋銀六元一角給　質鋪贓給郁妻領去○胞探黄四福禀稱湖南人朱鑫鎔黄釗志僑寓昌記客棧報失洋銀高麗參阿膠小的往查見箱内有藥十二句及朱之小洋銀九角陳福安之洋銀一元一角桌上有碎銀五塊洋銀五元兹特一併送案又查得門上鎖已破壞所報失物無憑棧主周世昌亦已來案候質周供稱朱黄二客住在棧中客堂之後是夜七點鐘時回來忽云房門鎖已脫落失去洋銀高麗參阿膠當時卽報捕房捕頭派包探看明將所存碎銀及洋銀送案蔡太守諭候傳失主質訊核辦 
[法界公堂瑣案]  
　　仁昌米棧主朱敬春偕受傷之出店人王意子投案訴　日前由漢口裝來客米一百數十石暫存太古洋棧嗣經南市元吉泰米行購定囑王將米運至碼頭以便元吉泰雇船駁運突有小工朱春泉邀同黨羽十餘八蜂擁而來不分皂白將米八石紛紛搶去王向之喝阻反被痛毆并用手指挖傷左目其母見而追赶亦被攫去銀臂釧銀耳環當將朱拘送捕房解經某包探陸續查獲黨羽張阿生將有才趙小林喬阿虎四人一併送請究辦葛同轉訊究之下朱供稱小的與王爭論負米力錢以致用武張實在塲解勸並非黨羽王訴稱當時趙確出爲勸阻並未動手兇毆餘皆强搶米石同轉著押候比究○㺯大洋行細崽宋生祥訴稱行中屢次失物小的苦累不堪前禮拜五竊賊陳阿金扭壤門上鐵鎖潛身入内竊取衣服碗盞藏諸籃内正欲出門適小的之兄遇見是以扭送來案陳不認行竊葛同轉著押候比究○包探王榮培禀稱沈金生深夜　衣至某押店質錢小的向之查檢見包内均屬女衣並有扭壞之鐵鎖兩具隨在身畔搜出押票吊到水烟袋兩枝今特迭案請究沈供稱小的先生英租界三泰馬車行當馬夫妻子住新閘山家園姓朱小字阿巧日前因無錢贖取長衫回至家中阿巧不在故將鐵鎖扭壞從箱中檢取衣服持往押店換取長衫水烟袋兩枝一是阿巧之物一是胞姊張沈氏之物請大老爺訪查可也葛同轉著押候覆訉○通事禀稱徐和尚在某處碼頭上竊得　一大塊約重十一斤是以送案請究葛同轉判令押候答責四十板○包探郁庭湘禀稱積竊張長林陳東庭向在長江上下專竊各輪船客人貨物今乘鄱陽輪船來滬中途竊取某客搭連袋及衣包各一是以拘送案下請懲葛同轉判令各笞　三百板枷號兩月期滿遞解回籍○錦盛宋春元元利徐文述愛香室陳瑞林恒春祥俞錦文及某店方少英同投案下遞呈公禀聲稱各店所購火油均儲諸浦東棧内因往來不便雇定許五趙貴二駮船時時裝運來滬暫停英界浦難上月二十七日之前查檢船上所囤火油少去四十餘箱知被許盜賣繼許忽逃逸統查細帳先後共少二百七八十箱究知趙係許之戚串相約與車夫莫大串同連售與人且二人與許四至交定知其中情節故特送案請追葛同轉向之訊鞫趙莫均推諉不承宋等稱現由　租界永盛京貨店查到原贓數十箱并知垃圾橋南首陳萬興京貨店内火油祗有售出並不買進顯見與二許有串賄情事同轉謂趙莫曰爾等雖不與二許通同盜賣但經手裝連是實豈能置身事外著押交二許到案核奪○英包探唐寳榮禀稱虹口崑山路十號門牌屋内西人失去綢洋傘一柄小的查知質在治下八仙橋榮興押店内今已吊出故向大老爺禀朋　店夥供稱是傘於九月二十日押下計押本錢五百七十文誰人來押刻已記憶不清矣葛同轉著唐探將傘取去給還失主再行核奪○某烟館主張阿渭訴稱前日小的有事外出令外甥陳正謨看管館中事務旋有包阿新者來吸烟乘人不及隄防竊去烟鎗一枝自此卽數日不來　街遇諸途中送案請究包供稱小的與陳係老主顧是日吸烟時伊之外　囑小的代挖烟灰小的不敢行竊葛同轉著交人保出帮同查究○句探孫　榮禀稱李阿慶　取江天輪船上某客之書夾一枚曷同轉判令管押捕房一日○唐阿寳串通張阿桂哄騙親戚徐佩記之行李衣箱及洋二百三十五元匯票洋銀千餘元逃至蘇州復返滬上僑居天寳客棧經某包探查獲其詳已見報章昨晨捕頭令將唐解案又在箱中搜出 
 
 

Page 4

 
 
洋銀十三元匯票八紙田單田契共四紙並綢紡衣料若干金銀約指各一唐供稱此乃親戚之物請大老爺傳失主對質可也葛同轉著押候質核○同源銀爐夥陳某訪事者佚其名當葛同轉據案判牘時訴稱日前由爐中取出金樣三十枚行過四馬路見有呌賣舊衣者佇足閒觀忽將金樣失去並失辨金石一方今由包探將竊賊王德金並原贓查獲是以來案禀陳包探王榮培禀稱前者王曾供稱在聚豐園門首竊得仁濟善堂施姓之眼鏡現查明眼鏡實是招商局朱姓之物業已由朱姓家丁陸阿桂來案具領至王前後所竊諸物均窩藏婁許氏客寓内今將氏帶案請究婁許氏供稱前日王將剪碎之零星金數片付與小婦人作棧資小婦人從中檢出舊金秋葉耳墜一枚向慶雲銀樓貼換新金秋葉耳墜一對實不知王是竊賊同轉謂王前在英租界犯案經蔡大老爺懲辦其時亦住爾處顯見爾窩賊囤贓遂判罰洋銀廿元並管押十日王笞責四百板枷號三月吊到之贓給各失主具領 
[上海北市絲業會館籌賑公所接山東潘振聲先生請賑電函]  
　　○諸大善長鑒昨回省銀均到拜謝厚德惟東災過重專查房屋冲盡之莊亦有四百村非四萬金不辦昨沐杏憲處借萬金祈隨後籌還尚短二萬急求設法表周歴災區哀鴻遍野飢寒交迫刻不聊生吳家岸已合龍卽日往辦章邱次辦齊東濟陽惠民利津窮黎待命專望續解保全信隨發潘民表叩 
[上海六馬路仁濟善堂接揚州甘儀兩邑紳士乞賑書]  
　　少欽子眉蓮珊子萱諸大善長大人閣下滄江阻隔音問多疎每企芝輝倍深葭慕敬維慈懷普度宏濟艱難積善降祥莫名頌禱弟等里門株守無淑可陳碌碌終年良深愧恧兹有懇者敝地揚郡甘泉儀徵兩邑田畝山多河少遞年夏秋雨水稀少山田收成歉薄農民已鮮蓋藏本年亢旱日久顆粒無收間有一二近水之地略有薄收又遭飛蝗嚙食殆盡雖雜糧亦復無望禾稻更不待言兩邑山田皆成赤土眞是室如懸磬野無青草加以外來侉匪充斥各鄕每勾串游勇及本地棍徒肆行搶掠種種不法無所不爲鄕民夜不安枕近更飢黎滿目轉瞬冬寒若不填於溝壑必至與侉匪勾結一氣關繫匪輕非擇極苦之區量加撫卹俾令餬口禦冬不足以蘇殘喘弟等誼關桑梓目擊艱危情難緘默昨已公禀督憲求恩撫卹雖蒙批淮委員查勘詳辦但公欵無多災民求衆非得廣募善緣設法接濟杯水車薪仍恐無濟於事素仰諸善長拯患恤災不遺餘力用特肅函公懇務希大君子慨發慈悲廣爲集腋賜寄敝處俾得急救災區以免餓斃之慘鴻施所被不獨生受者銜沐深恩卽弟等亦當望風九頓首矣臨穎曷勝禱祀跂望之至肅此公籲虔請台安鵠候福音不備愚弟張丙炎詹嗣賢毛鳳音徐兆英李培松李培楨丁紹憲方爾咸同頓首十月初五日到 
[宴日本處士藤田排雲記]  
　　排雲藤田氏名重遠日本之近江州人也家得仙傳青囊術能世其業耽文史深通漢學與余友夢畹善　秋來鄂介夢畹書過訪遂獲訂交夢畹詞壇主盟年前曾槖筆游蛉洲東海名宿爭爲地主勾留三月始歸叔度千頃波人皆慕之然不輕結納所相得者每在尋常縞紵外焉排雲稔夢畹名又同寓滬上其常相過從情也而夢畹不唯與之推襟送抱且爲之延譽於吾黨資其聲氣則非排雲之足爲夢畹重也不若是矣排雲年未逾壯工書有隸意點染山水逸趣横生亦好爲小詩清摯不落蹊徑性嗜雅遠俗一日余偕鄭予叔獻往視值將謀移居指揮雜沓見客至卽煮苟接席以筆爲麈竟日不倦叩其平昔居稽源流晰如而議論風生有杼軸予懷之樂顧虚已爲志其言曰每信以文會友必得所友之益又言稍違翰墨鄙吝卽生蓋不以天事爲可恃而拳拳於人事之未濟誠學問中閱歴語淺人何能解此尤嗜山水其里居故有琵琶湖爲國中勝境朝暉夕陰挹取無盡排雲積愛成癖往往芒屩衝雲烏篷載月不自知其情之篤也因言頻年游華烟臺而外津滬兩處無山林之福令人悶損得如江漢間之蒼翠滿目庶小住爲佳耳訪余之日歸途登鶴樓故址憑眺向夕而去可以想其胸襟矣夫日本爲同文之國風土秀沃是生雋才然往時浮海不易錢仲文句云來途若夢行知不過稍稍往還也今者海水不驚敦槃相見樓船破浪計日可逹而我國家文德覃敷化周函夏古今聲教之盛無逾此日排雲知遭際之極難緬旨歸之不　不以風氣囿其資不以師心枉其智同聲知　慕追來前沐浴乎右文之澤寢饋乎羣玉之府江山之助濬其靈藻芝蘭之馨締以懷抱則其成就鳥能測所至哉如排雲者可與共學矣余未見排雲以信夢　者待之旣見排雲卽以信排雲者畣之余亦何緣得以傾蓋爲驩耶中秋後五日折柬邀排雲集同人宴於鵠城南之墩湖小築時則天宝無塵凉風襲裾好山送青落葉疑雨水邊笛秋雲外鐘夕魯戈旣返華鐙代張山肴野簌皆爲譚助清尊懽洽申旦忘疲座有善　者爲鼓平沙落雁及梅花三弄排雲解人謂海上移情後今再遇也次日同人偕游黄鵠山曾文正公祠歸過兩湖書院入登講堂周覽一遍言規模宏美彼國之帝學近之卓午復讌於湖上之來空青軒與徐子紹彝賭飲甚豪獻酬交錯永夕永朝浩浩乎樂在其中已排雲卽席首賦新詩瓊琚在望同人亦各授箋爲答飛清墨表溢秀毫端匪唯塗飾風流藉舒宫商之和爾余因引仲作爲斯記同人會者華亭張子子明定遠凌子竺臣山陰徐子紹彝江夏鄭子叔獻例得備書壬辰八月下浣沙羡綺禪菴主記 
[申報舘恊賑所經收順直山東河南賑捐九月廿六日至廿八日止第一百八十一次清單]  
　　廿六日山左積福堂現規銀十一雨零二分六厘寄甌氏病愈完願洋十元椿氏生產母子平安吳城半樂堂新吳無名氏三户各洋一元○廿七日王近仁居百禧二户各洋一元恆基堂洋二元隱名氏洋三角福州芋僧因牙痛全愈虚對洋二元無名氏銅洋二元○廿八日仁和古邱山慕萊子祈保病者痊愈洋二十元○以上總共收英洋三十七元三角現規銀十一兩零二分六厘虚對洋二元銅洋二元 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
