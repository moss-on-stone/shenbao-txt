# 1901 - 264 - 4910286

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就　購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[使臣宜留意人才論]  
　　今天下需才孔亟矣求才亦孔殷矣國家明詔迭下變考試之制開經濟之科刻意蒐羅所責望於各省學政主試者甚重並念出洋華商子弟就近遊學者頗多可造之才特令各出使大臣留心察訪擇其優者咨送回華由政務處奏請簡派大臣按其所學分門考試候旨分别賞給進士舉人各項出身彼躬操舉錯之權者果使登明選公不徇私見邦楨國幹盡列於朝時事雖艱安在不可默爲補救特無如各省學政歲科兩試循例奉行士人辛苦半生以求知於一日風簷寸晷文藝旣偶有得失而所謂學問經濟者又未易盡獻於宗匠之前况今之職掌文衡者每按臨試士除點名命題之外大都寄其權於蓮幕中人玉尺評量未遑親及遺珠之憾所在良多更或裁併塲期走馬看花苟且塞責國家掄才大典謂不妨高下在心而豈知士之抱負殊尤已無由自見其不肖者軺車所至賄賂公行補廪若干金入泮若千金聲價旣高名器益濫如前年山東學政某太史之聲名狼藉事發被叅者吾不知其幾何人執筆人籍隷江蘇卽以所見證之凡先後來主蘇省文柄者自夏子松侍郎黄潄蘭銀臺王益吾祭酒後欲再求造就人才如師若弟之殷殷指示者不可復覩推之他省可想而知至典鄉會試者每屆春秋兩闡臨期特簡重之以正副使益之以房考官然各省應試之人多者萬餘少者數千餘次第品評詎能悉當語云文章自古無憑據但願朱衣暗點頭非虚語也夫以學政主試之專心取士而猶不能收得人之效更安望諸重瀛萬里之遙玉敦珠槃睦鄰修好者哉國家自將總理衙門改爲外務部後交涉之事較之他項公務益爲繁頣其餘一切新政新法又多采自采自西人則欲求精於西法之才其勢自不容緩雖目今己諭飭各直省督撫遴派學生出洋游學並准自備資斧者隨同前往優子進身之階以鼓向學之志異日學成而返當不難各展所長顧外洋情形大抵惟使臣知之最悉彼華商久居海外其子若孫好學深思熟悉彼國文字語言豈無深造自得之輩此其人卽未便遽使從政而分充各學堂教習諒能游刃有餘縱彼國從前未設中國學堂或於中學茫無所曉然西學苟確有心得亦足爲華人師表之資况其中學貫中西者未必竟無一二特使臣不加考察遂無從知其所學而終於湮没無聞耳今朝廷旣詔令訪求吾知彼在外洋大書院肄業精通專門之學者或領有憑照或著有成書皆當各貢所能以邀賞識而彼出使大臣身爲旅洋華人所宗仰華人之求知於使臣其情當較士子之求知於學政主試而尤切苟於其人才學非有眞知灼見不可貿然列諸剡章庶南郭一流人不得濫竽充數而聖諭所謂徒勞往返之弊亦可以免不知各使臣亦曾念及否耶往者不可諫來者猶可追深願嗣後各矢虚懷前所知者急爲識拔毋貽瓠落之傷其自今砥礪有成者更延碩彦鴻儒課以中學助其識見復隨時舉行課試之法數年之後尚不中學西學融會貫通者吾不信也更何患洋務之無才哉若曰詔舉遊學之人不過一時曠典平時旣以造士之責寄諸學政主試非躬銜使命者所得與聞是則非執筆人所敢知矣 
[本館接奉電音]  
　　昨日河南開封府行在飛電傳來上諭三道敬謹譯登○十月二十三日行在内閣抄奉上諭安徽巡撫著聶緝槼調補恩壽著調補江蘇巡撫漕運總督著陳夔龍署理欽此同日奉上諭本日召見之湖北補用道錢紹楨著交軍機處存記欽此○二十四日内閣抄奉上諭本日召見之翰林院編修王同愈著發往湖北交張之洞差遣欽此同日奉上諭政務處奏遵旨妥議變通鄉會試事宜等語上年劉坤一等奏請將辛丑壬寅鄉試恩正併行會試歸併壬寅年舉行業經允准惟本年舉行鄉試僅廣東廣西甘肅雲南貴州五省若於明年舉行會試其未經鄉試各省士子不免冋隅且經濟特科前經諭令定於本屇會試前考試亦屬辦理不及所有明年會試著展至癸卯年舉行餘著照禮部所議各條辦理至借闈考試一節河南地居適中毗連直隸所有順天鄉試著於明年八月間暫借河南貢院舉行河南本省鄉試著於十月間舉行次年會試仍暫就河南貢院辦理其鄉會試内外塲各事宜著禮部一併妥議具奏欽此 
[鐵路將還]  
　　日本某日報云頃得京師來電翻俄人之意擬俟東三省交涉事宜了結之後將由牛莊抵山海關之鐵路交還英人聞之謂俄如克踐此言無或糾葛則我英所占由京抵山海關之鐵道亦能悉付華官 
[英人意見]  
　　南洋新加坡實得力太晤士報登英京倫敦來電云此次土法齟齬英國非但不出而干預且深以法國所行之事爲不然意者英人欲藉土以拒俄故不願法之將土淩偪歟 
[思戢兵戎]  
　　香港某西字報館得英京倫敦來電云日本前内閣總理大臣伊藤春畝侯相在美國紐約克省某會館筵讌時昌言於衆曰觀現在東亞情事我日亟應籌集巨欵以爲防禦之資庶各邦永息干戈同享昇平之樂 
[星軺佳話]  
　　日本某日報云中國駐日大臣李木齋星使交卸篆務後于東歴十一月二十二日午前駕臨四谷士官學校觀卒業典禮旋擇吉二十九日由東京赴神户十二月一日乘博愛丸回華至新任蔡和甫星使論者咸目之爲非常人當備兵滬上時日舉外人交際類能致敬盡禮不亢不卑且又詞令夙嫺精通各國言語以故外人咸驚爲歴來所未有云 
 
 

Page 2

 
 
[定十蒐]  
　　日本蒐軍已登本報兹閱日本某日報云日廷定於明歲舉行九州大演習典禮合駐紥熊本之第六師團駐紥小倉之第十二師團駐紥廣島之第五師團駐紥丸龜之第十一師團在九州擇地會操如火如荼軍容當大盛焉 
[美防海峽]  
　　日本某日報云美廷以國中貨物運至巴那馬海峽或有妨害之虞因派一戰船名矮伊氣滑者輔以麥氣矮司巡船載運陸營士卒登岸設防按矮伊氣滑重一萬一千三百四十墩每一下鐘時能行十七海里有奇麥氣矮司重一千一百七十七墩每一下鐘時能行十五海里有奇 
[續錄京師彚報所登整頓京倉摺稿]  
　　一各倉經費應量爲增添也查倉中舞弊不專在花户而在從旁把持之人俗名爲之身後身後之敢於把持者其資財甚富其聲氣甚廣歴來倉中所用之人皆賴身後養贍倉中所辦之事皆由身後墊資馴至太阿倒持勢成積重其弊亦遂不可究詰前各倉臣未嘗不思整頓徒以倉中辦公竭蹶不能盡去身後卽不能盡絶弊端雖經查出虧空嚴定買補章程而剜肉補瘡終非全策現當整飭庶務之際未便再事因仍徒滋轇轕至身後人等稔惡多年人所共曉迹其蠹耗倉儲盈千累萬實已罪無可逭此後如有故態復萌干預倉務者卽由倉臣徑行查拿照光棍例懲辦以儆效尤惟欲清其源總以籌給各倉經費爲最要關鍵如監督養廉一項向例每員歲給銀三百兩現在常川駐倉責成尤重除北新海運兩倉簡缺監督二員毋庸添給外其祿米等倉監督擬請增添一倍每員歲給銀六百兩至倉役工食暫按米數酌給各倉收米時每石給入厫費銀二分放米時每石給過斛裝袋費銀二分平日挑晾看守每年每米一石給公費銀一分核計運米百萬石約需銀五萬兩統由倉臣於經費項下核實開支至官兵承領俸餉米石向有應給個票錢爲花户人等飯食之用旣增添各倉公費嗣後無論關領俸米甲米所有個票錢一項毋庸重支其運糧各省應交個兒錢改爲倉費名目照舊起解以期核實一領米弊端應嚴行杜絶也查旗下領米冋有成事散事名目每值開放甲米時由糧店匪徒名曰外煽者爲之關說任其定價由各旗易錢散給兵丁左翼尙多領米名曰散事右翼各旗大率成事卽有公廉都統不染外煽一錢亦不過米價稍增每兵多得數緡而止其應領之米均由身後外煽串通糧粘擇倉中上好之米開放查倉御史曁監督各員安分者畏其兇燄隱忍不言不肖者或竟與之聯絡冀圖分潤今當整頓之始務期力挽頽風倘再有外煽人等託名花費勾結舞弊一經各旗都統及部臣倉臣訪聞或經倉米兵丁告發均卽拿送刑部按照定例從重治罪至此後存倉米石爲數無多每歲　連不過僅敷支放儲米之法擬就現留各倉輪流派進新糧恪守以放代盤之成規永杜挪新補陳之流弊並使各旗各倉均不得以陳米藉口每季放米時滿漢官員應領俸米擬於例定統限之内各分品級滿員按旂漢員按署分别先後酌定開放日期於票内註明令其屇時或由本員或交家人持票赴倉挨次支領旣免擁擠兼杜稽延其各旗應領甲米仍按例定月分先後由倉臣酌定日期隨時知照各旗營都統大臣轉飭叅佐領等按期赴倉關領不得以有别項差使及車輛不齊改期再領等語藉口推諉以免積壓而重兵糈再倉儲出納每倉向有御史一員專任稽查按年更換原以從前京通十餘倉坐落旣非一處而各倉糧米存積尤多每屆兌收南漕倉臣於春夏兩季必須移駐通州其於各倉收放事宜督察勢難遍及所以各倉均有稽查御史一員責任亦云重矣然歴來倉弊之深虧空之鉅罕有經查倉御史摘發者盞因御史與監督冋無統屬呼應不憲臣等查舊例在京各倉或都統或副都統各派一員專任稽查與御史同至乾隆五十九年始將都統副都統查倉之例停止道光年問銀庫虧案發覺將查庫御史裁撤各在案現在整頓京倉事事求其核實倉厫旣經歸併漕運亦已改章米數無多稽查較易隨時由倉臣就近責令監督各員遇事盡心自可埽除積習如有花户人等仍前舞弊則監督責無旁貸一經部臣倉臣與科道各員訪聞確實人人可以奏叅較之以稽查之任專責之查倉御史一人者更爲有益臣等於本年業經奏請將簡派抽查漕糧御史二員撤回兹復將各處倉厫酌量歸併所有擬定裁撤之通州中西兩倉城外儲濟本裕兩倉又擬暫不裁撤之城内北新海運兩倉及留爲南漕米棧之城外太平一倉目前旣不儲米自應請 
旨將各倉稽查御史撤回至現擬留用之祿米南新富新興平舊太豐益等六倉臣等體察情形亦無須專派御史惟事關更改舊例可否將祿米等倉稽查御史一併撤回並准此後停止簡派之處臣等未敢擅便理合附片目陳伏乞聖鑒訓示謹奏奉硃批著照所請該部知道欽此 
[推廣郵政]  
　　漢口訪事人云湖南岳州關稅務司美生君在長沙湘潭常德諸郡分設郵政局以便商民繼念湘省内地應設郵局之處甚多爰親往察閱情形以便擇要興辦 
[太守虚懷]  
　　武昌訪事友云嶺南梁集菴太守文章經濟海内同欽自綰銅符卽力矯官塲積習日前通飭所屬各州縣嗣後遇有禀商事件皆用親筆信函不必拘守官塲俗套函中或稱名字或稱官階不用卑職本府字樣如有所見則隨時親筆作覆以通上下之情至在省現任候補各官遇有要公禀商隨時接見不必按照衙期旣而訪聞前任襄陽縣李大令祖蔭循聲卓著因禮延入幕待以賓師之禮虚懷下逮僚屬交口稱之 
[捐輸踴躍]  
　　漢口訪事友人云鄂省開辦紳富捐經湖廣總督張香濤制軍奏准奬給實官一時有志顯揚者爭先恐後漢口一埠收至銀五十萬兩之多連他處計之其數之巨可想而知已 
[俄擬興商]  
　　漢口訪事人云近日俄國商人紛紛至京口察閱地勢人咸不解其意有知之者謂擬在彼處創設煉製茶磚廠此說果確則將來京口商務當大有起色矣 
[俄人爭利]  
　　漢口訪事人云往來長江上下游各輪船除招商局外以英商爲最多近聞俄人涎此利益擬于明春購備輪船數號來往其間俾並駕齊驅分沾其利 
[除暴安良]  
　　揚州訪事人云揚州府知府鈺太守蒞任以來除暴安良不遺餘力某日發出示諭云明刑爲弼教之資除莠乃安良之本府屬各邑或濱臨江河或鄰近湖海土客雜處良莠不齊本府胞與爲懷斷不容匪人滋擾吾民爲害閭里除飭屬分别查拿外兹又訪聞最爲民害者數端合亟出示諭禁倘能革面洗心勉爲良善本府尙可寛其旣往計開一擄人勒贖近聞所屬各鄉竟有匪徒擇富姓要緊之人强擄以去而後逼令本人通信其家備金取贖否則百般凌虐甚至置於死地嗣後各鄉如有其事准卽拿解來轅如恐力有未逮許就近禀報各地方衙門派勇協捕一私造槍械近聞城廂各鐵店多違禁私造槍刀等物須知匪盜雖横苟無利器斷不敢拒捕逞凶嗣後各鐵店如有私造等情左右鄰不爲首告一經查出定提併究一密查窩屯現屇冬時雖經保甲團練等局及地方文武嚴密梭巡而鼠偷狗竊仍不能免推原其故城内若無窩家該竊贓雖到手處處栅欄深夜均已下鎖從何飛越是窩家必嚴密查禁也除派員密訪外各居户尙其有則改之否則定將房屋充公鄰右坊保容隱併究一查禁蠧役各衙門差役安分者甚少往往差票到手卽任意妄爲諸般勒索甚至將案外之人牽入案内比至拘帶來城必先私押下處婪索錢文否則卽肆意凌虐私押費定復又預講堂事謂之會差房迨差房議明始行禀到似此種種惡習殊堪痛恨本府差票一出斷不延擱人証一到隨時卽審此後各役如有以上各情准被押之人喊控一經訊實定行加等嚴懲 
[潯郡官塲紀事]  
　　九江訪事友人云本月十五夜九江鎭道府廳營縣相率命駕至龍池寺會商冬防保甲事宜隨委從九品謝君榖少 
 
 

Page 3

 
 
尹專司其事每夜督勇嚴巡○日前九江府孫景裴太守札委候補巡檢劉少尹景韓赴德化候補典史王少尉舒豫赴德安陳少尉寳赴瑞胡少尉豫赴湖口彭澤催解地丁屯糧○德化縣吕明府見西門大街一帶石路日久光滑行人偶不留意傾仆堪虞爰雇匠鏨鑿横紋并捐廉添修更棚栅欄募丁駐宿 
[漢皋雲樹]  
　　漢口訪事友人云日前武漢各划船户聞某小輪船局主黄某擬添設輪船一艘以冀利權獨攬羣向江漢關監督岑馥莊觀察求恩諭止觀察許之○近日油湖一帶迭出劫案漢口糧捕同知馮少竹别駕訪聞匪首匿跡黄州立飭勇丁前往拘拿務獲究辦○近日漢陽城廂内外盜賊蠭起居民咸寢饋不安地方紳富思患預防擬仿去歲成案舉辦民更俾與官更相輔而行果能邏察認眞鷄鳴狗盜之流或可稍稍歛跡也○江夏縣陳介菴大令訪聞外來游勇匿跡青山豹子海一帶十百成羣擇肥而噬搶刦之案時有所聞爰飭差役馳住密拿以靖地方而安良善 
[廬山眞面]  
　　九江訪事友人云本月初七夜西門外利生錢店轉運不靈各户持票領錢不能應付德化縣吕明府聞之立卽會同營員親臨彈壓隨將店發封示期按票付錢以息衆喙○本月十六日九江府孫太守飭役由德化縣獄提出命犯某甲略訊口供派差解赴省垣有知者謂上年甲在姑塘甘蔗船上謀財害命事發被獲今兹解省想當按律施刑也○本月十六日長安輪船由漢口赴申江道經潯上有某甲者上岸購貨被賊竊去衣服疑小工李士福所爲執而毆之其祖母崩角代求堅不允釋旋帶李往鎮江厥後不知何以處置○今夏洪水爲災二套口釐卡委員黄頌召通刺感受潮濕致爲二豎所侵日前禀請乞退未卜上憲能允如所請否也 
[皖北鴻青]  
　　蕪湖訪事人云前者孀婦楊氏偕夫弟某甲向盱眙董事傅根豫索逋傅命家人綑縛凌辱氏奔至縣署鳴寃然後仰藥斃命縣主俞大令出票拘傅交典史某少尉看管旋被逸去未幾大令以丁憂去任案遂延擱至今刻聞皖撫王芍棠中丞以此事有關風化非嚴辦罪魁不足以示懲儆恐傅終難逃法網矣○廬州府陳太守深憫窮黎露宿風餐無所棲止因於德勝門内創建棲流所二十餘間刻已工竣禀請騐收矣○合肥縣勞大令在德勝門内建造節孝亭刊列節孝婦女姓氏多至二千餘人從此貞珉不朽昭示來兹亦磨世勵俗之道也○前者蕪湖某鷄毛行主董某毆斃余二一案縣主陳雲湘大令交卸期迫未經訊結兹由柳小汀大令提案刑求董已一一供招大約曰内可以定案矣 
[蟂磯寒鯉]  
　　蕪湖訪事友人云本月某日怡和躉船工人何巨川毆傷郵政局第四號信差經新關稅務司墨賢理君函請徽寗池太廣兵備道憲龔幼圃觀察札縣嚴辦縣宰柳小汀大令遵卽飭役傳何何恃有護符抗不投質○徽寗池太廣兵備道龔幼圃觀察擇於本月初十日觀風中江書院題爲志於道四句義關石和鈞解周公營雒土圭測景表鄭韓爲春秋戰國樞紐論釋卄人周秦楚漢皖中兵事攷王導謝安優劣論唐書大食傳補注程子謂讀書爲格致之一事說物體凝流二質論明治維新成於處士說算法古疏今密古拙今巧試詳證之擬劉彦和序志九華山賦以矣華今在一壺中爲韻皖省籌防策皖南先賢贊限一月交卷踰期不收○本月某日皖省商務局總辦許九香觀察乘舟赴省聞欲將土貨歸商務局辦理故向上憲禀知也○本月十一日之晚武生某甲率領赳桓之士四五十人至總辦保甲局與局員王大令爲難時蕪湖縣柳小汀大令適巡夜至此惡其無禮飭卽拿案訊供想須繩之以法也 
[上海官塲紀事]  
　　昨日上海縣學教諭邱贊思廣文命駕至縣署拜會縣主汪瑤庭大令清談良久始揖别○江蘇試用府照磨陳子東叅軍江西候補縣歐陽幼芝明府均於昨日至縣署投刺縣主汪大令以禮欵之 
[製局裁軍]  
　　去年北方拳匪肇亂時潘芸蓀觀察方總理江南機器製造局務就近招募勇丁三百名勤加訓練名曰製造局清軍營藉資防堵邇者和局已定各省裁兵節餉日昃不遑此軍亦未便久留以糜餉項兩江督憲兼南洋通商大臣劉峴帥爰札飭製造局總辦毛實君觀察立卽裁撤觀察遵卽傳知帮帶某君頒給恩餉半月遣散歸農 
[藥局飛災續述]  
　　本月二十二日之夜一點鐘時本邑醵南鄉龍華火藥局忽然火發轟燬工房大略情形已登昨報事後江南機器製造局總辦毛實君觀察偕蘇松太兵備道袁海觀觀察上海縣汪瑤庭大令前往履勘查得廠中燬去前後進房屋四椽轟斃人口若干尙難查工當肇禍時附近甲乙二鄉民被火所衝顚斃溝内工人朱大臯等六名則一息奄奄受傷甚重由委員吳耆丞明府禀請毛觀察飭丁舁送英界仁濟醫館求治刻聞觀察已將勘騐各情詳報兩江督憲劉峴帥矣 
[協緝盜犯]  
　　本月二十一夜三更時川沙廳境二十八保十八圖民人陳文彩家突有强徒十餘人毁門而入刼去金銀衣飾事主追捕被拒受傷川沙廳撫民伺知陳桓士司馬得報詣勘屬實深恐各盜遠颺因於昨日移文來滬請縣主汪瑤庭大令派捕協緝大令允之聞司馬所懸賞格拘獲爲首之盜賞洋銀一百元其餘各從犯每名賞三十元 
[美界火警]  
　　昨晚八點鐘時虹口百老匯路某姓家不知緣何失愼忽兆焚如經救火會西人急驅皮帶車馳往汲水狂噴得卽熄滅至焚去房屋若干俟明日訪明再錄 
[上海縣署瑣案]  
　　英美租界公廨讞員張柄樞司馬移送錢金光王海榮至縣前晚縣主汪瑤庭大令提案研訊錢供小的家住寳山縣境以糊製書套爲業本月初六之晚被賊竊去衣箱一口旋有鄰人倪某者告知小的云係封洪福所竊小的因報知巡防局局員老爺拘封詰究供稱伊與李心垣顧金文同竊故又將李顧拘拿訊鞫判令李賠洋銀二十六元顧賠十五元各具遵結存案今小的有事來申路與李遇被扭至捕房以小的誣良爲竊等情呶呶聲訴捕頭因解小的至公堂轉送案下王海榮供小的曾充地保李拘局訊判後由小的保釋今不知感德反以小的帮同錢金光誣竊一併扭入捕頭求恩明察大令飭各退去聽候提李到案訊斷○鄉人錢建文詣縣訴請騐傷大令研訊之下供稱小的耕田度日祖遺田四畝數分厝有棺木今被堂弟爭奪不予則將棺遷去向論逞兇被毆受傷求恩騐訊大令飭仵役騐得身上確有傷痕惟所供情節支離諭候查明核奪○張朱氏投縣禀請騐傷大令研訊之下氏供稱小婦人家有寡媳被王姓誘令再醮遺下男女兩孩難以撫育故至王處將寡媳領回王姓不允突將小婦人毆傷大令飭仵役騐得頭額等處略有傷痕諭令靜候飭差提究 
[英美租界晚堂案]  
　　吳麟保向張如松定購日本煤旣付定銀延不交貨遂據情控諸公廨讞員張柄樞司馬准之前晚飭提張如松質訊吳稱前向義記號主張如松購定日本門司煤四十七墩應付銀三百七十七兩嗣被黄金木竊煤案牽涉蒙大老爺訊懲現向理催延不交貨叩乞究追張如松供小的開設義記煤號曾與黄金木往來吳素無一面緣安有定煤之事司馬以吳所購之煤旣未立有定單其中顯有曲折至黄金木屨犯竊煤之案現在尙押捕房所控殊不足信一併斥退不予准理 
[安懷望切]  
　　貧乏可恤貧乏中之老少尤可恤是以尼山言志首在安懷亦可知老者少者非壯盛可比也敝堂設有老民院育嬰堂收養孤苦零丁之老少二十年來所全活者頗不乏人其于每歲季秋分送安懷册者實因經費不敷略冀他山之助耳今自分送捐册以來相距兩月其間樂善好施次第繳還者約計百中之一而束之高閣積久遺忘者所在皆是敝堂凡事隨緣原不敢强人就已然所費不多諸君子又何樂而不爲乎又敝堂兼收殘廢疾病等人爲數衆多饔飱則日給無虧醫藥則有求必應常年經費尤屬不貲諸君子惻隱爲懷量力捐助其陰功之浩大當勝於尋常萬萬矣乞附報章藉希均鑒[  滬北天后宫前廣益善堂司董嚴信厚施則敬朱佩珍唐榮俊等謹啓]  
 
 

Page 4

 
 
新出各國政治考附各國輿地圖○○繆選四書論義外埠函購原班回件 
錢念劬觀察素爲張香帥器重奉使英法等國歴辦交涉是書爲觀察譯輯内分六門詳載五洲各國之政治大端而吏治關稅學校武備攷據最悉附五洲分界輿圖書中之美備難已盡載白紙石印大板六本專爲問世每部只售紙料工本洋八角槪不折扣向來考試專重制藝而淹雅閎通之士亦有守宋元舊章作經義講論今奉　　上諭改試中外政策論以來市上新出之策論汗牛充棟大多名實不符本坊有感于此請繆筱珊太史將各處書院課文　選得最尤之四書論義二百篇彙付石印每部四本實洋二角○此圖彭剛直巡閱長江時所繪五彩石印一元四角　上海三茅閣橋北首醉六堂書坊代售 
自奉上諭廢制藝以策論取士本主人特請繆筱珊太史選得名儒著作富國策强兵策安民策及大學論中庸論通鑒論萬物論共計五十餘篇彙付石印嘉惠後學題其名曰策論合璧以備士林初學之津梁共訂四本實洋四角上海醉六堂千頃堂代售 
廣東老益三堂開設上洋自來水橋北首四百卅二號門牌近有冐牌甚多切莫受愚 
[参茸芝术五鞭第一補腎壯陽丸]  
本堂得始仙傳奇方藥性温和不燥專治男子陰虧陽痿久患夢遺見色流精服之包可立愈而實精壯陽强任意交歡久戰不倦白髮老翁較少年無異婦人同服更覺奇妙能多生育誠乃世上却病延年壯陽種子第一功每盒一元○卽愈遺精神童二仙丸一元○煖腎壯陽種子膏七角 
[包治遺精天下馳名固精延壽膏]  
專治男子陽痿血衰夢遺精滑婦人赤白帶下經水不調子宮寒冷久不受胎貼之立見奇功保身延年返老還童每張七角雙元二角○婦人白帶丸一元○参茸芝术海狗腎壯陽種子補身酒大瓶四元功效立騐函購定例送書一册逢十另刋清單爲憑 
[泰西靈藥化學補腎生精燕窩珍珠牛髓粉有奪天地造化之功]  
泰西安利醫生神藥來滬○欲享上壽欲廣子嗣欲除痼疾欲强身體務宜日服此品定可如願以償誠絶世補品功超市上一等 
中華補劑備矣衆矣然藥性之純陽者氣味霸烈其失也太剛藥性之純陰者功效緩薄其失也過柔推原其故皆因不知化學泡製之法兼無取精用宏之方欲求如本醫士所製燕窩珍珠牛髓粉之不剛不柔力大效速者非特從古未見未聞且各國莫與比倫若謂言過其實儘可立刻試騐只須略服少許狂奔數十里毫不覺喘此補氣力之明證也又行房後或食三錢腰腿毫不酸軟精神照常倍增此補腎生精之明證也故無論虚不受補之人試服數日立見髓充精滿面目光昌威重如山連服三旬一夕可御十妾西人統年常服故體質倍形强壯每歲幾銷數百萬盒之多則功效之神尙何待言南洋各埠華人餌補最信乎此以其血肉之品無尅伐之弊又與華人體氣極宜是以信從者衆善能補腎潤肺開胃健脾塡骨髓和血脉平三焦安五臟化痰止咳平肝清心凡先天不足後天失調以致陽痿乏嗣咳血遺精步履無力形神委困一切陰虚陽虚氣虚血虚虧弱之症無不靈效如神歴經中西士子試騐鑿鑿可憑僉云補劑中首屈一指妙在全無臊氣異常適口衛生者盍請一試方信斯言不謬耳每盒一元每打十二盒十元遠近託郵局函購最妥力自給　經售處在上海四馬路北首望平街大隆燕窩公司内假冐甚多認明地址牌記爲要 
[立止遺精第一妙方]  
廣東陳恒德堂包愈遺精愈後永無再遺之患若有半句虚言神明共鑒 
凡患遺精之症皆由腎水耗竭相火上炎或思慮太甚酒色過度以致心腎不交無夢且遺日久則面黑肌瘦四肢酸軟虚損勞傷從此起矣本堂深探病源得異人之妙方秘製奇效遺精丸此丸專治遺精當日立止屢試屢騐百發百中無論遠年初起有夢無夢服之立刻見功重者二大盒除根輕者一大盒全愈永無後患眞水火旣濟之妙方常服大補氣血延年却病煖腎種子　此種妙方四海之内乃本堂獨得秘傳之妙方清心安神止遺除根之良藥每大盒二元小盒一元○假冐甚多購者認明○函購信資自理○鋪分上海英大馬路萬康醬園對門德仁里内石庫門廣東陳恆德堂謹白 
[京都天寳齋花柳毒門聖藥]  
經騐良方　愈人甚廣　無憂 
京都天寳齋藥局○天下馳名○靈騐第一○異人傳授珠黃八寳化毒丹○包愈男女一切楊梅結毒限日全愈永無後患 
此丸乃本齋獨得異人傳授良方重用眞正犀黃珠粉血珀極品上藥泡製久煉成丹專治男女楊梅結毒横痃下疳小便皮破腫爛一切毒門無論初起染久包可限日全愈如前醫不精服藥不愈或庸醫圖利不顧人之性命攸關獨用輕粉升藥倒提丸等常時立愈乃毒氣内閉逢春又發四肢痛酸甚至鼻塌髮秃紅班起點皆緣毒藏筋絡且必染妻絶子其害非淺餘毒未凈其患不休此實醫者未得方述患者豈望安全今本齋不惜重資修合濟世染者卽將此丸服下立刻止痛消腫去毒凡極重極危之症服藥一料立可全愈價雖略貴而效足値當能掃盡骨内一切毒氣且能生育無害屢試屢騐必發必中輕者五天全愈重者七天絶根如用倒提丸輕粉升藥當殛火焚凡誤染此毒者雖諸醫束手危險萬分請嘗試之方知本齋藥靈方眞之功也○每料價洋十元每瓶洋二元○另有珠黃下疳散每瓶洋七角如男女下疳腫爛或陽物臭爛成筋或爛去半節搽此散立見拔毒去爛生肌止痛保復原形仍可生育得子此乃第一仙丹也○立愈珠珀五淋白濁丸價洋一元○舖分上海二馬路中市西鼎新里口石庫門内便是 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示嚴冬防]  
　　九江訪事友人云日前江西九江府德化縣吕大令出示曰潯城華洋雜處商販雲集陔發　有未　匪徒晟易竊發現在時屆冬令尤宜加意巡查隨時稽察庶使宵小無從托足地方得以乂安兹將街巷栅欄捐廉一律修整并添置更栅雇募更夫住宿以司啓閉除會同委員輪流嚴密稽察外合行出示曉諭爲此示仰闔邑諸色人等知悉爾等須知稽查保甲原爲保衞地方起見亦各隨時查察如有外來面生可疑之人立卽詢明驅逐切勿容隱窩留犯者拘案究辦飯店歇家尤宜照章設立號簿將往來投宿之人來蹤去跡一一問明詳細註載簿内逐日呈候查閱更夫人等務須澈夜擊柝巡邏栅欄每晚於二更後關閉下鎖禁止往來黎明啓開如深夜有人呌開必須持有燈亮詢查明確方准開栅放行該更夫倘敢啓閉非時查知懲革烟館仍遵舊章二更息燈不准容留外人過夜如敢故違一經查覺定卽拘案究辦并將房屋封鎖入官本縣爲綏靖地方安良起見令出必行决不稍從寛貸勿謂言之不預也其各凛遵毋違特示 
[馬路工程局瑣案]  
　　前日計朱氏以范阿毛范元誘令媳婦俞氏潛逃扭赴馬路工程局禀控總辦翁子文太守倩襄讞委員余叅軍研訊計朱氏供小婦人籍隸南匯兒子阿三耕田爲業前由二范說合娶俞氏爲婦付去財禮洋銀九十五元合卺後生有女孩一口今忽被誘匿求恩究追范阿毛供小的並未作伐惟曾過付財禮洋銀范元供詞大略相同叅軍謂二范旣爲媒妁不得置身事外斷令帮同找尋違干究辦○偷兒周培榮行竊某竹行内所儲竹竿巡街捕見之拘入捕房轉解馬路工程局太守倩叅軍研訊判責五十板賞給小銀錢四枚諭令具呈切結改過自新 
[英美租界公堂瑣案]  
　　前者新沙遜洋行買辦甘炎林以張六元行竊大昌染坊内各種舊衣片報經包探陳金標拘解公當讞員張柄樞司馬研訊之下張供稱衣片在途拾得並非竊贓司馬交陳探帶回查明復訊昨晨陳探將張解案禀稱小的查得此案尙有串竊之人現已逃逸甘炎林供稱被竊之貨約値洋銀三百八十餘元大昌染坊房屋係橷沙遜之産前因欠租釘門刻由恒豐源接開房租業已清楚惟所失之貨均係各家託染恐持票來取未免糾葛求爲察斷司馬商之佛繙譯判責張五百板枷示一月期滿再押捕房半年所失各貨著邀同董事持平估價明白禀復聽候給示曉諭以歸劃一○前晚無賴陳松生宿於野雞妓女張周氏家翌日行竊金表一枚而逸經妓報明捕房由包探陳根寳拘獲解案禀請訊辦司馬判責三百板○王阿金竊得翁阿和家綢裙一條經包探張寳成拘解請訊司馬判責一百板贓給失主具領○陳阿毛竊得穆啓堂家衣服數十件經包探趙銀河查獲人贓解案請辦司馬判責四百板押捕房四月○某洋人被細崽蔡金山行竊金練二條報經某包探拘獲解案禀請訊辦司馬判責三百板枷示三日押捕房半年○福州路一帶夜間每有野雞妓沿途拉客實爲惡習雖經捕頭派捕查緝無如此風仍未稍衰前晚包探張寳成由　西路行至福州路被野雞妓胡三寳王小寳偕傭婦李王氏强行拖拽幸爲某號巡捕所見帮同拘獲昨晨解案禀請訊懲司馬判責胡妓手心一百下餘人各責四十下 
[法租界捕房瑣案]  
　　瞽者沈寳善寍波鎮海人流落滬江衣食不繼日前行經護城河畔偶一失足顚入河中隨由巡街捕援起送入捕房捕頭騐得身受微傷令人扶送仁濟醫館療治兹已痊可由醫生送回捕頭解請讞員杜枝園大令安插大令著交普育善堂留養○前日顧硯鄉等舟同泊南巿失去衣服洋銀報捕查獲竊賊談阿木等吊到原贓解送公堂大令先行給領昨以尙少洋銀五十元命提復訊談供小的所竊洋銀在虹口賭檯上輸罄大令命笞責二百板還押再比○郭趙氏串同李蘭慶等匪人誘得張姓男孩托某車夫輾轉售與寄居虹口之廣東人某姓事發解案大令准交人保出限交小孩昨浼親串某甲投案求保大令准之偷兒陸乾生行竊怡和繅絲廠中絲一包報捕查獲解送至案大令著枷號一個月期滿責釋○車夫石榮桂行竊車上捐照賭棍陳阿順設攤誘賭均經包探解案大令著各責三百板卽行斥釋○偷兒陳阿三李阿二均經包探解奉大令訊供著各笞責二百板卽行釋出 
[美租界捕房紀事]  
　　昨晨九點鐘時本邑人林阿三投捕房訴稱前日曾偕友人葉益六至揚子路馬頭搬運貨物偶與同帮陳西南陳昌培口角二陳肆意行兇將葉推入浦中時適潮漲水急頃刻間卽蹤影杳然至今屍身尙未撈獲捕頭以事關人命令目投公堂禀請讞員張柄樞司馬訊辦○前日龍飛馬房圉人王毛毛駕車至黄浦路暫停某號洋房門外適爲睡魔所崇假寐車中某號華捕見之意欲拘入捕房王愬諸雇主某洋人將捕毆擊捕回訴捕頭捕頭令包探倪順泉前往查察○昨晨偷兒張阿福混入裏虹口鄉民某姓家竊取衣服携之而出適爲某號巡街捕所見連贓帶入捕房捕頭令押候轉解公堂禀請訊辦 
[蘇省官報]  
　　十月十七日委署蘇州府管糧通判李福冕禀知接印任事府經歴鄭先蔭禀知奉储委赴崑新監放　貧口糧省州判孫靖遠禀銷解首投赴高郵回並奉委赴常昭監放口糧差卽辭指分江羅試用　歴經曾廣　湖南人縣丞孫家鼎未入流周之冕均浙江人主簿洪承周典史余炳麟均由津領咨來省禀到節制太湖水師全軍兼帶正前營歐陽成祥通知由各屬查哨回儘先都司沈春山由江關解餉來十八日委署金山縣趙樹楷禀辭赴任通判金殿元由滬來禀知在江西振捐案内報捐鹽提舉銜核奬花翎濬禀謝奉知縣許文委房捐局文案差同知銜指分江蘇試用知縣樊肇元浙江人由江西領盜來省禀到巡檢許繼元禀知奉飭分寗差委卽辭顧有衡禀知奉淮揚道憲給咨回省指分江蘇試用巡檢俞思源安徽人從九品臧鑫浙江人均由瀛領咨來省禀到指分江蘇分缺先用巡檢陳慶冠浙江人禀知先行到省儘先都司沈春山禀辭回滬十九日知縣瑤聯琇禀辭赴崇明復勘海塘工程差吳樹橒禀知奉藩憲傳考甄别指分江蘇試用從九品朱士模浙江人禀知先行到省二十日頭品封黄侍郎銜盛康由上海回五品翎頂指分江蘇試用縣丞陳良玖于樹動又從九品卓承敬徐濤均浙江人葉大澍福建人均禀知奉撫憲騐看到省管帶祥雲輪船委員王維典禀辭回甯二十一日洋務局繙譯委員候選同知陳天　禀知隨同丁道赴日本閱操回指分江蘇遇缺先補用巡檢茹祖慰浙江人試用典史吳永錫安徽人均禀知繳咨到省 
[金陵官報]  
　　十月十六日藩憲恩見候補道鄧炬由蘇回同知劉卓栻知縣聶培氏羅治霖曾祖　均禀知對本畢　十七日奏留江西差遺統領内河水師候補道錢德培武穴掣騐候補道李　瀚候補道倪文英謝委五河鹽釐又許元章江蘇試用道李徵到由江西來丁憂江蘇候補道唐郁華太湖水師左營陳正珀奏辦雲臺樹公藝司廣東直隷州宋治基見准補上元縣戴禀知任事調署江都縣劉燡交缷署上元縣事卽辭均見長江釐捐總巡知府李盛鍾巡卡回指分江蘇試用府李炯到由江西領咨到省知州梁維良叩謝奉飭先行註册縣丞周南浦口典史劉瑞麟觀音門均謝委隨辦粥廠差鍾山書院山長繆荃孫到湖北回 
[維揚官報]  
　　十月十五日王鹺尹恩溥銷總局文案差分發知事曹鹺尹家杰湖南人禀到○沈分轉元龍由淮北楊分轉葆鈞由孔涵均到揚公幹分發經歴張鹺尹尙賢江西人禀到○十七日黄分轉以忠由差次到揚 
[閩省官報]  
　　十月初七日署建甯府程祖福缷事回禀到同知沈兆桂禀辭赴連江催繳酒捐銀兩初八日日本國領事豐島捨松上野專一均見道憲柯禀明離原省指分福建禀見本任永福縣屠宗基禀明本日接辦南台保甲局知縣舒鈞禀銷南台保甲局禀謝調辦泉永課厘局侯官縣典史葉宣禀任禀卸署侯官縣典史朱兆沂禀缷事藩憲牌示照得沙縣北沙鄉巡檢員缺遵照部文旣應新海防遇缺先巡檢陸禹謀更補按班次遞推候補儘先巡檢鄧祥光應補晉江　　巡檢候補巡檢陳晉恩應補甯化縣石牛巡檢安溪縣典史員缺應以新海防典史梁福星更補又大田縣典史員缺應以儘先典史陳有猷更補特示 
 
 

Page 10

 
 
[上海虹口元濟善堂經收七八月分一文願常捐清單] 　　陳鴈記每月五十願王岐記三十願梁日三廿五願禮和帳房廿願華榮和怡珍居戚益齋潤德堂巢翰齋巢金氏六户各十願致寳長七願至義居六願華榮昌五願筆喇帳房張鏡清各四願禮發押陸壽生信成長各三願黄式章五願守拙子湧幢氏靜慮居張雯波謝烈卿邵春榮周桂邱老五同源茂九户各二願李芹香窶樂氏王延華羅羲成張坤和陳瑞增徐爕生東海氏毛榮貫丁桂山張揖卿十一户各一願共計二百五十四願共計收錢十五千二百四　文九章號不計願洋一元湯鴻賓又六角老升和又一元洽盛恆又二角聚順生張錦生趙世元潘文魁朱長根劉姓六户各二角麥羲民佘明三兩户恤嫠各錢一千三百文統共收錢十七千六百四十文洋四元二角 
 
 
 

Page 11

 
 
   
 
 

Page 12

 
 
[奏疏彚錄]  
　　經筵講官兵部尙書臣裕德等跪奏爲請旨事查臣部馬館滿漢監督一員奏准一年任滿於臣部滿漢司員内揀選擬定正陪帶領引 
見恭候欽定令其管理在案今臣部馬館滿監督滿洲主事樂壽管理一年期滿例應派員接管臣等公同揀選得滿洲候補員外郎慶蕃行走勤愼辦事認眞堪以擬正滿洲候補員外郎玉山行走奮勉辦事老成堪以擬陪理合遵照新章將擬定正陪各員先行開列清單奏請 
欽此一員管理馬館事務俟回鑾後補行帶領引見以符定制再管理臣部事務大學士榮祿左侍郎貽榖均在行在左侍郎葛寳華尙未到京是以未經列銜合併聲明伏乞皇太后皇上聖鑒謹奏請旨奉硃筆圈出著擬正之慶蕃管理欽此 
兵部片再内閣抄出大學士榮祿奏稱武衞中軍營務處當差之都統銜廂白旗漢軍副都統慶恒防護軍械局因公被戕闘家慘亡懇請賜卹一摺光緒二十七年二月二十八日奉上諭都統銜廂白旗漢軍副都統慶恒著照都統例賜卹等因欽此欽遵到部查定例八旗出征陣亡官員各給卹賞都統銀一千一百兩又隨征軍營官員因公差遣遇賊被害著照陣亡例降等給予世職原係一二品官員應得騎都尉者降等給予雲騎尉卹賞銀兩照陣亡例减半等語今都統銜廂白旗漢軍副都統慶恒因公被害闔家慘亡與尋常因公被害僅及一身者不同僅照例降等給予雲騎尉一次似未足以昭矜卹臣等公同商酌擬請于降等給予雲騎尉襲次完後再給予恩騎尉世襲罔替以示區别至卹賞銀兩仍照都統陣亡例給卹銀一千一百兩是否有當臣等未敢擅便理合附片聲明伏乞聖鑒謹奏奉硃批依議欽此 
恊辦大學士禮部尙書管理國子監事務臣徐郙等跪奏爲請旨補授助教事竊臣監現出有漢助敎一缺查有候補助敎常熙敬係直隸饒陽縣人現年五十一歲由拔貢遵例報捐助教於同治十三年九月分發到監行走光緒三年九月學習三年期滿奏請留監補用應否以該員擬補助教之處照例咨查吏部去後兹據覆稱候補助教常熙敬係屬合例之員等因咨覆到監臣等照吏部奏定章程謹將該員先行奏請擬補如蒙俞允俟廻鑾後再行帶領引見所有臣監擬補漢助教緣由是否有當伏候訓示遵行謹奏請旨奉硃批依議欽此 
兼理宗人府庫務宗令和碩禮親王臣世鐸等謹奏爲行走章京甚爲得力現經期滿撥請留辦以資熟手而重庫務恭摺具奏請旨事竊查虑庫行走章程理事官宗室靈照於光緒二十四年七月初六日到庫當差扣至本年七月初六日三年期滿應行更換惟値兵燹以後庫中案牘檔册大半燒毁無遺當此庫欵支絀之時亟須熟悉之員督率供事人等繕補清查妥爲核對辦理查該員自到庫以來綜覈度支認眞經理辦事素稱得力今當和局已定以之接辦庫務必能措置裕如未便遽易生手臣等公同商酌擬懇天恩准將臣庫行走章京理事官宗室靈照留辦一年俾收指臂之効臣等爲愼重度支起見是否有當伏乞聖鑒訓示遵行爲此謹奏請旨奉硃批依議欽此 
吏部謹奏爲遵旨議奏事准行在臣部咨送内閣鈔出前署理浙江巡撫湖南布政使余聯沅等奏稱長興縣知縣尹麗樞病故開缺查有新海防遇缺知縣畢詒策才具穩練辦事勤能堪以請補長興縣知縣銜缺相當毋庸送部引見係捐納人員仍令試俸三年等因光緒二十七年四月二十一日奉硃批吏部議奏欽此欽遵鈔出到部查浙江長興縣知縣尹麗樞於光緒二十六年十月二十八日病故遺缺應以本日作爲開缺日期係衝煩中缺應歸月選先經該撫扣留外補歸十月分截缺是月分只此一缺毋庸掣簽查該省病故体知縣一項上次用至卽用先止今此一缺鄭工遇缺先無人應用新海防遇缺先各項出身之人兹據該署撫請以新海防遇缺先知縣畢詒策補授欽奉硃批交臣部議奏臣等查畢詒策江蘇監生由浙江試用知縣光緒十三年十一月二十八日到省遵新海防例捐遇缺先補用免試用過班知照二十二年三月二十日行文浙江省照限五十五日减半計算扣至四月十七日接到部文之日作爲新海防遇缺先知縣到省日期今請補授長興縣知縣核與定例相符相應奏明請旨准將浙江新海防遇缺知縣畢詒策補授長興縣知縣銜缺相當毋庸送部引見再該員係捐納之員仍令試俸謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出前署理浙江巡撫湖南布政使余聯沅等奏稱嘉興縣知縣劉矞祺開缺以道員用所遺係衝繁難應調缺出例應在外揀員請補於現任人員内逐加遴選查有麗水縣知縣陳廷勛前調臨海縣知縣尙未准部核覆現在嘉興縣缺出該縣交涉事煩盜匪不靖尤爲緊要於該員寔屬人地相需查陳廷勛才長識裕穩練勤能以之調補嘉興縣要缺知縣實堪勝任銜缺相當毋庸送部引見所遺麗水縣知縣浙省現有應補人員應請扣留其臨海縣員缺業經另行揀員更補等因光緒二十七年五月初一目奉硃批吏部議奏欽此欽遵鈔出到部查浙江嘉興縣知縣劉矞祺開缺以道員用於光緒二十七年二月初二日奉旨坐初七日行文浙江省照限五十五日減半計算扣至三月初三日接到部文之日作爲開缺日期係衝繁難調要缺例應在外揀選兹據該前署撫奏請以麗水縣知縣陳廷勛調補欽奉硃批交臣部議奏臣等查陳廷勛江西監生由浙江新海防遇缺先知縣題補麗水縣知縣光緒二十五年八月十七日到任業經捐免試俸恩俸在案任内並無三叅限滿已起四叅例關降調之案今請調補嘉興縣要缺知縣核與定例相符相應奏明請 
旨准將浙江麗水縣知縣陳廷勛調補嘉興縣要缺知縣銜缺相當毋庸送部引見所遺麗水縣知縣選缺准其留於該省照例請補謹將臣等遵旨議奏緣由繕摺具陳伏乞皇太后皇上聖鑒謹奏奉硃批依議欽此 
吏部謹奏爲詳請實授事吏部鈔出前兼署河東河道總督河南巡撫裕長等疏稱署兗州府捕河通判許希文自光緒二十四年十二月二十四日到任起扣至二十五年十二月二十四日止試署一年期滿據山東運河道查該員勤愼廉明不辭勞怨詳請實授臣到任未及三月例不註考旣據該道聲稱許希文所管河道修防疏濬均無貽誤洵屬勝任又署東昌府上河通判文銓自光緒二十五年正月十六日到任起扣至二十六年正月十六日止試署一年期滿據山東運河道查該員心精力果爲守兼優詳請實授臣到任未及三月例不註考旣據該道聲稱文銓所管河道堤岸工程疏濬修防挑挖淤淺催趲漕船均無貽誤洵屬勝任相應照例保題可否實授恭候欽定如蒙俞允照例給咨送部引見等因均於光緒二十六年五月二十二日奉旨該部議奏欽此欽遵鈔出到部查許希文江蘇供事由東河新海防本班儘先補用通判題署兗州府捕河通判於光緒二十四年十二月二十四日到任文銓正藍旗漢軍監生由東河新海防遇缺先通判題署東昌府上河通判於光緒二十五年五月十六日到任均試署已滿一年該兼署河督等到任未及三月例不註考旣據該道聲稱許希文勤愼廉明不辭勞怨文銓心精力果爲守兼優洵屬勝任照例保題實授等語均核與定例相符相應奏明請旨行令該河督等給咨題署兗州府捕河通判許希文題署東昌府上河通判文銓赴部帶領引見可否准其實授之處恭候欽定僅將臣等遵旨議奏緣由繕摺具奏伏乞皇太后皇上聖鑒再此摺例應具題遵照奏定章程改題爲奏合併聲明謹奏奉硃批依議欽此 
 
