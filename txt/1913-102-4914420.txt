# 1913 - 102 - 4914420

 

Page 1

 
 
論說 
[論暗殺之風之不可長（亮）（）]  
　　亮鞶氏曰治羣學者可易方哉康樂和親之福百年養之而不足者恣睢酷烈之風三數年成之而有餘君子觀於今日亂象之侜張益歎勝殘去殺之難而學說之不可不愼也慨自清政不綱掊克在位假立憲之虚名以罔國民之財利四海困窮天祿永終而猶箝制言路益恣淫威使夫海内痌瘝靡所控告於是仁人志士不忍其詢智盡能索不得不倡暗殺之說要離聶政如安蘇匪亞之所爲送爲一世之所豔稱豪邁倜儻之士不惜犧一身之生命以爲舉國除害始於五大臣之被炸都門終於鳳山之被炸廣州而清命亦旣訖矣夫此五涉流血萬衆辟易糜軀塗腦之慘豈眞仁人君子之所願爲特當帝政專制時代不得已而始一用之耳今帝政已成彳史專制驟改共和陰霾盡盪旭日重輝山陬海澨之氓豈尚有弗逹之隱莫白之寃乃猶效彼行險徼倖者流不甘法律之制裁而徒恃利器以專殺乎人心之囂而不易靜也雖聖賢猶且畏之坐觀殺機之發而曾不爲之節制不難於歲月間盡驅醇良端謹之民族而使爲無政府之暴民亡國滅種直眉睫間事耳今旣世異時移自當因證用藥奬奉公守法之民以歛其浮囂之氣篤睦婣任恤之誼以戢其暴戾之思舊染之汙俗旣除新政之始基乃定若之何揚湯止沸推波助瀾竟視鉤吻爲昌陽珍酖毒如　醁乎今所謂有知識之士若仍不挽其源徒以激動國民撫劍疾視之戾氣自今以往吾懼夫暗殺之風潮遂至染成國俗人人胥重足自危而無復有生之樂也共和國中官僚號爲公僕豈惟官僚凡投身政界暑蓋鮮不以公僕自任者也此豈有尊榮安富之可言而有志之士猶爭爲之者爲國利民福計固不得就逸而避勞也今也英奇之彥命世之才凡一國之人所倚以爲重者無端俯首就戮如屠羊豕汲汲顧影不知命盡何時則雖有救國之忱孰肯以易其樂生之念賢人君子舉不敢以國事自任在位者自皆便辟側媚之流國事安得不日壞耶其害一也權力紛爭最爲政治前途阻力今吾國所謂政爭者猶未至公然宣戰也而羹 
 
 
 

Page 2

 
 
沸蜩螗已不可以終日一自暗殺事起謡啄紛紜莫知所底載鬼張弧之險象日懸懸於眉睫之前斧聲燭影之嫌疑時憧憧於心腹之内舟中皆成敵國昏媾悉變仇讎一國之中稍有政治之常識者方日尋干戈之不暇而遑爲利國福民計乎其害二也國家所恃以宰制羣動者以有法律在耳惟法律之當尊故雖有罪者亦不許其擅殺孝子爲父復仇其事出天理人情之至正而歷史以來猶聚訟莫决者實爲保護法律計也今暗殺之風日盛則凡有乾餱之愆睚眦之怨皆可訴諸腕力而無竢質之於法庭法律不且成虚設乎夫至法律全失其效力此豈尚有立國之資格泯棼胥漸直將返於原人時代並圖騰部落之不若矣其害三也暗殺之俗旣成其爲害於國羣也乃如此此其風豈可一日長乎而究其所由實人心之不古有以致之耳政府對於此等凶人固宜執法嚴懲絶彼根株母使滋蔓尤望縉紳縫掖之士以覺民牗俗爲已任者勿更尚慘酪不仁之說驅斯民而相率爲禽獸也吾國其有瘳歟 
時評 
[妖孽（無名）]  
　　應夔丞上海之妖孽也上海苟有大案件必有應夔丞之名洪述祖中國之妖孽也中國苟有重要事亦必有洪述祖之名 
　　二妖孽相會於是怪怪誕誕之宋案出焉怪怪誕誕之宋案出而應夔丞被獲於上海洪述祖逮捕於山東妖孽之末路固無不自妖而自孽也 
　　雖然應洪之犯案而破案不自今日始矣屢犯而屢破屢破而仍得屢免者此妖孽之所以爲妖孽也今或幸而免日後之妖孽仍如今日也 
　　嗚呼妖孽我何責所可異者若此妖孽之徒常得優容於中國而使之興風作浪焉夫果誰之咎哉 
[專電]  
　　北京電庫僞將軍海珊與活佛不合逃往恰克圖擬潛入内地俄令邊界官希德洛截回 
　　北京電洪述祖在魯拿獲趙尚堅辭袁數留不允或將令叚代餘員不動 
　　北京電昨國民黨追悼會王治馨代趙述洪係唐所薦與應同爲流氓趙素不信任洪曾往袁府獻策被剌（被剌二字與上下文不明照原碼錄之）應以解散暗殺黨爲名騙錢五萬元而去今事想亦意在騙錢致政府受謗趙意（一）將嚴拿正兇（二）將促成政黨内閣云云 
　　北京電近日情勢摇動謡諑百出神經敏者已恐國會不能開 
　　北京電藏喇嘛羅布乘車珠爾等二十人請就近在京選舉藏議員 
　　北京電黎副總統電鄂應解賠欵當按月照解 
　　北京電王人文到京 
　　聖彼得堡電俄京至庫倫俄廷已决議設立電線藉通軍情丹國某商已出而承辦 
　　打箭爐電江孜地方近日連獲大批私運軍火聞由英藏定購該處地方官已電京請政府宣示辦法 
　　成都電傳聞逹賴喇嘛已遣代表到尹督處面商中藏和平辦法 
　　蘭州電甘督趙維熙電呈政府詳述甘省民商交困印花稅事乞殿緩一年 
　　南昌電省議員涂澍霖提議取銷潯鎭守使移一師長治軍保民贊成尚多 
　　南京電魯督現擬派員來寗採購軍米千餘石以濟兵食昨特電請應省長轉飭各關卡騐照免稅 
　　南京電財政部來電揚由常關歸鎭江關兼管業經咨明在案現該關稅欵解部及單照由監督給發係遵照本部及稅務處辦事規則條欵辦理 
　　南京電昨警察廳編制發表兼差職員商寅温樹人王春生萬汝琛均已取消 
　　南京電海軍軍官學校現遵部令招考無線電生 
　　南京電昨梁士詒來寗當乘津浦車赴京 
　　南京電前鐵道營長徐策呈請補發徵兵墊欵堂經都督批斥未准 
　　南京電省議會昨開審查會（一）財政審查會討論農業銀行兩問題經審查員多數贊成其籌欵原案擬在附加稅内增加表示奈此議頗不妥洽終未解决（二）法律審查會因會員到場不滿法定人數未能開議 
　　更正本報三月二十三號杭州電招商局副帳邵羲鑒吞没江浙運槽袋價一事與招商總局所發表者不符諒係杭地傳聞之誤特此更正 
[特約路透電]  
　　北京電外交團今日（三十一）會議辦理上海租界所獲宋案人犯應遵之法律手續已議决將公共租界内所獲一名先交會審公堂預審然後交與華官惟法租界拘獲之一名可卽交與華官發落 
　　北京電中政府及庫倫目下雖各準備戰事不遺餘力俄國並擬於華軍攻蒙之際出兵助蒙惟現信中俄兩國對於蒙事已漸有訂立條約之望 
　　北京電中國政府擬派專使前往倫敦與英外務部及印度事務部商訂關於西藏之條約已派定温宗堯温前任清政府駐藏副辦事大臣因枰擊政府治藏之不善不爲隱諱曾遭清政府譴責 
　　北京電中政府現按照前允六國銀行團之條件與某資本團商訂借欵英金二千萬磅尚有某某數團願供給小借欵 
　　北京電梁士詒業已抵京極感南方歡迎之盛意而尤以香港爲最謂此行之後令其深信中國前途必可發逹 
　　北京電審計院代理總辦及調查各省財政會員長王璟芳定期四月三日赴中國各大商埠從事調查以兩月爲期 
　　九江電九江訪函云九江居民本星期内曾有數夜中心皇皇不能安枕今悉彼等之恐慌實非無因李督曾派某員由南昌出發至沙河爲止詳告軍隊攻擊九江之計劃據各兵士自稱該員曾戒彼等切勿膽怯彼將躬臨前敵共分三路進攻云云由此觀之戈統領設不辭任以與王鐵珊則吾人已遇戰事而禍將不堪設想矣聞江西軍隊極願進逼九江惟居民於此種恐慌已司空見慣故每日仍照常貿易云 
[譯電]  
　　北京電目下中政府商訂之借欵其數額較大者一爲駐英華使與英國某公司磋商由洛斯却愛爾特爲後盾者計數英金二千五百萬磅一爲美孚火油公司所允供給者計數三千萬元惟兩借欵於擔保一節頗覺爲難 
　　北京電此間華字各報凡與政府有關係者要求俄國須退出各國銀行團然後該團可與中政府重開談判中國祇須知惜欵條件與其土地國體並無關礙則談判自易告成云 
　　北京電中國復有與英國討論西藏問題之意現議派温宗堯赴倫敦與央政府直接開議此事温氏之資格爲一般人士所稱許前在藏時與印度政府交情洽厚今委辦此事當能副任惟中國以倫敦爲討論藏務適宜之所英政府似未必能承認耳現恐中政府對於藏務問題將失所望蓋彼於答覆英便照會時已委棄規復拉薩原居地位之機會觀其文内措辭於全局情勢殊全然悞會也目下中國已無員駐藏東藏戰務復遭挫衂故難期英政府助其重在藏境得託足之地將來即與英政府開議談判若謂能得滿意之結果則未敢許也 
　　北京電二十九日總统府開秘密會議袁總統趙總理總統軍事顧問及陸軍部代表參謀部各員均參與該會聞因北京各要員疊接恫嚇函件故擬宣布戒嚴令及增派警察巡查各地 
　　北京電政府擬於國會舉行開會禮時不許公民及報館代表與會觀禮各政黨及國會開會籌備所現皆反對此議 
　　北京電教育部因財政支出所議在南京廣州武昌開辦之大學及工業農林學校十七所均已作罷 
　　北京電孫中山黄克强二君俟宋案定讞後即可來京 
　　北京電袁總統擬於清隆裕太后金棺奉安二日後多入禁城辦公 
　　鈕約電各處災情漸有轉機印堤亞那及哇哈愛哇二州内地河道水退後哇哈愛哇及米雪西宓二河之水因以高漲臺登城之境况則已大有進步 
　　柏林電德政府增置海軍飛船程序業已宣布規定設飛船隊二隊每隊各飛船五艘並設飛船隊總機關部内兼雙重旋轉之停泊處四所尋常停泊處兩所且擬設立飛機總局一所分局六所置飛機五十具教練將士四百五十二人綜計自一九一四年至一九一四年應用之經費共馬克五千萬元 
　　布京電亞得里亞那堡土軍統領乞克里提督及諸大將各參謀等均由布員議送抵此布政府特派統兵大員迎之該員極讚各將守城之勇敢敬禮有中土國軍官深爲感動旋經導至政府指定之某屋善爲看管 
　　柏林電英與某某數國已催促塞芒兩國從速答復列强調和之議德國某報載稱列强此後仍將一致行動芒政府如再逆歐洲之志願則列强勢將以嚴厲辦法對付之云英國兵艦二艘已奉命開往考夫預備示威芒國海濱芒政府宣稱不日將以公文答覆列强 
　　柏林電俄國首相因財政之原由現促巴爾幹各邦速行媾和俄廷聞之頗爲錯愕外間盛傳該相將調任駐法大使布爾茄利亞與羅馬尼亞兩國專使明日將在俄京開會調停爭端 
　　布京電據大本營所接消息二十四五六三日互戰布軍死傷者一萬一千人塞軍死傷者一千二百人共俘土兵六萬人内有軍官八百員並獲各種口徑之大砲六百五十尊又機關槍六十八架布國半官報米爾載稱媾和之大障礙不在亞得利亞那堡之抵抗而在列强之猶豫列强若不割斷土耳其之幻想則巴爾幹各邦必須仍用兵力以求解決云 
　　土京電據政界宣稱敵軍曾佔據蒲宇克其克米隄其之要隘旋爲土軍奪回敵軍受創頗巨被殺千人並失軍火若干 
要聞一 
[威爾遜氏宣言與今後之借欵問題（北京特約訪員一葉子）]  
　　自有威爾遜痛快之宣言翌日在京美國財團代表者卽以通出六國團之事通告於銀行團近且摒擋行李而返國飄疾如風殊可驚訝而五國代表者因美國退出之後仍持到底不懈之氣槪以爲此乃國政變遷自然之結果無足異也且不惜爲贊歎之辭以示意氣之壯焉雖然若美國退出但自國政變遷而來不能有所約束則自五國而成爲四國自四國而成爲三國致借款問題旣涉一年有半僕僕徒營而外無何等之利益也必矣我輩當以美總統之宣言盡我輩所欲言而已 
　　宣言之内容極簡明卽首在否認借欵契約干涉中國之内政所謂内政之干涉者卽爲指摘掌握鹽政以爲担保斷言如此之方針政府不能進而援助財團美國財團以失政府之後援全然失其根據故不得已而退出以舍以更無立足之地也美國財團所以脫六國團之理由蓋在於此抑美國對華之財政政策其發展自加入於湖廣借款爲始蓋卽自共和黨政府之綱領而來者邇來彼諾克斯卿創出種種之劃策往往一警天下之耳目皆不外此帝國主義之發動也然勞苦多而所得者僅僅列强間之猜疑而已此種政策美人已漸有倦心民主黨多年爲所屈服一旦欲以壓制共和黨將此飛突之帝或主義自根本上覆之以回復於美國主義之舊從而以所與於墨爾根財團之獨占權卽時收回此後如有美國資本家向中國投資不論何團何組皆可於自由競爭之下受平等之恩惠至自墨爾根財團視之則以自已爲保有二百億之財力僅僅受二億五千萬之借欵勞力費財且涉於數歲而猶未能就徒爲列强所播弄且國家有援助之美名而實則損失殊多若永久如是豈其所堪耶且與美國之宗旨素不相容故自總統宣言之日卽逸出於圈外無足怪也 
　　一觀去歲以來之借欵交涉我政府之態度姑置不言六國當局者聞果有援助我國之眞意否耶各國揚言此借欵爲根本的政治合同欲舉其實則當交涉及半忽有日俄除滿蒙外之問題起至是已稍具政治的輪廓更進而及於契約之根本則提議以鹽政爲擔保欲以割一國之主權最後契約成僅餘簽字一事而已忽有監督官問題遂至將成之日竟不能成六國互溺於權利之競爭而不顧中國之危急此其明證矣 
　　自美國脫團後國際論者頗以美總統之宣言有足多者列國皆爲競爭中國之權利有所迷惑獨羡總統毅然向正覺而行自是 
 
 
 

Page 3

 
 
而後我知五國問或有起而應之者則美總统之宣言未必不可感謝也 
[參議院開會紀]  
　　參議院議場現已移至財政學堂内特於昨日下午一時開會吳議長主席因人數不足宣告延長時間二次至二點四十五分鐘始能開議議長云今日並無報告卽按照議事日程開議兹將各議案錄下 
　　第一案中國鐵路總公司條例修正案（大 
總統交議）法制委員會審查報告二讀吳議長逐條朗讀付表决皆照審查報告通過谷鍾秀云本席提議請省略三讀手續議長付表决贊成者多數又以全案付表决贊成起立者多數張華瀾云省議會暫行法案甚爲緊急可否提前先議議長付表决贊成者多數 
　　第二案（原第四案）省議會暫行法案（議員提議）繼續二讀議長云上次此案已付表决至三十六條張君耀曾提出增加一章三條後因時間已至遂延會今日可以討論蔣舉清云標題省議會與省行政長官之關係可以改爲議决及執行以便與前一律江辛云執行係長官之事不能表明於省議會法之内本席贊成原案張耀曾云本席以爲標題用議决二字即可李肇甫云本席以爲章目可以刪去入第二章内卽可議長以張耀曾之說付表决贊成者多數議長云現在請討論第二十七條谷鍾秀云事件二字可以刪去顧視高云二十日可以改爲十日議長以谷之說付表决贊成少數以顧之說付表决贊成多數又以全條付表决贊成多數議長云請討論第二十八條谷鍾秀云请於咨交覆議一語之上增加聲明理由四字陳時夏云辦理二字可以刪云議長以谷說付表决贊成多數以陳說付表决贊成多數又以全文付表决亦贊成多數議長云現在請諸君討論三十九條劉盥訓云本席以爲平政院宜改爲參議院梁孝肅云可以改爲最高法院楊永泰云可以改爲大理院汪榮寶云本席以爲於平政院以上加以前項訴訟於平政院未成立之時由最高法院管理之另作一項（衆贊成）議長遂以汪說付表决贊成多數又以第一項付表决亦贊成多數議長云現在請討論第五條附則第四十條如無討論卽付表决請贊者舉手舉手者多數顧視高云本席以爲應再加一條之議員及其他公費由省議會自定之谷鍾秀云本席以爲若加此條可以另作一章標目卽云公費條文云省議會經費及議員公費旅費由省議會自定之卽作爲第三章第三章作爲第六章議長以谷說付表决贊成者多數段宇清云本席以爲應再加一條規定常駐員事項谷鍾秀反對之議長云現在可以先表决應加不應加請贊成應加者起立起立者多數議長云現在省略三讀請贊成者舉手舉手者多數顧視高云十八條查辦二字太輕可以作爲懲辦議長付表决贊成者多數議長又以全案付表决贊成起立者多數議長云本席以爲本院元年十一十二兩月二年一二兩月經費决算尚未付審查可否今日卽付審查請贊成第三案（原第七案）本院元年十一十二兩月二年一二兩月經費决算案議長付財政審查贊成者多數議長云第六案及未審查報告可在提前逕付表决贊成者多數第四案（原第六案本院元年八九兩月經費决算案（財政委員報告王家襄報告畢議長付表决贊成者多數第五案（原第二案）鹽斤加價案（大總統交議）財政委員會報告議長云上次已經報告今日卽請討論大體谷鍾秀云請問政府委員此案是否試辦政府委員云本部提出此案原係不得已以爲救濟方法因總長之意原擬暫行至於暫行者干日此事無從預定谷鍾秀云據委員所說此案當然不能成立蓋鹽斤加價則人民加重負擔暫行一二年則利權必將盡爲鹽商所有本席以爲此案可以打消議長云現在表决照議事細則應付二讀如贊成少數卽行取消現在請贊成付二讀者起立起立者並無一人議長云全體反對此案當然取消第六案（原第三案）行政執行法案（大總統交議）（審查報告）二讀李國珍云請省略三讀議長付表决云贊成省略三讀者請舉手多數議長遂以全案付表决云贊成全案者請起立起立者多數又云延長十五分鐘已到可否再延鐘點王金潤請假退席議長云人數不足遂散會 
[統一黨歡迎議員記]  
　　三月二十三號統一黨假座醉瓊林歡迎本黨各省當選議員及新由南來之本黨理事朱紹雲張弧兩先生並餞别震旦編輯主任劉少少君到者凡五十餘人卽席後首由趙管侯君起立致歡迎意並略述在座易實甫朱紹雲張弧劉少少陳子衡諸君歷史並謂凡在政黨活動者類皆有一定政策我國今日政治尚極幼稚政黨之組織正所以應時世潮流發揮政策以謀國利民福顧欲發揮此政策而現諸實際者全賴人才與議員本黨自王揖唐王月波兩先主曁本部諸君規畫組織以來日益擴張發逹蓋由本黨所持主義實能挽救中國彼各黨所主張者雖各有一番精神然或流於偏未軌於正惟吾黨則視中國國情以爲主張而又處於各黨之間以爲調和此其所以一日千里蒸蒸日上也本黨以發揮政策不可不互相討論於是而有政務討論會之設又以討論結果不可不發表於文字故云冬至今創刋震旦雜誌以公於世蓋欲大衆研究一定方針俾本黨議員將來卽可在議會提議實行以謀國家幸福而爲吾黨之光又本黨創辦政法大學亦以鑄造人才爲後起之計要知本黨獨立進行僅祇數月而議員有百數十人之衆足徵本黨政策實事全國人民心理將來本黨政策能否實行全賴諸君中國前途能否換回亦全惟諸君是賴今夕諸君惠臨鄙人不勝欣幸所望諸君互相討論譔爲文字登諸震旦以獻於四萬萬人之前共謀國利民福諸君之責任在此鄙人之望於諸君者亦在此次由王月波先生演說謂政務討論會之設所以研究大致方針而負在任者實爲議員所望吾黨議員諸君時時蒞會研究日後在議會中庶能整集旗鼓爲一致之主張其他諸文學家諸政治家亦須時時集合互相討論以爲國家指導此責任較之議員尤重後由朱君紹雲繼起演說謂本黨所以命名統一者因中國今日欲圖存在非建設强有力政府不可而建設强有力政府非亟謀統一不可故吾謂中國萬不可取聯邦制度必取統一制度其理由有三（一）因合乎中國舊有習慣蓋中國合二十二省及蒙藏青海而成一大國雖省域劃分而聽命於中央則一自共和告成蒙藏携貳各行省亦漸與中央睽隔倘取聯邦制度勢將分離欲謀統一反益困難（二）因中國地土太廣交通不便倘取聯邦制度則各省互相爲政中央不能兼顧蒙藏等處亦必被他國吸收不能維持（三）因今世各國皆競爲海陸軍之擴張此其理由雖各有異然諸國之國勢國力已極膨脹而尚力求軍備如此倘吾國採取聯邦制度則不能應世界潮流故吾黨欲力謀我國統一必以求强有力政府爲目的從來一國之治亂係乎州縣故吾以爲統一之法須由自治入手等語旋由湯公介君演說謂各政黨應潮流而發生現時均有歸宿惟統一黨以统一國家建設强有力政府爲宗旨實能挽救中國第組織强有力政府須有强有力人物法之拿破崙英之克林威爾皆當破敗之餘如創造鉅子中國前歲革命若甚容易蓋緣中國典章制度皆較他國爲優人民思亂之心亦不如法之甚故互相牽制以爲議和之結局然如今日宋遯初先生不幸被剌實爲吾國政治上之大不幸吾人固不可不同深哀悼云云四川鄭言君演說略謂今日各政黨咸以政策爲前提固矣但因顧全自已之主張不惜設法以破壞他黨黨德不講莫此爲甚夫政黨必相携相親然後足以利國福民至於爹談美法政治之優輙思效法亦屬理想政策吾國今日欲維持現狀非力求统一不可云云旋由陳子衡君演說謂今日多有謂吾黨爲君憲黨及欲恢復舊日專制者此其人可謂毫無知識本無辯駁價值惟鄙人則以爲世有由專制而漸入於共和者未有人民程度已高反由共和以入專制之理云云時張善提出總統制内閣制請大衆研究趙君端略伸此說謂二制孰合於中國今日頗資研究本黨政務討論會每星期六集同人開會討論請俟至下星期再論可也衆贊成其說時已十一鐘半遂散會 
[雜評一（無名）]  
　　陶什陶庫倫將軍陶什陶附佛獨立倚俄逞兵與我漢人爲難自謂不可一世矣不意失佛歡解兵柄至欲内遁而不得爲俄界官所捕豈當倚俄時所及料哉非特陶什陶不及料我恐今日捕陶之活佛異日如陶而亦難料也 
　　芒塞觀歐洲列强之對待芒塞可知武力之在今日非理論所能敵矣列强以調和戰局爲名强迫芒塞以聽從公斷使芒塞鐵血金錢之價值不能平於其心芒塞之人能勿無告而　諸天乎 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[贛督解散潯鎭守府始末記險些二場巨禍主芝祥眞會調停]  
　　事前之訓令九江鎭守使戈克安所管水陸軍隊以及上下礟台兵權極大近因扣留槍械案發生後李督慮其直接中央爲肘腋巨患密派俞應麓歐陽武陳廷訓陳傳曾帶兵赴潯先後接管解散少氏兵權特於二十三日發布訓令以江西沿江礟台爲求　揮便利起見已令改編金雞坡礟台及駐潯上下兩礟台爲上三台湖口東西兩砲台及馬當礟台爲下三台各誠總台官一員均歸本督直接指揮上三台總台官已委陳廷訓充任下三台總台官已任陳傳曾充任又九江步隊第九團已令編入第一師歸歐陽師長指揮管教所有各礟台官兵及第九團薪餉應卽由兩總台官歐陽師長核明具領轉發爲此令仰該司卽便查照並分電歐陽師長第九團團長砲台各總台官知照 
　　潯江之風潮潯江於二十四日接信後羣以李都督此次秘密籌劃解散鎭守使兵權業令歐陽武等帶隊赴潯接管砲台指揮兵隊不日恐有　禍居民紛紛遷避而王上將芝祥適於廿四號行抵九江往晤鎭守使戈克安極力調停預備邀戈赴京聽候任用以爲和平解决張本惟戈君自謂早萌退志並無戀棧之心祇以未奉中央命令未便遽去云云王上將無可如何乃爲之電逹總統謂戈於潯軍感情素洽請行調京另予差遣總統覆電允准調京令將潯軍暫交王上將接管此二十六日事也當此事未發表之前聞戈尚電致各機關謂李督忽將所管四台交陳廷訓湖口二台交蔡銳霆收管並將所轄第九國改歸第一師歐陽武統轄派兵逼臨城下立迫交替以人道爲重未忍與之宣戰然亦萬難承認請大總統迅飭李督將兵隊撤回否則亦惟以武力解决等語是時戈鎭守使部下亦向鎭守府報稱省軍竊取砲台之說戈卽通各令城門一律關閉商民恐有巨變異常驚庌訝一律罷巿王上將聞信立將中央電令交戈閱看由戈面允後定期接受鎭守使篆務担任治軍保民完全責任傳令開城開巿易戈赴京風潮始漸平定云 
　　贛垣之戒嚴贛垣連日因接收風潮播出一種謡言謂戈克安準備反對已派多人蝁省謀剌李都督等語以故省城兵警不分晝夜一體戒嚴又有一說李都督昨接德安秘密電話報告歐陽武陳廷訓陳傳會均未接任且礟台兵士竟敢抵抗已打死護衛軍連長一員三團三營九連第二排排長羅榮昆一員各兵甚爲憤激恐有變亂云云李督聞電後深慮會匪乘機煽亂密諭兵警連日戒嚴不分晝夜荷鎗實彈輪班查街一至二更都督府周圍道路均有護衛列隊駐守阻止行人以防變亂 
　　事後之通告迨至廿七號潯事大定李都督通告各處文云照得軍政以統一爲主軍情以融洽爲要本都督前回駐潯第九團與省派駐紥近潯各軍隊未能整齊劃一殊不足以睦軍情而肅軍紀特令護理第一師歐陽師長前往調查改編現已將駐潯之第九團編入第一師九江治軍保民事宜由該軍高級長官担任完全責任九江戈鎭守使已奉大總統電令調京九江鎭守事宜奉電令任查辦使王上將（芝祥）暫時兼管現在地方平靖軍隊編制一切均已妥協因恐各界人等不悉其詳或有誤會用特公布一體知之 
[贛人謀剌參議員之警告李郭危矣]  
　江西參議員李國珍郭同二君近以不慊於李烈鈞之故久欲得而廿心連日李君迭接戚友函電報告以有人入京謀剌消息日昨並有由漢口急告之電已於日前由李郭二君致函内務總長聲叙情形請其防衛兹將各函電具錄於下 
　　江西省議會某君函碩遠兄臺鑒自客歲共事議會後戀戀不忘以足下雄才偉論知必爲造世巨材也頃因塵贛得接密音有反對足下者已專剌客赴京僕不忍諱特此密來告知惟祈夙夜防備爲要三月十八日 
　　江西政界某君函碩遠兄鑒訪實我贛密派剌客來京先生與郭君切宜謹愼防之其意大約以舊歲我贛兵變之事假罪於先生與郭君也三月十七日 
　　旅漢某君來函李君鑒本日到漢陰雲已久烈風如劍乞加意防衛二十六日到 
　　李郭致内務總長函敬啓者國珍等近接本省戚友來函據稱訪確近有反對派之人專派剌客來京剌殺國珍等以泄其憤國珍等直言忤俗公義使然内省無疚死亦何憾但京畿重地萬一鼠輩得得其志釀成慘禍一身不足惜實全國治安之恥該函言之鑿鑿敢以奉聞應如何預籌防範之處出自卓裁江西參議員李國珍郭同謹白 
[曾靜苗裔亦見天日矣]  
　　自袁大總統下令優恤吕留良嗣裔後靖州公民以當雍正之初該州有曾靜者世居城南之曾家灣少負奇志弱冠博通羣籍厭棄制藝以獵取清廷爵祿爲恥聞浙江大儒吕留良名徒步至錢塘受業十稔慨然以興漢滅滿爲已任就靖城構舍講學專以革命宗旨誘諸生諸生驟領新義如撥雲睹青天忻然大悅負笈來游者以數千計遠至辰沅永寶諸郡縣曁黔桂各鄰省壤地數千里莫不奉爲泰山北斗黨徒漸多苦無機會適清大將軍岳鍾奇平定金川歸至四川精兵勁旅甲於天下竊意岳爲武穆後裔與死心事仇者逈異手草血書痛陳大義遣其徒張熙間關入川約共舉事擬岳就兵出夔關下三峽曾率徒由武陵長沙而東會於武漢直搗燕京時岳功高震主忌者先以流言構於雍正岳獲書後飛章入告雍正怒以重兵壓靖境逮曾至省特命奕祿等會鞫案延數載意圖株連爲一網打盡計五刑備施堅不蔓及復上書稱生平志願旣不能逹生無以對漢族願求速死以謝天下朝臣交章請誅遂擬吕爲首夷三族曾爲從交地方永禁至乾隆初年湖廣總督某奏稱曾徒屢函秘約刧獄舁師恐貽後患乃密諭賜曾死同族數百人均被難曾家灣横屍被野流血成川死事之慘無以逾此幸當時逃出支派二人至湘黔交界之苗寨地名十二洞百餘年來日漸繁衍約計百餘丁口旣無恒產惟事游獵與外人絶跡自去秋反正該公民等四處探訪得其蹤跡然其蠻花犵草之情篳輅藍縷之狀未免啫者傷心聞之泣下經公同議决擬集巨貲以爲建設專祠購置祭田曁搬移後裔百餘人來靖另覓佳地安置等情呈由該廳知事以曾吕事同一律允爲照准代呈立案云 
[新民國外交史一朿]  
　　澳界交涉外交部日昨電致胡都督澳門界務已得唐紹儀君担任原應卽日派員南來助理惟現因臨時政府不久告終誠恐外人藉此推延反於劃界前途有碍察核情形惟請粤督與唐君及粤中外交人員先事準備將各案細心研究俟正式政府成立後卽由中央政府提出與葡交涉再由唐紹儀在粤勘界兩方并進呆望一營永逸云勘界維持會得信後日前上都督護軍使公呈以現聞中央政府擬命唐君紹儀辦理澳界交涉將來收回佔地攸賴得人之慶至於關閘之高沙灣仔之水陸與及大小横琴全屬中華完善疆域原與界務絶無牽連惟念葡人往往侵略其地屢起國際爭端近如葡艦測量馬尿河其怦怦欲動大有進取之意邇將重提界事尤妨乘機佔略終不免有先據後索之虞非仗公力維持難以杜其窺伺希即訓令該處軍人嚴行防範共保邊界之安全實爲公便云 
　　廣州灣交涉廣州灣限制華人入境一案迭經外交部與駐京法使嚴重交涉惟法使藉口當時勘界大臣蘇元春會訂條約聲明如有特别事故發生應得禁止華人入内近日廣州灣境内盜風不靖該處公使爲保護屬地治安起見應得限制華人入境等語但部中擋案多不完全特飛電粤省將從前廣州灣交涉全卷解京以便與法使磋商辦法 
　俄徵華商苛稅交涉黑龍江宋都督上星期電致外交部略稱俄國阿穆爾總督不遵中俄通商條約擅訂稅章苛徵華商請向駐京俄使提出抗議各案兹聞陸總長本擬於上星期五日向俄使提議此事奈因日來爲西俗公共休假期未便提議俟日内休假期滿卽將先行照會俄使其條件略如下（一）華人在俄領土經商者者每人月納俄幣拾盧布究竟何項條約（二）華貨輸送過俄國領域往來一次納費二十盧布此稅究係何種性質（三）華人不論勞動與資本家赴俄領域經商者每人須納身稅七十五盧布對於何國人民有此稅則之先例以上三條均屬違反一八八一年之條約云 
[梁士詒去粤之談片]  
　　港商之公讌廿四晚六句鐘港地華商會同人就會中公讌梁君燕孫到者七十餘人酒酣之際尹文楷起舉觴祝英國何澤生舉觴祝中華民國畢尹君起言曰今晚蒙梁先生不棄惠然肯來實深欣幸今國政初更正須人才匡助近見有遠隱以爲名者有戀棧以爲利者惟梁先生任怨任勞不畏艱難一心爲新國設施一心爲民國生色故欽敬之更望先生卽有浮言謗論請置諸不計只始終一心力任其難則是僕等之所深望者也言畢衆高聲舉觴梁君答曰今日僕以家事返鄉道香港蒙諸君過愛招飲又感又愧國家初興百廢具舉廣東遠離京都聞見每多誤會一是民間誤會一是官塲誤會一是外國誤會故此行願將彼此誤會者當面解明或言都督有抗北京政府其實並無抗阻卽十中有一亦並非抗拒不過相與討論而已前日初抵省時三日中見都督十次陳軍統四次商洽之事已七八就緒其未洽者亦只欠一磋商便可完結計今日廣東之事其病有二一在官府求治太急年月間豈能使積弊一朝而除在民間亦望治太急曾幾何時豈能各處肅清彼此相望太急則彼此不如意者從中而起矣此必須明白解剖者也二民國之政治雖與舊政不同而倫常斷難銷廢少年輩多有不明此言自生别想以國政易改則倫常亦異竟有背滅倫理之說老成者雖不可其而少年容易受惑若不指胆則前途實爲殷憂故總統於多事應辦之秋仍未敢以此事爲不急之務而緩於設施也願國人忽忘親其親長其長之語克守家庭之素規焉僕向一心爲國不分南北今願南北之意見一旦消除舉國一心共圖進步僕本不才事又多難以關顧諸君懷才濟濟倘有訓示無論多端或只數言若惠然見教僕亦甘受訓焉就此敬謝諸君厚意言畢舉傷隨拍影一幅乃散時已九句半鐘矣 
　　西訪員之談話當廿四號梁君在港時港地南清早報訪員特往會晤接談之下梁君首言袁總統爲人有非常辦事之才能倘公事餘間亦另有所作不肯虚度時光每朝八點接見賓客直至晚間十點半鐘方行退息有時則由五點至七點亦見來賓接應不暇非常忙碌故來客有得與秘書晤談者已屬滿意間亦有失意而退者每是上午公文重疊均由袁總統親自辦理然各公文均由鄙人（梁君）編列進呈總統閱看鄙人每日須至十一點鐘方能回署因十一點以前須先到國務院及參議院辦理事務然後進見總統也每當總統午食及晚宴時總統府事均同鄙人代理袁總統少赴宴會祇讌會各國公使蒙古王公及參議院員而已每月約宴兩次每逢星期日不將公文進呈總统閱看蓋恐其過勞也然雖屬如此總統未嘗偷閒因伊亦作書札也袁總統公事餘暇卽閒談及他日致仕漁樵等事袁總統之爲人殊難服付因無時無刻傳人問話所爾想起一事雖爾寢息亦傳見商論毫無倦容心常寛舒無所芥蒂德性頗多堅心忍耐此其一也予知袁君將必再舉總統因無别人能繼其任也余當過滬時曾見黄興黄說袁君一日允居總统之位伊一日不欲爲總統且請余力勸袁君仍留總統之職因祇伊一人可以挽救中國云余亦以爲然黄君甚爲强健惟以余意見不若袁君之才智袁總統深欲多聘外國顧問熟識馬禮遜博士已有七八年與伊相處較别人尤好故每一星期約请馬君長談兩次此外尚有洋顧問五人在京每星期每人約傳見一次而已 
[岑知事又與秃奴筆戰矣]  
　　粤省東莞知事岑學侣前次因調侃省會女議員大受輿論攻擊近日又因羅浮太平寺僧藏絀因寺中被刦往東莞縣署控告詎岑知事大怒即批斥云郵呈閱悉天下第一等無用之人莫如和尚於恒河沙數中最糊塗莫如爾秃奴藏絀爾在羅浮尖峰山念佛與本知事 
何干爾在太平山開種植蓄牧場所又與本知事何干乃以十一月初五日在博羅地方被賊刦搶地非東莞轄境賊非東莞籍民謬然向本知事呈請追緝奇情怪事那得有此查爾失單内開黄牛三十六只草羊五十六只佛家戒殺何來此牲口又金箔二百餘元金鈪一只金獅子一只爾非建布金寺何用此阿堵其餘猪雞鵞鴨非爾香積廚中所應有今閱失單如紅樓夢中稻香村被刦者得不令本知事拍案叫絶曰我佛慈悲將爾秃奴一切布施餓鬼至呈中措詞尤爲可惡如請速會營按照後開有名人等一體通緝務將本案盜賊尅期弋獲并勒令該族紳耆按名綑交解案訊辦追贓給領等語若上司命令下屬者爾秃奴眞可謂膽大絶倫爾此呈可惜是郵遞若是親身來轅本知事先賞汝戒尺三百再問爾是放屁是說話是喃無此呈批貼後置之字紙簍中仰收發卽遵照辦理手批 
地方通信 
[南京]  
　　江蘇軍隊改組之困難江蘇軍隊自陸續裁汰後尚有三萬餘人計蘇州步隊一旅一團上海步隊二團計淞江各分防約一團清江一旅揚州一師一營徐州一師一獨立團南京二混成旅一團鎭江一師現經陸軍部編定江蘇三師以之分配全省兵額實應减少萬六千人質言之卽裁汰一萬六千人也近聞改組内潮甚烈而内部之衝突尤甚其原因一爲留學派與非留學派之爭二爲各軍隊裁汰運動之爭三爲各長官保存位置之爭以故日來組織殊爲困難云 
[揚州]  
　　十二圩大火揚州十二圩爲商賈薈萃之區該處停泊運鹽民船約有數百艘上月二十九號夜一句鐘王姓船中突然失火霎時延燒岸上南街油米錢布京貨各店舖直燒至北街口始稍熄滅自一時起至五時止共計燒去鹽船二百餘艘及店舖居民約二百家長約一里並燒斃各船男女八十餘名其餘灼傷者數十人跳江溺斃者亦有二十餘人損失約十餘萬金誠巨災矣 
[蘇州]  
　　新舊盜案彚餘胥門外光福鎭有開設香粉店之邵林壽家以積儉起家稍有儲蓄突於前日晚間十時左右被匪徒十餘人撞門而進翻箱倒篋掠搶一空約計損失五百餘元之譜當即報告該處巡警由巡長到場履勘後移知檢廳協緝聞已於二十五號拿獲七人均係土匪解廳訊究在案不料二十六號復有該鎭商民方吉如家又來盜匪多人明火執杖入室後即將事主捆縛並將方氏婆媳二人祼剝赤身用火把薰烙兩乳下體逼其說出藏金遂各飽掠一空而逸又婁門外之跨塘北旺墩地方章大元家曾於舊曆正月三十號被盜匪二三十人撞門入内逕至臥室刧去現洋二千四百元並衣飾等多件且刃傷事主當時並未投報日前齊門外商團十一支部拿獲之盜匪五人昨經審訊内有奚姓一盜供稱住居北旺墩地方且與章案有關該處鄉民聞知此信咸慫恿章大元赴檢廳補訴然章又深懼耗費金錢遲疑未决現聞該處鄉董代爲補報云 
[鎭江]  
　　冬防延長兩月鎭郡商會總理李敬之君因九龍匪黨正在搜捕吃緊之時冬防斷難遽撤爰商請縣知事于君繼續延長兩月保衛地方所有經費縣署商會仍照舊章撥給等情聞于君已認可接辦移請十六師顧忠琛師長仍飭楊營長遵照不撤矣 
　　尼甚被刦鎭江對江沙頭地方清凈菴向稱殷富三月二十九號夜半時忽有巨盜多人明火執杖衝門而入質問老尼藏銀之處尼始不肯明言隨卽戕刀恫嚇始知所有之銀率皆藏之壁中當刧去銀洋六百元刻已報告廳營勘緝矣 
[松江]  
　　程典獄奉文看管省垣司法籌備起長自聞華亭縣犯刧獄之信除飭獄長張某暫代典獄之任續委科員汪君來松調查外昨日復飭審判廳將典獄官程詒看管一面委周君到松接典獄之任聞所逃各犯已在浦南張澤地方獲到三名 
　　法廳改組崖略華亭司法界職員過多現奉省垣籌備處公文華亭地方廳民刑兩庭各設推事一員預備推事一員錄事一員初級廳推事一員兼辦民刑兩庭事務錄事亦祇一員舊有庭長刑庭長名目一例取消聞審判廳長朱君以袁仲廉君官聲甚好仍留民庭推事職務其餘酌量裁减至檢察廳人員則一仍其舊云 
[江西]  
　　贛垣女士有追悼清后者贛垣女士王文廷榖（係文廷式之妹）劉繆華各女士發起於廿七號在府學明倫堂内開會追悼前清隆裕太后一時到會者有女子實業匡秀職業明德培基葆貞各校合計男女來賓二千餘人各女士均行三鞠躬禮畢唱追悼歌次彭文徽宣讀祭文次王文廷榖報告清隆裕太后生平事略其音極哀摇鈴散會 
[安徽]  
　　審定司法員之薪俸皖省政務會議前曾决定本年一月至六月槪算草案如各縣審檢廳未成立之處則暫設司法一科卽照中央規定帮審員辦法辦理至人數薪數仍應斟酌本省財力以爲支配其支配方法（一）繁縣用帮審員二員每員月薪四十元典獄員一員月薪三十元（一）中縣用帮審員一員月薪四十元典獄員一員月薪三十元（一）該科書記則仍照臨時議會議决辦理以上三項當經可决在案惟現在各縣紛歧報銷旣難審核而前項所定辦法亦急待實行自非由省長卽日通電不足以一開支而符槪算定案云 
[雜評二]  
　　江蘇省議會近日老錢親友或函問或面詢欲悉省議會實在情形老錢疏懶不能詳告輒舉正副議長大號下一轉語答之曰久香不久强齋不强健庵不健 
　　大腹曰偖大之江蘇省議會兹三語足以括之矣（大腹）　　曾靜有後世人競知史道鄰張蒼水拒虜大節炳如日星而不知吕留良曾靜輩抱衣冠淪落之悲懷被髮百年之痛其禍彌慘其心彌苦其後裔至於隱翳而不彰其文字至於闃寂而徵無呼烈矣 
　　今幸吕留良曾靜後裔先後經其鄉人之搜求建祠恤裔重見天日然康雍間之號爲文字獄者如戴名也查景祺莊廷　輩固尚數見而不鮮也果安得一一表而出之以爲人心世道之大防（萍渚） 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宋教仁遇害案改期會審]  
　　宋鈍初君被剌後英經法捕房先後緝獲應桂馨及正兇武士英等分别收押定期昨日一併解請公共公廨預審詳情屢紀前報昨適天雨而注意此事者仍買雨到廨觀審上午已絡繹不絶至午後一時許更形擁擠樓下公堂竟爲之塞駐廨檢察處見人多擠軋禀奉正會審關絅之君改座樓上公堂滙四捕房捕頭秋活爾則督率中西包探及西印華各捕到堂照料公廨門首與樓下公堂均派有西印各捕荷槍保衛旋由英法捕房各派探捕用汽車護解應桂馨武士英等到廨至二句半鐘卽由正會審官關君會同英副領事康君並秘書長楊國樞君升座研訊湖南譚都督亦派司法籌備處蕭仲祁君爲代表列座觀審捕房卜總巡與五十號西探總目安姆斯脫郎亦上堂候示先由侃克律師携帶在應家内抄獲之文件箱上堂譯稱本律師爲捕房代表次由德雷斯律師到堂聲稱敝律師係江蘇都督延爲中國政府代表繼由愛理司律師與沃沛羅利士兩律師上堂聲稱爲被告應桂馨代表並請堂上將被告被控理由聲明堂上遂將應主使武士英謀害宋教仁君之理由宣布愛律師卽譯稱敝律師等因被告甫於上禮拜三延請辯護時間甚促惟此案情節重大不及預備請堂上緩期兩禮拜俟調查明白再行辯護律師駁稱正兇已獲而被告律師猶聲請改期躭延時日似乎說不過去况此案表面已明並由捕房搜獲證據應請先將人證訊問按照起事地點解師中國法庭訊辦沃沛律師起而辯稱照英國法庭定例律師不及預備自可聲請改期今原告律師極力反對實不合例如據原告律師一方面聲說卽可爲憑必使公堂與被告兩方面均不滿意如果此案即可移解中國法庭以後必均可援以爲例查五年以前之公堂曾有此辦法迨至光復後重要案件亦間有不解中國法庭者要之上此案非兩造辯論明白堂上不能定奪中西官以此案尚未解决移解一層暫時毋庸置辯德律師復稱查各國法律凡有重要事件不便多延時日今被告獲案已有一星期如須辯護早應預備今被告聲請緩期兩禮拜調查原告搜獲證據恐向來無此辦法故請緩期一層敝律師實爲反對愛律師又辯稱改期兩禮拜爲時亦不過遠而原告律師竟若是之反對實屬奇事德律師又曰被告犯與不犯心内自明至緩期兩禮拜爲期太遠祇可稍緩一二天關君亦以此案關係重要改期兩禮拜爲時過久應准展期三天於禮拜四午後再訊沃沛律師辯稱改期兩禮拜與原告一方面無甚關係而與被告一方面則極爲緊要愛律師又稱敝律師預備辯護時刻約兩星期方可完備是以聲請緩期關君遂與英領磋商核准改期本星期五午後二時半並星期六上午接續訊理兩造律師均無異言旋又由愛律師向堂上聲稱此案現未訊明而各日報所載之言論頗不一致應請堂上阻止關君卽顧在堂各報館訪員曰此案關係甚重現在尚未訊明各報紀載務各從實語畢復商之康君諭將一干人證分别帶回候再提訊 
　　又聞法捕房昨日除將正兇武士英（即武復民）解送公共公堂備質外其餘同在應桂馨家拘獲之姚才卿等數人卽於午後三時併解法公堂經聶讞員與李副領事會訊法總事甘世東君及城内檢察官陶君亦均蒞廨觀審先據姚才卿供蘇州人向在前清上海道譯員陳震東處辦筆墨旋至烟臺當文案光復時回蘇住青陽地此次於陰曆十七日來滬在應桂馨家租屋居住與武復民素不相識次據虞震槐供嘉興人向在漢口某煤鐵廠辦事光復時在滬軍政府諜報科長應　馨處當科員中西官問其何人引荐答係視某舉荐又問與武相識否答並水相識惟知其是賣花瓶之人我在應家住十餘天應曾囑我偵緝此案我因關係重大未允次據蔣瑞森供無錫人前在北京探訪局當差光復後回無錫由應桂馨派充偵探祇三個月後應奉委當巡查長我於陽曆十四日到申由應給我牌票令我偵緝九龍山匪黨及宋教仁一案與武復民陳玉生等均不認識此次往應宅領取薪水致被拘拿次據蔡慶供浦東人年四十三歲於十七歲時至應家小主人桂馨今年三十九歲現在經管應姓房產前清宣統二年小主人在河南候補被參將衣服數箱質銀回滬此次於正月三十日命我往河南取贖乘江華輪船回滬不意甫經進宅即遭拘押與陳玉生武士英等均不相識次據吳三立供杭州人曾任杭府推事取消後在海鹽充當某學堂蠶茶教習於本月初十日來滬住應桂馨家我與應本不相識係由高子勛介紹與陳玉生武士英更素昧生平此次來滬實欲就醫並欲式煙並無别事判姚虞蔣三人還押蔡吳二人取保開釋 
[浦東大火續紀]  
　　浦東爛泥渡美最時公司堆棧於上月二十九號夜失愼詳情已紀昨報兹悉是夜有某兵艦水手到場救火被該棧墻垣坍下壓傷手臂其焚斃者一係舢板船户寗波阿四事後在浦灘扒起屍身肢體已不完全糢糊莫辨業已由家屬備棺收殮尚有混名鬍子者係包摇第九區中人之舢板船户當時聞警急至船上用力撑開無如已被柏油桐油白蠟等引火之物膠住不能移動致遭焚斃其屍身隨潮流去刻尚不知下落查該棧各貨均已燬去僅存煤一大堆約有一千餘墩其燼餘之物已由該棧雇令多數小工扒挖並派人至第九區請派巡士多名到場照料該棧旁邊有管碼頭洋人之住屋外面雖未全燬中間雜物亦均焦灼綜計損失實數在六七十萬之譜云 
[强盜持械行刧]  
　　九區轄境太陽廟北孔家港二百十四號門牌沈杏春家於上月廿九號晚間二句餘鐘被盜二十餘人用石撞門而入各持鎗械刦去銀洋衣飾等物連開十餘鎗示威而去前日由閘北偵探隊前往查勘見地上遺有後膛鎗子二粒及子壳十餘枚遂卽禀明龔局長分頭嚴緝 
[看守所人人自危]  
　　地方檢察廳第一看守所押犯因病身死者近來時有所聞兹又有犯忤逆罪之莊抄生因病發交普育堂醫治無效於昨日斃於堂中午後由危檢察官蒞堂騐明諭令家屬棺殮又聞押犯朱喜生昨亦染病甚重送往廣慈醫院醫治矣 
[巡長大吞烟土]  
　　浦東第十區巡長康雲樵查獲煙土得賄賣放已略誌前報兹探悉確情與前報微有不同特再揭載如下楊家渡附近某洋棧司事日前由友人送到洋藥二大包又一大塊該司事卽私藏船中嗣爲人覺察密報該處第十區警局由局長王國楨飭派三等巡長康雲樵帶同七百三十八號巡警郭文華七百三十九號巡警蔡禮士等前往搜查果將煙土一併查獲詎康巡長利令智昏將土吞没反以毫無影響等詞回區禀復郭蔡兩巡士心不甘服以康巡長破壞巡警名譽報告二等巡長毛鴻年由毛調查明確禀准王區長將康傳至該區抄出原贓卽命備函將康並郭蔡連同毛巡長併解商埠警廳發交局法股員研訊屬實禀准廳長將康雲樵先行開除昨午連同贓物解送地方檢察廳訊究一面令毛巡長帶同郭蔡兩巡士自行投廳質訊午後由楊檢察官提案豫審毛巡長申訴前情郭蔡兩巡士卽證明康吞没烟土各節質之康雲樵供詞推諉問官以贜証確鑿豈容狡展判康收押再訊煙土暫存並令毛帶同郭蔡兩巡士回區供職 
[布廠女工之鬱勃]  
　　浦東瀾泥渡福成布廠前因尅扣工資由女工施忻氏與忻春甫等同赴地方檢察廳控被該廠張司務糾衆兇毆吊打受傷由廳派員騐明諭令自行醫治在案兹悉施忻民等業已醫痊昨特投廳報告該處第九區警局亦派巡警朱方玉邱慶甫二名到廳聲明目睹當時肇畔情形陳廳長諭候復訊核辦 
[關於選舉調查之批答]  
　　上海巿政廳總董呈請規定改選調查方法及期限等情昨由縣知事批答云呈悉改選護員一切調查方法及辦理期限等自應先事擬定所請規定一節現在户籍法尚未奉頒行則選舉調查惟仍照從前辦法如有疏漏之處妥爲酌改以期周密應由董事會照章擬訂調查細則核定至辦理期限應查照巿鄉制選舉章程第四條三個月以前卽行籌備並希辦理可也 
[醫藥聯合會推舉職員]  
　　中華醫藥聯合會於三十號晚八時開常會先由副會長費訪壺君演說本會進行宗旨務求實事不爭虚名但就本會力量所及以漸進行期有實濟於社會云云次卽補議大會時未議事件由費君與副會長夏應堂君及各會董等推舉醫界各職員又由藥界副會長韓孝先君與會董葉星如君等推舉藥界各職員又推舉名譽會董袁仲蔚君及前次所推之名譽會董吳芹甫君一併發函敦請所有推定各員名單錄後醫界（調查員）吳顯文　　袁鄂生顧鴻孫潘雅庭陶寅康石頌屏盛茂祥姚菊亭（交際員）徐薪孫石曉山吕潤之吳菊舫王子松秦文淵（幹事員）任際運吳仲虎徐小圃吕子珊張杏生劉卓如何懋甫倪頌兼藥界 
　　（調查員）童茂芳席利賓楊丹霞王全美童汝藩舒高舜徐炳輝劉貞彪朱裕康王馥棠顏欽棠陸陸震（交際員）盛瑞裕沈寶蓮（幹事員）沈錫康方吟香葉星如張士載（文牘員）董東蘇蘇紹東（庶務員）趙雲舫金幼香 
[全皖同鄉會一週紀念]  
　　三月三十日午後一時全皖同鄉開一週大會於虹口扆虹園八皖人士到者甚多三時開會由會長余壽平汪允宗兩君主席次由理事舒省三君報告一年成績及收支槪略次江小樓君演說對於同鄉會精神上之成績及其希望次投票選舉評議員除連任各員外其餘悉按國會所定區域補選當場選定聶榕卿君等三十九人並定於星期三開職員臨時會六時始散舒省三君演說詞附錄於後 
　　處競爭劇烈之時代無團結力不足以自存獨行孤往之士抱負雖堅定而一逅障阻卽歸失敗或際痛苦而無所籲非鄉　戚里有以援助之其存也僅矣然則羣之義其可忽乎全皖旅滬同鄉會發起於民國元年春時南北甫統一而内部游民潰兵蔓延四境荆棘匝路行旅戒途皖居長江之中爲四戰之地兵事旣起損失頗多吾鄉碩彥遂集於滬聯枌傳之誼萃簪紱之勝本愛鄉之心爲合羣之舉日月不居蓋已一稔矣邦杰猥荷公意屬理會務此一稔中鄉父老嬰疾苦者有之受横逆者有之罹災患者有之生計蕭瑟閭里凋敝横矚桑梓隱憂實叢惟有竭本會之力爲之維護斡旋以盡天職而已其事實之最著者如合肥李仲宣先生資產之索還涇縣朱督純君破產之請免類皆持公理以戰强權雖見惡於當事不暇顧恤其維護個人之損害與旅居地之關係凡所有事悉載報告書中不復贅言至經濟一端向恃特别捐以爲挹注基金薄弱亦極困難出納之數另刋帳略於今日分送諒荷公鑑凡此會務之發逹皆我同鄉父老兄弟合力維持之明效也今者歲星一週仍得與諸君子把晤一堂至爲欣幸惟是欲加厚團緒力必使機關常在兼籌鞏固之良策而收效始宏權利義務互相挈提是又在諸君子之善維其後矣邦杰等識力謭陋撫衷滋慙幸貺教言以匡不逮幸甚 
[商團身後之榮譽]  
　　上海商團基本隊員潘葆楨君素性仗俠熱心國事前年光復上海與該隊同志攻克製造局收服湖鵬雷艇轉戰南滙功績昭著去臘滬上辦理冬防潘君任暗探澈夜偵察風雪不輟因而攖疾於正月中旬謝世咋爲追悼之期上海基本商團會特發會員一中隊恭送遺像赴嘉定弔唁軍容肅穆音樂幽揚觀者肩摩榖肇途爲之塞見者咸嘖嘖稱道潘君之榮譽該會之尚義云 
[國貨維持會開宣講會]  
　　三十號八時中華國貨維持會宣講部假二馬路寧波同鄉會開第三十四次宣講會來賓到者三百餘人由梅竹廬顏鑄才陳志渭李學文陳瀛洲等相繼演說至十時散會 
[城内]  
　　拐案發覺○滬南十六舖新太平弄迎賓客棧小主任才根近因與人串拐婦女案發由崇明檢察廳派警持文來申禀准上海地方檢察廳加派法警於昨午將任才根拘獲解案陳廳長諭飭收押候訊明再給來警帶去歸案訊究 
　　是誰私鑄○昨有林國基至張生記所開之小錢店兌換小洋經店夥察係僞質立時扣留喚到崗巡拘送警區在林身畔抄出僞質小洋有八百六十四角之多當命移送商埠警廳轉解地方檢察廳訊辦 
[南巿]  
　　抗拒調查○禁煙局長嚴君訪聞王家碼頭王合興香作有私藏煙具私吃私賣情事因即派員調查該店主毛麗生已經避去由學徒並其子毛鏡芳等出爲抗拒戕所獲煙具六件强行奪回任意凌辱該調查員立將毛鏡芳帶回報告局長移送第一初級檢察廳旋卽由廳將學徒裕慶阿寶兩名一併拘留候提齊人証訊究 
　　妓女脫逃○煙妓湯金鳳係江北人年二十歲前日隨其狎客某甲逃至南巿石街青龍菴附近某茶肆啜茗被五百六十六號巡士查知將該妓帶至第二區惟甲已逸去旋由鴇婦王蔣氏投區請領區長申斥不准飭送商埠警廳核示 
[閘北]  
　　違禁售煙○閘北禁煙調查員蔡錫蕃葉伯欽兪安甫等前日在夏家弄查獲私售燈吃之陸庚華陸錫華二名會同一區拘解司法科送禁煙局核辦 
　　竊案破獲○潭子灣鄉民錢土生偕證人宋杏園投偵探隊報告去年十月失竊值洋百餘元之衣物今訪悉係開復興雜貨店之陳金生所竊請爲查究前日由偵探將陳拘案經祁隊長訊問陳供認不諱判押候解送司法科核辦 
　　禁賣河豚○烏鎭路草屋内江北人周鼎陽與其妹沈周氏妹夫沈翠華三人因食河豚毒發身死已紀昨報昨由巿政廳衛生科查悉傳諭各菜場販户禁賣河豚免再肇禍 
[公共租界]  
　　拐匪入獄○拐匪張榮生由常州串拐丹陽女子王小妹來滬擬乘龍門輪船帶往他處販賣被探拘解公堂訊供管押在案昨晨復由捕房解廨經關讞員會同英領康君研訊屬實判張押西牢半年王女暫留濟良所候核 
　　緝獲匪黨○流氓朱阿福在湖北路串攫丁陳氏金鐲由探拘解公堂訊實收押在案昨由捕房將朱之同黨潘怡甫李全才一併查獲解至公廨經中西官訊明判潘李各押兩月示儆 
　　被告待訊○季吳氏控冐領其故夫季坤坤尸棺案内之郁阿裕又黄誠記控陳清浩陸鳳祺不理貨欵等案昨由捕房將被告各人傳至公堂分别交保候訊 
　　與人何尤○朱寶寶蔣桂寶同控朱連發王阿毛串拐伊家五歲小孩阿狗六歲小孩金林由廨判朱連發押西牢一年王阿毛押候查究在案昨日復由捕房將王解案訊得金林係蔣自愿價賣與人與王無涉判令開釋 
　　强姦處女○賣魚小販王美初因强姦哈爾濱路八十一號寡婦陳李氏家十六歲女兒陳杏友被控昨由包探將王拘解公堂請究聶襄讞以案關强姦諭將人証帶至特别公堂與英副領事翰君會訊之下以王誘姦處女屬實着押西牢半年杏友交其母領回管束 
　　兩案並發○徐姚氏探流氓陳阿根在西棋盤街用擲包術以僞珠串騙金戒一枚由捕將陳拘獲昨解公堂經中西官訊知陳卽戳斃烟妓小翠仔之兇犯龔三郎着押候補提同黨到案併究 
　　必非好人○無賴陳裕良向惠杏清索許行兇昨晨由探拘解公堂訊供不認中西官以陳非安分之徒着罰洋五元充公無洋改押七天以儆 
　　註銷刑事○毛有倫控殷紀仁以代薦輪船買辦爲由騙洋二百元昨由捕房將殷拘解公堂經聶襄讞會同英領翰君訊知立有合同借據判將刑事註銷着殷交保諭令原告正式具禀案歸晚堂訊理 
　　道士待罪○羽士沈萬清因將蓬路一千三百十九號董月卿家十一歲養媳林弟誘至西西藏路沈如九家强姦受傷業經公堂訊實判令沈萬清押候核辦在案昨晨復由捕房解案請示中西官判仍還押候商明懲辦 
　　不知下落○奚應氏陳倪氏串拐楊樹浦張樹聲家十一歲養媳素珍帶往西鄉龍華鎭賣於南滙人某姓由張控請捕房將兩氏拘解公堂押候移提素珍在案昨晨由廨復訊據包探禀稱奉諭往提未獲訊之兩氏供稱素珍實由單子仁帶往南匯未知下落判兩氏均交妥保候補提人証再行訊核 
　　同命鴛鴦○無錫女子强雪雲前在家鄉由母吳氏許字蕭伯榮爲室來滬後與丁福壽私姘賃居北江西路悅來坊二百四十二號近聞其母從無錫來欲將伊領回遽於前日下午與丁同食生煙以圖自盡旋爲同居周少山覺察報捕車送醫院將丁救愈女因受毒已久不及旋治而死昨送驗屍所請公廨中西官驗明卽着屍母具結收殮丁交保開釋 
　　誘拐無憑○西華得路住户奚金生昨扭鄰居趙某至捕房控被誘拐伊妻陳氏捕頭詢無証據斥退不理 
　　及時而動○李昭宣住茂海路一百六十四號昨報捕房云伊女小三子年二十一歲前晚忽然逃走請爲查緝捕頭准之 
[法租界]  
　　期票糾葛○湘人袁百勳投廨控稱前有客商付來戴子卿本票一紙係正月廿五日期規銀五百兩當時曾往照對允到期付銀詎届期往收忽稱票係已逃之周坤元騙去堅不允付求請訊追詰之戴子卿之代表張某供稱此票曾經登報聲明作廢聶讞員以戴未到無從定斷判張退去傳諭戴姓於下期投訊 
　　有意吞沿○法厚案等控金占春吞用魚行客商帳洋六百元一案兹因金占春挺押不理由捕解廨復訊陸供金有意吞没須請嚴追詰之金供仍游移判仍押追 
　　誰是公正○鄺成前控錢彬初吞賴股本及代調票銀等情經公堂訊供各執判各邀公正人查帳核算明白再邀一公正人公判限一月復候核奪在案兹已限滿原告具禀催訊由捕解究鄺供錢彬初自知理屈由公正人勸給商人洋六十元商人以吃虧太甚不允除原有公正人外並未再邀求恩公斷詰之錢與公正人錢小霞同供並未另舉公正人求察判一併退去另延一公正人公斷禀復再奪 
[雜評三（鈍根）]  
　　昨日之午萬人延頸以爲宋教仁君被剌案可以水落石出矣豈知被告律師以預備未妥故請求緩期審官准之緩於禮拜五日再訊嗚呼是又使萬人延頸而望也 
　　非但又使萬人延頸而望被告律師且欲遏止報紙之記載夫報紙爲代表輿情之機關日就探索所得貢獻於衆法官律師未嘗不可借資參考乃被告律師厭惡之以爲不一致而欲遏止之然則試問爲律師者每以多人討論一案其所發言詞亦能如出一口否耶 
　　關君謂此案未經訊明各報紀載務宜從實此言較爲平允然從實云者必對於不實者而言之也被告律師安知必有不實而先請求遏止耶質之關君以爲何如 
要件 
[中華民國世界語會消息]  
　　紀元二年四月一日第一號中央事務所在上海西門外 
　　逐日刋登備載中外消息 
　　本會之過去及現在（孫國璋述） 
　　（一）緣起同人發起是會經海内外多數逹人之協贊副蔡前教育總長提倡之盛意爰就上海設立世界語會中央事務所爲聯絡國内同志國外社團之總機關 
　　（一）宗旨普及世界語於全國由歐化主義而漸進於大同主義　　（一）组織由全國會員及贊成員組織之 
　　（一）事業凡進行上必要之事已經舉辦者略舉如左 
　　甲講習部本年改辦世界語高等速成學校學生取定二十人一律寄宿 
　　乙函授部編輯漢文世界語講義仿歐美函授學校之例通信教授學者逹五百人 
　　丙編譯部編譯各種漢文世界語書報 
　　丁交換部代國内外同志交換智識及物品 
　　戊營業部代售各種世界語書報及物品 
　　已會員俱樂部購置世界語留聲機及關於世界語種種有興趣之玩具爲會員俱樂之用 
　　庚世界語書報陳列所蒐集各地投贈之書報陳列本會中央事務所定下午四時至五時備會員觀覧惟須以本年入會證爲憑 
　　辛寰球世界語會代理人除由本會中央事務所代理外廣州蘇州揚州等處亦漸次推及 
　　（一）經濟除由發起人籌措外現時暫將學費開支 
　　（一）事務所本會事務所已設立者有一十九處中央事務所在上海西門外林蔭路四十九號 
　　本會通告二（第一號載今日本報封面） 
　　本會消息計分門類如左 
　　（一）贊成員題名（二）會員題名（三）學員題名（四）本會紀事（五）國内紀事（六）國外紀事（七）世界語雜俎（八）本會通告編譯者本會中央事務所 
[江蘇省議員潘寶坤等提議劃分地方稅案（續）]  
　（三）巿鄉之收入（甲）直接國稅附加稅如地丁漕糧之附稅是（乙）間接國稅附加稅如租課鹽酒及其他貨物稅之附稅是國稅之附稅省旣徵之而巿鄉復徵之者即以一次徵收之附稅劃分若干爲省有若干爲巿鄉有也惟巿鄉欲徵收間接國稅之附稅須有縣議會之議决而得省行政官廳之許可否則濫爲徵收影響於國稅及省稅者甚鉅國家稅源且有涸竭之虞此直接稅與間接稅所以有區别之必要也（丙）直接省稅附加稅（如營業及國有財產附加稅以屬於所在巿鄉者爲限（丁）間接省稅附加稅（徵收此稅應與徵收間接國稅之附稅同一制限）（戊）巿鄉之直接特别稅第一欵營業稅除前述省稅之各種營業稅而外因各地方之慣習有爲各種之商工業者得酌量徵收其稅第二欵家屋稅前述省稅之營業稅第二項有所謂店舖稅者卽前清時之房捐僅限於店舖而不及於住尸者也在各國成例列於家屋稅之中同屬國稅然二者性質不同未可混視前已言之我國昔時舉行房捐民怨沸騰視爲弊政今國家若驟行家屋稅勢將遍及於住户其反對情形恐不可終日故就實際上以家屋稅委之於巿鄉其舉行與否在巿鄉旣有伸縮之餘地而人民知所納之稅仍用之於所徵之地則實行較易蓋一時權宜之策莫此爲善也（已）巿鄉之間接特别稅關於巿鄉特别稅之制各國多未完全對於土也家屋之使用者專課特别之直接稅英國主義也以地租稅家賃稅所得稅爲重要者德國主義也至法國則盛行問接稅之入巿稅然非適當者要之巿鄉間接特稅之種類限於消費物爲宜巿鄉之所以賦課直接或間接特稅者因附加稅有未足也再進一步言之巿鄉之所以賦課直接稅直以巿鄉基本財產不足也蓋巿鄉自治費用當尤注重於私經濟與國胃不同至私經濟不足支辦其費用然後及於附稅逮附稅尚不中時然後及於特稅巿鄉若徵收及於特稅則尤須官廳之許可矣 
　　除前述種種收入尚有行政上之罰金手數科使用料等均爲巿鄉之雜收入不得混入於省稅及縣之雜入中 
 
 
 

Page 11

 
 
以上爲省稅與巿鄉稅劃分之槪略至附稅特稅之稅率及征收法可依臨時省會議決案比照辦理（完） 
[關於清揚鐵路損失主權往來函電]  
　　江北分會致施督辦電上海交通銀行施督辦鑒清揚鐵路已委陸君管理總工程司又電授沙海昻全權查借欵造路用人行政向不容外人干預此端一開旣損主權復啓外人要挾之漸同人擬電總會維持謹先請示辦法以免貽誤江北鐵道恊會分會虞 
　　涂工程司致施督辦電上海交通銀行施督辦鑒沙海昻蠻横無理竟言本路賣與比公司中國無主權同人憤激各界譁然澤力爭無效恐生枝節用特急告涂 
　　清江鐵路退職爭路團通電上海各團體參議院五省恊會鐵道恊會均鑒清揚鐵路歸併隴秦豫海旣經派員接管比公司復電令法人沙海昻駐局全權管路同人駭詰竟稱本路賣與比公司施督辦函亦云浦路歸比公司管理一切民國成立借欵造路此爲肇端是例一開永無底止以此借欵卽賣路路亡卽國亡千鈞一髮星火燎原同人目睹危機心熱力綿死不敢認是以全體辭職泣告各界迫待維持不勝痛切呼號之至清江鐵路退職爭路團公叩 
　　江北分會致鐵道恊會電上海鐵道恊會團國務院參議院交通部各報各分會均鑒清揚鐵路歸併隴秦豫海業經派員接管比公司復電令法人沙海昻駐浦全權管路並稱本路賣與比公司施督辦函亦云浦路歸比公司管理一切喪失主權關係甚巨本會責任所在豈容坐視會電詢施督辦迄未獲復應請迅賜維持以保路權而杜外係江北分會銑 
　　清江鐵路退職爭路團致陸委員眞卿函眞卿先生大鑒自足下來管本路同人等深表歡迎法人沙海昻忽執總工程師授以全權之電强來干預同人惶惑曾經商請足下力爭而足下自諰凉血無從挽回致沙海昻大權獨攬横暴日增同人忍無可忍故於昨日公舉涂君向沙質問理由渠竟直言本路賣與比公司中國無主權將來接通伊犂尚須賣於俄國細審沙言証以督辦函電則此路實係賣與外人已無疑義夫國爲民國國產卽民產政府及督辦何能以國民公產輕與外人同人等天良未泯不忍坐視危亡相率辭職誓當除此路蠧以保國權而杜外侮天職所在敢不誓死力爭並當佈告全國結合羣力以挽危機事關大局未敢緘默用特申告即請台安 
　　陸眞卿來函逕啓者頃承惠函不勝駭異弟此次奉令來浦辱承歡迎愧恧無似來示謂本路賣與比公司弟未聞其事當此國是未定設或因此一語使政府有嚴重交涉誰任其咎諸公愛國熱誠逹於極點尚望詳細訪察果有其事則孰無天職耶今與諸君約如願與弟共事則各歸職守否則亦難强留卽請同人具名見復此請公安管理手啓三月十六日 
　　再致陸眞卿函逕啓者接奉手書殊爲大惑不知足下明知故昧抑眞失其性靈耶本路賣與比公司係據督辦函開（浦路歸比公司管理一切）與沙海昻口說（你知道此路已賣與比公司）及足下自認爲凉血等語前函即已詳告豈尚未見至國是未定立國民主持輿論之時天職所在斷不敢少自放棄民國成立路蠧首先出自本路少有天良能勿愧死足下尚欲曲爲辯護是誠不知何心僕等亦與君約情見辭極勿必多貽笑柄也此復卽請台安清江鐵路退職爭路團同人公啓 
　　社會黨十七日通電上海本部清江鐵路歸併海蘭曾派員接管又有法人沙海昻來握全權並言該路賣與比公司路亡國亡羣情譁異用特通電冀合群力挽爭中國社會黨清江部 
　　山東同鄉會通電上海各報清江鐵路賣給外人已來法人沙海昻全權管路本會目睹事實不忍坐視特電望力爭魯同鄉會巧 
　　十八號江北鐵道分會致各省鐵道分會函逕啓者清江鐵路原爲蘇路完全商辦此次交通部經手借欵創辦之隴秦豫海發生遂併入幹綫範圍曾於上年十二月由該路督辦施肇曾派員接管本月初忽有法人沙海昻持該路總工程師挨勃雷全權電來浦管路並聲言該路賣與比公司中國無主權該路職員及工人等同深憤游已於本月十五日全體辭職組織退職爭路團當將情形報告本會調查屬實開會研究僉以召侮喪權不容坐視且此路爲全國東西幹綫民國成立借欵造路此爲肇端是例一開將來繼續效尤後患何堪設想本會責任所在應盡力爭除電詢該路督辦並電請總會維持外相應將此事發生情形並關係此事函電各稿錄報貴會尚乞恊力維持以保路權而杜外侮路事幸甚民國幸甚專佈卽頌公安 
　　江北警務局長清河縣致施督辦電北京交通部上海交通銀行施督辦鈞鑒清揚鐵路近忽聞有賣給外人之說該路職員下至小工業已全體辭職所有已成路線數十里及車站車輛一切材料甚巨損失可虞除由警務局派員督警保護外應請迅電該路職員等暫行照舊管理再俟大部核示江北警務長張明遠清河縣知事徐鍾令篠 
　　江北公會共和黨國民黨聯名致北京交通部電北京交通總長曁江蘇公會均鑒據清揚鐵路退職爭路團江北鐵道分會報告沙海昻由海口測量返浦卽稱總工程司挨勃雷委以清揚全權并云此路已賣與此公司施督辦來函亦云此路歸比公司管理現該團等已分電京滬力爭地方人民因之均深疑懼查此路爲本國幹線關係大局存亡沙海昻爲部中技正何以行動自由路權爲總長主持何以歸比公司管理究竟係何緣由懇乞查案明白電示以安人心而保路權不勝迫切待命之至江北公會共和黨支部國民黨支部巧 
　　施督辦肇曾致徐江程司電路司徐工程司卽交卸浦事速來鄭另候委派行期電復曾篠印 
　　涂工程司復施督辦電鄭州施督鑒奉電本擬前來惟浦路激動公憤公宜顧全大局勿巿恩個人澤 
　　鐵路恊會致都督省長電南京程都督應省長公鑒頃閱報載交通部電貴處云清揚鐵路由涂工程司把持煽惑罷工延不交代一節查涂經手路事已交清楚報由貴處立案施督辦且電調該員赴鄭至該路罷工係因損失主權激動公憤所致施何得揑詞聳聽致交通部顚倒是非違反與論本會曾電請總統及兩院力予維持兹特再電台端俾得尊主權而維路致鐵道恊會叩徑 
　　比總工程司挨勃雷致沙昻電（第一次電）此次接管清揚鐵路請執事全權辦理（第二次電）已與施督辦商妥授君全權管理清揚鐵路（第三次電）已商施督辦告清揚鐵路委員云執事駐清係管理全局事宜 
　　施督辦辦公處致陸委員電奉督辦函開浦路現歸比公司管理一切業由總工程司商同本督辦委派沙技正海昻駐局辦事仰該委員遵照辦理 
　　施督辦由北京致陸管理員電涂委員由本督辦電調來鄭另有差委速商由沙派人接管並催涂尅日起程 
 
 
 

Page 12

 
 
   
 
 

Page 13

 
 
自由談 
游戲文章 
[新灘簧] [  鈍根]  
　　說起中華民國有個大偉人名字呌啥宋教仁俚個本事實在大得無淘成學問來得個好閱歷來得個深啥人若要講究地理學洛裏及得俚個門檻精當初原是老同盟同盟會裏才是少年人義氣持得重性命看得輕不過火氣忒嫌盛專講激烈弗和平幸虧得個宋教仁大家敬重俚是好學問俚個閒話才肯聽寗謀布置革命軍因此武昌起義大功就告成前年仔片馬交涉正喫緊上海西園開會研究抵制法大家演說共討論當時有個漁父宋先生聽說是民立報個編輯人登台演說原原本大家聽得拍手心陸裏曉得歸個宋先生就是三年以後大名鼎鼎個宋教仁現在中華民國個大局還弗曾定南北意見越閙越來得深該黨搭仔歸黨只管爭爭權奪利笑煞外國人全靠個位宋教仁袁大總統請俚做調人正要趁仔火車到北京弗壳賬車站浪响掽着仔個武士英驀生頭裏一手鎗彈子打從腰裏進送到醫院弗滿兩天宋君就歸陰我呢中國眞不幸歸種大好老竟然斗途喪性命大家聞信哭得滬盈盈恨煞子個兇手勿該應說道個件事體還有政治關係毛裏個病幸虧得先生個星朋友朶黄克强陳其美于右任吩咐國民黨裏辦事人分頭偵緝用盡子個心後來尋看一個王阿發出來做見證英捕房個卜總巡親到堂子裏向捉牢子個應夔丞法捕房個藍總巡又到應家裏去捉牢子個武士英難末連一接二捉着馮鶴君捉着陳太生證據多得無淘成禮拜五公堂浪向要會審弗知審出來還有啥個花様景還有一個胡翡雲堂子裏向括括呌個紅倌人俚搭應夔丞還是十年前頭個老交情看見夔丞捉仔去忙煞跑到文元坊去送好心也算俚耐該倒運一日一夜住拉巡捕房俚介末呌得冷清清放出來仔常對别人說蠻好二個應大人俚要日上到北京帶我去做如夫人洛裏曉得俚個官末做弗成奴個姨太太野打碎子個大穩瓶我又想起一樁大正經格個幾年裏向暗殺案多得來幾乎數弗清耐看汪蓉生金琴蓀方雲卿陶煥卿格星案件兇手才逃脫弗曾捉看半個人怪弗得捕房廟响咬牙切齒個恨要拉歸件事體浪向大出本諸位先生們聽我個件苦新聞勿要當仔小熱昏大家才要用點心帮助國家幹正經勿要再像從前只顧私利吵得亂紛紛恐惶有點對弗住爲國而死個宋教仁 
尊聞閣詞選 
[和碧梧女士明妃原韻] [  海珊女子]  
　　寶鏡慵開蹙翠顰隻身何惜走風塵可憐空負縱横略不作英雄作美人 
　　苑柳經春眼慣青珮環歸去景亭亭無端韻事傳詩史不羡燕然石上銘 
[楊花] [  寄塵]  
　　年年溷迹此紅塵聚散原多未了因天遣楊花綰離别長亭欵段送行人青青一色長堤柳化作楊花便不同故故低飛輕薄甚憐他無力不禁風無端飄泊任沉浮一刹光陰去不留過眼繁華春世界楊花薄命使人愁一别風光踏輭座楊花空自惜殘春飛來何事偏爭路不肯低頭更讓人 
[又成四絶]  
　　驚心又是一年春總爲情多作恨人化到飄萍成幻夢浮生底事厭紅塵漫說飛沉可自由長堤十里望悠悠東風太覺無情緒吹起楊花都是愁撩亂紛紛最可驚無端觸目總傷情團團大地知誰主也爲楊花恨不平年年底事恨春光今日看來更斷腸滿眼楊花爭逐甚任他白種自猖狂 
[遺聞軼事] [  鐵]  
　　江蘇省議會議員通崇海泰商務總會總理候補參議院議員南通劉桂馨小傳 
　　劉桂馨字一山南通人出身綦微奔走於要人張君毓才之門凡所以貢媚貢勤者靡不至張亦利其小有才能也嘘咈而庇蔭之一山遂於南通佔優勝之勢力自充商會總理吐剛茹柔積貲十萬餘而野心勃勃矣省會選舉以威嚇以利誘公然爲南通當選人之殿意尤未慊得隴望蜀自揣資望不能得參議院議員百計鑽營冀得候補當選第一以頂補某君之缺直逹黄金殿日請求於蘇揚松太公寓之門作揖打恭醜態畢露運動成熟訂口頭之契約挨次互選有連帶之關係公平交易理應拈鬮而一山熱血涌於中不甘作第二人想嗣偵知八州都督財勢駕乎其上力實不敵並涎多金爲降心以相從焉投票之日臨時呼號同人憐之好行其德一山自審票額不足　顏自書其姓名爲監察員所目覩一山狂窘袖票亂跌塞入票　倉皇出場洎乎開匭唱名而劉桂馨竟以四十三票當選矣（非自投一票則不能當選）桂馨旣當選亟應激發天良力圖酬報乃翻雲覆雨忘面目之本來三區某君桂馨借助以倖售者也方恊商時甘言媚詞作種種誠實狀謂君能憐我我决不負君誓日指天掬肺肝以相示道德票道德票洋洋乎盈我耳矣某君以爲可靠也竭力爲之牽扯迨第八次投票而一山則大書特書灌陽清河氏矣爲某君目見互相傳述君相駭詫僉謂狡詐陰險眞一積世之老虔婆金陵人士遂以石頭記中之劉老老呼之 
　　異史曰不然大觀園之劉老老誠一積世之老虔婆而其受王熙鳳之嘘咈幾乎每飯不忘巧姐之受侮於賈環也尚能仗義銳身脫諸危難則母蝗蟲固非全無心肝者南通之劉殆母蝗蟲之不若乎嗚呼參議院 
自由談話會 
　　世界人類均以生命財產名譽爲極寶貴而直接保護此生命財產者首在警察近者上海搶刧暗殺之案層見疊出能破獲者幾於絶無僅有長此不已匪徒尤覺膽大上海居民人人有戒心矣嗚呼上海嗚呼上海之警察 
　　前聞息影廬主作古自由談話會同人遽弱一個爲之悒悒者累日今聞宋遯初先生遇害國民黨巨子又弱一個不知又將悒悒幾日余雖不入黨籍然古人詩云意氣自關吾輩合文章眞待此心傳讀之能無黯然 
　　姚捷勳乘上海光復時挾新閘橋修欵潛逃無蹤致橋工驟失的欵遲遲未能動作脫外人藉口交通不便越俎代謀主權因之喪失姚某之肉其足食乎諺云過橋拔橋姚某有焉 
　　近閱報紙失意事多得意事少惟自由談話會同人照片自今以往將見陸續登出神交渴想之懷因以大慰是亦一件快意事[  東埜]  
　　每有一般年輕學淺之記者輙借偉人名號作筆戰之資料此等伎倆最足賈禍招怨願愛偉人之記者勿再輕試 
偉人之生命當愛護不當犧牲作偏激之言論實卽致危偉人之導線 
　　宋教仁先生死矣先生身後之一切宜如何愼重將事先生未竟之政見宜如何擇善繼續斯爲後死者應盡之責任若猜度以裁誣恣意以求疵此不特不足以慰宋先生在天之靈抑且恐釀國家與宋君同亡之禍願全國言論界幸注意及此 
　　偏激言論之爲禍甚於洪水猛獸故吾等當以偏游之言論視爲邪說 
　　吾國政界多　　之徒而純潔如宋君者反罹不測可痛可悲[  林星甫]  
　　友人吳慶生君游幕有年足迹半天下庚子後見時事日非無志進取遂隱於巿廛有終焉之志嘗曠覧時局竊焉憂歎顧以人微言輕不足動當軸之聽爲憾一日手倦抛書朦朧間覺奉大總統命令赴國會議要政遂撲被至京慷慨上書請大總統召集各省代表首先解决征庫籌餉事宜其略云民或雖已成立而黨權紛爭列强環伺邊氛未靖内患方殷姑無論各國正式承認之無日五國借欵失敗之可虞刻下最足令人驚心動魄怒髮切齒而籌劃對付之策不容稍緩須臾者厥唯逆庫蓋逆庫獨立勢必牽連内蒙由内蒙而奉天而京師由是而西藏效尤列强執利益均沾之約繼俄蠶起我土有限敵欲無窮勢不至蠶食盡凈不止今逆庫雖經一再宣慰不唯置若罔聞且甘爲虎作倀破壞共和侵凌同種固已撫無可撫忍無可忍神人共憤天地不容凡有血氣宜何如枕戈待旦直搗黄龍滅此朝食倘暴俄助逆便當指戈相向以張撻伐之威但征庫非易籌餉大難須將重要利害曉諭天下俾軍民激發天良先公後私每省擔認一百萬合而計之可得千餘萬資旣充足人盡同仇泯暗殺而用以殺敵急公捐而誓以捐軀以此攻賊何賊不克以此禦侮何侮不摧仗四百兆同胞之福憑諸君子敵愾之忱背城借一幸獲全勝庶五族之共和可成而列强之狡謀頓息國不求承認而自承認債不能美滿而自美滿投稿者覺迷吳中弼字匡予又號如是我聞室主人年二十五江蘇川沙人現寓滬南蘆蓆街南區兩等學校 
卽外交之棘手者亦不難一一解决如是國威張邊氛靜强權握公理伸而後總統也都督也權利也勳章也國會之總理也議員之選舉也黨同伐異予取予求一唯諸君子之所欲而何憂乎不得得而何患乎復失不然者臥榻之旁他人鼾睡一旦直偪處此竊恐同爲奴隷之不暇復何暇自相爭奪殘害哉書上頗蒙大總統嘉賞卽開國會首議征庫次籌餉令下萬衆一心僉謀皆同各 
進發餉項繼之一時火車電掣軍民之歡聲雷動不旬日捷音報至合城士女懽呼民國萬歲之聲震於耳鼓正欣幸方之偶中不覺雀躍舞蹈大笑失聲忽童子在旁呼曰阿爺夢靨矣豁然驚醒則身猶在牀而夕陽西下矣回憶夢境歷歷在目靜言思之嗒然若喪予謂浮生若夢夢固非眞然天下事亦無眞之非夢也卽以爲眞亦無不可爰信筆書之以告世之夢想諸公同浮一大白[  遠香]  
劇談 
[紀三十晚之大舞臺] [  鈍根]  
　　大臺舞富於丑角故打棚戲最多如馬浪蕩之類不一而足然粗鄙之諧謔一般人樂聞之般人或未必然也 
　　七歲紅武功結實演金錢豹尤爲拿手臥臺弄又采聲雷動配以畢永霞之孫悟空亦頗到家能於二隻檯上接叉仰跌背脊着地如笨貓墮下隆然作聲不以爲苦此種蠻勁非盡人能之所謂其愚不可有也惟當初入洞房時新郎與丫鬟一言不合勢將用武各復原形乃丫鬟未隱而悟空已高立桌上直至翻觔斗下地後雲中鳳所扮之丫鬟始徐徐進去此等處大背戲情亟宜戒除翠屏山以萬盞燈出場觀者厭惡之情現於詞色迨賈璧雲出場采聲頓起同是演潘巧雲而毁譽懸殊若此相形之下萬盞燈亦何以堪每一梨園必有討厭角色一二人如新舞臺小雙鳳之類皆是也 
　　小桂芬演石秀登酒樓抽刀削去酒保氈帽手腕敏捷出色驚人眞小桂芬之楊雄描摹庸懦神氣亦甚好趙如泉氣槪凛然說白沈著試刀與小桂芬不同其所用之刀較長約六七寸故飛舞時光勢略散然勇潑之氣不相上下如兩潘丈之觀面相逢海和尚之死而復起雖屬取笑究嫌出於情理之外 
　　時遷偷雞一劇滬上向不多見而大舞臺獨以全副精神演之觀者頗爲稱許楊四立多材多藝演時遷活是一個小賊偷摸手段敏捷無倫觔斗矮步亦甚輕靈說白腔調極摹奸猾忽笑所怒面目間妙有幾分賊氣吃雞時以紙燃火塞於口中火星噴出纍纍如貫珠或疑四立爲江湖賣藝出身殊近似雖然亦伶界中難得之才矣 
劇本考實 
[罵閻羅] [  便便]  
　　駡閻羅一齣演胡迪以岳武穆爲秦檜所害心甚不平夢至陰司對閻羅大駡此蓋編岳傳者之寓言也然亦有本考夷堅志載秦檜矯詔殺岳飛後遊西湖舟中得暴疾昏悶之際見一人披髮　目厲聲責曰汝誤國害民殺害忠良我已訴於天矣汝當受鐵杖於太祖殿下檜自此怏怏以死其子熺亦死方士伏章見熺負鐵枷云父在鄷都方士至鄷都果見檜與方俟　（音密其錫）俱荷鐵枷備受諸苦檜謂方士曰煩傳語夫人東窗事發矣理宗朝有考試官自荆湖歸暴死復甦曰適見陰間趙宋斷秦檜事受鐵杖押往某處受報矣其歷叙檜在陰司事似鑿鑿有據者此卽胡迪之說所由來也胡迪音同蝴蝶因夢得名一望而知爲寓言耳此齣名伶汪笑儂曾排演之頗稱傑作（三） 
小說 
政治小說 
[鐵血男兒（九十）] [  常覺　獨鹤]  
　　有頃范老曰萊司公爵豈亦軍事專家乎烏曰彼固大好軍人也曰其心術亦可恃否曰尼君熱忱愛國忠勇無雙實爲朝野所共仰丈何忽作斯語范老目注手中雪茄徐答曰每聞黛兒議論於尼頗有微詞吾故云然烏狂笑曰對婦女之交際固非尼所長也曰知人之明爲黛兒所獨到君勿厚非曰雖然尼君忠肝義胆素所深信方倚之若左右手丈幸母過事疑慮范老遂不復言起立欲行復廻顧烏曰君宜假寐片刻休養清神顏色已頗憔翠幸勿過勞烏笑曰戎馬久閑忽經戰陣似覺勞頓久之則披甲枕戈亦成習慣矣丈須知吾儕爲國家獨立而戰爲同胞幸福而戰固非爲一身樂利而戰也鞠躬盡瘁分所應爾安敢云勞范老聞言肅然起敬卽退途中細味烏語覺欽愛之心又增一度 
　　一刹那間尼古拉電音已逹宫門烏急啓緘繙密碼書且譯且讀其文曰（敵軍方面尚未露動靜惟據偵探隊報告謂已駕巨炮直對我軍必將續戰此間風聲不靖已獲間諜二人處以軍法狄將軍請於今午開軍事會議即求察奪）（二） 
愛情小說 
[自由花彈詞（十八）] [  天虚我生]  
第六回設計 
　　却說戀春正在車站上的酒排間内兀坐出神不防背後來了一人叫聲徐郎倒把他嚇了一跳回頭看時却是一个垂髫小使並不認得因道你這小厮哥可不是認錯了人嗎那小厮道敢問爺可不是秦府裏的徐爺麽戀春道是便是我但不知誰遣你到此那小厮道爺不用問得這裏有一封書信和一个皮篋請爺收下便得說着因把手裏的一个提包擺在戀春非前并向懷裏掏出一封書信遞與戀春戀春看那信面上寫着是呈徐萬書君親展名内肅那筆致寫得十分娟秀却不像儷簫的筆跡心裏駭異因便拆開看時只見寫着道 
　　徐郎愛鑒景慕有年相見限晚多匆一面遽爾分襟戀戀寸衷正無可以告語此行具見孝思益深欽佩弟生平拙訥不善爲寫心之言如或知我相印以心倘不遐棄則請中心藏之來日方長前途珍重君行無以爲贈另附微物乞莞存之弟心頓 
　　戀春看罷不禁納悶道呀這書函多分是劍華的了因想問那小厮却已不在正欲離座去尋却見那窗外停着一輛馬車這小厮已經坐在軍上戀春忙到窗口喚道呀你這小哥怎的不講明白便自却了那小厮道主人吩咐不用多講但請徐爺開了皮篋自然明白說着便自揚鞭而去戀春無奈只得回到座中把那皮篋打開一看 
　　原來是一枝八寶的好花鈿如豆珍珠粒粒圓扎就个甌蘭花様子縷金雙脚把小名鎸愛蘭兩字分明在不禁這喬扮書生一粲然生受了美人情太重那堪來結錯姻緣再看篋底有新詩卷小字簪寫滿篇知道是愛蘭的吟槖子那仙才妙句自天然從頭一讀傾心甚到比我阿弟的才華十倍添可惜我是女兒無福分不然則得妻如此更何言他今錯愛黄崇嘏我若是一味的欺暪亦可憐倘使民然來道破豈不又教他羞愧更無顏思量不若權承受我易地而思亦自然 
　　因便向自已行篋裏面取了一支鉛筆並一套箋封也就寫道蘭姊愛鑒瀕行正復傷感踽踽此身抑若槁木承錫琅函媵以珍物如雲高誼銘入五中倚裝愧管瓊報他日苟償夙願則投効妝台正未有艾惟冀珍重臨頴不盡神馳萬書頓復 
　　寫罷加上封套待寫地名却是不曾知道愛蘭住處思索半晌只得寄在若華學校黏上郵圖便教西忠去寄那裏知道因着這封書信就惹起了一場風波險些送了愛蘭的性命我且提前一表暫把戀春這邊按下（二） 
　　投稿諸君欲取潤資者請於每日下午向本館賬房内陳寶賢先生接洽 
 
 

Page 14

 
 
   
 
