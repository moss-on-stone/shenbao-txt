# 1902 - 11 - 4910323

 

Page 1

 
 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[閱昨日申報所登江西萍鄉縣顧大令情殷造士事略貢芻言]  
　　中國之士人迂腐不通極矣提撕而啓迪之誠汲汲不可或緩矣顧今之一行作吏者非催科政急未及留意於人才卽拘墟鮮通膠守成法坐令習染無由滌見識無由開涵養無由深經濟無由裕膠膠擾擾昏昏沈沈永不知世間有眞學問噫此雖士人之囿於故步亦何莫非爲民上者之任情廢棄以至於斯哉萍鄉縣顧勴堂大令今之有心人也目擊外侮内訌相偪而至苟非培植士類無以使之奮發而有爲乃將書院章程大加改革課以經史時務算學與五言八股相輔而行適奉綸音永廢制藝諸生遂得以平時所習者開風氣之先嗟乎使天下牧民者盡如大令其人士習何憂不改觀人才何憂不勃發哉雖然我以爲新學固不可不提唱而僞學亦不可不革除也僞學者何卽康梁所倡逆說是今者康梁已濳鱗戢尾匿蹟消聲承其流者似當漸息其喙矣乃不料若輩又别翻花樣見有各省郡縣廣設學堂之詔於是號召黨類勾誘童蒙賃屋二三椽收徒數十輩日以民權民主諸謬說昌言無忌蠱惑顓愚童蒙天性未漓知識乍啓歧途悞入輙謂人人皆得有自主之權因之蔑視父兄凌侮師長放僻邪侈無所不爲僅僅髮留劉海圈口銜雪茄烟窄袖短衣高架金邊眼鏡猶之可也其甚者改效歐西之裝束濳結排滿之黨徒舍慈聖之徽稱而指爲西后忘聖淸之國號而名以支那曲室隂謀意存叛亂廣塲演說語盡荒唐箸論則攙雜和文譯書則尊崇俠士凡若此者比比皆然嗟乎士習如斯人心如斯而欲望育才哲而興國家其可得乎大令惟守道執中不以舊學錮人才亦不使亂黨暢曲說經其陶淑者無一不以尊君親上爲宗觀其禀學憲吳大宗師牘中謂童生黄序鵷有志游學目見滬上諸學塾習氣未除因之廢然而返可見爲學自有正路凡主持民權民主諸謬說者雖得蠱惑夫僞士終不免見斥於通儒彼悞入歧途者奈何不知所自返哉我乃望政府之亟訂學堂規則焉今者各省旣奉旨振興新學改書院爲學堂雖官設者尚在遲遲而民間之開塾授徒者已密若繁星幾不可以數計或假書院爲誦絃之地或借寺院爲游息之塲一經禀諸地方官無不立予批淮地方官蓋明知若輩不盡以興賢儲才爲志不免借此斂財而旣已奉旨在先勢不得斥不允許若輩遂心滿意得以一紙文告爲護身符或設女學焉或設蒙學焉或設普通學焉其以造士作人爲已任者容或有之而曲室隂謀廣塲演說矜奇弔詭無父無君者以我所聞實亦不少苟由政府訂成規則各省頒行舉凡開設學堂者遵則準行違則嚴禁幷於批準後取具切結存案凡有隂主康梁僞學以民主民權諸謬說誘人者懲之罔有赦迨大中小各等官學堂旣設則將私設者概行倂入使咸知軌範免涉紛歧至於諸生徒所讀之書則四子五經不準妄行割裂此外講求新政新法亦必釐爲定本毋得私自箸輯成編如是行之庶乎正學日漸昌明而僞學不期絶而自絶矣芻蕘之獻當軸者其不鄙而薄之歟 
[岳州商務]  
　　客有自湖南岳州至漢口者語本館訪事友人云目下彼處商務漸旺城陵磯一帶尤市廛櫛比賈舶如雲岳常灃道韓古農觀察目擊情形特飭工匠興築馬路俾東洋車可以暢行亦振興市面之道也 
[議停分發]  
　　漢口訪事友人云近有客來自湘中述及湖南巡撫兪廙軒中丞目擊各員之奉文到省者絡繹如梭宦海浮沈頗難位置擬卽奏請暫停分發以便次第疏通亦非澄叙官方之道也 
[體恤民艱]  
　　漢口訪事友人云湖廣總督張香濤宫保近以需欵孔亟擬就武漢創收戸口捐商之藩憲瞿賡甫方伯方伯謂目下房捐業已開辦再加此欵未免　累商民宫保韙之遂將此事作爲罷論 
[領事量移]  
　　鎭江訪事人云英國駐鎭領事博諾德君現奉政府調任北海遺缺以譚君代庖上月二十二日譚君乘某輪船抵埠隨於二十四日任事博君則已於日内料理起程矣 
[兵艦抵鎭]  
　　鎭江訪事人云上月二十二日有一英國兵艦由上游駛抵京口下碇江心兵士時閒遊租界中及烏洲山各處常鎭通海道長久山觀察知之特飭租界總巡周錦堂遊戎會同洋務局總辦邵大令文炳各帶差勇妥爲保護二十四日艦中統帶率同兵士數百名排隊至寳蓋山迤東操演 
[練勇章程]  
　　九江采訪友人云前任江西九江鎭總兵調補安徽壽春鎭總兵宋佩珍鎭軍條陳練軍事宜經兩江督憲劉峴莊宫太保通飭各鎭一體遵行兹特照錄於左一卓勝練軍兩軍現存六營每營裁去五十人爲一旗計共裁去三百人歲節餉銀九千餘兩卽以卓勝營改作常備軍每名加銀六錢六分歲共加銀八千七百餘兩合之原餉得銀三兩二錢俟有征調再行酌加什長百十人每名外加銀六錢合之原餉得銀三兩八錢二共加銀九千餘兩節省抵銷仍餘銀二百餘兩練軍攺爲巡警軍餉銀仍舊一鎭標七營現存馬戰守兵除外額哨一百五十弁外尚存一千四百二十人擬裁去馬戰守兵四百二十人歲節餉銀一萬二千餘兩仍留一千人改作巡警軍調紥城鎭要隘歸七營營主管管以守備作帮帶存城千把總爲哨官每名除原守餉外加銀一兩二錢合原餉得銀二兩五錢四分與練軍一律什長百人每名外加銀五錢正二共加銀一萬五千餘兩除節省抵銷外不敷銀二千四百餘兩擬裁外額哨五十弁歲節廉乾等銀二千百餘兩約計不敷銀三百餘兩一卓勝練軍標營旣改常備巡警等軍餉銀議定數目擬請不必分析餉米柴草以及本色折色加增折色等項名目以歸簡易而省案牘一巡警軍旣經調集每歲餉銀似不必由各營汛按季請領支放致多繁費擬設支應局歸鎭統按月具領散發較爲省便且不致有浮冐等弊惟各官廉俸仍由 
 
 

Page 2

 
 
守備經理以符舊制一卓勝練軍改爲常備巡警向習德國洋操一切仍舊其詳細操法俟另文呈報一巡警軍除按期操練外平時由各哨弁帶同巡緝城廂内外以及扼要鎭市均宜不時梭查以期無負巡警之義遇事聯絡地方官一切捕盜緝匪等事隨時由地方官知會妥商辦理不准固執已見總期有益地方一兵得一兵之用不得因循疲玩仍蹈緑營故習一鎭標官弁計共一百六十四員弁現計裁五十弁所留皆緊要之汛兵已裁調不能分防汛弁捕盜緝匪無從得力擬請飭各地方官認眞舉辦團練歸留存各汛官兼帶以資彈壓一切城門監獄仍可由各汛官督飭練丁看守每歲冬防由地方籌給油燭等費交各汛官辦理庶於營務地方兩有裨益一七營馬戰餉旣經裁去以後升補外額弁缺擬請暫以槍砲準頭考拔什長以次遞升學堂辦有成效再行酌議一議裁各汛及兵數餉數皆係大概情形俟鈞裁定議再行造具官兵銀數詳細册報以上各條皆係管窺大意未盡事宜容俟隨時斟　禀商辦理又酌擬裁倂緑營防勇未盡事宜一七營裁留守兵一千人照原營分帶未免畸零擬分四旗以六安叅將管帶一旗廬州都司爲帮帶分紥六廬兩處中營遊擊管帶一旗右營都司馬帮帶分紥壽州鳳陽兩處龍山遊擊管帶一旗以亳州都司馬帮帶分紥龍山亳州兩處潁州遊擊管帶一旗以蒙城守備爲帮帶駐紥潁州分一哨駐蒙城仍不時會操四季調換各營無帮帶可派守備督操一鎭標七營計叅將一員遊擊三員都司三員守備七員千總九員把總二十一員外委四十弁額外六十七弁哨官十三員計共一百六十四員弁仍各歸各汛惟有官無兵若由營酌撥未免畸零盡裁又無從安置擬請飭無營州縣舉辦保甲歸汛官兼帶以資彈壓一所留各汛無論在城在鎭兼辦保甲仍支本任廉俸或有汛地淸苦者由地方官酌核情形籌給津貼至冬防油燭等費無論汛地如何應均由地方官籌辦一各汛所帶團勇應歸州縣就近節制遇有警事仍歸營主調遣某汛弁升遷降補仍照舊由營辦理兼帶保甲汛弁與地方官儀制照舊仍用文移一各汛旣歸巡警營制擬請自千把以下朔望免去香班均改行裝再汛兵旣經裁調以後遞解紅犯餉鞘均請歸地方文武辦理庶免貽悞操防一巡警軍餉擬照練軍由鎭統按月支領轉發免去米折柴草等項名目以歸簡易應俟司議遵行至員弁廉俸按季由營具領呈鎭派弁總領交守備經理惟請免去堂考不必各營分派千把致多繁費一所裁汛弁擬汰去老弱留精壯在營遇有缺出照本身應升官階升補至官兵應給恩餉幾月請俟憲裁一常備軍營哨各官薪水公費似嫌微薄現因無欵可籌擬仍照舊以節經費一巡警軍營主哨官廉俸微薄似宜酌加津貼惟現實無欵可籌亦從緩議一常備軍各項局所及工程各隊内外科官醫均宜添設惟兵旣無多餉尤支絀俟有征調再行酌議又將擬裁汛弁開呈憲鑒壽春中營存城外委一弁存城額外四弁顧家橋汛額外一弁以上共裁七弁右營駐壽汛額外三弁駐壽汛外委一弁鳳陽府汛額外一弁鳳陽縣汛額外一弁徐家橋汛額外一弁殷家㵎汛額外一弁溪河汛額外一弁小溪汛額外一弁鳳橋汛哨官一弁龍燈寺哨官一弁梅家寺哨官一弁以上共裁十三弁六安營存城額外一弁包家汛額外一弁舒城汛額外一弁以上共裁三弁潁川營存城額外二弁阜陽哨官一弁蒙城汛額外一弁棗木橋汛外委一弁艾亭集額外一弁地黑城額外一弁楊橋集額外一弁以上共裁九弁龍山營存城外委一弁存營額外四弁渦陽汛外委三弁以上共裁五弁廬州營存城額外一弁三河汛額外一弁忠廟汛額外一弁亳州營存營外委一弁存城額外三弁太和汛存城額外一弁舊縣集哨官一弁以上共裁六弁總共七營擬裁外額哨五十弁 
[義塾改章]  
　　杭州訪事友人云省城義塾由紳富捐資設立凡淸白人家子弟均准報名入塾修膳之費不取分文計正蒙上下兩塾崇文一塾每塾六齋額收生徒六十名自奉旨改章考試後每課均作四書義經義及史論時務策而西學尚付之闕如現經諸紳集議擬於明年爲始裁去兩齋酌留四齋另延西學教習一人課以各國政事工藝算化諸學仍兼課華文史論曁時務策以期文理明通惟經費較多非竭力統籌不能舉辦也 
[盜犯正法]  
　　杭州訪事人云上月二十五日浙江臬署奉到行在刑部釘封文内開盜犯王得新一名例應處斬梟示臬憲因卽札飭仁和縣蕭藴齋大令會營鹽斬大令奉札後於二十六日申刻會同城守營李千戎將犯提出騐明年貌箕斗如法綑綁押赴淸波門外斬首裝入木桶發往犯事地方懸竿示衆 
[嚴懲淫棍]  
　　安慶訪事人云此間所謂靑皮者旣滬上流氓也成羣結黨糾賭窩娼魚肉鄉民無惡不作近經保甲總局憲馮觀察開單嚴密訪拿若輩始稍稍斂跡十一月某日農婦韓氏忽奔赴保甲局鳴寃觀察訊之則稱靑皮某甲托言薦出傭工騙至某姓家姦宿一宵黎明濳將衣服席捲而逃叩求追給觀察聞知在發雷霆飭傳地保及窩留之某姓詰問供出棍徒姓江名小四爰飭拘拿到案責以小板藤鞭各一百下枷示道旁 
[厦門火警]  
　　厦門訪事人云上月二十二日之晚一點鐘時黄厝宫側某草花店失火霎時赤熛怒煽延及四鄰雖經附近居民竭力施救然一刹那間房屋二十餘幢已悉數化爲劫灰聞有某姓嫗素喜禮佛是夕焚化冥鏹以邀福佑不料祝融氏乘隙而入肇此非常之災寄語佞佛者流尚共遣途自返哉 
[漢皋火警]  
　　漢口訪事人云上月二十三日之夜十點鐘時鎭上孟家巷某姓空屋忽被匪人種火其中登時紅光燭天幾成燎原之勢幸附近各水龍聞警齊至極力援救火始漸熄僅燬去空屋一椽是處左近多係妓寮當火熾時燕燕鶯鶯珠啼玉泣雖未池魚殃及然皆已驚駭欲狂矣 
[浙省官塲紀事]  
　　杭州訪事人云前調補錢塘縣汪大令文炳交卸富陽縣篆來省禀到一俟算淸交代卽須擇吉履新○臨海縣縣丞朱二尹楨前由藩憲詳請升補海寗州州判已奉吏部覆准遂於上月二十六日交卸來省禀到領憑前往接鈐○杭州府宗子材太守於上月二十六日親赴艮山門外稽查保甲 
[鄂省官塲紀事]  
　　漢口訪事友人云日前淮鹽局總辦沈幼硯觀察由金陵乘舟回漢蓋以議加鹽價須向大憲禀受機宜也○署武昌府梁集庵太守目擊吏治之壞半由于流品混淆爰定分期考試之法將在省候補各員次第試以時務以拔眞才鑒空衡平實事求是督憲張香濤宫保韙之諭令認眞舉辦彼濫竽如東郭者未免鼯鼠技窮矣○湖南威字營管帶黄鯫生部郎近已捐過道班日前由岳州到鄂謁見督憲張香濤宫保禀陳要公聞宫保本擬將威字營勇裁撤歸農嗣以駐紥岳州頗稱得力遂改名忠武營仍歸部郎統帶 
[皖省官塲紀事]  
　　安慶訪事人云開缺安徽巡撫玉芍棠大中丞於上月二十四日設冥大觀亭讌地方紳士按大觀亭爲元代余忠宣公之墓其亭建自彭剛直公襟水枕山每逢暑天遊人如市是日中丞親詣墓前行禮見風霜久歴剥落殊多因捐廉雇工修理○彭剛直公祠係王芍棠中丞捐購民房改建現已工竣上月二十二日親詣拈香闔城文武各員咸集祠中伺候○准補藩庫大使顧參軍福傑於上月二十二日接鈐視事○建德縣典史楊少尉捐升知縣遺缺經藩憲湯筱秋方伯委候補典史蔡少尉恩厚署理○准補懷遠縣典史劉少尉現奉藩憲湯方伯行知飭赴新任○候補知縣伍大令芳臻現丁繼母艱赴各轅禀報○保甲副總巡兼發審及洋務局文案李少尹懷永禀報丁艱所遺副總巡一差由馮觀察委西關冬防總巡范司馬兼理至洋務局文案一差仍留李少尹辦理○城守恊吳恊戎籍隷廣東於前年蒞任上月忽染沈疴延 
 
 

Page 3

 
 
至二十一日之夜騎箕西逝撫憲王中丞聞報隨卽遴員庖代 
[鷺島客譚]  
　　厦門訪事人云上月二十二日爲西歴一千九百零二年元旦寓厦日人相與設筵慶賀有某甲者深入醉鄉貿貿然　日人所開某銀鋪不知因何起釁將鋪中窓櫺擊毁甚多鋪主阻之致被毆辱比鄰各鋪戸羣抱不平相約閉門罷市厦防同知張司馬聞報急帶同差役前往竭力彈壓始貿易如常同時日本某兵艦兵丁閒行至鼓浪嶼向美國商人某甲滋事甲見各兵聲勢洶洶奔至洋務局暫避各兵狂追入局將棹椅等物擊毁一空不知如何辦理也○上月某日厦防同知張司馬接奉省中釘封文旋於翌晨會同中營叅將李叅戎就獄中提出行劫某渡船案内盜犯五名綁赴沙坡尾法塲斬决梟取首級裝入木桶發往犯事地方懸竿示衆 
[靈隱霜鐘]  
　　杭州訪事人云上月二十五日之晚省城馬坊前某姓家有竊賊踰垣入廚房伏柴堆之内被某姓所見扭住辮髮賊計無所施拾取菜刀將某姓猛砍略一鬆手卽被脫逃比家人聞聲到來見某姓頭顱受傷遂於次日禀報縣署縣主簫藴齋明府親詣踏勘騐傷飭役緝拿務獲究辦○撫憲任筱沅大中丞訪聞省城不法棍徒聚衆滋事每因細故輙邀集數十人恣行要挾或竟私繕匿名揭帖藉端嫁禍與人特飭地方官會同保甲局訪拿懲辦幷出示查禁在案上月二十四日有棍徒數十人在聯橋滋擾經保甲總巡拿獲五人卽將爲首之甲乙二人嚴加笞責各以千計隨禀知局憲梏以雙連大枷鎖繫聯橋示衆其餘三人各責五百板取保釋去○省城商務局在拱宸橋設立利用公司用機器磨麫發往各路銷售近由董事程某禀請在城中望仙橋太平坊聯橋設肆零售已由縣出示曉諭矣○著名賭棍某甲經前臬憲訪聞飭拿懲辦押入遷善所迨上年匪犯毛金魁等起意放火一時押犯紛紛脫逃其未逸者祗甲等十餘名事後府尊林太守批飭從寛發落甲因此得釋初尚安分守已近又漸漸趾高氣揚恐不免刑章重蹈也 
[江漢濤聲]  
　　漢口訪事友人云湖北銀元局工匠鄭元竊取局中貴重物經局憲查知函送江夏縣署重辦○邇來東洋車日增月盛英界工部局以捐欵有限不足藉以振興市面定期一律加收○日商大孤商船公司行駛兩湖之大吉丸現以江水日涸時有擱淺之虞改駛宜昌等埠是亦因時變通之道也○上月下旬某日有一舟載客七人由咸寍鼓浪至漢中流忽遇狂風以致傾覆舟子與客咸占滅頂之凶無一獲免殊可憐也 
[金焦寒黛]  
　　鎭江訪事人云近日丹徒縣張允臣明府接奉江蘇藩司陸春江方伯催科告示飭卽黏貼通衢大旨謂目今餉需浩繁本屆冬漕務須赴早完納不得稍存觀望○鎭江錢價之貴日甚一日刻下每洋銀一元祗換靑蚨八百七八十翼小銀錢每角僅易錢八十文米價有增無减菜蔬亦無不翔貴經紀小民謀生倍苦矣○上月二十五日淸晨有一南灣子船載客六人駛至八濠口適潮漲水急舟子力不能支以致傾覆僅救起三人餘均葬身水府亦可哀已 
[中丞報謁]  
　　新任安徽巡撫聶仲芳中丞於前日蒞滬本城文武各官均出境遠迎中丞旣抵行轅卽於昨日傍晚六點二刻時命駕往道營廳縣各署謝步至上海縣署時縣主汪瑤庭大令飭丁擋駕蓋謙不敢當也 
[中丞閱廠]  
　　前任江蘇巡撫調任安徽巡撫聶仲芳大中丞於前日蒞滬駐節北洋務局示期昨日查閱江南機器製造局總辦毛實君觀察懸燈結彩供張輝煌幷令砲隊營管帶朱游戎督率旄下勇丁列隊迎迓 
[花縣欵賓]  
　　管帶江蘇撫標練兵右營蘇州城守營參將曾參戎道亨管理綢捐北卡兼海運滬局委員沙明府楫安及戸部主事袁叔輿主政均於昨日命駕詣上海縣署拜會縣主汪瑤庭大令 
[考試繪圖]  
　　前者本邑江南機器製造局總辦毛實君觀察就各廠工匠中挑選技藝純熟資質聰頴者撥赴畫圖房學習繪事兹已漸著成效定期下禮拜一卽本月初四日在局考試以定去留 
[兇犯發回]  
　　今年四月傅巧妹因爭充灘船官牙將沈正芳戳斃報經上海縣主汪瑤庭大令騐明拘案訊實供詞通詳各大憲旋奉署臬司朱竹石廉訪批飭解省勘訊迨前日發回滬上大令騐明刑具飭卽收禁獄中 
[捕役被毆]  
　　前日午後二點鐘時本邑南市捕房三十五號巡捕王阿福巡街之暇偶經萬聚碼頭裏馬路不知因何與裕隆盛鍋坊學徒某甲爭閙被扭入内毆傷腰背旣復縛送十六鋪巡防中局局員黄衡堂二尹轉送工程局總辦翁子文太守立即函致二尹令傳裕隆盛主訊明以憑懲辦 
[上海縣署瑣案]  
　　徐桂生扭潘福堂到縣控盜賣田畝等情前晚縣主汪瑤庭大令升堂研訊徐供小的在三泰米行爲夥昔年外祖母曾給故父田單一紙計地一畝坐落二十五保四圖戸各潘德榮今已葬有棺木近被潘福堂盜賣與人連日糾人逼令小的將田單交出爲特控求究辦潘供故祖遺下田單兩紙計地二畝一紙被伊竊去及今始悉向之索回非惟不從反敢誣控叩求明鑒大令諭令兩造各將田單繳案令傳四圖地保到案訊明核奪○吳黄氏控兆豐洋行經理屋租人徐子章霸賴所借之銀大令提徐質訊吳黄氏供徐謀允兆豐洋行買辦曾向丈夫借去銀一千兩立有借據丈夫臨没囑小婦人往索徐一味延約近欲胡賴叩乞究追借據呈電徐供昔與陳芳水及吳黄氏之夫合股經收兆豐洋行屋租因須墊欵是以各出銀一千兩旣明吳黄氏之夫不願墊銀改爲借欵由小的出立借據後其夫開設萬寳茶樓陸續取去七百餘兩祇餘二百餘兩借據上未及註明然爲陳芳水楊裕亭所深悉楊裕亭供此欵確已還過七百餘兩小的曾爲之理處陳芳水所供大旨略同大令著陳楊兩人秉公理勸禀復核奪 
[法租界捕房紀事]  
　　前日突有甲乙丙三流氓借端向鄉人張某訛詐洋銀數元事後張心不能甘奔赴捕房聲訴捕頭派包探前往拘獲一幷押候解送公堂禀請讞員杜枝園大令訊究○前日晉安里某報關行失去油布數方報捕後包探查係王阿二所竊因卽拘入捕房管押聽候解送公堂禀請訊辦○偷兒某甲不知在何處竊得桂圓白糖等物持入租界中沿途求售適爲包探所見連贓送入捕房捕頭令押候解送公堂禀請究辦 
[美租界捕房紀事]  
　　前晚陸阿根至捕房訴稱因事行經虹口篷路突被流氓若干人扭住索詐不遂所欲肆意兇毆捕頭卽派某包探查獲諸流氓押候解送公堂禀請讞員張柄樞司馬訊明懲辦○昨有本邑人周慶雲者行至虹口西華德路不知因何被甲乙丙丁四女郎所毆遂喚令巡捕將四女郎一幷拘入捕房捕頭令解送公堂禀請究治○小竊陳阿桂竊取寄居虹口天潼路之葉姓家衣服若干件携至途中適爲巡待捕所見連贓解入捕房捕頭令押候轉解公堂禀請究辦 
[救急功崇]  
　　昨蒙楊明賢善士爲慈親病愈祈康健助振洋銀五十元百川通票號交來黔垣隱名善士經募慶萱堂求宿疾全愈庫平銀一百兩如意軒銀五十兩祝兩安銀五十兩全泰祐記三十兩六安室二十兩天順祥票號陳潤夫仁翁經募蕭藴齋大令洋銀二百元怡樂店募無名氏洋銀四十元善欵紛來莫名感佩當此嚴寒砭骨災黎無衣無食凍餒交加溝壑之塡勢終不免惟冀諸大善士再沛恩施共圖補救俾劫餘黎庶得以捱過殘冬再謀生計其爲功德實非淺鮮臨穎無任禱切之至上海六馬路仁濟善堂籌振公所施則敬等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　甘蔡氏張王氏陳王氏串同蟻棍車子隆誘得甲乙丙丁四小孩藏匿中行弄某號門牌屋内經包探顧福其劉阿炳張阿五查獲解案請懲孩父母楊阿坤夏陳氏投案請領讞員張柄樞司馬商之偉繙譯判將甘蔡氏等三女棍各鞭背二百下枷號半月遊街示衆車責五百板遞解回籍甲乙二孩給楊阿坤夏王氏具領尚有二孩交官媒留養聽候出示招領○珠寳掮客邱惟文向永昌珠寳店騙取珍珠二百料頭面一副約舉洋銀四千餘元持向某質鋪質得洋銀二千四百元經永昌店主田兆連查悉報由包探竇如海拘案請究田投案伸訴前情邱供小的因有急需不得已而出此今願措資贖還惟小的有洋人托售之工程圖約值銀三千餘兩被田取去尚乞究追田稱物各有主不敢妄取伊圖叩求明察訊至此物威律師到堂聲稱工程圖係某西人倩邱代售務請追還司馬著將邱管押限一禮拜内淸理違干未便○前者甬人賀茂松冐充某洋行買辦向東陞祥等家騙取綢縀二十疋案發經司馬訊明判押捕房二年旋查知此項綢縀質在某質鋪已被賀黨方知蘭贖出售得洋銀一百九十五元因之嚴飭各包探緝拿昨經包探張才寳將方拘獲解案司馬飭暫行管押限一禮拜内賠銀違干嚴辦○日前福州路景星公客棧司帳人張海山吞没寓客張渭卿所寄金一條值洋銀六百元報由包探何阿春拘解請究張渭卿供金條確係交明櫃上不知何人竊去司馬限張海山於半月内淸理延于提比○張朱氏串同其夫張掌生行竊普慶里倡婦謝鴻卿家金戒指珠花等物經包探趙銀河張寳成拘解請究司馬判將張朱氏鞭背二百下張掌生笞臀五百板一倂遞解蘇州原籍○秦李氏凌虐養媳周桂香致受重傷經包探金立生拘解請究司馬判令掌頰二百下將桂香飭押署中候其母來案具領○船戸宋阿二行竊工部局所儲煤數墩經包探陳金標拘解請究司馬判責二百板押捕房九月 
 
 
 

Page 10

 
 
[奏疏彚錄]  
　　頭品頂戴湖北巡撫臣端方跪奏爲滇省委員領運　九起二批京銅到鄂發給水脚銀兩換付輪船開行日期恭摺具陳仰祈聖鑒事竊查滇省委用補用知州布政使經歴李金鰲領運十九起二批京銅五十一萬五千斤於光緒二十七年七月十一日入湖北巴東縣境二十一二十九等日全數運抵漢口河岸報經飭委署漢陽府知府趙毓楠署夏口廳撫民同知張賡颺會同該運員李金鰲將運到銅斤逐一盤騐過秤並無短少換付輪船眼同過載於七月三十日掃帮開行取具運員無虧鈐結由該府廳加結轉詳其應領水脚在藩司庫存地丁動支銀一千八百兩除扣减半銀一百八兩實存銀一千六百九十二兩發給該運員具領據湖北布政使瞿廷韶具詳請奏前來除將册結咨送戸工二部曁錢法堂查照外理合會同湖廣總督臣張之洞恭摺具奏伏乞皇太后皇上聖鑒謹奏奉硃批該部知道欽此 
護理漕運總督淮揚海道臣沈瑜慶跪奏爲恭謝天恩仰祈聖鑒事竊臣接到行在軍機處電開奉旨張人駿著迅赴新任漕運總督著淮揚海道沈瑜慶暫行護理欽此並經調任山東巡撫漕運總督臣張人駿恭錄電旨行知到臣當卽恭設香案望闕叩頭謝恩伏念臣　中下士世受國恩由恩賞主事報捐道員分發江蘇補授淮揚海道才庸責重警惕方深兹復奉旨護理漕督聞命自天悚惶無地查漕督總理糧儲兼管河務且有練兵籌餉保衞地方之責而和民教搜捕會匪尤關緊要臣自顧庸愚深懼才小任重無以稱職幸調任漕督臣張人駿整頓經年諸有端緒臣謹當盡心竭力認眞經理不敢因暫時護篆稍涉因循遇有緊要事件隨時禀商督撫臣務求妥洽以冀仰答高厚鴻慈於萬一除俟交卸道篆接受護理漕督印務另行具摺奏報外所有微臣感激下忱理合繕摺叩謝天恩伏乞皇太后皇上聖鑒謹奏奉硃批知道了欽此 
大學士管理戸部事務臣王文韶等謹奏爲請旨事查臣部出有滿洲題缺員外郎銘鐘病故一缺臣等公同揀選得二等題缺主事多誠奮勉從公不遺餘力擬正錫廉識見明通品行端正擬陪堪以題升員外郎遞遺滿洲題缺主事一缺揀選得京察一等筆式帖文鎭年富力强才堪造就擬正銘邀從公奮勉才識精詳擬陪堪以題升主事又出有滿洲筆帖式裕恩殉難一缺擬將奏留貼寫筆帖式廣恩奏補該員等是否合例之處均經移咨吏部查核與例相符查該員等均係應行帶領引見人員理合遵照吏部奏章先行奏補俟廻鑾後再由臣部補行帶領引見謹將應升應補各員繕具淸單恭呈御覽伏候簡用各一員俟命下之日臣部移咨吏部遵奉施行伏乞皇太后皇上聖鑒謹奏奉硃批圈出主事多誠筆帖式文鎭帖貼寫筆式帖廣恩欽此 
大學士臣李鴻章等跪奏爲奏聞事竊臣衙門上年奏請欽派王大臣騐放官缺一摺於光緒二十六年十二月十四日奉硃筆圈出魁斌崑岡徐郙徐會灃欽此欽遵知照各衙門在案現據咨報兵部官缺四員廂黄旗漢軍官缺十三員正黄旗滿洲官缺十二員正黄旗漢軍官缺二十八員廂紅旗蒙古官缺十二員火器營官缺三十員於三月初五日經魁斌等在柏林寺行宫殿内御座前公同騐放除騐放官缺摺單應由該王大臣等另摺具奏外所有臣衙門辦理騐放官缺緣由理合恭摺奏聞伏乞皇太后皇上聖鑒謹奏奉硃批知道了欽此 
吏部尚書臣宗室敬信等謹奏爲遵旨議奏事准行在臣部咨送内閣鈔出前任浙江巡撫劉樹堂等奏稱鎭海縣知縣周延祚丁憂開缺所遺要缺於現任應調人員内逐加遴選非現居要缺卽人地未宜一時實無堪調之員惟查有曾任實缺應補知縣韓銓精明幹練洞達機宜以之請補鎭海縣海疆要缺知縣實堪勝任銜缺相當毋庸送部引見等因光緒二十六年十月二十八日奉硃批吏部議奏欽此欽遵鈔出到部查定例浙江海疆寗波府屬之鎭海縣缺出俱令於通省内揀選調補概不准濫行升用又知知縣應調缺出俱令於現任人員揀選調補如無合例堪調之員准以例准請補之候補並進士卽用人員酌補等語今浙江鎮海縣知縣周延祚於光緒二十六年五月十四日丁憂遺缺應以本日作爲開缺日其係久任沿海題調要缺例應在外揀選兹據該撫等請以候補知縣韓銓補授欽奉硃批交臣部議奏臣等查韓銓江蘇文童由浙江候補縣丞因海運出力保俟補缺後以知縣用嗣經准補鄞縣縣丞臣部於光緒二十年三月二十日行文扣至四月十七日接到部文之日作爲候補知縣到省日期二十年八月初五日引見奉旨著照例用欽此報捐離任開缺九月二十八日回省係曾任應升人員照例毋庸甄别今請補授鎭海縣海疆要缺知縣該撫摺内已將現任人員實無堪調之處聲叙並稱該員精明幹練洞達機宜以之請補鎭海縣海疆要缺知縣實堪勝任等語核與定例相符相應奏明請旨准將浙江候補知縣韓銓補授鎭海縣海疆要缺知縣銜缺相當毋庸送部引見謹將臣等遵旨議奏緣由恭摺具奏伏乞皇太后皇上聖鑒謹奏奉硃批依議欽此 
大學士管理光祿寺事務臣宗室崑岡等謹奏爲請旨事查臣寺例載滿漢分發學習人員行走三年期滿由堂官甄别出具考語帶領引見奏請留寺與各項奏留人員比較先後補用等語今查臣寺學習署正曺致恩係浙江上虞縣人由監生捐納署正於光緒二十一年閏五月初三日到寺二十二年七月二十八日丁生母憂不計閏扣至二十四年十月二十八日二十七個月丁憂服滿於十一月初三日進署當差按資統計連閏月扣至二十六年閏八月初三日學習三年期滿又查學習署正陳毓桂係浙江會稽縣人由監生捐納署正於光緒二十三年八月十九日到寺連閏扣至二十六年七月十九日學習三年期滿又查學習署正周國麟係浙江山隂縣人由監生捐納署正於光緒二十三年十二月初二日到寺連閏扣至二十六年十月初二日學習三年期滿又查學習正李振武係浙江山隂縣人由監生捐納署正於光緒二十四年二月初五日到寺連閏扣至二十六年十二月初五日學習三年期滿臣等察看得學習署正曹致恩人明白辦事細心學習署正陳毓桂人樸實辦事奪勉學習署正周國麟人謹愼辦事細心學習署正李振武人明晰辦事練達均堪以留寺補用謹恭摺先行奏留伏候命下應由臣寺移咨吏部停其銓選遇有署正缺出照例序補恭候鑾輿還京時臣寺再補行帶領引見爲此謹奏請旨奉硃批依議欽此 
松壽片再前因另案革職閿鄉縣知縣汪鼎臣虧短内外結正雜各欵銀七百一十九兩二錢九分屆限未完經奴才附片奏明勒追在案兹據布政使延祉按察使鍾培會詳現准支應局將該革員汪鼎臣任内墊撥各差車價等銀核准銷數淸撥到司内欵入撥造報外欵分别支發核與交代叅欵有盈無絀相應詳請奏咨前來奴才覆核無異除咨部查照一面催造册結送部外理合附片陳明伏乞聖鑒謹奏奉硃批該部知道欽此 
周馥片再道府州縣無論候補試用人員應自到省之日起予限一年詳加察看出具切實考語奏明補用查有試用道聯祥到省一年期滿例應甄别據該員禀請核辦等情前督臣李鴻章未及核辦移交前來臣到任未及三月例不出考惟前在藩司任内知該道明敏勤愼堪以留省補用俟有應補缺出照例序補除咨吏部外理合附片具陳伏乞聖鑒謹奏奉硃批吏部知道欽此 
 
