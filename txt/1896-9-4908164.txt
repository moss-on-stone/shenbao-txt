# 1896 - 9 - 4908164

 

Page 1

 
 
[新印治標庸言] [  點石齋啓]  
　　未署箸者姓名於政事財用洋洋萬言蓋按中日和約後局勢統籌變計窮理盡言於因應權宜之中窺見本末知所先後以求己求原爲體以自邇自卑爲用似是有心人非問攢議變法侈言功利也裝訂一本實洋一角半上海點石齋古香閣醉六堂寄售 
[珍物待購] [  申報館恊振所拜啓]  
　　文　　振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅　於下倘蒙仁人君子慨擲亷泉旣能廣積陰功且可增輝藝圃誠一舉而兩得也計開朱漁珊帖一部高澹游山水一幅米南宫字手卷一軸天青撤馬褂料一件 
[續印王肯堂六科準繩出售] [  圖書集成局啓]  
　　六科準繩一書醫科之大成係金壇王肯堂先生所輯其中論症無微不燭有美畢臻本局前出之書蒙識者爭購幾同帋貴洛陽令仍以新鑄鉛字續印行列井然紙以潔淨盛以錦套每部四十本仍售實洋五元五角卽日出書有欲探索枕秘者請移玉至三馬路中報舘帳房及申昌書室各書坊外埠則向申昌書室售報處購取爲盼 
[論中國理財治兵宜先除其弊]  
　　中國自漢唐宋明之世皆以富厚强盛爲四裔宗雖政治不能上媲古帝王而聲教所迄實已過之至於我朝疆域益廓乾嘉以前富强莫與京焉二百五十年來成法猶具在也近者海氛告警師徒撓敗以致相臣秉節海外屈志和戎振彼虚聲忘我實效一若典章制度皆不足恃於是中外上下人心皇皇幾欲改弦更張盡棄所長而學彼噫何其傎也中國近日所患在官方不肅仕途庬雜十不務正學而希捷獲人心汨於功利吏治習爲揣摩雖欲振作精神掃除積習其如虚名鮮實卒無異於因循竊恐日求富强而轉日趨於貧弱則未知成法具在病不在利之不興而在弊之不除耳何則中國二十二行省民數計四百兆人滿患貧自當以足民爲第一要務旱潦災荒宜賑卹農田水利宜興脩風俗奢靡宜禁革通商惠工必先之以務財訓農古之訓也其責在於親民有司奉法無私其權在於封疆大吏因材器使皇上高拱法宫下情詎能盡悉得一賢督撫則一省治矣督撫無不賢則二十二行省皆治矣第察吏在乎簡賢而儲才尤在乎養士則變通學校實與澄叙官方並重惟知人而後能安民其效非可以旦夕期也此外則稅厘有侵吞之弊工程有浮冒之弊銀錢有流耗之弊倉儲有蠧蝕之弊官吏有貪墨之弊市井有壟斷之弊苟得其人而治之如距斯脫少一私弊卽多一公利商務宜歸户部絲茶各設分司政固有利於用而無傷於體者至於開源節流自有大臣謀國不在其位未敢輕議惟聞各省例貢方物歲糜金錢以億萬計其實内府所藏都致朽腐近有某侍御奏請停止惜未蒙俞允疏亦留中不發此事若行公私爲益不少以視折扣俸廉下及微員末弁徒滋嗟怨而爲數甚微無補於事者其得失爲何如哉國用旣足養兵不虞無費至以目前而論則亦當以除弊爲先各省緑營習氣太深近且染及防營自統領以下各派空額餉若干名相習成風高無顧忌及期簡閱則驅市人以充數或且以緑營之兵兼食練軍之餉上下相蒙視同兒戲是在各省知兵督撫平時隨事整頓務厚將弁之俸弗空兵勇之額及奉命巡閱尤宜破除情面認眞釐剔庶幾旌旗變色刻下緑營旣擬裁併宜悉改爲練軍俱照湘軍營規以歸劃一平時無事宜責以剿捕盜賊搜戮會匪巡緝鹽梟等事以地方安謐與否程其功過俾各習於戰陣自不至臨事諉避他日鐡路造成則徵調旣易不必紛紛召募誠爲莫大之益然使有兵而不能戰雖瞬息千里與無兵同至於綏靖地方尤當解散會匪安插流亡約束棚民撫輯苗回各種使内憂旣弭而後可專力於外攘若夫武試改用槍砲視文試尤宜决計蓋以弓矢刀石之不適於用固人人共知也此外購船械則弊在尅扣造藥彈則弊在偷减司電報則弊在漏洩前車可鑒實爲寒心執兵柄者奈何不懸爲厲禁耶或謂理財治兵二事洵皆當今急務雖不必盡棄成法要不妨參用西法不知法無中西之異特西人行法異於中國耳泰西各國大率造邦未久氣運方新較之中國尙在夏忠商質之世以故人情堅忍樸直法易行而弊未滋若以中國而仿西法恐多一法轉多一弊卽以西人而行西法於中國亦未必能無弊也要之言富强者自當以除弊爲本而謀富强於歴朝積累之餘尤當以除弊爲先此理固合中西通古今而莫之或易也秉國鈞者幸弗河漢斯言 
[本館接奉電音]  
　　昨日午前京師飛電傳來上諭三道敬謹譯登○十一月二十三日奉上諭甘肅甘凉道員缺著明保補授欽此同日奉上諭甘肅慶陽府知府員缺著徐慶璋補授欽此同日奉上諭裕禄奏奉天辦理鄉團出力紳民曁陣亡團丁人等請分别獎卹並舉辦出力人員懇恩獎勵各摺片上年奉天遼陽鳳凰廳各屬紳民舉辦團練保衛桑梓自應量予恩施以昭激勸所有單開之出力紳民及片内所保各員均著該部議奏其另單開陣亡曁積勞病故之團總團丁著交部分别議卹餘著照所議辦理單及片件併發欽此 
[續紀賽技釀禍後情形]  
　　停泊宜昌之某國兵船調兵賽技致關員孫君悞中彈丸而斃其中顚末早已詳紀報章昨又接宜昌采訪友人來書云自初三日肇事之後西人不敢入城文武官員每日聚集南門外荆宜施道行臺互議東湖縣昕宵彈壓無敢稍疏而街市謡言終難盡絶有匿名揭帖黏貼通衢中有初十日至洋塲燒洋人房屋之語於是官吏更加意巡查文自府縣武自協鎭游府以下日夜來往洋街連綿不斷下令駐紥之巡兵年内不准撤去初六日存太守復出示曉諭云查本月初三日洋兵在聖公會處所賽力宜昌關委員往觀誤中鎗傷立斃此事本府自當爲之查明辦理不料各縣考童并閒雜人等事不干已竟敢聚衆滋事打毁領事府署及稅務司公館窻櫺玻璃等件復將聖公會門樓打毁當經本府會同文武竭力彈壓解散不致驤成大事除面諭各學教官轉飭各廪保嚴加約束並經宜昌鎭總兵在於洋街等處地方彈壓不准考童并閒雜人等在該處閒遊外合亟出示曉諭爲此示仰闔郡文武考童并間雜人等一體知悉爾等務宜各安本分力圖上進毋以事不干已再行聚衆滋事倘敢不遵復滋事端一面查明在塲滋事之考童禀請學憲一并扣考一面飭縣會營拿案按例嚴辦爾等勿恃一時血氣之勇置身家性命於不顧追悔無及本府念切斯文諄諄誥誡各宜凛遵毋違特示宜昌鎭傅鎭戎亦出六言告示云英兵設會賽力關員誤被鎗傷已請查交兇犯禀候總署主張豈可無知妄作聚衆任意猖狂本鎭職司彈壓派兵保護洋塲諭爾士民商賈各宜勉爲善良案關中外交涉違犯重罹刑章 
[譯東報紀臺灣事]  
　　臺北民人不服日本羣起滋閙殺死日本人多名此已由西字報譯登本報矣兹閱日本 
 
 

Page 2

 
 
某日報云東歴本月四號午後東京電達長崎云頃接臺北樺山總督電稱去年十二月三十一號臺人糾衆襲擊臺北府經日兵擊退先是三十號午後雙頭溪附近土民蜂起襲擊洩底宜蘭二埠守備雙頭之日兵禦之厥後此處與臺北所通電線鐡道一併阻隔不通兵站司令官安藤氏率兵住援未知以後消息也 
[築路近聞]  
　　德員錫君樂巴由吳淞至蘇州勘地估工已登報簡昨接姑蘇采訪友人來信云某日錫君督率洋匠由閶門外至上新橋一路丈量縣署派差役數人供其驅策經行之處民人多結伴來觀商務局總辦以鐡路所經墳墓民房不無有礙因會同在局各員札飭地方官出示曉諭大致謂丈量事畢後設民間房屋墳墓有礙鐡路之處概行給發官價限日一律遷移 
[江省錢荒]  
　　江西采訪友人云省城向有寳昌局歲一開卯鑄錢然亦流行無幾以致市中大錢日少小錢日多一由銅匠銷鎔以造銅器一由匪徒鎔毁改鑄小錢數十年來未聞有拿辦毁錢之銅匠匪徒援例懲辦者吏治廢弛概可知已邇者錢價年貴一年去冬足錢一千文可兌銀六錢五六分今則漸漲至七錢四五分去冬光鷹銀一圓可兌足錢一千零數十文今則漸减至九百數十文民無論貧富類皆大受厥虧倘無人起而力挽頽波勢必圜法敗壞日深無所底止曷弗仿照粤鄂二省用機器多鑄銀圓行之市中以濟時變乎有心人蓋不禁禱祀祈之已 
[示禁抽捐]  
　　蕪湖采訪友人云署蕪湖縣李甘亭大令查得有人假托辦公就米業中私抽捐費雖明查暗訪尙覺影響模糊然杜漸防微實所難緩乃大張曉諭略謂本縣辦公除捐廉外决無抽費之理縱地方或有興作亦必禀奉大憲批准明白出示會委斷無曖昧從事之理嗣後如有不肖匪人假冒公費善舉等名目向米商抽捐者務卽扭禀來縣以憲重懲關道袁觀察聞之亦恐有不肖米行乘新增寍蘇米厘初定時巧立名目加收捐費因諭飭買賣米商切勿受其愚弄並派親信丁役不時嚴密訪查 
[杭州火警]  
　　杭州采訪友人云本月二十夜三更時更夫忽鳴鉦報警居民均從睡夢中驚醒開窓四望但見東北角紅光燭天移時卽熄次日探知東園大樹巷高姓草屋中因燈燼飛入竹笆致兆焚如之禍幸保甲局勇及鄰人爲之施救僅焚去草舍二間各義集水龍祗太平橋蕭王廟一起馳救其餘均未出門 
[疫癘流行]  
　　廣州采訪友人云近日天時亢旱氣候不和癘疾叢生民多夭札各善堂之施醫給藥者如在山陰道上大有應接不暇之形某日有一人貿貿然至某烟館購烟及持烟盒出門不數武卽倒斃於路某雜貨店共雇夥友五人一日午飯後三人先覺腹中作痛繼卽痛極昏迷延醫施治僅愈一人其餘竟登鬼籙矣聞此種時症醫家多莫能辨識故藥石頗難奏功嘻是豈病魔之分外刁鑽古怪歟夫亦業醫者之不肯細心研究耳 
[京師談屑]  
　　前門外新開路普善義塾係大栅欄同仁堂鋪東樂雁亭大善士獨力倡舉内分五齋延師五人每齋學生二十人雇執役各一名以供灑掃於前月之廿五清晨第二齋之師尙未起執役者先將煤爐安頓學生始各陸續來塾俱各頭痛移時師起如厠行至院中被凉風一吹頭重脚輕跌倒在地各學生聞師跌倒爭來扶掖不料亦各相繼紛紛倒地口流涎沫人事不省塾中執役人知受煤毒卽將師生裸臥於地覔酸菜汁灌救待至兩點鐘之久始各蘇醒當與該學生家中送信均遣人來背負以歸有二人稍重尙復合眼不言云按解煤毒之法有以室中蓄冷水者有開窓孔以洩氣者人可不防患於未然耶又有用蒼术一撮每日放爐邊最解煤毒故備録之○西河沿路南銅器鋪於廿八日黃昏時候忽來一妙手空空兒乘鋪夥入内竊去水烟袋一支怱促之間水烟袋上之紙煤筒失落在地被一小孩拾去該鋪夥追捕時適遇此孩見其手中所拿紙煤筒確係已物卽扭住小孩髮辮用繩弔於門口加力痛打該孩年紀尙幼不能受責再三分辯鋪夥不信該孩受打不過只得認賠其事乃寢○杜承恩者係西城坊外班捕役在刑部呈控堂妹丈姚姓霸佔伊家菜市口青菜店家産盜葬杜姓塋地一案經山西司某正郎於月之初一審訊姚姓供不認識杜承恩實係有意訛詐又飭傳杜姓表弟王甫山到案質訊王供亦不認識杜供稱因疎遠年久表弟王姓故不相認請傳三位姑母到案方能水落石出並敢出結等詞某正郎准供將杜收禁卽飭北城捕役帶姚指傳張杜氏等到部候質云○十月二十七日午後有差役至前門外楊梅竹斜街崇古山房骨董鋪將鋪主鎖掌到官鋪面則立時封錮見者不知其因何案嗣訪諸比鄰始知此鋪曾收買内庫所失磁杯盜在刑部供出故被株連云 
[雲津雁帛]  
　　津友來信云奏派練兵大臣袁慰庭觀察於十月底回津現擬先行接統定武軍馬步十營隨後招募新軍十數營以符額數觀察隨於十一月初六日馳赴小站查閱營伍開點名糧壁壘旌旗行見聿新氣象矣○怡和之和生連陞太古之通州等輪船三艘於十月二十日冰後凍於海河第六灣頭現經旬餘膠凍依然各船主恐以後寒威愈甚冰凍愈深若俟來歲春融始行出口則坐耗資糧不菲現擬招人承攬破氷行駛現聞由鄉人包定工價洋銀三千六百元每船派給洋銀一千二百元限定日期或兩禮拜或三禮拜逾期酌罰初八日起已人多如蟻鑿氷冲冲矣但不知天時人事果能湊合機緣否○奏開南北鐡路由蘆溝橋達漢口以爲樞紐爲强兵富國之基惟工程浩大經費難籌碍難驟舉議由蘆溝橋先達天津以爲嚆矢曾將勘路情形列報現經切實估計自天津起循北運河之西岸迤邐而上繞赴南苑以至蘆溝橋計程二百一十六里所有購地墊土建築橋梁開通涵洞起造屋宇現雖安置單軌而將來商務必形興旺均須預爲雙軌地步佔需經費銀二百四十萬如於年内購定地基來歲春融開築約計一載可以完工現由王大臣奏請卽以胡雲楣廉訪爲督辦大臣准其專摺奏事並請飭下北洋大臣先行籌借銀一百萬兩交廉訪收領以便興工其餘由户部陸續撥交俾免掣肘至由蘆溝橋遠達漢口幹路計長三千餘里擬由南北經營逐漸推廣務觀厥成以植富强根本將來鐡路縱横徧於中國運兵戍守移粟賑飢無濡滯之虞收迅速之效均於津蘆一路基之矣○去年中日有事金復海蓋失守地方文武均得革職處分現聞擬發軍臺効力贖罪其或無下落者並飭該管將軍查拿送部以伸法紀至犯官葉志超聞有爲其乞恩貸死請發軍前効力贖罪不知果否仰荷聖恩俞允否 
[鴛湖凉月]  
　　嘉興采訪友人云嘉秀兩邑漕倉刻已一律修整嘉興縣劉邑尊示期本月十八日午前率同各房書吏通班差役赴倉致祭然後升坐大堂各書差喝報開倉大吉一一叩賀如儀邑尊諭令愼選米色等因至午後返署牌示挨次開收秀水則定於二十四日開倉○近日糙米價甚昻每石值洋銀兩圓九角冬米三圓五六角白米三圓三四角魚肉亦較前昻貴菜油照常○天時依舊暢晴某日薄靄漸籠廉纎雨細刻仍旭日當空也 
[滬江官話]  
　　本縣黃大令昨日午前偕同沈君等二三知已出西門乘坐馬車往西至徐家匯天主堂觀玩天文臺神甫欵接甚殷大有冒雨剪韮之風中西輯睦於是見之大令等辭出後又赴河工處閱視一週而返○現任福建鹽法道延少山觀察年前日道出滬江假滬北億興里暫駐行旌昨日命駕進城拜會各當道至縣署時黃大令飭丁擋駕 
[擇吉履新]  
　　新官到任已詳前報新任水利廰孫少尹昨日發出紅諭糊貼縣署頭門擇吉本月廿五日寅時接印屆時仰本署書差人等一體謁見云 
[本邑開倉]  
　　本縣黃大令前曾頒發紅諭擇於本月廿四日開倉啓徵漕糧並以倉厫坍毁暫假常平倉爲解收之所均列前報昨日清 
 
 

Page 3

 
 
晨大令排齊執事前往常平倉致祭倉神户房書吏整肅衣冠早到伺候陳設香案供以牲醴大令旣到降輿由禮生禀請行一跪三叩首禮一時砲聲大作鼓樂齊鳴禮成後升座書吏差役以次叩賀並以倉斛較量一番務期平準是亦鄭重收漕之法度也 
[送堂待領]  
　　昨報某姓婦到縣署露宿大堂廊下似癲非癲自言是本邑西鄉諸翟鎭人黃大令飭差赶傳家屬來署認領一則兹悉家屬尙無來領者緣該婦露宿不食勢難久延黃大令憫念之下飭差雇一小轎送至普育堂留養以俟家屬來領 
[累及老母]  
　　蟻媒包茂祥僑居裏虹口胡家橋日前將有夫之婦邱張氏與族弟包阿六撮合事爲其夫邱某所知商同氏兄張某繕禀控諸上海縣署前日黃大令飭差役提茂祥及包阿六訊辦迨差役至虹口二包已聞風遠颺差役因恊同頭圖地保孫順和將阿六之母某氏獲解至縣聽候訊核 
[金磅案結]  
　　英商謙和洋行主愛汾司與買辦蘇寳森因先令磅價轇轕控經會訊數次蘇復投道轅上控愛汾司匿據黃幼農觀察會同英領事布君勒克蒞英公廨會訊早已詳紀報端兹由觀察發下判語曰職員蘇德鑣卽蘇寳森上控英商謙和洋行愛汾司匿據一案本道會同陪審官英正領事官布於本年九月二十二日二十五日二十八日提審案内辯論西語所謂一經公議人評斷若無誑騙重情不能復問一節在西律固有此種辯論第此案係以英人控告華人按照中英兩國條約本衙門只能憑中國律法辦理是以本道訊問此案時已當堂明諭若照中國律法問官能著兩造倩人調處一經調處人禀覆問官須傳知兩造如願遵從卽可了案倘有一人不服問官應卽親提秉公復審不服緣故然後判斷若原審官所斷仍不服兩造均准上控此係因原被兩造或有說誑欺朦承審官及調處人以致被朦枉斷之故不能不准復審以昭折服也此案上控人所駁公議人施高督錯斷僅有一欵卽定購二萬五千磅先令金磅合同此節旣不能折服蘇寳森前會審宋委員卽應詳　察核乃不出此卽以施高督之評語斷令照行旣經上控到道理應親提覆審查此案關鍵在二萬五千磅之先令合同其贏虧責任究屬謙和抑屬源記號當時有無保單保認一切責任悉歸源記本道詳核供詞此項合同成交於愛汾司回國之時而結算贏虧已在愛汾司返滬之後計愛汾司接理行務業已兩月有餘斷無見有存行保單印底而不查明是否另有保單以及將來是否足爲贏虧無關憑據之理且到期後旣准其撤據收銀則愛汾司早已核明實有保單保其贏虧責任應歸源記不歸謙和可知據福勃司之供詞結實明白可爲折証况愛汾司爲此事在英國按察司衙門互控福勃司一案當堂由英國韓臬司詰問愛汾司之律司韓生保單一節爾有駁詞否該律師答曰無且審問保單一節時福勃司將保單呈騐有堂簿爲憑韓臬司不但不准追償該先令合同羸餘銀兩反斷令愛汾司給福勃司銀六百餘兩有此保單毫無疑義至福勃司當堂申說此保單如何落在愛汾司之手之情形殊爲有理可信况審得福勃司與蘇寳森交好與愛汾司不睦保單如在福勃手必然早已交出愛汾司之不認有此保單者因伊有極大利益關涉在内欲將問官瞞過方能得此鉅款今愛汾司業已當堂自認曾見韓臬司手持保單伊皆從單後望見有一圖記蓋在單上蘇寳森所供各情尙屬明白亦無可疑之處源記號經手袁仁山所供保單一節不僅供明保單蓋有圖記並將該號帳簿呈騐確有記載此項金磅合同成交時出具保單擔當一贏虧責任尙有愛夫比威金生律師之立誓供單曾從英國韓臬司衙門蓋　皆供明保單曾留在該律師處親眼見過並見愛汾司在公証人施高督前不認有此保單復有英國按察司經歴施㺯來堂供証當堂呈騐英國韓臬司之堂簿親筆載明有此保單此外尙有各供爲之左証至愛紛司之供詞甚爲含混又無証據能駁翻抵敵以上各供証實供確鑿憑據供在本道何能不信上控人之控詞在公正人施高督當日集訊之時如將此項保單呈騐公正人必定以爲的確可據仍照英按察司所斷辦理乃愛紛司在公議人施高督前說未有此保單以致公正人將此項保單印底認爲無關緊要係屬有意說誑欺朦殊非重視公正人之道統核全案前斷二萬五千磅先令合同一欵事欠公允惟其所以欠公允之處係愛紛司有意欺騙公正人非公正人之有意委曲蘇寳森本道旣經審明自應爲之平反所有愛紛司追控蘇寳森金磅合同贏餘銀兩著不准追償控案卽日銷去惟源記號定購前項金磅雖爲抵外洋定貨價起見究屬跡近空盤有于例禁著罰源記號規銀一千兩限卽日繳案聽候撥充西國仁濟同仁醫院經費以示薄懲此判存堂各件發還 
[英界公堂瑣案]  
　　包探秦少卿禀稱楊金生在四馬路火焚所處攫取盆碗等物此處係巴勒保險行所保適經行中人所見扭交小的送案請懲别駕據情商諸薩副領事然後判令將楊笞責五十板○流氓蘇和尙沈榮生偕赴烟倡沈金珠處强行借擾經包探陳阿九拘入捕房昨晨解送案下沈倡供稱小婦人在某龜所開花烟館内賣倡與蘇沈素不相識昨忽來家訛詐攫去小婦人皮襖一襲質錢俵分蘇沈同供稱小的等向開玉器作不敢肇事叩乞施恩别駕判令各罰洋銀二十圓如不能繳則各笞責六百板○包探倪順泉禀稱葉巧生竊取趙協盛木板七方分售與王生發陳夏狗兩家兹經小的一併拘解請究陳投案領贓葉供稱小的確曾行竊不敢隠瞞王陳同供稱小的等以後不敢收買賊贓矣别駕判令將葉遞解回籍王陳各罰洋銀半圓○包探陳阿九解積竊徐金福至案禀稱此人屢次犯竊曾經大老爺遞解回籍今又來滬是以小的拘送請究别駕判令笞責一百板仍遞回崇明原籍○流氓李阿二行過某繅絲廠見女工陳曹氏工畢回家遂尾隨其後肆行調戲四百二十六號華捕見之拘入捕房解案請辦陳曹氏投案申訴前情李供稱小的行路之時悞相碰撞以致互相口角不敢恣意輕狂别駕判令枷號一禮拜發犯事處示衆○包探黃四福禀稱積竊陳阿四竊取寳泉園等四家衣物經小的拘獲人贓送請究辦寳泉園主某甲等先後投案領贓陳供稱小的行竊情眞惟求大老爺恩典别駕判令笞責二百板遞解蘇州原籍○三百零七號華捕禀稱昨夜李阿弟至流倡方查氏處尋歡忽有前曾爲僧現已蓄髮還俗之流氓方會得僞稱此倡之夫向之訛詐小的見方所蓄之髮甫及寸餘顯係拆梢送請訊究别駕令留候過堂覆訊○包探孔阿才禀稱王阿大竊取花寳林家布衣三件經小的拘獲人贓送請究辦别駕判令笞責二百板管押一月期滿遞解回籍花之到案與否贓物如何給領采訪未經訪悉不得臆登○六十七號印度捕解在途吵閙之潘楊氏嚴阿慶至案禀請訊懲潘楊氏供稱嚴强欲與小婦人度夜小婦人不允故而忿爭嚴供稱小的不敢行强叩求恩恕别駕判令各掌頰五十下 
[法捕房瑣紀]  
　　昨禮拜三鄭大令蒞八仙橋捕房會同謝副捕頭發落各案命提朱胡氏控包長林串同朱何氏等圖許之案烟妓陳王氏照原斷鞭背五十下交其姑徐姚氏領回鴇婦朱何氏照原斷先行枷號二個月期滿鞭背二百下朱胡氏本應責懲姑念自首從寛免責著出具改過切結交保開釋○汪王氏控蟻媒朱阿華王秀林等誘逃烟妓陳馬氏經大令訊供著照原斷陳馬氏從重鞭背一百下交其夫陳阿奎領回嚴加管束陳求請發堂另行擇配大令以窮民娶妻不易飭送普育堂留養兩月待改過自新傳其夫到案具領李阿華王秀林朱張氏照原斷先行荷枷兩個月期滿各責二百板汪王氏容留有夫婦女爲倡著掌頰一百下從寛斥釋○顧王氏控烟鴇劉張氏串同蟻媒萬占春任德炳誘逃烟妓彩紅一案經大令訊供著照原斷萬占春任德炳各責二百板押候交保出外尋交彩紅劉張氏交其婿李作廷覓保出外限一個月將彩紅交案如逾限不交定予嚴比○小偷王和尙在城河浜冷店竊取線單一條當塲拿獲解案大令訊供著照原斷笞責一百板從寛釋出○教婦楊秀英爲蟻媒馬阿茂羅閔氏誘至王梅桂花烟間内爲娼爲狎客張全行誘逃避匿控經大令提案訊供著將王梅桂等押候提到張全行復核張供稱與該妓認識領至戲館看戲被王梅桂軋至天成昌烟館拆梢洋一元逼立筆據以後不准再到其家大令問秀英何在供十月初一日被秀英拖入結爲相好秀英現在阿桂家大令著掌頰二十下馬阿茂供家住南橋秀英托薦傭工嗣經蟻媒薦入王梅桂家爲烟娼由在押之阿桂 
 
 

Page 4

 
 
經手小的卽回鄉間大令謂何得誘良爲娼供稱此婦在南橋花烟間内已有六年並非良家之女命提王梅桂羅閔氏卽阿炳供稱小婦人向在王梅桂家爲傭十月初五調至楊咸全家馬阿茂領女來滬托小婦人薦爲傭工卽薦至粥店爲傭王德村供由阿桂薦來出洋三元六角阿桂供十月十九日爲客人領出王亦知悉男女本家及張全行與妓四人同出至天成昌烟館開燈當晚上燈時曾回家一次以後如何走失小婦人實出不知王梅桂供秀英實被阿桂領去大令以王狡展不承著從重掌頰二十下依舊不供著再笞責一百下供稱張全行領去阿桂又供有賣魚之渭賓出洋爲妓贖身王供渭賓係竺家橋人請詰張全行便知張供據王稱姓方名阿炳大令謂爾旣知在先何不實供著從重笞責張又供秀英實被阿桂領去方住浦東竺家橋小婦人家住浦東三林塘丈夫名鐡阿大現在拘禁囹圄大令謂秀英是否在爾處供實在不知張全行供由開萬成信烟間之李毛毛作中令小的出立筆據盤詰再三仍執前供著一并還押復核○顧玉山偕韓根生控烏松林欠銀六百兩一案迭經大令訊供將保人趙濟川押繳在案昨日烏松林呈繳銀二百兩餘求寛限十天再繳大令以其有意玩延命將趙濟川釋出烏松林還押顧呈具領狀有鍾章林解勸願分期拔還大令謂鍾不到案不能領銀著將銀存案同鍾到案具領○偷兒某甲在江天輪船竊取搭客衣服當塲拘獲人贓送入捕房押候解堂訊問○脚夫某乙肩荷信擔行至城河浜遇丙丁二人將灰沙迷目攫取銀洋某乙狂呼救命爲探夥聞聲拘獲一人送入捕房押候解堂研鞫○四號華捕前晚九點鐘時巡至彩字街三一堂門首有人在路旁小便呵斥不理拘入捕房捕頭命罰洋二角釋出後又與該捕爲難竟敢持刀拚命經他捕帮同拘入捕房押候解堂嚴懲 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案照録]  
　　上月某日有鄉民孔永昌扭何掌發至縣控稱被伊姪何阿玉誘拐媳婦某氏捲逃並據伊孫孔瑞卿又控何阿玉搬去棉花等情黃大令准詞飭差提齊人証至案看管候訊已詳前報前晚帮審委員曹荃生明府升坐花廳提案訊斷孔永昌年邁龍鐘兼病纒身不能跪訊施恩飭令退去惟訊其孔瑞卿供小的出繼楊姓爲嗣永昌是生身祖因嬸母被何阿玉誘拐捲逃並將棉花廿五包搬去放在沈子山處小的因在上海生意未曾知悉迨回家備悉其事且有周學琴見証至今阿玉拐帶嬸母不知逃往何處叩求訊追何掌發交案質之阿掌發供阿玉是胞姪至拐逃孔媳之事小的並未知覺今奉提訊尙求寛限數天容尋訪交案周學琴供此事孔永昌與何掌發爭閙小的曾經勸過尙未見證不過孔媳逃後小的代他往北蔡三林塘等處尋查均無下落求鑒沈子山供八月十九日何阿玉有棉花廿五包價賣與小的議定價洋一百十九元付訖其中情節小的尙不知曉明府察得兩造供詞似未盡確姑將何掌發收待質所著金赶緊將姪阿玉交案再核餘人一併飭退 
[英廨晚堂瑣案]  
　　四百四十八號巡捕解王張氏王阿五與某號華捕唐友卿請辦屠别駕略訊情由未經判斷前晚升堂覆詰王張氏供稱小婦人家在姑蘇現居治下夫故無依日與女兒阿五在某繅絲廠工作昨日十二點鐘時與女兒在家午膳突有巡街捕闖門而進向女兒調笑小婦人正色斥之捕卽大聲呵喝並出許多非禮之言後有他捕前來拘至捕房轉解案下阿五供稱此捕屢次調笑與之理論反辱駡不休唐捕供稱小的素來奉公守法不敢違章昨日午飯時行經王張氏門前聞屋内有人吵閙故向之喊阻王張氏蠻悍性成非惟不服反敢辱駡小的正在向之論說忽有他捕到來拘去别駕謂唐捕曰爾旣當巡捕應知規例祗宜照章當差不應多管閒事張氏母女亦不應動輙駡人均有不合之處遂將兩造大加申斥揮之使退○木工李康泰卽阿德與流倡羅方氏卽大寳姘識日前不知因何起釁口角毆爭某號巡捕見之一併拘至捕房捕頭略詰情由轉解公廨别駕庭訊之下李供稱小的原籍寍波今春與大寳相識數月以來共費去洋銀八十餘圓今因失業無聊意欲回里向大寳商借盤川十餘圓大寳堅執不允以致爭執羅倡供稱小婦人年二十有七原籍揚州向隨丈夫來滬借居北香粉弄德仙姐家餘屋半間前者確與李相識然並未與姘今丈夫因往漢口營生此間惟小婦人獨居李見氏懦弱可欺屢來索擾且欲將小婦人押入花烟館内賣娼小婦人不依李卽行兇毆辱幸經鄰右愬知巡捕一併解案請懲别駕大加申斥叱之使去 
[美界捕房紀事]  
　　浦東人林月山積竊也昨晨往天潼路第一千二百十九號屋内竊取棉被一條負至而出途遇包探石金榮拘解捕房捕頭令押候解送公堂請訊○徐阿桂向爲彈花衣匠近竟棄其舊業甘入下流前晚溷入新記浜路第一號屋中圖竊經事主當塲拘獲送至捕房昨晨捕頭派包探張阿五查明曾否犯竊然後送至公堂請辦○羅鳳林羅幹泉皆崇明人前晚在日本動船會社碼頭竊得魷魚十餘斤負至西華德路某弄内求善價而沽經包探石金榮查獲人贓拘送捕房押候解請讞員究辦○本邑人沈金發向在百老匯路耶松船廠當火夫歴十餘年陸續竊得碎銅西十餘磅前晚工畢負之而出經局庋更夫所獲解入捕房捕頭遣包探倪順泉查其向者曾否竊過然後送至公堂清究 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年十一月初八日京報全録]  
　　宫門抄○諭旨二道録前○皖撫福奏對調直隸州摺○又奏委署知府片○雲南學政　奏迤吏各屬歲試情形摺○科給文奏請定蒙古王公差竣回旗期限摺○又奏蒙古涉訟事件照例歸該盟自行提訊摺○閩督邊奏甄别各員片○又奏酌保拿匪各員片○將軍裕奏委署知州片○十一月初八日禮部宗人府欽天監鑲紅旗值日無引見○鄭王信侯各假滿請安○阿克丹溥良謝放左右翼監督恩○大額附請假五日○英信續假十日○召見軍機溥良張蔭桓○○尙書銜安徽巡撫臣福潤跪奏爲直隸州知州循例廻避揀員對調恭摺仰祈聖鑒事竊據布政使王廉署按察使丁峻會詳據廣德直隸州知州徐宗澄禀稱現年四十二歲浙江歸安縣人由附貢生報捐主事簽分刑部應光緒元年乙亥恩科鄉試中式第十七名舉人十三年捐升直隸州知州選用十四年因在海軍衙門報効十月十四日奉懿旨着以直隸州知州發往安徽補用欽此十一月二十三日由吏部帶領引見奉○旨著照例發往欽此十二月二十一日到省二十五日丁父憂回籍守制十七年三月服滿起復回省十八年序補用德直隸州知州十九年三月奉部覆准飭知赴任於二十年七月初一日到任遵查原籍浙江歸安縣相距廣德州任所係在五百里以内雖非驛站大道究係商旅往來必由之路理合遵例於三個月限内據實呈明禀請廻避等情到司卽經由司查明程途里數屬實並無揑飾規避情事自應照例廻避指缺對調以符定制查有滁州直隸州齊肇敏堪以互相對調等情前來臣查例載候補官員原籍與服官省分毗連遇有缺出該員輪補到班仍按請俟接到准補部文後或到任後由該員詳細查明本任地界如距原籍在五百里以内於三月例限内詳明上司由該督撫等照例指缺對調等因今廣德直隸州知州徐宗澄旣據呈明與原籍浙江歸安縣係在五百里以内應卽照例廻避揀員對調查滁州直隸州知州齊肇敏現年五十四歲山東清平縣人由咸豐辛酉科拔貢補行朝考以七品小京官分部學習簽分吏部期滿奏留同治六年捐免歴俸二次期滿奏留作爲額外主事襄辦典禮保以本部主事遇缺卽補俟奏留後各按所保班次分别選補九年丁父憂回籍守制十二年起復到部光緒二十年補授考功司主事七年奉硃筆圈出記名以直隸州知州用十七年署稽勳司帮掌印十八年奉旨補授安徽滁州直隸州知州所遺滁州直隸州知州一缺應請卽以該員徐宗澄對調似與定例相符合無仰懇天恩俯准滁州直隸州知州齊肇敏與廣德直隸州知州徐宗澄對缺調補如蒙俞允該員等均係中缺直隸州互相對調銜缺相當毋庸送部引見該員徐宗澄齊肇敏各任内並無展叅有關降調及盜刼已起四叅之案所有揀員對調直隸州知州員缺緣由謹會同署兩江總督臣張之洞恭摺具陳伏乞皇上聖鑒訓示謹奏奉硃批吏部議奏欽此○○福潤片再調署安慶府事鳳陽府知府曾樹椿現丁本生母憂所遺安慶府員缺係省會首郡政務殷繁應卽委員接署以專責成兹查有候補知府楊淙清才識開展事理詳明堪以委署據藩臬兩司會詳前來除檄飭遵照外謹會同署兩江總督臣張之洞附片具陳伏乞聖鑒謹奏奉硃批吏部知道欽此○○雲南學政臣姚文倬跪奏爲迤東各屬及省棚歲試告竣恭摺具陳仰祈聖鑒事竊臣於去冬十二月十八日恭報到任摺内曾經出棚日期預行聲明在案今年二月初四日出省歲試澂江府屬次及臨安府循例調取開化元江兩屬文武生童附考卽接試廣西州曁附棚之廣南府並按試曲靖昭通東川各屬其廣南昭通東川三府生童循照向章歲科並試兼預考丁酉科選拔生員七月初七日回省開考雲南府及武定直隸州文風以省垣之昆明臨安之建水石屏曲靖之南寍昭通之恩安永善東川之會澤等處爲最廣西州曁宣威陸凉等屬次之臣於戳嚴防弊竇滇省僻處邊隅士習謹愿搶替等弊尙少武風以澂江之江川曲靖之宣威曁開化廣西各屬爲盛其餘亦不乏挽强命中之才發落之日剴切告誡文則勉以讀書守禮武則勗以有勇知方以期仰副朝廷軫念遐方甄陶士類之至意臣由東川試竣西旋一帶雨暘應時人情安謐各屬秋禾將屆成熟豐稔可望足以上紓宸厪所有臣歲試迤東各屬及省栅告竣情形謹繕摺具陳伏乞皇上聖鑒謹奏奉硃批知道了欽此○○兵科給事中奴才文郁跪奏爲蒙古王公年班來京差竣回旗向無期限聞有在京任意逗遛不法情事請明定章程通飭遵守恭摺仰祈聖鑒事竊查例載直省地方文武官員赴任各有定限一經違逾均應照例處分是以未聞直省官員有日久在京逗遛情事乃昭烏達盟帮辦盟長翁牛特札薩克多羅郡王贊巴勒諾爾布於本年正月差竣恭請聖安後遷延九閱月並未起身回旗任意在京逗遛且於四月間該盟盟長出缺時該郡王日同宵小在正陽門外觀音寺天慶樓飯館關說謀缺並有吸食鴉片携優飲酒微服冶遊情事顯係罔顧體制不知檢束種種駭人聽聞嗣因理藩院將盟長一缺請旨簡放宵小無可施其愚騙贊巴勒諾爾布始於九月初問潛行出都實屬任意逗遛毫無顧忌身居蒙古王爵尤爲有玷藩封相應請旨飭下理藩院行查該旗該郡王究於某日回旗接印視事有無呈報理藩院文件以憑核辦或可因此案薄懲足以示儆於將來一面比較直省官員赴任程限核計各盟距京遠近里數明定章程通飭遵守庶年班蒙古王公差竣回旗不致漫無限制誤蹈王章藉以仰副聖主保全蒙古臣僕之意奴才愚昧之見是否有當恭摺具陳伏乞皇上聖鑒謹奏奉旨已録○○給事中文郁片再查哲里木卓索圖昭烏達三盟界連黑龍江吉林盛京熱河等處地方幅員遼闊綿亘數千餘里是以我國家特設將軍都統等官而分理之各事耕鑿蒙民相安但地土之肥瘠人性之厚薄各有不同卓索圖昭烏達兩盟等熱河都統轄境逼近因道光年間奏准開懇蒙古間荒内地民人紛紛出口領地覓食從此人烟日增兼之蒙地多沙不敷開種光緒十七年冬間竟有教匪滋事之案兩盟地多被滋擾蒙古棲身無所始行成羣結夥逃避哲里木盟内爲覓食之計哲里木盟内地土肥厚無如該蒙古向以牧放爲生不諳耕種之事卓索圖昭烏達兩盟難蒙至哲里木盟内旣利其地土肥美餬口有資又慮其折回故盟無謀生計未免安土重遷致有因驅逐而釀成人命重案幸聞科爾沁札薩克郡王烏泰不分軫域據情報明理藩院奏准暫留該盟就地耕鑿以資餬口惟該旗協理因有挾嫌摭拾從前驅逐械鬥裝點情節飾詞赴盛京刑部控告且有賄託喇嘛轉囑該部司員請撥大隊特赴蒙古王旗指拿人證押逼索費情事實屬不顧大局殊失朝廷軫念蒙古一視同仁之意况查盛京刑部凡有蒙民交涉事件方准收審此番札薩克土王旗協理臺吉綳素克巴拉殊爾本係蒙古其呈控之人又係本旂蒙員例應本盟就近自行提訊此飾詞朦控派隊提人未免有意擾累擬請飭下理藩院嗣後如有涉訟事件兩造均係蒙古者照例仍歸該盟自行提訊呈報該院核辦如有牽涉民人情事方准赴地方衙門控告以符定章而免越訴並由理藩院行知盛京吉林黑龍江等處將軍熱河都統各飭所屬嗣後凡兩造均係蒙古之件概不得擅行收審以免擾累奴才爲恪守成憲杜絶弊端起見是否有當理合附片陳明伏乞訓示施行謹奏奉旨已録○○邊寳泉片再勞績捐納分發各員自到省之日起試用期滿詳加甄别歴經辦理在案兹福建鹽運使銜代理福州府候補知府泰炳宜候補通判龔錫銘先後試看期滿據藩臬兩司照例甄别會詳前來臣查該員泰炳宜年强才裕任事實心堪以繁缺知府留閩補用龔錫銘心地明白辦事穏愼堪以通判留閩序補除履歴咨部外謹附片具陳伏乞聖鑒謹奏奉硃批吏部知道欽此○○邊寳泉片再古田菜匪隠與教民爲難聚集多人類成巨案及至派營查拿業已四散逃避臣迭飭各將弁嚴密搜查勿使一名漏網幸該將弁等不分畛域不避艱險隨帶眼綫四出搜捕將案内首要各犯悉數擒獲辦理得以就緒洵屬著有微勞可否籲懇天恩准臣酌保數員以資鼓勵之處出自逾格鴻慈謹附片具陳伏乞聖鑒訓示謹奏奉硃批准其酌保數員毋許冒濫欽此○○裕禄片再現准吏部行知寍遠州知州賀塤捐升知府離任所遺員缺應卽委員署理查有本任平康縣知縣陳善寳勤愼敏練堪以委署除檄飭遵照外理合附片具陳伏乞聖鑒謹奏奉硃批吏部知道欽此 
 
