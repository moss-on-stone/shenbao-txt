# 1917 - 277 - 4916043

 

Page 1

 
 
   
 
 

Page 2

 
 
時評 
[歧途（冷）]  
　　今之爭國事者可謂入歧途矣今之爭國事者之要點悉集於湘與川雖然我有一言决其歸結得湘得川便如何不得湘不得川又如何即此兩語而深思之所爭者豈非巳入歧途耶 
　　夫今之所爭者名義也非土地也名義而當雖無一寸之土地後必能勝名義而不當雖占全國後必終敗蓋國家旣戴民國之名號有土地不能竊之而去也今兩方均於名義則淡置之於土地則力營之其去爭之原也遠矣故曰入歧途也 
　　或曰否今所行者爲割據之預備也若然則我不忍言之矣 
[命令]  
　　十月九日大總統令陸宗輿王用中周子寅高德全孫樹庠秦國鏞全紹清劉玉春王祥經王建忠梁國璋鶴春袁得亮　殿林童炳文駱敬南桂馨胡翊儒吳振南吳毓林顧莊顧鴻恩馬廷襄口子鐸吳鼎昌劉榮傑方擎杜持胡國楚楊丙坤劉朝望劉世均王若周韓麟春姚任支康宗仁胡龍驥葉樂民張斯磨吳鴻清王學彦杜文泳華振基李連元吳紉禮劉槐森姚邦鐸吳恒璿陳復林建章張春林陸恕龔維疆顔同明郝福田李玉麟均給予二等 
 
 

Page 3

 
 
文虎章楊志潤唐之道彭夀萃王嗣昌牛向辰楊清臣石紹明胡恩光劉元和徐世良萬德尊寇宗華潘金山程經邦滿書紳陳光逵張家藩王汝儉梁得勝陳德麟楊祖德叚立權鄭廣鎔安啓剛張福臣高志忠金大猷張耀樞石振清郭世綸趙景清楊葆琛張金標周鼎銘李沛霖楊兆泰吳人達朱善元武滋榮曹善志張鴻緒馬瀚文于慶陞王樹榕吳觀樂閔朝棟石春熹于寳軒黄冶坤車震孫棨關賡麟王景春胡筠周傳經黄榮良嚴鶴齡王繼曾王廷璋孫士頤梁心田潘章潘國綢伍文淵陳冠周凝修方盛五孫銘張文薛宜琪宋振綢周家樹張志澂馬毓寳黄士龍顧琢塘李光啓羅鴻年王焜芳易兆彬王永泉羅鳳閣陳從義徐爲典張復泰韓賓禮王鳳清吳保城張　容黄廣源張松齡馬泗柱馬祥斌范夀萱戎鴻熙劉汝賛均給予三等文虎章董政國王永夀朱鼎勳楊世元王縉普龍川廖宇夀李鼐田錦章崔紳堯馮獻瑞王乃賓施承志袁樹勳郭則陳邦柱龔渭霖張之江王蔭槐冉繁敏傳紹武張傳堃朱瀛海張吉士袁家　普寳文林志琇張富爕張建李德懋張維清張烈汪士元許元震劉獻臣于漳胡恩普徐福萱鄭士魁羅宗寳葛傳訓孫曲興鄧全興陳銓衡屈同湧王祖綮白崇桂趙堃紱李譽俊劉衡祿王兆龍吳廷輔單文榮劉謙石毓琦劉兗福于沛陸炳鴻胡榮王明魯湘王均王貴王夢松曾灝趙連順口　春胡翔林曹豫謙丁道津朱延昱吳光傑冷秉炎許葆英袁先奎丹桂墀胡璧城陶制治王者師裴建　李宗德梁士紓陳國華關國榮王景岐霍堅劉聘業臺夀民馬周凌重倫謝霈倪德薰王兆中張準鍾訥劉文錦鄭大爲林振耀張家聲屈益宏沈冠球黄裳治高世讀陳發標劉乃勳盧殿英齊槼均給予四等文虎章周海洲給還四等文虎章此令 
　　十月十日大總統令任命高士儐署理扶農鎭守使兼署吉林陸軍第四旅旅長此令 
　　又令朱澤黄給予三等嘉禾章黄代彪給予四等文虎章此令 
[專電]  
　　北京電日來馮陸秘電往復磋商交换條件均主讓步西南事可望和平解决（十一日下午二鐘） 
　　北京電旅京各界發起京畿水災遊藝會定二十七起在公園舉行二十九開彩徵求物品馮段均助價值千金之汽車古玩（十一日下午二鐘） 
　　北京電政府分電駐英法兩公使令查該政府對我加入巴黎經濟會議之態度（十一日下午四鐘） 
　　北京電農部又向日本商訂實業借欵由江天鐸孫潤宇小田切小濱在日使署密議條欵聞債額定一千萬以某省鑛産作抵（十一日下午二鐘） 
　　北京電張作霖再電究問參議員選派是否以政府指示者爲範圍中央碍難明復令向派出之省接洽（十一日下午二鐘） 
　　北京電晏安瀾因滇軍在川破壞税則來京求請解職段仍慰留由部電周轉羅禁阻 
（十一日下午二鐘） 
　　北京電張作霖因軍事統一問題及馮麟閣赦免問題等將來京面陳並預定在津嫁其長女（十一日下午四鐘） 
　　北京電張弧派爲浙江參議員聞巳内定（十一日下午四鐘） 
　　北京電教部令小學教員上課概着制服（十一日下午二鐘） 
　　北京電小田切前日由王克敏介紹見馮聞與借欵有關 
（十一日下午四鐘） 
　　北京電日本崛江博士昨午抵京小田切歸國竹内金平代理正金職務明日來京（十一日下午四鐘） 
　　北京電奉天日總領事館十日起開領事會議關於滿洲行政改革東三省交涉總局之設立及滿洲僑民希望事件等北京日使館關東都督等均派人與會（十一日下午四鐘） 
　　清江浦電蘇高審長莊灰夜到籌備分廳（十一日下午二鐘） 
[外電]  
　　北京電接近政府之某華字報載稱南方軍界領袖對於臨時參議院問題殊爲冷淡惟巳提出三大要求（一）召回傅良佐與湘省北兵（二）召回吳光新與川省北兵（三）准滇兵兩師駐川該報之意政府他日至適宜之時自可調傳離湘吳光新之入川乃充查辦員俟其查覆各事後亦可調回至於滇兵駐川一事聞政府允以一師爲限云（十日）字林報 
　　北京電豫省長報告豫省水患謂開封黄河兩岸並未潰决惟晋渡河沙河沁河衞河沁河衞河近均决口天津水灾實由此起衞河之水勢最高流入魯之運河此與天津華員前所報告者相符合熊希齡今日前往勘閱運河魯省長報告德州與臨清運河一帶均有大水（十日）大陸報 
　　濟南電北京軍界某要人近奉政府之命於昨夜來省與督軍張懷芝會商要務聞因政府用兵南省曾命第二第八兩師出動乃因洪水爲災京漢津浦兩路爲水毁壞急切無從輸送擬令山東軍隊編成一混成旅出征惟一般人以山東省内　亂原未平定今欲調動如此大軍殊屬困難云（十日） 
　　濟南電濟南商埠附近之十里營（譯音）火藥庫今晨　然爆發失事原因現尚不明有謂或係牽制出兵南方云（十日） 
　　北京電天津租界爲排洪水堆積土囊已於昨日從事工作此項工程規模極大唧筒水車概用人力預定十一月結氷期前排除淨盡爲助此項工事特由日本駐紥滿洲軍隊派遺工兵一大隊來津準於明日到埠又日本内務省徇中國政府之請派遣技監冲野工學博士等四人急速來華指導工事（十一日） 
　　北京電假美國資設立製造軍器公司之計畫現正着羞進行（十一日） 
　　北京電安南電云孫文特使齎送元帥推任書來漢唐繼堯未行何等儀式而受納之元帥之印綬云暫由其保管（十一日） 
　　北京電兩廣巡閱使陸榮廷要求召回湖南督軍傅良佐並撤退移駐湖南之北軍兩欵中央政府覆電詞極平和其要旨略謂傅良佐督湘業巳任命且已赴任未便更調但省長會辦軍務可如尊意辦理駐湘北軍一俟湖南無事即可撤退云云（十一日） 
　　東京電内務技監工學博士冲野忠雄内務技師工學博士原田貞介三池貞一郎坂本助太郎等四氏今日正式奉命赴華蓋因日本政府徇中國政府之請派遣技術者急治北省水害故有是命也（十日） 
　　以上東方通信社電 
[戰電]  
　　倫敦電海格將軍報稱昨晚敵軍在伊泊爾至斯太登鐵路附近回攻數次均敗退敵軍迫令英軍前鋒在該路南廣二千礪之陣線稍退英軍在白羅特桑特東北敗回攻之敵軍英軍在斯加泊河南面襲擊得利大雨未止（十日） 
　　巴黎電今日下午公報云比境法軍佔據巴泊哥田莊俘敵四十人（十日） 
　　倫敦電今晚德國公報云特萊班克與桀吕凡爾間大戰正在發展敵軍屢次衝擊得地有限（九日） 
　　倫敦電德國公報云昨晨敵軍之攻勢乃比克斯旭特與桀吕凡爾間大戰之先聲延至深夜始巳敵軍屢調援兵於各地點衝擊六次在特萊班克瑪桀拉爾凡爾化克波爾加貝勒諸村附近得地一千五百邁當德軍仍堅守自波爾加貝勒至桀吕凡爾南而之陣線（十日） 
　　俄京電新國務院成立後巳解散查辦柯洛尼夫案之委員會克倫斯基氏偕陸海外三總長同往大本營會晤協約國委員且派定專員赴巴黎參與協約國大會（九日） 
　　亞姆斯特丹電德國戰艦四艘之水兵曾叛變内有一艘投其艦長於海繼乃登岸當道命他艦水兵攻之亦不遵令於是乃召集哇爾登堡聯隊圍而制伏之此卽德海軍總長所云之海軍事變也（十日） 
[公電]  
　　長沙傅良佐通電北京吳總監杭州楊督軍齊省長上海盧會辦鑒劉林叛逆據擾湘南迭經良佐令派重兵分頭分剿兹將前敵各軍近日報告情形電陳如下（一）江日朱旅長澤黄由湘鄉電稱遵令解散馬營業巳勒令繳械發給恩餉兩月辦理完結（一）歌日朱旅長由永豐電稱五團一營營長王鎭濤開抵永豐暗通敵人放棄界嶺要地當經搜獲證據立時鎗斃軍心固結地方安謐如常（一）魚日朱旅長由永豐行營第一次報稱敵巳戰敗退至覊灣塘第二次報稱各營弁兵奮勇攻擊大獲全勝巳奪取界嶺詳情續報（一）魚日王旅長汝勤由衡山行營軍稱五號晚在西倪舖露營探得逆軍約一團以上在西倪舖之南防守六號早一點半向敵前進突遇逆兵三面來攻戰至三點半將逆兵擊退擊斃數十名得鎗二十餘枝我軍僅傷數名六點半前進追擊該逆軍屢戰屢敗退至熊家橋距衡山三十里天晚暫停攻擊餘情另報各等語知關錦注敬先奉聞良佐庚印 
要聞一 
[京漢路線旁之水災情形]  
　　字林報六日開封通訊云自山西山麓至天津以下之海道其間河道成行苟欲知其泛濫之災狀則非緣京漢路線沿途察視不能得其梗概路線之北段爲水冲毁者不下六百處今修築工程極力進行已歷四旬而保定與河南邊境之間尚有大决口三處未曾修竣雖工人數千起築堤岸惟山水漲發流無定向尚足爲堤岸之患統此觀之則諸河趨向大海滙流於極不完備之通海水道時其下游各地所受水災之性質廣大若何亦從可知巳水來自山間近山之址水跡存焉諸河爲患孰重孰輕苟察水跡即可推知今就京漢鐵路而言當記者繕此關時通車尚未開行曾擬開駛每日一次由北京夜半開出至潰决處則以渡船浮橋騾輿爲聯接之具但暫時此策礙難實行蓋當修築大决口之時欲求工程進行迅速有次則當留用所有車輛並空出往來軌道也是以火車照常開駛之期至早在十月十日京漢鐵路督辦王君於三日夜間偕車務總辦與總工程師乘車出京察視修路之工程車行止於新樂該處路基在一月前爲沙河之水冲毁當時水深逾四十英尺廣二英里毁壞村莊不知幾許淹没農田又不知數萬畝天津爲諸河之尾閭沙河亦直接有關焉鐵路橋基之兩大石柱爲水冲去鋼製之大横樑重若千噸亦爲水漩出恍若稻草之隨波隨流止於下游六英里之沙岸上附近五村全被冲蕩形跡不留無家可歸者其數盈萬今則廣二英里之災區其中所有高出水面土地巳有人荷鋤耕之而種萫麥此間鄉民之勤奮誠極可嘉矣生命損失寥寥無多渹爲奇事據鄉人言河岸上數村中之居民大約溺死一半其住於激湍外數百碼之處者悉巳逃出未有死傷惟如何逃出迄未能知聞災民攀登屋頂迨牆倒屋坍時災民抱板緣木飄至淺處涉水求生今數處村舍巳草草築成而僥倖未死之猪羊鷄犬復跳躍其間呈活潑潑之生氣焉災民之受雇修路者約數千人餘者或回里耕田或赴天津圖生凡無義賑之處災民輙聯袂赴津於是天津一帶遂爲難民麕集之區矣迤南二十二英里距京約一百六十四英里普渡河亦有一大决口目下急流奔湧修築爲難且水流不特常軌恐可憐農夫新近耕成之田行將爲其冲毁河道之小者今所載之水量百倍平時而主要河道人巳兢兢防備者則所容之水反不爲多僅足略蝕路基而已一般災黎亦尋覓工作當地所出産之蘆蓆貨船沙袋與筐囊皆已用盡以築臨時之堤壩而保護新造之沙堤沿路續行而至臨洺關地當洺河見有農人一千五百名欣欣然擔沙而行每筐得錢二文爲京漢鐵路築一新堤裸足藍衣身强力壯之鄉民往來不絕筐中滿貯濕沙而傾於沙堤之上一星期後火車當可緣此堤而行老叟也幼童也亦皆體力强健精神愉快以銅元竹籌積滿腰囊爲樂彼等雖室家巳毁秋收無望然似不引爲深憂而以勞力工作得賺工資爲幸常欣然語人曰吾輩較諸下游之人已稱僥倖若輩今皆舍其鄉里而赴天津矣政府欲派兵南下故諭令勿吝財力從速修補路工凡在役人員上自工程師車務員下至工頭苟能趕辦工程刻日告成則頒給徽章加添薪金陞遷官級政府在所不吝但若辦理不力則懲黜隨之是以修理路工之佈置殊可驚羡以决口六百處之京漢鐵路竟克從速復歸完好是誠在中國不可多見者也自臨洺關而南火車今巳通行被淹車站皆已修理人皆照常營業直隷南境與河南北境皆未受八月間洪水之重大損失但自衞輝府以至黄河一片平原夏季苦旱地成焦土入秋大水暴至盡是汪洋今在衞河流域中無處不見悽凉愁苦之象彰德之下淇河冲毁鐵橋某華人工程師於一月内築起八里長之路堤造成新橋火車乃得通行無阻黄河水勢不高但據魯人言有不可約束之勢使各方面報告果皆確實則天津之水當係來自黄河蓋北方諸河之水流過北京與黄河間之京漢路線而灌入大沽海中者巳於一月前低落此後並未暴漲也聞黄河北岸在魯省西境潰决兩處一在清水河旁之濮州清水河爲黄河之支流經此而入衞河與運河一在迤東約四十英里之范縣此兩處决口頗與天津洪水有關黄河南岸近亦决口一處距開封僅三日路程災民現紛至省災區在東明附近毁壞六村淹死多人其地逼近向東南行穿越山東江蘇之黄河舊道故居民咸惴惴然慮有大災想現有溢出之水或將流入運河之下游豫省處黄河之南雨水不少但無水災逆料豫省不致遭黄河之害近來隂雨連綿惟與當地河流無明顯之影響也 
[北京特别通信（一百十九）（飄萍）]  
　　十月二日 
　　陸榮廷與零陵之關係 
　　政府對於湘省軍事之進行 
　　自湘事勃發以來愚曾屢次通信預料零陵之敢於獨立必有兩廣爲之後援陸巡閱使之態度究竟如何固未見之於公式文電政府中人對於陸氏之態度固巳觀察明瞭然仍未肯舉以示吾輩不相干之新聞記者但從他方面所得消息陸巡閱對於零陵之獨立確有預先聞知之事實而譚組菴雖巳去職實亦有甚大作用發生於其將去未去之時據廣西代理政務廳長對於某省長之報告言劉建藩之預備獨立乃遠在一月以前曾派代表往見陸氏授以機宜代表歸而零陵之事遂起又劉建藩之爲零陵鎭守使也乃譚組庵去職前一日之所授與劉爲黄克强舊部譚氏之臨去秋波適及於劉則譚陸之預有商榷亦可以明瞭矣所謂國會所謂約法皆不過兩方爭執之官樣文章湘事發生之眞正原因陸氏方面必欲以湘省歸其勢力範圍之下政府方面亦必欲以湘省歸其勢力範圍之下簡言之則爭湘而已湘省何以爲兩方所必爭夫亦曰鞏固勢力之目的耳當李九先生組織内閣之時曾與陸氏商及取消兩廣自主之條件其最重要者即在以陸氏部下之馬繼督湘蓋彼時湘督尚未有人也事無成議而復辟事發在此最短之時期中湘事之醖釀已有日即成熟之勢合肥登台鑒於此種情形傅良佐督湘之命亦即驟然而降此段派之先着而陸氏所深受激刺者零陵獨立不過機械之作用耳不然零陵之地不過湘省之一小部落劉建藩之衆不過二三千人而傅良佐乃必小題大做旣派李右文（代理第一師師長）之第一師又以范國璋之第二十師由岳州開赴長沙更赴衡州不足則以第八師之一部（駐在馬廠者）亦復前往項莊舞劍其意不僅屬於零陵固大可見當我國將對德奥宣戰之時正西南風雲緊急之日反對黨報紙嘲弄政府謂對外宣而不戰對内戰而不宣不謂此種輕薄之言不幸而一中於川更將不幸而再中於湘雖然此不能獨咎政府也各爭權勢各謀利益公平言之無一是處而巳矣 
　　愚今觀測湘事之將來如零陵之舉僅與陸氏有關傅督方面旣以重兵扼守南軍北進之要隘則湘事或不至於擴大唯一可慮之點即須問湘省原有之軍隊（第一師第二師）向背如何以愚所知近日又有兩師宣告自主之說尚爲不確而第二師長陳復初似與傅督關係較深一時不至有何變故惟趙恒惕（第一師師長）之態度有可注意之價值此第一第二兩師之向背即將爲湘省今後命運之關鍵深　當局者愼重將事勿使湖南爲四川之續也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[三四兩日之津埠水災情形]  
　　十月三日上午水落三寸傍晚又略漲不及一寸而天氣較寒在水中拉車與購物及泅行者漸形瑟縮似此時落時漲退凈之期殊難預測轉瞬秋風良可慮也我國當局現與各國領事商議謂洩水旣苦無效祗有用抽水之法擬仍將原有牆子基址（在南市及日法租界西邊）修築土牆使復舊觀然後用抽水機器將牆内積水抽吸入海聞外人頗贊成此議不日即可動工此亦急救水災之一法原有牆子係李文忠督直時修造以防患者牆用三合土築成非常堅固水勢縱極猛烈萬難冲塌及庚子後劃入租界外人以爲此牆無用喜其土質精美拆去改塡馬路今日洪水暴發租界全成澤國外人亦深惜昔年自壞長城之非計現事急修復亡羊補牢所失蓋巳多矣外間近傳警廳派人往開掘宜興埠等情兹悉此事尚未實行確因該埠人撓阻之故昨有該埠婦女多人擁入省公署跪求勿掘該埠省長問以何人指使來省則皆云係王伯辰指使前來省長大怒於是有拿辦之說惟聞王已潛避他去而宜興埠東北面二十四村莊鄉民各懷剪子菜刀等器守住埠口以備與扒堤人拚命故前往之差遣隊未敢動手禀候長官訓示辦理又聞曹督軍趙鎭守使楊警廳長率領闔津文武官員於三日早在大口玉皇閣致祭玉皇牲醴齊備十分誠敬又有軍署警署樂隊分班鼓吹擬仗玉皇神力驅除津地水鬼俾人民出水窟而登樂土此種迷信舉動於事實殊無甚裨益也 
　　内務部調查員第五次報告天津水災調查情形文云本日天津積水漸形退落據各處所設水誌在金鋼橋者（北運河水）落四寸在金華橋者（南運河水）落四寸在金湯橋者（海河水）落四寸日本租界之水落三寸有餘西南東南一帶地方水落二寸蓋因下游扒埝以後水勢下趨以故積潦漸次宣洩現值秋潮期内水勢低落如此則隂曆二十日以後消減當益迅速南運河子牙河梁王莊楊柳青等處水勢巳較前低落並巳有數處近於平溜矣天津東北宜興埠左近一帶爲原來宣洩北河西河之最要地因近年來未遇大水下流被新作大堤阻塞有擬在該處扒堤放水者曹省長爲愼重起見已派署内測量人員及平工程師前往測勘再行决定辦法辦理關於災民衞生辦法現由警察廳購買掃箒數百把派警士帶領夫役分赴災民所在地從事掃除並擬添設木桶收藏穢物逐漸辦理現又擇定地方多處搭蓋窩棚預備將聚處之災民分户居住津地糧食異常缺乏曹省長擬急辦平糶已向東三省購買糧米數十萬石不日卽可到津也又第六次報告略云四日天津水勢略有增加西南隅一帶漲五分東南隅一帶漲一寸特别第一區域漲一寸五分日租界漲八分新開河漲一寸晚間稍平聞上游之水尚有一尺五寸之巨溜惟較前巳銳減南運河各决口業經堵築大蔣莊等處决口現用機釘樁保護堤頭以免潰决宜興埠扒堤洩水計畫業作罷論現又派員測勘另覓他處宣洩以期妥洽此次被災各處天津紅十字分會曾添派救生船分赴各村莊救出災民送往張公祠等處安揷至上月三十日止約計巳達萬人又有人提議在中央公園開園遊會集資助賑名曰京畿水災助賑會擬於十月二十七二十八二十九三日舉行備有各種游戲每人票價三元並憑票開彩贈給各種彩品聞共票二萬號頭彩約值三千元之譜聞明日（七日）發起諸人擬在中央公園集議一切推舉幹事擔任職務又聞都中軍界之直籍者日内又擬集一鉅欵以助賑欵云 
　　京師辦理天津水災急賑會駐津調查員王培初報告云天津災情之重爲歷來所未有就全境而論被災者約占五分之四災民約有八十餘萬人現僅東北方面之河北河東及城内等處在幸免之列然自九月二十三日起水勢漲落無定結至今日實共落水八寸最淺之處尚有八九寸最深之處約有二丈餘能否實行幸免尚不得知查水之始至也係在夜半頃刻之間平地水深數尺居民或睡夢未覺或病體難支或值産婦臨盆或將嬰兒遺落老者艱於步履壯者戀其財産致被淹斃者實巳有二三百人其幸而逃生者亦皆不及着衣率以被褥蔽體衣履完全者甚屬有限財産之損失可知矣警廳巳將城廂災民分别安揷然以地少人稠露宿者尚有五萬餘人四鄉災民尚不在内自昨日起南鄉災民已陸續來城更有人滿之患培初連日赴各該管區署詢問災民近狀並親往調查耳聞目覩情形實屬奇慘萬狀房屋多巳傾頽屍棺幾同山積災民現居地方每一窩棚約有七八人棚高不足三尺必須輪流臥眠否則不能容納食則饅首飮則冷水老弱病亡者已指不勝屈而産婦分娩者亦日有數起産婦飮食之料亦係饅首冷水其不病者亦幾希矣現時雖未發生疫癘據警廳人云業已注意但無預防之法日久亦恐難免探詢省公署及警廳對於善後辦法尚無籌畫僅以施食敷衍目前倘曠日持久無論轉瞬天寒災民困苦堪虞而捐欵有限亦必有告竭之一日是非就現在尚可募欵速籌善後實不足以惠災黎以現在論災民所急需者除被食外爲蔽窩棚之葦蓆鋪地之稻草及棉被等物以善後論如能籌有的欵在津設立放欵機關使災民覔保領欵俾作小本營生亦不得謂非善策然未被災者僅餘全境五分之一以五分之一户口購物所餘之利補救五分之四户口衣食之資竊恐不足久之必將母金全耗衣食仍付闕如是不如籌辦平糶較爲妥當查關東高粱每石約價三元七八角如火車免費關税免費僅加脚力及磨麫費共計每石需價不足五元以八十餘萬人男婦每日每人一觔孩童半觔計算每日三千石足可敷用源源周轉最多需洋十萬元至來年春間截止大約所耗去者不過一萬餘元餘欵仍可收回惟需欵太鉅籌備維艱管見所及又不敢不獻頃聞省公署亦有籌辦平糶之說然尚未解决辦法倘歸由省公署辦理京中亦可募欵添搭窩棚惟空地太少須與津中當道協商耳兹由警廳送來災民册二本然此次水災以西南鄉爲最重該廳以正在調查地址尚未列入災區地圖亦未繪出合併陳明謹此報告云云又報告津郡棲止災民地點人數如下西路僧王祠内現住男女四百餘名口慈惠寺内現住男女二千餘名口中和當内現住男女四百餘名口觀音堂内現住男女三百餘名口吕祖堂内現住男女一百餘名口如意庵内現住男女五百餘名口千福寺内現住男女三百餘名口老公所内現住男女六百餘名口河神廟内現住男女四百餘名口芥園河堤窠舖現住男女三百餘名口謝公祠内現住男女二百餘名口河北興華戲園内現住男女一千餘名口中州會館内現住男女二千五百餘名口安徽會館内現住男女四千餘名口馬公祠内住男女四千二百餘名口宿緯路旁布棚現住男女一千五百餘名口天津公園内現住男女五千餘名口無線電報局旁布棚内現住男女二千餘名口河東奥義俄三界奥租界蓆棚現住男女一萬餘名口義租界蓆棚現住男女四千餘名口俄租界蓆棚現住男女五千餘名口圍城馬路並城内西馬路宣講所内現住男女二千餘名口西馬路慶和戲園内現住男女二百餘名口城隍廟内現住男女六百餘名口南門内大小溝窩鋪現住男女二千餘名口東馬路宣講所内現住男女一千五百餘名口東門内府學内現住男女四百餘名口東門外闔津會館現住男女七千餘名口日租界靠海河岸日界河沿窩鋪現住男女二百餘名口再查西頭灣子有船大小一百餘隻上有上中户避難者衆多尚未悉其數 
[財政金融學會之組織]  
　　北京財政界近有財政金融學會之設日前業經發布簡章並聘日本財政專家崛江歸一擔任講演兹聞該會現巳將次組織就緒崛江氏亦巳由東京啟程日内即可到京錄其章程如下第一條定名本會定名爲財政金融學會第二條宗旨本會以研究財政金融及國家於財政金融上應舉行之改革爲宗旨第三條會員本會以富有財政金融之學識經驗者組織之凡欲爲本會會員須經會員二人之介紹由幹事會决議可否第四條名譽會員本會得推舉贊助本會者及於財政金融界素有聲望者爲名譽會員第五條幹事本會設幹事長一人綜理會務幹事八人分任文牘編輯會計庶務等事宜幹事由會員選舉幹事長由幹事互推之第六條會務本會集合會員研究財政金融隨時延請中外著名學者指導研究開會講演並酌刋書報以餉國人第七條會費本會會費分爲三種如左（一）入會費會員入會時繳納之每人六元（二）經常費由會員按季繳納之每季十二元（三）特别費由會員及名譽會員隨時隨意捐助之第八條大會本會每年開大會一次以便選舉幹事報告會務第九條會計本會收支欵項須由幹事長及會計幹事共負責任每年大會以前須先將本年收支報告刋送會員查核以便於大會時報告核銷第十條附則本會章程有未善處得於大會時修改之其他辦事細則由幹事會隨時議訂之 
[北京民國大學風潮續聞]  
　　北京達智橋民國大學風潮一節曾迭紀前報兹聞該校教務長樂志挺教員余鍾秀昨又有啓事一則發表其文略謂該校自開辦以來成績不良久巳在人耳目本學期辦理伊始挺志鍾秀均忝居該校發起人之列兼任管教各職似不得不力圖改良詎料代理校長安定武藉此爲養身之計無意從根本上解决每與協商管教改良方法意見相左兼之該校本學期原收入學費計有一千數百元之多而安定武對於學校所負各舖户債務及各教員夫馬費不卜何故均窮於應付以致種種棘手校務難於進行於是該校其他在京發起人與挺志等有提議公開校務維持會欲仿照中國大學先例辦法擬從組織董事會入手安定武自知情虚因此挾嫌不顧本校大局用私人名義違約將挺志等管教各職辭退挺志等睹此情形羞與爲伍遂於九月三十日親赴該校將自己所存校内之書籍墨盒水煙袋各物及原由挺志典守之教務處圖記兩顆一併檢出交由茶役胡玉包好携回至鍾秀則僅取自用之書籍一册於該校公物毫無關係尚有職員趙玉卿及茶役號房等在場親見乃該校竟以竊盜圖章文憑學生像片信封墨盒筆硯等物揑架登載報章又該校發起人等自提議公開校務維持方法屢請安定武來校與會均避而不見詎料安定武居心叵測慫恿少數無意識學生從中搗亂舉動野蠻（有外右三區派出巡官親見）以致在場全體教員因校務不能維持皆持冷淡態度决志辭職因之會無結果而散以上所舉實爲當日之經過實在情形也云云 
[湘南之開戰消息（并公）]  
　　湘督所派之北軍進逼劉林頃聞前敵巳經開始攻擊至交綏地點有謂在衡山者又謂在淥口者究在何處尚未接得確信 
　　湘軍第一師之第一第二兩團確係投入南軍其附帶之砲兵營亦經投入其第一區守備隊之駐紥湘鄉者亦有附和南軍之耗傅督已飭令朱旅長解散頃接湘鄉知事來電云本日朱旅長在縣城解散馬營長軍隊地方安靖湘鄉知事李黻叩此次第一區守備隊駐在湘潭之軍隊一營繳械退伍後其餘分駐各縣者尚能鎭靖如恒傅督昨特通令凡屬原隸第一區守備隊兵士之未繳械退伍者一律着編入戒嚴總司令部 
　　駐在岳陽一帶之第八師及第二十師巳奉調全部南下日來開往衡山者爲數巳經不少刻傅督已令第八師師長王汝賢爲湘南總司令二十師師長范國璋爲湘南副司令所有前敵各軍概歸調遣聞兩師長均於五日向湘南出發 
　　傅督於接到第一師稱變消息後卽派其胞弟傅良藻團長率帶北軍前往衡山相機進剿兹據軍界消息謂已於五日開始總攻擊 
　　寳慶不靖及黔軍巳至武岡說此時尚未徵實湘潭之三門醴陵之淥口聞兩軍均巳接觸小有戰事並聞三門之北軍巳微有損傷 
[湖北援湘軍之出發]  
　　湘省軍事緊急昨鄂督王子春接湘督傅良佐電謂湘軍第二師四旅旅長陳嘉猷所部亦在湘西洙州告變其餘陸防各湘軍皆不可靠請求加派援軍入湘王氏以留鄂北軍前巳大半開赴川湘邊界原有黎天才石星川二師本爲南軍足恃與否殊不敢必且鄂省防務重要未便以援湘之故盡撤北軍籌畫再三乃定計暫派北軍第二師長王金鏡前往岳州督同前調赴岳之該師第三旅相機辦理並畀王師長以節制鄂湘接壤地方所有湖北防派各軍之權遇必要時得逕行指揮調遣一面電促中央速派山東第五師及豫皖各軍迅速出發俟該軍到後尚擬將本省派赴湘邊之兵酌量調回聞王師長奉令巳於六日之夜赴岳督師起程前並向軍械庫領去機關槍兩架子彈數十箱及馬鎗馬刀之類分發衞兵備用 
　　湘省客軍雲集戰禍已經開始戰守各項需費甚巨兼之辦理湘軍退伍恩餉尤爲不資前經政府電令傅良佐會商吳光新於平川經費項下挪用得以暫齊眉急但吳所領之欵除辦理軍需外僅存現銀一百萬元爲傅挪用幾盡現已不能兼顧湘省經此事變財源枯竭又無法可以搜羅迭電中央請欵刻由財政部令北京中國銀行滙撥三十萬元交漢口分行解送川湘運輸處轉運往湘矣 
[政府最近三命令之反響]  
　　自召集臨時參議院等三命令消息到粤後不數日粤東所設之軍政府亦有大元帥令二道發布其一通告全國反覆申說北京政府之不合文約數千言其一則拿人之命令謂段祺瑞倪嗣冲梁啟超湯化龍朱深著各路司令一體進剿有能擒獻者本大元帥當視厥等差予以厚賞云云 
[山東之水災未已]  
　　近日運河下流迭經决口而恩縣境内水勢益復蔓延迄今並不稍殺據調查所得該縣西窪居民房舍倒塌者已在萬餘間以上全村被水淹没者巳有二十餘處之多該窪居民類皆避居堤上結席爲蓬掘土爲竈沿堤一帶櫛比鱗次直同海濱漁屋其呼籲慘哭之聲徹夜不絕云又聞日前有救生船一隻見有大櫃飄流而下撈至船上開祝内有小兒兩名約不過二三歳上下並有財産文契一匣想該兒父母必以事無可爲爰納兒於櫃任其飄流萬一不死尚可延嗣於後其情亦足悲矣 
　　德縣全體公民急電省署稱現在水勢有增無已全城人民之生命財産岌岌可危懇請速飭駐德巡防商統領火急率隊前赴直境之吳橋扒撤該縣民所築堵水之新埝以便導水入海而救生靈云云現已轉令實行矣 
　　濟南郵局目下所收之北去郵件刻以津浦路北段被水冲壞不能通車所有貴重包裹等件爲愼重起見現已取道南運上海繞道由航路運津分别遞送以免遺悮至普通信件則仍由舊道 
[全國教育會聯合會兩日記（惟心）]  
　　十月十日午後全國教育聯合會開會到者二十人會場在新造之浙江省教育會内地近西湖得湖山之秀會場之前有廣闊之馬路交通甚便且時際新秋天朗氣清湖山勝地學子雲集洵盛事也 
　　會場講座之後懸有五色國旗兩方前設速記席右爲官長席左職員席兩廊之右爲新聞記者席左爲軍樂隊廊之樓上左翼爲女賓席中廊及右翼爲男賓席 
　　此次政界代表督軍署爲張銳如君省長署爲教育科員羅颺伯君會期本定午後一點各省代表約於一時前後齊集惟延至三時始開會因督署代表以公務緊急未克早到故不能按期開會惟據浙教育會幹事云此事實因此次開會當日决定通告稍遲故督署一方面不及早爲預備 
　　三時開會首由第三師軍樂隊奏樂畢各省代表向國旗行三鞠躬禮繼奏國樂畢官長會員職員就席浙江省教育會長經子淵君致歡迎辭並致開會辭略謂二十世紀世界大有變動吾國軍政兩界亦在緊急之秋未始非爲與世紀共進開始之期國之基礎在教育教育改進爲促進文明之道浙省爲勾踐舊地臥薪嘗膽十年生聚十年教訓以臻强國願教育界以此爲精神促吾國之進步也畢由幹事主任李俊夫君報告各省到會代表諸君姓名繼議推舉議長江蘇代表沈信卿君提議以浙會長經君擔任衆贊成議長就席請楊督軍代表張銳如君致頌詞略謂督軍因公未克親赴盛會代表得通告已遲又爲他事所阻未克按時到會實深抱歉謹頌全國教育聯合會萬歳云云繼由省長代表羅君讀頌詞畢主席致謝辭奏樂散會 
　　此次會場一切布置十分完備各省代表均由浙省教育會贈銀牌一方以爲佩帶之用牌直闊約寸半横闊一寸一面刻浙江潮圖一面篆刻第三次全國教育會聯合會之章數字又會中所用茶碗刻生聚教訓第三次全國教育會聯合會紀念數字可謂獨出 
 
 

Page 7

 
 
心裁聞此次布置完備均由經會長與諸幹事籌畫之功云又代表公决明日開第一次正式會議 
　　十一日晨八時半主席經子淵君振鈴開會到者十九人主席云今日討論各省議題諸君有無意見江蘇黄任之君起立謂各種問題分類言之以聯合會組織法問題爲特别的其餘因性質相同而類别之則關於女子教育者有四件關於職業教育者有五件體育有二件大學亦有兩件註音字母以改良語言者亦二件其餘皆關於教育行政的以本席之意不如分類言之未識諸君意見如何衆贊成主席遂宣告分類依次討論其類如下（一）聯合會改組法（二）女子教育（三）職業教育（四）體育（五）大學（六）改良語言（七）教育行政於是起始討論各議案之成立與否北京教育會提出改變全國教育會聯合會組織方法案衆議成立又請頒布中央教育會議章程按年舉行公决備前案之參考北京教育會提出請修正教育會規程案多所討論後議長請付表决多數贊成此案成立 
　　十時議長宣告休息十五分鐘十時二十分復開會議第二類關於女子教育三案均成立改議題爲推廣女子教育案遂議第三類關於職業教育五案均成立拼爲職業教育進行計畫關於第四類體育兩案亦均成立黄任之君對於此類發表意見謂體育爲現在教育中之大問題吾輩當十分注意江蘇沈信卿君北京岑履信君對於體育問題亦多所發揮第五類關於大學問題計兩案皆關於設立大學預科事江蘇黄任之君謂部定大學新章預科須設在大學之内故各省設立大學預科案依現狀應改爲修正大學令或請設大學陜西李協君謂此案當打消江蘇沈信卿君郭秉文君北京梁錫光君湖南孔昭緩君均有所說明公議將此案調查後再議第六類國語問題計兩案惟時已遲不及審議延至下次再議十一時四十五分振鈴散會未完 
　　明日孔子聖誕節江蘇代表發起同游明聖湖以爲昌明聖學之紀念記者志願加入是日勝游狀况當擇要記錄以餉閱報諸君 
[國慶紀念之南京]  
　　昨日（十日）爲我民國開國之紀念日海陸軍警政各界齊會集督軍署行祝賀禮海軍饒總司令艦隊杜司令曁停泊下關各艦長陸軍第六師齊師長第十六師王師長第十五師劉師長曁各旅團營長警察王廳長曁東西南北中各署長兪代省長胡財廳長江寗吳知事曁省署各科人員齊於午前八時到督軍署李督軍乃率領海陸軍警政各長官在大堂向國旗行三鞠躬禮三呼民國萬歳高副官朗讀督軍祝詞曰共和告成於今六稔矣其間波譎雲詭颷飛霆激以摧敗之撼動之者軒然起欻然滅乃得日重光月重輪海重潤也雖曰天命豈非人事哉我大總統宵脾焦勞於上庶司百執事奔走匡濟於下以有今日是今日者乃至可寳貴之一日而亦至易悠忽之一日也自今日以往其何以强吾國其何以又吾民其何以追步先進國而自立於地球之上當自今日樹其基勿以今日而諉諸明日俾我黄炎之裔共圖祚以無疆斯則今日之慶祝云爾云云讀畢奏國樂樂止海陸軍警政各長官齊脱帽向李督軍行禮禮畢卽在大堂前合撮一影以誌紀念李督復率領各長官赴毘盧寺祭南京先烈曁迭次死難將士劉師長陪祭齊師長王師長分東西獻張旅長王警廳長胡財廳長吳縣知事爲糾儀官軍署何參謀長讀督軍祭文畢乃各回署是日午前十一時至下午二時駐寗各國領事齊至督軍署祝賀國慶李督即在西花園備西餐欵待歡讌至下午四時各領興辭出李督派江寗曹交涉員赴各領事署答謝李督原定國慶紀念日在小營行閱兵禮式以崇盛典前晚忽接中央來電謂津災奇重哀鴻遍野國慶紀念日各省閱兵典禮概行罷免所省費用移拯災黎故閱兵之舉遂罷警廳以現值戒嚴期内故事前禁止各學校舉行提燈會惟各學校慶祝之忱不能自巳省城各學校除放假一日外因提燈會被禁阻乃改爲白晝整隊遊行街市故昨日自午前八時至下午四時惟見各學校學生手執五色國旗整隊遊行非常熱鬧各商號則均懸燈結彩熱鬧市場人山人海各戲園茶酒館秦淮花舫及夫子廟各遊戲場均利市三倍而花牌樓三山街城南一帶商舖交易亦較平日驟增故昨晚十二時各大商舖燈火輝煌尚未閉市云 
[續紀南京順直水災籌賑會]  
　　寗垣各界昨假花牌樓青年會開順直水災籌賑大會情形已紀昨報惟尚未詳盡兹續紀於下三時開會後主席警廳長王桂林報告云順直被災各縣因伏夏以來雷雨連緜以致洪水爲災各河决口城郭人畜淹斃無算浮屍巨浸哀鳴遍野禍延八十餘縣逃亡數百萬口老者轉乎溝壑壯者饑寒待哺枕藉死亡慘不忍覩日前李督誕辰外防各軍警長官會集省城曾經鄙人提議籌辦急賑方法旣蒙李督慨助萬元復得軍警政局商各界解囊捐助共得三萬餘元惟災區有錢無米可購現擬購米萬擔運赴災區散賑以濟眉急至災民禦寒之具亦屬目前要題現將省城軍警存庫廢破軍服數千套復有熱心軍警士兵將己禦寒之綿衣褲等慨然移贈難民又得二千數百套現巳運赴災區散繪難民惟尚恐不足巳請政務廳長令各道尹轉飭各縣知事搜羅該縣警界所有廢破軍衣檢齊送省外防軍隊廢破軍服則巳請軍署何參謀長轉令外防各軍官搜羅送省以便運赴災區惟此次災區不僅順直一處如魯豫晋各省現亦紛紛急電乞賑萬望吾蘇同胞盡救災恤鄰之義則數百萬生靈感德無涯矣云云李督演說略云籌賑會捐欵經過情形業經王廳長說明無容再述惟今日到會人數衆多中外人士會集一堂極一時之盛足感外賓無國界之分吾蘇同胞無省界之見見義勇而發宏願鄙人今以私人資格到會答謝中外慈善家之盛德惟災區地面之廣人數之衆希望到會諸君同德同心廣爲捐助以救目前之急且慮水退以後明春瘟疫必難幸免尤望諸君講求消弭方法預爲防範繼由軍署參謀長何恩溥代表李督軍讀勸賑辭（其文從略）繼金陵大學校長美國人馬林演說謂鄙人抱世界大同主義不問種族不問國界惟問是否慈善事業是否人道主義無不視力之所能及毅力贊助惟剛在王廳長所說謂有錢無米可買鄙人聽到此處有一點感覺久知貴國商界惟利是視倘此問賑欵滙津則津地米商必高抬時價任意居奇如能購米運赴災區散賑則實係最好辦法猶憶貴省張季直先生疏治運河功效甚佳今津災實因黄河决口洪水爲災然實貴國政府平日不甚注意水利疏治河道致有此百數十年未有之巨災發現此後希望貴國政府力求防患將來疏濬河道以工代賑則後人食福功德無量矣云云嗣又一美國人某君演說大致與馬君相同繼紳界代表張增璧演說謂地方慈善公會爲天津水災曾經開會籌欵惟因寗垣迭遭兵禍地方元氣大傷故現在力量非常薄弱然同人仍當本老安少懷之苦衷更不忍見溺不拯所望各界諸君合力進行則同人等當力爲贊助云云商界代表楊焕卿演說亦謂寗垣疊遭兵災商業凋敝惟數年前徐淮海水災順直亦曾踴躍輸將今順直水災公義私情我蘇亦當盡力輸將云云嗣南方日報王春生演說謂災區佔中國四分之一譬諸有四人於此三人有衣有食獨一人凍餓將斃如三人能節衣減食救此一人則實易爲力云云末後政界代表盧殿虎演說今日中外人士到會者不下千數百人均熱心慈善家鄙人默想半日覺得今日之會係一存欵公司發起會因果之說鄙人素不相信今乃不能不信蓋存欵公司歷數千年基本金不知幾萬萬用之不盡欲問存欵公司股東何人卽是上帝今日到會諸慈善家乃存欵公司之發起人也演說畢王警廳長復報告籌賑會各界勸捐主任軍界軍署參謀長何春霖政界政務廳長曹吉甫財政界財政廳長胡海帆紳界地方公會會長仇淶之商界商會會長蘇嶽宗學界省署教育科長盧紹鎏外交界青年會會長李鍾藩法界地審廳長鄒虞笙報界南方日報王春生警界省警廳長王清泉軍界捐册五百份政界捐册五百份財政界捐册五百份紳界捐册二百份商界捐册四百份警界捐册二百份法界捐册一百份報界捐册五十份學界捐册二百五十份外交界捐册三百份共計三千份當場報捐之數則已略紀昨報不贅述時届五鐘遂奏樂宣告散會 
[南京快信]  
　　津浦鐵路駐浦事務所奉管理局來電自十月十六日起所有前定客貨票價搭現辦法一概取消嗣後各車價單數收中行票三分之二如係雙數則兩行參半 
　　省議員以召集臨時會被部批駁特函請沈議長到會擬爲第二次之請求 
　　省議員季通以選舉關係重要特擬就籌備規則十餘條呈請兪代監督採擇 
　　水利協會以開會日期並經費事特派代表袁則先朱德軒赴泰與韓紫石接洽一切 
　　兪代省長准沛縣農會長劉振武等之請電懇山東督軍開閘洩水 
　　蚌埠有黨人多名拿獲後已鎗斃 
　　前定武軍統領楊瑞文奉倪嗣冲委任爲新編安武軍第七路統領 
地方通信 
[松江]  
　　國慶紀念狀况松江國慶日態度極爲冷淡惟各學校熱度較高省立第三中學校於是日上午十時特開慶祝大會其儀式（一）奏軍樂（二）謁國旗行三鞠躬禮（三）校長演說（四）教員演說（五）奏樂閉會閉會後復在該校禮堂開會聚餐師生聯席而坐席間或演說或歌曲或奏樂直至午後三時始盡興而罷夜間復在校中編演國事新劇並由各學生集捐二十餘元購買花砲燃放其餘縣立第一第二第三各高小及縣立第一女子高小均於是日柬請來賓開會慶祝第一高小之慶祝儀式略與中校相同惟所奏係國樂而非軍樂並有美國牧師班德生在會演說共和眞義辭旨極爲曉暢聽者無不動容該校會場上所懸各式旗幟球彩均取材於平日之手工成績尤爲特色至莘莊鎭之縣立第六高等除開會慶祝外並聯合該處兩國民學校手執自製國旗環行市街以代提燈縣市鄉校放假兩日省立第三中學則放假一日商界中祗有西門外各大商店懸掛國旗其餘各處均無何種舉動政界則縣警兩署均停辦公事一天并在縣署前懸一國慶紀念之柏枝匾額頭門至三堂上則滿懸紅綠燈籠至致祭先烈等典禮因知事巳下鄉勘荒概予停止軍界中則自司令部以下各機關均懸旗結彩兵士則給假停操惟閱兵儀式亦行停止 
　　防維螟害之新論自螟災發現後先有縣農會長吳步蟾君之防維辦法八條呈縣分飭各市鄉自治委員等分途勸導各鄉農先事防範兹復有省議會議長沈思齊君撰治螟淺說及勸種早稻商榷書二千餘言呈縣分送大致分爲預防本年及來年兩法預防本年之法謂當稻花初秀時即用菜餅搥細撤入水田蟲類遇之必死或以火油徧　亦能殺蟲但火油須溺於水車上水缺口令隨水入内方能浸入根際否即爲稻葉所遮不能及水惟此法須及早施治若見稻穗變邑始用油類則蟲已入莖治無及矣預防來年之法即將被蟲之稻勿惜枯莖立時縱火連根燒盡可免化蛾傳染沈君又謂根本之計不如改種早稻緣蟲傷多在白露以後其時早稻業已收割間有未收割者亦已停止起水其穀粒已實稻莖亦老無慮蟲害矣云云 
[無錫]  
　　中秋節後之糧食狀况自宣戰問題發生後一般投資糧食者均全神貫注未稍鬆懈天津水災之訊傳來小麥𨺗漲七八角米稻亦漲二三角繼因上海無放洋船只又無出口章程是以銷場大滯價歸低落各糧乏人過問幾有一蹶不振之勢中秋節後直魯大水麵粉略行動銷小麥漲起角外北路來麥到貨凋零米稻雖因津浦路線不通停貨頗多而天津待食孔毁囤主皆未肯脱售農家邇時正在收割之際出貨又少兼之日昨南京來信該處米麥大都起銷價目飛提於是錫地之米麥亦望風加價黄豆一項聞今歳北路均是豐稔故價逐步看鬆高貨售四元六七角油豆餅亦因此略賤矣 
　　勒封押店無錫素有典當而無押與質之名目緣爲章程限制不敢破壞也乃近有施姓祝姓等人於崇安寺施弄内開一源源押頭店於前日開市擁擠異常入夜以後生涯更盛多屬來歷不明之物該店所出之押票與典當之當票相仿押貨期限僅有一月至利息則押一元者票書一元一角取息旣重期限又短尅剥貧民殊不公道且省公署對於上海之押店正在取締之中須納費登錄後方可開設昨典業公所已函致縣署請爲調查楊知事據函後以該押店並未呈縣立案卽派警馳往將該押店封閉矣 
[南通]  
　　明定上訴期限本縣不服上訴事件業經明定以上海審判廳爲接理機關但按照程序當事人若在庭判决後申明上訴者應於一定期日内赴上級衙署提起訴訟南通距離上海匪遥應以五日爲限現已宣布矣 
　　忙銀展限將届蘇省各縣徵收上忙糧銀以二月爲定期若逾期限應每銀一兩加征二十分之一日昨盧知事特示諭一般糧户迅卽於十月十八號以前一律完納仍可從寬照十分之一加征收銀切勿觀望逾期致增擔負 
[揚州]  
　　雙十節之冷淡本届雙十節非常冷淡各機關除停止辦公外並無慶祝局前衙署所應懸之國旗紅燈類皆殘缺不完至於商界除錢業停市外祗有中交兩行懸掛國旗並紥成松柏牌樓誌慶外各商店鮮有掛國旗者各學校亦放假一日第五師範附屬小學開運動會晚間燃放燄火其他均毫無舉動云 
　　運使飭算交代前場運局正長潘仲奎虧欠公欵迄未交代清楚潘於日前具禀張運使略謂前所挪用之公欵係前方司長任内在局提用一千數百元前劉司長提用數千元張代司長任内在局撥用三千餘元又本局歷年滾虧數千元均有案可稽云云兹聞張運使巳飭現任舒局長傳集各商憑中結算接收以清手續 
[嘉興]  
　　小學聯合運動會初誌嘉興全縣小學聯合運動會於雙十節起舉行三日兹將第一日（十日）狀况錄下會場即在公共運動場内由陳設部設備就緒運動場在場之中央其南爲女賓席曁女團體席東與北爲男賓席西爲男團體席司令處曁護衞所在男團體席之前最南爲辦事室及運動員預備室其運動場與各團體交界處四周均留尺許地面以便糾察員巡行其間藉維秩序是日上午八時先行慶祝式次行開會式後仍依照節目埃次運動是日到會團體計縣立第一第二兩高小女師範縣立女高小省立第二中學省立第二師範王店第一第九兩校貧兒院新塍第二學校勵羣高小啓秀女校鍾埭段墅男女高小校商業校池四高小校曁開明養眞愼遠月洲城北麗同仁塘灣鍾秀南湖等二十六校此外男女來賓約數千人左右秩序甚爲整齊運動結果百碼賽跑第一屠維垓（一高小）跳高第一王其清（一高小）足球賽遠第一沈炳銓（新塍一高）跳遠第一王其清（一高小）是日所演節目共三十六節因場地寬大均二節併演故至下午三時巳經試演完竣各團體遂紛紛整隊而歸會畢後又有餘興一節由女師範女高小試演慶祝共和商校舉行二分間體操咸異常整齊並聞秀州書院學生選手定十一日加入來賓運動試演二百碼賽跑曁跳高跳遠等以助興趣 
　　雙十節致祭先烈十月十日上午七時在公共運動場講演廳舉行致祭先烈祀典由張知事主祭警佐張樹池柳易播王浩等爲陪祭沈秀璋典儀盛時讀祝禮儀頗形肅穆云 
[杭州]  
　　慶祝雙十節盛况昨日（十號）爲雙十節吾國共和之國慶紀念也杭垣各機關各軍隊各商舖各會所均升五色國旗並懸共和萬歳國慶紀念之燈籠以伸慶祝是日上午九時第一師章副官長第二師蔡副官長偕同錢塘王道尹杭縣景知事等率同軍樂隊前往西湖忠烈祠追祭陣亡將士以崇祀典下午二句鐘後城站及新市場士女游行頗形熱鬧茶樓酒肆及戲館彈子房各娱樂場所人跡尤衆而泛舟游湖者亦復不少新市場且有某校學生一隊手執國旗遊行可謂一時之盛舉矣 
[濟南]  
　　省議員又弱一個省議會議員李炳南夀光縣人於日前感患時疫醫生誤投瀉劑竟爾不起議會接此消息聞已咨請行政公署轉飭該區查取候補當選人依法補充矣 
　　段芝貴來東籌商出兵消息政府近以湘省現狀急迫已决定派遣重兵前往鎭懾惟奉令出發之陸軍第八師因京漢津浦兩路俱被河水冲毁交通斷絕一時不得南下故政府擬委段芝貴趕速來東就商張督軍擬於東省軍隊中調抽一混成旅或混成團赴湘 
雜評一 
[官之樂（一子）]  
　　給勳之令紛下官之樂也戰勝之報紛傳又官之樂也今之給勳叙前次戰勝復辟之功也今果戰勝獨立軍則他日之給勳又將如今日之雨下故思之愈覺其可樂也 
　　雖然官樂矣所苦者非我國民歟且今之得勳者清夜自省果能得之而無愧歟今之戰勝以博將來之勳者平心自思果能必其終勝歟即勝果能泰然而無歉歟然而我知今日之官則第知樂而巳矣 
　　此官之樂皆政府賜之也政府八日之命令因各省災荒停止慶典責己省過頗有哀矜不樂之意而乃不第以勳樂官且以戰樂官戰無論勝負其爲害於民無異災荒然則政府之舉動毋乃與其本心相刺謬耶旣欲卹災以救民而又樂戰以禍民此人之所以疑政府無誠意也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[定期會議籌辦省議會選舉]  
　　上海縣公署昨令各市鄉經董文云案奉省長電開准内務部艷電開各省省議會選舉（中載八日本報從略）等因仰即一體遵照迅速籌辦具報又奉庚電開初選投票區依法應於十月一日以前籌定呈報現巳逾期此項區域該縣應卽查照第一届選舉區域辦理毋庸另行分劃仰於電到日立即籌定呈復各等因奉此除將投票區域遵照第一届選舉辦法開列清單並擬定調查單式先行呈報外相應函達即請貴經董於本月十五日（卽隂曆八月三十日星期一）午後二時駕臨敝署籌商一切事關選舉期限迫促務希早到至爲盼荷 
[西報紀美國將禁商品入口]  
　　字林報云日本商界得有消息謂美國阻止敵人貿易議案巳呈交威爾遜總統作最後之核准聞日本當局亦接有此項消息議案中列有一欵建議許總統有禁止商品入口之權預料威總統不日將批准此議果行則必繼續宣布禁止入口之品類按美國近巳實行禁止商品多種輸運出口今後苟欲維持其出入口貿易之平衡不得不限制入口之商品故禁止入口之舉恐不久將見諸實行也日本生絲出口家因生絲一品或不免列入所禁入口之奢華品内故頗憂慮據神户某日報載稱美國禁止出口品條例除敵國外對於各國一律平等施行毫無偏袒束京人士現信其將來實行禁止入口品亦將照此辦理且信所禁之品種類甚多云 
[交涉署催報封閉敵産情形]  
　　我國自對德奥宣戰後所有德奥人在租界内房屋如郵局總會銀行領署等均經薩交涉員函知領袖領事轉飭捕房派捕封閉一面令行公共公廨員繕票發封惟被封房屋間有私人物件在内近來紛向交涉署呈請領回薩交涉員以公廨於飭捕執行後應將封閉情形呈報故巳分别催廨查報廨員奉令後卽向捕房查詢情形以備呈復 
[德華存欵碍難提取]  
　　駐泊南京之九十號魚雷艇有存欵在上海德華銀行擬向提取報由和蘭總領事函請薩交涉員核奪當經薩交涉員查得提用德華存欵如係德奥人私人欵項且爲日用所需者自可呈請部示核准照辦該魚雷艇所存德華銀行欵項核與個人存欵不同礙難准其提取昨已函復和領查照矣 
[收管敵船處長赴漢]  
　　交通部所委收管德奥小輪船處處長趙慶華於日前交卸交通行長後因急須赴漢處理長江一帶收管敵船事宜是以連日將滬地處置德奥輪船事項趕速整理前日部緒妥貼即於昨晚乘滬寗火車赴寗晋謁軍民兩長面商一切即轉道往漢駐紥監察處務聞須常駐漢口滬地方處另委妥員帮理云 
[續誌祝賀國慶紀念之盛况]  
　　前日爲雙十節國慶紀念各界祝賀盛况巳詳昨報兹將昨所未錄及尚有補行慶祝者續誌於下 
　　閘北學界舉旗游行慈善團事務所内備有茶點欵待各校學生巳記昨報兹悉是日第一起到者爲市北公學學生九十名第二起閘北市立第二小學校學生二十名第三起中西商務學校學生八十名第四起廣智商業學校學生八十名第五起養性學校學生二十二名此外有惠兒院音樂隊二十四名學生二十四名寄養所女學生三十六名市立第一小學校學生四十名計共九起男女學生四百餘名各執五色國旗逐隊游行各街市一二三叚救火會會員駕駛汽車皮帶車遊行四五兩區及美租界北四川路等一週以表慶賀 
　　雙十節本埠各校舉行執旗隊江蘇教育總會特委青年會爲申北各校執旗隊招待所會中幹事曁中學學生十數人輪流招待頗形周到計是日到會休息之學生有八百餘名代表學校十五處如明德華英學校培德學校養性女學上海公學廣智學校中西商務學校和安小學紹興旅滬學校中華公義會貧民小學振新國民學校志薪小學新民國民學校益智國民學校以及培本小學等各校遠道來者會中均欵茶點並贈童子部說明書及衞生月份單云青年會昨發通告云敬啓者本會定於星期六（即十三號）晚准八點鐘舉行補祝國慶紀念大會届時敦請薩交涉員及戈朋雲先生蒞會演說並佐以正樂社全體西樂唱歌絲竹社奏國樂合串雙簧李松泉科學幻術藉伸慶祝凡係會員均可隨帶會證偕友入座敬此布聞尚乞准時賁臨共襄盛舉 
　　前日（十日）上午九時少年宣講團第四遠游隊邢裕卿高品陪汪龍超出發赴崑山宣講雙十節之慶祝及勸戒紙烟等沿途隨講隨送印品國旗并雙十節特刋之新少年報等又至公共機關參觀并告警局保護下午六時事畢回申將是日宣講情形及該隊所繪崑山經過地圖詳報總部又該團附設第一露天學校學生二十五人由職員陳子和吳承藩陶德章汪培興帶領游行經斜土路麗園路至公共體育場休息學生各胸佩紀念徽章手執國旗並製金色國慶紀念四字以示慶祝該園另在嵩山路事務所設招待所招待各校路過休息由劉廷權劉季康梁慶元米聲祿駐所招待一切 
　　法租界震旦大學院於前日慶祝雙十節晚間燈光與電光齊明花球與彩旗招展並製紀念章及放烟火以誌慶祝 
　　九畝地申新學校於本届國慶日除在校慶祝及執旗游行外并於下午七時舉行同樂會首由校長胡如威演講辛亥起義歷史及革命諸先烈遺事慷慨激昻發揮盡致聽者莫不動容此外如文虎社音樂會等興亦不淺及鐘鳴十下始歡然而散 
　　前日國慶紀念明强學校於是日下午一時特開慶祝大會由校長史啟祥報告開會宗旨繼復演說大旨謂民國成立迄已六年人民困苦皆被前次帝制及復辟爲害今日得共和復活本校諸生宜額手慶幸云云繼由來賓孫仲夫演說末由該校學生高唱慶祝歌而散法租界寳隆路上海市立比德國民學校於前日舉行雙慶節紀念式午後一時教員率學生八十餘人各執國旗游行校之四周一路歌聲悠揚興高采烈且於夜間各教員特演幻術以助餘興 
　　平民義學及粤僑中華學校於國慶紀念日聯合開會慶祝午後二時半首由校長蘇愛南宣佈開會次由教員劉鑄錯奏樂合唱國慶歌又次由與會者向國旗行三鞠躬禮歡呼中華民國萬歳又次由教員劉鑄錯梁啓華譚子欣女校長鄭卓文監學譚靜蘭女士等相繼演說畢全體員生各執國旗旅行至寳山路某校操場作遊戲體操至五時半整隊而歸 
[飭調楚觀艦赴漢協防]  
　　海軍部以湘省不靖鄂省防務頗關重要武漢江面自宜添艦防守故於昨日電詢在滬之楚觀砲艦如巳修竣着速赴漢協防 
[閩省新兵乘輪赴閩]  
　　滬軍營操場内暫駐之閩省新兵一營共五百零四名均在行軍所用之布單帳篷内住宿計有十八篷每篷約宿新兵二十八名現在因未編制成軍該新兵餉銀僅每日每名給予小口糧銅元十六枚逐日核發迨抵閩編制成軍後方照軍制分級給餉昨日閩省派駐來滬經辦招兵事宜之委員李雲齋接李督軍來電以閩省急欲編練新軍現旣京津所招新兵已抵上海着即一併送閩等因故由李君將該新兵一營於昨夜送乘山東商輪載往福州編制矣 
[嚴緝偷竊鐵路電線之案犯]  
　　滬甯鐵路管理局飭王兼分巡函云逕啓者現據洋總管函稱八月二十五夜淞滬枝路五英里地方第三號至第七號電料間被竊電線多條查該處地方五月二十五夜第三號至第七號電料間曾被竊去電線一次七月十夜第十六號至十八號電料間又被竊去電線一次八月八夜第十一號至第十三號電料間又被竊去電線一次八月十四夜第十六號至第十八號電料間又被竊去一次連同此次計算前後被竊五次所失電線長逾半英里實屬異常猖獗頗聞該處附近住有中國電報局工人多名若派巡警潛至該鄉密爲訪查或能偵知此案眞相現擬在該處裝設特别機關遇有電線割斷時機關被觸鑼自響鳴護路兵警一聞鑼聲登時追捕匪等當難逃逸應請嚴飭巡警認眞巡緝以弭後患等情前來查淞滬枝路五英里地方屢次被竊電線節經函飭該兼分警嚴密跴緝並經函商淞滬警察廳長曁寳山縣知事飭派員警協同查拿乃舊案仍未破獲新案輙復發生匪膽如此猖獗殊於路政有礙合行函飭該兼分巡迅照洋總管函開各節認眞偵查務獲懲辦並將此次被竊情形知會地方警察協力查拿是爲至要 
[催訊南翔鄉民毆斃路工案]  
　　滬寗鐵路管理局致嘉定縣姚知事函云逕啓者案查接管卷内上年六月間南翔鄉民王阿士與其兄錦春和福等因置石軌道起釁糾衆毆斃養路小工朱長林一案日久未結本年一月間准貴知事函覆以此案經張前知事呈送覆判後高等廳以事實證據均未明確駁回再審兹再提犯研鞫并勒緝逸犯和福等務獲究辦等因三月間復據工頭楊國玉來禀函請貴知事迅予勒緝逸犯質訊明確按律嚴辦各在案迄今又閱多時未准賜覆兹復據該工頭轉據該死者家屬迭次來禀懇求轉請速辦前來事關阻礙交通要政毆斃人命重案若不切實查辦按律懲治實於路政前途有礙且無以服該家屬之心相應再函請貴知事迅予依法嚴辦並將半年來緝犯訊供以及擬辦情形先行見復至深盼禱 
　　附復函逕復者昨准貴局函開鄉民王阿士等毆傷路工朱長林致死一案請即依法嚴辦並將訊緝情形見復等因查此案係敝前知事張鏡寰君任内發生派員會勘驗報代理知事張仁靜君接審判决祗以屍傷不符案情未確致干高等審判廳發回覆審敝知事檢查原驗尸格所塡之傷僅止左額角一處而貴局前咨據吳巡官騐報屍傷除左額角刀傷外尚有頭頂一洞並不叙明大小分寸因何歧誤必須詳加考查惟左額向上一傷長至二寸有餘當時又經醫院醫治縫割致失原傷形象但左額與頂心部位相去不遠連帶之傷易於誤會兹查代驗之趙警佐醫院之馬醫士均巳去職他往曾飭原檢驗吏分投訪詢並令該吏切實證明方可據以定讞此爲辦理考察屍傷之情形也又查本案被毆致死者一人被傷醫痊者三人張前任初判僅以王士春即王阿士擬處罪刑其餘共犯概未究及誠不免於疎漏現經提犯王士春王金春一再研鞫稍有端倪第原持凶器或刀或杖並何人毆傷何人猶未分認明晰傳證質訊均難確切證明工頭楊國玉亦未遵傳到案餘犯又早遠颺屢經勒緝無從弋獲此爲辦理訊緝案犯之情形也敝知事蒞任以來對於該案偵察殆遍提審多次固不敢稍辭勞瘁無如時閱年餘事過境遷考證旣失眞相審擬益無把握種種困難想在洞鑒除再提傳犯證研審確情由檢驗吏證明屍傷一面勒緝餘犯務獲依法擬辦外相應查案函復貴局長查照仍希轉飭工頭楊國玉刻日來案備質爲盼 
[嘉定請緝命案逃犯]  
　　上海沈知事昨接嘉定姚知事咨文云據縣屬徐行鄉伐四十一圖鄉警吳惠廷報告據民人顧少夫投稱見圖内莊家村之莊有仁宅後河内停泊小摇船一隻形跡可疑察看船内有女屍一具另有男女孩兩人警往查看屬實當將尸船看守一面找獲船夫杜阿寳及案内關係人莊有仁一併送請驗究等情到縣當經提訊莊有仁供稱巳死孀婦朱薛氏生前與我通姦懷孕朱薛氏隨帶男女兩孩到我家同往慣打孩胎之胡楊氏家打胎不料刀割致傷身死胡楊氏用船將屍裝泊河内卽行逃逸據船夫杜阿寳供稱受胡楊氏囑託同在逃之杜培揚帮抬尸身摇船等語當即親詣勘驗據檢驗吏看守婦聲報朱薛氏致命産門有刀割傷一處胎胞巳落委係生前刀割産門身死除選派幹警勒限嚴緝並分别呈報外相應咨請貴署協拏逃犯胡楊氏杜培揚務獲歸案擬辦 
[六誌截刦金條之破獲]  
　　公共租界南京路山西路轉角大豐永金舖於上月一號清晨因將金條七百兩載入馬車運往滬西小沙陀路同豐藥水廠鎔化詎至戈登路勞勃生路附近被乘坐汽車之盜匪六人攔阻開放手鎗將金條悉行刦去當經報捕請緝未獲嗣經内地警廳拿獲盜匪陳金川陸會堂張竹甫顧學福張三郎盜婦陳張氏等男女六人搜出原贓金條一根勃朗林手鎗一支鎗珠七粒解經司法科訊供分别收押在案兹悉戈登路捕房捕頭以此事發生於該管捕房轄境禀請公共公廨備文呈請薩交涉員簽字後發交華探目陳永康華探毛伊文西探煞辣文於持文至淞滬警察廳聲明前情請爲提回歸案審訊當經徐廳長照准即將陳金川等男女六名口連同原贓金條及手鎗子彈併交該探等帶回禀明捕頭諭着分别押候於今晨解送公廨訊辦 
　　又一訪函云行刦公共租界大豐永金號金條案内之盜匪張祝福顧學初陸渭堂陳金川等各犯由淞滬警廳先後拘獲起出原贓金條二根及手鎗子彈兇刀等件由司法科訊明候查拿首盜洪阿三到案再訊嗣經松滬護軍使令將張祝福一名送署研究等情迭詳前報兹悉此案業經軍署派員查明以該犯等膽敢白晝搶刦鉅金實屬不法巳極應卽按律嚴懲是以復飭警廳將全案人犯一併送署併案訊辦云 
[女巫又接嚇詐信函]  
　　向在美租界七浦路六百零四號門牌開設佛店之女巫楊氏（即阿香）於七號接得具名興華公司劉天聲之恐嚇信函希圖索詐洋五百元經氏報捕請緝各情巳兩誌本報兹悉該女巫前日又接到嚇詐信函一封其中措詞較前函尤爲激烈該女巫疑此項信函係由住居斜對門七百二十九號門牌柴爿店樓上之婦人劉順姐指使人書寫故持原函據情投報該管滙四捕房捕房立飭包探陸連奎協同九十八號西探前往查拿無着當在該婦臥房内搜查毫無證據而返繼經劉順姐得悉情由自投捕房經捕頭麥搿雷搿（譯音）詳細盤詰毫無關係諭劉氏省釋仍飭跴緝投函人務獲解究 
[改定槍决罪犯地點]  
　　松滬護軍使署向章判决死刑之罪犯在高昌廟西砲臺執行歷經辦理在案兹盧護軍使以軍署自遷至龍華以來所判鎗决各犯須至西礮臺執行殊形不便爰特規定如係租界解案之犯執行槍决仍在西砲台俾捕房就近參觀若係華界各署解犯現改在龍華車站附近之陸軍操場内執行 
[工商研究會呈請催徵國貨]  
　　中華工商研究會會長楊小川謝復初謝蕕牕等呈道署文云爲提倡國貨振興實業懇請轉詳農商部省公署飭催各縣限期徵送國貨陳列品以利實業事竊本會在上海城内勸業場開辦國貨陳列所前經呈准鈞署轉詳部省核准咨行各省長各縣將所屬各宗國貨標樣送所陳列以利振興先後奉到第六二號第二零四號訓令照准在案兹據該所主任徐春榮等報稱本所開辦以來除本會徵集各宗陳列品外其餘外縣約計奉到部省飭令後巳逾四閱月之久迄無一物送所陳列來所參觀之人莫不咨嗟失望丁此歐戰未平正宜趁此時機爲推廣國貨於海外之計畫而海外貿易非預先研究適合物品不能暢達銷路本所陳列各品囿於一隅實不知若者能銷於外洋若者非改良不可今欲研究而無從着手欲推銷而茫無頭緒雖日言推廣而卒鮮明效春榮等謬承委托之重敢不竭盡駑駘冀收得寸得尺之效第各省各縣知事對於本所未及注意實力提倡而羣商對於本所期望甚爲迫切非仰求道尹詳請大部省憲催令各縣知事商同各縣商會將各宗國貨標樣限期送所陳列不足以資振興等情據此查近來朝野上下莫不以趁此歐戰期内爲吾國振興國貨之天與時機該主任所稱各節似於吾國推廣國貨貿易計畫實屬急要之圖爲此呈請道尹鑒核俯賜迅予詳請省長鑒核令行本省各縣并咨請農商部再賜咨行各省飭令各縣知事商同各縣商會限期設法將所屬各宗國貨標樣尅日逕送上海新北門内勸業場内本所陳列以資提倡附呈本所簡章一紙并乞詳請公佈實爲公便云云聞王道尹據呈後以事關提倡國貨振興實業當即分别轉呈矣 
[省令查防害稻黑蟲]  
 
 

Page 11

 
 
　　上海縣沈知事昨接兪代省長訓令云據金壇松江青浦等縣知事呈報各鄉農田現出一種黑色害蟲損害秋禾不少鄉民紛紛赴縣報荒由趙知事週歷各鄉查勘呈報前來並據青浦松江報稱間有農田顆粒無收等情案關害蟲損害成熟秋禾除電令各該知事設法消除並分行外令仰查勘有無害蟲爲患預爲防範尅日呈報等因沈知事當卽遵照辦理矣 
[辦電募破舊軍衣]  
　　上海縣公署昨接齊省長令云准督辦京畿一帶水災河工善後熊支電開現在京畿一帶水災奇重蕩析離居約有數十萬人轉瞬嚴寒將届無食尤苦無衣希齣督辦善後責無旁貸除急籌接濟糧食外最困難者爲寒衣始估五十萬難民計算每人棉衣褲一套需洋二三元即費一百餘萬元之譜當此公私支絀何處籌此鉅欵擬懇貴處曁附屬各機關如有破舊軍警棉夾衣褲等件務希概允捐助就近交各義賑會轉寄北京石駙馬大街曁天津造幣總廠敝處多多益善以便轉運災區放給貧民感戴仁慈同深無旣等因合亟通令仰即一體遵照辦理事關災賑勿稍稽延切切此令 
[往來賑電續錄]  
　　王叔相先生鑒庚電悉公辦賑多年知有查户熟手十餘人求代邀相助候電復並酌示旅費數目當由銀行電滙則敬佳當接復電巳分召各賑友餘函詳槐 
　　揚州余紹書先生公辦賑多年必有查户熟手同仁請酌量代邀如需欵安家請暫挪墊照繳則敬佳旋接復函云查户老手最精當者約有十人均爲劉鶴翁王叔翁諸公所任用巳分别函約面邀安家費擬每人先送十元應否卽來抑候信再行乞電示遵樹勳當即復電云函悉承代請查户熟手十人感甚安家費每位送二十元盼卽來申滬寗免票巳寄揚敬眞 
[創辦浦東塘工局之請奬]  
　　浦東塘工善後局之設防於前清光緒三十一年其時海潮冲刷地方受災官紳力圖整頓經謝紳深源朱紳日宣創辦因辦塘工兼及路工河工及地方公益事業歷有年所成績卓著兹上海縣知事將其辦事成績臚列呈報道尹公署曁交涉公署轉呈請奬聞薩交涉員接到前項縣呈業已咨請滬海道尹列銜會呈矣 
[尊孔會通告大成節謁聖]  
　　各省公民尊孔會昨發通告云敬啓者本届大成節（卽八月二十七日）本會職員會員及本公學教職員全體排班進城就上海學宫行謁聖禮并就明倫堂講經宣講聖道凡與祭人員一體給發長夀麫一盌務請二十七日上午八時在西門長樂里本會事務所内取齊敬祈勿却附錄大成節禮節單（一）鳴鐘鼓三通啓櫺星左門（二）司禮員自行就位（進櫺星左門下階升月台左階向南偏左侍立）（三）執事員就位（進櫺星左門下階至月台南分左右侍立）（軍樂隊升月台左階分左右侍立）（四）糾儀員就位（進櫺星左門下階升月台左階就殿中門外左階西向侍立）（五）執事員引諸生就位（進櫺星門左門下階至月台南十步北向侍立）（六）執事員教職員就位（進櫺星左門下階至月台南八步北向侍立）（七）執事員引總部各會員就位進櫺星左門下階分行南北向侍立（八）執事員引總部各職員就位進櫺星左門下階至月台南五步北向侍立（九）啓櫺星中門奏樂（十）行迎神禮一鞠躬全體分東西側向行禮（十一）執事員引主祭員上殿升月台左階進大成殿左門詣聖像前侍立（十二）行上香禮一鞠躬（十三）主祭員復位行三鞠躬禮奏樂（十四）執事員引主祭員上殿（同十一條）（十五）行初獻爵禮一鞠躬（十六）主祭員復位行三鞠躬禮奏樂（十七）執事員引主祭員上殿（與十一條同）（十八）行亞獻爵禮一鞠躬（十九）主祭員復位行三鞠躬禮奏樂（二十）執事員引主祭員上殿（同十一條）（二十一）行三獻爵禮一鞠躬（二）（十二）主祭員復位行三鞠躬禮奏樂（二十三）行迎神禮一鞠躬奏樂（二十四）禮成退班 
[水災義賑會會議放賑辦法]  
　　京直奉水災義賑會由盧護軍使等發起後捐欵所入及愛儷園游覽資統計巳收八萬五千餘金兹以北地天氣早寒災民枵腹亟宜放賑邀集發起諸人在事務所會議辦法政界如馬懋勛杜梅叔沈藴石徐輔洲諸君商學界如陸伯鴻項如松沈仲頑姬覺彌趙芹波陳文鑑魏清濤田資民陸維鏞趙晋卿徐乾麟宋漢章錢德潤洪文廷薛文泰裴雲卿陳榮華徐少棠蔡春芳等皆蒞會與議結果以濟生會放賑員早經出發且多熱心任事之人决由該會函請濟生會推舉代表來會於十二日下午四時共同决議聯合放賑以圖迅速經衆贊成後續議結束游覽會事散會時巳鐘鳴六下矣 
[義賑會員對於放賑之意見]  
　　京直奉水災義賑會文牘王佑之見滬地市面凋敝籌欵艱難擬成放賑芻言繕呈該會會長盧護軍使核奪兹將原文照錄於後我國水利不講河道不修各省漫溢頻年有聞近且皖北之瘡痍未復而京直之阨運復臨彼蒼者天阨我何甚京直而外若奉若晋若汴若川若湘莫不以水災告顧未有若京直之甚者京直氾濫之區北自張家口西達西陵房山東起山海關南抵黄河其屬京兆者十四縣直隸者八十八縣隄防蕩如廬墓邱墟閭閻失業耕耨望絕露宿風棲引領待哺者達三百萬人爲災之酷近數十年所未嘗有也我會長痌瘝在抱義切桑梓爰有義賑會之組織登高一呼而應者四起乃成立甫告而御河漫溢天津之慘阨重罹被災區域縱約七十五英里横幾倍之面積逾一萬方里哀鴻多至三十五萬餘人隆冬轉瞬凍餒堪虞一線生機惟賑是賴滬地得風氣之先急公好善甲於全國爲中外所公認今我會長提倡於上羣賢翊助於下而賑欵之籌集僅及數萬者則以歐戰之影響於市面者深也夫以災區之廣災民之衆如彼而賑欵之寡如此設非散放賑欵涓滴歸公使災民盡沾實惠則我會長期月之慘淡經營不其等諸虚擲耶佑饑溺心殷自慚力薄深維災區之廣目擊籌欵之艱杯水車薪隱憂曷極是用貢其千慮之一得以爲芻蕘之獻伏惟會長錫以游觀之間加之意焉一擇人放賑務實要在除弊而尤要愼選職員繁華之地大水所過一片荒凉履其地者必堅忍耐苦之人事必躬親而不假手於人蓋假手地保則顚倒災情假手鄉董則阿私徇情甚者乾没中飽弊竇横生故履其地徵其災狀受其災册未可以輕信也必按册而查核之必按户而證實之然後分别重輕支配賑物塡入賑票散給災民擇期聚集憑票核放如是民沾實惠而董保無所施其技矣然而放賑之人亦不可以不防蓋非惟除弊尤所以取信於人也何以防之曰賑票散放責諸董保一也塡就賑票呈請地方長官蓋印然後散放二也散放之時由董保紳士監視三也凡此皆不易之道然時事有變遷因而損益之而求所以自潔其躬而取信於人斯可矣二賑品散放銀錢不如散放食糧銀錢雖可隨所取給然弊資易生且水災之後百物蕩如災民所需免於凍餒而已他非所求食糧所以免餒而按户散放口縱斗米其免於餒者數日耳故在今日不如散放棉衣蓋北地天寒嚴冬非棉不足以生况棉衣一襲所費者僅而可救災民之一冬此所以棉衣之愈於糧食也抑有進者大水之後民盡失業賑可救一時而不可以恃久恃久者莫若以工代賑集欵數百萬選災民丁壯之夫由治河工程師督令修治河道使災民以工自給庶欵不虚擲而水災永免所謂一勞永逸之方也顧非鉅欵不足以辦而尤非今日阨地所能籌及也其次則多設工藝廠使災民習藝自給然亦非鉅欵不能再次則散給種子使災民種植以自給則費輕而易舉愚意以爲本會今日首要之圖者莫若以所集欵項盡購棉衣種子散放則災民固實惠共沾抑亦無弊竇之足虞矣 
[關於法政學生入學試驗之公文]  
　　中華法政專門學校接滬海道尹公署訓令文云案奉江蘇省長齊訓令第四三九一號内開案准教育部咨開准第一八二一號咨開據神州法政專校呈稱據前中華法政專校學生沈宗約等呈騐轉學證書請特開補習班以資造就等情相應咨請察核見復等因到部查該生等旣領有轉學證書所開班補習尚無不合惟退學已久非發行編級試驗不足以昭覈實嗣後凡遇此項考試均請由貴公署派員蒞校認眞辦理爲荷相應咨請查照令知等因准此查該校前送江南法律學校學生補習班名册到署請派員考試等情前來當經令委本公署教育科科員戴仁前往定於十月十一日起赴校考試並令仰該道尹轉知該校在案此次中華法政專校學生特開補習一班旣准部咨仍由本公署派員蒞校認眞辦理應飭該校迅將該班入學試驗人數造具名册呈送該道尹公署轉交委員戴仁收存於考試江南法律學校學生補習一班竣事後卽將該班繼續考試並由該道尹派員二人於每次考試時前往監試仰即轉行該校迅速遵照辦理此令等因奉此除分令並委員監試外合行令仰該校長迅速遵照辦理此令 
[和安小學開設商店]  
　　市立和安小學校在校門口建築門面開設商店以便學生實習商業近日布置完竣擇於隂曆九月初一日開張前日先行交易甫經開門發售各主顧以所定貨價低廉紛來購辦頗爲擁擠而學生應酬顧客按步就班頗有次序聞是日共售現洋百餘元小洋三百三十餘角銅元二十餘千並聞是日各主顧携有兒童者學生各贈自製五色國旗一面以留紀念云 
[小學校學藝會預誌]  
　　愷自邇路中華高等小學校定於十月十三日下午三時開第三次學藝會請約翰大學教員都孟高博士演說曁錢化佛演魔術以佐餘興 
[基督教堂開幕續紀]  
　　旅滬粤人基督教堂開幕巳紀前報兹悉九號該堂專請政紳工商各界蒞會由歐彬主席是日到者有盧護軍使代表薩交涉使代表徐警廳長代表上海縣沈知事代表及朱慶瀾伍廷芳温宗堯張元濟等陳維屏博士薩交涉使代表與朱君皆有演說事畢拍照而散十號專請學界由林齊恩主席請約翰大學教授朱友漁博士演說來賓陳碩卿博士曹雪賡亦有演說聞每日皆以西點欵待來賓云 
[淺水兵輪入塢修理]  
　　水警第三廳趙廳長近查得所轄之昭武淺水兵輪機鍋輪軸等件均巳損壞行駛不靈自應修理故特呈經省公署批准於前日駛滬請江南造船所修理 
[澈查隱漏税欵之牙行]  
　　上海縣知事沈寳昌近查得縣屬牙行往往有未領憑證私行開設或影射頂替一證而設兩行或一證作爲數種營業之用即行證相符而原領憑證已逾倒换期限者均應澈查明確照章罰辦兹值花米登場之時亟應派員切實調查以免遺漏故特派委多員分投四鄉各處未設縣警察分區地段細查前項隱漏税欵之各牙行開列地址牌號人名營業種類據實報候分别核辦一面復令行縣警察各分區及各圖地保分别查報 
[錫商會函詢米業准給分運單成案]  
　　上海縣商會接無錫商會函云敬啓者税章百貨分運之期以三個月爲有效而糧食亦百貨之一端各税所往往歧視並不照章給予分運殊非持平之道操斯業者憤不能平查此項分運單聞貴會上書財政廳力爭照給爲米業開一線生機良深欽佩所有此項成案敬乞台端擇要錄示至現在辦理情形統希賜悉俾獲方針則仰紉公誼於靡旣矣專泐奉懇祗頌籌綏 
[發行售價一圓之郵票册]  
　　上海郵務管理局曁各支局現有售價一圓之郵票册發售計分兩種一黄色郵票册内裝一分郵票二十八枚合二角八分及三分郵票二十四枚合七角二分共合售價一圓二綠色郵票册内裝一角郵票四枚合四角及三分郵票十八枚合五角四分以及一分郵票六枚合六分共合售價一圓前項郵票册每册所裝郵票共值一圓其售價即按一圓收取册面並不加價 
[西人試演救火技術預誌]  
　　本月十三日（即明日）旅滬西紳爲籌捐事特於跑馬場搭造三層樓房屋一宅聚集各租界救火會全體會員日間試演水龍各顯好身手晚間燒屋俾救火會員實行施救之手段登高拆屋捷足者可得非常之榮譽云 
[籌辦商業銀行續誌]  
　　銀行督辦施省之此次邀同南北各巨商籌集資本組織商業銀行於本埠暫假交通銀行樓上爲籌備所等情已紀前報兹悉施君自設立籌備所後連日會同徐副行長着手組織所有股本及一切手續已磋訂妥洽行員亦陸續選用現以該籌備事務所房屋不敷應用故由徐君於前日覔定後馬路浙江地方興業銀行對過某號洋房一所爲基址現正派人前往修葺以便遷往辦公聞訂於下月一日實行開辦云 
[棉紗公會改選正副會長]  
　　棉紗業公會副會長項惠卿因事繁不克兼顧業巳辭職昨日經該業同人在公會選舉正副會長於三點鐘開選舉票計聞蘭亭得五票當選爲正會長陸竹坪得二票當選爲副會長散會時巳五下鐘矣 
[棉花檢查局布告]  
　　上海棉花檢查局昨發布告云案於本年十月九號即舊曆八月二十四日接得徐獻卿具名舊曆八月二十日郵遞信函一件内云貴局開辦以來巳經數載名譽卓著農民販賣花衣實有乾濕不一乃貴巡丁站立於碼頭檢查濕花其中行弊未知貴執事對於各巡丁曾否察核優劣民自前日至碼頭有數十包花衣其貨毫不做潮貴巡丁沈金濤同奚成羣待民賣與花行之後即向民索洋兩元未遂其意昨日又來花衣三十餘包由碼頭挑上仍遇彼等之手將貨故意留難情不得巳具書禀告如不將該巡丁斥革貴局名譽上大有關碍爲此具呈報告伏乞察核等情到局查郵遞非正式之函件本在不當收受之例惟事關巡丁索賄虚實均應澈究察閱來函指明巡丁沈金濤奚成羣二名向該民索賄但本局巡丁確有沈金濤而並無奚成羣况該民住址亦未署明何處無從傳問除派員密查外爲此布告仰該民徐獻卿知悉如果實有其事限於一星期内來局證明本局定將索賄巡丁按名送縣縣公署訊明轉送司法官廳按律重懲决不稍有寬縱惟該民亦不得挾嫌誣指致于反究切切此布 
[工部局核准新世界開挖地道]  
　　新世界遊戲場擬開挖地道通至靜安寺路對面房屋以備擴充營業聞已經工部局核准云 
[滬寗路取締食物攤]  
　　滬寗車務處發通告云逕啓者接本路總醫官報告知各站食物攤上發賣各項食物並不將玻璃罩或紗罩罩好以至蠅微等飛蠅聚集於食物面上此等微蟲易於傳染惡疾人或誤食立可患病實衞生之一害也爲特通傳告誡該承辦人務將一切甜質食物及易於引蟲等物用紗罩或玻璃罩蓋好收拾潔淨爲要倘有違不遵者一經覺察定必嚴罰不貸弗謂言之不預也勉之此布 
[渡夫强索渡資之請究]  
　　浦江八長渡各渡夫前曾具禀工巡捐局請求加增渡資後由上海縣沈知事出示布告禁止加增如違提究在案兹悉該渡夫等仍陽奉隂違每向渡客任意强索因此渡客爭論渡資打架口角之事時有所聞前日下午四時浦東鄉民錢三桂肩挑貨物乘南碼頭朝生所駕之渡船由西往東駛至中流詎朝生向錢强索渡資二十文不遂即將錢所携各物强行扣留昨晨錢三桂投工巡捐局具禀請求移提該渡夫頭徐順發及渡夫朝生等按法罰辦並請將扣留各物一併給還杜局長據禀後諭候核示辦理 
[渡夫頭賄請巡警帮忙]  
　　滬西虹橋鄉民馬阿生等三十餘人前日赴浦東塘橋鄉附近購買菜秧三十餘擔擬由董家渡雇舟裝運到家詎該處渡船夫等上前爭運未遂强向馬等每擔菜索取銅元二枚以致互相口角當經三區三分駐所崗警排解始得無事乃該渡夫頭趙妙泉忽於昨日寫信一封内夾小洋五角親自送至該警所傳達處以酬崗警排解之勞並請以後極力帮忙該警即將此信呈報王駿舟警佐察閱之下以趙妙泉意存行賄有玷巡警名譽諭飭將趙押候解究旋經某董前往緩頰始得釋回 
[控訴歇夥私收客賬案二則]  
　　煤炭店主胡炳煒投法公堂控歇夥王文麟在外私收貨欵洋四百八十六元求請訊追訊之王文麟供認私用客賬不諱請求寬限理楚中西官以王奉傳投訊從寬判限一月向原告如數理清又肉店主榮銀和投法公堂控歇夥徐盤林現至别店爲夥前在商人店中曾向聚成德順二飯館並同福昌等各店舖私收客賬洋一百四十四元七角並將往來各户攬至伊店交易求請追究質之徐盤林供稱商人在原告店中爲夥巳有十餘年原告所控之洋實係歷年宕賬並未向各户私取賬目實被誣控如有私收賬目情事願甘重辦求察中西官以兩造供詞各執判各退去聽候飭傳見證聚成德順各店主到案訊明再核 
[帶土與圖詐分别懲罰]  
　　土販潮州人楊玉華前日帶紅土一磅行經北江西路被廣東流氓卓鳳遇見向楊圖詐被捕查見一併拘入捕房搜出烟土一併收押昨解公共公廨經中西官訊明判卓押西牢三月示儆楊罰洋十元充公土送海關銷燬 
[捲逃女子交母管束]  
　　楊樹浦路七百七十一號門牌徐馬氏之十七歳女兒春蘭捲取值洋一百六十元之金鐲一副現洋二十元逃匿杭州被婦孺救濟會查悉函告楊樹浦捕房禀請公共公廨轉禀交涉員備文派探赴杭於前日將女提滬昨解公共公廨請究並將抄獲之現洋二十元呈案卽據徐馬氏投訴前情要求給予領回訊之徐女供稱原籍徐州餘語含糊中西官核供判女交徐馬氏領回管束 
[查獲被拐男孩]  
　　水巡捕房探捕昨在浦江和生輪船上查獲被拐十歳江隂男孩趙阿坤拐匪巳乘間逸去當將該孩送入捕房轉送地方檢察廳訊明安插 
[拘獲串拐女子之馬夫]  
　　馬夫蘇州人張榮林綽號一粒焦因與在押西牢之王德明葉桂生及女子金銀珠等串拐新閘路居人姜倍卿之女阿二奚順金之女阿娥及孟納拉路三百零一號門牌趙王氏之女阿巧帶往南京吉林等處販賣經捕房將姜奚兩女移提來滬解經中西官着交該女等父母領回並訊悉趙女被賣與吉林論候提滬再核在案兹悉趙女已由婦孺救濟會派員於前日伴送來滬告知捕房向女詰明張榮林住址即經包探周小弟前往將張拘押昨晨解送公共公廨卽據周探上堂禀明前情並由趙女投案證明被張與在押之王德明等串同拐賣情形中西官得供判女先交其母領回張押候查明於下禮拜四再訊 
[流氓擾害行旅]  
　　南市竹行碼頭外灘浦濱行人稀少地段冷落故有一種流氓成羣結隊聚集於此每晨七時許遇有鄉民肩負包裹行李經過若輩卽冒名調查員强行喝止動手搜查乘機攫奪一二物件飛奔逃逸被攫者旣不捨其餘物不能追趕即或窮追中途亦爲該黨阻難不能前進旅客之受其害者不知凡幾現爲淞滬徐警廳長訪悉巳令該管區署詳細調查事實報候設法拿究 
[和尚業巳逃匿]  
　　楊慶熙控福田庵住持僧觀如卽仰西串通久居該庵之婦人馬素貞勾引伊妻楊馬氏捲逃衣飾單契出外藏匿該庵姦宿並被吞没單契等情當經地檢廳派警往傳被告仰西不到因此又改傳爲提候究在案兹悉此案業經檢廳法警四處偵查仰西巳聞風避匿昨午又經檢廳預審因仰西不到判楊慶熙將妻領回候提仰西到案再行訊究 
[和尚委係病斃]  
　　瘋僧羊加全（即羊加春）因乘人力車至舊滬軍營附近適華商六號電車由南駛北該人力車因避電車傾覆致該僧跌傷頭面後在新普育堂醫治無效斃命報候地檢廳派員相驗巳紀前報昨晨由林廳長委檢察官蒞驗得該僧委係生前患病跌仆後舊病增劇身死並無别故當即塡格飭堂棺殮厝壇召認聞該僧係湖北人年四十五歳前曾在閘北觀音菴借住云 
[道尹公署批示]  
　　沈鳳翔等因工巡捐局指其所有地基爲侵佔浜基具呈道尹公署聲明並未侵佔並懇委員詣勘昨經王道尹批示云呈悉查工巡捐局規劃路線原爲便利交通起見如果地爲該民所有設於路線有碍亦不難照章收用何必憑空指爲侵佔浜基所呈殊難憑信且旣稱有單契可憑儘可呈請工巡捐局派員實行丈量斷不能置之不理毋庸來道曉凟此批 
雜評二 
[孔子誕日（步陶）]  
　　孔子誕日除尊孔會外滬上學校亦有停課致祭者吾竊以爲非是 
　　孔子之道以綱常倫理忠孝一貫爲其大本而治國必立君乃其主要之條件吾人試思今日學校所授課程其有當於此義者果何在吾人立於共和政體之下而必以立君爲治之政治家揭示於一般青年以促其敬禮此意又將何居而况學生時代授課時間如何珍重今乃以主義背馳之孔子偶爾誕生之故致令多少青年爲之虚擲此一日之大好時光孔子而有知恐亦有大不忍於其心者夫祭孔而使孔之靈爽轉不釋然無寗不祭之較爲兩安也 
　　再以學理之服光視孔子其學問道行誠爲當時特出之菁英對之而施以相當之敬禮原不爲過然而先乎孔子而有功於吾國文化者正不知幾許先哲後乎孔子而發揚吾國文學之精藴者又不知多少賢豪倘祭孔而其他一概不問則於崇德報功之本義殊嫌多所偏枯倘以孔爲例而一一於其誕日謹祭之則學校生徒將日惟停課致祭之不暇奚暇從事學問哉嗚呼於彼於此其果何擇焉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[詠蟹] [  化誠]  
　　涼　幾日酒友難逢漁火一星鄉思綦切苦憶江湖之滋味瞬經萸菊之光隂霜信雖遲月華已逝客中岑寂驚聞江上之潮聲燈下吟哦聊助尊前之風趣偶爾操觚戲墨豈一時得换兩尖　鑒於時難歳荒實千錢不忍一投箸也 
　　淮海横行仗武裝蝦兵密布水雲鄉年荒不恤民艱食肥己貪婪蝕稻梁宵行晝伏類潛狙飽孕脂膏意自如執銳披堅來海上奚塔民食爲侵漁生來從未入關中草澤居然欲逞雄帶水拖泥等龜尾黄袍加體運先終也自勤王輸粟多身拖博帶擁文戈取凶端爲存心躁失足幾乎入網羅乘潮解甲更生新底事裝成冠帶倫待與文人相握手燃糠孰料禍延身斷腸詞賦歎腸無欬吐誰成記事珠剛外柔中離象見荷蘭瓶裏一身孤悔不當初欲噬臍自聯團體禍生黎年年稻熟江淮擾故舊還思尺澤觀逃網應誇脚最堅懷金穴寄保安全坐看鷸蚌爭難解利及漁人更可憐（五） 
家庭常識 
[造松花蛋] [  耐冬] 　　 
南人稱皮蛋北人稱松花即鴨蛋製成者其法鴨蛋十個炭灰一碗（忌稻草灰）加以石灰少許食鹽八錢用滾過之水冷透調和（若以冷茶汁調灰更佳）使灰如泥包裹蛋面一星期以上二星期以下卽變成松花蛋多則可以類推如炭灰新鮮除去石灰亦可余鄉貧苦婦女均賴此以爲生活（栩按市上售者有種溏心之皮蛋價倍於常泥團亦較大未審製法如何尚乞賜教） 
游戲問題揭曉 
[答第九問第二題] [  栩園居士]  
　　琴之暉位本以折絃而定故泛音不在折處每每無聲科學家論絃昔有所謂定點者即此理也（凡對折三折五折四折六折八折之處皆能泛彈出音故泛音不止十三）折絃之法巳詳鷗侣答案可勿贅論惟泛音之高低不以絃之長短而别其中實有至理欲明此理則又不得不以物理學家所謂聲浪者明之 
　　琴之聲浪發於岳山散音直達龍齦始回按音則以甲肉而代龍齦至按處卽回故其音之高低即因絃之短長而異若泛音則不然短絃聲浪發自岳山至指端一頓直向龍齦進行長絃聲浪則發自龍齦至指端一頓直向岳山進行其理正相反也試舉例如左 
　　（一）如泛四暉則聲浪發於岳山至泛處一頓透過指下至七暉一頓而住音於十暉故其應響乃十暉之音换言之即聲浪進行僅至全絃四分之三而止已無餘力進行故其聲乃短絃之聲也故高反之而泛十暉則聲浪發自龍齦住於四暉其理亦同 
　　（二）如泛五暉則聲浪發於岳山至泛處一頓透過指下至九暉一頓而住音於龍齦故其應響乃龍齦之散聲换言之即聲浪進行適及全絃而止故其聲乃長絃之聲也故低反之而泛九暉則聲浪發自龍齦住於岳山其理亦同 
　　（三）如泛六暉則聲浪發於岳山至泛處一頓透過指下至十一暉一頓進至龍齦而長度不足僅得二分之一而阻故其應響祗得半音耳所得而聞者乃短絃之聲也故高反之而泛八暉則聲浪發於龍齦被阻於岳山亦祗得其半音其理正同故八暉與六暉之泛音乃無以異觀於上舉各例當知聲浪之進行其長度必相等而顫動之數則短絃必倍於長絃而其休止則必在於同時故短絃之聲浪往復一次即與長絃之聲浪進行程度爲正比例也譬如自右而左自岳山至指端爲一尺其一次往復則當爲二尺矣故其餘波自指下透過進行之程度亦必至二尺而止譬如以手握一籐幹其長爲六尺握於二尺之一端作水平線形而横振之則四尺之一端僅一動而二尺之一端已兩動矣此其理蓋正同也故凡聲浪進行至半途而止者其得聲乃得於短絃凡進行之聲浪適至絃盡而止者其得聲乃得於長絃明乎此則知一暉與十三暉同二暉與十二暉同三暉與十一暉同四暉與十暉同五暉與九暉同六暉與八暉同蓋由發聲之處一自岳山一自龍齦其進行之程度正相同也又何詫於長絃短絃之音較不同哉 
集益錄 
[第五十五問] [  秋雁]  
　　前醉生君所示普通造胰法（見家庭常識第一集工藝門）如法製之頗驗而其去跡之功效過乎市售之衣皂惟其質粗色黑微黄猶有石灰之氣味不及市品之衣皂質細色黄而有微香之味也不知如何可除前弊尚乞醉生君曁海内工藝大家不吝賜教是亦提倡實業之一助也 
長篇小說 
[社會小說貪嗔小史] [  常覺小蝶天虚我生合譯]  
　　第十八章（二） 
　　納蘭聞呼其名幾欲應旣忽自止面色大頳曰依洛克先生汝誤認矣依洛克力睜其目辨識久之始微歎曰雪柳乎君何來此此何地者言時支持欲起納蘭亟按止之曰君毋勳君方自山崖下墮今始甦何可更動依洛克遥望海水波瀾方掀天而起乃恍然曰是矣吾方採鳥卵乃失足而跌遂暈於此不知吾骨已斷未納蘭曰然則試起依洛克果微起其身起未半則又頽然而倒曰嗟乎吾骨乃痠楚欲死然幸不致斷但君何來何以知我墮此且君以舟至耶納蘭曰吾至白甫所覓汝不見度君必在山上不謂君已墮矣言次不禁寒顫則以手支地自鎭依洛克乃現爲感激之容曰小友勿駭吾今固未死也納蘭不答雙眸遥注海面漸漸而近又復及於依洛克之身滿面現爲憐惜之容若慈母之保其赤子依洛克曰雪柳但我終不解汝從何來旣無舟楫豈汝亦失足而墮耶言時舉目仰望則見垂絙如蟒尚摇漾於巖腰依洛克大駭顧納蘭曰噫汝乃縋而下歟納蘭俯首不答似恐遭其責備而依洛克則大感動力握其臂曰嗟乎吾友汝乃捨其生命以救我耶納蘭仍無言涙溢於眶依洛克曰雪柳凡人而能捨身救人必不更望人謝故吾亦不謝汝嗟乎上帝吾願上帝永永加福於吾友之身嗟乎雪柳汝之愛我乃竟重於己身吾意世間男女待其心上之人亦無過於是矣雪柳雪柳汝殆爲我重生之父母乎言次又仰望垂絙曰天乎汝乃自此躍下脛骨豈能不斷今何如哉因伸一手欲撫其脛納蘭大頳急握其手曰吾無恙也而依洛克感深肺腑幾乎成狂則力抱其頸以首枕肩發爲樂極之聲曰吾至親愛之友吾不知當如何措詞也納蘭至此乃大窘力拒依洛克而出懷抱微喘言曰依洛克毋然吾憊甚矣（第十八章完） 
 
 
 

Page 15

 
 
   
 
 

Page 16

 
 
   
 
