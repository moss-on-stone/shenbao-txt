# 1893 - 181 - 4907257

 

Page 1

 
 
[預定六科準繩書票出售] [  圖書集成局啓]  
　　前明王肯堂先生以名進士精軒歧之學探幽索隱矹矹窮年所箸有六科準繩一書多至一百二十卷可謂集醫學之大成矣兹由公記倩本局印行字取夫新紙從其白校讎裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者請移玉惠臨申報舘帳房可也如于成書後始來購取價值當再釐定特此布陳惟糞雅鑒 
[新印四史告成] [  圖書集成局啓]  
　　四史者何史記前漢書後漢書三國志是也自汲古閣板燬失後惟官書局刋以行世然取值過巨非寒士所能購致本局以新鑄聚珍活字板排印眉目清楚精雅絶倫亥豕辛羊一掃而盡紙用雪白連史分釘六十本卽日出售僅取實洋四元諸君子有欲爲柔日之讀者請認明本局所印與蠅頭細字者有天壤之别售處在申報館帳房及各處申昌書室 
[書漢陽縣禁開小押示後]  
　　小押者何俗名軍犯當大都軍流各犯藉此以謀口食其息重其期促其估價也值十不過當三且啓閉不以時雖深宵夜半甚而至於天將破曉猶有叩小押之門而質物者賊贓私貨往往而有彼宵小者流有此銷贓之路益覺取携甚便故此等小押各處皆有之而稍有身家者則不屑爲蓋以其名之不雅馴也紹地業此者非盡軍犯而亦非良家其爲惰民所開者什之六七惰民者元之勳戚明時編爲樂戸凡有婚喪等事男司鼓吹婦司茶水男則名爲惰民婦則名曰老　其承候之家亦各有主顧不能紊亂且蠡郡有數項生意專歸惰民而良民皆不屑爲如換糖收舊製犁耙造各富釣田雞開糖坊等類短押亦其一也以故樂戸中人亦頗有富者惟出則不敢與齊民抗禮耳乾隆年間曾經奉過諭旨令惰民皆去其籍其有情願自拔者官無禁然而若輩則轉以不脫籍爲樂蓋以不脫惰民之籍則幾多獨門生意皆爲彼所佔其所獲正有可觀卽如小押一項其利則止少三分爲期則不過四月而一月之中又分爲三期十日一期而收三分之利一月三期則取利九分矣凡投質於此等小押者贖者少而滿者多以故值十者不過當三滿期出售可獲厚利往往有押物持錢而去而押票卽交小押店夥爲之收管者此其早存一不復取贖之意可知也夫果係已物豈肯先存此心則其所押之物其來路可想而知已紹地惰民以貪圖此等生意以至不肯脫籍甘淪下賤而平民則雖知此種生意之必可獲利而以不屑與惰民爭利之故鄙而不爲而他處之小押則初非盡如紹地爲惰民所開平民皆得而開之祗以未經納帖不能比於當典其資本亦少故開小押者尚不敢瓷爲凶横惟上海之小押鋪則多在於租界中不啻鱗次而櫛比開設押鋪者每多流氓其凶横之狀可以使人畏其盤剝之苛可以使人恨滬上爲通商大埠五方雜處不免有飄流異地者無可爲生則取隨身行李等物暫付典押以救目前此等事本所常有而一入小押則諸般刻算固不待言甚有押時明明眞物而贖時忽易僞物者蓋滬上小押其收賊贓者固亦不少而往押者或亦非盡是賊贓故有往贖者而彼押鋪中人倘見其人鄕懦可欺則必多方欺之錢數洋水無一不百般刁難稍反惡聲卽呼巡捕送押且押鋪左近必有舊貨店則又小押中滿期之物而寘於此以求售者也其店中夥伴與小押鋪中是一是二無從分晣有鄕人見舊貨欲購之略一問價或還價未成若見其可欺則卽誣以竊物或栽贓以實之喚巡捕送公堂吃盡苦惱殊令人聞而髮指若此者皆舊貨店之事而其源則仍出於押鋪也前者聞蘇垣大憲有欲查明小押若干另置一籍以别乎齊民竊以爲此法頗善乃至今未聞舉辦則意者天下不可無此言天下不必有此事乎昨觀於漢陽縣薛明府嚴禁小押告示一紙而不禁歎天下之惡一也此見爲惡者彼亦未嘗不見爲惡顧此間見爲惡而無如此惡者何彼亦見爲惡而竟欲盡法以懲之然則同一見惡而所以待之者異矣漢陽縣之禁禁私開也夫曰不准私開則必有准開公開者矣然吾觀薛明府示諭中謂前因土豪張鑑堂等以掌持配犯在於漢鎭盔頭巷等處私開小押曾經前縣鍾明府傳案訊取切結勒限閉歇乃日久玩生有等無賴之徒在僻壤隘巷復開私押甚至散布四方詭託代當各色爲罔利淵數夫私開小押重利盤剝本干例禁故此次雖係據禀出示而竟欲使漢鎭小押一律收歇改圖别業但未知令出惟行否示中言仰漢鎭開設私押人等一體知悉則固早知開私押者之有人且其人正復不少特無人焉提及之則姑示寛容耳苟及此而果能一紙官符風行雷厲竟使若輩悉數收歇則百姓之害去而地方之幸事也試拭目以俟之 
[續陳藥局飛災]  
　　廣州省城北三元里火藥局被焚前己略登報簡兹得訪事人續信云附近各村落罹此災害慘不勝言幸廣濟醫院設廠施醫愛育善堂購米以振無無男女老幼人給五斤按戸查明照口發足鄉民得此藉免腹飢莫不歡聲雷動各大憲亦惻然動念連日遴委幹員分投查勘擬每戸給銀數兩使其自行修屋以免露宿風餐聞局中藏藥庫共分數倉每倉所藏火藥有藏在室中者有藏於地下者當轟發時地下之藥焚去三倉事後閱之已化作深潭三處其餘數倉尚無恙翌日卽有營兵到來防守旋掘開地道將藥陸續起回說者謂倘地下之藥全燒其禍當不止此想城廂地面亦難保全矣焚時在十一日申刻而局中人先有於是日五鼓時將物移出其爲自行放火不問可知顧從來官憲欲建火藥倉附近居民必羣起而爭多方掯阻惟此局之設係三元里居人獻地報効緣三元里向無河道舟楫來往須繞道瑶臺鄕既而與瑶臺鄕失和瑶臺鄕人不容問渡因請於官吏建設藥局由官開一河道直逹鄕中一以便舟行一以洩私忿當時有識者已知其計之左而彼但圖目前之便不思後日之禍端今者不特鄕中屋宇全傾卽田禾亦變爲焦黑鄕人痛定思痛能毋悔昔日之孟浪哉以上皆訪事人函中語又閱中西報所載且詳且盡有足補函中所未備者因爲之節錄於後報中言張香帥在任時因法越之役置辦軍火特添建火藥局兩所爲製造火藥之地一在西門外三四里許之增步一在大北門外五六里三元里瑶臺沙涌三鄕交界之區儲蓄火藥皆備軍火之用與城内督標撫標八旗廣協諸藥局所製有别當火發時轟然一聲天崩地裂岳撼山頽雖怒雷出地赤電燒空不足以喻其勢也城中及西南兩關瀕河之區相距十餘里猶覺樓閣震動門窓自闢梁塵飛下遥望城北遠處烟炤騰空而上如頑雲團結天上成山數刻始散災後糧憲閻象雯觀察藥局張太守南海縣憲潘子玖明府番禺縣憲李子敖明府輕騎减從馳往履勘並撫恤附近鄕人之被災者十二日臬憲糧道憲兩縣並文武印委親往勘災諭令三鄕紳耆查開倒塌房屋被壓傷斃人口以備詳報撫卹並撥安勇數十名駐紥災區查藥局四圍墻壁一掃而空甎瓦飛去十里之外附近數鄕 
 
 

Page 2

 
 
被災者以三元里爲最甎屋傾頽者八九中有祠廟飛去屋瓦桁梁至震裂墻壁者多至二三百家瑶臺沙涌兩鄕次之三鄕之人被壓傷者不計其數中有老嫗飛去一臂壓傷致斃者數人現愛育堂及廣濟醫院設廠於被災之處贈醫施藥帶備火傷丸藥數箱酒數罐沿門問有被傷者給以藥以便鄕人就醫是處禾田瓜芋正當夏熟之候禾實蔽野黍稷盈疇將刈穫矣乃附近一帶田畝早稻榖與苗皆盡飛去惟存禾藁之近泥者二三寸許去災區東北五六里田畝多有餘燼飛下禾與土色盡黑村中池沼魚多震死浮出水上蛙蛤之屬亦多竄出泥穴中當焚燬之時適有販雞者趁墟而返肩荷筠籠忽被藥氣震起其人凌虚而上飛入空際翰音亦登於天其人旋下墜田中幸獲無恙而雞已如葛仙丹成飛入雲中去矣藥勢震動之時城内城隍廟頭門瓦脊乃陶成人物花草故事者亦被震落其半幸未傷人遠隔者尚如此矧其近者乎洵奇災也十二三日城中人往災區觀看者多拾取飛出田中之六角炸藥携回其藥質如木而色紫黑狀如餅而六角闊寸餘厚三四分中空一孔大如指頭氣味及色與火柴無異激而觸之其火卽燃縣令查悉前情立卽出示飭令銷毁免罹禍患其示云欽加知府銜補用直隷州署番禺縣事卽補縣正堂李爲出示曉諭事照得三元里火藥庫失愼頃間本縣會同南海縣前往查勘見有六角色栗色黑色外洋火藥兩種尚有餘剩此藥買自外洋其性最烈一碰卽發猛不可言深恐鄕愚無知拾回玩耍其禍不堪設想合卽出示曉諭爲此示仰城廂諸色人等知悉爾等如有檢獲前項六解洋藥立卽投諸大海或繳回軍械總局萬不可存留玩耍致貽大害凛之切切特示光緒十九年五月十三日示 
[碰船再譯]  
　　本月十九日倫敦來電云副水師提督麥鏗信致英京云更百等與維多利亞在地中海相碰其咎在正提督得刺恩兩船相離太少致有此禍當時致意令其移動并以海面位太促得刺恩懸旗斥之未幾卽互相擊撞既失事各船皆下小艇援救得刺恩又懸旗阻止意欲將船傍岸然已無及矣又云各船幸未遵得刺恩之號令否則各船盡將沈没云 
[牧師被殺]  
　　本月二十日漢口來電云離此間三百里之遥有地名松坡者有瑞典國牧師二名於此傳教不料竟被土人所殺屍首不知藏在何處遍尋不得 
[委騐河工]  
　　天津府鄒岱東太守奉傅相委騐西河一帶河工於初八日輕輿减從前赴工次 
[鐵路述聞]  
　　天津河之東陳家溝向爲舟楫薈萃之所鐵路公司擬於此處起造車站俾客商往來附搭火車益形便捷此項工程經營過半約計八九月間可告成功總辦楊谷山觀察業已辭差其在公司附近建造房屋若干不便報銷遂將此屋撥歸公司管業作抵遂得脫然無累近日官商兩路已委張燕謀張漢卿兩觀察爲總辦吳南皋太守爲會辦至伍秧庸觀察則仍舊貫云 
[劇賊成擒]  
　　東安縣界與津郡毗連向爲盜賊淵藪凡鄰境偷盜牲口大都窩藏其中此輩不盡土人山左一帶鷄鳴狗盜之流亦多混跡其中月初津城捕盜勇於該縣哂緝劇賊山東李三一名解縣刑訊聞已認案數起釘鐐鎖押以候覆訊 
[禾郡試事]  
　　浙江學憲陳大宗師按臨禾郡前已列報兹聞宗師於十八日黎明排齊儀仗往文廟拈香後至明倫堂宣講聖諭及講書畢順道閱視圍墻卽行回轅循例放告並補生員歲試十九日考生童經古二十日考善海平石四學生正塲廿一日考貢監牌示丑初二刻頭砲丑正二刻二砲寅初二刻三砲啓門提調官在頭門點名由九曲欄杆魚貫而入以憑搜檢塲規極嚴示明限六刻作起講一領題蓋戳逾限不閱剿襲雷同除不閱外另行榜示通衢其童正塲及府嘉秀桐四學生正塲尚待續錄 
[舉襄志盛]  
　　日前卸任嘉興府宗太守之夫人出殯鐘鳴八下辦差人已將各項儀仗陳設齊全旋於址下鐘舉襄前導有銜牌旗鑼傘扇鼓吹僧道繼以頂馬一乘對馬數對馬上執事馬上鼓吹誥命亭神亭主轎之類無不整齊嚴肅璀璨輝煌在郡文武各官以及外縣各寅僚皆翎頂衣冠步行恭送柩用紅呢罩舁以三十二人由府轅經東大街出東門沿途路祭數處孝子皆蒲伏叩謝及至官馬頭登舟又有砲船並嘉興恊汛兵駐防親兵燃槍升砲聲若連珠樂聲嗚嗚然奏薤露之曲各官復挨次祭奠而後回隨於十一日啓程往原籍進發 
[文旆過蕪]  
　　安徽學政吳肅堂文宗科試皖垣既畢秉節回轅本月初六日行抵蕪湖道府縣叅游先具手版出郊迎迓日過午遥見憲舟衝波而至岸上鳴砲三聲亭中鼓吹大作各官依次進謁文宗接見有差少頃排導入城赴各衙謝步翌日平明時卽揚帆下駛探知本日傍晚已抵太平府節轅隨開辦院試事宜牌示初十日取齊十三日開考待　竣後就署避暑至新秋卽須赴金陵辦理錄科闈後再試皖北廬和二屬 
[寍波火警]  
　　本月十七夜譙樓方敲四鼓寍波郡城横街頭源記小雜貨店柴堆中忽有匪人種火霎時火星亂迸左衝右突幾如破陣之燧牛衆坊保赶急鳴鑼分投報警隨有各善局水龍到塲灌救約歴二刻許火始漸衰計共焚去樓房三幢當火起時比鄰餅肆中搬出圓眼箱一口置諸門外被匪徒用柴棍擊開將衣物悉行掠去并失洋銀十六元 
[江西瑣語]  
　　某甲素以跟官爲業近歲賦閒日久貧病交侵因向省垣西大街某鋪暫借枝棲聊免幕天席地而已日來一病不起鋪主念係四川籍擬向四川會館募錢既又誤聽讕言謂會館中惟路斃屍骸方肯棺殮遂將屍移出抛鄭路旁迨舁棺到來正欲殯殮而赤膊鬼突來喝阻謂青天白日何得移屍意者其身死不明乎例合報官請騐紛紛擾擾譁噪不堪後不知如何了事○距豐城縣城外四十里張家巷人某姓一家十三口相繼染疫而亡先是某姓擁厚資坐享豐亨怡然自樂不意邇者忽災生二豎牀第呻吟曾未移時死亡殆盡人皆指爲疫鬼作祟相戒不前親族鄰朋無一前來候問者一夕有梁上君子悄然入室意圖竊取些微主人偃臥在牀聞有窸窣聲籲之曰君來甚好請爲我料量湯藥愈後家財當酌爲分與賊初猶疑不敢前迨敦促再三始應命而出不數日賊亦染病與主人同赴黄泉云訪事人述之如此其爲蜃氣樓臺耶抑係齊東野語耶錄之以資炎柄可也 
[月下簫聲]  
　　揚城逹士巷東隙地有一男屍經地保報請江都縣相騐係服毒身死旋有屍屬劉某投認並禀明死者姓劉名虎臣在妓女小姑娘家游玩飭差提究而該妓已聞風逃逸當將女傭及房主等人逮案此已疉詳前報邑宰以人命至重非將該妓獲案不足以成信讞遂嚴比原差協捕跴緝差捕等到處查訪毫無影響旋訪悉妓有乾阿嬭吳氏住居城内差等往問妓之蹤跡吳含糊不對是時妓由安慶傳遞音書訐吳探聽此案消息並叙明在皖暫住吳知事難隱諱遂將原信呈出差等回禀邑宰立卽雇舟赴皖將妓緝獲於四月廿五日傍晚抵揚登岸時聚而觀者甚衆咸譁然曰小姑娘來矣妓顧盼自如不露慌張之色逕抵衙署邑宰飭交官媒看管翌午升堂提訊妓一一供認惟劉之死實由吞服鴉片毒發而亡邑宰飭仍覊禁如何了結容俟續聞○前報紀揚屬某鄕許姓染坊被盜經林邑宰懸賞緝拿旋由某地保協捕在頭橋地方將此案首犯徐四緝獲疉經邑宰嚴密研訊並將知情之陳大騾子與之對質徐無從抵賴一一供認詰問原贓何在供稱在仙女鎭寓内邑宰飭原差等赴鎭恊同本汛營員前往弔取解至揚郡飭傳失主檢認此案正犯眞贓均已緝獲想不日卽可按律定擬錄供通詳矣○甘泉縣李邑宰以縣境去歲被旱成災現當啓徵之際除運河以東之成熟各鄕照例徵收外其被災各村莊均分别蠲緩出示曉諭鄕民聞之無不歡聲雷動○揚州舊城某甲慘綠翩翩風流自賞好作北里游懾於庭訓藏頭露尾　欠夜度資不少節届天中鴇婦向之追索甲不名一錢無以應付該鴇忿氣塡膺大言恫嚇曰我等以皮肉作生涯非任人賴債者如再不償惟有扭赴公庭勿謂老娘薄情也甲至此跼蹐無地又恐爲嚴親所聞大加讉責 
 
 

Page 3

 
 
展轉思量一籌莫展遽吞阿芙蓉膏斃命迨家人知覺爲之灌救已不及矣以昻藏七尺之軀竟挫折於惡鴇之手不惜以性命爲殉嗚呼值矣 
[巴山挹爽]  
　　蒯遊戎博齋自署施南府副將後又署德安府叅戎今回中衡遊府本任乘江通輪船抵宜擇日接印署中衡游府鄧君不日卽回歸州○某局總辦錫觀察因太夫人誕辰遣人往沙市招集名班乘輪來宜在城内財神殿開演海屋籌添華堂喜溢太夫人當亦顧而樂之○恒裕公雇定招商渝局掛旗船運貨入川行至歸州上八母灘前顷至傾覆幸而得免及至萬縣之千金石邊縴繩忽斷船卽順流而下觸石沈没所有貨物或沈或浮有流至萬縣者赶急撈救已少棉紗四五件撈起之貨後在烈日中曬晾大費周折又有某號貨船中途滲漏將貨浸濕一半亦在坡上晾曬以便換船裝載此外失事者尚不一而足川路之險如是○本月初二日午後大溪口地方某姓柴房中起火赶急撲救有一十三四歲之童子既出復入瓦屋忽然塌下遂將此童圍在垓心登時焚斃是亦慘矣○夏稅務司往重慶履任好稅務司交卸後乘輪抵宜換船往漢將赴天津消差 
[板橋浪墨]  
　　金陵承恩寺畔豫源錢莊開設有年夙稍誠實忽於五月十一日夜店主席捲所有而逃門外粘貼小紅箋上書銀洋期票各還原手錢票則本月二十日照付旋經江寍縣封條二紙差飭斜貼官符有自門隙觀之者云其内已空無所有矣據里人云此店夙不虧本近被某參號欠銀二千餘兩參號主去如黄鶴絲毫不得歸償以致元氣大傷漸難支拄云○邇者江寍府屬各鄕蝗蝻漸漸萌動所幸連獲大雨溝澮皆盈蝗蝻正在展翅欲飛被水所淹無不腹潰而斃倘再得隂雨數日則當盡絶根株矣○某甲家住旱西門少應童子試青衿之掇難若登天忽忽光隂已逢强仕不屑與舞久舞象者爭勝名塲乃退而擁皋比苦李毛桃一堂畢集甲顧之意甚得也胞兄某終日無所事事衣食皆藉弟支持以致妯娌之間頗不相得四月下旬某日甲又因瑣屑事與兄忿爭同室操戈勢將用武適甲之妻弟至攘臂相助欲與尋仇甲兄怒謂爾何人斯敢預我家事乎隨順手取茗碗力擊適中頭顱點點猩紅愱濺襟袖甲婦遂揚言於衆曰决不干休行將赴訴公庭看阿伯何從置喙其實被擊者傷已平復並無雀角鼠牙之意甲婦殆設疑陣以恐之也甲兄信以爲實既悔從前之孟浪又懼有司之挫辱輾轉思維不如一死遂於次日濳服阿芙蓉膏而斃其妻異常孱弱不敢與較聽其草草裝殮而已越數日有至戚三四人心頗不平向甲理論甲允養贍寡嫂衆始諄囑而散嗚呼我雖不殺伯仁伯仁由我而死鬼而有靈當亦聞塤箎之聲而九京洒涙也夫 
[憲示節登]  
　　金陵哥老會匪首李顯謀卽李灦謀服毒後奏請戮屍并將匡是明卽匡笹萌梟首示衆本館已詳紀報端本月十四日兩江總督劉峴帥出示曉諭曰照得哥老會匪蠱感艮民原以保全身家聳聽無辜被害者指不勝屈現經本部堂拿獲會首李世忠之子李灝謀卽李洪小名地虎到案並續獲匡笹萌訊供據稱李灝謀勾出該匪買辦軍火爲父報仇雖李灦謀畏罪自盡業經奉旨戮屍示衆匡笹萌亦同時正法另有匪首曾鳴皋已由湖北拿獲懲辦所有一切會首均已難逃顯戮爾等曾經在會之人速宜自首繳出票布本部堂許其自新免追既往如執迷不悟一經獲案定卽照例正法等因張掛通衆目共睹咸嘖嘖頌峴帥網開三面法外施仁眞古所謂恩威並用者云 
[滬江雨雹]  
　　今年氣候炎熱較往年爲早自本月中旬以來烈日薰蒸凉紈無力最熱之時寒暑表升至九十七八度紙窓竹屋　足科頭猶覺汗涔涔下不知鋤禾當午者其憚暑正復何如昨日午後忽見隂雲四合曠野天低阿香驅車而至急雨横飛不異匡廬瀑布雜以冰雹大者如李小者如豆魚鱗萬瓦琤瑽有聲俄而雲開雨止微露晴光不待沈李浮瓜而一味嫩凉已覺爽人心目銀牀冰簟好夢都成喜雨之詩正當於此時賦之 
[開局有期]  
　　本邑城廂内外各善堂每遇夏令設立施醫局以惠貧民惟浦東一帶向無此舉鄕民患病無力就醫者均須渡浦而西往返稍延殊爲不便當裴浩亭大令在任時在浦東楊家渡斗姆堂設立一局專施醫藥每年六月初一日起九月初一日止鄕民便之現任上海縣黄大令以開局之期將届遂聘請内外科十餘人到局擇於六月初一日施診 
[濬河述略]  
　　本邑濬河一事本館已屢紀報章兹聞南霞及城内各河將次告竣自小東門迤北之護城河毗連租界且新開河一帶舟楫來往絡繹如梭不便築壩各勇丁遂乘潮水退落時以畚挶從事炎天烈日不敢告勞惠我商旅良非淺尠 
[雷殛巨蛇]  
　　前日午後一下鐘時雷雨交作震霆繼之事後喧傳郎家橋地方擊斃巨蛇一條長約一丈許粗如酒盃作金黄色横亘於元大亨錢讓門首據該處人言此蛇素伏在錢店階石下當大雨時有火球一團圍繞錢店門首移時將蛇提出一擊而斃而階石毫無損壞耳食者遂嘖嘖焉以爲神力而自西人言之則曰電氣偶觸耳何足異哉 
[船夥墮水]  
　　南巿新太碼頭有周永興柴行雇船戸周仁法載薪仁法另雇周老大爲夥此次載薪抵滬在該碼頭停泊與某衛船相連前日衛船上人與老大合力起錨衛船上人將手一鬆錨仍墮下致將老大帶入浦中迄今屍身未獲仁法遂向衛船理論不知何以處之 
[賭輸自盡]  
　　某甲者不知何許人年三十餘歲向有劉船龍之癖本月十八日午後貿貿然來至虹口朱家木橋老賭臺後河干褪其鞋襪委扇於𥐝略聳身一躍竟赴波心旁人見之急以竹竿打撈早已杳無蹤影前日午後五點鐘時屍骸始浮於水面經二圖地保陸坤咸撈置岸側並無親屬到來乃報請某善堂備棺成殮或謂甲邇來屢至老臺賭錢三戰三北故不得已而尋此短見耳賭之爲害如此有緝捕之責者奈何不嚴以儆之 
[協緝兇犯]  
　　通州如皋縣童大令移文來滬請黄大令派差協緝兇犯略謂去年十二月初六日本縣東境路家橋民人劉寳坤無故將妻劉戴氏兇毆受傷身死劉當卽逃逸無蹤旋經該氏之姪戴宜杓來案禀報騐明屬實飭緝兇犯未獲爲此懸賞緝拿無論軍民人等如能拿獲正犯者賞錢一百千文通知報信因而拿獲者賞錢五十千文大令接文後已於前日派差協緝並將賞格高揭通衢云 
[英界公堂瑣案]  
　　華捕禀郭小連用鐵棒樹柴將妻沈氏毆傷甚重爲此拘案請訊郭沈氏訴稱係寗波人無端被丈夫用鐵棒毆打以致頭面受傷爲巡捕所見立卽拘拿丈夫誣小婦人有曖昧事實係子虚小婦人尚有母親亦在上海丈夫平時不顧家用偶回母家卽誣與人通姦現願隨夫回去惟恐不能度日祗求恩斷郭小連供係寍波人年三十四歲向在自來水公司傭工見有王姓匿在家中雖未獲住情有可疑故將妻箠責數下小的在滬並無親屬蔡太守騐明該氏傷勢不輕飭將郭小連交保不得再行毆打七日後再行訊斷鐵棒樹柴存堂○一百四十一號華捕禀昨夜見侯善春等坐在當路喝令讓開伊竟扭住勢將用武並有婦女附和逞凶故將侯拘案請訊侯供係紹興人在自已門口乘凉　未與捕爭扭實因二房東家婦女爭鬧起見蔡太守飭將侯交捕帶回俟傳轉租房屋之婦女到案再行覆訊○麥總巡捕頭稱昨夜張阿金等在虹口武昌路中乘凉碍路由巡捕驅逐反被毆打當卽拘獲張阿金張王氏陸唐氏等三人惟查起釁之由實因巳嫁西洋人之華婦首先起釁容再查傳到案張阿金張王氏陸唐氏等同供昨夜在自已門口乘凉不敢閙事蔡太守飭將張阿金及該氏等暫留候捕房傳到起釁之人再行訊斷○包探江阿三禀孩子翁桂林前曾犯竊由父母禁閉家中私逃出外又竊張梅亭家布衫褲三件拿獲人贓送案張梅亭訴稱住居虹口被伊闖入行竊已由包探拘獲今請領臧翁供係潮陽人年十二歲翁懷稱翁桂林係小的姪兒前因犯事禁錮不料私逃出外又犯行竊今　帶回 
 
 

Page 4

 
 
管束蔡太守以翁桂林年幼疉犯行竊殊堪痛恨判戒責二百下交其叔父翁懷帶回管束贓給失主○包探張九意禀劉春發曾在源和輪船行竊僧人了法之皮帳夾内有洋一元及水烟袋一枝襪二雙摺扇一把均已變賣祗存摺扇今將人贓送案該僧供從揚州乘輪來滬失竊後雖由捕房包探將賊拘獲然贓物尚未吊齊劉供係儀徵人贓物均被别人取去祗留摺扇蔡太守判笞二百板遞回儀徵起案之贓給還失主○包探顧阿六禀李紅興在烟館行竊烟客馬阿雙脫下之生絲馬甲查獲人贓送案馬訴稱被竊生絲馬甲已由包探起獲李供係安徽懷寍縣人包探禀李犯竊已非一次蔡太守判李笞一百板遞籍贓交失主領去○包探黄四福禀陳金福前曾犯竊遞籍今又來滬拘送案下陳供原籍無錫年十八歲本住長洲縣境前在上海犯竊遞回無錫無家可住只得仍至上海不敢再蹈前轍蔡太守判陳笞一百五十板押候遞回長洲○十二號西捕禀昨夜在清和坊梭巡見徐敬廷等在門口賭博有碍出入因拘徐敬廷送案徐供係蘇州人在目已門口乘凉偶然弄牌並非聚賭蔡太守判罰徐洋五元充西醫院經費○顧炳章禀係蘇州人昨夜在小弄口小便被張雲標所見冐充巡捕以爲小便應罰卽被剝下短衫質洋二角察知其僞報捕拘案張供稱係江北人向織絲帶行過該處被顧摸袋圖竊卽行扭住伊不敢至捕房自願脫衣質洋二角會去茶鈔不料反被報捕蔡太守以兩造供詞各執然張雲標所供卽使屬實亦屬不應判罰洋銀二元充西醫院經費 
[法廨停訊]  
　　昨禮拜二係法公堂訊案之期因案牘無多葛同轉飭家丁持片知照捕房統歸下期解訊 
[考租移振]  
　　本館協振所昨接恭壽堂主人來函云敝廬在貢院之左凡遇鄕試年分士子雲集招租考寓藉覓蠅頭本年慶榜將開預提租金英洋十元以助晉賑乞代解災區可否節登報章俾居近貢院者念此項本非歲入常欵且今年又係恩科更屬得諸意外如肯酌量提助災區以各直省計且以每省最得利之百家計每家提助十元數可逾萬豈不可救垂斃之晉民於萬一乎此皆來函語也倘若有出租考寓者皆仿照辦理於振欵良非小補人之欲善誰不如我當不讓恭壽堂主人專美於前也 
[壽筵移賑]  
　　皖南信女汪門潘氏爲義母杜門方氏八旬壽誕節省酒席資英洋四元敬助山西災黎祈佑老人身體平安由立大莊交本館協振所除掣付收條外合誌崖略以昭激勸 
[駿惠頻頒]  
　　謹啓者敝堂接奉協升號交來張豫吾大善士助晉賑規銀五十兩又奉武林姚氏心求子大善士樂助洋五十元補拙子大善士樂助洋五十元章恒彬大善士求母病自病均速愈樂助洋五十元均歸山西急賑先後祇領欽佩交深善心可格上天實惠不落空地慈祥迪吉仁孝蒙庥人願天從平安永保昨又奉金陵協振所來函敬悉袁君竹庵施君震卿許君石生三大善士善願宏慈同心竭力集成巨欵厥功尤多敬拜下風奉揚盛德[  上海六馬路仁濟善堂籌賑公所施善昌等謹誌]  
　　　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬南集錦]  
　　南巿泉漳會館北首萬順泰洋鐵店係某甲所開前日有小東門内烟館堂倌某乙向甲購買零物因論價未成忿爭不已經人勸散乙復　甲店左近某烟館吞吐烟霞將鼻烟壺一個安放鋪上轉瞬忽失所在乙遂肆口慢駡其時甲亦在别榻吸烟以爲侵已不覺怒　衝冠挺身而出乙曰我未嘗明指爾今爾與我爭論莫非烟壺是爾所竊耶甲忿甚扭乙便毆乙手無縳雞力致受微傷甲正欲逃逸旁人代抱不平扭甲至小茶肆　理旋經旁人令甲備香燭服禮並出洋銀一元給乙爲養傷費乙始首肯若甲者可謂前倨而後恭矣○毛阿仁屢在南巿十六廿三七鋪等處行竊前日在途行走將近大東門地方被汛捕拘獲拽其身畔有押票數張解至十六鋪巡防中局李蘭史二尹研訊之餘毛供稱係本邑人向以力田餬口近因失業犯竊本月初五晚行竊老白渡姚聚泰石作中衣服又竊俞朝中方金發二家首飾物件二尹判笞二百板著具改過切結交該捕驅逐出境所有各贓俟吊齊後傳失主具領○南巿大碼頭相近石生泰洋貨店與夔龍閣小茶肆爲隣石門外有太平水缸數隻日間將牌門安放缸上夜則收回習以爲常前日該茶肆中人在太平缸私取清水將牌門搬開偶一失手碰碎一扇石向之理論茶肆主置諸不答石不得已遂令十六鋪地甲從中排解令茶肆主將牌門修好始無異言○滬南王信義浜昨有壞手阿三等三四人欲將一犬投諸水經爲泥水匠之曹福堂瞥見知此犬係王姓家所畜何得遽行淹斃上前喝阻阿三等以其多事扭住蜂毆將曹頭顱擊破遂共扭至廿三七鋪巡防局戴二尹略詰情由以曹不應多管閒事姑念受有微傷著笞五十板阿三等殘殺生靈反將解勸之人兇毆著重責一百下具改過切結交保釋出○　東人阿毛在滬南萬裕碼頭裏街開設棕榻店喚鋸匠阿金爲之鋸木言定於十九日前往不料阿金遷延未果阿毛以其　存侮弄遂於昨日往尋相見之餘出死力以相搏經人勸散阿毛心尚不平復糾集無賴高勝全等將阿金軋至某茶肆評理阿金知難與較情願出洋八元香燭一副其事遂寢 
[法捕房瑣事]  
　　湖北人某甲向在六馬路開設酒肆繼又遷至鐵馬路因生涯冷落遂將店閉歇剩下高粱酒二壜值洋八元爲同鄕人祭敬章賒去轉售他人甲屢次向索酒價始則延約繼以老拳奉贈甲忿氣塡膺知其卜居法界後新街遂赴法捕房控訴捕頭著至公堂遞禀候核○某甲遺失猫兄眼帽準一顆值洋八十元翡翠荷花瓣一隻匯豐銀行鈔票洋十元曾赴捕房報案昨經包探孫錦榮知所失之物爲小東門中園烟館堂倌丁某所得前往查問丁稱烟客將各物安放榻上代爲收儲遂悉數交與孫包探帶回捕房捕頭飭暫存候失主認領 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年五月十三日京報全錄]  
　　宫門抄○直督李奏已故道員辦理工賑勤勞卓著臚陳事跡籲懇恩施摺○又奏揀員試署知縣摺○又奏知縣張上　請閧缺回籍修墓片○護　撫黄奏調署委署代理府廳州縣各缺摺○又奏調署靈川縣員缺片○臺撫邵奏報各屬就地正法人犯數目片○五月十三日内務府國子監侍衛處值日無引見○山東學政華金壽　恩○龍湛霖顧璜各謝正考官恩○補用道府葉元琦等謝恩○額中堂續假二十日○桂公耆齡各續假十日○倉塲奏漕船五日回空○掌儀司奏十五日祭奉先殿慶王行禮○召見軍機華金壽趙繼元○○大學士直隷總督一等伯臣李鴻章跪奏爲已故道員辦理工賑勤勞卓著事蹟可傳據實臚陳籲懇恩施仰祈聖鑒事竊二品銜直隷候補道金福曾前在山東辦賑觸發舊疾請假回籍就董經浙江摲臣崧駿奏留辦理賑務湖工於光緒十八年六月病殁差次旋直隷在籍紳士翰林院編修吕式撻等詳列事實呈由籌賑局司道詳　奏卹並准浙江撫臣崧駿山東撫臣福潤咨請會奏前來臣查金福曾浙江秀水縣人同治元年由候選訓導隨同臣軍克復蘇州常州嘉興湖州各城薦保知縣留江蘇補用歴署婁縣南匯吳江等縣俱有政聲於婁縣興辦蠶織南匯辦理漁課尤爲士民感頌光緒三四年間晉預大旱該員募銀四千兩馳赴河南之河陝山西之蒲澤解絳等處徧設賑廠分置留養慈幼牛痘各局並於開歸陳所屬捐輸轉賑婦孺數千人於洛陽宜陽新安澠池境内因伊洛諸水開濬新舊各渠溉田二十萬餘畞復於兩省衝要捐購車馬以代差徭役不累民差無停滯最爲北地善政經前東河督臣李鶴年前河南撫臣涂宗瀛奏奬前山西撫臣衞榮光請奬所辦各善舉列入志書七年以候選道由南中募捐北來辦賑臣以該員講求水利任事實心奏留直隷差委時值畿南各河頻年漫溢正當隨時補救該道在直十年於各河要工無役不從其治大清河則疏濬中亭河培築千里隄開挖東淀積淤修復天津三河頭隄壩工竣歴經大汛河流通暢被災之地遂獲豐收其治子牙河則修培獻縣河間大城文安青縣靜海隄岸三百餘里復濬上游之滹沱河以清其源開下游之王家口减河以殺其勢其治北運河則疏青龍灣减河歸入七里海疏筐兒港减歸入塌河淀以分津沽洪注之水又開歴水各河以洩武清寳坻窪區之水其治南運河則修恩縣四女寺减河分由海豐埕子口入海共長三百餘里以洩盛漲復於河頭作閘引水溉鹽山樂陵海豐田數千頃其兩署永定河道俱督辦堵築漫口大工十四年南二工一役奇險迭出隄防滲漏又值連旬大雨固安緊逼隄卡該道往來泥淖晝夜搶築縣城始獲保全因此積受寒濕遂得手足麻木之證歴年辦理籌賑悉心經畫常謂辦賑當嚴於查戸而寛於放錢則欵省而惠周順悄東南兩廳天津河間兩府數十州縣連歲災賑該道親往查放所至之處核戸塡票不假吏役之手士民至今稱之其在直辦理工賑情形迭經臣及前署督臣張樹聲歴任府尹臣詳細奏明在案十二年濟南武定水災臣奏派該道募資赴東助賑修築河堤以工代撫十五年武定青州又災前山東撫臣張曜以該道辦事認眞民情愛戴復奏調至東辦賑周歴肥城平隂十一州縣兩次共集貲貳十一萬賑災民五十二萬旋以積勞觸發舊疾請假回籍就醫是年淅西水災浙江撫臣崧駿奏派該道在籍辦賑扶疾往來各屬經理工撫海寍備塘河杭州長奬鎭以上塘河嘉湖名屬經流支港皆次第濬復水利大興復奏派修治餘杭南湖力疾强起工事瑣屑無不身親至十七年秋間工竣病遂增劇臨危時猶以直東被災函商司道馳勸紳商籌集賑捐鉅萬分解散放公忠好義之誠出於天性垂殁不衰三省官民同聲惋惜伏查近年各省辦理河務賑務積勞病故人員歴蒙恩准優卹誠以辦以辦賑在各差中最爲勤苦嚴寒盛暑經營奔走不能少休每一役竣在事出力之人率皆憔瘁枯槁非堅忍强幹者未易勝任金福曾歴辦工賑十有餘年無日不在勞身焦思之中尤非他人一時一事之勞勩可比其規畫各端成效照著疉經各省專案奏陳四蒙特旨嘉奬功能治行卓然可傳合無仰懇天恩俯准將已故二品銜直隷候補道金福曾勅部照例議卹並將事蹟宣付史館立傳以勵勤事而資觀感出自逾格慈施除將該故員履歴事實清册咨部外理合會同浙江撫臣崧駿山東撫臣福潤合詞具陳伏乞皇上聖鑒訓示謹奏奉硃批著照所請該衙門知道欽此○○大學士直隷總督一等伯臣李鴻章跪奏爲揀員試署要缺知縣恭摺仰祈聖鑒事竊查三河縣知縣賴永恭升補北路同知經部覆准應以光緒十九年二月十七日接到部文之日作爲開缺日期歸二月分截缺所遺三河縣知縣一缺地處衝途差務絡繹經管驛站河道旂民雜處政務紛繁衝繁難三項要缺例應在外揀選因缺關緊要一時未能遴選得人咨部展限在案定例順屬州縣題調缺出由府尹於所屬各員内揀選題補如順屬一時無可保題者再由直隷通省人員内揀選保題升調又奉旨命往及督撫題明留省候補者無論應題應調應選之缺准該督撫先儘酌量補用又州縣應調缺出如無合例堪調之員准以候補人員題補又員缺緊要人地實在相需而所保之員與例稍有未符者必須將該員不合例之處詳細聲明專摺奏請各等語臣督同潘司裕長臬司周馥在於通省選缺知縣内逐加遴選非歴俸未滿卽人地不宜一時實無合例堪調之員自應在於候補人員内揀選查有候補知縣張肇鑣年四十八歲江蘇長洲縣人由附貢生遵例報捐府經歴光緒五年恭逢菩陀峪萬年吉地彈壓出力保以府經歴分發省分歸候補班前補用旋遵例報捐指分直隷十一年十月初二日到省十二年因辦理海運出力保俟補缺後以知縣用嗣遵鄭工例報捐免補本班離任以知縣仍留直隷歸候補班補用在順差委給咨赴部引見奉旨照例發往十四年十二月二十一日到順作爲知縣到省日期業經期滿甄别該員辦事勤奮以之試署三河縣知縣要缺實堪勝任該員係初任候補人員與例稍有未符惟在順當差年久熟悉地方情形現署寳坻縣篆務措置裕如三河縣要缺人地實在相需例得聲明奏請合無仰懇天恩俯念員缺緊要准以候補知縣張肇鑣試署三河縣知縣以裨地方該員係候補知縣試署繁缺知縣銜缺相當毋庸送部引見仍俟試署期滿再請實授理合會同兼管順天府府尹臣孫冢鼐順天府府尹臣孫楫恭摺具奏伏乞皇上聖鑒敕部核覆謹奏奉硃批吏部議奏欽此○○李鴻章片再實任靜海縣知縣調署獲鹿縣知縣張上龢浙江錢塘縣附生由難廕知縣選授昌黎縣知縣調補博野萬全等縣知縣復調今職兹據該員以久離鄕井先塋失修幾將坍塌禀請開缺回籍修墓等情應請准其開缺修墓除飭交代清楚給咨回籍並咨浙江撫臣外理合附片具陳伏乞聖鑒敕部查照所遺靜海縣知縣要缺容另揀員請補謹奏奉硃批吏部知道欽此○○護理廣西巡撫布政使臣黄槐森跪奏爲調署委署代理府廳州縣各員按届列單恭摺上陳仰祈聖鑒事竊准部咨咸豐十一年十一月二十三日奉上諭各省州縣無論奏調委署代理著每届三個月彚奏一次由吏部嚴加裁覈如有違例更調等弊卽將該督撫藩司分别奏叅欽此光緒十八年十二月以前調署委署代理府廳州縣各員經前撫臣列單恭摺奏報在案兹據署藩司胡燏棻詳稱光緒十八年十二月初一日起至十九年二月底止調署委署代理府廳州縣各員列單詳請具奏　情前來臣覆核無異理合照繕清單敬呈御覽伏乞皇上聖鑒敕部查核謹奏奉硃批吏部知道單併發欽此○○黄槐森片再署靈川縣知縣文明欽飭赴滕縣知縣本任所遺靈川縣知縣員缺查有准補天河縣本任知縣陳展雲精明詳愼才識兼優堪以調赴署理據署藩臬兩司會詳前來除檄飭遵照外理合循例附片陳明伏乞聖鑒謹奏奉硃批吏部知道欽此○○邵友濂片再台灣省各屬就地正法人犯業經臣附片奏報至光緒十八年秋季分在案兹十八年冬季分查有臺灣府屬彰化雲林苗栗三縣臺南府屬鳳山嘉義二縣先後報獲匪犯蕭　戴鴻坡卽楊世勳石進堂張荃勝鄭柱黄是棻大目蕭紅腰賴約許嬰張阿基陳添丁沈勞十三名或紏刦得贓或迭刼拒捕殺斃人命均屬情罪重大之犯未便稽誅審明後禀經臣先後核飭就地正法以昭炯戒在案兹據臺灣道兼按察使銜顧肇熙彚詳請奏前來除將各犯籍貫罪由開單咨部外謹會同閩浙總督臣譚鍾麟附片具陳伏乞聖鑒謹奏奉硃批刑部知道欽此 
 
 

Page 13

 
 
[光緒十九年五月十四日京報全錄]  
　　宫門抄○　旨一道錄前○湘撫吳奏恭報接閱南路各營伍完竣並回省日期摺○東撫福奏委藩司接統營務片○又奏更換防營管帶員弁片○又奏查報上年下半年審辦京控各案分别已未完結摺○直督李奏牛莊關洋稅收支實存各數目摺○雲督王等奏揀員調補知縣摺○又奏保留各員差遣補用片○川督劉奏請更正知州原保底銜改給奬叙片○五月十四日理藩院鑾儀衛光祿寺廂黄旗值日無引見○花尚阿假滿請安○睿王烏拉喜崇阿李端棻各續假五日○召見軍機長麟鳳鳴○○頭品頂戴湖南巡撫臣吳大澂跪奏爲恭報微臣接閱南路各營伍完竣並回省日期仰祈聖鑒事竊臣先於正月二十七日出省前赴常辰鎭算沅州等處各營閱看事竣於三月初九日回省旋於三月十八日起程接赴省南衡永各鎭協營依次查閱均經恭摺奏報在案隨於二十四日馳抵衡郡校閱衡州協官兵並調閱寳慶宜章桂陽各協營三十日抵永州府城校閱永州鎭標三營並調閱臨武武岡嶺東各營分防衡州之親軍正副右營勇丁分防永州之親軍中左營勇丁亦經就近調閱查看各營馬步弓箭衡州寳慶均及八成宜章桂陽臨武及永州鎭標之營均在七成以上武岡嶺東兩營均在六成以上各協營馬步戰守兵均兼習洋槍中靶不及五成功夫尚淺惟分防永州之親軍中左營洋槍中靶九成較爲得法蓋浙省多用來福槍後膛快槍甚少風氣未開亟宜加意操防庶一兵得一兵之用各營合演三才八卦等陣式及馬上雜技籐牌刀矛破打均尚步伐整齊進止合度查驗兵丁糧數皆係足額馬匹器械亦俱臕壯鮮利所有材技出色將弁兵勇當塲酌加奬賞技藝生疏者分别降革查有桂陽營署右哨千總周封魯不能約束兵丁擬請以把總降補衡州協署右哨千總文射德縱容營兵釀成命案擬請革職以肅營規宜章營右哨三司外委把總劉正魁桂陽營左哨二司把總賀茂春步箭全空均擬以外委降補其餘馬步中箭較少者勒限學習仍責成該管將領隨時察看分别勸懲以上各缺咨會督臣並飭該　將領先行派員署琩俟奉旨後分别揀員擬補臣於永州事竣卽由水路下駛於四月初八日回省除省標三營曁岳州營現經示期校閱另行奏報外所有閱看南路營伍及叅劾庸省員弁並回省日期各緣由理合恭摺具奏伏乞皇上聖鑒謹奏奉硃批著照所請兵部知道欽此○○福潤片再分統嵩武軍驤武等馬步六營記名提督王得魁據報於本年四月初四日在營因傷病身故自應另行派員接統查藩司湯聘珍才長心細忠勇廉明自委辦總理營務處事宜各營將領無不敬服堪以派委接統俾一事權除飭遵照外理合附片具奏伏乞聖鑒謹奏奉硃批知道了卽著飭令該藩司認眞整頓毋稍疏懈欽此○○福潤片再東省各防營遇有更換營官員名均經隨時具奏在案兹駐防濟陽惠民等縣管帶泰靖中營副將張文彩操防不甚得力應即撤委查有儘先都司朱康仁堪以接帶又管帶嵩武軍驤武前營記名總兵李福雲前調赴膠州海口興築臺壘該員素來善帶騎隊現派委管帶駐防蘭山郯城嶧縣一帶之新建營馬隊原帶新建營馬隊之記名提督楊壽山卽接帶嵩武軍驤武前營俾得各盡所　除分檄飭知並令仍各駐原防地方認眞修築巡緝及咨部查照外理合附片陳明伏乞聖鑒謹奏奉硃批兵部知道欽此○○尚書銜山東巡撫奴才福潤跪奏爲查明光緒十八年下半年審辦京控各案分别已未完結彚繕清單恭摺仰祈聖鑒事竊前准刑部咨嗣後各省京控交審案件無論奏咨每年將已未完結數目分兩次彚開清單具奏摘錄案由註明交審月日並將未結各案因何未能審結緣由詳細聲明等因業已將光緒十八年上半年已未審結各案奏報在案兹自光緒十八年七月初一日起至十二月底止交審京控案件依限審結者二十三起尚未審結者三十起據按察司松林造册具詳前來奴才覆查無異除咨部外謹將已未完結各案摘錄事由並交審月日及因何未結緣由彚繕清單恭摺具奏伏乞皇上聖鑒謹奏奉硃批刑部知道單併發欽此○○欽差大臣大學士直隷總督一等伯臣李鴻章跪奏爲牛莊關第一百一十五結至一百二十八結洋稅收支實存各數彚繕清單恭摺仰祈聖鑒事竊查牛莊海關洋稅收支各數已截至一百二十一結至一百二十四結止彚奏在案兹據奉錦山海關道善聯詳稱自光緒十七年八月二十九日第一百二十五結起至十八年八月初十日第一百二十八結止共收過各欵稅鈔並收回餘賸等項銀五十六萬二千五百一兩一分三釐三毫五絲一忽開支銀四十七萬二千四十八兩六錢一分三釐三毫九絲八忽實存連舊管銀二十九萬二千七百二十六兩六錢一分九毫二絲二忽五微已於十八年八月以後分别解支分欵開單詳請奏咨前來臣覆覈無異除已分結奏報外理合彚繕清單恭摺具奏伏乞皇上聖鑒謹奏奉硃批該衙門知道單併發欽此○○雲貴總督臣王文韶雲南巡撫臣譚鈞培跪奏爲揀員調補極邊要缺知縣以資治理恭摺具陳仰祈聖鑒事竊准吏部咨開極邊題調要缺雲南文山縣知縣李鳳翔告休於光緒十八年十二月十三日奉旨應照例以奉旨後五日作爲部中行文日期照限减半計算扣至十九年二月十三日五十五日限滿應歸於二月底截缺係屬要缺毋庸掣籖業將截缺日期咨部在案查該縣地方接壤越南幅𢄙遼闊漢夷雜處政務殷繁非精明幹練熟悉邊務之員弗克勝任臣等督飭藩臬兩司於通省應升應補人員内逐加遴選非現居要缺卽人地未宜實無合例堪以升補之員惟於應調人員内查永平縣知縣方宏綸年四十五歲浙江巖江府遂安縣人由附貢生報捐候選州判投効雲南軍營於克復順寗雲州案内保奏同治十三年十月二十四日奉上諭著賞戴藍翎並加知州銜欽此光緒五年在滇遵例加捐知縣不論雙單月選用復在直隷藩庫遵海防新例加捐分缺間選用十五年十一月籖選雲南永平縣知縣十二月初二日引見奉旨雲南永平縣知縣著方宏綸補授欽此領憑起程十六年十月二十四日到任十八年七月調署恩安縣知縣八月二十九日到任是年在直隷藩庫捐免試俸歴俸承領執照在案據雲南布政使史念祖按察使岑毓寳以該員精明廉潔任内並無叅罰案件以之調補文山縣知縣實屬人地相宜洵堪勝任與例亦符會詳請奏前來臣等查方宏綸才識深穩辦事精詳合無仰懇天恩俯念員缺緊要准以該員調補文山縣知縣實於地方有裨如蒙俞允該員係現任知縣請調知縣銜缺相當毋庸送部引見所遺永平縣知縣係月選之缺滇省現有應補人員應請扣留外補所有揀員調補要缺知縣緣由謹合詞恭摺具陳伏乞皇上聖鑒勅部議覆施行謹奏奉硃批吏部議奏欽此○○王文韶等片再雲南接壤緬越界務日繁蒙目爲通商口岸徵收漸有起色稽查彈壓亦在在需人非得練習邊務能耐烟瘴之員不足以供驅策兹查有選用知縣陳時福前經投効來滇臣等於上年三月奏請留滇差遣委用欽奉硃批着照所請吏部知道欽此欽遵在案該員才識深穩熟悉郔情又於投納各員中查有分省補用縣丞姚守慤精勤任事艱苦備嘗藍翎不論雙單月遇缺前先選用知縣蔣玉棱轉運軍儲辛勤罔懈不論雙單月遇缺前先選用知縣蔡覲臣馳驅邊徼况瘁不辭五品銜分省試用州判劉煒黽勉從公寒暑無間同知銜前先選用知縣張鈞遠役從軍竭誠効力候選鹽課大使徐儒珍邊關從事歴久宣勞據雲南布政使史念祖會同善後局司道詳請奏明分别留滇補用差委等情前來臣等覆核無異合無仰懇大恩俯准將留滇差委候選知縣陳時福分省補用縣丞姚守慤均留於雲南按班補用候選知縣蔣玉棱等五員均留滇差遣委用以資任使如蒙俞允陳時福係候選人員前經奏留差委今請留省補用仍令補交未捐足班次及分發銀兩除將該員等履歴清册咨部查照外謹會同雲南巡撫臣譚鈞培附片陳請伏乞聖鑒訓示謹奏奉硃批吏部議奏欽此○○劉秉璋片再查川北勦匪案内文武員弁本年正月經臣查照原奏清單請照原保給奬三月十七日欽奉硃批差照所请該部知道單二件併發欽此當已分行飭遵據直隷州知州李經叙禀稱該員原保係請俟選直隷州後以知府分省補用但該員由卽選直隷州知州已於十八年在直隷遵新海防例加捐不論雙單月分發試用是年十一月二十九日戸部頒發執照在案合無仰懇天恩准將該員原保底銜敕部更正應以不論雙單月分發試用直隷州知州李經叙俟補直隷州後以知府分省補用註册庶免底銜舛錯除咨部查核外理合附片具陳伏乞聖鑒訓示謹奏奉硃批吏部知道欽此 
 
 

Page 14

 
 
[光緒十九年五月十五日京報全錄]  
　　宫門抄○諭旨三道錄前○晉撫張奏簡缺知縣互相對調摺○又奏會考候補人員片○又奏甄别道員知縣片○又奏保奬通判知縣請准儘先補用片○又奏調署州縣各缺片○又奏查明知州保案片○直督李奏請補奬片○又奏請仍照原保給奬片○五月十五日吏部翰林院正黄旗值日無引見○阿公景善各假滿請安○椿壽請假十日○吏部奏　　選官缺派出福中堂汪鳴鑾○内閣奏派稽察本章派出文治○召見軍機敬信汪鳴鑾皇上明日卯正至大高殿　　○○頭品頂戴山西巡撫臣張煦跪奏爲簡缺知縣互相對調以重地方恭摺仰祈聖鑒事竊維知縣爲親民之官必須人地　宜方足以資治理兹查平陽府屬之鄕甯縣壤地濱臨毗連陝西北山一帶主客雜處彈壓稽查均關緊要現任知縣葛玫年四十一　　北通城縣附貢生遵海防例報捐主事籖分兵部光緒十四年遵鄭工例改捐知縣分發江蘇試用十六年復遵新海防例加捐遇缺先仍以知縣歸部選用十七年六月選授今職七月初二日引見奉旨山西鄕甯縣知縣員缺著葛玫補授欽此八月二十九日到省十一月初六到任該員謹愼安詳留心吏治惟係初任人員於斯缺不甚相宜未便稍涉遷就查有定襄縣知縣曾光煦年四十五歲四川華陽縣廕生光緒三年入國子監讀書期滿以知縣用咨部註册選用隨同恭辦菩陀峪萬年吉地工程出力保奏五年十月　三日奉旨著以本班歸部選用欽此六年十月選授今職欽派王大臣騐放十一月初六覆奏堪以補授奉旨依議欽此七年正月初五日到省二月初九日到任該員歴練老成通逹事理以之調補鄕甯縣知縣可期整頓所遺定襄縣知縣地僻事簡治理尚易卽以鄕甯縣知縣葛玫對調亦堪勝任如此一轉移間人地各得其宜該員等任内均無有關展叅降調處分與例相符據布政　胡聘之按察使張汝梅會詳請奏前來合無仰懇天恩俯准以定襄縣知縣曾光煦與鄕甯縣知縣葛玫互相調補於地方不無裨益如蒙俞允該員等均係簡缺對調銜缺相當毋庸送部引見所有簡缺知縣應相請調緣由謹恭摺具陳伏乞皇上聖鑒敕部議覆施行謹奏奉硃批吏部議奏欽此○○張煦片再晉省候補試用人員捐納勞績兩項居多其中通逹事理嫻於吏治者固不乏人而初登仕版空疏無據者亦難保其必無若不及時考校俾各加意講求將來民社驟膺恐未必盡能措施悉當調任撫臣剛毅前經奏明設局課吏惟係隨時考課並無奬懲日久遂不免視爲故事擬略爲變通冀收實效臣上年在京陛辭時跪聆聖訓仰蒙諭令課吏具見皇上勤求吏治造就人才天語煌煌自應欽遵辦理兹自光緒十九年春季爲始除五貢以上正途出身者毋庸考課外凡候補委用試用捐納勞績兩項人員在臣署會課一次考以律例及有關政治之書評定甲乙仍遵照光緒元年部章分别等第列爲一等者酌給奬銀並記名酌委一次二三等照常當差挨次補署此次除在外署事及奉差出省之員在省與考者無多尚無不成文理考列四五等者俟下次再考試時如有文理不通應列四五等之員再行遵照部章分别留省勒期學習曁咨回原籍新選實缺人員亦一體照辦如此勸懲兼施俾各該員等及時磨礪期於成就人才以仰副聖主澄叙官方之至意除咨部查照外謹附片具陳伏乞聖鑒訓示謹奏奉硃批吏部知道欽此○○張煦片再定例道府州縣凡由勞績保歸候補班以及捐納試用各員應以到省之日起予限一年詳加察看出具切實考語分别補用歴經遵辦在案兹查試用道閻迺珏候補知縣曹燮試用知縣劉宗晏均到省一年期滿例應甄别據藩司胡聘之會同臬司張汝梅詳請核辦前來臣查該員閻迺珏精明歴練奮發有爲曹爕明白詳愼劉宗晏謹飭安詳考以律例均能通曉大意應請將閻迺珏留省以繁缺道員補用曹爕劉宗晏留省均以知縣本班照例補用除履歴咨送吏部外理合附片具陳伏乞聖鑒謹奏奉硃批吏部知道欽此○○張煦片再定例官員歴任交代無虧缺遲延者准該督撫保奏試用候補人員准請遇缺儘先補用等因兹查有山西試用通判毛世黼自光緒七年起至十四年止歴署芮城岳陽太谷等縣又試用知縣吳之桓自光緒十年起至十五年止歴署陽高平陵萬泉等縣該二員於各任内正雜倉榖錢糧均係依限交代清楚並無絲毫虧短核與定例相符由布政使胡聘之查明詳請核奬前來臣查州縣交代有關國帑例章所定懲勸兼施該員毛世黼吳之桓歴任交代均能依限清結尚知愼重公項自應照例給奬以勵其餘合無仰懇天恩俯准將山西試用通判毛世黼試用知縣吳之桓各給予遇缺儘先補用之處出自逾格鴻慈除咨部查核外理合附片具陳伏乞聖鑒敕部核議施行謹奏奉硃批吏部議奏欽此○○張煦片再太谷縣知縣趙冠卿調省差委遺缺查有代理斯缺之天鎭縣知縣魯彦光堪以改歸署理定襄縣知縣曾光煦現經臣另摺奏請與鄕甯縣知縣葛玫互相調補應分飭先行赴任署理以免貽誤署潞城縣知縣柳增慧調省遺缺查有本任平陸縣袁敬堪以調署平定直隷州知州葛士逹因病請假回省就醫遺缺尚有遼州直隷州知州李義銘堪以調署遞遺遼州直隷州知州一缺以候補直隷州知州單熙照署理據藩臬兩司先後會詳前來除分檄飭遵外理合附片陳明伏乞聖鑒謹奏奉硃批吏部知道欽此○○張煦片再知府用先換頂戴直隷候補班前先補用直隷州知州張仲伊前因轉運晉賑東漕出力經前升任山西撫臣曾國荃奏保經部議給四品銜在案上年護撫臣胡聘之以該員先於辦理天津海運案内保有俟補缺後以知府用先換頂戴是現已戴用四品頂戴卽與四品銜無殊據情奏請更正給予俟補直隷州知州開缺歸知府班後加三品銜等因欽奉硃批吏部議奏欽此旋經吏部覆奏該員辦理天津海運保有俟補缺後以知府用先換頂戴之案原奏並未聲敘於何年月日奉旨核准無憑查核應令詳晰聲明覆奏到日再行辦理等因奉旨依議欽此行知到晉當經轉飭查覆去後兹據布政使胡聘之詳飭據該員張仲伊禀稱前在天津辦理江浙海運出力奏保俟補缺後以知府用先換頂戴之案係光緒四年十月十三日奉旨允准等情呈請覆奏前來臣覆查無異理合附片具陳伏乞聖鑒敕部核議施行謹奏奉硃批吏部知道欽此○○李鴻章片再光緒十六年順直水災工賑需欵浩繁經臣奏明開辦賑捐由各省督撫飭派官紳分投勸辦並請將出力人員俟事竣開單咨直按照河工海運章程擇尤保奬奉旨允准咨行欽遵在案兹准臺灣省將勸辦賑捐尤爲出力各員開單請奬並准四川省以該省勸捐尚有瀘州直隸州知州李玉宣一員募集鉅欵解濟要需異常出力未便獨令向隅咨請補奬前來臣查近年各省迭告災祲勸辦賑捐至再至三其勢已成弩末臺灣四川爲邊遠省分勸辦光難措手各該員本無應辦之責因聞畿輔重災設法招徠源源解濟洵屬有裨時艱向應照案酌予奬叙所有臺灣勸捐出力之准補臺南府經歴任如茫擬請以知縣在任候補福建遇缺先用府經歴陳履益擬請俟補缺後以知縣用又四川勸捐出力之道員用四川瀘州直隷州知州李正宣擬請俟歸道員後加二品頂戴仰懇天恩俯准照擬給奬以示鼓勵除飭取履歴咨部外理合附　具陳伏乞聖鑒訓示謹奏奉硃批該部議奏欽此○○李鴻章片再上年保奬永定河南上河合龍大工出力各員内有北河候補同知張愷康四品銜直隷候補通判林際康分省補用知縣張家瑞直隷候補知縣方履泰同知銜知縣用候選教諭鄭芷馨五品銜北河候補州　汪志賢均請戴花翎分省補用知縣水政清補缺後以直隷州用並戴花翎五品銜州判用候補主簿薩多納請戴藍翎旋准吏部議覆河工搶險照章不准保奬翎枝該員等所請與章程不符應另核請奬等因臣查定章不准保奬翎枝係指常年防汛搶險而言若堵口合龍大工挽狂瀾於既倒措手極艱苟非在事各員出死力以相爭鮮能尅期蕆事履危蹈險不啻冐敵衝鋒是以仍准保奬翎枝卽如光緒十四年永定河南七大工合龍之知州於則致南岸同知鄭煥等二大工案内之知縣孫毓珍等十六年北上大工案内之北岸同知張起鵬北岸通判茅光耀等均經准戴翎枝有案此次南上水口並北二上北三兩汛旱口工程繁鉅措置艱難實與北上大工相將南七南二倍之同此合龍出力准　兩歧未免向隅且内案之北岸把總張兆等原保翎枝兵部業經　准文職各員勞績無異奬叙應同除候補知縣方履泰病故刪除外所有張愷康等七員仰懇天恩俯惟勅部仍照原保給奬以昭激勸理合附片陳請伏乞聖鑒訓示謹奏奉硃批吏部議奏欽此 
 
