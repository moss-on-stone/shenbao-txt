# 1900 - 89 - 4909686

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黄之功臣青囊之盛業誠醫學入門之階梯也刋印行世板久燬失耕餘堂主人覓得精本托本局詳加校印帋墨精良字跡放大不費目力計正續兩集共計二十本價洋四元世有欲樹杏林之幟者請臨上海三馬路申昌書室並各書坊選購可也 
[禁止邪敎說]  
　　昨日本報紀妖婦宜懲一則得之金陵訪事人云距儀鳳門四五里許有寳塔橋焉地鄰草鞋夾江爲上下各鹽船往來孔道兩年前有一年逾知命之某姓嫗結茅於此自謂不食人間烟火者已歴多年九轉丹成能知過去未來之事愚夫愚婦深信不疑虔備瓣香往求福蔭嫗則坐收其利信口雌黄所得香錢盈千累萬因將舊日茅龍易以魚鱗之瓦雕梁畫棟美奐美輪門前高樹旗竿遙望之幾訝琳宮貝闕邇更讕言廣播附會其說者輒以活神仙稱之上月十九日世傳爲觀音大士誕辰室中本供奉南海水月像善男信女咸往頂禮慈雲嫗高坐雲龕答以俚語聆其音如唱攤簧然唱畢卽畀跪者清水一盂或棗糕一碟謂式飲式食可結佛緣嗚呼膽大妄爲一至於此吾不解蚩蚩者氓卽甘心入其迷途而官斯土者何亦裦如充耳竟不拘案懲治耶夫神道設敎雖爲聖人所不廢然必係聰明正直之神素著靈顯歲時伏臘薦以馨香俾民間瞻仰神威忠孝節義之心油然生於不覺而性情之暴戾者且可潛移默化弭患無形故昔人謂鬼神禍福之說雖爲儒者所不道然借此以警愚氓亦可輔政敎之所不逮因是焚香祈禱之事雖背於禮而亦未嘗禁令高懸若夫藉此斂財謠言惑衆則稽之律例厥罪匪輕今某姓嫗膽敢於省垣附近之處造作讕語誘取人財充其流弊所至匪特良民受其蠱惑相率附和輕擲貲財且頑梗之徒以爲有隙可乘或竟仿狐鳴篝火之謠潛謀不軌其爲隱患何可勝言猶憶從前睢陽湯文正公巡撫吳中首嚴淫祀之禁其時蘇垣上方山有五聖祠香烟最盛數百里内外居民咸往祈禱紛紜雜遝舉國若狂公聞而惡之奏之於朝火其廬毁其像頻年淫穢一掃而空四海人心爲之大快今某姓嫗所奉之偶像淫威雖不至若是之盛流毒雖不至若是之深然涓涓不息流爲江湖炎炎不滅燎原奈何若不及早懲治他日惑民旣多爲禍愈大噬臍之悔將何及哉或謂懲之法奈何曰若輩妄托神仙騙人財物倘立卽拘案嚴辦情眞罪當本無容姑息於其間惟思愚民受惑之由實信其受有異術可以邀福於無形今宜以戰國時西門豹投巫之法治之彼旣稱久不食人間烟火卽於其處擇一空室令嫗安處其中禁絶其徒黨傳授飲食則三五日後必至槁餓而死庶附近居民知以僞術騙人者非特不能爲人祈福且自身難免入於餓鬼道中則妖妄之風可以不期絶而自絶而後不法之徒或當引爲前車不敢肆其狂瞽事雖詭而意則正豈非懲治妖妄之妙術哉至於正本清源之道則地方有司亟宜修明敎化俾遐陬僻壤咸知黜邪崇正循循於規矩之中雖有不經之言自能絶之必堅而斷不爲其所惑若是則旣不溺於邪說何至蹈夫刑章蕩平正直之風豈難常見於聖世哉愚故作禁止邪敎說弁之報端有地方之責者能不以斯言爲河漢焉則幸甚 
[本館接奉電音]  
　　昨日午前京師飛電傳來硃筆二道諭旨一道敬謹譯登○三月初五日奉硃筆常明補授大理寺卿欽此同日奉硃筆稽查正黄旗漢軍旗務著宜烈去欽此同日軍機大臣面奉諭旨本月初七日進内在事當差之王公文武大小官員均著穿蟒袍補褂欽此 
[英儲遇險]  
　　華歴本月初四日倫敦來電云英皇太子游歴比利時國本日方小憇某處火車站突被兇人暗算向之連發二槍侍從之人立將兇人禽獲太子幸未被衂惟飽受虚驚耳 
[兵兇戰危]  
　　日本東京某日報云英搭交戰而後英國弁兵之殁于陣上者計至西歴三月二十四日爲止已多至一萬九千員名至搭人之被禽者置之好望角所泊運送船中熱疫流行死亡相繼噫兵凶戰危古有明訓世之專喜開疆拓土者亦可鑒及前車矣 
[被害索償]  
　　前者火奴魯魯島主以時疫流行急須清潔遂將寄居島中之中日兩國人民貨物屋宇悉數舉火焚之兹者日本東京某日報云此事由日本政府向美國索償美綂領電飭島官查核東歴二月十四日由島中裁判所訊理連訊七日裁判官核定日人之受損者計共三千六百七十餘名口所損貨物屋宇三千四百餘件須償銀六十二萬圓特不知中國人民流離失所其將何以向之索償耶 
[恩詔待頒]  
　　京師訪事友人云本年恭逢皇上三旬萬壽一切應行恩典如文武官員之加級紀錄封贈以及開復處分並宗室覺羅養贍曁兵丁太監鰥寡孤獨等恩糧耆民節孝等恩賞恩旌偏災處所豁免錢糧罪人應赦等項現經各衙門擬就二十條目大約在本月中旬會奏俟硃筆圈出然後頒發各省遵行 
[詳述拳匪閙敎事]  
　　山東義和拳匪闌入直隸境内爲害敎民本館前已將訪事人所述情形備登報牘兹閱徐家匯匯報所紀似更確切詳明爰節錄之匯報之言曰義和拳匪頗信異術專與敎中人爲難每謂誦咒書符可避槍砲直隸所轄東明長垣開州威縣等處密邇齊東敎堂敎民被害尤甚去秋故城被燬敎堂一所縣主某大令拘犯庭訊時拳匪百餘人手執洋槍前來恐嚇大令恇懼給錢三百千始散劉八莊敎民聞而恐甚紛紛遷徙太令慮被上司記過勸令遷回未數日匪人大至敎堂被焚并殺斃一敎民投之於火被傷者亦有數人旣而匪人轉至獻縣境東大過村及張家莊兩處行劫敎士約集敎民數百名將敎堂保護東大過村之南　家莊某姓家貲甚富懼匪人之横佯與交歡且具雞黍欵之正在觀我朶頤時各匪忽持械出門羣赴大郭村將敎堂攻擊敎民均升屋鳴槍以拒未幾官兵大至匪人遂遁時正初更匪人豫備大車數輛意圖裝運所刼貲財迨計不能施遂載槍斃之屍而去是役也匪人死傷甚多去後遺下死屍五具次日小範地方有匪人約三千名竟將報復大過村敎中人聞而大驚遍告鄰近敎民集衆援救越數日 
 
 

Page 2

 
 
匪人嘯聚大過村迤東幸樊屯營勇二百名馳至又有馬隊百名來自天津拘獲匪人六名先是堂中已由官吏派勇十二名守護至是聲威愈壯人心遂安聞當道本派勇丁五百名後分其半守南關又分若干往朱家橋逾二日續到勇丁一千名連日與匪人鏖戰綂計匪人之死者朱家河三十名東大過村三十名陽東三十名蓋景州之匪聚集朱家河時官軍單弱祗有馬隊二十名步隊四十名其後又調來二百五十名匪人遂拚死相爭爲背城之借開仗互鬥得殺斃匪首一名乃寺僧也僧頗强項雖斷其手足猶辱駡不已未幾又獲二僧亦皆匪中之桀悍者一則斬首一則押至朱家河訊鞫旋解入城中匪人遂遁至深州境内各鄉風鶴驚傳有挈家遠徙者有出貲賄和者迨匪人圍陽太西河頭天主堂鮑司鐸懼而脫逃匪人乃執司事囚之適縣差至方得釋回時近處六村莊悉數被掠西河頭敎堂李姓司鐸逃至東河頭方行彌撒禮突有西河頭急足至以敎民某姓被擒告一時堂中助祭者恐其遇害結伴往援匪人移怒東河頭恣行要索直至給以青蚨二百五十千圍始解李司鐸以匪蹤飄忽東河頭未便存身乃易服宵遁至獻縣暫居此股匪人旋至景州舉火焚劉八莊敎堂殺一敎民刻下方擾擾紛紛不知何時始能平定也 
[匪棍伏誅]  
　　營口采訪友人云旗人德隆阿匪棍也前者忽由吉林帶親兵十六名至奉天省會聲勢顯赫自稱奉旨來此密查要案大言恐嚇駭人聽聞奉天將軍增軍帥聞之急往修相見禮蓋欲藉以覘其虚實情形也德恐敗露拒而不納旣而增帥電逹京師查知其僞乃卽逮案嚴訊旋於某日明正典刑親兵十六名訊不知情從輕枷責嘻此殆師蘄州匪人李成能之故智耶特香帥遇事持重增帥則事機迅疾其辦法微有不同耳 
[軍麾過潤]  
　　鎭江采訪友人云湖北提督張蘭陔軍門春發奉命綂領武衛先鋒右軍由京南下航海至申江二月二十九日辰刻乘某兵艦泝江而上道出潤州道府縣曁各營官一聞虎節遙臨次第登舟入謁軍門以禮接見互叙寒暄有頃卽命駕赴各衙謝步旋於翌日展輪赴江寗謁見署兩江總督鹿滋帥面商要公然後赴鄂履任 
[可祭於社]  
　　紹興采訪友人云浙江行營營務處前雲南鹽法道鍾厚堂觀察於二月初十日騎箕而逝嗣君擇期三月初一日設靈領帖地方官吏以及縉紳先生咸具一束生芻欵門祭奠按觀察世居會稽縣東鄉吳雄村自滇中解組乃遷往郡城東雙橋畔居焉當宦滇時曾於宗祠中捐置義曰數百畝凡同族冠婚喪祭以及嫠婦孤兒輔之翼之務盡以力及其逝也罔不感激涕零並有不遠百餘里泛棹而來敬爇心香叩拜者卽此可想見其爲人矣 
[淫婦弑夫]  
　　蘇州訪事友人來函云南潯鎭係蘇州府屬震澤縣所轄鎭東三里許有地名東小港者一小村落也村有陳姓昆季早失怙恃昆以販售雜貨爲生克儉克勤稍有積蓄季於四年前贅于鎭西亞姆土姓家王僅母女二人家中尚堪温飽而季好酒嗜賭專事治游逾年王母死季益無忌顧牀頭人稍靳阿堵物則轉而貸之于兄其兄念切同胞不與校量惟有曲爲隱忍而已上月某日向乃兄取得炭二十簍售與鎭人得錢卽入賭塲罄其　有兄知而忿甚後遇之某茶肆申斥一番季愧悔交加回家偃臥其妻王氏問之以實告先是氏與同里金甲有染金昆季三人皆兇横不法是晚甲至王氏處擬拾墜歡詢知其事不覺欣然曰生財之道在是矣氏詰以故乙曰久聞爾夫之兄家貲豐足今當設計陷之爾旣一生喫著不盡又可與我地久天長時不可失爾其有意乎氏然之待至黄昏人靜甲遂邀其弟金乙至氏家令氏用棉被蒙藁砧之首甲卽一躍登其牀相與悶斃旋令乙負屍起不料屍目睒張腹中轆轆作響乙大驚疑爲未死舉足踢之中其肋旣而負屍出擬抛置陳昆門外行未里許有司更人擊柝而至遂懼而棄諸道旁翌日路人見之知爲陳季奔告氏氏僞泣曰此必乃兄惡其借貸故下此毒手也遽邀甲乙等多人至陳昆處大肆滋擾旋經調人勸陳昆出厚資棺殮方謂事可了矣詎料殮後甲乙復將陳昆兇毆聲言欲罰多金陳昆以旣加人以殺弟之名且家復將因此而破心大不服奔投震澤縣署控陳氏知之亦投縣遞禀縣主劉大令初未批准旋經陳昆投蘇州府署上控署府尊濮紫泉太守准詞批飭原縣提究并委員潛往密查大令奉批後卽目下鄉開棺相騐仵作唱報死者左肋有傷骨已擊斷其一乃將氏及甲乙丙帶回研訊之下氏初不供認大令怒命用重　氏始吐實并縷述如何設謀如何下手歴歴如數家珍大令乃將三犯釘鐐收禁備文申詳想不日卽當解省定讞矣 
[偷兒遺火]  
　　蘇州訪事友人來函云距葑門三四里之某鄉有某甲者向在城中某京貨鋪執事生子女各一皆依其椎髻之妻在鄉居住妻固健婦常以井臼餘閒擘取燈草售之於市藉補藁砧薪米之資上月下旬某夜忽有梁上君子甲乙丙三人穴壁蛇行而入竊取資財不料滿室皆係燈草黑暗中誤擲手中火紙登時烈燄狂飛三賊見肇禍端捨命奔逸是處地堪荒僻鄰右寥寥以致房屋三四椽盡付一炬最慘者一家三口悉數葬身火窟中翌日甲奔回檢視倩人翻出屍骸見妻及子女二人緊緊摟抱旋見墻下有穴始知此火係賊所遺因卽投長洲縣報案至本月初一日青陽地某巡捕見乙丙丁三人互相齟齬細聆之因分贜不匀起見乃卽將乙拘住丙丁則已乘間脫逃盤詰情由供出甲家遺火之事爰卽解至長洲縣署禀請訊辦想罪有應得不能湯網宏開矣 
[京師火警]  
　　京師訪事人云南城南橋灣左近永泰茶館閉歇後由對門某車廠賃以積薪二月二十二日更魚初躍不戒於火遂兆焚如頃刻間光燄熊熊不可遏抑致屋宇二十餘間悉化灰燼南城水會中人聞警馳往併力施救始得火滅烟消 
[薊都客述]  
　　京師訪事友人云八旗兵米現經長劉兩倉憲奏請自本年二月起改放一色　米不搭稉米以昭畫一而恤兵艱○崇文門内東單牌樓迤北大街及前門内兵部街玉河橋東臺基廠等處道路凹　有礙行人現經籌欵興修冀臻蕩蕩平平之盛○前者官役在東華門外拘獲黄冠黄衣之妖道解經步軍綂領衙門研訊以其形蹤詭秘未便法外施仁特於二月二十六日飭差連黄旗黄傘解送刑部訊明治罪或謂此人語無倫次狀類瘋癲其然豈其然乎 
[中條攬勝]  
　　天津訪事友人云近者俄人修築鐵路所用夫役日食浩繁日前遣人至天津購取麥一千八百墩運往海參威備用津人患之謂客歲收成歉薄目下青黄不接正切杞憂若再供他人無厭之求糧價勢必日貴欲謀果腹不亦難乎○入春以後天時不正居民不善珍攝卽爲時疫所侵日來城廂内外童子患喉症者甚多往往不及救治甚有一家連斃二三口者衛生君子尚其愼旃○某姓女郎寄居如意菴前被淫棍所誘案發送縣官吏將淫棍訊懲富紳某甲聞之深恐曰圭旣玷未免憾抱終身因邀同乙丙等人聨名具禀公庭請准撫曲予保全爲兒媳縣主阮大令准之此言若信而有徵則某紳度量之宏誠加人一等矣 
[粵海春帆]  
　　廣州訪事人云日前粵商龍熾雲具稟督轅擬在省垣創設自來水局禀中略稱石門增步等處爲水發源之所居民鋪户各按房租計費如每年房租洋銀一百元則收費六元每隔十家設一龍頭取水者每擔收錢八文每歲認繳餉銀二萬元後有何商啓秀者以所擬章程未能妥洽謂按租計費未免紛擾用恐滋生訟端每擔取錢八文亦嫌太貴擬集資本洋銀一百萬元共一百股由增步設水局引至城廂内外收費則以人數照算凡家有十人者按月收洋銀二角十人以上收三角二十人收四角并在街口多設龍頭如香港例不願引水管入宅者准在龍頭取水每擔收錢二文每年認繳餉銀一萬元刻已具禀督轅未悉督憲李傳相將如何處置也○本月十五日之晚更魚四躍城西八鋪巨昌醬園與比鄰廣和祥織機坊永祥布店三家房屋猝然坍塌惟時各店夥均已深入黑甜多有奔避不及被壓受傷者諺云閉門家裏坐禍從 
 
 

Page 3

 
 
天上來此之謂矣○南岸白鴿廠日祥字號與半塘白鴿廠大昌爭奪生涯因之起釁有自西關一帶投日祥廠者必經大昌左近而過有自西門外一帶投大昌廠者必由南岸而行各廠巡丁見有過門不入者要而奪之各不相讓某晚兩家巡丁互相格鬥槍砲齊施如臨大敵直至二鼓時始各收隊而散聞各有所傷未識如何了結也 
[秦淮打槳]  
　　金陵訪事人云倉巷葉某者家貧如洗專以撞騙爲生去年充路工捕房董事挨家苛派衆怨沸騰大憲懼釀事端當卽飭令停辦葉以此事未遂所欲近又糾合羽黨醵得二千餘金賄託奸胥朦禀江寗府設立商圑私訂章程依舊逐家歛費蹟其擾累商民實與路工捕房如出一轍先是文生趙某等具禀督轅請革除烟館陋規抽收燈捐創設保衛局署督憲鹿滋帥查閱所禀章程以爲於民有益尚屬可行爰卽飭府查覆旋又札委候補知縣秦大令確查省垣烟館數目每日能收捐欵若干未幾大令稟覆燈捐大數請示開收葉又賄託某太守之姪朦蔽江寗府劉太守以商圑與保衛局事同一體意在易保衛爲商圑不待督憲准行遽以吳大令錫官爲商圑總辦圑董一席卽由葉某承之此邦人士議論紛紛省垣唐紳穆如鑒於路工捕房之前車恐四民皆受其累乃商諸同志聨名公稟督轅備陳保衛商圑兩項利害滋帥批示云前據趙生等稟抽收燈捐革除陋規備充保衛經費當以事屬可行飭府議覆候覆到再行核辦葉某集股囑吏營謀商圑假公濟私以行其苛派勒捐之故智仍仰江寗府確實查覆葉見奸謀已敗斷難興辦商圑遂又欲串設打蛋公司招股收買鷄鴨蛋運售東洋居人咸知葉本赤貧前年股開鷄鴨毛行不名一錢各股資本盡被乾没殷鑒不遠入股無人葉知妙手空空不能取信乃託人向某富室擔保暫借莊票二千金以爲誆騙之計許俟股分齊集後卽將原票歸還又念聲名已壞在省難售奸謀因携票赴上海各處圖騙異鄉商賈不知底藴者恐難免被其所惑也○上月某日行駛江寗鎭江之威士小輪船在黄天蕩江心遇險雖未覆没而船身已受大傷機器又多損壞不能用以破浪乘風船主遂赴鎭江另租某小輪船往來載客惟船身過小輪軸亦殘缺不全行駛長江殊可危慮故近來搭客已不似從前之擁擠矣 
[舉襄誌盛]  
　　前任上海縣藍雲峯大令之太夫人金氏於去歲臘杪駕返瑤池定於本月初六日發引午前十點鐘時靈輀由縣署啓行前導銜牌德政牌數十對及萬民傘萬民旗執事鼓吹之類頭頭是道簇簇生新繼以容亭誥命亭香亭銘旌功布泰西伶工二十名沿途奏樂靈櫬用大紅縀繡金罩以十六人舁之孝子孝孫麻衣如雪步行素幃中經太平街三牌樓舊校塲出新北門登舟回湖南原籍署中書差在大堂及頭二門設祭代理上海縣篆務之戴子邁明府縣丞劉二尹主簿孫少尹皆執紼恭送所過之處觀者塞途聞太夫人享籌七十有八洵乎福壽全歸巾幗中不可多覯者矣 
[定期入署]  
　　代理上海縣篆務之戴子邁明府向假敬業書院爲公館昨日前縣主藍雲峯大令已携眷扶太夫人靈柩回籍署中辦差人役將房屋略加修飾禀請大令於本月初十日鶯遷 
[印災求振]  
　　印度奇災死亡至五十萬人情殊可慘政府廣募捐欵普振災黎本埠由担文大律師集資協助昨日函致英美租界公廨讞員翁笠漁直刺附送捐册數本懇爲設法直刺接函卽申詳蘇松太兵備道兼江海關監督余晉珊觀察旋復函告各同寅及絲茶匯票當質各業董事一體籌捐以敦鄰誼猶憶前者中國豫晉洊饑外洋好善之士曾捐助銀三十餘萬全活甚多此次印度亦告災荒我國不乏急公好義之流必能畛域無分解囊佽助也 
[令節停訊]  
　　昨爲清明佳節石泉槐火風景宜人英美租界公廨讞員翁笠漁直刺循照向章飭丁持名片稟知美繙譯官復知照各捕房停訊一日法界公廨讞員朱森庭明府亦暫停訊案 
[賽會例誌]  
　　昨爲清明令節輕陰薄暝景物清幽好事者舁城隍神及財帛司高昌司長人司清江司五偶像赴各處游行以爲可以驅瘟逐疫實則借此以恣遊觀耳是日除　常儀仗外其花十錦牌陰皂隸臂香會解餉會大肚皮劊子手黄衣會青衣會以及婦女小孩裝扮罪犯之類雖經道憲余晉珊觀察出示嚴禁而若輩爭奇鬥勝興不稍衰亦足見其視法令若弁髦非一紙空言所能禁約者矣此外尚有劣馬六十餘匹風馳電掣各顯其能經行之處觀者塞巷塡街幾難駐足晚間由邑厲壇回廟千百燈火照耀通衢縣署及保甲總巡巡防分局均有差役按叚巡查法租界捕頭以邑厲壇新劃入租界中恐各流氓乘間滋事飭包探帶同探夥沿途照料以免疎虞 
[髮短情長]  
　　英界東棋盤街第六十九號門牌杏桂堂妓女李小寳與狎客康某有嚙臂盟簾額風柔苦恨楊花之墮溷渡頭波靜願歌桃葉之過江無如康羞澀阮囊不克代營金屋李妓無奈擬效紅拂之奔藥師祗以漏洩春光致被七十鳥所阻芳衷抑鬱莫可言宣前日突持并州快剪刀欲將八千根煩惱絲剪去適爲傭婦所見大聲疾呼而兩鬢烏雲已　其半鴇知妓心堅似石恐有他虞立卽投報捕房捕頭派包探往查以釁起細微置諸不理嗟乎好夢難圓誰是黄衫之客閒愁欲寄空尋紅葉之媒不知以後果有有情人能出水火而登之荏席否 
[匪棍横行]  
　　吳木生管金標均在淞滬鐵路局管理火車站事務家居張華浜站旁小屋中本月初四日清晨二人正欲出門忽來暴客多人入内搜劫起而抗拒竟被毆傷旋卽搜括一空長嘯而去嗣爲車站中人所見急將吳管扶起代爲檢點共失洋銀四十餘元及綢布衣服三十餘件立卽開明失單投寳山縣署報案一面將受傷人舁送本邑英租界仁濟醫館醫治噫通衢大道之旁化日光天之下匪棍横行無忌一至于斯亦可異也 
[上海縣署瑣案]  
　　著名流氓陸文卿在浦東一帶横行不法爲害閭閻邇由縣署差役拘拿到案前晚代理縣篆之戴子邁明府向之研訊陸供稱小的係本邑人家居浦東楊施橋向業磗瓦匠安守本分不敢爲非明府曰爾於去冬與康阿全行至三林塘路遇顧順昌夫婦向詐洋銀若干元旋由彼處圖董湯亦齋獲康送辦爾竟敢遍貼匿名揭帖聲稱定欲報仇膽大妄爲一至於此今旣到案從速供實尚可法網稍寛陸供當時湯董放馬啃青嚙傷小的田中之麥故將馬獲住屠而食之旋被湯挾嫌誣控求恩明鑒明府怒其刁狡喝令笞責一千五百板釘鐐收押○浦東爛泥渡豆腐店主陳煜堂被寍波杏生等誘至船中抽刀砍死抛屍浦中一案前曾屢紀報端前晚戴明府提案研訊原告陳煜生供二月十六日胞弟煜堂携帶洋銀二十元赴滬買豆當晚並未回家次日小的出外找尋全無蹤影至二十二日遇見蘇金生始知被伊糾去由寍波杏生砍死抛屍浦中叩求大老爺伸雪屍妻陳周氏供與相同蘇金氏稱寍波杏生與陳煜堂本有嫌隙上月十六日黄昏時誘陳到駁船上用刀砍傷抛入浦江小的雖經目覩並未動手明府以其刁狡喝責三百生仍執定前詞林福福供是晚小的在船見屍首抛在旗昌馬頭相近浦中明府飭將蘇林兩犯一併釘鐐還押聽候覆訊 
[英美租界公廨紀事]  
　　昨日有自稱貢生之黄燕樂扭李鏡湖至公廨訴稱與此人股開和昌土棧保有火險正月某日突被火災李領取保險行所賠之銀悉數吞没向之索取反敢揑開虚帳藉詞搪塞故特扭請究追讞員翁笠漁直刺著押候訊核○去年九月某日湖北某邑歹人許筱錫種火案發解經讞員翁笠漁直刺訊實判令管押捕房十八個月旋有專慣招搖撞騙之山某謂許妻某氏曰我與某領事官友善爾如不吝重酬從中設法不難使爾夫早出樊籠也氏信之卽付銀二百兩求山營幹久之音信杳然氏知爲山所愚屢欲吞烟自盡幸經戚串袁某竭力救護並於昨日代爲具詞控諸公廨直刺准之 
 
 

Page 4

 
 
　 
本草云海狗腎一物名曰腽肭臍其性大爲扶陽補腎養精堅固一切諸虚百損五勞七傷夢遺滑精腰酸骨軟四肢疼痛乏力服則立騐本齋獨秘良方用眞正吉林老山人參關東鹿茸海狗腎並各種滋補貴品上藥君臣佐使相配製成惟藥性和平不燥不熱耑治男子陽痿不舉四時可服舉而不固旣舉未久或精薄如水精冷如氷或未交精泄泄而不射雖年輕捐傷體弱之人服之轉弱爲强白鬚老翁服久陽足宛如幼年時也任意歡樂之事久戰久勝屢試屢效立能扶陽種子功效神速常服補命門益丹田開胃煖脾壯筋活絡培元固本養精烏鬚黑髮返老還童却病延年多子多壽此丸扶陽種子因十分靈騐敢稱第一絶非是誇口矣每料雙料念兩卅六元每兩雙料二元單料减半○另有始創秘製參茸海狗腎壯陽補身種子衍慶酒大瓶四元中瓶二元功效同上此酒如購十瓶照市九扣○壯陽煖腎種子膏每張一元○扶陽第一海狗腎每條洋六元○貴客信資自理近有假冐甚多購者愼之○託局購藥屢有假冐今定姓氏洋數淸單登明申報遠埠諸翁逢一細查接筍杜弊彼此美意　 
[虔修六神丸]  
外科喉科兒科毒門聖藥男女老少可用上海五福弄口英大馬路京都同德堂藥局發兌 
中外盛行藥到病除用珍珠犀黃麝香琥珀水安息百草霜製成照方合施功德無量治喉口百病陰陽外症横痃魚口便毒楊梅結毒花柳遠年毒瘡無名腫毒神效每分七角 
[八寳犀黃丸]  
品極珍貴治乳嚴瘰𤻤横痃魚口便毒流注肺癰小腸癰楊結毒結毒五淋白濁小便腫爛男女一切毒門久爛不堪不起重症每服三錢有起死向生之功一服卽愈每兩八元 
[立愈耳聾天下第一竒方]  
天下馳名廣東陳恒德堂秘製奇效耳聾丸○不靈還洋○假冒甚多購者認明 
耳聾一症皆因腎水下虧相火上炎或鬱火傷肝以致耳聾目昏視聽不靈總因心腎不交陰虧陽僭而其病原尤在氣虛血脉不能流通呼吸不能靈捷氣逆則虛火向上故有耳鳴耳響耳脹耳痛言語不聞等症本堂存心利濟得祖傳奇方不惜工本秘製此丸專治一切耳内之症無論男女老少兩耳重聽雖二十年三十年老症服之立見奇功轉聾爲聰補眞陰生津液攝納浮陽退除虛熱重者二大盒斷根輕者一大盒包愈妙在神淸氣爽身强體健永無復聾之患眞治耳聾之天下第一奇藥也虛言欺人罪我惟天每大盒四元中盒二元小盒一元均無折扣○各埠信購原局回件信力自給○分設上海英大馬路萬康醬園對門德仁里内石庫門廣東陳恆德堂謹啓 
[特用府補用直𨽻州正堂辦理上海英美租界會審分府翁] � 
爲給示諭禁事據職員詹慕德禀稱竊職世代業儒兼究醫理先祖諱若愚於道光年間來申咸同之時西學漸開得與海上諸西醫研究醫術濳心格致之學職承祖緒於光緒二十三年邀合同志創立大隆燕窩公司設治下正豐街四百七十二號門牌自赴暹邏等埠採選上品燕窩考悟新法以機器去其毛疵以化學提其精華以糖霜製成糖精及糖汁二藥補益人身厥功甚鉅歷蒙各憲試騐嘉奬賞給匾額僉言有功於世近有射利之徒紛紛假冐大隆糖精希圖朦混甚至私刻仿單賄通各埠店鋪信客人等到處攬售無知悮購貽患非淺殊於市道及病者大有關繫禀求給示嚴禁以維市面而重民命等情據此除批示外合行給示諭禁爲此示仰諸色人等知悉自示之後毋得假冐大隆燕窩公司牌號各宜凛遵毋違特示 
[眞大山人參野馬鞭壯陽補腎鹿精種子丸專治陽痿誠百發百中之聖藥]  
泰西必達大藥房新製四奇草補陽生精葡萄酒此酒氣味香濃功效浩大專治陽痿精衰立刻見效大瓶四元小瓶二元雙料加倍 
種子之道首要補腎補腎之藥莫善於野馬盖馬性日行千里馬足徹夜不睡神壯而長力大而强此丸重用之以爲君復加大山成形人參並各種滋補貴品熬膏去渣取其精液爲丸功能補腎壯陽生精養血益氣增力補命門煖丹田平三焦安五臟開胃健脾强筋壯骨而其治陽痿精衰之症尤爲神妙雖身體虧極老翁只須略服少許頃刻精神煥發陽舉堅而且久任意歡樂毫無疲倦屢試屢騐百發百中故各國陽痿乏嗣之人得此莫不如願以償咸推廣嗣聖藥卽著名日報亦藥於傳揚勸人朝夕餌服可以延年却病多子緣此丸性極和平與華人體氣最宜入口而化一道補氣直透丹田以灌四肢百骸五臟六腑肢骸臟腑旣受其補益而精神亦勃然而生精足則陽自壯陽壯則戰必勝又何慮臨事不舉哉凡虚損勞傷遺精溺數目昏耳響腰酸腿軟等症悉皆取效如神連服十日身體豐滿容貎光昌一月可長肉數十磅之多足見功力之大眞五洲試騐之良方萬國應效之聖藥每瓶二元每打十二瓶廿元戒烟救苦水大瓶十元上海老閘橋北首唐家衖徐家花園内便是 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁獵禽]  
　　鎭江采訪友人云本月初一日常鎭通海道兼鎭江關監督長久山觀察出示曉諭曰照得獵賣野味本屬例所不禁惟查上海一口由二月分起至八月底止一律禁止獵賣鎭江獨無禁令難保不任意獵取致斷種類現届春令正萬物發生之際旣准英領事吳函請分别示禁自應照辦除函復並札鎭江府轉飭丹徒縣定限示禁外合亟出示曉諭仰鎭郡城鄉獵户諸色人等一體知悉爾等須知鳥獸逢春孳生繁多卽宜隨時顧惜以全物命豈可貪利獵賣致絶生機自示之後凡有各種鳥獸定限二月分起至閏八月底止概行禁止獵賣倘敢故違禁令私行獵取售賣則是漁利玩法一經訪獲定卽發縣嚴究罰辦仍令地保坊快隨時查察如敢知情匿報甚或得賄庇縱察出併究不貸毋違特示 
[移緝拐匪]  
　　九江訪事人云江西德化縣應莘臣明府接到湖北興國州趙刺史移文内開拐匪賈登桂黄茂盛易有江汪有樹劉中楫江海揚在興國地方陸續誘拐男女孩十五口控經拿獲賈登桂黄茂盛二人尚有易汪劉江等四人藏匿貴治特派家人督帶捕役來前務希飭差會拿歸案訊辦云云因之立飭差役緝拿務獲懲辦 
[上海巡局紀事]  
　　前日代理上海縣篆之戴子邁明府派差持票至南市二十三七鋪巡防局禀稱著名光棍談和尚屢在市廛滋擾今知潛蹤南市奉票拘提請老爺派差前往恊緝局員盛雨村二尹准之立飭勇丁偕縣差至裕大烟館將談拘獲解回局中略詰口供交原差帶回禀候明府訊明究辦○前晚十六鋪巡防南局委員曾熙齋二尹親率勇丁地甲巡至王家馬頭見栅門尚未下鍵命傳栅夫至輿前薄責數板以爲玩愒悮公者戒 
[英美租界晚堂瑣案]  
　　上年冬恒通裕洋貨號股東張爕曜呈控顧佑朝張載宏串誘附股吞没銀兩讞員翁笠漁直刺准之飭提訊究將顧交人保出與司帳人周美才算明各帳妥爲理處顧保出後置之不理張遂繕禀投催前晚直刺倩襄讞委員張柄樞司馬集訊張供光緒二十四年九月張載宏偕顧佑朝邀監生及馬蔭記陳桂記張祥記等合開恒通裕洋貨號議定十股監生得二股張載宏得一股顧佑朝得一股馬陳等分得六股每股規銀三百兩由顧佑朝總理洋銀貨物進出等事周美才經理帳目當時曾訂立議據各執一紙詎料顧不事經營任情揮霍花天酒地耗費不資去年九月妄稱虧折甚鉅並不知照監生據爾將號閉歇迨船查各帳罅隙百出顯係串通張載宏誘騙圖吞請爲究辦周美才供稱號中洋銀進出均由顧一手經理求恩明鑒張載宏供顧佑朝是否揑繕帳籍並不知情惟張燮曜誣指串騙心實不甘司馬命提顧佑朝詰問供去年市面减色虧耗是實現有各洋行定貨約計銀一萬數千兩有帳可稽何云吞用資本求恩察核司馬勸張認虧令顧佑朝繳銀七十兩周美才旣在號中司帳咎亦難辭著繳銀三十兩給張爕曜具領張載宏串騙無憑未便深究一併叱之使退案遂結○某號水師砲艇武弁謝宏亮稟控曾連發串同陳三崽等販賣義女讞員翁直刺准詞飭差提曾到案前晚倩張司馬訊究謝宏亮臨訊未到曾連發供江西省某縣人在營當勇保有五品軍功前年娶謝宏亮之婢爲媳兒子現已病殁媳住上海並無販賣之事前日被謝拽至砲船任意勒索故投報捕房求恩察核司馬令責手心二百下押令將媳交案併檢呈奬札違干重究 
[法租界捕房紀事]  
　　昨日東洋車夫陸阿二在公館馬路拽車飛奔巡街捕拘入捕房捕頭詰得尚係初犯令罰洋銀一元從寛斥釋○前晚積竊陳某在德銘里火塲竊取銅臺等物適爲某包探所見拘入捕房捕頭令押候解送公堂禀請讞員朱森庭明府訊辦○偷兒某甲在某處竊取布衣携至某押鋪求質適爲某包探所見拘入捕房捕頭令押候解送公堂禀請訊究 
[美租界捕房紀事]  
　　前晚妙手空空兒某甲潛入吳淞路同茂槽坊竊去零星器物次晨坊主查悉開列失單投報捕房請爲查緝旋由包探劉光震至某押鋪查獲原贜捕頭仍令嚴緝賊犯○昨日小竊王阿毛混入裏虹口鄉民某姓家竊取布衣事主當塲拘獲送入捕房捕頭令押候解送公堂禀請讞員翁笠漁直刺訊辦 
 
 
 

Page 10

 
 
   
 
 

Page 11

 
 
 
　　 
 
 
 

Page 12

 
 
 
　　　　　　　　 
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十六年二月二十七日京報全錄]  
　　宮門抄○齊撫袁奏爲知府捐陞開缺請旨簡放摺○又奏同知州縣各官到省飭赴新任片○又奏降調道員熟暗河工懇恩留工差遣片○蜀督奎奏爲川省銀根驟竭變通匯解京餉摺○綏遠城將軍永奏遴員委補練軍營總摺○署秦督魏奏揀員請署知縣摺○吉林將軍長奏遴員署理同知片○二月二十七日刑部都察院大理寺廂紅旗值日　部引見十四名火器營十二名○安徽巡撫王之春請訓○河南總兵張銘新請訓○錫公續假十日○博公續假二十日○嵩峋吳士鑑預備召見○宗人府奏派管理覺羅學派出濓貝勒○又奏派充族長派出卓公○召見軍機嵩峋吳士鑑張銘新王之春慶王○○署理山東巡撫工部右侍郎臣袁世凱跪奏爲知府捐升開缺地方緊要請旨迅賜簡放以重職守恭摺仰祈聖鑒事竊查正任沂州府知府定成光緒二十四年領憑到東八月赴任二十年正月經遵旨勘河大學士臣李鴻章調省隨轅差遣二月事竣前撫臣張汝梅以該員讞獄精詳老成明幹調署武定府知府在任經年頗著聲績現據該員禀稱遵例捐升道員雙月選用應請開缺赴選並先遴員接署等情除由臣街例恭疏題報並飭司委員接署武定府篆務外臣查沂州府南連豐沛北近膠澳外而海口林立隨時具加防範内而敎堂星布遇事極費周旋且民情强悍盜賊充斥頻年荒歉饑黎徧野彈壓撫綏在在均關緊要與疇昔情形迥不相同雖有候補知府楊建烈在任代理而要缺未便久懸相應請旨迅賜簡放以重職守謹會同河東河道總督臣任道鎔恭摺具陳伏乞皇太后皇上聖鑒訓示謹奏奉硃批另有旨欽此○○袁世凱片再准補濟南府同知黄篤瓚已准部覆新選莒州知州葛鵬濟陽縣知縣沈逢龍已各領憑到省均應飭赴任供職武城縣知縣袁相應飭回本任准補城武縣署理濟寗直隸州知州汪望庚應飭赴城武縣本任所有濟寗州員缺應飭高唐州准補濟寍直隸州知州李恩祥赴任遞遺高唐州篆務查有截取直隸州知州秉彞堪以署理准補冠縣署理范縣知縣王天培應飭赴冠縣新任所遺范縣篆務查有滋陽縣知縣孫國楨堪以代理遞遺滋陽縣篆務查有試用知縣徐賡熙堪以署理肥城縣知縣金猶大撤省遺缺查有候補知縣周鄭表堪以署理邱縣知縣李子方調省所遺篆務查有候補知縣趙惠霖堪以代理據藩臬兩司先後會詳前來除批飭檄遵並咨部查照外謹附片陳明伏乞聖鑒謹奏奉硃批吏部知道欽此○○袁世凱片再山東黄河濱州境内張肖堂家被凌汛漫溢成口業經奏報在案現正籌辦堵築事宜需員佐理臣與河防局司道悉心諮訪僉稱降調道員候選鹽提舉丁逹意樸實耐勞練習河務實爲河工不可多得之才臣查丁逹意於光緒十六年以道員簽分山東補用歴經升任撫臣李秉衡等委辦河防並督辦白茅墳西韓家扈家灘等處合龍大工屢次奏保有案二十五年因案被叅經欽派户部右侍郎宗室溥良查明候選通判崔霖恃有舊交投効河工候選道丁逹意派令隨壩當差禀請奏保不知遠嫌奏請交部議處部議降三級調用以鹽提舉歸部銓選又查吏部奏定章程凡私罪降革人員投効各處均先呈請捐復原銜由部核准給照再由各該督撫於該員投効時給咨送部引見其奉旨准其投効者由部發給執照始准收錄等因該員係降調人員自應遵照新章辦理候旨遵行惟現值山東河工急切需才而熟暗工程之員候選中實不多覯旣據河防局司道同聲推舉若必俟報捐送引後再行收錄實屬緩不濟急合無仰懇天恩俯准將該員先行留工差遣以應急需而資熟手一俟堵口工竣再照章辦理之處伏候聖裁除咨部查照外謹附片具陳伏乞聖鑒訓示謹奏奉硃批所請著不准行欽此○○頭品頂戴四川總督奴才奎俊跪奏爲川省銀根驟竭擬請將本年京餉一半實銀匯至漢口上海等處委員接解赴部交納京外兼顧恭摺具陳仰祈聖鑒事竊上年欽奉上諭飭將解部各欵一律籌解實銀當經奴才將爲難各情摘要電奏奉旨如果一時籌撥不及准其以一半發商匯兌以一半實銀解部等因欽此遵將光緒二十五年分京餉分别解匯各半在案現在籌辦二十六年分京饟自應查照辦理何敢再行瀆請惟察看目前形勢有不得不因時制宜量爲變通者謹縷晰爲聖明陳之川省僻處邊陲山多路險貧民極衆生計維艱原無百貨之懋遷卽非商賈之輻輳而平時循環往來者不過以本省之財供本省之用限於地勢絶無來源乃自上年京餉第二批籌解一半實銀三十餘萬兩加以賠欵市面立形困竭商情更爲艱窘無從挹注周轉不靈百物價昻商民俱困循此以往川省斷難支持而長途挽運之艱夫馬供應之費猶其後焉者也查川省下游長江一帶如鄂之漢口蘇之上海皆通商大埠銀幣流通集欵較易合無仰懇天恩俯念川省銀根驟竭惟將應解部欵一半實銀發商匯至漢口上海等處委員接解附搭輪船至津由火車運載入都赴部交納一轉移間在部庫仍收一半現銀而川中歲少數十萬金出省實於商民生計大有裨益如蒙俞允所有光緒二十六年京餉卽先照此試辦將來如有變通之處再當隨時奏明據布政使周馥會同臬司鹽道議詳請奏前來除咨户部查照外是否有當據實恭摺具陳伏乞皇太后皇上聖鑒訓示謹奏奉硃批户部知道欽此○○奴才永德奴才奎成跪奏爲揀員委補步隊練軍營總以資操防恭摺奏聞仰祈聖鑒事竊前准兵部咨開欽奉上諭各省設立防營如有更換管帶員弁或移紥他處並著隨時奏聞等因欽此欽遵歴經遵辦在案查管帶綏遠步隊練軍委營總榮昌現已陞補協領該員身任恊職向有管轄五旗之責並各項差務洵屬紛繁其所管練軍正值訓練之際誠恐該員不遑兼顧卽應另揀妥員管帶俾專操防奴才等詳加遴選查有廂紅旗滿洲佐領吉玉久歴營務老誠練逹曾經委署營總時逐日督練頗著成效以之委補練軍營總之缺可期得力除檄飭該員吉玉遵照卽日接管隊伍以專責成並咨報户兵二部查照外所有揀員委補步隊練軍營總以資操防理合恭摺奏聞伏乞皇太后皇上聖鑒謹奏奉硃批該部知道欽此○○頭品頂戴署理陜甘總督陜西巡撫臣魏光燾跪奏爲揀員請署知縣員缺以裨地方恭摺仰祈聖鑒事竊查接管卷内據甘肅布政使岑春煊按察使何福堃會詳稱金縣知縣姬愷臣調補玉門縣知縣所遺員缺業已截缺報部查各省升調遺缺用例應各項候補並進士卽用人員以一缺題補各項委用人員以一缺題補各項試用人員試用班内按大挑議叙捐纳三項輪用如用應補之試由無人卽以其次之試用輪用甘省升調遺知縣一項已用至委用之班今金縣一缺輪應議叙試用議叙無人應用捐納試用查有新海防捐納試用知縣王澤來名次在先例得請署查該員年四十二歲係福建閩縣監生報捐員外郎遵海防例改捐知縣指分甘肅試用於光緒二十年四月初九日到省試用年滿甄别分用在案該司等查該員王澤來年富力强才具明通以之請署金縣知縣與例相符實堪勝任會詳請奏前來臣到任未及三月例不加考惟旣據該司等聲稱該員年富力强才具明通合無仰懇天恩俯准以該員王澤來請署金縣知縣實於地方有裨如蒙俞允銜缺相當毋庸送部引見仍俟試署年滿如果稱職另請實授謹恭摺具陳伏乞皇太后皇上聖鑒訓示謹奏奉硃批吏部議奏欽此○○長順等片再署五常廳同知候補知縣田正鏞在任病故遺缺查有試用知府覺羅永泰辦事精詳堪以委令前往署理據吉林道覺羅逹椿具詳請奏前來除檄飭遵照外理合附片具陳伏乞聖鑒謹奏奉硃批吏部知道欽此 
 
 

Page 16

 
 
[光緒二十六年二月二十八日京報全錄]  
　　宮門抄○蜀督奎奏爲部議籌欵據實覆陳摺○署秦督魏奏爲揀員調補知縣摺○皖撫鄧奏爲甄别知縣片○二月二十八日工部鴻臚寺正藍旗值日無引見○濓貝勒謝管理覺羅學恩○卓公謝充族長恩○陸寳忠謝授内閣學士恩○福陵總管恒瑞謝恩○徐郙續假十日○鈺斌靈照預備召見○熙俊遞遺摺○召見軍機恒瑞鈺斌靈照○○頭品頂戴四川總督奴才奎俊跪奏爲部議籌欵六條謹就川省情形分别辦理據實具陳恭摺仰祈聖鑒事竊准户部咨開帑項奇絀用度不敷奏准籌欵六條通行遵辦等因查原奏第一條係令仿照兩淮捐輸票本章程勸諭各鹽商按年捐輸一次等語查川省鹽商皆係集股朋充貲本微薄認銷口岸大都散漫零星萬不如兩淮殷實博厚近來本重利微廠岸交困前廠鹽每張一百二十餘兩今增至一百五六十兩以外官價昻私銷絀每遇關期常有疲滯積壓成本之事前年運楚引商王廣生同李大生厚虧欠各票號一百餘萬兩近涪岸邊商同興源虧欠倒閉二三十萬兩皆其明證再鹽斤先後加價四次早已不遺餘力現因籌餉孔極價不得已又經奴才奏加每斤二文乃甫經開印卽據各局禀請寛免及求酌减一文者不一而足均經批飭各印委切實開導照章完納不准藉詞推諉然合官運商運票釐能否歲收五十萬兩尚無把握若再勉令捐輸不但於事無濟更恐有礙課釐相應仰懇天恩俯念川省鹽商實非兩淮可比免其按年捐輸以紓商困而保岸銷又原奏第二條係令各省土藥就向來徵收章程於原定稅釐數目之外再行加收三成等語查光緒十七年鄂省欲重徵四川土稅經前督臣劉秉璋奏明爲難各情旋准總理衙門户部咨會議川士百斤在内地徵落地釐銀四兩八錢到重慶出口徵稅銀二十兩俟到通商别口再徵復進口稅銀四十兩此後無論行抵何處概不重徵等情光緒十七年五月奏奉硃批依議欽遵在案若於稅釐之外照向章各加三成核計川省應扣至三十二兩二錢四分宜昌關於收復進口稅之外再加三成合銀五十二兩已總合銀八十四兩二錢四分又湖北每兩抽落地釐錢九文每百斤合銀十二兩零儻亦併加三成須銀十五兩六錢總計川土自川至鄂每百斤收銀九十九兩八錢四分商販勢必裹足大有礙於農民生計且較原議本省總抽六十兩各處概不重徵之數爲更多况近日川土價賤不及洋藥價之半洋藥進口稅厘併徵僅一百一十兩今乃收川土加至百兩是至困也川省土藥稅釐歲收七八十萬兩全付洋債及敎案賠撫各要欵深恐一旦加徵因收數大减以後更難設措不能不審愼籌維且川中民情浮動生計艱難歴年辦理津貼捐輸歲於錢糧之外加收至一百數十萬兩現又遵辦鹽斤加價並加徵菸酒稅一倍實已竭盡心力萬難同時並舉致令得不償失業經奴才電商總理衙門户部查核酌免尚未接准復電應請旨敕部核議准將川土稅釐無論在川在鄂俱仍照舊辦理免再加徵三成商民幸甚萬一有不可行之處或請飭川鄂兩省均各加稅一成而將釐銀免加再當剴切勸諭勉力遵辦期於體恤商民之中仍寓維持大局之意又原奏第三條菸酒兩項係嗜好之物令照從前抽收稅厘之數再行加徵一倍等語查川省菸酒正厘光緒二十四年解到司庫者計銀二萬兩零自應查照部議再加一倍當經通飭各局一體遵辦並由奴才出示曉諭以光緒二十六年正月初一日爲加徵之始專欵存儲報部候撥又原奏第四條田房稅契定例每價銀一兩收稅三分各省設法整頓將每年酌增數目先行奏報等語查川省州縣稅契原額銀二萬一千三百八十餘兩嘉慶十一年加銀六萬四千七百八十兩永爲定額至光緒二十二年前督臣鹿傳霖奏明增銀十萬兩歴年雖飭照解而每於奏銷時禀請减免者不知凡幾隨時勸勉舌敝唇焦始克勉顧加徵之數蓋民間富厚迥不如前置産者各思便宜賣業者無不减例收不敷解良由於此且川省並無丁漕盈餘可資挹注而本省攤解各欵如貼補科塲四廳經費及豫籌防夷緝捕考棚廊番帮站木植施粥施棺發審薪水等類無不取給於州縣歲將廉俸全扣尚多不敷其通衢入藏各屬更有供支夫馬之費近又認繳昭信股票借欵計已解到司庫者三十餘萬兩概行報効分作十年攤還上年復將稍優各缺酌提辦公盈餘銀八萬兩經奴才奏明帮貼瘠缺並充軍餉實已隱提稅契精疲方竭斷難再行議加應請將川省田房稅契仍照舊額及光緒二十二年新增銀數儘力徵解一面由奴才嚴查隱漏認眞整頓以除弊竇而恤民生又原奏第五條令將一切匯費酌量核减等語查川省匯欵以京餉甘餉鐵路船廠各經費及四國借欵匯豐息銀爲大宗凡匯京城者每萬兩給匯費銀一百五十兩甘肅上海等處每萬兩給匯費銀一百二十兩而京餉匯費向係由外籌給並未報銷現飭司道傳集各商號切實面議將所匯各欵查照前數自光緒二十六年爲始每萬兩概減匯費銀二十兩歲可省銀四千餘兩存庫候撥嗣後如再新添匯費仍當設法核减以裕正由至原奏第六條係顏料縀匹折價應歸部庫籌解綂計川省遵辦者兩條實難遵辦者三條奴才揆時度勢與司道等再三熟商意見相同飭據議詳請奏前來除分咨總理衙門曁户部查照外是否有當理合恭摺具陳伏乞皇太后皇上聖鑒訓示謹奏奉硃批該衙門知道欽此○○頭品頂戴署理陜甘總督陜西巡撫臣魏光燾跪奏爲揀員調補要缺知縣以裨地方恭摺仰祈聖鑒事竊據藩臬兩司詳稱甘肅西寗縣知縣傳維祐　故所遺係衝繁疲難四項附府最要缺例應在外揀調查定例州縣應調缺出俱令於現任人員内揀選調補又調補知縣以上官員必歴俸三年以上方准揀選題調各等語今西寍縣知縣一缺地隣西番漢回雜處非精明幹練之員不足以資治理該司等在於現任簡缺知縣内逐加遴選惟查有隴西縣知縣江昌燕年四十九歲係安徽歙縣人由廪生應光緒已卯科本省鄉試中式舉人庚辰科會試中式貢士癸未科奉旨以主事用籖分户部充山東司帮稿十七年請改原班知縣遵新海防例捐遇缺先選用十八年選授甘肅隴西縣知縣請假回籍修墓是年十月到省繳憑二十年三月到任調署古浪鎭蕃各缺知縣歴俸早滿三年並無降革叅限查該員江昌燕年强才明辦事老練在甘多年熟悉西路情形洵屬才堪治劇以之調補西寍縣知縣實於地方有裨會詳請奏前來臣到任未及三月例不加考旣據該司等聲稱該員江昌燕年强才明辦事老練仰懇天恩俯念要缺需員准以該員江昌燕調補西寗縣知縣以資治理如蒙俞允銜缺相當毋庸送部引見該員任内並無叅罰案件謹恭摺具陳伏乞皇太后皇上聖鑒訓示至所遺隴西縣知縣係簡缺甘省現有應補人員應請扣留由外揀補合併聲明謹奏奉硃批吏部議奏欽此○○鄧華熙片再勞績保歸候補班人員應於到省一年後察看考核分别繁簡補用歴經循辦在案今查有同知銜新海防候補班儘先補用知縣楊傳淵應以光緒二十四年十一月初四到江蘇省之日起扣至二十五年九月二十五起程前一日止計在省候補十個月零二十一日又自二十五年十月初五日到安徽省之日起扣至十一月十三日止計候補一個月零九日前後接算試看一年期滿例應甄别據藩臬兩司會詳請奏前來臣覆查得該員楊傳淵辦事穩練人亦安詳堪以繁缺留省補用除咨部查照外謹會同兩江總督臣鹿傳霖附片具陳伏乞聖鑒謹奏奉硃批吏部知道欽此 
 
