# 1902 - 46 - 4910358

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○　芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[中國宜亟鑄金幣說]  
　　藉金銀銅三品之金行之市廛間於以權貴賤核多寡通有無比固合古今中外而其法無以易者也顧其間價之低昻用之繁簡亦或與時爲變通中國自秦漢以來制國用者以金銅二品貴賤相懸太甚非若銀之適得其中於是朝野上下皆藉銀幣爲轉移而金與銅僅爲之輔至本朝海禁大開西洋各國不遠萬里航海通商彼此貨物往來其數不足以相抵每歲損耗已屬不貲而尤爲受虧者凡有貿易中國以銀幣核算西國則以金磅乘除璧如十數年前華人以絲茶與西人交易其時以二百兩之貲本可得金磅六十餘今則貲本較多而所售金磅反不足數暗中虧損商務因以日疲或曰中國既因用銀之故受此大損則曷不幡然改圖自鑄金幣以與西國相抗衡乎則謹應之曰議非不是然亦豈易言哉考中國古時雖多用銀而觀史册所載於黄金一物亦頗富有如漢文帝賜周勃金至千斤宣帝賜霍光至七千斤壏帝以公主妻欒大齎金萬斤衛青出塞斬捕首虜之士賜黄金二十萬斤東漢董卓郿塢中有金二三萬斤照烈得益州賜諸葛亮法正關羽張飛金各五百斤南齊書蕭穎胄傳長沙寺僧業富沃鑄黄金爲龍數千兩埋土中梁書武陵王傳黄金一斤爲餅百餅爲簉至有百簉銀五倍之自此以後史册中之言金數者蓋已罕見尚書疏漢魏贖罪皆用黄金後魏以金難得令金一兩收絹十五匹蓋其時金已漸見貴重矣至宋太宗問學士杜鎬曰兩漢賜予多用黄金而後代遂爲難得之貨何也對曰當時佛事未興故金價甚賤竊謂黄金銷耗之故用之於佛事者固多然此外婦女之首飾店鋪之裝潢日月積累所費亦不可勝計矧迄於今日金之流於外洋者日益加多倘中國一旦果欲收取民間所有之金以鑄金幣吾知必有難以應者蓋金之爲物中國向祇視爲玩好之端或富貴家婦女製爲首飾此外並未另有積儲夫以中國四百兆人民計之婦女祗得春半每人得藏金一錢亦僅得二十兆兩卽令盡行搜採於事亦豈有裨或曰然則中國將任其貧弱而别無良法以籌之與是又不然蓋中國礦産之旺素爲各國所探羡核計二十一行省中産金之礦諒必不少從前漠河金礦開辦以來獲利甚厚此外各處見有金苗禀請開採者奏摺公牘中亦時見之貨棄於地殊爲可惜倘得柄國諸公力求振刷聘請礦師精研礦學購機器集股本興自然之美利以裕國而便民迨爲數既多然後仿照各國成法自鑄金幣此後凡有貿易往來皆以金折算夫如是則商豈有不興國豈有不富根基既固徐圖自强行見數十年後必能與泰西諸國相抗衡而斷不至惕惕焉曰存患貧之悲豈非至快之事哉涉筆及此不禁跂而望之 
[善頌善禱]  
　　去臘各國使臣覲見皇上呈遞國書前報已紀其大略兹閱香港循環日報云當入覲時由領袖使臣作頌曰微臣現代各國欽使敬上頌詞願陛下福庇平安是爲至禱竊思去歲禍亂驚及兩宫致聖駕西巡并擾及各國政府有傷中朝交誼心誠不安嗣得陛下所簡全權大臣與各使會議和欵年餘於兹始獲大局安定去年九月七號已將草約簽字從此各國與貴國舊好重敦彼此恪遵約章行事將來交接自必日益加親今者陛下回鑾接見使臣妥定諸事足見陛下與各國敦好之至意此不獨使臣之深願亦敝國朝廷之深願也使臣今乘聖駕回鑾伊始特上蕪詞恭祝陛下國祚綿長政治隆盛永此弗替云云頌畢慶王跪遞國書皇上特沛綸音曰貴使臣呈上頌詞道逹美意實深寅感去歲拳匪煽亂朕奉慈駕西巡事在倉卒實出意外嗣後朕曾簡親王大臣回京會議和約今復獲廟社安寗臣民無恙實藉諸國朝廷曁貴使之力也朕今奉太后回京重登大寳想亦中外所同深歡悅者貴使道逹之詞朕甚允洽尤願以後彼此交接開誠佈公和衷共濟以維持天下昇平之局是爲厚幸焉 
[俄艦東來]  
　　香港循環日報云俄國海軍省現調柯士立也鐵甲巨艦來華攷此艦册註一萬二千六百七十四墩配置大砲三十一尊每一點鐘時能行一十有八海里 
[日相行程]  
　　日本報云前内閣總理大臣伊藤春畝侯爵漫游歐美二洲回抵新加坡途中感冐風寒微有不適擬在坡中小住定於東歴下月二十三日航海赴滬江 
[論功行賞]  
　　日本報云此次英日同盟互保亞洲士宇凡日本内閣總理大臣桂伯爵太郎外務省大臣小村君壽太郎駐英大臣林子爵董皆與有勛勞而英國外務大臣竦痕司逹烏痕恊贊其間尤爲竭忠盡智日廷論功行賞擬於賀英大使就道時順便齎送一最高等寳星以彰勞勩 
[馳情域外]  
　　英國官報云西歴一千九百零一年英人之航海遠游者共三十萬二千八百四十八名視上年多四千二百六十七名其中往美國者一十九萬四千八百八十八人往北阿美利加洲英國屬土者四萬三千零一十 
 
 

Page 2

 
 
三名 
[記諸大臣邸舍]  
　　天津直報云去冬諸親王郡王及各部院大臣陸續由行在遄回京邸除舊有府第者照常遷入外其孫變臣大冡宰原住東單牌樓頭條胡同刻下其地已劃入擴充使館界址乃移居宣武門外前孫公園路北首瞿子久尚書現寓東安門迤北池子路之西陸伯葵侍郎現寓甘石橋大街路迤西榮仲華相國府第本在安定門内菊兒胡同近被拳匪焚毁暫寓東安門内懷紹先尚書故宅葛振卿大司空現寓宣武門外四眼井左近張冶秋大司宼現寓甘石橋迤北 
[榮膺懋賞]  
　　京師訪事人云李金堂宛平人世居京師西北七十里貫市村開設西光裕標局凡官商之出北口曁往山西者咸倩彼爲之保護客歲翠華西幸倉卒出都行抵貫市村李恭迎至家供奉數日俟隨扈諸臣齊集始恭備馱轎送駕西巡刻下鑾馭還都皇太后皇上嘉其忠誠賞給花翎同知銜并加三品頂戴李以細民獲膺枙典一時咸稱其際遇之隆 
[護使蒙賞]  
　　京師訪事人云臘月十九日各國使臣覲見皇太后皇上步軍統領衙門傳諭綠管悉心隨護事後賞給各營都司每員銀一兩由外務部給發 
[示禁倉匪]  
　　京師訪事友人云去歲臘月初旬步軍統領衙門順天府出示嚴禁倉匪糧店色結把持略謂國家倉儲原爲厚恤八旗兵丁米票私相買賣本屬嚴禁例有明文嗣因習而不察罔知駭怪每逢開倉匪徒糧店勾串買票有成事名目現經倉憲會同戸部奏定章程并提出花戸辦公之項是花戸等已無所藉口嗣後旗員如再有私售米票者指名揭叅至開放兵丁該旗都統親身赴倉領米拉至都統衙門立卽散放倘兵丁領米時如有糧店藉口私債阻攔者准該兵丁喊控拿究并嚴禁開倉時糧店人等在倉門外買米情事并引定例數條附列示後似此風行雷厲若輩庶不敢故智復萌矣 
[覆試學生]  
　　京師訪事人云去臘某日新設五城學堂考試學生題爲奉法者强則國强論忠說任諸生隨意拈取其一作論一首評定甲乙揭示堂前計正取八十名備取四十名既而陳玉蒼大京兆查知是日赴考各學生有頂名槍替情弊爰定於本年正月初十日覆試一次以定去留留者於二十一日入學肄業 
[火車便利]  
　　京師訪事人云蘆保鐵路火車自去臘之杪改售零票山京城至保定尚途各站皆可下車自前門外西城下至西便門外第一站取車資洋銀二角再西至蘆溝橋遞加一角再西至長新店琉璃河以次遞加往來行人殊覺便利 
[廣灣患疫]  
　　香港循環日報云去臘二十一日海防法字報言廣州灣一帶現忽疫癘流行四處傳染其症起於西歴十二月十五號至是愈傳愈廣中有數鄕村民人不敢安居次第遷至田野之間支　棲息西人見各處死亡相繼亦甚驚惶 
[示徵糧捐]  
　　欽命廣東布政使司丁示欽命廣東督糧分巡道周示欽奉諭旨籌欵開辦按糧勸捐每完糧銀一兩帶抽捐欵三錢准以洋銀上兌一切雜費胥蠲凡爾有糧業戸各宜仰體時艱父兄互相勸勉捐輸踴躍爭先將來請奬廣額科名一體均沾爲此出示曉諭剴切告爾閭閻務宜遵章捐繳切毋觀望遲延倘有書差舞弊懲究必定從嚴章程逐刊於後其各凛遵勿愆計開一此項名爲按糧捐輪各按向來完糧之數帶捐三成其銀由業戸捐出隨糧交納一百姓完納錢糧向有一定數目本戸每年應完若干無不自知確數今各按銀米徵價連耗羡在内凡向以洋銀交納者卽按銀計捐每銀一兩帶收捐輸洋銀三錢多寡照此類推此外並無絲毫費用亦無庸加平補水其該處錢糧向係交納錢文或挑運榖米上倉並非完銀者卽照錢米計捐每錢一千文帶收捐輸制錢三百文每米榖一斗帶收捐輸米榖三升無庸折銀交納以從民便一民間完糧向有官給印串今帶完捐輸應於舊有糧串内加戳塡冩帶完三成捐輸洋銀若干無庸另給印單以杜需索而歸簡便一此項按糧捐輸應自光緒二十八年壬寅起捐凡業戸完納二十八年錢糧銀米應卽帶完捐輸銀兩務須糧捐並納不准完糧而不完捐亦不准完捐而不完糧更不准以向完糧銀分完糧捐幾成各留尾欠以杜取巧其帶完光緒二十七年以前舊糧無庸補交捐輸銀兩一糧書圖差人等於照章應收捐欵之外不准多索分文倘敢違章浮收或巧立名目藉端需索留難者許業戸旨名禀告從嚴懲辦一廣州府屬各縣沙田現已開辦沙捐章程每畝繳沙捐銀二錢無庸再繳按糧捐輸銀兩以示奬勵北江各屬役糧免派按糧捐輸以示體恤一此項捐輸擬仿照四川章程俟收有成數彚請加廣中額以示奬勵一現辦按糧捐輸並非永遠收捐一俟國家稍紓仍照停止 
[錢局溢利]  
　　廣州安雅書局世說編云粤東錢局鑄告銀圓業經數載客臘獲利頗厚除發給委員薪水工匠辛金及一切費用外尚餘銀四十七萬數千餘兩大憲特提山一萬兩爲花紅於歲暮時分給委員工匠等人以示奬勵 
[書吏改名]  
　　姑蘇訪事人云去歲朝廷允陳玉蒼侍御之奏敕下各省大小衙門將書吏統行裁汰一應公牘遴委屬吏及生員辦理時聶仲芳中丞方綰江蘇撫篆商之藩臬將各科書吏裁减二成既而中丞移節皖中繼其任者爲長白恩藝帥謂其額雖减其名尚存殊非正本清源之道爰飭將書吏改稱稿生清書改稱寫生業已札飭各屬於本年元旦起一律遵行矣 
[三湘郵政]  
　　漢口訪事人云客有來自湖南者言及湘中郵政局共設九處商民咸稱利便投信者實繁有徒此後尚須由漸擴充以收鱗鴻之利 
[卾興官報]  
　　漢口訪事人云湖廣督憲張香濤宫保擬就省垣設官報館委王幹臣太守諸君主持筆政館中交出納則另由王雪澄觀察總其成惟一時經費難籌故出報之期尚需時日也 
[五馬啓行]  
　　姑蘇訪事人云正月初五日蘇州府向子振太守呵殿至胥門外大馬頭乘舟赴滬以便泝江往金陵謁見兩江總督兼南洋通商大臣劉峴莊宫太保叩賀年禧雖係酬應虚文然亦宦途中不可少之通例也 
[梟匪横行]  
　　姑蘇訪事友人云距蘇省三十六里有地名望亭者某縣所轄之巨鎭也近有梟匪嘯聚多人開塲聚賭新正初三日不知因何與某鄕人爲雖聲勢洶洶如臨大敵俄而一匪抽刃向人叢中亂砍竟將某鋪小主人某甲刃傷數處登時鮮血迸流旋經家人舁赴有司衙門據情控告而梟黨於肇事後仍大張旗鼓昕夕不休骫法藐官一至於此有緝捕之責者其亦有所聞焉否耳 
[漢皋火警]  
　　漢口訪事人云本月初七夜八點鐘時漢口陶家巷對面小弄中某姓家因賭爭閙致肇焚如幸水龍援救得力僅燬平屋 
 
 

Page 3

 
 
七八間 
[粤省官塲紀事]  
　　廣州友人來函云元旦粤中各大憲均赴萬壽宫行朝賀典禮隨詣各廟拈香事畢齊至廣雅書局團拜惟督憲陶芷芳制軍方在假期未預斯會○元旦越華書院山長丁太史約同在籍諸紳赴廣州府學明倫堂望闕行朝賀禮身在江湖心懷魏闕其太史諸人之謂乎○廣東鹽運司國都轉示期正月初九日卯時祭庫開徵循向例也○宏遠堂商人某姓禀陳昭信股票事宜督憲陶芷芳制軍批示云查鹽務昭信股票係由運庫先行墊解現在此項墊欵已先後悉數抽選歸庫該運館等應領股票發過若干否續發仰兩廣鹽運司分别核明飭遵具報禀發仍繳 
[輦下述新]  
　　聞之京師友人云去臘之杪兩翼前鋒統領及八旗護軍統領咨行各處大旨謂十二月十九日本處具奏禁門啓閉時刻一摺軍機大臣面奉諭旨前鋒統領秀吉等奏禁門啓閉嚴定時刻一摺所有大内午門東華門西華門神武門各處亟應嚴申門禁及時啓閉稽查出入每日著定於辰初啓門酉正二刻閉門仍嚴飭各門值班官弁認眞稽查不准稍有疎虞欽此欽遵相應恭綠諭旨通行客部院衙門欽遵辦理○去臘十九日有華軍兩大隊約六七千人在德勝門外操演行軍步伐一切坐作進退之法與德國兵陣大略相同操畢憇息兩刻時演超越土城之技時有德日二國武員逐隊往觀嘖嘖稱羡迨鳴金收隊一進德勝門一進安定門 
[保陽雜志]  
　　天津直報云去臘直隸瀋司周玉山方伯臬司周瀚如廉訪將文職各員之賢否嚴加甄别保舉六員叅劾十餘員逐加考語詳請督憲入陳其銜名容俟訪明再行登錄○去臘某日黎明時西關外火車站迤北半里許有一匪人持械劫掠行人適被自强軍邏獲正擬送交營務處適清苑縣吳大令因事出城詢明其故立飭就地正法以昭炯戒觀者無不服大令之果斷敢行○省垣三皇廟向有同善堂中設義學三所招致貧家子弟迪以詩書至冬日則施放棉衣并日給粥一次其各縣窮民之流離失所者亦得留住堂中創辦之初規模本極美善乃行之日久弊竇叢生刻經袁慰庭宫保改爲教養院飭紳董將出入欵項繕單呈覽以便另訂章程 
[北通瑣語]  
　　通州友人來函云直隷提督馬珊園軍門玉崑近在北通州城内倡立回民粥廠所需糧米有由官撥者有由紳助者一時回鶻遺黎實惠同沾歡聲雷動○近日華兵陸續來通知火如荼照耀遠近通州城甚狹隘各店各廟已皆人滿之憂不得已撥往州南張家灣左近各鄕村向民間借宿 
[上海官塲紀事]  
　　日前松江府余石蓀太守由滬赴蘇叩賀各大憲年禧兹已事畢昨日折回滬上上海縣汪瑶庭大令親往舟次迎迓太守小作勾留旋即遄回任所○日前蘇松太兵備道袁海觀觀察命駕赴蘇垣拜賀各大憲年禧昨日公畢回轅上海縣汪瑶庭大令聞之卽前往謁見禀白要公○日前江蘇海運局總辦林質候太守乘官舫赴蘇垣叩賀各大憲年禧北已於前日乘舟返滬視事如常矣○上海縣汪瑶庭大令定於今日赴蘇省賀年昨日預飭家丁雇備小輪船拖帶官舫○蘇防左營管帶龍瑞芝明府及鹽捕中營管帶姚靖波遊戎均於昨日到滬趨詣道轅謁見道憲袁觀海觀察 
[備迓撫軍]  
　　本邑官塲探聞新任江蘇巡撫恩藝棠大中丞因公來滬不日將次抵埠因飭縣署辦差人役置備供張以便屇時敬謹郊迎 
[恩浸罪囚]  
　　前年拳匪亂定和局告成朝廷施惠下民飭各省州縣將斬絞重犯一律改輕上海縣汪瑶庭大令欽奉恩綸查有擬定斬絞罪名之陳阿六劉道士吳長壽姚再良王阿狗洪寳林徐海坤沈連生陳幅丁阿全汪柳氏等犯共十一名口詳准上游改爲軍罪刻已飭吏備文將於日内分别解赴配所矣 
[嚴示棍徒]  
　　欽加三品銜在任候選道松江府上海縣正堂汪爲查案示禁事照得光棍兇横罪應斬絞棍徒擾害例應充軍國典森嚴豈容輕犯上海華洋雜處良莠不齊流氓士棍互相勾結遇事生風或受雇代人打降或無故藉端硬詐或將人恐嚇藏匿勒贖甚至身帶刀械結黨横行一言不合輙行白刃相加其擾害兇犯情形有非情非理難以言語形容者以致良民受害忍氣吞聲道途爲之側目匪膽因而愈張迭經出示曉諭訪拿嚴辦乃近來仍有結成黨羽擾害閭閻情事人心之壞一至於此言之令人痛恨今訪聞該流氓等名目甚多每於歲尾年頭卽更肆其狡毒伎倆到處訛詐較之平時尤屬兇横無忌玩法已極除選派幹差嚴密查拿外合行查案示禁爲此示仰諸色人等知悉須知惡棍詐擾罪名綦嚴重則駢誅輕則遠戍爾等生長上海謀生之計實較他處爲易况上有父母下有妻子待爾養瞻何業不可營生何苦結黨成羣擾害生事即使詐得洋銀不過吃喝浪費祇圖一時之快活忘却犯案之苦惱本縣不忍不教而誅故不憚諄諄告誡經比次示諭之後凡有流氓士棍務各革面洗心散開黨羽各謀正業勉爲聖世之良民莫作餐刀之冤鬼爾等少壯有力之人如能嫺於武藝亦可投營効力爲國宣威萬不可逞强私鬥自投法網倘敢執迷不悟仍前擾害本縣惟有立時拿獲到案將情重者立予處死情輕者永禁囹圄以昭炯戒勿謂言之不預也各宜凛遵毋違切切特示 
[奉迎巡宰]  
　　本邑閔行司巡檢陳少尹寳瀛因病出缺報經松江府余石蓀太守委周二尹暫行代理兹由江蘇藩司陸春江方伯檄飭補授斯缺之王少尹維翰赴任供職昨日司署書差人等已來滬奉迎矣 
[機船濬浦]  
　　日前本邑南市江南機器製造局總辦毛實君觀察查得浦濱淤泥堆積兵艦寄泊窒礙良多爰飭工人用挖泥機器船大加疏濬以興水利而便舟行 
[推廣電燈]  
　　本邑南市馬路工程局總辦翁子文太守前擬將馬路中所設電燈推廣至裏街以免行人在暗中摸索兹經禀准蘇松太兵備道袁海觀觀察遂於前日飭匠就大馬頭等處次第興工 
[英美租界公堂會訊案]  
　　美商倍爾慶登投本管領事署控某圖地保朱楚卿不肯在租地契上蓋戳等情領事函致公廨讞員張柄樞司馬飭差將朱傳到昨晨會同繙譯官白保羅君訊究倍爾慶登因事未經投案朱供小的充當二十保二圖地保此地二分有奇係下海廟公産前被郁樹山盜賣與地販趙雲峯卽趙發茂輾轉租給洋商小的查知單地不符以故不敢蓋戳司馬謂此地既有糾葛該地保不願蓋戳事無不合遂商之曰君請轉飭原告另控趙發茂以便訊奪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　邇來南市十二圖附近居民時有被竊之案高昌廟安防局員馬午橋叅軍聞而惡之特傳捕役到局限令赶緊緝拿務獲究辦○前晚輪應十六鋪巡防南局會哨之期局員陳禾亭二尹頇備茗點以待既而法界讞員兼帮辦總巡杜枝園大令以及十六鋪二十三七鋪各局員次第戾止二尹肅迎入座暢談良久始各言旋 
[英美租界公堂瑣案]  
　　日前許德金竊得下海浦協成昌京貨店内洋銀一百枚迨店主查知報捕由包探金阿三拘獲解請訊辦協成昌夥投案供稱是日店内無人被許竊去洋銀一百元有鄰婦店小妹目見現已到案作證求卽訊追唐小妹供是日小婦人見許進内移時始出當時以爲熟人並不留意不料其竟竊取洋銀許狡不承認司馬諭令發回捕房押候查明復訊核奪○在洜茶館中設機器賭攤之某洋人控細罳陳蘭亭馮阿生私用客帳等情司馬訊究之下洋人歴訴前情買辦顧福其供陳馮二人均係小的所薦日前囑付煤價吞没洋銀三元應請訊究陳憑同供洋人購煤六羅計洋銀九元是日僅付六元並無吞没之事司馬飭暫行管押限賠洋銀三元○顧根福糾人至北海路向法界包探王金山滋擾經五百六十四號巡捕拘獲解送公堂禀請訊究旋有某法探持法界公廨讞員杜大令名片投案禀稱顧根福在法界另有案件請交小的帶回歸案訊辦司馬著將顧暫行管押令法探回禀領事備函移提○董阿五竊得陳和尚家斗篷經包探張阿五拘案禀請訊懲司馬判責三百板贓給失主具領○胡福林竊得梅生章家馬褂二件經包探張全林拘獲解案禀請訊辦司馬判責一百板 
[法租界公堂瑣案]  
　　日前秦森控張金林抛棄骨殖藉端訛詐等情繼復投上海縣署鳴冤以圖挾制讞員杜枝園大令訊取口供飭暫管押昨日命提復訊張稱小的願將骨殖領回安厝大令商之費繙譯著具銷案切結存查○金逢吉控妻弟俞竹亭侵吞錢一千五百九十餘千復將店中各夥誘出另開店鋪大令准詞飭提研訊俞供此係客帳並非小的放出請飭店主自行收取大令著押候嚴追○去年十月甬人甘大利將洋銀三十餘元並家信一函托傅阿才帶至家中被傅乾没控奉大令迭次訊供追比昨日命提復訊傅叩首求恩大令著押候重責五百板覓保開釋○徐叚氏訴稱前晚被賊竊去錫燭臺銅香爐等物報捕查獲竊賊張阿生吊到原贓求准具領大令判將張枷號一個月責五百板贓給失主領去○包探禀稱偷兒張根堂張子卿包小元至八仙橋某姓家撬門圖竊是以拘案請辦大令判各責一百板○本月初六夜西門外烈昌自來火行工人失去棉被帳房内失去香爐旋在工人臥房内搜出疑小工汪銀泉所竊向之詰問汪父榮堂知之心不甘服投報捕房捕頭令包探傳到烈昌司事王雲叔昨日解請訊供榮堂伸訴前情大令謂烈昌係英商所設如欲涉訟須赴英總領事署控訴○小東門外花烟館鴇婦吳沈氏扭張阿桂袁如來蔡文其三人至案訴稱伊等將江北女子押與小婦人處爲娼收去身價洋銀一百二十元今被勾引潛逃是以扭案求究張等同供此女現在江都原籍大令著一併逐出不予准理○浦東張家樓人張阿寳年甫數齡前日隨父來申至南誠信烟館開燈旋稱忘帶烟貲將孩暫押入之竟不往贖值堂人遂送入捕房昨日解案請訊阿寳供父親不務正業家無儋石之儲祖母及母皆已逝世言畢大哭大令惻然憐憫著暫寄善堂留養旋由其父張關海投案具領大令申斥一番給予領去○偷兒陳阿三甫經釋出又在菜市街行竊寳石賣與一興店主蔡國光被包探緝獲連一興主解案請辦大令判責陳三百板罰蔡洋銀十元贓存捕房待領 
[美租界捕房紀事]  
　　前晚偷兒阿五混入西華德路虹飛萬丈樓烟館内行竊烟客某甲所懸斗篷一件旋爲包探張阿五查獲連贓帶入捕房捕頭令押候轉解公堂禀請讞員張柄樞司馬訊辦○昨晨妙手空空兒某甲闖至寄居東唐家弄之甬人某姓家竊取衣服數件携之而出適爲某號華捕所見連贓帶入捕房捕頭令押候解送公堂禀請究辦 
[美租界醫院紀事]  
　　前日楊樹浦大純紡紗廠内寗波工人鄔鳴臺正在工作偶不留神忽被機器軋去左手血肉横飛痛極倒地廠中司事倩人送往同仁醫院求治恐不免終身殘廢矣○本邑人朱富林在浦東祥生船廠做工前日午後方在搬運物件忽一大木從高墮下不及奔避致被壓傷面部經人送往同仁醫院求治醫生謂傷勢甚重恐不免有性命之憂云 
[上海北市絲業會館籌賑公所施子英經收各處水災賑捐辛丑年十一月初一至三十日第一百十次清單]  
　　初一日洙涇顧麟趾堂售錢塘楊雲成素行堂經說一本資移助小洋一角○初二日新聞報館恊賑所經募十六批英洋二百九十八元内銅洋二元龍洋廿一元小洋四角銅大洋十八元銅小洋一百廿六角茶縐絮女背心一件作洋二元福壽堂永合家平安五元○初三日蘇州新燕堂謝五元○初四日老甡元絲莊周仕沅子懋德懋功懋照求平安英洋三元龍洋七元○初五日明月山人洋五元太倉王采九募黄秋記爲子病求愈五元黎里張建侯爲内人分娩母子平安將湯餅資移助棉衣龍洋二元○初六日隱名氏求肝疾全愈二元○初八日無名氏求合家平安慶房還願各洋十元張益卿由天盛永顧繡莊來銅洋二元○初九日洙涇丁厚甫洋五元○十二日洙涇薛益欽求次子病速愈洋五十元北京誠心氏洋五十元鎭江糖雜貨業年例敬神酬客之用節省洋五十元小洋三十角尹靜齋求平安補過氏各洋十元史麗卿薛榮先各二元無名氏六元吳淞顧隱名氏完十一月分願一元○十四日晉豐銅洋九元○十五日程朔生病愈還願洋十元○十七日壽蘐室求母病全愈精神强健由永康莊來十元滌念士人潘二戸各五元○十九日江糖雜貨衆商節箥年例酬神戲資移助洋四十元松江不留姓氏募五元無力山人求合家平安由徐少笙先生來新杜布棉衣褲五十套新洋布棉衣褲廿五套○二十日無錫楊叔英洋四十元沈善士規元十兩零七錢一分四晨大統紗　新棉衣四十套○廿一日宜興史靜齋爲妻宗氏故後拜懺資移腲洋廿元無錫華壽記求合家大小平安廿元河南隱名氏求次女病愈十元○廿二日張仁山求病速愈一百元○廿三日吳穉英龍洋十四元英洋六元○廿五日鄭贊臣善士寒衣由鼎興來洋二百元無名氏五十元元蘇城元裕易隱名氏五元○廿六日劉福亭求孫病愈洋五元蘇城勉力女士一元○廿七日　溪　六居二百元○廿八日求康復楊助棉衣捐洋十元汪光沛求孫病速好由元源莊來五元無名四元○廿九日應子守交來吟紅山館洋五十元○三十日唐伯珪求母速愈三十元高郵丁玉軒募王子章代父母祈冥福五元○十一月份共收規元十兩零七錢一分四厘一千三百六十五元扯七四零五合規元一千零十兩零七錢八分二釐龍洋四十四元扯七三合規元三十二兩一錢二分小洋三十五角扯六八五合規元二兩三錢九分七釐以上共收規元一千零五十六兩零一分三釐銅大洋三十一元銅小洋一百廿六角新棉衣褲卽解靖江交張雪堂先生散放連前共收規元三十萬零六千三百九十二兩四錢二分七釐銅洋一千四百八十六元一角碎銅二兩五錢貂套一件砂錢六千二百文仇畫卷一册畫絹三　殿板宣紙廿四史一部圖書集成醫部兩箱福報錄五千本字軸三頂畫軸一頂 
 
 
 

Page 10

 
 
   
 
 

Page 11

 
 
[奏疏彚錄]  
太子太保頭品頂戴兩江總督臣劉坤一頭品頂戴江蘇巡撫臣恩壽跪奏揀員調補要缺知縣恭摺仰祈聖鑒事竊江蘇青浦縣知縣汪瑞曾於光緒二十七年七月十四日病故開缺歸七月分截缺所遺青浦縣知縣係繁疲難要缺例應在外揀選調補該縣賦重訟煩兵燹後元氣未復非精明練逹勤求吏治之員難期勝任臣等於通省現任正途知縣内逐加遴選非現居要缺卽人宜未宜一時實無堪調之員惟查有正任崇明縣知縣現署吳縣知縣田寳榮年四十四歲浙江上虞縣人由供事報捐布政司理問辦理南城團防出力保加五品銜改捐兵馬司副指揮揀發北城疉次獲盜出力保俟補缺後作爲俸滿以知縣選用稽查保甲彈壓地面得力奬叙加一級巡夜出力保奬交部從優議叙光緒十五年補授西城副指揮十六年勞績俸滿引見奉旨著照例升用欽此遵照截取新章呈請分發以知縣歸候補班補用是年四月丁繼母憂回籍守制因前在副指揮任内獲盜兩起均保奬交部從優議敘十八年七月報滿捐指江蘇引見奉旨著照例發往欽此復因留心吏治於捕務最爲勤能保奏奉旨交吏部帶領引見欽此十九年三月由五城咨部帶領引見奉旨著以知縣卽補欽此又在山東創辦省城水會並黄河各工搶險出力保俟得缺後以直隸州用加四品銜是年八月到省山東振捐案内奬戴花翎廿三年補授崇明縣知縣二十四年二月二十七日到任二十五年調署吳縣知縣十月初一日到任蘇省勸捐助餉案内報捐道員不論雙單月在任候選並免離任臣恩壽到任未及三月例不加考臣坤一覆查該員才具明幹吏事勤能以之調補青浦縣要缺知縣人地實在相需洵堪勝任與尩亦符據江蘇布政使陸元鼎等會詳請奏前來臣等往返函商意見相同合無仰懇天恩俯准以正在崇明縣知縣田寳榮調補青浦縣知縣實於地方有裨如蒙俞允該員係現任知縣請調知縣銜缺相當勿庸送部引見調補要缺一切因公處分例免核計惟該員係初次請調應完罰俸銀兩仍飭查明依限完繳清楚造册咨銷其崇明縣本任内承緝事主吳仲根被竊臨時强劫銀洋財物光緒二十四年十一月十九日失事照例開叅又在署吳縣任内承緝事主金永泰糧食酒店被劫柜傷平復二十六年五月初三夜失事又事主張家良報信餘米行被劫二十六年九月初九夜失事又事主周振泉報祥興米行被刦二十六年九月二十七夜失事又地保計元泉報吳萬順酒店行劫二十七年二月二十夜失事緝獲夥盜張金標一名首盜未獲又事主許鏞源報恒順酒店被刧拒傷平復二十七年四月十五夜失事照案均已滿疏防又事主葉正祥報匪奪洋銀二十七年五月初三日失事又事主沈鵬飛報被匪攔刼洋錢二十七年六月二十八夜失事獲匪吳上成一名首犯未獲二案未滿初叅該員有議叙四級紀錄六次又光緒二十六年三月恭逢恩詔加一級欽遵各在案此外並無積案未清以及欠解錢糧承審案件承緝盜案已起降調革職叅限各情事謹合詞恭摺具陳伏乞皇太后皇上聖鑒訓示再所遺崇明縣知縣員缺江蘇省現有應補人員應請扣留外補合併陳明謹奏奉硃批吏部議奏欽此 
奴才色楞額跪奏爲育軍驟難全遣擬更換統帶責令分起陸續裁撤以節餉需而弭隱患恭摺仰祈聖鑒事竊奴才前因育軍在熱籌餉維難遣散不易是以懇請飭回奉省並懇由部籌給餉項以資接濟等情於光緒二十七年八月二十六日具奏奉硃批戸部議奏欽此十月二十一日接准部咨以育軍係屬奉省添練事平之後原宜調回奉省惟現在東三省時局尚未大定若遽將該軍調回難保不另生枝節令由熱河設法佈置就地遣散仍再酌撥兩個月二兩平餉銀一萬五千兩以資濟用同時復准盛京將軍增祺咨稱亦以育軍勢難調回設法湊撥兩個月市平餉銀妻萬五千兩商由熱河酌量情形一律遣散各等因前來奴才伏思目下時局艱難凡在疆臣自應彼此通籌豈敢稍存畛域之見惟自來募兵易遣兵難而遣客兵爲尤難况以口外遼廓之區又值馬賊蠭起之際稍一不愼貽禍無窮當七月間該軍在建昌大城子敗退之後其勢岌岌不可收拾奴才派原辦該軍營務處馮文俊馳往建南安輯兵心先將約束不嚴之營官撤差更換其陣亡兵丁一律開除不准募補並密飭該營務處會同統帶殷樹洪相機分起裁撤原期日减一日消患無形該統帶等屢以欠餉未清軍心不定堅求緩遣牽延至今時建南軍務方殷實有裁一兵增一賊之勢而該軍整頓以後亦有派出隨同剿賊者故未便操切從事也前月殷樹洪乞假省親奴才因該軍尚無歸著未予批准現在餉項既無後繼奉省又難調回勢不能不由熱河設法遣散而各屬賊氛未靖該軍人類不齊一旦全數盡遣非聚而譁潰卽散而爲盜本境各練軍現均在朝建一帶辦賊萬一該軍倉卒有變處處堪虞反覆籌思仍祗有分起陸續裁撤一法較爲妥愼然不得其人究多可慮查總兵沈大鰲前經直隷督臣李鴻章提臣馬玉崑派充邊防營務處帶隊出關該總兵久歴戎行實心任事上年護理古北口提督於艱難危迫之中措置裕如保全甚大此次出口奴才與之密商此事意見相同擬請旨暫將育軍交該總兵沈大鰲統帶令卽按月分起裁撤酌給恩餉收繳軍械仍責令殷樹洪帮同辦理俟辦理就緒再行給假庶餉項可節而江外亦不致受遣兵之累惟是該軍自本年四月由熱河支發餉項至今已九閱月除部庫先後撥發四個月餉銀奉省湊撥四個月餉銀此外均由本地設法估墊現卽擬分起遣散必須明年三四月方能遣竣此數月中月餉恩餉均無著落固知部庫異常支絀無如口外瘠苦無法搜羅惟有仰懇天恩俯念爲難情形可否仍飭部酌量撥給月餉恩餉俾得尅期竣事免滋貽誤出自逾格鴻慈奴才爲地方起見是否有當伏候聖裁所有育軍驟難全遣擬請更換統帶責令分起陸續裁撤各緣由謹恭摺具陳伏乞皇太后皇上聖鑒訓示謹奏奉硃批戸部議奏欽此 
調補安徽巡撫江蘇巡撫臣聶緝槼跪奏爲孝女割股療親籲懇旌表恭摺仰祈聖鑒事竊據江蘇候補道錢澄等呈稱同鄕孝女許興寳係浙江烏程縣人道銜候選知府許堃之女分發江蘇補用同知許金銓之姊純孝性成夙明大義自幼事親能竭其力光緒八年母郁氏患病頗劇女終夜啼泣焚香默禱願以身代潛自割股和調以進母病稍痊惟本原虧弱時發時愈女思侍奉不可無人昆弟輩又常游宦經商出外遂撤環瑱矢志不嫁願終奉親十餘年中親侍湯藥不離左右母雖屢病得愈而女已積勞成疾其母復於上年七月間舊疾大發醫藥罔效女仍抱病侍旋又割股求療至誠感格一如前騐詎母病無恙女遂不起延至八月初六日體怯難支竟因傷殞命時年三十三歲竊思該孝女奉親忘身矢志不嫁既孝行之堪嘉又人言之無間職等誼切桑梓見聞確實不忍聽其湮没造具事實册結公呈請奏前來臣查近年割股救親克盡孝道皆蒙恩旨予旌兹查該孝女許興寳生有至性克孝於母揆其兩次割股之心惟知所生爲重眞誠本乎天秉純考洵屬可風合無仰懇天恩俯准旌表以彰孝行而維風化除將册結送部查該外謹會同兩江總督臣劉坤一江蘇學臣李殿林恭摺具陳伏乞皇太后皇上聖鑒訓示謹奏奉硃批著照所請禮部知道欽此 
袁世凱片再查有新選廣西柳州府通判賈春澤向在臣部武衛右軍充當砲隊教習於軍火器械頗能精心考究現值整頓營務亟須諳習槍砲之員隨營差委惟該員係銓選實缺人員可否仰懇天恩俯准暫緩赴任並免其開缺留於直隸差遣委用除將該員原領文憑咨繳吏部查銷外理合附片具陳伏乞聖鑒訓示謹奏奉硃批著照所請吏部知道欽此 
 
 

Page 12

 
 
[奏疏彚錄]  
廣西巡撫臣丁振鐸跪奏爲遵旨裁减制兵防勇以資改練新軍恭摺覆陳仰祈聖鑒事竊光緒二十七年八月十四日承准軍機大臣字寄本年七月十三日奉上諭各省制兵防勇積弊甚深耗餉頗鉅歴年疉經降旨飭令認眞汰弱留强力杜虚冐著各督撫悉心規畫核實整剔所有各省原有之綠營防勇均限於本年内裁去十之二三及上年有事時添募之勇營亦一併酌量裁撤以免虚糜並將遵辦情形於兩月内覆奏等因欽此掌卽恭錄通行欽遵查照臣查廣西綠營制兵防營壯勇疉經各前任撫臣欽遵諭旨裁汰所有制兵已照各營原裁去七成不復募補防勇既裁之後近年以來因游土會匪勾結肆擾兵力不足义陸續添募惟添勇必須增餉與應解之洋款磅價兼籌並顧竭蹶不支廣西地瘠民貧籌欵非易當以節費爲先江西可節之費已據藩司張曾敭節次議裁費之鉅者莫如勇餉尤以議裁勇營爲不一正在籌商間適奉諭旨釐剔酌撤以免虚糜應卽欽遵辦理斟酌裁撤查提臣蘇元春所部扼紥越南邊界防勇原祇二十營嗣因調剿鬱林州屬陷城會匪添募三營半本年夏間前撫臣黄槐森電商提臣將此項添募勇營裁撤巳有成效及臣抵任後當經查照咨商卽將添募之三營半截至八月底全行遣撤每歲約節省銀七萬二千餘兩其原有之二十營以商請妥爲規畫分别汰留隨時具奏又上年請留江南練勇五營另撥餉項照一年爲期現因會勦粤滇黔三省邊界遊匪尚未竣事展至來年夏間遣散前已由蘇元春自行奏明在案廣西腹地防勇原裁存及添募計分紥省城並各屬郡邑共有二十二營本擬大加裁汰惟審察情形通省十一府四直隸廳州分轄六十餘州縣遊土會匪出没靡常正在派員督勇剿捕遽難裁及十之二三壘與營務委司道熟籌妥議裁汰歸并先撤至駐防省城練武軍營柳州右軍右營南寗左軍中營共撤去之營每歲約節省餉銀三萬八千六百餘兩餘俟各屬伏莽漸清有可裁減再隨時酌撤决不稍任虚糜上年有事添募之勇查因腹地各防營多係三四名成營省章三營係備調遣應援較關緊要每營添募一百名共五百名爲一營又梧州府有新洋稅關防範宜嚴添募安勇一營此下皆仍其舊並未均添旋因安勇月餉較鉅北方事定卽經前撫臣黄槐森飭撤隨據梧州府紳士以廣東正在清除土匪梧屬與東境界連時虞竄越請留安勇防衛顧就地集費供該勇月餉黄槐森已附片陳明現在此項勇餉無須公欵供支又上年升任臬司張廷燎統帶入衛至勁勇兩營奉撤回粤亦經遣散一營暫派一營赴柳州府屬防剿卽在腹地防勇二十二營之内該勇精壯得力現仍留用另將别營裁撤至通省綵營制兵先年已按各營原額裁去七成現存三成七千一百四十二多　照現存之數裁去二成共截戰守兵丁一千四百餘名通飭各遊恊營遵照裁至本年歲底一律裁汰裁止餉米每歲約節省銀一萬九千餘兩又通省綠營抽出練軍一千四百名底餉二萬一千九百九十八兩零練餉一萬八千四百三十七兩零截去二成計裁練軍二百八十五名銀米併計每年約節省銀四千八百兩零此分制裁汰兵勇之情形也臣維餉糈固不可虚糜而兵　亦不容廢弛廣西内搜伏莽外盒强鄰本屬邊要之區近准政務處次商更定兵制餉章將來各省尚須剔除舊勇改練新軍需費當有增無减　粤地窮瘠籌欵更難擬即以此項裁節之餉爲改練新軍之用臣己將新軍衛隊挑練西操此外各營亦擬漸爲推廣所有裁汰戰守兵丁色目名數及截撤防勇營數名數日期並節省餉糈詳細數目飭令分别造册送部查該謹將遵旨裁汰兵勇緣由會同兩廣督臣陶模署廣西提臣馬盛治恭摺覆奏伏乞皇太后皇上聖鑒訓示謹奏奉硃批著卽認眞訓練務成勁旅以期餉不虚糜欽此 
頭品頂冀兩江總督臣劉坤一調補安徽巡撫江蘇巡撫臣聶緝槼跪奏爲保案奉查聲覆遲逾係在免予扣限期内懇恩飭部仍照原保核議給奬恭摺仰祈聖鑒事竊照蘇省光緒二十二年辦理海運出力請奬案内部議行查試用同知李文濤等十一員遵將從前保案奉旨年月日等項分别聲覆於光緒二十六年十二月十六日奏懇聖恩俯准仍照原保給奬在案兹據吏部議覆是案應以光緒二十五年十二月二十八日作爲接到部文之日此次聲覆於光緒二十七年正月十一日奉旨已逾一年之限應將保案撤銷等因奏奉硃批依議欽此恭錄咨行查照等因欽遵辦理惟查上年鑾輿西幸後一切題奏咨移畢件因塘站未設祗能擇其緊要者由驛馳遞可從緩者專差齎呈其中如有例須扣算核轉相限之案經臣緝槼奏請飭部暫免扣計欽奉硃批著照所請該部知道欽此欽遵在案此次聲覆之摺遲逾未及半月實由於塘站未設所致且查原請奬之李文濤孫鳳鈞樊恭壽林丙修馬枚舒體元孫鼎胡顯勳王維翰楊遠徵姚鴻聲等十一員或係虚銜頂戴或係補缺後升階並非優異念其重洋往返奉公日久逾限既屬有因本員實無不合撤銷保案情抱向隅據蘇州布政使陸元鼎詳請再行奏咨給奬前來臣等覆核無異合無仰懇天恩俯念免予扣限奏准在前飭部仍照原保核議給奬以示鼓勵除奏咨部查照外謹合詞恭摺具陳伏乞皇太后皇上聖鑒訓示再此摺係臣緝主稿合併陳明謹奏奉硃批著照所請該部知道欽此 
太子少保署理北洋大臣直隸總督臣袁世凱跪奏爲遵旨查明蘆漢鐵路隨同恭辦廻鑾差務出力各員擇尤奬叙恭摺仰祈 
聖鑒事竊臣前在保定省城承准軍機處片交光緒二十七年十一月二十七日軍機大臣面奉諭旨所有此次隨辦鐵路差使之候選道王福昌等二十員著袁世凱擇尤請奬等因欽此當經臣欽遵轉飭查覆去後兹據蘆漢鐵路總局開單呈請分别保奬前來臣查鐵路各員此次隨同恭辦廻鑾差務尚無貽誤未便没其微勞除出力較次者經臣册去九員其尤爲出力之候選道王福昌擬請賞加按察使銜同知銜候選知縣盧守孟擬請俟選缺後以直隷州知州補用指分直隸試用縣丞許兆桂茹臨元均擬請免補本班以知縣仍留原省補用候選　丞陳振家擬請免選本班以知縣不論雙單用歸部選用直隸候補典史阮志復擬請以縣丞仍歸原省補用監生陳兆炳石璨陳蔚萱陳敦善陳鳳韶均擬請以從九品不論雙單月歸部選用相應仰懇天恩俯准照擬給奬以示鼓勵除飭取各員履歴咨部外謹繕摺具奏伏乞皇太后皇上聖鑒訓示謹奏奉硃批王福昌等均著照所請奬勵該部知道欽此 
太子少保署理北洋大臣直隷總督臣袁世凱跪奏爲道員邊俸期滿照例送部引見恭摺仰祈聖鑒事竊查定例直隸熱河兵備道定爲三年俸滿撤回該督於内地旗員道員揀選互相對調如實無堪調之員仍照例請旨簡放撤回之員送部引見候旨簡用等語查熱河道福謙年六十三歲廂白旗滿洲秀崑佐領下人由承德府知府奉旨補授斯缺光緒二十四年十二月二十七日到任連閏扣至二十七年十一月二十七日三年邊俸期滿例應與内地旗員互相對調飭據藩臬兩司查得直隷省内道員缺僅霸昌道英瑞口北道靈椿二員壩昌道英瑞已簡放山東鹽運使口北道一缺地處邊疆管轄隘口辦理墾荒現又清理教案撫恤教民尤關緊要讼道靈椿經手事多更未便遽行更易實無堪調之員該司等請將熱河道福謙奏明送部引見等情前來臣到任未及三月例不出考惟據藩臬兩司查得該道福謙資格已深歴任府道頗有政績應請將該道照例開缺送部引見聽候簡用所遺熱河道員缺請旨簡放以重職守除履歴清册咨部外理合會同熱河都統臣色楞額恭摺具奏伏乞皇太后皇上聖鑒訓示謹奏奉硃批福謙著送部引見欽此 
 
