# 1898 - 223 - 4909099

 

Page 1

 
 
[本館告白]  
　　杭州申報向由申昌發售現移至上珠寶巷石庫門内閱報諸君恐未週知特此佈告 
[珍物待購] [  申報館恊振所拜啓]  
　　本館恊振所自經解賑欵以來屢承諸大善士源源接濟且有以珍物助振者惟連　之寶旣承割愛相投而美玉之沽尤賴知音鑒賞特將各　珍玩羅列於下倘蒙仁人君子慨擲謙泉旣能廣積隂功且可增輝藝圃誠一舉而兩得也計開朱漁珊帖一部　　澹游山水一幅 
[醫書問世] [  圖書集成局代啓]  
　　六科準繩一書爲前明金壇王肯堂先生所箸遠宗古聖名著醫林前由書肆友人倩本局排邱以廣流傳幾易星霜已空篋笥兹又續付手民較前益爲精美毎部四十八本分裝六套實價洋銀六圓又景岳全書爲明張介賓先生所箸立論精卓醫者宗之毎部二十四本分裝兩套碼洋三圓世有欲於查核橘井中獨樹一幟者請臨三馬路申報館申昌書室及各書坊購取以廣揣摩可也 
[論英俄不洽非中國之福]  
　　跨歐亞兩洲之地負北氷海而立國進則鯨吞六合退亦虎踞一隅有長駕遠馭之謀無顧此失彼之慮俄羅斯固方今莫强之國也歐西列邦出其全力約縱連横冀與俄抗然以强弱懸殊終不敢稍攖其鋒惟英吉利以三島建國於大西洋恃其輪船電線之捷屬地遍於五洲商務之盛爲地球冠其形勢雖與俄不同而威權實與俄相敵以故環球列邦咸視兩國意旨以爲外交標準意奥土希無論矣德國爲歐洲雄邦然欲制法人不得不交權於俄及俾思麥退位新相臣建聨英排俄之策而局勢爲之一變日人自乙未和議告成償欵優渥奢願滿償然懼俄人之眈眈而視也亟思聨英以自固特派重臣敦修睦誼夫以各國之視英俄爲重若此然則英與俄非同攙霸權於歐亞兩洲者乎雖然兩虎不相容兩雄不並立俄國之利英國之害也英國之得俄國之失也自日本占據遼東俄德法三國起而干涉其事逼令日本退還其地　義執言儼有扶弱抑强之意乃未幾俄租旅大英租威海中國沿海要區皆歸二國掌握苟使英俄和平分利如英相沙列不雷俟之策豈非彼二國之大益哉乃觀於前日本報轉譯上海西字報之詞而知英俄之不洽其勢固有難免也西報之言曰數日前中國政府議定自山海關築鐵路至牛莊其欵由英商匯豐銀行承借此路遂歸英人經理俄廷聞之急飭駐京使臣向總理各國事務衙門阻止英國政府聞信卽電飭駐京使臣白之總署謂此事已由兩國訂立合同萬難中較至本月二十二日倫敦來電云英俄兩國因此不免有違言不知有人焉能爲之調停妥洽否至美廷則聞有是言擬出而爲英輔助俄人復就巴爾的克海口添調兵船數號至華嗟乎時事岌岌如此兩國邦交殆欲因兹分解乎夫俄國自建西卑利亞鐵路早有囊拈滿洲之心東三省之地宜乎不准爲外人越俎然牛莊商務英國居其大半鐵路權利豈肯讓之他人兩國齟齬固亦意計中事顧或者曰英依自夸竦米一役之後邦交和睦已歴有年仇怨之意早經烟消霧滅今爲此區區之事斷不致或起干戈不知方今各國　　鶚視利權所在雖交誼極洽亦不能不爭去歲英人百郎氏承韓王詔勅爲監督財務宫俄人亞力軒夫氏應聘爲度支顧問官　人意不相能俄公使竟令韓廷以全權畀亞力軒夫氏而解百郎氏職英總領事忿怒之情見於詞色豈非以亞洲利權歸俄掌握卽非英國利哉乃兹更阻撓英商承借欵項管理鐵路之權俄之威勢未免逼人咄咄英國當此亦何能默爾而息乎夫英俄國勢相敵設一旦竟開釁端彼此勝負之機非旁觀所能逆料所難者中　當此之時旣不能袒英以斥俄亦不敢從俄以拒英介乎兩大之間殊有左右爲難之勢竊恐英俄之勝負本分　中國已先受其禍然則歐西諸國果能出作調人俾兩國仍歸於好非特地珠免開刼運中國不亦深受其益乎嗟嗟中國至今日幾已病入膏肓矣元氣旣虧諸邪並入使英俄兩交情輯睦則恊以謀我固屬可危英俄而情誼偶乖則我中立其間亦難免禍時艱勢迫至於此極而秉國鈞者猶鰓鰓焉以聨英拒俄聨俄拒英爲得計不亦大謬也哉 
[本館接奉電音]  
　　昨晨九點鐘時京師飛電傳來上諭一道敬謹譯登○六月二十五日奉上諭湖南鹽法長寶道員缺著湍多布補授欽此 
[美日已和]  
　　昨日倫敦來電云美利堅國已與日斯已尼亞國議和某日兩國朝廷將草約畫諾美人遂傳電各處一律停戰以便再議詳　約章 
[日米來華]  
　　日本某　報云當日本乏米時商人之由中國販往者爲數甚多邇忽高積如山無人顧問以致市價日賤加之今歲禾稻大熟願慰篝車米商以折閱過多重復運回中國大約中國米價可因此漸減小民不憂　　難堪矣 
[帆船被火]  
　　日本來電云美國帆船名不靈不落得者約可容積二千一百墩日前裝載席一萬五千捆碎布五百捆及古磁器約一千墩擬由神戸開往紐約克埠華六月二十五日未及起椗忽肇火災船貨皆付之一炬幸船中人逃登岸上得免於殃事後疑係歹人種火是以將形跡可疑之甲乙二水手拘押以待研求 
[敬備要差]  
　　天津訪事友來函云今秋皇上恭奉皇太后巡幸天津由督憲以迄藩臬道府州縣各有應辦之差所有行宫事宜札委張燕謀觀察辦理惟行宫蹕路御營操廠平墊修飾鋪設供張在在需人因又添派黄花農那錫俟張毓渠徐星聚汪君謨五觀察李少雲吳緘齋王燕山三太守帮同敬謹備辦 
[振興武備]  
　　杭詶訪事友人云浙江大憲振興武備招募新軍督令演習洋操由武備學堂諸生帮同教習首重步伐次及測量其軍士分駐花藏寺左近俾與學生聨絡得以朝夕講求聞尙擬添募若干名練成勁旅已在普寺後隙地上建造營房一所藉資屯紥至試演槍砲陣式則按月調赴羅木營校閱一次以察優劣蓋泰西軍務敢重步伐測量等事而於開槍發砲不肯輕試是以藥彈旣省講求益精中國誠能實力仿行制勝之道其在是乎 
[接錄奏設陜西武備學堂章程]  
　　一向來武師開廠授徒所習者弓箭刀石無關例禁今准其購買槍枝如在各鄉設廠學習法當愼之於始凡設廠授徒者先須赴縣報明該廠坐落何處師生共係幾人是何名姓共購槍砲若干件仍出具五人互結一併存案備查其廠規與堂規同槍砲不准出廠演習已畢存放廠中由學長收存倘有持槍滋事者除本人照例糾冶外父兄師長一併究懲一部議武生歲試自下届始武鄉會試自光緒二十六七年始一律改弓箭爲槍砲查童考爲鄉會試之始基下届武童歲考在光緒二十七年而鄉試在二十六年勢必取舊進之武生作新科 
 
 

Page 2

 
 
之武舉而改章伊始學堂甫經開辦考試　用何等槍砲至今未准部咨俟房舍修竣槍砲購齊教習聘定各生徒考取入堂認眞教練總在二十五年春間人情憚於謀新樂於守舊更張之始武生來學者必不甚多教練甫及一年卽令　寥寥無幾之人數不甚嫻熟之技藝博取功名是諸生旣鹵莽臨塲試官亦遷就取中又蹈向來苟且敷有名無實之積弊擬請將陜西武鄉會試均暫停一科俟二十七年先開武童歲考一律改用新章取進至二十九年再行鄉試三十年再行會試則人材較衆技藝較精方爲不愧科名有裨實用至上届停中鄉會各額仍於下届補齊以免土子觖望　一學堂功課考之西法應分體操戰操兩種而平日師生授受又分講堂操塲兩項今改章伊始正如塾師之教童蒙法當由漸而進無論測繪諸學非武生輩驟能領受卽體操戰操諸事亦未可猛加驅策苦以所難應先以學習馬步槍砲爲主以刀矛鐵彈爲輔其堂中日行課程應俟教習到堂後酌量商訂尤須詳察受教者資性之敏鈍氣力之强弱或識字或不識字或通文或不通文而教法之淺深難易卽因之所謂因材施教不限一科一童試先試馬槍三再試步槍三以各中一出者爲合式嗣以刀矛鐵牌試擊刺刀矛照營用　式舞法亦如之鐵牌以重十斤十五斤二十斤三等爲差照兵舞藤牌法武鄉試仍分三塲頭塲試馬槍每人跑馬二次毎次發槍三再試砲發砲三槍砲共計九出以槍中二出砲中一出者爲合式缺一者不得進二塲二塲試步槍毎人連發六槍以直衝靶心者爲中六槍内以中二者爲合式缺一者不得進三塲三場試刀矛鐵牌刀矛舞法如前鐵牌以重三十斤二十斤十五斤爲頭二三等舞亦如前凡試槍砲其靶之廣狹遠近應俟頒到槍式後再行酌定一舊制文生文舉人不得應武試此次改定新章期於作育人才文武兼備應卽弛禁以開風氣所有各省文生文舉人有應試未經取中願應武試者准其呈報應試果係内外各塲合式仍一律取中武舉武進士至八旗士子應文試及奉天旗人與文童試者舊制較駙射應一律改較槍砲一再臣等遵議武科改章擬請將陜西武鄉會試均暫停一届係爲慎重科目實事求是起見現在設立學堂自宜速延教習勤加督課士子之趨向視取舍好尙爲轉移際此時艱求材孔亟若果風氣一開人情爭奮届二十六年鄉試之期改業武生已多所造就仍當察看先時奏請舉行以示鼓舞而宏作育謹附片陳明伏乞聖鑒謹奏奉硃批覽欽此 
[講求實學]  
　　江西訪事友人云前任蘇松太道黄幼農觀察自奉諱家居後承准湘撫陳右銘中丞函囑創設務實學堂培植人材振興桑梓因於西昌書院左近購定采圃一區縱横各五十餘丈契價銀約四千兩之譜所有堂中一切事宜近商撫藩各憲遠咨同鄉出仕各官往返再三斟酌盡善刻已在贑州購買木料俟秋凉卽須鳩工興造又以工竣尙需時日遂假前後黄祠及東西試館暫爲諸生肄業之所一面延請江建霞太史主持講席俟太史覆函允准卽於秋間擇期開課行見江右多才人文蔚起上以副聖主旁求之意下以廣官紳作育之功不禁跂子望之 
[方伯蒞寗]  
　　金陵訪事友來函云日前接到蕪地電音知新授江寗藩司袁爽秋方伯筮吉本月十六日由蕪首途入都　陛見便道來寗謁見督憲禀陳要公上元江寗兩邑宰聞信後預備行轅以便憲旌暫駐嗣忽接來電知方伯須於二十日清晨附江寛輪船啓行届期府道各員急命駕馳往江干恭迓已午之交憲舟已至沿江砲臺及江干標防各營健兒均升砲鳴槍以伸敬意迨憲舟下椗各官均由躉船登舟呈遞手版禀安禀賀方伯接見有差旋由府縣禀請入城方伯乘輿至浙江會館行轅小駐襜帷卽遣丁詣督較禀到詰朝親謁督憲禀知徽寗道篆務交卸清楚並禀銷蕪湖米厘會辦差聞勾留數日卽與升任江西巡撫松中丞同舟北上 
[司道接篆]  
　　金陵訪事友來函云江寗藩司松鶴齡方伯渥荷恩綸升授江西巡撫所遺藩篆由兩江督憲劉峴帥檄委鹽巡道胡芸臺觀察署理而以支應局總辦吳吉甫觀察權任鹽巡道胡吳兩觀察接奉委札後親詣督轅謝委同擇月之二十一日卯時接篆届期松方伯特遺理問廳劉叅軍齎送江寗藩司關防文卷至鹽巡道署胡觀察亦遣員將巡道篆送至吳觀察公館接受如禮省垣文武各員紛紛前往道賀馬龍車水絡繹於途是亦官塲之通例也 
[委署府篆]  
　　金陵訪事友來函云淮安府張太守球因病出缺經通判某君禀報到省藩憲除詳請江蘇撫院揀員咨部題補外照例先委員前往署理查有候補知府羅少傑太守章堪以委署爰於十九日懸牌下札翌日太守趨赴各大憲轅門叩謝大約月内卽可前赴淮北履新矣 
[檄調防營]  
　　金陵訪事友來函云日前省垣貧民聚衆搶米上憲揆情度理以爲必有匪徒煽惑難保不再滋事端特飛調駐紥京江之江勝軍後右兩營來寗以防意外日來省中謡言蠭起喧傳會匪數千已相約於某日起事峴帥聞此消息爲思患預防之計急電致黄芍巖宫保再撥江勝軍兩營防護宫保接電後卽飭前左兩營尅日拔隊赴省本月二十日乘某兵輪船行抵省垣兩管帶卽趨詣督轅禀見峴帥令暫駐城外聽候調遣 
[抑勒龍鎮]  
　　蕪湖訪事友人云中國自鑄銀圓通行闤闤亦旣有年初時錢儈因功令所在無敢稍存軒輊之心近者各省次第設局鼔鑄市中行使益多若輩遂多方挑剔妄稱北洋安徽福建三省之銀比較鷹銀毎千旣須輕去一元若專以此三省較之則更須加增二元方能等量齊觀凡遇民間交易必借端抑勒不遂其欲不止本月十四日錢業公所牌示竟將鷹銀龍銀顯爲區别午市鷹銀作價六錢九分二厘半龍銀則僅作六錢七分六厘毎元相去至一分六厘半之多小民入市兌錢毎元吃虧二十餘文甚且藉口不收以致小本經紀之流時相齟齬次日龍銀略加至六錢八分四厘而鷹銀卽以此爲定價不再另列遇有以銀兌換鷹圓者錢肆更任意居奇毎元擡價一分有奇卽在同業亦須擡銀八厘由是店鋪原定洋碼之物卽多偏重鷹銀尤可異者各種小銀元毎角比照大元必低至五六文毎十角卽吃虧五六十文而以大銀圓兌換則又不肯照數找貼是以商民皆不樂收用當大憲設局鼓鑄之初不知幾費經營幾番誥誡期與鷹銀一體行使乃行之未久卽襄於錢儈之手流弊所在致令小民層層剥削困苦難堪未識賢長官有以善其後焉否也 
[早禾豐稔]  
　　江西訪事友人云本年春夏之交雨暘時若早稻收成頗稱豐稔贑州新榖登塲尤早小暑節後卽有新米到省計毎石售錢一千二百文南昌新米毎石售錢三千文陳秈米毎石售錢三千四百文陳早米毎石售錢三千二百文其次早者亦于大暑節後收穫市上價值由此漸廉惟晚稻待澤尙殷不知蒼蒼者果有以慰三農之望否也 
[匪徒剪徑]  
　　嘉興訪事友人云本月十九日爲觀音大士誕辰佞佛之徒皆入寺拈香以申虔禱有某嫗行經南門内當弄中突遇一匪迎面而來攫取耳上金環飛步逃逸嫗駭極噤不出聲迨匪去遠始呼救早已蹤影全無矣又日前城内市心弄亦有一嫗手持湖絲一包被一匪徒搶刼嫗極力與掙紥伏地狂呼匪恐有人追至遂掠取頭面首飾而逸吁匪棍横行一至於此有緝捕之責者其亦有所聞否 
[淮北大水]  
　　客有從公路浦赴揚州者告於本館訪事友云海分司所屬各塲自前年風潮爲災連歲産米皆不甚豐今届小滿前後各池所埽鹽數幸較上年略勝不意本月初旬上游忽發大水來源洶湧無殊高屋建瓴刻下龍溝及大伊山等處皆在水中央海分司聞信已星夜馳往察看水勢蓋西壩以上板浦爲塲垣商販薈萃之所四圍左近皆係鹽池卽使驚濤駭浪經此過而不留而鹽廪鹽池已不免有所損壞矣善 
 
 

Page 3

 
 
籌禺莢之術者不識何以爲補救之道哉 
[鴛湖火警續述]  
　　嘉興北門外塘灣街西市火警前已錄登大略兹得訪事友人手善云是咳由下岸王恒盛香燭店後樓起火漸至冐穿屋頂適東北風大作以致火勢猖狂無從撲救及各處洋龍水龍馳至祝融氏已乘封姨之勢延及上岸雖經龍夫竭力澆灌無奈氣燄逼人不可收拾後幸某龍夫躍登屋面以皮帶龍頭吸水噴射始得漸漸救熄是役也下岸東自同善堂藥酒店起西至某鮮肉鋪止其間沈信昌紙店土恒盛燭店義昌南北貨鋪潘協和火腿店聚興水菓店仲壬泰顧繡鋪孫泰茂茶葉店悉付焚如上岸則東自乾元醃貨店起西至某鮮魚行止其中如恒榮興洋貨鋪元豐燭店大全藥鋪某某等鮮肉莊兩家大豐官鹽鋪元豐醬園某席店均與其難合計上下兩岸十五家皆係著名鉅鋪門面樓房十九幢延及後進并布　内櫃所設之匯劃莊次日鄰近各鋪之未遭殃及者亦因搬運雜物散亂難稽以致不能開市當火熾時文武各官率同水陸弁兵臨塲彈壓而搶火匪徒仍不能免某店雇得貨船一艘裝運箱篋突有划船如飛而至肆行刼掠致失去物　甚多後經各船協同追至栅堰相近拘獲二匪連船扣住其餘各匪則已鳬水而逸聞仲壬泰店主被匪砍傷頭面所獲之犯當夜卽解送府署禀明郡尊發縣收禁聽候研訊 
[營口要聞]  
　　營口訪事人云山海關道明觀察當接篆之後有日本兵官詣轅謁見請借練軍操塲爲水師登岸操演之所聲明放槍時不裝彈子以免誤傷觀察以前無辦過成案辭之○海關委員葉述琴少尉去冬由署道憲王觀察委辦是差半年以來勤愼從公尙無貽誤現忽患疫庸醫不知方脈誤投叅苓遽於本月十三日逝世遺下一妻一妾及幼女二口宦况蕭條貧不能殮幸馬玉初查友三二大令皆籍隷安徽與有鄉誼得將身後之事代爲料理語云一死一生乃見交情少尉有知亦當九京銜感矣○海屬大石橋一帶爲南北往來孔道前以天時亢旱農田幾致枯槁現得透雨二次禾苗勃發高梁將次開花饁婦耕夫莫不相顧色喜不料日前忽被俄人刈割鄉民以秋成絶望怨憤交加紛紛赴道轅控訴或謂俄人欲於是處築造鐵路故有此舉然先未論價亦不傳知無怪鄉人謂其相逼而來欺人太甚也 
[鶴樓圡笛]  
　　武昌訪事友來函云鄂省入夏以來亢晴不雨疉經設壇祈禱迄未大沛甘霖節届立秋正江水盛漲之時乃連日薰風南來水勢反日見消退老於江湖者皆嘆爲見所未見也○下新河向有夾板船一艘沈没江中其桅僅露於水面長年三老藉此可以繞避邇來桅被風折以致無從辨認日前有划船一艘滿載雜糧由此經過誤相碰觸遂致全船側覆溺斃二人亦可憫矣○武昌與漢口遥隔一江喚渡江邊行人如織惟舟子往往勒索渡資或貪微利爭攬搭客小則起口角之釁大且有性命之憂前經張香濤制軍釐定章程列榜曉示復恐日久弊生不免陽奉隂違因札飭城外保甲局員龔大令江夏縣縣丞王二尹認眞稽察并將划船編列號數造册備查是亦嘉惠行人之至意也○江漢書院向課時文近奉廢棄八股之旨遂一律改試策論本月輪應鹽道孟志青觀察命題扃試兹將課題照錄於左大司徒以鄉三物教萬民論賦得人隨沙岸向江村得村字 
[同效嵩呼]  
　　昨日恭逢皇上萬壽聖節天未黎明上海縣黄大令預飭差役往西門内萬壽宫懸燈結綵陳設一新届時大令及江蘇藩司聶仲芳方伯蘇松太道蔡和甫觀察提右營叅將廖叅戎松海防同知劉司馬英界讞員鄭大令學帥宣廣文守備楊守戎城汛張千戎縣丞劉二尹主簿孫少尹典史蔡少尉先後詣萬壽宫排班祝嘏各官俱穿朝服在殿前行三跪九叩首禮旋卽圑坐聽戲迨分道回衙則　光熹微朝陽將上矣 
[中丞駐節]  
　　新簡江西巡撫松鶴齡大中丞入京陛見道出滬江此已見諸昨報矣兹悉中丞登岸後卽赴美界天后宫左側行轅暫駐本邑文武各員紛紛謁見中丞情殷戀闕日内卽須北上覲光也 
[督辦赴津]  
　　昨晚鐵路督辦盛杏蓀京卿附招商局新裕輪船赴天津謁見直督榮制軍商辦鐵路事宜本邑文武各官咸赴江干恭送如儀 
[示安本分]  
　　昨日上海縣署接奉江蘇撫憲奎中丞排單内開照得本年蘇省米少價昻民情困苦業經通飭各屬開倉平糶並籌巨欵派員分赴湘皖江西各省採米接濟乃近有不法棍徒向富戸米行藉端强搶實屬大干法紀著隨時開導各飢民安分謀生愼勿隨聲附和自取咎戾並奉藩司聶方伯札奉總督部堂劉峴帥札同前因黄大令奉札後卽日出示曉諭俾衆周知 
[移拘要犯]  
　　七寶鎭搶米一事屢紀本報兹悉青浦縣汪大令獲到正犯五名訊供收禁並供出尙有要犯三名逃匿上海縣境昨日大令派差備文來滬關提黄大令准卽飭差恊同拘拿以便歸案訊究 
[嚴禁留難]  
　　代理英界公廨讞員鄭瀚生大令查得案内交保之人有因差役人等索費不遂故意留難者因令書吏將交保之人開列姓名懸掛頭門使人一望而知如牌上有名者可覓的實店鋪書就保單交郵政局轉送到廨查明開釋俾差役不得從中舞弊未始非仁政之一端也 
[詳訊爭産案]  
　　寗波人盛稷生與鍾彬卽梧岡因爭産涉訟於英界公堂曾由美繙譯衛理君與鄭瀚生大令會訊飭邀族人清理前日午後二點鐘升座復訊稷生倩律師哈華托梧岡倩律師小威金生到堂申辯稷生供盛氏前開成仁公記迨閉歇後始分恒記惇記兩號胞弟寶田所有家用向在惇記支取而職員則並未取用分文所有祖遺之産理應均分梧岡供盛氏共四房職父裕才公卽樵峯經理之惇記號係先祖漢介公所創與稷生毫不相干盛姓智仁勇三房之産早已分析立有分書爲憑樵峯供道光二十四年盛氏分産時職員年祇十四歲均由大伯父慧齋公卽稷生之祖與二伯父吟山公及漢介公等主持其事職員年幼均未知悉惟見分書上有父輩所畵之押迨後公記閉歇道光二十五年慧齋公自開恒記二十六年漢介公自開惇記彰彰可考至稷生所供惇記卽恒記恒記卽公記之說殊爲誣妄鄭大令謂兩造同宗當念一本之誼不得纏訟仍著邀同親長秉公理處 
[彈壓滋事]  
　　日前各豆腐店工人聚衆向店主要挾議增工資控經英界公廨讞員鄭大令飭差協同法界包探拘拿究辦各店主仍恐若輩乘機滋閙禀知捕頭飭包探慱通班探夥分赴各店門首彈壓俾各工人不致再生事端 
[馬路工程局瑣案]  
　　前日午後偷兒張晉貴在十六鋪某木行竊得木一株爲某號巡街捕勇拘獲解至馬路工程房捕房捕頭王榮培令暫行管押昨日禀知局員朱森庭明府以在萬壽期内從寛飭呈改過切結覓保開釋贓存候失主認領○湖南人趙桂生貧無聊賴前日傍晚至南市海神廟工程處竊取工匠之短衫褲各一件携贓欲逸爲二十三七鋪汛捕夥張阿德所見當塲獲住解至馬路工程局捕房暫行管押昨日局員朱森庭明府飭呈改過切結交保開釋贓存候給領○前晚十六鋪汛捕夥某甲拘獲行竊某木作工匠顧全發短衫之賊犯王得發一名解至馬路工程局捕房暫押昨日朱明府命具結備查驅逐出境其搜獲之質劵五紙存候失主具領○王阿大前在南市公義馬頭益大木行竊取木植由巡街捕勇拘押馬路工程局捕房昨日局員朱森庭明府命交保開釋贓存捕房候傳失主認領 
[英界公堂紀事]  
　　傅張氏李張氏同扭張季氏潘陳氏至公廨控稱索欠圖賴求請究追代理讞員鄭大令著暫押候訊○婢女阿二在 
 
 

Page 4

 
 
路啼哭由某號巡街華捕送至公廨請爲安挿值日差詢知此婢向在潘姓家供役因忘住址不能回去當卽禀知鄭大令大令著暫交官媒留養待領 
[正誤]  
　　昨日報端論說内唐荆川右編一書句屬草時誤作歸震川合卽校正 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[接辦公司]  
　　天津訪事友來函云廣東候補道李文山觀察前在北洋禀請王夔帥設立機器織布以及絨呢公司糾　　成半途而廢惟機器已由丹國領事購定未便毁議殊費躊躇吳調卿觀察以此舉旣足開風氣又可挽利權爰議就章程籌集　　禀請夔帥開辦夔帥據情申請總理衙門現由總署行知榮制軍准該員遵照前議迅速妥辦 
[鹽塲易員]  
　　揚州訪事友人來函云總辦淮南總局兼十二圩儀棧提調許東畬分轉星璧近由上游列之薦剡特赴運　呈請交卸以便請咨北上運憲江蓉舫都轉特將總局帮辦任分轉杰調辦儀棧提調以總局會辦洪分轉鉅改爲總辦帮辦杜分轉際辰改爲會辦遞遺帮辦二員遴委新過監掣班毛司馬華運判黎分轉鯤代承其乏已禀奉督鹽憲批准本月二十一日分别下　矣 
[迎神肇事]  
　　紹興訪事友人云自本月初得雨後農田霑足鄉民皆鼓舞異常相與舁龍王神像排　至各衙署及富家紳宦求給錢文名曰酬神實則藉修五臟神廟本月初十日南鄉農民舁神像十八尊按戸斂錢後赴校塲演武廳前暫憇時鄉人　　汗如雨見校塲迤西玉帶河波流清澈忽動舞雩之興解衣磅礴以泳以游不料得意忘言得言忘　之際陡聞對岸澣衣婦一聲　吼謂何物狂且敢於老娘前如此無禮尙復知人間有羞恥事耶時適有某染工道經是處聞婦申申作女嬃詈不覺大抱不平　見岸上有門板一扇奮力舉之擲諸河正中某鄉人兩足負痛而起飛步追赶將某染工扭赴校塲奮拳欲擊有解事者勸之曰我　　迎神之人彼今無端開罪是無異獲罪於神卽罰令向神前服禮可也某染工唯唯從命隨卽購備香燭毎一神前燃點一分然後　深膜拜禮畢鄉人麾之使去旋卽舁神像而回 
[卡弁獲盜]  
　　金陖訪事友來函云沿江一帶近來時有匪蹤督憲劉峴帥曾飭通省文武軍民人等一體嚴密訪拿以清　源而弭隠患本月某日城内河北叚卡弁陳漢卿千戎開雲駕一葉扁舟巡弋江中經過草鞋夾忽見一船逆流而上察其形跡　有可疑其地本泊有水師巡船數艘因卽知照起椗直前將此船圑圑圍住千戎率衆持械而登周視諸人蜂目豺聲知非善類遍問　中並無行李只有刀槍顯係匪徒無庸疑議方將逐加盤詰各匪知行蹤敗露紛紛竄入波心鳬水而遁千戎猝不及備僅獲住二人連船解送保甲督捕營保甲總局馬漢卿觀察卽詣督轅禀知峴帥飭發上元縣訊供詳候核辦 
[五茸芳草]  
　　松江訪事友人來函云日前七寶鄉民起意搶米附近居民羣起效尤擾及莘莊新橋一帶迨華亭縣劉　三大令聞報會營親往彈壓當塲拘獲謝四和一名到案懲押後鄉間愚民已逐漸解散二十一日破曉復經縣差在車十八圖拘獲　主指報之姚六泉姚勝祥徐楊森何小弟四名帶回解署大令升堂訊鞫判各重笞六百板押入化莠所以待覆訊○郡治迤北十　許地名塘橋鎭烟戸數百家店鋪林立爲婁縣轄境鎭有張象貞者桀黠冠鄉里附近一帶咸聽指揮初充地甲積資漸厚遂棄故業改設山貨鮮肉等鋪本月二十夜二鼓後張正散步乘凉突來梟匪兩名挾之登舟加槳飛駛迨鋪夥及鄰右聞信窮追並從兩岸　鑼兠捕已苦鞭長莫及且梟匪各挾火槍一路燃放追者遂知難而退連夜遣人來郡投婁署禀報 
[上海縣署瑣案]  
　　張順生喊控流氓小蓬頭阿生糾衆行兇一案前經獲到陳桂發陸福壽張順發彭連生四名經襄　委員李二尹判令收所前晚提案發落順生供小的之傷現已平復惟求將兇手嚴辦陳等四　叩首求恩二尹判將四人各笞責二百板具改過結交保○法界公堂解送竊犯臘梨阿金到縣經李二尹提訊先主潘姓遣家丁潘吉龔姓遺　夫龔升投案禀稱此賊以租屋爲名乘間入内竊去衣物求請究追阿金供失業無依曾到姑母家竊取洋銀八十元置辦衣服後見藩龔兩家門首貼有　租字樣因入内看房屋竊取贓物質得錢文卽往虹口賭博業已悉數輸罄求恩寛宥二尹詰以本城厚生典所失之物是爾所竊否　金堅不承認二尹判責二百板押候再訊○提右營叅府署前獲竊犯金阿大陸樹聲兩名解經李二尹研訊收押在案尚少洋銀據稱藏在吳阿全家籬笆下而吳不肯承認致未起出前晚飭提兩犯復訊金供洋銀實在吳姓笆下二尹恐係狡展喝用大練令　犯長跪一點鐘之久仍執如前乃將金責藤條八十下陳四十下仍押自新所再訊 
[上海巡局瑣案]  
　　日前南市公義馬頭豐茂皮蛋作被賊竊去皮蛋八百枚報知二十三七鋪巡防局旋由十六鋪汛捕夥某甲在王家馬頭查獲解至巡防南局前晚經局員鍾偉臣二尹提訊賊供姓衛名阿榮本月十四夜闖至豐茂棧竊取皮蛋兩婁已售去百餘枚求恩寛宥二尹命重責四百板具結交保贓存候傳失主具領○前晚賊犯沈桂堂在南市洗帚弄于某家竊取綢衣　物窩頓栅夫王阿二處爲無賴王阿弟所知冐稱捕役向沈詐得生絲褲一條質洋一元五角與王阿二瓜分旋由于具報十六鋪巡防南局經鍾偉臣二尹飭捕跴緝未幾卽將沈王拘獲提訊明確飭將沈笞責三百板王阿二笞責八百板王阿弟笞責六百板一併鎖示局前 
[英界晚堂瑣案]  
　　郭華卿控談錦堂售地欠銀經帮審委員劉穆庭二尹提據郭華卿供去歲洋商託小的購買地基小的隨託談錦堂轉買共地九十餘畝陸續交付銀四萬九千一百五十一兩因與談素來交好故未寫合同契據不意前日談交付地　六十五畝經會丈局丈量祇有五十五畝且内有五畝有單無地又一畝零五分九厘尙未將銀交清致前途道契不肯交付經小的核算共欠地十五畝將地結價須還銀八千三百四十兩而談錦堂一味延約洋商時向小的索取因此扭案求追並呈往來細帳請騐談錦堂供本地人與郭華卿往來皆有細帳附禀呈電去年郭託小的購地均係零星之戸或七八畝或三五畝當時俱交契收銀去年臘杪郭因欠小的洋銀避匿不面今又串同洋商控告致六十五畝之地内有五畝被衛金生與薩副領事等充公以致缺少求賜明鹽二尹得供之下著將談錦堂管押候函致會丈局查明並邀該處二十七保三十二圖地保張肖史到案復訊察奪並令　造各邀公証人將帳細算結明呈案○妓院傭婦朱阿大控狎客談瑞無端逞兇經劉二尹提訊阿大供蘇州人同毋朱王氏在燕慶　沈月蘭妓院内傭工狎客談瑞前晚來院尋釁致碗盞物件打毁一空并將母親毆傷求請究辦朱王氏供與阿大略同談供廣東人向爲靛青生意朱阿大之弟借小的洋七十元前日向索以致口角二尹以談索欠無憑顯係借端滋事著罰洋十元以充善舉以後如再蹈前轍定應重究 
[美界捕房紀事]  
　　前日某號東洋車夫陸金昆向車寓中竊取曾納捐領照之東洋車一輛寓主據情投報捕房捕頭遺包探石金榮出外查訪昨在西華德路拘獲將車及陸解入捕房押候解送公堂請究○前夜廣東流氓夏阿根劉阿登陳阿婁土元　行至西華德路與同鄉某甲口解拔出利刃向甲亂刺甲受傷後奔赴捕房聲訴捕頭遣包控石金榮協同印捕三名至百老匯路　號房屋内將夏等一併拘押候解公堂請究○前日小車夫陸掌朗江長明串偷某冰廠中器機冰數十磅爲廠中司事人曹桂全所見獲送捕房請爲究辦 
 
 

Page 10

 
 
[粤東官報]  
　　某日藩轅牌示海康縣知縣缺委敎習分發知縣汪　儀署理准補樂昌縣典史潘傳昆飭赴新任順德縣敎諭缺委花縣敎諭梁燮堯暫行兼理清遠縣　江司巡檢缺委試用從九品胡恩榮署理開平縣典史缺委試用未入流魯天錫署理新選歸善縣典史毓祺飭赴新任典江縣典史缺委試用從九品田兆年署理河源縣典史缺委試用典史盧巽源署理鶴山縣典史委試用未入流劉訓署理德慶州悅城鄉巡檢委試用從九品裘相賢署理潮陽縣縣丞缺以新海防過缺先補用縣丞楊樹春詳補准補香山縣縣丞楊鴻猷飭赴新任 
[金陵官報]  
　　六月十九日知府譚嗣同到湖北來直隸州錢錫晉到由蘇來分寗通判屠紹恩到起服回省知縣黄在福禀知盤收開辦委員李移交倉米舉○二十日沙漫洲緝私候補道章蔭到提督卜廷春謝委隨員委署淮安府羅章謝委遊擊吳連陞叩謝先鋒官江勝前營陳煦亮左營劉達義均到由鎭江奉調來寗福安輪船黄友勝禀知送學臺瞿官眷赴湖南回銷差鎭江木厘分局知縣丁楨到叩謝頒發鈐記知縣游毅之禀知採買積谷交倉畢縣丞汪澧奉示騐看○二十一日新授江西巡撫松會交缷江寗　司篆務新授江寗藩臺袁到見交缷徽寗道禀知交代清楚並銷會辦蕪湖米厘局叩謝署江寗藩臺胡署江南鹽巡道吳均見禀知任事提督卜廷春委署淮安府羅章大勝關厘捐知府吳炳仁直隸州劉運吉卽用縣劉重堪到由京來均見同知黄家珍禀知江西採辦積谷交倉完竣知州徐士英奉委仍回南一叚保甲差知縣葉　　知洋敎習駱博　　伏假届滿回堂授課祥雲輪船耿朝泰由滬裝銀圓局銀條來　 
[邗江官報]  
　　六月十三日許鹺尹崇興委皖岸聽差○十四日林鹺尹興成銷南京餉巡檢楊鹺尹福海禀知過經歴班○十五日新授知廳陸鹺尹枚禀知任事吳鹺尹禀知缷事毛分轉昌駿回泰屬差次王鹺尹鍾貴委寶坊寺卡祁鹺尹暄委栟角稽收差○十六日夏司馬　濬禀知到書局提調差○十七日新授甘泉縣周大令懋謙禀知任事程大令鑫禀知缷事○十八十九日蘇鹺尹作棟辭赴皖岸聽差○二十日吳分轉允徠由通屬來楊公幹吳分轉毓鑫委淮北四岸總巡許分轉開文委留辦高溧句緝私 
[上海陳家木橋電報總局内籌賑公所經收徐海義賑第十六次清單]  
　　劉聽翁　龍丹一千瓶蟾酥丸一千瓶味雪堂小洋一千角許陶氏　洋十元濟南電局經墓則輿道洋十二元五角恊同廢號匯來秦州朱叔梅新湘平銀四百兩原合來規銀四百二十兩○以上共收規銀四百二十兩英洋十二角五角記洋十元小洋一千角臥龍丹　　丸洪二千瓶正 
[上海六馬路仁濟書堂賑公所施子英經收山東順直湖北徐賑捐五月初一至三十日三十九次清單]  
　　初一日心愿子善士洋四十元羅端餘堂洋二元籌　一元五角　雲小舍一元四角彭城後人一元一角延陵氏榮陽後人各一元　　　耕堂銅洋二元○初二日張　桂洋十元仙鎭無名爲妻孕求平安得子錫堂氏求母康　　庚兒子免　各洋五元南恆記洋四元銅洋四元○初三日杭州許愿人洋一元○初四日恆孚交來潘吳氏洋五十元電局來嘉興數夢江續來洋四十元王慧清楊王氏各三十元頴川　力子爲七女求病愈張氏求病愈長洲無力子求子老人龍洋恆過子五戸各洋十元張菊如募傳寶　氏求病愈白褚氏補完昔年爲母病求愈愿各洋五元修省子洋一元○初五日林寶善洋廿元錫山婁胡氏洋五元○初七日誠端堂洋十元寶慶堂五元○初八日朱少雲機器洋十元○初九日金錫記洋十元邱愼房五元隠名氏四元　　絲廠銅洋三元○初十日頴川氏洋五十元戴怡怡堂十元俞克柔募酈曉林日本洋二元○十二日無名氏洋十元○十三日吳縣正堂賴大令爲新安輪船失事罰欵以資潘　公子冥福洋一千元勾東愛吾軒主人示病愈廿元忍盦十元求病愈人八元○十四日鹽官顧善有湯餅資洋五十元諸高氏子病求愈廿元蘇垣恆裕洋貨號交來無名氏求　兒病愈十元○十五日胡錦和泣五元求疾獅子痧症速愈有求小獅子病愈人丁子延求康健平安安倌四珌各二元無名氏銅洋一元○十七日蘇省補過懺晦子洋五十元　商局來九江不書名洋十元隠名氏小洋一百角雲隠子求合家平安洋六元○十九日章存德堂洋五十元周紫垣心愿十元○二十日神戸全益號洋五十元隠名氏洋廿元　裕堂求妻病愈五元○廿一日石生氏洋三十元榮陽氏求家平安十元無名氏二元○廿二日李春暉堂銀七兩二錢周　　堂四兩二錢○廿四日吳維衡洋一元胡稚梅洋一元○廿五日過勉之書院課奬洋四元白褚氏求平安如意三元歸願子一元○廿六日樓記求小　病愈十元周榖生銅洋十五元○廿七日章存德堂銅洋四十九元南聚興　洋十六元○廿八日源源百順各洋一元○五月份共收紋銀原來十一兩四錢批見十一兩三錢八分申三錢半合元十一兩九錢六分九　又收洋一千八百三十二元扯七　八申元一千三百七十兩三錢三分六厘以上共收元一千三百八十二兩三錢零二厘又銅洋九十元運前共收元六萬四千二百五十三兩零　四厘前解各賑元六萬二千七百三十六三　二厘又閏三月份解靖江坍賑洋三百元解高湻水災洋三百元合元四百五十三兩六錢本月解淮徐　陽正氣丸六千照萬應紅靈丹一千五十服臥龍丹四　瓶合洋一百元作元七十四兩八錢除解各賑欵外凈存元九百八十八兩三錢零二厘銅洋四百五十六元一角 
 
 
 

Page 11

 
 
   
 
 

Page 12

 
 
   
 
