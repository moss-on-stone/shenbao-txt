# 1892 - 241 - 4906958

 

Page 1

 
 
[新印鉛板大字康熙字典告成] [  圖書集成局啓]  
　　康熙字典一書家絃戶誦垂二百餘年目今殿板不易購求近時所出者雖極精工然細若毫毛久閱恐傷目力本局特用新鉛鑄成大字排印而成讎校再三毫無髮憾卽燈脣酒尾老眼昏花者亦能一目了然全不費力兹已告竣釘成十二厚本雪白運史者每部連套碼洋二元五角上等竹紙者連套碼洋一元八角由上海申報館帳房及外埠經理申報處出售寄語芸窻秀士青瑣才人移玉惠臨及時購取也可 
[代售解救吞烟藥得貲助振] [  申報館協振所啓]  
　　嘉定徐君聞韶久客金陵力行善事其於解救吞服生烟之法尤爲詳盡靡遺數年以來活人何止以數千計邇有湘中李君國棟贈以洋銀五十枚徐君力却再三謂向來從不受分文之謝李君堅求笑納徐君乃以其資製成解救吞烟之藥送交本館囑變價以助小清河振捐此其善意充周有非他人所可及者如有仁人君子憫洋烟流毒頃刻有性命之虞者請移玉講存以便隨時拯救計每瓶價洋五角用法詳載徐君所撰仿單細繹自能明悉也 
[論中國與俄羅斯訂立接連電綫約章大非中國之利]  
　　中國之與日本同一倣效西法顧中國與泰西通道事在道光季年先於日本蓋數十載而輪船火車電報軍械砲臺凡關係國計民生之事雖悉奉泰西爲依歸猶是得其皮毛未能批却導窾日本行維新之政僅二十餘年而國中已事事變而效泰西無一不惟妙惟肖豈中國風尚果與泰西扦隔不通乎夫亦辦理之未得其人未得其法耳中國凡舉大事在上者必責一人以總其成其人而賢也則凡事至公無私盡心竭力俾　朝廷能收其益而民間亦交口稱揚其人而爲貪墨之徒則事之未成必先罔利營私不顧在局所謂笑駡由他笑駡好官我自爲之而尚謂其能忠於國事乎卽如昨報所記中國電報局與俄國訂立電報約章將中俄兩國電綫擇定交界之三處相與接連至西歴明年正月初旬卽可通電每言語一句收洋銀兩元云云譯自西字報章諒必所聞不悮攷中國未通商之日本無所謂電綫不特不能致函海外卽各省亦惟恃郵站傳遞輾轉需時治乎同治年間丹墨國人商請官塲准設大北電綫修至吳淞口岸上旣而中國見電綫之獲益良多乃復自行設立由近而遠以次擴充而大北卽由中國之線接至上海然每年雖有津貼不過略得些微而已越數年英人又請援照丹墨章程設立大東電局中國旣已許丹人設立卽不能不許英人遂令綫道縱横竟至大權旁落譬之我有一屋旣任外人入處屋主竟不復有自主之權嘻袞袞諸公其能辭溺職之咎歟旣而大東大北恐中國電報或從他處通至外洋則已之生涯自必日形寥落乃於光緒十三年欲與中國立約舉電務最盛之厦門福州上海三局皆歸西人辦理每年歸中國銀十萬圓至他處之生意寥寥者仍歸中國自辦噫嘻是猶一日三餐悉將鮮腴者自果其腹而殘羹賸炙擲諸他人又如將中國之手執持之使不能移動曾是手也而可任他人執持乎幸中國有識之人洞燭隱情禀諸上游使西人計不得遂然西人仍千方百計不肯一日去諸懷乃又花様翻新勸令中國與俄人訂立約章期以十年不能更易在不知底藴者粗觀此約似無甚緊要關鍵而不知其害實有不可勝言者按照萬國公法各國電綫皆當與他國接連使電信往來毫無阻滯今我中國若準公法辦理則旣已設電至與俄交界之邊境自應接連俄綫無庸訂立收價多寡之約章卽大北大東旣設海線以逹華亦應接中國之線每年與中國均分其利使之各免向隅乃中國旣已大度於前不復繩以公法何俄人又勉强令中國立約十年之内每句收洋銀兩元耶每聞局外旁觀者或謂此項電費洋銀皆西人所出卽使再加昻貴亦惟西人受虧殊不知中外電報往來大半由華人出費卽如華人之服賈者向西人定貨西人必傳電至歐美二洲其電雖係西人所傳後必向華人取償不肯自行賠墊今若兩元一句較之大東大北不能格外從廉竊恐爲淵敺魚坐使西人得收額外之利而中國電局無復有過問之人矣竊願中國民庶據情禀逹當軸阻遏其謀尤望朝廷聖哲聰明洞見萬里亦如光緒十三年之事將約章作爲廢紙勿絲毫受外人之愚庶幾電務日興利不外溢乎本館旣有記事纂言之職旦又設在中國日供中國人之披覽自應爲中國熟思審處盡力扶持旣見此事之爲害非輕不能不大聲疾呼令中國回頭猛省旣已保國更足利民如果欲將電綫接連必照公法章程價由中國自行核定則操縱在我外人不得覬觎於其間否則遷就依違恐電局亦將爲外人所有矣抑又聞之日本雖能步武泰西而電報一端亦被西人所愚弄當其剙設之始卽與西人訂立約章大約接至泰西者與中俄目下所訂之約章無異邇者日人未嘗不悔悟特以年期未滿不能行止自如我甚願他日者幡然改圖不復受外人之蒙以致利權永失則亞洲全局或尚有興起之機歟 
[本館接奉電音]  
　　昨由京友電傳上諭一道敬謹譯登○七月十二日奉上諭孫毓汶奏假期屆滿病仍未痊懇請開缺一摺孫毓汶著賞假三個月調理毋庸開缺欽此 
[電連行程]  
　　昨接天津來電云浙江巡撫崧携師新簡湖南巡撫吳清帥均於十五日出京 
[時疫盛行]  
　　外洋本月十一日發來電信云荷蘭目下霍亂病盛行死者相斷該處醫生及侍病之人均束手無策醫院中已死一千人病房爲之填塞一時不及殯葬乃搭一高棚將屍暫置其中計有四百具之多人心殊覺驚惶也 
[太液秋荷]  
　　瘋犯隆喜前經降旨准照部議施行發往黑龍江充軍七月初三日由兵部派役起解已列前報兹聞隆喜爲廂紅旂人充當技勇兵屯守南苑偶因案牘牽連遂致斥革忿忿不平瘋疾大發逐日持刀弄杖跳躍不休某日袖持短劍闖入太和門升太和殿爲護軍等拿獲咨交刑部分司審訊語無倫次據醫官騐視出具切結云係瘋疾故刑部比照闖入禁城持刃律減一等擬以充軍罪名也○青廠地方有營兵朱五者與小販曰秃仔同住一處偶因細故起釁白秃仔力不能敵抽取利刃一柄砍傷朱五肩背胸腕等處血如泉湧朱受傷後卽赴官廳控告未知如何了結也○禁内當差某太監於下班時回家憇息令其胞姪某甲伺候左右甲窺見某太監蓄積多金垂涎不已潛用紅礬放入湯内南跪而獻之某太監飲未及半忽呼腹痛甲悉露出破綻忙將餘剩之湯一飲而盡某太監急遣小价某乙延名醫診治均得痊愈旋查悉甲有逆謀遂扭送步軍統領衙門看管咨移刑部分司審訊迄今尚未定讞也○某氏女年 
 
 

Page 2

 
 
未及笄丰姿秀麗自幼售與某鴇養作錢樹子雇善彈唱者日日教以絲絃授以艶曲稍有舛悮某鴇卽以鞭撻從事女不堪其虐於某夜啓鑰逃竄奔波中道氣喘力疲適北城練局哨勇巡邏過此盤詰情由女涕泣不語因帶回局中看守由坊詳城審訊女據實供明兩城憲飭坊拘傳某鴇審訊供稱買得某女已十歴寒暑矣今旣棄氏而逃卽求大人作主將伊安置氏不敢存非分之想也兩城憲飭令某鴇將原買字據當堂交出卽行釋放復問某女家鄉住址父母在否某女答以實不記憶惟聞某鴇云係固安縣某村人父王姓兩城憲飭令坊役至固安某村訪問回禀該村並無王姓賣女者兩城憲因將女交官媒收養俟得佳婿准吏役等擔保當堂婚配俾終身有所依賴火坑中現一朶青蓮花此女亦殊佼佼而兩城憲之玉成美事亦何異重生父母哉○海甸正白旗營房有某旗人將民籍某甲之子某乙認爲已子挑食甲兵錢糧某旗人親生一子一女子居長完姻有年女年及笄尚未許字某旗人病殁後其妻某氏與子媳及女茹苦含辛相依爲命已則分室而居每月錢糧銀三兩歸伊嗣母某氏收用乙毫無所得由是貧不能支頻呼庚癸愈思愈忿抽取利刃一柄砍傷嗣母嗣兄嗣嫂嗣妹三人立卽斃命嗣母受傷雖重尚非致命乙自知罪無可逭遂自刎身死此案已由旗咨移刑部拘傳左右隣質訊未悉如何定罪容俟續聞○繩匠胡同現設賭局一處經南營叅戎鮑某聞之立派巡夜弁兵等前往查緝賭局已聞風逃竄鮑叅戎大發雷霆立將西珠右哨巡緝弁兵等分别辦理或罰去津貼錢糧或罰去操練口分以爲躭延公事者儆○有某甲者自稱係某京官之僕赴北吏衙署呈報先一日初更後跟隨家主捧持衣包帽盒出臙脂胡同行至西珠市大街甬路上突被匪人攫去請爲查緝坊署吏役卽以好言冉三勸慰次日往赴某京官處偵問並無其事蓋某甲假冐僕從藉以生財也軟紅十丈中誠無奇不有哉 
[舉襄誌盛]  
　　李傅相德配趙夫人於十一日舉襄已列前報兹聞在新浮橋側高搭蓆棚屆期由節署移柩於此俟伯行星使奔喪到津然後扶柩回籍城廂内外十八叚紳商旣已公製萬民傘恭送靈前以伸弔奠其他如廣仁堂育黎堂等亦皆各醵資斧製送牌傘以當臨風一哭合計萬民傘不下一二百柄至仕籍中人襄助執紼者不遠千里而來文自司道武自提鎭皆於西北丙關旅邸稅駕至無隙地生榮死哀非夫人孰能當之 
[北方水勢]  
　　津城於初七日午刻密雨如散絲先一夕係牛女駕鵲之期津人謂之分别雨午後霢霂頻霑入夜更滂沱大霈勢如高屋建瓴絲宵不止加以東北風怒吼不殊虎嘯龍吟土屋茅檐十漏八九枕函之畔時聞牆屋倒塌聲起騐階除遥見東北方天際通紅如餘霞散綺質於解事者曰此水徵也先是河水已退而日間有大王將軍等化身護衛江北漕糧北上水又增長尺餘至初八日晨大雨之餘水又繼長二尺許現已平槽間有漫溢堤防街道水深没踝者聞梁家園營門外積潦尺餘幾及馬腹所幸水乏來源天時晴霽或當立涸耳否則雪上加霜尚堪設想耶已溺已飢是所望於籌賑之大君子 
[登車宜愼]  
　　析津信云鐵路公司火車於月初某日由蘆臺開往塘沽有客方欲附車而車已開行客以車行尚緩大踏步而前急挽車旁擬登車上不虞足力已竭而手握不牢墜於車下偃臥鐵軌之間迅雷不及掩耳隻輪已在大腿上碾過管車者赶卽停車查騐則已肉糜骨折氣息奄奄傷及小腹曾不移時已魂遊墟墓矣火車之行其力甚大寄語附車人愼勿於車已開行時聳身而上致視性命如兒戲也 
[大閙戲園]  
　　戲園鬥毆向係兵勇居多而天津城西灣子地方之廣慶園其房東係某營官班主係某武將開張茶園者係該處之于氏昆弟均炙手可熱者也津人以看白戲爲卓腿軒又曰肉圍屏至此遂絶無僅有亦不聞有滋事之舉不料月初江北河運漕糧到津船戶不知凡幾不名一錢竟欲入園觀劇門者勢難攔阻任其作座上之賓翌日又蹈前轍而某營兵勇禦侮而來河北糧船近在咫尺之間船戶振臂一呼全帮皆應一時由戲園用武至雙街口儼如大敵當前看客悉由戲臺轉出後出爭先逃逸遺失衣履不可勝數是亦游戲塲中之小刼也 
[海市奇觀]  
　　賭博一項民間視爲游戲茶餘飯罷非此無以消遣光隂　苟沈溺其中則爲害止有不堪設想者新任東海關道李觀察下車伊始卽出示禁止想有劉盤龍之癖者或稍減豪興也○有西府友人談及該處文盛山地方有大蛇出没其間日前此蛇被雷擊斃其上截杳無蹤跡下截甚長非五六車不能裝載可見深山大澤之中固自無奇不有也○某甲者男女居室子女繞膝亦是天倫樂事惟貧無立錐地棲息於南圩門口之販屋中聊蔽風雨近以連旬風雨破棟頽垣岌岌欲圮中以爲慮然念舍此又無棲身之所祇得偷安旦夕得過且過初八夜大雨如注忽聞砉然一聲房屋陡然倒下甲在睡夢中早已魂赴泉臺其子女幸得逃生不致全家遭刦是眞有定數仔乎其間已○海防練軍沈統帶曾赴山西一帶設立電杆所有防營事宜尚無庖代之人近有夏君奉上游札委統帶是營已於初四日任事矣○新任海關道李觀察涖任後暫以廣仁堂爲行臺迨前任觀察赴津遂將衙著修飾一新擇吉初四日遷入道署○近聞濰縣一帶地方　苻不靖刼掠頻仍甚有抗官拒　情事民間寢不安枕近由海防營練軍數名前往偵探傳說已由省中發練勇二營馳赴該處以　彈壓想緑林中人自當歛　銷聲矣○霪雨霢霂屈指二旬餘東省地土高亢尚無積潦之虞惟秋禾正當成熟之時經此一番風雨禾穗萌芽往往歧生側出但望早放晴光則萬頃黃雲盈阡覆陌庶可符大有之占也 
[巡丁肇事]  
　　釐卡巡丁任意勒索最足激成衆怒本年廣東佛山釐卡曾以巡丁勒索滋生事端今江西吳城鎭又見告矣客有自該處至省垣者談　月之一日鄉人某甲因有喜慶事在某行買墨魚及菜蔬數十斤趁小船回家經過釐卡　巡丁所見指爲偷漏中固魯莽男子也怒謂區區菜蔬買自某行實　自用並不犯法何必查船何得指爲偷漏巡丁倚仗官勢大喝曰爾自以爲不犯法我偏指爾犯法因之互相口角兩不相下巡丁卽扭甲至卡中謂其偷漏釐稅不服盤查委員不辨黑白卽飭笞臀甲又倔强謂卡員不能笞人委員卽片送同知衙門笞臀數百板甲愈倔强堅稱菜蔬買自　行有行主可以質証及傳行主至供與甲同問官疑其袒護亦笞臀數百板币中見此情形謂我輩辛苦經營　納釐金不知幾千萬萬卽就江西一省而論歳納釐金不下百餘萬統計軍興以來閱三十餘年納釐不下數千萬何負於　國家今乃使鄉人不能買　家不能賣何用商賈爲因相率罷市閱三日爲省憲所聞卽委幹員二名前往查辦如何了結尚待續聞 
[盗棺案]  
　　南昌梅姓巨室也其媳逝世未得牛眠吉地暫厝進賢門外某院中上月某夜有賊灼柩成孔伸手入内竊取首飾等件事爲汪芍　　府所聞卽飭差役明查暗訪旋經事主遣抱禀報明府又懸賞飭緝該差卽於夜間往某院左近蜷伏田塍間探聽蹤跡久之得　端倪獲賊數名拘拿到案將始末情形和盤托出想當按律嚴懲以儆凶頑　伸憲典也 
[命案彚紀]  
　日前寍波迭出命案三起一爲南鄉横溪鸛江墩王某向徐某索取工貲一言不合兩相毆擊王以鐵棍亂揮適中徐某要害登時殞命徐之家屬立卽入城報縣請騐王某畏罪央人調處願出洋銀百餘元爲棺殮貲一面赴縣求請免　楊邑尊俯准所請始得寢事一爲城中釘打橋邵姓邵有昆季六人早已分爨後因家道中落將所開邵太和鹹貨店盤與别姓商設又將招牌每年出租得錢一百六十千文作爲公産已閱多年無如長房人口衆多不敷日用多方借貸已將每年應得招牌租息歸併他房收用長　某不知何故屢向該店索取招牌費該店　諸不理某之四五兩叔祖聞知其事將長孫訓斥並飭其父從嚴管教某終不肯聽且與吵閙甚至磨刀恐嚇兩叔祖因其凶横太甚　　仔 
 
 

Page 3

 
 
案某聞之竟以性命相拚吞服紫霞膏奔赴該店一見其面色驟變遣人擡回其家知已吞烟急爲灌救已無及矣死後某妻向四五兩房吵閙經人調停出洋四百元爲棺殮費又將招牌租費每年拔分七十千爲某父及妻子養贍之貲始免雀鼠之爭一爲鼓樓前慶雲閣裝潢店某嫗向鼓樓下芝香齋裱畫店索取張萬順眼鏡店洋票十二元票係迎屬橋陳姓所出票雖註實並未蓋印圖章張萬順不肯付發於是持票復向芝香齋理論兩相口角繼以扭毆某嫗受辱回店忿恨交併私服鹽滷以圖自盡迨旁人知覺急爲灌救則一縷游魂已赴九幽矣慶雲閣向芝香齋索百般吵閙旋經央人講解許以厚殮並凑集洋銀若干元旣殮之後芝香齋將所許洋銀圖賴慶雲閣遂赴縣控其搗毁物件復經人再三央勸令將所許洋銀交出又令擇日演劇備酒服禮始得言歸於好然所費已不貲矣 
[甌海觀潮]  
　　温郡入夏以來久無雨澤自閏六月二十五日雨師稅駕後迄今仍復亢旱民間又有求雨之舉茶山各村聚至數千人均往茶山之顚古龍潭内迎請龍神立壇祈禱口呼蒼天聲震山岳又瑞安之龍山樂清之烏龍娘洞各村農莫不迎龍虔禱所謂烏龍洞者深數十里行至盡頭始見一潭深不見底凡民間欲赴潭搶龍者務擇一亡命之徒逕奔入洞勇往直前如見潭中有蛇鼈魚蝦等物立卽用袋撈起置之懷中飛奔出洞供上雨壇其應如響此搶龍之所由來也但甘澍降時難免有大風疾雷繼其後上年樂清縣署被龍風損壞職是故也事雖荒唐然亦可備豆棚瓜架間之談助故錄之○玉環營守備趙六峯守戎廷鰲丁艱出缺現奉周靜山鎭軍飭委世職陳少咸守戎樹人先行代理已於初三日謝委隨於初四日禀辭赴玉履新○近有某委員在甌訪案僅有一僕相隨行蹤秘密扮作星士模様終日在茶坊酒肆探聽消息偶聞民間有屈抑事不憚悉心推究本月朔日將郡廟元寳桌前所貼寃單共五張命從人一一抄去不知有何作爲也○趙展如觀察因前月在龍王廟設壇祈雨不出三日卽沛甘霖未始非神靈顯佑所致此廟僅三楹規模狹隘不足以壯觀瞻且兩廓寄頓靈柩密如櫛比非所以示尊嚴查廟後與開元寺餘地毗連當卽札飭邵布棠大令傳諭該地紳董重建後殿急行修整或謂改開元寺爲龍王廟未知確否惟開元亦係勅建叢林大約就開元餘址建造龍神廟後殿此說近理從此翬飛鳥革自卜氣象一新矣○徐信記染坊有缸匠某甲本係甬人家無妻子孑然一身克勤克儉槓資至五六千金之多本月初旬患病身死坊中擬罄其所有以治喪葬詎料甲已皈依彼教於初八日發引以八人舁棺大吹大擂觀者咸嘖嘖稱歎○某絲店婦年逾不惑雖似文君之寡尚有夏姬之淫素與某甲有染每赴桑中之約則以破碗爲號前月某日正在陽臺選夢被其第四子偵知持明晃晃柳葉刀大踏步入室口呼捉姦交頸鴛鴦立時分散甲鳬水逃命所遺圑扇浮沈水面一時里巷喧傳婦遂不齒於人類矣 
[浙省官報]  
　　閏六月二十九日牌示仰江蘇試用從九品單錫章知悉於七月初一日來轅聽候本護院騐看毋違特示又示仰恩貢就職訓導龔福知悉於七月初二日來轅聽候本護院考騐毋違特示候補道任進見遺缺府趙禀見候補府沈庚垚禀見程雲俶禀奉憲委敷文藩司委崇文俱禀知七月初二日書院點名收卷差吳京培禀銷海運津通局差候補運副司徒珂禀知運司委解第三批鹽課京餉差叩謝通判李星科湖南人由京引見來省禀到仁和縣伍禀見義烏縣劉矞祺專丁來省禀奉飭知實授事叩謝直隸候補縣王暹禀見叩辭赴申敷文監院嚴楊俱禀見候選教職鈕家樞由京回省禀到禀安正任江山縣典史羅堃禀知撫署修理完工禀見七月初一日藩司黃進見嘉湖道宗金衢嚴道鮑候補道鄒彭俱進見省防統領劉杭協林中協白候補副將鄭尊友李成林郭榮桂劉瑞卿俱禀見八旗協領四營都守省提塘蔡杭嚴衛韋俱禀安杭府陳遺缺府趙候補府沈庚垚郭式昌許星箕常安俱禀見王嶔禀見禀謝順直賑捐案内蒙保補缺後道員用葉百川禀知臬司委紫陽書院點名給卷差袁學彬杭同知孟東防廳高中防廳胡西防廳趙俱禀安葉元芳禀安同知楊崇欽禀見錢鴻策禀謝步仁和縣伍錢塘縣朱俱禀見並禀知初二日在城隍廟設壇求雨併禁屠宰候補縣邵同珩禀見陳德彝禀見禀辭赴昌化查案差錢增勲禀見銷催前浦江陶故令交案銀兩差葉承鈵程贊清王纘勲縣丞倪瑞呈王德勲袁玉煊府照磨沈崇修杭府學陸陳仁和學葉錢塘學葉袁敷崇紫詁孝五監院各首領佐貳候補文武各官俱禀安叩賀候補府照磨張文晉禀銷海運差巡檢曹晉泰縣丞王龍章俱禀見典史阮希咸禀銷嚴屬輿圖告竣差署桐廬縣典史徐瑞清禀銷清泰門稽查差叩辭赴任江蘇試用從九單錫璋禀候騐看叩見牌示仰試用典史吳柯知悉於本月初二日來轅聽候本護院驗看毋違特示初二日候補道鄒進見同知錢鴻策禀見上虞縣儲家藻禀見叩辭赴任署上虞縣徐專丁來省禀奉藩司飭知交代先期算結准記大功拔委叩謝大挑縣陳宗器禀知藩司委估修嚴州府倉廠差禀見叩辭藩志頴禀見恩貢就職訓導龔福禀候考騐禀見叩謝候選教諭鈕家樞禀見舉人就職教諭陸永年嘉興來省禀到補用典史吳珂禀候騐看叩見初三日候補府程雲俶禀銷敷文書院點名收卷差並呈繳課卷葉百川禀銷紫陽書院點名收卷差會稽縣俞鳳岡禀奉藩司飭知回任叩謝調署餘杭縣蔡秉澄禀奉藩司飭知調署禀見叩謝署泰順縣鄧履中來省會算交代禀到正任於潛縣文玉桐廬縣王纉勲俱禀見大挑縣郭沛棠起服來省禀到禀見左宜之禀銷復催昌代縣地丁差候補縣魏象書朱其恕張縉雲許國瑞俟康田周延祚鄒壽祺錢增勲張芳培莊其震俱禀見雙斌禀赴都引見並銷解餉差左營守備趙有謨禀奉督憲行知升補城守都司缺禀見叩謝坐補浦門巡檢徐德沅服闋由籍起復領咨來省禀到初四日候補道李進見中協白禀安乍浦協兼帶巡鹽水師陳旭來省禀到禀見楚軍寅字右旂馬長春由餘杭來省禀到候補同知莊人寳禀知藩司委解籌備京餉差禀見叩謝金華通判徐禀安候補通判徐樹淵禀知藩司委署西防同知篆務禀見叩謝俞廷瑛禀知釐捐局委西興釐局差禀見叩謝仁和縣伍錢塘縣朱海寍州蘇會稽縣俞俱禀見東陽縣路履祥禀奉藩司飭知回任禀見叩謝調署餘杭縣蔡禀安候補知州李圭由寍波洋務局來省禀到准補全旺巡檢韓道生禀知藩司飭知赴任叩謝候補縣丞朱光華禀銷通局差就職教諭陸永年禀見 
[金陵官報]  
　　七月初八日提督郭寳昌統領新兵等營李占椿中恊劉均見候選從九李成基見辭回安徽吏部主事丁福申由京來通判俞鳳琴禀謝冬防委署一次李前泮禀謝冬防酌委一次理問許廷森奉委府發審卽日到差從九劉桂芬奉示繕寫履歴儘先千總熊國昌到臺灣來補昨日指分江蘇卽用知縣趙鴻到由京來初九日藩臺瑞中協劉均傳見福右都司曾廣斌請咨揚州左軍守備陳兆連中軍守備嚴松林鹽捕營千總梅淦高郵千總宗承鼎均來省聽候軍政見同知周澄清謝委荷花池釐捐差袁保基禀知前通州州同曲沼在省寓病故知縣趙從鼎叩謝上年冬防酌委一次記大功一次前署海州州同洪恩波到由海州州同交卸回鹽捕營千總張玉衡到來省聽候軍政補昨日海門同知劉文澈到委署鹽城縣陳玉斌謝委初十日藩臺瑞巡道謝候補道王詩正首府李兩首縣陶藍署海門同知劉委辦荷花池釐捐同知周澄清通判羅繼琛銷六合查工並銷善後局差遣並謝委善後局銀錢所並到差請補南匯縣汪以誠均見知縣張篤謝委善後局差遣巡檢查炳壽寫履歴訓導王兆翔考試均奉示新選江西興國都司王定邦叩謝辭赴任千總陸寳洲辭進京 
[大令入署]  
　　昨日午後三點鐘上海縣黃愛棠大令排齊儀仗並有頂馬勅印馬等振轡徐行經過南太平街縣南等處然後入署各書差紛紛叩賀熱閙異常 
[板輿就養]  
　　本邑守備程守戎來滬接篆已記前報前日午後守戎之太夫人等由揚州乘坐官舫抵滬舟泊大碼頭守戎預飭家丁人等伺候繫纜守戎立卽登舟叩見俄而太夫人乘輿入城排列全副執事守戎乘馬前導迤邐入署 
 
 

Page 4

 
 
[節會例誌]  
　　明日爲中元令節本邑城隍神循例出巡賑濟孤魂所有隂皂隸大鑼班花十景逍遥傘婦女扮犯以及沿途吹彈等名目已由黃大令出示禁止矣 
[讞員庖代]  
　　英界讞員蔡二源太守近又示疾因禀請委宋莘樂二尹代理讞務昨日二尹奉札到廨會同德國福繙譯據案判事職司載事者又將泚豪而記新猷矣 
[學徒跌傷]  
　　浦東顧家路口某姓之子年僅十八向隨其父在鄉耕種犁雨鋤雲差堪自給邇因收成歉薄思借一枝以餬口央人薦至滬上在沈義泰漆匠店中學業其師沈某承接有恒洋行生意前日令該學徒等往法界西城河浜第五十六號洋房髹飾洋臺上欄杆其時黑雲翻墨白雨跳珠該學徒躡梯而下竹梯經雨滑撻異常遂致平空瀉下跌傷腦袋頃刻大吐右耳鮮血淋漓不省人事爲巡街捕所見報知捕房立飭包探將該學徒舁送仁濟醫院療治未識能保全性命否也 
[喊寃中止]  
　　前日有娼妓二人由四馬路雇坐肩輿迤邐入城至縣署前停輿二妓年約二十有奇蓮步娉婷欲行又止詢其來此何事二妓初尚靦覥繼而細囀珠喉言我等被惡鴇凶龜霸阻從良是以來此呼寃言未已忽有一人自後追來向二妓再三解勸二妓首肯卽與其人相將俱去以後不知究竟 
[縣案彚錄]  
　　前日午後有李波堂投上海縣控稱係無錫人來滬多年今在治下九畝地左近某匣子作爲夥昨晚有事出外及回時行至中途遇見流氓阿坤園地長春小才寳卽王心寳等故意碰撞誣指小的踏伊等之足不問情由扭住亂毆小的大聲呼救始有旁人前來解勸匪黨遂一閧而散小的身受重傷心何以甘是以投案控告求請提究値日差據情禀明黃大令飭令補詞候核○陳金全沈春桂楊月琴王阿四姚沛吾蔡松林姚瑞昌張道生等八人雇張永生之船裝載私鹽旋有杉板船戶與之肇釁由捕將陳等及張一併拘獲解送公堂蔡太守飭送上海縣訊理旋由黃大令研究之下判將陳等笞責收所張永生姑念並未知情從寛開釋此已詳列前報前日晚堂大令飭提陳金全等至案陳供稱係浦東人家住二十四保二十五圖向以耕種度日此次因貪小起見致釀事端叩求明察沈春桂楊月琴王阿四姚沛吾姚瑞昌蔡松林張道生等同供均係寳山縣人力田餬口此次實係初犯以後决當改過大令得供判將陳金全交該處住圖地保收管沈春桂等七人暫押聽候備文遞解寳山起案之私鹽十二包發交鹽公堂充公 
[英界公堂瑣案]  
　　已閉之德大土行股東蕭淞清訴稱當未閉歇時曾囑趙阿泉送大土四枚出外趙卽捲逃計値洋銀六十餘元現得相逢交捕拘案蔡太守嚴訊之下趙不承認遂著蕭邀到見証人再行訊鞫此已列入報章矣昨日包探秦少卿禀稱淞清已邀當時在行之各人到堂爲証蕭訴稱曾與蕭毓珊合開德大土行事歸小的經理趙送土逃逸後追問引薦之周碧秋周找尋無著並未賠償以致此欵宕在小的名下今知趙在成美土行爲夥是以報捕拘案叩請老爺訊追顧天祐孫雲發同訴稱小的等曾在德大土行與趙同事趙送土逃逸後淞清向周追問周言雖曾薦人並未擔保銀兩因之置諸不理延宕迄今趙供稱淞清並非德大東家小的知德大爲毓珊所開閉歇後卽回廣東原籍至小的所取之土早已交周不敢圖吞只求恩恕宋二尹判令歸還土價不得飾詞圖賴違則押追○頭圖地保某甲禀稱老閘大橋北首穿洪浜一帶歸小的管轄前有洋人建屋出租旣落成卽由英工部局釘上門牌編列號數旋向各戶收取四季捐各戶遵照完納後道憲大人查知此處不在租界之内札飭巡防局諭令停捐各戶遂不復完納現在工部局又知照各戶於下禮拜一收捐各戶因偕小的來案禀報並將門牌撬下逐一齎呈各戶不記姓名同聲控訴宋二尹諭令靜候會商辦理所有門牌妥爲收管不得妄生事端致于咎戾並飭該保將詳細情由禀明候示○十七號西捕禀稱陸鴻生駕車至某處加鞭飛駛顯背定章因之拘案請罰陸供稱小的素在治下當執鞭之役是日馬受驚奔躍小的並未虐及畜類尚求老爺格外施恩宋二尹飭交人保出諭令捕頭查明究竟如何於下禮拜六禀明覆訊○包探顧阿六禀稱昨日小的查得薙髮匠王法興至野雞娼婦王玉珍家住宿歡娱之際陡起賊心乘間竊銀壓髮簪一枝當塲拘獲人贓交捕送案王娼訴稱小婦人在治下賣娼王來取樂尋歡小婦人以業在其中不敢不爲之接待不料天明時節竟竊取銀壓髮扭鎖出門經小婦人獲住人贓指交巡捕王供稱小的惟至王娼處住宿不　竊簪還乞施恩以全顔面宋二尹判令管押一禮拜贓給失主領去○西人義士訴稱昨日至虹口收房租偶與租戶口角突有張阿惠者助之毆辱是以報捕拘案張供稱隣家房屋坍卸囑房主修理以致忿爭小的爲之勸開並不敢助伊蠻横宋二尹著交人保出諭以此後不得再往滋釁包探秦少卿禀稱昨日江西路西娼某氏家傭奴周鳳祥至西醫李儒醫嗔其不應如此送捕解案請懲李　醫投案申訴前情周供稱昨日小的至李儒醫家訪友偶然入麻雀自知不合惟求老爺恩恕一遭宋二尹判令管押兩禮拜期滿交人保出 
[法廨停訊]  
　　昨禮拜六係法公堂訊案之期緣捕房並無應解案犯預飭包探持片赴讞員葛蕃甫同轉公館禀請停訊一日 
[慈祥在抱]  
　　昨日張洽甫翁經募羅溪隱名氏代求一人平安洋五十元交敝恊振所彚解災區核實散放此次順直洪水爲灾疉接北地音書備述田廬之漂没人口之流離誠足使聞者傷心談者墮淚今承大善士解囊慨助推食施恩吾知中澤哀鴻自必感仁戴德行見慈祥普被感召天和慶集德門祥鍾仁里固可操劵俟之除擊付收條外謹書崖略以誌勿諼 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蘇省官報]  
　　營八日藩轅牌示照得吳縣典史石汝松病故遺缺查有候補未入流馮和根堪以請補統領太湖水師全軍記名提督朱洪章由上海回寳山縣馬禀到長洲縣王樹棻禀知本日接日任事知縣沈佺禀知交卸署長洲縣任事王肇嵩禀奉飭知順直賑捐案内保加四品銜洪恩培禀知赴寍見制憲卽辭蔡世濂由五庫釐局專丁來省禀謝十三年分海運案内蒙保加四品銜請補常熟縣黃泗浦司巡檢祖郁由江寍聚禀謝飭知請補斯缺請補震澤縣震澤司巡檢林韶貽禀謝飭知請補斯缺初九日總辦上海製造局候補道劉麒祥由滬來卽辭行管帶撫標副前營前江隂協鎭田明山由黃渡來花翎遊擊銜儘先拔補都司王福盛山西人由廣東來禀到巡檢桐彬禀銷海運津局差候補知縣屈泰清之老太太於本月初八在蘇寓大井巷公館壽終於初十日已時大殮初十日寳山縣馬禀辭縣丞俞世球禀謝飭知常昭河工案内蒙給酌委署事一次藩轅牌示照得江隂縣顧山司巡檢員缺前以候補班前補用巡檢薛正誼咨補現奉部覆准其補授照章自應飭令該員前赴新任 
[上海六馬路仁濟善堂籌賑公所施少欽經收順直永定河賑捐閏月二十一至廿九日清單]  
　　聶曾氏太太大善信求保閤第人口平安助規元一百兩義記三十六兩五錢簫篤佑堂二十兩無名氏二兩彚康莊坐立德堂居士洋五百元澄江山麓樵人洋一百二十元逹順坊送藥藥資移賑崇禮堂徐求父病速愈康健延年彚康莊來濟美堂三戶各洋一百元又儀徵總棧秋節酒席折資移賑七十二元分綠主人求保宿病全愈天津無名氏二戶各洋五十元儀徵保甲局林守銓爲幼女積存壓歳移賑資冥福詹之謙求佑大兒病愈復元三戶各洋三十元濟陽氏求媳病愈胎安李智泉求合家平安二戶各洋二十元佛門女弟子葛泳源十五元鹿城强善堂求佑少君讀書頴悟合家平安沈文炳求父病愈周丙奎求慈體解晦延年吳邑周雙卿求佑母病速全四戶各十元仙鎭壽記完灶神愿元濟陽氏祈保平安隱名氏爲産後平安完愿馮贊廷求妻病愈朱蘭生蔡光耀五戶各五元嚴鈺卿無名氏二戶各四元杭省慶福莊來山隂無名氏三元許炳睿爲母七旬壽筵移賑梅柏山房鄭求合家平安鄭孝曾李隱名有心無力人五戶各二元盛得元求符治病祈速愈十二齡童子爲母病痊完愿南徐無名氏求免災晦閩省知非子四戶各一元金免痴一角逹順坊藥資移賑又銅洋五十元楚南周浙西高二戶各銅洋一元傅爾康韓惟水林惟鑫衛吳楊秉章施亦恩吉卿朱童雲鍾陳履仁託氏十一戶合錢一千一百文以上共收順直賑洋一千三百三十五元一角銅洋五十二元規元一百五十八兩五錢錢一千一百文又東賑慈壽期頤氏求天錫遐齡身體康健洋十元 
啓者本舘所印各種書籍中有數十種現均减定碼洋如有外埠寄購者請函致三馬路本舘賬房其折頭當格外克已信力亦由本舘付给務請賜顧爲盼茲將各書目列左 
駁案彚編十二本碼洋二元○白紙康熙字典每部十二本碼洋二元五角○竹紙康熙字典每部十二本碼洋一元八角○攷正玉堂字彚二本二角○永慶昇平四角○聖武記六角○小五義三角五分○續小五義四角○白紙分類尺牘七角又竹紙五角○快心編五角○蟫史二角五○孿史洋五角○耳郵一角五○薈蕞編三角○東征集一角五○閩雜記二角五○澆愁集二角○東槎記一角五○春融堂二角○靑樓夢五角○小豆棚三角五○薑露菴一角五○香咳集二角○新増宦鄕要則一角八分○蕩寇志六角○曾侯日記一角五○滬城備考一角二○使琉球紀一角八○東池草堂八分○儒林外史六角○禀啓零紈一角五○瀚海尺牘四角○三岡識略三角○夢園叢說二角○在園雜志二角○文海披沙二角○甕牖餘談二角○豫軍紀略三角五○四夢彚談二角○和約彚抄二角○中英和約五分○中東和約五分○中俄和約五分○瀛寰瑣紀三十○寰宇瑣紀三十○四溟瑣紀三十○寰瀛畫報一角○紀載彚編一角五○訂譌雜錄一角五○藝林伐山二角○靈檀碎金三角○西事類編三角五分○景船齋雜記一角五○正續水滸四角○雲間據目抄一角○讀史探驪錄二角○驪砭軒質言一角○尊聞閣試帖二角○硯云甲乙編三角○螢窻異草初編二角○螢窻異草二集二角○螢窻異草三集二角○屑玉叢談四集四角○尊聞閣鄕曾墨八分○有正味齋尺牘一角○六梅書屋尺牘一角五○詩句題解四集一角五○詩句題解五集一角五○歴代陵寢備考五角○曾文正大事記一角五○平定粤匪紀略四角○鋤經書舍零墨一角○曾文正公家書四角○海上羣芳譜一角○妙香室叢話四角○東藩紀要一角五○啓朦眞諦七分○書目一分○紅樓夢補四角○名賢尺牘七分○歴下志游八分○西洋記四角○紅樓復夢五角○霆軍紀略二角五○淞南夢影錄八分○孫註適軒尺牘一角五分○息菴尺牘一角二○籌海初集二角○戊子順天闈墨二分○江南闈墨二分○江西闈墨二分○廣東闈墨二分○福建闈墨二分○浙江闈墨二分○戊子直省闈墨八分○巳丑會試闈墨二分○嘯亭雜錄四角五○道聽塗説二角○三異筆談八分○漫遊紀略七分○十二年諭旨一角五○十三年諭旨一角五○十四年諭旨一角五○十七年春季夏季秋季冬季諭旨各一本價洋四分○十八年春季諭旨一本四分○江左校士錄三角○中西紀事四角○求闕齋日記一角五○壺天錄二角五○蕉軒摭錄二角五○滇南雜志五角○夜雨秋燈錄四角五○雨夜秋燈續錄四角五○曾文正公書札一元二角○續綏寇紀略七分○解酲語一角八○尺牘初桄二角○明季南北略一元二○明季稗史七角○東華錄東華續錄十二元○史記四元○音註小倉山房尺牘二角○思益堂日札八分○三借廬贅譚三角五○瓜廬尺牘一角五○十粒金丹七角○醒睡錄三角五○欣賞齋尺牘二角五○風月夢三角○集錦尺牘一角○外科全生集八分○左文襄奏議四元○繪圖三國志二元○增註知愧軒尺牘一角五○筆耕齋尺牘七分○白纸曾家書五種六角○粤屑一角五○篤素堂文集一角五分○通問便集二角 
 
 

Page 10

 
 
 
 
 

Page 11

 
 
   
 
 

Page 12

 
 
[光緒十八年七月初五日京報全錄]  
　　宮門抄○發抄硃批四道○蘇學政溥奏恭報歳試四府一州情形摺○又奏請准三子隨任片○粤督李等奏粤海關籌解京餉銀兩委員起程日期摺○雲督王奏揀員請補守備摺○粤督李奏叅各武員分别降革片○黔撫崧奏請將遊擊開缺片○大臣鍾奏爲奉　　請旨摺○七月初五日禮部宗人府欽天監廂紅旗値日無引見○恭王謝賞燕窩恩○徐中堂等塲差覆命○福中堂等由園寓回京請安○李端遇謝授太常寺卿恩○耆齡假滿請安○博公請假十日○宗人府奏派充族長派出鄭王○又奏改派致祭陵寢派出榮公○召見軍機容貴長麟阿克丹○現換麻地紗袍褂○發抄劉坤一奏記名總兵陶城恩等補吳江水師叅將等缺奉硃批兵部議奏欽此○又捕撲蝗蝻情形奉硃批知道了欽此○又請將濫刑斃命之安徽歙縣令楊霈霖革訊奉硃批著照所請該部知道欽此○又請將巡緝斃命之吳城營叅將茅子莊議卹奉硃批著照所請該部知道欽此○○江蘇學政内閣學士兼禮部侍郎銜奴才溥良跪奏爲恭報奴才歳試四府一州情形仰祈聖鑒事竊奴才叨承恩命督學江蘇業於十七年十月抵任後將受篆視事日期恭摺奏報在案奴才於本年二月初二日由江隂啓行按試蘇州遞試太倉松江鎭江五月十六日回至江隂接考常州六月二十日竣事伏查江左人文甲於行省蘇州之長洲元和吳縣常熟太倉之州屬嘉定松江之數縣華亭青浦上海鎭江之丹徒常州之武進陽湖江隂等縣尤爲傑出者奴才考試日嚴密稽查發落日别切誥誡其有軼出範圍者隨時加以懲創故此次槍替諸弊幸皆肅清各屬文童亦均取進如額至武塲試童較少技藝亦頗生疎蘇州之府學吳江震澤松江之金山常州之武進陽湖間有缺額自四名至十二名不等惟常屬靖江縣武童馬步射技勇多能㛠習爲各屬之巨　焉奴才謹擬於七月中旬按試江北諸郡所有奴才歳試四府一州情形謹繕摺具報再奴才經過地方雨暘應時麥秋豐稔民情安謐足以仰慰震厪合併附陳伏乞皇上聖鑒謹奏奉硃批知道了欽此○○溥良片再奴才溥良片奏爲奴才生有三子長子毓隆現年二十一歳中式已丑恩科舉人次子毓盛現年二十歳三子毓年現年十歳均在京讀書今値奴才整頓書院查禁積弊之際所有家務實在無人料理奴才愚昧之見謹擬仰懇聖恩俯准奴才長子舉人毓隆來任帮辦家務次子毓盛三子毓年一同隨任讀書藉資練習騎射清語以備將來驅策是否有當理合附片奏聞伏乞聖鑒謹奏請旨奉硃批著照所請該衙門知道欽此○○頭品頂戴兩廣總督臣李瀚章粤海關監督臣聨捷跪奏爲粤海關籌解第二批京餉等欵銀兩委員起程日期恭摺奏報仰祈聖鑒事竊照光緒十八年分京餉戶部奏撥粤海關洋稅銀十萬兩新增盈餘銀六萬兩又本年東北邊防經费奏撥粤海關六成洋稅銀十二萬兩又籌邊軍餉改作籌備餉需案内光緒十八年奏撥粤海關四成洋稅銀十二萬兩六成洋稅銀二十萬兩此欵應令照案截留歸還洋欵之用又各關應解抵閩京餉改爲加放俸餉案内粤海關四成洋稅每結提銀六千兩又京官津貼改爲另欵加復俸餉每年粤海關應解銀四萬兩又内務府廣儲司公用每年額撥粤海關稅銀三十萬兩例分四季起解以上各欵銀兩均應赶緊籌解以濟要需查粤海關應解各欵銀兩向由西商先行借墊勢難起解現銀於光緒十年四月奏准仍行匯兌在案兹光緒十八年分第二批京餉等欵銀兩經向西商志成信協成乾銀號借銀一十三萬五千七百八十兩先行墊解隨後由稅收歸還以資周轉飭據廣東布政使覺羅成允遴委候補藩照磨佟桂勲等領解光緒十八年分第二批京餉銀二萬五千兩另加平銀三百七十五兩飯銀七百二十五兩又新增盈餘銀一萬五千兩另加平銀二百二十五兩飯銀四百三十五兩又東北邊防經費銀三萬兩又籌備餉需四成洋稅銀三萬兩又加放俸餉銀六千兩又光緒十五年分另欵加復俸餉銀一萬兩又光緒十八年夏季分廣儲司公用銀七萬五千兩另加平銀一千一百二十五兩新增歸公加平銀一千八百七十五兩抬費用項銀六百兩共銀七萬八千六百兩内除還怡和銀號第三期本息共銀六萬五百八十兩外實解銀一萬八千二十兩統共銀一十三萬五千七百八十兩飭令該委員佟桂勲等領齎匯單文批於光緒十八年五月二十八日由海道進京支取銀兩前赴戶部内務府分别交納除分咨查照外臣等謹合詞恭摺具奏再廣東巡撫係臣瀚章兼署毋庸會銜合併陳明伏乞皇上聖鑒謹奏奉硃批該衙門知道欽此○○雲貴總督臣王文韶跪奏爲揀員請補守備員缺以實營伍恭摺仰祈聖鑒事竊查雲南開化鎭左營守備員缺前經請以儘先補用都司李永清借補騰越鎭中營守備員缺請以儘先補用都司鍾春芳借補准兵部議覆雲南維西協右營守備員缺係題補第六輪第一缺應用儘先人員李永清係補守備後儘先補用都司業經臣部擬補維西恊右營守備另行具題其開化鎭左營守備作爲第六輪第二缺亦用儘先人員所請以李永清補授應毋庸議騰越鎭中營守備應作爲第六輪第三缺用揀發人員請以儘先都司鍾春芳借補核與輪章不符均應另揀合例人員請補等因具奏奉旨依議欽此咨行到滇臣查開化鎭左營守備員缺係第六輪第二缺應用儘先人員李永清旣經由部擬補維西協右營守備自應遵照更補按照部章大銜借補小缺應歸儘先班補用查有儘先補用都司鍾春芳年壯才明堪以借補開化鎭左營守備又騰越鎭中營守備員缺係第六輪第三缺應用揀發人員查有補用守備李佩芳年强技熟堪以請補騰越鎭中營守備該員等均係勞績素著營務熟諳以之借補請補守備各缺均屬人地相宜與例亦符除將該員等出身履歴送部查照外合無仰懇天恩俯念員缺緊要准以該員等補授各缺實於營伍地方均有裨益如蒙俞允鍾春芳係武進士出身遞保儘先都司應請免其送部引見勅部給與劄付李佩芳俟接准部覆卽行給咨送部所有揀員請補守備員缺緣由謹會同雲南巡撫臣譚鈞培署雲南提督臣蔡標恭摺具奏伏乞皇上聖鑒勅部核覆施行謹奏奉硃批兵部議奏欽此○○李瀚章片再臣前因三江協副將宋福慶不甚得力恐捕盗防猺致有貽悮卽經調署龍門恊副將並飭北海鎭隨時察看兹據署北海鎭總兵李先義禀稱該員自到任以來未能整頓營務力除積習陸路汛防及一切雜差佔用兵額太多以致所設師船有名無實軍械器具多不齊全難以出洋巡緝屢經訓誡仍復因循等情前來臣查宋福慶兩任要缺皆不稱職未便稍事姑容又補用都司張慶祥管駕輪船巡緝私鹽被盗匪冐充眼線登舟行刼拒傷多人復刼過往商船得贓逸去旣不能抵禦擒拿又不能跟蹤追捕臣嚴飭各營縣在内地及洋界拿獲本案要犯多名該員雖經恊緝並未自獲一匪實屬庸懦無能不知愧奮相應請旨將總兵銜三江恊副將勃勇巴圖魯宋福慶開缺以都司降補補用都司張慶祥卽行革職仍責令留緝不准擅離俟續獲匪犯識認指証謹會同廣東陸路提督臣唐仁廉水師提督臣鄭紹忠附片具陳伏乞聖鑒訓示謹奏奉硃批著照所請兵部知道欽此○○崧蕃片再貴州畢赤營遊擊高聲揚前與提標　營遊擊蔣福珍兩相調補業經接准部覆在案兹查該員高聲揚於交下江營遊擊後在古州鎭衙門請假回鎭遠府原籍葬規迄今年餘未據來省稟請銷假亦未將因何稽滯緣由禀覆殊屬玩延除檄行地方官查覆外相應請旨將高聲揚調補提標前營遊擊原缺開除另補以重職守再此缺係部推之缺黔省現有應補人員應請扣留外補合併聲明謹會同雲貴總督臣王文韶合詞恭摺具奏伏乞聖鑒訓示謹奏奉硃批著照所請兵部知道欽此○○奴才宗室鍾泰謹奏爲奏聞請旨事據護理寍夏副都統滿洲恊領平福呈稱該員之生母博岳特氏於光緒十八年四月二十日病故請假回旗持服等因呈報前來自應令其照例穿孝當經奴才派委頭品頂戴三次記名遇有副都統缺出儘先題奏八旗蒙古恊領花翎振勇巴圖魯凌雲照例暫行護理其護理副都統恊領平福平日管轄兵丁均屬安靜操演各項陣式尚能認眞俟服滿後可否仍行接護出自天恩抑或另行派員署理之處伏乞聖裁爲此恭摺具陳伏乞聖鑒謹奏請旨奉硃批平福著俟服滿後仍行護理欽此 
 
