# 1903 - 186 - 4910857

 

Page 1

 
 
[酌改邸抄式樣啓] [  申報館主人特白]  
　　臣工章奏逐日發抄邸報流行未免删繁就簡登諸報牘閱者憾焉本館諄託在京妥友凡摺件之關涉民生國計者概行抄錄付郵又以報章篇幅無多仍不免珠遺滄海因自閏五月朔日起改爲每日蟬聯而下不拘葉數以便全登並將書眉書腦放寛俾每届月終得以裝釘成本盡善盡美諸君子當亦共諒此微忱也特此布陳諸維雅鑒 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分　繫編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本無論曾購本局九通股票與否一律售洋銀二元有志經世學者請速臨申報館申昌書室及各書坊購取可也 
[論平粵匪之難]  
　　廣西匪亂數年於兹猖獗蔓延迄今未已論者每歸咎於始事大員以及地方有司徒事因循養癰貽患尋源究本厥罪誠無可辭夫提督蘇子熙宮保辦理平匪久無成效或謂其所以無效之故蓋以廣西匪亂大半係宮保部下所撤勇丁一旦游騎無歸遂致勾結莠民揭竿起事宮保意以爲舊部散勇不難招之使歸故主撫之意多而主剿之意少執意延時誤事竟至匪黨日益衆匪燄日益熾撫之不能撫而剿之且不易剿耶尤可異者王芍棠中丞以一廢員不知如何忽膺簡命授爲廣西撫軍使之辦理軍務原朝廷簡授之意豈以王中丞爲知兵且曾出使外洋各國才優識練區區小醜　難指日敉平乎果也中丞蒞任未及一年疉有捷書上逹天聽當是時深宮宵旰暫釋憂勞海内士夫額手懽忭以爲如中丞者眞可謂不負聖主之委任而桂林象郡間亦何幸得此知兵大帥得以迅掃烽燧重睹昇平乎乃不意近觀新任兩廣總督岑雲帥之劾奏而知中丞肅清之報率係蒙蔽之言上欺兩聖於宮中下欺庶民於　粵薰心祿位不恤人言噫如中丞者又何其大負聖主之委任而桂林象郡間又何不幸而得此罔知廉恥之大帥哉今者朝廷赫然震怒王中丞蘇宮保則均因此革職矣布政使湯小秋方伯按察使希實臣廉訪一則以吏治廢弛一則以賄賂公行亦一併革職矣已革道員黄仁濟則以粉飾欺蒙上下解體已革總兵申道發則以縱勇虐民貽害尤甚均發往軍臺効力贖罪矣全省文武大員一律痛加懲創朝廷經此一番振頓後之繼其任者自當稍知愧勉　復敢得罪聖明蹈王蘇諸人之覆車致邊疆　綏靖之日而愚竊以爲廣西亂事則仍未能因此而卽已也何也蓋觀於本報所紀廣東候補通判范别駕條陳平匪之策於岑雲帥而知廣西之亂半由於官吏之苛征半由於飢民之乏食益以會黨煽惑游勇裹脅乃相率嘯聚爲亂以冀殘喘苟延然亦思官吏之所以苛征者非必盡入私槖也朝廷以度支之絀償欵之巨不得不多取於民而官吏遂得於此中漁利卽使官吏廉介涓滴歸公而能使朝廷之薄於所取緩償欵以抒民困乎此難平之一也飢民乏食必思振濟今通國財力已盡空虚求之鄰省而鄰省無餘欵可撥　之政府而政府無巨欵可施王中丞亦非不知此意故嘗有振撫飢民之疏然亂事卒未能因之而消弭則欲其不因飢爲亂也得乎此又難平之一也且吾嘗聞之廣西友人之言矣謂亂民不　城邑飄忽無常兵至則散兵去則聚故撫之無可撫而亦剿之無可剿此難平之又其一也然則范别駕條陳謂平之者若不分首從轉堅其爲亂之心不如剿撫兼施似於此事較有把握恐亦老生之常談未足爲平靖　匪之良策雲帥將門種子朝廷倚任方隆度必有妥善之謀俾粵西凈掃欃槍至尊得稍紓厪系也曷禁拭目俟之 
[本館接奉電音]  
　　昨日午後京師飛電傳來上諭二道敬謹譯登○閏五月十六日内閣抄奉上諭本日召見之浙江候補道高英著仍留原省以道員補用並交軍機處存記欽此同日奉上諭由御史李灼華奏參安徽六安州知州陳光覲諱盜縱役各欵當經諭令聶緝槼確查兹據查明覆奏該員被參各節或係傳聞之誤或無確切證據惟縱容家丁串同捕役需索擾民並輕聽董事之言將汪春將刑逼斃命種種荒謬實屬昏瞶草率六安州知州陳光覲著卽行革職五品銜四川補用知縣竇立鼎卽竇調梅將雇工陳學唐毆斃復敢揑報盜案希圖諱飾著革職勒拿歸案審辦餘著照所議辦理欽此 
[電傳宮門抄]  
　　昨日午後京師友人專電告知本館云閏五月十六日皇上召見軍機大臣及劉思翥海錕高英 
[俄約述聞]  
　　日本大阪某日報登中國京師來電云中俄所議約章刻由外務部領袖慶親王允准二事一爲營口市中任俄人行防疫之術一爲東三省各關稅銀歸中俄銀行經理大約日來將次繕就草約互相鈐印施行矣或曰此事俄使雖經允諾而英日兩國謂於商務必多損害且所抵償欵亦甚可危因勸令華政府且緩定奪 
[美約述聞]  
　　聞之日本東京友人云中美條約刻已議成其中第十二條備載奉天及大東溝開埠通商之事其約以英國約章爲藍本大旨無甚差池按英約准將内地通行之釐金落地捐一律停止而海關稅則於切實值百抽五外出口貨復加抽二釐半入口稅加抽七釐半今美約更有所進各貨祗准歸通商口岸海關查騐所有内地各常稅關概行撤去以故京師崇文門稅課照英約仍可徵收美約則亦在撤去之列此外民人奉敎准其自由以及關涉領事所行職務條目頗極詳細綱領則皆仿照英國約章云 
[師船雲集]  
　　日本大阪某日報登中國京師來電云邇者中國北方海軍雲集計俄船之泊旅順者多至三十 
 
 

Page 2

 
 
餘艘烟臺則泊有美艦三艘威海則泊有英艦一艘膠州灣則泊有德艦一艘以致人心皇皇大爲震動 
[爭攬路權]  
　　日本大阪某日報登中國京師來電云邇來北洋大臣袁慰庭宮保徇比利時使臣之請准比人由保定築鐵路以逹天津德意志使臣聞之卽白之外務部王大臣請承築由天津以逹鎭江之鐵路英吉利使臣謂華政府曾允我英承築關内外枝路其事與蘆漢枝路之任便由人承築者斷然不同刻已備文照會外務部矣 
[法添海綫]  
　　法京巴黎司來電云邇來法國下議院人員議添海底電綫由越之西貢以逹薄路内啞西境薄痕捕希矮那苦埠刻已申請上議院據情奏逹法廷矣 
[班路飛災]  
　　德京柏林來電云西歴六月三十號西班牙國由拔路薄以逹殺辣岳若之鐵路中火車正行駛如飛不知因何失事以致斃於是役者多至一百七十人誠大慘事也 
[俄復添兵]  
　　日本大阪某日報登旅順口來信云俄人近欲添兵守衛滿洲鐵路擬援照烏蘇里鐵路大隊章程編成滿洲鐵路獨立大隊尚不知其是何居心也 
[韓臣辭職]  
　　高麗漢城來電云華歴本月初七日平安北道觀察使閔君鎬植飛電申禀内務部略謂刻下俄人之越境而入慈城厚昌二郡者絡繹於途居民驚駭非常相率移家他往内務部驟得警電未敢信以爲眞旣而閔君以平安北道係伊所轄之地似此疏於防範未免溺職辜恩因卽上表辭官乞另簡賢員接任按厚昌係韓之北陲目下究有俄人若干尚未得有眞實消息也 
[籌通蜀道]  
　　京師友人來信云邇有某省候補知府田太守良候補道卜觀察文泉擬向美利堅人他痕甫貸銀四千萬兩由漢口築一枝路以逹成都禀諸南皮制軍甚蒙嘉許刻已電促北上面議一切情形矣 
[滇匪潰逃]  
　　京師友人來信云雲南臨安府城已於本月初五日收復匪首朱雲紹奉其老母乘亂逸出不知所之刻已由雲南巡撫丁大中丞飛電告捷矣 
[岳路興工]  
　　客有自湘之岳州府至漢口者語本館訪事友人云萍醴鐵路業已告成刻又由醴築一支路迤邐逹岳州約計秋涼時卽可工程告竣矣 
[西征紀程]  
　　聞之東粵友人云兩廣督憲岑雲帥於本月初一日由省率師西征初二日行抵西安初三日行抵肇慶駐節二日定於初五日清曉展輪赴梧州 
[委辦糧臺]  
　　聞之東粵友人云粵督岑制軍旣赴廣西剿匪振災所有轉運餉械民食事宜在在均關緊要因咨請水師提督何榆庭軍門總理糧臺並派奏調來粵之李觀察光覲紀太守堪謹陳太守望曾同襄其事 
[慕府多才]  
　　聞之廣州友人云新任粵督岑雲帥延攬羣英共襄治譜紅蓮幕下濟濟才多就其所知者如刑名爲岑君熾號愼之奏摺兼文案爲周君名未悉號孝懷至候補人員之才望昭著者亦次第羅諸幕府計張觀察鳴岐號鳳生陳太守開熾號錫昌顧太守慶儒號友生姜直刺本禮號立之翁大令貽孫號未悉陳弁惠亭號未悉譚二尹家齊號立壽徐少尉棣號叔度高直刺而謙號子儀丁大令承序號未悉于大令蔭棠號仰高其分任營務者爲朱觀察光覲號五青叚太守慶熙號未悉某直刺聲珍周太守朋壽號俱未悉雙君翰午號友章馮二尹名號均未悉和大令廷彪號虎臣祖直刺繩武號結文許君名未悉號石卿 
[隨節襄勞]  
　　聞之東粵友人云此次粵督岑雲帥秉節西征幕府英才多有隨之而往者計總理行營營務處兼支應所存記道朱榮璪總辦兩廣營務處督辦洋務江蘇特用道鄭孝胥委辦製造局雲南試用道李光覲督轅行營文案山西知府顧廣虞委辦行營軍裝所兼營務處提調同知宋恩鴻採運後路振米四川知府紀堪謹綂領督轅親軍直隸州祖繩武親軍稽查通判周明年行營文案江蘇知縣高而謙辦理電報文案知縣于蔭堂行營營務處發審委員山西知縣袁騧行營摺奏繕校兼習公牘湖北知縣張壽鎬行營營務處提調浙江知縣和廷彪查振委員知縣夏翊行營軍醫貴州州判馮培德委充親軍文牘兼行營支發附生許克勤 
[雷州不靖]  
　　廣州某日報云有　由雷州同言近日遂溪縣屬盜匪滋多結黨成羣肆行劫掠并有暗中结盟拜會情事官軍正欲設法剿擒匪先聞耗而逃匿蹟法人租界中以冀如魚漏網雷州府陳太守刻已與洋官酌議辦法務絶根株矣 
[赶製軍械]  
　　漢口訪事友人云近日廣西雲南軍事迭興大吏紛紛派員至鄂中請撥軍械兼督端午橋制軍准之飭漢陽無烟火藥廠及槍砲廠晝夜開工赶緊製造 
[江西警察局兼學堂章程]  
　　第一章局制第一節警察總局兼學堂設立省城西市地方督辦臬司會辦候補道提調南昌府候補知府稽查南昌縣新建縣稽查兼發審　員候補同通州縣支應一員候補同通州縣正文案一員候補同通州縣副文案一員候補佐雜收發兼核對一員候補佐雜分巡二員候補佐雜清道一員紳士查户口一員紳士以上四員辦理西局事務書寫生三名巡長十名添給馬匹以期便捷巡目七名巡兵二十八名局差四名局夫四名第二節分局四所按東南北各設一局城外設一局惟總局地在西市應將西局歸總局兼辦目第一局至第四局局設總巡兼發審各一員共四員分巡各二員共八員清道紳士各一員共四員文案兼書記各一員共四員查户口紳士各一員共四員巡長各二名共八名巡目各二名共八名巡兵各八名共三十二名局差各二名共八名局夫各二名共八名第三節巡兵處二十所每所設巡目各二名共四十名每巡目一名管巡兵兩叚兩叚設巡兵十二名巡兵每叚六名共四百八十名第四節守七城巡兵處每城設稽查各一員候補佐雜共七員巡兵各六名共四十二名第五節火警備防隊兼看守瞭樓總分局共六所每所設巡兵十名共六十名第六節月定額支欵項督辦臬司不支薪水會辦候補道月支薪水銀五十兩夫馬銀二十兩提調首府不支薪水候補知府月支薪水四十兩正稽查兩首縣不支薪水稽查兼發審委員月支薪水銀四十兩支應委員月支薪水銀四十兩正文案委員月支薪水銀四十兩副文案委員月支薪水銀三十兩收發兼核對委員月支薪水銀十六兩七城稽查七員各月支薪水銀十二兩共八十四兩總巡四員各月支薪水銀四十兩共一百六十兩分巡十員各月支薪水銀二十兩共二百兩清道紳士五員各月支薪水銀八兩共四十兩文案四員各月支薪水銀十六兩共六十四兩查户口紳士五員各月支薪水銀八兩共四十兩書寫生三名各月支辛資銀五兩共十五兩巡長十八名各月領糧餉銀八兩共一百四十四 
 
 

Page 3

 
 
兩巡目五十五名各月領糧餉六兩共三百三十兩巡兵六百四十二名各月領糧餉銀四兩共二千五百六十八兩局差十二名各月領糧餉銀三兩共三十六兩局夫十二名各月領糧餉二兩五錢共三十兩總局公費月支銀一百五十兩分局油燭紙張費各月支二十四兩共九十六兩七城門油燭紙張費各月支銀二兩共十四兩巡兵處二十所每所油燭紙張費月支銀二兩共四十四兩清道夫四千名暫行捐募歸經支項下報銷以上共銀四千三百零七兩第七節活支項下若購置路燈器皿號衣帽帶雨具及一切雜欵均隨時禀請支給造册報銷章程未畢容俟續登 
[妖人獲宥]  
　　杭州訪事友人云前者王張二犯用藥迷人經地方官訊明禀奉護撫翁筱山中丞批飭正法示衆未幾續獲某甲一名迭經縣主鄭瀚生大令訊供堅稱雖與王張相識並未同謀特命加上雙鐐發遷善所嚴行管押大約可貸其一死不至懸首藁街矣 
[四明瑣事]  
　　寗波采訪友人云鎭海山下王地方有王某者年已古稀前曾納粟爲上舍生未幾卽因事經官詳革現值當道創辦酒捐王乃糾衆把持邑宰韓大令訪聞爰於日前簽差持票往捕迨差至王卽命甲乙二孫鳴鑼糾衆一時鄉民數百蜂擁而來用繩紥公差併力攢毆然後扭送府轅控其藉事索詐府尊葆太守略訊供詞飭發鄞縣暫押翌日有李某者因傷殞命家屬赴府禀報太守飭鄞邑尊周大令將行兇人拘案照例訊懲○日前甬江某信局夥携帶舊銀首飾一包附某輪船赴滬被浙海關西巡丁搜獲禀由稅務司判罰洋銀一百二十元如不遵繳將物充公○奉化縣城内向多游手好閒之徒懦弱良民時苦被其滋擾邇由某某諸紳士議設巡捕以資保衛其經費由各鋪户捐輸○江東岸有賭棍麻皮阿財者在三官堂左近賃屋一椽開塲聚賭事爲府經歴鄒叅軍訪聞飭差提到從重究懲 
[鵝湖夏景]  
　　紹興訪事友人云邇來火油等物行銷内地爲數不貲種種漏巵實難補塞所幸今歲春蠶大旺經洋商所購者不下洋銀五百七八十萬元否則財賦日窮其患何堪設想哉○城東俞氏子年方弱冠性喜游蕩以致家産花銷殆盡無以自存某日潛購水銀吞之冀超登極樂世界其婦再三解救終於無效未幾即裂腸而死由親屬集資殮埋蕩子下塲如是如是夫亦大可憐矣○寗紹二府交界處有大嵐山焉向爲盜匪淵藪邇者大吏雖札飭胡大令祥鈺嚴辦保甲事宜并派駐防軍若干營終苦不甚得力浙江提憲呂道生軍門聞之立飭弁兵由甬江來紹入山搜捕務絶根株 
[儲憲來申]  
　　昨日午前江蘇督糧道羅少耕儲憲因有要公由蘇省乘舟來滬上海縣主汪瑤庭大令聞之急命駕赴滬北舟次迎謁如儀 
[飭護餉銀]  
　　浙江杭嘉湖道崔磐石觀察委候補知縣陳明府宗元管解東北邊防經費銀五萬兩至滬附某輪船北上恐沿途或有疏虞移文經過地方文武各官請候餉銀到時妥爲保護昨日上海縣汪瑤庭大令已接奉來文矣 
[請勇設防]  
　　本邑東北鄉引翔港鎭近來屢出盜案均未破獲兹由事主萬陞槽坊元豐當鋪景記洋廣貨店聨名禀請縣主汪瑤庭大令轉禀蘇松太兵備道憲撥勇駐防以資保衛大令允之昨已據情轉禀道憲袁海觀觀察矣 
[研訊濟匪]  
　　流氓錢毛毛卽錢莊毛毛暗將軍火接濟梟匪被浦東保甲總巡謝岳松明府訪拿到案轉解上海縣署前晚縣主汪瑤庭大令飭提至案諭以當拘獲時在爾身畔搜出梟目林得勝李秀卿名片信函此係通匪確據速卽從實供明錢稱小的前開小錢莊後因虧本閉歇　曹全記之雇興販洋紗今被浦東總巡局差張福全唆使曹於上月十九日辭歇旋卽拘至拘至局中暗將林李二梟首信函名片藏小的衣袋内意欲栽誣求恩明察大令詢以莊王兩姓呈控騙詐洋銀之事亦不承認遂飭收押所中聽候查明嚴辦 
[預修火政]  
　　前者滬南馬路工程局總辦翁子文太守購置洋龍一架以便遇有火警馳往施救現已將一切器具及號衣洋號筒之類添購齊全矣 
[上海縣署瑣案]  
　　前日施春峯訴請騐傷縣主汪瑤庭大令升堂訊究施供小的本地人向開麻袋店十年前有徐老三者央胡雪卿向小的借銀一百五十兩收過利息三年嗣因徐無力清償將所交會欵劃抵小的查得此會早已散去無從向收因復向徐追索徐置之不理今日途遇又向索取徐竟圖賴爭論之下反被毆傷大令察得並無傷痕著卽退去候飭差查明訊核○李黄氏前控夫姪阿鑑奪産行兇等情大令提案研訊李黄氏供丈夫李鶴忠兄弟三人析箸已久前因夫長兄炳咸身故無後小婦人命兒子關生兼祧不幸關生於光緒十九年夭殤小婦人遂撫外甥爲子迄今年已八齡今春三月丈夫逝世夫弟欽亭强將伊子阿鑑承繼小婦人不允伊遂糾人取去棉花數包並將夫兄所遺田地五畝之方單奪去小婦人向之阻止致被阿鑑毆傷欽亭供長兄無後由次兄之子阿關承立阿關故後應由小的之子阿鑑兼祧今春次兄逝世次嫂黄氏早將外甥撫養爲子小的以異姓不得亂宗遍請親族阻止嫂氏不服反以攫花行兇等情妄控大令判令長房遺産歸阿鑑承受李黄氏之産仍自行執管身故之後准阿鑑與所撫外甥各得其半取具遵結存案○龔耀宗控族姪阿妹兇毆等情大令訊究之下龔供小的有地三分永遠租與永平洋行族姪阿妹有地五分與之毗連倩小的一併租出内有劉姓祖墳當時議明連遷費共洋銀六百七十元收價之日劉及地保趙瑞記俱到塲小的提給劉遷墳費一百元餘均交阿妹收去趙保因劉所得洋銀未過伊手不能沾潤遂唆使阿妹於本月初十日糾人到來勒令小的還伊洋銀五十元小的不允致被毆傷大令察得並無傷痕諭候查明核奪 
[英美租界公堂會審案]  
　　美商茂豐洋行主控執事人馮　元經手定貨延不提出等情前日英美租界讞員孫建臣直刺與美總領事署白繙譯官升堂會訊茂豐行主延律師來滿投案聲稱行中雇馮爲買辦由何丹書作保今因定貨不出以致虧耗銀三千餘兩應令何照賠何延律師博易辯稱上年馮浼何同往茂豐洋行作保僅於保單上書一何字因未悉洋文所載何事意欲帶回請律師察閱然後簽名行主不允何卽當面退保並將單上所書何字塗去查照中國律例凡作中立契等事均以圖記爲憑且必須有見議之人今此案何於保單上實未蓋印卽所書何字亦已塗去豈能作准應請堂上將此案註消直刺以兩造律師供詞各執諭俟邀公正人理處 
[法界述聞]  
　　昨日爲法租界捕房發落之期捕頭查得上期並無判責人犯因命包探禀請讞員魏蒓塢大令暫停一日○前日法界工部局三十一號垃圾馬車夫袁丫頭駕車至新闢租界中羅家灣傾棄垃圾偶不經心致馬驚躍袁顚仆於地被車輪碾傷其妻聞之急往舁回旋卽斃命遂具禀工部局求賜撫卹○甲乙丙三偷兒行竊某姓家銅盆馬鞍衣服等物被包探緝獲解入捕房捕頭命押候解送公堂禀請讞員魏蒓塢大令訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[招考學生]  
　　順天府爲出示招考事照得順天中學堂設立地安門兵將局　經遵照欽定中學堂章程並行招考之法於本年正月招考學生到堂肄業在案現在學舍蓋齊再行招考學額除直屬各州縣學生派員在遵化州另行考取外所有籍隸大宛兩縣及順屬各州縣並籍隸各省在京居住者自應再行招考以重學務合行出示曉諭爲此仰諸生等知悉如有漢文明通年歲符合中學堂章程情願入學肄業者取具同鄉官印結到學報名定於閏五月初十日在本學堂扃門考試策論各一篇能通西文須於卷面朕明在何處學堂肄業併附作論一節以憑錄取毋得遲延自悮切切特示又順天府五城察院爲出示傳考中學堂學生事照得本尹堂本察院會辦五城學院自開學以來籌辦漸有頭緒恭查欽定中學堂章程第三章第十節載中學堂學生雖定例由高等小學堂卒業者方准收入但亦得並行招考之法如學生有未得過高等小學堂卒業文憑而其應考所試騐之功課實足副中學各科目之程度堪以收取者亦准入學等語本學堂自應遵守兹擇於光緒二十九年閏五月初十日招考學生除曾到本衙門投結已飭委員造册備查無庸通行投卷外所有籍隸京畿及直省諸生情願與考者遇赴本學堂報名取具圖片印結繕明三代籍貫確實年歲截至閏五月初八日爲止以便造册届期務於黎明携帶筆硯到學聽候本尹堂本察院親臨考試幸勿遲延自悮特示 
[漢陽劫案]  
　　漢口訪事友人云本月初旬某日之夜漢陽洗馬口某姓家突來匪徒二十餘人各持利刃破扉而入將室中所有劫掠一空事後經失主開單禀報縣署縣主周大令允卽飭差緝捕 
[馬路工程局瑣案]  
　　江北人王雨科控妻父戴萬興將妻押入花烟館賣娼等情總辦翁子文太守倩襄讞委員黄衡堂二尹研訊王供小的之妻現年二十有二被戴押入滬北某花烟館得洋銀六十元求恩追還俾得室家圑聚戴供小的係淮安府屬鹽城縣人肩輿爲業女兒嫁王後王無力養赡商同小的押入花烟館爲娼由王立據簽字二尹謂王旣縱妻賣娼何得揑情朦控遂一併叱令退去○周菊田扭控妻姊陸范氏圖賣其女等情黄二尹研訊之下周供女兒年甫十二寄名陸范氏膝下已閱七年今忽賣與某姓家欲往領回竟被阻止陸范氏供前者周妻患病無力醫治向小婦人陸續借去洋銀六十餘元以故小婦人將伊女領回撫養二尹斷令陸范氏將女領去俟長大時准給周領回擇配并取具遵斷切結存案 
[英美租界晚堂案]  
　　王張氏投捕房報稱胡炳記王徐氏將女兒王秀珍卽徐王氏拐賣爲娼捕頭令某包探解至公堂讞員孫建臣直刺訊取口供諭令暫行管押昨晚升堂研詰徐王氏供小婦人年十八歲通州人二月二十六日被匪人陸雲城帶至上海會香里龜奴胡炳記鴇兒胡王氏家未幾卽賣與劉鴇所開妓院迫令作賣笑生涯前日至虹廟燒香經母親及丈夫徐桂全姑徐蔡氏尋獲叩求超豁王張氏供小婦人生有五男二女次女秀珍於九歲時許字徐李氏之子桂全過門童養不時往來本年二月二十六日忽然逃逸追至上海始於本月十五日在虹廟前尋獲陸供此女由伊母王張氏伊兄王某同來收去身價洋銀一百二十元王唐氏供此女由陸領來浼小婦人領至胡處由胡賣與王劉氏胡供此女由王唐氏領來求售所有身價洋銀一百八十元早已交清直刺判將陸笞責三百板押候禮拜一覆訊核辦餘人斥釋仍著禮拜一投案候示 
[英美租界公堂瑣案]  
　　錢孫氏薦嚴阿忠至某洋人處充細崽日前忽竊取金練一條約值洋銀一百二十元報由包探倪順泉將氏拘案請追氏叩求寛限日期尋嚴交案襄讞委員魏蒓塢大令商之德總領事署麥繙譯官將氏押候交嚴違則追賠練價○洪阿四先後竊取王金元等四家衣物報由包探何阿春拘獲解案請究大令判責手心二百下送押改過局一月○包探張天林解陳阿大到案禀稱此人至馮王氏所開某銀樓以購取銀押髮爲名乘間竊取一枝由櫃夥扭交小的送案請究大令判責四百板○金阿狗行竊陳春桂家衣物報由包探倪順泉拘案請究大令判責三百板○成衣匠陳成君手持利翦將同夥俞金生右頰戮傷報由包探顧阿六解案請究大令判責四百板押一月○李天材潛至戴生昌小輪船局某某船上竊取客人所購之洋布一疋報捕後由包探陳金標拘獲解案請究大令判責三百板 
[美租界捕房紀事]  
　　積竊唐阿福曾竊北四川路奚阿生等數家綢布衣服昨經包探顧福其拘獲吊出各贜帶入捕房捕頭令押候轉解公堂禀請讞員孫建臣直刺究辦○昨日甬婦某氏至西華德路菜市中向小販張阿泉購物一言不合遽爾兇毆旋互扭至捕房呶呶聲訴捕頭詰得兩造各有不合申斥一番叱之使去○前日百老匯路有人抛棄無名男屍一具某號巡街捕見之投報捕房捕頭令地保轉報某善堂備棺收殮 
[明德惟馨]  
　　法租界致和里怡春茶棧前因比鄰失火幸蒙天佑未曾殃及並承諸親友慰問本擬虔　記事仰答神庥薄具殽觴藉　友誼惟念時當炎夏疾病叢生特將筵貲移助施藥費計交到洋五十元似此遇災恐懼側身修行此後懋遷獲利日上蒸蒸夫孰非自好善之一念來哉乞附報章藉揚盛德[  上海六馬路仁濟善堂董事嚴信厚楊廷杲朱佩珍陳作霖焦發昱施則敬劉芬謹誌]  
[蘇省官報]  
　　閏五月十一日知府莫　直隸州文林均禀知由楓橋復查繭捐回同知龔心澄禀辭赴甯見制憲知州趙謹琪禀辭赴南匯沙洲差十二日新授兩淮　運使恩銘由杭來卽辭知府孫毓　由錫金厘局來委署海州直隸州謝陶禀到謝委知縣余應善禀知仍回撫署文案差理問錢定　禀辭回甯從九莫琪禀謝委署宜興縣下釐司巡檢事十三日綂領新湘營候補道錢德培由鎭江來梁佩祥禀知奉撫憲委今日考試紫陽校士館監塲差通判劉國邴由松滬局解餉來張炳文請假赴甯知縣賴豐熙禀謝委署靖江縣事樊彚元禀知到督銷局文案差龔鴻揆禀辭回丹陽沙洲差次新陽縣典史王鼎銘禀辭赴任典史胡乃張禀謝奉飭秦晋勸捐案内　保補缺後知縣王　用 
[上海北市絲業會館籌公所施子英經收各處水災賑捐五月初二至廿九日第一百三十一次清單]  
　　初二日周仕杬子懋德懋功懋昭龍洋十元○初三日嘉定冀 
少琴求合家平安洋十元○初四日厘局同人洋二元○初六日松記保平安洋三元五角○初七日愛英居洋十元零照堂一元○初八日慈谿周珪爲妻氣喘病求速愈洋十元松記求合家平安二元隱名氏還願二元曹維熊小洋廿二角無名氏銅洋二元○初九日松記求保平安洋五元無名氏銅洋一元○十三日許嘉藩洋四元紅芝室王我娱齋主漱璚館主　素菴主瞿溓生小浮玉山民六户各一元○十四日徐恆盛堂洋一百元通州昌後堂助合肥洋五十元又助四川洋五十元嘉邑康保安廿元務本堂龍洋十元○十六日勸免涉訟人求其改惡從善洋五百元無錫逹源莊范祝氏十元浙嘉完香願人一元○豫昌厚莊來正大昌木號洋五元張炳翁合順源木號各三元福利木號吳厚記木號各二元○十七日李姓銅洋二元銅小洋三十九角○十八日沈頌虞病愈還願並祈合家平安洋一百元明滌　由源豐潤號王眉伯先生來洋五十元遷善十規元十兩零九錢七分五厘合洋十四元四角○如臯黄德齋洋八角又募三槐堂錦記無名氏各洋一元無名氏景記十角無名氏文記無名氏榮記各六角張趾翁吳九誠各四角無名氏敬記各三角繆德記吉長洲無名氏三户各二角共十三户合大洋二元小洋五十角○廿一日姚江魏病樵因小女梅生疹後　　以冀從此平安洋廿元○廿二日薄力子求妻孕無恙牙癰速消由源豐潤來洋五十元高郵丁玉軒募陳一峯代如母祈修冥福八元又朱漢臣手一元○廿三日周姓由源合泰皮貨行來洋十元施君銅洋一元○廿四日　塘　　 
 
 

Page 10

 
 
欽求太房兒媳孫女篝患病全愈合家平安洋七十五元鎭海傳蕉軒求喘疾速愈由源豐潤來十元無力子二元○廿五日太原氏求病速愈諸事安寗洋廿元○廿六日吳春榮求氣急速愈洋十元義橋張門林氏病愈還願小洋一百角○廿八日新聞報館協賑所經募第廿九批洋一千零七十四元小洋廿九角錢五十文銅大洋一百零二元銅小洋一百五十六角吳茅氏求病速愈洋十元松江府署許元之求神佑産後母子平安洋十元○廿九日浙省　桂山房方求大郎學業漸進二郎宿恙痰塞清除並祈合家平安龍洋一百元餘德堂吳英洋四元○五月份共收來洋二千二百七十一元扯七五五合規元一千七百十四兩六錢零五厘龍洋一百廿元扯七四五合規元八十九兩四錢小洋二百十角扯六八合規元十四兩二錢八分錢五十文作規元五分七厘以上共收規元一千八百十八兩三錢四分二厘銅大洋一百零八元銅小洋一百九十五角連前共收規元三十五萬一千三百四十八兩五錢銅洋三百三十二元四角貂套一件 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
代册結並咨部查照外理合附片具陳伏乞聖鑒謹奏奉硃批該部知道欽此 
[河南巡撫張奏知縣虧短交代叅後全完懇恩開復原官片初二日]  
　　張人駿片再湯陰縣丁憂知縣褚煇祖交代虧短正雜驛站等銀一萬三千四百一十兩零又積榖變價等錢三千七百九十六千零據該管府督同監交會算揭報逾限未解當經前撫臣錫良彚案奏參請將褚煇祖革職勒限清解如逾限不完或完不足數再行嚴參查追奉硃批著照所請等因欽此欽遵轉飭勒追去後兹據該員將原叅正雜並驛站等銀一萬三千四百一十兩七錢八分六釐零及積榖變價等錢三千七百九十六千五百五十四文先後全數完繳造入光緒二十九年春秋撥曁二十七年銷册並隨年季報服分别支領買榖還倉核計該員虧欵業於叅後如數全完尚知愧奮等情據藩臬兩司會請奏咨開復前來臣覆查無異相應仰懇天恩俯准將丁憂湯陰縣知縣褚煇祖原叅革職處分卽予開復以昭激勸除咨部外理合附片具陳伏乞聖鑒訓示謹奏奉硃批著照所請該部知道欽此 
[江蘇巡撫恩奏爲提撥科塲經費摺初二日]  
　　頭品頂戴江蘇巡撫奴才恩壽跪奏爲提撥光緒二十九年癸卯恩科文闈鄉試經費以供支用恭摺仰祈聖鑒事竊照江南省文闈鄉試向分上下兩江輪流值科所需經費每逢正科之年額撥江寗安徽蘇州三藩庫解存各屬編徵文塲銀三千餘兩又由值科之藩司提撥耗羡銀七千兩如遇恩科無論編徵之欵卽綂撥耗羡銀一萬兩照例按欵支用事竣報部核銷不敷之欵由外籌給歴經循辦在案今届光緒二十九年癸卯恩科文闈鄉試輪應下江承值應照案動撥江寗藩庫耗羡銀一萬兩以資支用據江寗藩司李有棻詳請具奏前來奴才覆查無異除咨明户禮二部查照外謹會同兩江總督臣魏光燾恭摺具陳伏乞皇太后皇上聖鑒謹奏奉硃批該部知道欽此 
[署兩湖總督端奏瀝陳部撥宜昌鹽釐無著情形並請分别改撥緣由摺初二日]  
　　頭品頂戴兼署湖廣總督湖北巡撫奴才端方跪奏爲户部撥補湖北宜昌鹽釐無著之欵爲數甚鉅擬請分别改撥及由湘逕解部庫以免虚懸恭摺具陳伏乞聖鑒事竊准户部咨具奏循案撥補釐金一摺單一分光緒二十九年二月十一日具奏奉旨依議欽此計單開宜昌鹽釐由湖北收欵内抵銀七十五萬兩撥湖北裁兵節餉銀十萬兩湖北丁漕錢價平餘銀三萬三千兩兩湖丁漕折錢平餘銀三萬兩湖北鐵廠由商局繳還官本銀十萬兩湖南鹽斤加價銀二萬兩湖南漕項銀四萬兩宜昌關洋稅銀六萬兩湖北當稅一萬四千兩江漢關洋稅銀十萬兩湖北釐金銀六萬兩荆州滿營餉項减平四萬三千兩共銀六十萬兩尚不敷十五萬兩准北省田房契稅土藥加稅茶糖菸酒加稅各欵内如數截留等因咨行到鄂當經分别轉飭核議詳辦去後兹據湖北布政使瞿廷韶署鹽法武昌道梁鼎芬督糧道譚啓字漢黄德道江漢關監督岑春　荆宜施道且昌關監督余肇康曁善後牙釐兩局司道會詳稱遵查湖北省光緒二十四五兩年奉撥抵補宜昌鹽釐欵多無著迭經詳請奏咨改撥嗣後籌定每年認抵銀七十五萬兩請撥補有著的欵各在案迨二十六年奉撥各欵無著仍多適值時事孔棘未便瀆陳上年又奉派新案賠欵搜索多方更難兼及而鹽釐應支各餉不容緩不得已息借商欵應付年復一年虧累伊於胡底兹查奉撥各欵内如湖北鐵廠由商局繳還官本銀十萬兩此項官本早經遵照奏案陸續撥還華洋各緊要欠欵卽續有缴銀亦應歸還槍砲織布兩局各要欵迭經咨明户部有案並無存項可撥其湖南丁漕折錢平餘鹽斤加價漕項等銀九萬兩歴年均未照解積欠甚鉅上年曾蒙奏請將此項撥補鹽釐由湘省逕解部庫作爲湖北鹽釐京餉部議未准而嚴催湘省赶辦嗣經撥解到銀四萬四千兩尚欠銀二十三四萬兩本省荆州滿營餉項减平銀四萬三千兩查滿餉减平每年於報銷後扣解司庫僅二千餘兩自二十三年七月奉到新章起每年添扣二萬六七千兩亦祗二萬七八千兩計不敷銀一萬九千兩以上共銀二十萬五千兩實爲無著之欵至裁兵節餉銀十萬兩從前係連舊案併湊現截至本年九月止已可裁竣自當照撥丁漕價平餘銀三萬三千兩每年尚有不敷嗣後擬在上年奏請規復丁漕减徵並加提平餘項下如數湊足當稅銀一萬四千兩原額每年約銀四千餘兩歸入地丁充餉前曾奏經部駁謂係新增聽候撥用之欵似指續收質當捐項應卽遵照分别提撥江漢關以茶稅爲大宗近自奉文减徵短收甚鉅上年撥補之欵係屬勉力搜羅宜昌關因去年土稅大减未能籌解業經奏明有案如本年稅收稍赢當卽儘先解濟至釐金一欵本有應支餉項年來力加整頓收數較增尚可分撥田房契稅土藥加稅　酒糖加稅亦當督飭司員核實經理俾濟要需以上欵雖有著而仍難全恃者共銀五十四萬五千兩應如何分别奏請改撥俾免貽誤詳請核辦等情前來奴才覆查撥補宜昌鹽釐一項向係解付部撥鹽釐京餉滿營兵餉及各項餉需在在均關重要綜計撥補無著之欵共銀二十萬零五千兩幾占三分之一其餘五十四萬五千兩仍屬緩急難恃值此時艱孔亟惟有督同司道各局就有著各欵隨時設法挪湊勉爲其難至無著之欵内有湖北鐵廠繳還官本銀十萬兩漢餉减平不敷銀一萬五千兩光緒二十六年措撥以來歴歲虚懸無著積至三十四五萬兩若不懇請改撥勢必愈積愈多有誤解支各欵其湘省歴年應解撥補銀九萬兩積欠甚多任催罔應雖經户部專咨嚴催而籌解仍屬有限現共欠銀二十三萬餘兩本任督臣張之洞與奴才奏請將湖南省撥補鹽釐令其運解部庫原因湖南則任意欠延湖北則萬分竭蹶萬一貽誤要餉而湖北反代湖南受過殊非情理之平且以應解湖北之撥補鹽釐解作湖北之鹽釐京餉名實相符無虞牽混其尤便者由湘解部可省輾轉撥解之費而部臣易於稽核無著之欵卽或有著部中旣免改撥之煩鄂省仍受撥補之益一舉而數善備不得不作再三之瀆相應請旨飭部將本年撥補鹽釐中無著之鐵廠應還官年本銀十萬兩滿餉减平不敷銀一萬五千兩另行改撥有著的欵免致貽誤要需所有湖南應解湖北撥補鹽釐銀九萬兩請自本至卢飭部改令由湘逕解部庫交納作爲湖北應解鹽釐京餉鄂省卽於應解鹽釐京餉銀二十萬兩减解銀九萬兩抵還賠欵歴二十八年以前湘省積欠銀二十三萬餘兩並由部　催分年陸續解還湖北至少須每年解銀八萬兩庶使各項要餉 
 
