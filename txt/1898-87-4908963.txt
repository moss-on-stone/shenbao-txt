# 1898 - 87 - 4908963

 

Page 1

 
 
[急求施振] [  申報館協振所謹啓]  
　　天災流行國家代有然未有甚於今日之江北者災區廣至數十州縣災民多至數百萬人不特室盡磬懸且更途盈餓殍若不急爲拯救勢必淮海徐郡日後靡有孑遺何天之酷待斯民竟致若此耶本館旣從事於籌振斷不敢以計窮力竭遽謝仔肩重以嚴佑之先生疉發電音諄諄催促讀未終帙已將雙淚涔涔所望海内仁人勉力佽助稍損一絲半粟卽可多活數人不特飢民戴德銘恩卽本館亦没齒懷仁劌心刻骨矣肅此布陳伏維垂鑒 
[新印直省闈墨告成] [  圖書集成局啓]  
　　去歲秋闈人才特盛合一十八行省賦鹿鳴者類皆一時知名士闈中時藝幾于户誦家絃郭君琴石讓而善之遴其尤者付諸剞劂氏名曰選墨知言本局急倩在京友人覔得初印善本印以新鑄鉛字以期餉遺藝林刻已告成分裝四册每部收碼洋一角八分世有先覩爲快者請臨上海三馬路申報館申昌書畫室各書坊及外埠申昌或經售申報處選購可也 
[新出刑案彚編出售一] [  圖書集成局代啓]  
　　刑案彚編一書爲山陰周春　所輯者近今刑案彚爲一編凡入仕途者皆可爲先路之導不僅申韓家當奉　　　也鏡古書屋主人倩本局用新鑄鉛字排板刷印潔白紙張每部訂八本裝用錦套計碼洋一元五角卽日出書并有祝松庵鮑季芸刑案匯覽每部四十本亦本局所代印者如二部并購連箱每部實洋五元欲購者移玉至三馬路申報館及申昌書畫室可也 
[書户部覆奏鋪稅藥牙摺後] 接前稿 
　　說者每謂惜乎上海租界房鋪各捐華官不能干預否則每年照工部局所收之欵核計則每年房捐亦爲入欵之一大宗然上海租界市房雖多房金雖貴而縱横不過數里究屬限於一隅現在各直省舉行此捐每省城市鄉鎭約略計之亦有數十萬則合各省計之可得數百萬已不僅小補之謂矣至於雅片一物久爲人民之害國家旣不能察外洋之不　又不能禁本國之不種此皆庫欵支絀不得不收稅厘之故然旣烟禁大開此項稅厘爲入欵中必不可少之項似不妨重加稅厘在國家每年陡增若干可濟目前之急若人民因貴而吸食者漸少亦不禁而禁之一法若以現當庫欵支絀慮及加捐之後反致來貨不多捐數不旺則更養癰成患似乎惜民而實殃民况卽加捐而食者未必遽减也摺稱國家鹽法其權一操於官其課爲天下最今略師其意令各直省州縣於城市郡鎭概設洋藥土藥行牙分爲引地預發部帖交各州縣官稽徵凡售賣洋藥土藥必須請領部帖方准行銷如無帖私銷除將房貲入官外仍照十倍科罰平日卽令有帖之牙自相查詰禀官徵罰每帖一紙分繁盛次盛簡僻爲三等繁盛者徵銀一千兩次盛七百五十兩簡僻五百兩一年倒換一次卽納稅一次承充之後凡有洋藥土藥交易悉由該牙經手酌取用　并准該牙自行營運販賣獨專其利如一縣而有數行則一行各有一牙無論買賣多寡均匀分利若止一行則歸一牙承辦惟不准一縣境内不設一牙分居他縣之人不得購用此縣之藥違者以十倍徵罰又洋土兩藥熬膏出售則另設烟膏部帖每帖一紙亦年繳牙稅分繁盛次盛簡僻爲三等繁盛者徵銀五十兩次盛四十兩簡僻三十兩請帖之後始准開燈賣膏私開者立　查封房貨入官仍照十倍科罰所繳膏稅除由地方佐雜或委員經徵仍收加一部飯公費加一費内以一成解部其除九成歸經徵員役各項費用請以二千户以上爲繁盛一千户以上爲次盛五百户以下爲簡僻云云部議請旨飭卜順天府府尹及各省將軍督撫按照各節查明酌定章程報部自本年四月起請領部帖分設牙行等語奉旨依議欽此刻已由部飛咨各直省一體遵辦限於三月内查明覆奏說者謂如此辦理每年捐欵所入誠如摺云可增千萬之數然恐辦之不易不如於向捐之例酌加數成豈非直截了當合捐則事簡而費輕分捐則事繁而費重况所捐之錢皆出自吸食之人一而二二而一者也曰若行合捐之法事簡費輕非不爲㺯然合捐於土藥則按畝徵收并一切之捐加徵在内事非不可行而於洋藥則重徵進口之稅西人未必樂從則不能不爲此内地辦法多加名目洋藥如此土藥自歸一律亦萬不得已而行此者也况自烟禁大開各處烟館之設最爲民害地方佐雜以燈捐爲陋規綂計亦屬可觀此法一行非請帖不能開設無賴之輩無力請帖則各處小烟館目望有减無增不禁之禁亦嚴肅地方之一法惟有治法須有　人摺云理財之要在乎得人得人之方務在給其所求養其廉恥故公費之給必資十一成之一乃　杜意外之需索無意外之需索則商民易知易從雖取之而不爲虐國用而取之於民民何辭耶卽重取之民亦何辭耶而况於烟乎惟欲杜意外之需索則非大加整頓恐一時不能挽回積習也 
[本館接奉電音]  
　　昨日午前京師飛電傳來硃筆六道上諭六道敬謹譯登○三月初八日奉硃筆　孫家鼐爲正考官徐樹銘徐會灃文治爲副考官欽此同日奉硃筆這同考官著檀璣戴兆敏朱祖謀吳士鑒趙士琛夏寅官張學華李家駒毓隆鄭沅李灼華夏孫桐駱成驤吳保齡伍兆鰲景禮劉瞻漢臧　翹去欽此同日奉硃筆内簾監試著榕陸蔣式去内塲監試著麟趾　緜秀林德潘吳奎戴恩溥張承徐士佳去餘依議欽此同日奉硃筆這塲内管理稽察箸左翼副都綂舒寀右翼副都綂恩薄去餘依議欽此同日奉硃筆這收掌試卷等所官著有圈的去欽此同日奉硃筆孫元吳海王元履王之杰黄鵬孝國楨李經野吳錫嶲任尚本王鳳又侯維鵬黄　翰賴維爕葛詠裳王之傑黄斗元姚文翰韋履潔王景濬陳應宸長紹趙湘洲王沛棻去欽此同日奉上諭安徽皖南　總兵員缺著黄本富補授欽此同日奉上諭孫家鼐現在入闈吏部尚書著翁同龢兼署欽此同日奉上諭徐樹銘現在入闈都察院左都御史著唐景崇署理欽此同日奉上諭徐會灃現在入闈吏部右侍郎著張蔭桓兼署其所署禮部右侍郎著趙舒翹暫行兼署欽此同日奉上諭文治現在入闈兵部右侍郎著阿克丹兼署欽此同日奉上諭溥良現在入闈户部右侍郎兼管錢法堂事務著溥顗兼署欽此 
[佔地電音]  
　　本月初八日倫敦來電云太晤士日報謂俄人已將中國大連灣旅順口佔據矣然本館於事之確否尚未深知且俟訪事人信來再行登報可也 
[鐵路述聞]  
　　香港循環日報云中國東邊之鐵路將與兩俄路相連其一由北加鐵路之安安車站計程二百七十五英里其二由烏士路利鐵路之泥角士哥車站計程六十英里均接至滿洲邊疆之俄東鐵路工程處議定備造　輪火車頭四十四輛客車四十輛貨車四百五十八輛平面廠車四百五十三輛供北加鐵路之用又火車頭十輛客車十八輛貨車一百　十輛平面廠車五十輛供烏士路利鐵路　用所　　　式樣均須與載事合宜似此作爲其用 
 
 

Page 2

 
 
[譯西報紀廣州灣形勢]  
　　香港西字報云前者傳言法人已佔廣州灣以意度之必無其事不過法艦曾在此巡邏故見者生疑耳但此地形勢甚佳法人垂涎已久雖現時未露端倪恐他日必欲據此爲南方屯艦之所此灣在赤道之北經線二十一度緯線之東一百一十度距香港西南約二百英里灣内可屯戰艦亦可開埠以擴充商務比之香港及英屬各口尤勝寛約二十英里有兩海門可通出入灣外有沙灘水深足以泊船由河入灣最得形勢惜華官不知經營不能有益於商務耳 
[節費要聞]  
　　姑蘇采訪友人云中日和議告成酌酬日本兵費甚鉅朝廷以帑項支絀不得已通飭各省督撫裁汰浮費以裕　支連日江蘇巡撫奎樂峯人中丞與藩臬兩司再四籌商議定將省中大小候補班月課自四月起一概停止省垣東西南北中五路文武總巡亦酌裁其四僅留中路一員 
[委查漁船]  
　　金陵訪事人云金陵自去冬籌備防務精益求精現聞劉峴帥以圑練漁船亦防務中應有之義擬照浙江漁圑章程辦理特派江防同知恩司馬先赴長江一帶查看共有漁船若干隻漁户若干名一一造册呈報候再派員點騐頒給器械號衣編列隊伍司馬奉委後已　月之初五日親詣督轅禀辭就道矣 
[議收房捐]  
　　金陵訪事人云前者婁君子清上書省憲請辦民圑以防内患并請照西例收取人稅以爲經費經府尊邀集地方紳董妥議公論不符因作罷論頃聞督憲劉峴帥以人捐雖不可行民圑斷難不辦所需經費變通辦理改收房捐每房租千文者抽捐二百文皆向房東抽取不加租户分文聞已諭重興辦矣 
[擬建洋卡]  
　　温州訪事人云聞浙省釐金綂歸赫總稅務司辦理故英國駐甌稅務司那威勇君於前月杪束裝赴括蒼一帶踏勘形勢擇地創建洋卡現那君先已回甌如何情形俟訪明再錄 
[越獄續聞]  
　　前報曾紀蘇州省垣某縣獄中逃去罪犯六名兹得姑蘇采訪友人來函云此事出於元和縣外監蓋監在衙署大門之外其後逼近荒郊六犯商同揭去地板用鏵鍬掘一大穴通至墻外至本月初三夜乘禁卒熟睡相與由穴脫逃事後查得中有鄔姓一犯係去年已正法之巨盜竇黑　夥黨某日曾過司　供不日卽當斬决又前年葑門外刃斃某燒餅鋪夥某甲之山東兇犯某姓亦在其中目下縣主李大令已禀請上憲移文各營縣一體協拿矣 
[盜案傳聞]  
　　姑蘇友人來信云傳聞本月初四夜觀音山之陰某姓家忽被盜匪多人明火毁門而入刼去銀物約值千餘金惟日内訪事人未經函報且俟事主報官後再行偵訪細情也 
[緝盜未獲]  
　　金陵訪事友人云金陵坊口大街豫昌錢莊被盜刼去寳銀一千六百兩報經江寍縣主趙小帆大令咨請保甲總局會同督捕營弁在下關獲住形跡可疑之三人訊無實供似非此案眞正盜犯嗣又獲住一船起出贜銀一千二百兩倧係原贜惟盜匪遠颺訊據船户供稱諸盜將逸時曾有赴揚之語遂禀明上憲一面飭差勒限四出追緝一面移請督捕營弁勇乘杉板船二艘用小火輪船帶往鎭江揚州瓜洲儀徵等處蹤跡在揚多日明察暗訪迄無盜蹤已於日前遄返省垣禀覆矣 
[無榖刼米]  
　　廣東訪事人云粵垣禁米出口每有遠處運米至省會者無賴之徒指爲私運肆行搶掠是以有米之區亦不敢載運來省日前有博羅渡船一艘載曰米百餘包剛鬛白餘蹄　十餘桶行經石龍爲無賴所見指爲私貨蜂擁至船搶奪而去船主報知地方官求爲查緝 
[徐電風傳]  
　　金陵采訪友人云徐屬奇荒省垣大憲奏准派員勸辦義賑彚有大數隨時匯寄災區無如災區太廣賑欵雖源源解赴依然杯水車薪頃聞徐州電禀省憲稱本處亂民紛紛倡亂某日之夜竟有二三百人閧入道署肆擾不休乘勢携去雜物多件道署雖有小隊而爲數無多徐州鎭標兵本少自去年裁汰四成兵力益薄當此飢民遍地相率爲非若無重兵彈壓誠恐釀成巨患爲此電懇迅撥營兵若干飛速來徐以資鎭撫而杜亂萌 
[戮屍示衆]  
　　温州訪事人云正月間相溪有哥老會匪在山僻各村散賣票布煽惑愚民幸紳士拿獲匪首宋左亭一名護解來郡發縣審辦宋匪因被拿時受傷沈重刑訊之下隨卽斃命兹奉省憲批回以宋左亭逆跡昭著豈得倖逃顯戮著卽戮屍將首級發往枏溪懸竿示衆永嘉縣周大令奉文之下遵於初三日會同城守營在東所啓棺戮屍將首級裝入籠内解往犯事地方示衆 
[限期遷屋]  
　　天津訪事友人云德國新闢租界去秋已將田廬價值發給居人限於十月一律將屋交出嗣以時交冬令不便拆缷興工其未遷者仍租與原人已遷者另行召租以免曠廢現届春融德工部局畫定圖形興工營造限於西歴三月杪卽華歴三月初十日一律遷居不留一户附近租界市房現亦翻蓋層樓俾壯觀瞻而增租價 
[温郡官塲紀事]  
　　温州訪事人云温台土藥局總辦李榖宜觀察因温郡辦有端倪遂札委大關委員秦大令樂平兼辦擬於本月初六日附招商局豐順輪船抵甬○玉環左營守備蔣守戎金門曁右營千總孫千戎金登均因軍政案内奉劾黜職已於前月二十日交缷繼其任者爲龐守戎與余千戎兹聞龎守戎業經履新而余千戎向未接鈐也○永嘉縣周竹卿大令於上月二十五日帶同刑仵前詣柟溪梅坦相騐命案旋於二十八日公旋禀見道府○恭順縣朱厚齋大令因公赴省上月二十七日赴府禀到隨卽遄回視事 
[吳下官塲紀事]  
　　姑蘇采訪友人云某日藩轅牌示元和縣典史員缺前經大憲以候補班未入流熊飛請補兹於本月初五日頒到部覆准其補授遂飭卽前赴新任○本月初四日吳江縣汾湖司巡檢何少尹恩錫因病出缺藩司聶仲芳方伯得禀卽牌示以太倉州七浦司巡檢文少尹濬調署遞遺七浦司巡檢員缺以吳江縣典史邱恩溥調署 
[南徐攬勝]  
　　鎭江訪事友云常鎭通海道長久山觀察以海氛不靖深恐匪徒造言惑衆爰於日前行文各廳州縣凡有敎堂處所務須添　營兵實力保護並曉諭居民勿聽謠言妄生疑竇倘敢藉端滋事定當盡法懲辦似此憲諭煌煌彼作奸犯科之徒當必知所儆懼矣○海疆未靖各口防守戒嚴鎭郡爲通商口岸奸宄尤易溷跡關道憲長觀察檄諭城門員弁每夜於九點鐘後一律卜鑰不得稽遲復面諭水陸總巡及各叚保甲稽查客寓凡投棧棲宿者責令棧主詢明來歴及作何生理塡寫客票每晚彚繳一次由委員按票換給烙印竹簽一枝以便夜半後委員持簿至棧逐一查對苟有年貌不符及漏寫者盤詰甚爲嚴厲雖頭銜顯赫亦不稍假以情面又以烟館爲藏垢納污之所奸民一經緝捕往往遯跡其間屢經官府示禁容留終於玩視兹復由觀察重申示諭有犯必懲想烟霞洞中人當可隨時留意矣○月之初六日常鎭道憲長觀察會同綂領新湘全軍陳宇山軍門詣象山演放各種後膛開花大砲及打靶等技是日上午觀察與軍門鳴騶戾止新湘各營官預飭兵丁在彼搭蓋練棚陳設公案各兵排隊鵠列甚爲可觀俄而憲駕升座各營官獻茶畢傳令守臺弁勇將各種巨砲裝好藥彈如法施放隆隆然聲震四遠至於打靶攻擊罔不中鵠至午後四點鐘始行演畢是日天氣晴朗春光和煦往觀者頗極人山人海之盛○本月初四日爲京口都綂吉晉軒綂制嶽降之辰道憲以次印委各官咸詣著中同申慶祝綂制預飭巡捕官持名片擋駕是晚特招寳豐京班諸妙伶登臺演戲情歌妙舞竹脆絲清賓客 
 
 

Page 3

 
 
盡歡而散○郡西高資鎭一小市集也月之初五夜某姓家突有綠林豪客多人明火執仗撞門而入刼去衣飾約值百餘金某姓出外喊救被盜擊傷頭顱次日赴縣禀報王伯芳大令遂於初七日帶同吏役赴高資踏勘飭捕嚴緝及回署已夕陽在山矣 
[催派墊欵]  
　　太倉州鎭洋縣境瀏河水利關係蘇松太三屬農田前經江蘇撫憲奎中丞札飭開濬需用經費銀約十萬餘兩應由沾水利之長洲等十六州縣熟田項下攤派歸還刻由中丞札令藩司聶方伯轉飭松江府恩太守札行上海縣内開此項籌浚瀏河工程經費援案攤徵當時由藩庫先行籌欵墊辦在案現飭分忙攤徵歸還等因黄大令刻已遵照辦理矣 
[道批照錄]  
　　昨日江海關道憲蔡觀察發出批示云紳士楊德炳等禀查上海米價昻貴窮民生計益艱業經本道函致稅務司自三月初一日起仍暫禁出口並由電禀報兩院嗣奉督憲電諭粵省缺米恐成激變紳民集資赴江購米以拯危急不得不兼籌並顧飭分别辦理等因當擬滬米仍行禁運其粵商領照由上江運滬米石須先于進口時呈騐粵照查明米數與照相符加照放行倘騐無粵照卽截留本埠行鋪亦已電禀准行各在案據禀前情仰上海縣傳諭知照禀抄發 
[撤局有期]  
　　本邑松滬厘捐總局行將裁撤綂歸赫總稅務司經理兹聞官塲傳說各厘局定於四月朔日爲始一律歸併稅務司接辦矣 
[環控捕頭]  
　　本邑南市沿浦灘新馬路告竣後兩江總督劉峴帥札委陳敬如都戎李同爲總辦創設善後局招募捕勇來往梭巡江海關道蔡和甫觀察復派梁車王三哨弁充當捕頭约束各捕勇務宜時時謹愼不得在外酗酒妄爲每名月餉銀七兩三錢出道轅捐廉給發不料梁弁假公濟私每月强扣膳資洋銀三圓平日更藉端科罰以致各捕勇懷恨於心前晚二鼓後羣集大馬頭俟觀察呵殿而來攔輿投遞禀詞同稱局中梁老爺每誣小的等在中途吸食香烟飲酒胡閙等情强行科罰小的等所領之餉本應寄回家中而梁老爺自備饔飧逼令小的等在局購食每月在餉項中扣去膳資設或不依卽任意抑勒不得已環求大人核奪施行觀察廉得其情再三開導諭以本道當嚴定章程不使爾等受苦各捕勇乃叩謝而退 
[清除道路]  
　　本邑南市沿浦新馬路由善後局員仿照租界章程禀知江海關道蔡和甫觀察議立條欵所有新馬路中鋪户不准將竹木雜料以及一切應用器具在馬路中堆置派捕勇沿路查案如有不遵定章者卽拘入局中責罰日前善後局會辦委員孫星垣直刺乘輿而出見十六鋪二十三鋪所轄皆有木石及污穢不堪之物堆積途中遂傳到裘鎭錢昇二地甲限三日内知照各户迅卽移開兹已逾限依然堆積於是勃然大怒飭差傳二地甲到局以其玩愒公事叱令笞臀二地甲一再哀求直刺姑從寛免責令立卽傳諭各户將物料移去如違惟爾等是問 
[賭徒歃血]  
　　虹口胡家橋沈家灣一帶係潮州帮各賭棍聚集之所前者鄉人夏大寳以賭負輕生爲圓通寺巡防局員李蘭史二尹訪悉飭勇拿捉若輩遂稍知斂跡前日忽約同羽黨七百餘人在賭塲上用豬羊等物祀賭神並設筵席圑坐牛飲羣議或有人捉賭者當以尖刀從事此兇横不法結黨爲非若非嚴爲懲辦不足以照炯戒也 
[販船涉訟]  
　　南市小南門外徽寗碼頭恊隆船廠專收舊船拆造改新人故咸稱其爲拆船廠日前執事人陳卯英收買舊船兩艘轉售於滬北虹口船廠四人密司奥處議定每艘銀四百兩送至西人處察看先收一船之價尚有一船價值俟合意後再收維時西人卽召工頭顧餘慶包拆包造繕立承攬正在拆時陳忽將未經收價之船倩人駕回顧告知西人反令顧賠償船價顧不勝駭異遂於前日赴南市馬路善後局控請判斷會辦委員孫星垣直刺察閱禀詞立卽飭差協同二十三鋪地甲提陳至局前日薄暮時升堂研訊顧供小的係寗波府屬某邑人向在浦東林家廠修造舟楫前月西商密司奥買得船兩艘令小的拆造立有承攬前日正在工作忽有陳卯英者稱係南市恊隆拆船廠執事是船售與西人時祗收一船價銀四百兩其一並未收價遂將船撑回小的以承攬中載明包拆舊船兩艘重行翻做一旦被陳撑去小的何以抵當爰卽告知西人詎料反著小的賠還情急禀控案下請爲核辦陳供松江府屬川沙廳人在徽寍碼頭葉姓所設之協隆拆船廠内經理一切日前有某處買得大號舊船兩艘售與西人密司奥價銀每艘四百兩當時祗收兩百兩其一須待續付遲延多日並未付價卽由經賣之宋姓囑令將船撑回另售他户數日後忽顧餘慶來廠滋擾誣稱小的竊船叩求鑒核直刺問宋係作何生理曾否隨來質証船價究收若干爾須從實供來不得虚詞造揑供稱宋係恊隆廠小主人此兩船由宋價賣與西人船價實收銀四百兩宋飭小的將未收價之船撑回其餘一切細情小的不得知悉現宋住居下海浦並未來案直刺斥之曰爾爲廠中執事此事係宋經手西人卽有未付之價應令宋自往收以奈何使人將船撑回致西人責令工頭顧餘慶賠償今宋姓未經到案殊難判斷限二日内將宋交案訊奪顧暫行斥退候示 
[改期集訊]  
　　中華洋行控已閉之乾大錢莊不付票銀一案迭經會訊本報已備錄讞詞中西各官原定於昨日午後覆訊適英國薩副領事抱恙因之照會公廨另訂訊期 
[傳單節錄]  
　　昨日洋涇浜北工部局發出傳單略謂天時漸熱凡在租界居民傾倒垃圾須在清晨六點鐘以前若交冬令則在七點鐘以前違者議罰 
[美界捕房紀事]  
　　虹口元芳路浴堂　　號門牌屋外前日午後六下鐘時倒斃無名男屍一具巡街捕報知捕房捕頭立傳三圖地保陳阿慶查無屍屬報請善堂給棺收殮暫厝義塚候親屬認領○浦東人瞿仲生在法界泰來洋行司奔走之役私取雜貨托人銷售適被二十三號西捕及包探費阿銀所見立卽拘入捕房押候解送公堂究辦○小竊王阿林不知何許人昨日午後在虹口新記浜路某號門牌内撬門而進竊取錫蠟臺一副携之而逸甫出門適被包探胡瑞龍所見上前盤詰言語支吾當卽拘入捕房押候解送英界公堂核辦○前日傍晚有一乞兒踯躅於虹口天潼路東張西望意圖行竊被巡街捕瞥見拘入捕房捕頭以圖竊未成飭押乞丐牢中一宵以儆○匿名揭帖素干例禁滬上各小車夫以上年加捐之後度日維艱遂认前日在租界各處遍帖匿名揭帖藍副捕頭得悉飭通班包探盡行揭下呈入捕房閱後勃然大怒立傳地保徐士義恊同包探認眞查緝務當其人訊明究辦○孫阿金孫阿小昆季二人産自江北僑居滬上昨日同至北河南路清泉茶樓啜茗不知何故遽爾操戈旋經巡街捕一併拘入捕房捕頭以兩造骨肉至親遂甲斥一番揮之使出 
[望等雲霓]  
　　連日本館恊振所承浴佛子大善士捐助江北振欵洋銀五十圓又金陵勉力子大善士來函云子本擬往申一開眼界昨閱貴報知徐淮待振孔殷卽以遊申資移振奉上洋銀二十圓祈收彚解雖知杯水車薪於事無濟不過聊盡已心耳竊思如在申各友遊園筵宴動費鉅資稍可節儉以半數移振於饑民是所厚望也又唐椿記大善士來條云今寄上洋銀二十圓係屠潄芳所助回件寄嘉興郡城北門大街恒春京貨鋪轉寄池灣里屠椿記收無悮江北沈災迄今未憺而梁園來電又告洊飢所望薄海仁人以諸大善士之心爲心慷慨樂輸不厭發棠之請則實本館所望雲九叩者爾 
[汴梁求振急電]  
　　籌賑公所諸善長鍳河南沈邱項城兩縣連年歉收現届青黄不接飢民嗷嗷待哺倉榖已放罄欲請欵又格於例爲此叩求諸善長速煩熟手帶欵來救並祈先賜電覆河南藩司婁受翁轉寄項城縣署爲盼此項兩縣官紳仝叩 
 
 

Page 4

 
 
[嚴佑之善士窰灣來電照登]  
　　盛京堂曁各善長公鑒雨雪連綿天不厭禍災民困苦日甚一日同人查户見有鷄犬者皆不給始見爲次者今亦極極者更極搶奪日熾昨至舊邳路遇領急賑買豆餅回省相距不遠被刼是夕圩外連刼七家並無財物凍餓情急不得而已奸民煽惑在在可虞我輩食毛踐土當激發天良共濟時艱上紓宵旰之憂下享平安之福是所望於好義之士存亡呼吸迫不及待謹爲徐海災民百叩以求霖柬[  上海北市絲業會館籌賑公所制施則敬謹鈔]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甬守赴省]  
　　寗波府程稻村太守於上月二十八日乘官舫赴杭州面謁大憲禀陳一切屬下各員均往碼頭恭送聞太守小作勾留卽須遄返 
[書院課題]  
　　金陵訪事友云惜陰書院奉督憲劉峴帥示於二月二十三日甄别至鍾山尊經兩書院師課例於每月十六日考試本届因甄别案出已過十六之期故於二十五日補試兹將惜陰甄别及鍾山尊經師課題錄左惜陰天産爲陰德地産爲陽德解左氏義深於君父說理財以愛民爲本論擬變通翰詹考試章程疏温溪心請以名馬餽文潞公賦以遠人來朝仰望風來爲韵賦得炎風朔雪天王地得王字五言八韵鍾山文題養老尊賢俊傑在位詩題賦得政貴有恒得恒字五言八韵尊經文題往者不可諫來者猶可追詩題賦得出財佐軍得强字五言八韵 
[南浦飛雲]  
　　江西訪事人云省垣内干家巷向有天成寺傾頽敗壞住持無人前年某富翁朝南海回招　流卓錫於此出資改建南海行宮祀觀竟大士規模頗覺壯麗嗣是善男信女咸樂佈施土木之工日增月盛而剃度者亦實繁有徒云○南昌學校公産自同治初年由邑前輩倡捐十餘萬金存典生息作爲經費於是各項開支頗覺優裕近年不知如何竟至入不敷出衆紳士國議善後之策分爲五項曰公局曰小賓興曰大賓興曰書院曰另儲各支各欵界限分明經手者不得從中作弊日前赴縣具禀邑尊孟子卿明府請卽批准立案是亦整頓公事之一法也 
[上海縣署瑣案]  
　　劉連發向當縣署軍健頭自去年故後妻妾爭産涉訟經黄大令斷結邇因其妻劉柳氏將住屋出賣其妾陳氏盤踞不讓買主不能管業禀縣請斷黄大令於前晚提訊劉柳氏供故夫連發招贅小婦人家現賣之屋係母家之産擬償債欵議價洋六百元去年丈夫之妾與陳氏涉訟時已收過洋四百五十元餘候出屋交清今被陳氏盤踞不讓得主是以控請求斷劉陳氏供是連發之妾生有一子名巧福今年六歲已故家主劉連發置有軍健缺底生涯甚好已爲柳氏賣去一半尚欲價賣住屋並不通知小婦人伊則搬住周敬堂家中聽周唆使獨吞房價所存英界公堂軍健一役歸小婦人承值然不敷日用求斷周敬堂供監生向爲錢莊生理劉柳氏賣屋係監生作中近日搬住監生家内不敢唆使多事大令曰屋已價賣難以挽回惟爾旣爲原中當時何不通知陳氏令其母子簽押爾與柳氏各有不合巧福旣是連發親子應將未收房價一百五十元給與收用遂命在賣據上簽押陳氏請增大令曰爾准定明日搬讓當令買主再給洋五十元陳氏遵諭簽押具結而退○王宇周在前道憲黄幼農觀察處當長隨觀察去任後王租本城道前街南首張姓房居住本月初被火後在路上見有賣衣箱者内有一口認係已物遂向挑賣之沈咸仁蔣阿發兩人盤問據稱係向張姓買來卽扭送上海縣請提張耕餘訊追黄大令准詞飭差提張耕餘黄桂等到案前晚升堂訊斷十九鋪地甲楊馥供小的查得沈蔣兩人實由張耕餘處買來沈咸仁供浦東十四圖人向來以挑買舊貨度日昨與同業之蔣阿發行經張姓門首張喚入將燒損衣箱四口棉絮數條賣洋二元小的等買後就將棉絮轉賣彈花衣店黄桂家得洋一元六角叩求明察蔣阿發供亦相同黄桂供與沈蔣相符張耕餘供監生與堂弟同居王宇周租住堂弟之屋失愼時監生臥房亦遭焚毁事後翻出燒損衣箱四口未燒衣箱二口兹將燒損者賣與舊貨擔上確是已物求鑒大令曰王長隨禀稱内有一箱乃伊家成對之箱尚有一口可以取來配對爾家可有配對之箱否張稱亦有大令卽飭原差地甲恊同張耕餘回去取到配對之箱再行核斷沈咸仁等交差候訊 
[英界公堂瑣案]  
　　有曹春山者向在寳山縣署當長隨某日竊取簽押房内洋銀一百圓逃逸來滬縣主沈期仲大令查悉立飭家丁孫凱投捕房報請查緝前日包探秦少卿將曹緝獲吊出洋銀六十餘圓昨晨告知捕頭解送公堂請訊孫丁投案禀訴前情曹犯供稱小的一時心地糊塗以致行竊求大老爺格外成全讞員張賡三直刺據情商諸慈繙譯官然後著押候派差解回寳山縣署訊辦○游僧照空借居高陞客棧見同棧僧人性菊囊資頗裕乘其出外竊取番佛九十六尊及小洋銀四枚性菊回棧查知將照空扭入捕房昨晨捕頭令解送公堂性菊投案請追所失洋銀照空供稱僧人立志焚修豈肯作此無恥之事叩求鑒宥直刺著押候查明再訊○吳志剛費阿銀兩包探同解許阿全至案禀稱此人騙取李阿大之綢衣數件報捕後捕頭令小的等緝獲送請究懲李投案訴稱小的在治下開設成衣鋪日前許定製綢衣數件迨取去後至今並未見面情同誆騙叩乞究追許供稱小的並非行騙實因無錢可付以致遲遲直刺判令笞責一百板贜給李領去○包探金阿三禀稱贼犯吳錦榮竊取祥生船廠之煤倩朱錦秀沈兆桂舁出售與江和尚報捕後捕頭令小的緝獲解請究懲祥生某洋人投案訴請嚴究吳供認行竊叩首求恩朱沈同供稱吳喚令小的等扛　實不知其竊得江供稱小的並不知是竊贜故敢收買直刺判令將吳笞責二百板枷號一禮拜朱沈各笞責一百板江笞責三百板管押三月○包探趙銀河解馬夫王桂生至案禀稱此人向在楊寳寳處當執鞭之役時時縱轡飛馳曾禀請大老爺出單往傳抗不到案今在途間拘獲捕頭令送請訊懲王供稱小的不敢抗傳叩求恩典直刺判令笞責一百板○某號華捕解劉朝林至案禀稱昨日小的巡路時見此人口角有烟痕向之盤詰知已吞服生烟因卽帶入捕房救治今者捕頭令送請訊究劉供稱小的係手藝中人有人結欠工資五千九百文屢索不還是以忿而圖盡直刺聞而惻然慰以好方釋之使去○某號華捕解賊解王增福至案禀稱此人溷入乾德太烟紙店圖竊經店中人扭交小的今者捕頭令送案請究乾德太夥某甲投案聲訴前情土無可置辯一味求恩直刺判令笞責二百板 
[法界捕房瑣案]  
　　昨禮拜三鄭大令蒞捕房發落各案○唐桂春因犯賭枷示刻患喉症由管獄西人禀知捕頭轉禀鄭大令大令著開枷飭探帶至仁濟醫館療治○泰和客棧主婦趙張氏因寡婦徐楊氏留宿棧内爲其翁徐興同具控經鄭大令訊供氏供認其姑先與男子借宿棧内七天大令以跡近臺基照例重辦昨日命提到案著照原斷荷枷二月期滿責釋○竊表之王春泉竊火腿之陸阿東陳阿寳大令著各照原斷重笞一百板一并斥釋○王春林冐充貨捐局巡丁藉端訛詐爲巡街捕拘獲大令著照原斷先行枷號一月期滿責放○流氓周利生攫取日增盛洋貨店學徒洋銀二元二角當塲拘獲解經大令責懲昨日提案著再枷號一月期滿責釋○流氓張阿三與烟妓龔順寳口角爭毆割去髮辮爲龜子拘送捕房大令著照原斷笞責一百板從寛釋出○竊犯沈阿寳沈阿元李阿福爲包探拘獲解經大令訊供著照原斷各責二百板還還卢送改過所○竊烟槍之李子卿竊鞋之王阿五前由大令訊明昨日著照原斷各責一百板一并釋出○竊犯張順英楊才寳在押所向押犯李阿福勒索致剝去衣服爲管獄西人所見禀知大令命提到案各責二百板還押○前晚李廷表投宿興聖街悅來客棧衣衫破爛翌日卽易新衣爲包探拘獲身畔搜出刺刀一柄洋銀十五元解經大令訊供李供詞含混大令著拖下重笞一百板還押再辦○流氓梅彩金誘拐孫南昌之妾爲孫南昌扭控公堂經大令訊供暫押昨日命提到案復訊孫偕其妻華氏投案聲訴情由梅矢口不承大令著重責四百板還押孫南昌夫婦斥退著下期邀同見證來案備質 
 
 

Page 10

 
 
[蘇省官報]  
　　三月初二日正任江陰縣委署華亭縣劉禀辭赴任無錫縣孫昭文縣郁均禀到辦理下蔡鹽釐分局議叙補用知縣聶培新禀辭知縣李輔輝由寗回卽辭赴海運津通局差又夏輔咸由上海來禀銷措資假又汪國奎禀銷解淮餉差管帶蘇防左營都司黄春懷禀知交缷蘇防前營○初三日縣丞何福驥專丁來省禀銷虹橋釐卡差又譚炳夑禀知丁本生母憂主簿厲玉驥典史楊遠徵均禀辭赴海運津通局差藩轅牌示照得寳山縣縣丞羅淦調補吳江縣縣丞奉部核准所遺寳山縣縣丞查有候補縣丞恩　堪以請補臬憲吳定於初四日下午起節由滬赴金陵○初四日通判寄齡禀辭赴海運津局差無錫縣孫禀辭知縣金敏生禀辭赴四川措資縣丞劉鴻禀知奉飭二年期滿交　黄埠墩釐卡差回府照磨俞簡禀辭赴海運津局差升用副將儘先卽補參將高得勝禀知奉撫憲札委元妙觀武巡差管帶撫標巡緝快船營參將銜儘先遊擊任毓山禀辭回　澤鎭防次藩轅牌示照得署常督糧通判李福冕年滿撤回所遺員缺查有候補同知孫鳳鈞堪以酌委署理又江陰縣知縣葛培義因病禀請給假一月調理遺缺查有候補知縣陳其壽堪以暫行代理 
[䢴江官報]  
　　二月二十六日戴分轉兆鑑由省回揚○二十七日梁鹺尹培霖起復回淮○二十八日俞分轉志善自省公幹回○二十九日周鹺尹資楨委解清江餉　○三月初一日舒鹺尹士傑由十二圩來○初二日沙漫洲緝私總辦章觀察蔭來揚公幹甘分轉樹勳辭回淮北黄鹺尹海長銷揚河催儹江鹺尉準銷五成鹽價差○初三日調署泰興縣湯大令曜交缷東台縣事到揚卽辭姚鹺尹晋騰委淮北查鹽色程鹺尉焜銷西臨局江西張千戎朝鏞解餉來揚 
[江西官報]  
　　標下右營把總彭鳳鳴撤任察看遺缺以該營外委危廷元署理所遣外委事務以該營候補外委蘇繼武署理縣丞喬永怡辦烏石門卡杜文炳接查廣潤門星子縣左秉鈞禀謝准補行知候補府孫祖烈由瑞洪卡來省知縣管純桓解贑局票簿並報繅絲情形來省馬錫齡甄官保俱解地丁進京陳克愼往廣信府屬公幹胡欽委辦清節堂工程應衷委辦清節堂勸捐景山官學敎習盧楙善辭行進京呂楙承騐收雷家壋等處堤工王祖彞仍回南昌鄉發給圩堤工欵何文光由南城查積榖回陳希曾回二套口釐卡建昌縣嚴祖彭由四川賑捐局奬加四品銜文煥禀謝甄别行知世職徐炳勳解春貢進京崔鴻順由瑞金公幹回余廷謙調查沙井保甲守備吳治堃由安徽皖南鎭銷哨官差回周雲步管理惠民門砲台署浮梁都司龔得陞缷事回潘紹誼禀謝甄别行知 
 
 
 

Page 11

 
 
   
 
 

Page 12

 
 
   
 
