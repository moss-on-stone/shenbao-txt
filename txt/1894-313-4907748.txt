# 1894 - 313 - 4907748

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印六部處分則例及花月痕告成] [  圖書集成局啓]  
　　六部處分則例一書爲道光朝欽定條分　析　　無遺誠服宮及佐幕者所不可不覽者也前經售罄兹復印成每部分裝八本盛以錦函計　洋一元二角花月痕亦已重印告成雖係小説家言而寫怨言情口吻　　與曹雪芹石頭記足以輝映後先每部四本碼洋四角諸君子請　申報館帳房購取可也此佈 
[新印重脩上海租界城廂内外全圖] [  三馬路申昌書畫室啓]  
　　重脩上海租界城廂内外全圖摹繪精詳如張茂先畫建章宮有千門萬户之觀又如馬伏波聚米爲山形勢宛然在目計裱成每幅碼洋五角裱成摺式碼洋四角未裱碼洋三角賜顧者請至本埠三馬路申昌書畫室曁外埠申昌售申報人購取爲盼此佈 
[論甌防]  
　　余於倭事初起卽論及各處防務而以臺灣爲最關緊要蓋以前此倭人藉端爲琉球難民問罪於生番曾經以兵輪駛至臺灣海面許去銀四十萬兩其路徑爲已悉也此外宜防者則中國孤懸海外之地如廣東之瓊州浙江之舟册江蘇之崇明皆在所應防顧猶就孤懸海外者言之也若沿海各口則其宜防者指不勝屈近者臺灣要地有唐維卿中丞與劉淵亭軍門協力同心妥爲布置又得林欽使楊軍門相濟爲用倭人自當聞風而懼不敢自取其死而沿海之地其兵力實有厚薄之不同倭人徧布間諜凡華人一舉一動幾於無不周知敬乘其虚者而攻之則各海之可慮者正多矣前者有友人言及浙江之温州防兵單弱甚至招得新勇五百名本不足以深恃而猶並不操練令其興土木造園亭聞之不勝憤激然不敢遽以造人者誠恐爲倭人所知必將乘隙而入故秘而不宣也及昨報載有甌防鞏固一節謂署浙江温州鎭總兵劉軍門祥勝謀勇兼全戎行久歴前在省城統领防軍訓練有方不辭勞瘁現任斯缺與蔣幹臣觀察和衷共濟出洋巡綽數次將應設兵之處逐一安排妥帖沿海各口應設水雷魚雷業已預爲分置繪成一圖籍温州府徐乃秋太守因公赴省之便帶呈中丞廖榖帥展閲之下深爲欣悦云云不覺爲之一快夫温州原屬浙江門户而額兵之數不多雖每年皆有出洋會哨之期而平時海波不揚所謂會哨者不過相見亽海汊相與宴飲爲樂初未嘗於防務有所補也文恬武嬉相安已久則額兵水師皆不過具文而已一有海警則急來抱佛脚急急忙忙招勇操練購器具備船隻若風聲稍近則載石沈船以截來路此爲最可笑之事而中國官塲之談防務者若視爲題中應有之義此外則分布水雷碰雷等物而不知鐵鎖橫江可以木筏綴而去之則水中安雷豈眞足以有恃而不恐夫防務者人與器二者不可缺一也有人無器徒手不足以禦敵有器無人器究不能自運以擊敵也故有魚雷水雷尤貴乎得人何處安雷何處設線必有表以騐之此非熟於測量者不可設測量不準安設不得其法則遲速皆不足以制敵雖多無益也放雷之法必探確敵船來路按其時刻而發機焉斯發無不中矣若性急者司其機則敵未至而先發或敵以他船試我而貿然不察必中其計如敵已至而發則雷已爲敵所獲矣故曰遲速皆無益也余前者詳觀先憂草一書所述布置水雷之法極爲詳盡今先憂子已歸隱不肯復出其書亦携以還山不獲令人叅考殊爲可惜然大旨總在乎掣之有法安之有準司之有人温州之防務布置之妥帖如此繪圖以呈中丞中丞必能將全浙海疆地理熟悉於胸中故一覽瞭然深爲欣悦蔣幹臣觀察任温處道已非一次其於地方情形自必詳悉且聞其謙恭下士則必爲衆望所歸劉軍門在省統領防軍旣能勞瘁不辭措置裕如而易陸防而爲海防類而推之當不難變通盡利甌防如此倭奴雖橫其敢輕蹈死地而犯我金甌耶總之此時各處皆辦防務而其實皆未辦防務所謂防者不過集民團約日會哨每夜出巡徒足以驚擾居民摇惑人心而於小竊且不足以懼之何况强敵於漢奸尚不能獲何况倭奸此外若招勇成營分投駐紥則僅足以壯觀瞻而已所可恃者如埋伏水雷碰雷等物敵人猶或有所畏若布置或不行其法司機或不得其人則有器與無器同卽辦防與不辦防等此所以聞甌防鞏固之消息而不禁棖觸於余懷也夫甌防特其一處焉耳余於甌防之疲不敢言而聞其鞏固也乃敢言之他處之辦防務者其亦知余言之之意否也 
[本館接奉電音]  
　　昨日京師飛電傳來上諭五道敬謹譯登○十月十四日奉上諭志鋭現在出差禮部右侍郎著剛毅署理欽此同日奉上諭署禮部右侍郎剛毅著加恩在紫禁城内騎馬欽此同日奉上諭長江水師提督著彭楚漢署理欽此同日奉上諭錫伯營領隊大臣穆隆阿著留京當差欽此同日奉上諭盛炳緯奏請將已故吏部候補主事龍文彬事蹟宣付國史館立傳一摺著禮部議奏欽此 
[旅順平安]  
　　前日上海某西字報館印發傳單謂旅順已被倭奴所占本館以事關機要姑爲之譯列報章至昨日本埠諸號商咸謂連接北省電音皆云旅順依舊平安西報所言實屬子虚烏有本館深喜謡言之不足爲據急刊傳單布告以安各處人心旋又發電細詢情形至晚未見電覆惟聞官塲中昨日專電往烟臺詢問旋得覆電内開旅順至烟臺電綫忽爾中斷是以數日來消息不通頃有魚雷船自旅來烟述知旅順有精兵萬餘人固守日來平安無事船隝總辦龔魯卿觀察日前因呈至烟臺刻已回旅云云并聞旅順統領爲黃軍門仕林麾下有新舊軍一萬八千名類皆精健絶倫允推勁旅砲臺上安置能擊七英里以外之大砲數尊能擊四英里以外之快砲不計其數昔年中法之役法總統令孤拔往攻孤拔謂旅順天然形勢鞏固非常須得精兵四萬名載重萬餘噸之大鐵甲船二十艘快船及水雷船各三十艘寛限半年或者可以攻入夫以法兵之精强若此猶且知難而退不敢窺伺巖疆豈區區狀類彌猴之倭奴而能身入重地乎寄語寰海人民尚其安枕無憂莫致聞謡驚駭也 
[南洋要信]  
　　金陵官塲中人投書本館云張香帥於本月十一日乘楚材兵船行抵江寗南洋大臣劉峴帥於十六日交卸定於二十一二十二日遵陸北上奉命總統湘淮各軍尚未有調署直隷總督明文其隨行北上者爲候 
 
 

Page 2

 
 
補道徐進齋觀察壽朋丁蘭生觀察葆元唐子明觀察際昌曾經郛觀察丙熙魏少桓觀察嘉齡沈仲禮太守敦和張根山大令義　等數員　　 
[譯天津西人信]  
　　天津西人十三日來信云是日接俄皇薨逝之耗俄國兵船名西活克卽下半旂請各國領事官至船行禮是日適遇皇太后六旬萬壽回署後均高扯國旗以伸慶賀○又接消息各國駐京欽使定於十八日入覲大皇帝○北洋兵船於十三日在大沽裝載軍械煤斤及食物等 
[深惡倭奴]  
　　倫敦十五日發來電信云高麗副相係倭廷所派在韓城中被高麗義民所殺刻下高人深惡倭人之所爲頗有痛心疾首之意也 
[蕪湖火警]  
　　蕪湖訪事人云本月初十夜更魚四躍蝶夢正酣忽報二街狀元坊後溝北某姓家草房有吳回氏作祟推窗遥望惟見紅光萬丈霄漢通明時適封家十八姨偕飛廉氏由西南方聨袂而來助之作惡以致延燒東首迨數家被燬卽飛過街心由張大興漆作西首草房向東北疾捲長馳而去是處居民櫛比類皆茒舍竹籬近方補屋牽蘿爲禦冬之計一經著火幾如敗葉之當秋風萬道茅龍繽紛飛舞俄頃向北之火又側出旁趨焚至菜園中圃者所居矮屋縣宰及保甲各員聞信之餘俱繞塲彈壓并指揮各洋龍汲水噴救銀濤萬丈破空而來約歴三刻鐘時火始漸漸衰熄計連街旁之漆作薙髮店鐵店共焚去三十餘家被災之户男啼女哭入耳悽心道憲及積善堂董憫之發給蘆席錢米俾得權濟目前迹其起火之由僉云橋邊某姓茅屋中因良夜無聊團坐作葉子戲有抱相如之渴者命童子就竹根爐煮花不圖倦眼朦朧然及葦壁以致禍生意外一發難收云至十二夜石橋港後三條巷内又肇飛災時則譙樓已轉四更祝融氏乘人熟睡時猝然煽禍東奔西突疾若飛揉頃刻間迤東捲去茅屋若干椽直至西門城下而止北則焚至西北城隅雖有各洋龍併力救援官憲更督率兵丁彈壓惟將餘屋保任不能戰退燧牛是役也計被燬者不下百家次日地方官見連夜火災實屬非常之禍特飭各叚地保掮牌而出手擊銅鉦高呼火燭小心並稱縣主大老爺有示苟再失愼卽將起火者重懲不料是夜三點鐘後江口廣肇公所之東三叉路口竟又成災是處當今歲仲春時已被焚一次旋復陸續添蓋刻又似櫛如鱗當火熾時勢若燎原不可收拾保甲各員弁及縣主王明府練軍營主曾遊戎俱帶隊馳至督令洋龍噴救無如火塲遼闊照顧難周遂便路南焚至土地廟前瓦屋北則焚至寺山之下西迄廣肇公所新建圍墻時已四點鐘後各洋龍次北凱旋官憲亦相率回署不料甫行數武警鑼忽又亂鳴火光通紅高亘天半急切返駕而往則洋街北首龍王廟迤西一帶草屋又接踵而焚是處與練軍小營相距非遥各洋龍夭矯騰空分投救護練軍營汲具僅自保營壘不暇再顧民居幸街坊各龍夫踴躍爭先一堵於天主堂前街巷口一堵於洋街盡處更有數龍衝至龍王廟前扼要迎灌始得不復蔓延然廟南之油灰店糧食行篾纜作及靠巷之茅屋已一掃而空説者謂起火之家幸在中叚是以迤西草舍尚得安全事後訪知是處及廣肇公所之東合計所焚又近百家龍王廟因係瓦房得免累及惟廟前有新造甫竣工之船正擬擇吉下水而烟波未歴已半燬於火窋中矣查火之何由而起則兩處皆齷龊土娼所肇地保禀明縣主已分飭拘拿矣 
[金陵火警]  
　　金陵訪事人云黨家巷内候補典史第五少尹杰置有房屋十餘椽前進棲其梅鶴後則出賃與人本月十四日午刻房客因炊午飯祝融遂大肆厥威一轉瞬间延及前進計共焚燬六間少尹家所有皮箱多至二十四口僅搶出四口餘皆一炬成灰猶幸各水龍竭力救援得未殃及鄰右 
[祝釐誌盛]  
　　初十日恭遇皇太后萬壽聖節金陵城中大街均紥彩棚掩映層霄彷彿赤城霞起每嚗數家之地又當街高搭彩臺陳設磁盆蓻各種名菊覺靖節東離古人不遠至於各種大店鋪有數家用黃綾裝成匾額中可點燈其額曰共祝昇平聨云天上神仙千秋祝嘏女中堯舜萬國呼嵩臺上清音打唱亦有召黎園演劇者亦有木人耍戲者於是觀者蜂屯蟻集擁擠異常日將西沈有一輕年婦女濃妝艷裹姗姗其來行到三坊巷口被機業匠人圍在垓心肆意調笑此時欲進不能欲退不行正在危急之間幸江寗縣趙大令經過此處喝令拿人機匠聞言始一哄而散由縣役拘獲機匠一人經趙大令當街訊問惡其滋事喝責八百大板尙欲拘回收押因其叩首苦求從寛釋放婦雖得出重圍然衣裙已撕成粉碎片片作蝴蝶飛矣 
[同伸慶祝]  
　　本月初十日恭逢皇太后萬壽揚郡文武官員均於初九夜五鼓恭詣萬壽宮拜牌行慶賀禮旋率同本郡紳耆入座聽戲濟濟蹌蹌雍雍肅肅頗極簪裾之盛街市各鋪户亦於初九日起一律懸燈結彩以伸慶祝之忱其燈彩自北四門起以至轅門橋頭最爲齊整街心支搭彩棚紅黃相間絡繹數里下懸各種琉璃彩絹燈精巧無匹距數武一歡門以五色彩綢紥成冰片紋胡椒眼等花式上綴百鳥朝鳳或八仙上壽等燈火樹銀花五光十色見者或謂得未曾有更有某綢縀莊古玩鋪曁香粉店在室中陳設玉玩菊花等供佐以清音絲清竹脆誠鼓吹昇平之盛事也觀者如蟻聚如蜂屯迨晚尤甚然皆熙熙而往攘攘而來雖極擁擠未聞滋事固由團防曁保甲各局派員彈壓得力實亦人人心中各存一恪恭將事之忱非尋常熱閙可比故皆兢兢業業不敢滋擾卽此可見我華巷孺村童亦皆知忠君敬上也 
[江右採風]  
　　江西舉行皇太后六旬萬壽慶典前經南昌府倪覃園太守遵奉德曉峯中丞諭飭出示曉諭居民鋪户酌中辦理當卽錄示報知兹中丞復出示諭大意謂恭照十月初十日欣逢皇太后六旬萬壽普天同慶薄海臚歡凡在臣民自應同深慶祝惟江西伏莽未凈亟宜嚴防且時當秋燥火燭堪虞除札飭内外三營各派弁勇並札城内外保甲總查督同各保甲分局員紳曁行南昌府飭令南新二縣多派差役一體隨時嚴密巡查外合行出示曉諭爲此示仰居民鋪户人等知悉各處燈綵務於二更收熄一切街巷栅欄責令栅夫嚴司扄閉遇有形迹可疑之人實力盤查以期有犯必獲送縣訊明懲辦爾等各有身家性命務各　遵倘敢疎虞定卽拘究勿謂言之不預也保甲總查許子笠太守王榮卿太守及南昌新建二縣主復分别出示諄諄誥誡三令五申想伏莽雖未凈斷不敢肆毒心生火燭雖堪虞亦不致肇災意外矣○江撫德曉峯中丞添派曹遊戎管帶吉字營勇五百名定於月之十五日首途馳赴天津隨同原派申軍門剛字營全軍一體聽候北洋大臣調遣復派　仲舫觀察前往天津辦理剛字吉字兩軍糧臺俾江西解到兵餉有人專司收發兩軍將領得以專力防剿不致分心餉需各勇丁亦得馬騰士餉効力戎行不致枵腹荷戈○客有自撫州而至省垣者據稱本届鄉試第三塲號板壓傷科生係撫州人當因傷重昏暈倒地氣息不　見者皆謂其斃命適未封門經人舁出旋卽用藥調治久之始慶復甦前報斃命之説尚有不盡不實也然則江西本届頭二三塲未封門之先旣封門之後皆極平安實爲向來所罕有士子之幸各憲之福也○經訓書院爲江西　省高才生肄業之所歴科中式者每届不下十餘人拔貢優貢皆於高才生中搜取人望所歸一時稱盛本科鄉試經訓肄業者中式至二十四名之多優貢六名全數佔列解元文君景清官生文君廷楷李君夬皆經訓著名而文氏賢竹林屢冠一軍尤爲傑出卽十八名賀君贊元年十四歲韶齡冠通榜亦經訓大著文名者也至胡君朋朱君錫庚黃君大壎皆肄業經訓越十年名噪　林宋君功　彭君樹華胡君　雲亦肄業數年而胡君樹彭君樹華屢中副車名望尤高文章有價士論不虚豈非科名盛事哉　 
[蜀道探奇]  
　　四川文武各衙門現奉督憲札開轉准部咨凡在任官員俸金及兵勇糧餉一律抽取三成照七成給發以節度支而裕餉源一俟軍務平定仍照常支放○裕廖兩欽差入川查案在皇華館扃門密查將官鹽局歴年帳簿曁各鹽商帳簿逐日飭吏校算抄寫延至九 
 
 

Page 3

 
 
月初九日始清算就緒拜摺出奏於十三日起程回京其如何擬辦已見邸鈔本館早將諭旨恭錄矣○酉陽州秀山縣因姚福乾等仇殺拒捕提兵剿辦一案重慶王遵文太守奉欽差札飭前往查辦兹據回覆謂請匪等確係燈花教黨謀爲不軌地方官並無誣叛情弊云○前署巴縣耿鶴峯大令被叅各節提省審訊已紀前報除吳思源服毒自盡外其門丁梁月亭差頭萬四已供出得贓實情監禁候旨施行賑坤泉過交銀兩諭令取具妥保聽候發落户房典吏楊雨亭無干省釋業經釋放○川省昨准部咨續籌軍需銀一百萬兩劉制軍擬飭川中五道各籌銀二十萬兩黎蒓齋觀察接電後正在籌措復奉電札此項巨欵已在成都及自流井二處籌齊無須各道備辦按川省地大物博區區百萬之數卽一二處已覺取之不盡用之不竭以視倭奴之左支右絀者相去何止天壤哉○童試向例正塲評定甲乙出團榜曉諭再行覆試兹巴縣陳大令辦理歲試每次發榜均照授卷前後爲序只在卷面暗記名次雖書吏亦不知誰爲前茅迨末塲始將甲乙曉示亦杜弊之一法也○烟館客店最易藏奸邑尊每於此處留心夜間便衣徒行隨帶僕役二三名逐處稽查雖值縣試猶必於二更後出巡一次有烟霞癖者未免裹足不前也○巴縣朝天門對岸前修文峯塔一座厥後戊子辛卯癸己等科每次必中式八九名咸謂此塔有關風水相與贊賞不置江北廳吳司馬亦擬培植風水徧延堪輿將奎星閣移至覲陽門興修以爲方向旣利允宜科第聨翩矣不意今年甲午科鄉試江巴生員盡落孫山風水之説果足信耶○裕廖二欽差前在成者起程已過瀘州渝城地方官卽在太平門預備大船數隻接連江濵上搭五色布棚船中陳設客廳數座府縣則先至大渡口迎迓鎭道則先至廻龍石迎迓九月二十二日午刻忽聞砲聲震耳巨艦遥臨船旂大書欽差大臣都察院都堂太子少保吏部大堂等官銜知欽差與司員各坐船至抵岸後文武員弁相繼接見略叙寒温次日辰刻解纜起行聞行至下游野騾子灘有某司員船觸石兩斷幸紅船砲船羣赴救起得免於難惟淹斃家丁一名當卽换船隨赴宜昌搭輪北上 
[潯江冷月]  
　　本月初十日恭逢慈禧端佑康頤昭豫莊誠壽恭欽獻崇熙皇太后六旬萬壽慶辰九江總鎭周德泉軍門關道誡果泉觀察　伯崇濟川太守江防廳盛菊孫司馬德化縣薛俊甫大令前營游擊周梯山游戎後營游擊傳春海游戎三營守備丁仰之楊石泉潘輔臣三守戎水師龍開河守備王彩亭守戎府經廳黃藻濵叅軍捕廳嚴鴻波少尉曁府縣四廣文及印委員戏紳商士庶在萬壽宮行朝賀禮各國亦升旗慶祝但見冠裳濟濟誠盛世也薛明府召集菊部演劇管絃迭奏袍　增輝極具熱閙城内外各鋪户皆張搭華蓋懸掛燈彩陳設一新招商局及榮陽里一帶彩紥龍鳳鋪陳景物尤爲奪目觀者人山人海誠昇平景象也○湖廣總督張香濤制軍奉旨調署兩江督篆於初八日已刻由鄂啓節初九辰刻過潯潯鎭道率領文武員弁咸至江干迎送選鋒新勁飛虎等營俱列隊鳴砲申敬○周德泉軍門委派親兵營管帶方漢廷守戎城守把總秦秀峯把戎巡捕葉黃二千戎及周武舉手捧令箭在城廂内外查察關道亦令冬防保甲沈築夫許小峰林輔臣楊豈泉四委員府尊又委易子英叅軍蕭鐵梅少尹曁城内外保甲朱明齋胡開生二少尹德化縣薛明府率同捕廳嚴鴻波少尹一同巡查 
[武漢江聲]  
　　廖裕二星使奉旨赴川查辦要件近悉各事業已就緒因於月前在蜀馳驛回京覆命自宜昌乘坐商輪到漢小住須臾卽行北上初十日辰刻武漢文武官員齊至江干鵠立守候迎迓憲旌業於漢鎭萬壽街豫章會館設立行臺俾襜帷暫駐星使初九夜到鄂後於次日閲看織造鐵政二局至鐘鳴五點方歸○鄂督張香濤制軍調署兩江所遺督篆業交譚文卿撫軍於本月初八日接印視事此外之織造局則託現署臬篆武昌鹽法道瞿觀察廷韶接辦鐵政局務則託漢黃德道惲觀察祖翼接辦二觀察同受重寄公務之暇輒躬親察閲以副委託○湘鄂大軍往援朝鮮者隨到隨開或由兵輪裝至瓜埠或經民舟載赴鎭江本館屢登前報目下尚餘鐵字營兵業於初十日開差每棚十餘人坐一小划合營齊集兵丁各營哨長棚頭均坐民舟前赴灄口是地距漢口祗三十里地爲北道之要津此次之兵不由鎭江以免紆曲躭延故另趨捷徑以期迅速耳大隊至灄口會齊由陸路兼程北上疾赴防所矣○辦理冬防誠爲不易之善法邇值冬令旣届宵小易生漢口一鎭地闊民雜誠恐宵小溷跡市廛爲害商賈漢陽府尊逄子政太守有鑒於此因卽出示曉諭軍民人等互相救援以弭盜蹤各備木棒一遇有警咸起逐之庶可以靖盜風告示錄左府正堂逄示現循鄉守成法合集丁壯梭巡倘有匪類窺伺立卽鳴鑼連聲紳民十家相比挨户輪夜點燈一有鑼聲告警接連鳴鑼相聞户出一人持挺者截匪類奔程獲匪送案有賞違卽分别究懲○昔賢孟宗嚴冬哭竹所得笋後世冬笋應節而生致今人競稱之初七八日本鎭到有楚南益陽冬笋數十簍笋管大獲利益每擔得值七千餘文街市筵席中應時之珍品也每斤售價一百餘文隨到隨銷偵諸笋客云湘中產笋之區他處均未出土惟益陽之笋最爲當令價亦極昻辦得二三十簍雇一小船於地頭載貨來漢晝夜兼程幸沾彼蒼之庇途中無驚三日夜至此得逢高價獲利倍蓰皆天之所賜耳 
[皖江霜信]  
　　安徽訪事人云本月初十日恭逢慈禧端佑康頤昭豫莊誠壽恭欽獻崇熙皇太后六旬萬壽普天率土慶祝臚歡聖主颁發詔書恩施薄海初三日安徽巡撫福少帥督同司道以下各官由北郊迎入萬壽宮行三跪九叩禮跪聽宣讀畢再行一跪三叩禮然後散歸○安慶撫標練軍左右前後四營奉調赴防本月初四日先乘招商局江永輪船東下初七日宋珮珍軍門復督率前後兩營乘江寛輪船就道蓋皆前赴山海關也○安徽候補直隷州余理堂直刺適中經上憲札飭赴廣德州查辦要案謝委後卽輕車减從携撲從啓行○前報紀安徽候補府楊慧峰太守綜清已將藩司　梧岡方伯委辦牙厘局提調筮期本月初四日赴局視事兼辦提調事宜之桂恪仲刺史卽於是日交卸提調差專辦文案事宜 
[都轉晉省]  
兩淮運憲江都轉於十一日清晨晉省叩賀張制軍任禧 
[古堇雜聞]  
　　寍波訪事人云浙江巡撫廖榖帥札委前任寗波府宗太守閲視鎭海南北兩岸各砲臺暫假内關爲行轅不日卽須回省也○文武各衙門於初八日爲始將萬壽宮鋪設一新徵召名優演劇提道府各署亦皆清歌妙舞共樂昇平初十日天未黎明文武百寮咸趨詣萬壽宮行慶賀禮蹌蹌濟濟誠上儀也○西鄉董家眺甲乙兩家各雇寗海工人刈稻甲家所雇者不知因何與乙家舊雇之短工某丙忿爭引類呼羣相持不下致丙被棍擊傷要害而斃甲懼卽將兇手四人交地保看管隨投縣報請騐屍楊穉虹大令准之帶同刑仵書差下鄉察騐諭令甲備棺收殮旋將兇手帶回 
[厦門近事]  
　　厦門訪事人云日前黃芍巖軍門咨請譚制軍檄飭善後局撥出水雷魚雷碰雷各數十枚由福清威靖兩兵船載往厦門安置港口内外以禦敵船○官蟳各鄉海賊蜂起某日劉毓仲副戎獲得八漿盜船一號中有盜匪一名及刀械不計其數解經厦防同知刑訊供認夥刼多案并呂厝鄉傷斃事主不諱其黨共有四十餘名廳主遂錄供電詳省憲旋得省憲覆電著就地正法隨於九月三十日在沙坡尾行刑將首級解往呂厝鄉懸竿示衆○時交冬令疫癘復興賣圭巷竹仔街一帶死者日有十數人人心惶惶寢不安枕加之米珠薪桂兴賊橫行奈何父母斯民祗知養尊處優不復顧及民命耶 
[屍骸暴露]  
　　虹口迤東下海廟左近有義塚焉前是有孩屍二具裹以蒲包約生四五月至晚被獸嚼去其一一雖得保全依然暴露令人慘不忍視安得捕房中飭保收殮則造福無涯矣 
[請示遵行]  
　　前報紀南市鹽碼頭人盛某在浦灘起造房屋擬開茶肆佔用官地二丈有餘督築馬路委員姜二尹函請上海縣黃大令 
 
 

Page 4

 
 
飭差協同鋪甲查明諭令拆讓昨已查明果有佔地情事回縣禀覆請示遵行 
[例示照登]  
　　欽加運同銜特用府特授松江府上海縣黃江南蘇州布政司理問廳張爲示禁事照得民用時憲新書向例由廳造辦鈐蓋欽天監印信發售便民歴經循辦在案兹查光緒二十一年分時憲書業已造成循例在省城圓妙觀内設局發售因念滬城書鋪較多距省稍遠除設分局就近辦理外合行示知爲此示仰城廂内外及鄉鎭各書坊紙鋪知悉爾等應售新書均赴城隍廟内時憲書分局批發市賣倘有刊刻私板以及販賣石印並外鋪倘造各項私書情事一經本縣查獲定卽提案按律懲辦决不姑寛毋違特示 
[英界公堂瑣案]  
　　包探秦少卿杜雲卿拘解賭徒張阿四顧也金劉阿二王阿二至案禀稱伊等在東棋盤街擺設二十一門賭攤有違定章是以一併送究張供本地人昨日適從該處經過見有多人賭博偶然入内閒觀並未與賭旋據秦探稱張阿四雖非賭檯上人却見伊在場賭博顧金王同供本地人聚賭是實惟求恩典宋通刺得供判將張阿四罰洋一元顧也金等著各押兩禮拜期滿帶案再各枷號五天發犯事地方示衆○胡家榮控修皮匠汪金山擅將付修之皮十餘張質錢使用經包探陳阿九拘獲送究胡投案申訴前情求爲懲辦汪供江北人向爲修皮匠此次因有急需故將陳之皮付質求爲寛限情願贖還通刺以汪擅將他人之物質錢使用情殊可恶著將汪交捕房管押一個月所質之皮著胡家榮自行備本往贖○包探顧阿六禀稱沈少蘭先後行竊張錦生婁榮山王金山等家油布衣服五件是以拘解請究張錦生等投案申訴前情求請領贓沈少蘭供認行竊只求恩典通刺判將沈少蘭交捕房管押兩禮拜贓物分别給領○孟少庭糾約多人至陳榮堂所開酒店内飲酒强欲記帳店夥不依致將店中雜物擊毁旋由陳喚捕送案陳榮堂投案申訴前情請爲研究孟少廷供寗波人實因醉後糊塗所致如今惟求寛宥通刺判罰孟少庭洋一元以半元賠還雜物以半元充作醫費○洋人活治投案控稱有工匠華阿如前曾舉薦吳杏生在廠工作計應給吳工資洋二元四角一分已經臬給與華令伊轉交吳杏生不料吳並未收到昨日又來找算工資方知被華侵用是以交一百七十二號華捕送案請究吳杏生供與相同華阿如供在洋人活治處爲機器匠吳杏生由我舉荐所有工洋二元四角一分因有急需是以借用現在情願措交通刺判將華阿如暫行管押候交到洋二元四角一分始准開釋○包探竇如海拘解竊賊張仁子朱口子陳和尚到案禀稱張等犯竊已非一次現又串同在太生輪船行竊過客之銀表一枚及衣服等件是以送請訊究張等供皆江北人認竊求恩通刺判將陳和尚管押十四天張仁子管押十天朱口子管押七天期滿一併解回江北○二百四十二號華捕等拘解馬夫陳榮生丁寳生到案禀稱陳等所駕馬車有意與别車爭先有違租界定章拘案請罰通刺以快車最易肇事著各罰洋五元以儆 
 
 
 

Page 5

 
 
   
 
 

Page 6

 
 
   
 
 

Page 7

 
 
 
 
 

Page 8

 
 
   
 
 

Page 9

 
 
[古潤新談]  
　　鎭江訪事人來信云前任新疆布政使魏午莊方伯奉命剿倭統率兩湖虎旅二千名行抵金陵拜會南洋大臣劉峴莊制軍旋於本月初四日清晨自省垣起節午刻舟抵瓜洲鎭江文武各官均過江迎迓瓜洲鎭標各營勇咸在江干站隊鳴槍憲舟並不停留卽揚帆向邗江進發○統領安徽撫標練軍黃軍門萬成近奉憲檄將所部練軍數營調赴天津以備倭擾本月初三日清晨督兵就道初五日自蕪湖乘招商局江永輪船東下下午鐘鳴三下行抵鎭江先是初一日軍門發電信至揚州飭赶備舟船以便載兵北上初四日江都甘泉兩縣主派差送到大小船八九十號鎭江關道呂鏡宇觀察亦遴委某員帶同道署親兵及江快河役赴　陽常州等處雇船三日内約計雇到六七十號軍門飭勇丁悉數過船尚有練軍後營弁兵無船可裝令在招商局躉船暫駐初六日風伯揚威浪如山矗以致運兵船咸停泊内河小閘口不敢渡江軍門諭飭各哨官什長不准各兵登岸遊蕩以免滋生事端初七日辰刻始掌號揚帆進瓜洲口所有後營弁兵亦於是日乘駁船過　然後登陸前進○浙江正副主考梁秦兩星使撤棘後自武林起節由内河行抵姑蘇秦星使順道至嘉定珂鄉省墓梁星使則於本月初七日下午三點鐘時抵鎭江在皇華亭碼頭下椗碼頭上先高搭綵棚鋪陳一切迨文旌戾止水陸各營弁勇均在西門橋一帶列隊以迎俄而道府廳縣各官紛紛出城詣碼頭謁見有頃昨使鳴騶登岸由西門入城向各衙謝步至丹徒縣署時王大令飭家丁擋駕及星使回舟次已六街三市燈火輝煌矣初八日午刻星使傳諭解維由大閘口泝揚河北上 
[馬箭傷人]  
　　浙撫廖中丞考試馬箭時有仁和武生某從馬上滾下頭面均有微傷左臂不能展動經旁人急爲扶起報名而出又有新昌某武生行過第三靶拈弓回射悞中於拾箭差役之臂比報名畢卽被大衆扭住向索醫費幸所傷甚輕僅出洋蚨二翼了事而該生已因違式被貼矣 
[上海巡局瑣案]  
　　無賴少年　集南市二十三七鋪淮陽公所鬥蟋蟀以角輸贏采烈興高情同賭博事爲二十三七鋪巡防局員訪悉立飭地甲局勇往拿無賴聞風遁逃祗將看管公所之沈和尚獲到局中轉送上海縣請辦○前晚二十三七鋪巡防局員劉穆亭二尹巡至大南門外大街見有多人酗酒滋閙當卽拘住朱關關一名回局研訊朱供稱小的酒後遊行悞被拘案不敢滋閙務乞從寛二尹諭以如敢再犯定當加等重懲朱乃稱謝而去○本邑小南門外江西會館流丹聳翠高出雲霄近以年久失修漸形頽廢日來董其事者集資購料雇匠興修行見月斧雲斤大營輪奂不特舊觀可復抑且氣象聿新矣 
[英廨晚堂瑣案]  
　　正源等錢店經事張文銘等控同業德成經事鄭舒樵等僞票誑掉現銀及往理追鄭已逃遁當將店夥葛孝成扭送英分堂宋通刺將葛交差管押著交在逃之鄭舒樵並候補提股東戚羲文等復訊已諸前報兹悉原差王桂奉票查提去後查得德成股東兪及人係洋商用人應照會該管領事方可往提現將戚羲文李阿曉等先行解請訊究通刺於前晚升坐二堂訊理正源經事張文銘訴稱小的係本邑人向在城内登雲橋堍正源小錢店爲經事與滬北觀音閣馬頭同業之德成買賣小洋日前該店經事鄭舒樵來至店中僞稱有小洋五千枚須先商掉現銀若干一時信以爲眞將銀如數付鄭至次日未見將小洋送來卽至德成查詢奈鄭已逃遁爲此情急將店夥葛孝成扭案今蒙大老爺飭提該店股東戚羲文等到案務求嚴追朱爕文供在法界永安街甡太錢店爲經事日前德成經事鄭舒樵將蘇州恒豐匯到上海恊大匯票一紙計銀三百六十兩向小店掉去現銀由店夥張仁生經手嗣後查得此票係假票到期無從向收旋往德成根追鄭已逃逸爲此具詞投案附追現張已往他埠找尋鄭舒樵以故未能投案戚供紹興人向以錢莊爲業並無股開德成之事惟小的曾荐姪子在該店習業並曾代爲擔保往來當求明察李供上虞人向爲錢業現在鴻成錢莊爲夥本年正月有友人袁杏莊代德成向小的商借洋六十元其實小的並無入股事求向袁詢問定知虚實袁　亦紹興人兹因失業無依暫住德成錢店該店經事鄭舒樵因乏貲本托小的代向李借洋六十元並小的自措洋二十元共八十元並無入股情事葛供小的由胞兄荐至該店爲夥未及數月是否戚羲文等股開小的實不知悉張文銘等又稱小的等本不知該店何人開設因閲該店貲本簿上註明文記卽戚羲文及記卽兪及人並李阿曉等三人股開業將帳簿呈案求請察閲通刺以供詞各執案難定斷判將戚羲文李阿曉先行交保葛孝成還押再行訊核○吳陳氏控張銀福欠洋圖賴一案經宋通刺提訊判張交保自行料理兹據陳氏以張延不料理禀求著保交案通刺於前晚復訊陳氏供張之父親在日曾向小婦人借洋百元迄今分毫無著求請究追張供小的素以肉鋪爲業父梓在日確曾向該氏借洋百元嗣因該氏盤開　五房肉店父親與小的在伊處帮夥按月工洋十二元當憑中人經勸按月在工洋内拔付八元已拔過十個月計洋八十元現實欠洋二十元小的情願卽日歸還尚求施恩通刺廉得其情判張保限於十日内歸還陳氏洋二十元著各具遵斷切結完案 
[虹口捕房紀事]  
　　前報張阿六在虹口鐵馬路觀音庵内竊取銅爐衣等物經包探張阿五拿獲解送英公廨經宋通刺訊問供出尚有銅鐘一隻約重十餘斤大號紫銅香爐一隻均藏於鐵馬路北首江灣鎭相近之古坑内仍由張探於昨晨吊齊原贓舁入捕房捕頭飭令暫存聽候送案究辦○沈阿妹前日至美租界蓬路西德華里陳竹卿家竊取銀鐲一對田契二紙失主卽報捕房求緝昨晨經包探張阿五將沈拘獲解入捕房捕頭訊問之下沈供銀鐲質於英界某押店乃命押候吊齊贓物解送公堂究辦 
[法界捕房紀事]  
　　昨禮拜二讞員葛同轉不知有何他務飭家丁持名片至捕房告以　訊各案槪歸禮拜四解訊捕頭應之曰諾○烏山船主某甲裝火油赴杭州銷售另購他貨回申停泊小東門外碼頭登岸時將洋銀一百四十圓交乙丙兩船夥收管及回船查檢已失去五十圓遂先將乙夥拘送捕房請究昨晚又將丙夥拘送捕頭令一併押候堂期解請葛同轉訊究○縫工某丁在英租界晉昌隆土棧工作而回行過洋涇浜偶唾痰涎於某西捕衣上西　責其無禮丁不服致被拘入捕房捕頭令押候堂期解請同轉訊辦 
[金陵官報]  
　　十月初十日府經歴禹崧齡縣丞李明垣張存彝二位謝委充行辕文巡捕又劉思懃謝委充行轅隨員署巡道李奉委會辦籌餉局雲南候補道鄧在鏞謝委行轅隨員候補道韋蔭禀知到城内保甲總局並銷會辦善後局差丁葆元禀知交缷城内保甲局差知府唐光照謝委代　江寗府江海關委員江蘇試用縣王元常禀知由順直振捐滬局報捐同知升銜　縣崔　昌謝委籌餉局收支文案藩轅牌示署江寗府陳鍾蕃因病請假遺缺查有知府唐光照代理又泰興縣王肇嵩業經奉部覆准應卽飭赴　任○十一日方鑾辭赴清江轉運局差縣丞鄧琳禀知奉劉鎭委解軍械北上代理江寗府唐禀知今日申刻接篆○十二日新任兩江總督張會洋務局候補道蔡儀徵　鹽總棧候補道曾委辦湖南督銷候補道譚均傳見候補道楊鴻度到軍械所差魏嘉齡銷軍械所並銷息借商欵指發江蘇試用道許夔由京來同知周澄清奉委善後局提調准補奏興縣王肇嵩奉飭卽赴任知縣廖倬清　委軍械所文案候補道楊鴻度謝委金陵軍械所又范德培叩謝仍兼軍械　差又朱　成魏嘉齡謝委行辕差遣 
[邗江官報]  
　　初七日南河同知周司馬　海公幹抵揚○初八日兪鹺尹文瀚辭赴六閘差○初九日桃源縣沈大讼佺過揚○初十日鹽城縣劉大令崇照過揚回任胡鹺尹治　委黃橋卡 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年十月初七日京報全錄]  
　　宮門抄○諭旨兩道錄前○大學士張等奏據情代奏請旨摺○署將軍奎奏綏遠馬隊官兵留防操練摺○總兵謝奏報兼署提篆日期摺○尚書崑等奏據情代奏請旨摺○蘇撫奎奏前任貴州巡撫在籍病故摺○晉撫張奏查明京控交審案件片○湞撫譚奏委署知縣片○府尹孫等奏請賞米石片○鄂撫譚奏委署知府片○十月初七日兵部太常寺太僕寺正白旗值日無引見○翁同龢等謝授軍機大臣恩○濂貝勒等得賞謝恩○廣西臬司胡燏棻請訓○瀾公因伊子得賞謝恩○召見軍機敬信胡燏棻皇上明日午初至皇極殿演禮畢還宮○○大學士管理吏部事務臣張之萬等謹奏爲據情代奏請旨事光緒二十年九月十三日據候選郎中文富呈稱竊倭人肇釁迫脅朝鮮伏思司員祖父前成都將軍魁王深受國恩司員當此多事之秋何敢自耽安逸竊願投効軍營力圖報稱謹請代奏發往軍營差遣委用又於九月二十日據候選主事鮑祖恩呈稱司員故父一等子爵前湖南提督鮑超由行伍出身轉戰江南江西湖北江蘇廣東安徽河南等省嗣於光緒十年法人搆釁復奉欽派往滇南會剿旋卽病故仰荷賜　建祠司員服闋引見蒙恩賞以主事用天恩高厚圖報無由伏查前將軍多隆阿之孫壽長故總兵程學啓之子程建勳於本年七月九月呈請投効均蒙諭旨發往軍營差遣司員幼承先訓志切從戎現聞宋慶帮辦北洋軍務招募營勇需人孔亟可否代奏請旨發往宋慶軍營効力各等因具呈到部查文富係鑲紅旗滿洲人荆州駐防原任成都將軍魁玉之孫由花翎同知銜附貢生於光緒十八年三月遵新海防例報捐郎中選用嗣經加捐不論雙單月選用又鮑　恩四川人因伊父一等子爵前湖南提督鮑超光緒十年法人搆釁奉欽派往滇南會剿旋卽身故十二年九月初十日奉上諭伊子鮑祖恩著俟服闋後帶領引見等因欽此經臣部於十九年十二月十四日帶領引見奉旨差以主事用欽此兹據請二員呈請投効臣等未敢壅於上聞相應請旨可否發往軍營効力之處恭候欽定爲此據情代奏伏乞皇上聖鑒訓示遵行謹奏奉旨已錄　○頭品頂戴歸化城副都統署理綏遠城將軍奴才奎英跪奏爲綏遠馬隊官兵由包頭防所替換回城擬請仍舊留防常川操練以資巡緝盜匪而裨地方恭摺由驛具奏仰祈聖鑒事竊查前於本年七月二十五日准山西巡撫咨開欽遵諭旨咨飭大同鎭統帶駐紥包頭之大同練軍馬隊四旗步隊一營尅日赴通行令酌調綏遠旗兵派員管帶暫行馳駐包頭以資鎭懾一俟添募新兵到防再行調換歸旗等因當經奴才克蒙額飭令管帶馬隊委營總春普等分爲四起督率所帶官兵二百十四員名配齊軍火器械於七月二十九日起程馳往包頭暫行扼紥以便巡防等因當經奏明在案嗣於八月二十五日准署大同鎭總兵沈玉貴咨稱奉文責派署左營遊擊郝發先將調到附近營外之兵管帶數百名䟎程前進務於八月杪馳抵包防替換綏遠之兵歸旗等因前來奴才卽飭綏遠馬隊官兵一俟署遊擊郝發管帶營兵到包接防後迅卽整隊起程沿途小心約束兵丁不准稍有需索滋擾今管帶馬隊官兵李營總春普等督率所帶官兵於九月十五日回城報到奴才體察地方情形歸綏所屬地面遼闊迤北大靑山後一帶及迤東豐寍二廳所屬大路時有外來遊匪勾結本地馬賊聚衆持械邀刦道路肆行搶掠疉經派令該馬隊官兵不時分路四出巡緝嚴密訪拿盜風始見稍息地方賴以安堵今該馬隊官兵現已替换回城擬請仍舊留防奴才督飭該官兵常川操練以資巡防而裨地方詳查綏遠城原設留防馬隊官兵二百十四員名月支餉乾銀兩所有帶隊官員按照察哈爾換防支餉章程支領其馬隊兵丁月支餉乾前自光緒九年正月起遵照部定章程冬春二季每兵月支銀七兩夏秋二季每兵月支銀四兩六錢並照湘平每兩覈扣銀四分給發至晉省每年充撥防餉銀一萬兩歸綏道庫徵收税課項下每年撥充防餉銀九千餘兩按照擬留官兵月支餉銀數目覈計尙敷需用合併聲明除由奴才分咨户兵部山西巡撫查照外所有綏遠馬隊官兵由包頭防所替換回城擬請仍舊留防常川操練以資巡緝盜匪而裨地方緣由是否有當理合恭摺由驛具奏伏乞皇上聖鑒訓示謹奏奉硃批兵部知道欽此○○兼署長江水師提督江南瓜洲鎭總兵奴才謝濬畬跪奏爲恭報奴才兼署提篆日期叩謝天恩仰祈聖鑒事竊奴才承准兩江督臣劉坤一行知長江提督黃翼升因病出缺所遺提督篆務奏委奴才兼署光緒二十年八月十五日派委提標中軍副將魯洪達將提督印信齎送前來奴才卽於是日恭設香案望闕叩頭謝恩祗領任事伏念奴才一介武夫毫無知識十八年七月仰荷温綸補授瓜州鎭總兵員缺涓埃未報兢惕方深兹復兼攝提封謬膺重寄望九重而泥首矢五夜之冰心查長江水師分隷五省提督責任旣重事務太繁奴才閫寄忝膺責無旁貸惟有督率各營哨嚴密操巡一應防守事宜隨時禀承督臣認眞辦理不敢稍有疏懈以期仰答高厚生成於萬一除將接印日期恭疏題報外所有奴才感激下忱謹繕摺具奏叩謝天恩伏乞皇上聖鑒謹奏奉硃批知道了欽此○○經筵講官禮部尚書管理光祿寺事務臣宗室崑岡等謹奏爲據情代奏請旨遵行事竊據臣據補缺後儘先卽補知府遇缺卽選撫民理事同知光祿寺署丞麐祥呈稱竊麐祥係山海關駐防正藍旗滿洲景善佐領下人前曾在吉林黑龍江等處歴充營務差使熟悉東三省海道情形邊防要害刻值夷氛不靖時局維艱麐祥滿洲旗僕世受國恩情願自備資斧趨赴軍營前敵以伸義憤之忱� 
而備馳驅之用等因呈請代奏前來伏查該員情殷投効　志從戎臣等未敢壅於上聞相應請旨可否將署丞麐祥發往軍營前敵俾得効力疆塲之處恭候聖裁爲此據情代奏伏乞皇上聖鑒訓示遵行謹奏奉旨已錄○頭品頂戴江蘇巡撫奴才奎俟跪奏爲前任貴州巡撫在籍病故家屬呈遞遺摺循例代爲具奏恭摺仰祈聖鑒事竊據前任貴州巡撫霨家屬潘升呈稱家長潘霨先經請假回籍省墓到籍後因患病難期速痊於光緒十七年呈蒙奏請開缺兩年以來舊恙未愈今秋忽患痰喘之症於八月二十日在籍病故所有口授遺摺恭繕呈請代遞等情前來奴才查潘霨夙抱公忠勇於任事由牧令洊膺疆寄所到卓著政聲其歴撫湖北江西貴州三省整飭吏治培養士林振恤孤獨靡不實事求是故每莅一省威惠悉孚謳頌載道光緒十七年請假回籍因病呈經前撫臣剛毅奏請開缺解組養疴好善不倦凡地方義舉必竭力捐助矜式鄉閭人尤德之詎一病不起悼惜同深易簀時維以時事多艱未報聖恩爲撼语不及私其忠愛之忱老而彌篤所有遺摺一扣理合恭呈御覽除咨部查照外謹恭摺具陳伏乞皇上聖鑒謹奏奉旨另有旨銀此○○張煦片再前准部咨京控交審案件無論奏咨每年將已未結數目分兩次開單具奏並摘叙案由註明交審月日及未能審結緣由聲明咨部等因歴經遵辦在案兹查自光緒二十年正月起至六月底止晉省並無新奉京控交審案件所有舊管光緒十七年十二月二十二日准順天府府尹咨交李張氏一案因該原告始終並未傳到業經臣奏請照原告兩月不到案之例暫行銷案兹據署按察使兪廉三會同布政使胡聘之詳請具奏前來臣覆覈無異謹附片陳明伏乞聖鑒謹奏奉硃批刑部知道欽此○○譚鈞培片再代理保山縣楊均調省另有差委遺缺查有補用知州李光舒老成穩練堪以署理恩安縣知縣丁口立請假回籍修墓遺缺查有試用通判張鴻裔辦事詳明堪以署理據署藩臬兩司先後會詳前來除分檄飭遵外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○順天府片再查西城官紳捐資在廣安門内大街建立資善堂内設煖廠收養貧民前經巡視西城御史奏明自光緒三年起每年冬間奏懇恩賞粥米三百石由臣等於奏領普濟堂米時附片請领等因奉旨允准欽遵在案現届具奏領米之期自應照案辦理所有光緒二十年分粟米三百石擬請敕部一併撥給俟命下之日臣等咨照西城御史派員會紳具領所需各項經費仍由該城官紳自行籌辦以濟窮黎理合附片具陳伏乞聖鑒謹奏○○譚繼洵片再黃州府知府高蔚光現經調派赴京祝嘏所遺該府篆務亟應委員往署以重職守查有候補班前先補用知府札勒哈哩年力强當明幹有爲堪以署理據布政使王之春按察使陳寳箴會詳前來除檄飭遵照外謹會同督臣張之洞附片具陳伏乞聖鑒謹奏奉硃批吏部知道欽此 
 
