# 1917 - 9 - 4915775

 

Page 1

 
 
   
 
 

Page 2

 
 
時評 
[兵治國（冷）]  
　　中國向來爲人治國自今以後希望成法治國而余謂近數年間實不啻兵治國也 
　　何則清廷之革命以兵叛也袁氏之當國以有兵也袁氏之失敗以有兵權者携貳之也袁氏没後執政者必先問其有統馭各方之兵力與否有兵者可以反對政府詰責議會有兵者可以去督軍省胡舉督軍省長爲督軍省長者又必先之以兵是則兵固萬能也人有萬能謂之人治法有萬能謂之法治兵有萬能是謂兵治雖然兵治豈國之宜哉 
命令 
　　一月八日大總統令　任命達壽爲鑲白旗漢軍都統此令 
專電 
[北京電]  
　　國務院昨接楊善德吕公望會電稱楊之衛隊今日開赴浙江吕回浙先爲布置周妥楊日内亦即赴任 
[北京電]  
　　齊耀珊因浙人反對意存觀望頃派高繼宗代表赴滬與楊督軍商定行止 
[北京電]  
　　伍外長所與林日使議定者（一）懲罰第二十八師之軍官（二）向日本道歉（三）撫恤日本死傷兵士費十三萬元而林使必包舉警察權且謂言盡於此請中國政府自行研究 
[北京電]  
　　聞駐美顧使來電向美續借二千五百萬美金之交涉頗爲順適不日有成立之望 
[北京電]  
孫洪伊發表對於省制問題敬告議員文主張效普魯士州制分官治自治爲二途 
[北京電]  
　　保利銀公司借欵及鍊制錢兩合同衆院已通過 
[北京電]  
　　明日（十日）之憲法審議會省制問題應可解决 
[北京電]  
　　今日（九日）國務院例會聞詳議鄭家屯案及簡放新疆道尹事 
[北京電]  
　　内部將實行元年官制裁去次長一人此達壽任都統之原因 
[北京電]  
　　各國務員今日（九日）在四照堂開茶話會討論大政方針外交要旨有二（一）開誠布公以敦睦誼（一）審勢相機以結懸案 
[北京電]  
　　公府昨召全體國務員及王士珍周樹模開臨時秘密會議聞係關於南中某督軍及某要人條議爲最後之取决 
[北京電]  
　　財部新定協欵條例要點（一）根據各省財政酌中分配（二）專欵指定不得移用（三）按月滙解 
[北京電]  
　　衆議員孫鍾以政府此次頒給勳章强分等級爲蔑視國會擬提出議員在任期内不得受其他榮典之動議 
[北京電]  
　　靑木顧問事本月中旬可訂約靑木將於下旬回華就職 
 
 
 

Page 3

 
 
外電 
[紐約電]  
　　聞美國亞洲艦隊總司令温特賀特氏行將召回在華盛頓供職惟何項職務目下尙無所知温司令今巳乘旗艦伯洛克林號赴小吕宋未必再回上海繼任者當爲海軍少將賴將氏何日實行交卸尙未决定大約在此後三個月内（八日） 
[紐約電]  
　　墨國亂黨領袖維拉氏在哲米尼斯爲政府軍所敗受創頗重喪失一千五百人 
（八日） 
[紐約電]  
　　參議院投票主張和局迅速恢復但不贊同威爾遜總統所採用之手續（八日） 
　　以上大陸報 
[神戶電]  
　　英總領事福斯特氏昨在瑪雅桑（譯音）附近山上行走時被一形似樵夫之日人所襲擊其目的顯在於行刦福氏幾爲巨石擊中匪徒旋逃避福氏幸未受傷此事已報告警局（八日）字林報 
[北京電]  
　　憲法研究會與益友社之爭執今巳和平解决明日憲法會議將再行討論省制（九日） 
[北京電]  
　　靑木中將將於本月底抵京届時總統府顧問之聘約或可簽定（九日） 
[北京電]  
　　今晨國務會議討論鄭家屯案午後伍總長將續與日使林權助開議（九日） 
　　以上德文電 
[北京電]  
　　政府接粤省議會來電據稱龍濟光藉詞運兵至瓊諸多困難今仍盤踞要地因以反對陸蘭清赴瓊就職又接龍濟光來電則稱其部下與陸蘭清所統之兵將有衝突之虞並詆責陸蘭清唆使瓊人反對其軍隊又謂已電請陸榮廷轉諭陸使暫緩赴任但陸督不允繼謂瓊人聞陸使率兵赴任惶遽不寗云云據此兩電觀之龍濟光固仍爲粤省紛擾之根 
（七日） 
[成都電]  
　　德陽縣被搶盜匪夜間縋城而入官署當舖商舖富戶皆被掠刦（七日） 
　　以上路透電 
[北京電]  
　　外交伍總長今日特設盛筵招待聨合國及中立國公使十一日招待德奥公使並定十九日招待在京各國新聞通信員 
（九日） 
[北京電]  
　　據聞中國政府因舊曆年末需欵約二千萬元無從籌措目下有由財政陳總長向美國市俄古某銀行交涉借欵之說前電陳氏因財政上之設施及中國銀行問題處置失宜故政府及各省督軍中反對該氏者甚多該氏爲此不免辭職之說頗盛今此借欵如能成功以救財政上之急其地位或能保全亦未可知云（九日） 
[東京電]  
　　日本新任駐俄大使内田氏定二十日由東京首途赴任預定二月十日前後至俄（九日） 
[東京電]  
　　據當地外交界之觀測美國大統領於聨合國回答美國後大約不再出第二之手段（九日） 
[東京電]  
　　去年十二月三十一日日本正貨計有七萬萬一千四百萬元較之前年增加一萬萬九千八百萬元（九日） 
[東京電]  
　　去年十二月下然日本對華貿易輸出五百七十四萬元輸入四百四十六萬元計輸出超過一百二十八萬元自一月以降累計輸出一萬萬七千二百七十萬元輸入九千三百三十一萬元統計輸出超過七千九百三十八萬元（九日） 
[東京電]  
　　據日本銀行之調查去年中計畫銀行公司等之資本總額五萬萬九千六百五十八萬元社債借入金六千一百地十一萬元共六萬萬五千七百七十九萬元（九日） 
[南京電]  
　　張勳近於安徽省城三上河等處附近採辦軍米四萬石本日由陸軍部咨馮副總統請准免稅放行（九日） 
[南京電]  
　　汪鍾霖本日奉馮副總統委任副總統府諮議（九日） 
　　以上東方通信社電 
戰電 
[倫敦電]  
　　俄羅軍由白萊拉退走後敵軍進抵塞里士河下游佔據距塞里士河與多瑙河會流處約二十英里之南岸俄軍曾於該地點之上廣十五英里之陣線取大攻勢迫令敵軍陣線退距塞里士河約十英里奥德軍在摩爾達維亞諸山谷進攻者繼續得有進步該處蘇細柴山谷（距塞里士河陣線西端北二十五英里）桀洛克將軍之軍已抵塞里士河山歧半途之拉柯薩地方（八日） 
[倫敦電]  
　　路透電社得悉希政府巳致文協約國謂某某數項要求殊難承認協約國現正在羅馬草擬覆文（八日） 
[倫敦電]  
　　每日郵報詆責協約國佔據馬其頓殊爲失當且謂此舉縱能扼守薩洛尼加然此外一切頗不可恃加以希人躍躍欲試危機潛伏而自遠征軍出發後所用船舶甚夥大多海軍之力英法軍界現竭力反對遠征軍謂今日當屯軍於西歐陣線　（八日） 
[倫敦電]  
　　羅馬協約國大會甫經告舉而所謂東西兩派之爭論復行發生一派謂敵主軍現集於西歐力猶未破當此之時東歐戰事應加限制此說今得多數之贊助一派謂今日隔斷中央帝國與土耳其之交通其關係之重要無異於前該問題曾否於羅馬會議有所解决外間頗多猜測巴黎尤甚（八日） 
[紐約電]  
　　紐約泰晤士報謂德國之殷殷請和乃恐英國嚴行封鎖而致絶糧之故（七日） 
[倫敦電]  
　　泰晤士報載有社說謂德皇旣下近今之軍令今若再談媾和則誠愚妄至唯一媾和之法乃在痛敗敵軍今最重要者當增加西歐吾人之兵力幸勿分力而蹈險云（八日） 
[倫敦電]  
　　前每日郵報柏林訪員維爾君在倫敦演說謂中國海關之英人回國從役者其缺席多以德人補之德國資本現源源流入中國以便易得讓與權德人已在中國收買報館多家協約國於以上諸事當速設法對付云 
（八日） 
公電 
[洪江電報局來電]  
　　北京交通部長沙管理局岳州各局鈞鑒洪辰線仍未通岳州至長沙線亦於是昨日阻斷湘南及廣西各電應歸岳局專遞長沙外再由洪江郵寄辰谿接轉兩路傳遞免致遲悞謹聞洪卅 
要聞一 
[日美外交之美人方針]  
　　大阪朝日新聞紐約電云紐約晚報於十二月三十日發行增刋曰日本號中有記述日美外交之一文可作威爾遜之極東政策觀因著者羅倫氏與威爾遜有特别關係且有知現政府外交方針之特别例宜故也其要旨曰日美不可不親善然有足以阻害親善之數大問題在焉歐戰終了後極東問題之重大不獨於美國爲然即歐洲諸國亦以之爲重要欲圖合理的解决之非由有關係之各國開誠公布其希望及主張不可今者日美親善之聲時有所聞而暗中有種種疑懼爲不可諱言之事實美國人對於日本及所謂日本人之野心恐怖滋甚故窮源究理一掃宿疑爲外交上當務之急今不此之圖後將尤困矣預防此種紛糾之策厥有二端其一卽美國議員須謹愼其言論毋惹日人之猜疑而發生反響其二即日本對於中國之行動須謹愼因美國人頗注意於斯也然日本政治家似不甚留意及此曩日日本向中國提出要求二十餘條之影象尙存於美國輿論而近來日本似未努力拭去此影象固也日人或以爲日之於華無與於美要知今日美國人對於中國之感情亦猶當柏利提督至日本時美人對於日木之感情也（譯者按美國柏利提督頗加惠於日本日人今日之談日美歷史上之親善者必稱述柏利）美國希望於中國開放門戶之下與英法等國共同發展實業尤主張機會均等各國得自由發展初不必有所謂勢力範圍云云也美國之於墨西哥以與各國同一之條件而活動若夫亞細亞門羅主義者日本用以防禦歐洲諸國在中國有領土之野心然日本亦必自守此精神戰後日本放棄其所佔領之德屬諸島又以膠洲灣歸之中國美國頗歡迎此舉云 
[北京特别通信（五十八）（飄萍）]  
　　梁任公到京後之談話 
　　梁任公此次由黎大總統與段總理迎迓人都已於前日到京記者特於今日（六日）上午十時訪之於錢糧衚衕之將校聨歡社（政府爲備之寓所）晤談三十分鐘梁先生之觀察現今時局與表白其自身之出處大有足供世人研究者爰以談話要點分類紀之如左 
　　（一）府院間意見漸消記者詢梁先生蒞京以後對於中央政局之觀察意見若何梁言余於昨日下午一時半到京卽進謁黎大總統應對甚久旋又訪段總理叩以政見亦頗詳盡覺所謂府院間互有意見之說殆已成過去陳言縱不能絶對保其必無而决不如吾人在南方時所得諸傳聞者之甚故從此點觀察中央政局大體可抱樂觀 
　　（二）現内閣不宜搖動　記者詢梁先生對於現内閣之組織先生意見如何梁先生言内閣屢見動搖則政務必形停滯以今日時局之阽危與内閣成立之不易自以保持現狀亟圖政務進行爲第一要義雖吾人對於現内閣之設施與其組成分子之人物不敢謂足令人人滿意但比較的觀察現内閣自應維持况以事實言之更動内閣即不可無相當之人繼任首揆之席居今思之殊覺甚難其選故余頗不願内閣之有問題也 
　　　（三）段總理確有計畫　梁先生又言昨謁總統總統所言足表示能負所應負之責任而段總理以内閣首席兼陸軍要職其對於收束軍隊之計畫有可佩者以余所知裁減軍隊巳達若干萬人且多屬北方軍籍此事馮副座亦深悉之段公與余言尙含有秘密之意余以爲殊無所用其秘密且其恢復三年預算之計畫足使財政減少支出以舉債度日之政府從軍事財政整理入手可謂扼要之政策也 
　　（四）惜議員未能盡職記者問梁先生對於現在之國會先生意見若何梁先生言當恢復約法恢復國會之初各派曾互相接洽期國會恢復以後舉國家根本大法從速議定以固始基乃開會以來遂忘初志監督行政及於司法雖不敢謂非應爲之事而尙有急於此者不明先後之務又多意氣之爭致自墮其信用來各省之責言此可爲惋惜者也梁先生之不滿意於國會已可于言外見之矣 
　　（五）經過寗徐之狀况記者問梁先生自有二十二省之通電解散國會之聲時流播於内外先生對此意見如何梁先生言對於國會固不妨有責善之言然因責善之結果而迅致於不祥則余不敢贊許此次過寗馮副總統之主張與其見識均甚遠大其對於國家最高各機關亦極表尊重之意至於張少軒氏性本爽直今番相見論及國會每多憤激之言然具體之辦法則張氏亦未及之但言（諸群苟有善法則我亦可安緘默）耳今後國會之命運全視其自身動作之如何矣軍人腦筋每多單簡卽如馮副總統領銜之通電蓋欲以此免其他尙有過於憤慨之言或一發而不可收拾也吾人甚望國會議員諸君之能及早覺悟則幸甚矣 
　　（六）自身之出處如何記者問梁先生今後自身之出處有可以預告者歟梁先生言余一時决無入政之意此次來京一因總統總理之感心二因家在北方兼事料理家務至多十餘日必當返滬吾所承辦之學校擬迅速進行再過數月必當使之成立開學云云談話至此東西各報新聞記者數人已久待於廳事記者因興辭與任公同行北來之張君勱君爲滬上時事新報主任今日以此機會亦得一晤談藉悉滬上報界舊狀乃吾所引以爲幸者也 
　　記者對於梁先生之言暫勿加以評論讓諸讀報諸君之感想總之　先生此來雖决不入政局且居於調和地位而屢對記者謙恭其辭謂有效與否尙不可知云云但記者從各方面觀察則梁先生一行必與政治上以甚大之影響但望其以談笑之間力持正論進政治於軌道以消釋無謂紛爭此意記者亦巳對梁先生略陳之矣 
[浙江善後問題續紀（靜眼）]  
　　八日前之杭垣情形 
　　浙省自五日開公民大會討論善後問題以來并舉代表四人赴南北京請願未及齊集而沈代表自滬得楊君帶兵入浙之消息卽趕回杭商議一切 
　　杭車站亦得有預備列車二十四輛裝兵之命紛紛籌備已空車開赴龍華松江一帶聞今晨早車開駛午後一二時可抵杭矣 
　　楊君前次登報聲明不運兵入浙此次乃忽將混成旅全隊開赴且並不與浙軍官先事就商亦可怪也聞開杭之兵以半數駐城站以半數駐筧橋云 
　　浙人聞茲消息情殊惶急昨晚各軍官相集會議某師長托病不到議論多時迄無良法可以解决惟吕督軍頗引爲己任因各軍官相率不言乃於昨晚二時偕同議長沈劍侯商會王湘泉公民會孫厪才赴申婉勸亦無效果 
　　公民大會今日擬在城站第一舞臺開二次大會市民聞茲消息殊形驚惶現水飛漲際此年底收束之期商家咸受其苦矣 
　　頃公民大會致馮副總總電曰萬急聞駐滬混成旅全隊開赴來浙人心惶駭恐釀事端乞速電阻全浙公民會叩 
　　浙自光復以來未嘗有外省兵入境今茲事變固不能不痛恨於作俑諸人然一般商民乃無故受此等刺激及將來種種之苦痛亦可憫矣 
　　今日開會人心頗憤激　巳有人主張全城罷事或派代表數十百人至楊處涕泣勸阻 
[粤川時事别報]  
　　粤之賭捐川之拉夫 
　　字林報十二月三十日廣州通訊云中央政府籌撥二百餘萬元接濟粤省而粤政府又向中外銀行借成小借欵故粤政府暫時不致破産前兩月内粤省財政極爲困難賭商利用此機極力向官場運動承辦番攤及他種賭局啗以重金除每年認捐一千二百萬元外並允以七十萬元贈某要員爲運動成事之報酬然反對開賭者連報界在内不乏其人夫報酬之資達七十萬元爲數頗鉅在受者視之誠屬一注大財苟經人反對開賭不成則此鉅欵將不可得於是患得患失之心切而十七日遂有南越報主筆李滙泉被人殺斃之事矣衆意李之被殺實爲反對賄賂與賭捐者示儆然他方面當然另有一說各大員咸謂不知有兵士出外殺人情事且謂殺人者爲尋常兇犯而非軍人並懸賞一千元募獲兇手惟粤人嗜賭内地賭風仍熾由下級官吏從中庇護此爲公共所知之事蓋内地開賭之陋規其數較官吏俸金爲大凡願得内地差使者莫不抱得此間接進項之希望以表面言之粤省無賭有之則僅經政府允許延長三月之義賑彩票耳近財政廳招人承辦一若此項彩票尙須繼續發行不止三月者然籌欵之責省長負之而每月所籌得之資則由督軍盡數用罄且每月虧空約一百萬元因是上星期朱省長第三次遞呈辭職云 
　　字林報十二月十八日成都通訊云省議會今仍繼續開議偶逢黨見勃發時容不免於爭鬧伹自大體言之各事進行似尙和平議員到者不及昔年之多其中年輕約在三十餘歲者似居多數街市中熙往攘來頗爲熱鬧由此察之商業似巳復振惜從東方運貨至此大爲不易茲聞叙府至瀘州之河道巳通船隻可以往來此間今仍缺煤因煤夫多被徵發爲調往南方巡查河道之兵士執役故也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[財部電催六年度預算]  
　　自預算年度改換以來時日遷延核編費手亦復紛繁故五年 
度已過一半而五年度預算尙未議决公布茲聞財政部因此巳通電各省爲六年度預算之凖備其文曰查改編新五年度預算業經本部核編完竣送請國務院提交國會决議現因出入相抵不敷甚鉅經國會議决將支出核減交由本部另編再行提交國會迨至國會議决公布仍須時日目前五年度巳經過一半轉瞬即届六年度預算非早爲辦理不可國會第三期常會開會時期雖未確定大約在本年四月六年度預算卽須於三月内編成交議以便於六月以前議决公布施行爲期已甚促若待五年預算公布後始行着手恐趕辦不及應請督飭主管員司着手編製國家歲入限一月三十日以前造具清册送財政部國家歲出按照主管各項限於二月十日以前造具清册分送各主管部並另造細册全份同時彙送財政部惟歲入各項務希照案增列毋稍短小歲出各項此次因收不敷支經國務會議核減甚鉅六年預算仍應由各該省區體念財政艱難核實開列毋稍浮糜是爲至要除俟將議决五年度預算數目另行電達外希即查照辦理期限已迫幸勿遲逾財政部印 
[田賦丁漕之改折問題]  
　　各省田賦丁漕等自前清以來經有種陋規小民負擔於正賦中多有幾分之幾爲官吏所中飽衆院議員張嘉謀李克明等關於此類事項先後提有質問書茲聞財部已將此項答覆咨呈國務院爲特分誌如下 
　　其一略云承准貴院函開奉大總統發下衆議院咨據議員張嘉謀等提出關於丁漕改折銀元質問書一件希答覆等因相應照錄原書函請查照答覆咨送到院以憑議定轉咨等因到部查前清徵收丁糧舊制納銀納米錯雜紛紜折收減收參差蕪亂民國成立以來本部整頓田賦首先通令各省將地丁改徵銀元漕米改徵折色嗣據各省先後報告地丁則每兩改徵銀元一元五角以至二元二三角不等漕糧則每石改徵銀元二元以至四元不等各省情形旣異勢難强以相繩且查全國田地尙未大舉清丈以云改正稅率似非其時各省幣制尙未實行整理以云劃一銀價亦多窒礙此等重要問題未經根本解决以前各省所有應徵丁糧自應斟酌當地習慣與小民納稅力量予改徵方於國計民生兩有裨益若政府漫不加察不論各省地方之貧富不論人民負擔之輕重由中央任意定一共通之標準强令各省爲同一之徵收其結果非短少國家之正供即加重人民之擔負揆諸裕國恤民之本旨實有未符此係本部改徵各省丁糧未能驟歸劃一之實在情形固無庸爲之隠諱也至火耗平餘陋規等項改革後早巳併入正銀計算除各省間有附加百分之十以内之徵收費及上年新加之附稅外並未絲毫重徵亦無所謂繞算合併聲明相應咨呈貴院查照轉咨可也 
　　其二略云承准貴院函開奉大總統發下衆議院咨據議員李克明王定國等提出對於政府咨覆甘肅加賦特重理由認爲不得要領再行質問書一件咨請答覆等因相應抄錄原質問書函請查照迅擬答復以憑議定轉咨等因到部查各省地丁一項近年改徵銀元每兩多在二元二三角以上此外如串票費征收經费以及新加之附稅尙不在内甘省地丁現雖每兩改征一兩七錢五分然各項譍費旣經歸併征收田賦附稅亦未實行舉辦甘省人民之負擔較之各省未爲偏重且即以甘省各地情形而論在未經歸併征收以前查有每兩折收錢文至三千以上者以此例彼是現在反爲輕減總之在全國田賦未經根本整理國家財政甚形困難之際此項業經改徵之丁銀未便遽議減免致碍稅收惟甘省素稱貧瘠之地與各省情形微有不同應不量矛經減除由本部令飭甘省財政廳長體察當地情形酌定辦法另行呈部核辦外相應咨呈貴院查照轉咨可也 
[政府答覆孫文等請欵案]  
　　衆院議員王謝家張坤等先後提出質問書質問孫中山等請欵一節曾見各報茲聞國務院昨巳答覆其文曰國務院爲咨覆事奉大總統發交貴院咨送議員王謝家等提出革命首領要索鉅欵政府是否照允質問書一件議員郭章鋆等提出吳大洲等要索鉅欵政府曾否給付質問書一件又議員張坤等提出政府有無撥付吳大洲等鉅欵情事質問書一件希答覆等因議員郭章鋆等質問書稱吳大洲要索解散費二百四十萬元鈕永建要索解散費九十萬元譚人鳳要索維持費七十萬元前南京臨時大總統孫文要求二百八十萬元政府曾否給付是否由借欵中發出抑或别有財源議員張坤等質問書稱報載邇來向政府索欵者吳大洲一百四十萬李烈鈞五十萬孫文二百八十萬均經國務會議通過其未經國務會議者鈕永建九十萬譚人鳳七十萬政府究竟有無撥付巨欵情事或撥付若干詳細賬目若何並將借欵用途一併報告各等語查此次借欵係爲振興實業周轉金融之用至孫文鈕永建所請之欵其總額一爲二百七十萬元一爲四十八萬二千餘元稱爲此次恢復共和之用中多内外債項請政府歸還前經國務會議議决查明憑據再議辦法當由財政部分别函達請將借欵憑證及支出用途單據一併檢送以憑核辦並無給付之事李烈鈞請欵准前岑都司令電稱共計欠餉一百三十餘萬前經財政部電復應與陸督軍朱省長妥籌辦法吳大洲所部編遣之費前經本院電商張督軍由該省籌墊至其所欠外債則須確查另議各在案譚人鳳則除前領八釐公債票三十萬元請撥付本息尙未核准外查無要索維持費七十萬元之事相應咨請貴院查照可也此咨衆議院國務總理段祺瑞 
[京檢廳不准陳策等續訴]  
　　國會議員陳策張我華葉夏聲陳時銓等昨向地方檢察廳續訴籍忠寅張金鑑陳國祥留崇佑郭涵董增儒林長民李國珍劉景烈梁善濟等共同傷害請依法起訴刻聞該廳巳經批示其文曰狀悉本案發生之初有人先訴被毆而被告者復行告訴本廳恐未明眞象一再派檢察官帶同檢吏前往兩造住所檢驗傷痕劉崇佑等四人之傷逐一驗明其始陳策等九人多託故不肯受驗有辭以避風而人終日不在家者有檢察官去後而後以電話來請檢驗近於戲弄者至再至三然後得檢驗完畢於是檢察官雙方傳喚詎料該議員等始而一律抗傳並有二三人於傳票上塡註法庭不能干涉及逮捕等語事屬無知本廳亦未以爲奇迨眞正請求逮捕許可之文發行後該議員等始陸續到廳就訊本廳猶慮訊問稍涉偏倚曾先派員實地勘驗當日毆打毁損情形又平心研訊兩造傳集證人多名迭次詳鞫卽慮眞象不明非一秉至公何能如是業經於十日前將偵查終結情形分别當堂諭知在案茲該議員等於起訴七日後乃續行狀訴臚列多人於被告欄内請求再行傳喚起訴等語殊堪詫異須知檢察官起訴必分曲直旣依職權辦理則依法採證各有權衡照章亦無何等之限制詳核該議員等所訴各節與原案事實諸多不符未便准如所請除犯罪者之事實業於前日起訴文内詳述外茲尙有各種理由特再分别予以說明（一）議員陳策雖據供稱被張金鑑籍忠寅毆打然經本廳檢驗並無傷痕（見檢驗吏甘結）查刑律傷害罪之搆成以被害人有傷爲斷旣係驗明無傷該議員所稱被人毆打一節實屬毫無根據（二）議員張我華曾經本廳驗明左手背有指甲抓傷四處右手第四指有指甲傷一處據稱被籍忠寅劉崇佑所毆查當時衝突情形（見各證人供述）籍忠寅劉崇佑同時被多人叢毆籍忠寅被陳策毆打又被鄧天乙用脚踢倒在地劉崇佑在演臺前速記席欄内被多人叢毆以兩手遮護頭部（見各證人供述）據此情形是籍忠寅劉崇佑方自衛不暇斷難再有毆人之事實該議員所稱被籍忠寅劉崇佑抓傷已屬矛盾故伊所舉之證人亦無庸爲之證明（三）議員葉夏聲曾經驗明左眼皮有最輕微劃傷一處始則狀稱被劉崇佑陳光燾所共毆　則供稱被陳光燾一人所毆姑勿論前後供詞自相歧異且傷痕在眼皮近下如果爲他人所毆試思毆人者焉有在眼皮上僅用指甲一劃而止之理是該議員之傷非他人所毆顯而易見而檢驗吏亦確能證明其非被毆也（四）議員陳時銓曾經本廳騐明右手背有指甲劃傷二處無如本人到案後曾經出具切結聲稱不知被何人所毆加害之人旣不能證明爲誰是無眞正被告人存在而在陳時銓往日亦並未指出當場助勢人之範圍檢察官何從根究據上述理由該議員等或則驗明無傷或有微傷而檢驗吏證明非毆打所致且本案早付公判自應無庸置議至續行補訴案外多人實屬横生枝節未便照准合行明白批示此批 
[魯商會亦電攻國會]  
　　近日國會屢受各方面來電攻擊而商界中人則尙無何等表示茲乃有山東濟南總商會電呈大總統國務院力詆國會其文曰大總統國務院鈞鑒歷自護國軍興全局震動市面蕭條商業彫敝無形損失難以億兆核計善後經費仍須由商民募集黎庶望治之殷切於大旱雲霓籌畫奠安之策惟賴立法機關乃國會開幕已四閱月日會例舉議案頻提紛呶雜遝各逞意氣可珍之國帑虚糜大好之光陰輕擲謹愼者任人牽掣無異傀儡登場暴戾者己見謬持更敎猿猱升木黨派私嫌謀搖内閣權限濫用辱招友邦種種不韙罄竹難書近因憲法之爭持更作横凶之毆鬭據刑事訴諸法庭並拍電通告全國立法院故犯不法代議士反求衆議神聖之尊嚴奚在鄰邦之非笑何堪顧名思議國會原以代表國民揆勢度情國民巳不信任國會應時勢之要求奠邦家於固穏歐美先進國之元首名相對於憲法之爭議國會之囂張均有活潑靈敏之腕力措置裕如以定國是事例相符往事可師仔肩重大姑息堪虞念黨徒存心破壞怵來日噬臍有凶臨電哀鳴無任迫切山東濟南總商會叩 
　　按商會對於國會之攻擊此爲共和回復以來之第一次國人其勿等閒視之在國會自身有無可以攻擊之點尙屬别一問題今所欲問者商會自身對於政府居何地位對於國會又居何地位所有各省商會規章細則是否列有敦促政府監督國會之條文而今此之電又援用何例以上聞也夫國家之所以治理全在各界人士各自遵循其軌道以爲正當之進行反之而僅以自露頭角爲心則政軌斯紊矣若謂商民未蒙國會之福利故商會不能緘默以安然各地之困厄我商民至無可赴訴者所在多有商會何不先於其實際爲我商民一解倒懸而獨於此國會自身之種種問題特别加詳且不先不後適於各省疆吏憲法促成會等文電發布之頃與都中謠傳國會解散聲浪頗高之際乃有此等嚴厲責備議員之電直達都門嗚呼此其故不當僅於商會方面觀察矣 
[湖北之靑年會與公敎會]  
[靑年會置産之請求]  
　　武昌中華靑年會係吾國人自行組織與奉督敎靑年會有别曾在内務部註册立案惟該會曾受美國與加拿大所組織之靑年會佽助故該會董事部願借助美國幹事數人帮助中國靑年會執行會務現派來武昌者係美人朱爾登君以辦理事務不能無相當居處擬購買地段蓋造房屋業已覓得武昌城中地皮二段一在胭脂山上與宣道會新購之地毗連約二百五十方一在千家街西邊與循道會居屋毗連約三百方聞第一處地段歸營産局管業第二處地段立有界石標明度支公所管業字樣昨該幹事已函致交涉員謂該會董事部在中國各城邑有置産之權與敎會一律爲條約所認可懇即轉詢營産局曁度支公所該地需價若干以憑擇購一處造屋居住交涉員吳仲賢氏以敎會在内地置産設堂傳敎本爲條約所許該幹事所購地皮作爲敎會公産原可照准惟胭脂山上西部及千家街之地段均係官産與軍事民政有無窒碍無從懸揣特呈請省長令行官産處營産處會同警務處查勘呈復再行核辦按胭脂山在城中爲軍事要隘昔有民産售與敎會曾釀交涉經官廳贖回茲靑年會所稱之西部山地是否前地尙未知悉說者謂千家街之地較易購得也 
[公敎會信敎之電爭]  
　　孔敎加入憲法近正在爭執之際昨鄂垣公敎會亦電兩院憲法會力爭不宜加入憲法以保信敎自由電文錄下北京參衆兩院曁憲法會議諸公鈞鑒民國先烈犧牲性命造成共和規定約法不分種族宗敎信敎自由五族帖服無復鬧敎之慮意良法美昇平永賴乃孔敎會假尊孔名請定國敎並欲刪除信敎自由蔑視先烈破壞共和務祈主持勿使自啟紛爭共和幸甚民國幸甚公敎會同人公叩 
[大總統優惠鄂軍民]  
[賑濟窮民]  
　　鄂省近年窮民較前倍增值此歲尾年頭雨雪紛飛啼飢號寒者沿途皆是狀殊可憫富紳賑濟限於欵不充裕有難普及之勢乃由漢口慈善會長蔡輔卿等代爲呼籲於大總統慨允捐米一千石銀五千元委派軍事諮議官周拓疆少將來鄂專辦賑濟聞此項賑米弗須全購緣黎公在武昌油防嶺地方昔曾購田數百畝今年收榖計有一千四百餘石俯允助賑後遂將此榖悉數提出並另購榖若干石盡碾成米一千石發交各該商會經理散放支配石數如下（漢口）四百石（武昌）三百石（漢陽）二百石周諮議奉令南下後遵將租榖榖提出向省城義記碾坊商定包碾每榖一石出米四斗細米四升所有糠料等項均給與各該碾坊以充燈油之資至工錢每石四百文准定七號竣事其不敷之四百餘石亦向各碾坊收買八號即可發交商會散放矣 
[優待軍人]  
　　湖北起義傷軍當黎總統在鄂時極蒙優待特設傷軍養濟院每名月餉十元嗣因涉謀亂嫌疑解散仍咨請中央優予撫卹每名年給一百元以身故爲止惟袁氏時代擱置不理各傷軍遂復團集於省垣結爲乞丐團時至軍署哀求遷延至四年底始由段芝貴咨部議定改爲援照辛亥陽夏戰役北兵傷亡撫卹例給予年撫金三年（兵士年四十五元）上年黎總統繼任各傷軍復上書祈恩並推代表入京要求蒙批交院部核議茲聞已由陸軍財政二部議覆准予規復二年黎總統在鄂所定卹案以示優異又聞鄂籍軍人上年赴京投効者不下二萬人旅京日久經藍天蔚等呈准大總統擇其才學可用者一千餘人交陸軍部設法安置其餘分批資遣回籍現由京漢路輸送尙未完竣其交部者則由軍衡司取具各該員履歷第一批核定四百十九員巳分發各師旅差遣茲聞其第二批五百零七人又經軍衡司分别考試其由武備將弁各校畢業者只驗文憑委札卽定去取由各師旅行伍出身及武普通中學講武堂卒業者則須考試學術現經揭曉有陳琇章等七十三人以資格不合資遣回鄂 
[氷天雪地之蕪湖觀]  
　　内河交通斷絶 
　　蕪湖連朝大雪本月二日始晴天氣嚴寒爲近十數年所未有寒暑針巳降至十八九度溝塘結冰寸許城内邑廟及河沿一帶貧民因凍斃命者時有所聞慈善家巳集資趕製新棉胎一千件以救貧黎 
　　蕪湖泰昌小輪公司之元利小輪於五日由下午二時廬州啓行迨駛至蟹子口附近該輪水手以寒氣極重河中行將結冰隨擬停輪搭客大譁幾至用武於是繼續開行不料巢湖内之冰塊順流而下如萬馬奔騰迎頭猛擊之勢該輪迅即靠岸然船身巳被冰衝壞旋即沉没聞搭客雖不溺死然巳凍斃多人該公司得訊後七日晨特派陞福小輪駛往救護小輪上特備大鐵錨一對鐵錘多件大約係敲冰之用 
　　聞順安順益巢湖三小輪俱在巢湖中爲冰所陷不能行動其爭笛浦等小輪被冰所阻均停泊巢縣須待天氣温和始克起椗來蕪蕪湖至廬州之小輪僅能至運漕不能再進日來各公司小輪行駛内河異常困難究其原因有二一則際此隆冬河水低落偶一不愼即有擱淺之虞一則天氣極寒巢湖及各内港多半結冰故蕪廬之班均已暫停開駛矣此次巢湖結冰交通阻塞蕪廬兩地商業大受影響蕪湖各業前派司夥赴合肥三河等處收集賬欵二萬餘金昨聞該司夥等搭輪返蕪行至巢湖輪被冰陷故抵蕪之期一時尙難預定云 
[浙事雜訊]  
　　浙省請願代表沈定一等抵滬後與章太炎經亨頤兩代表商議請願方針以新任齊省長一時不致到任惟楊督軍屯兵地點密邇杭垣恐有朝晚入浙之虞擬先偕褚慧僧陳去病謁見馮副總統請其力阻一面從容北上請政府收回成命至王代表湘泉因須維持商業事務殷繁尙擬隔日北上 
　　新任浙督楊善德前日派陳趙二員晋謁吕督軍聞吕以帶兵入浙一事公民反對不能獨自允許須俟八號下午續開公民大會後方可解决 
　　蔣伯器君奉命調查軍警風潮已於昨日六號下午乘特别快車到杭寓新市場清華旅館抵杭後當即赴吕督軍公館拜謁晤談一切 
　　公民大會昨接代表沈劍侯由滬發來急電謂新任楊督軍决意帶兵入浙計混成旅全部業巳編配就緒代表等决計暫緩北行相機設法並主張召集臨時議會速行成立自治團體以爲後盾該會事務所即發臨時傳單復訂今日假第一舞台開第二次大會籌議對付方法一面又派出代表任鳳崗孫厪才等四人赴滬與楊督磋商今晨接覆電云楊督兵巳於早七時出發餘候再電 
　　聞公民會中人約分三派卽騎　派利用派穏健派其騎牆者一面開會拒楊一面巳聨絡他人歡迎楊督其次利用派可分甲乙兩種（甲）一部分政客欲以浙人治浙以達其省長民選之目的（乙）軍警政三界各要人以能拒楊齊不來庶可保全現時地位再次則穏健派以現在浙事急迫中央與浙省事實情形究未明瞭今雙方各趨極端恐一旦衝突麋爛地方彼時焦頭爛額莫如此時曲突徙薪之爲愈昨有國民 
 
 
 

Page 7

 
 
俱樂部以公民今日開會籌付楊督帶兵來浙問題恐過甚激烈演出意外曾開談話會磋商和平方法亦此派中人也日來外間傳說滬上已有偵探在此密偵各界情形未知確否 
[清江之血裏鴛鴦（冷香）]  
　　和姦事實爲社會所恒有吾獨對於茲事而詳紀之者以爲江北風化懼且於此案之裁判有所感也 
　　江北民風夙以醇樸見著邇歲以還民生苦窘管子曰倉庫實而知禮節衣食足而知榮辱此不良之社會已足　人民於不知不覺之中自某當道下車以降以金鈴使者自命於北里姊妹花保護提倡不遺餘力風行草偃一般士夫靡弗以醇酒婦人風流自賞而社會淫靡之風彌不可向吁滋可懼已 
　　語云姦近殺在九月間營弁某以暱河北石馬頭萬福樓棧主之妻而致剖腹以死一波未平一波又起十月二十八夜又發生城内興隆巷王得標殺傷姦夫杜鴻和一案即吾之所欲言者 
　　清江興隆巷屈氏女年華二九略具風姿客歲嫁與王得標爲室王寶應人光復之頃曾隸兵籍退伍而後餬口四方陽春時候屈氏歸寗空閨虚度遂與比隣染工杜鴻和結識積之旣久醜聲四揚適王來浦深以爲辱於十月二十八夜呼崗警及門微聞室内私語喁喁一時衝入戳傷杜鴻和數處屈氏肺葉且爲迸出次日由淮陰縣裁判員王驤往驗屬實函送美國醫院療治初王得標親告和誘并請與屈氏離異乃傷痊後兩造忽具誓詞禀縣和解知事趙邦彦爰爲之判曰此案王屈氏以新嫁娘作歸寗女流連忘返居住自由夫王得標乍釋戈矛初調琴瑟因結褵之愛戀遂放舸以來尋囊澀而小作勾留家貧且順圖營業雖罹坎運六韜之略猶嫻思振乾綱七尺之軀無恙彼杜鴻和者居對門闌業操靛染設色並躭好色餘資每作遊資慕少艾則相與目成扳閑花而竟忘指摘鴛鴦池沼浪結萍綠鸚鵡簾櫳風傳花信疑整冠於李下覩遺襪於床頭氏夫固屬耳於垣怒眥欲裂矣奈何慾海無邊迷津不渡仲子勿逾里杞樹下胡妄攀條羅敷自有夫臥榻側豈容鼾睡小兒女方喁喁私語纏綿兩訴私情彼丈夫赳赳武夫解决一憑武力曩定格殺勿論之律今頒防衛不罪之條又何責焉時也月黑飛鳥宵深警犬藏兵袖底狹路相尋奮足街頭破扉直入露出并州雪刃燕尾雙分消殘倩女香魂蠻腰幾折杜鵑眞成血染野鶩若共霞飛血花與涙絮齊飄肺葉共口脂一色興隆巷猝然興訟清江女失此清操是何露水前緣結此風流惡果哉幸焉遠來扁鵲廣布仁慈輸入靑蚨匀分藥裏此則創深割臂彼此痛切鏤肝旣續命之湯關亦返魂之術善前塵若夢往事如烟撫瘡痍而知　斑斑皆記事之珠起蓬勃兮生機歷歷比回春之草不以一失足成千古恨再回頭巳百年身殆哉險矣方數重之信牒頻催忽兩造之誓詞上達藉得免究標題非云蠖屈誓杜將來和誘鳴作鴻哀措詞頗躁釋矜平前隙似冰消霧散先尙疑有假託繼乃訊係眞情庭且公開（縣署判案向不公開且此事大可禁止旁聽不必公開者）人爭旁聽一則形容觳觫俯首無詞一則粉黛飄零低眉欲泣若必明罰敕法包孝肅鐵面無私轉至怨女曠夫周文王仁心莫逮告訴權旣經放棄姦非律何待研求議旣洽乎雙方網合開夫三面剪刀毁去休管二月春風簡帖還將仍是百年嘉耦修省靑年私德滌除白璧微瑕口頭已訓誨諄諄書面宜吉祥止止綴此雅話（何雅之有）以遏鄭風（未必有效）云云 
　　右件末尾標爲此諭不知在現行法上是何程式聞係裁判員王驤手筆此案旣經本夫親告而復任其爲刑事上之和解殊可異也 
[胥江譚屑]  
　　吳縣知事孫少川前以天平山石案處理失當蘇紳頗不滿意雖經省公署記過罰俸而各紳士等尙有問言近日署中傳出消息謂孫知事行將調任繼任者係菱湖釐捐局長（前元和縣）閩人郭增程并謂發表之期約在本月以内云 
　　三號副總統壽辰蘇州軍警長官如朱熙王可耕趙雲生崔鳳舞等偕同中級官佐於一二號同赴石城分班祝賀昨因壽期已過地方重要均巳遄返蘇州照常辦事矣 
　　商團總會會長鄒椿如昨日發出通告令各支部召集團員查照上年成例劃分區域輔佐軍警出巡查防卽以總司令魏旭東爲總指揮官以資統率今日呈報使道並請通令駐蘇軍警一體查照以免誤會一面令各分司令於五號起實行出防蘇鄉横涇鎭之張家橋鄉民薛席慶家前晚三點鐘到有盜匪十餘人縱火焚刦損失殊巨并鎗傷事主縣署聞報當令偵緝隊長潘秀靑跴緝昨已將正兇楊大辮子等兩名拿獲押解來蘇今日經裁判員審訊供認不諱巳呈請馮督軍就地處决 
　　蘇警廳之各署長如北區之王宗嘉南區之張虎臣總務科長安錚皆未呈請任命茲經崔怡庭廳長查開資格彙案請補警正本月四號接到省長轉發部令各員均經准補實官隨給部令執照現崔廳長已令知各該員遵照 
　　馬路三區張巡官因區内知稼棧徐姓失竊强指素爲錢業之范二保爲是案正犯竟擅拘至區并有木匠阿根一名因無證據私刑吊打威逼供詞馬路商民羣起大譁以張巡官誣良爲竊濫刑逼供有犯刑章公禀道縣請骒昭雪以維人道 
　　省會興辦苗圃孫知事現已擇定葑門内先農壇原址爲苗圃今日呈報省長及官産處長曾孟樸查照 
　　江浙緝私統領蔡竹賢頃聞浦江一帶有大帮梟匪販賣私鹽誠恐駐汛巡船或有私收陋規放縱情事特於四號呈准軍民兩署親自出巡六號啓程隨帶員弁十二人親往各處巡查以戢匪蹤 
　　吳縣地方分監典獄官馬啓權昨飭某看守長將輕罪監犯十餘人帶至盤門大倉口碼頭搬運木料該處河下停泊水警李標勝所部八號巡船一艘某看守長喝令撑往他處該船馬巡官及巡士等以河已氷凍不便開動答復某看守長即令各犯將船代爲撑開致起衝突互相鬭毆水警中張王各巡官聞訊即帶同巡士多人相助重復毆打雙方各有一人受傷八號巡船被各犯拆毁僅存船底洋鎗子彈及零星物件均落河中李標勝得悉親自到場喝住西區警署楊署長亦派警前來當令將雙方人證一併帶區略訊情由所有罪犯仍由某看守長帶回本監李標勝即赴水警二應面禀　長請示馬獄官亦將肇釁情形禀報高等檢察廳核辦地方通信 
[松江]  
[南外盜案]  
　　三日來天氣奇冷寒暑表降至二十度以下河道凍塞連朝未解爲近年來所未有冷風裂膚入夜尤甚居民類多早寢宵小因得逞志昨晚南外張家村周稼山家於十二時左右突來盜匪十餘人手持木棍小刀等踰垣入内事主聞聲驚起當被擊傷腰部噤不敢聲聽其席捲而去計失現洋三百餘元衣飾約值六百餘元事後由附近薛姓電知縣警察所即由警佐派員踏勘問盜匪均操本地口音當是附近流棍不難緝獲也 
[軍隊開始赴浙]  
　　楊護軍使奉命督浙必需隨帶軍隊以昭愼重日來駐松各團營已紛紛預備聽候調遣茲聞第四師將分數起入浙駐龍華軍之一部及松江之第十五團第二營砲兵七八兩連今日啓行餘亦將陸續運往 
[嘉興]  
[禾地氣候之奇冷]  
　　嘉興近日氣候驟由攝氏表三十度而降至二十一度河流汊港咸均冰凍至舟楫難行卽窮漢乞丐亦凍死多人各商家亦因天氣奇冷開市稍遲（上午八點仍未開齊）閉市極早（下午七時已多關閉）市面異常清淡即各國民學校兒童輟學頗多其上課順序已將習字科暫行停止改授國文矣據年老者言天時之冷爲十餘年來所未有也 
[揚州]  
[淮鹽滯銷]  
　　歷年以來每值冬令醃菜之際淮南北票鹽之運各岸者必倍於平時鹽務中人恒稱此爲旺月詎今歲淮北春綱缺産無鹽可運以致運出票數不及往月卽以皖岸最近之地而論冬月内僅四十餘票其他各岸可想而知矣 
[屠稅開標]  
　　江都屠宰稅自設匭投標以來承包之戶陸續已達二千人昨日期滿截止經周知事當堂開匭聞投標最多之數祗一千五百元尙不合格仍擬重行投標云 
[監工受傷]  
　　省章第五師範附屬小學校長陳蘭芳對於敎育頗具熱心現值陽曆年假特飭匠修理校舍親自監工昨日早晨因攀梯不愼由高而下將臂部跌斷隨由校役抬送浸會醫院請邰醫士診治 
[鎭江]  
[通令改良警務]  
　　丹徒縣公署鎭江商埠警察局昨同奉江蘇齊省長訓令云案准江蘇省議會咨開（中略）等因准此查警察爲保衛治安而設於人民有密切關係辦理稍有不善卽足貽害閭閻業經督飭各屬嚴加整頓在案茲准前因除咨復並公布外合亟令仰該局縣即便遵照並將整頓情形具報此令 
[師長監督返鎭]  
　　駐鎭陸軍十九師楊春圃師長鎭江關袁思永監叔们日前同往金陵恭祝馮副總統壽誕勾留數日刻已事畢於日昨午車返鎭照常視事 
[廣州]  
[保存南越王古塜]  
　　南越王古塜千百年來無有能確指其所在地者考古家輒引爲憾事朱省長蒞任後因接梁任公函述修志局副總纂譚鑣藏有南越王塜木字跡多種即飭其專送來署查閱昨譚君遵將南越王塜木所刻之漢字十種摹印多張呈請省長鑒核並證明南越王古塜實在省城外龜山地方朱省長以此項古蹟亟應愼重保存當將所呈南越王塜木漢字十種收爲官有以供歷史上研究一面批令切勿授諸外人一面咨陳内務部查核矣 
雜評一 
[大政方針（一子）]  
　　中國政治之所以常現一種混沌之象者以不能先以眞意示人也政令之所以有動輒得咎之虞者以不能謀定而後動也政局中一切衝突之所由起人民懐疑之所由生中央感信之所由墮地原因皆種於此今各國務員討論大政方針以開誠布公審勢相機八字爲對外之要旨吾謂此八字者非特對外而巳其他一切内政孰不當以此爲主苟能實行此八字者又何事不可以發展然則所謂大政方針卽可以此八字賅括之更奚必求之於洋洋數千言之空文也哉 
 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[美國實業團考察商品之凖備]  
　　上海總商會致各出品家函云接准農商部商品陳列所函開敝所自前次改組諸待整理儲品雖夥半屬窳劣倘不推陳易新廣爲搜求奚以資參考而興實業昨准美國實業團函稱派員來華調查商品都中爲首善之區尤應準備一切以揚國徽滬上萬商麕集精品利器羅列宏富茲派胡君菱生前去徵集各種物品至時乞予接待并廣爲介紹等由並准胡君到會面稱以此次整理物品係爲提倡國貨推廣銷路起見加之美國實業團來華考察尤須選擇精良善事陳列於我國商務大有關係請會徵集上品等語查美商此次來華游歷純爲考察商務北京商品陳列所薈萃全國物品自不能不加意準備我國出口貨向以絲茶爲大宗其餘之機械製造品化學製造品手工製造品及美術品亦多花樣翻新與東西洋出口相頡頏美商定新曆三月三號抵京所有徵集物品應於二月以内彙送以便陳列而資參考惟是項陳列品例不發還亦不給價但須檢送樣本或模型足以陳列素諗貴口出品優良聲譽卓著用特備函奉達至希選擇多種並備具說明書於新曆二月以前交送到會一併彙送是所至盼 
[赴歐觀戰員出發]  
　　政府派赴歐洲觀戰員鄭桓沈鴻烈何遂鄭理清到申後假寓一品香巳於七號晨附輪往日矣 
[最近兩日之金融調查]  
　　前日（八號）新金山滙豐總行交花旗公司輪船公司儎來大條銀九百九十八條由東洋公司輪船從東洋裝來滙豐大條銀三十七條（九號）本埠麥加利銀行交英公司輪船運往葛利葛答埠墨洋七十七萬元又滙豐行裝往小吕宋埠墨洋三百七十五萬元調查各銀行及南北各莊至昨日止共存銀二千另二十三萬兩存洋一千六百二十四萬元大條銀一千一百六十三條（每條計銀一千兩）約可鎔化規銀一百十六萬三千兩故下午銀拆收盤祗有四分墨洋因有出口下午已漲至七錢二分 
[昨日滬浙間之消息]  
　　松滬護軍使楊善德氏奉命升調浙江督軍遺缺以副使盧永祥調補種種情形已迭誌前報茲將昨日所得各方面消息縷述如下 
[楊氏即日赴任]  
　　楊氏自奉大總統任命爲浙省督軍後因母喪假期尙未届滿本擬請前任督軍吕公望氏暫行維持俟來歲舊曆正月間假期届滿再行赴浙現因政府電促到任故巳定於本月十號（即今日）將松滬護軍使篆務交卸即行起程赴杭接任滬署參謀長等亦偕同前往襄理一切所有開吊事宜擬俟接任後再行定期來滬擇地舉行　另一訪函云楊氏於昨日下午一時在署特開軍事大會上海防守司令王賓旅長陳樂由及軍署各員均到盧氏已先期到署當由楊氏將松滬護軍使印信交與盧氏盧即於二時正式接任楊氏即乘預備之專車赴浙又有一說謂楊氏早於昨晨天明時起程云 
[副使並不裁撤]  
　　楊氏旣定今日赴杭故先約定新任護軍使盧氏於今日上午在龍華軍署彼此交接其一切手續昨已由參謀處預爲籌備至遞遺松滬護軍副使一缺繼任何人尙未接有中央明令惟據軍署可靠消息此缺巳經馮副總統保薦前江北鎭守使張恂氏繼任外間所傳裁撤一說實係臆測不能憑信 
[誥誡赴浙軍人]  
　　楊氏原帶之第四師陸軍已商准政府隨帶浙赴惟主客不習恐有誤會故楊氏特發訓令誥誡各團營長略謂本師長奉令督浙所派前往隊伍業於本日飭令出發在案查浙省自辛亥以後未有客軍駐紥各團營連此赴浙純屬客軍紀律森嚴市廛不擾乃得相安無事共保和平况浙人素號文明軍警久經訓練如彼此以禮讓相接斯南北無畛域之嫌水乳交融何分主客該團營長等務各切諭所屬官長約束目兵隨時誥誡處己以嚴肅爲主待人以謙和爲先庶起商民信仰之心而顧本師十有餘年之名譽是爲至要 
[電請浙軍照料]  
　　楊氏因赴杭在卽特將第四師軍隊先行開拔赴浙惟客軍入境恐浙省軍民或有誤會故特電致浙江第一第二兩師長張載揚童保暄先行接洽囑其妥爲照料旋接童師長回電謂齊電敬悉早間已派師部副官長章世嘉在城站曁張吳兩副官在筧橋接待一切已令各部隊知照矣謹復師長童保暄齊印又聞此次赴浙軍隊計有第十三團團長龔聲揚所部之第一二三等步兵三營又第十六團團長王鳴珂所部之第一二三等步兵三營又第四團所部之砲兵第三營曁騎兵工程輜重約計一混成旅均於八號上午由上海龍華松江等處會同開差乘坐火車出發至距離浙省五十餘里之臨平站下車旋由各團長於昨日清晨督率各兵整隊由臨平筧橋步行至省昨日午後護軍使署巳得龔王二團長來電謂大軍一律入省浙省軍警甚屬歡迎堪慰厪注云云 
[商民思患預防]  
　　浙省殷富商民因恐北兵赴浙後主客軍或有意外風潮爰於昨日將現欵及貴重貨品設法運滬暫行寄存俟所任督軍到任釐治妥貼地方安靜再行運回至商家需欵聞即就滬劃兌故尙無阻碍 
[再誌二十餘年未有之奇冷]  
　　連日天氣嚴寒仙河冰凍各埠小輪巳一律暫停因此滬杭滬寗兩路火車之搭客較往日尤爲擁擠而近數日間之米價因米船不來每石巳漲洋五角炭亦每簍漲洋二角硬柴每擔已漲至一元五角其餘菜蔬魚肉之價亦莫不加增聞今届由天津運來之白泥火爐共有五六千只均巳賣空皆獲厚利至呢絨等棉織品南北各店亦售賣一空云 
[路局重申烟禁]  
　　滬杭甬滬寗鐵路局鍾局長以本年三月已届鴉片禁絶之期而近來查有私販烟土届滬乘車運赴内地並未貼有印花者實繁有徒於禁烟前途大有關碍巳通飭各段巡官重申禁令嚴查私販並將禁煙章程排印傳示俾衆周知如有違犯一經查獲定即解送地方官廳懲辦各巡官已遵照辦理矣 
[兩路免票展期取銷]  
　　滬寗滬杭甬兩路所發各機關長期免票前奉交通部令呈奉大總統指令准予一律取銷以維路欵現因手續尙未大備已由鍾局長呈准交通部暫行展緩一個月以六年一月底爲止業由路局通函各機關查照如逾限發見免票應照章補罰全程車價云 
[取締路局員司之請假]  
　　滬杭甬鍾局長日昨發出通告内開茲定自本年一月份起各科員司簽到簿應於上下午到局時各簽一次遇有半日不到局者即作請假論再員司假日除法律規定之例假及年假節假外所有個人短期請假應由各科正副徉有隨時登記無論因病因事一每一人每年不得逾十日倘積計至十日以外須按日照扣薪水責成各該科長開單送由總務處通知核算處照辦至員司請假之多少於等級之升降薪水之增減亦與有關係合先布知均希查照等因業經各科領袖督率員司遵照實行而鍾局長自發此通告後每日上下午必依辦公時刻到局辦公並親至各科考察一切將員司簽到簿逐一查點異常認眞故各科員司莫不踴躍從公冀得優美之成績云 
[張華浜浮碼頭移往南京]  
　　滬寗路南京碼頭原爲聨運而設惟通車銜接時刻兩頭搭客同時來往地位不敷洋總管克禮阿有見於此擬請將張華浜浮碼頭改置該處並放大泊船碼頭添築搭客月台呈請鍾局長轉詳交通部核准所有一切工費即在購地借欵餘欵及資本項下酌提應用克禮阿奉文後一面飭將添築月台工程估計墨洋四萬二千元趕緊興工以便措置客貨之設施均臻美善其張華浜浮碼頭一座亦定於日内委託江輪拖帶到寗俾得在南京船塢修理蓋恐水低不能工作目前若稍濡滯須俟來春江水適中之時方能工作故日内辦理此事頗爲忙碌云 
[遵造路政統計表]  
　　滬甯滬杭甬鍾局長日前奉交通部令開本部接辦民國元二三四年行政統計所有路政一門業經擬就徵集表式二十四紙應即飭發該局依式塡報並按年將一切興革事宜撰成紀要附表詳部其塡報期限自本年十一月一日起每年份統計以一個月爲度務必如期造竣以憑彙編切勿延誤等因附表式四份造表須知一本到局業經鍾局長發飭統計科遵照辦理當將民國元二年份路政統計表式各二十四紙分别查塡其鐵路紀要亦按年度編撰附列表後紀要内所述事由不外擴充工程維持車務整頓廠務畫一内務諸大端而以是年營業收支盈虧槪數撮舉大要以殿其後聞已呈送交通部察核矣 
[飭塡鐵路各站栅門表]  
　　滬寗滬杭甬路鍾局長近奉交通部令飭塡造全路各站栅門調查表内分站名站等上下客數栅門尺寸椿數工價座數各項遵經通飭各段巡官將該管段内各站已設及擬設栅門按照表式分别查塡各巡官奉文後已分别調查塡送到局聽候彙核 
[縣議員代表訂期晋京]  
　　江蘇縣議員聨合會爲回復自治問題通函各省縣會各舉代表一致進行復函贊同者已有十一省是以該會於本月七日開幹事會議决再函各省縣會定期本月二十六日以前來滬取齊晉京請願昨日該會巳分函各省縣會知照原函錄下　敬啓者絡誦復函備聆榘論藎籌碩畫欽佩莫名恢復地方自治問題近來參院業經議决衆院已付審查通過之期卽在指顧惟政府是否執行尙未可必惟有聨合全國代表赴京請願以爲最後之解决現在通信贊成此舉者已達十一省敝省代表定於本月杪到京惟此事必須羣策羣力同時並舉擬請貴縣聨合貴省各縣議會推舉全省縣議員總代表二三人各就道途之便或於本月二十六日以前來滬偕行或逕赴北京以二月一日在京爲各省請願代表取齊之期以利進行曷勝盼禱 
[古玩店所接之嚇詐信]  
　　四馬路麥家圈某古玩店日前有人送來信函内云久欽雅範領敎無由　甚憶昔同附於盛宫保作經營生計屈指行將五七載矣繼又同事在袁海觀先生處追思往去不禁慘然弟於分袂後改途習武歷充南北洋軍職近五載因國事勞形免負國民革命一份疊遇嗟跎命也何如現者故我依然滬濱落魄故人念及能不傷乎久擬洗手歸農奈部下依附太衆終日困在奈何天裏莫展一籌思維至再爲我兄慷慨爲懐定可一舒積困故不揣冒昧懇借英洋一千元俾弟維持部下各歸鄉里倘以愚言如不足信毋怪弟以野蠻從事語出荒塘實緣困急尙希海恕云云下署弟紀大剛鞠躬並批三日内答覆通訊處法界吕班路該店主王某接函後以年内古玩一業已蕭索不堪歐戰未已國内擾攘值此年關逼近銀根奇緊之時門面開銷尙不知何處羅掘卽使爲往昔或曾相識亦屬愛莫能助因來函只有路名而無門牌亦遂置之高閣乃前日又有人送來一函内云前日奉呈一柬諒邀洞鑒迄未見覆豈以愚言爲河漢耶抑以爲空言恫嚇耶須知目下時代强食弱肉與其坐而斃不如惡而死死生有命誰無不死之年今函與閣下約二日内無答覆爾之古董店當爲破瓦舖矣明之作事大丈夫噯昧不明焉取尊府當已布置待不覆則實行部下犧牲者現且十一人日在足下左右亦經動令發出雖避入天宫亦將入天宫尋之是在明酌紀大剛上言云云該店主當以此事訴之同業旋爲捕房所聞以近來匪徒冒名嚇詐之案層見迭出若不從嚴懲辦將何以保治安而衛商民故特將兩函取去以便飭探查緝務獲解究 
[板鴨殊難下咽]  
　　新法租界某絲廠經理曾於陽曆去年八月間接有自稱黨人之汪志强由郵局遞到一函措詞甚爲激烈要求借洋五千元如不應允定以强硬手段對付並有定於某日到廠領取等語當由該絲廠報告捕房即於某日派探至廠守候以便拿辦詎汪早已偵知是日並不往取日前汪志强忽乘該經理不在家内即以南京板鴨一隻親自送至其家復於翌日至公共租界某處面謁該經理詢其昨日送上之板鴨曾否收到並稱函借之銀務請速爲籌備以便應用倘再推諉尙有他物奉敬言畢遂即辭别聞該經理現頗躊躇云 
[復訊李徵五被人嚇詐案]  
　　庽居公共租界愛多亞路前爲閘北光復軍統領之李徵五因迭接皖人陶玉龍鎭江人張少卿王德奎湖北人孔柏林等恫嚇信函及炸彈圖詐鉅欵經李報由總巡捕房派令西探海明惠協同華探目陸雲忠王松濤包探張林泰前往北海路三十二號門牌陶之庽所將陶拘獲當場抄出手鎗一支子彈七十八粒鏹水兩瓶江南銅元鈔票數十張並當票等物繼在法界將張等三人提獲併解公共公堂訊押在案嗣經捕房查得本年舊曆四月間新閘路一百二十九號門牌張姓家被盜刦去值洋一萬餘元之金飾陶等頗有關係故於前日午後傳集人證將陶等四人解廨復訊先由捕房代表牛門律師上堂譯明案情將原告所接之恫嚇信五封及炸彈壳手鎗子彈等各種證據呈案請察並稱被告等非但嚇詐鉅欵且在租界專事搶刦實屬擾害治安應請嚴懲繼由原告李徵五之代表沈雲章投案聲明原告無暇委我到堂作證及迭接恐嚇信函及炸彈情形又據事主女子張秀貞上堂供明今年舊曆四月問被盜搶刦情形並稱被告等當時是否在場搶刦因日久不能辨認並據西探海明惠禀明拘獲被告等及抄出手鎗子彈等各物並詢問口供各情訊之陶玉龍供是民黨份子因所領之遣散黨人費不敷回籍故託張少卿寫信向李徵五求請資助盤費並無激烈言詞手鎗子 
 
 
 

Page 11

 
 
彈係友人郭金山之物當時據郭云係銅元包寄存我處並不知是鎗彈直至被包探抄出始得知悉云云詰之張少卿供稱原告所接之信函五封確係我代陶書寫因民黨代表許鎭亞不將所領之善後費給發故函懇李徵五資助川費擬回原籍内有一信係致天蟾舞臺要求伶人梅蘭芳演義務戲籌欵資助詰之王德奎供前在張勳處當差去年來滬在浦東美孚棧爲看門今年秋間由陶介紹入黨在李徵五處領得善後費洋五元至於嚇詐之事實出不知訊之孔柏林供與陶等三人並不相識此次因母死來滬找尋親戚實被誤拘求宥關讞員商之德師副領事判被告四人還押候會商堂諭宣佈飭遵 
[恐嚇信比對筆跡續誌]  
　　法大馬路乾豐烟膏店主前至法公堂訴稱日前接到一函内稱不惜犧牲性命再造共和現今年關將届商借洋一千元否則定將激烈手段對付等語並書明住址門牌及戴程九字樣又附卡片一紙前已呈鑒請求訊究戴供前於民國元年十月間在曹家渡第八初級檢察廳爲書記員銷差後在某律師處爲文案並爲靑藍淺批漿公所及樹木公所董事此信實非公民所書恐被仇人陷害當由聶讞員給以紙筆着書數字與信函比對筆迹相符因戴仍不承認故判還押着戴在捕房照原信書寫一紙呈候核對在案昨日復由捕房解廨請究並將戴所繕之信函呈案請察中西官當將原信與戴所書之信函比對相符而戴則仍不承認並供前有仇人陳湘燾在某公所爲夥時因帳目舞弊當被公民察破將陳停歇後又被竊去卡片十數張又有周新照周芳龍亦與公民素有仇隙三人中必有其一挾仇陷害惟陳湘燾能仿公民筆迹可可否求堂上將公民釋出定將陳湘燾周新照周芳龍等三人尋交到案核對筆迹即能水落石出中西讞員准如所請遂判戴程九交一千兩人銀並保出外限交陳湘燾周新照周芳龍等到案再行訊斷 
[王質判决引渡]  
　　前鄂省第一混成旅管帶王文彬（卽王質）因於去年七月三十號在漢口華景街煽惑軍隊縱火焚燒事後逃滬匿居公共租界直隸路一興旅館内經鄂督軍王占元偵悉電請楊護軍使行文公共公廨轉飭老閘捕房派令中西包探將王拘解公廨訊供收押嗣王染有紅痧送請醫院醫治全愈並經捕房禀請公廨訂期研訊各情已迭誌本報昨由捕房將王解案請究先由護軍使署偵探彭錦章與鄂督軍派來案證王省三投案據王聲訴被告王質與其同族曾在湖北帶領軍隊至去年陽曆七月三十號夜被告在漢口暴動縱兵殃民事前曾函致我處大言恐嚇勒索巨欵不遂彼用手鎗炸彈向我威逼故將原函送呈王督軍查辦被告今巳獲案且事出内地要求引渡云云訊之王質供稱向在湖北國民黨首領蔡子民部下帶兵癸丑年二次革命由黄克强委任鄂省第三軍總司令因前年袁世凱假造民意廢除舊約我即反對帝制其時我正管帶第一混成旅軍隊去年袁氏去世後黎公繼任大總統即恢復舊約法即於五月十二日解散軍隊當時漢口天聲民國兩日報曾登載其事此事發生在七月三十號旣已解散軍隊何能煽惑兵士暴動殃民查與事實不符惟致案證王省三之信函是我親筆久仰貴公堂保護國事犯應請拒絶引渡要求成全關讞員商之美博副領事以此案發生在湖北旣經預審明白自應照章引渡判被告王質押候錄供解送護軍使署轉解鄂省歸案訊辦 
[祥順押店又被盜刦]  
　　美租界新記浜路第二百四十號門牌祥順押店於去年四月被盜搶刦報緝未獲茲又於前日晚六時三刻突來盜匪四五人各持手鎗躍入店堂刦取大洋及銅元約值五十元而逸臨行時开放手鎗四響後經店夥蔣根根投報滙山捕房捕頭立派西探壳羅香華探蔣榮生余煩咸王金壽等四出兜捕匪已遠去 
[盜匪關門搜刦續誌]  
　　美租界東西華德路師善里粤人梁端山家前日被盜關門搶刦已誌昨報茲悉共被刦去金鐲兩副金表一隻金練一條金表墜兩個金項練一條金鷄心一隻金别針一隻金荷花瓣一枝此外尙有現洋二百餘元並大衣一件内藏鈔票五十元另現洋十元皮一口鐘一件各盜出門後梁姓婦女追出喊捕對面餅店夥伴聞聲追趕至原昌路轉角各盜將大衣抛棄路旁餅店夥以爲被刦去者僅此大衣乃拾之而返各盜遂得逃脫無一被獲 
[法租界防務益加嚴密]  
　　法捕房總巡施美德君日前傳諭各捕房除原有崗警外加派暗差巡捕一百名分往新老兩租界及僻靜各地方不分晝夜嚴密巡防在案現施君又以租界地方遼闊深恐派出各探捕仍有鞭長莫及之憾故於前日在顧家宅營房内商調安南兵士一百餘名擎鎗實彈於下午派往華法英法交界及新老兩租界等處帮同各探捕嚴行查緝又查得搶刦界内店舖各匪徒均帶有手鎗刀械如各探捕赤手拘拿危險殊甚故又將手鎗一百餘支於昨日分給出差各探捕及暗差巡捕隨身携帶如匪徒膽敢拒捕准予格殺勿論以寒匪膽而衛居民云 
[和尙上訴案訂期審理]  
　　匪僧了根則森前因持械在養正里嚴陳氏家强搶金釧巳經地方廳訊實判决了根則森分别監禁嗣兩儈均不甘服提起上訴奉諭核准申送蘇州高等廳訊究在案茲由高等廳定於本月十日審理此案令飭地方廳傳齊人證到蘇候質林廳長立派法警往傳原告嚴陳氏並伊女桂寳及關係僧人功源本明等着於是日赴蘇投高等廳候質 
[鎗决强盜四名]  
　　奉天人李九卿因糾黨持械夥刦唐家弄三百四十九號門牌徐子調家金飾現洋並拒捕開鎗擊斃探夥王阿增及洪林生等兩命復又雇乘汽車在福建路攔刦周惠然值洋四千五百餘元之烟土業經滙司捕房中西包探將李與同黨施祥岐（卽小其）顧文炳（即章郎）王阿林先後拘解公共廨訊實判一併解送護軍使署懲辦在案茲悉已由軍法課研訊屬實詳奉馮副總統批回一併鎗决於前日午後將李等四盜押赴西砲臺執行鎗斃時預行咨照滙司捕房經辦是案之中西包探前往觀看行刑 
[僞造八釐公債票]  
　　皖人劉原之在新閘孟納拉路某號屋内僞造中國政府八釐公債票希圖向人抵押被中國銀行總理偵悉報請總巡捕房派令中西包探在白克路六百五十二號門牌劉之寓所將劉拘獲昨解公共公廨請究原告由代表嚴德成偕律師上堂譯訴案情並稱此案關係重要手續尙未完備請爲展期開審被告劉原之亦延律師到堂代爲辯護要求准將被告交保候訊中西官判劉交九千元人洋並保候訂期研訊 
[工巡捐局補發公債]  
　　工巡捐局昨致市政廳債欵清理處函云逕啓者應還前市政廳第四批第四期公債及以前逾期未領之欵前因局欵奇絀不克到期償還殊深抱歉茲經設法籌備擬於舊曆十二月二十日起至二十六止每日下午一時至四時憑劵還欵其不及如期來領者於舊曆正月十四日起續行補發至十九日止如再逾期歸入下届併發除發通告外用特函達查照希卽轉知各該債權人爲荷 
[魯定格不知去向]  
　　魯定格律師（奥人）因事被逮暫禁於美領署監獄一節曾紀前報茲悉魯律師被禁已兩星期前日奥領事派德警三人乘汽車前往美領署監獄將魯定格提出押赴麥特赫司脫路奥領署以待質訊迨至奥領署後將魯關閉一屋魯乘人不備將窗推開縱身跳下避入一英人住宅中華人室内脚部時已受傷遂憇臥華式臥床之上奥領署追者續至因其屋爲英人所有未便擅入搜查即發電話請英領事給予搜查狀閱數小時後搜查狀發下而魯定格已踰垣而遁不知所往矣昨晚猶未聞被逮消息 
[愛儷園之古物研究會]  
　　昨日下午哈同花園開古物研究會到者數十人携金石書畫來者均陳列於戬壽堂旋由姬覺彌君設筵欵待討論小學佛學七時許盡歡而散聞下次大會在上元節云陳列品詳誌於後　烏金黝磁花瓶（查恂如君）黄忠端潑墨山水　張夢晋織女（余雨韭君）　黄小松奚鐵生等合畫枯木竹石幅（丁輔之君）　周棻伯　父敦附考　楊沂孫楷書結搆九十法　楊沂孫墨蹟篆楷文字建首　楊沂孫臨皇甫碑　古磁碗（胡右蓀君）明魯監國時總督關防（朱夬膏君）　初拓渤海藏眞靈飛經　雲麾碑（强夢漁群）　古磁印色缸（任步雲君）　姚公綬竹石軸　丁敬身隸對（陳印若君）　謝時臣山水軸　包倦翁對　（蔣惕庵君）　漢瓦鼎　周瓦登（鄒適廬君）　宋均窑製盌模範　瓦竈　匋鼎　天紀二年磚　宋人寫釋迦孤獨園授經圖軸　明丁雪鵬繪無量壽佛軸　曾波臣畫蘇文忠公像　清吳泉寫李杜二公像（以上哈少甫君）　張若澄畫山水寒山落木輞川勝境小手卷　鄭穆倩山水小手卷　馬元馭墨梅小手卷　慶曆摹淳化閣帖影片四張　文文山字軸（以上李平書君）　陳老蓮人物（黄旭初君）　夏仲昭墨竹　王廉州溪山深秀（朱德莆）　梁山舟字横幅　王原祁山水　張照字聨　陳鴻壽字聨　方大猷鄒逸麟孔毓圻王象咸字屏四幅　錢坫篆書七言聨　吳鼒八言聨　董東山山水眞蹟　倪雲林靑綠山水　名人書畫萃珍（以上亷南湖君） 
[滬濱各校消息]  
　　靑年會商業半夜學校定本月十五號晚循例寒假並舉行各科畢業式茲將秩序摘錄如下（一）校歌（二）主席朱葆三君宣布宗旨（三）校長卓鏞詩君訓詞（四）發給畢業證書（五）給奬（六）各科學藝（七）體育競爭（八）活動影戲 
　　寰球中國學生會夜校定於正月十三號卽舊曆十二月二十日晚八時舉行寒假畢業禮届時尙須敦請名人演說 
　　海寗路天保里愛國女學校體操專修科昨日舉行第二次畢業式列入甲等者爲徐宗俊楊汝騫沈德英夏雲潘生濂屈琴芳張詒生七人列入乙等者爲楊超李景英韓雅琴三人除徐宗俊潘生濂二人留校服務外其餘均就女子師範學校或高等小學之聘並聞該校於本年爲始將此科重行編制添聘體育專家分授最新學術 
　　城内老縣東光華女學由嘉定李城創辦昨爲該校二週紀念之期並舉行國文專科畢業式請校董錢佩芬女士給憑女士以身體不爽委託梁含章代給並捐助經費洋三十元畢業生爲鄭培英朱鳳珍王文芳諸慕蘭黄文霞等五人來賓約百人左右 
　　法租界麥賽而蒂羅路中華女子同義義務學校舉行大考定本月十三號下午一時評定甲乙發給奬章聞明春擬增設學額一百五十名凡無力求學者赴校報名經校中調查清確認爲義務生後所有書籍學費等項槪行免去兼收十齡以下之男生如女生中有眞正孤苦無依者經商號證明或由贊助者遣送至校其衣食住三項均可由校供給定夏曆新正十日開學 
　　法界寶昌路大安里民國女子工藝學校除工藝科外附設中學及高等小學國民科學生百有餘名現值年假中學及高等小學國民科畢業於一月十三日假法界寶昌路尙賢堂内舉行畢業禮並開學藝成績展覽會校董滬海道尹徐元誥國貨維持會會長王文典校長黄少巖捐助奬品甚多聞來年另闢校舍改中學爲師範科以造就女界人才云 
　　閘北寳山路萬品里廣智兩等小學校并附屬女學前星期六日舉行男生第三次學藝會并於星期四舉行女生第一次學藝會兩日來賓到者八百餘人首由校長陳少卿君報告開會宗旨敎員陳秉權君演說并有來賓周惠二君相繼演說表演學藝如國文英文爲最有可觀會場秩序井然後有校董顧杏軒君特煩商餘俱樂部諸君串演新劇觀者滿意且有六歲幼稚生顧積鋐之演說尤徵特色閉會時已鐘鳴七下聞該校擬於明年添設實業一科俾兒童得以知實業之重要云 
[錢業提前結賬]  
　　南市各錢莊因陰曆年關伊邇於商界往來各家莫不提前結賬聞日來該同業會議凡各商存賬者規定每千兩取息十兩左右而欠賬則開至十六兩實爲從來所未有云 
[瀏河浮橋暫緩開工]  
　　太倉旅滬同鄉會發起籌欵重建該縣瀏河鎭浮橋曾紀前報茲聞此項橋工刻已估定共需工料銀六千餘金已有某工頭承包本擬即日開工因日來天氣極寒内河冰凍一切材料未能運去當經諸同鄉議决准來春正月開工並由事務所會董顧仁甫報告日來同鄉諸君陸續交到捐欵及經募之欵如唐蔚之洪伯賢張綸卿項惠卿傅晚生顧士章陳惠生及瀏河鹽務公所等共集二千餘元公决暫存致祥莊等候該工頭於明正將材料運瀏後隨時劃交諸同鄉一致贊成而散 
[軍人吵鬧米店]  
　　前日午後三時有駐紮浦東其昌棧地方之陸軍三十七團第二營兵士四名至該處洽康米店内向店主商量擬入内室賭博消遣店主婉言謝絶詎該兵士等老羞成怒敲檯拍桌大肆喧鬧竟將玻璃窻等擊碎而去事後經店主許某投訴任學剛營長請求將爲首肇事之兵士查明懲辦以安商民云 
[施粥廠經費不敷]  
　　閘北慈善團在太陽廟開廠施粥已記前報茲悉該廠自開辦以來每日到廠領粥之貧民多至千數百人日需粥米三石加以柴薪人工開支浩大工巡捐局額定經費二千元不敷甚鉅故該團主任王彬彦擬於日内邀集各團董會議籌欵接濟以全善舉 
[美租界火警]  
　　前日午後美租界東西華德路第一百二十五號門牌全興昌烟紙店樓上失火旋由英美界救火會西員立驅皮帶軍馳往灌熄焚去屋面延燒貼隣一百二十四號同壽康藥店之屋頂事後捕房飭查起火情形再行核奪 
[輭騙不成即硬搶]  
　　匪徒李阿根前日在甘肅路用擲包術圖騙行人奚阿坤銀洋六元不遂串黨剝取奚之衣服被三百零四號華捕查見將李拘押昨解公共公廨經中西官質訊一過判李押候補提同黨到案併究 
[婦人不安於室]  
　　船戶崔國泰家住义袋角地方其妻湯氏與隣人丁文子私識前晚該氏又至丁處被崔偵悉偕同伊母湯張氏妻妹湯十七子並糾合多人擁至丁處將男女雙雙捉獲鳴警拘送警廳司法科昨午將一干人證派警移送地方廳由林檢察長諭飭分别收押候訊 
[尋見潛行逃逸之女子]  
　　老白渡附近籐器店主陳炳坤生有一女小字銀珠今年十八歲尙未許字近被店夥陳文明設計勾引成姦並將家中衣飾私運出外寄在隣人楊姓家中當爲乃父查悉除將銀珠痛責外運出之物一併追回惟因顔面攸關並不聲張不料該女　又於本月初三日私行逃逸炳坤四處找尋直至昨日在浦東陸家嘴喬喬家中將女尋獲文明則乘隙逸去遂即鳴警將女並喬喬押送三區警局傳到楊某連同原告於午後解送地方檢察廳訊辦 
雜評二 
[北軍赴浙觀（庸）]  
　　楊軍使此次督浙設果單騎赴任以釋浙人之疑豈不甚善然第四師旣爲楊氏所統率同澤之誼不忍遽捨則酌帶一部分以往亦屬情理之常但使雙方相見以誠不含他種意味則同屬國軍本無畛域之分安有南北之見浙人今日震於北軍兩字以爲主客不易相安者安知後日不訝然自笑神經之過銳耶 
　　特是人情難於圖始浙人對於北軍方在汹汹恐懼之中相驚伯有則北軍對於浙人所以釋其誤會而安其心志者絲毫益不可忽否則齟齬之因旣種有觸即發轉使當初之謠諑反得資以證實夫豈兩利之道要知今日政府調遣軍隊决非如袁氏之用心則鎭懾監視之意自不宜稍有所藴蓄此我對於楊督軍之誥誡赴浙北軍而願爲進一解者也 
 
 

Page 12

 
 
   
 
 

Page 13

 
 
自由談 
游戲文章 
[對於奬勵學生之意見] [  洗心]  
　　（參看十二月三十日本報要聞二） 
　　敎育總長提議學業考試奬勵法分秀士俊士國士學士博士等名稱以鼓勵後進求學之心余竊以爲過矣蓋吾國大百姓向分四等士爲之冠此古代重士之惡習不足以爲訓也今則環宇交通非文文謅謅之人所足以競存於天演界名之曰士巳蹈孱弱之風而秀士又有類乎秀才俊士國士往者巳有此名詞學士博士又疑爲翰林院學士博士弟子員之變相未免有復古之嫌夫今日下大家出風頭之時代所謂政治大家法律大學敎育大家文學大家小說大家多於過江之鯽甚且會變戲法者則爲魔術大家會唱西皮二簧者則爲戲劇大家想學校生徒亦不乏以大家自命者奬勵之法何如便尊之爲某某大家之爲愈也竊嘗擬之小學生在校讀書之時問少而遊戲之時間多擲球競走體育之遊戲也摺紙刺豆手工之遊戲也推而至於偷看曲本偷讀小說則休息時間之遊戲也故余謂小學畢業生可給以遊戲大家之名中學校敎員編制講義多從東洋講義錄或各書局出版之參考書鈔襲而來以鈔襲之敎員遂養成鈔襲之學生每屈季考年考畢業考時各學生便將敎員所鈔襲之講義刪繁摘要鈔成挾帶以備臨場鈔襲之用故余謂中學畢業生可給以鈔襲大家之名高等生畢業之後須以謀食爲第一要義故在校時舉凡鑽營之道奔走之方如遞履歷上意見書拜老師鑽狗洞皆當悉心研究而後實地應用可以操奇制勝縱不得爲科長亦不失爲僱員故余謂高等畢業生可給以運動大家之名若夫大學生則希望益大非科長科員所足以饜其慾望必也某局局長某處總辦也某府諮議也某機關顧問也入則華堂廣厦出則駟馬高車問其秩則曰高等官吏也問其祿則曰數百金也問其職則曰吃飯而已矣舍吃飯以外無他事舍吃飯以外亦無他長故余謂大學畢業生可給以吃飯大家之名如吃飯之外不安本分植黨營私互相傾軋則可加以搗亂大家之名夫如是則名稱其實賞得其當旣可免復古之譏又可收趨時之效一舉而數善備想我敎育界諸君必有表示同情者姑具管見以俟公評（五） 
笑話 
　　道士新喪丈人請某撰輓聨某戲擬一聨云上達三十六天宫是丈人幸福下墮十八層地獄有小壻超昇 
　　蘇人某甲投笑話一則於自由談共二十三字列入二等某甲大喜用掛號信向自由談索取酬資 
　　有一敎師上理化課置紅燭一支燃之以語諸生曰大凡物之發燄必受空氣此燭外燄甚烈中心黑點不受空氣雖置火柴亦不燃燒一頴慧之兒曰然則遇有火災坐之中央可也 
　　有一老翁性極吝奮其子游學美邦少二百金函父滙欵翁大怒電美嚴責聞其文有百數十字云 
　　寗人李某設私塾於外虹口之生生里名其塾曰並昅生徒日見發達左鄰有沈某者亦在家課徒生徒寥寥乃榜其門普乃又有寗人設私塾於隆慶里門上高貼一紙文爲内設中文學塾旁有小字一行謂如欲兼讀國文歷史等束修加半[  謇鑫] （一） 
小說 
[言情小說妍媸鏡（第廿三章三）] [  常覺小蝶合譯天虚我生潤文]  
　　天下至無趣之事實無過於深夜獨立矧心中又爲叢愁所塞愈覺惘惘實則予亦早當就寢顧不知何故竟巳忘寐似今夜尙有一事未了者但爲何事則又苦索而不自知意者尙欲待亞琪歸耳此時予已行近窗次則見凉月無光凝空有如水晶之球白雲如馬抱月而飛旣而視之月固未移飛者雲也窻外葡萄一架木葉漸凋微風撼之機械作聲似招人出庭閒步者予心乃忽得奇想念此良夜出而散步或亦能遣我叢愁遂取圍巾裹之肩際開窗下堦踏月而行此時萬籟無聲空庭虚白前在室中頗覺和暖而一出庭除則夜風撲面頗帶秋凉予遂臨風漫步過葡萄花架心猶念及曼睞意凡人而得有聰明之阿姊者則殊非弟妹之福　　不知此局棋何日方　弓（囊） 
不但陷我并害一勞倫司嗟乎男子之心腸予初所知不多誤怨彼人今夜乃知之矣心中旣有所思信步乃誋遠近忽有碎石觸足作劇痛始如夢覺則已步下山坡入樹林中矣吾乃不期自驚如何竟至此間且夜深多露亦非散步所宜不如歸休因返身背風而趨時則浮雲蔽月景象沉黑但有熹微之光漫如白霧足辨五指忽聞有一男子聲音出自對面予不期一駭佇足聽之益晣方悄聲曰黑雷汝乎予乃大駭如沃氷水凝立不能動又聞其人呼曰黑雷汝何在則有人在予身後答曰我在此其聲去我耳根不過咫尺幸月黑乃未見我予恐爲所覺乃亟躡足避入林中其人又曰黑雷汝究在何處天黑如此吾乃不能舉足行矣則聞擦然一聲火柴忽亮適照其人之面髮肩畢現蓋非他卽村中最惡之僉壬亞琪稱之爲長夾克者是也（第二十三章完） 
　　昨日揷畫爲（黎大總統已電馮河間派人調查此次徐州秘密會議實情）二十三字組成 
　　閱者諸君鑒　今日新自由談停刋一天 
 
 
 

Page 14

 
 
   
 
