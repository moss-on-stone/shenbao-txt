# 1882 - 129 - 4903245

 

Page 1

 
 
[續印華英字典出售] [  點石齋主人啓]  
　　本齋前用石印法印成華英字典每本價足洋五角此書於繙譯及查西字極稱明備人爭購取業巳售完兹又照前法續印其版口略爲放大字跡格外清楚裝訂亦加精工現巳出書仍照前價在申報館間壁申昌書畵室出售欲閱者祈來價購此佈 
[開採煤鐵急於金銀說]  
　　開礦一事本周禮升人所掌爲天地自然之利取之以供民用者也古時通用錢幣金錫並以製器而不以爲財故取之無禁自漢以來金爲賞賜之用乃漸寳貴然黃白不甚懸殊也凡賜人者有以黃金千觔百觔其值亦不倍於白金可知三代有開礦之政採之者多而不以供錢鈔之用民間無所私藏是以流傳而未消滅耳自後日益寳貴物愈少則價愈昻又以俗尚繁華製器者輙用金銀而兵火消耗山邱埋没亦復不少惟其通用於錢幣之中珍爲上品富者居積必求金銀以充牣之爭相奪取則開礦因以多事於是垂爲禁令封閉各礦而不取而金銀流通於天下不能如他物之易致矣不知者以爲開礦是泰西之政中國無是事也不適形其見之少哉明世礦務以權璫用事騒擾及於民間國用愈空而明社因之遂屋論者更以是爲口實幾若礦務必不可興者然使不以閹豎主之何遽至於是也今中國金銀之少亦甚矣有位者欲爲國家理財而但於賦稅之中興利而除弊皆末務也惟相承旣久不事於此而曰理財之本在乎開礦則又誰能保其有利而無害哉泰西之俗君民通財官商一體不特開礦卽至微極細之事可以櫎充而又久遠者皆以國家之財與民間之藏通力合作而收其利故五金之礦可以窮地力　絶無爭奪攘竊之患中國不能先變其俗故無從而效法之然五金之中金銀之所以動人歆羡者以其爲財也　煤鐵則止適於器而利於用似尚可免攘奪之患何以棄而不取也或曰煤鐵非不採取也尋常冶鑄之所需民間烹炮之所用皆山中所産而居民取之以　售者也卽如京城所用之煤採自西山何嘗不足以適用顧取之而未得其法不能大用也竊謂通商以來中國之需煤鐵更多于往日製造之局設者數處二物並用而往往買自外洋運費工本核之自産者何止倍蓰雖有製造而仍向外洋買船買礮以其價不合算自造轉昻於購買耳此其敝卽在用外洋之煤鐵也方今急起直追欲與泰西大國比富强之勢舍船礮之堅利其又何所適從而獨不於開礦一事實力講求巳失富强之本矣夫金銀慮啓爭奪且所産較少淘汰於泥沙水石之中其功鉅而且費似猶可以緩圖煤鐵則有因勢利導之功不過小變其法俾人力之挖掘爲機器之運動耳大凡地之所産沙石是最上一層愈下則物質愈堅而適於用民間竭血氣之勞甫得及於地皮而機器之轉運已能深入地腹泰西船礮之利得於機器者然也如謂中國向恃人力一用機器則工役等人不免閒空不知人力所挖者少而機器所出者多譬如用百人挖煤每日可以得煤百石其值足以養千人苟用機器用百人中之十每日亦可得煤百石其煤且佳價亦少昻所養并不止千人然則亦何害之有哉開平之煤質性旣佳當適製器之用是知中國非無佳煤也如無佳煤則西山一帶所産何以如彼且西山未用機器苟由開平而推廣之何嘗不可充製器駕船之用煤旣如此鐵亦云然加以建築鐵路濟其轉運由京師以達津沽再由輪船以　上海閩廣其　洵無窮矣泰西如英法諸國拓地無過二三千里自有輪機之用煤鐵亦將告匱故其國精於測算者親歴中國所至之地皆經騐視言某處有煤某處有鐵著爲論說以歆動中國之人亦因其國煤鐵日少將有楚材晉用之思故中國苟能講求礦務多置機器俾有礦苗之處皆以宫商合本如法開採不特現在製造等事可以不取材於外洋物多用宏漸著富强之效卽以利言吾知泰西諸邦皆願滿載以歸數十年來鴉片烟之價不難取償於此斯卽不開金銀之礦而中國已富無等倫矣 
[諭旨恭録]  
　　三月二十二日奉上諭劉錦棠等奏神靈顯應請頒匾額並加封號一摺甘肅巴里坤武聖廟龍神祠楊泗將軍廟城隍廟素著靈應同治年間回匪屢次撲城勢甚危急經官紳等䖍詣祈禱均獲轉危爲安實深寅感　南書房翰林恭書匾額各一方交劉錦棠祇領敬謹懸挂巴里坤武聖廟龍神祠楊泗將軍廟以答神庥所請加城隍封號之處看禮部議奏欽此 
[津雜録]  
　　天津西人來信云津沽西人賽馬三日寓津之西人競出觀看華人觀者更不計其數極形𤍠閙其跑馬塲之作樂者皆係華童蓋卽李傳相前此招集華童令習學西人音樂習學已成直與西人無少區别此次特命該童等往助賽馬者之清興計有二十餘人第一天該華童等尚未在塲至第二第三兩日諸華童各呈其技音節合拍觀者悅目之餘更爲悅耳故益復興高采烈也又云北河之水日内更覺淺涸輪船致彼須將貨物駁出俾船身輕鬆始得駛進英國水師提督之威奇能兵船抵津亦經擱淺陷於淖中當俟潮水盛漲大約再俟五六天方可駛出也又言開平之煤現巳運到津沽各外國輪船多有購買開平之煤先爲試用者據聞該煤可稱最佳之品烟少而火光白甚爲合宜現在天津招商局之碼頭已重新開拓預備將來屯積煤塊之地其價則每墩銀五兩云 
[漢口茶信]  
　　漢口二十三日傳來消息言近日茶樣之到漢鎭者計有一百餘種大約三四日内卽可開巿該處巿面近日殊形熱閙輪船之到彼者日見其多水勢近亦漸漲矣 
[西員回國]  
　　漢皋江漢關稅務司缺前月中旬新舊交替業經登報兹悉新任稅務司格君的來近體違和延請西醫診治據醫云病因水土不服恐非藥餌所能奏功惟回外國靜養自可勿藥而愈若仍駐中土則病勢必將有増無减耳格君聞言深以爲慮因商諸關道憲告辭囘國該缺以副稅司圖君兼署又該處之英副領事官亦告假回國與稅司同時將署中物件拍賣卽於華歴十八日一同乘輪啓行矣近日英領事署鳩匠修理故啊領事暫駐於二馬路副領事之公館云 
[設票便商示]  
　　總辦湖北通省鹽茶牙釐總局二品頂戴湖北布政使王署理湖北按察使徐二品銜湖北督糧道惲二品頂戴署湖北鹽法武昌　惲按察使銜署湖北漢黃德道恭二品頂戴荆宜施道董鹽運使銜署安襄鄖荆道唐三品銜卽補道李鹽運使銜卽補道瞿爲設立銀錢收票以便茶商事照得咸寍嘉　　圻崇陽通城通山六縣所 
 
 

Page 2

 
 
屬地方曁興國州所屬之龍　等處均係　茶之區該茶商由漢鎭携帶銀錢入山旣勞且費更難無風波之險盜賊之虞往來頗多不便兹中本局援照成　分别釐銀釐錢兩宗刊刷三聯收票釐銀收票自拾兩起至一千兩止釐錢取票自十串起至一千串止各按票編列號次加蓋總局關防責成溪鎭釐局捂令茶商就近兌交銀錢領取收票准其帶赴咸嘉浦崇城山及興國州龍港設局之處分投呈驗完納茶厘如零數或有不敷由該商另用現銀現錢彚同湊繳一面由羊樓峒興國州兩專局並所轄崇陽通城龍港各分局核明前項收票計銀錢數目若干換給護票收執不准未見收票先行塡給護票致啓弊端亦不准各錢店有承攬躭保情事仍隨時由各該局將收票查騐留存起身文批繳齎作解其錢以十足爲准不得　數欃毛其銀以長沙平九九色荆沙銀一百零四兩八錢四分作爲庫平色銀一百兩零數照此計算所有傾鎔火耗之費免其補父以示體恤除飭漢鎭厘局曁羊樓峒興國州兩專局遵照辦理外合行出示曉諭爲此示仰各茶商知悉立票爲適用起見爾等經營辛苦跋涉維艱毋負本局便商之至意切切特示 
[部務近聞]  
　　都中來信云邇來刑部案件由潘大司宼逐日清理不許積壓户部緣閻大司農不日莅任各司舊壓案件亦赶緊清理故各科房書手連日怱忙無少閑暇云 
[順屬考試述聞]  
　　直隸學院孫宗師於三月初六日按臨通州初七謁文廟初八開棚考詩古初九十一十三日分棚考試諸童聞宗師嚴而不苛凡提覆被黜者概予以佾生考試之日門内設高櫈數隻令搜役坐於其上見有翻閱書本者卽潛往身後奪取呈堂亦不深究有一童首藝甫就欲央牕友代閱其稿一時忘情竟一手高舉稿帋大呼某翁代我一看學憲聞知索置案上而已又有宛平某生冒替被廩保舉發掌責荷枷又有年貌不符者六七人皆逐出不得與考十五十七日覆試十八日出案十九日補歲考間於念三日起馬云 
[皖垣官報]  
　　藩司盧示准補涇太縣丞陳汝爲知悉前已將該員請補斯缺兹奉部覆准補應卽飭赴新任繁昌縣缺委卽用知縣阮佩蘭署理 
[拐案紀聞]  
　　周某向在金陵機器局當差卽家於局之附近處有妹年甫及笄待字未嫁昨於月初忽被左近之陽胡方三人串同誘拐並將一切細軟衣飾席捲一空逃至下關正待出口幸被周某着人追到登時人贜並獲周因某妹受惑捲逃有辱家聲勒令吞服鴉片烟自盡其串拐之楊胡方旋由機器局總辦龔觀察帖送江寍縣歸案訊辦因黃司馬甫經到任暫飭收押云 
[豫章氣候]  
　　本月十二三日天雖放晴而寒威不減盖連日仍是北風殊有十月景象也望日午間驟反南風而風暴隨至傾盆翻海不足以喻其厲頃刻街巷水深没膝有及腰者次晨朔風悽然而天色又漸轉晴明時氣不正病症之所由日增也 
[草屋引火]  
　　杭垣今歲火患層見疉出其間之草屋被災者尤記不勝記立夏後一日抵暮後紅光冲天而起是時尚未起更無人報警兼以人家正值晚飯時無人出探逾時卽滅水龍亦皆未出嗣查爲艮山門内之東街某姓草房失愼並未延及他屋至二十日之二更時城内菜巿橋東之彈線巷内又報失愼各集水龍均到當卽撲滅計共焚去草屋四間有某姓幼婦母子兩人均出天花經數人扶掖而出席地而臥其苦狀正不忍注視也 
[船塢被焚]  
　　大沽船塢創辦者李傅相而襄厥成功者津海新關稅務司德君璀琳也當船塢落成時規模畢具塢中工匠計六十餘人其中粤匠約四十餘名津匠約二十名長用小工亦數十人粤匠每人月俸洋二十元津匠十元小工五六元粤匠頭李某每月五十元不料月之十三晚九點餘鐘船塢木廠被焚所有起蓋之房屋堆積之木料動用之器皿及裝造未成之小火輪船兩艘均付一炬通計約值一萬餘金其如何失火傳說不一姑俟續聞 
[船户凶横]  
　　江浙漕運各糧船除末帮外餘已陸續到津聞今歲船隻視往年爲夥江蘇二百餘浙江一百餘共計三百餘艘刻巳開艙前船尚未卸空而後來者已銜尾而至加以原舊排新之各駁船糧道之坐船監兌委員之划船收買爛米之提調沙船及輕重駁船等從東浮橋下至紫竹林均按排灣泊河爲之塞按駁船係官排民領津人謂之河駁船黨羽最大横行河面裝糧時更如虎附翼莫敢攖鋒其泊也十隻一排由一排以至數十排如鱗之次如蟬之聯其受載則五十船爲一起往者過來者續連檣接楫儼如一串牟尼浮家泛宅者流望之生畏日者糧船上巿河駁船之滋事罄筆難書雖有提調及委員船隻灣泊河干然顧此失彼耳目難週十八日東浮橋下之帮摇竟被戳翻幾致釀成人命帮摇者扁舟一葉津人稱小船之名十八日係西人鬥馬期内津人惡岸上塵囂多有買棹來觀者而河上沙船駁船層累而下排泊幾滿其間河道龍王廟以下海河爲較寛上游至東浮橋略爲逼窄沙駁各船俱泊河西一帶商船則泊河東該處設有鹽關今年西河水勢略深各商踴躍辦鹽到關候騐放行以至鹽船又停頓幾滿河道中央僅留一線卽夾一最小之帮摇來往亦形不便是日適值門馬帮摇利巿三倍午後駁船聯帆而上將一帮摇夾在中央斯時進退兩難駁船便手隨口起一篙戳之使翻舟子與客均問水濵幸挽船舷始得不死駁船之肆行無忌於此足見一斑苟非嚴加痛懲恐選事正未已也 
[貧民知感]  
　　蘇省新設借本公所經本館一再述其緣起兹悉該所自月朔開辦以來借户絡繹報名已放出錢三百串按期照章拔還雖此中人類亦自不齊而至期竟無一拖欠者且有預繳兩期以冀早日拔清具見小民自有天良故感激守信若出一轍并聞總理該所之張君孜彞熱腸婆心樸誠勤幹爲善舉中不可多得之才每逢貧户來櫃挂號勸誡殷勤善氣撲人眉宇凡查户核放等事無不竭盡心力安得各直省一律仿行俾天下食力之夫皆得借水行舟甦涸轍之枯鮒也是所望於結大善緣者 
[舊禁重申]  
　　蘇省烟賭諸禁自譚憲更迭垂禁後現因日久玩弛凡夫秕莠之民紈袴之子始猶藏頭露尾懼于憲典森嚴繼且明目張胆如入無人境界燐火熒然毒燄張也牌骰錚然孤注盛也櫓聲欵乃容與中流者管絃響而綺筵開也輿夫叱咤招摇而過巿者香會多而廟門啓也彼夫曳輕裾驅怒駿馳騁乎喧闐之地者五陵裘馬何其都也有繼起之新聲無不開之舊禁噫曾幾何時何興之暴也頃爲譚　訪悉情形嚴諭三首縣卽日出示重禁務期有犯必懲湔除舊染故辰下煌煌條告又遍貼通衢矣 
[杭守嚴厲]  
　　杭之艮山門外四堡地方鄕民某甲向以担糞爲業人旣粗魯而性復戇直前日已牌時甲方從忠清巷内担糞而來是處地當拐角又值早巿甫集皆肩摩轂擊而行甲方從巷中衝出不遑遠顧不期新任桂太尊方從忠清巷口經過前驅已去憲輿適臨而甲方担糞出巷退避不及太守見滿擔穢物直衝轎前臭氣逼人令人掩鼻不禁大怒隨飭帶住而左右差役巳將甲拖曳撲地而跪太守亦不遑細問命重責百板以警之甲一經被拿人已嚇昏伏地受刑噤不敢喚比及杖畢卽從地扒起袴亦不暇繫好轉身便走太守喝令帶轉叱之曰本府姑念汝鄕愚無知不施重刑乃杖時旣不聞汝乞恩杖完又不見汝叩謝悻悻以去可惡之甚爰命再責百板始行釋放責後甲涕泣叩頭狼狽而返其糞 
 
 

Page 3

 
 
擔亦由同業者代爲桃歸云又近日午前時太守經過横河橋閙巿有某號肉店夥手携木杓筅　高立肉架之下正在洒水不意手勢過重而適又他顧太守方憑軾觀看頓覺水點溟濛撲面幾滿不禁大發雷霆喝令拿問左右立將該夥拖出擁至轎前跪下太守怒叱之曰本府早有嚴諭令各肉店懸肉之架不得横支於外致礙憲竊往來今汝店旣不遵示將肉架攺造復敢隨手洒水以致濺入本府轎中成何事體看卽重笞二百發交該縣收管按杭城上下各肉店懸肉之架向有龍頭横衝出外頗礙仕來行人日前兩縣奉府憲面諭曾銜出示看各店一律拆卸攺造不得伸出店門之外故上城各店皆已攺作而下城亦陸續遵辦獨該店仍照舊式又值夥友孟浪致觸憲怒是固咎由自取不得怪太尊之多事也 
[含悲自縊]  
　　手藝中之鎚金箔者用力最大而辛工不多雖暑日不能見風蓋風吹箔卷所失實多揚城新盛街永盛街一帶多業此者王萬興金箔店開設多年前日諸夥作工之暇偶談及此業之苦難於發跡且三十歲後卽難從事如再勉爲必致喪命約計嘔血死者已不一其人有陳甲曹乙二人聞之默然未幾淚下衆訝之一笑而起至次早衆見陳曹二人堅臥不起呼之不應趨視之則皆自用麻繩縊死店東大驚細查密察毫無緣由東欲鳴官請騐以杜後累二姓屍親亦知無他故不願官騐東人遂出資收殮兩家領回蓋二人自悲身命之薄托業之微終歲勞苦而暮景無歸遂至於此是則其人雖愚其志亦可憫也 
[諭送珍物入會示]  
　　辦理上海租界會審事務江蘇卽補府正堂陳爲再出示曉諭事現奉關道憲劉札奉南洋通商大臣左札開光緒八年二月二十七日准兵部火票遞到總理各國事務衙門咨光緒八年二月十四日准和國費大臣照稱曾經照會貴衙門本國於光緒九年夏季在本國都城設立衒奇公會所有貴國入會之珍奇百貨須於是年正月内送往等因在案今按本國會期凡入會之物務於光緒九年三月内送到本國亞摩斯德爾登都城方免遲誤轉請行知飭卽遵照辦理等因奉此查前奉憲札行知當經示諭在案兹奉前因合再出示曉諭爲此仰租界紳商士民人等一體知悉如有愿將珍奇貨物送往和國賽會者務於光緒九年正月内起前往仍須照章赴關報明辦理毋違特示 
[西人賽船]  
　　今日爲本埠西人賽船之期自一點鐘起至五點半鐘而止共賽七次想日内惠風煖日蕩漾清和賽者各鼓陣馬風檣之興觀者亦必肩摩轂擊而來也 
[例諭船隻暫避示]  
　　辦理上海租界會審事務陳爲出示曉諭事現奉道憲劉札開本年三月十七日接到英領事許來函稱三月二十八日爲西商賽船之期是日一點鐘起至傍晚止所有新閘至大橋吳淞港内華船均須暫避以免碰撞之虞請札縣查案示諭等因到道飭卽示諭等因奉此除諭飭船牙及該處地保人等知照外合行出示曉諭爲此示仰船户人等知悉爾等船隻務於二十八日午後一點鐘起至傍晚止一律暫避切勿在於新閘至大橋吳淞港一帶行駛以免碰撞滋事毋違切切特示 
[神誕懸燈]  
　　三月二十八日滬俗以爲本邑城隍夫人神誕年例届期廟中及廟東西并後園各店皆懸燈結彩以伸賀悃本年仍循舊例先期會中人出貼知照懸燈三夜昨晚爲始輝映園林光徹衢路香烟人氣氤氲不散殊足以資遊覽也 
[中途遇仇]  
　　昨午後兩點鐘時有一少年身穿寍綢馬褂熟羅夾衫在四馬路望平街口被多人從東洋車中拉出蜂擁向西南而去多人口稱拉往八仙橋毆打觀者不下百人不知其因何起見俟有續聞再録 
[坑厠失火]  
　　本埠城内道署北首引線弄有坑厠兩間前夜三鼓時不知如何失火幸坑厠靠於高厚之墻且卽經隣近知覺同往救熄祇燒去一間未曾殃及居家竊思坑厠起火殆有人遺下紙煤烟灰所致或疑匪徒種火以冀延燒民舍肆其搶掠者不知究係如何也 
[控求提人]  
　　昨晨翁太守臨法捕房時據湖南湘潭人唐敬全禀稱在漢口鎮馬王廟街開設正發客棧去年七月間有長沙人蔣萱庭携婦人李氏到棧帶有行李自稱該婦係其妻室來此探親當爲留下詎越三四日有長沙縣差四名并帶李氏之女親戚到棧拘蔣及李稱是拐案八月初一日我偶出外蔣李二人竟乘間逃走查訪無蹤來差在漢陽呈控將我棧夥郭正亭拘去押令交人嗣訪聞蔣李逃在上海法租界故去冬附輸來滬找尋在新街西三號花烟館尋到而李氏已攺名月仙在彼爲妓現聞彼等又欲他徒爲此投請飭提翁太守謂此乃拐逃案件累及汝無干之人但旣於去冬尋到何當時不卽控告而至今始行舉發諒其中尚有别情着唐敬全交保倘漢陽縣移文到來卽可傳解云 
[來信照登]  
　　昨游歴開平礦務見煤觔旺出質色俱佳較東洋似覺尤勝而所造飛輪台機器房及西洋礦師工匠住房醫院辦公局房眞有鈎心鬥角之勢無不井井有條始嘆未嘗無聰明之士更又能講求精詣至此將來兩井並出每日每井五百墩其利甚溥不但經營得法且聞關卡皆定釐稅章程實乃中國一大轉機旣得治人行以治法地不愛寳直如不竭源泉不獨此也聞灤陽又開銅礦久知其地五金俱備因係山莊駐蹕之所又爲蒙古旗地居多民人難以開採今奉官辦不難舉行所採之銅鎔試甚精聞巳專聘我處熟諳西學化學者前往督理鑽驗及機器諸事巳經在北之領事官爲代延最高名手前來贊助成功銅沙旣多苦鑽得旺穴將來寳泉局鼓鑄之需不必萬里向雲南採運誠與煤礦同功一體他處山川之地仿以推行寳藏興焉洵爲裕國利民之大計當代鉅公具有卓識肩任其事誠爲千秋之偉業偉人矣不勝欣慕因書此以告中外有識者同睹盛舉爲快爾[  東瀛游客書]  
[壬午夏季花榜]  
　　朱素貞幽貞嫻雅不言自芳如出水洛神淩波獨立朱繡卿名貴秀逸竟體芳蘭如飛鳥依人楚楚可念朱月琴瘦體輕盈自然纎麗如三春楊柳跌宕隨風吳桂卿逸情雲上欵語風柔朱冠卿富麗天然風神豪邁李愛琴不方自芳獨饒娬媚朱蘭卿曼聲微吟梁塵欲繞周小寳仱俜秋蝶猶留可憐沈愛卿采采芳春不嫌遲暮朱月仙明珠瑟瑟當有光輝周斐卿舒卷自如風神淡定李愛珠八面玲瓏乍可人意張小寳麻源三谷仙客來遊鄭素琴剬𠎯能兼頑豓均感金情娥嬌鶯在林風日清美珠江寄客戯評 
[題劉雲舫茂才採芝圖]  
　　神仙人盡說劉安濟世何如壽世難君自心田種芝草不須手把與人看燈下觀書如豆一燈明觀書妙悟生更闌人寂寂愈覺此心清○惜春花事一春忙春來花自香花飛春自去春亦爲花傷○題李紅玉停琴待月圖抱絃寂無語懶把柔情吐知音胡不來凉月淡如許○題黃繡君蝴蜨月月紅圖輕黃淡白逞嬌姿花底蹁躚弱不支萝裏風情殊惝恍可堪一月一相思○題劉琴仙 
[校書山水畫古寺半山中斜陽射塔紅門前舟一葉水閣正秋風] [  潤田周河清稿]  
[浙省撫轅抄]  
　　三月二十一日記名總兵彭大光服滿由湖南來省禀見候補府汪元祥交卸嘉興厘局來省禀至蕭書禀奉委暫兼塘工提調差本日到局署永嘉縣陳禀見銷發審差叩辭赴任二十二日補用府陳乃瀚補缺後以道員用蕭書歸道班後加二品頂戴俱禀謝塘工案内保舉 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年三月十六日京報全録]  
　　宫門抄○東撫任奏爲勸捐積榖辦理形並各州縣捐數摺子○皖撫裕奏爲委署知州夾片○將軍銘等奏爲特叅佐領革職摺子○粤督張奏爲請揀員准補副將摺子○漕督周奏爲河水消落籌辦緣由摺子○晋撫張奏爲查明覆陳夾片○三月十六日工部鴻臚寺正白旗值日無引見○永順謝授詹事恩○莫勒賡額嵩林預備召見○掌儀司奏十八日祭奉先殿　貝行禮○召見軍機莫勒賡額嵩林○○頭品頂戴山東巡撫臣任道鎔跪奏爲勸捐積榖以實倉儲謹將辦理情形並各州縣捐齊數目恭摺具陳仰祈聖鑒事竊維民爲邦本食爲民天歲時豐歉無常防患貴於有備臣歴任江西浙江直等省均經飭屬勸辦積榖以資緩急上年蒙恩補授斯缺到任後因查東省地瘠民貧並無耕九餘三之蓄各屬常平等倉亦因年久動用無存設遇凶荒毫無補救積榖一端實爲目前要務當飭潘司崇保妥議章程頒發各屬視縣分之大小定捐數之等差通飭一體遵辦但求公平不許抑勒但期樂輸不計多寡並先令清查户口寓保甲於積榖之中以期地方民生兩有裨益計自勸辦以來據濟南等十二府州屬陸績禀報邀同紳士按莊查造户籍先儘官富次及農商設法勸捐或聽量力而輸將或按地畆而酌泒截至本年正月止計共捐備榖六十一萬四千六百餘石每州縣三千餘石至一萬四千餘石不等按照派數多有盈餘各紳民見義勇爲足徴人心風俗之厚尚有捐未足額十餘州縣約可麥後均可一律報齊臣飭可分投委驗尚無虚揑情事惟州縣鮮有倉厫仿照朱子尚社立倉之法各歸各莊暫存富家公所選擇本鄕公正紳士妥爲經管仍分飭另籌建倉量爲歸併以垂久遠此後歲事順成尚可年年增益爲圖匱於豐之計臣當體察情形隨時核實籌辦以仰副聖主軫念民依之至意所有勸辦積榖情形理合恭摺具奏伏乞皇太后皇上聖鑒謹奏軍機大臣奉旨知道了欽此○○裕禄片再和州直𨽻州知州周德樑現據報丁母憂所遺員缺應卽遴員往署查有候補直隷州知州章敬樸誠明練堪以飭委署理據藩臬兩司會詳前來除檄飭遵照並將周德樑丁憂開缺日期循例恭疏題報外謹會同大學士兩江總督臣左宗棠附片具陳伏乞聖鑒再周德樑所遺和州直𨽻州知州員缺安省有應補人員應請留外遴補合併陳明謹奏軍機大臣奉旨知道了欽此○○奴才銘安玉亮跪奏爲特叅虧欠兵餉之佐領請旨革職以肅旗務而儆効尤恭摺抑祈聖鑒事竊據伯都訥副都統明春咨報據正白旗甲兵海福明林等喴控該旗副都統銜儘先恊領藍翎佐領兼雲騎尉成羣虧欠兵餉延不散放等情當派署左翼恊領事務佐領連陞等查辦去後旋據稱遵查該佐領成羣實係虧欠官兵餉錢七百零七千八百二十四文内除陸續交散放俸餉錢五百五十千零十六文外尚欠未放春季尾欠兵餉錢六十三千零五十文秋季兵餉錢八十九千七百五十八文二共欠發兵餉錢一百五十二千八百八文等語核與海福等所控無異隨將該佐領成羣提訊據供虧欠兵餉不諱除將該佐領所欠錢文勒限嚴追如數歸補並將失察該管各官分别究懲外合將虧欠兵餉實缺佐領成羣據實揭請叅辦前來奴才等伏查該佐領成羣身任佐領竟敢虧欠兵餉雖非侵吞可比究屬任意妄爲若不從嚴叅辦何以肅旗務而儆効尤相應請旨將伯都訥正白旗副都統銜儘先恊領藍翎佐領兼雲騎尉成羣卽行革職以示懲儆所遺雲騎尉世職另行揀員承襲是否有當理合恭摺具奏伏乞皇太后皇上聖鑒謹奏請旨軍機大臣奉旨看照所請兵部知道欽此○○兩廣總督臣張樹聲跪奏爲廣東陸路副將員缺緊要懇准揀員請補以資整頓恭摺具陳仰祈聖鑒事竊准兵部咨廣東惠州恊副將陳培桂勒休遺缺係陸路部推之缺應用儘先人員旣據聲明扣留應卽迅揀名次任前之員請補等因查兵部奏定章程儘先人員均按奉旨先後挨次補用如在前之員實係揀選不得其人必須按名　實於此缺何項不宜方准將名次在後之員請補又曾經保留省分之儘先副將續保先行拔補並儘先遇缺卽補等項字樣者遇有該省題推副將缺出卽先行請補總以兩次保舉爲斷遇補缺時卽按第二次保舉奉旨日期爲序各等因兹會同署廣東陸路提督臣蔡金章在於廣東陸路儘先副將内詳加遴選内除再次保舉儘先副將名次在前之宋福慶先於委署赤溪恊副將任内調省察看該員於此缺人地未宜不合請補外查有再次保舉儘先補用副將　總兵銜吉瑞現年五十八歲係湖北荆州駐防京城正藍旗滿洲鳳玉佐領下人由馬甲領催升補驍騎校在湖北剿匪出力遞保花翎防禦佐領儘先升用升補佐領嗣因勸捐出力保獎以叅將選用赴部投供報捐分發廣東試用經欽派王大臣騐放請旨照例發往同治二年十二月十一日奉旨依議欽此三年六月初二日到省試用期滿咨准部覆留營候補於粤省東路勦匪出力案内保奏同治六年正月十二日奉上諭吉瑞着免補叅將以副將留粤儘先補用欽此七年二月擬補廣東惠州恊副將尚未引見給札旋於八年正月二十六日在署廣東　 
撫標右營　擊任内聞訃丁母憂開缺回旗守制十年四月二十六日服闋由荆州將軍副都統給文回廣東補用是年七月二十六日到省光緒三年四月奏請借補香山協水師副將經部議駁續於拿獲洋盜黃汶南等出力案内奏請無論水陸副將缺出儘先補用並加總兵銜光緒三年十一月二十六日奉旨吉瑞等均着照所請獎勵等因欽此嗣准兵部奏駁該員所請無論水陸副將儘先補用係屬分占水師陸路兩項員缺應令指定或保以水師副將或保以陸路副將聲覆報部再行核辦等因光緒四年六月初三日奉旨依議欽此嗣經指定仍歸陸路續保以副將再次儘先補用並加總兵銜咨准兵部議覆仍令俟補缺時聲明係因獲盜案内併案給咨送部引見光緒五年七月十九日奏本日奉旨依議欽此造送履歴咨部註册該員樸實幹練歴著勤勞前在外省軍營並無叅革朦保情弊現署香山協副將事務于營伍緝捕均能實力整頓以之補授惠州協副將洵堪勝任雖再次保舉儘先名次在前尚有宋福慶一員惟係調省察看之員且亦人地未宜未便稍涉遷就謹隨摺聲明合無仰懇天恩俯准以吉瑞補授惠州協副將俾營伍地方藉資整飭如蒙俞允俟部覆到日將該員獲盜案内聲明併案給咨送部引見以符定制謹會同署廣東陸路提督臣蔡金章合詞恭摺具陳伏乞皇太后皇上聖鑒勅部核覆施行謹奏軍機大臣奉旨兵部議奏欽此○○漕運總督臣周恒祺跪奏爲運河水勢日見消落現在赶緊籌辦以利漕行恭摺具陳仰祈聖鑒事竊照江北運河上年底水較大入春以後逐漸消落清江以下尚有洪湖來源堪以濟運中運河以上三百餘里因東省築埧挑河山湖來源已斷有消無長淺處殊多臣派員前往測量邳汎水深一尺四五寸至二三尺不等運汎水深一尺七八寸至二三尺不等宿汎水深一尺七八寸至三四尺不等其閘河頭尾竟有淺至四五寸者現仍逐日見消漕船吃水以二尺五寸爲率必須收蓄挑撈方可行走查徐屬河清河成匯澤利運亨濟濚流六閘越河各有攔壩原爲蓄水濟漕而設兹以修築寛長以束水勢酌留金門以通舟楫俟漕船到時察看情形如果足敷浮送卽可正越兩河並進倍加迅速如水仍不敷亦可隨時合龍併力抬蓄一面將近閘於灘及河道最淺之處分别擇要挑撈並多備關纜以供提挽裏河廳之盱工徐家渡二處向係臨漕築埧今仍照案辦理俾下游之宣洩稍遲則上游之停蓄得力漕船指日開行臣惟有督率在工各員認眞赶辦旣不敢貽誤事機亦不敢稍涉糜費除俟漕船過浦上閘再行恭摺奏報外所有河水消落赶緊籌辦緣由理合恭　具陳伏乞皇太后皇上聖鑒謹奏軍機大臣奉旨知道了欽○○此張之洞片再晉省賑務在事出力各員經前撫臣曾國荃繕具清單奏請獎叙在案　准部咨以候選訓導時承瀛請遇缺選用查該員係何項出身並未聲叙應令查明覆奏再行核辦等因卽經前撫臣曾國荃轉飭遵照去後兹據徐溝縣知縣王勲祥禀稱該員時承瀛于咸豐九年八月初六日由廩貢生報捐候選訓導不論雙單月選用等情由善後局詳請覆奏前來臣覆查無異除咨部外理合附陳伏所聖鋻謹奏軍　大臣奉旨吏部知道欽此 
 
