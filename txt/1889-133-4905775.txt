# 1889 - 133 - 4905775

 

Page 1

 
 
[新印傅選戊子科直省鄉墨出售] [  申報舘主人啓]  
　　山陰傅子藉先生文壇宿將也歴操選政海内風行本舘覔得新選戊子科直省鄉墨評驚精當去取讞嚴雖濃淡清奇不拘一格面要皆當行出色不同夸目尚奢鎭因鴛鴦幾令金針度盡矣本年恭承恩詔慶榜特開士人有志觀光允合揣摩簡揀因亟付手民排印圖點批語悉運原刻無　卷首更冠以序文例言及各省主司姓名爵里後附試帖若干首亦皆銜華佩實花様一新刻已印釘告成准於二月廿九日出售每部分裝四本　洋一角六分諸君子欲先覩爲快者請向本埠申昌及外埠各申昌各經理申報人購取可也 
[發售小題觀海告白] [  點石齋啓]  
　　本齋曩有大題觀海初二集之刻可謂綜制藝之精粹集文苑之大成矣而小題獨無美備之選尚爲憾事今又廣搜博采延聘高才愼加遴選得文一萬五千首與現行之小題文府等刻無一犯重所以絶雷同持風氣也分釘廿本價洋十二元準於十五日出售上海在南北申昌及抛球塲點石分局外埠則向各分局購取可也此佈 
[重印尺牘集錦出售] [  申報館主人啓]  
　　尺牘集錦計有雙桂軒夢花亭蓬萊舘三種或駢四而儷六或抽秘而騁妍雖皆贈答往還之作而其戞戞獨造簇簇生新固是有目共賞特用　板重印紙色潔淨字蹟分明每部二本價洋一角五分卽日出書售處仍照曩例 
[論海運宜改用兵輪船]  
　　每歲春間運米北駛上供天庾江浙之糧改由海道迄今三十餘年矣第所承運者多係沙船經海運局於年底封港時先事截留旋卽招僱各艘分兌出運由官價給由民裝運此固歴年來往海運之章程也同治年問曾文正公以軍需支絀擬汰兵籍中之老羸者隸作糧丁仍由河運其爲撤兵減餉計已非不善而卒未見施行者誠以運河積久失修沙漲淤淺閘壩坍圯非集金數十萬不克蕆具功况舊時糧艘經久都朽至今并其板片有蕩然無存者是則補造糧艘厥費不資重濬運河爲功甚鉅而徒然縻國帑疲民生吾未見其可也或謂河運由内地舳艫相接無意外之虞較穏於海道爲是說者特就今之沙船言耳若仿西人之式鳩工飭匠製造輪船不減料不惜費一船告竣博大精堅將見承運裝載視沙船當不止倍蓰惟放洋之後所宜愼者遇迷霧天氣急須停泊間有來輪船駛至宜兩邊放氣各打響鐘以防衝擊若天氣曠朗則一任巨濤之怒撼而輪帆所指坦坦焉履險如夷豈猶有意外之虞而不適於用即至每船兵各有定額額各有常俸派管帶一員督其操練無事則巡海屆運則護糧以船爲家而無地無時不勤捍禦行之日久水師之訓練自精國家之轉輸目便海疆之防堵自嚴不必裁兵而卽寓裁兵之術一舉數得法莫善於此也彼沙船開放須候風潮少駛多停虚延時日不能尅期以待卽使順流拽駛而沙船行一朝之路不及輪船走片刻之程况遇風潮阻滯操縱不能自如延擱着潮致米粒未入神倉早經紅朽雖有委員押運催解至是亦無可如何輪船則非惟無害而且有益其裝米北運乾者不慮着潮潮者轉形乾燥盖一憑水勢一賴火功水曰潤下得潤者潮火曰炎上得炎者燥理固然也夫水勢無定時火功則操之自我當其雙輪飇舉不問風潮之順逆信宿可抵京師早到一日卽省一日之口糧可節省經費無算亦何憚而不爲哉今若改而用之一歲之中除運解正供外復於空閒時挨班派定一二艘巡察爲保護洋商防禦盜賊之需餘則準令載貨裝人往來各口照西國公司例取回水脚銀兩按目彚解總局局中按季造具清册申詳督撫俟年終逹部存查除去各項開銷盡爲置備器械修造輪船之用如是則旣有以裕國又有以便民較之補糧艘開運河有出無入其得失固懸殊卽視招雇沙船時止時行紆回貽悮者其優絀亦未可以同日語也他如意計所不及者在局可事須擇誠樸勤能者優其薪水俾得實心任事滴滴歸公絲毫無侵蝕量材器使其責成當在總辦然總辦苟非廉明公正一得差委但知利已於下則朘削於上則冒銷一味貪婪成何政體平時旌别淑慝尤在督撫之遴選得人爰著斯論以兾留心國是者採擇焉 
　　右論一萹乃元和陳君南陔所擬國家運糧北上於招商局輪舶之外兼用沙船原以爲興旺巿面扶持貿易起見昔輪船未行之先江蘇瀕海富商專恃沙船前赴燕齊遼東販運油豆諸物每歲連檣北駛往來悉有定准獲利倍蓰得之有若操劵故上海一邑之富甲於各處自輪船行而沙船日見其衰近且寥落如晨星使無運糧一欵則沙船之廢久矣當軸者知其然一切悉循曾文正公奏定成法不稍更張亦以爲調劑地也否則招商局北上之輪船儘可全行裝載又何必假手於他人哉惟是今日專設海軍則製造輪船不可不多有事則備戰攻無事則供轉運國威於以張國用於以節計莫便於此矣陳君所言自非無見故樂得而書之[  本館附識]  
[諭旨恭錄]  
　　四月十一日奉硃筆這收掌試卷等所官着陞額祿齡灝錫璋希圖布春祥桂芳去欽此同日奉旨景壽現在因病未痊懇請再行賞假並將管理事務派員署理一摺景壽着冉賞假一個月調理其所管正黄旂滿洲都統着德福署理奉宸苑事務着晉祺署理圓明園印鑰着派奕絪暫行佩帶上虞備用事件處印鑰着派伯彥訥謨祜暫行佩帶欽此同日奉硃筆遣清安爲滿洲繙譯正考官熙敬爲副考官欽此同日奉硃筆内簾監試着端良林啓去内塲監試着崇齡楊晨去人號巡察着寶安善承燕起烈趙時俊去欽此同日奉硃筆這塲内督理稽察着左翼副都統容山右翼副都統色普徵額去欽此○十三日奉上諭京師入夏以來雨澤稀少現在節近小滿農田待澤孔殷允宜虔申祈禱朕於本月十六日親詣大高殿拈香時應宫着派貝勒載瀅昭顯廟着派貝勒載澍宣仁廟着派貝子奕謨凝和廟着派輔國公載澤同於是日分詣拈香欽此同日奉旨這所叅疏防監犯越獄之管獄官湖南湘潭縣典史聶任騤着卽革職拿問交王文韶提同刑禁人等嚴訊有無鬆刑賄縱情弊按例究辦有獄官湘潭縣知縣陳嘉榆據奏先期公出准其免議仍勒限緝拿盜犯湯一務獲究辦俟限滿有無弋獲行核辦該部知道欽此 
[本館接奉電音]  
　　昨接在京友人發來電音有本月十八日諭旨五道敬謹譯登○四月十八日奉上諭布政使銜湖南按察使薛福成着開缺以三品京堂候補並賞給二品頂戴欽此同日奉硃筆鳳鳴補授内閣學士兼禮部侍郎銜欽此同日奉旨男爵壽昌着賞給二等侍衛在大門上行走欽此同日奉上諭豐紏奏副都統患病懇請開缺據情代奏一摺京口副都統鍾澐着准其開缺欽此 
 
 

Page 2

 
 
[欽使易人]  
　　出使英俄兩國大臣前放陳少希廉訪旋因告病開缺兹聞上海官塲接到京都電音知英俄欽使已改放前任寧紹台道升任湖南按察使薛叔耘亷訪矣 
[燕巿酒痕]  
　　地安門外猴兒胡同某堂於本月初三日開堂宣講有某車天已入醉鄉遂卽乘興騷擾致彼此各奉老拳適某甲見之效魯仲連爲之排難解紛不知何故被堂中人所毆辱身受多傷迨舁回棉花胡同本宅家中人兩隣右共抱不平約集多人往堂理論復一言不合彼此互毆後經地方官到來拘回訊辦旋知甲係宗室立送宗人府會同刑部辦理初六日宗人府會同刑部司員至甲家騐傷塡格備質○吏部示傳四川廣東廣西雲南貴州五省並挑分河工一等舉人於本月初九日帶領引見初七已刻衣冠赴部演習口背履歴是日不到定行扣除再初九日穿天藍袍紅青褂佩帶荷包手由於丑刻赴西苑門外六項公所吏部公所内報到伺候點名帶領外見○吉林寗古塔富副都統爾丹以署内印務處向有委筆帖式一人辦理公務現值開辦屯墾籌防練兵事務旣煩責任頗重委筆帖式職分較小不足以專責成自應因時制宜期於有裨擬添設實缺筆帖式一員照章於通省貢監生員中擬定正陪請補歲支俸所按品支給以符定制庶於公事一切深有裨益詳咨吉林將軍核奪具奏旋由長軍帥據情馳奏九重云○新授禮部右侍郎寶朗軒少宗伯昌諏吉四月初七日申刻到任先期經司務廳移付四司兩檔房並傳知會同四譯館曁鑄印局官員大使人等至期齊集署内預備一切典禮○史部示傳簽掣國史館漢謄錄懷訓顧思嚴劉孝恭葉炳章王篤勳簽掣方略館漢謄錄周承曾彭詒孫簽掣會典館漢謄錄儀良劉重光等限五日内取具六品以上同鄉京官印結曁佐領圖結塡寫履歴親供親身赴部騐到有執照者携帶呈騐勿違○前紀合肥相國以直隷歉收奏令奉省弛禁委員購取錦州一帶高粱粟火來直接濟云云奉旨令相國咨商定帥酌核辦理兹聞定署將軍接准傅相電商後以奉省西境客歲雖稱中稔而省之東南數州縣水災過重現值青黄不接之時需糧孔亟且經東撫咨商照准採運山口限以五六萬石爲度兹復直境乏粮請爲弛禁自當力任其難以顧鄰封而紓民困然不得不限定石數俾免本地缺乏擬亦照東省採運前案以五六萬石爲限仍飭錦州一帶旗民地方官俟直省委購米粮出口騐照放行查註數目以免奸商偷運○户部片傳廂黄正黄滿蒙漢應領四月弁兵甲米折色銀兩已付銀庫照放本部庫於四月初十日已刻開庫爲此片傳各固山派員是日赴庫支領又傳八旗步軍營應領四月分該營兵餉本庫於四月十二日辰刻間放爲此片傳步軍營派員是日赴庫支領 
[明州室諺]  
　　寧波石碶某姓婦素性悍潑胭脂虎也家有二女長者許字錢店夥某甲贅之於家近以失足於烟霞窟婦遂時以白眼相加甚至以閉門羹相餉　忿然曰堂堂鬚眉男子而竟不容於妻孥豈視我終身不成丈夫耶因决計戒斷烟癮稍蓄餘資迎妻賃屋另居婦不許甲央親串關說再三婦始終膠執甲怒而去不歸者已數載矣其妻正如天上匏瓜傷心獨處每當花朝月夕對景傷情惟有淚浥紅綿自怨時艱命苦而已次女嫁某乙乙貎不楊滿月歸甯卽誓不復返乙遣人迓之婦置之不理乙無奈親自買棹來迎母女皆效山膏之駡乙遂如王子猷之山陰訪戴興盡而回女荏苒半年絶無歸意乙母老且病侍奉乏人族中人同抱不平前伺婦母女出門中途劫其女以去婦欲救護羣起攅毆旁觀無不拍手喚之以爲辱由自取云○南門外王家橋地某姓三歲兒方在學步偶見門前有凳遂倚之而行一失手推凳倒地隣有一雛鷄適在旁遂被壓死隣婦性素狠見之卽駡大有惡語飛霜六月寒之意兒父母懼向賠罪婦仍不于休比晚駡猶不止兒父怒極以釁由兒起舉手擊其頭不料用力太猛兒竟仆於地額觸石角鮮血迸流移時而一顆明珠竟爾粉碎於是夫婦大哭幾不欲生隣婦聞兒死始懼禍不敢出聲兒父母亦不與較然一塲寃孽恐難免報復於來生也 
[浙省秋錄]  
　　崧大中丞督同司道於初九日已刻升撫轅大堂公座兩營官兵站圍提勘各縣秋審人犯計錄四十三起共犯四十六名所有錢扇等物均照向章一體發給隨卽各發監禁 
[潯陽苦雨]  
　　九江自月初迄今霪雨經旬天氣寒冷山茶經雨大半霉爛所摘之毛茶甚屬寥寥山莊大爲漲價浮梁客之入山買茶者有銀無貨多有收庄歇業者然人工水脚房租花銷銀本者已不貲矣四鄉榖子雖播然無晴日烘晒寒重不能發生每多爛壞田中農人因之重下榖種化爲油菜小麥等雜糧俱已結寔因雨不能刈割平鋪於下隰高原霉爛旣久亦無用矣子婦丁男靡不望天呌苦惟願蒼蒼者早放晴曦以慰三農之望也 
[襄水雙魚]  
　　蕪湖信云初十日太古洋行安慶輪船抵埠有私販某甲帶同小划上輪搬運私鹽於新關西巡丁眼見立卽拿獲禀由李稅務司將甲及划户某乙是請監督發落孫樹人觀察轉飭蕪湖縣訊明笞臀枷號發洋碼頭前示衆○距蕪城東河以上二十里有清水河焉兩灘蘆葦叢雜而生灘主逐叚租賃與人刈割以收其利日前有调淳人某甲駕一葉扁舟在所租灘上刈除身草適逢本地人某乙謂其越界私刈以致紛爭甲被毆傷旋卽殞命乙知事不得了飛走脫逃旋由甲之家人來城禀報王宇春明府於十三日委捕廉邵少泉少尉下鄉勘騐未識鴻飛冥冥能弋獲否也○由蕪出口之茶向只涇太兩帮本屆頭帮紅茶已經宣舟裝運來蕪載往漢口聞今年各山因春寒料峭陰雨過多以致價值稍形昻貴云○日内　魚業已上巿老饕者流肯解杖頭錢一二竿便可購以嘗新矣 
[皖中雜誌]  
　　邇來陰雨連綿行路者無不雙眉蹙損月初黄家山某甲家柱礎忽出水百餘桶甲見之疑爲出蛟驚懼異常遂令其婦以穢物歇之水卽止說者謂久雨之後不能不防蛟患也○委辦江西督銷局江蘇候補道馬友筠觀察先松由金陵乘輪於初九日行抵皖省當卽進城謁見各大憲旋在仁和典鋪小作勾留不日辭赴豫章鹽局供職○前統領安慶練軍馬步各營兼理營務處撫標中軍吳崇菴叅戎逝世已紀報章所有統領差使現由陳中丞札委安廬滁道丁潛生觀察接統營務處札委安慶協劉煥章軍門接管現已諏吉任事矣○陳大中丞懸牌定期月之十六日秋審大典所關不得不愼重出之也○委辦巢縣厘局錢安甫司馬應豐刻奉大憲調省另有差委所遺厘局差經阿嘯山方伯札委閻海晴直剌煒接辦 
[瀋陽零綴]  
　　營口訪事人云本月十一日上午到有沙船二艘蓋自營河冰泮以來第一次進口也○本年巿景蕭條以致海關亦難生色回憶上年開河至四月初十徵收稅銀四萬餘兩今年祗得九千兩云○南米雖　有到者而價仍節節加昻哀此黎民何以度日本街生意最苦者爲各雜貨開春以後倒者甚多其最大者共倒營街各鋪銀三萬餘兩○日前鵃船又到兩艘海紙價漸告貶惟糖貨仍有加無已云 
[杭事述新]  
　　杭嘉湖道豐觀察俸滿後於本月初十日交卸道篆北上覲光新任蔣觀察卽於是日接印任事○辦理科塲事宜候補　顏太守鍾儁及杭捕同　孟司馬連日籌商應辦事務變能增減具有規模十一日禀諸崧振帥擇期破土開工○委催各縣地丁亦例差也近由許星臺方伯札委同通州縣數十員少者兩縣多者四五縣分赴催收日内均已詣院禀知次第束裝出省矣○潘嶧琴文宗考試嘉興刻已竣事十五日已刻憲舟抵下馬頭地方官接候如儀聞二十一日卽須按臨金華歲試云○城中小孩之出天花者甚夥幸均平穩無他惟近來喉症流行往往因之殞命有一家母子三人均公此症七日間先後去世地方好事者藉此斂錢爲禳禱計不求醫藥而求神佛愚人之愚亦可憫矣况歛錢者並不禮神拜佛乎○　地絲行向值新年定於正月初六日開巿今歲同業以連年倒帳甚鉅故於新年公議改至正月十六日爲開巿之 
 
 

Page 3

 
 
期一律售賣現銀不准分毫帝欠邇來仍有貪圖生意者私自放帳竟不遵照議定新章恐一經被欠脫逃正如啞吧吃黄連有苦無從訴說耳 
[嘉興客述]  
　　北門内大街薩菩橋南汪大令之二公子娶姑蘇蔣宦之女於十六日行合禮肆筵設席遍觴仕郡文武各員平湖縣吳邑尊嘉善縣莊邑尊亦親來道賀衣冠車馬熱閙非常○北門外蘇州塘涇橋之北離城十餘里塘口地方有一男屍無人認領經是處地保禀報秀水縣周邑尊卽帶同刑仵書差乘舟往騐塡明屍格備棺收殮發封○天時異常炎熱霪霖連日不休以致桑葉價廉每担祗售洋銀七角 
[擬築泥城]  
　　兩匯大團一鎭濱臨大海商船往來每月遭風損失之患兹經袁海觀邑侯以挑河故疊次至鎭察看情形擬築泥城一道俾海舶之或遭風險者可以卽時登避其中以待補救此舉若成造福不小邑侯誠心乎民瘼哉挑河之功已屬力圖其難築城之功諒亦不至畏難而中止是所望於賢父母耳記當日葉顧之觀察令南匯時曾視該鎭爲重地禀遷設縣丞於彼以資彈壓今又有築城之舉可謂後先輝映矣 
[武試紀聞]  
　　十八日楊文宗考試松屬武生内塲○同日申刻發華奉婁金上南青武童案華亭張　華沈鳳麒徐士龍高奇彪馬正芳陶樹聲王錫騏唐國安王國蕃金兆祺金振彪吳蔭餘周國銓徐銘鼎黄明亮喬春泉○奉賢潘國梁陳定魁沈世榮何雲騰瞿鈞沈祥　蔣家馭何芳華王龍飛吳國祥金仁虎朱家駿蔣文標沈國祥○婁縣夏士元柴秀虎王安國李梁鏊陸宗遊趙雲龍莊鳳岐趙應龍李梁勳毛廷魁戚重光蔡定國王國魁王正祥沈金邦徐宗逹○金山羅殿魁彭元勳盛占鰲陳光耀胡殿元孫安昌李鎭邦王廷元王維㙞顧金邦奚萬選鄭陞○上海秦紹衣金雲禮王臨臯黄士良顧孝清張友祥倪殿元張祖蔭陸文彪沈文豹蔡如龍陳維新陸宗鵬陶其惠江永標顧曹祥徐成章陸紀祥孫朝宗王國治汪人傑黄晉森張紀元張國祥楊綺王豐翔夏成言顧廷桂陸文祖張錫鈺徐仁孝王思温○南匯高掄魁顧宗望朱聨魁邱善　陳鵬飛葉巖生徐堃嚴嘉福胡兆昇周之楨張掄元顧金邦楊鳳崗徐鳴盛金雲章韓應標鍾啓秀盛世駿倪逢清張德華陳錦江馬駿魁文駿顧聨翔陸殿邦尹聘臣○青浦周邦國張沁淇柴永忠陳忠良黄青照盛毓銓王翔鳳毛鴻順王振邦馬中駿袁安邦宋廷鈞王鼎昌何潤德沈邦進王廷槐李宣華顧家保張掄元 
[馬戲一誌]  
　　禮拜五之夕車利尼馬戲第一次開演良宵多暇挈友往觀鐘鳴八下門已開矣先在外塲縱覽一周若象若神牛若蛇若袋鼠若虎若獅色色形形奇奇怪怪有象一頭爲暹羅國王所贈其形較小又有乳虎三頭黑熊二頭一大一小毛羽茸茸俄焉入内塲燈光燦　鼓吹喧闐列座縱觀人數甚多眞有駢肩接踵之勢所演各劇或鑽圈或躍板或搶花朶或捉迷藏或作商羊舞或效凌風飛總之不離乎馬者近是試取其新奇可喜者記之置白球於地一雛伶攝以足往來旋轉無不如志而身不顚墜宜僚之弄丸也以手兹之弄球也以足是眞得於心而應於足者哉中央置一臺上置四几屹如山立一人在几上作蜻蜓之倒竪觀者方代爲股　而其人從容自若也俄而一男一女並立馬上廻翔宛轉凝睇含情玉樹交柯瑶禽接翼不是過也不圖旖旎風流乃於馬上見之又一女策馬疾馳嫣然含笑馬亦解人意令之立則立令之臥則臥女忽舉手一招羣鴿飛集以鎗承之轟然一聲火星迸裂而鴿非但不驚飛集者愈衆東海之叟能狎鷗西國之伶能馴鴿洵創見哉繼以翻筋斗戲横列二馬遞加至八馬諸伶皆能一躍而過但見少者老者男者女者往而復來來而復往如穿梭如轉轂嘻觀止矣每齣畢輙有小丑惡作劇嬉笑怒駡機趣横生四座拍掌聲如春雷此外各劇足以怡情悅目者尚多俟下次再記 
[貝葉南來]  
　　前次招商局海無晏輪船抵埠時由津載來藏經十六箱暫存金利源棧房中據云此項藏經係由粤紳徐某之妹法名道源者所請緣其自幼茹素誦經迄今三十載如一日焉入都請經曾蒙召見應對如流欽賜勅建報德禪院今在滬北白大橋北首昨晨由金利源碼頭請經回山預備一切儀仗高脚牌數對聖旨牌一對奉旨回山一對欽賜報德菴欽賜龍　萬壽無疆等牌各一對日月牌一對鑾駕十二對苻節黄縀傘二柄黄縀尖角綉龍旗一對掌扇一柄係緑縀盤金龍鑲嵌扇之上邊裝一金龍扇柄裝有金珠合龍搶珠式光彩奪目并有清音一班緇衣十八人諷誦經懴頂馬一乘碼頭上預設香案高燒黄燭繫黄桌幃經箱十六箱各以四人舁之箱上貼有欽命管理僧錄司印務正堂封條十點鐘後迤暹沿浦灘往虹口報德菴尊藏沿途觀者頗衆 
[馬馬赴臺]  
　　新關查騐洋藥委員王鴈臣馬馬近奉臺撫劉省三爵帥檄調赴臺已於前日乘輪東渡矣 
[善士云亡]  
　　吳興陳竹坪先生通計然術久寓滬上令聞廣譽中外咸知且生平樂善好施其救解吞服洋烟者數以萬計近年來辦理各處賑務殫心竭力不辭勞瘁兹於月之十八日申刻疾終滬寓老成凋謝惜哉 
[欠債轇轕]  
　　阿毛者本姓浦姑蘇人係轎役浦福林之女也小家碧玉顧影自憐初曾許字與人繼因另與人犯姦遂退婚後嫁曹安之爲妾不能安於室與某宦子私通相偕來滬曹心不能甘與之涉訟公庭蔡太守斷將阿毛交其父領去不准爲娼無如阿毛性情放蕩旋入楊銀珠所開妓院爲娼致又生許多枝節捕房繙譯楊少亭因賭規案坐誣受罪未始不由此而起阿毛爲娼後改名金麗春與楊銀珠最爲莫逆負欠銀珠洋三百餘元并男女傭人洋三百餘元及戲園馬車行等欠項端節在邇勢難支持前晚投英公廨喊控楊銀珠騙洋逼娼反立借票與彼共計洋五百元乞恩超豁等情太守廉得其情着其投案覓保具領擇良婚配阿毛稱父病垂危請卽釋放太守謂如爾父病故亦須自已覓保具不再爲娼結始准開釋然楊銀珠尚不知阿毛至新衙門控告因其出外不返囑傭人尋找始知業已涉訟男女傭人以阿毛借洋都係銀珠列名應向銀珠歸償因此爭閙不休恐又不免興雀鼠爭 
[投河遇救]  
　　二百六十六號華捕見沈也按阿毛由蘇來滬迄今不過三載然涉訟公庭案牘不知凡幾誠禍水哉 
發棲流公所再行安置金安投河尋死因卽救起舁至捕房巡捕頭囑送英會審公廨請爲安插蔡太守飭將沈金安暫 
[小工爭吵]  
　　昨日午刻有口操江北及湖南音衣衫藍縷者三十餘人扭一木作頭莫子雲到英公廨控稱我等皆做小工向莫索取工資無着請爲追究據莫稱承包楊樹浦花園工程所有塡坭之事由我包與王長林小工人等應否給錢須問王長林不干我事云云各人咸　莫不給王錢王從何得錢分給我等互相吵擾值日差勸令兩造不得爭閙再容禀官候示 
[斥責地保]  
　　上海縣裴邑尊查得年租地保曹錦昌將所收年租匿不呈繳乃於前日飭傳至案斥革夘名至户書龔豫昌本有專辦錢漕之責因卽給諭該書兼辦年租之事云 
[上海縣署瑣案]  
　　昨日裴邑尊公出回時有顧子雲者攔輿訴稱小的在楊樹浦花園内包塡泥土有工頭王長林所管小工四十餘人向小的索　工資小的告以各小工工資統歸工頭給發不應向我糾纒伊等竟成羣結黨滋擾不休各小工亦跪禀情由邑尊飭值日差將爲首之小工數名帶去看管以候訊供按此案曾控於英廨想以英廨未理故又扭至邑尊輿前也○法華鎭人襲怡生龔大祥龔九思控陸叙卿張星堂朱兆九等聚賭滋事裴邑尊飭差將陸等提案昨日午後經帮審委員何海曙明府升堂訊究怡生伸訴前情陸稱兒子戯放紙鳶被怡　之子爭奪互毆經張朱等人勸散將紙鳶給怡生之子携回不料怡生竟以聚衆滋事等情揑詞誣控張朱所供略同地保金守義禀稱怡生禀上有大詳九州二人列名小的查得二人並不與謀顯見揑名朦混明府飭將怡生交差看管候傳大祥九忠質訊核辦餘人叱退 
 
 

Page 4

 
 
[法捕房瑣事]  
　　法捕房巡街捕在打狗橋地方拘到紅黑籌賭徒一人并賭具等一併拘入捕房捕頭着押候解案○法包探於前日在吉祥街清芬堂烟館獲到和尚一名抄出當押票十餘張内係法器莊嚴等物盤詰之下供認在鄉下寺院乘間竊得該僧在西鄉法華鎭觀音堂落髮者業經法包探弔到瑪瑙插鏡橄欖式磁瓶据木小坑几一隻餘物尚未弔齊捕頭着將該秃押候解案 
[上海文報局内山東賑捐收解處接到蒲台嚴佑之先生來信]  
　　竹坪少欽詠南心如蕃甫綏之蓮珊子萱諸善長大人閣卜甘八日由烟臺奉布吉號公函初二日抵蒲臺先將大槪情形電陳左右想久邀公鑒黄河南岸由齊東民埝冲開直到利津堤埝之間一片汪洋災黎生禨已絶杳無指望斷非一賑所能了事大堤外之村莊去年亦遭旱潦然秋稼可種麥熟尚間有可期較之堤内相去懸殊本擬不查特堤内有水之莊在家者不過十分之一二大半遷居堤外並有逃亡他處者故堤外旱莊必須親到各莊細查凡從堤内搬移堤外者亦從優散放其本住堤外者非眞繼炊之户一槪不給豈好苛刻哉慰賑欵難繼不得不爲堤埝之間災民留有餘地步也務乞諸善長廣爲籌募秋冬必須兩賑否則今片受賑苟延之飢黎他日終爲溝壑之餓　想執事救人救徹自必未雨綢繆早爲安排無俟鄙人杞憂贅述今日爲雨所阻明日分道不鄉惟欲速不能殊深焦灼耳弟等先查浦臺次及濱州青城大約六月中竣事適符三月之約如伏秋有事必須瓜代矣合再聲明耑此敬請台安愚小弟嚴作林等頓首四月初四日蒲臺泐第二號 
[上海四馬路高易籌賑公所起解山東振欵]  
　　四月十五日會同文報局彚解山東第二次振欵規元一千兩另丸藥六箱以此地災區遼闊創鉅痛深斷非小補所能拯救曾讀嚴佑翁來電有云齊東青城濵州蒲臺利津等處黄流汜濫不能種植已絶生機加以去秋淫雨爲災山水暴發麥雖種而苗太半掘盡頃又接到來函亦云此間水勢汪洋民盡飢溺囑滬上各公所速爲接濟無使生靈百萬終爲溝壑之塡總冀善　仁人紳商富户同力合作裒集鉅資仁粟義漿相望於道正所謂善心動而仁風起恩波沸而苦海平敝同人庶不至清夜徬徨萬分焦灼者則幸甚[  陳德薰等謹誌]  
[上海文報局山東振捐收解處事略]  
　　太倉繆蘅甫孝廉寄來鎭洋邑侯吳粤生明府捐廉樂助東賑洋一百三十元又接高郵丁君鏡齋函稱崇實書院山長楊鳳山太史去歲偶抱採薪當向神前立願助振果獲安痊今節省修脯洋十二元移助東賑等云如吳楊二公者洵爲樂善可風至誠感應倘各省府廳州縣官紳盡如明府太史痌瘝在抱則災民咸登袵席矣因請登報伸謝以昭激勸 
　　孝女徐氏慧聰法名道源建報德菴以明報本之意清修者四十餘年早受式义摩那戒自入京後欽賜龍藏奉旨還山復受比邱尼 
[戒於和十九日祝髮以詩貽之]  
　　孝行應登上品蓮報親志願久彌堅髫年已受維摩戒身外惟知迦葉禪非想想非成幻境色空空色倍諸天眞置取到功圓滿鹿女香花徧大千[  古越高昌寒食生合十]  
[嚴樹人夫子郵示新詞兩首]  
　　一杯中聖况是良宵月圓如鏡萬籟無聲玉壺春滿庭杪影正思量往古來今猜不出老天情性名士工愁好花易落美人多病對酒倚柳梢青○一席飽秋風水闊山重乾坤一覽意何窮知否江湖隨日下不與俱東釃酒吊英雄往事成空青山無語夕陽紅收拾平生多少意且付雕蟲和唐仲另赴試渡江之作倚浪淘沙[  受業高瑩謹錄]  
[  蘇省撫轅抄]  
　　初九日巡檢馮秉智禀知辭奉委赴江北緝捕差○初十日縣丞黄熾康禀銷盛澤厘局差遣卽辭赴常昭厘局差遣藩轅牌示照得奉賢縣陳熊才撤省另有差委查有候補通判王祖慶堪以署理○十一日姚詩聲禀知奉委赴錫金公幹卽辭准補高淳縣廣通司巡檢王錫疇禀辭赴金陵准補昭文縣白萌司巡檢倪錫慶禀謝飭知准補斯缺○十二日候補縣王寀禀辭奉委解京餉赴都候補理問陳德樹禀知辭奉臬憲委赴江北緝捕差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十五年四月十三日京報全錄]  
　　宫門抄○諭旨九道錄前○發抄硃批五道○晋撫剛奏新藩涖任擬令暫護撫篆摺○晋藩豫奏報接印日期摺○晋臬嵩奏交卸藩篆仍回本任摺○大臣麟奏循例查明各項事宜摺○閩督卞奏遴補海外陸路都司摺○又奏遴補海外陸路都司摺○將軍定等奏遵旨酌定山東採運奉糧數目摺○四月十三日吏部翰林院正紅旗值日刑部引見六名善撲營二名○豫王等塲差完竣覆命○明安續昌福森布裕祥各假滿請安○敬信續昌前往東西陵請訓○奈曼王續假十日○那公熙貝勒麟書各續假五日○侍衛處奏派保和殿監試之大臣派出頭班謨貝子瑞啓成安榮和都凌阿二班澍貝勒那貝勒長春善耆德洪額○吏部奏派稽查宗學派出沈源深○召見軍機錫珍廖壽恒桂全○發抄定安等籌辦春撫情形奉硃批覽奏已悉卽着飭屬妥籌賑撫務期實惠均沾毋令一夫失所餘依議該部知道欽此○又酌定東糧販運出境奉硃批户部知道欽此○岐元等奏勦辦馬邊夷匪出力員弁請奬奉硃批該部議奏單一件片二件併發欽此○又請將已故叅將蔣繼榮請卹奉硃批覽欽此○長順奏督糧道世春赴津日期奉硃批知道了欽此○○調補江蘇巡撫山西巡撫奴才剛毅跪奏爲新任藩司現經到任擬將山西巡撫篆務暫令護理恭摺仰祈聖鑒事竊奴才前以調補江蘇巡撫當經具摺謝恩並籲懇陛見欽奉硃批着俟豫山到任後再行來京陛見欽此兹豫山於本年三月初九日抵晋十二日到任接印視事業經奴才另片附奏惟調補山西巡撫臣衛榮光現在請假到任需時所有山西巡撫篆務可否暫令豫山護理恭候命下遵行奴才一俟奉到諭旨卽當交卸起程趨詣闕廷跪聆聖訓祗伸就瞻之願用抒依戀之誠所有新任藩司現經到任擬請護理撫篆緣由是否有當理合恭摺具陳伏乞皇上聖鑒訓示謹奏奉硃批山西巡撫着豫山暫行護理欽此○○山西布政使世襲二等輕車都尉奴才豫山跪奏爲恭報奴才抵晋接篆日期叩謝天恩仰祈聖鑒事竊奴才前承恩命升授山西布政使籲准入覲仰蒙召見二次聖訓周詳跪聆之餘莫名欽感陛辭以後卽行出都三月初九日抵晉奉撫臣剛毅札飭赴任旋於十二日准署藩司嵩崑將印信文卷移交前來當卽恭設香案望闕叩頭謝恩祗領任事伏念奴才疊荷殊施毫無報稱兹復渥叨寵命晉掌藩條查山西爲畿輔要區藩司有旬宣重任災祲甫過安民以察吏爲先庫藏未充開源以節流爲亟奴才檮昧深懼弗勝惟有臨事禀承撫臣認眞經理以冀仰答高厚鴻慈於萬一所有奴才到任日期並感激下忱理合恭摺叩謝天恩伏祈皇上聖鑒謹奏奉硃批知道了欽此○○山西按察使奴才嵩崑跪奏爲恭報奴才交卸藩篆仍回臬司本任日期叩謝天恩仰祈聖鑒事竊奴才接奉撫臣剛毅飭知新授藩司豫山現已到晉應卽飭赴新任該署司應回臬司本任以專責成等因奴才遵於三月十二日交卸藩篆於是日仍回按察使本任接印視事伏念奴才知識庸愚疊叨恩眷緬藩條之暫綰隕越時虞慈臬事之重膺氷兢倍凛惟有矢愼矢勤勉盡厥職以期仰答高厚鴻慈於萬一所有奴才交卸藩篆仍回臬司本任日斯曁感激下忱理合恭摺叩謝天恩伏乞皇上聖鑒謹奏奉硃批知道了欽此○○奴才麟嘉跪奏爲循例查明各項事宜恭摺奏聞仰祈聖鑒事竊奴才荷蒙天恩畀以守護陵寢重任所有應辦一切事宜惟當殫竭愚誠認眞經理自奴才抵任後卽派司員隨同奴才親詣各陵按册詳查陳設軟片金銀器皿俱屬相符併查奉祀禮部各圈餧養牛羊足額無缺永濟庫永濟倉永濟當現存銀錢米石各欵及石門工部庫存物料均與印册相符當經該管各官出具印押甘結存案奴才復恭詣各陵曁各園寢週歴詳查所有儀行樹株一律菁葱密茂八旗緑營守護官兵晝夜嚴密巡邏均屬敬愼妥協地面亦皆安謐所有奴才循例查明各項事宜緣由理合恭摺奏聞伏乞皇上聖鑒謹奏奉硃批知道了欽此○○頭品頂戴閩浙總督臣下寶第跪奏爲遴員請補海外陸路都司員缺恭摺仰祈聖鑒事竊照福建台灣水師協標中營都司員缺經前督臣楊昌濬會摺奏請改爲台東恊標中營陸路都司現准兵部咨覆准其改設所改員缺不入輪缺計算行令迅揀熟悉地方情形合例人員請補等因伏查是缺都司駐紥台東係水師改陸路之缺移駐於後山新闢之地自非熟悉情形之員不足以資治理臣隨在於閩省各項候補陸路都司内詳加遴選惟查有陞用都司現任福建台灣城守營右軍守備張來年四十五歲浙江太平縣人由行伍隨軍著績遞保留閩儘先補用守備旋於扼守長門出力案内保奬光緒十年十一月十七日奉上諭着俟補缺後以都司陞用欽此續於光緒十三年間前督臣楊昌濬奏准補授台灣城守營右軍守備員缺給咨送部於是年十一月初九日引見奉　旨着准其補授照例用欽此承領札付旋閩飭赴新任供職於光緒十四年三月内到營任事該員辦事勇敢胆識俱優任内並無違碍事故於台地風土情形較爲熟悉以之請補是缺都司可期勝任合無仰懇天恩俯念新改台東協標中營都司員缺緊要准以升用都司現任台灣城守營右軍守備張來補授於營伍地方均有裨益如蒙俞允該員於相補守備案内引見未滿三年照例應請毋庸再行送部除飭取履歴另行咨部其所遺台灣城守營右軍守備員缺俟准到部覆照章遴員請補外臣謹會同福建台灣巡撫臣劉銘傳福建水師提督臣彭楚漢合詞恭摺具陳伏乞　呈上聖鑒勅部議覆施行謹奏奉硃批兵部議奏欽此○○頭品頂戴閩浙總督臣十寶第跪奏爲遴員請補海外陸路都司員缺恭摺仰祈聖鑒事竊照福建台灣水師協標右營都司員缺經前督臣楊昌濬會摺奏請改爲台東恊標右營陸路都司現准兵部咨覆准其改設所改員缺不入輪缺計算行令迅揀熟悉地方情形合例人員請補等因覆查是缺都司駐紥台東係水師改設陸路之缺移駐於後山新闢之地自非熟悉情形之員不足以資治理臣隨在於閩省各項候補陸路都司内詳加遴選惟查有藍翎留閩儘先補用陸路都司李有慶年四十六歲湖南湘陰縣人由武童隨軍剿匪著績遞保藍翎儘先補用守備旋於台灣剿服番社開山出力案内保奬光緒元年十月十六日奉上諭着以都司留閩儘先補用欽此來省考騐收標檄發台灣鎭標候補造送履歴咨部覆准註册該員久經戰陣勇敢有爲現在並無違碍事故且在台營候補有年於台地風土情形極爲孰悉以之請補是缺都司堪期勝任合無仰懇天恩俯念新改台東協標右營陸路都司員缺緊要准以儘先補用陸路都司李有慶補授於營伍地方均有裨益如蒙兪允容俟部覆到日卽行給咨送部引見恭候欽定除飭取履歴另行咨部外臣謹會同福建台灣巡撫臣劉銘傳福建水師提督臣彭楚漢合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○奴才定安濟祿裕長跪奏爲遵奉諭旨酌定山東採運奉糧數目恭摺具陳仰　聖鑒事竊查奉天東南各城上年水災頗重粮價騰貴民食堪虞經盛京將軍慶裕會同奴才濟祿裕長援照同治十三年成案奏請將奉省高糧粟米兩項暫停商運出口光緒十四年十二月初九日奉硃批着照所請户部知道欽此欽遵分飭各城遵照在安本年正月間奴才定安接准山東巡撫張曜電信緣東省民間乏食赶辦平糶擬請援照大學士直隷總縣李鴻章上次採買奉天西域粮石奏請弛禁章程派員買運奉糧以資接濟經奴才定安商由張曜具奏恭候諭旨遵行兹准張曜將奏請採買奉糧緣由咨會到奉並准户部咨開張曜奏請採買奉省西域糧食一摺光緒十五年二月十三日奉硃批卽着該撫咨會定安酌辦欽此咨照前來亟應欽遵辦理奴才等伏查奉省錦州一帶去秋雖未被災而收成亦非豐稔民間存儲糧石爲數無多惟東省貧民乏食赶辦平糶需糧孔殷亦係實在情形自當竭力通融以資挹注復與張曜往返商訂以五六萬石爲限現經通飭錦州沿海旗民地方官一律遵照俟東处委員到奉採買復於裝運時按照印單内塡寫粮數騐明放行仍嚴查各商船不准影射私運免致因法生弊庶東省辦理平糶不致拮据而奉省出口粮石亦不致漫無限制矣所有欽遵酌定東省採運奉粮緣由是否有當謹繕摺具陳伏乞皇上聖鑒謹奏奉硃批户部知道欽此 
 
 

Page 12

 
 
[光緒十五年四月十四日京報全錄]  
　　宫門抄○諭旨兩道錄前○發抄硃批四道○廣督張奏籌解京餉及内務府經費摺○又奏老生未經中式循例具奏摺○又奏甄别知縣片○又奏揀補烟瘴要缺摺○又奏甄别鹽大使片○又奏調署知縣片○四月十四日户部通政司詹事府廂白旗值日無引見○德隆稽查中左門覆命○裕公服滿請安○崑岡請假十日○馮爾昌謝授大理寺卿恩○王文錦謝授國子監祭酒恩○福中堂恩公各續假十日○掌儀司奏十七日祭奉先殿謨貝子行禮○召見軍機孫詒經曾紀澤嵩萬鵬閱卷大臣派出徐中堂錫珍翁同龢烏拉喜崇阿許庚身嵩申松森祁世長孫詒經寶昌薛允升汪鳴鑾○發抄劉錦棠奏巴里坤鎭徐占彪病請開缺可否揀員暫署奉硃批着照所請兵部知道欽此○又巴里坤八旗官兵遷併就緒分别舉劾奉硃批莫魁着以原品休致金貴着交軍機處存記該部知道欽此○又代繳巴里坤印信關防奉硃批禮部知道欽此○又從九黄鎭光請更正原姓奉硃批吏部知道欽此○○兩廣總督兼署廣東巡撫臣張之洞跪奏爲籌解光緒十五年分京餉及内務府經費第一批鹽課銀兩委員匯解起程日期恭摺仰祈聖鑒事竊照承准軍機大臣字寄光緒十四年十一月二十四日奉上諭户部奏豫撥來年京餉擬在地丁鹽課等欵内指撥銀七百萬兩着於來年分批提前趧解另片奏光緒十五年内務府經費擬撥廣東鹽課銀五萬兩着於來年開印後陸續徑解内務府交納等因欽此並清單一紙内開擬撥光緒十五年分京餉廣東鹽課銀二十萬兩當經恭錄轉行欽遵籌解又粤東運庫應解京餉難以現銀解部歴經奏請仍行交商匯兌在案兹據兩廣鹽運使英啓詳稱在於徵收光緒十五年分省河鹽課項内籌銀五萬兩並隨解一五加平飯食銀一千五百兩作爲本年奉撥第一批京餉又在鹽課項内籌銀二萬兩並隨解平餘抬費等銀六百六十兩作爲本年奉撥第一批内務府經費合共銀七萬二千一百六十兩飭交殷實銀號百川通新泰厚蔚泰厚日昇昌蔚長厚元豐玖承領匯兌入京遴委候補鹽知事龔純等領齎匯單文批於本年二月初三日起程附搭輪船進京支取足色紋銀分赴户部内務府投納詳請具奏前來臣覆核無異除分咨外謹繕摺具陳伏乞皇上聖鑒再廣東巡撫係臣兼署毋庸會銜合併陳明謹奏奉硃批該衙門知道欽此○○兩廣總督兼署廣東巡撫臣張之洞跪奏爲老生三塲完竣未經中式循例恭摺具奏仰祈聖鑒事案查科塲條例内開鄉試三塲完竣未經中式年老士子由監臨詳查年歲分别貢監生員合例者於榜後開具清單奏交禮部核議請旨賞給舉人副榜又年老諸生前科業已恩賞副榜此次應試仍在八十以上禮部覆奏時摺内聲明毋庸加賞又咸豐二年准禮部咨稱各省辦理老生錄科時將生員何年入學貢監何年報捐應試現年若于歲查明於榜發後具奏並造册送部覆核又光緒五年准禮部咨嗣後老生恩賞擬比照捐納貢監已滿十科之例量爲變通必須入學年分查係三科以前者方准入單具奏其有甫經入學並入學在三科以内者雖年例已符槪不准其開列又光緒九年准禮部咨嗣後鄉試奏請年老例貢監恩賞時將貢監原捐各照送部以憑查核俟部奏准後該貢監等旣經蒙恩賞給舉人副榜原捐執照無須發還收執卽由部分送户部國子監查銷各等因均經飭行遵照在案今光緒十四年廣東省舉行戊子科文闈鄉試臣忝任監臨經將應試三塲完竣未經中式年老諸生詳加查核除年例未符諸生照例扣除外查有九十以上副貢生阮秀森等九名八十以上附貢生鄺春元等三十七名三塲完竣未經中式調閱原卷俱各眞草完全文理明順復咨會學臣查明該生等欽賜報捐貢監入學年分均屬相符其貢監生報捐係在十科以前曾經應過鄉試行據陞任布政使高崇基確查移交現署布政使王之春詳覆前來臣伏維皇仁翔洽海隅多耆艾之祥聖澤覃敷嶺表萃菁莪之秀際中天之景運應南極之壽昌是以多士奮興皓首不忘勵志人文蔚起龎眉尚切觀光校文字則眞草皆完稽學册而例年悉合久荷湛恩培植宜邀曠典榮施除造册並例貢監照咨送禮部查核外臣謹會同廣東學政臣樊恭煦恭摺具奏並將各老生姓名年歲另繕清單敬呈御覧伏祈皇太后皇上聖鑒勅部核覆施行謹奏奉硃批禮部議奏單併發欽此○○張之洞片再前准部咨無論何項出身人員凡係補缺應行具題者試用期滿由該督撫詳加甄别專摺具奏等因歴經遵辦在案兹查大挑知縣蕭錫壬河南光州廪生中式同治庚午科本省鄉試第五十五名舉人光緒六年庚辰科大挑一等以知縣用籖掣廣東回籍候咨嗣經咨取來廣光緒十三年十二月初三日到省試用已滿一年又拔貢分發知縣戴式藩湖南鳳凰廳拔貢朝考以知縣簽掣廣東光緒十二年九月十三日到省試用已滿二年均應照例甄别據藩臬兩司詳加查看具詳請奏前來臣覆加察核該員蕭錫壬持躬謹飭才具明晰戴式藩年力精强留心吏治均屬堪膺民社除將該員等履歴咨部外謹附片具陳伏祈聖鑒謹奏奉硃批吏部知道欽此○○兩廣總督兼署廣東巡撫臣張之洞跪奏爲烟瘴要缺需員懇恩俯准揀員補授以資治理恭摺仲祈聖鑒事竊照欽州知州前准部咨准其升爲直隷州知州定爲衝繁難烟瘴要缺由外升調揀補等因查定例烟瘴缺出令該督撫於現任人員内揀熟悉風土能耐烟瘴之員題咨調補不得以候補初任各項人員題咨補用又烟瘴地方知縣以上官員准其不扣年限升調兼行又烟瘴之員升用毋庸拘定先准卓異之員請升各等因今欽州直隷州知州係冲煩難烟瘴要缺必須精明幹練能耐烟瘴之員方足以資治理臣督同藩臬兩司於通省候補及應升並現任各員内逐加遴選非現居要缺卽人地未宜實無堪以升調請補之員自應照章揀補查有候補直隷州知州李受彤年四十九歲廣西臨桂縣人原籍湖南祁陽縣由附生中式舉人辛未科大挑二等以教職選用選授廣西宣化縣教諭光緒四年在廣東愼捐局遵籌餉例報捐知州指省分發廣東試用五年九月二十一日到省並無在粤遊幕續因派委勘界出力保奏以直隷州知州遇　卽補係十四年四月十九日奉旨六月初九日接到部文現署欽州直隷州知州篆務查該員署理欽州已逾三載前經派充勘界委員委令兼理靈山縣事於增縣撥鄉定界綏邊各事盡心規畫悉臻周妥嗣於交卸靈山縣篆後復經委令以欽州兼理增城縣事俾其籌辦建置事宜該員志端守潔器穏才長署任有年於邊地情形民生利病熟悉透澈輿情尤爲愛戴以之補授欽州直隷州知州實堪勝任惟保舉過班尚未甄别與例稍有未符第查該員前以知州到省業經甄别究與初次到省人員有别且人地實在相需例得據實陳明奏請據藩臬兩司會詳前來合無仰懇天恩俯念烟瘴極邊員缺緊要現當界務甫定轄屬升改之初締造經營需才正亟非他項烟瘴可比該員係屬辦理界務人員一切較易措置准以該員李受彤補授欽州直隷州知州嗣後不得援以爲例實於地方均裨益如蒙兪允俟部覆到日照例給咨送部引見理合恭摺具奏兩廣總督係臣本任毋庸會銜合併陳明伏乞皇上聖鑒謹奏奉硃批吏部議奏欽此○○張之洞片再前准部咨嗣後佐貳雜職等官無論何項出身凡係補缺應行具題者試用期滿由該督撫甄别具奏等因歴經遵照辦理在案兹據兩廣鹽運使英啓會同升任廣東布政使高崇基詳稱查有議叙試用鹽大使劉際泰江蘇吳縣附貢生捐職鹽大使充實錄館漢謄錄全書告成議叙以本項應得之缺准其分發各省試用一年照例題補復遵籌餉例報捐指省廣東試用並捐免保舉光緒十三年閏四月初九日由吏部帶領引見奉旨　照例發往欽此是月二十五日由吏部給發執照起程於是年九月初八日到省試用已滿一年詳加考察具詳請奏前來臣查劉際泰年富差勤堪以本班留省照章補用除咨部外理合附片具陳伏乞聖鑒謹奏奉硃批吏部知道欽此○○張之洞片再恩平縣知縣何榮樟禀請開缺終養所遺恩平縣篆務應行委員接署查有委署清遠縣事增成縣知縣黄維清吏治明晰處事安詳堪以調署遞遺清遠縣篆務查有代理斯缺之新寗縣知縣何福海民事奮勤地方熟悉堪以署理該員黄維清何福海任内均無盜劫已起四叅之案據藩臬兩司會詳前來除檄飭遵照外臣謹循例附片具陳再兩廣總督係臣本任毋庸會銜合併陳明伏乞聖鑒謹奏奉硃批吏部知道欽此 
　　今接到十三十四日京報二本合先排印[  本館附誌]  
 
