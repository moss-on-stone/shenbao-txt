# 1882 - 33 - 4903149

 

Page 1

 
 
[古伶今伶辨]  
　　劇之由來舊矣説者謂優施孟服孫叔敖之服楚王不知其僞以爲叔敖也疑即演劇之最古者不知此時之優即古之伶人專嫺樂舞之事未嘗如今之雜劇也特優孟之技藝能體物而神似之故服叔敖之衣冠即儼然一叔敖因以解楚王思念叔敖之切並非優之本以扮演爲事也竊謂優伶之職爲古之樂工列於春宫至漢唐以後教坊盛行然後伶人乃爲賤役但伶人之賤亦不過時君所好在靡曼之俗樂而非朝祭之禮樂故别設教坊以專司之而此靡曼之聲容非阿諛謟媚之人不能習而工之好之者又復呢近寵賚於是小人爭爲媚悦伶人之品遂以日下至於扮演故事以相謔樂此戲劇之所由昉也不然戲劇之伶即樂舞之伶何以衛風簡兮之詩能文舞武舞者爲不得志之賢人而唐末諸君轉以寵任伶人自致亡國如後唐莊宗之自號李天下者以英武豪傑而受制於諸優尤爲人君之失德耶然則禮樂之伶與教坊之伶顯判兩途矣顧後世之好尚猶有不能解者盖既分兩途知一則典禮之不可廢一則頑童之不可近法戒昭然宜乎稍知自愛者皆不屑狎比小人以玩人喪德玩物喪志爲箴銘矣獨奈何使其風之日趨而日盛也且試即其人而思之以彼自幼學習以歌曲科諢取聞者之悦以手勢塲歩博閲者之歡充其所至乃爲諧謔柔媚之極則而已其人本無足取也特以演扮故事學古人之忠廉貞孝者製爲院本身體而心處之貌合者其神亦似可以動人觀感之心是以唐宋至今千年以來天下靡然樂之其在元氏至以院本詞曲取士殆極盛之時耶然而以今日之戲劇言之則又迥乎不侔矣夫院本詞曲雖爲靡麗猶爲文士詞人之所作音韵之淸濁節奏之高下刻徵引商尚見纎巧之能非善於摹情寫景者固難漫塡一闋伶人雖不知其妙而演出關目拍出聲調足以怡情悦志而其人其事忠廉貞孝之蹟又不知興起愚蒙多少平情論之雖今不如古固無傷於雅道也若夫今之高唱二黄繁絃急管有腔調而無文字者何以亦盛行如是也或謂戲劇之勸懲在節目而不在詞句若爲平人言之彼不能於經史中識古人之名而於戲劇中見古人之事但使某齣忠臣某齣孝子非無觀感之效其詞曲則本不聽聞也故同一扮演雖梆子腔之粗俚亦得與院本並行也然而今之賞戲劇者固不皆村社賽神鄉愚之童叟也且至於羣聽京徽西楚等腔而不樂見崑山部也此豈京徽西楚等腔有勝於院本詞曲即我惟知其曲與科白丁無異文而已蓋皆俗子之所剿襲諸優之所訛傳彼其胸中本無點墨口中先有腔調隨意牽合既無文字安有音節更不遑知其淸濁高下矣乃文士貴官居然樂此不疲傾耳以聽不惟不以爲恥而且高聲喝采我不知其得意者究何在也如謂京徽等腔以色勝而不以詞勝諸伶之年少也衣裝之新異也耳不耐聽目猶耐視固其宜也何以宦遊京華而歸者且於得意時曼聲學唱數句也花天酒地契友相從楚館秦樓小鬟侑飲哀絃輕撥轉弄珠喉大老官亦復輕點靴尖爲之按拍觀其神情似於詞句真有會意者目下更有一種習氣每聽京腔則舉箸而叩盌碟以爲之節若有慕乎古人擊缶者顛頭播腦拍膝摇髀作諸醜態此又何爲世耶嗚呼人情之好怪也有甚於嗜痂居今日而於賞心樂事之塲點院本一二折聽長笛兩三聲悠然而有餘思者真雅士也然而不多得矣或曰風氣之開始於京師今之貴顯名公比頑童者皆善唱京腔甚或氣燄逼人一介之士不獲仰望顔色而與諸伶爲生死之交忘形之友以故京班伶人聲價十倍名都大會中竟不惜數千金以聘之而舊日梨園子弟幾幾爲溝中之瘠也此事雖細然風尚攸關正以起於京師之故淸濁之不辨賢否之不知以從風而靡之識見而畀之以國家之事事可治乎哉 
[本館自己接到電音]  
　　○本館於前日接到在津友人專發電音到本館知初十日京報中無諭旨昨日又接電音有十一日上諭兩道敬謹譯登○十二月十一日奉上諭歩軍統領衙門奏拿獲賊犯請交部審辦一摺所有拿獲迭竊慈寧宫等處銅練各物之賊犯袁大馬即袁得山袁立兒即袁順兒王五即王五立兒連毛兒張大即張曼兒大胡即胡九王羣兒徐志詳俟善祥即俟善子俟三即俟善殿俟復山張大海李朋均着交刑部嚴行審訊其未獲之王六順兒等着歩軍統領衙門順天府五城按名嚴拿務獲歸案審辦至查拿此案各犯之出力員弁着刑部於定案時聲明請旨欽此同日奉上諭裕祿奏請調員差委等語補用道前任安徽寧國府知府高崇基着直隸總督飭令該員俟服闋後前赴安徽交裕祿差遣委用該員知道欽此 
[惠愛窮黎]  
　　○天津今年秋收中稔地方官憲議將粥廠裁撤免入廠者往來跋涉疫癘薰蒸此已列報但天河十數屬窮鄉僻壤信息難周且河間府下仍有大水之區遍野哀鴻情殷望澤向來冬季天津粥廠係若輩一線生機撤者其偶而不撤者其常是以扶老携幼匍匐而來者仍不絶於道衣裳藍縷面目枯槁男女老少人類不齊冰天雪地徘徊歧路情形實不堪庽目並有典質衣襦鬻賣子女者現經天津道吳畹九觀察所聞殊深憫惻因就津郡西門外小店中暫設粥廠收養貧民長蘆鹽運使如都轉常年冬季製備棉衣褲二千件在鄉間散給今年以收成中諭城市較鄉間更苦無業貧民大都麕集西門外小店是以如都轉今冬照舊製備棉衣褲二千件改就西門外小店散故彼啼飢號寒者受惠豈淺鮮哉 
[操防認真]  
　　○天津練軍十月初一日起分段廵防土人謂之下夜保甲各局亦分地叚添設民更每段横插一旗有更燈守夜盤查匪類字樣夜間鳴鑼擊柝達旦不休練軍即泮鎗隊每夜必俟天明然後呫營歇息練軍向例每日兩操時入冬防日便停操專事守夜護衛營開花砲隊現以冬間無事亦擇地開操新浮橋外有空地一段向係 
 
 

Page 2

 
 
鎗隊打靶之區現在改爲砲隊打靶每日試打二十砲或念餘砲不等平常彈子開花每打一砲附近孩童爭往拾取廢鐵利輕害重間有受傷者今冬開操由水師統帶鄭軍門編就六言告來諄諄禁止無如廢鐵每斤值錢數十文利之所在害亦不計現在由教習等商明彈不入藥免令開花既省彈子又免傷人連日砲靶多中式者其技藝漸臻純熟矣 
[吞捐上控]  
　　○浙省温屬境處海疆生齒紛繁本年海防吃緊餉需無由措辦各當道公同擬議不得已創立捐輸但當時定章按畝抽捐每畝計洋二角總以二十畝之户方可書捐未及此數者概行豁免籌措之中仍庽體鄭俾軍需無缺乏之虞而輸將有樂從之意其議甚公其搜故捷也兹查永嘉一縣上下河鄉西柟兩溪泳定數目諭董認辦上鄉捐有五千餘洋下鄉捐至七千有零惟西柟兩處地瘠民刁即南米丁銀歷來拖欠以致此次書捐尚無頭緒按海防捐輸原爲保衛地方起見各紳董應宜涓滳歸公豈容絲毫侵蝕迄今上鄉捐事告竣誰知獘病疉出其中移此抵彼印收與簿根不符者指不勝屈前月初三日十七都捐户任鳯鏘捐洋三十餘元閲榜竟無分文以及潘某林某約有數十家或因侵吞過半或因全被乾没再有數畝之家寃遭苛勒紛紛呈控咸請查追於是經收分董諉推總董而總董某吞没甚多自知衆怒難犯當即先行檢舉情願吐出又强詞諉咎希冀彌縫遺漏願令除補繳四百番之外復加罰損二百元縣令雖已批准免究允予詳銷而各捐户執其舞弊印收復行赴府指控聞衆户計議若郡尊仍將就了事定難罷手按海防捐輸事關緊要各紳董理合潔己從公襄成美舉今如此任意侵吞若干從寛銷案恐將來遇别項捐務更無踴躍輸將者想當道必澈底懲究以平衆人之忿也 
[臘月桃花]  
　　○往届小春時節恒有桃花吐萼數年來載諸本報者可僂指以數顧未有寒威凛冽之際得覩三春景象者昨得吳友來信謂本月初蘇省桃花塢畔望炊樓頭見園中桃樹靡不着花三兩窗前瘦竹娟影蕭疏得此嫣紅點綴主人病魔爲之却退昔有蝎鼓催花故事今可改作臘鼓催花或當貯入錦囊詩料矣 
[揑片免騐]  
　　○福州船局各輪船向來出口入口多有夾帶私貨故舊歳總理衙門咨行沿海各省凡官輪船出入亦應派員查騐放行閩省自今春由海關將軍派員駐紥各口專事稽查其羅星塔江口則派兩員駐紥早列前報所有查出私貨禀知海關將軍者聞非一次惟近來羅星塔之查船委員陳霽堂司馬黄恩深佐領每次落船查騐見有搭客不帶船票只帶許祿光名片一紙上寫請免查字樣兩委員不知許祿光爲何人屢次放過嗣經再三查訪當道中並無此姓名故近來一律查騐許氏名片不敢私作船票矣 
[寧波瑣事]  
　　○鄉間敝俗遇有别家夫婦不和輒有奸媒多方引誘爲娼盖利其身價銀得從中分潤也兹聞連破兩案一爲鎭海張某氏偶怨家貧先被族人張阿毛誘奸後又挾至郡城由鄭錢氏薦入娼家當經氏夫尋回本欲控告因念家醜不可外揚遂不追究自即束裝外出不料張阿毛乘氏夫遠行復邀婦至城兾理舊業又被人控諸府署宗太守立飭差役將張阿毛提案從重杖責枷發頭門示衆並提薦入娼家之鄭錢氏其夫鄭渭川到堂分别責懲嚴切諭禁完案一爲慈谿吳姓女嫁與魏某爲妻後與夫婦不和被人誘拐爲娼氏夫憒憒亦不追回事被女母吳某氏所聞赴府具控亦經宗太守飭差至娼婦張阿令家將女提交該氏領囘飭將娼家房屋封鎖並取切　不准再誘良家婦女云○甯波某甲歷來出外貿易家頗小康今夏以妻子相繼夭逝鬱鬱無聊借寓舊交菓乙家吸烟解悶前日有某內者行至甲寓甲留與同榻及明內起見甲挺然僵臥肢冷氣絶急呼乙至細騐身無别故察閲盒中烟膏已盡始悟其吞烟而死第甲雖心境不佳並無寃抑情事乙與某丙又係其莫逆交彼此從無嫌隙乃竟無故尋死真出人意外也○南門外某姓婦孀居多年家僅一女婦以族叔某甲主婚贅婿於家以爲半子之靠擬於來春成婚目前壻由友人家大醉而歸鄉斥其非語言煩絮婿不服訓誨彼此角口勢將鬥毆某甲出爲排解揮拳批婿頰次日婿糾黨多人伺甲尋鬥甲亦召人排陣相抵街道爲之擁塞嗣經該處地保恐釀衅端急獘某婦與媒妁爲之調停而散云○甯郡夜廵向止保甲局分段廵查現届冬防城內添設更所由各圖地保向民捐辦城外則統歸武營常川梭廵海當黄昏後柝聲四起大街小巷閣閣不絶不特宵小無可潜蹤即夜行者亦皆因盤查不便漸覺稀少是誠冬防之要策也○耦池頭張某甲年喪偶憑媒買得某姓婦爲妻議定身價洋八十元既付價洋帶婦登舟甫及解纜船忽滲漏水竟汨汨而來急切上岸擬另覔他舟而倉皇之際婦已失去維時張方尋婦而婦之母轉向張索女勢將涉訟張以鄉人畏官遂棄價洋而返又紹興人某姓子寓湖西尚書橋年三十餘而鰥見隣有少女艷而好之囑媒求婚女母以年齒懸殊不允某復賂某嫗隱其姓氏僞爲新茂才賺得婚書意圖計脅嫗又知事必不諧而利其賄賂乃佯爲撮合厚索聘金某一一如命至日前迎娶則新人入門醜陋不堪非復前此之佳麗比某尋嫗理論則已不知所之矣 
[控追出貨案訊斷]  
　　○前報德商瑞生洋行控義豐順定費一品綠不出一案旋經被告上控道轅批囘英會審署查復本月十二日陳太守會同德副領事復審原告仍執前詞被告之狀師担文有事轉托賴狀師到堂辨論總以爲原告不應别販此等顔料兠賣以致市面價跌是故意背議陳太守謂原議不准别賣現在兠賣未成原告固有不合然亦不得遽作背議論於是原告愿將未到之二百五十箱發電報止住是以被告亦愿將先到之二百箱內出剩之十五箱出淸惟電報能止住若干不能預知堂諭限十天先出其十五箱餘者與其另行定買之一品紅一併自行理處云 
[和尚傷斃]  
　　○十一日晚八點鐘後法捕房七號華捕據彩視街第一百十八號箍桶店報稱店門口倒一和尚滿身泥汚口中呻吟問之不答勢似垂危等語該捕即雇東洋車將和尚載至捕房法捕頭見其衣服破敝瘦骨支離諒係飢寒患病所致惟不能開口故不知其姓名住址即令舁到仁濟醫館經醫生將和尚扶至火爐邊脱去濕衣洗浄則見褲上盡是血跡審得右腿後面戳有一孔似是尖頭刀所傷敷治無效即於是夜三點鐘身死十二日醫館通知捕房捕頭着報同仁輔元分局收殮因捕房報堂爲時已晚司事不及前去至十三日午前往彼查察見該屍受有刀傷不便收殮令照例知照地保報縣乃由該處三圖地保至捕房詢問緣由進城鳴報轉輾週析報縣時已在午後兩點鐘矣 
[行兇自首案覆訊]  
　　○前月二十六日報列行兇自首一案經莫邑尊移請英法會審署協提到徐金氏之母金蔡氏及蔡桂福即蔡桂林前日覆訊自首之徐秋圃即徐秋記照前供訴蔡桂福供徐金氏搭我船來滬其有何轇轕概不知情邑尊詰及金蔡氏據供此事實情我女不合前月閲與人在湘園啜茗嘻笑被我偵知已加訓斥詎尚不知悛改至其所識究屬何人亦不深悉邑尊謂徐秋圃今徐金氏在普育堂醫傷未愈待愈後汝願將伊領囘否徐叩頭答稱此等婦人無顔領回求大老爺交還其母任憑另配而金蔡氏亦稱難爲教訓不願收領邑尊謂今徐金氏尚不能到案且待傷愈再爲核斷着金蔡氏退去蔡桂福尚須待查着與徐秋圃一同交保無保暫押 
[毁據結案]  
　　○典當夥李才淸控王吳氏一案莫邑尊前次訊鞫曾令王吳氏沈王氏均帶女到堂候質十二日覆審王吳氏領女彩寳投到沈王氏則稱因女於初九日分娩不能到案邑尊謂王彩寳可將沈姓事從直供來據供素與沈王氏認識不甚往還前月出外買續由伊 
 
 

Page 3

 
 
招至其家見其客堂中坐一男子故怱怱轉身而歸嗣又言一次爲彼招去一同上樓及到房中彼等即將門反扣床後走出男子即欲逼姦我已驚悸莫措祗得大聲哭喊抵死不從彼等見不可犯隨行釋回不致失身餘無别故所供是實邑尊詰及李才淸則供曾到過王家與王彩寳行姦兩次邑尊請頃間王彩寳所供諒亦聽見今尚敢胡言可惡已極喝將李才淸掌頰六十責畢問王吳氏所有控追之洋一百九十九元現要追還否答稱情願不追邑尊謂此等款項實屬有關聲名今既情願不追應將筆據當堂銷毁該氏遵諭邑尊嘉奬數語着即具結領女退去沈王氏亦着退出李才淸具結完案 
[起到洋元]  
　　○控搶洋信一案法包探嚴頌眉奉飭帶同馬小香至其虹口寓處在鋪盖中起出洋五十九元携回昨晨翁太守臨捕房時包探將情禀訴并呈洋元又提出王世福馬小香詰訊馬小香供謂此洋係王交我藏起餘無别情太守飭將王馬兩人仍行管押於今日再解公堂核斷 
[酌斷償資]  
　　○控告欺詐一案前日英公堂據朱李氏邀同周錦山投到經陳太守覆訊周供認不諱如在法公堂所供朱李氏錢福春各執如前太守謂錢福春明欺婦女情硃可惡今酌令償還朱李氏洋百元以便添造房屋設嗣後爲兵頭之西人來華如果係錢福春私自將地租出則亦惟錢是問朱李氏又稱已蒙斷償洋百元實深感戴今願吃虧將己造之房拆讓另行租地再造免後又生枝節太守准其所請惟令錢繳洋償還該氏云 
[訴被吞洋]  
　　○穗祥米行等控開普泰來米舖之黄贊欠洋一案兹英公堂又據該行等俱禀請追陳太守再爲訊理黄贊遞禀稱初蒙准令交保即由楊阿昭張阿保央人保我出外先交保人洋七十元托其代繳嗣又陸續交彼洋二百九十元詎俱被吞没未繳求恩提追太守閲禀謂既有如許銀洋何不自行繳案而轉輾托人本當責此令姑從寛喝責手心二十下仍行管押再爲補傳楊張二人訊究 
[妓女喊寃案斷結]  
　　○妓女喊寃一案前日英公堂定斷後因金柏爾陶阿大交訴被毆故發看管昨已列報兹悉是日陳太守晚堂復訊鴇婦陶阿大未到金柏爾陶月卿供如前詞陳太守隨照前斷令月卿繳洋百元給鴇聽其從良惟不准仍舊爲妓云 
[贈三三聨　并跋]  
　　○同是飛仙當墮刼自來名士悦傾城　予游於化人之國閲人多矣忽從意外得見三三或以爲泥絮火蓮惜無棒喝予以爲醴泉芝草豈有根源中媾之情事難言即末路之飄零可念所望金吾不禁行當玉汝於成區區苦衷既於懴詞發之又爲此聨附白一二亡有築樓引鳯修屋待嬌者尚其速於置郵勿復遲徊却顯坐失蛾眉也　　[  辛巳臘八三三生日二愛仙人太息書]  
[追悼]  
　　○幽明痛隔一年周碧落黄泉無可求語憶舊時如入夢淚當觸處便交流卿非薄命緣何短我恨前生福末修悲極唾壺空擊碎墓門宿草已經秋　去年今日淚如泉百轉廻腸益惘然人力窮時求佛補孽緣斷處借詩傳思酬恩愛渾無地欲訴寃仇詎有天除却巫山雲不是枉教翹首望飛僊　　[  平原半鰥生初稿]  
[六旬感懷詩八章錄呈大吟壇削政并乞和章不拘體韻]  
　　○梅花香透小春天　賤誕十月二十五日　彈指光陰六十年怕入歡塲先却酒　性不嗜飲　憐傷生命罷開筵素心以外都辭客　誕日不分箋邀客　丹訣無靈莫問僊記取椿萱遺訓在笙歌底事慶弧懸　甲寅歳爲先大人慶祝斥曰我生辰正母氏臨危之日顧屠生物笙觴以爲樂乎遂止比先慈七旬又以祝釐請母曰爾父每逢介壽年除夕焚債劵爾曹毋設筵宴亦爲我舉行善事而已棠等遵慈命鋪村西大路里許　天倫完聚昔曾誇膝下瞻依樂歳華室有三珠吟柳絮　先姊玉珍有絶句刻入國朝上虞詩集妹小珍拾珍亦通文墨　門栽五樹豓荆花　昆李五人余齒四　縹緗書喜藏千卷　先大人築室宅後顔曰南樓置書徧架延師爲余輩課讀　文字言同署一家　先大人有南樓吟草行世并刻朱氏一家言余兄弟輩詩古文附焉　太息雁行相繼逝　姊妹及伯兄仰雲仲兄笠畊均去世現同存者三兄滌人李弟漁邨而已　爭教衰淚不横將　黌宫舊侣半仙班　癸卯同郡入泮者鍾君蒔山　欽點傳臚馬君春暘蔡君李珪均以會元人詞林外如周駱諸君列庶常授編修者不能悉記　自顧青衫鬢已斑貢樹倖隨人共列　謬膺選拔　桂花未許我同攀　秋闈十三試不售　五科膺薦奚嫌屈　房薦五堂偹二　兩次辭官爲愛閒　壬戌十月防守娥江破東關賊寨同事以可得保舉來開藉貫余辭乙亥中丞楊石泉師函致余往就教諭職亦未赴焉　乞取此生消受福一湖秋水半房山　回頭安樂少行窩半世身都險處過賊破紅巾爭要害　張翼伯觀察往紹攻賊余繪地理圖以進　帆揚黑水遇風波　朝考南歸舟過黑水洋風浪大作　全憑胆畧能降鬼　横塘借綠居孤墳纍纍歸安局後義塚三千餘穴前後館九載寂無警覺　不借靈符也伏魔　村西有猴精曰晝能作人語憑空擲刀石放火余具疏告城隍東嶽神怪遂滅　到此年華嗟老大尚餘豪氣未銷磨　工興土木我能知勞瘁艱難兩不辭卄幅畫圖陳祖德　癸亥修造宗祠繪歷代祖宗事蹟於屏風上均繫以樂府　千年利澤紀神祠　唐貞觀朝杜良興公憫旱割己田瀦水以濟人大成其志一夕風雨陸沉爲湖今承蔭田一萬二千畝有奇事載湖經邑志尚未採入吾村食公利立廟祀之癸酉余爲重修勒神事蹟竪碑廡下　闡揚孝烈羣資集　戊寅董理修包孝娥祠　鑱削崎嶇獨力支　村南翦刀嶺極危險余遣工鑿石階一百六十級并於嶺下及村左砌路二里許便於行　猶意五婆山下路亭成曾記一聨詩　五婆嶺爲北鄉通衢去冬余改造路亭三楹顔曰五癸亭兼置茶房裝修頗雅亭側有水曰五婆泉味甲吾虞曾作七言絶句懸爲匾額　皂李湖東舊卜居市廛遠隔俗塵除綿延世澤由培德　我祖積德累世辛酉之變一家三十七口并　舍穀米書籍均無虧損人稱善報焉　淸白家聲在讀書有子難言升俊秀　大兒光笏八監次兒光簡由附生入貢俱未能顯達　生孫敢望大門閭　秀生仁生坤生三孫皆已就學　惟餘一語須諄囑莫使遺編飽蠧魚　著有四書圖考四書典解經學吉光經世祕書子史稡珍兩宋四六集腋通鑑類鑰湖東第一山文集閑閑錄待梓　傳經十載得英才列第登科一一推　謂及門胡光甫中翰以軍機用莫堅卿進士以比部用錢秋槎朱黻卿杜鞠如皆登乙榜　喜見文星都照耀敢言時雨書栽培風行謬許金針度　大題文多刻入經正課藝徐試牘丁試牘大題金丹啜茗軒聨章文中庸文陬并梓有白樓小題文上下兩卷行置　月課慙爲玉尺裁　居停王君又喬會課多士余忝司文衡　奇語家人休悵望嫁衣未了莫歸來　淸廉願與水同盟坦白之中見性情生作輓詞消幻想　己自作輓聨及像上題跋　殁留詩稿總虚名　刻有湖東第一山詩鈔五卷　一身勿樂行常健　尚能歩行數十里　兩目無花視尚明介壽不須隣里集舉巵相對有寒荆　內子長余五年尚健待家　　[  上虞湖東第一山主人宋棠白樓氏求是草]  
[贈李二寳校書四絶句錄請二愛仙人霧裏看花客高昌寒食生倉山舊主郢削賜和]  
　　○北里煙花孰與儔香君風格自淸幽傾城原是無雙品底事甘居第二流　不讓江東大小喬相逢記得尚垂髫阿姨愛姊還憐我聽慣歌聲分外嬌　簾櫳窣地綠窻紗柳色深藏蘇小家　用成句　林下風淸誰得似僊無俗骨玉無瑕　茗椀香爐位置精此閒小坐總怡情知儂縱酒防沉醉爲覆深杯每累卿　　[  待鶴軒主稿]  
 
 

Page 4

 
 
[和待鶴軒主人贈李二寳詞史原韻並呈霧裏看花客高昌寒食生二愛仙人倉山舊主同正]  
　　○藐姑仙子異凡儔吐氣如蘭韻自幽明月二分窺寳鏡時時顧影擅風流　姊妹花開羡二喬寳釵壓鬂勝垂髫不需脂粉汚顔色生就天然一種嬌　新詞題壁合籠紗花譜還應入選家是玉是人渾不辨瑾瑜原不掩微瑕　若個兼能色藝精檀槽輕撥最含情漫憐得寳歌空唱爭向當筵一識卿　　[  邗上六勿居士初稿]  
[光緒七年十一月二十三日京報全錄]  
　　宫門抄○上諭一道錄前○發抄旨四道○湖督李奏叅革都司訊追摺子○又奏拿獲土匪懲辦緣由夾片○又奏請仍照奏定章程辦理夾片○晉撫衛奏體察情形據實覆陳摺○陝撫馮奏甄别州縣夾片○十一月二十三日户部通政司詹事府八旗兩翼值日無引見○托倫布請假十日○召見軍機○發抄岑毓英奏試用令郭春瀛期滿甄别奉旨吏部知道欽此○又撫恤台澎遭風難民奉旨知道了即着該督撫督飭地方官妥爲賑濟毋任失所欽此○李鴻章奏遵保海運出力員弁請奬奉旨該部議奏單併發欽此○又請以候補道史克寛補淸河道奉旨吏部議奏欽此　○○頭品頂戴湖廣總督臣李瀚章跪奏爲都司經管錢糧不愼致有虧短請旨革職訊追恭摺仰祈聖鑒事竊據署湖南綏靖鎭總兵劉超勝呈據署永綏協副將鄧第武禀稱查得署該營中軍都司儘先都司戴上金經管錢糧未能淸晰以致經手之糧書黄先得楊永恩虧短銀一千餘兩飭提該書等查訊情詞狡展互相推諉理合禀請究追叅辦等情轉呈到臣並經署湖南提督臣李勝將該都司戴上金撤任委員接署咨報前來臣查緣由錢糧絲毫不准虧挪該都司戴上金專司營欵自當愼重出納乃竟不能淸晰任聽糧書虧短一千餘兩之多亟應澈底淸查分别叅辦追繳歸欵以重庫欵而儆效允除檄飭辰永沅靖道童大　就近調核該營册卷提訊詳辦外相應請旨將署湖南永綏協中軍都司儘先都司戴上金即行革職以便訊追謹會同湖南廵撫臣李明墀湖南提督臣李勝恭摺具陳伏乞皇太后皇上聖鑒訓示謹奏軍機大臣奉旨着照所請該部知道欽此　○○李瀚章等片　再湖北施南所府屬各縣均與湘屬兩省地方毗連山深箐密最易藏奸民俗素稱獷悍往往有哥弟會匪徒潛匿搶劫滋事節經臣等檄飭該管地方文武嚴密查拿在案兹據施南府知府王廷楨會督施南協副將柏雲凌代理咸豐縣知縣試用通判魏慶昭禀稱訪有匪首楊登峻係來鳳縣已革文生住居山羊溪地方距咸豐縣城百餘里山高路窄險峻異常該匪首平素包攬詞訟膂力又復過人恃其居址險隘勾結遠近匪類日聚日多從前已獲正法之吳才標向黑大亡等皆其羽翼屢次糾黨四出搶刼勒詐奸擄燒殺無惡不作被害之家畏其黨衆勢大隱忍不敢告發該匪首遂横行無忌近又聚集多人在深山僻處開爐銷燬制錢私鑄小錢商民受累無窮且與四川黔江縣匪首孫寅壽湖南龍山縣匪首向太和貴州婺川縣匪首陳爤氈帽彼此遥爲應援潛謀不軌希圖乘機起事即經該地方文武訪聞不動聲色密籌機宜因該匪首所住地勢奇險黨羽四佈往拿恐難得手爰爲誘虎離巢之計飭委咸豐縣城守把總關發旺酌帶兵丁改裝易服並諭飭素與該匪首認識之監生姚丹林吳贊臣勇目龔應春前往傳知假稱縣官知其才能可用令速赴城領諭督辦團練該匪首楊登峻信以爲實於本年八月初十日傍晚率領夥黨數人行抵縣城維時該代理縣魏慶昭與把總關發旺先已埋伏兵勇一見即喝令齊出鎖掌詎該匪等各拔身帶尖刀抗拒關發旺奮力攏捉致被拒傷左膀兵勇亦間有受傷當將楊登峻格傷擒獲餘匪四散奔逃時值天黑追捕無蹤提訊楊登峻供認前情不諱因其受傷過重恐致倖逃顯戮隨遵照定章將該匪首即行正法梟首示衆一面出示解散脅從前由該府札飭來鳳縣會同咸豐縣帶領兵役馳往山羊溪將匪巢平燬等情禀報前來臣等查楊登峻以文生專事刀筆因案斥革胆敢勾集湘蜀邊境不法之徒結會拜盟充當匪首迭次遣黨刼掠燒殺以及開爐銷燬制錢　謀起事被拿時復敢持刀拒傷弁兵實屬罪大惡極現經該縣於拿獲取供後即將匪首就地正法梟示洵足以彰國憲而快人心該地方文武能將此等巨匪設計擒獲懲辦消患無形辦理尚屬妥速所有在事尤爲出力之施南協左營咸豐縣城守汛把總關發旺應以千總儘先拔補勇目龔應春請以外委補用其餘出力員紳兵勇人等由臣等分别酌給外奬及銀兩功牌以示鼓勵除咨四川湖南貴州督撫臣轉飭連界各縣一體嚴拿逸犯孫寅壽務獲究辦外所有拿獲迭次劫掠燒殺潜謀滋事會匪就地懲辦緣由謹合讀附片具陳伏乞聖鑒謹奏奉旨已錄○○李瀚章片　再查湖南省土匪並夥衆持械强刧殺人之案不時報發又各路軍營遣撤丁勇回藉安守本分者固不乏人其中獷悍性成不務正業專以搶劫爲生者亦在所難免全爲懲治迅速乃可淸患未形若遽改歸舊例解省審勘既恐長途疏脱且令日久稽誅無以儆凶暴而安良善臣詳加體察實與鄂省情形相同相應請旨准將湖南省拿獲會匪遊勇並聚衆持械搶劫殺人罪于斬梟斬决各犯如實係凶暴昭署賍証確鑿仍照奏定章程就地正法以昭炯戒其尋常盜案飭令照例解勘謹會同湖南廵撫臣李明墀附片具陳伏乞聖鑒謹奏軍機大臣奉旨着照所請刑部知道欽此　○○頭品頂戴山西廵撫臣衛榮光跪奏爲晉省辦理馬賊土匪暨游勇伙衆搶刼就地正法章程向難遽請停止謹遵旨體察情形據實覆陳仰祈聖鑒事竊准刑部咨御史胡隆洵奏請將盜案仍照舊例分别首從辦理一摺恭奉上諭交部議奏旋經部議以欲復情有可原舊例矣若將就地禔法先行停止請旨飭下各省督撫將軍都統府尹體察地方情形將夥衆持械强刼案件仍照成例鮮由該管上司覆勘分别題奏請旨不得先行正法迅速妥議具奏再由部臣彚核辦理等因奉旨依議欽此抄單咨行前來遵有晋省自同治九年經前撫臣李宗義以歸綏道所轄各廳及雁平道所屬近邊各廳州縣幅員遼闊蒙民雜處向多馬賊土匪省南亦多游勇往來騎馬持械嘯聚成羣無論白晝黑夜邀刦搶掠肆無忌憚大爲地方之害當經奏准嗣後拿獲前項匪徒均援照直隸奏定章程歸於地方　審明禀報由臣批飭該營道府州親往覆訊後即行就地正法仍照嚮馬强盜之例於行刦處所梟首示衆嗣於同治十三年御史鄧慶麟奏軍務肅淸省分拿獲盜匪請照舊例辦理旋經部議以各省情形不同令各督撫體察情形具奏復經前撫臣鮑源深以口外地廣人稀盜刦迄未止息陝甘現雖肅淸新疆軍務未竣晉省南北遊勇乘機夥衆刦掠亦所時有現辦就地正法章程仍難遽行改爲舊制奏明侯新疆肅淸盜風止息再行改復舊例各在案伏查晉省辦理就地正法章程惟歸綏道所轄各廳及鴈平道所屬近邊各廳州縣暨省南遊勇三項其餘尋常盜刦之案俱遵定例仍由府州縣臬司層次解省審勘即馬賊遊勇土匪三項內如其情有可原亦仍歸另案審擬解勘並非一概正法且須地方官審明禀由該管道府州親往確審情真罪當方始照章正法本極斟酌謹愼無虞寃濫現雖軍務肅淸新疆　駐重兵而口外大青山後界連新疆爲馬賊遊勇山没之所本年四月口外鐵帽兒村有馬賊多人白晝持械肆掠馬騾拒傷事主蒲縣黑龍關又有戕官奪犯重案而各屬呈報盜刼之案層見迭出雖經臣將案情較重各案先後專摺奏叅尚未能破獲一案是晉省盜風仍未止息若遽停止就地正法章程仍由府州審擬解勘不特若輩獷悍性成黨與甚衆長途押解疏脱刼奪在在堪虞且恐在省正法餘匪未見顯戳不足以寒賊胆而靖地方臣與司道就晉省細心體察就地正法章程遽雖停止請俟新疆重兵遣撤盜風止息即將就地正法再行停止庶於地方大有裨益相應請旨勅部核辦是否有當理合恭摺覆陳伏乞皇太后皇上聖鑒謹奏軍機大臣奉旨刑部知道欽此　○○ 
 
 

Page 5

 
 
馮譽驥片　再前准吏部奏定章程道府州縣無論何項勞績保奏歸入候補班人員以到省之日起予限一年詳加察看認真考核出具切寔考語奏明分别煩簡補用等因通行遵照在案兹查有補缺後補用知府候補同知直隸州知州饒兆麟於光緒六年九月二十六日到省連閏扣至七年八月二十六日又補用同知候補知縣屈壽昌於光緒六年八月二十八日到省扣至七年閏七月二十八日均各試看一年期滿自應照章甄别據藩臬兩司會詳前來臣查該員饒兆麟年力富强趨公勤敏該員屈壽昌才具明達奮發有爲自到陝以來委辦事件均能實心經理俱堪各以各班煩缺補用謹會同護陝甘督臣楊昌濬附片具陳伏乞聖鑒訓示謹奏軍機大臣奉旨吏部知道欽此 
[浙省撫轅抄]  
　　○十二月初六日前任嘉善縣譯贊襄交缷來省禀見　補用縣林端仁禀知厘捐局委新塍厘局差禀見而謝　○初七日廣東補用廵檢周麟書禀知奉委海運紳董差　○初八日嚴同知俞肅麟禀見辭赴任　林乃檉交缷長興厘局回省禀到　補用縣劉頌年禀知釐捐局委寧郡洋藥局差叩謝　典史劉廷楨由京騐看來省禀到 
[蘇省撫轅抄]  
　　○十二月初十日候補道龔壽圖上海來　知府張球銷硝磺局差造册盤交訖　存壽禀知到硝磺局差造册盤收訖　分部主事徐泉順天人湖北來赴都　○十一日浙江候補知縣鍾守　辭回浙　葉洵禀知到虎邱軍卡差 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
