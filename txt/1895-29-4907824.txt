# 1895 - 210 - 4907824

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[鉛板大字本繪圖本草綱目附拾遺] [  圖書集成局代啓]  
本草綱目爲軒岐家必備之書增繪各圖幷附拾遺可謂有美畢臻本局爲四保堂以新鑄大鉛字印成刷以潔白紙張每部訂成二十四本　　　元賜　者可向本埠三洋涇橋文淵山房煥文書局五馬路文玉山房二馬路千頃堂購取此布 
[新日繡像醒世姻緣告成P ][  三馬路申昌書室啓]  
　　是書爲西周生手箸雖倣章回體例而和平中正絶無穢褻情形時而寫才女之綺思時而傳佳人之幽怨時而記名臣之功績時而狀俠士之行繪影繪聲各極其妙誠小說中出乎其類者也更延名晝史繢成豫冠諸卷端不聲如聞抑且鬚眉畢現茲已告蕆每部分裝十本釐定一元四角諸君子盍亦於酒尾茶餘藉此作掃愁之帚乎 
[振興醫學議]  
　　中華醫學由來尙矣自神農嘗百草軒岐著内經素　而後其用漸大實爲王政之一端亦爲民生所不可缺者也周禮載醫師食醫疾醫瘍醫諸官各掌其職而曲禮一篇又言醫不三世不服其藥可見古昔聖人醫學之重如彼而其愼又如此誠以民命攸關生死之閒失之毫釐差以千里先王具愛人之心有民胞物與之志故特設專官垂爲訓典也自周道衰微古昔聖人治天下之道及一切格致之學寖失其傳而醫學亦於是乎日衰然當春秋之際猶有良醫如和緩其人者漢晉以來醫已列於方技視爲小道而張長沙以湯液著聞王叔和以脉經闡發唐之孫思邈宋之許叔微等皆生有聞於當時死有傳於後世遺書俱在不可磨滅也自南宋以後輕藝重道舉世靡然從風於是乎有訓詁章句之學空談性理之學詩賦辭章之學雜焉並興上以此求下以此應舉凡一切治天下之道利國利民之實政置焉弗講而醫道亦由是更衰國家雖有太醫院之設而所用者皆成方無煩匠心獨運是不啻奉行故事而已雖然醫道衰而未絶於天下者抑又有說大凡格物窮理之學耐人考察尋求而不厭况醫道爲人生死之所寄而習之稍精者又可爲一生衣食之源所以好之者多而著書立說者代不乏人特無如世有一等讀書未成之人長而無業可操不得已略讀湯頭歌訣雷公藥性賦等書詡詡然出而問世藉以爲糊口計問其心則本無救世之志究其術則又乏治病之方詰其病情之若何應以何藥治之則固游移無定也操此術以行醫道其不爲其所危者幾希又有一等讀書人平日研究醫理考求治法其學問頗稱博雅及至臨診則頭緒紛繁者不能握其要領證候錯雜者不能得其指歸藥味多而不對病議論暢而不適用往往因此誤人者亦不可以數計更有製方雖善而病者服之不能見效或反增劇者考求其所以然之故則以方是而藥有誤此乃藥肆之過貧苦之家往往不能辦藥之眞僞受此害者亦間有之以上數弊皆因醫道衰徹上之人旣不能鼓舞振興之而下之人亦謾以此爲衣食之計相習成風不以爲怪耳然則振興之道當奈何曰非考試醫學不可按宋史考試之法醫學初隷太常寺元豐閒始置提舉判局設以三科曰方脉科鍼灸科瘍科迨崇寍閒改隷國子監分爲上内外三舍其後更改不一紹熙閒又設太醫局命題有六一曰墨義試以記聞之博二曰脉義試以察脉之精三曰大義試以天地之奥與臟腑之源四曰論方試以古人製方佐輔之法五曰假令試以證候方治之宜六曰運氣試以一歲　陽客主與人身感應之理此宋時考試醫學之大略也今擬師其意而不必拘其法並仿前年李傳相於天津開設醫學堂之例奏請飭令各直省開設學堂一二所每學精選聰頴子弟年自十五歲以上二十歲以下者二十人或三十人爲額敦請著名西醫教以化學並治病理法化學者能考萬物内所含各質而化分之以定其質爲何質並能 
以此質與彼質化合製成藥品然其學甚廣大醫學所需者不過一端耳是故西藥之精能以少勝多也其治病理法則以考究病源實事求是爲貴其醫院内常剖死屍而騐之或剥禽獸以證之目不能辨者用顯微鏡以觀之手指不及施者用器具以代之臟腑之功用血脉之流行病證之情狀用藥之重輕莫不了然於胸中故其醫學之盛有日新月異之勢中華之醫不能不叅用之又延中國名醫品學兼優者教以中華診脉製方之法並讀醫家必用之書務使貫通爲主如是嚴定課程破除情面每歲卽由館中教習甄别列上等者給以獎牌考列上等三次者給以憑據准其行醫考列下等者開除另招生徒以補缺額其有聰頴異常能闡明中西醫理並創立新法者由本省督撫奏請賞給虚銜以寵榮之如是實心辦理必有成效不出十年醫學必興數十年之後安知不駕西人而上之哉 
[本館接奉電音]  
　　昨由京友電傳上諭二道敬謹譯登○正月初七日内閣抄奉旨廂紅旗漢軍副都統著長萃補授欽此同日奉旨奉天府府丞兼學政李執元奏内地擡槍爲行軍利器　飭各省設法製造兼造内地火　酬以鉅賞等語著户部議奏欽此 
[威海捷電]  
　　初七晚烟臺來電告捷云初五日倭兵由寗海州來侵威海自砲臺東首攻我離威海五里許地名南臺之土圍有三土圍中兵士無多致被猝然占據及經砲臺上瞭見卽發砲擊之土圍中彈而頽圍内倭兵悉數折頸斷脛以死正在凱歌高唱又有倭人駕巨艦來攻劉公島及威海各砲臺倂力抵禦巨霆震處石破天驚得以擊沈倭人所駕水雷船三艘另有一極大之鐡甲船亦被砲　所轟全船粉碎船中倭卒血肉横飛餘倭遂不敢向前相率鼓輪而遁嘻倭人經此懲創當亦心驚骨折不復敢輕　我齊魯名區矣乃昨聞逗留滬上之倭奴猶復信口胡言謂威海已爲彼掌中之物是夢中之藝語耶抑瘈犬之吠聲耶何死在臨頭猶不稍稍潛鱗戢尾耶 
[安抵扶桑]  
　　我中國出使日本議和之全權大臣張星使秉節出洋已登前報昨有電音至滬云星使安抵廣島後倭主派内閣總理大臣伊藤博文外務省大臣陸奥光宗爲之接待相見之下禮貌彌恭大約當俯首言和不復鴟張跋扈矣 
[時事補錄]  
　　出使日本大臣張樵埜星使持節赴東商議和局計程已抵廣島兹接天津信補述星使出京於臘月十四日抵津暫駐紫竹林中和棧除帶隨員十餘人外尙有鐡路公司總辦伍秩庸觀察前駐津　　副　事畢德 
 
 
] 

Page 2

 
 
格君隨行乘坐花車前赴塘　改乘輪船來滬使於四方不辱君命星使其有以副此重任歟○已革道員龔魯卿觀察照　前充旅順　澳總辦兼魯雷營總辦水陸營務處當倭奴未到旅順之時張皇無措逃往烟臺折回津郡　傳相申斥始不得已而回防及旅順失守又復脫逃奉旨拿京治罪其時觀察方以津郡爲世外桃源假寓於海大道暫棲梅鶴旣奉嚴諭由當道委某太守押解進京太守於臘月十七日起程觀察則先期一日進京候解○已革甘肅寗夏鎭總兵衛汝貴失律喪師罪無可逭上年嚴讉明正典刑薄海人心爲之一快查該革員係於臘月初五日行抵通州僅帶三人嬴馬敝車隨同押解官員入京待罪聞由某統兵大員允爲代奏乞恩留營効力衛故遲遲其行並於後衛所勾留若于日以待恩命嗣以丹鳳不來靑鸞又杳兩奉特旨嚴催更恐愈于咎戾於是挺身到部仰首待戮不善降殃天道也有罪必戮國　　豈夤緣奔　之所得而彌縫哉憒憒者可以悟矣 
[赶造擡槍]  
　　檯槍力能致遠勝於毛瑟各槍由當道騐明飭令鐡匠從速製造已列前報兹聞我軍自與倭奴開戰武庫幾　一空試騐擡　旣利於用爰飭鐡鋪分投　造工匠疲於奔命竟至昕夕不遑惟係急就章且各工匠惟利是圖不知鑄造果能如法有無炸裂諸弊耳又聞現雖遺使議和須俟定局之日始行停戰需用洋槍急於星火現有大帮槍械不日解到淸江此處車輛不多業由南洋電達北洋當道雇發車輛星夜前往接運至津以便軍營應用津城車户爲之應接不暇 
[會剿倭奴]  
　　會辦奉天軍務唐沅圃軍門分飭將領招募馬步新軍六十餘營命名仁勝業已陸續馳抵奉天駐節聞於臘月十一二日由宋祝帥約期合力剿倭以紓君父之憂洩普天之忿惟連日尙無消息不知勝負若何耳 
[奉省軍情]  
　　蓋平城外四面皆山俯視城中如觀指上螺紋歴歴可數前由倭虜據我山頭形勝已失嗣得各軍抵禦城池暫得保全前報謂蓋平已失係傳聞之悮也昨接天津信知盖平眞已夫守城破之日由宋軍門得勝徐軍門邦道力遏凶鋒血戰半日之久倭奴勢已不支行將敗北奈我軍槍砲已無子藥被倭偵悉遂拚命前進我軍以勝始以敗終盖平遂爲倭軍所據現在金復海蓋全行失守專賴宋宮保保障管口牛莊聶功庭軍門則駐紥分水嶺扼守盛京門户盛京由唐沅　軍門督率大兵保護倭奴雖狡當不得過雷池一步又聞倭奴所得地方分設僞官並籌戌守日前該國已派前駐天津某領事充總督旅順口僞職倭奴肆無忌憚竟至此耶所望我國將士上下一心殺敵致果以報薄海之仇洩普天之忿庶免貽笑於他人也 
[和議風傳]  
　　客有自三十六沽貽我雙鯉者據云張樵埜少宗伯邵筱村大中丞奉命赴日議和聞倭酋要挾多端且須俟和議定局之日始行停戰臘月廿一日津郡傳聞又有停戰百日以候議和之說若是則兩國軍士固暫免死傷之慘然彼詭詐百出一俟百日期滿春融草長然後與我力爭耳否則於百日期内出其不意戕我兵士據我城池均未可知又聞該國第三隊兵業已調出扶桑向吾華進發矣 
[勇丁肇禍]  
　　鎭江來信云去臘廿三日飛虎輪船載到廣義軍六　據聞係由馮萃亭宮保在粤東招募而來類皆糾糾桓桓足稱勁旅到鎭後駐紥大校塲甘露寺兩處守候後隊於今歲正月間一齊開差北上各兵勇俱遵守　規往來於街巿間不敢滋事詎料初二日上午有義字中營後哨勇丁五名年皆三十左右在營中飲酒爲樂酩酊之後相約至薛家巷作狎邪遊此巷矮屋如林皆半葷不素之花烟館所有烟妓大半草萎花殘猶復塗脂抹粉障袖倚門勾引蜂蝶有糧米船帮水手某甲有登徒子之癖常在是處尋芳獵艶樂此不疲見某花烟館妓女名烏梅者年僅及笄韶顔穉齒輕軀瘦骨裙下雙鈎尤纎不盈握不覺心醉魂銷任意揮霍初結露水姻　繼而盟山誓海與訂白頭之約烏梅閱徧風塵以爲男子多情無如甲者遂傾心相待竭盡綢繆若有别客至則以白眼相視略不酬應而該勇丁慕烏梅之名遂至枇杷花下欲在裙邊袖底一嗅餘香其時烏梅與甲一榻　陳正在吞雲吐霧之際見該勇丁至烏梅語鐡顔冰相待未免落寞該勇丁知其爲甲故忿不可遏欲與甲爲難甲聞此消息卽邀同帮人羣起攻之該勇丁以寡不敵衆狼狽遁去惟受辱不可不報卽回管中呼集勇丁數十名各執利刃一柄蜂擁而至互相毆鬥定欲得甲而甘心於是糧帮人不肯相讓如楚漢之交鋒滕薛之爭長甲不及預防覿面之餘返身遽走該勇等手執長矛飛步追及剌其股際致受重傷有一勇丁手持鐡尺横敲直擊致糧帮某乙頭顱破裂血液淋漓臥地不起其餘糧帮人見勢不敵亦如駭獸驚禽高飛遠引該勇等怒猶未息大肆雄風復將花烟館中所有物件搗毁淨盡姊妹花咸避入複壁不敢輕呈半面龜子亦縮頭曳尾而遁斯時圍而觀者約數百人擾擾紛紛聲震天半丹徒縣水利廳署離此不遠廳員張煥文少尹得信後立帶差勇前往彈壓該勇等見官至非但不息干戈且將少尹藍呢轎玻璃窗擊碎復奔至水利廳衙署將堂上公案及上房陳設桌椅等物擊毁一空並有勇丁十數名以洋油潑於薛家巷南首草屋上取火焚之一霎　濃烟上升霄漢爲赤拉朽摧枯幾如風捲落葉該處地保立卽鳴鑼告警城内外各善堂水龍一聞警信風馳電掣而來各勇丁先將水路攔阻不准龍夫挑水灌救時則封家姨助之爲虐祝融氏益跋扈飛掦紅雲滾滾中惟聞燕泣鶯啼慘難入耳有頃常鎭道呂觀察聞信督帶新兵前　弁兵三四十名手執鋼　前來助救並拘拿滋事勇丁俄而府尊彥太守叅將鄭叅戎寳蓋山吳養吾管帶水陸總巡周都戎丹徒縣王大令以及印委各官紛紛蒞止道署天主堂各洋龍亦絡繹而來呂觀察飭弁兵四面兠拿該勇丁知事不得了爭先逃竄僅獲六名一面諭飭各龍夫挑水澆灌然水龍雖多終如杯水車薪無濟於事火勢炎炎東衝西突未及片刻已焚至北首孫姓住宅萬春館飯店王姓茶水爐幸各洋龍夫在運河挑水而至竭力狂噴萬道飛泉噴薄而出又得營兵將火路拆斷此時風力漸微火勢得以息滅是役也計焚去草房六七十家瓦屋十餘椽幸在日間人畜均無損傷當火甚時王姓水爐見火已延至堂屋乃將絮被用水濕透遮住頭面冐烟衝出迨至街心絮被盡燃取而委之於地得慶更生事後呂觀察命營兵將所獲滋事勇丁六名帶回飭該營官訊問供詞禀明上憲按照軍律懲治初三日觀察備文申詳制府又恐該營勇再在街巿間滋生事端特諭各叚保甲及總巡局委員帶領局勇在大道通衢往來梭巡毋稍疏懈保統制城守營曁府縣各官亦派員在外巡查廣義營管帶　諭各哨官約束兵丁無事不許上街遊蕩如購買雜物每名給以號牌限時歸管遲則重責似此嚴加約束想該營勇當不敢再蹈前轍也 
[火警彚誌]  
　　客躐下旬揚城火警頻聞幾於書不勝書缺口門外下口一帶茅舍櫛比大都皆窮苦小民聚族而居廿七夜有某姓家遽兆　　烈烈轟轟勢等　枯拉朽俄頃間四五十家俱成灰燼又廿八夜二鼓時徐凝門外對河某姓柴蓬失愼幸汲水便捷得以應手撲滅僅燬積薪一大堆時在歲闌核計資本當已虧折不少矣又新正初二晚舊城北門街某姓磨坊院内草堆忽然火發炎炎直上紅暈半天警鑼四出各善堂水龍風馳電掣而來地方文武各官均陸續臨塲指麾灌救約炊許始得熄滅事後查　草堆外僅毁房屋三間而所儲榖米糧食等　蹋甚多至起火之由聞因街上小孩施放花筒墜落坊内草堆上致肇此禍又初三夜九點鐘時見東北方火光熊熊上冲霄漢詢之乃便　門外某姓柴蓬又遭火灾登時一片鑼聲鏜鏜震耳時西北風甚勁赴救者正在汲水澆灌不意火星飛至下風凹子街某户草屋之上茅龍遇火卽燃登時破璧飛去是時火藉風威風助火勢祝融氏興高采烈頃刻蔓延所幸此處人手衆多取水極便各龍竭力噴澆並拆斷火路始得將兩處之火先後救總聞柴蓬被焚三家凹子街瓦屋茅檐約燬廿餘户可謂无妄之災矣　 
[演試水雷]  
　　鄂撫譚敬甫中丞於去臘二十日率同司道各員及標下兵弁至文昌門外織造局江邊觀看水雷由陳遊　督率演試中丞憑欄高望文武各官鵠立兩旁肅靜無譁遙見陳遊戎自百丈江邊泅入水底將水雷數個安置如法並飭砲划杉板駛行江外攔阻商　不得 
 
 

Page 3

 
 
闖入以小划一隻爲鵠遊戎執　一揮電機　　　　驟震江水飛騰濵江屋宇亦皆爲之搖撼回視小划已成虀粉惟見板片飄流水面耳譚敬帥閱後大加賞嘆與司道　致數語遂卽鳴　回署並聞沿江各處卽派遊戎及某君察看地勢安設水雷以固江防 
[祀竈遺火]  
　　粤東信云南岐興　某姓家於去臘廿三晚祀竈遺落燭燼致兆焚如幸人手衆多登時撲滅僅燒去廚房一座餘　無恙 
[羊城選勝]  
　　委署廣東臬司楊懿卿廉訪筮期去臘廿四日未時接篆按廉訪由牧令分發到粤不數年間卽洊升道員前署番禺香山等縣　卓著政聲折獄如神案無留續自升任雷瓊道後仍駐省垣辦理要公制軍倚重長才不啻如左右手此次榮膺柏府更可大展經猷屬下紳民咸拭目以觀新政矣○調署廣州府周太守開銘由潮州來省途次感受風寒抱有淸恙到省後卽請假調治並未出門拜客本擬調治復原筮期履任惟前任張潤生觀察亟欲赴閩不能久待禀懇藩憲催促太守接印俾得交卸起程藩憲遂傳見太守諭以現在封印期内政事淸閒雖力疾從公亦堪調治太守迫於憲命無可推辭定期嘉平廿四日接篆○升任福建鹽法道廣州府張潤生觀察自蒞任以來作育人才孜孜不倦兹因榮升在卽多士咸切去思爰於臘底公設酒筵請觀察宴飲以盡地主之誼觀察謙恭下士惠然肯來談宴之間勉以敦品讀書力圖上進多士皆唯唯遵諭盡歡而散○廻澗橋脚某屠户收得帳項銀六百兩在店中平兌突來强盜十二人手執刀鎗指嚇各伴遂將銀兩搶掠一空呼嘯而去是時路上行人駐足觀看奈皆畏匪兇暴不敢聲張迨匪遠颺始鳴鑼號救已無及矣光天化日之下盜竟如此猖狂处有捕盜之責者其將何以爲情哉○有盜匪一名在榮陽街某烟館吸烟短笛横吹自鳴得意詎被眼線訪悉卽通報營勇馳往緝拿該匪凶悍異常見勇至卽放槍拒捕勇等各　性命不敢近前匪遂躍登屋頂由瓦面逃去噫以數十營勇不能獲一匪人勇之技倆可槪見矣無怪乎匪類横行刦案迭出也○鄭某係增城生員寄迹省垣以刀筆爲活顚倒是非無惡不作去冬親向甯居里各私娼勒索規費龜鴇怒其無狀糾率蝦兵蟹將毆而逐之鄭某寡不敵衆無可奈何抱頭鼠竄而去一脉斯文頓遭凌辱　者莫不代爲歎惜咎由自取於人何尤 
[設計擒盜]  
　　寍波大盜張寳倍初以出洋捕魚爲業後棄本業交結緑林豪客旋遷居奉化棲鳳地方恃爲巢穴黨羽衆多刦奪沿海商船擄撩鄉村富户近年以來受其害者指不勝屈奉化拆開嶺有王蕃者家道殷實盜因與王之次子某甲有舊交去秋突往借銀甲知其爲盜以好言却之盜遂變羞成怒大言曰今日不念舊交固在汝之存心他日必來報復方知我之辣手言畢拂袖而去去後甲將情告王王料該盜必不肯休命甲雇用鳥鎗手四十名防守次夜該盜糾集盜黨數十名明火執仗蜂擁而來甲自仗膽力率同鎗手蹲於墻上竭力抵禦無如盜黨拚命猛攻門被撞破一擁而入甲中一鎗立時倒斃内外人等見盜黨如此兇猛皆奔避不遑一任盜黨穿房入户倒篋傾筐不但細軟衣物擄掠一空並將窖藏地板下之銀錢羅　無遺呼嘯而去迨盜去後不見甲屍後得之於江于始悟盜之狠毒欲將屍身抛棄江中也次日王赴縣呈報奉化黑大令聞報後下鄉踏勘被刦情形檢騐屍身畢將該盜所居房屋封鎖一面懸賞緝拿該盜俟大令回署後膽敢　啓封條將屋内什物搬運一空王某偵知該盜遷回寍海樟樹下於是赴府上控由府申詳撫憲批飭奉化縣比捕嚴拿無如該盜深藏不出難以弋獲府憲因該縣懦弱無能摘去頂戴仍　嚴拿旋有奉化武生林阿四前與該盜交好因見賞格設計前往寍海謂該盜曰奉化棲鳳所封之屋業主央我爲中出典某姓定於某日立契汝有屋價可找特來通知該盜信以爲眞與林約明辭别回家林亦膂力　人且預雇帮手相待一面赴府通報錢太守當飭本署頭役願某帶同寍防勇十餘名前往協拿迨府差船到横溪知該盜已被林某擒獲身受刀傷數處在該處守候一同押解到府經錢太守提案嚴鞫該盜不肯供認但言情願早正典刑以免痛不可忍之苦太守慰以好言延請傷科醫治發交鄞縣釘鐐收禁一面詳請上憲聽候發落 
[皖山靑島]  
　　安慶訪事人云邇來邊疆不靜倭奴猖厥我國家不可不備戰不可不籌　日前　少農中丞奉到神京來電飭駐安慶之馬勇迅速馳赴山海關一帶及稽查馬勇多半充當撫轅馬步戈什哈遂擬悉數裁去飭其仍歸馬營無如此項馬勇有自知力氣單弱不能禦敵者幷以北地風寒畏首畏尾遂齊向中丞哀求中丞姑俯允所請錄用二十一人其餘三十一人一倂飭歸行伍○官塲傳述十二月二十五日已刻奉到神京電傳上諭安徽藩司德靜山方伯升授貴州巡撫在省文武印委各官聞之卽紛紛詣轅叩賀方伯一一接見○中日失和需餉甚殷各省籌解餉銀不遺餘力安徽藩司德靜山方伯日前行文各州縣飭將冬漕一律赶緊淸解俾得解赴京師以濟餉源懷寗縣黃漢池明府奉到方伯札文隨出火牌曉諭責成糧差恊同各處地保肩牌鳴鑼押令有糧花户一一赶緊完納不准絲毫蒂欠○安徽卽用縣滕明府尙誠現奉大憲札赴泗洲查辦案件明府奉札後旋詣各轅禀安謝委擬於日内束裝就道○藩轅牌示本任鳳廬同知劉鑌飭回本任供職司馬奉到委牌擬於開印後履新 
[大軍過境]  
　　客臘小除夕揚城又到仁字義字兩營由營哨各官率領至城外天寗寺等處住宿祗以守候後隊暫駐行旌在揚度歲新正以來又到智字一營其號衣上書兩江督襟智營親兵類皆少年精壯多操寗波上海口音據稱此軍係從滬瀆而來統領者爲記名提督蔣軍門一俟全隊到齊卽開差北上江甘兩邑宰早已遴派幹役雇備船艘運載軍裝見者咸曰似此勁旅紛馳雄師絡繹想東三省一帶我軍當如霧沛雲屯彼倭虜兵無可增餉又不繼雖詭計多端恐亦不能再奮螳臂矣殲斃醜類拭目俟之 
[格致書院甲午秋季課卷出案]  
　　格致書院甲午秋季課題係蘇松太道憲劉康侯觀察所命共題五道其一聖母萬壽頌其二目下防務宜如何布置盡善策其三擬曹子建求自試表其四趙苞棄母破賊論其五緊備水師直搗東瀛論早經彚齊各卷上呈康侯觀察鑒閱甄别優劣評定甲乙今已出案計取超等八名特等十二名一等三十六名備取二十名超等梁揆十朱其鋆祖培儲桂山曹心怡李鼎頤沈宗提特等李鼎元楊毓煇凌貞佑吳佑淸潘敦先朱裏笙郭鍾琦曹士林項藻　王衡齡顧仰基周鉞一等舒碵耆耿覲文李師勣程祖　　騋李寳鑄貝壽同嚴良　徐繼芳許德祥施景徽王矞金文耀許玉庭孔憲和徐伯藩張維　光華貝壽彭　鳳鏘袁寳泰張文彬吳祖芬管儉墀金念椿顧洪鈕家齊徐烝文張在順萬澤春錢淦林季賢董琪張天爵林啓瑞季鴻棨備取鄒登瀛祝萱年孫振鍔黃岡孔憲漳周步靑王德坤佐承啓黃家儒汪錫祺汪錫名顧侅基潘昌城朱鈞江確生孫邦榮黃慶瀾何　芾爾謙黃潤璋凡列前茅者正獎之外例有加獎康侯觀察自捐廉泉親分　俸超特等俱有厚賜以示鼓勵凡計九十六元杜陵廣厦曰傳長裘所以沾被者宏矣計開超等　名正獎銀十兩加獎洋十元二名正獎銀七兩加獎洋八元三名正獎銀五兩加獎洋八元四名五名正獎銀各一兩五錢加獎洋各八元六名至八名各獎　六元特等　名獎洋五元二名至五名各獎洋四元六名至八名各獎洋三元九名至十二名各獎洋二元一等及備取例不給獎觀察　鑑存心智珠在抱凡有去取一秉至公凡所品評悉衷至當旁批側注備極周詳誠示後學之南針而詔以作文之正軌矣今自出案之日爲始凡在院中肄業士子仍至三馬路格致書室領獎閱卷可也邇來肄業院中者於西學西法時務洋務俱有進境事皆核實而並可施幾靑出於藍矣然則格致書院之設豈不足以開風氣之先聲哉 
[薇旌指滬]  
　　正任江蘇藩司署理漕運總督鄧小赤方伯交卸署篆後至金陵謁見張制軍然後乘福安兵輪船東下昨日午後五點　許行抵滬江就小東門外招商局寗波馬頭下碇道　廳縣總巡及英法兩讞員升任新江臬司聶廉訪洋務局提調蔡太守咸詣舟次謁見方伯並不登岸擬卽取道返蘇垣 
 
 

Page 4

 
 
[五馬來申]  
　　松江府恩詩農太守探悉正任江蘇藩司鄧小赤方伯將次蒞滬特蒞滬特於昨晨乘舟而至下碇南巿太碼頭上海縣黃大令及印委各員均往迎迓午刻太守命駕入城赴各衙謝步然後至金利源碼頭上鵠候方伯憲旌 
[門員瓜代]  
　　本邑小南門稽查委員劉二尹濟和去臘經上憲請補南匯縣縣丞所遺小南門城門一差由江海關道劉觀察札調小東門委員沈少尹瑚寳接辦 
[庖丁傷手]  
　　昨晨裏虹口某飯店夥某甲將雞宰畢擲之於地偶一失手致被刀尖削去手心之半店主駭極急卽送至同仁醫院求醫 
[紫玉成烟]  
　　木匠某住居英界北山西路使君有婦伉儷甚敦前日偶因瑣事互相口角甲以時値新年不應潑悍如此將妻再三詈駡其妻愈思愈憤竟於晚間暗吞洋烟一盒逕入房中和衣而臥比甲察知有異立卽請人救治勢已不及遂於昨晨溘然長逝當由甲遍邀親戚述明原委各無異言業已買棺成殮浮生若夢苦海難塡離恨天中又添一故事矣 
[憲示照登]  
　　欽命二品頂戴按察使銜署理江南江蘇等處提刑按察使司按察使總理全省驛傳事務督辦蘇防水陸營務處候補道韓爲出示曉諭事照得近來倭奴犯順防務戒嚴迭奉督撫憲札飭就地制宜舉辦團練當卽先後札飭遵照在案兹經本署司遴派委員分别前往抽查而各屬情形不同民心不一有已經辦理整齊者亦有未經辦竣者且有偏僻村莊觀望不辦者訪詢其故蓋由無知愚民懷疑誤會謂民團練成將來不免徵調當兵之謠所以互相疑懼舉辦未見踴躍殊不知倭奴肇釁以來凡沿江沿海各處均奉大憲札調防營扼要駐紥並陸續添募勁旅專備隨時徵調策應此禦敵以兵初不欲以民禦敵也特恐外患不靖内匪勾結竊賊乘此竊發故令民間自辦團練聯絡聲勢專司稽查匪類盤詰奸細遇有盜賊搶刦則互相救援此團練之設原爲吾民自衛身家並非預備徵調也何故訛以傳訛反以保民之善策視爲勞民之畏途爲此剴切曉諭仰商民人等知悉爾等務須各釋疑懼隨同地方官員及董保人等認眞辦理實力巡緝庶奸宄無從托足閭閻咸獲又安切勿輕聽浮言爲之畏縮觀望如董保人等有能辦理得力勤勞卓著者准由地方官禀請給獎以示鼓勵毋違切切特示 
[英界公堂瑣案]  
　　三百二十一號華捕禀稱昨晚小的出外梭巡見有龔長生者意欲投河自盡是以拘解來案請爲訊究龔供寗波人在治下開設小飯店因去年生意不佳致欠夥友等工資夥友日向小的逼索終無以應不得已遽萌短見並無别故宋通剌商之佛繙譯以此事尙須詳細研詰判令押候過堂覆核○洋人士富乎控出店徐阿寳串同歇夥方阿四來家作工日前家中曾失物件且方曾經犯案故疑爲方所竊交捕送究通剌一再研詰以洋人控竊無憑姑將徐阿寳方阿四交捕帶回候下禮拜六查明覆訊○包探張阿根禀稱昨見羅陳氏陳李氏帶領女孩二口因口音互異疑係誘拐故特解訊通剌略詰數語判令押候過堂覆訊○張阿庶竊取女子李阿三之布衣二件經四百三十二號華捕拘獲人　送究李阿三投案申訴請領失贓張供駕船爲業因與李船停泊一處以致誤携伊之布衫其實並非竊取通刺以張業已管押多日從寛斥釋○包探　如海禀稱去臘有張桂卿曹雲泉等倩縫工祝天蕚縫製綢皮袍三件及往取已被付諸長生庫計共當本三十八千有奇今特解案請究張等投案各訴前情祝天蕚供因資本不敷故將皮袍一件質錢以作盤川至寗波親友處借錢將店夥托余德林管理及至借錢來滬則余及另夥董阿冬已不知去向查點之下少去皮袍二件投案報捕後將余查獲董現尙不知去向現在上的已向各處借得洋三十三元惟願備贖通　以祝亦有不合姑念已繳洋銀從寛免辦所有洋三十三元給各質當公攤皮袍三件給張等領去○包探張阿五禀稱去年王元奎在外收帳有洋一百元行經武昌路忽被僧人文榮及張徐氏等將王扭住毆打竟被奪去洋銀王投報捕房由小的將一干人拘送請究王供年終出外收賬陸續收洋一百元及小洋等竟被該僧及婦人奪去求爲究辦僧文榮供在寍波披剃奉師命來滬募化僧係出家人安敢作此犯法之事張徐氏不認奪洋通剌判將僧及婦人押候查明於下禮拜一復訊○又解沈阿金至案禀稱此人前曾犯竊今又竊取梁阿基綢帶一條梁查知沈竊當面理說竟被毆打以致扯破衣服沈母投案訴稱兒子廿入下流求大老爺從重懲辦通剌判將沈阿金當堂戒責手心一百下責畢交伊母領回管束○木匠周金祥手持衣服付質適爲探夥蔡阿祥所見上前盤詰以致口角互毆昨晨解案通剌判將周交保蔡交包探張阿根帶去著别探查明復訊○小賊仇玉桂竊取得月樓公順昌等六家烟筒面盆等物經包探拘獲人贓送究失主投案請領失贓仇玉桂供實因貧苦難以度日不得已而爲此通剌判將仇管押七天期滿押送回籍 
[美界捕房紀事]  
　　去歲北河南路福興飯館與近處某柴行往來歲杪未經結帳至前晚行主張玉如持帳往結應找洋銀二圓四角館主如數置櫃上突有小流氓伸手攫之如飛而去張以爲並未收入館主則謂早經付淸爭論之餘扭至捕房聲訴捕頭遣包探查拿小流氓再行核奪○江北人張德桂偷兒也前日午後在本邑小東門外一枝春茶肆此鄰揚州人孫桂亭家竊取紡綢面皮袍一件持至天潼路吳淞路轉角處經包探　如海所見拘入捕房捕頭令押候查明解送英公堂請辦 
[公堂停訊]  
　　法公堂年例於新正初八日由中西官到堂會訊兹因祁繙譯公出未回改於下禮拜二將捕房各案解訊 
[法捕房瑣事]  
　　洋涇浜某煤炭行之棧房另設别處每夜有人看守前晚行中出店待行夥扄門出外扭落鐡鎖入内竊取洋銀四元五角爲行夥察覺送入捕房經克捕頭訊問該出店不認行竊捕頭命押候解送公堂訊究○某洋行托掮客某甲以洋一百四十元置辦花核甲轉托浦東鄉人某乙下鄉採辦詎乙一去不回卽將掮客拘送捕房捕頭命覓保出外料理嗣因無人具保著押候堂期解訊○新　二號花烟館姚鴇與教門牛肉莊夥某甲以索取房租起釁被甲弟某乙糾同流氓助甲爭毆致將鴇婦頭顱擊破扭入捕房此爲前報所已紀早經克捕頭訊　以甲旣欠房租理應給付甲遵諭付洋四元覓保開釋 
[叩謝册捐]  
　　謹啓者敝堂常年施醫給藥因經費浩繁蒙申報館於初七日隨報分送咸有一德文願捐册叩募接濟初七初八兩日奉到本埠諸大善士交回捐册三十二扣大小洋一百十七元分實惠於眼前助靈光於肘後祗領之下感謝莫名惟冀樂善仁人踴躍　將共濟義舉禱祝無量淸單細數另刊乞登報章布照公鑒[  上海六馬路仁濟善堂董事施善昌等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
