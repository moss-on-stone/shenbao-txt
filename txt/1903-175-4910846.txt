# 1903 - 175 - 4910846

 

Page 1

 
 
[推廣新聞] [  申報館主人啓]  
　　邇來聖主當陽中興郅治舉凡朝章國故内政外交日異月新在在胥關緊要本報有紀事記言之責所惜限於篇幅筆山墨海不能珊網宏收因於今日起將附張格外放寛每日添載要聞二葉庶朝廷新政臣下訏謨旦付棗梨夕遍陬澨誠足備學士文人之攷索而不徒供茶餘酒後之譚資也特此布陳諸維雅鑒 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[書美人論華後]  
　　美人賀天爵前充京師使館參贊官邇因事返國向人議論中國情形某報館訪事人問以英美法德日各國定例凡他國人之犯法者地方官皆可訊懲何以中國須交各該管領事官辦理華官不得干預其間賀君答以此係中國刑法過嚴萬國公會中未與以治外法權之故旣而賀君又曰倘將美國極劣之囹圄移設中國恐人亦樂爲囚徒也吾深願中國及早改訂刑章庶日後與各國同有此權豈不甚善本館旣紀其說於報端執筆人閱之不禁喟然曰賀君此論殆僅執一偏之見而未深考中外古今之情勢哉夫人情不能有善而無惡卽國家不能有德而無刑古時俗尚敦龎在上者畫地爲牢削木爲吏民間已見而生畏不敢有偭規越矩之爲蓋民皆視刑罰爲至辱之事而非僅懼桁楊刀鋸之加其身也迨後時　世易姦僞潛滋宰世之君子知非猛以濟寛斷難懾匪僻之心而寒奸人之膽故累朝刑律俱有增損迄於今法日益密例日益繁合之古時尚德緩刑之風雖已相懸甚遠然定獄者苟能不違律意斯民亦何至遽苦嚴　若夫泰西各國之律其源皆出羅馬羅馬古律極嚴凡誘人者死私刈田禾者死故燒人物産者投諸火犯竊者鞭責之後充奴婢奴婢犯竊加等投諸崖遇竊盜格殺弗論辱人者罰驢三十五匹折人齒牙者罰至三百匹蠱毒殺人者取雞蛇各一同置囊中而投諸水種種慘酷殊屬駭人聽聞雖漢時郅都張湯諸人亦不是過今雖務爲慈惠無此酷刑而犯罪之人定讞後必登其名於報紙俾通國皆知咸置之不齒之列與中國之除名刺字亦無懸殊且其律刑則誠輕而罰實甚重曩聞英國某宰執以賄骩法罰金至十二萬磅而始免懲創之法可謂嚴矣由此言之中律雖嚴未嘗不持情理之平西律雖寛亦何能概在姑容之例中西律意詎甚相歧然自通商以來西人之在中國犯法者皆不歸中國地方官懲治而必解回本國者何也西人於交涉之際最爭權力當中英在天津立約之時其第十六欵有云英國民人有犯事者皆由英國懲辦當時定約諸君不及審彼族譸張草率了事自後若法美俄瑞那布丹日比美奥和日本等國皆援此爲例齗齗相爭迨中國知爲彼所欺迭與辯論西人無可爲說於是執中西刑律不同一語以遂其行權域外之思至去歲四月初六日上諭著將現行律例按照交涉情形參酌各國法律悉心考訂聖人變通趨時固足爲收回治外法權之善法惟愚意中外律例或彼寛此嚴或彼嚴此寛固由當時立律者之用心不同亦由風俗政敎彼此大相懸殊實有難以强合之勢今日中國而果欲收審斷外人訟獄之權祗宜將讞獄之期定以限制而不得有所稽延監獄之内潔爲掃除而不許稍留污濁如此已足見中國舍短從長之意若盡去從前所用律法專以就外人之範圍吾恐所定律例卽事事與之吻合西人亦仍難免退有後言蓋今日之天下所謂論勢不論理者無論智賢不肖固無不深知此意也彼明於交涉者其亦不以此言爲河漢哉 
[本館接奉電音]  
　　昨日午前京師飛電傳來上諭二道敬謹譯登○閏五月初五日内閣抄奉上諭本日召見之廣西候補道錢錫寳著仍留原省以道員補用並交軍機處存記欽此○傍晚又得電音譯悉閏五月初六日内閣抄奉上諭本日召見之分省補用道夏汝黄著發往直隸以道員補用並交軍機處存記欽此 
[宮門抄]  
　　五月二十三日外務部正白旗值日無引見裕德等覆勘試卷覆命肅王續假十日普公請假十日桂伯請假十五日溥來預備召見禮部奏派讀卷大臣派出裕德張百熙張仁黼溥良陸潤庠戴鴻慈陳邦瑞劉永亨又奏派稽察中左門派出　欽太常寺奏派分獻大臣派出恩輝提督衙門奏拿獲結夥持械嚇禁事主迭次搶劫盜犯趙永珍等三名請交刑部召見軍機○二十四日吏部翰林院正紅旗值日吏部引見一百十二員惲毓鼎請假十日恒壽續假十日王祖同溥來伺候召見吏部奏派騐看月官派出張百熙溥善張仁輔葛寳華沈家本張英麟陸潤庠松溎蔣式芬艾慶瀾陳秉崧王金鎔王乃徵聨魁承平高潤生又奏派揀選官缺派出那桐岳樑成章王福祥召見軍機及王祖同溥來 
[電傳宮門抄]  
　　昨日午前京師友人專電告知本館云閏五月初五日皇上召見軍機大臣及準良錢錫寳延齡文淇 
[俄心難測]  
　　日本某日報云俄政府曩曾移書英美日三國聲明並無占據滿洲之意而英美日終未釋然於懷俄人因又札行駐牛莊之地方監督官喀洛希君著卽遵照後開各條辦理一水陸警務從速撤去二地方政治交奉錦山海道辦理三牛莊稅關交中國稅務司派人收管四所征稅銀向存中俄銀行者解交江海關稅務司收管五營口電報局交還中國督辦電報大臣六各國商人之寄居營口者一切獄訟不復訊理七撤師之後曩設之地方監督官改 
 
 

Page 2

 
 
爲駐營口領事八以上各事行文各國駐營口領事及中國奉天將軍俾咸知曉觀此是俄人所爲固足以釋天下之疑而不致復有所忌嫉矣顧以本館所聞則實有大不然者試臚陳之一俄人方建壘設戍尅期告成二俄人方將鳳皇城及鴨綠江邊道路併力經營三俄軍多在吉林寛城子之間擇要駐紥四西歴上月十九號俄人方自遼陽將軍械一百四十車馬料一百車運入鳳皇城五遼河中尚有俄國巡船二號并派小輪船六號自哈爾賓往返鴨綠江其意似在攘奪商務六牛莊海關歸俄人管理以來於我日入口之貨查察過嚴且查及郵便局所寄小包書札七俄人多雇華工在興安嶺以西轉運貨物近甫停止又有自哈爾賓至遼河口建築鐵路之謠八俄人在龍巖洲轉運輕便鐵軌并運手槍三百枝登岸信如是也俄人之心誠所謂路人皆見矣惟美國欲在大東溝開埠通商及將奉天闢作公共租界庶足抵制其陰謀焉又頃得京師來電謂美國議約專使曾於某日會同日本使臣與華政府商及此事華政府以或恐俄人抗阻爲詞若此則俄人苟有意與之相反我知美人必逕向俄政府詰責以冀成功抑又聞之某日駐京英使照會外務部略謂貴國若允俄人之請則俄得一事之利我英亦當以一事相求俄得二事之利蓋我英亦當以二事相求還望貴國及早覺悟爲幸旣而俄使雷薩謁見慶親王慶王直告以貴邦所請一切胥不得曲從雷使曰貴國若全數駁回日後必多所不利其盍思有以轉圜乎慶王謂本邸實無良法願貴使明以敎之雷使曰諾或謂俄人所列諸欵中國已允電報鐵路稅關三者果爾則滿洲之事日漸急迫英旣警醒中國而無效曷弗直與俄人齗齗以爭耶 
[俄約志疑]  
　　日本東京某日報云某西字報言頃間俄國駐華使臣與華外務部領袖慶親王密訂滿洲約章已於某日鈐印然東歴六月二十日我日公使内田君晉謁慶王慶王明告以中俄密約全無根據所求七事早經全數駁回但本館在京訪事友人迄今尚未函報竊意鈐印一節未足信以爲眞也 
[俄人設電]  
　　高麗漢城來電云俄人在安東縣境安設電線頃已告成准官商傳遞電音每語收洋銀二角按安東縣與韓之義州遙遙相望中隔鴨綠江一衣帶水昔年由此繞出奉天以抵俄國本有電線可通迨變起義和拳此線被匪所毁今已地方平靖故復興工安設以便消息靈通云 
[俄人賃地]  
　　奉天來電云俄人欲在鴨綠江右岸賃地若干求之中國政府允以二十五年爲限此事已於去臘互相商議聞邇將告厥成功矣 
[俄復增兵]  
　　日本東京某日報云近得滿洲消息悉邇來所駐俄兵日增月盛哈爾濱以南各處都計不止三萬名分屯鐵路近旁名爲護衛鐵路此外尚有作平民裝束者三隊誠未識其意何居也 
[俄收駝馬]  
　　日本某日報云俄人近在内外蒙古各旗廣收駱駝及馬由東三省繞出哈爾賓洋赴西伯利亞其用以轉運商人貨物耶抑備用軍之際藉此輓粟飛芻耶不可得而知已 
[中日交情]  
　　日本某日報云東歴六月下旬某日駐京使臣内田君命駕詣慶親王邸第投刺入謁見慶王神采煥發略無病容乃告以俄國要求務宜拒絶并須促令將兵撤退以免久占巖疆慶王頗以爲然旣而内田君復將日政府意見如何稍稍吐露且探問俄人密約與日本有何關涉慶王屏退侍從然後促膝密談 
[敎皇示疾]  
　　美國紐約克來電云羅馬法皇良第十三近罹腸多比伽力之症精神日漸衰頽按法皇刻已九十三齡德劭年高素爲各國所欽服云 
[逆人晉爵]  
　　英京倫敦來電云塞爾維亞國王被弑之後有武弁數人之牽涉逆案者新王論功行賞錫以崇銜噫順逆不明是非倒置天下事竟有出人意外如此者亦何怪少年狂妄日以革命流血爲口頭禪耶 
[美塞絶交]  
　　英京倫敦來電云自塞爾維亞前王被弑卽經衆議員選擇新主踐阼臨民邇者美國政府不知有何意見忽地與塞絶交是可異也 
[募勇防邊]  
　　奉天來電云俄兵撤退之後奉天將軍增軍帥電逹外務部請准在營口一帶招募土勇一千名分駐關外各地方以防宼盜外務部允之惟一切軍需仍令軍帥自行籌畫 
[派船捕盜]  
　　天津來信云邇日直隸之樂亭昌黎撫寍臨榆及奉天之錦州各處皆有賊盜出没海洋恣行剽掠并在復州境内占一海島窟宅其間上月某日美商美孚洋行某商船正在開行突遭截劫報經駐烟臺美領事申詳駐使移書督憲袁慰帥請卽派勇討平慰帥乃令葉桐侯軍門督帶飛龍及海容二快船出洋緝捕務將盜窟一律掃除 
[粵督新猷]  
　　廣州訪事人云新任兩廣總督岑雲卿制軍抵省後定於上月二十四日辰刻接受關防先是十九日帥節行抵虎門拜會水師提督何榆庭軍門籌商一是至晚二點鐘時始回舟次二十日試放臺上所置巨砲並令水師提標各營會操 
[匪燄猖狂]  
　　廣州訪事人云上月初九日南海縣屬西海太平河畔泊有大船二艘土人見其形跡可疑潛告知駐防安勇哨弁張把戎把戎急會同廣安水軍哨弁唐把戎督率勇丁駕舟往緝船中匪黨知事不妙登時解維一向高要縣境一向三水縣境鼓浪而去兩把戎督軍追至江岡頭瘋寮下匪黨起而抗拒擊斃安勇一名唐把戎亦被槍彈所傷幸鄉人鳴鑼集衆奮勇窮追各匪乃棄船而逸安勇將船帶回在艙中搜出僞安勇號衣十餘件及燈籠鐵斧等物次日清晨各匪在太平墟閘門外大張僞示令鋪户將所獲船物限期送回願酬洋銀五百元否則劫掠一空不留寸草匪燄猖狂可謂極矣 
[鄂垣學務]  
　　武昌訪事友人云兩湖文高等專門學堂開辦以來頗著成效惟功課繁重學者每有日不暇給之憂監督黄仲韜紀香驄二君洞悉情形商將經史輿地二門改爲自習所功課並改旬假爲星期假以示體恤其南路小學堂已將房屋修竣日前學務處出示招考略謂童子自十一歲起至十四歲止文理粗通身體强壯者覓妥實保人至學堂報名聽候示期考試一時象勺舞象之子願膺斯選者頗覺如水如雲並聞仕學院公法堂課卷已於日前由敎習丁君立三評定甲乙懸示堂前計超等八員任承紀吳星映叚樹榭陳澤均陳其昌徐道恭常豐文林楨 
[軍政届期]  
　　松江訪事友人云本年爲舉行軍政之期江南提標各營中自副參以迄游守均須校閱技藝第其等差聞江南提督李壽 
 
 

Page 3

 
 
亭軍門將次秉節回轅卽須逐一考騐以别優劣而定去留矣 
[密札防匪]  
　　蕪湖訪事人云五月下旬某日蕪湖巡警局督辦呂韻生觀察密札所屬文武各員一體嚴拿亂匪其文曰爲飛札轉飭事照得本年五月初六日蕪湖關道童移奉署湖廣總督部堂端電開近日有日本留學生數人素不安分竟煽惑二百餘人借赴東三省拒俄爲名欲入長江一帶煽亂日在東京會館聚議以一班往北京見袁宮保並探政府和戰之信其名目謂之特派班編充卒伍者謂之義勇隊往内地各口岸轉運軍裝錢糧者謂之運動本部義勇隊正在操練運動部已入内地上海愛國學社生徒亦有人爲之響應名爲拒俄實則革命與庚子富有票情事相同而餉械較充羽黨較夥度必有康梁孫文諸逆居中主持事關重大未敢斥爲謠言不爲之備除札行沿江文武嚴密搜查妥愼布置外特密乞台端迅飭各屬互相防範以遏亂萌並隨時互相知照至禱等因奉此移行並嚴飭遵照新章於往來船隻嚴查有無私運軍裝相應嚴密錄電移會爲此合移貴局一體遵照轉飭各屬不動聲色嚴密查防一面設法偵探情形隨時知會究辦務遏亂萌爲至要等因准此除札行巡警營營官外合行札飭札到該員立卽遵照遇有前項黨羽及轉運軍裝錢糧者務須隨時知會以遏亂萌特札 
[梟閧餘聞]  
　　本月初一日浦東南北二梟在周浦鎭互相鏖戰及蘇松太兵備道袁海觀觀察札委上海縣主汪瑤庭大令會同保甲總巡謝岳松明府撫標滬軍營管帶龍葆珊游戎帶勇前往剿洗前已備紀報端兹有人來自澧溪言及鎭有邱阿根者與前斃之邱湘蘭同族向爲北梟羽翼日是黎明時節南梟擁蜂至鎭欲得邱而甘心適北梟興販私鹽舳艦銜尾兩軍相見奮勇交綏邱遂乘間潛逃得免一死南梟舁有小砲一苦無砲彈不得已以小銀圓二角市釘鞋齒百餘枚實其中而放之北梟則以人數無多未敢向前直撲是以戰至竟日南梟雖傷數十人無一死者北梟亦僅死一人至晚乃曳屍而去陳桂榮者上海縣境三林塘土著也與向居周浦之小反阿祥及潘永祥均在北梟巨憝鄧海青手下當嘍囉及鄧佯赴鹽捕營綂領吳福海副戎處乞降吳責令將陳潘等三人縛獻三人懼逃匿滬江今者陳已被擒意不久必膺顯戮阿祥及潘則尚逍遙南北市日來往於博塲烟室中又聞周浦有姚中慶其人者年甫十八九其父姚某在鎭北開設仁泰米行頗以長袖善舞著中慶幼卽跳蕩無法度近拜南梟巨憝林得勝爲師恃有護身符日以魚肉鄉閭爲事是日被鄧擄去刻已膊而肆諸嚴家橋天道好還報施誠不爽哉至南帮土惡王升奎雖矐其目益復披猖自聞道憲派勇到來卽逃至奉邑南橋與所謂三刀一篙子者互相糾合演劇聚賭越貨擄人惡蹟昭彰諒亦不至久稽天討李秀卿則蟠踞瀕海大圑鎭風高放火月黑殺人黨羽千餘人大有嘯聚萑苻之意或曰此次周浦之閧實李爲之然歟否歟無從偵悉惟聞周浦土梟如黑皮阿榮之類頃皆懼而逃匿滬市未識有緝捕之責者亦目有所見耳有所聞否也 
[懸賞緝盜]  
　　上海縣汪瑤庭大令昨接崑山縣劉明府來文内開四月初三日境内十圖鷄鳴塘地方事主監生楊建盛家被盜搶刼巨贜並拒傷敎讀陸仲伊司帳李顯章兩人當塲格斃二匪於曹家橋地方當由地保薛成林投報詣勘騐明屬實至今贜犯無獲合懸賞格如能拿獲全案各盜者賞洋銀一千元首犯賞洋一百元從犯每名賞五十元旣而又接昭文縣張大令來文内開四月初六日三十三都五圖地方監生馬珍家被盜劫去巨贜當由地保王瑞章報案詣勘屬實迄未獲犯應請恊緝附送賞格如能拿獲全案各盜者賞洋銀四百元首犯一百元夥犯每名四十元等由當卽發貼通衢一面飭捕赶緊緝拿以便歸案訊辦 
[盜案已破]  
　　上月某日之夜本邑浦東陸家石橋左近曹永盛油坊被盜行劫報經縣主汪瑤庭大令飭捕跴緝昨日始獲盜犯湯老五劉老六兩名押解至縣大令諭令收入所中聽候訊鞫 
[地甲被毆]  
　　本邑南市大馬頭大街口有鄭洽記土行主所建房屋數幢曾被火災邇由鄭雇工蓋造馬路工程局總辦翁子文太守飭地甲裘鎭前往諭令照章將階石退進數尺裘甲奉諭後卽於昨日遣夥役嚴蘭生往告被鄭糾衆圍毆巡街捕恐肇禍端報請捕頭派出華捕若干名前去彈壓一面據情禀知太守太守立卽親詣道轅面禀蘇松太兵備道袁海觀觀察尚未悉觀察如何核示也 
[上海官塲紀事]  
　　昨日新任句容縣知縣龍梓修明府曜樞由省乘舟來滬登岸後卽乘輿詣道轅謁見蘇松太兵備道袁海觀觀察繼至上海縣署投刺縣主汪瑤庭大令延入花廳互譚良久而别○昨日署理海州知州謝枝仙直刺蘇省海防同知錢紱書司馬江蘇候補知縣趙豹文明府先後命駕至縣署拜會縣主汪大令均以禮欵之 
[道憲斷結爭地案讞詞]  
　　前者英商譚華與法商宏泰洋行主伊勒羅斯爭租靜安寺左近徐家匯路朱姓地八畞有奇一則控之英美租界公堂一則投法界公堂控訴後以兩公堂判詞互異各投本管總領事署控請照會蘇松太兵備道核奪昨日午前十下鐘時道憲袁海觀觀察約同英總領事滿思禮君法總領事巨籟逹君赴泥城外洋務局集訊伊勒羅斯與經理租地之通和洋行主阿金生倩担文律師之夥固柏律師主控譚華延博易律師申辯固律師傳業主朱秦氏及地保王雪香中人夏鑑齋至案聲稱此案情節請堂上查明朱姓族内共有若干人及置地之眞據所呈析分家財簿與夫紅契糧串查朱秦氏係朱春園之妻春園之父名藴堂有一妻三妾其妻談氏卽秦氏之嫡姑所爭之産係談氏出私資購置今者伊勒羅斯向朱秦氏及其子朱渭夫永遠承租譚華則向朱月笙永遠承租月笙係秦氏第二庶姑所撫　姓子有據可憑言畢將章姓賣子據呈核博律師辯稱此案所爭不過田産公私之别今查糧串户名係朱魁朱思沛堂等四人秦氏旣稱此地爲其姑談氏私産何以仍立朱魁等户名查朱魁卽月笙之父今秦氏子渭夫並未到來請堂上核斷觀察謂本道查閱分家簿此田並未登載顯係私産無疑固律師起而言曰旣爲私産可無庸辯請堂上斷歸伊勒羅斯永遠承租可也觀察曰諾案遂結 
[正悮]  
　　本月初四日本報所登宣告學生一節校正後悮爲手民所紊以致顚倒錯亂幾不成文兹特重載報端俾閱者知本館之實事求是焉其文曰昨得湘中友人手椾云上月某日湖南巡撫趙大中丞親臨師範館講堂召集學生宣告一切先言體操衣服短身窄袖爽便異常極合因時利用之妙並引趙武靈王衣胡服而强及孔子褻裘短袂之說以爲疏解又言時局艱難諸生總以講求實學力圖報稱爲主如東三省之事我等非不引以爲憂然凡事與其臨時憤激無可挽回不如平日以愧恥爲心亟圖振作或者於事有補諸生從此力學必能奮發有爲卽今日之規矩肅然已非平時家塾之所能及英年勵志濟濟一堂實爲我心所豔羡我等年齒加長無復建白私心自問慚赧交并實不如諸生之力學有爲乘時勵志也惟新舊異學主義則同總宜宗旨正大心跡光明切不可使有流弊諸生須愼之於始持之以堅無流弊卽無可訾議遇有事故不必聚衆倡議更不容動輙停課致類浮囂儘可將實在情形并所擬辦法條陳本部院本部院自當折衷至當行所當行以勉副諸生之意其各勉之說畢又至高等學堂如前宣告 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
[詞林妙品]  
京都同德堂人主政度我金鍼王仁俊乙 
京都同德堂淸鑑壽世金丹翰林院庶吉士郎成謨拜題 
[新出尺牘維新禮情五色洋牋面裝訂十本售洋五角不扣尺牘]  
市上尺牘太多不合時用此書專請名家新譔是恭維起至請安聯絡成篇計數百首友朋往來生意進出慶賀慰唁一問一答無不齊備一行有一行之客套並寫信故典註解最合時下之用後附婚喪禮制婚喪帖式祝壽祭輓文牘訃狀親族服制圖說及當面應酬交接談風序坐圖位定席儀注此外種目浩繁閱之不獨婚喪塲中可無失禮且一應人情世事均可了然胸中後附各行對聯白紙石印共書十卷分文行忠信等集上海二馬路千頃堂書坊售 
[謝友指引痴顛靈藥]  
隣居失愼室人被驚併失去衣箱頭冕等物時時哭駡染成痴癲諸醫束手百藥妄效幸舊友舜翁公幹來滬道及公子昔年亦患是症曾服二馬路京都天寳齋文武顛狂鎭心丹痊愈囑予購試初買五丸依服果見稍瘥繼服五丸其症若失不果費洋十元喜幸痴疾頓療心感莫酬特登報章一謝舜翁開迷津二感該齋之藥靈虹口錢再香謝 
[京都同德堂有限公司第一家阿魏狗皮膏]  
此膏惟本堂一家獨製善治老少氣痰痞塊瘕血血塊積聚胸腹膨脹疼痛左癱右瘓手足麻木遍身筋骨疼痛跌打損傷寒濕脚氣及一切險症功效繁多另有圖式載明大張四角小張二角上海英大馬路石路口京都同德堂啓 
[勝家縫衣機器公司ＲＥＧＮＩＳＳＥＷＩＮＧＳＥＮＩＨＣＡＭ]  
本公司縫衣機器每年可銷一百五十萬部之多早已馳名天下且在一部車上可做盤切摺縐打襇等花樣針線比手做更爲堅固能包用五年修理不取分文並有婦女敎習可能到府敎授一切做法槪不加費機針及車上所用零星小件均有出售此乃家常必需之物置辦一部甚爲合宜因在先只付銀洋少許便得機器在家應用餘銀可能按期攤付凡仕商賜顧者請臨英大馬路第十七號勝家公司面議可也 
[專治疝氣]  
余素患疝氣之症十八年矣發　疼痛萬分囊脹如瓜各埠疝氣藥嘗盡罔效今幸閱日報得悉上海英大馬路萬康醬園　門德仁里内廣東陳恆德堂疝氣膏丸十分神效函託松滬糖捐局友代購該堂疝氣膏藥二張又疝氣丸藥二盒共計費洋四元内服外貼果然藥到病除至今二年有餘從未發過感其藥如神登報揚之松江東門大街協昌布號啓 
[賞格]  
閏月初一日五點鐘在禪臣棧房門口失去恭喜十磅布一包計五十疋有人見係小車夫車出如有知其下落報信者酧洋十元送回者酧洋四十元决不食言景行里太古輝 
[招請買辦]  
有某公司欲請一華人爲買辦須得一極有閱歴交游甚廣嫻習英語之人方可充當此職如有願就此職者望作函投申報館轉交可也此佈 
[廣東種德園]  
開設上海老巡捕房對門監製麝香痧藥謹防假冐認明始創紫微癖瘟丹 
○○新到雲南茶腿○普　茶批發公道○麝香痧氣丸○藿香正氣丸○萬應紅靈丹○純陽正氣丸○時症白痧散○萬應時症丸○麝香臥龍丹○神效保安丹○諸葛行軍散○救急萬寳丹○珍珠百勝散○應騐霍亂丸○甘露午時茶○枷楠癖瘟珠○飛龍奪命丹○紫徵癖瘟牌○花香珠每串一元○素香珠每串五角○香牌每塊二角○一角○善長購送各種丸散價定從亷○外埠函購原班寄奉 
[二十八天售出兩個湖北頭彩]  
覺民錄批發 
四十九會第一名蘇州陸烟雨五十第一名寳善街晉昌土行 
[天成上海必得成]  
江南票分條六角正湖北票分條七角正浙江票分條三角○廣東票分條一元信購指明新老北門西吊橋堍利益仝 
[遺失棧單]  
茲者於四月廿八日有七五砠白紗頭一百廿八包寄存道勝洋棧有棧單一紙二千一百九十八號現已被滑頭小朱卽錫臣騙去當至小朱家中屢次追討原單匿不交出除報明捕房外另行登報已向該棧申明另由通州大生紗廠立保再向出貨該棧單望各寳號切勿被伊朦抵特此聲明海　范靑蓮 
[遺失棧單]  
閏五月初一日在洋廣公所遺失一千九百零三年六月廿五號柏記經手打出第八千六百十二號美孚老牌火油棧單一紙計一千箱已向該行說明作爲廢紙望各寳號切勿收用如有人拾得者將該廢單送到愿出酬費或交郵政局寄二　　萬庚醬園隔壁興申里一弄雨記號收亦可特此佈知袁雨生啓 
[金隆西樂大菜]  
啓者本行開設有年食物精良座位　暢久已膾炙人口毋容再贅本主人今蒙華友多　特專精益求精並每逢禮拜二五日七點鐘至十一點鐘新添頭等西樂以娱諸君賞鑒故每位全餐洋一元五角倘官商請客定房務望早臨爲幸英大馬路泥城橋西一號金隆主人告白 
[日本郵船會社]  
啓者本公司博愛丸於初十日卽禮拜六早六點鐘開往長崎神户橫濱由長崎接續本公司輪船轉運釜山仁川元山城津海參威等埠小包收到禮拜五午刻客票賣到初九日五點鐘止倘　各寳號欲裝貨搭輪者務希早臨爲幸日本郵船會社 
[燕製除痰聖藥]  
燕醫生除痰藥 
　大國　在在合　閏大串自　除痰藥治症加左　　陽風肺妨　喘吐血中痰喘咳氣管熱風　初　　　痛　　　　　　 
專治傷風咳嗽哮喘癆瘵以及一切咽喉氣管肺部各症此藥各大藥房發售每瓶價洋一元上海四馬路東首第二十一號門牌燕大關父子藥棧經理人求啓 
[源源來票行屡得大彩]  
經售各種彩票價皆公道函購上海南市集水街分設老北門吊橋 
[閏五月初六日匯票行情列左]  
銀行電匯銀票　二先令四辦士 
銀行現銀票　二先令四辦士八之零五 
銀行三十天期票二先令四辦士八之一 
銀行四個月期票二先令四辦士八之二五 
[閏五月初六日進口船禮拜二]  
太生　輪船　由廈門　怡和行 
江天　又　由甯波　招商局 
宜昌　又　由烟台　太古公司 
江寛　又　由長江　招商局 
大亨　又　由長江　大阪公司 
[閏五月初七日出口船禮拜三]  
鄱陽　又　晚往長江　太古公司 
芝罘　又　晚往牛莊　太古公司 
鯉門　又　晚往香港粤省　禪臣行 
北京　又　下午往寗波　太古公司 
北直隸　又　晚往牛莊　怡和行 
順和　又　晚往烟台天津　怡和行 
太生　又　開往牛莊　怡和行 
廣大　又　開往香港省城　招商局 
海琛　又　晚往福州　招商局 
財生　又　晚往汕頭香港廣東怡和行 
黃埔　又　晚往汕頭香港省城太古公司 
保定　又　晚往牛莊　太古公司 
宜昌　又　晚往廈門　太古公司 
洞庭　又　晚往漢口宜昌　太古公司 
新豐　又　開往天津　招商局 
[閏五月初八日出口船禮拜四]  
瑞泰　輪船　晚往長江等埠　瑞記行 
嫩江　又　開往元山多新城釜東省鐵路山長崎琿春等處　輪船公司 
膠州　又開往膠州烟台天津美最時行 
士呑打　又　晚往長崎神户橫濱老太古行 
江寬　又　晚往長江　招商局 
江天　又下午往寗波　招商局 
新裕　又　開往天津　招商局 
[閏五月初九日出口船禮拜五]  
載陽丸輪船　下午四點鐘開往鎭海舟山日本商船公司 
瑞和　又　晚往長江　怡和行 
[閏五月初十日出口船禮拜六]  
博愛丸早六點鐘闰往長崎神户橫濱郵船株釜山仁川元山城津海參崴等式會社 
錦和　又　下午開往鎭海舟山錦章號 
[閏五月十一日出口船禮拜]  
美大輪船　開往長江　美最時行 
[閏五月二十日出口船禮拜一]  
瑞安　輪船　晚往長江　瑞記行 
 
 

Page 9

 
 
[東瀛雨雹]  
　　日本某日報云東歴六月二十二日上午十一下鐘時靜岡縣境濱名郡新所村雷電交飛大雨傾盆而下雨中雜以冰雹小者如每枚值錢十文之銅圓大則如瓜如茄以致林木多被摧殘田禾更受害不少 
[山鳴志異]  
　　日本大阪某日報云東歴六月初旬山形縣最上郡安樂村毗連之島海山忽有聲如雷歴二三次迨五日之夜砉然一震巨嶺崩頽碎石飛空無異彈丸四射山中古木多被擊而仆亦有石礫嵌入樹皮者警察署聞之立卽遣人入山勘視 
[閩中氣候]  
　　福州訪事友人云邇來天雨連綿薄寒未退上游溪水汩汩其來幸刻已放晴水勢漸退惟柴米價甚昻貴官中雖有平糶之米每升尚須錢五十文小民苦衷不言而喻矣 
[䢴上官塲紀事]  
　　揚州訪事人云上年正任淮南監掣同知金司馬因病請假運憲程雨亭都轉檄委楊分轉葆鈞庖代現在司馬病已就痊禀請銷假都轉詳奉督鹽憲魏午莊制軍批回飭回本任司馬奉札後隨於上月二十八日禀辭就道○十二圩淮鹽總棧督辦蒯禮卿觀察因有要公與運司程都轉面商特於上月某日鼓棹來揚至運轅拜謁都轉迎入花廳密談兩點鐘許旋至花園巷分棧小駐襜帷 
[上海縣署瑣案]  
　　顧呂氏前因佯狂滋擾經其夫顧春生送縣請究縣主汪瑤庭大令略訊口供發交某善堂醫治旋由堂董送回大令飭交其母呂馬氏轉交顧領回管束嗣以滋擾如故被顧逐出遂復投縣鳴寃前晚大令升堂研訊有顧根生者投案供稱小的係春生之弟春生因嫂氏詐瘋滋擾不肯收留特囑小的前來訴明叩求核奪呂氏宿天畫地信口胡言大令喝令掌頰五十下發普育堂留養○傳才慶扭控胡大高吞没股本等情前日大令研訊之下傳供小的係紹興府屬某邑人光緒二十三年正月與姊丈胡大高來滬擇地十六鋪橋左近合股開設德大染坊當時由父親交胡洋銀一百元作爲股本令小的在坊習業閱四月胡與股東周星德口角與周分析又糾合謝姓在小南門附近開設永昌染坊至年終因虧本停歇迨光緒二十四年春由朱宋兩姓添股接開改名德泰昌至二十六年二月朱宋又因事分析時坊中貲本支絀異常小的函致父親寄到洋銀二百元交胡收去胡卽將朱宋退股據交小的收存故不另立筆據惟父親所寄洋銀係向友人借得今者父親已故友人催索甚急小的無奈向胡互商意欲拔本歸欵胡不允小的因將坊内所存靛青一桶售與義大染坊被胡阻止致價銀尚未收到不得已將各家所存印花洋布一百二十疋質得洋銀一百五十元携回原籍料理今已另措洋銀贖出原布歸還不意胡圖賴股銀竟雇人繕就收清據倩蔣某轉交小的勒令畫押小的當卽將據掯留今特呈請察核胡供光緒二十三年岳父倩小的帶妻弟才慶至滬習業染坊由朱宋盤與小的獨開岳父並無股本在内今年三月小的挈妻回籍省墓坊務倩妻弟經管彼卽竊去洋布一百二十疋及靛青一桶質銀花銷後由坊夥函追小的來滬湊銀贖出原函及帳呈請電鑒大令怒判令將傳責二百板押候提蔣等諸人到案質訊○前者山東人李渭卿在浦東八埭頭左近行竊園蔬被孟掌林等人毆斃報經大令騐明將孟及王虎林拘案訊供尚有孟阿虎一犯在逃未獲嗣經差役查悉匿跡李錦堂家爰於前日將李拘案大令研訊之下李供阿虎係小的之婿今年正月曾到小的處小的知有命案牽涉申斥數語伊遂悻悻而去不知現匿何處大令著交地保帶去限一禮拜内尋阿虎到案違干究追 
[上海巡局瑣譚]  
　　上月中旬滬南十二圖汛捕戴全川見薛家浜中有一麻雀杉板船無人看守爰帶至小普陀橋左近港中投二十三七鋪巡防局禀知一切局員韓仲甫二尹諭候招人認領邇因並無人來認因於前日傳諭將船售得洋銀七元充修葺局内木栅之費○邇來小南門外大校塲附近有匪徒打鐵阿大皮匠阿三小龍桑阿喜等二十餘名每於更深月黑時狙伏路旁劫掠途人財物日前爲彼處圖董訪悉聯名禀請保甲總巡朱森庭明府設法查拿從嚴懲治明府允之 
[南市捕房紀事]  
　　昨日江北人王阿岳持布褲一條至新馬路義昌押店求質論價不合以致互毆某號巡街捕見之一併拘至捕房捕頭令押候轉解馬路工程局禀請總辦翁子文太守訊究○昨晨水巡捕某甲浦畔見掘泥工人楊阿九並不遵照定章向之斥阻反被兇毆因卽拘入捕房捕頭令押候轉解工程局禀請翁太守訊究 
[英美租界晚堂瑣案]  
　　前日寡婦陸黄氏控家主之弟陸金富攫去票據等情是晚卽經讞員孫建臣直刺升堂質訊陸黄氏供小婦人由金富之兄桂軒納以爲妾前年桂軒病故大婦不容交還母屬當桂軒在日有人借去洋銀一百元立有票據交小婦人收藏兹被金富乘間攫去求卽究追旋有朱老渭者呈遞禀詞供稱黄氏係已故外甥桂軒之妾外甥病故後曾由親族公議分給洋銀四百元去留聽其自便桂軒有胞弟二人一卽金富一名世榮均住寳山縣境此據係小的胞姊將私錢出借與人今黄氏竟砌詞誣控叩求明察直刺諭候傳二十九圖地保及陸姓親長族長到來訊奪○宋繼徐控其子稷生游蕩違忤等情直刺提案研訊宋供稱原籍湖州兹在治下楊姓所開繅絲廠爲夥兒子稷生年已二十有六不務正業甘入下流向之申斥反敢違忤是以扭案請懲稷生俯首求恩直刺飭發改過局覊禁半年俟悔悟後飭繼徐領回管束○前者陳玉歧控王桂生盜賣地基等情經前讞員張柄樞司馬訊明判令王貼還陳洋銀四百元交人保出限期繳案王匿蹟西門外置之不理前日陳禀請嚴追直刺飭公差李順率同夥役宋子英顧子明前往提王王嗾使法界巡捕將宋顧兩人拘押迨李持信牌而往則已解送法界公堂讞　　蒓塢大令洞燭其情一再會商法總領事署繙譯官費君飭連王押送英美租界公廨前晚直刺研訊之下陳供訴前情王俯首求恩並乞寛限七天卽當措繳洋銀不再玩延取咎至法界捕房之事係小的妻子所爲尚乞恩施格外直刺謂爾神通廣大膽敢將差役交捕拘押實屬藐法已極命笞責一百板押候追繳洋銀李宋顧辦事不愼咎亦難辭判令將李責四十板宋顧各責八十板 
[英美租界公堂瑣案]  
　　包探顧阿六解張阿金至案禀稱此人係著名流氓曾經歴任大老爺懲辦今又糾集羽黨在唐家弄一帶攫取行人財物昨日將孫小連車上所裝錢三千文及白布一疋攫之而逸報由小的拘獲請卽究懲襄讞委員魏蒓塢大令商之美總領事署白繙譯官判責三百板枷號一月○包探陳洪德解趙秀山至案禀稱伊在張培生所開店内爲夥行竊青白洋布十餘疋報由小的拘獲解請究懲大令判責三百板○包探倪順泉解毛少卿至案禀稱此人行竊陳紹新家衣物故由小的解請訊究大令判責三百板○包探張天林解張雨廷李余氏至案禀稱伊等二人均以駕舟爲業某日張承裝緒成繅絲廠蠶繭二百包氏承裝四百包後經查出張船少去兩擔氏船少去三擔計值洋銀九百餘元報捕追究伊等願賠六百餘元故由小的解請訊斷張及氏同供廠内有押缷之人夜間并派人巡更不知如何缺少大令飭氏賠洋銀二百七十元張押追一百五十元違干重究○包探徐阿華解莊阿福及莊根福至案禀稱伊等　兄弟前日在青蓮閣茶肆中竊取錫茶船八枚故由小的解請究辦大令申斥一番交父母領回管束○包探李四春解陸福全至案禀稱伊竊取大盛廠内舊鐵三條故由小的解請究治大令 
 
 

Page 10

 
 
判責一百板枷號三天○天樂窩伺應烟客之楊阿二徐阿福陸阿伯突將烟客傳利生毆傷解經讞員孫建臣直刺訊明飭押候傳傷痊復訊昨日傳父照德投案供稱兒子被傷遵諭調治約下期可以來案求將兇手重懲大令諭候禮拜四來案聽候質訊○包探張天林解白玉升至案禀稱伊見俞阿根肩負食鹽指爲販私向之吵閙由捕拘押捕房今者捕頭令小的解請訊究白供稱小的向在林大人麾下當勇今隨哨官某老爺來滬泊舟新閘河邊偶見俞肩負食鹽恐係私販向之詰問不敢妄爲叩求明鑒大令飭押候函詢哨官然後訊核 
[法租界捕房瑣案]  
　　招商局金利源棧房連次失去麻袋巡丁查悉小工張子金所竊因卽扭送捕房昨日讞員魏蒓塢大令向之訊供認竊不諱遂判令笞責一百板○偷兒金阿海曹才喜均由包探解奉大令訊明著各責二百板○積竊陳阿昌王阿寳均由包探解奉大令訊明著將陳笞責五百板發改過所監禁二月王責四百板卽行開釋○流氓朱福林潛入往返寗波之某輪船竊取衣服被失主扭入捕房昨奉大令訊供著枷號一月期滿責釋○偷兒顧言生行竊某姓家烟槍經包探解奉大令訊供著責一百板 
[美租界捕房紀事]  
　　昨日午後有一三四齡之小孩忘却歸途且行且哭由某號巡捕帶入捕房捕頭令暫爲留養以便孩父母聞信領回○昨日某馬車行所雇馬夫華關榮駕車至西華德路將陳福安所曳東洋車撞壞陳怒喚令一百三十號印捕將華拘入捕房捕頭令償給陳洋銀若干爲修車費 
[金陵官報]  
　　五月二十一日提右營叅將廖得勝到南捕通判屠奉巡道委赴大河口六合一帶查勘常關情形回保送直隸州陞額祿知縣蕭啓奎由蘇來陳銳禀謝甄别加考羅治霖辭赴蘇見撫憲特用知州曾廣言辭赴湖北安徽知縣王清濤到由京解餉回卽辭回皖威靖運船王得標辭赴滬裝雲南軍火赴漢口巡檢李熙由京來到省雲南巡檢陳曜暉禀知赴滬　二十二日綂領新湘等營錢德培到常備左軍左營副將易隆橋到由清江赴雲南卽辭留甘叅將楊厚德湖南來候選通判詹應騏奉委水師學堂文案差湖南敎職吳解謝委師範學堂總敎習縣丞劉焌湖南來副將佘文藻禀知奉雲南提台張委解軍火赴滇知府方政知縣符振庠奉司委赴江西公幹知縣聶培新辭赴蘇見撫憲楊逢春奉派辦處委求賢科掌稿差查鍾泰由日本博覽會回甘肅知縣武煥章湖南來鏡清兵船徐振鵬禀知赴鎭江裝常備右軍來甯澄波輪船王金相禀知拖雲南軍火船赴湖南日本海軍少將瓜生外吉大尉谷口尚　　佐尾川龍吉中佐小橋篤藏恆吉中道大軍醫門舍梅三郎大尉福田一郎中尉淺川範麽福村篤郎駐甯總辦商務大野恭太郎均會　二十三日分省知府陳大誥由京來接襲雲騎尉李堃　韓兆霖奉示騐看試用知縣翁宗彞由揚來　二十四日蕪湖商務局候補道許鼎霖到署和州何亮標到知縣陳銳銷假禀謝課吏館奉飭酌委一次楊渠禀知隨王道赴宜昌查宗仁禀知建造師範學堂今日開工鹽大使李有架奉示寫履歴辭回揚　二十五日湖南雷灣分銷分省知縣李多壽到湖南來蕪湖都司劉德馨　示騐看雲南武備學堂算學長陳若順見四川補用道劉國郇由滬來准安城守叅將張邦才奉調來甯副將廖家發湖南來運判范慶錫由揚來縣丞郭闊奉志奉示寫履歴　二十六日運判范慶錫辭赴湖北縣丞諸兆熊銷駐滬看守兵輪蚊船差　二十七日總綂護軍全軍楊徐州湖灘局候補道陶森甲會辦蘇州善後局候補道陳遹聲候選郎中劉錫爵由滬來均到候補道林賀峒謝委會辦機器局常備右軍右營周逢春又帮帶宋榮桂後營劉景僑又帮帶蕭浜勝均到新授江甯副都綂奎芳由滬專差請安知縣袁國鈞交缷署蕭縣事回　二十八日候選道王龍詔湖南來廣西駐滬採辦軍火直隸候補道鄭業　分省知府陳大誥辭回四川前太湖協歐陽成祥由蘇來帶元字左旂叅將彭壽長蕭營都司郭廷忠均奉調來甯襲裔馬厚鏞奉示騐看州判章元蔭奉委裕甯官銀錢局文案差鹽大使楊淇由揚來 
[江西官報]  
　　從九林志鈞往辦瑞昌保甲道庫劉啓元由籍起服來江禀謝儘先補用行知指分巡檢何修孫長齡俱禀謝驗看候補府沈璘慶往上海公幹通判夏濟安往新淦知縣張桂芬往峽江俱公幹張　成振捐例加同知銜縣丞譚金品解南字營餉往長江水師營餉往金陵高先庚催王令宜黄任内欠欵王珍往上饒田耀南往貴谿蔣銓往瑞昌李煦榮往廬陵張鴻勛往新城潘晉學往大庾王人鑑往武甯俱收發公文饒肇璜往永和門唐啓虞往順化門陳開文往進賢門方煐往城外吳文煃往沙井周調元調辦東局俱警察分巡劉章煥往蓮花廳辦保甲夏之麒奉天學堂調委測繪敎習並管鎗械儀器夏翊宸何嶽俱酌委一次羅文昭委辦牙釐局收支事務吳寳泉往臨江府邵籛往奉新邵慶福往新城俱收發公文張鴻勛往雩都辦保甲蔣紹銘調查章江門守備張進祿委管帶常備中軍左營李聲揚接管東平藥庫德化大姑司俸滿張景卿指分縣丞馬廷錫胡延齡俱驗看來省蓮花廳同知唐繼周撤省以徐紹榘代理又正任宜黄黄圃司劉國琛前因患病請假就醫現已病痊飭回本任候補道崔佛蔭往廣信府屬探勘礦　分部主事曾傳一進京嚴家熾禀謝請補九江同知行知湯承源由萬年查百貨牙行回候補縣陳綬恆辦弋陽卡樊恭慈往長江催運翟鳳儀曹鈞俱謝酌委一次馬肇沙昌壽俱查府縣監及自新所工藝院 
[五月份經收月捐清單]  
　　道署洋念元隱名氏洋十元怡情軒唐傑臣翁二户各洋六元陳善亭翁洋五元泰昌號洋四元韓潤生翁李雪巖翁戴季蒓翁贸孚綸華廠五户各洋三元朱葆三翁譚幹臣翁南順記戴生昌祝源昌徐貫雲翁陳志雲翁四五月元昌號四五月韓山曦翁九户各洋二元源豐潤洋一元八角莊源大洋一元六角蘇寳森翁老悅生愼餘堂天餘老德記江南烟雨樓大觀樓滬江第一樓錦章何瑞棠翁戴運來翁存濟堂十二户各洋一元中和洋行帳房洋六角五分久成九章北天成永裕成泳記復記六户各洋六角萬有全龎竹卿翁思補齋梁煥南翁章佩華翁李珊記益昌湯蓮笙翁萬康九户各洋五角恆升怡園二户各洋四角尹梅生翁徵昌怡昌熾大其萃樓施德豐咸章晉昌四月恆茂九户各洋三角曹德大青蓮閣一壺春三户各洋二角嘉綸和康壽康晉和愼餘餘大元甡元茂衍大恆益永豐存德協昇宏大宏元源吉寳和寳順承裕正大升大彚康崇餘永康瑞大晉大延源義善源福康兆豐恆德仁大久大源利森康厚大源餘瑞元鈞康壽豐鎭昌鴻餘鉅豐志大鉅元怡豐鼎康永大同餘豐和同和五十一户各錢六百張家鶴翁元成莊義森昌錦章大章九和宏章泰七户各錢三百怡大金合順五雲日昇樓怡大四户各錢二百周耕記七個月錢一千四百文協成祥永愼鉅康三户各錢一百英法美三界一文愿捐大小洋四元五角錢二千一百六十六文以上總共收大小洋一百十六元七角五分錢三十七千三百六十六文[  滬北天后宮前廣益善堂司董嚴信厚龔心銘施則敬朱佩珍唐榮俊葉貽釗等謹誌]  
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
