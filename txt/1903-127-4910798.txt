# 1903 - 127 - 4910798

 

Page 1

 
 
[九通全書告成并附送校勘記啓] [  圖書集成局白]  
　　本局用大號鉛字鑄印九通全書其皇朝三通續三通正通志正通典早經印就發交各股友現正通考亦已告竣諸君在滬購票者請即日至申報館繳票取書其各省經售處速將短繳之欵悉數匯申以便核數將書裝出此項書籍運至六月杪爲止逾期則須持票逕行來滬領書至局刻訛誤脱落之處正三通已據元明本校正付刊皇朝三通續三通則敦請名宿赴杭垣就文瀾閣本重校繼又至蘇垣借程氏家藏精抄本核對計成校勘記百餘頁叧訂兩册隨書附送敝局所以不惜重貲延聘通儒碩彥經時歴日再三讐校者原因此書爲掌故淵藪稍有不愼必致貽誤藝林彼外聞所行石印九通僅據浙本因陋就簡全未詳校者其得失優劣有識者必能鑒及也區區苦心諸維諒察 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緖二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尚實學朝野上下咸究心經世之務官書卷帙繁重購寘匪易私集事育龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘書之菁基彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閲樣本可知全書之厓略矣外埠各坊均有出售此啓 
[蔣侍御奏糾廣西官幕貪劣情形摺]  
　　掌廣東道監察御史臣蔣式瑆跪奏爲廣西官幕貪劣貽害閭閻請旨嚴查懲辦以淸亂源恭摺仰祈聖鑒事竊維地方治亂係於吏治之得失自古未有吏治不修而亂機能遏者也廣西自戊戍年間鬱林會匪殘破州縣數年以來遺孽未靖加以游勇之患愈釀愈熾本年遂成燎原揆其所由匪徒將懦卒惰武備不修實自前任撫臣黃槐森以來吏治蠹壞有以釀之升任太僕寺卿岑春煊當時奏叅之辭　廣西無一好官非大加澄汰卽選將厲兵不過一時補苴之計非　言也繼任撫臣丁振鐸雖有意整飭而貪賊之員巧猾之幕營私骫法爲地方害者仍復不可枚舉謹就臣所確聞爲我皇太后皇上分晰陳之一桂林府知府孫欽晃盤踞首要納賄招權當黃槐森撫粤時與候補知府全文炳俱爲該撫所寵任朋比爲奸以州縣之鑽營買缺率出其門也一時遂有兩大掌櫃之目前年乘輿西幸廣西官塲宴樂如故八月間爲孫欽晃生日演戯張筵僚屬饙遺禮至鉅萬左手捧上諭右手拿戯單之謠因之而起及丁振鐸劾罷全文炳而孫欽晃竟以巧詐營求安然無事一候補道張蔭棠貪暴不仁任臨桂縣知縣時審理詞訟一味嚴刑往年隨黃槐森剿辦鬱林土匪遇寨民自守則以爲抗拒官軍遇遷徒貲重則謂其劫掠所得不分良莠縱肆殺戮民間恨怨刺骨及本年統領省防各營委辦柳州捕緝又復縱殺如前以致平民激而從匪亂黨因之愈多一臬署刑幕朱香溪廣通聲氣把持全省刑名凡州縣幕友大率皆所洊舉官塲仰其鼻息歲時饙遺惟謹否則遇有案件必遭駁斥盤踞臬幕十數年積資甚鉅其聲名之惡劣較諸湖南之任子齡有過之無不及也一平樂縣知縣徐步瀛年老昏昧嗜利無厭曩經藩司游智開撤任察看賄托孫欽晃營求回任縱其子及門丁龍姓干預公事骫法殃民又以著名會匪鄒世臣管帶團練倚爲心腹該縣目爲一衙四官刼案要犯陳三已經拿獲賄其子及門丁龍姓遽行釋放旋經人告發遂妄捕一同里同姓之陳三瘐死獄中辦理團練任意苛派動加鎖押又倒懸人手足於木架上或重杖後洒以鹽水種種非刑無非爲索賄不遂而設贓欵充盈怨聲載道雖再經撤省而卒得力於孫欽晃之斡旋一前任北流縣知縣袁葆璐暱比劣紳會匪殘害善良查北流自戊戍年間收復縣城後籌辦團防設三立堂抽派團榖復藉端苛罰數年所集不下十數萬金半被官紳侵蝕始自前任知縣董系和而繼之者袁葆璐也袁葆璐委任劣紳黎兆瀛爲團總黎兆瀛之弟黎七妻姪吳姓皆會匪餘黨經人告發該令徇庇以輕罪議結而邑紳黨姓往年毁家紓難率衆復城人所景仰因不便該令所爲也輙挾忿坐以阻撓軍需之罪備加刑辱復出示招告覔其怨家陷以種種罪名竟通禀監禁十年及縣民上控申訴又營求臬幕朱香溪不批提審縣人以爲奇寃一北流縣知縣梁騮藻沈　烟酒自稱臥治終年不出大堂一步一切詞訟均委刑席潘繼　典史趙培審理廣收賄賂肆無忌憚兩人分竊厚貲皆已捐升官職又向各邑紳勒借藉口於入都引見之資劣紳黎兆瀛爲之鷹犬道路以目民怨沸騰梁騮藻不徒木偶且徇庇之本年八月中旬匪徒數百人突入北流陸川交界之大坑寨該令聞警恇怯不敢出署於是鄰境會匪皆以該縣爲逋逃藪焉以上數員言者切齒聞者痛心實爲廣西官塲中著名首惡當此匪勢縱橫之際小民如被水火非痛加澄汰懲一二以警衆人曷由使吏治肅清亂機消弭撫臣王之春徒善鑽營於整飭吏治本非所能兼以軍事方殷精力尤難兼顧應懇請旨簡派鄰疆淸正督撫嚴查懲辦以清亂源實爲粤民之福亦天下之幸是否有當伏乞皇太后皇上聖鑒謹奏 
[諭旨恭錄]  
　　四月初五日軍機大臣面奉諭旨本月初六日進内奏事當差執事之王公文武大小官員均著穿蟒袍補褂欽此○初六日奉旨光祿寺奏留署正朱開第任錫庚徐靜典簿鐘錕庫使榮裕壛著准其留寺欽此 
[硃筆恭錄]  
　　四月初六日奉硃筆圈出桂年松齡忠廉文瑮專司稽察一年値年旗務欽此同日奉硃筆圈出瑞琛稽察正黃旗漢軍旗務欽此 
 
 

Page 2

 
 
[宫門抄]  
　　四月初五日工部鴻臚寺廂白旗値日兩翼引見二十四員廂滿二十一員光祿寺五員四川按察使馮煦到京請安道府徐嘉禾等謝恩振格因伊子以旗員用謝恩孫紹陽張檢寶銘預備召見阿克東阿請假十日恩公續假五日恩輝續假十日崑中堂奏請開缺幼官學奏派管學大臣派出祥普召見軍機及孫紹陽張檢寶銘馮煦徐嘉禾皇太后皇上明日辦事召見後至頤和園駐蹕○初六日内務府國子監廂紅旗値日無引見崑中堂謝毋庸開缺並賞假兩個月恩溥侗由東陵回京請安錫公請假十日内務府奏派致祭昭顯廟派出希璋召見軍機 
[赴美須知]  
　　粤垣大憲近接出使美日秘大臣來咨據護理金山總領事周汝鈞禀稱前奉札知保護來美遊學學生先後十七八起其有未奉札知來美遊學之監生李炳源續又奉札飭之監生吕定安等皆隨帶跟丁一人均因所持護照不合一千八百九十四年中美續約之例被税關撥回李炳源因携有粤督執照而來心頗不服自延律師禀請仍被美户部批駁不得登岸實爲可憫嗣後凡有來美游學者請飭由地方關道查照光緖二十四年十一月十一日卽西歴一千八百九十四年十二月八號前楊大臣在華盛頓京所訂中美續約並美使署律師科士達所擬護照程式分别華洋文繕寫仍由美領事簽名允准來美方可保護登岸云云大憲接准來咨現已通行各屬曉諭矣錄安雅書局世説編 
[鐵路滋事]  
　　粤省鐵路巳由北江勘路至清遠地方月之初二日該處士民突行滋閙將西人十餘名圍困駐粤鐵路帮辦波零士君見機折回立乘小輪返省是晚十點鐘抵省隨往美領事署面報由美領事連夜飛函分達粤省大憲初三日早七點鐘派美國兵輪哥厘　前往救護波君仍搭該兵輪前往坐探是日德法二國均各派兵輪一艘前往至午間美領事親詣各署面商辦法經大憲札派沈魯靑大令楊植生參戒於初四早乘坐中國兵輪馳赴彈壓幸初四日十二點鐘領事接得波君來電始知各西人業已救出并無傷弊惟一華工受傷下午四點鐘可以抵省矣錄羊城日報 
[派員監督]  
　　湖北訪事人云鄂省遣派學生赴日本游學者最多近來邪説橫行學生血氣未定往往沾染惡習端午橋中丞因奏委候補知州查玉階刺史雙綏馳赴東瀛嚴加監督俾諸生曉然於尊親大義不至爲邪説所愚也 
[蘇興警察]  
　　蘇州訪事友人云省垣議辦警察業經各憲擬定章程以蘇州府署土地堂爲總局再在東西南北另設四分局將安定旗勇攺爲巡警兵額設四百八十名以二百四十名司畫二百四十名司夜輪流巡緝大街小巷相距一百丈立一巡兵由城外總巡捕房調泒巡捕十名分佈各局以資訓練每名月給薪資洋銀九元巡兵則給六元惟安定旗勇僅三百名尙缺一百八十名須樹旗招募日前府尊向子振太守詣金陵謁見兩江總督魏午帥時面禀情形午帥諭令赶緊開辦太守回省卽轉禀各憲准於五月初一日開辦 
[雙旌並發]  
　　蘇州訪事友人云蘇郡官塲探悉兩江總督兼南洋通商大臣魏午莊制軍准期本月十六日啓節赴下游查閲砲臺藩憲陸春江方伯臬憲效述堂廉訪因卽於是日下午偕至胥門外官碼頭登舟啓節駛赴江陰鎭江等處迎謁頻行屬下文武官員均詣碼頭苶送如儀 
[英員蒞鄂]  
　　武昌訪事人云湖北巡撫兼署湖廣總督端午橋中丞前接兩江總督魏午莊制軍來電知英國水師提督某君來鄂游歴並有要公面商當卽諭飭洋務局預備供張妥爲接待迨本月初十日英提督乘坐兵艦抵漢次日偕駐漢英領事渡江詣撫轅拜謁中丞設筵欵接聞英提督在漢稍作盤桓尙須赴岳州查勘商務 
[飭查漏税]  
　　四川訪事人云夔關漏税一事前經川東道賀及巴縣霍前往察辦嗣緣商人積習向與代彼完税之銀號通同舞弊無從得其實據今爲督憲岑制軍訪知若輩有公私兩帳特諭重慶張太守在渝調取商號與夔關銀號代完税之結帳紅單以憑核對究不知能水落石出否也 
[認捐棘手]  
　　邗江訪事友人云月前省中大憲派委陳大令來揚仿照寍省章程辦理各貨認捐迄今多日尙未就緖寍省總局憲因又札催委員陳大令當即抄札示諭大旨謂揚郡認捐迄已多日尙未認定本司道訪聞各鋪户在前冀可繞越偷漏今此認捐無從取巧故皆觀望不前兹本司道公同酌定凡鋪户已認捐者卽照章辦理如未認捐即責成辦捐委員在於各城門俟貨到時令其呈騐釐票如票上貨物相符立卽蓋戳放行不准留難如票貨不符或無票可騐其爲繞越偷漏可知卽責令照數補繳釐金仍酌量情節輕重示罰等語此示一出城内各屠户各肉店忽糾約同業一百餘家於本月十一日相率罷市十二日轅門橋各店亦因而效尤尙不識若何辦理也 
[辦捐被控]  
　　湖北訪事人云蜀人施澤敷向在鄂省勸辦振捐據云係奉李鐵船京卿及江西籌振總局所委歴年經收捐欵數甚不資近忽爲周某所控謂其有僞造部照情事端午橋中丞卽批飭武昌府梁太守查辦連日由太守詳加訊問據施供稱辦理振捐隨時報部請奬毫無弊竇并呈出委札公牘等件鑿鑿可據訊之原告周某亦不能指出作僞實據聞須行查籍始能水落石出也 
[禁錢出境]  
　　總理江西全省牙釐茶鹽總局署布政司按察使陳署督糧道補用道丁爲出示嚴禁事照得江西制錢前因外省奸商潛來購買夾帶出境以致錢價日昂民生日困節經本總局通飭各卡從嚴盤查如有私運出境錢文數在五十千以上者悉數起獲解省充公仍究明是否客商自販抑係船户所運分别禀候核示在案本年入春以後省垣錢價日見飛漲查向來茶市雲錢不過錢價稍昻本年竟有漲無跌近日市價每九六錢一千須合九三八平紋銀八錢六七分　爲從來所未見本總局訪聞漢口以上每錢一千文値銀九錢數分難保無奸商希圖獲利任意搬運若不設法禁止將來銀賤錢荒貿易交困闤闠之間受累何窮例應嚴申禁令以期堍回市面除通飭各卡及總巡下遊委員遵照嗣後凡有大小貨船下駛務須認眞稽查現在官票流通各商民完納税釐儘可赴本總局購買官票不必運載制錢至携帶零用現錢只准在十千以内倘逾此數卽行扣留其非裝載貨物以及來往小船本可需現錢尤應悉數攔截如果實係奸商搬運者立卽提卡充公外合行出示曉諭爲此示仰商民人等一體知悉毋違特示 
[江夏試事]  
　　湖北訪事人云署江夏縣原大令前奉學憲來文飭令舉行縣試卽於本月初八日開考現已接考二塲應試者共一千三百餘人頭塲出題太遲諸童小有羅唣經廪生勸阻遂亦安靜如常後因大令取錄人數格外從寛故童子軍中無不欣然稱頌也 
[七續四川總督岑制軍奏設成都勸工局章程]  
　　六教師學徒奬外别有官奬凡物造成發賣之後歸還官本之外餘息剖爲十分一分與本物教師一分分奬本科各學徒二分分奬總辦以下各職總辦兩股提調半股委員一股司事半股其六分歸公七工棚規則一工棚規 
 
 

Page 3

 
 
則應分爲五一各科界域規則教師所教工藝旣多不立界域必有擁擠喧譁之患界域之法各教師視其所敎學徒面積之多少除列材料器具面積之多少與督工官商定須間隔者則以竹木界畫之不必間隔者則以粉線界畫之界畫之内他科之人他科之物不得輒入當作工時督工官須嚴監彼此不得闌入界畫之界限必以不碍他科不碍通道爲則二教師規則一聞作工號令五分鐘内帶領本科學徒立刻到棚二當作工時不得無故出棚三不得吸烟吐痰嬉笑不得與他科这人接談不得與學徒爲學問外之閒譚四聞休息號令五分鐘内必整齊收拾各物然後帶領學徒退棚五材料器具必先豫定陳列之式以後依式陳列不可漫無條理三學徒規則一聞作工號令五分鐘内從本科教師到栅工作二作工時不得無故出棚三不得吐痰嬉笑不得與他科人接談不得與本科之人爲學問外之閒談四非作工當用之物不得帶入工棚五休息號令作五分鐘内助本科教師整齊各物而後出棚四時刻規則每日於某時上工某時休息各科教師必與督工官商定先日列表貼示到時一律上工不得前後參差及臨時推故不到如休息時刻有礙難閒散之事准展緩三十分以内督工官於每日休息後督令役人檢存廢材掃除渣滓即刻閉棚閉棚之後非得督工官之令不得入棚至上工時然後開放五學習規則並分作工時刻爲受學自習一事自習者三分之一仍在工棚但學徒則一如受學時規則八寢室規則一來學者到廠之後聽監廠官派定某室不得自行移住二本廠學徒皆自備衾枕衣服先由監廠官指定閣放樣式處所每日早起照式整齊安放然後出室就盥三本廠定制二人共用一牀一物架並須先爲派定彼此不得爭競及推諉摺被套物之勞四每日睡起有定時有號令不得任意先後五每日早起輪班以一人掃除本室四圍設有傾渣滓之竹簍掃後卽行傾入不得亂倒六早起必開窗夜睡必閉窓滅燈七室内不得收藏引火物穢物不用之物工棚所用材料器具不得領存寢室有銀錢者交監廠官代存八每室所位人必編名姓牌於門首以便淸查九各室有室長一人督率整齊寢室之事新學徒來者室長舉寢室規則告之上工時室長鎖門而出十洗臉有定所不得於盥所之外用水倒水十一浴有定所不得於浴所之外灈足入廠者必先就浴一次冬日半月一浴夏月閒日一浴十二便所之外有非地小便者責二百十三寢室盥所浴所便所監廠官每日檢查九食堂規則一食堂坐位預先由監廠官派定名次當食號令作一律序立食堂之外然後序而入坐齊而食食已序而齊退監廠官先演教二每四人飯一孟菜三碗飯碗箸匙四先由廚役照式陳列各就本位下取飯不必離坐章程未畢容再續登 
[京口官塲紀事]  
　　鎮江訪事人云前者署常鎮通海道兼鎭江關監督郭月樓觀察命駕赴姑蘇謁見江蘇巡撫恩藝棠大中丞近已事畢由蘇過滬於月之初九日乘招商局江永輪船遄回京口維時租界總巡周錦堂協戒及府縣各官咸往江干迎迓○駐防鎭郡各營統領及地方各官近奉兩江總督兼南洋通商大臣魏午帥密札略謂訪聞長江一帶有不法匪徒散放票布名爲道德堂並開明爲首之某某等著卽一體嚴密查拿現在各官已遵照辦理矣○鎭江下游釐捐總辦胡志雲太守現奉撫憲恩大中丞札委兼辦蘇省内河水利總巡以資稽察○上海糖捐局總辦許東畬太守於月之初八日由申乘某輪船抵京口拜會各當道聞須勾留數日卽當遄返滬江○署丹徒縣洪鷺汀大令探悉兩江總督魏午莊制軍於日内親蒞鎭江校閲駐鎭各營伍特飭辦差人等將校塲演武廳掃除潔凈張燈結彩以壯觀瞻 
[上海官塲紀事]  
　　江蘇撫憲恩藝棠大中丞探知兩江督憲魏午莊制軍將於日内來申爰擬先期蒞滬等候面商要公上海縣汪瑤庭大令接到蘇垣來電卽飭辦差人役預備供張○浙江督糧道陸吾山儲憲來申後假寓吉陞棧昨日命駕入城赴道營廳縣各署投刺拜會○日前滬北虹鎮巡防局委員李仲培二尹奉蘇松太兵備道袁海觀觀察諭飭叧候委用遺差以沈賦斌二尹接辦兹李二尹又奉袁觀察委派西門稽查委員卽日已謝委到差矣○日昨上海縣典史趙敬臣少尉偶抱采薪投縣署請假調攝昨日假期已滿尙未痊愈故又遣丁投縣禀報續假三天○昨日午刻上海縣汪瑤庭大令在署肆筵設席恭請江蘇偶補道孫花樓觀察某營管帶高長華遊戒宴飲陪座者爲出口局委員李明軒明府法公堂會審讞員孫建臣大令主賓酬酢歡洽逾恒○新簡荆州將軍綽留守哈布前晚蒞申駐節天后宫側出使行轅昨晨本城文武各官咸往行轅禀謁午後留守命駕入城遍往各署答拜 
[局員到差]  
　　新委虹口虹鎭巡防局委員沈賦斌叅軍自前日接鈐視事笔特於昨日傳各圖地保到局諭令勤愼從公毋稍疎懈各保咸唯唯而退 
[永禁賽會]  
　　日前浦東張家樓教堂因土民賽會肇釁損及教堂門窓雜物業經上海縣汪瑤庭大令將爲首之諸增桂尤炳昌秦銀狗等拘獲究辦枷示在案昨日大令又飭差令石工製成石碑竪立敎堂門前上刊永禁賽會不准由張家樓教堂行走字樣此後小民當不敢再行肇事矣 
[搜捕蝗孽]  
　　時交初夏上海縣汪瑤庭大令循照曩例諭飭差役傳諭四鄉各圖地保率同農民搜捕蝗蝻子種以免他日滋生繁息傷及禾苗亦保衞稼穡之一端也 
[浦東盜案]  
　　前晚更魚三躍時有盜匪三十餘人持械至浦左老白渡朱姓家破門而入將事主綑縛擁入内室翻箱倒篋刦取首飾衣服等物約値三千餘金始呼嘯而去迨保甲總巡謝岳松明府聞警督率勇丁馳往搜捕則匪已去遠遂徒手而歸大約須開單報請上海縣汪瑤庭大令派捕嚴緝也 
[西人自戕]  
　　西人某甲不知操何事業向與粤婦某氏結露水緣同居虹口密勒路三十七號門牌洋房内前晚九點鐘時忽如醉如癡掣取六門手槍向腰際自擊迨氏聞聲趨視已血溢如泉不人事當卽投報捕房捕頭令五十四號西包探前往查察見已一息奄奄立卽雇車送至北四川路公濟西醫院内求治奈傷勢過重延至放半卽魂赴泉臺殊可憫也 
[西儒演説]  
　　今晚入點鐘美國進士李佳白先生在英租界六馬路格致書院演説埃及與土耳政治之異同有志政學之士盍往一聆妙義乎 
[法租界捕房紀事]  
　　上月某日木作夥張某向某米店冐名騙取白米二石前日米店夥至作塲收取米帳作主不肯承認當將張扭入捕房據情控訴捕頭令押候解送公堂禀請讞員孫建臣大令訊究○偷兒某甲竊得衣服一包向某押店求質爲包探所見拘入捕房捕頭飭人在甲身畔搜出質劵數張爰命押候吊到各贓然後解送公堂禀請訊究○竊犯某乙行竊零星雜物在途求售爲巡街捕瞥見拘送捕房捕頭令押候轉解公堂禀請訊懲 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
續錄江柾利用製造公司章程一司事採買材料不得斤兩不符及價碼不合貨色不對以少報多倘有舞弊等情查出惟薦主是問一司事管理各廠不得向工匠人等私自做物及瞻徇情面不察工匠懶惰任意糊塗如有此情查出卽行開辭永不錄用一雇用工匠各廠立有匠目倘有不遵局規由匠目管朿不聽則禀明董事卽行開辭一工匠人等不許在外酗酒滋事及賭博不法等情查出責成匠目失察記過一次本匠卽行開辭一執事及工匠人等遇有緊事出街卽由號房掛號倘請假數日必須注明册簿不得過期躭延倘有故違卽行開辭務各自愛一派定經管司事各宜遵守局規不得有悞公事倘有已事他出必須掛號久則請人代理以免貽悞違者卽行開辭各宜愼重一各工匠每日以上午六點鐘開工下午五點半鐘停工夜以上燈起工至三更爲度不得違悞一各廠出貨做事均由領工日酌量估工限期呈繳倘有延悞工程逾期不繳槪罰匠目工食及本匠工食以昭愼重而免任延一工匠人等倘有私竊材料及私做物件查出分别究追一各廠所帶藝徒均以三年爲滿仍酌量分班賞給月費以示鼓勵一執事及工匠人等不能私留閑雜人等在局住宿以及茶飯等情倘有父兄往來均歸大廚房叧開本人火食不與本局干涉各宜自愛一自執事以欠每天火食均歸大廚房承包槪有名數或添减匠人自由帳房先行傳知廚房叧給腰牌以備添給一自匠目及各廠人等槪行發給腰牌以備出入稽查而免彼此混亂一油燈槪係包費除辦公處及頭門客堂公用外其餘各廠每匠給大錢二百四十文以備燈油不得爭多競少一每月直四日發給廚房上卯火食二十八日發給執事薪水及工匠丁夫人等工食并發下卯火食各宜届期赴内帳房具領一每逢朔望日各廠工匠停工一天以資休息一看守更夫不得離身偷懶倘被執事查出卽行責辭 
[薤露雙聲]  
　　前晚七點鐘時湖北路第三百二十七號門牌迎春閣内有茶客阿生忽然倒地報由巡街捕送入醫館不及施救竟已斃命旋查係迎春坊内妓女李新寳家傭人遂報知親屬備棺收殮是晚八點半鐘南京路二百八十四號門牌五雲日昇樓内婦人張蔣氏搖會得彩樂極一笑卽玉殞香消報由捕房傳其家屬前來棺殮 
[上海巡局紀事]  
　　昨日江蘇海運滬局委員兪二尹片送家丁張二至二址三七鋪巡防局控被行竊箱内雜物所値甚鉅請爲究追局員姚谷蓀二尹提案研訊張供詞含混因命函送上海縣署請縣主汪瑤庭大令訊究○王阿金投二十三七鋪巡防局控被宣某無端毆辱傷及頭顱局員姚二尹准詞飭地甲傳宣到案以憑訊究 
[南市捕房紀事]  
　　劉金堂在葉姓船上爲夥前日私將周瑞昌之划船駛赴他處藏匿被周偵悉向之理論言語支吾遂扭至捕房聲訴旣而將船查獲訴知捕頭令解送馬路工程局禀請總辦翁子文太守訊究○船户陳阿三失去鐵錨一具旋在成姓船上查獲原贓因即拘至捕房聲訴捕頭令押候交出賊犯以便解請訊究○城内王廣順帽店主　甲之甥女年甫十二前晚因懼祖母呵責私行逃出行至南馬路嚶嚶啜泣某號巡街捕見之恐入匪人之手帶至捕房未幾甲覓保投請領回捕頭允之○昨日二十八號巡捕某甲見魚販王福生設攤馬路中向索鮮魚一尾不遂所求卽欲拘拿王不服奔赴捕房聲訴捕頭令包探黃量海查明核辦 
[英美租界公堂瑣案]  
　　包探錢盈堂解陳阿大沈巧生應金林等到案禀稱伊等三人在某洋人處執役前日洋人床上皮夾内忽失鈔票洋銀三十元報由小的一併拘獲送請究懲陳供小的被洋東欠工資洋銀九元八角叩求追給襄讞委員魏蒓塢大令商之英總領事署繙譯官竇君著押候交人保出限一禮拜賠償失贜洋銀三十元然後再追工資○包探趙銀河朱順解婦人白牡丹到案禀稱此婦係剛寶朝之妻被顧趙氏誘至雙富堂妓院賣娼取去洋銀五十元剛羞忿交集遂在三元棧雉經覓死由棧主報知捕房捕頭派小的將妓院主張阿寳及男婦二十人解案請究剛供小的係徽州人自號賽半仙在新鼎陞棧看相白牡丹原字秀金小的娶自常熟迄今已閲四年突被顧趙氏誘令賣笑無力禁阻忿不欲生求察顧趙氏供剛因積欠房飯錢倩小婦人將妻押入妓院言明欲取洋銀二百元先付五十元借票呈電大令以此案枝節甚多著押候過堂訊核一面傳新鼎陞棧主到案候訊○包探竇如海解婦人杜巧雲到案禀稱此婦與謝明山私識被謝浼著名蟻媒葉老八押入某姓雉妓院賣娼旋復指葉誘拐報由小的拘獲一干人送請訊究大令著分别押候復訊核辦○包探劉光震解王芝卿到案禀稱此人前曾犯竊今又掩入周昌記等五家行竊衣物報由小的拘獲請究大令判責五百板押西獄一年期滿遞解回籍○包探趙銀河解陳福生到案禀稱此人犯竊已非一次今又行竊薛鳳岐家衣物洋銀報由小的拘獲請究大令判責五百押西獄一年○包探倪順泉解車通遠到案禀稱此係著名蟻媒前日膽敢糾黨將胡國香軋至中虹橋某烟館勒借洋銀十元報由小的拘獲請究大令著將車交人保出俟尋交同黨吳阿巧到案再行訊究○包探倪順泉解金徐氏到案禀稱此婦被夫金桂昌抵償債項伊不願致相齟齬請爲訊核金徐氏供丈夫在中虹橋堍開萬茂京貨店現因折閲積欠難償欲將小婦人作抵求恩超豁大令著將氏暫交棲流女所留養候傳金到案再核 
[美租界捕房紀事]  
　　昨晨廣東小竊梁阿奇潛入西華德路某姓家行竊綢布衣服若干件携至某押鋪質錢適爲包探劉阿炳所見連贓帶入捕房捕頭令押候解送公堂禀請讞員張柄樞司馬訊辦○前晚有流氓多人不知何故在西華德路互相兇毆某號華捕見之一併帶入捕房捕頭詰知事起細微申斥一番從寛釋出 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十九年四月初四日京報全錄]  
宫門抄諭旨均錄正張○會試總裁等奏二塲策題書寫錯誤自行檢舉摺○新撫潘○奏遴員請補要缺同知摺○皖撫聶奏爲揀員請補知縣摺○又奏爲教職俸滿堪膺民社循例保薦摺 
臣孫家鼐臣徐會灃臣榮慶臣張英麟跪奏爲二塲策題書寫錯誤自請議處仰祈聖鑒事竊本年會試臣等於二塲點名之日公同商酌策題五道第一道問遊歴外國學生内有應何如固其質性限以年例以期有益無損之語臣等書寫兩張發交刊刻一張書應何如固其質性一張書應如何固其質性如何何如二字文義並可相通書寫兩歧臣等未能看出實屬疏忽應請旨將臣等交都察院吏部議處至塲内士子各照題紙書寫於對策文義並無出入將來磨勘試卷於士子請免置議所有臣等寫題錯誤理合自行檢舉伏乞皇太后皇上聖鑒謹奏奉硃批孫家鼐著交部照例議處欽此 
甘肅新疆巡撫西林巴圖魯臣潘效蘇跪奏爲揀員請補要缺同知以裨地方恭摺仰祈聖鑒事竊據署布政使李滋森會同署鎭迪道兼按察使銜慶秀詳稱准補鎭西直隷聽同知周鼎銘於光緖二十五年二月初二日病故應以病故本日作爲開缺日期所遺鎭西直隸廳同知係衝繁難　項要缺前請以候補直隸州知州陳純治借補該員已遵秦晉賑捐例加捐道員不論雙單月選用經前撫臣饒應祺奏請以道員留新候補將請補鎮西同知之案毋庸核議叧行由外揀補二十八年三月二十五日奉硃批著照所請吏部知道欽此自應仍按原出缺日期叧行遴員請補以重職守查北路舊有各缺經前撫臣劉錦棠奏請援照甘肅變通章程辦理章程内開丞倅州縣各要缺將現任各員擇其人地相宜者一律升調又定例應調缺出現任人員如無合例堪調之員准以候補人員題補各等語今鎭西直隷廳同知要缺於通省現任人員内逐加遴選實無堪以升調之員惟查有現署綏來縣知縣候補同知任兆觀年五十四歲雲南昆明縣人由附生中式同治九年庚午科本省鄉試舉人經吏部以知縣註册揀選於剿蠻夷士教各匪案内奏保以知縣不論雙單月儘先選用光緖六年七月初十日奉上諭著照所請奬勵欽此七年隨同前伊犁叅贊大臣升泰出關於辦理接收分界事務案内奏保俟補缺後以知州用先換頂戴十二年奏留新疆試用嗣經前伊黎將軍臣色楞額將分界案内原保官階改奬補缺後以同知補用十五年五月二十五日奉旨依議欽此十六年三月委署昌吉縣知縣十九年十月委署阜康縣知縣二十一年十二月奏補斯缺經部覆准二十四年七月二十五日聞訃丁憂開缺回籍守制二十六年十月二十五日服滿起復仍回原省候補二十七年委署綏來縣知縣十二月十三日到任查該員任兆觀品端學優洞悉民隱前在各任内辦理一切諸臻妥協現署綏來縣篆務措置裕如輿情愛戴並無叅罰案件在新年久邊情熟悉以之請補鎮西直隷廳同知實堪勝任人地亦極相宜等情詳請具奏前來臣等查該員任兆觀才具穩練操守謹嚴合無仰祈天恩俯念要缺需員治理准以候補同知任兆觀補授鎮西廳同知員缺洵於地方有裨如蒙兪允俟奉部覆併案給咨送部引見以符定制謹會同陜甘總督臣崧蕃恭摺具奏伏乞皇太后皇上聖鑒訓示謹奏奉硃批吏部議奏欽此 
頭品頂戴調補浙江巡撫安徽巡撫臣聶緝槼跪奏爲揀員請補知縣員缺以裨地方恭摺仰祈聖鑒事竊照太湖縣知縣柯劭憼於光緖二十八年八月二十六日在寗病故應以病故本日作爲開缺日期歸二十八年八月分截缺是月分並未出有缺項相同之缺毋庸掣簽應卽按班遴員請補查例載知縣告病病故休致三項缺出以一缺題補候補並進士卽用之員以一缺題補本班前先用大挑舉人以一缺題補本班大挑舉人又欽奉特旨以何項官員留省卽補及明保人員引見奉特旨以何項官員留省補用儘先補用遇有缺出悉准該督撫酌量儘先補用不積各項班次之缺又准新海防遇缺先等項補用人員仍照鄭工事例跟接次數卯數分别掣籖按班銓補又准通行新章内開嗣後各省輪用鄭工遇缺先及新海防遇缺先兩項時無論請補何項所出之缺均核其截缺月分以六個月爲限在省加捐班次人員以該省接到新班過班知照部文在六個月以外所出之缺方准請補各等因安省知縣病故休致一項上次濳山縣知縣缺出已用至大挑正班人員止今太湖縣知縣係衝難中缺查安省有特旨補用知縣譚學衡一員丁憂應行扣補照章應用鄭工遇缺先查鄭工遇缺先無人應以新海防遇缺先人員請補查有同知銜新海防遇缺先補用知縣華錫旗現年五十一歲江蘇金匱縣人由監生於光緖十五年在安徽賑捐局報捐布理問銜二十二年在揚州捐局遵新海防例加捐知縣指發安徽試用復在湖北籌賑捐局加捐同知銜二十五年九月十四日蒙吏部帶領引見奉旨著照例發往欽此領照起程於十一月十三日到省嗣遵新海防例加捐遇缺先補用免試用奉部過班知照於光緖二十七年十一月二十日行文扣至十二月十七日作爲到省日期核計截缺月分在六個月以外該員明白老成留心吏治以之請補太湖縣知縣實堪勝年與例亦符據布政使聨魁署按察使毓秀會詳前來合無仰懇天恩俯准以新海防遇缺先補用知縣華錫旗補授太湖縣知縣實於地方有裨如蒙兪允該員由遇缺先補用知縣請補知縣銜缺相當毋庸送部引見除將履歴清册咨送部科查核外謹會同兩江督臣魏光燾恭摺具奏伏乞皇太后皇上聖鑒飭部覈覆施行再係捐納之員應令試俸三年又安省新海防遇缺先班内係該員名次在先是以請補惟此係補缺要件遵章攺題爲奏合併陳明謹奏奉硃批吏部議奏欽此 
頭品頂戴調補浙江巡撫安徽巡撫臣聶緝槼跪奏爲教職俸滿堪膺民社循例保薦恭摺仰祈聖鑒事竊照前准部咨光緖二十七年八月十五日内閣奉上諭嗣後除題本仍照常恭進外所有缺分題本及向來專係具題之件均著改題爲奏其餘各項本章即行一律删除以歸簡易將此通諭知之欽此自應欽遵辦理兹據布政使聨魁署按察使毓秀會詳准署安廬道馮詠蘅移據滁州知州熊祖詒詳據訓導查桂芬申稱現年六十三歲安徽涇縣人由廪增生于光緖二年報捐貢生三年加捐訓導新班遇缺先選用七年奉授今職考驗領憑八年正月二十四日到任試俸三年詳請銷試並初兩次俸滿均經詳咨在案計自十九年九月二十四日二次俸滿之日起連閏扣至二十五年七月二十四日止三次六年俸滿例應呈請驗看甄别備具供結由該管州查明出孝詳由道司覆騐加考遞保前來臣查定例教職人員到任後如果文品兼　才　出衆堪膺民社六年俸滿令學臣會同督撫保題俟吏部核明與例相符具題奉旨後以應升之州判府經歴縣丞州學政縣教諭五項升用等因今滁州訓導查桂芬自光緖十九年九月二十四日二次俸滿之日起連閏扣至二十五年七月二十四日止三次六年俸滿臣復驗得該員查桂芬訓迪有方老成穩練堪膺保薦查該員係捐貢出身之訓導此次保游毋庸送部引見除將供結淸册咨部查核外謹會同兩江總督臣魏光燾安徽學政臣綿文合詞恭摺具陳伏乞皇太后皇上聖鑒飭部議　施行謹奏奉硃批吏部知道欽此 
 
