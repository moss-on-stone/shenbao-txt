# 1882 - 252 - 4903368

 

Page 1

 
 
[本舘遷移]  
　　啓者本館與申昌書畫室諏吉於八月初三日遷在英租界三馬路大禮拜堂南首諸君欲上告白以及買本館曁點石齋書籍統祈光顧各外埠有鯉信鴻詞寄示信封面上請照此開明當無　悮此布[  申報舘主人謹啓]  
[節會可以移賑說]  
今年江浙安徽等省水災甚巨籌捐籌賑在在爲難不但朝廷議蠲發帑現在時事維艱庫欵支絀殊有竭蹶卽官憲入告時爲發棠之請亦覺無欵可籌　國家以愛民爲心外官報奏聲請撫恤無不仰邀兪允朝廷軫念民生之至意固已可泣可感然災區甚廣欲期實惠均沾已覺心力交瘁卽辦賑諸君殫思竭慮婆心苦口無欵不籌無策不備較前此晉豫之災尤形竭蹶何則蓋辦賑諸君所恃者原係江浙兩省爲東南財賦所自出勸募集貲尙屬易易今則江　　 
浙兩省自顧尙且不遑又何暇兼及皖省故今年之辦賑有倍形棘手者矣然吾觀江浙兩省之賑鬼有急於賑人者是又可異之甚也蓋吳俗極信鬼神平時或有疾病輙不求醫而求神其在無知婦女則又有看香頭之舉種種疑神疑鬼而小費倶所不惜卽如中元令節江浙兩省諸人視爲最重云地獄諸鬼於七月十三夜暫時放出俾得求食於人间一似唐太宗縱囚故事至十七夜乃仍收入獄中故善男信女往往欲結鬼緣於此數日中焚冥鏹作冥福延僧禮懴夜間施放焰口而踵事增華者又復施放河燈懸掛紙紥像生人物或繪出地獄諸變相閻羅鬼判赫然如生杭城則多有以戱劇繪於紙燈上或糊成紙人懸諸繩索臨風飄蕩更不解其何義大約不離乎媚鬼者近是此一節中其費用不知凡幾無街不有無户不然不過係各家公泒故不覺其款之巨耳試觀本埠廣肇山莊中元節之盂蘭盆會乃年常舊例其　　　 
陳設之華麗燈彩之輝煌各戱劇多精巧絶倫富麗無匹羅列各種嘉卉陳設内外紙糊之金剛其大數丈諷經禮懴法鼓金鐃數日夜不息滬上遊人至此而興致爲之一鼓或命儔嘯侶或挾妓同車寳馬輕輪絡繹於道藉納凉又得娛目賞心故遊者愈覺不倦約計往觀者之馬車等費於此數日夜中已不止中人一家之產若該山莊之所費則又有倍蓰　　 
者矣他若杭州之蘭盆勝會除紙錠一端而外紙紥浮費僧人工資其數不勝屈指蘇州雖稍減於杭州然亦不少於他處聞友人言閩省中元節會最爲熱閙不惜重貲其富麗繁華更勝於廣肇若以滬上之廣肇山莊較之尙有小巫見大巫之笑然則賑鬼之費誠有不肯顧惜者已竊以爲與其媚鬼何如濟人鬼猶求食古有此言然究無可徵信也歲時伏臘祖宗祭祀必誠必敬是亦爲子孫所當爲然古人猶以爲祭之豐不如養之簿若無祀孤魂亦需人爲之賑濟此説不知起於何時大抵皆僧道者流假鬼神以獵食而愚夫愚婦深信不疑沿至今日雖士夫之家亦復爲其所或蓋崇尙鬼神之風氣不僅吳越閩廣數處而已也顧濟鬼者無形濟人者有據此理甚明一經提破當無不恍然大悟如目擊夫遍地哀鴻嗷嗷待哺而置諸不聞不問獨於無形之鬼神乃不惜重費以求媚鬼神而無知乎則媚之無益鬼神而有知乎則舍人以事鬼神亦未必來歆當此數省災祲萬難措手而忍以紏集貲財作此無益之舉不亦昧緩急之道而失先後之序哉苟能移此無益之費用以爲賑款則救得一人卽有一人之功德其獲報當不在媚鬼事神後也諸君其亟圖之　　　 
[摘錄東報]  
　　日本時事報云聞日廷泒往朝鮮之兵士抵朝鮮後皆上岸擇地建屋而居惟高人之來者永充使役不辭勞瘁每日工資不過費錢三十五文云○又接自由新聞云刻下電線總局所發電信至馬關大坂福剛等處甚爲減少想和好之局不日當有成議也前日軍務緊急之時每日發至七十餘件刻下每日不過十餘件云○又云日廷欲於對馬島至朝鮮釜山浦設一海底電線因費用甚鉅是以中止今因朝鮮之變來往書信甚不便捷於是工部技　　　 
監大島圭介會同電信局長荒井郁之介商議欲設一日光反射通話法其法用望遠鏡二面置於甲乙兩處令日光反射於彼此間或遮或放悉倣電信之法今擬先在東京中央電線局與皇城内之地理局兩處試用如試用有效然後自肥前對馬島等處直逹朝鮮釜山浦云○又接上月十九日報云朝鮮軍務司領官從二品尹雄烈並未被害已携從者李秉輝李春植二人於昨日七點鐘由馬關乘坐千歲丸輪船抵橫濵於是尹氏之子尹致昊氏寓居東京同國人兪吉濬迎雄烈於橫濵十二點鐘四十五分時搭火車到東京新橋停車埸直赴于山城町山城軒客館尹氏所穿之服乃日本裝束頭戴西洋高帽足穿外國半節皮靴初見之時不知其爲高人也年已四十三歲是時有日本時事新聞社員前　　 
往拜謁並賀生全之喜且詢伊國情形因風塵勞頓尙未細談其子尹致昊約於次日再晤略言西歴七月二十三日以前國中並無亂象迫亂黨赶時余尙在家中一聞此事卽詣闕奏事謀所以防禦者國王曰事出倉卒危急已甚爾可易服而走以待後圖遂不得已而從國王之命頭戴草笠以手遮面縋城而出獲保首領王之賜也當舉國擾攘之時亂黨　　 
皆入王宮見守舊黨白樂寛乘輿指揮亂黨云○又云日廷泒駐北京全權公使榎本武楊因朝鮮和議已成擬于八月初一日起節來華云○又七月二十日日本自由新聞報云社員末廣拜訪高員詢其發難之由以筆記之末廣曰貴國王與君等陡遭禍變幸無大害余等問之不甚深慰尹氏曰此次之難乃大院君與守舊黨不喜外交致有此變以致波及貴公使末廣曰以君卓見料之將來日高之案如何緒局尹氏曰將來總是和好之局然以鄙見揣之大院君雖與貴國和好不過暫救燃眉之急因貴公使帶兵入城是以請和未必能久守和約也末廣曰此次之難聞係中國煽動此語確否尹氏曰非也末廣又曰現在貴國政府開化黨還有幾人尹氏曰大院君乃守舊黨之魁豈能容開化黨在朝乎 
[賢令德政]  
　　水漲咸災歴年常有未有如皖省今年之廣者皖省以下數百里濵臨江湖垀壩冲潰殆盡向以當塗縣之官圩爲首圩周圍堤埂約三百里田畝甚多一圩失守則通境停徵故詢當邑年歲者輒　官圩以定豐歉今夏五六月間山水江流上下冲激水與堰平風狂浪湧四面堤工吃緊幸當塗縣主嚴心田明府親駐工次竭力保設分諭四岸紳耆隨同督率民夫梭巡培築凡於兇險坍塌之區皆籌　椿蓆隨時抵禦卒保無虞辛苦備嘗士民感戴因交卸有期合邑紳民朱萬淦湯上林徐玉成徐兆瀛楊植李用昭楊歩瀛楊懋昭朱琅朱禹門張永安陶英等皆赴府懇求留任兹錄其稟詞如左呈爲公籲憲恩賞准轉詳以慰輿情事切職等官圩内分四岸共列二十九圩上有福定以當 
 
 

Page 2

 
 
山水之冲下有感義以衛江潮之漲周圍堤埂綿亘往復三百餘里自遭兵燹田畞半荒居民寥落又加同治已巳水荒復歴年减收元氣未復四　　　　　　 
面堤工不無低薄處所今夏五六兩月山洪爲災江潮陡發内坍外剝民心有累卵之危荷蒙邑尊嚴老父師巡視周查率夫培築又代籌借椿蓆之資俾人心得以磐固化險爲夷轉危爲安漸保無事目今田疇可望薄收人民幸免遷播者皆慈父母之力也滿冀福曜常臨慈暉永照廻思夏水之艱辛益厪冬工之督責不但敷恩惠於目前更可溥樂利於來歲突聞交卸有期頓失所望明知官階遷調悉由上憲恩施屬在顓蒙焉敢妄参末議奈民情感戴淪浹殊深不禁展口碑額頌之忱切臥轍攀轅之想職等爲地方起見不敢不轉逹下情爲此不揣昧冐公肅蕪稟伏乞公祖大憲大人電鑒作主恩施格外賞准轉詳留任以慰輿情則厚德並於靑山仁恩深於丹水矣實爲公便上禀奉府憲白批示據呈今夏五六兩月山洪江漲内外冲激官圩四岸危險當塗縣嚴令代　椿蓆防護得保無虞自係實在情形該紳士等隨同集夫保護危堤已屬異常出力猶以嚴令勤於所事心存愛戴誼切攀轍肫切至誠深堪嘉尙惟實缺金令已　藩憲飭知赴任在即所請留任之處碍難轉詳格於成例該紳士等必當共諒也云云於是四境居民均爲扼腕卽於七月十一日公獻牌繖以頌德政感聲盈道蓋近時所不數覯也 
[蕪湖火災]  
　　西人之在蕪湖者來信云七月二十九日該處視融肆虐計燒去七間門面樓房一所是屋極爲高大幸海關招商局兩處水龍用力灌救始獲日息查其起火之由則爲人所放云 
[通鎗致斃]  
　　　卜功枚者湖南攸縣人學書不成應募當勇積功至都司因罪除名仍充散勇弓箭洋鎗無不精熟應推合營第一尤善彈弓百發百中前日營中循例演操同隊勇有洋鎗内膛不通卜爲代通以銕條抽拽數次用口吹之忽轟然一聲貫喉穿脊而死衆大驚營官聞之特來騐看或云此鎗内膛積藥已厚經銕條抽拽遂致生火因爲口風吹吸所以立時發作云 
[盜亦有道]  
　　山東武定府監生某來京鄉試将於武定會館稅駕道經崇文門被小竊掠去車上包裹一個中有銀廿兩有奇衣服有數件監照一紙少頃某始覺失物停車尋覓意甚急迫善以監照在内故也掠者雖得物在手然猶向車旁窺伺見某情急懼生他變乃令同夥小掠數人佯作捕役上前詢問卽允代爲尋覓囑某守候并稱如覓得包裹須向老爺討賞云云移時卽将包裹携回向討酒資三十千某不肯給祇要包裹該竊復稱老爺旣不肯賞錢此中有銀賞銀亦可隨手由包裹縫中探取零銀二塊約在三兩上下遂擲下包裹一鬨而散某檢點多時始去猶不知若輩卽行竊之小夥也 
[賭博難除]  
　　日來寍郡賭博之風漸復萌動因之竊案亦多雖經府縣憲屢拿屢辦無如該賭徒愍不畏法終未攺悔以致年輕子弟墮其術者指不勝屈夫以宗太守之留心民事雷厲風行而禁者自禁仍敢犯者自犯足見除弊之難矣 
[惡犬傷人]  
　　寍波南外有童子年約十齡手持竹片在門外嬉戱不料誤觸傍卧惡犬之目犬因痛噬童仆於地犬復齧其頸項血　 
流滿地登時殞命矣 
[吞煙遇救]  
　　揚州廣儲門内城脚有回教人曹姓負郭而居父子皆學手藝常在外居室者惟姑媳二人媳本大教而嫁於回教中人遂亦入其教數年以來曾無勃谿之事近日其姑忽聽隣近小孩言謂媳在他處吃肉姑卽大肆辱駡媳含憤莫伸遂吞阿芙蓉膏以自盡姑知之悔忿交并因亦吞烟適有人見之呼衆急救少頃姑甦又頃之媳亦醒聞所灌之藥係廣東木棉花也 
[洵是情種]  
　　前報曾述揚州新城某公館因看盂蘭盆會走失一少年僕婦并携帶物件而去此一事也而天下事往往有不相謀而適　 
相合者是夕對門𦦨口台上適有一少年和尙以發痧爲詞下台而去亦不回庵衆人傅述此事咸以爲疑遂命地保差役各處暗緝而此案遂破　 
先是甘泉高郵交界之樊　鎭有張許二姓比屋而居張有一子許有一女兩小無猜晨夕聚處及十四五歲時男女知識已開兩心相悦於是名香竊贈嚙臂私盟遂有白頭之約其父母知而阻之許又憎張貧事遂决裂而兩人同衾同穴之志未嘗或改也未幾許締婚於楊某女聞之屢欲尋死張氏子卽祝髮爲僧女私謂張氏子曰儂誓不相負郎盍待之未幾楊某死許女卽以針黹傭於某公館五月中忽於主人之戚某姓家遇張氏子因設計偕遁西廂記云願天下有情人都成了眷屬張子許女雖備歴磨折而卒遂其志或者情種之生彼蒼亦愛憐之耶記之以添姻緣簿中一段佳話 
[蘇城碎錄]  
　　蘇城伍子胥廟弄内有一人身穿元布夾馬褂内無小衫形容詭譎甲乙兩人尾之許久突前向其開口借錢其人言素不認識甲卽搶其手内油紙扇搖之乙復欲脱其馬褂爭持之際是人搭膊内沙石土塊皆見問其何用支吾不答經旁人勸解其人始鼠竄而去據甲乙云是人乃剪綹者曾在閶門剪取物件被甲乙兩人看見故敢向伊敲詐云○七月念八日普安橋天仙戯園樓上廂房一幢因擠坍塌當時壓死挑戯箱者一人壓傷園夥貝姓王姓二人又和尙一人婦女一人幸樓上看客卽時逃出並無受傷者然吃驚亦不小矣是日山塘金桂軒亦坍廂樓一間壓壞數人故近日看戯者稍形减色也○宮巷中有開烟店之某甲與開零剪店之某乙相識某甲烟店因虧本閉歇所有押租房東一時不能淸還甲勸乙頂租伊屋并情愿借洋七十元與乙利息不計惟甲自鄉進城倘要住宿乙店應作東道主并囑乙先付押租洋十元乙均許之詎甲取洋下鄉及進城託言支吾乙見七十元之説事屬子虚十元已爲甲騙去店又不能開張爲同行所譏笑因服生煙自盡乙家眷在寍波有乙之親戚喚保同縣差向甲理論甲出洋二十圓以作殮費了結弄巧成拙甲之謂矣○蘇城籼米已經登塲所謂早籼也店鋪每石買錢三千一百文香稉亦已上市價須四千文一石其餘籼米則須至中秋前後取穫云　 
[蘇省氣候]  
　　今年三伏天氣寒凉入秋以後漸行炎熱上月念三四等日爲尤甚烈日如火揮汗若雨寒暑表升至一百零四度終日揮扇幾不能耐幸是夜大風飄發暑氣漸收念五日微雨初零始有早秋風景嗣後早晚嫩凉卓午仍熱至廿七夜四鼓時忽然大凉幾賦寒戀重衾之句念八午前大雨傾盆如天河倒瀉寒暑表降至八十六度念九日陰雲密布薄寒中人咸思挾纊矣　　　 
[新郭蛇異]  
　　蘇城胥門外新郭鎭某姓房屋甚舊前日其家人俱出外貿易惟一婦獨居室内見墻角忽來一蛇長四五尺圍圓數寸蜿蜒室中旋復不動某婦並不驚　卽取長木桿將蛇一撃而斃用鏟棄諸門外及歸則又見一蛇較前稍長仍在原處蟠屈不動某婦隨用鐵鏟擊　 
死仍提出門外詎婦歸室又見一蛇較前更爲長大兩目閃閃作欲噬狀婦始疑駭卽奔赴鄰家吿訴原由邀隣同往看視則蛇已烏有矣某婦旋發寒顫僵臥在牀迨家人歸爲之延醫問卜巫覡祈禱靡所不爲至今尙未痊愈噫泉宮出現魯史頻書内外相爭鄭門肇釁今該婦所見果有宿　 
　耶抑或酒杯弓影自起猜疑也 
[華嚴色相]  
　　皖垣某甲妻性烈如焚時與甲吵閙甲妻自恨遂效楊妃故事将髮剪下誓不與甲爲夫婦甲性忠厚聽之而已甲妻遂往　 
如來菴爲尼逐日嬉游意頗自得適有某乙者籍隸江右居皖數載常往來𤲅中與尼相稔遂於華嚴界中作圑圞會焉後被乙妻知覺遂往𤲅中 
 
 

Page 3

 
 
将梵鏟佛鼓盡行擲毁云 
[梵宮重建]  
　　皖垣火神廟昔在東門内兵燹後琳宮貝闕變爲蔓草荒烟行過之每有今昔之感近來官憲擬捐廉籌欵修復舊觀而　 
以工程浩大尙未集事是以各檀越願邀菩薩之靈重搆荘嚴之境将大殿兩廊及戯樓等擇期修造於上月念四日雇勝春班演戯一臺冀邀神佑自宵逹旦燭火輝煌爆竹響震聞司事常詣廟行香看守臺宇他日事竣當立碑碣以誌姓名俾護法之勤勞偕我佛以同壽也 
[馬賤妨途]  
　　杭城有以賃馬爲業者或遊西湖或遊吳山馳騁半日價止百餘文卽賃全日亦不過靑蚨四五百文也目下考客衆多其有翩翩顧影少年策欵叚於蘇白兩堤與湖舫相追逐閒立馬吳山第一峯作揚鞭得意狀洵足樂也此等馬雖皆駑駘然赶路不足闖禍有餘於城中街市熱閙之區足兠於擔索蹄蹶於淖中往往傷人滋事而馬夫又手鈴肩笠沿路兠攪生意或牽馬膨脝而行一或不愼撞磕立見地方官何不一加禁止也 
[康莊偪仄] 　 
　　杭省街衢本極寛闊如淸河坊三元坊等處一帶眞堪五馬並行乃現在殊形狹隘葢店鋪欄杆旣多佔出兩旁蔬菜魚鹽之攤又重疉排列轎馬往來絡繹不絶可以徒步者不過羊腸一線而已加以路上水漬淋漓異常滑澾易致傾跌竊以爲目下考時人多官府官暫禁蔬菜等攤不令排列當路亦方便之一事也 
[造橋涉訟]  
　　紹郡西郭門外有地名袁川一小村落也與東浦相去不遠袁川有化龍橋本爲收束水勢之處今年袁川人欲將化龍人攺造再於化龍橋外壩頭另造一橋業經興工矣而東浦人以爲有碍風水阻不聽造遂致兩相齟齬互相鬥毆現在涉訟公庭一邊則以毆傷橋命呈控一邊則以毆辱斯文呈訴葢東浦人多係紳袊袁川非其敵也然畢竟人命之眞否毆辱之有無均不知其詳而袁川以力東浦以勢各不相下刻下兩造俱經到案初訊亦不得頭緖聞東浦人均已保釋而袁川人有被押者究不知作何了結也 
[賽馬定期]  
　　西人每逢春秋佳日有跑馬之舉共相比賽盖游戱中亦不忘武備也今年秋賽之期定於華歴九月廿二廿三廿四三日　 
屇期千蹄踏往觀者定形濟濟云　 
[奉阻繅絲]  
　　本埠機噐繅絲一事先時已有成議現悉衛撫憲訪聞恐奪江浙織工謀食之源以爲有碍民生特飭關道憲查明阻止則該公司一時尙難興辦矣 
[獲犯訊供]  
　　前有報匪刼殺之航船當經范邑尊驗訊究出别有仇殺情形節經限緝兇手今始獲到湖南人宋姓業經提訊雖未承認行兇而已供曾爭論想不難詳細研鞫也 
[撞船定案]  
　　春間有鎭海縣之金祥興沙船舵工裝有高姓客米在抅孟江被鎭江輪船撞沉曾控諸英按察司現已提訊前禮拜已判定該輪船有不合之處惟如何認賠之處尙須再行核斷耳　 
[入水遇救]  
　　前日老船塢相近之浦中有停泊磚瓦船一隻用舢板起錨舢板上共有三人適値江天輪船進口公和輪船出口兩輪鼓蕩竟將舢板捲入波心幸三人皆諳水性且得各小船赶緊救起未遭滅頂云又新虹橋下有二鄉人沿河邊捉蟹岸上一小童倚於鐵欄間看竟失足落水幸在潮落水涸時不致斃命當經救起然已滿身泥污矣 
[邑尊赴蘇]  
　　上海縣范邑尊因公赴金陵現已返滬等因節經列報兹悉邑尊於初一日薄暮回署時接奉蘇省大憲公文本擬當卽雇舟往蘇緣有要公不克分身兼之前月下旬三八二期尙未收呈深恐積詞過多定於昨日照向例收閱呈詞今日乘舟赴蘇云云 
[控欠不合]  
　　三井行東洋人控華人袁某於法界堂稱袁買去自來火不肯付銀等情當經傳袁於昨日訊理原告三井伸訴前情袁稱前曾與東洋人宋友三合開印花店係我獨出資本立有合同議單曾在領事公館呈明蓋印設有盈餘以我得四股宋友三得六股如若虧折由宋擔認至六月底結帳共虧洋五百餘元當時我卽退出歸宋一人自開向其要銀宋友三卽將三井行之自來火作抵除劃去外尙欠我洋九十四元另有借洋二百元立有借據呈騐今三井行祇可控宋友三不能告我也于繙譯官詢之三井行洋人稱買時寔是宋友三來但袁亦到過我處袁又稱因三井行有西字信來催討洋元我以並不曾欠覆之彼着我前去説明故曾去過一次向之分剖並無别故于繙議官又詰之宋友三則與袁語吻合翁太守謂然則三井行當向宋友三索洋與袁無涉矣袁復稱尙有布十數疋在宋處我亦應付宋洋二十元有零今在前帳扣除外連借欵宋友三實應還我洋二百七十三元并布疋等請追中外官謂華人控告洋人當赴該管領事衙門此間不能訊理至三井行控欠亦應自投本國領事署控追華洋人各退去 
[訊辦小票]  
　　日斯巴尼亞譒譯官麥查得天利和利豐厚捷富廣發鴻福厚大有富等六家呂宋票號竟違禁售賣小票照會陳太守請辦太守飭差儔到天利和之夥陳阿三利豐厚之報事人劉文萬開捷富之倪鴻鈞廣發之司帳人胡淸桂等到案候訊鴻福厚大有富二家奉傳未到前日午後太守會同麥君庭訊陳供在天利和帮夥東人西洋人不知其名至股份票者將呂宋票每號抄爲五十號再將不同號之八號印在一票計售洋一元至每小號售錢一百五十文劉供在利豐厚經手倪供開捷富票號供皆相同胡供在廣發司帳股份票係向開利和之西洋人烏攺收處購來出售者陳太守與麥繙譯會訊之下請麥君查明天利和等是否係西洋人所開姑將陳阿三劉文萬倪鴻鈞胡淸桂等一併管押再行補提鴻福厚大有富二家訂期會訊核辦云 
[英界公堂瑣案]  
　　領港洋人某同寍人董兆發至英公堂稱前幾日在吳淞口外見有沙船遭風折舵不能行駛該船老大呼救將伊　 
船拖帶進港自願酬銀二百兩當令立據該老大則稱俟到上海决不食言豈知拖至董家渡停泊祇肯酧洋百員爲此將老大交捕送案請追張廷富供江北人現在彭福增沙船爲老大因遭風失舵曾懇領港船拖帶進口伊自云酧洋百元殊料今欲索酧銀二百兩然本船小而窮苦船主又不在上海求恩斷洋人又稱拖帶是船殊爲費力决難任其悔賴務請如數淸追哲副領事請將張廷富管押着令繳銀二百兩太守允之○徐元甫禀稱失去六歲女孩現在粤婦王氏家尋見訴捕送案王氏供是孩係向王永林買來計身價洋四十四員有據呈閱陳太守略詰之下飭將人証交差看管俟過堂覆訊究辦○華捕禀稱在路見戎阿明手持銅吊二把洋傘一頂情形可疑盤問支吾帶至捕房又搜出押票多張查得戎係犯過行竊者旋有方小六王四林李阿生等前來認贓今將人贓送案失主亦均投案方供失竊銅吊王供失竊洋傘李供失去布衫及押票九張票已認明布衫無着均請究辦給領該竊犯戎阿明則認行竊求恩哲副領事請判押該竊九個月太守恩予從寛飭押至年終斥釋贓交失主認領○唐長生訴稱　賊挖洞竊去單夾綢布衣十四件報由捕房緝獲人贓特投案請究給領該竊犯李阿福認竊不諱惟稱因病失業度日艱難尙求恩恕陳太守隨判發捕房管押三个月贓交唐長生領去 
 
 

Page 4

 
 
[法界公堂瑣案] 　 
　　法捕房昨解粤人劉東仁請訊翁太守詰之據恒德典夥朱璜笙禀稱去年九十七日劉東仁前來掛失稱失去皮袍質票詢其當本日子并衣服顔色一槪相符囑照禀尋到在押店爲夥之談德林前來作保將衣贖去詎於今年前月有羅漢生持原票前來上利當與其説明票經掛失贖去卽邀談交出劉東仁而劉與羅各稱己物爲此鳴捕翁太守訊及保人談德林稱與劉認識被邀作保是實至皮袍是劉是羅則未深知太守詰之兩造情詞各執乃諭令不必爭論卽將皮袍着兩人穿試試畢太守問保人談德林何人配體談稱看來羅爲合度太守謂然則羅漢生之物矣况天下斷無拾票而到期上利者着將劉東仁管押候辦并諭恒德典夥將質押及掛失簿據於明日呈候檢閲皮袍暫存捕房○上海縣署差役協同法巡捕在法租界三河樓後面煙間獲到漏網盗犯李松仁一名寄押捕房昨解公堂訊間李供山東人來滬將七八年曾在南門外王營當勇裁後在正豐街賣燒餅安分營生並不犯事等語翁太守間縣署可有來差卽據來差投案禀訴訪拿等由太守着將李松仁交差帶回云○前報列木匠王鳳來之姪私打小工陸桂芳一案着將帮毆之王阿田張小狗兩人暫押陸送仁濟醫館并飭法包探傅王鳳來并姪候質昨日訊理王鳳來及姪畏罪不到令子王子明遞禀申訴願甘認罰等情翁太守亦已查明陸桂芳實因竊被被王吊打誣稱失洋五元以圖洩忿當將陸桂芳申斥諭以後不得再行竊物王阿田張小狗好事著各責八十板以儆王子明著罰洋十元以充善舉○紹興人宋吉齊投法公堂訴稱寓同和棧被棧夥偷去綢三疋逃逸値洋三十六元向棧主理論祇賠得現洋十八元虞錦山稱在同和棧司帳有同夥胡阿金與宋客同鄉素識忽然逃去宋客謂綢縐被其携去無着卽令賠償今在無錫將胡尋到解案請訊翁太守詰之胡阿金供稱與宋爲友因家中有事向宋借綢二疋承允在天成昌煙館交我下船翁太守問綢現在何處答稱當洋得十七元質票在友人處但祗有兩疋復據虞錦山稱胡之荐保徐連其現在外面質票自伊交來呈驗翁太守傅徐到案着具保理淸一切俟伊禀覆再核○昨據寍婦王吳氏投案訴稱住新開河地　　子王湖生不服教訓故付銀二百數十兩令其領妻另住詎伊旣搬之後復來吵閙故送案請辦翁太守詰其丈夫何在答稱向業木匠現在南市做工及訊王湖生稱做藥材生意父母爲我娶妻向來同住近我母着令搬開昨日回家適有素不習上之叔父在家唆使我母揪住髮辮欲打適逢捕至拘送到案總之此事天知地知等語翁太守謂天下無不是底父母當遵訓誨因着王吳氏且領子回家如再不聽教訓送案當爲重辦王姓母子叩謝而退 
[更止]  
　　昨報行兇續述條内兇手錢大元向充營勇早經斥革並非請假合亟更正 
[浙省撫轅抄]  
　　七月二十六日陳友詩奉調簾差交缷雙林厘局回省禀到○二十七日候補府鄭桂生由京騐放回請感冒假數天劉開勳禀見辭补嚴東關厘局差暑奉化縣朱和韻交缷濠河厘局回省禀見謝委 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[倒壁壓車]  
　　七月初京師霪雨經旬屋宇墻垣多倒埸者十七日崇文門内東單牌樓北干魚胡同有某家樓房臨街高聳忽白盡樓壁坍壞適下有騾車經過被壁壓傷車中人與僕夫均帶傷未死騾亦僅傷胯不行夫以數丈垣倒下碎車而不致斃命亦云幸矣 
[普勸各業節費賑災啓]  
　　今夏江浙等處有水患偏災而皖省潛太懷英等十餘縣同時大雨發蛟山水與蛟水合爲洪流冲蕩因之數百里遙咸成澤國哀鴻徧野流離死亡惨切情形較江浙爲尤甚荷蒙皇仁撥款憲澤捐廉貴紳富室籌賑爭先大賈巨商解囊恐後至於善畫　 
工書之子尙願分潤筆以遙投香閨繡閣之娟亦欣拔金釵而相助雖明拓杯水難救車薪然集腋亦可成裘聚沙不妨成塔誠以躬遇聖明生居樂土聞兹災區苦况不得不各隨其量各盡其心焉昨讀報章刊有浙省應試諸生請捐塲食移賑禀稿具見范文正爲秀才卽以天下爲己任之志欽偑之餘不禁因此類推竊念惻隱之心人皆有之士樂爲善商亦宜然卽如上年練塘鎭惠貞當各夥以歴年伙食盈餘一百千捐築救命墩者可知市廛中作夥經商不乏利濟爲懹能成惠而不費之義舉也兹届八月初旬轉瞬中秋佳節凡通都大邑各商號店舗無不肆筵設慶度良辰多則費用數十元少亦五六元不等若滬北則有趁此佳節選色徴歌者富家一席酒貧漢半年糧洵非虚語苟軫念災區苦况與己身所値良辰美景賞心樂事判若天淵則雖珍羞百味羅列滿前亦復奚忍舉箸而况男女雜坐履舃义錯遺簪墮珥送客留髠於心何安於事無補胡勿於酒席費内酌提若干移賑災區在彼則感德啣恩在己亦心安理得豈不善歟卽略具旨酒嘉肴亦足以供醉飽何必是窮奢極欲爲哉雖然談何容易盖兹各業店東夥友中不患無好善之人特患無創始之人耳所願各處各業凡具當仁不讓見義必爲之量者各商其同業毅然自任創始人之欲善誰不如我行見一唱百和集成鉅款可操左劵者是則惠彼災黎功德無量自後各業利市三倍定可預賀也[  白鹿山房主稿]  
[來書照登]  
　　前年燕北告災曾有創爲茶捐米捐以助賑者今各處生意淸淡惟姑蘇尙畵船桂棹蕩漾中流申市則寳馬香車馳驅坦路依然萬商雲集揮金如土今若率由舊章再開茶捐米捐閭閻店鋪商民增此微費猶不嫌價昻而茶館米行生意决不致因此而減小也籌賑良法前已無微不至竊惟一文愿最爲輕而易舉所願各處善堂董再行經募不辭苦口亦可集成鉅欵各商號捐此爲數甚微而彚解灾區爲益甚大謬参末議願質高明倘蒙採及芻言徴諸實用災黎幸甚是鄙人之所焚香切禱者也 
[筆資助賑]  
　　柳塘漁隱陳小雅願書圍紈扇琴條等件一月筆濡槪行助賑圍紈扇每件一角琴條每條角半册頁一角琴對二角四尺　 
三角件託縣橋堍玉成煙紙舖代收五日取件筆貲先惠以便繳局 
 
 
 

Page 10

 
 
   
 
 

Page 11

 
 
[光緒八年七月二十二日京報全錄]  
　　宮門抄○旨兩道錄前○發抄旨三道○通政使嵩奏爲劣員盤踞鑽營請旨查辦摺子○又奏爲蠧吏把持庫務請旨查辦摺○署直督張奏爲叅劾知縣摺○閩撫岑奏派員轉交銅砲片○河督梅奏恭報沁黄修守平穩摺○閩撫岑奏修理台北堤工經費數目片○皖撫裕奏委署總兵片○七月二十二日户部通政司詹事府正藍旗値日無引見○八額駙英麟各服滿請安○恩全假滿請安○江西按察使劉瑞芬請訓○江西督糧道裕昆謝恩○召見軍機劉瑞芬裕昆○發抄何璟奏已故廣東節婦鍾翁氏請旌奉旨着准其旌表禮部知道欽此○又海山下游溪河驟被風水坍塌房屋撞壞船隻淹斃　國女孩泒委查勘分别辦理奉旨覽奏殊堪憫惻卽着督飭印委各員認眞查勘妥籌撫卹毋任失所此外有無被災之處並着一體查明具奏欽此○又請將欠解正雜錢粮之前任龍岩州聨興摘頂奉旨着照所請該部知道欽此○○通政使司叅議奴才宗室嵩溥跪 
奏爲貪鄙劣員盤踞鑽營請旨查辦以重帑項而警官邪仰祈聖鑒事竊維朝廷崇尙節儉見屬内廷要需無不力爲撙節諒中外臣民所共見當此庫欵支絀時事多艱内務府庫司員職司出納宜如何淸潔自失仰體聖明崇儉戒奢之至意以裕國用而惜民膏奴才風聞有内務府造辦處郎中英綬前因貪鄙不職業經奏叅獲咎乃復奔競鐕營濫膺今職遇有差務無不百計圖謀貪婪無厭任用家人勾結官役冒領浮銷巧於侵吞蹝跡詭秘雖該管堂官亦無從覺查似此劣員盤踞要職若不早予罷斥非但於庫欵大有闐係誠恐不肖司員轉相効尤貪墨成風其流弊有不可勝言者奴才職叅末議有所見聞不敢安於縬默相應請旨飭下該管堂官將該員承辦差務逐欵淸查如有浮冐等弊卽予懲處奴才爲重帑項警官邪起見是否有當伏乞皇太后皇上聖鑒謹奏奉旨已錄○○通政使司叅議奴才宗室嵩溥跪奏爲蠧吏把持庫務請旨查辦以重庫欵而防侵蝕仰祈聖鑒事竊前經御史英俊片奏户部已滿書吏韓士傑等把持庫務復援引伊戚史恩濤朱貴卿朦混頂替各等語當卽奉旨飭查奴才近聞史恩濤朱貴卿私立公所每於餉鞘到京先將管解各員邀至該處苛泒規費稍不如意輒敢舞弄手眼俾解餉各員非獲逾限之咎卽罹賠累之苦前因查辦倖逃法網益加横肆每至收發餉項任意勒索似此庫儲重地任令該蠧吏把持實於庫欵大有妨碍相應請旨飭下該管大臣確切查明破除積弊驅逐出境勿任再事逗遛庶可以重庫欵而防侵蝕奴才爲愼重庫儲起見是否有當伏祈皇太后　皇上聖鑒謹奏奉旨已錄○○署理直隷總督兩廣總督臣張樹聲跪奏爲知縣開報差徭不實加派收錢據實叅劾恭摺仰祈聖鑒事竊前奉上諭給事中樓譽普奏直隸差徭不實不公等因欽當此經前督臣李鴻章嚴飭各屬將舊有差徭名目確數據實　 
開册通報以慿厘定臣到任後據各属陸續開報均經督飭藩司認眞查察分别核辦在案兹查安平縣向有煤炭車差一項係津貼歲科考公費每次派車五十三輛每輛書役飯食紙張一切在内乃該縣劉垂蔭竟敢添報爲一百輛嗣因民間不允攺歸五十三輛又每輛派京錢增至二十九千七百五十文較舊章另泒京錢四百餘千經藩司崧駿派委候補知府張士銓會同該管深州知州朱靖旬據實查報前來臣查各屬差徭向不准格外浮勒况値查整飭之際該縣胆敢添報車數至四十餘輛之多迨攺按原數派辦仍加增京錢四百餘千雖據藩司飭據印委等查明實係津貼應解考棚公費不敷之數並未私歛入已且此項加增京錢四百餘千尙有添定未收京錢三百二十餘千業經藩司批飭不准續收而核其情事究屬不恤民艱藐視功令未便姑容應請旨將安平縣知縣劉垂蔭卽行　 
革職以示懲儆臣仍行司通飭各屬務須據實開報以憑厘定不得絲毫浮派如再有玩違定行從嚴叅辦所遺安平縣知縣員缺直隸現有應補人員應留歸外補所有查明知縣開報差徭不實據實叅劾緣由謹繕摺具奏伏乞皇太后皇上聖鑒謹奏奉旨已錄○○岑毓英片再臣上年由黔省奏帶開花銅砲八位交記名總兵雷應山等解運到閩當卽飭令運往基隆砲臺安置並飭該總兵等帶砲勇八十名駐紥防守今臣交卸赴滇擬將此銅砲八位交台北府知府陳星聚轉交台灣道劉璈查收備用雷應山等及所帶砲勇仍撤回雲貴差遺至基隆砲台卽交記名提督曹志忠泒員換防以專責成除檄飭遵照外謹附片具陳伏乞聖鑒謹奏軍機大臣奉旨知道了欽此○○頭品頂戴河東河道總督臣梅啓照跪奏爲時已入伏沁黄來源見長兩岸埽壩工程修守平穩現仍督　 
飭愼防大汛恭摺仰祈聖鑒事竊照黄流泛漲常在伏秋工段險夷歲無一定查南岸中河廳中牟下汛八堡均近年之金門土性純沙夙稱險要本年自春徂夏該工對面忽長於灘月益寛大致河身束窄逼溜南趨本無埽工存灘陸續　盡匯及堤身情形吃重當經開歸道赴工查勘督令該廳營等添購正雜各料先後補廂新埽六段並於頭埽上首抛築磚石垜一道藉資挑蓋連日水勢增長悍溜逼淘新廂各埽及八字壩舊有藏頭二三等埽俱見蟄動此廂彼護工作幾無虚日上南廳榮澤壩出險處所先于冬春間積料帮堤預爲籌備嗣後若交夏令對岸於灘刷動河面展寛流行較暢現在溜走中浤埽壩悉臻平穩惟迤下鄭州汛胡家屯兩廳俱有臨黄緊要工段經臣分督兩道各廳先就購存騐過工料情形卑矮之埽逐一加廂盤壓並勒催未辦料物如限堆齊現皆陸續報竣萬錦灘黄河於五月二十九日未時陡長水二尺六月初五日戍時續長二尺武陟泌河於六月初二日並初三日丑時共長水五尺二寸兼以大雨時行上游諸河之水匯黄下注勢甚驟猛各廳先後報長水二三尺不等迎溜磚石埽壩間多刷蟄塌缷均飭相機節愼廂抛以禦續漲刻甫初伏正來源長旺之時惟有督率道廳營汎等同心協力不論有工無工處所一體認眞防範並照章酌撥在工候補人員分赴各廳協同助守俾昭周密臣拜摺後卽出省親歴兩岸勘工騐料駐紥適中之地往來督防不任一處一時稍有懈忽以兾仰紓宸厪所有節交庚伏沁黄水勢見長兩岸工程修守平穩現仍督飭愼防大汛緣由理合恭摺具陳伏乞皇太后皇上聖鑒謹奏軍機大臣奉旨知道了欽此○○岑毓英片再臣上年會同將軍臣穆圖善督臣何璟奏查明全台情形商籌防務請修築台北府城以資捍衛添紥營礨保守海口砲台並附片奏請修理大甲溪以通驛路均仰邀兪允當卽會飭駐防基隆記名提督何秀林於砲台附近添築營碉嚴密防範迨臣二次渡台輕過基隆台北將一切機宜指示駐防營員及該府縣等分投辦理嗣行抵適中之大甲溪駐紥籌辦防務並親督各隨員曁淡水新竹彰化嘉義各屬紳士等捐雇夫役濬河築隄於本年二月隄工告竣均經臣先後附片奏報在案現據　 
駐守大甲溪委員知府馬出麟等禀稱四五月間連漲大水僅護隄小有坍塌已雇夫修補其兩岸大隄均無損壞附近三十六庄田地皆得保全等情查新造大隄係以篾籠間雜鐵籠裝石築成南北兩岸共計二千餘丈高一丈至一丈二三尺厚四五丈至七八丈不等外築各小隄以殺水勢本係工堅料實但此溪兩旁皆山每遇水發勢甚洶湧必須籌備歲修始能堅久臣已函囑台灣道劉璈酌提閑欵妥爲經理俟數年後兩岸田地漸次開墾收租脩費有著卽毋庸籌發從此民不病涉驛路暢通于防務亦有裨益至基隆海口經記名提督何秀林添脩砲城一座碉樓十五座均已完工布置尙屬周密惟台北府知府陳星聚等新造台北府城記名總兵丁槐監修觀音山等處砲台營碉尙未完工臣現飭該府會同換防台北記名提督曹志忠接續脩理所有大甲溪隄工除紳民捐夫不計外共由台　 
防經費項下動支工料等項銀七萬一千九百八十餘兩台隆營碉工料共支銀九千七百餘兩均係撙節開支並無浮冐其台北府工　 
程係由台防經費撥發曁淡水新竹宜蘭三縣紳民量力捐助統俟工程完竣一併彚案報銷除將基隆大甲溪各委員造報開支各欵行局彚辦並將捐資出力員紳存記請獎外謹附片具陳伏乞聖鑒謹奏軍機大臣奉旨知道了欽此○○裕寬片再署瓊州鎭總兵劉成元現因剿辦崖州黎匪遷延不進調度無方經奴才奏請暫行革職責令隨營奮勉圖功以觀後効所有瓊州鎭總兵篆務自應另行委員接署以資得力茲查有遇缺儘先題秦提督肇慶恊副將刁經明久歴戎行老成穩練先經委署高州鎭總兵措置尙屬裕如以之署理瓊州鎭總兵篆務堪期勝任除檄飭遵照外謹附片具陳伏乞聖鑒謹　奏軍機大臣奉旨知道了欽此 
 
 

Page 12

 
 
   
 
