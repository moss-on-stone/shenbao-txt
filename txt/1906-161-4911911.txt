# 1906 - 161 - 4911911

 

Page 1

 
 
   
 
 

Page 2

 
 
[論銅元急宜定法償之限]  
　　　金銀銅三品。爲唯一之易中物。通古今。合五洲。靡不同也第各國幣制。有單行者。有兩行者。單行者。金本位是也。兩行者金銀並爲本位是也。金本位者。未甞不用銀與銅。第以金爲無限法償。而銀與銅皆立法償之限。金銀兩本位者。未甞不用銅。第以金銀爲無限法償。而銅立法償之限。中國向稱銅本位。至通商以還。又參以銀本位。是爲銀銅兩本位矣。然銀與銅雖皆爲無限法償。而民間設肆交易。率以銅錢計盈絀故銅幣之盈虚消長於商務之影響尤鉅。 
　　乾嘉以前所製銅幣。質重而式精。故私燬日甚。迄咸豐而患錢荒。維時鑄大錢不足。繼以鐵錢。舊錢四五。足成當十錢一枚。强輕爲重。獲利過厚。私鑄蠭起。物價騰貴。此爲錢壅之一時代。光緒二十二三年間。舊時青錢。銷燬殆盡。而又患錢荒。各省遂仿鑄紅銅當十。其值不過五六。至去年暢行。亦以强輕爲重。獲利過厚。私鑄蠭起。物價騰貴此又爲錢壅之一時代。昔之鐵錢。不過近畿一帶行之。而受害者少今之銅元。徧行於各行省。而受害者多昔之鐵錢行之不便而立即廢故爲害猶淺。今之銅元。行之不便而不能廢故爲害尤深。就以往年論。商家之因銅元虧損者。各省各埠。幾同一轍。中國向無公司大商業家。以典商爲巨擘。典商之虧累尤鉅。春間當出。每銀一元。值錢不過九百文。秋間來贖。每元已漲至一千零數十文。收本九百文。不及一元。而每元已虧百餘文。其他各業。賒貸者多。而現錢交易者寡。春間貸出。每銀一元之貸。計錢不過九百文。冬間洋價。已漲至一千一百文。收價九百文。在買者已償所值。在賣者乃虧二百文。夫一銀元之出入至徵也。而其虧損或百餘文或二百文商業之大者。出入以巨萬計少者亦數千元數百元其虧損不知凡幾夫是以商家不能不高其物價以稍謀補救物價高而民間日用之費因以。大生計因以蹙矣。此銅元之害始於商界而波及於凡民之大略情形也。　　朝廷亦知銅元之層出不窮。爲商民害。以各省局廠。歸户部節制。審盈虚。權輕重酌鼓鑄之多寡。未始無補救之心也。而疆吏之入告者。猶以錢荒二字爲欺飾。（見户部駁規復州縣銀價摺内）夫銅元充斥。無知愚皆曉。其現象顯然也。徒藉口於保全餘利。爲一切新政之需。而民艱不復恤。輙以欺飾上聞。曾公忠謀國者而出此乎。近者惲道禀請蘇撫定劃一洋價。每一元換銅元千文。蘇撫已飭滬道交商會議覆。此爲體恤商艱。保全餘利起見。未始非調停兩全之術也。然官鑄日形擁擠。私鑄無從稽攷每元換錢一千文之限。可以歷久而而 
不變否。姑勿論。第照此辦法。中國須單行銀本位。而銅元宜立法償之限無疑也。攷各國幣制。未嘗無强輕爲重者。英國銀幣。向以二十一先令當一幾尼。每磅向造先令六十二枚。後每磅造六十六枚以輕之。而二十一先令當一幾尼如故蓋彼先令之用納賦償負逾四十先令不爲法償此其有限止而不爲患也。近徵諸日本行用之當十銅元。未甞不與中國等而不爲患者亦以立法償之限也。　　自去秋以還。商家見銅元充斥。洋價飛漲。出入之間。每元虧耗幾四分之一。於是迭出而爭改洋碼。即官吏徵收錢糧。銅元亦祇准搭用。此歸重於銀本位。而以銅元示法償之限。其機已萌。但非著爲令典。則懦者無弗從。强者起而爭。其納賦償負。將藏匿銀元。而全以銅元行用官之虧損勿論。而商之虧損難支。是故定劃一之價。尤宜立法償之限滿百文則用銀角滿十角則用銀元布告各行省垂爲成憲。俾民間交易但。視銅元爲補助品。則出納之間。無虞虧損。而商困蘇矣。或謂此策行而銅元之銷路狹。彼日夜鼓鑄者。餘利將何以取償。不知國家鑄幣凡以便民之易中非以營官之私利也銷滯則停鑄可也。不然者。銅元愈多。物價愈昻。而民困愈難蘇。其不釀爲亂階者幾何矣。吁危矣哉。 
[本舘接到中國馬隊與日本輜重兵衝突專電二十四日亥刻到]  
　　東京專電云接昌圖來電報稱昌圖以北馬賊猖獗直督袁宫保特派馬隊千二百名前往剿辦廿二日行抵昌圖不料該馬隊與日本輜重兵不知緣何衝突馬隊圍住日本軍政署幾至釀成大事幸彼此均無受傷此事遂得平和了結 
[本館接到廷寄飭閩督查辦縱匪地方官專電二十四日酉刻到]  
　　北京專電云閩商吳世奇等屢次被刧該縣縱匪不問因電請商部保護現己經商部奏參詔安王國瑞南安譚子俊前署安溪袁英麒分别嚴辦昨已奉廷寄飭閩督查辦（孔） 
[本館接到户部財政處奏覆商業模範銀行多有窒礙專電二十四日未刻到]  
　　北京專電云户部財政處奏覆商部奏設商業模範銀行多有窒礙請毋庸議奉旨留中（孔） 
 
 
 

Page 3

 
 
[本館接到商部奏覆准顧御史奏飭各督撫分設工藝廠專電同上]  
　　北京專電云商部奏覆御史顧瑗請各省多設工藝製造廠應請飭各督撫妥籌分設奉旨依議（孔） 
[本館接到警部擬設巡警使不日出奏專電同上]  
　　北京專電云警部議奏設巡警使仿提學使體制不日具奏（孔） 
[本館接到商部電請岑督秉公妥籌粤路專電二十四日亥刻到]  
　　廣東專電云岑督接商部電粤路應舉總恊理請秉公妥籌隨時詳報（慈） 
[日本振興滿洲實業]  
　　東報云日本將組織一公司辦理撫順煤礦東方鐵路該公司資本爲日銀十五兆元半由日本政府籌撥半由中日兩國合股且外人亦可入股不久日皇將下詔敕核准此事云譯文滙報 
[日本政府撥欵整頓滿洲商埠]  
　　東報云日本政府願動用日洋二兆元以整頓大連灣譯字林報 
[俄人經營蒙古近情]  
　　日本郵信報云有客新自恰克圖庫倫游歷而歸告人曰庫倫至恰克圖之鐵路現正開工赶造倘無戰事阻礙則于去歲即可造成自庫倫開放以來俄人紛紛購置合用之地並有大隊俄兵在彼屯紥於中國實大有影響該處中國地方官皆俄人之傀儡耳俄人之僑居於庫倫者現有六百人俄人曾在庫倫恰克圖之間試採金礦十處惟皆無成效今試觀日前駐京俄公使照會中國政府之文其意以俄國當道擬在烏利雅蘇台設立領事亟欲使該處與俄國本境直通信息因請中政府准俄人自烏利雅蘇台至庫倫裝設電線或由中俄兩國合辦云譯文滙報 
[陸軍學生與警察總辦之衝突安慶]  
　　安省陸軍小學暫就從前之武備練軍營於前月開課該營校係照新制建造佈置寛宏頗爲合式進大門兩旁爲號房行數武即爲學生齋舍（即兵士房）過齋舍爲教習居室過教習居室其中爲中軍帳兩旁一爲學生會客廳一爲監督辦事人之會客廳蓋中軍帳會客廳爲一列而居于上兵房分爲兩齋列于兩旁中間係一操塲長道向例大憲蒞堂以該營大門内逼近齋舍故于大門内齋舍之前即步行入内本月十八日陸軍學生甫體操散隊歸齋時有省城警察總辦歐陽觀察述蒞堂拜會監督李太守諴乘輿直至禮堂謁聖所（即前中軍帳）門首始舍輿而出當肩輿已過齋舍逼近禮堂之時諸生以似此無禮羣起叱之有將其拖之下語即經教員人等摇手止聲李守向歐道歉延入内坐該生等旋又上國文講堂未幾歐偕李亦至講堂閱看有領班生某見教習己下講檯點首致敬即呼全班立正以表敬意詎歐視若無覩諸生頗爲赧顔有好大派頭一語歐去後李監督即傳領班生追究其事曰今日之事實爲學生之過吾與諸生師與弟猶父與子也焉有父肅客而子能慢之乎敦嘱查詢首叱之人次日（即十九日）爲星期放假至二十日（禮拜一日）李監督查人甚急詢係某客籍生一人本籍生三人迨二十一日早即下條著某二生今日勿上課未幾體操課畢又下一諭開除二生諸生皆不謂然以咎在歐道無禮學生只可記過乃相率罷課而練軍舊學生爭之尤力李監督乃傳站隊之令站隊後有兵學劉教習即向練軍舊生王某大罵以其力爭此事厲聲傳護勇拖下照辦全體學生大憤登時鼓譟羣欲毆劉劉乃避入某教員室李監督辦事人等亟力勸諸生入齋再議於是諸生一擁出堂者約三分之二其時已過講堂鐘點監督等旋又將諸生一一曳上講堂其出堂諸生郎聲告于武備學堂及各新營于下午返堂擬于二十二日集資電告練兵處及江督等處陳訴此事惟是日天適大雨不知果發電否（用） 
[贛撫致九江道電（爲會剿時山及都昌匪徒事）]  
　　九江玉道台鑒洪查得時山匪尚扼據其中負嵎恃險贛皖各徑未能進山捉捕但事防堵望速專差密飭該府縣及各管帶會合皖軍認眞圍剿務絶根株又聞悉鄱陽接壤之都昌會匪極多前准湘鄂迭次來電均訊有匪徒逃匿都昌兼有私造軍械情事并速嚴密飭拿或撥調防軍前往鎭攝會同拿辦又饒郡裕豐元泰豫両米店各囤千餘石抬價居奇致滋事端應飭該府縣速飭平糶出示曉諭仍拿滋事人懲處撫院印（本） 
[撥兵會拿都昌匿匪九江]  
　　九江道玉觀察接到贛撫電飭即商駐潯常備陸軍一恊二標陳統領得龍派撥第三營督隊官伍雲超率同後隊黄隊官帶兵二百名於二十日前往都昌會拿匿匪（本） 
[日販持刀行兇湖北]  
　　有賣雞蛋食品之日本人某甲在察院陂設攤同日本人某乙談及中國毫無教育民甚野蠻等語有同升棧寓客某丙知日語與之辯論日人怒幾致用武經人勸解而散既而日人約同日販十數人手持刀械闖入該棧覔丙不得大肆咆哮旁觀者見持兇器不敢阻止且因言語不通恐致波及而日人等竟至終夜坐索殊無理也（世） 
[巴拿孖苛待華人之來文廣州]  
　　粤督接駐秘領事陳始昌來文畧謂現有　昌等三名附太平洋公司輪船假道巴拿孖舊金山　籌因船主巴拿孖西醫生不允載至舊金山謂騐眼内皆有紅根全是疾病之人不得己原船回秘查巴拿孖國其自主後一切政治多效美國制度立苛例以絶華人而華人往來秘魯等埠必道經巴拿孖是爲中站然後易船再去今立苛例窒碍殊多聞將來承開運河必擬招用華工第查該埠水土惡劣狂疾最多土 
 
 

Page 4

 
 
人多有不服遑論華人如有以招致華工爲請者務祈一概謝絶以爲抵制之方（寒） 
[秋操用彈紀數湖北]  
　　本年秋季大操各項辦法皆有條理昨聞細柳中人云秋操軍人所用子彈等物皆有限制大概每槍准用彈五十枚云（公） 
[加增營房租價創設將備學堂寗波]  
　　日前提標候補各員具禀提轅請在甬郡創設將備學堂以六營營房租金撥充學堂經費軍門閱禀即委候補員黄殿魁先將各營房屋逐年租金清查究有若干造册禀覆黄奉札後會同六營遊守遍查各營房屋租價照從前按户增加七八倍約共每年租金有四千左右而各租户比較民房價值計高數倍因之均向黄委員懇請酌減黄初不允减現己由各遊守會同酌商然後造册禀復矣（易） 
[留日學生監督易員蘇州]  
　　江蘇候補道蔡國器觀察由滬來蘇接奉江督周玉帥會同蘇撫陳筱帥札委接辦駐日南洋游學生監督差觀察奉札後當即禀謝擇日起程（永） 
[礦學家起程回華廣州]  
　　閩商胡國廉粤商區昭仁素精於礦學去歲户部各堂商議曾函約兩君向華承辦中國礦務以收利權聞兩君復赴東洋考求一切并將英日兩國礦律繙譯成書日間己起程回華擬於四五月間入都云（來） 
[九南鐵路派員設局招股武昌]  
　　湖北洋務局總文案陳道存及黄祖徽兩太守日前奉到江西鐵路總辦李薌垣方伯札委辦理武漢招股事宜刻己料理設局開辦矣（八） 
[閩省鐵路督辦到粤廣東]  
　　福建全省督辦鐵路大臣陳閣學伯潛偕林君薇閣楊君同卿陳君銓英於前日下午由厦門搭海壇輪船到港省中大吏經派廣元輪船到港迎返聞即日已至省商辦鐵路事情矣（張） 
[電請補發國書京師]  
　　端戴兩大臣近日有電到京略稱准駐和陸使稱和蘭女主屢以國書爲問現已定期接覲可否由部奏請補發交由陸使呈遞至丹瑞那威等國前亦未遞國書應如何辦理之處并請電示以憑遵辦云云（吕） 
[鄂省擬飭屬調查教堂湖北]  
　　鄂省大吏以瀕年教案日出不窮飭各州縣將所屬一切教堂詳細調查何年設立是何地名掌教何人教民若干屬於何國册報省城以備查考（公） 
[籌餉局加比較八萬武昌]  
　　籌餉局比較每年定額十八萬現經善後局改爲二十六萬以裕軍需（荒） 
[雷農部多壽擬請收回關稅利權摺再續廿四日稿]  
　　且聞西人之在海關充當稅務司者其腐敗之程度不亞於中國之官塲果使我能發奮自强又安見中人之不及西人也是爲收回之預備其一宜簡派海關監督也海關之設立也既以西人爲稅司又以關道爲監督監督云者合海關之西人中人而監督之也論職則監督較崇而稅司較卑論勢則監督爲主而稅司爲客故海關之事以監督總其成以稅司任其事關道一職號稱優缺初猶擇熟悉交涉才能卓著任之繼則流品漸雜庸庸者亦得厠足其間諸事不問悉聽西人之主持利權坐失半由於此此後關道宜愼選賢能使之乘機恢復己失之利權必使事事由我爲政而後可是爲收回之實行此外尤有一困難問題則賠欵是也各國借欵庚子賠欵皆以關稅爲抵押今欲易西人爲中人各國必羣起而爭之不知名爲抵押非抵償也抵償之物債務者不得過問若抵押之物則債權者祇視其物之有無變動此外非所問也今中國之關稅不過抵押於西人耳雖易人而治關稅仍無變更也彼西人者果以數十稅務司爲足信乎抑以關稅爲足信乎此不待智者而知也然則收回之舉又烏可以己此外又有非稅司專司而歸稅司兼理者利權所在亦不宜假手於人如全國郵政如各國賽會皆宜收回自辦不惟可以挽利權亦即所以存國體也要之今日祇可問收回之宜不宜不當問收回之難不難利權所關既無久假之理則設法收回自不容緩雖辦理十分棘手亦必逹吾目的而後已區區之見是否有當伏乞聖鑒訓示謹疏 
[日本駐英新使赴任之期]  
　　東報云日本新簡駐英公使小村男爵定於西七月二十號乘日本皇后船起程赴任 
[英國議院研究教育條件]  
　　二十三日倫敦電云英國下議院擬於下月二十號將教育條件議結議院秋季會議當於九月始聞 
[剌客奸謀敗露]  
　　神户西報載倫敦電云有人設計謀剌美總統英皇俄皇己在美國查明發覺 
[英人注意德在東方之謀畫]  
　　二十三日倫敦電云前曾有人詢問德國向土耳其在波斯海灣得一根據地及德國擬由白葛逹得至波斯邊界建一鐵路等事現由任西門君代英外部大臣答覆謂此事無公牘可據云 
[南斐洲叛酋降服]  
　　二十三日倫敦電云南裴洲蘇羅叛酋薛格能連及其長子均己降服 
[奥相解釋三國聯盟之政見]  
　　二十三日倫敦電云奥京維也納電稱奥外部大臣高勒初史基伯爵答覆匈加利議士所詢德意奥三國聯盟受攻一事謂三國聯盟之動摇惟在有一國爲兩面受攻時則然耳該伯爵並不認奥有遣師赴白耳于之議譯字林報 
[英國武員在埃及受困]  
　　二十四日倫敦電云在埃及丹塔地方左近有英國武員五人遊獵爲村人圍住奪其槍械撃以木棍第六隊騎兵隊長蒲爾君因傷身故馬兵隊長高飛英君之臂受傷陸軍中佐史密斯維克君亦受傷 
[郵船裝貨遇險]  
　　二十四日倫敦電云大西洋郵船由美國紐約開至英國利物浦海口時船内所裝石炭油忽爾爆發搭客死者十一人傷四十人譯字林報 
[希臘羅瑪尼亞兩國之外交]  
　　二十四日倫敦電云希獵國與羅瑪尼亞國之外交業己决裂俄國允爲保護在羅瑪尼亞國之希臘人 
[德國大員升任]  
　　二十三日栢林電云德國沙同伯爵于北京使館被圍時得名曾充德皇武侍衞現奉簡派爲德皇弟五子普魯士歐史揩親王所屬之巡撫 
[德使演說德美之和好]  
　　二十三日栢林電云駐美德公使史透恩布革男爵於伊利挪大學宴客時演說謂德與美國有互換知識之交誼大學校之成蹟於德美之和好大有關繫也譯文匯報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[練兵處頒發本年秋操教令（共四十八條）]  
　　第一節　大操日期　第一條　大操日期開列於左　九月初五日　第一日會操　初六日同　初七日同　初八日閱兵式 
　　第二節　開設閱兵處日期及選派該處憲兵隊軍樂隊衞兵傳令人員等辦法　第條閱兵處於九月初二日在彰德府城開設　第三條　閱兵處之憲兵隊軍樂隊衞兵均由直隸督練公所酌量編成於九月初二日以前先行馳抵彰德府憲兵隊則赴閱兵處報到軍樂隊衞兵則赴綜理司報到聽候差遣其額數如左（一）憲兵隊　隊長一員　官三員　目六名　兵十五名　馬二十五匹　（二）軍樂隊　其人員編制遵照奏定營制　（三）衞兵　衞兵長　管帶官一員　馬一匹　步隊　官一員　目二名　兵十八名　内號兵一名　馬隊　官一員　目一名　兵二十八名　内號兵一名　馬十二匹　第四條　由第六鎭第八鎭各選派馬隊官長一員目二名兵九名并由第六鎭選司號司一員號兵二名以備閱兵處傳令之用該人員等于九月初二日下午到彰德府閱兵處聽候差遣　第五條　第三條各隊及第四條内第六鎭所派人員如欲由鐵路輸送則限於八月中旬呈報練兵處其輸送之日期及辦法均歸練兵處指示　第六條　各軍九月初三日於齊集地方選官長一員馬目二名馬兵九名歸專屬審判官傳令之用如專屬審判官再請多派數員則照其所請辦理　第七條　凡選充傳令之馬目兵均以伶俐敏捷馬術熟練口普清楚爲要故各該鎭協除由馬隊挑選外亦可由各司令處或由他隊内挑選　第八條　閱兵處衞兵及傳令馬目兵之供給歸綜理司辦理惟屬于專屬審判官者則歸該軍司令處辦理 
　　第三節通信　第九條　閱兵處及各鎭各混成協均置電信隊一隊携帶行軍電話機以備通信　第十條　各電信隊即冠以所屬各處之名稱如閱兵處電信隊第某鎭電信隊第某混成恊電信隊是也　第十一條　軍司令處于所屬鎭協之電信隊均可任意使用以通聲息　第十二條　閱兵處電信隊之編制及服務等法另有條規　第十三條　閱兵處電信隊之人員馬匹車輛由直隸督練公所選第六鎭之馬隊編成限三月下旬内將其花名清册報告練兵處聽候指示　第十四條　各鎭各混成協電信隊之編制由各督練公所酌定限六月内報告練兵處至其服務等事参照閱兵處電信隊條規酌定辦理　第十五條　閱兵處電信隊會操間須視爲中立　第十六條　兩軍因馬隊通信可利用官商常設電綫惟只能作電話之用（未完） 
[嘉定縣通詳擬築南馬路章程蘇州]  
　　嘉定縣熊大令接奉滬寗鐵路總管理處照會内開滬寗鐵路上海至南　工竣開車倘自車站起鋪設馬路一條直逹鎭南既可便人尤易運貨務即妥商該鎭押耆熟窰興辦等因當即照會翔鎭紳商王維太周承奭張貴頤等籌議後兹擬擬定章程六條由縣照錄通禀各憲核示 
　　一築路擬就車站至南翔鎭開築馬路直逹鎭之南巿仙槎橋爲第一段由横瀝泰康橋往北路線至馬陸鎭爲第二段迤北至嘉定南門爲第三段通工約長二十餘里照原路加闊約寛一丈六尺路之左右各加寛七尺留備開溝種植柳樹中間馬路係鬆地塡築易至凸凹現擬照上海北巿老石路用粗石片鋪砌較爲經久一二年内當不致大工修理所有築路一切擬托工部局承築馬路熟手訂立合同包用年限俟沿途烟户日煩再行改築細石砌路前經議章就近詳奉直鐵路總管理處批允由局發給鋪路石子一千墩送至翔鎭轉運車費免收以資津貼並已飭令工程司勘定路線釘椿劃界應即赶緊籌辦免誤事機 
　　一集股此舉官督紳辦約計需洋五萬元每股以五元爲率或認數股至數十股悉聽其便由經理紳士出立股票常年一分起息並給息摺至年終結付不得遽提存本本局祇認票摺爲憑如有轉售抵押遺失等情一概不問其票摺式樣擬定呈縣備查新收股本五萬元以一萬元購東洋人力車五百部馬車五六部以三千元造總分局兩所車棚兩所以一千元購柳秧四萬株餘欵三萬六千元均爲購地築路之用（未完） 
[丹徒縣郭令通禀各憲文（爲採米平糶事）]  
　　敬禀者竊於本年閏四月十二日據鎭江商會總　閔文鑒關溶李愼燿公函内開自前駕臨敝會殷殷以民間米價昻貴爲慮仰見關心民瘼感何可言昨與經管積榖倉社鮑紳言明將積榖存銀二千四百兩派人下河購買客米三千石其不足之數由文鑾等籌墊其折耗銀利則由積榖項下獨任據實開具報銷鮑紳亦以爲然相應函請照會鮑紳刻日購買以備不虞竊恐稍事因循來米愈少米價愈貴肅此懇察等情到縣據此伏查近來鎭郡米價日漸翔貴民間日食維艱若不先事綢繆萬一來源日絀食爲民天一經乏食小民必滋事端現在各鄉鎭米船經過已有聚衆截留情事業經知縣分别曉諭各米行平價出糶並禁止囤積居奇並經先後奉道府憲札同前由抄電禁止出口均經遵辦示諭嚴禁各在案兹據前情除照會鮑紳刻提積榖存欵前赴産米之區購買米石運回設局平價出糶以濟民食外所有折耗銀利應請准在積榖項下開支理合肅泐據情馳禀仰祈鑒核批示（永） 
[攻訐冒考警生湖北]  
　　前次漢陽夏口兩屬所招警察學生進堂之後查悉有冒籍者有冒名者于是被人攻訐不己旋陽夏兩邑紳士以事關地方公益公禀學務處切實查究刻經批示已關移警察學堂辦理矣（世） 
[河南調聘武員湖北]  
　　鄂督接河南省憲公文調聘湖北知兵將弁赴汴訓練汴軍聞鄂督以汴軍積習未化尚未允許（世） 
[馬路擬接至蔡甸漢口]  
　　後城馬路築至喬口而止兹聞督憲張香帥又撥巨欵飭即興工接築與蔡甸鎭相通俾商業日臻發逹（亦） 
[浙提巡洋寗波]  
　　浙江提督吕道生軍門於本月二十三日乘新寳順兵輪出巡洋面（易） 
[採米接濟寗波]  
　　甬江食米自上月以來每石價值已漲至六元數角當道既出示平價復令各客幫由外地採米來甬以資接濟近日陸續裝運到甬不下十數萬石將來甬巿米價定可望其稍平矣（易） 
[洋銀升水高昻寗波]  
　　邇日甬巿洋銀銷場大暢進出升水日形高昻每百元須升六七角因之銀角貼水亦相繼增高每十角兌換洋銀一元須貼八分有奇（具） 
[縣役閙娼提案押辦寗波]  
　　鄞署號房差役沈宗日前約同游手至江北某娼家滋閙某紳出而解勸竟被沈等撃傷頭顱某紳禀訴鄞縣高子勛大令立提沈宗押辦餘人俱聞風遠避（易） 
[軍門親查各營汎境松江]  
　　新署提督徐吉雲軍門日前乘舟赴章練塘金澤繞道金山衞張堰洙涇楓涇南橋莊行及泗涇等處查勘各汎境並察看海塘聞此舉因去歲楊軍門曾飭繪各汎地圖此次軍門承江督詢及故親往察閱也（扇） 
[懷新校舍修竣遷歸松江]  
　　懷新高等小學設於荷池弄文昌宫内因修理講堂拓造寄舍故暫借貢院開學現在修葺告竣遂於本月二十四日遷入（手） 
 
 

Page 10

 
 
來函 
[振武宗社書記員報告]  
　　湖州蔣慶榮嘉興趙敬賢歸安蔡吟甫來函二公創設振武宗社各處聞風響應功効大著即僕等深居鄉僻亦久拜下風今不自揣聯集同志以永不着口轉勸親友普及同胞爲宗旨請即註入等册爲天下有血性之志士告并爲内地有才力之紳商勸○河南陳秉之來函閱報知貴社熱心愛國探得靈草四處勸導佩服之至僕沈淪鴉片二十年矣始以幕遊滇黔缅越諸邊徼出入蠻烟瘴雨之中遂罹是害嗣又需次汴垣愈陷愈深日以兩計久思脫離苦海而巿中所售各種丸片流弊滋多未敢輕試貴社靈藥有百利而無一害到處訪求未能詳悉河南風氣尚未開通（中畧）貴社靈草及四季圖請寄若干僕欲開辦分社以盡義務（後畧）○紹興李文煃來函讀貴宗社傳來戒煙鵝郎草圖說採服之法及一切章程指示瞭然僕遵採取分送知戒者畧有痛苦復又照方加入參苓术草等品以期免生他病將草藥和煎收膏遍傳分送己戒多人無不著手成春僕係皖省壽州寄庽浙江會里鄉吸烟者多意欲懇乞執事將鵝郎草圖說惠給若干以寄敝鄉轉相勸導如蒙俯允請奇至小越花捐分卡爲盼○常州王少錢來函貴社苦心孤詣創辦振武宗社發聾振隤爲廢民痛下針砭欽佩奚似僕沈淪黑藉十有餘年覔藥求方力圖速戒請將章程圖說寄下數十張僕願擔義務逢人勸導（後畧）在昔林文忠禁烟未竟其功我同胞受其害者至多且烈觀日來情况自貴社發起大有人盡思戒之勢公等竟文忠未竟之功而挽大局眞中國之福也（後畧）○常州張少伯來函僕邀集同人擬設振武支社求賜鵝郎草圖說并貴社章程以便廣勸各處鄉鎭救貧弱之同胞興富强之中國（後畧） 
[商會經收湖南水灾賑欵第四次清單並聲明少收之故]  
　　孫直齋觀察自助銀一千兩正○按觀察初六日在洋務局曾議籌墊銀五千兩敝會當於初七抄登各報以昭大信乃孫君僅自助一千兩其餘四千兩以勸集不易爲辭爲特聲明孫觀察捐助實祇一千兩並無五千兩也 
[愼裕經手湖南賑捐第五次清單]  
　　餘蔭軒後人筵資助賑洋二百元振廷氏助洋一元陸丕善助洋拾元餘蔭軒後人祈願助賑洋一千元山陰隠名氏助洋拾元餘暨蕭然外史助洋四十元無名氏助洋五元阿彌陀佛助洋十元　共計洋壹千二百七十六元[  代收湖南賑捐愼裕朱葆三謹啓]  
[曾少卿經收湖南振捐第八次清單]  
　　鎭江吳澤民銀二百兩張君蔚亭經募銀二百兩源和祥洋一百元徽州鄭德興洋二十元金壇德星堂洋五元顧崧齡洋二元潘鼎元一元無名氏錢二千五百文郁君屏翰經募與時堂洋一百元恆記洋五十元恆豐信洋四十元秦煥章三十元振豐恆洋二十六元吳鏞齋洋十元同春祥洋十元俞翰臣洋五元蘇州講報社經募三百六十六户洋一百七十四元銅洋三元小洋六百八十一角錢四千九百三十文十六鋪駐防所教習程君平若經募舍長巡士等六十大户洋二元小洋一百廿七角錢五千六百文共收銀四百兩洋五百七十五元銅洋三元小洋八百八角錢十三千三十文用特登報以揚仁風 
[商會經收舊金山賑欵第二十七次清單]  
　　上海瑞道台備文照送江蘇濮蕃憲匯解庫平銀五千兩接准來文除繕具收條並掣印回照備文移復外合謹登報爲海外灾黎恭拜大德再江寗藩憲籌撥庫銀五千兩業己備文移復上海瑞道台矣其欵列入廿六次清單寗蘇合籌一萬兩庫銀均經收足合併陳明頃又接錫金商會解到第三批龍洋四十三元小洋一百十七角正合行報告以揚仁風 
[今日尚有各省新聞及本埠新聞均列入 
第三張閱者注意]  
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
[法國兵艦暫泊淞口吳淞]  
　　前日淞口到有法國四烟囱大戰艦三艘魚雷艇五艘分泊口外聞該艦隊係由西貢繞日本洋而來定于明日開赴烟台牛莊遊歷兼行海面操炮後再回淞口（不） 
[密查造謡阻礙徵兵之人吳淞]  
　　寳邑徵兵頭批已于本月十二日送省入伍不料近日有隨侍兵士入省之某甲回里佈傳謡言因此兵士家屬頗多不安故寳邑各志士已派人赴蘇密查其事一面密倩縣主查拿造謡之某甲懲究（不） 
[呈控命案吳淞]  
　　寳邑高橋鄉人沈某有癲疾日前至大塲鎭江鄉巨念五圖深夜求乞被人疑爲竊賊毆斷足骨而斃抛屍道傍經該圖地甲報經王大令于十二日下鄉相騐確係傷斃暫由善堂收殮埋厝近爲屍屬沈其昌訪悉邀同本處堂董王惠甫等赴縣控告（不） 
[拘獲賭徒送縣吳淞]  
　　淞鎭外馬路廣合成座貨店樓上日來有廣東賭徒開設番攤賭博輸贏頗巨爲本鎭河鹽廳景二尹所知前晚率領廳差地甲掩獲賭徒二名首犯乘間逸去遂將二人解送寳山縣請辦（川） 
[滬城官事]  
　　滬道瑞觀察昨日拜會駐滬法總領事○水利局委員唐明府惪勛昨詣道轅禀知即日赴寗禀見江督面陳要公○委辦上海徵兵事宜常備二標五營右隊隊官蘇君竤福昨亦到道禀知護送第一批上海徵兵至蘇公回即日撤局辭行赴蘇○候選道嚴煥之觀察其章又縣丞周國讓二尹名章昨日到道拜會禀見○准補新陽縣王錫堂大令熙宇近日奉飭速赴委任昨日道經滬江住上海縣署○補用知縣邵式之明府聞洛清丈局委員劉明府芳矅長洲縣教諭唐桐卿廣文錫晋候補縣丞龍澤雲二尹際飛昨日均到縣署拜會（合） 
[道憲會商要公]  
　　道憲瑞辛儒觀察前日因有要公在洋務局接見商董曾少卿觀察並傳本縣汪瑶庭大令寳山縣王得庚大令商詢一切（事） 
[法廨停訊]  
　　昨爲法公廨堂期適讞員陳楚生大令别有要公故咨照捕房暫停一期（興） 
[書業公所成立]  
　　本埠書業中人借英界小花園地方創設書業公所業已成立昨日懸匾并邀各商宴飲（望） 
[禀請騐放操衣軍帽]  
　　江蘇督練公所札委縣丞張壽松二尹至滬採辦軍帽五百頂操衣皮鞋各四百三十二副衣料五十疋昨日如數辦齊到道禀請咨關騐放（宜） 
[江督電飭商阻捕房越界收捐]  
　　江督周玉帥近悉上海北巿華界天通著一帶天保等里工部局有起收捕捐情事電飭滬道瑞觀察從速會商虞道德和赶緊商阻（事） 
[函請飭宣堂諭]  
　　英總領事霍君昨日函致道憲請飭英廨讞員趕緊宣示錢鼎成控應桂馨陸頌和等濟匪一案堂諭（宜） 
[派員籌借賑捐]  
　　蘇藩司近日派委來申向滬道調撥户部電飭籌借賑捐銀八萬兩瑞觀察因未奉户部電知尚未照發（嚴） 
[滬道二次禁止華界居民暴動示]  
　　爲出示曉諭事照得上海公共租界工部局在寳山縣界北四川路及天葆里等處派捕收捐疊經本道照會飭阻旋接領袖比總領事復文謂民人在界外居住本未便收捐因工部局與自來水公司訂有合同應行繳費之故現領事公會擬將此事詳細查察再行照會等因本道查自來水費向由房東加在租價之内彙繳公司房客並無應繳自來水公司及工部局之捐公司果有應繳工部局捐欵亦不能由工部局向居民收捐復經照會領袖領事轉飭遵照各在案乃工部局昨又派人在天葆里南林里等處收捐殊非情理除由本道邀集各該處房東商議以後自來水繳費辦法並一面備文派員往商領袖領事阻止工部局越界收捐俟商議定妥再行明白宣示外合先曉諭居民人等知悉此事自有本道主持切勿妄生疑慮如工部局派人再來收捐儘可婉言回復設或不理亦可隨時禀知本道與之商辦毋得暴動滋事反爲無理本道於此事實己煞費苦心爾等務各少安毋躁是爲至要切切特示（似） 
[札飭赶製佩刀]  
　　北洋巡警部辦事各人員一律戎服佩刀現經江督周玉帥接准該部咨文擬仿日本巡警部章程札飭上海製造局赶造佩刀二千把其刀鞘鐵質分别等級一俟工竣領用玉帥當即札飭該局總辦魏觀察迅速督造（寳） 
[總工程局續招警察生投考]  
　　上海城廂内外總工程局前次招考之警察生一百二十名在城内警察學堂學習刻將畢業故又出示續行招選飭至南門内警察學堂報名并定期本月二十七日起五月初二日止每日下午四點鐘聽候考騐云（寳） 
[江督批飭訂章開辦閘北華界]  
　　上海道瑞觀察辦理閘北華界事宜候補道徐觀察等近以寳山縣境之結一結九等圖均與租界昆連洋人將欲越界起捐擬即自闢華場設局築路派捕巡緝會禀江督請辦在案兹奉周玉帥批回畧謂工巡之權操之本國此時自應妥訂章程勿論中外人等凡住居界内應一律遵守總以官商合力永保治安云云觀察等當即遵照辦理矣（事） 
[飭造巡局罰欵清册]  
　　二十三七鋪巡局現將歸併總工程局道憲瑞觀察查得該局歴年辦理民間詞訟每有判罰銀洋情事未據報銷開支因飭朱江兩局員從速詳細澈查造報如己撥辦地方公事亦應註明年月以便備查云（寳） 
[挑濬長浜因農忙無暇開工]  
　　本邑二十七保長浜前有某洋商擬欲開挑曾禀領事函致道憲經瑞觀察查得該處係屬界外自應居民設法自挑當即照會阻止一面轉飭會丈局傳諭各民赶緊挑濬在案兹悉各居民因時值農忙無暇工作須秋收後始可興工前日禀復道憲核示想須另籌善法也（宜） 
[函請派夫挑除]  
　　滬南水神閣沿浜近有荳腐乾作每將煤屑傾出行人殊多不便前晚有某老嫗誤踐滑跌堕入浜中幸即設法救起得未殞命事爲該處叚董得悉昨日函致清道處請即派夫挑除（尺） 
 
 

Page 18

 
 
[函請借撥巡士]  
　　北巿新閘開辦馬路工程現在亟須派設巡士以資巡緝聞道憲瑞觀察昨日函致滬南總工程局請在警務學堂内暫行借撥學生四十名前往調遣（宜） 
[局員冤責地甲]  
　　滬城西局罰欵各案日來各報均經登載局員謝少尹大不爲然暗命落差巡士多名往拘某報訪事不獲昨飭二鋪地甲陸玉前往再拘經陸禀稱報館訪事係洋商用人須先照會洋商少尹怒喝重責三百下勒令交人該地甲誠冤矣然該局員昏憤至此耶（宜） 
[縣捕又獲著名梟匪]  
　　上海縣捕頭徐文昨又獲得著名梟匪龍星唐即龍積芝李先生即李萬有兩名解縣禀知汪大令奉飭釘鐐收所候訊（宜 
[細崽發瘋拘究]  
　　法工部局總辦辣非利也君前雇之細崽某甲前晚忽發瘋癲潛入辣君臥室大肆猖狂幸有傭人等上前擒住立交捕頭收押辣君恐有别情照會法署魏繙譯官及讞員陳大令駕蒞大自鳴鐘捕房訂期今晨十句鐘會訊（興） 
[飭探再查私匿軍火]  
　　應文森應桂馨父子訟案疊疊近由英捕房訪有私藏軍火情事飭探協同法包探往查已誌昨報慈悉是日雖未查到軍械一切而法總巡麥君以應神通廣大恐有藏匿情事故諭各包探再行嚴密搜查禀覆候核（興） 
[英租界火警]  
　　前晚一點三刻鐘英界廣東路六百八十二號門牌英昌照相號失愼經救火會西人救息僅焚房屋一幢捕頭以該店保有火險銀一萬五千兩恐有不實不盡特派中西包探詳查起火情由禀復核奪（力） 
[押限理楚]  
　　比商用人劉少坤投公共公廨控般增榮不還定購羊毛牛油銀兩經關司馬與比領事薛福德君會訊交保料理己詳本報兹因日久不理前午後司馬與薛君復訊原告投案請追銀二百五十餘兩質之殷堅求寛限司馬以殷刁狡己極商之薛君判先押捕房一月再不理楚定干重究（力） 
[上海縣案]  
　　搶刦蘇州唯亭鎭施姓家之盜犯由鐵路防勇在天通菴左近緝獲李英福及子李寳仁解縣昨日汪大令命提至簽押房詰問寳仁供温州人年十二歲隨父在蘇州鐵路做工三月工竣同父到申謀事聞同鄉說及有某甲等爲首糾衆搶刦唯亭鎭施姓衣飾銀洋事主覺察追赶因值天黑失足落河遞遭溺斃其實父親并未同往求鑒李英福供與子同太令以情有可疑判將英福釘鐐與伊子一併收所聽候備文解歸長洲縣訊辦○粮米船户張月洲扭控同業曹木華移繳合做粮米一案當晚經大令提訊張供與曹合辦婁縣粮米被曹私將米石移繳至自包之金山縣粮米處致少八百餘石請究曹供並未私自移繳實遭誣控大令核供各執判令退去候協差同至米董張君處理明再核○小東門外花烟館妓女王銀寳被鴇凌虐霸阻從良前日到縣喊控經汪大令提訊之下判發善堂擇配○奉道飭拿在南鄉冒探詐洋之俞顯鏞到縣訊押前晚大令復訊俞供不敢冒詐乃前當地保之張玉峰等所爲大令判押候查明再訊○塘橋一帶烟間等店每有容留來歷不明之人局員諭著地保范克其查造名册不遵昨日送縣請究范供實因借居之人船户居多忽夫忽來難以查造大令判令判令遵諭清查違于提辦（合） 
[英美公廨晚堂案]  
　　張殿文控龍慶祥圖吞酒價不還墊銀經關司馬判龔交保出外限一月措還在案兹經張具禀投催前晚奉司馬覆訊張供該酒約值洋一千元請爲押追訊之龔供實因乏力以致拖延且被陳靜山欠銀七百餘兩有帳可查求追訊之陳供與龍各欵早己清訖實遭誣指司馬以龔有意刁難且控陳懸憑判龔交人洋並保限五天還洋陳無干省釋○巫春來火腿店主巫務本控司帳歐　潤福舞弊吞洋奉判交保理算在案前晚亦奉司馬復究巫供核算各帳被潤福用空洋三百餘元求追訊之同業曹裕茂張正大孫大昌等三店東同供督同算帳確被潤福虧空是實司馬判曹等具結歐陽押限半月還洋三百九十六元違干未便（當） 
[英美公廨早堂案]  
　　著名流氓小炳全蘇州阿毛等糾同羽黨砍斃爛頭胡德生己獲江阿龍即小鋼义周松林吳金富王正保等訂期會訊在案前晚又經包探米順拘獲沈阿明一名昨早解訊襄讞孫明府商之英副領事判管押捕房於今日一并解究○某洋人禀稱本月一號至太古洋行算帳失去匯豐銀行支票一紙計洋一百七十一元九角四分當至匯豐掛失並登西字林報四天昨日忽有華人王有順持票收洋因即扣住云係蔣阿福交伊收取查西例拾得遺物慶送捕房兹蔣　違定章求請訊究質之蔣供在木作看更票在外灘拾得不識洋文抛置桌上爲友張桂生張根記所見云是銀票故耗王有順向收中西官得供判將蔣王管押飭探傷張等到案訊核○新閘路五百六號茶館有聚賭抽頭情事昨由捕房將館主張阿根傳案請究判罰洋三十元○傭婦潘沈氏控主人劉李氏藉端凌虐經關司馬准詞差傳未到昨由包探張天林禀稱該氏係合肥李宦侄女不肯到堂英副領事以氏不應藐視務必傳案明府著再往傳覆　○烟館主朱銀珠控李金加與烟客口角失去烟槍四支求究判李押三天○瞿梅郎控曹毛毛掯贖田軍昨由包探將曹傳案判押候過堂訊理○沙杏坤控胡阿四竊鈔票洋元判胡管押一月○過犯戎阿法甫從改過局釋出串同阿四等竊陳萬興家洋十三元報探拘案請究判押西牢一年○流氓陳連生周永林王山杜本年正月抄在寗波路攫取新記蛋行客人洋二百五十元零報捕緝拿未獲昨由包探楊掌生將拘案請究陳供尚有同黨江阿三小麻子現己逃逸明府判陳周各押二年王押一年○施金保在北山西路客棧内吞烟圖盡爲棧主知覺送同仁醫院治愈昨解公廨請示明府以窮途可憫著給川資兩元飭差押送寗波輪船囘籍○工部局洋人控園昇牛奶棚主人李阿金又界外牛奶棚之陳阿五售攙水牛乳請究判各罰洋一百元○英界後馬路五福弄向設菜巿邇由工部局設地另遷不准鄉人停售昨由捕房解違禁歇担之王丫頭張有郎等五人至　請辦判各罰洋三角以儆○會德豐駁船户倪萬昌陸仁郎曹四賓爲龔阿全等雇駁恊隆洋行所失洋布押候訊辦在案昨由包探陸阿九禀稱曹子金生因父禁押吞烟自盡又有曹女投案求恩開釋以便回家棺殮中西官會商之下判將倪等三人一并交保恩釋○某日婦日前乘車至某處爲張四賓馬車碰翻傷及頭額當投醫院瘡治昨己痊愈投案請示判張罰洋十元充公再償飭傷洋十元○吳有鏡竊楊維貞洋元楊以夾銅四開向　炳章錢莊兌換報捕解究訊之楊供隨少主人楊少垣在京都户部衙門旁居住抄案之洋一百廿元實係來滬購物不知内有銅洋明府以所供是否屬實判吳押捕房三月楊暫押俟電詢北京楊宦接復再行核奪（當） 
[法租界捕房事]  
　　流氓李三元昨在城河浜搶小車上銅元三百枚車夫投報捕房由探在小烟間内拘獲押候解堂訊辦○陳協桂前晚在城河浜西行走包探見其形跡可疑拘入捕房解訊○王紀梅竊茶葉一件至法大馬路某茶葉鋪銷贓被包探察破拘獲押候解辦（興） 
[美租界捕房事]  
　　褚瑞根昨持西函報稱前晚在北江西路橋堍被流氓多人攫去洋二元餘並洋傘金戒等件請究捕頭當飭各包探留心拘辦○　夫孫阿照昨在崑山路溝内倒糞由管理清潔事務西人拘獲押辦○楊樹　某西人家侍者徐阿生昨被隔隣西人毆傷鼻孔投報捕房奉飭自投該管　事署控告○牛販黄某牽牛過北四川路一百三十八號門牌老虎灶牛即奔入　損雜物甚多益撞傷婦人徐周氏由捕將氏及牛一并拘獲旋經該牛販給婦洋三元了事○有恆路祥豐酒坊主報稱有一不知姓名人手持洋三十餘元兌換小洋去後察係銅質請究奉飭如遇此人鳴捕拘辦○華記路周寳法塘山路陳來發二家昨日失去男孩各一口報捕請查捕頭允之（似） 
[新租界捕房事]  
　　新閘捕房捕頭前夜查見新閘路同福樓烟茶館深夜聚賭又池浜橋得意樓茶烟館深夜開燈喧閙立飭包探馬阿美禀請公廨出單傳究○受文牛路十三號内某西人函報捕房失竊八角報時鐘一具請緝捕頭准即飭探查辦（力） 
 
