# 1899 - 36 - 4909274

 

Page 1

 
 
[閱報諸君惠覽] [  申報館主人啓]  
　　邇者紙墨一切逐漸翔貴其價幾倍於往年若不稍事變通卽不免入不敷出是以本館釐定自明歲新正初五出報之日爲始每張收取工料錢十二文敬祈閱報諸君鑒此下忱照常賜購至於劈箋濡頴甄綜見聞自當詳益加詳愼之又愼以仰副諸大雅之盛情也肅此預陳諸維垂鑒 
[勸募徐海賑捐] [  申報館協賑所謹啓]  
　　上年准徐海一帶洪水爲災小民蕩析離居慘難言狀經各省大善士解囊　助以救窮黎中澤哀鴻始得苟延殘喘不謂瘡痍未復而霪霖又復成災計自四月下旬至七月初瞎雨盲風無時或已麥雖熟而不及搶割禾已殖而盡受漂流下民果有何辜而迭遭此上天之厄耶惟是大創之後生計更艱待哺嗷嗷朝不保暮若不設法籌欵解往災區則數百萬子民勢將盡愼諸溝壑兩江督憲劉峴帥江寍藩憲胡方伯痌　在抱軫念災黎函致本恊賑所命爲籌集鉅資匯往施放伏望海内仁人君子同襄善舉再發慈悲節宴會之豪資省日用之浮費或多或少任意樂輸蓋賑欵能多得一錢卽災民可多活一命生死肉骨胥賴同人不獨本協賑所馨香以禱者也肅此佈陳伏惟德鑒 
[敬書平定渦陽土菲匪上諭後]  
　　本月二十二日本館接奉二十日京師電傳上諭云前因皖北渦陽等處土匪倡亂竄擾豫境迭經諭令劉　　　　熙裕長等會同剿辦兹據該督等電奏匪首劉疙疸已被官軍生擒訊係總主盟牛世修等均爲所屬實係著名巨　　卽就地正法其王家寨匪首劉成及另股匪首邵大發魯鳳林等亦經先後擒獲分别訊明正法黨羽均已擊散　　　遷一律肅淸牛世修窮蹇逃竄不難尅日弋獲等語渦陽土匪起事勢頗猖獗經劉坤一等派出各軍合力剿辦一律　平事致蔓延辦理尚爲妥速除牛世修劉况善等仍著通飭各營嚴拿務獲毋任漏　外所有皖豫交界被匪地方年歲荒歉民情困苦加以猝遭蹂躪亟須認眞撫恤卽著該督撫等各飭藩司迅速撥欵懍遵前旨分派妥員籌辦振撫毋任失所將此案辦理情形詳細具奏欽此執筆人恭譯之下知渦陽土匪已經平定匪首劉疙疸亦已明正典刑而又蒙聖恩高大以皖豫交界被匪之處年歲凶荒又遭兵燹之苦著兩江督撫各飭藩司撥欵振撫寰海臣民無不歡欣雀躍頌我國家萬年有道之基斷不至因小醜跳梁而有所震動我皇太后皇上之　明又能洞　民情施以　澤中國四萬萬衆食毛踐土具有天良皆當勉爲良善之民無或生作奸犯科之念尚何敢　然息動濳謀不軔之爲哉雖然我皇太后皇上皆聖主也我中國黎庶皆良民也卽間有桀黠不法爲戾氣所鍾者亦不過聚其二三羽黨　行於窮鄉僻壤間魚肉善良以逞其恣睢　戾之志數十年來如鹽梟如哥老會匪到處　有其踨然　聚散無常爲患行旅從未有揭竿動衆效秦季陳涉之所爲者乃近掁蜀匪余蠻子創亂後湖北則有匪徒李少白等皖豫之間則有匪徒牛世修等相率爲亂佔據成池雖此烏合之衆近皆漸次敉平蜀匪余蠻子勢窮力蹙已經遁入深山長樂匪徒李少白亦經官軍收復縣城攻破賊巢二處歴觀本報所紀皆經本館派赴彼處訪事人探明實情馳函相告並非無據之談至平定渦陽亂匪上諭煌煌臣民共曉則尤爲信而有微而推其致亂之源非盡由於民之無良半因乎地方官之不善撫治夫皖省鳳潁各屬連年荒歉民不聊生其饔飱不給飢寒交迫之情見者爲之傷心聞者無不動念在上者方撫字之不暇尚何忍加以催科乃不肖長官竟以徴收條銀逼迫太甚以致激成大變聚衆攻城論其蠢動謀逆之爲彼鄉民固罪無可逭而論其苛歛橫征之罪彼地方官亦百口難辭嗟乎守令者親民之官也故天下治亂視百姓之安危百姓安危係守令之賢否守令賢則民知感戴喁喁冋風守令不賢則民受其殃釀成變亂今之守令有能招徠流亡者乎有能開墾荒蕪者乎有能教民樹藝者乎有能均平賦稅者乎有能驅除盜賊者乎有能禁戢衙蠧者乎有能振興學校者乎有能振恤災患者乎皆無有也而貪酷暴戾朘膏而以肥已昏庸罷輭縱虎狼而噬人者則又比比皆是而欲百姓之不因忿生亂亦幸而已耳彼渦陽之事僅其見端而已或曰渦陽匪亂固因乎守令之催征若川匪余蠻子及湖北長樂縣之事其故不因乎官安可亦以爲罪應之曰此二事雖因閙教而起然使地方官能先事預防則亦未必至於刦官奪城成此大禍故論其咎雖較輕於渦陽而以爲毫無遺議則亦未敢也今者朝廷以渦匪肅淸令督撫派員振撫吾願身膺其任者以實惠及民毋侵漁爲已庶百姓皆知所感不敢妄起歹心是則牛世修雖未就擒安見不卽爲彼中人所獲解乎 
[本館接奉電音]  
　　昨日午前京師飛電傳來懿旨一道敬謹譯登○十二月二十三日欽奉慈禧端佑康頤昭豫莊誠壽恭欽獻崇煕皇太后懿旨大學士榮祿著加恩開復降二級留任處分禮部尚書啓秀著加恩開復降三級留任處分總管内務府大臣崇光前得降二級留任降一級留任又降二級留任處分立山應得降二級留任降二級留任革職留任處分世續前得降三級留任處分均著加恩開復内閣學士張百煕著開復革職留任處分都察院左都御史懷塔布著加恩賞還花翎欽此 
[美使偉論]  
　　廣州中西報云美國駐華公使語人曰觀中國都中目下情形較美人之在本國所料者尤有過之如英美二國果欲合力保護在華權利則事貴速行而其要約有四端一共保中國應有之權二須請中國更新政令三力遏中國將海口讓歸他國四中國各海口及前者俄德法三國所得海口皆須一律通商若不依此行之則中國商務必致不堪而英美二國權利之在亞西亞者必將被累其言如此洵可謂深切著明矣然此舉有關中國二十一行省臣民之福究不知天意若何耳 
[平渦亂記]  
　　蕪湖訪事友人云自渦陽土匪倡亂以來蕪邑地當衝要徴兵調餉昕夕不遑本月十六日皖南馬隊甫過江十九日練軍步隊相繼馳至次日正擬北渡忽道署接到撫憲鄧中丞電檄轉飭練軍迅卽返旆蓋彼處首要名匪已由韓統領陸副戎會同郭鎭軍部下各勇三路追剿陣斬殆盡餘亦生擒不少刻下匪黨已銷聲匿跡被脅之飢民亦皆解散歸田靜候振撫官長上體皇钍下恤民隱凡阿和之愚民但訊非牛匪起事前之舊黨槪免深究各予保釋是以大勢業已敉平現在韓陸諸軍分紥石弓山豊市集一帶搜捕餘匪務期根株盡絶督撫二大憲所派辦振各員亦已馳抵廬州三河等處購運米糧妥爲散放按牛世修一名牛疙𤺥爲是處著名土棍兩月前聚衆抗糧經縣主　 
 
 

Page 2

 
 
賞購　土匪自知釜底游魂終不能久遂於上月二十六日率黨三百餘人馬百餘騎就曹市集揭竿起事掳刼店鋪及富户十餘家後卽驅使鄉民隨同爲亂初尚不敢肆行蹂躪旣而飢民愈聚愈多聲勢日壯於是毒𦦨益張二十七日破靑龍潭二十八日破石弓山責成各鄉練總微丁餽糧所至之處勢如破竹二十九日破龍山營時已有亂衆萬餘人馬千餘匹長驅直搗如入無人之境是日龍山營游擊何師程游戎適赴壽州晉祝郭鎭軍壽誕弁勇不及整隊盡爲所俘營中千總某君並營主關防亦被刼去本月初一日圍攻近城之白龍廟是處人烟輻湊商賈喧闐南北兩練總分率團丁畫叚捍衛　黨先執北練總韓某勒令舉團相隨供給糧草若干韓見匪勢浩大佯許之惟糧則力不從心繼又以此責之南練總張某知張素有積儲不容緩顂張倔强不從遂被支解并將合家老糼十餘口聚而殲之室中所有刼掠一空自是匪黨號令愈嚴阿和之民畏之如虎無敢稍有違言初三日破渦陽城狼奔豕突益復猖狂聞龍山營千總被擄至石弓山老巢後本擬卽供刀　　因某練總代爲哀求得邀釋出並還所刼遊擊關防令卽招聚丁壯五百名同圖大事否則惟某練總是問千戎遂得慶生還當匪熾時蕪地風聲鶴唳一日數驚數日前傳聞頴州毫州同時另有土匪作亂勢亦猖獗異常蕪地所寄頴州信件十六日由廬州信局全數退可廬潁旱班因盜賊滿途暫停遞送至十九日皖南練軍步隊抵蕪次日忽接撫憲飛飭回防之電遂暫憇蕪采營及城隍廟等處二十二日淸晨拔隊回寗國此軍共五哨每哨以一弁押隊步伐整齊紀律議肅在蕪時每日有武弁手捧令箭嚴密梭巡以防滋擾傳聞此次赴剿各軍鄧中丞優加體恤令每名加給月餉銀一兩沿途路費每站給銀一錢自　所拔隊之日起計程核算隨餉支發營官路費每站給銀二兩哨弁一兩此爲向章所未有緣皖軍月餉向祗二兩四錢其營中長夫亦已裁撤一空需用火夫例由勇丁自雇今於加餉之外更准添募長夫代運糧械從征將士無不歡聲雷動用能擒渠搗穴迅奏膚功也又金陵友人函告云兩江督憲劉峴帥自聞渦陽亂耗先脈衡軍三旗護軍兩旗親軍兩旗赴皖會剿繼以匪勢猖獗添派衡軍兩旗先後拔隊登程嗣於本月二十日兩次赴皖之衡軍均已旋省蓋自前軍行抵皖垣後軍行抵滁州後連接淮北電信知此股土匪自經皖軍痛剿一律蕩平故無須前往也至衡字等旗總統王總戎世雄當奉調出征之日部下士卒皆安土重遷不願前驅執殳總戎曉以大義怵以軍威並許以僅守皖垣不臨前敵且約赴皖之後月餉不扣分毫軍士始勉强啓行似此軍心怯戰幸未臨陣交鋒耳否則大局其尚堪設想乎嗚呼噫嘻 
[罪人斯得]  
　　武昌訪事友人云長樂土匪倡亂官軍剿辦漸次敉平督憲張香濤制軍以匪首向綏亭在逃未獲深恐日後死灰復然終爲地方之患爰電飭鄰近各州縣一體嚴拿俾免竄擾旋經施南府額竹軒太守訪知向匪匿跡境内急督同營縣設法圍捕刻已就獲電禀制軍請示想一經訊實卽當明正典刑也 
[石門閙教]  
　　香港循環日報云石門縣建立教堂歴有年所本年澧州一帶土匪蠢動石門民人尤而效之突於前月某日聚衆拆毁教堂戕斃教士四人日内大憲已飭陳軍門海鵬就近督兵彈壓矣 
[創辦工團]  
　　香港循環日報云粤東工藝素稱蕃盛分門别户計共八十二行執業者不下三十萬人然與街坊廟約素不聨絡且其人類皆好勇鬥很偶遇睚眦之忿動輙滋事尋分現在總局大紳與府縣各官商議擇素著聲望之機房花梨車玉花帶挂機欄干杉料鞋料車料燒料等十六行另編工團由各行遴選素所欽服者二百六十餘人當團長其年少精壯者一萬三千四百五十人充練丁造具花名淸册禀請上憲發給旗幟號衣並工團關防一顆札委羅介卿守戎督辦而以西關汛羅希　千戎草塲汛蘇君松齋及候補千把總二十餘員副之無事則各安工作有事則執干弋以衛社稷且嚴加鈐束不使輕啓釁端誠一舉而數善兼備者也 
[金閶火警]  
　　姑蘇采訪友人云本月二十一日之夜四鼓時胥門内廟堂巷某姓家不知如何失火司更人見之立卽鳴鑼告警各叚水龍夫聞聲馳往併力救援幸風不甚狂約歴一點鐘時卽救熄僅焚去花廳一座餘屋未有被池魚之殃者 
[續錄江南高等學堂簡明章程及結式]  
　　一内課學生甘結由學生自具送該地方官加結黏連鈐印彚送本學堂具甘結某科生舉 
人員生某姓某名現年若干係某府廳州某縣人自願投考江南高等學堂實屬年例相符視身赴考並無違碍揑飾槍替等弊如蒙錄取入堂肄業自應遵守堂内一切規條不敢違抗理合出具甘結所結是實計開本身三代曾祖父母祖交母父母均註明名氏存殁光緖年月日具附課簡明章程一本學堂招收附課學生一百二十名不論省分不拘出身約分爲三大班每班之中再析班次一習漢文洋文算學等項以次學習中外溥通學一補習溥通學係經史理文中外政治掌故輿地洋文算學體操試騐格致化學攻金攻木測量繪地圖繪機件圖等事分别已習未習及所已習之淺深再分班次其意有專主不全習者聽一習專門學詳見内課簡明章程一習漢文洋文算學之初班學生必須文理業已粗通一補習溥通各門之學生必須西學西文已知門徑一習專門之學生必須洋文及溥通各學均已精通一習漢文洋文算學之初班學生及補習溥通各門之學生每月繳修洋三元習專門學生每月十元高等算學亦係專門因用華人教授只收修洋三元每年按十個月計算遇閏　加分春秋兩期先行繳足方准入堂如因三年之喪輟業按月照數算還修金餘事請假槪不算還一學生如住堂内飯食茶水自備學堂内章程規條須與内課學生一律遵守住房兩人一間牀榻桌凳及齋夫均由官給其不住齋房者聽如設自來炎水不加修洋一附課學生中如有上下江舉　生監屢考優等俟正課額出卽按府准其補入其籍隷外省者槪不淮補一附課學生每月月課期年大考與内課一例給奬不分軒輊一附課學生卒業奏請奬叙派赴外洋游學均與内課一例以上二條均詳内課章程一以上各項學生如已習洋文者不拘年歲均可收錄如未習洋文者年在二十五歲以上不收一凡願附學者須由官紳出具保結結式附後其習專門之學生並須加具甘結一分聲明學成後願爲國家効用不得規避結式附後一凡願附學者須各具保甘各結親到本學堂持結報名如住居較遠准其由郵局寄遞前來登記入册按名次先後傳到倘人數已滿俟有額出卽由本學堂挨次傳補一附課學生保結各具一分由官紳簽名或加印具保結某某今保得附課江南高等學堂某生某某現年若干歲某省某廳府州某縣人住某地方實係身家淸白自願親身附學並無違碍揑飾等弊如蒙傳到入堂肄業自應遵守堂内一切規條不敢違抗理合出具保結發給該生赴學堂報名聽候示期挨次傳到肄習所保是實光緖年月日具一附課專門學生甘結由附課專門學生自具具甘結某姓某名現年若干歲某省某廳府縣某縣人住某地方自願附學江南高等學堂學習某某專門實屬身家淸白並無違碍揑飾等弊學成之後情願爲公家効力倘公家暫時不用本學生自謀生計亦情願不拘何時由公家調回不得稍有規避如蒙傳到入堂肄業自應遵守堂内一切規條不敢違抗理合具甘結並請加具保結黏連呈堂報名具甘結是實計開本身三代曾祖交母祖父母父母均註明名氏存殁光緖年月日具一附課尃門學生保結由附課專門學生名具一分由官紳簽名或加印具保結某某名官階今保得附課江南高等學堂某某生某姓某名現年若干歲某省某廳府州某縣人住某地方實係身家淸白自願親身附學某某專門並無違碍揑飾等弊學成之後願爲公家効用如蒙傳到入堂肄習自應遵守堂内一切規條不敢違抗兹據該生出具甘結呈請保送前來理合加具保結黏連發給該生赴學堂報名聽候示期挨次傳到肄習所具保結是實光緖 
年月日具 
[白門官塲紀事]  
　　金陵訪事友人來函云江寍將軍豐漢文軍帥因病出缺督憲劉峴帥暫委副都統額介如統制勒春護理旋奉上 
 
 

Page 3

 
 
諭以毓軍帥賢補授日來官塲接得京電悉毓軍帥已於某日陛辭出都由山東歴淸淮馳驛南下屈計祂灶前後可抵白門峴帥爰委旗官兩員前赴淸河恭迎節鉞○上海升科局委員許朗軒太守前經江藩司胡芸臺方伯詳請咨補淮安府缺刻接部文覆准因卽檄飭太守迅赴新任前報云調省察看蓋傳聞異詞也○江南提督李壽亭軍門前接督轅專電請赴省面商要公爰於本月十二日抵江寗晉謁督憲劉峴帥互籌防務軍門昔年曾任壽春總鎭渦陽民情久所熟悉宜剿宜撫必有善策以處之也 
[漢水明珠]  
　　漢口訪事人云鮑家巷河街寳華銀樓方建造房屋雲斤月斧工匠如雲某日有丐婦在彼檢取木柴致與木工某甲啓　 
甲本以膂力自矜者拳足交加婦非其敵適中要害登時斃命甲知釀茂巨案避匿無蹝第不識將來如何了結也○官錢局司事戚某及夥友某某等均經新總辦某君斥退另立新章并將局所移至潮嘉會館隔壁以便辦公 
[鞭春誌盛]  
　　昨日爲立春令節上海縣　舉行鞭春之禮淸晨鐘鳴八下教諭汪子嶔廣文縣丞劉耀庭二尹主簿孫立幹少尹典史蔡季淸少尉先後至縣隨同王大令整肅衣冠在芒神前行禮畢各執五彩絲鞭繞行春牛旁一匝然後鞭牛腹觀其墜地之物以占一年利市一時鼓樂喧闐笙簫雜奏觀者殊擁擠也 
[憲旌將返]  
　　日前江海關道蔡和甫觀察因公赴金陵省垣謁見大憲昨日道轅接到觀察電信知擬卽日遄回爰飭執事人等在碼頭迎迓 
[六言韵示]  
　　昨日上海縣王大令以時當歲杪盜賊繁興因頒發六言告示云現在時届歲闌正慮盜賊頻興更有流氓光蛋到處聚衆横行民團自相保衛一體實力檢巡如遇匪徒到境立時驅逐不停倘敢逗留滋擾會營協拿送懲一經提訊得實本縣賞罰分明各宜踴躍從公愼勿視爲具文 
[化雨宏施]  
　　浙西嚴少和觀察就虹口剏設求志學堂釐定塾規曾登前報月前舉行冬季課刻已案發計湯炳常吳誠各奬洋銀三圓自三名至六名各奬二　七名至十名各奬一圓餘亦給奬有差至十五名以外則槪不給奬間堂中定於歲杪封印日散學新正開　日開學大約落燈風裏卽可聞琅琅絃誦之聲矣 
[案牘勞形]  
　　昨爲立春吉日各衙署例應停辦公事英界公廨讞員鄭瀚生大令以邇來案牘紛繁恐致積壓未免株累無辜故仍照常會訊亦可見大令之體恤下情無微不至矣 
[捕頭病故]  
　　邇日法界鈕副捕頭偶感微疴至公濟醫院求治延至前日下午溘然長逝年六十五歳昨在醫院殯殮後舁往八仙橋西首外國墳安葬 
[米船傾覆]  
　　日前浦東三里橋裕記米行雇江北某船由無錫裝運糧米二百五十擔前晚駛抵滬上停泊南市徽寍碼頭繫纜於莊恒益沙船旁以得海運局騐收斛兌不料夜半時大風驟起浪湧如山忽聞劃然一聲纜已中斷船如箭激直入流迨沙船中人聞呼救聲急放杉板船施救則已全船傾覆僅將舟子四人援登彼岸至船貨俱沈於沙船之下故尚未能撈起也 
[鄰封相騐]  
　　方子林被錢四榮擊斃於上海縣署押所中本報已誌其事前晚原告方榮峻經原差傳到縣主王大令　典史署看管候上憲所委鄰封奉賢縣金明府蒞申相騐昨日午後四點餘鐘金明府駕抵本埠命輿至縣署待質所時已由辦差人等預備公案明府卽升座訊問看役朱倫及同號犯王長發同供方子林與錢四榮素無嫌隙惟錢夙有心偏之疾是晚四鼓後人皆熟睡錢猝發舊延披衣起身手持板凳擊方之首一時鮮血淋漓喊救不及旋卽氣絶斃命屍妻方沈氏蒲伏案前泣供丈夫覊押所中被錢無端擊斃雖因癲疾並非有心然究　方榮峻延不銷案所致小婦人經親戚苦勸知死者不能復生自願備棺收殮求免發封惟一家數口全恃丈夫爲生此後度日艱難求斷撫卹屍子春元供與母同明府謂之曰皮事爾可求本縣王大老爺本委未便作主及提訊錢四榮供方子林將小的房屋發封不能安居樂業是以起意打死明府見其語無倫次知係實患癲疾叱之使退飭仵騐得屍身左太陽有木器傷甚深骨已擊碎洞穿成穴滿面血污委係生前因傷致死明府親視無悞當卽塡明屍格取具屍親並案内各人切結飭卽收殮交屍屬具領騐畢人署謁見王大令茗談移時然後命駕返奉賢縣署 
[借銀轇轕]  
　　譚奎章投英界公廨控姚金林圖賴借欵前晚讞員鄭瀚生大令倩帮審委員劉穆庭二尹提訊譚供本邑人耕田度日今秋姚金林欲爲妓女林蘭芬脫籍向小的借去洋銀五百元計名林桂香繕立筆據嗣悉林妓依然賣笑而姚所借洋銀已花消殆盡故於前月向之索取姚延約不還旣又將祖遺房屋托小的求售先被取者銀五十兩並借去震昌莊支票洋二进元現在尚無得主將道契暫存小的處俟將借欵還　再行給還叩乞訊追姚供與譚素不相識今秋在第一樓遇見嗣是每日約小的至妓院賭博林桂香爲彼所眷與小的何干因念伊係地皮掮客故將房屋托其代賣今被掯匿道契殊出情理之外且小的從未借過洋銀所呈借據乃林桂香繕立揑稱小的爲中實則並無其事求大老爺著譚速將道契歸還徐金記供寗波人姚所借震昌莊支票由譚向小的借去並未付過洋銀已作廢紙劉二尹訊得譚實被林桂香借去欵項不應將姚道契擅自掯匿著押候羡姚日事倡賭咎亦難辭令覔的實人保出速尋林妓到案震昌所出支票洋二百元究竟譚曾否付過飭原差查明禀覆徐無干開釋 
[英界公堂瑣案]  
　　蕩婦龔翠金向在某紡紗廠工作與廠中司事某甲有染前晚相約至金德興客棧效神女襄王故事棧中人稔知底藴唆令流氓曹木林向之訛許翠金始猶掩飾繼被曹道破隱情恐干未便遂將所帶金約指銀手釧賄之事後心有不甘赴捕房聲訴捕頭派包探李星福將曹拘獲弔出各贓解案請究翠金投案領贓曹供小的本不知情實由棧主金某告知故向理論金約指等係此婦自願交與小的並非勒索署理讞員鄭瀚生大令商之福繙譯判責曹二百板龔翠金掌頰一百下贓物給還○鄔宗仙在某輪船當茶房前將李金桂所寄洋信一封私拆盜用洋銀一百四十五元被李查知俟輪船到申後將鄔扭交二百六十四號華捕送案請究李投案請追鄔供洋銀業已用罄容小的徐爲措繳大令判令管押一月將洋銀如數繳還○施林氏在邱瑞卿家傭工餬口前日見邱房中無人看守遂竊首飾箱一口携之而逸由包探秦少卿緝獲送究邱投案請追失贓施林氏供箱已寄存他處小婦人當往取回求恩寛宥大令著押候覆訊○包探竇如海禀稱拐匪黄仁金積案纍纍近又誘得　陳氏之子欲携往他埠經小的查獲送請訊究潘陳氏投案供稱小婦人祇此一子幸遇包探查獲求恩給領黄供湖州人自知離人骨肉絶人宗祧罪在不赦尚求大老爺開一線之恩俾得攺過自新則小的感激無旣矣大令謂誘拐糼孩萬不能恕判責二百板管押一年○有喬阿三者攫取洋人唐門史之毰帽一頂由包探竇如海拘獲送究唐門史投案申訴前情並稱與喬素不相識喬供偶然游戲不料伊竟認眞大令判枷號一禮拜 
[美界捕房紀事]  
　　昨晨寗波竊賊吳阿七至外虹口菜市街錢沈氏家乘間竊取布衣多件事主扭送捕房捕頭令押候解送公公堂禀請讞員鄭瀚生大令訊辦○昨午賭徒周阿福在北河南路天后宫前設攤誘賭被巡街華捕扭送捕房押候解送公堂禀請究辦○昨晨甬人祝某至同鄉王姓家圖竊被王扭入捕房捕頭以行竊未成令押乞丐牢一宵從寛釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[白門冬柳]  
　　金陵訪事友人云南洋大臣劉峴帥以邇來外患頻仍時艱孔亟欲防江海端賴添設兵船爰　　欵　交北洋大臣派員赴外洋名廠定購巨艦若干艘其小者卽飭上海製造局督工赶造前月杪已造成二艘委員駕駛至省禀知峴帥本月初二日峴帥飭籌防局總辦嚴子明觀察赴石頭城下騐收○陜西候補道魏觀察秉蔚需次有年近因與撫臣誼開叔姓例應呈請廻避擬攺江蘇聽鼓由督憲劉峴帥據情入奏刻已奉部覆准峴帥遂札飭留省差委○兩江督憲劉峴帥前以法兵盤游弋江面防務戒嚴曾飭水師叅將趙叅戎雲龍巡視各港汊兹者法船已去民情安謐如常遂於本月初二日回省詣督轅禀知銷差○兩江督憲劉峴帥前奉上諭飭辦團練除傳知各屬欽遵辦理外其省垣城鄉等處卽檄委保甲總局分飭各叚委員邀同紳富籌資興辦並飭吳孝廉鳴麒與鄉董妥商開辦元寍兩屬各鄉保甲蘆洲則另委邑紳湯觀察霖總其大綱所需經費令向民間捐募無如近日民力凋敝且鑒於曩年冬防辦理不善意存觀望不肯輸資各鄉村鎭雖可按畞抽捐然倉卒之間亦殊難集鉅欵也○本月初旬某日少年某甲身披重裘手携雜物自鄉間營葬而歸行至太平門内時已薄暮見道旁停一東洋車詢之御者其人口操淮北音以對旋與議定價値坐至城南郭家巷甲以連日勞瘁馳驟之際已入睡鄉忽聞前面大喝聲御者卽止步甲蘧然驚寤瞥見一人手持利刃當車面立甲大駭急聳身躍下飛步狂奔大呼救命其地在雞鳴山下武廟之旁居民某乙聞聲出視甲卽哀求援手俄而車夫奔至向索車資甲驚魂未定呆若木雞乙知有異卽命車夫隨往領錢車夫從之至蓮花橋武卡乙偕甲入車夫恐事敗露舍車狂竄不知所之乙向卡弁某君備述前情雇人送甲歸家自此不食不言若喪魂魄越日延醫診治謂甲瞻已驚破恐不可瘳果若此則車夫之惡尚可問乎○開設粥廠原以振濟貧民也苟非萬不得已何必向分餘𤁋乃本届南門外粥廠開放之後竟有家道小康之某甲串同是處甲長揑稱極貧每日持籌領粥携歸餧牲畜事經委員訪悉伺甲復至飭差拘拿擬送縣署請辦甲見事已敗露匍匐求恩委員乃判罰洋銀六十元俾助廠中經費是亦可爲貪小者戒矣 
[浮生若夢]  
　　茶博士某甲本邑人也素在某茶寮執役竹爐火熾蟹眼圓時石銚泉香生涯不惡邇者忽染臃腫之症醫藥無效日漸支離前晚更魚初躍時行至南市新馬頭某姓米棧前遽爾倒地不起經人報知十六鋪地甲裘鎭撫視之下則已體冷如冰矣乃報請同仁輔元堂給棺收殮舁厝荒阡 
[止海縣署瑣案]  
　　凌寳箴控周廷楨卽周顯淸黄鳳祥等串呑股銀經襄讞委員馬明府提訊凌供職員係無錫人去年在原籍股開同益昌繭行每股資本銀二千兩計共十七股職員得五股至冬行閉存繭二百三十餘擔由周廷楨轉託黄鳳祥賣與上海寳昌洋行所得價銀均被呑没查理賬目除虧本外職員應收還五千九百餘兩務乞嚴追周供同益昌監生亦有資本四股半計銀九千兩分文無著存貨由黄鳳祥售去不干監生之事黄供一年監生在丁元興冶坊執事伊等開設繭行時監生墊銀甚鉅現雖將存繭售去尚屬不敷求鑒明府謂周黄均係售貨之人不能飾詞推卸飭一併收押待質所候再訊追○自新所看役彭春禀押犯潘阿會王阿二穴壁圖逃請爲嚴究馬明府提究之下潘王同供蔣小新起意脫逃糾合小的等穴壁蔣供小的並不同謀緣　王兩人串同穴壁適爲小的所見告知看役因之挾嫌誣攀明府檢查案卷潘係法華司送辦刨棺之犯王係十六鋪巡局解送之竊犯蔣係法界公堂送究之竊犯遂判將潘王各責一百板照舊收押蔣稍從寛典枷號一月○去秋滬南萬裕錢莊出店人馮阿常送寳銀至毛家弄被人戳死嗣拘獲形跡可疑之蔡松華朱連生黄大令迭訊不認收押候懲前晚馬明府提案復訊蔡朱同供此案小的等實不知情叩求鑒察明府謂爾等兩人雖與此案無涉然平素有訛詐滋閙情事罪亦難寛判各枷一月發十六鋪示衆期滿責釋○漆匠張松林誘姦陳汝棟之妻周氏偕逃至浦東前月某日被陳查獲扭送至縣經王大令訊供責枷昨日頭鋪地甲禀報張現患吐瀉之症馬明府遂飭差役帶案察騐略有病容諭令疏枷發堂醫愈再行補枷 
[馬路工程局紀事]  
　　馬世昌所駕周浦航船向泊南市萬聚碼頭前日由鄉間携土布十四來滬求售不虞被妙手空空兒所見乘人不備竊之而逃船夥瞥見登岸追呼經三十號三十七號兩巡街捕帮同獲住二賊押入捕房轉解馬路工程局總辦朱森庭明府升堂研訊一供汪姓名子安一供王姓名錦山卽李洪三又同供小的等俱浦東人素業駕舟邇顺癖染烟霞不能餬口不得已而出此不策尚求逾格施恩明府謂二賊年方强壯甘入下流情殊可惡判各責二百板從寛開釋○前日陳富生李阿大在新馬頭行竊聚豐木行所晾之松柴被十八號巡街捕拘送捕房解請朱明府研訊陳李同供無業營生流爲乞丐偶爾違犯叩乞從寛明府命各笞五十板傳諭丐頭嚴加管束 
[南市捕房紀事]  
　　前日楊靜山肩荷物件在南市新馬路俯首疾行與陳鴻運所拉之車突然相撞傷及腰肋二十九號巡街捕勇見之一併拘解捕房捕頭王榮培見楊傷勢甚微令陳給錢若干買藥敷治○前日郭王氏雇坐沈烏烏之小車自十六鋪橋而南帶有雜物置諸車上迨回家檢點忽少公雞一尾昨日在新馬路中與沈相遇向之盤問漸至忿爭旋由三十四號巡街捕勇拘送捕房捕頭謂所指無憑碍難追究然沈不應與婦扭毆咎亦難辭因之管押一點鐘時然後釋之使出○昨日源吉夾板船司賬人高芝蓀投南市捕房報稱隔昨有一相識友人由寗波附招商局江天輪船來滬登岸時失去搭連袋中儲金簪一枝計値洋銀四十元又現洋四元九角錢百餘又請爲查緝捕頭允之 
[法界公堂瑣案]  
　　福建侯官縣武舉高南斌曾販靑菓二百餘桶來滬托同鄉王廷藩張允琳代售書立收銀字據付執繼忽藉端滋擾致動同鄉各業公忿聨名禀控公廨讞員朱森庭明府立飭包探拘押昨日禮拜六會同何繕譯升座嚴訊原告王廷藩張允琳投案申訴前情明府謂高曰爾旣屬武舉理應奉公守法何得藉端滋擾情同訛詐高一味狡展明府謂爾之行爲無禮人所不齒尚敢恃蠻狡展實屬不安本分著具攺過切結存案不准再行滋擾高卽遵諭具結而退○懋記烟葉行主吳友芝擔保兪蘭生貼票虧欠洋銀五千餘元兪乘間脫逃案懸未結讞員朱明府飭將吳拘押候追旋經大成祥洋貨店中人保出明府勒限三日將兪交案兹已逾限原告沈和卿遺吳增祥投案求追明府著吳繳銀一千兩存公堂俟兪蘭生到案然後交還金珊芝准予交保出外帮同吳友立限至明年正月二十日爲止將兪蘭生尋交倘逾限不交著保人交案押追徐阿來控項梅生包造房屋欠銀不還明府准詞提集嚴訊項供與徐素不相識實係誣控求鑒明府閱徐禀詞不盡不實著一併斥逐不理○胡金福控粤人鄺德成代買榨油厰股分被騙銀二百五十兩洋三百十一元明府飭拘鄺訊追鄺已回粤祗將大婦鄺陳氏及妾鄺程氏鄺鄧氏解案訊究胡呈榨油厰股單明府閱畢飭三婦覓保釋出限明年正月二十日以前將鄺交案如違追比○小竊王阿大在小東門外竊取女帽一頂及車夫趙裕坤之捐照一紙經包探拘獲解案王供認竊帽並未竊取捐照明府判責一百板 
 
 

Page 10

 
 
[光緖二十四年十二月初四日京報全錄]  
　　宫門抄○諭旨四道錄前○江督劉奏報辦理徐海賑務災重欵絀情形摺○又奏爲飭屬購辦江北漕糧摺○黔撫王奏爲勦平苗匪地方安靜摺○署川督文奏爲辦理捐務各員懇恩奬勵片○十二月初四日工部鴻臚寺正白旗値日無引見○端王謝賞穿帶膆貂褂恩○瀾公假滿請○安○薩廉謝調盛京兵部侍郎恩○袁世凱請訓○劉樹堂謝在西苑門内騎馬恩○華金壽謝稽察左翼宗學恩○廣州恊領胡淸鑑謝恩○蔣雲龍以副將用謝恩○劉樹堂雙瑞裕庭預備召見○召見軍機○袁世凱劉樹堂裕庭○○頭品頂戴兩江總督臣劉坤一跪奉爲徐海賑務災重欵絀謹將現辦情形恭摺具陳仰祈聖鑒事竊照徐海等屬工賑事宜前經奏明分别責成官紳經理奉旨允准轉行欽遵在案現籌辦法約分三端一曰散放賑撫一曰復築河隄一曰沿路截留資遣隨地設廠賑粥蓋賑濟以全民命工作以資生計資遣粥廠以恤流亡三者並重未可偏廢義賑紳士嚴作霖先辦邳州宿遷海州沐陽四屬賑撫業經先後撥存銀三十餘萬兩續辦睢寍銅山蕭縣等處現正籌欵撥濟此外被災較輕之州縣又須另行設法徐州道桂嵩慶候補道方碩輔等分辦徐淮海河工築隄已經分撥銀十餘萬兩將來用欵必不止此其餘各屬截留資遣江寗揚州等處設廠放粥亦須撥欵接濟通盤籌畫就今冬計已非五六十萬金不辦而明春賑事爲日方長尤關緊要據嚴作霖電稱較之冬賑需欵約加一倍疉次仰荷天恩截留漕米八萬石約折銀二十餘萬兩並准由各庫借撥銀二三十萬兩又部撥昭信欵三十萬兩綜計雖有七八十萬之譜第以江蘇庫欵支絀萬分無論何項均係一針一孔前次奏明借用不過濟一時之急現在墊欵二十餘萬待用孔亟急須撥還是實在可以濟賑者不過五十餘萬兩且奉撥昭信欵内尚有湖南河南兩省銀十萬兩未經解到折漕甫經啓微現無報解之欵賑捐來源極形微弱隣省協濟尤屬寥寥工賑之繁旣如彼欵項之絀又如此臣目擊災黎憂心如擣總理賑捐局署江寍布政使胡家楨署江南鹽巡道吳炳祥老誠穩練愷惻慈祥辦振十有餘年實心任事此次委辦徐海振務百計圖維不遺餘丈無如工振各欵合則見多分則見少目前已極艱窘來春更費支持臣惟有督率該司道等殫竭愚慮展轉騰挪於奉撥之欵分别催提於振捐一事極力勸募一面隨借隨用隨道隨還以濟民艱而免遲誤所有徐淮振務災重欵絀情形謹會同江蘇巡撫臣德壽恭摺由驛附陳伏乞皇太后皇上聖鑒謹奏侉硃批本日已由户部奏撥銀二十萬兩矣卽著分别責成官紳認眞賑撫毋使一夫失所欽此○○劉坤一片再據署江寗布政使胡家楨江寗督糧道吳重憙會詳稱江北河運漕糧前經户部奏定米價長落無定應臨時奏明等因歴經遵照辦理近年錢荒米貴購辦爲難亦經附片奏明在案所有本届新漕除撥賑外餘應照常購運以重倉儲當卽派員分赴產米之區確加查訪各州縣眯成有僅稱中稔者有被災歉收者現雖新榖登塲市價仍未平减推原其故蓋因頻年偏災屢告户鮮蓋藏本年夏間各處缺米貧民攫食之案層見疉　當經飭屬設局平糶並奏免米厘以輕商本而廣招徠地方始獲安靜迨至秋收之際濵江臨河因地復被水災未能一律豐稔小民鑒於前　各將米榖囤積不肯出售兼之徐海及皖北等屬購運賑米食米直隷浙江福建廣東各省採辦軍米商米紛至來以致米價仍形昻貴且查向來購米通用制錢固望米價平减尤望銀價起色乃米價日涨而銀價日跌目下江寍省城每銀一兩僅易制錢一千二进五六十文每米一石市價計錢三千文以錢合銀卽需錢以外其挑力風師折耗一节尚不在内又須分投購辦局用亦不锡遞增値此時局日艱庫欵奇絀敢不盡心竭力勉任其難無如本届米價之貴實爲從來所未有各省情形相似更不僅江安爲然况漕米爲天庚正供在船須歴半年之久然後交納京倉不得不極求乾潔若待價遲購深恐愈漲愈多牽扯益不合算爲有遴選廉幹之員責令照市價核算購定不准多報分厘其買價最廉者記功加奬以爲之倡庶期奮勉從事涓滴歸公等情詳請具奏前來臣查核所詳尚屬實情除飭令迅速購辦事竣核實開報外理合會同漕運總督臣　椿江蘇巡撫臣德壽附片陳明伏乞聖鑒飭部查照謹奏奉硃批户部知道欽此○○頭品頂戴貴州巡撫臣王毓藻跪奏爲剿平苗匪地方安靜恭摺仰祈聖鑒事本年九月半間苗匪　中和楊洪漳等滋事二十日攻撲黄平州城及苗團誘擒楊洪漳各大槪情形業經電奏在案兹於十月十一日奉電旨五毓藻電奏已悉淸平苗匪田中和等滋事旋率黨竄撲黄平州城業經兵勇擒斬擊退惟匪蹝亦報肅淸著　毓藻督飭地方文武迅速搜捕務期一律殄除毋留餘孽欽此查都匀府屬淸平縣其螃蟹河右屯地向設市塲凡赶塲之期百貨均集商人例出塲規屯紳王思安等收之河左爲苗衆所居總甲田中和楊洪漳等垂涎已久另設新市羣商多去右之左王思安等忿爭幾至械鬥淸平縣劉茂槐前往彈壓示令分期赶塲爲取市利田中和等悍然不遵糾衆恃强飭差嚴拿膽敢拒捕旋於九月初十日該匪衆三四百人頭纒白布張旗幟携搶砲勢甚洶湧是夜槍掠河右市塲縱火燒鋪房一空十三四等日竄黄平屬之翁丙魚梁鶯嵒等處所至燒刼臣當札淸丹台凱共四營曁淸平等縣團勇分路剿之時該匪煽誘苗民勢將蠢動升雲南迤西道鎭遠府全楙績恐蹈咸豐六七年苗亂之轍急起在籍總兵楊昌魁招舊部勁勇三百名帶快槍七十杆裏糧相助楊昌魁者夙著戰績黔中苗人所素畏服者也二十日夜四更楊逆率黨撲黄平州城文武官激厲兵團竭力巡守搶跋城者數賊當梟首擲城外天明賊退跟蹝追逐又傷十數賊並斬附楊逆之爲首者蕭明山一名於是田逆由干豆貢楊逆由下坡脚各督二百餘匪均萃於甕谷隴該處四面懸嚴著名奇險楊昌魁督兵勇搜剿斃匪不少苗團亦率壯丁攔途截擊蓋向懾於總兵之聲望又因臣告不中有綑首要重賞不究餘黨之說誘執楊逆獻之立卽於軍中正法懸首於甕谷隴之山巒高處餘匪畏威遂於三四日全數解散現在商旅往返如常塵市無驚惟田加和薙鬚而遁聞赴革夷藏匿並聞台拱及八弓各苗處亦有匪類集聚臣仍嚴飭文武官設法弋獲以靖餘孽仰紓宸僅所有勦平苗匪地方安靜緣由謹恭摺馳陳伏乞皇太后皇上聖鑒訓示謹奏奉硃批知道了仍著嚴拿逸匪田中和務獲懲辦其台拱等處如有匪類聚集並著上緊搜捕毋留餘孽欽此○○文光片再查川東一帶賑務前於開辦之始卽經前督臣鹿傳霖派委川東道任錫汾候補道華國英夔州府知府劉心源詣各災區督同地方官紳就地籌欵並提用過倉榖分别賑濟嗣因所籌銀榖不敷散放復經奏准開辦賑捐時臣在臬司任内由前藩司王毓藻會同臣及成綿道長春署成都府知府唐翼祖等分派員紳竭力勸辦多方擘畫廣爲招徠用能籌集鉅資源源接濟災區民命幸獲保全迨至上年秋成豐稔始將賑務捐務次第停止復經鹿傳霖將報銷善後各事奏交前藩司裕長經理隨經淸理完竣由前兼署督臣恭壽將收支數目奏銷在案並經裕長將督辦捐賑各員造册請奬聲明該司職任承宣籌賑乃分内應辦之事不敢仰邀議叙等情詳請具奏前來恭壽未及具奏臣查各員辦理賑務均屬久於其事始終罔懈卓著勤勞除臣受恩深重亦不敢仰邀奬叙外應懇天恩俯准將升任貴州巡撫臣前四川布政使王毓藻前署成都府知府寍遠府知府唐翼祖均勅部從優議叙二品頂戴川東道任錫　賞加頭品頂戴成綿龍茂道長春疾裲道華國英均賞加二品銜調任成都府前夔州府知府劉心源賞加三品銜以酬勞勘除將各員履歴咨部外理合附片具陳伏乞聖鑒訓示謹奏奉硃批著照所請該部知道欽此 
 
 

Page 11

 
 
[光緖二十四年十二月初五日京報全錄]  
　　宫門抄○江督劉等奏爲江寍將軍因病出缺摺○尚書趙奏遵查京師城垣各工分别情形輕重據實覆陳摺○護川督文奏爲川東振務完竣查明本省出力各員擇尤保奬摺○又奏查明京外各省督辦四川賑捐出力大員擬請奬叙摺○十二月初五日内務府國子監正紅旗値日無引見○恭王請假五日○富侯續假五日○松溎請假十日○恩祥謝授左贊善恩○桂山松齡　左右監副恩○劉樹堂王祿書胡淸鑑劉中度雙瑞鈺斌預備召見○掌儀司奏初十日十二日祭奉先殿恭王慶王行禮○召見軍機○　樹堂胡淸鑑雙瑞○○頭品頂戴兩江總督臣劉坤一江寍副都統臣額勒春跪奏爲江寗將軍因病出缺恭摺馳陳仰祈聖鑒事竊照江寍將軍豐紳現年七十七歲係吉林雙城堡廂白旗滿洲人由筆帖式於咸豐同治年間先後隨剿髪𤞑等匪轉戰江蘇安徽甘肅等省薦　江寗副都統歴升寍夏黑龍江綏遠城等處將軍光緖十年閏五月調補江寗將軍十月到任臣等共事一方見該將軍精神爽健辦事實心自本年九月間舉發潮濕時患腰骽酸痛等疾兼之肝陽上擾神智漸不如前當於十月二十八日具摺奏請賞假調理不意拜摺後病勢增劇熱痰上壅醫藥罔效延至十一月初三日自知不起深以受恩未報爲憾口授遺摺交臣等代遞卽於是日戌刻出缺臣等親往看視景况蕭條該將軍長子舒通阿係休致驍騎校在吉林居住次子舒隆阿係一品廕生隨侍任所長孫祥順係由理藩院員外郎攺捐知府尚未出京次孫祥德現署奉天海龍廳同知當派員弁隨同該家屬將身後一切妥爲照料靈櫬回旗由臣額勒春照章盆派弁兵護送伏查該將軍豐紳心地篤厚任事公忠壯歲從戎備嘗艱險前後在營在任四十餘年懋著勤勞厥功甚偉久在聖明洞鑒之中光緖二十年奉旨入都經督辦軍務處王大臣飭派總統神機營馬步官兵駐紥京東八里橋地方該將軍年已七十有三維時臣坤一銜命督師親見其布置嚴密籌畫精詳忠勇之忱形諸詞色心竊重之二十一年撤防回任目擊時艱益加奮勉整飭營務勞瘁不辭方冀克享遐齡長爲國家干城之寄詎以微疴竟至不足老成凋謝悼惜實深合無仰懇天恩從優賜卹以酬勞出自勛逾格鴻慈至江寍將軍員缺緊要應請旨迅賜簡放以重職守該將軍豐紳遺摺附呈御覧謹合詞由驛馳奏伏乞皇太后皇上聖鑒訓示謹奏奉硃批另有旨欽此○○臣趙舒翹臣英年跪奏爲遵查京師城垣各工分别情形輕重恭摺覆陳仰祈聖朢事據升任奉天府府丞何乃瑩片奏京師城垣諸多傾塌壇廟圍牆基址均有刨挖情形請一律修整等因當經工部遵旨查明分繕淸單於光緖二十四年九月十八日具奏奉上諭著派趙舒翹英年再行詳細勘估分别工程輕重奏明請旨辦理單三件併發欽此由内閣抄出臣等遵查工部原開單内各處叚落均極分明惟長短高低丈尺數目係彚總開列不甚明晰當各遴派司員帶同算房人等逐叚查勘遇有傾圯損裂者卽眼同丈量分晣註明自九月二十六日起至十月二十八日止將壇廟皇城内外城墻一體勘畢開單呈閱臣等復會同親往履勘情形均與該司員等單開相符因思城垣之設關係甚重若任其傾塌誠不足以資保障而壯觀瞻第工叚綿亘經費繁洶一律興修恐無從籌此巨欵當飭該司員等欽遵諭旨分别極重較輕三項繕具淸單較輕者只可置之不議次重亦可從緩其情形最重者亟應量加修整統計工叚尚有二百數十處之多約略估算至少亦須實銀二十萬兩現値度支奇絀國用浩繁河工旣需帑不貲官俸復加恩免扣疆吏乏點金之術司農興仰屋之嗟臣等再四思維祗有於極重中再行分别緩急之一法惟當隆冬之際工作難固擬請將應修各工從明歲起分作四年辦理先儘皇城次及正陽崇文宣武三　又次則各叚城牆俟修砌完竣後體察庫儲稍裕再將次重各工酌量修葺似此分别緩急户部或可勉力支應至壇廟各處向有歲修工程現在查勘情形尚不甚重應隨時察看如果續有傾圯再行奏明請旨此次似無庸併案興工理合聲明所有臣等履勘城垣各工情形謹恭摺具奏伏乞皇太后皇上聖鑒謹奏奉旨一道○○二品頂戴護理四川總督按察使臣文光跪奏爲川東賑務完竣查明本省勸捐辦賑出力各員擇尤開單請奬恭摺仰祈聖鑒事竊查光緖二十三年前督臣鹿傳霖任内因川東一帶霪雨爲災收成歉薄而夔州綏定忠州等處被災尤重奏明飭令各地方官分别辦理賑糶並請開辦賑捐分别各省一體勸辦以資接濟嗣於各賑務漸次就緖之時復經前兼署督臣恭壽於本年正月奏請將本省外省勸捐辦賑出力各員查照籌辦順直賑捐請奬成案給予奬叙欽奉硃批准其擇尤保奬毋許冒濫欽此隨據前布政使裕長查明各屬賑務一律告竣當將本省勸捐辦賑出力各員造册請奬前兼署督臣恭壽查各員履歴尚有未符飭局查明另造兹據署藩司賴鶴年更正請奬前來臣查川東一帶上年被災歉收之處共計二十餘廳州縣籌辦振撫時近一年本省所籌振辦一百萬餘兩外省所勸亦數十萬共計銀一百九十餘萬兩全活飢民亦數百萬計所有本省勸捐辦振出力各員或力籌鉅欵以拯饑黎或親歴災區不辭勞瘁均屬勤勞卓著有裨民生除將勞績稍次各員酌給外奬外統計本省勸捐出力者三十一員辦賑出力者九十一員所捐銀數曁擬給奬叙均核與章程相符並無冒濫謹將各員銜名並請奬階升封銜等項繕具淸單恭呈御覽仰懇天思俯准照擬給奬以示鼓勵除將各員履歴奬册咨部外理合恭摺具陳伏乞皇太后皇上聖鑒訓示謹奏奉硃批該部議奏欽此○○二品頂戴護理四川總督按察使臣文光跪奏爲查明京外各省督辦四川賑捐出力大員擬請奬叙恭摺仰祈聖鑒事竊查光緖二十三年前督臣鹿傳霖任内因川東一帶霪雨收成歉薄而夔州綏定忠州等處被災尤重奏明飭令各地方分别辦理振糶並請開辦賑捐分咨各省一體勸辦以資接濟隨經亦外各省將軍督撫司道並京秩各員籌集捐欵陸續解川恊濟賑需飢黎全活甚衆嗣因賑務完竣當由前布政使裕長查明請奬前來兼署督臣恭壽未及具奏臣查各省近年多有偏災捐務久成弩末該將軍督撫司道京員等本無應辦川賑之責乃一聞川災奇重待賑孔殷均能不分畛域設法籌欵以濟災區其保全民命之功實不可没應懇天恩俯准將督辦出力之盛京將軍臣依克唐阿軍機大臣前直隷督臣王文韶兩江總督臣劉坤一閩浙總督臣邊寳泉兩廣總督臣譚鍾麟河東河道總督臣任道鎔升任四川總督前江蘇撫臣奎俊安徽撫臣鄧華熙河南巡撫臣劉樹堂陜西巡撫臣魏光壽浙江巡撫臣廖壽豐廣東巡撫臣許振褘廣西巡撫臣黄槐森貴州巡撫臣王毓藻兼管順天府府尹事吏部尚書臣孫家鼐順天府府尹臣胡燏棻督辦蘆漢鐵路大理寺少卿臣盛宣懐出使美日秘等國在臣四品卿銜伍廷芳刑科掌印給事中吳光奎升任江西巡撫前江寍布政使松壽江蘇布政使聶緝槼安徽布政使于蔭霖河南布政使額勒精額升任山東巡撫前陜西布政使張汝梅福建布政使季邦楨浙江布政使惲祖翼湖南布政使何樞廣東布政使張人駿廣西布使游智開貴州布政使邵積誠署陜西布政使陜西按察使李有棻河南按察使長祿奉天驛巡道志彭直隷津海關道李岷琛署直隷津海關道候補道任之驊奏留直隷差委雲南候補道韓銑江南鹽法道胡家楨河南糧鹽道王維翰河南開歸陳許道穆奇先調任河南河陜汝道陜西糧道姚　贊陜西鹽法道江匯川署陜西督糧道在任候補道西安府知府童兆蓉等勅部從優議叙以酬勞勩除其餘出力員紳候咨送到日容另具奏並分咨外理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
 
 

Page 12

 
 
[光緖二十四年十二月初六日京報钱錄]  
宫門抄○諭旨二道錄前○護川督文奏爲遵鑄制錢加增工料摺○又奏爲申明霆軍營務處報銷情形片○吉林將軍延奏爲調員差遣片○楚督張奏爲委署藩篆片○十二月初六日理藩院鑾儀衛光祿寺廂白旗値日無引見○普公假滿請安○順天府尹何乃瑩到京請安○張翼由山海關到京請安○李端遇請假十日○希朗阿續假十日○鈺斌瑞寛預備召見○内務府奏派雍和宫熬粥派出謨貝予○兵部奏派考試繙譯文童彈壓副都統派出官祥恩壽○召見軍機張翼何乃瑩鈺斌瑞寛○○○二品頂戴護理四川總督按察使臣文光跪奏爲川省遵鑄八分制錢請於多鑄錢内開支加增工料並彌補銅鉛不敷價値恭摺具陳仰祈聖鑒事竊查前准户部咨遵議漕運總督松椿奏銀價日低錢價日昻請令各省制錢每文按八分鼓鑄應如所奏辦理惟分兩旣减錢質務須光潔精良倘鑄不如式將委員匠役從嚴懲辦等因當經前兼署督臣恭壽行司遵辦在案竊維鼓鑄之精粗視乎銅質而鑄錢之美惡在乎人工川省鑄錢成法向在寍遠府各廠及貴州地方採買銅鉛產於大壑深山質性本屬乾脆加以採取年久硐老山空精華所餘更形枯薄本不能與江蘇等省採購洋銅相提並論及至鼓鑄之際安鑄置範掌　執鉗以及鑢蕩磋磨無不惟人工是賴較之他省以機器壓錢者巧拙勞逸更復迥不相同是以光緖二十年奉文飭令每錢一文鑄至一錢前督臣鹿傳霖以川鑄之錢每文向重一錢二分質色尚難精美擲地卽恐破碎若每文僅鑄一錢則内外高低難分字跡模糊莫辦實恐不成錢質奏請仍循舊章故壬午以前卯額仍係照舊辦理嗣奉部駁卽將癸未卯額攺鑄一錢兹復奉文令鑄八分係爲節省帑項之計敢不勉力遵行已於甲申卯額遵照攺鑄惟銅觔雖减而錢數實增工料之需萬難節省查川省每年卯額共用銅鉛一百六十萬觔除折耗外實淨用銅鉛一百四十五萬六千斤以原鑄每文一錢二分計算共應鑄錢一九萬四千一百三十三串三百三十三文癸未全卯攺鑄一錢共鑄得錢二十三萬二千九百六十串較之原額實多錢三萬八千八百二十六串六百六十七文除例支工料外實加增工料錢五千二百四十三串四百三十四文又甲申全卯攺鑄八分共鑄得錢二十九萬一千二百串較原額實多鑄錢九萬七千零六十六串六百六十七文除例支工料外實加增工料錢一萬三千一百零八串五百八十六文伏查例定鑄錢工料向以傾銷銅數爲衡然鑄造以成其質磨礱以發其光所用人工實加於傾銷數倍况錢文分兩次减質薄於輕更非加工細鑄不能使其精潔川省近年米貴錢荒工資大漲此項多鑄之數俱由造作而成若不於例給工料之外照數加支該工匠等實難以枵腹從事應請卽於多鑄錢内按數支給以惠羣工此川省鑄錢並减分兩籲請按照多鑄錢文加支工料之實在情形也川省銅鉛價値本有一定例章無如出產日微市價日貴且山川險阻運費尤屬不資例定每銅百斤例支價脚銀十二兩除去减平搭票實僅支銀九兩四錢八分川省現買之銅則須實發銀十一兩四錢五分而寍遠府等承買解省則非一十四兩不能敷用黑鉛每百斤例支價脚銀四兩三錢七分除去减平搭票實僅支銀三兩三錢七分三厘三毫川省現買黑鉛則須實發銀六兩三錢六分至招商採買白鉛每百斤例支價脚銀四兩二錢七分三厘二毫七絲川省現買白鉛則係實發銀六兩三錢六分明知市價例價多寡懸殊非敢故爲增益無如民間行市有定不能抑勒以從而錢法所關又不敢不竭力籌畫故歴任藩司以及承辦之員無不設法賠裲虧欠纍纍光緖十九年部議川省每錢一文减重一錢案内准以節省所餘彌縫不敷鉛價是賠累情形部中業已鑒及擬請卽以多鑄之錢易回銀兩留於川省作爲彌補銅鉛價値之需此又川省銅鉛例價不足請以多鑄錢文易銀彌補之實在情形也兹據布政使賴鶴年詳請奏咨前來臣維川省鑄錢例支工料銅鉛價値數本不敷故致停欠甚多制錢常形短絀現雖奉文沽厘分兩而錢文現經多鑄則工料在所必需且銅鉛市價日昻虧賠更何所底止若不設法籌濟勢必停工住卯殊不足以整圜法而利民生該司所請於多鑄錢文開支加增工料并彌補銅鉛不敷價値係屬核實辦法且與部議亦屬相符可否仰懇天恩俯准照例并咨部立案之處出自逾格鴻慈除咨部外理合恭摺具陳伏乞皇太后皇上聖鑒訓示謹奏奉硃批户部議奏欽此○○文光片再查前兼署督臣恭壽任内准户部咨奏覆軍機處交出步軍統領衙門奏已革道員何應鐘呈訴承辦報銷被叅緣由一摺單一分於光緖二十四年四月初七日具奏軍機大臣面奉諭旨著户部咨行四川總督查明辦理欽此欽遵抄錄原奏淸單咨行到川當經恭壽行司轉飭查覆去後據署布政使賴鶴年署按察使安成轉據成都府知府劉心源詳遵卽督同委員候補通判武文源大挑知縣陳慶增檢查淸單内開户部原奏四川總督臣劉秉璋審辦霆營報銷不實一案提省發局飭核何應鐘面呈淸摺銀數何應鐘照銷册指出魹超提銀一十九萬一千兩零查軍需用欵理宜核實若銷非所用卽爲浮冐何應鐘總理營務獨任報銷爲鮑超親信之人乃任聽提用辦理册籍又不實用實銷以致報銷不實雖於事後據實遞摺已屬巧詐無良業經革職應請永不叙用奏奉諭旨照准完結在案今據該革道呈稱局員攺換摺目並劉秉璋覆奏摺内聲稱何應鐘訊無朋呑情事亦非擅自挪移何以又目爲巧詐等語有無寃抑臣部無從查悉應請勅下四川總督調查讞局印卷詳悉根究等因遵查霆營軍餉報銷原案因報銷不實訊明追繳經前任黄毓恩訊詳到司並未將何應鐘所遞淸摺隨詳呈送而前升藩司崧蕃前升臬司游智開以何應鐘旣經遞摺卽應開呈當照詳文所叙何應鐘供指鮑超提欵照開淸摺轉呈覈與欵項銀數相符據實開報並無有心更換摺目之事何應鐘之被叅因其爲鮑超親信之人乃於提用餉項時並不隨時匡止迨至辦理銷册又不實用實銷以致報銷不實實屬朦混取巧故請永不叙用並非爲摺目聲叙不同始請叅處則開呈摺目並與此案毫無出入何應鐘之被叅亦無寃抑原案具在不能借摺目爲詞冀翻案等情詳請奏咨前來臣覆覈無異除咨部查覈餐謹附片具陳伏乞聖鑒謹奏奉硃批知道了欽此○○延茂片再妈才前因吉林興修鐵路交涉事件日益殷繁需員差遣咨調都京正黄旗漢軍乙未科進士内閣候補中書致善來吉以備差遣在案兹准内閣移稱准吏部移稱堂奏定章程各省督撫辦理中外交涉事件奏調候補候選人員如奉旨允准應卽准其調往并委查吉林將軍咨調内閣候補中書致善赴吉差遣係屬咨調覈與定章未符應令奏明辦理等因移會前來妈才查吉林鐵路現値興工伊始交涉事件日益紛繁實屬在在需員差遣相應奏懇天恩俯准飭令内閣候補中書致善迅速起程來吉聽候差遣委用再如蒙兪允查奴才前調内閣候補中書容賢來吉差遣該衙門例不扣資停俸此次請調該員致善亦係奏調人員與容賢事同一律可否免其扣貲兼免停俸之處出自鴻慈逾格除咨内閣吏部查照外謹附片具陳伏乞聖鑒謹奏請旨奉硃批著照所請該衙門知道欽此○○張之洞片再新授湖北布政使善聨到省尚需時日現在湖北按察使瞿廷韶業已陛見回省查該臬司器　　通才猷穩練於通省用人理財情形極爲詳明熟習遇事皆能通籌全局應卽飭委署理湖北布政使篆務署湖北按察使岑春蓂卽勿庸兼署藩務以期各專責成除分　遵照外理合附片具陳伏乞聖鑒謹奏奉硃批知道了欽此 
 
