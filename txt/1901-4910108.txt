# 1901 - 153 - 4910108

 

Page 1

 
 
[勸募濟急局春振急欵] [  申報館協振所啓]  
　　去年北方拳匪肇亂居民慘遇干戈凡我南人之作客京津者瑣尾流離益形其苦於是滬上諸大善士創爲濟急善局募捐集欵資送還鄉保全甚多皆四方好善君子解囊之助本館協振所襄贊其後深愧無補車薪惟念今者和議雖已將成而淹留失所之人尙復不少欲居則饔飧難繼欲歸則行李胥無進退兩難恐不免仍塡溝壑若非急籌春振何以使孑遺黎庶袵席同登所願各省大仁人大義士救人救澈再發慈悲各隨力之所能爲不拘數之有多寡聚沙集腋自易成功請早佈施擲交本館協振所轉交本埠中國通商銀行隨時彚解蓋振欵能早到一日則黎民卽早安一日翹企惠澤固不啻羽書之急也肅此禱求諸維德鑒 
[新印繪圖大字瘍醫大全告成] [  圖書集成局代啓]  
　　顧練江先生瘍醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悞良多䢴江夏君毓之有鑒於此爰覔得初印善本情本局以大號鉛字排印校警詳愼紙墨精良每部十六本分裝兩函碼洋二元八角寄語海內諸家尙其各置一編以備衛生之用售處在上海申昌書室愼記書莊及各書坊均可選購請就近移玉可也 
[觀本報所紀逆匪徐春山在滬成禽事試申論之]  
　　徐春山者何昔時鎭江關上細崽也旣爲細崽何又以逆匪目之曰爲其句結奸人圖謀不軌也曷以見其圖謀不軌曰當光緒十有七年鎭江關辦事西人梅生私結哥老會匪接濟軍裝事敗訊供攀出徐匪名姓及獲徐推鞫終以事無實據解回江西德化縣原籍交地方官嚴加約束無任爲非乃徐始終怙惡不悛近竟出沒於長江上下游糾同康逆所設自立匪會中人自任轉運炸藥之責歴據其黨供出有謀轟兩江兩湖各營署之議於是各省大吏心甚驚惶通飭所屬地方官悉心偵緝如武昌如漢口如九江如蕪湖如安慶如金陵如京口凡各要隘一律戒嚴甚至本月初八日本報所登松江府余石蓀太守札文以長江一帶匪徒蠢動訪有回天票匪運銀十萬並炸藥多箱入江深恐於考試時驟起風波遂將江南鄉試展至明年八月噫以一細崽而掀風作浪至於時局震驚事變之奇誠無有奇於此者矣雖然我固早知其决不能漏網也夫自立會回天票康逆所創誰人不知顧康逆平時赫赫有名所結黨徒幾不可以千萬計卽唐才常輩亦詭謀深秘非同蕞爾么麼然且一試之於京師而其黨六人卽時授首再試之於漢口而唐鄧林諸匪如豕就縛立卽肆諸巿曹以彼稍有見地之人猶不能倖逃顯戮而謂如徐之厮養下賤其能揭竿斬木擾害地方乎我乃謂康逆所結黨徒誠可鄙而亦可哂也夫康逆之得以結納亡命者藉口於保皇保國行新政伸民權得以煽惑民人互相要結耳乃所結者大半如徐之厮養下賤卽有一二厠身士類者亦皆飛揚浮躁狂蕩不覊其識見未必高出於徐惟是大言不慚肆無忌憚嘻若此人而能集大事將毋使天下之悖逆不道者多若恒河之沙乎我是以逆料其無能爲役也抑康梁唐鄧林諸逆之創亂必先依倚外人洎乎康梁逃至外洋爲外人所容隱龔超在上海被獲外人復強使釋回於是道聽塗說之流咸謂若輩有外人作護身符中國幾不能伸國法我則以爲不然世豈有好擾亂而惡承平者試觀昔年孫文謀叛於粵東迨遁蹟歐西歐人嚴限若干年不得返香港去秋唐鄧林之亂一經敗露卽由駐漢英領事簽字拘拿可見創逆之人人所同惡彼之容隱康梁諸逆者特憐其困苦使之殘喘苟延龔超之強使釋回者以拘拿不照定章是以於心有所不慊耳假令外人而果庇逆則此次徐旣窩留美租界美員必阻不使往拘何以讞員張柄樞司馬旣派出廨捕洪福中西包探卽協力禽拿迨解至公堂司馬欲押送入城佛繙譯亦無一言辯駁足見外人固秉公辦事未嘗稍有私意存乎其中在徐固自共無術以逭刑章而彼黨於康梁者向皆麕聚租界中自以爲如狡兎之有三窟一旦詭謀旣敗執之正自易易外人斷不肯曲庇其非奈何不及早鑒於前車而甘心蹈徐之覆轍耶或曰徐前之所犯係接濟哥老會匪人邙之所爲安見其果入康梁逆黨則正告之曰前報曾紀兩江總督劉峴帥訪聞九江匪人徐春山私向外洋購取炸藥運入長江各埠句結票匪擾亂地方昨報載蘇松太兵備道袁海觀觀察訊供時徐亦自認悞被票匪煽誘入其黨中夫使票匪而不與康梁通則猶可爲徐曲爲解免今富有票貴爲票回天票飛龍票之類舉凡所獲匪犯無一不供出康梁爲首何獨誘徐入黨之票匪與康梁絶不相干乎或不能答俯首無詞執筆人乃詮次其言弁諸報首至於徐若何定讞則自有封疆大吏在鯫生草茅伏處固不敢儳一言也 
[撤兵近信]  
　　天津曰日新聞云目下各國聨軍將退統帥華爾得西氏備文照會慶李二全權大臣定於本月初五日點交物件二全權大臣隨派內務府郞中世正郞續帶領掌錢糧司務四十六人入內接收並稽查宮殿中一切陳設 
[德兵撤退]  
　　京師訪事人云德國駐京水師於華歴四月十二三四等日陸續乘火車赴天津聞須至靑島小作句留然後回國所轄京城地面改由自保定撤回之陸軍駐紥連日已陸續由蘆保鐵路乘火車入京其巡察街巷諸事宜均易華巡兵經理 
[運砲抵港]  
　　香港循環日報云上禮拜六有藍色烟通之輪船名布羅蔑打土者自英國載來十二寸口大砲三尊供英水師之用旣抵埠卽由九龍船隖旁運登岸上運至第三尊練忽中斷砲遂墜入艙中擊傷鐵板數片刻已入隖修葺大約所傷無幾不致時日稽延也 
[國債紀數]  
　　西字報云近閱西歴本年四月一號會計錄知英國國債共六百八十七兆九十三萬二千金磅中國約五十四兆五十萬金磅法國一千一百九十七兆九十三萬三千二百五十二金磅德國一百一十五兆二十四萬四千金磅俄國七百一十一兆四十九萬七千金磅美國金錢一千一百零六兆一十七萬六百七十一枚由是以觀各國類皆藉國債以資辦公中國猶少焉者也 
[朝鮮閙教]  
　　日本訪事人云東歴上月二十八日高麗濟州島民人與天主教士搆釁一時暴徒蜂起戕斃法國教士一人不知將來作何了結也 
[分設公所]  
　　京師訪事人云吏部及總理各國事務衙門堂司各官均於本月初六日回本署辦公內閣及戶部則仍在柏林寺設立公所此外禮部暫設公所於東單牌樓某宦宅兵部暫設公所於前圓寺前廂黃旗官學工部未詳 
 
 

Page 2

 
 
[爐房復業]  
　　京師訪事人云去夏拳匪搆亂珠寳市一帶爐房二十餘家均成灰燼匯票莊因之停歇嗣經巡視五城察院屢次飭復舊業近日爐房之鳩工重建者已十之六七匯票各商亦漸有取道入都者巿面之興可翹足以待矣 
[仍歸河運]  
　　金陵采訪友人云江安督糧道效述堂觀察應解光緒二十六年江安兩省漕米入都奉旨攺爲海運前經兩江總督劉峴帥與漕帥會銜下札飭知並派南洋兵艦運漕北上以免覊遲觀察遂親赴蘇垣查明海運章程回省准備一切邇者漕帥俯念恃河運爲生活者不下數萬人一旦驟攺舊章勢必生機頓絶因擬今歲暫留一半仍由河運備文照會督轅日前峴帥已飭觀察赴袁公浦禀請漕帥酌奪施行矣 
[裁軍節餉]  
　　金陵采訪友人云兩江總督兼南洋通商大臣劉峴莊制軍以目下和局已成擬將不甚得力之勇營次第裁汰查有元字三營營規紊亂訓練未精由徐州移駐江寍未及一年屢滋事故爰飭首先撤去旋又以江陰雖係扼要之區目下營勇棋布星羅已足以資防範遂將江勝軍裁撤二營 
[奏留虎將]  
　　金陵采訪友人云長江水師提督黃芍巖宮保奉旨與福建陸路提督程從周軍門對調兩江督憲劉峴帥以刻下長江一帶票匪會匪游勇散兵勾結爲非正賴夙將雍容坐鎭擬據情奏請兩宮俯念江防重大仿照前兵部尙書彭剛直公巡視長江之例　　簡宮保爲長江巡閱大臣 
[誥誡營員]  
　　昨得粵友手書云邇者盜風不靖刼掠頻仍督憲陶芷芳制軍留意緝捕事宜三令五申非常嚴厲而各營紀律不甚整肅甚至不肖弁勇陰行刼掠以飽私囊制軍聞而惡之札飭各營嚴加告誡其文云照得粵省各營紀律久弛遇有赴鄉捕匪固無不藉口搜查攫取財物其庇匪串盜坐地分肥者更不可勝數甚且明目張膽肆行搶劫瞽目院委員被搶西關外過路民人馮呂等被搶四會縣屬威整墟大源米鋪被搶獲犯訊供及據事主禀報均有營勇在內數月之間層見迭出每年各營坐耗薪餉二百數十萬兩原爲安撫閭閻起見若竟以之豢養盜賊尙復成何事體各統領管帶於收用之際旣不根究來歴平時於營勇之行止交游又復漫無覺察一任若輩肆意橫行致令民間將兵勇盜賊視爲一例撫心自問當亦上無以對國家下無以對百姓本部堂有總制兵馬之責每遇此等案件輒覺爲之汗顏兵勇何足深責惟有將營哨各官從嚴懲辦庶可儆戒一二嗣遇有營勇搶刼卽將該管哨弁拿辦哨弁通盜卽將營官叅辦包庇匪類分贓及藉捕匪攫取財物者營哨各官叅革統帶各官亦均分別叅處若營哨官自行覺察立卽悉數拿送者准予免罪經此次定章之後如有干犯即照此辦理决不稍事姑容合行札飭札到該處地方卽便遵照轉飭所屬營官哨弁一體懍遵切勿故違干咎切切特札光緒二十七年四月日 
[札拿匪首]  
　　鎭江采訪友人云邇者江蘇巡撫聶仲芳大中丞訪悉梟首李秉乾携帶軍火興販私鹽聚衆至數百人橫行於江皖蘇常各處若不及早鵰剿必致勢若燎原因通飭所屬各府州縣及水陸各防營一體悉心偵緝並頒出賞格無論軍民人等如能拿獲李匪者賞給洋銀三千圓儲庫以待本月二十日地方官已奉到札文矣 
[緝獲票匪]  
　　鎭江采訪友人云近日江勝全軍總巡宋遊戎蘭桂訪悉有康逆羽黨李福貴者匿跡潤州私售富有匪票　惑民人因密派弁勇四出偵查旋於本月二十一日在丹陽馬頭復盛客棧中拘獲搜其身畔藏富有匪票若于張爰卽禀明常鎭通海道長久山觀察押交丹徒縣莫嶼香明府訊供一個好頭顱恐不能免於斷送矣 
[匪首伏誅]  
　　鎭江訪事友人云常鎭通海道長久山觀察訪悉哥匪頭目羅金魁專在長江各處散放匪票煽惑愚民因密飭水陸各營一體嚴緝駐防鎭江之江勝前營管帶陳恊戎煦亮親帶線勇四處偵求本月十七日獲諸江北某處押解丹徒縣署縣主莫嶼香明府立飭釘上脚鐐收諸獄內十八日署鎭江府許東畬太守會同協戎及明府提至府署嚴訊供認總辦太皇山票前在四川湖北各省散票二萬餘張現方濳赴上江散放當協戎拿獲時起出皮箱一口當堂啓視中有匪票若干張票上註明重開太皇山三聖堂萬福香甘露水內號義重桃園外號訪集英雄又俚詞云太皇山上風雲會天宮降下棟梁材同心協力保明主旗開得勝封王侯僞印一顆刻替天行道四字又一本戳刊飛龍行三四字太守隨詣道轅禀陳一切觀察以案情重供電禀兩江總督兼南洋通商大臣劉峴莊制軍旋得回電著即就地正法明府遂於二十日辰刻升坐大堂傳齊通班差役飭提至案騐明正身喝令如法綑綁會同協戎及城守營守備王守戎押赴北門外校塲斬决沿途護以兵士二百餘名羅坐破竹　中劊子持刀在旁簇擁蓋恐黨羽乘機劫奪也旣决卽將首級解往沿江各埠懸竿示衆以儆其餘 
[薦剡同登]  
　　廣州中西越嶠報云去年十一月兼署兩廣督篆廣東巡撫德靜山大中丞遵旨酌保人才以龔太守心湛朱大令士林爲洋務營務中出色人員具摺上聞現在差弁將原摺齎回奉硃批均著送部引見從此就瞻鳳闕展布鴻猷長才當不致興嗟短馭矣 
[浙藩受篆]  
　　杭州訪事人云正任江蘇按察使升署浙江布政使誠果泉方伯擇吉本月十八日接篆屆期十點鐘時方伯由三橋址行館排導入藩轅前藩憲榮伯衡方伯委經歴邱叅軍及監印官某君將關防文卷移交方伯祗領方伯朝服朝冠在大堂恭設香案望闕謝 
恩禮畢拜印升座受僚屬庭參旣而書吏差役亦分班叩賀及退堂即帶印回行館省垣官紳往賀者絡繹于途午後方伯趨詣撫轅禀知受事隨往各衙門謝步 
[推廣郵政]  
　　漢口訪事人云前報紀漢口稅務司何立德君調赴廣東茲悉實係調任廣西梧州關至新任何必禮君一切悉仍其舊惟聞有推廣郵政之說 
[松試八誌]  
　　松江采訪友人云本月二十二日江蘇提督學政李大宗師考試奉賢金山上海三縣童生　奉賢首題　王立於沼上至經始靈臺　金山首題　請以戰喻至不違農時　上海首題　必使工師求大木至必使玉人雕琢之　通塲次題　吾聞其以堯舜之道要湯　詩題　賦得竹亭陰合偏宜夏得陰字五言六韻　是日頒發上海金山南匯靑浦四縣學生員招覆案　上海　劉志濤廩　黃藝錫廩　沈悅向附　凌鑑氷附　曾澤霖附　范熙瑞增　穆湘瑤增　趙履福廩　曾　鈞增　顧　樾廩　陳銘桂附　黃肇蘭附　徐元章附　唐祖繩附　張在新廩　徐煥增附　朱繩武附　王慶燾附　劉世杰附　汪永思附　錢　椒廩　錢允祥附　李維燮附　秦嘉賡附　李顯常附　金山　黃端履附　沈慶芳廩　顧　騮廩　王平格廩　周成治附　楊成樂廩　莫　震附　蔡德繩附　沈世驊附　薛宗濂廩　朱祖修附　黃明敭附　吳文銳附　南匯　顧德鈺廩　王汝舟廩　楊嘉煥廩　徐守清廩　朱貽翼廩　王曾懋附　朱詩義附　顧世琦附　顧開烈附　火學初附　吳其錦附　馬文堯廩　張尙思附　康迪吉附　靑浦　沈鵬振附　錢學謙廩　方存模附　錢學坤稟　金　鬯廩　盛廷猷廩　閔道傳附　黃學顏附　王鴻鈞附　潘承恩附　方存桂附　唐寳琛附　王鏡清附　倪志變　陳龍章附　周佐時廩　諸　光附　徐徵榮附　唐賡颺增　張汝諧附　孫承福廩　吳福椿附 
[日本火警]  
　　日本訪事人云本月初十日午後長崎埠新地三餘號新屋某日人所開洋鐵店不知如何失火霎時烈燄飛騰幸水龍畢 
 
 

Page 3

 
 
集吸水狂噴祗燬去樓屋七幢是處爲華人羣聚之所雖未波及然已大受虛驚矣 
[白門火警]  
　　金陵采訪友人云本月十四日之晚城東剪子巷楊姓家忽肇火災是日楊甫由他處遷居眷口入宅時燃放鞭爆火星飛濺致召斯災霎時延燒鄰舍二家共燬平屋樓房二十餘椽簪珥衣　盡付祖龍一炬亦已傷已 
[記十二圩大火]  
　　揚州采訪友人云府屬有地名十二圩者濵江一小鄉鎭也自大吏於此建設鹽棧漸至五方雜處廛巿喧闐十色五光貨如山積本月中旬某日午前鎭上某姓家遽遭回祿之災時適風勢披猖火藉風威一刹那卽蔓延不可收拾鹽棧及圩中水龍夫一聞警鑼飛馳而至四圍噴薄奮勇異常駐鎭印委各員亦陸續臨塲彈壓焚至一點鐘後始得火滅烟消而巿房住屋三百餘椽已悉付楚人一炬矣事後有人目見客民某甲在瓦礫叢中扒出火槍數枝及彈丸若干顆噫此物何來其居民置以防身者歟抑災戶中果有不安本分者歟傳述如此姑照錄之 
[蓬山靑鳥]  
　　日本長崎埠訪事人云前者英法水師互鬥致英兵突被戕斃兩名旋報經英使行文日本外務省詢以當時何以不將法兵艦留住外務省轉咨司法省行查長崎裁判所檢事山本氏覆稱他國兵艦本國例不得扣留恐此事尙不能免於唇舌也○日本自伊藤侯辭職後迄今內閣總理大臣尙未簡定曰皇始雖屬意井上伯旋又以目下財源困憊事多棘手復召伊藤侯入京陛見數次究竟侯仍肯出山歟否猶難預卜也○陸軍少將村井長寛三好成行冲原光孚黑瀨義門均奉旨升任陸軍中將陸軍大佐　條美敦升任少將第十一師團長行木希典休致遺缺以冲原光孚升補○傳聞韓廷議簡政府叅贊李容泰爲駐日使臣不日卽當東渡矣 
[五羊仙蹟]  
　　廣州訪事人來函云李鐵船京卿奉命籌辦秦晉順直振捐由四川原籍來粵小駐老城天平街○廣州府施太守精於醫理近因時疫流行恐民間受庸醫之誤特將致病之由及當用何藥詳細備錄黏貼轅門俾衆咸悉○小北門內大石街普緣菴某尼歟拐匪劉財之妻陳氏素識日前劉財由廣西拐得婦女二口寄與菴中不數日兩婦相繼逃逸尼追至街巿兩婦狂呼被拐坊衆卽將一干人拘送番禺縣署縣宰研訊之下諭令押候重懲旋以案中牽涉李周氏何黃氏胡周氏等人因復飭提嚴訊尼則站籠三日菴及匪屋分別標封○龍津橋壽世堂藥店夥四人均染時症連日已喪其二某日存善大街某米店門外有一行人倒斃聞亦染時症也 
[夏口雲帆]  
　　漢口訪事友來函云前者湖廣總督張香濤制軍興辦鋪捐每月約可收錢一萬千文邇者巿面艱難集捐非易大約每月祗收錢五千千文矣○本月十四日清晨英奧諸國兵艦統帶官齊赴督轅謁見張香濤制軍茗談數點鐘之久始出○署理漢口禮智司巡檢許鑫齋少尹現屆瓜期夏口同知陳少石司馬以少尹辦公勤愼面禀上憲請再留署一年 
[皖垣小志]  
　　安慶訪事友人云安慶府方太守府試文童告竣後示期本月十八日考試武童一時彎弓盤馬者流齊集省垣三五成羣就曠野中演習步箭十二日有某縣武童數人至城北濠邊設立箭垜小試穿楊之技俄而一箭橫飛忽無蹤影尋至水濵適某乙在彼澣衣疑被拾取口角之下揮拳痛毆迨乙母聞信赶來乙已遍體鱗傷奄奄一息遂央人舁至懐寗縣署訴寃未知縣宰如何聽斷也○日前法國某兵船由漢皋返皖就江干下椗船上西人相率携照相器遍歴各大憲衙門及求是武備兩學堂火神廟振風塔諸處攝取小影遊歴三日始回船旋於十五日黎明時鼓浪而下 
[逆匪解省]  
　　逆匪徐春山前經上海縣署差役薛貴協同英美租界公廨差役洪福及虹口包探劉光震等查獲解經讞員張柄樞司馬略訊口供移送上海縣署縣主汪瑤庭大令立卽禀請蘇松太兵備道兼江海關監督袁海觀觀察密訊口供禁諸縣獄一面電禀兩江總督兼南洋通商大臣劉峴莊制軍旋接制軍回電飭迅速解赴金陵遂委候補知縣朱智儔明府督同縣差薛貴全順所派夥役押解前往已於昨日之晚乘鈞和兵艦登程矣 
[處决盜犯]  
　　上月搶劫浦東張家樓屈戌申所開雜貨店案內盜犯劉明山等七名拘獲到縣後縣主汪大令訊明係劉明山爲首富卽錄供通詳上憲批飭就近解請蘇松太道勘訊道憲袁海觀觀察提勘供詞無異禀請督撫憲核示昨日傍晚奉到兩大憲批回飭令就地正法以昭炯戒袁觀察立卽札知縣主汪大令遵照辦理大令卽請城汎周鑑之千戎率領親兵到縣幷派通班差役伺候然後升坐大堂提犯至案騐明正身喝令如法綑綁押赴小南門外校塲處决 
[大令騐屍]  
　　昨晨二十五保十圖地保張連生投上海縣署報稱僑居治下西門外萬生橋左近之南通州人周阿金與其子榮生口角旋卽吞烟斃命叩求詣騐縣主汪瑤庭大令頷之隨於午前帶同刑仵前往屍塲升座後張保禀訴前情屍子榮生供稱小的向當小車夫今晨今父親作午膳父親以無錢購柴口出怨言小的遂憤憤而出不料父親遽萌短見叩乞鑒原大令飭仵役細加騐視委係服毒殞命榮生求准自行棺殮大令取具切結附卷然後鳴騶回署 
[失火即滅]  
　　前晚九點鐘後英租界大新街錦谷春番菜館烟囱內火星飛墜比鄰迎春坊某妓院席棚上龜奴見之吸取自來水澆熄得免成災 
[上海縣署瑣案]  
　　晉康裕盛成裕成泰四錢莊主控長春醬園執事人朱子經圖吞往來銀兩前晚縣主汪瑤庭大令升堂硏訊　供小的係長春股東兼理一切事務長春閉歇後與各莊往來欵項均有票根可查嗣因各莊帳目不符故未算結邇被蕭永祥多方唆弄以致涉訟公庭蕭莊上小的尙有存欵求鑒莊夥祝錦粹厲萼山蕭文懐同　各莊往來銀兩均有送銀簿爲憑蕭永祥供小的莊上與朱往來前曾結欠銀一千餘兩今朱意圖吞賴反稱帳項不符務求追繳大令著祝等開明細帳連簿據呈案候斷○近來西鄉二十八保九十兩圖中人每有演唱花鼓淫戯事經大令訪聞飭差提到圖董朱俊邦地保周子良前晚升堂硏訊朱供文生現充十圖圖董圖內並無演唱花鼓戯情事周保所禀大略相同大令謂本縣訪查確實何得諉飾朱周同稱是處距七圖甚近七圖中人曾演唱一天至十圖則實無其事願具呈甘結候查大令著退去聽候查核○前日法租界公廨讞員杜枝園大令移送長江積竊王寳元到縣大令硏訊之下王供小的係湖南某邑人曾在金陵某營當勇裁撤後至鎭江開設小店母妻均在彼處悞被友人煽惑夥同行竊一次旋卽悔攺本年正月來滬從未爲匪大令駁詰再三矢口不移爰著重責二百板押候遞解回籍 
[上海巡局紀事]  
　　前日南巿楊家渡人孫章友見周雲金與妻絮談不覺忿火中燒遽扭至十六鋪巡防北局控訴局員蕭子文二尹研訊之下將周申斥數言交人保出○前晚三鼓時船戶毛小毛行經大東門外吊橋左近呼令啓栅栅夫金聚財不允致起爭端旋互扭至十六鋪巡防中局局員黃衡堂二尹研訊之下以毛不應深夜滋閙命掌頰數十下以示薄懲○有邱才根者向在南巿草鞋灣左近朱掌銓所開銅作內習業甫經二載背師逃出濳往某機器廠做工前日被朱尋獲理論之餘邱遽以老拳從事朱忿不能平扭赴二十三七鋪巡防局控訴局員邱友林二尹向之研訊才根自知不合叩請開恩二尹判責手心一百下交其父竹廷領回嚴加管束並著具呈改過切結備查○農夫李長生前被楊炳咸欠去會欵洋銀二十元屢次向索置若罔聞前日互扭至二十三七鋪巡防局控訴局員邱友林二尹訊知楊有意刁狡判掌頰五十下交人保出分期拔還嗣因無人具保叱令重笞三百板從寛逸追 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禁約勇丁]  
　　欽命提督軍門署理江西九江等處總鎭統領選錄新勁砲隊等營鋒勇巴圖魯王爲出示曉諭事照得潯郡乃水陸　要楚皖毘連往來行人絡繹不絶近値各處裁併營哨散勇紛紛過境尤所不免第該裁勇等須各安分守已勉爲善良其有家可歸者務卽赶緊歸家以圖團聚至孑然一身之輩尤當早期回籍留此身以圖報効於將來愼勿任意逗留自恃無所管束或強買橫行於街巿或勾結行搶于鄉村以致流入匪徒覊留異地而不思迷途自返甚且習爲故常殊不知王章具在軍令無私斷不爲爾等寛也迨被拿送有司輕則責懲遞解回鄉重則訊明就地正法不更悔之無及乎茲本署鎭不忍不教而誅先爲爾散勇等諄諄誥誡凡經過地方務於投宿後報明店主登簿不得黑夜外出任便遊行至烟館民間不許容留遊勇以及形跡可疑之人若因屬鄉友義不能辭准報明地方保甲倘或隱飾卽是有意窩藏一經查覺定卽併拿送縣究辦所有各防營兵勇尤不准無事外出日間採買應携號簽夜或因公出營亦必身穿號衣以示區別否則以遊勇論立予懲治除嚴飭各該營加派弁目分途晝夜梭巡外合行出示曉諭爲此示仰各營兵勇及過境散勇一體知悉爾等旣被裁　者因當安守本分勉爲善良及早回籍其在營者亦當恪守營規勤愼差操以圖上進自示之後倘敢陽奉陰違一經拿獲定卽分別究辦决不寛貸至巡查弁目仍各認眞巡緝勿得虛應入事致干咎戾其各凜遵切切行示光緒二十七年四月十四日 
[關提債戶]  
　　鎭江人吳少牧向在法租界開設福和祥字號其兄笠農在鎭江開設森和錢莊因資本不敷由少牧代懇魯麟洋行買辦虞洽卿代解匯票銀三千七百兩後森和倒閉虞向收取一味推辭少牧亦置之不理虞因具詞投英美租界公堂呈控讞員張柄樞司馬准之日前備文關提笠農到案押候提到少牧質訊核追 
[英租界捕房紀事]  
　　積賊張希愚專在馬路中攫取婦女小孩所籠臂釧屢經懲辦終于怙惡不悛前晚濳至湖北路攫取周顧氏及小孩方阿香金再福臂上銀釧三副適爲包探張寳成所見拘入捕房捕頭令押候解送公堂禀請讞員張柄樞司馬訊究○偷兒石阿狗竊取僑居滬上之寗波人石蔣氏家皮衣二件携至某處質錢適爲包探胡瑞龍所見拘入捕房捕頭令押候解送公堂禀請究辦○流妓王金寶在漢口路拉曳狎客淫聲浪態穢䙝不堪適爲二百九十七號巡街捕所見拘入捕房捕頭令押候解送公堂禀請訊辦○前日之晚頑童周德寳在福州路擲石傷人五十八號巡街捕見之恐致肇禍因卽拘入捕房捕頭令押候解送公堂禀請懲辦○租界工部局定章每三閱月各東洋車均須聽候西人察騐是否堅固蓋烙鐵戳方准行駛街頭日前法租界車寓主名小和者私造鐵戳意圖朦混事爲英界包探夥役查知拘送捕房捕頭令押候解送公堂禀請訊明判罰 
[法租界捕房紀事]  
　　江北人孔華小在租界中開設車寓歴有年矣日前忽竊取陸姓家衣服首飾所値不貲事爲包探查知至其家搜出各贓遂將孔與所私婦某氏一併解入捕房捕頭令押候轉送公堂禀請讞員杜枝園大令訊辦○甲乙丙三人在某處聚賭被某號巡街　拘入捕房捕頭姑念初犯罰出洋銀若干元從寛釋去 
[美租界捕房紀事]  
　　日前著名流氓陳福堂在下海廟左近糾黨向木匠徐阿掌及其弟徐阿昆訛索洋銀六元徐心不能甘投捕房聲訴昨日午前捕頭令包探劉阿炳將陳拘獲押候解送公堂禀請讞員張柄樞司馬訊辦○昨日午前德律風公司工人徐桂鄉投捕房訴稱工頭洪福卿約至吳淞路玉液春茶肆啜茗言及欲每月扣洋銀一元以致口角猛將茶碗擲來傷及面部請爲查辦捕頭見徐受傷屬實卽令包探隨往拘拿至則洪早己逃逸無蹤包探乃回告捕頭再行緝　○前晚有某國兵士醉後行至百老匯路不知緣何將東洋車夫某甲肆毆甲大聲呼救適爲巡稈印捕所聞將西兵拘入捕房捕頭令押至酒醒時釋去 
[西官報]  
　　三月十四日吏部尙書敬由東路進省十五日富平縣周同州府經歴鄒仁鐵俱回任署朝邑典史王治安汧陽典史周洪勳俱上任十六日甯陜廳張守正往鳳翔查案知縣黃肇宏往岐山算交代知縣龔維佶由川公幹回十七日通判李　由永　辦賑務回通判崔　違由藍田問業回十八日前山西撫憲錫由東路來省十九日護院　升授湖北撫憲藩憲升護理撫院事臬憲李署理藩憲事署潼商道崇調署臬憲事均於本日接印撫憲牌示新授　商道譚著到新任通判謝庭鳳回涇陽釐局訖 
[金陵官報]  
　　四月二十日藩轅牌示句容縣典史吳棟因　撤任遺缺查有典史徐毓衡署理江南提憲李軍門到會統領江滕全軍候補道杜兪見辭副將李前福辭赴廣西委署江防同知宋振麟奉示考試謝委直隸州恩芳禀知江北改行海運叩謝奉委襄辦知縣陳周　羅治霖察看縣丞呂鳳書大使錢傳恩均奉示騐看崇安輪船劉德輝禀知由江陰接貢回指分江蘇試用府經歴洪承恩禀知到省 
[杭州西湖恊德堂經募順直陜西義賑三月初一至廿九日第七次清單]  
　　不書名洋四十元恊一子銅洋十八元盧有林盧有春鄭家修求子病痊三戶各洋十元金樊氏金吳氏金沈氏合十元胡守仁一百角力行子盧有嘉各五元陳守梅五十角孟欒氏四元振鏞御和　餘堂施張少　等四戶各三元銀和圃三十角邵金記求勿藥氏元利三戶各二元徐彰寳黃雨香各廿角王少伯陳維　孟耀廷張姑娘甡記元亨六戶各一元陳廣氏錢黃氏曹萬順范宗德杜星泉蔡錦　邵培槐蔣國昌何錦茂周煥章餘慶堂金范達漢十二戶各十角無名氏十二角唐和卿六角盈豐順修同濟徐化南孟增榮錢福淦潘香泉胡錢氏胡寳㴻劉釆彰許彬君范念甫十二戶各五角張孫氏錢六百文張姚氏張林氏兪張氏王兪氏邱徐氏邱張氏邱潘氏邱石氏陳朱氏九戶各三百文馬光裕章國華無名氏劉兪氏劉王氏劉童氏劉張氏餘東關局丁公盛沈道梁陳榮齋王國安董沈氏陳氏薛氏四豐泰鄭幼蓮十七戶各洋三角邱氏胡壽慶各二角詹馮氏胡壽泉胡風書三戶各一角以上共八十五戶合大洋一百十八元小洋四百七十六角銅洋十八元錢三千三百文[  上海絲業會館施則敬錄]  
[鎭江集泰和代收解陜西振捐三月初一日起至二十九日止第十次清單]  
　　清江德生錢莊代募無名氏洋十五元張立峰洋二元無名氏洋二十元無名氏洋五元無名氏洋十元鳳　洋六元順記洋五元　灣立生號洋二元清河縣敎諭王洋二十元永椿號義記號天成號消過齋四戶各洋二元隱名氏求合家平安洋五元豐冶通洋十元湧慶洋三元公盛號慶森號二戶各錢三千三益號錢二千鴻慶號謙吉生二戶各錢一千鉅昌號射潮堂二戶各錢二千李潤齋代募隱名氏洋十五元積善堂洋五元富貴壽考洋十八元未留名洋十元修德堂洋二元無名氏洋十元酬恩生償願子二戶各洋二十元清江德生代募隱名氏又隱名氏二戶各錢二千湧泰號錢五千楊石靑洋一元一角無名氏洋二元無名氏又無名氏又無名氏三戶洋一元李又輝堂知義堂無名氏義隆四戶各洋二元德盛源洋一元不留名人無名氏二戶各洋二元無名氏洋五角黃㨗三孫席如李銘齋夏新源葉小齋五戶各小洋一元吳景華小洋五元隱名人洋五角無名氏洋一元無名氏又無名氏又無名氏又無名氏四戶各小洋五角恆盛祥洋二十元清江隆源長代募許博齋二七寳七十兩福恆祥二七寳三十兩德大二七寳四十兩陳鶴山二七寳二十兩廣豫隆二七寳二十兩義和　張子厚二戶各二七寳十兩信隆厚二七寳五兩萬順恆二七寳十兩福甡二七寳五兩尹以仁二七寳三兩永大隆源泰和泰祥三戶各二七寳十兩豫泰恆二七寳三十兩　成源二七寳二兩許義記二七寳十五　安記二七寳一百兩郭源記小洋四元朱峻記嚴良翰二戶各洋二十元楊石靑洋四元任厚安洋二元朱心如洋四元無名氏小洋一元無名氏洋一元四角金沙塲無名氏求平安洋十元吳穡秋先生代募無名氏洋五十元宿遷隆源長葉象翁先生代募罄遠勝記錢一千臧廷傑張晉康吳培仁吳培元四戶各九七錢一千郞立翁先生代募無名氏二七寳二百兩葉象翁先生代募臧樂祥九七錢一千濟福堂譚濟藩晁雲卿馬㨗臣張海濬錢五戶各五百文正 
 
 
 

Page 10

 
 
   
 
