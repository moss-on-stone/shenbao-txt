# 1890 - 105 - 4906106

 

Page 1

 
 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成彩票將次售完矣兹又承陸續助下廣東譚寳宦齋婦科調經白帶丸十料又立止丸種心胃氣痛藥五料漢玉圖章一个隸有五十部鄧石如墨蹟隸書屏條十二軸吳都法乘一部茶品眼鏡一副石印小耕石齋畫譜廿部東洋漆水錦匣一具内裝感應編七俠五義廿部巧色瑪瑙搬指一个石印古篆文集楹聨二十部每部價洋二角未及編入彩物之中是以另行求售諸君子有情殷匡救者請臨本舘選購庶幾裘成　腋飢民得早慶來蘇乎 
[役貓説]  
　　蠧魚一名脉望蟲之雅者也鼠則晝伏夜動擾人淸夢物之俗者也説者以鼠比賊謂其穿穴踰牆其行有似乎鼠而作耗人家亦與鼠同爲防不勝防又以蠧比衙門中之差役謂其舞文羅致暗中侵蝕其所爲大類乎蠧然則以賊比役役乃雅於賊乎然衙門之所以設役者約有數等而捕役之設則專以捕賊之用是又不當比之以蠧而當比之以貓人家之養貓也飼之魚腥臥之綿絮甚有愛之過者則日飼以牛肉夜臥以錦茵坐則抱之於膝食則並之於座問以何故而愛之若此則以爲其能捕鼠也余雖不甚愛貓然前數年畜有一頭眼分二色土人名之曰金銀眼雖鼠在梁上貓俾首注目鼠則立墮以故鼠輩斂迹不敢復肆乃以余不甚愛惜之故爲人誘去亦不窮追自此貓去後而鼠乃大肆雖在白晝承塵上如開大操夜間更無論矣箱篋鐍之嚴尚不至有所壞而架上書則大受其累竟有朝購以來夕銜以去且咬文嚼字蹂躪靡遺此其凶燄尤甚於蠧蟲盖蠧之所侵蝕者尚不若是之多也嗣後千方百計購求良貓卒不可得忽隣家來一貓依依肘下意甚馴擾往往日間不至夜間則來以爲藉此以略懾鼠瞻亦未爲不可因不令逐去孰知入夜而鼠益恣橫不但毫無所畏而且傷損更多終夜亦不聞貓聲而庖廚中之剩魚殘肉則往往不脛而走不翼而飛庖人傭婦輩留心伺察乃知隣貓爲之其來也以昏暮其伏也在暗　伺燈熄人靜則出而攫食廚門之閉者爪而闢之蓋藏之密者拽而出之鼠平日所不獲下咽者　貓之力羣恣大嚼夫是以耗損反過於從前噫此其患也轉不如無貓之爲愈矣余之所見者如此想他人之所遭者如此類正復不少余之貓乃來自隣家尚非常至且尚可以驅之使不入吾室他人之貓並有平時畜養專恃以爲捕鼠之用者矣夫貓之爲物飢則依人飽則遠去喜則伏人肘下怒則抓人肌膚本亦不足供玩因其有捕鼠之一長遂有得主人之歡者孰意豢養多年與鼠日習竟至於貓鼠同眠一任主人之物耗敗於鼠且反爲鼠先路之導又焉用此近來各處州縣衙門所用之捕役若此類者時有所聞竊以爲嗣今以往不當名役以蠧直當名役以貓盖蠧之蝕也以漸而貓之爲害也尤烈卽如通州捕役庇盜寗波保正犯姦彼天下借衙門之勢力以爲害於閭閻者又不知凡幾正不獨捕役一種是皆蠧之類也亦卽貓之類也昔者武氏譖王后蕭妃蕭妃臨死切　曰願死後世世爲貓武氏世世爲鼠見則必扼其吭而制其命一似貓之於鼠不容並立乃物性之本然初不待教而然者也孰意竟有客氣之貓竟有托庇之鼠豈由唐以來已逾數千年蕭武之怨氣至此已略平乎不然何以相仇者而忽成相好也雖然此其咎仍在於主人也當其初畜一貓必先相之相而合意必更試之試而知其性情知其本領可留則留之不可留則去之如無佳貓則姑懸其缺以俟之寍刻無濫其有試之而性情旣馴本領亦有則又當撫之得法居之有方勿過飽以魚肉過飽則晚間將肆然安臥而不復出力勿過假以顔色假以顔色則彼將恃主人之愛而無所不爲勿以愛克威彼將上頭上臉而不顧體面勿　威克愛彼將串通鼠輩　洩私憤盖猫之爲物陰類也與女子小人正復　同極爲難養近之則不孫遠之則怨雖復莊以莅之慈以畜之尚恐有意外之事若率性徑行則乘我所不防投人以不覺其爲害又豈有涯哉今天下之衙門多矣役之爲蠧者固不知其幾何但曰蠧也不過暗中侵蝕其所以爲患者尚小至於明明賴以捕賊而竟與賊通聨則其居心尚堪復問耶説者謂役之無良罪不容誅吾則以爲誅之固當而不知其所以致此者匪一朝一夕之故其所由來者漸矣夫孰縱之至此也哉因有感於貓而作此説見之者當勿以遊戯也而忽之 
[本館接奉電音]  
　　昨由京友電傳諭旨五道敬謹譯登○三月初二日奉上諭此次覆試各省駐防繙譯鄉試舉人列入二等之金坤等四名三等之音德訥等十名均着准其一體會試欽此同日奉上諭朕欽奉慈禧端佑康頤昭豫莊誠壽恭欽獻皇太后懿旨福建臺灣巡撫劉銘傳着帮辦海軍事務欽此同日奉上諭光祿寺卿裴蔭森着來京供職所有船政事務着派閩浙總督卞寳第兼管欽此同日奉旨熙敬德福札拉豐阿現駐南苑所管止紅旗漢軍都統着德銘署理廂白旗滿洲都統着載漪署理正藍旗蒙古都統着符珍署理欽此同日奉旨秀吉現駐南苑所署正藍旗漢軍都統着克勤署理欽此 
[回鑾恭記]  
　　閏二月二十三日皇上恭奉皇太后由東陵禮畢回鑾是日駐蹕燕郊在京王勒貝子公侯皆前往遠迓九門提督福中堂及興游兩倉憲亦與焉行宮前左爲李傅相右爲葉軍門嚴裝把守氣象森然七點鐘時皇上乘輦至北門外入行宮少憇閲刻許乘輦啓行八點鐘時皇太后及皇后駕臨少憇皇太后換轎皇后仍乘輦前進敬聞此次謁陸大典皇上特沛恩施准百姓在道旁跪覩天顔卽叩閽者亦不准鞭責故啓鑾時沿途叩闙者有十四起之多回鑾時有三十餘起之多有一湖北人停妻另娶女懷忿呼寃中刑部定以徒罪立時起解駕至三河縣有一七歲幼童偕伊舅俯伏道旁口呼聖主施恩據云伊父被人殺害是以爲父報仇也駕至燕郊有一人登高坡瞻仰墜至坡下致近御前經侍衛楸住鞭之其人再三崩角求寛始得釋去駕至北門外浮橋東有一女尼蒲伏呼寃及至浮橋西又有一少婦帶一五六歲幼女叩閽據云去年八月間伊夫被人 
 
 

Page 2

 
 
毆至垂斃反被控官監禁云不數武有三老人鬚髮蒼蒼跪伏接駕天顔有喜各賞一兩重之銀牌一面上鐫養老二字三老人叩首謝恩而退至尖城有四川人谷某突出呼寃聞因開店鋪被人坑害等情又一僧人口呼寃枉訊知爲山東武定府某寺徒弟因師被人謀害爲此情急以圖昭雪云 
[上林淑景]  
　　各直省已丑恩科鄉試舉人覆試計各省駐防山東山西河南江蘇安徽江西閩浙廣東陜甘湖南湖北四川廣西雲貴各舉人於閏二月十五日黎明齊集貢院由東左西右二門放入夘初點名官按省遠近分點給簽搜檢王大臣眼同搜入就貢院二道門下領卷照卷面戮坐號歸坐七點鐘點畢封門盖印封號題紙遂下試以四書文一篇試帖一首不點句不勾股不得添改當日交卷不准給　下午三點鐘時卽有交卷者至亥刻始淨塲當由收卷官揭簽彚送聚魁堂以備欽派大臣披閲評定等第黏簽進呈御覽後發由禮部拆封榜示所有欽命題目錄後文薦其時食詩賦得淑氣依遲柳色靑得靑字五言八韻○吏部爲批示事據正白旗滿洲佐領圖片報稱本佐領下前奉天新民廳同知福培前因患病業經本旗都統出考該員年力正强病痊難以起用咨報開缺在案兹據該員呈稱病已痊愈呈請起病前來查該員福培年力正强堪以起用之處理合出具圖片報明吏部查照辦理並據該員赴部騐到伺候帶領引見等因到部查該員告病之案前據本旗都統出考咨報現在起病未便僅據佐領圖片辦理除移咨該旂外相應呈堂批示○國史館示傳准吏部咨送漢謄錄袁錫疇吳壽全二員知悉限於本月十九日親身赴館騐到勿得違誤○禮部爲曉諭事本部具奏各省駐防繙譯舉人覆試日期於閏二月十三日奏請奉旨著於閏二月二十七日在保和殿覆試欽此欽遵到部爲此出示曉諭事本部具奏各省駐防未經覆試繙譯舉人等知悉限於二十三日以前取具佐領圖結赴部投遞納卷於二十六日晚衣冠各帶筆硯在長安門左近住宿二十七日五鼓齊集中左門聽候點名給卷覆試事關欽試毋得自誤○兵部爲咨行事職方司案呈本年應行舉辦兵丁軍政之期例應咨取八旗滿蒙漢都統副都統銜名由本部開列奏派八員考騐兵丁軍政現在開考期近相應咨行貴旗卽將正副堂銜以及署堂銜名註明兼充何項差使及現在有無各項事故務於五日内咨送到部以憑繕單奏派軍政○皇上啓鑾後福箴亭大金吾牌飭正陽崇文宣武朝陽東直阜成西直安定德勝九門門領永定左安右安廣安廣寗東便西便七門千總略謂皇上啓鑾京城理宜愼重自啓鑾日至還宮日内外各門一律於申正二刻闔掩門扇卯初啓放以昭愼重並諭正陽門門領自啓鑾起至還宮暫勿開放夜門一時都下軍民等未知禁令上月十五日内外各城掩門時有城内人之關於外城者有城外人之關於城内者都下相傳俱稱未便然大金吾翼翼小心謀深慮遠不當如是哉○禮部爲咨行事儀制司案呈閏二月十五日皇上啓鑾祗謁東陵二十三日還宮所有留京之王公大臣除是日在内値班不計外俱應穿蟒袍補褂挂珠於二十二日出京至燕郊行宮接駕相應咨行各衙門一體查照○景運門値班統領諭知三旗五旗司鑰長現在皇上啓鑾所有紫禁城内外各門各朱車値班官兵允宜嚴行稽察晝間認眞盤察出入夜間遞送更籌梭巡無間以期嚴肅方昭愼重倘値班官兵取巧偷安遞籌遲悞除由本各堂親察外卽由該司鑰長嚴查禀辦勿得稍形徇隱勿違此諭 
[傅相冋津]  
　　李傅相在定夫庄接駕後卽回至通州東門外運河乘小火輪船回津一時所泊各砲船上鼓角齊鳴龍旗招展各員弁皆衣冠恭送如儀 
[水淺膠舟]  
　　前有一英兵船名非理不郎者停泊天津現將出口而水淺不能駛行乃將船上桅竿及砲卸去仍苦膠滯河干後用小輪船三號拖之終不浮動西人咸謂邇來津河之水日淺一日日内祗有七尺將來恐泥沙漸積潮汐不通必致輪船無可往來不得爲通商口岸矣不知袞袞諸公有以别籌良法否耶 
[臺北郵書]  
　　臺灣撫標定字全軍向紥滬尾口及分駐沿海一帶砲臺統領爲李本欽軍門近日上憲因剿番不力將軍門曁該軍左營管帶龍潤生協戎先後撤委復將營伍從嚴整頓汰弱留强併爲一營另委撫署隨員汪南亭鎭軍東升前往接帶復以滬尾海面潦闊一營防守難週着健軍統領蘇健齋軍門率帶兩營移駐滬尾云 
[營口火警]  
　　上月廿四日上燈後營口西大廟西湧發棧失火至廿五日早火猶未熄焚燒房屋甚多至其細情容續登 
[盜風甚熾]  
　　温州信云樂淸縣東西兩鄉搶案迭見上月望後旬日之間橫帶橋鄭家重石吳家鯉嶴陳家車頭孫家橋下鄭家山東陳家先後遭搶呈報縣署申錫之大令因地方荒歉每以飢民奪食論網開三面不事苛求然行刼衣飾銀洋肆無忌憚不僅奪榖食而已也甚敢截刼殷富子弟擄人勒贖顯有盜夥巢穴尤非飢民奪食者可比有地方之責者固不可不懲一以警百也 
[守戎履新]  
　　温標中營守備布守戎國材於上月廿四日夘刻履新聞守戎係廣東人世習韜鈐戎行久歴現膺斯缺軍民無不服至前署守府黃鏡湖守戎交卸後仍回千總本任云 
[大風覆舟]  
　　目下茶市方興九江各茶棧現已陸續齊集候各山莊新茶到時卽可開手作工上月廿五日有興國州人多名欲往九江各棧炒茶篩茶在武穴雇航船一艘開赴九江行至官簰夾地方陡起狂風舵工收帆不及立時傾覆三十餘人盡行落水幸該處漁划瞭見就近援救多人查點人數淹斃賈姓五人萬姓一人渡頭風急水底魂歸嗚呼慘矣現在衆夥各出銀洋雇得划船往下游龍開河一帶打撈屍身未知隨波逐流以去者得遂骸骨還鄉之願否 
[故吏告帮]  
　　九江軍火局委員宋麗卿大令上月初旬在差次病故宦槖蕭然無以料理後事各寅好遂有告帮之舉鎭道府縣以及印委各員量力賻助共得洋三四百元從此異鄉旅櫬迢遞歸來固宜死者銜恩生者戴德兹將告帮啓照錄於左贈劍解衣之誼同此人情鄰喪禮殯之經頓傷物化而况一官齎志舉目無親千里從公招魂異地如宋麗卿明府者故鄉在西子湖邊作令於皖公山下躓風波於宦海偶呈彈章典軍火於江州迭邀憲眷一枝久借總量鹽數米之維艱二豎相纒並求藥謁醫之莫措一朝解脱八口凄凉某等旣屬同舟忽驚易簀問天涯其何託亟謀輿櫬之歸雖地下者有知安卜舟車之費頃奉各憲面諭出單徧告同人量力膊助惟兾隨分鶴料廉惠無嫌共集狐裘錙銖不較倘得麥傾周恤使九原慰遄返之心不惟草結銜恩直三世增幽冥之感矣是爲啓 
[東甌災狀]  
　　温州地方去秋風潮爲患田榖歉收户鮮蓋藏人皆菜色現値靑黃不接之時貧民生計更絀永塲二部新城外某甲一貧如洗琴絃久斷膝下二男嗷嗷待哺斷炊已三日矣上月初二日向隣人乞借靑蚨百翼擬往新城糴米飼兒因飢腸轣轆頭暈脚輕行經溪橋失足落水竟至淹斃杳無人知其兩兒在家望父枵腹以待遂至閉門餓斃父子三人同登鬼籙亦慘矣哉玉環海山有草名三十六桶者其性燥而毒近因災區乏食擷草充飢悞將此草煮食皆中毒腸肚燥結大便不下更有一種觀音粉產自野山似泥非泥俗傳兇年纔有此粉可以充飢食之如蕃薯粉然飢民爭往掘採暫救目前卒至便秘腹脹死者甚多現有人教令拌和地瓜粉食之郤無大碍又永嘉塲田中所種草子原爲種稻 
 
 

Page 3

 
 
栽培之用農民恐牛豕嚼食故將煤油澆灌四旁現因飢民悞食中煤油毒致斃數人誠可慨也永嘉縣離城三十里爲烏牛地方徐慶颺家被村中飢民搶奪榖石當經呈報琴堂寗琯軒邑尊於上月十七日輕輿减從前詣履勘鄉民俱稱徐家經收社倉囤積米石不肯濟飢故暫取以救饑荒尚有二千餘斤存在公衆邑尊俯鑒其情寛不深究諭令地紳先將存榖繳還再候核辦近來米價飛漲鎭米運甌開糴每石自二元九角三分起遞漲至三元五角有奇近日上下河鄉貧苦農民咸將賬被棉衣齎赴質庫當錢易米籮挑袋負絡繹於途其被災尤重者無過永塲之一二三都所幸該處風俗馴良家有書聲民皆守法雖至鵠面鳩形尚能忍飢顧恥是以安謐如恒刻緣糧罄命危人心惶恐纔投報荒之詞作請賑之舉寗琯軒邑尊鑒而憐之擬籌振撫然地瘠民貧急切安得巨欵幸蘇運卿二尹錦霞仰體邑尊撫恤之意商之呂文溪孝廉渭英陳子仙司馬聨參葉莪士茂才璋首先倡捐踴躍從事因陳司馬篤誠仁厚素孚衆望登高一呼衆山皆響兩日之内籌欵至一千三百餘元誠非易易擬於月初派董前往施賑想永塲饑民得免塡於溝壑矣但救荒無殊救火早一日放賑卽可多活一人性命所望諸善長急沛仁漿以迅慰災區之仰望也 
[出示平糶]  
　　永嘉縣寗大令因邇來米價飛腾民情惶恐於上月二十日傳集廂首牙户諭令查明開殷富儲榖平價發糶毋許　積居奇並出示曉諭合將憲示照登於左永嘉縣正堂寗爲出示曉諭事照得城鄉米榖貴乎流通遏糶病民大干例議本邑原係產米之區祗因去年秋收减色以致入春以來米價日漸昂貴買食小民生計日促遂至强借搬擄無所不爲現據垟田庄徐慶颺以傅振濂等藉貧糾搶榖石等情呈請勘辦似此窮惡棍徒不顧法紀恃衆糾擾實屬瞻大妄爲業經本縣飭提究懲以儆效尤第時届靑黃不接貧黎艱食情亦堪虞自應設法變通藉資接濟雖據各行户措資赴滬採辦運回平糶誠恐爲數有限不能遍及羣黎除飭傳各廂米榖牙首將城鄉紳富實儲榖石約略開單計算另行諭飭發糶外合行先示曉諭爲此示仰闔邑殷户及居民人等知悉爾等須知隣里鄉黨義得相周况所存榖石原須變糶銀錢乘此市價增昻及時出糶在富户旣獲厚利而民食亦藉此稍裕豈非兩有裨益自示之後凡係有榖之家除留存自用食米外所有餘榖赶緊公平糶賣不得居奇觀望致千查究至於乏食之人應聽有榖之家出賣照時價赴買倘有無賴棍徒煽惑愚民糾聚多人强買强借者定卽嚴拿究辦本縣於貧富居民視同一例斷不曲徇富户膜視民艱亦决不容貧民藉端滋事具各懍遵毋違特示 
[時疫盛行]  
　　營口信云近有時症極盛臥病者但聞一片呻吟聲所幸不甚利害並未致死日前後河沿某鋪中一夥正在抬貨忽然面色改變口吐紫血赶卽請醫診視連易數醫皆不肯立方據云積勞傷重所致逾四點鐘時奄然遂斃人生如夢幻泡影信然 
[局員更易]  
　　本邑新閘巡防局員沈君子裕業由江海關道聶仲芳觀察撤委另飭河工局帮辦委員章君接辦前日已奉札到差矣 
[給付利銀]  
　　昨日美查有限公司董事議定於西歴四月三十號卽華三月十二日每股先付利銀二兩五錢届時名在股份簿者按股照付利息初七日至十二日將股份簿封起停寫云 
[委騐河工]  
　　江蘇巡撫剛中丞札委新中營統帶龍覲宸軍門督勇開濬吳淞口温草浜沐雨櫛風事經數月現始告竣遂申請撫憲騐收前日中丞札委升任浙江臬司前蘇松太兵備道龔廉訪前往勘騐廉訪卽於昨晚偕上海縣裴邑尊赴吳淞工次 
[暴斃可憐]  
　　前日有一人年約四十左右行至法租界西馬路某粥店吃稀飯不知何故倒於地爲二十號華捕所見禀知捕房送往仁濟醫院療治晚間一點三刻鐘時氣絶經捕房報知同仁輔元堂給棺收殮發壇招認死者衣袋内有英洋一元八角押票三紙○昨日下午五點餘鐘時有身穿黑布馬褂藍布褲年約四十左右之東洋車夫行至中八仙橋堍倒臥在地巡街捕見時氣已絶矣由巡捕報知八仙橋捕房旋由同仁輔元堂給棺收殮埋葬聞該車夫姓應係山東人向患吐血症云 
[上海縣署瑣案]  
　　前日有浦東廿四保十三圖民婦張陳氏偕子張阿虎扭胡金海及婦人胡秀金至縣訴稱胡糾約多人突將小婦人母子毆傷叩求懲究至晚裴邑尊親提訊鞫該圖地保魏受甫及十五圖地保嚴瑞卿投案候示阿虎供稱本月初一日舅母有病令小的邀女巫秀金視鬼行至半路胡忽招同黨羽將小的痛毆母親聞信前來亦遭毆擊無奈扭送案下叩請騐傷張陳氏所供與子略同胡供稱是日姪女秀金在田工作陡被阿虎糾同張阿福張掌寳張咸桂張龍泉及不知姓名人多名刼去小的聞悉帶同四人前往奪回並無行兇之事秀金所供亦大致相符並稱現在掌寳阿福等四人在此伺候邑尊命傳進詰問四人同供稱當日小的等並未在塲今日因舁阿虎而來叩求明察二地保同禀稱是日閙事時小的等並不在鄉邑尊騐得張陳氏並無傷痕阿虎稍稍受傷尚無緊要以兩造均不安分致肇事端着將阿虎收入所中張阿福等交差看管秀金交官媒收押並着魏嚴二保查明實在情由覆候核辦○前日由南匯批解拐案一起至縣入晚裴邑尊升堂提訊金范氏供稱小婦人生有一女十八歲時嫁與王春亭爲室邇來王游手好閒不務正業因將女兒接回家内苦度晨昏不料王竟赴南邑誣控金鳳姐供稱小婦人年二十四歲向在英租界開設雅宜園烟館嫁王爲室並無别情王供稱小的係湖南人曾娶金范氏之女爲室去冬忽濳回母家後聞已另嫁與人隨在橫沔鎭尋獲扭控南邑奉押回籍叩求明察邑尊着將王收所金范氏金鳳姐交官媒收管以候備文起解 
[英界公堂瑣案]  
　　鮑子仁仿造匯豐銀行鈔票使胞弟晉卿及蔡春在市中混用經包探顧阿六拘案訊懲晉卿忽患沈疴交釋回斃於家内子仁移送上海縣監禁此已詳登前報者也後蔡太守訪得某甲者初習木工繼復改爲錢業昔年在某石印書局當上石工人故能與鮑商通仿造銀票當經緝捕早已脱逃現由包探訪得去而復來遂根尋拿獲暫押捕房諒須解候訊供發落也○英昌照相館主潘惠遣陳晃者代雇髹匠梁阿德黃阿陞工作不符原議與論忿爭同至捕房控訴先由梁黃稱向索工資潘不照付以致忿爭捕頭令一併移送公廨蔡太守諭令潘陳回去如逢傳喚卽行投質梁黃交保候訊○王春生及妻何氏以隣人邵善開周星甫搬弄是非口角毆鬥由六十四號印度捕帶至捕房捕頭命一并移送公廨蔡太守諭令分别交保候訊 
[法捕房瑣事]  
　　戴阿五卽阿獃綽號小福建慣在各輪船偷竊物件另有李士雙係寍波之巨賊有飛簷走壁之技二月間因犯竊案被法包探先後拿獲經公廨訊判各責二百板枷號一個月示衆期滿將戴送縣遞回福建原籍李以英界捕房有案經英包探解歸英廨辦理一切情形均詳前報不料戴李在捕房時自以爲患難之交結爲異姓弟兄出外後仍聚一處另招福建人某甲合夥行竊日前三人約伴至法租界小工頭阿雙家竊得衣物銀洋約有三百餘金三人分贓使用阿雙失竊後當卽報知捕房請爲查緝一面託人四出巡邏日前經福建帮中人查知甲每日所用洋元均與失贓無異當卽飭人告知阿雙立時將甲拿住在身畔搜得贓洋十七元一併送至捕房管押昨經備捕頭訊問甲將戴李同竊情形供出據云兩人均住虹口可以指拿捕頭着包探帶甲至彼處查拿戴李已聞風避匿遍查未得祗有李之姘婦在家當由甲指獲帶歸捕房初云與李認識並非姘夫後由包探將李前在捕房時所拍小照給婦看視婦一見潸然淚下言與伊姘識只有五天不知其爲賊捕頭着押候解案請究○某甲至德順里某乙家偷竊銅杓鏟刀等物當被看見拘送捕房管押○賣水菓之某丙竊人物件當被知覺扭至捕房捕頭着押候解案請究 
 
 

Page 4

 
 
[接錄輪船招商局第十六届帳略]  
　　一存上海東棧規銀二萬五千兩一存上海北棧規銀二十八萬八千兩一存上海中棧規銀十三萬兩一存上海南棧規銀六十萬兩一存十六鋪產規銀一萬四千兩一存天津棧房規銀十七萬兩一存通州棧房規銀五千兩一存烟臺棧房規銀二千兩一存宜昌棧房規銀四千兩一存漢口棧房規銀十七萬兩一存九江棧房規銀七萬兩一存蕪湖棧房規銀二萬兩一存鎭江棧房規銀五萬兩一存寗波棧房規銀一萬六千兩一存温州棧房規銀六千兩一存福州棧房規銀二萬四千兩一存汕頭棧房規銀七千兩一存澳門棧房規銀五千兩一存香港棧房規銀二萬一千兩一存海防房料規銀二萬二千兩一存順安房料規銀一萬二千兩共計結存棧本規銀一百六十六萬一千兩一存各局生財規銀一萬兩一存漕米麻袋規銀二萬兩共計結存成本規銀三萬兩統共結存各欵規銀五百四十二萬四千四百八兩九錢五分八釐○綵結一進各船餘欵規銀七十二萬六千四百五十一兩四錢七分七釐一進運漕局帳規銀一萬五千九百二十八兩九分一釐一進撥補各船運漕駁力規銀一萬七千三百八兩三錢八分一進北棧餘欵規銀四萬九百二十五兩六分一進客貨棧租規銀五萬七千四百三十九兩一錢九分九釐一進各口產租規銀四萬六千八百三十九兩四錢四分二釐一進售舊物料規銀五百四十九兩五錢二分四釐共計結餘規銀九十萬五千四百四十一兩一錢七分三釐一支上海地租規銀二萬七千八百五十二兩一錢二分二厘一支各項修理規銀三萬八千八百六十一兩五錢九分七厘一支各項繳費規銀九萬三千一百四十六兩七錢四分八厘一支各項息欵規銀五萬六千三百十六兩四錢三分四厘一支股分官利規銀十二萬兩共計結支規銀三十三萬六千一百七十六兩九錢一厘除支結餘規銀五十六萬九千二百六十四兩二錢七分二厘一各船棧等折舊規銀三十萬二千六百九十兩六錢六分一提派股分餘利規銀八萬兩除支凈計結餘規銀十八萬六千五百七十三兩六錢一分二厘一提派各執事本届酬勞奬賞一成規銀一萬八千六百五十七兩三錢六分一厘除支實計結餘規銀十六萬七千九百十六兩二錢五分一厘一上届結餘公積規銀五十五萬五千二十一兩三錢二分四厘統共結餘公積規銀七十二萬二千九百三十七兩五錢七分五厘 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十六年閏二月十七十八日京報全錄]  
　　○諭旨四道錄前○發抄硃批四道○大臣謙奏擬撤隊歸營並請奬叙摺○直提督葉奏辦差起程日期摺○大學士户部張奏覆將軍挪用正餉銀兩緣由摺○護陜撫陶奏接篆日期摺○署陜藩唐奏報接篆日期摺○署陜臬錫奏報接篆日期摺○滇撫譚奏叅將留於滇省補用片○發抄卞寳第奏已革副將袁鳴盛查明請旨送部引見奉硃批袁鳴盛着交兵部帶領引見欽此○又建陽令祁徵祥調補莆田令奉硃批吏部議奏欽此○張國正奏接署福建藩篆日期奉硃批知道了欽此○沈秉成奏防營駐　處所兵勇數目奉硃批兵部知道單併發欽此○○奴才宗室謙禧跪奏爲官軍拿獲夥匪地方乂安擬請撤隊歸營以資訓練恭摺具陳仰祈●聖鑒事竊奴才前准理藩院咨開據昭烏逹盟長呈報克什克騰旗台吉吉朗阿爲首糾結馬賊在游牧處所刼搶牲畜財物請飭查拿等情咨行前來當經奴才檄飭管帶練協軍領穆哈廉揀派佐領福勒敦帶領駐防練軍五十名前往曾同剿捕並飭查明是否卽係前獲正法之台吉吉凌阿移黨務得確情據寔呈覆等因具奏在案兹據該協領禀據佐領福勒敦報稱奉派前往該旗會同嚴密訪查該旂所報之吉朗阿卽係前獲正法之吉凌阿前因其夥匪復出滋擾已經該盟旗擊斃多名而其竄逸夥黨仍盤踞搶刦復經該佐領督飭練兵等在於舍炭川金豆溝等處分投搜拿行至喀拉沁䨟據鄉長報稱圖們溝地方山重地險溝岔紛歧有夥匪盤踞山林之中時常騎馬持械下山擾害地方當卽督兵馳捕該匪胆敢放鎗接仗拒敵槍傷眼線葛鳳林該佐領卽督隊用槍打斃賊首劉得才値天晚餘賊乘間潛逃一面撥兵追捕並起獲大洋槍三杆小洋炮二杆馬匹刀械等件平燬賊巢隨將受害眼線抬至店房給資調養又擒獲賊犯王殿靑張福陶連有等三名併在劉家窩鋪地方會同古北口練軍拿獲騎馬持械攔路搶刼拒敵官兵之賊犯劉煥年陳保潰等一併解交地方官審辦現在該旗地方肅淸其餘各處亦均安靖並據昭烏逹盟長亦以前情呈報前來奴才覆查無異該盟旂地方旣已肅淸自應將前派練軍撤回歸營以資訓練仍飭各該地方官曁蒙古各旗不時嚴密稽查務期盡絶根株勿留餘孽除受傷眼線葛鳳林俟其槍傷平復由奴才自行奬賞外惟該官軍等値此隆冬之際冲風冐雪不避艱險奮勇擊賊擒斃首要不無微勞足錄合無仰懇天恩可否量予奬叙之處出自逾格鴻施如蒙兪允再由奴才擇尤保奬友昭激勸現在該旗地方肅淸併撤隊歸營曁擬請奬叙緣由理合恭摺具陳伏乞皇上聖鑒訓示謹奏奉硃批着准其酌保數員毋許冒濫欽此○○直隸提督奴才葉志超跪奏爲奴才入都陛見並奉辦大差起程日期恭摺仰祈聖鑒事竊奴才蒙恩補授直隷提督當謹繕摺叩謝天恩龥懇陛見奉硃批着來見欽此本年閏二月十五日皇上恭奉慈禧端佑康頤昭豫莊誠壽恭欽獻皇太后啓鑾祗謁東陵例應敬謹隨扈並先期查勘橋道奴才現將應派各項當差官兵循照舊章行派定飭令預期赴差並將蘆台山海關防務遂一料理就緖分飭該兩處統領提督銜記名總兵楊玉書總兵銜補用副將卞得祥督率各營兵勇認眞訓練巡防奴才擬於二月十六日自蘆台防營起程先行趨詣闕廷跪聆聖訓隨卽馳往鑾輅經臨之處查勘橋道村莊折回至京交界地方點騐供差官兵祗候跪接聖駕敬謹隨扈當差所有奴才入都陛見並恭辦大差循例查勘橋道起程日期理合恭摺具陳伏乞聖鑒謹奏奉硃批知道了欽此○○經筵講官大學士管理户部事務臣張之萬等謹奏爲遵旨查明覆奏事竊臣部由内閣抄出光緖十六年二月初五日奉上諭已故署伊犁將軍錫綸因挪用正餉經部議駁輒卽揑借商欵報部欵目種種不符其所報借欵曾否撥給着户部確切查明實覆奏等因欽上臣等竊查光緖十二年已故署伊犁將軍錫綸遺撤吉江馬隊一千六百餘員名補發欠餉七十四萬餘兩内除劉錦棠移交八萬餘兩甘肅新疆借撥銀四十萬餘兩钉其餘欵項或稱由伊犁挪湊並籌借纒商各欵銀二十五萬兩或稱由伊犁纒商等處借用銀二十餘萬兩又或稱借欵銀十七萬三百八十兩其餘均由餉局找付所借銀兩錫綸始則請由各省關欠解伊犁兵餉欵内酌撥一二成以淸各欵繼則請將光緖十四年緩裁客軍新餉再撥一年俾將借欵淸還迭經臣部檢查案據吉江馬隊官兵欠餉不應有七十四萬餘兩之多况新疆巡撫遣撤勇隊五千餘名用欵只二十一萬餘兩錫綸遣撤旗兵一千餘名用欵尤不應至七十餘萬且錫綸所報欠餉數目與金順報部案據不符所稱借欵數目前後自相矛盾甚至所報承借欵項之商民籍貫並所借次數及歸還日期前後均不相符是以臣部始終並未准撥如果濫支卽責令賠補嗣因錫綸將商民借欵十七萬三百八十兩擅由現餉欵下徑行歸還當經臣部將前署伊犁將軍錫綸請旨交部議處在案令據該將軍等查明錫綸所報借欵實係挪用伊犁正餉塡補是其挪新補舊咎無可辭兹奉諭旨飭查謹將臣部並未准其撥給之處據實覆奏恭摺具陳伏乞皇上聖鑒訓示謹奏奉旨已錄○○護理陜西巡撫布政使臣陶模跪奏爲恭報微臣接護撫篆日期叩謝天恩仰祈聖鑒事竊臣於光緖十六年正月初一日准撫臣張煦咨開光緖十五年十二月十四日奉上諭陜西巡撫着鹿傳霖補授未到任以前着陶模暫行護理欽此旋准撫臣將陜西巡撫關防並王命旗牌文案卷宗等件於正月初八日派員齎送前來臣當卽恭設香案望闕叩頭祇領任事臣浙右庸材素無荷學識藩條甫綰未報涓埃兹復渥温綸護理撫篆自天錫命伏地增漸查陜西地處上游巡撫全省統轄當此民生未裕時事多艱舉凡整飭官访訓練營伍培養元氣綜核度支在在均關緊要如臣檮昧深懼弗勝惟有力矢愼勤認眞經理隨時隨事函商督臣妥速籌辦斷不敢以暫時護理稍涉因循以冀仰答高厚鴻施於萬一所有微臣暫護撫篆日期除恭疏題報外合將感激下忱謹繕摺叩謝天恩伏乞皇上聖鑒謹奏奉硃批知道了欽此○○署理陜西布政使按察使臣唐樹楠跪奏爲恭報微臣接署藩篆日期叩謝天恩仰祈聖鑒事竊臣於光緖十六年正月初五日奉撫臣張煦行知光緖十五年十二月十四日内閣奉上諭陜西巡撫着鹿傳霖補授未到任以前着陶模暫行護理欽此所有藩司印務奏委臣署理遵卽交卸臬篆於初八日奉護撫臣陶模委員將藩司印信文卷齎送前來當卽恭設香案望闕叩頭謝恩祗領任事伏念臣湘江下士關輔備員五載邊防旣無功於漢沔經年陳臬正時凛夫冰淵兹復鉅任恭膺藩條暫綰查陜省地居衝要藩司任重旬宣民間之元氣未充滋培宜講山同則歉收偶見賑撫須籌舉凡愼核度支整飭吏治在在均關緊要微臣檮昧深懼弗勝惟有勉竭愚庸益矢勤愼隨時隨事禀商護撫臣悉心經理不敢以暫時權篆稍涉因循以期仰答高厚鴻慈於萬一所有微臣接署藩篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○署陜西按察使督糧道奴才錫光跪奏爲報恭奴才接署臬篆日期叩謝天恩仰祈聖鑒事竊奴才於光緖十六年正月初五日接奉撫臣張煦行知以按察使唐樹楠署理藩篆所遺臬司印務委奴才署理隨於正月初八日准臬司臣唐樹楠將印信文卷移交前來奴才當卽恭設香案望　闕叩頭謝恩祇領任事伏思奴才滿洲世僕疉荷隆施由禮部郎中於光緖十三年簡放陜西督糧道方愧涓埃未報兹復奏委署理臬篆益覺兢惕彌深查陜省爲關輔要區臬司乃刑名總匯舉凡詰奸除暴察吏安民在在均關緊要奴才自維檮昧深懼弗勝惟有勉竭駑駘隨時隨事商承督撫臣實心經理不敢以暫時欇篆稍涉因循兾仰副高厚鴻施於萬一所有奴才接署臬篆日期曁感激下忱理合恭摺叩謝天恩伏乞皇上聖鑒謹奏奉硃批知道了欽此○○譚鈞培片再滇省現辦邊防需員兹查有副將銜儘先補用叅將楊宗墀係貴州人都司銜儘先補用守備湯寳玉係湖南人該二員均在滇年久熟悉邊情現委管帶戰兵操防頗資得力仰懇天恩賞准將該員等留於滇省酌量補用除飭取履歴送部查核外謹會同署雲南提督臣蔡標附片具陳伏乞聖鑒訓示再雲南巡撫係臣本任毋庸列銜合併陳明謹奏奉硃批着照所請兵部知道欽此 
 
 

Page 11

 
 
[光緖十六年閏二月十九二十日京報全錄]  
　　○諭旨一道錄前○發抄硃批五道○粤督李奏斬猺毁巢分别裁撤營勇並請奬出力人員摺○大臣長奏覆查明革官案由摺○兵部額奏應輪有閲各省營伍摺○浙學政潘奏歲試完竣緣由摺○大臣載奏病重請開去差使摺○發抄李鴻章奏搶護東明黃鴻出力員弁請奬奉硃批該部議奏單併發欽此○又浙藩許應鑅等分别改奬奉硃批吏部議奏欽此○又革員張翰阻撓差務案審擬奉硃批刑部議奏欽此○又試用令孫振翮攺奬奉硃批着照所請吏部知道欽此○又候補牧胡恩溥等期滿甄别奉硃批吏部知道欽此○○頭品頂戴兩廣總督臣李瀚章跪奏爲官軍深入猺山焚毁匪巢斬獲要犯猺排懾服投首分别裁撤　營並將出力員弁擇尤請奬恭摺仰祈聖鑒事竊前因連山等處猺匪滋事經前督臣張之洞奏明添募勇營派委廣西候補道何昭然督同地方員弁並調廣西防營前往查辦臣到任後察酌情勢隨時指示機宜迭據何昭然禀報督率勇丁入山紥營查得附近十餘冲各匪猺人頗多地亦險峻又有大排爲之暗助該匪等見有官軍入内頗形繕備欲圖自固經該道等設法拿獲匪首房史道二並積匪房一不留兩名禀由臣電飭就地正法時廣西副將梁效賢曁賀縣知縣全文炳帶勇來會該猺等見兩匪被獲兵勇加增皆麕聚猺山西路龍水尾地方築台斷路諭令撤台繳匪置若罔聞該道等親往察看匪黨輒敢放槍擲石驕橫已極若不折其兇焰勢將紛起效尤當卽酌帶廣東廣西營勇率同團練於十一月十三十八等日兩次進兵該匪等已先將家屬猪牛等物分寄别冲而紏同打鐵冲殺人坪火燒寨猺龍田等處悍匪分投抗拒意圖阻截我軍三路猛進匪勢不支四散奔走翻山越巖捷如猿猱亦有墜落深坑及投械乞恩者當將龍水尾匪寮台座一槪焚燬乘勢攻入塘基兒平冲等處毁其巢穴收隊後查實殲斃悍匪四名格傷十餘名該匪等經兩次懲創竄匿愈速未敢再出因復加以招諭並將捉獲猺婦及自行投案各匪　切開導放還令其傳述數日之問龍水尾數冲猺目先行赴營就撫又大掌巖太古凹香花根等處素常助匪之猺亦皆紛紛投出其打鐵冲殺人坪黃瓜冲猺龍田等處匪猺亦託良猺悔罪乞恩限期投首命案兇匪鄧九龍四等係日久抗拒之犯亦經傳出歸案審辦其餘要犯亦俱聽從傳質察其情形似已眞心懾服不敢再滋事端猺山荒寨多雪兵勇久駐非宜請酌裁勇營將以後應辦事宜責成地方文武隨時辦理等情禀請核辦前來臣查連山猺排爲數甚多其向來爲匪之處不過十餘冲每因案畏罪抗傳地方官容隱姑息久遂結黨横行非敢叛逆現經該道等督軍深入毁其巢穴殲斃悍匪數名一時猺寨　風知懼先後投出命案兇猺遵傳聽審是其懷德畏威遵受約束尚屬可信自毋庸窮兵黷武肆行焚殺當飭將綏猺同知前募土勇五百名沐其羸弱仍留二百五十名作爲一營暫在該處彈壓巡防俟數月後民猺大定酌量情形再行全撤所有應辦事宜應捕逸匪卽責成地方文武妥協籌辦並飭廣西副將梁效賢將所帶防勇仍回平樂府地方駐紥道員何昭然現無經手未完事件卽令銷差仍回廣西並將所募親兵一百名裁撤以節糜費此次官兵深入猺山燬巢獲犯辦理尚屬迅速不無微勞合無仰懇　天恩俯准將廣西補用道何昭然廣西遇缺題奏補用副將梁效賢均交部從優議叙增生袁崧文童羅興成均以從九品歸部選用從九品廖萬成以巡檢歸部選用都司銜廣東儘先補用守備梁義惠俟補守備後以都司補用候補都司劉得貴賞加遊擊銜廣東儘先補用守備候補千總侯愼猷賞加都司銜以示鼓勵之處出自　逾格鴻慈其出力稍次弁勇另行查明咨部核奬除咨部查照外謹　同署理廣東巡撫布政使臣游智開廣西巡撫臣馬丕瑶恭摺由驛具陳再此次凊奬各員並無履歴繳案俟查取到日再行照章咨部核辦合併陳明伏乞　皇上聖鑒調示謹　奏奉　硃批何昭然等均着照所請奬叙餘依議該部知道欽此●○○奴才長順　●奏爲欽奉恩詔查明已革職官詳開案由請旨定奪恭摺仰祈聖鑒事竊查光緖十五年三月十六日欽奉恩旨内開自同治元年以來曾經任用現已革職官員除大計貪贓及居官不職以致失守各員外若有事係寃枉被革果有才力堪用者在京聽候該衙閂在外聽候該督撫查明詳開緣由奏明請旨等因欽此仰見聖主矜才宥過澤及沉淪至意欽佩莫名奴才遵卽分行各城一體查報去後兹據所屬各處查有已革二品頂戴記名協領披甲巴揚阿等共二十二員先後聞報前來奴才調查各該員犯事原案或因辦事疎忽致被叅劾或係因公罣悞事屬無心均非貪贓枉法可比卽間有坐贓致罪者亦尚可略迹原心與因事受財入已者不同奴才覆察看該員等尚在年富力强才堪起用謹將巴揚阿等二十二員摘錄簡明案由敬繕淸單恭呈御覽可否仰懇天恩賞還原職錄用之處出自鴻慈逾格除查取各革員履歴咨部查核外理合恭摺具陳伏乞皇上聖鑒謹奏請旨奉硃批另有旨欽此○○經筵講官太子太保大學士管理兵部事務臣額勒和布等謹奏爲請旨事查定例各省營　分年差派大臣前往查閲兵部於每年開印後具奏請旨並將領侍衛内大臣都統尚書侍郎各職名開列進呈或欽點大臣並往或卽令該省總督巡撫就近查閲恭候欽定等語查光緖十五年輪應查閲浙江福建廣東廣西四省臣部照例具奏奉上諭本年輪應查閲福建浙江廣東廣西四省營伍之期福建卽派卞寳第浙江卽派崧駿廣東卽派張之洞廣西卽派沈秉成逐一查閲認簡校如有訓練不精軍實不齊者卽將廢弛之將弁據實叅奏毋得視爲具文欽此欽遵在案今光緖十六年輪應查閲山東河南江蘇安徽江西五省定例山東河南應派大臣一員江蘇安徽江西應派大臣一員除親王郡王貝勒貝子宗室公大臣步軍統領總兵並蒙古漢軍及出差告假人員向不開列外臣等謹將應派各職名開列進呈或欽點大臣前往或卽令該省總督巡撫就近查閲恭候欽定爲此謹奏奉旨已錄○○浙江學政臣潘衍桐跪奏爲通省歲試一律完竣恭摺仰祈聖鑒事竊臣於本年正月下旬出省先試寗波紹興二府次湖州嘉興次金州衢州　州六月下旬回省試杭州畢接考遺才八月初三日竣事前者恪奉嚴旨整頓科塲謹偕撫臣崧駿恭錄綸音布告多士並遵卽會銜出示刊勒章程俾知遵守業經撫臣具摺縷陳臣思考生人數衆多散而無紀首先責成各學教官認眞董率卽以士子之從違定學官之賢否分别記功記過便之各顧考成復於俊秀錄科一切面加覆試文理不符立子𢷤黜盖塲前多一防弊之舉卽闈中少一舞弊之人本届科塲尚稱安靜文闈事畢接考武生遺才十月初旬復出棚按試台州温州處州三府十二月二十四日試畢回省溯自去年冬間受篆迄今巡歴一周徧觀兩浙人文彬彬極盛而杭州嘉興湖州寍波紹興台州六府尤多儁異之才武塲騎射則以台州金華衢州温州處州五府爲盛其餘各屬間有缺額不敢濫登大抵風土氣習　出不齊而士旣策名膠庠常知束身矩矱臣每至一郡於考試日則防範必密於發落日則誡動必詳惟隨時以淑揚俾　風而觀感此邦人士夙號淹雅可期華實並茂文行交修庶勉　微臣敷教勸學之愚忱以仰副聖主興賢育才之盛意臣現駐省辦理歲考册卷報部開春卽行出省舉辦科試至本年被水地方仰蒙朝廷發帑蠲租復經官紳捐資助張民情安謐足以上慰宸所有微臣歲試完竣緣由理合繕摺敬陳伏乞皇上聖鑒謹奏奉硃批知道了欽此○○奴才載敦跪奏爲病勢沉重一時難以就　籲懇皇上天恩開去奴才差使並請停俸事竊奴才載敦前因患病　蒙聖主恩施賞假調理旋卽就痊赶緊銷假當差兾圖報答商厚深恩於萬一昨於本月初二日偶感風寒蒙恩賞假奈舊疾復作尤甚於前腰骽疼痛胸膈膨脹氣促喘嗽實難札挣非止寸步需人扶掖動轉竟自不由以至肝熱上薰兩耳重聽據醫者云非靜養調攝不能速痊奴才萬不得已籲懇皇上天恩開去奴才差使並請停俸奴才俾得靜養調攝若稍能支恃再行泥首宮門求賞差使斷不敢自躭安逸有負生成爲此謹奏請旨奉旨已錄 
 
 

Page 12

 
 
[光緖十六年閏二月廿一廿二日京報全錄]  
　　○諭旨兩道錄前○發抄硃批四道○直督李奏奴僕謀殺家長按律定擬摺○又奏奉辦大差起程日期摺○東撫張奏估計黃河應辦工用銀兩摺○江撫德奏甄别知縣片○發抄依克唐阿奏已革提督劉道宗年滿可否釋回奉硃批准其釋回欽此○又卡倫官兵應需鹽采等項數目奉硃批該部議奏欽此○崧駿奏請將原任山東運使鄭蘭之妻命婦鄭董氏請自建坊奉硃批着照所請禮部知道欽此○又都司彭友亮請免騎射奉硃批着照所請兵部知道欽此○○大學士直隷總督一等伯臣李鴻章跪奏爲奴僕謀殺家長審明按律定擬恭摺仰祈聖鑒事竊據定州直隷州知州徐慶銓詳報獲犯士升等因圖財謀害家長王勳立身死棄屍不失並王升畏罪服毒自盡一案當因案情重大批飭提省審辦兹據保定府知府朱靖旬審明擬議解由臬司周馥勘轉前來値臣駐津飭委藩司代審無異臣覆加確核緣王升王香籍隸山東武城縣王升係王香之父同跟王勳立服役多年均有主僕名分王勳立係貴州遵義縣人曾任山西靜樂縣知縣因案被叅降調縣丞歸部銓選光緖十五年九月初四日王勳立進京有事乘坐騾轎帶同王升王香自山西起程初十日午後行至獲鹿縣因須換僱車輛卽在東關高陞店後院住下王升暗向王香商謀欲將王勳立乘間害死圖得銀錢衣物王香允從十一日下午王廾僱得任三等轎車説明次早開行是夜二更餘王勳立業已睡臥王升因同院無人正好下手至櫃房謊稱王勳立因與獲鹿縣有親拜訪未回取燈往接移時轉回又説王勳立在縣有事遲日僱車另走囑伊父子先行店夥人等均未理會王升約同王香進房見王勳立仰面睡熟王升關上房門上炕在其身上連被騎壓用用塞入王勳立口内　用手捫住鼻孔王勳立兩脚亂蹬王升令王香將其兩腿按住移時王勳立氣閉身死王升掀起棉被令王香拉開王勳立兩腿自用小囊力割開其左右胯骨縫並將左脚腕等處割劃致傷復同王香將王勳立兩腿向前摺疉連兩手一併用帶捆住又用原穿布褲並王升自穿馬褂鋪墊屍身外以棉被油布等物包裹捆作衣包式樣放在炕上隨後王升查看炕席同身穿棉褲均有血跡卽將棉褲反穿炕席擦靜十二日早任三等趕車到店王升令韓山保常三二車分裝衣箱任三一車赶在住屋門外由伊父子自裝將屍包並餘件裝畢一同起身十三日夜行至定州淸風鎭天泉店住歇王升王香同將屍包行李卸下三更時分王升見店房後院有井一眼令王香在外看人自將屍包携擲井中各自回屋睡歇次早開車走後店家赴井汲水查見屍包禀州騐訊並經店夥將王升等車輛追獲與該州派出之壯役南王環鄉地賈遇春一同押回送州審訊詎該犯王升畏罪中途呑服自帶洋烟訊供後在押毒發身死委騐訊詳一面由州移經獲鹿縣親詣高陞店勘明情形查騐蘆席反面粘有血跡傳同人証解州訊報此飭提省審辦供晰前情不諱案無遁節查例載隷身長隨恩養在三年以上如有殺傷依奴婢本律讑又律載奴婢謀殺家長罪與子孫同又謀殺祖父母父母者皆凌遲處死又獄囚失於防範致囚自盡者獄卒杖六十又斷罪無正條援引他律比附定擬各等語此案王升與其子王香跟隨王勳立服役多年均有主僕名分王升輙敢圖財商同王香謀殺王勳立身死棄屍不失實屬罪大惡極律無首從可分自應按律問擬王升王香除棄屍不失輕罪不議外應依奴婢謀殺家長罪與子孫同謀殺祖父母父母者皆凌遲處死律均擬凌遲處死王升已於被獲後服毒身死應俟准到部覆飭州照例剉屍與王香一併在於犯事地方梟首示衆以昭炯戒差役南玉環鄉地賈遇春奉派追獲兇犯並不小心管押致上升呑服洋烟毒發身死實屬失於防範應比依獄囚失於防範致囚自盡者獄卒杖六十律均擬杖六十折責發落係公罪免其革役看役吳靑山無從防範應與不知謀情之車夫店家均毋庸議血席等物發州存庫備照屍棺及所遺衣物飭州關屬分别領里除備錄供招咨部外所有審辦緣由理合恭摺具奏伏乞皇上聖鑒飭部核覆施行謹奏奉硃批刑部速議具奏欽此○○大學士直隸總督一等伯臣李鴻章跪奏爲恭報奉辦大差事宜並微臣定期起程晋京展覲仰祈聖鑒事本年閏二月十五日皇上恭逢慈禧端佑康頤昭豫莊誠壽恭欽獻皇太后起鑾祗謁東陵所有沿途應備御道橋梁尖營基壯前飭司道豫派實任州縣募帶民夫器具及時到工妥實修建務使道路堅平乾潔不准任意侵佔麥田嗣因通州馬廠迤東大道冲刷溝坎甚重難以修墊咨會　道處查勘攺由隆旺莊繞越賈家窪南支搭橋座較舊道多增三里亦飭承辦官遵照此外各頂事宜均令地方文武並遴委熟悉差務之員敬謹備辦向應借資民力者按照舊章斟酌時宜核實分派其災歉州縣分别减免仍嚴禁吏役借端擾索昨飭藩司裕長先期出省認眞稽查督催臣將各屬春撫及海防洋務等事料理就緖擬於二月二十五日帶印入都趨叩　廷跪聆聖訓再行出京親督籌辦一切敬謹隨扈至藩司出省後臣署日行公事應委臬司周馥代印代行解勘重犯另委道員提勘臣起程後津署日行公事委津海關道劉汝翼代印代行其緊要事件仍封送臣行次核辦理合恭摺具奏伏乞皇上聖鑒謹奏奉硃批知道了欽此○○太子少保頭品頂戴山東巡撫臣張矅跪奏爲遵有旨估計山東黃河應辦各工需用經費懇請勅部籌撥以應工用謹繪圖繕單恭摺具陳仰祈聖鑒事竊臣欽奉上諭張曜奏力籌山東黃河應辦各工請派大臣來東勘辦一摺等因欽此跪聆之下仰蒙皇上訓誨周詳任臣至專責臣至重下忱感激倍切悚惶惟有竭盡駑庸上報知遇之隆竊維前河臣靳輔所奏督撫爲朝廷養民而河臣勞之督撫爲朝廷理財而河臣糜之故從來河臣得謗最多等語如臣庸愚兼辦河防旣鮮養民理財之效而屢請鉅欵辦此至難之河務此臣不能不兢兢畏懼者也此次籌辦修防總期先儘必不可緩之工竭力興辦當飭道員張上逹李希杰會同工部主事梁廷棟將應辦工程覆加勘估統計兩岸堤埝加高培厚齊河以下北岸添設　水門减洩盛漲並於堤埝之間挑挖小河放水引入徒駭河各工核實估計謹繕淸單恭呈御覽惟計工程浩大需欵旣鉅不獨籌撥維艱卽人力亦有不逮擬分爲兩年辦理至海口現在較前通暢冰解以後定於二月初六日興工將韓家垣以至海岸添築兩堤束水俾黃流不致散漫可期入海有力惟此叚三十餘里堤工築竣之後卽須添派勇夫分叚防守從來河流滾刷多係淤灘爲患疏濬積淤實於築堤束水相輔而成惟水中抛挖人力難施前派河南候補道魏綸先購造機器挖泥船二隻上年試用甚爲得力此項機船在上海購造每隻工料需銀一萬八千兩擬再在上海先行購造八隻隨時疏濬較爲迅速統計本年興辦各工需用經費二百八十八萬五千餘兩查上年勘估應培堤埝請撥欵項尚采二十三萬三千四百餘兩未經撥到尚未加培應歸入本年加培照數劃除外尚應請撥銀二百六十四萬七千餘兩仰懇天恩勅部如數籌撥現届各工亟須興辦待欵孔殷若悉由各省分撥解到需時並懇勅部先行核撥庫欵若干以期迅速臣當督飭河防局司道及在工人員核實動用不容絲毫虚糜統俟工竣分欵造册具細報部核銷其次年尚應辦帮寛堤埝各工估計需銀一百四十餘萬兩本年隄埝旣已加高是否足資抵禦可以毋庸再行加高之處此時尚難懸揣河流緩急時有變遷當俟本年霜淸以後察看情形再行奏明辦理所有核實估計應辦各工需用經費並繪圖説緣由謹恭摺具奏伏乞皇上聖鑒訓示謹奏奉硃批另有旨欽此○○德韾片再本任建昌縣知縣李寳樹前經飭回本任旋據禀稱因患目疾一時未克赴任所有建昌縣印務查有石城縣知縣樓杳春老成明練堪以調署又署瑞昌縣知縣蘇廷鑑飭回德興縣知縣本任所有瑞昌縣知縣印務查有新選會昌縣尚未到任知縣沈維善明白穩練堪以調署至沈維善選授尚未到任樓杏春任内並無盜刼三叅已走四叅及錢糧未完叅限將滿有關降調之案據藩司方汝翼會同臬司瑞璋具詳前來除分檄飭遵外謹會同兩江總督臣曾國荃附片陳明伏乞聖鑒謹奏奉硃批吏部知道了欽此 
 
