# 1917 - 188 - 4915954

 

Page 1

 
 
   
 
 

Page 2

 
 
時評 
[誰任其責（冷）]  
　　張勳已矣然而張勳所遺之禍害不與張勳同已矣張勳之舉動不足論矣然而誰使張勳得有此舉動誰玉成張勳得成就此舉動者此非張勳一人之力也此其責果誰任之今方競論平張勳之功而余欲求任責之人余自知其不類然獨不觀戰事損失之結果戰鬭兩方之死傷者均不過數十人而平民之受死傷者亦且有數十人之多資産之喪亡者不知以若干計而復加之以徐州叛兵之焚掠此種禍害均不能置而勿問也然欲問之究誰任其責歟 
[命令]  
　　七月十三日大總統令　兩淮鹽運使劉文揆久曠職守著即免職此令 
　　又令　任命張季煜署兩淮鹽運使此令 
[專電]  
　　北京電　十二日晨四時三師逼永定門薄天壇逆軍首開鎗隊還撃旋八師十一十三十八師入城袖白布爲號會范隊鏖戰逆以山砲機鎗應歷兩鐘不支樹白旗我軍乃進壇收械受降略休息即猛攻南池子逆巢砲聲震天彈子如雨至一時巢平首逆遂逃頃大街要道均國軍把守搜查餘逆阻止行人商店尚未開巿損失城内較重（十三日上午六鐘） 
　　天津電　辮兵尚有千餘匿紫禁城内刻正從事搜查（十三日下午八鐘） 
　　天津電　此次劇戰逆兵斃七十餘人國軍僅喪二十餘（十三日下午八鐘） 
　　北京電　黎總統今日午後出日使館由江朝宗接歸私宅黎眷亦已由法使館返庽聞黎意欲返鄂（十四日下午五鐘） 
　　北京電　逆軍遣散事已辦竣中交票價漸漲（十四日上午十鐘） 
　　天津電　段總司令今日午前八時赴京國務院人員皆從各國領事到老車站歡送（十四日下午六鐘） 
　　北京電　段偕湯化龍張國淦入京後迎謁者紛紛現正商榷組閣事（十四日下午五鐘） 
　　北京電　張勳前向京中行勒索鈔票碍萬經盧克斯堅持不允毫無損失（十四日上午十鐘） 
　　北京電　王士珍上午迎段下午謁黎（十四日下午八鐘） 
　　北京電　張勳已由荷使館移住德醫院（十四日下午八鐘） 
　　北京電　黎通電各省督長願歸林下不問國政以遂初心（十四日下午六鐘） 
　　徐州電　徐兵譁變時四出搶刦焚燬巿面人民損失甚巨（十七日上午九鐘） 
　　南京電　據報徐州兵變毁車站海州繼變搶掠焚毁说巨討逆軍進勦已與徐州之辮兵接戰辮兵敗潰（十四日下午五鐘） 
　　揚州電　海州辮軍譁變搶近板浦寒晚揚組三營往堵（十四日下午九鐘） 
[外電]  
　　北京電　張勳之天壇軍隊顯與攻軍接戰蓋該方面砲聲頗烈也機關鎗聲由前門方面傳來討逆軍由東北入城清宫牆上發砲轟撃之奥使署有流彈墜落局屢被撃中（十二日晨六時二十分） 
　　北京電　清晨討逆軍進攻天壇辮軍砲聲倉趨愈近辮軍守前門及皇城之東南隅砲聲終朝不息攻軍迫近前門而東西方面亦有猛撃皇城之砲炎東城濃烟蔽天顯有大火飛機兩架盤旋於紫禁城之上擲下一炸彈其結果乃一大爆裂聲外人受傷者五一爲美使署隨員韋德氏一爲美國水兵一爲日本衞兵又美意平民各一頃聞張勳於十一時半逃至和蘭使署請外交團領袖調停聞和使留下張勳並告張之参謀謂張已避入使署不復能再指揮隊此說確否尚待證實目下路禁行人流彈亂落故未能出外（十二日午後三時平）以上字林報 
　　徐州電　昨夜張勳兵焚搶南關死平民三人傷若干人今日城門不開防今夜再有掠搶聞張勳兵士已叛變（十三日） 
　　蚌埠電　兵士焚搶徐州外人無恙（十三日）以上大陸報 
　　棉陽電　七月六日成都路透訪員稱蜀黔軍隊互起戰爭成都起火時局甚危成都西人大半避往山中（十一日） 
　　廣州電　陳炳焜與李烈鈞互相往來以示嫌疑已釋粤人雖慮滇桂軍隊或起衝突然聞桂軍尚陸續而來而韶州滇軍則由粤人請其勿赴省孫中山由汕頭來電謂不日抵省並請陸榮廷前來會商朱省長刻發愛國公債劵籌措北伐軍費請南方華人資助駐於陽山縣之滇軍有譁變之意幸事前發覺得以鎭止陸榮廷號駐肇慶其衞隊已行抵該處（十二日） 
以上路透電 
　　北京電　黎總統擬今明日内出日本公使館林公使特於昨夜開送别會黎氏歸總統府抑回自宅至今日正午尚未决定（十四日） 
　　北京電　黎總統今日午後四時自日本公使館由江朝宗陪同回寓其眷屬則於今晨由法公使館歸宅（十四日） 
　　南京電　黎總統之秘書長夏壽康來寗晋謁馮代總統商議時局生要問題（十四日） 
　　北京電　昨十二日午前四時半至十二時戰鬭之結果兩軍損害如左定武軍方面死傷者張勳住宅附近四十餘名天壇方面二三十名　攻撃軍方面死傷老惟永定門附近第一師兵二三十名而爲流彈所中死傷者却有巿民二三十名外國人六名之多（十三日） 
 
 
 

Page 3

 
 
　　北京電　段祺瑞今晨派曹汝霖至日本公使飽陳述日兵負傷遺憾之意次並分赴死傷各國人所轄之各公使館道其歉忱（十三日） 
　　北京電　張勳拒絶外交團好意之勸告謂必死守語頗自豪遂非常驚擾北京與居民以損害己則於戰鬭勝負未决之際由德國人之保護遁入和蘭使館猶以人道爲言懇請外交團調停至其逃走之際似早約定有二三日前既與德奥方面接洽之形跡故外人方面評論張勳大不理於衆口外交團中又有主張將張交與段祺瑞者（十三日） 
　　北京電　定武軍一千餘名猶匿宫城之内在張勳宅之兵已解除武裝收容於京師警察廳在天壇之兵則供給三個月恩餉現正解除武裝遣散（十三日） 
　　北京電　段祺瑞電促馮代總统來京兹墟馮氏覆電擬下星期内來京並述總統問題若黎總統不肯復任亦可據法繼任之意（十四日） 
　　北京電　據確報段祺瑞已略决定强制黎總統復位使擁虚位廢總統府護衞兵將原有之護衞兵編入第一師（十四日） 
　　北京電　段祺瑞今日午後往訪日本公使表其敬意（十四日） 
　　北京電　黎總統今日發電二通分致各省聲明今後斷不與聞政事（十四日） 
　　北京電　協約國各公使今日會議意見一致决議如左關於處分張勳一事僅止和蘭與中國之單獨關係　對新组織之政府求其保障與德宣戰問題（十四日） 
　　北京電　段祺瑞本日由津偕同張國淦湯化龍等於午前十一時半入京（十四日） 
　　北京電　在天壇之定武軍領到恩餉三月解除武裝由昨夕陸續送回山東原籍（十四日） 
　　北京電　段祺瑞偕同内務總長湯化龍教育總長張國淦以二百餘名之護兵警衞於今晨七時半由津乘坐專車於十一時半到京段氏身着普通軍服下車後即乘自動車入學府胡同自宅王士珍曹錕陳光遠吳炳湘等均至車站迎接附近一帶均加警戒　段氏入京北京政界頗現復活之概（十四日） 
　　北京電　張勳有由德國醫院脫逃竊師南方之風說（十四日） 
　　南京電　張勳軍二三日來焚掠徐州一帶糜爛地方車站不被焚毁（十四日） 
　　北京電　最近擬定之國務員外務汪大爕内務范源濂交通曹汝霖財政田文烈司法林長民農商張國淦教育張一塵海陸軍未定（十四日） 
　　南京電　傳聞浙江軍往攻徐州在明光地方與張軍小戰二次張軍敗　兗州山東軍迎而撃之張軍死傷甚多殘兵棄械投降（十四日） 
　　南京電　倪嗣冲爲懷柔張勳之部下派殷恭先赴徐州（十四日） 
　　南京電　徐州方面今晨已歸平定（十四日） 
　　以上東方通信社電 
[戰電]  
　　倫敦電　今晚海格將軍報稱英軍在克安西面逐退襲撃之敵軍俘虜若干人昨日天空戰事甚爲活動英飛機襲撃多次均獲勝利撃落敵機四架又逐退六架英飛機三架不知下落（十二日） 
　　巴徐電　今晚公報云前敵數處砲火頗活動敵軍以砲彈百枚撃入萊姆（十二日） 
　　倫敦電　德國公報云敵軍未能在海濱回攻佛蘭得斯亚多瓦蘭斯布勒柯爾數處雙方砲隊交轟甚烈德軍用流火作戰佔據芒希勒泊勒之英軍戰壕俘虜若干人（十二日） 
　　倫敦電　陸軍部接有消息謂我軍已佔據哈里資西南二十英里之加魯施其地爲敵軍司令部所在之處（十二日） 
　　亚姆斯特丹電　柏林電稱星期三日第二次御前會議皇太子亦與議德皇之召見皇太子衆皆視爲德皇已允修改憲法之徵聞内務大臣洛貝爾氏諫請德皇免除各大臣之職俾新首相得以自由組成内閣該大臣此請引起郝爾韋格博士現亦辭職之語閣員席大約將由各政黨分佔不復由官僚黨獨有（十二日） 
　　巴黎電　一九一六年船舶損失總數共二百七十五萬噸戰前每年平均數僅六十萬噸（十二日） 
　　倫敦電　開夫君今日在下院宣稱現議於倫敦周圍建設瞭望臺俾敵飛機抵時警告居民（十二日） 
[公電]  
　　羅佩金通電　各督軍省長鑒頃接成都戴督軍魯電開劉存厚依附叛徒甘受僞職圍攻成都請速分頭進剿旋又接重慶鍾師長張道尹陽電稱劉戴交鬭實因私人惡感等語查所稱前此川滇兩軍衝突戴曾陰許助留各情事實有無本不足論即使果有此事個人得失無關重輕當此全國垂危之時雖不共戴天之仇亦應完全抛棄意見共維大局方合力救之不暇何忍專洩私忿操同室之戈置國家地方於不顧此種舉動實堪痛恨現爲排難解紛計特與川省滇黔川各軍約凡各師部隊在應駐原防地點不得擅自移動佩金以國家人命爲重當即日西上竭力調解如敢有不聽調處者即分别剿辦以除變亂而靜地方除分電戴督軍劉師長嚴束所部立即停戰外專此電聞即祈鑑察超威將軍羅佩金叩佳叩 
　　劉顯　　於川事之通電　各督軍省長均鑒頃見鍾師長張道尹陽電謂劉存厚與戴督　戰係出於私人惡感劉前曾通電反對復辟非甘受僞職等語查上月復辟說盛傳各省均力電反對　暫　頓彼時劉固有反對之電然自復辟成事實　顯世以僞諭授劉用撫　電劉囑其迅速表示迄未得復况張勳叛國各省誓師討逆　如誠心反對則對於戴督即有惡感亦宜捐私憤而急公仇何以竟於僞諭傳到之後舉兵圍攻成都戴督係民國政府所任命劉果擁護共和尤宜尊崇民國綱紀何能以未經交卸之師長自由行動擅攻民國任命之督軍劉則巧辯亦難自解謂非甘心附逆其誰信之鍾師長張道尹原電措詞對於滇黔兩省不免近於挑撥滇黔歷歲以來迭共患難官長軍民感情融洽直同手足斷非挑撥之言所能離間誠恐傳聞失實致淆黑白特此詳陳正譯發間復得鍾師長張道尹佳日通電謂係個人權利之爭查戴奉命兼督業已數月劉奉命調京其師長一職接任之人久有明令乃至今猶率兵用武即就爭個人權利一端而論咎應誰歸亦殊顯而易見况自魚日午後至今此間均未得戴督電據電局言成都電報已不通是劉之叛攻成都證以事實益無可辯並以附聞劉顯世叩眞 
　　海州電報局來電　敝處昨晨惨遭搶掠直至黎明始停機器均被撃壞致無從通電其恢復交通約在一二日之内各報至海州可暫板浦專差送至敝處海局（十三日） 
　　前公府秘書廳通電　馮大總統陸巡閱使薩總長程總司令各督軍省長各報館均鑒奉黎前總統諭本月江日侵曉監印官因事機危迫恐有遺失將大總統印五顆携出潛藏現已尋獲踪跡着送交總理轉呈馮大總統接收計自東日以後本府東冬江三日電文五件除東電送日使館轉發冬江電送段總理轉發外並由本府電務處元日彙齊補發冬日發任免國務總理命令暨特任狀各一件另致馮大總統段總理書函均送段總理分别收轉此外並無印電手諭任命狀及特派專員之事恐淆觀聽應即通告等因合行轉逹乞察照爲禱前公府秘書廳寒 
　　田中玉通電　大總統段總理督軍省長各報館均鑒自張勳擅主復辟背叛民國本區當即徵調軍隊令参謀長胡翊儒率師扼守居庸關爲我根據地以防張勳竄入蒙絓一面令騎兵團長李士輔参謀蘇偉率所部進抵沙河與大同張鎭守使所部各支隊聯絡逼近京師藉取合攻之勢曾於歌佳兩日擇要電陳在案旋奉總理電開張勳已逃入使館所部亦陸續繳械投順等因復飭該團暫行駐紥沙河停止前進嗣據派探赴北京探報張勳仍負固不服所部亦未繳械等語似此窮兇極惡自非從速進勦不足除禍根而奠國基除電令該團與大同軍隊一致行動聯絡北苑第一師會合進勦並令駐守居庸關察軍及宣化防營嚴密堵截外謹此電陳伏望明察田中玉眞 
　　順慶張瀾鍾體道通電　副總統叚前總理陸巡閱使督軍省長省議會各都統護軍使岑西林孫中山唐少川先生申報館暨各報館均鑒頃接貴陽劉督軍通電以瀾等陽佳兩電所陳語近挑撥惟查戴劉此次戰爭確係挾怨私圖陽佳兩電所以不復顧忌忍將其積怨情事特表而出之者以戴謂劉甘受僞職劉亦謂戴効忠清室若必加以附逆罪名則彼此各恃其黨兵禍遂愈連結今正名其爲私鬭自可以義師北伐得勒令雙方之停戰此亦調解之一道謂爲挑撥斯誠遺恨又比得省報此次戰事成都所遭焚燒刦掠之惨較前川滇衝突殆甚十倍即川黔軍隊死傷均甚衆大寗不冤酷要之事實具在將來共和政府回復國有紀綱是非不難剖判功罪自有攸歸瀾等不幸丁此巨變遠痛國家之沉淪近悼鄉邦之糜爛百方調解智力交殫對於戴劉既調解之不遑對於滇黔更挑撥之何忍輒佈區區諸維亮鑒張瀾鍾體道叩文 
　　南昌公民來電　申報館轉各報館各省義軍暨孫中山唐少川岑西林章太炎先生並旅滬同鄉鑒張康擁戴宣統復辟全國痛恨義軍既起務請直搗幽燕剷凈賊黨以絶根株而免死灰復燃不勝盼禱贛公民葉鵬蔡　程忠善許斯　等一千五百八十七人叩侵 
要聞一 
[西報論張勳失敗時之頑强]  
　　字林報八日北京通訊云今日議和戰事未作城外攻軍瑞牆整隊以待張勳决定其行止乃張勳無所行動僅將業已失敗之事奉託外交團辦理冀得最利於清室及其自身之條件今晨城東鎗聲條作似歡迎晨曦者然都人聞之惶然相顧以爲非所樂覩之戰亂已開端矣詎竟寂然後知有一小隊人數無多聞係通州第十二師未曾付餉之兵士擬入齊化門嗣見辮兵大隊出迎乃退往鄉間此即槍聲之由來也眞正討逆軍苟欲奪門而入則區區城門斷不能阻之惟今日自晨至夕攻軍並無入城之意討逆兵士距大開之城門遥遥竚立對於守門警兵頗持存好態度敬稍前進警兵輙揮手使之退後曹錕軍之瞭望兵一隊行近城門不允退回於是彰儀門略閉數分鐘當時城内已稍起恐惶實則城外軍隊深明大局並未攻城蓋當道已向兵士詳加警告禁其入城以免引起驚擾而授辮兵以作亂殃民之機會圍城兵士奉此訓令遂暫歛其鋒辮軍則奔匿不遑如狡兔之藏穴不敢出戰故討逆卑怯若是愈爲攻軍所賤視記者今日清晨策騎出行由彰儀門至豐台戰地城外農失從事田疇怡然自得未逢一兵未見一砲惟僕從趙趄良久始隨赴通至豐台之大路距城一英里許覺僕從之所慮者實非無因蓋叢樹之旁矮林之後隠約有穿灰色軍服之健兒昻首窺望鎗口向外而小徑横路處亦有哨兵注視趨近其前若輩頗和靄其精神之愉快無異出游郊外之學童爭以辮兵曾否掠搶肆虐爲詢繼聞地方安寗乃大歡慰旋同聲問曰然則辮兵何不出城一决雌雄如好男兒之所爲乎吾輩來此從未見辮兵一人言次頗露蔑視憤恨之意若輩皆謂遽攻京城得不償失但若辮兵行刧則必立即入城滅此朝食云云豐台境内一切安靜路無死傷兵士房屋樹木完好無恙殊未見昨曾接戰之形跡曹錕部下第二十師之戰線與段芝貴軍之哨地相接沿南城延長頗廣距車站不遠哨兵立於蔭處飲茶解渴狀甚安適若輩叙昨日戰事謂爲遊戲舉動據云曹軍之先鋒一隊約二百人在鐵路車站际近遇見辮軍當即進攻不待援兵辮軍不久即退彼時適有南苑飛機翺翔天空連擲炸彈八枚所謂戰事者如是而已討逆軍無受傷者辮軍挾其傷兵向永定門與天壇逃去故其死傷之數不易知之豐臺車站有兵車紅十字車與段芝貴偕参謀員座車各一皆已生火鼓氣準備入京意欲今夜或明晨進城段芝貴不願發言惟其軍官沉吟半響後始發表意見謂辮兵苟不掠搶張勳苟於二十四小時内依允條件則戰事可免且除城中寥辮兵外直無戰事可言想張勳當亦知楚歌四面無可奔避矣都人以爲討逆軍本可今日入城北按兵不動殆爲雙方讓步之先兆京中謡傳徐世昌行將來京就清廷内閣總理大臣之職施行立憲帝政奉宣統爲名義上之君主並商定張勳退職之條件帝制派聞此謡言遂抱一種新鮮而不確定之希望惟張勳之一蹶不振則雖帝制派亦承認之究其實際張之完全失敗帝制派且主張之又不獨承認之而已也聞徐世昌之老門客錢能訓今夜或明晨來京帝制派以爲錢之來京即爲徐世昌來京之先聲帝政府某要人曰中國民情柔順喜遷就吾輩大局之安寧即繋於此張勳縱無所成就然張究能使全國人民心中有一復辟問題苟無段祺瑞之頑固吾不信北洋有一人不贊成張勳奉宣統爲帝者段自謂彼爲北人中要求請帝退位之第一人故在今日不能自變其所贊成之主義要知時日與經驗固已證明此主義之錯謬矣段雖反對然希望猶存云云此種觀念今漸蔓延苟今夜城财無軍事之行動則啫愛民國者將大煩惱但頃得消息張勳剛愎議和不成天壇辮軍苟不投降則黎明時將被砲撃矣短命帝政府中之人物除張勳外其最爲中外人士訾議者莫梁敦彦若梁自知不爲輿論所容乃發表宣言述其政見以圖自辯又預料美國必有違言乃電請美國國務卿勿遽下評語宜對於梁等所以贊助張勳之理由予以公允考察云云 
[京亂結束後之重要問題]  
　　文滙報云張勳已戰敗而避入荷使署矣復辟之舉因以終局而較張勳命運便爲重要之問題亦繼起以待解决張勳之武斷非北京騷亂之總因不過爲發展中之一幕耳總統總理國會之互相爭持今不必追論而此次風中潮以督軍之叛變爲導線則事實昭彰無可爲諱雖解散國會之命令宣布後督軍即相繼取銷獨立惟命令之下出於威带即總統自己似亦疑其不合法也總之今日必須商妥辦法俾新政府得底於成外國報章有主張段祺瑞採用狄克推多制組織政府治理國務不必顧及總統與國會之志願者要知今日第一問題所應研究乾殆爲總統地位問題而已被解散之國會地位問題亦將繼以發生苟北方督軍讓步以緩和南方輿情而雙方依各有予取之根據以解决上述問題則大局不難和解但若暫時得勝之督軍誤信外報奇詭之言違拂民情則恐今日爲中國久亂之起點而中國將食最不幸之惡果矣記者對於中國政黨向不偏袒决不信此黨悉爲正士彼黨俱屬罪人國民黨縱有唯權利是圖之政客然進步黨等亦豈皆精白乃心之國士不過以段祺瑞爲領袖之官僚派其腐敗更甚耳無論中國爲民國或爲帝國記者不能望中國遽呈天地一新之氣象亦不能望中國即有不染營私舞弊諸污點之政府所可驅除腐敗者惟明逹開通無所畏忌之輿論但鄀记堵人口鉗制報紙抑壓國會斯則公論不彰而積弊終不可去矣 
[總攻撃前一日之張勳態度]  
　　前日上午英國公使偕荷國公使往訪日本林公使於日使館商議决定爲貫徹前日對於張勳之提議重向張請其再思即遣人將此事通告張氏據聞張當即拒絶並答以貫徹初志到底待羋至外間傳聞張宅眷屬遷入使界一節兹得消息南池子南口於前日備置機關鎗兩架張氏戰意益堅其夫人家眷及婢僕等均留在宅中不允他往當生死與共云云前日頗有人傳說徐世昌已到京其實不確聞徐謂張勳若在京城决不晉京而張勳則謂徐若不來京决不解除武裝其態度異常强硬現有江朝宗等各要人迭赴張宅屢進勸告請其自反甚至涕泣但張默無一語度其心中似有所决及聞十日晚阮忠樞當再赴張宅進以最後之勸告仍無結果又據共同通信社云張動態度强硬决計一死前日已拒絶外交團所提議料討逆軍所提議亦恐不能承認其結果惟有以武力解决又云曲同豐傳良佐受段總司令命令遣人向張提議解除定武軍武裝及救助生命等事如張不允則無妥協之餘地又云十日夜段張談判若决裂永定門外第八師及第十一師即當攻撃天壇西南門外之第十三師即擬攻撃張宅今未有舉動想必尚有磋商又據十日晚六時消息第十一師密集軍隊已進逼永定門刻在距城門二百米突地點集合又第十三師亦已進逼德勝門又聞討逆軍係於七日抵豐台大隊人馬均在豐台此外惟黄村尚有張永成所部軍隊沿車站兩旁駐紥計有布棚百餘座前日車到黄村時尚搜獲有辮者一人半截辮者二人均忸下車去又聞前晚包圍京城各軍已整齊戰備擬將向張軍開始總攻撃時忽由段總司令下命令謂戰爭結果倘若害及外人勢必惹起交涉問題不堪設想現决再向張勳提議解除武裝事可暫行中止攻撃等語因之前晚未見戰事並聞討逆軍方面尚擬力請徐世昌晋京將來雙方各種重大問題皆盼望徐與王士珍周旋未知其效果究竟如何也 
　　又聞汪大燮傅良佐昨來電言既宣言不再調停惟請我軍先將砲火線預先通知俾可趨避現各路軍隊决定入京討伐今日大早即向京進發昨日豐台站已準備列車南河沿賊巢不過有辮匪兩千多人明日或可梟逆賊之首然我國人好持姑息的平和論故徐世昌昨有電勸張逆允許所部繳械免死昨早派鮑貴卿專車入京勸諭鮑因見王士珍等苦勸無效乃於當日午後一時復行回津徐因不忍見張逆之横死復又親書詳緘懇切周到力勸夔首悔罪於昨晚六時派吳笈孫持緘入京速投爲最後之忠告其爲無效自不待言蓋昨日有人到天壇見逆兵運士運彈藥甚忙碌聞係運往永定門而永定門外逆兵且挖壕溝三道其决心之堅於此可見是以昨日京人移家出京者更較前數日爲多云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[粤中出師困難之内情（平生）]  
　　滇軍憤慨情形　省長發行公債 
　　駐粤滇軍師長張開儒　陳督軍函陳督軍復張開儒函彼此解釋皆辯明滇桂軍並無衝突之事各節曾誌昨報兹聞滇桂軍恐有衝突之說其所由來蓋以滇軍麕聚久無出發之期而出發無期則由於的餉未定於是番攤弛禁之局一定而滇軍索餉之事遂起矣日來發生有二大事一爲逼取印花稅票一爲逼取鴉片烟膏兹將二事之正式公文列後　印花稅分處昨准雲南陸軍第四師司令部函開國會解散國事益非近更愈演愈劇竟有復辟之駭聞全部軍心異常憤激出師討賊刻不容緩惟目前餉項無着曾經商准省長急爲籌措奈省庫亦萬分支絀實無現欵足資應付頃聞貴處現存印花稅票百餘萬元面商省長許可權爲挪借一百萬元以應急需全特函請貴處希將印花稅票迅賜撥發一百萬元以便立即出師討逆致紉公誼云云又省警廳呈督軍文云查前鴻安藥膏檢查公司不肯停辦於五月二號查封交六區看管在案現據警察第六區署長曾光呈稱本月三日九時突有滇軍第四師司令部副官長吳樹帶同兵士百饖人蜂擁進署分頭把守署長當即接見據該副官長持出公函一件并稱奉方師長聲濤命令飭本署立即遷徙讓與滇軍駐紮并先將封存前鴻安公司烟膏烟土一併照數交出等語當以夜深未能得其要領婉爲商榷由該副官長派兵士二十餘人將烟倉看守并加封條於四日午間十二時該副官長又帶兵士復到區署飭將烟膏烟土照數點交等情據此廳長隨即面見方師長質問據稱滇軍年餘無餉不得不查封贓欵變賣作餉等語如不交出勢非强迫不可際此時勢深恐或起衝突致釀事端祇得飭該署長將封存各土膏照册逐一點清交由該副官長接收保管並由滇軍派隊看守在案查前鴻安公司一切土膏係奉省長批開經令財政廳核議酌給該商價本即行定期當衆銷燬等因現滇軍第四司令部派兵迫令交出廳長以時勢所迫未便抗爭惟要將區署遷讓一節以固有行政之機關一若取携之任便既多窒碍復鮮理由本廳未便遷讓所有鴻安公司入官之烟二烟膏經滇軍强行接管及逼讓區署各緣由除呈省長察核外伏乞指令遵行謹呈云云此二事發生社會上不免多生疑慮而滇軍憤懟之情形亦可以知矣蓋自國會解散後粤省大吏宣布出師討賊之聲一時如潮湧起沛然莫之能禦然亦如潮之忽起忽落日復一日以致復辟實見共和將亡至今仍未見一兵一卒出粤境以外一般愛國者甚爲焦急大有責難當道之慨粤報某訪員昨特晋謁滇軍軍長李烈鈞詢問出師情形祇見李君疾首蹙額而言曰中國人民亡國奴之資格已夠了我們準備做亡國奴可也何出師之有言間頗爲氣沮又言倪氏主要目的即在解散國會推翻共和又結合叛黨在天津設立僞機關叛迹昭彰罪在不赦兄弟見兩廣大有左右全國之力大勢尚在西南人心未死事尚可爲故特扶疾來粤與陸陳諸公共國大舉起兵討賊首蒙陳督贊成通電討賊風聲所播叛賊膽寒若能當機立斷先遣滇軍出發粤桂聯軍分途續進滇黔湘諸省同時並舉大總統既得聲援膽氣自壯天津僞機關内部原不一致聞西南起兵當益形潰散張大辮此時見趨勢不佳不利其復辟之機會必不輕於晋京張勳既不入京大總統不致受脅迫之甚則解散國會之命令必不見諸實行復辟亦不能成爲事實時局尚未至不可收拾如今日者奈粤省因種種困難情形蹉跎復蹉跎不行迅速出師致使叛督造反之怪劇一變而爲張勳復辟之惨劇於是乎一部亡國之惨劇遂完全演成矣劇本既變名目不同前日做賊之人忽變而爲討賊之人離奇變幻觀者目迷然事有由來明眼人固甚了焉奸臣賊子罪終不容於誅可惜者陸武鳴爲再造民國之英雄此際竟不能捷足登場演其最熟之首本致使老段乘機出馬獻其覆雨翻雲之手段此殊爲陸公抱歉也今陸雖挺身出台然時機已去甚無價值縱能殺戮張勳國體問題可免君主之茶毒而政治問題仍難脫武人之專制此際出師與否余不欲言余個人此次對於國事始由熱而憤而悲而哭今悲哭不已將破涕爲笑準備做個亡國民罷了奈何奈何言已爲之下涙觀李烈鈞之憤言則滇軍之宗旨可以共見今粤人惴惴危恐目覩滇軍晉城日多一日頗慮有他事發生但幸岑春煊有一電言將蒞粤陸巡閱使亦言將抵肇慶組織討逆總司令倘使岑陸二人有一早到當必有完全辦法又聞某署参謀現爲聯絡軍人感情泯除畛域起見特請當道於義歸未出發以前召集滇桂兩軍及警衞軍各級官佐開一粤軍懇親會以同心殺峣互相敬愛勗勉聞當道對於此項建議極表贊同現擬實行辦理此亦一聯絡之善法也至於朱省長本非有軍事責任然從軍志切與滇軍頗相携手其出師規畫擬會師南京以粤軍先攻安徽直搗徐州以魏邦平一軍爲左司令王鑄人一軍爲右司令其唐維炯李炳芳熊略三軍爲續備從緩出發故已有咨文致陳督軍請提撥一百萬元爲軍費即日出發惟陳督軍咨覆朱省長文則頗不贊成其議提撥軍餉事實上殆難辦到其咨文略云貴省長誓師討賊熱誠極佩唯本督軍於本月支日通電推舉陸巡閱使爲兩廣討逆軍總司令等因在案是几在本省軍隊自應由本督軍秉承陸總司令統籌全局妥爲支配何者留守何者出發萬不能單獨行動致誤戎機兹准大咨未審貴省長所部軍隊是否認爲屬於廣東軍隊範圍以内如認爲屬於廣東軍隊範圍以内自應查照本督軍支電辦理如認爲廣東軍隊範圍以外則本督軍自慙力薄未便越爼置議云云自咨文去後餉項中阻恐難遽行定期惟聞朱省長仍躍躍欲動其撥餉之事將待商於陸巡閱使然仍一面發行救國公債以濟其急故已發行令文任張應兆爲勸募公債專員其文云案查現時國體變亂傾覆共和爲救團圖存計尅期興師北伐惟是枕戈待發軍實猶虚特發行救國公債以助餉糈亟應派員分投勸募兹查有該員堪以委任爲此令仰該員即便遵照尅日前赴潮循等處切實勸募務使集腋成裘多多益善源源解濟以應急需毋負委任云云綜觀以上各節滇軍與朱省長均急謀出師而陳督軍獨持愼重態度無形中變方頗難趨於一致故粤中大勢殊岌岌可危也 
[川滇兩軍携手北伐之商榷]  
　　叙府消息陰曆四月二十九日滇督唐繼堯電四川軍長劉存厚謂能否進攻湖北否則將今羅將軍尅日進攻成都再行北伐云云連日昭通運叙之子彈甚夥并飭分途遣送以擴軍用聞沿途待遇拉夫甚爲緊急又雲南省議會致電成都省議會則云元電悉既蒙携手理宜和衷共濟以維大局前此疑慮應即消除且在川滇軍早經唐督電令嚴守紀律更無疑慮之可言仍請開導一般人民俾共曉然於川滇脣齒合則兩美離則兩傷之誼是爲切禱滇省議會叩養印云云據此電文觀川滇兩軍之携手似已略有眉目惟在川滇軍之將校中仍有主張先取川再出師者如次鎗自斃之團長李植生即其一也李爲滇軍二十四團團長前謁羅將軍請速出大兵直搗成都并自願爲先鋒等語羅不允李憤以手鎗自斃聞其妻張氏因李以死諫羅督謂爲得其死所李死後不哭亦不語其家人交相疑猜莫能窺其隠衷張乃於舊曆五月初二日夜俟　侍婢童僕睡熟後隠聲大哭自食洋烟婢驚覺已不及救矣一說謂李前駐成都東較場四月十八號之變李曾縱兵在武城門枉殺甚夥省中人民多切恨之其出省之初原同羅前督携眷往叙住南街永記至陰曆四月二十八日李與羅氏意見不合以致衝突遂免本職其時李本擬返滇不知保故忽持自來得手鎗向胸射撃旋即斃命其妻見之駭異竟吞鴉片烟一大盒氣息奄奄亦將待斃護兵乃奔報軍署當派副官往驗并檢查箱内尚有金圈子十一對烟土二百六十兩當即點送軍署並請外國醫生救治其妻然已無及爰以銀二百餘兩購花板一副爲之裝殮暫停西門外撫州義園聞羅氏感李之死爲之特向中央請卹欵矣此爲川滇兩軍無形中醖釀爭持之一端也惟是由樂山縣至嘉定牛華溪一帶驻有大批川軍每日均有步蛸而牛華溪石板灘以下則係滇軍防地亦異常防範刻聞兩軍長官對於所部士兵均約束甚嚴似均不願再釀禍端以害地方此則兩軍實際上互泯猜嫌之見端也當地人民見此情形亦少放心不似前日之過於憂慮矣所不知者兩軍全部之内情究竟何如耳 
[鄂湘北伐軍撤回之内幕]  
　　討逆聲起全國從鄂督王占元亦遣一支隊隨從吳光新軍北伐乃吳軍前隊甫至鄭州即連奉段總理電令以近畿各軍連日與辮兵交绥竟如拉枮摧朽竄走若恐不及現已圍逼京城東西兩路勁旅已足供殲除羣逆之用勿待各省會師轉致虚糜國帑湘鄂防務緊要着率所部尅日回防勿稍延誤並另有密電致王占元轉告吳光新聞係因近日西南民黨中激進派不認馮段爲總統總理擬在粤另組政府遥戴黄陂並欲乘討伐張勳之便進兵征討前次獨立諸督軍以冀推倒北洋軍閥勢力滇粤軍之出贛黔桂軍之急行入湘經馮代總統一再電令勸阻無效鄂省地處中樞此時防務實至吃緊九號吳光新在漢奉電立即渡江與王占元集合諸將校大開會議當由王電令鄂省派遣之北伐支隊即日由武勝關退回武漢吳光新亦發令所部第十三混成旅將前隊改爲後隊尅日班師回岳聞是日尚有一團由民民船抵武昌即雇小輪拖帶上駛所有在漢陽兵工廠領去之鎗砲子彈亦急運往岳吳氏則當夜乘火車返斾現王占元以本省對待湖南方面之防務較復辟事未起時已覺周密惟對川方面兵力尚不優厚且闻川軍已有一旅聲稱討賊乘輪東下雖經馮代總統通電未奉政府命令不許擅自行動然不識果能遵從否放除電令宜施警備司令朱廷燦旅長派兵堵截川軍於巫峽令不得下駛外尚擬抽調軍隊若干前往扼要設防日來軍署委員採辦軍事用品糧米服裝擬即設立糧台外間羣以爲係供北伐軍需不知北伐軍即去亦僅一支隊何須如此供給乎有此原因故南京政府成立時催解協欵王督僅命財政廳滙解二萬元往寗五萬元往津所有中央政府中斷期間如直隸中央之關局處所收入欵項解存督軍署者均被截留本省自作防費嗚呼公敵未殲暗潮又起遥矚前途不能不感慨係之矣 
[鄂省戒嚴中之公民大會]  
　　王督軍日前曾頒發布告通行全省文武軍警謂如有人在各縣鎭鄉城巿招兵歛餉無論假託何人名義一經拿獲訊明立即以軍法處死其他秘密機關妄發傳單摇動人心妨害治安者一併查拿嚴辦云云有此原因故前漢口有人擬開公民大會籌議出師助餉警廳不允發起人乃公推范龍光復謁王督請求准予立案當時王督雖面加奬飾特終未批准九日公民大會乃假租界春記大舞台開會旋爲王督所聞仍派吳交涉員商妥領事飭捕房禁阻並由王督出示略云頃據報告稱有人民等刋發傳單於九號在漢口春記大舞台開湖北全體公民大會等情現在實行戒嚴令除省議會商會各法定機關所屬人員應准開會議事外此外無論何種會社在此戒嚴時期内均不得開設本督軍並非阻止言論自由亦非遏抑民氣實因一省軍政民政本督軍一人主持足以代表全省公民極力進行若聚衆昌言議論龐雜匪特無益大事而且摇動人心此本督軍之苦衷必爲人民所共諒也除令行漢口鎭守使布告曉諭暨分令文武嚴行禁止公民大會並實行彈壓外合行布告商民一體遵照如敢違抗拿辦不貸云云故是日到會者雖甚踴躍然終爲此一紙之文告駭散也 
[討逆聲中之湘事紀要]  
　　南京馮副總統代行大總統戰權電到後譚兼督當即覆電申賀並令各機關商民升旗一日以示慶祝但南京新立政府而首都秩序仍未恢復國内尚有軍事行動一切重大問題至爲繁多應速將舊國會在南京召集特於是日電陳馮代總統請即明令召集對於内閣之組織亦請愼爲遴選尅日告成又條陳多事　一頒布明令派軍討逆　二對外交團應聲明各項　三迎護黎大總統　四海軍統一辦法請採擇實行 
　　譚督因湘中凖備出師所有關於軍隊軍械之運輸護送事宜俱須兵艦協助故特電饒司令請撥軍艦一艘來湘聽候調用饒司令允派楚同艦來湘差遣岳州司令吳光新現因張敬堯有率兵南下漢口之事故特下動員令調兵至漢進討在岳州設立留守司令部以汪樹璧爲留守司令官在岳駐辦一切昨特電告譚公知照並請從速出師援助以芿速搗燕雲光復民國又聞兩院議員現已齊集滬上準備正式開會譚督特撥洋二千元於昨日滙交通訊處以資辦公一面電請西南各省量予協濟俾得早日成立又據贛西鎭守使方本仁稱現在萍鄉破獲宗社黨機關一處獲匪五人據供首領除劉燮勳外尚有張正寅等多人分布株萍一帶圖謀不軌株州亦有分機關除電告南昌督軍處决外並電由譚督於昨日訓令株州軍警嚴爲查緝究辦矣 
　　八號上午九時省議會又開第四次協議會到五十一人主席彭兆煌將李長泰等反對復辟聲罪致討電十餘通逐件報告畢即正式開議國事問題徐明諤以段祺瑞繼任總理一事違法本會斷難承認應通電反對唐支厦戴丹誠方維夏等贊成其說謂我西南各省此次出師意在另組光昌正大之民國應聯合西南各省公推總首領從速出師聲討再由本會公推代表前赴西南各省聯絡俾得一致進行後經雷洪畇虞重熙等研侒兩小時經彭議長分項提出决定如下　關於國事問題者一總統國會内閣憲法四事通電各省贊成桂省議會之主張二通電各省聲明段祺瑞又任總理之不合法本會不能承認關於軍事方面者　一請譚督軍以和平手段請吳光新退出岳州　二通電公推陸榮廷爲西南各省討逆軍總司令以一事權　三電請各省義軍從速集中武漢議畢又將他問題略爲討論而散 
[浙軍署参謀長趙禪之被剌（靜眼）]  
　　今晨（十三日）七時許余方披衣出門擬往湖濱旅館訪友由章家橋渡過薦橋忽見前面來往行人如織知必有異亟詢旁人究係何事據謂有一身穿夏布大衫年約三十餘歲之人早晨坐人力車由新巿場興武路至奉直會館門首突有剌客上前開槍撃斃云支余聞言之下不勝驚詫默忖民國五六年間浙省暗殺之事除虞賡甫（前陸軍講武堂堂長虞廷在大井巷聚豐園門首被剌）一人而外迄未曾有今忽發現兹事殊駭聽聞若非私仇私恨其人必爲與浙大有關係或大有惡感之人急忙前行但見西薦橋路轉角人山人海擁擠不堪余此時顧不得清潔衞 
 
 
 

Page 7

 
 
生由人叢中急挾進去時有憲兵警察及第四師步兵共十餘名在場並有身穿便服形類軍官之人交頭接耳商談一切但見被剌之人斜倒馬路右旁似已斃命胸前背後有二三處血濺衣衫頭面亦均有血當向警察詢係何人答云督軍署参謀長問何姓答姓趙蓋即趙禪也余此時目瞪口呆心理中殆有兩種感想其一中國人不能出死力以衞國家每好同類相爭戕取權利數年來滬上京津暗殺之事見不一見聞不一聞良可慨也其一以左右一省軍事權之軍署参謀長且與各界人士並無何種特殊之惡感乃鎗聲響處一命嗚呼則凡做高官享厚祿者何人不可作如是觀也旋有督軍署副官長范毓靈第四師第七旅旅長陳樂山到場陳與趙均河南人且交好范亦與趙同事久二人一見被剌惨狀皆掩面而哭他如第一師師長童保暄第二師師長張載陽警務處處長夏超憲兵營長包焕庚亦均先後蒞場嗣經檢視屍體見額角上受彈一胸部腹部右方各受彈一共計受彈三處並拘人力車夫詳加訊問據供車未至奉直會館時先有人站在會館左首牆角邊其人頭上斜戴草帽身穿全白短裝年約二十餘歲臉兒似亦漂亮俟車經過彼即向車中人開放一鎗小人聞聲謂係車輪橡皮爆裂回頭看時不料該犯行兇第二鎗聲又作時車中人忽倒地小人亦棄車逃命後聞鎗聲再響即無動靜該當已逸去其餘均所不知云云童張等以事已至此無可如何當將被害場所及其屍身攝影備核並暫將屍身抬入奉直會館安置以免暴於烈日之下現聞趙之母妻臨尸大慟哭泣甚哀已定於本晚殯殮一面由在事軍警長官報告楊督軍通飭嚴拿兇手以期獲案訊究云 
[浙商會臨時會紀事]  
　　爲趙禪被剌事 
　　十三日晨軍署参謀長趙聯璜氏由庽乘車赴署中途被人暗殺道路謡傳因之蠭起於全巿商業不無影響杭州總商商特於下午二時開臨時會議絲綢錢布米藥典當廣貨参木茶衣飾書紙油茶各業董事及各銀行經理到會者八十餘人公議自楊督軍到浙以來瞬逾半載兩值政潮不聞添一兵增一餉而於地方治安尤能加意保護是幸賴楊督軍坐鎭雍容地方安堵凡我商民莫不同深感戴今晨趙参謀長被人暗殺事出意外而地方秩序安堵如常深恐省外各地商界並上海商界未悉實情以訛傳訛致爲謡言所惑引起恐慌亟宜由會通電上海總商會及本省各地商會聲明一切請即轉告商界勿信謡言是爲至要表决後即擬通電立時拍發一面各自歸告同業安心貿易切勿經聽謡言兹錄其電文如下　其一致上海總商會電云今晨趙参謀長在途被人暗殺謡言四起當即特開臨時會議僉稱兩次政潮浙商未受影響全賴楊督軍維持之力現仍秩序如常商民蒙福靡不愛戴貴總會浙人居多定必關懷桑梓爰乞轉逹以免傳聞異辭致碍商務杭州總商會（下列正副會長暨銀行錢綢莊絲布米典首飾廣貨藥木等業各領袖姓名字繁從略）全體元 
　　其二致寗波總商會全浙各縣商會電云今晨趙参謀長在途被人暗殺謡言四起當即特開臨時會議僉稱兩次政潮浙商未受影響全賴楊督軍維持之力商民蒙福不勝感戴現仍安堵如常望轉致各商號切勿輕聽謡言致爲所惑有碍商務杭總商會元 
　　該會又以新巿場興武路爲商業繁盛之區督署趙参謀長竟於白晝被剌殊堪駭異特由副會長王湘泉君晋謁楊督軍請飭省垣軍警維持秩序保衞治安以靖人心 
[杭州快信]  
　　趙禪寒日未刻舉行大殮軍民兩長已發起開開追悼身後事盡由督軍派員主持昨又電逹政府請恤 
　　督軍省長通電各屬懸賞五千金緝拿謀剌趙禪在逃凶犯商會開臨時會議巿面毫無驚擾 
　　省會秩序如常惟衞戍加嚴侦探密布各警佐亦率隊澈夜巡邏 
　　楊督軍昨委范毓靈爲本署参謀長安毓清爲本署副官長 
　　潘支隊長呈准督軍派副官張大鈞錢鈺輸流更替往來杭寗報告軍情 
　　閩省李厚基電告地方安靖粤軍已議和兩無侵犯 
　　常開統捐局長羅念兹强掠民婦已下令停職交法庭訊辦 
　　劉莊後裔劉學詢呈請發還原産省公署查無案牘可稽未便遽予咨部已咨復省長查照 
　　省城銅元局舊存廢機及銅料等物財政廳招商投標價領購 
　　齊省長惟七月十六日起至十九日止分科考試北京及武昌師範學校招考預科生總計投考人數約二百一十餘名 
[討逆後之江北軍防]  
　　淮揚鎭守使馬玉仁於七月八日由寗回防後即電致南京馮大總統略云五日奉支電敬悉叛逆禍國應伸天討遵已分令於六日一體戒嚴籌備一切秣馬厲兵敬候鈞命一面則極力布置防務令第一團團長郁繼元率一營由淮安進駐距浦城北六七里之黄河灘第二團團長馬玉懷仍留浦城以資保衞一團三營袁營長所部一營則進駐淮泗要道之楊莊一帶佃湖一連移併漣水由一團二營顧營長督率原駐鹽城之二團三營劉營長進駐淮安水巡營戴營長鍾營副擔任保衞鹽城興化兩地治安已於九日將防務情形電陳馮大總統末謂玉仁伏念清淮各防逼近逆窟大害一日不除政局一日不定誓願殲盡妖孽掃穴擒渠裹甲枕戈敬候鈞命云云 
　　七月十一日舉行慶祝馮代總統就任儀式原由淮揚鎭守使馬玉仁發起是日天朗氣清五色旗臨風招展左道尹趙知事商農教育各會長及紳學各界齊集禮堂中設馮氏小像國旗交乂旗其上軍樂悠揚衆向國旗及小像行三鞠躬禮畢由馬氏招待於廳事欵以茶點人衆擁擠席間馬氏爲簡單之演說狀殊歡忻迨散會時已近午矣 
　　海州鎭守使白寳山以該軍駐在沐泗各境與淮陰接壤馬鎭守使調軍防守愈逼愈近特委定武軍駐泗第四十營管帶朱旭東來浦與馬氏接洽防務先於蒸日電知馬氏當卽復電照准於次日率領軍隊二十人抵浦解除武裝後方准入城卽赴鎭道兩署謁見復恐人民誤會驚疑由鎭署分函左道尹淮陰縣知事清江商會通告商民一體知照淮揚鎭守使致各公團函頃奉馮大總統蒸電開據淮陰縣紳商學各界聞溥魯楨等庚電稱揚州定武軍一營持械退去泗陽至浦時恐有妨礙等語查駐揚蕭營巳完全由浦口移歸徐州希轉知各界勿得驚疑等因爲此函逹云云可見外間傳說不確矣 
[南京通信（二）（醒民）]  
　　北京歸客之一夕談 
　　余友某君與張勳有鄉誼且屬故知昨自京歸余乃與之作一夕談某君述張北上之原因及復辟經過事實甚詳亟泚筆紀之如下張勳之歷史稍治政聞者皆能道之惟世人認張爲忠清其實不然蓋張不過臘筋簡單喜受奉承易爲人利用而已閱者試一默想袁政府時代之一切行動卽可知余言之不謬上月督軍團獨立張態度本極冷靜張亦非不表同情不過因已有人大出風頭心有所不樂耳旋各方面電徐促張北上出作調人張初尙猶豫嗣東海李九合腬等之密使及帝制復辟諸黨到徐勸駕者相望於道張謂要我作調人非復辟不可衆答祇要推倒黄陂餘事俱好商量張之復辟心旣動帶兵北上之念亦遂决及到津與各方面接洽乃大爲失望蓋彼領袖諸人旣各自有主張面督軍團之竟見亦紛歧僞參謀處虚有聲勢全無實力張見各方面情勢若此乃採納李九之策維持黄陂以謀展其招兵增餉之機會蓋張當時仍未有復辟之决心也 
解用國會令下張乃偕李經羲張鎭芳雷震春等入京張助李組閣亦附有條件緣段任内閣時張有欵百餘萬段令財部積壓未發張不滿意於段此亦一大原因李允到任即將此欵設法陸續核發除此條件外張並要求位置三總長（張鎭芳財政雷震春陸軍李盛鐸農商）李一一許可詎李組閣令下反對之聲遍於全國李因各方面責難而對於張所要求之三總長亦遂食言而肥張由是大憤復辟之機又躍躍以動 
張到京日與梁鼎芬劉廷琛梁敦彥等一般帝孼相週旋張鎭芳雷震春以不獲位置於李内閣乃日與萬繩栻密謀召遣老入京並遣使赴各省徵求同意雷則擔保京畿軍界謂盡是北洋同胞早巳運動妥洽張鎭芳則擔任財政謂福中公司鹽業銀行取之不盡大吹特吹張勳 
爲若輩所惑遂决心硬做一番 
　　問張未得各省贊成何敢如此膽大妄爲乎答云張固自以爲有把握者也張云十三省區既有攻守同盟之約而復辟問題又迭經徐州天津會議雖未一致贊成然實已早得多數同意今番舉動至少必有一半可靠其言如此 
　　又問康有爲保亦做此把戲乎答云康在滬經萬繩栻三次去電勸駕康到京萬等說得天花亂墜康謂一切軍事由大帥負責余專任外交誰知萬等所說皆是空中樓閣康今日噩夢方醒正自怨自艾不止云 
　　某君又云報傳會議復辟在張之私宅開會其實此事極秘密張之親信除萬繩栻與聞外即劉文揆李慶璋等亦猶是門外漢復辟在七月一日黎明發表三十晚張由江西會館聽戲歸始告其夫人曹氏曹氏大爲驚駭極力谏阻張拂袖而出張之亁兒許某候張至大門上汽車時勸阻張大怒命守衞者將許綁縛鎗斃經劉李等數十人再三求赦始免此後遂無人敢進言諫阻者矣 
[南京快信]  
　　馮代總統近日政躬不豫（患腹瀉）已謝絶見客馮夫人周女士患喉症月餘現亦未愈 
　　蚌埠昨來電稱徐州定武軍譁變四出搶掠地方糜爛已派重兵進剿 
　　太平府辮兵亦有譁變說倪軍統領馬聯甲已開兵往剿 
　　第五混成旅昨日乘津浦車開至某處有被定武軍乘其不備襲撃之說 
　　倪嗣冲張懷芝均來電稱已派重兵截堵徐州辮兵遁逃 
　　江蘇討逆軍司令官劉恂電稱已率第五混成旅開赴滁州 
　　陸軍巡緝第二營昨奉調開駐幕虎山天堡城以固省防聞馮代總統以該營軍紀甚嚴營長孴金魁有調升團長消息 
　　馮代總統復電各省謂恢復舊國會段總理不贊同徐俟協商妥善辦法 
　　海軍上將薩鎭冰日前乘艦來寗住下關揚子江旅館薩到寗馮代總統已接見一次 
地方通信 
[松江]  
　　委任女高校長　縣立第一女子高小校長章以　女士自任該校校長後對於教育頗能熱心提倡惟近因體弱多病向縣呈請辭職已由縣長批准並另委西外聶氏私立女校校長聶姚紫蓉女士爲該校長昨已將正式委狀交聶姚女士矣 
　　鄉校聯合游藝　縣轄小崑山鄉由該處鄉教育會會長朱烈張倡議聯合鄉立各國民學校舉行第一次聯合遊藝會由朱呈准縣署撥欵舉辦業於本月七號在該鄉鄉教育會佈置會場聯合獻藝附近錢河等鄉立各校均到會参預來賓運動該鄉學委盛元音亦於是日頒給該會金牌一塊以示鼓勵 
　　姦誘拐逃迭見　近日松江風化日趨下流姦拐等事尤屬層見疊出錄其兩事以概一般有青浦縣屬方家窑地方之顧姓女子被自稱醫生之屠蘭和誘拐來松賃居西外斜橋堍某姓屋内顧姓家屬即托水警巡官徐貴仁蹤跡來松於昨晚由徐巡官之倉長陳某將男女完全逮獲當將顧女交由家屬領回一面並令屠蘭和具結認償顧姓二百元及犒勞費五十元了事又函外韓姓女子被淫伶郁無聊挾誘到滬後聞韓女已願從郁終身昨因在滬乏錢揮霍又折回松江雇人到家搬取傢具詎被家屬將雇役二人拘解警署韓女聞信立往咆哮直至女祖母允將傢具搬出始罷 
[廣東]  
　　財政廳伸述紙幣信用　自復辟消息到粤後省中凖備出師滇軍紛紛入省商民不免多所疑懼粤當道恐於巿面紙幣有所影響特由財政廳請陳香隣轉送商會善堂各行商一函其文曰頃傳京電有張勳等擁戴清帝實行復辟之說節經陳督軍宣佈宗旨一意擁護共和並完全擔任粤省地方治安不使有絲毫損失布告周知在案此邦人士自當共體此意樂善安居毋庸稍事驚惶致滋粉擾至廣東中國銀行復業以後資本豐裕準備充足所有該行紙幣本省政府常負完全擔保之責商場貿易尤爲安心信用以固金融總之粤省財力自顧有餘且經組設籌餉局籌辦防務經費藉濟餉糈庫儲益覺裕如財政不虚匱乏誠恐外間商民不察誤聽謡言對於該行紙幣或有疑慮情事羣相兌換自起恐慌不獨公家財政受某影響即私人經濟亦必致兩蒙損害率一髮而動全身殊匪細故用特專函奉懇台端希爲轉逹廣州總商會暨九大善堂院傳諭各行商咸喻此意安心信用勿事驚惶庶幾流通紙幣即以鞏固金融此則邦人君子與有責焉者也臨楮神馳諸惟亮照 
　　查封康有爲家産　朱省長以康有爲家産前因戊戍變政被清政府查封充公嗣於民國三年由内務部呈奉大總統核准所有康氏被封産業悉數查封發還管業由部咨行李前巡接使飭遵在案兹接各方來電以康反對民國請將日前發還所有家産立即查封充公等因當以康有芳村八公祠一所應即先行查封撥作公立第五高等小學校校址之用其餘産業亦即飭令查明核辦 
[江西]  
　　公民會之進行　自張逆謀叛後贛省各團體開會籌議討賊者時有所聞兹有程道存黄大勳等發起公民大會籌商討賊辦法已設立籌備處於百花洲沈文肅公祠内九號發出公啓訂定十日下午二句鐘開茶話會並訂十三號假江西西館開特别大會討論進行辦法以籌餉爲前題連日各團體派代表前往接洽 
　　南灣路之維持辦法　贛省紳界程道存黄大勳龔悔生等昨以股東代表名義晋謁軍民兩長請求維持南潯鐵路事當蒙允許黄程二君即將請歸國辦不能即時進行及現狀危迫主持無人各情擬就說帖於九號午後一時在董事局開茶話會當將說帖傳閱經衆通過當即趕爲繕就於十號午前由該代表親呈軍民兩長请即批令以便立召臨時股東大會討論改組辦法至於維持方法則聽軍民兩長命令並一面自行研究請示施行惟股東中有閔戾饒等主張即停李總理劉協理張坐辦之職而程等則以新總協理尚未組織若突將現總協理坐辦之職停止則路事無人主管障碍反多衆以爲是時已鐘鳴四句遂散會 
　　出師之進行　贛省北伐第一軍第一支隊出發後李督軍當於十日派軍署二等副官姚邁羣往寗將出師情形暨本省防務分别報告又聞李督軍尚擬自行督帶各軍北伐以便指揮一切至督軍職務則擬由贛北鎭守使吳金彪來省暫攝同時九江方面防務極爲緊要故由軍民兩署特電召吳使與汪知事晋省磋商一切 
雜評一 
[自殺之中國（一子）]  
　　處此潮流激盪之世界中協力以圖自存之不暇而乃南北猜疑黨爭紛起結果乃至爲一野蠻之張勳利用起而傾覆共和亦可爲自殺之一殷鑒矣然而今日之兩方仍不悟也仍各竭盡其力以謀自殺也 
　　夫此所謂自殺云者僅就全國言之實際上尚有彼此之别也若夫今日之西南各省既不悟自殺之非計欲起而與北洋派抗而又自相衝突粤則有滇粤之爭川則有川黔之鬭先自疲於奔命使北洋派之勢力得以乘機而入此所謂自殺中之自殺也此外若浙参謀長趙禪之被剌亦安知非浙省自殺之一端嗚呼中國人自殺之不遑又何待假手於人哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[法租界慶賀民主紀念紀（二）]  
　　昨日爲法國民主成立紀念因本埠法總領事韋君接政府來電謂攻德戰勝故公董局捕房各譯員及中西探捕越捕等興高采烈均出資紮成各色燈彩於前晚先期舉行提燈會前由法商引導後参以各種台閣異樣燈景救濟會音樂隊品樂社清客串又有蚌殻精蕩湖船十二生肖之馬隊等約有一里之長由法大馬路迤西至顧家宅公園施放燄火而散此次熱閙爲從來所未有致觀者途爲之塞昨晨八點時法總巡施美德君副總巡並各捕訳捕頭副捕頭均戎服佩刀率同擎鎗中西越各捕齊至新租界顧家宅公園排班鵠候法總領事韋德理君舉行升旗典禮旋有華商英商各團練員及英捕房印度巡捕等約有三百饖人均各戎裝擎槍偕同到來同申慶賀當由總副領事招待後邀至法工部局議事廳内欵待香餅美酒茶點至十點時始各興辭而散昨晚除燃燈外顧家宅公園内仍施放燄火八仙橋堍空地開演影戲以娛中外來賓 
　　又一訪函云昨日爲法國民主紀念法租界縣燈誌慶迭紀本報昨日上午八時法總領事至顧家宅舉行閱兵禮式華官如盧護軍使朱交涉使聶會審員華董陸伯鴻等先後俱到由法總領事延入須臾兵隊各齊集操場計有安南步兵三百餘人法國兵數十人英租界派來参與之印度兵六七百人暨商團兵四五百人由法總領事指揮操練歷一小時始整隊齊至捕房及領事公署稍憇分給酒點盡歡而散並將評定兵式操演技藝之優等者列十二班分别犒奬聞首名得洋三十元云 
　　又英租界訪函云昨爲法國改立民主紀念日預由法總領事咨照界内該國官商各機關一律懸掛燈旗同伸慶祝英法電車公司各電車上亦各懸旗致賀並於大自鳴鐘捕房後面英法闪界愛多亚路與公共租界毗連之山東路起至黄浦灘止接連裝設電光入夜五光十色大有可觀軍馬聯絡觀者甚爲擁擠英美總巡麥高雲因恐人衆擁擠諭飭新老兩捕房捕頭各派中西探捕分往各交界地點妥爲照料 
[浙軍署参謀長被剌續誌]  
　　被剌之詳情　浙督軍署趙参謀長被人暗殺已誌昨報兹悉松滬護軍使署前日（十三號）午後接楊督軍來電謂趙参謀長之眷屬自於上月遷杭以清泰門内旗營附近爲公館距離督軍署約有三里餘十三日上午九點時趙由公館雇乘黄包車來署辦公詎至奉直會館地方被預先候在該處之兇手連開二鎗一傷背肋一傷頭部太陽穴均係致命傷立時殞命事後查得該兇手年約三十餘歲身穿映白綢短衫拷香雲紗褲足穿線襪褲脚不扎藏在襪統管内已在該處守候半小時許有人見其購食香瓜二個甫經食完即見趙君經過遂從背後追上開鎗行剌迨至崗巡途人瞥見兇手業已逃逸惟恐逃往上海等處匿跡希即轉令軍警一體協緝獲辦等因現聞盧護軍使除轉飭查緝兇手外並知照趙之胞弟即現充淞滬警廳保安隊隊長之趙幹生即於前日（十三）午後偕其封翁乘坐二時半特别快車赴杭料理喪務矣 
　　又一函云涵云浙江督軍公署参謀長趙禪（聯璜）本隨鄭汝成南下於二次革命後保充護軍使署参謀長鄭汝成被剌楊善德升任復由楊保充原職繼而楊升調浙督趙趙亦隨楊入浙此次甫自北京返南先赴寗垣晋謁馮代總統後即來滬乘車返杭祇有二天十三號早七時三刻由这遇所（鐵線巷）乘車赴署車至奉直會館前被兇手攔截將車夫踢開袖出手鎗向趙猛撃共發六鎗中三鎗一中腰部一中左肋洞穿一中下膀當時氣絶血流滿地情形極惨楊督軍聞報驚駭異常即派委員前往將屍暫行安放該會館一面通電各處本埠各長官得耗後均去電慰悼上海縣沈知事淞滬警廳徐廳長松滬盧護軍使均各委派代表前往哀悼 
　　兇手之偵緝　浙江督軍楊善德自趙参謀被害後即嚴飭所屬趧緊偵緝兇手務獲究辦並於昨飭令駐防滬杭鐵路各車站軍警嚴加偵查遇有形跡可疑者须密加搜檢毋使兇徒漏網是以本埠火車站於昨日起亦嚴行查察尚有江浙交界處楓涇石湖蕩各站乘客下車搜查甚密所派隨車偵探對於由杭來滬乘客異常注意又聞浙督軍又特派精幹偵探七名於昨乘車來滬會同淞滬警廳偵探嚴行跴緝 
　　繼任之人員　浙督軍署参謀長趙聯黄被剌開缺後昨聞軍界中人述及所遺督軍署参謀長一職現由楊督軍擬以現任陸軍第四師参謀長安薄泉氏薦任又有謂此項職務已委派副官長范毓靈暫行兼代云 
　　商會之來電　上海總商會接杭州總商會來電云總商會鑒今晨趙参謀長在途被人暗殺謡言四起當即特開臨時會議僉稱兩次政潮浙商未受影響全賴楊督軍維持之力現仍秩序如常商民蒙福靡不愛戴貴總會浙人居多定必關懷桑梓爰乞轉逹以逸傳聞異詞致礙商務杭總商會會長顧松慶副會長王錫榮銀行金謹齋金潤泉何敬安王子崧謝　臣蔡谷清錢業倪幼亭宓廷芳吳位西倪雨亭毛浩甄李昭枝金福堂絲業周梅卿綢業宋錫九金溶仲等五十人元 
[伍王兩氏在卡爾登之演說]  
　　大陸報云美國大學同學會昨日正午在卞爾登西餐館開聚餐會主席美克萊根君請伍廷芳博士演說中國時局伍博士即起言日北京之時事報章紀之綦詳無庸贅述兹先述將以叛逆垂名歷史之張勳上年余過徐時嘗往晤之張以其大轎接余入署甚加禮遇交談之後余知張爲一直爽之人雖無學問猶存古風似尚可與論交也然張確爲帝制黨以扶助清室爲其責任故乃釀成此次事變復辟之舉張勳爲名義上之渠魁究竟罪在其一人乎抑另有同謀者乎今尚未便决言張勳之通電諸君當已寓目電中謂其同志友人中途携離倒戈相向且指之爲叛逆電文雖不無文飾其過然在余觀之張若不得有勢力之人爲其奥援似不敢貿然出此種事實終必逐漸洩露今者張勳已因戰敗而避入荷使署僞政府行將堙没中華民國行將重建於東方深堪慶幸余知諸君之望亂事早日敉平必與下懷相同也余竊願中國因此而臻和平昌盛之境第有一事弗可忘者中國者名爲共和實未以新法治之也外人嘗言中國由專制一躍而爲共和故人民無共和程度是宜緩緩進行又言中國宜建設立窻帝政而以一强有力之人爲其元首此說或是余亦贊成中國有强力之元首第其人必須有新思想且必施行民治而後可試觀吾國今日果何如乎此次事變起於武人之入京其結果使中國政權旁落於武人之手試問歐戰果何爲而作乎非爲毁滅普魯士之武人主義乎中國今日實亦受制於武人主義也余乃樂觀派論事皆從好面着想吾人將來終有趨入正軌之一日但吾人今日實在武人之掌握吾人之責備中國不可過甚中國自袁世凱至今無日不由武人施治每歲國家費用銷耗於購買武力之贊助者佔百分之五十五至六十之間而尚不能饜彼等之貪壑余望國民一旦覺悟設法除之而後吾國可爲民治國矣余篤愛四海皆兄弟之主義此爲諸君所知者余讀貴國總統對德之宣言其目的乃在維持小國權利扶助弱者而爲世界力爭自由此非人類同胞之眞詮乎余嘗自謂威爾遜總统與余同一政見而中美又同爲民國余甚願見美國星旗與吾五色旗互相聯結永敦友誼也伍博士繼乃言及彼離京後之行動及受人指摘二節其言曰一星期前余始來滬余在京服職微覺勞倦乃赴山海關小作休息正欲接眷同住忽聞復辟消息即赴津乘輪南下當余抵滬之日北京已在帝制黨之手梁敦彦任僞外務部尚書彼曾致電海外冀僞政府得各國承認余爲堅毅擁護共和之人當然須設法抵制之故即致電外交團領袖謂余仍任民國外交總長且致電駐外各使命轉逹駐在國之政府此舉是否正當乎而竟有以此罪余者余之目的乃在擁護民國政府不意調言紛起華字報與某西報責詆頗苛各報如派一訪員至余處則余將向其解釋一切乃彼等不然不察余擁護政府之理由遽加詆責夫小題大作政客之過但若非政黨之報紙則論人言事宜出以公允也云云繼由王正廷君演說中國近今之政治與爭端曰余所言者惟表示鄙懷不挾黨見北京政治屢經變遷一般人士甚爲疑惑此次爭端共分三幕第一幕演者爲總統與總理第二幕爲國會與武人第三幕爲共和黨與帝制黨上述三項爭端與其謂爲實在無寗謂爲皮毛總統與總理從未和洽理政此爲盡人皆知之事二人同事之始即不相投黎總統於近今違法解散國會之前輒遵守約法不稍徇私袁世凱費盡苦心修改約法以便逞其私志關於元首繼位一節加入條文蓋袁不欲黎氏繼其任也上年袁死之後黎應否暫代或依照原訂約法即繼總統任之問題乃發生當時全國堅心一致主用原訂約法及召集國會叚祺瑞起而反對總統與全國後見海軍主張亦同乃默爾而止從此黎段意見終不一致卒乃將排斥總統所欲留之國務員當對德宣戰問題提交國會時叚總理陽假會商軍務之名招各省督軍入京而皖省長倪嗣冲亦溷跡其中頗出風頭於是衆乃懷疑不明其目的所在既而連開宴會力請國會議員通過宣戰議案查與德絶交案曾由多數議員贊成宣戰案若非上各省督軍干涉則亦必由多數通過督軍干涉之結果使贊助者多持絶對反對態度此後威嚇舉勘屢施於國會議員卒乃雇人在國會外滋擾毆傷議員十二人於是國務員紛紛辭職矣至是總理之引退實爲絶對必要之舉乃猶戀其祿位不自引退倪嗣冲首先宣布獨立各督繼之率兵圍京威逼總統繼則諷令請張勳入京調停而總統與張勳隊墮彼等術中矣張勳傀儡登場徒爲衆惡之所歸代人受過今日所爭之問題乃吾人將受治於法律抑受治於强力乎國會所代表之民意將勝過抑屈從少數執權者之意旨乎袁世凱摧殘民國僅留其名段任總理國會多數贊成當時屬望於段者至爲深大乃一握大權便行同袁氏然段之才智不逮袁氏什一以言政治家段無以副其實焉一星期之帝國今成往迹第民國果爲事實否耶在今日中國距眞正民國尚遠舊思想根深蒂固非一時所可拔除但吾人未可因以自餒武力終不能勝憲政各國皆然中國何獨不如是是在吾人作必要之犧牲以求名實相副之眞正民國耳余知吾國人當能爲之美國爲眞正民國匡我不逮是所望也云云 
[伍廷芳通告卸職電]  
　　伍廷芳博五昨發通電　云南京馮代理大總統鈞鑒北京國務院外交部各省督軍省長交涉員鑒復辟事起廷芳携印南下忝長外交辭職未准責任所在深恐民國外交於以中斷其時尚未知馮代理大總統在南京就職國務院在天津辦事故有七日通電乃以擁護共和之苦衷竟發生設機關之誤會殊非初意所及九日免職之令至十一日始於報紙見之廷芳年逾古稀素重修養舊歲以國人敦迫勉任國事因劬致疾五請辭職迄未邀准今仔肩獲卸如釋重負遂我初服爲幸何如除將官印交江蘇交涉公署轉送京部外謹布區區尚祈亮鑒伍廷芳鹽 
[督軍署所頒戒嚴布告]  
　　上海軍警各機關昨接南京督軍署所頒戒嚴布告當即徧貼通衢兹將布告照錄如下　副總統領江蘇督軍布告第一五四號爲布告事現時局不靖本省亟應依法戒嚴以維秩序兹依戒嚴法妥訂條例除令行各該警備司令官詳愼施行外合亟布告仰爾軍民人等遵照各守職業切勿驚慌特此布告仰即凛遵此布　中華民國六年七月日馮國璋　計開戒嚴條件　一在警備地域内地方行政及司法事務有關於軍事者應由該地方司令官鹽督指導辦理　二警備地域内司令官有執行左例各項之權（一）集會結社演講戲劇及新聞雜誌圖書告白認爲與時機有妨害者即勒令停止（二）凡民有物品可供軍需之用及關於民食者因時機之必要得禁其輸出（三）郵電各局其往來函件須受稽查員檢查（四）檢查私有鎗炮彈藥兵器火具以及其他之危險物品於時機之必要得没收或購買之（五）凡製造軍械及存儲軍械彈藥之處其附近應一律嚴加防備應時機之必要得斷絶交通（六）凡車站船港往來客商及出入物品得檢查之如有形跡可疑之人與物品之違禁者即行拘留報告所在司令官辦理之（七）商賈行旅寄宿於警備地域内者須受檢查如有形跡可疑之人即行拘留報告所在司令官辦理之（八）城門啓閉時限由警備司令官隨時規定應時之必要並得稽查出入（九）每晚限定時刻内街巿一律肅靜如有行人即嚴行盤詰其時由司令官隨時規定布告之（十）在警備地域内之家宅建造物及船泊中如有時機之必要無論晝夜須受司令官所派委員之檢查戒嚴之情事終止即行解嚴其時期另以命令施行之　本令自奉到之日施行 
[憲兵檢查來往客商]  
　　松滬盧護軍使因現當戒嚴時期防務自宜注重車　站等處尤爲緊要地點更應設防備以免匪徒乘機潛入爰與駐滬京畿憲兵營張營長會商後即轉撥第一連憲兵數名常川在南車站周圍檢查來往客商有無形跡可疑隨時盤詰以杜奸宄 
[傳知總統總理就職之公文]  
　　淞滬護軍署昨發軍警政各機關通傳二道照錄於下 
　　（其一）爲傳知事案奉代理大總統馮魚日電開（原電已見前報從略）元洪冬等因又迭據段總理陸巡閱使各省督軍省長各都統各護軍使鎭守使各師長旅長暨各商民人等前後電請依法代理國璋自維薄德鮮能弗克負荷顧念我中華民國政權所寄未可虚懸法律事實兩無可諉興師討逆尤待統一不得已爰於七月六日宣告代理布告原文業經電逹所有組織政府事宜已電商段總理在津主持並急圖進兵規復京邑尚祈諸公各竭智能奠安區字藐躬膺兹重寄日夕兢兢惟有誓以赤誠共圖効國而已倘不我棄願質教之國璋魚印等因奉此除分傳外合亟傳仰該司令廳長局長知事即便轉飭所屬一體知照切切此傳 
　　（其二）爲傳知事案奉國務總理段微日電開京副總統鈞鑒开鳴巡閱使各省督軍省長各鎭守使各師旅團長瓊州龍督辦龍華寗夏護軍使承德張家口歸化都統岳州吳司令河南張師長熱河提督庫倫阿爾泰辦事大員均鑒本日由國務院参議劉崇傑賫到本月二日大總統令特任段祺瑞爲國務總理此令等因時危勢迫義不敢辭祺瑞遵即就職并於本日自馬廠移津暫借省公署辦事用資督率已另電請副總統即日宣布代行大總統職權日期並懇早日蒞津視事俾有遵循先馳逹祺瑞徵印等因奉此除分傳外合亟傳仰該司令廳長局長知事即便轉餾所屬一體知照此傳 
[總統印信業已送寗]  
　　黎總統於日前由京特遣侍衞武官丁槐携帶印信來滬轉道赴寗移交馮代總統核收丁氏奉命即衐印信乘輪於十二日抵滬假滙中西旅館暫宿一宵妈於十三日早乘滬寗車赴寗該印信現已面奉馮代大總統收儲矣 
[本埠所得徐州亂事消息]  
　　本埠路局昨得消息略謂徐州所駐之定武軍因有少數官兵不服安武軍之調遣於十二號下午彼此開戰約計十小時嗣由張文生统領等竭力調和始得服從因此十三號午後火車照常往來刻下定武軍之駐在沿路線者均由倪氏調往桃源宿遷清江淮城等處駐防所有沿路線之軍皆由浙省開往三支隊及龍華之步兵三十九團團長張慕韓等所統之官兵駐紥自韓庄橋以北即山東界現由魯省張懷芝督軍派兵保護云云 
　　又聞徐州自發生亂事後昨由該處逃避南下乘滬寗車到申之人甚多詢其變亂起是何軍則稱係駐防西門外之軍隊惟譁變信息謡已多日故富室均早遷避他處此次亂兵搶刦店號多遭其殃云云昨滬地各莊號聞信後紛紛將所運各貨趕回如不及者均電寗坦扣留以免運往被刦 
[交涉員由甯回滬]  
　　餐交部特派員朱兆莘前日因奉馮代總統電召特赴寗晋謁現因公事完畢已於昨晨七時乘滬寗火車回滬稍事休憇旋即至龍華謁會盧護軍使面述一切 
[天文台報告將有劇烈風潮]  
　　徐家滙天文台報告預料今明數日内將有劇烈暴風鉅大潮汛囑沿海浦江船令棧房妥爲·備云云故浦東西兩岸華洋各棧已於昨日將棧存各貨一律高堆以免損失云 
[金融狀况之調查]  
　　昨日星期六調查最近三日内金融進出實 
 
 
 

Page 11

 
 
數計各路客帮從大連裝來寳銀七萬二千兩又洋三十八萬元天津烟台裝來實銀十萬零六千兩又洋七萬五千元漢口裝來寳銀三萬五千兩又洋五千元廣東裝來墨洋二萬七千元東洋莊從日本裝來金洋十三箱值银二十八萬兩滙豐銀行從外洋裝來墨洋二萬元又從香港裝來墨洋五萬一千元至出口數昨日英公司船開赴印度共裝出麥加利銀行寳銀三十六萬一千兩匯豐銀行寳銀七十三萬四千兩有利銀行銀元三十五萬七千元花旗銀行寳銀五萬五千兩此外中國銀行裝往南京國幣十九萬元招商局裝往漢口墨洋五萬二千元客帮裝往廣東英洋五萬五千元又裝大連洋二萬元長江各路銀六千兩洋八千元 
　　又函云此一星期間各銀行暨各錢莊之銀洋存數計多存銀四萬兩少存洋十五萬元大條銀一百三十六條大銀共長一辦士一八七五先令共長一辦士半標金跌去銀六兩九錢東滙跌銀一分七釐半銀拆不相上下墨洋與龍洋小去一釐七五兹將華洋各銀行及錢莊之查倉單錄下麥加利存銀一百九十三萬洋一百七十一萬滙豐存銀四百九十萬洋三百二十四萬大條五百二十四條德華存銀六十萬洋七十萬正金存銀二百二十一萬洋三十六萬道勝存銀一百四十二萬洋四十六萬通商存銀三十萬洋四十萬東方存銀一百二十六萬洋一百十三萬華比存銀三十七萬洋三十八萬和蘭存銀三十五萬洋一百二十萬中國存銀一百二十六萬洋二百六十九萬台灣存銀八十六萬洋八十三萬住友存銀十二萬洋二萬南北各錢莊存銀一百萬洋二百六十萬交通存銀十五萬洋九十六萬有利存銀二十一萬洋十萬中法存銀五十萬洋四十五萬綜計存銀一各八百三十八萬洋一千七百三十五萬大條銀五百二十四條 
[大連豆價之飛漲]  
　　大連黄豆一項邇來異常暢銷致價格漲至三兩四錢六分昨日滬南某豆麥行接得大連來電略謂近兩日間日商在産地廣爲收買日有一二萬石以故價增三四角尚無現貨可辦云云本埠大連豆各行家自得此信之後亦居奇增價惟巿上現貨已寥寥致未開盤 
[華商電車添築西南城軌道]  
　　華商電車公司將董家渡至薛家浜之單軌改築雙軌業已運料動工已紀前報兹聞小南門至西門一帶路線經該公司勘定後昨日亦已開工與築軌道其路線内工程格外堅固以示經久 
[越獄盜犯解蘇]  
　　盜匪金恒德賈松山趙學義等前由上海地方廳判决監禁七年尚未執行金等聲請上訴未准嗣金在押與同號押犯王永德等毁鐐脫逃出外當場由警追獲訊供判决金犯照原判加禁四年各在案兹金賈趙三犯仍不服前判提出理由續請上訴經林廳長核准備文於昨派警將金等三犯押送蘇州高等廳訊辦 
[續訊茶商被匪攔刦案]  
　　茶葉商人陳麟祥雇丁長發黄包車行經方板橋被匪徒陳雲祥徐小獅子劉小扣子小文開小喜子小猴子小海喜小朱等搶去英洋二百元由應德寳爲證控經二區一分駐所將陳雲祥並徐劉拘獲連同丁長發函送地方廳請辦等情已紀昨報昨日又經該廳檢察官將一干人提案研訊先據原告陳麟祥偕證應德寳控訴被刦情形並稱考籃内共有洋四百七十元惟二百元已被搶去至今無着應稱目見若輩糾衆行刦事後民人跟隨前往伊等送給我洋一元今自願到案作證所有賄洋早經呈案云云質之丁長發陳雲祥徐小猴子劉小扣子等則互相推諉繼稱該茶商之銀洋由小文開等取去民人等分文未得問官得供判令原告與證人退去陳丁徐劉四犯着分别還押一面立飭法警往查若輩劣迹並偵緝在逃之小文開等到案究懲嗣經該警查明陳雲祥與徐小獅子等平日專事串通黄包車夫攫取車上坐客銀洋財物受害者已有多人况該犯等大半曾經英法兩廨嚴懲逐出租界有案惟小文開等各匪已聞風遠颺無踪等情現已據情返廳禀復矣 
[往傳撃斃汽車夫案之證人]  
　　法新租界某洋人處侍者謝富貴開槍撃斃汽車夫高阿九一案業經法捕房將凶手拘獲報請公堂中西官驗訊明確將謝備文押送地方廳訊辦在案兹悉此案經該廳檢察官將謝提案預審供多推諉問官查閱來文以謝富貴已在法公廨研訊時由各證人當堂證明供認明確遂判謝收押一面派警照會法捕房往傳案中要證如亚而倍路七十七號屋内侍者陳阿順九十號大司務張應元張阿寳等各人到案再行訊辦 
[匪徒押候補提人證再訊]  
　　匪徒俞根樑楊才興經滙山捕房華探目蔣榮生查與崑山路萬寳榮兆豐路何炳從兩家煙紙店被刦值洋四百餘元之金飾現洋案内有關於前日往將俞楊兩人拘押捕房昨晨解送公供公廨請究即據蔣探目與包探王金壽上堂訴明將兩盜緝獲情形並經堂上向被告兩人略訊數語判被告兩人還押候補提人證再訊 
[畧訊由寗提滬之匪徒]  
　　匪人范瑞卿俞德水張世逹李祥根尤泉誠因與已經解送護軍使署懲辦之盜匪鄒春泉張玉盛等先後持械搶刦公共租界内居户沈俊範章緩之王堯生楊林福鄭日森魏楊氏耿漢亭等七家衣飾巨贓並拒捕開鎗撃斃滙山捕房包探余炳炎業經公共公廨訊判范等五人押候一月内查明所犯各案及函請江寗檢察廳將已獲范等同黨岳德勝提滬質究在案兹經捕房派探前往江寗將岳德勝提回收押於昨將范等五犯與岳德勝併解公廨請究先由中西包探上堂禀明前情即經王崧生襄讞會同日副領事林君向岳略訊一遇判均帶回捕房候訂芿特别研訊 
[匿名投信之證實]  
　　尹德生林連生因與紅帮裁縫年阿松挾有仇隙書寫匿名信投遞法捕房謂年私藏手鎗紏黨搶刦順和典當並撃斃越捕阮文林請爲查拿等語後經探目沈德福包探楊振富調查並無形跡回禀捕頭詎尹德生又書一信謂查並無賄包庇旋被楊探將尹林等拘獲昨日傳同年阿松併解法公堂請訊先據楊探投禀明前情並將信函呈鑒據年阿松稱尹德生前託商人代借洋二十元届期向索延約不還致被挾嫌投信誣陷求請訊究詰之尹德生供此信實係王姓所書年前曾將王之烟鎗上烟斗取云不還因此懷恨所致求察林連生供與尹同居尹曾向民人言過欲書寫匿名信函投遞捕房惟民人雖係知情並未見見求宥中西官命給紙筆着尹書寫數字與信函比對筆跡相符遂判尹押三月林連生永遠出租界 
[無錫偵探滬緝匪]  
　　無錫縣公署前日派偵探蔣壽嵩帶同眼線金阿三王榮來滬在閘北四區一分所境内緝獲行刦該縣源聚繭行案内之盜匪韓傑張得林二名寄押司科候備文移提歸案究辦 
[新任路局長來申就職]  
　　滬寗杭兩路局長業已由部令委任傳榜接任已誌前報兹悉任君已於十三號午後三時正式接任周代局長交代後已回上海電報局供職 
[國會議員通訊處之通啓]  
　　旅滬國會議員通訊處昨發通啟云昨接中華民國公民會來函於本月十五日午後一時假座張園開開歡迎伍程二總長並歡迎旅滬参衆兩院議員諸君蒞會以抒讜論而襄盛舉特此通告並頌綏祉 
[各學校消息彙誌]  
　　學生生日校　昨日寰球中國學生會日校舉行暑假休業式首由校長楊德鈞君報告開會次教務長董東蘇君訓詞次徐紉蓀君演說次來賓嚴建張仲賓君演說大旨皆提倡人格教育與發揚國粹次張嘉壽曹恂卿林禹川等演說畢由陳漢卿金驥臣二君發給畢業證書及奬憑繼由董東蘇君代表全體教職員贈楊校長以大銀牌末由楊校長答謝至十二時散會 
　　神州女學　北四川路宜樂里神州女學於昨日假座青年會舉行畢業式及游藝會其秩序如下一報告二校歌三鋼琴獨奏四啞鈴體操五譚話愛國六英歌七圖畫寫生八鋼琴合奏九英詩背誦十國技功力拳十一英歌十二手工競爭德學儀十三書聯額十四鋼琴獨奏十五英文問答十六古文朗誦十七英文德育故事十八啞鈴體操十九舞蹈二十中文教育故事二十一國技青龍拳二十二英文智育故事二十三請名人演說二十四英歌二十五給文憑奬品二十六閉會茶點 
　　廣東小學　昨北四川路宜樂里後廣東小學假座青年會舉行夏季休業及初小第二届畢業禮畢業生姓名如下霍錦霞陳應星方寳翠徐秀綾梁官濂麥棟樑關德備卓雅琴鄔振明程逹騰梁廣潤 
[青年會今晚演講耶穌教小史]  
　　四川路中華青年會德育演講部於今晚（十五日）八時請童子部幹事謝武衡君演講中國耶穌教會小史此題頗多趣味足資研究耶穌教之一助且謝君專擅口才對於此題尤富研究青年好德者務望届時往聽毋須購劵也 
[紹酒漏貼印花]  
　　滬北公共租界福州路永濟美紹酒店在滬杭車上運來紹酒二百壜雇駁船户順發在浦江駁運往北詎内有四十壜漏貼印花被浦江水巡隊查知立將船貨扣留並函公賣分局轉飭第六分棧主任查明後照章懲罰 
[發票漏貼印花之處罰]  
　　湖北人徐漢臣昨由漢口販來白米三石因發票上印花貼不足數被崗警查見帶至三區判罰洋三元仍着如數補貼印花又寗波人胡南生由湖北帶來白米四石發票漏貼印花由警查出帶至三區經解警正略詰一過判胡罰洋五元 
[寳山路之火警]  
　　閘北寳山路五區警署對面自來水亭旁某姓開設之花磚廠昨日上午十時不戒於火由各段救火會到場救熄僅燬房屋一間後經薛署長派警調查起火情形再行核辦 
[閘北菜販已照常貿易]  
　　閘北虬江橋菜場各小販因被住居該處附近華盛頓里之流氓根寳因拆梢不遂糾同李同山等多人將擺設蔬菜攤之陸廷龍毆傷頭面胸肋等處旋經巡官將李陸解送五區一分所署員孟荃笙以小販與買客論價衝突違犯警章各處罰金致衆販户羣抱不平相約停止貿易已誌昨報兹悉此事經孟君查得該所甲乙二長警曾與李同山等預先接洽肇事時該長警袖手旁觀並不喝阻迨巡官得信率警到來始將李同山拿獲根寳已早遠颺遂據情詳報徐廳長先將甲乙二長警開革收押候提到該流氓等再行核辦一面將此辦法傳知衆販户故昨日已怀律照常貿易矣 
[冰廠被匪搜擾三誌]  
　　閘北談家橋洽豐冰廠被盜圖刦未遂當由四區長警拿獲李榮壽一名游巡隊士拿獲朱金玉潘三二名尚有王智福一名係彭浦鄉保衞團金德林楊昌和蔡文桂談銀江等所獲解團後經該團長盤詰之下王已供認圖搶不諱前日由司法科段科員訊問一過判解淞滬警廳究辦 
[爭奪瑞莘儒遺産之判詞]  
　　已故前清鄂督现澂之子國潤章被其庶母瑞廖氏在公共公廨呈控不分遺産一案前日經關讞員會同英卓副领事復訊先由原告代表律師上堂陳述案情請追應得遺産銀一萬兩繼由見證丁榕朱斯芾到堂證明原告这故夫口頭遺囑照中國習慣作爲有效云云並據見證醫生鮑承良投訴與已故瑞澂交好彼在哈同花園病劇時曾口頭遺囑所有家産四份匀派原告應得一份另給原告銀一萬兩並令國潤章優待原告其時哈同夫婦與被告均在場等語並據哈同西崽張阿才投案證明當時被告之父口頭遺囑彼在場繙譯華語告知主人（即哈同）是實訊之被告延律師到堂代辯並向見證各人逐一駁詰良久經中西官核供會同簽判云原告未能證明被告之父確曾正式立有遺囑應由兩造出外公議待遇之方禀候復核此判 
[輪船上查獲拐婦]  
　　通州拐婦陳林氏拐得十五歲寗波男孩王阿壽一各昨乘基隆丸輪船帶往他埠販賣當爲救濟會探員虞占順王緯文余長林等到輪查獲又查見該拐婦旁邊有五歲男孩一口據稱名雙喜亦被拐來拐匪已乘間逃逸該探員遂併送地方廳經檢察官預審之下判該氏押候究懲雙喜王阿壽兩孩着送該會留養候查傳家屬認領 
[茶樓容人行兇之儆罰]  
　　小東門外一枝春街雙鳳茶樓於日前容留流氓張阿玉（即苗阿玉）等四五十人在内兇毆致將賣水菓之周嘉發連戳三刀後爲巡捕將張等拘入捕房解經法公堂訊判張禁押驅逐各情已誌前報兹悉捕頭以該茶樓容留流氓在内兇毆隠不報捕有違定章故將該樓主汪榮泉於昨日傳解法公堂請訊汪供是日因商人不在茶樓内堂倌等不知定章故未報捕致肇巨禍求宥判罰洋三元充公示儆 
[小茶館聚賭抽頭]  
　　漢璧禮路一千零四十號門牌陳阿生小茶館内因容留外人在内聚賭抽頭漁利被五百十七號印捕查見以其違軍歸禀捕頭候請廨出單傳陳到案訊罰 
[混僞鈔票並行竊金戒]  
　　高永林與王阿四紀連生於前日午後將某銀行十元之僞鈔票持向南京路七十號門牌某銀樓内混用並乘間行竊值洋九元之金戒一枚圖逃當被該銀樓夥察出鳴捕將高等三人拿獲連同僞鈔票金戒一併帶入捕房昨晨押解公共公廨請究即據中西包探投稱在高之家内搜出僞洋鉛角數十枚並將僞洋等呈案請察經俞襄讞核供商之義副領事羅君判高等三人還押候查明於下禮拜六再訊 
[被妻牽累准予開釋]  
　　紹興人戴金官與妻陸氏因被朱阿大指控誘拐伊之八歲女孩順寳由捕將戴夫婦拘解公共公廨經中西官訊判戴金觀押西牢二年陸氏押女所三月分别示儆嗣戴不服延律師禀准公堂准予復訊昨由捕房傳同原告朱阿大將被告夫婦解請公廨復訊先由被告代表律師上堂譯訴戴金觀實被誣害要求減罪繼由捕房代表牛門律師到堂聲稱此案業經捕房查得戴金觀確被其妻牽累請堂上酌核中西官核供以戴既由捕房查明牽累判即開釋戴陸氏著照原斷還押 
[呌賣冰忌廉被拘]  
　　李阿榮昨在吳淞路呌賣冰忌廉被衞生局西人查見以其有碍衞生即喚八百三十一號巡街捕將李拘入捕房捕頭諭飭存洋二元保出候解公堂訊究 
[索欠行兇禁錮三月]  
　　山東人王鳳明因持刀戳傷友人顧鳳山頭額由捕拘解公供公廨訊押昨晨由廨傳同見證到案質訊得實係索欠起釁惟王不應行兇判押西牢三月示儆 
[道尹公署批示兩則]  
　　黄長順等爲再呈下情懇恩速究由　呈悉查此案前據該民等來署呈訴當令崇明縣知事查明依法阻止並查照本署前飭會商妥擬辦法呈候核奪在案據呈前情候令催崇明縣迅即遵照前令辦理呈候核辦此批 
　　南滙縣民秦子寅呈爲栽誣勒罰陳求吊卷併查核辦由　呈悉查抄呈該縣堂判該民携帶烟膏醫病偶吃已據當庭供認該縣葉知事照章判罰並無不合且案結數月之久始行來署呈訴因病延擱難保非撏詞飾聳據請未便率准此批 
中華職業教育社通訊 
[請社員協同開票]  
　　敬啓者本社通信選舉議事員前經議定於七月十五日上午十時開票兹已届期除請薩鼎銘唐少川朱葆三三君蒞社監視外凡屬社員應請蒞社協同開票以重選舉是所至盼專此布逹順頌台安　中華職業教育社謹啓 
雜評二 
[戒嚴條例步陶]  
　　六年以來滬人所獲於戒嚴之賜者已數次矣日昨護軍使頒布戒嚴法七條以表面觀似較前兩次戒嚴程限爲稍寛容吾儕小民方竊以爲長官之重念吾民　今乃又有十條之戒嚴條例張貼通衢焉默而按之條例之異於法者蓋增益斷絶交通與定時關耂城門肅清街道等數事也夫前者爲滬地專行之政令後者爲蘇省通令而滬地特居其一吾人誠不能執一以相繩吾今所欲言者蓋以滬地爲商務集中地而非政治集中點其地叚之所宜視爲警備區者假當有所區分而不可統淞滬之全境以施其必要之條件此爲吾民無可如何中所希望於執行者分别愼處之一點良以吾民所感受於時局之影響金融商巿已有無窮之痛苦若復於一身行動之自由多所限制其敢怒而不敢言之情狀甯不益以增劇耶嗚呼戒嚴以防衞地方也倘因戒嚴而益重吾民之愁苦恐亦終非地方之幸福也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
泰西名人傳 
[盧梭傳（或作盧騷）] [  瘦鵑]  
　　歐美才人輩出數奇莫如盧梭盧梭抱絶世之才爲文章家爲政治家爲小說家爲社會革命家而頻年奔走風塵卒致邑邑以死亦可慨已盧梭法蘭西人以一千七百十二年六月生於奇尼佛Geneva入世即喪其母依父以長迨十歲父以事出亡焭焭一身無可依者季父憐而收之居三年會有律師招生徒因以氏往律師見其無能屏弗納遂學藝於一雕刻師家雕刻師待之甚苛如待奴厮氏不能堪得間而逃往來流轉備嘗百夺欲圖一噉飯處乃不可得有店家婦納之操作如隸僕爲日既久婦竟傾心焉迨夫歸立蹴氏出於是轉爲圉人爲厮養爲書記卒乃投止一慈善家華倫夫人Mme　de　Warens　之門夫人與其夫不睦時方獨居綺年玉貌一見有情同處凡九載夫人忽别有所眷氏怒即絶裾去後赴利翁Lyons以教讀爲生所入無多困於寒氈一千七百四十一年挾介紹書數通并所著音樂符號法一卷造科學院求售院中評爲無用却之計無復出遂爲人鈔錄樂譜用博微利尋得一秘書職差堪自赡在逆旅中與一女侍曰山來絲勒佛秀Therese　le　Vassour者通得子女五悉納之棄兒院中一千七百四十九年迭雍Ｄijon某文學院懸賞徵文氏草（文學科學論）Discourse　on　Arts　and　Scjences以應之吐其中心鬱勃發爲文章文中痛斥當時文學科學之不良謂爲社會腐敗之由文出轟動一時人以是知盧梭一千七百五十三年譜歌劇一演於方登白洛Fotainebleau王宫中多妙曲聽者爲靡是年復著（不平原理論）Discourse　on　Orjgin　of　Incqulity　一書才名鵲起書中言近代文明爲退代古昔野蠻爲至善財由盜剽而得富爲萬惡所叢政府皆無道法律多不平其持論之高得未曾有一千七百六十年刋其說部（新愛綠）Ｔhe　New　Heloiso見者皆撃節歎賞繼作（民約論）Social　Contrsot爲畢生傑作論調偏激恐爲法政府所禁因出版於阿姆斯透丹Amsterdam兩閱月後又刋說部（哀密葉）Emile名滿西歐然卒爲時人所忌羣欲得而甘心因出亡普魯士得以無恙英國大哲學家逹維罕姆David　Hume以書招之遂往英倫閒居無事纂一（植物字典）Botanical　Dictionary考訂至祥確　繼著（懺悔）Confessions一書自白生平留英既久復見嫉於入自知大禍將作不可以居遂匆匆返巴黎深自韜晦顧貧困潦倒無以爲活隠其姓名仍爲人鈔錄文件每有所作語如中狂後果病癎意欲入居醫院文學家葉拉亭氏M.de　Gurardin以精舍居之一各七百七十八年七月二日忽以死聞說者說爲自殺云家庭常識 
　　煮洋薯法　洋薯下鍋後其色如將變黑可加醋數滴於所煮之水中則其色自白而鬆軟適口矣 
　　去魚腥　鍋如留有魚腥之味即傾冷水於其中加入茶葉一掬煮之使沸此法較以蘇打滌之爲佳而費尤省 
　　鐵鑊防銹法　鑊用畢之後乘熱氣未退時可以鹼遍擦之自無生銹之患且可得鹼水以爲洗物之用 
　　食橙橘法　食橙橘時先置之沸水中逾五分鐘後取而剥之則皮肉色白而味苦之絲絡自與皮同下矣[  逸虎]  
　　耳毛　我國薙髮匠每用小刀薙去入耳口之細毛殊不知耳毛乃防禦小蟲侵入耳内之具去之無益徒增患耳宜禁止之 
　　遽日簾　遽日簾須染黑色或綠色藉禦劇烈之日光既懸後於其上端中央釘一釘繋一金屬圈將長三倍於簾之長繩繋於簾之上端中央從反面將繩自下兜過向上穿入金屬圈而下垂此端即任繋於柱或櫺收捲時抽下端之繩簾即自卷而上簡疾易常[  三寒]  
　　製益母草粉　開紫花時之益母草採取洗淨陰乾入熱鍋内　焦研末和入糯米粉黑芝蔴粉裝入磁壜内俟冬季每晨調食一碗再加暈油白糖和服極有益於婦人 
　　預防喉症　凡覺喉中微痛即用鹽開水（如扯痧一樣）對準頸項那邊痛扯邢邊極爲神效蓋喉症無非鬱火結成初起即用此法可免喉症是法先父在日每行之家庭間竟無喉患[  楊典臣] （不受酬） 
　　食物防餿　暑天將飯菜放在石来缸中蓋好越宿不變味試探手入石灰缸内覺有寒氣侵膚此明證也惟石灰末及已脫性之石灰塊均無效或將飯菜放在鍋内隔水蒸透水須燒滾鍋蓋始終不可略開翌日開食亦不餿再陰曆歲底居家預備各種食品爲新年所用慣例也倘遇立春較早之年食物易壞是宜預藏臘雪水用以煮燒食物略可耐久 
　　煮鴨易爛　下鍋時放螺卿數粒同煮即易爛 
　　剥鴿蛋壳　將鴿蛋連壳煮熟兩端之壳略去一些在去壳處用力吹之壳與蛋白即不致黏牢難剥[  枝一] 栩按鷄蛋煮熟以冷水激之亦易去壳不黏 
事物閒評 
　　火車章程凡搭客於非票上所載地點下車者除罰洋一元外再按站補費是必爲有所防範而設者然客或坐於車之頭尾離月台上所標明之站名遠不得見站丁喊客下車之聲杳不得聞（亦未必盡喊）迨車停後詢知已到欲至之地點手提行李從擁擠中行至車門車已行動不敢跳下遂至錯過又不知可尋車上軋票員補票章程及至前站下車收票員見票站不符扭住議詞如有違言即聲勢洶洶惡言凌辱如獲積賊此等事已屢見不鮮夫旋客車資未必盡充無力遵罰容或有之即遵罰矣而彼所欲至之處固不在此倘時晚地生旅費無餘種種困難莫可言喻即如上年陰曆臘月十九日車至滸關有客跳車跌死身畔藏有非滸關車票一紙不問而知其爲錯過站頭恐罰使然者此外又有欲向東去而悞乘向西之車者此非兩車交遇之站之悞登即軋票員之粗心悞軋然此之錯悞較錯過站頭之困難爲尤甚蓋所去之處與該客所欲至之處適相背馳相去愈遠旅費愈大罰欵愈巨耳僕目覩情形心良不認而苦無善策敢請路局主任有以救期弊焉[  枝一]  
長篇小說 
[寫情小說柳暗花明錄] [  常覺小蝶天虚我生合譯]  
　　第二十一章（二） 
　　頃之鮑倫小爵來矣時牧師已與卜蓓他出故室中僅有茜雪姊妹二人鮑倫既入乃不敢與慧德爲禮躪躇言曰姑娘近來······慧德曰謝君吾固未嘗病言時竟自取書而觀鮑倫乃自以茶鍾奉之悲德然又不敢久立退而就茜雪坐談惟目光則仍注慧德目之所至心亦隨之乃至茜雪之言十不聞九而所答亦左則大窘適有女侍入告謂馬泰之妻請見茜雪乃起曰君且小坐予去即來老馬泰蒞臨吾家必爲教會中事也顧馬泰之言殊繁直至半小時始罄其所欲言馬泰去而鮑倫亦挾其冠出適與茜雪　面相值面　而目瞤歡忭無倫曰茜雪汝當如何賀我茜雪一愕心中已自知然仍問曰小爵何爲耶鮑倫曰汝試猜之蓋令妹已允我矣嗟乎此事即我亦不料遑論乎汝蓋我固已失望久矣茜雪亦展笑於頰曰是誠當賀并買吾妹鮑倫曰吾一生大願至今償矣而尤樂者其成乃在失望之後嗟乎吾頭沈沈得無夢乎茜雪笑曰是誠好夢唯君又何必匆匆而去鮑倫曰慧德令我行耳我何敢抗明早吾當來謁尊甫求其允諾茜雪曰吾父慈祥吾知必不拒君鮑倫大悅乃與茜雪握手殷勤别去茜雪亦忻然入曰吾妹其聲愉快無倫而椅中坐者殊不動茜雪曰吾妹此美事也嗟乎汝何爲默然言時已近慧德則慧德方倒身椅上面色惨白無人色耳鳴而鼻張似已不省人茜雪至此大驚製鈴以呼女侍曰冷水趣以冷水至慧德暈矣 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之雜說 
[華胥夢想（見本報壬申年十二月十五日）]  
　　僕嘗思買得一山山之麓周栽脩竹山之陽梅花百樹山之平遠處築一茅屋四面設窮牗中以盡屏書廚曲折圍列室無一定隨時轉易春則開東軒積雨初消條風布暖古梅下挈楹提壺新柳中啼鶯語燕當此時也龍孫迸玉蠶豆剥青足以供山厨飽飯領略無邊生意夏則北窗高臥志在羲皇四周環以芭蕉窗櫺盡染碧色方池十畝芰荷萬柄每當池邊月曉水面風清捲簾憑檻香氣入人心脾槐陰蔽日蟬嘒薦涼時與二三知己叙談或以綸竿垂釣苦茗一甌雪藕數莖不復知有炎酷也洎乎秋颺乍起凉意方生則開西户以延賞凉露零乎樹杪暗蛩吟於砌下亂峯缺處忽湧冰輪几席圖書恍惚在水晶宫裏秋半則木樨一徑秋晚則黄菊徧籬煨芋持螯閒讀秋聲賦但覺西山爽氣撲人眉宇豈不快意至若隆冬墐户消寒佳興正復不淺中或搆斗室廣一丈高七尺郮以板啓其南以納日如擁黄緜袄時見臘梅枝上游峯三兩暗香撲鼻而來一旦雪飛飽喫香秔飯高燒榾柮爐呵凍和東坡尖义韻遥望高下峯巒若藍田種玉其樂可知矣宅不必太廣凡外廳内堂臥房書屋以太厨灶廠場酒庫茶寮偪室厠所是在因地制宜皆適於用斯爲得耳治園圃畝許凡瓜蔬瓠芋旋摘旋烹甘芳之味四時不窮於口蓄陳年紹城東浦酒清列味厚絶勝村醪適良友肯來引觴便酌問諸五都不如取諸宫中甘且旨也事親以承志爲先毋僅效口體之養則菽水承歡什伯鐘鼎妻孥即不能紡袵操作亦宜潔齊酒食主持中饋屏除一切時裝練裳布服别具一種林下風致子女二三人五六齡時擇句讀蒙師粗通文墨坐性者延之西席成童學作文始自課弱冠應小試課餘之暇勿預户外事佐理家政四五試不獲一衿令其食力女則留髮後不必入塾除女紅針黹外暇則臨帖學算隨母及婦姒輩襄理内政米鹽瑣屑豐儉得中斷斷不可尖刁刻薄家庭和睦此天倫業事也奴婢檢忠慤醇厚者分任洒掃炊釁之勞二小奚一備磨墨裁箋掌書箱之需一備裁花種竹豢鶴飼魚煮茗沽酒之用賞勤罰情上下其食庶各奏爾能客有以勢位相耀財富相驕諂脅相悅機詐相當者皆非坐中客請回俗士駕惟是不衫不履爛漫天眞胸無城府不妨一夕話十日飲儘堪相對忘言酒酣燈灺間或攞案一編或臨池數紙賦詩拈韻舉平日鄉曲所目經耳歷者筆之於簡以资滑稽調笑至若朝事升沉世情叵測居山不應與聞鄙人拙於浩生易於忤世學業未成上負重闈期望自被人負累後事事聽之於天敬遵先人遺訓杜門株守自惜羽毛椑三徑不致就荒惟願倡隨自樂飯熟羹香佳趣足乎四時幽懷愜乎一室亦可謂不負此生矣惜乎夢不到此也 
　　傍花樓主人曰此此夢者每不能到此境有此境者必不能解此夢人生一大夢夢不到者時生綺夢方且夢雕樑畫棟矣夢象箸玉杯矣夢以三和土凑疊假山鑲石池夢山松屈曲於瓦盆特丹催開於冬日位置紅木几畔顧盼作鸕鶿笑每日坐夢生章堂中晝夜十二時胸中惟知阿堵特持籌握算外黄米巿脯土酒一壺陶陶然眠廣漆榻燒安息香一夢高唐甚至夢彈　禹之冠夢擴陶朱之産夢佔他人錢財無夢不成無夢不到及其既也總歸於夢耳烏能若小琴之以此境爲夢相哉　曩讀三儂贅人自序善寫情况可人意處輙爲稱快浮白今讀此作如披畫中縮本令我作十日思秋涼夢醒猶惓惓此境不置也張元培跋（２５） 
尊聞閣筆記 
棺中偶（見本報癸酉年十月初三日） 
　　維揚郭生蘭坪望族也父官京師生幼聰頴美丰委年十四即領郡庠凡試輙拔職先登邦人士俱有乘秋雕鴞之目其母尤愛憐之每欲得佳婦以爲之配然窺生意鮮有許可者鄰有富室女少生一歲蠻腰素口體態温柔性警慧能吟咏生偶於複道望見之遂屬意焉因恃愛逹於母母曰是女我雖未見然吾家婢女曾過園折花見其咏虞美人詩一首雋雅可喜是誠佳偶然此事必汝父主之因書逹於父父怒曰彼係牧猪奴乃欲與我結秦晋耶執不可生得書悵悵無已因作詩託母婢通於女女覽書涙涔涔下蓋女亦心慕生正在生之幕女也因作詩覆之如是雲箋錦字日相往還然富室多奴僕重門嚴局無由作合女遂鬱鬱死生聞其棺寄城外蕭寺因請於母曰棘闈在邇家中多俗事相擾意欲於城外僧舍作攻苦計母許之令二童子偕往生留其一至寺中即於停柩之東廂寓焉朝夕焚香設食夜讀至漏深人靜飲泣每失聲一日童子偶歸生忽不見三日杳然生家疑僧之或有他故而遂致之死也訟之官官又得其父書逮僧于撲掠無完膚竟誣服然生尸未得終屬疑獄後有人遇遊寺中見女棺外露一依角異之戲摇其蓋若已啓者周視則釘跡盡脫因奔告女家女父母至扄棺視之則二尸在其中其一則生也作横臥狀甥之固結不可解兩家父母遂卜地合葬於平山堂西偏而僧冤得白２５ 
文苑 
[甬江竹枝詞（見本報壬申年十二月十九日）]  
　　寳髻堆雲小樣梳垂垂後鬢太愁予若非避客佯低首那見　　玉不如　鸚哥衖與廿條橋欲訪平康路未遥小局又來攢馬弔誤渠多少可憐宵　廟中祈福拜城隍姊妹虔燒一瓣香狂煞誰家輕薄子一回飽看一評量　當場一曲太風流演到倭袍久注眸爲語兒夫休見怪司空見慣不知羞　桃花渡口立斜陽二月春風會永昌有女如雲香似海置身綵閣最荒唐（永昌會名在江北岸）　會賽都城四月天家家兒女鬥嬋娟妍媸一例教人看看到無情轉自憐（都城會名）隣家娶婦廣延賓約閙新房不厭頻默默往教君摸素可憐誰惜女兒身　逐隊呼羣去揀茶此中也有貌如花青蚨倍得歸來晚笑對檀郎巧自誇　桂花時節鬥新粧打漿城西路短長只願夫妻同到老梁山伯廟去燒香　庭前供月晚凉時怪底中秋一夕遲月姊窺人應笑語悞儂昨夜費相思　河台兩岸沸笙筆今夜划船興倍豪解語有花天亦趣照人明處月輪高　蟹醬魚拷覺菜範此鄉風味太嫌殊阿婆食性天然慣那用先嘗倩小姑　戒香庵裏最銷魂廣福東臨亦法門偶入箇中参半偈妙常最小最温存　墮落人間有玉容城西住遍又江東郎能歌舞儂能曲一樣魂銷並蒂中　翠藍裙子直襟衫擎傘携包路熟嫻嬉笑途中三五輩送娘何處送娘還　朔風吹雨酒醒時偶寫閒情唱竹枝不発浪遊今十載甬江江上嘆棲遲（２５） 
[雜錄]  
　　答沈君耳病徵方　竊吸烟之人氣血必弱加以流血作痛日久不止氣血更益耗傷苟無苔垢煩渴胸悶溲赤等症自是虚症無疑爰擬一方以備採擇其方如下西滌黨三錢懷山藥二錢甘枸杞三錢九製熟地砂仁拦打三錢蛤娄炒阿膠一錢杭白芍一錢五分菟絲子二錢白龍骨三錢炒栗壳三錢廣陳皮一錢大意以調養中土攝納下元爲主惟王道無近功非久服不能見效對症與否尚請於脈證参酌終宜化裁非可執着也（俞志勤）（２５） 
　　答肝厥徵方　婦人多鬱多怒倍於男子厥陽化風上翔痰隨氣升肝厥之所由來也肝爲風木之臟性急而動故號將軍之官升騰太過脾失健運則生痰濁風痰雨相感觸勢成暴厥發時牙關緊閉風陽襲絡也四肢寒冷土被木尅陽氣不得宣布於四末也痰濁濔漫内蒙清靈所以昏瞀也今有急治一法用鮮竹瀝二兩姜汁半杯温服内經云古人不治已病治未病最好思患預防常服丸劑此症余經治多人久服頗著奇效丸方列左（参合三子養親湯導痰湯加減）白芥子五錢製半夏一兩茠苓二兩杜蘇子一兩陳皮一兩眞珠母三兩萊龍子一兩製南星五錢鬱金五錢明天麻三錢枳實一兩右藥共研細末竹瀝泛丸如梧子大每晨淡鹽湯送下二三錢（吳蓮米）（５２） 
 
 
 

Page 18

 
 
   
 
