# 1905 - 43 - 4911434

 

Page 1

 
 
   
 
 

Page 2

 
 
[電傳上諭]  
　　正月十四日内閣抄奉上諭二月初五日祭社稷壇朕親諸行禮欽此同日奉上諭二月十三日祭關帝廟朕親詣行禮欽此同日奉上諭雲南糧儲道員缺著增厚補授欽此同日奉旨恒春著補授琿春副都統欽此 
[論政府近日對待日本留學生事]  
　　異哉今日之政府與夫阿循逢迎之出使大臣猶欲襲專制政體之餘威蹈亡國之覆轍以壓抑士民忠告之言也豈外之有見於俄羅斯之革命可以兵力鎮壓内之有見於昔日黨人之昌言革命懾以官威而卽散而遂悍然以天下之公論爲不足顧而惟二三老朽大臣得主持全國之生死以保持其祿位而斷不容在下者之有所要求乎噫誤甚矣俄之革命今雖未成然兵挫於外民亂於内危機之伏愈久者其發也必愈烈試徵之東西洋歴史自古政府有遏絶士民之請求而終不顚仆者乎罕見其例也至於吾國士民素無政治思想今日恫於國勢之陵夷而始羣注目於政體之攺良其尤激烈者乃至輕舉暴動甘爲刑僇特其力尙薄故樸之而卽滅摧之而卽折不知星星之火可以燎原旣播其種子將來必有蔓延滋長不可遏禦之勢况迫於外界之激動異日羣起而要求之事必多苟輕視吾民之勢力薄弱而惟事挫折之吾恐適以厚其怨毒助其反動而巳乃沾沾焉以爲得計豈非愚之尤甚者哉近日聞駐日欽使電告日本留學生情形謂現有好事之徒因見各報載外人侵略西藏東三省及内地路礦航權等事遂有散布危言謂將成瓜分之禍襲取各國黨論議救亡之策六以要求於政府義務之事可以責成於國民並擬用留學生全體名字赴京上書此等橫議不過借公憤以博名譽現正設法勸阻恐内地謠傳特先謹聞云云又昨得日本留學生來函言政府巳電逹日本外部令警察干預學生集會事異哉駐日欽使之電告政府也異哉政府之電逹日本外部内外大臣也今試問外人侵略西藏東三省之事果實有之乎佔取内地路礦航權等事果實有之乎使無之也何以派唐紹儀至藏與英議約何以布告中立東三省不在其内乎何以粤漢鐡路三省官民爭議廢約山東鐡路兩旁駐兵以隱抵外人乎使有之也則各報之所載旣非謠言留學生之危言卽不得指爲好事斥爲横議以議政府救亡之策國民義務之事者爲好事橫議則必全國之民盡如憒憒之大臣醉生夢死坐視神州之淪亡種族之陵滅箝口不發一言而後謂之安分也雖然彼亦有所借口矣以爲瓜分之禍今日可保其必無是事耳不知瓜分卽無其事而無形之瓜分人人己知其不免豈猶可揜飾者乎昔嘗怪某督極惡言瓜分今乃知其特借是以爲箝制士民議政之機也至指爲借公憤而博名譽則尤巧於周内之詞洵如其言則留學生此後卽不言瓜分惟昌言國權之喪失因而言政治之不可不革新彼亦可詆以借公憤而博名譽矣夫人不好名譽則與獸禽無異以博名譽之事指爲罪狀可怪孰甚然彼所謂大臣者固以祿位爲性命而不顧當世之睡罵者也其輕視名譽也固宜至政府之電逹日本外部令警察干預學生集會事則尤欲借外人以摧殘我政治思想之萌芽其爲鄙夫患失之心無所不至遑恤辱國體而悖公理乎 
　　夫日本留學生亦不無可議者矣昔年駐日欽使蔡鈞不肯送自費生入成城學校學生與之爭議僕始聞之頗怪其有鹵莽過甚之處至於演說革命之事亦習爲常談事雖未必可行然未嘗不歎其愛國之切而志之壯往也使政府養成是等人材而善用之以之折衝外交固皆可用之材矣壓抑而摧折之乃旁决側溢激而爲革命爲排滿試觀日本以縱士民議政而得躋今日之强俄以禁遏言論自由而招今日之敗龜鑑不遠豈猶不聞不見耶卽曰此外國之政體不與吾同也則試徵之於古天下有道則庶人不議不議者非箝制其口使不得言此非朱子之言乎古者箴諫風謠皆得上逹漢世猶有令郡國採謠言之舉夫謠言猶且當採况救亡之危言乎易曰其亡其亡繫於苞桑謂日以危亡爲言則國可固於苞桑也危亡之讜論古所恃以固其國者今乃深諱之極力阻遏之是今之大臣不特惡新并不好古也徒知排斥異巳耳然則吾國之前途眞無望矣 
[俄艦隊離里包埠]  
　　正月十三日英京倫敦來電云俄波羅的海第三艦隊巳離里包埠譯字林西報 
[俄軍欲赴鴨綠江]  
　　正月十三日日本東京來電云接牛莊電音謂彼處俄軍之左右兩翼大有調動之狀右翼擬田旁攻日軍之後左翼則擬欲赴鴨綠江譯太晤士報 
[俄將諉卸失守旅順之罪]  
　　正月十三日英京倫敦來電云俄國由戰地回京之海軍各武員現將旅順失守之事彼此諉卸譯文匯西報 
[俄公使拒絶退兵]  
　　俄兵駐在新民屯之二千名淸國政府命奉天將軍增祺迫令立退增祺卽商之於俄公使俄公使拒絶不納譯大阪每日新聞 
[議泒大連民政廳長官]  
　　大連民政廳長官擬命貴族院議員前田正名氏任之譯大阪朝日新聞 
 
 
 

Page 3

 
 
[俄軍侵入新疆各地]  
　　十餘年前俄國所租借淸國之新疆巴爾魯克山地方今期限巳滿伊犂將軍斌亮頻迫其撤退而俄兵仍復占領無退回之意又據科布多叅贊大臣瑞洵電稱俄軍越阿爾泰山有占據新疆省阿拉克地方之勢現巳極力防遏譯大阪朝日新聞 
[普親王起程]  
　　正月十三日德京柏林來電云普魯土非特力勒伍普兒親王現巳至聖彼得堡謁見俄皇卽日由意大利國及拿埠登德郵船前赴滿洲觀戰惟尙須先至北京遊歴譯德文報 
[日員將赴英京]  
　　正月十三日日本東京來電云日本國家銀行副監督塔克哈布君戕於明日晨乘印度皇后郵船由橫濵起程前往英京譯字林西報 
[俄受傷兵抵烟台]  
　　正月十三日烟台來電云在旅順患病及受傷之俄兵二千五百人現巳復原但不能再預戰務故擬於十七日陸續送往烟台以便遄回本國譯文匯西報 
[非戰鬥人抵烟台計數]  
　　正月十三日烟台來電云日本召卡麻魯運船由旅順載有非戰鬥人一百十七名内婦女二十一人小孩十三人德國人一名印度人三名華人三名甫由大逹灣抵烟台俟各人登陸船卽駛出譯文匯西報 
[沙河戰務十六本館東京專電]  
　　正月十四日東京來電云昨日日本大本營接滿洲軍所報沙河方面戰况正月十一十二兩日敵以騎砲兵十中隊及步兵一大隊一小隊於歪頭山及七台子與吾軍步戰被吾擊退追擊之下敵大受損害遂退至黃家窩栅據敵軍公報西比利亞第一軍團長斯他克爾堡東部西比利亞狙擊步兵第三十三第三十六聯隊長及狙擊步兵第十九聯隊長皆負傷 
[沙河戰務十七]  
　　正月十三日日本東京來電云官塲宣告十一日沙河境地内日軍因用砲攻擊俄軍致延燒乾聖麻堡地方時山城子山所駐俄軍亦用砲還攻十二日晨俄馬隊計五百人由紫台子西北雙蔡門地方攔入三台子十一日渾河右岸向南之俄軍行抵陳家窪子但在日人未至以前卽行退出日人追逐至黑魚溝俄人死傷甚多斯脫克爾白將軍及東西比利亞快鎗隊三十三及三十六隊之兩司令官快槍隊十八隊之司令官亦皆受傷譯字林西報 
[俄國亂事十七]  
　　十三日倫敦來電云俄國内亂現漸平定勞仔木斯科聖彼得堡三處罷工之人現巳照常開工學生則仍要求政府行立憲政體是以目下均不願入堂肄業待至西九月時再定行止 
[日查英船]  
　　正月十三日日本東京來電云日所拘英阿普羅及斯葛斯曼二輪船現巳查明實係前往海參威者譯文匯西報 
[供認謀斃西員]  
　　正月十三日烟臺來電云去年西八月德武員名及爾根海姆偕法武員男爵柯復連爾乘中國帆船由旅順起程繞道鳩灣出口後竟不知下落德領事竭力訪求迤無消息現有三華人爲本埠關道飭地方官在内地拘獲内有二人巳供認將武員抛入河中致死矣譯文匯西報 
[拳匪復起]  
　　直隷省文安縣復有習拳者糾合衆匪起亂直督袁宮保立行電奏隨卽派遣軍隊進勦譯大阪每日新聞 
[日警察將干預留學生會議東京]  
　　去臘日本東京留學生得比國留學生公電謂時局將覆力求挽回遂於二十四日在留學生會館開特别大會公議條陳六欵電逹政務處請爲代奏駐日楊使知之亦卽電告政府頃聞政府巳電逹日本外部令警察干預留學生會議事矣 
[籌設岳州銅弊局撥利充粤漢鐡路經漢口費]  
　　湖南紳士因粤漢鐡路尙無實在辦法禀請張宮保首先在岳州地方開設銅弊局所餘紅利卽作鐡路常年的欵開局存本應需銀二百萬兩香帥准之允在湘鄂兩省米釐内共撥銀一萬兩以作股本下餘一百萬責令兩省紳士各集五十萬聞黃岡劉幹臣尙書柯遜庵中丞均願入股想此舉必有成議也 
[議設路礦公所江甯]  
　　署督周玉帥以外洋各國皆以礦路爲富强之基礎現在寗滬鐡路雖巳興工皖贑兩省亦將接續開辦而寗贛皖三省各礦産若不早爲開採必至利權落於外人因擬就省垣創設路鑛公所訪延外國著名礦師前來并派前在陸師學堂附設之礦路學堂畢業學生隨同赴各礦山逐細探勘頃巳飭司道妥議查礦章程不日卽須設公所所矣 
[紀開平礦案控理得直事特别訪函]  
　　開平礦案在英京倫敦控告日前張燕謀侍郎由倫敦電致上海沈仲禮觀察云開平礦案質審數次原告理直可望公斷供詞印出卽寄滬望告有股諸公爲懇 
[湘撫電請日員漢口]  
　　湘撫端午橋中丞巳於本月初六日接印日昨發電來鄂請日本領事永瀧君代薦日員數人以備教習　選 
[鐡星使鄭州啓節鄭州來電]  
　　欽差大臣鐡寶臣星使巳於正月十三日午後由鄭州起節北上 
[調查漢口米捐收數漢口]  
　　漢口米捐合十成結算以五成撥充湖北各學堂經費以五成作漢口各項公欵由江漢關桑鐡珊觀察總其大成兹調查自光緖二十八年四月初一日開辦至十月二十日止五成項下實收錢五萬四千三百十四串五百三十六文自二十八年十月攺章起至二十九年十二月止共收關平銀十二萬二千七百零二兩二錢二分四釐四毫自三十年正月 
 
 

Page 4

 
 
起至四月止每月截留五千串作漢口淸道局常年經費扣至三十年八月止實存五成關平銀十五萬八千八百五十三兩一錢九分四釐九毫尙須截留八萬兩以備購買天主堂基地及修造枝路之費實存銀七萬八千八百五十三兩一錢九分四釐九毫 
[考查商務江寗]  
　　寗屬土産甚多惟民情習於媮惰不能擴充故工藝安於窳敗商務亦難望振興兹者商部右丞楊京卿士琦奉命南來巡察長江一帶商務巳於新正初五日由鄂來甯連日拜會署督周玉帥藩司黃方伯商務局總辦劉觀察調查寗省商業以期設法推廣 
[擬裁分防各缺蘇州]  
　　官場傳述前者端午橋中丞在蘇撫任事曾與藩臬兩司會商節省經費擬將各處汛弁及巡檢分防等缺槪行裁撤擇要設立警察保衛地方兹護撫效述堂中丞擬踵行其事商請兩江總督周玉帥會銜奏請施行 
[擬裁水陸防營蘇州]  
　　傳聞護撫憲效中丞函商江督周制軍以江蘇水道地方遼闊又港紛歧太湖三萬六千頃尤爲梟匪出没之所現在緝捕各營均不得力擬將水陸防營一律裁去攺用小火輪船任緝捕之責如有不能行駛輪船之小河則仍用槍船巡緝惟營制勇額尙未酌定云 
[閩督通飭各屬持平辦理民教訟案福建]  
　　近日魏午帥通飭各屬略謂洋人傳教載在約章原所不禁然習教者本屬中國子民地方官於不習教者一視同仁無所用其區别且傳教原爲勸人行善視人如己法不侵人乃照條議如教民有犯事仍聽地方官懲治歴經通行遵照有卷本部堂披閱各屬文牘民教涉訟之案每有先存意見至有棘手嗣後各廳縣徾遇一應詞訟一體持平審理但問曲直不分教民平民一應照例懲辦以昭大公合亟分飭各處地方官遵照辦理具報察核 
[蘇垣採辦貢物蘇州]  
　　蘇州織造採辦貢貨之銀向由牙釐淞滬等局釐捐項下撥用自釐金撥償洋債後攺由上海道及常鎭道藩庫三處分撥計上海道四分五常鎭道三分藩庫二分五現任織造憲榮尙衣以交卸在卽今年春季應解貢貨尙未備齊因商請護撫效中丞准撥銀十萬兩以資採辦其中以五萬兩交西帳房經承王某採辦繡貨五萬兩交東帳房經承顧正甫採辦織貨日内卽當開庫舉辦矣 
[創辦魚雷學堂武昌]  
　　鄂中創辦魚雷學堂督憲張香濤宮保巳委武昌府梁節菴太守購地繪圖限期建造所需教習倩仕學院公法敎習丁韙良君電致外洋設法延訂 
[抽捐興學蘇州]  
　　蘇鄉陳墓鎭前擬開辦學堂業經學務處批准經事者以經費竭蹶擬將本鎭城隍廟每年所入捐欵洋三百餘元撥充外再擬向各茶肆每茶一碗抽捐錢一文及各肉莊每猪一頭抽捐錢五十文以充學堂經費詎各茶肆及肉莊均不肯遵辦經事者現擬禀請元和縣主郭南雲大令出示勸諭務期遵照抽捐 
[叅將被控批詞廣州]  
　　署新會營參將潘參戎灼文被陳紳殿漳等以其庇匪受賄各情控諸督轅當奉岑雲帥批示云潘署叅將灼支平日緝捕認眞頗知自愛爲本部堂所素知若如所禀受賄庇匪减額呑餉借索銀兩信用私人任令賄釋匪犯不爲過問復將所領砲彈在省私賣何致始終易操至於如此該署參將所帶三營歸李道統領不應漫無稽考仰統領續備軍十五營李道準按照所禀各節察查明確據實禀復察辦倘所控全屬子虚卽飭縣查拿原告照例坐誣切勿含糊偏袒爲要 
[商部咨各督撫催解江海關新案賠欵文京師]  
　　商部爲咨行事光緖三十年十二月初二日准江蘇巡撫咨稱據江海關道詳稱竊查新案賠欵項下奉撥各省關將向解部庫西征洋欵攺爲加放俸餉抵閩京餉攺爲加放俸餉京官津貼攺爲加復俸餉旗兵加餉加增東北邊防經費舊案漕折等項按欵解滬前以數目零星如亦分攤十二個月報解殊形繁瑣曾經分咨各省關請以一年之欵分作四批按三個月併解一次各於提前一月匯到以省案牘除山東藩司兩淮運司經照辦外其餘各處迄未照行間有按半年或全年併解來滬者巳逾賠欵還期不及湊付有誤要需擬懇分咨各省督撫轉飭遵照自光緖三十一年分起將應解前項賠欵内加放俸餉等銀分作四批籌解第一批於本年十二月朔日卽向來應解之第一期解到第二批於明年三月朔日解到第三批於六月朔日解到第四批於九月朔日解到按年遞攤旣可省累次兌解文牘往返之煩於賠欵還期臨時不致竭蹶且可寛期發莊增收息欵亦於商部經費不無有裨至各省關欠解銀兩亦請嚴催按年如數補解不准再有短欠遲延詳請分咨各省轉飭遵照辦理並懇咨明商部户部查照通飭一體遵辦等情到本護院據此除分咨外相應咨于查照通飭一體遵辦等因前來查本年二月十一日本部具奏請將江海關道收欵變通生息一摺聲明由本部咨行各省督撫轉飭司道將應解江海關道兌收銀兩務必先期籌解嚴飭領解人員按照定限隨到隨交勿得稍稽時日該道於生息各欵得以騰挪周轉業經咨行查照轉飭遵辦在案兹准前因相應咨行貴將軍督撫按照前項所指各節飭屬查照遵辦以濟要需而裨商政是爲至要須至咨者 
[行駛小輪船條規鎭江]  
　　常鎭通海道郭月樓觀察近與江關稅務司雷樂石君議定行駛小輪船條規四則開列於後　一小輪曁拖船載客額數現在酌定額數按照各船在於憑軍專照内詳細註明不得逾額多載違者除從重議罰外仍將專照憑單撤銷一各輪務須各掛本國之旗凡有中國及各國小輪進口出口務須各將本國之旗在於船尾懸掛不得朦混一由鎭江至江隂往來之小輪該小輪所有沿途停輪候驗之處如走南岸應在下游局之象山新開河分卡停輪查騐蓋戳如走北岸應在都天廟新開河分卡查驗蓋戳其江隂口應由江陰之黃田港分卡查驗蓋戳毋違 
 
 

Page 5

 
 
一小輪碼頭現在酌量設一小輪停泊之總處以便貨客上下當此總處未設之先凡有小輪往來均准暫行設立浮橋期於客商有裨利便一切所有暫給之准單無論何時查有窒碍均可收回現聞有等輪商往往私向别商收取馬頭租費此等租費卽係馬頭捐殊於章程不符應卽諭明輪商知悉如有前項情事一經查出立將准單撤回 
[東京留學生來函]  
　　某在熊本預備日語於日用語略能應對某日至東京入大成中學校該校普通科目完備二年半卒業雖以中國之大學比之亦不及蓋日本之中學最有精神所以能養成人格之完全者俱注意於此某擬卒業後進高等學校學習實業此間留學者多至三千而良莠不齊笑柄日出然華人習慣性成亦無足怪也政法師範兩速成科均有華人在旁繙譯其數最多（中略）固以謀利起見於學生之得益與否俱不問也各種專門學校之學生大都普通未備而躐等以進故學生雖多而無一特出者此一憾事日本學制甚嚴專門學校（指高等者）非中學校卒業生不得入（華人可特别不在此例）某等兄弟决計候中學卒業然後入高等學校必不見異思遷蓋亦見前車之戒耳至集會等事均不過問以現在爲修學時代無辦事之資格也雖受人駡爲冷血亦所不顧以後來學者須備普通而以英文算學日文日語爲尤要蓋各種專門學校之英文算學俱有五年之程度旣通日文日語卽可入校聽講義不然到此預備多曠時日有不厭煩而回國者幾希學生雖多何益之有　近來學生之無成效職是之故）近來學界之最可笑者爲游歴員考查學務之事上海某書院有四人來此以前輩自命頗自傲學生頗惡之每觀一學校筆記其學生教員若干教室若干間内容桌子幾集餘均不問及囘國時道出橫濱失去其所藏之筆記惶急萬分電請會館調查幹事鄙之不報）先是中國所派之考查學務者校長頗願接待近因所泒者多不暗學務深鄙而又厭嗣後俱使學校之幹事略爲招呼而已此又一憾事）此間用費亦省每月日金二十五圓足矣我邑現雖風氣漸開除師範政法速成科無一人有到此之資格（指入專門學校）最爲憾事師範速成科一年畢業後尙不能入彼之尋常師範學校更須豫備日語一年方可然藉此以一觀風景而稍抑其夜郎自大之心亦未爲不可 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[申明紀律廣州]  
　　兩廣總督岑雲帥自下車以來首以保衛閭閻嚴明紀律爲急務查從前東西兩省弁兵多有沽染嗜好私吸洋烟等弊迭經嚴立營規現巳日久恐故態復萌特再申明誥誡頒發章程十八條俾各營弁兵有所遵守一统領營哨官弁尅扣兵餉不問多寡皆斬一統領營哨官弁縱容兵丁在外爲匪或以槍械子彈濟匪者斬一結盟拜會聚衆爲首者斬一軍械不及時擦拭修理致令鑂壞兵丁插耳仍責成官弁賠償一聚衆鼓噪爲首者斬爲從者插耳遊營後責革一洩漏軍情致誤戎機者斬一强奸婦女搜擄民物者斬官弁縱容者罪同一戰地防所私自娶妻納妾者斬得之敵人者報明聽候發落一兵丁拐逃軍裝者斬一造言惑衆離散軍心者斬一官長以及兵目吃食洋烟者斬兵丁喫食洋烟者插耳遊營後責革一騷擾居民强牽牛馬者斬官弁縱容者罪同一强買民物者割耳一焚燒民房强佔民房者斬如係勦洗匪村不在此例百姓誣告者反坐一凡租用借用民間房屋如係有意損壞房屋作踐物件者兵則插耳遊營後責革仍著官長酌量賠償百姓誣告者反坐一盜賣軍裝者斬官弁知情故縱者罪同一恃强鬥毆者插耳一兵丁酗酒賭博宿娼者責革官弁犯者撤叅 
[贑省官事九江]  
　　去歲大除日九江官塲接南昌電音署藩司陳鶴雲方伯牌示署廬陵縣潘敦先期滿以署鄱陽縣郭曾進調署遞遺鄱陽縣缺以淮補斯缺現任進賢縣陳慶綬赴任所遺進賢印務以長寗縣唐文鼎調署遞遺長寗印務以候補縣汪春源署理宜春縣缺以部選之黃保泰赴任南康縣以准補之鍾祖彤赴任署定南廳同知黎開湘病故以准補是缺之章家駒赴任署弋陽縣鍾元贊期滿以准補金谿縣王易調署○去歲臘月初旬藩司陳方伯札委候補通判陶鈞鑅周昌齡兩别駕管解京餉銀十萬兩赴京行抵潯江已迫歲暮兼之風雪交加因卽在潯度歲俟新正雪霽再行起程 
[廣州]  
　　候補知府汪頌虞太守於去歲曾上條陳整頓鹽務督憲岑雲帥頗以爲然近巳札委辦理鹽斤加價限年内須加足五十萬兩以濟急需○内地各店冐名洋牌有碍釐務迭經釐務局及補抽廠飭查嚴禁兹聞連灘織蓆帮釐項近年頗爲减色局員因擬設法整頓以維國課○粤省奉行開辦土膏統捐現聞上憲擬在省城添設各分局並設立廠卡查緝私烟己委趙惟鐸辦理事宜○省河各處兩岸官坦各蛋民每於曠地牽茅作屋以致火患頻仍連日有某保險公司派人沿途查勘勸令各蛋民將所有茅蓬等類攺用白鐡並多設救火器具以免火災○粤東倡擬舉辦團練大憲舉在籍紳士何長淸丁仁長爲總辦何方致仕家居刻巳派輪船前往香山迎迓矣○日前粤東督撫兩院憲覆電京師以各庫蕩焉無存日以借貸應急奉催各餉現經飭司設法騰挪惟能否押解惟力是視實難預决○省城沙面洋人往往在華界酗酒滋事前經巡警局禀由雲帥照會洋員管朿嗣接美領事照覆請禁華人售酒與洋人轉行巡警局示禁詎臘月某日沙基元亨洋貨店突有鐡路工程洋員威比偕數洋人乘醉闖入該店索酒店中惕於禁令拒而不售威比等遂向貨架自取啤酒並擊毁玻璃酒杯等件一鬨而去店主卽往告鐡路督理連德君立將威比開除並將擊毁各物如數賠償○粤省常稅自歸併洋關辦理諸事頗加整頓惟西砲台掛號處因不收用中國當十銅圓人皆忿忿去歲臘月初八日稅司梅邇士特嚴論辦公處並通諭商民嗣後掛號准用中國當十銅圓完納如關内人役有勒索多收者許卽指名提究 
[揚州]  
　　兩淮鹽課銀兩爲國家入欵大宗例由各鹺商按夘呈繳淮南總局由局彚解運庫本年運憲恩新甫都轉擇吉新正月初九日未時開徵除分别移咨外日前巳示諭轅門並札行淮南局員傳諭各鹺商一體遵照矣○淮北中正場某鹺尹客臘因事奉飭交卸遺缺經運憲恩都轉檄委新選新興塲鍾鹺尹前往署理又臨興塲某鹺尹亦因案卸事遺缺委北批驗袁鹺尹調署所遺北批騐篆委正任石港場安鹺尹接署又現署通屬石港場鄧鹺尹現經都轉調署泰屬河垛場篆遞遺石港塲卽以代理河垜塲之趙劍靑鹺尹調署已分别下札矣 
[松江]  
　　正月初四日山東人某某等二名同至府署西大生昌紙店購取紙捲香烟因强用小錢爲紙店主人所斥致觸其怒遽肆凶毆將店主皮袍褫毁衆鄰人聞聲而出扭獲一人解入華署適縣宰孫花樓大令晉省賀歲遂交差看管移時各山東人聞聲咸集各挾利刃擬向紙店尋釁店主聞之卽報保甲局派團丁防衛後經旁人竭力排解紙店主不爲巳甚釋獲者歸一面由山東人登門伏禮其事 
 
 

Page 10

 
 
始寢○普照寺保甲局吹號手於新正初三日至橋南剃髮店小賭忽因細故與同賭之人爭毆局勇聞聲相助將其人扭入局中見者不平詬誚交至團練管帶李君將號手薄予責懲以息衆喙一面由董事呼地保到塲勒限薙髮店尅日遷移 
[備迎新撫]  
　　新任江蘇巡撫陸春江中丞由湘起節將次來申上海縣汪瑤庭大令立飭差丁在法租界金利源碼頭搭蓋彩棚恭伸迎迓並飭船牙任福生速備大號駁船二十艘以備届時應用 
[攺良警察]  
　　南市十六鋪巡防局各巡勇前因被局員陳良玉二尹斥責相率潰散迨二尹禀明道憲袁海觀觀察札飭警察總巡朱森庭明府前往查辦前日明府詣局會同局員陳二尹及各董事集議攺良警察事宜 
[上海工部局華童公學簡章]  
　　董事卜舫濟君華立嘉君李德爾君陳藹庭觀察朱寳奎觀察教員英文掌教李治英國博士英文副掌教康普英文助教陳仲誼總助教天津北洋大學堂卒業生曹雲祥聖約翰書院卒業生郭伯良聖約翰書院卒業生漢文掌教蔡雲笙孝廉算學教習陳質夫茂才漢文助教楊忱溪茂才賈福堂茂才賈壽芝茂才緣起及目的本公學爲上海工部局所設立及寓滬官紳之贊助而成註各官紳捐助銀三萬七千兩爲建築費本公學設立於西一千九百零四年九月一號於十一月一號行開學禮是日工部局董事安德森君演說開學之緣由中西人士之熱心教育者咸贊同焉本公學之目的在於實施普通教育使學生畢業後得有自養之技能必要之智識而養成公民自治之資格校地及校室本公學在上海虹口克能海路及愛而近路之旁本公學建築大講堂一所註可容學生四百人課堂十一所其餘藏書樓休息所盥沐室事務所應接所皆備至器具圖籍無不購自泰西一切以程式最新而適於教育之用者爲主入學規則凡華童年在十八以内者均可來學凡來學者須於掌敎前自書入學劵開明年齡住址及以前所讀中西書籍本公學於每月最後禮拜一之上午招考學生一次中西文均按照年齡及程度派定班次凡來學者須於是日赴本公學面試學金凡來學者學金當先付半年卽二十二元膳金書籍費在外書籍本公學備有學生應用之課本書學生均可購取中西紙墨筆硯及日記簿學生均須自備積分及考驗學生所習功課均由教習詳記分數每課能滿四分者爲最優每月教習總結各學生逐日所得之分數每半年學生所習功課均須考驗二次學生每年之升班皆照逐日及考試之分數而定學規每月每生應得品行分數以二十五分爲滿如有違犯學規等事扣去一分或數分所扣分數若干由掌教詳誌於册如該生是月分數不足至下月每日完課後罰留課堂至應罰時刻之多寡則以所扣分數而定凡學生每月品行分數不足一半或有犯大過當予以責罰或開除出院如有學生荒怠功課於罰留課堂時教習可令該生補習報告本公學每半年將各生功課分數及品行優劣之報告函寄各生之父或保人報告内開明每生功課分數及半年在班次内所處之地位何如至其功課有不及格之處亦當言及文憑凡學生讀完本公學課程後卽有特别考試其程度之高下與本公學第六班年終考試相仿考試時須中西文並重攷得優等者由本公學各董會同給憑作課時刻及放假日期除禮拜六及禮拜日外每日上午自九點至十二點爲止下午自一點半至四點半爲止上午八點五十分鳴鐘卜午一點二十五分鳴鐘是時各生均須齊集操塲至八點五十五分及一點三十分鳴鐘踢球及各種游玩等事均須停止各生一律排班進堂放假日期如左一年假自十二月二十四日至正月十六日止一暑假自西七月十五號至九月第一禮拜止餐館凡學生因路遠不便回家午餐者可向餐館内午餐該館由本公學經理一切便益價亦從廉請假學生如有事告假須得其父或保人致掌教之請假書如因疾病或有極要之事一時不及作信者遲至該生來堂時須將請假書擕來否則罰去分數賓客凡有賓客欲到本公學游覽者本公學教習可於禮拜二日下午導之遊覽此外不便接待恐有妨功課課程本公學課程分上下兩院下院課程四年上院二年上下兩院課程均須中西文並習不得有所偏重下院分爲第一第二第三第四四班上院分爲第五第六二班畢業者卽給文憑英文課程預備將來營業或升入大學校中文以有中學卒業之資格爲度各班中文課程表列下註英文課程表列英文内第一班歴史蒙學中國歴史教科書地理蒙學中國地理教科書讀本蒙學課本算學行素軒筆談作文聨字地圖小學簡明中國地圖習字第二班歴史高等小學中國史教科書地理高等小學地理教科書讀本新智識讀本孟子算學行素軒筆談作文短論地圖小學簡明中國地圖習字第三班歴史支那通史地理本國中等地理教科書讀本國民讀本算學行素軒筆談作文策論地圖大淸國疆域分圖第四班歴史東洋史要地理瀛寰全志附圖東亞三國地志讀本吳選古文讀本尙書算學行素軒筆談作文策論第五班歴史御批通鑑輯覽文學文選史記漢書算學代數備旨讀本周禮作文經義策論第六班歴史御批通鑑輯覽聖武記文學選讀二十二子算學形學備旨讀本春秋左氏傳作文經義策論體操及唱歌本公學於中西文外尙有體操及唱歌等課學生均須兼習如有病而不能體操者方能准免本公學設有遊藝會俾諸生課餘之暇藉以舒暢筋骨每年會費每人洋一元交康普先生或交祁先生收存會中備用 
[蒞騐刃斃]  
　　前日本邑二十三保十六圖地保董士明投上海縣報稱流氓王寳寳在虹鎮地方開賭與同類許掌生凶毆王被許戳斃許亦受重傷擡案請驗縣主汪大令驗得許傷勢尙輕發堂醫治旋帶同刑仵差役人等前往虹鎭相驗尸妻王朱氏投案求請伸寃大令飭仵驗得尸身右肋一刀確係致命爰飭備棺收殮俟許 
 
 

Page 11

 
 
　稍痊再行訊明究辦 
[俄兵肇事]  
　　前晚夜半時有甲乙等俄兵四五人於約至司考脫路某粤妓家强欲入内住宿妓閉門不納甲等勃然大怒用石將前門及玻璃窓等擊毁妓駭極卽從後門逸出奔赴捕房喊控捕頭立遣中西包探馳往兠拿甲等已逃避無蹤矣○昨日旁午時有酒醉某俄兵在蓬路一帶恣意胡閙將行人扭住兇毆爲某印捕所見拘入捕房捕頭令押至酒醒時再行核辦 
[流氓逞兇]  
　　前晚十二點鐘時英界石路天仙戯園散場時有陳毛郎者携同姊妹由園而出突有四五流氓向之訕笑陳正言申斥致逢其怒遂出利刃向背連戳四下登時倒地若輩見勢不妙始一哄而去後經巡捕將陳送入捕房捕頭着送仁濟醫院醫治一面派探查緝行兇之人再行核辦 
[嚴懲劣捕]  
　　前日俄人某甲在美界西華德路因醉倒臥經華捕李炳成雇車送入捕房見其身畔藏有羅卜票一紙私自竊取向某西人換得洋銀一百元事爲七百五十六號華捕所知訴知華捕頭轉訴西捕派探拘案吊到原票昨日解送會審公堂請爲訊究讞員黄司馬會同英副領事德爲門君研詰之下判押西獄十八個月進出各責二百五十板原票給還俄人 
[迎賽龍燈]  
　　向届新正南市撫標滬軍營各健兒紥就龍燈及各種燈景遊行各街以資娱樂今届仍照舊舉行定於昨晚爲始繞往城廂内外各街遊賽一周管帶龍葆珊鎮軍特派哨弁策騎押隊以免肇事 
[英界火警]  
　　昨晚八點鐘後英界六馬路南首萬生義炒貨店樓上失火幸經鄰右帮同救熄未致成災該店保有火險銀兩經巡捕房將執事某甲與店夥某乙帶入捕房俟查明核辦 
[令節停訊]  
　　今日爲元宵令節英美等國租界公廨讞員黃司馬循照向照會德總領事停訊一日 
[上海官事]  
　　荆溪縣呂蘭階明府於前日來申昨赴道縣各署投刺拜謁武進縣吳秀芝明府日前來申赴各署拜賀年禧昨復到縣辭行遄回任所東局警察委員郁少甫少尹昨有要公詣縣署謁見汪大令警察總局監查委員王二尹崇善日前因事赴縣請假昨日詣縣署禀請銷假 
[巡局紀事]  
　　前日流氓謝明明身懐利刃闖入三泰馬頭徐姓家狙伏桌下當被扭控二十三七鋪巡防局謝自知不合央十二圖叚董出爲緩頰愿備香燭鞭砲登門謝罪徐遂赴局求請免究○近有無賴陸金奎木生等自稱二十三七鋪汛捕到處訛詐良民爲局員汪二尹訪悉已派勇查提究辦矣○二十三七鋪巡局委員汪及尹以新年賭風頗盛各勇不能極力查拿地甲亦不禀報難免有賄通容隱之弊現已密派家丁每晚往各叚巡察矣 
[會審公堂案]  
　　湖北剃髮匠胡起恒在西華德路所開店内招集同業姚子祥徐阿林等十九人賭博被包探沈阿岳所知恊同華印兩捕一并拘獲連賭具及洋銀三十四元帶入捕房昨日解案請究讞員黄司馬商之英副領事德爲門君判罰胡洋五十元姚等十九人各罰三元○前晚北蘇州路瑞源祥紹酒店學徒施阿三將火油澆灌樓上板壁意圖縱火被鄰右徐阿金所開織店學徒某甲所見扭赴捕房聲訴施稱此事實由店東莊錦榮所囑昨日捕頭派探將莊及施解案請訊司馬著卽管押俟查明再核○濟良所女董包意員氏投案禀稱妓女左翠玉來求超豁今特帶案請訊左翠玉供常熟人年二十一在公陽里某鴇處爲娼巳閱十有一年現因厭葉風塵求賜矜全司馬判將左翠玉交包氏領去○西婦某氏投案禀稱細崽程義財不辭徑去被竊衣物木箱等仵報由包探起到原贓今巳解案叩求究懲程供在洋東處服役巳閱四年每月辛工洋十四元事甚忙碌去歲杪向借洋銀五元藉資卒歲洋東不允是以不願再在彼處餬口所有木箱等物係女東賞給何得遽誣行竊司馬判責二百板押二月○日本人大木誠一郎控已閉寶慶錢莊主管四來不付票銀向索延約等情經司馬准詞飭差將管傳案原告亦投案候示司馬以時已過午著交人保出再訂訊期○英商喬者登控恊記牛奶棚主張子攺名楊子雲將牛奶棚抵借洋銀一千五百元日久不還等情經司馬飭差恊同包探將張提案押候訂期會訊○前年老公茂洋行主控華人王文毓串呑花紗銀兩等情迭經前讞員提案訊追案懸未給日前王具禀請准交保料理昨日提案司馬著限三禮拜卽二月初五日止赶緊理明違干懲辦 
[會審公堂晚堂案]  
　　廣東女孩鄭翠珍前日迷失歸途由巡街捕解廨請爲安插前晚襄讞委員孫耳三明府升堂翠珍寄母朱李氏投案供稱廣東人翠珍於兩歲時向鄭姓領作螟蛉求恩給領翠珍供住虹口朱李氏確係寄母明府著具給領去 
[法租界捕房]  
　　法商立興洋行投本管領事署控華人蔡建章定貨不出求提究追昨日將蔡提到捕頭暫准交保俟堂期解訊○去年除夕小東門内某客棧失竊皮馬褂前日棧夥在法界途適竊衣之某甲遂送入捕房捕頭命押候解送公堂訊究○扒手某乙在法大馬路某浴堂内行竊皮馬褂爲失主當塲拿獲拘送捕房捕頭命押候堂期解請究辦 
[美租界捕房]  
　　前晚胡起坤陸必興王起德徐阿四方有祖夏松林尤阿林朱仁芝劉太興徐福才杜子卿陳春三巫子祥等多人至西華德路某整容店内抽頭聚賭爲捕頭所聞帶領西包探及華探沈阿岳等前往當被悉數拘獲解入捕房押候解公堂禀請黄司馬訊辦○前晚有某俄兵在百老匯路一帶酗酒滋事爲一百三十一號印捕拘送捕房押至酒醒時釋出○前晚有華人某乙沽飲大醉倒臥茂海路旁爲印捕拘送捕房押至天明酒醒時放出○前晚流氓孫文筱糾黨四五人至元芳路金計根飯店内向金索詐不遂肆行兇毆爲包探張才寳所見當卽拘入捕房押候解辦○前晚長江積竊劉金生掩入公平馬頭德興輪船上行竊搭客朱兆天之皮箱一只内儲留聲機器及綢布衣服多仵爲包探錢榮堂查獲拘入捕房候解公堂禀請訊辦 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
公如賠償洋欵學堂經費常備軍餉練兵處餉需道府公費委員差費之類共提銀六十萬兩有奇皆取之於丁漕盈餘先後奏明在案至缺分瘠苦入不敷出之處曾經前司詳明量子津貼亦係酌提有餘以補不足是豫省徵銀州縣平餘本屬無多卽徵錢州縣除屢次酌提歸公之外所有傾鎔火耗解費書役飯食曁一切辦公並招募緝捕隊勇及捐廉籌辦小學堂習藝所巡警等項需用浩繁無不取給於此大抵繁缺則用項稍多簡缺則用項較少優缺之提欵旣重苦缺之提欵亦輕核計州縣所餘實已無幾明查暗訪委無另有陋規雜費及浮收蒙混情弊兹分丁地漕糧兩項造具簡明表册並聲明未能掃數各州縣丁漕每年完欠分數多寡無定現係按照二十九年分實徵數目開列等情詳請奏咨前來臣查豫省錢漕缺額本鉅其徵銀徵錢收數多少槪照向章徵解各屬情形不同錢莊州縣較優於銀莊州縣自經一再整頓屢次飭提歸公銀兩至六十餘萬之多州縣所得盈餘酌提殆盡卽向稱優缺者辦公已形竭蹶且所徵錢數歴年已久衆所周知官吏無從浮收隱混此外亦無陋規雜費該司道所陳各節均係實在情形仍由臣隨時督飭切實考察嚴杜中飽以仰副朝廷軫念民艱力除壅蔽之至意除將呈到表册咨部外理合恭摺具陳伏乞皇太后皇上聖鑒謹奏奉硃批户部知道欽此 
[署貴州巡撫曹奏爲營員人地不宜請旨開缺以肅戎行摺二十六日]  
　　署理貴州巡撫布政使臣曹鴻勛跪奏爲營員人地不宜請旨開缺以肅戎行恭摺仰祈聖鑒事竊照署羅斛營右軍守備桑扶旭自到任以後事多遷就人地實不相宜當此整飭營伍之際未便稍事姑容相應請旨將該守備桑扶旭開缺另補以重員缺咨部查照外理合會同雲貴總督臣丁振鐸貴州提督臣潘萬才合詞恭摺具陳伏乞皇太后皇上聖鑒訓示再所遺羅斛營右軍守備缺黔省現有應補人員應請扣留外補合併聲明謹奏奉硃批著照所請兵部知道欽此 
[綏遠城將軍貽奏爲辦理教案應需經費謹將年餘動用各欵開支數目彚總核實報銷摺二十六日]  
　　督辦墾務理藩院尙書銜綏遠城將軍奴才貽穀跪奏爲辦理教案應需經費謹將年餘動用各欵開支數目彚總核實報銷恭摺仰祈聖鑒事竊查綏遠城辦理所屬蒙旗教案應需經費經前署將軍歸化城副都統文瑞於光緖二十九年十月間具奏將自光緖二十七年三月起截至二十九年九月底止前後提解並暫借商號各欵共銀二萬六千五百兩除需用過銀二萬五千九百八十九兩五錢四分報銷外下餘銀五百一十兩四錢六分一俟用竣歸入年底報銷並請由晉省按年籌撥專欵銀三四千兩及欠商號之銀二千五百兩亦請一併籌撥以濟急需而免累商等因奉旨户部知道欽遵在案奴才自上年十月抵任後以前任僅將賠教欵目議定其如何籌欵如何交地復經派員分投辦理嗣因日俄失和奉旨飭令愼固封守各國人民財産教堂一律認　保護當於前派分紥保護教堂官兵之外加添遊擊巡邏防範之兵所需津貼盤費爲數不資又前歴任將軍暫挪商號之欵久己愆期未補前存解銀早經用罄奴才到任伊始窘迫萬狀文牘頻仍始准山西撫臣咨覆於舊存押荒欵内劃撥辦教案銀三千兩其時又值套匪起事凶燄日熾屢撲教堂圖搶鎗械教士告警乞援一日數至綏遠馬隊常備軍盡在前敵加添株守保護教堂之兵直以武備學生充數窘迫可知耗費亦可槪見至劃撥賠教地畝忽議忽翻旋停旋丈委員兵丁奔走各旗絡繹於道爲期巳久需欵尤繁更無論矣以前撥之三千應各項之急用萬不能給當於三月間片奏請將截留察哈爾右翼墾務四成押荒項下動用聲明將來晉用若干綏用若干俟事竣時核實開報奉旨允准遵卽在截留四成押荒項下籌撥銀六千兩除將前欠商號各銀一律還淸餘銀祇作保護教堂及交欵撥地欵待教士之用其津貼常備軍前敵餉需馬乾尙不與焉殆套匪肅淸恐根株未凈仍擇要留兵數處保守教堂隨時巡邏彈壓餘皆撤回自應將前動各欵分别報銷以淸欵目綜計以上前存提解項共銀九千五百一十兩四錢六分除歸還前任挪借商號銀二千五百兩不再報銷外實共銀七千一十兩四錢六分自光緖二十九年十月起截至三十年十一月底止派赴各旗保護教堂護送洋官官兵需用津貼盤費銀三千一十三兩二錢派赴各旗查辦案件催交賠欵丈收地畝各委員兵等津貼盤費銀一千八十三兩七錢辦理文牘委員字識需用津貼銀三百八十八兩五錢接待教士及游歴洋員等項需用銀二百九十三兩二錢五分通共需用過銀四千七百七十八兩六錢五分下餘銀二千二百三十一兩八錢一分專備開支以上所需各欵均屬核實一無浮冐除將動支細數造册報部外應請敕部核銷總計綏遠辦理教案除歴任將軍兩年用過二萬五千九百八十九兩五錢四分業經奏銷外自奴才去年十月到任截至今年十一月底止事皆繁重時巳年餘祇用四千七百七十八兩六錢五分但使可節無不及時節之惟是雖將奉旨交辦之案一律辦竣而蒙旗賠欵未能一時償訖或以地抵或以借欵分年帶交具疲玩故習文札交催熟若罔覩尙須隨時派員守催辦理兩蒙教堂林立蒙漢雜處性本囂然不靖難保不時小有交涉一派兵言前往動行千百里覊守數十日其津貼盤費仍難一槪停支要必以核實爲斷卽以現在論烏審鄂托兩旗爭執牽涉教案前經陜省議結今尙爭執委員往辦已四月餘其奴才雖力從節省而浮費可期漸少教事難必其無前經署任將軍文瑞奏請籌撥常年辦理專欵三四千兩當此庫欵萬分支絀此項可勿須另籌但期實用實銷則不悮要公亦不至鉅費至以後應需經費由何項動支應卽隨時奏明所有報銷奴才經手辦理教案動用各欵數目各緣由除咨部查核外謹繕摺具陳伏乞皇太后皇上聖鑒訓示施行謹奏奉硃批户部知道欽此 
[綏遠城將軍貽奏爲謹由該局續徵押荒項下提出庫平銀兩發交商號匯兌至京前赴户部投納片二十七日]  
　　貽穀片再前准户部奏指察哈爾左右翼墾務押荒項下撥銀七萬六千七百六十兩墊借黑龍江賠欵之用當因一時無從籌此鉅款先由墾務公司地價借撥銀三萬兩以應急需於光緖三十年九月發商赴部投納奏明在案查江省賠欵關係重要前巳解二萬兩尙欠四萬六千九百六十兩本年口外秋禾歉收應徴押荒致多疲滯奴才疉次嚴檄各局廳上緊催納函牘交馳不遺餘力現查左右翼墾局陸續徵收荒價雖未甚形暢旺而合兩局併計除歸公司墊欵三萬兩外尙敷應行續解之數江省需欵孔殷瞬届年 
 
