# 1902 - 211 - 4910523

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[與客論騐疫]  
　　騐疫西法也疫必須騐又西例也大抵外洋疫症回多於中國故西人防疫之法更嚴於華人華人向來雖亦有疫氣之說然皆目之爲時症時症之中又别爲上吐下瀉或寒痧或執痧未必皆不可治故不以爲疫也惟死亡較多之時則或有感疫之說耳西人以此種症候皆名爲疫見之甚畏防之甚嚴客有自天津來者述及今年時症繁多各國因各設病院各歸各查查有病人准送入病院院中所訂規制雖極慮　藻密然每與我華風俗大不相同是以無論大小人家惟恐有病且惟恐病被查知送院醫治蓋西人騐疫雖具一片婆心而華人視之终以爲多所不便也現在津地紳土醵資籌欵禀之都署仿照西人病院在各界分設醫院十有一處聘華人之知西醫者自行查騐查出送入華人醫院院中皆脹華藥且無西人禁令之嚴病者之心較寛故愈亦較多較速此津地騐疫之實在情形也然内地各處雖歸華人設院醫治而輪船進出口仍歸西人查騐現在僅查進口不查出口即滬地亦然從滬附輪船他往者並不查騐若一艦進口則必在吳淞口外斷沙之間停泊待騐病房卽建於沙上騐有病人則送入病若船在中途曾有病死之人船主亦必　明騐疫西醫停輪三天用硫磺將疫氣薰藎始放進口故附船輪者非但望途中免疾升望合船之人太平無事苟有死亡必至爲之覊滯中途苟有一病死者船主必抛入波中以免傳染中西律向來靈櫬之附載者毫無阻礙今則無　新舊一概不載此輪船進出騐疫之實在情形也執筆人聞之不禁爲之疇躇曰西人防疫可謂至周且密騐疫可謂至微極精惟中西氣體不同風尚各異西人雖十分美意無如華人每苦其留難皆有欲前且却抱行路大難之憂故鄙意與其騐之於進口時何如騐之於出口時蓋進口之人每急於到家一入病院之中則舉目無親進退維谷若出口者一經染疫不使登船則人皆不敢輕於嘗試而離鄉背井之苦反可免矣客曰騐之於出口時不如進口之便緣出口之人登船時旣叅差不齊驗者不能自朝而守之至暮必多遺漏蒙混若進口之船可以一律查騐且尚有自中途起病者故西人寛於出口而嚴於進口也若慮中西氣體不同風俗各異則惟有仿天津設立華人病院之法各口岸均設病院聘華醫治理雇華工伺候騐者仍不妨聽之西人惟騐後送入病院則聽華人辦理西人可不相顧問如此則華人受益當非淺鮮而西人亦可省却許多費用豈非一舉而兩得乎客旣去乃詮次其語弁之報端所望四方善士解囊創辦誠莫大功德也不禁馨香祝之已 
[諭旨恭録]  
　　六月二十日軍機大臣面奉諭旨本月二十五二十六二十八日均著推班欽此 
[本館接奉電音]  
　　昨日午後京師由電飛傳旨二道敬謹譯登○六月三十日奉旨順天正考官著裕德去副考官著陸潤庠陳邦瑞李聯芳去欽此同日奉旨這同考官著步翔藻傳增清孫綜源于式梅景瑗吳煦劉華傅蘭泰鄔質義周克寛于齊慶李豫喻長霖曹汝麟饒芝祥周樹模鮑心增袁玉錫去欽此 
[宮門抄]  
　　六月二十日禮部宗人府欽天監正白旗值日無引見桂春假滿請安雲南知府王賡虞謝恩林志道預備召見召見軍機及林志道二十一日兵部太常寺太僕寺正紅旗值日鑾儀衛引見二十六員正白漢引見十員肅王英侯溥侗德本各假滿請安金聲預備召見延侯續假十日有泰奏請開缺兵部奏派查齋之大臣派出敬昌兜欽崇勳訥欽泰祥普英慈吉陞文璞又奏派管理馬館派出孚琦召見軍機及金聲慶王 
[英法失和]  
　　徐家匯匯報云英法兩國近因暹邏之事不免有所齟龉兩國各日報往往著爲論說深望彼此和衷至於德英兩國邦交則刻仍加意親密也 
[俄婦謀逆]  
　　香港循環日云上月某日有一俄婦手持機器炸藥裹以絲巾潛入俄皇避暑行宮意欲埋諸地下幸爲守宮暗差所見奮力擒獲下諸獄中科噫弑逆大故而以無知婦女爲之何其悖也雖然何其愚也 
[日國憂貧]  
　　日本長崎訪事友人云邇來日本政府預籌明歲度支約計出欵需銀二億九千萬元抵以入欵之數尚少三千萬元左右不知將何以劑其平也 
[直報談兵]  
　　天津直報云袁馬各軍步伐整齊器械犀利有精於兵學者謂所習技藝已與外洋兵隊無優劣之分惜少練膽練氣工夫只可供剿辦土匪之用云 
[鐵路將興]  
　　香港循環日報云上月某日粤漢鐵路總公司委員陳吉士觀察希賢何梅閣大令其坦齎有督 
 
 

Page 2

 
 
辦盛杏蓀宮保公文赴兩廣督轅謁見陶芷芳制軍大約興築之期當不遠矣 
[豫撫錫青弼大中丞議結泌陽教案摺]  
　　汴省泌陽等處奸民閙教禍已蔓延幸即敉平不致上勞宵旰本館前曾將所議合同登報以饜盱衡時局者先覩爲快之心兹者徐家匯匯報登有錫青弼大中丞摺稿一通言之較詳因再轉録如下奏爲教案議結繕具清單恭摺仰祈聖鑒事竊照泌陽教案前經奴才會督鎭道等拿獲要犯訊明懲辦曁兩次剿捕刀匪情形均經奏明在案并懔遵諭旨飭將教案赶緊了結迭札候補道陳履成會同南汝光道朱壽鏞督飭印委與該主教安西滿妥商去後兹據該道等將泌陽各處教案一律議結訂約畫押先後禀覆前來查泌陽匪徒張雲卿等因抗攤賠欵勾結刀匪滋事教堂教民一時同遭蹂躪其房屋器物大半拆毁損失至被難教民雖經奴才妥飭撫卹而扶老携幼逃避靳岡教堂者亦復不少該主教安西滿供給食用自屬不貲此次商辦賠修教堂及教民房屋曁添補一切器物各項費用再三辯駁始以共需銀二萬六千兩議定唐桐泌三縣素稱刀匪出没之區案若久懸尤恐懷疑莫釋枝節横生旣經該道等議明完結自應照准當飭藩司設法騰挪依限清交所需欵項伏乞聖恩俯念豫庫支絀准其作正開銷仍一面督飭地方文武及防練各營購線緝拿首要各犯務獲究辦并妥撫善良保護教堂教民務使相安以期上紓宸厪所有此次議結出力各員除朱壽鏞係本任南汝光道毋庸議叙外查候補道陳履成南陽縣知縣潘守廉新野縣知縣錢繩祖顧全大局勞瘁不辭不無微勞足録惟該道陳履成前已保有二品頂戴并蒙恩交軍機處存記應如何奬叙之處奴才未敢擅擬伏候聖裁其南陽縣知縣潘守廉新野縣知縣錢繩祖　請飭部從優議叙以昭奬勸除咨外務部查照外謹將教案議結條約敬繕清單恭摺具陳伏乞皇太后皇上聖鑒訓示謹奏奉硃批陳履成等均著交部從優議叙餘依議單併發欽此 
[江督劉峴莊宮太保奏報開濟兵艦焚燬片]  
　　劉坤一片再開濟兵輪前經調至江甯下關停泊遇有各國兵輪往來還答禮砲本年五月十七日午時忽據報稱該輪轟炸沈没當卽派員往查旋據該船管帶官福建烽火門叅將李田禀稱該管帶因赴下關砲臺會商輪船還禮事宜忽聞大聲發於江中開濟兵輪被轟沈没當備多船沿江撈覓救起水勇陳鴻第陳祖藻二名訊據供稱該勇等正在船首做工聞險立縱入江遇救得生如何失事委不知情其餘在船弁勇七十餘人均已轟斃無從查問伏查兵輪丸藥子彈向係專艙收儲極爲嚴密非操練取用不准擅啓艙門十七日適值星期放假在船弁勇正當料理午膳更無啓視藥艙之理惟是日天氣燥悶藥艙存儲之無烟等藥性又猛烈或由藥受鬱　氣過度猝然轟發從前外洋兵輪亦有無端轟沈者默揣因由當不出此事雖出於意外而戰艦遽燬又斃多命咎無可辭禀請治罪等情前來臣查李田係由閩廠學生出身管帶兵輪歷有年所雖平日尚諳駕駛而此次巨艦無端轟炸總由未能慎重檢點所致情罪較重迥非藥庫失慎可比已由臣先行飭發中軍看管兼責令雇人撈取砲械及轟斃人等屍身棺殮一面將請假登陸未罹於難之弁勇六十餘員名照章遣散相應請旨將管帶開濟兵輪福建烽火門叅將李田即行革職俟打撈事竣發往軍臺効力贖罪以示懲儆至在船轟斃弁勇慘遭此厄殊堪矜憫擬請查取姓名開單咨部照例議卹以慰幽魂除分咨外務部兵部查照外理合附片具陳伏乞聖鑒訓示謹奏奉硃批著照所請該部知道欽此 
[藥庫飛災續述]  
　　藥庫飛災已紀六月二十五日本報兹得福州訪事人續函云距西門五里許鳳凰池鄉有火藥庫一所自經創造已歷數年六月二十日正午庫中忽然火發聲震山岳烟燄衝霄被傷數十人血肉模糊肢體狼藉洎文武各官聞警馳往忽有人謡傳内庫刻又火發各人遂紛紛逃避擁擠異常致被踏斃數命當火藥轟發時近庫之地率多震動池中所養之魚均中火毒而死浮於水面者不可以數計卽遠至十餘里外之番船浦一帶洋樓亦皆有跕跕摇動之勢誠非常之阽危也 
[逆黨就擒]  
　　蕪湖訪事人云熊大才及某甲二人係康梁逆黨曾入富有會中經兩江督憲劉宮太保札飭拘拿歷久未獲日前始由蕪湖縣柳小汀大令獲諸某處一鞫而服遂飭武弁黄君占魁解至金陵想須按律懲辦矣 
[撤任有由]  
　　揚州府石太守及江都縣胡大令甘泉縣謝大令同時解任前已紀諸報章兹得本館采訪友人手函云事緣兩江總督兼南洋通商大臣劉峴莊宮太保以各處米價騰貴難保無奸商私運出洋爰札飭各屬一體示禁出口時府屬仙女鎭各商販屯有米百數十萬石一聞此信惶急異常爰卽湊集五千金賄通府縣署書役家丁將憲札稽留旬日俾所屯之米得公然運至他口行銷殊不知漕帥早分委幹員在各釐卡左近　察連日見米船絡繹過卡而卡員並不查禁街坊各處亦絶未見有告　高懸詢之府縣官均以未奉上憲札文對遂電禀漕帥請轉詢其故漕帥立即電詢宮太保宮太保電委兩淮鹽運司程雨亭都轉詳細稽查都轉立卽札行府縣時太守及　大令猶爲若輩所朦將奉札之期改遲十日洎都轉飭查驛站而各驛站以次遞下略不遲延爰派員將米船追獲嚴鞫船户備悉種種緣由遂據情禀報督轅宮太保大發霆威飛飭將府縣官撤任聞刻已具摺奏叅矣 
[邦郡官塲紀事]  
　　揚州訪事人云正任興化縣調署甘泉縣謝大令元洪邇者因事解任民人有具詞運署挽留者大令自製手諭黏貼署前略謂本縣自去歲調任此間已將一載旣無及人之善政又未樹建於地方正深慚愧乃爾士民不以本縣爲無狀復惓惓雅意禀陳運憲府憲懇乞挽留益使予恧然汗下今以臨别贈言之例爲推心置腹之言夫士農工商各有當行之事爾士民苟能行其所當行毋作奸犯科使後來之賢父母不以爾士民失德多端歸咎於前宰之不善教養則勝於惓惓禀留者多矣○兩淮鹽運使經歷爲四首領之一兹者代理是缺之張小齋鹺尹瓜期届滿經運憲程雨亭都轉遴委候補鹽大使莫鹺尹如滋接署旣詳奉督鹽憲劉峴莊宮太保批准隨卽下札知大約履任之期當甚不遠矣 
[京中人語]  
　　聞之京師友人云上月某日刑咨報軍機處曰爲咨報事本部現有題升漢郎中二缺四人題補漢員外郎一缺二人奏補漢員外郎一缺一人奏補筆帖式二缺二人奏留員外郎一人主事一人共六排十一人於六月十七日帶領引見相應開寫排單滿漢各二分先行咨報○稽察欽奉上諭事件處爲咨取事本處筆帖式現在懸缺自應照章咨取各部院筆帖式揀選調補相應咨行各衙門應於筆帖式中保送一二員出具切實考語卽日咨覆本處以憑揀選○近者諫臺疏入不報外間無以知其言之是非遂致訛以傳訛惑人聞聽聞某御史論及此事謂無論内外大小臣工彈章奏疏宜皆明發不可留中其言而是固宜斟酌施行若在兩可之間卽交部議處倘竟立言狂悖則明指其非而子以申斥若是庶在上足以昭大公之治在下亦足杜讒慝之口云云此疏若行誠切要之務也 
 
 

Page 3

 
 
[直省客談]  
　　聞之保定友人云頃聞直隷清河道袁觀察大化奉督憲袁慰庭宮保委直黑龍江督辦漠河金礦然尚未見明文也○上月初十日係直隷藩憲周瀚如方伯蒞校士館課吏之期史題漢武帝習樓船論中國政治題天津善後事宜論應課者約百餘員○捐欵局總辦某君現派候補知縣數員分赴所屬各州縣查察烟酒土藥出産之數詳細造報以便抽捐 
[翼軫星光]  
　　南昌訪事人云江西撫州府屬臨川縣素産米榖上年圩隄被水衝倒以致歉收旋由縣主江雲卿明府集欵修復並將年久發圩一律培修意者今年秋收必可豐稔矣○省垣各米鋪見各屬早稻已於小暑後刈穫金秔玉粒歡温篝車因將米價漸貶計每升减去二文旋聞南昌新建兩縣旱稻登塲收成亦稔遂每升又减二文○撫建各縣私鹽充斥自官鹽加價梟販尤多前月臨川縣緝私卡委員派司事一人巡勇四名駐紥某處飯店中昕宵巡緝私梟銜之竟於某日之夜糾集黨徒持械擁至殺害巡勇三名餘皆倖免刻已將甲乙丙三梟拘獲訊實口供由大令赴省禀請各憲核辦 
[廬山眞面]  
　　九江訪事人云本年江西鄉試經牙釐總局示諭凡與試士子不准包攬貨物偷漏釐金如違嚴究○江西新開官輪船局專駛内河各處潯城本無碼頭兹經釐務總局移請招商局鄭月巖觀察暫准駛傍躉船以便行旅○前月某日湖口縣天主堂及某店被盜行劫旣而拿獲匪徒訊知有營勇在内撫憲李勉林中丞因將駐湖遂續備前軍統領王君撤差另委錢琴齋觀察接統 
[鳩兹摘要]  
　　蕪湖訪事人云此間街道率皆榛穢不治商務局許九香觀察刻已委員丈勘擬即興修並於陡門巷興築馬路通鷄窩曾家塘等處聞已委程大令培棠督理此事矣○兩江總督劉峴莊宮太保電飭蕪湖關道憲吳季卿觀察禁米出口蓋因杠年米價太貴小世謀食維艱宮太保民瘼關心故有此諭也 
[五茸逭署]  
　　松江訪事人云西門外著名土棍名榮光者不知其姓向操淮南王術邇者失業浪游無惡不作經婁縣屈吉士大令訪悉飭差拘拿榮光遂聞風遠遁茌苒年餘近始訪知蹤跡所在因飭拘獲詰訊判令鞭笞各數百下收禁獄中聽候嚴辦○日前華亭縣押犯胡云生蕭榮勝乘間踰垣逃逸并掠去户房吏所用器物迨經管役偵悉四出緝查已不知所在矣○甲乙兩昆季甬産也在滬習業其母寄居杭州近以患疾召使遄回甲乙遂繞道松江擬田嘉善附航船赴浙道經西門外某茶園登岸啜茗是處爲江湖流丐聚集之處瞥見甲乙裝束詭異起而與談旣卽以索欠爲名羣向訛詐甲乙力絀勢孤不得已出番餅四枚爲壽時各土棍之與流丐狎暱者聞聲麕集見其愚懦可欺强曳入某烟室掠取所帶洋銀三十四元一哄而散甲乙以行李全失忿欲投河經人勸慰再三並湊給川資令卽回去事爲婁縣屈吉士大令所悉立飭差捕訪明各匪棍姓名逐一嚴拿盡法懲辦 
[續撥漕米]  
　　前者滬上食米告乏價值飛騰蘇松太兵備道袁海觀觀察上海縣汪瑶庭大令惄焉憫之急與商務局董集議借撥江蘇漕米十五萬石交機器打米公司　白設局城廂内外貶價平糶現觀察查得所借之米業經售罄因令大令函請江蘇海運局總辦林質侯太守再撥漕米四萬石太守已准如所請矣 
[管帶蒞差]  
　　新委撫標滬軍親兵營管帶江蘇候補知府沈賡虞太守接奉憲檄卽詹吉昨日至九畝地營中蒞差視事在滬文武各員弁之與有交誼者衣冠往賀車騎如雲 
[餉銀過滬]  
　　浙江藩司誠果泉方伯委候補知縣陳子知明府金聲管解京餉入都昨日道經滬上午後命駕入城赴蘇松太兵備道轅祇謁并拜會上海縣主汪瑶庭大令請撥民壯若干名赴舟次照料大令允之 
[犯屍免騐]  
　　著名流氓徐炳千自稱樟狼黨頭目無惡不作人皆憚之前經上海縣主汪瑶庭大令訪拿到案嚴行懲治管押所中嗣因在所患病飭送普育善堂醫治延至昨日身死堂董循章報縣大令得報即飭差往傳屍屬午後屍母某氏投案禀稱兒子現已病斃請免相騐由小婦人自行收殮掩埋大令准之飭具結存查然後赴堂將屍舁回棺殮 
[暫停讞政]  
　　昨日本邑法租界公廨讞員杜枝園大令别有要公先期飭丁咨照捕房並禀明法總領事署費繙譯官暫停發落一期併入下期發落 
[巨棍候懲]  
　　已獲盜犯陸文卿之弟著名巨棍陸掌泉與同黨陸阿香及不知其姓之銀泉桂祥等數十人結黨横行於法人新　租界中訛詐行兇人皆側目邇爲包探顧紀生所知告知捕頭帶同探捕前往陸等不及逃避當塲拘獲六人一併解送捕房捕頭令押候堂期解請讞員杜枝園大令從嚴究治 
[船户不法]  
　　昨有某甲者雇江西船户某乙裝運貨物及至浦江中乙突向甲勒索洋銀三十元并聲言若不允從當立時推入浦中淹死甲無奈允之及至法界浦灘卽大聲呼救適某號巡街捕過此詰知其故將甲乙一併帶入捕房捕頭略詰情由令押候解送公堂禀請讞員杜枝園大令訊究 
[流匪刃]  
　　甬人周善林在浦東陸家嘴某紡紗廠做工前晚被彼處流氓李紀生等兇毆并用刀刺傷面頰手足等處始一哄而散事後周匍匐回家浼人舁送虹口同仁醫院求治未識尚能保全性命否 
[馬路工程局瑣案]  
　　前日江北幼童張小達子泅於浦江中水巡捕見之拘解馬路工程局總辦翁子文太守倩襄讞委員黄衡堂二尹研訊張供稱小的年一十有四餘語含糊二尹姑念年幼飭押至傍晚釋出○昨日偷兒陳金寳董福全在馬路中東張西望意圖行竊包探黄量海見之拘解捕房捕頭令轉解馬路工程局黄　尹訊詰數語姑念圖　未成從寛斥釋○前日偷兒陸全福行竊祥記馬頭某氏婦所浣之衣適爲包探黄量海所見拘解馬路工程局黄二尹研訊之下陸供小的係崇明人　習操舟現因失業無聊不得已而出此下策求恩鑒宥二尹飭具呈改過切結然後釋歸贓給某氏婦具領 
[六月分缺單]  
　　主事工部都水司于宗潼丁小京官鑾儀衛經歷包發鸞吏部司務吳震俱分發鹽運同長盧天津分司蔡壽臻修墓通判河南汝甯彭運鯨故知縣四川什邡陳錫霈革山西稷山蔣斯彲修墓江蘇溧陽曹宗周不及福建長汀原恩瀛近四川鹽源斯康降鹽經歷長蘆徐鈞捐升縣丞山西長治范溶降巡檢奉天廣寍楊烈故江蘇鹽城盧桂芳丹徒方維城俱不謹典史陜西安塞勞元杰丁江蘇金壇卓煊浮躁新陽胡日階罷輭 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前由法界公廨讞員杜枝園大令移送拐賣女孩之揚州人張坤茂到縣經縣主汪瑶庭大令訊供收押前晚復傳原告藍學貴到縣升堂質訊藍供小的與張坤茂同鄉皆在某筆店執業張時至小的家閒坐四月二十日午前小的偕妻出外將五歲女孩阿招托同居之某姓嫗照管午後嫗尋見小的謂阿招被張坤茂抱去刻尚未歸小的卽往張借宿處詢問據稱並未來過後在法租界相遇向之盤詰狡不承認故扭入捕房轉解公廨及杜大老爺訊詰始稱阿招寄在伊友唐明玉處與唐言明賣去後得錢瓜分此事有張永貴爲證現亦到案求大老爺一訊便明張永貴供小的係薙髮匠唐明玉借宿小的家四月二十日午後其友張坤茂抱一女孩寄與唐處未幾唐復抱孩出外細加探聽始知已由張唐兩人轉托金某及某蟻媒賣與吳淞鄉間張坤茂供是日小的欲往英租界向友人借貸路經新北門見藍家女孩被兩匪人劍負而行攔住盤詰兩匪棄孩而逃小的卽將女孩抱往友人唐明玉家暫寄然後往英租界迨事畢往領不料已被唐携去求鑒大令喝令將張笞責二百板張仍執前供遂飭還押再訊○前者引翔港鎭萬生槽坊等家被盜行劫報案後由縣捕及租界包探陸續獲到陸文卿等十三名大令訊供不認分别收押内有陳永寳陳德成葉友發等查係被徐福生誣攀因於前晚提案復訊徐福生供引翔港劫案究不知係何人所爲惟五月初九日小的見陳永寳陳德成葉友發等四人在某茶肆内密譚是夜卽出此案小的疑係彼等所爲大令申斥數語飭仍還押及提陳永寳研詰供小的係甯波人在虹口爲小工與寄父張矮子同居陳德成供張矮子係小的舅父向來安分從未犯事葉友發供小的與陳等同鄉來滬甫及四月胞兄在靶子路開洗衣作可來案具保大令諭令兩陳速邀張矮子來案保出葉卽著其胞兄保去及訊陸文卿所私蕩婦王李氏供小婦人年二十一歲家住浦東楊師橋尚有祖母及叔父今春來滬繅絲被陸姦佔求恩超豁大令著邀其叔父來案保釋○前者江湖惡丐孟壽生行至新閘被同類顧桂生卽顧爛頭等戳斃大令蒞騐後拘顧訊供收禁通詳上憲兹奉臬憲效述堂廉訪札飭解省勘訊大令因於前晚提顧至案順供顧供是日小的在新閘遇孟孟强向小的借洋銀若干元不遂所求突出刺刀猛戳小的乘勢奪刀回刺兩下孟又拾取石塊很命鬥毆小的一時怒不可遏復連戳數下孟遂傷重倒地由巡街捕送至醫院旋卽斃命小的與孟本無仇隙實係情急悮傷求恩從輕擬罪大令核與前供相符飭在供單上蓋印指模並著書吏朗誦一過然後還禁獄中聽候備文解府過省 
[英美租界公堂瑣案]  
　　包探倪順泉解唐掌全莫友根到案禀稱伊等係上海縣署公差昨日持票至虹口提地保朱毛毛並不報明捕房有違租界定章故由小的送究朱毛毛投案備質讞員張柄樞司馬准英總領事署迪繙譯官所請飭將唐莫帶回捕房候領袖總領事查騐牌票信函再行核奪○某洋人家細崽陳阿生私將綢料押錢並竊用洋傘洋紗銀器報由包探陳洪德吊贓解案洋人投案聲訴情由司馬判責陳三百板押捕房三月期滿遞解回籍○包探王長雄解王阿榮到案禀稱王在福利公司供拉風之役乘間竊取綢洋傘汗衫等物報由小的拘送請究司馬判責三百板押捕房九月期滿遞解回籍○錦隆士棧夥張耀卿袁東海相約至德順和鵰扇店向王恩桂賒取玉帶扇五柄約值洋銀一百四十餘元旋由袁携至法界質得洋銀七十元逃逸無蹤及王向張追張推諉不認王以袁與張串通報由包探石錦榮拘張至案司馬正在訊理張弟金榮查得袁質扇後將票售與吉祥街某玻璃店得洋銀十元因即投案供訴並稱小的訪問袁之表弟知袁已逃往常鎭一帶胞兄實未預謀願具保出外尋袁交案司馬飭將張還押捕房限半月内令其弟尋袁到案訊追○嚴福坤至承記棧私出同義公土棧所寄川土一箱值洋銀四百元報由包探劉光震拘獲解案同義公土棧主汪恒石投案稱嚴於六月初七日至承記棧出川土三十七箱將憑摺改作三十六箱及向承記棧主追問伊言如能獲嚴送辦願卽照賠兹由包探在中尚仁里某妓家緝獲請卽究追嚴供詞閃爍司馬判責五百板押捕房三年失土著承記棧主照賠違干未便○王阿二在新閘某處搶取王周氏所簪金挖耳氏大聲呼救由包探徐榮珊追獲解案請懲王供小的在某洋行當車夫司馬判責五百板押捕房一年期滿遞解回籍○英商萬隆吳道中等人控黄震之即黄晉藩騙吞股分銀兩一案經該管領事照會公廨飭提前日黄在新閘馬路由廨差帶同包探徐榮珊拘解公堂司馬飭押候傳同原告訊奪○蕩婦王美利屢次犯案兹又傾倒垃圾毆辱巡捕並售洋烟與印度人事由捕頭查知派包探劉森堂傳案請究司馬判罰洋銀五十元遞回甯波原籍不准再來 
[美租界捕房紀事]  
　　前晚江北小工胡三行經西華德路突有馬車迎面而來撞倒於地碾傷二足幸經某號華捕所見將馬夫某甲拘獲送入捕房捕頭見胡傷勢非輕令送至同仁醫院醫治甲則押候轉解公堂禀請讞員張柄樞司馬訊辦○昨晨積竊高鴻芝掩入蘇州路某某等家竊得衣服多件旋爲包探劉阿炳查獲吊出原贓帶入捕房捕頭令押候解送公堂禀請懲辦○前晚八點鐘時有衆流氓擁入西華德路萬丈樓烟館將甬人某某兇毆事爲某包探所聞　并拘送捕房捕頭令押乞丐牢半夜以儆 
[金陵官報]  
　　　月十六日委辦蘇省牙厘局提調知府勞乃寛到調署興化縣盧運昌到叩謝並交卸江浦縣回十七日總兵顔瓊琳叩謝奏請加給保案遊擊姚文焕到奉江西撫憲札飭卸署撫標右營遊擊回登瀛洲兵船董全才由湖北回分發江蘇試用知縣章希浦李家璧均由京引見到省十八日鎭江關彈厭委員兼道署發審知縣邵文炳到見奉電飭來甯公幹蒙恩洋務案内優保叩謝江防同知李禀知由吳城接電回甯試用知縣蔣熙瑞到由京引覞到省十九日藩臺李派辦處候補道王均見中書科中書郭慶　到試用知府宋學周到由蘇來調署高湻縣姚　鈞專丁請期服假鏡清兵船何心川到禀知由北洋回縣丞陳琦由京騐看到省又鄧家瑜由京引見回二十日英國稅務全權大臣馬凱參贊德楨傑彌孫　會知府陳卿雲叩謝奏准賞給二品頂戴調署興化縣盧運昌代理句容縣左杕周均赴任登瀛洲兵船董全才赴滬裝　布機器赴通州南洋常備右軍前營陳煦亮奉調鄉試彈壓帮帶盛字右營遊擊劉東材到奉調來騐看知縣明善楊紀彦運庫大使多祥均奉示冩履歷縣丞王熊飛叩謝奉委文闈供給所隨辦差二十一日欽差商約大臣吕海寰盛宣懷均到卽辭行洋務局候補道汪格致書院候補道吳辭赴蘇淮安府張慶勛專丁請期服假試用知縣蔡慶霖到由京引見回二十二日陸師學堂候補道俞由蘇回候補道王澧到交卸江西督銷回知縣陳金錫請假赴江北措資劉廷舉叩謝奉藩　扎飭留甯差委改留兩江督標守　譚式麟成敏湘均到 
[蘇省官報]  
　　六月十九日知縣季逢辛由甯來禀謝委署阜甯縣事卽辭赴任魏詩銓禀知由京引見回省委署山陽縣典史李恩植禀辭赴任二十日金陵厘捐局委提蘇浙絲捐委員候補知縣陳元鑄禀辭前任溧陽縣曹宗周專丁來省禀知交卸任事　翎指分江蘇試用同知陳世恩指分江蘇試用知縣宋乃謙均安徽人由京引見領照來省禀到五品銜候補知縣楊元溥禀知由京引見回省州吏目凌汝賢巡檢陸紹齡均禀謝奉奉委文闈執事差二十一日藩轅牌示六月分候補同通州縣直隷州州同州判月課定於二十九日在滄浪亭課吏館考試又候補佐職月課於廿三廿四兩日考試府經歷謝瑞麟府照磨汪自立典史楊遠徵均禀謝奉委文闈執事差管帶祥雲輪船補用遊擊王維典由甯解銅元來 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年六月十七日京報全録]  
　　宮門抄　　諭旨均録前○廣西巡撫丁奏爲酌擬籌欵情形摺○山東巡撫張奏爲報銷洋務局經費片○又○奏爲商人辦運籐帽請旨准子專利年限藉興商務片○大臣文奏爲留員辦理旗務片 
廣西巡撫臣丁振鐸跪奏爲酌擬籌欵情形恭摺具陳仰乞聖鑒事竊廣西省此次奉派新約賠欵每年三十萬兩加以補平補色匯費各項共需銀三十四萬餘兩數鉅期迫事關大局自當勉爲其難經臣督飭司局疉次籌商去後兹據藩司張會敭詳稱籌欵之法如開鑛種植製造土貨皆可以裕本源而塞漏巵然俱遠大之圖不能濟眉睫之急房捐畝捐等事富庶之地尚可舉行若施之民貧盜熾之廣西誠恐力有不逮至前准部咨飭照山東辦法酌提地丁錢折廣西省　用花銀補色輸納間有徵錢之處盈餘亦屬無多僅敷州縣辦公似難議提近年司局墊付邊餉常年經費不敷甚鉅加以盜賊充斥商民皆困籌欵之事實較各省爲尤難現於左支右絀之時酌爲積少成多之計其新增之欵倡導而徵輸者二其舊有之欵整頓而擴充者眞不得已而爲之者一所議七條詳請具奏前來臣再三核度意見相同謹爲我皇太后皇上縷　陳之一官捐也西省缺分腴少瘠多卽最優之缺亦僅視他省中缺然此次籌欵不免取之商民自應官爲倡率現由臣每年捐銀三千兩藩司衙門向有平餘爲署中辦公經費儘數歸公每年一千餘兩臬司衙門每年報効銀六百兩桂平梧鹽法關道每年報効銀三千兩太平思順道每年報効銀一千兩其餘府廳州縣缺分稍優者均酌定每年報効數目自一千六百兩以至二百兩合計每年共報効銀三萬二千餘兩一糖酒油領帖也菸酒糖茶奉文加稅西省菸茶無幾酒則頗有行銷故燒鍋所在多有糖油榨房各處亦有之擬令燒鍋榨房均赴藩司領帖繳費始准開設每年各繳銀二十元此新增之欵倡導而征輸者也一潯稅改章也潯州府稅廠　歸潯州知府徵收近年正額勉敷瀛餘短絀而在廠司巡囊槖中飽皆由知府有地方之責不能身親其事利之所在弊卽叢之廣東肇慶府之黄江廠自奏明派員徵收之後每年倍于舊額是其明騐現將潯州府廠改派委員徵收一切仿照黄江廠程長收之數歸于賠欵提用另摺奏明辦理一整頓稅契也廣西每年稅契銀兩多或不及萬金民間買賣田房何止此數或匿契不稅或大頭小尾或州縣用印謂之小稅而不黏司尾已成通弊擬定限四個月以内新契一概納稅舊契酌令補稅刊發三聯契尾以便鈎稽每價銀一兩收正稅連平色部飯解費等項共省平花銀四分五釐從前浮費盡行裁革倘逾限不稅分别議罰州縣如仍前弊混從嚴懲處一押店加餉也軍興以後西省當商甚少故各處開設押店然商本無多不能請領部帖繳納當稅數十年來皆赴藩司領帖酌繳餉項三年換帖一次亦有私開而不繳餉者擬令各押店一概呈請司帖每帖繳銀四百兩帖費銀二十兩每届三年換帖亦繳銀四百兩帖費銀二十兩仍每年另捐銀一百兩違者查禁增改釐稅也西省釐金臣祗任後督同整頓力裁糜費嚴定章程節省甚多徵收亦長於往歲而釐稅則例尚有應行酌改者如藍靛蠶絲牛皮糖斤等項出産頗多釐稅無幾現由釐金局查察情形設法挽救至雲土一項前以初次包商定稅稍輕每年繳銀三萬八千兩現在洋藥已奉文加抽則土藥亦應增稅已議定每年加稅一萬二千兩此舊有之　整頓而擴充者也一闈姓各賭承充公司也廣西地接廣東賭風相沿成習廣東廢姓公司承繳鉅餉四省近亦私賣闈姓且有代東省公司攬收者蹤跡詭密難於查禁又查前撫臣黄槐森飭據梧州官紳就賭規中籌餉招募安勇此外各州縣亦多有收規募勇之處旣已不能禁絶不如化私爲公除白鴿票各賭仍行嚴禁外仿照廣東章程包商繳餉暫行試辦自本年五月起每年共繳餉銀三十萬兩除劃撥各處募勇餉需外尚餘二十餘萬兩内外此則不得已而爲之者也以上酌擬各條多方籌措始克有此均經藩司與各局詳報開辦專欵存儲隨時撥付賠欵但現在盜賊未靖潯州稅廠及稅契增釐押店燒鍋榨房等項收數能否暢旺實不敢知惟有隨時察看情形斟酌補救期無流弊再查有奉文停支各世職全俸半俸每年約省銀　萬兩亦請撥充賠欵以免不敷所有廣西省酌擬籌欵情形理合恭摺具陳伏乞皇太后皇上聖鑒訓示謹奏奉硃批吏部知欽此 
張人駿片再據洋務局司道詳稱該局開辦之始所有常年經費曾經前任撫臣張汝梅奏明善後局支撥在案旋以交涉繁重需欵日多由善後局詳明改歸藩庫撥發自光緒二十六年拳匪滋事以後所有保護教堂議結教案等事概由該局承辦加之近年英法德等國先後委派領事官來省商辦事件駐紥膠澳德員又疉次委派武官來省鐵路鑛務兩公司以及各國官商亦不時因公往來均由該局照料接待邦交所繫似不能不稍從豐備以尊國體用欵亦遂因而加多卽以二十七年一年計之該局撥用經費約計兩萬餘兩本年雖遇事力求撙節而一切應用欵項仍復日有增益較之上年撥用數目恐亦無甚懸殊現在仍由藩司設法籌撥應請自二十四年開局之日起按年將所用經費附入善後局報銷立案前來臣覆查無異除咨部查照外理合附片具陳伏乞聖鑒謹奏奉硃批該部知道欽此 
張人駿片再據總辦商務局道員朱鍾琪詳稱轉據天津商人吳金印禀稱前在德州等處創辦籐帽一項遠近爭購銷流甚廣現擬在德州城東南擡頭寺立莊收買並在天津設行販售工本甚鉅禀請優予專利年限並請酌定統捐章程以維商業等情當經該局查明所辦籐帽製造精良工料堅實洵屬出口土貨中易於行銀之物應准其專利試辦一年如果辦有成效再行酌加專利年限並經該局核定帽稅不論粗細每頂完納銀圓三分擬倣照嶧縣煤鑛局完納煤稅成案祇就山東統捐一次以昭簡便卽由該局派員徵收刊發印花封條運每一頂發給印花一張三十頂裝一盒發給封條一張十盒發給運單一張單内載明經過各省關津局卡持單呈驗立卽放行一切稅釐概不重徵其在專利年限以内他商不得私行倣造仍由局派員隨時保護稽查以保商利而勸工業等情詳請奏咨立案前來臣查現當恭奉諭旨　頓農工商務之時該商人旣能推陳出新創辦藤帽運銷通商各埠俾出口土貨之數日見其多外塞漏巵内厚生計自當酌予專利年限准其就近統捐俾貨物易於流通牌號不至假冒陸續推廣藉挽利權實於維持商務振興工藝大有裨益除分咨外務部户部立案外理合附片具陳伏乞聖鑒謹奏奉硃批該部知道欽此 
文瑞片再查烏伊兩盟教務緒繁殊難辦理萬分棘手調任將軍信恪諳習外交知人善任督飭奏調直隷候補知府壽勳　精竭慮查辦各案則務持其平保護教民則慎防於始在任年餘蒙教感悅足紓朝廷西顧之憂奴才自抵任以來與洋員教士聯絡尚　挾洽第未諳交　時用兢兢現在達拉特旗賠欵未清四子郡王旗前經奉旨嚴催五月初間始派員到案磋磨籌畫正極其難該員壽勳業經信恪奏留辦　洋務奴才幸得臂助嗣後一遵信恪成規督同該員詳慎措置以期周妥除俟辦結再行奏報外謹先附片具陳伏乞聖鑒謹奏奉硃批知道了欽此 
 
