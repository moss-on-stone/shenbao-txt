# 1913 - 234 - 4914552

 

Page 1

 
 
   
 
 

Page 2

 
 
時評 
[南京又已取消獨立（無名）]  
　　此次之事變有如南京之奇者忽而獨立忽而取消忽而又獨立忽而又取消聞此次獨立與取消相抿不及一時間誠可謂變幻之多端矣 
　　雖然前次之獨立實爲程都督之無能以萬不至獨立而獨立也此次之獨立實可謂何海鳴等之勇敢以萬不能獨立而獨立也然而黃興竟至於逃　海鳴等據電傳不免於死何海鳴等誠賢於黃興矣 
　　前此之獨立也黃興實借陳之驥此次之獨立也何海鳴等不能借陳之驥而爲其所殺甚矣時勢之難測也 
[命令]  
　　八月八日臨時大總統命令據安徽都督倪嗣冲電呈該軍在八公山四頂山與匪接仗乘勝直下克復壽州正陽等語查此次匪軍佔據山麓憑險負嵎該都督飭各營分爲左右翼統領馬聯甲自率馬砲隊機關槍隊居中策廠各軍士奮勇　戰步步仰攻八公山四頂山同時並下及匪軍向壽逃竄復有大股悍匪於半途邀擊應戰該軍直衝側擊匪徒紛紛潰退壽州正陽遂以克復計陣斃匪軍四百餘名奪獲炮槍子彈無算深賴該督調度有方各將士奮不顧身爲國自効迅奏膚功實屬異常出力倪嗣冲給予一等文虎章馬聯甲特授以勲五位所有出力官長著迅速查明呈候核奬以示鼓勵其傷亡員兵應查明分别呈請從優給卹仍著該督轉飭各營隊分路進剿尅日盪平以靖地方而維大局此令 
　　據領湖北江西都督事黎元洪電稱海軍次長湯薌銘請將海軍收復湖口尤爲出力各艦長分别奬叙各等情查該艦隊等於作戰之始首先夾護攻台陸軍冒險登岸繼復迅駛前敵仰攻湖口東西各礮臺於將曙激戰至午後匪勢不支窮蹙乞降將各台一律收復洵屬奮勇可嘉海軍中校朱天森李國堂郁邦彦均著受爲海軍上校海軍少校陳世英著授爲海軍中校海軍上校温朝詒留顧潯防兼資策應並著加給海軍少將銜以昭鼓勵此令 
　　查此次陳逆炯明倡亂粤省曾由該省議會於七月十八日領銜通電迭據各埠商民曁廣州總商會來電誓不承認顯見該省會甘心效逆實有大違民意之處現在粤事雖就敉平惟續據粤商林材等電稱粤省會簽名贊助叛亂全粤痛恨請迅提究等語應卽援照江西辦法著都督兼民政長龍濟光立將該省議會解散一俟善後事宜辦理粗有頭緒迅速依法另行選舉以期代秀民意其簽名助逆各議員查有内亂罪名應卽一併確切查明按律究辦此令 
　　任命黃士龍爲廣東勞軍使此令 
　　譚浩明陳炳焜均授爲陸軍中將此令 
　　陸世儲加陸軍中將銜此令 
　　任命柴得貴爲河南陸軍第一師步隊第二旅旅長此令 
　　陸軍總長段祺瑞呈請授崔維堪爲陸軍步兵上校並加陸軍少將銜應照准此令 
　　陸軍總長叚祺瑞呈請任命成愼爲河南陸軍第四圑圑長應照准此令 
　　海軍總長劉冠雄呈請授黃炳全爲海軍上校應照准此令 
　　代理國務總理段祺瑞呈稱據護理黑龍江都督兼護民政長畢桂芳呈請任命王赤卿爲秘書應照准此令 
　　黑龍江都督兼署民政長宋小濂准免本官此令 
　　陸軍總長段祺瑞呈稱陸軍步兵中校任軍學司一等科員林宓擅離職守陸軍步兵少校任軍衡司二等科員劉潛亮棄職潛逃應卽褫革軍官併嚴緝訊究等語應照准此令 
　　據領湖北都督事黎元洪電稱荆州鎭守使丁槐先後電稱沙洋匪黨數千分東北兩路來犯我軍晝夜苦戰迭將匪股擊退斬獲甚衆於本月二日直抵匪巢緝獲僞司俋印一顆槍械多件并據所獲叛兵供稱匪首劉鐵已逃現在湖北全境肅清各等情此次沙洋亂匪突犯荆城該鎭守使撲滅迅速俾地方不致糜爛關係鄂省全局匪淺荆州鎭守使丁槐着加給陸軍上將銜其餘出力將校應由該都督飭理明呈請查核以資鼓勵此令 
　　查近日匪徒每藉政黨名義迫脅官吏魚肉鄉愚殊足以妨碍政務擾害治安甚且蓄意煽亂潛謀不軌全國人士無不疾首蹙額爲皇惑據京師天津等處呈報破獲社會黨秘密機關搜出種種犯内亂罪證據并查出勾通外國虛無黨妨碍國際和平情事顯係倡亂行動迴非文明各邦所稱社會黨言究學理者可比若不從嚴禁止必至釀成巨患破壞大局着各省都督民政長及各軍同令宜將所有社會黨本部支部一律嚴行查禁此外一切黨會如有擾害煽亂與該黨相類似者亦准由各該都督民政長及司令官勒令解散分别懲治以維秩序面保公安此令 
　　任命秦望瀾爲甘肅隴東觀察使馬廷勷爲甘肅河西觀察使此令 
　　甘肅隴東觀察使秦望瀾未到任以前以王學伊署理此令 
　　代理國務總理段祺瑞等呈請黑龍江國稅廳等備處處長袁毓麟呈請辭職袁毓麟准免本官此令 
　　任命陳同紀爲黑龍江國稅廳籌備處處長此令 
　　司法總長許世英稱據署直隸高等檢察廳檢察官充第一高等檢察分廳檢察官王錫鑾呈請開去署缺等語王錫鑾准免署缺及所充分廳檢察官本官此令司法總長許世英呈請任命何寳銓署直隸高等檢察廳檢察官充直隸第一高等檢察官徐世勲署直隸高等檢察廳檢察官趙宇航署直隸保定地方檢察廳檢察官應照准此令 
　　代理國務總理段祺瑞呈稱據山東都督兼署民政長周自齊轉呈岱北觀察使夏繼泉呈請任命張偁爲内務科科長朱是爲財政科科長方作霖爲教育科科長譚奎昌爲實業科科長岱南觀察使汪聲玲呈請任命樓汝增爲秘書范學銘爲内務科科長孔令燦爲教育科科長吳懋德財政科科長馬憲章爲實業科科長濟西觀察使丁惟魯呈請任命姚鑫爲秘書趙葆元爲内務科科長程洸爲財政科科長王志勛爲教育科科長李樹聲爲實業科科長膠東觀察使吳永呈請任命張振綱爲秘書孔令煦爲内務科科長汪耆年爲財政科科長郝士琳爲教育科科長周秉琨爲實業科科長應照准此令 
　　八月九日臨時大總統命令前經任命鄭汝成爲上海警備地域司令官原爲上海叛兵迭經擊退當不至再有接戰情事乃吳淞寳山一帶尚有叛兵抗拒與上海相距不遠啓處要塞軍港均關重要應按戒嚴法接戰地域辦法以符名實鄭汝成着改爲淞滬一帶接戰地域司令官此令 
　　任命趙春廷爲湖南鎭守使所有衡永郴桂寳軍隊均歸節制調遣此令 
　　任命王正雅爲常澧鎭守使此令 
　　任命田應詔爲湘西鎭守使此令 
　　任命陶忠洵爲湘西鎭守副使此令 
　　曹锟加陸軍上將銜此令 
　　任命雷震春兼陸軍第七師師長此令 
　　任命王汝賢爲陸軍第八師師長此令 
　　王汝賢授爲陸軍中將此令 
　　農林總長陳振先呈稱技正譚天池呈請辭職譚天池准免本官此令 
[警信]  
　　本埠訪稿今日（十號）北軍一小隊行抵江灣與江灣所駐南軍二百餘人相戰約半小時死數人　　南京專電八月八日下午何海鳴等在南京盤踞都督府宣布獨立經第八師陳師長之驥率兵合圍拿獲數十人將何海鳴韓恢立時槍斃秩序大定寕垣安謐如常 
　　安慶專電胡萬泰已攻走柏文蔚取消獨立以師長名義擔任維持 
　　安慶專電北軍到兵艦四艘陸軍七營留駐懷寗三營餘開赴下游 
[專電]  
　　北京電六日川東電熊克武據重慶獨立 
　　北京電李純在九江斬敵五人中有縣議會長及商會長 
　　北京電岑春煊在澳送盧九之子數萬始釋赴港七日乘地洋丸將赴日船客譟逐仍交英捕帶回現仍留港 
　　北京電國民黨决議嗣後仍出席國會 
[特約路透電]  
　　廣州電龍濟光已於今日正式接署理都督兼民政長任布告人民擬秉公執政 
　　成都電尹都督今日啓程赴打箭爐其父母妻妾家具早已出發人心大慰惟第二第三兩師現由前爲匪首之軍官兩員運動反對胡都督故胡已由第四師内挑選可靠兵士二千人以充衛隊現料此兵已足維持治安時議以爲四川必竭忠中央政府胡督政績極佳嘗謂彼因融洽意見起見故將用國民黨員數人 
　　南京電昨夜陳之驥部下圍住都督府逼何海鳴退出連夜將黨人告示撕去今晨由陳出示聲明已將寗亂鎭平各軍乃擬効忠中央政府 
　　南京電今日城門已開出入無阻 
　　南京電昨日之變卽爲第八師師長陳之驥鎭平 
　　南京電南京與鎭江電報交通已斷 
　　南京電杜淮川維持城内秩序已有數日各軍隊均宣言願効忠中央政府三日之前城中盛傳兵士對於杜之行政殊不滿意且餉銀未能照發繼由杜發勸慰之告示得免决裂而何海鳴等忽出現此間指揮軍隊並令杜即離城杜於今日二時渡江赴浦大約往投馮國璋 
　　南京電昨晚日本海軍大將派重兵入城保衛日領事署其他各領事署均賴華兵保衛 
　　南京電日來謡言頗多或謂黃興陳其美等均已潛抵此間甚至謂江南製造局已爲南軍所得 
　　南京電城中各要地均有重兵把守各城門均閉出入頗艱聞城中之兵不滿三千人惟開往浦口及長江上下游者爲數頗衆約二萬五千名忠心之精兵均由東西北三面出發故寗城大局似頗危急 
　　大理府電舊陸軍操塲所設之兩月售物會業經解散因有新招馬隊六百名須需該地操練之故當時軍警均出彈壓 
[公電]  
　　南京公電前晚夜半南京電報局長致上海電局袁靜生監督電云監督大鑒昨日第一師長杜淮川赴固鎭與馮軍長會不意亂黨乘隙煽惑軍隊卽於今午佔拋都督府宣布獨立以何海鳴爲江蘇民軍討袁總司令今夜間經第八師派兵壓迫取消各匪首均逃城中尚稱安靜但當宣告獨立時憲兵總司令派有軍隊五人來電局至夜十二時始出局謹此奉聞寗局長劉 
　　安慶公電大總統國務院陸軍部參謀部參衆兩院曁各都督民政長鎭守使安撫使叚宣撫使張軍統倪督辦各省師旅長各報館各圑體均鑒潯蘇兵燹皖介其間大勢所趨實難中立加以人心摇動亂黨潛滋若不計乃權宜地方必至糜爛孫君多森因與萬泰妥商應變之方只行宣告獨立以維秩序而保治安當經通電在前惟彼范光啓龔鎭鵬等有心肇亂據蕪獨立又復勾結張永正等縱兵騷優凡財政所在莫不搶掠一空大通鹽稅亦爲佔領我軍保守所在竟爲襲擊幾乎片甲不歸本擬興師致討又恐塗炭生靈坐擁空城長此何濟孫多森以攜有京餉留申議定同行取回俾資整頓以支大局及道□□□正値衆推柏文蔚將回皖省萬泰本無權利思想又以勢之所在莫可如何意以柏督歸來或能藉以解釋紛紛不致防害安寧未始非維係之道惟彼形同傀儡任用私人旣縱張永正率兵兩次入城妄逞私忿又任祁耿寰司令憲兵大犯公怒蓋祁耿寰者系奉省馬賊尤爲無賴受柏委任向充本省警廳商民恨之次骨及改充憲兵司令又孫多森及萬泰離省之頃竟自號都督兼民政長不崇朝被軍學商民各界驅出聲言此讎將必報復至此得柏復任遂使商民重足士卒切齒窺其用心勢不至破壞治安糜爛地方不止萬泰職司保衛情難默視無如蕪湖大通相繼開來軍隊甚多我軍殆有衆寡不適之勢支持數日乃於月之七日統部襲擊親率所部進攻幸仗國民幸福復以少勝多克降其衆所獲鎗砲器械無算張永正祁耿寰敗走柏文蔚乘勢潛逃地方秩序尚未紊亂暫由萬泰仍以師長名義擔任維持除出示安撫商民並查明傷亡士兵撫卹外合將安徽獨立先行取銷以待中央後命並請賜促新任都督民政長從速來皖以便任事而安人心不勝翹企迫切之至皖陸軍第一師長胡萬泰參謀長丁緒餘步兵第一旅長顧琢塘第一圑長柴寳山營長沈伊江先華王道濟騎兵圑附路靖坤炮兵營長王澤春及全官長士兵同叩陽 
　　各省都督民政長公電各報舘公鑒頃公致國會電文曰參議院衆議院公鑒民國成立已越一年對内無統一之實權對外無交涉之　力因循泄沓上下□□開國□時已成暮氣憂時之士羣歸各於臨時政府之長蓋環球各國未有單事久終而猶以臨時之名苟延旦夕者國會初開美書首至巴墨等國聘使聯　譬如積年淫雨忽覩微陽海隅蒼生喁喁望治方謂議定憲法選舉總統組織强鍵政府締造完全民國共和之願指日可償乃爭議朋興黨見紛起根本間題概未解决推波助浪枝節横生遂使友邦尊重之念變爲鄙夷國人期望之心化爲厭惡以觀内政則亂民載量伏莽載原若火燎原罔知所屆以觀外交則庫患方熾茫茫邊塞夜有哭聲以觀財政則收租□虧借欵垂盡冰洋戈壁草木俱窮以觀寧事則餉械支絀軍隊囂張刮骨磨膏坐供驕子國民將有陳請政府則諉以方更政府苟有措施國會則責其不待此尚得謂有國家乎種必自滅而後人滅國必自亡而後人亡誰牛厲階至今爲梗此眞可爲痛哭者也今更有甚於此者贛亂發生東南鼎沸野心梟桀圖竊政權屠我名城殲者良將播遷我婦女蹂躪我商民虔劉異黨則川谷爲丹搜括編氓則山林俱赤猶復鬼嫉朝陽盗憎夜雪誣詆政府逆電紛飛假敵國爲護符挈齊民爲代價視從前編訂約法之議院則去比餼羊視此後選舉總統之國會則擲　芻狗當此殘喘稍舒神元未復百年培之而不足一日斵之而有餘試問禍患所生何莫非諸公遷延遲誤有以召之明知而坐視是爲助亂不知而坐視是爲溺職公等何以自解於天下乎夫公等非他乃將士捐命商民捐資擲價以購之代議士也前年義師之起遠者姑不具論卽徵諸武漢童漿婦食畀病扶喪覿勝則雷歡鬥敗則雨泣豈有他哉蓋來日之生可樂則今日之死亦甘今國會已成立矣而國家之阽危如故人民之痛苦如故墊隘流離且倍濟季皇皇代表寗不疚心竊維總統爲全國安危所繫憲法爲立國强弱所關呼吸存亡間不容髮豈兩院英賢見不及此設使舉棋不定剖豆交乘諸公寗有從容討論之餘地乎爲今日計應請將一切議案概從緩議同心協力編制憲法先訂總統選舉之一則　從選舉總統入手或將憲法丛部從速制定卽行選舉總統兩月之内一氣呵成國本旣定人心遂安尤望於各種法律嵺審國情外斟世局不泥近以昧遠不執私以妨公不以久遠之法典而箝制個人不棄固有之精神而盲從他國折衷羣義斟畫全規設從此總統得人政府成立旣無掣肘之虞亦免踰閑之患五族共和胥遵軌物内外維繫猶可有成則是諸公大有造於民國也元洪等對於國會□□不遑敢言干涉惟嵩目危時□悉往事誠不欲以莊嚴燦爛之民國陷入漩渦况行政之籍不屏乎要荒請願之權不遺乎輿皂榱崩僑壓城火魚焚屬在患難與共之時尤有涕泣而道之義諸公如必欲絶中國也吴天不弔夫復何言倘肯以悔禍之心爲探源之計我邦人昆弟實禱祝之元洪等忝爲公僕敢不惟言是聽臨電　縷不盡所懷再國會爲法人機關勿筣以個人答覆貽譏當世謹以附陳等語合行通告領鄂督事黎元洪民政　夏壽康晉督閻錫山直督馮國璋民政長劉若曾魯督兼民政長周自齊汴督張鎭方奉督兼民政長張錫鑾吉民政長徐鼎康黑督畢桂芳吉督宋小濂陜督兼民 
 
 
 

Page 3

 
 
政長張鳳翽甘督兼民政長□閎浙督兼民政長朱瑞前皖民政長兼皖督孫多森川督兼民政長胡景伊代行川邊鎭撫使顔鐔黔督唐繼堯　督蔡鍔民政長羅佩金桂督兼民政長陸榮廷閩督孫道仁民政長江畬經新督兼民政長楊增新公叩微印 
要聞一 
[上海兵禍記（十八）]  
　　大陸報云星期五夜鄭鎭守使等討論作戰計畫决議大舉進攻吳淞炮臺肅清黨人飛鷹及肇和二艦均奉命卸去艦上各物豫備作戰且因連日到有援軍甚衆製造局之地位已無他虞故决議派兵二千五百名在楊樹浦登岸開往吳淞附近第一批軍隊共二千名携野戰砲十尊麥肯沁炮三尊及輜重什物分乘駁船七隻由匯德和拖船駁船公司之某拖船拖引出發於九點三十分鐘時行抵楊樹浦增裕麫粉廠碼頭正在起卸軍火之際日本水兵因該地在租界之内卽往阻之日本海軍大將必豫知官軍出發蓋於前日晚間卽派水兵駐守該地由某路至麵粉廠每五十碼站兵一名官軍後乃改在距碼頭二百碼左右之處登岸聞該軍已在江灣附近紥營 
第一批軍隊登岸後該拖船急卽開回製造局復運出兵士五百名炮若士尊日本水兵總帶因見該船駛入租界約百碼之遥即命各兵馳往該地官軍見之各携鎗械一擁而上日本軍官乃令各兵裝彈官軍總帶見勢不佳急出拖船向日同行禮日員亦向還禮旋入拖船與該統帶互談片刻而出該拖船開駛往下游駁船之官軍是時稍出詬詈之詞惟皆能遵守紀律蓋經下士一員大聲叱之衆乃閉口無言該軍旋在增裕麵粉廠碼頭以下之某處登岸頗形困難各兵士多泅水而過水深及腰 
　　五點半鐘時各兵全已登岸卽開入鄉間因該處並無大道且頗卑濕故難從速進行晚間六點鐘時岸上之日本水兵復加二十五人 
　　現料官軍各統帶俟將吳淞地勢詳細察明然後進攻砲台必能大獲勝仗官軍之部署并然有條煞費苦心至其紥營江灣自有由意其向吳淞進發必主從容不迫故料一二日内尚不致大戰居正或見砲台兵力單薄難以自保因而投降以免傷失生命此亦意中之事昨日派出之官軍二千五百名僅屬第　批進攻之兵若遇艱險尚將續派援軍助之並聞浦東一方面亦駐有官軍五千名各兵艦則將於水面助攻砲台守軍頗爲單薄且無他援可望故可决其必難取勝昨夜聞鄭鎭守使擬於今日封港豫備以兵艦協同陸軍轟擊砲台所需之軍火已於星期五日由北方運到足供轟擊二十四小時之久云 
　　日領署於星期五日接可異之函内謂製造局官軍拘獲協助南軍之日人多名惟該函並非正式通告内容如何不能探悉據道路謡傳日人被拘者共有十一名日領事署接信即從事調查一面復請江蘇交涉使張煜　君設法夁助張君昨偕日領事署所派之員赴製造局卽經鄭鎭守使接見並准該員隨意查閱卒未覓獲一人鄭謂局中無一俘囚惟押有搶匪三名尚未定罪部下兵士如果拘獲日人或他國人則必解交各本國領事云近來外間謡傳湖口炮台亦拘獲日人數名上海日本領事署不能斷其虛實惟彼等之意如有此事則領事署必得消息云 
[憲法起草委員會紀事]  
　　三日上午八時憲法起草委員在天壇開會到會者四十一人湯漪君主席提議領土有無規定之必要若認爲必要採列舉規定抑採概括規定張國溶主張不規定謂經規定凡遇領土變更卽須變更憲法恐涉煩擾易宗夔主張列舉規定對外須有明確之範圍始免外人窺伺對内列舉各行省先將省字删去爲將來廢省地步可矣朱兆莘主張列舉規定可防政府盗賣國土及野心家割據獨立李慶芳反對易說主張概括規定謂列舉規定難以變更使憲法失其伸縮力至對外問題全恃國家實力如何若實不足以制外力侵入區區列舉規定豈能拘朿之不如取概括主議定其條文爲中華民國之領土非以法律不得變更或中華民國以現在之領土搆成之明說法律則凡以命令或條約當然不能變更政府盗賣之弊亦可杜絶汪榮寳謂李君之說絶對贊成解决領土變更方法有三（一）非變更憲法不能變更領土（二）非以法律不能變更領土（三）以行政處分得變更領土第一說太繁第三說看領土太輕李君主張第二說最爲適當 
[衆議員王乃昌提出之查辦案]  
　　臨時約法參議院之職權得咨請臨時政府查辦官吏納賄違法事件又參議院以國會成立之日解散其職權由國會行之各等語兹查廣西財政司長嚴端任職以來支用款項毫無報告上年十二月間臨時省議會屢次咨催预算該司長概置不理直至閉會期近始託詞卷宗在桂不能趕辦夫該司長由桂赴邕原聲明因省會開會須出席報告財政則决算爲財政重要之案自應早日辦就該司長所司何事何得以卷宗在桂籍詞搪塞違法一桂全鐵路存欵二百萬兩經前清政府指定作爲鐵路專欵頃聞已被嚴端用罄經本省衆議會趙炳麟等聯電詢問該司長置之不理該欵現已指定用途即使移緩就急亦應先交議會議决然後　用乃事前旣不交議事後又不宣布用途則其侵蝕浪費何可究詰違法二財政司署原在桂林爲司長者自應常川駐署克盡職守乃嚴端自上年八月藉端離桂迄將一年終未返署致使財政敗壞規畫毫無尸位曠官違法三本省牛捐經臨時省議會一再議决爲自治經費乃嚴端竟悍然不顧嚴電各縣知事勒交妄逞淫威蹂躪議會違法四至於購買電戲以資娱樂委其父若弟借賣公債票爲名豪游滬上買妾挾妓浪費無度凡有美差必撏詞將原人撤換委其親戚以便搜括如懷遠稅局委其表弟梧州中關委其胞弟種種營私溺職尤難枚舉該司長任職已閱兩年全省人民於支出財政不特未審其用途並不知其數目直不啻以全省之脂膏供嚴端個人之揮霍共和國家豈宜有此並聞廣西銀行資本已罄紙幣百餘萬皆無基金萬一發生危險全省必至破産屆時雖食嚴端之肉何濟於事所有廣西財政司長嚴端違法各節擬請政府專派妥員查明撤懲謹照約法提議以俟公决 
[進步黨庶務科爲劉成禺事對於本黨之報告]  
　　劉成禺於二十九日午後二鐘闖入新營之進步黨本部（太平湖老七爺府）將政務部之教育科實業科地方自治科之名牌砸毁肆口漫駡吼聲震屋庶務員聞聲出視留吼問此屋我要住速與糊紗穿庶務員云此屋已經分配與政務部不便更調劉大聲曰糊說誰敢分配我又問本院前廳誰住庶務員云湯理事劉大駡云他配住在此與我趕出去同人不敢與較劉大駡而去臨行時又大聲叱曰限你們一日將此屋依我所言布置完備我明日卽搬進來住遲則打死你們邦華歸來聞同人言猶爲瘋言而已不期於三十日晚七時五十分劉成禺聚領多人洶洶持械搶門而入除馬夫力夫外隨共十二人直據政務部教育部房屋將前後院落每門派三人持鎗把守下令院中有便衣進此門者以鎗擊之率人至湯理事室將所有物件强行搬入逐其僕役速出此門遲則打死於時全迆荒恐本黨現住上下數十人連修房工役百餘人共二百餘人人人驚駭奔走畏避衆論龐雜全院大亂邦華慮有意外乃請本處游擊隊（爲駐紥彈壓修屋之工人而設）入内查視而劉成禺所派之守門者以鎗作攻擊狀吼問何人隊兵答以巡夜者問穿制服否答曰穿服制並持鎗械門者曰我告與你們有不穿制服不持鎗械入我門者卽開槍打死並以手中所持之手鎗及子彈三十粒示隊兵云此槍可敵官兵數十人屋内尚有三枝隊兵至後門黑暗中又有人大吼何人隊兵如前言始放出隊兵乃具告之巡警巡警各告該管衙門邦華亦卽派人聲報旋即有警兵數十人來此彈壓搜查延至一點鐘劉成禺帶其隨行數人外出警兵乃敢進内搜查尚未遽行强迫守護至天明五鐵乃搜護手槍子彈鐵鞭鐵釧及所毁之名牌等件因將六人逮捕其箱物等項查勘後派警兵看守此劉成禺强暴脅迫率衆佔毁之實在情形也此等行爲無論黨員非黨員邦華職司所在當然設法驅除以完其責至八九鐘劉成禺又吼奔而至將邦華由室内扯至院内欲行抓打幸巡警聞風而至劉始大駡而去是皆當時實在情形謹此詳告伏候公裁庶務于邦華等謹告 
[雜評一（無名）]  
　　胡萬泰取消安徽獨立胡萬泰逐柏文蔚而取消安徽獨立安徽之大勢大概已定柏之入安徽也似乎黃之入江寧然而不數日而卽走亦與黃相似也 
　　龍濟光就任廣東都督廣東雖取消獨立而以都督之故或生他變蓋蘇張旣相繼而起龍濟光又有反對之謡今張我權之通電已經聲明而龍濟光又已就任廣東或能免兵禍乎 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[鐵甕城之惡風潮]  
　　自鎭軍與揚軍衝突後各典舗均已關閉錢業亦未上市金融機關阻塞不通丹徒縣知事于定一君於八號發出安民告示文曰秩序已定安復如常居民舗戶毋母恐慌各項商店照常開張機關職要保衛地方特此通告遵照勿忘而江南要塞掩護步兵第一旅張偉齋旅長以日昨楊州徐軍及新到北軍移駐瓜洲三河六七濠一帶者已有十餘營恐有暗襲都天廟炮台之舉動特檄調駐紥寳蓋山之全營兵士前往都天廟駐紥助守炮台已於今日出發惟該山亦關緊要特調砲隊營至山駐守並運過山砲四尊上山安置現駐鎭陸軍三十二旅盧旅長業已辭職由陳君弼攝代其駐鎭江蘇要塞掩護步軍第一旅張偉齋旅長辭職由劉澤之攝代至鎭江商會總理吳澤民則因調停無效辦事棘手現已他往聞七八兩號揚州續到北軍後隊五千人以故鎭郡各炮臺曁各旅營均異常戒嚴恐不日將有戰事也 
[皖省取消獨立紀]  
　　取消之原因柏都督日前迎接祁炚寰來皖時軍警頗懷疑忌未免嘖有煩言詎祁到省後遂有取消馬營及一標柴寳山圑長之命聞馬營昨晚已號爲開差僅行數里而止而柴營則大爲不服卽聯絡各營請胡師長萬泰電話柏督速行離皖并驅逐祁出境免彼此有傷感情不料祁竟欲抵抗今晨卽令將五城緊閉票各兵隊不服度已集議於七號十二句鐘實行驅逐柏祁二人并有半途截留之說柏祁聞之大爲恐慌卽將鬚割去意欲微服潛逃嗣經議商兩會出爲調停主張和平對待云 
　　取消之情形是日十二句鐘時一標柴寳山圑長會同馬營路圑長連合各營兵士及城内憲兵協力驅逐柏烈武祁炚寰以及張永正管鵬諸人經議商兩會抱人道主義極力調停始得護送柏祁二人由大南門駕小丹渡江而逃至張永正管鵬已不知所之旋由胡師長萬泰至都督府令將討袁旗幟毁去懸掛五色國旗表示取消獨立之意復會商議商兩會電請九江叚上將迅速派兵來皖以資鎭攝旋接復電准夜半一句鐘督兵南下云 
　　師子山之負隅　至下午四句鐘忽聞西門外砲聲隆隆商民又異常驚恐豈知西門外獅子山尚有張永正由蕪帶來兵士百餘人意在開炮向城轟擊比經柴路二圑長率領兵隊多人　獅子山圍住開鎗四面攻擊該兵士亦放鎗抵敵約數小時子彈告竣該兵士知寡不敵衆遂棄鎗而逃旋由馬營拿獲憲兵五人隨時鎗斃逾時商圑亦拿獲憲兵三十餘人當即呈由胡師長令將鎗械一一繳下暫時拘留其事始定 
　　叚上將之抵皖是夜由商會傳知各商舗云今夜北軍南下　各商舗開市一律懸掛國旗以表歡迎翌晨六句鐘段上將督帶兵艦三艘小輪五隻抵皖由胡師長率領軍隊及軍樂隊齊集江干歡迎卽刷段上報出示安民大略謂江西倡亂本軍長率師南下分兵致討殲除巨憨不究脅從現江西廓清在卽安徽已下尚當親率兵艦開赴下游巡視長江一帶所有兵到之處秋毫無犯商民照常安業愼毋自相驚擾云云并出有緝拿張永正龔振鵬等賞格告示而胡萬泰師長亦於是晨出示略云潯蘇兵變皖介其間勢難中立當經萬泰與孫前都督宣佈獨立係屬一時權宜此次柏文蔚承准上蕪湖各軍之推舉復蒞皖城萬泰不予阻撓亦爲維持地方之計乃柏文蔚不恤民瘼添招兵隊勾結襲擊大通之張永正引入已經被逐之祁炚寰攝亂地方商民怨憤皖事前途何堪設想今已勵兵奬士驅逐祁炚寰戰走張永正柏文蔚亦乘間潛逃當卽取消獨立萬泰暫以師長名義保衛地方以待中央之後命云 
[贛寗失敗後之鄂省態度]  
　　鄂垣連日逮捕黨人抄獲機關誅殺首要之事日必數起而黨人乘勢佈散謡言毁壞北軍駐此者之名譽希冀挑動本省軍民惡感主客失歡以坐收漁人之利黎公因黨人密布戒嚴不可稍疏特將省垣地面劃爲三區以蛇山及長街爲中區責成駐府守衛北軍巡緝山後各街巷爲第二區責成第七旅十四圑圑長王萬鵬巡邏山前地面爲第一區責成巡警廳消防隊巡查各負責成以維治安按贛寧起事以後鄂當道極爲鎭靜雖派有偵探查緝並未令軍隊巡邏站叚兹者贛寧失敗鄂黨人皆去而復返黃李輩又組織炸彈隊决以死相拚誓將黎公戕害而湘派黨人又復在鄂積極進行故防務遂較前加緊矣 
　　鄂垣於一二三號殺多人中有名楊應龍者係南京黃總司令所派在漢口組織討袁軍機關其同類因黃已逃知大事已去竟自出首致楊正法又有熊芒張春華二名在閱馬廠斷頭其罪狀爲偷取蛇山要塞砲閂登時被獲聞彼二人均砲隊退伍官又得勝廟前所殺蔣 
德明唐志超譚振邦三人俱湖南派來聯絡鄂軍界者因寓糧道街鴻發棧爲棧主窺破舉動報告拿辦其餘所殺之犯不悉姓名者甚衆 
　　都督府附近之大小茶館均經勒令歇業酌給遷徙之費長街各茶館則不准作夜市至城内外小茶館不能座多人者則仍准營業外間謂禁茶館所以息謡言此說雖近似實非主因蓋軍府於日前在漢口拿獲一黨人訊供據稱某黨首領以此次大失敗已無顔再見國人本擬帶人晋京與袁世凱拚命無奈渠警衛森嚴深宮獨處萬難繞悻惟今之敗並非敗於袁氏之武力實爲黎某不受抬舉敗其計畫吾輩與黎誓不併生擬帶同暴徒親自來鄂攻撲軍府擲彈放火同歸於盡庶不徒死貽笑後人其集合法則候於茶館聞號令卽起云云此禁止茶館之由來也 
　　北軍克復湖口後贛軍之潛來投誠者日多甚有整營成隊歸順願執戈前驅者段宣撫使因不合用兵之列未便准許惟剴切曉以德意遣其駐離戰缐以外仍給餉糈若其軍實願効力則編作輸送隊解除其戰鬭力使在戰綫内運送子彈糧秣如有思家欲歸自請解散者惟贛籍暫不能允其隸籍他省均可給資押送回籍贛新募之兵本以鄂要居多叚宣撫使已兩次資遣昨又由湖鶚兵輪便解來鄂三百餘名按籍解歸矣 
　　前次公民討賊圑在鄂謀亂事敗其首領季雨霖詹大悲經鄂軍府重賞購緝詹見事急托漢口某銀行買辦介紹某輪船公司出資三萬元專輪送詹一人往申担保脫險當付欵二萬元餘由介紹人承躭詎至今欵未交清某輪公司迭向某買辦索取限其兩禮拜尋詹付欵否則由彼負代還之責今贛寧事敗聞詹已逃往外洋鴻飛冥冥何處追尋某買辦只得自認晦氣以房産暫爲代詹抵押矣 
　　季雨霖在鄂領第八師時素喜招致亡命極多其師司令部參議參謀及見習士官竟多至一千五六百名鄂中迭次警耗所獲黨人大半係季黨昨又經憲兵在省垣先賢宫十五號拿獲前充八師參謀之謝國雄一名（湖南人卽前清在延吉邊務冒允知府之謝武剛近曾列於章炳麟薦書者）抄出一切証物正解赴軍府訊問其兄謝國極）卽謝芝山亦第八師之差遣員）竟率往都督府副官廳要求保釋曹副官知其亦季死黨所獲證據多與相涉當呈明黎公併將押訊以憑嚴究又有張功烈者亦爲煽亂之首要匿居斗級營雙合棧昨被拿獲交軍法局嚴訊此三人恐均難保其首領 
[國會否認中俄協約後之疆吏]  
　　黎副總統之忠告中俄協約自經參議院否决後政府電致各省徵求意見兹黎副總統致函衆議院略稱中俄協約一事元洪本擬將意見電陳左右奈近來赣事緊急本府譯密電者日不暇給此事關係重要又不能再遲用特改發快信卽祈查照此信同時發寄國務院參議院外交部三處其參謀本部各省都督民政長熱河熊都統蒙古聯合會等處則仍俟一二日内譯電員稍暇用午密電碼譯並附養電一道文云衆議院鑒中俄協約事前准外交部卅電徵求各省意見元洪先後接到各處來電均一致贊成迅速承認面熊都統及蒙古聯合會兩電指陳尤爲痛切蓋由其躬親蒙事目覩蒙情故言之感人至深我輩同支危局稍有人心何忍更持異議元洪猶以未覩約文眞相不敢盲從爰於蒸日電請外交部鈔示協約及附件原文兹承鈔寄前來經元洪細加審察始知此項協約經外交當局者無限苦心爭回主權固已不少其未能爭回者實迫於事勢之無可如何而中俄兩國尚受同等之限制非片面條件可比約文明著不許更動一字則主權仍完全屬之於我將來國力强盛設法收回卽亦非難此卽蔡都督來電所謂預留後日活動地步者也議者徒知此約損金利權過甚殊不知此附件十七條實由庫約蛻化而來由俄庫變爲中俄中間已費幾許波折利權之視主權孰輕孰重當此國基尚在杌𣕕之日邊疆已經離析之餘能取主權復歸於我亦盡參外交之能事矣又欲並利權而不損是欲使俄人經營數年一無所得而去也此强國所不能得之弱國者而謂弱國能得之强國乎又有謂所爭回之主權名雖存而實已亡者此則尤爲讆言我但能上下一心實事求是約文具在誰能侮我已則放棄即令取得全勝之約庸有濟乎元洪之愚以爲政府之處此事當有可爭尺寸不容稍讓旣到山窮水盡危機一髮之時除忍辱負重當幾立斷外更有何法古今救國偉人類皆脫去常軌力排衆議然後能成大事吾國前哲不必論若英之克林盛爾德之俾斯麥日之伊藤博文彼豈非有數人豪何嘗事事受人束縳况今日承認俄約之舉乃出大多數心理之同若猶是蹈守常經猶夷不斷我能待人人豈待我一旦俄人自由行動庫逆從而和之豈特利權不能保並主權而亦棄之矣豈但外蒙不能復並内蒙而亦失之矣瓜剖豆分誰尸其咎政府必致彼時然後號於國民曰我爲約法所誤國會所牽人豈能汝諒耶兩院諸君昔者對於此約之爭論修改因領土關係爲政府後援亦未嘗非正當辦法特我之實力僅如此俄之决心又如彼謂宜熟權利害表示轉圜與政府提携共濟國利民福端在於此若其執一不改縱外界之浮言不足恤而政府外得各省之同意内迫内蒙之告哀萬一不俟兩院贊同毅然簽字輿論歸之天下諒之諸君縱以百口責政府違法其如兩院之名譽信用何今之恒言動曰犧牲元洪謂兩院諸君當有犧牲一已權利之觀念然後能以熱心贊助政府政府諸君當有犧牲現在地位之觀念然後能以决心承認俄約蓋惟能犧牲一切乃能無所私無所畏無私無畏乃能辦事也總之戰釁不可開内蒙不可棄事機不可空失言不可恃以國家爲前提以事實爲本位是則諸君之所當務者耳各省來電擬謂馮都督主稿聯銜電致中央馮都督電又請各省逕復外都元洪以爲均無不可惟要在以速爲歸宋人議論未定而敵兵已經渡河可爲殷鑒若再事遷延誠恐如參謀本部來電所言欲求如今日之協約而不可得者矣掬誠忠告無任翹企元洪養叩 
　　（二）畢護督之電急護理黑督畢桂芳爲陳述俄兵壓境情形懇兩院紙於協約權衡輕重勿任决裂等情致兩院密電一件文云參議院衆議院均鑒午密江省歷年兵俄交案尚稱和平突於本月初九日俄領摭拾細故調來俄軍萬餘分駐富拉爾基昻昻溪車站要求宋都督離省並將參謀長徐鼐霖警察廳長翟文選撤差曁賠償五千盧布懲辦理失宜之軍警各員名若不允認則自由行動宋都督因一與力抗則生民同遭塗炭大局愈將不支不得已忍辱勉從桂芳到江後從各方面觀察俄之無理要求純出於藉端尋釁其重要原因實在中俄協約久不解决故特出强硬手叚以爲促成俄約之計頃奉國務院銑電俄以我前議修改協約頗翻前案另提出節略開議以保持蒙古自治及俄蒙約條爲主愈逼愈緊幾無退讓餘地亦知俄人外交慣用喝但一經恫喝實力隨之卽如江省此次變端萬餘强兵不二日即齊近城車站俄之不僅恃恫喝也已有明證况蒙藏風雲日惡南方兵禍正烈自顧尚往不邊安有餘力爲外交後盾夫國權蔑棄人人痛心敬可抗議詎能輕徇要求惟處此强權時代外交得失無不從實力上解决不惟口舌無靈開公理亦多不顧兩院諸君備極一時之選均具有世界眼光當兹協約緊迫無可爭議之時惟望權衡輕重忍痛一時徐圖補救勿輕任决裂致令全國糜爛激切陳詞惟殺鑒察護理黑龍江都督畢桂芳漾印 
[雜評二（萍）]  
　　藩鎭之朕兆一省之依違懸於二三軍隊之手忽而獨立忽而取銷忽而又爲取銷後之獨立出爾反爾類同兒戲今日者潯徐壽正依次佔領寗皖閩粤望風反正意者獨立之風雲自此可以永銷矣乎然而五季藩鎭之禍已復見於今矣吾不得不忠告於今日之當國者 
　　鄂省之隱憂自一年以來黨人之興言改革者莫不以鄂爲發難之地誠以鄂省居中原之腰膂扼南北之中樞故於共和締造之秋獨食震撼危疑之報不幸而湖口發難東南響應塗炭生靈之先河漢陽鄂渚間吾知免矣而孰知黨人之惓惓於三楚贛寗失敗後尚有求逞於彼邦者 
本埠新聞 
[上海戰事十九誌]  
　　各方面報告提要 
　　昨晨北軍至江灣鎭因被南軍斬斃響導一人即開鎗擊退南軍死四人傷二人後由南軍派大隊襲攻北軍仍暫退 
　　江灣居民逃避一空各善會留養之人昨均由紅十字救護隊護送來滬 
　　逗遛江灣一帶之南軍逃兵向北軍繳械投誠者已有一百餘人 
　　鎭守使前夜派兵八營開往江灣昨運砲彈鎗彈四駁船至該處 
　　北軍擬在幂袋角一帶設一兵站接濟往淞北軍糧餉軍火 
　　鎭守使昨令淞口各艦長知照各國兵艦暫時移開 
　　鎭守使前日派員帶兵僱船三十三艘至川涉北面白龍港運北方解來軍用品 
　　外交圑擬照會兩軍吳淞軍艦與砲台開戰期限至多不過三日並由各國兵艦觀戰公决勝敗 
　　劉福彪投誠後擬招足一圑聽候北軍調遣現在法華寺内開招 
　　鎭守使等昨得確信南京於八日重復獨立當夜即取消 
　　城廂南市一帶晚間展緩至下句鐘斷絶交通 
　　淞滬火車昨仍未開 
[吳淞特派員函]  
　　昨日（十號）上午七點半鐘有北軍百餘人由楊樹浦附近華界上陸行至江灣鎭爲駐紥該鎭南兵所見並拘獲北兵鄉導一人艦詰後知此人確係北軍偵探立斬之旋與北軍互相槍擊南軍死四人傷二人南軍勢弱當卽退回吳淞於是南軍所守地點爲北軍所佔據南軍得報急派大隊繞道由計家橋迤南由江灣西市襲攻北軍後路北軍暫退 
　　前晚有北軍一小隊向江灣前進與南軍相遇亦曾互擊南軍人數衆多北軍當卽向南退去 
　　江灣鄉民疊見兩軍衝突扶老携幼羣向上海一方面逃避者勢如潮湧而爲兩軍流彈殃及者亦頗不少 
　　聞北軍已抵南翔鎭頗有强賒硬買情事該處商民惶恐秩序大亂當舗並將重要衣傭捆載來滬冀得保全或謂北軍紀律素嚴斷不至如此野蠻或者商民尚有誤認亦未可知是則將校之亟宜注意者也 
　　南軍要塞總司令居正現尚在吳淞擺渡碼頭豎旗招兵（旗上大書歡迎二字）招軍處則設於長勝樓茶肆 
　　淞鎭警局現爲南軍佔據所有長警人等均已星散 
　　寳山民政長避滬後所有沙船稽征局貨物稅局各職員均已避往上海現由南軍派人駐局征收以充軍費祇以商業停頓幾同虛設 
　　淞口常關辦事華洋員司因不願受南軍保護現已遷至華浜河泊司分署辦公 
　　停泊藴草浜外海水師五營砲艇十一艘昨日午後一時南軍總司令恐爲北軍利用下令縱火焚燬聞每艇造價各需萬元之譜借哉 
　　淞滬交通自火車郵局停止後兩軍輸送頗爲困難惟紅十字會以事關善舉行動頗爲自由 
[特别訪函一]  
　　十號晨八時北軍過江灣清鄉查見岳王廟有南軍五百人先開排鎗十餘排南軍猝不及防將槍械號衣遺棄紛向後牆四散潰逃八時半北軍下令分段防堵或八人或十人爲一排分防要道一時槍聲交作江灣濟良所屋頂牆頭流彈甚多當時用刀劈一兵分爲數段彈傷兵士四人因傷致死者二人負傷脫逃者甚衆紅十字會救護專車十時到鎭獲傷兵一人死屍二人用二寸棺收殮運入火車濟良所董季理斐商諸柯斯醫生加派救護出險員特掛車二輛立時救出婦女一百九十二人又老人堂及鄉婦四十餘人及十二點五十分火車回滬由沈仲禮會長王培元君率領全體救護隊赴站招運並將難民分道安插屍槍二具抬赴義塜掩埋 
　　淞滬紅十字救護專車於昨日下午五時開赴江灣救護由柯師蘇口意醫士組織難民出險隊往玉佛寺救濟婦孺會内救出婦孺一百九十八人乘紅十字專車於六時半抵滬悉送洋紗公所安插 
 
 
 

Page 7

 
 
　　北軍統將因吳淞炮臺未下特調集海陸各軍爲一鼓而平之計故距離吳淞附近各處軍隊之雲屯霧集者隨在皆是卽遠至楊樹浦後引翔港增裕麵粉廠朝西和帶亦有北軍駐紥 
　　鄭鎭守使查得江灣一帶地方南軍逃兵逗遛者甚多日前特發通告如繳械投誠者每名給洋五元如敢開槍抗拒格殺勿論自此示出後潰兵之繳槍投降者紛至沓來至日昨止已逹一百餘人矣 
　　鄭鎭守使以閘北地方爲滬寗火車之起點與南市相距較遠中隔租界諸多不便亟應擇要添設電话以期消息靈通昨已令電話公司於滬寗車站閘北警局等十處裝配電箱以資應用 
　　鄭鎭守使與程都督應省長昨日均得南京確實信息江寗於八日續行宣布獨立實係何海鳴主勤當卽由第八師師長陳之驥驅逐出城取消獨立居民雖稍起恐慌旋卽安謐云 
　　前日清晨浦東三灶港内過有擺渡船三十三只每船裝載北兵十餘人向川沙進發往北赴白龍港裝載藥彈輜重等件兵士中有一督隊員進謁川沙方知事請同去安民方知事當與張區官同往曉諭居民并代雇當地人民帮同搬物該督隊官復持有鄭上將之信因前次來滬時雇人挑物陳蘭之子落河而死現准給卹百元請知事囑死父到製造局具領 
　　鄭鎭守使前夜抽調各軍開赴江灣應需重要軍械均隨船帶去内有麥格沁砲十二尊（卽俗空中開花炮）爲辛亥年攻擊漢陽時所用者前日駐防滬域之兵五百人隨之而去 
　　宋運禧營長等所部之兵於前夜開至江灣駐紥後即於昨晨派隊出巡至岳王廟地方見廟内駐有駐鈕永建之兵三百餘人即行驅逐以致互鬭自八時起至九時止劇戰一時之久鈕軍死者二人傷一人遂細率潰逃 
[特别訪函二]  
　　鄭鎭守使以吳淞砲台居正等不允反正决計攻擊特於九號命令海軍陸戰隊混成第一旅旅長李厚基督率所部步兵第一圑圑長姚建屏第二圑圑長郭以廉各領該管兵士三營並令現駐龍華之浙軍二十三圑步兵兩營共計八營於是日（卽九號）晚間十點時齊集製造局碼頭登坐小火輪拖駁隨帶槍械由水道經外虹橋口浦面至楊樹浦地方登岸前赴江灣鎭暫駐行營候令會同海軍攻擊吳淞砲台惟聞劇戰之期因布　未備尚須稍緩云 
　　鄭鎭守使以吳淞即將開仗所需鎗彈炮彈自應預爲解濟故於昨日（卽十號）左製造局起出槍砲各彈滿裝四駁船業已運往江灣行營發交陸戰隊李旅長查收轉撥各營具領預備進攻 
　　鄭鎭守使查得吳淞口内外及三夾水一帶停泊之各國兵艦甚多而岸上洋關以及洋商房産亦屬不少兹因萬不得已而欲開單自應格外愼重勿使流彈損燬業於昨日分令駐泊淞口之海圻海容海琛三巡洋艦卽永豐炮船艦飛鷹魚雷艇等各艦長恪遵辦理並令就近通知現駐淞口各洋面之外洋兵艦略爲移退 
　　鄭鎭守使以現當清查各圑體及私家住宅鎗械子彈之際所有製造局附近一帶居戶向業局中各廠工匠者難保無私藏手槍子彈等件本當布告飭令自行呈繳惟現因戰事均已避居他處無從通知故於前日令警衞隊臧圑長派員協同兵士按戶搜查一經查過即行粘貼封條惟搜查之時嚴誠不得携取居民什物如違定當重究兹悉廣東街及半邊橋各處之商舗居戶昨已查竣一律貼封矣 
　　製造局自上月二十二號夜半開戰之後該處大局附近一帶因在火綫之内交通斷絶以致街坊景况未得眞相昨日本虎訪員親往該處調查所有目見情形略述如下製造局地方前後開戰五次僅被兩軍開砲轟損大局門門樓屋頂擊穿一尺見方之洞一個墜下流彈擊斃兵士一人微傷七人餘均無恙自開戰之後該處商舗居民卽於上月二十三號清晨紛紛遷避以致財産什物皆未搬取海軍警衞隊圑長臧和齋君因恐秩序紊亂之際商民財産慮有遺失或被偷竊是以特派委員數人各偕兵士十餘名分赴大局門外大街廣東街半邊橋雙鳳園街公濟堂弄富安里同安里及江邊碼頭曁西栅口内馬路各處按戶代爲關閉封鎖釘門粘貼海軍警衞隊封條硃標七月二十四日封存字様以免失竊而使戰事平定之後得由商民仍返原處收管營業四此各舗戶財産什物均未損失由半邊橋馬路迤東至望道橋一段兩面市房間有焚燬者其坐西朝南已市房自老吉昌茶館起朝東萬琛醫園西墻脚爲止因遭流彈墜落着火多被焚燬惟該醬園與公興泰米行均未燬去自米行東隔壁起往東至公濟堂弄口爲止之市房盡行焚去惟濟鋐典當之圍塘仍在其對面坐南朝北之市房自陞號迤東起至砲隊營弄口棚門爲止亦皆付之一炬惟順興園老虎灶後面卽向在船塢充當支應處之李姓房産依然如舊未被焚燒此次被流彈轟擊最鉅之處爲炮廠後馬路之廣平里一帶房屋牆上門上之鎗炮洞殊難計數又江邊碼頭自大生石灰行前弄起至外漢渡口爲止亦被流彈焚燬盡絶西栅外鐵路南之老高昌廟及北首之民立幼童學校曁同文書院亦均燬盡惟該書院外馬路之市房未遭燒去 
[閘北訪函]  
　　吳淞南軍自與劉福彪部兵互閧之後即由鈕鐵生派兵一隊駐紥江灣昨晨有開往吳淞之北軍行經該鎭遇見南軍卽開槍攻擊該處駐兵本無鬥志當即散去 
　　上海鎭守使鄭上將擬調北軍六營分駐閘北各要隘先在共和路華康里組織司令部已記昨報兹悉鄭上將已委海軍陸戰隊混成第一旅副官曹斌臣來守閘北前日下午駐紥市改應之洋兵到該部聲稱彼軍奉工部局委駐閘北時議定兩方面概不准存紥軍隊兹聞欲調北軍前來究竟是否確實請卽答復當經曹副官答稱刻接鄭上將訓令調兵計劃暫且作罷現擬設一兵站於义袋角一帶以便運糧餉軍火赴吳淞接濟前敵云 
　　穆警廳長委任徐少齋爲第二臨時警備隊隊長業已招齊百名前日車來器具什物數車洋兵等見之疑卽南市調來之北軍因至該隊聲稱此處不准存紥軍隊限半小時一律遷出當由徐隊長答稱本隊屬於警察範圍與軍隊不同該洋兵等又索閱制服式様徐君云廳長處尚未發下一俟領到請來閱看該洋兵等始允諾而去現徐君已呈報穆廳長請示核奪矣 
　　昨報記劉福彪已投誠北軍部下兵士仍駐江淮公所各節兹聞劉除召集舊部外擬再添招若干補足一圑聽候調遣 
[美租界訪函]  
　　前日傍晚有北軍數千用駁船載至楊樹浦東登岸向西北而去又該軍幹事員在漢璧禮路向各車庽購買小車三百輛以備載運糧餉軍械等件 
[英租界訪函]  
　　駐滬外交圑以吳淞口地當長江要衝且爲海道咽喉進出商船甚爲繁盛若任長此戰爭商界損失伊于胡底亟應預籌限制聞已提議辦法三條（一）擬照會兩方面領袖宣布開戰期限至多不過三日以免戰事延長妨碍種種（二）兩軍開戰之前預行下令封口俾免商船進出危險（三）兩軍開戰時須由各國兵艦駛至戰線交界處觀戰至戰期限滿兩軍如有勝負卽令敗兵退出不准逗留以免另生禍害 
　　駐滬領事圑兹爲袁大總統移請協緝亂黨各首領又准上海鎭守使聲請通融准予北軍經過租界開往吳淞及請移交南軍偵探劉德勝並以天然旅館内發現私製炸彈各重要問題前日特開會議逐件討論良久始散 
　　吳淞南軍司令鈕鐵生因悉北軍鄭總司令分調水陸軍隊繞道到淞約期會攻砲台鈕以江灣爲陸路要道雖派防軍尚虞不足復於前日午刻加派馬步兵四百名至江灣各要隘駐守該處居民異常警憑立卽扶老携幼搭乘火車來滬避難有不及乘車及無力乘車之婦孺喊哭連天誠慘劇也 
　　南京取消獨立後即經該處各圑體屢次電程都督赴寧維持秩序本埠各圑體亦以遲恐生變催促起程前日某君因南京又有南京獨立之謡特謁程督探其宗旨程督以南京在表面上雖已取消獨立内容尚未妥洽須俟張勳率兵到寗後再行前往云 
[法租界訪函]  
　　法租界於製造局兩軍開戰後因新老二租界地方遼闊所有中西安南等探捕四百餘名不敷調遣故由法總領事甘世東君商請法國水師提督飭調莽茄爾號等四兵艦内水軍登岸帮同防堵惟各兵艦向停浦中現仍在戒嚴期内駐防岸之上軍官等時有登艦報告軍情之事往返諸多不便故由統帶某君令將台西台坐江兵艦一艘停駐浦江長江碼頭以應差務 
　　法總巡藍維譪君以新街吉祥街等處與城内相距甚近恐有匪徒等竄入界内故傳諭於晚上仍將大木横貫木樁上派捕嚴防俾免竄擾 
[城内訪函]  
　　本邑西鄉徐家匯法華鎭等處鄉民昨日來滬俱云劉福彪現在法華寺内招集逃散殘兵投効北軍門前仍貼福字軍字様云 
　　城廂各商店惟新老北門内店舗已大半開市小東門内銀樓皮貨綢緞洋貨等舗仍均閉市大東門至西門南半城則素稱冷落故惟米店鹹貨等店因出脫底貨開門發售至大南門一帶之房屋被炮火損傷者比比皆是故每至昏黃已無人跡矣 
　　城内商民組織之守望圑以現在地方秩序漸漸回復警備隊足資防衛且各圑軍械業已大半繳銷遂亦消滅矣 
　　太平街永康小雜貨店主自戰事發生以來每晚携眷寓居租界以避危險詎前晚被匪徒將門鎖扭脫入内將樓下貨物扛抬而去尚留一匪在内搜括樓上舗蓋被褥等物當爲警備隊查見盤詰據稱住在縣橋南首拉車度日有人出資雇往搬物該警等當卽帶往第二區第二分署押候失主到案証明核辦 
[南市訪函]  
　　上海縣吳知事昨日布告云案奉上海鎭守使兼警備地域總司令官鄭函開頃准函據商民一再來署聲明上海城廂南市一帶向來收市較遲請于示諭晚八點鐘起斷絶交通之限展遲數時以使行人等情貴知事察核情形以城廂南市一帶雖在警備地域之内與製造局附近地方步哨綫所及之處稍有不同請俯順輿情暫准南市一帶交通晚間展緩二時以十時爲限函請核示等情前來查警備地域之内晚間斷絶交通固爲嚴於防守亦實爲保衛地方治安起見今據轉逹輿情自可稍示變通准如所請除飭宋營長知照外專此奉復等因查戒嚴期内交通應有限制現暫准展限至十句鐘係專指城廂南市一帶而言其製造局附近地方交通仍以八點鐘爲限兩商民人等須知限至十點鐘係爲維護治安兼顧商情起見應各遵照時限閉門安息不得沿途坐臥或於軍警巡邏之處任意圍觀大驚小怪至滋悮會爲此布告城廂内外居民一體知悉切切特此布告 
　　上海縣吳知事昨詣布政廳與市總董陸崧侯及各董事等于午後會集卽由吳君報告云滬地血戰時所有高昌廟及城内外各處人民之被流彈擊傷或致身死等事業奉大總統頒發巨欵酌給撫恤自應　明辦理並磋商辦法一俟查明被災人數再行妥議施行云 
　　淞滬警察廳長穆杼齋君以兩軍劇戰後敗兵等所携槍械沿途抛棄者當時由各區崗巡拾獲送至各區暫存在案現在事機粗定此項械件應令各區長一併呈繳到廳以待彚送製造局存儲 
　　南市第一區第一分署署員張生元查得滬地獨立時曾由前區員周某在司法科内領去毛瑟鎗九支子彈數百顆手鎗六支及皮件等物爲防護地方之用刻因秩序回復查照區章不得多存軍械禀由穆警廳長是以傳令赴緊呈繳不得違延聞昨已遵令繳楚矣 
[五誌天然旅館之炸彈]  
　　福建路南京路口天然旅館内發現私製炸彈一案業經捕房飭探查得該旅館係前爲紹興都督之王逸（卽王金發）所開王已避匿惟經理人任錦堂尚在滬上業已禀請卜總巡轉禀公共公廨中西官爲核示矣 
　　老閘捕房在天然旅館内搜獲之炸彈及製彈藥品業由卜總巡於前日請化學專家某君詳細化驗某君以藥性極烈當此炎天置於乾燥之處甚爲可慮當卽告由卜君諭令另行存儲以免危險徐待考驗 
[協緝圍刧小輪之盗匪]  
　　滬北源昌祥絲行行日前至内地購絲由戴生昌小輪載運大洋一萬七千元小洋六千角詎駛至澱山湖突來大帮盗船將小輪圍困當由盗匪多人各執器械上船將所帶現洋悉數刦去事後報請該處檢察廳勦緝已飭防營拿獲盗黨王阿金一名供出同黨多人通飭緝拿出案兹事主因恐該盗等携贓逃匿租界訴由絲業公所於昨日函請公共公廨關讞員照會捕房卜總巡通飭各捕房中西探捕一體嚴緝 
[强盗搶刦傷人]  
　　塘山路東張方廟地方前充地保之吳成蘭家前晚突來盗匪數十人各持槍械破門而入刼去衣服等物鎗傷傭工何老金之胸膛勢頗沉重當報捕房車送同仁醫院療治再行查緝 
[查拿抛差投軍之巡捕]  
　　英美捕房代理華捕史正巡官昨出示諭云照得前充華捕四百九十六號馬鳳樓於英歷一千九百十一年十一月間乘光復之際私自逃去現經查明解由會審公堂判押一月在案再者所有前次乘亂逃走之各華捕本捕房曾經出票拘拿一經拿獲定行授照以上之法懲辦决不姑寛嗣後各華捕三道頭如查有此種私行逃走之各華捕復回租界務必隨時留心查察報本管捕頭隨時拿辦查彼時各華捕乘亂投叛黨軍隊雖屬工食從豐亦不過暫時之舉非比本工部局之當差使者能獲始終如一按期發給也爲此通行諭知仰各知悉毋違 
[偵探查獲拐匪]  
　　救濟會偵探在輪船上查見陳榮生帶有男孩高奎新等三口來申形跡可疑拘交巡捕解廨訊辦高孩等同供在南京原籍被陳誘拐來申陳供認誘拐售賣不諱聶讞員判陳押三年三孩交救濟會留養候家屬認領 
[訪拿私用銀兩之洋人]  
　　公共捕房刑事科昨日發出通告一則照錄如下爲訪拿事照得德國人伽克司一名年約二十二歳身高約英尺五尺九寸半髮淡黃色眼深黃色形似上等人爲私用西門子洋行銀一千兩一案曾由德國公舘出票拘拿在案爲此仰一體知悉如知此人之下落或拿獲者請卽報告總巡捕房總巡可也 
[雜評三（宇）]  
　　名將之希望報士之成名不拘拘於勝敗也必也以保民爲前提而始終不改其常度如是則戰而勝其名可以永傳戰而敗其名亦不至終没今某總司令某總司令已風流雲散矣然尚聞有一二錚錚者在其賢乎其不賢乎則非吾所得而知矣 
來函 
[唐煥文君函]  
　　主筆先生大鑒昨閱貴報鎭江專電欄内有象山炮台官唐煥文已聞風潛逃等語實屬誣衊鄙人統轄象焦都圖四台並非象山專台官自寧垣獨立事發生卽提起辭職之宣告各官兵堅不放行及奉程都督應省長删日通電卽會同鎭幂兩旅長曁知事等商議取消獨立多數士兵咸謂鄙人暗受政府巨欵曁揚軍駐鎭之說起此論益狂此時鄙人已命令無效一切失其自由矣遂密電程都督辭職當蒙覆電照准並電委張振發旅長暫行兼統數部官兵十之七八爲湘人張旅長亦湘人平日感情頗好以其兼統頗爲相宜不料官兵等羣起反對曁揚鎭兩軍衝突事起鄙人再四阻止發砲卒無效果遂於七號來滬面晤都督省長報告一切（長兵等派二人隨同　　）當由省長派代表蘇謙君接談並告以已委湘人龔青雲往鎭接充鄙人遂爾留滬所有經手事件已電告軍需等清算交代素仰貴報公正乞將此函登入以照公道唐煥文謹啓 
[葉冀平醫士函]  
　　敬啓者聞古語云大兵之後必有盛疫際此炎夏酷熱尸骨臭腐穢氣蒸騰轉瞬届秋寒暑交替氲釀疫癘事或難免鄙人以各地戰爭相接彈雨横飛避居滬北租界旣憫避難居民之疾苦又無力輸金以救濟因思醫學一道素好酬應爰刋叩送診劵一千張贈請各界代爲分送聊盡樂善之忱兹送上診劵二十張請察收轉爲分送是荷專此敬頌台安葉冀平謹啓 
[孫冠臣君函]  
　　申報曁各報館大主筆鑒頃讀貴報所載閘北公民孫冠臣假二區救火會事務所開公民會先期分布傳單云云事實不符亟宜聲明以昭實在鄙人年近古稀久有足疾外事素不預聞故日昨開會時鄙人並未到會卽請貴報更正爲禱專此敬頌台安孫冠臣謹啓八月十日 
[葉頌清君函]  
　　各報館均鑒頃閱本月五號時事新報載浙軍急宜約束八號新聞報載龍華浙軍萬惡二則捧讀之下曷勝驚駭我軍人以衛國保民爲天職萬不容有此匪盗行爲致留軍玷敵軍移駐龍華掃清亂黨後每日照常操練不准兵士私出營門一步惟報紙旣經登載亦未敢驟謂子虛故鄙人馳華當密派多員嚴密澈查所有義昌南貨店公大源隆各米店被刦諸端均係揑造業經該店主人自行在申報更正又唐阿弟張國香等被辱一節亦查無此事至新聞報所載各節亦屬子虛蓋兵士入夜不歸素猶懲　况駐軍在外際此緊急戒嚴之時乎總之此次浙軍移駐龍華無非爲維持地方安寧起見除上列各師業經澈查並無其事外猶恐萬有不周一面更派多員嚴密防查决不稍有偏徇以禍地方而累軍譽惟是敝軍人數旣衆浙省鈔票在蘇不能通用前以一二兵士因此事與商民稍有齟齬業經分别懲辦一面等備現欵收回浙省鈔票以免商民怨恨夫報章爲輿論代表登載務期詳愼况際此亂徒四竄類保無散布謡言冀償私願亦難保無乘機搶刧魚目混珠尚祈貴報訪員隨時留意俯賜更正爲荷葉頌清叩 
[張葉氏函]  
　　敬啓者頃閱貴報本埠新聞欄内載有遊擊隊兵士索餉一節未盡確實查遊擊隊司令官係王憲章名義與敝夫并無干涉且王憲章久不晤面此次控告因馬鳳樓誣栽敝夫爲司令遽率多人暗携匕首無端行兇鄙人因夫外出難分皂白不得已報告捕房以明是非令行函請附登報末以明眞相是爲至盼張葉氏謹啓八月七日 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[新觀世音經] [  瘦俠] 　 
　　南無大慈大悲救苦救難利國福民南無眞正革命王菩薩南無理南無法亂子多唉好事者多獨立者多逃走者多倉猝間舉義旗大招兵兵欠精一陣鎗炮化灰燼 
[新孟子] [  單渭年]  
　　今黃興兵於此百姓聞黃鎗炮之聲阿呀之音舉疾首蹙頞而相告曰吾黃之好興兵夫何使我至於此極也父子不相見兄弟妻子離散今黃逃命於此百姓聞黃車馬之音見妻妾之美舉疾首蹙頞而相告曰告黃之好逃命夫何使我至於此極也父子不相見兄弟妻子離散此無他國利而民福也 
[新五更調（嵌自由談小說名）] [  紫花館主]  
　　一更一點月初生離婚捷徑呀呀得而噲紫姑泥美人游戲炸彈戒嚴令客串軍麗弰記呀梁鼎芬哭靈呀呀得而噲共和某先生 
　　二更二點月漸明東林俠隱呀呀得而噲土人接財神歡場泡影畫中人落花魂薄情郎呀地方選舉鏡呀呀得而噲黨員顧洪明 
　　三更三點月正圑鳳珠小傳呀呀得而噲大寫負心漢尼姑出嫁秋風扇並蒂緣留影記呀頑童苦兒院呀呀得而噲閒爭義利圑 
　　四更四點月落西蘭亭雅叙呀呀得而噲奴性烟民涙老爺少爺打野鷄燕分飛死鴛鴦呀皖江血傳奇呀呀得而噲民政署摹西 
　　五更五點月賸絲玉田恨史呀呀得而噲自由花彈詞鈍根之笑蠢公子新公司嬌櫻記呀好朋友畫師呀呀得而噲月宫會情絲 
[滑稽詩話] [  粉蝶]  
　　孤山梅花爲西湖勝景之一當花開時一般文人墨客咸往把酒題詩極一時之樂有杭州知府某俗氣逼人者也强附風雅乃開道而往士人某諷以詩曰紅帽哼而黑帽哈風流太守看梅花梅花忽地開言道小的梅花接老爺亦可謂善戲謔矣 
　　昔有翁私其媳姑亦尚年少有人仿盧梅坡雪梅詩以嘲之云婆媳爭春未肯降老人隔壁費平章婆須遜媳三分白媳却輪婆一段香有婆無媳不精神有媳無婆俗了人日暮公來陪着媳與婆併作十分春 
　　學究陳翁設帳於某富翁家而供饌極薄一日偶以肉片半碗佐食學究乃作詩云薄薄披來淺淺鋪廚房娘子費工夫等閒不敢推窗望恐被風吹入太湖可謂形容盡致矣 
自由談話會 
　　内務部因京外報紙登載商界抵制日貨之說特下訓令禁止政府此舉　全邦交深得大體然爲國民一方面設想因傳聞日人助亂激于義憤而思抵制亦自熱心愛國人也記者深信中日感情素來親密無論如何必不至于决裂也[  鈍根]  
　　程都督之取消獨立猶得曰前日之事出於迫脅故先以一走表明心跡也乃有以親臨前敵之某軍見勢不佳其主兵者亦以不再附和獨立聞 
　　狡裁某軍成則子女玉帛敗則取消獨立將見何往而不利雖然輕棄軍士糜爛人民尚有一毫良心否耶 
　　由是推之有兵三千卽可以驅之反抗中央明知不勝而末路可以反正自解天下從此多事矣 
　　故此次中央對於亂軍普通兵士可予自新惟主軍之人萬不可曲予優容否則不足以伸綱紀不足以謝人民（古漁溪李新之）革命有種族政治之分前年初次革命乃抱政治革命之宗旨含有種族革命之性質今二次革命抱何宗旨耶或曰爲政治不良而革之然而吾觀經營二次革命諸人之才德未必良於今之政府其爲當道弗畀以位置不得飽腰囊乎則宣名之曰權利革命金錢革命 
　　人家被倒賬尚得訴訟追索今木屐人被倒巨欵乃係暗昧之事無從追索此所謂啞子吃黃連說不出苦雖然亦當使其受如此之創痛以警將來實幸事也（雖然必更思他法以警之） 
[  孚忱]  
　　今日之所謂改良者吾知之矣非改爲精良實改其天良而入於人慾無怪乎戰事之不息而自促其亡也[  六一]  
[徵聯六誌]  
　　（出句嘗獨立他日又獨立） 
　　（對句小不忍人皆有不忍逸民） 
　　曰不可烏知其不可（逸民） 
　　女偕亡欲與之偕亡（逸民） 
　　此有財得之爲有財（瘦鶴） 
　　曰不可是知其不可（致和） 
　　若無罪爾惡得無罪（劍盦） 
　　彼丈夫自此賤丈夫（渭年） 
　　長國家惡能治國家（以正） 
　　而强與北方之强與（遵養）（粉蝶）（引仙）（陳留我公） 
　　孰與之嘑爾而與之（遵養）（壽璜）（冷楓） 
　　爲小人以迎其小人（淨荷） 
　　弔其民彼陷溺其民（羅石） 
　　有罪焉宜若無罪焉（介石） 
　　請復之大敗將復之（鶴心） 
　　斯人也是誠小人也（陳留我公） 
　　吾恥之左丘明恥之（陳留我公）（弼廷） 
　　亦爲之女安則爲之（肥藥） 
　　求之與抑故與之與（醉虬）（可惜横增一故字） 
　　應徵之聯日得數十起多無精意故恝置之請自今日起宣告截止綜觀諸聯當以南國之物皆然易地則皆然爲最（語意平允字面屬對較工）蝶仙之是可忍也孰不可忍爲次各贈自由雜誌全年鈍根識 
醫話 
[學生家庭間之職業] [  丁福保]  
　　學生在家庭之職業不過將學校内所授之學科反覆面修習之若習學校教科以外之學科便不免有過勞之弊然世間之人往往望自己子女之智識踰於他人遂於退學後嚴責勉學或試之無謂之暗誦或課以艱澁之問題是皆普通社會上所常有之學究其實則非常誤謬而流弊遂不可勝言矣德國之某學者定家庭職業之時間如左 
　　下級每週三時至九時間中級每週六時至十二時間上級每週自十二時至十八時間 
　　某博士謂某小校中有九歳之女子歸家後逢復習之嚴責其次出外習琴及三味線歸後又屢屢習之雖正當之睡眠時間亦至缺乏未幾顔面蒼白贏瘦舉動無活潑之氣眼光鈍麻視向無定時時假睡論其成績乃全級中之劣等但在未習琴及三味線以前則成績在中等以上由是論之世之爲父兄及教師者對於子女之遇事督責觀此亦可反省矣 
　　小學校之兒童雖不可謂家庭職業之絶對障害健康然如夜間之過事職業有害小兒之健康無疑也蓋兒童之思考力自生理的基礎上論之一日中以三四時間爲適當若越此範圍便害腦部及其他之組織故學校内規定之課程須思考力者决不可在三四時間以上是乃教育家所公認之學說也 
小說 
寫情小說 
[黄金祟（四十六）] [  天虛我生]  
　　於時月色已照榻次箏兒仰面向月出神許久顧謂予曰夜凉如此乃衣此薄紗之衫得勿爲風露所侵言次發爲嬌嗽因指左壁曰彼素錦之袱乞爲取之予因携之而前箏兒解袱出汗衫一畀予曰試以此爲衷衣予曰姊亦應得添衣箏兒頷之出紗半臂一襲予爲披而鈕之至項下一鈕則箏兒之面適與我相對脂香射人唇朱欲滴若爲我素卿者我於此時必忍而親之然於箏兒則弗敢也所以弗敢之故我亦殊不自知要之誠恐取辱以致决裂耳其實箏兒何嘗必有此心惟我當時概視天下女子之身皆爲神聖故不敢於侵犯即論素卿猶且每以予之痛愛而發爲嬌嗔也况乎他人時予本不嫌凉惟箏兒之盛情殊弗忍却因取其衣轉至房艙易之而出箏兒笑曰珊哥乃亦避人予但笑而不言蓋予幼時習爲故常家庭間從無袒裼之人即予内子更衣猶且避予予以裸裎向兒女子者褻之矣此種心理至今尚不少改蓋視其人旣極嬌貴則不免於自慚形穢焉耳箏兒之衣與予之身亦尚適合當時予體特瘦惟領窄而袖短不無竭蹶故仍加以外衣箏兒因撩予之袖覘之則差可二寸許也不禁憨笑因見予爪益長遂復移情於爪以已所蓄與我相並則箏兒之爪不過及予之半因問予用何術以資蓄養因而詢及予之仲妹予因喟然曰嗟呼吾與吾妹亦幾兩年不見矣箏兒異曰自家兄妹何轉契闊予曰非吾恝置吾妹也以析産之故吾毋與予嬸氏互存惡感故分居而後從兄未嘗一來吾母亦不許吾儕往耳箏兒曰嗟乎家庭間之惡感往往由於爭産而起苟無恆産則亦安之矣予曰誠然故我概視天下事物莫不爲黃金之祟耳箏兒不禁失笑徐曰惟黃金之爲祟殆於老人爲尤甚予曰不然揣彼老人之心非必欲以黃金爲葬惟其思深慮遠爲子孫計乃有不得不然之勢安知我與汝他日者亦不迫而出此一途箏兒笑曰珊哥見解畢竟進予一層然予殊不以老人之居積爲然也予亦笑曰然則吾姊亦奚居積爲箏兒曰我之居積其目的與老人大異我蓋自念我身殆無一人可賴然而我亦不欲賴於人也我之目的欲使我身脫然無繫生存與世間則於佳山勝水之間結三楹精舍而獨居之爲我伴者則一叢好花幾竿修竹與夫一爐香一張箏可矣予笑曰然　孰與慰岑寂哉箏曰汝於畫眉之暇時或過我即不過我而我心中以爲殆將過我矣則對花倚竹盼月迎風亦滋有味如其日用之資果足以贍一生者則以所餘買地三弓或孤山之側或西冷之下築一小小埋香之塚而使珊哥爲予題曰自由女兒箏孃之墓則予畢生之願於以足矣（二） 
文字因緣 
[玉田恨史題辭] [  淡秋]  
　　天虛我生夜攤紙一燈如豆修恨史恨史復何傳乃傳玉田子玉田女子年十七膚如冰雪髮如漆雛鸞么鳳自有偶天作之合嫁長吉入門能得堂上歡洗手作羹最堪述兩小恩愛更無倫比翼連枝二而一日者盲言紫姑判百日因緣今已半驚殺鴛鴦喚奈何終日相看心曲亂低頭含泪苦凝思與若死别寧生離郎無長生藥妾無續命絲願郎爲牛妾爲女離多會少延此有限之佳期郎無言妾無語天機可據不可據且向吳淞遊學去行裝旣已辦去去今在兹離腸欲斷青衫濕别泪無聲紅粉滋此際花前月慘慘此時門外柳垂垂割恩忍愛那能别絶似齊姜醉遣時吳淞江水綠如烟從此空閨廢食眠對月空歌河滿子挑燈怕讀死纏綿客邊消息雖常遞兩地相思何自捐相思復相思今日復明日灼灼榴花照眼紅暗數歸其恐難必不道行人已到門驚喜眞從望外出猶疑身在夢中逢何事先期轉窮詰開我甕中酒洗郎衣上塵水心亭畔蒵荷香與郎對酌聊相親不知今夕是何夕但覺花月頓有神可憐悲歡竟相倚明日呼郎郎病矣初疑微疴不足憂誰料支床竟不起醫者謂非草木功和緩再生難診視女士焚香向天號暗中覔取并州刀流血濡濡不知苦割股療夫庶有補無奈前緣不可續湘妃血染斑斑竹空房鼠鬥虫亂飛尋聲覔影思欲撲孤衾獨抱泪如泉夢中猶意郎同宿焚衣投火欲死屢留戀遺言一塊肉數月方知病崩血女士至此心始訣明年六月亦病傷寒死毋乃精誠所感結獨活終難活良柯遽爾折哀哉復哀哉誰如女士烈碧落黃泉何處尋茫茫此恨難磨滅我讀斯傳慘心目掩卷太息不忍讀想見陳思下筆時雨濕燈窗聞鬼哭 
 
 
 

Page 11

 
 
   
 
 

Page 12

 
 
   
 
