# 1895 - 63 - 4907857

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印四百零二號畵報出售] [  點石齋啓]  
　　是期畫報内附安侍御痛陳時事一摺侃侃面談旁若無人有賈長沙痛哭流涕之慨以故海内傳　銷售一空　齋今已重印卽日出售　　者　草購閱可也 
[自强策]  
　　中國之所以不能自强者由於習氣中之成見拘之故雖日日言自强而終不見自强之實效昔曾劼剛　侯嘗作中國先睡後醒論爲中國解嘲忠君愛國固應如是自法越事定未嘗不爲懲前毖後計增砲壘購兵艦造新械　自立於不敗之地然不改因循粉飾之習問其名則燦然畢具考其實則一無足恃我方昏然尚在夢中而他人之覬觎其旁者早已疾起而驚之使覺嗚呼使襲侯尚在亦豈料爲禍之烈竟至此哉方今議戰議和尚無定局然爲中國長久計不得不致意於自强試略言之一曰撤釐卡以杜中飽也設卡抽釐原爲赭宼擾亂軍餉無出不得已而爲此權宜之計當開辦時本約俟軍務敉平卽行裁撤迨軍務旣平當軸者以經費所出因循不撤近年以來屢經内外臣工上章請撤大部始有酌量裁併之議飭各省遵行部文頒後各省祗裁併一二處餘則以察看情形實在未能裁併爲詞奏報紛然局卡則仍煌然也聽鼓者每以局卡爲優差下至司事巡丁無不一鼻孔出氣朋比分肥大率歸公帑者十之二三入私囊者十之七八厘卡之設本以籌餉軍務旣平則兼供他項經費於名爲不正夫抽厘以裕國用果使涓滴歸公在商人出此厘捐律以食毛踐土之義誰敢有怨言乃各處厘卡每遇商船捆載貨物得錢賣放而於鄉民之携斗米疋布者則指爲漏私任意扣留商船之未送陋規者或且以少報多故意挑剔截留船隻使不得行迨商人設法彌縫將船貨領回則已　誤數日矣故釐卡之設不利於國不利於商但利於中飽之蠧欲爲掃除積弊計莫若歸海關辦理稅厘併徵從前洋繫進口稅釐分徵而偷漏者多後改併徵收數遂有起色若裁撤釐卡而歸各海關辦理核實徵收一掃向日局卡之弊則國與商自交受其益矣一曰精製造以資禦侮也製造一門以格致爲樞　而格致又以算學爲始基西國製船造機名廠林立往時學工藝者擇師而從之然弟子之本領終不能及師非師之有所靳而不盡傳授也亦非徒之聰頴不及師而每况愈下也所以然者未嘗探原於算學研精於格致故未能獨闢靈機自標新製也迨設工藝學堂選聰頴子弟　業其中務爲探本窮源之學於是心思愈用而愈出製造愈變而愈精近年以來西國各廠船雷鎗砲之製日異月新大非往時可比蓋其致力於工藝者深也中國未嘗不致意於船雷鎗砲然購諸外洋者經辦之人得以上下其手甚至出重價而購窳物各省所設製造船政等局爐火通明機聲霞耳每歲費用金貲不可以數計然製造鎗砲兵船皆不及外洋各廠之迅速製成之物又皆不及外洋各廠之新而且精當承平無事時局廠工作未嘗暫停一旦邊烽告警召募紛紜則輙以軍械不敷分派爲慮或有鎗砲而無子　或以多年配窳之物搪塞充數最易僨事失自二十年來經營締造費財無算宜若可以有備無患矣及戰事旣興仍抱憾於軍械之不足雖百喙亦何以自解推其致此之由蓋因總辦局務者未能洞明製造之法卽有一二粗窺門徑旣未嘗用眞實工夫亦終無由得其要領欲爲整頓局廠計必先設立工藝學堂選各省聰頴子弟延西人之精於格致算學者爲之教授俟其研究有得然後派至各局廠仍由西人爲之督率以資歷練歷練旣久然後量能器使次第升遷不特可爲工人領袖卽總辦局務亦宜取材於此其人旣深得此中奥窔則於製造之合法與否工作之勤惰與否若何而别創新法若何而可改舊式自能燭照數計了然於心似此辦理庶幾上下一心規模日闢以視目前之每局僅延數西人督率工匠遇有建白格於總辦未獲見諸施行其得失豈可以道里計哉况西人之受聘於我者未必皆出類拔萃之人逆致出械遲而糜費鉅每製一鎗一砲其製不及西國之新而其價反較西國爲貴殊不合算故欲爲自强計非設工藝學堂不可然必俟十年之後始有成效可覩若欲爲目前救急計則宜多延熟精製造之西人在局督理勿以掣肘而遏眞才勿以濫竽而糜廪祿則於製造一事自漸有起色矣 
[上諭恭録]  
　　正月廿三日奉上諭步軍統領衙門奏拿獲結夥恃械搶刼盜犯請旨交部審辦一摺所有拿獲之成桂卽伏連黄成祿卽小黄萬福卽萬三張玉珍卽張十爾等四名着交刑部嚴行審訊按律懲辦未獲之瑞五一名仍着勒限嚴緝務獲究辦欽此 
[牛莊警電]  
　　昨日横濱來電云初八日日兵分兩隊攻牛莊一由東南攻入一由北方攻入自晨十下鐘時攻至十二下鐘時日兵整隊進城華軍有逃至營口者尚有大半與日兵分路爭持甚爲奮勇洎晚間十一下鐘時華兵悉退去計死傷者共一千八百八址人另有六百人經日兵俘獲并得砲十八尊刀槍藥彈旗幟食物許多目兵死傷者共三百數十人 
[俄報譯登]  
　　倫敦來信言俄京有一報館名那和廉冶者曾著論說謂中日兩國若果不肯俯聽俄國所勸俄國必將從事干戈以求利於高麗而償其所欲矣 
[兵船資敵]  
　　威海劉公島之戰北洋各兵船有沈没者亦有由丁軍門拱手獻與倭人者海軍遂爲之一空兹接倫敦初十日來電云倭人所得北洋各兵船已駛至横擯按倭人於未得旅順以前早已揚言欲將北洋各兵船掠取以爲已用初以爲讕語耳不意竟爲所算彼爲統將者莫屐一籌喪師辱國豈一死所能蔽厥辜哉 
[和戎續述]  
　　昨日本館特派赴天津偵訪中倭交涉事宜之友來書云李傅相奉旨特授全權大臣後所有從前拔去之三　花翎禠去之黄馬褂一概賞還革職留任處分亦子開復正月二十四日交卸直隷總督北洋大臣篆務隨於二十五日入京惟是北洋營臺局所鹽務洋務軍務一切公事棼若亂絲有已報銷者有未報銷者頭緒紛繁急切碍難理楚王夔帥擬自接篆之日起凡事實用實銷以前各項支需概不干預刻已拜摺聲明矣至議和一節倭主仍派伊藤博文會議惟不得以西人攙雜俾便熟商傅相則欽奉廷旨如祗索償兵費尚可俯從倘欲占據地方雖尺 
 
 

Page 2

 
 
寸亦斷難應允云 
[津客談兵]  
　　本館派赴天津訪事人云去冬祁口曾見敵船以致東西兩沽之人紛紛遷避隨由大憲委派重兵駐守以備不虞臘尾春頭倭奴竄擾登州烟臺不靖津沽防務稍稍解嚴目下適當冰泮之時深防北犯加之英商租界堵塞路口未便往還津人遂愈覺驚惶西商亦以爲難保太平之局矣當上月下旬巿中傳說祁口已交綏工部局西人聞之專差飛馬往探至則刁斗不驚閭閻安堵而土人轉詢津郡曾否被敵人蹂躪蓋又訛傳天津業已兵戎相見咫尺之間謡言互起何怪相距數千里者偵探難明歟○金復海蓋雖地處關外然殷户甚多類皆儲積現銀不圖生息自海城失而復得後銅駝荆棘滿目荒凉金州某富人於倭兵犯境時將巿廛貨殖宮室服御棄之如遺惟載白銀十萬兩與家人婦子夤夜奔逃沿途突遇歹人悉數被刼以致饔飱不給寄住臨榆噫誰實爲之哀我蒸民能不深恨於失地喪師之懦將平○海氛不靖津郡戒嚴今正城廂内外各錢莊概不發摺票號亦不放銀以致各鋪户運掉不靈幾停貿易向日估衣街衣莊林立現在皆重門寂寂不聞喊賣之聲巿面如斯誠可慨矣 
[山左軍書]  
　　有客自甯海州至烟臺語本館訪事人云倭營中有高麗人數千名每戰必爲之衝鋒陷陣噫高人何不知羞恧甘心事讐乎又言日内復有一倭國兵酋在威海病斃然未悉其姓氏○正月二十七日有倭船三號駛往登州在長山島洋面轟擊北山砲臺防營中並未發砲還擊砲臺亦不損傷蓋相離尚遠也 
[補述劉公島降倭事]  
　　威海失陷及劉公島納降之事本報已詳哉言之兹接特派赴烟臺訪事友來函尚有前報所未盡者因再録登於左劉公島本係天生險要無奈南面砲臺上先有某營潰散遂與陸軍聲息不通然猶竭力支持以待援軍之至正月十三日後迤西陸勇復紛紛散歸而軍報更自此隔絶當李大中丞退至黄縣原議十六七日卽有後路新軍來援届期未見動靜丁帥見藥彈不繼斷難株守一隅於是派魚雷船七艘向倭船轟擊不料船中管帶揚長而去以致被倭砲擊沈二艘其餘沈至福山縣縣馬家　後海灘登岸似此大勢已去斷難挽回丁帥乃致信倭酋乞其不殺無辜自願舉島相讓倭酋允之丁帥又信致中丞謂島中尚存餉銀一宗可補放各勇欠餉隨於十九日仰藥自盡同死者計兵船主四人二十日倭人入島盤踞將兵民由水陸解送出境二十日復由康濟輪船載各櫬來烟所有餉銀及軍士行囊亦一同裝至惟砲火被其掯留說者謂倭人之不擾地方實蒙丁帥之賜然丁帥不能於事尚可爲之際與倭人决一死戰惟是逍遥河上袖手而觀致以數首萬國帑購得之各船一旦全資敵用爲可惜耳 
[臺灣近耗]  
　　循環日報云臺灣英領事由打狗電達香港英官請派戰船馳往臺南保護商民又有友人由淡水言旋言打狗砲臺火藥倉爆炸致斃兵士二千人其數雖未必的確然事則衆目昭彰至所傳兵變一節則未有所聞揆其情形打狗大局諒甚拮据因臺灣華商邇日多有携家屬財物附船以回内地者前當福建輪船由臺灣回香港時臺客附之而歸者九十一人所帶銀錢不下十三萬四千圓另有一客由淡水來自携洋銀約有三萬圓卽行囊中僅得數十金者亦皆附船離臺地北京輪船上人報稱曾在澎湖近處見有倭船六艘遊弋窺探事經報知厦門華官及某稅務司又聞潮州府屬赤沙澳海面亦見有倭艦一艘遊行是處距香港僅一百三十五西里打狗埠之人心所以徬徨者未悉其爲因此而懼乎然倭人不得逞志於北勢必擾及南方是亦不可不防之於預也 
[松試七志]  
　　松江府恩詩農太守於本月初八日二鼓時發二覆闔屬文童案所有前列諸君名姓照録左方華亭　周治平　宋樹基顧壽萱　祝君堯　閔　檝　宋良佐　顧增耀　顧保圻　周昌緒　盛際虞　張鳴鳳　陸本曹　王嘉猷　張　文　祝君舜　蔣昌宗　孫則康　沈錫麒　吳繼祖　王紀源　奉賢　范金鑄　吳宗俊　錢鴻遵　曹恩黍　錢寳璜　楊承震　莊仁尊　侯璋達　曹欽鎬　衛雲龍　婁縣　陳文虎　王始達　許毓鵬　林宗潤　陳醉經　潘炳瑞　王廷杰　顧肇祥　潘熙澂　蔡儉恂　馬世求　楊山淵　沈培基　胡常恩　尹良史　陸祥雯　汪紹倫　沈殿颺　馬寳瑩　丁繼庠　金山　蔡德繩　朱紫貴　陳葆珙　何振聲　姜光華　錢銘江　潘葆清　王平衡　朱廷冠　黄之　　上海　戴邦藩　陳思謙　陸　定　黄藝錫　顧書謙　金慶章　穆湘瑶　葉　芬　蔣廷珍　唐在復　沈亮槩　江肇陞　汪　迨　謝永炘　沈建章　任晉康　巢吉孫　張秀峯　王錫疇　張士琳　張其枬　蔡紹祺　喬慶璜　汪國禎　王遵善　楊振銘　夏廷棟　劉鍾龢　曹汝霖　陳昌鳳　南匯　馬應樞　張鵬飛　周　冕　嚴惟式　邵際盛　傅恭然　黄元吉　張文瀚　龔奎藻　張景芬　青浦　徐經銓　戴保裘　徐彭齡　唐昌熙　葉理才　王鏡清　倪光燮　戴保仁　徐　行　許　謙隨於榜首示期初十日覆試○補録二覆雜作題　桑維翰論　達巷黨人考　非法不言非道不行論 
[釋菜上儀]  
　　杭州訪事人云二月初五日丁未爲上丁釋菜之辰先一日各執事生就府學明倫堂演習禮樂屆期五鼓大成殿正中陳列牛一羊一豕一以及太羹元酒豆籩之屬由廖中丞主祭十哲兩廡及崇聖祠僅用羊豕而無太牢四配十哲左上由趙方伯主祭右上由聶廉訪主祭方下由惠都轉主祭右下由王觀察主祭兩廡左上陳太守主祭右上由孟司馬主祭左下伍大令主祭右下由束大令主祭當上香獻爵奠帛時歌詩舞佾斌如秩如祭畢各官飮福受胙由左个退歸官廳稍坐然後乘輿而回致祭之先一刻徐宗師委杭州府主祭崇聖祠兩旁陪祭者左上爲仁和縣右上爲錢塘縣左下爲杭州府學教授右下爲訓導拜獻之際禮生贊襄與大成殿上相同惟樂則改用鼓手而已至仁錢兩邑文廟則在祭崇聖祠之先一刻致祭主祭官一爲仁和縣一爲錢塘縣 
[曾軍過境]  
　　近日揚河内到有載兵船甚多均由瓜洲進口有逕行向北者有寄泊片時者桅上皆懸僧字旗號間有入城購買物件均有哨弁隨行號衣上書湘軍恕字營傳者謂係曾劼剛襲侯之長公子所統公子因倭人猖獗太甚忿不能平故在籍招募健卒十餘營北上助剿所有文正公舊部現已年力衰頽公子僅略選一二派充領哨教習等事餘皆三湘七澤間年少英豪一切營制悉遵文正章程並聞公子年雖未及而立而瞻識學問已能卓越超羣於泰西兵法及製造格致等學尤爲素習蓋曩曾隨侍惠敏公出使外洋處處留意事事講求故能得其奥妙也旌麾已底鳩江大約不日卽可到揚矣 
[興修水利]  
　　松江訪事人云浦南龍泉港爲華亭縣所轄歷年淤塞以致水淺葛明府訪悉情形因於正月某日飭莊圖　籌資疏濬並自捐廉俸若干經之營之刻已將次告竣又以郡城東門外迄華陽橋一帶巿河亦久未修治特請妥實董事籌商一切章程大約桃紅柳緑之時當以畚鍤從事矣 
[上海官塲紀事]  
　　昨日黎明時江海關道劉康侯觀察提右營叅將廖楚材叅戎統率文武各員詣天后宮致祭天后聖母禮也○上海縣黄大令探悉出使日本議和之全權大臣李傅相秉節出洋將須蒞滬因飭辦差丁役在小東門外金利源碼頭張燈結彩整備恭迎○請補太倉州蔣直刺體梅於昨日到滬拜謁各官　縣署時黄大令飭丁擋駕聞直刺欲赴金陵謁見張香帥云○常鎭通海道吕鏡宇觀察海寰日前取道申江赴姑蘇叩謁上憲現已公畢於昨日午後四點二刻時遄回卽赴各衙門拜謁到縣署時黄大令整肅衣冠迎入花廳晤談片刻 
[英工部局帳略] ○工部所辦各事每年必叩成清册分贈同人兹已將一千八百九十四年清册印成計共收銀八十五萬六千五百七 
 
 

Page 3

 
 
十九兩八錢下連一千八百九十三年滾入之欵所議定借銀建屋之項亦在其中其收欵一爲地捐計收六萬七千七百六十一兩一錢八分一爲西人所輸巡捕捐四萬八千七百九十八兩三錢七分一爲華人所輸巡捕捐十三萬二千五百零八兩一錢九分一爲碼碩捐七萬七千零九十五兩六錢二分一爲東洋車小車馬車戲園杉板船等各捐共十二萬九千一百九十三兩二錢一分此外零捐不在此數其支欵共五十七萬五千六百六十八兩三錢三分餘下一萬零九百十一兩四錢八分滾入今年帳内至支欵中最大者爲巡捕費計十萬七千八百九十六兩五錢六分其次路燈費計二萬九千七百七十五兩九錢四分工務處工資計二萬零四百十六兩四錢五分修路費六萬二千六百四十五兩一錢六分寫字房工貲三萬四千三百六十四兩六錢三分救火費九千三百九十八兩六錢四分垃圾車灑水車所駕之馬一萬四千五百二十六兩八錢六分團練兵費九千一百二十一兩五錢一分分派各學堂八千零三兩七錢八分借欵付利一萬五千八百兩零二錢建屋費八萬五千一百七十八兩四錢四分買藥彈修洋槍供團練兵之用計四萬五千零五十四兩一錢八分此外皆零星用觀此是工部局有益地方實非淺鮮其清册多至四百五十頁亦足見事甚煩冗領袖者眞一片苦心矣至去歲火災層見疉出祗就英法美租界而言一年中有大火九十六次焚去房屋一百九十七幢毁壞四十一幢另棧房二所是以救火會中所費不少若今年各欵費用亦已預爲核定約計四十九萬三千七百七十兩云 
[魂游墟墓]  
　　前日有年約四十餘之某甲行至美租界唐家弄北首文昌閣左近忽然倒地衆往視之氣息已絶當卽告知頭圖地保往報善堂領棺收殮 
[兇徒下獄]  
　　兇犯丁阿全戳斃張竹卿經法華鎭吳淞司巡檢麥熾齋少尹函請黄大令詣騐前曾兩紀報章前日大令由屍塲回詩飭帶兇犯屍屬地保人等交與公差收管至昨日忽憶及兇犯恐致沈脫因飭將丁先行收禁外監聽候研訊 
[疎防被譴]  
　　本城改過所於本月初四晚沈去朱木木張海和姜福壽三犯稽查委員林珍虞少尹訊比看役更夫勒限拘獲此已死之報章嗣少尹據情申明黄大令大令於前日五點鐘時鳴騶前往少尹及縣丞吕慶堂二尹接見之後略談片刻卽升公座飭傳書吏更夫看役到案問爾等何以疏忽至此更夫葉金看役何茂周順朱桂陸勝同供稱是夜四更後三犯從後面越墻而出小的等追尋無及自知疎忽咎實難辭大令飭將更夫笞責五百板看役各笞責二百板書辦斥革隨諭令二尹及少尹選勤慎之人瓜代並移知鄰封各縣一體協拿務獲究辦諭畢回衙已鐘鳴六點矣 
[英廨晚堂瑣案]  
　　二十三保二圖下海廟附近女巫胡張氏自稱純陽小仙人專以捉鬼弄神哄騙鄉人財物其夫胡泉泉已逝遺有一子張氏性成輕薄幾同逐水桃花夫骨未寒卽改醮同村人張木木爲室並將木木招贅入門迄今已歷二十餘年生有子女各一邇來張氏不知何故屢與木木反目至去年十月忽將木木驅出不許入門日前木木與張氏之胞弟張毛郎途遇唇槍舌劍刺刺不休旋將木木手腕刃傷遂奔赴美捕房控訴轉解英公堂宋通刺提訊之餘以兩造支節甚多遂商諸薩副領事著將張押候過堂覆訊至晚再三訊詰木木訴稱是日小的在田間工作張突來尋釁致被持械戳傷手腕張共稱小的向在天祥洋行當出店之役胞姊張氏自幼許嫁與胡及胡逝世由太姑主婚改醮與木木招贅入門詎料木木不務正業終日以烟酒爲生甚至將胡姓田園變賣盡净屢經小的好言勸慰無奈伊良言逆耳懷恨於心邇來更漸入下流在下海廟附近廣東賭徒某甲等所設賭臺糾引賭客前日小的由行回與之途遇突向小的尋仇且自已刃傷手腕誣訴捕房通刺謂姑念爾等係屬至親從寛免究著卽具結交保出外○去冬鎭海縣人趙炳生控任榮卿串仝冒官撞騙之劉琪卽劉棋又卽許殿臣誑騙皮袍通刺提訊之餘以劉私造公文冒官撞騙情罪重大未便姑容任亦非安分之徒自應一併送縣嚴辦惟趙所控被騙皮袍一節訊係受愚且已　出原贓因就近傳趙來案訊明給領然後將劉等送縣訊辦此已屢誌報章矣前日往傳時趙因患病臥牀不能投案差役不得已傳趙母陳氏候訊晚間通刺升堂訊理陳氏訴稱小婦人年五十六歲家在浙江鎭海縣丈夫去世有年邇者家計艱難且復患病因於上年十月十四日挈兒子來滬就醫借居寳善街天寳棧帶有綢縐皮衣數件擬出售與人不料任劉與兒子假意殷勤入以甘言騙去寍綢狐皮袍一件約值洋銀四十餘圓劉卽逃遁江寍今已蒙關提到案務乞嚴追通刺謂原　已吊爾須備齊當本始可領歸氏又稱小婦人實在貧不堪言通刺怒謂爾不知好歹耶卽叱退去令自行赴縣候質 
[英界公堂瑣案]  
　　四川李孝廉芝雲帶家丁李朝海赴都會試道出滬上暫寓大方棧某日潮海竟竊取洋銀四十一圓出外浪費孝廉怒甚遣人四出訪尋並投捕房聲訴旋經包探陳阿九在某處將潮海緝獲查得洋銀僅用去五圓尚存三十六圓遂於昨晨解案孝廉投案申訴前情並稱目下急欲赴都槗否請公祖略予薄懲仍交舉人帶去潮海供稱小的原籍四川近隨主人來此乍見烟花不覺心醉是以竊主人所帶洋銀出外花用自知該死叩乞老爺恩典通刺令押候孝廉動身時來案領去○黎副捕頭解姚阿二至案禀稱前日英公司某輪船由外洋帶來銀錢二十八箱上岸時失去一箱計銀二千圓至今未獲姚係馬頭上小工頭目問之含糊以對疑是伊竊然尚無憑據姚供稱小的在英公司輪船馬頭上當工頭洋銀由洋人看守小的並未竊取通刺著交人保出候查○三百零一號華捕禀稱湯根全在途吵閙喝阻不依反敢與小的爲難是以拘案請究湯供稱小的係本地人在製造火藥局當工匠昨與華捕相碰以致爭執局中給有腰牌及銀表洋銀俱在身邊請爲鑒核通刺判令暫行管押候函致局員問明湯是否局中工匠再行核辦○三百三十八號華捕解張寳山王阿三到堂禀稱伊等在某飯店進膳忽地互毆是以拘案請究張供稱小的在中國電報機器局當工匠王係薙髮匠時與局中廚子兇毆嗣又糾集多人來局欲將廚子扭去是以交捕送分言已呈出局總名片王供稱小的與友在某飯店吃飯悮撞局中廚子以致被毆現在身受微傷叩求明鑒通刺判令將王管押五日○包探竇如海禀稱張福全持銅洋銀兩圓至朱義生處混用經朱察出扭送捕房通刺判令管押兩禮拜銅洋銀當堂劈毁○昨報記王榮榮竊取瑞記洋行主人宅内籐椅一案昨日包探顧阿六將售於徐家匯之籐椅三具吊到禀請判斷通刺判令將王先責一百板押候再辦○五十號西捕解馬夫王阿生到堂禀稱王以病馬駕車有違工部局定章以致拘請判罰通判令將病馬發交公一馬房醫治 
[法界公堂瑣案]  
　　林徐氏控弟媳徐陳氏不甘守寡與魏子儀有染私運家資出外一案經葛同轉提訊著將徐陳氏交與承受伊姑遺囑之汪胡氏余姚氏帶出並著將如何佈置各情妥籌善法呈候覆核嗣據汪胡氏等呈遞禀詞長篇累牘仍未將如何佈置情形詳細具禀實屬　頇又據徐陳氏伸訴林步青唆使其婦林徐氏逼令再醮圖吞家産同轉以林徐氏未到未便定讞飭探傳到林徐氏夫婦再行覆訊昨禮拜四堂期葛同轉會同祁繙譯升座包探將一千人証解案請訊同轉先問林徐氏因何不到供稱適往羅店丈夫亦有事不在家中况此係母家之事本與丈夫無干小婦人以骨肉相關誠恐財産消亡呈請大老爺妥爲安置旣蒙恩斷感佩實深同轉謂爾以本委不公欲投縣署控訴此語有否林徐氏供小婦人並無不合同轉以其刁狡著押候交到其夫林步青再行覆核又問朱阿二曰爾來此何幹朱供小的故父朱三和將墳地一方售與徐姓現在徐欲葬棺堂兄朱春元以地屬總份欲向得主加嘆同轉謂爾父旣將墳地出售他人如有節外生枝惟爾是問朱供實被嬸母及堂兄等逼迫所致同轉著押候具結倘安葬時有人滋擾惟爾是問又諭徐陳氏曰爾旣願與汪胡氏同居著汪胡氏具結呈案徐陳氏供此事不敢承命以伊等乃教中人小婦人係教外恐不能相交求恩斷歸清節堂小婦人甘心守寡待兒子長成所有家産亦歸清節堂經理同轉著與汪 
 
 

Page 4

 
 
胡氏等商議禀覆徐陳氏又供小婦人决意不從無可商議遂退出○林小山沈槐二人扭四圖地保王正邦副役唐松及前充陰陽學差董福至捕房控訴被伊等拆梢洋二元並在董身畔搜出陰陽學告示門條等件求請研訊唐松供稱伊等四人先在甯波會館相近之廿四間内向　姓訛詐經局員蔡老爺所見帶回局内各笞二百板諭令出結不得再向滋擾翌日又往尋釁控訴到局蔡老爺飭小的傳保人林小山反被伊等糾衆毆打董福上前解勸一并被拘求請明察同轉以旣欲至租界傳人理應先報捕房着押候飭探查明起釁情由禀復核奪○藍阿四串同船夥高阿劬等將大土挖開實以料子爲通順等各信局具控經葛同轉迭次訊供著藍阿四先繳洋二百元交保出外隨同變　假土照價歸還兹以在押日久無人具保命提藍　四高阿劬到案著仍遵前諭赶緊料理藍阿四求飭包探帶同出外尋覓保人同轉謂爾作此不端事累人不淺尚敢挺押延不料理實屬刁玩著押候嚴比高阿土著追出賄洋充公並笞責二百板交船頭目保出○奚俊生禀稱在小東門外萬誠信烟館爲夥前晚楊坤泉入内開燈竊去烟槍一枝經小的查得押在某質鋪出資贖回解案請訊楊坤泉供另有同榻之烟客將槍竊出交與小的押錢四百文業已用罄無從追出同轉著押候笞責一百板贓交失主○包探禀稱陳文奎在金利源碼頭裝車被鍾小六竊去板鴨鹹肉等物人贓並獲解案請訊同轉著押候笞責一百板贓交陳文奎領去○包探禀稱薛阿桃竊取小東門外某客棧棉被三條拆去棉絮當洋一元吊到原贓解案請訊元順押鋪請追當本同轉著押候笞責一百板追還當本贓給失主其領○賭棍張阿全枷滿責懲無人具保飭送上海縣備文遞回蘇州長洲縣原籍 
[同心行善]  
　　前日省過子投書本館云閱貴報知紅十字會療傷經費待需西人尚屬憐恤况我華民敢不踴躍今特送上洋銀十圓聊盡私心到祈察收便煩匯往又憤士助五圓又東園舊廬主人交來洋銀三十圓囑解營口烟臺充軍士醫傷費又安省孫公館將家用月費節省鷹餅十枚交信局寄來充營口醫局費又視如傷力不足人捐紅十字會兵勇醫費洋銀二十圓又協順義求平安助洋銀五圓又茅姓惠書云今值友人過敝寓偶讀貴館報章代募北路軍營受傷藥資由公潤信局寄上　銀四圓敬懇解交爲感又幸生樂土人續助小洋銀五角又安不忘危氏三角又無名氏二角至昨日邦上窶人函稱刻因小女患疾特交銓昌祥局寄上鷹銀五圓俱有圖記至望檢收併入北洋軍士醫費内區區微忱惟求小女速愈是所厚幸又有心無力子勸助紅十字會醫軍士傷費洋銀六圓又杭州申昌來享文氏洋銀二圓又劉君述文寄來洋銀四圓爲營口醫捐之用内一元係劉阿誠所捐三元爲劉氏昆仲所捐若諸君子者憫兹疾苦同發慈悲較之振撫飢民尤爲功德遠大他日者王師告捷行賞論功當與戳力疆塲者同勒旗常鐘鼎豈止　善餘慶而已哉特先書此以表頌 
[上海同慶堂聲明貨真價實]  
本堂首創戒烟吉祥參片用上等貴重藥料和眞正老山人參剔選精良務使功歸實效以故風行各省天下馳名如食烟一錢服藥兩片法以五日一减戒至一月心癮盡去再不喜食洋烟因不用土皮烟灰諸種有害之品與大言不慚有虚名而無實濟者判若天淵兹有忘八匪徒以買藥爲名乘計竊去仿單冐效式樣往各埠兜消有壞本堂聲名而悞諸君貴體故特於本年四月朔日爲始更加石印三星賜福圖爲記以别眞僞豈意未及三月見市上有三星圖作牌而買戒烟片者與本堂牌記相混仕商賜顧請騐以式樣併色香味三者俱　以及盒外漆印爲憑方是正藥否則旣受其欺不得其眞大失本堂匡濟之誠所厚望也大盒百六十片一元中盒七十二片價五角小盒二角半分售湖南○金陵○常熟○通州○常州○江陰○海門○崇明○寗波○嘉善○硤石○新塲○上虞○無錫○天津○廣東○漢口○武昌○牛莊○蘇州○江西倘蒙函購當班回件逢三逢七門售九扣批發公道賜顧者請指明陸家石橋南巡防局對面便是 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[美捕房瑣事]  
　　騙子某甲於前日下午至美界百老匯路董恒興新衣店内詭稱係金祥記内學徒奉師命特來暫借衣服數件翌　　以原璧歸趙執事者信之如言借給至昨晨未見送還心知有異遂至該店述明前情始知受　當赴捕房控告捕頭允派包探查緝○杭州人　平生素以剪給爲事此中老斵輪手也行道有年從未破獲日前至虹口小菜塲溷入人叢中攫得對時表一枚小洋數角失主说事後投訴捕　前日下午經包探江阿三在北江西路將陳拘獲捕頭著押候吊到原贓再行解訊○某甲者於前晚八點鐘行至美界新篷路粥店内疾呼　　么六夜飯店夥取粥菜供之食畢付錢七文貿然欲去店夥喝云尚少一文何可逕去甲謂所帶只此無可增添店夥不允欲褫其衣以致互　　毆旋扭至捕房控訴捕頭以事起細微一併逐出○本邑人韋春榮卜居美界天潼路後面費家宅地方日以游蕩爲事有某姓女向與　隣近　遷居别處前晚女在絲棧繅絲回道經天潼路適與韋遇與之戲謔欲邀至臺基女不願信步回家韋隨之而入適女父在内當卽扭住大喝曰　夜入人家非姦卽盜遂喚巡街捕拘入捕房韋訴稱被女誘往並非有意女父知事不佳遂請免究捕頭著一併逐出 
 
 
 

Page 10

 
 
   
 
 

Page 11

 
 
[光緒二十一年正月二十二日京報全録]  
　　宮門抄○諭旨五道録前○蘇撫奎奏鎭江關洋藥稅厘收支數目摺○豫撫劉奏抽收厘金數目摺○又　奏劃解毅軍協餉摺○又奏收存稅銀數目片○又奏查明鄉試未中老生摺○閩臬張奏報回任日期摺○川學政吳　奏報接印日期摺○閩　譚奏報銷善後局動用雜欵銀數片○蘇撫奎奏查報學政閱文幕友片○閩督譚奏甄别通判知縣片○正月二十二日禮　宗人府欽天監正黄旗值日無引見○崑岡廖壽恒那公信侯嵩山常明各假滿請安○崇光請假十日○禮部奏派知貢舉派出楊頤溥良○召見軍機崑岡廖壽恒○○頭品頂戴江蘇巡撫奴才奎俊跪奏爲鎭江關第一百三十六結期内徵收洋藥　厘銀兩并開支數目繕清單恭摺仰祈聖鑒事竊照户部咨各海關加徵洋藥稅厘一欵旣歸海關併徵自應照章存儲關庫聽　部撥又准部咨凡指明由加徵洋藥稅厘項下開支銀兩應各歸各欵動用其收支數目另列清單按結奏報等因均經先後轉行遵照已截至一百三十五結止具奏在案兹據鎭江關道吕海寰詳稱自光緒二十年五月二十八日起至九月初二日止第一百三十六結期滿鎭江關共徵洋藥正稅銀二萬九千七百六十兩洋藥厘捐銀七萬九千三百六十兩除分别支解外連同上結實存稅釐共存正銳銀五萬八百九十一兩零厘捐不敷銀二萬八千三兩零洋稅不敷銀二萬二千二百二十九兩零共不敷銀五萬二百三十三兩零在於洋藥正稅内湊解外實存洋藥正稅銀六百五十八兩零存儲關庫聽候撥用開摺詳請奏咨前來奴才復核無異除將該　原摺分咨總理衙門曁户部查照外理合會同通商大臣署兩江總督臣張之洞核繕清單恭摺具陳伏乞皇上聖鑒謹奏奉硃批該衙門知道單併發欽此○○頭品頂戴河南巡撫臣劉樹堂跪奏爲豫省光緒二十年上半年抽收厘金數目遵章奏報恭　仰祈聖鑒事竊照豫省抽收厘金遵照部咨按半年奏報一次凡洋藥厘金及茶厘均與百貨厘金劃分造報歷經遵循辦理在案　自光緒二十年正月起至六月底止又屆半年具報之期省外各局新收百貨釐金銀二萬八千一十二兩零詳藥厘金銀一千九百九十六兩零茶厘銀一千一十八兩零據厘稅局司道造册具詳聲明所收厘銀均已陸續移解司庫兌收並無存留局庫等情具詳請奏前來臣覆查無異除仍飭認眞比較嚴核功過實力稽徵並册咨部外所有光緒二十年上半年抽收厘金數目緣由理合恭摺其奏伏乞皇上聖鑒謹奏奉硃批户部知道欽此○○頭品頂戴河南巡撫臣劉樹堂跪奏爲光緒二十一年部庫應協　軍月餉照章在豫省應解地丁京餉内按月劃解恭摺仰祈聖鑒事竊照前准部議應協毅軍月餉在於河南京餉内每月劃撥銀一萬兩作爲協餉自光緒七年七月爲始由豫省派員徑解宋慶軍營兌收下餘銀兩仍解庫清欵歷經遵辦在案按年清解並奏咨　在案現值籌解二十一年餉項之期毅軍出關防剿月餉必須先期解交庶免貽誤河南省應解光緒二十一年地丁京餉已奉派撥　　十萬兩所有二十一年分部庫應協毅軍月餉每月一萬兩連閏計十三個月共應協撥銀十三萬兩自應照章仍在河南地丁京餉内如數劃出由豫按期委解以免遲誤據署布政使桂霖會同善後支應局具詳請奏前來臣覆核無異除飭令照章先期籌解外所有光緒二十一年分協撥毅軍餉銀十三萬兩仍在地丁京餉内按月劃解緣由謹恭摺具陳伏乞聖鑒謹奏奉硃批户部知道欽此○○劉樹堂片再豫省光緒二十年正月初一日起至六月底止省外各局共徵收洋藥稅銀三千九百九十三兩零又商邱　八縣就巿徵收士藥稅銀二千二十九兩零據厘稅局司道遵照定章分欵造册聲明所收稅銀均已由局移解司庫兌放等情具詳前來臣覆查無異除飭司將稅銀存儲彚解一面飭局隨時嚴加考察認眞稽徵不任稍有隱漏並　咨部外理合附片陳明伏乞聖鑒謹奏奉硃批户部知道欽此○○頭品頂戴河南巡撫臣劉樹堂跪奏爲查明鄉試未經中式年老諸生循例恭摺其陳仰祈聖鑒事竊照文闈鄉試年老諸生三塲完竣未經中式者例准查明年歲及入學年分奏請恩施歷經遵辦在案今光緒二十年　省舉行甲午正科鄉試於揭曉後查有年届九十以上之恩科副貢張永年附生牛魁三二名年屆八十以上之附生高渭濱叚公　王登庸楊鍾芝畢華林李逢源方紹南朱炳南李性之九名調閱試卷三塲眞草俱全行查恩賜年歲相符入學在三科以前由署　司桂霖造册具詳請奏前來臣維聖世佑文之治典重賓興耆儒觀國之光祥徵人瑞該老生張永年等早搴藻碧屢踏槐　前曾躬沐恩榮已預奏名之例亦且同躋耄耋未荒時策之功藝備三塲遇慳一第雖羅隱登科無分路阻鵬摶而醒榮稽古有年　綿鶴算旣合引年之成例宜邀尚齒之隆施除册結咨送禮部外相應敬繕清單會同河南學政臣徐繼孺合詞恭摺具奏伏乞皇上聖鑒訓示謹奏奉硃批禮部議奏單併發欽此○○福建按察使世襲三等子奴才張國正跪奏爲恭報奴才回任日期叩謝天恩仰祈聖鑒事竊奴才遵旨入都隨班祝嘏仰荷賞賚優加並蒙召見兩次訓示周詳感戀之忱匪言可喻陛辭後十一月初一日起程二十八日航海抵閩奉督臣譚　麟檄飭回任十二月初三日准署臬司督糧道陳鳴志將印信文卷移交前來當卽恭設香案望闕叩頭祗領任事伏念奴才知識淺陋渥受聖恩溯僧四攝藩條兹復重膺臬篆愧仔肩之久任察吏冀以安民撫時局之多艱靖内方可攘外維有勉竭駑駘益矢勤奮遇事禀商督臣實心經理不敢稍涉因循以期仰答高厚鴻慈於萬一所有奴才回任日期並感激下忱謹繕摺恭謝天恩伏乞皇上聖鑒謹奏奉硃批知道了欽此○○四川學政三品銜山西道監察御史臣吳樹棻跪奏爲恭報微臣到任接印日期叩謝天恩仰祈聖鑒事竊臣蒙恩簡放四川學政於九月初四日請訓仰蒙召見訓誨周詳跪聆之下莫名銘感遵卽束裝就道於十一月二十四日馳抵四川省城准前任學政臣瞿鴻襪委員將學政關防並書籍文卷齎送前來臣於二十九日恭設香案望闕叩頭祗領任事訖伏念川省地大物博山川之鍾毓代出英賢節經歷任學臣加意整頓文風蒸蒸日上類多講求樸學顧人才之成尤視乎薰陶之術如臣檮昧任懼弗勝惟有勉竭愚誠倍加勤慎潔清自矢時嚴臨深履薄之心奮勉以圖冀得經明行修之士庶幾稍策駑鈍以仰副我皇上殷殷　導之至意所有微臣到任日期並感激下沈除恭疏題報外謹繕摺叩謝天恩再臣刻將公事稍爲料理擬於明春先考成都省棚以次按試川東各府州合併聲明此次沿途經過地方年榖順成民情均極安謐堪以仰慰宸厪伏乞皇上聖鑒謹奏奉硃批知道了欽此○○譚鍾麟片再查閩省光緒十八年以前辦理軍需善後海防應給各局書識工火等項照例動支平餘銀兩業經先後造册報銷在案兹自十九年正月起至十二月底止續辦善後事務給過局書工火油蠟紙張等項銀八百四十九兩零均係核實支給應請准於平餘項下作正開銷　餘一項前經截至光緒十八年底止尚不敷銀五百八十九兩零十九年分續收銀一千五百七十三兩零以之支給前項書識工火等項及歸補十八年以前墊欵共銀一千四百三十八兩零外計尚盈餘銀一百三十四兩零應請歸入後案列收造報據閩省善後局司道造册詳請奏咨前來除清册送部外謹附片具陳伏乞聖鑒謹奏奉硃批該部知道欽此○○奎俊片再准江蘇學政臣龍湛霖咨稱現須按試各屬所請閱文幕友係湖南益陽縣進士蕭大猷浙江黄巖縣舉人王舟瑶山東福山縣舉人王庸江西南城縣舉人羅光鼎湖南善化縣舉人熊壽鵬湖南長沙縣舉人張百禥湖南邵陽縣舉人曾濂湖南荼陵州廪貢生周遠鵬隨棚校閱咨蘭循例附奏前來奴才查該進士蕭大猷等均屬品學兼優堪以襄校理合附片陳明伏乞聖覽謹奏奉硃批知道了欽此○○譚鍾麟片再勞績捐納分發各員自到省之日起試用期滿詳加甄别歷經辦理在案兹福建試用通判陶聞遠試用知縣姚景沂先後試看期滿據藩臬兩司照例甄别會詳前來臣查該員陶聞遠留心公事人甚安詳堪以通判留閩姚景沂年力富强公事明白堪以知縣留閩分别按班補用徐履歷咨部外謹附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒三十一年正月二十三日京報全録]  
　　宮門抄○諭旨三道録前○直督李奏大員捐資贍族請賞給匾額摺○黔撫崧奏臚陳已故知府事蹟懇恩宣付使館摺○直督李奏報捐各欵銀數片○幫辦大臣唐奏援案請領薪工銀數片○陜撫鹿奏叅革武舉片○大臣濟奏報回任日期摺○正月二十三日兵部太常寺太僕寺正白旗值日無引見○吳樹梅請假十日○召見軍機敬信長麟○○革職留任大學士直隷總督一等伯臣李鴻章跪奏爲大員捐資贍族援案懇恩賞給匾額以示嘉奬恭摺仰祈聖鑒事據署藩司潘骏德詳據南皮縣知縣殷樹森詳稱該縣紳士現任東閣大學士張之萬呈稱世居南皮建有宗祠支派蕃衍春秋祭饗費用漸形支絀族中窮通不一貧困不能自給者頗多故父在日嘗思增益祭欵兼濟貧乏有志未逮之萬自通籍以來渥　國恩服官中外十年俸廉所入撙節提存積成銀一萬兩恪遵遺訓捐入宗祠借與族人按月六厘生息計歲得銀七百二十四兩内以二百兩添備宗祠祭祀之需以五百餘兩爲本支高祖以下三支贍助窮困易錢按丁攤分幼童年未及十五歲者不分其有寡居守志者各領一分永無廢替仍擇族中公中誠實者二人經理其事議定章程存祠取具族長等甘結由縣加結造册詳司核明請奏前來臣查大學士張之萬克承先志捐銀一萬兩出借生息爲宗祠祭祀之需兼贍族中貧乏洵屬孝義可風定例士民捐資贍族銀至千兩以上者請旨建坊咸豐八年吏部有侍郎張祥河捐田贍族經部議以係二品大員若僅照士民捐田之例似無區别奏奉上諭張詳河捐田贍族古誼可風著加恩賞　御書匾額以示嘉奬等因欽此光緒九年原任兵部尚書許庚身十七年現任吏部左侍郎徐用儀十九年調任福建臺灣巡撫邵友濂均以捐産贍族經歷任浙江撫臣劉秉璋崧駿先後奏請蒙恩賞給匾額欽遵在案張之萬事同一律可否仰懇天恩准照成案賞賜御書匾額以示嘉奬之處出自慈施除册結咨部外理合會同順天學政臣徐會澧恭摺具奏伏乞皇上聖鑒訓示謹奏奉硃批部議奏欽此○○頭品頂戴貴州巡撫奴才崧蕃跪奏爲已故知府大節昭著遺愛在民籲懇天恩宣付史館恭摺仰祈聖鑒事竊據善後局司道嵩崑黄元善袁開第等詳稱據興義府知府石廷棟詳據府縣屬紳士雲南補用知府劉官禮等呈稱前署興義府知府李保衡浙江會稽縣附生由訓導報捐同知留黔補用同治元年署普定縣知縣正值貞豐回匪攻陷歸化廳城蔓　縣屬白巖沙子溝地方該故守率團堵剿迭獲勝仗賊遂他竄旋髮匪逼郡城該故守督辦城防籌備糧餉不辭勞瘁查獲奸細多名訊悉賊情預爲之備賊不得逞二年二月逆首何二股匪竄擾團坡等處該故守親督團練分途兜擊殲匪無算境賴以安三年五月調署鎭甯州知州時鄰封盜賊日熾該故守整頓鄉團防禦鄰匪詰内奸清訟獄辦理悉臻妥協四年四月署理興義府知府時新城爲回酋金河渾所踞名雖反正陰實蓄髮存異志該故守奉檄赴任募敢死勇丁數十名取道新城金酋聞該故守至閉關抗拒該故守輕騎至城下呼金酋出示以威信金酋感服薙髮就撫又代辦總兵署安義鎭遊擊者爲降酋馬忠驕恣侵郡守職縱卒爲虐民不堪命該故守規之曰旣反正當圖晚蓋今若此欲免得乎忠再拜受教部卒亦歛戢流亡歸集者數百户時督臣勞崇光護撫臣裕麟奉詔舉賢良臚列該故守政績保請免補同知以知府補用得旨俞允六月丁父憂督臣勞崇光護撫臣裕麟以興義回夷初撫貞豐未靖會請奪情留任奉旨允准五年該故守以貞守回匪負嵎亟宜戡定以清亂源飭守備劉萬勝等各督團練由定頭營大獨山坡賴以進剿匪目張覆陰等率悍匪四千餘人暗勾夷目楊阿泥王阿魯分股來拒截我軍於頂廟三道溝復分三股進踞距城三十里之八達地方分圍頂廟東播等處與普坪黑夷王罰傭互相連結該故守親督熊忠等設伏截殲擊斃僞將軍楊阿馬僞翼長姜罰薪馘首一百五十餘級賊狂竄踐踏死者枕藉於道守備劉萬勝亦乘勢擊退頂廟之賊遂合師攻八達賊聞風遁進次普坪勦王罰傭王逆窮蹙跪道誘　忠至新城受降忠欲往該故守力阻不聽竟遇害賊復熾該故守檄調興義普安兩縣團練未至賊逼城該故守登陴嚴守詎馬忠所部降卒與賊通至三月初十日城陷該故守所部巷戰手刃多人力盡被執挺立駡賊受鱗傷死迄今三年追維往事大節凛然凡我紳民同深感戀謹將該故守各任政績及死難事實造册呈請轉詳奏懇宣付史館立傳等情由司道核明請奏前來奴才查該故守李保衡秉性忠清辦事勤奮前署普定縣知縣及鎭寍州知州均值匪徒充斥之時該故守籌剿籌防不遺餘力卒能保全地方民賴以　及署興義府知府政聲尤著剿辦貞豐回匪迭獲勝仗行就殄滅黑夷王罰傭危懼誘馬忠至新城受降該故守阻止前往忠不聽竟遇害賊乘勢薄城該故守登城守禦迨忠部卒與賊通城陷　死之署經歷徐海册亨州同李華斗被害事聞奉旨追贈道員准於死事地方及原籍建立專祠並給騎都尉世職襲次完時以恩騎尉世襲罔替徐海李華斗准附祀等因欽此仰見朝廷旌卹勛勞有加無已今閱時近三十年該紳劉官禮等眷懷遺愛不忍聽其湮没聯名呈請將該故守事實宣付史館查上年奴才片奏前貴州提督孝順等總祠竣工請列入黔省祀典由地方官春秋致祭並請將該提督孝順等死難事實宣付史館立案奉旨著照所請該衙門知道欽此欽遵在案今該故守李保衡事同一律旣據該司道等據情轉詳請奏合無仰懇天恩俯准將已故署興義府知府李保衡政續及死難事實宣付史館立傳以彰忠烈而順輿情出自鴻慈除將事實清册咨送部科及國史館外謹恭摺具陳伏乞皇上聖鑒訓示謹奏奉硃批著照所請該衙門知道欽此○○李鴻章片再准海防各營洋槍砲隊教習人等辛工砲費輪船薪糧並零星購買洋槍軍械價值運解砲火輪駁各船水脚及天津行營機器製造局委員等薪糧公費工匠工食料物購價等項無例可循至操練後膛洋砲拉砲車馬餧養夫工係照奏定章程倒補馬匹例價分别核實支給業將截至光緒十八年十二月底用欵附片奏銷在案伏查此次造報光緒十九年正月起截至是年十二月底止策二十二案内前項各欵遵照新章將增裁用欵數目彚入季報清册先後咨部立案兹據該司道等復加查覈均係照案接續支給併奉文飭發毫無浮冒遵章將支用欵目各歸各部核銷計應歸户部核銷教習人等薪糧公費匠工拉砲駀運車軍餧養等銀十萬四千六百八十九兩三錢有奇應歸兵部覈銷輪船薪糧夫工船價運脚保險經費倒補馬價等銀三萬三千六百九十三兩五錢有奇應歸工部核銷油飾小修砲費購置各項料物器具價值等銀五萬二千四百九十八兩六錢有奇共計請銷銀十九萬八百八十一兩五錢有奇照案分晰另造支銷細册詳請附奏前來臣查前項淮軍各營洋槍砲隊教習通事工匠人等辛工購買外洋物料價值運脚各欵無例可循仍應查照歷屆成案據實請銷除將細册咨送總理衙門户部工部核銷外理合附片具陳伏乞聖鑒謹奏奉硃批該衙門議奏欽此○○唐仁廉片再奴才自奉恩命招募勇營會辦奉天防勦事宜所有本任陸路提督廉俸照章不能全領而需用浩繁時形支絀應領行營之薪水及辦公經費合無仰懇天恩飭部查照湘撫臣吳大澂請領薪令銀數議給相應附片陳請伏乞聖鑒謹奏奉硃批著照所請户部知道欽此○○鹿傳霖片再據韓城縣詳稱該縣民婦李王氏被竊獲賊劉河清等供出窩主冀可連等當經派差拿獲詎有武舉同兆瑞挺　出頭毁簽毆差將　縱放迨經傳案復又當堂咆哮不服查訊等情由藩臬兩司會詳請革前來臣查同兆瑞係庚午科本省鄉試中式第三十一名武舉今以事不于已輒敢毁籖毆差縱放案犯復敢咆哮不服查訊實屬恃勢妄爲相應請旨將同兆瑞武舉褫革以便歸案審辦除咨部外　會同陜甘總督臣楊昌濬附片陳明伏乞聖鑒訓示謹奏奉硃批著照所請該部知道欽此○○奴才濟祿跪奏爲　報奴才進京　　　回任日期仰祈聖鑒事竊奴才於八月二十一日由奉起程九月十四日抵都仰蒙召見一次訓諭周詳跪聆之下莫名　　事竣遵於十一月初一日陛辭後卽束裝起程十二月初十日馳抵盛京當卽敬謹恭謁福陵昭陵禮畢於十三日入署任事伏思奴才於陛辭時面聆訓示練兵剿防事宜奴才抵任與奴才裕祿會商除調撥旗緑各軍外省城先後奏明濱練兵丹已有六營奴才惟有會同督飭訓練期成勁旅以備防守所有奴才進京祝嘏回任日期並督飭練軍寳力操防各緣由理合恭摺具陳伏乞皇上聖鑒謹奏奉硃批知道了欽此 
 
