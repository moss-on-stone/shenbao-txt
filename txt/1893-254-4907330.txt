# 1893 - 254 - 4907330

 

Page 1

 
 
[手卷助賑] [  申報飭據局啓]  
　　戴醇士先生文采風流照耀一世尤精繒事海内人士得其片緒寸　莫不視爲珍寳所繒西溪松蔭圖竹樹蕭森峰　隱現尺幅中有無數邱　令人玩賞不盡此卷向爲時香居士所珍藏今因順直被災甚重不忍坐視割愛助賑想博雅好古之士自當不吝解　玉成善舉如蒙購取請移玉本館帳房爲盼 
[新印六科準繩出售] [  圖書集成局啓]  
　　六科準繩一書集醫科之大成其中論症則見垣一方療治則臚列諸法無微不燭有美畢臻誠不愧爲軒歧之功臣本局以新鑄鉛字排印行列井然紙色潔淨盛以錦套每部四十七實洋五元五角卽日出書有欲探討枕秘者請移玉申報館帳房曁各處申昌書室爲盼此佈 
[論煮粥宜愼]  
　　前得友人來函言客有自拱極城來者言某日蘆溝橋粥廠貧民領粥而食及食畢而復中不安心慌神亂相繼斃命者一百九十三人或煮粥不愼墜入毒物或米粒不潔霉塊煮入該管員紳遍查莫悉所以此事雖未見明文而傳説紛然必非無因故亟錄入報章俾各處善堂均知所警焉有客猝然問曰僕觀此事欲思其所以然之故而不可得先生其知之否余曰事在蘆溝橋與君同在數千里之外誰則能懸揣而知局中員紳尚查不能悉况吾儕乎客曰雖然彼欵爲粥内有毒物墜入及米塊霉蒸不曾揀出故致此禍其説果足信乎余曰時當夏令初過秋暑未退毒蟲惡虺蜿蜒於舊屋塵竈之間爲熱氣所衝突然墮入鍋内其事容或有之不然何以此一百九十三人者其病皆同也顧毒物墮入要亦不過一鍋之中斷無各鍋皆有之理而一鍋之粥恐不足以供一百九十三人之食或者煮成之後放入大器彚爲一區以致中毒者有如是之多未可知也然食粥之人則又决乎不止此數顧何以有幸有不幸若此哉至於霉塊之説京都固所不免漕米運京先此由河運時船户旗丁往往沿途盜賣而益之以水使漲而觔兩無缺故比及到京起米須用鐵鋤米皆成塊米色亦變黄京師謂之老米爲此故也自攺由海運而米色較從前爲美盖沿途旣不躭延時日輪船沙船皆無沿途賣米之弊惟一經抵倉則花户倉胥等百般舞弊昔日之痼疾迄未全除故米之霉變者在所不免第此時雖不免霉蒸究不若從前之甚從前都中人上自宫禁中自百官下及商民無不食老米老米無不霉蒸而絶未聞有此等變異何以此日粥廠中食粥之貧民其肚腹乃若是之嬌嫩乎况霉氣入腹雖曰有毒亦不至如此之烈此次該廠食粥貧民之死恐未必因是盖大祲之後必有大疫京師今年水災浸灌日久水氣所蒸釀爲疫癘在所不免故疾同而死亦同未可知也又聞稿餓旣久者不可使之　飽彼飢腸轆轆者流一旦見有熱粥無不大噉以圖一飽雖曰杓有限制而殷殷求益或不免不忍過拂設一益再益食至拄肚撑腸則必至漲悶而死故凡救餓夫必先飼以薄粥切勿子飯并勿子厚粥蓋恐其漲而死也今此該廠一百九十三人之死安知不由於過飽而漲故其疾同而死亦同也顧説雖如此而該廠中之員紳究不得辭其咎何則以粥食人救其命也今乃因食粥而死其所以致死者或者由於别故而我雖不殺伯仁伯仁由我而死於心中有戚戚焉此則又不可不早爲之籌及者也余襄恒濟戒烟局定章夏令一月不收戒盖亦恐夏令痧症暑症或偶觸中卽易致猝斃設或斃於局中則雖並無他慮而於余心終覺不安不如暫停一月之爲愈今年恒濟改爲善局專爲客棧孤病之人施醫給藥夏問已施送痧藥又令人專就垃圾堆中收拾字紙造爐焚化冬間復擬施粥其施粥章程與各處善堂不同雇用老成勸謹之人挑擔巡行見有實在飢餓不能出門户者則送與之其可以就各善堂領食者則弗再給也以故昨見蘆溝橋食粥致斃一事卽諄諄囑局中諸司事人等此時挑粥施送之舉雖尚未舉行将來舉行之時必須加意留神格外謹愼勿使善舉反被惡名司事人等均唯唯聽命雖然僅一恒濟善局所施能有幾何卽就上海而論其冬間施粥之善堂正復不少仁濟善堂尤爲最多米市之捐每月約一二百千合計一年之所收以之作冬間施粥之資尚有不敷則食之者之衆可知也歴年以來從無有食粥致疾之事致斃者更無論已此外合天下而計之善堂施粥當亦不止京都一處而他處皆未聞有此獨京師有之而且一斃至有一百九十三人之多不亦駭人聽聞也哉寄語各處煮粥以食貧苦者尚其愼旃 
[本館接奉電音]  
　　昨由京友電傳○硃旨五道敬謹譯登○八月初五日奉○硃筆順天正考官著翁同龢去副考官着孫毓汶陳學棻裕德去欽此同日奉硃筆這同考官著吳士鑑陳同禮陸寳忠劉世安高覲昌張嘉祿朱益藩謝雋杭管廷献許澤新黄卓元張孝謙戴鴻慈丁仁長馬步元王同愈劉樹屏吳蔭培去欽此同日奉硃筆内簾監試著桂年李慈銘内塲監試著文英榮山訥興阿和福如格唐椿森戴恩溥胡惠馨王鵬運王傚去欽此同日奉硃筆這收掌試卷等所官著沈宗隣沙從心何錫嵋高增爵孫紹隆陸黻淦吕森宋淑信張鎭芳谷增墉屠爾敏劉恩黻恒林楊覲圭王海涵孟廣楨陳惟辰黨附雲甘大璋史從恒王光昭黄晉銘孫繩武去欽此同日奉硃筆塲内稽查副都統著左翼副都統善耆右翼副都統吉恒去欽此 
[恭迓監臨]  
　　監臨奎中丞七月二十九日乘兵輪停泊下關因天色已遲未及進城業經錄登前報八月初一日辦差人預備全副儀仗赴江干伺候午前十點鐘時中丞乘緑呢大轎迤邐由西州門而入武夫前導從者塞途聲勢頗爲煊赫各營列隊恭迎鳴鎗致敬如荼如火整肅非常約午後一點鐘抵淮清橋行臺襜帷甫駐各員晉謁紛紛手版脚靴絡繹不絶中丞接見實缺司道府縣餘均道乏改日再見云 
[星軺抵省]  
　　江南正副主試舟抵瓜州上憲派兵輪往接前報已紀其事八月初一日徐文兩星使停泊下關由供給所預備輿馬登岸進石頭城入毗盧寺暫駐文旌此係關防嚴密之時照例不見賓客各員亦不呈遞手版均俟初六入簾之日再行送云 
[履勘貢院]  
　　向例江南文闈供給所鋪陳完竣後請制軍入闈履勘八月初一日劉峴帥鳴騶戾止外提調瑞方伯内提調穆觀察外監試志觀察外供給羅太守内供給敖司馬曁一切執事之員趨迎門外然後陪入監臨堂小憩再過飛虹橋衡鑒堂及兩主試寢室一一寓目有不合式者諭令更去以期盡善盡美復徧閲考生號舍畢方命駕回署 
 
 

Page 2

 
 
時正鐘鳴十二下矣 
[宦途萍聚]  
　　兩淮鹽運司江蓉舫都轉於上月二十七日清晨自邗江起程乘坐官舫用先鋒小火輪拖帶卽於是日午後三點鐘時駛抵鎭江泊舟荷花塘鎭城文武各官齊赴碼頭迎接旋登舟晉謁都轉接見之餘互叙寒暄卽興辭而出都轉舍舟登岸乘輿入城赴文武各衙門答拜直至薄暮始回舟次旣而揚州堤工局總辦歐陽霖觀察保甲局總辦朱秋生觀察准南總局林鐘球觀察儀徵淮鹽總棧曾内熙觀察揚州府許寳書太守及江甘兩邑宰亦先後鼓棹來鎭遥望三江口帆檣林立旌旗飄揚小火輪四五艘銜頭接尾皆因蘇撫奎中丞赴寗路經鎭江各官特來迎迓也二十九日午刻關道憲黄幼農觀察在署盛筵設席邀請各官讌飲以伸東道之情並召梨園子弟登臺演唱水陸紛陳管絃競奏霓裳一曲響遏行雲迨至魚更三躍撤席而散各官回宿舟中旋於初一日黎明始分道揚　次第分袂瀕行時闔郡文武各官均赴碼頭恭送寳蓋山新兵前營亦在江干站隊槍砲之聲隆隆不絶 
[潤州大雨]  
　　鎭江自入秋以來天氣陰晴不定寒燠不時至上月二十七日午前九點鐘時始則沛然下雨雷聲殷殷電光灼灼繼而大雨傾盆晝尚微停夜則從宵逹旦二十八九等日熱轉爲寒風雨交加更覺檐溜瑽琤勢若匡廬瀑布數日間約計降雨一尺有餘溝渠不及宣洩遂致平地皆水甕牖繩樞高甍廣厦大半在水中央加以江潮盛漲招商局碼頭及蒜山江岸水已没膝迄今雨師仍未返駕邇值秋禾登塲伊始農人正盼秋陽以暴若再陰雨連綿竊恐滿篝滿車之望未必可副也 
[鎭江火災]  
　　鎭江西門外姚一灣高燦順桐油號開張有年生意頗形興旺去歲秋間在潮水溝賃得某姓瓦房十餘間爲堆貨之地本月初四日午後鐘鳴四下庖丁方在廚下作餐偶不小心遺火積薪之内烈焰飛騰衆人竭力撲救無如愈撲愈熾勢将延及後進紙堆衆人知火難救熄遂奪路狂奔不復回顧行至巷口喘若吳牛人或問其何故類皆呆若木雞不知所對正在互相驚訝忽聞轟然一聲無異天奔地裂蓋火已延燒桐油轟轟者炸油桶之聲也熊熊者上炎之勢也該號主人得此信息急往視之惟元黑霧迷漫紅光迸射無從下手立卽鳴鑼告警城内外各叚水龍聞警之餘星馳電掣而至取水狂噴少頃鎭江府譚太守丹徒縣王明府保甲局員劉少很巡查委員周守戎叅将鄭叅戎守府何守戎先後飛輿而至臨塲彈壓並督率兵民公舁洋龍竭力灌救直至五點餘鐘火路始斷龍夫益奮勇狂噴餘燼漸熄當火勢猛烈時左鄰右舍無不亂竄狂奔男啼女哭一片聲喧令人耳不忍聞下游釐捐總局近在咫尺雇人搬移物件幸城守營何守戎派兵保護始免匪徒搶刦其餘失物遺箱尚不可以僂指計迨火熄已鐘鳴七下矣計焚去瓦房十五間桐油八百餘桶古尖紙五百餘塊連雜貨約值銀三四千金次晨再過其地見餘烟裊裊不絶如縷有安仁堂水龍一架在此澆灌鄰近陳姓樓房適當其衝岌岌可危幸寳蓋山天主堂二處洋龍灌救得力始得轉危爲安其餘雖受虚驚幸尚無恙云 
[荷葉洲大火記]  
　　荷葉洲在蕪湖上游百八十里本屹峙江心縱横十有餘里烟波浩淼帆影接天惟見一片蘆花與孤雁野鳬自來自去而已自咸豐末年髮逆竄擾沿江之青陽大通銅陵及内地之旌涇太徽寍等處皆罹紅羊浩刼慘無天日居民蒼黄奔走猶時有風鶴之警乃相與扶老携幼月夜渡江至蘆荻叢中偷安旦夕鉅意後來者擔簦携囊踵趾相錯於途且有負販之輩喚賣食物者乃益視爲武陵源可避世外烽烟因共誅茅結屋束葦爲扉黄葉村中晚烟縷縷宛然一幅畫圖迨同治四年曾文正公底定東南而大通青陽徽寗等處田園廬舍已化灰飛乃益麕聚該洲度地建屋闤闠雲連巨商星集不數年而正街已綿長六七里燈火樓臺輝煌滿目臨淄七萬户當亦無此喧譁其附於正街長與相等者曰二街再次則曰三街除長街盡係正經店鋪外二街則居民衙署與店鋪相半三街則茅屋居多且又五方雜處烟館娼寮無一不有上月十五夜二街四官殿後面某姓家忽然失愼霎時烈燄衝天紅光燭地遠所水龍皆風馳電掣而來其時二街與三街業已燒成一片無隙可進兼之封家姨助桀爲虐勢益披猖遥望大江上下紅光燦爛幾如赤壁燒兵直至天明回祿君始興盡而退計共燬去茅舍竹籬六百餘户其瓦屋之遭殃者亦有三十餘家焚燬某姓靈柩一具又女郎二口跌斃老叟一名骸骨俱無覓處其情亦可憐矣按此地駐有池太同知係兵燹後由蕪湖移駐者又設有厘金總卡及皖岸淮鹽督銷總局皆自大通移去下至大通巡檢大通汛署亦皆遷地爲良緣大兵之後大通人烟稀少户口蕭條祗有水師營叅将及鹽局掣騐所而已地氣之轉移滄桑之變幻洵非人所逆料又按大通向爲徽寗各邑互市總口故與鄂省之漢口江西之景德並傳人口今則里巷猶是而景色不同因述大火而兼及之又聞好事者云此地本一荷葉浮於江面恐極盛之後或有陸沉之日乃相約呼爲和悦洲此則里巷讕言不足供大方一噱附錄該處保甲厘金總辦鄒墨賓太守災後諭誡居民建屋務留火道告示其文曰照得和悦洲地方烟户稠密街後草屋櫛比風火堪虞七月十五日偶因一户失愼頃刻延燒六百數十家殊堪憫惻皆由草房與瓦房後面緊接水龍無路通行不能逼近撲救以致火勢蔓延嗣後居民如在街後搭蓋草房不准與瓦屋後身緊接務離瓦房二丈八尺以外讓出通行寛路方准搭蓋除飭文武汛衙門保甲委員嚴派兵役巡勇查禁外合亟出示曉諭爲此示仰知悉凡在街後草房之户務離瓦屋後身二丈八尺以外方准搭屋紥笆如敢故違定将草房隨時拉毁仍提案責懲等語是誠賢長官懲前毖後之苦心又聞被火後曾經太守向同寅文武及闔鎭店商捐集二千餘金按户散放仁心仁術可謂獨有千古矣 
[體恤士情]  
　　江西學憲盛宗師甄别經訓書院高材生其示曰本院歲試各棚調送經訓各生皆擇年少有造之士凡年逾三十者雖學業頗優多未調送誠恐中年以後人事牽纒未能遠出且寒士多居鄉教讀院中膏火旣不甚豐尤未便去彼就此故且置之第念諸生境遇不一志趣各殊或人事較簡可以離家或年齒雖長志切觀摩本院與諸生隔閡形跡苦未周知又本院科試各棚亦有擬定續調尚未咨送者兹定於八月初一日甄别經訓書院正各府州生員鄉試雲集之時所有某某等各生均著於是日來轅應考先赴監院報名其試習某經及兼試他藝名目均照在院肄業諸生於册卷内注明册卷亦於試前三日呈核特示又仰監院教官傳知在院肄業諸生於册卷内注明由何處調送何年月進院原習某經一經之外或説文史學掌故輿地古文駢文算學詩賦各兼一門均於册卷注明取准住院之後各依所習經應課俟一經著有成效再行注明轉習他經凡習經解者試日兼作本經文一首另行示題其説文史學各門有兼長者聽其並作諸生如自揣不能説文經史者准其改試制藝亦於册卷内注明取准後轉送豫章友教書院肄業試均准携帶蠟　以期各盡所長册卷限於試前二日呈核至於現在告假及未經到院者現屆鄉試諒無不到之人凡此次不到者卽係不願在院肄業之人槪行開除不准託故呈請補考鑒空衡平於此可見一斑 
[病丐自經]  
　　金陵舊王府相傳孫吳之故宫也城闕依然未遭兵火時有吳市吹簫輩棲止於其下牛衣相對苦不堪言上月廿四日夜有遺才生赴考棚聽點道經於此遥見黑物一圑約高六七尺飄飄蕩蕩似却似前疑駭間已相距不遠呼僕火之則一鶉衣百結者高懸木棚之上足下惟存磚瓦一堆而已大呼更夫問此丐何時自經據云四鼓時尚聞渠在地呻吟口中喃喃惟祈速死乃一轉瞬竟成異類大是奇事時正五鼓生携考具怱怱而去次日更夫将赴縣請騐丐之族姪料知死者因病自尋短見並無别故不欲報官懇某善堂給棺装殮完事族姪有阿芙容癖其神色與乃叔相去無幾前車覆轍後車能勿悚然哉 
 
 

Page 3

 
 
[輿夫受責]  
　　金陵石壩街寓皖南生六七人擬呼肩輿數乘往遊莫愁湖輿夫告以連日差事紛紜雇人不易請稍緩一二日再去諸生大怒謂何物狂奴敢阻人清興如不速去預備當捉将官裏去令爾受鞭笞之苦輿夫方嘵嘵置辯生直前批其頰口呼送縣懲辦不置輿夫遁去知會同類數十人前來尋釁曳考生上街或推或挽向西而去聲言與其爾送我到縣莫若我拖爾到縣下棋先一着此之謂也須臾至江寗縣署當堂喊禀邑宰廉得其情升坐斥輿夫曰先生縱有不是爾擡輿之賤何得無禮著将爲首者重責百板温言慰考生而遺之去觀考如堵咸頌大令之善於處事也 
[飛來峯吟秋記]  
　　杭垣印卷處傳説今科鄉試士子之報名傳卷者僅得八千餘人将來或有補到者九千足矣○學院錄遺人數亦甚寥寥如杭府學約一百六十餘人仁和約一百五十餘人惟錢塘稍多亦不滿三百人海寍四十七人其餘若台州府屬更覺稀若晨星矣宗師塲規頗寛命題已紅日高升凈塲則黄昏将近塲中不特上下廠可以奔走自如卽東西亦有互坐者○獃公子其父宦於吳積産數萬金及辭世公子携眷回籍不善經理日從事於花骨頭鄉里故以獃名之七月十三日偕三四人遊玩考市至青雲街見女郎口操吳音身穿淡湖色紗衫油頭粉面珊珊而來公子悦之尾其後復趨而前遍歴考市卒至桂芳園啜茗公子亦隨之俟女郎坐定公子站立身旁兩目灼灼同人拍公子之肩公子手舞足蹈譁然大笑狂奔而去一轉瞬間復來立如故女郎若無聞見也者及夕陽西下女郎去公子亦隨之去不知其後如何也 
[罪囚解府]  
　　日前鎭海縣飭役押解女犯周范氏一名至寍波府署府憲胡太守暫發鄞縣收禁尚未懸牌提審聞該犯與夫嬸爲晒晾衣裳兩相爭論氏以足踢傷夫嬸要害因傷斃命經鎭海縣束大令提案訊取口供解府勘訊後由府解省想當論抵也 
[臨去躊躇]  
　　上海縣署帮審委員葉臨恭司馬赴蘇謁見大憲事畢回滬定於日内赴都引見已紀前報前日司馬飭家丁等将行李運上太古洋行重慶輪船晚間司馬登舟見船上人多於魻已無容足之地司馬遂回公館定於初六日乘輪北上 
[船户遇救]  
　　本月初一日清晨有金文富鴨屁股船一艘在寍波江北岸爲陳祺春装載船局所需竹木等物來滬晚間十一點鐘時駛至大七洋地方黑暗中觸於礁石船身滲漏立卽覆没船中共有二十人惟張阿材王三狗張裕川朱子培姚有堂余士琴嚴泰和等逃至山麓其餘十三人均與波臣爲伍七人在山巓解下衣服挑在毛竹尖上爲號以待拯救至前日適有法公司輪船行經是處用千里鏡瞭見将輪停泊用舢板往救四人已奄奄欲絶三人发然無恙經西人一併帶至輪船灌以藥水四人始慶更生每人各贈洋八元作爲川資及輪抵埠船主将七人送至法領事署轉送捕房由曷同轉飭探将一千人送往道署昨午由聶觀察發上海縣妥爲安插飭将阿材等交差安置候資遣回里 
[茶擔忿爭]  
　　麻皮阿四卽徐阿四向以茶擔爲生涯滬南靛業公所每用茶擔必喚阿四近以某作事不端遂改喚唐姓被阿四偵知遂将唐軋至吉祥慺啜講茶謂其槍奪生意有壞行規唐則謂並未往攬彼自來喚豈有拒絶之理後經八從中調處令唐出錢七百文并惠茶鈔事遂寢息 
[干卿甚事]  
　　鐵匠楊阿二在滬南董家渡地方開設鐵店其妻某氏生一子僅四齡新年赴親串家得有壓歲錢二百文氏密藏於床底楊知之前日因有急需遂将此項錢用去氏忿甚與楊口角各奮老拳正在紛紛擾擾扭作一圑忽有軋花局工頭劉誠意聞聲而至将楊扭住痛毆楊力不能敵致受損傷劉意猶未足竟将楊送往廿三七鋪巡防局請究局員詰問之下以楊阿二夫婦不應同室操戈以後宜敦輯睦不可再啓爭端又謂劉曰别家夫婦偶有吵閙與汝何干竟敢插身多事平日之不安本分可知以後如敢再犯定卽提案重辦 
[視死如歸]  
　　本邑人某甲家住滬城北張家弄生一子年已弱冠失業無聊前日與父口角當經家人勸散甲子忿不欲生私購洋烟暗中吞服良久毒發家人始覺覓藥灌救無效而斃昨由中備棺收殮寸草春心尚無報答忍以喪明之痛累生我之人天下亦曷貴有子也哉 
[供認販槍]  
　　陸阿藍私販手槍被法　拘送公堂葛同轉著送縣訊辦爲前報所已紀前日法公堂将陸及雙門手槍八桿一併解縣黄大令於二鼓時升堂提訊陸供稱係寗波人在富順輪船爲庖人原籍尚有老母此次由香港乘輪來滬當未啓行時有素不相識之阿毛欲帶私貨來滬售賣往購吞焦因價太貴遂将白米一石託小的換得雙門手槍八桿前日船抵滬上小的向阿毛索取帶費阿毛令小的同送上岸甫至小東門相近卽被巡捕拘獲阿毛飛步逃遁由捕房将小的解送公堂轉解憲案大令察得手槍均係新製謂此等物件惟軍營中用之此外不准携帶究竟此槍從何而來速将實情供明尚可從寛陸堅稱實係阿毛囑帶大令問阿毛何姓係何處人現住何方作何生意答稱小的惟知其名不知其姓亦未悉其住處及作何生意大令曰顯見逞刁不打焉肯直供著責藤條一百下依然狡展著拖下笞責陸供稱求恩免責小的願認實係自販大令著收所手槍儲庫聽候究辦 
[縣訊行凶]  
　　前日英公堂飭差解送受傷人張文文行兇人王長福及兇刀一柄至縣請訊晚間黄大令升坐花廳研訊張訴稱係本邑人家住西鄉梅家弄地方今在老閘直北徐家花園隔壁香作内營生與王長福同事三月廿六日晚間店中失火當經作主喚集諸夥與鄰人協力施救得以無恙次日作主細查痕跡實係王暗中縱火作主並不計較惟将生意辭歇王出外後以同店諸人並不代伊緩頰懷恨在心迭次向各夥滋擾上月廿七日忽與小的尋釁晚間小的自外歸家中途與王相遇王一言不發突出利刃剌來小的向右閃避勢已不及致被戳傷嘴唇小的上肖奪刀兩手又受損傷其時王又在身畔取出一刀剌來小的見勢不佳大聲喊救經旁人拘獲送往英公廨轉送憲案求恩騐究王供稱係本邑人家住浦左高家巷地方今年三十七歲亦在該香作爲夥本年三月二十六日晚間壁寗心菴僧人焚化紙蓮船一艘火星墮在作中致肇此禍不意作主歸過於小的将生意停歇在店時曾於二月間被張借去水烟袋一枝屢索不還四月間又往索取致被逞凶小的當卽走散至上月二十七日小的有事往北途遇張文文向索烟袋張允同往作中交還小的信之及至門首張令小的在外暫候未幾伊自内出外手持洋刀向小的面門上直剌避讓不及　被戳傷鼻樑叩求騐究大令問王長福曰此刀係何人之物答稱不知大令曰爾言被張持刀剌傷何謂不知答稱當時天色已黑難以分辨未知是否此刀大令問張曰爾傷究被誰人所戳供稱實被王長福行兇是晚王等共有十三人外間呼爲十三弟兄大令問是晚持刀行兇者幾人答稱祗王一人大令復向駁詰王供稱當時張将刀剌來小的受傷後将刀奪下帶傷伊之雙手及嘴唇等處大令笑曰據爾所供張係持刀爾向奪取今旣爾之手指並未受傷反傷張文文手嘴等處有此理乎本縣察得張文文受傷較重爾之傷勢並無緊要判将王　福收所張文文著回家自行醫治俟傷痊來案質訊 
[牽連二女]  
　　宋胡氏前赴英公堂控稱丈夫宋錦元已赴烟臺妾宋張氏與醫生張春田犯姦得以拘獲交捕解案蔡太守略詰數語復由帮審委員宋别駕覆訊宋張氏及張春田均不承認犯姦遂飭分别管押俟宋錦元回滬再訊已列前報兹悉宋錦元現已回滬與妻宋胡氏吵閙謂其不應誣指姦情况與張春田交情素厚斷不致行非禮之事遂與宋胡氏反目詬誶時聞又因所生二女隨母捉奸嚴加訓斥適華捕經過将宋錦元及二女帶至捕房捕頭命移送英公廨太守飭候訊供核辦 
[暫停訊案]  
　　英廨讞員蔡太守昨因另有要公飭知各捕房停解各案俟今日再行解候發落 
 
 

Page 4

 
 
[聚金成塔]  
　　本館協振所昨承杭州協興局交來嘉平生洋十元又鷗閑主人還心愿洋十元天處高而聽卑一念之誠可通金石但使稱心而出自無不如願以償又書畫社交來鷹洋十元囑爲彚解災區以翰墨之緣普仁慈之念墨池咫尺蔚成潤物之雲粉本琳瑯悉屬饋貧之寳假令褚虞復起倪米重生亦當頫首下風傾心祝露矣誌之以示弗諼 
[上海北市絲業會館籌辦順直新災賑捐滬局瑣記十五]  
　　廿七日承鎭江李氏還心願求家宅平安助洋一百元災黎蒙頌禱同深同日接褚敦伯兄函開六月十六日自朔平府起程節節阻滯冐險成行沿途山水暴漲車道被衝終日與沙石相摶或跨驢或步行日行三四十里其危險情形筆難盡罄幸邀天佑處處化險爲夷七月初九日抵京小住四日晤諸同鄉知順直災情極重業經發電乞援一波未平一波又起聞之令人撟舌十四日由京至通探知死者七千餘人十五買棹返津目覩兩岸漫口十數處房屋衝塌無　秋禾顆粒無收十七抵津謁見中堂局憲均以歸化賑事甚蒙優眷並因畿輔災重敦飭留津辦賑固辭不獲只得暫留第現在赶辦義賑係分六路弟處與經佩卿兄兩路議由滬上各賑所接濟深恐一經開辦欵項不敷反致進退兩難謹專泐奉布祈速示以定行止山西邊外各屬秋收在熟爲十數年來所未有敬一併附陳當電復云函悉敬意亦擬屈駕留辦查寍河玉田兩縣毗連奏報災重如尚無人認辦請回明傅相行局墊發萬金往賑先寍後玉寍屬換錢由印官請海號當商到署議價每兩照市約加津錢數十玉屬向歸錢當承領酌加百文放時何處撥若干由各鋪捐錢運往帮放極便寍屬附近寳坻一帶最苦玉邑除蘿卜窩窪黑魚淀等處應放外餘均高地可不放林南倉雖窪因歴屆麥秋甚好不比各窪並無春熟故敬從未放過如本屇災重可酌查約計急撫三竿寍屬全境不過四百村推北塘蘆台兩大鎭户口極多北塘較苦急無有七千或可敷用查時最妙将被災各村統查分塡極次事竣放極户作急撫票仍發還俟大賑時與次户併放免再查如以爲然乞将此電分呈傅相局憲請示遷行同日接寳坻張一琴大令電稱藝憲撥萬金上憲意欲留作加撫故瀆求今先儘急撫之用可敷放昨亦電禀藝憲當邀允准云敝處擬八月初五商由各賑所彚解義賑第四批如蒙賜助以速爲妙合併附陳[  七月廿八日錢塘施則敬子英甫謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨瑣紀]  
　　潘安氏投英公廨控稱女子章金珠卽曹縵雲欠洋不還立有票據係其母章范氏經手呈據請追蔡太守准詞飭差先提章范氏暫交官媒候訊○黄一清向聞少甫索欠在路爭毆由三百八十五號華捕帶至捕房捕頭飭移送英公廨蔡太守諭令靜候訊供 
[法捕房瑣事]  
　　昨日午後二點鐘時葛同轉至八仙橋捕房同謝副捕頭升堂命将蟻媒案内之胡子香秦長發王阿順戴葛氏解案著照原　秦長發枷號三月期滿責三百板王阿順枷二月期滿責二百板胡子香枷二月遂謂曰本欲将爾重懲今姑著爾交洋八十元格外開恩離須赶緊将洋交案又将戴葛氏掌責八十下責畢謂爾經王阿順薦至虹口傭工旣已辭歇並不回家告知丈夫膽敢隨王秦至浦東作此勾當廉恥喪盡矣又謂戴阿東曰爾何日将氏領回答稱俟明日江天輪船開時送回寗波同轉准之氏還押○孫包探禀朱秀林控妻吳氏逃遁其姊高吳氏處今将高吳氏及氏兄吳福生傳案請訊同轉問高吳氏曰朱吳氏乃爾之何人因何住在爾處胡阿和有無瓜葛供朱吳氏係胞妹綠妹夫朱秀林失業無聊不時口角經朱送至小婦人處留養月貼房飯洋二元已屆四載朱亦時來探望小婦人向居城内於本年六月二劌日遷至寳興里胡阿和係隣居並無别故朱忽來案控妻逃遁此係另生枝節求請明察問福生是誰供是胞弟朱稱小的並未将妻寄與高吳氏處妻實於十五年四月十六日逃遁找尋無著嗣有友人在寳興里瞥見通知小的投報捕房由包探往拘到案請大老爺研究同轉謂據高吳氏言爾将妻交彼答稱小的之兄在鹽碼頭開張裕記樹行不送兄處反送妹處斷無是理同轉謂吳福生爾妹之事爾知否供知之小的曾屢次苦勸妹與朱均不肯聽又詰胡阿和卽桂香不認與氏有奸同轉判将朱吳氏掌頰八十下交其兄吳福生送回朱秀林家胡桂香管押三天○老虎灶主王瑞川失竊洋銀三十五元疑被胡阿寳所竊一案昨據郁包探禀將住居老虎灶之孫位金孫阿毛胡阿法劉秀桂蔡文奎等傳案請質王亦投案請追同轉謂孫位金等曰王瑞川失洋爾等知其詳否答稱小的等均住樓下水知其詳至廿九晨據王言失去洋銀三十五元王供稱惟在押之胡阿寳知藏洋之所料被胡竊求請追侒同轉命将胡阿寳解案盤詰再三不認行竊問爾不行竊爲何在英捕房管押日久供緣悞穿馬夫衣服今已痛改前非孫包探禀老虎灶正在修屋将墻壁拆去四尺查無外人行竊惟胡阿寳曾在隔鄰飯店中又係積竊爲此拘案請究同轉命掌責四十下仍不認竊著押候交保出外帮同将竊賊查緝○周長慶控失竊軟包由包探拘獲馮子仁陳阿五到案将原箱交失主具領屢載前報昨據周長慶投案稱失物已齊請将陳馮研究同轉命提長發棧執事訊問供稱上月廿八有通州輪船胡姓客來棧住四十八號房内係由馮子仁接來因該客欲往蘇州故将物件暫交馮子仁帶往棧中至本月初一日胡客來棧言卽欲動身将箱籠取去多一軟包見申報登有永安棧周姓客失物故於明日至該棧與棧主施姓説明欲見周客適已入城未能相遇至明日欲送工部局適被包探将箱籠吊取求請明察旋據吳毛林卽林毛頭上堂稱在該碼頭爲扛夫曾見該棧接客馮子仁至通州船将行李等物拖至前房間問是幾號答稱不識字惟見軟包一個擺在房門邊餘不知情嗣有扛夫卞彩高王雲堂被累管押捕房曾問探夥可曾釋放彼亦問我知失軟包之事否我言惟見包在馮子仁所荐之房門口問見該棧接客幾人供惟見馮一人同轉又提卞彩高王雲堂詰問供詞與吳毛林相同又将在押之陳阿五詰問供是日在高陞輪船接客並未與馮等至通州船不知失包之事馮子仁供與阿三金和等至該船接客至本月初一日胡姓客去後始知多一軟包當交櫃上餘供與李蘭亭相同同轉盤問再三矢口不移遂判将陳阿五馮子仁還押諭李蘭亭於次日邀同永安棧主篱姓到案李遵諭並交罰欵洋廿元同轉命暫存捕房○又将縱賊之周鄒氏傳案謂曰爾将剃頭阿寳縱去挺押捕房爾夫蔴皮阿春曾充捕夥爾竟如此行爲不法已極著掌一百下釋出限三日将剃頭阿寳交案如違當提爾夫蔴皮阿春究辦氏唯唯而退 
[廣東官報]  
　　七月十八日缷開建縣王耀曾禀知任内各欵解清候補縣何維桓禀銷韶州東厘廠差如昔司王禀謝委禀見赴任○十九日普寗縣崔增瑞禀到缷事奉調簾回○二十一日鹽人使傅夑和禀銷白坭緝　差補用直隸州嚴開第禀到由廠回禀謝調辦西江緝私禀見○二十二日肇羅道吳禀到禀謝補授肇羅道缺缷揭陽北案司陳朝鉦禀到缷事回委署廣州府經歴善昌禀謝委○二十三日缷佛岡廳王禀到由英德公幹回補用直隸州周德溥禀知服　回禀見缷東莞縣沈禀到缷事回禀見候補縣何維桓禀謝咨文委管河西棚陳炳華淇潭司俞仕芬俱禀謝委禀見 
[浙省官報]  
　　七月廿一日歐陽限彝禀銷湖漊分卡稽查差○廿二日候補府潘祖頤禀見禀辭赴處郡厘局差署杭理事文禀知藩司飭知調補分水縣禀叩謝運副胡汝翼叩辭解餉赴都通判陳廷杰禀見禀辭赴台州公幹麗水縣叚禀見叩辭○二十三日正任桐廬縣王纘勳禀知藩司飭知詳請奏調景寗縣缷叩謝漁浦巡檢潘誦年禀謝飭知赴任潘誠志由京騐看來省禀到府司獄周炳交缷歸安主簿回省禀到○廿四日知州郭文翹禀知由永康交缷卽辭赴金華會算交代長興縣尹麗樞交缷回省禀到候補按經歴林祖賢由京騐看來省禀到府照磨朱兩慶捐免騐看來省禀到主簿戴天培由温州防營回省禀到 
[鄂垣官報]  
　　七月二十三日准補均州黄宗度禀見謝飭知赴任准補黄梅縣徐士彦禀見謝有知大挑縣孔繼鎡缷辦江河馬頭渡划票牌完竣○二十四日虎銷局江蘇候補道楊見○二十五日委辦沙洋釐局候補府魯欲仁見辭回局○二十六日候補縣章冕奉臬憲委赴漢陽縣帮審案件試用典史法鶴松奉藩憲委文闈以備診觀病症缷署野三關巡檢事楊啓後回省禀到湖南候補縣於以仁卜彦偉管解三批京餉赴京俱禀到 
[金陵官報]  
　　七月二十三日候補道趙濟川到銷揚州保甲差回下關木厘分局同知陳航禀謝調辦北河口木厘分局候補縣張貴成銷北河口木厘分局並辭赴鎭江木厘分局差○廿四日陜西知縣蒋澤煦由京來赴陜西到○二十五日署泰州王端啓到叩謝請補泰州○二十六日缷署海門恊李光裕交缷回同知劉卓栻銷慶餘橋厘捐差回○二十七日候補道郭階厘捐局趙濟川木厘均謝委會辦差○二十八日候補道趙濟川赴揚○二十九日調署江寗縣趙受璋交缷署銅山縣事回知縣尹佑湯奉委府發審差安徽知縣鄧國華禀謝奉運司委解商捐銀兩京餉差候補道馬聲煥謝委會辦軍械所吳淞釐捐吳式晸叩謝留寗差委○八月初一日淮軍報銷局候補道趙　元謝委會辦營　處同知陳航銷下關木釐分局差理問趙善培銷江西採辦磁器差 
[蘇省官報]  
　　七月二十二日袁恭宏禀知奉委調辦徒陽河工差卽辭回滬知縣杜仁榦奉委覆勘崇明海塘差劉炳青臬憲委查吳江等處驛站差范樹恆臬憲委赴荆溪縣催辦保甲差○二十三日直州文林禀辭解京餉赴都改發江蘇候補班前先補用縣丞善啓正藍旗人到省主簿柳汝霖交缷代理元江青縣丞事回家人禀報候補縣丞李惟豐廿一日病故○二十四日三品銜新授揚州府沈錫晉廣東人由籍來禀到同知葉大荘由滬來卽辭赴都引見知縣徐景寅服滿回省並謝海運兩次保案○廿五日藩轅牌示照得宜興縣典史姚紹生期滿遺缺查有試用從九萬毓桂又荆溪縣典史饒用釗病故遺缺查有試用從九魏湘又太湖廳角頭司巡檢舒培元病故遺缺查有試用巡檢申士林均堪以委署同知銜指分江蘇試用知縣楊壽祺陜西人由京引見到省指分江蘇試用縣丞詹顯榮廣東人到省縣丞倪煥章辭赴松江差遣新海防例指分江蘇試用從九嚴恩錫浙江人捐免騐看齎咨到省○廿六日調署蘇州府王禀到知縣何啓綬由車坊釐局來並禀知奉委調辦盛澤釐局差許肇基禀知奉委車坊釐局差卽辭李　　銷管解京餉差府經沈振綵禀知奉委閶胥門外三叚巡查卽到差縣丞龔世棟禀知臬憲委赴宜興保甲差○廿七日新授廣東督糧道魁交缷蘇州府事首府王禀知接篆任事新陽縣蘇禀到謝十八年分徒陽濟賑漕捐案内奬給花翎巡檢程福增服滿回省分發指省江蘇試用縣丞沈肇基均浙江人禀到○廿八日程南金奉委赴滬收運官硝公所禀請代購洋硝回蘇差○廿九日新陽縣蘇禀辭八月初一日起穿外褂○八月初一日知縣曹明志臬憲委札調來蘇訊案署常州府知事俞龍盤禀到謝委調署豈山縣石浦局巡檢事從九申士林謝奉委署角頭司巡檢事萬毓桂謝委署宜興縣典史事未入陳葆和禀知奉飭派蘇差委 
[邗江官報]  
　　七月二十日郭鹺尉鼎臣委總局後五成鹽價差鄧大令國華毛鹺尉昌駿均各奉委解餉入都金分轉耀忠委發審差○廿一日曹鹺尉爾濟李鹺尹恩　均解海分司餉來○廿二日儀徵縣朱大令江公幹到揚高郵州錢剌史錫賓交缷回省分發知事劉鹺尹傳鴻禀到徐鹺尉福昌解海分司餉來○廿三日儀敬縣朱大令禀辭回署○廿四日車邏漕捐楊司馬士鈞過揚分發巡檢王鹺尉振業禀到户部王主政式曾抵揚朱鹺尹士良解餉赴蘇○廿五日康鹺尹奉琪委力乏橋船私許鹺尉寳生委　北聽差○廿六日吳鹺尹瞻廷銷南京餉差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
