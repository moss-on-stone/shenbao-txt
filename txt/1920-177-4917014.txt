# 1920 - 177 - 4917014

 

Page 1

 
 
   
 
 

Page 2

 
 
   
 
 

Page 3

 
 
時評 
[内閣與擁護（冷）]  
　　内閣今將改組矣其所以改組之原因爲其實權在武人之手而不能有所展布也雖然今日之改組仍由武人之手成之然則能保他日不爲武人所把持而依然不能展布乎故我謂今日之爲武人者對於内閣祇有承命而無所謂擁護也 
　　雖然爲内閣自身計當亦宜知所以改組之原因不爲一黨一派植私利而爲國家謀大局徒恃一黨一派之武人實不足以保其永久之生命也 
專電 
　　北京電靳免本兼職令已蓋印周樹模國務總理咨文將送衆院閣員總辭呈卽上（二日下午一鐘） 
　　北京電擬特任周樹模爲國務總理同意案咨文於正午送到衆院 
　　北京電本日令國務總理陸軍總長靳雲鵬迭呈辭職情詞懇摯靳雲鵬准免本兼各職又令特任盧永祥爲浙江督軍又令松滬護軍使一缺着卽裁撤設松滬鎭守使又令調任何豐林爲松滬鎭守使（二日下午五鐘） 
　　北京電確悉徐段間爭點已解籌邊使機關暫存官制付局修正徐樹錚免本職另派員暫署徐部四旅歸叚暫管（二日下午五鐘） 
　　北京電李朱曾及徐樹錚自請罷斥之呈文已擬定待上立言多負氣語並要求懲辦吳佩孚作交換條件（二日下午五鐘） 
　　北京電徐樹錚解職事議幾破昨晚又續有進行籌邊决保存 
　　北京電沈金鑑魚日出京調留日監督爲政廳長保樓某爲財廳長 
　　北京電滬商會蘇省長因滬米問題電京設法外部通商司議定禁米出洋辦法又滬商會請撥二百萬一層財部無鉅欵齊向滬商挪假（二日下午五鐘） 
　　北京電開封鄭州公民大會電前電請罷王印川乞速發令 
（二日下午五鐘） 
　　北京電馮玉祥電敵在常德城東北十餘里之牛鼻灘等處遍設埋伏經派炸彈隊長劉玉山等前往襲擊斃營長三獲營長五並擒斃敵兵甚多（一日下午三鐘） 
　　北京電劉存厚電據報（一）唐繼堯率隊入川擬俟粤湘滇軍到川後卽聯合黔軍先滅劉湘並令葉荃聯合石吕黄盧由川北進攻成都（二）劉湘被滇軍返攻退出遂寗（三）黔軍派一旅增援重慶（四）熊任吕超爲前防總司令（五）熊藉口督戰在簡陽設立行署爲退步計（六）熊提鹽欵六百萬在成都購買現金三百萬并勒收房捐（一日下午三鐘） 
　　北京電日軍越境追捕韓黨交涉日使允道歉惟要求中國訂取締韓黨辦法（二日下午五鐘） 
　　北京電倫敦密電英外部消息英日盟約事雙方議定本月二十日左右向國際聯盟布告現行之約期滿終止（二日下午五鐘） 
　　香港電温宗堯迭與領事團交涉關餘英領允再電京磋商 
（二日下午四鐘） 
　　香港電省黄埔塢有批商包辦訊（二日下午四鐘） 
　　香港電趙蕃未赴滇昨先派國會議員陳某代表持函謁唐勸勿使西南分裂負護法初衷（二日下午四鐘） 
　　香港電林虎援湘軍已編竣待發（二日下午四鐘） 
　　香港電陳炯明將漳汕間兵站一律規復（二日下午四鐘） 
　　香港電聞某國藉口擴漁業願備二百萬元向閩官購台灣峽各小島閩人已籌對付（二日下午四鐘） 
　　香港電連日東北江水漲低地被浸各縣外報水漲幸非重警廳令早籌禦（二日下午四鐘） 
 
 
 

Page 4

 
 
   
 
 

Page 5

 
 
   
 
 

Page 6

 
 
太平洋路透電 
　　一日海參崴電混合内閣可保成立進步黨將得財政實業外交三席日本外交團中某員今日聲稱混合内閣之成立日人各界甚表同情因不限於一界取材之故惟日本在遠東之政策未易更變吾人之政策仍如屢次宣言注重不干涉俄國内務 
　　三十日東京電海軍省發表文告謂日艦司令因重慶附近發生騷亂有刦掠情事日僑處境頗形阽危故與重慶日領事會商後已派兵一隊登岸 
　　二日北京電昨夜謠傳政府改組内閣之計畫已發生頓挫今日得悉實屬不確任周樹模爲國務總理之議案今日午後已提交國會大約將於下星期初投票表决今晚將有明令准靳雲鵬辭總理職但仍留其任陸軍總長張作霖四五日内將離此京財政部昨以國庫券六百萬元發交王占元及吳光新 
世界路透電 
[斯巴大會之預備]  
　　一日巴黎電法總理米勒蘭氏今晚由巴黎前赴比京將爲比京大會及斯巴大會之主席 
　　三十日倫敦電議員戈爾氏今日在下院質問前德屬殖民地及前土耳其土地委託代管條件是否須至國際聯盟贊成其條件而後實行波拉勞氏答稱該問題仍在討論中彼望斯巴大會舉行之後可以發表辦法又稱斐洲及太平洋中前德國屬地之委託代管權辦法目下正在草擬俾交高等議會考慮彼望斯巴大會通過此項代管制然後即可提交國際聯盟 
[國際實業聯合會]  
　　一日瑞士京城電國際保護實業聯合會之法·德·荷·波蘭·瑞典·瑞士·捷克斯拉夫·羅馬尼亞代表訂定國際條約志在維持並恢復戰時被侵之實業權利 
[英國之礦務議案]  
　　三十日敦倫電商務大臣郝恩氏今日在下院動議二讀礦務議案時謂煤礦不歸國有惟將由國家及委員會協同管理工人亦得派代表加入委員會自八月三十一日後商務大臣有制定礦井煤價工值及出口煤額之權以一年爲限此後將由國立礦務局提出大綱力求全國煤價得以一律於是工值將不按售價而按餘利計算該議案規定每年按每噸一便士之率徵收煤稅以五年爲限則每年可得英金百萬鎊該欵用以謀礦工之社會幸福 
[新芬黨之近情]  
　　二十九日倫敦電魯加將軍爲新芬黨所拘後迄無消息星期日夜間費摩兵隊擁出營房搗毁商店多家以洩忿里斯摩爾亦有同類事端且開來福槍但未傷一人 
[美國民主黨之黨爭]  
　　一日舊金山電推舉前財政總長美加都氏爲民主黨候選總統者在全國大會中發言謂前所傅美氏不允擔任民言黨候選總統之說悉是讕言乃反對黨所揑造故余今舉出美氏云云寥寥數語簡短已極反對美加都氏者召集連夜會議擬結合團體破壞美氏之被選但會議終夜對於應選何人迄未决定其唯一成績似堅定投票擁護威爾遜總統者之决心耳威爾遜方面之人現稱現有人結合團體以反對威爾遜者則將利用現任副總統馬歇爾氏以抵制之民主黨全國大會之黨綱委員會今日通過黨綱一條詆斥目前和共黨國會之舉動又有黨綱一條贊成斐奇尼亞州民主黨員所唱國際聯盟約章不附保留應予通過之議黨綱委員會主張確讚威爾遜政府作戰之行爲斥責共和黨國會之未能規定適當法律以抑平生活之高價並聲明民主黨定以嚴法處置壟斷謀利之人民主黨贊成財政部長支配下之預算制度並主張擴張摩托郵務與包裹郵務增給郵局職員薪俸對於勞工民主黨黨綱主張不許工人罷工廠主歇業致礙及公共利益黨綱反對强迫公斷贊成官吏加薪女子選舉權並擬已嫁女子有單獨公民權擬推廣對外貿易添造商輪黨綱擬於墨西哥能維持秩序時承認墨國新政府贊成威爾遜總統之自决主義表同情於愛爾蘭人民之志願並聲明美政府以扶助阿米尼亞恢復秩序爲職務又主張於菲列濱羣島能自治時立卽承認其獨立並主張對夏威夷施行寛大之政策並發展其中級社會之權利委員會指斥共和黨候選人在大會未開時之用費請國家取締運動費今日爲各代表開全國大會之第上日票選候選總統之氣象漸有曙光黨綱中關於國際聯盟一條頗有長久激烈之爭論致使黨綱委員會未能及早竣事委員會昨夜終夜辦事今晨十時復繼續開會委員會希望今日可辦理完畢 
　　一日舊金山電民主黨大會第四日會議提出候選總統之名爲參議員格拉斯氏駐英大使台維斯氏參議員西　士氏菲列濱羣島總督哈里森氏該會議於午後八時休會 
　　三十日舊金山電美加都氏之名今日在民土黨大會提出推舉人謂外間謠傳美加都氏如被選必不接受此實政敵傳出農務總長米里第士氏及紐約州總督斯密士氏之名亦經提出 
[各國近事記]  
　　二十六日君士坦丁電英艦一支隊昨日駛抵土耳其末達尼亞以水兵一隊登岸拘捕國民黨領袖數人該港司令亦在其列總督與戍兵若干瞭見軍艦即逃逸英員宣讀示文謂英艦此舉乃因土員違背休戰條約及仇視英軍官之故 
　　二十九日諾瓦電萬國水夫大會今日通過草約規定任何船隻除學校船與訓練船及有家屬在同船服務者外不得雇用十四歲以下之人 
　　一日巴黎電戴香納總統於星期三日回抵巴黎午後會與總理米勒蘭氏談話多時並親主閣議 
　　一日巴黎電參議院今日批准對奥和約 
　　一日巴黎電新任駐伯林法國大使洛倫氏已由巴黎前赴任所 
國外要聞 
[美國助華之最良方法說]  
　　中美新聞社譯密勒評論報徵文第一名北京沈宗漢君文云歐戰以還世界目光皆移注於中國以領土而論中國爲亞洲之最大國其人口佔全世界人口四分之一今日中國時局危迫已極其近鄰日本欲併吞之殆已成爲事實而非理想故中國必須得一可靠之友與之提携中國之需要甚大若無一國供給其需要而此國之强又足以助之拒抗敵人自拔於危險之境則將來勢必再發生一新戰爭其猛烈且更過於最近之大戰如此之友如此之保護者在中國目中惟美國足以當之蓋美國者爲現世界最强之國而其國旗乃擁護最高理想者也世界將來之和平繫於中國者實大則在美國人之觀察點上固亦應贊助中國較甚於贊助他國也至中國人民希望美國甚切信托美國甚深亦决非任何他國所能比也今者爲中國最危急之時亦爲美國贊助中國最有效力之時關係中國領土之山東問題尚懸而未决山東與直隸河南安徽江蘇四省交界京漢津浦兩鐵路線均從該省經過自該省高密縣起始之高徐鐵路與深入甘肅之隴海路相接滿洲及外蒙現已久在日本勢力之下今若山東又入日本之手則日本將控制中國北方全部矣中國有慮及此故於對德和約拒絶簽字山東問題就實際言之其能表彰公道爲中國後援使恢復山東於日本之手者厥惟美國須知此非獨遠東問題實爲世界問題倘美國人民眞欲贊助中國而於世界和平具有遠大之目光者則美國政府自當竭力籌維以期正當解决此問題而勿使再播世界兇戰之種子也惟美國果欲以良法助吾人則先稔知中國之事情於時局眞相洞見癥結中美人民友誼之厚固無以復加不幸美人多不明中國事之眞情彼等不從美人或華人取得中國之消息而得之於日本人之通信社日本旣視中國爲其籠中物則所播消息天然顚倒黑白此種例證不勝枚舉最近如關於山東問題之學生運動此等學生均係赤誠愛國眞爲中國之希望而日人通信機關恐美人贊助學生誣稱學生傳播布爾失委克主義以欺美國人民美國人民因此多有不助學生而反憎惡之者又如從前中美兩國人民間之誤會幾全爲日讕言所造成以致美人雖恒欲助中國而往往失敗由是可知吾人應設一中美通信機關以圖雙方之了解此乃必不可少者再美國之大學及高等學校中宜敎授中國歷史及地理使美人得悉中國情形之大概而對華友誼或能更進一層也美國爲共和先進國中華民國則尚在幼穉時代故美國當然爲中國之友與指導人今中國政府中之文武官僚多爲不愛國之人物是以名爲共和實則專制人民對於政治無發言權一般武人秘密拍賣鐵路森林及其他公共財產與日本而易其金錢以飽私囊以固權位日本政府則暗中挑唆中國内亂使其軟弱不振並與中國執政者訂許多密約藉以逞其侵略之野心質言之日本實爲中國之敵視中國爲其魚肉而中國軍閥則爲賣國者不惜摧殘中國甫在萌芽之民治主義美國爲目下世界最强之國中國在政治上尤需其助力而美國之最良助力厥爲助中國以抗日本及其他之野心國而導其入於眞正民治政治之途彼應設法阻日本貸欵於中國現政府美國亦不自貸政治借欵因此種借欵祗足以增吾國之負擔爲不愛國之文武官員所耗廢若無此等借欵則有許多無益而有害之軍官兵士可以遣散而中國情形反可以增進許多也（未完） 
國内要聞 
[北京通訊（志）]  
　　政局轉變之内幕 
　　張曹諸督以獅子搏象之力出勤王清君側之舉果助徐抑段乎抑助靳排小徐乎換言之排廣義的小徐派乎抑狹義的小徐派乎張使旣有老段除外之聲明則當然屬於狹義然各人有各人的心事而當此鈎心鬭角的時代又莫不力匿其心事冀人之不我知卽使已爲人所共知而已猶絶對不承認也今者内閣問題漸見有着落爰就各方索其隱衷 
　　張曹諸督保定之會議固以靳之復職與曾李朱之免職爲第一條件者也張曹諸督固東海召之來者亦東海所倚以爲重者誰實不知其所主張當然含助徐敵段之意味又何容諱乃東海於此偏欲自做好人一若示威之舉全出於曹張之自動而已乃爲段緩頰者其不欲與段結生死之仇固不可謂爲非然而曾朱李之免職問題緣是不易解决矣靳之態度本極明瞭曾朱李不去已卽無法銷假所謂何所見而去不能無所聞而來也然對此現狀勢將令東海十分爲難曾等竟不去耶已卽甘心失敗督軍團不能唾面自乾必欲去之耶則不得不出於威力迫脅强制執行之一途而東海欲做好人之心理難保終始於是環顧左右覺解决之策仍屬諸已之一身當郭嘯麓銜命在勸銷假之時（約二十三四日）靳語郭曰冤宜解不宜結倘曾朱李去而余竟銷假此冤仇愈結愈深將來遇事生風終非國家之福余不復職則足以平安福之氣而曾朱李之去職亦足以平各督軍之氣庶可望相安於無事故余意懇請總統决然命周少樸組閣余誓爲帮忙惟力是視且余不以銷假者傷段督辦之感情則徐段間倘有違言余尚有調停之餘地云云此數語者蓋局面轉變之絶大關鍵也二十六日張使再往勸駕靳仍堅執此意談話之結果張遂以此說爲然而轉變之局面由茲展開矣 
　　所謂轉變之局面者組織周内閣是也東海旣納靳說乃由張使徵同意於段段固不以靳之銷假爲然者至此乃欣然諾之謂如此則周之組閣於國會方面可保無條件通過更詢諸保定保定固以擁護元首爲標幟者周爲東海親信之人當然無可反對於是復電承諾謂惟中央命是聽雖然非無條件也謂組閣是一事對於小徐另是一事故籌邊使之職權在所必取消而西北軍之軍權亦在所必奪曹所謂歸陸軍部直轄者質言之奪諸小徐而歸諸靳也東海乃又做好人矣謂如是則恐拂老段意不如移歸邊防督辦名義較爲正當然小徐即使無復權位能不參老段之帷幄乎奪其名而不奪其實於事奚益况籌邊使名義猶以國會議决爲藉口未肯遽予撤銷乎保定所要求於曾朱李之在所必去固始終未肯放鬆也周閣之議旣起此項條件在所不得不履行然安福方面前日（二十八）之主張欲保留三者之一員以資結束昨日（二十九）之决議又恐僅留一員或徒攫無用之司法乃更要求保留二員俾或財或交得存命脈該系已推光雲錦湯用彬等爲代表要求老段爲之主張雖辦得到否尚不可知然安福之死而不僵則此其顯然之現象也以如此九牛二虎之力而所得乃僅僅如是反種下將來無窮糾葛之根誰之罪歟曰做好人三字實尸其咎 
　　東海之對於老段對於小徐對於安福總以不爲已甚勿操之過促爲詞做好人也靳之不欲再上臺不欲佔盡安福之面子不欲傷老段之感情做好人也要之皆自命爲已獲全勝者然小徐老段等决不自承爲失敗特以敵鋒太銳乃出於戰略上之退却一得機會即反攻耳做好人者未必爲敵人所感服而助之者轉至喪氣一旦敵人反攻誰復以全力相助者故謂做好人之結果等於自殺非已甚之辭也今者組閣問題入於程序之途矣此種手續上名義上之舉動安福方面隨在得持其短長一有障礙則交換之條件相隨而至我知做好人者其覺悟之期决不甚遠也程序之第一步爲准靳辭職第二步爲提出周閣三爲靳閣員全體辭職四爲提出新閣員蓋前此所謂一部分改組者至此變爲全部改組矣今甫到第一步之初而安福之手段已躍躍欲試或謂催促批准靳辭之後對於周之總理以不足法數延宕之俾局面自生變化蓋靳旣准辭本兼各職無復揷足政界之餘地而小徐依然在位不啻易大敗爲全勝且宕延日久交換之計易售苟周樸老灰心而退更可騰出活動之餘地也張曹一鼓之氣自有再衰三竭之時斯時左右爲重輕者依然在安福之手此雖其一部分人快心之論然决非無意不可不注意也卽使第二步如段所擔保果能無條件通過然閣員之支配則此時已顯有條件苟條件不能滿意則進行必生障礙此殆事實之無可逃者矣（閣員支配續函另詳）總之督軍干政我人回不認爲正軌也然俾以干政始而以不令以干政者解决至終俾令冒干政之不韙而已反以示惠於敵人於誠意上不無疑問我恐利用人者終必被人利用耳（六月三十日） 
[北京通信（穆）]  
　　將决未决之北方政局 
　　張作霖來京旬餘保定會議亦一來復其所謂解决時局之辦法依保定所議原爲北方政局南北和局一爐冶之然數日來交涉之大概則和議問題似已置諸政局解决以後李純對於南方雖積極進行而據公府方面所傳出則必俟徐樹錚之處置内閣之更迭告一段落然後進而爲大局之解决且解散安福部處置新國會亦將列入南北問題之範圍内爲和議中之條件而目前尚未提及則數日中所進行者只是内閣與徐樹錚西北軍而已 
保定之所注重者第一爲解除徐樹錚之兵權故有徐樹錚免籌邊使職西北軍歸入陸軍部兩項然張作霖最初交涉並未提出而但從事留靳去李曾朱之一層一般論者遂謂張氏對於小徐尚有保全之意且斷爲此兩項法辦不到然二十五日保定方面再緊一步以撤換籌邊使及西北軍之隸部　爲最小限度之條項張始努力於此二十六日張赴團河原以内閣徐樹錚相提並論而段氏含糊其詞但以讓步答及與他人言則謂小徐有功蒙古爲取消獨立之經手者不應遽奪其職於是此一問題乃爲最大之爭點一時謠諑紛紜有謂段徐在籌邊使署有重要密議者有謂小徐將生反動者加以二十六日小徐謁東海後東海囑以趕緊返庫小徐出府囑備專車洎乎次晨又忽令專車不必相待二十七日北京之恐慌更甚外交團且據不根之詞向政府詢問消息蓋徐樹錚個人問題不易解决有如此也然若輩亦旋爲掩耳盜鈴之讓步許以西北軍改歸段直轄而彼方仍不允張氏乃又稱行將回奉不管此事直至前昨仍未有解决 
　　昨日下午所聞東海主張容納保定之提議籌邊使易人西北軍歸部同時令吳佩孚回直隷原防以爲兩方互讓之辦法據公府方面所傳則此項交涉之進行已略有頭緒明令頒布將在四五日以内且電告保定予以從容布置之時間於是此項問題又似有解决之望然段側對此有無確實之承認則尚未之聞洎乎今日張作霖囑備專車即晚出關而當局又殷殷勸留下午六七時間奉軍司令部前停留汽車十餘輛似又有重要之會議而外間又傳有此案復翻之說則其未能圓滿解决可知也不過一般揣測以爲解决固尚有週折而彼方無大能力終將辦到耳 
至於内閣問題則效果似較前項爲稍好張使甫來旣一力勸靳銷假一面交涉三總長之出閣然段側旣不主三總長全退而靳氏以老段對彼始終未許以再出知再出以後必更生許多困難故迄未肯再出任事總統方面又雖未表示拒靳而對靳氏再出說亦頗淡漠張氏至二十七八間始洞見底裏覺努力此事竟墮入複壁中乃不再向靳勸駕而但就靳氏﹁我宜與三總長同退以爲互讓﹂之說提出由總統自簡閣總從新組織三總長由此全退此自表面上觀之似已爲張氏之讓步矣故自二十八日下午决定周樹模組閣之說紛傳都下公府中已擬一閣員名單安系無一人列入而二十九日太平湖開會又以不保留財交兩部不通過周閣之决議爲應敵之條件但當局及張對之似不甚措意蓋以徐樹錚之處置苟有决定該系即失所依據其要求爲無力也今日下午所聞彼方又提出要求在内閣遞嬗之交暫留交通次長姚國楨清理欵項則似兩部之保留又不甚堅持矣夫年餘以來財交兩部西北軍安福部四處於經濟問題無判然之界限清理無從且黨費爲養命源舍財交兩部將無所出者其不讓交通之癥結殆卽在此則亦一待决之項也至於周樹模氏雖已默認而對安系之要求則决不肯承今晚所聞仍未有明確之表示焉 
　　如上所陳最小限度之兩項固在將决未决之交矣然徐東海之態度則有可注意者徐雖感於段派之把持欲藉直系之排除之實則不欲根本打消一派而暗中仍具操縱之妙用觀於罷小徐職之議與飭吳回直同時表示又故爲不滿意吳佩孚之舉動也者可見一斑說者謂即閣員分配亦正取各派之平均安福系或猶有出一人之望焉則仍所謂不澈底之解决也（六月三十日） 
[北京通信（野雲）]  
　　將放假之京敎育界 
　　都門敎育界度平安之生活離政治之生涯爲時已及兩月現在各校學生則勞神於考試各校敎員則疲精於評閱而炎日當空署氣漸厚一學年之期間將滿而放假之時又至矣惟各校師若弟並非在假期内各自歸休遂高臥北窗不作一事者有結團以研究有設題以講演有趁此假期作長途之旅行在行政機關者亦有利用此假期或臨時講習或臨時會議並有不屬學界中而於此時開始組織講演會亦不能不認爲敎育事業之一種茲分端述之如左 
　　（一）各校假期及招考各校假期大約均遵部章辦理惟放假時之先後則有不甚一致者如北大從本月二十一日考試至二十六日考完則放假之期當然從二十七日爲始至該校原有補課五週之說但目下功課尚未支配妥當而遠路學生於考試旣完已有紛紛出京者將來補課實行恐未必全體普及也法政專門至二十四日已全體考完實際上二十五日卽已放假至各中學校及小學校則放假較遲大約均至下月十日左右惟亦有特别者如私立之第一蒙養園已於二十七日實行放假各校於放假時大都爲招考新生忙北大因優待高等補習學校（卽從前該校之補習學校（今雖劃出該校範圍之外而主持其事者仍屬北大分子）學生起見乃先期提前考試故連日第一院極形忙碌各校招考新生皆率由舊章無可紀述其有新設之校開始爲第一次招考者則有鹽務署所附設之鹽務學校該校性質與稅務學校相彷彿蓋專爲養成鹽政上應用人才能直接與外國人相周旋故課程與外國語特别注重焉本年新招預科一班本科一班日前已行過甄錄試一次與試人數約五百餘明日卽行第一試聞所取之額兩班共七十人 
　　（二）各種講習會研究會講演會在各校中最可注意者爲北京高師之圖書館講習會宗旨在利用假期講習圖書館學謀圖書館事業之發展其講習事項（一）圖書館敎育（二）圖書館組織法及管理法（三）圖書編目及分類法（四）課外實習（五）臨時講演（六）參觀及調查講習期預定八月二日起至二十三日止每日午前八時至十一時授課講師爲沈祖榮戴超李大釗李貽燕程時煃男女共學凡在中學畢業有志圖書館事業或現從事於圖書館敎育者皆可往聽費用每人只五角此亦中國破天荒之事也次爲女高師之夏期講演會講題爲敎育法原理及兒童衛生學擔任者爲美國哥崙比亞大學敎育博士現任天津中西女學敎員盧易士·及美國加利福尼大學敎育碩士現任天津南開大學及中西女學敎員凌冰夫人二君皆美人也講演用英語由梁潔秋女士翻譯此外若北大學生所組織之各種研究會亦有數種利用假期以實施研究者如畫法研究會音樂研究會又新知編輯社均有所籌議而其中最可令人感動者則爲該校之平民講演團該團在北京社會本有相當之成績近更謀普及其效力於各地日前曾發出通告一則特爲之轉錄如下﹁我們平民敎育講演團底目的不是要發展平民敎育嗎可是我們都是北大學生事實上已偏重於北京一隅了黑暗的中國何處不應該改造腐敗的敎育何處不應該改良我們因事實上底限制不能把我們底平民敎育主義推廣到全國這是我們極大的恨事丨現在暑假快到了我們的團員大概都要回家卽有不回家的也有長期或短期底旅行這是什麽時候不是我們推廣主義唯一的好機會嗎我們團員各省各縣都有我們足跡所到的地方就使那個地方得些光明吸受﹁北大化一這不是一件極快活底事情嗎列位丨努力丨至於施行底方法本應由各人因地制宜對症下藥用不着呆板板的規定不過我們昨晚幹事書記聯席會議曾議定幾條具體辦法也不妨開了下來以供列位底採擇（一）所交接底人如認爲有輸入吾們主義之必要時不管他是人多人少我們就與他攀談ＳＯＫＲＡＴＥＳ的對話法似乎可以採用（２）所到底地方如已有講演會所我們便要乘時加入講演（３）若該地没有講演會所便要提倡設立一個或數個最好是聯合該地底學生或比較好點底紳士一致進行（４）提倡閱書報社我們團裏還剩有新生活四百餘本不妨携歸代賣（５）我們的講演似乎應該注意丨（ａ）衛 
 
 
 

Page 7

 
 
生常識（ｂ）科學常識（ｃ）民治國家組織底大要和意義（ｄ）經濟組織底内容和利弊（ｅ）世界和國内底大事情幾樣東西若救國愛國底空話以少說爲貴以上是我們輸出底一方面至於輸入底一方面就是希望各位都要把當地社會實狀詳詳細細記錄下來下年歸校時交團中刋布做吾們改造社會底參考我們快樂的暑假快到了我們不要忘記了社會底黑暗和同胞底悲慘我們應當分些光明送給他們列位呀努力校内底同學國内底青年如有贊成這個提案的我們也很希望他們去努力實行﹂觀通告所言則該團服務社會之興趣與文化運動之主旨已可得知其大概矣美術學校在署假期設花陰習畫會由七月五日起至八月二十五日止以期普繪事敎育意亦良善又有不屬於學校而爲學界所組織者則有學術講演會社會實進會該兩會在平時已切實進行在夏期更振作不懈復有不屬於學界所組織而隱隱中似對新文化之運動特樹一幟者則有經史學社所延講師爲桐城古文派大家姚永樸姚永概胡玉縉賈恩絨前日由該社徧函各行政機關請簽名加入蓋照該社章所規定凡入社社員僅限於國會議員及行政官吏也七月間開課每月聽講費五元社在西四牌樓北寳禪寺街 
　　（三）各種臨時設立之敎育機關及會議此純爲利用假期而設者如敎部所設之國語傳習所係招集各省區中小學敎員來京修業以六七兩個月爲講習期間又警廳新設汽重匠人講習所山各區挑選警士入所肄業亦兩個月畢業此外如京兆之敎育行政會議係由京兆尹公署召集二十縣敎育行政人員到署開會此外復有數事可附述者（一）北大校長蔡子民敎員陳百年韓志勤卜思（法人）定暑假後赴歐該校職敎員特定於明日（二十八日）在第一院開歡送茶話會惟聞蔡氏行期已改緩（二）北大定於下學年裁減職敎員六十人（三）中國大學現在原校址内大興土木添築新房以預謀下學年之大擴張（四）間有小學校仍行正式考試並放旁排列學生之名次者如此旣足以增長學生虛榮心更足爲學生衛生之大害當此廢考論盛倡時猶有此等現象亦一可怪之事也（六月二十七日） 
[北京之湘事消息]  
　　東海因南軍在湘節節進攻曾發第五次電質問軍政府究存何意惟該電拍發後截至現在未得軍府覆電是以東海頗不滿意另一消息則謂廣州軍政府二十六日拍致薩氏一電文云湘釁實由張敬堯接收衡防所開益以湘人驅張情急所致與南北和議毫不牽涉尊處仍命張氏留任責成規湘則湘人不得不防前已電勸譚延闓譚覆以張退出湘境戰事即可終了且已正式向領事團聲明等語以時日測之此電想非答覆岳州問題也中央任吳光新爲湘南督軍令發表後卽由國務院電告吳氏昨午吳有卅電到京分達府院瀝陳個人學識　陋不堪繁劇堅請東海收回特任吳光新爲湘南督軍暫行兼署省長成命另簡賢能以免貽誤國政等語蓋吳亦知空名不易居耳張敬堯昨日來電請撫卹殘部原文略云岳州失陷不得已指定羊樓市嘉魚等處收容傷亡殘部僅達一旅之衆伏懇優加體卹暫令安置免致流亡不勝叩禱又聞張敬堯自岳州失守後即患類似神經之病頃已拍來特急統密電詳述病狀擬赴漢口醫院調理一俟病愈即兼程入京聽候查辦又據政界消息政府接岳州失陷警報後二十八晚參陸處即開會討論對付湘局辦法决定以更換督軍激勵軍心爲入手初以吳氏在湘尚無地盤馮玉祥苦守湘西頗資得力當擬以馮督湘至二十九日忽接馮玉祥電沅江失陷漢壽被圍等情參陸處斟酌情勢似未便予以督軍位置遂變計改提吳光新 
[孫烈臣告北滿近狀電]  
　　昨聞黑龍江孫烈臣電致政府云日本與上烏金斯克談判破裂後高柳少將已將本人所統之支隊開赴赤塔　連合吉田支隊西進同時南滿方面又來便衣兵丁取道東路陸續前往北滿形勞益形吃緊至尼港事件英美各國人士僉謂中國砲艦所藏子彈顆粒未缺殊無接濟俄黨之證政府正宜對外聲明又據報稱謝米諾夫派其心腹赴京求俄合向中央要求兩事（一）請將舊黨高梅果夫釋放（二）放回哈爾濱扣存之金圓查高氏在沿海州之殘暴爲聯合國所共憤而謝氏金圓俄領事曾有照會請扣謂謝係盜之國庫務希嚴詞拒絶云云 
[中行股東會續紀]  
　　二十九日中行股東會仍在金魚胡同那宅繼續開會下午二時始足法定人數當即振鈴開會在場股東有一二人對於營業報告有所質問經中行主管員一一答復旋即討論决算案有某股東對於决算表内之催收各欵一項有所質問經監事報告此項欠欵均係歷年舊賬迭經催討現在有已經收回者有仍在嚴催者各股東謂此種欠欵總望竭力收回免受損失主席又將備置會場之决算簿册請各股東閱看旋亦通過嗣卽提議修改章程案有股東主張修改章程宜力求完備不妨多舉起草員并寛予日期草案定後分寄各股東徵集意見再行召集臨時股東會决議全場贊成遂即投票選舉起草員當塲舉定唐士行黄石安蔡谷清王家駒林子有羅雁峰黄季默向伯璋陸方甫等十一人爲起草員 
[紀河南之公民大會]  
　　北京報載豫省消息開封二十四二十六兩日運開公民大會討論解决時局辦法四端聞某處已接此項報告謂與吳師長在保定所議者若合符節是亦政局調停聲中一可注意之事也另一消息某方面昨接河南公民大會全體來電原文略云王印川係某派份子劣跡彰彰本會於本月二十四二十八兩日開全體大會表决四端（一）撤換王印川（二）懲辦某某（三）駁回日本三次通牒（四）廢除軍事協約曁二十一條等一切密約伏乞令准施行以奠大局 
[岳州失後之鄂防]  
　　自岳州告警後軍署即於二十六晚有所計議是晚方日中參謀長至一時許始返私庽至二十七日王督軍又開特别緊急會議凡屬軍官在營長以上皆列席其餘各廳長及軍省兩署重要人員均參與其議警務處長崔玉甫於軍署會議後即在警務處召集特别會議各署署長及各隊長官均列席聞軍署討論者皆係增防問題除邊境責成駐防各旅長外武漢及江面防務則責成警務處長鎭守使警廳長稽查處及武漢三鎭駐防各部隊務以增進周密爲要其遣送潰兵辦法仍照前此所議惟須多加軍隊及憲兵以防滋擾是日水警廳長何少樂亦赴運署會議未及五分鐘即怱怱返漢陽布置防務可見緊急之一斑至警務處會議係爲加崗及梭巡問題尤以各署聯絡互相協助爲主旨凡各熱閙街市均加連崗以期周密偏僻之處則以梭巡隊輔助崗位是日兩處會議直至夜闌始散另一消息自岳州警耗傳來王督軍爲愼重鄂防起見以漢口劉家廟爲潰兵轉車北上集中之處派第二師第四旅七團二營營長李進祥率部前往駐紥又以橋口爲重要之區特派第二十一混成旅第一團三營長賈世珍率部前往增防武昌望山門外武羊路爲陸路潰兵經過之處派第二師第四旅七團三營之一部前往駐紥下新河氈呢廠爲陸路潰兵渡江之處亦派第二師四旅七團一營孫啓賢所部一二兩連前往駐紥漢陽上游沌口關係重要特派第二十一混成旅軍隊一連前往駐防又派第二師第四旅之一部分赴上游各衝要駐紥會同原駐各防軍辦理各項設施以資妥協此爲軍署會議之結果 
　　武漢水陸交通良莠不齊當茲岳州失陷潰兵經過之時尤須防杜奸宄以免乘機滋事王督軍特派第二師第三旅旅長劉鼎臣憲兵營長賈起鵬稽查長杜福堂曾天榮在武昌稽查派武漢稽查長李長清副官劉義德漢口鎭守使署副官王某等在漢口稽查漢陽則派駐防各團營長稽查水面則派巡防艦隊司令趙進銳督率楚華楚信楚義楚安楚傑楚英楚强各巡防艦艦長稽查一凡屬潰兵不准入武昌及漢陽各城漢口不准入市凡不遵命令或滋事及自由行動不繳械者如其高級長官在鄂則交其高級長官懲辦如無高級長官則直接送交軍政臨時執法處按照軍事刑律所規定執行其有假冒潰兵名義及造謠滋事者查覺亦按軍法嚴究 
　　岳州旣陷張敬堯率軍下退潰兵分由水陸兩路向鄂而來將以武漢爲集中地以爲轉車北上之計水路由上而下經過鄂屬各縣江面均屬防務重要區域海軍第二艦隊司令杜錫珪恐該潰兵等或有擾害情形當即電令沿途駐防各艦嚴加防範並派頭等魚雷艇建康宿字及建中江鯤利通等艦分段巡察各潰兵行動王督軍一面又令駐紥濱江一帶軍隊及警察會同設施凡有潰兵經過均不准上岸聽候資遣回籍省垣各城門及潰軍招待所均加派軍隊照料監視他若軍事機關監獄所在金融公署皆嚴爲戒備至梭巡軍警此來彼往盡夜弗休水警廳長何錫藩以潰兵向水路退卻在江面時聞刦搶之事昨特乘輪巡查上游一帶並諭令各專署對於往來民船妥爲盤查昨王督又令賈起鵬帶憲兵一連往馬湖子坊一帶巡邏聞因該處發生潰兵刦搶之故此次岳州失守張部潰軍足有二萬餘人刻已紛紛抵鄂王督派員分水陸兩路收撫繳械資遣日以繼夜忙碌異常又以岳州失守五里牌爲湘鄂交界之區所有一切防務籌備均關緊要倘任此項潰軍逗留防範稍疏即生巨患因是統籌兼顧以遣送潰兵爲第一要務愈速愈妙昨特請京漢路局長來省託令準備空車兩列以便隨到隨開又查二十七日所到潰軍約三千餘名連夜派員招撫收繳槍械所有水路來省之潰軍船隻均離岸五十米達下錨不准靠岸所須茶水點心均派人送至船上該潰兵均願繳械回籍 
[江西防務之緊急]  
　　加以水漲之隱憂 
　　第二路援湘總指揮張宗昌退駐袁萍一帶軍隊李純已電陳贛督商量妥協暫勿撤回陳因電請中央將張克瑤潘鴻鈞兩旅歸贛節制已得復電照准故張旅長仍駐老關潘旅長駐湘東其連續退駐宣風蘆溪之軍則令各團營長負維持治安責任湖南南軍首領趙恒惕昨有電致陳督質問張潘兩旅尚駐湘邊並未撤退彼此防軍相距甚近將來或致衝突侵及贛地湘不任咎云云其意在請陳督撤退張潘紓其東顧之憂而以全力攻取岳州聞陳已婉辭電復江西兵力本不甚厚陳向不敢輕動贛西鎭使本仁夙懷和平張宗昌部多新招兵不堪戰鬭苟非南軍有意開釁萍鄉方面决無戰事發生惟頃有第十五師南下援湘之說而近日軍報謂褫督張敬堯已退駐鄂屬之蒲圻岳州旣已不保贛局能長保和平與否此時尚難逆料也江西各處不時大雨田地如洗尋常食米每石已漲至票錢十四千餘文比較去冬漲價幾及二元目下尚有看漲之勢吉贛一帶山洪暴發省城之水已漲過滕王閣第一區警署門口據警署報告逐日增漲數尺有加無已属鄉早稻悉在巨浸中收成難望而當局又提倡米穀弛禁連日運米出境不計其數贛中米價從無現在之貴窮民呌苦不迭官廳商會如不預辦平糶恐飢荒卽在目前矣第三混成旅長陳光逵（陳督弟駐信豐）因奉陳督電召籌商防務日前陳旅長由贛州乘亞洲輪啓椗經過樟樹鎭卽約第二十三旅張之傑偕行於二十八日下午六時抵省下榻督署聞陳督有令乃弟率軍駐紥吉安遙爲贛西聲援之意陳旅長擬日内回防籌畫一切又萍鄉人黄自希爲陸榮廷顧問峽江人鄧文輝（粤軍官李協和代表）均於二十七日抵贛與陳督有所接洽陳於二十八日在署設筵歡迎之 
[杭州快信]  
　　拒沈問題省議會一部份議員意在迎屈長浙現仍堅持到底惟據政界最近消息中央决令沈來浙彼輩目的恐難達到 
　　旅滬舊國會議員杭辛齋等電浙各法團内有一致主張以虛督專任省長爲實行廢督之準備乃未蒙采納不得不爲最後之忠告尚希遠規廢督宏猷近杜爭長自擾等語 
　　台籍新衆議員杜棣華前日由京抵浙向某方面有所接洽聞與省長問題有關 
　　政界消息齊耀珊定冬日接魯長篆本日清晨已將留存省公署器具什物全數押運赴滬尅期送魯 
[南京快信]  
　　何恩溥電李督徐段張商閣事靳决不幹周尚猶豫 
周樹模組閣事院電李督徵同意尚未復 
譚延闓電李督派張其鍠來寗接洽希延見 
駐京英使艾斯敦氏昨日（一日）下午一時抵寗即入城謁軍民兩長晚七時李督設宴歡迎賓主均有演說十時散席艾使即乘晚十一點鐘快車赴滬 
省署令財廳撥平糶局欵四萬元 
敎廳通令省立各中校遵照敎部普及敎育令暑假後擴充學額 
　　溧水高淳江浦崑山宜興各縣知事昨均以快郵代電呈省署報告蝗禍肅清 
　　省立各學校連日學期試驗五日一律暑假 
徐淮海各屬近又有架人勒索案十餘起李督電令張文生馬玉仁白寶山迅速痛勦 
水警一二廳合併七月一日實行一廳長温朝貽委充省署諮議昨已發表 
揚州運商控董事袁蘭生侵吞公款省署派夏翊宸赴揚澈查 
地方通信 
[松江]  
　　平糶局會議辦法松城平糶總局於一日午後會議平糶辦法紳富及各市鄉自治委員等泰半出席人多口雜議論紛紜且因某某等鄉所造之貧户册竟超過舊造之户口册二成以上致啓劇烈之爭論自午後三時迄六時僅决議於二日起開倉礱穀及原定三萬金如有不敷仍由縣欵補助兩事餘事均無結果 
　　帶徵義務敎育費一日午後勸學所長張彬士函約縣署三科科員各區勸學所學務委員及各市鄉學董等舉行臨時敎育行政人員會議籌義務學校經費衆意僉主加徵畝捐遂决議呈請縣署將帶徵期滿應於今秋停徵之修志經費繼續照徵撥充各市鄉舉辦義務敎育之用至各市鄉應占數目即照各市鄉田額公攤以期平允 
[蘇州]  
　　允加水木作工價蘇地水木作工前因米荒要求加價茲於夏曆十五日經該業司年徐如卿理事姚煥亭馬芹梅等邀集入行代表開會議决從前工價每日計錢二百文者現加給錢六十文自舊曆六月初一日實行各小行已一律贊成惟各大行對主顧方面或加五分或一角尚未解决云 
[無錫]  
　　望雨甚殷錫地自芒種後雨澤稀少間遇微雨不甚透足以致河水日淺污濁不堪城廂内外河道已多發現紅蟲殊與衛生有礙近日各鄉農家正在揷秧之際因天旱關係耕作不免稍遲咸望早需甘霖俾得從早結束云 
　　糖市步漲錫城各雜貨店所售之各種食糖今歲因存貨枯簿到貨不旺致價目迭增每擔已漲起四五元茲將一日開出之市價錄下太古頂上白糖十九元八角至十九元二角最次十八元四角荷蘭赤砂糖十六元四角至十六元二角青糖十五元六角 
[湖州]  
　　各校舉行畢業式湖州監理公會所設之湖郡女塾·東吳中學·以及海島華英學校·城北女學分校·衣裳街東吳第一分校·北門東吳第六分校等現均於六月二十九日在海島敎堂舉行畢業式首由學生聯合唱國歌次奏琴次演說經過及將來之敎育次縣知事代表徐眷丞演說次學生答謝行三鞠躬禮次徐代表給各校畢業證並學生唱歌是日天氣晴朗男女來賓約有六七百人云 
[安慶]  
　　查辦關建藩之皖議員聲明電皖議員儲春浦等六十人日昨聯名呈請查辦大通榷運局長關建藩其電文已誌昨報茲又有省議員揚廣善等二十人通電略謂議員儲春浦等通電攻訐皖岸榷運局長關建藩一事聞之不勝駭異業於春日通電陳明諒邀鈞鑒茲尤有不能已於言者儲君出電顯列高星拱李盛耆等十五名其餘三電則值由儲君單獨列名前後兩岐諸嫌閃爍於高君星拱個人所發宥電有漾電原稿不知何人改竄等語該電所訐榷運局情節如果確鑿何不於開會期内提議查辦竟於閉會後用個人名義通電揭陳實所不解竊議會爲監督機關發言必有根據議員係人民代表職權若不問事之是非任意揑名飾詞電訐希圖混淆藉展作用失議會之莊嚴損個人之信用廣善等深惜本會名譽難安緘默光祖等陸續到省意見僉同謹電聲明安徽省議會議員楊廣善胡伸山陳耀烈丁雲襄彭顯廷唐序江家珩楊貢璠徐振宗吳藩王作霖許伸潘光祖李盛耆江培梀李運風江淮高魯肅潘允中叩 
[廣東]  
　　西江潦水近訊西江方面日來迭降大雨潦水來勢頗念昨據山梧回粤某君所述情形如下梧州上游頃因山潦暴發兼以大雨水勢洶湧而來城中街道已淹浸三尺餘柳江方面亦有同時增漲消息撫河一帶船隻連日失事者大小五十餘艘江潦集注東下德慶封川悅城沿河水勢高四尺餘肇屬金利金東兩大基圍首當其衝祗差尺餘即淹至基而危險特甚聞昨日金東圍已有决口十餘丈鄉人男婦集衆搶救者有如蟻隊終日鳴鑼告警並制止輪船駛過基側至下游之良鑿榕塞兩基圍亦有大帮鄉人齊集救護但該兩圍基身較高培築堅固目下決無危險又至三水蘆苞河口時沿途見水色紅濁且挾有黄泥據蛋户云北江英德某處日前亦有山潦暴發奔騰而下滙注於西江下游故有此象如三日内天色晴明潦水可以逐漸消退云 
來函 
[松江公民致平糶局總董公函]  
　　公達瑞之宰平先生鑒啓者比來米價騰貴省令通飭舉辦平糶蘇屬大小各縣均已遵令實行我松籌辦之聲浪已一月有餘縣署委定平糶局董事亦已兩句以外乃遲遲至今迄未見諸事實有謂存儲松銀行之義倉積穀各欵尚難如數提出有謂知事東奔西走未能切實敦促究竟是何原因非公民等所敢揣測惟聞楓涇扣米一案宰平公達兩先生力持充公之議號召多人懇求縣長縣長因此力爭在公等爲節省公欵計公民等固不勝欽佩但松江舊爲府治地義倉積穀儲欵累萬何必專恃難遽解决之米即不可必得之財而置嗷嗷待哺之小民於不顧今聞三先生受任總董以來米價在十元以内不聞爲購米之籌備米價達十四元以上又不聞有設局之舉動因愛惜公欵故致遷延又遷延公家之損失旣鉅平民之受益更微不幸而釀成暴動恐公等不能富此重咎也公民等迫於公義用敢掬誠相告尚祈三總董激發天良趕速舉辦以惠窮黎不勝迫切待命之至諸維亮察松江公民同啓 
雜評一 
[超然内閣（默）]  
　　自民國成立以來内閣閣員之循環往復顚倒更換者總不能超出此軍閥官僚兩派之外所謂有經騐者有軍閥官僚之經驗而已所謂資老望著者有軍閥之資官僚之望而已此外則俱無所有也故民國以來之政治仍爲軍閥官僚之政治非特毫無共和氣象且其敗壞較民國以前而尤甚焉 
　　今之周閣能脫離禍國之安福而組織之誠不可謂非超然之内閣也然能超然於安福之外更能超然於軍閥官僚之外耶不能則所謂超然者僅超然於黨派之名耳去超然之眞義遠矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[民食問題之昨訊]  
　　總商會調查存米昨日總商會委員會調查本埠存米計各米店六十餘家存三萬七千餘石太古浦東浦西棧房九萬餘包金利源棧房一萬七千二百餘包源順仁記及永大昌兩碾米廠八千五百餘石其餘尚在續查聞其向香港運購之米不日即可到滬云 
　　法總領事查禁囤米之布告法總領事於昨日發出布告遍貼通衢其文云照得現時米價非常昻貴其原實緣有人祗圖私利不顧貧民生計故意將米囤積居奇釀成米荒險象以遂其私致使米價高抬達於極點要知米爲民食所必需以米糧獲非禮之財或視同投機營業均屬大干法律應受重懲爲特布告諸色人等一體知悉如有將米囤積居奇或以他種壟斷之法以罔私利調查送案訊明屬實應予嚴重懲罰並將其米充公倘有人偵知囤户所在可立將詳細情形繕函報告本界總巡捕房總巡以憑查究務將囤户嚴懲不貨特此布告西曆一千九百二十年六月三十日 
　　公共捕房之偵查存米公共工部局自出示禁止食米囤積不准高抬市價並許人民如知囤户所在准予告發後昨又由中央捕房總巡司麥高雲氏通令所屬各捕房捕頭遴選中西幹探各於所轄地段嚴密偵查如查出囤户准照布告辦理外並着詳查界内共有米店幾家存米若干各洋棧内有無囤積米石禀候核奪 
　　法租界商業聯合會關心民食日來米價飛漲曾經米業仁穀公所規定每石價洋不得過十四元違則議罰法租界商業聯合會葉貺辰猶恐各米店陽奉陰違不能一致遵守當請汪醒齋等逐段調查刻據報稱法大馬路某某等大米店仍高抬價格違背公所定章當將越價各店號繕送嘉穀堂奚董派員嚴查議罰昨日該會又通告在會米業各會員密探售價及有無私運出口情事復函請仁穀堂所長以十四元米價貧民尚覺困難希竭力設法低減以恤民艱云 
　　泰晤士報之紀載上海泰晤士報云工部局禁止囤米之通告發表後華人見之一致贊成惟惜其不早於米價十一二元時發出耳自米荒問題發生以來吾人即謂上海並不缺米但因一般奸商互相聯絡把持米市操縱居奇以致米價飛漲耳直至今日吾人仍抱此意見今商會等所定米價每石十四元仍嫌過高奸商於此尚可得一倍之利此輩毫無天良唯利是圖者壟斷米市正欲得一規定米價之正式文告以遂其發財之念耳從此奸商可照每石十四元之價格大賣特賣其存米而無忌憚蓋每石十四元乃商會所定之價也至於工部局文告雖有懲治囤米者之言然亦無大用處何則以米商固甚樂售其囤米於市場而得每石十四元之代價也聞米商所壟斷之米不下一百萬石約略計之可敷三個月上海民食此項食米不堆集於一棧但散置各處米商結成團體每人所有之米悉歸團體支配迨米旣出售則所獲利益彼此瓜分之聞此中主動人物乃在法租界某大街中開設大米舖之主人翁吾人眼簾中久無小車推米往來之映象但昨日運米小車舉目可見殆米商運米出棧預防搜查乎閘北某米舖日前自稱僅有米五十袋但昨日樓上下悉堆滿食米矣華人所常疑問者商會所定每石十四元之價格是否將爲永遠米價乎大凡食物價旣漲起鮮克低落供求公例有時而窮按每石十四元之價旣非因缺米所致當然不應垂久換言之此爲荒唐之價格不過聊應變局而已他日新稻旣收米價定可大減或恢復每石六七元之舊格第嚴格言之食米旣非眞正缺乏則新穀登場恐亦無抑平米價之效力蓋此輩奸商仍將肆其会倆吾人知其在新穀收割之前一二月内必散佈謠言謂秋收如何歉薄以留其將來壟斷之地步也調查收穫之狀况勿使圖利奸商得散流言是所望於中國當軸 
　　今日覆騐楓涇扣米上海總商會南市縣商會昨日均接上海縣沈知事公函云逕啓者頃准馬（鴻烈）景（崧）兩委員函開案奉浙江督軍省長會委飭赴上海復騐楓涇拖回米石一案等因現經弟等面商滬海道尹並函達淞滬警察廳卽於七月三號上午十二時前赴南站會騐用特專函奉布即希察照請煩轉致上海總商會南商會正副會長曁米業董事選帶熟悉米樣之人並携騐米器具届時蒞場會騐鑒定並懇函知滬杭鐵路總局查照等因到縣除分别函致外相應函請貴商會查照辦理 
　　函請米商捐欵平糶上海學商公會以滬上設立平價局開辦平糶以來貧民爭先恐後日事擁擠非多設平價局勢難普及是以函請上海縣沈知事設法添設平價局所以惠貧黎在案茲該會查得米業中人楊河清已因販米獲有鉅資當此推行平價之際急籌的欵以期徧布故特致函楊河清請其慷慨解囊原函錄下河清先生大鑑素仰盛名如雷灌耳崢嶸駿業日進斗金令人翹企之至毁執事者咸謂販米多年獲資甚巨同人等謂此營業之贏餘善賈者本操礪券不足爲盛德累也惟目下米糧缺少米價飛騰貧民粒食維艱殊深痛苦非米業中人竟捐鉅欵以辦平糶嘉惠窮黎况執事爲米業中之巨擘尚未顧念及此同人等故特不揣冐昧爲民請命尚祈慷慨解囊撥巨欵於平糶一則積德遺子孫再則洗惡名於衆口是否允當伏乞卓裁 
　　圖董獨辦平糶浦東南滙縣境遠北市三十圖圖董陳橘泉慨念米價昻貴貧民粒食維艱特獨力擔任經費在龍王廟開辦平糶於前日（一號）起開辦惟限於經費暫以三六九爲期俟再設法推廣 
　　借欵購米之磋商江海關監督姚文敷近以滬地米缺價昻貧民粒食維艱各紳商擬赴贛湘等省購運米石平價出售以資接濟惟需欵甚鉅籌措匪易特電齊省長請轉商交通中國兩銀行先行借墊容俟籌還昨接省署復電囑先令紳商與該兩銀行磋商借欵辦法呈候核辦姚監督當已轉致各紳商遵照辦理矣 
　　護軍使飭防滬米運浙松滬護軍使以滬杭毗連甚近邇自滬上限制米價之後恐有人暗將本埠食米貪利私運浙省販賣情事自當認眞稽查除分函上海縣稅務所查禁火車私運米石外並於昨日令飭水警第一區選派師船在蘇浙交界之茶來廟等處檢查船隻以防滬米私運出境 
　　紗廠體恤工人楊樹浦英商老公茂紗廠買辦周慶生以本廠工人有萬餘之衆當此米價奇貴生計維艱爲體恤苦力起見日前商允該廠總管西人惠勃司脫於米貴期内按照各工人所得工資加給十分之一以資貼補又英商東方紗廠與華商（德大）（厚生）（恒豐）（振華）四紗廠亦均仿照上項辦法每名加給工資一成左右以故該數廠之工人均安心工作云 
[商界團體請緩行租界印花稅]  
　　上海各路商界總聯合會爲租界行使印花稅問題昨開各團體聯席會議一致主張反對逕電北庭歷述商民困苦不能承認今將原電誌下北京總統府國務院鑒租界施行印花稅商民所以迭致反對者（一）授權外人有損主權（二）華洋不能一律貼用易於取巧（三）界内居民不能盡無權利之義務（四）租界各稅居民已苦繁重更何堪再受探捕之檢查政府對於租界居民平日視若無物至竭澤而漁則重勞念及當此米珠薪桂貧民受軍漕之賜行將絶食商人亦因先令大跌均有破產之憂鈞府院縱無法援手更何忍重加我民以擔負昨日開會到廣肇公所等一百十八團體主張反對衆議僉同爲此合詞籲懇爲滬民留一線生機迅將上海租界行施印花稅一案立予取消待國家財政國民得有正式監督之機關租界市民獲受法律之保障斯時再議推行亦尚未晚掬臆瀝陳伏希省察上海各路商界總聯合會·廣肇公所·甯波同鄉會·煤炭公會·押當公所·四川同鄉會·蜀商公益會·顏料公所·書業公會等一百十八團體公叩蕭 
[英公使由京抵滬]  
　　駐京英公使艾斯敦氏請假回國業已出京昨（二號）晨七時乘滬甯花車附掛夜車抵滬江蘇特派交涉員許秋颿帶同交際科陳世光楊小堂乘汽車詣站迎迓並有護軍使署軍樂隊警廳音樂隊及保安等隊齊集月台歡迎駐滬英總領事副領事工部局總巡亦均到站迎護並有印度騎巡隊在站外巡邏保護艾公使下車後與各機關人員一一握手移時各乘汽車回署聞艾公使已定六號趁輪回國本埠政界將開會歡送云 
[再造共和之紀念]  
　　松滬護軍使昨日通令所部各營略謂七月三日（今日）爲再造共和紀念之期循例各營均應停止操演一天以示休息惟士兵不准外出閒游祇許在營憇息以肅軍紀令仰遵辦云 
　　本埠各機關亦均停止辦公一天上海縣沈知事昨已懸牌傳知各科知照矣 
[中華義勇軍賽射記]  
　　本埠萬國義勇軍中華隊自成立迄今已十有五年各隊員銳志奮進致近年來成續異常優美本年大閱已過而射擊競爭相繼以起前由葛隊長發出隊令略謂射擊一技關於軍隊中之最重要問題凡屬隊員宜如何悉心研究以期精益求精本年自六月份起規定每月全隊比賽練兵課一次如隊員中排定日期適有事請假准其一月内補射或預擊一次惟不能享比賽權利其比賽法共分四班照上年稱職課程分班以一百十分以上爲愛字班九十分以上爲皮字班七十分以上爲西字班七十分以下爲地字班每月每班備奬品一名以奬每班中之最高分數者得之如一班中獲勝三次者得遞升一級自一百碼至六百碼快靶慢靶如臥跪立射悉行在内各賽四十五響茲聞六月份第一次比賽業已揭曉摘錄每班中之最優者三名如下（愛字班）（一）射擊敎練排長陳景塘一百二十六分得奬（二）副排長郝伯陽一百十五分（三）隊員楊仲綽九十九分（皮字班）（一）副排長張籋雲八十分得奬（二）隊員奚霖生七十九分（三）隊員李善元七十一分（西字班）（一）操務敎練排長劉景和一百十一分得奬（二）隊員王衍慶九十四分（三）隊員王乃强九十一分（地字班）（一）習員夏必珪九十一分得奬（二）隊員顧正謨八十二分（三）習員黄國華八十一分又聞本月爲第二次比賽各隊員尚須劇烈競爭全隊正常二備賽員共有一百七八十人之多云 
[續紀小輪在常熟失事]  
　　内河招商小輪公司之駿雲（昨誤爲駿發）輪船係由常熟開往蘇州之早班日前早晨駛至常熟外吳城門塘橋口該小輪之汽鍋炸裂烟囱分爲兩處致將全船擊碎立時沉没船上乘客死傷數人等情已誌本報茲悉當時乘客死者四人其最慘者一人分爲兩段重傷者四五人微傷者亦四五人落水者十五六人幸當場之蘇常新班小輪極力施救始將落水之人完全救起其重傷五人内乘客二人船上三人均由新班代送常熟市前街醫院醫治輕傷之人已在上海醫院調理並聞此次肇禍原因係該管機器頭金福將汽鍋安全放汽門壓住圖加汽力豈知熱度加高膨脹力太甚以致汽鍋爆裂當將爆裂時若將汽鍋旁玻璃管擊碎尚可不致肇禍但是時金福正在船頭上與人講話其疏忽之咎實難辭矣幸拖船均無損壞乘客亦無恙現金福已送常熟縣訊究聞該輪價值五千兩已死之人已由該縣知事出示招各家屬認領一面由該招商公司汪某撫恤云 
[各公司輪船進出口消息]  
　　昨日太古公司之新北京輪船赴甬裝去黄白米二千餘包羊皮二十餘大梱長條錫約一百數十條（每條重有百餘斤）並上好塊錫四十餘方同日寗紹公司之新寗紹輪船亦運裝黄白米五六百包並湖北紡織局天字土布一百件（計二千疋）尚有興業公司之紙烟十六七箱（每箱五萬支）並蝦乾百數十件前數日各輪船裝運至甯波之米大抵以漢口蕪湖九江各處之來貨轉運至甬者近日則不然蓋因各公司棧米已罄故連日新北京新甯紹等所裝之米均由小駁船從他處駁來云 
　　太古公司本日開往青島之鎭安輪船裝去各貨中以白苧蔴爲大宗次爲鼎新廠之棉紗及南洋兄弟公司之紙煙與南洋牌肥皂又有楊復記之大批粗料紙張及華純廠之金鼎牌紗襪十數箱更有蓮心數十袋又開赴天津烟臺威海衛之奉天輪船裝有屈臣氏汽水三十餘桶（每桶爲七十二打）德昌之桐油五十餘桶粗料紙三百餘件愼昌洋行之奇異電燈十數箱又該公司之安慶輪船其出口貨以茶棄洋貨爲大宗次則爲化妝品與廣貨 
　　三北經理鴻安公司之長安輪船本日開往長江所裝貨物中有大宗鋼板·及鐵條·鐵塊·鐵絲約數十噸又有藥料及洋貨等雜貨 
　　越東公司行駛定海穿山各處之永利輪船本日開往裝有紙烟二十餘箱（每箱五萬支）係運赴舟山者 
　　怡和洋行之長江各輪近日來滬裝來之進口貨大都以小麥爲大宗米糧之來申者甚少 
　　大來洋行之（ＷＥＳＴＩＲＡ）西愛倫號昨由日本來滬定星期日空船開赴美國又提督輪船公司之冒爾抛號（ＭＵＬＰＵＡ）前在檀香山附近失火現該輪已由檀香山駛來昨日已經進口該公司將通知各裝貨客家到輪提取各貨花旗公司之貨船（ＷＥＳＴＮＩＧＥＲ）號將於本月十五號從美國之新金山開來又哥倫比亞號於本月之十七號可由日本來申怡和洋行行駛歐美之客善比號本擬於星期一開英因裝貨不及特展延一星期開行福來洋行之亞蒯陵斯（ＡＱＵＡＲＩＮＳ）由美來華刻已接得電報該輪已抵日本之神户大約六號可至上海又愛笛託號（ＥＤＪＴＯＲ）亦已抵日本月十號可以來滬太古洋行經理藍烟囱公司之（ＴＨＥＳＥＵＳ）號從英國來華原定本日可以進口因各處裝貨稍稽大約在本月之十五號可抵漢口又從利物浦來申之（ＰＹＲＲＨＵＳ）號大抵在下星期五可以抵申聞將在申停留十天開還倫敦又（ＡＬＣＩＮＯＵＳ）號則將於本月十七日來申至八月五日回國其（ＯＡＮＦＡ）號原定七月初來華者刻已改期至二十二號矣 
[證券物品交易所開始營業]  
　　昨（二日）爲上海證券物品交易所開始營業之期先經理事部分發通告知照經紀部轉告各經紀人於上午九時宣布文云茲接上海交易所函開本所七月二日開市預定事項如左（一）决定先做紗次花次證券花紗兩項每種各做四盤證券暫定每種兩盤（即開收盤）（二）决定雜糧在第二市場先行試辦又通告云敬啓者依本公會規約第五條之規定凡本會通告認爲必要時除分送各經紀人外概行揭示於本會事務所茲於七月二號起通告實行務請轉致本部各會員查照是荷 
[會德豐洋行之煤市報告]  
　　本埠會德豐洋行半月煤市報告云日本煤之市况現甚沉寂價格鬆動惟業煤者仍束手不購以爲煤價將再低落也絲廠預定之煤行將用罄故絲廠不久將入市塲購煤但絲廠僅用二等煤與三等煤是以絲廠購煤終無大影響及於優等煤之市面也至於日本國内之煤市則已有新發展歐洲方面多來詢問日本頭等煤之價格蓋英美煤斤近來出口有限不能接濟歐陸故意大利·瑞典·丹麥·瑤威諸國不得不另從他處覓煤也刻甚注目於中日兩國之煤第裝運日煤前往歐洲恐未必合算故其計畫能否告成誠可注意也撫順煤價未有變遷開平各種煤因中國北方與日本之需求不已以致皆形缺乏市價因以堅固各船運來之開平煤皆係預定之貨存貨遂覺不多云 
　　字林報社評曰會德豐今日煤市報告有歐洲不產煤國因英美煤斤不敷其用故擬向中國日本購煤以資接濟等語雖會德豐對於由遠東運煤赴歐是否合算之問題表示疑意然此消息究不能不謂爲極關重要也法國北境煤礦因遭兵燹三四年内未必能有充分之出額而英國出煤較諸戰前亦復大受限制歐洲乃不得不亟亟覓煤否則實業將枯萎矣由此運煤赴歐水脚甚重歐洲實業能否擔負之而無損失此誠扼要之問題也今日歐洲求煤於遠東乃數月前本埠某公司因中國煤價奇昻尚擬從澳洲運煤來華焉 
[茶葉赴賽徵集經費]  
　　據本埠茶商云爪哇本年舉行萬國茶葉賽會我國茶商經營海外貿易者因斯舉關係華茶極巨業經預備出品前往赴賽惟連年茶商營業衰頽赴賽經費力難擔任故由農商部電商產茶江西江蘇安徽浙江福建五省長官請爲籌助聞五省長官已共認四萬元云 
[農部派員赴海外調查]  
　　聞北京農商部江靜庵代長鑒於國内實業不振端由人材缺乏且歐洲戰後實業之設施尤足取法將派部曹十二人前往英法比義瑞荷等國實地調查日内即將到滬乘輪放洋云 
[浙繭運滬之續報]  
　　滬杭鐵路車運浙繭業由各站陸續運抵上海南北兩站已達九萬七千九百八十三包均誌本報茲將六月二十一號起按日運抵上海南站之數分錄如下二十一日由嘉興楓涇閘口運到二十一車計二千二百三十九包二十二日由閘口嘉興楓涇運到二十八車計三千一百二十八包二十三日由閘口嘉興運到十九車計一千八百四十二包二十四日由閘口楓涇運到十三車計一千二百七十七包二十五日由南星閘口運到三十四車計二千二百二十四包二十六日由閘口嘉興楓涇運到三十九車計四千零十八包二十七日由閘口嘉興運到二十八車計二千三百八十五包二十八日由閘口嘉興運到二十六車計二千四百六十九包二十九日由閘口楓涇運到十九車計一千六百七十五包三十日由閘口運到二十四車計二千五百四十一包以上其運到鮮繭計二萬三千七百九十八包連前共到滬十二萬一千七百八十一包 
[攷察歐美敎育後之紀載（續二十九）]  
　　團員述美國敎育狀况 
　　（五）﹁紐約哥倫比亞大學師範院附屬荷勒思曼學校﹂參觀時晤副主任亨脫君談話如次﹁本校係私立附屬於大學師範院合計幼稚園及中小學共有生徒九百餘人内有高師生一班學費每年小學由一百五十元乃至二百元中學由二百五十元乃至三百元悉以供本校之支給小學修業六年初高級中學各三年現因校舍不足暫分男生於他處本校旣附屬於大學師範院故師範院敎授即爲本校視學時來視察以期改進而中小學幼稚圍則分隸於大學之中小學幼稚園科﹂云﹁幼稚園﹂參觀因與小學有聯絡常用初級小學之名共有兒童十五人以保姆三人導之保姆爲言園中敎法不用外恩物而以養成兒童自由活動之精神及合作之習慣爲當據是日所見（一）爲分隊舞蹈及競走其間有携手同行相對鞠躬及踴躍恐後各動作其行動則保姆以風琴助之（二）樂隊摸擬保姆奏風琴一兒立持小棍調節奏羣兒圍繞成圓形擊小鼓·銅鐃·木梆·以和之室中有兒童自製小床椅及自架之木屋各種玩具此木屋高三尺以方木條結構之可成各種形式此方木條之初製者聞爲師範院之敎授﹁一年級一學期敎授﹂參觀一年級兒童因去幼稚園未久敎法頗與幼稚園聯絡敎材亦多幼稚園之敎材又一二年級課程雖有一定而敎師以一人擔任全級之課於敎法常别具意匠以盡誘掖之方敎材之分配時間之排列常無一定形式此其特異處本時間内之敎法實爲兩段（一）以友愛節爲中心而敎以交際之道及識字明日卽友愛節敎師因利用此節敎兒童以饋贈及通信之法由此使兒童互知姓名其姓之文字得此機會而兒童能辨認矣此時兒童圍坐於一桌敎師亦坐其間（一）以食菓餌爲中心而施各種敎授兒童携有菓餌及牛乳至校充用者敎師呼於此時會食各兒童乃自移小桌聯爲餐案以能容全級兒童之坐爲合其安置由兒童自主之敎員不代謀嗣各取小盥具魚貫至敎師前領熱水　皂紙巾等物依次入座洗手洗後傾水盆内收藏各物乃各持牛乳至案敎師同座亦備牛乳先行祈禱禮繼出菓餌分食敎師於此截橘爲四令兒童各計所食份數之分數於黑板而　　各分數由此應用而練習之矣席間說話并就食物而授以各種名詞及新字又由猜字而敎以發音聯絡備極自然而交際之禮娛樂之方亦於食之前後敎導於無形此段所經過不逾十餘分鐘乃於道德訓練數學·識字·發音·修身·各敎授均盡其能事敎者立案之天才殊足驚也﹁二年級敎授﹂參觀敎師方敎兒童準備演劇所需各物均由自作因此準備而縫紉·木工·打字·圖畫·均敎授而練習之余等參觀時各兒童方孜孜從事敎師爲言級中凡兒童喜作之事即令爲之敎師則惟予以輔導而活動的敎授尤須對於各個兒童用心力也﹁四年級敎授﹂參觀此敎室方課作文室内懸林肯像張貼圖畫多枚桌椅布成﹂狀室隅置小圈綺成圓形壁間有兒童對於修身問題之答案此爲成績最佳者懸之藉以陶淑全級也茲錄之以覘美國國民道德思想之一斑（其一）好公民當如何之答案（一）貴自約（二）能服從（三）有秩序（四）誠實（五）體格健全（六）忠心（七）謙和（八）節儉（九）公道（十）可信任（其二）應學之禮節如何之答案（一）無故不擾他人（二）無故不從他人面前經過（三）待人須和悅（四）作事按次序無相攙越（五）見人短處及奇怪處勿作笑態（六）行路勿躡人踵（七）勿薄他人感情（八）不自矜（九）與衆同樂（十）出言遠鄙倍（十一）聽他人言論時須專注（十二）勿侵佔他人時間（十三）勿互相爭鬭又有學生公同討論之條件其意謂欲使本敎室學生皆成良好公民第一學業須好第二身體須强第三須有扶弱之心第四須造成好習慣此皆兒童自已思想之流露與純出於敎師之意思者効力大小當自不同謂是爲道德之自動訓練非乎﹁高能生敎室﹂參觀兒童六人據亨脫君言﹁此等兒童年齡應當二三年級而以心理實騐法量度之其能力超過故特設此班以敎視其能力所可及而施以適當之敎授不使稍有所屈抑﹂并云﹁本校對於高能兒敎育之實驗已一年有半考查第一年之結果此類兒童進步之速實兩倍於尋常兒童故使超級升學以供繼續研究本校兒童智慧平均有一百一十五點高能兒可至一百四十點﹁六年級國文敎授﹂參觀此級亦以友愛節在即敎兒童互贈禮物以二兒童任郵送藉以練習語文及禮節等﹁五年級體育﹂參觀敎師本日缺席由兒童自舉任指揮者分全級爲四組於體育室圍椅賽跑欄内賽跑旣竟而下復分爲兩隊作反匍競賽亨脫君言﹁五六年級體育隊長之訓練及推舉法先由敎員詢各兒童孰願任指揮應者令其練習一週三四次全級兒童認其品行能力俱可勝任時選爲隊長其間指施如有不當則同級先以勸告無效則另舉亦所以養成選舉之鑑識也并言體育注重活動作使習者身心生快樂之感此法自歐戰而益著其良﹂云﹁圖畫敎室﹂參觀成績品中有黑紙色粉筆畫之一種及四年級兒童木工製成之荷蘭建築及人物之平面形體上施以油漆各種本校有露天敎室共三間均在屋頂一面軒敞風雪時張幕止則去之以敎身體虛弱食慾不旺之兒童課程較少云 
 
 
 

Page 11

 
 
[赴菲律濱海軍學生抵埠]  
　　滙軍部選派學員四人於前日乘俄皇后號在滬出發前赴菲律濱航空學校學習飛機今接該埠來信悉該學員等均已抵埠云 
[青年會兩展覽會紀]  
　　圖畫展覽會衛生運動展覽會 
　　今日（三日）兩會均續舉行 
　　昨日上午起四川路青年會在童子部開圖畫展覽會來賓參觀者甚衆由楊光駿·謝之光·毛鳳祥·周宗武·胡旭光·宋志欽·吳夢飛·馮鳴玉等招待陳列者除該會中學所有成績外並搜集校外優美之畫百餘幀及雕刻石膏模型多種均由該校圖畫科主任張聿光布置其繪製人爲法人魯達夫ＪＲＵＥＤＯＰＦ俄人羅斯ＪＲＯＳＹ比人王慕陶夫人·李叔同·張聿光·徐詠青·丁悚·方思藻·周湘·洪野·梁鼎銘·周森友之妹·卓硯樵·胡伯翔·張眉孫·張隸邨·豐子顗·吳岡·戚根山·李鴻梁·楊光駿·吳待·毛鳳祥·汪英賓·胡旭光·王慕諒夫人·謝之光·宋志欽·裘翼爲·周鳳麟等其最精美之作油畫如魯達夫之﹁花果瓶﹂·﹁春郊﹂·李叔同之﹁日暮﹂·丁悚之﹁沈泊塵遺像﹂·王慕陶夫人之﹁野禽﹂·周湘之﹁獅﹂·楊光駿之﹁蔡元培像﹂·粉畫如羅斯之﹁野景﹂·謝之光之﹁徐世昌像﹂水彩畫如張聿光之﹁湖心亭﹂·方思藻之﹁野景﹂·洪野之﹁野景﹂·梁鼎銘之﹁仕女﹂·張眉孫之﹁鳳景﹂·魯達夫之﹁朱家祠﹂·胡鳳祥之﹁風景﹂其餘鋼筆畫鉛筆畫等亦多佳者雕刻石膏模型則係胡翼爲與胡旭光所裂以﹁袁世凱遺像﹂·及﹁朱樹翹像﹂爲最佳聞此會今日上午起仍開一日任衆參觀云 
　　昨晚八時女青年會·衛生敎育會·青年恊會演講部·商務印書館·曁青年會童子部衛生運動團等在青年會殉道堂舉行衛生運動展覽會并將關於衛生問題之各種書籍標本圖畫燈彩影片及各種儀器陳列於童子部游藝室是晚到會參觀者三日餘人先至童子部參觀然後入殉道堂由張廷榮主席報告謂上海爲中國開化最早之區商賈輻輳人烟稠密故偶有疫症必蔓延全區人民生命危如纍卵滬上人民必須加意注重衛生此其故也今日開會一則欲喚起滬人奮力驅滅害蟲以保全各人生命即保全上海全區之生命也青年會屢次有提燈演講等衛生運動胥以是故一則舉行此等運動在在皆需欵項不得不賴諸君之力略爲捐助此亦今日開會之宗旨也次請孤兒院奏樂次請青年會協會演講部部長胡宣明博士演講題爲衛生爲强國之根本博士略謂爲國民者必須愛其國家我儕之衛生運動亦爲愛國起見豈有私意哉國而不注重衛生即不成强國觀夫英美法意諸國其街道之清潔人民之强壯皆遠過於他邦於是乎有强國之稱也觀夫埃及印度等國街道則污濁人民則萎弱病夫徧地於是乎有弱國之稱矣强國與弱國之比較約略可分爲三曰經濟上之比較曰學問上之比較曰道德上之比較經濟之富裕惟恃物產之豐茂欲得物產之豐茂必須人民勤力耕種是非有充分之精力不可身體康健然後可以有精力是則衛生其根本也至於求學問之進步恃天然之聰敏及刻苦用功此亦非體力健全不辦衛生亦其根本也道德方面則嘗聞多病者多思慮而多私心善怒且多悲觀故欲使道德上有進步必須使身體强壯是則衛生根亦本也經濟學問道德有進步足以强國故衛生實爲强國之根本也次爲雙簧滑稽中含有勸化頗足解頣亦能警醒次本爲精武女子體育會之拳術因届時該會會員均未到遂未演次爲衛生新劇﹁衆醉獨醒﹂叙中國舊家庭之不講衛生以致疾病病後非徒不求治於醫生反求神問卜作種種無謂之舉動以致病者加劇幸有新派之青年爲之支配請求醫生診治服藥病人得慶更生於是該家庭中漸漸注意衛生頓少疾病次爲衛生滑稽影戲次由主席宣布散會 
聞此會今晚八時仍行開會除將昨晚之軍樂改爲同志學社之絃管外並增盲童學校之體育游藝餘均興昨晚相同入座券每張小洋五角婦孺一律云 
[震旦大學院之畢業式]  
　　吕班路震旦大學院連日舉行法醫二科博士考試及工科工程師考試於前日試畢前日（一日）上午九時行畢業式茲將各日情形彚記如左 
　　法學博士科考試於前月二十九日舉行主試者爲中政府代表江蘇敎育廳第一科科長朱鶴臯君法政府代表上海領事館法官都三君及該院敎授法學博士巴和君瓜拉克君結果得博士學位者二人胡文柄（論文題曰中國内債）顧守熙（論文題曰中國房稅考） 
　　法科正科考試日期及主試人同上計得學士學位者四人戴貽祖張春明陳錫潭袁民寳 
　　工科電機工程師考試於前月二十八日舉行主試者爲法國政府代表拉烏斯君及該院敎授工程師麥怡君巴須君尚利斯君結果得工程師文憑者一人（余興忠余君及上述法學博士胡顧二君皆將於八月間由該院派送法國留學其欵卽得自法國政府者 
　　醫學博士科第三次博士試於前月二十一舉行主試者爲醫學博士西皮利君弗羅朗司君倍君帶爾多君結果得證書者五人茄爾西胡廷黻宋谷冰陳培基朱森基業將所有證書彚送敎育部蓋印 
　　畢業式於一日上午舉行來賓到者有政府代表朱鶴臯君何護軍使代表汪慶辰君交涉員許沅君及法領事王道尹代表等數十人首由該院院長報告一年來狀况繼給授證書末由法領事道尹代表等相繼致頌詞而禮成茲將道尹頌詞錄後大陸風雲弱肉强存敎育發展民治精神院宇宏開學子莘莘分科設敎桃李皆春潛修力學晷繼膏焚灌輸歐化敬業樂羣楙乃嘉績日新又新勗哉吾黨進取無垠 
[成衣匠罷工尚未解决]  
本城成衣匠同業前因米價昻貴要求店主加增工資不遂相繼罷工已紀前報茲悉此事連日經雙方代表出爲和解未能解决昨午有罷工成衣匠二三十名往來于城内外查察做工之家即上前勒令停工否則强取家伙並衣料等物經各店主報告警署立派長警查拿該罷工黨乃向南市一帶而去 
[地檢廳焚土紀]  
　　上海地方廳梅檢察長禀准上台定於前日焚燬烟土嗣因天雨改期舉行迨至昨日天已放晴梅廳長即通知各機關即日焚燬於是江蘇齊省長委派滬海道尹轉派道署科員余芷江爲代表松滬護軍使委派副官楊獻夫爲代表上海縣沈知事委警察所主任熊育衡爲代表淞滬警察廳徐廳長委派衛生科長王維賢爲代表江蘇高檢廳委書記官薛叔庸爲代表昨午先後蒞檢察廳由梅廳長迎入茗談片刻即諭令將自民國八年九月一日始至九年四月三十日止所有没收之烟土膏灰嗎啡共三千四百五十九兩二錢七分又烟槍燈證八百三十二件檢出當衆逐件拆閱檢點清楚置放看守所旁隙地各長官亦蒞場監視司法警長梅南枝督率全體法警淞滬警察廳游巡二隊巡官魏性田亦帶同巡長褚連科與巡警十二名到場分投照料未幾梅廳長諭飭舉火焚燒加以松柴洋油並食鹽等物一時烈熖飛騰至三時許竣事各官遂分别告辭而去 
[交涉署内部改組]  
　　江蘇特派交涉員許沅履新以來連日將内部改組署内各科辦公人員分别去留至昨日業已定妥計前之四科秘書處現改組爲三科一秘書處前之總務科名稱現改爲第一科前之交際科改爲第二科前之外政科現改爲第三科計第一科長陸昶彬第二科長陳世光第三科長吳葆誼秘書處爲許守廉馬羣亮等業將改組情形分呈上峯核示矣 
[學校消息併紀]  
　　同濟學校吳淞同濟醫工學校成績優美此次江浙議皖等省留學生考試額數不多而該样校畢業生應第一試錄取者計有八人如江蘇周綸·顧綏禄·浙江沈怡·葉鼎·厲家修·安徽陳秉琦·楊繼曾·江西王智港現均入京應部試矣並聞本年該校生赴德留學者甚夥因上半年鎊圜合算較廉云 
　　導智學校北京路導智學校開辦以來已届五載邇由各敎職員發起於本星期日（即陰曆五月十九日）聞五週紀念會内容如學生中英文演說英文雙簧幻衛新劇拳術等頗有可觀想屆時必有一番熱閙也 
　　迪德公學閘北公益里迪德公學因經費竭　勢難維持爰商笑舞臺主任鄭正秋君於七月十日排演情仇及階級刀雙齣好戲藉籌欵項刻聞何軍使徐廳長等紛紛樂助又興業烟草公司已捐助香烟以資提倡云 
　　鐵華學校法租界巨籟達路鐵華兩等義務學校開辦四載現學生已發百七十餘人半費膳宿者居十分之一近因校舍宿舍不敷應用該校長睦鐵華女士因擬月中北上京津籌募欵項並與各當道及團體有所陳述另委體育主任曁總幹事易麓樵及戰員陸錫連往武漢諸地勸募熱心敎育諸君解囊襄助俾下届得以擴充故日内提早暑考定十號下午行休業式延有中外名人演說尚須開辦署假補習科以免諸生荒業外間有志欲往補習者亦可報名揷入並不需費一切校務暫由國文主任葛志亮代理　　萬竹學校本城内九畝地市立萬竹學校自校長李墨飛承辦以來校務日形發達男女二部學生共有千餘人茲李校長因事辭職該校講習科畢業生及全體敎職員於六月三十號晨開會歡送由陸援華主席敎職員及畢業生與各級學生均次第演說并撰有送别辭及贈紀念品物講習科補修科畢業生復製區額兩方一曰敎思無窮一曰君子之澤懸諸該校以爲紀念李校長臨别贈言語頗懇切會畢全體攝影而散時已十二鐘矣聞下午男子部亦有同樣之歡送會云 
　　誠正女校愛文義路誠正女校定於今日（三日）午後五時舉行第四次兩等小學畢業禮並開夏假游藝會昨已由該校發柬邀請學生家屬届時前往觀禮 
[捐資興學之褒揚]  
　　三林鄉耆紳湯學釗前見該鄉子弟失學者衆特捐欵項一千二百元在該鄉設辦第二國民學校近由該鄉第五區學務委員胡少亢以其熱心興學應予藵揚特據情呈請縣署轉呈省長核示褒揚茲接縣知事指令調案查前據該員呈送耆紳湯學釗捐資興學事實册請轉褒揚前來當經指令並轉呈在案茲奉江蘇省長公署第一○七七六號指令内開呈表均悉侯咨請敎育部查核施行仰即知照此令等因到署奉此合行令仰該員知照云云 
[射擊敎練新書出版預誌]  
　　本埠萬國義勇軍中華隊射擊敎練排長陳景塘君精於射擊近將射擊經騐之各種秘法如天色·或風色·關係及一切於射擊應用者編成中西文合璧射擊敎練新書託商務印書館刊訂行將出版想練習射擊者必以先啫爲快也 
[寰球學生會介紹部消息]  
　　寰球中國學生會介紹部昨接浙江南潯某君來函託請一日文教員每日敎授三四小時學生五人月薪三十元供給膳宿但僅在暑假期内試讀二月如有願應聘者可連投函該會介紹部接洽 
[鈞天集定期施診]  
　　寗波路浙江路口南福興里鈞天集乃商界中人公餘研究音樂歌曲之所邇以滬上時序入夏疫癘漸生乃聘沈聿聲醫生定時施診滬上俱樂部頗多而鈞天集獨能嘉惠貧病可謂好行其善矣 
[關於爭認燒酒稅之公函]  
　　上海縣商會昨接江蘇烟酒事務局函云逕啓者頃准貴會電據該邑南北市梁燒酒業代表王楚善等呈請願照程兆魁所認歲繳三萬六千元請仍以王修庭繼續辦理等因並據該商等併呈到局查程兆魁接充上海第一分棧經理係因該商認加鉅額迭向京署及敝局呈請承辦當時敝局曾一再令行分局督飭原辦該分棧王經理照數加增該經理堅不承認京署以增益費收爲前提王修庭旣不承認於先自應核准呈明京署以程兆魁承辦在案現已事隔多時程兆魁行將接辦乃該商等忽又願照程兆魁認數增加未免出爾反爾事關定案碍難准行除批示外合亟函復貴會查照爲荷 
[河南副劵第六期開奬紀]  
　　昨爲河南救濟有奬副劵第六期開奬之期仍在南市久大碼頭利濟公司原址舉行自上午八時至午刻十二時止茲將開出五大奬號碼及經銷票號錄下頭奬第一萬一千二百八十七號（本埠善利全）二奬第二萬一千九百四十二號（嘉興大利公司）三奬第五千零二十二號（本埠大利元）四奬二千五百九十八號（本埠有） 
利元）又六千一百零一號（本埠善利全）又二萬七千五百五十七號（天津鑫記）五奬第七千八百二十九號（南昌分公司）又三萬六千四百七十六號（杭州和記公司）又三萬九千八百四十五號（嘉興永最利） 
[救生局撈獲兩男屍]  
　　同仁輔元堂救生局四號巡般昨日在南市關橋浦中撈獲無名男屍一具帶至碼頭察得該屍年約三十餘歲身穿藍洋布長衫白洋布對襟短衫白洋布小脚褲白洋襪嗶嘰圓頭鞋身繫白武帶頭髮剪平又在陸家嘴浦中撈獲男屍一具年約三十餘歲身穿柳條布對襟短衫白斜紋布對襟衫灰色布小脚單褲黑洋襪西式黑皮鞋一隻褲帶係白地藍花和尚頭以上兩屍均因並無屍　即由該堂分别棺殮厝壇召認 
[汽車撞傷男孩]  
　　寓居楊樹浦八埭頭地方之江北人十二歲男孩陳金玉昨日下午二時許在附近被電燈公司某西人所乘汽車撞倒腦部受傷昏暈不省人事即經西人扶入汽車送往同仁醫院醫治聞恐有生命之憂云 
[皂廠工人之慘斃]  
　　鎭江人劉昌道在斜橋鼎豐皂廠作工昨日上午十時半站於溶化皂質之爐灶上工作忽頭暈目眩跌入鍋中時鍋中流質正沸劉昌道週身皮肉皆遭燙傷甚重常經人赶即撈起然已氣息奄奄形將垂斃亟由廠中人舁送仁濟醫院醫治因所傷過重藥石無效延至夜晚身死亦云慘矣 
[行人猝斃]  
　　一號下午六時許有一年約四旬·身穿藍布短衫褲·足穿布鞋·無襪之男子行至湖北路清和坊一弄忽倒於地經巡街捕查見立即拯救奈已氣絶察其人似鄉民病係急症惟不知姓氏致無從調查尸屬遂歸稟捕頭命該圖地保代爲報堂給棺收殮標記發壇暫厝聽候認領 
[華商電車碾斃邁婦續誌]  
　　華商電車廿三號司機朱貴元駕駛七號電車過速在泰亨里口輾傷胡姓邁婦立送新普育堂不及醫治斃命朱押送地檢廳訊供收押候辦等情已誌昨報茲悉該氏在堂殞命後由堂報告到廳委派許檢察官沈檢騐員等於昨蒞堂相騐旋據屍子投稱母親死遭非命請求伸雪問官騐明該氏因傷而死判屍子自行棺殮聽候核辦 
[續誌香作失火灼斃庖人]  
　　舊歷本月十五夜十一時滬南校塲王大有香店失火未成焚傷該店庖人年廿三歲之海門人劉三郎立送上海醫院求治無效延至十六日下午三時斃命由王大有店主吳樹棠知照劉兄現在蘇州爲藥房生理之劉學明於昨來滬一面由廿七舖地甲陶愼忠投報地檢廳請騐該廳即委許檢察官毛檢騐員等蒞院騐明已死劉三郎委係火毒攻心而死判令屍屬備棺成殮未幾吳樹棠劉學明邀同隣人李伯琴張連生等一干人到廳候示並證明一切該廳諭飭靜候核辦 
[誤認竊賊之命案]  
　　江北人薛國榮向在胡姓家爲包車夫前晚二點時至法新租界白爾路（即南陽橋）找尋朋友不知如何誤闖至第十六號門牌魏阿四家魏誤爲竊賊喊同魏榮生曹餘等數人將薛扭住攢毆旋被魏阿四向薛腹部猛踢一下當即氣絶身死後由包探劉友發巡捕等到來將魏等三人拘獲帶入捕房管押一面將尸車送同仁輔元堂騐尸所昨日下午二點餘時稟請中西讞員會同華界周檢察官並毛檢騐吏蒞所相騐當騐得死者委係生前踢傷腹部身死塡明尸格諭令尸叔陳修才備棺收殮聽候核辦 
[道署批示兩則]  
　　浦東塘工善後局董朱日宣呈爲浦東電氣公司駁佔河道妨害水利圍用渡基關礙路線業奉縣委勘明不服停工祈轉呈分行警廳縣署會勵押拆以維路政水利由呈及刊案均悉已訓令上海縣知事會同警廳前往會勘妥商辦理矣仰即知照 
　　奉賢縣民錢傑人呈爲法警敲索把持法令請求令縣迅予秉公澈究由據呈已悉仰奉賢縣知事迅即秉公澈查依法執行具報母再玩延 
中華職業敎育社通訊 
[本社聲明]  
　　敬啓者近屢有人詢及現在青年會開會籌欵之中華女子職業學校是否爲本社所辦查本社復辦有中華職業學校一所現時尚未設有女校恐有誤會特此聲明 
雜評二 
[限價（訥）]  
　　十四元之限價當時實因不知存米之多寡一時米價飛漲不已人心恐慌故不得已而爲此限制也今據各方調查上海存米尚多足敷三月之食且各地之米又將陸續運來則今日之米價宜日漸低落不宜視若法定而據爲口實也 
　　自來物價一漲之後難望低落然此次米價之驟漲則非其比人心旣因不知内幕面恐慌米商即利用此人心恐慌之機會以漲價殊乖物價自然之趨勢今米之眞相明白據供求公例則實不應有此奇突之價格而常不變動况乎一般貧民能有力食此十四元之米乎吾願米商激發天良勿視此十四元之米價爲彼應享之權利更勿想種種方法以冀常保此十四元之米價蓋倖邀之機會可暫而不可久也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[南溟息羽記（六）] [  中一]  
　　航行中之感想與事實誠令人書不勝書而就天地間自然現象立論尤以中華新紀元第九年三月三十一號夜半行抵北緯三十度以南時爲記者遠航中最難遽忘之第一佳境曾有五律一章備誌當時情狀謹附錄之以實予篇 
　　一舸正南行涼飆月下生鯖空開眼界海水作春聲和氣彌天地流波自送迎滔滔看不盡無限古今情﹁鯖空﹂英文名爲ＭＡＣＫＥＲＥＬＳＫＹ中國字典有時又譯作青花天因其於月白風清之良夜常如游魚點點湧現水際者以顯無數淡白色清幽恬靜之雲彩於空際也空際現象在平時吾人每不經意及在大海洋中如斜陽如皓月如勺形繞北斗之大熊星如作紙鳶狀高舉中天之南十字星莫不爲吾人無事閒眺時一種口講指畫之絶妙談資而﹁南行過赤道﹂尤足爲旅行家一大紀念記者於九年四月八日上午七時許第一次過赤道日光雲色有足念者日升於東仰首視向南近日處之雲彩如昻首向壁看著色大地圖濃影堆起者如山岳作淡黄灰色雲隙露小片如略長之湖沼與地中海作淺藍色向西距日較遠處常有極光明之雲隙撥層雲而出其外層綿密若絮極類中國陳石小印章中露出不透明質之筋紋回顧向西北距日更遠處明淨色澄藍頗似吸墨水紙之全新面偶著濃雲大片又似若干年月前失手傾翻之陳墨水跡若以淺藍明錦沾染大塊酒痕爲喻似亦妙肖細視之斑痕中似隱隱由紅色轉黑而成予感於赤道線之徒有其名不可踪跡因以七律一首寄慨云 
　　辛苦浮名如此水無休無定滿人間平洋赤道存空想（舟行大西洋祗見水平面遙與天相接所謂赤道想像而已） 
　　大海青天何處山難敎飛魚增健翮（飛魚不能如飛鳥高翔不能增健翮以游空際跳躍不離乎水亦如人之高事有前定也）可堪波影照愁顏岐途南北從茲始（南北之分以全世界言實從赤道始小之增人離索之感如天南地北者是大之恒令一國之中若胡越相水火如美有南北大戰我中華有南北相傾軋者是）雲色千年亦化殷（四月八日晨起見赤道雲特作殷紅色亦詩料也） 
筆剳 
[綺懺記（中）] [  少游]  
　　繡君之爲人極機警見慧之愛已也知事利在速成謀之於邦平邦平慫婦爲之游說事果成乃委禽焉事爲東鄰鮑生所聞則以馳告野樓曰向子以繡君爲良友以慧絮事就商詎知彼乃取以自代野樓驚曰有是哉繡君竟爲一女子故而忍於賣友人心誠難料也吾素於婦女避之若凂而於慧絮之一顧獨若終身之幸福卽在此一顧盼之中者嗣得繡君勸方喜良友之言貴於金玉毅然運取慧劍返吾本眞寗料繡君乃有此一着耶嗟乎擾擾紅塵吾方以犴狴視之俟老母即世吾必披髮入山去了吾俗緣也鮑反覆解勸而去流光疾速裘　六更矣此六年中繡君與慧絮婚野樓之母死野樓失蹤明日繡君得一書沉悶若不白聊慧心識之而不敢詰也入夜又聞中宵起坐研墨霍霍有聲伸紙作書甚疾慧隱約中聞此欲起視而憊不能堪逾年繡君病病在膏肓不能起詔慧絮曰與卿結褵七年於茲矣倡隨之樂甚於畫眉正期白首永諧不圖天不永年中道天折此吾之不穀亦卿之不幸也然吾之於卿有極大慚德也此事吾死後卿自必知之吾力疾不能備訴顚末然卿終當諒我言至此已喑啞不能成聲無何繡君卒慧絮哭之至哀平日雖達觀至是亦不復有生人趣矣一日偶憶易簣時之言檢繡君遺篋得一紙裹甚厚封識爛然曰吾生平無慚德惟於茲事不能無愧負咎於野樓者實深留此以待身後示我愛妻然當知我之出此未始不由於一念之愛遂造此錯此則深望愛妻之能諒我也 
 
[傷乎民無能后矣] [  光漢]  
藝評 
[小說漫談] [  忍傑]  
　　假使有人說中國舊小說注重主觀所以不好西洋的寫實小說注重客觀所以好我一定一疊連聲的說否否那可不盡然呢何以故兩派小說均各有特長顧其區别則惟在作者用意下筆時之感觀和歷史上相傳慣習之結果與小說本身之價值猶風馬牛不相及那麽當然不能拘主客觀的成見强分軒輊要知小說的眞僞好壞不在表面上主客觀的不同重要部分就是所謂實質我們看小說批評小說的人就從這實質上估定他價值中國小說所以比不上西洋小說便是這實質的腐敗其原因因受苦思想的束縛舊格律的支配兼之歷史遺傳性的暗示更被那史漢氣息古文學派薰得像漆一般黑從種種方面的不自然拘束的不能越雷池一步好好地把表現人生活潑潑的小說弄得一些生氣都没有了 
笑林 
[笑笑錄] [  豐]  
　　偷狗甲曰君旣以狗售吾何復偷去乙曰吾未嘗偷君之狗君出價太廉不足以購吾狗耳 
熄燈兄謂弟曰吾能隱身不爲弟見弟曰兄不出室而室中有燈吾終可見兄兄曰熄之弟將奈何吾若罄此瓶酒者吾將不復能詢君矣 
　　醉酒日報誤期未出某甲往詢其故館中人曰昨夜編輯醉酒耳甲曰然而閱報人未嘗同之醉酒也 
　　樂園師詢曰何爲樂園（亞當夏娃所在地）一學生應聲曰殆新婚夫婦游憇之所也 
　　話癖甲曰吾染話癖自昨至今口未少息乙曰然則君已一夜未眠矣 
　　吃飯主婦詢其婢曰昨晚汝母來與汝談處廚下吾何以未聞聲音婢曰渠吃飯三碗即去實未嘗作一語也 
　得所一竊賊被拘判監禁一年賊向堂上曰謝君盛意禁吾一年前者有某相士謂吾壽命僅有六月吾方愁日行街頭死無其所今則得所矣 
　　氷鞋一童謂其母曰今日先生謂吾人所着之鞋殆全用皮製成者其幼弟在側曰然則滑氷鞋當爲香蕉皮所製者 
新聞拾遺 
[易弁而釵之劇盜] [  椿]  
　　英國阿什雪啞地方有一新娶之家正值鼓樂雜奏履舄交錯之際忽有巡兵二人驀地而來指一妙年舞女捕之而去舞女初思遁逃繼則開槍拒捕計不得行聞其人爲著名劇盜易弁而釵者云 
[痛苦祇爲一粒豆] [  警世人]  
　　湖州北門外元昌米行學徒某甲以黄豆游戲誤入耳内挖之不出頓覺失聰行中諸夥友爭相代挖均屬無效因請薙髮匠用器挖扒許酬銀餅一枚豈知豆受熱發漲孔小益不能出現該學徒之耳旁腫突如贅疣惶急萬分啼哭不已云 
[恩愛只值三百金] [  亶]  
　　嘉興趙某昔曾游幕魯省通於子之乳媪幽歡密愛如漆似膠入民國其舊東驟列顯要趙賴其力得保免知事分發晋省任用宦運頗佳日前請假返里掃墓省親於夏曆五月初九抵禾盛治酒食大宴賓朋忽來一半老徐娘張目謂趙曰汝今衣錦還鄉猶念及同衾共枕人耶請爲儂安排寢室重修舊好何如趙聞之面紅口結頻呼豈有此理幸在座有知前事者識徐娘爲趙子乳媪出而排解再四磋商賄以番佛三百尊始了此一重公案云 
[狂奔馬撞翻花轎] [  景趙]  
　　日昨午後四時吕班路某馬車行駕馬不愼一白馬乘間逸出向北狂奔一時人聲鼎沸衆追至馬霍路時適有周姓娶婦花轎路過該處致被馬撞倒新婦顚仆數武外路人大譁馬亦受創倒地及新郎聞訊趕至大怒堅令該車行主另備花車送歸並放爆竹三𤈍始寢其事 
[老虎灶大演影戲] [  吳秉恬]  
　　哈同路某老虎灶以時交夏令天氣炎熱特闢屋半間置木盆若干具以供勞力中人淴浴之用中間隔以布幕每至晚間則浴客之影躍然幕上極匣劍帷燈之妙一般婦女之以泡水至者頗感不便往往面紅而去云 
劇本 
[新婚夫婦（四一）] [  瑙威名家皮琴生著一圭]  
　　父親（插嘴說）更替他做些事可是不是 
（瑪蒂爾達這時取了酒進來斟滿了幾個杯子） 
阿克塞如今把一杯酒歡迎你先生這是車釐酒是你心愛的酒 
母親他還記得這個（各取一杯酒在手裏） 
阿克塞勞拉和我都很歡迎你們到這裏來望你們瞧道裏一切東西甚麽都覺得合意我總得盡力做去勞拉也是如此 
母親勞拉自然如此這一杯祝他安好（阿克塞把他酒杯和母親的杯子相接母親的手略略抖動就潑翻了一點酒）我愛你把酒斟得太滿了（大家都把酒杯相接丁丁有聲） 
父親（又把杯中斟滿了酒）我妻和我都感謝你們的歡迎我們動身出門之先自須來瞧我們女孩子我們兩個孩子我們有一個好友（向瑪蒂爾達瞧）勸我們要出其不意的到來我們先還不願聽從如今却很快樂虧得聽從他我們一瞧就知道勞拉信中的話都是眞的你們旣快樂我們二老自然也快樂把以前的事都忘懷了哼哼當時我們還料不到如此所以不願和我們孩子分手現在可放心了甚麽事都能信託你阿克塞我親愛的兒子我完他信託你上帝佑你（和阿克塞握手彼此又喝酒） 
母親你們可知道我此刻心中歡喜甚麽 
衆人不知道 
小說 
[社會小說衆醉獨醒（八七）] [  瞻廬]  
　　第十五回咬耳朶娓娓不休嚼舌頭津津有味 
　　青巖忙道好乾娘你别疑心伍青巖是何等樣人怎敢在乾娘面前使乖巧我敢立個誓倘然倍着書句兒唐突你老人家嘴巴上害一個大疔瘡永遠開不出口說時埀着頭挺着腰做出那必恭必敬的模樣婆子瞅了他一眼笑道你昨天坐在我們公館裏的大廳上也是這般模樣這時老柳太太小柳太太率領着了環僕婦都在屏門背後瞧你我說這先生很像阿巧娘的姘夫老柳太太卻不信說面貌相同的很多你别認錯了（補第十回所未及）青巖猛然醒悟暗想方才他進門時我覺得聲音很熟原來昨天在屏門後講話的老媽子便是他趕忙央告道好乾娘你好歹替我遮蓋遮蓋老柳太太不信由他不信你别把我們的西洋鏡都拆穿了婆子舉着酒杯咂了一咂放下杯答道你不須叮囑得旣做了我的乾女壻我不帮你卻帮誰來肐膊只有向裏彎那有向外彎的阿巧娘道乾娘今天出門怎麽比往天加早婆子笑道我新學得一種隔夜神數昨夜黄昏時便猜定乾女壻要請我吃四喜肉因此急怱怱跑上門來阿巧娘道老人家慣會說笑眞個爲着甚事請講給我們聽婆子又咂了一咂酒道這白酒很不弱確是洋河高粱阿巧娘道乾娘别說酒只把這件事說了你不說時我的肚腸根都癢癢的一時爬搔不得婆子道你别性急我先問你一樁事假如有人把許多錢財許多田產授給你問你要不要阿巧娘道爲人在世只貪圖些錢財田產有什麽不要青巖道有人把這好東西授給我休說舉着兩隻手去接便是兩隻脚也要掮了起來婆子道假如有人說這些東西我都不要你們想想天下可有這般人 
自由談之自由談[  鵑]  
　　品性純潔者每鄙薄勢利之人以爲不足道然欲使人袪勢利心必先從剷除階級始吾嘗見通衢中之巡警遇有交涉事件無不視其人階級之高下以定曲直雖西人不免也 
 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[鄉曲主義與大一統主義] [  老圃]  
　　中國人重鄉誼嚴省界以商業言有廣帮徽帮山西帮寗波帮之别以政治言有皖系直系桂系滇系之别考之於古則洛黨蜀黨互相攻擊南虜北傖互相非笑大率黨同伐異皆由地方習慣之不同而招集徒衆皆以鄉誼二字相號召若是者謂之鄉曲主義 
　　中國商人皆有會館所以聯絡鄉誼排難解紛其制未嘗不善苟擴而充之實地方自治之基礎故歐美人士謂華人最富於自治性非虛語也但鄉曲之見太深有時排斥異鄉人江南人歧視江北老廣東人排斥外江老湖北人目爲九頭鳥四川人目爲川老鼠山西人則曰老西見北京人則曰京油子故同是顧客也能操其店主人之鄉語則蒙特别之優待否則遭白眼此在商家蓋數見不鮮實中國商人之特别性質也 
　　中國官場皆引用同鄉往往不論其人之能否而以援手鄉人爲一種之道德故其結果北京某部之人員多福建人人或目爲福建會館又某部重要之人員多廣東人或目爲廣東會館昔有部員爲余言其部中人員可分三等其第一等則與總長同鄉比之清制則旗人也其第二等則雖非同鄉而能操其鄉語比之清制則漢軍也第三等則旣非同鄉又不解鄉語比之清制則漢人也此三等人或同集於總長之室總長或作土語兩等人同聲應之一時支離歍舌之音振動堂壁而所謂第三等者乃如聾如啞不能贊一辭此言雖謔亦未始非事實故昔之皖派粤派今之直系皖系其互相結合雖由於利害之關係亦未始不本於鄉土之感情其流弊所極乃釀成今日之大政爭而國人同受其害此中國官場之特别性質也（未完） 
道德叢話 
[成功人和失敗人的比較（續）] [  沈有乾]  
　　你自已想想怎樣 
　　（十一）失敗的人見了難題目就想躱避成功的人非但不退縮而且最喜歡解决難事（十二）失敗的人祗要有飯吃就不想再求智識成功的人不論什麽一定要求更加高深的智識 
（十三）失敗的人不曉得他自已的長處隨便擇他的職業成功的人曉得他自已的長處看準了他的目的一往直前 
（十四）失敗的人做錯了事下次不曉得改良成功的人吃一會苦學一會乖 
（十五）失敗的人碰到不如意的事不曉得拿思想或動作來補救却在那裏憂悶煩惱成功的人曉得憂悶煩惱是不中用的用他的思想尋一個正當解决的方法 
（十六）失敗的人除了他的職業别的事一件也不會幹成功的人會做的事很多 
（十七）失敗的人聽了别人的批評不快活成功的人最歡迎别人的批評聽了能彀自已改良 
（十八）失敗的人碰到稍爲難一點的事束手没有法子成功的人曉得那裏去找書參攷那裏去尋人詢問那裏去請人帮忙 
（十九）失敗的人不備關於他職業的書籍成功的人祗少有五十本關於他職業的書籍（按關於各種職業的書在中國别說五十本就是一兩本好的也不容易找） 
（二十）失敗的人生平不相他職業中的有名人物談話成功的人能彀觀察有名人物的好處自已摹倣 
（以上關於智識的）（未完）（不受酬） 
經濟 
[實業失敗之原因] [  摩殊]  
　　今日非亟宜振興實業之日乎而辦實業失敗者踵相接足以令人寒心聞風裹足推究其失敗之原因不外後述之數端 
一辦實業者對於該項事業無充分知識二用人不當或誤用非人或冗員太多 
三資本不充足 
四辦事人不洽或無道德 
五無銀行救濟瞬時間内之恐慌 
凡辦一事業對於所辦事業必須完全了解其利其弊必須完全明瞭不可羨他人之發達而盲從不可見他人之失敗而寒心所用之器械與其用價賤之劣貨寧用價貴之利器所用之人員與其用薪薄之庸材寗用俸大之良工不可顧情面而用閒人不可貪便宜而購劣器所用之房屋除對於所辦事業有特别關係者外寗樸實無華所備之資本必須十分充足其地苟無銀行則活動資本必須寛裕與人合股必須和衷共濟旣認定股分不可觀望而不繳足旣董理其事不可飽私囊而不顧公衆之利益凡此所述辦實業者不可不知苟違乎此恐難免有失敗之患至於救濟金融之銀行則尤爲今日之急務有志實業者不可忽之（乙種酬） 
衛生 
[蠅與微菌之關係] [  非夢]  
　　野蠻人怕猛獸文明人怕微菌猛獸傷人有限微菌傷人無限只看去年西班牙風邪（即流行性感冒）大流行的時候世界上死的人數據說比死於歐洲大戰還要多便是一個最近的證據 
　　微菌的傳播乃靠着許多小動物替他做媒介像蠅蚊臭虫鼠等蠅是其中最有力的一個人類的大敵 
　　蠅并非有心和人類做對頭替微菌做先鋒隊不過他的性質喜歡親近污穢那污穢中的微菌就有機會爬上這種輕便的飛機丨蠅丨去開拓他的殖民地不消說人類就要倒運了 
　　醫生捉住一隻蠅用顯微鏡詳細觀看看見 
 
 
 

Page 18

 
 
他的身上長着許多的細毛這細毛附着不少的微菌還有蠅喙蠅糞中也藏着不少人若不留心誤吃了蠅脚停過的食品便要同時吃下許多微菌了 
　　一個蠅的體上所棲息的微菌至少亦有二十五萬多者達至六百六十萬以外其數之多可謂出人意表其危險的程度也不消再說了而且這些數字尚是單就其附着體上言之若就蠅體而論已六倍於此數敎人那能不伸舌呢 
由蠅傳染的疫症約有二十餘種最烈的是傷寒霍亂赤痢疫痢肺癆等此外如大麻瘋之傳染兒科諸症食物之中毒症也常常是由蠅惹來的 
　　蠅的壽命通常是一個月或一個月半長者亦有至二個月的一個雌蠅隔十日就產一次卵每次卵數平均有一百二十粒由卵變蛆蛆變蛹蛹脫殼而生蠅照這樣的產法馬克斯的幾何學的人口論眞覺微乎其微 
　　滅蠅的方法在他初化爲蛆的時候最容易施行蠅喜歡產卵於糞堆馬糞之中每一星期行一次的撲滅即已甚足如用沸湯灌注之或用消毒藥如硼砂或福爾麻林溶於十倍之水注之此外或用粘蠅紙或用捕蠅器或用紗網覆蓋食品勿使蠅近皆家庭中所當注意者（乙種酬） 
[預防霍亂] [  嘯廬]  
　　天氣漸漸熱了疫症的發生一定是不能免的但是我們不可以委心任運聽他猖獗必須要想法預防才是夏令疫症最最流行最最利害的要算霍亂了這種病症傳染最快患的人起初覺得嘔吐腹痛腸瀉所以俗名絞腸痧有的四肢冰冷手指的螺紋凹陷所以俗名癳螺痧在夏秋時候發生的最多大約都從飲食不乾凈居住不清潔而起的這種的病菌侵入血管很是容易繁殖又是很快不到幾點鐘使得病者形容枯槁皮膚失色鼻縮眼陷聲啞氣促筋肉像刀割肺臓像火燒不到一天就要氣息奄奄憔悴而死這是因爲疫菌侵入血管把血液運動驟加阻止使他不能循環的緣故說起來好不可怕啊但是怕也没有用只要平日能夠預防一定可以免去的現在我把預防的方法寫在下面願大家注意實行 
（甲）避蠅滅蠅免蠅的傳染方法很多最要緊的有三種（一）使蠅不得近病人以及一切含病菌之排洩物（二）使蠅不得近食物（三）用種種器具如捉蠅籠黏蠅紙毒蠅藥打蠅扇等撲滅蠅類 
　　（乙）消毒消毒所以殺細菌絶傳染最要緊的（一）用石灰水臭藥水洒在溝渠便溺地方（二）病人所吐瀉一切之物俱浸在石灰水中最少要一二小時（三）所用一切器具被病人吐瀉污穢後用消毒藥水洗拭拭後令自乾（四）病人所用一切杯盤碗　衣服巾帕用滾水煑之（五）服侍病人和同病人相交接的人要用消毒水洗手衣服也要洗凈（六）病房應多開門窗要風吹日曬使病菌乾燥而死 
　　（丙）愼飲食（一）非新自火中煑出的不可食（陳羹宿飯敗魚腐肉多能殺人萬不可食）（二）露天食物有蒼蠅飛集的不可食（三）過冷過熱之物不可食（冷物熱物不可同時並食）（四）瓜果萬不可亂食（瓜果要揀新鮮的進食一些）（五）食瓜果須厚削其皮未削以前必先把皮洗得十分乾淨方才用清潔的刀去切他像新切開的西瓜外其餘薄皮瓜果最好勿食并且瓜果要隨剖隨吃不然有了蒼蠅飛集便不可吃了（食瓜果前後須隔一點鐘方可吃他物） 
　　（丁）保護腸胃（一）不可多食常要帶三分飢餓（二）稍覺胃口不好胸部微脹時即須餓而不食倘使再進瓜果酒肉必定要生病的（三）大便兩三天不通的即須服藥房出售之蓖麻子油　之 
　　大凡眞正霍亂的細菌遇一萬倍的鹽酸水不消幾秒鐘就會死滅所以食物瓜果盃盤刀筷等物應該浸入五千倍的現在做父母的人對於子女應負的重要責任　應鵬 
鹽酸水裏那是最最妥當一定可以免除疫菌吾這些話都是根據學理參酌醫學說的閱者不要當做老生常談平淡無奇一點不去注意呵（不受酬） 
家庭常識 
[愛子女的眞諦] [  覺光]  
　　愛子女是人的天性所以愛子女的緣故大概有二種理由一則因爲子女是我所生二則因爲傳代關係故父母對於子女的敎育都根據這二條 
　　現在一般少常識的人因爲這二條理由竟然誤會了愛字的眞義成﹁雖曰愛之其實害之﹂的結果確是可憐 
待我來說眞眞愛子女的方法 
　　（一）要子女受敎育爲父母者往往願子女安樂總不忍他勞苦寗可在吃著上去化錢不肯在讀書方面去用錢父母差誤了愛子女的方法以致子女不受敎育没有常識將來不但難以自立還有種種的苦痛所以父母愛子女第一要呌他受敎育 
　　（二）不要遺財產給子孫富户人家的子孫十分之九天天在花柳場中度日子他們實在没事做家裏旣有錢又有地不用他養家活口落得開心開心外國人明白個中道理所以富户死了之後散他的財產充慈善機關經費或補助朋友讀書的費用而子孫得的狠少故子女不敢偷懶只管望前走去求正當的生活 
　　（三）不要使子女早婚早嫁父母不可早懷抱孫觀念子女年少身體發育未完全於攝生上有很大的害處婚嫁後對於志氣上的轉移尤有影響故父母不可貪目前子孫滿堂須要求子孫健全 
　　以上不過從社會的實情說說其他請讀者推想推想是了（乙種酬） 
小說 
[商業小說模範商人（二七）] [  瘦鵑]  
　　停了會兒他覺得自已想的都是呆想便撇下不想重又坐了下來接着却又想到沙伊士想沙伊士還没有買那礦或者他並不瞧出破錠却爲了别種關係竟不願買了如此羅品生一定要去找旁的主顧總有一個誠實人要上他的大當我報上那篇文章可也總成了一種釣魚的香餌於是嘉德打定主意要防着沙伊士他倘不買小桃礦就阻止别人去買他又知道紅馬鎭未來的發達都靠着他的礦這小桃礦又人人知道是一個最富的要是旁的礦也像小桃一樣如此前途可就没有甚麽希望了嘉德想到這裏不覺打了個寒噤倒像紅馬鎭的失敗也就是他和嘉和的失敗一般他在平日本是勞心勞力想給紅馬鎭謀福利用了種種方法要使他發達誰知如今所費的必力一起抛在東洋大海就是鎭中信任自已的心以後也不免完全打消都把自已瞧做小人了當下他又想道我該怎麽樣可要在報上做一些東西暗暗指示沙伊士使他自去調查小桃礦尋出破綻來呢只是轉念一想却又覺得不妥這麽半吞半吐可要使一般資本家對于紅馬鎭中一切事　都起了猜疑不敢再投資來做一時嘉德腦中大亂眼前起了種種幻相彷彿見一個繁華偉大的紅馬鎭已一敗塗地千百多家的屋子都空了窗子破着門在風中搖動無數的豺狼在街中往來蛇蝎時時出没在人家門限上晒太陽嘉德到此又不住的打顫耳邊似乎有人向他說紅馬鎭將來不免有這一天呢正在這樣胡思亂想他腦兒裏斗的起了一個惡念想紅馬鎭倘一敗塗地我嘉德何必跟着他一敗塗地呢小桃礦的秘密已給我知道了我倘去見羅品生的要求五千或是一萬金圓他不敢不答應要是不答應我就在報上披露他的秘密他可就吃不了咧然而這一念在他腦中閃過不過一二秒鐘立時把自已駡了一聲說嘉德你難道忘了自已是一個人麽當下慚愧已極兩個面頰立時漲得通紅好似燒了起來 
 
 
