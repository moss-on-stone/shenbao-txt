# 1934 - 56 - 4908573

 

Page 1

 
 
[第三次印二十四史告成] [  圖書集成局啓]  
　　二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑揷架頓空兹復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲葄史功深者盍選購一編以供柔日之讀乎售處在三馬路申報館帳房申昌書室此外則各書坊汲各埠申昌皆可購取此布 
[閱報紀邵烈婦董氏殉夫事略感而書此]  
　　金在沙而人不知爲金玉在璞而人不知爲玉世情大抵然也卽旣知爲金旣知爲玉而未經　汰鎔鑄切磋琢磨亦終不知金之可貴玉之可珍其於人也亦然人苟境遇不極於至卑之地遭逢不極於至苦之時亦　得而顯其奇行昭其奇節哉至於其行巳彰其節巳顯而猶見没於庸衆人之耳目妄誕人之譏評則奚啻視金如　沙視玉如碔砆雖於金玉本無所損益然使天下之人皆薄金玉而不復陶汰鎔鑄切磋琢磨其何以正人心而維風俗哉夫國家之撫有人民也以名教爲重而人之所以得立於天地者以倫類爲先人雖至貧極賤苟無負於倫類卽爲名教之完人時至今日世風日降人心不古所謂完人者求之於士夫中尚難其選而况爲下者乎求之於鬚眉中尚難其選而况爲巾幗乎閱前報紀邵烈婦殉夫事略不禁爲之三致意也始焉悲烈婦之遇之窮而爲之欷歔繼焉慕烈婦之節之堅而爲之起敬終焉喜烈婦之心之安而爲之鼓舞謂烈婦可以從此不朽矣卽無表之揚之者書之彤管薦以馨香而烈婦之精神自在也卽無闡之發之者著之篇章傳以歌咏而烈婦之素願巳償也說者謂烈婦之烈誠不朽矣然其不能守節於爲妓之時而必殉夫於巳死之後此中不無遺憾有不能不爲烈婦惜者不知知人論世當略迹而原心烈婦之爲妓也是烈婦之遇烈婦不能自主也且安知其爲妓之時烈婦爲韜晦之計守身以待而未嘗一失節乎卽使失節而失節爲妓女之常亦何足怪若以妄揣之言致以小　掩大德吾恐不爲烈婦之所殛也幾希且吾正以烈婦之爲妓也爲妾也而更尊之敬之敢不見夫今之爲妓者乎其爲妓也固不足責也或爲蟻媒所誘或爲拐匪所拐究非妓之本心然固有樂此不疲者豈非妓之自甘下賤乎卽有心慕乎富貴而志切從良情暱於所私而願甘白首其在規範素嚴之家或可保其終身然儘有背夫之惟恐不及又遑論乎其殉夫也儘有由妾而復爲妓者又遑論乎其能守妾之道也解者猶謂此妾耳妓耳無足責然不見夫人之正室乎亦或有夫在而蹈淫夫死而再醮者其何解於妾與妓哉說者猶謂此在小家則然耳誠不足爲風俗勸然不見夫人家乎夫怒而不能順受者有之致詬誶之聲達於户外夫疾而不關痛癢者有之且勢利之見起於家庭越禮者固百不得一而殉夫者亦百不得一也試舉烈婦以媿之竊恐婦女中之完人當甚少也又遑論乎妓妾哉且不獨婦女中之完人甚少也不見夫今之士夫乎士人讀書明理首貴持躬如金如錫如圭如璧其守身當若何謹飭乃一動以聲色貨利之心遂奪其誠正修齊之素眠花躤柳喝雉呼盧猶其節之小焉者也甚至有父母而不能孝致傷父母之心有兄弟而不能和致乖兄弟之情有朋友而不能信致失朋友之誼雖叅列膠庠而跡其所爲有妾婦之不如者吾恐對兹烈婦而汗顔無地也幸而僥倖功名或由科目或登薦剡或居文職或列戎行旣以巳身爲宫身宜視國事如家事所謂文官不要錢武官不要命則一國之内無不可臻於富强者也乃有人謂今之文官則要錢不要命今之武官則要命不要錢言雖近謔亦可謂慨乎言之矣舉世之人而欲得一安於義命而能盡其分之所當爲者真不數數覯也使天下之士皆能以烈婦事夫之義以自待則天下何患無人才使天下之官皆以烈婦事夫之義以事君則天下何患不平治是則烈婦之事不特可以爲婦女勸抑亦可以爲士夫風也則烏可以妓而忽之烏可以妾而忽之哉 
[本館接奉電音]  
　　昨日午後京師飛電傳來上諭二道硃筆一道敬謹譯登○正月二十七日奉上諭嵩崑奏道員在籍辦團積勞病故懇恩賜卹并將生平事蹟宣付國史館立傳一摺道員高以廉在籍辦團禦宼與軍營積勞病故不同所請著不准行欽此同日奉上諭王文韶奏武職大員在籍病故臚陳戰坊事蹟請旨優卹一摺前廣東水師提督曹克忠早歲從戎轉戰湖北安徽等省旋隨多隆阿剿辦捻匪復經調赴甘肅助戰回逆忠勇性成戰功卓著曹克忠著照軍營立功後積勞病故例從優議卹生平戰功事蹟著宣付國史館立傳并准其在天津原籍及立功省分建立專祠以彰忠藎該衙門知道欽此同日奉硃筆崇寛補授詹事府詹事欽此 
[改建鐵路]  
　　杭州訪事人云浙省開辦鐵路初擬由拱宸橋折而向東經喬司横塘等鎮直達錢塘江口現聞公司中人云議改由拱宸橋西從猪兒潭一帶轉松木塲經青芝塢繞出西子湖畔再由南屏山麓轉至鳳凰山下以達江干所需經費照前議約增半倍然用欵雖鉅因是處墳塋較少俾得保全枯骨不致地下幽魂有安土重遷之苦泉壤有知應無不頌當軸者之一片婆心也惟刻下尚未興工究竟由何處建造尚難揣測爰據所聞錄之 
[示考學生]  
　　福州采訪友人云某日船政大臣裕軍帥出示招考局中前後堂學生令於二月初十日以前赴正誼書院報名以便示期扃試其經錄取者三個月以内酌給膏火雜費俟再示期遴選調入堂中肄業以五年爲限由父兄取具甘結毋得半途而廢此亦培植人材之要舉也 
[礦苗難勘]  
　　客有自萍鄉縣至江西省垣者語諸本館采訪友人云去冬江鄂兩省派委某某二員帶同洋礦師二人會同邑令顧輔卿明府及本境紳士查勘銀銅鐵錫鉛磺各礦居民見聞未廣羣謂開礦必傷及田園廬墓疑係某紳圖利而爲此幾於欲得甘心幸明府剴切開陳力保查勘之餘並不開挖居民始各帖然然勘時仍聚集萬餘人如蜂之擁委員及礦師祇得草率勘視一周而罷 
[學憲出轅]  
　　杭州采訪友人云浙江學政徐季和宗師定於正月二十五日出轅按試衢州府屬開印之日先發取齊札文至二十二三日取次往撫署及各衙各紳士處辭行届時將署中文卷固封雇夫運至上馬頭兩縣辦差人早巳預雇官舫停泊未幾宗師排導登舟杭州府及仁和錢塘兩縣主三學教官均在江干伺候宗師接見之下略叙寒喧隨命起椗開行傳聞衢州試竣後卽須案臨嚴郡云 
[豫章試事]  
　　江西采訪友人云南昌府江訒吾太守示期正月初四日考試義寗武寗二州縣文童不料廪保禮書均未如期到省太守因懸牌改遲至初八日開考至期諸童竟足音跫然太守念院試取齊巳近在初十日而諸童 
 
 

Page 2

 
 
竟延玩至此實屬不成事體不禁勃然大怒飭役沿途催促至十二日始得舉　考事當點名時旣責禮善手心一千下以示之懲○提督江西學政黄吉裳宗師定期正月初十日取齊南昌府屬生童舉行科考本定期十六日下學講書閱闈放告十七日考試經古旣而江太守以義寗武寗諸童遲遲吾行遂禀請暫緩考期宗師允之巳改於十九日開考矣 
[詳述信局肇事緣由]  
　　邗上福興潤等信局攅毆京口郵政局信差一事本館巳兩紀情形兹復得揚州采訪友人來書云本月初旬各信局尚未開巿鎮江郵政局飭唐陳二信差渡江投遞信函至則天巳黄昏擬覓居停止宿行至灣子街畔遇巳歇某信局夥陳六指子詢明來意導唐陳至三義閣西首客棧九以代遞各書六指子係從前各信局公雇專遞仙女鎮一帶旱班者也各信局中人見之謂其業巳賦閑何以仍持信件投遞遂相約出而楸扭勢甚洶洶旋經旁觀之人排解而散次日陳渡江至鎮向郵政局歴訴情由總理郵政局之鎮江關稅務司李君卽函請關道吕觀察辦理觀察派委曹大令至揚查訪犬令抵揚後不露聲色查知肇事者實係福興潤銓昌祥等信局三家遂會同甘泉縣某邑宰飭差查提爲首肇事之人旋經三局主將六指子代爲遞信各情聯名聲訴大令隨遄返京江據情禀諸觀察聽候核示遵行 
[瀼川命案]  
　　客有來自瀼川者語於本館派赴漢口采訪友人云是處有縫工徐某者素抱季常之懼每聞河東獅子吼卽拄杖落地心茫然顧性喜冶游雖牀頭三尺法森嚴仍不免黏花惹草近與楊姓蕩婦姘識兩情繾綣一意纒綿至爲其妻所聞奔至蕩婦家將徐大爲挫辱徐忿甚聳身躍入河中其妻以事由蕩婦而起大興問罪之師不識將來能免公庭對簿否也 
[秣陵官塲紀事]  
　　金陵訪事人云淮揚鎮潘鎮軍萬才統領銘字馬隊營陳軍門鳳樓旣管帶銘清水師營程管帶映山高字營唐管帶高斗因公晉省投督轅面謁假寓行臺嗣有管帶江靖軍左營彭管帶仁壽中營彭管帶壽長前營許管帶政字右營田管帶復勝後營程管帶孔武曁山陽縣盧明府維雝等陸續來省冠蓋紛紜現聞各因事竣擬將遄返齊詣督署禀辭起程 
[金陵火警]  
　　金陵采訪友人云内橋公興鷄鴨鋪突於某夜不戒於火以致兆應焚如鋪中各夥徒惶駭逾常急將燖鴨水掀撥而火勢巳冐穿屋頂不得巳大呼救命各鋪水龍聞而齊集吸水以噴並用長竿將屋拉坍始經撲滅幸未殃及鄰右僅燬去門面二椽其時信府河楊姓廚中方作晚膳不虞遺火積薪之内轉瞬間烟霧四塞紅光燭天闔室驚惶哄動鄰右而火巳炎炎直上勢若燎原賴本街各水龍聞警馳至就近吸取河中水亂噴得未延及前進只焚去廚屋兩間 
[禾中火警餘聞]  
　　嘉興采訪友人云客臘二十六日之夜北門内下塘街居民失火焚燬樓屋二十餘楹迄今碎瓦零磚抛殘滿地居民尚未興工重建先集資雇郡廟東南房羽士就天后宫設壇建醮以酬回祿神蓋惑於釋氏不經之語也○前報曾載客臘除夕盛澤鎮火警焚燬房屋五十餘楹近聞被災之店鋪民居咸徵召伶人演獻以娱神聽事同兒戲殊可嗤也 
[西學繁興]  
　　金陵采訪友人云自昔歲中東啓釁後官民上下一意講求時務以冀富强朝廷就省垣創立陸師儲才等學堂早巳次第開辦卽各書院肄業士子亦禀請改課西學劉峴帥准之批飭江寗府定議禀覆前巳彚紀報端然所習者皆英文英說也兹有精習法文歴辦洋務爲當道所識拔者從公之暇設立法文書塾於貢院東街顔講堂曰寳鉛槧齋一時觀聽望深登門就教者踵相錯其殆於英文外能領異標新獨樹一幟者歟 
[醮婦矢節]  
　　香港中外新報云例准孀婦再醮蓋原其苦衷也嗣絶家貧此身焉寄如必繩之以死則王道竟外人情矣然則别抱琵琶常有出於萬不得巳者試觀文君再嫁之後何嘗不貞緑綺絃寒白頭吟苦仍是寄諸幽怨不涉遐思忽謂井水未枯便是汚泥必染也今觀於某氏婦之事可類推矣某氏婦少失所天貧而無子酸風織席引以爲悲遂輟寡鵠之歌願聽求凰之曲再醮於何氏子何本士族乃番愚縣屬沙灣人賈於省城在黄沙僑寓與婦年相若唱隨之際琴瑟調和雖非正始元音祇彈舊曲而焦桐美質如待中郎故室家和諧嫌疑胥泯未幾生一子現巳四齡去秋何疽發於背延醫調治苦於無靈至正月初十日而殁當彌留之際握婦手曰卿以喪夫而歸我我死又勞卿擇配視夫家如傳舍者婦人之常不能爲卿責也然如藐孤何婦默不作聲凄然欲絶急入廚下以刀剜其鼻立脫執以示何曰妾之貌巳毁矣詎尚能事人乎本欲相從於地下但撫孤重於死節故願暫作未亡人今君見疑請以此明志可也何遂一笑而逝婦自忘其痛撫屍而號嗣因流血過多昏倒於地得鄰人代敷以藥始漸漸復蘇若此婦者謂爲貞耶何以於前夫則若是也謂爲淫耶何以於後夫又若是也大抵婦女之貞淫視乎所事者何如耳明理人以爲然否 
[葛嶺朝暾]  
　　杭州訪事人函云兩浙鹽運使世都轉到任後整頓鹺務體恤商情關防甚爲嚴密凡有弊竇皆一掃而空之署中書差人等悉暗爲防察以定賢能有書吏某辦事頗勤而有劉盤龍之癖都轉聞知大加訓斥令其改過自新如再有賭博等情决不寛宥某聆言之下大爲惶恐連稱不敢而退○杭地自立春節後雨多晴少滕六君不時戾止天氣亦極嚴寒菜畦麥隴均受損傷春花收成難冀豐稔目下菜油每斤巳貴至一百三十餘文若再菜子歉收則油價又需加增矣所望天公速爲晴霽則民困可以稍紓也○每届正月杭地時有外來男婦手持鑼鼓沿街敲擊唱演花鼓淫戲傷風敗俗莫此爲尤臬憲吳福茨廉訪查知其事嚴飭保甲局及城門委員認真查察驅逐出境故今正以此謀生者均不敢越雷池半步也○杭地擬設中西學堂現因所籌欵項尚不敷用而陸君冕儕又以人言藉藉不願管理此事故一時恐難舉辦也○上年冬不藏陽得雪甚微交春後連降大雪民間多患春瘟喉痛挾盧扁術者頗爲忙碌如入山隂道中有應接不暇之勢幸受病尚輕故諸醫均易爲力也○候補同知余顯周司馬前辦順直賑捐著有勞績現得保舉補缺後以知府用奉部核准由撫憲給札轉行司馬接到飭知隨赴撫轅叩謝○浙省電燈公司擬在下城寛空處所設立總廠因需購地起造躭延時日而居民欲擴眼界者咸以先覩爲快故執事人現於佑聖觀巷館驛後地方租一房屋先行試辦卽在此處點燈一盞俾觀者咸知電燈之妙將來開辦居民鋪户定卜點用之繁也○浙省每届新正外府州縣來杭賀年者絡繹不絶前年因海疆不靖内地亦多匪徒混迹廖中丞通飭各屬如無要公不必拘此俗例轉致有疏職守故近年以來晉省者類皆有公務禀商非專爲賀歲計也嘉興府宗子材太守客臘奉委統領嘉防各營兼帶浙西巡鹽緝私砲船接統後巳届歲闌無暇赴省故於新正初旬來杭禀見撫藩各憲面陳一切公務襜帷暫駐僅有三天卽禀辭回郡 
[古堇叢談]  
　　寍波采訪友人云原任浙江提督張奎垣軍門因病出缺公子輩筮期正月二十七八兩日領帖二十九及二月初一日延僧禮懴誦經初二日發引○四鄉所種豆麥菜諸雜糧老於穡事者名之曰春花自立春日得雪後滕六君賈其餘勇一連十餘次密灑瓊瑶以致昔之青青滿畦者大半變而黄萎兼之雪消水積根荄亦霉爛不堪但願日來速放晴曦或者尚可望桑榆之補也 
[繡水錦帆]  
　　嘉興訪事人云有新塍鎮巿民十餘人棹舟來城日前在北門外胭脂弄恊信昌烟間扭獲一人名喚梁大强拖硬曳擁至舟中開往荒野地方剥去衣服恣意毒打詢其緣起因梁前在新塍鎮爲酒館夥與主婦眉目傳情大有願作鴛鴦不羡仙之意嗣梁辭歇他往去秋忽買舟來禾觀温元帥勝會兩人重復得晤暗約高飛婦遂席捲所有效申公巫臣之偕遁館主四出追尋絶無蹤影今悉爲梁所誘因邀集多人來此密訪不意遇於烟館中因卽拖往舟中逼令招認梁初抵賴後以熬打不過始將始末供出新塍鎮人遂載之而去不知將如何處治也○ 
 
 

Page 3

 
 
池灣鎮鄉間有某姓婦傭於禾巳有數載每年必歸一二次近忽終年不歸婦之藁砧深以爲異來城查訪巳被人　投遞逃矣急遣偵騎四出尋找蹤跡尚無未知奔月姮娥他日能重歸后羿否○府轅於二十日行團拜之禮設筵暢飲興會淋漓翌日清晨宗郡守卽出轅乘舟赴江蘇界與巡鹽砲船會哨歴届每月必會哨一次客臘費恊戎出缺郡守兼水師統領故往會哨也至次日卽回轅○北門外秀城橋北首江北草棚某日清晨因早炊失慎頃刻間焚穿屋頂火勢炎炎近坊水龍皆往施救得卽熄滅祗燬去草屋兩間餘皆無恙蓋以火起於日間人手衆多吸水亦便也○本月廿三夜間秀水縣署大堂外燃放烟火花爆異常熱閙聞係補慶開印之喜也並悉金邑尊於廿二日壽辰在郡官紳咸往道賀邑尊設筵以欵之主賓歡洽肴核紛陳極一時冠蓋之盛 
[晴川雲樹]  
　　湖北采訪友人云牛皮一物西國行銷最廣漢口如瑞記等洋行均分設皮廠將皮打疉成捆販運出洋近更有某西商偕華人另設一行自行收買誠所謂利之所在人爭趨之也○近聞鄂省大憲訂定新章所有光緒元年以前諸武職之經奏保而未歸標者一律截止俾後起者有所依歸○近聞湖廣總督張香濤制軍擬禮延周少樸太史主孝經講席除按月輪流課試外另添師課以期陶育人才○刻下飢民紛至沓來咸就漢皋結爲蝸舍蓽門圭竇一望如林無賴棍徒見若輩中有婦女之姿首稍佳者誘以甘言甜語售錢肥巳以致偶一失足卽淪爲下賤終身難脫火坑官法非不森嚴也其如奸棍之狡計百出何 
[冬漕起運]  
　　光緒二十二年蘇松常鎮太四府一州所屬各縣漕米業巳護解至滬歸沙輪各船分運至天津交納除白糧七萬餘石全數撥付輪船裝運外業經滬局總辦舒太守會辦高明府松海防同知劉司馬上海縣黄大令督飭委員將沙船逐加騐視飭令修理堅固鋪墊平齊計頭批萬福來等五十號共裝正漕米十三萬三千五百五十二石及隨運之食耗等米三千五百六十二石耗米一萬六百八十四石按數兌裝發給水脚銀兩並飭各船主具連環互保切結聲明實裝米數顆粒並無短少更將各船水手姓名籍貫填給三聯執照定於正月二十八日開出吳淞口由寳山縣主簿覆加查騐然後駛赴崇明十滧口守候風汛聯帮北上一面禀請上憲派撥兵輪船出洋護送并移請提右營叅將廖叅戎督飭弁兵妥爲巡護 
[暫駐行旌]  
　　丁憂江海關道黄幼農觀察奉太夫人靈柩登鈞和兵輪船泝江回籍前報巳縷紀之矣聞觀察本定於二十六日啓行適夫人肝氣大發急須延醫調治以故暫駐行旌並聞兩江總督劉峴莊制軍係觀察先德之門生聞靈柩將過金陵預飭屬下官員在下關官碼頭置備素幃以便届時親詣舟次吊奠云 
[憲示照登]  
　　欽命二品頂戴江南分巡蘇松太兵備道兼辦機器製造局劉爲出示諭禁事本年正月初九日接英總領事韓來函據廣學會董禀前兩年刊發泰西新史攬要計釘八本兹聞有華人私自翻刻漁利本會及作書人均受其虧請移飭將翻刻之書查扣充公翻刻之人提案究辦並出示諭禁等情函請照辦等由到道查近來各書鋪往往將洋人所著書籍擅行翻刻希圖漁利迭經前道曁本道示諭禁止在案乃各書賈並不凛遵示諭仍敢私將西書翻刻惟利是圖不顧禁令殊堪痛恨除札會審公廨查明提究外合再出示諭禁爲此示仰書賈坊鋪人等一體知悉嗣後不得再將泰西新史攬要及洋人教士所著各書籍私行翻刻混售如敢故違查出嚴究不貸切切特示光緒二十三年正月二十二日 
[勤求民隱]  
　　昨日爲上海縣黄愛棠大令懸牌放告之期自晨至暮投詞者紛紛不絶大令逐一披閱見有情節不符者一併擲還飭令明白補詞候核 
[請懲延玩]  
　　本邑浦東三林塘河工業由上海縣黄愛棠大令移請兩江督標都司周子樵都戎督勇催促旋查知楊施橋第七叚夫頭嚴小舫工作延玩遂派勇押解至縣署請懲大令飭押候核奪 
[流氓不法]  
　　著名流氓夏桂春開設小茶肆爲業往往遇事生風以圖漁利附近十四保三十一圖新設火油池一所係蕭根原作中將民田賣與洋商其旁更由招商局中資購之地所有地上應遷之墳均載明日期搬遷無誤夏忽從中生事煽惑鄉民霸阻不遷前日被招商局總辦得知函致縣署請爲究辦黄愛棠大令當卽飭差拘拿而夏神通廣大未經到案反糾集同黨多人欲與地保爲難聲稱定欲拆去房屋始具罷休 
[縣訊花子案]  
　　賈仁明爲購買花子糾葛扭朱應夫至縣控告前晚黄愛棠大令倩蔣刺史升堂集訊賈仁明供南匯縣人年三十有一向做花業去年十月浦東人雷祥安買定徐菊春朱田香花子三百數十擔每擔價洋一元有零惟當時未立定票因繳現銀故也花樣亦未騐看後雷將花子轉賣與洋人當由洋人雇划船裝運察出花子皆係黄色以致欲將花子充公雷卽挽友人理勸願將黄花子揀出洋人允之所有揀出之花子由朱田香等收去雷曾付朱洋一百零七元尚有軋車一輛作價二十五元兩共洋一百三十二元尚少洋十餘元不料朱田香朱應夫弟兄三人忽喚小的至南巿五福園茶館啜茗將小的所穿衣服强行剥去並欲送往巡防局中有徐菊春眼見後小的心甚不甘扭案請究朱應夫供監生本地人住十二圖地方向開仁和花米行朱田香是胞兄賈仁明與胞兄爲花子一事監生並不知情亦未有剥衣等事求察朱田香供職員開設花廠爲業去年十月間雷祥安與賈仁明向職員及徐菊春買去花子三百數十擔當由雷祥安喚船駁去轉售與洋人出貨之後職員收過洋一百零七元結算尚少洋二百元向之索取非但不還反誣胞弟剥伊衣服求爲明察徐菊春供本地人住居小南門外捐有從九品職銜向做花業餘供與朱同楊子卿供本邑人在浦東開設布店因有事至滬適見表弟賈仁明與朱應夫扭打因卽勸解餘事不知何海松供本地人在賈處充執炊之役先時東人與朱應夫揪扭小的上前勸阻後被朱剥去衣服小的並不在塲不敢妄供顧桂榮供係十二圖地保朱姓向徐贖取花子因徐不允放贖以致齟齬雷祥安供南匯人今年二十有四向做花業生理餘供與賈略同蔣剌史一一得供命差查明有無剥衣情事再行覆訊昨日經差查覆爰卽覆訊據賈仁明供稱奉訊飭差往查現朱巳央親友人等出爲調處故求將此案註銷顧桂榮供小的昨日並未到案係夥役葉福寳冒名矇禀實屬膽大妄爲請爲懲辦葉福寳俯首求恩刺史得供以葉福寳冒名可惡著重責三百板兩造旣願息訟准如所請各具結了案 
[兩記會訊洋商控案]  
　　英商道達洋行主人控買辦張信泉卽張金和虧欠銀八千五百餘兩昨晨屠别駕會同薩副領事官訊理道達主人偕新買辦陳仲甫投案訴稱行中用張執事巳歴多年後由其子省吾接辦去年父子涉訟公堂結算帳目始知虧空如許之多如今惟有聲請追給而巳信泉供稱行中帳目均巳算清並不虧空不知新買辦如何結算陳訴稱接辦道達洋行事務時卽將前帳核對信泉實虧空銀八千五百餘兩今特呈帳求閱别駕一再訊問信泉堅執如前遂商諸薩君著將信泉押候算明帳目再核○英商老公茂洋行控掮客袁仲英不交所定棉花子昨日清晨别駕偕薩君覆訊老公茂行主訴稱去年向袁定購棉花子一萬擔曾交七千擔尚少三千擔日久未交袁供稱實因無貨可交以故延至日下别駕商諸薩君著將袁押交 
[上海巡局紀事]  
　　日前有尤姓者扭周朱氏吳陳氏至總巡局訴稱妻子尤朱氏被伊等誘之來滬請爲訊究鍾壽百明府研訊之下知 
 
 

Page 4

 
 
尤朱氏逃逸浦東高橋鎮爰飭將周朱氏吳陳氏看管候飭差將尤朱氏獲案以憑訊辦○著名流氓王狗狗卽厚皮狗狗專在滬南爛泥碼頭行兇打架巳詳前報兹悉二十三七鋪姚邵二委員巳飭甲勇限定本月之杪務須拘拿到局以便從嚴究治 
[法界案略]  
　　王子山冒充某花行出店至招商局廿二號棧房僞稱扦取樣花竊去棉花一百餘斤賣與城内十錦某姓彈花衣店報知捕房經包探查獲拘王到案請鄭大令訊供招商局廿二號棧房司事楊靜軒投案禀請吊贓大令因飭包探至城内東局恊同地甲至某姓彈花衣店吊取原贓店主某甲聞風逃逸遂將其夥某乙帶回捕房押候著交店主解送公堂訊究○野雞馬車夫某丙在途兠攬坐客以致撞壞行人物件爲巡街捕所見上前拘拿不意被其兎脫僅將其夥某丁拘入捕房押候著交某丙到案解堂訊究○公館馬路榖香邨茶食店於去年開張　三閱月巳虧折三千餘金各債户爰將執事人張文彬扭送捕房解經鄭大令訊供押候嚴追兹悉店中尚餘存貨生財約值五百餘金有人願爲盤頂各債户恐拖延　日情願喫虧照股公派惟張文彬舞弊侵吞心不甘服禀請大令照例嚴懲以昭儆戒 
[美界捕房瑣案]  
　　本邑人王阿狗向在浦左　生船廠充當小工陸續竊取廠内鐵釘若干昨日又肆其故技適爲支更夫役所見當卽扭獲喚船載至虹口送入捕房請辦捕頭飭令押候解送英界公堂訊究○前晚積竊趙仁賢在北河南路第二百四十三號門牌永興麫館撬門圖竊爲值堂人所聞急卽披衣而起捕拔　出追趙捨命奔逃爲四百十七號華捕捉獲解入捕房禁押昨晨捕頭飭包探竇如海查得趙曾犯竊　四五起計贓甚多失主均在英界因告知捕頭押候吊贓送廨訊辦○積竊章阿虎前晚在西華德路某弄内圖竊經包探張阿五緝獲拘解捕房由身畔搜出大小當票四五十紙捕頭令押候查明送廨訊究○昨晨瘋人韓杏林手持白紗巾一條至吳淞路第一百九十四號門牌某押店　　掌櫃者告以此物值價無幾碍難收質韓卽大肆咆哮擊毁窓上所裝之玻璃二十六塊押鋪中人因喚三百八十三號華捕拘住解入捕房又被打壞玻璃二塊捕頭飭押候送英界公堂訊辦○賭徒錢金寳設攤天后宫前招人賭博藉博微利以餬其口昨爲四百六十五號華捕拿解捕房捕頭令押候送廨究辦○昨有御者王得彩駕四輪馬車一輛至百老匯路轉角處遇不經心致將電氣燈桿碰損經八十號印捕拘解捕房捕頭姑念燈桿梢受微傷免予深究釋之使去 
[上海六馬路仁濟善堂施醫給藥開診]  
　　謹啓者敝堂常年施醫給藥延請内外大小方脉自設藥局選辦各種道地藥材專濟貧病本　仍於正月二十一日開診特請内科徐子才姚晉三姚品驊倪頌兼劉卓如李祐之傅少溪居紹文徐逸生諸位先生外科李瑞林錢廣甫郭善卿顧鴻孫諸位先生在本堂施診又延專診育嬰堂幼科顧雨田耿湘波李厚璋陸省吾黄文卿諸位先生仍按單日早上七點鐘掛號八點鐘開診午後一點鐘至四點鐘照方由本堂自設藥局給藥倘遇疑難雜症就巢崇山費訪壺二位先生診視後由本堂給藥專爲無告貧民而設事歸實濟以副諸大善士憫憐貧病慨助藥捐之至意謹將開診之期請登報章布照公鑒董事嚴信厚葉成忠楊廷杲黄宗憲等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者湯松甫控湯桂根糾人攫取棉花黄愛棠大令飭役將湯提案前晚倩帮審委員蔣壽林刺史升堂訊鞫松甫　稱小的係本邑人家住三林塘鎮充當地保與湯蘭生等爲昆季行桂根係蘭生之父曾欠小的墊繳之錢糧九千餘文向索不還反誣小的其中亦有田地其實田地並非小的之産小的亦不欠伊錢文去年十二月三十日忽糾合多人至小的家搬去棉花四十八包每包約重七十餘斤此外尚有金首飾及洋銀之類小的心有不甘控求訊究蘭生供稱桂根是小的之父小的等兄弟三人小的居長年三十有八榮生第三今年二十有三向與松甫居住去臘三十日父親至松甫家搬取棉花其時小的方臥病在牀此供是實榮生供稱小的家曾欠松甫塾繳之錢糧九千餘文久巳還清前者松甫將田若干畝售賣與小的家内親長出爲理勸令找價杜絶父親不依事後松甫遂扣去田根錢二十兩父親向之理說置之不睬是此搬取伊棉花並無洋銀首飾刺史飭將蘭生榮生發押俟其父到案再行訊核○前由英界公堂讞員屠興之别駕移送李子卿陳紹錫張小弟王阿云四名至縣黄大令倩蔣刺史提訊李供稱小的原籍廣東某縣生長治下年三十有三在包探韓阿有處充當夥役某日韓探問小的有無竊案小的告以有莊仁林者前曾犯事可傳詰問不料伊父反誣小的誣竊扭送公堂轉解到案陳供稱小的係本邑人張供稱小的係太倉州屬寳山縣人玊供稱小的係廣東某縣人旋又同供稱小的等皆係韓所雇夥役刺史著一併交差看管俟原告到堂冉行訊辦○　者吳子辰控兒子又新違忤黄大令倩蔣刺史升堂提訊子辰訴稱去年小的奉斷著兒子付洋銀不料竟敢矇保出外現在忽將客棧盤頂與人足以小的又來控告又新供稱去年小的奉押後因病浼人保出至歲杪巳繳過洋銀十圓刺史判令將又新收押改過所二年如能悔過自新准覓人　釋○前者英界公堂讞員屠别駕移送戳傷嚴如福之兇手高金三至縣黄大令倩蔣刺史提訊高供稱小的係蘇州府屬某縣人向當扛挑之役旋在公茂洋行爲出店人日前嚴如福將小的播弄致被行中人辭歇是以急而㓾刃刺史飭押候原告傷痊覆訊核辦○前由十六　巡防局員某君移送流氓羅伊子攫取劉紀發衣服洋銀一案請訊經蔣刺史訊明緣由將羅及孫小張等人分别懲辦昨又由差役將案中人大伍子拘送刺史訊問之下大伍子供稱小的係江北某邑人世居鹽城縣境充當木排夫攫衣之事實出小的主見并欲將劉用蒲包查　其身所得之衣押得洋銀二圓三人俵分刺史判令荷枷二月發十六鋪犯事地方示衆期滿責釋 
[英界公堂瑣案]  
　　包探何瑞福解徐金泉卽徐金全及張金寳張潘氏至案禀稱小的查得徐係著名流氓混名木匠金泉專在倡阮帮閒兼當南巿汛捕張有一女三年前由徐經押與百花里鴇兒曹王氏家訂定八年爲期曹王氏教以彈唱并令改姓蘇名曰小蘭前日徐忽　銀往贖曹王氏忽稱失去押契徐遂不肯照付洋銀强將蘇倡領去曹王氏投報捕房捕頭令小的拘拿送案曹王氏携蘇倡投案訴稱此倡田其父母押與小婦人家言明准其賣倡八年甫及三年伊等忽欲取贖倘果不再爲倡小婦人不敢不允無如伊等實欲調往他處且遍檢押契實　　去無蹤徐遂將洋銀扣住叩乞大老爺訊懲徐供當蘇倡抵押時小的實係原中故取贖時亦由小的經手不料曹王氏竟不肯將押據　出故小的亦不付洋銀張及張潘氏同供稱蘇倡係小的及小婦人所生曾押與曹王氏處今備齊本利往贖曹王氏不允叩求大老爺拔出火坑者别　指張夫婦問蘇倡曰此二人是何人答稱是小婦人之父母别駕乃商諸薩副領事官然後判令徐張各笞責三百板管押三月期滿之後運蘇倡遞解回蘇州原籍押據及借票存候撕毁○包探秦少卿禀稱日前楊景康絲線店夥趙福泉竊取店中洋銀六十三圓查知後反手持　　將楊兇毆報捕後捕頭令小的拘拿送案楊訴稱趙旣竊櫃内洋銀反敢恣横叩求嚴究趙供稱小的不　　鐵尺毆楊惟互相爭閙而巳别駕判令笞責二百板遞解蘇州原籍○包探趙銀河禀稱前日大雪時陳楊氏與夫陳虎全勃谿旋卽逃來上海　　　　　　近被施阿甫王阿木陳阿才勾誘致由施領至寳善街林祥茂所開小客棧强奸不從林竟如充耳不聞任其作踐次日施又將陳　　　　　　　甲質錢使用並欲賣入花烟館爲娼同至美華茶樓互相吵閙經小的查知其事拘入捕房今氏夫亦巳到堂請大老爺訊斷查得　　　　　　　　　懲多次矣陳投案申訴前情請將逃婦領回管束而楊氏供稱小婦人係吳淞人貧苦不能度日是以私逃不料被施等姦汚並　　　　　　　　　三流氓供稱小的等皆蘇州府屬某縣人以後不敢再犯矣林供稱小的係浙江寗波府屬某縣人施領此婦來借宿小的並不　　　　　　後亦不聞呼喊别駕判令將施笞責六百板管押半年然後遞解回籍王陳各笞責三百板管押三月再行遞解林笞責一百板遞　　　　　　交其夫領回○包探孔阿才禀稱胡炳根由道達洋行西人姓芳者雇充式老夫私將芳之銀票一紙計銀三百四十八兩收用報　　　　　小的查獲詰知周榮堂亦分用洋銀九十圓今特一併送案請究芳投案訴稱此事如有人出爲料理商人無不樂從胡供稱小的係本　　充當式老夫巳歴多年邇者忽然心地糊塗以致作此不端之事現願浼人料理周供稱小的與胡爲友向借洋銀九十圓業巳備齊繳案惟借時實不知私收帳上洋銀叩求明鑒别駕著將胡周交孔探帶回捕房下禮拜覆訊如有的實保人准其保出○包探倪順泉禀稱賊犯陳阿炳竊取李阿炳家布衣十件報捕後捕頭令小的緝獲人贓解請訊究李投案領贓陳供稱小的係寍波府屬某縣人向在某西人處當細崽近因失業以致學作穿窬别駕判令笞責五十板贓給還失主○包探石金榮禀稱昨日萬陽茶樓茶博士陳阿富忽將餅攤主婦邵吳氏毆傷報捕後捕頭令小的查知借錢起釁今特解案請究邵吳氏投案申訴前情别駕判令將陳笞責一百板○包探竇如海禀稱昨日朱金甫王順泉兩小工串竊唐進記之煤三百二十八磅報捕後捕頭令小的拘獲人贓解請訊判唐遣人投案領贓朱王互相推諉不認行竊别駕判令各笞責五十板贓給還失主 
[美界捕房紀事]  
　　昨日上午有鎮江人瞿阿全持皮衣一包至西華德路某押店抵質正在估價適四百零二號華捕巡至疑係偷兒當卽拿送捕房捕頭飭包探洪阿寳往查旋覆此人刻在鎮江開設香鋪有學徒不安本分捲物逃至滬上因來找尋尚未查獲一時將盤費用罄故以衣服付質並非竊來捕頭頷之令卽釋放○綽號天五阿六者在打靶塲某洋房爲細崽曾與蘇婦某氏姘識氏之本夫生有女孩一口巳十有一歲矣氏因事回蘇及返滬女巳不知所往詰諸阿六則云送往某姓家爲童養媳氏知其不懷好意因於昨晨將阿六扭送英公堂喊控○前日下午有西人某甲不知在何處訪尋仁友沈醉而回行至斐倫路東倒西歪步履不整偶一欹側跌入浜中載沈載浮幾將滅頂幸是處適泊有杉板船赶卽撈救得慶更生旋經三百七十五號華捕送至捕房着押候酒醒時釋出○王阿和江北産也僦居蓬路德榮里製有東洋車一輛出租於人日收其利前日之晚車停里内忽被無賴將皮　扯碎並將捐照取去王卽據情投告捕房捕頭允爲查緝 
 
 
 

Page 10

 
 
[英界公堂瑣案]  
　　水巡捕唐寳榮解宋阿二王阿三至案禀稱小的見伊等二人所駕木排有礙河道按海關定例木排之人蘇州河者不得過一丈二尺今竟闊至二丈四尺是以禀請罰鍰宋王同供稱此木係瑞泰木行所購小的等實不知海關定例屠别駕據情商諸薩副領事官然後判令各罰洋銀一圓○包探施奎江禀稱昨日乞兒蔡友才竊取瑞記紗廠内破木箱事甚細微然廠中洋人定欲令小的送案究辦蔡供稱小的向來小本營生近因資本告乏無奈拾取木柴别駕判令管押二日○一百零五號華捕解周王氏及所撫義子周招弟至案禀稱伊等二人日在租界中行乞曾禀請大老爺遞解鎮江甫閱三日行乞如故是以拘請訊懲周王氏供稱小婦人並非鎮江人曾撫招弟爲螟蛉求准領回以後决不敢來此矣招弟供稱小的隨氏多年今仍願隨同行乞别駕判令逐出租界之外○包探洪阿寳禀稱昨日偷兒董兆元潛入周裕全家竊取烟槍一枝牙　洋刀一柄經小的拘獲人贓送請究辦周投案領贓董供稱小的係浙江寗波府屬慈谿縣人向當小工近因無力扛挑以致出此下策别駕判令掌頰二十下○包探張阿五禀稱竊犯張順寳竊取陳鳳山楊香來兩家綢衣報時鐘等物經小的緝獲吊出原贓送請大老爺訊究陳楊兩失主投案領贓張供認行竊叩首求恩别駕判令管押兩日起案之贓分别給領○包探黄四福禀稱無賴王清記攫取馮吳氏　上銀挖耳簪一枝經氏扭入捕房今特解案請判馮吳氏投案申訴前情王供稱小的向來在治下設攤售菜蔬此婦遣簪在地小的見而拾取别駕判令笞責五十板○包探孔阿才解竊犯王阿三至案禀稱此人竊取周吳氏家布衣二件經小的緝獲送究周吳氏投案領贓王供稱小的窮苦無聊不得巳而犯此别駕判令笞責五十板贓給還失主○前晚十二點鐘時二馬路平原里居人張梅卿扭妻項氏及俞少樓至公堂訴稱今日因事出外刻始回家瞥見俞和衣睡在房中故扭請大老爺判斷俞供稱張曾欠小的會錢故往坐索項氏一言不發面赤如朝霞别駕飭分别押候訊奪 
[金陵官報]  
　　正月二十一日管帶文字營丁大文到知縣郭冏禀謝奉委河運差辭赴三河兌米○二十二日城外保甲局候補道袁遊兵營遊繫莫長清南琛兵船徐傳隆贑榆縣王得庚新選六合　嚴義豫見揚州保甲局候補道王灃沙漫洲緝私候補道丁葆元到見候補道許元章交卸武穴掣騐回九江鎮宋朝儒東臺縣湯曜溧水縣殷以恕高湻縣李普潤均卽辭候補道歐陽霖赴蘇丁堰厘捐通判王頤六合厘捐知縣張紹棠周圩港厘捐董汝誠均見辭鑄造銀元制錢局候補道劉禀知二批機器四百十八箱由兵船運到下關知縣王世楨江浦公幹回淮揚鎮潘萬才管帶銘字水師營程映山高字營唐高斗海州營叅將楊文彪福安輪船黄友勝赴滬均辭請補碍山縣陳咸奉府委赴上元縣北鄉復勘灘池淮安府軍捕通判姚繼衡運判甘樹勳揚州來委署安徽毫州汪錫麟蕭縣劉本意三河分銷知縣陳其璟平鏡輪船馬廷楨均到○二十三日候補道志鈞赴蘇統領銘字馬隊營陳鳳樓海州營叅將楊文彪徐州都司劉玉泉均辭總兵盧國泰謝委先鋒官知縣龔廼和辭赴蘇縣丞吳文超由徐州催提下忙回巡檢楊世輔禀知過班主　辭赴蘇鹽大使席信芳辭從九胡以仁禀知奉礦務局委查各山礦務差○二十四日九江鎮宋朝儒統領銘字馬隊營陳鳳樓安慶恊譚鴻聲淮安城守叅將歐陽成松吳城營叅將趙三星饒州營叅將謝詩才湖口中營遊擊王洪陞華陽營遊擊裘德成東　縣湯贛榆縣王皖南池寗緝私總巡直隷州彭治河均辭淮安府軍捕通判姚繼衡署安徽毫州汪錫麟蕭縣劉本意三河分銷知縣陳其璟均見兩淮運司江人鏡到候補道趙繼元請假赴皖南琛兵船徐傳隆禀知赴下關知州孔祥　禀知赴鎮江公幹知縣張篤交卸署沐陽縣回姚德鈞清江回又舒　由淮北清理經勸鄂湘捐回禀知分寗差委均到○二十五日善後局候補道懋城外保甲局候補道袁禀知暫停　廠湖口掣騐候補道陳桂森由　回高元錫銷粥廠彈壓差丙戌翰林院檢討張兆龍到由籍來進京請補江寗府劉名譽叩謝請補飭知新選六合縣嚴義豫叩謝飭知赴任同知陳祖煊孫友蕚奉司委赴江　　　　　　地吕承　奉司委赴儀徵會勘天祿洲没地畝又朱寳森奉委泗源溝鹽卡飛馬輪船喻文朝到送運司來代平鏡輪船馬廷樹見叩謝委代卽辭送荆州將軍軍火赴　北荆州河口　轅牌示徐州府敎授王亦曾調辦南菁書院掌敎遺缺查有試用訓導周殿喬堪以署理 
[皖省官報]  
　　正月初四日分發安徽試用同知陳遠績到湖南人鳳陽府馮煦到支應局提調請補廬州府同知石　赴湖北採辦洋元　　　無爲州彭外保知　　　奉文停撤候補知縣馮廷韶知奉委皖北發審從九張錫慶解長江水師月餉赴金陵回典史舒恭岐謝奉憲恩准免廻避知縣蕭仁丙知奉委發審　辦並委赴西梁山公幹　　判飾濟均知奉委首縣帮審同知吳乃斌直隷州左承伯均知奉委發審帮審同知范樸知縣楊學海劉寅度萬祖恕張廷權知均委　審局學習○初五初六日知州錢文　知奉委發審正辦新選涇縣茹　司陳煋繁昌縣荻港司楊德銘太湖縣典史李根善均辭候補通判沈策名謝恩准超委直隷州胡大庥謝奉委發審局學習新選鳳陽府鳳台縣典史熙慶到順天人○初七初八日滁州直隷州來安縣于普源同知銜霍山縣程仲照署舒城縣崔保齡調署銅陵事祁門縣吉元署桐城縣梁　觀涇縣閻恩培均到本任盧州府無爲州土橋巡檢徐德袞到解京蔴回○初九日卸署太平府委署廬州府　翰江蘇候補知府陳卿雲署寗國府劉沛然天長縣劉籌松　縣李廷慶淮北解餉委員巡檢郭長　桐城帮審本任蒙城縣胡肇祺均到委署合肥縣丞楊履端辭○初十日委辦運漕釐卡知縣張文灝英山縣陸士奎均到同知銜指　安徽試用通判莫晋寳到河南人候補同知　炳濂請假五天縣丞孫殿卿知請假回籍措資○十一日徽寗道袁昶皖南鎮李均到江蘇候補知府陳卿雲調署銅　縣吉元署舒城縣　保　霍山縣程仲照均辭寗國　鄭思賢到候補府經尹瑞麟由皖南措資回調署含山縣事准補當塗縣吕耀軫到 
 
 
