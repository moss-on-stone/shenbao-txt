# 1934 - 177 - 4908694

 

Page 1

 
 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右餞新泉别駕有續集之刻近年上海葛君子源又以饒氏之書祇采自道光以迄同治雖名臣奏疏私家著述已有美必收而於海防礦務諸學尚付闕如因更輯爲續編方今風會漸問事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐡路電線錢幣商務敎務算學測繪議院史學官制兵政諸門多至四十八卷分門　類詳愼校讐附于經世文續編之後倩本局印以新鑄鉛字現已裝釘成書價目格外從亷計皇朝經世文編　四本洋四元續編卅本四元三編八本一元六角并購者碼洋九元六角在上海三馬路申報館申昌蘇申南北掃葉山房發兌 
[書英京慶典後]  
　　洪範曰五福壽爲先言乎凡所以爲福者非壽莫能享也故人雖修短有數莫不以壽自期亦莫不以壽祝人然常人之壽旣無功業之可建又無德澤之可被雖得天獨厚而僅足爲一家之榮一身之福亦安能布之天下傳之後世哉夫非常之壽必俟非常之人得之斯能建非常之功享非常之福被非常之德澤布非常之名舉於是非常之壽始可貴耳如古之汾陽潞國今之曾文正左文襄令人稱道弗衰然如汾陽潞國文正文襄尚不過爲輔弼於朝廷而究非若一人之自出也我朝龍興遼瀋聚數千百年天地精英之氣萃於一人撫有中土嗣是聖皇迭起康熙乾隆兩朝享年最永踐阼之期亦最久其時削平諸亂四海永淸朝野晏安昇平共慶國庫充足民無歉歲比之堯舜之世三代之風恐有過之無不及也草莽小臣頌之莫能頌揚之莫能揚眞有蕩蕩乎民無能名之氣象焉不謂外邦之君亦有享年永踐阼久開疆拓土富國足民聲譽布於四海威望重於五洲者是不可以不志也五月三十日本報紀有英京來電一則云二十一日爲英后維多利亞踐阼之期英京天降大雨閱日卽放晴光民情欣悅異常懸燈誌慶者共兩晝夜上下議院各議員齊赴百京恒宮覲見維多利亞旣而維多利亞臨幸某處曠塲召集小孩十萬人賜以温霽及駕返無倦容誠可謂龍馬精神海鶴姿矣二十五日京中大戲園奏壽人之曲維多利亞賜各國使臣及屬地諸員入座縱覽旣而太子妃某氏以饘飥賜倫敦貧民前來就食者多至三十一萬人足見英后器量之宏福澤之厚得以邀上天之眷下民之附是亦當世非常之人也所以能享非常之壽建非常之功享非常之名是日非但英京祝嘏之盛卽各屬地以及通商之處無不懸燈結綵遥爇心香印度香港英之屬地也印度於是日大赦獄犯以普仁施聞擬就犯人百名省釋十五名其定罪年久者將减一等至於因飢寒所迫致犯拘囚者分别辦理香港總督亦命由域多理獄中放出犯人三十三名聞俱犯小事被禁者至偷刦巨犯則不在其列中國通商口岸西人均停辦公事歡呼遥祝中國官商及各國官商亦莫不以交邦之誼冠蓋往來共相祝賀滬上懸燈之夕徹夜光明中西士女之往觀者幾至塡街溢巷廿九日浦中所泊各兵船齊懸五色彩旗以申慶賀足徵英后之多福也考英后維多利亞爲根的丢克之女維廉第四之從女維廉無子故養爲嗣卽位時年纔十八一千八百三十八年英人發火輪船自英國海口至紐約克爲行駛大西洋之始四十年后納日耳曼國薩哥葆侯額達世子亞伯多爲夫是年設立郵政國人便之四十三年達迷斯河底車路告成四十五年攻印度之信地滅之四十九年取印度之本若五十一年開萬國博覽會於倫敦開院一百五十日來觀者七百萬人六十一年亞伯多崩是年印度大歉捐銀三十八萬兩以賑之七十四年水師攻亞非利加盡平其兩岸自是國勢日旺然通商中國得各屬之羣島訓練水師製造精進爲歐西最强之國均在此六十年中統觀史記所載英君自古無大過人者惟前女主依利薩伯及今后維多利亞功業爲最盛而維多利亞則更過之觀其國政之施行人民之嚮往府庘之充足武備之精良眞不愧一人首出兆民賴之宜其雄視歐洲爲鄰邦所景仰而不敢以女主而忽之也至其六十年之政績非區區篇幅所能盡之惟撮其大略書之俾閱報諸君亦稍知外邦之君德焉 
[慶期閱艦]  
　　五月二十九日倫敦來電云英后維多利亞登極後六十年之期英太子命輪船維多利亞及捱爾伯者載前往慶賀之各國大員及上下議院各員觀兵船操演展輪鼓浪望司比脫海進發至則兵船一百六十七號綿長七十五英里布成陣弍如雁展翅分列五行次第鳴砲志敬 
[事難速了]  
　　五月二十九日倫敦來電云美國現將火奴魯魯島收入版圖日人移書詰問美廷答稱此事似難速了文移來往恐致時日稽延 
[俄船沈没]  
　　五月二十九日倫敦來電云有一俄國鋼甲兵艦名更谷者行至巴爾底海面擱於暗礁以致沈没船中水手人等悉數救起不致喪身按此船於七年前在俄國某廠製造重六千五百九十二墩馬力八千三百匹 
[輪船失事]  
　　昨日英國輪船公司得印度愛敦埠經理人來電云某日馬育官輪船行至愛敦報稱華歴五月初十日黎明三下鐘時本公司愛敦輪船駛過索各得拉海中悮觸於礁至二十七日淸晨七下鐘時馬育船主命人乘小艇前往救起船中男女客七名口在船執役人三名客之墮海而死者八名口船主某氏亦與焉此外有客十八人乘小艇而逃然艇中並無食物目下不知生死如何船中水手之得生者計三十四名其外皆無蹤影船則已逐漸損壞矣攷愛敦輪船於華歴四月初四日從上海載客及雜貨往英國道出福州附裝客貨亦不少 
[火島要聞]  
　　前者火奴魯魯島主堅拒日人登岸日廷派兵艦名浪速者前往詰責旣而島主願將全島隷美國版圖日人聞之大爲忿激兹閱日本報悉某日日本外務省大臣大隈氏移書駐美日本使臣請向美廷辯駁一面函告駐火奴魯魯島使臣辦理此事其中詳細外人未得而知惟聞日廷得各處電音大略謂火奴魯魯島隷美國之約於華五月十六日由美廷發交議院核定約中所述與四年前美廷擬收火奴魯魯島之意相同最要者爲島主從前與各國所定約章一概廢去此後各國如欲另訂新約須與美廷商議島主所借國債由美廷償至金四兆圓爲止前者歴年島中例貢女主之金現應停貢又一電云此事英國亦不肯依從日廷則飭駐火奴魯魯島之使臣謂以後如有事故仍須與島中官吏互商不必令美人干涉美總統傳諭議院謂我國之所以收火奴魯魯島實無他意惟欲使全島逐漸整頓島主得伸自主之權我國與火奴魯魯島互相和好已歴七十五年豈有視如隔膜者祗欲令島主漸臻郅治之隆耳大隈大臣聞之復移書美國謂美日睦誼夙敦有加無已我日本與火奴魯魯島所立和約彼此裨益良多一旦被貴國收入版圖不免大失所望是以此事斷難遷就願貴例圖維之目下日本人民多有不善大隈皆類皆振振有詞交相指 
 
 

Page 2

 
 
摘云 
[改約難成]  
　　日本報云近日法國議政院開議法日改正條約可者四否者五遂决從否者之議某日電音傳達日本外務省外務省大臣立卽電詢駐法公使俾知詳細情形 
[靜岡赤痢]  
　　日本報云去年赤痢一症各縣皆極蔓延本年此症重發據靜岡縣警部長報稱縣屬駿東郡富岡村自東歴五月二十日起患此者多至二十三人此地至佐野火車站相隔僅十八町地脉遥連富士山一望石田難於穿井因之村民皆汲富士山麓之泉以供渴飲上月村中字葛山民人遠藤氏及其老母同罹赤痢家人不知其爲傳染病就山麓洗汚物以致入泉中飲此者均次第傳染云 
[慶賀誌盛]  
　　漢口訪事人函云上月二十三日爲英皇維多利亞登極六十年之期駐漢英領事官及旅居英商擬伸慶賀敬祝昇平各在門前高插綵旗懸掛各色燈景亦放烟火演跳舞戲中西士女結隊往觀裙履聨翩不啻如潮如海入晚燭龍天矯金闕輝騰火樹銀花異常璀燦關道憲蔡毅若觀察偕屬下各官親往致賀藩憲王芍棠方伯會同糧道岑馥莊觀察鹽道朱少桐觀察均乘輪船到漢赴英領事署致賀駐漢各國領事亦相率戾止同效嵩呼英領事官均設筵欵之當西商演跳舞戲時無識頑童飛沙擊之西人怒立飭西捕馳馬驅逐一時不及退避有被踏受傷者有跌落岸下者夜間并有華人之興高者挈其如花美眷棹一葉扁舟容與中流以觀燈景失足墜水聞有多人翌日陽遝灘頭撈獲男婦屍身數具云 
[金陵火警]  
　　金陵采訪友人云五月二十七日之晚二鼓時淮淸橋畔某姓家忽報火起警鑼鳴處水龍飛駛而來滾滾銀濤得將祝融氏戰退是處地近釣魚卷師師舉舉艶幟同張不知火烈具舉之餘其驚駭情形何若也○某日東牌樓黨家巷某姓婦於晚飯後抱幼孩就寢甫交睫卽蚊聲轟轟然遂携火油燈燭之偶不經心焚及牀帳驚愕失措燈復倒翻以致火勢炎炎直衝屋頂急飛步而出大聲疾呼家中人取水以澆火始熄滅及視幼孩則已焦頭爛額矣慘哉 
[巡丁不法]  
　　蘇州訪事人函云葑門外某鄉有許姓甲乙二人於上月廿五日以新絲一百數十兩打成一包持往城中求售行至吊橋附近偶因乏力入某茶肆小憇正在啜茗突來巡勇模樣之丙丁二人查看絲包指爲漏捐遂不由分說攫之而去甲乙呆若木鷄作楚囚之對泣時茶客正盛見此情景咸抱不平聚集多人擁至總巡局喊控武總巡某守戎恐釀禍端立飭局勇查得丙丁係葑門路緝私巡船上巡丁守戎乃詣巡船投剌請謁詎巡船委員托故不見守戎飭丁將此事傳入委員始令丙丁將絲包交出守戎當衆給還甲乙甲乙遂叩謝而去衆亦散歸 
[吳趨諺語]  
　　蘇州訪事人函云有渾名小無錫者未詳其姓氏十年前落魄無依幾與卑田院中人爲伍臬署差頭某甲見其人尚誠寔假以朱提數十金開設小烟館於西善長巷連年生意繁盛獲利頗豐而小無錫遂將本來面目忘去陡然趾高氣揚搆怨結仇已非一日五月中旬某日又因細故得罪於某總巡之長隨向之評論小無錫竟糾率多人肆意攢毆長隨身受重傷赴吳縣署控求騐究頼大令准詞飭拘小無錫至案訊供之下以其行兇屬寔飭責數百板押入刑房候提到帮兇之數人再核并將烟館房屋發封現聞乙傷勢沈重未識能保性命無虞否○青陽地新開淸園烟室美輪美奐氣象煥煌凡有烟霞癖者莫不嘯侶呼儔趨之若鶩每至日晡後幾無一席地可以容身獲利之豐不言可喻日前有某少年偕一安郎至是園領略阿芙蓉滋味正在吞雲吐霧喁喁私語突來流氓甲乙丙三人見之大怒蓋女曾與甲舊相識也酸風勃發聲勢洶洶向少年尋釁少年亦非懦弱者飭人暗投巡捕房報知捕頭飭巡捕將三流氓一併拘去候辦○元妙觀中雅聚茶室係常州府人王某所開王逝世後僅存寡媳某氏以女流不便經紀諸務爰倩夫之從兄王正隆襄理一切正隆年逾知命雙目昏花自以獨力難持恐負委任適有族弟名仙郎者落魄無聊時懇正隆謀餬口地正隆乃薦入茶肆中相助爲理不料仙郎心懷叵測反以正隆爲礙已不能瓷意妄爲視之爲眼中釘賄通某孝廉揑詞赴長洲縣署控告謂正隆係著名無賴綽號鐵臂膊專在元妙觀一帶横行不法魚肉良懦王大令准詞飭差提正隆到案研訊之下見其老態龍鍾不似兇惡之類因略予薄懲押入刑房候查明究竟再核正隆忿氣塡胸每謂人言似此毫無生趣不若死之爲佳至本月中旬某日不知如何遽斃於刑房之内王大令傳管刑房人訊問笞臀循例禀請鄰封相騐旋經屍屬投案求免大令准之飭且結備案存查 
[庸醫自殺]  
　　沙市訪事人函云桂香街有某翁年踰大衍始舉一男珍之若掌上珠鞠育撫摩至於成立去歲十月授室玉人一對佳偶天然翁方謂膝下承歡差慰桑榆晚景詎料上月望後其子偶染時疫請醫診治病勢日增有某甲者自謂得青囊秘術於此道三折肱矣翁敬延至家請其一試回春手叚且謂之曰老夫髦矣膝前祗此豚兒君若能生死而肉骨之則不惜以千金爲壽甲竊喜可得大財投以熱劑而階前玉樹遽爾摧折翁以西河喪明之悲爲東垣攘臂之行詭詞召之謂病勢大减望醫如望歲甲不知是計自幸奏效欣然命駕甫抵門翁突然而出觸懷奔角誓以老命相拼幸得旁觀解救甲始鼠竄而逸翁忿猶未解毁其乘輿痛哭而入甲徒步歸後因羞成氣因氣成病尋復自醫一劑而斃噫某甲以其術殺人多矣其自殺也非所謂天道好還歟 
[悮擊英船]  
　　西字報云五月三十日中國某大員道出吳淞某營主邀觀兵士演陣馬隊步隊以次演畢復步上砲臺觀打靶之技一聲令下兵士皆預備齊全時適英國兵船名伊馬打利獃者下碇口外藥彈飛出將近船身伊馬打利獃船上兵弁水師正驚駭間突又一弹略船首而過統帶大怒急令整頓軍火放下桅竿以備砲火從事并將船掉轉俾砲口遥對砲臺砲臺上人見此情形知係悮會從速高揭白旗委某弁乘小船赴伊馬打利獃船上告以故且道歉忱伊馬打利獃統帶頷之遂得相安無事 
[觀察拜客]  
　　常鎭通海道曾經郛觀察因公赴蘇道出滬上曾紀昨報昨日觀察命駕進城拜會劉康侯觀察面談要務旋至上海縣署投剌黄大令飭家丁擋駕 
[局委諭甲]  
　　前日本邑南市馬路工程局委員朱森庭明府飭傳十六鋪地甲裘鎭至局諭令知照各碼頭渡船頭目令约束各渡夫不准在馬路中任情滋閙時交炎夏嚴禁在新裝鐵攔上倚坐納凉各木行嗣後起卸木排不得將木椿損壞違則賠修小船帮中人如再逞强定提夫頭究懲裘甲奉諭諾諾而退 
[初訊船務]  
　　臺灣商務局駕時斯美等輪船當中日有事之時交金陵籌防局管理旋由支應局總辦徐君租與英商信隆洋行旣而多所轇轕互相計控雨江總督劉峴莊制軍委前署常鎭通海道蔡和甫觀察來滬假天后宮出使行瞏會審昨日午後觀察偕繙譯鳳夔九太守上海縣黄愛棠大令英界讞員屠興之别駕至行瞏旣而信隆主人白納處扑賴克偕律歸納爾生支應局總辦周君偕律師担文齊集未幾英總領事韓能君副領事薩允格君命駕而至旋相約升座納律師聲稱此案係洋商先控卽以洋商爲原告後被告反繕詞控告按照燕臺所立和约第二條華人控告洋人應至領事署專控斷不能因洋人旣控連類而及韓君聞之向担律師曰貴律師且將控告之故陳明担律師稱此案於信隆控告之後制臺大人特派大員來此會訊問至此韓君與觀察退入内室會商片刻重又升座諭曰支應局反告信隆暫時不必提及可先言正案緣由担律師稱前者所遞之禀其述交付輪船日期内有數字差誤可否俟改正後再行會訊納律師曰此事係担律師自已差誤况旣知差誤何不早日改正遲至今日方請改乎且以前絶不提及殊爲違例觀察曰若照華例不妨略改韓君謂照西例不能担律師又請改期韓君曰信隆所 
 
 

Page 3

 
 
延律師本是威金生因病未到故由納律師庖代如謂威律師因病改期固無不可然亦不妨先將情節陳之納律師乃取信隆原禀朗誦一遍繼又將支應局禀詞宣讀稱禀中日期並無差悮何以此刻忽欲改正信隆與支應局立合同在西歴一千八百九十六年五月十六號所租之船以三年爲期惟接管之新福建一船行中先於五月十號接到被告忽云五月二號武寗於六月二十七號接到被告忽云六月十四號江寗江順於七月三號接到被告忽云六月二十四號寗州於七月二十三號接到被告忽云七月六號當時共付過銀七千餘均交徐手由徐在信隆所出單上鈐印其印與合同上所蓋者一式今日寗州輪船之事可以不涉蓋寍州開至香港已在港中涉訟矣武寗交下之時修理未全以致開行不久卽又損壞後因修費頗大故與徐會商數次旦有人至英署商議此事彼時英官爲哲美森曾言修船費大不如將船交還支應局由局存銀二萬五千兩於英署旣議妥正欲書立合同支應局忽欲將船看守洋人得信之下卽將寗州假名往烟臺實則開至香港至八月二址號海關阻止江寍出口及向稅務司詢問據言出於道憲之意且不僅欲扣此船凡信隆之船一概不准出口八月二十九號新福建駛至鎭江亦被扣留及向鎭江關稅務司詢問亦言鎭江道憲所囑而武寗亦已用兵船看守矣韓君曰此節被告已均承認何必多言納律師稱支應局旣欲扣船應先知照英領事按照天津所立和約中西商人如或失和須先禀知該管領事官方可行事此事支應局並不知照英領事有違萬國通例不僅違背華英兩國條約已也且歴來往往有因細故而致兵我相見者請問徐何以如此辦法况一切之事均由徐一人專主恐目下徐當亦自知不合然此不過略言大概而已此後審問時尚須邀見証到案訊至此報時鐘已四下三刻中西官遂商定下禮拜三淸晨九點二刻時再訊 
[供詞照録]  
　　江海北關司事許姓昆季被稅務司送交道署劉康侯觀察發交上海縣訊究等情已紀前報前日由英界公廨會審委員屠興之别駕在道署花廳訊問許文炳供稱年方三十上海縣人家住中八仙橋有慶里第五號門牌在新關當騐單之役已歴十三年父親則當送信之役從弟文卿在總巡房當進口蓋印差使此次小的將已騐之單交通事轉送稅務司簽字以便貨主至棧提貨本月初一由日本某輪船裝來洋貨四十件内係燈罩等物尚有二十四件係洋傘及至招商局北棧查對後小的卽於初三日將單送至樓上令通事簽字不料通事塗改後將二十四件之單夾在派司簿中忽向小的說此單失去小的急往找尋旋在葉姓所管進口掛號單簿内尋得通事反誣小的並不將單送去許文卿供稱文炳是小的之從兄小的今年甫十九去年正月某日至新關當進口報稅單蓋印差使五月初四日有货單兩張一係四十件一係二十四件其四十件之單已完稅惟二十四件之單稅尚未完由通事交小的蓋印小的因不識洋文當卽蓋印付去别　命將三許帶回上海縣署收押一面據情禀訴觀察觀察諭候函知稅務司再行核奪 
[鄉民訴苦]  
　　許朗軒太守寳書自奉兩江總督飭辦升科事務後將無單之地逐加察核照章變價充公浦東楊家渡陸家渡等處鄉民所業之田大半並無單據上月某某董等糾集數百人投上海縣署籲請黄大令一再與太守籌商妥善之法太守允擇田若士畝給各鄉人棲身遷費則由得主酌量貼補昨日各鄉民又糾集二百數十人投道署紛擾哀懇劉康侯觀察諭令靜候核奪 
[狂且肇禍]  
　　南碼頭十二圖楊家宅女郎張爾年華嬌小姿態輕盈前日有二少年手挈胡琴叩門而入謂日將夕矣足繭路遥卿果多情可容卑人小憇片時以抒勞乏乎女以家無男子未便留坐答之二少年怒甚突舉足踢其腹以致暈候於地聲息俱無鄰人知釀事端急赴附近江蘇撫標滬軍營聲訴管帶龍遊戎立飭勇丁手執藤條而往至則二少年已如黄鶴凌空矣乃傳諭十二圖地保顧桂榮限三日内務將二少年查獲 
[示設車局]  
　　上海小車夫前以不願加捐紛紛滋閙旣而江海關道劉康侯觀察頒發六言告示曉諭諄昨日行過小車公所前見有告示曰欽命二品頂戴江南分巡蘇松太兵備道兼辦機器製造局劉爲再出示曉諭事照得租界小車加捐一事業經本道酌定六言簡明告示送請租界領袖德總領事法總領事簽字發貼示諭在案兹經本道飭據上海縣轉據候選知府沈嵩齡補用知縣章定勲候選通判張壽懷副董事從九應朝綱等以江北人流寓在滬甚多並無會館彼此不相統攝公議集捐創設江北通瀛公所興辦一切善舉於車夫不收絲亳之費如車夫貧病極苦者公所照章給以醫藥布襖曲加矜卹惟租界内小車夫旣認加捐每輛亦於六月初一日起淮其向各雇客酌取車租數文俾資津貼等情請示前來查設立公所集捐興辦施醫給藥等項善舉於各小車夫甚爲有益所請准令小車夫向各雇客酌取車租數文係爲貼補起見已於前次簡明示内揭明均可照行除諭飭公所董事妥爲辦理外合再出示曉諭爲此示仰諸色人等一體知悉以後租界内外各小車夫旣由該公所隨時量爲矜卹應卽責成認眞約束毋許滋事如有無賴棍徒從中阻撓善舉許卽指名禀究其各凛遵毋違特示觀此是各處小車夫旣有公所以爲之領袖當不致漫無約束如前此之擾攘紛更矣特不知公所中人果能一秉至公以實心行實事否 
[請究車夫]  
　　昨日滬北通瀛公所董事沈嵩林等函致上海縣稱有小車夫十餘人抗違憲諭不肯加捐請派羞提訊云云黄大令卽飭差前往傳提 
[英界公堂瑣案]  
　　水巡捕唐寳榮拘解李富寳王金寳二人到案禀稱李係迭次犯案著名積竊王亦係過犯前日長安輪船進口時二人在船串竊搭客之考籃一只正欲上岸適爲小的查見當卽拘獲啓視籃中有衣物等件向問失主已不能指出惟籃上貼有劉體侲三字之紅簽一紙今特解案請爲訊究質之李富寳供湖北人王金寳供山東人連次犯竊自知不合叩求恩典别駕據情商之薩付領事以李等專竊輪船物件最爲可惡遂判將李富寳笞責四百板枷號一個月交捕房管押五個月王金寳笞責二百板枷號一個月後分别遞籍贓存捕房○包探何瑞福禀稱過犯潘阿寳前因犯竊曾經公堂遞回川沙今又復來爲小的查見拘送來案請究潘阿寳供浦東川沙人業已改過决不敢再犯前輒求恩免究别駕判將潘笞責四百板再行遞籍○包探洪阿寳禀稱小工王阿三向在碼頭扛抬物件此次竊取袁巧觀駁船之黄荳十餘斤由小的拘獲人贓送究袁巧觀投案領贓王阿二供江北人荳是拾取而來求鑒别駕判責一百板以儆○包探孔阿才禀稱粤人馮星耀串同陳義德竊取婦人馮潘氏家之金銀珠翠各飾物經小的拘獲起到原贓送案請究馮潘氏投案供稱星耀係與小婦人同宗故時常往來不料其中同外賊竊取物件今旣獲案求爲給領馮星耀供小的向來安分此次實受陳之愚以後决不再犯矣叩求大老爺恩典陳義德供亦廣東人與潘星耀爲友串竊該死叩求恩典别駕判將馮星耀責五十板陳義德責一百板後遞籍贓交馮潘氏領去○包探趙銀河禀稱徐阿土竊取任雲卿家綢衣三件報捕後經小的緝獲起到原贓送究任雲卿投案請領失贓徐阿土供認行竊惟係初次尚求寛宥别駕以行竊有贓姑念初次判責五十板以儆○包探黄四福禀稱沈锦坤向在黄家庫某洋人處爲細崽洋人因失去洋酒紙烟等物經小的查得或係沈竊惟無實據請訊沈錦坤供寗波人實未竊物求恩明察别駕以無據從寛斥釋 
[法界控案彚紀]  
　　陳張氏控楊金福借洋八十元圖賴不還經鄭大令提訊交保出外理處旋經楊倪氏赴道轅上控發回鄭大令於前期飭偕原被到案復訊以兩造供詞各執飭探查明禀復核奪並着陳張氏之夫陳江峯自行投案昨日陳投案遞禀聲稱在製造局生鐵廠充當委員已有八年去年六月交卸差使楊金福在廠工作有年聲名惡省借洋之事職員初尚不知迨涉訟後始悉張氏受其所愚楊與典當街開花烟館之高脚馬姘識卽遣姘婦赴道轅誣控所控各節均屬子虚職員長子德麟向在太古温州輪船充當同事並不在廠次子玉麟年僅十五尚 
 
 

Page 4

 
 
在讀書楊金福以聲名惡劣早已辭歇惟此次倩出之達金和仍在廠内工作旋據包探禀復楊與典當街烟　高脚馬姘識有年實有其事大令閱禀斥退著於禮拜四公堂投案候示○唐鳳儀控源泰豐麻袋店司帳姚其香串同船夥袁毛狗竊去故弟唐福春　摺帳簿吞没存項洋銀七百五十元並往來貨欵九十餘元迭經大令訊供諭令兩造各邀公正人秉公理算禀復核奪嗣因延不淸理將姚押追始據袁毛狗邀到洋六十元姚保出後又繳洋三十元原告一再求追並據姚其香邀出經算帳目之王榮生投案遞禀聲稱奉諭理算帳目所有二十二年貨欵洋九十餘元所錯無幾業已繳案並無存欵因經商遠出將次動身來案伸訴昨日唐鳳儀偕經算帳目之高麗卿投案遞禀大令閱視著將原禀鄭還謂存項一節現無憑據未便准理著呈具領狀將存案之洋領回並具銷案結完案○皇甫學三控吳文山欠土洋一百五十元圖頼不還經鄭大令提訊交保出外限日歸還兹案懸日久仍未了結昨日原告投案求追大令將吳文山著保交案吳供此欵係東家所欠店已閉歇求再寛限十日找尋東家到案理楚大令不准著押候嚴追 
[法捕房發落]  
　　昨禮拜三上午九點鐘鄭大令蒞捕房會同鈕副捕頭發落各案偷兒吳阿開張德元在江永輪船同竊蚊帳當塲拘獲解經大令訊供著照原斷各責一百板勒令回籍不准逗遛○扒手洪吉甫以洋刀割人衣襟圖竊爲包探拘獲解經大令訊供著照原斷笞責二百板驅逐回籍不准逗留○命提撬門圖竊之張子榮小東門竊魚之陳連生剪綹之陳金福北京輪船竊洋傘之王金寳著照原斷各責一百板一并釋出○又提竊取鮮魚之朱林林竊取水烟袋之李芝友竊取草帽邊之陳阿三竊取婦女簪珥之周金寳著照原斷各責一百板從寛釋出○偷兒劉阿狗在新街口竊取鄉人籃内所儲之紡綢袴一條大錢一千文爲包探拘獲贓還失主解經大令訊供昨日命提到案照原斷重笞一百板押候覓保如無保人送改過所監禁○偷兒李銀泉在南市萬裕碼頭竊取被頭一條行經法界爲巡捕拘獲解經鄭大令訊供着照原斷先行枷號半個月期滿責放○吳阿元在吉祥街口翻造房屋處竊取玻璃爲管房人拘獲解經大令訊供著照原斷笞責五十板從寛斥釋○扒竊陳阿金著照原斷笞責二百板釋出找尋前竊烟壺之同黨到案究辦 
[贈聨鳴謝]  
　　昨承劉君蘭階惠賜山陽潘漢泉先生法書楹聨一副字體謹嚴奄有顔魯公柳誠慤遺意懸之座右如對端人正士令人肅然動容非山陰道士籠鵝所能換也拜登之下謹書數語以鳴謝忱 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
