# 1934 - 32 - 4908549

 

Page 1

 
 
[今日隨報分贈月分牌] [  申報館主人啓]  
鶯啼燕語又報新年本館循照向章印成中西合璧月分牌附於今日報章分贈閱報諸君子牌中凋鏤人物五色相宣懸之座隅頗足悅人心目正不第節序時日校核精詳也肅此布陳諸維　雅鑒 
[新說]  
　　世人以履端後數日謂之新年習俗相沿不知始於何日唐書禮樂志正旦羣臣上千秋萬歲壽制曰履　之慶其風或起於此至近世俗尚月曰新正序曰新春幾無一不以新爲名推其意之所在蓋欲革去其舊而有取乎萬象更新也若是新爲獻歲以來之第一義人人皆喜言新執筆人未能免俗爰卽新之義說之弁諸簡端以新閱者之耳目夫新之義最大者莫若國與民孟子謂亦以新子之國大學言在新民昔賢盱衡時事亦以舊染之污思欲幡然一變使氣運爲之一新獨是新國新民古人分别言之二者若異其用不知國以民爲本欲新國終不外乎新民新民之道奈何當以洗濯其心爲本方今世風凋敝人心之險惡變詐愈積愈深官祗知以黷貨營私爲事而如何能使國家之强則不暇謀也商祗知以傾陷壟斷爲事而如何能與外洋各國爭利則未嘗計也士人祗知墨守八股一道酸言可笑腐氣逼人其甚者庸惡陋劣過於鄙夫而學校遂因之大壞至於鄉里野人類皆不知讀書識字獷悍其性粗暴其情不知安分守經遵循法度於是有結黨横行流爲匪類者矣有無業游惰成爲盜賊者矣凡此謬妄之爲大都爲人欲所蔽氣禀所拘而無以自新其德也故當今之世而欲論維新之道當以德爲先易曰日新其德書曰咸與惟新湯之盤銘曰苟日新日日新又日新皆欲人之舍其舊而新是謀也夫誠使天下之人皆以革故鼎新爲心而一洗從前之積弊則　朝廷之上内而部臣外而疆吏必能振刷精神實心行事以因循爲恥知苟且之非各出其經齊之所長大加作爲而不徒以碌碌因人拘守成法爲事則大小臣工靖其各矢其氣象必有可觀者矣商賈經營皆知守信不僅貪目前之利而轉致受病於無窮事事必求其精良人人必互相保衞而後與西人交易則西人不能困我商人而利權之外溢者乃漸可以收回矣若夫儒者當以一物不知爲恥乃今之文人學士徒博虛名毫無實際而膠柱鼓瑟者以近日所行之新學非所素習交口　之實則恐變制科之法卽無以博取功名富貴也不爲國家强弱計而祗爲一身自便計心術壞矣安用是士爲哉今使能合天下爲士者之心專精壹意畢力於時務之學則不特數爲六藝之末本中國數千年自有之學不難剖毫析芒精心測算卽如電學光學化學汽學重學等泰西諸國一切新造之法皆能窺其堂奥而不讓西人獨美於前安見中國無振興之一日耶農人精鄙之性旣不能澤以詩書化其氣質則惟有足其身家使之範圍於禮法而已夫農夫之貧無過中國其弊皆由於農學之不講西人以機器耕種工省而事倍中國則守　基之舊在在均用人力工費而事半天下之田於是有多蕪穢不治者矣漢詔曰農天下之本也故欲足國必先重農能使天下之農皆去其于耜舉趾之勞而悉以機器從事則民不患其貧而爲非作亂之事必因此而鮮如是則天下安有不治乎中國郵政已開矣鐵路在造造矣銀行將設矣樂觀新政者均以中國昔日因陋就簡之爲今日當可盡去從此可與泰西各國爭雄長於地球之上詩言周雖舊邦其命維新不難爲今日之中國詠之愚謂維新之法不僅在郵政鐵路銀行已也所當行者尚不可以更僕數而其要尤在先新其德不新其德則萬事行之而有弊能新其德則事始可歴久而要終吾是以願中國人民皆洗心革面先新其德而後言橷政之行也 
[英電譯登]  
　　新正初二日倫敦來電云英國兵部大臣向英廷領請金五百四十五萬八千磅爲製造倫敦四圍兵營砲臺之用并擬購地一百八十方里開闢操塲蓋以歐洲各國皆亟亟講求兵務故英國不能不預爲之防也又土土耳其民人近又不靖加納洽省理刑官某氏素信希臘教某日忽被民人戕斃目下加納洽民人日與回教及希臘教中人交鬨 
[横濵巨案]  
　　日本横濵埠於三四月前忽有英國婦人蛤螺氏將其夫毒死初時尚無實證厥後稍稍查知其中端緒乃縛交英刑司推鞫刑司立調大狀師威金生核辦旋經醫士及見證多人細心研究閱一月始的確無疑至去歲除日經刑司定以繯首之罪並申詳駐東京英星使覆核新正初三日傳來電信悉英星使爲之减輕罪名改爲永遠監禁罰作苦工當未定讞時外人皆謂由蛤螺氏之婢下手兹已案無遁飾遂將婢省釋不復深求 
[抗官罷市]  
　　福州訪事人寄語云南臺新橋頭有謝利者開設賭塲開設有年去冬經城守協廉恊戎凱訪知遂於嘉平二十二日之晚派朱馬二哨弁督帶勇丁三四十人往捕旋訪知各賭棍向由乾亨酒庫出入叩之不啓爰持刀斫其後門勢甚洶湧左鄰信記錢樣店主林依榜告以賭塲已散弁勇卽上前扭獲有小經紀人渾名依猴者在旁揷嘴亦被擒拿當圍捕時擊破店内洋油燈火燄大張幾乎上熾幸經鄰人救滅隨將依榜依猴押至玄壇廟協戎聞信出城卽發交某都戎看管翌晨解歸協署協戎親坐大堂提訊二犯堅不認賭恊戎大怒施以嚴刑二犯始招出開賭情事歴供各賭棍姓名協戎卽命解送閩縣一面將賭館封鎖同街諸鋪户因往拿時擊破洋油燈幾乎失火乃於二十三日相率罷市閩縣俞大令其昌會同海防同知温杏樓司馬保甲局員舒衡甫刺史先後親臨查問午刻又經督中恊萬協戎起順親臨勸諭始照常貿易傍晚忽有城守營兵丁持封條數道欲將店標封街鄰又相率罷市迨大令親提二犯訊供詰其是否賭犯依榜稱小人受刑不過是以誣服大令見其果已受刑飭差役暫行拘押二十四日各鋪户依舊抗頑閉門一日迨二十五日臬司周子迪廉訪福州府胡太守先後派員查訪復經各官據情禀明邊制軍制軍飭司馬及刺史親臨曉諭各鋪户允卽開門因姑將二犯暫釋以上皆采訪友人來信所述其中尙有不經之語穢褻之詞本館概行削除蓋日報體例宜爾也 
[春明吉語]  
　　京師采訪友人云今春值京察之期去年臘月初旬六部九卿各衙門滿漢司員之資深者皆先赴本署過堂分實缺候補爲爲兩日門前車馬喧闐頗極擁擠○户部左侍郎張樵野少司農一意主持停捐之議無論官階大小概不得捐刻下議已垂成不日當繕摺入奏矣○去臘聞有停捐之說因之呈請騐看者較平日尤多二十八日　欽派王大臣在午門外騐看其中年貌口音與册上不合者扣除五員令各取具保結○去臘初八日之夜雪花飄散幾疑柳絮因風至十一晚始止約得雪尺許 
 
 

Page 2

 
 
[北通州近聞]  
　　去冬臘月初一日坐糧廳寳湘石李茀亭二部郎傳集漕糧經紀一百家白糧經紀二十五家當堂點卯○升任江西按察使張筱傳廉訪去冬交卸道篆日期曾列前報旋將交代清算辭謝寅僚諏吉於臘月初六日起節進京陛見是日辰刻排齊全副執事萬民傘數柄德政牌十數對捕盜營馬隊圑防局練勇列隊護送本署書差圑防局紳董四街練長潞河書院肄業諸生各備酒殽自轅門外直至西街沿途祖帳共十餘席廉訪每至一席下轎飲酒三杯謙謝而去闔城文武官員均在西門外天成庵恭送至廉訪履新日期須俟今春冰釋後始乘輪南下○新　簡倉塲侍郎長倉帥萃現出　陵差接印日期尙無確信○新任通永道張觀察蓮芬久充永定河石工局總辦於挑河築堤事宜最爲熟習抵任後親詣潮白河查閱堤工見去年所築工程未克盡善將來夏令山水暴發仍虞潰决擬俟今春解凍後另爲籌欵挑挖東西河道以期一勞永逸○俗傳臘月初八日爲釋迦牟尼佛出家之期是日家家户户預備全米全豆配成各色粥菓熬粥黎明供獻佛前循舊俗也○去歲入冬以後風雪交加臘月初三日大雪深半尺許經久不化初九日起又大雪三晝夜登高遥望一色蒼茫遍地冰花堆積叢林密樹間恍似銀山玉樹眞天然圖畫也 
[蓬萊旭影]  
　　烟臺訪事人函云去冬嘉平月之廿一日文武各衙署循例封印從此不理刑名直至開印日爲止○匿名揭帖本干例禁乃竟有以此伎倆羅列事蹟抛入官衙以爲下情可使上聞者則更目無法紀矣去冬臘月某日經道憲出示曉諭果有寃抑儘可具呈伸訴若僅以無稽蜚語希圖陷入於罪此乃自干罪戾一經訪拿定行嚴辦云云○買賣家抺兌錢項彼此俱憑學徒率領出店往來交易市面視爲故常從無錯悮乃今值年節之交各鋪户怱忙時竟有被人冐支錢項不知由來者是蓋買賣中之變局也旋經被騙者查知出此下策者仍係彼個中人云○年節所需食物皆俟奇山所集期購買每至送竈而後柴米蔬肉無一不貴去冬則倍逾往昔矣其在巨商殷懚早已預備齊全惟貧寒之户往往湊辦較遲歴來不免虧累諺所謂越有越方便窮人花寃錢可勝歎哉○去冬臘月某日有甲乙二人不知因何起釁互相扭毆經多人婉言解釋乃伊等自言此間防爲巡街者阻我佳興何不共往街外空閒處一較勝負二人昂首揮肱洶洶而去嗣亦不知其所終○去冬天花盛行途中時見滿面痂痕殷紫色居多不似從前之白臉可愛至於青樓麗質綉閣嬌娃亦多有因此而改其本來面目者○烟街街道窄狹入市者往往後有阻滯然總由兩邊貨攤擁擠所致至去冬年節將近小本營生者皆囊資回家此時道旁頓覺寛敞行人往來亦形利便矣○有自威海來者言及此處日兵近來不過千餘人離威海衞駐札相距約五六里或八九里不等往還更替此次新到之兵較前次尤爲安靜蕞爾小邦軍政之嚴有足觀者有心人不禁爲之嘆息 
[杭城近事]  
　　杭州訪事人云省垣每屆封印之後凡有劉盤龍興致者無不躍躍欲試雖經官憲出示查禁而若輩視爲具文輙於冷僻街巷賃屋開塲差保人等時當閒暇無事卽四出找尋以爲生財之道有阿寳者向充糧廳頭皂去年因案斥革至臘尾在司馬渡巷擺設賭攤適縣署差役甲乙二人至彼訪查向索錢文置之不理以致兩相口角甲乙遂扭定阿寳之辫意欲送官經過聨橋爲阿寳之羽黨所見拉往連勝閣茶室評諭阿寳恃手下人衆舉盌飛擲甲乙亦持凳相贈於是啜茗之人深恐殃及紛紛走避茶博士手忙脚亂無暇兼顧時兩造已扭作一圑門外觀者列若堵墻有丙丁戊三人皆係公門中人與兩造相熟力爲排解且謂彼此均是同道不可自傷和氣倘或經官未免有兔死狐悲之感然朋友往來酒茶之鈔亦不可少遂令寳出資邀同至飯館飽餐一頓茶館中損壞各物亦令賠償以平甲乙之忿阿寳應允其事始寢○去臘下浣久經陰濕路滑如油二十二日有一嘉興人年約二十餘歲來杭買物經過祖廟巷陸宅門前忽然立脚不住向後跌倒頭獨於石鮮血淋漓道旁觀者急以香灰爲之敷治約歴一點鐘時始得蘇甦詢其所爲蓋因飲酒過度致有此失並云寓居某處乃命人舁之以去麴秀才之爲害豈淺鮮哉○某生居舊府前性好冶遊兼有劉盤龍癖其妻某氏係紹興人屢屢勸解生以言不入耳時占反目生母素來溺愛不明每見小夫婦房中齟齬輙斥媳爲多言媳以母家相距較遠杭地又無親戚屢欲歸寗而姑及夫均不允許一肚悶氣告訴無門此中以眼涙洗面已非一日迨至去歲十二月某日因夫出外多日憂思成病臥牀不起其姑並不愛惜旣不爲之延醫調治反怪其作少年醜態裝腔嚇人婦正在牀啼哭適其夫自外歸聞之大怒逕入房舉手亂打婦不勝其忿哄動四鄰旁人雖爲勸止而婦終不能解晚間遂投繯自盡其夫乃以急病報知母家婦兄弟輩前來吵閙經親友調處許以從豐收殮事乃寢 
[愼江雙鯉]  
　　温州采訪友人云甌郡地處東南天時和煦去歲隆冬時節宛似三春彼平日之狐裘黄黄者大都茂置篋中幾無所用惟臘月初九日朔風凛烈寒氣逼人入夜翠瓦紅篦微送錚錚細響意以爲天公將作玉戲準備明朝騎驢踏雪添却幾許畫意詩情矣詎知初十晨起依舊黄棉襖子温遍大千迨二十二日始陰霾匼匝然氣候仍和煖如前也○去冬市景寂寥錢源幾涸每鷹銀一餅僅兌錢九百二三十文而上白秈米則每斗貴至三百三四十文次者每洋銀一圓可購四斗左右稻草每擔二百五十六文雞每觔一百二十文居家者咸不免仰屋興嗟矣○温處道宗湘文觀察因甌郡制錢日少急欲維持圜法以利民生因示禁運錢出口并諭令民間通用小銀錢雷厲風行務欲力持大局○温州土産以柑爲大宗邇者業此者連年虧折以致互相束手不復捆載遠方是以每次輪船所裝祗數百桶○東門外人　振陞温標右營弁目也去冬臘月十八日私運米百餘石錢六七綑至某處事經逕役查知協同洋捕當塲拿獲隨將米八十袋禀繳府署王太守立飭公役十餘名拘提訊究○永嘉縣葉詠霓大令抵任之後卽命親信家丁耑回珂晨迎太夫人至甌去臘二十三日爲太夫人六旬帨旦署中懸燈結綵大開晝錦之堂并徵召三連陞班登臺演戲寅僚紳士莫不登堂慶祝馬龍車水竟日喧闐○去冬十二月十四日温州府王雪廬太守札飭堂董赴樂清縣境採辦育嬰堂糧米五百石甫經挑運即被防營管帶鄭可齋副戎麾下哨弁扣留以近奉禁止米榖出口之諭故也堂董告以此係奉札採辦并請查騐印照弁始放行 
[漢江春浪]  
　　湖北訪事人傳語云鄂省前因制錢缺乏大憲遂行文禁載錢出境藉塞巵漏刻下查知此禁雖與本省商民有益而究與外來客民買賣氏有未便故現將南岸嘴之禁錢局委員撤回此禁遂作罷論○湖北大挑縣張明府延鴻前經督撫兩憲會奏請以該員補黄陂縣缺兹悉部文已到兩院行知遵照明府遂上院禀謝大約明春當可諏吉赴任矣○鄂城外楚望臺創興庫屋一座竟廠異常費銀甚鉅雲斤月斧業巳告成督憲札委繅絲局之趙太守毓楠前往騐收工程○每屆晚冬鄂省向有施給貧民年米之舉去歲仍循舊例由江夏縣尊徐性臣大令就城外之江神廟開倉發給領米者均照票爲憑計自十二月十七日起至二十日止共發出米約近四五千石○漢邑鳳山書院向設小課一門耑考雜藝積年累月名作如林上憲恐其散佚無存已委趙明府上達詳加校閱搜集成書將梓以問世將來海内風行定卜落陽紙貴也○蕭某綽號抛皮乃鄂省長江上游之盜賊頭目也邇來招集黨羽約一兩千人在德安府城私議將各踞一方專做行刼生意不料事機不密經署任徐穉蓀太尊暗派線役多名四張法網將蕭拿獲到案現已收監待辦餘匪始紛紛瓦解○刻下漢上鄂元暢銷市面得此周轉流通大可補制錢之缺乏無如各鄉村素與青錢學士往來甚篤故雅號龍頭公者轉與鄉愚格格不入然究不足以掣肘圜法也當軸諸公亦思設法推廣否○去冬當漢上諸善堂施粥之候窮男女仰粥以生活者弗少督憲張香帥知此事實惠在民爰將豐備倉所存之米飭令撥出每堂各給五六十石俾得擴充接濟仁人之言其利溥哉○漢口緝捕營傅太守所拘新選陜西清澗縣唐大令繼濬誣爲會匪一案兹聞唐母某氏業經携其次子來鄂 
 
 

Page 3

 
 
就撫藩臬三署控告禀稿中除指太守因吃醋開隙外並牽涉敖開郁在内係謀伊妾未遂與傅同黨云云未知諸憲秦鏡高懸如何批示也○新店者湖北武江兩縣之驛路也地處幽僻一望平原雖有村落相距甚遠每屆夕照銜山之候常有不逞匪徒伏處道旁叢草間見有持物獨行過此者雀躍而起矹行搶奪弗遂其願卽將白刃從事如是者已數見矣去冬出入此途者咸有戒心地方官聞之急爲派役馳往查拿並擬常川有人輪駐以防不虞誠善政也○客冬自漢川來者據稱此處去年水災甚鉅貧民飢寒交迫常有刦搶榖米情事附近諸富户風鶴驚心防不勝防刻聞省中賑米業經解到或者若輩果腹有資不復如從前之飢寒起盜心亦未可知○勸辦順直賑捐之在任及候補官員蒙督撫兩憲爲之具摺請奬刻聞部覆已到一律准予榮銜日内諸員皆紛紛上院禀謝矣 
[南浦春禽]  
　　江西采訪友人云省城錢價日貴貨價日高去臘中旬每九五錢一千文至兌銀八錢左右紋銀每兩　兌足錢一千二百文鷹銀一圓僅兌錢八百三十文其鏨有花紋者更賤至八百文柴炭蔬菜等物則無不昂貴異常小民仰屋呈嗟幾致難以卒歲安得有大力者出而一劑其平哉○刑部向例每歲通飭各省大吏轉飭所屬將已勾未勾死罪人犯摘叙簡明案由榜示通衢以昭炯戒去歲南新二首縣之已定死罪者經文孟兩明府照例出示計開一起斬犯某人因救父情切尙有可原是以未勾一起斬犯某人因某事傷斃人命法無可貸是以勾决一起絞犯某入因某事傷斃人命罪無可寛是以勾决統計未勾者一名勾决者十名至各犯姓名不知采訪友何以隱而不書本館固無從塡入也○自去臘朔日大雨之後連綿陰晦道途泥濘難行市上生涯殊不暢旺至十六七日始天公做美大放晴光各處街坊人多於鯽十八九日又雨師稅駕檐溜淙淙迨二十日復晴曦朗照市中遂轂擊肩摩矣 
[潯上桃符]  
　　九江訪事人云兩江總督部堂劉峴帥札委江蘇候補道松秀峯觀察接辦江西督銷淮鹽總局事務觀察奉委禀辭後偕同瀛眷乘坐官舫於去冬臘月中浣由湖口逕達豫章原辦范季遠觀察因交卸在卽尙有緊要公事應面禀督憲亦於中浣馳赴金陵交接之期在封印以後矣○關道誠果泉觀察每年征收關稅銀兩照章造册報部必須校對詳明方足以昭愼重去臘調新關委員沈築夫明府周作賓叅軍保甲委員胡開生叅軍羅海源少尹軍火局委員蕭鐵梅少尹巡江委員樂二尹才光在署核對○誠果泉觀察蒞任以來每值年終屬員幕賓均准預支薪俸一個月以爲卒歲之貲亦藉以養其廉也○九江府尹西庚太守奉藩憲翁筱山方伯札飭興辦蠶桑日與德化縣梁蔭南明府互相籌商自捐廉一百廿兩明府捐廉七十兩屬縣如之俟今年在城設局再委員赴浙采辦桑秧○去冬嘉平月十三夜三更有無業遊民三四人將四埠頭某店之櫃外水板拆燒烘火適城内保甲委員方茂齋少尉查夜過此見之喝令各責一百板以儆○九江鎭宋珮珍鎭軍於去歲十二月廿五日邀請誠果泉觀察同赴東門外砲臺上看操火箭○去歲臘月廿八日爲關道誠觀察嶽降之辰屬下文武各員咸往拜祝宋軍門亦往頌岡陵○去冬臘月長江水師湖口鎭中衡遊府王吉階遊戎以年關在卽江上往來船隻如鱗恐有匪徒乘間竊發爲害商旅乃親坐長龍船至所轄上下游汛地督同汛官嚴密巡查於廿三日到潯旋東下○長江水師湖口鎭標左哨都司黎羲齋都戎奉檄回任已接印任事二十日爲套口厘局張振之明府之封翁八旬大慶寅好咸往晉祝明府設席欵待○辦理九江鹽棧江蘇候補府經歴劉寳丞叅軍於去冬嘉平月某日奉總局憲范季遠觀察檄與瑞昌鹽棧何委員互相對調於廿三日交接　　　　　　　　　　　　　　　　　　　　　　　　　　　　　　 
[平山燕語]  
　　揚州采訪友人云江蘇軍政　簡派蘇撫部院恭代較閱前年曾見諸邸抄嗣因海疆有事未克舉行兹者寰宇昇平狼烽不起聞官塲傳說趙大中丞擬於今歲仲春時節命駕出轅躬往各處較閱果爾則細柳營中人又當昕夕不遑預爲操演矣○兩淮通分司所屬角斜塲大使劉鹺尹學鏐前經上游調署草埝塲大使去冬期滿經運司江蓉舫都轉詳准上憲檄飭仍回角斜塲本任○淮北批騐所大使袁鹺尹國藩前經江都轉調署劉莊大使刻下瓜期已屆都轉飭令仍回批騐所本任已於去歲嘉平月十八日牌示轅門矣○揚州府屬各處醬園曁代賣零鹽之分盆需用鹽斤須至五岸官垣具結認定歲銷若干包始得領取此定章也去臘五岸籌銷委員梁分轉等查悉各醬園及分盆往往於認銷之數買不足額其爲購私攙用可知若不設法以整飭之恐鹺務將日形疲滯因特會同會辦揚軍同知朱司馬聨銜示禁並將查出各户缺數抄黏略謂自示之後赶將缺數照章補買以重官引而杜影射如敢貪賤購私一經查出定卽移縣訊懲並將該鋪押令閉歇亦整頓銷塲之一道也 
[潤州佳話]  
　　鎭江采訪友人云常鎭通海道吕鏡字觀察交卸蘇松太道署任後仍回本任搚吉去年臘月十三日吉時接篆排日行香放告閱城祭關旋於二十一日傍晚排齊全副執事至總巡局碼頭登舟帶以平安小火輪船赴金陵祝南洋大臣劉峴帥壽辰瀕行府縣印委各官均在江千恭送○月徒縣王伯芳大令示期去臘初九日開倉收兌漕米迄今民人之完本色糙糧者甚少所收祗數百石之譜完折色者則已收至五千餘石近又出示如遲至正月完納則每石須增價五百文循向章也○臘鼓聲中銀錢價值甚廉貧苦小民益形竭蹶市上每洋銀一圓祗換青蚨八百五十翼仍有以白板沙壳攙和其中者○去歲嘉平月望日起風狂如虎天氣祁寒滴水成冰洪爐無燄二十日京峴山凍斃貧民二人年皆四旬以外不知席豐履厚者发坐斗帳中圍爐飲酒亦曾念及無衣無褐者觳觫冰天死亡枕藉否耶 
[吳中歲景]  
　　蘇州訪事人函云蘇城盤門外設立蘇經絲廠招集女工多人在廠剥繭去臘某日下午某姓女偶赴隱僻處適爲男工某覷見欺其荏弱向之調戲女大聲狂喊值廠司事聞聲往視覩此情形卽將男工拿住飭僕送縣懲辦○剃髮匠孔某年近而立膂力過人去冬十二月十二日邀集營勇數人在閶門外某徽館飲酒猜拳賭勝均有醉意飲畢酒保向孔算帳甲曰掛在我帳酒保曰汝前次曾欠八百餘文二次又欠六百餘文迄今未名一錢今次約需酒菜錢一千餘文似此有去無來斷不能再欠孔乘酒意大肆咆哮館夥見其兇横難以理喻卽以老拳奉敬經人勸散行至湖田相近地方忽遇雞擔不問情由將擔中雞放去三四頭賣雞者向其算取雞錢非但一文不給自恃力大如牛反將賣鷄　　毆一頓適閶門外總巡李司馬經過見孔兇惡異常喚差拿住帶至局中訊問仍復恃蠻不服遂飭責二千板荷以巨枷交地保看管當夜由地保帶至家中覊押未久卽斃命總巡遂移縣請騐經仵作騐有傷痕三處均係致命立將某徽館移及賣鷄人齊拘至縣澈底根究未識此案作何辦理也 
[上海官塲紀事]  
　　昨日上海縣黄愛棠大令命駕出城乘舟赴蘇州省垣恭賀各大憲新禧并順道至松江府叩賀陳蓉曙太守年禧聞事畢之後尙須勘視汗浦涇河道然後回申也○昨晨守府李采臣守戎排齊全副儀仗至文武各衙門賀歲至英界會審公廨時屠興之别駕飭蒙丁擋駕 
[循例開關]  
　　當去臘度歲時本埠江海新關稅務司雷君查照向章封關五日昨爲開關之期報稅者絡繹不絶關上辦事者幾於應接不遑 
[諭禁曬衣]  
　　城廂内外人家往往沿街曬晾衣服前日製造局總辦新　簡江海關道劉康侯觀察命駕入城見途中衣服如林甚爲不便回轅後卽傳總巡鍾明府諭令轉飭各叚地甲挨户關照以後不准沿街曬晾如敢違犯定提家主嚴懲 
[濬河未竣]  
　　浦東三林塘楊淄漊兩河久未疏濬近來淤塞幾使舟楫不通去年總董秦月汀封翁先將淤塞情形禀請松江府陳太尊 
 
 

Page 4

 
 
轉飭上海縣黄大令親往履勘擇日興工鄉民亦樂於從事已於十月某日築壩興挑初限年内一律報竣嗣因陰雨連綿冬至而後幾無三日晴大直至歲底工程尙未及半壩内之水挹注不盡承挑各叚之夫相對愁腸百結無能爲力現計原估價值未免不敷而刻下又有欲罷不能之勢想賢有司關心民瘼必能俯察苦衷稍加體卹也 
[大閙賭塲]  
　　自新正初二日各捕房禁賭之後賭徒糾約黨類十餘人至浦東洋涇鎭設攤聚賭凡劉盤龍一流人物莫不如蠅逐臭如蟻附羶詎料五木無靈無不罄其囊貲而反初三晚約得强有力者二十餘輩索取花骨頭一觀蓋疑其中或有弊病也有金某者適在局中摇骰不覺怒從心起盛氣斥之各人攫取騐明骰中灌有鉛質於是羣起攻擊將金拽至荒僻處贈以老拳旋擄取桌上銀錢一哄而散聞金受傷頗重不知能免喪身否甚矣賭之爲害也 
[巡丁送縣]  
　　十六鋪中局巡丁姚福昌至本鋪大小各鋪户收取陋規私行得賄現被李蘭史二尹查知提辦而姚心存叵測膽敢繕成禀紳將同局之巡丁王鳳鳴夏雲奎等牽累在内二尹以事關本局未便察斷將姚等送至縣中究辦 
[火後餘聞]  
　　南市集水街長興館内起火焚去鄰近市面樓房十九幢已誌昨報兹悉起火之由因長興館内數學徒新歲無事在柴間内賭博玩耍偶不經心遺火於薪遂致不可向邇統計鄰近鋪户之延害者有十餘家計林永合烟間得利鹹貨行長源猪行義記猪行華阿五住宅原大猪行裕和竹布行張謙記烟間新興飯館協記米鋪萬原米店煤炭承捐公所陸裕源猪行天成米店萬興成衣店東至大有酒店爲止西至原大猪行爲止現在被害各鋪户恊同十六鋪小甲裘鎭將長興館主軋至縣中想大令必爲之懲警使延燒者各平其忿也 
[法界捕房紀事]  
　　聚賭抽頭本千例禁租界向來禁賭甚嚴兹以時在新年准其弛禁三日於是有劉盤龍癖者格外興高彩烈恨不罄其腰纒爲孤注之一擲一時負者勝者正在躊躇滿志忽初三日午後五點鐘捕頭傳諭一律禁止因各面面相覷掃興而散○去年奉諭捉拿流氓經包探拘到剃頭和尙等十餘人捕頭逐一研研先將洋行雙喜等三人准子交保出外其餘一并禁押捕房候堂期解請問官究訊 
[美界捕房紀事]  
　　前日午後本邑人張四林在武昌路某姓屋内賭錢忽與陸炳莊因忿揮拳將陸頭顱擊破正喧擾間適包探張阿五巡至將兩造一併拘入捕房捕頭以時值新年從寛斥釋○浙江寗波府屬某邑人李宗良向在業廣公司供收租之職略有積蓄遂僦屋吳淞路開設中園烟館某日烟館中失去青蚨八百翼杳無蹤影至前日午後本邑人包全興入内吸烟李忽誣以爲賊扭赴捕房捕頭以其所控無憑置之不理○江連朝江紅壽俞蘭記三人皆籍隷寗波府屬某縣不知來滬作麽生昨晨在百老匯路突將同鄉人張步青兇毆致傷旋經一百九十三號華捕一併拘入捕房捕頭令將二江及俞押候解送公堂禀請訊究○西人某甲前曾充當第二十九號巡捕前日午後未知由何處雇乘第二千零二十五號東洋車至閔行路旣下車短給車資車夫向之索補甲卽肆意毒毆經一百零三號三道華捕拘入捕房捕頭以事甚細微卽行開釋○前日午後西人某乙貿貿然至百老匯路第九十九號門牌某雪茄烟店出鈔票一紙向之調換洋銀五枚去而復回謂中有銅質僞洋銀一枚堅欲更調遂致互相齟齬旋經一百三十一號印度捕將店主拘入捕房捕頭詢悉緣由謂乙已持洋銀出門烏得復回饒舌遂一併斥釋○前日午後王阿二陸渭山二人在漢璧禮路吵閙不休經三百二十八號華捕拘入捕房捕頭命一併押至晚間開釋 
[施當其厄]  
　　頃奉到載祉堂翁大善士助賑洋一百元金記求平安洋五十元平川綿力居士洋五十元隱名氏保産平安完愿洋五十元恒孚銀樓交來無名氏求病愈洋五十元時值當嚴寒北地災黎無衣無食諸大善士福造蒼生施當其厄行見作善降祥定操左劵請登報章謹代災黎九頓首以謝[  上海六馬路仁濟善堂籌賑公所制施則敬等謹誌]  
﻿ 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[署瑣案]  
　　去年升科局委員許太守寳書送匿報灘地之陳小狗至縣黄大令委蔣刺史屢次訊問至歲杪又補提案中人何富　　大令在花廳研訊何供稱小的係本邑人家住南碼頭以修船爲業有地九分數毫在二十四保十五圖户名爲何阿大何保仁前已賣與和昌成因無田單於本年七月中請給印諭曾得受洋銀一百五十餘圓此事龔少興得知底細求大老爺訊問可也龔供稱本年七月曾呈請發給印諭詞上係何及王榮太趙木寳三人列名至十二月十二日又呈遞禀詞兩次皆未蒙批准大令著將干咸平交差看管何押候核奪○前有沈希者控王伯川等匿不交屋黄大令訊供之下又於某日倩蔣刺史覆訊王季貞供稱生員前蒙訊斷著交屋契兹特呈求電鑒尙有别屋之契生員不能作主故未携來田單則在胞兄處生員所收定銀已歸還各債矣伯川供稱生員共昆季五人生員居長仲勛第二季貞第三第四已故第五嗣出生員所有家産坐落治下花衣街應歸三房分派此外蘇州尙有田四十餘畝備償債主沈南堂陳季良同供稱沈所買之屋共計價銀一萬六千八百餘兩已付過銀三千兩沈訴稱屋價共銀一萬六千八百兩中費在内前曾付過定銀三千兩應找一萬二千二百餘兩尙須扣除洋銀四千圓刺史令除應扣之四千圓及季貞之五千五百圓外所有餘銀交伯川具領田單等物當堂交清○前有莊莘根者控趙茂忠賣地轇轕某日黄大令升坐花廳提訊莊訴稱原籍川沙年三十有九在治下大東門外老白渡開設永泰樹號趙　　地由小的介紹售與某洋人不料事成之後竟將中費吞没是　控請判斷趙供稱職員所賣之地由王省三丁福堂介紹莊並不與聞大令著莊具結而退○前者新閘巡防局員移送沈咸山徐子良至縣蔣刺史升堂提訊沈供稱小的係本邑人在某書局執役先祖於道光某年將二十七保十圖新閘左近之田三畝數分抵與王錦希得錢四十兩洎同治三年王又轉抵與周姓未幾周又轉抵與徐地上尙有墳墓不料本年六月被徐掘去建造房屋小的向之理說意欲贖回徐不允祗允將價銀對分令田松成出爲調勸小的受伊之愚寫立合同由從兄沈子田列名所有徐借過洋銀二百圓前已還清徐供稱小的年二十有九前曾充當十圖地保沈之田單係王錦希户名計田二畝七分同治三年由小的等三人買下介紹者爲王桂華立有絶契付去價銀六百一十兩旋將是田助入凝希菴契據由小的收執現以餘地租與趙姓沈前曾來說欲將墳墓遷至靜安寺畔索取遷費洋銀二百圓央沈小田等力勸小的卽給以一百圓未立憑據尙有一百圓由沈小田取去立有收條現在沈又借去二百五十圓刺史著將徐押候訊核○王萃珍控陳小廷借去洋銀向索不還前經蔣刺史訊明著陳照數繳案旋又飭提覆訊王訴稱現聞小廷及陳錫爵已繳到莊票洋銀叩求給領小廷錫爵同供稱小的等奉斷之洋銀業已繳案刺史著給王具領○雷振祥扭陳根明至縣以延不交貨等情控訴蔣刺史升堂研訊雷訴稱前經奉　著陳交還洋銀無奈伊有意延宕叩乞比追陳供稱小的前已繳過一百圓今又　　　圓餘求寛限刺史著赶急繳齊 
[英界公堂紀事]  
　　浙江紹興府屬某邑人錢田氏不知因何來滬轉　　　　　　　　　　　西家宅左近房屋居焉去年除日魏陳氏　索房租以致互相爭閙比鄰范李氏之子阿增聞而出勸悮將錢田氏之　　　　　　　　　　　　止延至元旦而斃遂由錢田氏投報　房比捕頭遣包探趙銀河往拘阿增則已不知去向爰將范李氏及魏陳氏拘　　　　　　　　　　　　　媒管押嗣由人從中理說令范李氏等略貼棺殮之貲錢田氏允之遂於昨日具結呈求銷　○秦寳泉秦官　　　　　　　　　　　　　　新正無事相約賭錢嗣因計算輸贏互相爭論由一百二十七號華捕拘入捕房轉送公廨旋稱自願罷　　　　　　　　　　　　　　　　　　　　　　　　　　　　 
 
 
