# 1884 - 238 - 4904091

 

Page 1

 
 
[第十二號畫報出售] [  申報舘主啓]  
　　基隆一役小挫大勝前巳繒成圖幅列人十一號畵報印行今於七月初二日得旨嘉獎守臺將帥官兵則戰勝更無疑義近日又得日耳曼人　　將其目覩當時戰狀詳述於尊聞閣主人前尤爲精細確鑿故就其所指示者而復繒一圖俾購閱者不啻親履其地親見其事焉再者吳淞形勢　同前防務内地之人殊難寓目用特專派友人前往周覽水陸形勢摹繒成圖如堂上螺紋纖毫畢現想諸君子自必先覩爲快雖海面兵輪鐵甲容有　駐分泊之時而大旨不離乎十數艘者近是日來法兵船兩艘巳開往福州閱者會其意而勿拘其跡焉可也兩圖俱編入此次十二號畵報出售并　送總目一紙以便諸君裝訂成書時置諸卷首是爲甲集茲於初六日發售十二號畵報後仍附淞隱漫錄圖說一則閱者鑒之此佈 
[鑒閩禍說]  
福州之戰論者謂中國船礮雖多且利而無如無用船砲之人一戰卽敗已有明徴故老成持重之人壹意主和不敢輕言戰事足見其有知已知彼之明而非同畏葸彼主戰者於此可廢然返矣然以電音所傳戰時情形觀之此番之敗由於法船先期賺入馬尾彼省大員當孤拔率師東來之日不行阻止與和議决裂戰象初成之際又不迫令出口而後約期開戰之故蓋已牢不可破矣夫用兵於海疆與用兵於内地其勢懸殊内地以城爲重賊踞之則賊得勢若不踞城而在鄉村滋擾雖烏合之衆愈聚愈多而勢終散漫官軍堵勦較易爲力故守城之責綦重而朝廷之處分亦嚴若海疆則守城不如守口以城池去口至近亦得數十里敵不入口必難窺城堅守要口城自無恙盖内地之賊可以數道薄城而海口則有一最要之處敵必由是入我必以是守故堅築砲臺不於城而於口軍情萬變而此二語實一定不易之理假令敵來攻我可使先入口内而與之戰且能戰而必勝然則胡爲乎有海口之砲臺也哉所難者今之敵國卽平時之與國將戰夫戰之際彼船原有往來口内者此時操縱懇拒之法又須得當治兵者多此一番籌畫耳否則未戰之前口内亦何來敵船哉閩中制撫將軍皆有統兵之權法越事起揚言攻閩已非一日雖朝旨尙在欲和而整飭海防自宜暗中布置有砲臺有兵輪有水雷有艇船半年以來不爲無備奈何棄長門之險而縱法船入泊馬江也當日法以諒山之故傳電來華指我戎首藉口索賠京邸大臣請命醇藩集議内閣復特派曾爵帥涖滬與巴使面議和戰未决法人亦藉此猝至馬江然法船僅一二艘也援保衞商民之例固自無妨法船而至七八艘也有實偪處此之嫌何難阻止雖中國定見不啓兵端於其來也未肯砲擊然文函詰問法亦無詞乃計不出此一若所守在城而馬江三十餘里本當作爲戰塲者此何意也吾觀初三日之役制撫兩憲安然在城督戰者僅有張幼帥一人若船政大臣則於船局被毁之後退入省城亦可知其未嘗統兵矣惟穆將軍則據電音謂曾於法船反攻長門砲臺時竭力拒戰顧亦不知此後如何法船遽得出入也總之閩省實無知兵之人若幼帥本以書生拜將然使節到閩法船已布滿馬江且有帮辦之名無專制之責旣不能與法人爭令出口而後戰卽砲臺兵輪水雷艇船一切應接運用之法恐亦不盡聽命於幼帥然則幼帥亦無如何也竊謂法船已在口内不待開戰早處於敗所毁之船與廠不啻自毁之所喪之弁與兵不啻自殺之由今以思誠何必多此一戰以隳二十年之經營擲二千萬之帑藏傷二千人之性命也或曰礮臺終於不守卽使敵船在外亦至於敗不知法船在内戰時以船敵船砲臺不能相助苟法船在外戰時卽不止以船敵船船以平攻礮臺以俯擊我船緊守口門卽不能抵擋被其轟沉適以堵塞敵船之路而臺上之砲尙可擊而毁之否亦阻而退之豈若戰於内江之有敗無勝哉李伯相命封大沽張香帥遣去法人與上海之嚴守吳淞皆戰於口外之意也何獨閩之長門有異於各口而宜在馬江開戰也耶雖然閩事已矣失機可惜言之徒然第思今日未經開戰各口不可以不防也目前長門四達閩江法船聨翩出口彼意固欲他擾特不知其何向吾謂現在大勢惟粤東辦理周密津沽逼近京畿防務之嚴已越十稔北洋兵力聚集於斯自是不能輕覷所慮者法人險詐旣於和戰未决之日賺入閩江以操必勝其用兵一遵詭道則凡法之示言均屬可疑彼卽不擾吳淞而長江一帶未嘗忘之長江口門卽在吳淞之外彼或大帮師船銜尾而進不知守吳淞者將以其不擾吳淞之故不敢先開釁端而任其安行勿事截擊也乎如其不能則淞口礮臺將不免於開砲我礮隆然彼砲肯寂然乎如是則吳淞之戰已成矣彼言不擾我自有不得竟聽其不擾者在也而謂法人可信耶近日傳聞法船欲雇長江領港人意將何爲不難知也今其使臣領事繙譯諸員尙覥然居於公館安知非藉以察中國舉動與招雇漢奸購運煤糧得以居中行事乎前者孤拔雇用文案通事諸人皆由上海而去此等漢奸自取罪戾原不足惜然使法船法人盡令出口則亦安得逞其詭譎之謀也近日上海人心稍定法官有示華官又從而述之顧不擾吳淞之說用以安民心則可而用以懈軍心則大不可噫閩事如此誠知中國船砲之難與法敵所賴固守隘口勿失形勢事事隄防庶幾足以自保而窮敵人之技否則與無信無義之人處而猶欲以信義相維吾恐不免爲其所賣而閩禍向有續也可勝慨哉 
[本舘接奉電音]  
　　昨由北京電局專發電音到本館有七月初七日上諭三道敬謹譯登○七月初七日奉上諭越南乃我大清封貢之國二百餘年載在典册中外咸知法人狡焉思逞肆志鯨吞先據南圻各省旋又進據河内等處戮其民人利其土地奪其賦稅越南向本闇懦苟安私與立約並未奉聞挽回無及越亦與有罪也是以姑子包涵不加詰間光緒八年冬間法使寳海在天津與李鴻章議約三條當飭總理各國事務衙門會商妥籌法人又撤使翻覆我存寛大彼益驕貪越之山西北寗等省爲我軍駐紥之地清查越匪保護屬藩與法國絶不相涉本年二月間法兵竟來撲犯防營當經降旨宣示正擬派員進取力爲鎭撫忽據該國總兵福祿諾先向中國議和其時該國因埃及之事岌岌可危中國明知其勢處迫逼本可峻詞拒絶而仍示以大度許其行成特命李鴻章與議簡明條約五欵互相畫押諒山保勝等軍應照議於定約三月後調回迭經諭飭各該防軍扼紥原處不准輕動開衅帶兵各官奉令愼謹乃該國不遵定約忽於閏五月初一初二等日以巡邊爲名在諒山地方直撲防營先行開砲轟擊我軍始與接仗互有殺傷法人違背條約無端開衅傷我官兵本應以干戈從事因念訂約通好二十餘年亦不必因此盡業前盟仍准總理各國事 
 
 

Page 2

 
 
務衙門與在京法使往返照會情喻理曉至再至三閏五月二十四日復明降諭旨照約撤兵昭示大信所以保全和局者實屬仁至義盡郡果法人稍知禮義自當翻然攺圖乃竟始終怙過飾詞抵賴横索無名兵費恣意要挾輙於六月十五日佔據台北基隆山砲台經劉銘傳迎勦獲勝立卽擊退本月初三日何璟等甫接法領事照會開戰而法兵已自馬尾先期攻擊傷壞兵商各船轟壞船廠雖經官軍焚燬法船二隻擊壞雷船一隻並陣斃法國兵官尙未大加懲創該國專行詭計反覆無常先啓兵端若再曲子含容何以伸公論而順人心用特揭其無理情節布告天下必曉然於法人有意廢約衅自彼開名路統兵大臣及各該督撫整軍經武備禦有年沿海各口如有法國兵輪駛入着卽督率防車合力攻擊悉數驅除其陸路各軍有應行進兵之處亦卽着趕速前進劉永福素抱忠懷而越南昧于知人未加拔擢該員本係中國之人卽可入爲我用著以提督記名簡放並賞戴花翎統率所部出奇制勝將法人所佔越南各城迅圖恢復凡我將士奮勇立功者破格施恩並特頒内帑獎賞退縮貽誤者立卽軍前正法朝廷於此事審愼權衡總因動衆興師難免震驚百姓故不輕於舉發此次法人背約失信衆怒難犯不得巳而用兵各省團練衆志成城定能同仇敵愾并着各省督撫督率戰守共建殊勲同膺懋賞此事係法人背盟肇釁至此外通商各國與中國訂約已久毫無嫌隙斷不可因法人之事有傷和好着沿海各督撫嚴飭地方官及各營統領將各國商民一律保護卽法國官商教民等願留内地安分守業者亦飭一律保護倘有干預軍事等情一經察出卽照公例懲治各該督撫卽曉諭軍民人等知悉倘有藉端滋擾情事則是故違詔旨妄生事端我中國兵民必不出此或有糾匪報復卽着嚴拿正法母稍寛宥當體朝廷保全大局至意將此通諭知之欽此同日奉上諭潘霨奏江西浮梁等縣被水分别撫卹查辦一摺本年六月間江西浮梁縣因連朝大雨河水陡漲冲毁城墻衙署民房淹斃人口景德鎭被水漂流人口數千民房館屋被壞者不下數千家餘如鄱陽樂平等縣田畝亦多被淹覽奏實深憫惻業經繙霨賑撫欵項動撥積　核實散放仍着該撫飭屬確查被災户口迅速撥欵妥爲議撫務使實惠及民母任一夫失所用副矜念災黎至意餘着照所議辦理該部知道欽此同日奉慈禧端佑康頤昭豫莊誠皇太后懿旨前據延煦奏萬壽聖節行禮左宗棠並不隨班叩拜當將左宗棠交部議處兹據醇親王奕譞奏稱延煦糾叅左宗棠並不就事論事飾詞傾軋藉端訾毁甚至斥爲蔑禮不臣肆意妄陳任性顚倒恐此風一開流弊滋大等語延煦着交部議處欽此 
[商電述聞]  
　　昨正午十二點鐘得有商家電音法船均駛出長門泊在離長門之東二十四里之洋面在長門尙可望見大抵是候煤斤軍裝兵丁等并與大東電局相近可以傳消遞息耳看此情形恐非欲攻福州之南蓋其一切應用之物皆在南邊儘可一路接收今旣停泊不行當是窺伺福州以北等處或意圖台北亦未可知又聞法有銀四萬兩現寄存匯豐銀行以備給引水人工食刻欲雇帶水者二人惟此二人願承斯乏與否尙不可知而法人則已諄諄敦請也現在台南難以開仗因風浪太猛也又悉南台租界茶巿仍照前教日十分暢壯云 
[閩中來電]  
　　昨日本館在閩中訪事之西友於下午三點半鐘發來電信云現在法水師提督孤拔與副提督利士俾士帶同各船一律駛出海口其往何處外人均不得知惟刻下福州兵民在山上時生事端官亦無法懲治看此情形將來定有大事法人則僅將船隻砲台毁壞便卽動身地方則不欲占踞也 
[招人赴越]  
　　西字報言法國現已諭本國人民有願入東京版圖者聽其入籍其有前赴東京之法人許其附本國載兵船而去不收水脚之費但每人貼餉銀八十佛郎克而已法國之經營東京如此其殆自以爲根深蒂固矣然而近巳與中國開戰則將來有無變動未可知也 
[信音歧異]  
　　馬尾長門之戰本舘巳將詳細情形疉登在報乃近得數處來信殊有足異者先是金陵來函云初三日三鼓接福州密電謂法人於是日在海面開仗彼此互相攻擊轟毁法兵船兩艘我軍亦傷船四隻法軍見勢難撼動旋卽收兵敗去又初四得電音云中法鏖戰一點半鐘馬尾炮聲不絶船廠砲臺防營華輪九法輪三同盡同時又接電音云法人猝用鐵木電猛擊我大兵輪一小兵輪五盡壞將士無一上岸者我破法人魚雷船一隻焚其兵輪二艘法乘勝攻我船廠張何兩欽差無恙然退守閩危急初五日接有閩電云法被穆將軍擊沈大鐵甲一兵輪二以上皆金陵所得之信息若天津昨亦有電報來謂前聞轟壞法船數艘閩安長閂各砲台亦被法軍轟壞而日昨復接閩電知又壞法船二統計前後共壞法船八艘矣寗波昨亦來信云福州戰事現據寗波官報及各商來電則云初六日在長門開戰法人全軍覆沒僅逸去小兵船二艘我軍奪得法人鐵甲船六艘係張總鎭其光從廣東帶來廣艇八十隻四面圍住用火藥噴筒奮擊法人因此大敗船政局並未燒毁現在福州洋面無一法人計是日之戰我軍約傷千人法人竟死亡殆盡於是聞者轉若本報所述福州戰事有未相符或加妝點噫是何言也本舘係英商所開客居中土十有餘年豈不欲長享昇平俾商務共沾利益哉不幸而中法搆釁本舘職司記載務求實事求是故特請一西友在閩觀戰隨時電知日前本報所登云云皆西友目覩之詞且上海官塲確電亦復如是再如各洋行之商船從閩開來所述亦相脗合又有揚武兵船上受傷之華人回上海就醫是固其所身親經歴者皆與本舘西友之言如出一口則孰勝孰敗夫復何疑衆目昭彰豈一人之口舌所能掩飾哉本舘亦深願華軍得利原不必與之辨駁且勝敗亦兵家之常一蹶之餘亦堪復振所慮者各防營得此信息或藐視强敵而以輕心掉之則後患更甚要知兵危事也臨事勿怯先事勿驕必有堅忍奮發之志而仍持之以謹愼庶足有濟若僅騰其口說以圖聽者一時之悅耳嗚呼吾誰欺欺天乎 
[旱潦不同]  
　　潦友書來述及奉天自夏五以來霪霖不止太子河横流泛濫幾於民歎其魚近新開河又發蛟洪致小民蕩析離居不能安心耕作而營口一帶又苦亢旱異常澤盡鴻嗷田多龜坼相隔數十里而彼此景象大不相同致水旱偏災不能呈報哀此小民其何以免饑寒之苦耶 
[私裝軍火]  
　　前月十八日啞林啤輪船駛至營口海關巡丁察得帶有軍火等物遂禁止駁船不許傍就盡一晝夜之力在船搜查搜出大小洋槍火藥硝磺等私貨約值數百金至何人所販則竟莫得主名云 
[祭神頒胙]  
　　營口博道憲於七月初一日祭河神廟如丁祭禮祭畢頒送胙肉各署以及稅局並道標兵丁均有所得皆謂實從來所未有云 
[豫章官報]  
　　聞廣信府知府某太守因事服毒自盡經孫烏兩星使委　補府王太守鳳池馳赴廣信查辦矣又聞德化縣屬姑塘釐局由藩憲委陳明府鼎昌接辦云 
[聞警先亡]  
　　寍郡於初六夜突然驚擾人聲鼎沸聞有三支弄底某姓男女二人同時奔赴湖西灌基一躍而下迨隣人追至河干二人已滅頂無從撈救矣嗚呼慘哉 
[海盜正法]  
　　月之初十日早八點鐘寗波南門外决囚十二名聞卽搶刼象山泗洲頭之海盜也正法後首級解往犯事地方示衆 
[湘勇附輪]  
　　某統領在漢皋招勇一百五十名赴金陵營効用七月初五日搭萃利輪船東下想指顧可抵白門矣 
 
 

Page 3

 
 
[袁江雜錄]  
　　彭城南門外所設之徐關近歲所收稅銀甚少中飽之弊不問可知聞叚筱湖觀察已禀請關憲撤關以兩倍取償於徐道關憲業已允准○洪湖灘地今歲鶯粟出産最盛業此者大獲其利然如妨礙五榖何○前報教匪錢正遠正法一節聞該犯先已减食兩日又經賄某役得洋烟泡二枚吞而食之司獄丁役先則報病繼則報故邑尊未知其詳遂禀請漕憲飭委隣封相騐迨山陽郝明府檢出服毒情卽漕憲復委各官監視戮屍王邑尊曁郝明府據情詳報省憲現經飭令淮揚海道提訊司獄之家丁禁卒並將吳典史撤任云○某甲農家子也堂上有親床頭得婦固天倫快樂時也乃甲心淨六根身　三寳於燕爾新婚後翩然遠遊其父踏破鐵鞋果得甲於祗樹園中擕之歸其婦喜不自勝其親更可知矣詎甲終不耐參歡喜禪入門一夕早又飄然而去至是婦則另覓紅絲而其親之膝下更凄寂無似甲之愚亦甲之不孝也 
[甌郡述聞]  
　　日前所汰練軍十四名聨名赴道府署呈請面騐道府憲將原呈移送鎭署飭新充及汰革各軍當面考騐等情早已刊列前報兹聞汰革各兵因所遞呈詞迄未批示已赴福州督憲衙門遞詞上控矣○温郡各憲近因中法失和海防多事諄　富户絹輸並聞鎭憲道憲各捐廉一千元府憲捐廉二百元邑侯捐廉六百元書列簿端以資鼓勵無如各富户以上年所派海捐未見報銷清帳是以咸存觀望未能踴躍輸將經張邑尊兩次設席相招至者終屬寥寥云○中法釁生海防吃緊温郡居民咸謂欲禦外侮必先除内惠擬呈請各憲諭令每堡舉公正紳士數人編查烟户保甲以防奸究濳蹤日來街談巷議一言及中法之事莫不憤眦欲裂欲得甘心民心如此法雖有堅艦利砲烏能敵我之衆志成城哉○永嘉稱溪之巖坦西溪之碧連向有楚軍左旂常川駐防以禦土匪刼掠近緣海疆多事各處營勇皆調往海口守禦兩溪楚軍亦攺紥龍灣守護炮台詎該勇甫經就道各處土匪已有蠢蠢欲動之勢然則防務果可稍疏乎哉○福寍鎭侯軍門札委胡管帶至温招募勇丁在東甌大廟考試技藝三日之間選得刀又洋礮各技俱優者七八十名每名發飯食草鞋錢二日文先飭卽日啓行本月初一日各勇正在小南門外雇船就道而父追其子兄留其弟以及姊妹妻子哭泣攀留者不可勝數少陵兵車行光景如在目前亦慘矣哉○五馬街王匯興染坊日前被竊賊挖掘地洞蛇行入内竊去青蚨數十千洋銀數十元並布疋等物計贓的值一百數十千之譜雖經禀捕緝贓至今仍無音耗王婿鄭某在本縣署供役近復兼充十五圖地保該處三港廟向係竊賊窩頓之方鄭查得匯興之贓實係積賊白眼仁所竊遂帶多人將仁獲住送案該竊挾仇忿恨竟硬扳鄭坐地分贓想邑尊明察秋毫斷不使無辜被累也○鐵井欄口青榮齋墨坊夥某甲向係在外當勇嗣因兩腿潰爛退辭旋里近腿疾未痊而腰纒巳罄雖可藉元元子以餬其口而利覓蠅頭未免飢同臣朔近聞東甌大廟招募勇丁當卽報名應募無如病容滿面幾如劉先主之髀肉復生以致示蒙收錄某無可奈何卽在該廟許眞君神前雉經自盡吁一病纒身英雄志短此等愚夫誠不足惜也○温郡緊要海口如樂清之磐石永嘉之狀元橋龍灣等處均派兵勇安置炮位及修築砲台等事數月以來幾至日無暇晷本月初三日張軍門飭兵士將所存大砲搬運海口礮台是日龍灣砲臺遂用千金索將砲吊上不意繩索倐斷適台下有一兵站立兩腿頓成虀粉立卽延醫救治據云腿傷雖不可治然向無性命之危云○温郡各當道購破舊釣船數十艘滿載石塊分布黄華關狀元橋等處各海口倘遇法國兵輪卽行鑿破諸塞本月初四日鎭憲道憲率各員弁赴各口察閱情形密釘椿木並將瑞平兩邑精兵調駐各處所有瓣舊大砲莫不搬連砲臺以備轟敵刀槍器械皆嶄然一新温郡海防眞可謂不遺餘力哉 
[吳淞紀事]  
　　前日下午策電虎威兩兵輪同泊港口金甌一船昨晨已移泊大關前白雲輪船下午由淞口直入浦江並未停泊桅上懸七色方旗淞口碼頭船共二十餘艘均奉縣諭停守以應要差每船由縣日給工食錢二百文鎭上除慶營外又添駐先鋒正後副中營及前營營中均有武弁手持令箭日夕梭巡勇丁恪守營規毫不肇事馬江開戰後淞口各防軍愈加嚴緊營官及各統領接奉上憲電報幾於無日無之勇丁操演洋鎗等技亦不稍間斷火藥彈丸均由製造局派輪護送到淞民人晚間行走須持燈籠因各叚有兵盤詰也傳聞前日寳山縣邑尊邀同本鎭局董及諸紳土面議各營駐札毁壞田苗擬每畆酌給錢若干議定後禀明陳舫仙總統以便照給邇日鎭上居民疫癘傳染危險異常斃命者日有所聞 
[典史接篆]  
　　上海縣典史許廉捕現届四次俸滿調省騐看由松江府慱雨薌太守札委丁少尉代理已於昨日履任視事矣 
[搜書案結]  
　　前報列孫某帶同王采三等赴周雨廷家搜邪教書籍周以孫藉端索詐扭控捕房解送英界公廨黄太守訊供後卽移縣辦理前晚黎邑尊升堂研究孫未投質周供與孫素昧生平前日至家自稱查案委員我恐係錯悮故未出會翌晨孫同王等十餘人蜂擁而至將案頭慧命經一本取去口稱旣有憑証非銀不了家屬人等驟遭横逆驚駭異常故特報捕解案餘與英公廨所供相同並稱王亦未相識王供向習茶業前年周令我每月出洋五元八伊教中嗣聞教首王覺一壞事恐被株連故特向孫報知請伊拿辦餘與前供略同邑尊問土究竟周家抄出教書若于本王答稱三本邑尊謂現據孫呈二十八本顯有不實難免爾藉端索詐挾嫌誣指殊屬不法喝笞責一百板枷號兩月發新北門示衆周交保如查明果有入王覺一教黨確據定予重究周遵諭而退 
[騙局宜防]  
　　自招商局井入旗昌以來華人之餬口其中者皆恐鷦寄無枝紛紛託人推轂遂有遊手好閒之輩多方撞騙百計招摇或言與某西商莫逆或言與某買辦至交說鬼談神無中生有一或不愼託其引援則墮入玄中必罄其腰纒而後已鬼蜮行踪眞無奇不有哉 
[盂蘭從儉]  
　　本埠新閘西首廣肇山莊向例中元令節設盂蘭盆會施放諸水陸焰口爭奇賭勝光怪陸離三日之中費至鉅萬遊人之掎裳而至者馬龍車水晷刻無休誠一歲中第一勝事也兹各商以時事艱難不宜鋪張藻飾故擬僅延僧人禮懴諸多糜費一槪捐除云 
[房主設團]  
　　虹口鐵路附近房屋多係高易公館産業該公館恐是處地方荒僻或有不逞之徒藉端滋擾特雇團丁六名身穿號褂手執燈籠器械於前夜爲始梭巡各弄以備不虞其燈籠號衣俱書高易巡團字樣并聞尙欲添雇數名以資防衞云 
[戯言釀禍]  
　　前日下午裏虹口鄉人范毛毛糾同外虹口王家宅鄉人周掌生各持鳥鎗赴楊樹浦地方陳家巷打鳥范欲與周掉換鎗桿周不允范稱爾岳家卽在此間當送爾前去拜謁周惡其惡謔反唇相稽范怒用鎗一擊周左腿受傷遽爾倒地旁人恐釀命案將范拘住鳴捕押入捕房周則送同仁醫院救治云 
[洋人不法]  
　　虹口白渡橋堍源新西里如逢黑夜必燃自來火以照行客月明則否前夜有住居是處之某西人自外歸見燈尙未燃卽將管門人申斥管門人舉向例答之西人大怒與管門人爭論有祥和廣東點心店夥魏某入内閒觀西人卽遷怒於彼大聲叱逐并掌頰一下魏心不服正欲糾衆與理而西人巳入内掣取手鎗短刀等件邀集同伴數人蜂擁而出將魏毆傷額角及手並傷俞阿林　門又擁至源新雜貨店内將玻璃窓及櫃上物件一并打毁當經巡捕拘獲與受傷之二人一併解入捕房捕頭飭將魏俞送同仁醫院敷治俟解公堂質訊云 
[移提賭棍]  
　　紙店夥某甲投縣控稱出外收帳收得百餘元之票洋一紙遭慣設局賭之胡開良曹麻皮王梅溪等串通騙去求請究追黎邑尊查得胡等均住英租界因備文移請黄太守添差協提昨已一并提到太守命押俟備文解縣歸案訊究云 
 
 

Page 4

 
 
[捕房獲賊]  
　　英租界老巡捕房内時常失去物件麥總巡諭令包探留心查緝遇有形跡可疑之人卽行拘解前日清晨包探仇金水見有鄉人由後門入内擕酒瓶八枚而出遂卽拘入捕房以便盤詰云 
[斃犯請相]  
　　光緒七年秋間津人魏七在松風閣茶館砍斃同鄉李春一案疉經解省訊供嗣因兩造親友出爲勸和以魏七母老丁單報請照例留養當因屍弟李四不在滬上無從核辦故本年秋審發囘仍羈禁縣監俟移請天津縣查覆後申詳上憲定奪詎該犯近患滿身虚腫延至初十日竟病故獄中黎邑尊遵例詳請松江府博太守委隣封華亭縣相騐大約今晨可臨滬矣 
[重登玉峯偕劍盟作]  
　　策杖玉峰路重尋舊草堂山應識過客天爲駐斜陽流水淡人影松風吹我裳紀游漸大謝詩思入微茫峯巒高不極一塔湧崔嵬絶頂許重到好山無數來抗懷多古意同調有僊才歸去日將暮披雲首共回○游虞山過破山寺次壁間石刻常尉韵兼示寺僧蓮航夕陽一聲磬回首見禪林乘興不覺遠入山猶未深峯巒如有約雲我共無心多謝忘機客能知絃外音○偕趙次公嚴竹君鑄生劍盟游三峯寺藥龕長老索詩卽次壁間常尉韻齒齒巖上石蓬蓬㵎底松坡廻烟漠漠嶂隱雲重重絶壁斷樵徑飛鳥迷去踪磴道盤一線蜿蜒如游龍山靈喜客至一笑開情容藍輿忽增重詩思墮我胸飛泉灑寒雪淙淙來何從山僧索長句次韻題三峯媿我才力弱病葉啼寒蛩欲答増吰響徒勞莛叩鐘○虞山拜瞿忠宣公墓夕陽下馬拜松楸㵎藻溪毛薦庶羞地下不漸文信國人閒重見武鄉侯空山夜泣鵑何語華表魂歸鶴也愁欲奠英靈何處所九疑天遠百蠻秋○寄懷虞山諸子虞山他日定重游隨地林泉自可留何處夕陽最堪戀緑陰如水舊山樓趙次公舊山樓爲次公别業半爲名山半名士西涇十日足盤桓遥知凉月虚窻下一片秋聲竹數竿嚴竹君吾愛風流衞處士乘槎萬里乍東還虞峯應笑歸何晚貪看蓬萊海外山衞鑄生○客歸過飭隱湄時法人搆隙和戰猶未决也不邅炎劉以後書名流結習未全除家貧易受饑寒迫畫少非關意氣疎時事尙堪幾破壞生涯祇合伴樵漁陳平未雪城恥六計云奇總屬虚○秋夜有感星斗闌干露在林嚴城笳鼓漏沉沉凉風入夜有秋意明月照人生遠心看劍忽騰金虎氣吹簫聊作水龍吟昨聞海上傳烽火壯志蹉跎白感侵平陵蔡錫齡寵九甫 
[奉題小樓主人小樓吟飲圖卽依元韵]  
　　詩境還從此處尋幾多佳句豁胸襟樓宜窮目沿江峙酒愜歡腸對月吟　會常留名士詠畫圖好證達人心何時長嘯臨寥廓暢聽陽春一曲音毗陵濮陽鏡明泉○小小樓臺何處尋輞川此去豁幽襟春長酒國看花飲將出詞壇醉草吟瞥見浮雲空過眼忽逢舊雨合關心展圖索和新詩句我感天涯有賞音聘三陳璋達○樓高百尺愛登尋小憇風塵豁遠襟四海交遊頻暢飲一身豪氣快長吟舉杯話舊逢知己玩月懷人獨賞心酒國騷壇傾樹幟披圖朗誦有餘音慶餘楊家善 
　　松堂司馬以小樓吟飲圖屬題鯫生才薄徒喚奈何勉成兩律卽用其自題原韵錄請指疵布鼓雷門知不值方家一笑也○近水樓臺聳百尋登臨舒嘯每開襟床連夜雨兄兼弟囊括名流飲與吟拔幟騷壇推老手書勲酒國逞雄心矧今聲價雞林重爭購中朝盛世音高樓小憩樂堪尋天許幽人豁遠襟二字定評惟暢飲三生慧業此豪吟仲宣少抒離鄉感景略常懷佐世心第一家風觴與詠何庸絲竹奏繁音四明溯葭廬主晉占蔣子蕃待削草 
[側聞]  
　　側聞閩徼苦鏖兵消息妻孚惑死生漫輦金錢輸勁敵冨籌銕牡護危城青燐碧血軍罹刼白犬丹雞勇敗盟愁煞浣花草堂叟愴懐家國涕縱横[  滬瀆客子倪鴻稿]  
[江督轅門抄]  
　　七月初三日山東候補通判蔡炳奎廣東來直隸候補縣黄洪運湖南來均稟到巡儉汪時鑑典史周鴻聲主簿方希灝均稟知奉委冬防差○初四日知縣吳啓英阜寗浚河建涵工竣回吳受頤赴高溧句查帖回縣永陳鏡河陳金錫府經郭慶齡理問倪開光均稟知奉委冬防差○初五日安徽候補縣鄭維熊辭縣丞梁國鼎稟銷儀棧保甲差回縣丞王觀煕巡檢吳承勲均禀知委冬防差藩轅牌示江寗司巡檢余天福期滿遺缺查有試用主簿徐葆昌○初六日縣丞俞允文禀知奉藩司委出使許欽差文捕○初七日從九游師程禀知奉藩司委陳欽差文捕陳鶴年禀知奉委冬防差内閣中書陶森甲湖南來 
[蘇省撫轅抄]  
　　初十日前署直隸臬臺費學曾鹽運使銜補用道前湖南辰州府劉曾撰均州籍來 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
