# 1915 - 235 - 4915285

 

Page 1

 
 
   
 
 

Page 2

 
 
時評（冷） 
[勢力問題而非研究問題]  
　　君主民主在國家革命時國體未定之日則爲研究時期若國體巳定而欲變更則爲勢力問題而非研究問題矣何則勢力强者雖有人反對而不能阻勢力弱者雖反對有人而無如之何也 
　　君主而變民主也必由革命革命而勝則勢力自强而民主成矣民主而變爲君主也必先剷除反對者反對者而盡則勢力自强而君主成矣此其間一無研究之餘地而爭强爭弱擾亂之禍必不能免是有心人所以對國對民而喟然歎息也 
[命令]  
　　八月二十九日大總統策令陸軍總長叚祺瑞前因患病迭次呈請開去各項差缺業經先後給假三個月俾資調理該總長公忠體國卓著功勳深望早日就痊銷假任事前後呈稱病難速愈續請開去差缺以冀安心靜養等語情詞懇摯出於至誠段祺瑞應准免去陸軍總長本職仍留管理將軍府事務及統率辦事處辦事員以節勤勞而資倚任此令 
　　又令特任王士珍爲陸軍總長此令 
　　又令財政部呈請任命張厚璟爲奉天造幣分廠廠長應照准此令 
　　又令財政部呈請任命季啟琛爲吉林官銀錢號監理官兼東三省官銀號監理官應照准此令 
[專電]  
　　北京電國體問題現似已脫言論之域入於著手時期東報滬電謂此派人係預爲憲法地步故進一層以便將來憲法不至過趨於共和制者此間少數要人亦有此種揣測談終不信此說 
　　北京電前議九月一日參政院代開立法會議議案未齊展緩一星期 
　　北京電大元帥府官制附設參謀總監仍以黎黄陂兼領 
　　北京電財政部定九月十二日遷入新署 
　　北京電張元奇下星期來京恐不返任 
　　北京電政府將派某參政赴新疆勘界 
　　北京電實業銀行將以巢鳳岡爲總辦 
[戰電]  
　　其一（英人路透電） 
　　巴黎電今日下午公報謂法軍砲隊仍於夜間轟擊德軍陣線亞白蘭·洛瓦伊·蘭斯北面克拉盎勒與貝里雅巴克附近愛恩河與亞貢間諸地尤爲劇烈瑪里台里斯與瑪蘭柯爾森林西面有劇烈之短兵戰事以爭地雷炸陷之處法軍今仍控制該地法軍於勞蘭邊界全陣線猛轟德軍之戰壕及工兵隊今晚公報謂全陣線大部分之法軍砲隊仍頗活動且于數地點獲有效果（二十九日） 
　　彼得格勒電（由北京轉）里加境戰局未變二十五六兩日敵軍仍在巴斯克至佛里特里區斯台特附近一方面取實力之攻勢鐵路線南面及亞特加林高地均有惡戰二十六日俄軍在自特文斯克至波里維其鐵路線北面特文斯克方面波里地里至斯柯譬虛基陣線逼退德軍二十五日維爾拉方面無重要變動俄軍仍在尼們河中叚又波白爾河上游與泊里譬亞間之陣線接續退走俄軍後衛與德軍交戰以掩護退走二十五夜及次日德軍力圖於比洛斯土克境及境北取攻勢爲俄軍所阻大受損失白萊斯特境防禦工程及橋梁均依軍令炸毁砲台内之戍軍已加入戰地俄軍加里西亞無重要變動（二十七日） 
　　彼得格勒電（由北京轉）里加境戰尼無重要變動佛里特里區斯台特方面之惡戰仍在進行德軍希圖攻抵自克萊斯堡至米托之鐵路線二十六日及次日敵軍仍在維爾拉路維里亞河之右岸及該河與尼們河間取攻勢爲俄軍回攻所阻二十六日二十七日俄軍仍在尼們河中叚及波白爾河與泊里譬亞間陣線退走後衛與敵軍交戰不止敵軍不得前進敵軍現在比洛斯土克之北沿比洛維其森林西部分及在通柯白林之諸路專力進攻二十六日敵軍在布格河右岸自佛拉地米爾伏林斯斯向魯資克西土爾慶方面又在柯加其魯加河泊洛伊資克河取攻勢該陣線已開始大戰二十六日夜及次日敵軍在布格河上游金灰格河里斯特河圖於各地點攻擊俄軍敵軍在白里齊茄尼北面及波特加齊西面進攻尤猛後於金灰格河左岸占有土地（二十八日） 
　　彼得格勒電德軍向維爾拉前進者已爲俄軍所阻俄軍仍在維爾拉與泊里譬亞（或作泊里其）間力戰以掩護退走藉阻敵軍之攻勢德軍巳在泊里譬亞南及加里西亞東部陣綫開始進攻（二十九日） 
　　彼得格勒電今日公報謂俄軍今仍不輕舍寸土但已退至佛拉地米爾至伏林斯克後之新陣綫蓋因加里西亞之奥軍大舉變其陣式故也（二十九日） 
　　羅馬電公報謂意軍進攻伊森河上流在七千尺高峯上之奥軍地位敵軍恃險力守槍砲齊施炸彈紛落但意軍冒險而進奪獲戰壕數道刻敵軍仍拒守高峯（二十九日） 
　　亞姆斯特丹電柏林報章今承認以前所傳土布條約業已簽字一說之不確並謂協約國今方出其全力以期巴爾幹盟約同底於成云（二十七日） 
　　蘇菲亞電布國人民因政府不允召集國會特别會議與國民協商時局問題故大爲不安反對黨現望國民要求政府即行召集國會俾國民可各盡其力政府謂目下時局無機可乘布國須候羅京條約侵犯之布國權利可以恢復之時始能取銷中立果有此機則自當與國會協商云（二十八日） 
　　雪梨電澳洲新驅逐艦一艘今日下水觀者甚衆英皇來電祝賀謂澳洲海軍日有振起之象足增帝國海上之威力云（三十日） 
　　倫敦電海軍部發表貝爾福氏關於十二個月内齊泊林飛船攻擊之函函中謂英國被飛船擊斃者共八十九人内有小孩十八人傷者共三百二十人内有小孩三十一人海陸車人無被擊斃者飛船攻擊極爲殘忍且在道德上實際上皆無戰爭之作用（二十九日） 
　　倫敦電德國發現虎列拉症斯泊里河一帶傳染尤甚柏林警廳傳諭居家勿飲未經煮沸之水 
　　倫敦電南威爾斯礦工幹事部已於今午後派代表至倫敦幷請鑛工照常工作以候解决礦工聯合會對於罷工之礦工一萬人亦有即復工作之請求（二十七日） 
　　華盛頓電美人前聞德國有關於阿刺伯號沉失事將令美國滿意之宣言頗抱樂觀今則頓懷疑慮蓋曾接德人消息據稱德國潛艇戰爭之改變與否須視英美交涉爲轉移也大約德國將來牒文中必有許多條件美國以爲德國於討論魯西台里台號事之前當先證明其阿刺伯號一案之誠意國務院所接英美兩方面之報告業已完全惟俟接到德國照會後卽可决定最後之辦法（二十九日） 
　　紐約電倫敦解來現金一千九百萬元及英國股票二千五百萬元以付出口貨欵（三十日） 
　　瑞典京城電今日瑞典皇在吉拉車站登車回京之際幾遭不測當登車時立足不檼遽跌落於月臺與火車之中間幸卽爲人扶入車中僅傷足當無大碍（二十七日） 
　　倫敦電汽船末特拉號（三四九九噸）由康姆白拉港開往喀爾喀特百生期四日擱淺（二十八日） 
　　其二（德人德文報專電） 
　　柏林電（由倫敦轉）八月二十八日德軍大本營公報云俄軍戰於巴斯克及憂恩堡北面受挫而退被俘兵士二千人失砲兩尊機關槍九枝俄軍進攻拉特細維里虛基及斯伐杜斯間德軍陣線亦受挫而退愛區杭將軍之軍在柯夫洛東南復乘勝得有進步且於波白爾河與比白拉洛維斯加間追擊俄軍已占據拉里夫鎭里哇波爾特親王之軍現深入比洛維虛森林渡過里斯拉泊拉伐河已占據該河下游東岸麥剛森將軍之軍越過自加米里士至米索約士大路德軍曾於末恰維士與泊里泊萊河間逐走俄國敗軍德馬隊在柯凡爾至柯白里恩大路中薩瑪里擊敗俄國馬隊波士麥將軍所統之德奥軍擊破白里齊柴尼南北金灰樹河俄軍之陣線俄軍乘夜回攻大受損失而退今日侵晨俄軍復遭挫衂乃棄陣地而走德奥軍方追擊之 
　　法軍以手擲炸彈攻擊孟斯台爾北面蘭巨柯夫在陣線之大部分受挫而退協約國之炮隊及飛行家甚爲活動飛行家攻擊哇斯丹·米特爾寇克·不魯日者均未獲效果巴典墨爾漢地方則爲飛行家以炸彈擊斃平民三人 
　　柏林電一年前德軍在西方連敗法英軍今則復於東方屢次告捷白萊斯特里土夫斯克陷落之消息傳布後衆復大歡懸旗誌慶敎堂則鳴鐘以謝上帝一年前今日英軍曾在勒俠圖大遭挫衂德皇已以勳章賜與德意志皇太子巴伐里亞王太子韋丹堡邦亞爾白里區公爵並致電賀之（二十八日） 
　　柏林電土耳其大本營公報紀敵軍於二十一日在亞拉福爾太大受損失情形謂不足兩聯隊所駐之陣線昨有敵兵死屍三千 
 
 
 

Page 3

 
 
具土軍所獲之戰利品不計其數二十二日敵軍圖在亞里白口口附近攻擊康里塞特旋由土軍回攻殺死敵兵一部分餘均逃亡二十三日復有敵軍在伊其第泊及森古倍爾進攻亦爲土軍擊敗逃入戰壕德國國會通過政治與社會團體之修正法修正法中取消公共會議不得用外國語言之禁例及聲明商會不作爲政治團體前凡少年均不准參與公共會議今則與會之人不限年齡據私家消息德軍連獲勝利俄國上下大震彼得格勒特爲尤甚維爾拉·杜拉堡·格洛特洛之陷落已在意料中各報要求嚴懲貽誤戎機之人各處陣地所俘之俄兵皆謂俄軍無軍官無軍火無糧食今晨各報皆謂前者法比砲臺於數星期内相繼陷落中且有世界最鞏固之盎凡爾砲臺今者俄國於三星期内失砲臺九座其中有至鞏固者三即柯夫洛·洛伏喬治夫斯克·白萊斯特里土夫斯克是也然不能因此而謂砲臺無軍事價値也不觀靑島與泊里齊米塞爾乎直至軍火缺乏外援全絕不得已而始降伏陣地傳來之各消息均謂俄軍現仍於數處奮死戰鬭但我軍中堅已全破摧毁决非一時可以大舉進攻蘇菲亞消息謂布國展緩數日正式簽定土布條約四聯盟國謂布國於目下簽定該約實爲不情之舉但該月已完全訂定各報今皆譯載全文（二十九日） 
[東方通信社電（日本人組織）]  
　　北京電前國民黨議員之一部現組織治安會（譯音）發表反對籌安會之意見其發起者爲周（譯音）某等云（三十日） 
　　北京電日置公使已於本日由北京啟行歸國小幡書記官奉命代理公使（三十日） 
　　東京電海軍省本日公報公日本巡洋艦淺間號（前在墨西哥海面擱淺近出險者）於本月二十二日由罕巴多羅港拔錨開向加奈大旋於二十八日行經孟的雷海面（三十日） 
　　東京電日皇即位大典紀念郵票繪畫信片並蓋日印發行規則已於今日發表（三十日） 
　　東京電日本駐墨西哥公使安達氏即將赴任（三十日） 
　　東京電日本駐美大使珍田子爵因有接洽之事將於十月暫時回國（三十日） 
　　東京電日本海軍省以廓淸海軍之目的决定將從來之艦政部分爲技術·審查兩部爲將來改正兵器局之地（三十日） 
要聞一 
[英國艦隊之損失表]  
　　北洋德華日報曰漢堡巨商巴根斯得歇公司今根據英國公報將今年五月底以前英國所沉没之兵船列成一表郵寄美國商家計大小戰艦七十三艘共六十四萬六千七百九噸而受有重創之船隻如大戰艦獅子號哀麗撒倍特號等尙不在内今將表列下以供衆鑒 
[戰鬭艦十六艘]  
　　（一）哇斯曼號三萬六千噸造於一千九百十四年（二）阿亞克斯號二萬七千噸造於一千九百十二年（三）奥代申斯號二萬七千噸造於一千九百十二年（四）參土倫號二萬七千噸造於一千九百十一年（五）喬治第五號二萬七千噸造於一千九百十一年（六）蠢兌爾號二萬三千噸造於一千九百十一年（七）蘇倍爾號二萬二千噸造於一千九百零七年（八）布爾哇克號一萬五千二百五十噸造於一千八百九十九年（九）維尼萊布爾號一萬五千二百五十噸造於一千八百九十九年（十）伊勒斯台布爾號一萬五千二百五十噸造於一千八百九十八年（十一）佛米代布爾號一萬五千二百五十噸造於一千八百九十八年（十二）大洋號一萬三千一百五十噸造於一千八百九十八年（十三）格里阿茲號一萬三千一百五十噸造於一千八百九十八年（十四）陛下號一萬五千一百五十噸造於一千八百九十五年（十五）凱旋號一萬二千噸造於一千九百零八年（十六）阿嘠門孟號一萬六千七百五十噸造於一千九百零六年以上十六艘共三十二萬順 
[裝甲戰鬭巡洋艦四艘]  
　　（一）虎號二萬九千噸造於一千九百十三年（二）馬麗亞王后號三萬嚬造於一千九百十一年（三）澳斯大利亞號一萬九千五百噸造於一千九百十一年（四）茵維西布爾號二萬三百噸造於一千九百零七年以上四艘共九萬八千八百噸此外尙有裝甲巡洋艦等其名早已見諸報端今姑略其名而列其總數於下以免徒佔篇幅 
　　裝甲巡洋艦八艘共八萬八千一百五十噸 
　　輕裝巡洋艦十二艘共五萬二千七百五十噸無甲巡洋艦及副巡洋艦九艘共七萬一百五十四噸 
　　潛水艇十一艘共七千四百三十五噸 
　　破壞艇及魚雷艇十二艘共七千六百噸砲船二艘共一千六百噸 
　　統計以上各種戰船七十三艘共六十四萬六千七百零九噸適佔英國艦隊總額三分之一 
[美之體育（本報旅行記者抱一）]  
　　美之體育良堪驚異業務之餘消閑排悶厥惟體育良辰勝友陶情作樂亦惟體育以余所見各種社會各地狀况萬有不齊至於體育可云一致 
　　先言學校大學無論已各中學校一律設練身房其十之九皆有泅水池男女學生分期練習游泳受一致之强迫高等小學間亦有之美國各種學校不以在校學生受吾敎育爲已盡職務而務以其敎育影響普及於社會爲目的故學校體育場卽社會公共體育場之一也 
　　商界之組織體育團體者尤夥以余所見或附設於商會或獨立組織到處皆有而以芝加高商界體育俱樂部爲最盛樓高十餘層室内運動場泅水池及各種運動器具皆備有一種特别器具曰治胖器凡一般大腹賈嫌其膨亨如五石瓢爲不雅觀也日受此器之摩擦可使減削如休文之瘦腰此外飲食館寄宿舍皆備現有會員二萬三千人尙有八千人以滿額見遺（美國商會學會以及各種團體皆附設有飲食寄宿湢浴等各種機關而以章程約束之故來者如歸） 
　　各種工廠亦附設運動場其尤大者則集資建築練身房俱樂部等等爲職員工人娛樂地余輩去參觀往往即以此爲招待宴集之所 
　　各地靑年會亦必有體育機關種種運動器具設備尤完全其他飲食寄宿等各種制度一如前述 
　　公園内必有體育場各種野球踢球網球籃球等游戲以及秋千桿槓等種種器具咸備 
　　亦有由公家特建運動場者西美加利福尼省之南端有市曰山的古導余輩往觀親建之公共運動場場作楕圓形周圍纍土使高以白石砌成階級俾坐觀客全場坐位可容三萬人撥市之公費建築計耗美金十五萬圓凡欲入内開會運動者不收費如售票則須納其所收票價幾成於公家此等建築爲美國各地普通辦法非山的古市獨有也 
　　各地賽球會哄動一時大抵於春夏季行之自有一種運動專家以此爲業其中組織分會分地分黨逐一互相比賽惟合全國組織故一地勝負立刻電達各地可於數分鐘内揭曉通知全國每於報館門外見男女麕聚數百人若觀猴戲者揷身入覽則報館附設全國各市賽球勝負消息廣告處也亦有因熱望之極謂某黨某黨必勝彼此賭金錢以决輸贏者一遇開會傾城士女人海人山爭先購票其票每紙自五角至兩圓不等故業此者生涯殊不惡最厚每月可得數萬圓（卽學校開運動等會亦紛紛爭先購票可售多金）余於紐約雖觀賽球會一次會場在公園内亦係特建周圍可坐四萬人旁設無線電與各地通信但見高大之木板上作表式閱數分鐘揭示某地甲黨勝又閱數分鐘揭示某地乙黨勝一小時内不知變換若干次余在必珠卜地方適有一隊中國運動員自檀香山特來賽球尤爲社會所注目 
　　美人之家庭亦有運動器門外庭園往往陳列秋千椅其尤好體育者則特設泅水池余在舊金山上議院議員斐倫君之家於聖保羅市君之家皆見之 
　　不惟成人也尤注重兒童運動凡公園類有特設之兒童游戲場不惟陸也尤注重水凡濱湖濱海之地皆有遊船會運游船俱樂部不惟晝也復繼以夜運動場徧懸電燈黄昏作球戲大有古人秉燭夜游之趣 
　　他若下等娛樂機關類如上海福州路之中段門外列奇形異狀之物奇裝異束之人發奇音異調之語言引人入勝然其内容大抵爲打鎗馳馬走飛車之類皆含有體育意味此等處可見其體育影響直普及於下流社會心理 
　　凡此種種統由社會自動絕不關政府提倡若美屬非立濱其政府近方以美國體育方法用全力爲之提倡其進步一日千里巴拿馬賽會陳列種種報告詞長不具述 
雜評一 
[治安會（無名）]  
　　籌安會也治安會也其實皆他日導亂之源也招危之門也而其名偏皆以安爲言嗚呼安歟亂歟安歟危歟不久而均可揭曉矣諸公安我國亂我民危矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京中對於籌安會之近狀]  
　　湯徐之謝絕籌安會自發起六人自認理事長理事等職其餘參議幹事等職員果屬若何人物一時尙未發表昨日外傳巳推定名譽理事四人一爲那彦圖一爲帕拉搭均係蒙王一爲黄炳焜亦因其能聯絡蒙古王公而推之其餘一人爲政事堂參議徐佛蘇然又聞尙有湯叡氏亦在被推之列惟對於湯叡及徐佛蘇二君事前並未得其同意故二君接到該會通知後即日將原函退還對於名譽理事一職巳予謝絕矣 
　　日報之批評日前日本東京時事新報批評籌安會君主之主張謂常辛亥革命時日本旣不反對改君主爲民主現在亦决不致反對改民主爲君主但將來中國如因變更國體而發生擾亂之事日本必預爲防備該報又謂古德諾主張改民主爲君主之論吾人實不了解以吾人之評斷不免爲一種學者之主張而無其他目的耳至各國觀中國三年前之主張民主而現在又傾向君主未免令人可異現在中國不過暫獲苟安至將來有無危險之事此時殊難逆料云云 
　　英報之忠告京津泰晤士報載稱本日籌安會之機關某報謂所有京津各報對於該會無不贊同惟京津泰晤士報對於中國行政諸多隔膜之談云云某報如此云云似尙未解本報（京津泰晤士報自稱）之命意在羅列贊成與反對兩派之議論否則即某報欲杜他人之口對於君主問題不得發何種之討論也某報宣言籌安會係純從學理上討論問題但觀某報攻擊他報之稍持異議者之態度未免令人以爲某報必欲使異已者無置喙之餘地矣旣爲研究學理起見似應保持平心靜氣之態度討論眞正之是非以此項問題之如此重大則爲將來長久治安之計惟有悉心討論以安詳論理的態度判斷之而已 
　　各省之續電陜西巡按使電云籌安會公鑒續電敬悉謹派本署諮議分發陜西任用存記王錫齡爲代表與會隨同研究到時希接洽爲荷呂調元寢吉林電云籌安會鑒現派佟慶山趙大一楊策代表來京加入討論請接洽吉林軍署公署商會寢綏遠都統電云籌安會鑒兩電均悉吾國建造共和本係倉卒制定誠如來電所論未能適合國情貴會爲謀國家永久安全計擬集國内明達開會討論洵屬切要之圖敝處現請公府侍衛武官何君佩文代表赴會即希接洽爲盻矩楹宥 
　　檢廳之關係總檢察長羅文幹請假適當司法界多事之秋外間多傳其與籌安會事不無幾分之關係惟昨接總檢察廳致函京報則稱羅之請假確因母病回粤省視今固尙無辭職事也茲錄原函如左一敬啓者本廳羅檢察長文幹因本月十五日接家電以母病召其速　　於十六日詳請司法部給假十五天十七日奉部批准十八日早晨首途回粤外間報紙往往加以推測之詞請其别有他項原因未免失實敢請貴報將此函登載以免誤會此頌箸祺總檢察廳啓 
[國民會議與憲法起草]  
　　提前組織之一說政府因國民會議係專爲决定憲法之機關按其選舉程序必須九個月始能完畢至早須在明年二月方可正式召集而現在之憲法起草旣擬以三個月竣事是憲法草案本年十一月即完全成立現又有國體問題發生其國民會議一項尤欲提前組織以憑國家根本大法早爲决定刻巳擬交籌備國民會議事務局將現有選舉程序縮短以期務於本年十一月國民會議即可正式召集云 
　　兩部分配之擬定憲法起草委員會前定起草細則規定該會委員分審查與起草兩部茲聞該會領袖委員李家駒對於此兩部之人員前巳擬定分配法提出於該會俟得各委員之同意即當確定其内容爲起草部五委員擬施愚王世　楊度汪榮寳曾　進審查部五委員擬李家駒嚴復馬良梁啓超達壽又一說謂領袖委員李家駒任全會事務之督率將來或不加入其中亦未可知但李氏今在天津以後未知尙按期來會否也 
[有設元老院消息]  
　　中央設立元老院之說　已早經喧傳嗣以國家政治紛繁無暇及此以是復行擱置現聞總統以民國成立之始一般耆儒碩彦多有不願出山刻已全國秩序大定而惟民俗日趨愈下頗足爲憂非由政府提倡養老尊賢不足以言挽回一切現特决擬設立元老院以憑羅致海内耆儒並以客禮相待昨已飭由法制局决定此項院制内容聞即參酌日本之樞密院制及美國之元老院制一俟此制呈覆即可通電各省敦聘高賢碩德到院而備諮詢制禮等之進行 
[學校園與林政之關係]  
　　農商部迭奉政事堂片交總統諭興辦森林爲發展實業要圖應廣爲勸種切實提倡爲此一面將擴充林業試驗場實行造林採購樹種普及播植等呈批准責成各道尹各省縣農會廣設苗圃爲促進地方造林之用通行遵照一面復以經營林業須有適當之知識方足以利推行而資興起東西各國各種學校多附設學校園爲學生課餘從事植之地中國學校次第擴充似宜仿照辦理呈請通飭各該學校依森林法第三章各條之規定就校址附近酌量承領官荒山地設備學校園育苗植樹校中學生隨時實習爲課餘運動之方增進學生實利之精神普及林業通常之知識樹人樹木兩有攸關且此項學校園造林伐期收入即以供該校基本金永久之用於敎育前途尤多裨益云云該部奉批准後卽咨行敎　部聞敎　部巳將以上各節通飭全國公　各種學校　辦理矣 
[履行新約時之滿蒙觀（二）]  
　　日人之吉會鐵道連成論一（化險） 
　　吉會鐵路之計劃爲近年來東省人士所積極的主張急宜開辦者也蓋欲滿蒙之發達不可不有吉會之一路欲存吉長路之死命尤不可不急築吉會也故吉會者關係滿蒙各路死存之强鍵曷可不注意耶近日本滿意於新約之餘彼邦人士對於滿蒙之根本計劃近亦大聲疾呼提倡速成吉會鐵路之議蓋其路一成與該國有極便的軍事利用也邇來該國報章標明滿蒙鐵路政策不一而足而尤以日人中野正綱氏所主張吉會鐵路速成議爲最適切茲急迻譯如下滿蒙五路日人旣認長春洮南綫之要重巳論其所以聲言長春爲鐵道網之起點矣惟欲長洮線之一層有效不可不令長春先爲八達之衝又不可不自吉林至會寗自會寗迄淸津以期陸路通元山海岸通敦賀俾首尾相貫注也吉會者爲日本與中國間島問題解决時協約中要件之一實淸宣統元年七月二十日日使伊集院與淸梁尙書所訂定也其第六條曰（淸政府將來延長吉長鐵路於延吉南境可於韓境會寗與韓國鐵路聯絡其一切辦法當悉同吉長鐵路開辦期由淸政府酌量情形與日政府議定之）據此開辦時期雖非日本所能隨意擇定顧最近獲得權利所謂滿蒙五路一致者借欵權旣握我掌中矣所慮協約中有辦法悉照吉長之語吾人今於吉長線不愜意諸點已共見之矣是吉會開辦時中國方面當然有糾纏之處不可不思也滿蒙五線之成功由我主張我當局不於吉會開辦期圖得自由不將吉長線所見不適之點於五路協約中除去獨何歟吉會條件絕少與南滿彷彿特此線與長洮及會寗淸津線聯絡不但鞏固滿蒙地步且於北韓開發有非常之效力故着手架設實爲今日之亟務更應先於俄國海參崴鐵路之計畫夷考吉會距離依人行舊道爲八十五里八丁（日本里）敦化適居中央自敦至吉最形平坦據滿鐵會社測量全線長二百七十里是一旦告成由長春至淸津祗三百八十里比長春迄大連尙短八十五里之車程設更將百五十里之長洮線敷設則較之由四平街抵洮南當又徑捷八十哩試更以大阪爲起點現在渡滿之途有三（一）由淸津（一）由大連（一）由釜山如淸津一途將來得吉會線爲助時間短縮運費低廉孰能逾此惟松花江橋工張廣才嶺冷爾嶺五花項嶺老項嶺四處隧道顧平均工費每英里不過八萬元總資本蓋三千萬元左右耳而已獲赴蒙之捷徑可促北朝鮮於繁華以闢吉林迤東之地利且劃定日俄想定之勢力範圍又極有力之根據也從會寗入龍井村計十三里四周平原沿圖們江之本支等流俱適農業又南與長白山脈相連所産金砂同於北韓更西北至敦化濃綠成沃野斜出西南則輝發河頭道江之平原再回吉長進行榖物　穰固久稱農國矣此外如　　　　　　　徧有金銀銅錫等鑛若煤鐵尤無盡藏焉以言木材即以中國人採伐方法之幼稚而每年浮松花江以下之筏價五百萬元其材木比鴨綠江産品不徒遠勝就爲運輸不便吉林木價比之安東反低廉什分之二五即可見其有利矣吉會宜於速設又吾軍人久所主張蓋戰爭秘訣在於交通十年前俄敗於遠東今痛定思痛而有阿穆爾鐵道之敷設西比利亞複線之工事拉士特利那亞與海參崴間沿海鐵路之計劃盡曩年戰敗之敎訓也日本對之如出兵北滿但憑今安奉南滿鐵路兩線到底不如從敦賀而淸津從淸津至吉林以出長春之利便也行軍捷路其在斯矣吾人更觀俄在浦鹽斯德灣（即戲埠）之鐵路計劃先我發生矣該路從海岸起沿琿春大道通接局子街此線如竟成功必由中途增築支線是吉會利益當已失半我脫能先彼爲之則日俄協約已成彼權當不侵來我利不致爲奪去（日俄協約之用意）使逡巡又逡巡則彼之浦鹽鐵道政策固當然之舉吾人所以狂呼吉會之宜速設也云云按近日人有主張（滿韓統一論）者亦與吉會鐵道有至切之關係讀者知之 
[遊滿漫紀（三）（胡改之投稿）]  
　　吾人游滿洲所最覺苦痛者當爲幣制之紊亂此等地方通用小洋故生活程度表面雖似較北京天津爲貴其實皆以小洋計算則相差初不甚遠凡與日人交易如購買車票等皆須按日洋核計近來每洋一元値小洋一元四五有時至一元七八長春地方有俄國之羗帖中國之官帖又行日本正金銀行朝鮮銀行之小洋票故紊亂特甚一入街市惟見道旁之小錢店以兌換爲業者櫛比鱗次尤以車站附近爲多殆占店舖十之五六由此可見其利之厚而一般人受害之大吉林官帖發行至一萬四千萬串之多官吏久恃爲生財之道决不爲大局着想近來日本正金銀行在長春巳隱操金融界半分主權蓋其發行兌換劵甚多而皆不兌現特商人可以之兌至上海作規元而已此一轉移間該行所獲利益蓋不可計日本銀行之在長春者更有正隆銀行發起於營口銀中日合辦又有北滿銀行未具勢力中國銀行在此信用頗厚兌換商至以該行兌換劵爲自身之凖備金蓋該行有十成凖備可隨到隨兌故也 
　　排斥日貨風潮奉天仍盛但絕不集會亦不公言鼓吹第人人心中存此意故日人亦無如之何長春較奉天和緩聞因日領山内君爲人頗和平極力與商界中人聯絡感情未嘗以禁阻排貨等情要求當道故其結果反較要求干涉者爲强誠以滿洲地方除當道官吏外惟商界在社會較有勢力者若神界學界則無何等大有力之作用此與他省不同之一點也 
　　余於十九日午後乘吉長路車到吉林省城歷四小時而到車殊狹　途中羣山擁翠草木呈研無殊江南風景察其土地似皆沃壤關而治之誠利　也省城雖窄小商務不及奉天省城之盛然道路頗修潔車馬道之外别有人行之路置板爲之板下卽爲下水道各處皆然此種衛生的設備北京且不完全不謂於此邊遠僻小之省城見之此眞値得一大書特書也 
　　吉林省城日本人約三百人有一製造火柴公司此外别無何等事業此地在羣山之中産材木最多日本人來者多以採木爲目的然因於本地習慣未能了解所有計盡書表面雖極有條理迨照書行事鮮有不失敗以去者日本人所謂調查多半如是蓋資本家絕少親來視察其來者大都受人委托爲皮毛之觀覽傅以理想之斷案聊以塞責而已吾國人在吉亦有一火柴公司聞頗虧累緣用費太大計算不精又爲與日本火柴競爭計售價極廉其實近來俄國方面需要火柴甚多卽不與日本貨競爭而别謀運出之計亦必大可獲利以吉林材木之多火柴之柴棍及木匣成本均極廉居此有利之地位乃竟不能得利者大可怪也吉林樹木可以造紙者極多土人多伐爲柴薪實爲可惜據日本人言有二三萬圓資本即可設造紙工廠原料取之不竭至燃燒料則煤炭之礦到處皆有無需乎　有用之林木付之一炬也日人以吉林爲最好之工業地現已有種種計畫未知我國國民甘令日人獨占利益否耶 
　　駐吉日領事爲森田君見余頗道吉林警察辦理得法謂較奉天爲佳再於敎育巡士上用力必更有可觀云云森田在滿洲已七年情形極熟也 
　　余此次旅行者不過滿洲之一部分然就所親見與夫當地人士之所告語覺吾國人在此等地方猶大有可爲何則日人在此雖併力經營爲勢極猛其實除商業以外規模宏大之工業僅鐵嶺之麥粉製造公司尙有可觀他皆不足注意茲後雖有種種大規模之計畫然經營事業未必便爲大資本家而資本之運用在日本所得利益不下於在滿洲故資本家之是否願以資本運轉於滿洲現在尙爲實際上一種問題况經營工業最要在有精確細密之計算然後辦事可有把握日本人近年雖多有來滿洲調查者多係不通華語不悉當地情形略加視察便作報告究之所說是否確實尙難斷定若謂憑此種報告便可立確切有利之計畫尤未盡然至於農業則日人之經營更較吾國爲難何則吾觀日本人之在滿洲者雖皆携帶家族而衣食居住純仍本國習慣大抵意在一有所獲即行言歸此種一攫千金之思想在商工業或可適用在農業則絕無此種便宜之事且滿洲農人皆食小米以豆爲菜此亦爲日本人所不可能故日人若無永棄故國與滿洲土俗同化之决心則絕不宜於經營農業至於吾國人言語易通習俗相類移民經營事半功倍况滿洲各地交通利便飲食起居亦極安適逈非早年可比國中有志之士正可挾其資本出其精力來滿以與日本人對抗夫以武力言吾國今日誠不能與日本數若經濟力之競爭則似不應退縮讓步矧今日排之旣有所不能則堂堂正正以與競爭是吾國民之天職也 
[江蘇敎育會議講演會詳紀（續）南京特約員]  
　　實業與敎育之關係旣深且切而實業家殊有希望於敎育行政諸君者尤有一事蓋於社會間深中其害即道德淪亡是也現今之道德救國說方在研究施行中實業家之目的僅關道德範圍内三項一養成責任心二養成公共心凡盡職於社會不論何方面當澈悟責任二字責任者盡職是也果能人人盡職無論何事必可發達公共思想於吾國歷史上殊少遺留如實業家合資公司屢遭挫折紛擾無已故養成責任心以固個人之能力養成公共心以固社會之能力三則消除機械心以爲鞏固前二者之保障是則實業界所要求於司敎育諸君者也 
　　敎育項目中科學知識原屬普及而科學之精義則在在與社會政治實業各方面有密切關係其精義所寄匪僅物質乃在其源泉其要有四一爲秩序二爲觀察力三爲推論力四爲判決力科學家缺此四者則物質無一能發明今試推衍及於他方面再以國中程度言之尤覺切要有秩序而後方能施行觀察力再及推論以至判决蓋觀察與推論爲事理明白判决爲别知輕重今之各方面對此四者是否充足恐不能爲之解答然則養成此四者允爲敎育界重要事務矣 
　　養成方法似可於各級學校中組織各種集會如同窗會文學會演說會運動會等由敎習指示如集會手續則可養成秩序辯論研究則可養成觀察力推論力選舉職員討議會務則可養成判决力而學生於課暇之時組織集會尤能消滅無益之逸樂間接中增加研學之生産力當亦不尠敢請有敎育行政之責者採擇而施行之 
　　上述係其要旨又如提倡實用實業美術實業可暫緩無論何事果爲有益則以精力能力毅力身體而力行之等語均中社會情形穆藉初君演講約兩時間試演幻燈而散 
[湘軍𠞰匪紀（九）]  
　　巨匪劉德祥爲湘南一帶首領近來糾合廣東逐川之會匪頭目劉宜生彭武華彭福等在桂東縣屬京山寨聚集招兵購械擾害公安各處會匪趨之若鶩不數日間已聚至三四百人聲勢猖狂四出搶刧並公舉劉德祥爲僞元帥劉宜生爲僞軍長彭武華爲僞軍師荼毒人民地方不堪其擾紛紛赴縣報請剿辦該縣知事常派偵探密查屬實因本縣　軍及警隊兵力單薄不敷剿繫遂電調駐紥郴縣之郭連長占元率兵一連並請郴縣許知事派警備隊四十人爲之協助次早俱抵桂東該知事親率本縣警隊八十人由後山抄攻請郭連長由前山進剿 
 
 
 

Page 7

 
 
郴縣警隊則分左右翼包圍而入定於是夜十一時齊集詎抵該處僞元帥劉德祥及其黨羽俱赴遂川劉宜生處僅留僞軍師彭武華等守寨官軍乘其不備由各路蜂擁而入先將其前山砲台拆毁彭等猶收拚命拒鬭官軍猛力進攻當將僞軍師及重要匪頭彭福等九人從匪二十餘人一併擒獲並鬭斃二人隨即入内抄得軍械名册糧米甚多解縣核辦郭連長以匪首黨目俱在遂川當請知事押匪回縣己則率同軍警越境至遂川報由該縣知事加派警隊五十人直至東灣探悉匯巢包圍猛擊劉匪率衆抗拒酣鬭竟夜匪徒彈盡而潰經官軍追斃四十餘人生擒十四人奪械甚夥餘匪逃匿無蹤匪首劉德祥劉宜生二人亦在逃未獲官兵傷七人死隊士一一人此次先後生擒之匪徒計桂東縣三十二人遂川縣十四人均經兩知事訊明確係積匪當將一併斬决以示懲儆遂以隊士慘斃一人由該知事詳請廣東巡按使咨部給恤桂東隊士傷四人郭連長兵士傷三人則由桂東知事詳請湘巡按使核辦陶使據報後以郭連長越境剿匪異當出力候咨湯將軍連同受傷兵士轉請陸軍部給予奬卹受傷隊士四人則照章咨請内務部各給一次卹金五十元該知事捕匪勤能亦准記功一次至劉德祥劉宜生二人係湘粤一帶匪首案積如鱗若不亟予殲除終爲地方之害除咨行粤桂雲貴各省使轉飭各屬協拿外並通告湘中各軍警懸賞嚴緝矣 
地方通信 
[蘇州]  
　　水警破獲盜案常熟鄕西周市民胡文興家於八月十四號夜三更時被盜數十人各執刀械劈門而進劫去衣物銀洋等項而逸次早開單報縣勘明分移水陸警察一體通緝茲經駐常水警第三分署三區一等巡官王樹奎會同縣署水巡官呂子靑督飭許羅二巡官在滸浦西周市一帶偵緝旋即拿獲盜犯唐奎奎魏小五時永奎惠興興李生生五名起獲贓洋十三元當票六張當傳事主胡文興認明所起之洋有西字圖章確係原贓巳將各犯連贓一併解送常熟知事署收審並報告水警二廳核辦矣 
　　銀元局機械被竊盤門内梅家橋銀元局自方起鳳等經辦虧空以來奉令封閉將器具檢點開賬造册呈報省署委派吳衡臣任保管之職詎吳君前晚外出適被竊賊入内盜去機械一部銅鐘十三座尙有零星物件無數昨該保管員已報告警廳履勘勒緝矣 
　　三區公賣局長赴寗蘇垣紹興酒業因盤查底貨罷市後吳縣孫知事崔警長商務總會相繼報告道尹請設法維持殷道尹立傳第三區烟酒公賣局長唐愼坊到署面詢情形聞唐對不得法大碰一丁子幷聞唐於昨晚乘車赴寗謁見省局長並巡使核奪矣 
　　籌安會之影響蘇垣自聞籌安會以來人心惶恐近日銀洋漲至七錢金價每兩巳至六十四元地方謠言亦遂紛起昨忽傳閶門外郵務局大門上之中華民國字樣巳囑令石匠鑿去頃刻問觀者如堵云云吾謂造此謠言亦未免過早也 
　　法校畢業名單蘇垣海宏坊巷私立法政學校法政兩科各生三年畢業各情已記前報茲將甲乙兩等畢業各生名單錄下（法政别科）（甲班）（甲等一名）潘志達（乙等六十一名）薛葆沅潘承祿陳玉章黄選璋龔鼎李振霄陳炳章馬乃斌周一陽林元鎭戴宗德李謨劉騫李志仁孫德璋楊俊徐嘉湘鄧强萬維瀚陸琛周毓　吳允中王鼐朱葆齡邵德成金樹方黄匡一張鼎俞　陶唐祖　王察理宋銘勳陸祖同范重光王之棟毛士祺曹尙峻徐均燨宗之駿吳紹蘭高文麒賴家駒顧銳徐元瓚劉宗灝徐初楊伯夏李欲仁高挹羣葉承膏金猶林施肇曾周涵永朱文虎葉與驥徐祖蔭陸鼎吳炳曾王繼祖宋銘鋆盛德裕（丙等六十名從路）（乙班）（甲等三名）李繹曾唐鳴鳳俞仁條（乙等三十八名）童躍淵馬籌恒楊鏗陳立樹王言論劉振武吳禮堂蔣豫徐震奇趙煦陳大鴻范景圻胡毓彬陳剛翁振書宋鴻鑫陸森單毓元李滌趙勛肅趙仲忭龔方緯郝延澁單毓同沈時濟潘嗣曾胡世鎧施炳彪汪雲章邵曾符高毓同陳汝祺范銘吳炳鏞吳承圭龔承勛王以銘周士楨（丙等八十四名從略） 
　　（政治經濟别科）（甲等一名游志（乙等八名）平毅方廷璋俞曾望張是洵張昌壬聞宗瀛趙之驊馮銳 
[松江]  
　　調查外籍學校之困難縣敎育會選出正副會長姜張蔣三君後評議員等亦經選定二十六日開職員會同日市敎育會亦選舉職員本届敎育界奉部令調查敎會曁外人所設男女學堂及學堂地點敎員姓氏學生名額經費多寡皆須詳報但此事頗極困難因各校狀况局外不易過問也 
　　何旅長之去思何旅長蒞松二年與各界饒有感情本届奉調赴滬預飭材官詳查大小各店舖帳項籌墊巨資於各營令各淸還不許絲毫蒂欠臨行各界有張筵祖餞者一槪辭却有所贈送雖書畫等物亦不肯受現邦人士擬請人作文一篇　叙何君軍紀之嚴與我民相需之切以留紀念云 
　　籌畫鹽政近聞鹽政處擬將鹽營根本改編引地核實支配浙東一帶歸連使主政浙西一帶如蘇松常鎭四府太倉一州浙之定海江北之靖江凡鹽捕營屯駐之地由運副主政皆須切實調查有便酌量改編鹽巡鹽警並聞崇明一縣孤懸海外向無鹽營現亦擬置引地設鹽巡云 
[鎭江]  
　　實行夜操之通　駐鎭要塞掩護隊實行夜操龔司令昨特函致警務總所當經王警長通飭各區出示曉諭以免居民疑訝文云案奉江蘇要塞掩護隊司令部函開練兵一道最重野外實施當此火器日精將來必多夜間戰鬭入秋以來正是練兵之際故本湖於尋常野外實施夜間敎育以求戰術進步惟恐地方人民不知致生疑誤是以函達即乞通告一體知悉切勿驚疑等因奉此除由本所出示曉諭外合亟飭仰各該區長傳知所屬區内住戶商舖母生疑訝 
　　兩道尹劃撥揚中沙洲金陵道屬之揚中縣即昔鎭屬太平　治地多沙洲瘠苦殊甚向分隷於武進丹徒丹陽泰興四縣各牧令遇有緝捕等事此推彼諉諸多困難前清光緒末年始奉准設廳治置專官將距離武進等四縣窵遠之處劃歸管轄民國成立悉仍舊貫惟改今名前有該邑公民胡壽民等聯合多人條陳使署請將附近一帶沙洲悉行劃隷揚中以期允洽當經齊使以事關變更區域非詳細履勘（能臆奪此由金陵蘇常兩道尹委員楊兆庚汪保　會同武奉徒陽及揚中等縣知事前往察勘旋據會詳　將輪船蔣家中心南濡各河北因承平福興陰平學乙公益同樂長屛鼎興各洲一律劃歸揚中其北河洲及新沙仍分屬泰興丹陽恒釐洲則撥回丹徒分别管轄各淸界限巳繪圖貼說復請巡按使核定辦理矣 
[南通]  
　　出示勸捐警費警察事務所前因經費支絀特創辦居戶捐以資補助而捐數不旺城廂四千餘戶募集之總數尙不滿六百元旋亦暫行作罷邇來縣知事盧君鑒於警費維艱之現狀特出示勸導地方人民各量身家踴躍捐助以免警政前途致生阻力至警局每月之開支不妨監查云云 
　　醫員互訐南通醫院主任熊省之被副主任闞德輔控訴縣署謂其所製之戒烟丸内攙有囑啡毒質貽害烟民熊則以闞之吸食鴉片嗜好賭博等罪以禀訐之此事發生後院最頗不以兩造爲然現巳令熊出資二百元交闞以作川資另謀他就矣 
[杭州]  
　　財政部員抵杭北京以　部員俞荷生君因奉派來浙調查事件幷順便回籍掃墓已於昨日（二十九）由滬乘早快車抵杭庽居西湖惠中旅館聞俞君此來於公私諸務頗有數日勾留 
　　滙解五項新稅浙省八月分應解中央五項新契銀十三萬六千七百元前經部電催解業誌本報茲聞代理財廳長已飭由中國銀行滙解財政部計驗契費銀二萬六千元烟酒牌照稅銀七千七百元契稅銀四萬六千元烟酒稅增額五萬三千元印花稅銀四千元合共銀十三萬六千七百元 
　　運使蒞任展期新任兩浙鹽運使胡思義自奉令任命後請假回里已誌前報茲悉胡運使於本月個日由鹽務龔署長電促晉京卽於漾日（二十三）援例覲見本定九月一日出京來杭茲因監理官任内尙有經手未完事件須展限一星期方可辦竣昨已致電姚運使接洽矣 
雜評二 
[聞將設元老院有感（步陶）]  
　　月前京外盛傳有規復五等封爵之說議者咸惴惴以爲帝制復活之前提乃自籌安會發生而此說頓息全國視線以羣集注於新出一問題故亦無人以此說所以起止之内情一事研求今籌安會方一意孤行大有指顧成功之氣槪而元老院行將設立之傳說又適應時而發現以表面言封爵之議復蓋謂五族平等蒙旗有王公而他族缺焉或不足安其心也元老院之議設蓋謂前淸遺老耆碩名儒與夫一般時望所歸之人物不有以安存之或無以盡獲其心曲也然則五等爵也元老院也能否成爲事實雖不可知而在傳佈此說之蛈絲馬迹求之固皆以一部份人之不得其安故特爲創一制組一機關以籌所以使之羣出於相安無事之一途蓋可斷言矣夫今日之中國民窮財困天災人患相迫環生以云不安固不僅在於上言之一小部份而已也所不知者今之所謂籌安會其所籌之安將在於一般小民之安居樂業耶抑猶是某某一小部份之心安意滿而遂巳耶吾疑之吾願自命籌安之會員且勿高談法理且勿遠溯經傳盍一取吾儕小民之幾次刦後餘灰而試閉目凝神一爲驚魂甫定之孑遺略計其前路其感今不知且復何如也吁 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[中國銀行營業之大槪]  
　　民國三年中國銀行報告簡表業巳刋布茲錄其資産負債表及損益表於後 
　　　（一）資産負債表 
　　（甲）資産之部 
　　未繳股本五○○○○○○○元○○ 
　　完期放欵一二三八九九四七元五六 
　　活期放欵三六四九八○五二元六一 
　　貼現放欵一○七九七九六元五○ 
　　各項有價證劵七一三九二一八元一○ 
　　營業用房屋地皮器具一八○五六三五元二三 
　　兌換劵凖備金一六三九八一七八元七一 
　　庫存現欵一○九七○三九一元九八 
　　合計一三六二八一二二○元六九 
　　（乙）負債之部 
　　股本總額六○○○○○○○元○○ 
　　公楨金一一三○六八元九五 
　　去年滾存九五六七元六○ 
　　定期存欵八九○九三七九元五七 
　　活期存欵四九四八二三○六元一三 
　　發行兌換劵一六三九八一七八元七一 
　　本年凈利一三六八七一九元七三 
　　合計一三六二八一二二○元六九 
　　（二）損益表 
　　（甲）損失之部 
　　各項開支一一五七七二○元八八 
　　攤提營業用房屋地皮器具一二四四七九元一一 
　　雜損八五○六元一三 
　　本年凈利一三六八七一九元七三 
　　合計二六五九四二五元八五 
　　（乙）利益之部 
　　滙水一二六五八六三元一七 
　　利息一二三二六三五元五九 
　　貼現息六三七九○元六一 
　　雜益九七一三六元四八 
　　合計二六五九四二五元八五 
[振興茶業之公函]  
　　上海總商會昨接縣署公函開案奉道尹公署飭開案奉江蘇巡按使公署第四八二九號飭開案准稅務處函開前據漢口茶商陳兆燾電陳漢茶暢銷宜推廣新種一事經本處會同農商部咨行各省巡按使飭屬勸諭各山戶及時擴充茶種並函各關監督各縣知事及商會勸導商人改良製造設法招徠期廣出洋銷路等各在案茲據漢口茶業公所函送該商所擬改良種植製造辦法條陳前來核閱所陳頗有見地各條亦簡易可行相應照錄條陳一分函送查照設法勸導俾興茶業是幸等因並附條陳一分前來合行連同條陳飭發該道尹行縣刋印多分轉發商會勸導商人改良製造以振茶務此飭等因計發條陳二十分奉此除分行外合亟檢同原發條陳一分飭仰該知事卽遵即刋印多分轉發商會廣爲勸導等因並發條陳一分到縣奉此遵即刋印分送即希貴會查照轉發商人廣爲勸導至紉公誼 
[巡按使注意塘工經費]  
　　江蘇齊巡按使以寳山塘工現已開始興修所需經費亟應源源接濟以重要工除飭財政廳設法籌墊外昨特嚴飭帶征水利各知事務各切實征收源源接濟等因聞上海等縣均已奉到此項電飭矣 
[組織籌賑團體之電稿]  
　　杭州屈勛使鈞鑒敬電感悉會稽道屬風不爲災前荷入告仰蒙大總統捐銀一萬元又撥帑十萬元莫名感謝承囑組織籌賑團體茲於本日就本學會開會集議公推虞和德田世澤爲正副會長陳一齋宋漢章爲會計董事到會諸君爲董事定名爲浙河寗紹義賑會即借本學會爲總機關甯紹兩同鄕會爲分機關各就本籍組織分會一致進行以副盛意而普實惠　先電謝浙江旅滬學會叩卅 
[僞造錢票案犯解鄂]  
　　僞造湖北官錢局一千文錢票之首犯沈仁生及印刷僞票之夥犯張瑞林並籌措資本借給沈仁生購賣機器之婦人吳周氏沈錢氏等前在法租界逮捕轉解上海鎭守使署訊辦在案茲悉湖北將軍以沈仁生等僞造官錢票在滬混用實屬違犯國法現旣緝獲自應從嚴懲辦以儆效尤爰特電致上海鎭守使署迅將所獲沈仁生等国女四犯一併解歸鄂省以便按律究懲是以鄭鎭守使已飭將沈仁生等派兵護解湖北將軍署訊辦矣 
[捕獲盜黨續誌]  
　　本邑西鄕漕河涇鎭張家塘事主蔡晋生米舖被刦銀洋衣物鎗傷事主一案由地方警察所在羅家灣附近續獲盜夥朱阿妹一名押候訊明核辦等情已誌昨報茲悉此案昨經該警所王司法員提訊據朱阿妹供聽從杜咸全爲首糾邀夥同李全金等行刧蔡晉生米舖得贓事後分受大洋七元不諱司法員以此案前獲各犯如李全金等均經供認分贓三十六元何以該盜僅受七元且查李全金等原供均稱該盜執持手鎗當傷開鎗拒捕核與現供多有不符恐有避重就輕情事當向逐一駁詰復據朱犯供稱所受贓洋七元係由杜咸全等事後分給據稱每人均止此數今李全金等旣各分得三十六元想係伊等欺隱所致至對于持鎗拒捕絕對不承司法員復查虹橋鎭西王木生家被劫一案前由獲盜薛小弟王寳生王裕祺等供指該犯亦曾在場經地方檢察廳移請飭緝有案因復詰據該犯供認伊與王木生本屬親戚故聽糾爲之引路再三究詰矢口不移判將朱阿妹還押聽候禀明沈知事核示遵辦 
　　再此案逸盜張有才（卽小湖南）亦由李全金等供出飭緝在案日前該所偵探在徐家匯地方與張遇見上前拘捕張即逸入法租界當由巡街捕查見連同線人王某一併拘獲送由善鍾路捕房轉解至大自鳴鐘捕房收押該警所自據偵探回報後知法捕房於昨晨解請公堂預審當派偵探戴逢春持文投廨禀請引渡經廨員提訊一過遂將張王併交戴探帶回警所押候訊核另一訪函云盜匪張效才前曾糾黨搶刧漕河涇鎭某姓家財物逃逸現由眼線王寳生向警察事務所報告張效才匿居徐家滙鎭當飭偵探前往拘拿張即逃入法新租界後爲法包探查見帮同將張拘獲昨解法公堂略訊之下判交來探帶去歸案訊辦 
[鎗斃殺人越貨之盜匪]  
　　上海鎭守使署有判决處以死刑之盜犯董樹山一名昨由鄭鎭守使派兵在營倉提出驗明正身綁赴西砲台地方於午後二點三十分鐘時開槍擊斃茲將罪狀錄下上海鎭守使鄭爲示諭事案據淞滬警察廳詳解拿獲搶刦曹家渡陳雲泉所開之銀樓及王阿三所開之米店兩案並開槍轟傷途人高阿二身死案内之盜犯董樹山周仙友二名到署經發軍法處訊據該盜董樹山供稱於本年陽曆六月二號聽從在逃之劉玉廷糾約夥衆十餘人執持手槍侵入曹家渡銀樓及米店行刦得贓並因拒捕行兇致傷途人等語又訊據周仙友供稱聽從未獲之朱大得子等糾約夥同十餘人搶刦曹家渡銀樓米店兩家伊在馬路望風實不知開鎗拒捕情事各供據此查該盜董樹山夥衆侵入商店連劫兩家並敢持鎗拒捕打兇實屬兇悍已極罪無可寛應照懲治盜匪法第三條第一款處以死刑以昭炯戒其周仙友一犯所犯情罪較輕從寛判處徒刑照章應發法庭核辦業經電奉江蘇馮上將軍覆准照辦應將董樹山一犯依軍法執行鎗斃爲此示仰軍民人等一體知悉此示 
[救國儲金昨日之收入]  
　　昨日（三十號星期一）爲中國銀行收受儲金之第一百十五日計收銀圓五百十元連前共計巳收銀圓七十二萬九千八五百十一元又銀五千六百零九兩二錢七分四釐 
[紹興花市消息]  
　　本埠花業中昨接紹興來信報告蕭山之新花業巳收穫統市較上年減去三分之一該處瓜瀝鎭各花行現已開秤籽花每擔（會官秤）洋七元二角惟通惠紗廠購進新蕭花衣五百擔每擔（天平秤）洋三十四元至餘姚新花尙不多見因上次風災損壞者約有半數故統市收成尙不能預測云 
[省立第二工場之出品]  
　　北京國貨展覽會定於九月二十六號開幕已迭誌本報昨日蘇州省立第二工場派司事陸修甫押運出品抵滬計菜靑人字呢一件文明元色緞一件雲銅咖啡器具全付元色大禮服呢一件時灰繭綢一件雲銅賽銀大菜器具全付墨灰愛國布一件閃光羅緞一件鴛鴦鐵線紗一件本色花夕法布一件最新式愛國撑鏡一面定於九月五號由招商局輪船裝運北上 
[關於徴求貨樣之函稿]  
　　勸用國貨會爲新加坡華商國貨展覽會徴求貨樣特開幹事員會訂定規則七條通造各行廠其事巳見昨報茲錄其通告云逕啓者敝會爲新加坡華商國貨展覽會徴求貨樣特開會計論咸謂此事實爲推廣國貨極好機會爰擬就徴求貨樣規則七條以備鑒察素仰貴處出品精良用特備函奉達務乞即日將貨樣送至敝會以便早日轉寄云云旋得冠華帽廠孫君覆函稱仿製西帽在本國帽業中爲得風氣之先不意本埠東西洋商居然光顧且極爲贊許可謂奇矣外國係西帽出品地行銷一層不敢妄想故於小呂宋嘉年會帶去帽樣十餘頂會畢售去此外並未寄樣乃南洋及舊金山哈爾濱均紛紛函索可見經濟並無國界物品高下則爲原則耳故小莊於製造方面仍竭力研究承示新加坡徴求貨樣辦法甚感已轉致經理前往王君處妥商辦法矣 
[爲關貞女餞行續誌]  
　　公共公廨正會審員　絅之君之女兄關記之女士幼年許字同鄕宋姓未婚而寡已守貞三十年現由女士之姑宋吳氏嘉其節操卜吉迎歸行廟見禮故由關君柬邀本埠官紳商各界在西藏路一品香大餐館爲女士餞行而公廨職員書吏人等亦於昨晚假小花園别有天菜館祖餞等情已誌昨報茲將上海縣沈知事頌詞及關讞員答詞補錄如下 
　　上海縣知事沈韞石君頌詞今日因關靜之貞女守貞三十年不日于歸宋府廟見立嗣關絅之先生　此禮筵吾輩躬逢其盛仰見禮出大家不但貞女之孤誼絕操難能可貴吾人不勝欽佩之至現在大總統昌明禮敎特頒褒章九條尤以貞節冠冕九條之首蓋念國家精粹全在善處倫常以爲根本禮敎興則君子道長禮敎廢則君子道消倫常造端夫婦故褒章綬帶顔色即注重旌表貞節厥色用黄其餘全用紅紫靑色無黄色者仰見大總統爲世道人心盈虛消長起見深知閨門行誼關係尤爲深切故表章不遺餘力關絅之先生領袖公廨凡華洋視線俱集於此豈止十目所視巳哉乃貞女行成名立巳三十年即爲絅之先生女兄詩曰有覺德行四國訓之敢誦此言以爲今日紀念幷爲大總統昌明禮敎慶幸 
　　關絅之君答詞今日諸公惠念家姊守貞三十年不日有赴鄂廟見之行親舉玉趾寵貺褒詞壯其行色所以端禮敎之坊表而發潛德之幽光者意甚盛也炯拜賜之餘顧念身世不覺感與涕俱伏念炯同懷僅姊弟兩人家姊甫十許歲受宋府之聘即大不幸姊夫早死宋太親翁可亭先生以爲聖人定禮女未廟見不成爲婦彼此幼稚卒遭閔凶逈與有吉日者不可同日而語况即有吉日尙一一有未成婦之禮載在禮經爰本經義言於先君請得解除婚約家姊聞之以衛世子共伯蚤死其妻共姜守義爲言矢志靡他請終身侍奉父母先父母亟嘉其志以有今日炯時八歲謂不嫁而長依父母遠勝於嫁後而謂他人父母蓋童騃猶不知吾姊之遇大可悲也丙申年先父母相繼見背吾姊年二十一歲姊弟焭焭益零丁孤苦迨炯服闋徼倖姊爲授室躬率弟姊治家唯謹嗣炯一行作吏不遑内顧家庭之内事無鉅細皆吾姊一人提綱挈領又懼弱弟之少不更事也暇必數數稱說先父母前言往行朝夕勸勉今姊行年四十炯自奉諱後蓋無一日不在吾姊敎誨顧復之中也現在宋太親母吳太夫人以子姪輩亦旣抱子有嗣可立卜吉爲吾姊成廟見禮並爲立嗣炯念家姊停辛佇苦垂數十年此行廟見又逈異於尋常之廟見不忍寂寂送其就道故恭治禮筵敬迓諸公賁臨以鄭重其行不圖諸公馳函通告又寵以多儀轉受不虞之惠不勝感愧屛營之至但願吾姊廟見之後不僅上事尊姑下撫嗣子更時復許炯迎養來滬仍得朝夕受敎如初以寡吾過庶不至辜負吾姊積年勤勤敎育之德且負諸公今日之雅是則炯之厚幸也夫 
[縣公署會議選政]  
　　本邑立法院曁國民會議初選舉監督沈知事與委員黄夢莊因調查限期將次届滿所有一切手續亟應從速進行昨特邀集調查員郁屛翰王際亨等十人在縣公署花廳會議按期進行辦法議定後合攝一照以誌紀念茲將議定辦法錄下（一）九月八日以前各區調查完畢（一）九月九日至十三日開會决定（一）九月十四日至十八日編造調查名册（一）九月十九日至二十八日宣示名册請求更正及判定（一）九月三十日調查名册報省 
[催造支出計算書]  
　　上海縣公署昨飭公欵公産經理處文云爲飭遵事案奉道尹公署飭開案照前奉江蘇巡按使飭開以警察敎育實業水利及一切公益慈善等項凡屬縣有支欵均應自四年七月分起按月編造計算書據送道審查等因奉經轉飭遵照並明定編送期限飭行遵辦在案茲查前項計算書據各該縣並未依限造送郎寳山崇明等縣間有詳送者亦惟或警費或敎育等項仍未將縣有支欵各項統齊造送當此舊壓想多需時淸理新章乍奉更未習聞本道尹又何忍肆意吹求以難相强惟功令自應遵守手續尤貴整齊今爲事實上利便起見特予通融援照本道尹電奉巡按使核准各縣第一項支出計算書編送辦法仰所屬各該縣知事自八月分起務將本年七月以後前項計算書據按月依限統齊造送至七月分前項書據尤應速送審查勿以幸邀通融又生意惰本道尹忝爲觀政不惜煩言除分行外合亟飭仰該知事遵照事理依限造送勿得再有延誤致干未便切切特飭等因到縣奉此亟飭仰該經理　即便凛遵辦理切切此飭 
[縣公署預備遷移]  
　　上海縣知事公署奉諭召變另將該公署移建於西門内楊家橋前淸參府署舊址曾經鳩工庀材行將告竣由知事沈韞石君擇於舊曆八月十八日遷入新署辦公在案前日沈君特派科員等至新公署察勘一切工程以便佈置 
[美人協籌災賑]  
　　粤省水火奇災爲狀至慘該省旅滬紳商以哀鴻遍野待哺嗷嗷曾迭次籌募捐款設法賑濟一切情形屢紀前報茲悉楊道尹對於該省災情極爲注意特介紹美國慈善家於星期六起假靑年會開演影戲一星期以助賑濟並由粤帮紳商公推陳炳謙君爲總幹事由渠擔在銷售入場劵一萬張陳君樂善不倦日前數次演戲助賑均擔任銷票最多云 
[日人演藝助賑]  
　　上海日本料理店（菜館）同業組合慨念廣東水火巨災災黎困苦物發起慈善大演藝會定於八月三十一日九月一日九月二日每夜七時假武昌路東和影戲館開演有各料理店多數日本美妓至會演藝入場劵卽在會場門口出售特等每客二元一等一元售得之欵悉數撥充賑欵中日好善之士當必贊成是舉也 
[腕下之國貨業]  
　　寳昌路紅墳山西首李梅路七十八號中華國民勵恥會請左腕雞穎書家黄奠華君贈書國恥匾聯屛幅等件早已紙貴洛陽近該會以勸用國貨亦爲自强要着懇商黄君一併贈書以收觀感之效已荷黄君慨許卽日收件凡有志國貨者盍往求之 
[木料壓斃作主]  
　　台州人路阿牛向在小南門外小閘橋附近開設紅木作年逾五十樸儉非常前日雇匠鋸解洋据木料適有某客欲覓取獨幅檯面一方傍晚時阿牛即在已鋸未解之木料上用力强攀一塊以示該客豈知用力過大木料頓從架上坍下壓於頭面竟致腦槳迸裂血湧如泉立時殞命後爲二十三舖地甲查知前往詢間以便報請地方檢察廳相驗當由屍妻請免報驗旋即備棺收殮 
[撈獲受傷浮屍]  
　　救生局巡船昨在浦江中撈獲浮尸一具身有刀傷查無尸屬將尸帶至南市董家渡左近浦灘函致上海地方廳請爲相驗昨午由林檢察長委派賀檢察官沈檢驗員等前往驗得該尸年約三四十歲頸項後腦共受刀傷三處委係遭人殺死將尸抛入浦中餘無别故賀君塡明尸格判由善堂棺殮發封厝壇遂回廳禀復林君聽候飭緝兇犯到案懲辦 
[貧病交迫之怨忿]  
　　粤人李桂因貧病交迫於前日午後至蘇州河投河圖盡由捕查見救起帶入捕房昨送公共公堂經中西官訊悉前情判李函送廣肇公所代遣回籍 
[牀下拖出一人]  
　　浦東高橋鎭鄕民王阿關向在塘工局小輪船上爲舵工與東溝鎭船戶祁長大之妻祁陸氏有染前晚王又至祁家祁陸氏言今晚夫歸恐有不便王不信及至夜半祁果歸家叩門彼時姦夫淫婦情急萬狀陸氏囑令王阿關暫躱牀下氏即出外啓扉祁見妻形色慌張心頗疑惑因該氏近有外遇祁亦早有所聞也於是携火四面照看果在牀下將王曳出遂取門閂當頭猛擊受傷倒地極聲喊救隣右等聞聲疑是火警羣往察看始知前情有好事者即詣王阿關家中報信王母王徐氏聞耗飛奔到來雇人將子舁回家中昨日復將王阿關舁至地方第六區警局控告奉諭飭將祁長大祁陸氏夫婦拘局連同傷者備函併解縣警察所轉送地方檢察廳經檢察官預審之下驗得王阿關頭額上所受之傷尙無大碍判令自行醫治祁長大祁陸氏夫婦分别收押候王傷愈再行訊辦 
[姪媳依然吵鬧]  
　　住居南市王家嘴角向爲米業之王如琮近被其姪王桐生偕妻張氏硬借不遂將物搗毁並將王如琮王高氏夫婦毆辱當由巡警將桐生張氏拘送警廳訊明判押張氏姑念女流無知從寛免究具結省釋以後不准再往滋擾在案詎張氏自經釋出後仍往吵鬧如琮不堪其擾復於前日仍投該廳具禀請求拘究當由徐廳長發出批示云據禀已悉爾姪王桐生不務正業已經訊明判處拘留一月以示儆戒在案該王張氏如有騷擾等情事屬刑事範圍仰即自行逕赴地方檢察廳正式起訴請辦可也 
[驅除挖泥工程之障碍]  
　　上海工巡捐局諭飭市舶所總船目連錦堂文云准浚浦局工程師海德生函開本局自九月一日起另有上海號挖泥機在南市工作該機專在浚浦起見案照一千九百十一年所定浚浦章程辦理與貴局訂立挖泥工程毫無關係查上海號挖泥機在董家渡馬頭之北離七百尺向南進行仍於九月一日上午五句鐘開工所有該處船隻等一切障碍仍請尊處轉飭警吏悉行驅除以便工作實紉公誼等因准此除咨行淞滬警察廳外合亟諭飭該認辦人迅即傳知董家渡南北一帶所有停泊船隻及沿浦船戶限於該局施工以前一律遷讓母致阻碍切切特諭 
[塡塞小浜]  
　　工巡捐局以斜橋以南一帶馬路甚爲狹窄車馬往來殊形不　茲查微寗會館北首原有小浜一條祗長二十二丈且已汚穢不堪亟應塡平放寛馬路故於昨日飭匠動工塡築下砌十二寸瓦筒陰溝以資出水藉便行旅云 
[醫院允爲醫治]  
　　江陰人夏子珍昨日來滬至虹口同仁醫院報告謂本月初十日在原籍地方被盜匪鎗傷腿際有鎗珠在皮膚内疼痛異常請求施治等情院主允許留院爲之醫治 
[偵獲乘間脫逃之盜匪]  
　　盜匪黄富桂卽朱步德前因迭次在英美兩租界搶刧各戶財物爲英界捕房拘獲帶出吊贓在途脫逃飭緝未獲現始偵知匿跡法新租界貝勒路地方由探目黄錦榮包探韓邦達方福林協同英探目李星福前往將朱步德拘獲並獲朱之同黨張友發一名昨解法公堂請訊朱供認搶刧脫逃不諱張一味支吾聶讞員商之法副領事德君判本公堂着將張友發逐出租界一年與朱匪分别拍照存查即交李探目帶回英廨訊辦 
[再查巡捕拘人之地點]  
　　過犯紹興人王阿發因在西藏路公益里附近圖竊由捕查獲解送公共公廨訊供不認其所站地點爲租界判押候查明再核在案昨晨復訊據捕房投訴彼處確係租界並將所繪草圖呈案請察訊之王仍不承認彼處爲租界中西官判仍還押候再派探帶王前往查勘明白於禮拜三再行訊辦 
[騙案三則]  
　　騙盛紗顧靜山私刋成泰源字號圖章至南京路益源甡綢號内冒騙小花盛紗十疋逃逸被該號報告總巡捕房於前日派令包探張子卿將顧查獲昨晨押解公共公廨經俞代襄讞會同英白繙譯官訊供一過判顧押候查明於禮拜三再訊 
　　騙衣服張金生控陳阿桂以代薦新關生意爲由騙取衣服逃逸昨由捕房將陳拘解公共公廨經中西官訊供屬實判陳押西牢九月示儆 
　　騙押櫃皖人吳某以代薦輪船上賬房及茶房等生意爲由先後騙取單左原詹仲先王齊川胡林發沈益靑方華登孫富貴小五等十五人押櫃洋一百六十元被控捕房昨由包探將吳拘解公共公廨經王襄讞會同英康副領事研訊一過以單左原等所供不甚明晰判吳押候各原告至捕房將受騙情形詳細訴明禮拜五解訊核辦 
[偵緝隊獲賊]  
　　積竊王小生綽號草橋關前晚與同黨閔小裁縫行竊共和路怡茂肥皂廠之肥皂兩箱行經海昌公所被閘北偵緝隊士張金海蘇升張福等巡見拘解司法科訊明收押候傳失主到案再行核辦 
[竊賊押候究辦]  
　　潘阿牛前晚持男女衣服多件在途行走被四區崗警查見向詰支吾拘解司法科研訊之下供認竊取某姓家之物押候究辦 
[繳洋即可開釋]  
　　法商義品銀行大班前投法公堂控式拉夫李順生私用賬銀六百餘兩一案昨又提訊李供托人向洋東懇情先還現洋三百元其餘分期拔還現已措得洋一百五十元求恩寛限俟措齊三百元卽行繳案聶讞員以李不應逾限不理判押九個月如能繳洋准予開釋 
[跑街夥之不端]  
　　某店主殷漢卿至法公堂控被跑街夥湯炳林私收客賬洋四十八元並竊取朋友寄存之銀表一枚質洋化用察知後人即逸去今始尋見求請訊追湯供私用客賬洋銀實有其事銀表實未竊取求宥判交人銀兩保限七天繳洋 
[過犯又來行竊]  
　　鎭江人陳小四子因竊新記浜五百八十六號門牌張林蘇家布衣由探查獲昨解公共公堂經中西官訊知陳係過犯判押西牢八月期滿帶堂再核 
[無賴串攫衣物]  
　　無賴方和尙鄧仁卿陳阿生前日在香粉弄串攫曹金寳所持衣物逃逸被控捕房昨由包探將方等三人一併拘解公共公堂請 
 
 
 

Page 11

 
 
究據曹投訴該衣服係友人顧杏生　往代質並由順上堂證明訊之方等供認不諱判方押西牢牢年鄧陳各押兩月贓交原告傾回 
[串竊電線之懲治]  
　　沈阿根洪阿二金小金串竊九江路一百七十五號門牌王阿海家電線被探查獲昨晨解至公共公廨訊明奉判沈押西牢半年期滿逐出租界洪押三月金押一月 
[收租人受侮]  
　　收租人陳子新投法公堂控稱前有爲車夫之江北人沈來兩租住平房一間虧欠房租九個月共洋十八元向之收取非但不付反敢行兇商人稍與爭執詎又將凈桶内糞穢傾在商人衣服上無奈報捕拘案求請追租究辦訊之沈供認欠租行兇不諱判管押限七天繳還租洋再罰洋十元充公示儆 
[私刑弔打]  
　　陳四小前晚闖入寳興路東寳興里張海江家圖竊被張捉獲私刑弔打爲五區崗巡查悉一倂拘解司法科押候究辦 
[以特抵債]  
　　西人羅司控王芝卿欠銀不理一案業由公共公廨判將密勒路王之住屋發封在案昨晨忽據原告投廨聲稱被告私自啓封搬取存物請爲訊究等語中西官判准啓封存物交原告具領備抵 
[婦女無知]  
　　粤婦王李氏前日午後在公共公廨女押所外面欲將食物遞與押犯當被三百零一號印捕查見將氏拘入捕房轉送公廨昨由官煤解案請究據供係是傭婦由主人囑令送往等語中西官姑念無知從寛免究斥釋 
[串拐小孩之疑惑]  
　　婦人閻周氏住居閘北义袋角同春里内在某絲廠做工餬口生有一子年三歲因患瘡癤每日隨母到廠日前放工時該氏領其子在廠前買物被人拐失當時曾有婦人張陳氏買油炸膾一條給與氏子故疑張陳氏串拐扭控四區二分所解送警廳閘北司法科研訊之下堅不承認判押候飭偵緝隊查明核辦 
[西菸烟葉二分棧之通告]  
　　承辦西菸業第二分棧發出傳單通知該業云敝帮巳奉江蘇省第二區烟酒公賣分局委辦西菸公賣第二分棧刻已成立業奉局示批准立案决定於陽曆八月十五號爲始實行抽收按照部章以値百抽十二决無減少如果江蘇完納公賣費黏貼印照之外無論運至他省再不重征倘有存貨僅可加價脫售特此聲告 
　　烟葉公賣第五分棧認組處亦發傳單云敝業巳奉江蘇省第二區煙酒公賣分局委辦烟葉公賣第五分棧刻巳成立業奉局示批准立案巳於八月十八號爲始實行抽收按照部章以値百抽十二决無減少如在本分棧完全已納公賣費黏貼印照者照部章無論運往他處在江蘇省内不再重征其公賣費歸進貨各寳號承認各寳號自製烟絲其烟葉已完過公賣費者烟絲公賣費亦不再征烟葉産處公賣費由産地征收特字奉告各寳號進用烟葉成本旣貴所有門售烟絲望邀同業酌議加價以保血本財部命意直接雖取之於商店間接乃取之於吃戶幸祈諒之 
[工巡捐局牌示]  
　　照得中西區淸潔捐得標商人王東岩延未繳款業經牌示展限於二十八日爲止現已逾期迄未來局照繳所有該商得標原案應卽取消其繳存之保證金即行充公查張逸齋本是案投標之次多數王東岩標數　經取消應歸張逸齋得標承辦仰即來局接洽並限於三十一日預繳三個月捐款出具認保各結聽候給諭飭辦如逾限期即重行投標切勿自誤　示 
[工巡捐局批示二則]  
　　商人祥豐等禀批禀悉前據振和祥等來局禀請業已詳晰批示所請應母庸議 
　　大境廟住持蔣慶　禀批據禀已悉該住持所存廟産變價一款應候本局款儲稍裕再行發還仰即知照 
[誌謝]  
　　威海衛亞東民國二月報ＴheＯrjentalＲepublioanＭessenger創始於去年陽曆七月每兩月出版一册内容以英文爲主兼譯中國文字語言譯筆簡明門類豐富組知英文者讀之大可得其助益誠函授科中之良師也閱其簡章外埠投稿如於英文有欠缺者並可由主撰謝福生君代爲修改登報披露是尤貽惠於志學之士矣該報定價全年連郵費　收兩元昨承見貽兩册特此誌謝並以介紹 
[氣候報告（上海徐家滙天文臺天氣測候報告）]  
　　八月二十九日天氣晴明中國大陸有新季候風氣壓頗低菲律賓羣島氣壓頗高 
　　三十日晨間天氣甚佳夜中恬靜無風日出時有重露後有東南和風熱度頗高 
　　三十日下午四時三十分豫測上海一帶恐有當雨海濱有新季候風 
　　三十日下午四時前二十四小時内上海氣候温度至高九五至低七六·八去年同日至高九一至低七三·六 
雜評三 
[今後之選舉調查（訥）]  
　　立法院與國民會議之選舉非極重大之事乎而何以人民對之漢然官廳之辦理選舉者亦淡然視若無事也其所以漢然淡然之故知此舉作用不過一種形式上之具文而已今忽有一重要問題欲解决於此具文之會議則此具文之會議亦遂因以重要於是中央乃急電催辦各省官廳之辦理選舉者亦將忙忙碌碌爲之開會爲之調查爲之立程限爲之造名册自此將一變從前冷淡之態度然官廳之態度雖變而人民之態度則終不變何也人民深知選舉之爲具文而所謂會議者不過行政方面的機械與民意無關也與民意無關故民心不動也 
來函 
[陸胡雄飛女士來函]  
　　敝校自去秋開辦以來已將一載四方奔走頗費經營至校中一切經費由雄飛向中外大慈善家勸募幸蒙諸君慷慨爲懷解囊相助亦無非以義務敎育爲前提力求其發達耳惟　暑假以後負笈來遵者日益衆多雄飛不得不添聘敎員擴充　額回憶夏秋之交天時失和恐有時疫之虞故敬晴宋菊人先生爲校醫以備不虞惟經費困難各敎員多能竭盡義務勉任其難先生聞之必有以敎我伏乞大力提倡賜登來函欄内爲感中華女子同義義務學校校長陸胡雄飛謹啓八月三十日 
[吳蘋初來函]  
　　鄙人於光緒壬辰年患痢甚劇久而不愈後由友人送來痢疾散服之神效乃托友求錄此散藥方每歲夏令合之分送治痢極驗計巳二十餘年矣今歲天時不正聞外間痢疾頗多特多合此散以期廣施現託三馬路盡錦里口裕豐景珠號轉送敬懇貴館將鄙信登入來函門俾衆周知亦慈善之舉也不勝拜禱之至附上痢疾散三十包敬祈分送吳蘋初鞠躬 
[培本小學校來函]  
　　敬啓者敝校同人爲啓迪民智補助國家普及敎育起見勉竭綿薄組織斯校高初兩等每學期祗收堂費二元如家貧失學者豁免倘蒙將蕪函賜登報端俾家貧者知遣子弟就學以宏造就曷勝感佩北四川路厚德里培基小學校啓 
來稿 
[常關改定稅則之理由（江海關監督公所來稿）]  
　　此次常關改定稅則按照海關稅則折半徴收大家有說政府是爲的增加收入的這話實在不盡可信財政部與稅務處所以决意改定的緣故實在因爲以前所行的稅則多是雍正乾隆年間定的試想雍正到如今多少年了各種的貨物比從前改變的多少了各貨的價錢又比從前相差的多少了而且有些貨物從前没有現在盛行的有些貨物從前價錢很賤現在很貴的亦有些貨物因爲特别原因減稅的免稅的旣有這些變遷稅關裏的人就亦有不按章程隨意估計價錢收稅的那些借此作弊的更不必提了商民因爲這個受的苦楚亦不知道多少了如今一槪比照海關稅則減半收稅不知道的就以爲是政府想多收錢那知有這些緣故呢海關稅則樣樣貨物都有一定的納稅數目比照海關稅則減半徴收是最公道的没有這樣輕那樣重的毛病稅關裏的人亦不好作弊商民暗地裏受的好處亦巳不知道多少了况且政府的用意亦無非要稅則齊整雖然不免有些比從前收得數目多一點的却要知道亦有比從前收得少的這全憑物價今昔不同的緣故並不是有加無減再說我們常關當初各處設立的時候就向來不同一切稅則有這關與那關兩樣的同在一關亦有這個口子與那個口子兩樣的各種的貨物當初估價規定的時候亦各關各口不同而且有一樣價値的兩種貨物所徴收的稅可是相差很遠的各關有這種情形不但政府不好稽查使得稅關容易作弊就是商民納稅的時候由這關到那這關關稅輕那關稅重想來亦是很不方便的是不是關吏作弊商民亦無從知曉如今旣定出一個整齊劃一的稅則來各關各口同是一樣不必到各關打聽就能自己知道應該納多少稅這有多們方便呢總之政府收稅亦是不得已的明知商氏過活不易那能再有意與商民爲難用商民的錢辦商民的事只有處處替商民往方便裏做去萬没有變個方法刻苦商民的道理若說是經這一改稅則劃一整齊商業茂盛關上又不能作弊以致收數能夠暢旺一點政府自然亦是樂意的不但政府樂意就是商民亦都是受國的聽見這有益國家無損自已的事亦何嘗不個個歡欣鼓舞齊聲贊同呢 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[國體論] [  東埜]  
　　國體猶人身也君主之　以皇帝爲元首共和之國則以總統爲元首其爲元首不同而一顆腦袋扛在兩個肩架之上有口以吃香烟有目以　膀子有耳以聽新舞台譚鑫培之好戲有鼻以嗅言論界之大放狗屁則一焉我華民族雖無狀究其極不過患頭風已耳見　子則探頭探腦遇外人則伸頭縮頸已耳而頭之爲頭自若也獨奈何袞袞　公莘莘學子視易其頭如傳舍力持此改頭換面之政策　要知中國之大患不在於頭輕脚重而在於週身麻木不仁百官執事國之股肱而今則文官手伸其三武臣腿　其四不出快刀治亂絲之策以臠割之　腓肢之患將不可收拾此國體之所宜變更者一也國民具體卑而植根固猶之足趾一失足則全身之傾仆隨之今者國步艱難民心渙散闔閭傷將趾此其時矣我願政府保衛之勿令我國民永以蹩脚大少終也此國體之　宜變　者一也餘如太守競　風流則患在下部公帑半歸中飽則悔及噬臍白孔千瘡幾不可以屈指計諺有　頭痛治頭脚痛治脚夏秋之交百病滋長我國民方戚戚於爛脚之苦而諸公隔靴搔癢復亟亟爲斷鳬續頸之謀嗚呼立脚不牢頭將焉穩世無陸判其勿輕於嘗試哉 
[讀自由談之心理四種（蓮僧）]  
　　抄襲家翻盡千張古紙尋來半幅陳言振筆疾抄交郵速遞費一方之郵票勞五分之時間偶然揭登自是顚頭籟腦倘被告發不過面赤耳紅 
　　投稿家絞乾腦汁搜盡枯腸爲了柴米油鹽寫盡莊諧雅俗無奈淋漓滿幅非我文章只得詞意重修續伸狗尾 
　　滑稽家南董談狐東坡說鬼嬉笑怒駡遊戲文章讀到錦碎之篇狂浮大白偶獲新鮮之句拍案稱奇 
　　小說迷奇情小說滑稽短篇駡世二三庽言十九勝似漢書下酒可泣可歌恍如月下美人又驚又喜 
譯著 
[間諜生涯] [  天虛我生]  
　　（七）德皇止戰（續） 
　　予生平足跡雖行遍全球三分之二然除一寢衣一髮刷一剃刀　牙刷而外更無一長物故旅行殊便予歸有頃賫賫果至凡法郎一千彼索二千（西班牙幣名）予受之遂赴車站予知赴巴黎之車實至擁擠倘非早往且賂以小費者必不得佳座旣抵乃如法泡製果得獨居一室在車箱之中心一面臨窗空氣頗足車行後予遂默然作遐想亦無人來擾予更過一站將臨德國邊界忽有三人上車兩男而一女坐於予之隔室車行女郎忽推予門而入謂隔座之人實槍俗可厭不耐同坐設予能假以一席者則感德無量予聞語坦然無　蓋予每出知之者雖不乏人然皆莫能識予矧今日之役自德皇而下知者僅有三人故予尤不以爲意聞女郎語乃留之坐女郎且托予代爲取其行李予憐其弱許之時車巳將抵哥倫予乃赴隔室爲取行李而男子忽反其面謂此行李乃其妻者何得搬動予聞語方欲致答忽於鏡中見此女郎予身後與其人作眉語予乃大悟知此三人者實有心欲窘予也但窘之之法如何則予仍百思而不一得於時管車人適至男子乃向之告發謂予攫其行李請求拘禁而女郎復從旁爲之證管車人信之以車尙未抵站乃先禁予於車箱之中予至是始大悟若輩之所以設此圈套者實欲阻予之行使不得按時抵巴黎耳方今時勢刻不待刻全世界中莫不願主一戰所不願者惟德皇一人而已今豹艦已在西班牙設予之口令不能應時而至則歐洲之戰局可以立成然則予之去留實關係於數百兆之生靈也爲之奈何但若輩果以何法而知予爲偵探或者予自家中赴威廉街時若輩即蹤予之後故知之耳以予之資格言亦可謂老於行投今乃轉爲若輩所敗而其所設圈套又極簡單然亦唯其簡單乃易入耳蓋凡人而精思者輒忽其疎遠慮者輒忽其近吾亦猶是耳在理予但以電致威廉街則其事亦立白但多一番手續即多一番周折予旣不能按時抵巴黎則若輩仍可自行其事戰事之機一瞬千變矧下班火車行抵巴黎須在下午六句鐘矣予思至此焦急特甚顧無奈何乃轉靜待其拘留向例車至哥倫停九分鐘而此次獨至十一分鐘之久此兩分鐘即予與站長辯論之時間也 
栩園詩選 
[車遙遙] [  詩圃]  
　　車遙遙都門祖餞酒未　僕夫催行起揖别一鞭曉渡蘆溝橋橋頭行人日千萬車如流水馬如電雁聲墮地霜風凄莽莽黄塵不相見道旁楊柳垂毿毿樹猶如此人何堪騾綱鈴語聽不得令人那不憶江南江南烟波如夢裏何處畫船盪春水桑柘陰陰啼栗留婦饁　筐男秉耒天涯回首多風沙何似歸乘下澤車南山待栽楊惲豆東陵又賣召平瓜 
[送春曲]  
　　樹前樹後鶯亂啼村南村北花交飛綠陰如夢雨如絲送春去春不言歸何處 
[淸河曲]  
　　藉花風送香滿塘何處飛來紫鴛鴦雙桺雙宿碧烟裏夢冷不知天欲霜霜華滿地被林樾瘦盡遙山靑一髮日暮登舟采白蘋櫂擊空明半湖月 
[楊白花]  
　　楊白花白如雪繡幕銀屛恣飄瞥有時飄去向天涯天涯游子生歎嗟嗟爾楊白花爲萍莫爲絮爲萍猶得在池塘爲絮悠揚無定處 
[靜坐]  
　　焚香此靜坐燈花茜　落　露汎　蘭華星　高　東由棋罷　北海樽休酌重爲撫音琴冷冷古音託 
小說 
家庭小說 
[嫣紅刧] [  常覺小蝶合譯　天虛我生潤文]  
　　第五十四章（續） 
　　皮靄卡亦坐舉目四矚乃不見哈勃克其人因以詢小安東尼哈勃克者小安東尼仇也見詢顔色乃立變怫然曰吾安知彼彼於三句鐘時即出事務所至今猶未歸即老人亦至傍暮即出事務所語次怒目四視一若其父之早出彼亦有所不滿者敏萊曰然則哈勃克果何作乃早出小安東尼恨聲曰吾烏能知吾但學今日吾一身實兼二人之事耳夫小安東尼之爲人本非勤懇今乃令其兼事而治是無怪其怒恨矣皮靄卡亦　言曰麥歇安東尼使我而爲汝者必置其事不治亦隨哈勃克出蓋同爲是人奈何彼貴而我賤乃爲代治其事小安東尼曰吾意亦然唯所中書記又病各處函件均急於待發吾雖不能爲哈勃克治事然亦不能不爲吾父治事也言次自食其魚於是一室盡默頃之餐巳約瑟夫以酒進似有躊躇之色其意以爲密斯特哈勃克尙未歸桌上台布其收去耶抑任之以待哈勃克歸耶兩者不能决故以酒進小安東尼亦少遲小安東尼怒曰約瑟夫若何爲不去台布約瑟夫曰密斯特哈勃克未歸恐尙須治餐小安東尼曰誰語者哈勃克旣不能應餐時而歸則任之可耳誰能爲待汝往告厨娘哈勃克餐品可棄之飼狗不必待彼也去汝何爲不往約瑟夫固不敢違小安東尼之命者聞語乃立收台布而入廚下雪笠兒與喬治時尙有他約遂不再飲酒立起去然彼初非如哈勃克之有幽歡蓋球會耳在理彼在安西來廠中本不能夜出唯安西來欲以公平起見故許威廉不夜至遂幷許雪笠兒亦罷其晚工此事行之已久唯吾筆冗乃未及耳 
奇情小說 
[秘密汽車] [  東埜譯]  
　　第六章（續） 
　　蹄聲得得車聲轔轔幾分鐘後兩人抵蘇格蘭警署前下車向門者說明來意便有一個巡土率領兩人進去到一間密室前推門而入那時密室裏坐着一位瘦小的警官鬚髮巳經灰白正執着一個顯微鏡就窻前細看一條紅布見他們進去忙把那紅布條向寫字檯抽屧内一塞起身迎接滿面堆下笑來兩人便把如何定造汽車如何在議院前廳之内看見達而登領着一個黨人和兩個外國人聚在一塊兒密議那外國人如何假扮車夫被他們看穿後來那車子如何一去不回市場上也不再發現這一樁疑案叙述得言簡意賅氣盛辭達誰知那警官聽着只是微笑冷然答道這些事情我們警署裏一些也不曉得那汽車不再出現於倫敦市場之上想是裝載到美洲大陸上去了你們只須把汽車的號數向海關出口簿上查查就可以明白的還有那幾個人的來蹤去跡當囑孩兒們各處留心探訪倘得一些風聲便當專誠奉告滕達和勃立南乘興而來如今聽警官一番對答實在不中用只得敗興而去蹄聲人影走還未遠那警官已砰的一聲把門關上書空咄咄道奇哉怪哉照此推測前次那酒徒報告的信息並不是醉話了並不是空中樓閣了一個美國人一個意大利人還有一輛汽車較通常有加倍的速率鐫着滕肯汽車有限公司樣承造字樣噫他說到這裏便按呼人鈴吩咐侍者道去請大偵探意文思 
哀情小說 
[琴雲刧] [  稚童振鐸]  
　　武林之野有曠場焉地廣數十畝旁一小溪蜿蜓逕接錢塘沿溪多楨柳桐之屬杏間之濃陰宜人場中淺草平鍺翠潔可愛每當日夕隱約於楊柳堤邊百花叢裏微現一如豆如螢之一線燈光由綠柳深處直射而出作慘綠色似爲可憐人倍增其可憐並示意行人知其有可憐人在也 
　　於斯時也玉兎已升疏星幾點遙映柳陰遂成一塊黑團惟燈光出處微現柔嫩之柳絲數條隨風飄蕩而已透光之處乃爲一精緻百葉窓朱扉微啓室内之壁間字畫疊疊陳設亦頗完美一望而知非小家也室中列桌二上坐一少年丰姿翩翩舉止殊大方惟眉目間稍露悲容似與有情人作戀戀别者下坐爲一女郎年可十八九衣素衣履革履低其䗹蠐之頸以羞見少年現有不勝其憂之態半晌始啓其朱唇發其嬌聲曰哥哥此去幸自珍重須知功名重大先母亦重視哥哥昔日曾有遺囑妹必不負哥幸勿以妹爲念言時聲淚俱下少年雙眉頓鎖淚奪眶出斷續其言曰妹！妹！！忽悲！忽悲！！我！語甫出厲風驟至吹動窓上玻璃作噹噹響似助其掩飾此言不爲外人竊聽者故所作何語著者乃不得而知須臾一老媼扶杖入少年女郎皆徬徨起立向老媼曰母猶未安睡乎媼應曰吾兒行志决未寂坐何爲少年曰兒志决矣媼曰寒風襲人盍不早寢言次捉携女郎手與少年置辭去省年黄姓子琴其名也世籍皖南幼失怙母朱氏吾書所謂老媼者即其人也家素寒無力課讀少年有友裘綸者平生爲莫逆交時相過從子琴幼即呼之曰伯父綸亦早年逝世然黄裘二家之交好未嘗因之稍疏也今子琴　延師資戚友見其貧咸歛手不顧不得已遠投裘家時綸巳死綸妻任氏頭仁慈因念黄家舊情並觀子琴貌表之魁偉俊秀慨然允之（不受酬）（未完） 
文字因緣 
[五十述懷四律敬呈諸大吟壇敲正乞賜和章不拘體韻（乙卯秋初愼侯徐公修）]  
　　驚心滄海變桑田勝國遺黎亦自憐年署義熙懷故主風高幾社抗先賢（壬子年來聯合四方同志結苔岑吟社）婆婆泖鏡峰屛地排遣花晨月夕天一領靑衫今黯澹香痕曾拂御鑪烟（丙午揀選蒙德宗先帝引見以直隷州州同欽用） 
　　半爲閒游半爲名雪泥鴻爪記分明秋風匹馬經燕市春雨公車上汴京（癸卯甲辰借豫垣春開均冒雨前往）笑指靑氈先世物廣羅絳帳女門生（曾創育德兩等女校兼任敎員）天寒歲晚成　逸鄧尉梅花締舊盟（去歲探梅鄧尉） 
　　百戰名場命不侯前塵如夢復如漚楹書大好留兒讀斗酒時還與婦謀三月湖光杭郡景（戊戍庚子癸丑三次游覽武林）六朝山色秣陵秋（自乙酉迄甲午六赴金陵）行吟到處添詩料長吉奚囊一例收 
　　别墅城東喜卜居（去冬買宅東門内）大椿美蔭護庭除（家嚴年近八秩尙健）郵傳社友新吟稿（郵筒酬唱殆無虛日）刋布鄕賢舊著書（金縵虹俞稷卿兩先生遺集詩稿均籌資刋印）閒爇香芸藏笈古偶栽修竹補籬疏知非願學　君子華髮星星上鬢初 
 
 
 

Page 15

 
 
   
 
 

Page 16

 
 
   
 
