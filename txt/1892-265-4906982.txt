# 1892 - 265 - 4906982

 

Page 1

 
 
[新印正續新曾刑案匯覽出售] [  圖書集成局啓]  
　　刑案匯覽一書爲申韓家金科玉律向來雖有印本苦於漫漶樟糊兹本局代鏡古書屋用新式鉛字排成印以上品洋墨紙則精選雪白連史校讎諦當裝釘精工盛以木箱式亦古雅兹巳告竣因將股票停售每部四十本連箱核定實價洋銀七元正由申報舘帳房出售所有從前人股　再向申報館繳洋銀三元卽可取餘一箱特此布陳伏維雅鑒 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然情僞百變有非三尺所能賅者此司刑者所以有平反之舉駁正之　也駁案彚編一書爲金君秋濤所輯其中分門别類比事屬詞不特身膺民社者所當時加披覽卽襄讞之員掌刑之幕孰不當奉爲圭臬哉今由本局以綺鉛字排印　色潔凈校對精詳每部釘成十二本連套定價碼洋二元有欲研究刑律者請至申報館帳房及各處申昌或經售申報處購取可也 
[恭祝朱森庭明府六十夀序]  
　　明府生於慈北宦於江南於鏞爲同鄉且有世誼今年八月初六日爲六十歳誕降之期因病不克躬祝命僕以戔戔夀儀聊表微意而已僕人去久之仍携戔戔者返詢其故則曰甫至公館見門閉不啓環而叩者頗不乏人有手持夀禮者有手持禮帖者並有持香拜於門外者而門以内若爲不知也者叩久之則有自内而應者曰主人不在家亦無祝夀之事諸公請回門則終不開也是以仍携之歸其時適王松堂司馬過訪并贐震兒之武林因問之曰吾子與明府必知其詳曷明以告我司馬曰是誠有之明府筮仕江南三十年矣生平以清介自持僕所深悉此次夀辰僕前日亦會與朱君寳珊聨名備禮往祝其嘏及門不能入而返并聞道憲及同官諸人之送夀禮者皆璧謝雖在戚誼至好無絲毫收受者蓋明府爲西門保甲委員多年凡附近西門一帶烟館悉數驅逐無使留一二烟燈以爲害人之具西門外本係曠野之所自明府竭力整頓不數年而成市且多係清凈之區絶無穢濁之氣則以烟館旣禁逐凈盡無處藏垢納汚故也西門一帶人民之感德者口碑盈於道路本擬公集爲明府介夀明府堅辭不受又以自帮辦總巡以來城廂内外居民之被其澤者甚衆亦各欲稍盡愚忱爲明府夀而明府拒之如初以故有執香而拜於門者前日僕飭人送禮時亦曾見之并聞此數日中若此輩者日凡以百計可知明府之德其入人者深也明府曾代理英法兩公廨凡積案之久者多所斷結而日常案件則隨到隨問隨問隨結不肯積壓曾爲僕言弟有子僅在舞勺之年尚欲望其讀書上進故不敢作孼而吃子孫之飯也是言也實出於至誠以故數十年來能聲鵲起而其所難得者則廉介自持不肯絲毫妄取此則尤昭昭在人耳目之間者夫明府以杖鄉之年設壇稱慶是亦尋常之事僕爲之約計其數送夀禮者當不下數千分以彼藉一官以收受三節兩夀之禮分者論之則明府此次略一收受當不下數千金况行年六十而始稱慶卽上司聞知亦何損於聲名卽曰但受儀而不受錢當亦堆山積海而明府乃毅然决不肯爲人或有議其矯情者吾子論之以爲是果矯情否耶鏞聞之不禁肅然起敬曰有是哉吾鄉之中乃竟有若是之好官乎哉無論其是否出於矯情卽使果屬矯情而已不可多得矣夫明府之所以致此人情者夫豈易言實則數十年以來殫心竭慮孜孜矻矻勵精圖治凡所以爲民者悉秉之以至公其實心爲民並非邀譽沽名之見此心有以使人共見而後衆人之心悦誠服者乃有此載道之口碑苟非平日之恩德足以入人之深其能致此乎旣致此矣則必持之以恒不肯以一箐掩大德此中勉而幾安明府之經濟亦卽明府之學問也夫三代以上士惟恐其好名三代以下士惟恐不好名降至今日則名與利兩爭不敵往往顧利而忘名求其重名輕利愛名舍利亦烏可多得故人以爲矯情者吾則正喜其矯情也明府出身寒素由佐雜而洊摧知縣在滬多年往往以一身而兼當數差而起視其家則仍不攺寒素之舊門以内不著綢縐之衣孺人縞衣練裙自主中饋絶無官樣惟出門時則不得不裝此門面耳而有時巡察路遠每多沿途購食從未自高身價而於公事之來凡在所應辦者從速斷結勿使稽遲其功德尤非淺鮮蓋苟非命盜重案必以速結爲快若一人之押動以月計一事之斷或以年計無論其公與不公卽使果然細訪詳查秉公　斷而被累者已將怨聲載道矣明府於此一節最爲爽快要亦具精明果决有足以服人者在也而嚴禁烟館使匪徒無所容身此則尤爲無上妙品苟能由此類推誠不愧保甲總巡之目於我同鄉中亦與有榮焉顧明府旣以廉介自勵不欲受祝嘏之儀鏞亦何敢强致以累大德而區區之心則實有不能遽已者爰就聞於松堂司馬者並証以平時之所見聞錄以成篇用是爲明府夀明府或不以秀才人情而却之歟光緒十有八年歳在壬辰八月上澣鄉世愚弟山隂何鏞拜手謹序 
[鳳池染翰]  
　　吏部爲知照事所有揀補欽天監漢右監副一缺本部於七月二十四日帶領引見爲此知照欽天監轉行知會貴監秋官正徐森中官正杜春霖二員於是日五鼓時穿天青褂備帶補褂並　帶荷包手巾赴西苑門外六項公所吏部公所内書到聽候排班帶領引見幸勿延悮因用印不及徑行白片○兵部爲知照事武選司案呈所有行走期滿漢三等侍衛陳岱山一員本部於七月十九日帶領引見本日奉旨期滿三等侍衛陳岱山著以游擊用欽此欽遵相應知照貴領侍衛内大臣處查照○吏部爲知照事所有揀補山西太原府理事通判一缺本部於七月二十四日帶領引見相應知照貴衙門傳知步軍統領衙門學習筆帖式伊立泰户科筆帖式鍾福兵科筆帖式佛爾國春太僕寺筆帖式錫年吏部筆帖式鍾秀太常寺典簿崇山鴻臚寺筆帖式文琦翰林院筆帖式鍾禧内閣中書明煜刑部筆帖式額特赫等十員務於是日五鼓穿天青褂備帶補褂並佩帶對子荷包手巾赴西苑門外六項公所内吏部公所書到聽候帶領引見萬勿遲悮因用印不及徑行白片○禮部爲咨行事儀制司案呈本部具題議覆四川總督劉奏請將年逾百齡之四川巴州夀民吳洪清旌表等因覈與例案相符自應准旌七月十八日奉旨夀民吳洪清著照例旌表加恩賞給上用縀一匹銀十兩餘依議欽此欽遵到部合將原奏抄黏咨行四川總督查照○管理太常寺事務禮部尚書臣宗室崑岡等謹奏爲循例具題事恭查八月十九日端敬皇后忌辰應詣永陵讀文致祭謹案臣寺祀則内開應遣陵上官一員就近往祭臣等繕本進呈御覽恭候聖裁俟命下之日再由臣轉行遵照是否有當伏乞訓示遵行七月二十三日奉旨遣春煦行禮欽此○兵部爲知照事武選司案呈現出有直隷霸州營 
 
 

Page 2

 
 
守備一缺截歸七月分由部推選查有志賢年五十八歳正黄旗漢軍奎弼佐領下人由雲騎尉選授崇文門門千總俸滿引見奉旨以營守備用欽此應將該員擬選此缺應行知照步軍統領衙門飭知該員務於七月二十五日黎明赴天安門外兵部朝房伺候掣簽萬不可悮○詹事府爲咨報事本府現有學習期滿奏請留府候補主簿一排一人於七月二十四日帶領引見相應開具滿漢排單各二分先行咨報軍機處查照○侍衛處爲知照事七月二十四日奉旨朕於明日辦事後由勤政殿檐下乘轎出德昌門西苑門走北長街進景山西門由西山道至夀皇殿拈香行禮内廷行走王等隨同行禮畢仍由西山道出景山西門走北長街進西苑門德昌門還瀛臺用膳召見大臣卯初二刻預備欽此○盛京内倉正監督現屆更换之期經盛京將軍裕等揀得盛京兵部堂主事啓文擬正盛京禮部員外郎明良擬陪咨送都京户部經户部循例於七月二十四日帶領引見本日奉硃筆圈出這盛京内倉正監督著盛京兵部堂主事啓文去欽此○上駟院爲知會事所有七月二十五日皇上詣夀皇殿行禮應派官帶引御馬之差現奉堂諭派阿敦侍衛宗室載專德凌阿穆克登額松林等四員恭往備差爲此知會○盛京内倉副監督現屆更换之期經盛京將軍裕等憲揀得盛京將軍衙門堂主事松福擬正盛京工部員外郎裕庭擬陪咨送都京户部經户部循例於七月二十四日帶領引見本日奉硃筆圈出這盛京内倉副監督著盛京將軍衙門堂主事松福去欽此○户部山東司示傳北洋大臣請領鐵路經費委員白曾烜等務於七月二十八日辰刻赴庫支領 
[浙撫接印日期]  
　　浙江巡撫崧振帥由滬鼓輪赴杭於初四日行抵下碼頭停泊城中司道以下各官均往迎接振帥旋卽乘輿回轅於初五日接印回任 
[皖案補述]  
　　前月三十日兩江總督劉視帥親提已革廬江縣楊霈霖訊鞫情形已登前報當時關防嚴密無從訪悉供詞兹晤官塲中人言之較詳爰再泚筆記之是日先提案中要証三十二名口當堂鞫問所供楊革令各節與藩臬兩司歴訊各供若合符節隔别細鞫亦無異辭洎衆人退下峴帥卽傳楊革令到堂將衆口確供逐欵詰問供稱所言皆屬子虚絲毫不能憑信卽前在藩臬兩憲前供認之事亦皆翻攺不承司道各員謂爾何必如此狡展功名業經斥革斷難置身事外何妨從實招認以免波及無辜楊革令執迷不悟且復出言挺撞峴帥艴然大怒隨卽退堂將楊革令交江寗府檢校廳帶回看管一面據實出奏請旨辦理其要証三十二名口仍交待質公所委員朱大令暫行收管至本月初四日峴帥忽飭上元縣將楊革令攺收内監陶仲彝大令奉諭卽親提至案釘鐐收禁 
[延平匪亂]  
　　去秋七月下旬福建德化縣匪首陳拱糾衆滋事陸路提督孫庚堂軍門督帶雄師五六千人四面圍剿至本年閏六月十八日始將陳拘獲解送省城譚文卿制軍訊明後恭請王命就地正法凱歌奏處軍門卽乘伏波官輪船至厦門吊奠彭紀南軍門之太夫人至上月二十九日仍乘伏波回泉州節署日内疉接省垣電報謂制軍連接延平沙縣警電以是處忽有匪徒二三千人揭竿而起交通封禁山會匪自稱係陳拱之黨肆意驛騷遂派令帶兵往捕想藐兹醜類不難指日蕩平也或曰延平匪首仍係陳拱若此則伏誅之陳拱其竟如米元章所謂贋本河豚乎恐未免傳言失實耳 
[梟匪被擒]  
　　江西金谿縣屬之許灣一市集也本爲淮鹽引地因隣近福建梟販出没私鹽充斥雖設有私卡無如梟販人多勢盛非巡勇所能攝服以致官鹽極滯比較極絀委員咸視爲畏途不敢前往辦理往往總局札下而委員反託故辭郤觀望不前近年攺章不用比較委員始欣然就道本年某月卡員見私鹽過多飭令從嚴緝捕梟販不服於上月某日邀集百餘人以迎神賽會爲名鳴鑼擊鼓行近該卡出其不意動手拆毁傷及巡丁事後卡員禀請省憲調原紥新城縣之綏字營勇三哨前往緝捕日前馳抵梟販所居之處圍其前後門一擁而入拘獲梟犯八名尚有四名升屋跌斃旋經管帶程總戎慶允親解八犯到省聽候訊明核辦 
[豫章苦旱]  
　　本年江省天氣不正風雨愆期民間有四十八日雨四十八日晴四十八日風之謡雖未必恰準但約略計之五六月間苦雨月餘與四十八日之數不甚懸殊閏月中旬苦晴至今未得雨澤與四十八日之數亦不甚叅差七月中旬苦風迄今尚未止或者四十八日之數有隱相符合者各大憲屢次求雨竭誠盡敬未見雨師税駕但覺風伯楊威上月廿八日僅得微雨廉纎永書略潤塵埃而詹溜未嘗下點仰視長空浮雲蔽日絶無雨意三農不覺蹙額興嗟又聞夏間潰决堤埂早稻已被淹壞農人補種晚稻冀爲桑榆之補今亢旱若此勢必　就枯稿兩次辛勤終等石田無穫嗟哉婦子將何以爲卒歳之資昔人謂朱門酒肉臭曰屋餓莩盈者其將復見於今耶言念及此彌切杞人之憂已 
[鐵甕觀潮]  
　　鎭江連日風雨將沿江一帶盧洲中蝗蝻盡數吹入大江一時順流而下宛似波漂菰米浪打蘋花其有强力者偶近行船猶能跳躍登舟然不能如曩時之鼓翼横行矣么魔小醜朝殄滅喜啖長鬚公者不禁鼓掌稱快謂今年下稻之資無須多資緣蝗化爲蝦蝦值必賤也○保甲局饒明府用高脚牌一面上書嚴禁小錢永不準用違者送縣定然重辦字樣著各叚地保鳴鑼持牌遊行大街小巷以當遒人之徇自八月初一日起至初五日止遊行五日聞此次禁用小錢極爲認眞寄語各業中人明府言出法隨愼無自貽伊戚也○山卷内某氏婦於數年前守寡家徒四壁生計日非近由隣家婦撮合再醮於某甲爲妻已將禮金議定方以爲桃源有路轉瞬卽證仙緣旋有某乙者復倩人說項氏忽背前約許訂新緣被甲詢知　委不覺忿火中燒於某日飽灌黄湯意在登氏之門辱駡一塲以洩此恨及至某氏處氏方在廚下操刀欲割見甲來勢凶横語言不遜不覺怒從心起卽執手中刀向甲亂砍適中甲之頸項鮮血淋漓昏仆於地氏知事不得了亦取刀自刎隣右　聲咸來救視幸二人食氣管俱未受傷尚無大碍甲由人舁回調理氏亦由隣人用藥療治琴瑟未調干戈遽起世情叵測有如是哉 
[甬上新談]  
　　八月初二日係秋祭之期寍郡文武各官均於是日黎明齊集府學大成殿行禮爼豆雍容衣冠肅穆誠盛典也○寍紹台道吳福茨觀察聞撫憲崧中丞由京回任卽於本月初三日由内河赴省謁見撫憲面禀要公○寍郡四品武職張善仿等擬籌募款項在江北岸陳家洋地方購地創建公所如有往來船客急病身亡卽由公所成殮酌立章程呈請道府憲立案聞道府憲已准其所請並給示勒石以垂久遠○甬江裕興隆漢號積欠茂豐錢莊爲數甚鉅該號已將同茂同興金華三船貨物抵償立有執據現因該號倒閉茂豐莊卽具呈到道道憲照會税務司將同茂等三船船照扣住又仰寍波府轉飭鄞縣立卽飭差將同茂同興金華三船貨物督同估變給領一面查提該號素夥沈敦魁父子押令理償欠欵仍候禀明核奪○前報捕廳至貫橋頭某甲家拿賭一事兹悉甲於是日閒暇無事遂作牧猪奴戲藉以消遣光隂突被無業游民阿七所聞前往索詐繼因索詐不遂特往捕廳控告因卽派差往拿刻聞某甲等以自已犯賭不能牽累他人挽人向捕廳說項情願受罰已將李某釋放矣 
[海盜正法]  
　　八月初五日上午鄞縣接到釘封文書卽在獄中提出斬犯二名至大堂上綑綁用無頂小轎舁至南門外法塲前後有兵勇護衛悪戟森嚴令人生畏旣抵法塲忽聞號砲一聲該犯已身首異處矣聞所斬者卽六月初元凱兵輪在普陀山拿獲海盜小老麻及楊某也二犯狀貌猙獰兩目炯炯有光綁赴法塲時顧盼自若毫不畏懼是眞愍不畏死者也 
[開辦保甲]  
　　設保甲以衛閭閻聨街道而安良善誠善舉也粤垣雖奉行有年然皆有名無實自剛子良中丞重蒞是邦深悉其弊特議 
 
 

Page 3

 
 
章程從新辦理於七月二十二日親赴廣府學宫明倫堂督同各官紳開辦其章程略言各街如舊有官勇者必須與街内民勇聨絡官勇工食亦由該街正副赴局請領轉給以免隔膜查夜委員不宜有一定時候黑暗處所須點燈光以免宵小規避匿跡太平水缸分置各家門首以便注水不可仍前堆置一處更樓店鋪預置響號警鑼一遇不虞互相傳報奮勇圍捕各街地保如能遇事認眞奮勉出力者酌加賞給所需各費有廟嘗者按照支發無廟嘗者妥議捐派如果屬貧苦之户准免捐簽仍須守望相助以弭盜蹤各街值事正副人等遇事可與委員互商務期損益得宜斟酌盡善所有事欵現已刊明張貼責成紳耆辦理矣 
[粤災又聞]  
　　長樂水災迭登前報兹聞龍川縣屬於上月初八日亦遭是厄平地水深丈餘民房傾塌不知凡幾其水由李某家中地猝陷裂泉隨湧出頃刻成災至其詳細則尚未悉 
[滬城火警]  
　　前晚三鼓時滬城西南角紅光燭天旋聞鑼聲鏜然出外探視知係西門内小桃園童姓家失愼俄而輔元果育復善等堂及沈香閣道轅十鋪等處洋龍風馳電掣而來竭力灌救道營縣以及保甲局員亦督同差勇臨塲彈壓至一點鐘祝融氏始歛威而退計焚燬平屋三間至起火之由或謂晚膳遺火或謂匪人所種未知孰是 
[學徒病斃]  
　　滬南董家渡某銅作學徒某甲年已弱冠前日忽患疾病至晚胡言亂語口中喃喃不絶自言上月十五日本邑城隍神出巡經過門前時我將大鍊條移動以致逃去二犯迄今解差無從緝獲難以禀覆今晚須將我拘去作抵云云旁人聞之以爲病狂讕語不以爲意俄而甲氣絶身死當經作主知照甲之親族前來備棺收殮見甲渾身青腫遂以爲果被隂差逮去不知生死關乎定數豈鬼隷所能爲崇彼嘖嘖樂道者適成其爲愚夫愚婦之見耳 
[薄責了案]  
　　寍波人劉仁甫向陳邱氏借洋四元言明日後連利歸洋五元六角經張楊氏爲中劉自借得後曾還洋二元六角尚少三元陳邱氏屢向索取一味延約遂向張楊氏追償張楊氏膽小如鼷夻烟自盡當由四圖地保陳炳華投縣禀報黄愛棠大令詣騐之餘飭將劉及陳邱氏並該氏之夫陳成一交原差帶回並令屍子張阿多自行投案候訊其詳已紀前報前晚大令升堂研訊屍子張阿多屍姪張德勝投案訴稱小的係寍波人來滬多年劉仁甫向陳邱氏借洋一事確由母親擔保上月二十一日陳邱氏向劉索取劉故意推諉遂向母親逼索母視言欲尋死陳邱氏稱爾死猶斃犬耳以致母親忿恨吞烟斃命現求伸寃劉仁甫供稱去年冬間小的因有急需向陳邱氏借洋四元言明連利歸還洋五元六角以後曾還過洋二元六角其餘約期付清不知陳邱氏何以與張楊氏口角致張楊氏忿恨自盡求恩鑒察陳邱氏供稱係甯波人劉向小婦人借洋由張楊氏擔保當日小婦人祗向追問不知伊因何尋死叩求明察陳成一供與妻同大令問陳邱氏曰爾向張楊氏言爾死猶斃犬耳果有是語否答稱小婦人並無是語大令盤詰至再陳邱氏執定前供大令以陳邱氏究有不是判令鞭責二百下陳邱氏伏地苦求供稱小婦人身懷六甲叩求恩典陳成一又稱情願代責大令准之喝令將陳成一笞責二百板責畢謂曰劉尚欠爾等洋銀三元不准爾等收取著劉仁甫將洋繳出給屍子張阿多領去作爲盤柩之費兩造遵斷具結而退 
[兇犯發堂]  
　　鄉人金王昌在漕河涇地方行走被斷路賊趙沛光突然下手幸得挣脱將趙拘獲送往縣署黄大令研訊之下判將趙收所候備文遞解此已列諸前報前晚趙在待質所患病看役報知原差轉禀大令奉飭發堂醫治 
[著交監照]  
　　冐收善捐之王惠亭由英包探解送公堂轉送到縣已見報章前晚黄大令升堂提王研詰王供係安徽休甯縣人曾捐監生今年四十歳前在杭州同裕典鋪爲夥在後停歇薄游滬上在保嬰善局爲司事局董爲姚方伯葛定侯所有捐務皆由監生　管嗣因局中虧欠房金被沙遜洋行封釘遺下收單捐票由監生取出寄存客棧迄今姚已病故葛往四川監生亦往他埠尋覓枝棲旋以所如不合復來滬上遇見素識之柴裕亭商議重整舊業尚未定規被全善堂董事張九思知悉誣指監生等冐伊堂之名報明探將監生拘獲轉送案下求請明鑒大令尚曰爾之監生於何時捐得答稱監生於廿七歳時在杭州捐得大令曰旣是監生著收所限三日將監照交案再訊 
[會審抵欠]  
　　西洋商人戤立司卽甘德司控時記託抵絲頭原抵銀三百五十兩以二個月爲期屆時旣不付利亦不備價取贖照據變價祗得九十餘兩虧折二百六十餘兩一案控經代理讞務之宋二尹會同西洋畢繙譯官集訊宋二尹先問時記爲何人卽據曾經具禀投訊之王松鶴聲稱卽是時記承認抵借情眞其合同立據之徐月記止認爲經手人聲稱原抵議及三個月爲期尚未屆滿不當變賣宋二尹閱西文簽名之抵據則固載明兩個月原告戤立司亦稱初時保人朱錫臣立過中國保單確曾寫過三個月後因得主不允又立西文據言明兩個月簽名成交與被告互相辯論而被告王松鶴卽時記則稱不識西文以致不知兩個月爲期宋二尹諭曰中西交涉旣立合同筆據總應以筆據爲憑會商畢繙譯定斷所抵之絲頭訊明照據已滿兩個月拍賣並無不合其賣虧銀二百餘兩照據應由簽名擔保變價無虧之朱錫臣如數認賠惟據稱拍賣之價恐有不符遂予限一禮拜令王朱交保於十四日再行覆訊定斷 
[逃夥被獲]  
　　湖北人蔡明昌於六月間由漢口德順昌雜貨號派至滬上經辦來往各貨嗣因蔡流連於秦樓楚館中揮金如土爲號主丁茂林所聞於上月間另派夥友某甲來滬查帳結算之下被蔡用空洋銀四百七十餘元甲卽邀蔡乘輪同回湖北算帳蔡自知無面目見江東父老行至鎭江私將帳簿携取作黄鶴之高飛甲祗得獨回漢皋將情告知丁茂林當向薦保人卽蔡之母舅趙姓理說趙不允歸償反唆使其親族向丁茂林索人丁不得已於日前乘輪來滬經過各碼頭隨處訪尋終無消息及抵滬之次日在途行走與蔡相遇當卽阻住追問前情蔡以丁初來滬上人地生疏反邀集流氓多人將丁軋至法界彩視街某茶寮中評理蔡敲檯拍凳聲勢洶洶揚言如欲一决雌雄當以白刃從事丁正在進退維谷之際幸有巡街華捕至丁訴明前事將蔡送押捕房昨晨解案丁茂林投案伸訴同轉鞫問之餘蔡一味狡辯不肯直供同轉著管押旋據丁茂林禀稱此帳可以回漢核對蔡請暫押捕房待小的回漢邀同薦保人及其親戚等來滬領回自行理處 
[英界公堂瑣案]  
　　包探沈金隆稟稱小的查得胡阿根前曾犯竊今又竊取吳阿生家釘靴一雙查獲人贓解送案下吳投案領贓胡供稱小的係松江人流落此間迫於凍餒計無所出是以作此末路生涯惟乞施恩誓當銜結宋二尹判令笞責一百板押候備文遞解回籍贓給吳領去○包探顧阿六禀稱小的前曾查得陸阿隆將眞珠質取洋銀情有可疑解送案下奉老爺飭查核辦兹查得前者娼婦左小玉在一品香番菜館門前失落眞珠若干顆金練一條金錢一枚金八開兩枚多寳串一掛金魚一尾總共值洋銀二百餘元旣而阿隆將金錢金魚質洋銀二元九角金練售與抛球塲同豐永金鋪得洋銀二十七元五角阿隆得八元其客妻陸沈氏得二十元已寄回寍波原籍今將全案人証送案並甲出眞珠金魚金錢多寳串等物至同豐永金鋪中人屢傳不到祗弔出帳簿呈電左娼遣龜傭左福投案訴稱金珠多寳串等物皆小的家娼婦所失現求先將起案者給領并請再追金練阿隆供稱眞珠由陸沈氏交與小的質取洋銀小的分得八元如今情願繳出陸阿福供稱小的係寍波人在治下當車夫中途拾得金珠由妻子陸沈氏倩人付質旋將洋銀寄回寍波現在已無力交還矣　沈氏供稱丈夫阿福拾得金珠付質除給阿隆八元外餘已寄回寍波至金八　祗有一枚或者失主錯記兩枚亦未可知現在情願賠繳宋二尹飭將阿隆阿福管押著繳洋銀陸沈氏暫行 
 
 

Page 4

 
 
開釋並著龜奴傳諭左娼繳償質本然後至捕房具領各贓同豐永收買來歴不明之物猶敢抗傳不到候飭差傳案究罰帳簿暫存○諭和洋行某西人訴稱山東路房屋皆行中之産有韓阿春者租屋一幢開設墊褥店每月租價洋銀十二圓積欠六七兩月計二十四圓由倪蘭亭擔保約期付清屆期韓携物脱逃現始尋見卽行交捕送案倪亦已在案下伺候現在已將此房屋翻造韓所欠之項决難减少韓供稱小的曾欠租屋洋銀二十四圓現在屋旣翻造應讓去一月租金然亦無力措繳乞寛限期倪供稱小的曾爲韓擔保屋租旣而韓無力措銀是以暫避求老爺追繳可也宋二尹勸令洋商减讓一月租金令韓付洋銀十二元延干押追倪卽行開釋○公和祥管碼頭西人惠鐵訴稱陳福有高長田兩小工竊取羊毛一綑阻獲人贓交捕送案陸高同供稱小的等偶貪微利以致行竊此後不敢如是矣宋二尹判令各管押一禮拜贓給失主領去○鄉人王金科之妻奚氏不安於室私自脱逃王兄竹林查知由無錫人張雲才引出令與定海人章阿尺私識同居老閘北首前晚前去捉獲知照此處頭圖地保將張尋獲一併解送公堂宋二尹未及訊供飭分别管押察斷 
[法界公堂瑣案]  
　　張炳和控稱糞客王坤於三月間央小的作中向已故糞頭朱春林家質得糞船一艘每月租洋三元應繳頂首洋廿元尚少五元由小的代爲補足王坤來往數次小的又代伊向承辦清潔局處擔保載去糞一船嗣於六月間一去不返小的自往西鄉尋覓始得遇見邀同駕舟來滬行抵白鶴港地方有混名小鬼錦榮者將舟扣住並將櫓掮去小的查問之下據云王坤欠伊洋一元欲將櫓作抵小的不忍　視遂代給洋一元以了其事及將抵上海錦榮又邀債主數人向王坤索欠又將船中篷索跳板等物一併取去爲此將王送案求請追究王坤供稱所欠船租將押櫃洋銀抵銷爲數不甚懸殊小的前在朱春林處爲夥朱尚欠工洋七元待工洋找出卽可料理錦榮等欠欵便可將原物一併贖回同轉著將士管押諭張炳和往朱家詢問限三日禀覆○收租人某甲控李正才欠租洋三個月聞伊欲乘間逃避送案請追李供稱屋租係小的之弟所欠不與小的相干甲稱其弟言明待其兄算到帳欵卽當清理房租同轉著將李管押俟繳洋後釋放○嘉定縣差役顧正投文於法公廨並禀稱有逸犯蔡文卿經包探查獲爲此奉文來案請將蔡帶回辦理同轉商諸祁繙譯官允將蔡交該差帶去○王丫頭訴稱葛阿三於晚間八點鐘時混入屋中竊去骨牌凳一隻當卽追獲人贓送案請究葛供稱凳在屋外拾得並非入内行竊同轉謂别人之物總不應取判掌責四十下○福記車行主魏阿渭訴稱被吳口竊去　被一條人贓並獲今特送案吳供稱此被係不知姓名之車夫囑往典質並非行竊同轉判將吳管押兩日被交失主領去○重慶輪船出店夏阿志投案訴稱前晚船抵滬上小的上岸購買新鞋一雙行經昇平里相近有趙長生等將小的攔住指爲新鞋希圖勒詐故將趙扭住交巡捕送案請究趙供稱與夏爲鄰此次因挾怨誣控同轉問因何挾怨趙稱小的亦不知包探王榮培禀稱查得趙長生卽鮑德福素不安分同轉一再研訊鮑一味抵賴判責三百板枷號三個月示衆○鼎興土行馬錫光控老義泰烟館張鍾保欠土銀三十一兩二錢送案請究張　土係張蘭甫所賒由小的擔保嗣因張蘭甫不來料理以致延擱同轉著將張鍾保管押限交蘭甫到案如蘭甫不到卽著將土銀照付○應豐暴米店主施錦芳訴稱有湖北人吳紫峯在小店左近賃屋欲開店鋪上月十九日來說伊有茶葉等貨由漢口運來需税洋三十元向小的　借言明次日送茶葉二百斤作抵小的因念洽比之誼遂與通融付洋時令其出立收條一紙計收實洋三十元閱數日伊未將銀貨交下向伊索取伊將别家私貨指在小的名下希圖敲詐被借之洋作爲酬勞一味逞蠻此洋曾經爲掮客之王士林代爲擔保現亦被伊牽累心不甘服亦欲來案控告吳供稱與施往來均有帳目且有憑條請閱同轉檢閱之下謂此種字條不能憑信當卽給還著將吳押候傳王士林到案再行核辦○闕馮氏與姘夫闕松亭糾葛屢列前報昨日該氏又至公廨請領闕松亭交案之珠寳物件同轉謂爾前夫何姓供稱姓華小婦人與伊早已恩斷義絶問爾現住何處供稱與闕松亭分離後住居珊記碼頭左近王公館謂珠寳准爾領去著補具領狀備查爾上次未曾交保此次須覓租界妥保以便有事傳唤○前包清潔局之徐兆環訴稱股東朱春林病故後其妻將公董局所立收條匿不交出等情當將朱妻提案訊問箸令交保邀同司帳人等到案候訊此已列入前報嗣因該氏在上海縣衙門控告案懸莫結昨日葛同轉又將徐兆壞傳案訊問徐稱清潔局事于光緒十七年爲止是年四月二十左右由朱春林算清帳目計共三股每股除開銷外凈餘利洋五百四十九元當由吳竹軒請司帳蔣姓繕寫清帳兩紙業已呈閱問結帳時尚有别人目覩否供稱其時朱春林曾請祭小狗到塲監閱又由小的邀王紹吉並瞿民初等在塲閱視瞿民初王紹吉現在外面候訊同轉將二人傳進訊同之下瞿稱朱春林不諳帳務當請蔣姓理算蔣亦不擅長轉託小的協同理算始得羅羅清疏同爾知清潔局係誰人所辦答稱由徐兆環出面向公董局承包歸朱等接辦同轉問徐曰本公堂之案尚未了結爾何以又往縣衙涉訟供稱被原差哄進城中問進城後如何供稱由前帮審委員宋大老爺訊明曲折查問朱春林之子金海謂公廨案未訊結誰人指使到縣内具控著將簿據交案不料金海將總結帳簿藏匿揑稱被小的取去以致延宕至今同轉謂今日人証未齊著邀被告等到案再行訊究 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　補用縣王易陳永康劉祖培楊炤李世申俱辦秋祭禮樂局余銑解地丁銀進京府經王書臣奬叙補缺後以知縣用南康通判伊清額奬叙四品銜文巡捕吳咸熙奬叙直隷州知州白賡梅奬叙補缺後升直隷州知州布理王鵬翼奬叙四品銜候補知縣布經連級保補知縣後升直隷州知州按知蔣星焕加五品銜俱順直賑捐局行知建昌同知唐繼周請假回九江就醫以候補通判陳希曾酌委署理又署南豐龍池司陳治國據報病故以從九吕維翰署理新海防分發從九祝長齡禀到係直隷大興人署南昌縣朱錫祁委辦各局事務署萬安縣周文潮卸事清理交代回省李墨林加一級紀錄四次張瀛德萬安緝私縣丞陸承緒丁本生母憂准補東鄉典史張禹川定南照磨徐襄治均應行飭赴新任 
[上海六馬路仁濟堂籌賑公所施少欽經收山東臥牛山工賑捐閏六月初一至七月三十日止清單]  
　　百川通來具百川通來具慶堂大善士洋一百元正大莊來無名氏五十元無名氏三十元楊靝成求符治妻病速愈隱名氏二户各二十元經訓堂師哲堂隱名氏古稀氏王知足五户各十元徐二蘭山房九元心雄力弱人八元徐兆祥求符治胞伯紹文祈病速愈無名氏敬忠堂謝三户各五元六齡童求資先祖父母先母冥福并佑識字敏悟頴川子求合家平安二户各四元徐二蘭山房三元吳正標酧妻病速痊之愿隨緣道人招商潯局宜勤軒麗生氏楊石記楊輪記七户各二元吳惠堂雷祖誕香資移賑包迪臣藥資移賑王仲麟藥資移賑阿夀姐措衣移賑惟政堂等十位合閨中聞灾人補過主人正泰順恆泰　張源順有懷室夢覺生未書名林海章馬子華鄭廷珍張子華張子明程式丹程慕琦陳采臣吳伯奎蘇聯氏沈楊氏周秋張德氏練永氏無名氏無名氏張凱如安記根記三十二户各一元瑞豐棧九角寗甌氏八角無名氏六角五分江勉善氏無名氏無名氏魏豐記幼合記倪綏初范月亭恆大德何益順章恊泰蘇一利鄭恊利十二户各五角任日照四角新裕昌潘和盛白藩臣張茂奎袁松亭五户各三角姚春榮小開娘娘陸兆記徐永昌西河氏孫慶順汪姓無力人八户各二角鄭守均周司務無名字小狗范慶記子一氏樂戲子徐福記遵命子九户各一角心雄力弱人又銅洋二元曹信義申號戚鳳琴二户各銅洋一元李翼林錢三千文全官季官二户各錢一千文以上共收臥牛山賑洋三百七十一元七角　分銅洋四元錢五千文 
[上海鐵馬路廣益善堂謹將七月廿九日起八月初二日止第十四次施醫給藥延夀捐清單]  
　　安徽旌德縣汪潘氏同子汪毓海祈保平安助日本洋十元南順泰來萬安公司洋三元潤和號洋二元昌翰洋一元二角昌成洋七角五分隱名氏洋一元二角申報舘交來朱天和錢五百文萬金論堂錢五百文林萬興錢五百文余公盛五百復泰興錢五百文無名氏錢七百文王恆泰錢三百文賀順泰錢三百文中和福錢三百文屈恆華錢三百文錦昌厚三百文卿萬福錢三百文天德錢二百文錦文德錢二百文衷成堂錢二百文計十五户共錢五千六百合九八銀三兩七錢九分以上共收洋十八元一角五分又銀三兩七錢九分 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
