# 1904 - 41 - 4911070

 

Page 1

 
 
[新印大字遼金元三史出版] [  點石齋啓]  
　　遼金元三史爲近時極要之書大小試塲命題皆兼及三史局刻繁重價值又昂海内寒儒每苦力難購置且三史中地名人名之類率皆鑿牙佶屈記憶難淸臨時若不檢查卽素經流覽者亦往往有差舛之虞貽悮匪淺此書最宜付之石印以便取携而竟無人計及於此今始由本齋用影石法縮印選取頂上紙墨故能字跡明顯朗若列眉平日用功旣屬不費目力而携帶則尤極相宜裝訂廿八册價極克已祗收回工本洋銀四元八角欲購者請臨英大馬路本齋三馬路申報館申昌及各書坊購取 
[俄日戰事日亟中國宜助日攻俄說]  
　　俄日兩國以我東三省故互啓齟齬俄之徵兵調饟也急如星火日之徵兵調饟也亦急如星火紛紛備戰已數月於兹而迄未見有宣戰明文布告天下蓋以俄日兩國尚在協商自一而再而三文牘往還相持不下或者俄廷能允日本之議還我東三省主權則戰事尚可挽回不至遽爾决裂乃俄國於日本第三次公文遲遲不覆以致人心惶惑驚駭非常道路喧傳謂數日前日本已有宣戰明文徧告各與國本報則從而論之曰泰東西通例兩國交戰凡簡駐敵國之公使領事必先下旗而歸僑寄敵國之人民必浼友邦爲之保護郵船必停輪不發以防敵人刼自途中宣戰之文必電達諸友邦以明聲罪致討之意今俄日兩國皆未有此舉動事雖岌岌尚待靜觀故謂俄日之終不至於戰吾不敢故作此慰藉之詞如謂戰端已見於目前則吾亦不敢妄爲此張皇之語乃觀於昨日本報所紀俄日各事而知戰機已决兵釁將開兩國邦交從此竟絶何也蓋俄國駐日使臣因兩國將次開戰定於西歷二月十二號卽華歷十二月二十七日下旗返俄日本駐俄使臣亦於是日離俄返日在西字報所載雖尚謂得自傳聞而本邑中外官塲則皆稱得有日本電音日廷果有召回駐俄使臣之說允若是則所聞已確不轉瞬之際兩軍卽將相見以戎衣矣而今日本報又紀日本來信謂俄廷答覆日本第三次文書現尚未到窺其用意惟在遷延故不必俟俄政府回文决計與之一戰東歷二月四號卽華歷本月十九日已定此議預備交單事宜兩國軍情愈形緊迫我中國政府方守局外中立之旨以謀自全旣不助俄亦不助日一若此事於我絶無干涉不妨袖手旁觀殊不知俄日之互啓此釁端也皆以我東三省故雖當協商時公文來往連及高麗然非因我東三省則尚遏而不發是俄日之戰實以我故我豈能事外置之置之則是已棄東三省非我國家之疆宇矣故迨其開戰無論爲海爲陸不必在我中國之地而事終以我而起不能不一與聞且卽不與聞而亦豈能安然無事乎俄勝日則東三省固無還期日勝俄則東三省亦豈能復歸我有孰勝孰敗且必各挾乘勝之力以蹙我疆圉非徒東三省淪入於外人已也故守局外中立之宗旨未可爲計之得者然則當助俄乎抑將助日本乎曰於無策之中姑設一策宜助日本日本以我故致與俄人開戰按之情理一宜助也日本勝俄則東三省尚可仍爲我有以我亦與聞其事不難以仗義執言之舉商之日廷二宜助也或慮俄人勝則中國不將更受其害曰俄人欲於乘勝之後席捲中國吾知歐洲各國必有妬俄人獨握中國厚利懼俄人漸且侵入歐洲相與合力阻之者故不如助日雖然吾尚有私心希望者俄日兩國戰意雖决而兩國派駐之公使須俟西歷二月十二號卽華歷十二月二十七日始下旗回國夫開戰必先下旗是未下旗之前尚可有一線之望吾故甚望兩國之仍歸和好毋遽禍結兵連致生民慘遇兵戈無論勝敗皆有所不利也 
[本館接奉電音]  
　　昨晚八點鐘時京師友人飛電傳來上諭一道敬謹譯登○十二月二十四日内閣抄奉上諭貴州鎭遠鎭總兵員缺著范德元補授欽此 
[電傳宫門抄]  
　　昨晚八點鐘時京師友人專電告知本館云十二月二十四日皇上召見軍機大臣及李坤 
[普告絶交]  
　　華歷十二月二十三日英京倫敦來電云華歷十二月二十一日俄迁移書各友邦大旨謂刻由日本駐俄使臣奏稱本國朝廷已不願與俄來往電飭使臣速離貴國京城爲此我俄亦卽電達日本東京令駐使離日回國書中又云日廷如此行爲是急不能待我俄覆答矣日後失和之咎當悉由日本任之 
[日議絶交]  
　　昨得日本東京來電云俄廷覆答日本之文約於東歷二月四五日註卽華歷十二月十八十九日可達東京日廷旣由駐俄使臣栗野氏傳電告知立卽電召伊藤博文山縣有朋兩侯互籌一切迨東歷二月四日註卽華歷十二月十八日午後一下鐘越四十分時内閣總理大臣桂太郎及伊藤山縣大山巖井上馨松方正義諸元老與夫陸軍大臣寺内氏海陸軍大臣山本氏外務大臣小村氏集齊内閣會商和戰之局議得日政府末次致俄廷之文迄今並未覆答日後覆答與否尚未可知然觀其暗中整頓戎行足見非眞心與日和好遂决計與之割絶交誼不復訂日協商矣 
[日使離俄]  
　　昨閱日本大阪某日報云頃聞日本簡駐俄京聖彼得羅堡之使臣栗野氏及領事等員已於東歷正月二日註卽華歷十二月十七日夜半得外務大臣訓電隨卽下旗而出俄京矣 
[俄人驚詫]  
　　華歷十二月二十三日英京倫敦來電云日本與俄絶交之說傳至俄京俄人聞之大爲驚詫蓋以俄廷覆答日本之文牘措詞甚屬和平初不料日人竟悍然不顧若此也 
[俄師移動]  
　　昨得高麗漢京來電云俄人檄調向駐旅順口之陸軍四隊或謂約七千名或謂約八千名於西歷二月四號註卽華歷十二月十八日開赴鴨緑江邊同時屯泊旅順口之俄國各兵船咸起掟開行尚未悉駛往何處韓人一聞此信朝野上下罔不驚駭欲狂 
[俄國進兵]  
　　本埠字林西字報登華歷十二月二十三日天津來電云傳聞俄國有陸軍一隊馳抵滿洲加拉 
 
 

Page 2

 
 
加姆地方向駐加拉加姆之華軍立卽退回京師駐守津上官紳商賈一聞此信無不惴惴於心又聞駐京日本使臣已豫備添兵保護使署矣 
[日艦行蹤]  
　　香港循環曰報云日本所購日進軍艦已於華歷本月十七日由哥林堡行抵新加坡未幾春日一船卽相繼而至先是坡中傳言日進由氈拿埠啓行之前有人暗置火藥於機器房意圖轟毁及詢之船中執事人員則諱莫如深僉謂並無其事 
[日艦到期]  
　　日本東京來電云東歷二月二日註卽華歷十二月十六日日本所購春日日進二軍艦行抵新加坡翌日卽鼓輪東下開足機力電掣星馳改道由關門以抵横須賀軍港途中倘無意外之事則東歷二月十五十六日卽可到來矣 
[日促船工]  
　　香港循環日報登英京倫敦來電云日本海軍省曾倩英國域加施墨禪及菴士當郎兩公司製造戰艦兩艘刻由日政府促令昕夕從公限十八閱月内告蕆詢之公司中人謂兩船各重一萬六千四百墩速率一下鐘十九海里每一分時能放出砲彈十有一墩若英國最堅最巨之戰船每一分時祗放出砲彈九墩之譜眞至新之利器也 
[俄聘奥員]  
　　香港循環日報譯登歐洲羅和波士揩報云俄羅斯陸軍部聘用奥國砲隊營中武弁數員馳赴亞東効力奥國兵部大臣准如所請刻已給假若干日令卽馳抵俄京矣 
[譯英電論俄日搆怨事]  
　　香港循環日報譯登華歷本月十三日英京倫敦來電云俄廷末次覆答日本之書已於禮拜一經俄皇御筆批准隨將大綱頒示日本駐俄使臣令卽由電轉達日政府措詞雖甚婉轉然不肯將中國二字載入草約之中蓋前者兩國曾擬訂約章互保中國及高麗體面兹由俄皇將中國二字删除逆料此書旣至東京卽日本駐俄使臣下旗回國之日矣 
[美議約章]  
　　香港循環日報云西歷客臘十八號美廷將新訂中美商約發交上議院會議訂議員同聲贊可惟們勒索他之賴而孫意見相反大言曰此次中所訂約不得謂爲我美十分有益卽如奉天府及安東縣開爲商埠一事俄人必始終撓阻且以上兩處究係内地市廛非入水極淺之船不能行駛我美所望於中國者非僅開如此商埠一二處也抑俄人今仍佔據滿洲各項利權均在其掌握而我美欲於此處開拓商埠日後交涉必愈見其難然則訂此商約者其能免無識之譏乎語畢有諾基者起而申辯曰中美商約利益甚仍賴氏之言毋乃太過以余觀之其於俄所經悍亞東之事似可藉以解釋於事局不爲無裨諸君請觀後效可也且俄人嘗聲言决不撓阻奉天等處開埠通商之事今果忽欲撓阻當亦無以爲詞嗣是麥根及斯泊那諸人亦各暢言開埠之益其議遂定 
[王大司農議覆籌欵練兵事宜章程]  
　　一嚴覈各省錢糧查每年各省丁漕約共額徵銀三千一百餘萬而短徵缺額之數常在五六百萬其中有報水衝沙壓分别豁除停緩者有報水旱成災分别蠲免緩徵者有報丁逃户絶抛荒年久未經啓徵者官吏因緣爲奸揑災揑荒弊端百出卽如河南一省共報水佔沙壓地畝停緩銀十六萬七千餘兩内多指爲中工鄭工蘭儀工等處决口所致其實黄河决口堵塞以後昔年漫决之地早經涸復半屬膏腴而承此業者多係巨室富紳久踞無糧地畝官不過問推之江南等省奏銷所列坍豁錢糧者恐亦不免此弊此報水衝沙壓豁除停緩之不實者也又江寗一省共報抛荒缺額因兵停緩等銀八萬餘兩安徽一省共報荒田緩徵等銀二十萬八千餘兩山西一省共報有主無主荒地豁除停徵等銀十餘萬兩甘肅一省共報荒地無徵銀六萬五千餘兩陜西一省共報荒地豁除等銀四萬餘兩或以咸豐同治年間宼亂爲詞或以光緒丁丑山西大祲爲詞試問此數十年來休養生息户口繁滋何至從前抛荒地畝至今全未墾熟猶每歲仍報荒缺銀數萬數十萬不等顯有揑飾且民間買賣地畝多有取巧飛灑等弊貧者賣田售主勒掯少撥錢糧如賣田十畝祇令撥糧五畝而優給價値賣者貪一時之利售田十畝與人而留五畝之糧於已迨無田不能完糧急而逃逸糧遂無著又有富家糧多詭分數户每年納糧僅完一二户餘則串通糧差不認不完久之無可稽考而所分之户錢糧亦無可著落此報丁逃户絶抛荒年久未經啓徵之不實者也至各省因水旱成災分别蠲緩錢漕少或數萬多或數十萬年年報災年年蠲緩報災之分數略同劉緩之銀數亦略同謂之例災其蠲緩錢糧率皆州縣私徵入已上下朋分謂之喫災此等弊端各省大抵皆然而河南江西江蘇浙江等省爲尤甚此報水旱成災分别蠲緩之不實者也又各省每年於災荒蠲緩之外無故而報民欠未完者亦復不少實則民間何敢抗欠錢糧其中有劣紳大户包完錢糧而本身則延欠不完者此外大抵欠在書差者爲多定例州縣經徵錢糧祗准差役下鄉查催不准差役包納乃牧令竟有希圖多收錢糧可沾餘利預將串票裁給書差下鄉催收或名爲截糧或名爲包糧或名爲撕串此輩執串在手勒索鄉民不止倍蓰而交官則仍有短欠其短欠成數每年皆不相上下一若有例可循者故名爲民欠實爲差欠且徵收考成不及一分或僅及一分者處分亦甚輕州縣遂不甚措意此報民欠完之不實者也以上種種積弊或在官吏或在劣紳或在書役若得督撫大吏愼選賢良各就地方情形破除情面認眞釐剔不難立增鉅欵光緒十年臣鹿傳霖在河南巡撫任内嚴禁州縣揑報例災該年地丁卽多徵銀三十餘萬兩近時江蘇辦理淸賦每年亦多徵銀六十萬兩是其明證擬請旨飭下各省將軍督撫督飭司道各將該省錢漕積弊詳細查明妥定章程遴選得力州縣設法切實整頓提官吏之中飽禁劣紳之包抗除胥役之弊竇認眞逐漸查辦不容稍有徇隱如辦有成效准其酌量保奬儻敢仍蹈故轍卽行從嚴參處以昭炯戒並將擬定各項除弊章程分别具奏並報部立案毋任推延當此時艱日亟宵旰憂勞於上各將軍督撫諸臣受恩深重自當公忠體國力崇節儉杜絶酬應廉正率屬先以本署辦公餘欵酌提若干報効歸入公欵以爲之倡並飭缺分較優之藩司運司關道糧道均各量力酌提歸公然後查提州縣之中飽則上行下效以身作則自必羣相觀感是又在各將軍督撫等督同司道各就缺分之優劣酌定提歸公欵數目自行奏明辦理非臣部所能遥度也 
[南寗剿匪記]  
　　廣西南寗訪事人來函云日前著名悍匪滕正義嘯聚宣化縣境五塘團練勇丁圍攻不克因禀報左江道署懇卽發兵助之道憲余觀察立卽移行左江鎭督兵前往滕匪聞信竄往思恩府屬安定土司境土司某君自募勇丁一營會同先鋒小隊百名與之鏖戰駐紥附近之綏遠軍關中營聞報來援管帶吳君勝貴身先士卒各勇亦奮不顧身當場斃匪數十名獲匪十餘名及馬十七匹槍十四桿匪黨遂大敗而逃又土匪王肥五之妻亦悍賊也帶有匪黨主餘名在隆安古漂墟後山洞中藏匿洞長四十餘里某日其黨四人詣綏遠軍統領和太守廷彪處投誠願作線人擒賊自贖隨將黄妻及親隨九名擒獲槍斃餘匪四名詰之黄妻供稱丈夫手下黨羽刻已四散無蹤只賸親隨十餘人餘皆不知去向現已解交左江道訊明正法矣 
[種火駭聞]  
　　香港循環日報云廣東鶴山縣境古勞墟於本月十三日之晚被匪人種火於某麫食店霎時火烈具舉致墟中大小店鋪二百一十餘所悉化劫灰各匪黨羽擾攘紛更截刼財物各家旣燬於火又遇匪人之害可弗想而知矣 
 
 

Page 3

 
 
[東粤官場紀事]  
　　昨得廣州友人手書云廣東巡撫張中丞以省中久少甘霖農民頗殷翹盼特於本月十三日起日往白雲山龍王廟設壇祈雨旣而紅日杲杲雨師依舊愆期因擬親詣廟中致齋三日大抵一念之誠上蒼當爲之感格矣○四川武備學堂總辦羅與三觀察崇齡粤之南海縣人前經蜀中大憲派赴日本觀兵迨事畢回華順道至粤東謁見岑雲帥呈上輿圖雲帥擬留辦理粤東礦務以收臂之助○新授廣東陸路提督李慶堂軍門福興於本月十一日由西粤東來擬於日間赴任○日前藩轅牌示信宜縣知縣葉祥麟調省遺缺委現署連平州事候補知縣樊淙調署遞遺連平州缺委輪委補用知縣葆椿署理新選韶州府知府兪炳輝繳憑到省應卽飭赴新任俸滿揭陽縣典史行士箴飭回本任○日前陸豐縣知縣劉大令能曹奉藩憲牌示調署番禺縣知縣隨具禀憲轅乞修墓假若干日大約番禺縣篆務須暫委他員代庖矣 
[月湖寒浪]  
　　寗波訪事人云江北岸崇信書院前由耶穌教中長老會敎士費君創設邇來學者日衆講舍不敷經費君募欵七千餘金鳩工改築除舊有學生外加收二十名亦栽培寒畯之道也○寗波府屬各縣花會之風無處不有而以奉化爲最甚縣主王大令飭差緝捕若輩竟敢聚衆抗拒將各差用繩縶縛肆意兇毆各差狼狽而回大令遂亦不敢嚴究於是若輩心膽愈壯蔓延愈廣甚至距城不遠亦公然派人掛巴賭風之盛一至於此爲人上者其將何以爲情哉 
[潤州近事]  
　　鎭江訪事人云俄日交訌刻尚未定南洋各大憲因之綢繆未雨籌辦江防日前駐守江陰之續備老湘合字營哨弁王守戎奉統領劉觀察之命馳抵鎭江招募勇丁一百五十名附某輪船回江陰防次○鎭江係各國通商口岸輪船來往每有匪混蹟其間常鎭通海兵備道郭月樓觀察患之嚴飭水陸總巡周錦堂協戎每於輪船抵岸時逐一稽查如有形跡可疑之人卽行究辦誠保衛商旅之善政也○儀徵淮鹽督辦蒯禮卿觀察於月之十五日附某輪船來鎭小住征驂拜會當道各員隨於十七日事畢而返○近日常鎭通海道郭月樓觀察札飭所屬文武各官謂俄日兩國互啓釁端無論有無戰爭均應一律戒備駐防水陸各營應嚴密妥籌佈置各地方官亦宜力行保甲淸查内地各匪尤須加意保護教堂切勿稍有疏懈○駐防鎭郡之南洋續備新湘全軍統領徐瀚臣及南洋續備護軍副四旗分統蕭瑞卿二軍門瓜洲鎭總兵高藎臣鎭軍均以東事日迫長江防務戒嚴通飭麾下勇丁勤加操練各營官奉令維謹每日黎明時即督率所部排隊至大校場操演習陣式直至午後始回營 
[五茸臘鼓]  
　　松江訪事人云錢復初孝廉同壽前由當道延主融齋書院講席與前松江府知府升任安徽臬司濮紫泉廉訪撙酒論文交融水乳近聞廉訪肅函來郡聘爲皖省高等學堂總教習孝廉誼不容辭擬於明春束裝就道○匪棍充斥擾害鄉閭大憲行文華婁兩縣飭就城鄉村鎭等處舉行保甲事宜日來華亭縣主陳仲陶婁縣主屈吉士兩大令已商知各紳董遴選廉明公正之人遵章辦理矣○華亭縣陳仲陶陳婁縣屈吉士兩大令近奉上憲密札飭令嗣後拿獲梟匪上棍訊實之後立卽科以死刑昔人謂治亂民用重典蓋亦時勢所宜然也 
[上海官塲紀事]  
　　引翔港婦防局委員沈霞標參軍因張顧氏張毛毛張桂全環控邢慶華賄通局差冐贖所押田單迭受大刑幾致喪命一案特於昨日親詣縣署謁見縣主汪瑶庭大令面陳一切情形良久始退○昨日籌防局委員朱霞林明府命駕至縣署拜會縣主汪大令互談良久始别○昨日城汛周鑑之千戎策騎詣縣署拜謁縣主汪大令○河南候補知府宋太守金波江蘇候補知縣黄明府耀宿先後趨詣道轅謁見蘇松太兵備道袁海觀觀察繼至縣署投刺縣主汪大令以禮欵之 
[四訊惡棍]  
　　前者金榮記報關行執事人某甲投英美等國公共租界公廨控陸毛囡陸仁元行竊洋紗等情牽涉著名惡棍范毛毛卽上海縣署捕役曹勝謀斃人命之事前日午後鐘鳴兩點二刻蘇松太兵備道袁海觀觀察委朱霞林明府偕讞員關絅之司馬會同英總領事署繙譯官寳述德君升堂覆訊工部局律師瓊司聲稱此案范毛毛等人口供已逐一問過堂上諒經明晰應請秉公判斷明府謂若照命案而論應將全案人證送請上海縣訊辦寳君謂此案關繫甚大本副領事未便擅專旋與明府及司馬會商著將范陸還押捕房候據情禀請英總領事核奪至行竊洋紗一案候再訂期會訊 
[難民訴寃]  
　　前有徐州府屬難民四十餘人投上海縣署擊鼓鳴寃縣主汪瑶庭大令升坐堂皇飭傳爲首之金玉才彭介仁車鴻文研訊金等供稱小的等原籍蝗蟲爲患田禾被囓一空不得已流徙異鄉藉資餬口前日行至大場鎭找尋地保冀得一飽不意居民靳不與食時伴七十餘人飢不可忍紛紛攫取柴米致被居民鳴鑼聚衆兜拿地保悞爲强盗開槍亂擊致斃一十七歲之幼童叩求詣騐大令以大塲鎭在寳山縣境飭赴寳山縣署報金稱詢諸鄉民歛稱彼處係上海縣境大令派差帶同前往查明究係何縣所轄禀候核奪 
[上海縣署瑣案]  
　　夏生桂投二十三七鋪巡防局控陸祥新賴欠存欵等情由局員某君函送到縣前晚縣主汪瑶庭大令升堂研訊夏供小的係本邑人早失怙恃前在裘天寳銀樓習業今當顧公館長隨有洋銀一百三十元及會欵十八元存在姊丈陸祥新所開江草店内均被吞没叩乞訊追陸供小的在南市開店夏所存洋銀四十元已於去年三月索去爲定親之用會項十八元伊因無力再交替與小的目今尚未得彩照此結算小的並無欠欵大令飭差帶赴頭會處對明收還已交之欵餘候查明再核隨將陸交人保出○滬南老擺渡協元泰桂圓店主張麗卿被火後因曾保火險經受害鄰人投縣控告大令查得張畏罪逃逸尚未訊理兹始回滬有楊炳卿者被欠洋銀若干元扭至縣署請追大令向之研訊楊供小的在南市開設米行張欠洋銀九十一元交付某錢莊期票到期往收無著而張已逃避待至今日始得途遇爲特扭案求追張供小的係松江人失火後暫回家中欠楊米價洋銀九十元曾付莊票一紙今若索取銀兩應將此票交還大令謂爾失火後曾收到保險銀兩否答稱小的曾保火險銀二千兩已收一千兩尚有一千兩不日亦可收到大令著交人呆出將一千兩繳案分給被災各户所欠楊九十元應卽歸楚楊亦應將原票檢還均限年内瓊淸具結呈案○前者吳丫頭控徐新餘行兇毆傷等情前晚大令升堂集訊吳供小的家住北紥涇鎭附近鄉間耕田度日前月某日由鎭上回家見徐竊取倪姓田内水龍骨車向之喝阻徐給小的小銀錢兩枚囑勿聲張後被倪姓查悉徐疑小的告訴糾集同類將小的高弔楊樹上肆意毒毆幸由地保吳來謀勸釋迨小的投案請騐徐亦投巡防局誣控務乞究懲吳保禀稱小的親見丫頭被徐弔打竭力勸釋徐供丫頭向小的借錢不遂裝傷朦控大令判令將徐笞臀二百板掌頰五十下取具改過切結然後交人保出丫頭交地保帶去 
[浦東保甲總巡局瑣案]  
　　前日張阿華投浦東保甲總巡局控袁葵齋宓寳金吞没股本洋銀若干總巡謝岳松明府研訊之下命移送上海縣署請縣主汪瑶庭大令訊斷○前日浦東某處天主堂司鐸朱某以教民金菊仁卽金阿菊慣於竊物函送保甲總巡局請懲總巡謝岳松明府研訊之下判責三百板押改過所三月 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禁賭文言]  
　　福州訪事人云本月某日闹閩垣經捕局總辦彭司馬出示曉諭曰爲爲民除害認眞嚴禁事照得賭博爲民生之害自來文告言之綦詳朝廷亦久垂爲例禁無如積弊難返在上多奉行故事在下每視爲具文而文武衙門之吏胥兵役又復婪取陋規以致明知故縱爾等亦遂明目張膽無所顧忌於是賭博花會之風乃日熾而不可究詰矣方今聖天子湔革弊政講求新法有與民更始之意昨奉臬憲面諭現蒙督憲委辦警務凡爲地方閭閻之害者皆宜次第革除而賭博花會爲尤甚小民趨之若鶩迷不知返允宜認眞禁革以淸積弊等因本委竊念賭博花會二事奸民窟穴其中倚爲生活者不知幾千百輩一旦驟爲禁革則若輩失其剿穴無以爲生遂逞其鬼蜮伎倆通神手叚以爲彌縫弛禁之地本委淸廉自矢平日未嘗收受爾等陋規今仰體列憲愛民如子之心敢不認眞查禁以爲地方除此積弊爲此合行示諭所有城廂内外賭博花會統限十日内一律禁革不得再有掛巴及開設賭廠情事本委無分曉夜派人嚴密梭巡並不時親往查拿倘敢恃有護符再蹈故轍一經查獲定卽嚴懲其在塲共賭之人一併從重究責决不寛貸徇情言出法隨其各凛遵毋貽後悔 
[南海冰花]  
　　廣州訪事人云粤省擬設商會迄今尚無頭緒所擬章程亦經大憲批駁事之成否恐難預期○日前粤督岑雲帥派員赴連平州立提已革州牧徐仁傑及幕友紳士等人解回省垣歸案審辦迨抵省後卽將徐交廣州府看管幕友完柱臣交南海縣監禁紳士王宗澤黄小山交南海番禺兩縣分别管押○殘臘將盡瞬屆新春省中各商以時事日非互議酌减迎春典禮概卽來歳中元建醮亦有倡言暫停者不作無益害有益粤人士其先得我心乎 
[南市捕房紀事]  
　　日前永源藤店主莊益泉雇令季錫華所駕之船承裝藤貨至震澤縣境忽稱被盗劫去三擔半値洋銀三十餘元向之理論一味逞蠻因卽扭訴捕房捕頭令押候解送馬路工程局禀請總辦翁子文太守訊究○浦江船户張白白兪順福莊阿八爭攬生涯互相格鬥旋復扭訴捕房捕頭令押候轉解工程局禀請訊究○偷兒莊金慶潛至張陳氏家竊取衣服七件當場追獲扭訴捕房捕頭令押候解送工程局禀請訊究 
[英美租界公廨晚堂案]  
　　兆豐宏元兩錢莊執事人夏子和夏永川以均昌和打包鋪主鍾聘臣欠銀逃遁投報捕房捕頭派包探趙銀河拘獲解送公堂前晚襄讞委員王松丞刺史升堂研訊夏子和投案訴稱莊上與鍾往來被欠銀一萬三千六百餘兩向之索取始稱須待伊叔鍾步渠由漢口來滬方可理淸其實私將棧内値銀一萬餘兩之貨移往他處旋即脫逃不得已爰會同夏永川石鶴鎭邵連水等人報捕拿獲計共欠小的等莊銀三萬六千四百餘兩務求比追並將均昌和號發封備抵邵等供詞大略相同鍾供小的係廣東某邑人所欠之欵實因生意虧耗所致求恩寛限理明刺史飭嚴加管押限一禮拜料理一面備文簽差赴漢關提鍾步渠到案訊追 
[英美租界公堂瑣案]  
　　本年八月流氓黄阿三冐充美界包探陳洪德向陸桂才勒索洋銀不遂所求恣行兇横事發避匿迄未成禽前日陸在英租界中忽與黄遇因卽扭交包探倪順泉解案請究襄讞委員王松丞刺史研訊之下陸聲訴前情黄俯首無詞刺史商之德總領事署繙譯官麥令豪君著押候查明核辦○昨報紀行刼蘇州元和縣屬某典肆之夥盗高春山卽錢三及劉轉運李老么周老么四犯經包探竇如海獲諸大興里流妓金小寳家解經讞員關絅之司馬略訊口供押候吊贓在案昨日包探趙銀河投案禀稱當小的等人往拿時有太湖水師中哨睚弁所轄水勇劉漢章乘隙向流妓金意卿索去鍍金臂釧金約指金耳環鈔票等物報經捕頭派令小的拘劉送究意卿投案訴稱當人衆喧嚷之際劉勇上樓勒索不給則袖出小刀恐嚇小婦人不得已將自已首飾給供請爲究辦劉供小的在太湖水師中營左哨三號杉板船當勇餘語支吾刺史著押送張弁處自行懲辦首飾當堂給意卿領去○某客棧茶房李洪寳王春林串竊寓客江松陂所置川土兩包及衣服等物報由包探王長桂拘獲吊到原贜解案請究刺史判各責二百板發押捕房三月○頑童徐金生混入陳阿福家行竊銀臂釧及衣服等物報由包探趙銀河拘獲吊到原贓解案請究刺史判押改良所兩年○流妓王小寳前在天津唱演髦兒戲後被鴇兒帶領來滬逼令作夜度孃稍不遂意便肆兇毆前晚在馬路中强曳行人被捕拘獲捕頭派包探竇如海送案請訊王妓供小婦人不願賣娼叩求超豁刺史飭發棲流女所擇良婚配○偷兒馬阿東掩入時張氏家竊取皮馬褂一件報由包探方長華獲案請懲刺史判責二百板發押捕房兩月○過犯沈泉生先後掩入金寳卿等七家行竊衣服棉被等物報由包探倪順泉拘獲吊到原贜解案請辦刺史判責二百板發押捕房半年期滿之後再責二百板○過犯朱春榮行竊張消友家衣物報由包探倪順泉獲案請懲刺史判責二百板枷號一禮拜期滿之後發押捕房四月○過犯陸阿四林福生串竊張順泉等五家皮衣水烟袋等物報由包探倪順泉拘獲吊到原贓解案請辦刺史判責林三百板陸二百板各押捕房一月期滿之後遞解回籍 
[法租界捕房瑣案]  
　　法兵營内細崽吳小福串同孔相波李逢春行竊鈔票衣服絨毯等物報捕查獲吊出原贓解奉讞員魏蒓陸大令訊供管押昨日命提至案著將吳枷號一月期滿責釋李責四百板孔責三百板卽行釋出○積竊王子琴行竊安慶輪船某客所携狐皮馬褂一件報捕查獲解奉大令訊共著押捕房半月期滿責釋○船户朱阿香陸榮芝行竊某號囑運之煤被號主查獲送入捕房解奉大令訊供著將陸責二百板朱無于省釋○偷兒王阿三陳阿榮孫阿林串竊某姓家錫器十餘件報經包探拘獲吊到原贓解奉大令訊供著各押捕房一月期滿之後各責五百板○偷兒王阿金陳阿三王小才均由包探拘獲解奉大令訊供管押昨日命提至案將王阿三責一百板陳阿三王小才各押捕房半月期滿責釋○流氓顧兆奎在老北門外護城河畔攫取行人之帽被包探拘獲解奉大令訊供著枷號半月期滿責釋○王子卿吞没姪婿劉某所送茶禮洋銀朎衣飾若干將姪女藏匿控奉大令訊供管押昨日命提至案重責四百板然後開釋○拐匪陳錦記誘拐某姓幼孩賣與粤人帶回汕頭等處經某姓扭控奉大令訊供管押昨日命提至案從嚴責比陳一再求恩大令著展限三日將孩交案如延定予血比 
[美租界捕房紀事]  
　　昨日甬人孫阿多潛携食物至虹口捕房暗中遞與押犯某甲適爲三十一號西捕所見告知捕頭捕頭令押候解送公堂禀請讞員關絅之司馬訊辦○昨日北蘇州路信大馬車行御者陳財生在門外配馬車馬忽受驚逸至北河南路旋由七百四十號巡捕追獲帶入捕房捕頭姑念事出無心從寛釋出○昨日百老匯路耶松船廠某洋人以馬夫曹土增無端停歇報知捕房捕頭令五十五號西所探將曹拘押聽候解送公堂禀請懲辦○昨日海司格路三十一號洋房某西人家細崽應應阿坤撤工不作經西人投報捕房捕頭令包探顧福其拘押聽候解送公堂禀請究辦○昨日偷兒張轉根潛入楊樹浦路九百二十號門牌王根三所開車寓行竊小車一輛旋由包探倪順泉查贓帶入捕房捕頭令押候解送公堂禀請訊辦○甬人胡阿根在漢碧禮路三百十六號洋房某西人處爲細崽日前乘間竊取鈔票洋銀二十元西人報知捕房捕頭令包探劉阿炳拘獲押候解送公堂禀請懲辦 
 
 

Page 10

 
 
[蘇垣官報]  
　　十二月十五日候補道張鼎祐劉體乾通知中西學堂中學堂均今日放學翰林院庶吉士邵章辭行同知魏汝駟禀辭解餉赴都准補碭山縣秦獻祥由甯來禀謝奉飭赴任知縣王邦葉禀謝奉委督審局卽日到差張克煊禀知奉委再赴南匯守提張令金匱縣任内欠欵差府經歷金業成禀知今日武備學堂放學程楚雄禀謝虎邱厘卡一年期滿且較有盈奉飭留辦敎習試用知縣毛傳桂試用縣丞陳文榴均山東人由京領憑來省禀到指分江蘇試用府經歷羅肇煥浙江人由籍來禀知到省縣丞劉頌淸禀知奉江安粮道憲委海運差卽辭從九吳嵩年禀謝委署奏賢縣南橋司巡檢事許德沛禀辭赴崑山縣保甲差通判春泰禀辭回甯十六日藩轅牌示臘正兩月候補同通州縣各員月課於十九日又佐職各屬於二十日來署照章繕寫履歷匀給奬銀候補道松峻通知由常鎭公幹回欽點主事籖分户部江南司行走紹先江甯駐防鑲黄旗人由京來通判丁方瑴禀知隨同松道臺由常鎭公幹回知縣瑞成禀知由江北公幹回方時褧禀知小學堂昨日放年學畢培先禀辭赴甯縣丞凌義培禀知在山東工賑捐局報捐花翎並加同知銜巡檢李彭年禀謝奉委海運滬局差陳漣禀謝委署太湖廳東山司巡檢事李熙禀謝飭知奉部核准府照磨汪自立禀謝飭知文闈案内出力蒙給勞績班委署一次十七日准補太倉州謝陶禀辭赴甯通判陳寳樽禀知　闋回省知縣游錫龍禀知本日會縣開辦工藝局米仁粟禀謝奉委課吏館照料差瑞成禀謝飭知二十四年分冬漕海運案内蒙保補缺後以直隷州仍留原省補用戴壽昌禀謝飭知甄别加考留省補用正任吳縣主簿侯鎭邦禀知奉府札飭回任昨日接印蘇省塘務委員營用守備効力武進士吳廷元禀知到省十八日知縣王佑之禀辭赴甯陳其珩禀知由京引見回省又屠仁溥府經歷劉瓜裕宣課大使甘桂林均禀知奉撫憲傳寫履歷縣丞施衍慶由崑山公幹回王文炳禀知交缷代理吳縣主簿事高士寅由甘肅解俸緞回蘇銷差並禀知在途聞訃丁本生父降服憂巡檢李彭年禀辭赴海運滬局差外委陳德順禀謝飭知奉部覆核准歸標序補工蘇候補巡檢張家湊於十一月廿三日在常州寓所病故 
 
 
 

Page 11

 
 
異者另摺具奏及不入舉劾各官填註考語造册移送部科查核外其應填六法之年老官河北鎭屬王祿營守備李春湧鄧新營存城千總楊立仁罷輭宫荆關營李官橋汛千總王海覩臣考驗旣確未使姑容並據各管營分别揭報前來與臣訪察無異謹繕各員劣迹淸單會同南陽鎭臣孫萬林恭摺具陳伏乞皇太后皇上聖鑒飭部議覆施行再所開各缺豫省現有應補人員應請扣留由臣另行揀員請補至河北鎭屬各員係前署鎭玉壽出具考語咨臣核辦新任河北鎭郎桂林甫經到任未便會銜合併陳明謹奏奉硃批兵部知道單併發欽此謹將豫省補行各營光緒二十八年軍政叅劾各員開具銜名劣迹淸單恭呈御覽計開年老官一員河北鎭屬王祿營守備張卓起一本官年力就衰難期振作應請勒休不謹官二員南陽鎭屬固縣營守備李春湧一本官營務懈弛嗜好頗深應請革職南陽鎭屬鄧新營存城千總楊立仁一本官營務廢弛辦事不謹應請革職罷輭官一員南陽鎭屬荆關營李官橋汛千總王海觀一本官性情委靡被控有案應請革職奉硃批覽欽此 
[河南巡撫陳奏補行豫省河工軍政查明並無舉劾人員摺二十八日]  
　　河南巡撫兼管河工事務臣陳夔龍跪奏爲豫省河工補行光緒二十八年軍政查明並無應舉應劾人員遵章改題爲奏恭摺仰祈聖鑒事案准兵部咨查定例五年一次軍政自光緒二十三年軍政以後至光緒二十八年又屆舉行軍政之期行令派工一體照章辦理於十月内具題到部當經調任撫臣張人駿以甫經到任河營員弁之勤惰及修防是否得力必須考核精詳舉錯允當方足以示勸懲請緩至次年與地方各營同時分案核辦以昭愼重等因於光緒二十八年十月初六日附片具奏欽奏硃批兵部知道欽此欽遵在案兹屆補行舉辦之期據開歸陳許道曹福元彰衛懹道馮光元各將所屬河營員弁造册詳送前來查南岸豫河營額設守備一員恊備三員千總二員北岸懐河營額設都司一員守備一員協備二員千總二員共計十二員臣矢愼矢公詳加訪察並於巡視兩岸之便留心查驗該都司守備協備千總各員弁均屬年力富强辦工勤愼並無衰庸不職應行叅劾亦無合例堪膺荐舉之員除仍隨時認眞稽核如有劣蹟卽行奏叅以重河防並將該員弁等年歲履歷淸册填註切實考語分咨兵部科都察院查核外所有河工補行軍政查明並無應舉應劾人員遵章改題爲奏緣由理合恭摺具陳伏乞皇太后皇上聖鑒敕下部院議覆施行再河南豫懐二河營定例准共荐舉一員此次查無合例人員以援照成案任缺無濫合併陳明謹奏奉硃批兵部知道欽此 
[河南巡撫陳奏補行滿營軍政並無舉劾人員摺二十八日]  
河南巡撫兼管河工事務臣陳夔龍跪奏爲豫省補行滿營光緒二十八年軍政照例考驗並無應舉應劾人員改題爲奏恭摺仰祈聖鑒事竊准兵部咨原奏内開查定例内外旗員五年一次軍政又定例河南駐防官員該巡撫考察又定例外省駐防旗員軍政有年逾六十以上如精力尚健弓馬嫻熟或曾經出兵著有勞績或實心經理營務出具切實考語保薦具題若年歳雖老精力未衰秉公甄核奏請留任供職各等語今查自光緒二十三年軍政以後至光緒二十八年又屆軍政之期所有駐防滿營官員軍政改題爲奏　通行一體遵照定例舊章畫一辦理等因奏奉硃批依議欽此咨行到豫當經前撫臣錫良轉行遵照因各營甫習槍砲未能精熟奏請展緩奉旨允准未及舉辦移交前撫臣張人駿補行考驗未竣復附片奏明移交臣接續調考兹臣到任後遵照逐一考驗並據城守尉志明將所屬各官除廂紅旗滿洲佐領左翼四旗蒙古防禦等二員現缺未補外其餘三十員及雲騎尉十二員六品廕生一員造册註考呈送前來臣覆加訪查考察並矢愼矢公詳加甄别豫省駐防滿營旣無堪膺薦舉之員亦無應劾之人所有筆帖式宗佐一員佐領文强文安七十一文明倭克精額永解榮恩延敦景豐等九員防禦廕祺文芳賡祥福春奇純恩鐸保安懐塔哈剛等九員驍騎校福安永立倭什琿承緒鈺錕淸常榮褔景暄永恰哈法什沙木等十員雲騎尉平澤鋭恒平彥納丹珠淸惠增恩明謙禎成海瀛斌陞豐山塞卜肯等十二員六品廕生員明一員均屬當差奮勉管轄克勤至城守尉志明現雖年逾六旬精力頗强察其才猷老練紀事嚴明操守廉謹又佐領榮恩防禦文芳福春等三員核其年歲雖逾六十以上均年力尚强差操勤奮且從前俱係出師著績應請一併留任供職除照例另行恭摺具奏並將各員現在年歲及平日操守才能分别填註考語同考騐駐防額兵弓馬槍砲名數造册分送部科察核外理合繕摺具陳伏乞皇太后皇上聖鑒敕部核覆施行謹奏奉硃批兵部知道欽此 
[督辦雲南鑛務唐奏核銷委員管解京銅沿途運費數目摺二十九日]  
三品頂戴督辦雲南鑛務臣唐炯跪奏爲委解京銅運員朱知緒沿途領支水脚雜費養廉等項銀兩造具册結送部核銷恭摺仰祈聖鑒事竊據雲南布政使李紹芬詳稱前奉部議京銅運京所需運費應令各省撥給事竣在於長運報册内造報又由津改用火車至馬家堡轉運京局交收各在案歷經遵照辦理兹據補用知州朱知緒申稱該員奉委解運二十一起二批京銅業經分解户工二部局兌收淸楚回滇銷差所有沿途領支水脚雜費養廉等銀分晣造具册結請銷該布政使查核所造共用過銀七千六百五十六兩九錢九分八釐五絲均係照章實用實銷並無浮冐至應完沿途關稅例扣减平俟奉部覆再行照章辦理詳請具奏等情前來臣覆查無異除册結送部核銷外謹會同署理雲貴總督臣丁振鐸雲南巡撫臣林紹年恭摺具陳伏乞皇太后皇上聖鑒勅部核覆施行謹奏奉硃批該部知道欽此 
[署閩浙總督李奏報年底察盤司庫銀兩實儲無虧摺二十九日]  
　　署理閩浙總督江西巡撫臣李興鋭跪奏奏爲閩省光緒二十八年底察盤司庫銀兩實儲無虧恭摺具奏仰祈聖鑒事竊查每年封印例應察盤藩庫儲所有光緒二十八年庫儲各欵先經由司造具册摺呈送經前督臣許應騤率同在省司道親赴逐一盤 
 
 

Page 12

 
 
查俱係實存在庫並無虧短飭令造具册結詳送核辦去後兹據藩司詳稱光緒二十七年底流下共存銀三十萬四千九百六十八兩零又存盈餘穀價錢三百五十七文另儲存番三千八百三十六元零又存錢一千一百六十四千五百五十一文自光緒二十八年正月起至十二月底止共收銀二百五十四萬五千七百十六兩零共支銀二百五十九萬五千六百二兩零實在存庫銀二十五萬五千八十二兩零又存盈餘穀價錢三百五十七文另儲存番三千八百三十六元零又存錢一千一百六十四千五百五十一文相應遵照部行造具收支細數淸册出具實儲無虧印結詳送察核加結請奏前來臣覆加察核所有收支數目均屬相符除加具印結同該藩司册結分送部科外理合恭摺具奏伏乞皇太后皇上聖鑒勅部核覆施行謹奏奉硃批户部知道欽此 
[河南巡撫陳奏貞烈婦女彚請旌表摺二十九日]  
河南巡撫兼管河工事務臣陳夔龍跪奏爲貞烈婦女彚請旌表改題爲奏恭摺仰祈聖鑒事案據裕州詳報民婦周蔡氏被無服族人周四振圖姦未成羞忿自盡正犯脫逃又　川縣詳報民女杜三妮被無服族兄杜七調姦未成和息後因被杜八恥笑以致追悔抱忿自盡正犯已獲等案共二起據各該州縣訊明分别擬議由府司詳請旌表前來臣覆核無異查禮部則例内載婦女因人調戲羞忿自盡者又和息後捐軀明志者俱佳旌表等語今查該民婦周蔡氏民女杜三妮或受辱不甘捐軀明志或被人恥笑抱忿自盡洵屬貞烈可嘉自應彚請旌表以慰幽魂而維風化除將全案供招分咨禮刑二部外理合謹繕淸單恭摺具奏伏乞皇太后皇上聖鑒敕部核覆施行謹奏奉硃批該部議奏單併發欽此 
[河南巡撫陳奏補行軍政駐防滿營年老各員尚堪留任摺二十九日]  
河南巡撫兼管河工事務臣陳夔龍跪奏爲查明豫省補行軍政案内駐防滿營年老各員尚堪留任循例開單恭摺仰祈聖鑒事竊照道光二年五月初二日奉上諭嗣後各省駐防旗員有年逾六十以上不能騎射者俱不准保薦卓異其精力尚健弓馬嫻熟或曾經出兵著有勞績或實心經理營務仍由該管大臣出具切實考語保薦聲明給咨赴部引見若年歲雖老精力未衰亦由該管大臣詳加查騐秉公甄核專摺奏請留任著爲令等因欽此欽遵各在案兹屇補行光緒二十八年軍政之期臣於旗緑各軍將弁内逐加查騐秉公甄核另行遵章改題具奏外所有駐防滿營内二品頂戴城守尉志明廂藍旗滿洲佐領榮恩正黄旗滿洲防禦文芳正紅旗滿洲防禦福春等四員均年逾六十以上該員等精力尚健辦事勤愼自應仍請留任供職謹循例開具年歲淸單恭摺呈御覽可否准其留任之處出自聖裁爲此恭摺具奏伏乞皇太后皇上聖鑒訓示謹奏奉硃批志明等均著准其留任兵部知道單併發欽此 
[署閩浙總督李奏水師提督因病出缺請旨簡放摺二十九日]  
署理閩浙總督江西巡撫臣李興鋭跪奏爲福建水師提督因病出缺恭摺奏聞請旨迅賜簡放以重職守仰祈聖鑒事竊據署閩浙督標水師營叅將賴望雲申報福建水師提督楊岐珍巡洋染病於十月二十一日到任延醫調治罔效至二十五日在省寓病故等情前來臣查提督楊岐珍籍隷安徽壽州咸豐三年隨其故父六品頂戴楊守恩在籍辦團四年投効前欽差大臣德興阿軍營轉戰六合九袱洲烏江浦口等處負傷殺賊所向有功十年調赴江蘇管帶勁勇防守寳山縣城適粤賊攻撲縣境苦戰七晝夜擊退惡逆力保危城乘勝立解諸翟華漕之圍並克復全山南匯奉賢川沙各城以驍勇著聞爲前江蘇撫臣李鴻章所知調隷部下疉次克復江蘇之宜興荆溪溧陽常州浙江之嘉興湖州長興各城並分援福建之漳州等處粤匪旣平隨同剿捻擊賊於皖鄂豫東等處同治六年賴汶洸捻股竄撲高寳一帶督隊馳剿迭在金河界首接仗擒斬殆盡至揚州會合揚汾水陸各營將賴逆全股殲滅該故提督力戰之功居多九年各路軍務肅淸請假回籍醫治舊傷時已積功薦保記名提督賞給斐凌阿巴圖魯名號並以該故提督故父楊守恩前在六合陣亡蒙恩賜卹兼襲雲騎尉世職隨經李鴻章調赴直隷督帶馬隊光緒九年浙江一帶土匪滋事經前浙江撫臣劉秉璋奏調赴浙防剿該故提督到防後設法搜捕威惠兼施匪首金滿勢蹙乞降地方賴以平靜法越事起閩浙戒嚴該故提督由台州移駐寗波之鎭海親赴北岸增修砲台建築土城嚴密布置十一年正月法人以兵艦四艘兩次撲犯鎭海口該故提督在招寳山砲台督戰激勵士卒奮身轟擊先後傷其巨艦二艘敵軍復以魚電舢板等船迭次間道暗襲冀得一逞該故提督親率諸將晝夜嚴防隨又在饅頭山擊沈其偷渡之舢板一艘相持凡三閱月始行解嚴事平遂拜頭品頂戴之賜十一年五月奉旨補授江南狼山鎭總兵撫臣劉秉瑋以該故提督辦理台防得力具摺奏留十三年調補浙江定海鎭總兵仍留防次未及赴任十六年調補海門鎭總兵十八年簡授福建水師提督駐軍之處紀律肅然轄境乂安萑苻歛迹二十年奉旨賞給尚書銜該故提督以受恩愈重簡練巡防不敢稍耽暇逸庚子之役適日本駐厦兵船託言保護調兵登岸居民惶恐遷徙一空該故提督從容坐鎭堅固不撓外示調和内修戒備卒能消患無形人心以定大局不致牽動泉漳一帶出洋華民往來必經厦門其挾貲而歸者動爲伏莽所伺該故提督捐貲造船保護行旅遠商頌德在厦十年一切措施類能力持大體不拘於武臣之所爲本年十月率領舟師巡洋親歷風濤積勞致疾蠲發舊傷就醫來省臣聞其病數往看視談次尚以時事艱難自慮年力就衰不能圖報國恩爲憾不意積病已深遽爾身故殊深憫惻並據該家屬呈遞遺摺請爲具奏前來理合恭摺代遞並請旨將福建水師提督員缺迅賜簡放以固海疆至該故提督生平戰績皆有奏案可稽而法防一役　爲大局所關論者謂鎭海之捷其功實不下於滬尾今以盡瘁巡洋中途殂謝律以以死勤事之義洵爲無忝合無仰懇天恩敕部將福建水師提督楊岐珍照提督軍營積勞病故例從優議卹並將戰功事績宣付國史館立傳以彰忠藎出自逾格恩施再該故提督長子銘爵早故次子銘勳廕生户部山西司主事三子銘鑾分省試用鹽經歷四子銘傳分省試用同知五子銘樞分省試用通判六子銘福七子銘 
 
