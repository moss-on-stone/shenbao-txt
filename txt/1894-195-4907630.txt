# 1894 - 195 - 4907630

 

Page 1

 
 
[開印曾惠敏公奏議日記詩文集啓] [  圖書集成局代啓]  
　　公之經濟學問家法相傳而又留心時務通曉方言非獨天禀之優而學問亦具有根柢近來談洋務者當以公爲巨挈特　　箕尾未　所長　牘議論洋務於交涉自强之道多所發明今懷南居士覔得原稿計奏議六卷日記二卷詩集四卷文集五卷交本局排印不日出書定以先覩爲快 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早已不脛而走不翼而飛兹訪求太史遺像及歸園圖延養臨摹繪連太史遺囑冠諸卷首并將湘痕閣詩稿瑶華閣詩草隨園瑣記談瀛錄諸書附印局後共成三十六種可謂盡善盡美　憾無遺矣而又字蹟　　紙　精良讎校再三裝潢精雅以視蠅頭細字辨認模糊者興有天壤之别工旣竣又精製櫸木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[增廣華英字典出售] [  三馬路申昌書畫室啓]  
　　增廣華英字典一書爲粵東鄺容階司馬所輯其中縷析條分便於檢閱較初印本更爲美備誠牖人之寳筏度世之金針也爰　剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[記客述輪船捉獲拐匪事]  
　　長江一帶輪船有大埠數處均有查船委員隨時巡緝以防宵小匪人等類溷跡其中近年以哥老會匪屢萌蠢動之志以故沿江各處稽察尤嚴往往有匪人由輪船獲案者若夫扒竊拐子等賊之被拘拿者更時有所聞行旅之人無不頌大憲之德勿諼而往來寗波上海之輪船則初未派有稽查之委員以故船中扒竊等匪每由船上執事諸人自行查察獲則縶以送官昨有客爲余言數日前江天輪船有拿獲拐匪一事經該船買辦送交鄞邑尊楊稚虹大令重懲言之甚詳用錄之以爲慈幼者警更爲防奸者勉焉據云上海仁濟善堂左近某弄中有幼孩數人相與結伴嬉　作簸錢之戲忽有一潮州人過而問之曰今有某姓家因出殯需用幼童若干人以供提燈之役每名給錢百文爾等願之乎内有邱姓孩年僅八齡應聲願往復有一十歲孩亦欲偕行其人卽挈兩孩逕至碼頭又令十歲孩在碼頭稍待云尚須再雇數孩因獨携邱孩登江天輪船先與以水果糕餅孩亦安之旣而船將開孩欲登岸其人卽將孩藏諸上艙尾邊之梯下而已則坐於梯邊以爲之蔽孩欲哭嚷則毆而禁之此處客之來者甚少卽有問者彼則以父子對人以其父子口音不符頗有疑之者然亦無人管此閒事旣而將收船資其人以番餅一枚付之銀係啞板令其掉換且與之言孩旣年幼例不取資但須騐視而後可其人不得已將孩由梯下携出孩一得出卽跳踉以去其人急於尋孩無暇他事遽以錢一千二百文繳帳房以作船資蓋寍俗大錢以八十八文爲一百故一洋可易錢一千一百數十文彼以錢作銀故以一千二百文作一洋買辦知之曰此殆因船上携有一孩故願以此爲補當以餘資還之有客在旁進言曰此人操潮州音而其子則操蘇音恐未必果係父子且孩甫放出不知避往何處聞在某客房中尋出仍欲納之梯下而孩不願再入正在責詈何不一詢問之於是喚其人携孩至買辦房中先問該孩孩卽和盤托出再問該拐子則初猶支吾繼見孩已供出實情無可飾辯始稱姓林名亞猴因賭輸失業欲將此孩携去求價而估旣得其情卽送請楊大令訊究大令升堂嚴鞫判笞八百板監禁三年將邱孩仍交該船帶回買辦爲之訪得失主給還一家圑聚如初余聞之撫掌稱快曰楊大令之辦拐匪可謂嚴矣夫拐匪之罪實同於盜而有時斬人宗祀敗人名節則其罪更浮於盜故律例中拐誘之罪凡分數等其重者竟照光棍例立正典刑而拐匪仍不能絶跡也余嘗屢著論說勸人弗買人家子弟以爲子諄諄苦口而聽者終屬漠然此風閩廣人最多閩廣人以螟蛉多子爲榮故往往買幼孩以爲子而出價亦豐故拐匪聞風興起因此而拐誘人家幼孩不顧絶人宗祐此其罪上通於天而買者與拐者當並受其咎蓋苟無人出錢以買之則彼拐孩者將從何處出　自無作此孽者矣然而查獲拐匪者常有之送官究治者亦常有之而從嚴懲辦者卒無其人此拐匪所以横行而無忌也林亞猴之拐邱孩不往他處而往寍波正以寍波一路别無查船委員或冀可以不致敗露而孰意其敗露也更速吾故謂船上執事諸人幸而尚有好行其善者聞而爲之詳查始得其實若皆係不肯多事之人則拐匪得志而該孩將不知流落何處矣楊大令之辦該拐匪或有議其過重者然此等拐匪所拐决不止一二次所誘决不止四五人祗以未曾破案故得以逍遙法外今若僅就此案而論則拐雖入手孩未脫售旣經獲案被拐之孩仍得父子圑聚似該拐匪之罪可以稍從末减而不知其積惡之已久罪孽之旣盈此而不有以嚴辦之則匪徒將無所忌憚而益復任意横行矣楊大令之不照光棍例辦理而僅予以笞責八百監禁三年猶其從輕發落者也近來輪船拿獲扒竊諸匪皆刺字於其面此法甚妙竊以爲此等拐匪將來期滿釋放亦當刺字於其面俾見之者得以早爲防範而彼亦將從此洗心革面另謀生業嚴辦之正所以成全之歟 
[宏我漢京]  
　　考試漢廕生經欽派閱卷大臣李陳王三堂憲擬定等第於五月二十五日進呈覆命兹將各廕生籍貫履歴考列等第照錄如左一等第一名正一品漢廕生沈全保正白旗漢軍人世襲續順公二等侍衛榮堃之堂弟第二名從一品漢廕生黄應周湖南人現任福建陸路提督黄少春之子前在浙江提督任内承廕二等第一名正二品漢廕生唐遠　湖南人原任安徽皖南鎭總兵唐義訓之子第二名正二品漢廕生羅仰懷湖南人現任貴州提　督羅孝連之子前在鎭遠鎭總兵任内承廕第三名從二品漢廕生鍾文海湖南人原任貴州威寗鎭總兵鍾開蘭之子前在遵義恊副將任内承廕○禮部查定例凡由妃下晉封貴妃未受册寳者應製絹册寳陳設於大祭日焚化今婉貴妃薨逝尚未舉行晉封典禮應照例製造絹册寳由工部敬謹備亭送往陳設於大祭日焚化於五月二十四附片奏聞○户部近准鹿大中丞傳霖將陜藩造送陜西省光绪十九年奏銷後司庫現存耗羡及官缺扣半養廉等銀共銀一十四萬六千九百九十一兩有奇開具四柱清册咨報户部經户部陜西司稽核後循例禀堂備案○吏部爲批示事據内閣候補中書渠本翹呈稱山西進士前内閣中書告假回籍省親開缺嗣經銷假到閣當差具呈投供到部查該員内閣銷假咨文内稱在直隸賑捐局報捐員外郎銜並戴花翎應令取具同鄉京官印結赴部聲明後方准戴用○貢院圍墻奏准加高數尺以防弊竇並將號舍酌量修補改建工部咨取各部院堂銜繕單奏請欽 
 
 

Page 2

 
 
派勘估承修大臣於五月二十四日入奏本日奉硃筆圈出吏部左侍郎徐用儀禮部右侍郎志銳欽此○總管内務府大臣爲知照事所有期滿　景山官學漢敎習余樹森一員本衙門於五月二十二日帶領引見本日奉旨期滿景山官學漢敎習余樹森著以知縣用欽此欽遵相應分行知照吏　二部查照辦理○向例二五八十月下浣由兵部奏請欽派大臣二員會同本部堂官揀選水師官弁各缺並考騐演放水師礮位今歲仲夏演礮之期兵部繕單請派五月二十五日奉硃筆圈出乾清門侍衛正黄旗護軍綂領賡音布乾清門行走鎭國將軍溥僎欽此得旨後卽由兵部司員請期演放賡綂領等示卽二十八日卯刻會同兵部堂官在東直門外東褡褳坡閱看演放水師礮位並揀選水師營官弁各缺先期傳知水師官兵至期前往預備○吏部爲示傳事所有甲午科新進士卽用知縣辛可耀等取具同鄉京官印結於六月初二日赴部領照○值年旗准兵部爲轉行事准光祿寺准禮部文稱本年六月初二日已時婉貴妃殯宮前行初祭禮致祭桌張照例辦理等因查擡送桌張應用管兵章京二員領催四名兵丁五十四名於是日已刻以前赴吉安所應用等因前來相應轉行值年旗查照辦理○新任順天府府尹陳六舟大京兆彞交缷浙江學篆取道北上於五月二十四日到京繕具安摺膳牌於二十五日之夜子刻飭經歴恭齎至西苑門呈奏事官遞入二十六日寅刻大京兆趨至西苑門外值房聽旨旋由軍機處發出傳單陳彞第一起入見大京兆遵卽步入西苑謁於勤政殿首先叩謝天恩後跪聆宸訓上以詢京畿要政數語勉令振奮圖治大京兆奏對畢步出西苑回寓然後擇吉履任○吏部爲批示事據分省知府劉祖桂呈稱竊職直隸附監生由保舉雙單月選用知府遵新海防例捐以知府分發並聲明貴州候補道袁開第係該員妻父雲南迤東道李肇錫係該員兒女姻親等情具呈到部查定例在部掣簽人員如有姻親廻避之處亦令於到省後呈明該督撫分别以總督兼轄及界連省分改掣後各仍歸原班補用等語今該員聲明姻親廻避之處核與定例不符應不准行如該員簽掣雲南貴州兩省應令於到省後呈明該督撫咨部照例辦理○五月初雨澤迭降自是霖雨不休至二十四日晚八點鐘時暴雨傾盆溝澮四溢直至次晨八點鐘時雨始止午後四點鐘時又大雨作陣京西一帶山水暴發非僅各河盛漲且復淹没田禾側聞聖天子於二十八日親詣大高殿虔禱云 
[日兵肇禍]  
　　昨日仁川來電云本月十五日日本兵之在韓城者向英國署理領事官滋擾仁川所泊英兵船急調水師三十名入城保護 
[日本兵船表]  
　　我中國旣允英國調停行將撒退駐高兵士兵禍當可敉平矣而日本諸兵船依舊在高麗游弋本館因詳皆偵訪備列報端語曰知彼知已百戰百勝當此和局將定未定敵情固不可不深知也計兵船十艘曰吉野艦曰松島艦曰大和艦曰武藏艦曰高雄艦曰千代田形艦曰筑紫艦曰赤城艦曰鳥海艦曰八重山艦大和艦於我國光緒元年由神户小野濱船隝製造鐵骨木皮容積一千墩一千二百二十匹馬力船中士官以上三十一人下士以下諸卒二百十九人武藏艦光緒元年神户小野濱船隝製造　質馬力及船中人數皆與大和艦相同高雄艦製造年分及船質馬力未詳船中士官以上三十三人下士以下諸卒二百三十人千代田形艦同治二年由武藏石川島船鳱製造爲繫泊練習之用容積一千一百零四墩三十二匹馬力船上五寸四分徑砲四門士官以上七人下士以下諸卒三十五人筑紫艦光緒八年向英國購買船身係鋼質容積五百七十二墩二千八百八十七匹馬力長英度二百零九尺十一寸闊三十五尺一寸入水十五尺一寸一點鐘行十七海里船上置十寸徑砲二門五寸徑砲四門哈乞開目砲四門士官以上二十九人下士以下諸卒一百六十七人赤城艦光緒十一年由相州横須賀船隝製造船身係鐵質九百匹馬力船中士官以上十五人下士以下諸卒一百人鳥海艦胥與赤城艦相同松島及八重山二艦木經詳攷惟悉松島製自近年編入海防艦隊用以封敵人港口者八重山爲遞信船此外又有輪船十艘爲轉運軍士及器械米糧之用蓋皆借自各郵船會社堵華商於日本各郵船皆以日音呼之因亦以滬語詳細譯出一近江丸日音謂之屋米買魯二山城凡日音謂之爺麥希羅買魯三　本丸口音謂之枯理木獨買魯四兵庫丸日音謂之曉谷買魯五和歌浦丸日音謂之挖卡諾烏拉買魯六越後丸日音謂之也雞哥買魯七遠江丸日音謂之託託米買魯八住江丸日音謂之司米諾掩買魯九酒田丸日音謂之殺吉踏買魯十仙臺丸日音謂之新台買魯至於容積馬力速率若干則與軍事無關不及備列 
[錄港報紀日本事]  
　　邇來日本人在香港購辦米石多多益善蓋因高麗之事未定中日兩國或有决裂之虞是以購此以備軍需也○香港有華人行號接到日本代理人郵筒據言日廷曉諭旅日華商略謂中日兩國卽或事不獲已而以兵戎相見此亦國家交涉與民間無干所有各華商仍可在日本安居樂業當爲保護毋庸驚惶徙避云 
[英京電報]  
　　倫敦電報云法國新總綂致巴梨議院書云寡人乃法國之人並未附名各黨今承臣民不棄舉主是邦社稷自　勉力從公凡事悉照前總綂矩矱而行惟至任滿之時卽須捨去實不能再狥臣民所請復留斯任因自知總綂之任事秠　重非輕易所能當也至於政出民間一事本總綂自必循照舊章斷不至妄爲更變云 
[港電報疫]  
　　昨日香港來電云刻下病者七人死者二人留醫者一百五十四人 
[日生考察疫蟲紀]  
　　日本醫博士青山君　通北里君柴一郎於四月中由東京航海至香港考察疫症情形北里君旋著爲論說深爲各西醫推許某日由西醫生勞辰在國家醫院宣誦並取疫蟲示人兹特詳譯其言登諸報牘閱者不特可增長知識且亦却病衛生之　助也其詞云本醫生到此後一日卽向病人取得此蟲西語曰北斯刺先將病故之人剖騐見其血液及五贜間均覺蠕蠕而動其疫之重者見指尖血中亦有之隨將此蟲剦入六畜之身并試之鼠兎飛鳥等物一經沾著未幾卽病作閱二三日而死剖開細騐亦有此蟲溷於血中其剦入之處　時卽腫脹如核内裹蟲最多凡著蟲之物無有不死者物之大者如猪羊犬兎之類約歴四日而死小者則一二日而死鼠著蟲死期最速惟白鴿則雖如法剦入歴試不死不解其何故也又嘗騐之染疫未死之人其血中之蟲或多或少與已死之人無異蟲形纎小而長首尾皆圓不　活動在人之四肢者滋生最捷他處之蟲則不然嘗將此蟲攙和食物以飼牲畜飛鳥亦卽成病不久而死所以一切食品必須愼之又愼不可玩忽將之也又嘗考察曾出疫症之屋於未抹灰水未薰硫磺之先掃其灰塵細騐亦有此蟲溷雜將灰塵攙和食品以飼各種生物其病死與前說無殊至於瘟斃之鼠腸臟更積蟲無數藴毒之重可知嘗將此蟲曝諸烈日中約歴四點鐘而死或用藥房所售之辟疫臭水一杯和清水百杯將蟲淹浸其内則此蟲不　滋長若以半杯藥水和清水百杯則其生機未嘗少窒以石灰水浸之亦與臭水無異其木易殺除可不言而喻矣又查港中屋宇積穢恒多誠恐此蟲易於滋長凡有病人必須另居一室庶免傳染之患曾與病人相近之服物須向烈日中晒晾多時方可再用至於飲食之物尤當加謹云 
[瓊地風災]  
　　海口來函云前月二十七日榮會縣境烈風爲災城中文武衙署及民房廟宇俱被吹倒受傷者不可勝計官民皆棲遑失所近縣城之卜鰲港斃者七八十人房屋無一存者各處鄉落更不知如何悽慘會同縣屬是日亦被災情形大概無異加積口白鵝港壞去船五十餘艘死者三百餘人擔臨兩港遭禍尤甚今春早旣太甚經楊觀察運料救飢斯民得延殘喘所望東疇播種早稻豐登今當是刈是穫之時又7復遇此狂風波蒼者天曷其有極來信又云是日狂風大作之時神機兵輪船泊在海口吹折頭桅船面各物俱掃入洪波之内海　厘金　　泊 
 
 

Page 3

 
 
在鋪前船主令發三板船往修海面之浮水鼓三板船上一西人七水手均被伍大夫　入海口各船幸少沈覆鋪前港則壞船二十六號傷斃百數十人丫路云輪船於二十九晚行經七洲洋見屍浮海面慘目傷心箕伯之　誠可畏哉 
[鎭海備兵]  
　　日高啓釁我中國沿海各口岸不得不加意嚴防浙江鎭海招寳山砲臺由大憲檄調吳吉人守戎鎭守又調廣勇二百名移駐鎭海以壯聲威似此未雨綢繆有備無患日人雖狡將奈我何哉 
[榕垣雁字]  
　　福州地棍利福等錐傷在閩候補縣丞吳二尹廷翔并　弟正翔家丁某甲一案所有情形已登前報現經臬司張笏臣廉訪督辦保甲局楊觀察先後將該棍等並恒泰祥恒天祥乾昌福各店東拿獲到案　交七八人擇其情罪較重者予以監禁二三人餘亦　押稍輕者交差具保遠近聞之無不額手稱快該數家店夥不下百餘人同時兎脫恐被拿案　交也並聞吳二尹傷漸平復可保無性命之虞矣○福州官巷陳皋皋素無賴上月間因持褲子一條到安太橋下復來典鋪質錢逾數日卽向取贖鋪夥不將原件奉還陳認非已物便將質帖丢在伊鋪大肆咆哮忿忿而去嗣有鋪夥某甲因買夏布等物正行到安民巷口陳迎面而來便將甲扭住予以老拳竟將手中所携夏布等件强奪而去　無奈伊何歸訴鋪東卽具禀省會保甲總局楊晴川觀察以此風斷不可長立飭叚委員張少尹鴻源帶同差勇前往查辦詎少尹一到陳家正在開導間突來郭某膽敢出言不遜目無官長少尹叱之復敢以木器毆傷頭角差勇急上前擒拿郭則奮勇拒捕多被其所傷時陳又率令潑婦十多人竟以穢器爲禦制之具少尹恐遭奇辱喝令退回卽禀明局憲次日提調王司馬復添派局差勇丁前往拿獲詎陳郭等棍仍前拒捕婦女又出污穢之物相率抵禦無法奈何督辦聞知十分震怒卽函請閩縣飭差會拿始得將陳郭二犯先後獲案提訊之下將陳重責一千下荷枷通衢示衆郭情罪較重查伊父現在鹽署充當執帖跟丁未便遽予刑責遂發縣聽候發落○凡人至干犯法律拘禁囹圄應如何洗心革面痛改前非乃猶敢怙惡不悛是眞化外頑梗誅之不可勝誅者也閩監中有犯人某甲素性兇悍人皆畏憚之某日因與跟丁某乙一言不合遽起爭鋒膽敢恃蠻扭毆乙卽進署禀訴邑尊方大令聞之大怒親至獄中立提到案予以重責以昭炯戒聞者快之○建寍府人某甲因伊妻被人誘拐逃匿無蹤親赴臬司衙門控告張笏臣謙訪憫其苦情收其呈狀飭令幹差取具保家以便傳喚質訊詎甲邀同該差到三保一帶各清唱家中雖素有相識皆不肯作保該差遂據實回署禀明遂將原禀擲還 
[皖省决囚]  
　　安慶訪事人云本月初十日臬轅接到刑部釘封公文隨由司獄府獄提出男女犯各一綁赴北門外男則斬决女則凌遲有往觀者歸而述及男犯年三十餘一路高歌面不改色女犯年甫二十許垂頭喪氣鬢髮鬅　將近法塲忽放聲大哭一若有悔於心者然已晚矣聞二犯係寗國府建平縣人因姦謀斃本夫致罹國法云 
[約束渡船]  
　　江漢一帶渡船每因貪載渡客以致中流失事兹經鄂督張香帥出示嚴禁其文曰武漢濱臨大江湖河港汊紛歧向來大小渡划每有勒索多裝致爲商旅之害迭經本部堂出示嚴禁在案現值江水泛漲訪聞江干渡划人等仍有勒索多裝祗圖有利於已罔　波濤之險亟應嚴行示禁以安商旅而全生命除飭保甲總局江漢二縣武漢城守營督飭汛員認眞稽查外合行出示曉諭爲此示仰水汛保甲及外江内湖渡夫人等一體知悉自示之後務遵向章凡頭號渡船可裝載客貨八十石者只准裝客民十二人二號渡船可裝載客貨六十石者只准裝客民八人三號渡船可裝載客貨四十石者祗准裝客民六人每人均只准收錢五文以上係指漢陽門大隄口塘角曾家巷四處大小渡划而言至望山門與新橋碼頭各距江稍遠如頭號船可裝貨八十石者祗准裝客民八人二號船可裝貨五十石者祗准裝客民六人三號船可裝貨四十石者祗准裝客民四人每人均只准收錢八文文昌門碼頭頭號二號三號渡划及平湖門碼頭三號渡划裝人收錢數目悉與望山門新橋相同惟平湖門另有大頭號船一隻文昌門另有大頭號船一隻均可載貨二百石每船每次准裝客民十六人每人只准取錢八文倘敢故違任意多裝勒索多錢許該保甲商民扭送就近地方文武衙門從重究辦如有差役保甲受賄狥縱情事　出亦卽提案重懲决不寛貸特示 
[浮生若夢]  
　　有名鵬其者不知其姓在南市小南門外南倉大街擺設水菓攤日來忽患瘋症四肢不能行動倩醫生某甲敷治　日中又至鵬其處施針砭鵬其之妻某氏忽發心痛症卽命甲針之及甲回去氏非但不愈反覺沈重不一時一命嗚呼鵬其以被甲針死喚到廿三七鋪地甲梅慶和會同十六鋪地甲至甲處約甲出外評理兩地甲令甲餽以洋銀若干爲棺殮之費甲無奈給以三十元始得了事○有某全者在南市小南門外佛閣畔開設聚興園小茶肆前日正在糾合賭徒作葉子戲有三五少年在旁觀看不一時忽少去一人尋至内屋井邊祗有浦鞋一雙並無人影有知者謂此鞋係製造局工人莊坤全所穿何故在此後以燭照井中則莊已淹斃急將繩縋起赴製造局禀陳總辦賞給洋銀十翼爲棺殮費不足則由各友人湊出草草收殮了事 
[死有可疑]  
　　本月十一日浦東二十四圖浦中浮起男屍一具周阿榮見之立卽告知地保地保雇人將屍撈至浦攤一面投上海縣禀報旋有死者之家屬投案求免兹悉死者姓李名忠海年五十九歲甯波人向駕三百十三號紅頭杉板渡船小泊浦東祥生廠碼頭初十晚附近渡船人聞有甲乙丙三人晚渡過江俄聞浦中有呼救命聲次日卽出此事其船浮至洋涇港内船上雜物已烏有事聞于新關巡水面西人立飭水包探查緝 
[騐屍詳紀]  
　　上海縣黄大令騐屍一事昨已紀諸報章兹悉前日十點鐘時大令渡浦而東地保早備公案旣升座卽提屍兄羅阿耕詰問供稱親家湯木金向妹子取銀鍊質錢妹子不依致被毆傷身死當日伯母羅湯氏見証人陳阿木到來聲訴卽奔赴湯家理論一面令小的以大老爺案下禀報不料伯母亦被湯毆傷大令曰爾伯母何在答稱在此大令飭仵作騐得羅湯氏周身並無傷痕湯供稱本月十三日家中有錢一千忽然失去查詰羅氏言語支吾兒子因毆伊兩下羅氏忽稱錢在後面卽起身往後誰料竟投河自盡幸地保孫和林之子赶來救起業經氣息奄奄延至十四日身死湯和尚供與木金大略相同并稱羅家伯母到來　凳敲檯大爲滋閙小的等好言安慰並未兇毆所失之錢已在枕邊尋著孫保禀與前供相同大令曰旣有見証傳來一問可也陳卽投案供稱小的與湯家爲鄰今小的願秉公直陳兩面並不袒護十三日失去錢　湯和尚與羅氏打架羅氏稱錢在後面忽投河自盡經地保之子救起似乎可以無碍不料初三日忽身死小的爲之報信羅阿耕旋由羅湯氏到來吵閙然湯家並未毆伊大令飭仵作將羅氏細視隨唱報騐得死者面黄手握肚腹膨脝周身並無傷痕委係墮河後遇救　遲醫治無效而死大令至後河巡視一週回座謂羅曰見証及地保皆稱事因失錢打架投河後救治不及而死爾不可偏執况十三日爾不在塲爾伯母騐過無傷爾可同伊回去不得妄控羅供稱妹子殮時身上無衣太爲刻薄湯供稱伊於十四日來家卽將衣服燒燬以致殮時無衣可著大令曰此風甚壞現在憑湯家收殮爾可具結羅遵諭具結而退大令飭將湯帶回訊明核辦 
[會訊日人]  
　　日本人藤川賴藏薙髮改裝不領護照擅至南通州與華人孔慶祥工作爲王鎭軍所見請州尊汪直刺用砲艇押送至申解交江海關道署黄幼農觀察發交英公廨由宋通刺會同蔡太守黄大令堂訊情形已登前報前日通刺函逹日本總領事大越君成德訂期昨日二點鐘在日領事署會審届時通刺在署先提孔略詰數語供稱由東興行雇爲出店餘供與上堂無異旋與繙譯書辦等人至日領事署會同大越君及副領事山座君圓次郎繙譯官速水君一孔質訊通刺以藤川不應改裝擅入内地請定以應得之罪領事對以和約並無此項專條通 
 
 

Page 4

 
 
刺再三駁詰歴一點鐘之久始鳴騶而返 
[英界公堂瑣案]  
　　二百十八號華捕拘送戴慶園朱文隆到堂請訊戴供稱小的係本地人生有一女在某絲棧繅絲去年朱文隆屢來調戲曾由蔡大老爺懲辦遞解昨日忽又持小刀至小的家猛向腿上刺來以致受傷朱供認戮傷並不圖賴宋莘樂通刺商之薩副領事然後將朱送縣請辦並請遞解回籍戴傷自行醫治○三百零二號華捕拘送在途拉客之野雞倡婦李陳氏請辦通刺著赶緊回籍○傭婦李許氏訴稱昨晚十一點鐘時小婦人從張園乘車回家突有素不相識之黄理生將所持之扇奪取而逃幸車夫赶上拘獲交一百五十九號華捕解案請懲黄供稱小的係寍波人在張園玩把戲是夜在途拾得一扇不敢奪取叩求恩宥通刺著李許氏具以後不再夜深出外切結黄管押一禮拜○包探竇如海禀稱劉蘇子張扣子俱係小工昨在新裕輪船行竊銅條經小的所見拘送究辦通刺判各管押五日○昨日工部局掃街人何耕心在陳宗俞門首灑掃不知如何與陳口角繼復揮拳旋卽扭至巡捕房轉解公廨通刺判令罰洋五角 
[同善共登]  
　　惠泰莊交來單培元善士爲母病愈完願樂助賑銀二百十五兩武林吳興氏求父病愈銀七十五兩五錢江西福裕堂由曾虢卿仁翁交來賑銀一百兩又本堂施醫給藥銀二十兩恒孚銀樓來無名氏病愈完愿洋一百元隱名氏洋一百元振興號交來呂宋黄秀烺求旅寓眷口平安洋五十元源潤昌交來祈親壽人洋廿五元王禮軒洋廿五元王朱氏夫病求速愈金押髮兌洋廿六元九角鈞和輪船徐銘馥善士賑洋二十元本堂施醫給藥洋廿元狗册放生洋七元程宗恩善士爲眷室孫氏病求速愈洋五十元祝陳氏求病速愈洋五十元北市質業洋四十四元　聽五仁翁來杭州棣華堂主人助太乙救疫丹二百錠紅靈丹二百瓶濟生散五百服邃廬居士助午時茶三百塊痧氣丸二百十瓶救億萬生靈之命定徵天相吉人俾蒼黎仁壽同登請看眼前福報敢乞附登報慨敬祝平安[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日唐杏生羅阿金在本城西門内某小烟館吸烟不知因何口角以致兇毆羅拾取碎缸將唐頭顱擊破血流不止昏不知人經旁人報知巡防西局局員高二尹喚地甲至將羅阿金帶住舁唐至縣署請訊適葉司馬升堂問案差役禀明一切司馬諭提羅唐至案命仵作騐明唐傷勢沈重問羅因何起釁供稱唐誣小的爲賊小的向藉手藝營生素未犯竊心中憤怒回駡數聲唐卽拳脚交加并將小的項頸咬破小的力不能敵故拾取碎缸擲之失手間釀成此禍司馬飭將唐送請仁濟醫館療治候傷痊再訊羅收入所中○前者聞行巡檢司申道曹蘭榮控朱月生王金榮毆傷一案前晚葉司馬升坐花廳提訊曹供小的被朱王所毆朱王各執一詞司馬判令收入所中候提地保到案訊明核辦○江北人王憲莊向在江橋鎭駕舟爲業某日偕表叔蒲長慶向永泰南貨店賣物嫌物不佳致相口角被店中諸夥毆傷王遂雇人將蒲舁至縣署請騐前晚葉司馬飭仵騐得蒲確有傷痕因令王舁回自行醫治候提店主到案訊辦○陳吉人李晴川在本城西門外股開花行雇丁伯涵執事被丁用空銀三百八十餘兩今已閉歇遂將丁李扭控縣署請追前日傍晚葉司馬升堂提訊丁供稱帳上虧空銀二百五十兩有奇係與李姓合用尚有一百三十餘兩係衆友虧空司馬曰爾等旣已虧空理應早日繳還何必多此一番轇轕答稱一時未能措齊求寛限一月司馬准之著具遵限結存案 
[英界晚堂瑣案]  
　　前者包探陳阿九拘解鴇子周張氏買良逼娼一案前日差役拘案中人施阿四解案至晚宋通刺升堂覆訊褚氏供稱小婦人年十九歲浙江紹興餘姚縣人父母均逝十六歲時由胞兄嫁與同鄉胡福金爲妻已將三載尚未生育日前丈夫不知何故忽將小婦人領至寗波江北岸託董張氏售與鴇母周張氏挈之來滬逼令賣娼小婦人誓死不從致被狠心鞭撻遍體鱗傷幸包探拘案始得復覩天日供畢涙如雨下葉氏供稱小婦人家在浙江温州府自幼童養於同鄉徐裕生尚未完姻近者徐虧負纍纍經婆婆挈小婦人往寗波江東央熟識人轉托董張氏售與鴇母周張氏領至上海托不知姓之阿其押與三馬路某鴇家爲娼甫至彼處二天卽經包探拘案施供稱小的係寍波人烟鴇周張氏托小的爲中將葉氏押於三馬路某花烟館爲夥倡尚未定妥祗取過洋銀一元交與周張氏小的並未分用錢文周張氏供稱今蒙訊明小婦人實是該死通刺著將周張氏及施阿四褚氏葉氏分别押候備文移送上海縣署嚴辦○醫生馬文植控正大小火輪船局夥蔡春進等勒索船價延悮要事宋通刺升堂訊理蔡供稱小的在正大局爲夥前日有馬姓客雇定小火輪船拖帶無錫快船至蘇州言定洋銀若干小的托同業吳楚記夥陸朝廷轉向益利行雇定小火輪船拖帶至蘇州議定洋銀二元四角至開行之際益利行夥陳友堂向馬姓客人肆意勒索以致爭執陳竟囑水手將纜繩割斷堅不拖帶以致延悮現在小的聞馬姓客已至蘇州並不在滬今蒙提質爲此據實聲明陸供稱小的向在吳楚記小火輪船爲夥蔡托小的轉向益利行陳姓代馬姓客雇定小火輪船帶無錫快船至蘇州言明洋銀二元四角以後陳不知如何勒索悮事小的均不知情陳供稱陸向小的雇定拖帶水手三名之快船計洋銀二元四角迨至開船時小的見馬姓客所雇快船有水手六人故欲加價並無勒索情事通刺以此案係上海縣黄大令移請關提飭將蔡陳一併交差看管候備文移送縣署歸案訊辦 
[法界捕房紀事]  
　　法讞員葛蕃甫同轉之佳壻爲黄芝生太守之第四子年方二十二歲於本月十五日因病殁於滬寓昨日上午十二點鐘時大殮同轉特飭家丁咨照捕房暫停讞政○公館馬路昌大質鋪執事人某甲之友廢時失業落魄無聊前日向甲搖尾乞憐甲怒拘送捕房翌日克捕頭向之詰問知其家居城内飭探送至巡局並告以以後不准復來○吉祥街清芬堂烟客某乙控某丙拆梢捕頭略訊情形命候堂期解請葛同轉訊問○前日傍晚薙髮匠某丁至八仙橋左近納凉被衆流氓圍住借端索詐褫去短衫據云袋内儲洋銀九元當時拘住一人交捕送入捕房捕頭命押候堂期解訊 
 
 
 

Page 10

 
 
 
 
 

Page 11

 
 
   
 
 

Page 12

 
 
[光緒二十年六月初七日京報全錄]  
　　宮門抄○新授府尹陳奏密陳順屬情形籲懇特沛殊恩摺○府尹孫等奏酌籌備荒經費摺○皖撫沈奏籌捐書院經費添課經古並創設孝廉堂摺○又奏籌解内務府經費片○湘撫吳奏籌解二批加復俸餉片○六月初七日刑部都察院大理寺正黄旗值日無引見○薛允升假滿請安○熙貝勒請假五日○奕年續假五日○李士彬黄紹箕熙瑛預備召見○倉塲奏漕船五日回空○召見軍機阿克丹李士彬黄紹箕熙瑛總管内務府大臣皇上明日卯初至大高殿並宣仁廟拈香○○二品頂戴新授順天府府尹臣陳彞跪奏爲密陳順屬情形籲懇特沛殊恩以固根本而培國脈事竊臣以樗櫟之材世受國恩荷蒙任使兹學差未滿復蒙簡畀郊圻傳曰民爲邦本况乎密邇京畿尤爲本中之本若不爲久遠之計徒以簿書期會塞責非特有負　知遇卽臣心亦無以自安矣伏查順屬自光緒十四年至今六七年間大水爲灾已經三次民間困苦情形可以想見懲前毖後所宜綢繆於未雨之時臣五夜思維積榖一層實爲當務之急而承平時常平社倉等項自咸豐年間軍務以後大半無存况當遞次被灾蓋藏久空安得有可積之榖有孚惠心總賴皇上天恩浩蕩恭查上年冬間欽奉懿旨以欣逢大慶賞給各省銀兩而直隸定爲每年二萬兩朝廷深念畿甸民艱有加無已臣之愚見欲援此例推廣慈恩可否每年再於抵通南糧内酌給順屬一二萬石以備不虞先就各處舊有倉房修理存儲積有成數再議推廣敬擬求賜名曰仁壽倉以誌不忘其中大益有四敢備陳之山水乘高其來最驟數日之間河路則縴道漫溢陸路則文報不通其中迫切呼號情狀不堪設想及至領到官欵而荒村僻壤已有迫不及待之勢有此一項愛民之吏一面報災一面由臣衙門批准卽可散絡無文書之往來無轉運之躭閣早一日之事多救一日之人大利一也北方田收本薄每遇歉歲紛紛入京習爲故常以至良善之民亦無留戀鄉里之意其中不逞之徒因此生事盜賊之案誘拐之案層見迭出使各屬皆有儲蓄則可以責其撫綏而兼爲肅清郊甸之計大利二也此項榖石應由臣衙門委員卽在通州領取量度地勢儲備運費先儘四路同知數年之後四路積有成數又推之二十四州縣查嘉慶年間故督臣方觀承辦理通省義倉不下百十處當時有圖有書曾經奏進有案皇上如此施行恩逾覆幬臣等奉宣德意極力勸導民孰無良亦當自謀久遠但得歲事告登需以歲月愈推愈廣愈積愈多叅以存七糶三之法則春首之平糶在其中矣村社有倉則小祲可以自給矣承平之舊可望漸復大利三也近年庫帑支絀籌欵甚難所幸太倉陳陳相因不虞匱乏核計每年運京漕米約百餘萬上下此内動撥一二萬不過百分中之一分公家無損而閭閻受益無窮大利四也或者謂不肖州縣藉此侵挪往往有名無實此誠不敢必其無然地方公事何一可付之不肖之手此自在上司之細心綜核不徇情面而未可因噎廢食也伏惟天庾至重原非臣下所得妄請惟京師天下之本順天四路正所以輔翼京師如四支之捍頭目况我皇上堯舜之仁卽光緒年間京外被災之處每蒙特旨截留漕糧合而計之何止數十百萬昔人有言先時發一錢可當兩錢之用急時發十錢不當一錢之用反復思之確有至理臣不勝悚惶激切之至伏乞皇上聖鑒再此摺係借用浙江學政印信拜發合併陳明謹奏奉旨已錄○○臣孫家鼐臣顧璜跪奏爲酌籌備荒經費以衛民生恭摺仰祈聖鑒事竊維居安不可忘危有備方能無患近年順天府屬屢被水災溯查歴届用欵以光緒十六年爲最鉅除棉衣服義賑不計外銀則八十五萬五千餘兩錢則五十萬串米糧則四十五萬餘石上年災賑案内亦用銀七十二萬數千餘兩米糧十五萬二千餘石之多仰荷聖恩發帑截漕優加賑恤並經各省官紳等顧念畿疆同籌捐助故於辦理賑務尚能勉强支持刻下大祲已過暘雨應時歲稔民和似無他慮顧豐歉乃天行之常水旱雖盛時不免惟能先時圖度得餘三餘九之謀庶無臨事張皇致呼癸呼庚之慮臣等輾轉籌思竊計賑欵非請撥於部庫卽告糴於鄰封現庫藏未充鉅欵何堪屢動民生日匱賑捐豈可常行思每年漕運米糧儲於倉塲者歲得百餘萬石除發放兵米俸米外歲可餘數十萬石然太倉之米陳陳相因溼蒸霉變從古已然是以往年放賑賞發倉米率一石而僅得七八斗之用其遠道不便轉運者奏請變價率一石而僅得錢一兩數錢之用考南糧由海道運京每米一石合米價運費計之需銀三四兩有餘莊河運來者其費尚不止此國家歲時轉漕其費用若此之艱小民領受國恩其折耗若此之鉅此等漏巵誠爲可惜擬請於江蘇浙江每年河運漕米内各撥出五萬石爲順天府備荒經費自光緒二十一年起歲以爲常並請將此兩項共十萬石漕米折價同輕齎個兒錢運脚等項一併解順天府由臣等隨時採買現在海道暢通江南山東奉天等處米糧旬月之間咄嗟可致將來積榖存銀因時酌度務使儲粟不虞夫朽蠧發倉不致於稽遲竊計如此辦理請皇上福庇順天所屬能得十年豐稔則銀榖俱有赢餘首善之區雖有堯湯水旱之災辦賑可免竭蹶黎民亦不致失所矣臣等所擬是否有當伏乞皇上聖鑒訓示遵行謹奏奉硃批另有旨欽此○○頭品頂戴安徽巡撫臣沈秉成跪奏爲安徽省城書院籌捐經費添課經古並創設孝廉堂以勵實學恭摺仰祈聖鑒事竊維國家儲才之道首重學校而秀良所聚涵育薰陶以爲學校之輔者則賴書院各大省會或二三處或三四處分科設敎士氣奮興體用兼備之才大都出於其内安徽省城向惟設一敬敷書院咸豐初年燬於粵匪匪平以後擇地重建經費不充規模狹隘巡撫及藩臬道府輪流考課肄業者惟生監而舉人不與焉專習者惟時文試帖而經義古學罕講焉臣莅任之初循查月課察知士多寒苦根柢之學未深因將月課考取前列諸生在臣署中添設内課於應制文字之外試以經史論說詞章雜文捐廉加奬又增孝廉課專考各屬舉人優其禮貌厚其膏火士有慕學發憤之機而竊慮無以持久也光緒十八年間學政臣吳魯按試安慶與臣共論造士之法亟宜整頓擴充當議别營講舍添聘名師選士之才俊而有志者引之以治經稽古立孝廉堂於其中以課鄉舉之英藉爲後進之導冀其觀摩獲益有以昌其學而成其才祗以物力艱難費無所出臣與學臣各先捐廉銀二千兩並函知所識皖省搢紳之族爲大吏於各省者懇其相助大學士直隸督臣李鴻章首爲之倡各處聞聲相應陸續先後集捐銀一萬四千餘兩若照部議先建講舍分此欵以應工需則於士林轉鮮實惠自以先行開課爲宜而課試所需如但就欵開支亦復慮其易竭遂交藩司發典生息一面訂立章程於敬敷常課之外就該書院每月添經古一次各作經解策論詩賦定額五十名並在院内創設孝廉堂亦定月試之期膏奬均量爲加厚其校閱课卷則添延淹雅之師相與講求實學定章以後舉行數次課藝頗有可觀由此循名責實行之久遠人文蔚興不僅以專工制藝弋取科名爲能庶幾仰副聖朝作人之化於萬一所有掌敎束脩士子膏火卽量歲收息欵以備供支並不動用本銀冀堪經久規畫粗定相應奏明立案至於建置齋舍蒐買書籍一時力未能及尚待續籌次第興辦所有籌捐書院經費添課經古並創設孝廉堂緣由謹會同安徽學臣吳魯恭摺具陳伏乞皇上聖鑒謹奏奉硃批知道了欽此○○沈秉成片再准户部咨另籌内務府光後二十年常年經費案内接撥安徽省銀一萬兩無論何欵照數籌解内務府應用仍遵向章於六月前解到一半十二月初間解清等因當經行司籌解去後兹據布政使德壽詳報在於司庫地丁正項項下先行籌撥銀五千兩又於耗羡内遵飭隨解平抬等費銀一百六十五兩一併飭委候補知縣徐致遠解赴内務府衙門交納以濟要需等情具詳請奏前來除分咨查照外謹附片陳明伏乞聖鑒谨奏奉硃批該衙門知道欽此○○吳大澂片再湖南每年應解另欵加復俸餉銀八千兩前經臣奏請自光緒十九年起於節省長夫尾存項下照數動支作正開銷業經先後解過十九年分庫平銀八千兩二十年分頭批庫平銀二千兩奏咨在案兹據善後報銷總局司道詳稱光緒二十年分應解加復俸餉銀兩現又在于節省長夫尾存項下復行籌備二批庫平銀二千兩合湘平二千另七十八兩四錢交二批京餉委員候補同知湘溥候補知縣於以仁搭解赴部交納等情詳請奏咨前來臣覆核無異除咨户部都察院查照外所有搭解光緒二十年分另欵加復俸餉二批銀兩緣由謹附片陳明伏乞聖鑒謹奏奉硃批户部知道欽此 
 
 

Page 13

 
 
[光緒二十年六月初八日京報全錄]  
　　宮門抄○諭旨一道錄前○江撫德奏委解報効慶典工需銀兩摺○又奏籌解三分平餘及餘剩銀數片○又奏遵解傳辦各項瓷器片○又奏籌解内務府第一批經費片○又奏添募親兵旋卽陸續裁撤增减餉數摺○吏部等奏辦理保案酌定新舊期限片○江撫德奏委署知府片○東撫福奏委員晉京恭辦慶典點景事宜摺○江學政盛奏通省科試完竣摺○浙撫廖奏查明春季輪委州縣摺○又奏籌解鐵路經費摺○又奏解海軍經費片○又奏解烏科二城經費摺○又奏解地丁京餉摺○又奏解海軍經費片○又奏叅將升銜奏咨立案片○粵督李等奏解地丁京餉摺○粵撫剛奏叅追已故知縣欠解交代銀兩片○粵督李奏懲辦積匪摺○皖撫沈奏飭道員赴任片○又奏委署知州片○六月初八日工部鴻臚寺正白旗值日無引見○睿王等塲差覆命○花尚阿續假十日○召見軍機皇上明日卯初至奉先殿壽皇殿行禮○○頭品頂戴江西巡撫奴才德馨跪奏爲報効慶典工需銀兩委員解赴部庫恭摺仰祈聖鑒事竊奴才前准户部咨軍機處交出會奏中外臣工報効慶典工需一摺於光緒十九年六月初五日具奏奉旨依議欽此此項經費係查照乾隆年間成案於各官養廉内按二成五釐核扣刷印原奏清單飛咨遵照應以此次單開數目爲準自本年秋季起先行核扣一半明年春季再行核扣一半湊足奏定之數仍令該省於文到後先將本年應扣一半養廉銀兩存儲藩庫專案報部聽候提撥其餘一半俟明年照數扣足亦卽赶緊報部計單開江西省共銀四萬一千二百兩等因當經行司遵照部咨將光緒十九年應扣一半養廉銀兩照數扣存藩庫詳咨報部飭令赶緊解交部庫以濟工需兹據藩司方汝翼詳稱江西省前奉部咨報効慶典工需銀四萬一千二百兩業將第一次將光緒十九年養廉内應扣半銀二萬六百兩委解赴部交收在案今第二次將二十年春季應扣一半養廉銀二萬六百兩在於各官養廉銀兩内照數扣出遴委大挑知縣劉則敬領解於二十年五月初八日起程由陸路前赴户部告投交收詳請具奏等情前來奴才覆核無異除咨明户部查照外所有各官養廉報効工需二十年春季第二次應扣一半銀兩委員領解起程緣由理合恭摺具陳伏乞皇上聖鑒謹奏奉硃批户部知道欽此○○德馨片再據九江關監督誠勳詳稱九江關徵收三分平餘一欵經前任監督伊齡阿奏明除動支辦公等項年滿造册請旨交造辦處核銷外餘賸銀兩解繳造辦處充公兹查光緒十九年分共收三分平餘銀九千四十八兩八錢一厘支用銀九千三十七兩五錢八分均係遵照造辦處奏准减定成數核實開銷外仍賸存銀十一兩二錢二分一釐應卽委員解交造辦處兌收合將辦公支用各欵循例恭造四柱黄册詳請代奏前來臣覆核無異謹將送到黄册敬呈御覽又查該監督每年例支養廉銀一萬一千兩向在關稅耗銀内動支解繳造辦處充公歴年因耗銀不敷以致未經支解前准造辦處咨催籌撥據該關詳經奏准户部咨覆自光緒三年起循例於常稅耗羡項下動支等因又經行關遵照卽於三年起照章支解又查光緒十七年十二月十二日起連閏扣至十八年十一月十一日止一年期滿共收積平銀八千一百八十九兩六錢四釐除循例支用外仍賸存銀五百九十九兩五錢以上二欵應卽隨同本年三分平餘剩存銀兩均解交造辦處兌收合併附片陳明伏乞聖鑒謹奏奉硃批該衙門知道册併發欽此○○德馨片再據九江關監督誠勳詳稱每年九江關燒造大運琢圓瓷器及傳辦各項瓷器向係繕造件數黄册恭呈御覽兹查光緒十九年分燒造大運上色琢器八十件上色圓器二千二百四件又奉旨傳燒琢圓各瓷曁祭品共計上色一萬八千陸百七十六件已於十九年九月二十六日照章附搭輪船由海運京解交瓷庫騐收以期妥速查例支窰工銀一萬兩十九年共支給物料工價等項銀三萬八千一百八十七兩一錢九毫八絲八忽七微循照舊章在於盈餘項下動支湊撥除分别造具工料細册送呈内務府曁户部核銷外繕造各項瓷器名目件數黄册詳請代奏前來臣覆核無異理合附片陳明並將黄册一本敬呈御覽伏乞聖鑒謹奏奉硃批該衙門知道册併發欽此○○德馨片再查前准户部咨具奏另籌内務府經費在於各省關應解京協各餉外共湊銀五十萬兩作爲添撥内務府經費應請飭下各該督撫等按照指撥數目於光緒二十年開印以後分批解交内務府應用仍遵向章於六月前解到一半十二月初間掃數解清不准絲毫蒂欠於光緒十九年十一月初五日具奏奉旨依議欽此計單内開另籌内務府光緒二十年分經費江西省銀二萬兩又准内務府咨籌撥内務府常年經費請飭按限解交並奏明各省嗣後應交廣儲司銀庫銀兩每千兩應隨解平餘銀二十五兩抬費布袋劈鞘用項銀八兩不得增添各等因均經行司遵照兹據布政使方汝翼詳稱查江西省奉撥光緒二十年分内務府經費銀二萬兩自應遵照分批籌解以供内廷應用兹動放光緒二十年地丁銀一萬兩隨解平餘銀二百五十兩雜費銀八十兩遴委管解地丁京餉便員大挑知縣劉則敬搭解於二十年五月初八日起行由陸路前赴内務府衙門告投交收詳請具奏等情前來臣覆核無異除飭將本年應解銀兩續籌清解外所有籌解内務府二十年經費第一批銀兩委員起程緣由理合附片陳明伏乞聖鑒謹奏奉硃批該衙門知道欽此○○頭品頂戴江西舅撫臣德馨跪奏爲江西省添募親兵旋卽陸續裁撤增减餉數恭摺具陳仰祈聖鑒事竊查前准户部咨各省防軍練軍水師兵勇以後如有增减餉數隨時奏咨立案等因遵查江西省前次奉文已將節次酌量裁减各營兵勇節省薪糧緣由並自光緒九年八月起至十八年十二月止先後變通增减各營弁勇名數分别奏咨各在案兹光緒二十年正月間湖南酃縣匪徒潛匿江西龍泉縣屬大小井等處聚衆滋事並竄圍永甯城據永甯縣知縣鄭恭禀報查城守汛兵僅止二十九名不敷堵禦縣城岌岌可危卽於正月初七日招募親兵二百名又於十一日添募親兵二百名恊同防勦嗣因接仗獲勝股匪蕩平地方漸次安靜卽於二月初一日裁撤親兵一百名初十日又裁撤親兵一百名二十七日又裁撤一百名三十日又裁撤一百名計親兵四百名先後一律裁撤完竣據善後總局司道轉據該府縣查明詳請具奏前來臣覆查無異除咨明户兵部外所有江西省添募親兵旋卽陸續裁撤增减餉數緣由理合恭摺具奏伏乞皇上聖鑒敕部查照施行再光緒十九年分江西省並無變通增减勇數合併陳明謹奏奉硃批該部知道欽此○○吏部會兵部片再查各省保案到部因候覆及行查捐案未經覈辦之件均擬以此次奉旨之日爲斷其在奉旨以前具奏到部者仍照舊例辦理其在奉旨以後具奏到部者悉照新章覈辦以期一律而免兩歧謹附片具奏奉旨已錄○○德馨片再撫州府知府顏鍾驥現丁母憂臣另行恭疏具題所有該府印務應卽遴員接署查有補用知府羅光廷老成練逹堪以署理據布政使方汝翼會同按察使福裕具詳前來除檄飭遵照外謹會同兩江總督臣劉坤一附片陳明伏乞聖鑒謹奏奉硃批吏部知道欽此○○尚書銜山東巡撫奴才福潤跪奏爲委員晉京恭辦萬壽慶典點綴景物事宜恭摺仰祈聖鑒事竊本年恭逢慈禧端佑康頤昭豫莊誠壽恭欽獻皇太后六旬萬壽慶典前經奴才具奏率同總兵司道各員續請報効經費銀三萬兩並聲明先期派員入都隨同敬謹辦理欽奉硃批准其報効聽候部撥該衙門知道欽此嗣准户部提撥業經如數備齊委員解交兹查二品頂戴山東遇缺題奏道恩銘堪以派委晉京隨同内務府將添設地叚點缀景物事宜敬谨辦理除咨總辦慶典王大臣曁内務府查照外謹恭摺具陳伏乞皇上聖鑒謹奏奉硃批知道了欽此○○江西學政臣盛炳緯跪奏爲通省科試完竣恭摺具陳仰祈聖鑒事竊臣於上年正月二十七日將考過通省歲試情形恭摺具奏在案旋卽出棚科試撫州建昌吉安南安贛州甯都五府一州於是年六月回省接考袁州臨江瑞州三府於十二月回省本年正月復出棚按考九江南康饒州廣信四府通省科試現已一律完竣臣於考試各塲仍認眞覆試親定查該士子等尚能遵守塲規束身自愛聞有外來槍手希冀入塲售技者均經提調先行拿辦尚知斂跡文風則仍以安昌吉安爲最次則瑞州袁州臨江撫州建昌贛州九江餘如饒州廣信南康南安甯都亦皆有可造之材新生取進均各如額臣現在試畢回省候鄉試届近卽行辦理錄遺等事臣經過地方雨暘應時民情安謐堪以仰慰宸厪所有通省科試完竣緣由理 
 
 

Page 14

 
 
合恭摺具陳伏乞皇上聖鑒謹奏奉硃批知道了欽此○○頭品頂戴浙江巡撫臣廖壽豐跪奏爲查明光緒二十年春季分輪委州縣恭摺具陳仰祈聖鑒事竊准部咨各省州縣缺出分班輪署先委正途一人次委勞績一人再將各項委用試用人員輪用一人每届三月彚奏一次等因歴經遵辦在案兹查光緒二十年春季分輪委州縣有雲和縣知縣宦懋和病故遺缺委正途班敎習試用知縣魏鵬展署理又署於潛縣知縣劉舜年調省差委遺缺委勞績候補班知縣易順謙署理據布政使趙舒翹詳請奏咨前來臣覆核無異除咨吏部查照外理合恭摺具奏伏乞皇上聖鑒謹奏奉硃批吏部知道欽此○頭品頂戴浙江巡撫臣廖壽豐跪奏爲浙江省籌解光緒二十年鐵路經費銀五萬兩恭摺具陳仰祈聖鑒事竊查案准户部咨奏撥鐵路經費自光緒十六年起浙江省按年籌銀五萬兩等因嗣准直隸總督李鴻章奏請自光緒十七年起各省應籌鐵路經費徑解天津以應急需奉硃批著照所請該衙門知道欽此咨行到浙業經前撫臣飭司將光緒十九年以前每年應解銀五萬兩按年解交清欵分别奏咨在案兹據藩司趙舒翹詳稱在於司庫正雜項下動支銀二萬兩又移准運司解到綱票課釐銀一萬五千兩厘捐局解到厘捐銀一萬五千兩共合銀五萬兩發交日昇昌商號匯解天津直隸總督衙門投納作爲浙江省籌解光緒二十年鐵路經費等情詳請奏咨前來臣覆核無異除分查照並取匯解日期咨報外理合恭摺具陳伏乞皇上聖鑒謹奏奉硃批該衙門知道欽此○○廖壽豐片再准海軍衙門咨開光緒二十年分北洋海軍經費撥給浙江厘金銀四十萬兩按八成解足分批逕解北洋大臣兌收等因業經先後二批籌解銀八萬兩奏咨各在案兹據布政使趙舒翹詳稱准厘捐總局在於厘金項下籌動銀四萬兩解司應卽發交日昇昌號商匯解北洋大臣直隸總督衙門投納守候掣批回銷作爲浙江省籌解光緒二十年第三批北洋防費等情詳情具奏前來臣覆核無異除分咨查照並取領匯日期咨報外理合附片具奏伏乞聖鑒謹奏奉硃批該衙門知道欽此○○頭品頂戴浙江巡撫臣廖壽豐跪奏爲匯解光緒十九年分烏科二城經費銀兩恭摺仰祈聖鑒事竊查案准户部咨浙江省欠解烏科二城經費銀二萬兩自光緒十七年起由厘金項下按年撥解銀五千兩限四年解清一面隨時報部查核以清舊欠而重邊防等因前經籌解光緒十七十八兩年共銀一萬兩奏咨在案兹據布政使趙舒翹詳稱移准厘捐局解到厘金銀五千兩發交日昇昌號商匯解察哈爾都綂衙門投納掣批回銷作爲浙江省籌解光緒十九年第三批欠解烏科二城經費等情具詳請奏前來臣復核無異除分咨查照並取領匯日期咨報外理合恭摺具陳伏乞皇上聖鑒謹奏奉硃批户部知道欽此○○頭品頂戴浙江巡撫臣廖壽　跪奏爲委解本年第四批地丁京餉銀兩恭摺仰祈聖鑒事竊承准軍機大臣字寄欽奉上諭户部奏撥光緒二十年京餉限五月前　到一半十二月初間全數解清不准截留改撥藉詞延悮等因欽此並奉鈔單内開撥浙江地丁銀四十萬兩前經先　三批籌解銀十三萬兩並留抵萬壽慶典蒙恩賞賚浙江省窮黎銀二萬兩共京餉銀十五萬兩奏咨各在案兹據布政使趙舒翹詳稱兹第四批京餉動支光緒二十年地丁銀五萬兩派委紹興府經歴貝藴章管解循案由滬附搭輪船運津解京交納等情具詳請奏前來臣覆核無異除分别查照撥護並取起程日期咨報外謹恭摺具陳伏乞皇上聖鑒謹奏奉硃批户部知道欽此○○廖壽豐片再案准總理海軍事務衙門咨各省關應解海軍常年及新增經費并指撥南北洋海防經費自光緒十八年分起每兩隨解　銀一分解交海軍衙門以備公用准其作正開銷按批解清等因當經行關遵辦在案兹查接管卷内據護理浙海關甯紹台道吳引孫詳稱浙海關應解前項飯銀業經解清至一百第三結止在案今自光緒十九年十一月二十五日起至二十年二月二十五日止第一百三十四結期滿計四成南北洋海防經費銀二萬四千一百四兩二錢二分八厘應提解每兩一分隨批飯銀二百四十一兩八分二厘於徵存半稅項下照數動支詳給咨批於光緒二十年四月初九日發交號商楊源豐匯解起程前赴海軍衙門投納等情詳請具奏到院前護撫臣劉樹棠未及核辦移交前來臣復核無異除分咨查照外理合附片具奏伏乞聖鑒謹奏奉硃批該衙門知道欽此○○廖壽豐片再接綂台防親兵各營旗兼帶副營記名總兵副將用留直儘先叅將劉天興前於浙江省台屬積年拏獲巨　案内在事出力經前任撫臣崧駿會摺奏保請俟補叅將後以副將儘先補用仍以總兵記名簡放欽此奉硃批該部議奏單二件併發欽此嗣准兵部議覆以該員所請總兵及副將儘先班次均與定章不符應請改爲議叙給予加一級等因光緒十九年十二月初九日具奏本日奉旨依議欽此鈔單知照當經前護撫臣劉樹堂轉行飭遵去後旋據該員劉天興禀稱台屬積年獲匪案内請奬奉部議改加級自應遵照惟先於光緒十一年鎭海出力案内當經保奏於光緒十二年五月二十二日奉上諭劉天興俟補副將後以總兵記名簡放欽此欽遵在案此次保案部議以所請總兵與定章不符似係將從前已得之升銜誤會爲現保之升銜造具履歴禀經批據藩臬兩司核明詳請奏咨立案前來臣覆查無異除鈔片並將履歴咨送兵部查核外謹會同閩浙總督臣譚鍾麟附片具奏伏乞聖鑒敕部查照施行謹奏奉硃批兵部知道欽此○○太子少保頭品頂戴兩廣總督臣李瀚章頭品頂戴廣東巡撫臣剛毅跪奏爲籌解光緒二十年地丁京餉並遵照部行分别劃留恩賞銀兩恭摺仰祈聖鑒事竊准部咨光緒二十年京餉廣東奉撥地丁銀十萬兩當經轉行遵照去後兹據布政使覺羅成允詳稱查上年十一月間接准部咨具奏准商捐輸項下遵旨賞給廣東省銀二萬兩廣西省銀二萬兩行令在於應解光緒十九年地丁京餉項下就近劃解截留應用如該年京餉全數報解起程卽在光緒二十年京餉内分别劃解截留等因當查廣東省應解光緒十九年地丁京餉銀兩業於未奉劃撥之先全數起解清楚所有此項　 
恩賞銀四萬兩應遵照在於本年京餉内劃解截留除劃留外計尚應解光緒二十年地丁京餉銀六萬兩現在先籌銀二萬兩作爲第一批起解仍照案交殷實商號日昇昌百川通蔚泰厚蔚長厚新泰厚匯兌至京飭委試用通判沈贊清等領齎匯單於光緒二十年五月十三日起程由海道進京支取銀兩赴部投納等情具詳前來臣等覆核無異除咨部外謹合詞具陳伏乞皇上聖鑒謹奏奉硃批户部知道欽此○○剛毅片再據廣東布政使覺羅成允會同交代總局司道詳稱查有已故前任大埔縣知縣聶大昇徵存正雜欵銀一千二百餘兩迭經勒限嚴催未據完解詳請叅追前來相應請旨將已故前任大埔縣知縣聶大昇卽行革職勒限該家屬於四個月内將欠解銀兩掃數完解倘逾限不完或完不足數再行照例從嚴叅辦所有叅追已故知縣欠解交代銀兩緣由臣謹會同兩廣總督臣李瀚章合詞附片具陳伏乞聖鑒謹奏奉硃批著照所請該部知道欽此○○太子少保頭品頂戴兩廣總督臣李瀚章跪奏爲廣東巡防營勇先後拿獲積匪訊明照章懲辦恭摺仰祈聖鑒事竊照廣東搶刦匪徒幾於無地不有前經臣於查辦匪鄉及營縣緝獲懲辦之外並飭巡防勇營員弁隨時查訪或係著名之匪或係有案之犯均經購綫嚴拿一經獲案卽飭營務處司道研訊確供送由臣核明情罪查照章程批飭正法所有光緒十九年五月以前拿獲正法盜犯均經開單先後奏報在案兹據管理營務處司道等將光緒十九年六月起至十二月止拿獲正法盜犯何亞怡等二十八名詳請具奏前來臣查該犯等均係罪惡昭著法無可貸業由臣核明例章先後批飭就地懲辦除仍督飭認眞查拿外謹開列清單會同廣東巡撫臣剛毅繕摺具陳伏乞皇上聖鑒謹奏奉硃批刑部知道單併發欽此○○沈秉成片再新授鳳頴六泗道王定安現已到皖應卽飭赴新任以重職守除檄飭遵照外謹會同兩江總督臣劉坤一附片具陳伏乞聖鑒謹奏奉硃批知道了欽此○○沈秉成片再調署六安直隸州知州德愷調省另有差委所遺員缺應卽委員接署以專責成兹查有合肥縣知縣屈承福老成穩練振作有爲堪以調署該員本任内並無承緝已起四叅案件據藩臬兩司會詳前來除檄飭遵照外謹會同兩江總督臣劉坤一附片具陳伏乞聖鑒謹奏奉硃批吏部知道欽此 
 
