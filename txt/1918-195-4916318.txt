# 1918 - 195 - 4916318

 

Page 1

 
 
   
 
 

Page 2

 
 
時評 
[集權] （冷） 
　　世果有國家大事無論何者悉集權於一人者乎有之則惟專制國之君主是然專制國之君主所謂集權者究其實不過一名義耳世果有國家大事無論何者悉以一人實行之乎有之則惟今日所謂徐樹錚者是攻湘一大事也而徐爲奉軍副司令援粤一大事也而徐將爲四省副經略參戰一大事也而靳已告假徐實爲之主持選舉總統一大事也而徐又爲運動之主謀者於是走漢走湘走津走京走奉無時無其足跡而又無事不俟其主張世果有若是之經營國事國家能受其益而事能成功者乎我或見其一旦失措土崩瓦解一事無成而巳矣 
[命令]  
　　七月二十日大總統令任命李冠英爲陸軍第二十九師騎兵第一百十五圑圑长此令 
　　又令陸軍總长段芝貴呈准湖南督軍張敬堯咨請以吳长善爲本署軍務課課长楊從權爲軍需課課长均照准此令 
　　又令陸軍總长段芝貴呈請將陸軍第十三師步兵四十九圑第三營營长張鳯翰免去本戰應照准此令 
　　又令陸軍總长段芝貴呈請任命黄恩榮爲陸軍第十三師步兵第五十一圑圑附高文祿爲陸軍第十三師步兵第四十九圑第三營營长均照准此令 
　　又令陸軍總长段芝貴呈請任命耿曜爲陸軍第二十九師步兵第一百十四圑第二營營长應照准此令 
　　又令内務總長錢能訓呈准黑龍江督軍鮑貴卿咨請任命李家駿試署黑龍江黑河警察廳警正應照准此令 
　　又令鮑滔宗晋給四等嘉禾章此令 
專電 
　　北京電小徐招兵四混成旅奉軍將校大疑懼報告張作霖張電詰奉軍副司令所招兵應屬誰管轄並飭徐赴奉面白徐昨晚乃赴奉（十九日下午六鐘） 
　　北京電小徐赴奉商准張督出兵兩團（二十一日下午一鐘） 
　　北京電靳雲鵬病仍未痊日内赴湯山不銷假參戰處由丁錦代理小徐實已攬參戰處權其與齋藤日使往來聞實奉段命商實行軍事協定（十九日下午六鐘） 
　　北京電王士珍現在津奥界九豪里並未来京某方面恐其来活動特謠其秘密到京　　（十九日下午六鐘） 
　　北京電昨日閣議討論出兵問題尙無具體辦辦法（二十一日下午一鐘） 
　　北京電中交津票受擠各商行出任維持本日星期照常開兌　　（二十一日下午一鐘） 
　　北京電新交通票兌現風潮完全平息（二十一日上午十二鐘） 
　　北京電曹錕電陳擬調駐大名張旅開赴前敵協攻　　（二十一日下午一鐘） 
　　北京電段意海參崴華僑最多應即派兵保護數以千人爲率正在交涉中（二十一日下午一鐘） 
　　北京電王揖唐連日大宴新議員擬將安福部遷入太平湖易名太平俱樂部（二十一日下午一鐘） 
　　北京電吉省拒欵代表謁段段斥其胡鬧衆稱如發生意外事總理是否負責段日當然負責中央自有辦法（二十一日下午一鐘） 
　　北京電林紹斐電其家屬云奉陸電招即日赴桂（二十一日下午一鐘） 
　　北京電郵局洋總辦爲帛黎請卹交部提付閣議（二十一日下午一鐘） 
　　北京電外長擬於劉鏡人汪大燮兩人擇一（二十一日上午十二鐘） 
　　北京電元首致美總統贊美其在國慶日勿浪山之演說美總統覆電致謝（二十一日上午十二鐘） 
[外電]  
　　北京電聞熊克武現與日本財政家商訂借欵擬以灌縣發展水力權讓與日人此事範圍極大數千方英里之四川平原電氣業之管理權將繫於此且其中大有實業與農務之機會（二十日）大陸報 
　　北京電今日（二十日）吳佩孚對於中央陳述繼續戰鬭不可能之五理由如左（一）北軍將校除一二外多無戰意（二）北軍兵力雖多節制不能統一比較南軍殊爲遜色（三）北軍軍紀不嚴肅且人民對於北軍惡感甚深（四）炎暑酷烈北軍實不能堪（五）北軍不明地理（二十日） 
　　北京電據國務院方面消息中國對於海參崴欲出少數之兵現在協議中若其决定尚要兩三次閣議（二十日） 
 
 
 

Page 3

 
 
　　北京電目下在北戴河避署之外交總長陸徵祥政府雖電招仍未回京一般觀測者謂陸之結局必至辭職（二十日） 
　　奉天電徐樹錚於昨夜八點鐘來奉天（二十日） 
　　奉天電聞徐樹錚此次來奉原因因其擅自改變軍除編制以致傷害張督軍之感情特來親自辨白奉天軍官中有爲已退戰之楊參謀長及丁（譯音）軍械局長竭力運動復職者（二十一日） 
　　奉天電雷震春已於今日由奉進京（二十一日） 
　　東京電關於出兵問題日本政府對於美國政府之提議已於十九日由外務省電訓駐美石井大使矣（二十日） 
　　東京電派往海參崴之日本赤十字會救護班先發隊已於二十日由敦賀啓程赴海參崴（二十一日） 
　　東京電不日將發表陸軍定期昇級大更動北京日本公使館附武官齋藤少將届時將昇爲中將云（二十一日） 
　　東京電日本紅十字會之海參崴派遣救護團以志賀一等軍醫正爲團長一百六十名已編製成團擬於二十六日出發（二十日） 
　　東京電滞留鎌倉之松方内大臣本日回京入覲日皇（二十日） 
　　東京電大島陸相山田陸軍次官由中參謀次長本日先後訪問首相於官邸協議出兵問題及其他軍事上之重要事項（二十日） 
　　東京電關於此次出兵問題據朝日新聞之評諭云此事件實暴露元老同盟之弛緩外交調查會精神之懈怠政府政友會之隔離政府反對勢力之澆集實爲推測政府將來之鍵鑰其意義頗重大（二十日） 
　　東京電據國民新聞所載政黨此次之態度實爲蹂躪國權將出現擁謢國權之大運動（二十日） 
　　東京電據朝日新聞所載軍隊及弹藥之輸送其具體的辦法現已决定（二十日） 
　　東京電第十二師團及其他朝鮮金澤等陸軍瀕瀕發表調動（二十日） 
　　以上東方通信社電 
　　東京電日人森恪氏經手之吉林省二百萬圓森林借欵以吉林省民與森氏合資名義將以該省所採伐森林材料組織製林會社而以該省民歡迎故無有阻礙已吿成立該欵已於去十七日經森氏手交付與吉林孟督軍而本借欵實係地方借欵與曩西原氏及中央政府間交涉中之三千萬圓森林借欵性質全異（二十一日） 
　　東京電上海中國巡捕與日僑瓜葛報到日日人皆大注意視善後策若何國論或將大沸騰日人識者至望負監督之責者速取能使日人满足之處置（二十一日） 
[以上共同通信社電]  
戰電 
　　倫敦電據今晚所接關於法軍回攻勢之消息觀之法軍乃於今晨四時三十分開始進攻戰線廣二十七英里湯克砲車亦與戰法軍未先發砲準備法軍於左翼極端佔據控制方特洛瓦之高地進至巴里山該山距蘇瓦松不足一英里法軍於距白勒桑細五英里之陣線進抵逼近蘇瓦松之克里斯河山峽此爲所進最深之點距其原陣線約八英里聞法軍已俘虜四千人獲砲三十尊此外尚獲戰品甚夥美軍曾參與是役美軍於稍南佔據維爱齊村進至村外三英里更南有敵軍在巨斯控制哇克河之高地回攻狀殊匆急該處目下尚無消息傳來再更南旭維與勒葉聖方西邊及自該處至貝洛止之法軍平均前進約三英里之遙萊姆東面之法軍已克復泊吕萊（十八日） 
　　倫敦電今晨海格將軍報稱昨夜澳軍在維萊爾白勒同勒附近獲勝將廣一英里餘之陣線向東南前移獲野砲兩尊機關鎗多架並俘虜若干人希布台勒東面英軍之陣地稍前移英軍且在該地南面襲敵得利英軍在布柯瓦敗襲擊之敵軍巴葉北面敵砲隊大爲活動今晚報稱英軍在羅白克東南報襲擊獲勝俘虜三十人昨日英飛機遇敵飛機不多僅擊落三架逐走一架英飛機失蹤者一架（十八日） 
　　亞姆斯特丹電徳國各報評論此次攻勢措詞甚爲謹愼伏細斯施報軍事訪員承認利用突擊之困難且曰不突擊則殊難取勝其他軍事專家亦抱此意見（十八日） 
　　華盛頓電陸軍參謀總長瑪區將軍告參議院軍事委員會謂美兵運至法國及現在途中者其數已逾一百十萬自上星期起已增九萬云（十二日） 
　　倫敦電農務大臣泊羅士羅氏今日在下院宣稱現從事𣅤畝者共有女子三十萬人兵六萬人德俘與被拘之外人十萬人英國農田已增二百餘萬愛克協約國之糧食狀况確較一九一七年或一九一六年爲佳云（十八日） 
　　羅馬電意國公報云十六日至十七日之夜意國飛船飛機以炸彈八千基洛格拉姆擲擊波拉港軍政要所與水上砲臺（十八日） 
　　倫敦電海軍部公報云英國飛行隊協同海軍於七月十一日至十七日間以炸彈機關鎗轟擊佛蘭得斯海濱外之敵驅逐艦中其一艘某次有敵水面飛機五架飛抵惟卽退走敵飛機攻擊英飛機亦頗活動英飛機毁敵機三架又逐走四架英飛機失蹤者兩架衝毁者兩架英飛機且妨碍敵軍絞起近今沉於齊不魯日外之驅逐艦（十八日） 
要聞一 
[陸榮廷致粱朱周電]  
　　某社消息云林紹斐關冕鈞赴桂會商陸幹卿之情形人已共知茲得衡州吳偑孚師長轉來陸榮廷致梁士詒朱啟鈐周自齊之魚電特爲披露原文於左亦足易當日林關所銜之使命與陸氏態度之一斑矣萬急北京大總統鈞鑒國務總理陸軍總長惠鑒統密竊現於衡陽電局查有陸巡閲使致梁燕老朱桂老周子翁萬急華密魚電一件師長因聞梁燕老已過滬赴粤並見原電内有前此兩上府院電文未得覆之語恐此件復沉洪喬故改譯統密上逹聰聽其文曰萬急北京什錦花園關宅梁燕老朱桂周子翁同鑒華密林關二君到奉大敎以時局解决語及榮廷捧讀之餘欽佩無已中間所列八條一曰廣東現有軍隊排配之法二曰去龍三曰另任莫於别事四曰兩廣巡閲五曰粤督取廷同意六曰廣東歲支軍餉若干不敷全由中央擔任七曰廣西督軍由廷保荐八曰雲貴方面辦法以及國會召集法茲謹將各欵中之可認否認逐答如下榮廷衰病之身决不敢任兩廣巡閲使粤督亦不敢同意權由中央主之惟龍則必當去桂督軍仍以譚浩明任之莫另任須竹君伯恒返京過粤時述廷意見得其許可再爲决定然斷不繫戀於粤也川漢事不敢與聞湘省護法軍隊請由湘省長譚延闓酌編爲湘之國軍在粤李方對領滇軍亦宜預編國軍以免誤會至若桂軍問題又當分别去留辦法廷擬以現任欽廉鎭守使沈鴻英高雷鎭守使林虎潮梅劉志陸各率所部隊伍隨之留駐其他桂軍之在湘在粤者全行同桂暫編爲劉軍不敷之餉請由中央擔負俟大局稍定再逐漸裁減以符定額他日桂或歲餉不足由中央指撥械有缺乏亦并由中央核定給予國會召集應用何法由中央分飭各省酌定多數取决榮廷斷無阻撓也榮廷一庸人耳愛國之心與諸公同第自退歸林下以還即已雅不欲言國事然往者李陳諸督亦嘗列於調人地位無非止思息内爭禦外侮而已即今日之不願任兩廣之事亦思趁此暇期稍事休養以待時機倘或外人侵略過甚則我病軀猶將佐芝老以禦强鄰無疑也願以此意並告芝老前此兩上府院電久不得覆竊以爲中央深惡痛絕於廷遂不復有所言今據林關二君傳述中央倘以榮廷爲可與言者特復詳言之耳其仔細狀况俟林關旋京再托轉逹並付以書陸榮廷叩魚等語謹此轉呈伏乞垂鍳師長吳佩孚叩 
[徐樹錚將任經略副使]  
　　開政爲貫澈攻粤主張擬更添設四省經略副使即以奉軍副司令徐樹錚氏充任緣四省經略使職權重要曹經略始終不離津門軍情萬變日來前方　電報吿敵軍正謀大舉反攻恐非曹使遙制所能了故特添設此職以爲統一各軍策勵進行之用聞已電商各重要方面俟得覆電同意立即發表然則徐樹錚果幡然變計而已有親身出馬之决心乎 
[第一次幣制墊欵分月拔還]  
　　第二次善後借欵第一次墊欵合同爲日幣一千萬元去年七月二十八日由日本代表小田切氏與前任財政總長梁啓超氏間所成立已於本月二十八日满期昨十九日下午七時財政總長曹汝霖氏復與日本銀行團代表竹内金平氏更續訂一年延期合同其條件全部均與前次相同但此次合同則爲借換大藏證劵每月當償還一定金額俟满一年即可全部償還云 
[北京所聞之戰訊]  
　　曹使方面曹經略使之南下尚無確期是以各省多來電敦促熱河姜都統前已有電陳請曾經報載昨聞復有一電分致總統總理其内容略謂守湘援粤爲天經地義之不變方針曹經略使張總司合爲三軍司令應分駐贛湘督促軍事進行非遙制所能成事請速催曹使起節南下電末並請將關於援粤軍進行近况電示云又倪皖督特派諮議龔某於昨日到津謁見曹使有所接洽亦敦勸使節日南下以振士氣梁燕蓀日前由香港致曹經略使一電原文甚長其内容雖不能詳知大約係商榷收拾時局之方法馮玉祥所部克復常德其奬案迄未發表經湘督張敬堯來電催詢曹經略使亦續有電至以據馮旅電稱職旅克復常德之保案伏乞轉請早日發表等語用特轉陳乞察核辦理又據政界某要人所談曹使近日每天必有電來或致參陸處或致財政部均係代第一路各軍遂催發軍餉但政府殊少具體之答復曹之總參謀長潘矩楹今日午車來京明日謁見段總理代陳重要軍務 
　　湖南方面十八日午後府院方面連接長沙張敬堯統密電三件第一道冠特萬飛火急字樣第二道冠特萬火急字樣第三道冠火急字樣據聞均係報告湘南湘西兩方面重要軍情於時局極有關係又聞該三電中之一電係請政府催張總司令早日赴湘商議軍政外其兩電確爲報告湘西湘東緊要軍情又十六日來電原文略謂現在新編軍旅各支隊軍械一項急宜實力補充以爲援粤之准備務懇迅即籌畫電令滬漢兩廠急行支配如數續撥以資軍實而利戎機又電云據田旅長樹勳電稱寒日敵軍在石門司與我軍對峙約兩千餘人係周保林所部劉團長　善親率步兵一營向敵右側襲擊午後四點敵勢不支向金秤市廻龍寺一渡水等處逃走此次斃敵約一百五十餘名俘虜十餘名並奪獲鎗械帥旗等件現正竭力搜剿清餘孽湘需軍械部未照發乃議向日本訂購惟自軍械借欵成立後不免多所限制張督於銑日電致政府略云訂購步鎗及子彈各數祈通知齋藤少將轉日政府允購其欵則半由湘籌半請財部籌撥攻克郴永問題爲政府對南繼續作戰最要之一端原擬二十日向郴縣開始總攻擊緣湘南霪雨連綿河水暴漲後迄未減退實難行軍吳佩孚將軍已電請中央暫緩數日實行天津曹仲三宣撫使十八日來電略云吳師長佩孚已着手招撫湘桂潰兵所需招撫經費及每月餉項請由中央照發或飭由張湘督轉發又孫烈臣師長十八日來電略云第五混成旅砲兵兩連由陶文統率即令開赴安仁耒陽一带協守前線曹仲三王子春張勳臣三人電請政府開復王少甫范子餘兩師長原有官勳現聞段總理有准如所請之意大約日内必有明令發表朱澤黄旅長所部軍隊原駐南縣近日忽然移駐沅江十八日政府電致張敬堯轉令朱旅迅將軍隊開回南縣以固湘西防務 
　　湖北方面湖北督軍王子春電致政府據稱頃接吳總司令光新電稱夔巫續到川滇軍隊甚多鄂西軍事吃緊請撥鎗彈百萬等語祈垂念該處防戰事務吃緊照數發給爲感張懐芝擬來津親勸曹仲三一事政府於十八日覆張電略謂前敵軍事正在吃緊此間已迭次催曹使南下據稱業已整裝待發執事赴津親迎一節儘可不必十八日午後張電中央謂已由潘張兩旅内抽調步兵一營砲兵一連移駐長沙據聞此即爲張總司令赴長沙之預備也四川匪亂延至鄂境均鄖竹山等處鄂督王誠恐陜豫省防亦受波及曾於咸日來一電略云據探報均鄖竹山一带有川匪潰亂擾我後路恐該匪蔓延陜豫請電陳趙兩督嚴防　　江西方面湖南酃縣南軍日益增多陳贛督爲愼重防務起見曾與張子志司令一再電請派張宗昌軍隊禦防昨電致中央略謂據方使電稱酃縣敵軍增加寗防兵單等情除電張司令轉令張宗昌派隊驅遂并請楊師長於寗防相機援助當無疏虞請釋厪念云十八日陳督軍電政府云張之傑旅長所部之第二十三旅全部移駐崇義上猶南康及天台山等處加入右翼攻擊敵軍成桄屢思進犯均被擊退又是日上午來電略云安武軍議定以六營援贛南十營駐贛西十營赴湘東統歸馬聨甲指揮　　福建方面福建督軍兼援粤總司令李培芝十八由厦門致電中央據稱粤軍第一支隊隊長李炳榮带隊由大埔取道黎家坪直攻平和特派浙軍一團前往清遠河一带迎擊參陸辦公處於十八晚接董保暄副司令自厦門發來急電略謂頃據駐上杭王營長急電報吿諌日敵軍由大埔偷攻杭邊當經派隊迎擊直至洽早敵勢不支全部潰退我軍已進佔大埔之涓子崗要隘現正追蹤痛擊李督軍來電右翼反攻永定於上月巧日完全克復現據右翼唐司令電稱復將石下壩蘆下壩阮峯市各要隘完全佔領永定益形穏固現已令右翼以乘勝之師向大埔進攻令中左兩路會攻潮汕云童保喧由厦門返紅花嶺督戰十八日又來電報吿續到浙軍步兵兩營砲兵一營已令分駐浮山柘林外孚山等處以備會合向南進攻童前以兵單防寬請增募浙軍三營以厚兵力曾將此意電吿楊督軍昨楊有諫電致參陸處則謂童副司令請編新軍三營如蒙核准請訂名爲輸送隊不另冠以團營名稱云云 
[共同出兵問題之京聞]  
　　日本之出兵準備英日美法四國共出兵七千人爲第一批兵取聨合行動但主力軍隊則由本獨任四國合派之第一批軍隊先在海參威取得根據地其第二三批軍隊則由日本派出分向各處進行日本陸軍現集中朝鮮邊境守候命令可朝發夕至其路徑似取道南滿鐵路經哈爾濱以赴西比利亞自長春至哈爾濱一段之中東鐵路將改歸日本管理　　吾國之出兵準備各國决定出兵消息尙未通吿吾國前日外交部特遣人走謁協商各國公使除美國尙未接到本國訓令外其餘均已接到電報同即舉以吿我同時駐日章公使亦有急電報吿並謂彼國當局聲明此次協商國聯合出兵與中日軍事協約分爲二事而日本駐京武官齋藤少將則又向我詢問當局特於昨日午前在參陸辦公處開軍事聯席會議午刻續開國務會議詳細討論出兵與否問題聞已决定隨同出兵兵數似係一師此外另有向各國提議之條件數欵事關軍事外交未便宣洩　　日使館員之談話日使館員某君昨語人云美英法各國對於出兵問題籌議已久英法贊成日本之出兵美國之態度稍異蓋贊成日本出兵而彼國自己之責任亦視爲重大即與目本聯合出兵是也然美國以外如英如法亦預備輸送一部分軍隊於西伯利亞依最近之形勢觀察之大約可謂八九分業已决定矣至外傳日本政府業已决定出兵此在新聞界之報吿則然至日本公使館則至十八日止尙未接有本國政府决定之訓令大約日本政府以英美法等旣有上述之準備則日内之籌議此事乃當然應有之問題或者兩三日内可接有關於此事之電報亦未可知又據另一館員言日本如决定出兵大約須有六師團之人數然計其費用總需三十兆（預算一年半以上之時日並以有戰事之費用爲標準）以日本現在之財力準備亦屬不易云云 
　　内田大使辭職之動機聞日本駐俄大使内田氏鑒於俄國及各國之情勢深爲日本將來抱有莫大之隱憂刻已决意即使犠牲其位階及勳位亦須發表其本意此次反對出兵可信其卽爲辭職之動機云 
　　緊急中之外長辭職連日因外交吃緊當軸頗望陸子欣外長回京惟陸氏最近來信以北京氣候過熱非病體所能堪露舉賢自代之意繼任人物初擬劉式訓氏近又改擬劉鏡人氏惟當局倚畀陸氏甚殷不能輕易聽去已囑外部電召陸氏先行回京就商辦法俟商定再回北戴河療病可也　　徐樹錚訪問日使館昨日下午徐樹錚特赴日本公使館先訪問齋藤少將再與林公使接談頗久内容秘密日本之新聞記者往詢使館人員問其是否與出兵問題有關該館員否認其説謂徐與出兵問題爲無關係之人然亦未將内容宣布其對於某記者所言亦但謂徐來或係私人訪問無關重要問題云 
　　段總理答訪比美使節段總理於昨日上午九點四十分親赴東交民巷比國使署答訪比國駐俄大使十點續赴美國使館答訪美國駐京代使至十點半鐘方命駕回宅在美署談話時間頗久聞曾商及出兵問題 
　　設立邊防司令據外人消息段總理關於出兵西比利亞問題連日在府學胡同本宅招集各重要軍官會議多次刻已决定設立邊防司令一職所有應用軍隊即就各邊地招募聞已令參陸辦公處從速會訂邊防司令官制權限提出國務會議議决施行 
[日報之出兵要聞]  
　　七月十八日東京日出新聞 
　　對於西比利亞出兵問題政府本意依美國提議出兵於某處約幾師外另以三師團自由向西比利亞各地出兵後藤寺内與原總裁晤談時皆如此説旣而政府見國論之趨勢皆反對自主出兵氣已中懾十五日之朝寺内晤原原之語氣殊强硬該計反對自主出兵政府大窘是夜方針一變十六日之外交調查會提案云（一）爲援助乞克軍派兵若干（二）派兵若干於某某處鐵路沿線保障乞克軍之行動俾得往伊爾古次克此項兵以保護鐵路爲目的不以戰爲目的（三）出兵海參崴爲保護乞克軍故駐在西比利亞之乞克軍往西歐戰埸則與之同時撤退派往鐵路沿線之兵亦同時撤退云云與政府初意絕異原與牧野爲之愕然是日之外交調查會平安通過依此决定之條件作答覆美國之書稿十七日再開外交調查會决定之蓋十五日之夜政府非常着急原氏出首相宅後後藤即訪首相談片時後藤又往伊東子爵家密談旣又離官邸有所調查過十一點後再訪伊東乃成此變更案也十七日午後二點又開外交調查會於首相邸寺内總裁以下全體委員出席續行審議十六之會議旣反對大規模自主的出兵但依美國提案派一部隊爲海參崴之警備更視時機因援助乞克軍派若干部隊於某處鐵道沿線卽以此意通吿美國其中出兵於某處鐵路沿線因出於日本之意所異於日本政府初意者乞克軍欲救其同族軍隊而苦於某處鐵路爲過激派所阻今爲之守護使俾便於前進此出軍之時期視某處鐵路沿線之狀態爲定乞克軍逹其目的即共撤兵原氏於此同意亦對於政府留幾分面子也派往海參崴之警備隊編爲若干師團其兵數日美各出七千人而日本加以特科隊（砲隊工程輜重等兵）約若干人鐵路沿線守備隊大致有若干師團向某處出發一面答覆美國一面即出兵海參崴而鐵路沿線之出兵尙未定期因英法兩國亦派屯駐東方之軍隊向海參崴其兵數不過若干部隊耳寺内首相已將外交調查會之結果提出閣議尙有出兵一切手續定於十八日與陸海軍大臣會議决定之 
　　譯者案本則若干幾師某處云云原文皆空白因關於軍事秘密也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[出兵聲中之内爭]  
　　近日出兵西伯利亞之聲浪雖急然政局中人則仍急急於爭總統而對於攻粤一舉亦仍力主進行聲言决不可爲議和派所動蓋其意必欲貫澈初志而主戰之反對者亦欲乘機活動以示旗鼓相當之意兹據某京報所載情形可以窺見一斑矣其言云國會選舉馮派失敗之結果將使馮段兩派益相反目或致長江一带之空氣漸形不穏此原爲世人所預想之現象現聞主戰派之反對派已着手進行務期破壞現政府之計畫因現政府之計畫欲用全力攻粤故反對派破壞之計畫約分爲三方面（一）前浙江都督吕公望已携巨資南下謀在浙閩兩省活動假使此計畫若果成功則現攻潮油之閩浙援軍以後路可憂將不戰自退則粤軍可用全力對付第一路援粤軍隊並可進窺江西（二）前陜南鎭守便張鈁亦携巨資赴陜在潼關附近活動以牽制北軍之南下更以餉械接濟熊克武傳其進窺陜甘（三）更有劉某等携資南下以上海爲策源地並向長江下游各省分頭運動以謀長江形勢之變遷聞此三方而之活動殆因在北京旣已失敗故特出此急策然果能收效幾何則殊難預料也按此殆爲段派方面之言而馮派方面亦必有一種攻段之説矣 
[吉省森林借欵風潮五誌]  
　　吉林各團體代表抵京情形已紀前報茲錄其呈政府文云呈爲請垂念民命保全國權取消吉黑兩省金礦森林借欵合同事竊國家富源三省爲冠吉黑林礦冠絕三省森林範圍尤爲廣大國有私有界限未分人民依此爲生活者何止數十萬衆自外人勢力侵入滿洲鐵路實業屢被蠶食經濟亡國已見先兆保我之固有延一線之生機者只此數百年未斵伐之森林耳至於金礦亦吉黑兩省之寳藏吉黑兩省目前所依恃以圖存及將來發展之根柢皆仰賴森林與金礦故兩省人士視金鑛森林如第二生命爲國家經濟政策及人民生活前途着想絕不願外力侵入此兩省千數百萬人民同一之心事也吉林人民服從政府信仰長官向不敢爲無意識之動作故吉長鐵路吉會鐵路相繼喪失人民原諒政府苦衷俯首帖耳未置一詞飲恨呑聲至今悲痛乃吉會鐵路斷送未久而兩省林礦又被押於日本人矣於是羣情慌懼萬衆憤激學者廢課商家輟業農夫棄鋤婦女停織不約而集者數萬人皆曰林礦被押生路斷絕皆有破家蕩産之懼竟以抗捐罷市爲詞淚隨聲下血和淚流請求於省議會呼籲於孟督軍哀吿於郭省長悲憤情形筆難盡述此代表等來京前之情形也代表到京後頗聞政府中人以虚抵二字爲藉口作混朦兩省人民之計殊不知合同中第八條第二項以政府收入爲擔保尙可名之曰虚抵若第一項明明規定以吉黑兩省之金礦及國有森林爲押保之物件與抵押之性質有何分别况十年之内不能向他人借欵該銀行於抵押品之外且獲得借欵之優先權而農財兩部覆中華滙業銀行之第五函竟承認將來依採金局森林局設備改良採金事業森林事業又或計畫新事業而需要鉅欵之資金商借日欵或組織中日合辦公司此種嚴酷條件不啻以三千萬日幣壟斷吉黑兩省林礦之合辦權而爲收買寳藏之預約尙日虚抵欺吾民乎欺國家乎此吉省全體人民誓死萬難承認之事也况以國家收入爲擔保關係國庫之負擔未經國會同意焉能發生效力吉林數萬衆老幼人民推舉代表等入京時環澈泣路哀聲數里指代表等曰呼籲政府拯救民命取消合同諸君之責如不能慰小民望當白衣縞素以迎君等勿生還也羣情迫切至於如此代表等負此重任義不容辭祇知廢銷合同生死非所敢聞謹此縷陳梗槪伏乞大總統國務總理埀念兩省千數百萬民命立予取消合同地方幸甚國家幸甚謹呈吉江兩省省議會亦聯電到京大致謂此項借欵萬難承認已咨明省長及分電各省一致力爭並派代表赴京而陳委細中央果因需欵萬急無法可籌寗可以政府名義將兩省林礦抵之於中交兩行即由該兩行作爲準備金發行紙幤以救眉急尤愈於落在外人之手云云又聞奉督張作霖來電略謂森林借欵内容已由陳中將來奉面告惟吉黑兩省人民現在反對異常激烈務請政府有以善其後焉　　昨日吉林在京代表初兆聲祝華如伊鏗額馮成全韓乃賡王福安安福起等七人昨晨五時赴農商部候謁田總長七時接見於内招待所首由初君發言請總長爲吉人留一條生路田曰何出是言初曰請總長主持打銷森林路鑛借欵合同田曰該案不如外間所傳之甚確爲動産關係與林權無妨初等即朗誦契約某條大哭不已且哭且言曰總長故墓不在吉林耶祝華如伊鏗額亦頓足大哭各代表均哭田氏無奈答語漸微蓋亦不禁澘然含涙矣嗣田氏言此事原非本部所動議諸君意思良佳余當代逹政府盡余之力所能及如有傷失主權余决不戀戀於位語至此各代表請示期再見時十時半田始揮涙登車各代表乃歩行回乾麫胡同吉林館又據某通信社消息奉吉黑三省人民反對森林借欵財政部允向日本商改條欵聞已改定二則並電知奉黑吉三省督軍昨日奉督張作霖氏已有復電來京謂照改定之欵三省不致再有反對當向設法解釋云云所謂修改之内容不知其奚若何 
　　吉林消息政府派講武堂堂長陳文運中將來吉一事已誌本報茲聞陳文運業於十四日早車抵長春由裴堯田鎭守使派連長一員帶馬弁四人赴車站將陳接至鎭守使署即下榻於鎭署是日長春各團體領袖十餘人齊赴鎭署要求陳宣布此次來吉之任務裴鎭守使當將各團體領袖請至客廳小憩即由電話請陶道尹到署須臾陶道尹乘車至鎭署裴鎭守使請各領袖與陳會面坐甫定各領袖首問陳曰先生此次來吉有何任務陳答曰鄙人此番來吉係爲個人私事經財政部曹總長委託順便到省宣慰各領袖問吉省有何宣慰陳答政府因貴省人民反對以吉黑兩省林礦借欵各領袖問先生宣慰有無委任狀陳答曹總長交鄙人手摺一扣各領袖要求將手摺當衆宣示陳不肯支吾其詞曰手摺俟到省再宣布各領袖堅請宣布陳始終不肯各領袖十分憤怒内有人擬以武力對待幸經裴陶兩長官再三勸解始各憤憤而散聞陳中將已於日昨午車抵省吉林各界公民近聞政府派陳文運來吉後連日到團體聯合會要求俟陳到省時再開公民大會要求陳宣布來吉之宗旨並要求陳轉請政府從速將借欵取消以保主權聞該會已允於今日上午十鐘在省議會開大會陳亦允今日當衆宣布來意矣 
　　吉林省議會曁各團體因此事於十日電致奉天張雨亭督軍請其電請政府將吉黑兩省林礦借欵早日取消前日（十三日）督軍省長接到奉天張雨亭督軍來電文曰吉林孟督軍郭省長鑒頃據吉林省議會蒸電以中央政府將吉黑兩省林礦押借日欵三千萬元一案人民怨忿請電政府將借欵合同取消等因查此事關係重大惟事前政府旣未電知黑兩省亦未見告故内容情形均未詳細刻已電詢院部詳示一切俟得覆電再行奉告請轉逹貴省議會諸君爲荷張作霖元印 
　　省議會自接軍政兩長轉到奉天張督軍電後於十四日電覆張奉督文曰奉天張督軍鈞鑒頃由孟督軍郭省長轉到元市敬悉我公關懐桑梓顧全大局一言九鼎萬民感泣現由我吉軍政地方各界公推代表十二人赴京力爭務逹目的我公東北屏藩三省仰賴若蒙大力圖定地卜速收效果引領西望企盼無窮吉林省議會等叩寒印 
　　團體聯合會於前日函致雙城楡樹兩縣農工商敎育各保衛團勸學所各機關等函云逕啓者中央以吉黑兩省全部林礦借押日債三千萬元一案剌人心肝萊由省城組織團體聯合會議决死力抗爭昨已刋刷官言書旣告白等件分告各縣各機關一致反抗諒逹聰聽但事關非常特恐一紙傳聞難悉眞象現由本會公推靳君驤王君叙曾前往雙城楡樹聯合各界并詳述確情到縣後務望各界熱心諸公直接接洽開會討論並派代表到省共籌進行生死關鍵旣在眉睫哀我同胞勿稍觀望除各縣另推代表分赴外特此奉逹順頌公祺此致雙城楡樹商農工敎育各保衛團勸學所 
[北京之邊防消息]  
　　鮑黑督電告俄情鮑黑督昨有電來京略謂據駐滿司令電稱俄新黨退駐阿逹克圖村東之阿爾古納河畔派員前往視察頗能以禮相待並聲明必不攔入我境又聞伊爾庫司克白十字會組織政府謝米諾夫軍繼至街拉米等語按俄屬近日各圖伸張勢力組織政府者不一其人白十字會所組織者與霍爾瓦特所組織是一是二尙未證明 
　　庫倫之急電庫倫都謢陳毅銑日來電略稱據恰克圖尃員電稱俄過激黨失敗後必向蒙古退却恰勢緊急請飭駐烏軍隊於十日内到庫並另外迅飭軍隊赴恰又電稱據俄國領事來電謂德奥俘虜前曾助過激派現該黨戰敗仍請復爲俘虜惟無地收容請由我國擇地代爲收容當以此事恐生其他枝節已經拒絕爲此詳報鈞院部若俄使日後仍爲此種請求亦請萬勿允准是日又來萬急電略云寒電敬悉俄多數黨侵佔我境漸逼漸近恰防尤形吃緊急宜嚴密防衛務懇迅撥勁旅飛速來庫塡防十八日又運來急電兩道（一）係呈報據駐哈總司令電報俄新黨仍在該處招募蒙軍不服制阻事關外交請示如何對付（一）係稱庫哈防單薄請速令綏遠就近迅撥騎歩各營前來協助並稱阿爾泰邊界克别克奎屯山等已有俄過激黨任該處出没特懇速令張辦事長官慶桐速往履任以籌對付方法　　楊督報告新疆安電新疆省長楊鼎臣以正密電致政府略謂頃據巴圖巴雅呈稱該旗現無俄兵蹤跡地方安寗等語特電轉逹以紓厪系云云 
　　察區長官移駐商都察哈爾屬商都地方自設縣治以來商務極爲發逹而匪患甚熾政府乃提議將都統署移至該縣惟張家口亦爲要塞之區都統能否移動亦須查核再定或於該縣設一鎭守使已足坐鎭北邊十八日政府去電徵詢田中玉都統意見俟者覆電再定辦法 
　　藏番侵邊之關係據交通界消息藏番圍攻川邊已經三月現察木多已爲藏番陷落巴塘被圍正急川邊情形極爲不穩政府以西藏方面關係重要叄謀部崔局長日昨特與某使館參贊會談一切惟關防嚴密内容未易探悉 
[外交界消息]  
　　温杭鐵路據交通機關消息日前英使署某參贊往訪曹交通總長密談二時之久聞係關於南潯鐵路延長至閩省問題某參贊特面詢内容有無妨碍英人權利範圍曹總長以此事政府對之尙無定見故亦尙未議有辦法殊無從作具體之答覆云云一説謂某參贊僅質詢有無其事而曹則答以並未接有此種要求也又一消息日前英公使訪晤交通曹總長所談聞有關於温杭鐵路問題緣政府前年曾與美商裕中公司借欵訂約修築此路而英國方面以早年滬杭甬路合同所訂修築支路英國有優先投資之權旣認温杭爲支路謂中國將此路讓與第三者爲違背前約迭經交涉由交通當局斟酌經年迄未磋議就緖雖經此次談判恐亦不見即有結束也 
　　處置敵僑問題内務次長于實軒於十四日出京係奉段總理令前赴房縣調查處置敵僑情形昨由房縣回京已將調查所得之意見條陳國務院以備採擇施行 
　　中比友誼會歡迎比國駐俄公使中比友誼會昨假外交部大樓歡迎比國駐俄公使德斯泰公使新自俄國轉由東京回京是日陸子欣雖未到會而中比人到者甚多德斯泰在歡迎席上爲一種悲壯淋漓之演説聴者皆爲感動嗣後並由比國官紳出名致電比王頌祝至深夜始散外問謂外部歡迎者誤也 
[十八日之府院情形]  
　　十八日上午八時十分大總統臨辦公室披覽重要文電餘通於九時三十分傳見浙江財政廳廳長張厚璟垂詢浙省理財詳情均經張氏逐件答陳茗談歴一小時張使出府十一時四十分總統退入内室午後三時復至辦公室延見報告閣議之段傳兩總長談論良久至五時後元首始進内宅休息國務院方面段總理及各部總長於上午九時四十分即相繼到院外交由陳次長内務由于次長代表與議此次會議最要者爲討論對兩進攻重要軍事及某項外交案磋議多時有無結果未能探悉其次議案一爲續議駐外使館海軍武官章程（通過照原案辦理）一爲海軍部提出擴充海軍陸戰隊案（議决暫行添募兩連）一爲援粤各路軍隊統兵長官要求軍費電報九件（議决統由財政部分别准駁）一爲西北邊防案餘如内務部財政部普通議案三四件均已表决至下午二時二十五分始行散議又聞曹財長以延見外人故到院較遲議至午後零時三十分段總理提出重要軍事問題（大約係爲西北出兵案）又因前敵某要人來一長電討論甚久事關機密尙未到發表之時議决後段總理即命段陸軍總長携付參陸處議復散會後段傅兩長於三黠入府報告又聞前日有某省道尹入謁元首辭行並請訓示元首謂余何能爲予在此看守印信亦僅作旬日淹留而已元首近日對人多作此等消極語惟精神仍極健旺每日午前照常閲稿午後照常見客 
[新甘湘之國會議員]  
　　新疆參議員覆選業經竣事當選人王學曾李鍾麟蔣棻聯魁候補常永慶徐謙艾學書馮江輔李澈榮 
　　甘肅甘肅來電告衆議院覆選當選及候補當選人名如下蘭山道當選人宋振聲彭立栻敏翰章候補士俊馬文煒萬青選涇原道當選人侯效儒馮翊翰候補馬繼祖王曜曦　　渭川道當選人王廷翰釆梓候補胡心如黄雲九寗夏道當選人張超候補馬象乾 
　　湘南衡陽道衆議員覆選昨已完竣刻已有電來京報告其當選人姓氏如下何海鳴陳琢章符定一唐乾一 
[司法官官等官俸新條例（續）]  
　　司法官官俸條例第一條司法官俸給依本條例所定俸給表第二條司法官各職之官俸如左大理院院長特任月俸一千圓庭長簡任三級至簡任一級俸但受至最高級俸满五年以上得給以八百圓之月俸推事薦任五級至簡任三級俸總檢察廳檢察長簡任二級至一級俸但受至最高級之俸满三年以上得給以特任官俸首席檢察官簡任三級至簡任一級俸檢察官薦任五級至簡任三級俸高等審判廳廳長（京師）簡任三級至簡任一級俸廳長（各地方）簡任五級至簡任一級俸庭長薦任八級至薦任一級俸推事薦任十級至薦任一級俸等檢察廳檢察長（京師）簡任三級至簡任一級俸檢察長（各地方）簡任五級至薦任一級俸首席檢察官薦任十級至薦任六級俸檢察官薦任十級至薦任六級俸地方審判廳廳長（京師）簡任五級至簡任三級俸廳長（各地方）薦任八級至薦任一級俸庭長薦任十級至薦任六級俸獨任推事薦任十級至薦任六級俸推事薦任十四級至薦任六級俸地方檢察廳檢察長（京師）簡任五級至簡任三級俸檢察長（各地方）薦任八級至薦任一級俸首席檢察官薦任十級至薦任六級俸檢察官薦任十四級至薦任六級俸初級審判廳廳長薦任十四級至薦任六級俸推　薦任十四級至薦任十一級俸初級檢察廳檢察長薦任十四級至薦任六級俸檢察官薦任十四級至薦任十一級俸第三條大理院分院及審判檢察廳分廳分庭各員適用本院本廳各職之官俸其分院長適用本院庭長監督推事檢察官適用本廳庭長首席檢察官之官俸第四條初任官者之叙級須爲俸給表中各該官最低之級陞任者同其進級由司法總長定之並以次進之但大理院庭長推事之叙級由大理院長定之仍咨報司法總長非執務满一年以上者不得進一級第五條司法官受至各該官等最高級之俸在五年以上確有功績者簡任官得給以六百圓以内之年功加俸薦任官得給以二百圓以内之年功加俸第六條司法官官俸　給細則由司法總長以部令定之附則第七條本條例施行前司法官之在職年限於進級及年功加俸時積算之第八條本條例施行時受有與本條例司法官俸給表各級相當之俸者即爲其現叙之級但其俸額如有零數逾一級俸額之半數者進一級不满者削除計算之第九條司法官官等條例第九條於本條例凖用之第十條新疆司法籌備處處長熱河察哈綏遠審判處處長準用本條例高等審判廳長之官俸審理員準用本條例高等審判廳推　之官俸第十一條本條例施行日期由司法部呈請大總統定之 
　　司法官俸給表 
　　任命 
級别任薦任 
　　元元 
　　第一級六○○三六○ 
　　第二級五五○三四○ 
　　第三級五○○三二○ 
　　第四級四五○三○○ 
　　第五級四○○二八○ 
　　第六級二六○ 
　　第七級二四○ 
　　第八級二二○ 
　　第九級二○○ 
　　第十級一八○ 
　　第十一級一六○ 
　　第十二級一四○ 
　　第十三級一二○ 
　　第十四級一○○ 
[廣東聯合軍政府進行紀]  
　　西南軍政府成立後業由岑西林等分電各省區及各軍司令請派代表一人迅速來粤召集政務會議在案除孫中山代表胡漢民陸代表曾彦唐繼堯代表趙藩胡景翼代表趙世鈺等呈經派定外刻開川督熊克武代表擬請滇軍總司令李根源就近擔任陳烔明代表擬委參議黄强程潛代表擬委陳强劉顯世代表擬委劉燧聞岑總裁昨再電催各方面准於二十號以前蒞粤齊集俾政務會議得以如期成立 
　　莫代督以農林試騐場一地現經擇爲軍府地點府内各廰處曁各部辦公機關日内佈置完成即行開幕惟查該處地段僻處東郊遠在警界之外非加派軍警保護防範難週除將陸軍忠烈祠現駐各軍酌撥兩連分駐舊麻瘋院前曁模範監獄一带常川捍衛外並以該場東面毘連東山應由該段警區將轄地推廣至軍府止沿途增設崗位加派警察晝夜巡邏以資得力現擬飭行警廰遵照辦理矣 
　　軍政府宣告成立岑春煊蒞粤就總裁職任各總裁均先後表示就職惟最惹起社會一般人士注意者厥惟唐紹儀唐爲民黨中堅當孫中山就大元帥時軍府未經改組一切得外交上之活動均仗唐運動之力此次先派陳策回粤代表總裁職務外間傳説多謂唐靜觀軍府舉動能發展與否然後回粤云云此係妄加揣測其實唐對於軍府各外交種種事宜如親　回粤辦理不若在外活動故决意總裁職務由代表全權擔任而外交上之活動於軍府反得實力之贊助也 
　　軍政府宣佈成立後各事正在積極進行聞各種人材極力物色經驗卓著者方爲合格昨岑總裁飭其三公子心叔責函到滬專聘温宗堯來粤襄辦要政其外交部長已公推伍總裁秩庸主任俾各國早日承認西南爲交戰團惟進行手續甚繁必須仍選外交人材帮助伍公以促進行故特注意於温宗堯以其於外交夙著成效且爲岑氏平昔所信任之人也聞温氏於西林相得甚摰岑氏在滬起程本擬同來後因尙有他事交涉故留温在滬 
　　趙世鈺電云上海嵩山路張立卿速轉三原胡曹兩司令鑒接十二號尊函悉據修正軍政府組織大網已得各軍同意任鈺爲軍府陜軍代表拜讀之餘深滋感愧兄及羣公崛起關中揭北伐之幟鎮護法之鼓功高勞苦轉戰經年樗櫟如鈺屢承重寄黍粒莫補内咎時興茲復以大命相委屬責重能薄何克敢當謹爲辭謝現駐粤代表李君龍門猷識兼備熟逹政情希請擔任斯職俾專事權爲鄕爲國利頼攸多鈺仍當畢盡個人之能勉効竭蹶冀副厚望伏乞採納矜鑒爲盼趙世鈺叩 
　　譚浩明來電云總裁諸公歌電敬悉政府成立氣象一新元老壯猷共謀國是護約法於旣失挽國命令將七策萬年治安之基慰薄海人民之望海天翹首　賀良殷謹率聯軍將士恭祝中華民國萬歲總裁諸公萬福浩明佳印 
　　柏文蔚昨自巫由通電來粤云自西南護法義師勃興省自爲謀政令紛歧識者憂之倡議組織聯合機關以謀統一詎遷延至今尙無具體成立者實爲領袖元首之難解决也西南組織政府爲今日萬不容緩之圖至領袖一席應以國會産生之總統爲適法蓋吾人倡義所擁護者國會選出之元首旣反對非法内閣我西南數省當　組織内閣旣擁護國會産出之元首我西南各省自可不另舉元首或以元首現處危巢之下不能執行其職務則正副總統有事故時得由國務員代行其職權約法原有規定我西南數省組織内閣以内閣代行大總統職權於約法無碍於事實可行夫組織内閣較之所謂聯合會議爲鄭重設置國務員國務總理較之所謂委員長委員爲鄭重於是對内旣有統一機關免致有省自爲謀之弊對外又具代表資格可以取外人之信用借欵購械何求不得惟内閣組織與組織人物必須勛望兼隆中外具瞻者始可得各方之信用鄙意以爲除秩庸先生仍任總理少川先生兼任外財兩部林總司令長海軍協和長陸軍兼參謀其餘各部新設或兼任均可蔚自三月赴湘即欲有所貢獻適聯軍失利不果旋由湘西取道至某地交通阻隔函電難通四月二十 
 
 

Page 7

 
 
　　七正抵施南值敵兵壓境應各軍將校之請擔任靖國聯軍前敵總指揮今閲月矣軍心無二惟急欲貢獻者即此區區之愚耳伏祈垂察爲幸柏文蔚叩支印 
[湘省戰事紀要（長沙通信）] 　　 
　　奉直各軍隊近由東安之石期站進攻西江口極爲猛烈當屬以該口爲進攻零陵第一要隘亟應鼓勵士氣從速攻下爰電令該處各軍隊懸賞十萬元限三日將該口攻陷 
　　零陵方面近又新到大批生力桂軍已由總指揮張其鍠分布於雙江口白水山煙竹市各要隘最近煙竹戰事甚爲激烈該處北軍已有失利之説聞即此項桂軍加入戰線因其衝鋒前進極爲勇猛北軍勢不能敵致有此敗 
　　祁陽前面之毛嶺墟與雙江口接近雙江口旣到有桂軍不少則毛嶺墟之南軍自可得其援助故該墟北軍近又大敗當寗縣屬駐紥之北軍已開往援助矣 
　　耒陽方面戰事亦甚激烈因雙方均有軍隊增援故戰線愈延愈廣計自高背市起經黄岡市直逹秧田共長三十餘里現聞北軍勢漸不支已急調奉軍一團爲之救應 
　　寳慶方面之南軍自退出桃花坪尖山以後北軍田樹勳旅長即與皖軍司令陳德修分任進攻新寗武岡兩縣田旅所部前已進至涷江旋以新寗方面之南軍得有大隊黔軍之援助前進猛攻致田軍竟爲所挫刻聞田旅所部已退至茅栗村云 
　　第十六旅之三十一團自由桃源之延溪河連克煙莊新店寗鄉各要隘後以湘西地勢險阻周則范所部及援湘黔軍又勇敢善戰致該團連攻敗挫旋又加以第八師及二十師之軍隊亦不能稍得勝利近據軍界傳出消息謂桃源方面之北軍已由羅溪灣退至普朝由鄭家店等處昨在該等處與南軍接戰又失利退走現在第十一師第二十師及第十六混成旅均在桃源之白馬渡集合預備再圖進取 
　　馮玉祥旅長前曾電約第二十師軍隊由大庸進攻永順以便包圍辰州現聞此項計劃已爲南軍偵知林德軒爲先發制人之計於昨日復率所部反攻大庸刻下正與卿衡所部在茅土關一带接戰 
　　據軍署傳出消息湘西鎮守使田應詔願率所部單獨投誠已電致馮玉祥旅長請即覆示昨馮旅已分電來省請示辦法此種消息恐仍係北軍方面之謠言也 
[鄂省之戒嚴與選舉] 　　 
　　十三日起督軍署忽頒戒嚴令如城門之檢查旅館之取締步哨之週密均實施戒嚴條例社會中人咸疑慮多端以爲當德獨立之説所影射抑或别有事故發生惟據軍界消息則云此次戒嚴於戰事全無關係蓋因辦理選舉各縣初選當選人叢聚省垣各團體之招待員事務所旣已林立旅館學棧幾患人滿大有前清科舉時代之概王督軍以品類不齊深恐匪徒混跡特令軍警從嚴戒備防患無形云云未知確否也本届選舉之競爭較往次尤烈茲因衆議員覆選期至（十八日）賣票生涯亦於十六日晚完全結束其買足四十票應行當選之人物已傳播於社會是晚尙有挾票居奇未經售出之票七張託人賤價求售（原索八百元減爲三百元）亦無人承受伊輩忿極聲言自投空白臨場必舉發弊端云云當有某事務所派員斡旋未知有效否參議員之覆選期亦已將届在初選當選人之無力組織專爲賣票而來者咸欲照衆議員之價格（每票四百元）而一般醉心當選之徒則以參議員票額倍多於衆若照價收買無論個人團體均難有此財力旋由某甲提議私開盤價減爲每票二百元并隂固團結一律收買如有私自增價以圖破壞者即加以嚴厲之攻擊 
　　江漢道區衆議員覆選監督張道尹於此項選舉籌備甚形周密省公署内外除雇人遍紥彩帛外并設條桌多件以便書名之用一面函請警務處派遣警士四十名前往協同防衛又聞江漢覆選監督呈呈准總監督即在省公署組織衆議員覆選舉投票會場十六日已完全組織成立兩轅頭二門及大堂均紥彩頭門高紥彩棚大書衆議院議員覆選舉會九金字二門左門爲入口右門爲出口入口内設簽到處二門内東西廳爲選舉人憇息所大堂階前右設發票處左設寫票處階下爲參觀人席投票匭十二座横列大堂長桌上右爲覆選監督席又聞三道選舉以江漢道當選額佔多數張道尹對於此次會場職員亦係會同辦理高等檢察廳長爲監察長高檢官及地檢長官爲監察員警處長爲糾儀員簽到發票寫票匭均會委妥員每匭派員一人至投票日维持秩序者除省公署警衛隊警備隊共二百餘人外並由警務處派警隊一百人各警署派警士各十人共同維持除至兩轅專司檢查人者有無章證外餘均滿佈頭門内至大堂爲止 
[川北軍事解决後之狀况] 　　 
　　（成都通信） 
　　劉存厚鍾體道在川北圖謀恢復熊克武派兵禦之劉鍾退陜軍事乃以解决獨立旅旅長向育仁於六月二十九號已由綿陽起節回省第五師吕漢羣師長將廣元善後事宜部署完善後亦於六月二十二號由廣元凱旋二十六號宿綿州沉香舗是日晨早綿城軍政各界在仙魚橋設膳迎迓餐後入城隨行軍隊約一連仍住節縣中學校旋即開拔回省吕將來之防地即在綿潼兩屬地方 
　　吕師長向旅長於二號午後五時抵省後即謁熊總司令吕君住西二道街寓所并聞吕司令於六月二十日在廣元宣佈就五師師長職時改編縱隊長王伯常爲十旅旅長十八團團長彭遠燿升九旅旅長 
　　五師近已規畫清鄉駐防事務彭旅長遠耀即駐廣元扼守朝天關（州陜交界之關口）係黄劉兩營五師師部現設在綿陽以該縣地點甚爲適中并聞吕師長眷属亦將到綿現已租定文廟街吕姓宅爲公館五師騎兵團團長程步貴前奉吕師長命令委任爲瀘富南江合納等縣清鄉司令聞程已率所部抵綿陽面謁吕師長後大致日内抵省即可赴瀘一带清鄉 
　　程君升任騎兵團長後所遺一支隊長一職聞當道已委該支隊參謀楊中望伯鯉接任所部兵力有三營鎗械亦甚精良此次肅清川北亦頗出力靖國援陜軍特遺隊司令官喻雲程此次擊走劉鍾肅清北路每次必身先士卒聞當道以劉鍾旣去川局已定亟應整頓内部特委喻爲清鄕司令官聞尅日即率所部返省由省南下清鄕 
　　吕師長清鄕布告云照得川省連軍用兵師旅各有任務未遑兼顧其他致使匪徒乘機猖獗道路所見十室九空耳所得聞姦虜燒殺身受其禍者至不敢稱訴惨無人理言念及此髮指心酸茲幸敵軍遠潰軍事業已結束亟應抽調本部軍隊以事清鄕痛除盜匪以慰父老各鄕保甲應即切實整頓團練清查内奸守望相助共衛桑梓務使奸宄絕萌用臻福利至爲匪者或貪一時之利或因脅迫盲從如曉利害激發天良痛悔前愆别謀生理則予以自新不咎旣往倘不悔悟大軍一出捕獲正法决不姑寬某人民流離者宜早還鄕里各安舊業期享太平合行布告俾衆週知 
　　第五師師部通令云照得川亂頻年盜匪蠭起騷擾閭里父老苦之本師長久欲出民水火之中力去害羣之馬特以巨寇猶在兼顧難周中夜徬徨痛民疾首天相吾蜀元惡削平大舉清鄕是所先務惟是防區旣屬廣遠情形尙未周知分配稍有失宜遺孽尤慮難盡各知事身負地方之責又屬親民之官旣熟情形必明眞象特此訓令仰即迅速將該縣境内地方匪情調查明晰於應注意事件詳細繪圖立説呈報來部以憑參酌情形分配兵力前赴該縣設法兜剿庶幾桑麻不擾萑苻盡誅潢地無盜弄之兵鄕里享安樂之福本師長有厚望焉計開圖説應注意事件八條 
　　（一）各該縣之幅員及其四至（二）山脈地形河流關隘（三）市鎭之大小及其名稱（四）交通道路之險夷及其遠近（五）團練之情形并有無鎗支（六）股匪之有無及多寡（七）股匪之姓名人數鎗支及盤踞地（八）各縣爲匪窩匪匿匪之姓名 
[南京快信] 　　 
　　吉林省議會通電反對政府以吉江兩省林鑛抵押日債並電蘇議會請協電中央力請取消此項條約以保國權 
　　秣陵公司鑛照農商部至今未發　日省議會致農商部電云鳯凰山鐵鑛本會議歸秣陵公司官商合辦經大總統鈞部電省准予維持該公司籌備已久迄未奉頒鑛照而報紙喧傳將以此礦抵押賣鑛即賣國政府義不忍爲伹不給鑛照無以策公司之進行即難免外人之疑慮鈞部主持全國礦務何惜一紙鑛照以順民意以保國權 
　　江蘇留日學生救國團昨由滬致電軍民兩署請力爭取消鳯凰山抵押原約以保主權 
　　省議會否認蘇省新募短期公債已咨請省長飭廳取消 
　　財廳長胡翔林違法擅募公債省議會提案議决請省長查辦　　各縣省議員初選告　者已有五十四縣省署昨電初選未經完畢之六縣迅速舉行免誤選政 
　　新振武軍在浦設立兵站派黄兆勳爲兵站長籌辦運輸事宜　　徐紳反對奉軍入境頗烈李督迭電中央迄未奉復 
　　李督以天氣炎熱昨派軍務課長張松柏赴軍械火藥等庫察勘以防疏忽 
　　金陵關監督曹豫謙已由滬就醫回省銷假視事 
　　江蘇警察傳習所辦理一年期滿内部准續辦一年以廣造就　　第七十四旅旅長陳調元電李督報告與徐州張鎮守使協商邳銅交界剿匪由職旅負責張使不日即親率大隊赴蕭豐碭三縣剿匪 
　　日艦伏見第七戰隊砲艦昨由下游開駛來寗停泊下關聞不日卽駛赴下游 
[杭州快信] 　　 
　　援粤浙軍右翼李團長連日大獲勝捷現前隊已進佔東關村實業雲廳長昨午柬請各機關主任會議振興實業辦法督軍省長以次咸蒞席 
　　内務部咨警務處秘書鄒可權吳敦義第一科長楊桂欽第二科長陳世渠第三科長朱旭第四科長夏鍾澍視察長王藩技正唐愼培現均呈准派充 
　　四川省長來咨現在京暫設辦公處七月六日啓用關防 
　　高審廳新建辦公室現已一律落成昨奉經廳長諭將民商習慣調查會及職員辦公處移至樓上至樓下作爲推事會議廳下月一號實行 
　　上泗鄕省議員初選舞弊案經杭地檢廳票傳被告人張頎等（初選當選人）匿不到案要求杭縣景知事設法轉圜陳廳長以案情重大拒絕不允現已改傳爲拘以便提起公訴 
[地方通信]  
　　松江 
　　螟蟲蔓生可慮實業廳螟蟲考查團普通團員吳步蟾於日前偕同縣立第一高等小學校理科敎員陸志澄前往小西涇官紹塘張澤葉榭等處實地考查先後於各該處發現螟蟲蹤跡據云稻根上蔓生蟲子新苗被囓旋茁旋萎聞此類蟲子尚在初化時期若至二化正當新苗秀發之時一經蛀蝕災歉立至現吳等正在勸令鄕民先將害稻拔除然後於夜間設置誘蛾燈捕除飛蛾防其散子一面將成蟲捕裝若干瓶呈送縣公署及實業廳請其設法防範惟各鄕民大都狃於故習雖經吳等苦勸依然冷寞視之并有人聲言有錢難買秋前蛀者故今歲秋收仍屬可慮也　　藝徒作賊被捕縣立平民習藝所專收失業平民練習各種藝術俾可賴以自活惟此輩習於下流根性極劣往往半途求退近更有曾爲該所藝徒之亭林人某甲竟導積竊二人潛入所中行竊當被竊去衣服布疋等件旋於次晨在車站附近被警所巡選撞破遂將人贜并解總所押辦 
　　蘇州 
　　運動議員之衝突此次省議會議員初選舉開票後一般欲充議員者派人四出招呼詎本縣初選當選人均以奇貨可居每票非四百金不可有孔某馮某宋某（現充省議員）遂籌定方法假鐵瓶巷顧子山花園（即尙書里怡園）於本月十九日午間設筵柬請本縣各初選當選人到場應宴並於先一日預召城外各名妓赴園侑酒以冀藉此運動不意席散後孔忽與馮衝突孔竟揮拳拍桌擬與馮某一决雌雄旋經和事老勸解始各乘籐橋而散 
　　閶門外將開夜花園閶門外大馬路廣濟穚堍花隂别墅係前清郵傳部尙書盛宣懷建築其中亭臺樓榭及陳設各品不亞於本城各名園頃有劉正康高冕英高以長等以閶門外市面清淡而該園建築頗佳乃向園主租賃組織夜花園條擬章程禀請官廳立案保護又以此舉與盤門桐蔭花園營業妨碍乃與該園創辦人磋商善後及貼補方法請將一切器具什物讓歸該夜花園布置應用聞兩方籌議已妥即將擇日分别交替云 
　　正儀典之虚驚崑山境正儀鎮公和典於本月十五日夜間二時突聞包樓上轟轟然撞牆壁聲磚瓦碎礫聲各友驚起前後察看見南面圍牆已鑿成尺許一洞知有盜匪比及開鎗示威一面警笛急鳴旋經陸警局及水巡兵士聞風馳至該盜等見勢不佳遂四散逃遁天明察勘形跡見越牆而進者不止一人且預將各處路燈撲滅四面俱有埋伏查正儀典自前清癸卯年被刦復開迄今十五年相安無事此次盜刦未成一則因該典牆垣堅固一則該處原有水警巡船二艘崑山水警王隊長前日又加派巡船兩艘計共四艘當日水陸警猝然驟至該典故未遭刦現經典商禀呈崑山縣知事藍光策前往勘驗並請再派巡船保護矣 
　　無錫 
　　省會初選揭曉昨晨八時起縣署舉行省會初選開票至晚間九時始竣計當選者九十四人候補當選十七人楊知事於當晚即將當選人姓名票數宣示大衆茲將當選姓名錄後過錫昌陳作霖周養浩薛葆沅浦雲薛壽彤安鳴盛過毓麐胡家玉邱仁芝嚴福同蔣樹椿胡元鎬戈子才方掄元薛鑑唐志成王國治薛學濳薛乃鎬兪乃章華蓮芳薛良弼唐模華吉人陳煥章高汝琳吳士枚鄒鳯翔蔣夏時楊國鈞李明華仁壽虞文元徐世勳吳士枬袁鳯起虞翊德張光治何榮世范植侯孫恒圻錢伯圭馮祖烈楊安仁朱廷棟華延贊錢廷駒吳以貞曹銑丁立倪宗煒將曾燠蔡君植陳平張有誠吳蔭渠嚴震亭孫莘農顧穀貽丁芥軒錢炳文錢志中錢鼎奎須恂周亮祖莊惠基潘仁諸宗源祁履秦陸鳯詔汪肇銓華林蔡均黄甲顧森柏薛贊堯孫省圻周錫璜過啓榮戴鎬起錢光弼朱可均杜維鏡楊岱年顧寳鈺張毓圻吳廷枬陳仲賢楊霖西王贊庭王介山朱恩沐陳冕周共九十四名候補當選人中張子才劉贊元二人票數相同互爭候補第一經楊知事用抽籖法决定張子才爲候補當選第一未幾查出朱恩沐册上無名當選無效即以候補當選張子才補入而以劉贊元爲候補第一 
　　選舉訴訟紀此次省會初選各市鄕舉行投票如私分入門證　名投票等弊幾於無處無之雖由公民吳胡等人呈請縣署申明選舉無弊應作無效而官場則以辦理選舉異常勞悴不欲深求徒自煩惱故均批駁不准茲有公民章鴻猷楊鴻鈞孫又曾李葆光華國章等向蘇垣高等檢察廳告訴初選監督楊夢齡袒庇所屬串同各市鄕投票所管理員監察員種種舞弊並　章鴻猷聲明曾於投票日在途中察見兜售選舉票之人扭交楊知事處請予法辦楊知事不肯受理縱使犯罪人逸去云云且随狀附有證物選舉白票兩紙未知高檢廰若何辦理也 
　　南通 
　　省會初選人題名本縣辦理省會初選事宜已經辦竣計得初選當選人四十八名業已分别榜示通知八月一日覆選仍在通城舉行其人名列下張敏元瞿名川季國傑李宗湯耀宗陳元基張穀蔭于宗敏王誠李諤熊祖藩江鏡林施允升黄　堅張容孫毅人程景福潘國材江晟陳倬宋煥徐人驥　道生費師洪孫儆李濱顧鴻闓湯臨張澐生高孟敷薛　徐傳緖顧昌鼎黄廣勳江鈞姚登灜張文明顧希奎邱承寀單宗璐廣樹釗費席珍戴之仁劉永銘成聯陞周偕榮崔璜郁樹聲又候補初選當選人八名張伸郁志仁刑啓才葛懋昌沈來蔭沈燕謀周埜魏立朝 
　　南京 
　　召集專校以上校長會議敎育廳訓令公立法政醫學專門學校校長云案奉敎育部訓令開查專門以上各學校之設所以敎授高深學術飬成尃科實用人才以供國家社會之需要關係至重現計大學校及各項專門學校不下七十餘所據本部視察員先後報告其能本此宗旨切實進行成績斐然名實相副者固多而僅能維持現狀學生畢業後不能卓然有所表見者亦所在多有自宜集躬任校事者公同討論以愼得失利弊之所在而籌改進之方茲擬於本年十月召集專門以上學校校長會議應由各該校就本部所發問題及他應行籌議事項按照本校性質預加研究以爲會議之凖備特訂專門以上學校校長會議規程十一條並酌定討論問題二十條除分咨外爲此令行該廳長慱行上項學校如期赴會可也此令等因並附規程及預行討論問題各一紙奉此合行令仰該校長遵照至與會旅費應候呈請省長支給並即知照此令（規程從略）討論問題如下一現行大學規程及專門學校各種規程有無應行修改之處二專門以上各校學科敎授與實習貫通之法三專門以上各校學科視地方之需要有無應增應減情形四大學應如何注重學理之研求使學生確能潛心研究五獎勵大學本科畢業生入大學院研究之方法六專門以上各校應如何注重實習使學生所學確能施諸實用七大學各科學額應否視需要與否而酌加分配八已成立之各大學其所設各學門應如何使適合需要不涉重複九轉學辦法應否停止十專門學校附設甲種之學科應否與專門學科相聯絡十一大學及專門學校本科用外國文課本及用外國語講義授應否一律廢除或設法減少十二專門以上學校應如何注意管理訓練養成學生高尙之人格十三提倡學生競技旅行及講演方法十四培養敎授及優待方法十五專門以上學校聘用兼任敎員應否酌加限制十六專門以上學校酌派敎員出洋留學研究問題十七專門以上學校畢業生處置方法十八外國語專門學校俄法德日各語學科應否一律設置預科十九中學畢業同等學力試驗應如何舉行二十專門以上學校招生對於中學畢業升學各生常有供求不相應之事應如何統籌兼顧謀調劑之方 
　　杭州 
　　師範校長會議紀浙江全省師範校長會議於二十日上午九時假省立第一師校舉行開會式楊督軍代表陳參謀齊省長代表馮科長敎育廳長伍仲文曁各師範校長相繼蒞止振鈴開會後首　伍廳長述開會詞次由陳參謀致詞次由馮科長致詞次由伍廳長演説對於師範敎育之意見（一）師範敎育爲國家實施根本敎育之機關（二）師校行政當期統一精神並加意平均發逹（三）確認師範目的輔以各項方法以期必逹（四）師範畢業生成績係陶鑄個人操行學業之終結必期其學以致用深得社會之信心方爲學校之成績次由幹事周配義報告奉廳長諭指派第一師校校長經子淵爲主席即請經君就席經君登台略謂師範校長會議曾於民國元年在浙江敎育司舉行一次厥後屢次提議未見實行今蒙伍廳長召集全省師範校長一堂會話實爲難得之機會但師範校長會議爲謀浙江全省敎育前途一致進行與尋常會議微有不同所有付議各案自應詳細討論取决多數之同意勿以個人相差即爲成立打消之判此應聲明者一又其他會議主席發表意見須副主席代理主席本會議無副主席本席如有意見擬卽在此發表此應聲明者二本會議討論事件除廳長交議外各會員如有議案務請早日提出明日係星期自後日（二十二）起會議今日秩序已畢宣告散會 
　　敎育會開聯合會全浙敎育會聯合會本届爲第六次開會代表到者二十人二十日下午三時假新市場省敎育會開談話會經會長曁幹事許緘甫唐小瀾朱怙生駱憬甫等均列席首議開會日期决定二十一日上午八時舉行開會式備函通知各代表次議開會時間自上午七時起至十二時止次議主席問題公推許緘甫爲正主席姚仲寅爲副主席次議開會式秩序决定如下（一）開會詞（二）敎育廰長致詞（三）演説（四）報告（五）散會 
　　錢莊被騙案續誌本城交泰錢莊被人騙取銀洋牽涉全安旅館曾誌昨報茲全安旅館以此事係被誣陷特具禀警察廳請求飭提交泰莊司賬各人從嚴根究舞弊之人以明眞相而免誣陷又聞昨日下午一時旅店公會緣交泰莊被騙牽涉城站全安旅館事特假華興旅館邀集全體同業蒞會討論到會旅館大小數十餘家首由會長致開會詞並細述該館受累之事實諸同業均以茲事體大詳加研究錢莊進出單票固有特别圖章記號以防假冒被騙是以僞票固非門外漢所能造今交泰莊被騙諒係疏忽所致不細查個中舞弊之人而專與該館交涉殊非情理之平會議後擬以相當之手續與之交涉 
　　嘉　興 
　　小學校長當選無效嘉興本届省會初選當選其中係小學校長經官廳正式委任者共計十餘人經公民具呈縣署請求撤銷初當選資格現由張初選監督電省核示昨經齊總監覆電其校長職務於選舉前辭去由官廳另委接充者此次當選應作有效又雙橋區顧如桂一人名雖爲該區第一國民學校校長未經官廰正式委任不得以官吏待遇此次當選應作有效惟陶世源楊清標金光煐等三人均係小學校長先前並不辭職當選應作無效故候補當選張逹夫陶家驅錢沈超等三人已遞補當選矣　　漢口 
　　屠夫殺姦之惨劇周家巷楊洪大木廠樓上爲江西人尙某所居尙某在本鎭開肉店三家其妻某氏爲童養媳卽與雇夥王某有染近爲尙某所聞勸妻改邪歸正其妻不聽尙某大怒日日偵查前晚其妻同姦夫看戲歸家被尙某所見遂藏屠刀一把回家時正十二點鐘該木厰工人因納凉並未閂門尙某進其妻房某妻並不知悉尙某進房後將帳幃掀開卽將其妻胸上猛戳一刀又將姦夫臂上猛戳一刀該姦夫一躍下牀擬奪尙某手中刀又被尙某在姦夫小肚上臂上臀肉上各刴一刀該姦夫遂從窗口跳下跌外於地是時門外納凉各鄰聞聲上樓尙妻已死衆鄰將尙扭住一面報知崗警該警通知地保將死者看守又將尙某带署報知第六署署長辦理署長即派警衛隊前往彈壓並將姦夫抬至醫院救治不料抬至半途亦因傷重身死 
　　天津 
　　煤船遇險詳誌本月十七號下午六鐘有魏連順艚船裝煤二十三噸赴鑛務局交卸行駛金湯橋忽然被水將船冲撞於橋樁之上登時將該船碰爲兩斷經水上警察中隊隊長吕富文督牽巡長李永和等及水巡多名駕舢板鳬水將船夥劉吉林崔成德魏樹行外有幼童一名一併救護得慶更生惟船與煤盡没水中矣 
　　發現蝗蝻之指令曹省長據南和安平等縣知事先後呈報發生蝗蝻業經撲滅情形後特指令各縣謂發現蝗蝻須認眞搜捕盡絶倘有蔓延定惟該知事是間毋稍大意致干嚴咎並將辦理情形隨時呈報 
雜評 
　　攬權（默） 
　　善攬權而不善用權者亦終歸於失敗而已徐樹錚第一次攬内閣之權失敗而赴奉赴奉之後攬奉軍之權而南下又攬前敵副司令之名義而攻湘攻湘旣屢屢不行奉軍又以招兵而失信用徐之無能爲可知矣乃今忽又欲攬經略副使之名義以出馬征粤又欲攬參戰處之權以實行中日協定此外百忙中更攬包辦總統之權操縱内閣之權幾若一國之内無論何權必盡歸諸己備後快者然而試問何事徐能實行其權耶嗚呼亦可怪已 
 
 

Page 8

 
 
   
 
 

Page 9

 
 
   
 
 

Page 10

 
 
[本埠新聞]  
 [L虹口方面激鬭後之聞見 
　　連日虹口方面日人與華捕每於夜間發生衝突至十九夜風潮尤劇種種情形迭詳前報前夜（二十）該處捕房防務雖仍不無吃緊之時然俟至天明並無劇烈舉動繼續發現茲將昨日所聞所見詳錄於后 
　　僑居虹口吳淞路一带之日本人因日本軍艦千代田水兵與美利鐘表店主阿根修理手表口角起釁被捕拘拿連日集衆數百人至閔行路捕房附近迭次示威並遷怒於各華捕釀成激鬭已屢詳前報茲悉前日（二十）午後各日人均在蓬路上海居留民團事務所（即實業協會）開會集議自午後三句餘鐘至晚十一時許出入該所者不下數百人故吳淞路三角場蓬路閔行路等處之中西人士駐足而觀者爲數甚衆一時謠言纷起謂日人將續有舉動然俟至天明並無絲毫動靜其所集議者想亦祇爲善後問題耳 
　　前日午後四時許總巡捕房華捕正巡官惠爾生因虹口捕房早夜兩差華捕均已不願上差故即乘坐汽車至該捕房向各華捕反覆勸導後即有多數華捕遵諭出差惟有一小部份因慮生命危險仍未上差 
　　虹口捕房一百零一號華捕因被日人指爲開鎗撃斃三號日警之兇手故由捕頭飭令暫行拘留聴候查明核辦後各華捕相率要求上官迅予開釋未蒙允許尙擬繼續請求 
　　捕頭盤克因該捕房各華捕要求給械防身未允其請大都不敢上差故卽禀請麥總巡諭着印捕正巡官裴立脱通諭新老兩捕房及滙山滙司哈爾濱等各捕房捕頭轉飭夜差印捕槪至虹口捕房由該捕頭派赴各馬路站崗以資保衛 
　　總巡麥高雲前日除偕同華捕正巡官惠爾生印捕正巡官裴立脱西探總目安姆斯脱郎美捕房捕頭盤克於入晚七時起至十一時止乘坐汽車督同通班中西包探及荷鎗印捕實力巡邏外並函請萬國商團司令部令英荷兩國團員至閔行路保護捕房又令日本團員赴各馬路梭巡各該團員於十一時許由司令部出發至閔行路捕房後麥總巡即令將門關閉無論何人不准擅自出入直至昨晨七時始各分道而返 
　　駐滬日本總領事有吉明君因此事發生後言人人殊且情節甚爲複雜故除派員詳細調查雙方衝突情形以資磋商外並令日副領事林出君於前晚十時許偕盤員四人乘坐馬車至泥城外洋務局謁見陳交涉員面商一切後復至虹口一带巡察一週而返 
　　吳淞路某雜貨店主日本人於十九號晚在三角場被流彈傷及腹部由捕送院醫治無效延至前日午後身死後捕房立飭日探將尸舁入驗尸室禀請該管領事蒞所驗明以憑彙案核辦　　蓬路二千二百五十三號門牌丸福洋行等之玻璃窗等物因於十九號晚被人撃碎故該行主日人等業已禀請該管領事要求賠償損失 
　　自前晚至昨日午刻虹口一带表面均已安靖各華捕亦已有照常上差者惟捕房對於此事非常注重現正派探公投調查當時實在情形以憑核奪 
　　調查此次風潮之發生緣有吳淞路美利鐘表店（店主名阿三南京人曾充巡捕）接修千代田號兵艦水兵手表一隻十六號晨間該艦水兵七八人登岸前往該店取表即經店夥檢付原表詎該水兵接表後見所裝皮带破損囑令調換該店夥以此皮带係是原物不允更調遂觸該水兵之怒即將檯上所置他人囑修之皮带手表一枚調去蜂擁出門該店夥不服隨後追逐扭住不放正爭扭間爲巡羅經過之某華捕所覩上前干涉詎該水兵遷怒該捕即與爲難扭住痛毆該捕情急隨吹警笛旋有印捕前來未幾捕房亦已聞報由六十六號西捕頭带二印捕馳來帮同將該水兵等拘獲四人解入捕房候核各日僑遂生惡感以致鬧成撃毁美利鐘表店（至昨尙未開門營業）及與華捕大起爭鬧雙方死傷多人之重案 
　　昨日虹口各捕房山東帮及客籍華捕槪未上差所有已經上差者係本蘇兩帮故仍寥寥無幾且均不發鎗械祇持警棒或則徒手分站各處聞客籍華捕昨在某處集議多時云 
　　閔行路捕房本有日警駐防現奉捕頭諭令離開槪居救火會内以避嫌疑故客籍華捕與日捕昨均未見出差須俟解决再核　　旅滬各日僑因此事關係甚大訂於昨晚七時在蓬路日本居留民團樓上尙武會特開大會磋議一切英美等國僑商亦於昨日假大英總會開臨時會議商確保護地方治安及平定風潮之方法 
　　昨日虹口一带各東洋店多數休業上午八時有日人一羣赴該國領事署遞呈請願書不知請求何事當由日領善言開導諭令散去靜候核辦 
　　駐滬陳交涉員昨晨派交際科長陳世光譯員楊小堂馳往出事處調查情形並往虹口捕房查詢一切由捕頭盤克接待旋即回署報告 
　　松滬盧護軍使昨據稽查處報告前昨晚（十八十九兩夜）本埠租界方面之吳淞路一带有日水兵肇禍其始因向美利鐘表店修表口角衝突遷怒華捕致起械鬭日捕日人華捕等互有死傷數人並傷及路人小販據聞日人舉動原因係要求工部局於虹口界内悉用日捕辦事公共捕房業派通班西印各捕到場彈壓並有義勇團協助防禦惟現尙無具體解决辦法該處毘連華界爲特據實具報云云盧使當即委派洋務秘書向外交當局詳詢起釁情形一面令淞滬警察廰長徐國標轉令閘北各區署妥爲戒備母稍疏忽旋又飭傳上海縣沈知事淞滬警察徐廰長赴署面詢起釁詳情以便轉呈軍民兩長核示 
　　住居吳淞路漢璧禮路日本人所組織之親鄰會東蓬路之親文會西蓬路之同志會乍浦路之親和會北四川之路二二八會丁與里會鴨綠路密勒路有恒路海寧路吳淞路之近親會以上七會之幹事部日本人五十人於二十日上午十一點聚集於蓬路尙武會會場對於大衝突事件協議虹口方面今後維持治安之法先選主席大多數推舉吉住醫生會議之結果决定三條推七會會長爲請願委員以决議事項往訪有吉總領事至午後兩點散會其决議如左（一）使現泊浦江千代田兵艦之陸戰隊登岸當虹口方面維持治安之任（二）陸戰隊若不能登岸請義勇隊出防（三）上兩項若均不奉准則由各街輪出壯丁組織自衛團以當警備之任至午後四點請願委員返再開會由吉住松尾兩委員報告交涉情形曰總領事不在會見岸副領事據云（一）項事關重大不能立即决答（二）項自是正辦惟須經正式手續詳細報告總領事確實講求妥善方法决當保護諸君之生命財産云會員中尙抱不安之念者不少至五點散會 
　　大陸報云昨夜（二十日）虹口尙形安静衆所預料之衝突並未繼續發作惟虹口一带擾攘氣象尙未消化英美日團練兵皆出隊巡邏巡捕亦準備一切以防事變外人數百亦出作壁上觀公共租界全境西捕皆駐守捕房聴候調遣中國巡捕則被移離虹口以免肇事昨夜雖無亂事發生然亦有吃緊時候在鐘鳴十二時後華人成羣集於蓬路雖備動作卒由日捕持鎗剌驅散之逾數分鐘後某日捕發電話致虹口捕房謂日人二千聚於日人俱樂部之前又謂華人將至請即來援少頃巡捕與團練兵風馳電掣而往見雙方大聲相駡此爲爭鬭之先聲乃先將華人逐走日人遂帖服日人團體中之領袖從中勸阻設法鎭定其國人日人俱樂部内有日人數百或主戰或主和多數主和激烈分子始漸帖然聴命有二三次暴烈者幾將發動但日捕持鎗禁之最後有一日捕長入俱樂部對衆演説勸令息事以保全日人之名譽並謂如有肇禍者則門外日人團練兵與五十日捕將開鎗轟擊之云英美團練兵駐於虹口捕房按團練兵之出發係日領事於日開請工部局總董召集者昨日虹口捕房華捕二人因與聞前夜戰事致被拘捕又有日捕二人亦因前夜開鎗正式被控昨日午後輿夜問虹口捕房及總捕房華捕略起風潮午後三時虹口華捕於換班時不願無械上差旋經捕頭告以如不上差即須革除於是華捕始允上差夜間則情形不同虹口境内無一華捕蹤跡蓋虹口華捕皆被調至他處上差而他處印捕則調至虹口執役也 
[美人組織新銀行]  
　　大陸報載有六月十三日紐約消息據謂紐約信託公司昨稱在中國設立美人銀行之辦法業已布置就緖此銀行取名爲亞細亞銀行現已依照紐約法律組織成就資本爲美金二百萬元另有餘額金六十萬元皆已募足新銀行之股東除信託公司外爲美國商業銀行舊金山之倫敦巴黎國民銀行與波特蘭之第一國民銀行及華盛頓之細特爾國民商業銀行此外尙有與外國貿易有關係之會社數家新銀行營業地點擬先在中國與美國屬地然後推至西比利亞總行設於紐約舊金山亦設經理而主要之支行則在上海總理將駐滬辦理遠東營業逐漸在漢口北京天津哈爾濱海參崴設立支行俟俄國事局稍定該銀行亦將推廣營業至俄國及西比利亞等處或設支行或與俄人銀行互相聯絡按美國與遠東間之交易其滙兑機關今皆爲外人銀行或花旗銀行據發起新銀行者云美國與遠東間之商務旣日有加增則銀行之利便亦必視前愈大是以有合資組織新銀行之舉云亞細亞銀行發行招股票已由戰時檢查招股之委員會核准以爲投資於此銀行與移其資本以倡新事業者不同蓋此銀行所擬辦之事業今已由美國銀行以其所有之存積金轉經往來之銀行而爲之矣此銀行之股票並不在市場發行云 
[天津帮暫停運貨]  
　　昨日滬上津商連接津埠總號來電阻止運貨往津似有重大事故發生是以今日太古公司之盛京輪船由滬開行各行號已經報出之貨均於昨日退關停運 
[潮商談論賣土問題]  
　　政府將滬港所存烟土購買後業經駐滬專賣特派員即某監　籌設機關與承訂專賣商人籌設辦法等情已迭誌前報茲據潮帮土商談論此事謂此次專賣非如縱前進口之印土爲潮陽帮之特權現大埔嘉應等帮均已聯合許價二萬三千元作爲官商合辦其行銷地點以江西江蘇浙江湖北廣東五省爲限由官設法保護不致阻礙存土一千五百六十七箱儘兩年内銷盡第一個月須包銷一百五十箱保證金可免繳納所得盈餘以八成歸官二成歸商總機關設在上海各地分設支所由潮帮代表敦某等磋議定妥已立草約嗣經該商人等邀集在股諸人開會後以分派盈餘大覺偏枯大多數不願加入事遂停頓延至前日經該特派員催緊聞已取消前約事敗埀成刻有甬帮某資本家擬出而承辦云云 
[烟酒聯合會常會紀事]  
　　中國菸酒聯合會昨開星期常會首由主席陳良玉宣布近接廣西梧州煙絲行維公堂等各機關來函對於煙酒借欵一事均表示誓不承認之决心梧州同業已與南寗樹州等埠聯合一氣作爲後盾且多數主張本會原定取銷公賣主旨積極進行爲正本情源之計次報告接京師來函煙酒借欵一事因美法兩國抵借在先提出質問業已停止進行報告畢米樂平起言烟酒税一項一抵於美再抵於法今更謀抵於日竟如敗落户無頼子弟作重交疊抵之行爲但求一時之耗用不顧日後之糾葛次林偉卿戴彬甫起言借欵現雖停止我同人痛定思痛不可因此稍懈仍須特别注意以防死灰復燃次洪少楚王闓敷邱介帆等起言近見各團體來函自受此次借欵激剌後團體益形堅固則本會凡有益於同業之事自應積極進行所有國會從前通過之廢除公賣原案函應呈請政府迅賜頒行當經籌商進行辦法良久至五時後始搖鈴散會 
[法國注意運輸貿易（三）]  
　　（三）中國實業情形按照各種統計知歐戰發生而後日本諸國之實業雖已勃進中國固未嘗以發展本國實業爲務也雖然中國富國也全國經濟以農爲本幾用器械雖未脱原始時代之狀態然自奉雙而後　人旣以資本藝術輸諸中國中國田　種植之藝亦已日形發展北方所種之粟麥黍稷南方所種之米靛甘蔗尤著成效其在一千九百○六年以前爲粟尙爲種植之大宗然烟禁日嚴此項種植因之大減蓋原本於中英條約之告成也中國實業之發展洵爲歐人侵入中國所産生之一種良果中國人迷信風水對於開鑪築路建設工廠等事在在反對然據梅臘君（BONEDEMAGNOAID羅馬敎士所派駐華牧師）言數年以來障碍雖深然鋼廠鐡局之類幾於隨在發現河南山西直隷山東等處之煤礦早已實行開採中國北方並因敷設各處鐡道之故交通狀况亦形利便矣中國實業雖夙墮睡眠之中今其爲狀似亦豁然猛醒欲步列强之後武矣但就現狀論中國仍不得目爲實業國家蓋工業機器之輸入中國者終覺甚少故也雖然實業發展爲中國前途獨一無二之希望此種眞理中國人似已覺悟各種工廠之在建築者今已不少繼今以往中國之需待機器需待工廠勢且日甚一日固在吾人理想中也廣東上海等處織毛繅絲之廠現正羣謀建設民國三年末中國最大工廠之數已逹四十五所工作其間者約其一百二十五萬人其他重要都市麵廠米廠亦已陸續成立往昔製麵舂米之法今亦改頭換面矣漢口附近並有漢陽兵工廠之設距大冶礦地纔六十英里其規模亦至鉅也據民國三年之統計輸入中國之機器約値六七○○○○○兩就吾人理想論之民國四年應有增額乃事實上竟不然反減少四七○○○兩海關報告對於各種機器之性質並未詳載此中增減之理由頗難索解意者仍須歸答於内國政象之不寗也雖然中國經濟界之前途終有恢復之一日彼旣擁有種種鑛産異日實業界之發展終有不可一世之槪也中國本部曁滿洲一带均有煤礦中國可目爲世界煤礦最富之國全國煤礦面積約佔一三三一一五畝民國四年所産煤額約一千八百萬噸此外山西（鐡業最大之省）直隷山東等省富於鐡礦满洲一带煤鐡兩礦聚産一處共計每年産鐡之額約四六八六三八噸民國四年大冶所産之鐡約五四八八一九噸大冶煤礦爲世界最上鐡苗之一具在揚子江上游以及陜西一带煤油之採取亦極豐茂雲南爲産銀最大之省銅礦之富甲於天下雲南省内沿蒙自江流域以至香港均爲産銅之區民國四年所産錫額共約七九四三噸鐡鑛之産於湖南者民國四年約二三一七二噸每年平均額約二八三一六噸中國夙有富於金鑛之名每年所産金額約一七五八二兩每年所産銀數約一○七一五五兩每年所産鉛額約一三五二七噸每年所産銅額約一○九六三噸中國實業界旣已猛醒歐人之在中國者復有通商口　以爲根柢由是中國與泰西諸國之貿易可以日形澎漲然法國對華之商業勢力幾居列强之末置諸二等國中尙不獲奪取首席至可慨也 
　　（四）法國對華貿易裏弱之原因法人之在中國初非絕無聲譽然其經濟勢力終形幼弱者厥因殊夥據梅臘君言法國領事人員之更調頻仍殆爲法國失敗要因之一法國領事之駐守一職至五六年之久者概不多覯由下僚升充上僚亦吾國外交界絕無之事職是之故吾國駐外代表於其駐在國之言語習慣富源利藪概屬茫然今日駐節於天津明日或又改調上海甚且徙遷至南美洲矣彼身爲領事者旣至官爲傳舍奉職之心當然澹泊不特此也各處領事旣須倚頼本地人以爲鄕導本地人又或潦草塞責甚焉者且懷叵測之心由是領事所獲各種報告往往不得眞確也梅臘君且舉一例庚子辛亥兩次内亂之動機均因各處敎士報告吾國外交代表始獲聞知辛亥革命未發生以前三月余（敎士自稱）即以陜西方面革命運動預告我國公使辛亥陽暦八月陜西一带罌粟之廣種土店吸户之增多殆爲前此所未有而吾國公使方以種烟售烟吸烟完全禁絕報告政府此皆去事實大遠者也（謹案此節可見彼國傳敎仍與政治不脱離關系也譯者註）復觀吾國商人絕無團體亦我國遠東商業未能發展之一因且商業上實業上之勝利在能迎合外人之嗜好固非徒取已之所有以投之人也中國普通人民之富力甚薄故其所好亦不過流行品之價值甚廉者耳吾國商人乃以貴價物投之故不免於失敗此外尙有一因不徒爲吾國在華營業者所嗟怨舉凡吾國經商海外者均以爲苦此因爲何即舶運費之太高是也吾國出口貨已屬價値甚昂之品益以最高之舶運費予誠不知吾國國外貿易何由而發展也吾國商船非徒索費甚昂抑且爲數甚寡次表爲民國四年各種商舶駛入中國各埠者之統計試就表中各國商舶之數額噸量加以此較當知吾國商舶之太少矣 
　　中國進口商船表 
　　國旗隻數噸量 
　　中國一八二七九二·六三三·九四七 
　　英國四七九一四·二四一·三六七 
　　日本國二六一八三·八二九·三三六 
　　俄國七六三四一三·五七八 
　　法國一九一二三四·八一○ 
　　葡萄牙三六二九六·一八三（未完） 
[省會初選開票紀]  
　　本邑省議會議員初選事宜各區投票竣事後經沈知事揭示布告定於昨日仍在凝河路欵産經理處開票先期將各股職員分别委定昨日上午六時半沈監督乘坐汽車到所有縣警察所長警八人隨同保護該所頭二門由淞滬警察長警四人照料旋各股職員先後到場於大廳設監督席兩旁内廳設紀錄監察管理開票唱名書板記數等席内外廰分四組開票一二兩組爲上海市東北與西南兩鄕三組爲蒲淞市曹行塘灣漕河法華等鄕四組爲閘北洋涇等市塘橋三林閔行顓橋高行楊思陸行馬橋北橋等鄕七時許將各區送到票匭啓封開票至下午七時半尙未告竣此届選民共投票數五萬二百零六前經省令規定當選五十一人票額以三百二十九票爲合格三四組票數較少至八時終結以梅萼丁汝舟彭召棠張彦楨梅季高曹九思潘祡綬王緝煕陳天錫蔣世傑李祖佑喬念椿龐錦如楊勤立胡能譜周文熾金殿賡徐世本鈕元晏張益謙陸臣良奚仲等人票數較多能否應選須俟一二組核結總數方能確定其中兩組廢白無效票共三百餘紙其第一二兩組之票占全部之六至揭曉被選當選人時已在深夜矣 
　　續得訪函云及格者業已揭曉姓氏票數如下陸文麓一千四百十票毛經疇一千一百四十八票姚明善九百三十六票郭廷鉁九百零五票高壽田九百零二票火品芳七百九十六票唐曾緯七百二十一票曹九思四百六十九票梅萼四百九十票姚明樵六百十七票韓榮源五百十四票黄申錫四百十六票孫世本四百六十五票梅季高五百十票陸臣良三百六十二票楊勤立六百九十票屠錫圭四百六十七票潘紫綬三百八十六票丁汝舟五百九十四票周文熾三百八十票奚仲四百零六票胡能譜四百三十一票王緝煕三百四十八票彭召棠四百四十三票金殿賡四百六十六票陳天錫六百六十票張彦楨四百十票鈕元晏三百四直二票龐錫如六百二十二票陸祖期三百六十六票吳紹基五百十八票沈錫圭五百九十五票胡健六百零二票徐昌灼六百八十六票趙葆焜五百八十一票周行貴六百三十九票王豐詒六百二十四票孟經鎔五百九十八票費之鶴六百二十三票費家銑六百四十五票穆湘瑤五百六十八票楊逸七百三十五票郭傳治五百九十四票丁煕咸六百八十二票莫錫綸六百七十六票王煥功五百四十六票衛文煕五百十二票錢曾銘四百九十六票蕭彤勳四百八十九票史夔五百五十四票錢允利五百六十三票王錫魁五百六十九票朱榮錦五百七十五票邱國楨六百十六票姚錫恭六百三十二票秦曾銘三百三十五票范源寛六百六十八票汪企張三百八十票張蓮福六百零七票陳寶鑫四百零六票秦養和五百零五票王銓運三百八十三票汪汝毓四百六十八票李祖佑五百九十票喬念椿五百十七票張滌生五百零九票朱耀三三百四十六票高大年三百八十三票胡人鳯三百三十二票趙登鰲三百三十三票張益謙三百四十九票王承堯三百三十一票 
[米業對於交易所之認股會]  
米業仁穀公所因創設交易所事特於二十一日（昨日）邀集同行在邑廟豫園萃秀堂開會提議認股同業到者一百十三家午後二時振鈴開會後由董事張樂君將交易所創立之緣由曁有禆於營業之發展及棉業紗業等認股之狀况一一宣述旋經同業等核議之下以今日到會祗仁穀公所一部分對於交易所米業五團體均有關係應與雜糧公會廣帮潮帮厦門帮漢口帮等五團體協商進行則範圍較大集股亦易衆皆然其説是以未經認定候再定期開會决定 
[絲商參觀改良蠶桑會]  
法租界同濟醫工學校舊址内現設合衆改良蠶桑會由中法意美各國絲商合組而成專在研究改良中國蠶桑事業昨有各國絲商及中西官紳各界六十餘人於下午三時許前往該會參觀見内部組織極形完美由西人某君引道來賓叄觀各室欵以茶點至暮方散 
[日昇昌債欵第二次分配]  
 
 
 

Page 11

 
 
申報第三張H ] 
上海華賓會國日昇昌倒閉一案昨致各債權人函云頃准上海地方審判廳函開日昇昌倒閉一案茲届第二次分配之期自應查照上次成案接續辦理所有第二次各債權人之分配辦法仍以前向法庭或官廰聲明債權有案並在第一次已經取得償欵支配者爲限其償額仍以債權每昌記本平銀一千兩分配洋五十元現在本廰業已布告着令各債權人於七月二十八日齊赴貴總會報到並請徵集多數債權之意見是否一致即由貴總會而知到　以便定期分配至各債權人如有散居在租界内者即請代爲通知早日赴會報到俾資結束等因並附第二次應受分配之債權人名單一紙到會除分致外相應函布務祈尊處依期來會報到以便函復審廰定期分配事關債權幸勿自誤爲盼 
[津浦局輪管聯運賬目]  
　　滬寗滬杭甬路局奉交通部令開查中華國有鐵路本國聯運旅客行李包件應用簿記單據章程第一條載本章程依照本國聯運旅客行李包件規章第二十九條之規定所有關於本國聯運賬目應由預運各路輪流値管周而復始毎路各以五年爲一届茲將值管次序列左（一）京奉鐵路（二）津浦鐵路（三）滬寗鐵路（四）京漢鐵路（五）京綏鐵路等語查中華國有各路聯運自民國二年十月開第一次會議所有管理國有各路聯運賬目事宜係由京奉略主任本年十月已届五年期满自應按照該章程第一條將該聯運賬目交由津浦路局接管除分行外仰即遵照 
[鎗斃盜犯後之布告]  
　　松滬護軍使署前據淞滬警察廳獲解持鎗夥刦北新涇東北鄕居民史悠漣家之盜犯朱秀田一名訊據供認搶刦不諱擬處死刑電奉南京軍民兩長核准於昨日午後二時許挪赴龍華大操場執行鎗决茲鍱罪狀如下爲布告事案據淞滬警察廳拿獲持鎗夥刦北新涇東北鄕居民史悠漣家現行盜犯朱秀田一名並原贓花緞女袄等物六十四件一併呈解到署飭訊朱秀田供稱伊於本年舊暦六月初四日夜間聴糾夥同七人持鎗前往北新涇鄉間居民史悠漣家搶得衣服數十件同夥開鎗拒捕伊卽携贓逃逸旋被巡警追獲等情不諱查該盜犯朱秀田膽敢夥衆持鎗侵入居民家肆行搶刦業經當場人臓並獲訊供明確已觸犯刑律第三百七十三條之强盜罪實屬目無法紀罪不容誅應即按照懲治盜匪法第二條之規定判處死刑立予鎗斃以寒匪膽而保治安除執行外爲此布告軍民人等一體知悉此布 
[浙省兵士私自來滬續誌]  
　　駐防楓涇鎭陸軍十五團三營十一連兵士正目周裕隆副兵李世才私自離營不歸旋經連長劉維增偵悉已乘平湖班小輪赴滬特派排長李金福護兵孫青雲乘火車追蹤至滬當在南市十六舖大碼頭乘該二人起岸時鳴同崗警一併截獲寄留第一區警察署等情已紀昨報茲悉趙墨林署長昨晨據李排長聲稱今日須將該兩兵士带回本營候呈明連長發落等情當即撥派警察數名於昨日上午隨同押解該兩兵士至滬杭車站登車起程赴楓涇防次交代一面俟該警回署後據情詳請淞滬警察廰徐廰長備查 
[通飭防範紅鬍子]  
　　軍警各機關據探報告本埠各租界現有北來之紅鬍子甚多均係黨人方面招集誠恐妨碍治安請爲防範云云故各長官昨飭所部嚴加防範以保治安 
[華商電車工程近訊]  
　　華商電車現已可由老西門起駛至南車站之北門口惟尙難直逹高昌廟故該公司又在車站北門口起接鋪鋼軌迤東越過火車軌道與滬軍營舊址後面之老鋼軌街接直逹高昌廟現已將鋼軌鋪竣惟電車經過之車站路及新築軌道之馬路均係路局業産雖經局長允許鋪設電車軌道惟鋪誜之後應先繪圖請示故該公司昨將新鋪軌迫路線繪圖函送路局任局長查核一俟得復即可接線通車大約行駛新路之期當在下月初旬也 
[饒懷文靈柩今日運閩]  
　　已故海軍總司令饒懷文君之靈柩因無軍艦裝運迄未送閩現由藍總司令决定仍令聯鯨軍艦　送准今日（二十二號）起程赴閩 
[殺滅飛蝗之新方法]  
　　上海縣知事接江蘇實業廳訓令云案據省立第一農事試驗場籌辦員朱兆芝呈稱近聞土民傳説隣境問有飛蝗發現查蝗蟲爲害種類雖夥就中以飛蝗最烈飛蝗計分兩種一名黄脚飛蝗一名赤脚飛蝗或謂蝗蟲爲蝦子所變遇水多時復變爲蝦按蝦爲甲殻類非水不生蝗屬直翅目遇水則斃種類不同習性大異轉變之説殊不足信考厥原因蓋由飛蝗遺卵成否有難易之分冬夏情形逈别冬卵遇臘雪春雨不復發生否則至春孵化成蛹夏季隨在産卵遺孽多而且速如在八日内遇有霉雨必遭爛壞否則經十八日變蛹由蛹生翅變成飛蝗每日平均能行四十餘里順風羣飛蔽天暗日風力强盛時有行至數百餘里者甲地食盡轉至乙地加害禾本科植物尤爲酷烈兆芝學識淺陋對於捕蝗各法未盡深諳竊以爲除蝗不如除　除蛹不如絕種此爲不易之成法惟當飛蝗過境時按照自然驅除法最爲簡便易行法用磁器瓦罐或玻璃器等盛以一二兩之白糖和以一二十倍之温水覆以白紙不時灑水置之温暖帶濕之處屋内壁根牆脚均可擱置迨至五六日後糖水浮面上生有徽菌當早晨薄暮飛力較弱時捕得飛蝗一二頭或十數頭旣用鷄毛濺掠糖水浮面之　菌塗於蝗腹兩旁氣門之上縱之使去使其輾轉傳染約經二三日内則食慾漸減四五日後則食慾大減至六七日則不食而死蓋因蝗喜交尾常於飛行時互相接觸轉換雜交傳染尤速如此則一蝗感受徽菌之害其他數千百蝗傳染極易此種實驗兆芝曾由飼蟲箱中率農校諸生共同試驗所得之結果確以糖水徽菌最有殺滅飛蝗之效力茲特撮舉大要繕呈鑒核可否飭令各縣開導鄕民遇有飛蝗過境不妨仿行此法當可消滅無窮之惠害是否有當伏候鈞裁等情據此查蘇省蝗蛹爲害已有十餘縣之多稍有蔓延更難搜捕該籌辦員所陳殺滅飛蝗方法尙屬簡易可行除指令外合行令仰該知事將前項方法曉諭蓋保農佃遇蝗過境即行仿照試驗以覘究竟一面仍嚴飭認眞搜捕爲要此令 
[北京法政學校招收預科生]  
　　上海縣知事接江蘇敎育廰訓令云案准北京法政專門學校函開敝校於本年暑假内招收預科新生二百名一年畢業升入法律政治經濟本科肄業所有入學程度年齡試驗科目報名時期及試驗日期各項均詳於招考章程内茲特備函附送章程三十份希請貴廰查照並煩分行所轄各中學校轉知各畢業生知照並附招考章程到廰准此今將章程令發該知事查照轉知各該畢業生如有志願投考該校者務於八月十五日以前携带相片等件逕往北京太僕寺街該校報告聴候考試毋得自誤此令 
　　國立北京法政專門學校招考法律政治經濟豫科章程（一）目的本校招考豫科生二百名畢業後升入法律政治經濟本科　業（二）修業期限豫科一年本科三年（三）入學程度中學校曅業或經試驗有同等學力者（報考時應呈驗畢業或修業證書）（四）入學年龄十八歲以上二十五歲以下（五）入學試驗科目國文歷史地理數學英文或德文（六）報名時期及地址志願入學者自七月二十一日起至八月十五日止親至北京太僕寺街本校報名携带最近四寸半身相片繳納試驗費二元並依式塡冩詳細履歷前項試驗費及相片不論錄取與否或繳納後因事故不及與試者概不發還（七）試驗日期酌定後另行牌示（八）入學保證錄取後應依限邀同鄕京職之保證人到校塡寫入學願書並保證書黏貼印花一角並繳納本期學費（九）學費每一學年徵收銀元二十元分期繳納（十）制服費分九月四月兩期繳納（冬季全套一十二元五角夏季全套二元七角制帽費七角） 
[學校紀事一束]  
　　新閘成都路上海市立和安小學校開辦已十二年自上年注重職業敎育工商分科後製成木器頗受社會歡迎有到校預定者所設學生實習商店除販賣學生用品外兼售各種社會應用品營業亦甚發逹現有學生八百餘人七月二十一日行高等科第七届畢業式國民科第十届畢業式下學期定於八月三十日開學暑假期内午前仍行補習三小時以免荒棄學業茲將高等科畢業生姓氏列後陸文球沈潮戴柏茂傳繼良兪桂咸傳其棟沈增炎陸宗林姚士仁余堃周輔鈞沈潛周藝才陳孝範王圃森周天祥劉鳯鳴陳金生沈松泉朱延杰王彬文虞和鳯沈濂孫兆林吕維褀徐良錢日年曹潤身周良佐戴敏生丁邦華徐福保　　閘北華興路商業英華學校夜學部昨日（二十號）舉行第二届畢業式下學期添聘鄺伯堯爲英文帮敎員定於陰暦七月十五晚開學 
　　南市裏施家弄羣賢女學校於昨日暑假並行畢業式由校董奚靜餘給發畢業文憑勉勵諸生敦品勵學並由校長敎員擇優分奬且恐諸生於暑假期内抛荒學業每日上午仍在該校補習三小時聞下學期開學已定陽暦八月二十四日即陰暦七月十八日云 
　　虹口清雲里培德學校昨假青年會行畢業禮並開暑假游藝會校長盧頌虔報告後校董勞敬修致勉詞於德育一層切實發揮以見校名培德之意校董許奏雲亦以修德之要爲言校董陳翊周則發表興築校舍意見校董關仁山給發畢業證書畢學生二百人分科表演俱顯精彩結後技擊尤令觀者精神奮興除學生表演外復有職員盧煒昌李蓮村張孝友余文厚精武趙振華敎師獻藝掌聲不絕是日人數衆多會場秩序始終整肅來賓毫無倦容俱至閉會乃散畢業生高等二人唐文環盧頌球初等十一人盧秉鈞盧秉鑑張國淦唐　錕劉景泳任振南卓騰芳盧步蟾鄭華桂莫金鉅楊柏林 
　　老縣前街一百七十九號廣濟義務日夜小學純爲義務性質學費概不收取所有書籍及學生應用作品物亦均由校中備給茲定於陰暦七月初一開學想報名就學者必甚多也 
[國貨维持會評議常會紀]  
　　中華國貨維持會於前晚續行評議常會首由議長汪星一報告開會宣佈議題（一）廣東國貨維持會續請認支部由公决照新章認爲同等團體（二）楊會長修改章程請再通過由經衆詳加討論表决付印（三）章柳墨發明補茶請爲表揚由公决請於下期常會時带樣來會詢明一切後再爲表揚（四）南洋兄弟煙草公司函復交易手續由兩造直接辦理（五）入會商號林大成玉房布號康成酒廠海華線毯廠森林籐器廠請給國貨證明書由公决暫行發給（六）徐春榮來函云發給國貨證明書宜定審查章程及調查法以昭妥愼而免流弊由公决下期請徐君到會再行公議議畢散會已十一時餘矣 
[江利砲艦須加修理] 　 
　　江利砲艦前在長江上下游梭巡現因須加修理故於前日駛滬泊於製造局浦面當由該艦長面請藍總司令派員勘估以便入塢興修 
[水警廰請撥修船費]  
　　水警第二廰長趙會鵬因時届夏令所部鎗划師船舢板須加油修爰特通飭各區署分令各隊長將管轄各船逐一查勘如有應行製換者開明號數報候飭匠另行釘造尙可修理者亦即造册呈報以便油修茲悉内河水警除游巡隊外共有十五隊統計舢板鎗划師船四百六十餘艘此次釘造新船及應行修理各船之經費核計約需二萬數千金業由趙廰長呈請省長核明飭撥矣 
[烟酒公賣分局長履新]  
　　江蘇第二區烟酒公賣分局長謝惠塘呈准辭職經省局長委任原任會辦李碧澄繼任分局長已於二十一日（昨日）到局視事當將該局内部各員司完全改組以資整頓其委定之各科科長銜名如下（總務科）楊啓文（文牘科）張愚（會計科）曹玉汝 
[加增工料價値之判决]  
　　唐順生控朱毛毛並介紹人兪桂卿等圖賴造屋價洋一百五十元又推廣工料洋一百四十二元一案前經地方審判廰訊明朱毛毛少給造屋價洋一百五十元判令介紹人兪桂卿歸償詎兪不服提起控訴又經覆審駁回控訴仍照原判所有加增工料部份另予審理會經派員會同水木公所司事等詣浦東爛泥渡東首實地丈勘候復在案茲據該公所估計價目具復到廰飭傳兩造到案於前日午刻由許推事官審訊朱毛毛仍不到案只有唐順生投案候示問官飭將該公所估計單當庭命書記員陳述略謂加增工料部份應値洋九十元等語問官謂唐曰今日朱毛毛雖不到案但爾所控之欵即以九十元判决着朱歸償訟費由朱負擔唐稱吃虧不起請求加添問官不准着退去聽候送逹判詞 
[懲辦販運烟土之男婦]  
　　婦人陸黄氏與劉玉江專在蘇滬兩埠販運烟土烟膏漁利前日該氏私带烟土三十九兩藏在褲檔中劉玉江私带煙膏二百七十盒重二十六兩藏在小箱中均乘滬寗火車就道經巡警先後查獲抄出贓證押送五區警署轉送地方廳經檢察官預審一過判該氏與劉分别收押聴候處罰烟土烟膏存候焚燬 
[復訊江淮公所新舊董事之訟案]  
　　江淮公所董事部張國珍朱鶴甫等延代表律師至公共公廨控前董王寶相金春林虧空賬洋及方單糾葛等情前日午後經兪襄讞會同義羅副領事復訊原告張國珍上堂由代表律師詰據聲稱被告私用賬洋二百七十一元並方單洋一百七十三元此欵從賬據中查出並非挾嫌誣指其簿據業已带案可以立時指明並稱我曾登報辭職嗣因無人繼任遂至遷延至今云云繼由被告代表羅傑律師聲稱查得被告所繕是項賬據已歴八年之久何以從前並不控告今始訐發顯係各懷意見所致並據被告王寶相投案供稱當時我解職後各項賬據交與徐陳董等接手並不言有錯誤今原告與我意見不合是以有此控案請察中西官以兩造各執一詞判將賬據存案聴候查明再行訊核 
[滄洲别墅訟案近訊]  
　　英商台維司在公共公廨控滄洲别墅主人劉間芻不賠損失等情由廨訊明判令被告賠償原告洋五千六百元嗣因被告不服將判决之洋如數繳存公堂聲請上控業經核准在案前日午前原告代表律師投廨蹕稱本案曾奉公堂判决於西暦一千九百十六年十一月間被告不服判斷聲請上訴案懸迄今上級公堂仍未成立請將被告繳案之欵先行給領至判决後之損失容俟另行辦護云云被告亦延律師到堂辯稱此案迭奉公堂傳訊判决被告當將判决之洋繳存公堂聲請上控已奉核准查本案供詞甚長詳細研究被告實無欠欵之確據且被告曾爲房租事控告原告請在存案之洋五千六百元内扣算等語關讞員商之英副領事卓君判將被告存案之洋五千六百元准交原告具領餘給被告領去 
[再誌定購蛋黄之糾葛]  
　　英商老公茂洋行在公共廨控莊鈺慶定瞒蛋變壞請追損失銀二千一百二十八兩由廨迭次集訊候再核斷在案前日原告代表律師投廨聲稱此案已奉公堂訊明惟損失一節尙在辯護之中所有公正人費用應由被告擔負云云被告亦延律師到堂辯稱原告於去年九月十一日開出損失細賬係用金鎊故照原告所控之數核算規銀須措銀七百餘兩要求仍照金鎊核算中西官判候展期一禮拜再行核奪 
[再誌調換地基之訴訟]  
　　營業公司洋人前至法公堂控王阿榮定議反悔不允調換地基等情王供民人並無允許調換之事判候傳到人證再行訊核在案昨又傳到前曾經勸之張蘭洲詰據張稱王前奉堂上飭傳不知該公司究因何事具控故托商人向該公司詢問始知爲調換基地之事商人因王不願將地調換故向雙方商勸由該公司出銀三千兩將地購買後因商勸無效遂致涉訟是實中西讞員判候商定堂諭宣布飭遵 
[迷路男孩待認]  
　　男孩徐紅元身穿土布短衫無袴祗圍紅花大洋布一方赤足無鞋頭頂有髮缺嘴在法新租界地方迷路啼哭爲捕查見带入捕房昨送法公堂請示詰其年歲籍貫父母住址均不能答聽其口音似係江北人判送善堂留養候召家屬認領 
[女子不甘下賤]  
　　賃居南市鑒碼頭之甬婦王張氏憑媒聘定洪生碼頭同鄕人劉阿俊之女金鳯爲媳於八歲時過門童養今已十七歲前日劉女私返母家泣訴於劉指其姑每晚必招三四人來家义麻雀逼令伺應稍忤其意必遭毒打甚至迫令與烏山船戶某甲訂交冀圖取利女不甘下賤故私逃回來等語劉聞之怒甚立即偕女赴第一區指述一切請爲澈查提究趙署長據訴後飭警提王張氏到署質訊該氏言語支吾趙署長以事關風化飭將一干人移送地方檢察廳請爲訊究 
[控告逆子行兇]  
　　沈勝雲訴伊子明球違忤行兇致被毆傷並牽涉婦人鄭屈氏等由閘北四區警署於前日將一干人拘獲傳同原告一併函送地檢廰驗訊得沈勝雲所傷甚微判令回去自醫沈明球等押候訊辦 
[賠欵與車資借欵一併押追]  
　　大利汽車行洋人前至法公堂控楊仁鏡以購賞汽車爲由先雇汽車出外游行應付車資並不照付又被借去零用欵項共計洋一百十元其定購汽車延不出貨亦須賠償損失併求追繳等情昨日又由中西讞員提案詰訊之下判楊償還損失洋三百元連同車資借欵一併押追 
[仍照原斷執行]  
　　鄧金生延代表律師控黄木泉不還貨價洋一百八十元業由公共公廨訊明判决如數還洋在案嗣因被告抗不遵斷前日午後又經中西官提訊原告律師上堂陳明案情要求執行堂諭詰之黄木泉供稱是項貨洋照結並無蒂欠因此不能承認請求復訊問官以是案已經核明判决毋庸多凟限被告於一個月内還清並擔認堂費如違嚴追 
[欠欵交保料理]  
　　邱開鐘前至法公堂控謝國昌不還欠洋判交人銀兩保嗣因無人具保押追後仍分文不理故着原告查明被告有無産業禀覆候核在案昨又提訊邱稱被告有無産業難以調查仍求嚴追邱稱在押終難設法請交尋常保出外籌措歸還中西宫准交尋當保出外限一月理明 
[影戲院領取賠欵]  
華商愛倫影戲院西人羅樂在公共公廨控房主康翹卿翻造房屋違背合同請追損失等情由廨訊判被告賠償原告損失銀五千二百兩嗣因被告不服延請律師投廨聲請上訴業經核准前日午前由李襄讞會同義義羅副領事傳訊被告代表律師上堂訴明被告不服理由請求准予上訴原告代表律師則請將被告繳存之銀先給原告具領中西官會商之下姑准原告覔保將被告繳存公堂之欵給領再核 
[持棍行兇之指控]  
　　張其弟前日至老閘捕房報告稱被住居厦門路八十三號門牌之吳仁卿無端執持鐡棍將伊毆傷請爲查究卽經捕頭飭探汪開富將吳拘入捕房略詰之下諭着存洋二十五元保出張其弟送院醫治候醫愈解廨訊究 
[兄弟鬩牆]  
　　住居閘北潭子灣大洋橋之江北人胡友才前日向其弟玉生索欠無着口角互毆友才頭部受傷由四區第一派出所巡警一併拘解警署昨解司法科經段科員訊問一過判移地檢廳究辦 
[米價如數交還]  
　　昌泰米行前請賚美律師代表至法公堂控告永興齋虧欠米價洋若干元判令分期拔還在案昨日又由賚律師投稱被告祗付一期餘者置之不間仍請訊追被告稱前因難以籌措故未拔還今願如數繳清判將所繳之洋給予原告領去完案 
[掉換銅洋之爭執]  
郵局信差李光泉前日持洋一元至閘北夏家弄同益生藥店贖藥店夥趙吉亨將洋收進找出小洋數角給李取去詎李走出店門後趙又喚李回來謂適纔所給之洋係是銅質尙須掉換李以洋不過手堅拒不認爭執之下互扭至四區警署經余署長訊問一過判李貼償趙夥洋五角了事 
[管門人跡涉嫌疑]  
　　閘北大統路崇義里王桂堂所開之成衣店前晚被人越牆入内竊去衣服多件嗣經王察得該竊所用之梯係該里管門人項崇壽家中之物因疑項有串竊情事扭控四區警署經余署長提訊項不承認串竊余署長判項押候偵查核奪 
中華職業敎育社通訊 
[議事員會常會]  
　　七月十八日下午五時開會到會者沈信卿史量才穆藕初賈季　　英顧蔭亭辦事員主席沈信卿君 
　　一件提出職業學校詳細預算 
　　議旣照原擬預算減少當然通過 
　　一件報告職業學校增設鈕扣科情形 
　　一件報告職業學校商設上海縣市公共手工敎室情形 
　　一件報告職業學校收到捐欵情形 
來函 
[滙西布廠來涵]  
　　報載軍服改用國貨之希望一則有徐家滙滙西布廠以銷路停滞銀根緊迫暫停工作等語閲之不勝詫異竊思敝廠開辦以來十有餘年無論布市若何呆滞敝廠從未停工近日市况敝廠雖不能獨見發逹然除星期例假外照常工作並無更改報載各節傳聞失實於敝廠營業前途不無影響用特聲明務請登載來涵爲荷徐家滙滙西廠啓 
[秦鴻笙來函]  
　　招領迷路女孩 
　　謹啓者陰曆十三晚七時許鄙人在法租界永安街泰安里弄底出貨見有迷途女孩一口赤身拷綢褲赤脚鞋自言五歲本地口音問其姓名住址均不知悉祗得領歸敝庽暫住除已報明法捕房外特請貴報登入來函一門俾失主得以見報來領功德無量再通信處法界永安街泰安里全昌雜貨號秦鴻笙謹上 
雜評二 
[虹口之小戰（訥）]  
　　虹口之中日人小小衝突風潮亦有大模範之戰爭形式其决鬭也變方準備如臨大敵其將止也亦有主戰主和兩派之爭議今日人方面主和旣居多數則此事自易平自矣 
　　然我聞歐戰之所以不息也以難提兩方可皆承認之條件我國南北戰事之所以不息也亦以難提公平而不偏倚之條件今中日人角力之小戰旣願停戰言和則條件上之協商將如何而能使雙方满意耶 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[凡事有我負責論（事見本月十三日專電）] [  濟航]  
　　蓋聞義務與權利相當本中外共同之定律官守以責任爲重尤古今不易之成規况國以民主崇尚共和權自我操豈容獨斷今以用兵借債而曰有我負責是實行責任内閣主義也夫復何言特是證之注事不免疑團律以定章殊多矛盾夫軍械爲戰爭利器保守亟嚴軍人爲國家干城身價最貴乃山海關内竟演刦械之風軍糧城中自樹司令之幟則任軍人横暴之責誰負耶救焚拯溺人皆有惻隠之心福國利民誰不知名詞之美乃兵輪直駛徒矜甲兵之雄民命遭殃竟與波臣爲伍則此淹斃多命之責誰負耶罌粟毒民通國共恨華英立約禁期已終乃借製藥之美名實取收土之大利果負烟禁復弛之責耶國會重開列邦共重議員選舉杜弊宜嚴乃賂賄公行賣票團大張旗幟金銭收買俱樂都高挂招牌果負選與舞弊之責耶興師動衆紀律首貴嚴明乃勝則賞而敗亦無妨反得嘉禾文虎戰为利則和亦可倡任其棄甲曳兵則將帥違令之責誰負耶論罪用刑審判總須愼重乃以督軍之赫赫未問罪而已處極刑命令之煌煌先殺人而後奪官爵則國法顚倒之責誰負耶顧亭林曰天下興亡匹夫有責矧在當局乎特不知凡此種種諸大端亦有人負責否耶（五） 
家庭常識 
　　 
[自製三益風扇] [  郭幼川]  
暑天縫衣機器上面之皮带輪盤可自裝風扇葉四張形似電扇其扇葉宜用洋機盒之厚紙板兩面糊以五彩花紙轉動時發生光彩其毎葉之角端用線吊作灣形其灣頭宜向左方兜風則踏動時其風兜至本人工作方面如是則雖天氣酷熱工人得以凉爽愉快工人作愈勤風力愈大一也厰家店家不因天熱阻滞出品二也工人因此多得工資三也故名三益風扇（却酬） 
　　 
[廢電泡] [  塵俠]  
斷絲之圓形電燈泡棄去可惜若以鉗將銅頭上銷釘起去（拔時留意因易炸裂也）將中間玻管傾出可養金魚懸於室中頗爲可觀 
　　 
[燒神仙茄] [  張振鐸]  
取新鮮茄子數枚洗淨挖空則將半精半肥之猪肉斬極碎加蝦仁丁火腿丁冬菰丁再調以五味及豆粉之頪乃將此肉填入茄中用鷄湯或肉湯加好醬油及蒜子等入釜燒之其味鮮美絶倫若新鮮青辣椒亦可用此法燒之 
　　 
[炒素鱔魚絲] [  張振鐸]  
取冬菰若干洗淨用剪刀一一從外邊向内剪之（拉直成一長條）拌以少許豆粉略加食鹽乃入豆油釜中稍炸即捞起再入鍋加青椒絲和蔴醬油等炒之味亦鮮美　 
　　小兒疝氣神方 
[] [  ]  
青壳鴨蛋浸童便内三日取出以清水洗淨煑熟每日吃一個不拘日期漸漸由輕而愈此方已治好多人（黄華） 
工業須知 
[吸墨紙之製法] [  孤舟] 　 
　　吸墨紙爲文房要品又爲製人造羊皮紙（即假皮）之原料用途甚廣價値亦高茲述其製法如次 
　　（一）原料製吸墨紙之原料爲桑皮及竹惟其優劣與紙之品質關係極大故須注意選擇其選擇法如下 
（甲）選擇桑皮桑皮須剝自家桑之枝條幹皮亦不宜用野桑皮亦不宜用 
（乙）選擇竹竹不論種類但須純用一種不可数種雜用且須選取嫩者凡經一年以上者不可用即經一年者與未經一年者亦須分别應用不可混用 
　　（二）浸料浸料即將桑皮及竹浸漬桑皮之浸漬與竹之浸漬其法不同分述如下 
（甲）浸桑皮取剝得之桑皮浸於大水缸中一夜後取出用刀刮去外皮截成一二寸長用水澆淨以備煑熟 
（乙）浸竹先將竹　鋸去次鋸成一二寸長用刀劈成細條浸於大水缸中一晝夜後取出備煑 
　　（三）煑料用大釜數隻煑水至溝投以苛性鈉俟溶解將桑皮及竹分别投入用棒攪拌攪畢覆以蓋每闓一小時啓蓋攪拌一次煑至料巳軟爛觸之即成纎維乃加冷水減其熱度取出盛於内面綴有麻布袋之竹籮内置河中洗去藥性取出揀去汚點雜質再洗之使極潔煑料應用苛性鈉之分量及所歷時間如左表 
原料　苛性鈉　煑時 
桑皮百斤二十斤四小時 
一年竹百斤二十斤五小時 
數月竹百斤十五斤四小時 
（一年竹即經一年之竹數月竹即未經一年之竹） 
（四）搗料將巳經煑爛洗淨之桑皮及竹用布分别包好置石臼中搗春勤加翻動使盡成極細之纎維（未完） 
詩囊 
[和栩園四十感賦元韵] [  馥菁金文] 　 
　　人生四十正華年往事依稀在眼前長日消磨詩當債一家衣食硯爲田奇才夙負非常志傑作甘抛所有權誰料書生文福大囊中未缺買花錢 
　　一壺春酒醉陶然夢裏　蘧欲化仙過去韶光原似水揮來翰墨尙如烟名流盡識無雙士妙理新參不二禪畢竟元龍豪氣在非徒綺語續臨川 
　　路行萬里牘三千多少文旌迓馬前異國櫻花驚㶷爛故鄉梅萼憶鮮妍陽春有脚重來慣明月今身一樣圓我本西湖吟嘯侣愧無文字舊因緣 
　　仙家美眷鎭相憐政局甘輸一着先曾見諸昆登上考還　令子繼前賢君多艶福能消遣我若情痴欲放顚異日華筵開大衍再携詩酒祝湖天 
　　附曰辱承諸君賜和多至二百餘家琳琅滿篋美不勝收惟本報篇幅有限未便以關於個人之作久占一欄用於今日截止另將原稿一一檢付石印題爲栩園倡和集仿四十名家手蹟本式印成單行册子俟出版日再當廣告陳栩謹啓 
短篇小説 
[教育短篇不識字之害] [  潤涵]  
　　伊倫曰余年方十歲即作巴黎機廠之工人余父早歿家貧無力入學故垂二十年不識一丁字而二十年中受其累者不可勝計余遂於五年前從迪根老牧師讀書今作一書寫一字即覺便利與曩時判若二人余思昔日之苦而知今日之樂而尤感迪根之恩且知讀書之益也 
　　余入巴黎尼亞士機廠後欲求一人爲余作書於余家以慰阿母之懷而不可得蓋廠内同工之人皆似余之未讀書也余購物及工資進出之數恒誌之於腦中毎不數日而盡忘之余遂知不學之害然不得從師所得工資呈諸阿母充家計余雖用錢無賬阿母知余節儉故不責焉 
　　尼亞士距余家近余每至星期必返家省親藉訴一星期中之狀况及年十六改入梅珥廠廠距余家遠余遂不得常歸若歸者必至抛二日之光陰又不能修家書心殊苦之是年秋余病不能興無人能爲余致書於余家余之痛苦余家不得而知余每憤且泣曰余病痊當從師讀也及愈仍無力如余願 
　　余每見廠内執事閱報不知其作何語心焉羡之脱余辨此報所載之事余福已非淺鮮余歸每聞余叔贊余表兄勤克通文義余深愧余之不學無能母嘗慰余曰家計稍裕當令汝從師也余於是益勤工作冀多得工資以備余他日求學之費 
　　余年二十仍不識一字一日廠中令余送一函至逖司家且曰逖司門首有額曰逖司認明而入無誤也余至其處依言而入則非是沿途門額甚多余不能辨逖司二字迨夕陽西下余仍持函回求學之念自此而益熱 
　　余年二十四歲之冬自嘆命舛倚壁獨泣迪根見余狀問余故余遂告以余往事迪根曰母泣余敎汝余聞之破涕而笑遂從迪根學日則作工夜則讀書迪根循循善誘余亦孜孜不倦五年於兹嘗作家報余母見之大喜回憶從前不覺　余前途慶舉往事一二述之以自勉尤願同胞鑒余前車而求學焉（不受酬） 
 
 
 

Page 15

 
 
   
 
 

Page 16

 
 
   
 
