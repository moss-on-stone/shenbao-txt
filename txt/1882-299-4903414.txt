# 1882 - 299 - 4903414

 

Page 1

 
 
[增印新式字典] [  點石齋主人啓]  
本齋用石印照相法印成之康熙字典業巳不脛而馳購者踵接惟字樣太小在年輕人固喜其輕便老年人似費目力現故飭工重印将版口放大卽老花眼視之亦能一目瞭然每部仍訂成一本用釆色綢面惟書樣放寛則紙張多費是以定價每部實洋三元並有用外國装訂法者每部價洋三元五角若前所印之小樣康熙字典仍照前價但刻下亦有用外國裝訂者每部取價洋二元三角至是書紙色之潔白字跡之清晰装潢之精工早爲藝林珍賞無待贅言如　價購新移玉至上海英界三馬路大禮拜堂南首申報舘間壁向申昌書畵室購取各外埠之經　申報者亦有出售此布 
[論美将式君書中譏中國水師語]  
美将式夫忒者前因美國與高麗通商換約中朝爲高麗左右其事派員與式君同往式君往返津高曾數閲月與中國官員稔熟而式君留心時事遂能考悉中國之情形而與書美員以論其事然則式君亦極聰明有識見之人矣本報前聞其有此書未觀其稿據西報言及以爲書中大都譏誚中國之語昨始由倫京晏釵拿爹厘而刺付日報中譯出以供衆覽核其書中所云洋洋灑灑幾千言之長雖有中外情形不同據臆揣測之詞然亦有切中竅要處所謂當局者迷旁觀者明也夫中國自與外洋交涉以來所以爲籌邊之計務本之圖者莫不曰以水師爲重也水師者海面之水師而非内地江河之水師也江河之水師中國本有舊制緑營額兵本分水陸二途各省參用亦云大備加以長江水師聨絡五省特設專員較諸道咸以前似覺無可再議而目前内地安謐又不必多事臾張所要者沿海一帶有事則固邊無事則衞商者也然而福建創辦船政以來漸而各直省之有海口者無不造船購砲買鐵艦製水雷費帑者不知幾十百萬教習者不知幾十百人次第整頓盖亦二十年有奇矣何以未見明效大驗乎式君初不知中國兵制以爲文官權重武官權輕兵将之奉令者並非有爲國出力敬重兵官之意不過畏刑而己此固中朝制度之有深意存焉者非式君所知也卽謂中朝於水師無水師官品級高低之設故百姓以習水師爲水堪設想亦止僅見其迹耳盖重文輕武原以武官專於帶兵故不使預地方之事而平時提鎭受督撫統轄有事則受其節制者亦非故抑武員之權使不得伸亦謂督撫旣有統属文武之責卽當知兵無事校閲有事調遣自不致負朝廷委任之心故兵之有用無用在督撫之得人不得人耳若得其人督撫譬之武官可也且武至提督有升授總督之例由是以觀尚得調之輕武乎武員升遷速於文員五等之爵以旌軍功其重可知也惟文武分途不相爲屬雖佐雜之員與鎭将平移又因武員不准干預地方兵民交涉不能由其獨斷或有縱庇營兵之案地方官得而阻之因之有取辱者此則似乎武官太輕而要亦體制如此與武員之自輕也如使中國之武員亦若泰西之重勢必責武官以讀書考其通逹古今洞曉世務者然後畀以統兵之仕然而談何容易也且武官而皆由讀書起家誰不樂爲文官而乃甘就武職耶此尤人情之異於泰西非一旦可以攺變者矣至若水師之在沿海者從前雖有外海水師之目官有品級兵有賞罰然皆緑營之舊規且所設不多沿前明防倭衞所之制而歴久不廢者按之今日之勢盡無所用目前之海防經各省督撫創始爲之本無成規可按品級之高低宜其不可考也然津滬閩粤事事整頓當事者已知水師之要領在乎得人廣開學堂以招生徒優給薪水以資學習凡學徒之肄業者定以年限不許回家限内并不得婚娶盖欲其久於其事寍給以重資贍家不令之分心旁騖此已深知西法教練之善而暗師其意也而每值學堂始開人家之願送子弟肄業者曾不數日而已逾定額可知人情已稍轉移並不以習武爲可恥視水師爲畏途何不堪設想之有耶雖然式君此言以美國之人而論中國之事在中國當事者切勿以其立説之隔膜而置而不聽還當以其發藥之對病而急於自醫也現在購製船砲教練人才事事均在草創以漸而臻原不宜卽求速效如日本之虚夸第海疆安堵中外綏和機會亦不可失及此閒暇之時亟於海防籌整頓之策首先以聨絡聲勢爲宜自北洋至南洋袤延萬里目下各省之兵守各省之口各省之關濟各省之用　砲不爲不多餉項不爲不繼果能仿長江水師之制使散而無稽者皆統於一尊之權則沿海布置白爲聲援兵雖力分欲合則合有事以禦敵無事以保商此莫大之功也牖下閒談嘗欲以海防之策干當道鉅公因循未果今見式君之書甚願柄國者統籌全局力矯弊端無使外人之匿笑於旁則中國幸甚 
[上諭恭錄]  
　　九月十二日奉上諭御史李鴻逵奏本月初八初九兩日有人赴該御史私宅稱係御茶房太　孫姓名英瑞有話相商因該御史出門未回留下名片而去並不言明何事請飭查辦等語太監私行外出例禁綦叢胆敢赴言官私宅求見亟應嚴切根究着總管内務府大臣查明卽将該太監解交刑部嚴行訊辦欽此同日奉上諭前據張之洞奏請設局清杳晉省庫欵當經降旨准行兹據御史梁俊奏藩庫積弊　不獨晉省爲然請飭各省将　墊濫支撥抵借動隱匿等弊一律設局清厘等語各省庫儲欵項國帑攸關不容絲毫弊混歴年以來籌辦軍需善後等事欵目繁多官非一任難保無前項情弊著各直省督撫仿照山西清查章程将藩庫各欵一律勒限清厘務當破除情面認眞辦理以重帑項而清積弊至應放應暖各欵尢宜隨時查核母任稍涉含混欽此同日奉上諭御史梁俊奏軍需善後用欵請開單報銷免造細册一摺各省軍需用欵前經奉旨同治三年六月以前免其造册報銷自七月起仍一體造報原以重庫儲而杜浮冐惟歴年旣久用欵甚繁軍需正項曁善後事宜名目尤多若以造具細册與例脗合往往再三駁查稽延時日甚至遷就挪移串通囑托百弊叢生並有應行造報之案積久未辦轉不足以昭核實所有光緒八年八月以前各省辦理軍需善後未經報銷之案着将收支欵目總數分年分起開　簡明清單奏明存案免其造册報銷各該督撫及統兵大臣務當激發天良確切查核開報不得因免造細册藉端朦混經此次降旨後如再有各部書吏招摇需索及各省局員冒開費用情弊該督撫及統兵大臣等不卽舉發别經查出定當一併從嚴懲處至嗣後軍需善後應行造銷之欵仍着查照定例隨時赶緊報銷不准稍有延擱欽此同日奉上諭昨據御史李鴻逵奏有太監孫英瑞赴該御史私宅求見當令總管内務府大臣查明解交刑部訊辦兹據奏稱查明御茶房太監並無孫英瑞其人初八初九等日亦無告假外出之人調查各處太監花名總册均無孫英瑞之名等語此次赴該御史私宅投遞名片究係何人難保無揑造姓名情事著步軍統領衙門順天府五城一體訪拿　獲送部究辦欽此 
 
 

Page 2

 
 
[電音錄要]  
　　本月十六日倫敦發來電報言法國近來頗有叛黨蠢動云 
[船税豐收]  
　　字林報言穌彝士河今年西歴九月初一起至初十止此十日内共收來往船隻税銀計有十一萬六千四百磅去年此十日中則僅有四萬四千磅云按蘇彝士河自開通以來獲利日盛一日卽此十日之内今年巳較去年多收七萬二千四百磅将來必更有蒸蒸日上之勢由此而推上海之吳淞口近來淤塞殊甚設亦糾集公司挑濬深寛而於進出船隻略收小費以爲津貼不但舟行利便而且獲利殊厚曷不早爲圖之 
[杭屬中數]  
　　浙江杭州府仁錢及海甯富陽五學科名之盛甲於他郡掄元登魁者指不勝屈憶乾嘉之際輒有一榜經魁而杭人占其三四者降自道咸以來文運稍殺然每科亦不下三十餘人迨全赭宼亂後文風凋謝人才離散遂至一蹶不可復振然自甲子開科至本屇壬午歴有八科以丁卯庚午兩科爲最其餘每科或十八九名或二十餘名從未有如今歲之削色者本科自開榜至第十名而杭人一見至二十名而杭人兩見至二十六名而杭人三見其後直遠至七十六名而杭人始四見焉通計正榜府仁錢三學共得八名其外縣則海寍得其四餘杭新城各得其一計杭屬共一十四名焉統計全省以寗波爲首屈一指中額多至三十五名次則紹興亦有二十四名若嘉湖兩郡共得一十九人其餘金華得其四温州得其三台州得其四處州得其一若衢嚴兩屬惟副榜中得一焉以省垣之重地而凌夷至於如此是誠二百年來之所未有也尤可異者本科所取優貢正六名陪六名而意無一人登榜者古人詩云文章自古無憑據惟願朱衣暗點頭誠哉是言 
[九江大閲]  
　　九江鎭朱總戎於本月十三日大閲九江前後城守選鋒左右營曁督標新勁營總戎會同廣饒九南兵備道洪觀察詣大教塲演武廳次第閲視首閲選鋒兩營親軍隊交鋒陣八卦陣及藤牌三疉雲梯等陣旗幟鮮明步伐齊整次閲新勁營勇洋鎗各陣離奇變化精鋭異常後閲選鋒營洋鎗各陣軍容雖盛惟選鋒左營馬隊某弁出陣之時兩馬相撞以致人馬倒地馬足爲斷新勁營左哨黄弁城守營蔡弁操洋槍陣時火藥斜射幾至焚身尚未能神乎技耳十五日洪觀察照例奬賞選鋒兩營大錢肆百串另賞新勁營大錢一百串以鼓勵營弁云 
[食蟹致疾]  
　　金陵南門内茗香園前日有八人會飲其中左手持蟹右手執酒杯蟹黄螘緑雄辯高談極一時之樂事酪酊而散主人先作腹疾呻吟徹旦迨遍探諸友則或吐或瀉不一而足數日後且　竟至不起者始悟爲無腸公子所崇此風一播凡朶頣者皆有戒心近日該處痢瘧之症甚多果蟚蜞　累人歟抑二豎　逢其會歟 
[東甌良吏]  
　　瑞安周邑尊勤於視事升堂訊案日昃不遑積案爲之一空書差等僅有傳人工夫而無索賄時候是以花縣循聲巳上聞於太守也又聞平陽湯邑尊每訊一案必問兩造被書差索錢若于倘數百文則不予深究或至千餘文則将所索之錢卽行追出交還兩造訊案之勸亦不亞於周邑尊何東甌一郡良吏之多也 
[壬午科江西鄉試題名錄]  
　　黄英鎭龍南　李　幹上高　陳朝柱金谿　劉鍾嶽廬陵　朱起芹樂平　湯戌三萬載　許煥章南昌　聶家俊清江　趙世忠南豐謝元瑞玉山　鄒　銜南昌　魯　驥新城　吳　霖宜黄　徐嘉　南昌　夏修篁撫州　劉孚京南豐　郭宗翰南城　魯　衛新城吳東望湖口　邱　韺南城　陳三立義寍　丁儲經臨川　汪如練臨川　龍學泰永新　潘晉榮新城　崔興億興國　袁文楷都昌蔡金臺九江　陳文治南昌　熊秉鈞高安　華　煇崇仁　周承光鄱陽　劉良莘建昌　朱壽慈吉安　陶福祝新建　佘天隨金谿劉寶森新昌　朱　林義寍　談　馥南昌　梁慶高廬陵　李翊熉臨川　高軒舉彭澤　高暄陽彭澤　陳承霖崇仁　朱福賢南安陳家瑶瑞金　江德宣廣信　楊夢羆新城　舒鴻荃進賢　賴及萬南昌　陳家逑靖安　袁德滋撫州　臧爾懷浮梁　蕭暉吉盧陵康　楷泰和　龍學頤吉安　李翊燽臨川　彭聨萼安仁　劉翰藻永新　石元鼎瀘溪　熊拜昌新昌　藍　玉高安　熊法先南昌諌甘盤南城　熊鴻逵新昌　王良弼德化　黄文隆玉山　周呈芳臨川　戴英瑄建昌　蔡方畡南城　李其炳崇仁　謝佩賢南城饒士超建昌　楊昭穠南昌　吳舒蕙南昌　郭聚奎龍泉　熊施四高安　沈餘慶義寗　郝　員南康　左詠霓永新　劉家謙奉新劉鳴頣南城　蕭　韶廬陵　范炳南臨川　廉如升鄱陽　徐桂馨廣豐　徐熾熙南昌　胡丙輝新建　曾毓柱永新　趙惟熙建昌沈贊　德化　劉素存新昌　余　銶鉛山　萬立中南昌　章文綬南昌　李　鼎南豐　曾作梅安遠　洪　驥樂平　鍾光邦瑞金吳秉垣建昌　賴汝謀贛縣　吳道濬新建　章紹曾南昌　楊　金東鄉 
副　榜　　　金保世瑞州　涂鋐鼎新建　賀文華永新　趙錫庚吉安　王世清餘干　張益葆德化　周夢柳瑞州　裴煥周萬年黄家傑新淦　黄國瑞新城　劉翰高廬陵　張映虚建昌　劉　仁興國　謝　嶙雱都　陶鴻渚屋子　周崇鼎南昌　盧凌霄萬安程雲祥樂平 
[騙術賺錢]  
　　有江湖鬻技者設攤於南昌百花洲及府學前等處自言生平虔奉梓潼神今年元旦夢神升座披閲科名册旁有書吏唱名乃本科江西鄉試中式全錄其姓名皆能記憶一一默寫弗悞凡往觀者每人取錢二十四文謂之看天榜其術以片紙封作無數小包置木盒内題簽曰錦囊在此将千字文所有之字編列包上看者先報明頭塲號舍係某字　幾座及本身年歲若干乃合并數目推算應得何字卽取小包付之屬令歸寓後啓視謂天榜在是矣其封内書云年少初登第皇都得意回君已中在第幾名矣尤喜來年會試聨捷登第云云凡爭覩爲快者無論千萬人皆一例也卽未與鄉試之人隨意亂報亦皆中式其謬妄可謂甚矣 
[獲賊復逸]  
　　蘇閶門外培德堂前夜有賊一人　墻入殯房内爲看守者知覺濳起将賊擒住用繩縛牢看守者卽出外至堂約同夥復入詎賊甚黯巳解去繩縳杳無蹤跡矣 
[一月三喜]  
　　昔吳下某君箸有寄蝸殘贅一書内載一朝三喜一則備言有某生寒士也日者鄉闈報捷細君驟驚而呱呱者墜地視之雄也乃家無婢僕入廚作炊竈突忽坍纍纍者白金盈萬閲者疑其故作快心之論不謂竟有適符其事者本科南闈新　吳君曾瀛吳中世家子也田闈後道出滬江以賤價得吕宋票半紙迨十月分開彩竟獲二標六千金唾手而得人皆豓羡之十五日金陵揭曉晨間吳門卽得電音又已報捷是晚其閫人復舉一子賀者盈門均欣爲僅有之遭屈指未及一月而快捷者三吳人多樂道弗去口時來風送滕王閣快心之境有如是夫 
[古塔懸燈]  
　　皖垣東門外迎江禪寺有浮屠高凌霄漢俯瞰波濤所謂塔影横江爲皖中名勝之一今屇重陽佳節遊人乘興登高者實繁有徒寺僧募得香資頗多晚間於每層燃燈數十盞遠望如火樹銀花亦一時之韻事也 
[優貢名單]  
　　浙江優貢榜於十一日發出兹将姓名錄左錢盛元嘉善項兆驤錢塘章震福歸安楊家騵慈谿鄭景翹麗水 
 
 

Page 3

 
 
沈祖榮蕭山 
[寍波府示照錄]  
　　寍波府正堂宗爲出示曉諭事光緒八年八月二十二日藩憲德札開本年八月十一日奉監臨撫憲陳札開自來鄉薦初膺半多寒畯計偕北上多固旅資雖公車頒天府之錢仍共濟乏同舟之樂浙中爲人文淵藪每科取士尤多封素之家措資裕如而探囊空匱遂減觀光之興者諒不乏人前自該司商定明歲癸未科會試雇招商局輪船送新舊各孝廉至津誠於寒士不無微助仰該司卽出示曉諭明歲赴春官者各於赴司取咨時呈明願乘官船者按名塡船票一帋存司彚齊後由孝廉堂監院查明具給請頒分給各孝廉自赴上洋隨時登船至天津時船票交於輪船司事彚繳招商局寄回浙省騐票会價其隨帶僕從船價則各行自備其　請咨而因事故中止者仍将船票送孝廉堂監院收囘讀書各自愛諒不至有冐領轉售諸弊仍責令該監院隨時稽查庶赴禮部試者無人涉而我否登孝廉舩者可乘風而破浪矣札司卽便出示曉諭妥恊辦理等因奉此除曉諭並孝廉堂監院遵辦外合行通飭札府卽便移行各廳縣一體遵照出示曉諭毋違等因到府奉此除移行各廳縣並孝廉堂提調外合行出示曉諭爲此示仰各孝廉知悉凡赴都會試者遵照辦理毋違特示 
[添造棧房]  
　　順天府通州東門外舊有大木廠地址寛敞現經招商局買地起造棧房以備舟車往來中途可以卸載計買地及造房工料數亦不貲聞此欵係由天津招商局撥付通州歸寳恒錢庄承辦不日工竣當必輪奂一新矣 
[猪嚙嬰兒]  
　　京都打磨廠花園有某姓夫婦養猪爲業家有嬰兒尚在襁褓本月初其夫婦偶適他處遺兒在炕一老猪忽入室登炕嚙兒致死其夫婦聞兒啼急回視之已不及矣此事與八月杪崇文門内台基廠豆腐房之事相似家有赤子者宜若何保護耶 
[憲示照錄]  
　　欽加二品銜分巡蘇松太兵備道邵爲出示曉禁示查律載投帖匿名文書告訐人罪者絞監候若于方投時能連人與文　捉獲解官者官給銀兩充賞等語法令極爲森嚴豈可以身嘗試今本道訪聞有不法棍徒或挾有嫌隙或心存嫉妒揑造謡言砌詞污衊書寫匿名揭帖任意四散分佈甚至藐視官長訾議政事肆無忌憚實屬　大妄爲有千法紀除飭上海縣曁租界委員密訪查拿究辨外苐不忍不教而誅合亟出示曉禁爲此示仰軍民人等知悉自示之後務湏名自猛省安分守法有則改之無則加勉倘敢怙惡不悛再有匿名揭帖許見帖者連人一併捉獲送地方官衙門訊明照例一面懲辦一面給賞如有圖賞誣告者亦必嚴究其各凛遵毋違特示光緒八年九月十七日示 
[書院課期]  
　　滬城敬業書院月課經關道憲邵觀察牌示准於本月二十一日扃試又蕊珠書院月課經上海縣范邑尊牌示准於二十五日扃試云 
[馳騎傷人]  
　　前日虹口正豐街相近有　漆匠之甯波人史某路過該處適一西人乘馬疾馳而來避讓不及致被撞擦傷手背騎馬者已縱轡而去史乃自投同仁醫館求治云 
[修築坍岸]  
　　英租界自白渡橋至頭壩大橋相近一帶河岸逐漸坍削現經西商雇工打椿挑泥塡築以免行人滑跌墮河之患是大方便之一道也 
[違禁被拘]  
　　英界會審公堂西首墻外向設大坑厠一所以方便行人然不准在坑外隨意出恭俾免積垢法至善也無如躁妄之徒往往肆意小便雖遭巡捕責逐而不以爲意前日傍晚有華捕巡街至此見甲乙二人在坑外出恭卽往禁止詎二人非但不聽反與巡捕扭毆該捕獨力難支竟被打失小帽一頂旁觀者恐致肇事乃帮捕将甲乙二人獲住解入捕房諒解公堂訊辦也 
[英界公堂瑣案]  
　　榮泰駁船夥陸阿星至英公堂訴稱因駁船常矢鐵練鐵錨等物杳無蹤跡今獲住犯張阿三搜出黄强水一瓶盖用以斷鐵而行竊者交捕送究張阿三供不敢行竊强水係因腹痛討自醫院原告又稱强水落肚卽斃豈能治病明係飾詞陳太守隨判押張三個月强水存捕○蔡春桂訴稱女兒愛雲年祗六歲於十六日午後忽然失去詢據左隣幼女金珠云目覩我女被舊隣周氏向東領去及尋周氏查問未肯承認惟稱願代尋覔但許酬謝定可尋到等語我因急欲得女惟命是聽詎彼見諸事順從懷疑圖遁故即将彼交捕送案請究爲見證之幼女金珠供與同並稱周氏領女東去認明無錯周則極口呼寃陳太守飭将周暫交官媒候過堂覆訊察斷○職員金文浩遺抱金貴具呈聲稱於八月十八日由成衣匠紀昭官楊昭文等爲中将曹阿土之妹名阿七者價賣與家主爲婢年十歲計身價洋九十元立有簽押文契至二十三日婢卽逃逸訪得避匿在馬桂堂家向索不還嗣有婦人曹沈氏出塲稱係阿七之母不願賣女作婢爲此尋獲曹阿土并将中人紀楊二人一併交捕送究賣契呈閲曹阿土供因生理虧本不得己将妹價賣而母親不肯紀楊二人同供作中是實却不知其中枝節曹沈氏禀稱丈夫去世遺子名阿土女名阿七詎阿土擅敢背母将妹價賣今旣領回請重辦逆子女則求恩斷領陳太守得供之下飭将曹阿土紀昭官楊昭文押候補提到匿女之馬桂堂再行覆訉察斷女則暫行交金領去竇契存堂并諭曹沈氏如欲領回女兒須措還身價主汝子不法嚴辦可也○新泰興洋行東控失第一號皮箱疑是停歇之細崽徐阿新行竊報捕至輪船尋獲徐阿新起到前失衣服及搜出銀洋六十餘元皮箱未見解由陳太守訊據徐稱並未竊箱至衣嚴係洋東棄物等語陳太守飭将徐阿新交捕帶回再行細查核辦等因已列前報昨由捕房又将徐送案稟稱皮箱查無確據該洋東則稱細崽　衣有據請辦且在本行尚欠各人銀洋請爲斷追徐則仍執前供並稱銀洋實係自己積存工貲及向親友湊借以備返里成婚之用司副領事　判押徐九个月銀洋存捕查明欠主照付倘有餘多俟押期滿日給還陳太守酌予從寛判押徐六个月洋則存捕照辦云○昨報列酒醉滋事一節兹悉該西洋人並未受傷據虹口捕房之地保至英公堂禀稱西洋人恃醉打人致犯衆怒然不過呼喊使退而該西人就投捕房朦稱被毆招同西捕妄指他人計被拘者三名捕頭派我探明的實知該西人時常因醉滋事且所拿之人均屬過路而無端被累者請明鑿林阿桂鄭作堂林成發等同供平空被拘不知所得何罪該西洋人則堅稱被毆陳太守商之　副領事謂該洋人指控無憑且係自不安分本應究誣姑寬一併開釋 
[來稿照錄]  
　　啓者今歲皖浙四川江西同時水灾人民蕩析離居慘難盡述大吏據實入告荷蒙聖上特沛鴻施節省中秋用項爲各省賑撫之需凡我同人尤宜仰承德澤厪　災區况今者秋試諸君子飛黄騰逹之時正四省災民顚沛流離之日已飢已溺諒有同情兹鄙人等本善與人同之意立元魁拯溺會每願京錢一吊文爲積少成多之舉在諸君子樂善　懷定能多助數願俾易集腋人之欲善誰不如我固無俟鄙人等諄勸也在會　人不辭奔走微勞爲民請命衣冠持簿求助一俟捐數收齊卽行匯寄　災省分中澤鴻嗷均拜仁人之賜功德莫大焉鄙人等即将諸善十台銜捐數張貼試院左近旣可明經募者絶無中飽之心且以頌諸君子蕊榜同登之兆云爾元魁拯溺會同人公啓 
滬局諸善長大人閣下敬啓者都中同人共立元魁拯溺會募有京平足紋銀一百三十五兩七錢二分洋蚨三十一元兹特匯上卽煩分寄江皖浙三省灾區散放陶上募啓一紙祈并此函一并代入申報以期公鑒信到卽望賜覆爲盼此啓卽請善安京都元魁拯溺會同人公啓 
 
 

Page 4

 
 
[掦鎭同人查放沙洲賑欵第一次清單]  
　　今将徒陽江泰四縣被也丁口放賑錢米數目問呈公覽丹徒縣界○連山東洲二百四十五户大五百三十六口小三百六十二口益課洲二百四十五户大六百十九口小三百九十二口以上大每口給米一斗五升小每口給米入升共給米二百三十三石五斗七又每名一半口粮一半麥種大每口給錢二百文小每口給錢一百文共給足錢三百六千四百文○棗核汀南江二百九十八户大五百六十二口小三百十九口又北江公全圩三百二十六户大五百七十四口小四百十七口還補沙一百十三户大三百五十六口小二百五十口順江洲荷花池圩五十八户大一百四口小七十六口寳晋書院樂生洲四十六戶大九十四口小九十三口育嬰洲一百二十五户大三百十一口小二百九十六口恤嫠洲四百三十九户大一千二百五十八口小九百四十八口丹後鎭九十八户大二百八十一口小一百五十口四方橋一百戶大二百七十三口小一百六十六口以上每名一半口糧一半麥種大每口給錢四百文小每口給錢二百文共給足錢二千六十八千二百文○以上丹徒縣界共放賑拾一處○○丹陽縣界○太平書院上圑洲三伯二户大八百九十二口小五百三十八口又下團洲一百十七户大三百六十八口小三百口五六沙二百三戶大六百三十二口小五百四十五口輪船沙八十九户大二百九十五口小二百七十九口中興沙六十六户大七百廿八口小五百六十八口以上每名一半口糧一半麥種大每口給錢四百文小每口給錢二百文共給足錢一千六百十一千六百文○以上丹陽縣思共放賑五處○○江都縣界○華家涾一百廿二户大三百十四口小二百口張網鎭七十六户大一百八十七口小一百六十二口三江營雙港口七百十九户大一千七百七十二口小一千四百六十五口天福洲平半橋東五百八十八户大一千四伯六十口小八伯五十五口聖恩洲平半橋西三伯四十七户六大七伯七十八口小五伯五十八口吳家橋圑窩附内三伯五十五户大七伯六十九口小五伯廿二口十五洲五伯十一户大一千六十六口小八伯三十八口以上每名一半口糧一半麥種大每口給錢四伯文小每口給錢二伯文共給足錢三千四伯五十八千四百文○以上江都縣界共放賑七處○○泰興縣界○中興沙六十四户大一百九十口小一百十六口永安洲五百五十三户大一千四百九十一口小一千一百二十一口以上每名一半口粮一半麥種大每口給錢四百文小每口給錢二百文共給足錢九百十九千八百文鱸魚沙九十二户大二百二十一口小一百十八口以上大每口給米一斗二升小每口給米六升共給米三十三石六斗又每名一半口粮一半麥種大每口給錢二百文小每口給錢一百文共給足錢五十六千文○以上泰興縣界共放賑三處○大共四縣地界二十六沙洲六千四伯九十七户大口一萬六千一伯三十名小口一萬一千六伯五十四名共放米二伯六十七石一斗七升足錢八千四伯二十千四伯文○外有高資等處俟查明給放再續報有所四縣地界補户及未領者亦俟查明再行登報[  鎭江電報局揚鎭同人公啓]  
[浙省撫轅抄]  
　　九月十二日彭念宇禀謝厘捐局委辦衢州厘局並謝步紹興府照磨吳錦縹禀謝藩飭赴任○十三日同知荘濟泰禀見潘祖頤禀見辭赴安昌接辦厘局 
[齋省撫轅抄]  
　　九月十七日卽用縣王芝蘭禀銷海運津局差千總宋兆興禀知本日到葑門路巡查差○十八日三品銜儘先補用道正任杭州府龔嘉儁雲南人由京引見來蘇赴浙縣丞范景賢謝委署無錫縣丞事 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[書美提督式夫忒致美員信後]  
　　國家要務最要者有二一徵取關税以充軍餉二整頓軍務以禦敵人就美國言之美廷雖任各省議院或因人事隨時設例以治百姓惟於内地與各口關税均係美廷作主派員管理水陸官兵亦是美廷操權調遣不拘何國欲仿行西法初辦關税軍務時不能不聘請四人暫時協辦催斷不可常靠于他據式夫忒云中國海關全歸英人總管大兵船全靠西人駕駛此言似不盡錯若欲不長倚賴西人辦理能不多選學童出洋練習乎説者以爲學童出洋多年習染洋人脾氣即不合用于中國此説果即信乎姑将日本近事路　以証之日本吳兩國通商較中國遲初通商時亦聘四人辦理關棁軍器廠水陸軍務並充西學書院教習等職日廷同時選童五百名送　歐洲美國　　多年至成功時回　據英京日報云日本前日所聘之西人辭去十分之八其缺係出洋回國學童等充補等語若我國選童出洋至學成功後回華豈我華童不如日童之能幹乎豈我華童不如西人之本事乎廻思日前來美學童一百二十名係在上海局連年于四百餘名學童中挑選者到美　仍隨時細察陸續挑出天資品行有所偏者送回中國去年尚存之童九十餘名均堪裁成者于美國大書院技藝院己入者一半将入者亦半在書舘書院華童不拘在何班數每期功課在列首十名之内美國日報時常舉口讚羡檀香山係在太平洋介于日本　國之間距美國一千零八十英里其島主係自主之君與美無涉據美提督云若檀香山諸島被别國人侵奪大有碍于美等語美人遠慮如此安南　　國朝服之小邦其地所産之米係供廣東之用數年前　被法國佔奪約一半要地我國旣置之不論近日法人又藉小端而再佔東京之海　在管轄紅河水面一帶由此河口駕舟入廣西雲南海防與廣西雲南相連正係唇齒相依我國豈可袖手旁觀乎式夫忒又云中國水師陸軍均無章程此語似　盡謬查近賜十年間西國講求武藝大巽於　時近來所自兵官係由國家水師軍政兩書院肆業期滿功課出衆者如中國之主考學正二缺係由科甲出身者方得充補是以合國所用之武藝皆同一律合國所　之軍械均同一式現今美國在北亞美利駕洲爲最大之國不懼蹸邦侵凌尚設有軍政水師二院常教童五六百名每名限肆業四年每　請有教習約四十名其教習除英法文字算學教習外餘俱老成練逹經歴戰事之兵宫每年二院經費不下五十萬元所以西人官軍有一定之章程臨戰時兵官士卒有膽式夫忒又云中朝不重武官此語不錯兹閲英京日報略知英廷如何重武英廷興兵往埃及國每兵船由英國開　時英皇后親到船上驗看面諭兵官偶有勝仗事英皇卽着兵部由電報嘉奬如此寵重爲兵官士卒者能不爲國出力乎余因譯美提督信順述數言倘有説錯之處讀者諒之[  寓美國乞富城鄺容階來稿]  
 
 
 

Page 10

 
 
   
 
 

Page 11

 
 
[光緒八年九月初九日京報全錄]  
　　宫門抄○上諭一道錄前○署甘泉曹奏爲恭報接篆日期摺子○署甘藩魏奏爲恭報接篆日期摺子○滇藩唐奏爲恭報到任　　摺子○監督英奏爲一年期滿瀝陳情形摺子○甘藩楊奏爲恭報交卸起程日期摺子○閩督何奏爲泉司到省飭赴任夾片○大臣錫奏爲請飭部更正註册夾片○廣西撫倪奏爲甄别各員夾片○閩浙督何奏爲委署知縣夾片○九月初九日理藩院鑾儀衞光祿寺正白旗值日無引見○寳昌謝授詹事府詹事恩○召見軍機○○二品頂戴署理甘肅按察使蘭州道臣　秉哲跪奏爲恭報微臣接署泉篆日期即謝天恩仰祈聖鑒事竊臣於光緒八年六月二十九日接奉陜甘督臣譚鍾麟飭知以甘肅布政使楊昌濬遵旨陛見按察使魏光夀署理藩司所遺臬司篆務委臣接署等因旋准臬司魏光夀委員将印信文卷移交前來當卽恭設香案望闕叩頭祗領任事伏念臣東粤庸材西清末秩忝列詞垣之職復趨諫院之班前以實錄館纂輯微勞濫叨　奬光緒五年十月蒙恩簡授甘肅蘭州道分巡三載愧乏片長兹復臬事忝權撫衷彌惕查隴省地居邊徼土瘠民貧臬司職掌刑名事繁責重矧瘡痍之未復尤撫輯之兼資　昧如臣曷克勝任惟有益加策勵勉竭駑駘事事禀商督臣實心經理不敢以暫時攝篆稍涉因循以冀仰答高厚鴻慈於萬一所有微臣任事日期並感激下忱謹繕摺叩謝天恩伏乞皇太后皇上聖鑒謹奏軍機大臣奉旨知道了欽此○○二品頂戴署理甘肅布政使按察使西林巴圖魯臣魏光夀跪奏爲恭報微臣接署藩篆日期卯謝天恩仰祈聖鑒事竊臣奉督臣譚鍾麟飭知藩司楊昌濬遵旨陛見所遺藩司印務委臣署理旋於光緒八年七月初八日准布政使楊昌濬将印信文卷等件移交前來臣當卽恭設香案望闕卽頭祗領任事伏念臣湘楚下士知識凡庸臬事忝陳隆恩渥荷愧涓埃之未報覺寢饋以難　兹復忝者藩篆兢惕彌深查甘省當凋敝之餘藩司任句宣之重正供未復清賦宜先民氣未紓培元爲本理財裕餉貴開源以節流課吏用人必　躬而率属如臣檮昧懼弗克勝惟有竭盡愚誠遇事禀承　臣妥爲經理斷不敢以暫時　篆稍涉因循以兾仰酬扃厚　慈於萬一所有微臣接者藩篆日期並感激下忱理合恭摺卯謝天恩伏乞皇太后 
皇上聖賢謹奏軍機大臣奉旨知道了欽此○○二品頂戴雲南布政使臣唐烱跪奏爲微　到任日期叩謝天恩恭摺仰祈聖鑒事竊臣於本年六月二十八日行抵雲南省城接奉督無臣會札飭赴新任隨准署藩司李德莪将印信敕書文卷移送前來臣當　恭設香案望闕叩頭恭謝天恩於七月初一日祗領任事訖伏查滇省自遭兵燹十餘年民窮財盡現雖平定而伏莽猶多瘡痍未復民間生計實屬艱難用人理財在在約關緊要臣以菲材渥荷殊恩深懼庸愚弗克勝任惟有殫竭血誠設法經理旣不忍畏難面避怨亦不敢欲速以害成隨時隨事禀商督撫臣庶期稍紓宵旰憂勤藉以仰答高厚鴻慈於萬一所有微臣抵滇到任日期緣由謹惹　叩謝天恩伏乞皇太后皇上聖鑒訓示謹奏軍機大臣奉旨知道了欽此○○淮安關監督奴才英瑞跪奏爲關税一年期滿謹将虧短實在情形恭摺瀝陳仰祈聖鑒事竊照淮宿海三關每年應徵正額税銀二十五萬四千三百六十三兩六錢二厘又蒙欽定盈餘銀十萬兩共應徵收銀三十五萬四千三百六十三兩六錢二厘兹查前任監督徵麟自光緒七年七月十二日新季開徵起連閏至九月初九日止計八十八日三關共收銀一萬二千一百七十六兩四錢七分八厘奴才自光緒七年九月初十日到任接徵起至八年六月十一日關滿止計二百七十二日三關共收銀五萬四百七十三兩九錢六分二任合徵一年期滿淮安關共收銀五萬五千三百九十八兩五錢二分九厘宿遷關共收銀六千九百三十四兩三錢三分八厘海關共收銀三百七十七兩五錢七分一厘以上三關共徵收銀六萬二千六百五十兩四錢三分八厘共短收正額盈餘銀三十萬一千七百十三兩一錢六分四厘又淮安倉項下徵收茶税銀三十兩八錢二分二厘海關徵收海船樑頭鈔銀二百三十九兩九錢二厘遵例儘收儘解毋庸比較本屇火耗不敷經費動支正項銀一萬一千八百十一兩九錢四分七厘伏查淮宿等關税課因海口通商洋票侵佔節年鉅虧情形歴經各前監督據實奏明在案奴才渥荷天恩膺兹鉅任自上年九月任事正值秋成豆糧收穫較豐設法招徠加意寛恤仰賴聖主洪福商　尚爲踴躍亟思多徵一分税課卽稍盡奴才一分犬馬微忱詎意今歲入春以後上游邳宿一帶水勢異當淺限貨物盤駁維艱税務煩形減色直至四五月間河水漸長商船甫得流通而陰雨連線客貨阻滯旋值炎暑之際向爲極淡之月關期屇滿赶補無從奴才目擊情形萬分焦灼現計通年收數共銀二萬六千餘兩比較上屇多徵銀一萬一千餘兩奴才勉竭駑駘實巳不遺餘力而南來各貨大都航海運行北來餅豆大宗亦復稀少惟洋票往來絡繹不絶其虧絀情形均屬共見共聞不敢稍有欺飾所有本屇短收銀兩可否從亦減免之處出自高厚鴻慈奴才無任悚迫待命之至除将撥解支銷各欵造册送部另疏題報外所有關税一年期滿虧短實在情形理合恭摺具奏伏乞皇太后皇上聖鑒訓示再查額解南河銀二萬六千餘兩内務府節省養廉銀五千兩内閣部科實等處飯銀四千餘兩均屬不敷動支又兩鹽鈔銀一萬兩席抽銀四兩五錢均未解到合併陳明謹奏軍機大臣奉旨户部議奏欽此○○頭品頂戴甘肅布政使臣楊昌濬跪奏爲恭報微臣交卸起程日勘並繳銷木質關防恭摺仰祈聖鑒事竊臣前奉七年十二月二十五日上諭楊昌濬仍着帮辦新疆善後事宜母庸繳銷關防俟來年夏秋間再行來京陛見欽此欽遵在案伏念臣奉恩命襄理而陲善後已經四載夙夜兢惕幸免貽悞現在伊犁初復善後事宜頭緒雖多有劉錦棠等殫精區畫綱舉目張臣居後路無經手　辦要件兹值秋初自應遵旨入都所有布政使篆　業經督臣委員署理臣交卸後定於七月十九日自甘起程趨赴 
闕迁叩　聖訓除将木質關防齎送督臣查銷外謹将起程日期先行恭摺具奏伏乞皇太后皇上聖鑒再臣此次拜摺仍借用布政使印合併聲明謹奏軍機大臣奉旨知道了欽此○○何璟片再新授福建臬司張夢元現已到省應卽飭赴本任以專責成除檄飭遵照並咨部外臣謹附片具奏伏乞聖鑒至閩浙總督係臣本任母庸會銜合併陳明謹奏軍機大臣奉旨知道了欽此 
[錫片]  
　　再奴才接進吏部咨開所有塔爾巴哈台勞績保舉核與例章不符應行駁正人員於光緒六年八月初九日奉旨依議欽此抄軍知照前來查單開藍翎卽補縣丞雷玉錫綸奏請免補本班以知縣分發省分歸候補班前先補用並加五品銜查奏定章程軍務省分人員如保留之省仍係軍務省分應行議准其餘無論何項勞績何處保奏槪不准保舉離省如有因勞績保舉離省者查明奏請改歸原省奉旨允准之案仍應奏請更正今原保清單内並未聲叙雷玉係何省候補臣部碍難辦理應令查明覆奏再行核辦等因准此自應遵照更正伏查該　雷玉前在金順軍營於克復烏魯木齊各城案内在事出力曾經金順隨摺奏保卽選縣丞並非保留軍務省分人員此次因悞寫卽補字樣其擬保官階旣巳奉旨照准在案惟有仰懇天恩俯准監藍翎卽選縣丞雷玉免選本班仍以知縣分發省分歸候補班前先補田並賞加五品銜如蒙　允請旨飭下吏部更正註册可否之處出自鴻慈理合附片具奏伏乞聖鑒訓示謹奏軍機大臣奉旨吏部議奏欽此○○倪文蔚片再同知通判等官試用期滿例應甄别具奏又道府州縣無論何項勞績保舉歸入候補班人員到省期滿令該督撫詳加甄别奏明分别煩簡補用各等因兹查有補用同知夏敬頤補用知縣譚甲齡均巳到省一年期滿據藩臬兩司出具考語詳請留省補用前來臣查補用同知夏敬頤年壮才明辦事精細堪以本班補用又補用知縣譚甲齡才具優長心地明白堪以煩缺知縣用均請留于廣西遇有缺出照例按班補用除将各員履歴送部外謹會同兼署兩廣總督臣裕寛附片陳明伏乞聖鑒訓示謹奏軍機大臣奉旨吏部知道欽此○○何璟片再署閩縣知縣繆嘉行因案奏叅摘頂撤任遺缺查有准調嘉義縣知縣張德迪明幹勤穩堪以代理該員任内並無承緝盜案将届四叅限滿以及經微錢粮有關降調處分據藩臬兩司會詳前來除批飭遵照並咨部外臣謹附片具奏伏乞聖鑒至閩浙總督係臣本任母庸會銜合併陳明謹奏軍機大臣奉旨知道了欽此 
 
 

Page 12

 
 
   
 
