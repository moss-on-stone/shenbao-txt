# 1900 - 131 - 4909728

 

Page 1

 
 
[彚解振欵] [  申報館協振所啓]  
　　崇明海溢民歎其魚印度旱災赤地千里一切苦况早在諸大善士洞鑒之中荷蒙振欵頻頒無異聚沙成塔本所因籌集洋銀一千五百圓請朱葆珊太守彚解崇沙擇尤散放其有指捐印度者亦已積至千圓昨日送交英總領事霍君匯往災區施濟維是災區過廣災民過多億萬哀鴻勢難遍給深望心存利濟者悉泯畛域之見同施雨露之恩俾中外飢黎咸沾仁澤此則本所所心香敬祝者爾肅此布陳伏惟德鑒 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閲者不便爰會通兩家之書撰爲是編用筆謹嚴叙事詳備方今國家崇尚實學稽古之士允宜家置一編惟惜　間所印均係刪節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排卽校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兑此佈 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[川江行駛輪船説]  
　　自中外通商中國各省南至閩廣北迄燕齊西曁楚蜀之交凡有江海可通之處無不有輪船往來於焉載貨物附行旅千里程途旦夕可逹官商士庶莫不便之獨蜀中限於天險由宜昌至重慶雖路不逾千里而江中巉石　　密如鋸齒兼之水性湍急瞬息百里行船者偶一不愼卽有傾覆之虞以是數十年來雖屢議行駛輪船終不敢輕於嘗試邇者風氣日開薄海人心皆有由緩趨捷之意英人乘時而起先派駐紥宜昌之兩兵輪船駛行入川藉探水勢刻幸安抵重慶並無意外之憂英商立德洋行主以爲機有可乘遂又議創行商輪船俾居民共占利涉督憲奎樂峯制軍聞之以巴岷二江中水溜過險難免有觸礁失事之慮特札飭川東道照會各國領事官據事聲明俾得知所趨避各國領事官偕税務司曁德國某管駕在美國領事署會議禀請各國駐京大臣核示施行邇聞此事已經定議由立德洋行主購定輪船一艘名曰肇通一矣修飾齊全卽可展輪上駛聞由宜昌至重慶須七日下水則祗須三日時不越一旬已可彼此往返較之曩時民船之動須月餘者相去不啻倍蓰此後各省人士之官於蜀商於蜀遊歴於蜀者旣免風波之險惡又無時日之稽延行李往來必更繁盛不特此也蜀中礦産之富甲於他處大地菁英半多鬱而未發雖歴經中外官紳倡議　采然終以川河險阻連載出省處處爲難歴時旣多糜費又巨商人無利可圖因之聞而裹足其由漢口連至宜昌之洋紗等項亦往往因中途失事所損不貲商賈均未能踴躍今若得輪船暢行則上下皆無阻滯商務礦務必能逐漸振與且聞由重慶至成都水勢紆迴并可用小輪船行駛其際現在議雖未與然他日時勢所趨必有精於牟利之人聞風興起是則千古極險之地卽可變爲坦途豈非行道之福哉或曰川江水勢之險爲從古所未聞民船處處繞越時時謹防猶不免有意外之變若輪船飛行迅捷轉瞬數十里船巨則趨避不靈行速則防維難及觸石受損勢所必然不知民船之所以多失事者因其時傍淺灘以爲易於駕駛不知轉因此以遇禍輪船則駛於中流水深而石亦不密可以騰踔風波無虞顚沛且卽有巨石亦可參用西法以炸藥轟裂之俾得化險爲夷藉免變生不測是則人力果盡亦何難成移山塡海之志哉要而言之天地之氣機窒久則必通宇宙之人情鬱久則必逹卽無可阻遏亦無庸驚疑今者英商旣祖鞭先著中國亦宜由招商局匀撥輪船數艘開駛入川以分其權利則桑榆之補亦不爲遲若瞻顧遲回俟他人卽有成效然後思步其後塵則緩急遲速之間其受虧已不少矣愚故因英商之事而推論及之有推廣利源之責者尚其於此加之意哉 
[本館接奉電音]  
　　昨日午前十點越十分鐘時京師飛電傳來上諭三道敬謹譯登○四月十八日奉　上諭輔國公載瀾之第五子著命名漙信欽此同日奉上諭本日補行引見之内務府京察一等郎中延曾著交軍機處記名以關差道府用欽此同日奉上諭本日補行引見之内務府京察年已逾歲之副内管領德浩著照舊供職欽此 
[星傳赴蘇]  
　　金陵采訪友人云欽命巡閲長江水師大臣李鑑堂星使於本月十四日蒞江寗旋因别有要公須與江蘇巡撫鹿滋帥面議遂於十七日侵曉起節便道京口句當公務然後折赴蘇垣 
[星輶蒞鎭]  
　　鎭江采訪友人云欽命巡閲長江水師大臣李鑑堂星使於本月十七日午刻由江寗乘保民兵艦抵京口下椗江濵斯時水陸各營勇丁咸鵠列江干如茶如火俄而常鎭通海道長久山觀察長江水師提督黃芍巖宮保京口副都統吉晉軒統制新湘全軍統領陳宇山軍門鎭江府知府向子振太守瓜州鎭總兵高鎭車光効鎭江營叅將鄭藎臣叅戎都司周錦堂都戎以及江勝新湘各營官弁均詣舟次禀安星使接見之餘獨留觀察及宮保籌商防務迨辭出已鐘鳴四下星使卽乘轎赴各衙及各營謝步翌晨簡閲瓜州鎭標水師各砲艇及江勝新湘新兵各營合操 
[大閲有期]  
　　松江采訪友人云本年輪應江蘇大閲之期當鹿滋帥總制兩江時已巡閲淸江瓜州諸處嗣因正任兩江總督兼南洋通商大臣劉峴帥急於回任遂遄回交卸馳赴三吳迨本月十八日提轅接到文移知定期五月初六日校閲本標及蘇防各營初九日秉節出轅校閲福山營伍然後折而至常州繞出澱山湖簡練水師技藝隨卽順道至松江閲視正副兩營駐松五營曁金柘靑三營弁兵事竣往吳淞閲内海外河及砲臺各軍大約帥節遙臨必在榴火蒸紅蒲觴泛緑之後矣 
[宮保蒐軍]  
　　鎭江訪事友人云本月十四日長江水師提督黃芍巖宮保新臨大校塲校閲江勝五營操演各陣是日黎明各營官率同兵士先往伺候迨宮保駕臨各官恭迎至演武廳升座後傳令　　先演洋槍次擡槍次梅花槍以五人爲伍輪流不絶繼以打靶然後分演各陣至日影西斜始竣事宮保擇其技藝純熟者賞賚有差 
 
 

Page 2

 
 
[軍麾赴省]  
　　寍波訪事人云本月十五日署理浙提督余瑞廷軍門乘舟由内河赴省甯郡文武官員均赴西門外接官亭恭送蓋官塲之禮宜然也 
[軍麾過潤]  
　　鎭江訪事友人云本月十四日江南提督兼自强軍太湖裏河水師統領李壽亭軍門由金陵乘虎威兵艦行抵京口旣下碇江勝新湘各營官咸詣舟次迎謁軍門接見之餘乘輿赴文武各衙門答拜並謁見長江水師提督黃芍巖宮保籌商防堵機宜良久始辭出迨鐘鳴四下卽展輪東下 
[購地屯煤]  
　　漢口訪事人云省城之外爲湘粤鐵路發軔之地將來全工告竣需煤孔多當事者先事預籌因就塘角購地一方建造煤棧現已議妥惟尚未興工耳 
[鄂城課吏]  
　　武昌采訪友人云鄂省自創設教吏館以來凡同通以下各官須按期入館肄習現値夏季甄别署潘司瞿賡甫方伯　臬司孟志淸亷訪監督殷厚培錢銘伯兩觀察特於本月某日親詣館中命題扃試至各員功課分數早經監督逐一考核是日亦分定優劣榜示館中計同通　縣優等五員通判孫本懐知縣方朝佐大挑知縣田芸生教習知縣悔際郁知縣羅忠祥佐雜優等五員從九伍本熾典史將芑元道庫大使繼宗縣丞徐立貞府歴經吳績凝題爲中西圜法異同得失論漢將相多藉輿圖以行軍治水論開采五金利益説治水以疏濬塞三者孰要説宋太祖欲武臣讀書論中西律法輕重懸殊試商定一律以劑其平論 
[獲匪類誌]  
　　蕪湖采訪友人云皖省無和二州地處江北鹽梟會黨密布如林前者大憲曾歴次派撥營兵犁庭掃穴渠魁就戮懸自藁街意以爲若輩當觸目警心去邪歸正矣乃殺人越貨作惡如前月前和州知州童米蓀直刺由西梁山追捕巨匪江文煥等江自知　如山積法網難逃因拔取小刀自　其腹洎解歸州署業已氣弱如絲遂將餘匪略訊口供火速申詳上憲三月某日接奉憲札立就獄中提出要犯八名綁赴市曹次第正法時江已死將屍掘出梟取首級懸諸犯事地方至創設山堂私售票布之龍頭王子彪及羅阿淸二人迄今猶在逃未獲大憲以若輩罪大惡極不能任其漏網爰高懸賞格不論軍民人等有能拿獲者每名賞給洋銀四百圓事閲兼旬杳無著落直刺乃按名加賞一百圓某日王潛返舊巢西梁山某渡船户見之奔赴精健營密報營主　副戎派勇夤夜跴緝行至西梁山市上因　蠟燭與燭鋪夥忿爭遊兵營勇某甲素不相能指爲强盜歸禀本營馬千總將精健營乙丙丁三勇縶去副戎聞而怒甚偕本處水師千總姜千戎至遊兵營剖日營主莫叅戎年已老邁尚以血氣用事不待備陳顚末遽爾提刀砍之致副戎曁所帶件當三人均被砍傷内有二人手指幾斷次日遂各移請直刺蒞騐直刺傳訊起釁之燭鋪主已得端倪隨爲之排解再三無奈副戎及叅戎皆負氣不下不得已據實申詳目下大憲已委直刺會同所派親信之人嚴密訪查澈底根究矣 
[要犯成禽]  
　　上月二十三日戌刻杭州遷善所被押犯縱火脱逃前已詳紀本報兹接訪事友續函知此事由土棍　金魁起意串通同號押犯先將鐐　扭斷至薄暮撬開所門一擁而出看役見寡不敵衆急閉總門各犯知事勢已急遂入内放火一時人聲鼎沸各號押犯狠　　突紛紛驚竄致將總門擊開四散逃逸其畏罪未逃者僅十之一二次日新任臬司榮廉訪飛飭仁和錢塘兩縣主會同保甲局員嚴密訪拿并行文各屬一體協緝旋又傳集通班捕役許以重賞責令赶緊搜捕本月某日捕役在湖州府屬歸安縣境某鄉將毛及同謀之戴某拘獲禀請歸安縣蕭明府升堂研訊明府曾任仁和縣篆見毛卽當年在任時犯罪判押者遂命加上刑具添差押解至省初十日杭州府林迪臣太守細加研鞫兩犯直認起意脱逃惟種火一事稱係某某兩犯主謀太守卽命釘鐐收禁一面捐廉賞給捕役洋銀五十元俟將所供種火之兩犯拿獲再行重賞 
[茶市紀聞]  
　　漢口訪事人云崇陽羊嶁峒祁門三處新茶均已開盤計崇陽天香每擔售銀二十七兩羊嶁峒馥興售銀三十五兩祁門祁元售銀五十兩日内羊嶁峒已到四百箱餘則但有價目未聞到貨也 
[杭垣火警續述]  
　　本月初十日申刻杭州周公井左近失火情形略紀前報兹得訪事人續函云是日火起於應某家時應姓男婦老幼均赴吳山城隍廟觀劇將門反扃不意午炊餘火未息致肇此災是處共有平屋八間經各水龍竭力灌救又將火道拆斷僅燬五間及應聞信奔至已如崔武子之無家矣語日樂極生悲是之謂乎 
[甬江火警]  
　　寗波訪事人云本月十五日之夜十點鐘時郡城蕭家橋下某柴棧失火一時紅光燭天警鑼亂鳴遠近水龍以及甯防局洋龍爭先馳至協力施救文武官員亦均到塲彈壓逾時救滅共燬平房四五間 
[漢皋火警]  
　　　漢口訪事人云本月十三日之夜三鼓時漢鎭九如橋萬泰永藥材店不知因何失火霎時光燄熊熊冒穿屋頂幸水龍畢集竭力灌救祝融氏始霽威而退僅燬是店一家 
[浙省官塲紀事]  
　　杭州訪事友人云新選仁和縣學教諭謝廣文光樞奉撫憲劉景韓中丞牌示著於四月十五日赴轅考騐適患感冒請假調養大約須俟病痊再請示期考騐也○西安縣典史缺奉　憲惲菘耘方伯牌示飭准補是缺之陳少尹星涵赴任壽昌縣典史缺飭准補是缺之徐少尹楨赴任宣平縣典史缺飭准補是缺之張少尹紹貴赴任○本月十三日乍防新右軍帮帶章守戎芹因公赴省禀見撫憲劉景韓中丞事畢於十五日遄回防次○浙江糧儲道鄭芝巖觀察初擬本月十四日起程隨漕北上旋因偶患腰疾請假三日想須展期然後押運赴津也○瓶窰保甲局總辦卽用知縣陳大令敬修現奉藩憲惲方伯委署平湖縣篆所遺保甲一差已由臬憲榮廉訪委候補知縣劉大令椿祺接辦矣 
[甌郡官塲紀事]  
　　温州訪事人云駐防温州之定字營統領李定菴大令續祜近奉上游調省差遣所遺定字營統領一差委候補副將范副戎銀貴接任已於本月十一日到差矣○玉環廳所轄江南江北向有環山玉海兩書院環山主講蔣乙藜孝廉爲某邑司鐸向惟半年駐院兹者吳鏡茳刺史以振興文教爲務另聘台郡某孝廉主講席月加三課以期多士竿頭日進益學業有成○新委竹嶼釐局委員曾迪安少尹惠吉於本月初一日到差○新任瑞安縣典史李可樓少尉時芳禀見道府憲後於本月初六晚赴章安擇吉初八日接鈐任事○大荊茶捐委員李麟書二尹兆孫於本月朔進局任事 
[珠江近事]  
　　廣州訪事友人云粤省盜賊之多甲於他處大憲爲民除害籌備海防經費募勇緝捕以安良善乃開辦已數月於兹而匪燄仍不稍戢上月杪有一赤泥渡船由花縣炭步開行至省沿途被盜行刼三次末一次竟至罄其所有連所載翰音數籠剛鬣十餘頭亦悉數　去吁是豈緝捕者有名無實不肯竭力查拿耶抑匪勢猖狂竟莫與爲敵耶何一任其肆意橫行如入無人之境也○本月初六日之夜　更二轉時有三西人由沙基某酒肆覓醉而歸舟至涌邊相率登岸一人行稍後偶一失足遽占滅頂之凶迨前行者察悉情形急懸賞購人打撈而已杳無蹤影矣○日前老城内舊倉巷天福酒館雇匠修理陰溝掘獲窖銀千餘元携之以去旋爲館主查悉責令如數歸還匠不允致相爭論紛紛擾擾尚未知如何了結也 
 
 

Page 3

 
 
[京江夏浪]  
　　鎭江訪事友人云常鎭通海道長久山觀察目擊鎭郡五方雜處匪徒最易混跡深恐刻下冬防已撤若輩益復忌憚毫無爰札飭鎭江府向子振太守轉飭丹徒縣莫嶼香大令主簿張少尹煥文實力振興團練連日金烏西墜時城内外各團勇手執槍械分投各處梭巡異常嚴密○某日七里甸甲乙兩村民因賭啓釁紏衆互毆旣而兩造各斃一人家屬遂奔赴丹徒縣署報案縣主莫嶼香大令詣騐屬實卽將兇手拘獲帶回候究 
[麋臺石蘚]  
　　姑蘇訪事友人云臬署甲乙二書吏不知因何將上海關道署公文延擱半載道憲余晉珊觀察以日久未得臬憲批示備文敦促署臬司朱竹石廉訪查悉情形勃然震怒以甲乙膽敢無斃營私立命押交吳縣署看管候訊○本月初一日之夜閶門外山塘大街孫如南貨號被梁上君子越垣而入竊得報時鐘及對時表等件打疉成包携升屋頂忽覺倦而小憇轉瞬已深入黑甜鄉次晨鋪中人查知譁然喧閙賊驚醒慌急中由屋躍下跌破頭顱遂爲鋪中人擒獲旋在屋上覓得各物遂訴知地甲解送吳縣署縣主田大令訊悉前情飭將贓給失主領去賊則押候覆訊嚴懲○蘇城唐家巷陳姓婦半老徐娘衣衫淸潔藁砧舟子也烟波一棹來往靡恒家中惟一雛婢供役使本月初二日午後不知何故忽持并州快剪自刺其喉登時血湧如泉婢駭極呼救鄰人聞聲畢集婦復由露臺躍下兩目凸出慘不忍覩撫之已氣絶矣乃召其夫歸備棺收殮至因何自戕則一個悶葫蘆迄今無從打破也○本月初七日午後黃山鄉人某甲持洋銀數十枚赴吳縣署完納上忙條銀行至閶門外弔橋堍忽有口操湘音之某乙手持破碗故意將甲擠軋碗墜地碎乙大怒向甲責償甲不允致相爭扭旋有丙丁二人佯爲解勸或左或右乘問將甲所負搭連袋攫之而去甲竭力扭乙至吳縣署禀控縣主田大令研訊之下將乙重笞一千板釘鐐收入獄中限日繳還所攫洋銀再行嚴究 
[上海官塲紀事]  
　　日前松江府張子虞太守來申迎謁回任江蘇藩司聶仲芳伯暫假滬南海運局小駐兹已事畢定於昨日乘舟回郡上海縣戴子邁明府前往恭送如儀○江海新關税務司史納機君刻因政躬不豫禀商赫總榷使委金陵關税務司安格聨君來申署理昨晨十點鐘時史納機君偕安格聨君詣蘇松太兵備道轅拜會余晉珊觀察觀察延入花廳茗談良久而别○新任上海縣汪瑤庭大令將次來滬擇吉本月肚十三日接篆昨日縣署辦差人役將敬業書院洒掃淸潔以便大令暫駐辦公 
[龍門甄别]  
　　本月二十日爲蘇松太兵備道余晉珊觀察在道署舉行龍門書院甄别之期昨日觀察飭辦差人等將龍門書院内所有桌凳等物舁至道署布置停匀俾届時濟濟英才於此一角優劣 
[團操誌略]  
　　昨晨九點鐘逾三十分時本埠西商團練兵咸穿白色號衣由江海新關前浦灘排齊隊伍迤邐至泥城橋西賽馬塲操演各種陣法至十二點許始各整隊而回 
[拆梢送縣]  
　　凡訛詐人財物者滬諺呼之日拆梢此風由來已久而莫甚於今日日前磨　腐工人唐阿三投上海縣署控同業金阿龍索詐不遂肆意尋仇縣主戴子邁明府查知金匿跡英界爰移文英美租界公廨請讞員翁笠漁直刺派差協提昨爲包探劉阿内拘獲押解至案唐投案申訴情由金供小的安分營生不敢滋事直刺著送縣歸案訊懲 
[上海縣署瑣案]  
　　日前虹橋鎭人姚子雲被人戳斃抛屍河内控經縣主戴子邁明府詣騐後飭提是夜伴送之張裕卿並兇手劉金祥旋由原差將張提到前晚升堂研訊張供小的與姚子雲素來相識姚行爲兇暴仇隙極多故從不敢獨自出門本月十一夜由鎭買物而回　已夜深特邀小的伴送行經林家弄突由麥田内擁出十餘人將姚圍住攢毆其中惟劉金祥與小的識面餘均不知名姓小的恐被禍及伺隙逃回以後如何皆未目覩明府飭卽回去一面飭差赶緊查緝兇犯不得再延○法界公堂讞員　森庭明府移送湖南採辦軍裝之彭委員向沈泳興林發記定製拖砲馬鞍以致紏葛一案到縣戴明府研訊之下彭遣家丁胡春投案禀稱家主向沈泳興林發記定製馬鞍二十副議定每副價銀六十兩當時立有承攬據言明倘與外洋原樣稍有不符聽憑退還旣而兩家各製一副騐得實與原樣不合爰照原議價銀收買一副餘　　勿再製伊等不允因之興訟求恩公斷沈泳興無人到案林發記主林和尚供小的　製馬鞍與彭委員來樣相同實係有意指摘求騐明府卽飭兩造及曾經介紹之張英當堂將馬鞍比騐張禀稱皮質稍有不符明府飭林和尚收回價銀六十兩將已成之一副售與彭委員其餘不必再製林遵斷具結而退 
[上海巡局紀事]  
　　前晚南市萬聚馬頭錫金公所被賊竊去報時鐘一架昨日所中司事人開具失單投報十六鋪巡防中局請爲跴緝局員文娬臣二尹准之○蕩婦高王氏賃居滬南洽興街口王仁順家前晚所私之無賴阮恒泰高阿才彼此相遇各懐醋意互相扭毆倉猝中將桌上火油燈潑翻立時火勢熊熊幾釀巨禍事爲王　知將阮高扭控十六鋪巡防北局局員楊聘侯二君研訊之下判將阮笞責一百板高二百板高王氏掌　四十下限卽日遷去不准逗留滋事○上月中旬某日本城四牌樓閔家弄何茂才家被賊潛入將一切骨董竊之而去何開具失單投報巡防中局局員黃衡堂二尹卽飭捕役偵緝迄今日久尚未破獲昨日何又投局禀催二尹飭地甲將汛捕傳案重責一百板子限三日務獲懲辦 
[南市捕房紀事]  
　　日前有王某者由某處附某輪船來滬帶有衣箱二口内儲大小洋銀及首飾等物上岸後寄存新閘鉅慶里向爲洋紗捐局巡丁之張秋泉家張旋將箱内各物私行取去迨王察知向之詰問張一味推諉旣而由侯某出爲介紹令張給以洋銀三十元王不允前日在南市新馬路指南白玉樓茶肆相遇張見勢不佳乘機免脱因將伊父張某扭入捕房捕頭令一併押候解請馬路工程局總辦程雨村大令研訊未幾侯至捕房願擔保出外調處捕頭允之○前日有年約十餘齡之男孩在南市馬路中徘徊啼哭某號巡街捕見之恐入匪人之手遂帶至捕房捕頭詢以姓氏住址孩呆若木雞不發一語因令留候家屬認領 
[英美租界公堂會訊案]  
　　前者俄商道勝銀行主曾託道逹洋行主向華人黃華棟永遠租地二十飭畝黃於立契後延不交地控經該管領事宮德密特君照會讞員翁笠漁直刺訂期會訊前日午後德君倩英領事署繙譯梅爾思君詣公廨偕直刺升座後道勝道逹兩行經理人偕律師哈華託投案訴稱去年十一月道勝銀行主某道逹洋行主馬海與黃華棟立據合買浦東地二十二畝當時黃曾言内有十二畝係高易律師出名在美領事署注册第八百三十六號轉換道契其餘除田單一畝之外皆以升科單據爲憑均交美領事署騐過由道逹行主馬海交到定據卽由道逹付去定銀一千五百兩不意黃收銀後延不交地後向高易查問知其中十二畝並非黃產故不肯將單交出若除去此十二畝則原告又不合用且是處地上有益泰棧房一所亦託高易轉換道契故曾投道轅控請飭益泰拆屋讓地現乞傳黃及益泰棧主於禮拜五再訊中人陳光甫供黃自稱有地二十二畝五分倩小的介紹售與道逹洋行道逹行主馬海復轉售與道勝銀行其中十二畞原係南市商船會館之產被前升科局總辦許大人勒令充公分售三户共收定銀一千三百兩後黃復將此地升科單向商船會館董事王介眉押銀八千兩王董亦託高易轉換道契旣而黃又售與道逹洋行現在彼處地上有益泰棧房故王董托高易律師禀請道憲飭令遷讓益泰未允以上各情小的得自耳聞不敢信以爲實求鑒黃所延律師　魯公投案申稱黃因病不克到堂今旣定於禮拜五再訊請俟禮拜五由本律師將黃交案可也直刺商之梅君著候傳集王黃於禮拜五十點鐘再訊 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[偷兒放火]  
　　甯波訪事人云立夏前一夜郡城隍廟東首永源當铺鋪中人聞屋上有人行聲不禁羣相驚異鋪夥羅某自恃膽力上屋追之賊懼從郡廟後飛奔而去次夜忽有火藥包自外擲入登時火光上衝黑烟滿室幸卽撲滅不致成災事後鋪主知會同業公禀府縣二署府尊高太守立飭六柱保甲局協同鄞縣徐大令遴派差勇地保人等在永源一帶巡邏想不致再遭毒手矣旣而太守復出示曉諭云甯波府正堂高示照得兇徒圖財放火故燒民房搶奪財物者照强盜不分首從均斬立决定例綦嚴甯郡五方雜處市肆人烟稠密難保無匪徒設計放火圖搶情事除飭鄞縣曁六柱保甲委員於城廂内外嚴密巡查外合行示諭軍民人等一體知悉如有匪徒放火圖搶許卽當塲扭獲解縣訊明立子照例懲治决不寛貸特示 
[存絲减價]  
　　杭州訪事人云今歲入春以來杭地絲價日貴細絲每百兩約需洋銀五十元左右粗絲每兩亦須錢四百文此皆由市儈囤積居奇以致價値蒸蒸日上現在蠶事將登天氣和暖各鄉業蠶者均有豐收之望而存貸尚多急思出售市價遂爲之頓貶較前約减十分之二云 
[英美租界晚堂瑣案]  
　　遊擊衛占雄控永安棧執事人王善臣串抵壽板等情前晚讞員翁笠漁直刺倩襄讞委員張柄樞司馬研詰衛供職員籍隷四川某縣本年二月隨董軍門赴京師神機營公幹軍門購有壽板四副由族玉章及輝軒運至上海僑寓三洋涇橋施永安客棧及職員由京回滬查檢之下已被玉章串同棧中執事人王善臣押去一副今二董已不知去向王理論一味推諉目下已經軍門察知職員不能任咎叩乞究追王供小的係湖北某縣人前者董軍門有壽板寄存小的棧内及軍門與衛赴京後由玉章等在此照料嗣被用空洋銀二百元無可彌補遂將壽板一副抵押小的並無串通情事玉章現已赴湖南棧中尚有衣箱一口求恩明察許德明供稱小的在永安棧爲夥餘語略同司馬以董玉章旣虧欠棧中洋銀著衛如數繳還壽板衣箱給衛領去○包探陸阿九解送形跡可疑之萬阿法吳四姑娘到廨直刺倩司馬詰訊萬供小的係浙江紹興府屬蕭山縣人前在杭州王姓家當輿夫吳四姑娘亦在王處傭工因與相識此次由其姊俞吳氏倩小的帶至滬上交其戚俞阿五並無别情叩求明察吳四姑娘供小婦人籍隷常州府屬某縣年二十有四與姊吳氏同傭於杭州王姓家親戚俞阿五現在治下二馬路開野味店故與萬約同來此藉往探視言畢出信一函呈電司馬著原差傳俞至案將吳四姑娘給領萬無干省釋○郭蘭卿控王鑑亭無端訛詐前晚直刺情司馬研訊郭供小的係泰州人二月某日來申與張芝卿同住治下北香粉弄嗣因覓就無著不得歸家遂將十三歲之女兒抵與某妓院王聞之卽邀小的至德星茶樓强借洋銀十元小的已付過二元伊以慾壑未盈紏集多人將小的扭住兇毆有張芝卿者目擊其事願爲見証張供王紏衆索詐小的向之解勸亦被扭毆爲此來案作証王供小的被蔡文聚虧欠洋銀故向索取不料郭等助蔡爲虐反來誣控實則小的並無拆梢之事司馬謂王圖詐未成竟敢恣行兇橫本應重辦姑從寛典著具呈安分切結然後斥釋如再犯案定子重懲 
[英美租界公堂瑣案]  
　　包探趙銀河拘解野鷄倡婦花黛玉到案禀稱此妓强取狎客虞寳春之金約指一枚報捕後經小的拘獲送請究追虞投案領贓花妓供稱小婦人在大興里賣娼前晚此人來院尋歡未携夜度之資故將金約指作抵不料伊竟揑情妄報捕房叩求明鑒讞員翁笠漁直刺商之梅繙譯謂虞行止不端尚敢來此朦控無恥已極本應究辦姑從寛典一併斥釋○二百零四號華捕解送流氓曹阿生王阿來王阿彩到案禀稱前晚伊等至羣仙髦兒戱園觀劇不給戯資園中人不允伊等遂毁壞自來火管園中人怒扭交小的送請究懲曹及二王一味求恩直刺判令各責一百板枷號五日○四百零三號華捕解送竊賊周阿餘到案禀稱此人前曾犯案解經老爺訊供懲辦不料釋出後故態依然前晚一點鐘時掩入王雨生家圖竊經小的拘獲送請究懲周供小的失業無聊不得已而出此下策叩乞恩寛直刺判押三月 
[法租界公堂瑣案]  
　　小東門外洋行街裕泰建行與南北市各錢莊往來結欠銀一萬三千二百六十餘兩行主楊淸水知不得了逃回厦門各錢莊經理人遂將司帳人蔡雙泰行夥董安甫拘送捕房昨禮拜四讞員朱森庭明府會同陸繙譯升座包探解案請訊原告晉興莊夥嚴稼卿安裕莊夥陳雲永昌莊夥羅錦華一大莊夥陳瑞華安康莊夥周桂濟大莊夥陸雲泉元泰莊夥王淸桂壽康莊夥　善寳寳和莊夥劉懐春聨名具禀呈遞淸帳求卽嚴追蔡董同供行主楊淸水福建泉州人小的等在行經理帳目不但積欠莊欵且尚欠三公司水脚銀一萬餘兩厦門亦有行鋪銀兩均存彼處除付給各欵外尚有餘銀求爲察核明府謂厦門上海各有往來爾不能將厦門之欵混入旋有楊光輝者投案聲稱淸水係小的胞兄業已物故因此來滬淸理各帳明府飭將董安甫交保出外理處蔡楊一併還押○張秉鑑遣抱孫小寳控稱孫炳元在城内十二鋪白衣菴左近開設小木作光緒二十三年九月倩伊兄孫松琴作保借去洋銀三百元立有借票每月利息一分兹忽圖賴是以控請提追明府准詞卽出票拘孫研訊孫供稱小的欠銀屬實惟已劃歸兄處明府著人銀並保限十日内理楚包探禀稱孫炳元前在城内施放風筝割斷電綫捕頭飭拘乘問逃逸今旣到案求恩嚴辦明府與陸繙譯會商著另案辦理○陳松雲遣抱萬春芳控城内東街嫁妝店主張志栢積欠本利洋銀六百二十四元求提追給明府准詞提案訊究張供稱欠欵屬實惟三年前因生涯淸淡曾向各債户懇商現尚力有未逮求恩寛限付還明府諭令人銀並保限半月内理淸如延押追○大羅洋行出店張阿發行竊洋瓶蓋及洋酒等物售與各店經行主查獲送案請辦昨日包探將收贓之均和洋行夥毛聨元增記洋貨店夥徐廉甫連瓶蓋四百枚及皮酒等物解案明府與陸繙譯會商判毛聨元賠洋銀二十六元另罰洋銀五十元徐廉甫賠洋銀二元三角另罰洋銀四十元張阿發枷號半月責二百板○葛阿狗前因收買被賊行竊之白蠟控經明府訊明判罰洋銀十元另賠贓物十元兹者在押日久無人具保包探查得葛係店夥店主已經逃逸店亦閉歇遂禀請明府提訊著重責手心一百下以示薄懲○王增祥禀稱闕松亭借去洋銀五十元立有借票今忽圖賴求恩訊追明府諭令人銀並保限十日内理楚○陳家生禀稱行至小東門外被流氓夏瑞林等藉端訛詐攫去衣服三件報捕查獲送案請辦明府判責二百板○包探禀稱輪船積竊陳松林屢次犯案遞解回籍今又潜來滬上請卽訊辦明府判責五百板○包探禀稱偷兒周成祺專竊東洋車上鋼板是以獲送請辦明府判責二百板 
[美租界捕房紀事]  
　　昨晨浦東人張阿四混入篷路甬人某姓家竊取木質報時鐘等物携至某押鋪求質適爲包探劉光震所見拘入捕房捕頭令押候解送公堂禀請讞員翁笠漁直刺懲辦○昨晨小竊許阿土混入裏虹口鄉民某姓家竊取布衣適爲事主所見扭入捕房捕頭令押候解送分堂禀請訊辦○甬人王阿和僑居西華德路某里昨日忽失去布衣疑係近鄰某甲所竊向之索取甲不服將王毆擊旋互扭至捕房聲訴捕頭以疑竊無憑不予准理 
 
 

Page 10

 
 
[金陵官報]  
　　四月初八日委署粮道松禀知交缷下關製騐差正任海分司徐紹垣禀知交代淸楚威靖兵船王得標辭送鄧撫臺赴滬○初九日藩臺恩傳見新授福興泉永道黃祖絡總統武衞右翼江西臬臺陳澤霖蘇防營務處統領浙西鹽捕水陸等營候補道杜俞淮北督銷候補道曾紀壽均見知縣秦炳禮叩謝加札巡檢沈鐘瑾禀知委充巡閲長江行轅文巡捕辭從九戈乃文謝委雙甸騐補路捐差卽辭平鏡輪船馬儉餘崇安輪船劉德耀均送鹿撫憲官眷赴蘇回○初十日總理兩江營務處候補道李見知縣劉重堪均叩謝加札又江矱由京引見回世職耿獻廷奉示騐看候補知縣何鳳祥典史裘增德均由京來到省州判周用成山正陽關來前江蘇通判劉人僑廣東回均到藩轅牌示委署江寗縣訓導李金臺病故繳委遺缺按　輪應試用訓導沈應星堪以署理○十一日湖北提臺張軍門會總統武衞右翼江西　臺陳澤霖見統領衡字全軍暫統棟字三營王世雄禀知歸併營勇槍砲一律交局清楚副將夏友篤謝委帶奇兵右旗又徐振鵬叩謝帶鏡淸兵船知縣聶培新叩謝加札 
[姑蘇官報]  
　　四月十一日儲憲羅通知在院上辭行督運赴天津並本日交缷蘇州關監督篆務代理蘇州關監督特用道黃承暄通知在院上禀知接印任事二品頂戴軍機處存記江蘇卽補道潘學祖由上海來通知在院上禀謝奉電調由日本回華奏派總辦上海機器製造局並銷吳淞開埠工程局差新授蘇州府遺缺知府余九榖江西人由京來直隸州謝　禀知由松江平望一帶公幹回通判王鍾　由靖江勘田回並禀謝奉委管解京餉差又陳態禀知由滬見道憲回知縣孫寳榖禀知赴寗見制憲卽辭知州　　用知縣李瑞懋江西人由江西領咨回省禀到四品銜委署蘇州衞掌印守備王邦任禀知本日接印任事府經歴程楚雄江寗元和縣主簿陳炳甲通州代理吳縣主薄李楚楨東臺均禀知奉府委押解秋審人犯差卽辭巡檢沈恩彤禀謝奉委溧陽縣保甲差卽辭指分江蘇試用從九品胡藩由京領照來省禀到○十二日同知王秉忠由木瀆釐局來通判鍾壽康由常熟淸查沙洲差次來卽辭常熟縣楊禀到卽辭知縣王濟禀謝飭知准其起復並奉撫憲委巡閲支應差理問許寳穗禀知奉府委押解秋審人犯赴東臺卽辭縣丞鄭光弼禀知奉委赴金壇溧陽守提催兑差卽辭○十三日藩轅　示照得蘇州府知府彥秀升補直隸永定河道遺缺查有松江府知府濮子潼堪以調補所遺松江府知府遵旨卽以余九榖補授候補道朱福淸禀知奉撫憲加札督辦文案事宜花翖鹽提舉銜江蘇試用通判崔仲爲由籍領咨起服回省委署新陽縣知縣胡保聨禀辭赴任撫署洋務局委員知縣楊錦江劉廷鳳蕭啓英吳善　方敦吉俞錫疇縣丞單希曾撫憲文巡捕吳樹楷田應庚武巡捕李福海杜步階閻永珍劉長勝劉文煥均禀謝奉撫憲加札飭委接辦典史范鴻錫均由寗回主簿何樹勳由陽湖縣保甲來指分江蘇遇缺先補用巡檢劉寳琛山西人由京領照來省禀到○十四日知府羅道源辭回　河厘局題補丹徒縣張德迪由奔牛厘局來知縣張明允辭赴靖江查案又程慶明由寗回四川　補巡檢徐恩溥禀謝奉撫憲札委監印差○十五日知縣洪衍慶禀銷撫署官電局並禀知奉委撫憲收呈卽日到差蘇州府照磨姚定信禀知奉委赴本屬各廳公幹卽辭請補嘉定縣諸翟司巡檢陳維樞請補吳江縣汾湖司巡檢鄒慕賢均禀謝奉委赴鎭江差遣卽辭 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
