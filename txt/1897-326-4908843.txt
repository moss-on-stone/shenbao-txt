# 1934 - 326 - 4908843

 

Page 1

 
 
[諭旨告成] [  申報舘主人啓]  
　　本年秋季諭旨經本館彚集排　刻已告成敬謹裝釘成編　前一式每本收義工料碼洋六分王言如綍薄海同欽凡屬臣民有欲恭聆天語者請移玉至本館帳房購取可也 
[重印蜃樓傳出售] [  圖書集成局代啓]  
　　蜃樓傳一書筆法新　所著皆嚴嵩又子擅竊　政鄢趙　人依權兩勢曁戚繼光及　忠愍之公子德明蕩平倭寇之事前由萬選樓主倩本局鑄板代印欠已不脛而走茲仍托本局重印出售每部計洋四角祈向三洋涇橋萬選　及　壽坊購取可也 
[閱報紀裁兵節餉一則書後]  
　　自乙未歲中東議和允償兵費二百兆分　交　比年以來中國庫藏旣窮度支告匱計臣仰屋而興嗟旣羅雀掘鼠之無餘復挖肉補瘡之不恤用是稅厘加增物價騰貴民窮財盡岌岌乎有不可終日之虞所賴我朝二百五十年來厚澤深仁浹民肌髓薄海之内罔有怨咨致生反側於是當局　通　　算謂歴年兵餉一項其數不貲爰定裁兵之議行文各直省由各疆臣妥籌裁撤自去歲至今計各省裁兵情形紀於報牘省亦夥矣昨閱十月廿九日報紀裁兵節餉一則乃得彚而計之知江蘇安徽江西山西四省緑營兵各裁汰三成廣東廣西二省除同治年間已裁三成五成外又裁汰二成陜西甘肅二省除甘肅之河州西寗暫緩議裁外餘則裁汰二成河南一省分二年裁汰三成山東一省分五年裁汰五成四川一省除已裁二成外分六年裁汰三福建浙江二省裁汰一二成至五成不等以上皆緑營應裁兵數按各省緑營兵籍多係土署其中不乏疲癃殘疾之人裁汰後不足爲患卽在壯年亦多兼有别項生計本非專恃兵糧亦尙不至爲患所患者各省練軍防軍其初本係行營兵勇事平後留隷練防其人率皆客藉於本地居民初無氣誼相聯絡輿論相顧忌一旦裁撤後欲回故里則無家　歸無田可耕勢必逗遛他鄉漸致流於匪僻今據報紀江西防軍裁汰二成浙江裁汰七成直隷宏字淮軍十一營各裁汰一成并裁砲隊一哨湖南雲南各裁汰一營河南裁汰豫字三營並嵩武軍三營四川裁汰舊勇一千六十餘名及新健一營福建湖北二省各裁汰三千餘名安徽裁汰一千八百餘名及清淮軍五百二十名吉林黑龍江二省各裁汰一千四五百名江蘇廣東二省各裁汰新舊防勇一萬餘名以上統計裁撤各省防軍不下十萬餘人在國家每歲省此十萬餘人之軍餉爲數原屬不少竊恐各省當饑荒彫敝之餘平添此十萬餘人之坐食而無生計以濟之其不爲害者幾希卽以江蘇而論長江一帶哥老會匪賴有劉峴帥重望坐鎭尙不致於蠢動其蘇松二府與浙省嘉湖各屬交界之區若太湖澱泖各湖每聞鹽梟光蛋諸匪出没其間爲商旅居民患今有此一萬人之遊手無賴而或流入此中如虎傅翼爲患正非淺鮮牗下書生試爲借箸以籌與其專顧節餉全數裁 
撤而貽地方以隠憂孰若半給其餉使之屯田查江浙各縣荒田尙復不少宜令地方州縣查明册報由營撥勇耕種講求屯政三年之後田獲豐收則餉可節而兵仍不須裁撤此在持大計者一轉移間耳東隅雖失桑榆可收袞袞諸公盍有意乎雖然此特爲裁兵弭患計耳至爲國家裕財源則修造鐵路開採礦苗無一不需人力卽無一不可部勒以兵法此不患在下者無人可用而在爲上者用人不得其心嘗謂中國之財散於千萬人者其數可稽而其耗財也猶淺聚於數十人者其數不可紀而其耗財也最甚試觀各省貪黷之員罷職家居率多廣營田宅又武員曾膺專閫統大兵者亦無不家積貲財在朝廷寛大爲懷原不計及此輩顧中外任事諸公豈不知之舍此輩不科罰而較及錙銖是網漏於吞舟之魚而竭澤而漁者偏不遺夫寸鱗也言者無罪聞者足戒願以此言爲封菲之陳 
[譯西報紀膠州事]  
　　西字捷報云本埠禪臣洋行龍門輪船於昨日由膠州灣回滬船中人述及日内膠州甚爲安謐鎭守膠州之華勇方襄助德軍修治砲臺及一切工作統帶章鎭戎無端將髮辮翦去仍住礟臺並未他往德人旣得砲臺後卽四面設防務極鞏固灣内泊有德兵艦四號各將砲門對岸上蓋恐華軍由陸路來此奪還砲臺也某日德統領率領兵士數人往内地游覽行至離灣岸二十里之遥土人皆以禮相待毫不爲難德統領乃安慰數言而返至電綫並未截斷北至京邸南達上海仍有電報往來以上皆捷報之言眞耶假耶明眼人自能辨之固不煩執筆者爲之解說也 
[譯東報論德人據膠州事]  
　　日本東京日日新聞去頃得中國京師電信言德國軍艦占據膠州灣砲臺之後總理各國事務衙門諸大臣於西歴十一月十七日卽華歴十月二十三日集議此事意其倉皇盡一日之長始議畢而散按德人自自俄法聯合向日本索返遼東滿擬中朝必有以酬報遂頻欲於南省得一可駐海軍之地今者駐軍之地旣得矣電信達乎柏林柏林各日報皆喧傳其事極意鋪章卽倫敦諸報亦然回憶前者德國駐京使臣刻意在中國南部求開租界以便積儲煤火貨物且每以索返遼東後獨無酬報爲恨當二年前有德軍艦駛赴厦門左近測量海道旋復至香港左近測量今歲又有德軍艦六艘赴福州迤北相距三十英里之東樹山冲沿海測量并將輿圖修改北者忽有是舉豈非欲於中國求一立足之區乎 
[普主來華]  
　　華本月初二日倫敦來電云普魯士王亨烈擬率兵船一隊來華聞因德人欲將膠州據爲已有故也 
[粤中防務]  
　　西字捷報云昨得香港電音悉港地傳言兩廣總督及廣州將軍互商防守事宜將虎門砲臺逐一整頓意者恐外人之窺伺粤中耶 
[闢界述聞]  
　　日本議闢租界由馬家口福音堂起畫一直綫逕至圍墻冉由閘口亦畫一直綫至圍墻止現在日本公使業已到津會晤北洋大臣商議開辦此已紀諸報章惟其中所劃地飭除荒地及𢴢塋外其閘口下溜米廠風神廟後鄒家坑馬家口等處居人鋪户不下數千家一旦改作租界均須遷徙小民失所流離不堪言狀是以於某日聚議後糾集多人具禀北洋大臣哀求作主未識能有轉圜否也 
[歹人圖害]  
　　東歴十一月十一日日本北海道北越鐵道龍谷島停車塲忽有歹人以火藥縱火道遂爆裂倉庫鐵橋及各種機器大被損壞火車亦傷及三輛幸人口無恙事後董其事者飭查放火之人不知曾否緝獲也 
[巨案讞成]  
　　姑蘇采訪友人云上月某日東臺縣解謀斃親夫之淫婦陳繆氏姦夫朱碧田至省臬司吳廉訪 
 
 

Page 2

 
 
於十九日交蘇州府發審局員宗董二大令嚴訊二犯狡展翻供施以五木之刑陳繆氏始認通姦不通謀朱仍一味圖賴翌日二大令復提朱訊鞫朱供稱小的素與死者陳仁堪爲友某日偕往城中售布及歸行至渡口爲時已晚欲渡無船祗得取破門置水中携手同渡甫至中流仁堪立足不牢翻身入水小的幸識水性未占滅頂之爻而仁堪已深入波心無從援手矣二大令謂然則事後爾何必避匿朱語塞大令喝令伍伯取藤條鞭背四百下仍無確實口供爰飭還禁諸獄迨二十九日提朱及陳繆氏覆訊所供如前大令怒喝上挺棍艮久朱始供認與氏同謀并稱是日設計誘仁堪流河中途推入河心溺斃氏亦一一供認大令飭就供單上畫押分别還原獄覊禁候詳請上憲堂擬罪 
[兇犯擬罪]  
　　蘇州省垣大太平巷人顔龎氏被鄰右翁泳湶深夜借錢不遂突掣剪刀戳破咽喉以致斃命控經前任長洲縣王大令訊實口供解府過司履勘翁忽於臬署堂上翻供吳廣涵廉訪飭發蘇州府詳細研鞫翁所供一味游移意圖狡賴至十月二十八日蘇州府桐子霑太守親提推鞫翁初尙逞刁及經太守慰以好言始俯首承認太守飭當堂畫供仍發長洲縣外獄覊禁候詳請上憲示期提勘旋聞業已擬定斬監候罪名矣 
[餘孽未凈]  
　　前歲山海關外朝陽縣會匪聚衆起事勢甚猖獗迨官兵大隊奔至始行掃滅今秋彼處又有會匪糾衆搶掠由駐防朝陽縣練軍先後拿獲賊目數名其勢稍衰刻下風聞有一殷馬賊三十餘人竄入口内不知何往順天府四路廳聞信得卽嚴飭所屬州縣一體嚴拿務獲究辦 
[拿獲盜犯]  
　　皖江訪事友人來函云十月二十六日下午經過城北大街見練軍兵勇數十名押二囚犯往臬署而去聞一犯係某盜案供出之要犯李某經上憲懸賞　拿頃由某哨弁訪悉李某潛蹤在桐城縣地方以故帶兵勇親往拿獲解省歸案究辦聞臬憲趙亷訪立卽升堂略訊收入囹圄某哨弁當當給賞以示鼓勵云 
[擒賊受傷]  
　　北通州城東石各莊地方有李姓務農爲業家道素豐李某又孔武有力者前夜有梁上君子四人意圖入内行竊李聞知不動聲色伏於門後待賊進室時上前扭住堅不放鬆賊一時情急隨取利刃亂斫致李受傷十餘處經家人聞聲而起始得拿住其三人見勢不佳已鼠竄而去次日送州報案嚴直剌當堂研鞫供認行竊不諱爰飭令鞭責五百下嚴押聽候覆訊想嚴直剌嫉盜如仇必當盡法嚴懲决不稍爲寛貸也 
[閩學過蘇]  
　　新任福建學政戴大宗師鴻慈陛辭後由陸路至袁公浦畔乘坐官航用小火輪拖帶循内河於十月十七日辰已抵無錫省中接信後自聶仲芳方伯吳廣涵廉訪以次文武大小官員均至胥門外宮碼頭鵠候旌麾十八日辰刻遥見一縷濃烟衝波激浪而來各官先後呈遞手版宗師登岸接入官廳一一接見晤談俄頃撫憲奎大中函鳴騶而至恭設香案行三跪九叩首禮恭請聖安畢暢談良久宗師旋卽登舟鼓輪開行向杭州進發各官恭送如儀 
[文旌蒞鄂]  
　　新授湖北學政王勝之文宗由京南下上月二十四日軺車抵漢府縣各官皆衣冠恭迓文宗旋乘大號紅船渡江兩岸防營聲砲致敬文宗入城後卽赴督赴督撫司道各署拜謁并拜晤前任學政龎絗堂太史面商交替事宜文宗籍隷江蘇元和縣係乙酉科順天舉人已丑恩科進士鄂人士久仰文名無不夾道旁觀願瞻山斗焉 
[觀察赴蘇]  
　　金陵訪事人云火藥局總辦蔡觀察因有要公赴蘇於上月杪禀辭督憲劉峴帥卽日起程到蘇謁見撫憲後卽須赴滬江公幹大約須有數日名留也 
[履任有期]  
　　金陵訪事人云正任上元縣陳仰山大令由藩憲松方伯飭回本任已誌前報兹聞縣署各人云大令接篆之期已定於十一月初六日云 
[重宴鹿鳴]  
　　福州訪事友人云鳳池書院山長曾星齋部郎光計現年届耄耋今科重宴鹿鳴閩人士榮之尢可羡者部郎尙有胞兄光泰精神矍鑠爲之出柬邀請戚好洵一時佳話也 
[浙闈餘話]  
　　浙省武闈鄉試於上月二十三日放榜題名全錄已登前報兹聞技勇塲中有金華府某縣武生毒有勇力馬射已中全紅步射僅中五枝恐尙不能入彀特請頭號硬弓開放三次均極如式又舞頭號大刀亦屬可賈餘勇詎料舉石時力不能支掇至三次忽然失手墜地左臂被震不能終塲惜哉又諸曁縣武生某業已取中因覆弓時與前不符亦遭擯斥聞某並非倩人代替因先日飲酒過度宿酲未醒以致乏力也 
[鷹揚宴]  
　　金陵訪事友人云本科鷹揚宴期定於上月二十九日已紀前報兹悉是日辰初新舉人先後戾止少頃副主試李軍門外提調松方伯内提調吳儲憲監試劉太守曁闈中校閱報事各員均以次到院至午初一刻監臨主試劉峴帥排導而至各憲恭　如禮俟新舉人謁見峴帥曁闈中各官後卽行設宴宴畢峴師遂呵殿出院新舉人至明遠樓前恭送各官在龍門内恭送少頃遂各升輿而返聞今歲武解元項耀卿年纔弱冠儀表非凡一時觀者咸嘖嘖稱贊云 
[旗營大閱]  
　　杭州訪事人云浙省每届霜降節後例有冬操之典本年緑營各兵因廖中丞主試武闈未及簡閱八旗子弟又以天雨展期兹由濟軍憲擇於上月十六日與常副都護赴錢塘門内大教塲校閱是日天氣晴和旗營兵丁均於辰刻齊集轅門恊領以下各官均在官廳伺候少頃濟常二帥俱鳴騶而至旗員掛刀相接迎入演武廳二帥升座兩恊領率同各屬上前叅見隨卽發令開操帳下健兒排列陣式如八卦龍虎長晏等陣五花八門變幻不測繼演梅花槍五人一隊砲聲隆隆連綿不絶復演擡槍以十人一排如連珠然繼又命槍砲各隊一一打靶得中者鳴鑼以報存記册上終演長矛藤牌等技演畢時已午正二帥共出賞洋二百元按照技藝高下分給畢升輿回轅各官站立兩旁兵士跪送如禮 
[洋將謝貺]  
　　金陵采訪友人云十月二十六日駐紥吳淞之自强軍洋統領來春石泰君及洋營務處薩正氷君由營次赴江寗謁見南洋大臣劉峴帥事緣今歲四月間寳山縣境獅子林防營裁汰勇丁若干人被汰者羣向統領班福齋軍門譁譟幸得自强軍統領沈仲禮觀察倩來薩二君督率兵士前往解圍始免釀成巨禍事後峴帥深嘉來薩二君辦理之善手書楹帙并製金牌奬之二君深感憲恩是以相率前來面陳謝悃也 
[日本火警]  
　　東歴十一月十一日之夜日本靑森縣境大字大町八十八番地民人田中喜三郎家無端火起立時延燒街道六處房屋一百七十餘椽稍有損壞者四椽路上電氣燈竿燬去十二株併焚燬戲園一所迨至天明祝融氏始興盡而返按靑森縣爲北海道所轄距東京日本橋合華里一千零七里 
[詳述武林火警]  
　　上月二十六日杭州上扇子巷火警已登二十九日報章昨又接杭州采訪友人續函云是日起火者爲嚴姓家嚴家惟母子二人而房屋寛廣常常故賃與甲乙兩家同住甲開大升廣貨店乙開泰元昌顔料店賃以屯貨已歴數年嚴子素患瘋癲每病發時輙對 
 
 

Page 3

 
 
影喃喃書空咄咄近日其疾稍愈是以不甚防閑是日午膳後嚴母上街購物僅剩瘋子在家忽亂劃火柴擲諸被上棉絮遇火登時烈燄騰空瘋子呆立閒觀並不呼救及其母返則已炎威上熾厥光熊熊祇得冐火衝烟急將其子曳出未幾火卽左衝右突延至棧房棧中新儲洋油四十餘箱火上添油勢益猛銳雖有洋龍及各義集水龍噴救亦苦人力難施幸四面俱有高墻不致延及他姓約焚三點鐘之久火雖漸迫遠望之猶紅光照撤雲衢也 
[示禁重息]  
　　欽命二品頂戴特授江南分巡蘇松太兵備道蔡爲出示諭禁事照得銀洋交易關乎市面興衰商賈貨物往來均須先期置備往往有緩不濟急必須向錢莊通挪認以利息以爲囤貨之資於是有拆息名目逐日核算在他處少不過數厘多亦僅二分一二厘從未有至數分者乃上海每有奸商市會專做空盤買賣睹賽輸贏以致拆息愈增於市面大有關碍疉奉憲飭查禁並經劉前升道諭令錢莊董事轉飭各莊必須洋銀現資交付不准空手成交囤積漁利並將洋拆名目永遠革除已據南北兩市匯劃各大莊具結遵辦在案何如日久玩生本道訪聞近來各錢莊設有私作空盤買賣以致洋價日漲每於拆息重至三元之多而銀拆亦因之加大似此壟斷居奇私行擡價害人肥已是何居心若不嚴密查拿何以挽頽風而昭烔式查上海市面出入多用現銀商賈與錢莊通有無拆息原不能禁止而銀洋皆係合作規銀核算是以向不准有洋拆名目除分飭縣委密查禀究外合亟出示諭禁爲此示仰錢業商賈人等知悉爾等務將銀拆尅日放平不准仍前高擡並不准買空賣空違禁取利私作洋元拆息倘再執迷不悟一經訪拿到案定當從嚴懲辦决不寛貸其各凛遵毋違切切特示 
[馬路竣工]  
　　本邑南市沿浦灘新馬路刻已一律告竣日前江海關道蔡和甫觀察履勘後繪圖據情申洋兩江督憲請派委員來滬騐收工程復經觀察與上海縣黄大令一再商議以裏面舊馬路地道窄狹來往車輛負載貨物者頗形擁擠出入殊爲不便擬將此處亦照新馬路之式黄沙石子鋪砌以便車馬往來不致窒碍爰相度地形以四丈至二丈五尺爲率並購十六鋪橋南堍集水街口某姓基地一所以便建造中國巡捕房其地係現開陳恊豐張大成兩家水果行基業意欲居奇以圖善價黄大令卽飭差傳該處七圖地保碝秋泉到案訊問情形再爲定奪其毛家弄水利局碼頭亦造捕房一所以便辦理馬路善後事宜想此後南市一帶商買駢闐居民稠密可以翹足而待矣 
[秀才解省]  
　　秀才作賊已紀昨報昨晨包探趙銀河將張吉安卽桓伯及分用洋銀之沈阿和費寳英三人一们解解英界公堂禀稱張竊取蘇州謝紳綏之家之金銀飾物來滬與沈費二人變錢花用經小的拘獲查吊各贓僅有碧霞犀翡翠等物至金銀師物稱已陸續兌與各銀樓無從查吊矣帮審委員邵虎伯大令卽提張訊問供稱元和縣學生員夙墓滬上繁華久思一游奈無資斧爰作此不端之事自知不合然與謝紳本係親戚可否求恩寛宥質之沈供寗波人分用洋十元費則供分用洋銀五十元求恩鑒察大令商之薩副領事著連贓送往蘇州歸案訊辦 
[錢店疉閉]  
　　昨報紀糾會將禁而言及各小錢莊之出立空票貼現等情上月間寳善街恊大錢莊主鄔棠林書立本票託人四處貼換現洋嗣將店猝然倒閉人則不知逃往何處聞共虧洋銀一萬七千餘元或疑其有意捲逃亦未可知不意前晚又有六馬路之王萬泰錢莊主土和尙亦閉門逃逸據聞未倒之前尙有某某等付洋三十餘元王則將所有到期票紙一概延約不付至昨晨持票往收者但見店門緊閉人影全無及至撬門入内則存錢有限票根底簿亦皆不見然收票之人實因貪得重利或向他人轉借或將金飾兌去一旦票洋無著莫不爲之惶急又4有胡家宅之德隆益性益康等三莊亦因無洋應付票期以致門庭如市喧閙異常不知將若何結局也 
[幾釀事端]  
　　浦東白蓮涇兼轄上南兩界本私梟出没之所距滬十餘里有北蔡鎭爲是河扼要之區上月廿七日鹽捕營緝私砲艇在横沔鎭一帶緝獲私鹽兩艘行經北蔡砲艇上某哨官登岸購物鎭上協防汛弁吳杏春以緝私必須會同營汛故將哨弁拉至某茶館評理哨弁則以私鹽獲自他處兩無士涉各執一辭各不相下幾至拔刀相向觀者如堵旋經同哨知悉各勇皆身穿號褂手執洋槍紛紛登岸董保恐釀成巨禍立卽出爲排解始各分馳而散 
[夜行被責]  
　　前晚三更後南市撫標滬軍營所設小南門外冬防局哨弁帶領勇丁等出外巡夜比至萬裕碼頭見有程大隆花衣行夥某甲黑暗中在街頭彳亍以其無故夜行卽喚勇丁拘拿就街心喚責二百板以儆 
[流夫滋事]  
　　崇明縣屬海門鎭人甲乙等武生六名日前均由金陵試畢回里道經滬上寓居在南市大東門外某客棧中前日午後甲乙兩生步至老曰渡碼頭雇江北某邑人楊桂生之渡船渡至崇明船上探問何時關行當時講明渡資三十文詎盪至中流淓夫忽稱三十文不敷尙須加給甲乙不服與之爭論楊亦不肯低首下心喚集同帮羣聚浦中與甲乙互相評理聲勢洶洶忙亂中致甲乙失去洋布烟壺等物嗣甲乙以衆寡不敵另雇他船上岸回寓告知同伴蜂擁至碼頭卽將楊之划船拔起岸畔楊見勢不佳亦邀同帮人到來一并扭至附近四福樓茶肆中聚吃講茶擾擾紛紛莫衷一是後有黄某者與甲等有一面緣因在塲極力調停令甲乙惠去茶鈔數十文楊將船自行拔下以冀了事詎各划船不肯干休喚十六鋪地甲到塲剖斷曲直聞尙須涉訟公庭也 
[覆訊德商控案]  
　　前報紀德商順全隆洋行主人控阮滄號主陸儒卿所定之貨延不提出等情昨日午後三點鐘時襄理英界公堂讞政之邵虎伯大令會同德國單繙繹官覆訊順全隆主人訴稱陸所定之貨請飭伊照先令價結算卽行提出至前堂所供算帳一節洋商之帳未便給華人繙閱陸供稱冋與洋商合股經營所以必欲與之算帳者因尙有存銀故也請諭令洋人交出銀行結單一紙信一函方可計算定貨則尙未到期須先與伊將帳結清然後提出大令商諸單君大略謂洋商合股之帳向章可否給華人查閱著各邀公正人理明再行核奪可也單君領之 
[盜賣有因]  
　　馮一清鍾雲芳以徐華卿盜賣繭子私質衣服扭報捕房轉解英界公廨前晚帮審委員邵虎伯大令提案訊問馮供監生與鍾爲友曾以繭子六包寄存鍾處詎被鍾友徐華卿盜賣與龎珍記得洋逃避是以扭案求追鍾供馮寄繭子六包計重一百七十餘斤約值洋七十餘元被同居之徐華卿於前月廿三日乘小的出外時將貨盜賣并被將小的之鋪蓋衣服一併押去避匿不見直至廿七日在途尋獲扭交巡捕在身畔搜出當票三紙今蒙送案求請追究華卿供浙江人捐從九品巡檢銜曾與鍾雲芳合做繭子生意尙有餘利未分此項壞繭五包計九十餘斤賣與張大興得洋二十元鋪蓋衣服係向鍾借押並無盜賣私當情事今願出外清理求鑒大令衡情酌斷以馮貨寄存鍾處鍾如肯全賠可將徐華卿懲辦如不肯全賠判令各賠洋三十五元飭差押令出外限一月清理禀復核奪 
[邀董理帳]  
　　前者徐鐘治投英界公廨呈控詹仁山等虧欠銀兩經張賡三直　飭提訊供諭令詹仁山交保清理並候補提各欠户到案復訊前日原差將提到之俞俊明俞壬甫金桂巖黄荆山四人先行解案前晚由帮審委員邵虎伯大令提集審訊原告徐鐘治投業訴稱徽州人在和記茶棧爲執事股東俞俊明俞壬甫父子二人陸續虧欠銀二千四百兩金桂巖黄荆山共虧銀三千六百兩詹仁山虧欠銀三千六百兩兹應歸義善源源吉源豐潤三錢莊銀萬餘兩無以應付求請究追以抵莊欵俞俟明供徽州人股開和記茶棧用徐鐘治往來經手棧務雖有支用然除去資本有存無欠求鑒俞壬甫供照帳結算尙存銀一千零五十兩如果茶棧虧本有帳可算今因徐鐘治拖欠莊銀萬餘兩宿娼娶妾無所不爲以致帳目不清牽累股東求請吊帳核算金桂巖供亦是徽州人徐鐘治控小的欠銀三千六百兩其實祗有五百兩且已歸還有收條逞 
 
 

Page 4

 
 
騐另有銀三千一百兩除用去生財銀九百兩尙有二千二百兩在黄荆山名下求鑒黄荆山供有股本銀四千兩除去二千二百兩尙存銀一千八百兩徐鐘治自已用虧莊銀萬餘兩致被牽累求恩明鑒大令得供之下判令原被一併交人保出邀請茶業董事各將帳目核算明白再行復訊核奪 
[仁濟善堂徵信錄跋]  
　　上海之有仁濟善堂也創自光緒六年初設於英界逢吉里名曰文明局明年遷至大馬路改爲中和局至光緒九年賃得六馬路格致書院餘屋始易今名迨光緒十二年新屋落成而規制乃闊大焉是錄首列建堂緣始堂中規例及官塲一切公牘後復將光緒十四年起迄光緒十九年收支細數條分縷析羅列靡遺是非施少卿封翁及樂善諸君好義急公悉心經畫何以得此今者封翁已歸道山矣而喆嗣子英太守承其先澤益擴規模從此繼繼繩繩遵行弗替海濵片土善氣薰蒸有不爭爇瓣香頌封翁之積善餘慶澤延億䙫者哉昨承以一帙見示爰跋數語於簡端 
[江北告災]  
　　盛杏翁嚴筱翁施子翁席子翁楊子翁諸位大善長大人鈞鑒敬肅者江蘇徐州府宿遷邳州睢寗海州沐陽贑榆等處去冬霪雨水災今年五月初四日酉刻風雷暴雨麥粒無收沂泗泇沐唯運六塘黄龍駱馬微山諸湖同時並漲爲數十年所罕覯淹斃人口牲畜慘不可言廬舍墳墓溜溝驛路平坍莫辨秋成旣無又值天寒糧價翔貴乾麫每斤五十餘文雜糧每斗五百餘文柴火生擔六百餘文民不聊生老弱死亡無算其餘流離求乞散在江淮南北者不可勝數蒙徐州詹剌史宿遷左明府設法籌借欵項購備白麫五百擔麥種五百儋先後分給又經江淮地方紳士截留難民每名給錢二十文然杯水車薪無濟於事死亡日衆欲求樹皮草根充飢而不可得甚至無男可賣無女可鬻哀號之聲耳不忍聞不得已仰求大善長慨助義賑刊諸上海各報有一兩銀卽救一命多多益善明知各處告災求賑頗多勸賑諸君亦已舌敝唇焦然川廣災情業經賑撫之後已可全活而徐州宿遷以及海屬一帶奇荒情形尙未週知用特肅函代災民呼籲倘蒙上憲奏請蠲免錢糧寛免米糧 
稅捐則更幸甚謹肅虔請德安徐海兩屬紳耆恭叩 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[憲示照登]  
　　欽命浙江等處承宣布政司使兼管海防事務　　　　　　　　　　　八月二十日奉撫憲廖批本司詳明温屬各縣盬塲並衛所征收糧價核減緣由奉批如詳辦　仰卽轉飭遵照　　　　　　　　諭仍候督部堂批示錄報激摺存等因奉查浙江各屬經征地漕正耗銀兩同治年間减浮定價以後銀價如有　　　准隨時　定通飭遵辦有案現時銀價較前　少所有各屬折征糧價應卽查照减浮原案仍留平餘辦公酌量减定以示體　　　本司飭據温州　核减議覆永嘉縣應征地漕正耗連平餘現征糧價每兩减錢九十文各鹽塲一例减浮定章辦理如用洋　　　市價牌示糧櫃照價核算扣足串底制錢不得另再折减嗣後或銀價漲落太多出入懸殊仍准隨時禀明酌核辦理　司核明轉詳注案奉批前因除札飭遵辦外合行出示曉　爲此示仰温州府屬永嘉縣紳民人等知悉爾等户内應完地漕正耗銀糧卽遵减定價錢數　各自赴櫃投納所有洋元照市定價扣足大錢倘如糧户杭欠不完書差浮收滋弊均卽分别追辦决不寛貸凛遵毋違　示 
[壽夭各别]  
　　福州訪事友人云前任山西汾州府林星北太守拱辰致仕旋里略得偏風之症今已十餘年現年届古　　孫林立或居顯秩或掇巍科甲第蟬聯極一時之盛於上月十一日溘然長逝○又前福州團練大臣林穎叔方伯壽　　年　　　七於上月二十一日氣閉而殁○又翰林院檢討薩稼慕太史嘉樂偶爾沈疴竟致不起於上　　　　遽召　文春秋僅三十有五云○又有葉在瑾茂才范彦璋孝廉皆縉紳之第平日自負不凡亦竟同時夭逝良可哀矣 
[春笋冬茁]  
　　松江采訪友人手畢云諺謂十月應小春　一陽來復之意也本届天氣人　　　　　　　園丁圃叟有　花已放之謡然日來市上多有鄉人擔笋呌賣者郡人爭先購取片刻之間卽已售書識者　　　　　　　　　則地氣之和暖可知惟每届春笋上市至早需正月中始可嘗新然猶大不踰指而近日求售之笋旣長且巨竟　　　許者鋒銳且尖厥狀如鎗殊可異也 
[一蹶不振]  
　　松郡家弄某甲習公輸子業日前在北門内某姓　修葺敝廬猱升屋上詎料偶不經心從高下　墮地卽已氣絶某姓眷屬驚惶失措赶至匠家糾邀親族前往撫視業已無從挽救　嗣由魯仲連曉以死生由命倩某姓出洋數十元　　　殮兩家均唯唯聽命然某姓僅中人産經此破耗已覺支絀萬分矣 
[武林喜晴]  
　　浙省今年秋雨過多禾稼收成殊爲歉薄而刈穫之後又遭陰雨未及曬惊不能入倉農民無不憂形於色上月二十四日夜間西北風大作天時驟寒擁衾如鐵次日掃盡浮雲晴曦　　趁此冬日烈烈得以曬稻不致有紅朽之虞民間當可轉憂爲喜矣 
[虐妓致斃]  
　　蘇州金閶下塘一帶妓館林立有某娼寮之某鴇婦者家栽錢樹子數株送舊迎新生涯頗不寂寞近又於甚鄉買一年甫十三齡之女孩教以歌舞詎女出自小家生性未免拙滯以是不得七十鳥歡心笞鳳鞭鸞殆無虚日上月某日女不知何故又觸鴇怒遽以女縳諸板凳上用門閂亂毆女婉轉呼號哭求饒恕詎鴇置若罔聞旋被撃中要害痛極斃命鴇見已玉殞香消爰待至黄昏人靜飭龜奴舁往城隅曠野之區掘土掩埋初舁出門時突被無賴數人瞥見向之詰問鴇等見勢不佳爰以不勳尊二三十枚爲壽始獲無恙噫毆人致死律有明條而若輩竟敢肆無忌憚未知爲民上者亦有所聞否 
[因忿輕生]  
　　紹城開元寺係著名古刹向有王姓兄弟二人在寺内傭工嗣因事爲僧逐出其弟王某欲向寺僧某借洋百元僧未應允兩相爭執之間王某遽萌短見服毒赴寺遽爾斃命其兄欲報縣請騐某僧願出百元求和其兄亦已首肯嗣爲邑尊所知以人命案件豈得私和爰卽親蒞詣騐據仵作報稱並無傷痕委係服毒自盡縣尊又親自細細周視無誤遂將某僧及王某帶署冉行研訊 
[棧客被獲]  
　　金陵友人來函云前日下關某輪船到埠載有鄂省人某甲年逾弱冠偕一少婦乘輪來寗寓居水西瘦某客棧中同寓者見甲一無囊篋蹤跡詭秘頗滋疑惑翌日忽有外省差役數人至棧中甲與少婦見之卽　皇失措旋被雙雙捉去不知係被拐之案抑别有案情也 
[戲無益]  
　　皖省城北大街有甲乙二人素友善平日以戲狎頑笑互相取樂某日甲在　下枕肱假寐乙喚之甲驚而起　眼矇職立尙未穏乙自後撃之曰琐何懶惰如此詎甲卽應手倒地視之氣已絶矣乙驚慌無措頃之漸漸蘇醒乃扶掖入房飲以湯液越日遽爾斃命甲有老母以死由乙故欲鳴諸官鄰里人等再三勸慰以兩人素無嫌隙此事實出無心况乙係赤負亦不能令其出資棺殮乃同解囊相助湊成洋蚨若士俾爲掩埋餘洋則交甲母以爲日後養赡其事遂寢噫甲之斃雖亦其數例然然非乙之戲謔則尙不可知之事也我雖不殺伯仁伯仁由我而死反之於心乙詎能安乎語云戲無益信然 
[暫停讞政]  
　　昨日禮拜五爲法界捕房發落之期緣讞員鄭景溪大令查得上期所讞各案並無判責人犯是以告知暫停讞政一期 
[航船失事]  
　　行駛蘇杭之某航船在本埠美租界蘇州路源裕碼頭倩某少火輪船拖帶於上月杪某晚開行望武林進發中途不知如何失事航船竟遭覆没船上搭客水手人等溺斃之數刻下尚未詳悉惟撈獲之屍身三具已於昨早用駁船裝載來申置之公濟醫院附近蘇州河岸側經二百九十九號華捕報諸捕房未知若何辦　　 
[閙局受責]  
　　前日本報紀竹業違章一則兹十六鋪巡防中局委員潘仲泉二尹以此案情節支維朱難判斷著地甲在外理處禀覆嗣有魯仲連一流人從中排解令學徒徐關全出錢五千四百文交其師李德昌備筵謝過一面由同業同人市香燭邊　在局中燃點將竹器交徐具領卽此了事詎竹業中人顧雲亭不服竟於昨日牛後乘醉闖入局中肆意胡閙當被局勇拘住由潘二尹升座訊問喝令拖下重責一百板麾之使去 
[呈控被毆]  
　　浙江寍波府屬某邑人戴小才向在南市大碼頭撐木排船之　不如處爲夥前日午後與駕小舟之吳阿桂者起釁以致互相毆打傷及吳之頭額當喚十六鋪地甲到場先延傷科與吳敷冶然復解至中局經局員潘仲泉二尹升堂提案研訊吳供本邑浦東人以駕舟爲業是日有戴小才之木排在小的船旁擦過撞斷附纜木一根當　理論伊卽恃蠻舉棒便毆小的頭額致被撃成一孔當時遣人告知地甲卽倩醫生醫治今傷勢已痊藥方呈電二尹卽在傷痕虔騐　　後命提戴小才至案二尹詰以何故動輙毆人戴稱吳破口詈駡小的順手向毆二尹飭令重責二百板傳船上管駕之錢法堂令　保狀另貼洋銀七枚爲醫　戴具改過結斥退 
[批語照錄]  
　　上海縣黄大令發下陳可山王許氏批語二道抄錄照登批云該氏夫遺積蓄旣有四千餘金足敷養老何致 
 
 

Page 10

 
 
盡數贈嫁次女轉欲次婿陳墨卿月貼洋二十元殊非情理况墨卿尙有正妻而財禮洋又出至六百元之多則氏女難保賣爲妾媵等情據稱氏女於八月問吞烟殞命果有别情當時何不報騐現因搬物不遂輙以逼吞洋烟悔不貼費等詞砌瀆實屬荒穆不准抄黏帳單一併發還陳可山批云據稱爾姪媳余氏久居母家被沈阿濤誘姦並伊父俞阿順知情故縱等情核與前詞殊多矛盾孀婦改嫁例　不禁俞氏旣不能守惟有聽其改嫁不得率請提訊 
[竊泥判枷]  
　　管春林王榮華趙桂發三人昨在浦灘老白脫所業之地上掘泥爲八十六號印度巡捕所見以其不應不告而　　　　界公堂請爲訊辦邵伯虎大令提訊之下老白脫訴稱邇來時有人在地上竊泥請爲究辦以警效尤　　管等同供祗此一次以後不敢　　　求寛典大令判各枷號五日 
[妄談起募]  
　　江南機器製造局砲彈廠工匠吳阿囝等多人前晚偕至南市陸家浜橋堍　　　　蠻之聚興飯館内果腹偶然談及店主人東生肆意詆毁附和同聲適被東生聞知卽與評理以彼此素昧平生有何開罪如此無禮吳等　服　　咆哮旋卽互毆並將碗　器具搗毁無遺店夥等恐釀禍端卽喚十二圖地保顧滎桂到塲又經比隣吳永章出爲介紹不知如何了結也 
[花圃行兇]  
　　張阿根與章老本均於西門内賃得靑蓮菴餘地一方栽花度日嫣紅　紫四時皆春近老本以所植柳樹雖可遮蔽日光而現種水仙花頗不相宜爰將樹枝剪去被阿根瞥見卽邀兄弟阿順將老本毆傷頭面并將髮　　落章卽投訴九鋪地甲欲興問罪之師經地甲往查柳樹係菴中之物張等昆季不應行兇因欲拘送赴縣張自知理虧俯首苦求地甲罰令向章叩頭伏禮始得了事 
[上海巡局瑣案]  
　　崇明人季某挈其眷屬由原籍來滬舟抵吳淞口其婦季王氏先行登岸由陸路至楊樹浦嗣因路　不熟倩某鄉人引領遇同鄉人張某誣鄉人有誘拐邀同楊樹浦巡防局勇丁及地保等將張及季王氏一併拘至巡防局詢其有無熟識之人擔保婦稱大純紗廠附近開設柴行之姜金才是親串行勇保等卽至姜處索洋一元事尙未了爲局員李葆初二尹　知飭將二造提案訊詰之下判將所得之洋給還原主季王氏著交姜金才保出○前晚十二點鐘楊樹浦巡防局委員李荷初二尹督率勇丁親往各鄉鎭梭巡查得品雲閣裘開順永順祥藡萊香新芳園等烟間五處深夜容人開燈回局後於昨午飭勇傳品雲閣裘開順永順祥三烟間王到安訊究判各重責一百板令具知悔切結釋放 
[英界公堂瑣案]  
　　包探孔阿才禀稱過犯許阿來前因犯拆梢案遞解回籍今又潛來滬上經一百九十七號華捕拘獲送案請究許供寗波人訪友至滬叩求從寛大令判責二百板再行遞籍○王福林竊取徐香榮家布衣一件由四百七十二號　捕緝獲人贓送案請究徐投案領贓王供失業無聊以致犯竊其實尙是初次求恩饒恕一遭大令判責五十板○水巡捕唐寳榮抱解船户陸阿四華雲樓陳妙法至案禀稱陸等五船滿載棉花横江停泊有違海關章程是以送案請判大令著各罰洋銀五元○水巡捕唐寳榮又解攔江停船之何阿寳至案請判何供並非攔江因須轉舵求鑒大令判罰洋三元以儆○三百六十一號華捕拘解朱炳全至公廨禀稱此人昨　朱郁氏所開之飯店果腹不知何故吵閙被其打毁盆椀經小的拘獲送案請究朱郁氏投案申訴前情朱炳全供酒醉無知一時失手並非有意求恩鑒核大令判押一日以示薄懲 
[法界捕房紀事]  
　　小東門裕大錢莊劉五惠與新豐輪船茶房錢寳康販運銅洋爲包探拘獲並起出僞洋數十圓解經鄭大令訊供判枷三個月示衆屈指將届滿期昨日劉妻某氏投捕房聲稱劉父年老病危且遣嫁女兒吉期已近照顧乏人籲求開釋捕頭諭以禀請問官核示○積竊某甲迭次犯案歴經公堂懲辦釋出後又至江孚輪船取搭客衣包一個爲茶房瞥見當塲拘獲贓已交還失主將該竊解送捕房捕頭命押候堂期解訊 
[美界捕房紀事]  
　　昨早有某甲與某氏婦在百老匯路爭論不休爲一百三十三號印捕拘入捕房捕頭詰問情由氏供金徐氏衢州府人丈夫金應祥刻已去世在日時被這李大雪糾合煤礦股分取去股本若干現被吞没求請訊究捕頭飭將二造一併送往英界公廨禀請讞員訊核○美租界百老匯路第一千一百八十一號門牌怡昌洋貨店前晚被偷兒撬門入内竊去絲襪數十打昨經事主投報捕房捕頭准詞諭飭各包探嚴行查緝○外虹口老街第八十一號門牌同興南貨店前晚被妙手空空兒竊去市錢三十餘千衣服若干件亦於昨午報諸捕房捕頭亦允爲代緝 
 
 
 

Page 11

 
 
   
 
 

Page 12

 
 
   
 
