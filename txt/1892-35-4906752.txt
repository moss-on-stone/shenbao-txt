# 1892 - 35 - 4906752

 

Page 1

 
 
[附送廣益堂捐册] [  本館附誌]  
　　本埠廣益善堂交來集福捐啓萬餘扣託本舘今日隨報分送緣堂中素無恆產常年施醫給藥全賴募化而來惟望接閱是冊者各發慈悲　　　助俾得襄成善舉不致有瓶罄之嗟實堂内紳董所馨香以祝者也 
[論官民隔閡之弊]  
伊古以來治亂盛衰之道其在官民通塞之分乎官無私意民無隱情上下相孚不待告誡而自喻則官民之情通官易民而賤之民畏官而遠之上下不接貌合而心違則官民之情日塞通則治塞則亂其在易下天上地之卦曰泰上天下地之卦曰否夫以恒情論之天宜在上地宜在下而二卦之名乃舍彼而取此非通與塞之謂乎乃吾觀近今官民有不勝扞格之患者堂高廉遠呼籲不聞一紙呈詞差費不齊終莫由達兩造俱備各執一詞問官非身與其間何從而判其曲直欲密訪而詳查之又必假手於差役由是以言官之於民近乎否乎朝廷設官置吏無非爲民耳乃卿貳位高外情未必周悉大僚責重細事未必躬親親民之官厥惟州縣而近日州縣之親民者能有幾人入則深居邃室黄綢被裏何由見百姓痌瘝出則後擁前呼藍呢轎中何由聞斯民號泣試寄耳目於圖董而圖董未必皆賢或取謀畫於吏胥而吏胥半多奸猾譬諸一身氣而周流毫無沮滯則呼吸靈而神氣充若偶有抑遏則鬱鬱不樂今官之於民一似恐威之不立勢之不尊而故增壅蔽窒礙之人以崇其威勢是猶滯氣血以求却病焉安可得乎民之畏上久矣臨民者開誠布公示以可近猶恐其或遠我而崇威勢以相恐嚇民何由親州縣爲親民之官猶扞格如此則民間疾苦又將誰訴夫人有抑鬱不平之氣得所宣洩亦易消釋苟蓄之旣深則其發必甚古今來斬木揭竿之輩刀鋸鼎鑊不足畏虔劉夷滅不足畏未必輕法網而薄身家無非積憤之所致民之鳴抑鬱於官初非必欲損上以益下亦非欲損人以利已不過期在上之一言以求其平允耳乃控訴無門判斷無日食於人者治人養廉　俸所由來何莫非農工商賈所自出而竟尊高自安不關民瘼一任蠧役劣董狼狽爲奸情鬱而不能達憤積而不能伸聚衆抗官毆差担捕猶其小焉者矣侯官縣役持票下鄉催索糧欠鄉民不堪其擾羣起而毆其事備詳前報夫 
衆忿當必有不可忍者幸邑令明察不爲偏袒設信其一面之詞行其膚受之愬鄉愚何知必受其禍此非官民不通之所致乎金陵沙洲圩先時易遭淹没十歲九空當丈量升科時有主無主一聽董事指派某某等遂將有主之低田五六百畞以無主報册官以荒地故不問民又以免科爲德已及圩埂修固瘠地變沃歲時貢獻任其勒索不意官府以無主故竟將此田撥爲公田愚民被其播弄無可伸訴心雖不甘而造册已久漏科已多勢難追悔其實某某等歲時所勒索且浮於國課前之漏課漏於某某等實未嘗漏於業户也此非官民不通之所致乎然此皆其顯焉者也鄉人納糧歲必一至而怕見官長往往受人之愚猶憶越郡上虞鄉民每苦墊完活串等弊其弊皆由錢店而起小民不願見官糧票出入皆由錢店而不肖之徒卽於此中作弊所謂墊完者串通差保壓遲開徵告示而先爲墊付待鄉人來完限期已過則拆息銀色加價等名目繁多任意勒索所謂活串者兌換之際故爲少完數分鄉人貪小以爲愛已不意事後謂其有心短漏索詐鄉人以怕見官府之故往往忍氣吞聲不敢與較此非官民不通之所致乎夫知一縣之事謂之知縣知一州之事謂之知州乃官民隔閡致民願受人之欺凌而不敢見則一縣一州之事將何從而知之詩云弗躬弗親庶民弗信民旣弗信而欲治民而民治不亦戞戞乎難之哉 
[本館接奉電音]  
　　昨由京友電傳上諭一道敬謹譯登○正月十二日奉上諭河南開歸陳許道員缺著桂霖補授欽此 
[芝陛恩濃]  
　　年例嘉平二十有三日皇上臨幸大内西偏西廠子校閱善撲營官兵貫跤所有年班進京之蒙古王貝勒貝子公台吉塔布囊曁回王等躬侍盛儀分爲兩翼排班列侍賜奶茶菓點烟壺搬指古玩等物名曰小金殿先期由武備院支搭黄察察葢卽國初都藩時會盟遺制也近年駐蹕南海皆於紫光閣循行去臘由御前大臣奏稱小金殿典禮是否仍照上年成案在紫光閣預備之處請旨遵行當經面奉諭旨著仍在紫光閣預備欽此○新授太僕寺少卿金忠甫少司牧保泰諏吉於去臘十八日午時進署履新經主簿廳示仰闔署官員吏役人等至期進寺伺候一體謁見毋違特示○每届年終禮部滿堂官會同内務府大臣赴堂子公同敬謹閱看將神桿整齊一次以備新正元日立桿大祀王貝勒貝子公等有無事故併挪移神桿隨時咨報註册統於年終整齊此奏定　章也去冬經禮部將宗人府送到王貝勒貝子公等座次抄單移咨内務府並定期於十二月二十八日辰刻　堂子公同閱看將神桿整齊所有單開座次照録於後左翼睿親王魁斌豫親王本格肅親王隆　醇親王載　恰親王溥靜定郡王溥煦郡王銜貝勒　烟郡王銜貝勒載濓貝勒載澍貝子綿勳貝子溥倫鎭國公溥廉鎭國公榮　鎭國公載洵輔國公載帛輔國公　嘉輔國公載　輔國公意普右翼禮親王世鐸鄭親王凱泰莊親王載勛恭親三親王銜克勤郡王晉祺順承郡王額勒賀慶郡王奕劻郡王銜貝勒載漪郡王銜貝勒載瀅貝勒銜貝子奕謨貝子毓橚鎭國公載遷鎭國公溥芸鎭國公溥齡鎭國公桂豐輔國公榮頤輔國公載卓輔國公載澤輔國公溥豐輔國公奎瑛輔國公光裕○吉林將軍長軍憲續採大枝山參十苗中枝山參十二苗計重十兩零二錢均屬上品分盛兩匣上　印封派委　騎尉常貴恭齎入都於去臘抵京齎入大内赴總管内務府堂上投文交納當經堂郎中騐明呈堂於詰朝進呈御覽收庫備用○吏部爲咨行事文選司案呈本部議覆四川總督劉題以四川候補道周廷揆請補四川南永寧道員缺等因交議到部查四川永寧道黄雲鵠遺缺旣由該省隨摺扣歸外補應由該督揀員題補今請以分發四川留省候補道周廷揆抵補之處核與定例相符應請旨准其補授一本於光緒十七年十二月十七日具題奉旨周廷揆依議補四川南永寧道員缺餘依議欽此欽遵到部合卽粘抄原題咨行四川總督查照辦理○新授通政使司通政使良星垣大銀臺培擇吉於嘉平十八日午刻履任經經歴司黏貼紅諭示仰闔署官員吏役弓皂人等以及各省駐京提塘至期赴 
 
 

Page 2

 
 
司伺候一體謁見各宣凛遵勿違特示○去冬朝鮮國王遣派正副使臣恭進賀表一則失詳前報所有犒賞使臣　頒賞國王經禮部奏准嘉平十有六日黎明在午門外頒賞是晨館卿延副郎偕朝鮮正副使伴官進内午門前設黄案上列金銀綢縀疋頭古玩冠帶靴履御書字畫全　白馬等物禮部堂官傳旨太常寺贊禮通官傳語正副使望闕叩頭謝恩畢領賞出内加賞正副使伴官等物有差其頒賞朝王諸物照章由使臣齎回本國交領我朝懷柔遠人恩明誼美於斯可見一斑○宣武門内甘石橋南德盛興木廠承做海淀官工去夏因木匠罷工爭價肇起訟端被繫者百數十人去冬案定將爲首數犯科以軍流起解餘犯取保發落該木匠等遂向廠商劉某淸算工資劉以停工涉訟不能按日給錢彼此口角致木匠等一倡百和糾集百餘人皆持斧刃尋劉拚命勢甚凶悍此十二月初旬事也當有鄭王府某護衛出爲調停衆始退散俄而木匠等以官司花銷加以回家路費每人向劉索銀三兩五錢後經某護衛排解劉以官項未領廠中安有數百金給衆今旣有人調停願將伊等官司花銷力爲認賠至回家路費當由各人自措而衆木匠不允各購香一炷向廠門前焚燒詛咒劉復請某護衛至向衆匠排解勸其靜候三日必向劉商議爲爾等籌畫銀錢衆遂散去究竟作何了結容俟續録○吏部爲知照事所有正二品廕生文鑑本部於光緒十七年十二月十四日帶領引　見奉　旨文鑑着以文職用欽此欽遵到部相應知照正黄旗蒙古都統查照可也按文鑑係正黄蒙恩杰佐領下閒散係現任廂藍蒙都統恩佑之次子前在廂藍滿副都統任内承廕正二品廕生今蒙恩以文職用照例由吏部簽分六部以主事學習行走可謂平步靑雲矣○户部爲片傳事俸餉處案呈所有八旗各營應領次年正月分餉乾等銀照章於年内提前分放准銀庫付稱臘月二十日開放廂黄正白廂白正黄四旗兵餉廿一日開放正黄正紅廂紅廂藍四旗兵餉廿三日開放神機營各隊兵餉廿四日開放步營兵餉並各旗營等處馬乾等銀等因爲此片傳各旂營各於是日辰刻赴庫支領○管理太常寺事務禮部尚書臣宗室崑岡等謹奏爲題請派遣事恭照光緒十八年正月初七日世祖章皇帝忌辰應行遣官恭詣孝陵讀文致祭謹案臣寺祀則内載應由陵上守護公等中題遣一人就近恭往致祭准宗人府送到守護公等銜名臣寺照繕題本進呈恭候欽遣一人俟命下之日再由臣寺知照届期恭往將事謹此題奏請旨於十二月十六日奉旨遣奉恩輔國公光裕行禮欽此○户部爲批示事現審處案呈前准步軍統領衙門咨送驍騎校恒泰之妻恒曹氏呈告馬富林等拖欠租項一案經本部抄録原呈牌飭通永道將全案人証卷宗提案訊斷嗣據該道將現辦情形具文詳覆復經牌飭遵辦在案兹據該氏遣抱王立赴部呈稱有趙國良率領伊親誼岳開泰李繼先在道憲支應馬富林等八名决不能到案乞恩親提人証卷宗到部訊斷等語查此案久在　州涉訟多年後因恒泰病故恒曹氏以灤州距京較遠孤孀難以投案通永道離京較近該氏可以前往請交通永道提訊乃該道甫經訊有端倪該氏又呈請提部訊斷實屬任意刁狡本部碍難照准相應批駁可也○太常寺題光緒十八年正月十一日親祀祈榖壇前期五日遣官看視牲隻一本於臘月十八日奉旨遣凱泰視牲錢應溥看牲欽此 
[德匪近信]  
　　福建德化土匪一案久乏確音兹有客自永春州至厦門者言及匪首陳拱已成釜底之魚黨羽祗剩數百人每日匿在山中意圖兎脫孫庚堂軍門親統大隊四面兠圍各鄉社亦願作線人爲之指引某日報稱陳隱匿某社軍門卽帶隊往拿而陳已不知去向軍門以某社容留匪首飭勇將全社人民剿洗凈盡使陳無容身之地以致闔社雞犬不留血統遍地噫軍門平日何等聲望獨此一舉毋乃過於威嚴乎 
[厦門近事]  
　　百川通錢莊爲甲乙二富紳股開進閉後經人調處將所欠各欵由甲分期理淸去年端午中秋還過兩次至歲杪以外欠未經收楚不能如約淸還不知各債主能首肯否○去年臘月十四日西醫梅某代華商包辦貨物漏未報捐臺南平安釐局巡役查知竟至小火輪船上緝捕梅藉毁壞船旁木板索賠洋銀千餘圓禀經領事官據情照會通商局員允爲辦理不知以後如何○厦門之業淡水茶者去年無不虧本惟運赴南洋三吧嚨泗厘沬井哩們等島者尚能獲利兹聞有數號擬大張旗鼓在淡水賃屋專作此項生涯云○源通錢庄倒欠官項經人調處以市房作價八折分還去臘已將就緒矣突有匯昌錢庄倒閉遂被票局續控憲轅批令在省辦理恐不免又將延躭矣 
[西瀼草堂探梅記]  
　　宜昌所泊英兵船於去年臘月廿一日午後因悼英皇孫之喪放礮六十門中國海關兵船及各國領事府俱下半旗以誌哀悼○前報紀去臘某日固陵輪船在馬桶溪擱淺一事次日諸客皆雇民船來宜急令駁船三號前往滿載貨物而還至廿三日固陵已出險惟船身在石磯上劃破丈餘刻在宜昌自行修理一俟工畢仍可江行也○去歲自匪徒毁壞各教堂及各洋房後時有謡言及匿名揭帖至臘杪又有人貼有紙揭所言頗爲不法爲地方官者宜何如派差查緝嚴懲也○宜昌信局除胡萬昌外尚有陳永昌及合昌二家前者合昌因執事人逝世以致生意逐漸不支邇年略有起色至去臘二十四日夜半司帳人挖破窓櫺將行李衣物銀錢醃臘魚肉搬運脫逃眞意外之事也 
[人日焚如]  
　　江寗縣署旁地名四聖堂有某木匠店不戒於火赤燄炎炎不可嚮邇時正初七日丑刻也宵柝四轉警鑼亂鳴趙小帆大令不及冠帶便服而出傳集差役嚴守監獄李木生少尉往來梭巡不絶一面呼民壯發本署水龍奮力救援又得各處洋龍澆灌祝融氏始息鼓偃旗而去黑夜之中幸未災及人僅將瓦房五椽付之一炬其被禍之由或云遺爆竹於木屑中或云夜深作牧猪奴戲悮潑洋油燈所致云 
[望慰三農]  
　　　上設局收買蝻子已紀前報客臘杪有來自田間者云三冬雨雪稀少前此飛蝗停落之處已間有挖出遺子其色紅黄大如米粒深藏土内人力頗不易施非得厚雪積壓不能盡凈鄉人翹首長空望雲綦切乃新正初五早忽大雨如注鎭日不休四野鄉農已歡騰壠畔夜分雨止更蒙滕六君命駕惠臨扯絮搓綿通宵達旦翌晨起視則世界如銀積厚約有寸許天氣亦轉嚴寒咸謂此雪非惟可斃蝻子且在立春前一日與冬雪無異碧翁翁眞解事矣哉 
[白下春燈]  
　　去臘廿六日上元縣境觀音門地方某姓被盜所失甚鉅當卽赴縣喊禀陳仰山明府親往履勘次日江寧縣屬通濟門外離城約五六十里亦有盜刦之案趙小帆大令聞報後立卽命駕前往飭幹捕嚴拿想不難弋獲也○臘尾年頭未見祥霙渥霈恐不免蝗蝻之害大憲民瘼關心早經設壇祈禱劉峴帥復親詣龍王廟拈香江寧府李小軒太守往朝陽門外靈谷寺求取龍水冀迓祥和至新正初五晨大雨如注傍晚陰冷異常二更時雪花飛舞一夜不止初六晨推窗四望彷彿銀裝世界至誠感格果如是之速也○水西門外上河地方草屋被焚早詳前報兹有某木商以被災之户顚沛可憐捐錢三百千分别給發極貧者一千次貧者五百不意發錢時　衣百結之徒左右環繞一搶而空有未曾染指者輙將某木商楚楚衣裳撕成碎錦幾如千百蝴蝶旋轉風前并被打傷一臂延醫調治迄今尚未痊愈也○除夕有人過狀元境聞人聲鼎沸嚷成一片忽一人衣履不全雖狐裘煌煌而上有泥垢之迹喪家之犬驚弓之鳥無此怱忙也後有鳩形鵠面者約二三百人窮追不已至貢院前忽被羣丐挽住皮袍馬褂早已不翼而飛袖中白紙條一束抛擲街心衆人爭先搶奪此人方乘隙兎脫蓋某巨族發菩提心備米票數百張散給啼飢號寒之輩而竟遭此奇窘善門難開諺語信不誣哉 
[觀蠟像記]  
　　閒嘗讀泰西靈蘭秘籍見其演說人身脈絡臟腑如數家珍私心竊訝之曰豈六合以外尚有能洞　一方者乎何其既詳且盡如此也及東遊扶桑入帝國大學醫科觀醫師剖解屍骸詳察其受病之由默體其不治之故條分縷析纎悉靡　雖血肉淋漓亦所弗惜一日以語御醫松本蘭疇先生先生掀髯微笑曰僕業此術者半生矣苟不如斯烏足以精明洞貫彼華醫之明堂圖說終隔膜耳豈習此而卽可號 
 
 

Page 3

 
 
知醫奥人内夫德理氏謂剖解一事於中國决不可行然竟不明全體之所以然是猶聾者之捫籥瞽者之叩槃終於昧厥本旨因在東瀛以蠟製成形象載至申江辱承折柬以招因偕蘭月樓主驅車而往至則有西人之能操華語者導之入一一指示先觀婦人懷姙之狀自七日至十月初僅如一粟旣而生頭骨旣而生胎衣旣而四肢五官以次而具而先生如達矣有一孩五官畢具而手足俱無一婦坐草多時胎不能下醫乃以機器探入腹徐徐托出一婦因横生而斃醫乃剖其腹取出小孩一人偃臥玻璃盒中揭去胸皮五臟畢顯一婦直割去全身之半見心外俱有油膩包裹云係無疾而死故特剖以騐之一男子渾身皮皆剥盡筋絡突露云生前力頗猛騐之蓋由於筋堅韌過人云旋見有二人頭置盒内導者言一係死後割下一爲俄羅斯之瘋子操刃殺全家凈盡旣乃自剄而亡噫吁兇惡頑殘未有不敗之理其始殺人如草後乃自殺其身天道循環至此可悟已此外如兩足患凍瘡者吸烟過多胃中致疾者腦漏滴穢水醫爲之鑿去　門者種種情形罔不惟妙惟肖卒復見一人頎而長英姿颯爽劍佩儼然云是法蘭西某名將生前曾屢立戰功者其一圓姿替月潤臉羞花幽秀娟妍莫可名狀則爲法之美人旋覩一女子手托香腮迷離午睡依稀似笑恍惚聞香嘻其爲漢皋解佩之仙耶其爲陽臺入夢之女耶裙邊袖角小字題名睨之則爲西班牙某某氏蘭月樓主曰觀止矣盍歸乎來導者曰未也請再小住爲佳乃啓旁室揖客入觀則所塐皆二形人戲語樓主曰缺陷難彌豈碧翁翁至此亦窮於技耶攷二形人莫詳於内典之言五不男晉書謂之人疴明李氏本草綱目又有螺紋鼓角脈謂之五不女然從未有言及娠時致此之由卽西醫中盛名卓著如合信氏者亦第言不能生育而莫詳其所以然獨此像確鑿分明一覽而悉苟非於軒歧術者何以能知此末復觀各種患毒瘡者或爲下疳或爲横痃或爲魚口或則楊梅遍體濃血涔涔或則毒氣上蒸雙目俱瞽夫靑樓曲巷本設阱以陷人少年偶不自持卽致追悔莫及黄金有限難買眞情丹藥無靈誰瘳痼疾世有風流自命載酒看花者觀兹苦惱衆生夫亦回頭是岸矣至於古象之牙六足雙頭之獸此則但以供人把玩實與醫術無關因略一縱觀卽辭導者而出樓主曰子盍筆諸報簡以志今之鴻爪雪泥乎夢晚生乃抽箋記之如此 
[小竊候懲]  
　　前晚偷兒某甲不知從何處竊得篾繩一捆行經本邑法界小東門外巡街捕見之喝問由來甲言語支吾遂卽送押捕房昨晨轉解大自鳴鐘捕房備捕頭以其行竊屬實著押候解案請究 
[拘獲積竊]  
　　湖北漢陽縣積竊左明德於去年六月二十三日在上海法界浦灘海定輪船上劃破某客小皮箱竊取洋銀十一元當經包探拿獲送至公堂葛同轉判令笞責二百板枷號一月至八月初八日期滿送縣遞解回籍後左易名劉玉山專在長江一帶仍操前業日前竊取鎭江某蠆船上法教士承教皇所賜之眞珠彌撒衣一襲西班牙洋銀八元鷹洋四十二元及各種零物旣得贓潛逃來滬教士卽通報地方官稱諸物價值連城地方官立飭馬快在鎭江拿獲羽黨四人訊得情由遂卽派令周德明帶眼線及馬快四名於日前來滬訪查左來申匿跡法租界中前日獨至小東門外日新盛烟寮開燈呼吸包探夥某甲見之拘拿盤問左欲脫牢籠誑稱是處登樓萬里春茶肆中有同黨啜茗夥役卽帶至茶寮令其指獲不料周等緝拿未獲見左上樓知其自投羅網卽欲上前拘拿探夥告以爾等雖有公文並未請領事官簽字盖印未便在租界中擅自拘人馬快等隨將夥役及左一併扭送捕房據情聲訴捕頭以馬怏等不依租界定章暫行管押周旋赴朱森庭明府公館歴述情由昨晨明府至法繙譯處商量旣臨捕房帶出一千八訊究左直供不諱馬快禀稱左係小的等自已拿獲此功與探夥無干况曾被探夥等詐去洋銀四元明府以所禀均一面之詞况此事已由日新盛烟館中拿到人犯祗須傳集質訊不難水落石出卽派局勇數名將左送縣馬快等准交保出外於明日到案質訊 
[大令騐屍]  
　　金恒瑞木船行至下海浦撞沈小船一艘船中八人悉數落水經旗昌洋行小火輪船駛往撈起用火烘救六人得慶更生二人當塲斃命置放船中二十四保十六圖地保葛月樓投上海縣禀報昨日午後三點半鐘時袁大令帶同仵作書差人等前往相騐地保已預備屍塲大令旣升座地保卽禀訴前情小船主徐興發投案訴稱小的係安徽盧州府人去臘在原籍裝載雜貨來申銷售本月初二日抵滬前日開回原籍船中有搭客王邦本陳田有趙大及梅姓四人夥友班大奔朱　長朱克自三人連小的共八人行至下海浦忽被金恒瑞木船碰撞小的之船立卽翻覆人亦墜入水中幸旗昌小輪船到來將小的等八人救起趙梅旋卽斃命有吳淞營中某姓與小的同鄉見小的等可憐願出資代購衣服叩求明鑒班等所供與徐略同大令卽飭仵作檢騐旋喝報委係落水凍斃遂請善堂棺殮命駕回署聽候查明核辦時報時鐘已鳴五下矣 
[上海縣署瑣案]  
　　西鄉人顧木堂家被賊竊去洋銀衣服由捕拿獲首犯錢阿二卽徐阿二又名殺羊阿二及蘇金和等袁大令訊供收所此已詳列去歲報章前晚升堂研詰錢供稱小的係本邑人耕田度日與顧家爲隣去冬小的向顧借錢無著是以出此下策分贓之資小的得洋銀八元蘇得六元現在小的知錯求大老爺施恩蘇供與略同大令判令將兩犯改收禁所覆訊核辦○朱毛氏控張月山張炳發毆斃伊夫寳寳等情袁海觀大令騐得寳寳實係發痧身死因將兩張及划船婦張妹妹卽夏王氏帶回迭次訊責情形均列去歲報端前晚命傳屍妻朱毛氏至案謂曰爾夫身死實患急痧况在時常與夏王氏私識爾可知否朱毛氏答稱丈夫實患急痧惟與夏王氏私識一節小婦人來申未久故不得知現在願將夫柩帶回叩求明察大令准之著具結備查又提月山炳發研詰二人皆俯首求恩大令判令用雙連枷枷號一月發頭門示衆期滿　釋夏王氏從寛掌頰一百下○袁大令訪拿浦東地棍莊念祖葉蔭堂訊供收所曾紀報章前晚升堂研訊謂莊曰本縣查得爾及爾子在鄉無惡不作屢爲蟻媒爾子平日所爲尤爲可惡莊供稱小的年歲甚大豈尚作此不法之事且向爲圖中梱首用葉帮夥所有局中及一切情事葉均知悉兒子在家攻書素守本分葉供稱張陸二姓並陸家渡人某姓三處醮婦小的稍稍與聞此次局中因向烟館索費具結一紙索錢二百文門牌一紙索錢四百文令小的等知照各烟館無如各烟館主不願出錢求恩明察大令判令將莊葉還所聽候查明核辦○葉順昌被錢阿貴唆使林金心萬物如夏雲祥等兇毆斃命屍兄葉福元恊同八鋪地甲投縣報騐縣差將錢拘獲袁大令詣騐之下將錢帶回收所一面緝拿林等訊辦已紀報端迄今歴時已多林等尚未拘獲前晚飭傳十鋪並二十七鋪兩地甲四圖地保並原差到案嚴比各差保地甲均俯首求恩情願寛限七日拘拿交案大令准之諭令如届期不到定相嚴比差保地甲均叩謝而退 
[英界公堂瑣案]  
　　有無領事管束之洋人培克連次在滬乞食時或酗酒滋事以其來自日本仍資遣至日本不數日又返滬醉酒肇釁現又送案自稱瑞典國人捕房遂禀明瑞領事查得旣無册籍亦不認識是以照章仍歸公堂會同英國梁副領事訊斷管押一禮拜再行枷號一禮拜示衆昨日管押期滿本應飭其荷枷宋二尹念枷號非西例所有諭免枷示改加押三禮拜梁君復再三申斥令其改過自新期滿後仍資遣回日本毋許逗留○日前某號華捕控烟館主婦姜兪氏姑媳女兒滋閙向阻被毆質訊之餘姜兪氏稱驀被巡捕斥辱宋二尹著取保出外候查明再辦昨日包探沈金隆禀稱小的查得當日肇釁時因有車夫停車烟館門外被王竹平磕碰爭執毆辱其時車夫適在烟館中王遂告知巡捕悮向烟館查問其實逞兇之車夫早經逃逸矣二尹諭令將一千人開釋○前報疊列包探徐雲香先後查獲違禁吸烟之王賑氏等諸婦昨日送歸公堂會訊王張氏陸葛氏張陳氏王氏或稱往尋丈夫或稱索欠各烟館主周太珠王阿林賈阿二王阿大亦不承認開燈包探則禀稱小的等 
 
 

Page 4

 
 
實眼見婦人呼吸雲霞始行獲解宋二尹諭令從寛着烟館主各罰洋銀五元充某醫院經費王張氏等具不再違禁吸烟切結○包探秦少卿禀稱本租界内方九霞銀樓執事人童顯廷接漢口慶雲銀樓電信言曾失金十五條共約值洋銀四千元知夥友方林富來滬因囑截留獲解宋二尹提訊之下方供稱小的籍隸寗波並未十預此事雖曾携有金銀首飾均有帳目可稽二尹查問原告未到殊難質對因諭令暫行管押捕房在身畔搜出之金一塊重三兩五錢並金戒指四枚銀臂釧二對銀耳墜二對銀簪四枚銀表一枚洋銀十元白玉墜一件零星翠玉一小包均點明封存俟定斷之日給領○七十一號印捕禀稱車夫周六寳　禁在馬路兩旁四門　新甃路上行車阻止不服反被扭毆致傷手指車夫供稱小的並未行過此路突被毆辱宋二尹著各邀見証人候禮拜五卽十四日復訊○邱蘭亭訴稱小的在虹口開薙髮店店夥山東人王成瑞挾辭歇之嫌連次糾人尋釁先曾由巡捕驅逐昨日復自行持磚擊傷額角圖詐錢財無奈送究王供稱小的以幸工未淸起見宋二尹諭令覔人保出如　滋閙定千重處○包探黄四福先後緝獲積竊陸阿幅張阿生宋二尹飭各責一百板以儆○包探唐寳榮緝獲積竊陳阿虎詰得曾串同邢海榮竊取毛仁金家生鐵四塊並衣物宋二尹訊供不諱判令將陳重責二百板邢重責五十板贓給還失主○包探秦少卿緝獲在金福山各店竊取中西衣物之積賊李德興宋二尹著責二百板　一百五十九號華捕禀稱昨日巡至順泰碼頭見許榮奎竊取白糖十一磅拿獲人贓送案蔡阿恒訴稱小的在怡和洋行傭工被竊白糖請准具領許供稱小的江北人向在治下當小工貪小竊糖原是該死宋二尹判令管押二禮拜贓給蔡領去○虹口某南貨店主鈕潤甫訴稱郭阿連冐某主顧之名携摺取去火腿一肘糖燭各二包是以報捕拘案郭供稱小的寧波人摺在路上拾得曾向取火腿糖燭已經交出宋二尹判令給鈕領去○包探唐寳榮訴稱李阿三掩入王阿順家竊取縐紗棉袍等衣六件經小的拿獲人贓查得李與王係親戚王訴稱小的與李是戚串行被竊衣服請爲給領李俯首求恩李母某氏求免將其子懲辦宋二尹謂王與李既屬親戚姑從寛宥將李交其母領回管束贓給王領去○金孫氏訴稱家中被賊竊取衣服由包探查獲人贓送案請究竊犯李德興供稱小的係　波人以後不敢再犯矣捕頭稱李已屢次犯竊宋二尹判令笞責二百板贓給氏領去○包探徐雲湘禀稱田菊泉竊取陸根全皮袍一件經小的拿獲人　送案陸訴稱在治下操氷廠生涯被竊皮袍請爲給領田供稱小的係江灣人向陸商借只乞施恩宋二尹判令管押二禮拜贓給陸領去○包探黄四福禀稱趙金生犯事管押三月遞回崑山原籍現又來滬經小的拘送案下趙供稱小的是浦東人並非崑山人母親現在製造局左近傭工是以仍來上海宋二尹謂爾旣已遞解豈可復來應責一百板再行遞解旣稱並非崑山人押候飭捕役查是否有母在滬傭工覆候察辦○包探黄四福禀稱小的緝獲連次行竊之顧阿林詰得現又竊取陳桂山等家衣物是以吊贓送案陳及花彩林龔紅桃投案請領失贓顧供稱小的係浦東人尚乞恩寛宋二尹判令笞責一百板管押兩月贓分給各失主認領○一百五十九號華捕禀稱昨日小的出巡至某處見馮谷興林子榮乘馬飛馳拘案請罰馮林同供稱小的等實不知租界章程以致如此宋二尹判令各罰洋銀一元撥充某西醫院經費○一百十七號華捕禀稱昨日小的出外巡邏見王春生加鞭策馬行駛如飛喝止不依由馬巡捕追獲送案王供稱係鎭江人未聞巡捕喝止宋二尹判罰洋銀兩元撥充某西醫院經費 
[叩謝册捐]  
　　謹啓者敝堂蒙申報舘一視同仁推廣善舉隨報分送咸有一德捐册欽佩之忱匪可言喻當奉本埠各大善士慨解仁囊首先樂助本日收到捐册四十二扣大小洋錢一百四十五元拜領之下欽感莫名謹奉答身世金箴善書一本鎭宅靈符一道以祝各大善士永保平安驅邪降福之意敝堂施醫局謹擇月之廿一日照常開辦務望遠近仁翁閱報見册踴躍捐助善無大小集腋可以成裘福有攸歸一錢不落空地臨風拜祝無任依馳除淸單細數另登目報徵信外謹先叩謝以答鴻施[  上海六馬路仁濟善堂董事施善昌等謹啓]  
[助賑平安]  
　　謹啓者敝堂昨奉徐敦禮大善士祈保平安樂助熱河賑捐銀八十兩囑爲彚解拜領之餘感佩無旣吉人早邀神佑善氣更迓天和憑慈濟以召陽春萬事定能如意當急賑而施時雨一家永保平安求仁得仁桴鼓本同聲之應種豆穫豆栽培由心地而來謹代災黎遥深禱祝附登報牘用誌欽遲[  上海六馬路仁濟善堂籌賑公所施善昌謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　新正元旦日文武各官均禀見賀初一　新　徽寗道楊儒瓜棧凌陰　管帶巡緝前營王俊南　兵右營鄒理堂左營　鴻利浦口營都司朱寳忠均見正任淮揚道謝鎭江　　回署廣信營叅將傳永貴到通判朱瑞到厘局　核差知縣葉懋本浦回澄波輪船王金相辭赴瓜州威靖兵船徐九成辭回上海並送狼山鎭出洋初三日候補道馬煥聲見知縣邢毓馨到漢西門外粥廠差初四日瓜棧凌蔭廷　補道朱麟成　提南洋經費差回各營營官叅將傳永貴王俊南鄒理堂易　忠彭桂堂楊得勝章其俊鹽知事黄　由揚來都司周鳳梧均見首府李知府王　均傳見候補道張銘堅稟知下關掣騐鹽釐開秤恩芳銷南門外粥廠差揀選縣方廉到由京來縣丞黄啓南銷睢寧縣土厘局差回初五日藩臺瑞糧道馬巡道馮正任淮揚道謝准補徐州道沈候補道曾廣照吳炳祥王詩正張錦瑞程儀洛鄧裕生羅廷玉蔡鈞穆克登布李鎭邦朱成渡均見鹽知事黄鏊見辭揚州叅將牛世英到初六日提督郭寳昌中協劉城守協彭督左遊擊李廣信營叅將傳永貴揚州營叅將牛世英守備王之臣均見候補道許繼衡赴蘇署浦營都司朱寳忠管帶奇兵中營易至忠均辭卽選訓導鄧國獻到湖南來初七日藩臺瑞新授徽寗道楊儒辭赴安徽均見提督江上喜首府李知府阮祖棠先鋒官副將徐連科鄧善端黎泰春叩謝先鋒官叅將權可仁上元縣陳江寧縣趙正任江寗縣陸元鼎均傳見候補道蔡世保禀知初八日各廠機開工初十日長造揚州營叅將牛世英辭水雷輪船馬超羣到湖南回初八日安廬道調者鳳頴道丁竣辦皖岸督銷候補道丁葆元統領新湘等營陳基湘統領銘春武毅等營張景春帶老湘後營譚桂林均到見狼山右營遊擊王定元見辭赴任藩轅牌示如臯縣西塲司巡檢經請以鄭工遇缺先巡檢恩厚咨補現奉部覆准自應飭赴新任 
[上官塲紀事]  
　　新正元旦運憲江都轉率文武僚屬至大財神廟行香畢循例團拜初二日龔鹺尹照琨由省公幹回初三日泰州張刺史到揚卽辭赴省初四日朱鹺尹士良銷南京餉差初五日黎明府縣各印官循例迎春陳大令元鑄禀知赴通屬河工初六日南掣揚司馬初七日儀棧總辦凌觀察均到揚 
 
 
