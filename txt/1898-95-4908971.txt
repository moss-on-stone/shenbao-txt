# 1898 - 95 - 4908971

 

Page 1

 
 
[索詐待懲] [  申報館主人啓]  
　　訪聞蘇州已歇訪事人石姓向護龍街鄭姓醫生冐名索賄且曾藉端訛詐某僧及戴某但本館所延各處采訪之友　皆潔身自好品行端方蘇州訪事某君任事多年素知其一秉至公從無向人索取分文之事彼石姓者烏得行同鬼　有玷本館聲名敬告諸君以後如有冒稱本館所用之人遇事生風妄求賄賂者或據實函告本館或就近送請地方官嚴懲萬勿姑予寛容致入歹人之彀也 
[蘇州當日派報并赶遞蘇屬各大埠] [  申報館主人啓]  
　　蘇州爲東南富庶之區冠葢紛馳官商薈萃本館所出報紙行銷甚廣購者如雲兹特格外加工赶早刷印星夜飛遞前往風雨無阻俾當日卽速派送以饜先覩爲快者之心至蘇州隣近百里之遙就近購取亦可以早到一日想諸君子酒後茶餘當必爭先彼問也現在請友人在蘇經理批發閱報諸君及欲承辦代售者祈移玉蘇城包衙前鳳凰衖申昌分店購取不悮謹此布陳諸維鑒及 
[新印大字本子書二十二種增附鶡冠子告成] [  圖書集成局代啓]  
　　二十二子爲秦漢古本文筆深奧稽古之士靡不涉獵行於世者以杭州局刻本爲最善惜卷帙繁重定價甚昻寒士力有未逮徒興望洋之戚近時坊間所行石印本字跡細若蠅頭全部僅八百餘頁今二林齋　人　得初印善本倩本局用大號新字排印成書以公同好體例悉照原書計共二千四百餘頁用潔白連泗紙印釘精工裝成三十六本每部實洋四元此書旣便誦讀更便舟車惟所印無多遲則恐難應命蘇州綠蔭堂上海文瑞樓蕪湖汴梁文苑山房出售 
[論各書院宜添試算學]  
　　今我中國之人莫不競言西學矣皇皇焉習之孜孜焉考核而精求之無論中材者苦其難卽才高者亦以西學之繁而不能專心深造不知西學之中如聲光化電與夫一切汽重格致之學無一不出於算故欲求他學之精必先從事於算術昔年京師同文館添設天文算學館由恭親王等奏知於上略稱臣等伏查此次招考天文算學之議並非務奇好異震於西人術數之學也蓋以西人製器之法無不由度數而生今中國議欲講求製造輪船機器諸法苟不藉西士爲先導俾講明機巧之原製作之本竊恐師心目用枉費錢糧仍無裨於實際是以臣等衡量再三而有此奏論者不察必有以臣等此舉爲不急之務者必有以舍中法而從西人爲非者甚且有以中國人師法西人爲深可恥者此皆不識時務者也夫中國之宜謀自强至今日而已亟矣識時務者莫不以采西學製洋器爲自强之道疆臣如左宗棠李鴻章等皆深明其理堅持其說時於奏牘中詳陳之又曰查西術之借根實本於中術之天元彼中猶目爲東來法特其人性情縝密善於運思遂能推陳出新擅名海外耳其實法固中國之法也天文算學如此其餘亦無不如此中國創其法西人襲之中國倘能駕而上之則在我旣已　悉根源遇事不必外求其利益正非淺鮮且西人之術我聖祖仁皇帝嘗深韙之矣當時列在臺官垂爲時憲兼容並包智周無外本朝掌故亦不宜數典而忘况六藝之中數居其一古者農夫戍卒皆識天文後世設爲厲禁知者始鮮我朝康熙年間除私習天文之禁由是人文蔚起天學盛行治經之儒皆兼治數各家著述考證俱精語曰一物不知儒者之恥士子出户舉目見天顧不解列宿爲何物亦足羞也卽今日不設此館猶當肄業及之况乎懸的以招哉章奏甚長節其大略亦足見算學之重曩時已有見及之者矣時至今日　國家日益不振而需才之心亦日益亟於是朝廷允臣下之奏變通八股取士之法開經濟特科而又恐奇材異能之士日有鍾毓不能盡爲搜羅乃設歲舉之典令各省學臣咨送各書院中藝學算學諸生試之於省首以時務命題中式亦謂之舉人一體會試仍首以時務試之時務之題不限何格而以各書院中藝學算學諸生咨送應試則其題總不外乎聲光化電以及汽重格致與夫一切時事之類是則算學一門顧不重哉識者皆知算學之足重而又爲用之宏故省會大書院中皆添設算學專門考試誘之以膏火則寒畯之士皆將殫心於此有不期其學而自然無弗學者業此之人旣多而又需之以歲月則以中國人民之秀美豈無能造其精微思得一新法造得一新器足以凌駕西人而與之相制獨惜省會大書院雖添考算學恐此區區者猶不足以挽回風氣造就人才宜無論省會郡縣凡屬書院皆當添考算學卽謂時文不可廢則將五言詩删去改爲算學如是則人皆知習於算不至如當世迂闊腐儒竟有不識算子爲何物者各書院肄業諸生皆知習算則由淺及深由粗入精久而久之如元代微稽勾股幾何諸術自無乎不通安見無精微之思足以步天測地製造新奇之器出而爲國家之大用乎夫中國自隸首作算術後商高作周髀孫子作算經算學粗備至劉徽王孝通李冶朱世傑李雲門李尚之羅茗香皆有著述始暢發算術之旨厥後梅勿算士曉庵戴東原徐莊愍李壬叔先後輩出中國歴數之學乃愈明今苟能盡人致力於此則算學不將日見其精而人才不由此日益盛哉 
[膠州近况]  
　　日本東京日日新聞云目下山東膠州灣泊有德國兵船七號又有商船一二號常川赴上海裝運糧食器物來膠岸上新築兵營二所病院一所卽墨縣境駐德兵四五十名膠州一百四五十名青島約二千名時加訓練無敢嬉游 
[英船抵港]  
　　英國維多利亞司兵船前在中途擱淺早經譯列報章兹者香港循環日報云此船於本月初十日約十一點鐘時由南洋行抵香港寄碇後卽燃砲致敬港中水師綂領飭查察艦内機器如須修葺卽鳩工修理以免有悮戎機查此船長英度三百九十尺廣七十五尺入水二十六尺六寸册註一萬五千墩帶甲厚九寸長二百一十六尺配置後膛十二寸口四十六墩大砲四門六寸口快砲十二門十二磅藥彈砲十六門桅上砲臺各配荷支忌士三磅藥彈砲三尊機器可抵馬力六千匹每點鐘能行十七海里有半艙中所儲之煤若每點鐘行十海里可　二十八日之用 
[撙節部欵]  
　　京師訪事友人來函云工部都水司所管各省河工應需工料欵項内向來提出一成作爲水力解部後歸堂司各官以及書吏人等辦公之資現聞新定章程擬將此欵解交昭信股票局充公所有應解各署飯食銀兩嗣後解到作爲本衙辦公費並不另請正欵以資節省○户部庫欵支絀入不敷出翁大司徒會計出入多方節省已將各處應領工程銀兩暫爲停放惟承修官工之木廠商人眉尖雙鎖因墊辦之銀累千盈萬皆稱貸於人一時無從歸楚也 
[踴躍輸金]  
　　金陵訪事人云前准部咨勸辦昭信股票自督憲將軍以次滿漢實任文武各官皆量力購票候 
 
 

Page 2

 
 
補道李觀察經楚周觀察家駒唐觀察治堯朱觀察成度皆家資巨萬報効情殷一經督憲勸諭願各繳銀十萬兩購票一千張劉峴帥深爲嘉奬想此後聞風者當接踵而起也 
[鐵路利益]  
　　天津訪事人云津榆鐵路年來已有利可圖而津蘆鐵路自去歲開行後亦日盛月增今歲又逢會試之期二月杪三月初每次開行所帶客車多至六七十輛人數多至一千六七百名每日往來四次獲利之厚可想而知矣 
[奏興蠶政]  
　　徐樹銘片再國用之富藏之於民民富則君不至獨貧民貧則君不能獨富古之訓也况户部籌欵剖析毫釐無非取之於民大亂之後民氣未復何以支持然則莫如振斯民自有之利使之通力合作以收天地生産之精華而可以通商惠工以輔國用之不足者爲亟亟也從古大利在於農而泥之以天時之水旱不能全收其利是以西岐敎民養蠶以補農政之不足周之祚延八百數十載而豳風一篇諄諄於爰求柔桑以伐遠揚載績獻功與農政並重者所以導民以養之之政而可以爲敎化之本也孟子言土道曰五畝之宅樹墻下以桑殷殷爲時君言之至再至三誠以爲欲重民生不能舍本務而但圖末藝也况浙江之湖州湖北之武昌直隸之保定皆已舉行收有成效海内至廣高原宜山蠶下隰宜澤蠶北方養蠶晚南方養蠶早無不可以充民食資賦稅安忍舉此南北東西數萬里中之膏腴沃土而廢棄之不難而畏難苟安而不振以誤生靈而不求富積然則經國用籌兵餉之大者全在乎此其效與農等而無蠲租賑濟之害其利大於鹽而無鹽梟偷漏之害何所畏而不爲哉理合附片瀝陳仰懇皇上飭令各省督撫一體飭令府廳州縣地方將蠶政事理一一舉行遵者保薦違者叅劾不得姑息亦不得聽其揑辭搪塞庶從古自然之利可以興矣謹恭摺附陳伏乞聖鑒謹奏奉上諭徐樹銘奏請飭各省舉行蠶政等語蠶政與農工並重浙江湖北直隸等省均已辦有成效各省宜蠶之地尚多卽著各督撫飭令地方官認眞籌辦以廣利源欽此聞本月初已由户部北檔房轉交各司行知各省督撫一體遵照辦理矣 
[開辦租界]  
　　天津訪事人云日本索取租界其南北線自馬家口起至閘口止東西自河壩起至圍墻止北洋大臣飭地方官及委員設局開辦此係奉旨允准之件未便延悮已於月初開局定期畫界傳諭居民凛遵辦理矣 
[松試一誌]  
　　松江采訪友人云提督江蘇學政瞿子玖宗師按試松江取齊日期已誌前報本月十五日傍晚宗師秉節蒞松十六日清晨文武各官齊赴西郊祭江亭迎迓宗師卽排道登陸迤邐入試院接見各官旋牌示本日午刻虔謁聖廟行香講書及事畢回轅懸放告牌稍停復發出生童塲期牌計十七日考生員經古十八日考松江府華亭縣奉賢縣婁縣四學生員十九日考童生經古二十日考金山上海南匯青浦四學生員二十二日考金山奉賢上海縣童生二十四日考南匯青浦縣童生二十六日考華亭婁縣童生又出示曰欽命内閣部堂江蘇督學部院瞿爲曉諭事照得本部院按臨所至循例先試經古惟查江蘇各屬經古塲中如醫卜星相堪輿等項皆隨意指報在閱者平日旣未講求不免目迷五色卽考者亦未必果有心得難保不鈔襲夾帶濫竽充數殊非愼重考試之道是以各前院於經古一塲限定經學史學詞章算學四項又於四項中略分門類立法極爲周詳本部院仍踵成規綂定爲八門開列於後准該生等報名時卽於卷面塡出以便本部院按照所報各項分别命題其各種雜學概不收錄諸生中如眞有奇才異能通曉奇門推算及製造一切機器有裨實用者准隨時自行呈明候本部院當面試騐如此分别考校庶足以肅試典而拔眞才仰提調官及各學敎官一體傳諭遵照毋違特示計開一性理一經解一小學一史學一詞章一掌故一算學一治事如輿地河漕兵刑等類未幾又牌示十八日考童經古改作考上四學生正塲并聞巡捕傳諭生童點名時不得稱到須高聲稱有勿違 
[杭試先聲]  
　　杭州采訪友人云杭州府林迪臣太守示期三月十六日舉行府試先期札行各學敎官傳諭各廪保轉飭應試文童届時按照縣取名次魚貫而入以十人爲一牌先在大門聽點每一牌點入然後再點下一牌毋得參差紛亂一應閒雜人等不許放入頭門各童均須衣冠違者扣考廪保在旁識認以杜槍替商籍於十一日在鹽公堂塡册仁和於十二日午後錢塘於十二日午前在明倫堂塡册各縣册卷務於十四日送署 
[京江試事]  
　　鎭江采訪友人云本月初三日爲鎭江府彥詠之太守舉行府試之期駐防旗童首題謂之性丹徒縣文童首題謂之敎通塲次題學者必由是而學焉詩題賦得爲政以德得爲字初九日考試丹陽縣文童首題可謂智乎次題交鄰國有道乎詩題未詳十二日初覆旗籍及徒陽文童四書題所以動心忍性五經題乃爲麥祈實詩題賦得隸柳纔黄半未匀得匀字按丹徒文風向爲四邑之冠此次與考者多至一千餘名 
[刼犯認供]  
　　天津訪事人云樂生錢鋪被刼後兩次由守望局弁勇拘獲王塏孫大兩名訊係案中正犯兹又由四門汛拘獲從犯七名首犯一名同供是日共十九人行刼由陳姓爲首在南門外砲臺莊齊集器械行李置南營門外得贜後卽越圍墻逃逸共計贜銀六十餘兩洋一百餘元烟土約四百兩至荒僻處俵分而散供詞與孫王兩犯大略相同刻已由縣申詳上憲矣 
[京江盜案]  
　　鎭江采訪友人云距郡治東八十里之姚家橋一小市集也本月十二夜有盜糾約多人毁富户王姓之門一擁而入將家中人次第綑縛以布捲塞其口使喑不能言然後倒篋傾箱恣行搜括旣盈慾壑四散遠颺次晨鄰人見其門户洞開疑而窺之大爲驚駭急爲各人解救查檢所失約值二三百金王係畏事之流不敢控官請緝鄰里咸謂事關盜案未便隱瞞遂代赴丹徒縣署禀報邑宰王大令急帶同書役馬快親往踏勘一面飭捕赶緊緝查然海闊天空未知能否弋獲也 
[圖刦未成]  
　　松江訪事人云北門外甕城石利順醬園貲本頗裕宵小垂涎已非一日某夜四鼓時忽有匪徒多人持石擊門意圖行刦時槽坊司務已起工作聞聲有異持械出拒匪徒見有準備乃向北逸去未失一物可謂大幸 
[上海官塲紀事]  
　　湖北督解貢木委員候補縣呂允生明府承瀚道出滬江昨日命駕入城拜謁各當道至縣署黄大令飭丁擋駕○其洋商在虹迤北寳山上海交界之處築靶子塲昨日午後上海縣黄大令鳴騶前往帶仝亭耆人等與寳山縣沈明府會同履勘 
[醉人受責]  
　　船户潘德安前日飲酒過醉至南市董家渡碼頭新馬路中與拉東洋車之王阿新因喚車口角以致打架由巡街捕勇拘獲解至馬路善後局中禀知會辦委員孫星垣直刺升堂提訊王供被潘所打失去照會一張叩請恩斷潘醉態模糊一味求恩直刺以不應恃醉行兇判令笞責二百板著賠還照會具結交人保釋 
[所犯病斃]  
　　前者裕源紗廠失竊綿紗投報英界公堂查明竊賊匿跡江北派差前往關提至則已逃往他處僅將賊弟蔡鵬程提解到滬移送上海縣究追贜物前經黄大令訊非正犯暫行收所旋卽在所患病由看役禀明黄大令發普育堂醫治至昨日身死堂董函請黄大令相騐旋有羅姓拘縣禀稱與死者同鄉素來認識查知實係病故叩求免驗大令准如所請飭其結存案派差帶羅到堂面同收殮請同仁輔元堂給棺發壇暫厝候屍屬　領 
[幸未成災]  
　　前晚虹口北四川路第一千四百號門牌某姓家遺火積薪中以致烈烈轟轟大有火炎崑岡之勢五百零七號巡捕瞭見 
 
 

Page 3

 
 
急喚人竭力灌救得卽火滅烟消亦云幸矣 
[英界火警]  
　　昨晚八點鐘時西棋盤街金隆里口某烟館不戒於火致兆焚如幸救火會西人聞警急驅皮帶車前來竭力灌救僅焚去房屋四五幢至如何起火情由容俟訪明再錄 
[飭提棚主]  
　　租界中開設牛乳棚者例須赴工部局領取照會美界吳淞路陳阿任所開任順記並無照會被工部局某西人查悉請捕頭照會英界會審公堂昨日讞員張賡三直刺飭差協同包探陳阿九持傳單至捕房恊提究辦藍副捕頭卽派包探胡瑞龍前往將任提回交來差帶案訊究 
[會訊案略]  
　　中華銀行控已閉乾大莊不付票銀一案迭經會訊已詳本報昨午後兩點鐘仍由英副領事薩允格君蒞英界公廨與襄理讞政之鄭瀚生大令升座會訊先據被告律師小威金生曰現先須申明一說係中華寫字人供買辦有公私兩帳其簿已呈閱矣被告只有簿據一套呈閱且原被均已查閱其查帳時中華帳與買辦帳相符而乾六之帳亦無不合故此案可以結矣至中華西人覆答時有不能指實之處因乾大之帳與買辦私帳符合而與公帳不合中華執有票據亦係理所當然惟其銀係買辦所用且原告律師曾言此票由買辦交進忽贸然控告實非正理原告寫字云中國錢莊與銀行往來須先與買辦商妥然後交票付銀况拆銀一節原告中西執事各人均不能指出何票何日收到當問其司帳人收到之票將號碼記清否據答記清至於帳中各節乾大與中華斷不能符合須對買辦私帳方能符合况當時問其索取拆銀字據中華隻字不能交出諒已交不出矣本律師亦曾問過與乾大並無往來之錢莊執事人向銀行拆過銀兩之票可否再用據言不能須註銷後再出一紙况銀行拆銀斷無長期而呈出之票有六個月者是其不照市面辦理也現再申說銀利曾問寫字人收利亦有字據令其交出則未曾交出後雖交出數紙然與中西各帳皆不合且係其司帳人自寫並非乾大之據照原告禀詞莊票九紙向收無著惟均係買辦之言至曾否另遣人往收則並未提及折銀旣以莊票爲重何以早日並不提及直至三個月後方來控告照英國例控告之言與簿據不合應卽註銷上海市面拆銀本有大市然中華並不照市辦理則其信託買辦可知矣原告曾言買辦内中可用一厘然有此一厘之用則壞矣觀其情形中華執事洋人甚爲信重買辦因知其到行後不預錢莊之事然照被告之言則知其在晉和錢莊有分且係執事以前原告供票係抵銀而現在恐其反復言須見票付銀如銀行以票爲憑則須先遣人查明此票是否可靠如但以買辦之言爲憑則是自　差誤今中華信任買辦如此案准則恐於滬上市面攸關蓋現知各銀行均皆信任之故一有事故由洋人出面控告卽照華例而論卽期票斷不能延至六個月之久買辦亦知此意故不敢往收現望中華洋人不可帮買辦至控告一節業已成案無可如何矣威律師申說畢高易律師起曰所云銀行拆銀由買辦作保實無其事中華向乾大收銀無著當時卽由買辦前去並無他人去過惟所收之票係屬卽期無論何時可收若不用銀之時卽不往收旣往收銀自應照付倘不能作據恐以後莊票無人肯信矣至云票根未到不肯付銀則此責成應歸其執事人與中華無涉而帳上收付不一結成此數故有不符如果細算自然可以明白况往來各票有乾大圖章則非專信買辦否則亦不必用其蓋　圖章之票矣其票根簿上註有中華然票係買辦借出何故註出中華其中實令人不解曾問乾大執事人他家有無借票據言他家亦有而中華買辦借票係屬情面旣已重情自應付銀中西官商議之下定於禮拜五定斷 
[上海縣署瑣案]  
　　前日爛泥渡巡防局函送徐杏生被朱銀龍等毆傷一案到縣前晚經帮審委員李二尹提訊徐杏生供寗波人現在浦東祥生船廠爲銅匠昨日傍晚時歇工回家途遇到案之不識姓名人率領五人將小的四面圍住掣刀戮傷頭額小的遂投巡防局喊控　到此人送案求辦徐母錢氏供與杏生同朱銀龍供小的實係張桂松與徐素無嫌隙前有流氓向小的訛詐徐曾解勸小的甚感豈有糾人毆擊之事叩求明鑒二尹飭仵騐得徐之右額角刀傷一處業已醫治封固錢氏供願領兒子回去自行醫治二尹准之又諭張桂松曰巡防局來函言爾等因賭起釁是爾爲首及早供明尚可寛恕張仍不肯吐實二尹判令笞責二百板交差看管候徐傷痊再提究辦○前日鄉民王南甫扶母陶氏投縣喊控被隣居陳姓毆傷李二尹提案訊問王供家住浦東前日同妻出外家中僅留老母照管門户小的半夜歸家見隣人陳姓在房内拆取被單上前拘住反被行兇小的呼救之下母聞聲赶來陳卽逃逸被母攔住致將母之咽喉揢傷乘間奔去遺下剪刀一柄呈騐王陶氏供年六十五歲喉間疼痛難以飲食二尹飭仵騐得王陶氏頸項略有微傷諭令母子同回候飭差查明核辦 
[上海巡局紀事]  
　　瀏河人鄧少風失業無聊向同鄉呂心園稱貸呂告以前已屢次移挪此次萬難再塡欲壑鄧變羞成怒大肆咆哮旋互扭至巡防局控陳局員姚殿卿二尹研訊之餘判令將鄧從重笞責二百板交人保釋○前日楊樹浦慶祥街第二十四號門牌周少卿家被流氓王桂榮等數人蜂擁而入聲言捉姦乘間搶刼衣服首飾事後周報知近處巡防局昨日局勇將王拘獲經局員升座研訊喝令從重笞責六百板○日前有江北人張色仔顧扣仔張惠仔等在南市祥記馬頭竊取范恒泰張桂榮兩船上鐵錨兩具由失主控諸十六鋪巡防南局捕役兩次拘獲解經潘仲泉二尹提訊笞責管押在案有張二者前日赴局稱是管帮人請爲具保二尹准之○前日午後有顧甫仁者踽踽獨行至南市人南門外清心書院門口探望被執爨者所見疑其行竊立卽拘獲告知院中人送至二十三七鋪巡防局中請究局員邵子怡二尹提訊之下顧供因病求醫誤爲醫院並不行竊叩求恩宥二尹騐得果有病狀然不應擅進院門判令笞責二百板飭捕役驅逐出境 
[法界公堂瑣案]  
　　吉祥街大雅客棧雇用顧六吉爲茶房誘令棧主之甥媳　王氏捲逃出外將及服藏於金德興客棧顧則避匿城内四牌樓爲本夫尋獲將男婦一併扭回大雅客棧投報捕房昨禮拜四堂期鄭大令會同何繙譯升座包探傳同原告將顧六吉畢王氏一併解案請訊棧主汪守紅偕甥畢漢英投案伸訴畢王氏供夫妻反目小婦人情願削髮爲尼自行逃出棧主遣茶房至城内找尋並無誘領情事汪守紅供外甥畢漢英由小的撫養成人甥媳被茶房誘逃出外尋至城内四牌樓將男婦一併拘獲王氏反指其夫爲拆梢幸旁人不服帮同送至城外叩求懲辦顧六吉供爲茶房王氏衣服暫寄鄰居金德興棧内因小的之弟在彼爲茶房棧主婦遣小的至城内找尋並無誘逃情事大令訊得顧與王氏誘逃屬實問由何人起意王氏一味支吾大令著將顧與王氏一并押候嚴比汪守紅畢漢英著自行投案備質○善鐘馬房主陶善鐘上期投公堂控燕慶里妓女王雪香倩小菊初計周氏作中借去洋四百元立有憑票按月二分起息本年正月前往取息王雪香執有計周氏收清筆據顯見串吞今將借據呈電求請究追王雪香供托計周氏作中借洋丁菊初並不知悉其洋將會項劃抵早已付清執有收條爲憑大令謂爾向陶姓借洋計周氏不能出立收據顯見不合况借劵並未收回王雪香供小婦人向索借票據稱遺失是以出立收條計周氏供稱陶爲寄父由寄母託小婦人放債取利此項借洋由會項劃抵早已收清轉借與顧少雲因親串未立借據大令飭將王雪香丁菊初釋出計周氏飭探帶至虹口指提顧少雲到案再核○英界四馬路四海心平樓茶館主劉成光以空票貼現借洋六百元爲馬何氏具控公堂經鄭大令訊供押追旋據繳洋二百元倩鮑國祥具保出外理處嗣因劉赴道轅上控原告屢次求追大令著將保人鮑國祥押候覓保限卽日將劉交案昨日堂期因挺押不保捕頭飭探解案請訊大令謂爾爲保人不能以劉之上控藉此推諉著赶緊覓保將劉交案訊追○漢口人俞念依販運信石來滬擬附武昌輪船赴烟臺銷售爲偷見童阿二吳　　竊取信石二十餘斤售與南市春茂藥棧吊回原贜罰洋充公大令以此種毒物必須根究來歴著將帳簿 
 
 

Page 4

 
 
呈閱並飭覓保具領昨日堂期俞遣出店某甲投案遞禀大令著將原禀擲還飭具領狀准予領回○李才寳禀稱王長生以空票貼現借洋二百元届期不付轉立借票屢素不還求請追給王長生供小的只借一百元求准交保出外限一月内理楚尚有一百元代人經手再求寛限大令著交保出外限一月内一并理楚○魏海林禀稱房客金漢川欠租二個月計洋廿七元延宕不還求請押追金供開洋鐵店實因生意清淡求准交保出外陸續拔還大令著押候交保限月底付清○蔡建章禀稱房客鍾仝福積欠房租洋六十六元潛行逃逸追至八仙橋拘獲送案請追鍾仝福供因患病不能照付情願按月拔還洋三元大令著押候追比○石玉良禀稱房客蔣王氏積欠租洋十元捕頭限五日内付清小的情願讓租求押令遷出蔣王氏供將房轉租與人一時未便遷出求請寛限大令著交保出外限至月底一併付清如延押遷○包探禀稱王文記將自鳴鐘一架向押店質洋以其形跡可疑向之根究據稱住京江客棧鐘係自已之物及帶往查問並無其人此鐘值價甚鉅似係洋人之物故解案請訊　文記供揚州人此鐘由父親遺下因無錢應用持往押店暫行典質小的有親戚在外可保大令命傳入旋據潘瑞華供王係小的之甥不知何時來滬大令以供詞不合情有可疑著覓本租界保人准予保出○包探禀稱童賊李榮生竊取洋好茶匙等物售與舊貨攤主吳卜生朱揚山吊到原贜解案請訊吳朱二人供認收贜不諱大令著各押十天各罰洋十元李榮生押候過堂再核○錦名洋行收租人朱鳳岐楊泰記收租人馬樹堂投案請領德大徵康兩小錢莊及正陽館飯店欠租逃遁奉諭拍賣之洋大令著在德大拍見之洋一百十一元一角五分内付房租四十元徵康之七十一元九角九分内付房租六十元其餘存候給領正陽館拍見三十元八角五分交馬樹堂具領○孟蘭君前控嚴愼卿欠洋一百六十元經大令訊供交吳尚奎保出還洋一百元餘欠六十元延宕不歸昨日飭傳保人研訊吳尚奎偕嚴子榮堂投案禀嚴自保出之後不知去向大令謂爾爲保人不能含糊况嚴另案被控著一併押候赶緊交案延則嚴追 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[關心民食]  
　　各省米糧昻貴而以粵東爲尤甚太憲關心民食餘力不遺或運自外省或售自各倉至於奸人販運出洋更嚴爲查緝有犯必罰以儆其餘某日督憲譚宮保牌示云爲曉諭事昨據各行值理陸思奮等以米價驟漲民食維艱來轅具禀本部堂業將籌辦情形詳晰批示并嚴札分飭各營縣查有偷運出口米船卽行截留解省平糶在案兹聞米價愈漲已飭善後局將截到米榖數千包速行發出平糶并飭廣州府將新買倉榖悉數碾出平糶如碾米需時卽以榖分糶亦可聞梧州之米廿六七可到蕪湖買米改月初亦可到省湖南所購初十亦可到併飭府縣嚴查城内外各行店存米若干勒令平價如敢囤積居奇卽嚴拿究懲不貸該軍民人等亦當安分守業聽候官辦不得藉端生事伊戚自貽切切特示又欽加五品銜署南海縣正堂董欽加同知銜署番禺縣正堂裴爲出示曉諭事照得省城近日米價極爲昻貴先經示諭商販人等將所運之米先儘省城米埠盡數銷售以濟民食及飭差查明如有奸商私販米榖出省立卽拿回省城究懲各在案兹查日來米價不但不能平减而且愈加昻貴每銀一兩僅易米二十餘斤仍有日漲之勢本縣細加訪查固由外省進口之米太少亦因近日附省各鄉均自行囤積不許賣米出境　致來源枮竭省城米埠買不敷賣查各鄉本係産米之區且上年收成又非歉薄米石尚屬有餘而省城烟户繁多全恃外來米石接濟各鄉縱使禁米出洋亦豈能禁米來省若竟藉端遏糴致省中有絶食之虞直是故分畛域不顧大局况現當省中米價翔貴爾等趁此運米來省銷售獲利已豐昨經大憲發給護照飭令各善堂往廣西江蘇南洋各處採買米石不日卽可回省平糶斯時米價必落則爾等囤積之米勢必賤價出賣尤非計之得也合亟出示爲此示諭爾各鄉人等卽速運米前來省城黄沙花埭米埠公平照價銷售以濟民食倘敢仍前囤積禁米出境則是意存挾制竟置省城百萬生民於不顧一經查出米則充公人則拘究决不姑寛其米埠大等自此不得再擡市價爾居民亦不必驚惶紛紛搶買轉瞬各鄉之米旣來外省　米又到聚米旣多兼辦平糶則價必日减矣各宜凛遵毋違特示又欽加五品銜署南海縣正堂董欽加同知銜署番禺縣正堂裴爲出示懸賞事照得省城近日米價極爲昻貴訪聞白鵝潭一帶河面有等奸商用桅桿船及暇筍艇凡遇外來米船到省輒於夜間偷運過船而船面則載木米希圖掩飾將米轉運外埠銷售似此貪利病民殊堪痛恨除飭差密查外合亟出示爲此示仰闔邑軍人船户人等知悉爾等如查有前項奸商船隻私運米石出省許卽據實首告以憑查拿一經得實定將奸商究懲船隻充公一面將起出米石全數賞給訐告之人作爲花紅决不食言毋違特示 
[本洋跌價]  
　　蕪湖訪事人云蕪市所用日斯巴尼亞洋銀卽俗稱爲本洋者去秋曾經撫憲出示比照各國所來及本國自鑄之龍銀一律作價不得再有擡漲等因當時各埠錢商皆失其壟斷之技每圓由九錢零驟貶至八錢零四厘國積本洋及各店之作銀交莊者一時咸受其窘嗣後各莊因漢市本洋仍作八九錢未聞干及憲禁於是復漲至九錢左右本月初三日忽傳皖省鑄銀局已經落成定於月之初十日開爐鼓鑄並聞撫憲鄧筱帥因市儈弁髦禁令跌而復漲有必須重辦一二家方足挽此積習之說致蕪地洋厘初三晚每元猶作八錢八分七厘至初四早陡縮至八錢三分四厘一宵之隔兌錢亦相懸至七十文之多市中咸謂此後無復再漲之期紛紛將本洋交莊作銀以免秋潮再落内地各埠運出尤多蕪地各莊驟進此如許本洋又將牌市略漲由八錢三分四加漲至八錢四分五然官憲旣不准擡價本洋必日見短縮必與鷹洋龍銀無所參差而後已也 
[路斃可憐]  
　　前日虹口元芳路口某浴堂之後忽有鶉衣百結之無名男屍一具四百九十六號巡捕見之報知捕房捕頭令二圖地保陳阿大報請某善堂給棺收殮○前晚鐘鳴二下江北某邑人某甲推小車至虹口元芳路口忽然神色變異倒地而　旋經某號華捕報知捕房捕頭令二圖地保陳阿大前往查明有無屍屬旋由家屬聞訃而來備棺收殮 
[英界晚堂瑣案]  
　　紀鳳臺投海參威領事署呈控上海貓兒戲班鴇婦李銀珠掯勒伊子不還等情由領事電致開道憲轉飭英界讞員張直刺提李鴇研訊前日直刺升座訊詰李鴇供歌妓文彩在小婦人處生育此孩今已四歲小婦人雇用乳孃撫養紀並不貼膳去年之杪由紀友張子祥帶信至小婦人處託購物件其價亦由小婦人墊付直刺問紀可有每月二十洋之貼費否李鴇供並無其事遂判令仍交官媒看管俟傳張子祥到案質訊○郭壽春扭控伶人汪桂芬虧欠包銀停演等情前晚張直刺提案研訊郭稱前在天福獻園執事去年五月間聘汪至園唱演言明每月包銀三百圓訂立合同嗣後不准往别家陸續付給洋銀除每月停演計欠洋六百圓之數現在天福改名鶴鳴汪藉此停演故扭案求恩訊斷合同及帳簿呈電汪供小的原與天福訂立合同演唱今天福改換牌號是以停演所取天福包洋尚有洋票未曾收到結算並無虧欠求鑒洋票呈閱中人傳長松沈朋林文治許立豐等供小的等曾經相勸兩造不允張直刺以兩造各執一詞俟查明復訊○徐幹卿查金栅王晉三等合股定購洋貨虧耗糾虧控諸公堂前晚張直刺提訊之下徐供監生丹陽人向開永泰和洋貨號前年十月間查王兩人入股加號德記議立合同所有監生前定之洋行各貨概歸號内所定咪吔洋行羽綢花標等貨至今未銷虧耗甚鉅行中向監生追償理應號中認償詎料查不肯認求請察斷查供前在湖北候補今已呈誤王晉三遞禀投案張直刺著原被於明晨十點鐘投案會訊 
[英界公堂瑣案]  
　　九十三號印度巡捕解賭徒蕭阿發王阿忠王阿大陳阿三至案禀稱伊等均係著名賭棍每日糾人聚賭昨經查見送案請究童用占訴稱蕭等多人每日在小的門首設攤聚賭滋擾不堪故特投案請懲蕭等同供偶然游戲以後不敢再犯襄理讞政之鄭瀚生大令商之衛繙譯官然後判各枷號十天○四百十九號華捕解馮榮根至案禀稱此人昨投捕房誣控金王氏之女兒將伊毆辱小的查明實無其事送案請訊金王氏投案申訴馮供認誣控求恩寛宥大令判責一百板○小孩朱杏生約十二三歲昨日竊取許松亭家火油一箱經一百零五號華捕拘獲送案請究許請領贜朱供在家讀書此次受人之愚以致竊物大令著責手心一百下○四十七號華捕解方盛益張阿榮王阿大至案禀稱伊等串竊怡和公司馬頭上舊鐵數十磅經小的查獲送請訊究管理馬頭西人投案請懲方等同供稱此項舊鐵確係拾得並非竊取求恩鑒察大令判各笞責五十板○四十三號英捕解馬夫陳阿金至案禀稱此人停車碍路有違租界章程是以送案請罰陳供因欲載客將車暫停路旁自知不合求恩免罰大令判責洋三元 
[美界捕房紀事]  
　　浙江寗波府屬某邑人蘇阿六不知其所操何業昨日潛入虹口北京路第五號門牌木作内竊取斧　等物携之而逸被四百六十六號華捕所見拘入捕房捕頭令押候解送公堂禀請讞員張賡三直刺訊辦○江北某邑人陳高二王阿大梁上君子流亞也前晚至虹口靶子路某姓家竊木兩椽荷之而出途遇包探吳至剛拘入捕房捕頭著押入乞丐牢中歴一宵始釋出○前晚崇明小竊張德興至老閘新巡捕房作塲内竊取松板數方荷至虹口菜市前求售被包探吳至剛查見拘入捕房捕頭著押入乞丐牢中半日 
 
 

Page 10

 
 
   
 
 

Page 11

 
 
[光緒二十四年三月初七日京報全錄]  
　　宮門抄○諭旨三道錄前○燕督王奏知縣勤能懇恩送部引見片○晉撫胡奏爲革紳捐賑懇恩開復片○越撫廖奏紳士捐助書院經費懇恩嘉奬片○燕督王奏爲揀員請補都司守備各缺摺○又奏爲揀員調補守備摺○又奏爲請奬京城巡護電綫弁兵片○江督劉奏爲請旨簡放淮關監督摺○盛京將軍依奏爲整頓　政並革除陋習片○三月初七日内務府國子監廂紅旗值日無引見○麟公裕德熙元貽榖各假滿請安○翁中堂等謝署缺恩○溥良等塲内專摺請安○官祥續假五日○掌儀司奏初十十一日祭奉先殿偉貝勒謨貝子行禮召見軍機○○王文韶片再候補知縣曹景郕委署東明篆會同防軍首先擒獲單泳汰股匪鄰境盜犯王占鰲等十十餘名解歸開州長垣等州縣訊明正法又拿獲積年巨盜朱二大牙等二十餘名亦經禀明就地懲辦該員在任未及一年共獲斬梟盜犯五十餘名匪首單泳汰勢窮遠竄復經該員會同開州知州吳燾曁營練防軍派出弁役跟蹤追緝將該匪首父子一併獲案立正典刑得除盜藪亦以該員爲最多洵屬緝捕勤能勇於任事且該員平日講求吏治廉明正直輿情愛戴實爲牧令中不可多得之員查該員已於東明黄河安瀾案内保俟補缺後以直隸州知州在任候補升階無可再保合無仰懇天恩俯准將候補知縣曹景郕送部引見聽候諭旨出自鴻施逾格理合附片奏請伏乞聖鑒訓示謹奏奉硃批曹景郕著送部引見欽此○○胡聘之片再據兼辦湖北振捐事務清源局司道轉據祁縣人已革花翎二品封典候補運同喬景儀呈繳捐助湖北賑欵銀一萬兩聲稱不敢仰邀議叙查該革紳前在歸化城廳開設商鋪緣事被控經前撫臣張煦奏革訊明照囤積居奇按違制律加等問擬恭逢光緒二十年八月十六日恩詔援免完結現在晉省勸辦湖北賑捐已成弩末該革紳此次報捐銀一萬兩實屬有裨災區雖據稱不敢仰邀議叙似未便没其好義之忱等情詳請奏奬前來臣查湖北上年災情甚重辦理工賑需欵浩繁該革紳念切鄰災捐助鉅欵洵屬好義急公自應奏懇恩施以示奬勵查該革紳被革原案本不在不准捐復之列且所捐銀兩核與例定捐復銀數亦屬有盈無絀合無仰懇天恩俯准將已革花翎二品封典候選運同喬景儀開復封典翎枝原官以昭激勸之處出自鴻施除分咨查照外理合附片具陳伏乞聖鑒訓示謹奏奉硃批該部議奏欽此○廖壽豐片再浙江省城設立求是書院兼課中西實學所需經費撙節提撥均未動支正項前經臣奏明在案兹據嘉善縣在籍紳士前廣東雷瓊道朱采以該書院規模已立經費未充捐洋五千元解交藩庫備用聲明不敢邀請奬叙等情前來臣查該紳朱采捐助求是書院經費雖據聲稱不敢邀奬惟當此籌欵維艱慨輸巨資洵足爲振興學校講求時務之助可否懇恩傳旨嘉奬俾昭激勸之處出自逾格鴻施謹附片陳請伏乞聖鑒訓示謹奏奉硃批朱采著傳旨嘉奬欽此○○直隸總督臣王文韶跪奏爲都司守備各缺分别揀員請補以實營伍恭摺仰祈聖鑒事竊准兵部咨宣化鎭標城守營都司李仁元補授遊擊遺缺獨石口協中軍都司鳳岐病故遺缺天津鎭標靜海營都司張祥瑞并補遊擊遺缺大沽協中左營都司馬雲柱廻避遺缺泰寍鎭標揷箭嶺守備楊常雲升補遊擊遺缺均用儘先人員行令揀員請補等因臣詳加察核查有儘先遊擊周萬高湖南長沙縣人由武童投効軍營隨剿粵捻各逆迭著戰功歴保儘先遊擊奏留直隸補用該員歴練老成熟悉營伍堪以借補宣化鎭標城守營都司員缺又查有儘先遊擊霍良順廣東香山縣人投効淮軍因勦辦粵捻各匪迭著勞績歴保儘先守備奏留直隸補用嗣因出洋肄業回華並辦理海軍出力洊保儘先遊擊該員講求軍實西法精通堪以借補獨石口協中軍都司員缺又查有儘先遊擊尚雲驤安徽合肥縣人隨勦粵捻各逆歴保儘先遊擊奏留直隸補用該員戰功素著曉暢戎機堪以借補天津鎭標靜海營都司員缺又查有儘先都司李洪斌前由儘先都司借補湖南永州鎭標中軍守備嗣經奉調直隸補用該員爲守兼優結實可靠堪以補授大沽協中左營都司員缺又查有儘先守備王建功山東蘭山縣人投効軍營隨勦捻匪積功歴保儘先守備奏留直隸補用核員趨公勤奮營務熟諳堪以補授泰甯鎭標揷箭嶺守備員缺以上五員均與例章限制相符仰懇天恩俯准分别借補以裨營伍除飭取該員等履歴咨部外理合會同直隸提督臣聶士成恭摺具陳伏乞皇上聖鑒敕部核覆施行謹奏奉硃批兵部議奏欽此○○直隸總督臣王文韶跪奏爲揀員調補守備以實營伍恭摺仰祈聖鑒事竊准兵部咨馬蘭鎭標黄花山守備崔振魁廻避原籍據請以天津鎭標河間恊右營守備衛承煦互相調補查衛承煦有督鹽引未完各案事關降調議駁行令另揀合例人員對調等因到臣兹查有天津鎭標景州營守備戴兆祥年四十七歲江蘇上元縣人由武童投効淮軍因隨勦擒逆疉著戰功歴保儘先都司奏留直隸補用海防五年期滿案内保加遊擊銜借補今職光緒二十二年十二月初九日到任該員年力正强辦事穩練堪以調補馬蘭鎭標黄花山守備員缺其所遺天津鎭景州營守備員缺卽以崔振魁調補均與例章相符應懇天恩准其互相調補以裨營伍除飭取戴兆祥履歴咨送兵部外理合會同直隸提督臣聶士成恭摺具陳伏乞皇上聖鑒敕部核覆施行謹奏奉硃批兵部議奏欽此○○王文韶片再京城巡護電線弁兵係由步軍綂領衙門酌派前因扣至光緒十九年七月三年届滿桿線均未損懷傳遞要報並無阻滯所有出力武弁經前督臣李鴻章照案奏請給奬奉旨允准在案計自十九年七月起至二十二年七月又届三年期滿該武弁等晝夜梭巡並無被人竊割桿線致誤電傳要務尚屬著有微勞准督辦電報事宜大理寺少卿臣盛宣懷咨請給奬前來除請換五品頂戴及請奬千把總外委拔補武弁均咨由步軍綂領衙門註册又都司胡國祥未滿三年例不列保外所有四品頂戴正藍旗蒙古步軍校逹洪阿恒福二員均擬請俟得協尉後賞換三品頂戴以示鼓勵理合附片具陳伏乞聖鑒敕下該衙門查照謹奏奉硃批兵部議奏欽此○○頭品頂戴兩江總督臣劉坤一頭品頂戴漕運總督臣松椿跪奏爲淮安關監督在任丁憂請旨另行簡放以重職守恭摺馳陳仰祈聖鑒事竊臣松椿於光緒二十四年二月十七日接准淮安關監督咨稱都慶生母陳氏迎養在署於光緒二十四年二月十六日病故例應回旗穿孝請爲代奏等因前來臣等查監督丁憂委員代拆代行候旨離任有案可循除咨復查照外所有淮安關監督員缺相應請旨另行簡放並諭令迅速前來以重職守其現任監督都慶俟交代清楚再行回旗謹合詞恭摺由驛馳陳伏乞皇上聖鑒訓示謹奏奉硃批另有旨欽此○○依克唐阿片再查大凌河牧羣向傳有神馬一說每年入冬後西北風緊失餧之馬凍餧難忍順風趨向河岸因而入河淹斃該處人遂目之爲河伯神馭其荒誕不經如是奴才到任後訪知其弊不敢以風聞之詞入告故有請裁牧廠將馬羣移撥察哈爾之奏今細加體察始知該處騍馬每羣入冬以後入圈餧養以二百匹爲額卽庄頭亦照額豫備草豆餘馬例無口分雖值嚴寒仍歸荒山野甸牧放以致飢馬不免淹斃而狡黠莊頭遂誣爲神馬掩人耳目夫此不入圈之騍馬與其因無口分散放致斃何如變價存儲作爲騙馬補羣之款但牧羣積弊已深翼領牧長牧丁無不通同一氣上司偶爾整頓輒行斂錢行賄設法抑阻羣相把持牢不可破其於包喂折减之弊尚屬有時難免何論額外失喂之馬更覺漠不關心除由奴才密派妥員隨時訪察外相應請旨飭下錦州副都綂破除情面認眞整頓務須嚴禁包折並將神馬陋習永遠禁止以重馬政是否有當謹附片陳明伏乞聖鑒訓示謹奏奉硃批著照所請該衙門知道欽此 
 
 

Page 12

 
 
[光緒二十四年三月初八日京報全錄]  
　　宮門抄○諭旨一道錄前○御史孫奏特叅錦州恊領信任門丁營私舞弊請旨查辦片○盛京將軍依奏爲遵旨查明錦州協領被叅各欵據實覆陳摺○三月初八日理藩院鑾儀衛光祿寺正藍旗值日無引見○那王等各謝調授署缺恩○啓秀意公各假滿請安○恭王定公各請假十日○福珠哩續假五日○長順續假二十日○召見軍機崇禮○皇上明日辦事後由頣和園還宮○○御史孫賦謙片再我朝開創之初本以騎射威天下故設牧廠馬羣備異日緩急之用奉天錦州府總管衙門等官專司大凌河官馬三十四羣歸副都綂管轄宜如何整頓維持以副國家愛物阜財之至意乃風聞錦州協領文楷署副都綂時信任門丁聨庚營私舞弊貪贜賣缺革去筆帖式催長四員另以德齡桂林恩榮文郁充補受贜銀三千餘兩皆由源和成鞍　鋪代收又官馬恃草豆餧養而委主事英華筆帖式裕宗催長春煦與翼領牧長等合謀包折每羣每日折錢九十千共折錢七萬八千餘千由大德亨源記兩錢鋪兌收該協領於每羣按日索錢十千聨庚索錢五千英華裕宗春煦等索錢十五千以致馬羣凍餓倒斃者不下千餘匹查光緒十八年給事中王會英奏叅總管衙門敗壞馬政經將軍裕祿查辦覆奏請嗣後入冬散放莊頭豆折銀兩及採買骟馬到羣均派令錦州恊領監視散放點騐事竣結報副都綂查核等因奉硃批該衙門知道欽此乃該恊領從不騐收亦不加結詳報上年副都綂崇善曾叅該協領奏報馬數錯誤不加詳愼其平時之朦蔽可想而知此官馬倒斃之後所以愈補而愈少也應請旨飭下錦州副都綂認眞查辦以警官常而重馬政謹附片具陳伏乞聖鑒謹奏奉旨另有旨欽此○○奴才依克唐阿跪奏爲查覆錦州恊領被叅信任門丁營私舞弊各節並訊明翼領等行賄實情分别定擬恭摺具陳仰祈聖鑒事竊照上年二月十三日承准軍機大臣字寄光緒二十三年二月初八日奉上諭有人奏大凌河馬羣向歸副都綂管轄錦州恊領文楷署副都綂時信任門丁營私舞弊餧養官馬草豆委主事英華等合謀包折該恊領亦有勒索情事請飭查辦等語著依克唐阿按照所叅各節確切查明據實具奏毋稍徇隱原片著鈔給閱看將此諭令知之欽此遵旨寄信前來當經欽遵派員馮文俊前往錦州會同署錦縣增韞調齊各鋪帳簿查明欵項並咨准錦州副都綂崇善送到人證卷宗其時協領文楷亦適因軍政晉省隨遴派驛巡道志彭協領裕書准補昌圖府知府陳震確切查訊去後旋據該道等禀報文楷自遞親供後於六月十四日在店病故驍騎校聨庚僅止供認侵蝕文楷私帳錢文並無向馬羣按日索錢情事言語支吾恃符狡展禀經奴才奏請將聨庚革職嚴審奉硃批著照所請該部知道欽此嗣於七月二十二日後查辦事件大臣榮祿許應騤咨開奉上諭榮祿許應騤會同刑部片奏副牧長奎齡供内有存銀二千兩在該城内興盛雜貨布店交候補防禦薩爾杭阿致送副都綂崇善等語是否薩爾杭阿指官撞驅抑係奎齡等挾嫌反噬著依克唐阿確查具奏奎齡保祿著該部解往備質等因欽此當派准補營口同劉朝鈞馳赴錦縣同該署縣樊恭佩傳訊興盛增布鋪執事人據供奎齡於未進京之先存銀二千兩原說匯京使用嗣不知因何未匯現猶在櫃存放並未取去等語調帳核對相符取結禀覆旋准兵部解到奎齡保祿二名並提到案内應訊之文林薩爾杭阿二員一併札發歸案質訊在案兹據該道志彭等禀稱提集人證逐一查訊如原奏錦州恊領文楷署副都綂時信任門丁聨庚營私舞弊貪贜賣缺革去筆帖式催長四員另以德齡桂林恩榮文郁充補受贜銀三千餘兩皆由源和成鞍　鋪代收一節訊據催長德齡委署催長桂林筆帖式恩榮文郁僉稱德齡原係記名儘先補用催長桂林恩榮均係實缺拜唐阿文郁原係候補筆帖式俱在管莊衙門効力當差光緒二十一年春間軍興時莊頭悮差被革官馬無人喂養催長錫斌海清筆帖式清泰瑞興阿均因不肯墊喂官馬現悮馬政被叅革職所遺各缺照例將伊等頂補咨内務府覆准有案伊等委無賄求情事又據恊領文楷遞具親供内開管莊衙門遇有筆帖式催長缺出向由候補筆帖式及餧養拜唐阿内揀放設擬補與例不符必干駁詰前因管莊各官失餧官馬據實揭叅不便懸缺悮公是以將德齡等按班序補實無受賄賣缺之事時值擾亂視官如贅孰肯行賄求官此理至明無待深辨至旗署向分兵户兩司一切公事有司員司逹等經理並無門丁名目聨庚係滿洲旗籍鈕祜祿哈喇世族之裔且係職官在署辦理書啓兼管家用帳目向不准其干豫公事况行賄有干例禁豈有將賄欵收入源和成鋪帳自取敗露之理各等語稽核源和成帳目光緒二十年八月起至次年六月止文楷護理副都綂任内存過銀一千七百四十三兩六錢九分東錢七萬七千一百一十三千一百三十文均係零星積存者並無三千兩銀數卽錢項亦無一欵相符飭令該員將存帳逐欵註明多係自交官項代換錢票且有前吉林將軍長順電飭採辦軍裝皮襖之款是文楷當日揀放各缺並無受賄似尚可信又如原叅官馬恃草豆喂養而委主事英華筆帖式裕宗催長春煦與翼領牧長等合謀包折每羣每日折錢九十千共折錢七萬八千餘千由大德亨源記兩錢鋪兌收該恊領於每羣按日索錢十干聨庚索錢五千英華裕宗春煦等索錢十五千以致馬羣凍餓倒斃者不下千餘匹一節訊據恊領文楷供稱馬羣喂養向係每年由立冬起至次年立夏止入圈喂養歸各莊頭輪流備辦草豆如輪到悮差卽行斥革責成筆帖式催長等先行墊喂俟莊缺補人撥還歴來如斯辦理迨護理副都綂時莊頭避亂搬移悮差者至有二十七名之多而筆帖式催長等亦不墊餧遂致馬匹倒斃過多奏請由餘租項下挪借制錢一萬四千串六一七合錦市錢八萬六千三百八十千因係借欵未敢拘泥定章酌擬草豆價值按每日餧養九十千計算共需錢七萬八千餘千發給該主事會同牧羣翼領等官妥爲墊餧並將抗不墊餧之清泰等四員叅革原有奏案可查馬匹倒斃千餘匹實因無欵墊餧所致旣將玩悮馬政各員糾叅何敢再事尅扣授人以柄又據委主事英華供稱當時漏喂官馬二十羣計騍馬十七羣各羣墊餧日期多則四十餘日少則三十餘日及二十餘日不等共墊餧八百零六百骟馬三羣每羣墊餧二十餘日共六十八日綂共需錢七萬八千餘千歸筆帖式裕宗催長春煦經理由大德亨源記兩處存欵餘租項下照數發給各羣牧長等領訖並無絲毫短少如果從中索錢致令官馬倒斃害及牧長牧丁等照例攤賠在牧長等豈肯緘默不言此項墊欵委係實發實領各等語質之裕宗春煦供亦大略相同並電據署錦縣知縣增韞就近會同旗署取到各牧長恩福等供詞及開具墊餧日期清單核與英華等原供無異惟查骟馬一羣原額四百匹每日每匹莊頭供餧榖二斤十兩四錢羊草七斤三兩零八分黑豆一倉升二合七勺騍馬一羣例係二百匹入圈每日供餧榖草三斤半羊草十一斤十兩四錢八分黑豆一倉笸一合六勺如照英華等所供無論骟騍每羣每日給錢九十千未免多少不匀况草豆旣有定章何以折錢發放當復詰據英華等供稱骟馬雖係每群四伯匹此次墊喂僅止三群且倒斃甚多與騍馬數目不相上下借欵喂與莊頭供餧不同存欵無多不能不示限制是以按群給錢不便按匹發給草豆轉滋朦混現在此項墊欵已接充莊頭缺二十名歸還市錢五萬八千六伯三十千尚缺七名欠錢二萬餘千應俟有人接充再行歸補等語是此次奏請動用官欵墊喂官馬係屬一時權宜原叅以墊欵爲包折自係傳聞之訛每群每日旣僅墊九十千已屬十分節省若再將九十千内扣去三分之二所餘無幾并非墊猶不墊如果意在索錢何妨浮開墊欵數目於此見該恊領等所　並無尅扣分肥情弊　非飾詞又原叅前將軍裕祿奏定嗣後入冬散放　頭豆折銀兩及採買煽馬到羣均令錦州恊領監視散放騐竣結起　此摺未完 
 
