# 1906 - 170 - 4911920

 

Page 1

 
 
[電傳上諭]  
　　五月初二日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨岑春煊奏廣東廣肇高欽等府州屬被灾情形一摺本年入春以後廣州等屬大雨如注西北両江同時暴漲以致圍基衝決桑禾俱損房屋倒塌多傷人口災民蕩析離居覽奏殊深憫惻著頒發帑銀五萬兩由廣東藩庫給發即著該署督迅飭派出各員認眞察勘妥籌賑撫母任一夫失所用副朝廷軫念災黎之至意欽此初三日奉 
　　上諭岑春煊奏舉刻屬員請旨分别勸懲一摺廣東廉州府知府李岑洸欽州直隸州知州李象辰署南海縣知縣大挑知縣虞汝鈞歸善縣知 
 
 
 

Page 2

 
 
縣劉能新興縣知縣鄒增祐候補知縣許謍章均著傳旨嘉奬惠州府竭石通判張順昌氣躁才疏偏信差役乳源縣知縣許克家縱差滋擾不洽輿情候補鹽經歴王國楨性情浮躁居心巧猾試用巡檢裘璜聲名平常頗滋物議候補鹽巡檢安鳳翥行止卑污有玷官常均著一併革職防城縣知縣曾汝材捕務懈弛聽斷不勤前署恩平縣知縣候補知縣楊本楫才識庸懦捕務多疏均著以府經歴縣丞降補海康縣知縣黄雲飛心地尚明緝捕不力鶴山縣知縣陳汝壽人尚謹飭才欠開展海陽縣知縣王全綱才具稍短難勝煩劇英德縣知縣吕光琦性近迂謹人地不宜均着開缺另補長寗縣知縣張光銑年力就衰難期振作著勒令休致餘著照所議辦理該部知道欽此 
[電傳宫門抄]  
　　五月初二日召見軍機張懷芝趙惟熙清銳 
[唐學使奏立憲政策豫籌大要摺代論]  
　　工部左侍郎江蘇學政臣唐景崇跪奏爲立憲政策豫籌大要恭摺仰祈聖鑒事竊維上年皇太后皇上特簡派五大臣分赴東西各國攷察政治仰見朝廷奮發圖强更新百度與天下臣民共治之至意薄海内外罔不歡欣鼓舞僉謂將舉行憲政握富强之本原以臻文明之極則而聖清億萬年有道之長即基於此臣維今日時勢海禁既啟五洲大通交涉之事日難應付之機愈棘惟有修明政治以立憲爲第一要義但事端宏大此舉爲歐美各國所觀瞻經始之時宜審之又審伏念皇太后皇上宵旰勤勞統籌全局加以諸臣之周咨博訪斟酌權衡將來憲法頒行凡所以策海宇之治安固苞桑之至計者廟謨申儆當有百利而無一弊矣如臣至愚何足以窺萬一顧憲法綱要更僕難終情形固有異同採擇貴無偏倚謹就管見酌擬數條敬爲皇太后皇上陳之一曰先發明立憲宗旨也中國數千年來聖神迭出政教昌明至我朝肇興東土治邁唐虞列祖列宗家法相承鉅典宏猷益臻美備普天率士涵濡聖澤二百餘年莫不懔大經大法以循循於王路之歸此决非泰東西諸國所能企及也今一旦驟語更張忽創爲立憲之說其錮蔽守舊者必將色然以駭謂用彝變夏非中國所宜於是横生阻力使憲法不便施行其謬託維新者久灌於詖邪之議愈生其蕩軼之心必至弁髦舊典衝決藩籬其勢不可以復遏不知我生而立憲凡累朝聖君賢相經畫之宏國計民生系賴之遠所萬萬不能更易者豈能數典而貽忘祖之譏其偶有闕畧者當因時制宜採他國以資吾未逮千經萬緯辦法不離其宗當頒布憲法之前必先參酌本國情形熟察近年利病應仿日本明治元年五大誓文之例請旨徧諭通國人民聲明此舉並非破壞舊章輕更祖制惟是君民同心協力以爭存世界政治即以本國沿用之法則如日本之定爲慣習憲法藉袪數百年中有司舞弊胥吏玩法上下不通之積習於是朝野皆曉然於宗旨之所歸而無所用其阻碍綸音一布先定人心共餘諸政次第措之裕如矣此宗旨之宜發明者一也一日當斷定立憲主權也查各國憲法有君主憲法有民主憲法若英吉利德意志意大利葡萄牙比利時荷蘭等國及東亞之日本皆君主憲法此主權在君也若法蘭西美利堅皆民主憲法此主權在民也二者截然不同考憲法者當先清其界限竊謂我國而行立憲當仿日本爲宜昔日相伊籐博文言曾奉使歐洲每謂可采列邦成憲定爲行政之原不知外國憲法習尚各殊未必適合日本之俗又言日本須以君主政體立爲制度不敢上侵君權是爲握要至哉日相斯言可謂酌中損益洞然利弊而適合於我國今日之情勢者矣查日本憲法大綱其第五條云天皇以帝國議會之恊賛行立法權第六條云天皇裁可法律以命令公布執行是提議法案裁可法案公布法令之主權屬君主者一也第七條云議會之召集開會閉會停會及衆議院之解散皆以天皇之命是議會之主權屬君主者二也第十條云天皇定行政各部官制及文武官之俸給且任免文武官是任官免官之主權屬君主者三也第十一條云天皇統帥海陸軍十三條云天皇宣戰媾和及締結諸條約是和戰之主權屬君主者四也夫日本乃東洋一島國耳而其七十六條憲章整齊畫一君權既固君統愈尊誠憲法中之至善哉英國憲法發明在數百年以前爲全歐立憲之祖其國王似握全國大權而政府國會爲其行動機關其實政權全歸國會凡不經國會所許可如有施法廢法之爲以違法論此偏重之弊有斷不能采行者矧我朝二百餘年來煌煌帝制天澤之名分最嚴此次創立憲法量予變通參以民族主義但一尊既定應請事事斷自宸衷下情不可不通而體統不可不肅有爲平權自由之言者懔然無從煽惑矣論者謂行政之權既歸君主何以各國憲法必載大臣負責任一條不知大臣負責任者非君主讓其權於大臣乃大臣對於議院負責任也夫國家政務千條萬緒安能事事盡愜民心果有一二事之未愜歟惟大臣擔其咎當其衝議院可以詰責大臣彈劾大臣君主常脫然於責任之外求之前代如漢制遇有事變宰相避位史册傳爲美談証之各國如普魯士憲法凡關於政務之公文國王必令責任大臣一名連署日本憲法國務大臣輔弼皇且任其責凡關於法律敕令及其他國務之詔敕要國務大臣副署比利時憲法國王不可犯其責任皆國王之大臣代負之凡在君主立憲之國無有不以此爲通例者夫如是大臣之責守專斷無　規越矩之爲而君主最高之威權益覺尊嚴無上况以今兩宫之聖哲英明爲中外古今所未有此主權之當斷定者二也（未完） 
[本館接到英使暫允飭阻越界收捐專電初三日申刻到]  
　　北京專電云上海工部局越界收捐一事聞英公使己允暫行飭阻俟各公使會議定奪（容） 
[電致粤湘二省採買食米辦法金陵]  
　　寗蘇皖各大憲電致廣東岑雲帥長沙龐劬帥云自湘省水災沿江米價日漲粤浙又有買米平糶之舉於是甯蘇皖等處米價更長如安慶揚州鎭江每石己六千上下各縣價更有逾此數者前雖電奏將鎭江禁米出海内地仍照常流通出示曉諭而各縣愚民仍不免私禁 
 
 

Page 3

 
 
出境之事搶米滋事時有所聞查鎭江封禁照商約應至月底止雲帥前電亦謂到蕪買米查蕪湖本有粤商買米自應仍聽在蕪收買惟平糶之米准免釐不免稅至湘首辦米若聚蕪湖一處皖力難支擬請龐劬帥飭委員在蕪買五成在鎭買五成仍由蕪湖常鎭兩道派員曉諭出米各鄉照常運米出江勿得禁遏隨時與買米委員相機妥酌辦理不可圖速躉買並請雲帥劬帥自發護照按買米之數分批塡入照内以防影射蕪鎭亦派員騐明蓋印放行請雲帥劬帥酌定速復以便轉行蕪鎭遵照馥龍銘印（左） 
[預備迎迓端大臣回國武昌]  
　　聞攷政大臣端午帥近有家書來鄂云五月望日可抵上海故官塲預備節後前往迎迓（户） 
[江督電詢私造鈔票案如何辦法蘇州]  
　　蘇省私造裕蘇鈔票一案有家丁柯升與朱公子同謀之語己由臬憲朱竹石廉訪將柯升交案訊辦一面詳請上查辦兹聞此案由江督周玉帥所知大以爲不然旋即電致蘇撫詢問此案如何辦法刻經撫憲陳筱帥札催蘇州府孫展雲太守迅即破除情面澈底訊究錄供通詳云云○朱公子家丁柯升日前由臬憲朱廉訪交案訊辦經蘇州府孫展雲太守會同讞員研訊柯堅不實供一味刁狡當由太守提集何杏生王玉田質訊乃何王二犯一一供指柯升牽涉公子等情太守聞供飭將柯升管押候再訊究（且） 
[條陳設立商務大公司不准北京]  
　　聞商部某司員條陳本部堂官請設商務大公司擬就各直省現行商業無論大小分門别類統歸該公司統轄並於各直省貨物公司概以一年計算所得餘利令其提成報効等語振貝子以此舉與商部諸多窒碍頗不然其說（下） 
[續議湖南學務總會長沙]  
　　湘省學務總會擬就貢院暫行開設已舉定長沙郭桐伯茶陵譚祖盦兩太史爲總恊理又奉撫憲派委車大令賡爲提調建議已久訖未成立日前由學務處委紳唐瞿兩君刋發傳單訂於十九日齊集省城席少保祠會議組織方法是日大雨到者寥寥未獲定議遂重訂於二十五日在南城天心閣由各學堂監督切實議妥以便尅日開辦（車） 
[議復學生奬勵之傳聞北京]  
　　學部會議前陳曾佑所上條呈聞張元濟戴展誠竭力贊成即交大學堂譯學舘實業學堂三監督議復譯學館監督亦贊成之謂俟學生畢業當給以最優等優等中等畢業生文憑不給出身實業學堂監督則大反對大學堂監督袖手作壁上觀傳聞如是姑誌之以觀其後（陽） 
[津鎭路約可望作廢京師]  
　　頃據外部人云前議撤廢津鎭路約一事經直隸山東江蘇紳商極力磋議尚未就緒日前外部各堂又與英德兩公使力爭聞己有允可之意（下） 
[擬請緩辦統捐京師]  
　　日前政府王大臣會議舉辦統捐一事謂現今各省民力疲敝若日久辦理不善必至百弊叢生民間尺布斗粟均不免抽收捐欵更多擾累擬卽奏請凡有未行統捐省分暫緩議辦以蘇民困（上） 
[米捐局暫撤停捐武昌]  
　　各省水旱偏灾米價飛漲民情困苦鄂督特諭牙釐局勇飭各米捐局一律暫撤停捐兩個月俟秋收後察看情形再行開辦（户） 
[電告勦辦鬍匪獲勝北京]  
　　昨據政府人云盛京將軍趙次帥電奏前因奉省鬍匪猖獗曾經調軍往剿並詳陳在案近日各軍剿辦頗爲順手業已緝獲並陣斃匪黨多名其餘黨羽仍復囂張已飭營弁實力搜剿解散脅從用特電聞以慰宸厪（下） 
[練兵處添練樂隊北京]  
　　練兵處王大臣議以樂隊爲行軍司令特招募樂兵一百名聘定教習訓練分佈各旗營以期振發士氣俟該隊學成後再行推廣編作陸軍樂隊（下） 
[奏設奉省鹽法局奉天]  
　　奉省將設鹽法行局於田莊台已志前報嗣聞趙次帥以奉省鹽政爲目前最要問題内而政府注意外而强鄰染指非斟酌盡善不能頒行故先將奉省屯鹽官銷辦法奏明請旨定奪並擬改設鹽法局於省城以便籌議一切云（丙） 
[電請轉飭商埠規條從速畫押京師]  
　　日前盛京將軍電致外部略云現因開辦大東溝安東等處商埠事宜曾派張錢二道前往與日員商議而日員未肯畫押似有要挾之意刻已改派奉錦山海關道梁與議務請照會駐京日使轉飭該日員速行畫押（下） 
[臬批馬路委員禀覆捕房被控事蘇州]  
　　蘇垣馬路工程委員汪太守然禀覆查明洋捕頭鄂爾笙列控十欵情形已登前報現經署臬司朱廉訪批示略云據禀查辦情形鄂爾笙所控各欵其中半由私嫌然商界捕房近年弊端之多於此可見一斑巡捕過罰扣曠等欵竟爲捕頭乾没現若按年查追則鄂爾笙在差最久豈能辭責姑念開爾生等均己斥退無從著追既往不咎概予寛免又查繙譯造報雜支似未能盡寔捕房穢污不治該巡長亦難辭咎巡捕不諳捕章致使商民怨嗟是尤弊之最大者亟宜切實整頓竭力改良使輸捐各户退無後言以符保衞商民之實既經該守議訂捕章並添立各項印簿嗣後務須悉心經理勤加訓練並嚴約束如有違章及滋事擾民拜盟結黨等情立即究懲禀辦勿稍寛容其巡捕過罰扣曠及各案罰欵統應由局核改一秉至公恪遵定章不得苛求隨時分别登簿月支各費核實撙節毋任浮冐按月將各項收支細數榜示局門並造册通報以昭大信而杜侵蝕仰即遵照辦理赶速妥議捕章通詳察核並傳諭鄂捕頭及繙譯巡長一體知照繳（永） 
[京畿擬開墾植桑北京]  
　　昨政府王大臣議以京畿一帶荒地甚多應即咨照順天府直隸總督委員分往各處踏勘閒荒地畆測察地理招佃開墾或廣植桑秧以興地利（下） 
 
 

Page 4

 
 
[議編路政報告全書北京]  
　　日前商部堂憲以各省鐵路日見發逹亟宜嚴密周察以昭愼重己擬札飭路務議員速將在路員役逐日所辦事宜每月報告總理調查明確隨時呈交本部以便彙總派員編纂路政報告全書每於年終頒發各省俾得稽察較易藉杜弊端（下） 
[户部電報秘密北京]  
　　户部自安設電線後甚爲秘密而鐵大司農猶恐公事宣洩特在外部咨調繙譯二員專司電報事宜遇有緊要交涉等電均令缮寫紙上不准傳言只有鐵張及左右侍郎各堂當面閱看司員均不得與聞可謂秘密矣（下） 
[飭查棉紗出口稅則改歸一律辦法]  
　　上海常關報運棉紗出口每担祗完二錢並不完釐較之洋關每担完正稅七錢相差太遠實與稅釐有碍由好稅務司函商關道擬改常洋關一律每担完正稅七錢概免重征等情業經關道憲電禀外商兩部及督無憲示遵日久尚未復到兹聞瑞觀察由蘇返滬奉到户部電飭以棉紗出口新關常關稅則両歧約計每年稅課究竟虧損若干若改歸一律與華廠棉紗銷路有無妨碍兩事相衡宜擇其大乾飭即查明切實電復以憑核辦等語瑞觀察當即飭稅務司查復矣（明） 
[尹中書上軍機王大臣說帖（爲擬改軍機處辦法事）]  
　　章京尹克昌謹呈爲請裁撤滿漢章京延攬人才以舉政權事竊維立國之道必政本先張而後庶務克舉亦必大上相維而後事無不理軍機處者國家一切政教號令所從出而兵財外交内政集權之總機關也夫機關愈大則其分任之人必愈求精敏熟練否則機關失其運動之效用矣目前考察政治大臣次第回國改革之端自應首在政府王爺中堂大人所恃以商量要政者全在軍機入直之時地不過十餘步時不過三四點鐘此時引地乃僅與無學識無責任之十數章京直接辦事此等章京共用京卿部曹三十四人不因才選不因望選又僅分頭班二班不分職守是以毫無責任尸位素食但日日圖其藏身之訣此種政體今試問之仿自何國創自何代克昌百思不得其解然論者皆謂政府事繁任鉅十倍各部令人目亂神迷實難責以絲絲人扣克昌獨謂不然譬之理亂絲者千條萬緒必尋其下手之方竊考各國中央行政總機關組織之法雖不一律然其要旨則俱不外儲顧問之人才重提議之精神作統計之報告嚴行政之監督而已請大畧言之師行險遠動資嚮導政府之事何獨不然兵財外交政府專責其他如警察救恤衞生教育司法農工商部保事不受報告何事不可檢查盲視聾聽何能有濟故政府之人貴有老於實事之官吏貴有長於獻替之政法家集思廣益庶少失敗所謂儲顧問之人才也天下之事先知後行有議論乃有事實考政府當自行提議之事一豫算二國際條約三官制法律四各部之權限爭論五豫算外之以出六通上下之情七進退大員八各部之高等行政提出於中央會議凡此數端皆所以提起全國之精神共圖國家之生存發逹决不可俟局外人之條陳應先由政府自行起議所謂有提議之精神也（未完） 
[蘇撫陳奏陳蘇省要政摺]  
　　奏爲微臣到任後考察蘇省各項要政分别籌辦謹將大概情形恭摺具陳仰祈聖鑒事竊惟近來地方新政百廢待興其大端有三曰興學曰練兵曰警察莫非當務之急而蘇省則尚有治臬一事尤不容視爲緩圖臣蒞任一月有餘詢訪官紳稽考案牘業已得其綱領逐一籌辦所有大概情形謹爲我皇太后皇上覼縷陳之蘇省學務自頻年歷任撫臣極力提倡風氣大開綜計通省之中師範高等中小蒙養與夫各項學堂開辦者幾以千計一切規制統歸學務處經理考核近復佐以紳辦之學會學務公所組織尚屬完密臣到蘇後親往省城各學堂周歷閱視勸勉生徒當以提學使到任需時仍飭學務處督同地方官紳將管理教育諸法隨時查察改良並遵照學部來文通飭切實裁併冗員以裕經費惟教習一項需才太廣速成師範造就無多此爲學界中一大缺點爲今之計惟有注重師範極力擴充一面鼓舞遊學培養教育作蓄艾三年之計至仕學館爲培植吏才起見現遵新章附設一法政學堂研究法律專門以爲將來設立裁判基礎己由臣出示招考定額五十名入堂肄業實業學堂尚無的欵可撥容臣督飭司道籌有經費再行次第籌辦此辦理學務之大概情形也蘇省陸軍上年准練兵處咨復照分定管區在蘇松太三屬設法募選即經前撫臣札派營員分投勸募乃半年之久入伍者甚屬寥寥臣到任後當經出示曉諭以軍人資格之尊擔任之重奬勸而激勵之並責成三屬牧令督同紳董明白開導目下始據紛紛禀報陸續就征其中多有讀書士子投筆從戎者所有應設營房第一標已經完工第二標正在築造一俟征兵如額即當認眞編練惟募兵固難選將尤難臣前在豫督練陸軍祗以學堂人才急切難得一時權宜之計不得不參用舊日營員蘇省兩標自管帶以至隊官排長純用學生但統將殊難其選已電商直隸督臣幸袁世凱力顧大局允借標統二員叅謀二員俟其到蘇即行分别委用仍督飭武備學堂總辦等加意陶鑄以期人才蔚起足備干城至其他水陸各營不過恃以緝捕奸宄彈壓地方祇須積習掃除亦非一無足用已派員專司稽查並飭各統帶隨時整頓斷不任廢弛營務虚糜餉需其水陸舊營名目歧異將校人數叅差不齊亦即督飭歸併改編巡防隊以昭劃一此辦理軍事之大概情形也（未完） 
[謝藥]  
　　溽暑將至時症必多昨承鄭福蘭堂大藥鋪惠贈痧藥三百瓶當遵雅命代爲分送并書數語藉鳴謝忱（容） 
[謝贈書劵]  
　　商務印書館贈東方雜誌第三年第五期一帙又工部局贈一千九百零五年工部局醫官報明董事衞生清册三帙又震旦學院贈游藝會入塲劵｛初九日下午三句鐘假座虹口南潯路聖方濟谷書院爲會場｝兩張書業商會贈圖書閱覽劵兩張合書數語以鳴謝悃（望） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[奉天將軍咨送埠地圖北京]  
　　據政府中人云日前盛京將軍趙次帥咨送奉省開闢商埠地勢　圖鈎畫城鎭界限極爲精細附說詳明日内當即恭呈御覽（下） 
[土稅紀聞漢口]  
　　户部於湖北土稅每年包繳百四十萬兩所有原設之八局悉行撤去另行設局開辦一切人員山户部札委漢口土稅兼緝私局吳應丙辦理准於初一日到差（亦） 
[示禁偷漏絲捐鎭江]  
　　鎭城新絲上巿每有不法奸商赴丹陽縣屬之新橋等處收買絲觔繞道偷運故釐務日形减色刻經鎭江下遊釐局總辦陳家熊於二十六日會同丹徒縣出示嚴禁（再） 
[蘇撫札司通飭各州縣緝匪札]  
　　照得江北之盜江南之梟素稱難治梟之外又有帮會各匪名目紛繁派别不一往往潛通聲氣開堂散布兼之游兵士棍從而助其爲虐大江南北伏莽殆遍而其爲害也不盡在於梟盜亦不盡在於販私亦不盡在於搶刦其結黨麕聚無非以賭爲業睹而負則擇肥訛詐擄人勒贖無所不至一言以蔽之曰病民而己試問誰任地方謹寄民命而忍恝然置之耶本部院知地方之失治有不能不爲各牧令告者天爲政之道有本有標教養其本緝捕其標然以今日江蘇各屬匪勢之盛舍窮治實無别法故緝捕當與教養並重統江蘇七十餘州廳縣未甞無實心愛民勤求吏治之員而巧滑冗　者實居多數平日深居簡出官民隔絶一州一邑之中何者爲利何者爲定皆漢然不聞地方多失教之人即多一玩法之人多一失養之人即多一爲暴之人潛滋暗長釀成此局猶不整頓捕務冀遏其流團練幾同虚設警察徒成形似捕役半多疲玩文武不相聯絡遇案則推諉爲能有犯則延擱不辦或且粉飾欺蒙諱盜縱頭爲民父母自問何心今本部院考察地方情开民生利害權其緩急輕重自以治匪爲第一要義蘇松等屬梟匪現己與浙省籌會勦之策並責成營縣實力抉捕期在掃盡酬類剪除根株兹復不憚煩絮與各牧令約須知安良除暴乃地方官應盡之責今匪黨蔓延己至于此若再因循不治後患寗有己時欲靖匪蹤必從實行警察之整頓團練聯絡文武陶汰捕役入手平時則梭巡稽察毋任窩留遇警則協力兜拿毋使漏網獲案則從嚴懲辦毋得姑息至於流氓土棍爲匪爪牙尤須按其情罪重輕分别監禁收所習藝不得旋獲旋釋縱令殃民此就其巳爲匪者而言若夫未至爲匪而恐其爲匪則莫如勸民興學爲民興利所謂衣食足則廉耻生禮義興則奸慝不作也果能循此力行本末兼治决有匪戢民安之一日特患各牧令　頇成習未肯稍動於中然挽回亦非甚難之事但移其平日欺罔之念轉而爲急公之心則小民自受無竊之福既經此次諄諄誥誡不能爲各牧令稍寛責備即以地方之有無匪警定各牧令之優劣本部院不徇情面不避嫌怨外察輿情内証案牘綜核務實信賞必罰各牧令毋庸粉佈以圖功亦毋庸趨避以文過但期實方實心好自爲之謂予不信請視白簡（宜） 
[越郡舉辦警察紹興]  
　　紹城警察前奉省憲札催復經士紳禀請舉辦因由山會兩縣瞿俞二大令會同馬紳等籌議僉謂鄰郡以防兵改充巡士實不及格甚或反多滋事故議假大善寺爲校舍招集學生八十名先設警務學堂向北洋延聘教習尅日開辦所需經費由紳等於畝捐積榖項下抽提俾贊助成立云（目） 
[北通州鄂軍撤回有期武昌]  
　　調駐北通州之湖北護軍四營武防武愷各兩營經鄂督請調回省己誌前報後因事覊遲至今未到茲己有信定於五月初十日由火車載回再行分别編制（户） 
[考取法政紳班名單蘇州]  
　　蘇省法政學堂續招紳班上月二十五日考試後現己揭曉正取十名先行入堂肄業其備取各員俟學堂造竣分别傳補全案錄左 
　正取十名　葛尚冲　曹岳祐　馬遵軌　孫　洵　汪廷沐　蔣鴻元　鮑宗銘　陳昌淦　方炳勳　孫傳華 
　備取五十名　陸煒曾　謝葉封　袁紹倫　彭望恩　陶炳元　金　鵬　章保　世　汪銘才　許　樾　沈敬德　朱南一　張清澤　劉宗灝　汪鳳瀛　陳棨　福　蔣雲階　錢占魁　湯緒勳　程紀侯　姚維淦　金石聲　陳昌王　張有　銘　蔣　棠　沈鳳翽　朱光耀　潘家元　蔣煒祖　張　琪　樊毓鋆　沈世　璜　姚鍾藻　姜世昌　楊光烈　姚士瀛　吳曾祚　李廷華　嚴師孟　彭培　孫　汪昌裕　李建基　楊澄中　會曾烜　孫德璋　楊蟾桂　顧祖鑣　王定　甲　吳大培　朱裕榖　王　鼎　（也） 
[蘇撫蒞學觀操蘇州]  
　　蘇垣各學堂於上月三十日由撫憲陵筱帥諭飭各堂教習率領各學生齊赴高等學堂舉行大操是日午後一點鐘命駕至場逐一校閱其中程度最高者以兩級大小師範高等學堂爲最此外如十區小學各蒙學亦皆有成效云（且） 
[奏奬興建學堂北京]  
　　江蘇學政唐春卿文宗日前片奏候選道周廷弼在無錫本籍南鄉設立中等商業廷弼學堂又布政使理問職銜曹家麟江甯縣人在鎭江設立承志學堂又運同銜楊斯盛川沙廳人在上海設立廣明小學堂又在浦東創建中學堂皆係獨力捐辦合計建築開校及常年經費之毋金均在十萬金上下頗有毁家不惜之概查照奏定章程懇請將以上三員從優奬勵等情刻已欽奉硃批着學部議奏（容） 
[淮北學界風潮揚州]  
　　江北提督設立速居武備學堂各省及本省投考者有一千五六百人上月十五日考騐取正備一百八十人見遺者均欲紛紛回里其時小輪船價適陡漲一倍遂於城隍廟開大會擬與輪局爲難勢甚洶湧幸山陽縣胡大令即出爲調人赶封民船多艘分送諸生回籍見有典會衣履償飯帳者酌給洋四元或六元不等並以好言勸慰風潮乃息（引） 
[飭頒新編農務全書北京]  
　　政務處前飭編書局編纂農務全書參酌中外農事規則摘要彚錄聞現己就緒故政務處議飭恭繕正本呈覽後再行刷印頒行各省以期農業發逹（下） 
[仙居荒象浙江]  
　　台州荒歉米價騰漲仙居尤甚每斗須八九百文近日鄉民糾聚攫食互相攻撃縣令余筠深居衙署不加彈壓每事專聽門丁作主四月間有鄉間婦女數千入城求賑門丁需索呈費際此荒歉之秋乃不知恤民猶復縱丁歛怨殊可歎也（助） 
　　按仙居以麥爲大宗春夏以來霪雨爲灾顆料無收米價飛漲職此之故聞余令門丁三十餘人親兵四十餘人又縱令差役四出催辦稅契不免索詐騷擾云 
[淮北私梟猖獗揚州]  
　　淮北鹽梟猖獗益甚日前竟將緝私勇丁某擄去分裂其尸分置蒲包内上覆以鹽抬至海分局署前鹽臬身穿死勇號衣詭稱報公迨署内出而問詢己乘間逸去矣（引） 
[禁止外人演戲揚州]  
　　近來每有無業流氓勾勇洋人在内地租屋營生日前有美人藍厚得日本人中原安太郎先後來揚開演影戲現經江甘兩邑宰查明嚴禁（引） 
[軍門回轅寗波]  
　　浙提吕道生軍門上月下旬乘坐新寳順 
 
 

Page 10

 
 
兵輪出巡洋面業已公畢於月杪回轅（具） 
[揚鎭小輪併班揚州]  
　　揚鎭往清江小輪船現由招商大東戴生昌三局公議每月貼順昌豐和等局各五百洋歸併三局分班往來（引） 
[捉拿花會未獲寗波]  
　　鄞邑花會迭經當道嚴厲禁止此風稍戢近來天童附近山塘頭及項家岙等處又復發現筒司戴順來王寳根在該處開會每出進筒約有六七百元遠近鄉民均被其害鄞縣高子勛大令昨派勇前往捉拿尚未破獲（具） 
[派勇保護審員揚州]  
　　陳繼光分轉日前奉運憲委審緝私勇弁輪姦斃命一案管帶徐都戎以審訊太覺認眞深爲不悅在縣署中口出怨語陳分轉禀知運台因派勇八名日夜梭巡保護以防不則（引） 
[革勇滋事揚州]  
　　有已革巡勇在飯館向陳紳薦與何宦家之某价尋釁站崗勇丁偏袒革勇將何价揪狃至局誣以滋事袁局員一時不察責懲後移送甘署收押何陳二觀察聞之均抱不平擬向局員理論（引） 
[化莠所成效昭著揚州]  
　　便益門自新怕自改爲化莠習藝所教習各項工藝頗著成效前日巡警東局所獲之青皮朱小四子枷示期滿局員恐釋出仍復滋事飭送化莠所習藝（詳） 
[滬城官事]  
　　直隸州知州龔刺史寳琛候補直隸州羅刺史忠銘典史章少尹仲英候選縣丞蔡鳳庭二尹文淵直隸州蔣剌史有椿鈞和兵輪管帶馬榕軒遊戎廷樹浦東總巡謝岳松明府新關查騐委員嚴二尹曾鋐昨均到道禀見○救生局委員劉二尹麒驤昨日到道禀知奉飭赴新閘大昌船廠修理今晨九點鐘開往（合） 
[江督札催賠欵]  
　　江督周玉帥准粤撫咨請催解江海關新定賠欵銀二萬餘兩准於前日札飭滬道曹觀察遵照（事） 
[日斯巴尼亞派委代理領事]  
　　駐滬日斯巴尼亞總領事官闓敵羅君因病請假調理刻由該國政府派馬地君暫行代理（力） 
[批禀改建押所興工辦法]  
　　翻造公共公廨押所並開工日期各情己迭紀本報兹由關司馬禀詳道憲奉批云改建公廨押所一切應守定章刻下正當支搭引架之際除署内不在工部局權限之内所有將來署外墻外應搭引架等情候照會值年比總領事轉飭工部局遵照向章辦理（力） 
[定期給發警察畢業生文憑]  
　　警察學堂畢業生一百二十名經教習禀明總董給憑以便撥派當差兹由局董准定初八日請上海縣汪大令到局點名騐看給發（寳） 
[札縣贖回沙地]  
　　本埠將次開濬黄浦迭紀本報當事者因寳邑高橋老鼠沙一帶係濬浦要衝故須禁止民間買賣己由道憲瑞觀察禀詳外務部暨南北洋大臣立案兹悉有某業户竟將該處管字圩沙地二百餘畝私自賣去經稅務司好君查悉當即據情面禀道憲請爲禁阻以儆效尤觀察得悉之下一面赶即示禁一面札飭寳山縣王緯辰大令往查並備齊原價向該得主贖向嗣後如再私相買賣定予嚴究不貸（宜） 
[城内各警察局罰欵按月彚解善堂]  
　　本城東西南北四警察局案内罰欵由縣明定章程發給局收罰條月杪造報送核己詳本報兹悉此項罰欵本諭各局員按月送縣核發善堂嗣因汪大令以多所不便故於昨日面諭各警局員就近按月改送普育堂彚收以便支應善欵（事） 
[制造局裁撤排印手民]  
　　製造局所用排印手民本已奉文裁撤旋因排印各國旗圖一書故暫留用兹緣此書已經竣事當由總辦魏蕃實觀察函商滬道一律裁撤以節經費（宜） 
[照覆發封造紙局事]  
　　倫章造紙局又欲發封各情已紀昨報兹悉前日關司馬接日斯巴尼亚總領事闓敵羅君來文并將傳單封條一併送還請查照華例自行辦理惟將來如有别項案情則不在此例云（力） 
[照覆滬道示禁馬夫項戴]  
　　近來馬夫往往帽戴金頂上海道瑞觀察以有關名器照會領袖比總領事請爲禁革現聞領事公會已將此事議妥由比總領事照會道憲請瑞觀察出示禁止方能照辦如諭後再犯即可由廨員拘辦（力） 
[飭局拿究野鷄巡丁]  
　　釐捐督辦陳亦漁觀察查得有等無業流氓冐稱捐局中人招摇撞騙名爲野鷄巡丁擾累商業且致捐數日减爰於前日特飭各捐局總辦委員實力稽查務狗重辦（寳） 
[坍屋傷人]  
　　前晚七點餘鐘風雨交作英界興讓街口之烟雨樓茶烟館後樓忽然坍去一角壓壞烟榻數只有堂倌某甲走避不及亦被壓傷云（力） 
[押犯閧獄案由縣會訊述聞]  
　　前者美界提籃橋西牢押犯與管監各捕衝突除槍斃押犯范毛毛等外其受傷各犯現己痊愈應須訊結聞道憲瑞觀察擬派上海縣汪大令至公共公廨與西官會訊後禀道辦理（力） 
[函請查緝贓賊]  
　　道憲瑞觀察接好稅務司函稱濬浦總工程司奈格君曾飭入至平風浜地方測騐一切被賊竊去測騐器具一箱請爲札飭該管地方官督飭董保查緝贓賊務獲重辦瑞觀察准如所請（質） 
[纒訟不理]  
　　潘鍾　一控龔慶祥騙去鉅欵一案前經訊斷著交銀兩在案兹潘又投廨呈控張展文即桂生代龔逞兇强奪木料奉關司馬差傳兩造到案前日晚堂由襄讞孫耳三明府提訊潘供當造房時尚有添造過街樓等欵未算銀両明府以案經斷結何得又生枝節判不准理一併省釋（力） 
[分别安插]  
　　六百五十九號等捕先後送迷路男孩李根海病人陳紀山李阿有楊炳華瘋子徐之良瘋婦陳氏等到公共公廨請爲安插關司馬著分别送棲流所留養其李銀流一名留廨出示召領（力） 
[端節循例停公]  
　　明日爲端陽令節公共廨讞員關絅之司馬循例照會美總領事停訊一期本埠江海關亦停辦公事（當） 
 
 

Page 11

 
 
[上海縣案]  
　　姦夫勒借陳命一案己志昨親　尊汪大令於詣騐後即將帶　之帮凶林阿木蔡福全並戴阿高等於當晚訊究林蔡同供不知張阿毛因何將張阿二戳斃戴供信居城内凶手張毛毛即阿毛難爲朋友此事並未知悉大令訊得興戴無干諭飭開釋帮同緝訪林蔡限交猪作主李祥祥將凶手張毛毛交案訊辦○郭吳氏在法公堂控顧張氏王金姐拐匿伊子移縣請究顧張氏供有劉吳氏之子說及金姐處有一小孩往看未見嗣悉已由劉吳氏等價賣與羅藍兩姓不知何人領去訊之金姐供詞相同大令核供不實判各掌頰一百下發交官媒候提劉吳氏質訊○孀婦張項氏控姪張順松霸吞遺田前　亦經大令傳訊氏供三十歲過門今己五十八歲丈夫故後遺田一畝有零被姪霸吞求究順訟供氏係姘婦並非伯母其田現在叔處耕種並未霸吞大令以順松供詞支吾喝掌責一百下判按月貼養赡洋兩元了案○李良順控陳堃山虧欠包捐洋二百五十元訊供押繳無著前晚奉大令提比陳求交保料理大令惡其挺押喝掌責一百下交保限二十天理楚如延提辦（嚴） 
[總工程局紀案]  
　　滬南萃豐碼頭三興樓及三泰碼頭鴻園等茶館日夜容留賭徒賭博事爲縣差訪知禀請汪大令飭知總工程局拿辦○洽興街十八號門牌賣檀香之閩人曹阿寳曹阿濤鍾兆東因與總工程局收捐人口角扭打有茶房徐福生受傷經巡士解究孫明府判各戒責一百下押候核辦○丁鳳金闖入沈龍氏無錫網船胡閙氏鳴巡士拘局孫明府訊得丁在英租界瘋癲閙事判送棲流所留養邇由其兄保出判當堂戒責一百下押候伊兄具保○太平碼頭煤炭行出店陳順根與嫂王氏誣指鄰婦徐楊氏竊王氏之妹押髮簮一支氏夫徐某大抱不平巡士解局請究經陳參軍訊係俞德林所竊判俞戒責四百押兩禮拜陳不應誣良戒責一百（尺） 
[英租界捕房紀事]  
　　茂生洋行控任爕記定貨不出奉讞員關司馬飭差至捕房協探姜長明前往飭傳着任于今日投案候示○廚子周土生至北山東路賈水興洋貨號藉端索詐扭交捕房飭探姜長明查明實情將周押候解究○南京路與四川路轉角處西國整容店前日八點鐘樓上失火當即撲滅由三百六十二號巡捕報告捕房派二號三道捕偕十五號西探前往查覆○上月十二日山東路某妓院失竊金鐲三隻報捕查緝己詳本報兹由包探竇如海沈阿炳將行竊之妓傭小妹拘獲據稱鐲己在蘇州兌去並攀出某某等同竊故捕頭須解送公堂訊供笔再行吊取原贓（力） 
[法租界捕房事]  
　　法工部局垃圾馬車夫李晉前將夏文奎腳骨碾斷由捕將受傷人送醫救治無效己成殘廢經陳大令判李償夏傷費洋三十元在案兹經魏繙譯官查得李無力措繳著工部局給夏洋三十元昨由捕房飭探　領完案○張阿生昨在新開河浜見某甲在烟店購物摸竊洋元被甲察覺追獲扭入捕房押　解辦○戎阿寳前晚掩入寳興里某姓家竊銅弔一把沿途銷贓　探查見拘押候究○朱金寳竊法大馬路某洋貨店肥皂手巾圖逸被店夥追獲　入捕房飭押候辦（興） 
[美租界捕房事]  
　　沈阿惟搶蓬路錢攤上小洋百餘角由攤　朱錦雲追獲扭入捕房飭押候辦○陳來順至北河南路胡阿高家圖　　　　押捕房候辦○周阿如在西華得路設攤誘賭由捕拘獲奉飭押候解辦○陳平　馬車至　老　路馬忽驚躍致陳跌下傷及右足由捕扣住將陳一併送至捕　　　以陳僅受　傷訪即馳回了事○林阿安與某氏婦互毆由捕拘究捕頭以　　婦女斥釋○　思成路倒斃無名丐屍由捕馳報捕頭飭傳地保棺殮（似） 
[上海絲業會館施子英經收舊金山賑捐第二批另清單洋]  
　　四　　　日無名氏洋二百元姚伯欣三月份捐一元姚伯欣陳氏二元姚伯欣四　份　一元姚伯欣陳氏二元老公茂帳房　洋五元六角○廿八日喜興徐氏承陸君雅意　　筵資移助洋八元○廿九日無名氏求母病速愈並求合家平安元一百元○　四初一日嘉興縣署張受之善士募平湖縣戈任洋八元陳子顯五元○初三日　州　濟之經募陳崧保洋四十元○初五日宜昌招商局徐枚臣洋四十元失仲　洋三十元劉壽卿廿元聶壽朋十元○初六日聶管臣移湯餅資洋十元陳炳鎭四元○初八日其昌祥絲棧鈕殿三由同福莊來洋廿元○初十日黄古腴洋廿元○十八日天津中西藥房陳映渠洋五十元○二十日徐貽榖堂由潘筱洲大令交來洋五元○廿三日績邑土勉三齋洋廿元○廿七日南通州徐依仁堂洋五十元○廿八日怡怡堂洋五十元○三十日淮宿關　濟由鎭江道來龍洋一千元○以上共收英洋六百九十六元龍洋一千元銅洋五元六角如數解交商會 
[正誤]  
　　萬裕碼頭造房已與總董商定領照收進昨報謂有飭提之事係屬傳聞失實合爲更正 
 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
