# 1900 - 25 - 4909622

 

Page 1

 
 
[灶神模出售] [  申報館協振所啓]  
　　臘鼓聲中歳聿云暮黄羊祀灶禮所宜然本館恊振所承某善士以舒君萍橋所繪全紅泥金灶神模售貲助振每張洋銀二分諸君子旣可敬神又得藉以行善一舉兩得當亦不吝解囊也 
[廣學會譯著新學彚編中國度支考英興記正績中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風教而杜窺言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報　舉出納者外深其惋惜使君於此不凡一角半○英興記二卷英后在位花甲一周政通人和震洪霞蔚第就英廷財賦持較中國支度主善爲　有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓坊與先譯之泰西新史攬要時事新論等書傳誦士林無勞述諸○時事新論六角○上海廣學會總局申報舘及各書坊出售外埠書坊及敎士售書處亦可向購　　書集成　書 
[論中國裁兵之失計]  
　　中國自甲午高麗之役將庸卒弱敗於海濵蕞爾之日本償巨欵割巖疆俄法德三國乘機而起各挾其奢願以相償　我藩籬入我堂奥羣雄並峙分據一方内地利權半爲所奪而各國鴈瞵鶚視狡焉思逞猶時有得尺則尺得寸則寸之謀腹心之患靡有巳時有識者感懷時局方切杞憂乃我中朝執政諸臣輒以賠欸難籌餉需無出不知臥薪嘗膽競爲醫瘡挖肉之謀朝議裁兵暮馳羽檄計臣持之朝廷行之一若從此可以承平共享不復用兵也者遂使疇昔從戎之士身經百戰一飽難謀撤伍歸田才能無用不得己挺而走險流爲匪徒於是向所藉以防患之人今皆起而爲患鹽梟千百肆意横行地棘天荆到處皆是而各省閙教之事近更日甚一日駐防營勇本慮單弱一旦事起遂有鞭長莫及之虞地方官或畏葸性成曲爲隠諱或視爲無足重輕養癰成患迨　　　巨禍始飛禀大憲調兵剿辦又恐顧此失彼不能大舉雄師而若輩則煽惑多方勢燄日識涓涓不塞將成江河屈指近數年來教案之多較之往年而不啻數十百倍非盡由於人心之好亂蓋亦兵力不强有以啓之夫裁兵本以節餉也乃兵旣裁而内匪不能制外患亦因之日深内匪知我之所慮在外患則先乘間與外人搆釁使我内外受敵防不勝防而後可肆其蹂𨈆其他教案姑弗暇論卽以去年川匪余蠻子一案而言蔓延數州縣時閱一年餘教士被禽法人藉爲口實大肆要挾迨經王芍棠方伯銳意進剿余匪就欵教士釋還始得竭力議結然己賠至百數十萬金矣此外則毁一教堂動輙數萬金害一教士撫卹又數萬金一波未平一波又起中國之財力有限後來之禍患無窮士匪旣不能以國步艱難稍爲安輯而外人之眈眈虎視者皆將藉爲矢的微嫌偶啟婪索隨之爭之於地方官不得則爭之於疆吏爭之於疆吏不得則爭之於總署偶有一二兵艦游弋江干則舉國相顧而失色外人知我之無能爲也有挾而來無不如顧以去而中國之地愈矢中國之財愈貧中國之兵愈不能振夫兵養以財財出於地今自裁兵以來統計所節之費其果足抵各處教案賠欵乎况我毁彼一堂戕披一命則索費如此之奢而彼虐我民人欺我官長則非惟無罪且將自罪其民自褫其官以悅外人之心而關其口怨恨之氣積於人心不逞之徒乃益恣其毒燄此外侮之亟所以益叢内憂出近者義各圑匪起自山東擾及直隷自秋迄冬羽黨日衆焚燬教堂七八處殺斃教民十餘人劫奪教户數十家甚至殺害西教士而官兵勦辦輙若衆寡懸殊不能得力雖以袁慰庭中丞之曉暢戎機而一至禍勢己成猶不能立時撲滅蓋天下事防之於機先易防之於事後難防之於初發易防之於己熾難從前中國之兵未必果皆勇猛也而閙教尙不數見亦以刁斗森嚴若輩有所忌憚耳嗚呼川匪之患教士未戕故事猶易於了結今者義和圑爲禍益烈大兵未易剿平救火抽薪正不知當軸者如何處置詩日誰生厲階至今爲梗撫時感事吾能無太息痛恨於倡議裁兵之失計哉 
[本館接奉電音]  
　　昨日上午京師飛電傳來旨一道上諭二道敬謹譯登○十二月二十三日奉旨著傳恭親王溥清貝勒載濂載瀅載瀾大學士御前大臣軍機大臣内務府大臣南書房上書房部院滿漢尙書等於明日伺候欽此同日奉上諭本日召見之記名提督萬才盛著交軍機處存記欽此同日奉上諭劉坤一奏考察鹽屬人員分别舉劾一摺兩淮候補同知毛華候補運判沈際辰毛昌駿伍祐塲大使顧懋烈旣據該督奏稱爲鹽務中出色之員均著傳旨嘉獎試用大使任宗昉人品卑污行同市儈試用經歴萬會同性情浮躁遇事生風試同經歴廖九錫日久離淮屢傳不到均著卽行革識以肅官方而重鹽務該部知道欽此 
[英頒戰律]  
　　香港循環日報云英國政府於南阿非利加洲之戰頒行軍中新例不論何國官民若由阿非利加洲英國屬地及有軍務處發電信回本國者禁用暗碼須將電語呈請英官查騐無有干碍軍國事情方許傳遞並申明例意云凡英電能到之國皆曾立約設有戰事其國人欲報知本國英官有權以阻抑之足見軍機貴乎縝密而防閑萬不容疎也 
[形迹可疑]  
　　西字報云羅馬都城電述某日有英國戰艦及快船獵水雷船各一緊追俄國某輪船因探得俄船滿載軍火欲繞至非南葡萄牙屬尼刺外灣然後濳往保牙士故也又不珍埠有德國某輪船入口未幾卽有一英國快艦踵至一若默窺動静者然因德船出口時並未報明將往何地惟聞之船中人言赴新金山而英人究不能無疑故遣快艦尾隨其後云 
[述俄國兵政]  
　　廣州中西報云俄國可殺克兵剽悍無敵平時從事於耕農牧畜暇更出外漁獵政府特免除租稅俾得營産業而免累身心當十八歲時卽編入豫備兵隊目二十歲迄三十二歲均爲服役之期役分三期自二十歲迄二十五歳爲第一期専事研求兵法自二十五歲迄二十八歲爲第二期得歸休鄕里惟每年一次仍須應召入營自二十八歲迄三十二歲爲第三期則不受鈐束矣然猶須豢馬以備從戎自三十三歲以後一律編爲後備兵至三十七歲始開除兵籍其間軍馬兵械衣服皆當自行購備彈藥旅費飼馬費則由政府給發軍中無紀律無節制夏季羣集黑龍江畔爲旅客運行李得錢以資餬口蓋其軍制與德國相同専以勇猛活潑爲主故一下號令卽蹶然奮起勇往直前也 
[防軍互調]  
　　蕪湖訪事人云西梁山及上游錢江口攔江磯等處砲臺爲皖江扼塞向由蕪湖糖健營營官撥勇駐紥尊月十六夜統領趙恊戎接省轅來電知上峯飭駐紥錢江口砲臺之精健左營李葆焚副戎與駐紥梁山之精 
 
 

Page 2

 
 
健前營陸小賓副戎互相對調其所以對調之故電文簡略語焉未詳擬俟奉至明文再行轉飭也 
[奏留五馬]  
　　蘇州訪事人云正任蘇州府升授直隷永定河道彦詠之太守恭膺簡命本擬於月内交卸府篆遵陸入都陛見然後履新江蘇撫憲漉大中丞以太守辦理清賦事宜頗資得力况現屆開辦冬漕未便遽易生手爰再三挽留并附片奏請遲至明春奏銷後入覲天顔 
[盜刼錢糧]  
　　蕪湖訪事人云經縣距蕪湖一百八十里城如斗大四面皆山合縣錢糧向歸經承户書代征代解本月某夕忽被緑林豪客明火執仗刦去官銀三千餘兩現己通詳大各憲移請鄰封一體恊拿矣 
[梟匪横行二志]  
　　浦東南匯縣境周浦鎭近有孔老窩子者率領私梟蟠踞時時滋擾閭閻前曾登之報章以告閱者連日若輩聞有大憲調兵痛剿之信遂飛函各處約集羽黨多至匪船百數十號匪類一千數百名初惟向各鋪强賖米鹽魚肉諸食物後竟乘勢刼掠以致各鋪恇懼閉户間有仍前開設者生意亦極清寥至二十一日突有太湖水師中營砲艇五號到鎭巡綽艇中只載水師二三十人梟匪見之初擬列隊以拒旣而駕船入小港中暫避迨砲艇去而恣横依然且羽黨更絡繹而至厲兵蓐食準備交綏民間畏葸不敢安居多有遷至申江以避禍亂者不知地方果何日敉平也 
[擬建新關]  
　　蕪湖訪事人云蕪湖新關公廨租自天主堂月糜租金三百零七兩然頗嫌窄狹昔年李君華逹司榷蕪關曾在南首江干購取民地一方寛廣數畝擬建造洋式關廨俾資辦公後因總稅務司赫君未經批准事遂中止兹者墨稅務司以關稅年旺一年房屋實不敷用重申前請總稅務司允籌萬金墨君因召上海紅帮匠頭前來照圖承造刻下尚無人攬定墨君之意如果不能自建則明年必請敎堂將關廨加蓋重樓以免侷促 
[邗江火警]  
　　揚州采訪友人云郡城此門外相距十里許有觀音寺焉與平山堂並峙蜀岡之上紅墻紺壁花木清幽時有禪和子夕梵晨鐘焚修其内自遭兵燹片瓦無存迨桐城方子箴廉訪來此榷鹺流連勝蹟分伺鶴之清俸建馴龍之道塲締造經營閱一年餘之久於是千花千世界一佛一樓臺寳樹珠林舊觀頓復香水之盛冠乎祗園甚有不遠數百里而來頂禮獅王座下者本月二十日寅刻寺中忽然火起光騰霄漢照耀通紅直至樹噪寒鴉東方欲曙　廟之燄始漸消沈亦禪林中之浩劫也 
[龕赭江聲]  
　　蕪湖訪事人云蕪湖關道吳季卿觀察於本月十九日清晨乘招商局江永輪船往金陵謁見兩江督憲劉峴帥晉祝壽辰定於黄羊祀灶前還轅屬下文武各員咸赴馬頭恭送○時屆年關蕪湖各行號執事人咸派夥赴内地收取帳銀黄白纍纍盡日車載斗量而至關道憲吳觀察恐游匪地痞因而生心爰自本月望日起撥保衛營弁勇分東西南北四郊並江北二壩分投巡哨俾商人有恃無恐不致地棘天荆○年來西學盛行子弟咸中西並學是以西塾漸興然擁皋比者大都如三家村重子師粗得皮毛未暇升堂入室有志之士心焉憾之前出使日本大臣李伯行星使因糾約晉康公司王紳等醵資在西湖北大宫山麓購地一區起造西學堂幣聘英國宣道會牧司畢君爲教習規模業己粗定想明年定當弦誦琅然矣 
[平山餞歲]  
　　揚州采訪友人云揚河水源日涸淺不容刀各塲運鹽船皆擬駛至十二圩度歲銜頭接尾紛至沓來相約駐泊五臺山前俟夜分江潮盛漲倒灌入河時雇定駁船轉運衰柳長隄之畔縴夫併力拖拽邪許聲喧須過新河灣方得通行無阻郡尊沈碧香太守關心民瘼刻己飭人前往測量矣○郡城馬市口某店夥某甲素有劉伶之癖見佳釀卽涎垂吻外然興雖豪而量甚狹是以每飲必醉醉則僊僊起舞　語模糊提筆四顧天地窄長嘯一聲山月高逸興豪情殊不令古人獨傳佳話也邇者峭寒驟至瑟縮如螿因於某晚持籌握　之餘携杖頭錢邀諸同袍轟飲三蕉之後酒力不勝玉山頽矣由同飲者扶之而歸一榻酣眠幾如元人曲中管甚麽衾兒枕兒只索要昏昏沈沈的睡洎翌日三竿日上猶未見其披衣而起疑而入視則一醉千古早己肢體如冰店主恐釀禍端急訃知其家備棺收殮 
[北固寒雲]  
　　鎭江訪事人云本月十七日新河口附近忽有小舟一艘繫纜河滣絶無動静巡弁某君見而欵之禀知王邑尊飭差在附近窺伺十九日差見有二人登岸狀貌猙獰知非善類爰卽尾隨其後行至城中某茶肆入内啜茗無意中露出禁物差卽上前盤詰二人言語支吾遂被獲住旋由邑尊提訊狡展不承嗣於身畔搜也票布小旗等件又在舟中查出洋砲利刃知爲哥老會匪邑尊遂飭各笞大百板釘鐐收禁候訊供詳辦○每屆年終鄕人之入城購物者紛至沓來市上甚形熱閙宵小混跡其内藉以攫取銀錢道憲長久山觀察訪知其事因飭保甲總局水利廳及各叚巡員帶同巡勇分路彈壓過有搶奪等事立卽拘拿重責枷號通衢所以保衛閭閻者可謂至矣○南門大街某甲向在木行爲夥今春因事冶遊遂致失業債臺高築索逋者多若黄葉打門甲無以爲計遂於某日之晚私購阿芙蓉膏吞服施救不及延至夜半而殁幸戚屬某代爲摒擋始得草草成殮書之以爲喜狎邪者戒○自冬至後得雪三次十八日又北風怒號寒威料峭天女重試散花手叚鹽堆昔昔鴛鴦瓦上直積至二寸許始止騷人韻士驢背尋詩於此興復不淺 
[上海官塲紀事]  
　　昨日正任江安糧道升署江蘇藩司吳仲懌方伯之瀛眷由金陵赴蘇道出滬江代理上海縣篆之戴子邁明府命駕赴碼頭上恭迎○昨日爲上海縣典史周頴伯少尉續鸞之吉同僚皆到署道駕華筵開處轎馬盈門鐘鳴一下代理縣篆之戴子邁明府亦親臨賀喜 
[催造清册]  
　　署理江蘇按察使朱竹石廉訪於昨日札行上海縣署内開光緒二十六年應辦秋審重案查上邑最多大典攸關不得稍有遲悮合卽先行札飭札到卽查明新舊各案分造清册屆時申送松江府彚辦公牘以便押犯解省等因代理縣篆之戴子邁明府披閱札文立卽飭吏遵照辦理 
[澤及九原]  
　　前日午後代理上海縣篆之戴子邁明府發出示諭一道其文日爲諭飭事查接管卷内奉清查灘地總局文開案奉南洋大臣劉批敝局禀清查上海地畝請變通辦理如有串無單果係原業准其照繳半價給單執業以示體恤並請飭縣嚴禁盜賣墳墓一案緣由奉批查清丈公地自應以田單爲憑若憑糧串則移東補西張冠李戴影射串冒其弊更難究詰惟因故失單查係眞正業主准照值繳半價給單執業事屬可信至盜賣無主孤墳子孫貪利掘墓準理衡情允宜懸爲厲禁仰卽飭縣嚴禁禀候核辦等因奉此查敝局清查地畝墳墓向不充公地中有墳一座應讓地一分以護但上海華洋雜處地價日增奸商牟利往往盜賣無主孤墳日骨抛露情實堪憐且有業户不肖子孫希圖重利串通甘願者實屬可惡己極應請出示嚴禁並飭地保留心察訪勿得任聽掘墓遇有無主孤墳或撥歸善堂經管庶免盜賣情弊等因前縣未及核辦本縣蒞任接准移交除出示諭禁外合行諭飭爲此諭仰各該地保遵照查明各該圖内如有無主孫墳卽行開報聽候撥堂管理其有不肖業户圖得善價自將墳墓掘毁亦卽隨時據實禀候提究該保毋得徇延致十查究切切特諭 
[縊屍待騐]  
　　昨日二十鋪地甲投上海縣報稱今晨查有無名男子自縊於大南門栅欄上年約二十餘歲身穿洋絨棉襔查無屍屬出認報求騐屍等情代理縣篆之戴子邁明府諭令預備屍塲伺候 
 
 

Page 3

 
 
[會訊命案]  
　　前者法界車寓主鄧阿炳租出之車上有客遺失衣包英界包探顧阿新卽顧福其之夥霍少山張和尙李桂生等知之向鄧索詐不遂繼以兇毆致鄧因傷斃命報經前上海縣主王欣甫大令蒞騐飭拘張王霍三探夥訊供祗以仵作朦報無傷以致海底冤沈幾難伸雪屍父鄧茂堂心有不甘屢次挈屍妻鄧姚氏投縣喊冤並稱霍係包探顧福其之夥此事實由顧探爲首非緝兇嚴辦何以慰冤魂於地下代理縣篆之戴子邁明府閱詞震怒立卽照會英美租界公廨讞員翁笠漁直刺請咨會英國總領事署梅繙譯訂期昨晨飭捕頭將顧探解案會訊清晨十點鐘時明府與直剌會同梅君升座屍父鄧茂堂因病未至明府先問地保曹福卿日爾知此案底藴究竟若何曹保供稱本年八月三十日鄧阿炳所開車寓中有車夫某甲吞没坐客衣包先由包探夥軋至玉露春啜茗不知如何忽爾仆地不起旋卽送入仁濟醫館醫治無效竟赴泉臺當時小的曾報請縣主王大老爺相騐雖外間共知被毆身死而仵作則竟唱報無傷叩求明察王順昌供小的在玉露春茶館當值堂之役八月三十日霍少山與鄧阿炳上樓啜茗時鄧康健如常後忽大呼腹痛由霍送去至彼等曾否兇毆小的不敢妄供屍妻鄧姚氏供丈夫阿炳開設車寓前者坐客遺下衣包吞没與否事在車夫與丈夫無涉不料包探顧阿新卽顧褔其之夥霍少山張和尙等以爲有隙可乘恣情婪索將丈夫扭至玉露春茶會上攢毆不己致受重傷移時身死當時小婦人跟蹤而往被若輩阻住似此横行不法釀成命案叩乞靑天大老爺仰冤顧福其供小的在英界充當包探此事如何緣起實不知情惟霍原係小的之夥後己辭歇旣釀命案請大老爷盡法痛懲可也張和尚供當時小的因病求醫途與霍遇偕至鄧家門外卽與分襟並未將鄧毆擊霍供小的與鄧爲友鄧曾向小的借貸是日偶往索取鄧言某車夫吞没坐客衣包可同至虹口偵尋小的允之及行至白大橋鄧忽自言不能行動小的遂送之回家中途在玉露春茶肆暫憩小的見其病勢沈重是以送至仁濟醫館求治並無行兇之事與顧包探更無干涉明府與翁直刺及梅君互商之下謂此事包探顧福其實不與聞可免置議著霍張同具與顧探無干切結存案備查訊畢將霍張帶回嚴　 
[上海縣署瑣案]  
　　某煤炭行主李梅棠與各錢莊往來共欠銀二十八萬前年經各債主紛紛投縣控追李梅堂到案後經前縣主黄愛棠觀察發典史署看管限令如數繳銀前晚代理縣篆之戴子邁明府升坐敬業書院公館大堂著原差帶李以案追繳李供原籍寗波府屬鎭海縣在治下開設煤炭行虧欠各錢莊銀兩是實今巳央錢業董事作保出外料理實緣看管此間無從設法叩求恩典明府准之諭令保出後卽行清理如違提比不貸○前者英美租界公廨讞員翁笠漁直刺移送康顯寅等控錢宗理盜賣小火輪船一案到縣時王欣甫大令方署縣篆飭將錢交保出外清理今康等一再催繳戴明府飭提覆訊康供與婁阿和合買靑雲小火輪船計洋銀三千餘元由錢宗理朱春生合股承修工費洋銀二千二百元訂定合同候工竣出售所得之銀照四股均分詎料錢將船修好私自開往福建賣去風聞得銀一萬兩之譜婁阿和供亦相同錢供此船修好後於上年十一月初十日由康領人來看登船試行失火焚毁無遺求鑒明府謂船旣焚毁應存船底及機器何以絲毫無有顯見所供不實本應押追姑念年終交的實人保出赶緊清理○隆順布店主吳粹卿倒閉後結欠同豐南貨店銀兩同豐店主顧同禾投縣控告前署縣事之王欣甫大令訊供未結前晚代理縣篆之戴明俯提案復訊顧供譚子梅在店中執事與吳係親戚私將店中銀七千兩出借與吳又用同豐出面擔保莊銀三千兩今吳店業己倒閉務求追繳譚供小的因與吳親串故代借萬金本年正月吳將店中布匹抵銀二千餘兩其餘均無著落求恩追給吳供職員欠銀屬實惟譚子梅不應串通職員之胞姪吳玉林將隆順布店底貨搬取一空因之店卽倒閉且當日玉林之父逝世時己虧七千餘金以致職員受累求恩明察吳玉林供小的在隆順司帳銀錢素不于預明府以吳抗不遵斷繳銀殊屬不合大加申斥著交保出外限於年内清理 
[馬路工程局瑣案]  
　　前者竊犯張阿仁混至南市捕房内行竊巡捕所穿之油號衣携至王家馬頭某姓小烟館抵押烟資捕頭查獲後吊出原贓解經前馬路工程局委員司徒貽芬司馬研訊笞責之下移送攺過所收禁兹己期滿送請工程局委員程雨村大令發落大令念其遍染瘡痏從寛掌頰二十下斥釋○前者錢菊仁在新馬路中東張西望形跡可疑經捕役拘至捕房捕頭詰知係教會中人旋由浦東錢家天主堂董事錢某函致馬路工程局以錢屢犯竊案請從嚴懲辦前委員司徒司馬飭押入改過所中今己滿期送回工程局局員程大令判責五十板釋之使去○日前英租界五百十一號華捕沈西根與弟西良誘令滬北盆湯弄鴇婦陳可卿之買女孫菊仙私逃至南市新馬路被二十九號巡街捕覷破拘解馬路工程局程大令訊問之下以孫妓不甘下賤其志可嘉函送普育善堂留養擇良婚配不料事後有人投英美租界公堂呈稱孫妓係家中侍婢請提歸給領等情讞員翁笠漁直刺准之據情函致大令大令責令保人沈榮全將沈西根弟兄交案候提陳鴇所私之顧姓到案究詰顧抗不肯到繕遞禀詞稱小的實姓張名子卿大令因於前日覆提研訊西良供顧在家主張姓所開之醬園内執事餘情與前堂所供略同大令命還押候核 
[英人善戰說]  
　　英吉利之初歐西一島國耳三山鼎峙非必有天塹之雄也一水襟連非必有地利之固也人民之待生聚土地之待墾闢又非必有度捲五洲囊括四海之志也比之列强人弱而勢孤地微而衆寡然前後數百年經數白戰卒能以羣策羣力經營天下使大畏小懷羣推爲歐洲望國者雖日天時抑亦人謀也今日者英吉利之名久己震動環球日益强大戰功之卓越戰具之精良赫赫在人耳目固無庸管見者之贅詞矣雖然猶有說焉一治一亂貞元遞嬗之機卽有國有家者廢興存亡之一大關鍵也古今中外皆然英亦何獨不然觀於前數百年之戰而知英之稱雄海上也非一朝一夕之故矣當西歴一千五百八十八年歐洲之强西班牙爲最時西主卑拉第二求婚於英英皇拒不許卑拉怒欲以師婚驅巨艦三百直搗英都有滅此而後朝食之勢天牗其衷西師敗績英人得以安枕無虞額手稱慶焉此一亂一治也初西艦被風幾毁其半英人乘間擊之西艦勢弱望風而遁其幸存者十之一耳自是之後西班牙再世不競而英人之識時務者皆以爲莫子毒矣一千六百五六十年時歐洲之强之荷蘭爲最爭地爭城民生塗炭狡焉思啓迄無寍歲略地至南非洲英人惡之以此搆怨卒敗於英自是之後荷以辱國喪師之恥仇恨日深限於權勢無能爲役則亦勉守和局而己不數年而英人坐大矣由是而一千七百五十六年英有印度之役曠日持久猝不得下時天下莫强之國爲法蘭丁雄踞美洲廣有屬地今英之印度坎拿大及自主之美利堅皆其舊屬也印度之事至一千七百六十三年始克平定坎拿大亦舍法從英英人日强法人日弱矣自法主拿破崙第一崛起而後鯨吞蠶食幾欲盡歐西而有之所不受制者惟英而己戰禍之烈生人之慘伊古以來未有若是之甚者也當是之時拿破崙拊手謂天下可得將爲五大洲一統之治矣英有名將惠靈吞者率師禦之破釜沈舟背城一戰至一千八百一十五年擒拿破崙而放之法人喪地失師幾不復能自立而天下之害以平此一大亂一大治也由是而一千八百五十四年時天下莫强之國爲俄羅斯鷹𦗲虎視横絶歐亞其居心積慮不待智者而知之英以黑海之戰爲環球一大轉機合法土之力以抗之俄人雖猛亦且怯於衆怒而降心相從天下之大將復相案於無事此又一大亂一大治也夫此治亂之機興亡之故其維繋於地球者不綦大哉統觀前後二百餘年其間之桀黠肆恣囂然以逞者類皆智勇足備而又得所憑藉以肆其雄方謂天下可以力征也無以制之而兵革之禍有不堪言者若西班牙若荷蘭若法若俄其在當時固一世之雄也而皆敗於英人之手而不敢復張今英搭之戰勝負未定姑紀此以告夫善觀時變者俾知英人固善戰者也[  碌碌子稿]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　前日南市紫霞殿左近周錦泉家被梁上君子所算竊去衣箱等物所值甚鉅昨己開單報知十六鋪巡防中局請爲查緝矣○前日繩索匠馬阿炳朱金桂向同業朱祥索取舊欠工資以致起釁控經十六鋪巡防中局委員飭地甲調停妥貼旋於昨日投局禀覆請銷 
[英美租界晚堂瑣案]  
　　大豫洋貨號主王靄人控厚大花衣行王子良魏天祿串騙銀兩己紀前報前晚襄讞委員張柄樞司馬提集兩造訊斷王靄人供職員蘇州人年四十與花衣掮客王子良素識今秋九月初六日子良邀職員股開花衣行先後借去銀一千七百兩付以由源利錢莊收厚大往來帳欵後向索延約求卽究追王子良供九月十一日與王靄人及顧姓股開厚大花行王出資本銀一千兩小的出銀三百兩倩魏天祿經理虧折資本有帳可稽王靄人因未立合同遂不認股東意圖諉卸且並無借去一千七百兩之事大約所虧之銀惟二千餘兩而己今將帳簿呈請查察魏天祿供厚大花衣行主王子良王靄人倩小的經理王見虧折資本遂作借項揑稱串騙然九月十一開張時王曾到行查察各事焉能飾詞諉卸求恩公斷司馬飭將王子良魏天祿交保出外算明帳目禀復並傳顧姓到案質訊○吳慶弟控王郎三串徐才林徐才秀一地兩賣私立界石前晚經張柄樞司馬集訊吳慶弟遣抱吳升投案供稱光緒二十三年十二月家主由徐等介紹買王郎三寳山縣境結字號地二畝五分是地由協記公司汪思勤買下轉賣與家主當卽邀同原主及中人樹立界石詎料王郎三將地重售與士義公司拔去家主所立界石家主查知王揑造假契就二畝五分中賣去一畝向王理論一味恃蠻求恩訊究王郎三供小的有袓遺地二畝五分曾將一畝五分賣與協記公司卽専販地基之革保張潤之及汪思勤尙餘一畝售與士義公司有賣契可憑並非一地兩賣求恩查察徐才林徐才秀同供是地由王郎三賣與協記公司係小的等紹介後轉賣與士義公司歸革保張順之售出小的等未知其細汪思勤供與略同詰問王郎三仍供如前司馬一再駁詰飭責王手心二百下押繳契據徐才林交保徐才秀王思勤開釋吳出外候示○藩世仁控胞姪潘法通與夥友史蘭坡賄通流氓藉端詐擾時襄讞委員張柄樞司馬因法通在逃未獲將史蘭坡押候復訊前日原差緝獲法通解經司馬復訊潘世仁供訴前情並稱法通糾合流氓滋擾求因究辦潘法通供並無其事求鑒史蘭坡供小的不敢滋擾叩求摘釋司馬以潘法通膽敢邀同流氓向其叔父纏擾殊屬可惡判責三百板押候潘世仁求保方准開釋史蘭坡具改過結覓人保釋 
[英美租界公堂瑣案]  
　　包探秦少卿拘解胡阿法邱阿桂到案禀稱伊等二人串竊源和洋行洋酒兩箱報捕後經小的拘獲今特解請訊究源和洋行主遣人投案請辦胡邱同供小的等自知不合情願料理尙乞恩宥讞員翁笠漁直刺商之梅繙譯判令將胡管押兩月邱管押一月○包探趙銀河拘解沈阿寳陸阿岳陳文卿等八人到案禀稱伊等扖上天寳茶園牆頭潛觀演劇適經小的查知是以拘案請究天寳茶園經理人熊文通投案供稱彼等越牆看戲本屬小事惟恐人多擁擠易肇禍端故特來案陳明叩求嚴辦沈等同供小的等無知誤犯後當痛改前非尚求恩宥直刺著各枷號五日○包探沈阿岳拘解竊賊陳得才到案禀稱此人竊取楊子亭家皮袍一件經小的緝獲人贓送請究辦楊投案領贓陳認竊求恩直刺判令笞責二百板遞解回籍 
[法租界捕房瑣案]  
　　某法捕箱内失去票銀一百八十兩將細崽王阿發印毛毛汪和尚三人送案讞員朱森庭明府訊供之下押候嚴比等情己紀昨報昨禮拜三明府莅捕房命提印毛毛汪和尚復訊印汪同供小的等暂倩王阿發替工致遭株累汪母某氏投案訴稱兒子選定今日完姻求恩釋出印稱本月二十七日爲小的合卺吉期叩求恩釋明府准將印汪二人暫行交保俟堂期著保人交案質訊王阿發矢口不承明府怒其狡展著重笞三百板還押包探又傳王所私之某花烟館倡婦秀寳請究明府再三研詰秀寳堅稱不知明府命退去候傳案質訊○鄒松泉韓禱卿控木作頭戚允昌欠銀七千餘兩迭經明府訊供諭令將帳目算明禀復核奪昨日韓投案禀稱包造洋人房屋之事由戚允昌經理以致洋人不允小的結算戚允昌供此事係韓友凌雲洲經手有合同爲憑呈求察閱明府閱視合同果有凌雲洲收銀完工等語遂命將戚還押邵韓斥退候復訊核奪○流氓陳阿四張阿三専在洋涇浜一帶刼奪行人財物探夥見而緝捕竟被毆傷迄今尙未痊愈當時明府提陳張詰訊判令各枷號一禮拜昨己期滿命開去所荷之枷各責六百板驅逐出境○上期蔡文泰魚行主扭行竊鮮魚之陳福生至案明府訊供之下因原告不到無從判斷昨日行夥顧富英投案禀稱陳竊魚時當塲拿獲明府諭令退去候過堂核辦○行竊打樣西人衣服之俞阿三持刀戵傷陳阿三及董阿二前經明府訊明昨日著照原斷責俞二百板葛三百板一并釋出○竊取招商局芝麻之朱福生竊取太古機棉紗之徐長發前經明府訊明昨日著照原斷各責五百板驅逐出境 
[美租界捕房紀事]  
　　昨晨小竊王阿五混入漢璧禮路某姓竹行竊取香爐等物適爲包探沈阿鶴所見拘入捕房捕頭令押候解送公堂禀請讞員翁笠漁直刺訊辦○前晚衆流氓麕集吳淞路萃華茶樓啜茗不知何故互肆兇毆旋扭至捕房聲訴捕頭詢悉釁起細微令各押乞丐牢一宵然後斥釋 
[藉免斯飢]  
　　劉子頣二翁交來廣結善緣人樂助施米票十石四明無名氏求母病愈洋二十元平望隠名氏洋五十元韓葉氏求病愈洋二十元隠名氏施粥米七石許公若交來黄佐卿壽分洋一元當此聲聲臘鼓歲己將闌貧民仰屋興嗟欲易粟而空囊如洗欲忍餓而飢火如焚但得略潤枯腸卽可稍蘇　轍眼前實惠當亦諸君子所聞而動心者也福田廣種曷禁韾香祝之上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
[蘇省官報]  
　　十二月十八日太湖廰何禀解撫署文案知縣蕭啓英禀謝文案處二年期滿給予勞績班儘先酌委州縣署事二次並奉護院加札飭委又楊錦江直州判俞錫疇縣丞單希曾撫署錢榖處知縣方敦吉撫轅文巡捕巡檢吳樹楷武巡捕沈朝榮李福海劉長勝杜步階均禀知奉護院憲加札飭委知縣夏書紳禀知奉護院憲札委撫暑文案卽日到差又郭重光禀辭回錫金厘局攺指江蘇卽用知縣應德完浙江人由京領照來省禀到巡檢沈期湛禀謝委署丹徒司巡檢事並銷分常差遣候補道朱福清通知奉護院憲加札督辦文案事宜○十九日知府許星璧禀知奉委赴奉賢公幹卽辭又王仁東由上海來知縣孫喬年禀知奉委接辦撫署文案又吳善　禀知奉撫憲委洋務局文案卽日到　又張恭彝禀辭回上海樹木捐局○二十日同知高廷蘭禀知奉委赴崑新公幹卽辭通判郭廷沛禀知奉委赴滬提運槍子火藥差管帶浙西鹽捕中營儘先都司胡昌實辭回松江○二十一日候補道王樹蔭通知聞電訃丁母憂府經歴趙鉅弼禀知奉委藩轉監印卽日到差調補常熟縣縣丞程柱専丁來省禀知交卸嘉定縣縣丞任事遵飭赴常熟縣縣丞　知余志銳禀知奉府委赴常昭公幹卽辭 
[粤東官報]  
　　十一月二十七日藩轅牌示佛岡同知李逹璋因病請假所遺員缺以候補同知蔣茂璧署理化州知州缺委候補知縣溤灼孝署理新選信宜縣葉祥麟飭赴新任東莞縣典史委試用府司獄朱景華署理連州直隷州知州秦福和調省所遺員缺以候補直隷州李家灼署理海豐縣知縣王全鋼因病請假所遺員缺以卽用知縣劉能署理防城縣知縣缺以候補知縣曾汝材請補准補永安縣寛仁里司巡檢唐鵬年飭赴新任准借補連平州吏目王煕陽飭赴新任准補長寗縣圲坪司巡檢王道　飭赴新任 
 
 

Page 10

 
 
[光緒二十五年十二月初十日京報全錄]  
　　宫門抄○諭旨一道錄前○護秦撫端奏爲臬司患病懇請開缺據情　奏摺○粤督譯奏查明各屬開墾荒地情形摺○閩督許奏爲提督積勞病故懇恩賜卹摺○江督劉奏卓異知府暫緩引見片○閩督許奏爲保薦文武各員摺○又奏知府到省飭赴新任片○十二月初十日工部鴻臚寺八旗兩翼值日鑾儀衛引見六名廂黄漢二名廂日漢十一名廂紅滿十一名正藍蒙一名火器營十四名内務府十八名○慶王假滿請安○明惠謝調凉州副都統　　恩○桂斌謝授廂日蒙副都統恩○何汝翰預備召見○工部奏派查核錢糧派出溥良徐用儀○召見軍機何汝翰○本日皇上升勤政殿日本使臣西德二郎覲見○○護理陜西巡撫布政使奴才端方跪奏爲臬司患病懇請開缺據情代奏恭摺仰祈聖鑒事竊奴才接據新授陜西按察使馬相如禀稱相如仰荷聖恩升授陜西按察使當將感激下忱具摺叩謝天恩並籲懇陛見在案詎自拜摺後連日觸受嚴寒陡患痰壅氣喘兼復掣動骽疾步履維艱年近七旬氣血漸虧卽使醫治如法一時恐難奏效伏念相如一介寒儒過蒙簡擢實屬希世之遭逢分當感激以圖報無如福　災生頓攖末疾外台重任斷非病體所能勝若竟戀棧辜恩負咎滋重思維再四惟有仰懇代籲聖慈俯准開去陜西按察使缺以便回旗調理一俟病痊卽當泥首宫門求賞差使不敢稍躭安逸自外生成等情禀懇代奏前來奴才覆查屬實理合據情代奏如蒙俞允所有陜西按察使員缺緊要懇恩迅賜簡放以重職守是否有當謹恭摺具奏伏乞　　皇太后皇上聖鑒訓示謹奏奉硃批另有旨欽此○○太子少保頭品頂戴兩廣總督臣譚鍾麟頭品頂戴廣東巡撫臣德壽跪奏爲遵旨查明各屬荒地開墾情形據實覆陳仰祈聖鑒事竊臣等恭讀本年十月初七日奉上諭近來各省貧民生計維艱著各督撫督飭地方官確切查明閒荒地畝實有若干剴　曉諭民間盡力墾種勿得視爲具文一奏塞責等因欽此查廣東省農務大槪情形於去冬開辦農工商局經臣譚鍾麟附片奏明在案本年五月欽奉寄諭飭令查勘荒地勸諭開墾等因復經通飭各屬迅速查覆遵辦兹據各廰州縣先後詳稱無曠土可開墾者十居八九臣等查廣東省三面濵海地狹人稠一歲三收農力己竭茶葉果木到處成林地利亦盡人多無田可耕野無不耕之土故安分者出洋爲商遊惰者非賭卽盜藐法横　爲饑所驅亦良可憫如沙田一項初開出日白坦迨生蔓草日草坦農民認墾豪强佔據隠匿在所不免實無廢棄之地惟瓊州府屬向多荒蕪比來有水源者悉己開墾成田所未墾者非斥鹵之區卽沙礫之地或有樹木或築陂池民間均能相度經營南澳地方有舊鹽田千餘畝荒廢己久又海口涸出新坦一片須築長堤以捍潮汐可墾出田千餘畝現亦飭令妥速籌辦此外如有閒荒地畝概令地方官督飭村民盡力墾種勿任書差欺飾俟招墾確有實數再行詳悉彚奏以副聖主軫念民生之意臣等謹合詞恭摺覆陳伏乞皇太后皇上聖鑒訓示謹奏奉硃批知道了仍著督飭地方官隨時查勘如有閒荒地畝卽著墾種毋任書差欺飾欽此○○閩浙總督兼署福州將軍臣許應騤跪奏爲提督積勞病故謹臚陳戰績懇恩錫卹以昭激勸恭摺仰祈聖鑒事竊浙江提督陳濟清因病出缺先據署中軍叅將韓進文來電經臣以現值海防緊要員缺未便久懸行由馳奏請旨迅賜簡放並遴員遞署在案兹據署浙江提標中軍叅將韓進文呈開提督陳濟清自咸豐五年投効軍營轉戰湖北江西廣西等省屢克名城大小數十戰身受重傷厥功甚偉薦保記名總兵迭統天津海口各標兵及直字各營及統領水陸馬步營勇辦理河防事宜旋補授天津鎭總兵時逆匪撲犯天津衆著十餘萬人心震動濟清率所部與賊接仗大獲全勝隨解城圍議者謂保全畿轉門户遇賊北竄實濟清之人力居多至今猶嘖嘖人口嗣因前赴山東防剿捻匪所嚮克捷巨患悉平中原底定保以提督記名簡放光緒元年奉省匪徒蠢動遵旨帶隊助剿連放過江血戰六時之久士氣　奮遂將悍匪一鼓殲滅邊疆一次肅清歴任川北松潘浙省處州海門各鎭迭獲盜匪不可勝計所至兵民懷畏歴久弗懈二十三年奉旨補授浙江提督抵任以來整飭營務紀律嚴明時值裁兵併汛之際統籌全局規畫周詳繼復密備籌防馳赴鎭口一帶悉心布置昕夕不遑因積勞過甚感受寒濕痰喘之症觸發舊傷中秋後症益增劇竟至不起其長子二品廕生垚墀早故無嗣次子江蘇試用通判澍棠三子浙江試用通判榮甲四子㴻勲五子逹材孫志藎均年幼隨侍在署等情備送履歴呈送前來臣查提督陳濟清久歴戎行功積卓著今因積勞病故殊堪悼惜應如何恩卹以昭激勸之處伏候聖裁除飭取詳細履歴咨送軍機處外會同浙江巡撫臣劉樹堂恭摺具奏伏乞皇太后皇上聖鑒訓示謹奏奉硃批另有旨欽此○○劉坤一等片再前任鎭江府調補蘇州府彦秀於光緖二十四年分大計案内薦舉卓異奉准部文飭令給咨赴部引見等因當經札飭遵照在案伏查蘇州府屬各縣正值清理賦稅事務繁重該守平日辦事認眞不辭勞怨現辦清賦徴收事宜一切尤關緊要該守有督催之責未便遽易生手查卓異人員如有承辦要件例得聲請展限據署蘇州布政使陸元鼎署江蘇按察使朱之榛會詳請奏前來合無仰懇天恩俯准將前任鎭江府調補蘇州府知府彦秀卓異赴部一案暫行展緩俟經辦事竢再飭交卸給咨北上理合會同兩江總督臣劉坤一附片陳明伏乞聖鑒勅部查照謹奏奉批硃著照所請吏部知道欽此○○閩浙總督兼署福州將軍奴才許應騤跪奏爲保薦文武各員恭摺仰祈聖鍳事竊維時艱孔亟朝廷屢詔求才臣忝任封圻自當盡以人事君之誠期拔十得五之效第念全材罕覯虚譽難憑所屬各員使非有實蹟可稱斷不敢以空言登諸荐牘兹特再三遴選謹擇其素資得力堪備器使者爲我皇太后皇上敬陳之查候補道孫道仁係出將門夙諳韜略平日講求西法凡各國行陣之正變器械之良楛靡不考核周詳現所統福勝全軍攺習德操甫逾半載止齊步伐業如久練之師訓閱精勤己可槪見此時宿將半就凋謝其存者又多在暮齡該員年力富强實心任事再加歴練允足爲折衝禦侮之資此長於經武者也署鹽法道候補道陳同堂才識明敏詞令優長自委辦省垣洋務局以來一切均臻妥治比者環球通道交涉日繁守經者旣尙多鑿枘之嫌逹權者又輒蹈詭隨之習如該員剛柔互用操縱合宜洵不數覯此長於修睦者也裁缺羅源營遊擊賴文華素擅巧思深通機括之學所鑄陸路快砲屢經試放與滬局無殊然閩局原屬置彈之機該員易而置砲尤徴能事且砲車特創新製　關自如閩境多山用之最便臣考華人心思才力並非不逮泰西徒以置散投閒遂至意技異能往往湮没卽如賴文華藝業初不假外洋指授而别出機杼竟能異取同工使精益求精實屬有裨戎備此長於置器者也以上三員均經臣體查得實確其可用之材特臚列上聞冀備採擇孫道仁陳同書均係候補道員應如何擢用恭候聖裁賴文華係實任遊擊合無仰懇天恩遇有副叅缺出儘先補用出自逾格鴻慈臣爲鼓勵人才以資觀感起見是否有當謹繕摺具陳伏乞皇太后皇上聖鑒謹奏奉硃批孫道仁陳同書均著送部引見賴文華著遇有副叅缺出儘先補用欽此○○許應騤片再新授福建泉州遺缺知府鹿學良現巳領照到省飭令先得署理泉州府篆務以専　成據藩臬兩司會詳前來除檄飭遵照並咨部外謹附片具陳伏乞聖鑒謹奏奉硃批吏部知道欽此 
 
