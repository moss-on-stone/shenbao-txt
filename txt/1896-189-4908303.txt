# 1896 - 189 - 4908303

 

Page 1

 
 
[四史復出] [  圖書集成局啓]  
　　四史者何史記前後漢書三國志是也本局疉印數次因字跡較别家爲大刷印較别家爲淸是以購者皆爭先快覩早已消罄兹仍用潔白連史紙重爲印出裝釘每部六十册邇來紙價昻貴稍爲酌加今定價實洋四元二角售處仍在三馬路申報舘並申昌書畫室 
[論空言之弊]  
　　有不速客顧訪寓齋相與縱談時事客曰民分四等士農工商農以資衣食工以利器用商以通有無皆顯然有益於世故西國於農工商甚重出全力以造就而保護之中國則不然輕視農工商獨以儒爲重此何故也余曰此國家於此人才也定爲考試之法或躋於卿貳位極人臣或出宰府縣布列各省爲名臣循吏著功績者史不絶書也其不得仕及不欲仕者或論今考古閉户著書或設帳授徒殫心講學可傳於後世足爲鄉里師表者不乏其人也客曰如子所言不過千百中之一二耳國家旣於此求人才而人才之有用者不過千百中之一二豈足備國家之用子亦中國之儒者能知其弊之所在乎余曰若論其弊一言以蔽之曰坐言不能起行請爲子陳之夫時文者不過取士之一物亦古者詢事考言之遺意在國家命意非欲人舍一切實學而專務時文也而人往往一爲時文遂時文之外一事不問一事不知時文旣工考試却能無投不利慕其名者令子弟從之受學而彼以爲所當教者時文而已於是從者數十人亦皆時文之外一事不問一事不知然時文旣屬空言且空言中之最無用者而人乃嘖嘖稱之爲名師彼亦以名師自居吾所謂弊在坐言不能起行者此其一或有講求性理之學者爲陰陽爲心性爲道德爲仁義禮智爲主敬爲存誠凡此之類無不潛心探索剖析毫厘而其致力惟在書籍平時坐而論道並不出門一步交一人辦一事故於人情世故終屬隔膜以此輩處人家國事往往極合於情理而極不合於時勢者往往有其心出於仁愛至誠而其事則窒礙而不可行者故雖爲名儒而終不能大有益於世吾所謂弊在坐言不能起行者此其二又有專志功名之士其揣摩文字幾於忘食忘寢迨至功名已得平日之志願已成於是鄉里之間自然奉爲紳士地方公事皆歸辦理而彼亦自以分所應辦直任不辭殊不知其平日工夫皆用於文字故於地方公事未必驟能明白則無論其直任不辭者爲謀利起見爲有益於地方起見而公事旣未能明白所辦之事終屬利少而害多至名實俱喪而後已推此以觀則凡儒生而驟登仕版者其弊亦如是矣吾所謂弊在坐言不能起行者此其三更有人焉其才較衆人爲高其志亦在衆人之上而其病卽在於才較人高志在人上蓋才旣足以副其志於是所見者大所願者奢聚徒講學以爲可以闡明聖道挽回世運聽其言誠有至理論其事亦非儒者所不應爲而不知人所做不到其所言者皆言之易而行之艱且又無從做起易於高談易於僞託久之依附者多互相朋黨於國家仍無絲毫之益吾所謂坐言不能起行者此其四雖然豈無講經濟識時務者乎或上一書或獻一策讀其文非不明白曉暢熟悉利弊而且慷慨激昻有心濟世一時名公鉅卿無不尊而重之接而禮之而推其人之居心實不過爲一身功名挾策于時朝秦暮楚起見功名到手事而屬諸己者施展毫無屬諸人者猶欲袖手旁觀肆其議論吾所謂弊在坐言不能起行者此其五凡此五弊皆世人所不能免而弊尚不止此所以有用之才不過千百之一二也客曰子之論可謂詳且盡矣夫上以是倡下以是應今中國宜亟改取士之法以西國之化學電學光學聲學重學礦學及天文測算輿圖格致各種分門課士分門考試勿再以空言爲取士之具庶幾風氣大開而五者之弊自絶以中國之大人才之多何患不能振作乎余曰子言誠然然必上有深知利弊綜核名實之人其人又須有樂育人才之苦心而後可必下有奮發有爲通達世務之人其人又須有爲國爲民之實意而後可不然者上之人於化學電學光學聲學重學礦學及天文測算輿圖格致各種悉皆茫然下之人徒務爲抄襲以欺其上上下相蒙眞僞莫辨其弊永不能除與空言取士何以異哉客以爲然俟其退泚筆而記之 
[禽言布穀]  
　　都門訪事人寄語云興隆街大有店迤東擺設氷糖攤之某甲天津人年屆而立無所不爲有某乙之姪年約十四甲卽誘與雞姦被乙查知偕童找甲適遇南城練勇告知其事勇上前與之理論甲反以惡言相加該勇以事關誘姦罪不容誅令乙先赴南城坊控告當將甲扭至東柳樹井練勇局詳加刑鞫據供屬實刻卽鎖送南城坊先行收禁不日片送刑部照例究辦云○前門外大栅欄之瑞蚨祥洋貨店原係育寍堂藥鋪舊房經該店改造樓房呈報街道衙門奉前察院批准修造待至工竣李侍御查騐所造樓房與原報數目不符罰該商修理浙紹鄉祠及接任街道察院覆騐以牆門太高與本衙門則例未合令該商罰修宣武門外赶驢市石路該商供稱李侍御曾經罰修浙紹鄉祠某察院云前所罰者是該省私工今所罰者係國家官工該商無法只得招木廠承修今新任街道某侍御又傳該商至案以牆門内院子不應擅鋪石板該商無詞以對侍御著罰修珠市口甬路若不遵諭定行嚴辦云云該商以一時之壯觀招無限之拖累罰修之欵已數千金幸本銀充足尚不至有虧累耳○欽命巡視南城察院如裴爲嚴切曉諭事照得本城所屬地面遼闊人烟稠密户口繁多良莠不一其中大街小巷以及幽僻處所竟有無賴匪徒開設烟館夜聚明散引誘良家子弟不務正業甚至聚賭窩賊起釁鬥毆種種不法殊堪痛恨且聞有司坊衙門官役膽敢開設烟館尤屬玩法已極爲此示仰司坊衙門練勇員弁人等知悉不時嚴密互相稽查立將本城所屬地面烟館悉數禁逐倘有陽奉陰違卽行嚴拿解院以憑按例從重懲辦如查有在官人役私開烟館必更加以嚴懲該甲捕勇丁等敢有容隱庇縱定卽一併懲處决不寛貸毋違特示○前門外鑾慶胡同某甲捐納房舊吏也家資饒裕廣行善事因東隔壁某乙之新房過高據堪輿家云於人丁大有妨礙令在後院添造主房比乙房加高數尺議定由打磨廠之長聚木廠承做動工七月三十日木工丙丁因言語不和兩相爭執内卽以鐵斧奉敬致傷丁之右肘血流如注幸廠人登時勸阻不致有意外之虞經魯仲連妥爲排解令丙負荆其事始寢○順屬房山縣韓井村地方某甲之妻與某乙往來情熱不意被甲偵悉念八日晚乙持菜刀突入登將二人殺死割下兩頭赴縣首報路過某當鋪以首級質錢當鋪明知訛詐只得給予制錢二十緡令其速去甲始至縣投首某明府問明情由賞甲制錢一百吊仍著笞臀二十板聽候傳騐再辦 
[北通州近聞]  
　　北通州友人來函云通壩小河口外舊有神蛟時隱時現前日江蘇浙江兩省漕糧紛紛報到倉憲擇吉四月初二日祭壩騐米前一日河口一帶倐起土崗三道剝船不能挽進汛官速禀道憲張觀察立將坐糧廳衙門挖河推板六副借用親自督工修理河道並具猪羊焚香叩祭至初二日剝船仍不能挽進江浙兩局總辦上院面 
 
 

Page 2

 
 
禀倉憲河淺情形倉憲諭以旣經擇吉祭壩碍難改期可權變爲之兩總辦遵諭馳至外局各派幹委至小河口外雇車拉運漕糧二百石堆至大光樓前請騐是日江浙兩局總辦委員及闔城文武營兵差役經紀頭役齊集河干伺候已刻祥廖二倉憲英李二坐糧廳憲先後呵殿而來在大光樓上望河叩祭禮畢升官船騐米計騐江蘇第頭起漕糧前一船浙江第頭起糟糧前一船初三日提騐江蘇第頭起漕糧四十一船又浙江第頭起漕糧九船初四日提騐浙江第頭起漕糧四十船又江蘇第頭起漕糧八船又江蘇第二起漕糧全起又江蘇第頭起白糧前十船初五日提騐江蘇第三起第四起漕糧又江蘇第頭起白糧二十船初六日提騐浙江第二起漕糧又江蘇第頭起白糧二十船初七日提騐江蘇第五起第六起漕糧初八日提騐浙江第三起第四起漕糧又浙江第頭起白糧前十船初九日因雨停騐刻下小河口外雖經挑挖而水淺祗尺許每日挽船殊多費手○南漕報到後州尊奉倉憲面諭近年漕糧抵壩每有匪徒及文武衙門兵役藉端索詐飭令嚴禁等語孫州尊遵諭出示高懸壩前略云自示之後如有匪徒向漕船需索無論是否兵役許受累之人扭交地保送州據實禀控本州從嚴懲辦决不姑寛云云○開壩伊始每日倉憲率同坐糧廳到壩逐起收騐漕米功令森嚴凡所騐之米務須一律乾潔方准斛收稍有攙雜使水卽予駁退江浙兩漕米均有駁退之船○奉旨簡放大通橋查漕某侍御於四月初六日祭橋放米過橋運入京倉○浙江駐小河口總巡委員某君前日下船赴浙江總局見吳蔡二總辦面商漕務事宜回船後適遇狂風大作船翻人溺幸水手赶卽下河將該委員從艙内救出未占滅頂然該船已沈河底半露水面前日水手帶同婦子在總局前攔輿叩乞吳蔡二總辦施恩撫恤總辦諭令在外局聽候發落○浙江第三起漕糧押運委員吳君傑行抵碼頭夜間被匪刼掠衣物差役水手驚醒上前捉拿該匪竟敢拒捕槍傷水手且傷痕甚重難免性命之憂○蘆津鐵路工程已於二月間開工計大鐵橋四座通車水道小橋八十二座胡大京兆責成英員金逹督造美員德子固帮理沿途購買地畝從十兩起至三四十兩不等視地之肥磽定價銀之多寡遇有墳塚但能可以繞越者必須繞越如實不能繞越者每塚給遷費津錢二十吊如有尸骨給棺裝殮另給埋葬錢二十吊當面支領不折不扣○鼓樓後發祥胡同碧霞行宮年例於四月間舉辦萬緣老會今屆四月初一日起大開寺門香客畢集終日善男信女攘往熙來門爲之塞初七日萬緣會首敬備冠袍帶履錢糧筐龍旗御棍鑾駕門旛旗幟都駕通駕中軍十番音樂及一切執事人等虔詣郡廟城隍神前發信後出東門至東嶽廟掛匾計在會者不下二千人一路上旗幟飄揚鑼鼓音樂並樂幾至震耳欲聾士女結隊往觀人山人海大有萬人空巷之勢可謂盛矣 
[八閩瑣言]  
　　福州友人來函云南臺田鐺街某妓家本月某晚因廚下遺火致兆焚如保甲局聞警立率差勇前往救援幸卽經撲滅不至蔓延次日卽提該鴇嚴加呵斥并不准在原處開設○南臺賭風向稱極盛大小賭屋不下百數十家自保甲局嚴禁懲辦各處賭塲皆相率閉歇近日有賭棍某猶膽敢在偏僻之地蒼下洲某廟内開塲聚賭頗形熱閙爲保甲局所聞突往掩捕立獲賭徒四人提案訊明供認屬實各予重責并發枷示衆也○福州米價十分昻貴貧民待哺嗷嗷艱苦情形不堪言狀前經螺江陳伯潛閣學會同紳士會禀督轅爲發棠之請督憲邊制軍立准開倉平糶遠近聞風額手稱頌　城内增廣倉城外大有倉已於本月初一日經上憲委員赴倉監糶每斗米售大錢三百八十文一時民間赶往購買因見該米有霉氣銳意而來無不廢然而返現臬司張藴笙廉訪札飭城内外保甲局委員親赴各處挨户查明凡孤貧之家若干丁口造册具報想必有恩施疉沛也○詔安縣李文卿大令樹敏在閩多年官聲卓著現已卸事到省上憲委署侯官縣篆大令奉檄擇於本月初七日到任接印視事大令前曾署理侯官縣篆舊令重來想必有一番新政也○王步山口有某酒館開張有年前日有地棍數人因强賒不遂遽起爭鋒膽敢糾黨持刀到店打毁事爲臬司張藴笙廉訪所聞以此風斷不可長飭令地方官拿辦先後獲到三人餘黨未獲保甲局委員蔡少尹桐因之撤差已委彭二尹源崙接辦矣○升署鹽道唐蓉石觀察寳鑑初五日接奉京電上諭福建督糧道員缺著唐寳鑑補授一時省中文武咸往拜賀車馬盈轅頗形熱鬧云○南門外南園鋪靛街地方有棍徒黄發生經收巴花會經前任南臺保甲局梁委員拿獲懲辦將屋標封詳報充公在案事隔兩年又同寡婦黄林氏越赴臬司衙門控告局書劉銘詐勒錢六十千文臬司張藴笙廉訪札飭福州府提訊其中虚實想不難水落石出也 
[茘枝香來]  
　　廣州訪事人蕉葉題云新授雲南巡撫黄植庭中丞初六日四司道在三君祠設筵爲中丞祖餞主賓極爲歡洽聞中丞准擬初十日起程云○水師提督潘軍門奉行知後卽在行營接印昨已拜辭督憲准於初七日前往虎門節署視事○省垣西關第十甫有老城隍廟一座左右街鄰多未知悉緣該廟建在某藥材店後進香伙不甚盛日前忽南海縣尊札委愛育堂紳士查覆該廟地基若何有無被人侵佔等情始知此廟係新會人蔡姓管業並查悉該廟向在城内蔡姓世爲奉祀後廣州府尊要此廟地蔡姓遂將神位遷至第十甫其廟前之天濟堂藥店卽該廟餘地店亦蔡姓資本此項出息實蔡姓祖祠中蒸嘗之用邑尊可謂關心民瘼無微不到矣○馮展雲中丞之孫梁檀浦方伯之婿也家住多寳街近因時疫遷瀛眷於畔塘小田園暫住留一僕婦一跟人看家初四日回家見雙扉虚掩寂若無人上樓看視見僕婦被人殺斃跟人不知去向初五日官來相騐聞僕婦傅氏外籍人跟人許姓名奇亦外籍人緣何有此容續訪聞○初四晚十點鐘花地對面之山村五昌煤炭店被匪數十人撞門而入刦去銀五六百兩該匪撞門時店夥登屋鳴鑼告警左右鄰無敢出者離該店數丈之遥尚有巡船停泊不知何故任其飽掠而去聞已禀官并牽及該巡船坐視不救云○三水胥江祖廟事奉北帝素著靈感凡戲船經過其地必到廟演賀壽而後行兹有國豐年班并十全堂集資請神准於廿八九兩天巡遊街市欲藉神力爲驅除疫癘未知人定勝天否耳○南海西樵大仙崗鄉素稱强悍鄉愚有生怕大仙崗死怕閻羅王之謡惟附近之西城崗潘游等姓氏族素大人不及大仙之多而功名則過之日前因細故兩不相下激成寢戈待旦之勢各富户誠恐禍結不解多有遷徙者邑尊查悉卽於初四日帶兵差前往彈壓兩村始寢戈無事現在安堵如恒邑尊已於初六日返旆矣 
[池陽試事]  
　　安慶訪事人致書云學使者李筱崖大宗師春間由太平府起節按臨寗國次徽州現試池陽所有考試日期昨已紀報題目繁多未及抄錄今將七學經古題錄左七學賦題龍見而墘賦以孟夏舉行以祈甘雨爲韻七學文題其恕乎己所不欲勿施於人策題開源節流聞文宗於二十一日由池起馬約廿三四在省垣下馬云 
[槜李餘譚]  
　　嘉興友人來函云前報紀王三府之女公子于歸嘉善孫宦三朝例有歸省之禮是以仍雇大號官舫夫婦偕來泊舟東門官碼頭乘輿登岸盛設儀仗入城赴三府署降輿署中設筵欵待翁婿言歡至傍晚時仍乘輿登舟而别○前日有嘉興縣巡勇至沈蕩鎭奉緝盜匪是晚巡勇四名不穿號褂在烟間吸烟被該鎭駐防砲船哨弁所見以其形跡可欵捆縛以去責問不供直至翌晨始知悞拿遂送至嘉署禀訴巡勇則禀呈獲有盜犯爲弁兵放去反遭捆縛等詞劉邑尊以所禀各執難以憑信須待訪查明確然後究辦也 
[觀察來滬]  
　　本縣探悉江南鹽巡道胡芸臺觀察家楨現奉督憲劉峴帥委辦採訪開礦事務昨午當可蒞申因於亭午時命駕出小東門至碼頭恭迎未幾憲旌遥臨大令偕本埠各員迎迓如禮聞觀察起岸赴天后宮側行轅暫駐襜帷 
[衣冠盛會]  
　　關道憲黄觀察昨日未刻備設筵席於本署花廳邀請本埠各官及紳士等宴飲本縣黄大令總巡鍾明府松海防同知葉司馬糖捐局總辦竇明府松滬厘捐總局督辦福觀察等咸往入座一時冠裳雲集翎頂輝煌至晚始散亦宦海中之雅集也 
[府示照登]  
　　上海縣抄奉署理江蘇松江府正堂加五級紀錄十二次陳爲願通民情博採輿論事照得本署府久供京職初任地方吏 
 
 

Page 3

 
 
治未諳情形非熟倘見聞之恒隘恐施措之難宜查松郡湖海要衝江浙接壤俗素儉約士盡秀文覘風會於近今已逈殊乎疇昔人情浮動習尚侈奢各屬旣民教紛紜瀕海更中西狎處凡兹時事皆伏隱虞補救維持道宜備豫本署府愛民若子嫉惡如仇幕友親朋均不寄以耳目家人吏役從未假以事權治求因地制宜事當集思廣益各邑公止紳衿耆老士庶旣爲生長之區必多確鑿之見河道有無淤塞學校有無頽圮痞匪有無潛藏獄訟有無寃濫有何善政當亟行有何惡俗應速禁各有眞知灼見希速據實條陳勿侈高遠浮談勿挾愛憎私見著爲論說悉許封口遞陳倦於文詞亦希面來告語本署府爲闔郡求治起見將以虚心採取實力舉行毋閟爾音勿孤我望特示 
[塌屋瑣述]  
　　報紀新閘經綸繅絲廠塌屋傷人一則兹悉傷重之二女郎一姓陸年十二歲一姓應年十一歲實因傷重延至當晚斃命另一人雖傷勢非輕聞經李醫敷治已略有轉機矣至該廠經理人沈子雲吳少坡適往無錫收買鮮繭業由本廠電催來滬如何撫恤須俟沈吳回廠再議昨晨打樣西人代往觀看塌屋之由據言此屋高大氣樓之頂係白鉛製成斤兩過重必須多用撑柱照此一所房屋須用巨柱七十二根方能支撑否則必致肇釁此西人建屋所以必由打樣人經理方爲妥善也今該廠並未延請專門名家之脚色故有此禍○英界後馬路泰記弄房屋經房主雇工翻造業已上梁蓋頂惟墻壁尚未砌就前日五點鐘時其第二進之屋頂忽然塌下是時適有泥水匠某甲及學徒某乙不及逃避以致甲腰受傷而乙肩旁亦被椽戳血流不止當卽昏暈經人救醒舁送仁濟醫院求治不知能否無碍耳至其塌下之由據言梁笋太短故爲風雨所摇聞該屋已由寳源錢莊所租幸未搬入又四馬路萬華樓茶肆之後牆亦於前日淸晨塌下壓毁零物數件當卽告知房主王克明業已雇工修理矣萬華樓之後係謝姓妓院牆垣年久失修牆腰凸出因鑒於萬華樓之失立卽將物搬徙一面告知房主兆豐洋行兆豐洋東亦允爲修理統計前後不過三四日而塌屋之事已有五六處之多可見風雨飄摇房屋最易受損孟子曰知命者不立于巖牆之下思患預防可忽乎哉 
[俗例相沿]  
　　昨日滬俗相傳爲紫微星主大帝誕期嬰兒之家例應抱孩詣廟拈香請羽士代爲祈禱過關俗例相沿牢不可破昨晨至暮愚夫婦之抱嬰孩詣城内東華道院邑廟星宿殿大境等廟進香者絡繹於道各廟山門大開幾有應接不暇之勢爲黄冠之盛會云 
[吞烟救痊]  
　　粤人宗某向爲某輪船水手賃居虹口天潼路仁智里兹因懶惰性成經船主辭歇於是衣食難謀其妻某氏屢次勸導終難悛改時常詬詈前晚忽又反目詎宗老羞變怒遽以老拳從事氏受辱已甚購烟膏一盒一服而盡偃臥牀頭直至深夜一點鐘宗始察悉急雇人舁送同仁醫院求治幸施救得痊 
[滬南諺語]  
　　小南門外蔡楊弄某氏婦昔年因姘識之夫將其衣服首飾席捲而逃婦查無蹤跡置之不問旋又與某店夥姘識至今數月不料前姘之夫昨日忽至仍欲梁棲玳瑁婦以夫也不良卽下逐客之令且擬送局追究其所竊衣飾後經旁人解勸令其人將當票還婦以後不許再來吵閙乃罷○徐家匯一帶居民向以木棉爲大宗自升任沈中丞在關道任内勸諭民間養蠶樹桑發給桑秧使習播種由是養蠶之家日多一日近年竟有洋商至該處收買鮮繭幾乎比户皆是去年桑葉每擔五元之譜鮮繭每擔四十餘元目下桑葉每擔忽跌至一元二角有奇據稱今歲蠶自三眠後壞去不少以故繭價每擔漲至四十二元詎收繭者彼此會商每擔定爲不過三十六元且秤亦加重在它上加以鐵圈或銅錢因是賣繭者咸爲不服未知將來能免别生事端否也 
[龜遇拆梢]  
　　揚州人某鴇去年向同類紏得單刀會一宗在小東門戲館街四十號門牌開設花烟館蓄花數株生涯頗不寂寞前晚龜子吳學江向索會資爲著名流氓麻皮金壽瞥見糾同南頭大阿狗江北小獅子小龍扣及六子等二十餘人蜂擁入室以吳不應龜嫖龜須令罰出三擔燈草灰吳知事不了倩某甲出爲調處衆流氓欲吳備酒五十席淸音十天旋經甲極力調停令吳出票據洋廿三元並在一枝春茶館打唱一天其事始寢聞者皆爲之捧腹 
[會審租地]  
　　美商羅心發控向周子靑租地延不立契成交等情先經美國佑總領事照會會審公堂查據周子靑訴明地已退交致羅不服連次訂於昨十七日卽禮拜五下午三點鐘由總領事派委繙譯海格思臨堂會訊屠别駕先問原告羅心發供上年西歴七月間憑華人蔣挹之經手承租地十四畝言明每畞價銀五百兩先立定票付過定銀五百兩連催立契總以升科單未經領到推諉今知單實領到不知如何延不立契等語及問周子靑則稱租地原有其事惟起先與蔣挹之言明一禮拜付銀無著遂卽退交過割别駕再問定銀據稱事因得主悔議作爲罰欵不還各等供時原告延有愛律師旋經愛律師將原供逐節聲剖羅亦將所有筆據逐一檢呈蓋以爲此地初次議價卽有草圖送來及至議定每畝五百兩因尚未領到升科單據所稱十四畝不過約略計之尚須見丈核算是以先由蔣挹之出立收定銀五百兩之收條繼始取到周子靑卽周味菘之定票及至催立契據先送來田單四畝尚無升科單附來當欲先收銀四千五百兩或二千兩均以與定票畝數不符至未允付亦未繳田單聲剖至此又檢呈周子靑致外國掮客藏克之字條一紙以爲此卽悔議之實憑内稱所議之地因内有墳墓不能遷移所收定銀五百兩情愿送還等句此條由愛律師給周閱周稱似未寫過原告律師聲剖旣畢被告所延闞律師卽盤問原告羅心發其地曾否見過原告遂交出地圖闞因指問離紗廠橋梁遠近羅言不甚淸楚闞以爲未免含糊再問租地何以先未當面出塲則稱恐洋商出塲價不能便宜起見及原告律師詰問何以圖悔則因價已倍漲耳問至此時已五點鐘尚有見証未問因諭訂下禮拜二之三點鐘再訊 
[法公堂瑣案]  
　　天津人某氏婦與天儀茶園優伶張某姘識賃居法界醬園弄第十二號屋内爲車夫偵知將婦拘入捕房昨禮拜六堂期解案請訊旋據王金榮投案禀稱金氏卽小的之婦大令謂名姓不符王呈遞筆據聲稱此婦由友人胡昌太在天津買來送與小的有葉姓與楊松甫楊松琴等爲媒去年十月初八日賃居西新橋二百九十五號房屋小的爲某店夥時常在店金氏被人誘逃尋至醬園弄見金氏在十二號屋内當卽鳴捕拘案金氏供四年前胡姓來滬因不合意送與葉姓老嫗認爲寄女後被賣與張元瑞爲妻張在新關服役大令謂統核前後情節不符爾旣嫁王金榮何以又稱張姓金氏供稱王旣有憑據情願隨同回去惟與王初不認識亦因葉姓老嫗作主許配並未得錢大令問爾願隨何人供稱求大老爺恩斷小婦人現年廿二歲於十八歲時先配王姓由向爲巡捕之楊四爲媒後配張姓由張之朋友爲媒卽現住醬園弄是也大令謂爾旣嫁王姓不能再嫁他人又問王與葉是否同居供稱葉名德金係南京人家有老母先住西門後與楊松琴同居遷至六馬路大令統核各情與祁君會商著將金氏押候傳到楊四楊松琴及葉姓復核王金榮押候交保○十一號華捕禀稱前日巡至小東門見沈利羣所推小車無照會當向查問突被唐叙發拉住皮帶欲拔過十六鋪橋幸有三十二號巡捕帮同將二人拘獲解案唐叙發供在鄔山船上爲水手沈利羣俯首無詞大令以唐事不干己不應帮同毆捕著押候重笞二百板沈車旣無照會不應混入租界著笞責一百板華捕斥退○包探禀稱偷兒余通海前晚八點鐘淹入書信館董事馬棚圖竊爲馬夫拘獲送案余供藉賣水菓度日上午十一點鐘欲向同鄉人借錢不敢行竊大令著押候笞責五十板○包探禀稱跑灘積竊傅連生在馬頭竊得布棉襖一件爲西捕當塲拘獲解案傅供向爲小工初次犯竊大令著押候笞責一百板○陳桂仁禀稱在城内開設成衣店向安和輪船買得水漬竹布三百三十疋雇船裝至小東門爲偷兒姚連生吳阿四竊去竹布五疋當塲拘獲包探禀稱此係積竊姚吳同供在地上拾來大令著押候各責一百板贓交失主領回○包探禀稱積竊李銀泉屢次在租界犯竊拘案請懲李供業 
 
 

Page 4

 
 
已改過藉販賣水菓爲活求恩寛宥大令著押候笞責二百板○包探禀稱陳阿四冒充英包探夥窩頓沈阿桂邵福生等行竊贓物先在捕房供認竊表票已撕毁身畔搜出贓洋二元有昌大圖章解案請訊邵沈同供與陳同住客棧常有四五人連檔竊物大令著將陳阿四荷枷一個月期滿笞責三百板邵福生責二百板沈阿桂責一百板洋二元充公○包探禀稱汪陸氏在途拉客爲三道頭捕張湘寳拘獲解案汪氏手拘小孩供稱在戲館街開小烟館丈夫汪壽堂向爲木匠已故大令謂觀爾形狀顯非善類著從寛罰洋三元具不再開設烟館切結送案存查○周德興禀稱在同茂昌報關行爲夥前晚七點鐘被吳少卿扭落鐵鎖淹入行竊當塲拘獲連鎖解案請訊包探禀稱此係積竊在英公堂釋出未幾大令著押候枷號一月責一百板○包探禀稱侍者王阿記虧欠大羅洋行食物洋八元四角洋東已付送案請追屢傳不肯到案兹特解訊王供一時無力求恩寛限大令著荷枷一禮拜以儆○包探禀稱吳慶元面上刺有積竊二字爲英包探夥所見越界拘人解經大老爺懲辦具結釋放兹將吳解請發落吳供高廟人自幼在砲隊營當差久已出外族中無人認保大令謂爾前供松江人旣無保人送縣遞籍○海門同德店主董子員遣夥任子恒投案遞禀稱主人現住寗波同德執事謝華庭來滬後曾與主人會晤現在亦往寍波所有呈案之帳簿三本求先發還請將在押之姚景和交保出外理處大令准之著覓本租界保人保出○顧壽臣投案請將在押之山東帮裁衣作主王甘臣交保限三日内將喬秀濤交案大令准之著具保單送案備查 
[美界捕房五則]  
　　崇明人徐健山就居蓬路德華里租得東洋車一輛在餬口前晚拖車回家晚膳未畢車已不翼而飛奔告捕房捕頭於昨晨派包探倪順泉查悉係江北人王茂生所竊立將人贓獲解捕頭飭押候送廨訊究○老賊康紀生屢犯案未破前晚匿蹟裏虹口經竇如海查獲拘解捕房押候查明犯案然後解送英公堂訊究○賭徒王和尚向在裏虹口搭棚聚賭刻經好捕頭嚴行捕捉王遂遁至租界雇屋斐倫路某弄内仍糾人賭事經竇如海訪悉昨午告知捕頭前往將王拿獲並一切賭具悉數解入捕房押候解送究辦○松江人陳才桂現爲某茶肆值堂僦居英界某處其妻李氏忽於日前背夫逃逸陳四出偵尋至前日下午五點鐘始在裏虹口繅絲廠後遇見互相揪扭旋經四百四十三號華捕一併拿送捕房捕頭詰問之下謂須解公堂究辦婦始懼捕頭著陳領回管束○西人某甲曩充捕房第七號三道捕斥革後改充水巡捕船主未幾又經辭歇前日下午忽在外大橋堍躍入浦江幸經第四百號杉板船橯起由五十號西探送至捕房禁押尚未知捕頭作何辦理 
[積德累仁]  
　　頃奉到却病氏助湖南急賑洋一百元超度安和溺水災魂洋二十元姚崇鼎助賑洋三十元不書名助安和棺殮洋一百元天水患癇子爲産後平安完愿洋五十元隱名氏洋二十五元定商金合利洋二十元徐新甫洋一百元值此賑務至急之秋安和輪船棺殮經費眼前陰功諸君子施及其時積德累仁渥膺美報可立而待也請登報章爲善者勸[  上海六馬路仁濟善堂籌賑公所同人謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案彚錄]  
　　寡婦李沈氏偕同抱告沈阿餘投縣喊控爲陳阿掌陳春寳毆打禀請騐傷提辦前晚蔣司馬提騐之下李沈氏供本地人年五十八歲夫故五年生有二女長女名金大年三十五歲嫁襲家行襲老德之子同春爲妻已十六年未生子女婿故已九年兹因女與姑不睦回來留住十餘天三月初二日經其姑來喚女卽回去被伊鄰居陳阿掌陳春寳誣說女兒有私胎索洋三十元小婦人不允被他毆傷求騐沈阿餘供是沈氏胞弟來案抱告餘供相同司馬飭仵作騐得李沈氏左肋有掌傷一處勢甚輕微司馬判令回去自醫所控情節是否屬實候飭差提齊人証訊明核奪○楊和尚投縣喊控被沈銓毆傷求騐亦經蔣司馬提訊供稱小的本邑洋涇人年廿九歲開飯店現在某捕班名下當夥家有父母妻女今日在縣前遇瘋癲之沈銓向小的借洋二元不允致被踢傷失去洋兩元求騐提究司馬得供飭仵騐得左胯左肋等處各有　踢傷傷勢不重司馬諭補詞候簽差提究○秦楊氏投縣呈控媳婦龎氏屢次逃逸尋回現又被潘金泉秦阿加拐賣至嘉定李安甫安等情一案黄大令准詞派差往嘉定關提秦龎氏到案並提齊案内一干人証前晚經蔣司馬提案集訊秦夢生供是楊氏之子龎氏是小的之妻自幼過門童養小的今年二十歲務農度日前年六月初六日成親以後龎氏嫌小的貌醜時常不睦前年五月間被流氓周阿新誘拐四次均經尋回現又被潘秦兩人拐去今蒙關提到案求恩給領秦楊氏供本邑浦東人情詞與子相同顧雲汀供是地保與秦楊氏家相隔十餘里秦夢生是楊氏撫養子龎氏是童養媳屢次逃逸確是實情周阿新供與各人皆不認識此次龎氏被徐阿弟趙阿掌潘金泉秦阿加四人串拐小的毫不知情秦龎氏供年廿一歲餘皆含糊司馬查得潘金泉秦阿加在逃未獲先將蟻媒徐阿弟趙阿掌笞責二百板供認爲媒是實所得媒金洋八元叩求恩典司馬又謂周阿新此次雖未同拐然已拐過四次殊非安分之徒亦笞責二百板秦龎氏屢次背夫潛逃嫌夫醜陋亦屬不知羞恥膽大胡爲掌頰一百下交其姑與夫具結領回從嚴管束徐阿弟趙阿掌周阿新三人現經責懲從寛具改過結交保釋放 
[英廨瑣案]  
　　黄四福趙銀河同禀稱昨有許英如翁朝品二人在途扭住丁根寳據言伊等係武進縣之地保丁　於四月初一日在該縣之永豐土地廟中搶取洋銀十九元致死姜洪富及婦人王氏等情正在途中扭結不解經巡街華捕拘入捕房暫解案下許英如供武進縣人在縣充當地保自出有命案小的卽同差役四處偵訪今與途遇故扭交捕惟信票在差役處現求大老爺卽將丁根寳暫押候小的取得本縣公文再投案下求取丁根寳供亦武進人務農爲業餘供含糊别駕據情商之單繙譯著將丁根寳暫押候該縣來文再行定奪○包探孔阿才禀稱竊賊柴貴富前因犯案遞解今又潛來仍在各處冀肆其伎倆小的拘獲送判柴供寍波人求恩别駕判責一百板再遞寍波○包探黄四福拘解流氓王寳元禀稱此人係前犯命案薛秀堂等之結拜弟兄故送請究辦王供本地人與薛等雖然熟識並不同黨求鑒别駕著笞責四百板移送上海縣辦理○包探趙銀河禀稱野雞倡陳阿珠王巧仙在途拉客是以送究陳倡等同供不敢拉客求鑒别駕著各押三天○三百十一號華捕拘解推水車之王才亨到案禀稱昨有小孩張長生手提滾水在途行走被水車撞倒在地致燙傷胸前等處曾送仁濟醫院醫治據言停一禮拜可痊爲特送案張孩投案申訴王才亨供粗心所致求鑒别駕判罰洋二元給該孩養傷 
[滬南放生局經收延壽册施醫藥施材等捐乙未年五月初一至十二月卅日淸單]  
　　延壽册捐○淸水堂包大善士助四十元山陰無名氏山陰東浦隆昌衡記來無氏名兩户各十元黄叔英來補過子七元邑廟桶捐無名氏六元沈鈕氏厦門客星山樵兩户各四元費安澄三元　州無名氏二元附感應篇吉祥書五本無名氏又無名氏不書名太原子顧鳴岡邵子亨六户各一元蔡聚盛近聖居吳善逹張益謙受竹山人鄭聘泉守拙氏杜學武章永　不留名嵐樵子桂鳴甫慶農氏修甫氏淸和氏繼之氏希賢氏烟台王景西鎭海隆順來隱名氏淸江耕道堂丁小蓮花吟　無名氏胡維章胡杏泉高筱泉馮暢亭楊又　李瑞芳俞錫愼童懋堂陳屏懋鄭耀堂史企堂胡善士三十四户各一元仁泰棧李善士合五角大豐洋布號求椿萱並茂世德堂虞姚王氏鄔聚源姚正泰蔣萬利劉裕太九户各五角王坤源四角方姚氏王姚氏各三角永順棧宿滋温天成湧無名士孚　堂甬上無名氏甬上無力閒人元豐順礦平九户各二角王夢年劉淸泪吳雲峯薛成昌無名氏嚴連芳趙華亭何梅舫駱　亭張桂生楊子靑陳利生徐積陞姚亦章趙軒庭沈冀成巍德照趙光淦許桐軒沈正華沈兾榮沈兾昌周德興胡夏芝胡筱雲無名氏賽乞子向化陽芝蘭馥發逹氏馬凉木易氏京善堂三十三生各一角不足子心有餘各銅三元貽厚堂沈銅洋一元姑幕王景山錢七十文以上共收洋一百四十三元一角銅七元錢七十文○施醫藥捐○張雪堂來不書名助洋一百元陶鳳山經募洋一百元徐志範經募孔憲國洋三十元盛悅記兩次洋二十一元盛似記席士槏各洋二十元金粟山房顧洋十元榮寳泰洋五元金秉文洋四元榮廣大洋三元張錫鶴募楊善士洋二元五角嚴慶和堂柳村張馨士丁益大吳文廷五户各洋二元漢左堂蕭錢錫慶徐叔臣夏先生張手無名氏又三户各五角金宏基助錢廿七千文以上共收洋三百三十三元錢廿七千文○法公堂撥充善舉洋九十元金宏基助施材洋五十元 
 
 
 

Page 10

 
 
   
 
 

Page 11

 
 
[光緒二十二年四月初七日京報全錄]  
　　宮門抄○諭旨三道錄前○御史齊奏叅統兵大員貪劣各欵摺○署轓臬張奏報接篆日期摺○雲督崧奏揀員請補同知摺○東撫李奏請准建坊片○江督劉奏總兵因病出缺請旨簡放摺○桂撫史奏委署知府片○四月初七日工部鴻臚寺正藍旗值日無引見○耆齡假滿請安○張星炳謝授福建遺缺知府恩○卓公銘公各請假十日○召見軍機張星炳皇上明日辦事後至普覺寺拈香畢還頤和園○○巡視西城事務山西道監察御史奴才齊蘭跪奏爲特叅統兵大員　　　　縱任官親劣屬朋比爲奸以致營伍異常廢弛恭摺具陳仰祈聖鑒事竊維國之捍衛在乎治兵兵之强弱在乎任將近來　　　　相沿非尅扣糧餉卽操練生疎以致積弱不振内外幾同一轍而未有如奴才所聞密雲副都統謙光之貪鄙者也查密雲　防　　　北口玉田三河易平順義五處防營副都統事權頗重所以固畿輔之藩屏乃聞自謙光莅任以來賭好甚深終日高臥但縱任　　　其妾之弟劉子榮與驍騎校崇慶勾結朋謀爲之歛財而於操防漫不置意其閱五處操練也乘坐緑呢大轎至一處則劉子　　　防守尉以行賄則不看操否則認眞且必苛求該防守尉爲之恇怯各處皆納銀　十兩乃免看騎射只檢閱步射十名　古北口　　　十桿只閱十八桿遂得飽私囊而歸其挑放各缺也馬甲定價五十金不看騎射不論歲數正紅蒙一缺補博奇年十一　正　　一　補崇慶之子啓英年甫十歲又崇慶之姪啓瑞身本殘廢倍其價得補自藍蒙甲缺並諭令古北口等處申缺統屬密雲光放　　　守尉各行賄五十金乃止其借給兵丁銀票也密雲向有備漕一欵凡兵丁出差及紅白事件例准借一票三兩三年　還原爲　　　苦起見乃謙光則視爲利藪使崇慶劉子榮與兵丁講明每借三兩只給一半其半分歸已仍從兵餉内扣還三兩兵不得已只　　　盤剝每次開放謙光必交下數十票以致備欵不敷開放謙光以其獲利强逼恊領玉和湊放玉和因而氣憤致死其後乃由崇慶所　慶豐店墊放由領餉扣還兵丁皆不堪其苦夫閱操而免操放缺而賣缺借銀而扣銀種種荒謬出人意表謙光身爲統兵大員乃利令智昏以致該處皆呼謙光爲錢筐而同惡相濟尤以崇慶劉子榮爲最著兵丁受其尅苦人人切齒當此整頓軍務之際若再任其　　營私虚糜帑項武備不修將營伍之廢弛何由而振奴才旣有所聞積不能平擬請欽派大臣前往查辦密雲及五處防務皆可藉以整頓抑或飭下順天府府尹查辦出自聖裁實與防務有裨奴才爲整頓軍務起見伏祈皇上聖鑒訓示施行謹奏奉旨已錄○○三品銜署廣東按察使補用道臣張銘樹跪奏爲恭報　臣接署臬篆日期叩謝天恩仰祈聖鑒事竊臣接奉兩廣總督兼署巡撫臣譚鍾麟飭知現任臬司魁元晉京陛見所遺臬司篆務委臣署理於三月初二日准臬司魁元將廣東按察使印信文卷移送前來當卽恭設香案望闕叩頭謝恩祗領任事伏念臣湘江下士知識庸愚初備員於西曹　從公於東粤涓埃未　　　難安兹復臬事暫權益深恐懼查廣東爲嶺海要區臬司爲刑名總匯舉凡詰奸禁暴察吏安民在在均關緊要如臣　昧懼　克勝惟有勉竭駑庸益加策勵隨時隨事禀商督臣　眞經理不敢以暫時權篆稍涉因循以冀仰答高厚鴻慈於萬一所有微臣接署臬篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○頭品頂戴雲貴總督兼署雲南巡撫奴才崧蕃跪奏爲揀員請補烟瘴要缺同知以裨地方恭摺具陳仰祈聖鑒事竊准吏部咨開烟瘴調最要缺雲南普洱府思茅同知陳守淑捐升作十二月初五日發行等因咨行到滇按照部中行文日期照限减半計　扣至光緒二十二年正月二十九日五十　日　滿歸於正月底截缺係屬要缺毋庸掣籖業將截缺日期咨部在案果定例知縣以上官員如遇例應題調缺出及烟瘴地方俱准　調兼行又各省烟瘴苗疆等項員缺令該督撫於現任人員内揀選熟習風土　　烟瘴之員題咨補用不得以　任候補人員　　補用定例道府同知直隷州通判知州凡遇應歸候補班補用者均無論應題　調應選之缺令該督撫酌量才具擇其人地相宜　悉准補用至題調要缺酌量以候補人員請補時先儘記名分發人員酌補如果人地不宜始准以各項候補人員請補各等　今　守　捐升所遺思茅同知員缺地處極邊烟瘴最盛水土惡劣與緬甸南掌及　羅所屬各部　接壤輻員遼闊漢夷雜處一切控馭撫　在在均關緊要現值勘辦界務轉瞬又須通商交涉事件日益煩重非精明幹練熟習邊情　耐烟瘴之員不足以資治理奴才督同藩臬兩司於通省應升應調及記名分發人員内逐加遴選非現居要缺卽人地未宜實無合例堪以升調之員惟於應補人員内查有勞績保舉在任儘先前補用同知直隷州實缺彌勒縣知縣張垣年四十九歲廣西桂林府臨桂縣人由廪貢生應光緒二年丙子科本省鄉試中式第八名舉人丁丑科會試未第經吏部註册以知縣揀選四年十月在貴州捐局報捐知縣三班指省雲南試用五年十月在雲南捐局加捐同知升銜六年六月初十日經欽派王大臣騐看堪以發往覆奏奉旨依議欽此是年十二月十六日到省試用期滿甄别留省補用十二年正月接到行知因隨同官軍克復越南廣威府不　縣案内出力保奏請以本班儘先前補用經部　　光緒十二年十一月十四日具奏奉旨依議欽此歴署馬龍雲南會澤昆明等州縣十五年五月丁母憂交卸昆明縣事接奉行　　先經剿辦猓黑積年悍匪在事出力保奏請俟補缺後以同知直隷州儘先前補用經部議准於光緒十五年四月初九日具奏奉　旨依議欽此嗣於十七年八月服滿在京起復是年十二月二十四日回滇委署河陽縣卸事請署彌勒縣知縣委令先署十九年十一月初八日准補到任試署期滿遵例報請實授奉文覆准旋因同知直隷州試用期滿甄别在任補用調署會澤縣知縣遵例捐免試　承領執照註册在案據署雲南布政使湯壽銘署按察使普津查該員心細才長能耐烟瘴請以補授普洱府思茅同知實屬人地相宜洵堪勝任與例亦符等情詳請具奏前來奴才覆查該員守潔才優辦事穩練合無仰懇天恩俯念員缺緊要准以勞績保舉在任儘先前補用同知直隷州知州彌勒縣知縣張垣補授普洱府思茅同知實於地方有裨如蒙俞允該員係現任知縣勞績保舉在任儘先前補用同知直隷州知州今請補同知俟覆准日照例給咨送部引見恭候欽定所遺彌勒縣知縣係月選之缺滇省現有應補人員應請扣留外補所有揀員請補烟瘴要缺同知緣由謹恭摺具陳伏乞皇上聖鑒勅部議覆施行再雲南巡撫係奴才兼署毋庸會銜合併聲明謹奏奉硃批吏部議奏欽此○○李秉衡片再據賑撫賑捐局司道詳稱廣東南海縣人道員職銜梁廷琛因山東沿河各屬上年復遭水患災黎號寒無衣遵其故父二品封職花翎道銜梁大鏞遺命捐製棉衣一千套交由賑捐委員工部主事梁廷棟轉解來東分撥災區散放照賑捐章程每棉衣一套作銀一兩共合銀一千兩詳請奏奬前來臣查梁廷琛仰承先志捐施棉衣洵屬好義可風核與建坊之例相符相應仰懇天恩俯准該職員梁廷琛爲其故父梁大鏞在於廣東南海縣本籍照例自行建坊給予樂善好施字樣以示旌奬謹附片具陳伏乞聖鑒訓示謹奏奉硃批著照所請禮部知道欽此○○頭品頂戴兩江總督臣劉坤一跪奏爲總兵因病出缺請旨簡放以重職守恭摺具陳仰祈聖鑒事竊據候選縣丞雷聲發禀稱伊兄新授徐州鎭總兵雷正春舉發舊傷醫治無效於光緒二十二年正月二十九日因病出缺等情前來臣查該總兵雷正春樸誠勇敢懋著戰功於咸豐初年由行伍投營轉戰安徽湖北江西山東江蘇等皆衝鋒陷陣屢瀕於危積功洊保以總兵記名簡放並給安勇巴圖魯名號上年十二月蒙恩補授徐州鎭總兵員缺未及到任乃以舊創舉發遽爾云殂殊深悼惜除徐州鎭篆業經臣奏請以前任總兵　　　署理外所遺徐州鎭總兵員缺相應請旨迅賜簡放以重職守理合恭摺具奏伏乞皇上聖鑒訓示謹奏奉硃批　　　欽此○○史念祖片再平樂府知府陳兆奎詳請開缺回籍修墓所遺員缺查有候補知府趙淶彦明幹有爲堪以委署據藩臬兩司會詳前來除檄飭遵照外理合循例附片具奏伏乞聖鑒謹奏奉硃批吏部知道欽此 
 
 

Page 12

 
 
[光緒二十二年四月初八日京報全錄]  
　　宮門抄○諭旨一道錄前○直督王奏查明副都統被叅各欵摺○署總兵余奏報統巡班滿歴過洋面情形摺○署總兵潘奏報出洋統巡日期摺○桂撫史奏更換防營管帶片○署河督任奏山東運河道屬夫食不敷請援案借撥兗沂道庫河銀摺○四月初八日内務府國子監鑲藍旗值日無引見○恩　假滿請安並謝專操大臣恩○大額駙請假五日○興伯請假十日○玉書椿壽績假十日○慶麟請假十五日○關防衙門奏十八日大高殿拜表瀾公行禮○召見軍機皇上明日辦事後申刻由頤和園還呼○○直隷總督臣王文韶跪奏爲遵旨查明副都統被叅各欵據實覆陳恭摺仰祈聖鑒事竊臣承准軍機大臣字寄光緒二十二年二月十一日奉上諭有人奏特叅副都統貪黷營私各欵一摺據稱密雲副都統謙光嗜好甚深縱任家丁等朋謀歛財操防廢弛並有納賄賣缺扣銀釀命情事請飭查辦等語著王文韶揀派明幹之員前往密雲按照所叅各節嚴密確查據實具奏毋稍徇隱原摺著抄給閱看將此諭令知之欽此欽遵寄信前來臣遵卽檄委候補道朱臻祺前往密雲提集人證卷宗逐欵確查禀覆如原奏謙光閱古北口等處防營操練由其妾弟劉子營授意五處防守尉各納銀數十兩乃免看騎射只抽閱步射十名古北口有鳥槍七十桿只閱十八桿得飽私囊而歸一節訊據五處防守尉供稱副都統上次看操俱照向來章程並無少看免看之處劉子榮亦未向伊等歛賄說送錢不看操否則認眞苛求等事古北口鳥槍亦未只看十八桿伊等俱是苦缺安能有銀饋送等語取具該防守尉　麟等甘結存案其爲並未得賄免看似尚可信又原奏馬甲定價五十金不看騎射不論歲數正紅蒙一缺補博奇年十一歲正藍蒙一缺補崇慶之子啓英年甫十歲又崇慶之姪啓瑞身本殘廢倍其價得補正藍蒙甲缺並諭令古北口等處甲缺統歸密雲挑放五處　守尉各行賄五十金乃止一節訊據防守尉供稱各處与甲并無改歸密雲挑放之事馬甲定價五十金伊等均未聞有此事但馬甲進項每月不過三兩一年所得尚不滿五十金安能行賄買缺各願出結備案編查在營馬甲并無博奇之名或係百啓之訛百啓供今十三歲啓英係崇慶之子供年十四歲原奏所謂十歲十一歲想係傳聞之誤啓瑞供係崇慶之姪年十五歲現經當堂騐視行步如常兩臂屈伸自如未便指爲殘廢據稱啓瑞之父曾經病廢或卽因此訛傳并據啓英啓瑞供稱挑放馬甲時副都統因其弓力尚好是以准補又原奏兵丁借銀只給一半餘半歸巳每次開庫必交下數十票强逼協領玉和湊放玉和氣憤致死後由崇慶所開慶豐錢店墊放由領餉扣還兵丁不堪其苦一節訊據借銀兵丁榮貴文寛等供稱副都統因伊等寒苦各准由庫借銀三兩分二年扣還歸欵係屬實情並無尅扣又據玉和之子祥文供稱伊父於上年十一月十一日子時忽覺頭昏請醫診視謂是傷寒病症調治不效至十六日身死並無强逼氣憤情事又據崇慶之弟崇祿供與崇慶同居分度慶豐錢店是伊本身資財所開與崇慶無涉亦無代扣餉銀之事各取具甘結備案劉子榮查係該副都統妾弟據稱早經遣去訪之外間人言皆云現在該署寔無此人各處防守尉僉稱無歛賄情事此外亦無指證之人旣經驅逐在前似可免其追究驍騎校崇慶現因擬升防禦赴京引見未能傳到詳細訪查僉謂該員希榮于進遇事生風其子姪啓英啓瑞俱以穉年而得馬甲物議之來實由於此致被叅奏不爲無因其餘所叅該副都統嗜好甚深營務廢弛各節均無實據可憑訪之市間亦未聞呼爲錢筐之語此查明謙光被叅各欵之實在情形也臣覆查該副都統被叅貪黷營私各欵均無實在證據惟旗營挑補馬甲例應騐看騎射該副都統於啓英啓瑞等挑甲時止憑弓力挑補雖非得賄徇情究屬挑取錯誤相應請旨將密雲副都統謙光交部察議驍騎校崇慶雖查無朋比歛賄情弊而　緣　進物議沸騰實屬不知檢束應請卽行革職以肅營伍劉子榮查無招摇納賄實據業巠遣逐應請毋庸置議所有遵旨查明密雲副都統被叅各欵據實覆陳緣由理合恭摺具奏伏乞皇上聖鑒訓示謹奏奉硃批另有旨欽此○○記名總兵署廣東瓊州鎭總兵借補順德恊副將奴才余雄飛跪奏爲統巡班滿謹將出洋情形恭摺奏報仰祈聖鑒事竊照道光二十三年十一月初七日欽奉上諭嗣後沿海水師各鎭著于每歲出洋時具奏一次俟出洋往反事畢卽將洋面如何情形據實具奏其實因公不能出洋卽著自行奏明均令咨禀該省總督以憑查核等因欽此伏查瓊州洋面每年分上下兩班統巡上班自正月初一日起至六月底止輪值海口營叅將出洋統巡下班自七月初一日起至十二月底止輪值總兵出洋統巡光緒二十一年七月初一日屆奴才統巡之期卽日出洋督緝業將出洋日期恭摺具奏在案奴才督帶值巡員弁管駕拖民各船實力巡緝八月初十日親督各船駛往　洲與署北海鎭總兵張邦福管帶各船會同哨探搜查海島並無奸艘藏匿仍卽分帮巡緝十一月初十日又督各船駛往　洲與陽江營遊擊梁國桐管帶各船會哨事畢亦卽分帮駛回所屬洋面勤加梭巡認眞查緝近日巡過各洋皆屬安靜兹屆下班統巡期滿遵照定例於本年正月初一日札交署海口營叅將陳良傑接帶各船上班統巡奴才卽日旋署辦理營務除具報督臣查核外所有奴才出洋班滿巡過洋面情形理合據實恭摺具奏伏乞皇上聖鑒謹奏奉硃批知道了欽此○○記名提督署廣東高州鎭水陸總兵官噶爾薩巴圖魯奴才潘瀛跪奏爲恭報奴才出洋統巡日期仰祈聖鑒事案查道光二十三年十二月初七日奉諭旨嗣後水師提鎭著於每歲出洋時具奏一次俟出洋往返事畢卽將洋面如何情形據實具奏其實因公不能出洋卽著自行奏明均令咨禀該省總督以憑查核等因欽此欽遵在案伏查奉行變通巡洋章程遞年巡洋上班自正月初一日起至六月底止改以高州鎭水陸總兵出洋統巡下班自七月初一日起至十二月底止改以陽江營遊擊出洋統巡等因現值光緒二十二年正月初一日屆當奴才上班統巡據下班統巡陽江營遊擊梁國桐禀稱統巡各營洋面依期會哨均皆安謐當將兵船禀交前來奴才卽日接統出洋督率備弁管駕各兵船在於所屬水師陽江等營洋面認眞巡緝除俟出洋班滿再將歴過情形據實奏報外所有奴才上班統巡日期理合恭摺具陳伏乞皇上聖鑒謹奏奉硃批知道了欽此○○史念祖片再更換防營管帶欽遵諭旨隨時奏報在案兹准督辦邊防提臣蘇元春咨稱辦理毅新後路各營務處兼帶正前營副將銜補用叅將儘先遊擊准補柳州城守營都司朱錫康於光緒二十一年九月二十八日在營病故自應遴員接辦以專責成查有前任貴州威寗鎭總兵霍鑾巴圖魯蘇元瑞沈毅勇敢熟悉邊情堪以委令接帶已札委馳往將正前營妥爲接帶督率弁勇勤加操防咨會前來除咨兵部查照外理合會同兩廣總督臣譚鍾麟附片具陳伏乞聖鑒謹奏奉硃批兵部知道欽此○○頭品頂戴署理河東河道總督臣任道鎔跪奏爲山東運河道屬夫食不敷擬懇援案借撥兗沂道庫河銀以資接濟恭摺仰祈聖鑒事竊照山東運河道屬沿河汛閘額設壩淺橋閘等夫二千七百餘名每年額定工食銀三萬餘兩遇閏加增例由各州縣衛徵解運河道庫分季散放如遇因災蠲緩以及額徵不敷向歸司庫找撥淸欵各州縣額徵夫食往往隨同地漕一併蠲緩司庫又因餉項支絀未能找發積欠過久各夫苦累難支迭經奏請借撥兗沂道庫河銀接濟有案所有光緒十六年分應發各夫工食已由前道在於徵存本欵項下設湊發給其十七年分夫食不敷係請借撥兗庫錢糧照案分放兹查光緒十八年分運河各屬額徵河銀雖經竭力催徵無如各州縣水旱　侵災報愈寛完解愈少夫食仍屬不敷而各該長夫終年挑河守隄啓閉閘壩事務繁重待哺嗷嗷若工食不及時工作難期得力合無仰祈援案奏請仍准借撥兗沂道庫徵存光緒十八年分河夫銀兩以資接濟夫食並挑河器具等用於河務洵有裨益兹據護理運河道黄履中禀懇前來臣復查該道所屬各州縣額徵光緒十八年分長夫工食因災蠲緩完解無多本欵不敷支發委係實情合無籲懇天恩俯賜仍准援案借撥兗沂道庫徵存光緒十八年分河銀以資接濟洵於河漕兩有裨益理合恭摺具陳伏乞皇上聖鑒謹奏奉硃批著照所請户部知道欽此 
 
