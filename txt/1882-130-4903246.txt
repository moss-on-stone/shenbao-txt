# 1882 - 130 - 4903246

 

Page 1

 
 
[續印華英字典出售] [  點石齋主人啓]  
　　本齋前用石印法印成華英字典每本價足洋五角此書於繙譯及查西字極稱明備人爭購取業巳售完兹又照前法續印其版口略爲放大字跡格外清楚裝訂亦加精工現巳出書仍照前價在申報館間壁申昌書畵室出售欲閱者祈來價購此佈 
[安南非琉球之比說]  
　　法人攻取安南海内地方不崇朝而奪獲其地并收取其海關本館登諸報章且一再著爲論說誠以安南之地爲中國藩蔽非可以輕視者也說者謂法人之攻安南無異日人之取琉球自日本夷琉球爲縣而安然無事於是法人亦遂生心於安南今先取海内一處僅其機之微露者耳安南弱小無異於琉球豈足爲法人之敵日蹙百里其勢必將爲法人所并是正中國之憂也然以余觀之法人之取安南其害有甚於日人之取琉球者已何則琉球地方狹小方之中國不過一府之地而安南則截長補短亦有千餘里此大小之形不同也琉球孤懸海外與日本相近而遠於中國安南則與中國廣西雲南各省毗連不啻爲中國之外户此遠近之勢不同也琉球爲中國屬地而繼位嗣統則中國遺使册封亦與安南相埒然氣勢似乎隔遠不若安南之切近而琉球之外卽係日本安南之外卽係法國以日本與法國相較則日本乃亞洲同域之地而法國則爲歐洲强武之邦此其情形又復不同故吾以爲法人之取安南與日人之取琉球不可相提並論也中國自與泰西各國通商以來所期共謀太平之局而泰西各國亦多以持盈保泰爲懷然異域殊方其情究不可測蠻觸之爭外洋亦所時有而中國初不與聞蓋以與我無干則亦聽之而已前者日本加兵於臺灣則是直欲有意侵犯中國不啻弄兵於潢池故中國不得不爲禦敵之計其後隣邦調處卒未交綏而仍安和好中國亦不深與之較至日本夷滅琉球似蔑視中國而中國猶以大度置之蓋以琉球弱小逼近强隣不能自謀振作不血刃而宗社邱墟亦有自取之咎若安南則本未開罪於法人特以莫須有之事加人以罪而以兵力相壓奪其要隘此其意不獨藐視安南或且藐視中國矣安南以西貢之地與法通商之初固有未盡妥善之處因而受制於法人直欲令安南舉國以聽法人之政令而並未請命於中國安南亦自有不合之處然而其情則有可原也法人實逼處此狼禽虎視其勢正復可畏不與通商而法人决不甘罷則何如姑遂其意以解目前之急而孰知法人之意固有不可測者也琉球當逼處日本之時初不早爲之計以求援於大國直至業經夷滅而後控於大邦則爲時已晚而卒至于無可補救今安南遭此大創未知其如何爲計竊以爲安南雖小亦屬千里之國今所失者第海内一處及今而早爲之所尚未晚也然而所以早爲之所者則無他法惟在自强而巳矣高麗受日本挾制不得已而與日通商而日人之所以待高人者頗不以禮大有相逼而來之勢於是高王奮然振作高臣惄然憂勞知國勢之固首在自强而自强之道尤在敦睦乃大開通商之路與泰西各國以及中國一律通商今美國通商和約業有定論中國亦必與其盛自此而後或將由漸而來一變其從前閉關自守之策然後日國不敢肆意欺陵俄國亦不敢私心覬觎何則以旣與各國通商則互相牽制互相保護非必有愛於高麗而必不肯使隣之厚高麗設有事變定當援公法以相抗此亦自固之一法也近日之局面與前朝本自不同前朝與外國互巿往往受外國之欺而以本國有用之財流出他國故皆以互巿爲戒今則通商局面迥然不同各國利益可以均沾不必硜硜焉守閉關絶客之舊法高麗從此一變吾知其將來必有異乎從前者而安南獨以與法人通商之故而大受其累可見專意一國不如分向各國尚可借衆力以爲牽掣之地今安南君臣未識其能計及於此否也總之安南之形勢與琉球不同法人之取安南境地與日人之取琉球其情形又不同而中國藩服之日見侵削則一也安南之所失刻下雖僅海邊一區而實爲履霜堅冰之漸安南卽不暇自憂而中國所當代爲之憂以益求自强之道此則抱杞人之憂者所不勝盼幸者耳 
[諭旨恭録]  
　　二月二十三日奉旨常慶稽察左翼前鋒統領護軍統領事務欽此同日奉旨稽察廂白旗滿洲旗務着英華去欽此同日奉旨巡視北城事務着劉瑞祺去欽此 
[本館自己接到電音]  
　　本館於昨日接到在津友人專發電音至本舘有三月二十五日諭旨二道謹敬譯登○三月二十五日奉上諭吏部奏遵議調補知府與例未符聲明請旨一摺福建台灣府知府員缺着准其以周懋琦調補嗣後不得援以爲例餘依議欽此同日奉上諭四川成緜龍茂道員缺着王祖源補授欽此 
[俄兵至高]  
　　字林報載有本月十七日牛庄傳來信息云高麗近有使臣來華已至牛莊聞因俄國有兵前往高麗不知意欲何爲故急發使來華大約欲請中國爲之保護也 
[津信摘録]  
　　天津西人來信言天津水雷局刻下聞有停止之說其局中學生之最有才幹者擬調至電報局云又云前知津沽派新船兩艘伴送美提督式夫忒前往高麗兹聞福州亦派兩船至烟台擬偕前船一同赴高所泒伴同至高之委員卽係馬眉叔觀察中國之所以派員同往因欲相助爲理合美高之好然後漸與泰西各國次第通商盖高麗旣聯各國之好則可以自固而中國東方之屏蔽亦可賴以鞏固也又云津沽因裁撤兵勇有被撤之兵約五千人流而爲盜在津郡東南六百里之地滋擾刼奪其勢頗爲披猖也又云有瑞典國人名都理延一日至天津法國領事公廨携帶六門手鎗欲擊法領事緣此人素不安分在上海誆騙錢財不止一次後至天津其所帶護照係屬僞造爲法領事所查知訪悉其人因犯事脫逃劣迹昭著都理延因此挾仇欲致死於法領事其日至公廨適值領事出來都理延取槍正待開放爲公廨差役所見急將其手拘住當卽拿獲現在卽須究辦也 
[虧欠待查]  
　　前報曾述香港麗如銀行之買辦因購地虧空避匿不見兹閱香港西字報知港中保寍保險洋行之買辦麥阿忠亦有虧空欲思逃避業經知覺獲住該行洋東云其虧空若干須俟查帪後方知其詳現在管押以俟訊辦云 
[漢皋茶巿]  
　　茶巿情形迭次列報兹聞二十三四日各路已有新茶到巿約有三百餘字往年頭茶到漢從無 
 
 

Page 2

 
 
似此踴躍迅捷蓋因今年晴雨調和故茶味純正色香亦格外較勝諸西商隨卽採辦履泰行首先辦買寍州數字繼以兩湖摘辦一二字英俄各商遂陸續購買其行情箱額數目出處等均列於後查開盤行情除去諸客之出價及一切開銷尚沾餘潤第恐第二字不能中選耳二十三日外洋茶船已到有兩艘爲天祥與履泰行之船三月二十四日開盤行情列後○履泰行奇馨一五寍州九百二十二箱價五十二兩接芳二五寍州四百七十六箱價五十兩魁芽二五寍州八百三十二箱價四十五兩先魁二五寍州六百十六箱價四十三兩奇香二五雲溪四百一十箱價二十一兩○恒順行福葆二五寍州一千二百四十八箱價四十八兩○阜昌行瑞蘭二五寍州一千一百六十六箱價四十八兩奇馨二五州九百箱價四十三兩○寳順行福蘭二五寍州四百二十八箱價三十九兩魁芽二五寍州六百六十六箱價三十五兩○順豐行天寳二五甯一千二百六十六箱價四十九兩賽芽二五寍州五百七十二箱價四十二兩春魁二五寍州五百零二箱價四十四兩清芽二五寍州一千二百零四箱價四十七兩馥馨二五寍州六百七十二箱價四十四兩怡蘭二五甯州一千三百五十八箱價五十四兩○怡和行擷芳二五甯州四百八十八箱價四十七兩奇巖二五寍州三百七十三箱價四十兩五錢保合二五爲山六百八十九箱價二十七兩五錢鳳芽二五甯州二百十二箱價四十一兩五錢○謙泰行賽蘭二五北一百六十箱價二十一兩五錢奇馨二五平五百零五箱價二十二兩○信和行寳寳二五甯州七百七十六箱價四十兩○恒昌行魁魁二五甯州五百六十箱價四十七兩○柯化喴義順二五甯州九百八十箱價四十四兩 
[舟子兇横]  
　　念四日金閶門外巿河中來去舟楫極多有煤炭駁船極重笨欲前不得正費躊躇後有某營勇丁亦棹小舟跟蹤前進大喝煤船避讓煤船不允且肆誚讓勇怒噪不已急持長篙用力戳去幸不得中詎煤船亦舉篙相向勇急閃避暴睢益復難耐復揭後艄巨木板擲去適中頭顱傷口如盌大鮮血迸射昏暈而倒聚觀者兩岸若潮地保亦來立將兩造送至保甲局由局移縣請騐辦理 
[撥勇救火]  
　　念四晚蘇城葑門西街下塘賭鬼橋失愼其時巳值夜闌各路水龍紛集又以逼近元和縣署故左營及親兵營勇均來救護約共有六七百名霎時卽已救熄計焚去房屋僅三四椽兩隣均用撓鈎拉蹋以斷火道甚爲奮勇云 
[傳戒招摇]  
　　蘇省獅林寺亦一大叢林也往歲恒有傳戒之舉聚緇流數百人大啓法門魚板之聲絮聒滿院本年又值是舉釋子襥被而來無遠勿屇凡五百人又有道流比丘尼及不僧不尼之善男信女亦溷跡其中如是者須兩月方罷月之念三晚大建水陸道塲五方熖口𤍠閙倍于往日次日各紳富又有齋僧之舉凡大檀越及女菩薩紛紛輸金求福不期而集者千餘人佈金如林停輿若織哄動闔城男婦咸往觀焉計是日獲貲無算主是院者奔走應酬揮汗如雨聞留餐一頓每人需洋十四元醵錢之巧詐誠無有過於方外者亦何怪閭里之貧窶者多而紺宇綝宮頗有埓王侯而傲天仙者耶我佛慈悲夫復何說 
[遭毆笑談]  
　　禮拜日本埠虹口地方有東洋人與廣東人爭毆一事頗足發噱録之以博一粲先是日人與粤人爲戲互相搏擊繼而弄假成眞遂致互相扭毆粤人略受微傷勢不甘罷日人乃脫身奔逸粤人追之至廣東街爲粤人聚居之處追者大聲一呼粤人競出助毆將日人捉住衆手交加日人上身所着西式衣服悉爲撕破止剩一褲又有粤人用力撕之於是一絲不掛赤條條挣脫飛奔而衆粤人猶尾而逐之不啻如韓盧之逐免其情形直令人忍笑不住而其後亦不知如何了結也 
[拆屋近聞]  
　　本埠老旗昌地方房屋衆多深邃曲折入者或迷不能出故最易藏垢納汚聚賭者以此爲巢窟焉兹聞該處舍宇擬盡行拆卸從新攺造店面行棧等類房屋想自此可以一洗從前汚俗矣 
[公所請宴]  
　　英界會審員陳寳渠太守於昨午刻在棲流公所設席恭請關道憲劉觀察及上海縣莫邑尊赴宴云 
[老馬倒地]  
　　英界會審署據華捕稟稱有野鷄馬車載客至靜安寺所駕係老馬瘦弱異常行走乏力途中忽然臥地以致車翻客墜爰將該馬夫鄭姓及馬帶來請辦鄭供情願將馬養愈再行駕車陳太守飭差帶馬至棲流公所喂養料資着鄭付　俟察該馬能否養愈再行核辦 
[儲私敗露]  
　　江海新關扦子手洋人投英界會審署禀稱查得珊記碼頭二百四十八號屋内王阿順處堆積私鹽有七百餘包之多及知照捕房派捕協拿則私鹽祇存二百七十包聞巳被運去五百包光景是以將王送案請究私鹽現由巡捕看管王供有友人王海守欠我錢文向索無着將鹽抵償言明俟銷售得價核算陳太守謂縱是抵欠其鹽從何處運來須得供出王答稱在浦東之東海灘六團灣運來本祇二百七十包並無七百餘包陳太守商之司副領事將王管押再添差協捕看管私鹽俟禀明道憲核辦 
[控遭訛詐]  
　　蘇人王梅溪遞禀英界會審署控稱昨在四馬路華衆會啜茗突有汪高桂銅匠阿明等將我扭打與論不睬卽被拖至八仙橋鄕間小茶館聲言須給彼洋五十元否則將我致死旋經我之友人蔡姓調停給彼洋二十元又被取去金戒指兩只表一只眼鏡一副始得脫身訴捕拘獲汪高桂一名送案請究我與汪等素不相識從無仇讐平空遭遇此事殊屬不解惟憶前有拆梢黨向鄕婦訛詐該婦在路啼哭經我喝散或者因此挾嫌報復亦未可知汪供王梅溪係著名牌九司務我之親戚被伊局賭輸去洋七十元托我尋彼昨日尋見爭論並未逞兇求賜明察陳太守謂據王所禀情形汪高桂不法已極然王旣有蔡姓友同在何至尚出洋二十元其間顯有别情令王邀到蔡姓投質一面押令汪高桂呈詞候斷昨報所登中途遇仇一節卽係此事惟當時喧譁嘈雜言人人殊故僅能述其大略也 
[傷人禁押]  
　　金桂戯園管門洋人投英界會審署控稱昨夜有一人來看白戯爲我所阻旋我在臥房詎此人手持扁担到來將我亂打傷及頭顱右手當卽扭住其人交捕請辦扁担呈閱其人供姓沈昨夜走過戯園門首見有一起人聚集似在毆鬥方駐足觀看卽被該洋人扭住交捕實不明其何故陳太守問諸解沈之華捕禀稱當時聞有多人喧嘩前往查看惟見洋人與沈爭奪扁担該洋人卽將沈交我却不知因何起釁太守騐得該洋人受傷屬實判將沈管押一月云 
[控告造言]  
　　英界會審署據朱徐氏控稱丈夫係伶人一盞燈今患病在家詎雇用之傭人藍明才在外揚言稱我有謀死丈夫之念旋竟書紙徧貼稱我購備砒礵將置之丈夫藥内爲此揭得原紙訴捕拘藍送案求究陳太守將藍發押諭候過訊斷　 
[行竊送縣]  
　　開客寓之津人袁世奎投英界會審署禀稱昨有人來寓竊取盌盆等件被我看見交捕送究其人供姓顧名炳卿在堂作瘋癲之狀陳太守飭將顧送縣核辦　 
[枷犯脫逃]  
　　前報冒查私貨之沈姓等兩名由英界會審署解縣笞責枷號發十六鋪捐局地方保甲收管示衆詎前日該犯脫逃莫邑尊大怒立提該地保裘姓重責限緝不知其卽能弋獲否也 
[擬實學館章程]  
　　謹參酌閩省天津上海各學館章程體察粤省情形擬列實學館章程恭呈憲鑒○一專條實學館之倡設原爲 
 
 

Page 3

 
 
儲備水師人材起見自應以製造駕駛爲重而先以算學爲根柢算居六藝之一古人童而習之後世學業日荒竟成絶學國朝實學振興疇人輩出或專家獨擅或儒者兼長訂中西之異同課古今之疎密天算之學集其大成凡所立說著書類皆有裨實用邇來歐羅巴諸國爭雄角立競講富强凡製器練兵無不從算學入手盖算學者大而天文地理小而人事日用精粗鉅細靡所不賅製造駕駛皆其一端也卽以製造論取材辨物固資格致之功然其中輕重大小之比例非算無由得其立法之意學製造而不通算學僅知其當然不知其所以然守厥成規莫由深造尚何語于化裁通變乎今舘内生童先習算學各種凡天文地輿藝事機器爲製造駕駛所必需者陸續講授俟稍有所得始分途專習一藝庶教無躐等而學有本原○一任職閩局向章學堂所有存儲書籍器具頒給學生什物領支火食雜費隨時添置器物修理房舍稽查學生勤惰點名給假賞罰黜陟並約束丁役等事皆監營督掌之每月領支錢銀數目每季存儲書籍器具均由監督開造四柱清册呈報漢洋各教習如未有兼辦監督字樣者除講授考校外餘事概不干涉學生有犯規怠惰者應交監督辦理不必自行戒責前擬設正監督一專管局務稽查學生勤惰隨時黜陟升降則監督一員帮同稽查局務專司錢銀出入並約束丁役其專司黜陟者事權甚重必須精明方正之員始免偏蔽之私而專司錢銀者亦須篤實之士乃免侵挪等弊現延大紳專司館務或任事而易其名目或添設員紳分管各事悉俟憲裁凡館内員紳務須和衷共濟各事應行應止當悉心妥議稟憲施行不可各懷意見固執迂拘以致貽誤大局再閩局員紳每月給假六日小建五日或卽仿照閩章或另爲裁制請憲批示俾有遵循○一漢文算學教習設漢文算學教習若干員專教漢文義理筆算數算幾何代數平三角弧三角測量微分積分重學製造駕駛管輪天文地輿各事○一洋文算學教習設洋文算學教習若干員專教西國語言文字及各種算學製造駕駛管輪各西國水師以英國爲最通商各口亦習英語爲多閩局初開洋員多用法國人所延洋教習賢否參半經前任船政大臣核定攺用英人然管輪與製造事本同源而前學堂製造皆習法文後學堂駕駛管輪皆習英文各不相通事多窒礙今擬學製造駕駛管輪皆習英文惟學繙繹文法西國律例者當兼習德法各國之文以備叅贊之選及襄辦中外交涉事務可耳閩省前後學堂各設洋教習二員費用頗鉅初議俟學生歸入一班後始延洋教習以省經費或先延一格致師以爲先導費尚不多細思先選學童於算學洋語均所未諳驟延洋師教授頗有扞格之虞亦覺費用虚縻而薄於收效天津學堂用習洋語者一人爲學長傳言教導然算學機器等稱名紀號多與尋常文義不同僅通洋語之人未必遽能領悟竊恐會意偶乖毫釐千里轉爲先入之累似宜先用洋文漢帮教習引導俟三年後熟習西國語言文字于算學機器亦頗通曉然後延洋教習接教庶循序漸進經費不濫而成效可期京師同文館人員習洋文算學未諳製造駕駛廣東同文館上海廣方言館祇習洋文未通算學以充洋文算學教習均不相宜至機器不從算學入門剽竊皮毛所得無非粗跡如略知機器名目不諳推算者尤未可以充其選擬請調取船政後學堂舊班粤童數人以充洋文算學帮教習實于公事有裨每教習一員可教學童二十人多則照應難周恐涉粗疎之患其用粤人者以誘掖童蒙講授洋文必用土音隨文解釋使易于通曉也閩省洋教習由駐外國星使訂邀與立合約送至中華至時船政大臣更與換立合約聞由駐外國星使行文該國外部轉達海部請其推薦較爲得力此他國行之有效者曾侯復黎星使書深以此事爲難盖恐延致不堅爲行人累耳大抵西國將弁各有職守然奉國主特命未敢擅離其曾充教習現在賦閒及考拔一班未經授職者招延較易總之由書院出身者多爲可靠現在此事尚可從緩將來延致之時仍請咨商駐外國星使務期薦舉眞材免蹈閩局前車之失人材由學堂而出教習得人始得收效事關大局合併聲明[  此稿未完]  
[壬午春三月送釣鰲海客赴京兆試預賀秋捷兼誌别懷]  
　　東風一曲唱驪歌莫向人間喚奈何燭剪西窓聽夜雨袂分南浦感春波半生豪傑知音少兩字功名寄興多握手共瞻江漢月羡君此去侍鸞坡楊花如絮草如茵唱到陽關第幾聲餞飮偏當三月暮束裝恰趁一春晴桃花流水曾聯句蓴菜秋風莫寄情鄭重臨歧持贈語古來遇合半書生[  皖江惜陰居士未定草]  
[和惜陰居士贈别原韻]  
　　鐵板銅琶慷慨歌春江話别悵如何論心快證飛騰志廻首遥迷浩淼波我契芝蘭牽夢乍君眞桑梓寄情多臨歧最是難忘却握手依依到石坡紅雨飛成錦繡茵耳邊休送杜鵑聲濤喧到枕知春漲山色迎人撲晚晴落落放懷歌水調依依誰解望雲情隔年好訂聯床約再賦嚶鳴話友生[  淝水釣鰲海客稿　]  
[與鞠氏話舊感而作此]  
　　春風仿彿舊容姿腸斷尋芳杜牧之會合無端償夙願烟霞有癖竟成癡白瑜抱憾空貽玷金屋藏嬌未易期最是多情雙燕子呢喃相對落花時[  銕沙奏緑主人志雲草]  
[祝萬玉田先生七秩壽]  
　　家山歴刦避黃楊濟世名埀滬瀆長先生避粤匪難由蘇遷滬工歧黃應手輙愈故聲噪一時本爲壽人還自壽願伸拙句代椒觴○廿載光陰轉眼過曾蒙援手起沉疴予與先生交埀二十年憶丙寅初秋予患耳癰困殆已甚諸醫束手先生愈之 
[古稀合奉長生祝不數從前緩與和] [  杜惠炘未定草]  
[蘇省撫轅抄]  
　　三月二十五日知縣陶在銘服滿回省到錢保衡銷滬局差並謝飭知請補常熟縣缺從九程夢庚到禀知接辦南渡厘局差指省試用巡檢吳之傑河南人禀到牌示照得准補長洲縣縣丞陳叔謙前准牙厘局咨留辦理楓橋釐捐一年再飭赴任現在己滿一年應卽飭令赴任○二十六日知縣楊溥禀知松滬局差委撫轅武巡捕吕建伊奉委解貢赴都並引見縣丞倪文范辭赴黃埠墩分卡差金桂芬領咨回籍守制汪鳴鈞錫金蔡恩錫洞庭山禀知奉委絲捐差試用典史周祖鎔浙江人禀到並禀知聞訃丁承重孫憂 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年三月十七日京報全録]  
　　宫門抄○上諭一道録前○發抄旨四道○大學士寶奏爲據情代奏摺子○大臣謙等奏爲審明盜犯正法摺子○雲貴督劉奏調署司道各缺片○皖撫裕奏道府各飭赴任回片○大臣謙奏查閱操演技藝緣由摺○湘撫涂奏請留武員差遺片○三月十七日内務府國子監正紅旗值日無引見○掌儀司奏泒致察昭顯廟派出誠端○值年旗奏派專操之大臣泒出克蒙額○傅大章李士彬預備召見○召見軍機傅大章李士彬○發抄馮譽驥奏請以漢陰廳通判周銘旗補鄜州直牧奉旨吏部議奏欽此○又請將陜省防剿出力文武員弁攺獎奉旨該部議奏欽此○又請以儘先副將羅奇山借補撫標右營游擊奉旨兵部議奏欽此○又候補令黃景范期滿甄别奉旨吏部知道欽此○○大學士翰林院掌院學士臣寳鋆等跪奏爲據情代奏仰祈聖鑒事竊本月二十六日據臣院編修王文錦呈稱本月初四日内閣奉上諭翰林院編修王文錦着發往山西交張之洞差遣　用等因欽此旋閱　抄十六日奉上諭太僕寺少卿鍾佩賢奏督撫奏調京員體制未協並指調他省人員沿習成風請飭禁止名摺片自係爲嚴防流弊起見嗣後各督撫不得再行奏調翰林部屬等官用符定制至隔省人員業經申諭不准濫行奏調如果委用需人原可遵照舊章奏請揀發毋得紛紛指名奏調以杜夤緣而肅政體欽此伏念文錦性情迂拙素執硜硜通籍以來循分供職未敢趨時干譽稍負初心當爲掌院鑒及自奉初四日諭旨審度再三辭則欋違成命往則實非本懷比見鍾佩賢陳奏意在符體制而杜夤緣夫被翰林以差委之名且於體制未合被翰林以夤緣之名不更於品節有關乎國家厚待詞臣恩禮至渥體制特示其優崇雖近來仕途壅滯京曹風氣較殊而詞臣供職則惟在讀書立品是夤緣之習不但文錦自問未嘗或有卽同館各員亦皆可信其必無誠以上之作養者隆故下之自視者重也恭繹十六日諭旨所謂濫行奏調者本兼部屬及隔省人員而言且僅防嗣後杜再行而於文錦則叨蒙録用於前曲子矜全於後旣非乍賢而乍佞自屬可止而可行特其事旣於定制不符於政體不肅若竟昧昧以往其將何以治人流弊不必自翰林而開夤緣卽請自文錦而杜理合瀝陳下悃仰懇據情代奏並咨行吏部將文錦發往山西之案撤銷俾翰林得遂其高寒卽文錦亦得全其名節幸甚文錦一生出處進退本不當瑣瑣上陳惟事爲詞臣風氣所關天下觀瞻所繫是以不能終默伏　查核等因呈請到院爲此據情代奏如蒙俞允當卽知照吏部伏乞皇太后皇上聖鑒謹奏奉旨已録○○奴才宗室謙橲奴才永德跪奏爲審明迭次拿獲响馬强盜重犯照例定擬遵照奏定新章就地正法恭摺具奏仰祈聖鑒事竊奴才等卷查前因口外馬賊充斥口内竊案迭出甚到形同明火肆行無忌當經前任都統穆圖善奏將獲解到官重犯訊明後果係法無可　者卽行正法彚案奏報等因奏蒙允准遵辦在案嗣准刑部咨奉上諭御史胡隆洵奏請將盜案仍照舊例分别首從辦理一摺　刑部議奏欽此經部議以請旨飭下各省督撫將軍都統府尹體察地方情形將伙衆持械搶刦案件仍照成例解由該管上司覆勘分别題奏不得先行正法迅速妥議具奏等因奉旨依議欽此咨行前來經前任都統祥亨等查得察哈爾地方遼曠經鉻紛歧東連𤍠河圍塲西接歸綏大路爲馬賊出没之　流匪逋逃之藪近年開墾宫荒居民悉非士著其中良莠難齊内地猾賊各營散勇往往濳至口外糾夥騎馬持械白晝搶刦動輒殘殺大爲商旅之害更有白晝結黨圍環蒙古隣里闖入惟廬捆傷事主肆行搜搶無惡不作曾經巡緝　弁捕拿胆敢放槍持械拒傷官兵實屬兇惡昭著愍不畏法如拿獲騎馬持械結夥行强搶奪行同明火各犯飭司審擬具詳親加覆訊實係情眞罪當法無可貸者請仍照新章於訊明後卽行正法以昭烱戒而儆兇頑等因具奏奉旨刑部知道欽此欽遵亦在案奴才到任後伏查屢經前任都統等嚴飭奏泒之兩翼統巡總管等官獲到各犯尚有未經訊結曁續獲賊犯各案奴才等嚴飭承審各員限一月内訊明援照奏定新章盡法處治以靖地方而清廳獄等因具奏奉旨知道了欽此欽遵當經奴才等督飭承審各官　集未結積案賊犯連日研鞫洛端色楞多爾濟洋商錫拉普卽魯普桑張中易小狗子卽劉明快骽老四卽康有名于四子卽于明亮　幅金海成子張喜子等十一犯據各供認三五成群騎馬持械白晝强刼或結夥十數人持械攔路綑縳事主行强搶奪或糾衆夤　持械塗臉入室威嚇事主搜搶財物均核與响馬强盜執有弓矢軍器白日邀劫道路並强盜已行但得事主財者不分首從以及轉邀黨與持火執械塗臉入室搜贓架押事主一經得財者擬卽斬梟各律例相符奴才等親提覆訊後當卽遵照奏定新章恭請王命委員會同張家口同知將各該盜犯等綁赴巿曹卽行正法其有應行梟示傳首犯事地方懸竿示衆以昭炯戒現在口外轄境遼闊易藏奸宄更須逐加搜剔匪類悉除奴才等惟有隨時檄飭口内口外統巡總管等嚴行曉諭巡查官兵仍前實力稽察認眞緝捕以期盜氛盡絶地方又安其未獲各逸犯仍飭一體　拿獲日另結起獲賊馬賊械變價充賞除將斬决過各犯供招並監斃各犯屍格圖結咨送刑部查照外再奴才前經陳明在廳覊禁未結積案强盜各犯現飭司員等次第審明照例辦理雖有未結之案因傳証佐監候待質俟提傳到案質訊明確再行照例擬結其餘旗廳應行會訊監禁各犯奴才等勒限飭催旗廳赶緊會訊　例擬結以清案牘而淨囹圄　有審明迭次拿獲响馬强盜重犯照例定擬遵照　定新章就地正法緣由理合恭摺具奏伏乞皇太后皇上聖鑒謹奏軍機大臣奉旨刑部知道欽此○○劉長佑等片再雲南布政使吳德溥現在因病出缺除另摺奏報並請旨迅賜簡放外所遺藩　篆務應卽委員接署以專責成查有按察使李德莪　正老成才識穩練堪以署理遞遺臬司篆務查有鹽怯道鍾念祖幹練勤能勇於　事堪以署理遞遺鹽法道篆務查有候補道吳其積才識練達辦事精詳堪以署理除分檄飭遵外謹會同附片具陳伏乞聖鑒謹奏軍機大臣奉旨知道了欽此○○裕椂片再新授徽寍池太廣道　蔭桓現已來皖應飭赴任署徽寍池太廣道安廬滁和道覺羅成允署安廬滁和道安慶府知府孫翼謀應飭各回本任以重職守其署安慶府事鳳陽府知府成善於交卸署篆後因俸滿卓異併案請咨引見應行給咨北上所有鳳陽府篆務仍以現著是缺之鳳廬同知候補知府馬文夢照舊署理用專責成除分檄飭遵外謹會同大學士兩江總督臣左宗棠附片具陳伏乞聖鑒謹奏軍機大臣奉旨知道了欽此○○奴才宗室謙　跪奏爲到任查閱馬步各隊操演挾藝緣由恭摺奏間伸祈聖鑒事竊奴才謙禧蒙恩補授察哈爾都統抵任　應將操演一切事宜次第查閱奴才謙禧於二月初九等日會同副都統奴才永德前往教場校閱精銳營馬步洋槍各　並調察哈爾添練防軍馬隊逐一考驗槍砲陣式悉皆聯貫進退步伐亦屬整齊均尚可　其中尤爲嫻熟者富卽獎賞其稍涉生疏者嚴飭營帶各官勤加訓　總期悉成勁旅伏查張家口爲京師屏蔽要地尤宜勤加操練奴才受恩深重報稱毫無惟有勉竭駑駘實力講求與副部統奴才永德仍當隨時將各項技藝抽閱演習總期精益求精緩急得收實効不致日久生懈虚糜餉糈以期仰副聖主整飭戎行控馭邊疆之至意所有奴才到任後查閱馬步各隊操演技藝緣由理合恭摺具奏伏乞皇太后皇上聖鑒謹奏軍機大臣奉言知道了欽此○○涂宗　片再總兵陳海鵬蒙恩簡放江南福山　　缺應卽料理啓程據呈請泒員接管營務以便交卸北上前來臣查該總兵由水師出身轉　鄂曉西江迭著勞績在湖南統帶選鋒營水師二十餘年所部勇丁　　操防未嘗有一人缺額其家仍不名一錢　幹嚴明誠篤穩練實武職中不可多得之員歴任湖南　臣皆傾心倚任凡緝捕賊匪籌盡巡防及疏湖河道修築堤工並地方一切　舉無不深資其力所有經手事件甚多臣甫經履任雖人地非甚生疏而情形究異今昔必得熟手相助庶幾次第清厘較有把握且一時　之結實可　堪以接辦之員合無仰懇天恩俯准將訴授江南福山鎭總兵陳海　暫緩赴任仍留湖南統帶選録營水師兼辦營務俾臣得收指臂之効俟接替有人卽奏明飭赴本任臣爲　助需人起見是否有當理令附片陳明伏乞聖鑒訓示謹奏軍機大臣奉旨着照所請兵部知道欽此 
 
