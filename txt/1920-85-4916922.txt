# 1920 - 85 - 4916922

 

Page 1

 
 
   
 
 

Page 2

 
 
   
 
 

Page 3

 
 
時評 
[南北大局（冷）]  
　　南北大局兄弟之間也武人内訌南北同之武力派跋扈文治派無能南北亦同之行政最高之權不在於政府而在政府以外南北亦同之 
　　况乎南有滇軍之改編北有吳師之撤防南有伍氏之去省北有段氏之出京遙遙相對之事其行動方法幾無一事不符然則南北亦安事復議和哉 
命令 
　　三月三十一日大總統令司法總長朱深呈請任命徐文龍署江蘇第一高等審判分廳監督推事鄭汝璋署浙江金華地方審判廳長應照准此令 
　　又令司法總長朱深呈請任命李宗沅王承揖熊贊虞署甘肅高等審判廳推事應照准此令 
　　又令司法總長朱深呈請任命何雋陳邦逹署京師地方審判廳推事應照准此令 
　　又令司法總長朱深呈請任命王寶善爲江蘇第一高等檢察分廳檢察官應照准此令 
　　又令司法總長朱深呈請任命劉光鼐署浙江杭縣地方審判廳庭長應照准此令 
　　又令司法總長朱深呈請任命陳漸賢署甘肅高等審判廳庭長應照准此令 
　　又令司法總長朱深呈請任命張景栻爲江蘇江寗地方檢察廳首席檢察官應照准此令 
　　又令司法總長朱深呈請任命徐景孺沈秉謙爲江蘇江寗地方檢察廳檢察官均照准此令 
又令陸軍總長靳雲鵬呈請授張一山爲陸軍步兵中校陳光魁爲陸軍步兵少校均照准此令 
又令馬凱石紹明回富興均晋給二等文虎章田經年晉給三等文虎章郭錫三王錦堂趙蘭芝郭世林均晉給四等文虎章此令 
專電一 
　　北京電今日閣議因靳未到停開（一日下午二鐘） 
　　北京電靳雲鵬態度消極今日請假不到院辦公段因徐邀有日内回京說（一日下午三鐘） 
　　北京電段生日已過仍在南苑徐昨派袁乃寛往勸請還京靳昨午後三時謁徐口頭辭職徐温語慰留靳意仍當取决於段但本日未到院（一日下午二鐘） 
　　北京電日本希望魯案俟閩案結後卽開談判外部否認日亦變原議對閩案取强硬態度 
　　（三十一日下午三鐘） 
　　北京電閩案因日使要求强硬談判中斷（一日下午二鐘） 
　　北京電經濟調查局在公園開成立會郭則澐主席郭人漳質問秘密費究係何種用項主席謂未便宣布衆交閧郭乃逃席而去 
　　（一日下午二鐘） 
　　北京電財部調各種財政報告待拉門德來商借欵徐恩元復力阻他方不令接洽謀單獨包辦暗潮甚烈（三十一日下午三鐘） 
　　北京電交通部定明日開交通大會（三十一日下午一鐘） 
　　北京電滬楊交涉員因魏賓颺卓景乾何廣儀楊殿琛吳葆誼卓觀熙等因辦參戰案出力請保以荐任職任用已奉院令照准 
　　北京電劉顯世請撤軍事協定通電國院復已决定先撤駐西比利亞軍隊軍約將自失效 
　　北京電李厚基報告粤軍漾日佔守溪靖國軍敗退内山現又進攻溪尾街雙方劇戰我定中立嚴防駐境（三十一日下午三鐘） 
　　北京電在陜奉軍實行撤退調赴吉林防邊（三十一日下午三鐘） 
　　北京電陜省會電劉存厚得欵並不發餉致鎭巴西鄉全旅譁變請速設法（三十一日下午三鐘） 
　　北京電馮玉祥報告洪江又開來數營用意不測請誥西南 
　　（三十一日下午三鐘） 
　　北京電馮玉祥電連日洪江開到南軍多營萬一分道由大庸禮縣進攻常桃防地所部祇一旅勢難首尾抵禦請示辦法（三十一日下午一鐘）　　北京電晉閻電由豫竄來股匪百數十名搶掠釐卡商店身穿灰色軍服持快槍恐係八旅潰兵已飭防剿（三十一日下午一鐘） 
　　北京電吉鮑電伊城華僑被俄黨没財限糧情勢危急請轉派張天驥赴伊會同魏領迅向交涉 
　　（三十一日下午一鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　北京電全國靑年大會在津舉行徐派黄開文靳派曾彞進代表列席（一日下午二鐘） 
　　天津電靑年會代表午前遊覽後四時在維斯理堂歡迎會張伯苓主席黎黄陂代全國靑年會致歡迎詞共和國民爲主靑年會四育爲宗歐戰華工甚出力靑會助華工不少希望與美靑會並駕嚴修病子慈約代致歡迎詞張伯苓代津會歡迎謂人以靑會多事好處就在多事温世珍致答詞七時半正式開幕鄺富灼主席巴樂滿演說到約千人（一日下午二鐘） 
　　香港電岑西林昨午返省本擬留韶圖根本解决因接冷遹電報伍已離粤故急携劉德裕王有蘭成桄等返省藉維局面據隨人言李根源本擬隨返因韶事未妥不果（一日下午一鐘） 
　　香港電伍秩庸在港閉門謝客每日居址屢移省來政客概不見 
　　（一日下午二一鐘） 
　　香港電岑原約李烈鈞三十日在韶會晤因軍府事急未會而返 
　　（一日下午五鐘） 
　　香港電外傳國會將遷滇自林吳赴港秘書廳已將文卷行李完整决往港赴滇粗笨物盡售褚寓電燈已拆聞將遷昆明在滇組織二軍府經要人在港議决現南北各方要人多聚港大足令人注目 
　　（一日下午五鐘） 
　　香港電仙游安溪方軍全被粤軍遣散官佐多回省方昨亦返 
　　（一日下午二五鐘） 
　　香港電李根源軍千餘昨由韶到省將調瓊（一日下午二五鐘） 
各通信社電 
　　北京電今日閣議因靳未到未能開議 
　　北京電閩案開議兩次因謝罪賠欵問題未能解决暫行停頓 
　　北京電西林電據林葆懌電稱劉漢臣襲攻安海泉城北軍高毅混入靑陽助逆希嚴電李厚基飭高部撤回共保和局 
　　北京電陳光遠電賴世璜部被桂軍擊敗殘餘經陳炯明收撫又伍毓瑞率滇軍到饒平尚未接戰 
　　北京電陸部致馮玉祥電洪江兩軍增兵意國窺伺希聯絡湘督盡力防範 
　　北京電滬埠華商印花稅外團與政府改定五月一日實行（以上一日）以中華通訊社電 
　　北京電三十日閣議（一）俄新政府願還中東路放棄舊政府在華權利宣言案議决俄未統一前不能認宣言爲有效（二）官俸搭公債案議决國内行政官俸搭二成外交官免搭（三）湘督電陳吳軍八團全撤有背分批撤退宣言議决電令派兵愼防一面電吳責間 
　　北京電外部因俄使已失代表國家之能力將允新黨所請於俄局未定前先派非正式外交官接洽一切　　北京電哈埠外電霍爾瓦特聲言俟中東路董事會選出坐辦彼即正式交卸 
　　北京電陳籙將赴哈爾濱視察俄新政府狀况 
　　北京電奥約已經外部譯就日内卽可提出新衆院　　北京電靳入府當而辭職徐慰留 
　　北京電段仍未回京徐今日復派人持親筆函往勸　　北京電内財兩部呈設上海漕運局已准 
　　北京電西北軍籌編第五混旅旅長擬李如璋 
　　北京電恢復六年憲會說新舊兩會並不絶端反對惟某方而慮根本動搖正在設法打消（以上一日） 
　　香港電粤省民黨要人赴滇聞爲調和滇桂救粤糜爛一說聯滇軋桂冀復粤省舊狀（一日） 
　　以上中孚通訊社電 
公電 
　　杭州學生聯合會電（一）北京國務院鈞鑒京津代表以一腔熱血對於國是正宜鼓勵而反拘捕近更移送檢廳試問代表何罪愛國運動果犯何法生等同爲學子共事此舉豈忍京津代表獨受痛苦爲此電懇釋放若猶不顧則生等良心未泯誓與京津代表同罹國難臨電迫切不勝憤慨之至杭州學生聯合曾叩卅一（二）各省省議會鈞鑒京津代表以事愛國運動而被捕而監警近又移送檢廳受法律裁判是乃斷愛國者之種張賣國者之勢摧殘民意堪稱至極貴會爲貴省民意機關對於此事理宜申討特行電逹希大聲疾呼援彼愛國靑年中華前途庶幾有望臨電憤慨不勝欲言杭州學生聯合會叩陷 
　　灌雲來電申報曁各報館各公團鑒淮北澱南七公司僱用日輪入灌河内港裝鹽違背輿論破壞約章乞主持公論一致力爭灌雲紳商學界程斁鴻劉楫卿王鴻藻張文鑑楊東巖熱叩 
世界路透電 
[德國用兵魯爾問題未解决]  
　　三十一日巴黎電哈伐通信社發表消息如下德代表美葉氏星期二日至法外交部以德政府之公文一件致法總理米勒蘭氏法總理對於某某數條即提出正式抗議且謂據彼所接之消息觀之德國佔據魯爾流域是否必要尚屬疑問德國所予之擔保必俟佔據魯爾流域因而變動和約第四十四條爲不可免避之舉始能發生效力云云小巴黎人報評論上文謂據德國新總理穆勒氏宣稱不測之事變使柏林政府不得不於魯爾區域施行所議之政策法國今已不欲佔據逹姆斯太佛蘭克菲哈諾三地云云但據吾人所得之消息觀之此說完全不確德國代使昨復至法外交部向法總理建議法國應打銷佔據穆勒氏所述三鎭之意志如開入中立區域之德國援兵不照定期撤退則法國儘可恢復佔據三鎭之權利法總理答稱如德國規定佔據期限爲日無多則彼並無異議但與美葉氏所提出之議無涉小巴黎人報又稱吾人現信二三星期之時限實不成問題蓋空泛之約將爲因循之原碍難允許雙方談話並未績進 
　　二十九日柏林電德國新總理穆勒氏今日宣稱法國不復要求佔據中立區域已許德國在魯爾區域用兵二三星期 
　　二十六日柏林電柏林軍統西克特將軍語客謂魯爾現局極爲阽危閣員與勞工在比爾菲爾特所開之談判業已失敗魯爾境之紅軍頗似過激黨軍中之人軍械完備富有戰事經騐 
　　二十六日巴黎電據半官消息云德政府復商諸協約國請許派兵入魯爾境協約國將否允諾尚未可必 
[德國新内閣與議會態度]  
　　二十七日柏林電德國新内閣以穆勒氏任總理兼外交總長前總理巴安氏任運輸總長柯克氏任副總理兼内務總長傑斯勒氏任國防總長 
　　二十九日柏林電國會今日贊成政府之態度並打銷不信認政府之决議案 
[高等會議與大使會議]  
　　三十一日巴黎電小巴黎人報倫敦訪員電稱高等議會政治科昨日繼續審查對土和約涉及口岸及航務問題之各條欵所討論之各點已得最後决議其重要條欵俟下月在桑里摩開大會時再行作决最重要者爲軍事條欵已請福煦上將提出關於此事之第三次報告　　三十一日巴黎電大使大會今日開會時柏林協約國管理委員團主任諾萊特將軍蒞會陳述德國時局情狀大會繼乃審查匈國代表團對於和約條件之意見此項審查業已告竣匈國代表團人員昨日多由巴黎啓程回國 
[各國近事記]  
　　三十九日倫敦電每日郵報載稱協約國已接受三月五日荷蘭之牒文即重行聲明非德國亦要求引渡不能交出前德皇者 
　　三十一日巴黎電小巴黎人報探悉駐荷蘭英法公使奉命向荷政府說明任令前德皇與黨人陰謀或逃回德國之責任 
　　二十七日紐約電共産黨紐約支部秘書被控倡亂 
　　二十七日墨爾邦電澳政府禁止東方所製毛刷及化妝品入口 
　　二十七日巴西京城電巴西有罷工風潮鐵路均停止開車罷工者干涉工作之人且攻擊保安隊因以發生搶刦騷亂被拘者甚衆政府擬施嚴峻計晝以遏止之 
　　二十七日墨爾邦電澳洲衆院提出新稅則志在保護新實業鼓勵其他實業增重英國之優先權利 
　　二十七日亞姆斯特丹電荷蘭各報所稱游弋蘇伊特齊之德國掃雷艦一艘乃由在北海掃雷艦隊中逃出艦中人員希圖出售該艦因驚察馳至紛紛逃散有水手兩人被拘 
中美新聞社電 
　　華盛頓電外交界消息威爾遜總統關於土耳其問題之通牒於最高會議所擬解决辦法並不大異聲言美國未與土宣戰故祗有間接投票權又聲明美國之意見土耳其人應離去歐洲及阿美尼亞 
　　舊金山電霍佛氏電致霍佛俱樂部謂如時勢需我時我可承認爲共和黨總統候選員又謂如該黨對於和約及經濟問題取寛大建設的政綱彼願贊助之又提議對於實業及政治皆取穏健政策不贊成頑舊或激進主張美國加入國際聯盟但須保持美國向來歷史的利益 
太平洋路透電 
[日政府對西比利撤兵之聲明]  
　　三十一日東京電今日政府公報特刊載有政府宣言書如下日政府之派兵赴西比利亞乃爲援助捷克斯拉夫軍起見當派出之際曾經聲明俟捷克軍完全退離之時日政府將調回派出之軍隊惟日本帝國與西比利亞地理上之關係與他國不同西比利亞東部之政局影響波及滿洲朝鮮加以日人僑寓西比利亞者爲數甚衆今皆處於不能保全其生命財産之地位日本帝國之不卽實行撤兵者即爲此故日本對俄無政治野心如毗連吾國之土地政局安靜滿洲朝鮮脫除危險日僑之生命財産可保安全並擔保交通之自由則日本必於捷克斯拉夫軍退盡之日撤回駐西比利亞之軍隊特再聲明於此 
[日本加入新銀團問題將解决]  
　　三十一日東京電日美銀間代表關於日本加入供給中國借欵之銀行團一事彼此了解後已得滿意之結果日本銀行團總裁井上語國際新聞社代表曰余深信日本銀團必爲銀行團之一份子井上與拉門德會商多次後日本與其他銀團之意見不復歧異今唯候政府許可卽可加入銀行團現信不日將見明文拉門德於由日赴華之前會語國際通信社代表曰余在日本備受歡迎日本銀團曾聲明願加入英法美合組之銀行團如日政府贊成其銀團之意見且復得中政府之許可則四國銀行團之行動當證明於經濟上大有助於中國且當出力使該處實業狀况更爲安固使中國更足誘引銀行團範圍以外之許多私家營業銀行團且當爲銀團所屬之四國間之一種結合物並證明有益於遠東永遠和平拉門德在日討論三星期之久與駐日美國大使摩里斯氏完全一致該大使同時且與日本外務省進行談判銀行團之計畫實爲輔助中國之組合拉門德此次赴日乃求消除關於日本滿蒙保留案之異見今聞其他三國之銀團切實承允銀行團不欲對於任何國家在華已成立之權利或私人之事業有所更變惟銀行團行動之範圍以中國穏固中央政府或有政府所擔保之公共事業爲限拉門德此次到華將調查應急借欵英金五百萬鎊之抵押品及中國政治與經濟之穏固情形蓋美國銀團所可貸中國者必以中國政治與經濟爲保障也 
[日船孟買丸失火]  
　　一日神户電日本郵船會社之孟買丸載有棉花四千包及其他商品忽然起火損夫之數逹日洋二百萬元 
國内要聞 
[北京通信（一得）]  
　　新舊政客之離合大寫眞 
　　靳閣屈周憲會各問題之爭 
　　政客之分合本具離奇變幻之觀觀諸旣往已有明騐騐諸最近則新國會分子向稱安福系一派獨斷者近忽失其操縱之能力而以屈映光事各派之中又各有内閧舊國會分子之在京者對於六年憲會問題又有種種現相今略述之 
　　新國會中安福系以外本尚有己未俱樂部及該部自行消滅而張弧乃組新己未系於丞相胡同有議員三十餘人陸某出資孫某出面設新討論俱樂部於松樹胡同有議員四十餘人而舊交通系分子仍保其七號俱樂部之舊根據者人數亦三十餘研究系之殘餘而自保其固有性質者亦在十人以上研交與安皆絶對不相容者而新己未新討論則依違其間向無斷然之表示在兩三月前即已如此矣然自靳雲鵬與安系感情日惡亦施其勾結議員之手段中邴克莊楊潤吳淵等出而奔走藉酒食結合以操縱之入其範圍者依最近調查只安福方面已在七十人以上東三省之議員全在此數之内（除去劉恩格）彼等不組黨不脫黨但對靳表同情而與眞安系異趣而新已未新討論等靳氏對彼亦皆有聯絡以故安系前欲提彈劾内閣案而覩此形勢自知合上述各部分不獨不止三分一且在半數以上而逆知彈劾案之無成已絶口不道矣選副問題亦然曾毓雋等奔走數日頃有詢之者自言决計緩辦詢以原因則曰人數不足故安系已將失其絶對多數之地位也 
屈映光與周福岐互毆魯人對屈紛電睛即撤換而新國會各議員亦兎死狐悲起而提查辦案者幾於魯議員之全體然而屈氏之運動力極大已有人爲之公然活動者段派方面有丁士源昨晚之宴客在西車站宴議員六十餘人魯人方面又有沙明遠爲屈效力前晚亦在西車站宴客而原提案各人則於今日在東方飯店大宴議員人數爲百數十請大家贊成查辦已大似滬諺所謂﹁像煞有介事﹂矣而各派之中又各有内爭緣此案並無黨議而對屈與周一派之中各有贊否如新已未系之中堅分子金紹城在該系中力爲屈說項而該系中人多謂屈挾重金而來吾輩未見一文如何可允該系之機關某報前日大駡新己未系中有一二不肖分子受屈金錢爲之奔走卽緣黨員之攻繫藉以自保也新討論雖因孫潤宇赴日無人主持而如陸才甫等亦爲屈盡力内部亦生同樣之暗潮七號俱樂部本周福岐所隸屬之黨且乃叔周自齊本有勢力又三十餘人中魯人居三之一而其主席陳介則於大庭廣衆中聲言對於周屈應謀調和大爲魯人所呵斥其他黨員亦羣起攻之陳遂不安於京而托詞葬親遄返原籍矣安福方面則亦分爲二派一派主張維持屈氏而内幕之中又分兩種（甲）謂靳雲鵬維持屈映光安系旣反對靳即不能不助屈（乙）則爲金錢運動及丁士源諸人所驅使者一派又主張助周福岐表面謂議員當帮助議員實則謂去一屈氏安系可再得一眞本系之省長現亦在相持不下中而助周一派則日催議長速列查辦案於議事日程矣此又因屈周問題而各派内爭之現狀也 
　　六年憲會復活說舊國會分子所主張正誼學社曾發一次宣言者也然近來舊國會分子奔走極忙已擬定第二次宣言矣而至今未發則新得經濟調查局參議之十餘人大爲之梗也緣舊國會分子皆是經濟調查員及會改爲局專任委員各得參議普通委員悔爲所賣而倡局會分離之議又竭力爲六年憲會之活動因是各參議大恚一面向政府方面暗施阻撓破壞之手段一面又據有正誼學社之機關召集反對六年憲會之會議此會雖未成而各分子已脫離該社另組織俱樂部於東鐵匠胡同以王家襄爲中心焉此事之暗潮亦正劇烈也 
　　（三月三十日） 
[北京通信（純）]  
　　學生案與國民公報案 
　　學生案自經當局决計送交法庭後已經衛戍司令部將拘捕之學生四十三名移送地檢察廳該廳於接受此案以後業已開始偵查其偵查詳情依法非俟提起公訴不能宣布故承辦此案之檢察官亦嚴守秘密姑不具述外惟聞司法界對於此案之論調則頗有可記者 
　　據某司法官云此案據原送之衛戍司令部則稱該學生等聚衆擾亂秩序妨害交通等情然據刑律上之妨害交通罪則須以損壞交　機關爲犯罪成立之要件所謂交通機關者大之如電線軌道小之如道路橋梁但該學生等當日並未實施有此種行爲如謂爲係擾亂秩序然據刑律上之妨害秩序罪亦須以煽惑他人犯罪爲成立要件今查該學生等當日雖曾實行演講但其演講之宗旨僅在反對直接交涉山東問題而已自與煽惑他人犯罪之情形有别論理自不能爲有罪之判决不過司法官吏懾於單毓華之往事（因單已停止職務交付懲戒）深恐飯碗問題之終能戰勝良心觀念則此案前途現在尚難樂觀之又聞當局對於此次被拘之學生頗有併案相究前案之意（即焚曹毆章案）不過前案之實施者未必卽爲此次之被拘者但政府之意旣在曲法周内則身爲司法官吏者到此地步眞有有法没處施之苦矣國民公報案自經高等廳爲第二審判决將孫幾伊宣告無罪並經高等檢察長尹朝楨不服提起上告此案經過之内幕已盡人皆知惟尹之上告理由則外間尚鮮有知者兹據法界傳述尹之上告理由大致謂﹁克魯泡特金以俄皇族之地位公然鼓吹過激主義其爲人實不足稱乃國民公報竟不恤登載其歷史並加以評論如無崇拜之意更何不憚煩而爲之哉夫該報對於克魯泡特金旣是竭力表示崇拜即爲有意欲灌輸其思想主義於國人自不可不負刑律上以文字煽惑他人犯罪之責任况查日本某小學敎員邇曾以鼓吹克魯泡特金主義被法庭處罰有案則該報登載其歷史並加以評論之行爲試問有所分别於該小學敎員否乃彼則被罰此則無罪恐難免受國際之責言是以不服原判聲明上告請上告審衙門依法改判﹂云云此尹朝楨對於國民公報案上告理由之崖略也又承辦國民公報案之主任推事單毓華業已停職其遺缺已由京師地審廳刑一庭庭長李受益升補至李之遺缺則由判决孫幾伊有罪之第一審推事何璂遞升又高審廳刑庭長葉在均亦因此案憤而辭職並先行請假離任其遺缺則出該廳刑庭推事林大文暫行代理日者均已分别就任是京師司法界因國民公報案而掀起之大波瀾至此已不啻告一段落矣 
[閩案仍在停頓中]  
　　閩案交涉以雙方意見未能一致故經兩次談判迄無結果據外交界消息前日日政府訓令日使内容對於我國所要求各項逐條均有指示辦法卽寓要求於答復之中以期爲相當之抵銷而對於抵貨一節則更爲堅持故此事卽再繼續開議亦恐不得要領現陳次長對於此事已决定下列兩項辦法（一）先解釋日本所藉口之抵貨一節以抵貨爲一事閩案又爲一事不能併案討論亦不能爲交換條件此事祇可感情的協商亦不能爲事實的談判故開議閩案時須屏除此項之談論（一）日本答覆中所附帶要求之賠償一節以此次肇事出於日本當然須負賠償責任且經雙方調查結果業已證明日本有持械行兇之行爲我國之抵禦係爲自衛計斷無給與日本償金之理由至懲兇道歉二項均有連帶關係日本斷不能不承認前日業將此旨派某秘書前往日使館切實解釋彼方答覆如何刻尚未悉惟聞日使現持延宕熊度日内尚難開議 
[紀三十日閣議]  
　　昨日（三十）星期二爲國務院例會之期上午十一點靳及各閣員陸續到齊十一點十五分開議重要議案計有五起（一）福州交涉案陳代部報告星期六與日使交涉經過情形討論時關防極密結果未悉（二）改訂官俸搭劵案財政部提出自二月一號官俸改搭二成國庫劵以來迭經各機關反對討論結果官俸在百元以上者改搭二成八年公債惟駐外公使領事武官等一律現洋（三）收回中東路權案（星期四閣議席上交由財交兩部核議交通部提出所有關於該路案卷并擬具意見結果依照鮑督電陳辦法辦理責成財部迅速籌欵滙撥以資應用（四）吳佩孚撤防案據張敬堯來電報告吳師撤防並未按照原議逐漸撤退竟將第四混成旅第八團全部退出防線影響湘防甚鉅結果由院電張遴選得力軍隊撥塡該團防區并將詳情電復（五）應付俄新政府案俄新政府擬將舊政府在華所得之利權以及中東路權完全退還中國意圖承認俄國新政府討論結果俄新黨政府並無統一全俄能力協約各國尚未有何等表示我國自應愼重從事未便首先承認此外尚有給予勲章案五件一律通過時届下午一點二十五分散議由曾毓雋朱深入府報告 
[旅京浙學界爲一師事呼籲]  
　　浙江第一師範風潮經過情形迭誌本報兹聞旅京浙省學界同人得此消息後昨已分電浙中當局一致爲一師學生呼籲原電如下（一）夏敎育廳長鈞鑒報 
 
 

Page 7

 
 
　　傳浙江學潮勢極汹湧第一師校迫令休學醫專一中相繼罷課數百靑年因此失學丁兹世界改造之日正宜適應潮流提倡敎育自治爲發展天能之良法白話爲傳逹思想之利器卽或事屬創始偶有小疵亦當隨時指導俾收實效詎宜不敎而誅將熱忱敎育之校長藉端撤免（此先生評語）奮勇愛國之學生無辜斥革揆諸敎育行政之原理顯有摧殘敎育之用意先生職掌敎育理宜提導今得其反淸夜問心能自安乎同人等以研究敎育爲職志桑梓學務關心尤切不欲先生蒙摧殘敎育之惡名特此掬贓函告懇請速行恢復原狀務以敎育爲前提母恃廳長之權威則浙江敎育幸甚北京高等師範浙籍敎職員學生六十二人謹啓（二）齊省長鈞鑒報傳浙江學潮勢極汹湧第一師校下令休學醫專一中相繼罷課數百靑年因此失學丁兹世界改造之日正宜適應潮流提倡敎育而我浙適得其反不得不謂咄咄怪事且聞學潮之發端在於傳播新文化由是查辦學校撤換校長斥退學生以致休學罷課紛至沓來敎育廳之措置失宜固蒙摧殘敎育之惡名而鈞長之充耳不聞詎維持敎育之本意乎同人等以研究敎育爲職志桑梓學務關心尤切特此陳辭懇請轉飭敎育廳恢復原狀浙江敎育幸甚北京高等師範浙籍敎職員學生六十二人謹啓（三）浙省議會諸公鈞鑒報傳浙江學潮勢極汹湧第一師校下令休學醫專一中相繼罷課數百靑年因此失學同人等以研究敎育爲職志不忍使故鄉學子欲求學而無從已致函省長敎育廳懇請恢復原狀想貴會諸公關心桑梓敎育較諸同人尤爲迫切對此官廳横暴之摧殘决不致噤口不言也北京高等師範浙江籍敎職員學生等六十二人謹啓 
[新國會中之屈映光查辦案]  
　　自屈周事件起後魯人對於屈映光感情大傷新國會魯籍議員尹宏慶等業已提出查辦案昨日該省全體議員又假東方飯店公讌兩院中人爲排屈之活動但屈氏亦於日前派周某來京斡旋由丁士源居間於前夕在西車站飯店公讌議員六十餘人結果尚爲順利當局方面亦巳疏通就緒靳氏業有决不更換屈氏之表示故查辦案雖提出未必竟能通過即使通過而屈氏之地位亦未必遽見搖動也查辦案原文如下山東省長屈映光本無政治常識又復陰險詭詐貪婪性成自長魯以來秕政百出黷貨聚財孜孜弗已視人民爲芻狗等法令於弁髦包藏禍心爲魯巨患兹將其種種惡跡列舉如左（一）庇護貪吏玩視民瘼山東自經匪亂各縣地畝附捐較前倍重其不肖之縣知事尤多殘民以逞如前峯縣知事周禮侵吞公欵數至鉅萬高唐縣知事尹志臯勒派差徭多方朘削均應受刑事處分乃迭經人民呈訴屈映光反將周禮委署益都臨沂兩縣俱經各該縣人民拒絶未得到任尹志臯控案業經羅委員查實呈復亦僅予撤任並未懲辦又如商河縣知事蔣潔章聲名素劣經秘長劉焜之子親往查實不但未予撤任又委蔣之戚某另署優缺諸如此類舉不勝舉至各縣附加捐濫報濫銷絶無核實辦法曹縣嶧縣平原縣等處附捐已超過錢糧正稅定額夫整飭吏治罷除苛捐前旣迭奉明令屈映光身膺疆寄竟敢如是擅行　若謂無賄賂請托何以縱貪殃民竟至如此（一）賄賣縣缺布置私人賣缺風聲相傳已久其機關開在商埠協和炭棧係屈映光之心腹科員許文韶所開密定符號名曰貨到某縣說定之後傳見掛牌之後付欵前賣平度縣缺於候補縣知事孫逢吉由化育堂藥店批付貨到平度交洋三千元後因孫逢吉在外洩漏乃不能不爲掩飾之計遂將該知事拿交法庭協和炭棧許文韶因收某號現洋一千五百元期票五百元於通電話時敗露亦經督署派副官拘送署交地方檢察廳管押省城巿政廳警察廳所設之科長科員及新委縣知事之科長科員甚至各縣警備隊總分隊長率由屈映光派其私人充任尤可怪者警察廳司法科罰欵贓物收人甚巨屈映光則委其秘書徐某兼充該科科長其遍布爪牙俾收鷹犬有如此者（一）濫設機關蝕欵自肥山東新設林務處課吏館參議會省道水陸交通籌備處均屬非法機關查課吏館每月經費一千五百元其中不過會計兼庶務一人館役數名再加每月獎賞一百五十元雜支百餘元合計三四百元即可敷用旣有省議會斷無再設參議會之必要該會經費每月三千元除由省議會議員兼任者概不支薪其餘參議員支薪金亦不過五百餘元省道水陸交通籌辦處每月經費二千六七百元除處長唐恩良僅給月薪百元其餘均係省公署職員兼差至用人用欵部署籌畫均由屈映光自主處長概不得與聞警務處常年經費係由各縣提取縣隊之欵每年共七萬餘元處長則以秘書長劉焜兼任其餘科長科員亦由省署秘書及各科員兼之劉焜每月僅津貼百元其餘科長科員卽實行支薪每月亦不過千數百元再加省公署衛隊現在改守備司令部每月追加二千四百元實未增一人當此庫欵奇絀屈映光膽敢巧取奪豪侵飽私囊稍有天良何忍出此﹁一﹂把持攬權恃勢逞毆敎實兩廳行政用人本屬自有職權屈映光如眞提倡林業儘可令行實業廳主辦乃特借籌畫大林區另設林務處敎育廳廳長袁榮　亦只令供奔走所有各校校長更調任用仍由省公署主持敎育退化觖望羣生尤最駭人聽聞者山東牛隻出口年數十萬如認爲牲畜應徵之稅亦須由財政廳飭濟南徵收局辦理乃亦派其秘書王尊善在商埠開洋行直接收取每隻牛徵稅二元是否侵没國稅姑且莫論其攬權妄爲罔恤人言已可概見惟賣缺一事則諱莫如深衆議院議員周福岐面進忠告竟以爲揭發陰私大觸彼怒言語所激當將周議員面部用拳擊傷並自謂用人向無標準卽便爛七八糟待將如何似此兇頑猂獷尤爲罕有以上各節均屬罪無可逭若過示寛大官邪莫懲不惟無以肅怯紀而儆將來抑且禍魯病民迄無已日謹依法提出查辦案請公决 
[京華短簡]  
　　日前外交次長陳籙爲謀中俄國際關係之接近曾擬親往哈爾濱察看俄國臨時政府之狀態旋因某國頗持反對暫爲中止聞某國反對理由以軍事協定爲根據先須與該國磋商一切但我當局以軍事協定僅能適用於軍事範圍於政治外交絶不能一概援用業經據理駁覆故陳氏不久仍擬赴哈埠一行 
　　徐樹錚以邊防重要原有西北邊防軍不敷分佈擬再招募一混成旅以資調遣於日前特據情呈請當軸聞已照准並派定前河南旅長李席珍爲該混成旅旅長現正向財政當局接洽欵項一俟發訖卽由李席珍前往滄州一帶設局開募 
　　北京工業專門學校自學生驅逐校長洪鎔出校後敎職員羣起擁護校長全體辭職致演成敎職員與學生對抗之局繼復由敎職員等聯名呈請敎育部將爲首學生斥革十名並召來武裝警察數十名駐守校内敎職員方面以爲純用高壓手段便可成功於是决定勒令學生於三十一日以内具悔過書始允入學否則一概斥退此事實决於二十九日至三十日始發表爲期僅僅兩日事實上自太迫促因此學生方面又多推測敎職員有意與學生爲難故較前日尤爲憤激以目前形勢觀之全體具悔過書一層恐難實現而全體斥退敎育部又未必認可不知將來如何了結也 
　　葫蘆島開闢商埠現已着手進行在商埠開關原案内海軍部曾經聲明自籌一宗的欵以備建築軍港爲軍艦停泊處所之用已有成議張作霖昨爲此事曾致電政府加以反對謂葫蘆島自開商埠原爲便利交通起見建築軍港殊與商埠開闢計畫不合請母庸議聞政府接電後已交海部查照 
[濱江通訊（鴻）]  
　　鮑氏蒞哈後所聞 
　　中東鐵路罷工問題及霍氏退出政權情形已誌前報當局以交涉棘手且有人從中掣肘情勢極爲險惡遂有鮑廷九氏移節濱江之舉顧旬日以來消息反爾沉寂殊出我人意料之外據聞對於霍氏根本取消一層因有種種窒碍已經打消現時除退出政權外仍當保護其在鐵路公司内原有之一切權利以高等顧問之名義行其舊地位之職權連日本埠有俄人豫期月底再行罷業之風說或即以此 
　　此次鮑氏來哈交涉焦點爲中東路善後辦法以去霍留霍爲關鍵今不得已而出於留霍而於營業腐敗之點以合辦二字之眞詮商議改良之法有無論何種工人總以中俄各半爲歸之决議惟目前以多數黨之紛擾擬將公司總辦名義暫由王景春俞人鳳顔世淸三人中擇一之說而實際上仍由霍氏總共成日來正在研究財政問題一部份人主張車票改收國幣以免苛剔破帖之苦并由吉林交涉局提出取消本埠之華洋會審及鐵路會審案若　鐵路附屬租借地而言本無華洋會審設立之理由至鐵路會審更屬不倫在完全我國統治權之下我國人民單獨犯罪當然由我國法庭蕃理何用會審爲哉此等議案之提出理出極爲充分深望當局之堅持弗怠也 
　　霍氏不爲根本之推翻此盡人皆知爲某國之力某國對於我人處理路事異常注意且漸有趨於實行干涉之勢惟我當局事事謹愼某國始無隙可乘近來極力進行其道裹電車及濱黑鐵路之興築權道裏電車本埠巿民曾提出爭議而董事會第二次會議仍主張歸北滿電業株式社會經辦我國董事於兩次會議時僅一人出席此中黑幕當可想像得之若濱黑鐵路事則早由某國與俄人伊黑斯基接洽表面上爲道勝銀行借某國欵項以充興築資本關於鐵路各種賬本皆存由道勝銀行憑某國審查實際上不啻直接某國與中國合辦道勝銀行僅居中人地位耳刻伊黑斯基偕同黑龍江駐哈馬交涉員往來京奉間卽爲此事大約欲其不干涉中東路事須以上述二事爲交換條件也 
[山東女師仍無維持方法]  
　　濟南省立女師校自周樹楨校長辭職後校内一切事務完全停頓李蘭齋日兩次被拒袁廳長亦疲於奔命迄未得一解决方法而校内每至上班時因學生不全無法授課一時全班二百九十餘人幾盡陷於無管理之地位近一二日中各女生更廣布傳單號召全省百數十縣之女學校長職敎員等羣起發難協力反對（各縣辦女學者多係周校長一手造就之學生）而北京各處曾由該校升學之生徒數十人且在中央方面活動勢非令官府收回成命恢復舊狀不能巳止似此兩方相持各走極端尚不知閙到何等地步惟以現時情形而論周校長經此度風潮而後官府方面無論如何挽留恐已難邀允許李蘭齋自受此番打擊後學生方面縱能犧牲成見亦將無顔前往接事此際官府將以何人繼替此任可以收拾現狀徐謀整復此爲極堪研究之問題刻聞學生方面之主張李蘭齋旣不承認則同時無論發表何人仍不能安然接收無已或暫以該交供職最久能得一般學生信仰者出而維持亦未可知惟目前尚未議到此耳 
[蘇省實業會議開幕紀]  
　　南京通信云今日（一日）爲江蘇省實業行政會議開會之第一日議員到七十餘人齊省長曁各機關長官均於午前十時蒞會旋即振鈴開會齊向國旗行三鞠躬禮議員僣各官長對行一鞠躬禮張實業廳長主席報告開會宗旨略云本會議以研究本省應辦之實業分别緩急按期實行最重要之事項暫以推廣植棉曁蠶桑造林云云報告畢齊省長致訓詞亦注重蠶桑植棉造林三端金陵道尹派袁科長致訓詞財政廳長派薛科長致訓詞敎育廳長派汪科長致訓詞王警務處長致訓詞主席張實業廳長致答詞畢即振鈴攝影散會並聞自今日下午二時起至五日下午二時止分請各實業專家陳宗一演講提倡本省森林應注意之點原頌周過探先美國葛利芬演講提倡本省植棉事業應注意之點錢天鶴演講提倡本省蠶業應注意之點每日上午九時開議十二時散會自昨日止已收到提議案九十餘起齊省長訓詞與張廳長答詞因文長從略 
[松江士民告發縣知事]  
　　江蘇松江縣知事李恩露前月由士　蔡光照等臚舉各欵赴内務部省公署控告（李現已他調）兹照錄蔡等呈省署原文如下　爲知事違法溺職爲害地　敬據見聞臚舉事實請求嚴查懲辦事竊松江縣係舊華亭婁縣合併幅　遼闊地近海濱事務殷繁責任重要爲知事者自應淬勵精神克盡其職乃松江縣知事恩靈自到任以來迄今五載行政司法弊害多端圓滑優柔養癰成患若再因循不圖挽救地方受害何可勝言敬據見聞臚舉各欵爲我省長陳之一警政腐敗也原警察之設本爲保衛地方之治安制止不規則之舉動也乃松江縣警察幾若爲敲詐人民之機關置地方治安於不問自縣警署以至各區警所自警佐以至巡士半多吸烟嗜賭縣警署中秘密聚賭無日無之以故各區警所對於賭博一取放任主義甚至警務人員公然抽頭聚賭習以爲常恬不爲怪其對於鴉片尤視爲利藪城廂一帶私賣鴉片者多至數十家警署及各區所均有陋規致送之法或以月計或以節計間有不送陋規而查獲逮案者大都僅科罰金共主旨無非爲取財地步浦南一帶地方近百里鄉鎭　慮數十烟賭徧地覺同化外警所以烟賭爲取財之源而匪類即以煙賭爲藏身之窟李恩露身爲所長充耳不聞形同水偶警政腐敗至於此極是以盜刦之案層見疊出以去歲一年論四月下旬西三區警所附近被盜縱火行刦殺斃事主三人以城廂繁盛之地而有此重大刦案實屬駭人聽聞秋冬兩三月間四鄉盜案多至十餘起殺斃事主數人傷數人松江本誠樸之區盜風素來不盛今竟有此現象皆李恩露警政廢驰縱容烟賭有以養成之此關於警務用人行政腐敗之大略也至於警費爲數不謂不多每年由附稅項下撥助者一萬八千餘元此外有大宗房捐及舗捐户捐航船捐籐轎捐車捐茶捐客棧捐雜捐並罰欵收入爲數日見共增而警士名額反銳減西三區爲松江最繁盛之地民國元二年區員以及警士等幾及二百人今則僅有半數一區如是全縣可知以元二年收入較少而警士多今則收入較增而警士獨少其故何歟全縣警費大都取这民間而若何用途數年以來民間未曾得片紙隻字之佈告其中黑暗不可勝言此關於警費收支不明之大略也此應嚴懲者一也一兼理司法諸多違法也縣知事爲親民之官兼理司法責職何等重要雖規定有承審員之設置然檢察職務當然縣知事任之乃李恩露蒞任數年無論大小民刑訴訟從未蒞庭審判一任第一科長兼承審員劉廷弼一人爲之以致積案如山延擱不理或理而不結訴訟人受無形之痛苦此松人士所共見共聞者也然此猶消極的違法不足以賅李恩露之罪其甚者刑事案件經人正式起訴有延擱經年置諸不理者如吳淦訴楊文石三罪俱發一案是有徇私故縱並將案郑毁滅者如高爕等訴雷某吸食鴉片一案是其罰欵收入多有不給聯單收據以自便其私者承發吏司法警察規定各有工食者也乃松江縣署概不發給令其枵腹從公是以役吏每有案件則向訴訟人多方需索訴訟人受例外之損失夫松江一縣訴訟甚多司法收入爲數亦鉅應支費用斷不至不敷抵補乃併是項役吏應發之工食亦竟侵占不與種種大違法决非承審員一人所敢爲此應嚴懲者二也（未完） 
[南京快信]  
　　安武軍統領楊瑞文陳德修因聞倪嗣冲病重昨均過寗乘車赴蚌倪之姪婿王世英（繿隊司令）昨亦由寗赴蚌吳光新昨來寗會晤李督今日午車仍回蚌 
　　南京靑年會推總幹事陳紹唐赴津參與靑年會大會南京學生聯合會軍民兩長主張令其自行解散 
　　省署委往各縣覆查烟苗委員江都儀徵黄德光鹽城漣水朱驤銅宿睢邳紀蕰玉靑浦崇明寶山汪本源川沙奉賢太倉嘉定賀鳴岡上海松江南滙金山左述杕海門吳縣常熟崑山張鳳瑞宜興南通如臯泰興姚日新丹徒丹陽金壇溧陽趙保泰江陰靖江揚中楊元溥江浦六合高淳王有筠 
[杭州快信]  
　　第一師校學生代表方以矩等昨謁見中行蔡谷淸請求解决校長問題蔡允電致蔡子民諸君物色新文化人才保薦委充但得學生同意官廳許可即當確定目下校將應由代理校長陳成仁暫行維持聞該校本星期内勢難開學下星期一二日准即上課 
　　杭地檢廳今日（一號）上午十時飭傳學生聯合會代表饒沉痴因葉天瑞受傷案來廳候訊饒已因事赴金華乃由原代表鍾英知到庭經檢察官屠寶彞開庭審問諭以本案已呈由高檢廳轉請省長核示以衛隊係屬軍人已咨請第四師組織軍法會審爾等有甚交涉可直接向高檢廳聲訴 
　　省公署昨懲辦衛隊士兵五名重責軍棍禁錮營倉隊長羅世昌亦經齊省長面斥聞不日有撤換消息 
　　鎭海南鄉學界代表鄭允中公民代表沃鼎存等昨電到省以上月二十九夜有米船三艘停泊穿山牙行高價承買該販屢允屢變後閱報載始知奸商賀阿文漏米私運避緝來泊被軍警飭查逃逸中途追獲解道判决就地發賣充公提半開辦平糶現聞縣署有全數發還風說情同反汗禁令安在乞速派員查辦 
　　杭州錢業庚申行規十六條經加修改增添兩條現已轉送杭縣金融評議會請予備案倘官廳不再指摘該業即可擇日開巿 
　　江浙絲綢業會議各代表俱已到杭今日（一號）實行開幕以雲實業廳長平海路私宅爲會址 
　　江蘇無錫禁米運浙齊省長以有妨浙省民食已電請弛禁 
地方通信 
[松江]  
　　敎育行政員會議决案縣敎育行政人員舉行本月例會議决兩案由該會呈明縣署奉批如議辦理一面另令勸學所遵辦兹將原案錄後（一）各學區舉辦國民學校校長敎員國語講習會案議决近奉敎育　令自民國九年秋季起國民學校一二年級國文一律改授國語各學校校長敎員自應先事講習以資應用兹擬由學務委員就各本區範圍舉辦國民學校校長敎員國語講習會於春假後次第舉行另訂簡則呈報縣署核准令行遵辦（二）籌倫國語研究分會案議决先從練習入手即以本屆國語講習會講員及簡則所定之會員爲發起人徵集會員組織分會分會未成立以前每星期會集一次藉資研究會所仍假勸學所辦法另訂 
　　猪販投水自盡三十一日晨有男屍一具一路由菜花涇一帶浮入北城水欄當爲崗警瞥見報明警所派人撈起並爲報縣檢騐當日午後即有屍親到場認領聞死者名小相係小猪販不知何故於昨宵投水自盡云 
[蘇州]  
　　小學舉行紀念會吳縣縣立第五高第小學校開辦迄今已届十五載校中成績素稱優美去歲自沈長慰繼承校長後復添　童子軍二隊兹定於四月三四號舉行十五週紀念大會已預期函請各界蒞校參觀矣 
　　知事兼沙旧局坐辦吳縣温知事近奉財政廳長胡翔林會同江蘇全省沙田局夏同用局長訓令略云沙田爲國家以收之正稅除設局外特令委該知事爲該縣沙田局坐辦仰即知照 
[揚州]  
　　東台知事過揚東台縣知事胡爲和前因事呈經省長給假二十日回籍料理現已事竣於三十一日山揚遄返該縣 
　　邳州查貨衝突邳州源和號爲城中巨商該號由天津運來某國貨數百件爲學生聯合會調查部偵知於三月三十一日晚間齊往談號檢查號主劉運增不理致起衝突幾釀罷巿風潮聞刻下尚未解决云 
　　運河督辦接事江北運河工程督會辦張季直韓紫石兩君已於三十日接任視事即於當日備文通告各機關查照矣 
　　請欵建築宿舍揚州第五師範宿舍迄今未設學生多半校外寄宿近該校代理校長買觀宵接得校長任孟閑自歐　信囑向省署領欵建築復經估工約需四萬金向省署請費聞祇領得二千元云 
　　地丁代徵學欵江都縣署奉蘇省敎育廳令開以各縣敎育經費支絀擬從九年度起在各縣地丁項下每兩代徵敎育經費三角以資補助仰即會同勸學所邀集士紳妥議具復云云佟知事已指令勸學所查照辦理矣 
[安慶]  
　　聶省長修理省公署安徽聶省長近以公署洋房狹隘不敷辦公現已擇定安武軍司令部爲省公署惟以該署屋宇自司令部駐節蚌埠之後其中房屋朽壞甚多昨特飭令財政廳撥欵五千元太肆修葺并派劉李二員監修將來屋宇重新又有一番新氣象也 
　　皖省購辦贛米接濟民食皖省向爲産米之區向足數衍本省民食邇因一般奸商利令智昏運動弛禁以致近日米價飛漲已至九元有奇一般貧苦小民度日維艱頃聞聶省長已察悉民情擬派員赴贛購米三萬石來皖籍辦平糶以濟民食聞已電商贛省軍民兩長想事關民食定蒙照准也 
[嘉興]  
　　舉行植樹典禮嘉邑本屆清明植樹典禮定於花朝日由王知事率領屬員至西門内舊府學空地舉行並攝影以留紀念學界方面則定於淸明日在各校校園内舉行云 
　　大批綢縐被竊嘉桐交界之濮院鎭吳萬泰煉坊於日前被宵小挖壁進内窮去尺六闊及尺五闊濮綢六十九疋又二尺闊湖縐二疋所舉不貲業由該坊呈報官廳查緝外並議定懸賞辦法通告週知矣 
　　發現小火警東門外鹽倉橋顔料公所附近陳姓家樓上於三十一日午前三時許失愼肇焚經救即熄僅被焚去蚊帳被褥一付未釀且禍亦云幸矣而四鄰已受驚不淺云 
來函 
[陳逢祥等來函]  
　　申報鑑三月三十日貴報杭州快信載有逢祥等五人謁見齊省長馮政務廳長沈秘書長晤談閱之殊深驚異逢祥等以一師風潮開學生無期奉家長命請准轉學事原有因屢次上課爲各學生所阻云云盡屬子虚而沈秘書長是日且未見面悠悠之口本可一笑付之惟閱報者不知情僞將以逢祥等爲破壞團體運動逢祥等頭腦陳腐實行廢孝我愧未能是以家長命其轉學不得不遵反對者遂乃藉爲口實誣揑種種以相誚剌敢援更正例一聲明焉三月三十日下午八時陳逢祥張志道錢唐金品眞洪玉庭同具 
雜評一 
[南北之變化說（訥）]  
　　中國南北之政局無他變化也質言之愈變而愈不堪收拾而已北之閣潮起伏不定靳與安系暗鬭不息說者謂北方今又將變化也南之國會將由粤遷滇且將在滇設第二軍府拆台搭台從兹開始說者謂南方又將有變化也南北要人紛紛聚港密議於和議前途必有關係故說者謂南北之間又將有大變化然而以吾人料之無論如何變化不過變其互相攻擊之一種手段而不能變其始終不悟之心故自來變化一次時局益紛擾一次從無有好現象從變化而發生者以如是而言變化結果必使國家隨變化以俱盡而後軍　政客間之變化始已嗚呼 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[拉門德氏與新聞記者之談話]  
　　新銀行團宣言尊重中國民意 
　　决不干涉内政獨立之權利 
　　美國摩根公司代表拉門德君前日由日本抵滬昨日午後四時在禮查西飯店邀請本埠各報記者開談話會到會者如湯節之王伯衡夏奇峯謝介子葉楚傖邵仲輝狄狄山程松聲吳君等公推湯節之君代表發言王伯衡君傳譯兹將湯君與拉君問答情形紀述如左（一）湯問﹁新銀行團之目的何在﹂拉答﹁新銀行團之目的爲輔助中國興建實業改良幣制發展交通對於中國内政决不干涉﹂（二）湯問﹁新銀行團成立後各國在華之勢力範圍如各國自認爲在某區域或某種事業有優越地位及特别權利者能否完全取消而受新銀行團統一之支配﹂拉答﹁新銀行團不但將來不作勢力範圍之想且對於旣往各國之所謂勢力範圍者希望逐漸消滅惟現在新銀行團尚未完全成立將來對於旣往之勢力範圍能否有消滅之希望尚不能預定然均須設法使歸二律也鄙人在日本時日資本家曾宣言願放棄其滿蒙除外之權利惟日政府尚未有所表示﹂（三）湯問﹁中國政治現狀甚爲混亂新銀行團對此將取何種態度乎﹂拉答﹁此問題現暫不能答因吾輩來華即爲考察中國人民對新銀團之心理如何即如美人在美常聞中國亂事甚多戰爭不已今吾輩來華方知并非事實故將來態度亦不能預定須俟將考察之狀况轉報美國資本家後始可表示一定之方針﹂（四）湯問﹁近數年來外國與中國私人訂立多數含有政治意味之經濟密約殊爲中國前途之患亦足爲新銀行團進行上之障碍新銀行團對此其將以何法處理乎一拉答﹁新銀行團之宗旨有二（甲）借欵與中國專爲輔佐建設之意（乙）使借欵者亦可享受正當之利益將來必有正當之辦法擬出務使中國用欵於正大之途方可使貸欵者心安至於中國之内政乃中國人自己之事新銀行團决不干涉﹂（五）湯問﹁新銀行團對於中國財政問題將用何種方法而不損中國政治之獨立乎﹂拉答﹁鄙人願再行申明之新銀行團之作用與中國獨立之權利决無關係﹂（六）湯問﹁多數國民之希望如新銀行團果與中國發生經濟上之關係應尊重民意經合法之國會通過俾兩方得完滿之結果未知新銀行團確能照行否﹂拉答﹁當然尊重中國民意至於中國憲法是否有借欵必經議院通過之規定鄙人尚不深悉如其有之甚願必待通過但其時希望體諒辦事艱難不致如美國上院通過案件之延久假使中國人民有不願做之事則新銀行團决不勉强爲之﹂談至此時已鐘鳴五下遂各興辭而别 
[又有團體定期宴請拉門德]  
　　美銀行家拉門德氏因討論國際借欵問題由日本赴京取道滬上來申後已有各團體定期開會歡迎兹聞美國大學俱樂部與上海銀行公會將於五日（星期一）公請拉氏於卡爾登美國絲商聯合會及美國銀行公會亦聯合拉氏同人將蒞此會届時到會者必甚踴躍欲與會者須速報名以俾多備地位 
[安稅司對大陸報訪員之談話]  
　　大陸報云總稅務司安格聯氏昨稱勒令辭職之稽查長懷特氏决不能復職並聲明海關公會必不許成立又謂職員罷業乃愚妄舉動安總稅務司對於報紙之訾議不置一詞惟謂渠有稅關行政之專獨全權獨對中政府負責安氏星期四夜離滬大約將赴各口岸警告各處關員勿得有類似勞動同盟之舉動否則立卽革除據安民言如上海關員罷業則彼可立派五十人來滬接事不使貨物流通有一分鐘之延滯蓋罷業行動不爲外埠關員所贊同也安氏昨語大陸報訪員曰余行政上之措施與處置懷特事件之方法無論報紙如何議論要皆無足介意余之行爲與公共無關余不必發表宣言或加以說明也海關人員皆深知此中情形如遇必要時余當報告中政府但不願謀及公衆如余果欲佈告大衆則余當以自已名義發表宣言以關稅抵拳亂賠欵之各國平民不能干涉海關之行政雖行政事宜或爲其所願聞然非其所應問也關員而組織公會揆諸職務實不相宜中政府極反對之訪員曰中國境内公會不可勝數安氏答曰此則逈異訪員詢以勒令懷特辭職之理由安總稅務司曰此純爲行政上之措施余不欲言其詳一年前余曾警告懷特謂其舉動難免不與余釀成衝突余有進退海關任何人員之全權故關員與余衝突結果必無幸訪員問曰然則亦有人權在總稅務司之上乎安氏答曰惟中政府耳 
[俄文報主筆被禁後消息]  
　　大陸報云前本埠俄文報主筆謝美施柯氏因譭謗事由俄領署公堂判令監禁六個月該主筆進京陳訴原判乃減爲三個月監禁該主筆回滬後復被拘入虹口捕房在獄内拒絶食物並將盤碗擊碎致被捕房在俄領署控其毁壞工部局産業之罪昨俄領署判令監察兩日並賠償損失七角五分了案至於譭謗案如何辦理則未有宣佈昨日所傳該主筆將與其他俄人十五名明日押解出境之說尚未證實云 
[租船監督公署將裁併說]  
　　本埠租船監督公署自設立以來已及二載所有没收之德奥商輪前由交通部租與招商三菱大逹等三公司期滿後將各船一併收回除華壬一船撥歸海軍部調遣以充軍用外其華乙一船租與捷克政府現爲意國扣留正在交涉中其餘各船交通部本擬組織航業公司因財政部經費支絀組織公司需費頗巨且事須提交閣議通過方可實行如交閣議尚需時日耗費不資是以租與裕豐航業公司查裕豐公司爲某要人所創租約中一切利益裕豐所占甚多聞政府之意以租船監督除租船之外别無他事且租船一事旣　屬於交通部自可將此裁併以節經費云 
[哥倫比亞號在横濱擱淺續誌]  
　　大陸報云花旗郵船公司哥倫比亞號輪船上星期六夜開往神户時在横濱附近之東京灣中擱淺於泥灘以致不能准期於本星期六日到滬昨晚本埠花旗郵船公司接到電信據云星期二日此船即可望浮起當駛回横濱騐視船身所有卸下之貨與客當仍由該船載至上海預備星期四日開出云云果爾則哥倫比亞號到滬之期當爲下星期二日 
[各輪船之行踪]  
　　英國郵船公司經理英印公司之茄搿里來愛伯加號將於四月三日離港來申大平洋公司之諾亞號將於十日抵上海迪爾惠拉號大約四日離香港來申 
[滬寗車出軌三紀]  
　　滬寗鐵路貨車出軌一事兩誌本報兹將此次肇事詳情錄下滬寗鐵路近來貨運異常發逹除每日例行貨車外遇有大批貨物恒開貨物專車藉以疏通客貨上月三十日該路南京方面侍運之糧食及百貨甚多遂由站長禀准車務總管加開第二十二貨物專車一列計用平蓬鐵箱等車三十餘輛其間以糧食爲多故重量倍於其他貨物自南京開出後沿途無恙迨過唯亭將及正儀距滬約三十九英里之間該列車中之六輛油缸乾燥（車輪兩端有油缸一具内貯油浸棉紗使油潤及軸端藉免磨擦生火之弊）行駛呆滯並以車重震動以致逸出軌外當時出軌翻倒者僅糧食車一輛車鈎震斷故未牽及他車其出軌之輛係四百五十三號計載重二十一噸全係糧食不過稍受損失當時該車車長因出事地點在唯亭正儀之間中途無能爲力特照路章就近向正儀站報告轉請上海車務處撥機援救卽夜佈置完妥其問軌道略受微傷並無斷折故修復較易惟南京來之特别快車因是晚被出軌貨車所阻不能通行致遲至翌晨到滬此爲當時肇事之情形也事後由車務總管將詳情呈報局長一面飭知稽查員趨赴該處詳細調查本日（二日）與五日係耶敎節期停止辦公故未即召集訊究約六日（即星期二日）再行召齊一干人證訊問肇事情形聽候核辦 
[茶巿之近况]  
　　紅茶一項除洋莊購辦之外銷於國内各行家者名爲毛茶係裝篾簍者上年秋間收成豐稔銷於洋莊者無多巿價較爲便宜故行家皆購買存棧今春以來銷場較旺到貨甚少上高之貨甚缺僅存中關之貨現巿價增漲漢口簍茶高貨每擔需二十三元中貨十七八元甌茶中貨每擔亦十六元十四元不等現接温州快信據云本年收成預料均佳現已發芽下月中旬採收遲至月底可以見新矣 
[友華銀行報告]  
　　中美新聞社譯友華銀行四月一日報告云昨日倫敦當地及出口銀價又各漲半便士倫敦紐約間滙價跌至三元八角六分此間金圓滙價跌一分其餘滙價不動巿面頗穏交易價約比定價高半便士交易不多因復活節放假日將届故銀行亦不急急於交易云 
[各路商界總聯合會董事會紀]  
　　反對撥快鐘點 
　　本埠各路商界總聯合會昨晚十時舉行董事會議到會者約三十人對於撥快鐘點之惜陰辦法一致反對即將致函楊交涉員轉致工部局云 
[抵制劣貨聯合會臨時會紀]  
　　上海抵制劣貨聯合會昨開臨時會到會團體十七由張志鵬主席陳如翔紀錄（一）張志鵬朱仲齋先後報告前赴九江會同該處學生扣留德興輪船大批日貨海帶等之事謂自上月二十三號查悉德興輪裝有大批日貨即前往檢查不果返會議决除電該處學生會外並推鄙人等前往會同查扣卽於當晚搭車至寗轉乘盛京輪前往駛經蕪湖鄙人等卽上岸與該處學生會接洽俟德興輪駛經該處請覆檢當由該會鄭會長允諾後即返輪輪即上駛至次日下午二時輪已抵潯即上埠住中和棧往九江學生會正副會長他出乃至第三中學見正會長俞鎬因恐力不足又至聖約翰及同文二學校會見副會長方應堯蔣宗文二君其時已晚不及開會籌備擬於次日再議豈知到船局調查據稱德興已有電今晚十二時可抵潯於是我等即函致俞君等即率同學生三四十人至碼頭守候約十二時許有隆和輪先抵埠學生等謂搜查劣貨不限德興其他亦須檢查當檢出劣貨甚夥後直守至黎明五時許德興輪始抵埠該商等見勢不佳皆不敢將貨起岸密喚大駁船十餘號在長江内轉駁至南昌爲學生偵悉除致電南昌查扣外並派代表前往該輪中所存半數劣貨至正午起岸均被學生將貨扣存在商學聯合會乃將船上未起岸之貨由新豐輪裝回上海當時將貨扣存到會學生會即開會議决焚燬該處學生愛國心極堅經四十八小時毫無休息及倦容令人欽佩我等離潯時尚未散去所裝至南昌劣貨由學生至輪船公司查明轉致南昌查扣聞南昌劣貨已淸所有德興裝往之劣貨亦必扣焚云云（二）沈警已提議修改章程表决俟下期常會再議（三）朱仲齋提議此次九江查抄劣貨俱係該處學生之力本會應致函感謝並繡綢旗一方以激勵之並致函該處商學聯合會及商會促其扶助學生辦理表决通過（四）汪醒齋報告烟台帮報關行將破壞抵制本會應設法維持表决函致裝儎維持會並推江錦春汪醒齋程仕勇丁觀瀾四代表前往忠告首先破壞之利泰昌南永記二號並觀望之各號（五）順茂新煤號要求本會賠償前日車琺瑯之蹋車損壞修理費議决賠償三元（六）船棧工界聯合會成立會推丁觀瀾朱仲齋二君代表本會前往（七）程仕勇提議愛國恒心團代表周子垣有破壞抵制說表决先審查俟下期常會令其出席責問（八）程仕勇提議學生會與本會辦事不能統一表决推張志鵬沈警已前往接洽並議下期常會定於本月四號（星期）下午一時不發通告散會已五時矣 
[五馬路商界聯合會開會紀事]  
　　五馬路商界聯合會於昨日下午二時開全體職員會議到者正會長朱葭琯副會長孫承甫周崧生總務科張炳臣程雲卿曁各職員三十餘人公推孫承甫爲臨時主席報告開會宗旨及義務學校進行情形所有報告提議事件如下（一）報告各處來往函牘（二）報告自去年舊曆八月二十九日起至本年正月十六日止所有前會計科王湘江經手收支各賬逐一開列淸單俾供衆覽當即公同查核後决定趕速印刷完竣分送各商户收閱以徵信實（三）提議義務學校籌備就緒開學在卽迺因本會辦公之處地方狹隘不敷應用現已賃定本路王大吉弄第十八十九二十號房屋爲會址並附設義務學校所有授課敎員動用器具等項亦已訂妥近日報名入校肄業學生異常踴躍應即選值校董俾維校務旋即當衆投票結果公舉周崧生爲總董孫承甫朱葭琯爲副總董馬潤生程雲卿熊敬如儲紹纂袁文銓王湘江張炳臣葛壽民爲董事並决定本月十五日遷移該處以資辦公請文牘科起草備函分送各團體機關知照至開學日期俟下次會議時再行公决（四）提議校董旣已投票選出須共同維持方能永久尤須於校董中再推校長一人僉以周崧生君爲合格並聘定南洋公學袁濬昌方子衛等擔任中英文各科敎員又推下馬潤生爲會計袁文銓爲庶務何榮治爲辦事員遂散會 
[麵粉交易所請立案呈文]  
　　上海麵粉業交易所榮宗敬等呈農商部實業廳沈知事文云竊查民爲邦本食爲民天民與食本有密切連帶之關係一日不可無民即一日不可無食但菽麥黍稷藝植之種類繁多而因地制宜利用之後先亦不能一致統籌世界全局食麥者多而食菽者少從前製麵事業向無機製自外洋發明機製麵粉輸入我國後國人咸知利用國家又保護獎勵按照仿造洋貨辦法減免重稅由是麵粉一業駸駸乎有一日千里之概自歐戰發生我國機製麵粉遂爲出口大宗年來上海一埠日臻繁盛所惜對於貿易方法尚未有如何之研求每不能與列强各國爭一日之短長同業之隠受其害猶復不少所幸民國成立後即首先設立上海麵粉公會以期營業之統一然公會究爲同業團體之集合而與貿易一方仍不能促何種之進步同業有鑒於麵粉事業之正在發展乃於民國五年即在公會設立麵粉貿易所凡同業之買賣交易每日均在該所營業且均有一定之時刻隠然有交易所之模範所慨規模未訂基礎未深日復一日總不免有踰越常軌之舉動同業惄焉憂之溯機製麵粉開創之始以至於今疊經無數階級而漸臻於完備因少正當法定機關致未能整齊劃一使營業上生種種之變化同業見此情形僉以爲不經改革卽無以謀進化然欲求其進化似未能削足而就履草率更改而貽　虎不成之誚上海同業力求改革屢次集議經多數磋商之結果均以麵粉爲世界各國日用所必需之品現當歐戰告終後西陲之工商業尚在求過於供之時代則我同業不能不應世界之潮流以求猛進探討歷來固有之習慣順應當今取引之規模就原有之貿易所改訂規章以股份有限公司方法組織成立中國機製麵粉上海交易所按照現行法例須由發起人開列各欵署名簽押連同章程呈由地方官轉詳高級轉逹農商部核准立案兹交易所旣完全組織成立并認定股份訂立簡章規模俱備理合吾請准予查照應設之理由及歷來之沿革曁章程所載各項俯賜核准立案以維實業而保商權實爲公便 
[浙省長電告一師學潮之經過]  
　　松滬代理護軍使前爲浙省一師學潮事曾致函浙省長詢問一切昨接浙江齊省長覆電云上海何護軍使鑒接奉台函承詢一師校事眞相具徵關切查該校自上年秋季辦理紛亂地方人士已嘖有煩言嗣發現浙江新潮報紙該校學生主張非孝益受社會抨擊不得已有查辦之舉省議會迭次質問謂官廳養癰貽患旋經敎育廳查明該校敎授管訓各種實况確多不合因將經前校長調廳另委該校敎員王錫鏞接任以資整頓詎王校長於承認接委後忽又一再堅辭因改委省視學金布暫行兼代該校校長職務定期開課舊敎職員仍多數連任中有辭不就聘者乃由金代校長致聘數人乃該校學生竟以童子軍把守校門攔阻新敎職員進校疊次由廳派員勸導始終以留經爲要挾條件復經敝署轉令金代校長分别訓誡并邀集職敎各員進校上課乃金代校長等甫入校即被該校學生圍聚辱駡迫逐出校該學生等旣不上課又未退學且把守校門不令職敎員進校舉動非禮自甘暴棄不得已臨時休業飭令警縣暫行保管學校以便着手整理早日回復原狀並准被迫各生暫時轉學他校免耗光陰旋該校學生等亦自知抗拒上課之非羣向廳署求免休業當經傳諭嘉許允准開學適蔡谷淸先生亦向該學生等反覆勸導頗能領悟乃翌日不知何故忽偕同數校學生重向敎廳及敝署請求以留任舊敎職員爲要挾條件枝節横生各校多爲牽動情勢迫切未敢再事姑容因飭警縣實行接管學校以便另定整頓辦法嗣由該校學生請求蔡君再出轉圜經蔡君勸令仍照前議另委校長即行上課敝署亦卽撤警准其留校現已由廳委任該校敎務主任陳成仁代理校長職務飭其尅日開課至此次該校學生等來署請求當予接見因代表出署時他生復豂欲進見衛隊勸阻不聽羣向栅門擁進時有葉姓學生誤撞栅門框上致傷鼻孔出血曾經浙江病院診明鼻黏膜破損出血頰部浮腫左眼窩下有紫色傷痕齒　出血傷勢甚輕不日可愈統希釋念並祈轉爲宣布以免傳聞失實是所盼禱齊耀珊東印 
[發起浙江旅滬學生會]  
　　復旦大學滬江大學中國公學等六校浙江籍學生發起浙江旅滬學生會前日會函致各校徵求同意信稿錄下前學期終結的時候曾發過一封信給上海中等以上男女各校的浙籍同學徵求設立旅滬浙江學生會的意見覆信贊成的占其多數後來借寰球學生會開了一個會討論進行方法那時因爲年假已近各校代表到的很少只得開了個非正式的談話會决定本學期由我們六校浙籍學生重行徵求各校的同意再着手創辦諸位同鄉啊現在第一師範的學潮已經到這個結果浙江的文化運動已經受了這種打擊我們在上海讀書的同鄉應該大家團結起來以文化運動爲目標做一師的後援同惡勢力去奮鬭所以這一個會的創辦對於將來浙江文化的進行是狠有關係的我們在浙江所要做應當做的工夫很多可是不有團結力是不行的我們創設這個會就是聯絡在上海的浙江學生到浙江地方上去做文化運動的預備你們一定多贊同的請你們收到了這信立刻給我們一個覆言（寄復旦大學浙江同學會）把你們的態度明白告訴我們以便進行 
[耶蘇節日之種種]  
　　耶敎徒以今日爲耶穌受難日中西敎徒例須於是日掃墓本埠西人所設大商店多休業一天麥家圈仁濟醫院今日亦停視門診一天各禮拜堂於上午鳴鐘召集敎徒舉行禮拜其典儀甚爲鄭重 
　　又函云今日（二號）係西國節日（俗稱外國淸明）五號爲耶穌復活日期公共會審公廨循例均應停理讞政以故昨由英美兩國副領事卓丁兩君分别照會關正會審官諭知檢察處條字公堂門首届時停辦公事各一天仰本廨辦公人員及當事人等一體知悉 
[地方分監罪犯胡閙之加罪]  
　　上月二十一號傍晚時漕河涇江蘇第二監獄脫逃監犯一百四五十名時西門蓬萊路地方分監内各犯亦起暴動將便桶内汚穢各物抛擲與李獄官及某科員身上當將爲首之劉小金子張阿三等兩犯函送地方廳禀請重辦在案兹悉此案業經檢察廳預審明確起訴審判廳昨日午後堵夏推檢各官開庭飭提該兩犯上堂研訊據劉小金子供前犯盜案奉諭判决監禁二年六個月在該分監執行分監内分知過必改四字號舍每號共有犯人數十名民人收在必字號中平日監中職員欵待監犯不免虐待尤以某科員最爲兇横對於各犯稍不如意卽加鞭撻上月二十一號下午五時許該科員循例與各看守詣各號舍點名收封適同號張阿三一犯正在大便因此唱名時並不回答該科員以其擅裝身分將張拉出偶一不愼將便桶打翻桶内穢物濺及張阿三滿身該科員身上亦遭波及該科員大怒扭張痛毆並將民人與張送案請究今奉審理求恩明察張阿三供稱前因竊物關係奉諭判决監禁一年六個月送該分監執行是日在監獄號舍内大便某科員指我有心不睬將我痛毆傷及頭顱流血以致激動衆怒羣向詰問理由詎料還要將我送案請辦餘供與劉供略同問官得供一再駁詰各執如前旋由夏檢察官起而論告謂劉張兩犯迭次在監胡閙其妨害公務罪已成立請爲公判問官會商之下當庭宣判劉小金子原判二年半再加二年半應共監禁五年張阿三原判一年半再加一年應共執行徒刑二年半判畢飭令分别還押聽候執行 
[續誌南滙縣境之毆探拒捕案]  
　　淞滬警廳偵探周根瑞等赴南滙縣會同司法巡長等至該邑邱家宅地方協保緝拿販賣婦女之邱四香　甫經緝獲即被沈新舟糾衆奪去並被兇毆受傷南匯縣所派之司法巡長亦被毆傷曾經該縣朱知事派令衛隊往拿竄散等情已誌昨報兹悉淞滬警廳徐廳長現據周探報告後大爲震怒以爲首拒捕刦奪人犯之沈新舟身充南邑六團頭二甲地保竟敢越圖包庇蟻棍糾衆兇毆偵探巡長人等受傷至五六名之多實屬目無法紀斷難任令漏網所有帮兇之邱阿大大弟弟邱阿香等亦應一併查緝到案懲究故於昨日移送南滙縣知事飛派衛隊曁司法長警趕往五團頭十甲邱家宅上緊跴緝並以沈新舟旣充地保必有圖董保結應着當時具保承充地保之該圖董事勒限交案嚴辦 
[殖邊銀行又一債案]  
　　本埠殖邊銀行行長徐畿亭被香港荷蘭銀行延代表律師在公共公廨控不理西曆一千九百十六年五月間往來存欵銀八千四百九十六兩六錢三分並常年二分利息等情昨日午後二句半鐘經李襄讞會同西洋副領事魏君升座第三公堂會訊據原告荷蘭銀行代表律師上堂陳述案情要求判决被告照數還銀被告徐畿亭查傳不到僅由代表律師到堂譯稱敝律師得到原告禀詞後即函致北京總行詢問有無是項存欵迄今未見答覆要求暫緩判决展期俾候覆函再行開審中西官得供磋商之下遂援筆判曰原告荷蘭銀行控殖邊銀行欠往來銀八千四百九十六兩六錢三分一案被告承認欠欵請緩三月之函業由荷蘭領事簽字證明自應判令該被告連息償還被告代表律師請展期候該被告復函之處未便照准此判 
[設立貧民目疾醫院]  
　　金士伯醫士乃上海著中之眼科專家也現在四川路橋北（即北四川路Ｙ字十五號門牌）設立貧民目疾醫院定期四月一日開診由金醫士偕一二助手親自診視除星期不診外每晨八時半起至十一時半止貧民之患目疾者初次到院求治繳費一元掣取號單此後每次 
[]  
 
 

Page 11

 
 
　　持單來診僅須繳費一角可矣此院宗旨乃使貧民以極少之醫費療治其眼故取費甚廉據金醫士稱上海人士患各種目疾者實不乏人每十人中輒有八人患此不過輕重不等耳富人稍有目疾力能即就專門眼醫診之不致有失明之虞惟貧者力有不逮遷延日久馴至轉劇而盲目疾中有爲患最鉅者爲沙眼貧民患此而瞽者每年不知數千人云 
[靑年會今日之演說]  
　　本日午後一時半陳獨秀吳稚輝沈玄廬浣仲丸諸君由上海船務棧房工界聯合會之請在四川路靑年會演說各界男女來賓不須座劵亦可與會 
[川沙組織通俗敎育館]  
　　浦東川沙縣境敎育年來逐漸發逹兹由勸學所長楊應環縣立高示校長陸叔昂等發起組織通俗敎育館業已成立館中除各種圖書外對於新文化書籍尤廣事搜集云 
[勸學所函請推員出外參觀]  
　　上海縣勸學所分致務本養正和安時化西成等各校校長公函云敬啓者小學敎育研究會於三月二十一日開普通研究會時曾提議研究國語推員出外參觀辦法當經議决參觀地點暫定蘇州南京兩處於四月十一日出發參觀四天推定務本養正和安時化西成等校各派參觀員一人所需經費由勸學所及第一區學務委員就敎育費項下酌撥等語因特專函知照希貴校預先推定參觀員四月八日下午四時就在本所接洽出發事宜希查照 
[藥業友誼會會長就職]  
　　厦門路永平里藥業友誼聯合會前因沈仲禮堅辭會長之職乃於昨日假西新橋三一里開會請正副會長就職到者甚衆所有上期續舉正會長沈淇泉副會長沈如茂均先後就職並演說同業互助當以道德爲前提救濟同羣尤以慈善爲切要語極中肯並有來賓演說勗勉有加散會時已鐘鳴五下矣 
[鮮果業選舉會紀]  
　　本埠北巿鮮果業昨在事務所開選舉會到者二百餘人三時檢票結果董明德當選爲正會長江子瑜周如霖當選爲副會長選畢即全體合攝一影以作成立紀念 
[徐國樑之白話訓示]  
　　淞滬警察各區署長前日接徐廳長白話訓示云本日各員到區點名務要勉勵大家弟兄們振刷精神勤愼當差實由我們北洋官警奉調來到上海辦理警察已經八年其間迭經變亂受盡艱辛保衛地方至今安謐警察的聲譽得駕於各省之上說來甚不容易總要永久保全已往名譽再求精進的實務方爲盡職况且警察爲人民表率有直接的關係所以前次巡官會議時本廳長吩咐各飭長警將本廳所行之崗規二十餘條熟讀並先飭各巡長派調到廳考試如能熟記崗規遇事即不難應付再說我們一個人生在世上就要在世上做一翻事業以盡國民的義務現在我們旣充當警察這就算是我們的事業能彀去做我們警察範圍以内的事便是盡我們國民的義務論警察本爲不眠不休的人雖甚勞苦也是應盡的職務務勸大家萬不可有因循怠情得過且過的心總要振刷精神力爭上進一舉一動合乎警規總要使人民信仰這纔合警察的資格方不負本廳長殷殷期望的意思願大衆弟兄共勉之云云昨由各署長通令各分駐警佐巡官剴切傳諭矣 
[湘省兩獎劵歸併辦理]  
　　籌辦湖南水災獎劵監察員張駿現因發行水災獎劵以來第一期已訂期在滬閣獎特具呈松滬護軍使署懇派員監視閒獎昨奉批示云呈悉本署准湖南張督軍兼省長篠電開現將亨濟及張紳駿兩處所發行獎劵歸併一處另委高紳价人張東甫合辦惟以前已賣之獎劵應仍准於第一期開彩免使商人損失以昭公允並乞格外維持等因在案兹據呈同前因餘合行淞滬警察廳上海縣届時一體派員監視保護外仰即遵照可也 
[華商電車修砌軌道將開工]  
　　華商電車公司因滬南工巡捐局整頓路政將各處馬路興修所有馬路中心係電軌長路應山公司先將電軌修砌築高三寸現在該公司已派工程師逐段勘騐妥貼定於即日先從小東門方浜路開工興築翻高地位一俟告竣後再由該局在道路兩旁從事修築以利交通云 
[華戊輪將次修竣]  
　　裕豐公司呈部承租之華戊商輪前因機器鍋爐損壞曾經駛入江南船塢興修旋因該輪急欲開班營業該塢劉所長飭匠日夜趕緊工作業將内部機器等件一併修理竣工惟艙外油漆尚未完工昨先出塢泊於浦灘動工油漆明後日當可工竣開班營業矣 
[泰西食品招賣代表公會成立]  
　　上海泰西食品洋行招賣代表公會於昨日下午三時假座泰西食品同業公會内開成立大會計各洋行代表到會者一百餘人首推徐源鏞爲臨時主席報告一切隨即投票選舉選定林炎夫爲正主任潘江生曹和卿爲副主任陳品剛徐源鏞李覺生潘仲石陵復初葉文奎謝澤榮徐廷采等寫幹事李承裕袁錦岳畢慶生曹升初等爲調查而散 
[四年公債第十號息票將次發息]  
　　上海縣知事接財政廳訓令云案奉財政部訓令内開查本年四月十二日爲四年公債第十號息票開始付息之期所有付息辦法均照歷屆成案辦理除登報通告並通行各經理付息機關外合行令仰該廳查照迅即轉令所屬各經理付息分機關一體遵辦可也此令等因奉此查内債付息迭經令飭該縣妥愼經辦在案現届四年公債第十次付息之期自應援案照辦合行令仰該知事即便遵照查明歷届付息辦法先期出示布告如有到期息票所憑人民換取現金以及抵納稅欵仍由該縣彚齊息票列表向銀行領欵歸墊一面將籌備付息情形呈復備查此令 
[定購棉花糾葛之辯論]  
　　蔡玉田於前年間延逹商律師代表投法公堂控新成號經理羅培釗不交棉花定貨四千一百擔請求追償損失等情昨日傳訊先據原告律師聲稱原告向被告定貨時當付保證金九千數百元被告届限不交且第一次原告向被告定購一千擔棉花運往寗波銷售因巿價跌落將貨裝回所有一切水脚均由原告交付應請堂上追償損失等費銀三萬一千零七百兩又前由公堂函請棉業公所調查眞相復函内詞甚爲含糊請求堂上另請棉花同業茂新洋行大班調查實情等語被告由巴和律師稱原告前向被告定購一千擔棉花後運往寗波因巿價跌落退回現照被告核算除原告交付定銀九千數百元外原告尚欠被告銀六七百元至於原告所控不交定貨四千一百擔之事迄今未將成單及契據呈案堂上欲明此案眞相須原告交出成單契據方能作證原告律師又稱棉花同業大都係口頭交接所有被告賬簿均由總經理沈曉春取去現已逃逸無蹤須山沈將賬簿交出即能明瞭眞相况第一次傳訊時被告承認收到原告保證金九千數百元豈能抵賴云云繼據原被律師互辯良久中西讞員會商之下以兩造各執准予另着同業之茂新洋行切實查明變方有無合同契據賬簿候復到後再行核奪 
[楊非池被控案昨日未訊]  
　　已閉大東經理楊非池被廠主王桂　在公共公廨控監守自盜賬銀一萬六千餘兩一案本訂於昨日午後復訊届時因西洋領事施君另有要公不克蒞廨故由檢察處通知兩造律師展期一禮拜再訊 
[昨日公共公廨訊案紀]  
　　昨日公共公廨早堂民呈訟案由關讞員與英卓副領事會審計共三宗彚誌如次（一）﹁奚仙嵩訴兄少如擅賣故父遺産（老鼠沙田）與某日商得價不分案﹂此案係續審詎被告保出臨訊不到僅由律師到堂候示原告代表林百克律師以被告有意藐視公堂要求提究﹁結果﹂飭提該被到案訊究（一）﹁張桂泉訴陳錫記合開番菜館倒閉後賬欵糾葛案﹂此係陳案兹由兩造代表律師上堂操西語申述一過無結果（一）﹁婦人劉周氏訴黄蓮記不理欠欵案﹂前已判决著被告每月還洋二十元以淸爲止因被告保出並不遵斷履行原告到堂請追而被告又避不到諭候飭提在案兹被告業經提案據供嗣後每月願拔還洋十元等語﹁結果﹂准着被告每月還洋十元如違押追 
　　又午後第四公堂由陸襄讞會同美約副領事審訊民事訟案三起錄如次（一）﹁周隠漁訴徐仁明不理貨欵案﹂因兩造供詞各執﹁結果﹂展期兩禮拜再訊（二）﹁戴勲伯訴蔡綬臣不還股本銀二百兩案﹂原告代表朱斯芾律師請求改期再訊﹁結果﹂照准（三）﹁戴德榮訴繼室翁氏毆打侮辱請求離婚及氏訴戴不還值洋一千七百元首飾等件之互控案﹂先由氏之律師林百克與原告律師爲何案先審問題略辯數語旋經堂上决定戴控氏案先審於是戴之律師起述案情畢並據戴供氏係於民國三年續弦過門後對於前妻遺下之女頗加虐待並時與我嫂齟齬故我去年納一妾氏當時並不反對至十二月無端又將我胸背等處毆傷曾報捕房及以刑事控告有案可稽云云復由氏代表林百克律師向戴盤駁良久時暮﹁結果﹂改期再訊 
[迷途女子待領]  
　　松江女子朱阿大年十七歲前日傍晚時由其母挈同乘車來滬投入某薦頭店託爲薦引帮傭昨日上午甫進某姓宅中傭工出外取物忘却歸途在大碼頭地方徘徊由崗警見而帶入第一區警署詰據女供楓涇人父名朱阿培自幼隨母在該處陳大順桐油號宅内帮傭此次來滬人地生疏不識路徑等語諭飭留愼屬人認領 
[輪船上破獲拐案續誌]  
　　拐匪王順發拐婦顧金氏誘拐女子陸阿四陸巧寳牽涉奉天船茶房徐文興等經地方廳訊明收押候查明再核等情已誌昨報兹悉救濟會探員虞占順等查得被拐女子陸阿四家住上海馬立師路其母爲女裁縫陸巧寳家居無錫亦有家屬拐匪王順發一乃是改名寳即王桂生曾經犯案懲辦不止一次顧金氏之羽黨在天津開設妓院一經將條子（拐匪切口稱女子爲條子）送往彼處有人招待昨將查明情形報告該會會長備文轉致地檢廳查案辦理一面由該會飭探分投知照該女等各家屬來案認領 
[私賣鴉片之科罰]  
　　法總巡捕房西探長石維也日前偵悉法大馬路吉安里第七號門牌董靜齋家私設烟榻容人在内過癮有違禁令爰於前晚親自督同西探李帶義及華探目黄金榮等前往董家抄出烟槍烟燈等物連同烟客一併帶入捕房諭令烟客薄罰斥退董交保候究昨日傳至法公堂請究先據石君上堂禀明前情將烟具呈鑒詰之董供認私賣燈吃不諱中西官判董罰洋三十元充公以儆烟具銷燬 
[身帶煙膏之查獲]  
　　浦東華通碼頭三區派出所巡長李海琴昨在搭客甬人秦金生身畔抄出銅盒烟膏九盒解署訊據秦供稱此項烟膏係友人託帶等語判解地檢廳訊辦 
[違犯煙禁罰三十元]  
　　寗波人錢阿仲在虹口東西華德路二千六百五十五號門牌内私售燈吃洋煙被三百七十一號華捕查悉稟明該管捕房捕頭飭其前往將錢拘獲連同烟客蔣玲瓏程阿生並煙具帶回收押昨解公共公堂請究經張襄讞會同美約副領事訊胡錢阿仲破壞烟禁屬實科罰洋三十元無力發押西牢一月蔣程各罰洋三元無力改各拘禁三天烟具銷燬 
[捕頭破獲燕子窠]  
　　無賴馮阿一在虹口元芳路四百八十八號門牌屋内私設燕子窠容留宋海才等吸食鴉片煙被該管捕房捕頭訪悉立即率同中西探捕往將馮宋二人連同烟燈烟槍帶入捕房押候解廨訊究 
[寡婦扭控同居人圖姦]  
　　住居义袋角新廠之江北寡婦朱李氏前晚扭同居陳茂山至四區二分所訴稱陳迭次深夜闖入氏之臥室欲圖强姦均經氏嚴詞拒絶詎今晚陳乘氏熟睡時又來圖姦舉動强暴爲此將伊扭案請究經倪警佐提案訊問之下昨解司法科懲辦 
[投浦遇救]  
　　昨日上午九時許有湖北人任云生在外洋涇橋塊　投黄浦江自盡由大自鳴鐘法捕房七十八號華捕瞥見趕即前來撈起雇車送往醫院救治一面歸報捕頭候示 
[無照擅開汽車之科罰]  
　　張德章前日在南京路開駛一千二百二十九號汽車似未孄熟經三百零二號印捕查見詰悉張並無開車執照係屬違章將張帶入捕房昨解公共公堂經中西官訊明以張不應擅開汽車判罰洋二十五元充公以儆 
[售賣秘術世界之科罰]  
　　總巡捕房三十六號西探薩拉文查得福州路（即四馬路）五百十一號門牌振益書局所售秘衛世界一書文詞穢褻攸關風化訴知捕頭轉稟公廨出單昨由該西探偕華探白忠其往將該書局經理人曹雲生傳至公堂即據捕房譯報繙譯曹賜新姚家瑞分别上堂稟稱觀各日報所登各書局出售書籍廣告名目新奇曾出洋三角向被告書局購得秘術世界一書譯成英文句語非常穢褻不但喪失道德且與地方風化攸關請爲訊究訊之曹雲生供稱該書係向他處書局批來轉售等語經俞襄讞核供商之美丁副領事以曹不應發售關於風化之書籍判罰洋五十元充公書籍銷懲 
[竊案重行判罪]  
　　日前公共公廨判决竊案一宗失主爲北四川路某日商被竊之物係玻璃瓶白糖等件行竊者乃陳留成應學之二人原判陳押西牢七天應押半年期滿逐出租界自帶往西牢執行後昨日管牢西捕頭將此案中西文解案單持至公堂稟明查得陳係過犯且屬竊案主腦應甫十八歲當初犯案乃陳所誘應請酌斷當由原審官改科應押七天陳押西牢六月期滿逐出租界 
[竊取銀檯面之押儆]  
　　南京路先施公司東亞酒樓出店粤人呂金官因竊取值洋九百六十元之銀檯而一副携贓往外適被看門人朱德倫瞥見訴由經理人報捕將人贓一併帶入捕房解送公共公廨二訊供收押在案一昨晨由廨復訊先由華探馮兆蘭偕西探奎爾分别上堂訴明前情繼由該公司用人王煥南嚴友蘭投訴被竊情形訊之呂供仍推誘中西官核供以供證確實未便狡賴判呂押西年一年贓交失主領回 
[串竊棉花各禁十四天]  
　　張小三子張學弟同在狄思威路招商局中棧碼頭行竊史阿慶之棉花前日被虹口捕房華探目石錦榮查獲昨解公共公堂經中西官訊明兩張串竊屬實判各拘禁兩禮拜示儆贓交失主領去 
[道署批示照錄]  
　　滬海道署昨批海門縣民陸瑞慶等呈爲駁斥代表延不召集派差勒收民不了生請求吊卷核奪以蘇民困由呈悉查此案迭經令飭海門縣召集業佃兩方代表徵求意見妥擬辦法呈候核奪在案據呈前情仍仰海門縣知事迅即遵照本署迭次令飭秉公辦理母再違延此批 
[縣署批示二則]  
　　顧梅生呈爲勒貨强捐人船被扣號求恩准援救由呈悉孫銀如船既由淞滬水警扣留可否釋放之處應逕呈警廳核奪據灰船公所呈稱該民並非以灰船爲業如果屬實何得朦稱石灰船户究竟是何實情及灰船公所有無勒索捐用情事候派員查明核辦 
　　顧梅生續呈灰船勒食盡情急求恩迅賜放行由呈悉已於　呈内明白批示矣母再多瀆 
[介紹新刊]  
　　滬寗滬杭甬鐵路局前編旅行指南一書第一期曾經出版頗可資旅行之導引兹該局以訪采搜羅容有罣漏爰於本屆第二期重加釐訂增印兩路各站風景照片一百二十餘方娱目賞心足破旅行之沉寂他如古蹟名勝行旅交通亦皆紀載翔確昨承惠贈一册又廣學會近擇羅仁斯博士國際同盟論請英國莫安仁江蘇王官鼎兩君迻譯華文業已出版由河南路廣學書局發售昨亦承贈一册又廣學書局贈兒童德育訓練法一册書此併謝并爲介紹 
專件 
[靑年會前途之各種問題及希望]  
　　艱難苦痛窘迫失敗往往爲人所惡忌而畏避之詎知養成高尚懮美堅忍雄偉之人格促成救世救民驚天動地之宏業增進人類之幸福與世界之文化輒賴逆境之顛簸衝築而成考察我國靑年會自創辦以迄於今二十五年之進步成績並觀曾受靑年會服務之萬千靑年及童子誠當感謝快樂歡呼歌頌稱讀不已又記憶其所經過之艱難苦痛窘迫失敗等處以及逸失之機會薄弱之能力對於我國千百萬之靑年與童子不能多盡義務未免憂傷嘆感失望悲觀然於以前二十五年内能得今日之成績者原因固甚多而力促其成者未嘗非經過之種種艱難苦痛窘迫失敗也 
　　孔子曰先難而後易謂創始之難也今靑年會旣創始矣且旣有二十五載極光榮之歷史與其成績矣自兹以往大可利用此積重之力直前向往安枕無憂矣然自實際方面觀之則大不然以城巿而論我國有一千八百餘處而我巿會僅占百分之一有零以中學及中學以上之學校而論我國至少有千餘所而我校會僅占百分之十有零以靑年與童子而論何止萬萬我會員僅五萬有零以機會而論今日何日豈非我國我種生死存亡之日乎靑年會當如何振刷精神猛力向前盡厥天職乎靑年會之方來固多樂觀希望而大河前横難關正復不少惟吾人對此困難諸問題非惟不宜異縮且宜歡迎而利用之蓋困難實使吾人之工作有興味能激動吾人之熱忱悱發吾人之毅力掃袪吾人之私念而合吾人於一羣助之奮國而成就莫大之事業也靑年會前途各種問題甚夥兹僅舉其特别重要者略述於下　 
　　（一）各巿會向視其會員爲工場對之負責而於會員以外之靑年及幼童往往漠然視之行有餘力則稍爲輔助此種思想實屬根本錯繆須知會員並非工場實爲工人應直接對於全巿靑年及幼童服務方符靑年會之根本精神然則今日各巿會宜如何照此旨趣奮力進行又如何完密其組織周到其設備以服務一城全數之靑年及幼童養成其完全人格乎 
　　（二）我國各方面要求開辦靑年會年數十起或城巿或軍隊或工商各界或海外僑胞甚有先自組織而不請求協會認可者協會對於此種源源而至之請求極端拒絶之旣不可完全應允之又不能其重大之原因即在缺乏已受訓練之幹事又我國幅員遼闊交通不便已設立之各巿會校會四散於十七省之中協會人員之游巡輔助必不可少而協會事繁人絀欲盡各會而襄助無遺又爲力所不逮處此人材竭厥之窘境宜如何養成多數得力幹事並得若干西幹事以利用一切大好機會使已設之靑年會充分發展其能力而未設靑年會之各處亦得陸續開辦庶千萬有望之靑年幼童盡無向隅之遺憾各得四有陶冶乎 
　　（三）靑年會事業之發逹非全視幹事服勞之勤敏實以自動服務之義務員人數多寡與心志緊弛爲會務榮枯之微候時至今日吾靑年會雖已爲一般社會人士所重視然宜如何進而養成多數之養務員使若輩熱忱爲其同胞服務以逹﹁非以役人乃役於人﹂之本旨而謀靑年會精神之普徧乎 
　　（四）吾國近年數潮洶湧社會窳敗外交急迫險象環生各處救國之聲屢於耳鼓而社會内各機關起躓無定吾靑年會歷經艱險仍能奮勇向前且奏成績各方面對於吾會懷莫大之希望與重視則我靑年會在此潮流滾滾之中宜如何周旋應付抱定何種方針發揮何種計畫以盡貢獻民族之天職而副社會之厚期乎 
　　（五）去歲以來國内新思潮彌漫四處新主義新學術如雨後之春芽茁然并出報章雜誌風起雲湧大有歐洲中古時代文藝復興之概其所風行者固多雋美之品然亦不無未適國情者吾靑年會在此新潮澎湃之秋宜如何盡力貢獻發揚偉大之眞理貫輸於莘莘學子之心中使有正大之信仰而爲國家異日之干城乎 
　　（六）比歲吾國敎會進步甚速靑年會亦正加鞭猛進就目下大勢而觀社會事業愈聚合則愈發展一散漫則立萎　今日中國旣有如如是之良機敎會與靑年會應如何益益彼此携手策勵進行且更較關係密切以收衆志成城之效而榮三位一體之名乎 
　　（七）吾靑年會於此二十五年發展之速今日成績之優旣如上述但得意之所在誘惑隨之各會此後或將傾心於物質之榮華而力謀會所之宏麗設備之富足經濟之充裕會員之增加者豈知所羅門之榮有限精神之業無窮吾人在此試探易乘之日宜如何殫精竭慮致力於宗敎之精神厲行各種靈修及播道工夫奮興各種效忠救主之偉業俾基督敎之眞光由赤三角面普照於大地庶神國早臨於華土同胞共登夫天衢乎余日章草 
來件 
[敬告全國工商家發逹工商業在此一舉]  
　　我國工商界受苛稅之束缚洋貨之蹂躪久矣欲求自製貨物之暢銷必揆諸社會需要之傾向而仿造洋貨及推銷國貨爲萬急急務第以稅法不良對於國人自製貨物非但無保護稅以助長之且沿用苛稅以摧殘之政府諸公豈盡聾瞶不過寫一部分政費所從出無量數貪吏所寄生遂致形格勢禁欲改革而無從惡稅自屠外商稱便而各國正人君子咸爲不平時持正論竭誠指導冀我國民早日覺悟以圖挽救今者歐戰告終全球大勢業已驟變此方面人道正義力求發揮彼方面經濟競爭益趨雄烈國不自伐誰敢伐之人不自侮誰敢侮之同人等惕於世界大勢之所趨鑒於内國工商之困狀熟籌善策以自營救遂有全國工商協會之組織本協會自民國八年底成立後舉定臨時職員即由虞洽卿沈九成謝復初尹鶴林諸君等依據會章將請求免除仿造洋貨通運稅曁請求設立商標註册局等繕備公呈赴京請願國務總理及財政農商等部均蒙贊同惟以尚待調查恐一時未即奉批總之現當經濟戰爭國貨工藝亟宜振興之際必須上下一心而後可以共濟時艱從前工商家資本家往往以種種阻礙相率裹足其故實因官商隔閒以致工商疾苦官廳不甚明瞭即或明瞭因工商界無合法之組織正式之請求雖欲援助苦不得間世固有有求而未能悉遂者未聞有不求而能幸得者吾工商界欲圖發逹其業務諸君子其亦可以興矣同人等組織斯會之唯一宗旨不外聯合工商團體除去官商隔閡共濟艱難以挽吾國之刼運亦即以圖世界之安全謹此通告隨附章程願書等印件呈請鑒察尚祈不吝金玉惠然肯來同舟共濟誼不容辭先哲顧亭林氏有言國家榮悴匹夫有責用本此義以廣聯絡如得踴躍加入無任歡迎專此馳請即頌公安臨時職員會長虞洽卿副會長沈九成吳善慶會董王啓宇王南林吳愼之夏肇英陳芙館謝復初謝崇華陳志廉鄒靜齋董蘭舫謝惠淸 
　　本會定於陽曆五月九日開第一次選舉會選舉名單以五月三日以前交到之願書爲準 
　　附中華全國工商協會徵求會員之通告 
　　凡我國人所辦之仿造洋貨工廠經理及技師及專營國貨公司與一切國貨商店之執皆得塡具志願書入會爲本會會員 
　　本會唯一之大主義作爲應行之職務如左 
　　一稅則之請求改良﹃先從仿造洋貨一項着手﹄ 
　　一請求設立商標册局頒布商標保護法 
　　一請求頒布新發明專利法及新意匠之獎勵法 
　　一條陳工商交通之計劃 
　　一勸業銀行及國貨公運之提倡 
　　一工塲法規之請求規定 
　　一實行工商學界之聯絡﹃俾無數靑年於學校畢業後得修習其就業之常識免除如許隔膜及困難﹄ 
　　一其他凡有妨礙工商業發逹之問題本會亦得建議於國會官廳要求改良 
　　會所設立於上海之北京路江西路首十六號洋房内 
　　中華全國工商協會謹布 
　　海内同志欲國本會章程函索即寄 
[上海枱球聯合會簡章與比賽規則]  
　　簡章﹁名稱﹂上海檯球聯合會﹁宗旨﹂本會以提倡枱球聯絡感情并改革社會上各種不正當之遊戲爲宗旨﹁會址﹂上海中國靑年會童子部﹁資格﹂凡各團體枱球塲贊成本會宗旨并能格守本會簡章者爲合格﹁選舉﹂各團體得派代表三人選舉執行部職員又每團體得選舉評議員一人組織評議部﹁職員﹂甲（執行部）正會長一人副會長一人書記一人司庫一人庶務一人乙（評議部）議長一人副議長一人書記一人﹁職務﹂甲（執行部）（一）正會長總理會務（二）副會長協理會務并有代理之責（三）書記司本會記錄及一切文牘事宜（四）司庫掌本會一切財政（五）庶務管理本會一切雜務乙（評議部）修改章程并評議本會一切事務（一）議長總理部務（二）副議長協理會務且有代理之責（三）書記掌該部一切書寫﹁任期﹂本會職員每半年選舉一次舊職員得能連任﹁義務﹂甲襄助會務進行乙納費丙擔任服務﹁權利﹂享受本會一切權利﹁會費﹂本會經費由各團體會費供給如有特别費用得募特别捐﹁會期﹂甲執行部集會由會長召集之乙全體大會每半年一次由執行部召集之丙評議部集會由議長召集之 
　　比賽規則（一）每方而應各舉分證人一員記分人一員（二）比賽時有同等之人數依號碼次第相擊擊畢後反其號碼而擊之共二次（例如第一號與末號相擊）（三）以十球爲一次若一人連勝二次則勝若各勝一次則以第三次勝負爲標準（四）每勝一人爲一次（五）如一方面已負五球則須互易位次理擊（六）如二方面各輸九球則爲相等相等之後再擊五球以先輸第五球者爲負（七）開球時得以球觸或不觸自已方面之球枱然後逹於對面（八）開球時板不得高過網（九）開球時球觸網而落於枱外者則負一球（十）開球時球觸網而落於敵人方面或觸敵人方面之枱邊皆須重發若連發二次則作負一球（十一）兩方對壘時球觸網而竟越之以過敵人不能還擊則敵人負一球（十二）發球時球觸網而落於自己一方面則負一球（十三）球板不能觸網觸網則負一球（十四）球未落枱不能直接打去否則負一球（十五）回球時如球由網外擊去雖觸敵人方面之球枱亦作負一球（十六）球來時如落自己方面之枱二次始行擊去則負一球（十七）球過網而縮回則勝一球（十八）敵人用縮球時得以板高舉擊之惟枱不能過網過網則負一球（十九）球過網而落於枱外則負一球（二十）板在枱外觸來球而此球未抬觸者則發球者負一球 
來函 
[張志鵬來函]  
　　僕昨自九灌來讀前日報載上海縣知事通告各團體公函一則閱之不勝駭異查該日僕乃代表上海抵制劣貨聯合會與東北城商業聯合會并非代表租界各馬路商界聯合會又該日出席代表并無陳家鼐曹亞伯等人日所議之事係反對直接交涉更無所謂工人總司令總指揮等情故望將此函登入貴報來函　内以明眞象是所至盼 
張志鵬謹啓三月三十一日 
雜評二 
[上海之監獄（庸）]  
　　此次漕河涇地方監脫逃之罪犯其獲案者皆瀝訴監内種種腐敗囚犯幾有饑餓欲死之慘而城内分監騷動事件爲首之劉金兩犯亦向法庭陳供監中虐待狀况尤集矢於某看守雖罪犯之言或因希圖減輕責任起見未必盡足爲典要然兩監平日辦理之不善證以道路所聞亦自有不可掩者也 
　　舊監獄之黑暗獄吏對遇罪犯慘無人道尚不足爲異若號稱改良之新監獄旣示人以模範而其内容乃亦一邱之貉則誠足爲悚支行政悲矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[重洋咨訪記（二三）] [  （本報特派員）（中一）]  
　　記者經同校校長ＡＮＮＡＡＩＲＥＩＤ導游各部其各女生之寢所均甚精雅小樓憑眺窗外時見美蔭每人獨占一室旣非如美國各女校之以三四人混合一處其萃世界各國優良人種於一堂又不至抱孤陋寡聞之憾即此數端而各女生學校生活之别饒興趣可知若言環境事物之富則更不勝枚舉檀山有世界唯一之水館所貯魚類色彩之奇麗令人叫絶水族館外海岸土語所謂畫溪溪ＷＡＩＫＩＫＩ者其海外分遠近淺深爲四色尤足爲環球第一勝覽有英文詩一首爲近人所傳誦頗足以狀其地向晚風日之美予譯爲漢詩五言律云 
　　爾許淸平地能消夢幾回更無仙島海足喻此奇瑰下界何芬郁靈妃自去來夕陽擔溪水天使笑顔開 
[（文原詩西）]  
　　ＥＣＡＥＰＦＯＥＮＥＣＳＯ！ＩＫＩＫＩＡＷＯ 
ＪＩＥＥＲＤＦＯＤＮＡＹＴＵＡＥＢＦＯＥＭＯＨＯ 
ＥＣＥＥＲＧＦＯＳＥＩＳＩＥＨＴＮＩＮＥＶＡＨＯＮ 
ＳＥＭＥＨＴＲＥＴＥＥＷＳＯＴＰＲＡＨＥＨＴＤＲＯＨＣＮＡＣ 
ＥＩＡＮＡＬＤＡＯＲＢＥＨＴＴＮＵＡＨＳＩＲＵＯＨＲＯＦ 
ＡＥＬＥＨＴＬＯＯＣＳＲＹＨＰＥＺＤＥＴＮＥＣＳＥＬＩＨＷ 
ＳＥＩＫＳＬＴＥＳＮＵＳＭＯＲＦＮＷＯＤＧＮＩＫＯＯＬＤＮＡ 
ＩＫＩＫＩＡＷＮＯＥＬＩＭＳＧＥＬＧＮＡＥＨＴ 
　　旅行中樂事足述者原多但掃興事與夫種種感觸在我中國人民尤不能倖免也檀香山凡遇中國人登岸游行例須以護照畀關員若登岸前預計稍疎或須冋船一行卽不能有二次之往游驟視之覺甚難堪及予與關員細談後乃知此法專以杜絶乘機混進口岸之東方苦力彼日本人往檀山者亦竟有數閱月之抑留但日當軸與美當軸交涉必預挾一極充分之理由如美國在戰時缺糖而檀山本産糖地日人以種植糖蔗之說進即可獲得最後之成功矣故日本僑民平均每一月内進口者之數多於出口者恒有﹁八﹂與﹁五﹂之比惜中國人未　效法致近數年間對此海洋大寳窟益鮮進身之途云予聞關員之言乃恍然於檀香山日本人占最多數之一大原因拉雜記之西予旅游中絶妙之談資也 
筆剳 
[乾蝶記（下）] [  鴛雛]  
　　又一日亦爲春令惟不審即是年否也我與小圓司撲一大蝶蝶周體綵繢即所謂梁山伯者旣獲圓氣促而笑波亦促卽闥中以朱絲縛翼令其飛繞蝶受紿困不能振我乃怒之以爲抗命有罪執而牮之一牮弱魂遽斷圓不明我之貢媚斥爲毁其所愛怒極而泣當時我又不審以何術己之彼乃收死蝶姿之書中震我曰存此永誌爾之暴也似此妄殺我將因而折福莫非爾賜我笑其怯然亦微惕此麗蛻乃以楮頁爲窀穸亦云奇矣又一日共行於兩家屋後立百步方池之上同塾梅兒亦蒞梅兒固修美亦得圓之善視者我兩人不無相嫉池上景頗幽致淪漪四周草肥如鳥鴕之領池中有聚淤藻與泥團浮作舟狀圓偶記塾師所講張騫乘槎事謂此時涉想於僊洲彷彿是淤爲槎我與梅兒同聲美之梅兒先登身渺小淤尚可任旣登則招圓我詎肯遜彼者即挾圓别登一淤以爲計高不料淤乃妬我一傾同墜水花中圓驚失色我不遑自顧出死力以全之此役也我兩人皆以小病爲乘槎之結束病中圓尚嘉我之勇我乃樂甚過於不病此數事皆我母輩爲我言之似可憶也蓋吳氏嫠母旋即移家矣迨我長大外出偶歸理故事得所痿乾蝶則力憶有告我嫠還故鄉圓卽殗化者或云嫠忽失德并三女流轉蘇滬間也我亦浸忘矣前歲棲居海上傭一少女方言殊雜然沈嘿有異性若不喜與主人多言語者值夏中我朝出治事委傭以曬書之務我歸家人言傭求去矣方曬書時忽作淚容不審其故也我大怪逐册騐之仍得乾蝶之書頁眉添鉛筆細書作小詩有斷却朱絲無績處殘香忍觸十年前句噫歡累生又云我年來委頓塵境萬緣都渺人無知我能言情者如斯記也其沈陰長日前之一瞥朝陽歟 
笑林 
[笑笑錄] [  碧梧]  
　　善騎一騎兵顧一蕩人曰君善騎否蕩人曰固吾所長騎兵曰然則試之蕩人乃攀登鞍背顧馬不行騎兵自後鞭之馬乃疾馳去蕩人受顛身搖搖欲墮旣果落鞍下騎兵曰君殆誑言善騎蕩人猶作得色曰有君之所未嘗有此吾所謂善騎也 
　　壽糕一婦人值誕辰其夫忘備壽禮怱促間又不及置辦乃陳一巨盤於案上并携其所豢之犬踞於案側待其妻至佯作怒容曰昨日吾嘗特爲君製一精美之壽糕陳於此盤用爲君壽詎乃爲此惡犬偷食言時憤恨若不可遏妻微顧犬笑曰君休矣犬口上固明明籠有口罩也 
　　論貓一敎師詢諸生曰今日論貓諸生知貓有幾足甲生曰四足敎師曰更有他物否乙生曰爪與尾敎師又曰貓身上所被者爲毛抑爲羽也丙生高聲曰先生殆未嘗見貓何不能辨羽與毛之别耶 
新聞拾遺 
　　何必闊美國詩家谷有女郎露史施威白者傭於一大製革廠中爲簿記員月得新資一百金圓向以勤懇稱乃工畢出廠後則易其姓名爲孟逹露史出入交際場中明妝華飾闊綽異常人初不知二人之爲一人也其所居屋亦頗精美時開宴會及跳舞音樂之會裙屐少年爭集其安女起居服用與貴媛埒所御首飾值萬餘金且能言善笑儼然爲交際社會之花迨日間入廠工作則又樸素如故近者廠中主人稽覆帪目忽發見女舞弊證據計前後短少二萬九千金圓立報警察捉將官裏去臨訊旁聽者麕至皆識其爲孟逹露史始恍然悟女侃侃自陳謂因平日艶羡闊綽故乃出此今雖入獄亦無所懟云[  識小]  
　　張四姐巧擺黄河陣平湖新埭有張四姐者徐娘雖老風韻猶存與喬浜徐某結不解緣去歲徐某之父以子年逾而立中饋猶虚乃託某嫗爲媒入贅於莊姓爲壻近被張四姐聞悉忿火中燒情願割愛屢遣靑鳥使招致徐乃前日始來其家入晚忽爲乃父偵知偕媳莊氏等同來樓下大興問罪之師張四姐無法抵制急極智生忽呼將法寶拿來忽聞撲通一聲混元金斗從樓而下致徐父等穢物滿頭狼狽而遁觀者亦大半均受甘露法水大呼晦氣不止[  宗銘]  
　　犬運動會寳昌路某西婦素性愛犬索居無俚專以飼犬爲樂其所豢犬有哈巴及獅子二種每種各十餘頭另雇侍役一名專司調食洗穢之責故各犬皆毛色豐肥比衆活潑且能善伺人意作種種狗戲兹該西婦擬於本星期日開一犬運動會亦有五百碼競走及跳高游戲等舉聞已發出請柬邀旅滬各西人届期前往觀覽云[  周劉]  
　　四夫人一去不復返本埠卡德路某里居人衛某爲某錢業當手年逾不惑膝下尚虚爲嗣續計不得不廣置姬妾效法齊威公有如夫人者六以故閏中獅吼與勃鷄聲時有所聞而衛某每興好呌我左右做人難之嘆其二夫人去歲潛逃迄無下落其四夫人則娶自某寓公某太太房侍丫鬟身價七百元日前不知因何觸怒忍將己身俏影扯作片片蝴蝶飛翌晨即便衣逃去並未携帶貴重品物衛某聞之羞忿交并欲訴諸捕房又恐顔面攸關故特央其鄰沈氏向某公館探詢以期水落石出未悉能珠還合浦否[  九二碼子]  
文壇消息 
　　美國名小說家郤姆白司氏ＲＣＨＡＭＢＥＲ最近著一小說名﹁紅潮﹂ＴＬＥＣＲＩＭＳＣＮＴＩＤＥ係述俄國廣義派中一軼事故以紅潮名書中主人翁爲一女子名葩拉杜莽德描寫極有聲色已由美國挨泊爾頓書肆出版此爲大戰後小說中最新之作 
　　程小靑僑居吳下方肆力於中國偵探小說已成者有﹁江南燕﹂﹁倭刀記﹂兩種各四萬言其大偵探名霍桑稱東方福爾摩斯以後擬續作第三四案曾去書英倫告福爾摩斯作者柯南道爾尚未得復 
短篇小說 
[紫羅蘭菴說集] [  瘦鵑]  
　　玫瑰小築（衣情）（二） 
　　一冰治小說十年矣其心血之成績都二百餘萬言因之而得一膩友才爲仙才而貌亦仙貌也其芳名中有一玫字一冰因私稱之曰玫瑰實則玫瑰之明艶尚弗逮玫之頰輔而玫之通體娟好亦足羞殺玫瑰不敢開者一冰識玫三稔未嘗把臂一通欵曲狀玉噹緘札月或往還一二度各以心魂傾注行墨間示其悃欵如是凡三稔情乃愈擊雖媒孽者多而二人之情深如故也玫幼即字人無形中已受桎梏一冰初不之知殆既知之則巳無及蓋玫出閣矣玫心中有一冰在固不之願且聞婿無能尤竊竊自傷臨嫁則恣哭涙濕絹帕三擲地有聲然玫性愻順初不欲以己前途之不幸梗父母意因抱犧牲一身之志毅然赴婿家由日端居銜悲芳心恒鬱結弗舒顧猶强爲歡笑作逹觀之書慰一氷一冰聞玫嫁立病病三日始起其一寸心田中向茁情愛之花至是則立成沙漠夜深人靜輒獨坐凝思但覺靈魂隠隠作楚而已在一冰初意本期得此才媛以爲著作上之内助他日紅閏綠窗之下文字商兌其樂正無涯涘兹旣失望則視身受死刑爲尤難堪意態亦日趨蕭索無以自聊俄從其父母命娶一不識字之女郎以爲伊人旣嫁天下更無第二人足爲己匹者今之意不暇擇亦所以示吾消極耳居年餘一冰審其婦賢不能不少用其愛而寸心耿耿終不能忘伊人每届芳時萬花如海一冰獨愛玫瑰若生命斗室中盆盎相接咸植玫瑰日夕相對用寄其綿綿不盡之思如是又三年而一冰之心碎矣玫適壻家後時復多病偶以書寄一冰亦漸作不逹之語一冰讀之愈難爲懷於是夙興夜寐恒掬心禱請上帝俾玫永永康樂玫有病願以身代玫有憂亦願代玫憂也某歲玫壻有非行幾陷於縲絏一冰聞其事知玫必無歡心益痛亟馳書慰之至是始深疾玫壻謂得婦如天人應圖上進胡乃墮落至是彼而墮落是殺玫耳 
長篇小說 
[社會小說衆醉獨醒（二）] [  瞻廬]  
　　他坐在一間辦事室内靠着書案書案上面高高的疊着許多册子這些册子非經非史不子不集藏書樓所不備四庫全書所不收郤原來是種種色色的帪簿這富翁年紀在四十左右撇着幾綹短　生得腦滿腸肥豐頤廣耳拷栳般的椅子滿滿的載着他的身軀不留絲毫隙縫身上的衣服郤黯黯無光馬褂袖口擦破了一大塊裏面的絲綿都迸露出來這富翁生平不喜穿着常說﹃衣服則貧富無關富人穿得破了宛似敗絮裹着元寳掩不住金銀氣貧人穿得好了宛似炭簍披着錦繡遮不住寒乞相﹄這幾句話被那門客們聽了當着面讚聲如雷都說至理名言顛撲不破背着面郤恨得牙痒痒地說他肆口輕薄嘴不出象牙（人前人後論調不同）閒話剪斷歸入正文且說在那書案旁邊打横坐的正是富翁所說的錦繡炭籩這人約莫三旬年紀　身衣服簇簇生新郤生得深眶高頰黄瘦面皮好好一隻寛大椅子他只坐了一小塊同那坐脚踏車的模樣相似只因富翁在座便覺得自己的四體百骸都不由自己做主說一句話兩肩聳得丫义似的答一句話起碼要連說六七個是字這人不是别人郤是富翁家裏的書記面前擺着六七封書信拆一封念一封念畢仰面看着富翁專等他發號施令富翁可可否否這書記口裏一疊聲的說是手裏便把富翁的意旨一一錄在袖珍册上以便按件作覆拆到最後一封郤是布廠裏的經理報告﹃廠裏女工要求酌加薪資﹄書信没有念完富翁早連連道着呸字原來這個呸字郤是重脣音口裏呸呸呸上下嘴脣須得拚命亂碰早有幾點唾沬隨着呸字直飛到書記先生面上這書記趁富翁不注意的當兒暗暗把袖口抺了一抺（比着睡面自乾稍勝一籌） 
[自由談之自由談] [  不冷]  
　　避壽天津爲法外會議之地又爲辭職出奔之地又爲避壽之地夫壽而可避豈非奇談且壽而欲避又豈人情之常况乎避壽又僅僅託名也 
 
 

Page 15

 
 
   
 
 

Page 16

 
 
   
 
