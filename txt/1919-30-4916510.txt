# 1919 - 30 - 4916510

 

Page 1

 
 
   
 
 

Page 2

 
 
   
 
 

Page 3

 
 
時評 
[地點已定（冷）]  
　　今日南北議相之地點已定而議和之規則亦復修改是國内之和議甚有進步和國内之和議有進步則國外之和議亦不至於失敗其關係豈僅一時一事計哉 
　　夫南北議和原非有何不可解决之問題在其間也其所以遲疑而不進行者均以盤旋曲折之故其所以盤旋曲折者不知此和議之不成於國家大有不利之故今已啟其端而似有所悟矣我甚望兩方各去此盤旋曲折之方法而取直逕以進行也 
命令 
[二月五日大總統令]  
　　柳天鼎給予四等嘉禾章此令 
[補一月二十六日大總統令]  
　　鹽税爲國家正供歲額甚鉅近年官銷漸暢增益税源頗著成效惟是各省引地攸判税則各殊鹽價亦隨之而異往往貿利之徒私行夾帶藉便衝銷其在交通便利之區運轉旣靈去私尤易亟應切實整頓嚴杜弊端著財政部鹽務署督飭所屬鹽運使榷運局及緝私統領等認眞取締其鐵路已通各處并由交通部轉飭路局隨時偵察凡載運鹽觔未領鹽務官署運照者一律扣留不得裝運所扣鹽觔就近交由鹽務官署或地方官依法處置如有假借名義私運鹽觔情事並應由各督軍省長飭屬認眞稽查一經查出無論是否軍民均著按法律嚴懲以整鹾綱而肅國紀此令 
　　又令　外交次長代理部務陳籙呈請任命傳疆兼哈爾濱交涉員應照准此令 
　　一月二十七日大總統令　財政總長龔心湛呈吉林財政廳廳長劉彭壽聲名平常請予免職劉彭壽著即免職此令 
　　又令　任命丁道津爲吉林財政廳廳長此令 
　　又令　財政總長龔心湛呈熱河財政廳廳長劉風鏣因病懇請辭職劉鳳鏣准免本職此令 
　　又令　李鴻儒授爲陸軍步兵上校李鴻程蓋春榮均加陸軍步兵上校銜此令 
　　又令　陸軍部呈請授吳桐張襲侯爲陸軍掓兵中校高培臣王崇元馬瑞雲趙喜墜王金才張興基湯振海盧成林李廷俊方冠英趙玉通劉全魁關漢英魯揚開李鴻康趙長聚張朝棟張忠義許鳳雲趙春發爲陸軍步兵少校王樂善爲陸軍砲兵少校于雲翔加陸軍步兵少校銜劉玉龍加陸軍砲兵少校銜孫伯賢爲陸軍三等軍需正王景翰爲陸軍三等軍醫正王連山加陸軍三等軍醫正銜均照准此令 
專電 
[南京電]  
　　會議地點已决定在滬北代表晨均回寗收檢行李今晚全數往滬惟朱總代表遲數日往 
（六日下午二鐘） 
[南京電]  
　　會議規則兩方商定修改（一）議題由兩方總代表協定（二）開會時由兩方總代表發言（三） 
總代表認爲須開預備會或審查會時由伶方總代表各指定若干人聯合開預備或審查會其結果仍由兩方總代表取决又會議地點定上海總商會 
（六日下午五鐘） 
[北京電]  
　　自日使向我外部提出非常警告後英美兩使相約面陳代長詢問外報社記者又同謁小幡氏小幡亦承認有此談話惟對外傳日本在奉天動兵説絶對否認謂即有之僅爲西比利亞調回之軍隊各記者退出即分拍專電（六日下午三鐘） 
[北京電]  
　　國務院支電直魯蘇鄂敵僑最多應組管理專局江西福建杭州長沙四處敵僑無多擬卽組設分局請查照分局條例第三條規定就合格人員中遴選一人電院呈明兼充即在該員辦公官署附設分局局員即以該署職員兼任（五日下午四鐘） 
[北京電]  
　　駐法唐在禮以和會開議在卽電請將我國軍備文件預先詳示以資參考（五日下午六鐘） 
[北京電]  
　　政府以俄過激黨意圖煽惑電飭邊省嚴防（五日下午六鐘） 
[北京電]  
　　駐厦門第十混旅因年終索餉幾譁變經薩督辦等向商會借欵發給始免肇事（五日下午六鐘） 
[北京電]  
　　甘督報稱隴縣敵軍反攻經孔繁錦所部擊退儉（二十八）日將隴克復（五日下午六鐘） 
[北京電]  
　　黑督前因俄路所招華兵經昻站扣留迭向俄領交涉撤回今該華兵已開回崴埠（五日下午六鐘） 
[北京電]  
　　奉派一旅赴黑協防有只擔任國内防務語赤塔大烏里等處須由黑派隊前往臨時出發等費需用甚急鮑督請速撥國防費數十萬（五日下午六鐘） 
[北京電]  
　　許蘭洲以陜多堡壘請發砲彈數千備用 
（五日下午六鐘） 
[北京電]  
　　吉林省敎育會商會會長聯電爲孟督辯護謂于議員彈劾案不實請政府主持公道（五日下午四鐘） 
 
 

Page 4

 
 
   
 
 

Page 5

 
 
   
 
 

Page 6

 
 
法國無線電 
[五日里昂電]  
　　列强代表於星期三日下午在法國外交部集議大會純由捷克斯拉夫代表克拉瑪資氏及比納氏發言説明捷克斯拉夫新共和國之要求星期三日晨損害賠償委員會開會由克洛資氏主席交換關於贊同城市所受損失而要求賠償權利之大綱問題之意見代表以爲關於此事須具報告書即將呈諸該委員會總秘書處 
[五日里昻電]  
　　國際勞働法委員會於星期二日下午五時在法國勞働部集議由剛潑氏主席英國内閣閣員巴恩氏法國勞働部總長加里亞氏被任爲副委員長該委員會已决定將英國代表所提出之條約草案關於援引萬國勞働條件之法規而創設一種常設機關爲討論之根據草案之討論亦已開始將於星期三日大會繼續討論 
[五日里昻電]  
　　二月五日巴黎倫敦問匯兑率英金一鎊合二十六佛郎法國公債劵市價如下三釐公債六十五佛郎一九一七年四釐公債七十五佛郎六五一九一八年四釐自由公債七十五佛郎七五一九一八年五釐自由公債九十一佛郎七五 
路透電 
[歐洲媾和進行紀三日巴黎電]  
　　今日公報宣稱今日違背戰爭法律審查會開會五大國代表及比·塞·羅·希·波蘭代表均與藍辛君受會長之任後建議委派三副委員會一調查事實餘二辦理關於法律諸問題卽經派定人員 
[三日巴黎電]  
　　今日巴黎公報云國際同盟委員會今日開會比較關於手續最善主法之各方面意見衆意擬儘速進行討論 
[二十九日巴黎電]  
　　太平洋羣島及其他德屬地今爲和會聚訟之點被占之殖民地應由協約國互分乎抑如威爾遜總統建議作爲國際公有此爲應解决者 
[二十九日巴黎電]  
　　五大國代表十人開會二次討論遠東太平洋斐洲德殖民地事中國代表亦被邀與會當討論由東前途之際中國顧王二代表與日本收野松井二代表頗有爭論中國提出普通與特殊之請伸公道文謂中國有四萬萬生靈人工物力均極富厚力能施行民治其所提出之要求不能漠然置之云云王正廷君且促請和會恢復中國所被侵奪之各項主權日本代表辯稱青島乃日本用兵奪諸德人之手 
　　有勢力之美人意見謂今日各種密約已成廢紙以有背威爾遜總統主義之原理故也 
[二十九日巴黎電]  
　　委員會已規定法國賠欵要求除索現金外且須德人交出材料煤鋼生鐵造還被毁之房屋重種菓樹與被伐之森林 
[三日巴黎電]  
　　國際同盟委員會開會由威爾遜總統主席决定和會今關於德國殖民地所取之行動已使同盟組織切實計畫有儘速提出之必要英代表之與會者爲薛西爾貴族與斯末資將軍 
[英國罷工記三日倫敦電]  
　　工部大臣聲稱地下及倫敦與白里登鐵路用人之一部分罷工要求將膳時加入每日工作八小時之時間内全無理由且違背十二月間政府與鐵路公會協訂之合同此項要求如果允准則諸工人每日僅工作七小時或七小時半若他路效尤則有數端每日工作時間將減至六小時半云 
[四日倫敦電]  
　　倫敦電氣工業聨合會昨日開會議决政府如不徇從要求調停克萊德與貝爾法斯等處之爭端定全國每星期工作四十小時之制則彼等將於昨期四日罷工工人工表宣稱此舉將令倫敦電燈與電氣鐵道失其秩序 
[三日倫敦電]  
　　今日倫敦地下鐵路有四路停駛電車街車異常擁擠步行赴市者數千人鐵路録事員聯合會書記聲稱如爭端不得滿意解决該會會員决計明晚罷工 
[四日倫敦電]  
　　倫敦罷工風潮今日愈惡倫敦境内鐵路司摩托者亦相繼罷工各工業聯合會亦不以若輩罷工爲然且有大聯合會警告會員勿作無意識之罷工聞政府决計保持不干預之政策現有人擬召集各聯合會代表大會以解决此事格拉斯哥之罷工風潮日呈衰落之象星期三日工事可望復原貝爾法斯之現狀未有變遷 
[四日倫敦電]  
　　格拉斯哥之罷工風潮繼續衰落卡士卡特有船廠等數家工人復業者已居百分之六十尙有數廠如得保護可望於明日恢復工作 
[二日紐約電]  
　　新英倫之絲廠大半已採用每星期工作四十八小時之立法瑪薩朱塞資之工人今多罷工要求四十八小時之工作而今日紐卓西之絲廠工人則罷工要求每星期工作四十七小時計贊成此項要求而罷工者有二萬五千人絲業百分之九十今已停頓廠主則主張每星期工作五十四小時 
各國近事記 
[三日亞爾巴尼（紐約州）電]  
　　織工五千人因缺乏定貨而賦閒罷工領袖則宣稱此乃因彼等要求每星８ 
期工作四十八小時故廠主乃停工以困之 
[三日華盛頓電]  
　　參衆兩院開會贊成在西部各州及亞拉斯加州闢油·煤氣·煤地五十兆哀克（每哀克約華六頃） 
[三日瑞士京城電]  
　　今日午後開國際工黨大會代表與會者八十人計代表二十一國　尙有續至者瑞士與比利時未有代表英代表漢德森氏於開會時演説謂此會係依照政治勞働工業各團體之意旨而召集欲運用勞働界之勢力以操縱世界和平之難題旋舉瑞典社會黨領袖白蘭汀博士爲主席 
[三日倫敦電]  
　　陸軍少將薩克斯氏前嘗述及徐伯林飛船一艘由布國飛至德屬東斐一節兹據陸軍少佐滕勒氏投稿觀察報謂該飛船曾在加特姆斯折回計於九十六小時内飛行四千五百六十哩未嘗停頓每小時平均速率爲四十七哩半 
[五日倫敦電]  
　　大東電報公司稱電線阻滯電信驟增以致傳電遲緩逾常殊以爲歉戰前英國與印度間有交通線九條六爲大東公司所有二爲印歐公司之線餘一係大北公司經理印歐與大北兩家收接電報頗多遞至印度遠東但其電線行經德俄國境自一九一四年即已中阻故電報皆趨集於大東海線大東雖有六線但二已不通兩月有餘須俟天氣相宜始可修復今大東所傳之電報較諸一九一三年多至倍半大半由于有優先權之官電云云 
[三日蘇里克電]  
　　孟乞勒報柏林訪員謂德前皇太子已請皇家律師辦理解除婚約 
[二日柏林電]  
　　聞斯巴達克斯團已委棄獨立社會黨現謀以武力阻撓國會在柏林或韋瑪召集兵會亦將贊助之故此項行動殊屬可畏政府已增厚柏林兵力且以武裝摩托車長駐聯邦議會之前韋瑪等諸大鎭之兵會聲稱政府之兵如調至韋瑪等處則彼等將抗拒之 
各通信社電 
[東京電]  
　　太平洋中德國屬地歸爲國際公有問題已引起此間一般有思想者之注意輿情謂日本關於瑪歇爾與加羅林羣島早與英國有約故理應佔有之今若屬於他國則將令日本大爲失望且恐引起全國之公憤某方面之意見日本或僅能按照一種條件承認委託之議即將日本疆域外之太平洋中羣島解除武裝不設防務是也　朝日新聞謂瑪歇爾與加羅林羣島爲太平洋之大問題今且成爲世界問題蓋牽涉太平洋主權其屬英美抑屬日本一端也該報又謂日美在華利益今無衝突原由兩國大可協力從事該國之經濟發展彼此利益毫無牴觸之虞故美國實無理由反對日本佔有太平洋中數島列强苟不承認日本理所當有之要求則恐太平洋問題難以和平解决云 
[東京電]  
　　東京一處至一月杪止患流行性感冒者共有三萬一千人死者五千零七十人今極覺缺乏醫藥上適當之服侍（四日）以上路透電 
[東京電]  
　　萬國社會黨大會將於三月三日開於瑞典拉倫市將通牒爭聯盟國之對德俄之態度日本有現在美之片山千作及在法之石川三四郎二人往列席（六日）共同通信社電 
[東京電]  
　　時事新報云日本政府關於處分德國殖民地問題已發重要訓電於巴黎日本全權委員其内容大致如左　一若列國全體贊成德國屬地歸國際管理之説則帝國在主義上亦可費成之　二若因歸國際管理而將德國殖民之地置於列國委任統治之下時則不論其爲據佔領國主義抑據地理的主義馬瀉爾·喀羅陵·兩羣島必須置於帝國行政之下　三在國際聯盟未成立以前上述兩羣島須照現狀由帝國佔有之　四膠州灣問題爲中日兩國之交涉問題當與尋常德國屬地處分問題相分離（六日） 
[東京電]  
　　日本各政黨等三十七團體所組織之撤廢人種差别期成同盟會於五日晚間假築地精養軒開會到會者五百名是晚即發表宣言及决議一面電致媾和會議議長克列曼瑣氏一面託日本外務當局傳達日本媾和委員（六日） 
[東京電]  
　　日本政府於五日晚間開定例内閣會議時可决選舉法改正案依據此項新律定區制爲小選舉區舊律納現行直接國税十元者得有選舉權新律祗須納國税三元以上即得有選舉權定額數爲四百六十二名（人數電文稍有不明）（六百） 
[東京電]  
　　内田外務大臣罹感冒後又併發肺炎症 
[東京電]  
　　一月下旬日本對華貿易出口一千一百七十四萬五千元進口九百五十萬三千元（六日） 
[東京電]  
　　朝鮮李太王之國葬日已决定三月三日 
[東京電]  
　　今日長崎中國街失愼房屋被燬者甚多 
[北京電]  
　　關於歐洲媾和會議中之中日關係聞徐總統之意見在採取充分穏當之處置務使中日兩國邦交不至因此有所妨害　政府有鑑於此次之事或將歐洲和議代表派遣五名之舉提出於議會而求追認亦未可知（六日） 
[北京電]  
　　政府决於今明日中在議會提出歐洲媾和全權委員五名之追認案基草案現已擬就據一般之觀測皆謂政府此舉在使國會負責任乃出於一時之應急策云（六日） 
[廣東電]  
　　伍朝樞等今日由香港乘法國郵船起程赴歐（六日） 
[廣東電]  
　　唐督軍致書於國會内容大致如左　解决時局應據法律不可專重事實問題當體西南全體公意（此處電文稍有不明）不許因一黨一派之利害關係爲單獨媾和之計不可以北方政府之命令處理各種問題會議條件概須電商於軍政府又關於法律上之主張如左　一由舊國會制定憲法選舉大總統請新總統施行新憲法據此組織新國會現在之新舊兩國會同時以憲法之力解散之　二自從國會非法解散後北方政府所借之外債須將其用途明白宣佈其未經國會同意者西南各省不負分任償還之責 
[廣東電]  
　　湖南程潛譚浩明對於軍政府改稱護法政府之舉已電致軍政府表示反對之意謂今日非爭論此種枝葉問題之時機而軍政府部内政學會派亦主張此説而不相讓致此事現在暫時擱置云（六日） 
[廣東電]  
　　軍政府任命唐繼堯林葆懌陸榮廷譚浩明熊克武爲上將銜（六日） 
[廣東電]  
　　昨日公布一月二十三日任命唐紹儀以下爲南方議和代表（六日） 
　　以上東方通信社電 
[北京電]  
　　東海接南唐總代表來電關於日本干涉專使發言權事已交錢閣愼重籌議（六日） 
　　上海平和通信社電 
[南京電]  
　　本晚七鐘唐紹儀宴北代表諸君於匯中飯店五層樓席問悉北代表將應朱召夜車回寗乃凂南代表中胡饒等出而挽留并言會議規則四條可以熟商藉示讓步之意北代表承諾一面公電朱總代表仍暫留滬一面推汪有齡李國珍二人回寗向朱報告情形并聞本晚北代表之行李等件均已運至滬寗車站因南代表挽留又復運回滬庽矣 
[北京電]  
　　劉鏡人電政府即啓行赴海參崴與中東鐵路會議 
[北京電]  
　　江蘇紳商函電呈拒運米出口 
[北京電]  
　　莊蘊寛應李純電請即日赴寗 
[北京電]  
　　北代表加入張紹曾將提閣議 
[北京電]  
　　張懷芝派赴漢口結束援粤總司令部事宜之洪祜昨已回京報告竣事（以上五日） 
[北京電]  
　　外内兩部協訂管理敵産事務局全部預算咨財部核撥 
[北京電]  
　　參陸處接濟鍾體道許蘭洲子彈已電告起運 
[北京電]  
　　奉黑豫魯晋閩鄂湘等省省長懸缺將簡張元奇增韞許世英王達沈銘昌汪聲玲叚書雲沈金鑑俟參院咨達之分治案發表卽見明令 
[南昌電]  
　　陳光遠電告七日抵省軍署已通知各機關準備迎迓（以上六日） 
　　以上中孚通訊社電 
要聞 
[巴黎會議之京聞英日聯盟宣告取消之消息]  
　　京津泰晤士報得巴黎電云萬國和平會議所發生最重要及非常之事績卽組織國際同盟及劃清國界而目下更有一重要事績之發展卽英國變更對待日本之態度是也據極重要界之消息云如美國反對日本佔據太平洋海島及中國之膠州等英國决表特别同情輔助美國云目下外間謡傳關於日本要佔太平洋海島等事謂嘗與英國訂有密約云此事完全子虚現得英國重要界發表之宣言云英國前與羅馬尼亞國法國及日本所訂立關於對待普斯利亞及太平洋島之條約由本年始一概取消因此等條約與國際同盟之宗旨互相抵觸又云英日聯盟原爲保護印度防止俄國恐嚇而起及後英國悉此政策爲無用之舉加以德國恐嚇不復存在英政府再無與日本聯盟之必要故於歐戰期中不用日本派兵助戰即認許英日聯盟不復存在之表證也 
[國際聯盟草案之提出]  
　　京津泰晤士報又得里昻路透電云今晚得各方面消息云國際聯盟會之草案將於下星期呈交和議會或於星期一日委員會提出又云現已切實擬定威總統旋美之先將公布其計畫若未能披露全文則確能宣示已爲重要强國認可之大綱總之其計畫業經脱稿無論如何當已表决採用經濟之法以懲罰犯罪之國禁止以潛艦爲戰事之器械限制軍裝以治安之應需爲止並修訂徵兵條欵只須維持軍隊足以保持内國至於國際聯盟之眞實機關尙未决定但關於組織之手續投票公决之權以及施行聯盟僵諭令機關之設立等事據報告已無甚抵觸之處現正與大小各國重要代表磋商而該聯盟會之計畫似符合於和約且人民對於國際聯盟會之觀念極爲滿意至於英美各界尤爲圓滿云 
[中日新交涉之外訊]  
　　京津泰晤士報略云近日日本因中國赴歐代表在和平會中將有宣布之件擬有對待辦法中國政府因之大起恐慌其所以恐慌之原因局外人實無從索解迨至一月三十一日晚始探悉此中之情形據政界緊急報告日本政府欲使北京政府禁止中國人莆在和平會中宣布中日秘密條件并希冀保存青島與山東之利權又據他界消息日本政府要求中國如不速電中國赴歐代表王正廷顧維鈞停止和平會中之活動日本擬以軍力干涉中國内事云云此中國政界近數日中恐慌之由來也又云舊曆元时北京外交部忽有一不速之客求見總長旋由司閽者曰擋駕此謁客則非見不可當由代理部務外交次長延入此客果爲誰乎即日本派駐北京之小幡公使是也此次來謁殊出人意外據所表示之原因即爲宣佈日本對於萬國和平會之意見其措辭即欲中國除許諾彼之要求外則不准致駁一辭開宗明義第一章即要求中政府變更中國代表所持之態度不准宣洩中日秘密條約於萬國和平會議中國代表必須歸聽日本之言以維持中日邦交如中國有貳心於此日本即實行以經濟之手腕以壓制中國許允與否即爲兩國邦交好惡之實徵如中國執迷不悟日本必先宣佈去年九月二十四日曹汝霖所簽畫之山東條約此在萬國和平會議中實爲中國極不利益之事云外部當允以緩商旋即趨謁總統同時曹汝霖與段祺瑞亦竭力主張退讓目下正在維畫中也駐京各國公使對於此事非常注意 
[南北和議進行紀]  
　　上海平和通信社消息云昨晚唐總代表邀請北方各代表筵宴席問皆尋常酬酢之語無足紀述惟南代表章行嚴胡漢民兩君曾與唐總代表商議修改會議規則内容據所探聞者錄其大致如下第一條原文爲議題由雙方總代表協定後始得列入議案内改爲議題由南北總代表協商意較混括第二條原文爲會議時由雙方總代表發言但隨時得委託分代表陳述改將但書删去第三條原文爲議案由雙方總代表認爲應付審查或準備會者得由雙方代表會同審查之認爲大體承認惟雙方代表審查之人數若干須由南北總代表臨時各指定之第四條無更動現已將修改情形轉達北方各代表聞北代表尙覺滿意當夜推定李國珍汪有齡兩君回寗報告朱總代表至如何答復詳情俟探聞再紀又聞南代表事務所擬設在黄浦灘前德國公會惟尙未定辦公處秘書長有内定盧信消息 
[朱啓鈐致唐紹儀冬江南電]  
　　上海總代表鑒三十日章胡彭王李饒諸代表來寗轉述尊意一地點在滬二會議時專由雙方總代表發言等語地點問題本易解决惟會議方法似應採取不分南北共同協商之精神當提出會議大綱辦法四條（一）議題由雙方總代表協定後列入議案（二）會議時由雙方總代表發言但得委託分代表陳述（三）議案總代表認爲應準備或審查者得開準備會或審查會準備會或審查會得由兩方代表聯合行之（四）準備會或審查會擬議事件仍由雙方總代表取决當對雙方代表詳述理由并面告胡代表卽晚回滬代達此項辦法决定後即可定期開會三十一日彭王李諸君回滬時又復請其轉達台端容納鄙見迅速惠復現逾三日未接來電不勝翹望特再電達希即見示爲荷朱啓鈐冬　唐總代表鑒冬電敬悉地點問題屢議未决現政府爲迅速開議起見電囑啓鈐逕與台端協商惟鄙意以所提會議辦法四項於會議進行極有裨益昨已電請從速見復究竟尊意如何仍希先行明示兹囑吳鼎昌王克敏汪有齡李國珍劉恩格江紹杰徐佛蘇諸君面謁台端詳述一切朱啓鈐江 
[唐紹儀致李純電]  
　　南京李督軍鑒卅電誦悉昨者章胡王李饒彭諸代表赴寗諸承欵待隆情厚誼感紉同深會議地點西南方面主張在滬歷經電北政府述明理由此時應定期開議俾時局早日解决應請公速商朱總代表等决定電復爲盼除電朱總代表外特此奉達唐紹儀冬印 
[李純復唐紹儀電]  
　　上海探投總代表唐少川先生鑒冬電誦悉代表諸公戾止招待未周方深歉仄辱承齒及彌覺汗顔純此次奉諭疏通專任查達一切應商事宜均取中央進止會議地點前者中央主持在寗命純轉商西林諸公迭接電復或云均可贊同或云不成問題當已轉陳中央在案初謂此事眞不成問題今我公旣注意及此並承矚速商朱總代表具見虚衷惟純現處地位對於此事不便儳言所盼諸公以國家爲前提早日開議解决一切問題而已至於地點以何爲宜應請諸公自行商之朱總代表决定可也特此奉復惟希察照李純江 
[鹽務署密令之外論]  
　　字林報略云皖蘇湘鄂之鹽商因鹽務署發第一九三五號密令咸大震動就鹽商所言各情觀之此直可謂爲大需索如果得手則將一再施行而中華民國之鹽商將無不受其累矣近有某鹽商親至字林報館謂北京有人發出密令囑查騐皖蘇湘鄂四省鹽商引票所索騐費極昻且諭鹽商力守秘密勿使鹽務署洋員知之云云字林報曾向各方面調查證明鹽商上述之言果皆確實按鹽商執票運鹽票係前清曾國藩所給發當時曾收票費多寡不同此後從不索費執有引票者亦無須註册或呈騐質言之引票已成世産除曾國藩所發之引票外尙有百張係端方督蘇時所發共計票數約有一千九百五十張鄂湘蘇引數較大每票五百引每年兩次皖岸引數較少每票一百二十引每引八百斤所謂鹽務署密令者註有一月二十二日期旦編有第一九三五號碼兹譯其文如下（譯者按密令原文已載登二月五日本報故從略）發此密令者亦知揚州鹽商接此密令必起反對故自覺不安乃派員南來當鹽商提出抗議之時正委員抵揚之日委員極力疎通迄無成效字林報復接到來文一件題爲勒索鹽商之手段其文略曰北京種種黑幕近來屢有披露但最近一黑幕則爲鹽政大員試行其敲詐手段欲得皖蘇湘鄂鹽商三百萬兩之鉅欵淮南鹽商共有前兩江總督曾國藩所給之引票約一千三百張執票引鹽已有多年雖國體變遷由帝制而改共和引票迄未發生問題即鹽務稽核署亦不過問乃鹽政某大員别出心裁巧立名目欲吸鹽商之脂膏實則鹽商縱有積蓄亦自勤勞節省而來引票迄來無恙而該大員竟欲查騐鹽商對於查騐並不反對惟該大員施其巧計引票每張索騐費銀二千兩計其總額數逾二百六十萬兩再查騐用費又須鹽商擔付需銀四十萬兩三百萬兩之數不爲不鉅故鹽商不得不以抗議書寄至北京該大員派員來揚從事疏通説明所以需索區區三百萬兩之故謂總統府索款若干又嚴囑鹽商此事不可使稽核處知之鹽商調查總統府是否需欵始知該大員曾於賭中輸去鉅欵耳查騐引票辦法先施行於淮南如收效於淮南即續施於他處此誠迅速致富之奇術也以上皆來件之言又據鹽商云揚州鹽商與北來委員會議時委員解釋查騐引票所需之用費約銀四十萬兩平均計之引票每張須攤付二百兩如鹽商能將此欵先行籌付則正式騐費可望减半云云按此事極爲可疑如此令果得鹽務署總稽核員之同意則何必自稱爲密令委員何以囑令鹽商勿使稽核處知之而鹽務署又何以願先收用費四十萬兩減收一百三十萬兩之騐費種種疑竇令人費解且此令等於法令非由總統明令公布不能發生效力從任何方面察之此事亟須澈底根究如鹽商之言果確則直爲需索之行爲苟任其施行有效則遲早之間需索手段又將施於他方面矣 
[私運蘆鹽之原因]  
　　近日屢傳緝獲湘省私鹽然其原因可謂半官半私因湘督張敬堯前曾有官運蘆鹽接濟岸銷之請經湘岸運商反對願報効湘督二十二萬元將官運取消改歸商運查湘省本係淮鹽引地湘商所領鹽票又係指運淮鹽清末淮鹽缺産借運蘆鹽爲一時權宜之計然此次湘岸借蘆始意雖出湘督而湘督旣得報効後當然可以停止乃官商乘此機會仍擬車運八十萬　冀以朋分利益聞每擔加售價一元計得八十萬元二十萬歸湘商近聞湘商中有急功好義者謂湘省當兵禍之餘民不堪命不能再添此意外擔負以供人當局自肥來電反對未識結局何如也 
[舊曆新年之北京（靜觀）]  
　　一般社會心理對於舊曆年節仍具有最濃厚之趣味極肫摯之感情而不稍改變斯則大可異矣北京爲全國首都中央政府號令悉出於是然卒不能以官府之勢力轉移一般人民之心理　竟此等心理因何不能改變自是别一問題而記者職務惟在紀録北京舊曆年節之各項事實俾考察風俗者有所觀覽焉 
　　普通社會有一趣語謂新曆年者官家之年也其意以爲機關放假電彩高懸皆屬官家之事即互寄賀年柬帖亦以各官廳之職員居其最多數稱以官家之年甚爲切當舊曆年各機關均放假四日自三十一日起至二月三日止所以起自三十一日者因是日爲舊曆除夕俗有祭祖及家宴之事亦尊重舊習慣也每年官廳俸給值舊年關均係提出先發今年亦然聞步軍統領衙門及他一二機關並有二月薪水預發者若中國銀行則同時發出三個薪金各行員更覺樂觀尤有一事爲服務公家各員所欣喜者則薪金搭現成數加多且同時票價暴漲也一月以前據一般人士所推測無不謂中交京鈔一至舊曆年底必跌落至四角或三角不圖現象乃大相反除夕每元之價尙有六角四五元旦亦然不久且有兑現希望此亦賀年聲中助興之一事矣 
 
 

Page 7

 
 
新曆年北京住户無一家換貼對聯者一至舊年則大街小巷無不煥然一新書春之帖除夕以前到處皆有更有一事爲往年所罕聞者則爆竹之聲是也蓋北京自元年兵變之後居民無不膽戰心驚聞爆竹而思槍砲不免痛定思痛自此以後數年之間爆竹之聲絶少人民固無此等興趣而警廳亦一再發令禁止謂天氣乾燥易起火災今年則一夕以前之所爲響聲四起通宵不絶亦似北京市民含有無限快樂之情藉此爆竹之聲以傳出者豈因世界已慶和平國内亦將統一兵氣銷爲日月人民安樂可期乎 
　　寒風凛冽春氣雖回冰雪猶在最苦者莫逾於一般無衣無褐之貧民警察廳及步軍統領衙門預爲籌集慈善捐欵若干購備寒衣多套雜糧若干均於舊曆年前分别發放城内及四郊貧民人得衣一襲雜和麵十斤乃能優遊卒歲矣 
　　商家習慣皆以舊曆爲結賬之期自元旦起休息半個月店主慮夥友因飽食而嬉或有不正當之娱樂也乃備樂器一套（粗笨之鑼鼓等）准其隨便鼓弄各飯莊大都元旦歇業但稍帶新式者則仍營業如故且因年節宴會之多轉覺生意盛旺戲園舊曆十二月底歇業八九日元旦開演北京人民之習慣元旦無事多往聽一二齣戯俗稱瞧開檯戲但是日之戲做作多無甚精采今年游戲場比之往年尤爲熱閙新世界利市三倍此外若城内先農壇亦由公家加意點綴立臨時游戲場一所設備新鮮景色不少廠甸一帶如海王村公園及各廟内古貨之攤舖較之往年尤多各處廟會多特加會期前門夜市亦然 
　　各學校放假期凡屬敎育部直轄之校如北京大學高等師範北京師範女子師範等新年已放過十五日舊年則只放五日其他如京師學務局所轄之中小學則嚮年之放假期特别延長適與部轄各校相反同在一北京何以不能一致此亦可異之一事矣北京大學於舊曆正月一二三日特開游藝大會内分十六部設備極爲整齊所演新劇尤爲出色惟每劵售價現銀一元説者謂其稍貴然該會目的在籌集畫法研究會之基金聞此次售劵不多開銷甚鉅收支相抵剩餘無幾敎育部所設通俗敎育研究會平昔成績可觀今擬利用舊年機會大施講演現已組成多起 
　　清室今年舊曆年關亦有一二可紀之事宣統於元旦御乾清宫受賀先期即發出禮單首列者爲民國大總統代表其次爲蒙古王公再次爲宗室再次爲大小官吏每年清室有封印之舉今年則廢除舊例此議發自世伯軒謂宣統年號雖存若亡一般均已改用民國年月封印之舉可以不必故已分别傳知但復行此受賀禮何也 
　　元旦日天氣晴和出城游覽之人如正陽宣武兩門車馬雜　　擊肩摩記者亦曾游覽一番歸而記此時正下午十鐘户門暴竹之聲猶隆隆未已也 
[外交界近訊修浚遼河之商議]  
　　奉天修浚遼河上游工程一案係英公使向外交部提議之件文中用外交團領袖名義援照由東海壩成案請求政府舉辦外交部曾經咨商財政部兩部磋商多日關於經費一層尙無一定辦法近日遼瀋道尹呈請借用關税以將來船舶之收入爲擔保分期償還並由政府酌量補助目下此議正在交涉中外交團方面亦有允許之意 
[洋商内河小輪微堤岸經費之交涉]  
　　江南水利局江北運河工程局會擬内河小輪微收歲修堤岸經費章程呈由江蘇省長轉外交部咨商各公使略謂長江内河商輪向例撞壞堤岸勒令賠償惟外洋小輪未能照辦現擬無論華洋小輪以後行駛内河均須納費一以免鄉民藉端釀成交涉一以免内河失修及華商之反抗聞日内卽可向外交團要求承認通飭遵行 
[瑞典新公使之覲見]  
　　新任端典國駐京公使柏古通覲見其隨員伯爾格隨入覲見先致頌詞云大總統閣下本公使代表本國大君主陛下晉謁貴大總統閣下謹呈任命本公使兼充駐貴國全權公使國書至深榮幸本國大君主階下曾命本公使將其無上尊敬及實心友好之意陳明於貴大總統閣下之前而本公使唯一之任務在中端兩國邦交益加敦篤幸荷貴大總統閣下之眷遇及貴國政府之惠助得全使命此爲本公使所切禱者也謹頌貴大總統閣下政躬安泰貴國國運昌盛大總統答詞云貴公使奉貴國大君主陛下欽命兼充駐華全權公使親遞任命國書本大總統良深欣幸復承貴國大君主陛下命貴公使向本大總統表示親愛友誼之忱無任欣感本大總統久聞貴公使盛名兹由貴國大君主陛下欽選榮任使節中瑞兩國睦誼定必日益親密本大總統尤爲歡慰本國政府自當推誠相待俾盡厥職此爲貴公使所可確信者也兹頌貴國大君主陛下幸福曁貴國國運昌隆並祝貴公使福履康泰 
[荷蘭駐京新使之略歷]  
　　荷蘭新任駐京公使谷丹德氏已於一月十八日乘輪船音蘇林特號由盧特丹放洋前來北京京任谷丹德氏當一九零九年爲駐京荷蘭使館譯員同年陞任參贊曾任代理公使翌年調赴波斯充當公使在任五年調駐俄代理公使俄亂後回國其人係熟悉東方情形又爲傾向協約國者 
[東京通信（心危）]  
　　日本議會中之對華消息 
　　一月二十一日日本議會開會爲政黨内閣接戰之第一遭原首相演説之第一聲卽爲日本對俄及對華外交方針其關於我國者謂中國南北爭執久結不解今漸傾向和平帝國政府與列國力謀協調對俄對華毫無野心對俄則以誠意竭力謀其秩序之恢復對華則仍重視門户開放機會均等主義力圖中日親善以外無他意也云云以前閣員演説恒自稱本大臣而原氏則只稱余表示其平民内閣之精神頗爲一般所嘉許繼原氏而登壇者爲内田外相演説頗爲冗長其中對華外交云日本政府因中國南北乖離久不解决不惟有害中國之安寗抑且有損列國之利益遂與英法美義諸邦於上年十二月二日對南北雙方爲友誼的勸告又鑑於中國内訌之現狀往往對於日本之對華借欵惹起誤解於中國前途統一之促進不免有阻撓之虞中日兩國或均有所不利故政府暫停借欵及其他財政上之援助至日本國民在華財政經濟之企圖其認爲正當者政府决不强阻以害其進行也現在中國南北和議漸有成熟之望惟政府所切望者中國各方面之政治家勿以感情用事拘泥於法律論之末節故背友邦之期待日本對於隣邦之中國絶無領土的野心無論爲有形無形之行動均不阻害中國國利民福之發達且中日兩國須謀永遠之親善圖眞實之諒解以公正共益之方針爲基礎對我隣邦盡其友誼庶中國得發揮其國光增進其民福是以於歐洲講和會議關於中國問題以公正友好之精神措置之如膠州灣租借地於日本由德國獲得其自由處分權後已於大正四年五月二十五日交換關於山東省之中日條約公文當遵行所列條項以該租借地歸還中國也日本經濟的生存上有不得不仰中國豐富資源之接濟余固信中國朝野决不吝其援助日本對於中國亦願爲財政經濟之援助云云報知新聞評之云内田外相對於南方之忠告以爲毋再拘泥於法理之末節云云誠不可解夫南方政府之成立其最大目的在護法而已何以内田外相敢斷言其爲法理之末節其見解之確否誠非吾人（日報自稱）所得而知也 
　　二十二日憲政會之急先鋒望月小太郎質問外交及財政方針其關於中國者云中日外交連年以猜疑之故屢遭失敗當中國革命初起内田外相列席於西園寺内閣曾表示反對態度其猜疑之根亦基於是今停止借欵誠可欣喜而僅爲一紙之聲明烏足以使中國人釋其疑惑如曩者寺内内閣與中政府締結中日軍事協約至今尙存實爲其生疑之原因今戰事已了已無軍事協約之必要政府果以現在爲可以撤廢之時機乎政府旣已聲明停止借欵於借欵内容未嘗一言而現内閣成立後已爲中國提出三百萬圓今又繼續提出三百萬圓均爲事實與政府聲明之方針豈不顯然矛盾勸告協妥其目的在使南北融和誠如政府所言而南北之爭實爲北方軍閥主義與南方民本主義之衝突敢問政府對於妥協方針若何又寺内後藤爲破壞中日親善之人蒔其對華致疑之種子者也現内閣乃推薦之爲外交調查會委員以此致疑之人當應機啓活之任試問政府所持者果何理由乎豈現内閣於外交上亦將傳前内閣之衣鉢耶云云一篇演説痛快淋漓頗足以鼓舞議場士氣原首相答稱中日外交失敗其禍根之種實在大隈時代外交調查會之設實爲收拾殘局内田外相答稱（一）軍事協約兩國問約定不許公表故此難於置議（二）吉林黑龍江森林借欵等純爲前内閣之事現内閣不能負責至該借欵尙非正式契約（三）南北妥協問題南方代表現已選出政府當然不再進而干涉其内政如督軍撤廢等問題乃其内政日本無由干涉云 
　　二十三日衆院預算總會國民黨鈴木梅四郎曰日本外交以中日提携爲中心而往往使中國生反感未識政府之意見若何内田外相答稱予亦頗重視中日關係如兩國親交太密反恐得不良之結果故莫妙於不卽不離也若庚子賠欵前内閣已有聲明欲放棄權利但亦不能不附以條件如用爲敎育病院等經費云 
　　二十四日貴院開會有高橋作衛質問西伯利亞鐵路管理問題大致謂中東鐵路烏蘇里鐵路若爲共同管理有害日本之旣得權日本於出兵以前卽有此殊特之權利何以出兵後反而削減日本出兵數較歐美爲衆犧牲亦多何得與歐美之權利相等内田外相答稱西伯利亞鐵路問題實由於共同出兵該鐵路完全爲俄國所有故其性質上以共同管理爲宜至於長春至松花江鐵路管理問題乃自大隈内閣開始能謂爲旣得權與否殊屬疑問又氏答松本誠之質問云中東鐵路爲中俄合辦事業他人不能支配管理惟以出兵爲保護同胞之故是以於管理上不得不取相當之方法焉（未完） 
[陜西問題之近訊]  
　　陜西戰事依然未已北得于右任覆李蘇督書云秀山先生大鑒前奉惠書關切陜局至爲感紉惟自南北停戰令下後陜西竟變爲惟一戰場矣龍門面望愧無截斷津浦之力致有今日言之滋痛許張入關張接東路防務替出陳劉之兵開往省西與我軍相持於興武盩　之間激戰將近二十日許蘭州移駐重兵於咸陽興平節節壓迫涇原愈接愈近接戰在即世之賢者初號於衆曰停戰議和繼則曰議和停戰一轉移問陜民竟不堪擾是北京爲陜計不欲以和而欲以武力非爲剿土匪而欲佔地盤也夫此次議和欲使中國有永久和平之希望則所謂督軍護鎭各使皆當一一還其僭竊之權於國民復何地盤之有議和倘不能根本解决文治派無法以制武人之跋扈則神州大陸惟有淪胥又誰能竊片壞以自娱執事爲倡議和平之領袖故敢放言及之右任歸陜豈爲自計倘三秦秩序有回復之日海上藏書十餘萬卷如不南歸誓諸天日今則雪涕興師實非得已一隅戰事牽動全國阻礙和平有尸其咎者矣此間電報不通謹函陳明祈鑒察爲幸專肅此頌軍安于右任上言十八號 
[湘中之和平消息]  
　　湘議會駐省各議員以此次南北戰事時及兩年湘省以地當南北要衝故受禍獨慘現在和平會議不久開始所有湘人被禍慘狀以及種種善後問題自應訴之和平會議請予提前解决爰開會决定公推該會正議長彭兆璜爲該會代表即日前往寗滬上書李督及和平會議請主持正義解此倒懸昨已電告李秀山唐少川朱桂莘及南方湘籍代表章士釗彭允彞北方湘籍代表徐佛蘇諸氏查照並函達全國和平聯合會 
　　湘省和平期成分會前接總會養電請派代表一二人赴寗共商促進和平方法當即通知全體會員於二十四日下午開選舉代表會議是日開會由各會員公推沈克剛陶懋頭充任此項代表並催其早日首途以便與各省代表接洽此外又推定該分會文事主任楊榮交際主任朱章隨同前往 
　　張敬堯以現在和平會議不日開幕此後當無戰事可言所有前敵司令部撫慰處應即撤銷又以湘省屢遭兵禍善後事且極爲繁重爰議决將撫慰處改爲湖南善後籌備處委任撫慰處會辦徐清泰爲處長又令徐氏商請湘省士紳發起善後討論會現已由張駿擬定公啓簡章並邀合全體士紳在撫慰處宴會一次到會者共及百餘人對此均極贊許不日即將具呈督軍請予察核立案 
　　湘督張敬堯前得政府通電謂此次和平會議各省督軍省長不妨派員旁聽云云當以和平會議旣將不久開始爰委任湖南第一混成旅旅長張敬湯赴會旁聽並飭先赴寗垣進謁李督昨張已起程前往矣 
[川西劉存厚部之分裂]  
　　陜南戰事現已實行停止劉存厚鍾體道各軍仍恢復其寗羗沔縣原駐地點吕超彭斗勝各隊亦仍回復昭廣陽平朝天各防此次一場惡戰可謂無謂甚矣劉存厚之軍雖在陜西獲勝而留在川西者則又大失敗蓋劉氏北走時留有劉成勛陳洪範楊肇錫舒榮衢各隊劉陳早附南系楊隊亦爲劉所吸收一年以來所存留者只舒榮衢一師前經熊任爲援鄂而舒尙不動劉成勛調停亦無效現則因勢情逼迫不得不宣告分裂矣舒部廖旅於今年陽曆本月一號率全部向隆昌自井間之牛腹渡移動靖國二師長劉輔臣接報即派兵飛向該地酌情處置并電省城總司令部請示辦法尙未奉復旋接廖部派員持該旅各軍官署名公函前來叙明該軍饑窘萬狀并云該部旅團營長前在仁壽會議結有一種條件無論如何艱窘均須耐守至七年十二月三十號如上峯仍無法維寺即實行瓦解其瓦解之法即將所部率交友軍接收旅團長一律解職以示身爲正式軍人不忍糜爛地方之意此條件因該軍欵項祗能供給至七年十二月三十號之伙食故也劉輔臣氏鑒其實情出城躬向該官兵等演説安慰該官兵等僉云吾輩一年以來忍饑耐苦莫不思保全軍人一線之資络兹得師長安慰吾輩誓實心歸向以副司令保川之至意復聲明該軍隷屬舒師長皆極端服從一年以來忍饑耐苦幾至一日一餐而不可得此次之舉並非背叛實以前有條約云云劉師長允予完全維繫而散次日劉師長即奉到熊總司令命令將前屬舒部之廖縱隊改編爲旅聞廖縱隊計有步兵兩團砲兵一團輜重兵數營尙有預備隊若干此外舒部之鄧縱隊現亦奉令改爲獨立旅該縱隊尙有騎兵步兵三四團可編成一混成旅官兵皆無更動至吳慶熙之一縱隊則經總部派員到仁收束聞有歸入第一混成旅之説舒榮衢已經熊總司令聘任爲總部高等顧問舒於十號與第一混成旅向育仁旅長回仁壽一行不日尙須到省會同呈明交代事宜説者謂舒部此次之受影響實緣防地太狹籌欵太多經仁井榮威各縣紳民紛紛控告之故云 
[漳厦最近之雜訊]  
　　厦門近來糧食問題大起恐慌每擔米漲價一元餘其米價之高昻幾與七月間戰事方殷時相若細查其漲價原因一因有人私運大宗糙米出口致内地米糧缺乏其營此種米業者爲某號獨家包辦派人向石碼内地一帶採辦有帆船運往台灣每擔中獲利七八角二因洋米不能入口閩省山多田少米食從來不敷每年皆由安南仰光等埠洋米及蕪湖米運厦接濟乃近來外洋儎資起價而其原處米價亦起致運來不能和盤故此厦埠米價日見昻貴即此原因也 
　　漳州陳炯明對於地方市政及公益事亟亟進行前下令各學校集合開運動大會準舊曆元月舉行漳城軍隊如雲於學校校舍未有駐一兵一卒者仍依舊開課其經費亦照常撥給漳城道衙後有一片大荒土凄凉不堪現陳炯明召集工兵隊數百名每日在該處工作遍植花木配以亭樹闢作公園該荒地約數千畝闊地連七星墜池老鼠亭（此二古蹟乃朱文公所建築者）該二古蹟亦圈在内藉便保存 
　　同時南軍第四支隊司令洪兆麟以漳州石碼間交通僅恃帆船來往實多不便發起漳碼輕便鐵路及龍岩至漳州輕便鐵路先籌經費二十萬元漳州石碼商會各擔認一半從石碼至漳州先開工建築然後築至龍岩現正從事測量石碼一埠爲漳厦交通之樞紐距厦六十里離漳三十里商業本極繁盛他日路政告成其貿易之發達定難限量也 
[皖財政之現狀]  
皖省財政異常紊亂自財政廳長劉吉甫到任之始即將蕪米釐公債三十餘萬元存放中交兩銀行生息藉以自肥而公家無欵時反向銀行借用公家借銀行之欵息金八釐公家放銀行之欵息金四釐在銀行爲營業固屬如是而公家則已損失不資矣客歲七八月間財政支絀尤甚比時曾向中交兩行曁天津正金銀行商借一百二十萬元議定四個月後以田賦收入歸還迨期届未能照付乃商之展限一月即以陰曆年底還清故當舊曆除夕之前數日因銀行追索急迫劉無法可施乃商諸軍需處長陳美齋暫在軍餉内提借四成又商諸各機關將以前欠發經費先發二成惟每月通知書抵押銀行所借之欵息金（共三個月）暫由公家籌給於是遂將該行之欵敷衍過去但蕪米釐公債之欵係爲償還某洋行之用查皖欠該行債欵業經財政部商定按年籌還三十萬兩分期交付七年度應還之欵連滙費雜用大約四十三萬元 
　　另一報告云皖財廳長劉鴻慶將米公債存行私放利息一案業經罰辦不料龔總長已據實彈劾將不僅罷職了事其繼任者已簡淮關監督胡思義聞胡不日即將來皖 
[杭州快信]  
　　閩訊童葆暄有撤銷援粤副司令改充剿匪會辦消息此間和平期成會定七日下午召集會員在杭總商會開會籌議進行事宜並公推代表一二人於二十日前赴寗報到 
　　高審廳昨通令所屬以各廳學習生學習書記官及錄 
事等請假日期不得概援部頒支薪條例辦法應一律扣除产會計主任存儲留充辦公勤奮人員奬金 
　　雲和知事杜坦之景甯知事陳景元會銜請通緝在兩邑交界嶺根地方拒捕傷警之花會巨魁周紹文已飛令各屬遵照（以上五日） 
　　援粤浙軍上年因傷病身故者家屬紛請給卹督署以無案可稽已令童保暄查明册報俾便彚咨辦理 
　　臨海知事會同省委王寳誠呈報海門公娼已於上月杪一律實行驅逐惟前收捐項沿自清季更替頻仍未便輾轉深究 
　　駐溫州第六區統帶梅占魁呈報所屬樂清平陽等處雖接壤閩境時有漬匪竄入惟因防務布置周密地方尙形安謐 
　　浙籍衆議員王錫榮有任湖南財政廳長消息王現已回浙約本月二十外起程北上 
　　浙路股欵清算處陰曆年假停止辦公七天昨已照常掛號一律付欵（以上六日） 
[南京快信]  
　　朱啓鈐吳鼎昌昨日下午一時晋謁李督密談數小時至下午五時始興辭出 
　　施愚已於昨日晚車先行由滬回寗即謁朱總代表密談一切聞吳鼎昌今日蚛早車又赴滬 
　　中央昨復電李督允派張瑞璣赴陜辦理劃界事宜張紹曾派充北代表聞已確定 
　　北京和平聯合會會員三十餘人昨日乘津浦車抵甯籌備事務所派員一律招待 
　　李督跌傷已痊昨日照常見客批閲公牘並已電京銷病假 
徐東海昨來電慰問李督傷勢 
　　軍署日顧問多賀宗之聘書期滿現由李督電呈國務院照准續訂二年月薪四百元 
　　李督派本署一等書記官唐愼坊赴南通謁張季直聞係爲米禁事有所商榷 
　　政務廳長蔡寳善由齊省長派赴北京商運米弛禁事齊少長辭職有汪瑞　繼任消息 
　　齊省長派伍支濤赴龍河會勘水利 
　　熊正瑗應李督電約准明日早車抵寗 
　　張一鵬昨過寗轉津浦車北上 
　　馮國勳昨日晚車由寗赴滬 
　　宋育德今日午車赴滬 
地方通信 
[蘇州新市董之辭職]  
　　蘇州市公益事務所董事近由縣　　任員哉安陳公孟陸清輪充任已誌前報兹悉市民協會於本月四日邀集該董等開會討論籌辦市立電燈公司事員君聲明已向縣署辭委俟縣復後再議當經公决定本月六日再開會議又聞門外同仁堂向歸市董汪炯之經管現由温知事另　省議員宋銘勳錢鼎管理 
[公賣局長之更迭]  
　　蘇城三區烟酒公賣分届長吳禧素近奉省局訓令撤委遺缺委任林西屏接充現新任林局長已於本月一日到蘇假寓　門外惠申旅館定於十六日視事 
[保墓會之關防]  
　　蘇城保墓會會長吳蔭培日前具函　　略謂近來時有假借該會會員名義在外敲詐鄉民情事應請出示嚴禁並製就會員徽章以備隨時查墓之用云云現事　棟坡知事核准頒發韵示張貼各鄉 
[鎭江德僑預備回國]  
　　留居鎭郡这德僑計有男女十餘人現聞政府有實行驅逐回國之令俱已收拾一切預備動身凡　重物件不能携帶者託亨得利洋行訂期拍賣變價以充路費 
[洋商躉船遷移]  
　　鎭埠英商太古怡和兩公司之躉船向設於蒜由左近現因該處陡漲沙灘兩公司上下水輪船不能傍泊躉船卸貨搭客殊形不便太古已租定美最時碼頭怡和亦租定招商碼頭上首之地爲兩躉船遷設地址約在本月底即開工建築 
[陰曆新年景象]  
　　陰曆新年鎭埠各商店仍循例歇業各機關亦休假三日中國交通江蘇各銀行自元日起至四日止停公四天正月初五日起繼續開市西門外京坤新三劇社同於元旦日起開演座客擁擠熱閙異常此外金山雲台山北固山等處游人如織而賭業即乘此大開倪縣長則通令各警區禁止放爆仗云 
[揚州知事考查警政]  
　　江都四境遼闊鄉警察多至三十餘所　知事於二日親往各鄉查察警務狀况及警員良麻以明　頓先往仙女鎭循序考查署中公事暫由一科婁同書代行職權 
[安慶馬聯甲仍赴樟鎭]  
　　安武軍前敵總指揮皖南鎭守使馬　甲前因贛紳有公舉彼爲贛督之説遂回蚌埠向倪督疏通刻因此舉不成事實而贛防仍未撤消奉倪督面諭仍回樟樹駐守故仍乘安豐兵艦上駛由蕪過皖並未登岸逕行赴樟 
[召集臨時省議會]  
　　省議會常會期原定四月一日召集頃聞省公署咨行該會本年會期提前召集該會已函致六十縣各議員從速到省定二月二十二日開會惟此項開會旣非特别會議又無重大事端僅言討論財政殊難窺測説者調仍爲鹽斤加價問題重行討論云 
[軍人之竭忱祝壽]  
　　倪督軍生辰在舊曆正月十三日所屬羣僚每年有恭祝之舉本年倪督軍預告所屬概不受禮免招物議乃軍政各界依然赴蚌循例祝壽又因倪督不收禮物遂公集三千元特聘請京都名伶蚌演劇藉甲祝忱 
[派委會勘水利]  
　　江蘇泗陽縣屬之安河每值春夏之交河水泛濫該縣灘民受患甚巨現在該縣灘民已糾集夫役二三千擬將安河下游開决並派練勇持械彈壓惟安河開决泗縣首當其衝該邑東境人民大起恐慌羣起反對雙方爭執勢必釀成巨釁昨經齊省長電知安徽省長請速派員前往會勘省公署准電後當即派委水利局王會辦星夜前往會同泗陽泗縣兩知事踏　明白妥爲辦理並電復齊省長請轉飭泗陽縣知事約束灘民毋任滋事 
雜評一 
[公理（默）]  
　　世界人類之秩序所以維繫不敝者惟此不可屈撓之公理世界人心之趨向所以必歸一致者亦惟此不可屈撓之公理故背公理以行事者自亂者也違公理以待人者自欺者也數年來之世界擾攘至此不過因一二强國恃强權而滅視公理耳卒之强權滅而公理仍得昌明於世界公理旣已昌明則凡昔所視爲擾亂世界之種子如力迫勢取利誘與夫種種隠秘等事自不致再能活動於世界斯時而欲利用之以冀其成功者非世界之至愚者歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[太平洋運費鋭減]  
　　英文滬報云日本各航業公司現減收由華赴美之運費每噸減至美金十元採辦中國貨品至美國者聞之當大欣喜美國所定之官價每噸係美金三十元但私價近已減至二十元日爲爭生意計大貶其價每噸僅收美金十元廻憶去年十一月間美國規定運費每噸七十五元旋減至四十元繼至三十元今將由三十元落至十元已可見太平洋航運競爭之烈矣 
[函轉顧維鈞之十碼電]  
　　主張税法平等電已呈美總統 
　　江蘇交涉員陳貽範昨日致上海總商會公函云逕啓者昨奉歐洲議和委員駐美顧公使由法遞致尊處十碼電一通兹特譯送即請查照並乞轉致張嗇老爲荷此頌叶綏附抄電文如下　十碼轉張嗇老朱葆翁沈蓮翁均鑒上威總統電即代遞兹接美外交部面稱張公等陳中國關税自由權電已轉呈總統以張公等誠信相寄甚感凡關中國福利當盡力等語各商會均此顧維鈞一日 
[請還賠欵興學研究會定期開會]  
　　請還賠欵興學研究會因蔣夢麟郭秉文二君已自京返滬定二月七日（舊曆正月初七日）星期五午後二時在江蘇省敎育會開會報告在京接洽情形並商議代表赴歐手續昨已印發通啓請各會員届時到會矣 
[甬商電請劃一關秤]  
　　寗波同鄉會昨致北京電云北京大總統國務院税務處鈞鑒商貨出入鎭海常關往往以分量溢額議補議罰横遭漏税惡名負屈已久伸訴無門兹蒙克税務司派員較秤該關用秤確係十四兩三錢輕秤當電禀總税務司核准另易新秤概與洋關一律商人含枉得直歡聲雷動查浙江溫州常關及上海常關所用之秤均與洋關相同即該關稱棉花磁器之秤亦與洋關符合參差錯雜不獨違反納税平均之原則其如民國政體何我大總統總理總長督辦體恤商艱無微不至叩請迅飭浙海關孫監督尅日實行以重税法而服民心迫切上呈旅滬甬商處和德鄔卓然周光昕毛雍祥方積蕃叩魚 
[海關稽查西員之請願]  
　　大陸報云上海海關稽查科西員因不滿意於目下所處之生活狀况特於星期二日晚間在新關總會開會討論呈請當道改善事宜擬定所需各欵内有增薪等事翌日謁見税務司陳述一切税務司雖未允代達北京惟謂彼將自擬一條陳上諸總税務司聞外埠數處稽查科科員對於上海此舉深表同情擬加贊助云 
[海關監督之交替]  
　　新任江海關監督姚文敷因迭奉中央電催迅速赴任故於前日赴寗省謁見省吏後當日返滬函知前任馮監督於昨日（六號）上午十時隨帶員役赴監督公所履新當由馮前任將移交公文印信飭總務科馮彞吾送到實行交接云 
[省議員函陳監視焚土情形]  
　　江蘇省會所派監視焚燬存土之議員黄炎培朱紹文周承基謝芝光馮世德覆省議會函云敬覆者前月六日接電派往監視騐焚存土又接焚土專員張一鵬送到監視騐土焚土入場劵每人各二紙當以騐焚手續歷時頗久乃集同人支配時日輪值監視自前月八日起至十五日止將怡和洋棧所存大土四百四十八箱及小土一百九十四箱騐訖於十七日至二十日在浦東海關望臺所建四座土窰内分日焚訖後於二十一日至二十四日將沙遜棧所存大土五百六十五箱移入怡和棧内騐訖於二十五日至二十七日仍在前窰分日焚訖前後兩次共焚大土一千零十三箱每箱四十個惟内有兩箱共缺二十九個又一箱切去圓片七個計重各減數兩又騐焚小土一百九十四箱計重一萬九千二百七十斤十二兩查此次焚土爲吾國禁烟之最大决心其價值在二千數百萬元以上中外人士注意尤多每日自上午九時起至下午四五時不等同時蒞場監視者除本會同人外並有省敎育會上海總商會商會中西普益禁烟會全國禁烟會本埠新聞界京津團體各代表曁督軍省長公署委員滬海道公署交涉署上海縣署地方檢察廳淞滬警察廳長官或其委員駐滬外商及領事等查騐手續係由焚土專員及部員江海關税務司帶同中西化騐技師員役逐箱開拆傾入木筐大土點騐小土過磅並於每箱抽劈五六七八個不等公同傳觀擇要分别化騐復行裝箱封緘以時起運焚燬炎培等素乏鑑定印土知識然日從事於觀形辨色聞聲臭味之中覺所騐所焚之土尙無差異此對於物質監視情形也惟查所焚大土箱數雖與所報箱數相符而内缺二十九個又切減七個之分量若干小土原存五百四十九箱半稱重四萬七千一百二十四斤除售交協濟公司二萬八千一百斤外應存一萬九千零二十四斤今稱重一萬九千二百七十斤十二兩較原數溢出二百四十六斤十二兩詢係土秤分量重於關秤所致然據聞土秤每斤十八兩二錢關秤每斤十六兩四錢果爾是關秤適合土秤九折而强則溢出數當在二千數百斤是又不止二百數十斤之差此事正在張專員揭參之中將來當有正當解釋是以未便查考此對於數量監視情形也奉電監視合陳巓末敬請察核再本會係國務院指定監視之團體除由張專員呈報外可否由會將派員臣視經過情形電復國務院察照之處（省敎育會已逕電矣）敬希酌裁此頌議安 
[戊午各業盈餘之調查（四）呢絨業]  
　　歐戰未停以前英美各國呢絨之價頻漲戊午上半年滬上業此者皆可獲利自戰事告終後雖在冬季因存貨多天氣暖且有大批東洋毛絨圍巾等貨來滬致英美貨之銷場略呆價亦跌去十成之二至年終結賬盈餘最多者爲仁義公等號約餘二萬餘金其餘二三千七八千不等惟一般掮客字號只敷開支而無餘利今將所聞各號之盈餘牌號列下　仁義公二萬　全記（呢絨一部份）一萬五千　公興　咸昌　生記均一萬金　綸新一萬五千　泰和利八千　華新公司一萬五千　又新公司三千　華綸二千　中致二千　元泰五千　春和永五千 
[酒行]  
　　南市各酒行係專做牛莊高梁燒酒等批發者近年來受因種種捐税加增市價有增無減以致銷場减少去年牛莊等處來路亦不湧旺故同業獲利不能十分滿足兹將盈餘各牌號調查列下　同昌福四千兩　莊恒升三千　萬春三千　恒義二千　裕大和一千五百　裕和二千　恒愼二千　洽記一千　同吉同義和裕豐永益順恒均平平 
[白蠟]  
　　該業向以對外銷路爲大宗去年歐戰雖終止然海舶稀少洋莊全年未見活動至於對内銷路各省兵連禍結銷場有限川省産地出數亦不旺是以該同業中除客帮外行家十餘家獲利殊少本年新開有宏大一家兹將盈餘各牌號録下　寅大三千　程達記三千　椿裕盛二千　潤記泳二千　同春二千　其餘各家均平平 
[籌設浦東大紗廠近訊]  
　　浦東大紗廠現方籌議購買相當基地預備興建廠基等情迭紀前報兹聞已由北京農商部准予立案並特派專員曹子猷來滬調查開創情形及股本若干旋經發起人曹永清定期邀集南方各股東籌商滙下股欵暫存中華銀行俾得購辦機器廠地等隨時劃用一俟手續完備卽須偕該專員北上再與北方各股東接洽商議滙劃股本云 
[關於營口銀法之公函]  
　　上海總商會昨接奉天遼瀋道尹公署公函云敬復者准貴會陽電據沙船號商函爲營口滙貼加冒數百兩遠商吃虧愈深營商架空益甚請再申前禁實行八十一元定章以維市面而恤遠商一事當以營口銀法現正極力維持於庚日電復計達台察兹詳言之查營口申銀匯貼之大小與爐銀價值之漲落表裏相關所稱匯貼加冒數百兩係屬事實自無可諱但其原因即在各爐商所放之銀碼過多虚不抵實以致銀價日落而匯貼於是乎冒漲現已對症下藥勒令各爐商一律緊碼（即少放收縮之謂）不准多放并飭擬實行監察之法如此根本維持但使銀碼一緊價值提漲則匯貼自然低減此固有立竿見影之效也惟近數月來上海銀根奇緊拆息之重從來未有加以錢莊搗亂銀行擠兑皆與營口匯貼有直接之影響亦爲冒漲原因之一故就此事而論雖歸咎營口爐銀之冒濫而其咎亦不盡在爐銀更就爐銀而論本道尹現有根本維持辦法正在進行而關於上海方面如拆息等事足以影響匯貼者應如何設法互相維持以期協濟此則貴會之責而不能不還爲遠商請命者也至營口爐銀每届三六九臘卯期照章以小洋八十一元歸現鐵案如山并曾由本道尹核定條規章程設立歸卯處專辦其事以上規章早經呈准公布自上年臘卯實行永遠爲例在案遠近各商當已共喻乃每届卯期往往存有爐銀之人并不照章開具數目清單送交歸卯處實行歸卯有時本道尹派員催詢反揑稱并無存銀或稱業已清結究其内容係爲對於各爐商關礙情面並貪圖卯後爲之墊銀過碼故多不願歸卯得此八十一元則自已放棄利權另有打算并非八十一元之定章不能辦到若旣一面不願歸卯而一面又責望官廳一若未能實行定章也者寗非反覆詎能承認兹將歸卯規章抄送一份應請貴會轉知各商如有營口爐銀存項嗣届卯期儘可開單送交歸卯處自當照章爲之歸卯否則事由自誤不能歸咎於人也除行知營口商務總會外相應函復貴會查照 
[控告運土證據不足]  
　　江海關洋托巡於去年十二月二十五號晚在太古碼頭附近查獲某小輪船上之傳生才與水手王喜妙林信宏朱金生王春泉徐阿桃陳福生張榮等代某土販運送在香港販運來滬值洋七千五百元之煙土十五隻當即報由水巡捕房派探將傅等八人一併拘解公共公堂訊供管押等情已誌本報上月二十七號由廨復訊即據江海關代表律師上堂陳明前情繼由怡和洋行輪船主西人投稱海關洋員前堂所稱紅烟囱之拖駁小輪非我一家獨有以故不能作爲證據云云質之被告均供不知而徐陳張三人延律師到堂代辯王襄讞得供商之英卓副領事以原告所控證據尙欠充分因判將案註銷各被告開釋 
[瑞福里之殺人越貨案]  
　　住居法租界東自來炎行街瑞福里四弄第四十三號門牌後披内之妓女陳老四年二十三歲邇因患病臥牀詎於前晚深夜二點時忽來盜匪數人挖門入内將該妓綑縛並以毒藥將口及眼掩住當被搶去珠花一朶計七十三粒　戒一隻計七粒鈔票洋二十元大洋 * 
十八元及衣服等物而逸該妓延至昨晨斃命經二房東報告捕房立飭探目黄金榮等前往查勘一週回禀捕頭聽候禀請中西官檢騐外諭飭各探捕嚴緝該匪等到案究辦 
[木船海面遇盜]  
　　南市各木行所需貨物俱從閩省採購運滬接濟銷路其運木各船往返閩地經過温台州洋面前因迭次遇盜搶刦銀錢傷及人口曾呈請江蘇浙江督軍省長隨時飭知水警廳並咨海軍部撥派兵輪沿途護送半年以來尙稱安謐詎客臘二十九日大批木船駛經台州洋面又遇大帮海盜百餘人各駕盜船在四周圍住開槍恫嚇阻止行駛然後上船任意搜括所有船上出海舵工等工資及被褥皮衣等悉數搶去復當場傷斃出海一人各木船祗得相繼駛回暫避一面發電至滬上各木行商號乞請商會速電各長官從嚴剿捕並迅行救援兹將商會呈請浙督原電照録如下　浙江督軍鈞鑒據本埠木商公所報告正月五日接福州電稱有源利嘉懋瑞祥保利仁　仁駿恒太等木船於客臘二十九日過台在羅厚遇盜圍刦源利出海彈斃餘船回避　城閩無官輪乞轉電浙督迅飭鎭海撥派兵輪捕救等情盜刦商船爲害不淺乞令飭施行特電上海縣商會叩 
[强盜判禁十二年]  
　　盜匪陸小泉迭次糾黨行刦商民財物前由縣警區獲案解送地方審檢廳訊明判令押候宣判在案前日下午該廳屠賀推檢各官開庭辯論之下以期迭次犯刦則强盜俱發罪當然成立判處一等有期徒刑監禁十二年以儆判畢飭令還押候上訴期滿送監執行 
[李阿四押候再訊]  
　　去年陽曆十一月三十號晚持械糾黨夥刦新閘山海關路一百九十二號門牌秦通理家值洋一千五百元金飾之盜匪海門人李阿四（即李其福）案發逃回原籍被特别機關華探目張芝卿暗探王長根偵知禀明捕頭請廨備文前往會同該縣法警將李緝獲提回來滬管押於上月三十號解送公共公堂請究經王襄讞會同美丁副領事訊據西探目壳羅香上堂禀明前情要求展期俾查證據云云因判李押候查明再訊 
　　赴歐參與和會全權委員王正廷陸徵祥顧維均 
[護軍使續募補充兵]  
　松滬護軍使部下之暫編補充兵第一團三營業經訓練成軍嗣因不敷調遣復又咨部核准續行添募第二團團長一職已經盧護軍使委陸軍第十師師部之李參謀長充任所有各營營長及團副營副中級下級軍官員佐均已一律委任定妥惟各營士兵尙未招募成軍昨由盧使將委任第二團團長及各營長等官佐員名彚造表册咨報陸軍部核辦一面定於本月十五號左右派員馳往山東招募新兵期限三個月編練成軍 
[開濬蘆涇港之布告]  
　　上海縣沈知事寳山縣張知事滬北工巡捐局曹局長昨出會銜布告云爲布告事案准朱紳佩珍沈紳敦和錢紳允利沈紳鏞函開閘北腹地河道年久淤塞急須開浚現擬先將東段蘆涇港入手疏通將來與西段潭子灣貫徹一氣實於閘北商場獲收無窮之利益敬祈派員測量規定面積底深出示曉諭不准民間阻塞並飭工程處尅日興工即以河内掘起泥土塡築四明公所殯房基地現由四明公所首先承認捐洋二千元工程經費不敷尚鉅另具捐册一本由紳等分頭勸募所有收支欵項監督工程均由貴局工程處主持其事等因准此當經飭員估勘辦理并將該河自租界嘉興路起至江灣牛郎廟止長二千四百餘丈酌分四叚定期挑濬爲此布告該河一帶民商船户一體知悉所有往來船隻限於二月二十日（即舊曆正月二十日）施工築壩以前一律停止行駛毋得妨碍河工是爲至要切切特此布告 
[請禁柏木船用鐵鈎函]  
　　上海皮商公會昨致川帮各號函云逕啓者查敝公會前向各輪船公司請求禁用鐵鈎損壞羊皮一案迭經本公會去函磋商兹據招商總局復稱該總局據宜漢各分局復函中有由渝至宜一帶柏木船起卸過駁亦均用鐵鈎欲爲正本清源計須請其一體禁用鐵鈎乃妥等因到會竊思由渝至宜柏木船起卸過駁如果均用鐵鈎自應一體查禁内以保各寳號之成本外以杜各輪船公司之藉口推諉爲此據情通告並爲印刷多份咨請貴帮董蘇子章鄭玉書先生轉寄貴省各寳號伏望公同討論設法改良一俟對於柏木船禁用鐵鈎取締有法即希貴帮董函復到會以便據情再與各輪船公司嚴重交涉冀能完全達到禁用鐵鈎目的永免此種絶大無形之損失爲幸爲盼 
[請保粤明倫堂之覆電]  
　　粤僑商業聯合會曁旅滬粤紳楊小川等前曾會電粤東長官請求保存明倫堂昨已接粤東督軍省長復電照録如下　上海粤僑商業聯合會旅滬肇慶同鄉會南海邑館順德崇遠堂旅滬諸公同鑒篠日郵電閲悉此事迭接廣府學宫明倫堂紳士本省敎育會曁旅京同鄉等函電請將路綫妥擇均經令行市政公所妥速勘議呈復核辦在案據電前情除再令飭妥勘呈核外特先電復督軍莫省長翟儉印 
[厚生莊經理在逃未回]  
　　滬南洪生碼頭厚生小錢莊經理人張益芳（即一芳）因做外行交易虧負鉅欵於客臘二十六日捲欵潛逃經各債權呈請縣商會維持已紀前報兹聞該莊共虧欠七八萬金俱張一人私虧現由各股東中最有力者二人出爲暫墊二成半匀給各債户先行收領餘俟張出面後再行清理乃張逃匿至今仍不見面各股東又函請縣商會轉呈淞滬警察廳令飭所屬各區署所一體偵緝 
[民國女子工藝學校遷移校舍]  
　　法租界愷自邇路民國女子工藝學校爲擴充起見定於本月内遷移至公共租界重慶路西興隆坊之新建西式樓房其間宿舍敎室光線滿足空氣流通該校文藝工藝各科均招插班生及新生近來報名者絡繹不絶定於本月十六日開學 
[同義義務學校消息]  
　　法租界打鐵浜中華同義義務學校今年第一次招收新生分生活科（即乙種商業）國民科併添設法文專修科凡家境清寒均可照義務生例免收學費供給書籍如無父母之孤兒且可供給宿膳該校注重國文英文算學如殷實之家願入該校肄業得可照資助生例　費入學兹定於陰曆正月十六開校初十日起十六日止考收新生云 
[兩車站設立中國義賑會捐筒]  
　　松滬盧護軍使致滬寗杭甬兩路管理局局長任小山函略謂中國義賑會籌賑設立捐筒請於上海南北兩站待車塲設立捐筒以便往來旅客隨便投捐以期集腋成裘等因當經任局長遵令車務總管飭知各該站准予設立捐筒聞該會已於舊曆上年十二月底將特製之捐筒在南北兩站安放矣 
[造屋加增工料案之和解]  
　　木工唐順生訴朱毛毛圖賴造屋加增工料銀洋一案前經上海地方審判廳訊明判决被告償還原告洋九十元詎朱不服提起控訴曾奉該廳開庭辯論因控訴人不到諭候飭傳到案再訊在案兹悉此案前日又奉推事官公開合議庭審理控訴人朱毛毛仍不到案遣陸本堂投案陳述一切被控訴人唐順生供稱民人前與朱毛毛承造房屋所加增之工料其價值照民人核算有一百五十元嗣經貴廳函請水木公所派員丈估之後即以九十元復廳依此判决但民人已吃虧不少請求察核審判長得供即向兩造和解謂爾等均係食力之輩彼此涉訟不休終非所宜今本審判長爲之和解亦係體恤爾等起見爾等以爲如何兩造同稱均願和解審判長遂着控訴人還洋四十五元被控訴人聲稱此項洋元向何人收領官曰一俟和解書送來後可向該代表處領取以免周折兩造遂遵諭而退 
[華商電車公司之奬金]  
　　南市華商電車上年由大西門與小東門接達南車站路及高昌廟後營業異常發　所獲餘利較上年爲巨兹經經理陸伯鴻在餘利項下酌提奬金司機人賣票人除十二月辛照發外復每人奬給辛金二十日查票員十五人與排車員則給牘月雙俸或二十日奬金不等 
[煙酒牌照税舊認商之弊竇]  
　　上崇川太嘉竇六邑烟酒牌照税前由商人顧元基認辦因欠繳公欵經二區公賣局長改委陳傑接辦詎舊商顧元基不獨冒收八年份税欵且從中阻撓等情已誌去臘本報前日陳查得太嘉竇三縣前徵收員錢裕人去年向各商號收税時僅給四聯收據末發正式牌號者共有數百户故今届八年份第一次牌照税均不肯繳納並查有白頭聯票數十張又有祗給徵收員名片一紙交各商舖收執者弊竇甚多業已據情禀報羅局長澈查究辦矣 
　　又函云承包上届二區烟酒牌照税之商人顧元基因於期滿之後朦收八年分第一期烟酒税欵曾由本届認捐商人陳傑電呈省公賣局批令追繳在案兹因顧元基抗不遵將朦收各税交出且將四聯税單匿不呈繳以致新商無從經徵税欵故陳傑昨又呈請省公賣局迅飭舊商從速照繳以重課税云 
[吳旅長過滬赴杭]  
　　前駐松江之陸軍第四師第八旅第十六團團長吳長植業已奉命升授直隷混成第一旅旅長督兵駐防山東恩縣兹因有要公於前日來滬分往各軍隊晋謁定今日午後乘坐快車赴杭晋謁楊督軍面商軍務一俟事畢即須旋滬返魯 
[萃豐衣莊獲利之豐厚]  
　　三馬路萃豐衣莊兼售綢緞顧繡細毛皮貨開設已數十年顧客咸稱廉美且該莊承辦各省軍警服裝皮件等以故生涯煥發獲利較豐聞去年盈餘至二萬金之多今庚更擬擴充營業以廣招徠云 
[傭婦行竊潛逃之追究]  
　　陳秀穗昨至法公堂控唐張氏周陸氏陳四阿三薦頭日前薦來寗波傭婦一名爲日未久即被竊去小鐵箱兩只而逸内藏金銀首飾值價頗鉅請求追究詰之唐張氏供日前由周陸氏前來婦人處領該傭婦至原告處恐有不合故言明俟三日後再行覓保不料即被竊去巨贓現逃何處實不得知是實周陸氏供日前原告至婦人店中托覔傭婦須要清潔方爲合式因婦人店中並無此項傭婦故至唐張氏薦頭店中找得寗波婦人即由婦人薦至原告處帮傭不知如何被竊巨贓是實陳阿四供民人係在張氏薦頭店中爲夥日前由民人將該傭婦領至原告處是實中西官判張氏等三人還押限十四天將該傭婦尋交到案訊究 
[傭人吞用銀洋之判押]  
　　牟琳前至法公堂控傭人俞吉安竊取銀洋首飾並私將應付房金二十元及學費等欵一併吞用等情訊之俞不認行竊判着原告邀同各證人到案再核在案昨又傳訊先據收租人陳天齋稱牟姓虧欠十月份房租日前向收據稱已經交與俞吉安照付並無收得此欵是實某學校遣俞良才稱牟姓家之學費應付十二元日前俞吉安前來付六元尙欠六元是實原告稱商人所欠各欵均交俞前往付清今被吞用求究詰之俞吉安供詞圖賴中西官以證明屬實豈能抵賴判押西牢三月以儆 
[請追違背合同之損失]  
　　丹國人愛倫陶夫在公共公廨控張德本（即張　淋）違背合同請追損失等費銀四千八百七十五兩等情上月三十號午後王襄讞會同俄盧副領華傳訊即據原告代表律師上堂譯明案情並稱被告業已赴杭前日據其友人至敝律師處聲稱須兩禮拜後可到現聞被告另有他案發生請爲展期再訊云云中西官得供判准原告代表請求展期二禮拜訊核 
[不交訂購鐵板之涉訟]  
　　日商震亞工程處用人錢季玉被開設鐵匠店之沈根記延代表律師在公共公廨控違背訂購鐵板合同請追定洋五百元及損失等情上月二十九號午後經王襄讞會同日副領事林出君傳訊先由原告代表律師上堂陳明案情並向原告沈根記詰據供稱前與被告合開裕昌鐵店拆股後於丁已年四月間向其定購鐵板一千擔每擔價洋六元轉售與永裕公鐵號收過定銀一千兩准於十月間出貨交濟及到期被告失信致受損失等語繼由永裕公號夥吳引生投案證明向沈定購鐵板到期並不交貨索回定洋及賠償損失銀一千兩云云被告亦延代表律師到堂代辯並向見證駁詰之下官判退候傳齊人證再訊 
[道士行兇之判罰]  
　　向爲羽士之唐文卿延律師在公共公廨控同業周林生於一月六號在引翔港白家宅施主周崔氏家索詐洋三十元不遂糾衆行兇毆傷並扭毁法衣等情由廨訊判被告交二百元人洋舖保候訊在案上月二十九號經俞襄讞會同英包副領事復訊原告延律師上堂陳述案情請究被告亦延博良律師到堂辯護堂上得供以被告不應行兇判罰洋二十元充公以儆 
 
 

Page 11

 
 
[掘墓抛棺之控告]  
　　鄉婦楊周氏在公共公廨刑事科控唐禮耕於去年陽曆二月間在二十三保十三圖銀固路挖掘墳墓抛棄棺木等情上月二十七號由探王桂生將唐拘解公堂請示經俞襄讞與英領包君訊供一過判唐交二百元人洋舖保候下禮拜一再訊 
[控告勒冩劃條]  
　　汪忠乾控木匠吳淞人徐小毛於一月二十二號在西華路糾衆行兇將伊毆打後拘留於城内魯班殿用咸嚇手段勒書向義泰錢莊支洋四百元之劃條一紙等情上月二十八號由虹口捕房中西探目將徐拘解公堂經俞襄讞會同美領思君訊判徐交四百元人洋並保候提齊人證再訊 
[踢傷孕婦]  
　　浦東烟泥渡婦人劉范氏昨晨因細故起釁與隣婦蔣吳氏口角繼而彼此用武劉范氏懷有身孕致被踢傷肚腹倒地不省人事當由崗警到來將蔣吳氏拘獲劉范氏經人設法救醒併送第三區警署移送地方廳經檢察官提案研訊一過判蔣吳氏收押劉范氏送醫院醫治候傷痊後再行核辦 
[車站巡警查獲烟犯]  
　　顧阿臣在北市購得烟土十餘兩藏於身畔擬趁火車往内地消售當經車站巡警見其形色慌張上前抄出證物連顧一併拘解到區轉送地方檢察廳訊辦 
[賭之害人不淺]  
　　寓居法租界打鐵浜之清江人汪國祥向在虹口西華德路某烟紙店爲夥舊曆新年偕同類大事賭博輸負店欵五十餘元昨爲接財神日無以償還將遭歇業窘迫無計遽萌短見潛買生烟吞服逾數小時始由其妻察悉已不知人事急送醫院求救已屬不及旋即身死由其家人自行備棺前往收殮 
[汽車撞倒行人]  
　　昨晚八時許有某西人駕駛一千五百四十六號汽車行經南京路西藏路口將行人唐耀法撞倒跌破頭顱血出如注經老閘捕房七百七十三號華捕瞥見到來抄録西人姓氏及汽車號數另雇車送唐耀法投醫院醫治 
[再誌側室捲逃之尋獲]  
　　浙江殖邊銀行總理喻志成控其妾謝愛弟串同米石氏捲逃衣物一案已誌昨報昨經段科員質訊屬實判送地方檢察廳究辦 
[滋擾恐嚇之押儆]  
　器公所代表林實生延律師指控朱連生串同在逃之鐵頭小張迭次滋擾用言恐嚇希圖索詐等情上月二十八號由捕將宋拘解公共公堂經俞襄讞會同美思副領事訊據原告代表律師上堂陳遠前情請究並據見證董仁寳證明被告滋擾恐嚇情形質之被告供詞支吾中西官得供判朱押西牢三年期滿運出租界 
[各被告分别交保]  
　　黄慶勛黄振聲同控黄筱香私用存儲銀一千八百五十兩洋一萬一千三百四十五元又忻禮房控邵永記不理擔保并景甫借洋又潘曙樓控王養安不付欠洋又恒甡莊控莊寳榮不理往來欠欵又莊阿桂控沈厚生不付油漆工洋又鍾厚福控陳祥泰不理擔保　有法借洋又鴇婦李徐氏控民慶里妓女雲霞不付房租各等情上月三十號由探將各被告傳至公共公堂經中西官訊判分别交保候訊 
[刑事改爲民事]  
　　王虎臣延代表達商律師在公共公廨刑事科控鎭江人胡常坤虚設竇昌洋貨號將假莊票騙取價值銀五百十兩之貨物等情上月二十七號經關卓中西兩讞員傳訊即據原告代表律師上堂譯明前情請究堂上以是案係屬民事性質因判將案註銷著被告交保候補提人證到案歸民事訊理 
[流氓要索年規之儆押]  
　　住居後馬路乾記弄九號門牌之朱清泉在公共捕房指控向在法租界開設花烟間之蘇州人蔡阿春糾同流氓小紹興等六七人拆梢不遂攫取烟槍及綢皮衣等物逃逸等情上月二十七號由探周志仁將蔡拘解公共公堂訊據蔡供因原告開設燕子窠故同弟兄往索年規並未攫物等語中西官得供判蔡押西牢一年半以儆 
[烟客請求覆訊之不准]  
　　紹興人龔紀田在九江路三十七號門牌某招牌店樓上私設烟榻烟具容留甬人李小亭王森慶王友香朱阿毛等在内吃食鴉片烟違章被總巡捕房西探目海明惠查見一併拘解公共公堂訊明判龔押西牢九月李與朱及兩王各押三月在案嗣因李小亭不服延律師於上月二十八號投廨聲稱李於是日至龔處找友並非吸烟要求准予復訊核減刑期云云關讞員核供商之美丁副領事以被告李小亭代表律師聲請復訊磚難照准判照原斷執行 
[法公堂錢債案一朿]  
　　望賚火險公司洋人昨至法公堂控掮客沈韻卿不理經收各保户保費銀一百一十三兩等情被告由伊子兆基代到稱父親有病故未到案所欠之欵請求寛限歸還中西官判交保限理判畢被告忽稱商人洋已帶來呈案判交原告領去完案　　劉玉庭前控房客石榕夫沈桂山兩人虧欠租洋一百餘元等情判令限理在案昨又届限傳訊據原告禀稱被告等已托人前來商人處理楚求銷判准予將案註銷 
　　王才榮前至法公堂控史久範不理借洋三百餘元一案嗣史除歸還外尙少二百餘元昨又傳訊原告禀稱現由史之胞兄前來商人處一再懇商折還洋一百二十元商人因情而難却請求銷案判准予將案註銷 
　　洋人索梅克前至法公堂控王佐泉虧欠欵項一案判着原告將證據呈案察閲核奪在案昨日原告將憑據呈案經聶讞員察閲屬實遂判准予改提被告到案訊追 
[誌謝]  
　　昨承寰球學生會見贈印有國恥紀念日期表之月份牌一紙書此誌謝 
[更正]  
　　昨報載營口牛莊帮號客義順厚虧欵逃避云云兹悉並無其事係屬訪事誤報特爲更正 
來函 
[萬國藥房來函]  
　　敬啓者昨閲報載藥房失火一事本號於元月初三夜撲倒燈台焚去订帳一頂西藥數種雖有包探前來調查並無拘押捕房解送公堂等事所載保險數目與本號保數不符特此聲明請登來函以免各界誤會　萬國大藥房謹啓 
專件 
[管理敵國人民財産條例施行細則]  
　　第一條　該管地方官廳接收敵國人民財産應由原主或原代管理之人當面查明財産種類數量等標定號數造具清册並於清册内雙方簽存或蓋章其確有不及當面查點情形或原主不在本地或并無原管理人時應先行嚴密封存一面知照司法官廳會同查點造具清册存案如無本細則第十五條列舉之司法官廳各地方由管理敵國人民財産事務局或分局派員會同辦理　第二項敵國人民所負債務應令原主詳細聲明登記於清册 
　　第二條　本條例所指之動産包括債權而言本細則所稱之原主指有管理一家財産權之一人而言 
　　第三條　凡經接收之敵國人民財産由接收之該管地方官廳從左列之規定管理之（一）房産物品及其他動産不動産應封存或派人看守之（二）因管理之便利得將財産移置於適當處所或委託他人保管但將財産移置於適當處所不得將數人財産夾雜安置其由官廳委託他人保管者因預防有遺失損壞及東換情事應由該管地方官廳言明責任辦法（三）財産若易於損壞或不便於保管或其保管費不久可超過其原有價值者應報明該管局核准後由司法官廳拍賣所得金額依第四欵之規定保管之（四）金錢應存儲官立銀行珍寳票據簿記及其他貴重物品應存儲官立銀行或封存之（五）敵國人民所負之債務須清償者應由司法官廳裁判將敵國人民財産之全部或一部變價清償之敵國人民所有之債權有代爲收取之必要時亦應請由司法官廳辦理　第二項該管地方官廳對於前項之處理終結後應隨時將情形登記於清册其代爲收取之金錢或物品依本細則之規定分别辦理 
　　第四條　敵國人民之財産向經保險者可繼續保險其未經保險者亦得酌量情形辦理 
　　第五條　保存動産之房屋應嚴加管守由該管地方官廳另定看守方法 
　　第六條　該管地方官廳接收本條例第三條規定之欵項物件應即查明發給收據登記清册依本細則第三條辦理 
　　第七條　官立銀行收到交存之貴重財産應依該行定章辦理由該管地方官廳將執據等鈔存一份原件彚送該管局 
　　第八條　關於敵國人民財産須爲本細則所未規定之處置者應報由管理敵國人民財産事務局核准辦理 
　　第九條　該管地方官廳接受依本條例第二條規定之報告應據清册彚報該管局如該管地方官廳認爲有應由官廳保管者得命其交出 
　　第十條　本條例第八條規定之商唐或工塲遵照農商部所定處置方法保管財産時應將辦法行知該管地方官廳 
　　第十一條　該管地方官廳應將管理敵國人民財産情形隨時呈報該管局　第二項各分局應將管理人民財産情形隨時轉報管理敵國人民財産事務局備醒但屬例行事件併案彚報 
　　第十二條　本條例第二條第三條第五條及本細則第一條之規定事件須公告之 
　　第十三條　該管地方官廳辦理保管財産事務應派定人員或加派人員以專責成并將銜名開報該管局 
　　第十四條　該管地方官廳長官有升選更調時應將保管之財産派人清點雙方於清册上簽字蓋章經手人有更易時亦同 
　　第十五條　本條例及本細則所稱之該管地方官廳在設有警察廳地方爲警察長官在未設警察廳地方爲縣知事所稱之司法官廳爲審理敵國人民訴訟章程第二條第一項定之地方審判廳司法籌備處審判處或地方庭所稱之該管局爲管理敵國人民財産事務局或分局 
雜評二 
[戰後之滬市（邠）]  
　　歐戰發生後有因而獲鉅利者有因而致鉅虧者歐戰終止後亦如之滬市之顚倒錯亂於歐戰風濤中者久矣今者核計戊午年各業之盈虧盈者若會有天幸虧者亦莫名其所由此誠商權不我屬之所致然不能不爲滬市危焉 
　　往者已矣將來則何如曰當此世界大通之時會若恒受世界影響之滬商非有世界之眼光不可滬上多數之商人每沾沾於眼前之需給而莫知其需給之眞因或則取準於兑匯之升沈而莫察升沈之緣故一有得失諉之於天天豈能左右我商業哉 
　　已未年度之商業戰笔之商業也有戰時所屈抑而戰後必復其舊者然亦有需要過切已别覓他方之供給而戰後不復能復舊者有戰時所過賸價值因之暴落而戰後將因分配之結果復趨於昻貴者然亦有因時異事殊而變必需爲非要者種種複雜之變遷非業之而究心於是者不能知亦非記者所得而縷數也所敢正告我滬商者曰所售必詳其所往所購必求所由來物價之漲落必窮其緣由匯兑之比價必知其眞值循是以進已未年度之統計庶有研究之價值歟固不得不於是屬望焉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（四）] [  一之]  
　　美民崇拜偉大人物之氣習亦如我國士大夫之崇孔孟與　夫野老之尊關岳雖經千百年而不變也一國之偉大人物每爲其一國維繫人心之大樞軸苟一國之在無此中心之人物則不足以表示一國之好模範而發揚其固有之美德惟我國人民程度不齊其所崇拜之大人物上中社會之與下流社會往往不能一致美利堅敎育普及全國朝野上下普通知識莫不相同故其所宗仰者首屬開國第一人總統之華盛頓方華盛頓任總統時政治現象之紛紜龐雜岌岌可危其親我華民國初元以迄今北實有過之而無不及此猶漢室開基之始羣臣飲酒拔劍斬柱不能遽歸寗一此類無識之舉固開創時應有事也 
　　華盛頓以將軍而躋總統前後兩任共計八年此八年中慘澹經營備歷艱鉅視我華正式總統就任之日即摧敵黨散國會浸假而除内閣制浸假而奠定全國者其難易不可以道里計特天下事惟艱足以經久惟誠足以回天多難興邦至誠格物精誠所感金石爲開故華將軍卒以一誠字而收最後之成效而垂大名於千載之下百世之後世 
　　記者竊以自古以來之大人物其能建功立業亘萬古而不朽者生平必有一字爲期所得力處伯夷之清也伊尹之任也柳下惠之和也孔子之時也拿破崙之勇也華盛頓之誠也凡此數者均各有其獨到之功而非尋常庸俗所能强自矯飾者也方華盛頓幼時嘗持短斧入園斫傷小本之櫻桃父歸誤責其僕華亟直承自悔此即其一生誠字之見端處至今每届二月二十二日全美國父誕辰市街窗飾報誌畫材以及社交上之郵片酬贈燕饗中之盤花杯墊莫不以櫻桃之實與國父華翁之遣影並傳昔人常云人生得一知已可以無憾物若無知亦莫不有知已若梅之於和靖若菊之於陶潛若瓜之於邵平俱有一經訂交千古不易之概予謂欈李與西施（嘉興有特種李曰欈李上有月牙式指印相傳爲西施一捻之痕）荔枝與楊妃（所謂一騎紅塵妃子笑無人知是荔枝來者即指楊妃）川菜與諸葛亮（今川中有園蔬曰諸葛菜）櫻桃與華將軍亦莫不爲天壤間難得之知已也特以彌子瑕之桃實例之似乎留芳遺臭亦有幸有不幸耳 
老申報 
[論西人擬請上海租界添設一縣事（見光緒元年五月初七日）]  
　　頃閲字林新報有言英國前副領事官馬君美國副領事官晏君奥國繙譯官夏君此三君者皆曾經從事於會審公堂者也因見會審公堂中國之同事陳司馬不過係上海道所派委員並不同有地方之責者可比故其權甚輕凡有要事仍須移交上海縣地方官辦理不能擅自主裁雖未嘗有刑訊之事然亦常有用刑之時每遇訊案往往中外兩歧以致不能一轍是以三君現議擬請麥領事會商上海道禀請通商大臣奏請將上海租界另行分設一縣專治中外交涉事件如上海道不能允從即　禀知英公使威公並駐紥北京之法公使一同商之總理衙門奏請允從總期事在必成在西人之意以爲租界交涉之案與地方官之判斷各案彼此懸殊而會審委員又無大權可以定斷各項大案移縣則西人不願不移則委員難結但一經移縣一切刑罰等務均須照中國律法從事若欲刑訊則西人斷乎不肯遵從故僅遇小案則委員可以了結者即在會審公堂訊斷若遇大案則委員不能定奪者即須赴英臬司衙門審判不如另設一縣專治租界中外交涉案件諸事均可參川西法不致兩相窒礙似更中外相安况即以江蘇一省言之本朝一縣分爲兩縣者已屬不少其餘各省間一有之故覺此請不甚爲難且事果有益即令創行尙屬可從又况已有成案可援者乎似乎此請中朝當必可允也而在華人論之此處添設一縣彼處即當減去一縣雖目下安徽甘肅兩省均已添置一縣然因地方太大一縣不能統轄故也况旣已一縣分而爲兩若同在一城未免依舊一律倘分建一城則數里之内毘連兩城亦似不美觀　且兩縣相去無幾而政刑各異更似不成體統此舉似乎難行吾則以爲西人意欲必成中國决計不行似乎相持無味且此事並非有關大局不必相持太甚不若另策一計無分設一縣之名有添一縣之實現在海防一廳居於城内所管理者沙船等事而已其事並非重大不若令其移駐租界與理乎撫民同知通判相等所管之地即在各國租界之内界外仍歸上海一切中外交涉案件均歸管理與各國領事商辦直隷於蘇松太道官尊則權可重事理則縣不分豈非一舉而數善備焉似無有更善於此者矣未識操大局者以爲然否 
　　（長春部外喇嘛寺）（古蹟圖四） 
實業叢譚 
[種植葡萄之研究法] [  陳恨石]  
　　葡萄爲木本科之蔓生植物本爲西域産今北方人多種之顧培養不甚得法色味未能鮮美是不可不研究者也 
　　肥料爲培養植物之要素然除肥料外對于外圍之狀况亦不可不求其適當日光空氣土地水分皆宜注意者也葡萄架之建設當于空氣日光透微之地舊式籬架地位旣小又不加删除藤蘿蓬然枝葉稠密日光雨露均爲掩蔽故果實小而味劣且枝葉堆疊着雨即腐果實不能成熟誠宜亟爲改良者也 
　　北方地少沃壤應擇土地稍鬆者植之土鬆則水分足常保潮濕則根株易於暢遂施肥宜有定時摘果之後發芽之先各施肥料一次至結實時再以　酸　○·５瓦培養液施之自無缺乏養料之虞 
　　欲得鮮美之果必先選擇上等種子但結果時愼弗貪多結實過多宜擇劣摘去因養分不足枝幹易菜右任其自結則下次收成必果小而色暗味澀而漿少非多加營養不足以救之也故每架結果當求其適中風氣透微光線充足果實不着枝葉雨露得以滋潤如此則皮薄色鮮實大味甘並可久藏不壞 
　　架下蔓草務芟薙淨盡枯葉不令黏着果實旣免腐　又免蜂蝶及甲蟲食果之患 
　　果熟不可過足過足則皮厚色滯而味亦不美不可過生過生則味澀大概隨摘隨食者宜熟貯藏日久者宜生未可一例論也 
科學日記 
[救火] [  呆正未艾]  
　　當救火之時常有一種奇怪之現象蓋火勢劇烈用水噴洒之際非特火不之熄且或增加其勢於是一般愚迂之人民感同聲私議曰此家罪惡太重上干天怒不知天理　彰顚於獲免故天火焚燒救之而不熄然細思之實屬一種理極顧著之化學作用蓋水之一物在化學上言之爲輕二養（H2O）而噴於火勢劇烈之時急劇加温而即刻分解但水素與酸素分解游離之後出其本性一爲自燃體一爲助燃體因之而助長火勢實無干於天庭者也惟人民不知此理爰倡此妄語耳 
[細胞] [  呆正未艾]  
　　不論動物植物之個體均由各系統各組織而成而此各系統各組織均由細胞以構成則此構成組織之細胞爲動植物各個體之原始體與最細分子矣然而考細胞之構成内有核中有原形質外有細胞膜明非單純之個體則此構成組織之細胞核與原形質細胞膜由何而構成乎想必尙有微分子在焉更進而思之則此構成細胞之細胞由何而來乎想必亦尙有微分子在焉推至無窮實屬不可思議結果如何吾不得而知混而言之則曰天地造化之妙而已矣然則此造化萬物之天地何所來乎故天地造化之妙之可實亦不能表明一切吾今下一言曰不可思議 
小説 
[童子破獲德探記（二）] [  翠岑]  
（接一月二十三日） 
　　大佐遂謂童子曰然則汝必謊矣童子正色曰否予可誓諸天日此事必確大佐遂與諸官商謂童子曰今汝且去惟識之此處非汝所應至也童子謝曰願君晚安轉身遂出此時天色更暗不　景物而童子則必欲竟其日程且以覓其愛犬行甚速一瞬已至小溪之明更取小徑將入大道忽見遠處之老船屋中微有火光童子大異私念是屋久廢屋主死已久藏泊之船早爲然料今兹何來火光好奇心起廼急犇之片刻已抵屋外屋垂朽矣在一小灣之上灣外通小溪下層臨水上層爲一小樓蓋在昔下層泊舟而上層則爲榜人居者童子細察久之得知火光之由屋之上層緊閉無繼光可見惟樓板有一小陳强光由此下射而光又適射下層土中之一玻璃片上遂反射至童子目中光雖至微而漆黑中則儘足引人注意於數百碼外哈勞而特私騐此中何以有人在此何作意欲窺之顧無由得入時光陡滅門闢有二兵出中一人負一囊鋭聲曰趣拾磚石我儕今晚之光陰可貴也童子見之急匿身荆棘叢後自語曰彼人將溺何物耶時囊中忽發狺狺聲童子聞之不禁失聲呼曰凱撒凱撒且呼且突躍而出直撲其人之背其人已疾轉大呼曰此童又至耶二人遂互撲未幾童子已被捉曳入屋中繫其手足門旣閣室中之小電燈明童子被擲於室隅之塵埃中一人曰犬終當溺之遂復滅電燈啓扉而出旣出扉閣一人復明燈脱其外衣擲諸　上即碌碌從事於玻璃管器之堆中不輟哈營而特見其人傾化學品數種於曲頸罇中秤之復緩緩傾一小扁箱中箱形爲哈勞而特所常見即製彈廠裝火藥所用而每日由黄色貨車運載者也時門外有叩聲其人啓之入負囊者返矣愁然曰暗中索摸久之囊乃弗見矣啓門者曰或已滚墜溪中乎曰吾亦望其如是幸不再有犬耳予遇一守兵也曰汝與之語否負囊者曰然吾知口號也彼以吾爲新兵竟不予詰啓門者大笑曰佳哉假來復槍乃有如是之效乎曰然此物吾畿失之曰失之於犬還得之於犬此犬佳哉乃能銜槍而隨汝至此也曰此孩更佳廼能自投至此 
[自由談之自由談] [  蠖時]  
　　鹽之一物在吾國較之他項交易固易於進步者緣民不淡食也故鹽值無論貴賤乃吾民日所必需之物苟能操縱一時實可以獲重利 
　　雖然猶之土販其味雖苦而息甚厚蓋吾國一般烟神耽之若命寗可不食飯不可不過癮也 
　　古人有云伏龍顧　得一可安天下余則調私鹽私土營一可稱富翁 
 
 

Page 15

 
 
   
 
 

Page 16

 
 
   
 
