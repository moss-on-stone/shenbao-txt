# 1892 - 129 - 4906846

 

Page 1

 
 
[新印直省墨選出售] [  申報館主人啓]  
　　新科直省闈墨旣出必有名公鉅卿詳加選擇付諸棗梨以供藝苑揣摩辛卯科直省墨選用新鉛字排印清於糜眼朗若螺紋且貢數增多毫不抽减上列眉批後附試帖琳琅滿目兹已告成分釘四本定價碼洋一角八分躉買者折扣從亷定於三月廿二日出書欲覩絶時花樣者尚其及早購取乎售處仍照　例此布 
[海防芻議]  
　　自古但有水師而無海軍但有江防而無海防海防之興由開海禁始當今時務之急所以防海者莫如海軍海軍旣設乃可戰於大洋之中首當劃清洋面以專責成次當控扼要隘預爲籌布惟在當軸諸公總其大成先機以應敵先事以籌備俾南北兩洋聲氣相通以鐵甲兵輪互爲聯絡如身之使臂臂之使指聲威所訖陸讋水慄夫豈有敵國外患也哉旣設海軍之後南北兩洋當區爲四一曰遼東之旅順牛庄二曰直隷之天津山東之烟臺三曰江蘇之吳淞浙江之寍波四曰廣東之廣州福建之福州今請得而分言之北洋之有關於戰守者則有遼東之旅順山東之烟臺皆當海口之要衝而旅順爲尤亟烟臺突出海面正與旅順對峙當彼此相爲犄角天津爲畿輔重地有李大臣駐節其間雍容鎭靜外人懷德畏威何敢蠢動譬如山澤之有虎豹江湖之有蛟龍漁夫穛叟自不敢狎至焉宜多置鐵甲兵輪駐泊各口一遇事變隨時飛調或戰或守各視敵情以布施應之自必綽然有餘裕至於南洋則有劉李二宫保鎭守其間吳淞一口最關緊要爲南北之咽喉江浙之門户泰西通商之重地按以萬國公法外人卽有兵事亦不得無端闖入自可無慮然備於不虞古之善教也自當預備兵輪散布於吳淞要口無事守界有事出戰并可協助浙鄰以資接濟爲北洋之聲援而杜日東之覬覦寍波海口雖稱有險可守然亦不可恃也有事之秋當密布兵輪於山㘭以備内外夾擊設伏出奇蔑有不濟閩粤水師原爲最要沿海口岸三千餘里地與南越毗連設使一旦他族有事調集兵艦來華必取道於粤閩法當迎頭截擊毋使其片帆飛渡惟是附近香港澳門兩處中有英葡租界侵入粤東界内雖其圖中界限劃然而不知者多以故巡船捕盜往往逾界以致齟齬若後日他族或有兵事來華之船見有邀截必至英葡租界趨避此則較之他省更爲掣肘將來重訂和約之時此事必當致意按以萬國公法兩國有事不得偏助假道一節似可與之辨論若援陸路之例兩國兵士官弁臨戰之時有退入他國境内者槍砲器械須盡交出方始可入閩粤兩省皆設有製造局此與戰守之事相爲表裏亦宜未雨而綢繆免至臨時而局促兵輪首在駕駛得人宜先招膽識之士使之學習然後精中遴選務求克副其任毋徇情面毋參成見此外水手舵工亦當由挑練而來必使各盡其才毋得一人濫厠此之　公而衆务自奮應先派撥鐵十二號由粤籌捐製造兵輪六號粤省現有根鉢快輪顧不敷用宜添撥以足十二號之數庶資調遣竊以爲粤閩洋面所關尤重固泰西諸國出入往來之要道也是宜專派大員統辦事宜許其單銜奏事以專粤閩洋海口岸之責成平日嚴督操練加意駛放俾得熟悉沙綫風雲波濤經緯每月在上下洋面會操施槍砲以有準履風浪而不驚演習旣稔斯成勁旅將見戰守愈講愈精才力愈用愈出然後可縱横洋面與敵國收一戰之效也今日者我國家人才日盛講求洋務日明一日所有兵輪無事則以轉運漕糧驛遞文書兼載顯宦客官并及商賈貨物常得往來洋面日益詳稔有事則先期歸官統歸約束所有根鉢小輪當可撥置各口俾恒演練而資緝捕各口舊製師船當可裁省所有經費兩項均可彌補兵輪餉需管見所及粤閩洋面所以布置者如此夫有備始可以無患粤閩戰守之資旣有把握倘遇沿海要害互有關涉與他族以兵事相見則粤閩戰艦卽可駛赴毗連之所巡禦堵截俾南來之敵船不敢徑越而過如滇粤通商境内一旦或有事變他族必由海防一帶口岸添連兵糧軍械則我之鐵甲戰艦向前阻截攔頭奮擊當如常山之蛇擊其首尾所謂據險以乘敵先發以制人得機得勢而勝劵已可操其半也所陳粤閩情形總期實事求是歸於有濟而後已草茅下士智慮淺短比之管窺蠡測檮昧之見明知無當於高深然細流益海撮壞崇山古聖賢聽邇言而收一得用敢献厥芻蕘用備采擇惟亮察焉 
[本館接奉電音]  
　　昨晚十點半鐘接京師飛電傳來上諭五道敬謹譯登○四月十七日内閣抄奉上諭裕祿等奏勘估永陵明堂前泊岸應修各工請擇吉興修一摺著欽天監於本年五月内選擇吉期先行知照著盛京將軍會同工部侍郎屆期敬謹興修欽此○十八日奉上諭徐致祥奏遵旨明白回奏一摺所稱阿克達春在女徽藩司任内貪劣之狀仍係得諸傳聞未能指出實據著派劉坤一確切查明據實具奏毋稍廻護欽此同日奉硃筆李培元補授司經局洗馬欽此同日奉硃筆田我霖補授通政使司叅議欽此同日奉上諭此次新頁士覆試列入一等之張麟齡等七十名二等之龔心銘等一百二十名三等之王克鼎等一百二十二名俱著准其一體殿試欽此 
[恭送行旌]  
　　兩江總督劉峴帥按臨蘇州省會大閱各營一切情形已詳本報聞峴帥本擬十六日閱視水師操演然後起節赴松江旋以急於回轅傳諭免閱水操卽於十六日午後起節是日各憲假座滄浪亭設筵祖餞已牌初報峴帥鳴騶遥莅撫藩臬及織造迎入獻茶畢以次入座山珍海錯錯雜陳於前盃酒談心歡樂無極席散各官先出胥門至碼頭伺候鐘鳴一下峴帥命駕至接官廳各官依次相見舟憇片時卽揖别登舟各營哨弁唱名跪送水師砲船卽升旗放砲兩岸鎗聲如貫珠俄卽解維用小火輪船帶之遂望澱湖進發蘇州府曁長元吳三首縣候補道府等員咸乘舟遠送傍晚始回 
[鵠候憲旌]  
　　松江於本月十五日卽傳聞兩江總督劉峴帥節麾將蒞十六日清晨提標陸營各將弁兵及正副兩營新兵吹角拔營出郊迎迓直至金烏西墜始陸續收隊而回各歸部伍十七日亭午又振旅而出待至薄暮依然無影無蹤而各鄉鎭之欲瞻棨戟威嚴者乘興而來幾致萬人空巷計西至祭江亭東至試院街八九里内肩摩轂擊雜遝喧譁亦有繡闥嬌娃瓊閨弱質棗花簾底秋水微凝者眞從來未有之盛云 
[鳩水剩談]  
　　　無賴子弟喜效京裝寛辮繡鞋顧盼自得成羣結隊徜徉於茶樓酒肆稍不遂意卽便揮拳弄棍圖喫白食店主人無可如何往往付之一笑本月某日長街觀音菴口新開襄垣羣英樓酒館甫掛招牌卽有惡少一羣 
 
 

Page 2

 
 
含笑登樓呼肴大嚼鯨吞牛飲彷彿風捲殘雲頃刻而盡又喚堂倌點菜數簋庖丁應接不暇跪進少遲若輩卽掀案而起拍檯翻桌大肆咆哮堂倌以其欺人太甚羣起禦之此以拳來彼以足去鏖戰數刻之久經地保團總聞信馳來竭力彈壓當塲拘獲無賴數名送河口巡檢衙門贈以竹笋和肉每人各數百片飽其雅量始各怏怏散去○施君少欽於本月初八日乘江裕輪船抵蕪寓城内堂子巷朱宅朱係涇縣鉅富僑居蕪湖開設大成祥布莊坐擁多金性好施與施君有苔岑之契今春朱撒手西歸擇於近日開弔請施君遠來點主塵裝甫卸卽乘肩輿至道署拜會楊子通觀察觀察以禮答拜並於次日設筵宴之談論甚洽陪座者爲徐宗亮主政馮鏡人大令云○王宇春大令之妹咏絮才高素有女學士之稱諏吉於本月十三日出閣先一日檯運妝籢金箱玉軸間以牙籖萬卷村嫗里婦夾道縱觀詫爲得未曾有快婿爲前辦蕪湖鹽局江蘇候補知縣馮鏡人大令現居西門内吉期旣屆交拜禮成地方文武官紳無不鳴騶道賀共羡女貌郎才姻緣美滿洵屬一時罕有○蕪諺有所謂遊字號者卽通街店鋪所雇之出店也其人皆江北産慕江南繁盛相與挈伴而來一枝暫借快比封侯後因來者漸衆奔竸鑽營弱肉强食同業因之騷擾遂倡議公請金斗會館首事爲執牛耳盟每年四月初八日大會同業張筵演劇以敦鄉誼去年此日正值閙教案起一曲未終卽奉憲諭禁止箇中人未得大暢其興今年則興高采烈踵事增華招雇鞠部名班在西湖池濱開演三日哀絲豪竹響遏雲霄若輩席地暢飲開瓊筵以坐花飛羽觴而醉月不讓李青蓮桃李園故事惟不慣咬文嚼字耳○蕪湖爲匪人出没之區當事有鑒於此因之嚴辦保甲整頓捕務弋人四出鎖繫紛來迄今久繫狴犴者尙纍纍如貫珠日前保甲督辦接奉撫憲公文飭選其尤者六名解省辦理袁觀察遂札委保甲總局饒芷香大令於初七日乗坐澄清小火輪押解赴皖聞六犯中有有張道士一名乃去冬鄂省大憲移文請緝據同黨供出爲沿江會　中之營務處云○保甲貨捐現已開辦觀察特出示聲明此舉曾經撫憲奏惟仿照江蘇福建茶捐章程俟集有鉅欵卽當彚詳奏請奬給封典虚銜以遂顯揚之志想當不乏卜式二流入自必仰體憲意踴躍輸將也 
[珠江近事]  
　　新授高廉道李薌垣觀察現已到省暫偎皇華館小駐幨帷出門往各衙門拜見各憲亦答拜如禮冠蓋往還絡繹不絶聞制軍已札飭赴任以重職守大約小作勾留卽當起程履新○某兵輪日前出洋巡緝在零丁洋面與一私鹽船相遇管駕某弁督率兵勇燃砲追攻私匪亦還砲以拒適有貨艇乘風駛來猝不及避被砲打傷二人是誠无妄之災矣鏖戰多時私匪力不能敵乗船逃走船内有鹽數千斤並軍械等物當卽解送來省交局騐收○已故撫憲劉芝田大中丞擇三月十七日立主恭請督憲守役筱帥贊主四月初二日家奠所有在省文武各官均次第前往行禮素車白馬絡繹於途生榮死哀眞可當之無愧矣至於靈柩俟奉到賜卹恩旨然後擇期回里安葬云○探聞惠州府屬某縣地方近有匪徒嘯聚爲亂勢甚猖獗該處地方官已有文報來省告急而大憲視民如傷不欲遽發大兵致滋擾累聞仍飭下地方官就近募勇彈壓妥爲解散毋得過事張皇激成巨禍至將來如何容俟探明再述○南門外某縫衣店前晚突有匪徒多人破門而入露刃恐嚇店中夥伴皆畏其兇悍不敢聲張遂將貴重衣料飽掠而去計值銀約百兩有奇該店爲人作嫁所獲無多失此巨欵情何以堪且各衣料皆人家付下缝紉立要賠償店東某甲一時情急遂尋短見竟吞服洋烟自盡噫慘矣盜賊猖狂閭閻受害彼有地方之責者何竟充耳不聞哉 
[地下埋憂]  
　　安慶人某甲家頗小康生二子均已成立甲於前年物故其妻率同兩子在西門内縣埂地方開設仁壽堂藥店杏林春夏橘井香温生涯固自不惡囊槖日漸充盈爲其次子領一童養媳年甫二八性旣柔和貌亦靜好而姑視之若眼中釘嗔鶯叱燕之餘時作箠鳳　鸞之舉媳因此抑　難堪自念地久天長此身終無安樂之日不如斷送殘生省却許多煩惱遂於初五日夜三更後乘人不備突啓後門奔至藩經廳署前堰水塘躍入清流次早經人瞥見赶卽撈起香魂渺渺早赴幽冥不得已訃諸母家母家以小妮子受此不白寃誓不干休帶領娘子軍蜂擁而來七手八脚見物便毁游手好閒者代抱不平爲之興波助浪一塲惡戰不减孫悟空大閙天宫室中僅存四壁此外不留一物至薄暮時始經太平局董事出爲調處謂死者已不可復生若報官相騐於死者亦無益處爾親家釀此一重命案早已室如懸罄我等不忍坐視於善欵中提出洋蚨百元爲死者從豐棺殮并延緇流禮懴七日藉以超度幽魂亦可平爾之氣屍親聞言首肯遂於初七晚備棺收殮然已人財兩失噬臍無及矣書此爲虐媳者作前車之鑒 
[閩事紀餘]  
　　福建學政沈大宗師擇吉本月初二日按試漳州省城文武各員咸赴馬頭送别○有卑田院中人不能如鄭元和之唱運花落又不慣效韓熙載之乞食歌姬院中惟恃其桀驁之才到處逞强訛詐一日結伴擁生龍山苍某甲家肆行騷擾中操杖逐之一丐僞裝死狀羣丐圍繞其旁蝶閙蜂喧昕宵雞咤甲知不可以理喻遣丁喚丐首至給錢數百文驅之使出○新任閩縣蔡大令軒到省卽示期本月初十日接篆現任王吉人大令卸事後卽當赴仙遊履新○南臺有龜仔六六者家有姊妹花三四枝柳色深藏無殊蘇小非素悉枇杷門巷有未易於此間津一夕有一莽男兒大踏步而入舉止粗暴無異石頭記中之獃霸王六六鄙之時時加以白眼其人忿甚糾集長大漢子二三十輩一路拳打脚踢闖入洞房但聞乒乓之聲幾訝半天飛雹脂籢鏡檻毁壞無遺六六急奔赴保甲局禀陳迨局員飭勇前來若輩早已呼嘯而去事後地保查舟匿蹟洲邊某烟館内遂往獲到五人局員著取保開釋○南臺税厘總局水哨左都戎業已交卸所遺差務經督辦吳觀察委陸哨陳都戎兼管都戎恐事多棘手設詞却之　 
[臂燈陋俗]  
　　月之初六初八兩日天津府縣牒請府縣城隍赦孤載諾祀典津人踵事增華裝扮牛鬼蛇神招摇過巿謂之城　會又曰鬼會其新鬼故鬼無非九幽十八獄一切變相愧非吳道子未能摹繪情形且係彰善癉惡其心不可厚非其事姑弗具論惟有所謂掛燈會有年盛一年其人悉短後衣披髮跣足褲褶各纒深紅腿帶支撑兩臂貫以鋼鈎鈎下懸燈纍纍燈上各書爲父掛燈或爲母掛燈等字樣説者謂此係津門孝子緣父母有病許願祈求愈後掛燈還願者也噫是否孝子姑弗深求惟掛此臂燈以爲行孝又以酬神實屬無謂之甚抑知身體髮　受之父母不敢毁傷曾有明訓耶過則勿憚改敢爲若人勸焉 
[宜昌近事]  
　　前日太古洋東由宜下漢當上輪船之時各號家送放鞭爆極其恭敬亦可知該洋東之得人者深矣前營遊擊松遊戎在宜數年之久前日被二豎纒綿竟至不起己於上月二十七日出缺在宜昌本署内開弔後任尚不知何人也○近日水勢甚寛論船上下極便凡來宜之輪上貨極多每船或二三千件不等聞漢口上貨尚多可見近日生意之旺現在宜昌掛旗民船泊滿江皋大有可觀也○前月上旬以前天氣亢旱自上月底至今大雨連宵塘滿堰滿前此恐不能下秧者今則栽秧水足惟二麥受傷大麥猶可小麥業有爛根者恐春收不甚豐也 
[皖垣賸語]  
　　朱劭卿直刺奉大憲檄令辦理樅陽厘務任事匝月卽聞訃丁憂遺差經安徽潘司阿嘯山方　札飭候補通判蔣别駕乃 
賡接辦别賀於本月初十日俶裝就道○署安廬滁和道兼辦保甲事宜李篁仙觀察之第三女公子華年二八秀慧絶倫旣解描鸞尤工詠絮玉臺新詠序所謂清文滿篋非惟芍藥之花新製連篇寍止葡萄之錦以此當之殆無愧已幼年許字甘肅候補道陳觀察之公子公子亦綺年玉貌髣髴羊車中人　合珠聯洵推佳話兹詹吉本月初十日行合巹禮華堂煥采百兩將之所備妝籨異常華美而新郎迎以八人緑呢大轎尤爲見所未見經過之處觀者塞途 
 
 

Page 3

 
 
[湖山藻夏]  
　　張勤果公靈柩回籍後暫停華藏禪寺早登報章兹聞筮吉於清和十二日辰刻仍用旂牌傘扇全副儀仗出鳳山門至鳳凰山新塋安葬先一日護理巡撫劉中丞曁文武各員在籍紳士以及親戚故舊均往祭奠更有親中之親友中之友備香楮執牲牢以得一瞻拜爲榮斯眞勛業巍巍有以感召也夫○護理巡撫劉中丞擇吉於初十日寅初呼殿出錢塘門外恭祭常雩壇自知府以下各員先一日傍晚出城恭候憲篤分班迎候○前紀仁和縣高大令升任同知云云兹悉已奉署理藩司黄方伯飭知題補寍波府定海縣同知缺擇於初九日交卸仁和縣事錢塘縣伍大令卽於是日調署仁和縣接印任事云 
[總戎過滬]  
　　昨日福山鎭總兵朱總戎狼山鎭總兵王總戎相約乘舟來滬拜客畢卽往松江進發 
[壁壘一新]  
　　奥人内夫得里在英界麥家圈斜對面陳設油畫邀人觀看前報已屢紀之矣近日又將陳設各畫更換一新試一流覽覺山川景色人物鳥獸與夫君主登極之儀太子出殯之盛兩軍對敵之狀大地震裂之形無不歴歴在目不啻置身十洲三島間壯哉觀乎欲作汗漫游者愼毋交臂失之也 
[强姦幼女]  
　　粤東婦人黎氏投奔英公堂泥首案前訴稱小婦人僑居治下撫一螟蛉女小字燕春年甫十三齡愛之不啻己出本月十二夜鐘鳴七下令其買燈燭突被比鄰西洋人羅沙拉入其家以布塞其口按住强姦直至十一點鐘時始放回家内小婦人問明情節當卽投報捕房捕頭送往西醫院騐明下體受傷被姦屬實囑小婦人挈之投案控訴情由其時小婦人薄病未痊且燕春私處異常痛苦是以遲至如今始來控告蔡太守問曰爾可知羅沙家在何處答稱在虹口青雲里太守諭以候本分府照會大西洋總領事傳羅沙訊究可也黎氏乃致謝而去 
[上海巡局紀事]  
　　昨日亭午時新閘巡防局員拘得醉中肇事之陳阿二曹蘭亭二人各訊情由飭勇解送至縣○前晚十六鋪南局委員鍾偉臣二尹見集水街大有酒店深夜開門酒人雲集喝令局勇入内拘到店夥某甲掌頰四十下以示薄懲 
[上海縣署瑣案]  
　　孀婦黄陳氏携子順祥投案訴稱夫弟黄漢樹黄漢明將小婦人店業霸吞叩求訊理袁海觀大令飭提集訊以兩造供詞各執諭候吊齊各帳再訊情形此爲前報所已見者前晚帮審委員宋莘樂二尹升堂覆訊黄陳氏訴稱小婦人原籍廣東丈夫啓鳳在治下虹口外虹橋左近開設榮記西國雜貨店利權子母已歴多年去冬丈夫患病小婦人卽與兒子送回原籍求醫店事倩漢樹弟兄代理旣而丈夫服藥無效至今春遂殂小婦人在籍布置喪儀畢來申清釐店務不料漢樹漢明竟不以小婦人爲嫂卽兒子亦以陌路視之將店霸吞不肯交下兹復查得漢樹等串通司帳人洪海壽揑造假帳叩乞訊追順祥所訴與其母各同漢樹漢明同供稱原籍廣東南海縣兄長生時在治下開設榮記雜貨店頻年虧耗力不能支遂　頂與小的等接受現在店中常有數千兩之生意當兄長開設時祗有資本洋銀八十元至黄陳氏母子二人與小的弟兄素不相識並非嫂嫂叩求明察洪供稱小的係榮記司帳人自開設迄今共墊付洋銀一千餘元之譜二尹察閱各帳並無總結遂向漢樹弟兄細心駁詰漢樹等一味支吾詰至再三始同供稱黄陳氏實是嫂嫂榮記確由兄長所開然小的等已墊付洋銀數百元現在旣欲收回求恩追給二尹判令將漢樹漢明及洪分别收所隨將榮記發封令黄陳氏母子變賣所存之貨繳到洋銀再行判斷○劉秋亭控方老太婆卽方袁氏誘匿一家三口琴堂讞語已列報章前晚宋二尹升堂覆訊劉遣　弟王松生投案訴稱監生之姊嫁劉爲室生有一女小字永金旣而姊因病而殂劉因内顧乏人續娶吳氏卽周小大爲室去春劉赴粤貿易方老太婆勾引周小大並將水金及婢女秋貴誘匿今春劉回來得悉前情四出偵訪旋得諸長子金堂娼院中是以投業控告　在方老太婆已央人理勸劉亦有事出門轉訐監生來案求恩將周小大及水金秋貴給領回家俟劉回來管束入氏卽周小大扭扭捻捻細步上堂供稱此次小婦人確受方老太婆之愚以後自當去邪歸止水金秋貴同供稱方老太婆花言巧語糾令至娼院閒游並無賣娼之事方老太婆卽方袁氏供稱小婦人原籍蘇州素日傭工餬口周小大之母爲小婦人之女兄誼屬姨甥是以相識然雖時時來往並無誘拐事情二尹謂方老太婆曰本委素知爾聲名狼藉罪狀昭彰今日本當照例重懲姑念就木之年略從寛宥喝令掌頰四十下交官媒收管聽候備文遞解回籍周小大並水金秋貴給王領回管束○蔣宜亭與姨甥宋桂生投法公堂控朱艮峯局賭騙錢葛同轉著送案訊辦袁大令訊知情節著繳洋銀十四元並父出同局賭棍張仁祖以憑究辦此已列入報章矣迄今張旣蹤跡杳然洋銀亦不繳案前日宋二尹飭提嚴訊朱供稱小的係寍波人向在某錢莊爲夥張己他往一時難以指交袁大老爺著繳之洋銀求恩寛限日期自當措繳二尹限三日内先將洋銀如數繳案再行核奪 
[英界公堂瑣案]  
　　包探徐雲香禀稱陳長福京貨店學徒張寳生乘間竊取絨單檯布經小的查獲人贓解送至案陳譤稱張所竊之物旣由包探查獲容准領回張有親戚在申可託爲帶歸收管張供稱小的係寍波人初次見財起意不料竟爲包探所知求賜從寛以後當束修自好蔡太守判令責手心一百下交親屬送之回籍贓給陳領去○夏星榮訴稱小的在虹口開設飯店昨日衛茂郎等前來狼吞虎嚥之餘忽與　聖方爭毆瞿獨自一人茂郎則人多手雜致瞿大爲所窘且毁壞店中磁器約洋銀一元雚供稱小的係本地人茂郎之母有女將嫁先自與婿說妥然後央小的執柯小的係力作之人伊許償工貲洋銀二元再給兩元爲謝媒之禍及事畢祗饋兩元小的曾假伊外套穿之後質錢使用由顧蘭亭勸說將當票送還事已了矣不料伊又糾集多人索還當本并革付酒飯貲茂郎及衛阿四同供稱當禀原已收回因向索還當本以致互毆並未許伊酬勞實係誣訴蔡太守判令將二衛各管押三日並令出洋銀六角折賠所毁飯店之物瞿卽行開釋○包探顧福亭禀稱小的見竊賊王金寳携有棉花一包約重二十斤詰之據言竊自高昌廟鄉閒今特送案請究王供稱小的係鎭江人行乞至此順手竊取棉花尚乞施恩以全蟻命蔡太守判令管押五日贓歸捕房存候給還失主○包探顧福亭禀稱吳寳生曾因索詐事發帝請大老爺遞解中籍現復來滬滋事是以抱送案下蔡阿星訴稱小的素操柳敬亭之技現在虹口說平話吳指爲犯禁時時勒出酒貲後竟稱每月須給伊洋銀兩元昨日又糾黨前來無端尋事毁壞板凳騷擾不堪是以交捕送案吳供稱小的係浙江人不敢犯事尚乞施恩蔡太守判令笞責一百五十板遞解回籍○包探江阿三禀稱竊賊馮彩紀連次竊取人家衣物兹經小的拘獲吊出原贓陶榮利張三林朱禮森李德羅四失主投案領贓或稱被竊衣物或稱被竊馬車燈馮供稱小的係江北人連次犯案譴責難逃大老爺如肯寛容則雖餓死亦不再犯法矣蔡太守著帶回捕房查明有無别案閱一禮拜再行解候覆訊核辦起案之贓先行給領○三百二十八號巡捕禀稱梁金塔醉熊瞢騰沿途胡閙適解生春等行近身畔突被拉破衣服小的巡路過此抱送案下請懲解及陳明峯同訴稱行至某處突被醉人拉住撕破身上之衣梁供稱小的係廣東人是日深入醉鄉致被麴生所悮蔡太守判罰洋銀一元賠所碎衣服再罰一元充某處西醫院經費○四百零四號華捕禀稱昨夜小的上差時見陳春山在天仙戲園前擺設賭攤糾人爲二十一門小賭因犯租界禁令是以拘案請懲賭具附呈察閱陳供稱小的係浙江人偶爾抽頭藉以彌補虧欠並非積年賭棍尚求法外施恩蔡太守判令枷號五日期滿遞解回籍賭具暫存公堂以便銷毁○包探黄四福禀稱張阿發前因犯竊送請大老爺遞解回籍今復來此是以拘送案下張供稱小的係浙江寍波人雖曾失足刻已自新倘免刑章銘心感德蔡太守判令笞責一百板仍遞解回籍○包探黄四福禀稱童長生貿貿然入張萬氏家尋事適爲小的所見拘案請懲張萬氏訴稱小婦人原籍寍波丈夫因事外出童與丈夫爲友是以並不避面前夜驀地來家言欲留 
 
 

Page 4

 
 
宿小婦人不依伊卽將帶勒小婦人之項小婦人極聲嘶喊由衆鄰襄同獲住送交捕房童供稱小的係寍波人向與張萬氏有私兹氏别有所歡强令小的效尹邢之避面小的言爾豈學花烟館規模乎伊卽取帶雉經意叶嚇制蔡太守騐得氏頸間無甚傷痕飭候傳集鄰人覆訊核辦○西包探某甲禀稱租界内定章凡出售火油之家至多存積十箱不能逾額今查得徐文順於十箱之外另以竹簍盛之易滋火燭簍共二一并送請台閱至林寶初則額外溢出五箱亦須議罰徐林同供稱只此一遭以後不敢多積蔡太守判令將徐簍内之火油悉數充公再罰洋銀三元林罰洋銀五元○包探何瑞福禀稱伶人左姓家失去小犬一頭旋經小的在宋子良家尋見問之云向王炳輝買得及問之王則不能指出此犬之夾歴今犬已由左領去宋乞得某洋人手札今特送請訊懲宋供稱原籍蘇州此犬以洋銀五元向王買得王供稱原籍山西此犬以洋銀四圓五魚向山東人某姓買得山東人現住城内可以尋交蔡太守著王邀山東人投案覆訊核辦○包探何瑞福禀稱租介中各小烟館深夜開燈有于禁令其間乾泰昌前已因違禁受罰今小的查得依然違禁是以一并拘請罰鍰隆興泰協泰恒豐昌乾泰昌四烟館主甲乙丙丁同供稱小的今後自當恪守西人禁令不敢無知犯法以致蒲伏案前矣蔡太守判令隆興泰等三户各罰洋銀兩元乾泰昌罰四元 
[法界公堂瑣案]  
　　潘順川失去小車一輛遇見毛王成在途推拉當將毛扭解到案毛供稱此車在張錫卿處租來同轉著提張到案　行　訊此已屢詳前報昨晨葛同轉莅公堂會審通事禀稱張錫卿於前日拘押捕房當有張之友人王金山將鴉片烟放入瓦片餅内送入押所中被值差巡捕查出破綻將王送案請究同轉謂私遞物件違犯捕房規例著將王金山押候笞責八十板問張錫卿曰毛所推之車是否向爾　租張供稱光緒十三年間有潘順川欠小的錢四千餘文逃往七寳當由小的追回先送西門外保甲局經朱大老爺訊明本欲重辦嗣允還錢始得釋放迄今懸宕數載三月初八日又經小的遇見向索前欠潘順川以小車一輛作抵小的遂將車轉賃與毛王成並非竊來同轉以原告未　著將張王兩人押候覆訊○王郁孫三包探同禀稱熊澣卿專在長江輪船行竊物件前經公堂懲辦遞回原藉今又邀餘黨兩人匿跡滬上由　的等將熊拘獲送請究辦熊供稱王永慶魏老五係小的之友業已回去小的由寍波來滬因患疾病小作勾留同轉查得熊有押票兩紙著卽稱候查問是否竊贓再行核辦○招商局九號巡丁丁雨生訴稱戴金寳行竊一號棧房蘇木四株當卽追獲人贓送案請究同轉訊問之餘戴供　不敢行竊務求恩宥同轉謂人贓並獲豈容抵賴判責八十板枷號半個月發碼頭示衆○郁包探禀稱朱阿妙在賣魚人攤上行竊鮮魚五斤朱供稱魚乃擔上墮落小的見而拾起並非行竊同轉以失主未到著將朱押候掌責四十下○太古洋棧支更夫楊仁華偕茶房李全林出店李正林等投案楊聲稱趙生榮前在棧中作茶房替工約有數月停歇後於本月初五日前來將小的馬甲絨毯等物竊去已被質錢使用查獲押票送案請究李全林稱同日失去釘鞋洋傘等件李正林稱二月廿二日帳房內失去火烟袋及檯毯四塊同轉訊問之下趙生榮供稱小的因有急需欲向楊借錢適楊不在擅取衣服典押其餘物件並非小的所竊同轉一再訊究趙堅執如前著押候比究○荳腐店夥宋永順控稱孩子馬雲生係比隣羊肉麫店中學徒前日從後窓口抓至小的家竊去晒臺上所晒洋布褲一條並無人知覺適有破瓦一塊墮洛廚下致將鐵鍋一隻擊穿小的上樓看視情有可疑卽往羊肉麫店根究祗有學徒一人伏匿被窩中人贓並獲送案請辦馬雲生供褲由已歇夥計所竊同轉著押候傳羊肉麫店店主到案再行核辦○鞋子作主陳曉逸偕夥熊德寶控被徐渭松拆梢失去鞋子六雙葛同轉訊問之下徐供稱有做秤店生意之鄭有福卽計有福邱阿香等帮同行凶同轉著押候補提鄭邱等到案再訊已列前報昨晨包探將鄭有福提到同轉問鄭曰是日打架究因何事起釁供稱小的在途中遇見徐渭松與熊德寶等打架上前觀看不敢帮兇同轉問陳曉逸曰失去鞋子約值若干供稱鞋店規例失布鞋一雙應賠錢三百失綢縀鞋一雙應賠洋一元同轉衡情酌斷判徐賠償洋兩元掌責四十下交保鄭有福掌責二十下示儆○包丹書葉惟生禀追朱子良所欠銀兩捕房將朱帶案候質同轉問包曰爾行主陳堯堂所禀朱子良共欠銀三百七十五兩然否包朱二人同稱照帳結算朱祗欠銀一百零七兩葉惟生禀朱尚欠紫草三件並找洋八元七角同轉詰問之下朱子良供稱欠銀是實尚欠蔡桂堂洋銀六十三元然葉惟生尚借去期票三紙約計銀三百十兩零五錢另有兩紙計銀一千九百兩枼來取去送入平和洋行以作殷愼夫之保單枼惟生稱期票三紙計銀三百十兩零五錢尚未用去當卽檢交又稱一千九百兩之期禀係朱子良經手不干我事我店有保單兩紙在平和洋人處請向朱子良追交朱稱保單須葉自去收取同轉問爾欠人之銀如何料理供稱求限一個月同轉　不能任爾延宕判令交保限十日理處延十送縣紫草三件准交葉領去○野鷄挑夫每遇輪船抵埠必蜂擁上前將搭客物件擅自挑送偶一疏忽物件卽化爲島有昨有劉寳生訴稱由寍波附搭江天輪船來滬雇定小車夫將行李載往友人處轉瞬間被挑夫王阿生將車上鋪蓋行李邅目挑去追至小東門外始將人贓拘獲送案請究同轉問王阿生曰此種好買賣爾做過幾次供稱有客喚小的挑鋪蓋等初往小東門内允給錢四十文同轉謂旣有客喚挑何不與之同來顯見所供不實著押候比究 
[正字]  
　　昨報潤州雜述擇曠野無人處更衣悮作曳衣近始有黄馘僧結茅其地悮作近雖有合亟聲明如左 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英靈北向]  
　　原任揚州營叅將牛叅戎世英仙逝後卽在署中設奠介弟名世雄者現富漕轅巡捕日前　金昆凶耗卽請假來傷料理行裝扶柩回里先期擇定本月十三日就道是日辰刻發引時柩用龍頭獨積前導除尋常儀以外有萬名傘誥命亭盔甲亭隨以僧道鼓吹本營馬步兵由松風巷大儒坊折而至多子街左衞街出缺口門向南至江滸登舟回直隷滄州坷里是日諸寅好之路祭者約有十餘處云 
 
 
 

Page 10

 
 
   
 
