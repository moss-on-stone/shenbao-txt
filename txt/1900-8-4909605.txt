# 1900 - 8 - 4909605

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求㐲維德鑒 
[廣學會新譯李傅相歴聘歐美記每部三角五分○又出售新著富國眞理說教雪] [  圖書集成局代啓]  
　　前年李傅相奉使至俄旋歴聘歐美各與國衆皆以傅相本中國偉人充外洋貴使爭見顏色自幸光榮各報館更遣人日伺行臺記動記言歸登報簡廣學會林樂知先生以爲中國關繫之大莫甚於此爰與蔡君芝紱詳譯華文藉作星軺日記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圈點允當卽在棋盤街老巡捕房對門廣學會總局曁各省西士售賣處分别出售○富國眞理爲前任廈門英領事賈君所著中國今正患貧誠取是書而仿行之朝野上下間吾知其必有合也每部三角○說敎雪爲王君煜初所著盖惜彭君光譽說敎之誣而雪之也每部一角半○附售學古堂文集二角售處皆同前 
[原梁逆誣南皮張公之故]  
　　梁逆啓超所刊之清議報記電詢劉公張公一節此爲必無之事本報曾箸論正之以張公忠義之槪久爲朝野中外所推服獨梁逆忌之此必有故不可不察焉記曰鳥窮則啄獸窮則觸人窮則詐又曰貧窮憤怒欲快其志者名曰必死之士辯言巧辭善毁善譽者名曰間諜飛言之士梁逆之於南皮張公可謂居窮詐之勢挾間諜飛言之長而濟以必死之志者矣夫張公朝之大臣其究澈時務提倡政學凡以進思利國退思利民知爲公家知爲大局不知其他不願聞新舊之名又何所謂黨乎故其言正人心非聾瞽之舊黨所得混其言開風氣非横議之新黨所得附勸學篇講益智會通諸事必以教忠明綱諸義爲之本所謂必有關睢麟趾之意然後可行周官之法度尤非康梁二逆之言變法所得妄託萬一且非特不可妄託也當去歲康梁二逆初膺薦命之後許尙書文御史未劾之前勸學篇一書早刊行於江漢深闢其謬不遺餘力經學則斥其主公羊申怪義政術則糾其張民權召亂釁保種教則抉其離國爲三保國則黜其歧滿漢爲二康梁二逆倡爲民賊愚民諸說以破壞君體則歴辯以朝廷智民之實康梁二逆喜摭揚州十日記諸書以誣訕本朝則首告以歴聖仁政之厚比以禁方奇藥大毒殺人警以卑宋覆韓自絶宗國故當二逆未敗而天下已收識微辨好之效則張公爲之也及其旣敗竄迹海東日本士大夫來游江漢者得聞張公緒論咸知二逆之不韙張公一言外人以爲輕重緣張公之緒論傳衍彼都不韙二逆者日起梁逆清議報之謬張公曾屢與日本政府言之於是日本貴官又人亦漸知其　罔漸悟其奸兇而二逆駸駸有自危之勢則亦張公爲之也昔者二逆創新黨之名思天下重望大臣莫如張公將援張公以自重而不能得則思依附張公之末光冀自命爲張公之黨而又不得是一恨也然猶冀張公雖不許其同亦不黜其異也天下人之訾議彼者學術不足位望不足二逆皆不銜而獨銜張公之書張公之書出則二逆之罪案定故清議報者康梁二逆旣敗之謗史而勸學篇者康梁二逆未敗之爰書是又一大恨矣然猶冀張公嚴之於事前寛之於事後也清議報初出仍臆造張公得罪之語推列於三十四人之内一則引張公以自重於日本一則冀張公不窮之於日本其用心亦可謂深且詭矣蓋二逆之在日本不憚中國之法令不憚妄人之捕拿索之則日人必無交犯之事殺之則日人必盡保護之力其所憚者獨張公之一言耳張公一言天下卽奉爲定案日人卽信爲正論則二逆之計窮矣然而張公之緒論卒流行於日本是更三大恨矣恨之至則仇之深仇之深則報之酷於是造爲無可質證之電詢託爲莫能主名之客述復慮其幽昧離奇孤聞單證不足以惑天下害張公則又文致以劉公之電彼其心豈有愛於劉公哉實欲甚張公之拒實電詢之案耳其陰慘巧密亦自謂至矣獨忘其電詢爲事理所必無無稽之言於張公固豪無所損乎雖然怨毒之甚而流言之惡誠不可不爲張公推求其故以告他年太史氏也 
[本館接奉電音]  
　　昨日午後京師飛電傳來上諭三道敬謹譯登○十二月初六日奉上諭直隸永定河道員缺著彥秀補授欽此同日奉上諭江蘇蘇州府知府員缺緊要著該督撫於通省知府内揀員調補所遺員缺著余九榖補授欽此同日奉上諭浙江按察使著榮銓補授欽此 
[譯東報論廣州灣事]  
　　日本東京日日新聞備記中國廣州灣之事洋洋千餘言大旨謂法人乘中國政府張皇失措之時已將附近廣州灣之某某二島割據兹又提出七事向政府要求一褫兩廣總督之職二將遂溪縣知縣處以刑法三將首犯處以刑法四所有廣州高州以及雷州三府内諸礦產畀法人采取之權五被害者之家屬須卹以勿郎克二十萬枚六法人須握廣州灣開築鐵路之權七被害之二法弁須將首級交還并盛設儀仗以送以上七條中第一第二兩條中國政府迭經計議頗極躊躇至於兩廣總督譚文卿制軍現方示疾然以堂堂兼圻大員而欲其革職事機亦頗重大遂溪縣令頗能與民同仇敵愾實目今俗吏中不可多得之人員當法兵衝突黃略諸村時曾致書法國艦隊司令官言詞婉曲頗有寸鐵殺人手叚萬一中國竟徇法人之請將縣令陳屍菜市此後策名委質者更誰願戮力保守國家况此人名望夙優决非等閒之輩乎若廣州灣鐵路原係通至南甯　　直逹龍州以迄關外至二法弁首級華官已派練勇交還一切儀文固極周備傳聞總署因此七事大費周張日前已將情奏聞皇太后及皇上特未識聖裁如何耳 
[意人之言]  
　　天津國聞報云某西友謂意國外部大臣某君在議院宣言曰吾國並不願占據中國土地惟欲擴充商務耳故現已令駐華使臣設法扶助在華意商並細心考察經商利弊以便將來推廣利權諸議員聞之甚以爲是 
[丹艦往暹]  
　　香港循環日報云丹墨國巡洋艦名華紀利潤者由歌　堡起椗東來華歴十一月二十日行抵 
 
 

Page 2

 
 
新加坡按此船統帶爲丹國親王華殿馬氏船上水勇約二百五十名載重二千九百墩機器抵馬力五千　百匹每一點鐘時行十七海里配置八寸餘口大砲二尊五寸餘口大砲六尊快砲四尊西歴一千八百八十七年在丹京製造旋於二十四日往暹羅聞尙擬巡視中國及日本海洋也 
[國債過巨]  
　　香港循環日報云日本自戰勝中國索得賠欵之後堂堂然一亞東强國矣然其備兵籌餉惟日孜孜國債之多日積月累計自西歴一千九百年起除付償資本外每年須出利息英金五百萬磅可謂巨已 
[望切通商]  
　　日本東京日日新聞云近日土耳其國某日報謂日土兩國如能訂立通商條約則彼此均能大獲利益所望此事速成蓋以兩國相距雖遙然貨物往來數必不少也其說如此按日土訂約通商一事徵之旣往首先創議者自應獨握利權我輩甚願日本國家迅將緊要機宜逐加攷察俾開通航海經商之路不禁跂而望之已 
[土藩薨逝]  
　　日本東京日日新聞云土耳其國王之弟希賢夫開之託氏於數日前薨逝土王情深手足傷悼逾恒各國君主使臣主教及土國内閣大臣高等官皆懇切致辭恭申弔唁翌日大殮後窆於先王矮普氣油路矮其司之塚旁 
[天威震怒]  
　　剛子良中堂入京覆命時呈進叛犯梁啓超所作清議報及戊戌政變記等書歴陳康梁二逆煽惑情形并稱近日康又遨游列國若不使其根株盡絶則星星之火終致燎原皇太后覽書大怒未幾皇上有飭拿及設法致死之旨并遷怒某大臣事見匯報 
[改派大臣]  
　　天津國聞報登京友來信云南洋練兵大臣已奉旨改派廣東陸路提督張軍門春發然則蘇宫保殆將仍任廣西提督乎 
[添練砲隊]  
　　天津國聞報云近年陸戰之用有四曰砲隊曰槍隊曰馬隊曰工程隊而砲隊尤爲緊要蓋數里之外勝負可恃以决者也現在中國各砲皆購自外洋零件旣多用法亦異同一砲也而有砲身長短之不同口徑大小之不同同一彈也而有開花羣子之不同快放慢放之不同平擊越擊之不同苟非講求於平日焉能取用於臨時至於高低遠近左右轉旋尤非敏於測算者不能曲盡其妙奉天地屬陪京僅有新軍砲隊一營歴經奏明操砲四十尊停半演半用馬九十六匹除分撥各軍之外本營只存馬四十八匹隨砲車套零件亦殘缺不全刻經增軍帥屢次查點將廢弛之營官恩海等分别參革委中軍統帶夏觀察督飭官軍教習夏恩綬等一面操練手法一面將營中所存砲位逐細句稽砲中零件所短甚多並有鞍轡轅套全無者爰飭敵愾軍械局軍火處澈底清查中有機器局所能配者卽令照式配製餘則隨時購添現在砲數業已查清卽擬分撥各營練習以八生七克魯布砲六尊爲一隊四磅克魯布砲六尊爲一隊格魯森快砲十尊爲兩隊均歸督標親軍砲隊營教練又七生脫半克魯卜砲八尊金陵局造兩磅過山砲八尊每四尊爲一隊共成四隊又仁育兩軍原練步砲隊各八營馬隊二營尙無砲隊擬撥給仁字軍兩隊撥給育字軍兩隊統共奉盛仁育各軍先練砲隊八隊共需馬二百四十匹除舊額九十六匹外尙須添購一百四十匹以及按月應支馬乾砲費等均於稅釐項下開支已繕具清單奏請飭部立案矣 
[刀匪勢盛]  
　　當署理山東巡撫袁慰庭中丞秉節赴東時景州一帶大刀會匪高建白旗上書義和圑字樣姜軍門桂題接仗數次不克奏功旣而新任貴州提督梅軍門東益謁見北洋大臣直隸總督裕壽帥述及會匪已闖入獻縣境内旗上大書扶清滅洋四大字以二十五人爲一圑共二十六圑若不早日敉平恐各國皆將問罪也事見匯報 
[柳州匪耗]  
　　天津國聞報云頃聞廣西柳州時有匪徒揭竿起事某日駐京法國使署接到電音詢之總理各國事務衙門總署以不知答之 
[鄂省决囚]  
　　武昌訪事友人云日前署湖北按察司孟志青廉訪接奉刑部釘封公文飭將長樂縣屬因姦弑夫案内男婦二名口及某縣强刼案内盜犯二名一律處决當卽傳知江夏縣陳介庵大令遵照大令立卽升坐大堂將各犯按各提出飭役如法捆綁會同城守營王千戎押赴武勝門外行刑梟取首級解交犯事地方示衆 
[潯江得雪]  
　　九江訪事友人來函云上月二十八日朔風怒號癡雲密布居人士知天將釀雪相率圍爐小飲賡聚星堂禁體詩未幾果滕六君命駕惠臨片片梨花滿大飛舞江山萬里一白無垠翌日晨起平地積雪厚三寸許一時田夫野老咸謂臘中得此祥霙明歲二麥豐登不必藉豚蹄預祝矣 
[皖江得雪]  
　　安慶訪事友來函云入冬以來暖日烘窗幾似三春風景至上月某日濃雲密布未幾雪花如掌墜自長空歴兩晝夜始止拈毫記之預以卜明歲豐年之兆也 
[邗江又雪]  
　　揚州訪事友來函云揚郡於上月二十二日得雪後連日北風凛冽冷透重裘至二十九日滕六君復稅駕搓棉扯絮飛舞半天俄頃之間平地已積至寸許啓窓遙望惟見樓臺高下一白無垠世界三千無處不粉妝玉琢本月初二日黎明時又玉屑繽紛逾時始止日來寒威益甚垂垂氷箸遍掛檐牙彼席豐履厚者方效黨太尉之羊羔美酒低唱淺斟第不識飽暖之餘亦嘗念及茅檐蔀屋中尙有無食無衣之輩否也 
[潤州又雪]  
　　鎭江訪事友來函云鎭郡自十一月二十九日得雪後翌日卽高懸晴旭天氣和融至本月初三日朔風怒號峭寒如水未幾雪花六出飛舞長空傍晚始止約厚積四寸有奇西疇南陌間無不笑語歡呼謂明歲豐穰當可操劵卜之矣 
[上海官塲紀事]  
　　松海防同知劉乙笙司馬以本届冬漕將次開兌商之海運局總辦張子虞太守札委上海縣縣丞劉耀廷二尹駐局充當較閱米斛及騐視剝船差使○昨日午前南洋輪船支應局總辦朱太守應其松江糧捕同知劉司馬興基先後命駕至南市江蘇海運局拜會總辦張子虞太守太守迎入内廳暢談良久而别○昨日午刻英美租界公廨讞員翁笠漁直刺法界公廨讞員朱森庭明府上海縣縣丞劉二尹主簿孫少尹典史周少尉先後命駕至敬業書院公館拜賀代理上海縣事兼保甲總巡戴子邁明府新任之禧明府一一延入茗談片時始次第辭出 
[清釐積案]  
　　兩江督憲劉峴帥查得近來所屬各州縣遇有命盜案件往往任情延擱不肯迅速審解推原其故皆因吝惜解費所致實屬不成事體爰通飭安徽及江蘇兩省臬司查核何處縣積壓案件最多禀覆查究一面札飭各州縣速將積案准於年内掃數解省核辦不得遺漏旋經臬司杳得阜寍安東等縣積案最多尙未審實刻已委員前往會同承審官研訊俾早定讞以便遵飭解省昨日上海縣署接奉札文想須一律遵辦矣 
[愼重漕務]  
　　前日江蘇海運局總辦張子虞太守傳諭斛米丁胥船户人等定於本月十二日比較米斛期歸一律以示大公並循例出示曰照得現辦海運糧米赴通交納米色務須乾潔純凈押解來局交兌尤應加意照料嚴密防範勿任船户沿途偷漏攙水舞弊爾等管解漕白 
 
 

Page 3

 
 
糧米一經抵滬先將文批米樣投送本局並將剝船花名裝米實數開摺送呈聽候委員逐一查騐如果米色乾潔純凈並無潮嫩攙雜立卽派船兌收倘敢扶同船户沿途舞弊定將解米丁胥船户人等嚴行懲辦枷示河干剝船照章鋸截决不寛貸其各凛遵毋違切切特示旋又發出六言告示曰海運漕曰糧米例應乾圓潔凈如或潮雜不純立卽駁換究懲前有玩法船户串同解米丁胥沿途偷漏攙水以致米色蒸變當經分别枷責將船鋸截示儆現届剝運新漕合再重申禁令倘敢復萌故智照章治以嚴刑切勿輕身嘗試各宜守法遵行 
[善鄰有道]  
　　日本文學博士重野誠齋鳩集同志諸君創設善鄰譯書館取和文西文書籍之切於世用者譯作華文禮延四明王黍園明經爲之潤色刻已刊成四種曰大日本維新史述明治以來國家大事也曰戰法學述臨陣新法也曰國家學則安内攘外之術也曰日本警察新法則便國利民之道也昨由館中幹事松本吾妻二君携之來滬由王君惕齋修函介紹互商善法藉廣流傳從此情誼相通邦交益固文章有神交有道我將於館中諸君卜之已 
[移提要証]  
　　南匯縣汪蘅舫大令因民人吳桃觀被妻謀斃案内有應訊要証瞿桂千匿迹上海西門外因卽行文上海縣署請卽關提解訊代理縣篆戴子邁明府披閱來文立卽飭差將瞿拘獲解至敬業書院公館請示戴明府諭令暫行收入待質所候備文押解南匯縣歸案訊辦 
[懸賞購盜]  
　　南瑞兵艦管輪之甬人陳文孚假吳淞張華浜丁家宅某姓屋栖其眷屬十月二十九日之晚被匪徒明火執仗毁門入室劫去衣服首飾所值不資報經寶山縣尹大令會營踏勘飭捕嚴緝昨日本邑法租界讞員朱森庭明府接到寳山縣移來賞格一張大旨謂有能拿獲眞贓正盜者賞洋銀二百元拿獲盜夥者每名賞洋銀二十元爰卽粘貼通衢俾衆咸悉 
[書院鶯遷]  
　　本邑美租界崑山路中西書院向由美國監理會牧師林君樂知潘君愼文柏君樂文經理近已議定遷往蘇州擬仿泰西大學堂章程實力開辦改名正學書院所遺中西書院地基另造民房收取租金以充學堂經費 
[病斃可憐]  
　　前日英租界中有一少年衣衫藍縷形容枯槁在雪中彳亍而行旋卽僵仆不起三百七十二號華捕見之雇車舁入捕房捕頭令轉送仁濟醫館醫治延至晚間而斃捕頭浼地保報堂領棺收殮厝諸荒郊 
[上海巡局紀事]  
　　前者大南門外某茶肆主董某投二十三七鋪巡防局控無賴陸福卿擊毁碗盞器物局員盛雨村二尹派勇丁將陸拘獲押候訊核昨日經人理勸明白董遂投局禀請免究二尹准之○十六鋪巡防中局委員文斌臣二尹以境内捕務廢弛竊案迭出因於前日將汛捕朱昌及其夥役某甲等人傳案訊比朱等哀求寛限二尹諭以升吉里潘公館一案玩延已久著赶緊緝獲贓賊解局訊究違于血比朱等咸唯唯而退 
[英美租界晚堂瑣案]  
　　謙吉順花行執事人翁明鑑於八月二十五日向恒源花行主徐雲洲購定棉花一千包倩徐鴻記作保立有存單一紙合計洋銀七千十八元四角先付二百六十五元詎料徐雲洲收到洋銀後僅交棉花七百三十六包翁因將其弟徐順林扭送英美租界公廨請追前晚讞員翁笠漁直刺倩襄讞委員張柄樞司馬研訊翁投案申訴情由徐供小的係南匯縣人在家耕種胞兄雲洲之事小的實不知情求宥司馬諭令押候關提徐雲洲到案再訊○劉蓮生控大昌鐵廠主周夢湘盜賣小輪船向理不睬經張司馬提案研訊劉供小的向爲　局生意去年三月因局中輪船舊壞交大昌修理後知周夢湘有青雲小輪船小的出銀一千六百五十兩購得先付銀二百五十兩現被周盜賣是以來案控追周供船由監生作中賣與劉蓮生劉延不交價故將船退還原主並非盜賣司馬謂劉所控全無實據斥不准理○前者蘇海煦控黃漢如串同邵順發吞没股本洋銀翁直刺訊取口供將黃邵交保出外理清前晚張司馬提案覆訊蘇供黃邵保出後抗不遵諭延宕不理求卽究追邵供小的已將田單抵押與蘇黃漢如未到保人黃永春供稱黃漢如現往蕪湖准本月十二日到申司馬限十日内交到黃漢如再訊邵交原人保出候質 
[英美租界公廨紀事]  
　　日前職員李元鏞遺家丁投公廨控巨騙何松林借去銀兩日久不還屢次向索旋由金阿三之妻舅鄔德章出爲擔保繼又恃强圖吞請爲提究讞員翁笠漁直刺准詞飭提昨日原　將何提到直刺著押候集訊察奪○王菊泉控惠連生並鴇婦陶娘娘卽王氏霸賴欠欵讞員翁笠漁直刺准詞飭提候訊○二百零四號華捕舁送病民劉潮章到廨請爲安插向之詢問自言福建人流落在滬並無親友直刺著送棲流公所留養○席錦城控告其子之妾李氏捲物而逃改嫁朱子青一案前日襄讞委員張柄樞司馬分别訊懲後著吊取各贓昨晨由原差至捕房請捕頭派包探趙銀河協同至四馬路梅春里沈陳氏家將衣箱數口紅木器具若干弔到公廨儲候傳原告再核 
[法租界捕房紀事]  
　　史幼彬前投公堂控忻伯琴欠銀三千餘兩讞員朱森庭明府訊供之下諭令交人保出理處嗣旣而史忻避匿不面史復將弟忻成舟扭案明府著交保出外限交伊兄到案訊追昨日忻伯琴投到捕房捕頭令於堂期傳同原告解請明府訊核○日昨偷兒某甲掩入公館馬路某里某姓家圖竊被事主拿獲送入捕房捕頭命押候解送公堂禀請訊究 
[美租界捕房紀事]  
　　昨日清晨小竊吳阿生混入伯頓路德榮里甬人某姓家竊取綢布衣服旋爲包探胡瑞龍查獲吊出原贓帶入捕房捕頭令押候解送公堂稟請讞員翁笠漁直刺究辦○昨晨小竊王阿四潛入裏虹口某姓家竊取衣服事主當塲拘獲送入捕房捕頭令押候解送公堂禀請究辦 
[記演說天足會事]  
　　西紳立約爾近在長江及寗波等處勸立天足會到滬後復於西十二月十二號在博物院演說纏足情形彼時以登報太遲到者僅六十人其中有中國紳士及婦女數人是日主座者爲担文律師首先演說其大旨謂此會如欲辦理爲益非僅捐助所能得必須有人切實經管孜孜不倦方能收實效昔英人好話特公以本國監獄流弊太多設法整頓終身從事於此卒至盡善福祿倫士那乙丁革爾公報効醫院親侍病人不遺餘力此二公也至今人猶稱道不忘今立約爾夫人以其精力資財用功於纏足之事欲使華人革除斯患其名不亦將遺芳百世乎立約爾夫人曰余爲此舉先至鎭江次赴金陵在鎭則會議兩次在寗則文人學士到者尤多并有當時卽請入會者嗣又請各署官紳茶會一次某統領夫人聞我言後謂伊少君不復娶纏足婦云蕪湖之會本地印委各官到者最多擁擠異常復於下禮拜再會一次到九江牛莊後入會者亦頗不少該處紳士相待極優有請我至其家者武昌有巨族三家官至極尊而其家子女均不纏足某日演說生員文童赴試者均來聽漢口會議時大員到者十五人漢陽府署婦女亦不纏足我到西人所設育嬰堂見女子皆不纏足此固得力於張制軍之告示者居多也我聞有數家將所生女子處死免致纏足終身受苦其愚誠不可及寗波中國育嬰堂中則與漢陽之堂乎不同有女五人足竟纒斷不能步履我見之爲之流涙不已中國招商局知我此行實爲中國婦女除患起見不取船資我至今感不能忘語畢美副領事白夫人代到會諸君稱謝某律師繙譯代到會華人致謝并演說纒足之無益聞正月八號該會特假座大馬路老會審公堂對門工部局大廳演說纏足之害主會者爲工部局首董安特生君而領事亦與焉想届時中西官紳士女到塲聽說者必有一番熱閙焉 
 
 

Page 4

 
 
   
 
 

Page 5

 
 
   
 
 

Page 6

 
 
 [G ]括打藥房發售戒烟普濟水小瓶一元中瓶二元大瓶十元外埠函購書明地址牌號樂名方免悞購别家之藥託郵政局寄最妥當無弊 
[泰西未士括打聲明始創戒烟普濟水賜頋留神謹防影射]  
此藥水乃本主人括打先生秘方創製從去年七月起始在上海虹口崑山路中西書院内括打藥房出售因靈騐異常方法簡便故能銷流廣遠日長月增卽就本埠而論凡用此水面戒除烟癮者亦已指不勝屈此固久在賜顧者洞鑒之中初非白詡也所登申新兩報告白計有三起最先爲吃鴉片之人不可不一試中歴言括打先生因憫華人受烟之害故不憚十餘年辛苦叅酌方藥屢經試騐始定是方製成此水實欲爲吃烟者普濟迷津則戒烟普濟水命名之意也復恐閱者未明此水之用法故又登戒烟最便之法從來未有是爲第二次告白更因此水功用浩繁非但能戒烟且能治吃烟人種種疾病故又登神藥奇功一則以上三告白自出售至今按日輪登申新兩報閱報諸君但取而統觀之自知始創之人煞費苦心而目下談及戒烟之藥必推未士括打之戒烟普濟水爲首者决非倖獲矣再本藥房現遷白渡橋北仁智里十三衖合倂聲明 
[江南義賑票十二月廿一日開彩]  
第九會票二萬張巳於本月廿二日十鐘點在十六鋪新馬路大碼頭如法開彩所得彩號碼經印有對號單分派以便核對如對有得彩之票祈携到本公司收銀可也第十會票已印出二萬五千張定期十二月廿一日開彩此佈　上海廣濟公司告白 
[丹桂茶園]  
十二月初八夜演 
正應二角 
御堦擋道莫成賛主眞假包公三疑錯記竹中　令征獨木關目蓮救母大跳獅子第二本新戲查潘鬥勝查三標遊塔樂放金叶 
[桂仙茶園]  
十二月初八夜演 
馬芳困城子儀上壽寳兒閙院金殿粧瘋大收關勝釣金龜傳闖王造反巧拿花蝴蝶水戰鴦鴛橋算粮登殿燈戲造洛陽橋 
[天寳茶園]  
十二月初八夜演 
平分江土鳳陽花鼓月華姻緣全武行大興梁山收關勝韓琪殺廟煩演白水灘大戰青面虎胡迪駡羅老道無法 
[天仙茶園]  
十二月初八夜演 
天官賜福打金枝下河東黑風帕巧姻緣取城都汴梁殺宫長板坡四郎探母 
[胡家宅新開群仙茶園]  
十二月初八夜演 
貴妃醉酒樊梨花斬子窰中相會七子八婿絮閣驚變韓琪殺廟初出祁山桑園寄子 
[叙樂茶園]  
十二月初八夜演出頭 
蘇娘蕩舟 
此乃美玉時雯金靚冲首本前經演遇座上諸君齊聲稱妙特於是　重排演唱並加全班頭角出齊合演唱揚州小曲歌調 
[萬國名勝各圖]  
啓者奥國人内夫德理前在虹口百老匯路設有天下五大洲各名勝圖另有一小牛面與人相同今欲便人觀玩因遷至寳善街天寳茶園隔壁每日上九點鐘起至晚十一點鐘止所陳各圖皆極新奇隨時變換層出不窮無論童叟皆可來觀每位取價洋二角小孩减半 
[禮拜一拍賣]  
准於初八日下午二點半鐘在本行拍賣紗花一百五十　如合意者屆時請至本行面拍可也此佈瑞和洋行啓 
[年内發大財]  
本莊經售逐月江南義賑大票批拆分條比衆克巳紅票實屬現兌外埠函購原班回件上洋　廟西首信昌莊啓 
[禮拜二拍賣]  
 
[禮拜二拍賣]  
准於初九日十點鐘在本行拍賣東洋顧繡屏風紙烟烟絲火爐邊火鉗絨毯地毯百音琴洋琴脚踏車鳥鎗銀箱東洋車檯椅床橱一應家用什物不計此佈　瑞和洋行啓 
[香港太古糖局]  
拍賣車糖 
本行由港自運ＡＢ唛五温Ｂ唛四温半ＷＯ唛四温二五Ｘ唛四温Ｘ唛三温七五Ｈ唛三温車糖準每逢禮拜二五早十點鐘在本棧房拍賣拍定卽收定銀限兩禮拜出淸如過期不出將定銀罰去下期另拍特此佈聞上海老太古洋行謹白 
[拍賣名酒]  
啓者禮拜二卽本月初九日兩點半鐘在本行不限價拍賣上等鉢酒毡酒車釐威士忌各色好酒限兩禮拜出清拍定須付定銀另有都子列明屆時請至本行取閱可也此佈　三馬路元芳洋行啓 
[禮拜四拍賣]  
啓者本行每逢禮拜四十點半鐘不限價并賣羽毛　嘰小呢羽綾羽綢市布原布洋標細布細斜粗布漂布等貨所有各貨列明拍賣部内屆時請到本行面拍可也此佈　元芳洋行啓 
[保險可靠]  
兹啓者本局開設棋盤街北首巳歴多年日前被學徒無意失眞以致延燒幸早向永平義記二公司保有火險賠欵於數日前巳如數收到矣足見該公司誠實可靠特此登報聲明博文書局啓 
[盤定攤債]  
留園經手人馬立卿避匿無蹤資本無著外尚欠各債數千元無從理處我等三人央中將生財裝修盤與閬園計價洋一千八百元除房租押櫃外巳攤各債爲因本園有限公股均此聲明袁柳香喬信高朱雲顯 
[盤店聲明]  
今於初五日盤定留園烟問生財裝摺改號閬園擇日開張所有前項往來　巳公同允攤理直與本店無涉恐未週知特此佈告閬園主人白 
[大吉樓聲明]  
本號五月初四日鄰近失愼殃及後所有　項帳目巳由孫姓理楚自十二月初一日起歸厚記經理倘有遺漏向孫姓理明與厚記不涉此佈　孫吟笙告白 
[上老廣安洋]  
逐月批發義振大票澳門大票華來賜票收兌紅票遠埠信購原班回件認明棋盤街北首 
[京都天寳齋包愈肝胃氣膏]  
此散專治男女九種諸痛初染緊痛一服霎時立止久患時發三服永遠除根謂余不信痛時當面可試各症服法仿單諸痛詳明每服一元鋪設上洋二馬路西鼎新里石庫門 
[醒酒口香順氣化痰糖]  
减價每瓶一角男女老少皆宜較之市上有天淵之别另大號每瓶五角官禮相宜五福衖口京都同德堂 
[黄夢畹啓]  
嫁綫勞人日鮮暇晷荷蒙　諸君枉顧請於午後二下鐘前移玉如有緊要公事仍可　時賜敎惟乞恕簡慢不恭耳肅陳維鑒不宣 
[遺失摺票]  
啓者僕於十月初七日自東壩赴蕪代本鎭德興莊帶有匯票一紙計第一百四十六號見票遲七天規元五百兩係交永記向上海延源莊取兌已在途中遺夫又蕪湖泰康寳善長各付同泰和記數往來摺各一扣合興槽坊付王尊德堂租摺一扣並本洋一百零六元英洋二元均經遺失其支票摺等件已向各前　說明永作廢紙惟支票遺失誠恐匪徒拾得希圖魚目混　用　登報聲明望各埠各寳號切勿敢用至切至懇　王星如啓 
[失票聲明]  
今遺失萃生支申沈裕春號第十二號票洋二百元十一月廿五到期遲五天已向前途說明作爲廢紙望各寳莊號切勿收用特此告白　　恆豐信號具 
[暹邏大德通燕窩公司批發補腎聚精牛髓粉]  
西醫贊君格致化學新法補益入身燕窩糖批發 
此糖全用燕窩以機器去　疵以化學提精華調以眞味精製糖片不論男女有病無病盡人可服老年添精神中年補虚損幼孩肥身子能除痘庴症更有肺症痰血咳嗽不暢哮喘氣急夢遺滑精陰虧陽痿癆瘵損症服之皆堪奏效及病後疲弱久不復元或瘰癧蔓延瘡不收口服後卽能獲痊誠補物之新法養身之極品大盒四元中盒二元Ｏ補腎聚精牛髓粉每罐一元每打十元Ｏ售處在上海二馬路西鼎　里庫門内便是 
[如對龍光]  
硃榻　今上御筆長聯裝潢精雅新年吉利懸之室中如對龍光每對收洋一元正存京都同　堂中昌書畫室寄售 
ＣＨＡＮＢＥＲＬＡＩＮ'Ｓ　ＭＥＤＩＣＩＮＥＳ 
 [P曾伯廉各藥料 
曾伯亷所製咳嗽藥天下無雙如人受寒咳嗽服此最妙因能通肺中之氣使痰易出也小孩亦可服藍緣内無毒性物之故 
曾伯亷所製痧藥能治大小腸各病用過之人盡皆稱妙蓋能一服卽愈也如人發痧立卽服下無不告痊 
曾伯亷所製止痛油治痛風爲第一妙藥痛時敷之立愈愈後仍前數治定可永遠除根此外如肋骨痛腰骨　　骨痛　　火的凍瘡皆　用此藥治之 
分寄各藥錡出售每小瓶洋五角大瓶洋一元 
上海新晉隆洋行總經理　　 
 
 

Page 7

 
 
   
 
 

Page 8

 
 
   
 
 

Page 9

 
 
[探極記]  
　　徐家匯匯報云探視北極者於西歴一千四百九十七年有瑙威人尋獲義斯蘭地青島意國斐理司人亦至其處一千五百八十五年有逹未司者至逹未司海一千六百十六年有黑衆與白芬二人至海中二處卽名其地爲黑衆海與白芬海一千七百四十二年有人高懸賞格不論何人能自墨北探極者與以五十萬佛郎時有福郎令者應之一千八百四十五年死於未倫島一千八百三十五年有馬克慮者自墨東至西卑利亞墨領峽一千五百九十六年有巴倫司者往北極取魚一千八百七十二年有奥人往北得新地名之曰佛郎西約司以奥土之名名之也一千八百七十八年有瑞典人名瑙登甲得自墨領峽經西卑利亞而北蓋控視北極有三路可以進發一自墨領峽一自瑙威北之佛郎西約司一自墨洲之東墨領峽之路最艱多有死者瑙北墨東略易已至去北極七度零十五杪之地其地六月爲晝六月爲夜冷至寒暑表五十度惟有小草狀如青苔無他植物亦有鯨魚海馬白熊及食魚之鳥一種人民名愛司及母善用狗拖曳氷牀南極去陸地較北極爲遠故探視尤難最近者係墨洲之南尙去南極十度澳南去二十度斐南去三十度大西太平印度三洋之水齊會之印度洋中有維多利亞地方在七八十度之間别有小地因去歐太遠且南氷洋氷塊時行流動易於壞舟又鮮漁户食物難逢一千七百七十二年有美人戈克抵其地一千八百二十一年又有俄人尋得亞來克桑與彼得羅二地在墨洲之南一千八百三十九年英法美三國遣人由澳南前進得有多地後有比人繼之未得别地今英人復擬前往云 
[煤毒宜防]  
　　天津訪事友人云礦煤内含炭氣其毒甚重若爐火過熾或烟氣不能四散觸之每致傷人北方天氣嚴寒中是毒者尤覺指不勝屈上月二十一日紫竹林洪公館三人同居一室是夜以天寒料峭圍爐而臥好夢方酣不意各中煤毒昏不知人翌晨日高未起家人破扉而入二人已體冷如冰其一氣息僅屬急舁至醫院投蘇同日有羊裘氈帽者稱係同病舁至醫院門首不及救治而斃遂在墻隅盛殮然則用煤者可不愼哉 
[十一月分缺單]  
　　主事工部廣繕司王振等升小京官太常寺博士秦鴻呈請分發通判湖南寳慶陶錫祺近知縣四川内江馬杏林江西建昌王福曾俱近四川南部袁用賓山西定襄戴書銘直隷赤城朱贊廷直隸廣昌鍾樹森俱丁四川高縣廖葆恒終養山東平原錢心潤革湖南龍陽上官廉革直州判安徽廣德白承符故吏目貴州鎭寍何葆宸逾限甘肅岷州李世英近典史甘肅碾伯韓忠惠廣東番禺馬登瀛俱近 
[成立酬恩]  
　　啓者頃承榮子文先生來稱族中有號子舫者其父前於太湖溺斃時尙在幼年母子伶仃經其勸集嫠欵六十元生息撫養得以成立今頗得意追懷往昔自覺憮然願以小洋一百角助作敝所留養貧民經費竊念人事艱難幼孤最苦而巨富顯爵之出於孤寒而挂諸人口作爲美談者卽滬上一隅亦頗不少第如子舫善士之不忘往昔誠可謂難能而可貴者矣故樂書數語俾作樂善者之矜式焉[  滬北棲流公所司董謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十一月十九日京報全錄]  
　　宫門抄○諭旨三道錄前○豫撫裕奏爲勘明濟源縣屬被旱成災懇恩撫恤摺○御史余奏爲進士截取知縣無期序補懇恩飭下吏部量爲變通摺○燕督裕奏爲揀員請補要缺知縣摺○新撫饒奏爲知州因病出缺摺○又奏藩司丁憂遴員接署片○皖撫鄧奏爲辦理圑練情形片○十一月十九日户部通政司詹事府八旗兩翼值日宗人府引見十三名户部十名户部三庫十二名兵部二十三名提督衙門二十二名○銘公毓秀各假滿請安○李中堂等同鄉官謝恩○那公續假五日○熙敬續假十日○吉恒請假十日○步軍統領衙門奏拿獲結黨持械拆毁官廳毆傷職官人犯貴金華太監貴春林卽王得祿吉恒德楊得清趙元等五名請交刑部○召見軍機英年○○頭品頂戴河南巡撫奴才裕長跪奏爲勘明濟源縣屬被旱成災地方籲懇恩施先行酌籌一月口糧以資撫恤恭摺仰祈聖鑒事竊據濟源縣知縣魯恩培禀報該縣切近太行三面環山地多磽瘠本年秋旱特甚禾稼大半受傷收成歉薄民情困苦請卽委勘等情當經行司委員飭府督同確勘去後兹據勘得該縣南北兩鄉龍潭軹城等里共二百三十四村莊受旱較重收成僅止四分實已成災六分西鄉在城等里及東鄉不臨渠河之萬杴山等共一百三十三村莊受旱稍次成災五分查明貧民二萬九千五百八户計大口九萬八千一百七十五名口小口二萬一千六百四十二名口應請照例撫恤等情由該管懷慶府知府江槐庭禀經布政使景星核明詳請前來奴才查豫省本年春夏之間雨水調匀麥收中稔民情極爲安謐第自入秋以後雨澤稀少八九兩月並未一沛甘霖二麥未能普種兹據各州縣紛紛禀報已經飭司分别輕重委員查勘其於六七月間偏得需澤之處秋禾尙有收成不致成災且幸十月初七八日又復連得雨澤麥種尙可補植之處應挨勘定另行彚案辦理惟濟源一縣跬步皆山地勢較高受旱尤易旣經勘明成災亟應照例撫恤合無仰懇天恩俯准將濟源被旱成災各村莊無論極貧次貧均先行給與一月口糧以資振撫所需欵項卽由前後振捐内酌提動用彚案報銷除飭司將應徵錢糧作何蠲緩迅速核明詳辦並咨部查照外所有勘明濟源縣被旱成災地方先請酌給一月口糧緣由理合恭摺具陳伏乞皇太后皇上聖鑒訓示施行謹奏奉硃批著照所請户部知道欽此○○掌山東道監察御史臣余誠格跪奏爲進士截取知縣序補無期擬請旨飭下吏部量爲變通以重科目而廣人才恭摺具陳仰祈聖鑒事竊臣維仕途壅滯蓋莫甚於京曹旣不能白首爲郎乃相與一行作吏是以近年吏部疏通正途主事中書准照進士呈請截取知縣分發到省誠足以上廣皇仁下作士氣然部議此項人員只准補升調所遺之選缺仍屬序補無期臣竊思每科殿試甲第名次主事中書多在卽用知縣之前乃一轉京曹再求改外不徒欲如卽用而不可得卽欲如舉人大挑而亦不能竟與傍下歸班者等茫茫人海坐歎沉淪其中豈無可用之才長官亦限於班次未能酌補揆之朝廷設官取士之意當不謂然前經臣工條奏請將進士截取知縣附於各科卽用人員之後一體序補部議以科分雖有一定而各員到省之先後郤自不同若徑附入本科之末是到省在後者其序補轉列於到省在先者之前實形窒礙臣再四籌思此項人員輪補班次旣難附於卽用本科之後而才果出衆何妨比於進士酌補之條擬請旨飭下吏部設法疏通凡甲班之主事中書呈請改就知縣分發者准由該省督撫比照卽用人員一體酌量請補是與班次旣無妨擬而寒畯可免隅向卽於愼重科目之中隱寓甄錄人才之意臣昧之見是否有當謹恭摺具陳伏乞皇太后皇上聖鑒訓示謹奏奉上諭一道○○頭品頂戴直隷總督奴才裕祿跪奏爲揀員請補知縣要缺恭摺仰祈聖鑒事竊查三河縣知縣劉俊升於光緒二十五年六月二十日病故業經會題開缺照例以本員病故之日作爲開缺日期歸六月分截缺所遺三河縣知縣一缺往來差使絡繹經管驛站河道旗民雜處事務紛繁係衝繁難三項要缺例應在外揀選因缺關緊要一時未能遴選得人咨部展限在案查部議章程題調缺出令該督撫照例於現任人員内揀選調補如果實無合例堪調之員准以奉旨命往及曾任實缺候補同進士卽用人員酌量補用等語奴才督同藩臬兩司在於現任選缺知縣内逐加遴選非歴俸未滿卽人地未宜或才難治劇一時實無合例堪調之員自應在於曾任實缺候補並進士卽用人員内揀選請補兹據藩司廷杰臬司覺羅廷雍查有進士卽用知縣鄭襄堪以請補會詳前來奴才查鄭襄年四十九歲福建侯官縣舉人於光緒已丑科會試中式進士引見奉旨以知縣卽用欽此簽分直隷於十五年六月二十四日到省十九年帮辦順天賑務出力保加同知銜二十二年調辦通州海運出力保俟補知縣後以直隸州用查該員識練才明留心吏治以之請補三河縣知縣實堪勝任亦與例章相符合無仰懇天恩准以該員補授三河縣知縣實於地方有裨如蒙俞允該員係進士卽用知縣請補要缺知縣銜缺相當毋庸送部引見所有揀員請補三河縣知縣要缺緣由理合會同兼管順天府府尹臣孫家鼐順天府府尹臣何乃瑩恭摺具陳伏乞皇太后皇上聖鑒飭部核覆施行謹奏奉硃批吏部議奏欽此○○甘肅新疆巡撫臣饒應祺跪奏爲知州因病出缺照例扣留外補恭摺仰祈聖鑒事竊據署新疆布政使潘效蘇詳轉據迪化縣知縣劉兆松申稱實任温宿直隷州知州陳希洛年五十五歲湖南善化縣人由監生投効軍營歴保花翎補缺後升用直隸州知州分省補用知縣留甘候補歴署玉門平番等縣光緒十二年咨調出關委署迪化縣十三年奏補斯缺十五年升補温宿直隷州知州新疆城署各工案内保以知府在任候補十六年到温宿州任十八年交卸嗣復調署英吉沙爾庫車各同知兹於二十五年九月初一日在省寓病故等情詳請奏咨前來臣覆查無異除咨部外謹會同陜甘總督臣陶模恭摺具陳伏乞皇太后皇上聖鑒所遺温宿直隸州知州係衝繁疲三項要缺應請由外揀補此案改題爲奏合併聲明謹奏奉硃批吏部知道欽此○○饒應祺片再甘肅新疆布政使趙爾巽丁憂遺缺八月二十二日接奉電傳諭旨著文光補授欽此查新授布政使文光到任尙需時日自應委員接署以便趙爾巽交卸回旗守制查有二品頂戴鎭迪道兼按察使銜西林巴圖魯潘效蘇通逹治體熟悉邊情上年委署藩篆措置裕如堪以署理遞遺鎭迪道兼按察使銜員缺查有二品頂載候補道李滋森樸誠練逹辦事老成堪以署理該員交卸阿克蘇道篆已起程回省未到任以前委鹽運使銜迪化府知府朱冕榮暫行兼護除由臣分别給委外謹會同陜甘總督臣陶模附片具陳伏乞聖鑒謹奏奉硃批吏部知道欽此○○鄧華熙片再臣遴委在籍總兵李南英充鳳頴六泗等四府州屬圑練總董令常川周歴各處點騐校閱並委會辦皖北營務酌撥營務處馬隊帶同巡查於本年七月間奏明在案旋據皖北營務處鳳潁六泗道德齡禀覆該處馬小隊止有八十名常須分遣馳巡不敷撥給而該總兵循行各屬教練圑丁沿途查緝匪徒地面甚爲遼闊非有馬隊差遣難期得力兹飭該總兵另行招募馬勇五十名聯圑馬隊准用哨官一併管帶周巡所至與圑　練丁聯絡一氣查拿匪類以靖地方所需勇餉馬乾哨弁薪水自本年十月起照防軍餉章發給每月所費無多歸於防軍支應項下核發造報除咨户部兵部查照立案外謹附片具陳伏乞聖鑒謹奏奉硃批該部知道欽此 
 
