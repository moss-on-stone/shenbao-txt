# 1904 - 189 - 4911218

 

Page 1

 
 
[皇朝政典類纂全書告成] [  圖書集成局啓]  
　　是書搜采官私諸書多至八百三十餘種延請江浙名士編纂時愈兩年計成書五百卷國政朝章燦焉畢備以本局新鑄大號鉛字排印先成二百卷計訂四十八本已陸續發交與股諸君前因秋試赶印後三百卷於是全書告成共訂一百二十册實價洋銀二十八元購票諸君請於七月朔起至申報館繳票取書所有各外埠經售處請將二批股洋匯滬當卽照發不誤 
[四書五經義大全] [  圖書集成局啓]  
　　坊間四書五經義汪牛充棟且互相　　十九雷同本局有見於此特請名夙廣收古今名人經義之作　爲一編題有未備埃次擬補共五十七卷爲文五千餘篇類皆　　　心詞　義正本局鄉會試各　無一脫漏科塲利器無有過於此者訂十六厚本價洋兩元八角欲購者請至上洋三馬路申報館申昌書室及各書坊均有代售 
[旅順攻守論]  
　　君子觀於旅順之役蓋竊嘆日人攻之猛而俄人守之堅焉夫旅順天塹之險也其形若蟹之有箝口狹而内寛兩岸砲臺林立無論敵人未易攻入卽攻入矣亦幾如魚游釜底必任人宰割烹蠶昔法人有事於越南客有獻攻奪旅順之策者具統將孤拔笑謂之曰攻之亦未嘗非計然以我精卒二三萬易此數十里海灣我意殊不值得也以法之强悍聞於時孤拔又以善戰著然且躊躇審顧迄未敢贸然於此鏖兵奈何日人好爲其難必爭此黑子一彈丸地而老師糜饟甘擲性命於洪濤巨浸之中哉或曰昔者甲午之師以中國經營數十載之巖疆日人得之如反掌何獨此次而不能占而有之曰俄豈中國比中國之失旅順也非戰而失之也實因守將龔照璵黃仕林之輩孱怯無能望風先逃拱手而讓之與敵耳今者俄之守將水則有馬卡洛甫陸則有苦洛拔托金類皆謀勇兼優身經百戰雖以土耳其之驍雄精悍猶且戰勝攻取克奏膚公兹雖馬卡洛甫已督戰陣亡而苦洛拔托金總握師干運籌帷幄節節布置固若金湯日人卽欲直擣其堅恐奏捷尙需時日也抑日人謂旅順天生險要欲自口門攻入勢所不能必以陸軍自後兠圍愈偪愈緊斯敵人進退胥無所恃而不得不低首乞降鄙意以爲不然日之攻旅順口門蓋已二十餘次矣其始屢以商輪船沈諸口外自謂堵塞有成而俄艦鼓浪衝風迄今仍得出口搏戰厥後濳以水雷埋沈海底馬卡洛甫因之殞命頗可謂爲意外奇功邇來迭遣巡艦雷船强行偵察而勝負互見終未能直抵口門噫日人何堅忍若斯豈舍此而别無他處可攻擊耶或又謂今者俄帥苦洛拔托金已變其初計勢將易守爲攻日人亦攺以陸師自後包圍漸次偪近其地旅順之陷不將近在目前乎則應之曰是尙未可逆料夫旅順之口門鞏固固已盡人而知其西外層則爲蠻子營砲臺饅頭山砲臺老鐵山砲臺内層則爲老虎尾砲臺威遠砲臺心雞頭砲臺其東則有黃金山砲臺老蠣嘴砲臺嘮　嘴砲臺蟠桃山砲臺加以口外海洋水雷密布一經觸發人船立卽碎如虀粉無一可以生還其守備誠密之無可益密矣抑知其後路之守備更有較密於前者觀日人所繪之圖自東而西綿延若長蛇之勢曰雞冠山曰二龍山曰松樹山曰鞍子山曰椅子山築臺置砲聲勢通連而又樹栅欄張鐵網開長濠排鹿角掘陷阱埋地雷凡所設施無一地之不嚴防無一刻之敢或懈今雖要隘盡失無殊鳥之在籠而鐵壁銅牆猶可藉以自固設一旦援師驟至我知苦洛拔托金必沙塲喋血與日人一决雌雄未肯效昔之龔照璵黃仕林所爲惟以苟全性命爲得計也或有嫻於軍旅之事者謂此次俄以艦隊突出海參威游弋於日之對馬島海面砲擊元山日租界轟沈日本運兵船意蓋在於釜底抽薪欲使日艦解旅順之圍還而護其國境日人微窺其隠知旅順已將糧盡矢絶歴久不克支持爰設水陸長圍以困之使之坐以待斃其數日未聞戰事者豈懈弛哉此中蓋别有良圖也曰困之固俄人之大患然軍火則西港有水雷製造廠東港有製鐵工作所昕宵鼓鑄安有告匱之虞糧食則雖存積無多難保無貪利亡命之徒以米麥暗中接濟俄雖坐困日究未足以斃俄人也雖然日人終有成功之一日觀日報所載苦洛拔托金曾奉俄皇之諭謂旅順至萬無可守之際務將砲械軍艦自行毁壞切勿授之敵人若是則俄亦自知力竭計窮苟無援師到來日久終必潰敗决裂特慮日人以精卒二三萬易此數十里海灣竟踐二十年前法帥孤拔之語耳我輩試靜以觀之可也 
[日占蓋平]  
　　昨晚十點一刻鐘時日本東京來電云五月二十三日午前九點鐘我第二軍隊進攻蓋平敵人抵禦甚力我軍不敢稍暇至五月二十六日正午遂占據蓋平我軍小泉少將頗受傷夷 
[述摩天嶺之戰]  
　　日本東京某日報云東歴七月七日日本陸軍大將黑木氏電報大本營内開七月四日天未黎明濃霧四塞俄人以步兵二大隊來襲摩天嶺我前哨與之鏖戰再接再厲一往無前俄人勢不能支次第退去我軍追至離摩天約九華里之金家堡子則俄人已沈赴甜水驛迤西樣子嶺我軍傷將校一員士卒二十九名敵人死者三十名傷者五十餘名皆棄置戰塲之上 
[述海城大石橋之戰]  
　　山海關來電云西歴七月二號黎明有日軍一隊馳抵大石橋迤南將俄兵之曩宿荒原者猛加攻擊俄兵敗績日人奪獲砲一十二尊是役也俄兵之戰死及負傷者約三百名同日海城之南二十里堡地方俄日兩軍兵刃相接血飛肉落奮不顧身俄人敗赴海城遺下砲十餘尊屍骸數百具翌日之夜占據海城之俄人以稻草裹屍骸用馬車載赴鞍山店埋葬 
[旅順安堵]  
　　哈爾賓日報云自西歴五月二十六號迄今旅順口門雖被日人圍困而民情安謐無異平時市肆之中諸商亦各事其事偶逢風日晴美俄人在園林深處迭奏西樂以遣閒情鐵甲兵艦列特惟簪及滅水雷艦徵志前雖中砲　傷刻已葺治完善計至華歴六月上浣巴必達一艦亦可告厥成功矣 
 
 

Page 2

 
 
[俄人固守]  
　　日本大阪某日報云西歴七月五號得英京路透電報云俄帥苦洛拔托金所部各種陸軍計至六月十七號實得一十二萬名闕後尙續有所增目下遼陽海城俄人守備甚爲擊固 
[俄人運砲]  
　　日本大阪某日報云頃得西歴七月五號英京倫敦來電悉路透電局訪事人由電報稱俄人刻將拔路氣苦海各要隘所置巨砲運赴亞東以備前敵各軍用以助戰但俄之砲數究竟不及日本之多其品質亦未必過佳竊意日人操縱之靈運用之巧俄人當不能並駕齊驅也 
[俄帥軍報]  
　　英京倫敦來電云日前俄帥苦洛拔托金電報本國政府略稱分水嶺一役日人從步隊二十七營之内挑選精銳聨合成軍以故陷陣衝鋒其勢莫可抵禦我軍與之力戰所失甚多 
[日本購船]  
　　上海西字捷報云自西歴六月一號至十九號泰西各國輪船之售歸日本者計共九艘合二萬二千一百零七墩其船曰貝侖扣打曰谷多曰噴謬亞曰扣對爾曰考倫内司曰格拉甫王拜侖另有英船兩艘　船一艘其名未悉 
[未背中立]  
　　英京倫敦來電云頃由太晤士報館派赴法京巴黎斯訪事人由電報稱俄廷詔令波羅的海艦隊鼓浪東行道經法屬各口岸時請准貲購應用之煤俾得行程無阻法廷允之人咸有謂此一舉也法國有背局外中立規條實則不然按萬國公法明載兩戰國師船來往中立國海口可以隨時購煤惟其數祗足供行抵第二海口之需不得任其多購也 
[輪影帆聲]  
　　某西報云環毬各國所有商船就輪船載重一百墩以上帆船載重五十墩以上者計之約共四萬艘之譜其中帆船之數多於輪船蓋二與一之比例焉就各國分核之屬英國者爲最多得帆船六千八百三十九艘輪船五千九百二十九艘美國次之得帆船三千七百五十一艘輪船八百四十六艘就墩數核之以德國爲第二緣美國輪帆各船重不過三兆零六萬四千六百一十八墩德則重至三兆　億九萬五千七百三十墩俄國所有之船載重不及德國而其數則次於美國應居第三位那威居第四位瑞典得二千一百零九艘則居第六位德國船數居第七位再次則爲法爲日本餘則等諸自鄶以下矣 
[土稅更]  
　　九江訪事人云日前贛皖鄂三省巡撫會奏所有雲南四川土藥運往江西安徽者應征稅釐統歸湖北代收代解其贑皖兩省之大小土藥膏捐各局卡一併裁撤以節公費而便商民 
[红黑相爭]  
　　廣州訪事人云粤東陸豐縣境迨有紅黑旗匪會二月迄今械鬥之案指不勝屈現縣城紅旗舊圩諸匪禁止米榖柴炭不許入黑旗所占新圩但新圩皆潮州嘉應之人店户以數百計商民以數千計一旦被禁勢必起而忿爭四月初五日黑旗黨中人已被紅旗黨戕殺七名一時商民驚擾異常不知地方官將如何辦理也 
[輪船觸礁四志]  
　　本月初二日之夜十二點半鐘時招商局海琛輪船駛至福建觸礁一切情形迭志前報兹又得福州訪事人來函知失事處在閩省沙埕裔山外七星礁離烽火營不遠有沈某者時適在船目擊情事嘗謂人曰當事勢危急之際船主力疾而起見海水汩汩而來知已無可挽救急令船中諸客各自逃生先出泅水衣給之客有不知用法者復諄諄告語一面發信號求救隨放杉板小艇四艘渡人登岸中有一艇載人太多旋卽沈没幸各漁艇爭先援救尙不至同葬魚腹中有何姓官眷運柩回籍家丁某甲先將女主人及男女諸孩一一扶上杉板己則猱升桅頂旋卽墮下經漁舴赴救得慶更生亦可見天之佑善人矣聞是役也被難者僅二十餘人死生之數殆亦前定歟 
[留軍保教]  
　　紹興訪事人云浙江寗海匪徒鼓衆閙教一案當事發之際提督呂道生軍門急調王華軒游戎督率常備中營弁勇馳往剿撫悉合機宜卒得匪類殲除幸免他變上憲嘉之近飭酌撥數哨駐紥彼處仍歸遊戎節制誠保教之善策衛民之要圖也 
[示興團練]  
　　松江訪事人云府尊田紹白太守查悉郡城巡防局勇丁爲數無多不敷巡緝因飭丁華亭縣陳仲陶婁縣黎子新兩大令會同城廂各紳著另招團勇八十名就普照寺設立總局與巡勇互相聨絡實力梭巡已定於六月初一日開辦矣 
[化莠文言]  
　　松江訪事人云日前府尊田紹白太守發出四言韻示張貼通衢其文曰素聞松郡物阜民康現被匪擾遠近驚惶少年子弟日日荒唐勾結外匪倚勢逞强游蕩失業野性豺狼種種不法習以爲常歛錢唱戯聚賭開塲引誘閨女逼醮孤孀擇肥而噬敲詐銀洋搶劫擄贖惡蹟昭彰横行無忌甘犯王章營縣查辦朝夕　遑一經拿獲鎖練上堂日受鞭撻夜押班房藤條竹板旣厚且長血肉迸裂痛入肺腸站籠示衆排列街坊歴盡苦楚悲慘凄凉審實正法家破身亡貽害妻子辱及爺娘後悔莫及兩涙汪汪本府來此目擊心傷自漸薄德補救無方欲資捍衞速辦團防籌欵設局由城及鄉官紳倡助慷慨解囊　田捐集踴躍輸將購械練勇恊力帮忙編查保甲挈領提綱塡牌散給高掛　牆守望相助聨絡村莊本地匪類改行爲良稽查舉發勿令鴟張外來匪黨萬勿窩藏搜捕頭目毋任遠颺犯而能改曲子包荒寛其旣往各自思量回頭宜早毋再徬徨或勤耕讀兼治蠶桑安居樂業保守倉箱或謀生計專事工商或憑實力效順戎行求名求利立志顯揚合家團聚其樂無疆執迷不悟重咎難當嚴刑峻法何等堂皇罪干連坐實受其殃父詔兄勉愼勿試嘗特頒韻示剴切周詳凡我百姓牢記勿忘 
[新令將來]  
　　松江訪事人云華亭縣知縣陳仲陶大令瓜期已届上憲檄委署陽湖縣知縣孫友蕚大令前來署理本月一十一日孫大令頒到紅諭定於二十六日接印視事縣署辦差人役借定袁姓巨屋以備暫駐襜帷陳大令則以息肩有日由郡城紳董餽送匾額二方一日書究河渠一曰澤及嬰孩浦南各紳士亦致送兩匾一曰明鏡高懸一曰萬家生佛各媵以德政牌四對導以鼓吹一部蓋亦官樣文章也 
[鄂省官場紀事]  
　　武昌訪事人云本月十二日清晨湖廣總督張香濤宮保拜發賀表一道蓋以六月二十八日恭逢皇上萬壽聖節是以先期驛遞不誤届時進呈也○日前湖北藩憲李少東方伯牌示轅門云按司獄以儘先按司獄孫宜暄署理黃陂縣　口巡檢以江陵縣虎渡口巡檢陶楷署理麻城縣長江埠巡檢飭本任孫貽謀回任○本月十五日藩轅接奉吏部飭知麻城縣學敎諭缺以鄧祚蘭補授 
[潯郡官塲紀事]  
　　九江訪事人云此間膏捐局委員張筱房明府綬黃邇經上憲調回所遺局務委李馨伍明府詩意接辦○前者鎭憲札派張外委驻防廬山牯牛嶺邇因已届瓜期調任往南康有某西人函請留差鎭憲設詞却之 
[皖省官場紀事]  
　　安慶訪事人云本月十五日皖中大憲親臨大學堂考試師範生錄取十名咨送京師大學堂肄業○本月十四日撫憲誠果泉中丞親詣武備學堂校閱警察兵蓋以訓練已久當有成效可觀也 
[刊上官場紀事]  
　　揚州訪事人云揚河歸江各壩水大則啓以資宣洩此向章也本年河水漲時較前尤早堤工總辦范觀察目擊情形 
 
 

Page 3

 
 
特拜謁運憲恩都轉請卽照章開壩以保東堤都轉允之隨飭淮南局員將璧虎大壩先行啓放連日河流銳减惟壩口水勢較往届尤爲溜急來往船隻咸有戒心局員循案遴派朱鹺尹設局救生以免意外之變○揚州府知府余石蓀太守舉行府試躬親銜校未免辛勞以致政體違和灾生二豎然每值點名給卷依然力疾從公意者天相吉人指日可占勿藥也○頃聞官塲中人言及揚州營參將袁參戎大升現經上憲調署海州營參將所遺篆務札委劉參戎前來接署某日本營士卒聞劉參戎已由省垣就道因卽排隊出迎大約履新之期當不遠矣 
[潤郡官場紀事]  
　　鎭江訪事人云常鎮通海道郭月樓觀察以俄日正在搆兵深恐宵小乘機竊發因飭所屬各府縣舉辦夏防以免匪徒混迹鎮江府知府祥遂安太守鎭江營參將周錦堂參戎則各親督員弁每夜三鼓齊集會哨局中非請假在前不得託故不到街頭巷尾槍聲絡繹若貫珠誠保衛閭閻之善政也○新勝水陸各營管帶徐寳山都戎近以邵伯一帶仍有梟匪擄勒詐擾之事爰派令麾下砲艇若干艘馳往鵰剿○邇來瓜洲之北八里鋪一帶梟匪𪊽集專事擄人聚賭爲害閭閻瓜洲鎭總兵高藎臣鎭軍聞之特選派幹弁督勇往拿務獲懲治○本月二十四日署丹陽縣知縣兴鷺汀大令乘舟來潤謁見常鎭通海道郭月樓觀察禀陳要公○日前升任江蘇按察司恩新甫廉訪鼓棹來潤迎謁江蘇撫憲端午帥旋於二十四日遄返刊江 
[羊城雜志]  
　　廣州訪事人云省垣善後局前議委員督辦膏捐後以所擬章程中有數條與洋商有碍須俟另行妥議方可見諸施行○垣善後局創興翰林主事闈姓仍歸闈商宏豐公司經理每條買定六字定於四月二十四日開收查此項闈姓向未立案但近年澳門等處好事者往往借此斂財購者踴躍爭先餉源不免外溢以故局憲飭商興辦以期稍挽利源云○粤省煤務公所浼三井洋行曁英記代購柯梳治煤數千墩日内可以運送來省矣○前者佛山敦厚鄉火車站有某洋人槍斃某姓幼童控由佛山同知某君斷令洋人以洋銀四百五十元撫卹事後鐵路工程局憲查得是處並非通商口岸洋人不能主此營業因函請該管領事將洋人調離以免此後再生事故○粤垣學務處選派東西洋遊學生將於日内首途計派往美國者每人歲給公費銀一千六百兩派往英國者每人歲給公費銀一千二百兩派往日本者人每歲給公學銀費四百兩 
[鄂垣雜志]  
　　武昌訪事人云省垣銅幣局製造當十銅圓爲數甚鉅且時有别省咨請代鑄局憲因委員赴上海購辦新機數架以便昕夕做工已於日前運抵鄂中矣○督憲張香濤宮保連日命駕至各學堂逐加查勘聞有擴充高等學堂添招新和之說不知確否○日前警察局巡勇看管竊犯篛隙私逃局員當堂笞責若干板並飭從嚴跴緝以贖前愆 
[示知封口]  
　　欽命江蘇蘇松太兵備道兼江南海關監督袁爲出示曉諭事案於本年四月十四日接駐滬日本總領事小田切照會照得現奉本國外務大臣男爵小村電飭日本水師統帶官提督東鄉現遵大日本帝國政府之命兹特聲明本年五月二十六日起日本水師將遼東半島之地卽貔子窩起到普蘭店畫成直綫從該綫以南至沿岸一槪封鎖切實並且續行封鎖等因奉此合亟備文照請轉禀並出告示再本國水師業已封鎖該地方沿岸如有違例之船停泊應照公法强制辦理勿稍寛假合併聲明當經函致新關稅務司查照辦理一面禀報南洋大臣撫憲鑒核兹於五月初二日奉南洋通商大臣魏批開據禀已悉此案昨准部電業已轉電飭令諭知北駛各船應卽分移沿海各關一體示諭俾免誤犯仰卽遵辦仍候撫部院批示繳等因到道奉此除分别移行沿海各關一體遵照憲批辦理外合亟出示曉諭爲此仰兵商各輪船一體遵照毋違切切特示 
[撫軍閱廠]  
　　新任江蘇巡撫端午橋中丞蒞滬後定於昨日察閱江南機器製造局午後鐘鳴一下先詣南洋公學由督辦鐵路大臣盛杏蕯宮保肅入見諸生循循有禮嘉許再三旋命駕至局中總辦魏蕃實觀察偕會辦方觀察提調李大令以禮迎迓茗談之頃欵以　筵造席爲滬寗鐵路總辦潘芸蓀觀察蘇松太兵備道袁海觀觀察上海縣知縣汪瑶庭大令松海防同知黃小霽司馬迨席散步登洋槍樓折而至熟鐵廠機器廠大砲廠鍊鋼廠彈子廠縱觀一切工程旋復詣宮保行轅互談良久而返 
[上海官塲紀事]  
　　江南提督楊鏡巖軍門於昨日午前命駕詣上海縣署謝步○督辦天津官銀行毛實君觀察委候選知府鄭鞠初太守來滬辦公昨日太守命駕入城拜會縣主汪瑶庭大令○昨日欽命督辦鐵路大臣盛杏蓀宮保邀請江蘇巡撫端午帥至南洋公學閱視一切并設盛筵欵之 
[夜禁益嚴]  
　　前晚本邑南市二十三七鋪巡防局員姚谷蓀二尹督率勇丁親查境内各烟館各小客棧行經江蘇海運局對面見張子卿家大門洞開因飭勇提至輿前喝令笞責張苦求再四乃令地甲押使遷移旣而十六鋪巡防北局委員陳仲賢亦督率壯丁　　巡察保甲總巡朱森庭明府巡至南市新馬頭見某烟館尙未閉門飭地甲傳館主帶回訊究浦東保甲總巡謝岳松明府則傳諭各圖地保董事每晚初更爲始令所募練勇分投四出巡查一面函知附近各分局員嚴申夜禁 
[預備懸燈]  
　　西歴七月十四號卽華歴六月初二日係法國改爲民主之期歴年寓滬法紳商必於此日懸燈申慶今歲法界工部局董已飭工人在浦灘及公館馬路天主堂街建立燈竿以備届時遍綴花燈互相娱樂 
[上海縣署瑣案]  
　　瞿梅郎前控曹木全曹阿全昆委將田單抵去洋銀一千元延不取贖等情業經縣主汪瑶庭大令升堂訊究諭令二曹向瞿贖取旣而木全繳到洋銀五百元阿全抗不遵繳大令因於前晚飭提訊追阿全供此田係木全所抵前繳之洋銀五百元小的亦有一百元在内現在木全避匿虹口求恩移提究追大令予限二十日速將木全交案○楊阿全之妻祁氏前與潘姓犯姦控經保甲總巡朱森庭明府移送到縣大令飭將祁氏發堂留養前晚提案詰訊祁氏供丈夫性情凶悍常將小婦人兇毆叩求恩准離異大令謂爾不願隨夫回去只准老死堂中不能攺嫁祁氏始稱小婦人願隨丈夫回家度日大令隨諭令楊具呈不再凌虐切結將妻領回○邇來大令以城廂内　流氓日益猖獗每晚親自帶同差役四處巡查見有形跡可疑者隨卽拘回訊責前晚某役之夥周啓順拘獲犯夜人某甲將所携牙骨扇乾没被同行巡勇查出向大令據實禀陳大令怒飭周將扇給還然後重責三百板驅逐出境以後不准化名復充 
[萬國紅十字會來啓]  
　　啓者本會於五月十七日接廣西左江道余觀察來電云奉電及函欽佩仁誼左江久經災燹集欵甚難謹竭棉力先寄英洋二千元由粤義善源上呈敬乞賜收余誠格叩二十五日接烟臺分會東海關道何觀察招商局李載之直牧　電云本會資遣回籍難民五月十一至二十　止統計一千四百十二名口彥昇福全叩謹抄乞登報伏希公鑒[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市馬路工程局瑣案]  
　　前日英租界二馬路宋興公信局夥王阿才送漢口來信至南巿大東門外程裕新茶葉店爭論信資相持不下旋紏同匪類與店夥蔣阿發爲難擊毁櫃上器物適爲巡街捕所見拘入捕房捕頭令解至馬路工程局總辦翁子文太守倩襄讞委員黃稀堂二尹研訊情形隨備文移送上海縣署請縣主汪瑶庭大令訊斷○前日浦東南匯縣人顧竹泉投局呈控馬炳甫持刃行兇等情經黃二尹訊明將馬押送攺過局禁押一月期滿之後由局員姚殿卿二尹送回二尹飭卽交人保去○前者永源錢莊執事人夏少堂鼎泰錢莊執事人張季生彚泰錢莊執事人朱梭卿投局呈控生記裕布號主胡康伯欠銀三千餘兩等情總辦翁子文太守倩襄讞委員黃衡堂二尹研訊予限措繳昨日張朱投局遞禀聲稱此項帳銀胡已央人介紹願先措付一成永源莊未經允許請爲核示不知太守如何批示 
[英美等國租界公廨晚堂瑣案]  
　　妓女花寶玉原名小妹娘子在清和里操賣笑生涯日前其母王莊氏囑包探方長華拘解公廨經襄讞委員王松丞剌史訊取口供暫行管押前晚讞員黃耀宿司馬親提研訊寶玉供小婦人自幼嫁與陳姓未幾竟被退休時母親曾償陳洋銀三百餘元後卽領小婦人至滬送入鴇兒徐秀珠家賣娼歴年所博纒頭積成洋銀六百元均被母親取去嗣小婦人向各龜奴借集洋銀六百元贖身而出未幾積欠至九百元幸有某氏婦憐之慨借洋銀得以還訖現在治下傭工餬口不再送舊迎新母親旣收身價洋銀六百元恩義已絶不願相隨尙求明察王莊氏供陳姓退婚之事當初勒索洋銀一千元再四情商實花去八百元始取得離書手印乃伊於是年八月甘日潛逃來滬小婦人並無將伊抵押洋銀六百元之事司馬曰諺云女心外向汝詎未聞不如待本分府發交善堂擇一妥實可靠之人嫁之方爲上策王莊氏不允堅請領回寶玉泣謂之曰母親爾已害我至此尙不相饒耶試問前之退婚非爾與某僧私姘嫁禍於奴以致受此污名無從湔洗乎司馬著將寶玉暫交官媒留養限王莊氏於二日内自行婉勸如不願歸则發棲流女所擇配○德安里妓女王鳳仙不願賣娼籲恩超豁經剌史訊供管押前晚司馬升堂研訊鳳仙供小婦人原籍江西僑居法界某里前者龜奴戴蘭芳　知丈夫往某處收買蠶繭乘隙誘至伊家勒令倚門賣笑司馬著仍交官媒收管候傳其夫來案具領 
[英美等國租界公廨紀事]  
　　前者湖南湘潭縣人李春廷赴虹口濟良所聲稱光緒二十七年被歹人羊金奎將次女誘至滬上押入某妓院輟轉至公陽里一弄賣娼攺姓林字曰洪卿求卽提入所中擇良婚配所中女董包意貞允之繕給一函令持至捕房訴明情節捕頭卽派包探張寶榮將林妓提解公堂襄讞委員王松丞剌史訊明發交濟良所留養詎料林妓入所後任情胡閙寢食不安昨由包氏送至公廨禀請讞員黃耀宿司馬另行安插司馬飭暫交官媒收管○六百五十八號巡捕送病民陳世留至案二百三十五號巡捕送病民范金龍至案本廨代書周某送病民周春根至案二十五號印捕送瘋人某甲至案均請妥爲安插司馬飭差送交棲流公所醫治留養 
[英租界捕房紀事]  
　　廣東路某衣莊被賊犯王兆蘭竊去衣服水烟袋等物携至某處求售適爲包探劉銘芝所見拘送捕房捕頭著押候解送公堂禀請讞員黃耀宿司馬訊辦○江西路第五十號門牌羅順堂呌貨行主以前晚被賊竊去夾金對時表二枚綢三疋及報時鐘皮帳夾等物共值銀一百三十餘兩開單投報捕房捕頭派某包探留心查緝務獲送懲 
[美租界捕房紀事]  
　　前晚八點鐘時妙手空空兒李阿桂掩入篷路第五號門牌祝松堂所開火爐店行竊火爐一具肩荷而出適爲包探朱桂生所見連贜解入捕房捕頭令將李押候轉解公堂禀請讞員黃耀宿司馬懲辦○前日夜半時西人某甲由英界某處乘李小春所拉東洋車至密勒路下車而去不名一錢向索無著反被剌傷旁觀咸抱不平將甲恣情毆擊正在擾擾紛紛之際適六百三十一號華捕巡行至此一并帶入捕房捕頭見甲受傷屬實令送公濟病院療治李押候解送公堂禀請訊究○昨日午前馬夫李柯生駕車至北四川路加鞭飛駛漫不經心致將王阿川所拉東洋車撞倒並碾傷王之足背適爲巡街捕所見拘入捕房捕頭見王所傷尙輕令李償以洋銀若干從寛釋出 
[孝思維則]  
　　頃承天水丙寅生善士因慈親平原氏七秩生辰求保延年益壽百病消除樂助敝堂施醫給藥九八元三百兩祗領之餘莫名忻頌竊以稱觴祝嘏世俗競尙浮華今善士獨能攄收母之恩爲濟人之事蘭陔潔養欣愛日之綿長蔀屋推恩卜天心之眷佑福緣善慶可敬可師謹綴數言奉揚仁德[  上海六馬路仁濟善堂董事嚴信厚楊廷杲陳作霖朱佩珍焦發昱施敬劉芬等謹誌]  
[洋行街德發洋行曾少卿觀察經收紅十字會捐欵第九次清單]  
　　陳書鴈初交來陳源盛閒欵名下規銀一百九十兩二錢六分七厘靜記一百元陳張氏六元方君迺三三十元隠名氏四元不書名一元無名氏一元奮起子二十元望蘇生二十元求己子二十元胡君其興二十元黃君不忮二十元黃君合華十元黃不如人十元厦門建寅二十元石叻振和豐二十元裕和二十元恆茂二十元南盛二十元太古南二十元陳生利二十元永萬成二十元裕盛棧二十元陳利豐二十元炳利二十元永茂順二十元李源成二十元王生怡興二十元森峰棧二十元永合成二十元陳和祥二十元慶順昌十五元沈慶豐十五元萬盛豐十五元陳君冬發十五元胡君瑞吉十元永萬隆十元榮泰豐十元楊玉成十元共收洋七百二元規銀一百九十兩二錢六分七厘[  上海萬國紅十字會同人謹啓]  
 
 
 

Page 10

 
 
   
 
