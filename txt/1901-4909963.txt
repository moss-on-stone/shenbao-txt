# 1901 - 8 - 4909963

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遣黎庶荏席同登翹企仁施迫切以待肅此謹白惟冀垂靑 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[喻言]  
　　醫家之治病也治獨病易治兼病難治正病易治雜病難病而熱也以寒凉之劑治之病而寒也以温熱之劑治之病在於虚當治以調補病在於實當治以攻瀉此所謂治獨病易也若熱病而不能受寒凉虚病而不能進滋補平肝恐燥潤肺礙滋或有因内症而發爲疽痬或有因外症而變爲怯弱一人而兼數症旣困若之異常卽醫家診脈立方動多窒礙所以庸醫治病一遇棘手之症往往以無甚要緊之藥敷衍了事僅過目前一若功過有所不受雖居心不欲殺人而受其殺者已多矣世無華扁安能求味味對症之藥此所以治兼病之難也不獨醫家治病爲難卽病家延醫亦非容易雖一醫治一病固未必見效數醫治一病而其死愈速者誠以一醫有一醫之見一人診治之時雖才識不逮而尙思求藥對症略費苦心及衆醫會集則惟求標新領異以自别於衆人如此而欲使沈疴之挽回不亦戞戞乎難哉然雖由醫家愛財而不惜命致方藥之亂投亦由病家求名而不務實致賢否之莫辨舉世滔滔似亦可以守中醫之說不服藥矣然執是說而聽病者纒綿牀第不爲延醫服藥斷非人情是在病家之擇醫而不慕虚名醫家之求症而不存偏見耳治人如此治國亦何獨不然無爲而治惟中古能之降及後世人民日衆政事日繁風俗不能無凋敝之日猶人身不能無疾病之時風俗之凋敝所賴執政者振作之補救之亦猶疾病者之必須鍼砭切脈立方服藥也藥石以治病與振作以救衰其理一也自髮捻之亂竊據十餘年擾亂十餘省幸湘淮諸公肅淸内地戡定邊陲如患傷寒大寒大熱頻至於危幸投猛劑客感賴以相安然外邪雖去而原氣已傷及欲進調補之劑而名醫代謝似成痺弱之症然尙無疾病再侵可冀漸臻佳境乃自通商以後内憂方靖外侮頻仍交涉愈多利權愈失如以病人孱弱之軀不但無暇靜攝而更使之操勞卽無疾病而已苦不能支一旦風寒偶觸其病有不甚者乎今夏拳匪事起激成中外交鬨之局聨軍入京六飛西幸北省之民慘罹鋒鏑東南各省風鶴震驚奚啻病軀復攖劇疾且若内外之症相逼而來卽有良醫亦若爲之束手幸和議略有眉目病勢可望轉機然今之救病之劑仍不外以攻伐爲調補夫攻伐之劑雖爲急則治標之法而究非爲久安長治之圖每見名醫之治病攻伐之劑初進而調補之劑隨之其不能不進攻伐者欲病之速去也其不能稍遲調補者欲養其元氣也若但知攻伐而不急進以調補則病雖去而元氣亦隨之俱去人命安有不殞者哉數年以來已爲庸醫所誤温凉雜進攻補誤投血氣精神不可復振所賴今之當軸者妙手回春務使去其病養其原紓宵旰之憂勤登斯民於仁壽上醫醫國豈虚語哉至於按方用藥良醫自有權衡非粗知湯頭歌訣者所得議擬及之也 
[本館接奉電音]  
　　昨日午前十一點鐘時西安行在飛電傳來上諭二道敬謹譯登○十一月十五日行在内閣抄奉上諭盛宣懷著充會辦商務大臣欽此同日奉上諭山西歸綏道員缺著恩銘補授欽此 
[幸蜀紀聞]  
　　天津直報云得西安確電謹悉皇太后已定於數日之内由西安移幸成都護從者爲鹿芝軒尙書皇上是否同往隨駕大臣共有若干人則尙未探悉也而本埠字林西報得西安電則稱兩宫確實意見以年内卽便和局就緖亦擬於明春回鑾則幸蜀之說似未可信矣 
[會議未定]  
　　字林西報云和議十二欵條約已經朝廷允准所有細目尙須中外訂期會商兹接京師來電謂李傅相現因感冐故會議日期尙未相訂也 
[奏調司員]  
　　天津直報云頃聞王中堂專摺奏調户部郎中陳宗嬀等四員卽行馳鐸赴晉辦理行在事件聞每員先由户部領銀七百兩隨帶書吏若干名每名領銀五百兩以爲安家盤費之需 
[减放秋俸]  
　　天津直報云向例京師各部院司各官每年春秋二季應領俸銀先期造具淸册派吏赴吏部稽俸廳詳細磨對以備按名發給此舊章也本年秋季自聨軍入京後各部院停造俸册現在軍務稍平已經吏部行知各部院請預將堂司各官銜名及應領本年秋季俸銀數目先期造具淸册咨照過部定於十一月初二日午刻飭吏赴本部稽俸廳磨對以便本部知照户部陜西司劄知銀庫後定期開放惟聞此次俸銀均須按照原數减半給領未知確否 
[聨軍剿賊]  
　　天津直報云現在海河下一帶馬賊甚多猖獗異常其頭目黃老戴老高老張老郭老于老等率衆千餘人附近村莊之被搶掠者一夜有數起之多以故村中居民日夜驚惶並聞村人皆呼馬賊爲某老爺故馬賊亦自名爲老目下其恣橫情形已被各國聨軍統帥訪悉恐有拳匪餘黨混迹其中撥派洋兵若干名前往剿辦想不難瓦解冰消也 
[匪劫稅關]  
　　香港循環日報云本月初六日之夜忽有匪徒百數十人明火執仗蜂擁至甘竹稅關鄉人聞警齊出赴援惟衆寡懸殊莫能爲力匪徒遂將關上虎門仔小輪船奪去現在已由稅務司禀知督憲請飭地方文武嚴緝務獲究辦 
[查探礦產]  
　　香港循環日報云粤東各屬煤礦及五金各礦幾於隨處皆有且數千年來從未經人開採菁華所聚藴蓄日多前任廣東撫憲鹿芝軒中丞蒞任時查知　岡英德淸遠瓊州等處煤礦極盛曾派委員帶同礦師至署 
 
 

Page 2

 
 
面議開採嗣因升任去粤其議遂止刻有商人劉某擬帶礦師往佛岡等處測探礦苗如果暢旺卽當糾集巨欵設立公司禀請大憲准予開辦泰西各國多由礦利以致富强中國礦產多於泰西若開辦有人採取得法其富强當不難立致也 
[德設領事]  
　　金陵訪事友人云省垣自設立新關後下關沿江一帶迭經歐美各國官商擇定地址擬闢租界作爲互市之塲英國先設駐寗領事官一員特派孫德雅君以承其乏其法美等國商埠事宜暫歸孫君兼理迄今已閱一載商務日見繁興日前德廷亦特簡貳岑君來華爲駐寗領事先期照會南洋通商大臣劉峴莊制軍至本月初九日駐滬德總領事克納箕君陪同貳岑君乘斯華美利兵艦駛抵省垣當詣南洋節署謁見劉峴帥禀陳奉命駐寗各情良久辭出並詣金陵關道署拜會徐叔鴻觀察旋筮吉於西歴一千九百零一年正月一號卽華歴光緖二十六年十一月十一日蒞任開用鈐記辦理公事關道曁洋務局各員均往道賀履新之喜 
[文旌過潤]  
　　鎭江訪事友來函云新簡浙江提督學政李大宗師蔭鑾由陜西行在陛辭南下月之十二日午刻道出閏州憲舟就六吉園碼頭下碇長江水師提督黃芍巖宫保常鎭通海兵備道兼鎭江關監督長久山觀察趨詣舟次恭請聖安禮畢鎭城印委各官紛紛投手版禀見宗師接見之下茗談良久而出有頃憲舟解維而下新湘各營勇咸列隊江干燃放排槍恭送 
[監司蒞杭]  
　　武林訪事友人云新授浙江温處道兼甌海關監督章觀察兆蓉於本月初十日抵杭次日卽親詣撫轅禀到呈繳文憑撫憲惲中丞接見之下垂詢一切約歴一點鐘之久始行告退旋赴司道各衙門拜會大約小作勾留卽須赴甌履新也 
[寗海敉平]  
　　杭州訪事友人云前因台州府寗海縣屬有海盜竊發勾通内地土匪乘機搶劫撫憲惲菘耘中丞特委李鳴九觀察王雪廬太守帶兵往剿并搜捕内地餘匪兹悉觀察等東渡後接到台郡文報知該匪等已由台防統領會同海門鎭趙總戎永銘帶領各營會剿業已撲滅無餘不必再煩大兵往剿李觀察王太守接信後卽在寗紹一帶分兵駐紥以遏亂萌 
[罪人斯得]  
　　揚州訪事友人云本月初一日之夜風箱巷徐叟被人用香灰悶斃一案雖經其女痛父慘斃不忍報官請騐業已從豐棺殮嗣後偵知此案兇手似係左近某老虎灶水夫某甲所爲因禀知縣主某大令派差緝獲大令謂旣欲伸寃例應相騐方可照律懲辦因於初九日午後帶同刑　書役人等開棺細騐旋據仵役唱報死者周身均有繩縛痕七竅塡塞　灰委係生前被人謀害大令離座親視無悞飭卽塡格屍屬求免發封自行收殮大令允之遂將兇手帶回聽候訊辦聞徐嗣子徐乙與媳某氏均因不得歡心已於數年前逐出不知何往致徐獨居遭此奇禍幸其女爲某宦側室得藉其力雪此沈寃彼行兇者究不知因何而下此毒手也 
[命案上控]  
　　寗波訪事友人云本月初十日象山縣屬寡婦陳勵氏挈子陛森投府署擊鼓呼寃府尊高嶼卿太守收閱呈詞知氏子曾入邑庠其夫陳某被象山縣已革書吏王鎭利挾嫌誣控縣主徐大令不加細察遽將陳管押兩月飭先後被門丁訛詐陳受累難堪抑鬱而死太守諭疾批示再行核辦是虚是實想經太守澈究當不難水落石出也 
[巨竊成擒]  
　　杭州訪事友人云邇者省垣竊案繁多歴經保甲局派差嚴緝現經訪聞候潮門外黃姓菜園有窩藏竊匪之事提調王大守鍚奎因會同武總巡葉守戎祖蔭及江干保甲局凌别駕啓文帶同兵勇差役前往搜捕當卽拘獲竊匪三名及窩贓之黃某一名并獲到皮箱八隻竹箱四隻其餘贓物甚夥遂將人贓押解到局以便訊出同黨盡法嚴懲 
[夭郡盜案]  
　　嘉興訪事友人云本月某日之晚鳳橋鎭鄉間某某兩姓突被盜匪前往刼掠翌日事主來城投嘉興縣禀報邑尊劉大令准詞委水利廳帶同書差前往履勘以便緝盜追贓 
[粤垣火警]  
　　粤東訪事人云本月初四日九點鐘時靖海門外吉昌街如意野味店忽肇火災毒𦦨熊熊不可嚮邇一刹那間店面全間焚燬凈盡并延及右鄰廣海雜貨店一間迨初二日五點鐘時城西十二鋪周姓家又稅祝融之駕是處均係豪富紳商聞警不覺驚惶無措幸附近駐右安勇一營均赴各路竭力彈壓各匪徒不敢肆其劫掠之技旣而警鑼亂鳴各水龍飛馳而至汲水狂澆須臾得卽烟消火滅除該姓全付刦灰外左右鄰未遭池魚之殃亦云幸矣 
[紹郡官塲紀事]  
　　紹興訪事友人云現署上虞縣候補同知吳司馬世欽刻奉藩憲榮方伯札飭調署秀水縣篆所遺上虞縣缺因正任之儲大令家藻現尙未回任故卽委試用知縣張大令茂鏞接署不日當有明文矣○紹郡讞局委員申大令文銘兹因有要公須面禀上憲故於本月十一日買櫂晉省聞約有旬日勾留始能遄返紹郡也 
[潯上官塲紀事]  
　　九江訪事友人云時届隆冬宵小易於竊發日前九江鎭總兵王雲笙鎭軍會同九江關道明華亭觀察商請某營統領王良臣軍門及九江營務處兼督辦團練之孫詞臣觀察派出江安軍一營分紥彭澤縣馬當一帶嚴密巡查以防匪徒濳蹤○前日九江關道明華亭觀察札委宋吟樵二尹及徐子良許仲碩兩叅軍劉子春何鳬卿蕭鐵梅王金門四少尹分赴廣信饒州九江南庫四府屬淸查私錢各員奉札後相率趨轅禀謝擇日起程 
[京口官塲紀事]  
　　鎭江訪事友人云本月十一日爲西歴一千九百零一年履端之期旅居鎭地各西人住宅及領事稅務司各公署均張燈結綵並以松柏枝結成花彩點綴門楣夜間徧燃紅燈五光十室掩映於靑林翠枼間是日道憲長久山觀察洋務局員邵文炳明府租界總巡周錦堂都戎各官咸往道賀冠裳輿馬盛極一時此亦於荆楚歲時記外别添一叚佳話矣○時事多艱外侮日亟常鎭通海道辦理江防營務處長久山觀察籌辦防務不遺餘力月之十二日會同統領新湘全車陳守山軍門赴象山都天廟各處履勘砲臺王事靡鹽不遑啓處當爲二憲頌之矣○鎭江府向子振太守於本月初十日傍晚時乘江永輪船東下取道申江然後赴蘇謁見各大憲面禀要公瀕行時丹徒縣莫嶼香大令及保甲各員均往江干恭送○日來丹徒縣及保甲各員奉府尊向子振太守札飭查辦流氓甚形嚴密月之某日著名流氓王阿才小老虎二名經縣差拘獲莫明府提訊之下飭各責千板枷號銀山門示衆以儆效尤○月初某日總辦鎭江下游釐局楊大令錦江赴蘇垣謁見大憲面禀要公兹已事畢已於十一日乘舟旋鎭矣 
[邗郡官塲紀事]  
　　揚州訪事友人云兩淮鹽誤爲朝廷入欵大宗現値兩宫西幸需用浩繁新任運憲程雨亭都轉涓吉本月初九日受篆隨擇初十日已刻開征是日九點鐘時都轉公服升座四首領官庭叅禮畢卽由庫廳許鹺尹呈上庫儲四柱淸册請領鑰啓庫須臾各商按批呈繳課銀白鏹未提燦然滿目運轅巡勇及鹽捕營勇丁均於堂下列隊護衛事畢都轉飭庫廳逐一點騐率同庫丁舁之入庫然後退堂○兩淮運司所屬淮南批騐廳前經升任江西臬司柯遜𤲅廉訪以新班大使鮑鹺尹誠詳請咨補旋於本月初旬接奉督鹽憲劉制軍批准候備文咨部核補卽著先行赴任云云隨於卸篆時牌示轅門飭卽遵照刻下鹺尹已料理行裝將赴十二圩任所矣○兩淮泰州分司所屬廟灣塲大使缺經正任兩淮運司升任江西臬司柯遜𤲅廉訪詳請以新班鹽大使鄧鹺尹彝鏡序補近經兩江督憲劉峴帥批准隨於本月初八日飭令赴任聞之官塲中人傳述刻下乘輿西幸大部隨蹕入秦一切檔册均未携帶前經吏部奏准變通辦理凡外省自同通以下各官應行咨題挨補者卽由該督撫飭令擬補之員先行赴任毋須再候部文故鹺尹得以爭此捷足也 
 
 

Page 3

 
 
[鳩水芳漪]  
　　蕪郡訪事人云蕪湖鈔關本由皖撫奏委巡道督理是以一切用人行政均須詳准而後施行本届鈔關稅務廳顧少逸直刺瓜代及期道憲吳觀察循例詳委候補知縣查子春大令光華接辦聞已奉批准不日卽可到差視事矣至大江口查船委員一差前亦經道憲詳請以巡檢楊子卿少尹接辦兹聞上憲已攺委李榮池大令以承其乏新河關稅員前曾以王采卿少尹詳請委署刻聞亦須另委也○前者蕪地紳士禀請兩江督憲飭將衡字營移駐蕪湖以資震懾迄今時閱四月應發餉項積欠至萬有餘金邇由督憲照會蕪湖紳士崔惠人星使等促令早日湊解崔星使計兩次共捐五千五百金除繳過二千金外餘欠現以鹽票一紙變價作抵其餘各帮商捐因衡營空額太多三軍士卒　日遊蕩烟花絶類棘門灞上以是不肯踴躍遵繳幸當道再三勸諭現錢土各帮已遵卽繳捐一半統闔市而言約得一萬有奇此後各營健兒當又可坐食無憂矣○皖南精捷營劉德昭副戎經道憲於六月間咨調來蕪防堵東南一帶營規整肅居民咸恃若長城至七月間白馬山會匪揭竿倡亂又經該營官統率大隊星馳剿捕得以卽時蕩平是以闔邑搢紳益爲推重近値冬防綦嚴傳聞白馬山淸水河濮家店等各要隘又有匪黨嘯聚妄冀死灰復燃副戎爰會商當道每處各派勇丁數棚前往扼要駐紥以備不虞 
[預備行轅]  
　　上海縣汪大令昨日探悉新簡蘇松太道袁海觀觀察定於二十一日到申履新卽飭辦差人等速將敬業書院灑掃淸潔陳設整齊暫作行轅 
[恭頌德政]  
　　提右營叅將廖楚材參戎率同標下各武員製就德政牌四對萬民傘一襲匾額一方文曰經文緯武置之彩亭導以鼓吹整肅衣冠恭送道轅以頌升任湖南藩司現蘇松太兵備道余晉珊觀察德政觀察延入内廳茗談良久謙讓再三而後受 
[稅司謁客]  
　　昨日午前十一點鐘時新關稅務司安格聨君命駕進城赴道轅拜會蘇松太兵備道兼江海關監督余晉珊觀察　商要公良久始别 
[移請入册]  
　　江南機器製造局總辦潘芸蓀觀察以廠屋不敷布置添購二十五保十四圖民田若干畝起造廠屋昨日移文上海縣署請照址收科入册以便給串承糧縣主汪瑤庭大令已飭書吏照辦矣 
[拘獲劇盜]  
　　航船户吳福田於前月二十六日由朱家角鎭開往七寳鎭中途被盜劫去洋銀九百元珍珠二百粒及衣服等物事後由吳禀報靑浦縣縣主汪大令飭差吳春榮張柄云嚴密偵緝吳差等於十五日來滬正欲至英美租界公廨投文請爲派差協緝旋在四馬路遇見正盜蘇二李老五子當卽鳴捕帮同拘拿適包探沈阿岳陸阿九到來一同將盜拘住盤詰之下知贓洋現藏平和里某花烟館内沈探等因卽押同前往吊到原贓洋銀四百零一元二角珍珠二百粒并考籃手槍等物一併帶入捕房於昨晨將二盜及贓物解送公堂當經靑浦縣差役將公文投遞并申訴各情讞員張柄樞司馬商之梅繙譯飭送請上海縣署移解至靑痡縣歸案辦理 
[偷漏被扣]  
　　船户羅炳椿由某處載得白米若干擔來滬沿途並未完捐迨駛抵南市浦江被貨捐局巡丁查知將船扣住禀知總辦林質侯太守將羅提案交十六鋪地甲看管以使訊明從嚴究罰 
[情節支離]  
　　前者惠康莊夥王世堯投英美租界公廨控被屈仁生誘與賭博騙去洋銀一千餘元讞員張柄樞司馬提訊之下判將王交保屈管押捕房候提到餘黨再訊昨晨包探陸阿九又將王解案禀稱王曾竊用莊上洋銀二千六百元今被莊主查悉遺夥呈控爲特解案請訊惠康莊夥某甲訴稱王在莊經理銀洋出入曾有中保兹因被其用虧鈔票洋一千五百元已經向薦保人理明莊主亦不願追究並未至捕房控吿司馬得供不覺詫異謂爾旣未呈控今何爲來案答稱係捕房包探囑令來案對質司馬謂捕房來文寫明二千六百元何以爾供只一千五百元數目殊屬不合答稱實止被用虧一千五百元至於捕房何以寫二千六百之數實不知情請質之包探便能明白司馬商之梅繙譯判將王帶回捕房於禮拜三解案復訊旋陸探又同王世堯之兄某甲上堂請將世堯保出司馬與梅君不准惠康莊夥旣未曾到捕房控吿係屬案外著卽退去 
[病犯送堂]  
　　孟金定被顧爛頭小老槍生瘡麻子寗波瑞生等戳斃一案顧與小老槍生瘡麻子先後拘獲經上海縣汪瑤庭大令訊押在案顧爛頭因當時拒捕腿際受傷今在押所病勢沈重由看役禀報大令飭送昔肩堂醫治 
[從寛免究]  
　　日前源茂木行工人熊兆華王小四子龍馬嘻子等多人在老太平馬頭栅棚内聚賭二十五號巡街捕見之一并拘解捕　捕頭轉解至馬路工程局前晚經總辦葉孟紀司馬提集研訊王等均供揚州府屬某縣人向在浦灘與各木行傭工前日偶爾消遣不敢聚賭求恩鑒宥源茂行夥莊某投案禀稱熊等均在門外𨻶地犯賭曾向阻止彼等不肯允筱司馬著卽傳知衆工人嗣後不准再行賭博一併免究斥退 
[上海巡局紀事]  
　　江北某邑人陳洪奎僑居本邑小南門外前日無端將族姪小四子毒毆致　嫂某氏忿不能平突披其頰詎有王金世者又在旁不服與氏理論爭執之餘互相爭毆兩造各受微傷旋互扭至二十三七鋪巡防局呈控局員盛雨村二尹提訊之下以兩造旣已受傷諭令赴上海縣署控請騐訊○前日有住居本邑南門外之婦人沙鄭氏扭其婿徐桂春至二十三七鋪巡防局控稱不肯瞻養向論持蠻求爲訊究局員邱友林二尹准詞提訊徐供實因貧苦無力所致尙求鑒察二尹斷令每月酌給銀錢若干藉以津貼不准再事違忤徐具結遵諭而退○前晚南市利川馬頭餼成碗店内被偷兒撬門而入潛至帳房竊取靑蚨八千及零星衣服等物翌晨始行覺察立卽開具失單投二十　七鋪巡防局禀報亭午時局員盛雨村二尹帶同捕甲往勘屬實限令捕役赶緊緝查務緝懲辦○粤人陳廣順在本邑南市潮惠會館司閽前日有偷兒濳入其家竊去洋銀十四元及衣服等物昨日開具失單投十六鋪巡防中局禀請查緝局准之 
[籌辦陜振十一誌]  
　　奉杭州協德堂善長姚用孚先生賜函云接惠書並捐册廿分知我公奉旨籌辦陜振行見高呼嚮應造福無量弟連日商諸敝堂同人僉謂陜省係兩宫駐蹕所在凡屬臣民豈容袖手現已另繕捐啓設法分籌如有集數當分批寄呈附奉底稿一紙祈鈔乞登報將來請獎官職各條欵如有簡明章程希惠寄幾分以便隨時核辦等因祗誦之餘至深感篆倘蒙杭省好善紳商賜助捐欵請卽就近送交運河下新開弄沈宅上板兒巷王宅二分所核收掣取收照爲憑其有捐獎五品以下實職官階及指搢分缺先分缺間本班儘先各項花樣亦卽照章由二分所核收專匯卽當塡給部照按月册報不誤○附錄浙杭西湖　德堂同人募捐啓敬啓者頃接上海絲業會館施予英先生函述奉到兩江督憲江蘇撫憲檄奉寄諭以陜西連年歉收今歲亢旱成災亟籌振撫又奉陜撫岑憲電達災情而岐山咸陽一帶慘設人市惟有分投勸辦義賑俾資急濟等因前來敝堂同人等誰非臣庶誰乏天良歴年籌勸川鄂東淮紹郡各賑仰蒙諸君子慷慨樂輸集成義舉　陜四係駐蹕省分災情尤重豈容袖手伏念時勢維艱勸籌非易然當此奇災吿急同類相殘凡屬有聞莫不驚心動魄夫買物放生向稱功德况救食人之奇慘轉厲氣爲祥和天道可憑自無不報所望大君子有心好善不拘多寡勸勉輸將聚米爲山積流成海俾得轉解災　　時散放庶幾早拯一日多活一人此則同人代西秦數百萬哀鴻疾聲呼　者也如蒙　欵當按分批乞登日報　信以　實惠曷勝叩禱近　之　此啓[  上海六馬路仁濟善堂盆湯弄絲業會館館奏辦陜西義賑總局施則敬]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　日前盛公館送家丁秦東昇到縣以其在外招搖販賣地皮呑沒嚴姓方單請爲當經縣主汪瑤庭大令訊供認繳方單判交差役看管限令速繳在案迄已多日未據繳到前晚大令飭差帶案訊追秦供方單現在鄉間須求寛限大令判再限五天繳到如再延遲定予重比仍交差役看管○著名惡棍蘇阿如前因流氓沈義心卽小夜壼在英界被人戳斃之案牽涉經汪大仅訪拿到案迭次刑訊堅不承認收押在案前晚大令覆訊蘇仍執前詞叩求寛恕大令曰爾雖不認此案然平常惡跡早已訪實未便輕縱判令收押攺過所五年○南京人胡金生與光蛋爲伍前在北新涇賭檯上望風拘獲後嚴責收押在案前晚汪大令覆訊胡供南京上元縣人因流落無以爲生爲若輩驅使今求施恩大令判仍還押候備文遞解原籍交地方官管束○鄉婦殷金氏先在總巡局控夫姪殷大興强借不遂放火燒屋等情總巡傅星崖直刺以情事較大移縣辦理前晚汪大令研訊殷金氏供夫姪大興不務正業小婦人養之已有三年因强借無休故而逐出前日又來强借盤踞不去晚間放火燒去房屋四間故投總巡局控吿移案求究殷大興供向嬸母借錢意欲爲小本營生借住數天不料偶不小心倒翻火油燈燒壞房屋四間實非有心縱火叩求恩典大令以大興不務正業殊爲可惡著從重笞責二百板發攺過所禁押一年期滿察辦所堯房屋祗由殷金氏自行修理 
[英美租界公堂瑣案]  
　　日前五十四號西包探拘獲山西路五十九號門牌某烟館主翁阿三及同賭之沈阿五王阿標周雲全等十七人及望風之朱阿如一人於昨晨解案請究讞員張柄樞司馬判令翁罰洋銀一百元朱笞責二百板枷號一月發犯事處示衆沈等各罰洋銀五元如無洋銀各押捕房七日○陳阿品竊取顧榮發家銅錠二枚經包探趙銀河拘解請究司馬判責一百板○徐了頭沈錫金竊取韓根江朱阿三陸桂二各家衣服等物經包探徐榮珊拘解請究司馬判令各責二百板管押捕房半年贓給還失主○董孔昭竊取孫耀茂陳阿根二家衣服五件經包探林福生拘解請究司馬判責三百板管押捕房二月期滿逐出租界贓給還失主○潘阿六竊取言茂源酒壼一把經包探張寳成拘解請究司馬判責五十板贓給還失主○張石寳范王仁串誘陳子山倪姚忠兩家女孩二口男孩一口經包探顧福其拘獲解案請究司馬判將張范各責一千板管押捕房二年小孩交原主領去 
[法租界捕房發落]  
　　昨禮拜一爲法捕房發落之期讞員杜大令升座將前期所判各案逐一發落常州人李少堂州人李少堂竊取絨毯爲房主賴薛氏扭控捕房一品香番菜館夥劉敬明投案請附追番菜帳欵洋銀八元八角經大令訊供押候追繳昨日命提至案復訊李供小的當拘入捕房時有翡翠約指二枚存於捕房求恩保釋願變價歸償大令准之○柴行主唐家林前控陸怡林陸榮全串竊洋銀十元五角經大令訊供押候各交洋五元准予開釋迄今挺押不交昨日命提復訊二陸同供實遭誣陷求恩明察在令著還押候傅原吿到案質訊○楊小狗在南市設攤收買大昌洋行洋酒六箱報捕查獲吊到原贓解經大令訊供判罰洋銀二十元至今尙未繳案昨日命提復訊楊供身在押所實難籌措求恩飭交包探帶出設法措繳大仅准如所請諭以如再玩延定當嚴比○長江輪船積竊陳阿三王德勝經包探緝獲解請大令訊供押候枷示責懲昨日大令令提至案著各枷號一月期滿責釋○流氓趙金生攫取行人之帽經包探拘獲解奉大令訊供昨日大令著照原斷重責一百板釋出 
[美租界捕房紀事]  
　　積竊吳阿炳前因犯案經公堂判以監禁六月之罪尙未期滿卽被脫逃今又濳來滬上避匿虹口漢壁禮路某號門牌昨晨由包探孫阿星查獲拘解捕房押候轉送公堂禀請讞員張柄樞司馬訊辦○前晚九點鐘時虹口西華德路慶雲祥鞋店主李君順投捕房禀稱有某國兵士二人闖入店内將櫃上縀鞋二雙攫之而逸請爲查緝捕頭准詞卽飭四十三號西包探查明拘案解辦○虹口吳淞路向爲流氓麕聚之區前日將晚時有寗人洪全福者道經是處突被甲乙丙等流氓將洪圍住攫取金約指一枚而逸事後洪心不昔服卽投捕房控吿捕頭飭令包探孫阿星查明核辦○昨有江北扛夫陳阿四倪才金二人在虹口楊子路馬頭因爭奪主雇互相口角扭毆適爲巡衙捕所見卽將陳倪二人一併拘入捕房捕頭以事起細微一并斥釋 
[維揚官報]  
　　十一月初五日蔣分轉志沂由孔涵卡來童鹺尉榮春銷六漫閘差洪鹺尹定述辭押北鹽初六日吳分轉毓錱辭赴省垣甄别陳鹺尹丕業季解金跤餉起程初七日署海分司繆分轉延恩到揚公幹汪鹺尹秉端委力乏橋卡范鹺尉元鎔銷繆灣鎭差北掣陳分轉康扺揚 
[上海六馬路仁濟善堂籌振公所施子英經收山東安徽福建陜西賑捐十月初一至三十日第七十一次淸單]  
　　初三日王藹士爲前髮逆之難適値慈親病故幸承程震榮汪岳母代借布物殮費計錢三千另今將此欵移助陜振求資岳母冥福洋四元○初五日留餘生得子許愿洋念元○初八日彭城後人洋五十元節翠軒主洋念元東海求保合家平安洋十五元甲由主人洋十元○初九日仙鎭亘心室洋念元○十一日陳聞聲爲媳產後平安還愿洋念元隱名氏二元○十二日虚擲子洋一元吳淞求合店各友順遂人小洋十角○十六日鼎新糖行來逢熙氏洋一百元求痊氏强恕氏各五十元隠名氏小洋一百角守拙子爲奪甫九旬冥壽懺　移振洋六元無名氏靜養居士各二元○十八日金陵隱名氏氏洋三十元錫堂求毋康健子女平安易養洋六元鑑記求小孩手傷速愈四元徐餘慶堂小洋念角○十九日仙鎭求毋病速愈入洋十元○廿一日無名氏廣益彩票洋念元又銅洋三元○廿三日金山彭曹氏求病全愈求子沙疹平安人各洋十元○廿七日王錫桂率子日新又新龍洋卅二元英洋六十八元○廿八日王日新洋二百元○廿九日楚疏求子沙疹消災人洋十元○卅日永泰號爲兩次喬遷謝筵資移助洋念元湯菊山洋二元○十月份共收洋七百九十四元扯七三一申元五百八十兩零四錢一分四厘小洋一百世角六五申元八兩四錢五分以上共收元五百八十八兩八錢六分四釐銅洋三元連前共收元十萬零九千四百五十四閙五錢七分三厘除解各處振銀外淨存元一千八百四十一兩一錢五分一厘銅洋一百五十七元四角 
 
 
 

Page 10

 
 
   
 
