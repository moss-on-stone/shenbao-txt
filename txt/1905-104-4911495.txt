# 1905 - 104 - 4911495

 

Page 1

 
 
[訪求小說]  
　　申報館啓本飽現擬訪求小說如有家藏木刻爲世不經見之稗官野史凡（章回）（說部）（傳奇）（强詞）等類有願出售或倩本館代印者望先將書名價目以及書中事實撰著人姓名并書共若干册一一開示以便商訂郵資自給不合恕不修覆 
[電傳宫門抄]  
　　三月十五日召見軍機劉永慶 
[論巴拿馬開通後之太平洋]  
　　巴拿馬南北長百里千八百八十四年法人勒塞栢斯曾議斧鑿未竟厥工前年美國與巴拿馬立約始以二百萬之金磅易其開鑿之權五年而後大西太平兩洋將開一直線之航路矣夫今世紀中惟能於海上占優勝權者爲能於世界歴史上占優勝權曠觀古今海權之發逹往往有左右世界之力溯自腓尼西亞人勃興以來地中海遂爲歴史之中樞若喀西士若希臘若羅馬皆以其軍艦商船以爭兵事上産業上之牛耳故羅馬之覇九州全在掌握地中海航權雖至滅亡之後其南方海濱爲全歐文明之中堅者猶亘數百年此上世紀史所謂地中海時代者是也其後權力日漸推移北方諸國乃稍稍顯頭角若北海波羅的海及比斯加灣（法蘭西與西班牙接壤之海灣）沿岸諸巿日見興盛而商船之來往於大西洋一帶者帆影如織則班葡兩國發逹之原因也是時英荷班葡數强國競張旗幟於海外大西洋之地位幾與昔日之地中海同此中世紀史所謂大西洋時代者是也 
　　忽焉而好望角之航路通忽焉而南北美之新地闢風潮簸盪漸傾冋於太平洋一邊而位於其南 
 
 
 

Page 2

 
 
之澳洲聯邦旣已突兀湧現光彩爛然堂堂旭日之旗亦非復昔日之景象駸駸焉與列强爭中原之鹿而北美合衆國又以同時張其國權若加罅寛尼若阿利根若華盛頓則太平洋東岸之中堅也若阿拉悉加若夏威夷若菲臘賓則太平洋過渡之立足地也列强耽耽爭先恐後其視線之所集要不離乎南洋各埠囘憶十九世紀之初此泩淼之太平洋僅海鳥三四捕鯨船十數泛泛若海上鳬耳曾不百年而狀態之變遷竟至若此地位之重要竟至若此 
夫太平洋地位之重要旣若此則其航行之遲速不可不一研究者也千八百六十九年蘇彝士溝通以後歐亞之距離已經縮短然自西租東至少尚須三十二日以視由大西洋踰美大陸道太平洋而東者其速率猶覺不逮故郵政之往還已取道北美舍彼就此矣而商舶之猶紆廻故道者由於上陸則有貨物起卸之難水行則有盤繞南美之阻也將來巴拿馬之運河旣通勢必盡吸歐西之富源相率而出於其途而蘇彝士之情形將一變而太平洋海權之消長亦將一變然則於太平洋之地勢占世界軍事上商戰上優勝之位置者非美國而誰乎 
雖然今日所謂重要之太平洋者乃東太平洋而非西太平洋也位於東太平洋之左近而最足爭人先著者莫如日本與中國今日本自滿洲戰後已一躍而爲第一等國而航業之發逹商戰之進步亦漸與列强相抗衡惟中國占此天生優勝之地位莽莽二十行省乃專爲歐美各國銷貨之大巿塲而反讓偏居西岸之美人有俯視一切之概不其可悲也耶美總統羅斯福氏有言曰彼運河者實使我大西太平兩洋之沿岸地忽相聯屬其所裨於我商業上海陸軍上者至重且大也吾國民盍占此地位養其資格而爲泰東之主人翁焉烏虖有志之士怵焉有喧賓奪主之懼矣 
[日本劃左格羅海峽入防禦界線]  
　　十四日東京電云日本官報宣告日本左格羅海峽已劃入海軍防禦界線内 
[俄艦隊猶在鉛姆蘭海灣]  
　　十四日香港電云由西貢來港各船報稱俄波羅的艦隊於十一日已在越南鉛姆蘭海灣越南海防來電謂雖無確實消息但以意測度俄艦隊尚在銅姆蘭海灣也 
[日報論俄艦隊逗遛鉛姆蘭情形]  
　　十四日東京電云日本各報謂俄波羅的艦隊於初十日前已泊於越南之鉛姆蘭海灣並云未知法將准該艦隊久泊此灣否日人深不喜法再准俄艦隊泊於鉛姆蘭如前時之准俄艦隊久留於馬逹加斯加况此灣係在戰地界綫内東京日日新報云日政府應將此事照會英國以遵英日之盟約日本國民報云俄艦隊逗遛於中立海灣内加以别種情形令人疑俄提督未必實行預備交戰據此報之意蓋疑俄提督實欲行至海參威而不願先與日海軍交戰 
[日廷臣會議要事]  
　　十四日東京電云日本致仕大臣及政府各太臣將於明日會議要事 
[麥雪徒尼亞亂情]  
　　十四日倫敦電云歐洲土耳其屬麥雪徒尼亞目下情形將以下之事觀之略見一班如希臘人一黨擊毁蒲而茄利亞之石格立春村殺戮該村百姓大半並將其餘百姓刼往山内以報前讐蒲人則攻擊相近克立蘇拉之修道院希臘人來救又遂互鬥殺死蒲人十二名相近並立斯倫特之鬥土耳其人殺死奥而培尼亞人三十名 
[波蘭將行地方自治]  
　　三月十四倫敦電云俄波蘭境之總督會議在該境之各鄕縣創設地方政府與一千八百六十六年俄各鄕各縣設立地方政府自治制度相同又聞俄政府擬於官塲交際行用波蘭語言 
[英皇偕后遊厯]  
　　三月十三日倫敦電云英王與英后已在北非洲法屬愛而基愛司登陸該地皆掛英法之旗幟以示歡迎王與后復拜會法總督擬小住數日再登御船往地中海他處遊歴譯字林報 
[俄艦隊在西貢查察途船]  
　　十四日香港電云甫英輪船及愛而斯華斯輪船由西貢來港在途遠見俄艦隊泊在越南之鉛姆蘭海灣有俄魚雷船數艘駛近甫英輪船察看嗣後又有俄巡艦一艘駛近詢問所載何種貨物等情而去 
[俄提督圖抵海参威]  
　　十四日倫敦電云據俄京消息云俄羅斯提斯文斯開海軍提督之策擬欲逕駛海參威倘被日海軍阻止則决計與日軍死鬥以圖駛在海參威 
[日政府要索法國遵守中立]  
　　十四日東京電云日政府接消息謂俄提督統船四十艘已抵越南鉛姆蘭灣海軍通信部聞之立卽調查此事確得該艦隊於初八日晚抵該灣之信聞日政府已電命駐法日使向法政府詰責並向駐日法使聲明俄於此事有壞法國中立囑轉逹法政府索要將俄艦隊軍器解卸蓋以俄艦隊泊於鉛姆蘭海灣已越萬國公法所定之界限按恐日政府未必能責問法政府蓋鉛姆蘭僅屬法國保護之地而已譯太晤士報 
[餘杭教案續報]  
　　杭州餘杭李融村閙教一事本埠美總領事於昨晨接杭州美副領事克魯特來電謂十四日統兵二十名前往該處華官亦正查辦此事今晨又接杭州來電云教士開納特君無恙傷勢漸復詳細情形由郵函告但聞閙事之人身穿號衣衣上有民團二字譯文匯報 
[閩省趕修海線福州]  
　　前閩督魏午帥以俄波羅的海艦隊東來臺灣澎湖之間恐有戰務閩疆逼近其處防備不可不嚴爰令敷設海綫一條以通消息目下波羅的海俄艦將駛近南洋閩中大吏爰飭將海線　夕加工赶緊修竣（容） 
[添派兵輪嚴防俄艦江寗]  
　　停泊上海俄艦奥斯 
 
 

Page 3

 
 
科裝煤圖逃一事雖查無確實憑據而日領事則仍以俄人無信爲言堅請嚴密防守昨督憲周玉帥特商葉桐侯軍門添派海籌海圻兩兵輪迅駛吳淞停泊以絶去路又派海容駛入滬江協同南琛鏡清偵探動靜嚴防逃逸業已由葉軍門轉飭三管帶遵辦矣（鼎） 
[江督飭送船塢圖樣江甯]  
　　江督現議將滬南製造局船塢作爲南北洋船塢並飭魏蕃實觀察速將船塢及浦東西兩岸深淺圖樣專人送寗以憑考核（明） 
[催取江海關撥欵漢口]  
　　　甯省籌解磅虧因公帑奇窮實無的欵可資挹注富經江督周玉帥飭於江安糧道庫儲暫借銀三十萬兩以應急需限定一兩月間由江海關如數撥還俾資採辦漕未刻下譚觀察以需欵辦漕甚急而江海關解欵未來誠恐有誤正供禀請玉帥飛檄行催觀察並於日前特委道庫王大使錫珍尅日赴滬提取此欵（豫） 
[甯滬鐵路招工金陵]  
　　寗滬鐵路已由滬而蘇而常逐漸購地興工在卽需用工人甚夥現經總工程師格林森君委員來寗在下關　募瓦木鐵各項工匠僅歴一日應募者已有五百餘人（豫） 
[電詢潮汕鐵路結案後情形廣州]  
　　日前政府電致粤省督撫略言日公使照稱此次日工被殺實係地方官疏於防範第現在被累之人願將索賠作罷本國政府亦可將第三至第五索辦各條收回此係顧重兩國邦交將交涉案件特允爲此格外從寛辦結嗣後幸勿援以爲例仍請電咨粤督速飭各地方官將滋事各犯從速懲辦自後加意防範勿蹈故轍并請准具立卽妥辦路工妥爲保護在工本國人等因查上月貴處兩次來電業經聲明陳楊二犯已電飭解往犯事地方正法並照會日領事觀視行刑所有逸犯亦經嚴飭上緊購緝本月江電並有電飭温道等准令公司照常開工地方官妥爲保護等語現逸犯有無緝獲路工已否接辦希卽電覆（寒） 
[席業復擬罷巿抗捐寗波]  
　　浙東席捐鄕民迭向認捐局滋閙已屢記前報其實係職商范沅等認數太巨加增捐錢因之各鄕民誓與局中爲難日前黃姜橋黃古嶺等處鄕民一律罷巿當經認捐局禀縣派差彈壓旋卽開巿現虞塔巿口各販户被復有罷之說已由局禀請鄞縣高子勛大令出示諭禁矣（坎） 
[飭議整頓醬業章程金陵]  
　　前醬業商董張鳳儀以所擬醬業整頓章程禀呈商務局轉詳督憲立案旋奉督憲批示謂商董所擬整頓醬業章程尚須詳加查酌兹經逐條簽註仰卽查照指飭分别查明傳集衆商董妥議飭詳察奪務期於本業有益於别業無碍方爲盡善商務局奉批後卽將奉發章程札發商會委員飭令會集各商董遵照憲批簽註各條妥議並另禀聽候分别移會鹽巡道運司曁飭府縣妥議明確再行詳請飭遵（豫） 
[創設機器餅油公司海州]  
　　江蘇海州所屬之贛榆縣境青口地方向爲豆餅豆油出産之區十年前歲出餅四五百萬片油亦二三千萬斤商務極大迨牛莊改用機器榨油製餅販客以其製法精美爭相往購而青口銷塲遂日漸减少運出之貨不及往年十分之二安徽候補道許觀察鼎霖因欲挽回利權糾合同志集股三十萬兩購買榨油製餅機器若十副就青口地方創設贛豐餅油公日前具禀商部請予立案并請專利二十年（需） 
[農務學堂停辦漢口]  
　　漢陽農務學堂開辦已有數載因辦理未善久無成效兹府尊汪葵台太守鳳瀛業將該學堂詳請停止夫知其不善而加整頓或有成效之可期一經停辦後望亦絶殊可惜也（泰） 
[大學堂有偷書賊北京]  
　　大學堂藏書樓之書籍由各省各國續漸寄來均經前提調曁收掌蓋戳近來該樓屢易辦事人時有遺失日前曾於琉璃廠無名小書肆中見蓋有大學堂藏樓圖章之書不知由學堂中竊出者抑由大學堂分與進士館而由該館竊出者（乾） 
[擬改西式監獄武昌]  
　　江夏縣外卡自改修西式頗爲潔凈夏口漢陽亦仿行之惟内監仍嫌黑暗且多中國囹圄舊習刻聞張宫保札飭江夏縣鄒元辨大令赶速繪圖改造西式監牢務極敞亮燥潔其待囚章程亦須蔡酌盡善並撥公欵數萬兩在黃土坡一帶荒地建造大小住宅數十所以便租賃卽以此欵爲牢監修改經費蓋近年鄂省屋相大漲故張宫保思及此策云（師） 
[全城興修馬路武昌]  
　　張宫保飭警察局將省城街道一律興築馬路無論正街背街均須繪圖丈量修築卽偏僻小巷亦須用石板墊平故近日警察局繪丈估工甚形忙碌聞督憲已加派中恊張虎臣鎮軍爲馬路總辦城守王采臣守戎爲監修並飭善後局撥欵三千兩爲開辦經費云（師） 
[軍户集資上控武昌]  
　　湖北宜城縣屬　陽武昌兩衛前以陞科丈量章程不一釀成民變嗣經臺諫奏參文武地方官劣跡及辦理不善情形張宫保飭劉渠川觀察會同襄陽道府就近查覆而劉觀察又與襄陽府鄧季垂太守意見不合敷衍禀覆丁事軍户等聞之大爲憤憤業已鳩集鉅欵預備上控如格不得通則擬赴京控告（師） 
[公估局不能振興錢巿北京]  
　　京師自設順天府公估局以來錢巿未見振作現該局所定洋價站人及北洋圓每番兌大個京錢八吊六百鷹洋次之江南湖北又次之廣東浙江福建每員不過大個京錢七吊九百而錢店仍有將小錢加入及扣洋水等弊然則公估局設與不設同耳且其定小本國銀元之價於理亦甚不合（乾） 
 
 

Page 4

 
 
[湖北全省洋務局職官一覽表乙巳月（師）]  
　　職掌　　　　　原官　　　　　人名　　　　籍貫總辦　　　　　按祭使司　　　岑春蓂　　　廣西會辦　　　　　江漢關道　　　繼　昌　　　滿洲叅議　　　　　陞署鹽道　　　梁鼎芬　　　廣東　　　　　　　候　補　道　　馨　齡　　　滿洲　　　　　　　候　補　道　　曾廣鎔　　　湖南　　　　　　　候　補　道　　李祥霖　　　湖南　　　　　　　候　補　道　　左元麟　　　江蘇一交涉科凡關華洋交涉若公法條約遊歴傳教租界等事皆隸　　焉　專辦　　　　　　事　　　　魏　朂　　　江蘇　帮辦　　　　同　知　　　　施肇基　　　浙江　文案　　　　知　縣　　　　沈　嚴　　　江蘇二編譯科凡編輯洋務各書及繙譯各國報章之事皆隸焉　專辦　　　　知　縣　　　　陳　鈺　　　福建　帮辦　　　　知　縣　　　　胡玉縉　　　江蘇　　　　　　　知　縣　　　　姚銘閣　　　湖南三鐵路科凡關鐵路鐵廠及向來鐵政之事皆隸焉　專辦　　　　知　州　　　　張　棟　　　河南　　　　　　　同　知　　　　黃厚成　　　貴州　帮辦　　　　知　縣　　　　宗得福　　　江蘇　　　　　　　知　縣　　　　清　瑞　　　滿洲四礦務科卽以歸併礦務局之事隸焉　專辦　　　　知　府　　　　楊　楫　　　江蘇　帮辦　　　　知　府　　　　黃慶瀾　　　江蘇　　　　　　　知　縣　　　　歐陽炳榮　　江西　　　　　　　通　判　　　　盧　政　　　　　　　府經歴　　　　吳績凝　　　湖南　文案　　　　直隸州　　　　錢　榘　　　湖南五實業科凡通省講求新法或種植或製造或貿易或設立公司　　或修理運道碼頭或延聘外國工帥匠目有關利益中國民人　　生計財用之事皆隸焉　專辦　　　　知　府　　　　王元常　　　四川　帮辦　　　　知　府　　　　存　燾　　　滿洲　　　　　　　府經歴　　　　黃顯章　　　廣東六商稅科凡名國近年所議通商行船條約及免釐加稅銷塲稅　　等事皆隸焉 
　專辦　　　　知　縣　　　　楊　悦　　　四川　帮辦　　　　知　縣　　　　陳　衍　　　福建六科總文案　　知　府　　　　程道存　　　江西收支兼文案　　知　縣　　　　王奎照　　　河南收發文件　　　典　史　　　　葉守義　　　江蘇管理卷宗　　　府經歴　　　　周　冕　　　浙江 
[三志巨棍范高頭串通營兵拒捕事]  
　　蘇州訪函云前報紀留防副中營管帶李標勝奉歐陽趾麟統領令赴南通州緝拿著名惡棍范高頭行至通州西門被守備趙洪友領兵攔截梲斃勇目張道發卽湯道福許得勝卽徐得勝二名李亦被傷頭面手臂等處事後趙守備來省投合憲轅禀訴略謂近來通州一帶販售私鹽者輙高懸銜燈冐充緝私營船李管帶之銜燈業已數見不鮮此次奉上司之令在該處埋伏守候已將旬日李管帶旣係奉公而　自應拜會紳董及地方文武初至東門率兵登岸晚餐後步進東門繞出西門此時亦未向富道招呼一語迨槍船行經是處後面私鹽船銜尾而至因卽開槍轟擊當塲獲住滿載私鹽之槍船二艘及私鹽船上之勇丁四名其號掛槍械均係李管帶麾下之物現已解送通州署且是處距范棍窩留處尚有二十五里卽卑職爲范棍所使亦斷不能如是之神速云云未識上憲將若何辦理也（隨） 
　　松江訪函云太湖水師管帶李標勝帶兵三四十名赴通州搜拿巨棍范高頭被通州守備趙洪友率衆攔抗槍斃哨弁兵丁等人兹松郡細柳營中人傳言昨日狼山鎭標署中營游擊宋榮華專派差弁來松禀陳提憲楊軍門略謂是夜有三四十人裝束詭異各持槍械馳至東門門弁叩問來歴堅不肯吐惟促開門門弁拒之復馳至南門門弁問之亦不應旁一兵謂此等形跡詭異豈强盜乎忽槍聲砰然當塲擊壞兩門兵於是遠近傳呼謂有强盜來襲城一時營中大亂倉座集兵百餘人由趙守備率以抗拒槍聲連發忽聞來者鳴角嗚嗚然互相盤詰始知爲飛划統帶米占魁來捕巨匪者然鑄成大錯已不可收拾矣（賁） 
本埠訪函云著名巨棍范高頭之妾沈氏及其所生之子聞於前日在涌州被營兵拘獲其被獲之出因范倉皇遁逃時不及携帶妾子抛棄在江早村地方沈欲投鄰近某尼庵暫避菴中住持恐被地方官察出不肯容留沈遂偕其子雇坐小車欲回上海途中被營兵瞥見遂致被拘云 
又聞范率黨遁逃時見北高橋鎮人某甲之船停泊港口范令其黨將甲逐至岸上揚帆而去聞甲已投地方官處喊控矣 
又聞通州地方官以江早村容留范黨已非一日先將范屋發封并將該處董事及屋主查辦治以容留匪類之罪（火） 
[查辦盜賣寺産紹興]  
　　會稽平水鎭顯聖寺之山地現被寺僧裕修串同奸民唐某悉數售與天主堂契據書潮價銀六萬兩民間得悉羣起禀控縣主俞振巖大令據禀提僧與唐到案懲責嚴辦卽有教士函請保釋俞大令堅執不允務欲毁據追産駐甬副主教田法伏氏電致省垣洋務局略謂會稽寶巖寺（卽顯聖寺之敕建名）舊年有四家擅越六支和尚賣與教呇作爲養病醫院善舉契價兩清今俞縣主忽拘出主刑責逼審實是妄爲况賣買已清何致偏抑出主尋釁顯係仇教現正各處謡言四起倘釀成事誰 
 
 

Page 5

 
 
任其咎等語俞大令聞之不爲所動謂拚此一官務必爭回始已各士紳亦致電都中同鄕官請設法力爭駐京主教樊國樑病故事難就緒刻由省憲派委候補縣鄒大令來紹會同府縣陔辦說者謂卽能爭回而教士必照契據索償原價六萬兩深恐又多紏葛彼惡僧與奸民之肉其足食乎（頤） 
[滬關積存欵項確數]  
　　江海關本年正二兩月所收欵項計常洋增稅六十二萬四千餘各關解來稅銀四十九萬餘加放俸餉等欵二百二十七萬連上年所存欵四十四萬共積存關平銀三百八十二萬餘兩（鼎） 
[令送承造機器清單]  
　　江寗鑄錢局應須各種機器甚多曾於去年議由製造局承造並由該局開有清單兹聞魏蕃實觀察已令提調李平書大令將清單專差賫送金陵以備查閱（孚） 
[滬道覆商務局宰牲辦法函]  
　　沈淇泉太史設立宰牲公司有七便說帖由商務局轉送滬道後須商務局已接得滬道函復略云此舉果能辦理得去固屬地方衛生之一助惟旣據各肉莊一再禀阻則行廨給示一層似難遽准且當時各肉莊抄呈工部局總董濮蘭德函批亦有此事全聽各肉莊作主寺語尊處果能先行勸導肉業衆情允洽則旣爲地方有益之舉無不樂於贊成姑俟貴總會勸允定妥同原禀各肉莊禀道聲明承認該公司權理再行核辦可也（鼎） 
[定期覆勘俄兵操地]  
　　浦東楊家渡東清馬頭前經上海道袁觀察籌出空地圍以籬笆爲在滬俄國逃艦兵士操演之所隨諭令浦東總巡謝明府防範一面電禀南洋大臣備杳日前袁觀察札飭上海縣汪瑶庭大令會同謝明府將操塲細加勘丈昨日又札委洋務局譯員關炯之司馬會勘司馬乃定期十六日午後兩下鐘往浦東會同謝明府復勘（土） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[袁道預防俄艦續誌]  
　　上海道袁觀察連日籌防俄逃艦各節疉紀前報兹聞觀察訂於今日六點鐘假洋務局設席函請北洋統領薩鎮氷軍門南琛鏡清兵輪管帶徐振鵬史建步兩遊戎並俄總領事闊君俄艦管帶某君南洋律法官担君副律官羅觀察等飲宴商議預防俄艦圖逃善策 
[襄讞委員到滬]  
　　前報紀公廨讞員屠司馬請添襄理讞員王鹺尹永祺一節兹悉鹺九已於前日到滬因在途感冐稍有不豫是以尚未理事（木） 
[公忠會定期演說]  
　　是會宗旨在謀維新之進步正時下之譌說以挽國是而端人心三月十九日借張園安塏第爲第一次演說之期凡有同志皆可往聆讜論也 
[賽會類誌]  
　　新閘路金龍四大王廟年例由會首舉行賽會今届聞已由捕房所准擇於十九日舉賽其靜安寺左近之劉公祠亦於前日奉神出巡儀仗頗盛沿途觀者環若堵墻（木） 
[操期雨阻]  
　　昨報紀本城東南西北警察局巡長巡士奉上海縣訂期昨日會操適因天雨由汪大令諭飭再行示期操演（金） 
[稽查客寓寺觀]  
　　昨日稽查菴觀寺院之委員某君赴南巿十六鋪稽查客寓及寺院等處有無藏匿匪類先期拜會十六鋪南北中三局員請派勇甲協查（土） 
[續獲夥盜]  
　　宏久銀爐被劫後由包探拘獲盜首江寶順並夥盜沈裕昌畢文華等日前解由公共公堂訊供後俟請上海縣到廨會訊各情已紀前報兹悉李包探於前晚在美界海寗路又獲夥盜江大寶子一名亦在照片中者經李探盤問一切江據實供認惟云石灰包係陸松亭所擲等語隨由李探送入捕房捕頭飭小心看管聽候解辦（木） 
[梟目已斃]  
　　梟目沈小阿妹自投誠後卽駕砲船至各處捕梟近聞沈在西鄕剿梟竟被梟黨擊斃並將屍身裂分數叚云（土） 
[流氓肇事]  
　　閘北永順里有混名江北小青龍者在該處開設茶館專事糾賭漁利前晚正在興高采烈時有小車夫蒯連昌在茶館内發給各車夫工資小青龍厭其擾亂令黨將蒯之工資錢洋攫搶一空蒯因奔報該處巡局局員章二尹立卽派勇往拘小青龍已逸往租界矣（木） 
[各執意見]  
前日王家馬頭撑木排之孫阿虎在馬路工程局禀控自稱總巡局差之趙增祥卽趙仁志深夜誣伊爲盜串同奚雲亭軋住搜去洋銀四元又於次日强欲扭解總巡局心不能甘投求提究趙乃勾通十六鋪地甲夥毛金壽以垃圾糾葛矇禀總巡局朱明府卽詣馬路工程局欲索孫歸案訊究翁太守將孫所控禀詞給明府細閱始知咎實在趙旣而太守以朱明府妄聽地甲矇禀輙敢要索人証深滋不悅籌思良久當命將原告孫阿虎送至明府處請其察究特不知明府將何以處之也（土） 
[失愼未成]  
　　前晚九句鐘時西華德路蔡根全豆腐店内因煙囱爆裂火星飛射幾兆焚如幸卽察覺竭力權救始得火滅烟消然四鄰已飽受虚驚矣（火） 
[上海官事]  
　　江南狼山鎭總兵吳養泉總戎繼培江蘇候補知縣李海門明府東河昨均因公來滬分投道縣兩署拜謁○太倉州吏目袁春昌少尹蘇州西北叚保甲委員候補巡檢朱永臨少尹昨均因公來申到縣禀謁○奉委來滬查辦俄兵砍斃甬人周生友案之江甯候補道劉荔孫觀察昨日因公至道轅拜會○鈞和兵輪管帶馬廷樹遊戎滬軍管管帶龍葆珊鎮軍奇兵營管帶羅楚材遊戎昨均因公至道拜會○松海防同知沈翊清司馬自請假赴蘇後現已返申至道禀知○昨日關道袁觀察偕上海縣汪大令至曹家園應淞滬釐捐督辦陳觀察及清丈灘地局總辦梅斐漪觀察設席之請○江南提督楊軍門來滬後舟泊董家渡昨日本邑文武各官均詣舟次晉謁旣而軍門命駕至各衙門答拜（金） 
[上海縣案]  
　　逃婢桂香深夜無歸由警察南局片送至縣奉汪大令提訊供年十三歲山東人前年被某甲帶至上海轉賣與沈姓主母不論粗細曁令操作稍不遂意鞭撻不休受苦不堪逃避在外隨供隨泣叩求援救大令深爲憐憫判交官媒帶回留養候示○閩人周復浩喊求騐傷訊問之下供在洙涇米行爲夥刻到閔行購買檀香遇同鎮同業同鄕之郭阿福無故尋伊兇毆受傷求究大令察無要傷所控又不合理姑判查明察奪○二十三七鋪巡局前解天主堂司帳王姓片送之竊賊胡阿三到縣據供教民李某所設成衣店被竊趙榮生挾嫌誣指小的經汪大令將胡收押飭捕甲查得胡雖不安本分未竊李某衣服往傳趙榮生質訊已無下落大令判將胡交地甲具保管束後若犯竊加等處治（金） 
[西節停訊]  
　　本月十七日卽禮拜五爲耻蘇受難節期本埠各洋商停辦公事三天江海新關封 
 
 

Page 10

 
 
關三日英美公廨亦停訊公事循常例也（木） 
[會訊定貨不出案]  
　　英商保裕洋東投該管總領事署控華人恒利洋貨號東楊嘉堂定貨不出請傳訊究等情前日午後襄讞孫耳山大令與英德副領事集訊原告延律師賀立克投案聲稱前年恒利向保裕洋行買定洋布一百箱價銀一百三十八兩二錢五分延至去年六月間竟不出貨祇得另賣虧銀二千七百五十九兩零並金磅虧銀五千八百八十五兩零另外加用銀一千一百八兩三共虧銀九千七百五十三兩原告本不愿涉訟實因銀行追付急迫被告倘能理楚總可商量請堂上飭遵楊嘉堂供寗波人在後馬路股開恒利洋貨號前定保裕洋布因巿價不好未出核算應虧銀一千餘兩再加用銀數百兩約虧二千兩之譜若金磅受虧彼此可以熟商自應照帳算結不敢有違大令與德君會商判將楊嘉堂交妥保出外將帳理清再行復訊（木） 
[公共租界公廨早堂案]  
　　會德豐駁船洋行洋東投案禀稱駁船户高銀桂等六人駁運銅元有缺少等情爲此訴捕拘案請懲讞員屠興之司馬會同英國德副領事提訊高等供稱此次在浦東兵輪駁運銅元至招商局棧房交納當時該局派司事前來檢點查得錢袋稍有破損卽與該司事說明次日交卸後該局云缺少當十銅元一千八百餘枚實不知何人行竊司事某甲禀稱銅元起在駁船時並無短少迨次日有五民爲人以小刀劃開錢袋竊去痕跡宛在司馬以高等承裝此項銅元何能推諉格外從寛判高等如數賠償將案註銷高等均遵諭而退○僧人長元前日在黃浦灘投浦自盡爲華捕瞥見救起解案請訊質之長元供稱從並陀山進香路過申江行李爲小車夫車去進退兩難故圖畢命司馬判將長元暫行看管聽候資遣回常熟原籍○施宦函稱有親戚沈太太乘馬車全楊樹浦下車時失去皮夾一只内有金銀耳環各一付五元鈔票數張小洋八角據馬夫云爲第四號門牌内之小女孩拾去請傳訊究等情昨奉諭將李長順李阿衫傳案請訊李長順供小女阿彩並未拾取皮夾求鑒司馬以所控無憑且原告並未投案隨飭堂開釋○張阿寶向陳阿六索取工錢口角爭毆陳將張之頭顱打破鳴捕送究司馬以陳凶横判罰洋五元給張養傷押六月以儆○工部局救火會洋人與華人徐玉嘉同控沈阿二行竊救火車上機器並報時鐘一架棉被一條求究判責五百板押西牢一年○華捕解沿途拉客之雉妓胡小寶李鳳仙至案請究胡供十七歲李供十五歲德君謂如此年輕不應爲娼商之屠司馬欲判發濟良所二妓以有老母在堂無人瞻養時二妓之母在傍聽審德君著人逐出再訊二妓仍執前詞司馬謂德君曰旣伊等不願可聽其便德君不然遂判發棲流所留養（木） 
[公共租界公廨晚堂案]  
　　張亦慶前偕子賢生投廨呈控媳婦顧氏違忤等情經前讞員訊明屬實判將顧氏發棲流女所覊押一年領回各情已詳本報詎領回後未及半年顧氏依舊兇惡忤逆復經張亦慶偕子控請提案訊明斷離讞員屠司馬准卽簽差恊探將顧氏及兄顧月海提案於前晚堂質訊張供寗波人向在上海訓蒙爲業子賢生於光緒二十八年春間聘顧月海之胞妹爲媳是年七月迎娶過門三朝後卽嫌兒子貌劣欲出外繅絲監生不准嗣卽乘隙吵閙並將監生扭住拚命妻子徐氏勸解亦遭推跌情急控求斷離訊之賢生供妻子違忤小的願與離異後不反悔惟妻兄月海帮妹吵閙務求重懲訊之徐氏供與夫同質之顧氏供公婆均好惟小姑不安於室且有姘夫帶回令小婦人讓床不允因之爭吵不敢違忤訊之顧月海供妹子不是求恩公斷司馬以顧氏不能承歡膽敢違忤判掌頰二百下張父子堅請斷離司馬復開導至再堅執不從司馬遂著胞兄月海領回自便惟月海不應帮打著責四百板具結領妹張父子分具愿甘離異結送查一併開釋完案○張清生投廨呈控吳學成卽意先積欠銀兩向索圖賴求追前晚堂亦奉司馬提訊張供被吳積欠銀一萬零三百八十餘兩此係恒康莊銀應請押禁俟各股東到案再請公斷訊之吳供此銀實係陸竹良所欠與商民不涉求察司馬判押候補提陸姓到案再訊（木） 
[公共租界公廨紀事]  
　　英婦勃蘭脫氏控華人沈榮敏以假單抵銀不贖求提追究由英德副領事照會公廨讞員屠司馬於昨日將沈提案押候訂期會訊○通和洋行控尤子鈞一案刻司馬已與德君面訂於下禮拜四卽本月念三日午後會訊（木） 
[法租界公廨案]  
　　安徽桐城縣人胡三元自幼聘龍王氏之女爲室四歲時卽過門童養前年被匪誘拐不知去向去年冬底偵知該女被龍王氏之姘夫薙髮匠查玉廷誘拐來滬與龍王氏同住法界某客棧内胡之姊婿李香棣來滬尋獲不准領回李遂投報捕房將查與龍王氏一并拘獲解案訊究昨日李邀同原媒王張氏及龍子小福投案呈遞婚帖求請斷還龍小福供妹子自幼許配胡姓質之龍王氏查玉廷一味狡展大令著押候交出女子從嚴訊辦○梁福卿之妻孫氏控鍾書堂霸吞田畝奉大令訊供交保出外理處迄今日久延不清理孫氏迭次求追屢傳鍾書堂避不到案昨日大令飭探傳諭保人將鍾交案如延押追○前日上午法大馬路長興館麫店不戒於火幾兆焚如迨救熄後查知該店保有火險銀七百兩昨日將店主沈阿慶周茂榮解案請訊沈等同供實出無心求恩免究大令判罰洋三十元○某華捕禀稱包車夫唐阿四在途拉車小的向索照會不遵查問反欲將小的拔至英界拘案請辦大令判押捕房三天○徐土全禀小的有東洋車一輛租與車夫王阿四詎王將車售賣一去不回前日在陸阿桂車寓尋獲知爲張阿長所薦故將王張一并拘案請追大令著押候原告邀陸來案候核（水） 
[美租界捕房事]  
　　前晚西華德路某烟間内失去烟鎗一支疑係烟客何梅卿及唐阿泉二人所爲以致口角相爭由巡捕一併拘送捕房捕頭詢得情由以事屬無憑釋出不理○前晚招商局九號棧房内被賊竊去木箱一口内儲棧器寺仵立時查知卽投報捕房請緝植頭允之○前晚有甲乙二俄兵在司考脫路互相兇毆由巡捕拘送捕房捕頭令解至該管領事署請辦（火） 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
　　義增祥茶行啓 
　　本行專辦寗州祁門兩湖各路　茶並三星加官漆匣人物花箱二五散茶兼烟台牛莊天津東口奉天俄國各埠所銷種種名茶偕便貴客光顧屈駕到本帳房看樣議價格外克已此佈博物院路第十三號門牌卽二擺渡騰鳳里後街是荷 
　　屢獲大彩中外馳名 
　　廣東二彩前報聲明接售湖北廢東江南浙江及江南副票格外克巳批發代勞江票足兌向承各省貴省賜顧原班立奉郵政局寄購與信局爲便郵局各埠設有匯票多寡均可如郵局賜購回件郵資小行付訖上海南市吉祥衖口 
　　批發彩票 
　　本號逐月向售廣東湖北江南各種大票批發公道門莊照市小號屢獲大彩遠近知名信購原班回件上海老北門濬利源同利源 
　　吐血全愈 
　　僕久患吐血醫藥特效幸購上海英大馬路萬康醫園對門德仁里内賡東陳恆德堂神效吐血藥膏六元依法服食果然當口立正至今三年有餘未見復發功德欽　無量乞登報伸謝 
吳江縣署中許師爺誌 
　　遺精有方 
　　僕體質素虧因思慮過度致患遺精之症屢藥調理然終難愈近日病症較前更覺日重甚至四肢酸軟腰膝疼痛久之合眼卽滑雖憂鬱萬分惟壽數天命矣幸蒙友人談及從前亦患此症購大馬路德仁里廣東陳恆德堂奇效遺精丸服之幸獲痊愈僕聞悉亦購遺精丸二元照服確見日覺病减後再接服四元亦獲痊愈旦愈後身體强健歡喜之極特登報章使世之同病者减得問津矣乙本埠城内火腿衖范景賢敬謝 
　　隆茂火險 
　　啓者本行經理崙格西大公司有年承保中外棧貨房屋生財傢伙衣服什物保費克己倘有不測賠欵迅速貴客合意請至四川路本帳房面議是也恐未週知特此佈告 
　　五馬路公信洋行 
　　經理火險人公司 
　　大英士干的士祐能拿臣那面火險公司 
　　此公司創自倫敦始於一千八百廿四年資本四千二百萬兩今在申江招徠倘荷貴紳商買保險房屋棧房住宅保費從亷倘遇不測賠償迅速用特佈知 
　　保裕洋行火險 
　　經理英國攀來泰火險公司專保房屋生財什物設遇不測賠極𨑙速仕商下顧請至四馬路十一號本行帳房面議可也 
　　紅票現兌 
　　售出頭二大彩早詳前報今售湖北票分條克己全張公道江南副票每條二角批　九折賜顧原班回件不悮上海英裕馬頭 
　　第一靈藥鹿芝舘馳名兒科回春丹 
　　專治小兒急驚傷風咳嗽哮喘夜啼吐乳啼哭無淚寒熱往來瘧疾痢疾撮口臍風與及一切疑難之雜症書所未載醫所未讀萬病一切藥到回春神效無比○八寳驚風散○珠珀保嬰丹俱每丸大洋一角○兒科萬應丹二角○保嬰煖臍膏五分○珠珀點眼藥每瓶一角○光明眼藥五分○茄南氣痛平安丸每瓶二角○立止牙痛散一角○立止肚痛丸五分廣東鹿芝館分設上海老巡捕對門分枝杭州清河坊分枝蘇州閶門中市 
　　新到各貨 
　　本行刻到花旗頭號紅美人麵粉花旗頭號泗門汀又德國頭號泗門汀價廉物美如蒙仕商賜顧者請駕至小行看様議價格外克已特此佈告　恊隆洋行啓 
 
 

Page 15

 
 
   
 
 

Page 16

 
 
   
 
