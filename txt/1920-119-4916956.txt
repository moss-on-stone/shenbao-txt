# 1920 - 119 - 4916956

 

Page 1

 
 
   
 
 

Page 2

 
 
   
 
 

Page 3

 
 
時評 
[暫擱與永拒（冷）]  
　　假使政府而眞以國内風潮激烈不能不暫擱之言覆日牒者可謂不識大體甚矣非特不能不暫擱之語不能釋國人之疑而益足以增國人之憤即國内風潮激烈之說亦豈對外語耶然則國内而無風潮者風潮而不激烈者即不暫擱也耶然則政府不願暫擱之心豈不自行暴露乎况乎風潮激烈即暫擱他日欲不再擱時風潮能不依然激烈耶然則所謂暫擱者勢必至於永擱不止以此對外外人又何能信乎 
　　政府其知之國民雖弱今非昔比欲以今日所不能行者俟諸異日恐無其時也 
[命令]  
　　五月三日大總統令文官甄用合格之簡任職存記王萬育著分發江西交該省長酌量任用此令 
　　補四月二十八日大總統令特授張宗昌以勳四位此令 
　　又令潘鴻鈞授爲陸軍中將張克瑶加陸軍中將銜蕭樹棠王憲芝均授爲陸軍少將雷長祿加陸軍少將銜此令 
　　又令羅揚烈晉給三等文虎章此令 
　　又令鄒致權晉給四等嘉禾章此令 
　　又令派王達籌辦京東河道事宜此令 
　　四月二十日大總統令任命萬福麟署陸軍第二十九師步兵第五十七旅旅長梁忠甲署步兵第一百十四團團長此令 
　　又令陸軍總長靳雲鵬呈暫編奉天陸軍第五混成旅旅長劉香九請予免職劉香九准免本職此令 
[專電]  
　　北京電當局復日照會傳聞内容甚簡單但言國内風潮激烈不能不暫擱無拒直接交涉語 
（四日下午八鐘） 
　　北京電答覆日牒原文送府徐閱後謂太含混飭送還外部修改外部修後明日提閣議取决 
（五日下午二鐘） 
　　天津電徐靳段及陳籙密議以魯案國人反對直接交涉决計將一切經過情形以明令發表俾免誤會（五日上午十二鐘） 
　　北京電將以明令發表魯案經過 
（五日上午十二鐘） 
　　北京電取消軍約事段亦贊同現與國院外部商取消手續 
（五日下午二鐘） 
　　北京電今日北大外高師晨開紀念會午開運動會女界晨在東城某女校開會（四日下午八鐘） 
　　北京電倫敦電英輿論對英日同盟繼續問題分兩派一因印度事未定不能不聯絡主續一謂如繼續則日在遠東勢力益張恐危及世界和平主不續（四日下午八鐘） 
　　北京電曹雲祥電俄請通商以未奉明令辭（五日下午一鐘） 
　　北京電粤漢德債利息英法美主由三國承受昨交部函復謂已扣抵德賠欵（五日下午一鐘） 
　　北京電財政萬絀李思浩有提辭呈消息又某方擬勸李辭財長誘靳自兼又魯案解决前外長有動摇或補實訊（五日下午二鐘） 
　　北京電前日交曾約徐世章赴團河謁段曾謂徐意使靳辭故囑介弟來見段函詢徐徐復函否認 
（五日上午十二鐘） 
　　北京電駐英施使電催批准奥約但奥約前晚已咨達新衆院 
（五日上午十二鐘） 
　　北京電在崴外交委員團俟捷克軍全登輪後卽移駐哈埠注視日俄衝突結果（五日上午十二鐘） 
　　天津電駐西伯利亞宋焕章團長支日電京謂職部遵令撤退僅留一連仍駐海參崴保護辦事公所至華僑一切保護事宜由日軍完全負責（五日上午十二鐘） 
　　北京電日兵多改裝商民運械至西伯利中東路發見運護械列車每日十餘輛（五日上午十二鐘） 
　　北京電崴電某國連日在長哈路密運大批軍械絡繹不絕並調第五·十三·十四三師團由國内開拔密往西比利亞（四日下午三鐘） 
　　北京電吉電俄兵二名在我境一面坡站病院内被日軍捕去槍斃實侵主權請向日使交涉 
（四日下午三鐘） 
　　北京電鮑電目疾日深懇准給假二十日赴津就醫並請開去護路軍總司令兼職現督署事委胡參謀長代護路總司令職務由張焕相代督辦一職由顧次英秘書長代如遇要公仍電請張使交部核辦（四日下午三鐘） 
　　北京電鮑電卽日赴京治病 
（五日下午一鐘） 
　　北京電陜電葉盧所部業已竄到岐山彩郭寺陽平等處有暗謀攻郿勢已飭駐郿柴統領嚴防 
（四日下午三鐘） 
　　北京電陜陳電謂葉盧南竄岐山已派兵堵剿（五日上午十二鐘） 
　　北京電參陸處議許軍撤潼關鎭嵩軍避道許司令部仍暫留興平（五日上午十二鐘） 
　　北京電奉司令部電許蘭洲囑卽移駐潼關許尚未復政府又擬以郭堅劃歸陜督節制（四日下午八鐘） 
　　北京電陳許在陜衝突院部派員調解結果雙方駐隊各退後另懲辦肇事兵弁現已解决（五日下午二鐘） 
　　北京電王瑚電請調騐高檢長党積齡烟癖確卽嚴辦（五日下午一鐘） 
　　北京電張文生亦電請將駐湘一團撤退（五日下午二鐘） 
　　北京電靳昨晚回京（五日上午十二鐘） 
　　香港電陳炯明電軍府略謂仙遊軍隊已遵令退出交由方軍接防閩南事悉承林督辦理（五日下午七鐘） 
　　香港電昨兩院補選總裁票數熊克武八五温宗堯八四劉顯世七八均當選聞温宗堯將赴滬主持關餘控案（五日下午七鐘） 
　　香港電岑派員勸李烈鈞返省無效（五日下午七鐘） 
世界路透電 
[俄激黨之戰訊及近事]  
　　四日倫敦電華沙來電謂波蘭軍已佔據基夫巴爾蘇特斯基將軍之前鋒星期日晨間進抵基夫之前過激軍雖圖力守該鎭但因波蘭軍疾進紅軍士無鬭志故該鎭終不可保 
　　三日華沙電據官中宣稱波蘭軍已佔據加斯土夫兵站波蘭軍於前五日内之攻勢俘敵二萬五千人獲砲一百二十尊機關槍四百十八架及其他戰品甚夥勞農政府外交委員建議在格羅特諾或比亞萊斯托克開媾和談判波蘭軍所至受人歡迎 
　　四日丹京電勞農商業委員團已啓程前往倫敦委員團共有七人英政府所不願接待之里維諾夫氏及莫斯科政府所疑之克拉西恩氏均不在内 
 
 

Page 4

 
 
   
 
 

Page 5

 
 
   
 
 

Page 6

 
 
世界路透電 
[法國最近罷工紀]  
　　四日巴黎電法國罷工風潮蔓延不若發起者所料之廣昨日鐵路罷工巳大有轉機之象各路上工者更多開駛之火車亦增船港工人一部分雖巳罷工餘仍猶豫不决且有不復運勞工總聯合會之命令者礦工意見不一南部礦工巳離礦穴北州及加萊州之礦工照常工作中央數處亦然惟芒特索礦業巳罷工政府現正密查尚武革命黨之運動昨日巴黎及各州拘獲革命黨六人法國各報除極端左黨外均贊助政府之嚴峻行動豫料必得美滿之結果 
　　四日巴黎電本日爲輪船水夫船港工人及礦工所定罷工日期罷工雖已實現但非全體馬賽·賽特·波陀·登扣克之水夫均巳離船白萊斯與南特之水夫照常服務一若未接罷工通告者船港工人躊躇未决礦工意見岐異巴黎等處已發出逮捕狀十二份逮捕罷工領袖勞工總聯合會發表示文述罷工原因（一）生活代價昻貴（二）原料缺乏（三）陸運多缺點（四）海運欠完備輿情顯皆反對罷工運動反對罷工有力機關之出現爲法國以前罷工中所未有數處之路工幹事會以此次運動無具體之目的不允加入此次罷工匪特公司國家與勞工間互相爭吵卽罷工人中亦竟見岐異 
　　三日巴賽電本港因罷工一切停滯 
　　三日巴黎電五一節日巴黎警察傷一百三十一人内有三十八人傷勢甚重 
[德艦隊之分派問題]  
　　三日倫敦電海軍部國會秘書克萊氏今日在下院答覆質問謂德國軍艦業巳分派英得軍艦六艘潛行艇一百二十四艘法得軍艦兩艘潛行艇三十八艘日本得軍艦三艘意國得潛行艇三艘美國得軍艦兩艘斯加巴佛洛所沉之德艦亦歸英國所有計戰艦十四艘巡洋戰艦五艘輕巡洋艦五艘驅逐艦三十三艘尚有巡洋輕艦十二艘驅逐艦五十九艘魚雷艇五十艘俟法意如何分派奥船再爲定之議員某氏問諸艦將加拆毁否克萊答稱此爲政策問題不能作答 
[法國科學專家團來華紀]  
　　三日倫敦電法國科學與專門視察團應中國總統之請定期五月十一日由哈佛啓程取道舊金山赴華其人員如下團長班勒凡巴黎高等實習學校科學部主任波萊爾巴黎法律博士巴丹著名詩家小說家彭拉爾礦産及國有鐵路總工程司頼台中國代表韓某班勒凡語某報記者謂法人輒視中國爲時時變易之夢境華人之學識其活潑精透及有同化力縱不優勝日人然亦不之遜也華人富於思想尊重和平爲日人所不及而趨向博大無私之理想主義尤爲昭著彼此行必以中國一切介紹於法人而使法人知中國愈深云 
[各國近事記]  
　　三日倫敦電每日捷報載稱倫敦各軍事機關近常失竊軍械　　　　　　　　　　　　至愛爾蘭以供新芬黨需用 
　　四日瑪德里電　任西班牙首相達杜氏即保守黨領袖奉命組織新内閣今晚將以切實答覆報皇 
　　四日瑪央斯電哇斯坦陸軍大佐所統之國防軍昨晚入中立區域之杜塞爾杜夫鎭該大佐將爲該鎭司令 
　　二日紐約電美國大西洋艦隊已由古巴駛抵此間 
　　三日紐約電亞瓜泊里太電稱支華華城全入革命軍之手支華西北部除巨耶萊與加薩格蘭特之外均由革命黨控制 
　　三日華盛頓電美國驅逐艦奉命開往維拉克羅士　唐比柯二地保護美人國務部謂各軍艦均不干涉墨國事務僅圖保全美人安寗而巳巡洋艦薩克萊門土號巳開抵唐比柯 
　　三日哇克拉化瑪電美國哇克拉化姆現有旋風死者百餘人傷者數千人配格斯鎭巳爲全毁 
　　二日紐約電當道雖發見急進黨種種隂謀而五一節日安然而過各處未有重大騷擾紐約警察並未報告急進黨之暴動一起各公署及官員商富人住宅均有警察偵探保護 
　　四日巴黎電法總理米勒蘭氏日内將赴倫敦與喬氏商斯巴大會議事日程問題 
　　四日東京電全國今皆注意五月十日選舉衆議院議員一事按照新選舉法該院有議員四百六十四人政府黨自信可獲大多數 
太平洋路透電 
[美資本家之借欵與國事談]  
　　三日東京電美國資本家樊德里勃氏應人請求發表其對於國際提携共謀遠東經濟整理之意見其言曰兹事鉅大余不願遽發意見各國情形逈異而各國人民之心理亦不可不詳加考察在短時期視察之後發簡短之談片以答如是複雜之問題欲謂所言者爲確有斟酌之言論此固不可得也所可顯見者遠東難題之一大部分厥爲經濟問題與歐洲同然欲期遠東採用西方之經濟構造則殊無望即欲使遠東勉强爲之余亦不信其適宜也今固宜施行所可行者以導其趨入實業經濟效能更大之境但必不背東方思想而行之美國對此目的應有大大貢獻但美國應挾有深切尊重東方觀念點與其手續之心以趨近其事業美國之最好貢獻應不在財政貢獻而在他物余依據不完備之見解而發言故余不敢侈言惟余覺美國所應行者尚有重要遠勝於僅僅借欵之事件試特殊言之借欵以供政府之費用或供軍費其事善否余實疑之若借欵以築鐵路則大有價值第此種借欵亦宜挾有絕對公正之精神而不可用不公允開拓之手段以期獲取最大之近利也余深信慷慨而有實際之扶助可收最大的物哲報酬若獲取近利之謀則不能有此吾人行事務求實際苟借欵而無清償之擔保則吾人不能召人投資財政擔保必其政府誠信堅固明白事理而始存在法律秩序爲財政擔保之要素亦爲國際間友好提携精神之要素試舉一事言之如中國債券欲在美國發行則必先有表明中國人民無所異議並表明中國有一政府宗旨正大爲人尊重之證據且必有中國願銷除内訌願發展鄰邦友交之美滿保障西比利亞如欲得財力之扶助則此原則亦屬必要法律秩序必不可少否則商業或國際債欵將無擔保矣吾人於此須知美人資本用於中國未嘗不可獲得大利况在此時歐洲需求達於極點是以東方苟無與歐美擔保同一穩固之擔保及較優之報酬則不能期望美資流向東方也除借欵外美國亦可大有裨益於遠東如美國對於遠東應有深切眞確之了解即可貢獻其經騐意見與提携而以公正待遇爲本世界戰爭蹂躪文化可謂極大但物質之損失未嘗不可補償東方能有經濟上之組織則不獨能補償戰時所失而巳苟東方億兆人民能發表實業上之效能並能便利其運輸振興其市場固東西雙方商務上之大福利也以宅心正大之精神增善彼此之了解以誠實之行爲化除現有之疑慮此爲非不可能之事今確有此可能之甚大機會余信其當能引起樂觀蓋高尚之宗旨正當之待遇與同情之態度定可打銷偏見而使邦交日臻親善也如美國可貢獻其爲東方完全信任之了解與精神則其貢獻實較財力貢獻尤爲偉大然後借欵可源源而來借者貸者俱有大益綜之東方當以誠實政府法律與秩序三事爲吸收西方財力扶助之基礎而吾人則當以宗旨誠正爲尊義也 
[海參崴之軍事記]  
　　五日海參崴電　國軍事委員團將在五月中旬出境捷克軍後隊到在哈爾濱與雙城子之間六月間可完全撤退俄人銀行以意見書送交州議會建議恢復工商業之辦法如下（一）政府不干涉其事業（二）政府承認外人銀行與俄人銀行平等交易之有效（三）政府擔保存欵之不可侵犯協約國鐵路委員巳與管理烏蘇里鐵路之日員議定合同日人依此合同應於昨日將烏蘇里鐵路交讓但現仍佔據之日幣一元現合西比利亞盧布七百枚 
[國内南北近事記]  
　　五日北京電駐東京德國大使署人員由亨堡啓程赴東一節兹聞駐北京德國代表亦在其内 
　　五日北京電政府不日將以明令宣布撤退西比利亞之軍隊 
　　五日廣州電學生五千人今日開學生運動紀念大會 
　　五日廣州電第二次全國報界大會今日在此開會外埠代表五十人已到者三十人惟上海代表迄今未到海峽殖民地華字報亦派有代表外人代表中有南華通信社社長 
　　五日廣州電留粤之國會議員百人今日選舉政務總裁三人以代唐紹儀·孫逸仙·伍廷芳·獲選者爲温宗堯·劉顯世·熊克武 
　　五日廣州電廣東省議會今日開會省長報告廣東現負近期債務十二兆元及民國八年所欠軍餉等欵二十五兆元 
[公電]  
　　愛丁堡中華學生來電上海各報館各團體各學生會鑒余等對於此次學生以最大决心反對與日本直接交涉及不論如何不買日貨之愛國運動非常同情並希望南北速行統一愛丁堡中華學生聯合會叩 
國外要聞 
[美國工業之大會議（續）]  
　　如一廠或一業中有爭端起其他機關不能爲之解决則由兩造上其事於各該區域内之仲裁部中以求公斷各部俱有一人爲長由總統委任以三年爲期僱主方面推舉二代表此二代表復於僱主方面之十二陪審員中選其列名最高之二人此八人者即定爲一决議之團體彼部長不過爲裁判時之主席而已至决議之法由八人投票以同意票與不同意票之多寡爲决大抵爭論之事不過工值工作時間及工作狀况諸端推而至於停業停工之問題其結果則使兩造各得其平而爲僱主及受僱人重訂合同兩造舉出代表後卽定一規程使雙方恢復原狀以待解决如工人罷工者應各歸廠照常工作如係僱主解散工人者亦應立時取消仍使工人返廠如此輩代表尚不能使雙方悦服則别請一公正人出爲調停或由華盛頓之國家工業部作和事老如各區域之仲裁部於解决爭端之事未獲成功則該部部長并選陪審官中之二人查考其所以失敗之故而刋布於公衆如工界中忽起爭端而不報告各區域之仲裁部中以求公斷則部長應於僱主及受僱人之陪審員中各選二人并從兩方面各派二代表組織一調查部以調查其所爭之原因作報告以刋布之如僱主與受僱人之爭端不僅限於一區域以内則兩區域内之仲裁部可請命於國家工業部合組一部以裁判其事所有陪審員及代表之推選與單獨區域之仲裁部同至國家工業部應設總機關於華盛頓由總統委任九人以主持部事此等入務須熟悉工業界中種種問題而有辦事之幹才者於工界僱主及受僱人中各選三人其他三人則應選其留意於公衆事業而有經濟及他種事務上之智識及經騐者要以能各自代表其一部者爲準此等人一切作爲均求其顧全公共福利而絕無政治上之關係者其代表公衆之三人中則當由總統舉其一人爲該部部長以主部中百務其任期以六年爲率六年以後則重行推舉此部爲工業界最高機關應有監督各區域部之能力并訂定各項規程以遥制各部至若公用事業如鐵路以外之電燈自來水等工人如起爭端亦由各區域内仲裁部擔任仲裁惟陪審員兩方面各選一人别由政府機關或地方官推選二人以治理此起爭之一業設法不令中止致有妨公衆之便利其定讞也以多數之投票表决之苟政府機關中受僱人員亦因工值時間等問題而起爭端其解决亦如上法此工業大會議中曾發一通告警告全國不主張壓抑農界而抬高工界謂似此辦法將使食料上發生危險非出品短缺則食價飛漲殊非公衆之福今欲使目前巳漲之食料價格逐漸低減端頼出品增多而使經濟疏通若予農界以壓迫則永無低減之日矣此大會之報告出後美國工黨領袖剛伯斯曾有一種宣言頗示反對而多數報紙之態度則甚贊成謂欲求工業界之平靜無事舍此殊無他法云（完） 
國内要聞 
[北京通信（野雲）]  
　　五四前之北京學界 
　　北京學界絕大紀念日『五四』將至矣在此罷課聲中忽逢此日其爲手創此紀念日之北京學生情感上當然更受一種重大刺激最近數日各校代表關於此事業經開會討論數次舉定四人公同籌備其屬各校自備之物則由各校自籌屆時必有一番熱鬧也惟政府方面恐其有軌外行動異常注意昨日（二日）下午教育部電傳各校長詳問情形並屬其設法阻止軍警界關於此事亦已會議一次議决再行調兵入城一俟學生開會地點决定即分派軍警於赴會各路口以阻其進行仿照二月六日阻止國民大會之故事蓋今年『二四』以後原有六日開國民大會於天安門之議嗣因是日軍隊林立遂爾作罷在軍警旣有此一番經騐以爲依法佈置定可馬到成功頃聞京畿衛戍司令部已正式咨調十五師到京其紥點地點仍在天安門内而現在北大與高師兩校在軍警嚴密監視之中業經數日其校舍附近各處時見有步兵馬兵三三五五往來梭巡自有前日勞働紀念會分發傳單一種舉動後愈形恐懼當時因散傳單而被捕者共有八人（一說十一人）北大學生居其四餘則多屬高師因此該兩校益爲政府所重視即昨日上午北大學生爲黄耀華開追悼會於第二院時警察且恐另有作用事前即要求入校調查嗣經職員嚴拒乃未得入其注意防範之程度於此大可想見惟聞政府當局對於五四紀念只主嚴防其軌外行動以和平手段對付不欲以强力壓止之也各校更議是日出隊游行近因軍警擬以强力干涉亦不願與之爲無代價之衝突巳於昨晚開會議决在校外絕不爲何種表示至開會地點定在北大第二院各校學生均可自由來會無庸排隊亦無庸持旗是日除由當場演說外並預備印刷物多種以便臨時分散且擬用學生會名義正式邀請警察廳職員到會爲來賓其素與學生表同情之報紙均於是日發行特别增刋以期引起閱報人之興味又有一消息謂各校將於五月五日一律上課此種主張究不知發起於何校有謂由各校長會議之結果各向校内學生加以勸告提出如是主張者有謂由北大學生會重要分子提議請向學生聯合會徵求同意者又有謂由聯合會代表提議者究竟屬於何方尚未徵實但默察京學界之新趨勢如果外交不生變動上海方面學潮可漸漸平息則上課之期當亦不遠矣 
[魯案之最近形勢]  
　　政府有聲明不直接交涉說 
　　日使催議魯案照會於上月二十六日提出外交部後小幡公使於上星期四日（四月二十九日）又赴外部訪晤陳部長面談一次兹從某使署方面確切調查日使所提之照會首述此案會先提出節略至今三月矣尚未答覆日前接日本政府訓令爲德約簽定後確立永久和平基礎起見甚願從速解决德國政府巳將關於一百五十八條各項文件交付於出淵大使目前乃中日兩國解决此事最好機會務速决定並祈見覆等語至外間所傳謂日本照會中有如再延宕卽作爲默認帝國另取斷然之處置以後如有葛藤帝國不負責云云原照會中實無此段措辭聞上星期四日使與陳部長會晤首先述及催議魯案之意旨陳以現在國民均反對直接交涉政府不能違背民意并望日本諒解至國民反對直接交涉之理由報紙已經揭載不必贅述日使又問國民旣反對直接交涉是否欲加入國際聯盟陳答中國乃不簽德約之國故國民均反對直接交涉政府不　不加考量日使又要求對於所提之照會爲一種書面答覆遂繼談閩案及虎邱案而散 
　　又據與政府方面有關係者云山東問題自日本催議以來形勢日形緊迫現在各省來電紛紛主張將日本所提通牒迅予駁回幾於異口同聲大勢所趨政府自不能拂逆衆意但以國際上文件往返之手續應有相互尊重之規例故駁還通牒一節爲政府不可能之事然設若久置不理亦非了結現巳擬就回文聲明不能直接交涉之理由此項回文不日卽提交閣議討論如閣議通過即送往日本使署當局并擬俟此項回文决定送往時即將該案交涉經過情形宣布全國俾釋國人之疑慮此爲政府對魯案最近之方針但實現與否仍須視閣議結果如何云 
[政府對勞農政府之方針]  
　　先商量華僑受害事件 
　　承認問題尚在考慮中 
　　俄勞農政府日前通牒我國願以所得我國之權利完全歸還此事巳得吾國國民之歡迎惟聞政府對於勞農政府一事尚待考慮大約約分三項（一）勞農政府是否有統一全俄之力量（二）各國對勞農政府之態度能否一致（三）日俄二國之關係及吾國應付之手續如何若將以上三項問題解决卽可將勞農政府承認至其國家所採之主義此無關於我國承認與否故政府並不以此爲方針之轉移業於前日將上項意旨致電丹麥曹雲祥囑探各國代表之態度 
　　又某方面得丹京消息我國駐丹曹代辦先日與勞農代表就於華僑受害問題有所接洽該代表允電本國請示近勞農代表又謁見曹代辦聲稱華僑事現奉莫京覆電願就權力所及範圍設法以滿足中國欲望請即開議通牒所列六欵並聲明勞農即廣義派之别名因各國忌稱廣義派故改用勞農名號并非另有派别希爲注意等語曹代辦當答以通牒所稱各節在未經正式承認貴政府以前尚不便開始接洽惟關於華僑事旣承慨允設法容將此意一併轉電本國政府請示辦理云云 
[顧維鈞報告比京財政會議電]  
　　我國如圖加入應先批准奥約 
　　此次比京召集國際財政會議業經顧專使來電報告惟我國以未簽德約之故能否加入開會尚有問題聞政府接到顧電之後當由國務院統計局附具意見書交財政部審議辦理財部連日正徵求財政界及銀行經濟專家之意見以備政府籌議辦理兹錄顧使原電如下國際聯合會行政院前因全球經濟狀况異常紛亂影響所及危不堪言决定於五月下旬在比京召集國際財政會議請各國代表以謀國際公共之眼光討論補救辦法勿僅以本國一國之利益與問題爲前提該院現於入會國中擇定二十五國亞洲有日本印度在内請其遴選財政銀行及經濟專家爲代表每國至多三人其餘入會國如有建議得送由行政院轉交提議討論惟美雖非入會國以其與世界財政經濟之關係經特别邀請派員列席或則協助會議之進行此名各國得由行政院請其將其本國之財政經濟實况備文送會如須面陳意見並得由該院酌定條件派員列席云云探聞此層係指德奥等敵國而言所有該會議議决各案業均編具報告提交聯合會大會公决查此次聯合會召集財政會議發動於年初歐美各國關心時局人士建議實因歐洲兵燹之餘衣食不足飢寒交迫資本匱乏實業難興滙率低落商業敝疲意圖彼此積極調劑以蘇困厄俾得運用富有國借欵輸資而此案劃定匯率等事當時歐洲諸國頗贊成至於英之態度大約非有美國協助不能爲功而美財政總長堅執所提辦法諸多窒礙不甚贊成故此次會議遂改爲研究討論機關然其宗旨仍不免求利用富有餘資物産之國協助彼因參戰而遭糜爛之後以圖改良歐洲經濟狀况鈞前以此次會議雖其用意專爲歐洲能否收效亦難逆料恐或於我不無影響故曾於上月二十一日函詢聯合會邀請各國之全單據復擬請者均係關係最鉅之國一俟擬定即當宣布等語現在宣布之全單計入會國未邀者有十八國未入會國除美國外均未邀我國雖尚非入會國應否設法加入擬請政府參考召集此次會議之宗旨審查本國之財政銀行經濟狀况徵求國内富有專門學識而熟悉我國前項狀况者之意見熟權利害議决迅卽示遵再我國未簽德約入聯合會之資格首恃奥約批准一層業於一月二十四日二月九日電陳並請及早提交國會刻下我國如有意加入此項會議則奥約尤宜由國會迅行批准俾以入會國資格設法要求較易措詞以上各節統祈鑒核電示 
[日本對新銀團之新條件]  
　　仍主絕對滿蒙除外 
　　大陸報二日北京電云日本今又提出新條件將使銀行團借欵因以中阻日本前曾允許取銷滿蒙之特殊條件惟日本巳辦之事案則不在内今忽要求有不承認滿蒙境内各種鐵路計畫之權利此爲日本願加入銀行團之最近條件又聞各國皆不以此條要求爲然現方談判擬將日本屏於銀行團之外云 
[黎黄陂之談話]  
　　京津泰晤士報記者某君昨日午後四時往訪黎黄陂於津宅黎氏談話如次（一）廢督問題某君問盧永祥倡議廢督未知總統意見如何黎氏答云此事余甚贊同蓋以其利多而害少也此事本有百利而無一害害之所在只恐爲人利用將來裁撤各督之後全國軍隊恐歸於西北邊防該邊防軍爲總司令管轄無督軍名義不至取消若無此種弊害但就根本上解决則實爲有利夫督軍乃一極無用之位置中國之禍多若輩爲之因各督爭權産出無數之軍隊負擔無限之軍費各督月俸及公費只四千元而現在各督蒞任未幾其家資動以數百萬數千萬計此種巨欵何自而來個人則擁厚資而軍餉常嗟缺乏竊公欵以入私囊直爲法律上之强盜至一省政治吾國現旣爲共和國當然由民選省長整頓百政並期組成代表民意之國會今之國會直以賣買爲進退毫無價值可言質言之洵猪狗之不若也他日裁督之後必先由各省同時解散軍隊若裁此而留彼則兵權偏重於一方必釀成唐代藩鎭之禍裁督之後各省軍隊概歸陸部直轄所有餉械亦由陸部負責參謀部專管指揮軍隊事宜軍學一門改歸教部然後權限可清余素來主張軍事區域宜小民事區域宜大則廢督一事爲當然可行也（二）過激派問題某君問政府現皆指人民爲過激派畢竟中國是否有過激派黎氏答云豈獨人民有之卽今之政府中亦有過激派較諸人民之過激派尤有甚焉人民之過激派在共産與無政府政府之過激派在暴戾恣睢獨行專制惟人民過激派之主張不易辦到譬如有人在海中見一大魚網而得之試問此人能自己不食而分與他人乎又如有人攤資百萬肯悉數以予人乎至無政府一層中國現有政府而全國尚四分五裂若再無政府後患更難設想矣查該派多係勞動中人語曰無君子莫治野人此雖階級之談然勞力者苟無勞心者之指揮則勞力者往往亦有錯誤故該派之主張究非完善也（三）罷課問題某 
 
 

Page 7

 
 
君問罷課一事總統之意云何黎氏云予對此事極爲痛心青年學子抛棄光隂實爲無益凡救國事業須由人民公共爲之方爲正辦去年有某國公使來津謁余問曰中國時局多艱現有何法調停余答之曰予要言不煩一言以蔽之請貴國勿再借欵於敝國而巳敝國之亂皆由貴國借欵與南北當局所製成某公使嘿然若表示不贊成者故年來又迭次單獨借欵於政府而最近拉門德到津余曾設宴餞之並告以非俟中國統一不可借欵與中國等語今日中國之大害在於政府之不良惟望外人不利用時機借欵於我而我政府復能澈底覺悟力圖自强方可挽救否則學生雖屢行罷課亦何益哉 
[陜西許劉衝突尚未巳]  
　　陜西許劉兩軍發生衝突巳誌前報兹聞政府派往調解之張錫元到興平以後曾提出和解辦法六條一由督署派員歡迎許軍東進二由劉鎭華派員向許軍道攔阻之歉三由許軍出洋一萬元撫卹鎭嵩軍張營長之家族四在興平及省城以西之奉軍一律移駐隂平五許軍改咸陽大道經過不經鄠縣以免誤會六省庫補助許軍開拔費三萬元事爲雙方所否認張氏乃急電報告陳樹藩陳氏得電後非常焦灼前日復電請政府訓示辦理同時奉天張作霖亦有急電到京除轉呈許旅長電告情形外並擬有善後辦法四條一起釁之鎭嵩軍嚴加懲處劉鎭華應負責任二傷亡之奉軍由陜長官從優給卹三奉軍防地畫定後陜軍不得侵入奉軍之防地四陜省長官不能約束軍隊致發生無理舉動應向奉軍謝罪方可了結且稱巳派喬賡雲馳往查辦請中央亦迅派公正大員秉公查辦等語聞政府接電之後業巳派定蕭中將廣傳星馳前往從嚴查辦昨巳分别電復張作霖陳樹藩查照囑其各電許劉維持陜局靜候查明再行定奪但聞許劉兩氏意見仍趨極端昨日雙方均有來電措詞各執一說仍係不肯相下許電之意以士氣難平爲言且對劉之位置亦頗有微議劉電則謂現當邊防多事正男兒報國之秋許爲奉軍當然須赴邊境而乃久滯陜邊其用意誠難索解等語雙方之意見如是恐爭潮一時未易息也 
[山西通信（端端）]  
　　罷課之開始 
　　此年以來晋學生受新文化之感化一變其機械的慣性漸呈活潑潑之氣象去年五四之役響應不落人後適胡適之君游晋晋生隨往轉學北大者多至五十餘人此皆娘子關内之好現象也 
　　上海未罷課時晋生似不甚與滬會接洽故滬上罷課晋生絕不爲動淺識者方謂此次風潮可不再波及晋陽矣實則晋生向以北京學生之舉動爲舉動及京校罷課之耗至於是羣情激奮大有不可終日之勢本星期日（二十五日）記者遇山西大學某職員據云不論如何校中現狀决不能維持至下星期大約罷課開始必在星期三之一日因晋校通例每逢星三許學生出入之自由觀於去年之罷課實發生於星三之自由集合云云不料其言竟中此次省城各校之罷課果仍開始於星三（二十八日）之一日 
　　罷課之手續極爲簡單先一日下午四時由總幹事部招集大學校法政農業工業商業等四專校陽興明原一中等三中校以及一師共九校代表在大學校議决星期三一律罷課是日晨各校生皆相約不上課九校校長齊往省署爲照例之辭職下午一時許學生約二千餘人齊集海子邊（太原之惟一公園）全體排隊游行並未往謁當道（去年曾至省議會及軍署）僅發布宣言書於各機關而巳宣言書如下山西省垣中等以上學生謹以最懇切悱惻之語布告於我全國父老同胞之前自五四運動以來吾輩犧牲寳貴光隂若爾時之備嘗險阻艱難萬般無非欲警覺政府挽回利權心可白天志可誓日乃秉鈞者只知肉食全忘瓜分慘禍最近於中華民國學生聯合會之通電要求三事（一）山東問題拒絕直接交涉（二）廢除中日軍事協定（三）對於民國四年以後密約誓不承認而政府置若罔聞渺無答言此而可忍孰不可忍本總會議决罷課促其反省即於今日實行停止上課與各地一致行動此出於不得已之悲憤無如何之苦衷凡有心人當共諒之 
　　山西省城中等以上學校多至二十餘處學生不下萬人此次罷課凡含有特别性質之學校均不與焉如二千四百學生之國民師範及外國語校醫學傳習所等均採取旁觀態度獨號稱最老成之區行政講習所學生五百人忽於星期四亦全體休息問其故則曰因昨午排隊歸宿舍時受窘於罷課之學生故不可不暫避其鋒但官長已有嚴令飭該校即日上課果也此五百之候補區長今晨巳復理其冷板凳之苦生活矣 
　　山西此次之罷課完全爲敷衍面子計並非出於自動故學生仍注重自修昨晚記者過第一中學時聞書聲朗朗也自三十日起（卽星期五）各校每日酌定自習時間由各教員分任指導並監發講義仍由原任教員任其事質言之一變相之上課耳記者於事前早有所知滿擬一觀其游行時之盛况但每星期三下午爲政務會議之常會期政務會議者凡山西一切政治之所由出也記者先期往約三時半即聞軍樂洋洋自遠而至政務廳長楊君笑曰「學生快來了！二千人！狠有氣概」某君亦告衆謂「學生所執的紙旗花花綠綠好看得狠要算大學和工校頂整齊别的都不足觀」大概山西執政者對於學生此次之罷課本不當一回事看 
　　昨日四點許至海子邊公園見軍樂台上有學生兩人一人開講一人執旗所執之旗即去歳所用者邊城春暮巽水似烟此一片之學生講演旗又出現於萬柳池邊一年一度何其恰準吾人感想何如（四月三十日） 
[武漢學生罷課後之會議]  
　　武漢中等以上各學校此次於冷靜中忽霹靂一聲而有大罷課之行動故各界人士對之頗爲疑惑聞武漢各學校截至日昨（三十日）止巳實行罷課者有高等師範·商業專門·外國語·湖南中學·第一中學·第二中學·附屬中學·甲種工業·啓黄中學·勺庭中學·致中學校·晴川中學等其在醖釀中者尚有公立法政·私立法政·第一師範·甲種商業·甲種農業·文華約瑟·三一協和博文等校當去歳學潮澎湃時各校均組有學生分會旋因内部涣散以致停頓昨日開緊急會議先由私法代表提出意見各校以十人爲一組推出一人爲代表由代表中每星期推出二人出席評議會藉以打銷代表制免遭官廳之嫉視經多數贊成照此議實行組織矣此次會議因評議長張學運解職乃公舉熊文略爲臨時主席并歡迎上海總會代表方維夏周公謀二君請簡單報告滬上經過情形及此次全國大罷課之原由大致謂山東問題無直接交涉之理日本通牒應急駁回軍事協約應卽日取消希望武漢同學作一致之行動救此危亡之中國並表明此次來漢旣非運動亦非聯絡是來解釋誤會的因爲各地同學有謂總會同人含有政治作用羣起疑慮同人對於此事殊爲抱歉云云報告畢主席致答辭並表示歡迎後又提議應趕急派遣人員分途勸告未罷課各校於下星期一起實行罷課其未派代表者應速舉代表到會所有各教會學校亦應一致行動但有特别情形者亦可暫緩再由幹事部發第二次宣言其餘巳罷課各校亦應單獨發表宣言定期開代表大會討論罷課後一切進行方法時間及地點可臨時通知各校均用白話體說明外交失敗之詳情及此次罷課之苦衷所有各校門首應輪流派遣人員駐守所有電話亦應派人監守校内秩序須極力維持各校組織個人勸導團挨户說明此次外交失敗史任受如何壓迫不得離校回里其罷課終止時期須俟大會議决然必須仍視上海總會命令何日開課當與各省取一致行動也 
[皖學潮之零拾]  
　　聶省長二次訓誥巳有上課動機 
　　皖省長聶憲藩以各校學生爲反對魯案直接交涉於上月十九日宣言罷課與各省取一致行動曾經飭教廳切實開導並訓誥各生即日上課以免虚擲寶貴之光隂荒棄學業其訓文巳誌前報兹聶氏以該生等未遵照實行特於昨日又訓誥各校學生其文云本省長前本愛護諸生之意自撰訓言印發各校併飭教育廳長教育會長曁教職各員切實開導諸生想已知悉矣聖保羅等校巳先後上課此外學校遲至今日猶未聞上課也何聖保羅等校一經該校牌示限日上課各該校學生即便遵從而此外學校旣經主管教職各員苦口勸導又經本省長一再勸勉均置若罔聞豈本省長誠信未孚故言者諄諄聽者藐藐乎撫躬自省愧悚交深兹再申責己之言冀動諸生之聽諸生如以本省長之言爲可信也則與諸生約定下星期一上課毋誤此寳貴之光隂如不以本省長之言爲可信也則本省長亦不再贅詞矣然職權所在亦不能長此放任貽誤諸生也其言外蓋露有如再不上課將用强迫之意聞各校學生今日已在工校開會解决上課問題而西路商團捕毆學生案今日下午一時地方審判廳開庭審訊各界旁聽者頗衆詳情續誌 
[廣東爭執中之罷課問題（平）]  
　　自京滬學生罷課事發生滬上學生總會曾有電來粤促其取一致行動惟聚議經旬迄無切實辦法蓋緣粤省自去年以來半歳之中罷課三見併未有完全上課一個月者言其結果則一無所得徒傷殘多少學生而已故一般學生對之不免多所瞻顧且廣州一隅而有兩學生會省會學生會精神較爲團結高師學校爲該會領袖魄力較大惟昨年赴滬爲學生總會所不承認不免稍有意見故對於中等以上學生聯合會（此會近已改爲廣州學生分會）向來分道揚鑣不相統屬廣州學生分會雖名有數十校然多屬碌碌無名之校其領袖爲公立法政力量較大但法政於去年受政客煽動嫌疑爲粤當道所忌猛力摧殘因參預省長問題而撤其校長因抵制三公司而警察槍傷學生且發懲戒場懲戒因抵制校長而學生大加革退且並有逮解回籍者以是原因其學生中之激烈者已散之他方其馴伏者皆以好事爲戒故近來所謂各界聯合會代表之張啓榮雖仍極力鼓吹罷課「張卽法校生前中等以上學生會會長因罷課而被革者也」然尚伏居香港不敢上省但用函鼓吹而巳當張啓榮第一次函電到後廣州學生分會曾通知省會學生聯合會彼此商榷其時各學校多有到議者其結果高師廣中一中工業四校皆不贊成罷課謂廣州非統屬於北政府直接交涉等均屬北方之事與南方無與故無罷課之必要此四校魄力較大故他校亦無能爲力然廣州學生分會仍將上海學生總會主張罷課之公電分寄各縣而張啓榮又致一函於職教員聯合會責以不應阻止學生罷課職教員中人以爲學生果眞愛國出於自動斷非職教員所能阻止學生果有所畏懾而不敢動又何能責諸職教員大約粤省局面其握權者類有一定之宗旨學生苟有越軌舉動卽不惜嚴加懲治雖國會議員亦無可如何而何有於學生况當舊曆度歳時學生稍有鬧公司者警廳即已拘留數人其後督軍署又發嚴厲之通告徧貼各校不許學生有别樣舉動彼事前已加意防範故學生慄慄危懼亦不敢妄觸其鋒惟近日張啓榮又由港轉達上海學生會催促罷課公函於是高師女師廣中一中等校均於二十六日在校自行開會討論但仍屬不主張罷課者多而廣州學生分會欲在法政學校開會未能如願隨即假座西瓜園七株榕道光學校會議到會者共有數十校提議實行罷課然反對者仍多衆以此事關係重大未便草率遂議定於五月一號再聯合省會學生聯合會共同討論連日廣州分會中如鄧曾驤張殿邦等均親往省會學生會勸其聯合爲一共同罷課未悉將來之變態如何也 
 
 

Page 8

 
 
   
 
 

Page 9

 
 
   
 
 

Page 10

 
 
國内要聞二 
[軍府補選總裁說]  
　　熊劉温最有希望 
　　四月三十號兩院在省議會開聯合會其公啓係祇稱討論外交問題其内容則確係因加選總裁一事蓋自伍秩庸去後巳通電聲明總裁不足法定人數軍府命令不能發生效力唐冀賡寒電更力爲指斥岑莫等通電駁覆所援引軍府條例第八條部長得列席政務會議尚可强詞奪理究之總裁原定七人今巳去四存三終不免予人口實日昨有某要人條陳岑氏謂當由兩院加選總裁以間執外問悠悠之口岑韙其議旋議及加選人數某要人主張唐紹儀向未就席孫文巳辭職伍廷芳巳棄職宜選三人以補其缺至唐繼堯自趙藩辭退代表尚未派人補充未可認爲辭職宜一面催促派代表來粤以觀唐氏後此之動作何如岑意遂定並以之電商陸莫亦均表同意岑於是邀請兩院代議長孫光庭陳鴻鈞到軍府秘密籌商對於補選之人物極費躊躇以此項人物非有相當資望與實力不可而在西南人物中實難其人當時遂議定推舉粤桂兩督莫榮新譚浩明二氏經致電桂軍署徵求同意譚浩明覆電力辭以巳爲陸武鳴部屬陸任總裁不敢與並肩爲詞莫榮新亦同此意且加選總裁三人中屬桂籍者二人大示天下以不公於是就别方而遴員接替而及於川督熊克武黔督劉顯世仍未足其數恰温宗堯自滬來粤岑以此覊縻而加選熊劉温三人之議遂决定兩院代議長亦在軍府内與岑定策意見一致三十號議題所謂外交問題者眞相不外如是到時但覓一二議員臨時動議又覓一二人贊成乃再由主席提付公决大衆通過隨即投票公舉而開箱驗票完場其所謂總裁三人者則一如數日前軍府内所密定之熊劉温三人而巳余雖未赴議場旁聽然此一幕把戱之做手唱情當不外如是固可决也至此次加選之總裁三人中除温氏一人無問題外至熊劉二氏則軍府之予以此等位置固大有作用夫總裁雖無實權但尚是一種龐然大物以名望論熊劉尚非其選惟閱者試閉目一思今日之西南人物舍此數外將更有何人可以充數聞當時譚浩明莫榮新告辭後頗有建議推舉譚延闓而軍府某巨公之主張獨堅主熊劉聞其用意所在蓋以唐繼堯現巳與軍府立於反對地位唐氏之實力在滇而勢力之擴充範圍乃及於川黔二省故以斯席予熊劉吸收二人入軍府爲剷除唐繼堯向來伸張於川黔方面之勢力計也軍府據探報日前唐氏曾運動熊克武通電宣告脱離軍府關係熊不允從以此推之則黔省劉氏方面亦當有此但劉氏態度如何則尚未明故軍府乘此期間以西南最高之位置畀熊劉冀得利用其眞意之所在又如是但熊克武在川據軍府所接馬日來電觀之則現有之四川督軍且站足不牢而劉顯世果允受利用與否亦尚一問題也 
　　另據報載三十日國會在場議員來稿云先日五十號開會假兩院聯合會名義借口外交問題準備是日改選總裁卅日下午二時半開會孫光庭冒居主席地位報告參議員到者三十五人衆議員到者七十六人請開兩院聯合會一聲未完而問者紛起質問孫光庭何人舉你爲主席忝不知羞高坐上面兩院無議長聯合會不能開請你下來我們開談話會另舉臨時主席孫又申明爲第二次聯合會衆謂上次何人開兩院聯合會上次多數反對你們幾個少數人盜竊名義當時反對者有陳宗常君等爲證比時人聲喧譁羣呼下來董耕雲陳宗常劉錦孝周問余王葆眞何陶余紹琴鄧元楊福洲石潤金劉成禺楊世傑李建民岑述彭陳堃畢鼎琛薛珠孔紹堯蔡突靈等數十人皆大呼開談話會叫孫光庭下來於是周慶恩請表决羣謂表决什麽周爲石行人新置身於五十號者周仍大呼衆謂五百元的國士請你少說兩句好是時韓玉辰與陳國璽跳上座位亂呌亂說一陣陳國璽呌打衆謂爾小子經得幾個人打陳乃抱頭而下孫光庭無法乃宣告休息衆謂宣告休息你也無此權限請問你孫光庭等三百五十六人之電是那三百五十六人請答出來暫准在那上面座一下答不出來趕快給我滚下來孫乃抱頭竄往休息室楊永泰金兆棪韓玉辰等面無人色卜少選孫光庭又從後台出來居然又坐在那個高位上衆又大呼下來今天絕不能開聯合會韓玉辰又請表决周慶恩和之衆又大譁孫光庭總不下來手中持一紙條說贊成開談話者七人起立於是滿場大譁謂大家不要你表决你乃當面說謊實不要臉韓玉辰大呼本席提案說明一躍上台尚未開口而大衆均圍至台上問他說什麽主席那個座位也有三四人並孫而坐並大呼孫不要臉坐此不動我們也是主席人人可坐孫不得巳乃說開談話會自己想動身起來尚未離席劉成禺及高振霄問孫你到議場連那瓜皮小帽都不取下怎麽配說主席孫乃皇然取下就便坐到秘書長的坐位自己承認不能主席由王葆眞劉成禺說明國會不能分家不能由少數人玩弄法紀須想一妥善辦法無論何人想賣國會都是不行只要自己不賣誰也不敢輕視散會時四時半而五十號的十餘人尚不退席大衆怕政系還要取巧乃由高振霄張大昕請大衆轉來直候至楊永泰等上了汽車衆始散會此爲歷來未有之現象現在多數議員均集一景酒樓商量對付之法 
[勞動節的北京（一）]  
　　五月一日北京勞働界與工讀互助團團員和學生結合乘汽車舉行慶祝勞働節并散布『北京勞工宣言』此圖是出發時的情形（中央寫眞通信社） 
[廣州東園之兩紀念會]  
　　勞動紀念會國恥紀念會 
　　五月一日係勞動紀念日廣東工業聯合會特將舉行紀念要素通告各界說明此次廣東工界舉行此項慶祝紀念係破天荒第一次昨據現充該會會員某君談話云廣州社會向稱爲被動地方上無論發生若何問題一般腦根單簡者常因誤會而弄壞此次舉行提燈大會係提倡工業並非排外運動蓋中國向主張開放旣與萬國通商無論排斥何國均失交誼當根據許苓西（柄榛）之抵制外貨辦法先提倡工業製出國貨與外貨相抵若國貨暢銷當然可抵制外貨輸入然有此偉大計畫亦當以忍耐養成人材爲第一着若一時倡導排外難保無受他人利用且無論若何團體凡逾越範圍不依正軌而行者當爲法律所不容亦未必能維持久遠夫一時意氣用事固非國家與地方之福同人等此次聯絡工業教職各界舉行紀念不過提倡工業團結實力表示工權發達之美意耳其巡游路徑四點鐘在東園齊集由東園起馬入永漢馬路泰康馬路靖海馬路轉出長堤西濠口二馬路靖遠街十三行長樂街十七甫十八甫德興橋洪聖廟下九甫上九甫第八甫第七甫第六甫第五甫第四甫入西門直上惠愛路雙門底馬路大南門馬路永漢門馬路天宇馬頭乃散隊聞是晚提燈大會會同巡游者有工界旬刋甲種工業學校雲母工業研究所中國機器總會英文排字社機房西家十一行通紗行西家十八行素貨西家壽世藥材行綢布遮行宏仁演講所籐器研究所廣州茶居公會建築行香港鑄造部香港電車局車務處佛山協興窰花梨抖行等所有札作種種色色不一而足人數約千餘其熱鬧情形極一時之盛兹錄該會公啓如下公啓者五月一日爲世界勞動紀念日各國工人皆於是日舉行慶祝現際斯盛典我國工界自應一律舉行兹由敞團體等聯絡省港工人於是日假座廣州東園舉行慶祝大會素仰貴報熱心維持工界對於斯會當具同情用特函請貴同人届時蒞會指導一切光暉慶典是所盼禱慶祝勞動節籌備處公啓 
　　學生廣州分會自理事鄧曾驤等接受會長職務後卽注意舉辦國恥紀念會一事昨日會同李樸生假座高等師範召集省中各校會議議决程序如下（一）五四日定名爲五四救國紀念會（二）五七日定名爲五七國恥紀念會（分兩日辦理）（三）地點在長堤東園前有雨則改爲高師（四）所有手車均揷國恥紀念旗計三千枝（五）製造國恥紀念扇由南中番中培英三校擔任負販勸人購買每把定價六仙（六）畫院於首尾二幕影出海枯石爛國恥勿忘字樣又不論畫院與戲院均於臺上及門口粘上「同胞今日何日乎其忘五分鐘熱度乎」字樣（七）茶居飽面蓋上勿忘國恥四字（八）請各報館於是日電後登入「今日何日乎願諸君誓雪奇辱」等語（九）派傳單（十）學生組織（十二歳以下）童子演講隊每隊學生二人童子二人童子若發揮未盡致時則由學生繼續（十一）組織女生演講隊三十隊均係分配城廂内外（十二）各校到東園齊集宜各自備毋忘國恥旗幟按學生多少分配（十三）開會甲軍樂由聖心高師公醫任之乙婦孺女生歌詩丙請吳山何劍吾李伯賢及其他名流演講丁組織白話劇戊茶會己拍照 
[桂學生態度之續聞主張罷課不分南北]  
　　桂省學生聯合會日前接到上海全羃學生聯合會删電及該會派赴上海代表周公謀第五次報告書時曾將全省學生罷課問題開會討論嗣經大衆反對謂桂省爲西南護法省份原與北方各省地位不同本省學生殊無罷課之必要議决照常上課迨至日昨忽接粤省學生罷課函電衆以桂粤兩省素極親密今粤省旣已罷課吾桂學生主張理應與之一致乃於翌日又召集就近各校學生分會代表開會討論到會者多謂政府雖分南北全國學生會乃爲救國而設殊無南北之可言若南自南北自北則山東福建兩省之交涉亦應各自筦理無庸全國一致力爭况今北方政府雖無拒絕直接交涉取消軍事密約之表示然我南方軍府亦無實力之可言當此南北政府均無切實辦法之時吾輩學生亟宜聯絡一致以爲外交後盾尊重全國學生評議部所議决之罷課案一律罷課不分南北云云主席以此種主張旣經大衆議决本可即日實行惟本省各屬學生分會尚未有代表列席乃議决先印刷報告傳單力懇各分會投票議决并催促商工各界開設國民大會以爲學生罷課之後援議畢遂散會 
　　頃廣西學生聯合會已發表罷課宣言（文從略）並通電上海總會及各機關云總會灰電悉政府果不復佳電輕藐學生不恤民意頑蠻不靈實心賣國於斯巳不可冀其醒悟敝會謹遵總會評議議决經通飭全省各分會一致罷課以待後命如何之處統希指示赴湯蹈火在所不辭謹具電以聞廣西全省學生聯合會眞 
[蘇議會紀事]  
　　大會不足法數改開談話會 
　　蘇省會四日下午二時開大會延至三時仍祇到七十三人不足法數遂改開談話會錢議長主席謂簽到議員巳有一百零二人而今日到會人數仍不足法數殊爲遺憾現擬明日（五日）接開大會務望到會同人暫勿離省共維會務繼徐瀛起立謂頃閱民國元年十二月十五日法律第九號公布戒嚴法憶及最近松滬何代護軍使布告戒嚴時曾行用之因檢出布告相互較證乃查所引條文與戒嚴法不符彼所摘錄各條蓋同法第十四條之各欵耳所謂第一第三第四等條均係第一第三第四等欵之誤第六第七等條亦係第七第八等條之誤又第七第八等欵之接戰地域字樣悉改爲警備區域查警備區域與接戰地域其程度誠不可以道里計今何代護軍使爲便於職權行使起見竟將公布條文任意塗改並以接戰地域戒戰事項適用於警備區域之内遂使手無寸鐵之愛國青年多所槍傷視人命如草芥等法律於弁髦違法殃民孰過於此應請討論以維法律盧瀚蔭謂護軍使是不是本省軍民長官應先討論劉伯昌謂護軍使擅用接戰地域戒嚴法條文而施行於警備區域實屬違法此事本會須鄭重討論由大會公决去電質問張援謂若直接電何代護軍使必置不理未免有失本會尊嚴本席主張致電詰責管轄護軍使機關黄炎培起立謂本席頃由滬來目覩上海學潮經過情形初學生因爭外交問題政府置之不理學生憤而罷課本席深以學生廢學爲可惜乃與教育界同人竭力勸導上課學生已有允意不想旋有奸人盜用學生團體名義散布激烈傳單以嫁禍學生軍事長官遂振振有辭卽據以轉呈中央請准宣布戒嚴令學生於未宣布戒嚴令前（廿 
[勞働節的北京（二）]  
　　汽車隊經過市街時的情形大旗上的字是『祝勞工永久的勝利！』（中央寫眞通信社） 
二）遊行突被軍警擊傷數十人以致愈激衆怒至廿四日戒嚴令宣布又傷學生數十人羣情更爲憤激試問徒手學生何能經赳赳武夫毆擊更且以警備區域而施行接戰地域戒嚴條文實可痛心本會爲人民代表對於此等違法行爲不加究責將何以保障法律而維民命且將來武人無處不可以違法引用危險豈堪言哉陳大猷謂本會應電國務院陸軍部質問劉伯昌主張由徐瀛正式提案經由大會通過以昭鄭重張援盧瀚蔭朱紹文黄炎培陳大猷均謂違法戒嚴令已施行十餘日人民受害匪淺倘待大會通過必需時日張援請主席囑秘書根據徐瀛意義擬稿電國務院陸軍部主席以張說付表决多數起立張福增又報告學生會因議會迭次勸告上課頗爲感動但因評議部尚未議决故不能即時答復現評議部定明日開會一俟决定卽有函來報告上課日期云云時巳四時遂散會 
[南京快信]  
　　五四紀念日各女校分隊游行男校在青年會開游藝會此外無他舉動 
　　學生决於十一日（星期二）上課金陵大學等校取消解散令一律回復原狀學生演講團此後每逢星期日出外演講 
　　院電徵集魯案意見聞李齊復電主張駁回日牒 
　　靳昨復電李齊允公布外交經過情形以釋羣疑 
　　高師學生金某因外交失敗學生迭受摧殘憤激成疾於前日身死同學甚爲哀悼定七日在本校開追悼會省議會定今日（五日）下午二時接開大會惟聞昨晚又有數人離省恐仍難足法數開議 
　　齊省長昨過軍署面晤李督商日人槍殺蘇軍案交涉辦法决仍飭謝傳安嚴重交涉 
　　軍署因邳縣之滕湖宿山一帶近有匪警特電徐州張文生海州白寶山派兵撲剿以防蔓延 
　　第七十四旅軍需官趙某來省領餉住城内大觀樓前日忽然腹痛甚劇當送至馬林醫院醫生用剖腹手術理腸無效而斃 
　　李督咨陳光遠調軍法課長席鑅來蘇任用覆電巳允 
[杭州快信]  
　　昨開五四運動紀念會學生出發講演者計安定等十校軍警並未干涉所演係五四增刋底稿惟取消游行援閩浙軍撤防事宜現以自本月分起儘三月内一律旋省分配各屬塡駐 
　　調任金華道尹沈致堅昨假滿由鄂旋省定明日（六日）起程赴任 
　　一師二團三營正軍需吳雲辭職照准遺缺昨已委吳仲範接充 
　　一師留守司令官砲兵團團長郝國璽請假回山西原籍已兩月餘昨甫旋省即日消假視事 
　　武康莫干山開闢馬路業經實行夏令已届該縣曹知事昨呈到省請將隣近塔山官荒地畝闢作公園俾興市場而供遊覽 
　　慶元縣屬拾都仙莊毘連閩境現爲該省松溪縣越境標封樟樹關係學産經該縣教育會長姚文林呈省請咨閩會同查辦 
　　上海招商公學旅行團日前來杭昨由職教員王英超蔣少華等督率起程返滬 
　　省垣平糶已於今日開辦城内外共分七處定價每升五分四釐 
地方通信 
[蘇州]  
　　籌備國恥紀念會蘇州各界聯合會於四日下午三時在舊皇宫召集各界代表開臨時會議首由學生聯合會代表沈炳魁提議五月九日開國恥紀念會事並議定是日仍以北局爲會塲舉定諸重華等六人爲臨時委員復由報界公會代表柳濟安提議是日須下半旗討論結果即由聯合會函請商會通告各商家屆日一體舉行 
　　高小聯合運動會預聞吳縣勸學所定本月十五日舉行全邑高小聯合運動會塲所在王廢基公共體育場業已呈奉縣公署照准並邀集各校教職員於七日下午四時在體育塲會議一切進行事宜並已先行通函知照聞國民學校亦由第一學區學務委員彭禹言王昕東發起通知各校於第二日舉行 
　　寺僧興學之獲奬蘇城北寺住持僧昭三以收回北區第三國民學校借用房屋捐助校舍出資修理合計洋七百元之譜當由學欵處董事呈由縣署轉呈省長核與捐資興學褒奬條例相符奬給銀色一等褒章業經令行吳縣派員具領一俟領到即當發給該僧查收云 
[松江]  
　　頒發植棉圖說縣公署接奉道署頒發之植棉圖說二十分内分施肥壅土等六圖當即發交縣立農場二分各市鄉自治委員各一分飭令分投揭示俾各鄉農知所則效 
　　學潮完全平息五四運動之紀念日松邑大小各校各於門首高懸國旗兩方並無其他表示至已經罷課之景賢女子專修學校首先於四日復課省立第三中校亦已容納省視學及防守司令部之勸告允於六日起照常上課東吳聖經學校聞亦正在召集學生回校云 
[奉賢]  
　　一田兩照之趣聞曹家善與廖叢桂爭執袁浦場焦感圍蕩田一案沙田局查得廖姓證據完備早經呈奉縛局批准補課發給部照在案乃曹乘分局長交替之際重又朦領部照現聞分局自知有誤已飭警向曹追繳撤消以免糾葛 
[揚州]  
　　五四紀念之表示揚學界對於五四紀念日均停課一日以誌不忘五師八中商業美漢四校則於是日上午在校開五四紀念會節目爲開會·奏樂·唱國歌·向國旗團旗紀念旗行鞠躬禮外會員多有演說五師商業並於午後分團演講八中美漢則合組於午前游行午後演講以引起一般人民觀念云 
　　十二圩罷市風潮巳平十二圩自去歳鹽務署更改税率令運商先繳三分之二「按舊章先繳三分之一岸鹽售罄再納三分之二」後湘鄂皖西四岸運商均否認其事其間官商方面幾經會議始則先行運鹽摧則因税停運以致圩地起卸鹽引工人生計斷絕於日前演成全鎭罷市三日之風潮兹聞運商恐風調擴大已遵照鹽署所訂之新章至揚子棧訂羣掣運矣 
[鎭江]  
　　五四紀念之儀式潤商學校通啓云五月九日國　　心凡有血氣莫不切齒今又届紀念之日國人對於此日　　　何感想兹擬發起凡本邑各機關各國體各學校是日午後一鐘齊集公共體育塲舉行宣誓儀式以到場之先後列隊游行以　表示而警同胞此亦臥薪嘗膽之意耳想愛國志士無不　同此舉云云 
　　日新街火警鎭埠日新街順華廣貨店於二日夜十一時失愼火勢甚烈當經各坊救火會洋龍馳至竭力施救始漸熄滅計　燒永康恒錢店商業競進俱樂部水陸檢巡公所開順華會向某公司保有火險銀數千兩現該公司已派人到　調查矣 
　　鎭鄉蠶桑消息丹徒縣屬大港諫壁一帶有蠶之家於本月一二兩日皆已收花蠶汛甚佳桑葉連梗每擔二元左右 
[漢口]  
　　出口貨市價最近出口貨市價如下「均以擔計」上選牛皮四十四兩五錢二等牛皮三十四兩五錢水牛皮二十四兩又二十兩黄蔴五兩七錢白菜油十二兩七錢青菜油十兩八錢動物油十五兩五倍子「普通形式」二十二兩梅子二十四兩裏河棉二十七兩五錢陜西棉三十一兩漢口猪鬃「螺旋形者」一百三十三兩機器漢口猪鬃一百四十八兩黄白芝蔴子七兩六錢黄豆二兩五錢闊豆「包一切豆在内」二兩白豆二兩三錢芝蔴子油十五兩三錢木油十四兩七錢豆油十二兩五錢蛋白九十兩蛋黄「含硼砂百分之二」十五兩以上所開爲裝船凈重之價其打包費清潔費及出口税均在外 
[杭州]  
　　浙米商籲請蘇米弛禁杭州總商會准米業董事李培甫韓學棠函開上年本省年成因湖禾歉收糧食缺乏所賴者惟向蘇皖兩省販運接濟近者蘇省禁運以致來源斷絕米價飛漲旬日之間每石漲價六角如此現象於人民生計大有關礙亟應設法維持查蕪湖地方現雖未禁但營運來杭必須借道蘇省蘇禁不弛則皖米仍無由到運更有言者蕪湖一處無論能否販運有無儲蓄即使可以指定爲浙商採辦地點而各商聚集一處則來價之高亦可想見浙民何辜而遭此飢荒竊以蘇之政策係防止出海欲杜偷運而禁止出境是亦因噎廢食而於酌盈劑虚救災卹鄰之義均有未盡統查杭地存積爲數祗十餘萬石以逐日消數計算不過月餘口糧若不亟謀接濟一旦缺乏爲患何堪設想爲此函請貴總會轉呈省長迅即電商蘇省省長弗禁内地俾得流通一面請給護照以便前往購運云云 
雜評一 
[京浙之五四（默）]  
　　此次之五四紀念北京爲政府嚴密監視地而京學生之開會到者萬人有名人沉痛之演說初不聞禁止之也浙江爲防止學潮最嚴地而浙學生之開會到者十校並舉行列隊之講演亦未有軍警干涉之也然此京浙之不禁止與不干涉亦豈出吾人意料外哉蓋五四紀念之開會爲軌内行動事軌内行動當然不能强詞以遏抑之故京浙之不禁止與不干涉實意中事也然則吾爲寂寂者悲矣 
[一端與全體]  
　　事貴實在而不可稍有所假借運動者欲假借一端以冀動人聽聞而使風潮由此擴大者不可也遏止運動者欲假借一端以冀張大其罪名使從此不敢反抗者亦不可也何也一端者非事之全體眞相也欲假借一端以成全體之事其事必無成反是而欲假借一端以毁滅全體之事則事亦終必不毁蓋有此全體之眞相在自無從掩飾之也然則兩方均可以悟矣 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
本埠新聞 
[蘇議員陸以鈞義務教育案]  
　　催省長計畫書連署者二十人 
　　陸議員以鈞提議咨請省長令廳編具蘇省義務教育分期籌辦計畫書案原文如下義務教育係全國人民應受之教育非迅籌普及無以促民智之進步歐美列强之國力發展實收普及教育之效果吾國近二十年政治紛擾外交失敗良由義務教育猶未普及多數國民未感苦痛耳比察國内各省能厲行義務教育者首推山西自民國七年起以六個月爲一期分期籌辦由省城而縣城而各縣鄉鎭而大村莊而小村莊預計至十年度可達全省普及之目的閻省長之政績足爲全國模範者此也惟以蘇省論教育經費不減於山西師範人才不少於山西而一談義務教育若最高行政長官所駐之省城未聞有籌備普及之報告六十縣中國民學校最發達如南通武進無錫等縣（現設國民學校最多者武進三百零七校無錫三百零一校南通二百九十四校）而去普及尚遠究其原因固限於教育費之不敷支配也考山西普及教育之辦法係先籌教育費之擴充編定進行計畫按年增加預算（去年四月閻省長赴晉省議會說明八年度預算增加一百四十五萬之理由偏重於擴充教育）良法可仿先例可資應請省長令行教育廳速具蘇省義務教育分期籌辦計畫書咨交本會議决施行庶幾教育普及之聲不讓山西專美也 
[縣教育會亦勸學生上課]  
　　上海縣教育會致全國學生聯合會函云敬啓者滬上學生罷課力爭外交問題官廳不諒致有上月二十二二十四等日之變而學生之心地光明宗旨純潔固爲社會所共鑒惟際此政治不良外交日迫國家存亡實惟青年是任求一日學業卽培一日元氣修一分知能卽儲一分實力積極方法實與國家更有關係若徒犧牲光隂消極罷課負家長之期望爲社會所痛惜尚非根本救國之道明章之治貞觀之盛學術昌明四境寗息至若劉陶陳東激昻慷慨雖足振起頑懦究不能消閹禍而挽積弱舊史昭然巳可借鏡况當此外侮迭乘楚歌四面更爲青年努力之時聞雞起舞枕戈待旦國家前途實利賴之敝會於上月二十六日與省教育會上海縣勸學所登報宣言勸導上課又於上月二十九日敝會開臨時職員會議决函達貴會轉勸學生上課近日蘇省中等以上各校校長以公民名義呈請政府宣布外交最近辦法一面勸令學生上課徵諸各方輿論及時上課誠爲必要之舉至於抗爭國事懲治軍警應由省議會省教育會及各公團一致進行（如浙省學生會在一師議决辦法）何忍莘莘學子獨任其責哉惟前次罷課由貴會議决兹特備函奉達貴會敬希提交評議部請即通告各校上課教育幸甚國家幸甚敢竭愚誠諸希鑒照專此順頌學綏上海縣教育會謹啓五月五日 
[學生總會所接罷課電]  
　　平南學生罷課中華民國學生聯合會總會鑒來電敬悉遵照於本月一號罷課請堅持到底平南學生會叩 
　　桂林學生罷課中華民國學生聯合會總會鑒敝省已一致罷課桂林學生會叩 
[五四紀念會彙紀]  
　　青年勵志會民福學校同學組織之青年勵志會前次經評議部議决舉行五四紀念會是日除全體會員到會外來賓亦多學生聯合會西華德路商界聯合會均派代表與會下午一時開會由翁國勛主席汪伯平紀錄首由主席報告開會宗旨學生會會員謝良富胡梅坡丁思孝及演講部長黄天超相繼說明五四紀念之原因次汪了煩演說望我同胞速急蓄養實力次翁國勛演說救國非空言所能救必以實力鄙人今有關於實力救國的芻議幾則貢獻諸君請採擇之一「通俗教育」學生於課餘或假期内在校或出外宣講能使人人有國民常識二「提倡國貨」本國土布衣衫由學生及各界領袖以身作則先行穿服能使人人效尤三「組織商團」商界組織商團以自衛四「注重體操」以養成軍國民之資格爲將來自强之基礎五「多設義務學校」所以實行普及教育六「組織儲金團」以備不時之需七「抵制日貨」宜堅持到底八「對外宜和平」切弗暴動以免藉口九「實行民主政體」政府若不順從民意當停止國民義務十「協力同心」同心救國以底於成鄙見如此苟能實行則强國强民指顧間事耳次謝氏昆仲奏樂畢學生聯合會陶鳳威「係會長程學愉代表」演說謂和會失敗青島斷送此去年所以有五四運動此今日所以有五四紀念然青島問題愈逼愈緊外交消息日危一日我學生生存一日當救國一日次商界聯合會代表劉子佩演說大概謂吾輩商人誓當與某國人斷絕交往云云最末有莊成茂幻術散會已五時矣 
　　寰球學生會日夜校寰球中國學生會日夜兩校於前日（五月四日）上午十時（日校）下午七時（夜校）開紀念大會在校學生五百人全體出席由校長朱少屏·日校教員吳敏於·錢素君·張蕙生·夜校教員周熙學士·丁文彪·許兆豐·潘振寒等演說大致謂「五四運動」爲學生界唯一之大紀念而一年以來國事口非較之去年風雲益亟此後仔肩還須學生努力以進使轟轟烈烈「五四運動」之精神常團結不散則民國前途庶有豸乎云云演說畢放假 
　　東吳二中童子軍東吳第二中學童子軍於五月四日下午三時開「五四」運動紀念會先由司號員召集乃由副教練李康福引隊至崑山路十八號本團草場上開會秩序如下一行升旗禮二教練笪耀先述開會宗旨三本團牧師范子美先生訓辭四唱團歌五茶點六音樂七角力八講古事九打拳十閱照十一檢日記十二游戲直至五時餘盡興而散 
[戒嚴中之昨訊]  
　　滬城市面之冷靜滬城市面自戒嚴以來大小各商號之營業一落千丈甚至晝夜無人顧問卽肩挑之點心擔等晚間亦不能出外營生十一時後大小各街道無行人踪跡九畝地新舞台劇場日夜均已停演該台附近各商店至七時後即閉門收市前昨等日城中各商店執事集合議决報告縣商會會長轉呈松滬護軍使淞滬警察廳長請求從速解嚴以卹商艱而維市面 
　　逾時回城之被毆本埠戒嚴以來旅居城内南市閘北等處各商人咸須提早於十時前回家始無阻碍卽已請得警廳通行證者祇能於警區内通行至軍隊範圍仍須拒絕緣軍隊範圍通行證須由軍署所發給也前晚有某商人在北市飮宴回城時逾十時半直進新北門守望警阻止該商未明北語仍然行走致被該警批頰仍令返北又是晚有某商亦因逾時入城未將通行證標掛胸襟亦被崗警毆擊云 
　　警廳之官樣文章淞滬警察廳昨訓令所屬文云照得現值戒嚴時期各職員均當勤於職守不得無故擅離以免疏虞内部職員每晚值宿人員至遲九鐘以前卽須到廳其餘職員如有要公仍須繼夜趕緊辦竣不得以晚膳爲名藉口離廳致有貽悮外部職員負保衛地方之責職務尤關重要更不得片刻擅離職守每日晚間各長員巡官須分班外出對於崗警認眞抽查至夜斷絕交通應遵規定時間妥愼辦理務令各崗警對於職務固當認眞而於商民言語之間務要出以和平不得有粗暴行動該管長官旣負督飭之責務須勤加考查勿得疏忽致于未便除通令外合亟令仰一體遵照切切此令 
[交涉署今晚歡迎意飛行家]  
　　本埠軍政各界定於星期四晚七時在交涉公署歡迎意飛行家佛拉林中尉等迭誌報端昨交涉公署巳將大廳上遍綴鮮花並加五色電燈異常燦爛據聞意發行家瑪西羅巴於昨日到滬並聞該飛行家佛瑪兩君本擬於星期四駕駛飛機游行本埠一週兹因愛惜機件起見决定不游且佛瑪兩君巳定星期五由滬駕駛飛機北上惟昨日天雨據航空俱樂部言恐將改期駛行云 
[在滬舊國會議員之集議]  
　　正式决定遷滇宣布否認廣州軍府與國會 
　　在滬國會議員連日因國會自身與時局問題在法租界愷自爾路爲非正式之談話陸續有所議决惟每次人數不多凡所决定皆有待於商酌未能即爲確定至昨（五日）下午二時由兩院議長林吳兩君柬邀各議員集合談話由衆院副議長褚輔成主席有人提宣布岑陸罪狀之議某君主張岑陸應有分别不可混爲一談吾人宣布罪狀只能就事實著明之岑春煊立言未便遽及於陸旋即議及經費問題决定由某處籌假三萬元凡現巳到滬之議員每人分給百元續到之人俟下期再行發給次議對於廣州軍府與殘餘議員應執何種對待方法討論一過决定由在滬議員署名發表宣言聲明廣州軍府國會巳不足法定人數國會所餘議員亦屬寥寥無幾如有人假用軍府國會名義由廣州發布何種事件絕對不生效力决定後并請主席指定起草員草擬宣言稿褚君遂指定馬驤焦易堂朱念祖陳榮廣劉雲昭五人爲宣言起草員至是續議國會地點問題到場議員大多數願意在滬開會然某部分子絕端反對此議其理由固不易反對在場諸人遂犧牲在滬之希望以大多數贊成移至雲南開會議决後除將情形宣告雲南當局外並决定每省各推籌備員一人擔任籌備遷滇事宜除新疆甘肅廣西三省無人在場未推定外其餘二十一省皆當場推定一人然後散會其推定各人姓氏如左直隸王法勤奉天楊大寳吉林王福緣黑龍江邵仲康江蘇陳允中安徽張我華江西賀贊元浙江王宗堯福建詹調元湖北彭養光湖南李執中山東張瑞萱河南凌鉞山西王用賓陜西楊銘源四川邱仲青廣東孔昭晟雲南李正陽貴州吳作棻蒙古恩克阿穆爾西藏巴達馬林沁 
[旅滬瓊人反對李根源]  
　　法租界瓊崖旅滬同鄉會因反對李根源鎭守瓊州致電各地同鄉一致聲討書云民國成立九稔於兹禍亂相沿迄無寗歳外則東鄰虎視内則鷸蚌相爭喪權辱國伐異黨同地分南北貉實一邱名雖不同罪惡何别西南自舉其護法之幟武人即藉此假面具而爲其所欲爲始而推翻國會繼而摧殘軍府朋比爲奸爲虎作倀竟派出西南不齒之李根源鎭守吾瓊仍循龍濟光之故智致激起陳統領繼虞正義獨立聲罪致討然而寡不敵衆禍及池魚嘉積商場行刦一空蹂躪地方慘無天日風聲鶴唳耳不忍聞禍瓊禍國莫此爲甚嗚呼吾民何辜遭此荼毒是而可忍孰不可忍敝會擬就電廣東政府責成軍民長官且在國中竭力呼籲揭其罪狀瓊僑諸君痛癢相關愛鄉愛國他人不讓應與敝會一致聲討週知海内外對於此輩誓不兩立若置之不顧循此以往則國人共棄之輩盤踞吾瓊任所剥削任所欲爲恐不但龍李而已也謹掬熱忱欲揮無涙望吾同人其共討之國家幸甚同人幸甚瓊崖旅滬同鄉會啓 
[美國議員團來華消息]  
　　據外交界消息云美國亞洲游歷團係由議員二百二十七人所組織其游程從美國舊金山出發經小呂宋至香港到上海沿鐵路北上在京游畢即赴日本回國起行日期約在下月杪日本朝野業經準備歡迎據聞該團係美國各黨中堅分子此行與我國關係極巨望我國人士早爲注意也 
[租界華商拒絕印花税理由]  
　　昨日海寗路商界聯合會聞印花税仍須實行之說特具函各路商界總聯合會請將國民反對理由及堅决拒絕印花税一致經過情形詳爲宣佈總會巳具復照辦其反對之理由如次（一）北方政府當此民窮財盡之秋不能體卹民困反欲增加擔負而種種背反民意殘民虐民喪權辱國違法之事層出不巳内亂數年毫無悔悟此種政府國民如再資以金錢税項徒足增加擾亂故在國内和平未曾恢復政府不能尊重民意以前决不願再出一錢再加一税（二）租界華洋雜處若貼用印花税不能中外一律則必驅租界商民盡爲洋商而後巳税則原理必須一律今旣不能當然無遵行之必要商界具此等重大理由决計一致拒絕反對之 
[招商局股東挽留孫會長]  
　　上府院部代電招商局股東楊廷楫等爲該局孫會長辭職事環呈大總統國務院交通部快郵代電其文云大總統國務總理交通部總長鈞鑒竊公民等爲招商股東一份子因血本攸關與招商局有密切之關係惟期商局日形發達庶可多得股息且爲國家航政生色而挽回外溢權利所以近四年來奬給辦事人科長等花紅至九十餘萬之鉅任若輩予取予求而不之禁不料董事兼科長傅筱庵邵子愉陳輝庭等不思圖効反而權勢膨漲乘前會長病臥不起之時攬權取巧矯改局章不依公司條例以辦事科長而兼董事額占董席半數朋比爲奸聯絡舞弊惟傅筱庵邵子愉陳輝廷三人爲著共聞共知尚有半數董事之耿介不阿者祗均善良忠厚不敵傅筱庵邵子愉陳輝庭等蠻横奸巧專制把持故衆股東等時聞局中衝突究以不在其中無從揭開黑幕况局中諸要職辦事人皆傅邵等私人均是其子姪甥婿並其子姪甥婿之弟兄伯叔姻婭招商局竟爲傅邵等之招商局乎可慨焉本年四月二十四日由上海總商會特别傳布孫會長巧日快郵代電（文見前報略）等因並於四月二十五日申時各報登載前因衆股東聞之不勝駭汗夫孫會長公道正直寬厚仁慈歷秉鈞衡贊襄國政爲中外人所欽仰久爲大總統總理總長所深知上年衆股東等在會場選舉董事公推爲會長方慶商局賴以整頓日起有功詎知兹因傅邵專把持局事以致不克整頓恬淡辭職不特衆股東等大失仰望在大總統總理總長聞之必深詫異實無以慰上年大總統指令之至意衆股東等現悉商局中傅邵等自得孫會長快郵辭職書後不知自悟反而暴戾恣睢乘機席捲局中手握之利以償慾壑一面請託二三忠厚之股東假意挽留孫會長其函語略云鈞示局弊積重辦事界限不清洞見癥結當時改章明知不合公司條例適以抵制政府新公司之後籠絡辦事人心起見今局中股東一致竭誠挽留乞暫予維持此時未便遽予積極改革庶俾蟺脱無形即不爲商局計當爲筱菴子愉諸兄等顔面計乎云云如此挽留之文殊屬怪異之極衆股東等股份雖少然亦血本攸關照公司條例每股有發言之權不能任傅邵等權勢薰天顚倒黑白有壞局務伏乞大總統總理總長鈞鑒俯念商局雖爲商辦然關係國家航路要政兹值世界商戰時代尤宜注意整飭扶持籲懇鈞座迅飭嚴令傅筱菴邵子愉等蠹董科長立卽離局以待澈究並乞大總統總理總長勸留孫會長勿避嫌怨而懷高蹈國家航政幸甚商局股東幸甚不勝迫切叩陳待命之至招商局股東楊廷楫李維城王積勤陳壽楠謝家成等二百四十二人共三千五百八十二股股東同叩 
　　致孫會長函招商局會長鈞鑑四月二十五日上海總商會申時各報布載會長巧日快郵代電告退書衆股東敬悉之下不勝惶駭焦灼查商局近年來董事兼科長把持之積弊衆股東無權置喙通國皆知方冀會長此次督飭整頓挽回積弊以慰我衆股東之心願而保全衆股東之血本正本清源一時難遇乃以該科長等把持之故致會長灰心告退實屬駭異爲各公司所創聞此事祇有黜退該科長等以袪弊竇斷無會長反而讓退之理以長該科長等勢燄凡在股東非與該科長等有密切關係者均當起而質問想局商不乏公正明遠之股東必以敝股東之言爲然也務乞會長勿避嫌怨勿懷高尚勿懼兇燄切實整頓撤革該科長等權利勢力不得復充實深盼禱敝股東等竭誠懇留鈞駕俯鑒衆股東之環請除巳另由快郵電呈政府外一面擬披露該科長等平日把持積弊之黑幕是否合理專此叩陳不勝迫切待命之至招商局股東楊廷楫李維城王積勤陳壽楠謝家成等同叩四月三十日 
[滬商會調查滬青汽車之呈覆]  
　　歌代電係託名麻代電係理想 
　　確由朱志堯等發起 
　　南市縣商會呈覆上海縣沈知事文云逕啓者案准貴公署函開以案奉滬海道尹訓令轉奉省令飭查青浦縣商會呈請阻止滬青汽車公司等情除原文有案省繁免錄外飭即尅日調查滬青汽車公司是否確係朱志堯等發起有無集股組織章程於地方如何窒碍應否准其設立務希詳細查覆以便呈報等因到會奉此敝會遵卽轉飭朱商查覆去後兹據該商復稱接奉通知祇悉種切查本案關於滬青汽車公司之事奉省公署第六五○號及第六六四號訓令所飭查者一爲青浦縣商會所發之歌代電二爲青浦公民錢一蟹等所呈之麻代電其内容是否確實志堯遵卽分别函致青浦珠街閣商會及錢一蟹等詢其該歌代電是否商會所發該麻代電是否錢一蟹所發（去函抄附）頃據該商會等先後復函（一併抄錄）一其歌代電並非青浦縣正式成立之珠街閣商會所發而實爲非法組織業經官廳令行取銷之青浦縣商會所發其麻代電雖係錢一蟹所發（錢一蟹以外之人尚未查明）而其對於最重之長途電車變相一點組設計畫舍近圖遠去簡就繁實授人以可疑之點鄙人等百索不得其解何得不作此想是長途電車一語即錢一蟹亦自認爲可疑之點而爲設想之詞其非事實更屬顯然是歌代電實係託名商會麻代電亦係理想空言一經詢明其虚實巳不足辯至滬青汽車公司一事確由志堯等發起其緣起簡章以及開會討論情形詳載新青浦報另附印品三紙希乞察核轉呈志堯等以兹事體大一再到青邀集地方公正紳商學各界在邑廟公園將路綫地價農田等事互相討論詳究得失抉擇利病並擬有呈松滬護軍使以兵代工節省費用之議現尚在籌備計畫中但事關地方公共利益須候籌畫妥善再行呈請官廳立案决無貿然從事之理奉查前因理合將函詢各節及發起討論情形據實答覆卽乞轉覆上海縣縣長轉詳無任公感等情並附抄函及滬青汽車公司章程等件計三紙奉函前因合就該商呈覆情形並檢同來件備函轉陳但事關滬青兩縣地方公益應如何核示之處希乞貴公署察核轉呈施行至紉公便 
[各輪船之行踪]  
　　英國輪船公司經理英印公司之搭卡達號巳於昨日（五日）上午八時半離香港大約八日（星期六）下午抵申茄令達號五月一日離孟買大約十九日抵香港 
　　太平洋公司之乞段卜號開自倫敦大約六日離香港來申尼陸號開自倫敦大約十日晨離新加坡經香港來申 
[周兆瑞接任楚謙艦長]  
　　海軍部前以烟臺海軍學校校長鄭聰傳因病辭職所有該校校長職務令委楚謙軍艦艦長佘振興前往代理所遺楚謙艦長員缺令飭海軍總司令遴員補充當經藍總司令查有本署參謀周兆瑞堪以升補開具履歷呈請海軍部核奪已奉部令照准藍總司令當即轉行該員遵照周參謀奉令後已於日前到艦接事並將接事日期呈報司令公署轉報海軍部備案 
[米價逐日增漲]  
　　米價繼漲增高頻頻不已絕無回落之望昨日南北市到船南市略少北市尚多惟因銷路甚廣且有日商大批購辦故高機秈米飛升至每石九元九角南帮廠機梗漲至九元四角五分即白粳打包雖暫時停止而預期抛售未解之出口貨爲數尚不少倘天時不暖加以隂雨恐十元即在指日間矣 
[桑葉已有市價]  
　　本邑西鄉徐家滙龍華法華一帶近年以來植桑育蠶之家日見繁多現在時屆立夏各鄉户人家已在蠶忙桑葉之價尚稱平穩龍華前日開盤每擔洋二元徐家匯等處亦在朝晚間開盤惟天時太凉與蠶桑均不相宜恐受影響云 
[全國工商協會選舉會預紀]  
　　中華全國工商協會定於陽曆五月九日下午二時在北京路十六號該會所開全體選舉大會業已遍發通啓及選舉票選舉傳單等件凡有選舉權者於九日之前將票塡就封固送於該會會所届時當衆發佈 
[虹口商界聯合會合租會所]  
　　天潼·福德·四川·崇明·四路聯合會昨日下午一時開交誼會公推張鱣堂主席報告四路聯合會合租事務所經過情形業經雙方職員接洽妥當并說明合租會所種種利益之理由一則四路職員能常時歡叙一堂聯絡感情如遇商業公益一切重要事情可開四路聯席會議公同一致二則雙方可以減省無數開銷費用將所省之費移辦公益之用旣有如此之益雙方職員樂於合併各無異議擇定夏曆三月二十二日起合租會所於東武昌路（三百零一）（三百零二）兩號廣亨昌樓上是日再合開四路事務所成立會所有義務夜校亦爲合併一俟手續完竣卽行開學議畢茶點而散 
[浙江路商界聯合會開會紀]  
　　前日（四日）下午六句鐘南北浙江路商界聯合會開第二十二次職員常會全體職員先後蒞會公推蔣榮夫會長主席徐葵生紀錄摇鈴開會後（一）議印花税事上海總商會巳陳請當道緩辦本會應有表示公决要求緩辦（二）本路烟兌兩業負擔愈重生利愈難宜籌互相勉勵之方公决由會分别函告牌價不得參差致損名譽（三）學校成立一月擬開成立會以資觀感公决訂五月九日舉行（四）學校開辦費巳將百元由舊冬墊欵職員丁靜波提議諸同志共墊五十五元移作貼補義校開辦費用公决贊成（五）西教員三人中教員兩人均熱心義務巳滿一月公决酌送車資聊伸敬仰（六）時將夏令醫藥均關緊要公决先辦時藥一二種用本會出名仿單（七）孫鏡湖總幹事長報告百老滙路成立甫兩月昨開各路交誼會欵待有條義校盡善提議數項皆熱心公益應請總聯合會答覆云云報告畢鐘鳴九下摇鈴散會 
[米商控訴米董案之和解]  
　　米商南帮公所董事嚴少泉於本年正月間被内地米行陳劍冲投地方審檢廳起訴謂嚴有侵蝕溺職等情涉訟以來業已數月嚴董因此心灰屢次辭職訟案亦久懸不結兹經某銀行行長出爲排解於前日假南帮公所邀同雙方開談話會業巳疏通預備投逓申請書和解了結矣 
[水警擬設養病所]  
　　江蘇水警第二廳趙廳長日前通令所轄各區長文云照得水警以艦爲家一經患病不特同船者易受傳染且患病者實有諸多艱苦之處若不設立養病所實無以示體卹而重生命惟此項養病院須有經常的欵方能各沾實惠事能久長而本廳公欵支絀無可抽提本廳再四籌維惟有由各長官按薪捐廉相助在各隊各艦駐紥地方設立水巡養病所一處諸事均宜儉節以期久遠兹特暫訂辦法大綱十三條隨文抄發各該區長隊艦長等對於此項大綱是否可行有無别項意見着於文到日後籌議具復俾可集思廣益採取衆長除分行外合亟抄粘辦法令仰該區長卽便遵照籌議具復以憑核辦此令 
 
 

Page 15

 
 
附錄水警擬設養病所辦法第一條兹因本廳所屬各級長警散駐各鄉一經患病甚有無處延醫購藥並在船不便調治設或因公出差乏人照料或因薪餉未放無欵延醫購藥種種苦况特由本廳同人提倡設立水巡養病所以示體卹第二條養病所經費由本廳按月捐薪十分之一區長隊長艦長秘書科長督察長按月各捐薪餉百分之二科員督察員分隊長巡官管輪管砲文牘會計等同人按月各捐薪餉百分之一以資助之第三條撙節用費即能便利各級長警就近入所診治調養在各隊或巡艦辦公處附近各借廟宇會館或公産房屋一所作爲水警養病所第四條各隊或各艦水警如有染病者除有家屬者原可呈明請假回家診治外如無家屬者一經有病即可送入養病所俾資療治第五條養病所内一切事宜責成各本隊隊長或艦長輪流監督辦理之第六條掌理醫務事宜由隊長就隊署所在聘請内外科名醫一員擔任每月核給六元以内之夫馬費商請妥當報由廳長函聘第七條看護染病水警並照料醫藥由隊長即在本管水警内酌量事之繁簡調撥警士二名至四名輪流充任第八條所内應需病床十張木檯二張木凳八條燈盞茶壺茶杯以及藥灶炊灶等物開辦時呈由本廳發給一次平日遇有臨時不敷即由隊長酌量暫爲借用第九條所内應需伙食醫藥均由隊長隨時酌量支配墊付分月仍在該隊額餉扣除歸墊第十條所内灶油紙張炭木茶水一切用項消耗每隊每月以六元爲限由隊長截長補短支用倘有不足由本隊公費項下貼補第十一條所有醫官夫馬費並各隊每月應用之消耗費即在第二條捐助之欵作抵第十二條各隊捐欵應出隊長按月扣存如有不敷額數之欵由廳扣算補足第十三條此項辦法由本廳長核准施行 
[地方廳審理越獄犯二紀]  
　　漕河涇鎭江蘇第二監獄脱逃大批監犯經各機關先後拘獲逸犯四十名發送地方審檢廳本月四號曾將逸犯陳子庭等十名提案公開審理巳紀昨報昨日午後該廳周刑庭長會同堵陳兩推事官許檢察官等仍開第五庭續審徐丙更等十五逸犯據徐供年二十歳上海人前犯傷害致死案於八年分判决監禁五年收入該監義字九號劉文才供年三十六歳阜寗人前犯盜案於八年分判决監禁十五年收入禮字十六號戴天鴻供年三十二歳阜寗人前犯盜案於六年分判决監禁八年收入禮字十一號石洪亮供年二十九歳揚州人前犯略誘案於六年分判决監禁六年收入禮字十六號張恒甫供年二十五歳江隂人前犯略誘案於六年判决監禁五年收入信字十二號朱阿根供年二十五歳無錫人前犯略誘案於四年判决監禁七年收入信字五號張少棠供年三十七歳福建人前犯僞造案於八年判决監禁六年二個月收入義字十三號謝富貴供寗波人年二十歳前犯殺人案於六年分判决監禁六年收入信字十三號王湘生供年二十五歳吳縣人前犯殺人致死案於五年分判决無期徒刑收入信字十一號王桂生供年二十七歳通州人前犯略誘案於六年分判决監禁十二年收入義字九號李阿根供年三十二歳江西人前犯命案並在民國二年脱逃獲回奉判無期徒刑收入禮字十一號高紫生供年二十二歳安徽人前犯略誘案於六年分判决監禁八年十個月收入信字九號張德勝供年三十二歳安徽人前犯盜案於五年分判决監禁十年六個月收入義字十七號王德才（即陳小牛）供海州人前犯盜案於四年分判决監禁十三年五個月收入義字八號張銀寳供年三十一歳江寗人前犯傷害致死案於六年分判决監禁十年一個月收入義字十七號問官得供謂曰本年陽曆三月二十一號傍晚時爾等聚衆行兇脱逃出外甚至拒捕毆傷看守警士並擊斃該監第一科張科長等各節昨據獲回逸犯陳子庭等當庭自白今日爾等不必狡展應將所見所聞並若何謀合起事據實供明當據徐丙更等同供此次衆犯脱逃究屬何人發起民等實不知悉惟嗣後據稱爲宿振芳丁懷寳等起意其時民人等在獄中見大門並兩處非常門均大開衆犯咸望外奔跑此時電燈巳熄所以民人等亦隨之逃出餘不知悉許檢察官起而論告略謂該犯等聚衆反獄脱逃實犯刑律一百六十九條第二項後半段之罪應請公判又據選任義務律師出庭爲之辯護問官判將徐等各犯還押候再審餘犯判决辦理 
[定購廢鐵案之宣判]  
　　江蘇軍民兩長延律師在公共公廨呈控巳閉永茂公司股東武進人汪坤瑜違背承購價值銀元一百萬元之舊銅廢鐵合同請追損失一案上星期三審訊結果諭候展期七天再核巳記本報昨晨屆期關讞員會同美副領事丁瑞門氏升座第四民庭先由原告代表律師起稱原告所受損失前次曾邀人到堂證明數近三十萬元今又取得鐵商公會證明損失之信則受損二十九萬八千五百十二元當係實數該函呈察次由被告代表律師起稱被告財産祇有二千金早經存在公堂此外别無所有而存案之欵分潤者衆原告能否分得一份尚須容各債權人之律師評論但被告所犯係違背合同案旣非刑事無終身監禁之罪今在押巳一年有半敝律師要求准予敝當事人具結開釋原告之律師聞語起而反對駁詰一過要求將被告律師請求駁回問官核禀援筆諭曰原告律師證明損失實數二十九萬八千五百十二元應着被告如數償還並訂期下禮拜三知照各造律師來廨辯論存廨之欵如何支配再核 
[私設宰猪作之破獲]  
　　滬甯蘇三帮宰牲公作調查員唐錫鈞前日清晨在外倉橋北堍生大鮮肉莊内查獲所宰猪隻蓋有僞戳當即協同該處崗警將店主張永生連同起獲之證物猪隻解入一區一分駐所聲稱該猪隻實非由公作所宰係在平安街十六號門牌屋内陳阿福家内所購來皆屬病猪有碍衛生請爲提究詰之張稱此項猪隻係陳所兜售是否僞戳無從知悉等語王署員立即派警帶同張至該處屋内查提時陳巳聞風潛逃惟查明内中所有宰作爲偷宰瘟斃猪隻而設且遍懸已經宰剥之死猪肉甚夥遂將張帶回並陳明種切王署員得悉前情以陳私設宰作蓋用公作僞戳朦混售賣妨害衛生莫此爲尤當飭將張留候備文申解警廳司法科澈究 
[救濟婦孺會新屋落成禮預紀]  
　　中國救濟婦孺會定於夏曆三月二十一日開七週年大會巳誌昨報兹悉該會添建之新院舍及附設恤老院院舍均巳落成即擇於大會日期之上午舉行新屋落成禮及恤老院成立禮昨巳印發通函請各界屆時前往參觀矣 
[青年會之球戰]  
　　昨晚八時美國女學學生與該校出校生在青年會比賽籃球兩方均極勇猛結果爲五十六比十一美國學生勝九時青年會與清心學校比賽棍球均極敏捷率以五十一對廿五青年會勝 
[上海學生聯合會出版科臨時會記事]  
　　五月五日上海學生聯合會出版科開臨時會議主任江億平因病未到公推陶鳳威爲臨時主席當即報告總編輯兼書記夏芬佩因事辭職應另選當投票選舉黄維榮以多數當選爲總編輯另推孫錫麒爲書記又議通俗叢刊售價不敷成本增價又恐難以普及故擬自下期起减少頁數以節經費對於通俗叢刊之投稿應注重改造社會及灌輸科學知識第五期投稿以本月十日截止本星期六下午三時仍開常會討論一切云 
[女青年會之聖經研究會]  
　　女青年會自陽曆五月八日星期六起至五月十四日星期五止舉行春季聖經研究聯合會今將其課程錄下總題「基督教的領袖」星期六四時半報名「交際會」五時半聚餐星期日三時十五分「教會與社會」鄔柏年四時十五分「基督教與國家」徐季龍自五月十日星期一至五月十四日星期五每日開會時間與課程如下二時十五分至三時十五分「聖經班」題目「領袖」（除初級班）尼希米爲人類之領袖初級班少女班普通班（以上三班用上海話（官話班廣東話班三時十五分至四時十分討論時間「教會爲發展基督教領袖之機關」凡關於教會服務之問題及方法擬於此時間内共同討論之擬題如婦女會集兒童與教會少女修養團教會與非基督徒四時十分至四時四十五分休息及茶點四時四十五分至五時半演講時間「天國爲基督教領袖之目的」研究天國及天國人民之權利與責任報名費不論讀全科或一部份一律收洋四角凡與會者不論讀全科或一部份均須準時到會並又不得間斷會中陳列各書可以隨意選購凡與會者第一日即須到會 
[西商春季賽馬三紀]  
　　昨爲旅滬西商春賽之第三天與賽西人仍於上午十一時整轡咸集於泥城外跑馬廳比賽雖旋即天雨而依然馳騁至暮始畢共十一次得標者如次第一次十一馬西人小白來代祥茂洋行黄衣帽青馬勝第二次九馬西人利達代麥邊洋行黄衣黑帽黑馬勝第三次八馬西人海爾代瑞記洋行藍衣帽白馬勝第四次十三馬西人海爾代瑞記洋行藍衣帽白馬勝第五次十七馬西人雪理浦湖色衣帽灰馬勝第六次十一馬西人海爾代西人拍刺藍衣白帽白馬勝第七次八馬沙遜洋行西人土延紅衣帽白馬勝第八次十二馬西人海爾綠衣白帽黄馬勝第九次十三馬西人小白來代祥茂洋行跑香賓紅衣黑帽灰馬勝第十次九馬西人利達醬色衣帽白馬勝第十一次八馬西人野漢代沙遜洋行西人土延藍衣黑帽黑馬勝聞跳浜已定本禮拜六舉行届時再誌 
　　又聞昨日跑香賓第一爲三千八百八十一號馬名白登第二爲一萬三千三百六十七號馬名奥比爾第三爲六千八百八十六號馬名哇蘭京云 
[南京督署兵輪分批修理]  
　　南京督軍公署之巡查差遣兵輪九艘又躉船一艘均因多年未經修理汽鍋機器損壞現由李督軍委員勘明准予一律興修業經令飭滬南華興機器廠承修惟巡查兵輪應分三次興修此項第一批應修者爲江安江順紀新等三兵輪另有躉船一艘頭批内一併飭修期限舊曆五月終竣工故於前日由寗駛滬以便先行動工尚有澄波等之兵輪應歸第二批内修理其追雲等三兵輪應歸第三批内興修每批均以一個月爲限必須告竣云 
[河南副劵第四期開奬紀]  
　　昨日爲第四期河南救濟有奬副劵開奬之期仍在滬南久大碼頭利濟公司原址舉行自午前九時至下午兩時止所有開出五大奬號碼及經銷各票號如下頭奬第一萬一千八百三十九號（杭州和記公司經銷）二奬一萬四千八百六十二號（本埠老通源經銷）三奬三萬八千七百五十號（漢口分局經銷）四奬一萬八千三百四十四號（杭州和記公司經銷）又三萬五千二百七十五號（杭州和記公司經銷）又三萬五千三百九十五號（本埠大有利經銷）五奬九千五百五十三號（本埠大利元經銷）又二萬六千六百五十九號（本埠善中經銷）又三萬三千二百三十五號（本埠大利元經銷） 
[瘋學生改送棲流所]  
　　前北四川路青華學校學生廣東人李仁裕因勞働界於一號假北四川路精武體育會操場開紀念大會爲捕房阻止憤鬱莫仲致成瘋疾遂於次日演出手執菜刀闖入滙山捕房詰問阻止開會理由欲砍捕頭腦袋之事經捕拘解公共公廨問官念其神經旣亂舉動自乖從寬免究函送廣肇公所轉交其親戚領回管束等情已見報端兹悉李生送往該公所後出語仍無倫次所黄某君復於前日退回捕房故昨晨又將其解廨由捕頭凌處西探目柏生華探楊阿泉相繼上堂禀明該所退回是以送案請示當經張襄讞商之英包副領事判李仁裕改送棲流所暫留候醫愈病症再核 
[又一瘋子送棲流所]  
　　徐州人楊開元於本月三號突從威賽路十四號洋房後門入内窺探經屋中西人瞥見疑係行竊鳴捕拘解公共公廨諭令收押查明再訊在案兹由捕房查明該被告並非行竊實係瘋子昨晨傳同原告西人將被告復解至廨稟經中西官命楊開元函送棲流所醫治 
[請求離婚案候再續訊]  
　　虹口文監師路二千零七十三四號門牌某店主戴德榮在公共公廨呈控繼室翁氏行兇毆傷請求離婚而翁氏亦反訴其夫不還值洋一千七百餘元妝奩迭次由廨集訊已紀本報昨晨又由陸襄讞會同美約副領事升座第三公堂續審即由被告代表律師起述數語後向其當事人翁氏詰據供稱原籍寗波自民國三年嫁與戴爲繼室後因見夫與其寡嫂有私即白晝亦共眠一榻同食鴉片屢次規勸反被毆打去年七月初九我懷孕三月亦係被毆墮胎丈夫所納之妾係一寗波寡婦進門隨帶三歳男孩一口意欲將其作爲正室而其嫂亦唆使丈夫與我離婚故遂被控我現又懷有七個月身孕自從堂諭本案未結不得再至夫家我即住在母家從未去過但丈夫却將所娶寗波寡婦移住我之房内等語並由原告之律師向該氏盤駁一過時巳近午問官諭候續訊 
[假設字號騙貨之訟案]  
　　吳雲生前在法租界金利源碼頭金源坊内租賃鼎源糖號主曾少坡之房屋假設鴻源字號爲由先後誑騙協順祥同成協記愛國皂廠洽記同泰通和永泰等各户之貨物於上月三十號棄號逃逸現經各債權人得悉報告法捕房昨日將各原告傳至法公堂先據各原告投訴被騙情形並稱查得吳所有號内之生財等物均向鼎源糖號主曾少坡租下顯見情節可疑應請堂上查究又據原告通和廠稱商人共被騙去呢布八十二疋現今查有四十疋銷售與新閘橋地方請求移提發還鼎源糖號主曾少坡延巴和律師代表稱被告吳雲生尚欠曾少坡之租資亦請堂上附追等語中西讞員會判鼎源號是否有關俟檢察處查明核奪原告通和廠之貨物准予移提發還再候緝拿吳雲生到案究辦 
[黄少卿准予自由]  
　　高露玲律師昨晨投公共公廨第一刑庭譯稱有皖人黄少卿於西曆一千九百零五年十一月三號被其妾吳氏控告欺騙等情當經堂上訊判押西牢四月期滿遞回原籍迄已十五年向在安徽蕪湖等處爲烟葉生意近欲來滬營業特延敝律師到堂請求准其恢復自由安分營業云云中西官核供判將前判撤銷准予自由 
[串拐婢女各押半年]  
　　謝蘭亭陳阿大串拐滬西哈同路顧姓家十五歳婢女秋蘭領至法租界菜市街金陳氏家圖賣被控捕房由探將謝陳兩人與女一併拘獲解送公共公堂分别拘留在案昨晨由廨提訊據金陳氏投案證明秋蘭由謝陳兩人領來圖賣見其來歷不明當即拒絕等語並據秋蘭供明謝等將其串拐情形訊之謝陳兩人供詞含混又據顧姓之代表律師許理請將秋蘭領回懲辦拐匪而濟良所西女士投訴顧姓將女凌虐反對准顧領回中西官核供會判謝陳串拐屬實著各押西牢半年秋蘭准交其主領回 
[携帶煙膏罰四十元]  
　　法租界小東門捕房某號華捕日前在碼頭上站崗查見孫光行身藏銅匣烟膏六盒當將孫拘獲抄出烟膏帶入捕房昨日解送法公堂請究先據捕頭上堂稟明前情並將烟膏呈鑒詰之孫光行稱實係住居大自鳴鐘之金某托民人代帶來申自知犯法以後不敢再犯求宥中西官判孫罰洋四十元充公烟膏銷毁 
[私賣鴉片之科罰]  
　　水木作小包作頭浦東人陳芝亭在虹口華特路八十六號屋内私售燈吃洋烟前日被該管捕房華探楊阿泉張林泰梁寳森查悉稟明捕頭派十六號西探亨裕林協往將陳並烟客曹阿虎張毛毛徐榮生陳永春連同烟具帶回收押昨解公共公廨請究經中西官訊悉陳芝亭前曾犯過烟案訊辦尚敢違章科罰洋一百元充公無力改押西牢三月曹等四人着各罰洋三元無力各收押三天烟具銷燬 
[東新橋街火警]  
　　法租界東新橋街一百號九十八號之大有槽坊於昨晨八點餘時後樓不戒於火烟火四射當爲嘹望臺查見鳴鐘告警由各救火會會員立驅皮帶車馳往救熄帶燬貼鄰一百零二號之後樓計焚去樓面兩間嗣後捕房查得該槽坊保有火險故飭包探宋阿新前往將該坊主及夥友一併帶入捕房聽候查明起火情形再行核奪 
[失火即熄]  
　　昨日下午三時許文監師路夀康里二弄一千八百二十九號門牌居人甘姓家因煮午膳不愼遺火稻草頓時濃烟四布幾兆焚如幸該處距離新署及滙司捕房甚近由公廨代理捕頭梟率同寫字西人及包探施金生等將本廨皮帶車拖至該處竭力施救即行撲滅並未冒穿屋頂祗焚去稻草一堆 
[汽車傷人兩則]  
　　昨晚八時許有某號汽車駛經公共租界卡德路撞倒紹興人李長夫跌傷頭部甚重昏暈不省人事由新閘捕房一百二十三號華捕到來抄錄汽車號數另雇車送李長大投醫院醫治一面歸報捕頭候核又昨晚九時許有江隂人王柏傳行經南京路浙江路口被某號汽車撞倒受傷當經老閘捕房四百四十一號華捕前來雇車送入醫院醫治一面將該汽車號數抄錄呈報捕頭請究 
[禁售冒牌嗬囒水]  
　　英商屈臣氏藥房昨晨延代表律師投公共公廨第一刑庭譯稱屈臣氏藥房在香港開設總行上海設有分行且在香港註册所製獅麟塔牌之嗬囒水兹經書記員西人泰郎脱於本月三號在天潼路三百九十八號北四川路一百三十四號兩處店内查見均有出售前項冒牌汽水言至此將仿樣汽水瓶兩種呈案並稱該兩店係郭惟一開設應請給諭禁售云云兪襄讞核供商之英卓副領事判准照律師請求給諭禁止出售 
[阻止封屋押三月]  
　　靜安寺捕房二十五號西探指控住居徐家滙路在英美電車公司售票人呂光明阻止發封房屋妨碍職務等情昨晨由捕將呂拘解公堂即據該西捕上堂訴明前情據呂供房租係二房主積欠被大房主控請發封我實並未阻止求察中西官核供以呂不應阻止辦公判押西牢三月示儆 
[欠債照數判償]  
　　印度人不郎五生在公共公廨呈訴奚金福華根香華王氏借洋八十元又印人夏國齋密生控吉永年不還借洋三十元兩案昨晨均經公堂傳案分别訊明判被告等照數還洋如違未便 
[搶攫西人衣包]  
　　蘇州人吳興寳近因失業無聊流入匪伍昨在虹口吳淞路見某西人携帶包囊雇乘黄包車行經該處突然上前將該西人之衣包一個搶取逃逸該西人與黄包車夫大聲喊捕由探譚鳳池與五百四十九號華捕聞警趕至帮同攔獲將人贓帶入捕房稟明捕頭押候解廨訊究 
[竊衣飾押三月]  
　　寗波人錢阿德於上月十號竊取虹口武昌路十四號門牌婦人許秀珍家價值一千二百元之鑽戒三隻金練一條皮衣兩件逃回原籍經事主報捕派探譚鳳池前往將錢移提至公共公廨訊押候吊贓究辦在案昨晨該探吊齊原贓傳同失主將被告解請中西官訊實判押西牢三月贓交原告領去 
[交涉公署之批示]  
　　交涉公署前據泰縣教民常緯武等請求給示保護延聘華收師的設福音堂並懇轉諭泰縣知事一體保護楊交涉員業已揭出批示如下呈悉華牧師爲西牧師所聘請去留問題應聽西牧師王持官廳未便過問該處福音會堂西牧師安德生旣主張停辦華牧師胡約翰當然不能繼續就職乃爾等貿易挽留未得西牧師之允許此種舉動已有不合所請給示保護一節尤屬無此辦法礙難准行仰即遵照此批 
[道署批示照錄]  
　　崇明縣公民丁友三呈請令行緝捕務獲正犯以肅法紀而安閭閻由呈悉查此案前據該民來道呈訴迭經轉令崇明縣知事飭警嚴緝案内贓賊務獲究報在案據呈前情仰崇明縣知事迅即查明確情分别拘究一面飭警嚴緝案内贓賊務獲究報毋稍疏延 
[煙酒事務分局批詞兩則]  
　　江蘇第二區烟酒事務分局局長劉際仕昨發出批詞二則如下（其一）内外沙酒商陸義泰等請舉支棧經理由呈悉查該處支棧經理尚未據分棧選定呈報所稱添設協理查與定章不符應候支棧另組成立後應否變通再行核奪仰即知照 
　　（其二）各界代表施滋培公舉梅志成爲支棧經理請賜核准由呈悉查此案前據酒商長豐泰等呈請舉程德義爲支棧經理業經本局長訓令第一分棧查明具復並分别指令在案據呈前情姑候飭令第一分棧併案核辦可也仰即知照 
[淞滬警察廳批示三則]  
　　商民藍輔臣呈爲刨棺剥屍墳丁庇匪知情虚報由呈及粘據均閱悉查匪徒刨棺竊衣殘忍性成殊爲法律所不貸該看墳人莊阿六莊桂林於事發後匿而不報係屬職務有疎該商等指爲庇匪知情似未足以昭折服應再詳細查察如果確切有據則案已涉於刑事可即逕赴法庭訴請嚴懲除准予令行該管區隊跴緝匪犯解究外仰即知照 
　　商民唐正發訴王叔英誘拐良女席捲逃逸由呈悉查爾妹彩林捲物私逃旣據偵知爲南滙縣人王叔英誘藏自應設法追尋以憑訊明法辦准即隨時自行偵查報警拘究可也 
　　商民黄志高呈爲認獲竊贓勒索賠償山呈悉查該民被竊當票業經查明票内衣服爲周炳卿贖取從嚴格追究當然應向周炳唧查問來歷今周炳卿不知自己涉於嫌疑地步而輙勒索酬勞至七十元之多荒謬無知情殊可恨准郎飭傳訊究可也 
[誌謝]  
　　昨承商務書館贈第十一卷四號小說月報一册又銀行週報社贈第一百四十六號銀行週報兩册書此併謝 
來件 
[商人提薪儲蓄之商榷張黎青]  
　　滬上爲商業繁盛之區亦奢華最著之地商於滬者蠅頭所入仰事俯蓄而外每易供無形之消耗要非故事虚糜即儉樸者亦難稍留餘地此無他習尚所趨事所難免致有用之金錢每耗於不知不覺之中於此欲籌救濟之方非提倡儲蓄不爲功然徒倡言儲蓄之益而無引起儲蓄之方法亦空言而無補求其簡單易行能收實效者莫若商店提薪儲蓄之一法滬上店舖林立各業各行爲店夥者或領月薪或支年薪其所入之豐嗇不同而能自行提出一部分投諸儲蓄機關者實不可得儲蓄思想之未充固爲最大原因而處此銷金窟中受各種之消耗而不自知者亦居大多數嗟我商人終歳勤勞以汗血之資供揮霍之用不亦大可哀耶查提薪儲蓄之實行國外無論矣即我國亦不自今日始都中及各埠各銀行以章程規定行友必須提薪十分之一儲存本行者甚多行之已久相習成風近來凡新立銀行與公司仿行者亦已數見不鮮蓋按月提薪爲數雖屬至微而閱數年後所積已有可觀吾人處世風日下之時能不隨波逐流任情揮霍以節儉自礪固不僅裨益一己而家庭瞻養之責得頼賴以豐裕社會奢靡之風得藉以挽救一舉兩得其成效不亦偉哉是故爲店主者欲求店夥之謹守業務杜絕虧挪不可不提倡儲蓄爲店夥者欲求職業穩固生計日裕不可不自謀儲蓄小之一店一身得收相互之益大之商界全局漸臻殷實之域然則提薪儲蓄之辦法誠爲商人唯一之要圖急宜從事進行不可須臾緩也兹擬草章如左（一）提薪儲蓄以勸導商人崇尚節儉爲宗旨（二）儲蓄額暫定薪水百分之五如欲增加或酌減者聽便（三）凡發月薪者按月提存發年薪者按年提存（四）存欵機關指定某某銀行（五）各店發薪日將存儲總數扣足開列名單送入銀行山銀行發給存摺爲憑（六）各氏每月或每年指定日期發給薪水時可預先通知銀行派人收欵發摺（七）提薪儲蓄利息得商允指定銀行比較儲蓄定章增加半釐以資鼓勵（八）各店友於限定數目外另欲存儲者可即携帶原摺送銀行收存利息與提薪儲蓄同（九）提取存欵時或憑個人存摺或附商店圖章可預向銀行接洽支欵 
來函 
[陳家鼐來函]  
　　閱貴報今日本埠新聞有盧護軍使致國務院篠電列入鄙名殊不可解頃已致緘盧使請其更正兹將原稿奉上即乞察登來緘欄内爲叩弟陳家鼐謹啓五月五日 
　　附致盧使函子嘉使節大鑒本月五日申報載國務院通電開准盧護軍使電稱據探報全國各界聯合會全國學生聯合會全國工界協進會工界志成會船棧工界聯合會華工同人會代表夏奇峯陳家鼐明德姚作賓等因俄國勞農政府致我國通牒内有願將中東鐵路及以前在中國所得之一切權利並庚子賠欵一並歸還之語於本月十一日下午在法界永樂里開會討論徵求同意等語查四月十一日永樂里有無開會之事家鼐並未到會不得而知且家鼐與電中所列各會並無關係亦未爲其代表探報忽列鄙名在内未免有意誣陷特此聲明即希更正此頌台安陳家鼐謹啓五月五日 
[學生聯合會總會來函]  
　　頃在報端見盧永祥何豐林聯名致北庭電將當日事實一筆抹煞且敝會因經費支絀之故所有日刊自去秋停辦後迄未繼續發行此固世所共見共聞者詎盧何等稱學生聯合會總會日刊主張無政府主義云云深恐外界有所誤會特爲聲明如右中華民國學生聯合會總會文牘處啓 
[益興水險公司來函]  
　　謹啓者閱本月十一日貴報本埠新聞欄内載豆船失事一則有貨客周某因向内地保險公司保有水險欲索賠償公司則以行駛不愼以及貨品不能自己遮護致遭損失均背規訂章程不允賠償以致爭詞各執尚難解决云云閱之不勝詫異查馬金生船並不向敝公司投保此項貨物且内河保險祗有敝公司獨家凡遇貨船失事得報後調查確實照章賠償無留難爭執此次馬船失事係訪聞之誤事關名譽不得不函請更正務乞貴報登入來函門内以釋羣疑而重名譽不勝感感英商益興水險公司啟五月五日 
雜評二 
[粤滬舊議員（訥）]  
　　中國人於無可如何時恒有所謂勢成騎虎之一境旣處於萬難自全之地位惟有有進無退之一法前途利害均非所計此卽騎虎之說也今日舊國會議員亦陷入此一境矣留粤之議員舉國會議長選軍府總裁在滬之議員議國會遷滇否認軍府存在兩方遥遥相對均有無可如何不得不進之勢且於事之成敗若何皆有所不暇顧嗚呼今日之情勢固已如是矣然試問當日之躍上虎背者咎將誰屬耶世有是非必有不能逃其責者矣 
 
 

Page 16

 
 
   
 
 

Page 17

 
 
   
 
 

Page 18

 
 
自由談 
閒話 
[立夏節之新感想] [  楓隱]  
　　落紅成陣曉鏡難挽韶光新綠成隂小院又逢炎序此何日乎非民國九年夏曆之立夏節乎雖然年年有此立夏節而吾人獨對今年之立夏節若有不勝其感想者豈不以時至今日國危矣事急矣内政外交無一足以滿人之意不得不令人觸景生悲乎是以立夏節有秤人之俗則歎政府之施行庶事未能如五霍六燕盡得平均立夏節有李會之開則痛和議之擾攘經年幾等於馬嘴牛頭難言統一而且立夏節家家啖蠶豆羹則驚心於豆剖瓜分之慘即在目前立夏節人人皆嘗新麥飯則太息於黍油麥秀之歌行將再見不特此也吾嘗讀易通卦驗知立夏風名爲清明風然而今日之官僚廉者少而貪者多何處有清明之象吾又讀退齋雅聞知立夏雨號稱隔轍雨然而今日之民情通者一而壅者百安往非隔膜之形且也吾讀元池說林知立夏有飮駐色酒者然而今日之和會則固難飮合驩酒矣吾讀陸機要覽知立夏有服壬癸符元冰九者然而今日之國民則固莫覔辟兵符難吃安心丸矣嗚呼廚開櫻筍旣傷心於青島櫻花徒供外人行樂宴啓葡萄（見景龍文館記）復致慨於滿途荆棘難生天國葡萄（見新約）我政府乎我同胞乎何爲而使今歳之立夏節呈如此之現象乎倘如天之福際今歳立夏節而覩此慘雨凄風之狀者至明歳立夏節而忽呈光天化日之觀則我將吮霜毫磨麝墨改今歳立夏節新感想之論調更製明歳立夏節之新頌詞矣予日望之 
筆剳 
[投荒記（下）] [  鴛雞]  
　　吾曰然則可矣君今夕之來初非見商竟訣耳或欲以寳眷見託歟曰然然吾曰吾力雖棉而與君家隣邇或足慰君之遠念自夜談後半月内吾佐其料理行裝行時吾與其母及妻送至海上平生母子在旅館中告我慧若實巳有娠自後就醫各事必需吾導登船正在夜中平生待母睡後始至埠而吾與慧若送焉吾男子當此送行亦灑涙慧若微涙如吾掩巾不欲爲平生及吾所見彼此揚巾而别吾自路燈中視其面面似凝霜非慘切而酷冷逾平日次日吾送彼姑媳還鄉姑告吾曰吾媳　不悲蓋不欲震及懷婗而重吾憂耳自是吾友日必有三四書至匯金悉由吾轉零星記其書語云此間終年多雨弟樓居如鎖天然之牢中此正天之佑我使異地無聊心不外騖吾囚味至樂爲母妻求幸福寗不樂哉又云弟投荒萬里心所甘者但一閉目卽見故鄉景物無以自排然眞欲見之又俟何日耶又云中秋夕天晴舉頭得見滿月吾想吾家人及君必有眼芒上射日端是吾人雖暌數千里眼方集一的也又云聞吾子已誕而吾未而思之一哭吾功未成徒增一累無謂甚矣然小兒者不可思議之物實分吾身之泌留諸故土足下見吾子如見故人矣足下厚愛將來如何爲報吾每得書必示慧若且讀而告其老母慧若凛然若非思婦老母則窮詢菲列濵之風土若欲身入其子所寄之影片中三年後吾友積二千金而歸歸時如大將班師絕域入國門而奏凱歌吾挈其家人至滬往迎一如送别時而嬌愛之稚子爲前次所無者夫婦相見夕平生如當洞房更檢其所入簿籍以悦慧若慧若之嚴冷初未因鈔金而驟歛但曰君殆誤會吾性苦苦求金耗吾閨房三年之樂矣幸年未暮耳平生一震是眞出於意料之外者乃愕而不語其嬌兒牽母衣曰此爸爸耶非阿嬷告我在外國者耶然則有外國奇怪之食物啖我乎 
劇談 
[梅訊（二十二）] [  春醪]  
　　香南雅集圖已付裝池題詞之最先者况　笙詞宗成清平樂二十一闋哀感頑豔可與梅花百咏並傳也兹錄之 
　　庚申春暮畹華重來滬濱叔雍公子賦清平樂贈之余亦繼聲得廿一解即以題香南雅集圖博吾畹華一粲 
　　彩雲吹墜人在妍風裏海色潮聲都嫌媚天若有情須醉低頭取看羣芳阿誰占斷韶光今古人天哀怨付他一曲鶯吭 
　　玉容依舊便抵江山秀不信相思從别後看取涙痕襟袖每依北斗闌干京華望極千山更爲梅花作賦人生能幾朱顔 
　　鳳樓十二那是銷魂地容易相逢輕别去彈指二年前事鬢絲幾换吳霜蘭成詞賦凄凉不知者回携手花前子細端相 
　　戊午四月晤畹華於都門 
　　一聲檀板省識春風面分付梁塵飛莫倦不是尋常歌管五雲依約仙蓬夢中能幾相逢何况者回非夢舞茵委地嬌紅 
　　天然名貴家世神仙尉倚竹無言堪絕世何况歌珠舞翠羅浮香夢苕苕縞衣無限丰標寫我烏絲百幅當它翠羽啾嘈 
　　國香服媚苕玉鐫名字笑問芝蘭佳子弟畢竟預人何事天涯悵觸絲簧楚騷身世悲涼珍重西風紉佩要他知我情芳 
　　絃繁管急大徧霓裳徹此際微聞蘭氣息萬藾一時俱寂坐中詞客狂顚生平不受人憐仿佛傾城一顧却教感徹人天 
　　散花天女仙袂飄飄舉最是動人腸斷處貼地蓮花曼舞茶烟禪楊蕭然三生悵望譬天我亦維　　也花　不到愁邊 
　　新妝宜面掌上身如燕道是遏雲歌宛轉雲也爲伊留戀劇憐天上人間總然弱水蓬山長伴蓮花　娜願爲白玉蓮環 
　　畹華佩白玉連環 
　　惜花心事試問花知未斷井穨垣隨處是愁絕嫣紅姹紫莫嫌老圍花寒前生儻是朝顔消得月中霜裏幾回芳意深憐 
　　畹華愛牽牛花手種多異品 
新聞拾遺 
　　德人棄武務農當歐戰劇烈時德人遍地設防令人興遍地荆棘之感近日德人乃將戰爭聲中各地所設之障礙物一律撤除無用之炮車則裝置機器改爲斫伐巨樹之用旣可得多數之木材而巨樹旣除將地墾關後更可作爲種植場矣 
　　賊倒是名醫揚州西門七里鎭有陳姓子得痿疾四肢不仁二足尤疲弱不能起立家貧親殁爲該鎭之國民小學司閽者昨夜有賊至該校竊物陳大聲疾呼奮身一躍宿恙頓除由是步履如常人一時鬨動全城傳爲奇事云[  馬嘶]  
　　妻如何賣笑揚州瘦西湖船户謝某向往來蘇滬間生涯頗發達近染芙蓉癖生計困難甚至衣食不給妻某氏年正少艾婀娜多姿謝乃異想天開令伊操賣笑賤業妻初不肯經其屈膝苦求始許之近日凡有雇其船者婦必至艙内相陪未幾艷名藉甚幾欲與該湖名游船爭利而謝某則儼如龜奴一般近爲岳家得悉將起重大交涉云[  影]  
　　和尚嚇退警察西門内昨來一僧口宣佛號沿途向店舖乞錢不償其欲不去有崗警見而干涉僧卽脱去衣服打拳數通拳法敏捷觀者咋舌每一通畢且加以解釋自謂係少林的派警知其非易與者始微笑而去僧則神色自若云[  醉痴生]  
　　請自嗅其臭黄包車夫某甲昨晚拉車至南市郎家橋堍停車路旁在左近小弄内遺厠忽爲某崗警巡見以其妨碍衛生必欲送區究罰某甲即向哀求經該警罰令跪在當地令自嗅其臭俾知警戒某甲無奈祗得如命然大有侷促羞慚之狀旁觀者無不謂該警之處置得宜云[  周劉]  
短篇小說 
[諷世小說捕鼠機（十八）（二）] [  宋春訪春懷玉女士合譯]  
　　造麥喊道「安内斯那是你麽不要上來不要上來這是與你生命攸關的你若不去立刻要死......你現在來是狠危險的快些出了這屋子如不然你的命就要難保了」 
　　衆人「不要進來不要進來快去罷這裏没有什麽好處」 
（三） 
　　魯盤斯上樓的時候恍然若有所失問道「不要上來快出去這是誰說的挨梅究竟爲什麽緣故」（他說這些話時已上了樓梯見書室内剛伯培爾面孔失色兩手揷入腰袋立在那書室的當中因問道）惠立斯你也在這裏麽你做什麽這是一會什麽事（他見了衆位夫人驚惶失措互相衛護就料定了一半問道）「什麽呀這是......這是不是......鼠子呀挨梅挨梅你如何忍心讓我進來呀我决不能寬恕你的我當初祇知道是有人在此殺人呢呀你爲何不早告訴我這是一個鼠子（他立在風琴踏脚凳上用一手攀住風琴上面的板） 
　　剛伯培爾「安内斯現在看看這裏......」 
　　魯盤斯「住了惠立斯不要同我說什麽你是毫無心肝的人......你爲什麽讓我進來惠立斯我狠怪你假使有一點兄妹的情分你就應該......呀完了我知道你必將此事去告訴衆人取笑我們呢我想你這回子行事是與你上回子在議院裏那篇不通的演說是一樣的同你一般要好的朋友都傷了感情（魯盤斯略不注意把手一推這踏脚凳就傾側起來喊道）咿......呀挨梅你如何有這種古式的傢具這種地方也不配有這種東西只好擱在寄宿所裏面的」（注寄宿所西語爲ＢodrdingHouse其中陳設之傢具非俗不可耐即破壞不堪） 
長篇小說 
[社會小說衆醉獨醒（三二）] [  瞻廬]  
　　第七回訪舊友試嘗碧螺茗聞妙香靜證木犀禪 
　　小哥掄着三個指頭兒道提起這事早已隔着三年有零了記得那一年的正月裏我在無錫靠着小販混飯吃尚没交得好運無意中碰見一個婦人正在那裏打聽你的下落是我一時嘴快開口見喉嚨竟把你的住址告訴了他這婦人說是你的妻子千里迢遥專來尋你他又央我指導路程呌唤船隻竟一路向杭州去了去後我郤老大的懊悔向人打聽這婦人的來歷有人告我說他曾做過幾年賊婆我聽了幾乎要把自己的嘴巴痛打一百下（與上回胡笳十八拍遥遥相眏）做賊婆的那裏有什麽眞話那裏存什麽好心眼見得不是你的嫂子他來尋你只怕是來訛詐筱山兄這婦人到過府上没有筱山搭赸着道他雖不是我的妻子郤與我有些瓜葛三年前來到我家我留他一夜賙濟他一百塊錢他方才千恩萬謝的别去小哥道阿呀我眞個没見識多講了一句話累你破費了一百塊錢千不好萬不好都是我的嘴巴不好費你一塊錢該打嘴巴一下費你一百塊錢不多不少不折不扣委實該打嘴巴一百下這幾句話引得筱山也笑了說些别話敷衍了一會小哥拉他同去看貨筱山欣然樂從推推讓讓跨出店門在這當兒對面樓窗裏發出一種清脆聲音道你到那裏去怎不向我通知一聲筱山立時釘住了脚仰着腦袋兒說道今天到了一位從前的鄉鄰特來杭州採辦東西約我同去看貨樓頭的尤氏俯着窗檻把小哥打量了幾徧便道且慢這幾年來從没見這位先生上過門你又事忙店堂裏不得分身這位先生要辦東西你便差一個夥計同去也使得（婆娘乖覺）這時小哥跑到筱山身邊咕噥了一句筱山點點頭兒小哥趕忙整整冠拂拂袖對着樓窗唱了一個格外道地的喏恭恭敬敬的唤了一聲嫂子說小可無事不登三寳殿只因來到貴處採辦貨物小可自恨不在行素來佩服筱山兄是天字第一號的好眼光屈他同去走一遭多則一時少則片刻决不躭誤寳號裏的事務應有勞金自然照例奉納 
[自由談之自由談] [  鵑]  
　　今日爲夏曆立夏節俗有秤人之舉吾謂今世之人多不可秤往往有一般人雖昻藏七尺儼然若大丈夫而權其重量則亦如飛燕身材可作掌中舞者此等人率爲豪門走狗習於卑汚其骨骼之喪失也久矣 
 
 

Page 19

 
 
   
 
 

Page 20

 
 
   
 
