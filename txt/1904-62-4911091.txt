# 1904 - 62 - 4911091

 

Page 1

 
 
[敬募山東急振] [  申報館協振所啓]  
　　去夏山左利津縣南岸漫决被災極重上游費縣平陰范縣東阿等處臨黄氏埝衝潰無存隄内各村莊淹斃人口漂没資糧不知凡幾此外東平州被淹四五百村烟臺亦大水傷人不可勝數哀鴻千百萬呼號於洪流巨浸中一飽難謀情殊可憫邇更北風凛冽飢寒交迫身命尤難倖全勢必弱者溝壑喪身强者干戈盜弄言念及此可爲寒心所望四方好善君子顧全大局慨解囊金庶敝所得免爲善不終而垂盡飢黎藉得出水火而登袵席救人救澈古有名言迫切哀求諸維德鑒 
[重印十三經注疏○五經備旨○十七史商摧出售] [  點石齋啓]  
　　自來詁經解經之說莫詳于十三經注疏一書其次若五經備旨則疏解五經語意雖各樹一職而其闡發精義類皆詳　無遺本齋前將此二書讐校精詳悉心石印以惠士林海内風行早已不脛而走兹更用頭等潔白連史紙印成計十三經註疏裝釘三十二厚本每部定價洋銀六元五經備旨每部定價洋銀七角○十七中商搉一書爲王西莊先生所輯議論超卓考据詳明論世知人折衷至當有志史學者不可不加意講求兹亦用頭等潔白連史紙印成每部定價洋銀五角卽日出售 
[論日俄戰爭高麗必首受其禍]  
　　以孱弱不振之小邦而介於權勢互矜之大國其勢已亟亟焉不可終日然使效春秋時鄭介晉楚滕介齊楚之法犧牲玉帛待於二境以求强者之庇合焉則計雖非出萬全禍猶可以暫緩若相待兩國之情勢稍稍近於偏倚或受甲國之壓制而明抗乙國或受乙國之籠絡而陰撓甲國勢必責言交至而鯨吞蠶食之禍機已潛伏於不及覺嗚呼此固古合中外弱小國之車鑑而觀於現在高麗之情形不尤深切著明哉夫同麗爲箕子古封臣服中國者歴數千載本朝入關以後涵濡覆育加惠尤深祗因地處海東與日本有輔車相依之勢日人自明治維新後國勢浸强頗思兼併弱小以廣其土地甲午之歲乘高麗内亂陡然發兵以鎮服之中國以旣屬藩封不忍坐視特遣兵將馳赴三韓不料平壤一役失律喪師大損元氣而高麗貢獻之使遂絶儼然以自主告於列邦然其國或有措施實不得商諸日人以定從違之準蓋其政權之握於日人掌握中固不自今日始矣特中國旣無力以與之爭俄人又經營西卑利亞諸事昕夕不遑亦無暇計及於此故高麗得乘此閒暇藉偷旦夕之安不料此次俄日忽啓爭端當兩國宣戰之初高麗亦曾布告各邦自認中立俄國旣未必承認而日廷竟逼公高麗政府限俄國駐韓公使於二十四點鐘内離韓京旣而日與高麗又訂立約章於正月初八日畫押觀其約中所載第一條謂高麗政府須聽日本政府之命改良行政諸事第四條設高麗王宮及高麗生地爲第三强國或爲内亂所侵損傷及韓國以致韓宮不安土地不全日本政府　宮代爲保護邇有不測日本政府卽可按照以上所訂之言佔據相定之地第五條兩國政府若非互相允許不得與第三强國立約與現在所訂原稿之要義相左觀此數則高或有所爲旣須聽日本政府之命令高之土地又須任日本政府之佔據是高麗儼然爲日本屬邦而主權遂一失而不可復竊謂俄人自西卑利亞鐵路告成未嘗不思伸權力於高麗爲東方水陸師之根據徒以高麗雖甚弱小而核其名義居然以獨立聞於列邦果欲恃其兵力收入版圖日本必以保全高麗獨立爲名仗義執言不容俄人之肆行佔據俄故審時度勢不肯背公法而遽冐不韙之名今日人先以聨盟愚高麗暗肆其併吞之策則俄人旣與日人戎衣相見不難於此時驅其精銳直逼韓京卽據其土地俘其民人亦祗謂取之於日人而並非有違公例斯時高麗欲稱兵抗阻則螳螂之臂豈能當車若欲仰賴日人則日於本國各口岸且防不勝防未必果能兼顧爲高麗者其將何以自處哉嗟乎兵凶戰危固天地之劫運然彼上勢均力敵雖難免各有傷損而中原之鹿究未知死於誰人若勢本難以自全力又不能自衛旣已處人宇下并不能善爲周旋勢必至稍有偏陂而禍患卽接踵而至彼高之君臣或瞢然不覺而旁觀者明竊不禁代爲深慮焉 
[本館接奉電音]  
　　昨日午後三點鐘越十分及晚七下鐘時京師先後飛電傳來上諭七道敬謹譯登○正月十八日内閣抄奉上諭雲南布政使著劉春震補授袁開第著補授雲南按察使欽此同日奉上諭貴州貴東道員缺著雲南迤西道松堮調補欽此○十九日奉上諭二月初五日祭朝日壇朕親詣行禮欽此同日奉上諭二月初九日祭社稷壇朕親詣行禮欽此同日奉上諭二月初六日祭關帝廟朕親詣行禮欽此同日奉上諭二月初八日祭文昌宮朕親詣行禮欽此同日奉上諭雲南迤西道員缺著關以鏞補授欽此 
[電傳宮門抄]  
　　昨日午後三點鐘越十分及晚七下鐘時京師友人先後專電告知本館云正月十八十九兩日皇上均召見軍機大臣 
[俄築砲臺]  
　　西歴三月四日註卽華歴正月十八日英京倫敦來電云俄人現在盛京安東縣建築大砲臺蓋恐日軍逕流鴨綠江故建此以備守禦也 
[日軍雲集]  
　　西歴三月四日註卽華歴正月十八日英京倫敦來電云俄國軍報稱西歴三月二日註卽華歴正月十六日有日本陸軍六千名内馬兵二百名行抵高麗平壤其後尚陸續而至此項日兵類皆來自高麗釜山 
[日兵登陸]  
　　西歴三月四日註卽華歴正月十八日英京倫敦來電云俄國軍報稱有日本步兵二千五百人在盛京之南旅順之北帽島登岸 
[埃船失事]  
　　西歴三月四日註卽華歴正月十八日英京倫敦來電云俄國有魚雷船一艘在蘇彝士河中與埃及國巡洋輪船忽然相撞巡洋輪船旋卽沈没以致往來水道被阻不得通者計有二十四點鐘時 
 
 

Page 2

 
 
[謀害韓臣]  
　　東歴三月三日註卽華歴正月十七日日本東京來電云東歴三月二日之夜註卽華歴正月十六夜高麗外務部忽被人用炸藥轟毁外務大臣邸第亦有人潛謀轟炸幸未損傷查此事係小販會館中人所爲現已拘得五人想須訊鞠矣 
[雪阻俄車]  
　　德京柏林來電云西歴二月二十二號註卽華歴正月初七日貝加爾湖一帶狂颷捲地大雪漫天俄國火車正在飛行絶跡驀輪軸溢出軌道之外其人口有無傷害未得而知惟悉日來途尚因之阻滯云 
[俄占金礦]  
　　日本東京某日報登高麗平壤來電云邇有俄國陸軍三十八名馳赴平安北道清川地方强占美人所設金礦局不知美人將何以處之 
[俄艦失事]  
　　英京倫敦來電云前者俄國水雷工程船名愛尼息伊者在旅順口外悞觸所沈水雷突遭擊毁統帥急派薄耶勤軍艦前往救援途間陡遇暴風吹上山巖全艦碎如虀粉 
[俄拒美員]  
　　英京倫敦來電云日前俄廷移書美政府大旨謂刻下我俄方與日本搆兵凡在遼東一切外交官皆宜他往是以貴邦所簡靑泥窪領事薄路鏗氏亦請暫緩履新 
[俄奥輯和]  
　　德京柏林來電云俄奥兩國所議整頓蒲耳加利亞軍制之事意見頗覺輯和是以俄於蒲國一切事宜似可緩緩舉辦矣按蒲耳加利亞日本報譯作巴爾幹 
[日責法人]  
　　日本大阪某日報登東京來電云亞非利加洲東部法國屬地名是捕氣者泊有俄國戰艦啞可辣皮耶及巡艦三號一爲啞苦辣一爲毒米秃利一爲吞司苦伊并統帶逐水雷艇數艘日政府聞之立卽移書詰責法政府法人答以諸艦已於西歴二月十八號註卽華歴正月初三日開行另有陸軍六百名載以運船開往啞笛之殺埠惟留二水雷艇皆已破壞因令取去砲位俟戰事已了始准啓行並聲言我法自當嚴守局外中立之旨决不偏袒俄人或曰諸俄艦由是捕氣載去煤甚多未知確否 
[日防俄諜]  
　　日本大阪某日報登下田來電云東歴二月十日註卽華歴去歲十二月二十五日有外洋人十二名分乘二划船在三宅島臺田村海邊登陸島民見而驚駭或持耒耜或執鏵鍬準備拒之於岸其人怒甚出手槍擬之島民拒益力其人遂仍回船上鼓櫂他適不知所之當其人登陸時出每紙洋銀五圓之鈔票示島民求在茶肆中寄宿觀其束裝似是平常歐洲人適天津丸駛至濱田船主備事務長等三人登船詰問見船中所積食物足支二三月并携有鈔票六七百圓其人自言出外經商行至距三宅島二十東畢許遇險覆舟不得已同入划船漂流至此島民無有能操西語者幸東京慈善會中人姓山下者因事來此與之互談其人或稱英籍或稱法籍遮遮掩掩莫得眞情察其容貌語言頗疑俄國諜者蓋果係遭風失事則不應多携食物金貲也旣而其人折赴下田村遵陸抵神著沽酒痛飲呼妓侑觴爛醉如泥僊僊起舞島中人益深疑慮商之在島巡查告以今者天津丸將次開行擬將爾等送入内地安插其人慨然應允略不遲疑管轄官廳因浼天津丸船主將情電報東京其人隨於二十一日註卽華歴正月初六日重返三宅島迨東京府派人緝捕則已伺隙而逃矣 
[日人驚駭]  
　　日本大阪某日報云東歴二月十一日註卽華歴去歲十二月二十六日有俄軍艦四號駛抵北海道松前郡白神崎冲沿海居民紛紛譁擾訛言四起風鶴驚心或虚傳俄日方在函館交兵或譁稱福山已被俄人砲擊或謂俄兵突縱火焚燒江差或言俄艦駛過室蘭港外向東飛行或言俄艦悞觸大湊水雷以致沈没甚有言目見釧路港外泊有敵船以及敵船已逼近北見冲者嘻其殆見鬼耶奈何紛紛擾擾如此也至夜半果有俄艦駛抵津輕海峽西口二下鐘許復回旋於白神崎沖斯時函館海陸防禦一律戒嚴統帥召集屬下官弁等人諭令往來照料海中燈塔寂無火光函館港内所泊各商船咸汄備起錨駛避迨十二日侵曉又得敵船來犯之信居民狼狽之狀幾於莫可名言相約料理行囊安排鏗節諸食物資雇車馬以待亦有購取兵刃防身者至午前譁擾猶未止男婦老幼爭思避地圖存火車站中異常擁擠憲兵奉令安撫遍行村落間戒以敵人並未來攻毋徒驚惶失措而馬車一輛向之日需賃金一圓五角者此時貴至五圓十圓竟有索價一十八圓者實則統帥派令水雷艇四出偵尋敵船早已遠颺無蹟直至十四日註卽華歴十二月二十九日上午避難者始扶老携幼而歸有善於詼諧者謂此景此情無異梨園中搬演新劇殊足令人軒渠也 
[華兵分駐]  
　　日本東京某日報云中國朝廷明降諭旨令北洋大臣袁制軍及直隸提督馬軍門恪遵局外中立之例并悉心保護京城邇有精兵約五十營分駐京師附近各要隘此外如山海關如錦州如新民府分駐精兵二十五營日内尚陸續徵調各營嚴爲之備遼河爲京北要塞守備分外森嚴 
[陽江匪燄]  
　　廣州訪事人云有客自陽江廳至省言及彼處盜風猖獗往往白晝行刼公然在稠人廣衆中越貨殺人地方官畏其兇鋒類皆不敢過問距城東北二十里許有圩名北慣者被匪數百連劫鋪户二十餘家失贜以鉅萬計尤可駭者匪黨竟敢懸賞購緝官紳官紳遂相戒不敢建議剿辦 
[未便招撫]  
　　廣州訪事人云去臘粤省候補副將劉副戎秀禮具禀督轅聲請投營効力親詣廣西招撫匪徒督憲岑雲帥批示曰本部堂辦理廣西軍務主剿不主撫卽以撫言亦須由該匪繳齊槍枝擒獲别股首要來營始准投誠贖罪若平空招之使來將何以儆衆服人所請前往招撫編營給餉之處著毋庸議 
[勘地升科]  
　　紹興訪事人云紹屬濱江沙地本係八旗馬步甲兵丁圍牧之所農民開墾成熟互相攘奪屢滋事端大憲特派蔣鼎臣大令鑑齊二尹筠來越查勘設局蕭山義倉一俟勘丈詳明徐議升科之事聞長山頭一帶漲沙約有三萬畝之多將來裨益國家當非淺鮮也 
[梟賭擾民]  
　　松江訪事人云客有從洙涇回郡省述及去臘金山縣蔣瀾江大令至江浙交界之廊下鎮緝捕賭徒土棍燃槍抗拒大令怒飛禀上峯請兵勦捕時適鹽捕中營吳都戎因事來謁大令張筵署中與之商議都戎力薦某某兩巨梟謂其羽黨甚盛槍械精良儘可保護洙涇張堰兩鎭大令慮餉項無出都戎籌躇未應但謂如容若輩開塲小賭便可自獵衣食大令笑而頷之洎都戎退卽有梟匪數十人分駕槍船至西林寺河干停泊隨在寺外支棚糾賭遠近各土棍聞之謂我輩鄉間賭博尚煩官長捕拿今縱梟黨在此大開博場是喧賓奪主也於是羣欲來鎭與梟尋釁梟黨亦昕宵戒備並以洙涇雖有縣宰駐治而無城郭可扼遂率衆負槍分守橋梁要道且時復整隊遊行居民一夕數驚不安寢饋大令至此始知被賺使來無術驅之使退惟傳諭不得游行而已迨臘月二十七八等日合鎭更異常惶亂適有飛划營師船二十四號飛駛而來 
 
 

Page 3

 
 
始稍稍鎮定 
[梟首獲盜]  
　　松江訪事人云有客自奉賢莊家行鎭來述及新正月某日鄰封南匯魯家匯某典鋪忽被盜匪行劫失去洋銀二千餘元連各贓約值五六千金事後由鋪主投報縣署縣主某大令蒞勘飭緝當時有疑及南橋帮梟匪所爲者因之飭人查詞南橋帮頭目小阿妹者慨然以破案自任隨拘獲甲乙丙三盗解送奉賢縣署聞三盜皆金陵産爲長江梟魁曾國章羽翼詰之供出同黨數十人姓名大約卽須解歸南匯訊辦矣 
[示禁謡言]  
　　鎮江訪事人云常鎭通海兵備道兼鎭江關監督郭月樓觀察以邇者俄日戰釁旣開中國確局外中立之旨然内地羣不逞之徒難免不造作謡言以期煽惑愚民乘機起事爰特札飭署丹徒縣知縣洪鷺汀大令於正月十二日出示曉諭大旨謂仰闔邑軍民諸色人等知悉爾等須知現在俄日失和並非與中國開釁倘有無知之徒妄造謡言煽惑滋事定卽提案嚴究重者立予正法輕者按律治罪決不寛貸姑容 
[東越官場紀事]  
　　紹興訪事人云浙江蕭山縣李香畬大令棻由名進士現宰官身勤政愛民頗邀上游器重近以平湖縣海圻繁要奏請調補業經吏部覆准開印後卽當交缷履新矣○新城縣高子勛大令前將明倫堂大加修葺改爲縣屬小學堂兼課西文每日午後公暇親詣堂中指授西法測繪推算不憚勤勞頭班某某諸生業已升入大學堂肄業惟蒙學堂苦乏經費不能徧設日前示傳城鄉各蒙塾師到縣校試如有未合程式者示以章程詳加指導并發給京師大學堂鑑定蒙學課本俾令帶回講授似此關心學務亦可謂餘力不遺矣 
[荆沙瑣錄]  
　　沙市訪事人云鄂省自廣鑄銅元運至沙市者核計已不下二百餘萬元行使雖云甚便而周轉尚覺水敷故近日制錢每千文仍值銀九錢二三分左右云○近日每有無賴引誘良家子弟往來妓館博塲從中漁利因之傾家蕩産者僂指難終更有行店學徒被若輩所蠱或虧空本店銀錢或在往來處移借一經店主執事知覺因恐查究小則遠避大則有性命之虞比來因此遠颺者已有十餘人斃命者亦有數人若輩之爲害如此安得良有司嚴提到案從重究懲或者刁風可以稍息而良家子弟庶不致再墮其術中乎○去歲臘月十七日日本大阪公司派沅江輪船來沙次日卽啓椗上駛聞因大亨丸失利故將大吉丸改行長江沅江則往來沙市宜昌云○市中有賣賭具者向設劉大人巷左近刻因時届新春貿易頗爲隆盛某日荆州府通判王澤民别駕巡查至此見購者擁擠不堪不覺勃然大怒飭役將所售賭具搜羅殆盡一併付諸丙丁復向店主申斥一番令改圖别業若别駕者可謂知正本淸源者已○去歲臘杪某姓婦向戚串家稱貸首飾數事擬質諸長生庫以爲卒歲之資路經横街口左近被匪徒所見突從背後攫之而去婦大聲呼救無如是處四通八逹無從追捕不覺頓足捶胸仰天號泣有好行其德者集得靑蚨二千餘給之婦始叩首而去又某店學徒肩荷錢三千行至大灣上被匪攫去一千無從查獲有警察之責者何皆耳無聞目無見耶○江陵小學堂以荆州右衛署改造規模悉仿外洋現在講堂齋房寢室等處均已告竣惟監督教習所住之室尚未落成大約本年春季方可料理開學也○去歲臘月之杪有布販甲乙二人在郡城賣布歸各肩荷錢四五千行經草市甲以天色向晚欲投宿店乙不允强令結伴同行未及數里忽有匪人自後追至向甲猛擊遽仆於地乙見勢不佳大聲呼救驀被當頭一棒遂負痛狂奔幸離家不遠回家糾衆往追至則匪人已不知所往不得已將甲舁歸未識能免性命之虞否 
[隋堤春柳]  
　　揚州訪事人云正月初十日城外某某兩輪船局接客夥在碼頭上爭攬生涯致相齟齬各率羽黨蜂擁至局互毆受傷地方文武各官紛紛出城彈壓嗣經江都縣宰某大令查拿爲首滋事者數人帶回署中訊辦○正任兩淮鹽知事梁鹺尹署理金沙塲篆業已期滿經運憲恩新甫都轉檄飭仍回本任所遺金沙場大使缺以現署餘東塲大使邊鹺尹調署遞遺餘東塲大使缺飭正任餘東塲現署板浦塲大使唐鹺尹回任遞遺板浦場大使缺以張鹺尹仁芬署理正月十一日已紛紛抵揚趨詣運轅禀謝矣 
[開印誌略]  
　　昨日爲各署開篆之期蘇松太兵備道袁海觀觀察朝服朝冠步至大堂在香案前望闕行三跪九叩禮然後敬謹啓封屬下文武各員以次參謁上海縣署則照章暗開並無舉動惟各書差入内叩賀而已 
[政重催科]  
　　上海縣主汪瑶庭大令以各花户應完光緖二十九年冬漕去冬並不踴躍完納因於昨日特飭各糧差赶緊下鄉催繳不得再事延遲 
[令嚴禁賭]  
　　上海縣主汪瑶庭大令訪悉近來城廂内外賭風甚熾竟有大家子弟租貸寛大房屋招集無賴聚賭抽頭等情爰派各差役認眞查拿解案究辦 
[軍門謁客]  
　　江南提督李壽亭軍門因公來滬泊舟南市董家渡浦濱昨日午刻乘馬車至江南機器製造局投刺拜會總辦沈幼彦觀察飭丁擋駕 
[製局開工]  
　　獻歲以來本邑江南機器製造局總辦沈幼彦觀察先飭洋槍樓子藥廠開工製造其餘各廠遲至昨日始傳諭委員轉飭一律照常工作矣 
[會辦回滬]  
　　日前江南機器製造局會辦唐子中太守乘某輪船赴金陵謁見兩江總督魏午莊制軍叩賀年禧昨已事畢附某輪船遄返滬江矣 
[禁約工人]  
　　中國輪船招商局總辦顧緝庭觀察查悉金利源碼頭開兌江蘇省漕糧各船户運米到滬另雇小工抗運上岸由局給資邇來工頭往往揑報虚名希圖漁利爰於前日商之海運總辦出示諭禁以儆效尤 
[開印停訊]  
　　昨爲各署開印之期英美等國租界公堂及法國租界捕房遵章暫停讞務所有應訊各案由讞員關絗之司馬魏蒓塢大令照會西員告知捕頭統俟下禮拜一訊斷 
[定期開塾]  
　　方今西學盛行改書院爲學堂幾於不遑從事矣敝堂非襲故蹈常不思通變第以童子知識初開必先學以聖賢學問然後由中而西方不至於離經背道兹循曩例於正月二十一日開館其有清寒子弟無力從師者先期到堂報明年歲登記姓名至開館之日卽由家長親送至堂入塾攻書脩脯贄儀均由堂出所讀書籍及一切筆墨紙硯亦由堂中給發不費分文惟額以十六名爲定多則不及兼收也乞附報章藉供衆覽[  滬北天后宮前廣益善堂司董嚴信厚龔心銘施則敬朱佩珍葉貽釗周鴻孫等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賽燈宜禁]  
　　松江訪事人云本年恭逢皇太后七旬萬壽普天率土同效嵩呼居民遂議正十八日迎賽花燈　效華封之祝然當此時局危迫似不宜於踵事增華且松郡時有私梟擄人勒贖荆天棘地居民惴惴不克自安今若賽燈以樂良宵吾恐梟黨必乘此滋生事故有彼牧民之責者奈何竟如瞶如聾耶 
[金作贖刑]  
　　廣州訪事人云去歲粤東科塲各書吏串通舞弊大憲查悉在籍武弁李世桂爲首飭卽發交中恊謝協戎看管嗣擬罰銀百萬以贖前愆李辭以搜括家貲不及此數隨自將所有産業開單呈請稽查有見者謂單内所開連省城素波巷新造之屋僅值四十萬金未知大憲允卽從寛辦理否也 
[金價又廉]  
　　金陵訪事人云此間金價貴賤價漲落恒視上海市情而上海則又以外洋磅價爲準去冬上海金價漸减省垣隨之新正以來較前又减聞之金業中人謂從前外洋收買過多是以其價日見高昂邇者俄日兩國海上搆兵各出藏金易銀以充軍餉此價賤之所由來也然耶否耶請還以質之個中人 
[皖省官場紀事]  
　　安慶訪事人云本月初十日蕪湖米釐局總辦卡觀察緖昌曁商務局總辦童觀察祥熊乘舟來省隨詣撫轅叩賀撫憲誠果泉中丞年禧○去臘省城商務局應對委員宋大令毓衡奉藩憲聨方伯委赴池州銅陵等處密查事件至新正某日事畢回省禀知銷差 
[上海縣署瑣案]  
　　前日妓女謝嬋娥投上海縣署指控惡鴇逼勒賣娼等情縣主汪瑶庭大令升堂訊究謝供小婦人係蘇州吳縣人向在英界懷仁里野雞妓院爲娼虧欠各債約共洋銀四百餘元言明今年陸續拔還惡鴇婦某氏逼往天津不允則將衣物扣留并抱去所生之女謂須變價以償爲此籲懇靑天爲奴作主大令飭暫發普育堂收留一面派差查復○宋子仁嚴芝泉扭控萬生泰染坊夥吳富貴欠銀等情大令訊究之下宋供小的係寗波人在治下開元生祥顔料店與萬生泰往來被欠銀一百八十兩求向究追嚴供小的係紹興人在治下開源太染坊承染萬生泰之貨被欠洋銀六十元叩乞究追趙慶林供小的在同源靛行爲夥被萬生泰欠銀一百餘兩吳供小的店主王姓現在原籍所欠各欵均經付以期票目今尚未到期宋等忽於前日蜂擁而來取去所染布疋大令飭吳速將欠欵逐一歸還宋等亦交還布疋 
[上海巡局紀事]  
　　前晚南市萬裕馬頭源泰洽小貨行被賊竊去洋銀衣服金戒指等物遂於昨日開列失單投報二十三七鋪巡防局局員李伯屏二尹允派捕役緝查○日前南市張家弄張姓家失去金銀衣飾因卽投報二十三七鋪巡防局請卽派捕緝查昨日張復投局呈催局員李伯屏二尹立提捕役比責勒限拘獲訊懲 
[英美租界公廨晚堂瑣案]  
　　前者義利公司執事人胡星輝投英美等國公共租界會審公廨控唐伯華圖賴石片沙泥銀一千四百餘兩讞員關絅之司馬訊取供詞將唐交人保出久之唐並不清理胡遂具禀呈催唐延某律師投案伸辯司馬諭以華人控告華人無庸律師干預唐知計不得成伺隙逃逸司馬大怒飭將公差重責一千板勒限拘唐到案前晚升堂訊鞫胡供稱前者收到價銀若干在送銀簿上蓋有唐伯華圖書此外尚欠一千四百十四兩有奇求爲追究唐供稱實欠銀三百四十餘兩司馬命書吏核算之下唐卽呈繳鈔票洋銀一百二十元司馬喝令戒責手心一百下還押所中飭差查明所供去年向阿元阿根價買黄沙是否屬實仍取具限狀於正月二十四日再繳銀一百兩所繳鈔票洋銀命唐加蓋圖書給胡具領○前者蔣阿大將胞妹阿根捆縛登舟經巡捕拘入捕房捕頭令包探竇如海解奉關司馬訊供管押由襄讞委員王松丞刺史訊知阿根不願隨兄回去限阿大於十日内邀同每舅邢正元到案候訊前晚司馬飭帶案質訊阿根供稱奴年一十有七父母俱亡九歲時由吳錢氏聘爲童養媳旣而吳子病殁胞兄阿大因欲領回家中另行擇配司馬曰爾前呇何以供稱不願隨兄加去答稱前恐被兄價賣今已有妥實店鋪作保是以願回阿大供稱小的向駕航船兹已覓得妥實店鋪作保將妹領回另行擇配司馬飭當堂具狀將妹領回阿大乃叩謝而退 
[英租界捕房紀事]  
　　某號巡街華捕巡行至也芝路見二百零二號房屋門前停有棺木一具因卽回報捕房捕頭令地保傳諭其家速行遷出○前日某公司帳房内失去寳銀一錠因卽函報捕房捕頭令各包探嚴爲查緝○前晚麥根路第十八號洋房某西人家所惟細崽陳仁山失去衣物因卽投報捕房捕頭令某包探爲之查緝○某號東洋車夫沿路停車某號印捕見之以其有礙行人拘入捕房捕頭申斥數言從寛開釋 
[公共租界捕房紀事]  
　　前日新閘悅來小烟館内失去烟槍一枝報經包探徐榮珊緝獲竊賊某甲送入捕房捕頭令押候轉解公堂禀請讞員關絅之司馬訊明懲辦○某號印捕巡行泥城外拘獲逸馬一匹牽入捕房後由龍飛馬車行執事人報稱此馬係行中所失捕頭准卽領回 
[法租界捕房紀事]  
　　某甲素患瘋癲前日手持鐵斧闖入大自鳴鐘下西包探寫字房毁壞電鈴等物守門巡捕知之奮力拘獲告知捕頭捕頭見其羋無倫次乃命暫押捕房○浙江湖州府德清縣新市鎮泰亨車坊主徐某積欠往來各號銀三千餘兩前日潛逃來滬債主陳順興追蹤而至扭送捕房捕頭命押候堂期解請讞員魏蒓塢大令訊究 
[美租界捕房紀事]  
　　日前西人某甲至虹口某處脚踏車行竊車一輛乘之而逸昨經四十三號西包探拘獲帶入捕房捕頭令押送本管總領事署禀請訊辦○昨日甬人李阿謂乘脚踏車至吳淞路轉角處誤撞馬夫孔阿三所駕之車二百八十四號巡捕見之一并帶入捕房孔以所傷甚微不欲興訟捕頭乃一并釋出○昨晨小竊周銀福掩入靶子路某姓家竊得磁盆等物適爲六百九十三號巡捕所見連贓帶入捕房捕頭令押乞丐牢一日以儆 
[金陵官報]  
　　正月初八日藩轅牌示興化縣王以乾因病出缺遺缺查有現署上元縣陳樹涵關署所遺上元縣查有候補知縣趙興　署理督轅牌示九江前營遊擊胡兆有叅劾遺缺本部堂查有儘先遊擊宋桂林堪以請補長江提督程軍門會知縣孫慶璜禀知廣西賑捐奬叙花翎南洋通商坐辦委員直隸知縣金萃康候選儘事府主潼楊鴻鈞均見揚　提工局范德培會辦安徽警察局候補道曾邦柱大河口厘捐知縣趙繼春均到見福山鎭丁華容到鏡淸兵船徐振鸝由滬裝軍裝來請補漕左營守備孫得泰叩謝行知糧道庫大使王錫珍叩謝江北河運案内保加四品銜飭知初九日督轅牌示袁州營千總游國琛叅劾遺缺本部堂查有儘先守備朱學奎堪以借補甯滬鐵路潘奉委辦變售上海蕩地局差辭赴滬會辦上海機噐局候補道唐郁華到見帶武威副中營李雙惺辭赴鎭江准補句容縣龍曜樞叩謝飭知總兵劉光裕湖南來初十日會辦安徽警察局候補道曾邦柱辭候補道歐陽述禀謝各岸催運日不駐甯總辦商務天野恭太郎步兵少佐拔川虎之助炮兵大尉天野平八繙譯廖欽元均見瓜泗厘捐知縣梁繼元叩謝陸師學堂將屆畢業給奬委署州縣一次　經歴蕭敏中由提解餉來陳應綬句容李瑞懋安東黄啓南泰興均奉委公幹 
 
 

Page 10

 
 
[邦江官報]  
　　正月初一日各官商禀賀陳大令金錫委代橋保甲差初二日程别駕堅委瓜洲保甲差張司馬汝康前書照昌誤也委城内保甲總巡初三日拼茶塲方鹺尹思允禀知回任初四初五日庫廳莫鹺尹委財神廟沾香署河垛塲朱鹺尹之楨到揚初六日戴分轉文儁到江甘五岸差唐鹺尹啓泰回寳坊寺卡許分轉開文委解京餉蕭鹺尹敏中委解南京餉均禀知起程初七日毛分轉昌駿辭回皖岸差歐陽觀察述辭行赴省初八日于鹺尹献廷辭回大伊山卡程鹺尹治由曲塘卡來趙鹺尹補辰山如臯南閘來呂鹺尉桂芬由丁埝卡來署草埝塲許鹺尹署河垜塲朱鹺尹均禀辭回署 
[皖省官報]  
　　正月初八日委辦大通厘卡知府許炳榛辭調署廬江縣程蘭階署銅陵縣郭文森宿松縣崔保齡均到廣東武匡軍四川直隸州王壩辭缷署蕪湖縣王開甲專丁知交代淸楚初九日徽甯道童德璋辭行候補直隸州德昆到由解京餉並引見回知縣章宗俊到由京引見回初十日委辦烏溪釐卡知縣錢元鎬到缷署望江縣丁艱知縣黄瑞勳專丁知交代淸楚簽分安徽卽用知縣馬育麟到陝西人號瑞廷知縣劉壬林面試十一日皖南商務局提調通判梁文啓到山東補用知府李國模到合肥人江蘇補用知府衡珊到正紅旗人候補知縣章宗俊知由山東賑捐升同知銜縣丞汪孝銘知丁内艱十二日徽州府黄曾源太平縣萬世章均到知縣董玉璋到由頴上會訊案件回 
[江西官報]  
　　候選道余仁往貴谿公幹候補府項崧缷辦三湖卡同通判史鼎辦都昌釐卡指分知縣許大綸禀到叅將周得友福建來江署武甯縣童炳森期滿調省以准補斯缺之王濬道飭赴新任又署鄠都縣廖恩光因病請假以准補斯缺之李相飭赴新任又代南豐縣應衷調省差委以前委署湖口廻避之試用縣佘寅中酌署萬載典史何家齊飭赴新任翰林院馬君實由京來江縣丞黄冠倫由湘來省詹光斗往漢口辦官銀分號　德芬接辦工熱廠王濟中張繩祖俱發審局正辦改掣卽用縣鈕澤晟指分試用縣舒士倬縣丞鄭鼐俱禀到陳正烺辦工藝製造廬陵縣鄭恭禀謝准補南昌縣行知馬肇修監收積榖褚煥祖武備學堂委充漢女教習同知劉鉅往瑞州襄校歲考試卷安義縣丞平霖調署廬陵縣丞所遺安義縣丞卽以廬陵縣丞陳廷憲調署又署上猶縣丞王遐齡調省差委以豐城縣丞金恭壽調署所遺豐城縣丞以現署新建縣丞陳鳳翔調署遞遺新建縣丞以嚴宜煥署理又署金谿縣丞梁啓熙調省差委以邱俊署理候補道江忠賡往金陵勸捐王懋漳往貴州勸捐沙上鑄入課吏館肄業沙昌壽往義甯州公幹沈光訓入課吏館肄業候補道周鸞掖委辦全省生利樟腦公司州判王贊中吉水縣張肇基俱入課吏館肄業指張同知徐福基禀到王化漳辦懵折進京白士元興安解新出瓷噐劉樹奎周應壽董正俱入課吏館肄業改指典史胡先生禀到委署石城典史章紹曾無力赴任以周最孫署理知府項崧往浙江查控礦務盛時賡辦市　兼高郵市卡嚴葆英許廷恩俱解籌備餉進京金士彦赴上游各卡巡查商船李樹森李繼錕俱解京餉進京程祖慰驗收蠶桑局工程馬肇修往饒州一帶公幹唐樹柑稽查氣球廠黄鍾汪肇澐俱解餉進京回金嘉禾監收老鹽義倉積榖新選新喻水北司吳士鑾飭赴新任署贑州府徐元霖缷事回謝若潮禀知課吏館放年假范壽桐羅傅珍代辦洋務文案汪煦辦候審公所毛用賓丁降服憂典史姜繼榮禀到署上饒縣賀義行調省差委以正任斯缺周邦翰飭回本任候補道周鸞掖禀謝奬換二品頂戴通判陶均鑅由新建石麟岡礦山回指分議叙知縣高彤禀到知府張雲錦謝咨進京引見趙于密辦三曲灘釐卡丁憂知府李震缷辦洋林港統稅分局回馮致賢王朝賀俱解京餉進京徐維屏淸江估計堤工回巡檢孔昭廉禀到金浦田往湖北查護軍等營練兵營制餉章部選分宜縣施聨元飭赴新任又署德興縣李鴻煃病故遺缺以陳公度署理馮由委辦住岐卡　冠肇羅啓璜俱起服來江通判劉修鑑禀到卽用縣褚煥祖試用縣曾毓焜俱禀到署九江同知鄭同誥調省差委以准補斯缺之嚴家熾飭赴新任又龍南縣楊照因病請假以正任安義縣文廉調署代理安義縣鄒嘉年調省以吳傅榮酌署又湖口縣洪汝濂據禀因病未能到任以佘寅中酌署代理廬陵縣潘敦先改爲署理候補道楊會康改委總辦警察軍楊寳壬改辦營務所兼軍裝所　務所新選宜春縣阮保泰禀到廣昌縣張學培東鄉縣周繪藻俱缷事淸理交代回代豐城縣侯靑照因詞訟記大過八次撤任以准補斯缺左秉鈞赴任署定南廳洪子煃缷事淸理交代回汪自强解九江關餉進京贑州府照磨一缺前已改爲虔南廳照磨原署該缺潘之龍現禀因病請假以陳凱署理永豐沙溪司張善錫無力赴任以梁承恩署理委署湖口縣佘寅中禀請廻避以馮由酌署補義甯挑埠司黄元弼廣豐洋口司黄作霖奉新羅坊司周佩蓮均飭赴新任又署會昌縣筠門司馬維翰期滿以李興邦署理又星子渚溪司唐傳虞丁憂以陳漢署理又南豐龍池　孫晉保病故以王紹芳署理候補府金士彦委上游總巡各卡指分縣丞潘祺禀到知縣趙能壽禀到奏留神機營文案監修天文司鎗砲廠候選道余仁由京來江工部主事范迪襄由鄂來省户部主事秦爾嘉由京回籍候補道周學銘禀謝奏准仍留江西補用行知候選内閣中書陳擔然回安徽籍萬年縣鍾秉謙禀回籍修墓興安縣陳宏燮缷事淸理交代回候補府曹廷珏委辦樟樹兼浮橋釐卡陳光裕生江南姚廷棟往湖北俱謝札委抄取製造章程吳士元往湖口李德利往吳城惺豐往九江楊焜往樟樹王濟中往景德鎭管純桓往姑塘俱會辦禁止恩關王化璋解餉進京鄧南驤往湖南查樟腦辦法工部主事梅蔭湘由京回省户部主事營藩由京來省區諤良委辦涂家埠釐卡簽分卽用縣馬天翔禀到五品頂戴徐同奉委武備學堂敎習指分候補道蔣煇禀到林祚藩缷辦漢口官銀錢分號回章家駒委辦九江官銀錢分辦新喻縣張鼎銘因病請假以補用縣石守謙酌委署理南康縣周祖庚調省差委以宜春縣阮保泰署理彭澤縣陳麟蔚調簾事竣飭回本任内閣中書張尚賢由饒州來省知州金沛田接辦營務處文案縣丞邢福豐岳恭先俱由籍起服來江指分巡檢江光照禀到會昌典史許夢霖期滿更替以潘鑑署理又德化大姑司張景卿據禀告假回籍省親以馮增耀署理張鴻鈞往湖口辦保甲 
 
 
 

Page 11

 
 
   
 
 

Page 12

 
 
奉硃批著照所請該部知道欽此 
[綏遠城將軍貽奏請奬辦理墾務出力各員片十七日]  
　　貽榖片再奴才督辦察哈爾右翼等處墾務地方遼闊事體繁難深賴羣力經營尤恃有明體逹用之員盡心贊助查有奏調之花翎奉天補用同知張光鼐器識宏遠才足濟世自右翼墾務開局以前卽隨奴才辦理文牘規畫經始精敏過人治事勤劬夙夜罔懈屢隨奴才勘分羣台大界悉心籌度艱苦親嘗復時赴豐寍兩局督察承審丈量事宜剖决疑難應機立斷其宅心公溥尤能令全墾各員和衷共濟用使該局迅速蕆功花翎分省試用知府兵部主事李雲慶性矢公忠才尤明敏派委各項要差力任鉅艱不避嫌怨事無難易罔不措置裕如其在奴才左右贊畫機宜洞中窽要張光鼐同心恊力善斷能謀奴才實資臂助花翎分省試用同知斌儀果决廉明勇於任事經奴才委綜度支愼重精詳絲毫不苟嗣因豐寗兩處轇轕未能一律速結復派該員徧生各蘇木履查該員秉公勘斷勞怨不辭民蒙悅服用使多年積牘頓就淸釐以上三員奴才迭次往來察哈爾左右翼及西盟各處均無役不從其勞績固不止在一隅卽以右翼墾務而論亦當推爲功首又山西河曲縣知縣姚學鏡爲守兼優經權互用上年在口外辦理包頭官鹽局經奴才委令兼辦墾務該員在晉年久情形最爲孰悉自到差以來遇有應行興辦事宜知無不言又皆見諸行事確有成效現在右翼墾務出力各員業經奴才開單請奬該員張光鼐等贊襄籌策殫厥忠誠往往於奴才未遑並顧之時賴該員等馳逐東西相與維持全局較他員之各在一局各行一事者勞績更遠過之合無仰懇天恩從優將花翎奉天補用同知張光鼎免補同知以知府仍留原省遇缺卽補並加鹽運使銜花翎分省試用知府李雲慶免補知府以道員分省補用並加二品銜花翎分省試用同知斌儀免補同知以知府分省補用併加鹽運使銜知府用山西候補直隸州知州河曲縣知縣姚學鏡免補直隸州知州開缺以知府仍留山西補用並加鹽運使銜之處出自逾格鴻慈除將履歴咨部外謹附片具陳伏乞聖鑒訓示謹奏奉硃批該部議奏欽此 
[署閩浙督李奏遵旨籌辦商政局並派員辦理情形摺十八日]  
　　署理閩浙總督江西巡撫臣李興銳跪奏爲閩省遵旨籌辦商政謹將設局派員辦理情形恭摺仰祈聖鑒事竊照近來迭奉諭旨飭令各省振興商務並另行保商之政亟應欽遵辦理閩省地處海疆民貧土瘠素乏生産加以頻年災歉償欵驟增度支浩繁取於民者旣不能不加於前則爲閭閻籌生利之源以救目前財用乏困非購求商務無從措手閩省已辦農桑工藝及厦門所設保商等局或規模甫具尚徒擴充或名實未符難期成效自非實力整頓逐漸改良下足以挽回利權發逹生計查福州厦門兩處係通同要口歴年商業不振外權内侵皆由於倡率無人應卽於福州省城及厦門兩處各設商務局遴派大員總理其事公舉商董設立商會務使官商聨爲一氣實力維持上副朝廷通商惠工至意局中應派職司遵照商部分設四司之意略予變通廣爲六所一日保惠所專司招商保商建設學堂譯書譯報執行商律禁令詞訟頒給專利憑照激勸保奬之事一曰貨殖所專司開墾樹藝蠶桑畜牧一切農務中生利之事一曰藝術所專司機器製造鑛産鐵路設電　工一切藝中生利之事一曰會稽所專司稅務貨幣品物價值校正度量權衡出入經費之事一曰陳列所專司陳設品物配合宜忌評定良窳各業賽會轉運之事一曰調查所專司考查内地土産外來貨物時價漲落銷路通塞一切記載報告之事以上六所均選明逹端謹能盡本門義務之人分任其責開辦之始當以設立商會爲第一關鍵蓋有商會而後可厚營業之务聨渙散之情以之貿易而不受欺制於外人以之考察而資見聞於衆議其商會中商董田各業商人公舉選充官於商董相接優以禮貌勿拘官塲儀節凡商會議辦之事如紏合資本保安財産評論曲直淸理債務均先由商董集議而總辦爲之决判總辦之於商董必須隨時接見力杜隔閡但有保護裁斷之責而無王預侵抑之權商董之於總辦亦祗許以關係商業之事得於啓請而不許於本務外有私謁干求之端官商之權限旣明彼此情誼自洽商務可望起色此外各項營業均應設立公司自保權利次第舉行徐圖推廣惟兹事造端宏遠條緖紛繁非得通逹治體才望素著之人不能勝任查有前任福建按察使降調道員楊文鼎熟悉閩省情形商情素洽現經另片奏請差委又鹽法道鹿學良辦事精細均堪飭委總辦省會商政局其厦門商政局查有候補道黎國廉精明穩練堪以飭委總辦仍令遇事與省局會商籌酌原有之保商等局均改立商政局辦理以免紛歧其農桑工藝等事均有一定學級非專設學堂教課難期精進一俟籌有經費再當陸續添設所有一切詳細章程飭令該總辦分别妥擬由臣覈酌飭遵應需經費隨時由藩司籌撥彚報除咨部外謹將閩省設立商政局籌辦各情形恭摺具陳伏乞皇太后皇上聖鑒訓示謹奏奉硃批商部知道欽此 
[署閩浙總督李奏裁併各局所改設財政局摺十八日]  
　　署理閩浙總督东西巡撫臣李興銳跪奏爲裁併各局所改設財政局經理財用以裕度支而節糜費恭摺具陳仰祈聖鑒事竊照閩省自軍興以後因籌辦地方善後事宜設有善後總局經理一切迨後軍務肅淸因仍未改名實久已不符今考其所司職事大都財政爲多而其經放之欵則時與稅釐相出入事權本已紛歧近復將營務一事羼入其中以致頭緖益繁且善後局旣管財政矣而於抽收各捐籌解賠欵則又另設濟用一局同一稽核稅釐省城内旣設有總局復於近省十里之南臺地方另設總局一處同一勸捐核奬海防股票等項則歸善後局而於振捐則又另設振捐一局同一抽收商捐則有歸善後局者有歸濟用局者歧之又歧莫可究詰竊念近來時事艱危民力凋敝整頓財政實爲目前最要之圖然不統籌出納無從酌劑盈虚似此設立多局各自爲政不惟紛雜無紀叢脞堪虞且恐財用日絀徵歛日增而民生益困矣其耗蠧局費猶其小也臣到任之後督同司道通盤籌畫將原設之善後濟用振捐及省會稅釐南台稅釐各局一律裁併改名爲全省財政局派委藩司爲督辦臬司與糧鹽兩道爲總辦會同經理並於局内分設四所一曰稅課所凡稽徵茶稅商稅貨釐土藥烟釐牙稅等項均隸之二曰籌捐所凡勸捐核奬及善後濟用稅釐等局 
 
 

Page 13

 
 
向辦之各項雜捐如隨糧坐賈膏牌酒捐等類皆隸之其舊收各捐内如有事近繁苛應行停减或利源未闢尚可擴充者應由該司道等督同局員隨時悉心籌議次第舉辦三曰度支所凡籌解各國賠欵開支通省水陸各營薪餉採辦一切料物及濬河築隄倉榖米石等事均隸之四曰報銷所除司道各衙門例辦奏銷外其餘軍需工振各項報銷悉隸之惟報銷係事後歸結所用之欵而經理財政則以事前預算爲尤要嗣後每届冬令應由該所將來年歲出歲入之欵逐細開列爲預算表一通詳請頒示庶通省度支皆可曉然與人共見設或入不敷出而人無疑沮亦易預籌彌補之策以上四所皆就候補府廳州縣内遴選廉勤幹練而能盡本門職務者委令分任其事而受成於司道並另設提調一員使之承上啓下其舊有各局所用委員書役可留者留之否則概令銷差以節糜費至善後局原兼之營務處事本不類臣已另摺奏設軍政局應改剔歸軍政局辦理如此則事以類從不相離厠而通省度支亦易考核矣現已於十一月二十日裁改完竣據司道等詳報前來除分咨外所有裁併各局改爲財政局緣由理合恭摺具陳伏乞皇太后皇上聖鑒訓示謹奏奉硃批該部知道欽此 
[署閩浙總督李奏議設鑛務公司片十八日]  
　　李興銳片再中國振興商務以開礦爲最要之圖閩省崇山峻嶺緜亘千里礦産甚多久爲外人所覬覦光緖二十八年間雖曾經前督臣許應騤奏設專局然祗委總辦兩員坐擁虚名毫無實際其所設華裕大東兩公司尤爲漫無權限自非另行設法籌辦不足以自保利權查鑛務辦法不外官辦商辦二端然官辦則欵項旣苦難籌商辦則權力亦恐不逮必須招商集股自立公司官與維持方足以開闢利源隱杜侵越現在福建設立商政局通省鑛務均歸統轄應卽通飭各州縣詳細查明境内有無鑛産分别已辦未辦呈報該局一面督飭商會紳董糾合殷富仿照湖南辦法先行議立總公司分廠承辦或全用土法或叅用機器以資本之多寡爲衡酌量開採如果獲有餘利再圖推廣閩省商富流寓南洋各島最多其中不乏通曉鑛務之人並由局廣爲招致勸令出資認辦較易集事此次議設公司之後無論何人凡有在籍在京呈請來閩勘辦鑛務均應由商政局督飭商會詳加查核分别准駁未便紛紛輕許致滋流弊至辦理章程仍俟商部核定咨行一律遵守除分咨外務部商部外理合附片陳明伏乞聖鑒飭部查照立案謹奏奉硃批商部知道欽此 
[署閩浙總督李奏降調道員懇恩留閩差委片十八日]  
　　李興銳片再閩省爲海疆要地内政外交事繁責重亟須得人而理查前往福建按察使降調道員楊文鼎才識閎通勇於任事歴辦洋務交涉深知體要外人悅服前署兩江督臣張之洞查辦閩案覆奏稱其幹練精敏確係辦事能員籲請朝廷成就臣到閩後詳加訪詢官聲政績均有可觀現值整頓庶務需才尤亟該員曾任閩省實缺司道熟悉情形措施較易與他省候補人員不同合無仰懇天恩俯准留閩差委俾資臂助謹附片陳請伏乞聖鑒訓示謹奏奉硃批著照所請該部知道欽此 
[辦理京旗練兵大鐵等奏北洋創練常備京旗各兵訂購大臣批軍火摺十八日]  
　　辦理京旗練兵事宜直隸總督臣袁世凱會辦京旗練兵事宜户部右侍郎臣鐵良跪奏爲北洋創練常備京旗各兵訂購大批軍火照案另籌專欵以濟要需恭摺仰祈聖鑒事竊以近年迭奉諭旨飭令各省簡練新軍營制操法器械均須畫一仰見朝廷整軍經武力圖自强臣世凱遵於上年創練常備軍一鎮並奉命挑選八旗兵丁調赴北洋一體訓練蒙派臣鐵良會同辦理督率各將弁悉照臣世凱所定操章按時練習步伐均已整齊技藝亦漸嫻熟惟北洋自兵燹以後軍械製造各局掃地無遺間有槍枝子藥散於民間臣世凱於前年抵任後派員分赴各州縣定價收買雖經陸續收集類皆機仵殘損式樣叅差僅足操演手法後又購撥鄂廠所造快槍考校未精尚欠堅利亦未足爲制勝之具方今各國講求武備槍砲之製日新月盛精益求精現在北洋創練常備京旗各軍實係自强始基營制操法均歸一律其器械自未便稍涉遷就致誤事機是購備軍火實爲刻不容緩之圖臣等查製造之精向以泰西各國爲最近來日本考求日進固亦未肯多讓而工賤道近價值較廉兹據日商呈騐該國明治三十年新式馬步快槍發營演放並派員赴日本製造廠將該國明治三十一年新式行軍快砲一併考驗工料均極精堅其子彈之線路速率漲力穿力及炸彈之廣狹信管之疾徐一切程度均與泰西不甚懸殊當飭支應局兵備處司道向日商三井大倉兩洋行訂購六密里半口徑五響新式步快槍一萬二千杆馬快槍二千杆皮件一萬四千套並隨槍零件俱全計日金三十八萬九千二十元無烟子彈七百萬粒演裝無藥子彈七萬粒計日金二十九萬八千八百七十五元五角共日金六十八萬七千八百九十五元五角又七生半陸路砲四十八尊連子藥車備件車六十輛輓馬具騎鞍具二百三十六副計日金三十六萬三千五百十元又七生半過山砲十六尊連隨砲各種器具四十九套䭾鞍九十六副計日金四萬九千六百九十七元九角各種砲彈二萬五千八百五十六顆藥筒二萬五千六百個彈藥箱十八對計日金三十四萬三千一百九元六角又新式手槍六百五十植槍子十三萬粒計日金一萬九千一百十九元一角共日金七十七萬五千四百三十六元六角以上行用運保等費一概在内議明此項槍砲按照所驗各該年分新式僅將槍枝表尺酌改盡善餘均照式加工製造並令於槍砲各筒原刻年號之處改爲光緖二十九年製字樣及鐫團龍花紋於上以便識别業於八九月間訂立合同槍限五個月砲限六個月先後造齊運至天津交收内惟炸彈裝配加愼須緩三個月方能交足其價值各於造齊裝船起運時先付一半其餘一半俟到津點收相符再行照付兹計槍砲兩項價值共日金一百四十六萬三千三百三十二元一角按現時磅價約合銀一百二十萬兩上下惟北洋各項餉向照歲支各欵按年估撥遇有添購船械及大批軍火均係隨時奏請飭部另撥的欵此時部庫同一艱窘深恐無從籌借而事關儲備軍實不得不力任其難設法挹注查光緖十年間北洋購辦西洋大批軍火及靑鉛等件由前督臣李鴻章奏准出使經費銀四十餘萬兩此外江浙廣東等省均經借撥有案兹擬由津海關積存出使經費項下借撥銀四十萬兩又東海關四成洋稅項下加撥銀十萬兩又上年奏明由順直善後振捐項下借給長蘆 
 
 

Page 14

 
 
鹽商贖回法兵售出垞鹽價值行平銀六十四萬兩合庫平六十一萬餘兩已據各商陸續繳還現存銀四十七萬餘兩又上年九月開綱以後各商隨引呈交新案加價截存銀三萬餘兩卽於此兩欵内湊撥銀五十萬兩共計銀一百萬兩餘不敷銀二十萬兩上下俟各局所年終截數各省協餉一律解足如能匀籌固屬甚善否則尚須息借商欵以濟要需臣等爲遵旨創練新軍購製利器期成勁旅以衛畿疆籲懇天恩俯念北洋限於財力軍火不敷准予如數購辦俾資利用而備不虞除將原訂合同另行鈔錄分咨查照並俟定造各件交收完竣由局彚案造報外理合會同恭摺具陳伏乞皇太后皇上聖鑒飭下外務部練兵處户部立案施行謹奏奉硃批該部知道欽此 
[直隸總督袁奏安州積澇地畝秋禾無收請將租銀全行豁免摺十八日]  
　　太子少保北洋大臣直隸總督臣袁世凱跪奏爲查明安州積澇地畝秋禾無收請將租銀全行豁免恭摺仰祈聖鑒事竊查安州河間冀州南宮新河隆平寗晉任縣等八州縣積澇地畝應徵糧租向照文安縣大窪之例查勘有無收成分别徵减豁緩兹據藩司楊士驤詳稱光緖二十九年河間冀州南宮新河隆平寗晉任縣等七州縣積水消涸布種秋禾一律收穫毋庸查辦惟安州入伏以後迭次大雨衆水匯注兩淀地畝幾成澤國秋禾顆粒無收該州淀淤地三百二十八頃七十九畝二分七釐應徵光緖二十九年租銀一千二百九十一兩八釐擬請全行豁免如有花户長完本節年之項准抵次年正賦據保定府督同該州查勘明確由司轉詳前來臣覆核無異已飭先期曉諭停徵相應仰懇天恩坐准將安州積澇地畝應徵光緖二十九年租銀全行豁免以紓民力除册結咨部外理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
[署閩浙督李奏閩省設立軍政局整理營務摺十八日]  
　　署理閩浙總督江西巡撫臣李興銳跪奏爲閩省設立軍政局整理營務謹將辦理情形恭摺具陳仰祈聖鑒事竊臣伏讀電鈔光緖二十九年十月十六日欽奉上諭前因各省軍制操法器械未能一律迭經降旨飭下各督撫認眞講求訓練以期劃一乃歴時旣久尚少成效必須於京師特設總匯之處隨時考查督練以期整齊而重戎政又於十一月十六日欽奉上諭各省軍政各督撫照例設營營務處派監司大員總辦以專責成立法未嘗不善乃承辦各員往往視爲例差不能認眞經理甚至役使勇丁提扣口糧統領營官私送公費遇有查閱等事臨時敷衍彌縫襄辦會辦尤爲虚設軍政之壞半由於此積習相沿實堪痛恨著各該督撫凡派辦營務必須擇精明韜略操守嚴正之員不得以庸輭不職充數嗣後如有缺額扣餉種種等弊一經發覺卽行奏叅嚴懲其襄辦會辦名目卽莉一律裁撤以肅軍政各等因仰見聖主整軍經武之至意曷勝悚佩估念近來中國積弱之故皆由於兵氣不揚自庚子之變迭奉明詔通飭各省裁汰例營改練常備續備巡警諸軍前督臣許應騤於光緖二十七年月卽經遵旨議奏將福勝祥勝兩軍改爲常備軍左右兩鎭共練兵五千七百人二十八年十二月復奏議加練兵六千人並將福强福銳福毅等軍改爲續備三軍分作中左右三路而以緑營編立巡警似亦擬具規模而荏苒兩年曾未開辦許應騤交缷後經前兼署督臣崇善量爲核議增减奏明常備兩鎭均於本年八月内成軍其他則至今仍未改定蓋福强諸軍練兵防勇羼雜其間本已不能一律而緑營窳惰每因人所共知卽爲之改易名目而兵丁不合格式將弁不能新操卽使外襲皮毛學人步伐而儘能列隊轉走持鎗裝放亦不足與語强兵之道此前督臣所以躊躇滿志而未有以定之也臣到任後考察常備軍左右兩鎭現已改習新操者儘有左鎭又以成軍不久操章未定營哨各官多不能身自教操進步甚窘求其通野外擊射之要務行軍攻守之機宜鎗砲子彈之理法蓋尚難之至於槍砲爲行軍利器無論各軍不能一律卽一軍一營之中亦復名式各歧前督臣先經奏明閩省儲有快砲二千餘尊快槍二萬餘枝臣到任後委員查點則所謂快砲者不及百分之一係皆舊日廢壞土砲卽定更所用小鐵砲五十具亦在其列快槍則惟常備軍左鎮武備學堂共有數百餘枝他皆舊式爲各國所棄而不用者臣目擊時艱日迫良用隱憂自非大加整理難收實效當於省會特設軍政局分立叅謀執法督操理餉四所凡叅議軍謀規畫形勢調度營伍進退將校悉以屬之叅謀所整飭營規稽查額餉頒行軍律懲辦匪徒悉以屬之執法所察觀操務考定操章教課營弁監督戰陣悉以屬之督操所預算軍實頒發糧械籌議運道勾稽餉册悉以屬之理餉所各揀能盡本門義務之員分任其事而以知兵大員董而理之查有記名道徐紹楨曩在贛粤統兵日赴操場指揮教授著有成效經臣電奏調閩差遣於本年八月二十二日奉旨著以道員發往福建補用業經隨臣到閩現委令總辦軍政局務節制水陸各路防營責成將一切操法戰術軍制逐一考究編訂頒行各軍官弁有不知新操不能束伍甚或役用兵丁侵蝕餉額毁失軍械貽誤戎機者均令隨時指叅並遇事會同潘臬兩司經理已於本年十一月初十日開局閩省從前本月營務處嗣因節費移歸善後局兼辦又另設督操營務專司督察常備軍操務事權紛雜未見實效今旣設立軍政局立卽將善後局所兼之營務處及督操營務處一概裁撤其軍政局需用委員兵役薪水經費統由司局籌撥俟各軍一律改定再行彚造淸册報部立案臣現擬設法騰挪巨欵卽先購置新式快槍一二千枝以便新軍得所講習免致臨時或有不能裝放之弊又閩省上年開設陸軍武備學堂與軍政局相爲表裹亦經派該員徐紹楨總辦以期一氣相同藉收强兵之效所有閩省設立軍政局派員經理營務大概情形理合恭摺具陳伏乞皇太后皇上聖鑒訓示謹奏奉硃批該部知道欽此 
[署閩浙總督李奏報察看砲台情形片十八日]  
　　李興銳片再臣此次由粤航海赴閩沿途察看砲台福州海口距省一百二十里之長門形勢最爲扼要兩岸均設有砲台北岸最高長爲電光山砲台電光山之前左一面爲划鰌山砲台稍過爲射馬砲台近右一面爲長門砲台南岸最爲高東爲烟台砲台烟台之前左爲金牌山砲台前右爲烟墩砲台下復有獺石砲台原當日建置之意實以電光烟墩兩台爲主而分設數小台以輔翼之凡輪船入口皆由芭蕉尾越五虎門而來此兩台皆可直擊用意未嘗不是惜建造多不如法大凡置設砲台必須審察外面無阻我火 
 
