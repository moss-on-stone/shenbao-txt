# 1910 - 297 - 4913556

 

Page 1

 
 
   
 
 

Page 2

 
 
[宫門抄]  
　　九月三十日召見軍機蘇元瑞 
論說 
[今日預算上之評决（嘉）（言）]  
　　昨聞度支部定於五日内。將預算議案。交出資政院提議。記者延頸企踵。以待宣布而揭示於吾人民者久矣。此事關係吾國前途存亡之問題。胥於今日卜焉矣。據報載此項預算。度支部早已出奏。嗣交政務處會議。商量數四。以致延宕至今。其内容據各省督撫咨報宣統三年預算案。統計歲出三億三千三百餘萬兩。而歲入各欵僅止二億九千六百餘萬兩。合計實虧五千四百餘萬兩之譜。其實數果確與否。雖未敢懸爲定論。而要之出入盈虧。固可以比例得之也。夫中央行政。與地方行政之範圍。縱廣狹殊途。繁簡異致。而其所以運行此政務。莫不視財力之優絀。以卜政事之舉廢。此理之最易明者也。憶乾隆間。號稱極盛時代。司農儲至七千餘萬。貫朽不用。猶復馴至空虚。况晚近來。爲數有幾。其間蝕耗於變遷。藏匿於無用者。姑置不論。通商數十年。坐工藝窳敗之故。漏巵不。塞而金銀之洩於外者。歲以平均二千萬計。則積數十年。流而不返者。殆逾千兆。加以甲午庚子兩役。又去其六百數十兆。而歷年賠欵有息。外債有息。統計輸出於外者。不離乎二千兆者近是。算術家謂每一方寸之銀。重率十兩。一立方尺爲萬兩。一立方丈爲千萬兩。即十兆兩。如是者二百枚。乃爲二千兆。循此以往。償本償息償漏巵。益進不已。試問吾國有大礦藏。曾開得二百枚之立方丈銀塊否。此猶就新政未興言之耳。乃今日凡百庶政之待舉。旣如彼。而國家財力之困乏又如此。是則中央政府諸公。對於此大問題。宜其大費躊躇矣。 
　　聞度支部各堂官。以預算虧項雖巨。而皆係舉辦要政之需。日夕籌畫彌補。除增加稅課外。竟别無可籌之處。遂議三項稅欵。一增加酒稅。一開辦營業稅。一舉行所得稅。以冀得大宗欵項。雖然民力有限而國用無窮。當此改革財政之際。於稅源之抉擇上。非通盤籌畫。恒與民生之休戚相關。使所取之稅而無妨民生也。則政事不廢。而民力亦蘇。否則挖肉補瘡。其如民力已瘁。終非國家之福何。此今日所以抉擇。稅源爲必要也。若以三項稅欵而言。此戔戔者。果足以敷會計年度中之歲入乎。吾恐非涵養絶大之稅源。其又何濟。今使有國於此。其全國人民一年之生產力。假定爲十億。其分配也。以十分之七。供人民之生活費。以十分之二。負擔國稅。餘則爲地方之支拂。乃政府欲多取於二之外。地方圑體。又欲多取於一之中。是非　殺人民之生活費。以應財政上之需要不可。然必地方之支拂。全額一億中。有三分之一。或五分之一。可以補政府之缺乏。而上與下始無損。不然。政府之歲出旣增。地方之歲出亦鉅。其不至以惡稅病民者亦幾希矣。且稅源轉嫁之理。又不可不知。蓋國家每徵一項稅欵。其納稅之人。非必即爲負擔稅欵之人。而往往將其負擔轉卸於他人。（例如釐金雖由行商交納。而恒加物價以轉嫁此負擔於購買之人。行商無與也）故抉擇稅源。爲各國今日得失之林也。觀日本市町村之國稅。與附加稅。其制限額。不過一千五百餘萬圓。至明治三十九年。平和克復之日。其實際之收入。已逹一千四百餘萬圓。而日俄戰役中之决算。乃超過制限額五百五十餘萬圓。於是重稅之嘆聲。世界有同聽焉。今吾中國值此中央財政。與地方財政分離之初。如何抉擇稅源。是則不得不深望於資政院諸議員之解决矣。 
來稿 
[論中國母財將竭非推廣土貨不足以救亡（沈敦和）]  
　　自滬市風潮迭起。而全國之金融機關。悉受影響。内而京師。外而直省。錢莊銀號。紛紛倒閉。官紳兩界。函電飛馳。風雲變幻。方日出而未已。其恐慌之現象。可謂至矣。一時部臣疆吏與商界諸巨子。咸出全力以維持之。朝諮夕議。或請郵度兩部籌撥巨欵。或由上海商會抵借外欵。市面賴以轉機。人心漸歸鎭定。急則治標。宜有是矣。 
　　顧維持之策。但濟目前。補救之方尤貴善後。或有謂宜發先后儲金者。或有謂遞遲明年賠欵者。此二說。未嘗不是。然内。府藏金。未易得請。即使所請得行。而救急一時。終恐無裨久遠。至遞遲賠欵。尤屬剜肉補瘡之計。竊恐瘡猶未瘉。而剜肉之痛。或更甚於瘡。爲害且不可思議。不揣其本。而齊其末。終必自困而已矣。 
　　且滬市風潮。先後究不過數千萬金。何以牽動全國。致成絶大恐慌。是可見吾國母財。已日趨于竭。有滬市風潮。一開其端。而内幕乃立揭耳。居今之時。處今之勢。欲有以挽救之。非生發母財不可。生發母財。非亟亟推廣土貨不可。 
 
 
 

Page 3

 
 
間嘗攷核海關貿易册。宣統元年份。土貨出口。東三省計銀七千七百九十二萬六千六百十三兩。天津秦皇島三千一百八萬九千八十二兩。山東省三千二百九十七萬九千七百兩。兩粤九千二百三十二萬八千三百十兩。長江一帶一萬五千二百二十九萬一千三百六十二兩。内除轉運各口。其出口總數。實共計銀三萬三千八百九十九萬二千八百十四兩。而洋貨進口。則共計銀四萬一千八百十五萬八千六十七兩。出入相抵。不敷在八千萬左右。且查海關徵稅。定例按值抽納商人圖利。其進口之貨。又往往縮短其價。以圖寡納。故雖曰。四萬萬。而實則不啻五六萬萬矣。加以歲需賠欵五千三百七十萬兩。金融之輸出。如此其多。年復一年。中國母財。安得不竭哉。 
　　不寗唯是。各國審吾出口之貨。日見暢旺。惟恐增長不已。輿其進口洋貨。勢力漸趨於均平。於是百計改良工業。務占優勝。奇技淫巧。眩矚駭神。而於紡織等品。尤花樣日新。層出不窮。以與吾。中國競爭。以冀肆其壟斷之計。漏巵之大。莫之能挽。倘猶懵懵焉漠漠焉。勿思所以抵制則吾中國前途。其危象有不堪設想者矣。（未完） 
專電 
[電一（北京）]  
　　政務處定初二日具奏國會事 
[電二（北京）]  
　　那朗徐三軍機至資政院登台演說立憲方針衆問何日准開國會朗貝勒云旨未降不敢先洩總之縮短國會上下已無不贊成 
[電三（北京）]  
　　甘督長庚電奏阻開國會内閣謂祖宗成法萬不可廢 
[電四（北京）]  
　　洵貝勒在美國時向興其克忒公司借銀八千萬兩年息五釐實收九五先簽押後奏准 
[電五（北京）]  
　　政府以資政院民選議員駁辭鋒利受窘殊甚决於閉會後籠絡數人以四五品京堂派充鹽政處憲政館要差現已預先傳意 
[電六（北京）]  
　　度支部尙書澤公擬仿前總稅務司赫德所議加賦辦法增加地丁稅則以補預算虧欵 
[電七（北京）]  
　　軍機處電致新簡桂撫沈秉堃迅往新任密解黨亂愼防煽惑 
[電八（北京）]  
　　各省例貢方物攝政王擬改折銀兩預備訂定皇室經費 
[電九（北京）]  
　　軍機處交旨外務部外交官准先剪髮 
[電十（東京）]  
　　洵貝勒由宫島起程經下關門司於九月二十九日到福岡沿途有學生數萬人提燈歡迎貝勒臨市公會堂晚餐會三十日到佐世保軍港 
[公電（南京）]  
　　浙江陸軍小學堂員生二百六十餘人准十月初二日來寗參觀勸業會浙江測繪學堂學生八十人亦於是日來寗參觀 
緊要新聞一 
[預算之大意與國會摺之主旨北京]  
　　二十四日 
資政院開第八次會議是日由度支部澤尙書親自蒞院說明預算案之大意（一）中國從前財政皆用量入爲出主義（二）甲午庚子以後每年國債已逹一千萬（三）現在加敎育軍事交通民政實業等皆爲萬不可緩之事以有限之財力辦無窮之事業實覺岌岌可危（四）近年各省財政均集中央部中益覺困難（五）責任内閣未設國會未立以前財政尤極困難所以内閣及國會二事本大臣竭力贊成必於國家財政有裨助也（衆皆拍掌）議長隨命秘書長朗讀請開國會具奏摺稿（衆又拍掌歡呼）議長復命草摺委員汪榮寳述明恭擬摺稿之主旨其次第如左（一）此係具奏案依議事細則一百六條之規定與都察院代奏不同（二）代奏者但據呈請書上聞不加按斷具奏者須加入自已（三）本院具奏於各呈請書可以撮其大意而加入本院主張之意旨（四）各國憲法除德意志聯邦外無不用兩院制度因兩院制度可以消弭各黨之爭端於無形而尤適用於中國（五）旣述明理由然後加以按斷所謂人心一失而不得時機一往而不還等語以爲堅請縮短國會期限之理由（六）此摺由趙議員炳麟起草由孟議員昭常修改後由本議員修改凡三次修正說畢議長正式宣布表决全體起立李榘又請議長於具奏之後復造請於皇上攝政王之前陳說各省諮議局各埠華僑各國外賓期望袁迫之意並要求說明速開國會於籌備憲政本可同時進行且國會 
 
 

Page 4

 
 
組織之始不過選舉法及議院法二事然選舉已有各省諮議局成例議院法則上有憲政館下有各省議員此事不難預備不必以籌備未齊施其阻力易宗夔亦起言道路傳聞頗有謂政府對於請求國會不免猶疑誠恐一請即開失朝廷之威信然同一俯順輿情與其待之他日不如乘機利導使全國人民均知奮激之爲愈應請議長愷切陳明議長允之 
[國會祗有贊成者矣北京]  
　　國會問題初起京内外贊成與反對者參半今已漸漸歸於一致贊成居其多數茲將從各方面探得情形分錄於下 
　　資政院議决上奏早開國會後政府中人初恐一經允准民氣因此囂張擬請監國於明年正月國服滿後明降詔旨縮短期限以示乾綱獨斷保持君主大權惟聞監國之意以俯順輿情爲然故上月二十四日特召資政院總裁倫貝子入見垂詢辦法倫貝子奏時勢危迫不能不早開國會作萬一之補救且陳院中是日議决情形詞極痛切監國大爲感動大約縮短期限日内卽可明降諭旨 
　　各省督撫聯銜請開國會摺上後各省將軍都統又皆單銜入奏晋撫丁衡帥主張尤力朝野上下輿論一致眞千載一時之遇國會前途可爲預賀并聞代表圑前日接奉滇督復電云電悉聯奏已電發觀此則此事之主動實爲李仲帥云 
　　請願代表圑昨接湘諮議局電稱電悉已提出呈撫電奏並轉各圑體又接安徽諮議局電云電悉國會事已呈撫電奏請轉告陶江諸公 
　　代表圑前日分電各省諮議局云國會期廷議不决速約各圑電爭明年並求貴省督撫代奏伊 
　　山西諮議局議長梁善濟覆江蘇張議長函云貴局所擬第三次國會請願辦法並擬十月北上組織議長請願圑以開請願之新面目熱心毅力欽佩莫名善濟竊以爲前兩次請願聯篇累牘痛陳國會速開與不速開之利害以求逹請願之目的而卒歸無效者有空文無實力也此次辦法無論直省議長未能到齊即同意贊成指日赴都猶是少數代表勢力究嫌薄弱推政府前此不遽允准之心理未嘗不以爲代表實係少數究竟一般國民有無知識程度尙不可知是請願之舉當以少數而擴充至於多數未便由多數而歸納至於少數一擊不中繼續尤難矧所恃者仍是一紙空文乎使無實力以盾其後竊恐議長圑之請願與代表圑之請願同歸於無效耳刻當資政院諮議局同時開會之期月前聯合會之請願案與此次代表圑之三次請願書均已到院若聯絡資政院互選議員併聯合各省諮議局此案如仍無效互選議員全體辭職各省諮議局同時解散揭開立憲之假面具使政府無所遁飾如此辦理似較有實力不知尊意以爲何如 
[各督撫請設内閣國會之章奏北京]  
　　各省督撫聯銜請設内閣國會公推滇督李仲帥主稿一事已迭紀前報茲悉仲帥接各督撫電復大半均表同情遂亦慨任主稿旣竣復電致各督撫商酌字句并由各省議定推奉鄂錫瑞二督領銜於上月二十三日電請軍機處代奏茲探得原稿錄下 
　　（前略）内閣國會爲憲政根本計已定於先朝事無待於末議顧造端閎大不易圖維老成過爲持重必求謀出萬全政府首當其衝不敢輕於一發其爭執不過數年期限之遲早其關係乃在目前國勢之存亡錫良等疆寄忝膺憂危共切忍視朝廷爲孤注獨舉中央以責難第以利弊疑難旣已灼知癥結若仍緘默觀望居心先涉不忠宣力何能自贖用敢共竭愚捆披瀝陳之今之致疑於内閣者必曰權責太重權盛則恐挾震主之威責專則慮啓營私之漸不知自古權奸竊國非因在位日久即由兵柄下移今閣臣但司行政本無統馭軍隊之權而責望所歸易興易仆一身進退利害較輕旣不能有擅作之福威更不必爲要路之盤踞况有國會以監督財政出納末由自專有審判以擁護法權生殺無從任意不必慮者一或又疑内閣旣設君主僅擁虚名豈知不負責任實由神聖不可侵犯之義而生至大權之載諸憲法者立法行政司法悉歸總攬不過無内閣則職務分之臣下而擔負仍在朝廷有内閣則統治屬諸一人而功過必歸樞府鞏固君權尊崇主極無逾於此不必慮者二或又疑内閣初立組織者未必皆幹濟之才任非其人終虞覆餗不知世變人才互相陶冶但使部臣同爲閣臣應行政綱協同審擇已無目前政出多門彼此矛盾之事益以國會監察權限明則責成專雖欲諉卸而不能才力薄則應付窮雖欲把持而不得數經更易以後求才者知非破格不爲功飽嘗憂患之餘任事者亦必審量而後進相磨相激自有一二非常之選因時會構造而成不必慮者三其致疑於國會者或謂議員程度不一言論易步囂張比年爭路爭礦迭肆要求允之則政策益紛抑之則風潮更烈一慮也抑知士論沸騰實多激於憂憤與其强爲遏制徒滋事外猜疑何若引就範圍俾知局中曲折及其經驗漸深疑誤盡解尙可與政府相扶相勵力拯艱危今世立憲較久之國内閣國會往往少紛爭而多匡正其明騐也或謂國會有彈劾大臣之權議員將挾私抨擊賢者避謗求去不肖者轉得結黨自固二慮也不知國會彈劾與臺諫異言官風聞入告動機僅發自一人議院據事直陳同意必謀之多數如果大臣當國衆望交孚則數人對抗之私何能敵全體輿論之公黜陟進退權操君主憲法自有明文國會何能干預至謂黨派之發生要以政見爲標準内閣政見與議院合利用適資其交濟内閣政見 
 
 

Page 5

 
 
與議院不合全黨豈聽其轉移乎或謂國會當幼稚時代僅有要求而無擔負財政問題仍難解决三慮也不知國會初設不必急謀財政之　　　　　固財政之信用議員來自田間深知疾苦果財政計畫悉經協贊蠲除擾累力戒虚糜人民已共諒政府之無他迨至行政克堅民信措施深入人心議員目睹計臣挹注之窮外界競爭之烈即各國通行之租賦中朝未有之稅章未嘗不可審勢因時徐圖興舉即欲廣募國債立應急需恃此樞紐以爲溝通國民旣休戚相關何能置國難於不顧日本國會未開歲入僅八千萬元國會旣開不及廿載已逾六萬萬元可爲借證以上閣會利弊理勢所在均無足虞舍此則主腦不立憲政别無着手之方缺一則輔車無依閣會均有踰轍之害程度不足官與民共之不相磨勵雖百年亦無所進法律難定情與俗礙之互爲參考歷數載可望實行此非錫良等之私言實天下臣民所公認者也今日大患在於政務太繁財用日絀有内閣統一政策國幣始可酌盈劑虚有國會恊贊歲用要政始不困噎廢食比者日俄協約成後一舉亡韓列强均勢政策皆將一變方針時局危險已遠過於德宗在位之日緩無可緩待無可待此即閣會尅期成立上下合力猶恐後時奈何以區區數年期限爭持不决乎錫良等更有凟者以明懷宗之憂勤惕厲卒無救於明室其謂諸臣皆亡國之臣豈有他哉不負責任而已夫以政體不善致天下臣民無一担負責任之人而使至尊獨憂社稷此爲何等景象殷鑒不遠能無懍栗錫良等知而不言無以對我皇上更無以對我先帝伏懇聖明獨斷親簡大臣立即組織内閣特頒明詔定以明年開設國會飭憲政編查館尅期擬呈議院選舉各法欽定施行宗社幸甚民生幸甚再此電由經羲主稿與錫良等往復電商詢謀僉同合併陳明請代奏錫良瑞澂袁樹勛李經羲廣福溥良陳昭常周樹模程德全朱家寳孫寶琦丁寳銓寶棻聯魁增韞馮汝騤楊文鼎張鳴歧龐鴻書謹肅 
[東三省息借美欵簽押北京]  
　　東三省息借美欵千萬一事屢紀前報茲悉東督錫清帥决定此事後即派鄭孝胥到津竭郵傳部唐尙書紹怡磋商借欵合同彼時美國資本家亦來津會商辦法當將該事確定後唐尙書始行來京蒞任故於上月二十二日業將借欵合同簽押聞借欵額數確爲一千萬兩利息五釐二十五年清還如中國欲在期前償還須俟十年後辦理以東三省關稅爲抵押并聞此欵即爲建築錦愛鐵路之用前日外務郵傳度支三部已與美國資本圑訂立錦愛築路之草約附登於後以資叅考 
　　第一條借欵額於本協約不加限定但築路費欵不得逾實額之數金額約爲五千萬逹拉行息五釐每股百逹拉售價九十五 
　　第二條錦愛鐵路總辦由中國政府派華人充之總工程師由美國資本圑派美人充之 
　　第三條借欵擔保當以鐵路所有財產及内國關稅充作抵保 
　　第四條該路從錦州起至愛琿止以沿路經由繁華之區爲要其應築枝綫者嗣後協商妥定 
　　第五條鐵路材料將中美兩國所產均等使用若有一國材料不能供給則由彼國供給無論情事如何决不向第三國定購材料 
　　第六條工程令勃林公司承辦該公司務當遵照本約且適合經濟施設以濟其事 
　　第七條借欵協約遵照本約宗旨須更行協定以期妥善 
[政務處不允停止外省分發北京]  
　　政務處議覆御史葉芾棠奏官多流雜有害治安請量予停止一摺業奉交旨依議茲探得覆摺略云查閱原奏稱自捐納旣停以來捐票之移奬舉人之截取舉貢之保送優拔貢之朝考廩增附之考職留學學堂畢業之奬勵歲入仕途者不下數千人此外如各局所學堂辦事人員莫不皆有保舉以致各部各省人浮於事幾數百倍又稱直隷州州同鹽庫大使鹽按經歷等官每省不過十餘缺或數缺或一二缺而候補者至數百人擬請飭下政務處詳議何項停止各等語其於近日官方吏治之弊固能洞見癥結惟臣等竊以爲凡事當統籌全局有不必枝枝節節而爲之者查宣統元年吏部議覆御史饒芝祥奏實官移奬弊混滋深請定章程摺内陳明所有從前未經核准實官捐案各捐生呈請移奬子弟者應以二年爲限限滿一槪不准移奬是此項捐票截至明年二月即當永遠停止現在爲日無多無庸再議舉人之截取舉貢之保送優拔貢之朝考廩增附之考職諸途並進爲數誠不免過多然拔貢一項自此次後即行截止舉貢保送生員考職優貢朝考本限三次停止現均已考試兩次留學生廷試錄用章程亦經學部會同憲政編查館奏明欽遵在案内地學堂畢業奬勵係按照畢業分數給奬並未溢於定章之外當科舉甫停學堂初設之際辦學需才不得不藉保舉爲鼓勵之資是辦學人員之保舉亦出於一時權宜之計已迭經政務處嚴加限制此外各局所保舉冒濫誠所不免惟當嚴覈虚實則用當其才亦不失朝廷有勞必錄之至意至原奏稱直隸州州同鹽庫大使鹽按經歷等官缺少人多自係實在情形查舉人揀選截取之列入二等者五貢之就職者皆以此項官缺掣項分發歷年註册者不 
 
 

Page 6

 
 
下千數百人然旣寛於前已得者未必藉此而疏通若忽阻於後未得者必因此而觖望辦理亦殊多窒礙恭查九年籌備清單宣統三年實行文官考試章程任用章程現此項章程方在悉心釐訂明年即爲實行之期不特移奬勢在必停即無論何項官吏亦必有相當之試驗以爲量才錄用之途該御史請將各項量予停止之處應暫無庸置議 
[變通諮議局章程之要求北京]  
　　聞各省諮議局聯合呈請憲政編查館變通諮議局章程其内容係分六綱（一）督撫施行議案宜有督促方法（一）督撫劄覆議案宜明定期限（一）會議期限宜稍延長（一）常駐議員應准覆議（一）陳請事件必當批答（一）調查卷宗宜予變通 
[資政院預算股開會紀事北京]  
　　上月二十四日午前十一鐘預算股開會到者三十五人股員長劉澤熙云預算案極繁難與别項案件不同應將辦事規則與辦事時間先行規定李文熙謂預算册太多將來卽不日日開會亦當每日到院分股辦事章宗元謂預算審查只限三十日非日日到院不可且度支部所存原册有一千餘部非請議長咨行度支部將原册送來無從下手衆贊成旋由許鼎霖擬定到會時間如遇大會之日則自上午九時起至十二時止如無大會自下午一時起至六時止大衆贊成又謂以後須設畫到簿稽查人數如過半數可即開會後易宗夔與劉澤熙於先定方針事亦畧有辯論將近一鐘散會 
[陸軍部考試留學生名單]  
　　步馬砲工輜各科學生　（優等四十四名）　全　恕　范熙績　孫　棨　彭廷衡　孔　庚　周燊儒　張　宣　張漢堂　宋邦翰　陳復初　鄧湘華　余範傳　袁華選　楊盡誠　方日中　高兆奎　曾承業　鴻　賓　尹同愈　陳　經　石調鈞　張文林　宋子楊　唐義彬　姚受唐　張益謙　楊源濬　壽　明　雷壽榮　魏國鈞　王　深　孫象震　熊一弼　葉佩薰　顏景宗　占　魁　吳思豫　張鼎勳　文　祺　周應時　鵬　興　關松秀　江　煌　何浩然　（上等二十八名）吳爨震　李　俊　孫保瑢　巨純如　吉　宗　齊　琳　程晉煌　培　模　張壽熙　陸紹武　包述銑　孫方瑜　金　壽　雷炳焜　歐陽沂　春　榮　隆　壽　李長潤　勤　倫　吳觀樂　陳宗逹　李乾璜　蔣隆權　李德昭　恩　康　陳康時　周凝修　楊　翼 
　　警察兵科學生　（優等三名）　殷學濳　陳興亞　王子甄　（上等八名）　余　晋　楊發源　奎　福　王天培　王天吉　文　潤　恒　成　桂　城 
　　軍需科學生　（優等五名）　葉興清　林鳳游　王世義　馮福長　士　傑 
[京師近事]  
　　資政院開院後蒙古議員博迪蘇那彥圖等因蒙古一方面應興應革事件甚多日前邀同蒙古全體議員凡十餘人借座劈柴胡同殖邊學堂開研究會聞其提議内容係振興蒙古學務鐵路軍政四大端 
　　前署中國總稅務司斐式楷日前偕眷到京僑萬六國飯店聞郵傳部確有派令充任郵政顧問之事 
　　軍諮處濤朗兩貝勒昨與廕尙書等會商擬擇陸軍留學生之成績較優者派往西北各邊省敎練新軍蓋因現在西北一帶邊務甚急惟以道遠地偏將才缺乏故擬優給薪水奬勵以免裹足聞已擬就摺稿定日入奏 
　　陸軍部之當局者因欲擴張國防之勢力屢向度支部要求撥欵以便振興軍務度支部則以民生疾苦收入減入等詞拒之二者之間利害相反不相爲謀將來誰勝誰負尙未可决 
　　吏部因漢給事中未到班一案奉旨議處茲悉都察院議奏内容係比照本章遺漏例李景綱荆育瓚均罰俸一年但李有紀錄可以抵銷荆無紀錄則不能抵銷云 
　　京北昌平州所屬分水嶺樓子峪等處金礦苗脉甚爲暢旺前有職商毓簡等在農工商部禀請開採奉部札飭直隷勸業道查勘現據申覆謂該地與明陵相距僅有十八里實於礦務附章第十七條不無違背隨即由部批駁未便開採以符定章 
[時評]  
　　其一 
　　孽子不能承父母之歡。求解於弟兄不應。求解於親族鄉黨不應。降而求解於婢僕。仍不應。仰天號泣。無限凄惶。而一種纒綿依愛之情。郤斬除不得。此情此景。我不禁爲今之請願國會代表一哭也。 
　　其二 
　　有萬鍾之巨室焉。狎客集其門。强鄰瞰其室。不肖臧獲。復蝕其内而　其餘。而惟二三義僕。堅執一二殘破之契紙。號呼泣勸於主人之前。期爲主人稍留噉飯地。而主人卒不悟。此情此景。我不禁爲現世界無數熱心志士。放聲一大慟也。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[浙諮議局奉飭再停三日杭州]  
　　浙撫增中丞以諮議局兩次强迫代奏路事抗不開議實屬踰越權限照章勒令停會三天並於念七日劄詢曾否悛改該局全體大憤竟置不答念八日旁晚復奉第二次劄云查諮議局因呈請代奏事件始則停議要求繼則以不入會塲强迫踰越權限不受勸告經本部院照章飭令停會三日嗣因三日期滿復劄詢諮議局希於二十七日呈復茲尙未據呈報其仍未悛改可知合再照章飭令停會仍以三日爲期 
　　諮議局報千資政院電北京資政院鈞鑒本局停議後撫院二十日函允即電奏念三日衆議員到局詢知仍未奏不果開議當日卽奉停會命令謹聞又昨電詢呈報事件逹否乞示復浙江諮議局叩儉 
　　上海浙路維持會來電杭州諮議局鑒得諫電官廳蔑視輿論應據局章二十七條請勉爲其難維持會勘 
[鄂諮議局停會開會情形湖北]  
　　湖北諮議局前接清理財政局函謂預算全册現正赶繕並未確定交議日期該局恐其遷延不交故於上月二十二日停止會議以待茲聞停會之夕即奉督院劄復縷述預算册籍浩繁現已廣雇書手無分晝夜繕寫約二三日内全案可以抄齊交議切勿誤會致碍觀聽次日又派某委員來局聲明督院實無容心於其間諸紳應當見諒照常議事以免廢棄可寶之光陰云云當由湯議長詢間衆議員意見僉謂督院旣已定期交議我輩目的已逹自應照常接續會議以免官紳發生惡感爰於二十四日開第十次會議茲將是日議事日表錄下第一漢口後湖開挖運河修築馬路諮詢案督院提出第二請愼簡委員以杜弊端案議員張樹林提出第三呈請督院通飭各廳州縣實行諮議局選舉訴訟章程案議員陳士英提出第四蒲圻縣典商陳請書議員吕逵先介紹第五江陵縣廩生張廷海陳請議書議員胡瑞霖介紹 
　　二十四日之夕督院已將預算全案表册劄發到局惟仍是交局參考並無交議字樣副議長張國溶太史恐議員又與官廳衝突意主調和擬組織特别委員會發交討論議員周孚阮毓崧吕逵先當起爭辯謂此案係交叅考並非交議何能討論須俟另開恊議會研究對待方法 
[鄂省國會請願進行之手續湖北]  
　　漢口請願國會同志會於上月二十日邀集武漢兩總商會憲政籌備會敎育總會諮議局同官憲政研究會共八大圑體代表開恊議會議决請願方法擬先就近向鄂督衙門呈遞請願書要求代奏刻已定於十月初一日開湖北各圑體全體大會公决上書日期昨已刋發傳單通知各圑體迅即分别開會畫一辦法所有二十日之會决議事件如左一各圑體應各舉代表二人以爲領銜二各圑體會員應全體同赴督院請謁三特别代表應備衣冠其餘均着馬褂四所有武漢各圑體應由此次到會八圑體分途邀集依據此項辦法同時舉行五八圑體分别開會定議後所有特别代表姓名各圑請願人名確數及邀集加入之各圑體代表姓名請願人名確數均應於九月二十六日以前報告同志會以便預備大會及請願時齊集之地址 
　　又請願同志會上諮議局陳請書已錄前報聞該局已允呈請督院代奏茲將諮議局陳請委員會報告錄下本月十四日辦事處交到漢口國會請願同志會陳請建議書一件業經本委員會細加審查所陳理由剴切詳明適中肯棨應請辦事處迅速備文連同該會會員姓名錄一併賫呈督部堂代奏 
[贛省裁滅綠營官兵之爲難南昌]  
　　贛撫馮汝騤因奉部電裁减綠營官弁兵額業已行文兵備處妥籌辦法現經該處會議具復略云查江省綠營現有官弁自總兵以至額外共一百九十八員弁兵丁自什長以至正兵共四千一百六十名若照四成裁减必須裁去官弁八十員弁兵丁一千六百六十四名方與咨部成案相符惟裁數過多非特一時難於安置即發給恩俸恩餉數亦加鉅未易籌撥且各營所轄各分汛兵額多者有四十名少者僅二十名若一律按照四成裁减則多數之處亦不過留有二十四名少數之處僅留十二名區區人數以之守禦其何能濟又原定編制每什長一名設正兵九名如照四成裁減則什長正兵頗難支配又各汎向係或設千把或設外委以爲之率如照四成裁减兵丁尙有少數之留而官則一汎一弁旣未便留此汛不留彼汛亦未便將兩汛歸併一弁管轄凡此皆窒碍難行之實在情形也本處籌思至再惟有審察情勢各營可裁併者則裁併之可減少者則減少之至各汛則或全留或全裁不使零星减少而要皆以地方之是否扼要及有無他項軍隊駐守爲斷計共擬裁都司以下各官弁六十三員弁什長正兵一千三百五十名馬一百四十六匹與原咨裁減四成亦不過於懸殊然總計裁減後所節省之廉俸薪餉等項銀數僅四萬八千四百七十九兩五錢九分四釐核與憲台咨部東電約裁六萬餘兩之數所短尙多復擬將撫標左右城守三營九江鎭標前後兩營南贛鎭標中左兩營之挑撥選鋒練兵另加津貼一項銀一萬二千八百三十七兩一併裁節共計銀六萬一千三百十六兩五錢九分四釐庶與咨案適相吻合所有此次裁减官兵擬照軍諮處陸軍部奏定頒行之浙江成案都守千把以上已届定章退休年限者各給恩俸十年外額各給恩俸一年如非本省曁本 
 
 

Page 11

 
 
府州縣籍貫人員並按路程酌給川資什長正兵各給恩餉六個月以示體恤其年力富强官則留省另候差委並另設兵事研究所俾裁撤各員弁之文理通順者得以挑送入所研究普通軍事學術以爲將來他項軍隊之効用兵則分别按格挑選撥入陸軍巡防巡警各營充當兵役以期各得其所合將籌擬裁减曁善後辦法開具摺表備文呈請批示祗遵 
分類新聞 
政界 
[皖撫札行規定撫院公費安慶]  
　　皖撫以督撫公費照章應由會議政務處議籌嗣准度支部電暫先自行酌定等因當即檄飭司局公同會議後親加核定除養廉役食等項循舊辦理外擬暫限每月實支公費銀二千二百兩自本年十月初一起由藩司按月支解一律作正開銷其各司局所向解撫署一切公費銀兩均檄令悉數彚解司庫存儲具報通盤核計每年約數向有數目可省銀三千兩仍俟會議政務處議定公費數目咨行到日再行遵辦日前已會同江督附片具陳在案並札行各司道等一體遵照 
[度支部電示審判經費撥用辦法湖北]  
　　鄂省各級審判經費雖經司關道局分認籌定詎度支部電飭必俟開庭後方准照撥以故莘帥再電咨商頃准度支部電云敬電悉鄂省審判廳經費司關道局各欵須俟表册到部方能核定楊護督前奏常年費十四萬兩未便作爲定數是以行令開辦後撥並專案電飭江漢荆宜兩關不得動支稅欵在案茲據開辦之先將常費移作建築費應准由司道局各庫暫撥仍不得動用關欵是爲至要度支部豔印 
[會議廳參事審查科員業已派定廣東]  
　　廣東會議廳上年由前護督奏報設立袁督蒞任後修改規則賡續辦理刻據憲政編查館奏定會議廳規則查照改定除本省士紳一項已劄行諮議局照章公推呈候覆選外其會議廳參事科審查科各員分别札委如左（參事科）布政司陳　提學司沈　提法司俞　鹽運司蔣　勸業道陳　巡警道劉　高雷陽道王　督練公所參議吳道　交涉局魏京卿　調查局汪道　廣州府嚴守　沈編修同芳　沈守毓嵩　劉守棣蔚　堵丞煜　陶丞邵彬　方令表　陳令允豫　廖倅維勛　陳令佩實（審查科）布政司陳　學司沈　勸業道陳　高雷陽道王　夏修撰同龢　汪中書祖澤　黃令敦懌　曾令昭聲 
交涉 
[勘界維持會電請收回澳地廣東]  
　　粤省勘界維持會日前電逹北京分送軍諮處外部資政院呈攝政王鑒云葡易民主前約應廢澳地亦應收回乞速施行免生别故并即派輪駐保香山勘界維持會楊應麟等叩 
[札飭妥籌屯儲火油辦法廣東]  
　　英領照請督院文云華艇裝載火油灣泊上落須防火險一事業於上年七月間照請飭行海關飭令儲運火油遵守口岸章程以免災害在案玆據省港澳輪船公司禀稱近日華商華艇于運載屯儲火油等事仍復漫不經心絶無預防被火之法一有不愼立至巨災懇轉請飭令愼防等情本領事據此應請飭屬設法妥愼預防以免危險而保治安袁督接文後已札行巡警道轉飭南海縣會商水巡局妥籌辦法矣 
[日商擅拘華民妻子非刑迫勒奉天]  
　　鐵嶺商民王某前因欠日商木野洋行債欵經該國領事照會縣署押追在案日前王父又投縣署喊控謂該洋行忽將伊子之妻及其幼子二人綁去百般拷治該縣徐令據禀立赴該國領事署嚴開談判該領事始派差責令釋放云 
軍界 
[贛省陸軍秋操之佈置江西]  
　　贛省陸軍舉行秋操一事已經勘定建昌附近爲操塲所有南北軍隊期前均須出發而省兵必致空虚所有敎堂以及衙署局所庫藏財產亟須專派兵隊認眞駐守以備不虞聞馮中丞已飭陸軍警察繪具圖說以便派撥巡防軍隊按處駐防以保治安惟操塲遠在建昌附近不通電報現經馮撫札行電局預備就南潯桿線在建昌縣附近地方設立暫時報房派委報生工頭專司其事以靈消息 
[卾提更委陸軍官佐武昌]  
　　鄂提張軍門近以陸軍三十一標第一營督隊官徐鎭坤經軍諮處留京差遣遺缺亟應遴員派充查有鎭司令處執事官陳藩妥詳勤愼品端學優堪以調充遞遺執事官一差查有鎭司令處差遣員武普通學堂最優卒業生景章學術兼優堪以試充遺差查有特别學堂敎員田文荃堪以試充昨已分别札委並咨會兵備處查照矣 
學務 
[咨詢廣東各項實業學堂現辦情形廣東]  
　　粤提學司日前以改定籌備實業敎育表後附解說備文申部内稱己設各屬實業學堂有省城高等工業學堂一所廣州府蠶業學堂一所廣肇羅道中等工業學堂一所嶺東中等商業學堂一所西寗縣初等農業學堂一所廣肇羅道化州長樂四會香山信宜等縣藝徒學堂各一所番禺縣農業講習所一所合浦縣蠶業研究所一所詎學部閱文後以此次所報又與上兩次表册互有異同論調查報告自以最近者爲憑惟初等工業初等商業及興寗蠶業學堂俱已開辦於前何以未經列入各屬旣有初等工業又設藝徒學堂兩項性質不同本可相輔而行何以此次所有已立藝徒學堂之州縣均未列入前次所立之初等工業是否半途停廢或改辦抑係各堂照舊設立漏未報齊實難懸揣學期一覽表由各屬先後送司彚齊逹部逾年始到遇有學堂辦法不合經部駁回飭令更正往往過時非將學堂規章隨時專案報部不足以資查核而裨敎育該省除高等工業學堂經咨明立案外其前後表册所列各項實業學堂應由提學司詳細查明限文到一月内將省城及附近省城各堂所有分年課程授課鐘點採用書籍敎員履歷學生年籍二代入堂年月從前經過學堂現習學科畢業期限及一切辦法分堂造具表册先行送部備核一面嚴飭各屬按照上開事項辦理尅期呈送由司報部不得因已有一覽表藉詞搪塞並不准開學數載延至學生將届畢業時始行造册詳報當即咨行粤督轉令查照飭遵矣 
 
 

Page 12

 
 
實業 
[美圑參觀農事試驗塲紀盛廣東]  
　　上月二十二日十鐘後美國實業圑到廣東農事試驗塲參觀由該塲同人及留美學生多人招待導往參觀一切種植該美人極道農業爲工商之本開辦年餘有此成績其進步可謂迅速美棉試騐大有可觀可徵廣東氣候適於種棉惟昆蠶一類於農業極有關係須不惜資本聘養昆蠶專師另建昆蠶室實行研究預防驅除參觀後在農業講習所茶會彼此討論良久大意謂中美皆天然農業國須多方研究以期日形發逹等語旋由該塲内人按名贈送農業講習所及試騐塲影片各一美人復取該塲蔦蘿百日紅耔種等回美種植以爲紀念賓主盡歡臨行拍掌歡呼萬歲而散 
[水電公司借用洋欵紀聞漢口]  
　　漢口旣濟水電公司係華商宋煒臣所創辦集資二百萬金曾經禀准鄂督農工商部立案專利不招洋股近因擴充電燈機力續招之股尙不敷用乃由日本正金銀行介紹息借日本東亞興業會社銀一百萬兩（或云一百二十萬兩）業經訂定契約利率每年八釐限三年償還其抵押物則指定該公司之全部財產云 
[紡織兩局定期開工武昌]  
　　鄂垣紡紗織布兩官局本年因棉花價值太昻製成熟貨難于行銷故停機已經數月現該局督辦柯觀察欣榮以刻下棉花收成尙好若久不開工則機器必致銹懷特商兩局總經理鄧商紀常準備開工如有虧耗將來禀請督院設法補助鄧經理當即派人持欵赴黃州一帶購花一萬餘包定於九月初二日兩局一律開工 
雜記 
[贛撫其眞不顧大局也江西]  
　　贛撫馮汝騤前對度支部庚電裁減行政經費一案極爲認眞除照指裁之欵實行裁减外尙格外加裁鉅欵東電復部頗得嘉許由是度支部以贛撫裁减之法冀望各省而各省督撫之不能照部指辦到者多遭駁飭以致督撫之中因此多怪馮撫不顧大局近日紛紛致函相責措詞極爲譏笑馮撫於此多不復函云 
[匪棍膽敢擒殺鄉董乎杭州]  
　　請曁縣横山村土霸黃錦湘父子恃衿不法結黨爲非種種劣跡鄉里側目本年七月間由其子紏集黨羽在鄰村搶孀逼嫁激動地方公憤鳴鑼聚衆將其子毆斃黨亦傷逃事後各鄉紳董慮多牽累極力徘解責成滋事村民鳩資四百元作爲撫恤不料黃錦湘狡詐萬變收其欵仍不允和並敢砌詞指控五招鄉董鍾紹惠謂其賄囑土匪挾仇毆斃等語幸秦令廉得内容斥不准理該棍計不得售膽敢於九月初七日乘本村酬神演戲之隙密召同黨數十人將鍾紳紹惠中途截劫擒入内山家屬聞變星夜赴縣請救當由秦家穆大令飛派兵差下鄉援救亦被鳴鑼拒回致鍾紳被難兼旬生死未卜現已聯合各村紳士來省上控要求派兵督救矣 
[曾孝廉竟從屈大夫游矣武昌]  
　　湖北江陵縣舉人曾廣源荆沙名士也壬寅歲中式後復往日本留學法政於前歲卒業部試簽分廣西知縣曾君志存遠大不願爲五斗米折腰乃留京在高等審判廳充當推事前月因接家報以老父病危曾君痛親情切卽偕其妹曾善舞女士（女士善畫亦　　木留學卒業現充京師女學堂敎習）請　歸省刻因及父病已　痊曾君特留其妹侍奉一面自附輪船由沙市來漢乘車返京詎夜　過船失足被巨浪翻入江心打撈數日方獲屍身聞曾君　年未三十著書已數十種生平不結權要不上條陳洵近今新學派之特出人物乃一失足成千古恨惜哉 
[郭敎務長是否攻訐主謀者武昌]  
　　湖北諮議局議長湯化龍被人攻訐刋發傳單有碍名譽經鄂督飭巡警道查禁銷毁並密查此事主動之人茲聞已經查出係兩湖師範學堂敎務長郭肇明所爲禀由鄂督飭提學司查辦昨兼署學司高方伯特札飭兩湖學堂監督劉守洪烈密查究竟是否郭肇明所爲抑或被人誣陷尅日禀復以憑澈究至湯議長因受此次攻擊聞己具手摺呈請督院辭職矣 
[張百川殆眞百折不回歟吉林]  
　　新城府太陽敎徒因以請經爲名到處撞騙被頤太守責押在案刻因交卸在卽遂將該敎徒首從十一人罰欵萬緡一併釋放詎料爲首敎徒張百川於釋放之日即奔至送經僧人店内抱僧腿大號謂此番舉動雖己失敗萬不可遽萌退志該僧人亦相對啜泣當時旁觀者咸笑之以鼻目謂太陽敎忠臣云 
紀事 
[三日間之汗漫遊（五）]  
　　湖南館之觀覽出湖北館而南。即入湖南館。館外一大院落中建花房。徧陳湘產。左右列各築平屋五間。左爲瓷業工司出品商店。右爲美術。工藝品商店。湘繡而。外銅錫器紡織品。種種俱備。再入始爲館屋系中式樓房周圍如口字然外爲館門。内則正屋左右廂各五間。中庭徧布禮蘭。花香襲人亦特色也。至陳列各品。樓上俱系醴陵瓷業公司之出品樓下則左右廂屋廣陳各品而正屋又幾幾純爲醴陵瓷業學堂所占。其中聖迹磁尤爲大觀。磁品共一百八十四件。每件皆有。聖跡。自孔子生日起至獲麟絶筆止。豪髮無遺尤爲難事。總計全館之陳列品。醴瓷以。外如湘省之繡。如永州之錫。如瀏陽之菊花石。如寗遠之湘妃竹。皆爲特產。而醴瓷實占陳列品十分之七。以故遊人之參觀該館者。幾疑身列瓷世界云。 
　　東三省館之觀覽館在湖北館之西北。中式平屋八間陳列雖不分部。然天產各品。旣極豐富。而人造各物。尤極繁夥。望而知爲有敎育者。以山陜河南雲貴諸省較之。彼弇陋。此文明。彼以天產侈陳。此則人工競勝。白山黑水。外患　陵。曾幾何時。而渾噩獉狉。一變至此。於驚風駭浪之中。收得尺得寸之。效吾於以知彼邦大　。頻年經營締造之心苦矣。出館。　馬路而南。即爲東三省之動物園。除東三省所產外間有。蒙古新疆之　。虎狐熊鹿猩猩獅子而外。如猞猁猻。如金錢豹。如五霾鷄。如蟒血貂。如豺如豪猪。如袋鼠。如刺蝟。大半爲東南各地。所未見。者而猴類各品尤居多數苟有意動物學者。大可就其。地以資研究。惜污穢不治。臭氣薰蒸。圉者不知衛生之道。廣備石炭酸。以收清潔之效果耳。 
　　更正昨日湖北館篇以大冶所產紅土黏之冶字誤作治又幾幾爲若置身三楚間矣爲字衍合行更正 
史乘 
[情俠]  
　　蘇某。閩人。談者忘其名。故家子也。父以名進士宦粤。家焉有子十人。某其最少者也。美丰儀。工修飾。胸懷大志。少負。異八歲能小詩。弱冠補博士弟子員。肄業某學校。四稔卒其。業故於歷代興亡得失。五洲形勢險峻。靡不洞悉。嘗語人曰。天畀我一副好軀骸。當挺身於社會上謀大公。益使銅像豐碑。流傳千古。而老死牖下。没世無聞。與草木同腐者。是豈某之志也哉。其志向多類此。父執梁。京鄉負知人名。丁艱歸。見而器之曰。此千里駒也。時加存問。將妻以女。會服闋銜命出使。遂寢其議。女字競寰。年十六。肄業女校。亦奇其才。時相。過從嘻笑諧謔。兩小無猜。閨閣之中誠有甚於畫眉者。第不亂耳。生性耿介。素不擇交。舉凡豪傑。英雄屠沽隷卒。優伶。乞丐。　樂與之游。曰　地皆有。英雄。人苦不目知。耳以富貴爲驕人之具。吾甚差之。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
[資政院旁聽錄]  
　　九月二十四日議事 
　　下午一時三十分開會議長銷假主席議員到會者一百七十一人 
　　祕書官承命報告本院收受度支部交議編製宣統三年歲出歲入預算案一件那親王修築蒙古鐵路案一件議員胡柏年振興敎育案一件各省諮議局陳明諮議局困難情形一件審查河南印花稅提議案特任股員報告書一件又選舉股員長報告一件審查振興外藩實業並劃一刑律案特任股員報告一件審查各省關係事件特任股員選舉股員長報告一件預算股員長劉澤熙報告一件審查湖南航業核議案審查股員選舉股員長報告一件議員楊廷綸禁烟事件質問案一件審查各省諮議局關係事件股員報告五件審查湖南航業核議案特任股員報告一并陳請股員報告一件 
　　議長先請澤公說明預算案大意（詳情已錄要聞欄）又命汪榮寳述明恭擬國會摺稿之主旨（亦錄要聞欄） 
　　宣布運輸規則案（政府提出） 
　　郵部特派員說明規則起草之宗旨（一）運輸係一種委託之性質必擔負其責任（二）本規則執行時郵部與商部當以區劃聯絡之方法共遵守之 
　　汪榮寳質問農工商部是否認明此規則爲一種法令交由本院决定奏頒即不能用附則第三條（本規則有應行修改之處隨時酌量情形奏明辦理）因恐失法律之保障請答明委員謂奏明交議亦在奏明辦理範圍之内議長宣布付法典股審查 
　　宣布地方學務章程修正案（再讀） 
　　孟昭常先聲明前日初讀因有國會議案在後故未及討論大體今日先補述關於大體上之一節（一）原章以勸學所爲主體修正案以地方自治公所爲主體此執行機關之異也（二）中有現行法令云云惟現行法令是否可行即一小學章程曾經修正一次而尙不能遵行者故根本法之不定此章程即無效力（三）學部當先問根本法令之如何勿以爲外國學事通則可以移用而以此一本章程點綴資政院之風景（四）學部當先將初等小學章程改過又將勸學所章程改過方可望學務之發逹至對於條文之討論三則尙是小者緩者而根本法則竊以爲不可緩矣（衆鼓掌） 
　　沈林一言日本各種法令較備故地方學事通則寥寥數條即可執行中國現在各法未備不能如此單簡卽如區劃使用費皆須規定方能依從討論甚久孟議員請學部特派員答覆頃所提出之修改小學章程及勸學所章程 
　　學部李家駒答謂從前所頒之各項章程尙在憲政館未設立以前故切法令大致均以習慣爲主現在學部進行方針已定自以地方學務爲最重將來地方辦學當以此項章程爲根本至全部章程亦應次第修改江謙言學部旣注意根本的辦法當請學部提出脩正全部章程而將此章併入方合至於完全簡易小學章程必使可分可合現在無論何地無不以經費困苦爲言即此章程亦再三致意於經費問題若照條文内容旣有完全又有簡易又有簡易淺字學塾設使其地財力祗可設一學堂則必至無所適從旣傷財力又於普及敎育反多阻力也（又有多數議員繼續辨論此章程不能生効力） 
　　雷奮登台演說此案前日提出初讀時因衆注意於國會問題均未討論大意而議長已正式表决應付再讀故今日似可不必再提出討論且衆議員對於此章程皆恐與學部他種法令有衝突處惟議員等所最希望者欲請學部修正法令修正法令實與此章程可以不相牽掣今日討論此章程可注意與他項法令有衝突者則更改之一面請學部次第修正全體法令 
要摺 
[陸軍部奏擬將本部應歸各衙門掌管事件酌量劃分摺（續）]  
　　一東陵西陵大差車夫脚價報銷事宜按此項銷欵屬於皇室事項與軍事無涉擬即劃歸度支部核辦一廣東海防案内魚雷水雷局夫馬報銷事宜按雷艇各項已劃歸籌辦海軍處核辦該局夫馬一欵亦應劃歸辦理一廣東海防案内電報局一切經費報銷事宜按此項銷欵雖有運輸脚價皆係該局轉運各項之欵現旣立有專部擬即劃歸郵傳部核辦一各省電報費信資號費各欵報銷事宜按此項銷欵事隸交通除軍用電報仍由臣部核銷外餘應劃歸郵傳部核辦一各省滙費報銷事宜按此項銷欵除滙兌軍用銀兩仍由臣部核銷外餘應劃歸度支部核辦一各省銷案内造報官員出差川資事宜按此欵分隸臣部曁度支部核銷未能一律且官員出差應給盤費及兵丁川資均向歸度支部核辦擬將此欵亦劃歸度支部以昭劃一一恭遇皇上巡幸調用差馬差竣解回原牧事宜按此項差馬中樞政考内載恭遇聖駕巡幸由兵部統計隨圍官兵需用馬匹如數調取差竣回牧核與軍事無關擬嗣後恭遇巡幸由隨圍官兵各該衙門徑行咨行内務府分别調取一奏派監收監放馬匹大臣並副都統稽察交馬事宜按此條中樞政考内載遇有圍差調馬由兵部奏請欽派大員監收監放又八旗官兵出差於交馬時由該旗副都統一員親往稽察等語均核與軍事無涉調馬一項旣擬劃歸内務府此條自應一併劃歸辦理一承辦隨圍官兵領交馬駝並奏補不敷馬匹事宜按此項馬鉈中樞政考内載遇有圍差各處隨圍官兵應領馬匹咨由兵部由各旗營在拴養馬匹内分别調取交領應用又武備院等處應需駝隻均於一月以前將應領駝隻數目咨由兵部核計在於直隸餧養駝隻並存駝價銀内購買調撥領用差竣交還直隷收駝官領回又隨圍馬匹不敷兵部臨期酌量或奏派大臣購買或將商都逹布遜諾爾逹里崗靉牧廠調撥之處奏明請旨等語均核與軍事無關擬請劃歸内務府辦理一承辦圍差馬駝賠補定 
 
 

Page 19

 
 
限及馬匹疲瘦變價事宜按此項馬駝中樞政考内載如有倒失分别責令原領馬駝官兵依限賠補又扈從官兵乘騎察哈爾馬匹如有疲瘦由監收大臣點驗後奏明變價解交内務府廣儲司備用等語調取馬駝旣擬劃歸内務府此條自應一併劃歸辦理一武備院等處駝馬倒斃分數事宜按此項駝馬倒斃中樞政考内載武備院及茶膳房隨圍所用駝馬倒斃不及一成者免其賠補一成以外者著落司幄等賠交十分之七等語核與軍事無關應即劃歸内務府併入調用馬駝案内辦理一恭遇陵差調用馬駝並馬匹折價各項事宜按此項經臣部於宣統元年二月初六日附片奏准各部院隨扈官兵應需馬匹按照例定數目槪行改折銀兩由度支部發給擬嗣後劃歸内務府轉行度支部給領以上各條係應行劃歸内務府事件察哈爾左右兩翼牧羣馬匹經臣部於宣統元年二月初六日附片奏准專備軍用復於本年五月二十二日奏准改設北軍馬分監預備供給近畿東三省各處十九鎭軍馬供給之所各等因將來如遇以上各項及其他非關軍事調用馬匹應請統由察哈爾都統所轄之商都逹布遜諾爾馬羣撥用其兩翼牧羣馬匹一律免調備差以符奏案合併聲明一承辦察哈爾牧塲所屬喇嘛更換家譜度牒劄付事宜按此條喇嘛更換家譜等件向由察哈爾都統咨行臣部轉行理藩部辦給擬嗣後徑由察哈爾都統或左右兩翼牧羣統轄總管行文理藩部辦理宣統二年九月二十日奉硃批覽欽此 
本埠新聞 
[滬道擔保借欵之愼重]  
　　江督張制軍日前來滬維持市面曾向英商滙豐銀行借銀二百萬兩由滬道担保以備各商抵押周轉迭詳前報茲經滬道劉觀察照會南北兩市商務總分會請即轉知各商如有實產押欵速開細賬再由議員調查報告候核現聞南市商務分會各董事已轉告各業領袖知照矣 
[金琴孫遇害五誌]  
　　通運公所董事榮記報關行主金琴孫中鎗身死已四誌本報茲悉公共公廨寳讞員昨特函致捕房卜總巡並出賞格一道畧云金紳琴孫於二十六夜被人鎗斃已由上海縣懸賞洋一千元飭緝在案茲有各商公同來廨另加賞洋四千元如能將此案正兇拿獲者賞洋五千元知風報信因而就拿者賞洋二千五百元俾資鼓勵一俟獲案卽行照給等語卜總巡即將此項賞格刷印多張遍貼通衢並嚴諭各捕房中西探捕人等一體留心偵悉務獲正兇按律嚴辦 
[捕房取締小販之反動力]  
　　英美租界内各小販因捕房取締過嚴生計將絶曾於本年四月二十二日聚集百餘人擁至公共公廨執香跪求主持保護當由寳讞員慰諭解散函請英美工部局籌商通融辦法迄未照復茲各小販復投道署公禀環求照請領袖領事轉飭捕房援照法工部局辦法每人捐小洋六角發給憑照准予售賣劉觀察准即札飭公共公廨妥商辦理寳讞員奉札後昨已照會工部局總董雷福森君查照矣 
[調查農工商公司成績]  
　　本縣田大令照會南市商務分會文云奉府憲札奉農工商局憲札開照得農工商三項公司前經赴部註册給照者均經本局隨時轉飭各屬保護有案但地方實業盛衰須資提倡前次所辦公司是否一律興盛進步如何及有無遷徙變更情事本局有保衞考核之責不能不確切調查藉備研究合行開單通飭札府卽便轉飭各屬迅將境内所辦農工商三項公司所辦成績有無進步按照單開逐一查明具復如有閉歇不辦亦即據實聲明嗣後每季造報以備考核實業爲國計所係當今要政無過於此愼勿視爲具文置之不復母違等因到府奉此合就轉飭札到該縣卽便遵照憲札指飭各節辦理造報毋違此札等因到縣奉此相應抄黏移請爲此合移貴會煩爲查照希即調查境内所辦農工商三項公司詳加考查成績有無進步並希臚列事績按季派員詳晰造册移復過縣以憑轉報案奉憲飭爲考核通境實業内容俾知國民生計有無進化起見關係何等重要希卽撥冗切實查詢幸勿視等具文置之高閣幸甚感甚 
[再誌騙取保險銀兩之勾當]  
　　駐滬英副領事康斯定君前日午後駕蒞公共公廨會同寳讞員升座會訊英商永年人壽公司控蘇州分行買辦張秀峯與吳明和張雲生串騙籌險銀兩一案先由原告代表高易律師與該公司管理銀錢西人尼爾調查華人陳維卿上堂譯稱張與吳明和串令成衣匠張雲生冒充吳明和之叔吳根雲領至蘇州分公司内稱是職官保有壽險銀六千兩數月後忽報根雲病故停柩牛王廟地方詎棺内之屍係吳明和之胞妹吳秀貞成衣匠張雲生現亦到案且張秀峯在蘇時自認得銀三百兩有差夥嚴槐卿可以作証並查張吳兩人曾向調查人陳維卿納賄洋九百元其洋存在公司亦可作據現在此項被騙銀兩雖已向保人沈子梅追還仍請嚴究以示懲儆訊之該差夥據稱當時雖曾在塲不知伊等所言何事旋據被告代表律師愷第士辯稱此案已經堂上會訊五次旣有此等証據何不早爲聲明總之此案實係陳維卿向張等索賄不遂挑唆成訟且吳明和現未到案應請堂上先將陳維卿訊究寳讞員商之康君判張秀峯還押張雲生陳維卿均交妥保時原告代表高易律帥復起而言曰陳係原告見証毋庸交保如堂上堅執不允則本律師不再辦理此案寳讞員曰本分府辦事一秉至公毫無偏見惟陳維卿明知吳明和係案中罪魁一再納賄何不報告公司送官究辦陳已不合且查原卷當時祗控張秀峯一人何不將吳明和行賄情形連類聲明其中顯有不實如不將陳交保不足以成信讞高律師查稱當時因未得吳之証據故先控張寳讞員曰旣有賄洋豈尙不能作証乎此時高律師擬俟禀明英總領事再行核奪讞員不允爭執良久旋由英副領事康君向寳讞員再三磋商遂判陳維卿交原告具函保出候禮拜五復訊核奪 
[俄總領事出缺]  
　　駐滬俄總領事闊雷明君於前日上午九句半鐘逝世昨晨九時在北河南路四十三號俄禮拜堂行追悼禮十時舉殯至靜安寺路新墳山安葬駐滬西國官紳均乘馬車恭送中國官塲亦往弔唁其所遺總領事一缺暫由巴君代庖一面已電禀駐京俄使遴員承 
 
 

Page 20

 
 
乏矣 
[且觀清道路燈之成效]  
　　城内清道路燈兩事議歸自治公所經理已紀前報茲因董事范麟書無暇兼顧由董事會議舉毛子堅經理定期今日開辦假小南門内救火會新屋爲辦公所 
[西人因何自戕]  
　　某西人寓居美租界北四川路二號西飯店内前晚不知何故自用手槍開擊胸部倒地斃命昨由捕房將屍車入騐屍所候該管領事會同西醫騐明收殮 
[秋季賽馬初誌]  
　　昨爲旅滬西商秋季賽馬之第一日計賽九次第一次十八馬琴司代新裕泰白衣藍帽白馬勝第二次十四馬小馬立司藍衣紅帽青馬勝第三次十九馬海司洋人代沙遜士咸西人藍衣黃帽白馬勝第四次十六馬克明代馬提黃衣藍帽青馬勝第五次十九馬祥茂代烏江訟師黑衣藍帽白馬勝第六次十五馬平和洋行白衣青花帽黃馬勝第七次十一馬强生代怡和洋行黑衣帽黃馬勝第八次十八馬紀德洋人代自來火行黃衣帽白馬勝第九次五馬强生代怡和洋行黑衣帽黃馬勝 
[城内]  
　　因何自刎○本縣田大令昨據法捕房報告謂新北門外吊橋堍薈芳樓茶館隔壁某香烟店内有夥某甲自刎身死私自棺殮請飭查驗大令以該處應由十二舖地甲報驗未據呈報殊屬疏忽立即飭傳該地甲金文到案詢詰再行核辦 
　　女婿無禮○婦人張沈氏挈同長女翠林至上海縣署喊請驗傷當奉田大令帶案研訊沈氏供丈夫年老多病不能上堂婦人生有兩女長卽翠林次女嫁於沈濤濤爲妻沈素性兇暴前日向婦人商借田單婦人稍加訓斥沈竞持刀逞兇將婦人頭面砍傷大令訊之翠林供詞相同諭氏赶緊醫治候飭差提沈到案訊究 
　　請緝流氓○滬北二十三保二圖境内唐錫寳之女大郎自幼許配於頭壩街石姓爲媳尙未過門近被該處流氓費桂寳誘姦藏匿於前月二十日由夫屬尋獲即行成親詎甫經四日又被該流氓誘領逃匿當報捕房查緝未獲昨由石姓查得費桂寳即革探費阿銀之弟自稱道轅探夥恐其匿跡城内又赴一路巡局禀請偵緝 
　　縣批兩則○姜渭漁禀批此案旣由該董理明應令兩造出具用戳息結遵式呈請銷案並將照會繳銷所有呈案田單糧串并令張王氏具結領回不得請轉發給并傳諭知照洪周氏禀批氏子洪秀初係奉母憲電飭勒交皖路公司票局帳簿票根紅票股欵及未付紅票之人疊奉道憲札飭一再嚴催迄無絲毫來票尙希保釋可謂一想情愿惟上年奉札飭提之程使原差迄今不解不復殊屬延玩候催差勒提 
　　官事○江寗財政監理官管養山山京卿昨日到道拜會徐家匯保護敎堂委員潘三坪因公赴宜昌前日到道禀准辭差改派馬登雲接辦昨日到道謝委新關總查驗委員王伯嚴昨奉滬道調辦籌防局總辦差西門盤查委員張鵬南飭丁到道禀請感冐假三天出使英國欽差大臣劉玉麟昨至道縣各署謝步補用同知姚捷勳補用知縣嚴家灼馬錢昌均到道禀知奉巡警道委辦德國賽會衛生事宜 
[南市]  
　　養媳逃生○篾竹街王長興作舖店内之養媳張新囝年僅十歲時被翁姑凌虐甚至幽禁私室不給水食前晚該媳私從窗口跳出奔逃被一百四十一號巡士查見帶至工程局飭提其姑王吳氏到案由湯裁判審訊該媳供母親已故七歲時過門童養被翁責打苦不堪言旋經裁判員驗明傷痕纍纍復提其翁王阿狥訊供狡賴判着先繳洋十元將該總送至醫院醫治　再核辦吳氏斥退 
　　節期停訊○今日爲下元令節總工程局裁判所照例停訊一天昨已諭飭各役遵照 
[閘北]  
　　無可諱飾○楊正祥控朱許氏串同著名蟻棍趙龍華拐賣其妻夏氏一案昨經四路一區黃正巡官提訊夏氏供在蘇帮傭未被該蟻棍拐賣巡官以案經許氏供認確鑿豈容諱賴姑念該氏受人之愚從寛戒責二百下交夫領回管束許氏暫交妥保俟趙在西牢收禁期滿拘案併究 
　　女子無恥○沈惟明之女七多前與馬夫滕阿二私逃由四路一區黃正巡官判交其父具領回籍滕交妥保如再逃匿惟滕是問詎七多依然聽滕唆使不願隨回昨日復由沈將女扭案巡官以其淫蕩無恥判發棲流所管押一面着保交到滕阿二從嚴懲辦 
　　尙須查究○王阿根前日闖入陳阿四家陳疑其行竊扭控四路一區請爲究辦昨由陳嫂梁氏投案訴稱王係舊鄰並非圖竊請予省釋黃正巡官諭飭暫行交保候再查核 
[英租界]  
　　停訊兩天○昨日（禮拜二）係美領堂期因美國正副領事均送俄領闊君舉殯不及蒞廨咨照公廨傳諭各捕房捕頭將解訊人犯分别帶回著於下期解訊又今日係下元令節公廨寳讞員昨行照會輪應陪審之英副領事康君停訊讞政一天 
　　流氓攫物○流氓徐阿狗昨在香粉弄攫取五歲小孩手上之銀鐲當被包探錢壽生追獲拘押捕房候究 
　　責成保人○陳美棟控邱開初不理存欵由廨訊判交保料理在案茲邱避匿不理前晚由廨將保人沈炳奎傳案訊據供稱邱並不在滬未能交案判沈押限七天交人 
　　人洋並保○許吳氏控許榮春不理麻袋價洋一案前晚由廨訊明判被告交人洋並保限一月清理 
　　拔還借欵○丁桂春曾托曹子山代向曹之妻弟黃金泉借洋二百五十元延不歸還由曹控奉公廨於前晚將丁與保人陳德財併傳到案曹供黃已病故代借之欵已有三年計收過息洋九十元求請追還丁供所付之洋並非利息實係拔本判丁交陳德財具保尙少洋一百六十九由丁每月拔還十元了案 
[美租界]  
　　縣令驗屍○甬人徐興才假宿元芳路順和客棧猝然斃命已紀昨報昨日上午本縣田大令蒞所驗明委係吞烟身死旋有孫芝卿投案訴稱死者姓孫名生甫係小的之姪孫求免發封俟函告其母來滬將棺領回大令准之 
　　電車傷人○五百六十二號巡捕昨日站立北四川路海寗路口被念三號電車撞跌受傷該捕歸禀捕頭飭送醫院療治再行查核 
[法租界]  
　　是否誣控○徐錫蕃昨將周阿源扭至公廨控稱周阿源前托商人向親戚張姓借去洋一百元向索圖賴求追質之周供徐託小的代賣假烟灰小的不允互相口角今被揑據誣控求鑒判周暫押着原告邀到張姓再行訊核 
　　賠償了事○向爲行販之高金甫雇用婦人王吟梅在家帮傭前日王有衣十餘件寄存高妻衣箱内忽失所在高稱被外賊竊去王以旣係外賊何以高之細軟皮衣毫不少去報知捕房將高拘入捕房詰知質在馬立師路某當内派探往吊無著解廨請究高忽又翻供並稱在捕房時受刑認竊求恩鑒諒判高賠償洋十元了事 
　　違犯烟禁○粤人陳阿三在大自鳴鐘對門樓上租屋私設烟燈事爲包探查知將陳拘捕解廨訊辦判罰洋念元充公烟具消毁 
　　狎客行竊○湯福榮前晚至丁如桂花烟間内宿娼後乘該妓熟睡將妓之短衫竊去奔逃後仍被丁拘獲送捕解廨請爲究辦湯供實與該妓嬉戲並非行竊聶司馬以人贓並獲無可飾缷判押七天示儆 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[呈度支部農工商部整頓出洋華茶條議（江寗勸業道李哲濬）（二續）]  
　　三華茶之銷路及量額 
　　華茶銷於海外者向以歐美爲最近來爲印度錫蘭茶所奪據光緒三十四年倫敦茶市之報告各國茶在倫敦銷售之總額共有二百六萬五千六百十四担而華茶只有六萬六千九百六担不過占百分之三分其百分之五十八係印度茶百分之三十四屬錫蘭茶其他各國則占百分之五夫中國向以產茶著名乃在英國之銷路不但遠不如印度錫蘭並其他各國且不如可爲寒心至於美國之銷路亦年减一年試查最近五年間美國銷茶之總額及華茶之銷額列表於下以備叅考 
　年　　度　　總　銷　各茶　　華　茶　銷額　華茶每百分 
光緒三十年　七一九九三一担　三○九五五二担　　四三分 
　三十一年　七○四七八八担　二七二二三七担　　三八分 
　三十二年　六七○八○○担　二四七一六二担　　三七分 
　三十三年　七四三八五○担　二四八五二六担　　三三分四 
　三十四年　六一二○○○担　二○一○七四担　　二九分四 
　　華茶銷路旣盡爲印錫茶茶所奪何以近年海關册所載出洋茶葉尙有百四五十萬担以上不知所增者皆係磚茶磚茶以銷於俄國爲大宗又係俄人所製造故能日見發逹而内地種茶之家鍳於華茶之失敗不思製造改良反以粗茶售與俄人爲得計於是華茶名譽日形墮落試檢三十三年之海關册華茶銷於各國之種類及量額可知矣 
國　　别　紅茶銷額并磚茶　綠茶銷額　　　　合　　　　　計 
香　　港　　九七三四三担　　　一七九八担　　九九一四一担 
俄國本部　一一八七六一担　　七○二四一担　一八九○○二担 
西比利亞　一九○五四二担　　　　　　　　　一九○五四二担　 
圖們江北　六○七五○五担　　　一六六二担　六○九一六七担 
英　　國　一三九一五八担　　一八二一四担　一五七三七二担 
英屬　地　　二一七九八担　　一三九六三担　　三五七六一担 
美　　國　　七二一一五担　一二九六二五担　二○一七四○担 
歐洲大陸　　七○三八三担　　二一一二六担　　九一五○九担 
其　　他　　二七七一八担　　　八一七三担　　三五八九一担 
合計　一三四五三二三担　二六四八○二担　一六一○一二五担 
　　依右表而觀是年輸出之全額爲一百六十一萬一百二十五担而輸出於俄國及西比利亞圖們江者合計九十八萬八千七百一十一担占全額百分之六十一此等各地所銷者大半係磚茶制製茶之利益已大半入於俄人掌握矣况俄人更運入印度錫蘭茶以作磚茶原料則華茶之前途更何堪設想哉 
來件 
[百斯篤預防說略（日本綿貫與三郎述）（謝毅譯）]  
　　百斯篤者何物乎即吾人日常目之爲黑死病目之爲鼠疫目之爲核子瘟之一種非常猛毒之傳染病也朝罹斯疾暮化異物其苛烈有百倍於虎列拉者亦云慘矣日來讀公共租界工部局衞生處之諭告不幸此最慘毒之百斯篤近發見於西虹口一帶設不及早預防恐病毒蔓延何堪設想徵之往事實足有令人心寒而股慄者當十四世紀之頃百斯篤流行全世界西起英吉利越歐亞大陸而東逹日本朝鮮斯時也黑死者塞途隴畝無耒耜之聲郊關絶旅人之跡縱其間有不受淘汰而逃得生命者亦終不免爲餓莩而膏鷹鷟之吻平沙無垠夐不見人其悲慘之景象殊令言者痛心聞者酸鼻嗚呼悲哉自此以障百斯篤歲出没於各地然上海一隅從未受其何等之影響 
　　凡罹百斯篤者不問其爲男爲婦爲老爲幼殆皆同歸於盡者也間有倖免者僅百一已耳言之能無黯然今者百斯篤發見之警報已傳矣其傳染之廣旣如彼而發後之慘又如此則勢不得不急起直追防遏其流行之毒也從是不揣翦陋敢述其預防法之槪畧貢諸海内講究衞生諸君子 
　　百斯篤發生之由來也在昔神權時代羣以由於神罰果報迨人智漸開知前說之非是乃轉而歸原於氣候土氣及水等生變化所致要皆爲捕風捉影之談一千八百九十四年頃當香港百斯篤流行之際日本政府派遣考察之北里氏及法國醫士翼爾興氏同時發見一種么微生體即百斯篤桿菌是而本病病原於焉確定 
　　本病原者存在患者之病變部及淋巴腺血液尿痰膿汁等内而生意於土壤中由空氣媒介而傳染焉亦有由接觸該患者之排泄物衣服臥具等而直接傳染者病原菌（百斯篤桿菌）之侵入體内也多由於皮膚粘膜吾人不介意之小創傷而入或因蚤虱蚊蠅等吸本患者之血液排泄物後螫刺他人從而傳染其病毒又有因抛棄含有本病毒之污物百斯篤桿菌遂由人體追濳於地中或河水井水内跣足赤手者遇之即傳染焉其他凡患百斯篤之鼠貓等尤爲撤布病毒最良之媒介也 
　　本病傳染之經路旣若是則所以抵禦之之法可不煩言而自解矣即首宜嚴密隔離病者拒絶交際輕易不得通問訊如是庶或能免直接及間接傳染之虞其次則不可不注重公私衞生法而庭除内外及宅傍隙地臥榻下爨間等處務必掃除清潔卑濕之處宜洒以石灰乳（石灰一分水十分之混和物）洞闢室内窗牖暢通空氣及日光衣服臥具必日一曝鼠族蚤虱臭虫等必盡力設法捕殺之手足皮膚有皺裂或小創時必完全治療之預防感冒愼起居節飲食勤沐浴不時更換衣服勿過勞身體劇塲茶肆等多人聚集之區不宜時常出入勿食不消化食物膳品必煮透而後食諸如此類皆有預防之効者也設不幸而有惡寒戰慄等發覺或頸部淋巴腺腫起如瘰癧者或鼠蹊部淋巴腺腫起如横痃之初期者必速就醫求治非然者恐不特個人之生命不可保其毒且將流布於全社會也可不愼歟 
小說 
 
 

Page 27

 
 
[奇情小說鸚鵡禪（六十五）]  
　　顧來珠兒以抱病未痊之身。暢談旣久。已不勝其倦。斐德蘭去。即偃臥榻上。念念於斐德蘭之前途。謂我雖强慰之。然彼方年壯。焉能默默無聞。遂爾自了。况吾儕英人。於地球上最爲文明之族。優勝劣敗。尤不容以閑蕩處之。今日者。如吾之願。必也彼之名譽。仍飇然鵲起。使英倫姊妹。爭繡平原。而吉日良辰。我乃與風流蕭史。歌摽梅之吉。咏鼓瑟之詩。於此佛蘭登地。晨則聯步徜徉。並車言笑。夕則雞窗共讀。鴛帳同棲。任天長地久。吾兩人終兩好無猜。夫而後乃不虚此生。可大快耳。 
　　念已。獨對一衣鏡。與供瓶之花。悄然無言。而眉宇間。已早有喜氣洋溢。不復如從前之抑塞。驀聞簾外有鵲噪聲。又起視之。則繞而飛鳴。如解事者。來珠兒故好佛家言。多迷信。謂鵲之來。果有準耶。抑無準耶。撫駒光之易逝。盻鴻影之輕飛因。物起興其。心又飄飄如不繫之舟。蓋彼之從斐德蘭。固甚。冒險。而爲禍爲福。尙在未定天耳。 
　　無何。戴琪奉命出購物。已從外歸。入户。行疾如風。笑謂來珠兒曰。頃得好音矣。小姐願一聞之耶。曰誰好音者。曰斐德蘭先生耳。來珠兒於是大喜過望。曰假耶。請速！速言。曰妾在市上。購物將歸。聞諸道路。謂斐德蘭被選秋賽之中。然則非好音耶。夫斐德蘭先生。非等閑者。吾每見其跨馬來吾第時。雄風抖擻。一鞭雲樹之中。十里郵亭之上。雖豪士不能如此。一一行也。彼方劍埋塵匣。驥服鹽車。於動心忍性之餘。出其長技。豈復讓袒生之鞭。不先着者。言次。屢企其足。贊美不釋口。且曰。吾將爲斐德蘭先生及小姐賀矣。 
　　來珠兒聞之。大喜。亦不禁手舞足蹈。問曰然則子之所言。果非誤耶。戴琪曰吾侍小姐久。豈誑汝者。因還詢斐德蘭曩時之所談。及感情奚若。來珠兒與戴琪分則主僕。親則姊妹。乃並立瓊軒。告之以實。戴琪旣聽畢。曰小姐得佳壻矣。吾固知清恙雖劇。他時必能獲福無疆。謝天謝地。願斐德蘭先生馬上成功。 
　　來珠兒面頰一紅。心中亦自念曰。彼苟能奪得錦標者。金蓮歸院。花燭洞房。不亦一至美滿之事耶。顧老天難問。於好事將近之時。又得毋有罡風吹來。忽魂悸以魄動。怳驚起而。長嗟。古人之言。蓋不啻爲彼言之矣。 
國外新聞 
[英國載艦易砲之關係]  
　　二十九日倫敦電云德政府因英國新戰艦改用十三寸半口徑大砲特將各戰艦展緩建造每日電報曾以此事詢諸德國海軍部現據答稱德國所定海軍建造之次序尙能維持至軍備一節事屬秘密未便宣布又謂德國大砲之功效早得信用於衆德人對於英國之舉動其恬靜之態猶高出英報之所言惟以此事爲憾者必不乏人蓋排水量將因以增加而建造之費勢必更巨德國及其他諸國設果見英國奪雷諾脫式戰艦易用巨砲則早遲均將效法於英云 
[英兵在波斯登岸]  
　　二十九日倫敦電云蒲希爾電稱某部落聲言將聚衆三千人攻擊林干地方該處地方官殊無保護外人之力故英兵艦福克司號已派兵百名登岸駐紥三十日倫敦電云英國二等保護巡洋艦福克司號（載重四千三百六十噸）之司令官亨脫君已應波斯林格省副總督及英國副領事洛倫特君之請派兵一百零六名携帶大砲四尊在該處登岸保護僑民以防亂禍波斯政府照會英使要求即行撤退該軍英使答稱一俟地面安靜卽當撤退云 
[英國公爵抵斐]  
　　三十日倫敦電云康諾脫公爵及公爵夫人已行抵南斐按公爵赴斐係爲舉行南斐國會開幕禮 
[葡萄牙政界之控案]  
　　二十九日柏靈電云前任葡萄牙首相法郎柯君被控於執行大臣專權時代妄用政權現已交保開釋按所控法君罪欵尙係前王登祚以前之事與近今之變局並無關係故法君被拘令人頗爲驚異三十日倫敦電云據里斯本電稱法郎柯君交保之押欵判定一兆法郎法君即將該欵繳出 
[俄外務部大臣赴德]  
　　二十九日柏靈電云俄國外務部大臣薩沙洛君昨由聖彼德堡啓程取道柏靈前往逹姆斯台脫 
[慈善家之噩耗]  
　　二十九栢靈電云紅十字會創起人杜南脫君已在瑞士逝世享年八十有二（以上譯文滙報） 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
