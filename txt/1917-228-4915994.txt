# 1917 - 228 - 4915994

 

Page 1

 
 
   
 
 

Page 2

 
 
時評 
[除督軍等以外（冷）]  
　　據今京電所傳對於西南之事似抱樂觀苟能如所云國內之爭可以不起專心一致以對外甯非國家之福雖然其所傳者果可恃否耶 
　　所傳之說不曰唐督如何即曰陳督及陸使如何無論唐陳陸輩其本心果否如是即曰如是唐陳不過爲滇粤之督軍陸不過爲桂粤之巡使耳滇粤桂等爲反對者集中之地唐陳陸諸人其能不爲反對者所挾耶即不能挾其能制勝反對者耶然則苟欲眞抱樂觀者除督軍等以外亦當一爲之計也 
[命令]  
　　八月二十一日大總統令浙江督軍楊善德省長齋　珊呈稱前浙江都督湯壽潛在籍病故　　褒恤等語該前督耆年碩望治術淹通當民國初元維持地方功在桑梓茲聞溘逝悼惜殊深著給予喪葬費二千元並派浙江省長齊耀珊前往致祭以彰賢　此令 
又令任命盧弼爲平政院庭長此令 
又令審計院院長莊藴寛呈協審官陳　現經關用應請辭職陳繹准免本職此令 
又令陸軍總長段祺瑞呈請任命田象豐爲近畿陸軍第一旅步兵第一團團附胡錦華爲第二團團附夏綺卿爲第一團第一營營長李沛霖爲第二團第一營營長應照准此令 
又令陸軍總長段祺瑞呈准　紅　滿洲都統定成咨請以恩興陞補印務參領應照准此令 
八月二十二日大總統令外交總長汪大爕呈請任命現署潮循道尹黄孝覺兼署汕頭交涉員應照准此令 
 
 
 

Page 3

 
 
又令任命靳永泰爲陸軍第一師步兵第四團團長此令 
又令任命郭桂林爲陸軍第十三師步兵第四十九團團長李得勝爲陸軍第十三師騎兵第十團團長此令 
又令陸軍總長段祺瑞呈請任命張紆書爲陸軍第一師步兵第四團第一營營長應照准此令 
又令陸軍總長段祺瑞呈請任命孫良臣爲陸軍第十六混成旅步兵第一團第一營營長應照准此令 
又令陸軍總長段祺瑞呈請任命金廣印爲陸軍第二十師步兵第八十團第三營營長王西雨爲第二十師騎兵第二十團第二營營長戴廣勝爲第二十師砲兵第二十團第一營營長應照准此令 
　　又今胡龍驤給予二等文虎章此令 
　　又令朱芾煌給予四等文虎章此令 
專電 
　　　　北京電確聞召集臨時參議院命令約二十四晚可發表限一個月成立選派方法由各省自定又閣員多數主張（一）以此爲臨時機關（二）約以一個月之功修正國會組織法及選舉法（三）兩院仍維持其存在但須分其性質權限並減人數（四）本年十一月即着手正式選舉明春產出正式國會（二十日下午五鐘） 
　　北京電二十一日國務例會（一）討論各機關收支限制不得濫增臨時費以杜絶增發中鈔之弊（二）决定以押收敵船租與本　商人押金三百萬元租金每噸二十元以上每月可得六十萬元（三）接西南來電貴州已無問題兵亦撤退唐督對川事語雖激烈然並無獨立字樣廣東陳炳焜與李耀漢聯絡擬請中央以李爲省長以制陳炯明政府去電詢陳督辦法（四）外部報告法日元首賀電及我答電 
（二十一日下午八鐘） 
　　北京電二十三閣議預定爲召集臨時參院問題當日可發表命令（二十三日下午二鐘） 
　　北京電閣議消息陳炳焜赴梧州係阻止陸榮廷受民黨運動圖湘朱慶瀾現以新防營親兵四十營之餉交陳炯明而陳炳焜則與其統領李耀漢制陳炯明（二十一日下午八鐘） 
　　北京電電令吳光新入川兵先逹重慶政府意不欲在川用兵（二十一日下午八鐘） 
　　北京電宣戰後政府電令陳炳焜處置德奥僑商陳覆電依政府公布規條辦理（二十一日下午五鐘） 
　　北京電顧品珍電請率兵赴歐（二十三日下午二鐘） 
　　北京電唐督眞電政府言擁護舊約法不言獨立（二十一日下午六鐘） 
　　北京電唐督眞電巧日始到但言擁護舊約法不言獨立 
（二十一日下午六鐘） 
　　北京電唐督電致梁任公言黄陂堅辭馮應代理某並不反對希爲表明羅佩金曾致電唐督外交危急勿令獨立之舉成爲事實（二十三日下午二鐘） 
　　北京電院編新式交戰密碼電本呈府頒寄各督轉發 
（二十三日下午一鐘） 
　　北京電政府又電促吳光新入川（二十一日下午六鐘） 
　　北京電薩鎭冰電願赴粤勸程來歸免釀戰禍（二十三日下午一鐘） 
　　北京電吳光新前鋒爲熊所扼擬免熊職該部交周接管 
（二十一日上午十二鐘） 
　　北京電擬加陸爲湘粤巡閱使（二十三日下午一鐘） 
　　北京電段宴滇代表對唐督條件大半允可滇事或能和平解决（二十一日上午十二鐘） 
　　北京電劉存厚電即來京待罪軍隊請派員接收（二十一日上午十二鐘） 
　　北京電電令直奉魯蘇贛鄂閩浙八督選出勁旅五千編爲戰時國防軍專任要塞防務 
（二十一日上午十二鐘） 
　　北京電英日法商皆競買敵船政府以賣却未妥但競租者亦有中日實業公司等三處政府决租與張季直所經營之公司（二十一日下午八鐘） 
　　北京電政府以汕頭有四敵艦聞廣東擬行拍賣與外人汪大爕特向各國聲明非得政府許可一切賣租契約皆屬無效 
（二十一日下午七鐘） 
　　北京電奥軍隊未除武裝外部以使界非法權所及已商協約國協助未决（二十一日上午十二鐘） 
　　北京電國防會議别設幹事長以靳雲鵬充任（二十一日上午十二鐘） 
　　北京電岑西林將來京 
（二十一日下午六鐘） 
　　北京電處分使館界內之德奥財產協商各使正會議方法不日解决（二十一日下午六鐘） 
北京電馮主戰後擴張軍備將有增練軍隊案提出 
（二十一日上午十二鐘） 
　　北京電劉冠雄規定艦隊支配法（甲）戰艦以海字號組織之（乙）防艦以江楚字組之（丙）滅水雷艇以湖字號改組（丁）雷艇以辰宿列張四號充之（戊）巡洋艦另組（已）通報艦添置（庚）潛艇提前籌備（二十三日下午一鐘） 
　　北京電魯督接黔督電與滇一致行動（二十三日下午一鐘） 
　　北京電農部統一墾務議案提付本日閣議（二十一日上午十二鐘） 
　　北京電德國已允許華僑自由出境荷使昨以此轉逹政府 
（二十一日下午五鐘） 
　　北京電自襄至宜路線因周襄借欵許美敷設（二十三日下午一鐘） 
　　北京電我國今後將列入協約國會議（二十一日下午五鐘） 
　　北京電法使歸國後約以一等參贊代理其後任公使聞爲朋脫利氏（二十一日下午七鐘） 
　　北京電法日兩元首賀我宣戰電昨均到（二十一日下午六鐘） 
　　北京電張弧等所組第三黨即將成立（二十三日下午一鐘） 
　　北京電蘆商長利公司舊案重提梁派李穆查辦（二十三日下午一鐘） 
　　北京電虞洽卿來京承購敵船農部聘爲經濟調查會員 
（二十三日下午一鐘） 
東京電日本擬列入來年度預算之議院建築費總額七百五十萬元大藏省內因此特設調查會 
東京電日本對於羅馬法王提議媾和公文當於外交調查會協議後發表 
[外電]  
　　北京電據外交部員言協約國方面之對中國待遇德奥國人有失於寛大之評然中國政府今後對德奥國人實已决以嚴重取締又奥國兵現猶未將武裝解除故中政府正向和蘭公使嚴重談别若仍不照辦理則擬求協商國方面援助又中國政府經法公使接到法國大統領祝賀對德宣戰之電（二十二日） 
　　北京電大借欵一千萬元墊欵之交涉現已漸次進行銀行團方面與財政當局之間行將具體的協商（二十二日） 
北京電前日國務會議協議關於西南各省問題梁啟超湯化龍林長民等極力主張和平視雲南之事猶有調停之餘地擬令吳光新之兵僅赴重慶而止採不用兵於四川之方針並就處分德奥輪船一事協議决由政府租與中國商民租貨每月一噸定二十元以上（二十二日） 
　　北京電協約國各公使本日開會討議處分公使館區域內之德奥國練兵場並奥國兵若不解除武裝可否督促中國政府等事 
（二十二日） 
廣州電督軍省長會銜出示宣布向德宣戰俾全國一致對付敵人廣州現甚安靜外間謠言均屬子虛（二十一日） 
廣州電省敎育大會仍在會議與會之代表共五百人敎育成績品殊饒興趣每日參觀者數千人鹽運使不允增鹽稅以充戰費 
（二十一日） 
漢口電京漢鐵道迂廻徐州路線因被水災昨日起不通（二十三日） 
漢口電傳聞程璧光派遣密使分赴長江一帶運動與各軍艦並要塞砲台等連絡 
（二十三日） 
漢口電第二十師長范國璋現仍勾留此間協議偕同吳光新入川之事（二十三日） 
廣州電梧州電云此間連日會議之下陸巡閱使已决反對段內閣且爲援助湖南出兵之事亦已略定新任混成旅長林虎已準備出動 
（二十三日） 
東京電外交調查會原擬給放暑假因有緊急必須會議之件故於今日上午在首相邸開會審議各委員幹事等均出席其內容外間雖不得知大約爲羅馬法王提出之媾和問題云（二十三日）以上東方通信社電 
[戰電]  
倫敦電倫敦工黨大會復於今日開會討論派代表參與瑞京大大會事宜今日工黨大會宣布表决參與瑞京大會贊成與反對之票數後會場大起喧譁多數之贊成者唱歌以鳴得意少數之反對者亦唱歌以諷剌之工黨大會决定工黨代表赴瑞京者應有二十四人（二十一日）丹京電德國聯邦議會委員總會昨日討論敎皇之牒各黨領袖皆歡迎該牒德首相米哈里斯博士曾發重要演說（二十一日） 
倫敦電公報局宣稱昨夜約克希外有敵飛船出現內有一艘攻擊亨白河口擲下炸彈數枚迨英抵制飛機砲開火時即飛入海上地面稍受損且傷一人今晨十時敵飛機十艘進抵英倫干特海濱拉姆斯干特附近皇家飛行隊與海軍飛行隊均有小隊升空與之激戰不使深入內地敵機一小隊向瑪干特飛去繼乃作歸計餘機繞干特海濱向南進至杜佛杜佛與瑪干特均落下炸彈死三人傷二人傷二人房屋稍有損傷英抵制飛機砲與飛機擊落敵飛機兩架（二十二日） 
巴黎電今日下午公報云德軍在塞尼高原三地點進攻兩次爲法軍砲火轟散卒乃大受損失而退夜間敵軍在凡爾登北面回攻甚猛爲法軍炮火重創毫未得利法軍維持諸陣地且從事鞏固之昨日法軍俘敵五千人內有軍官一百十六員夜間敵飛機以炸彈擲擊法軍陣後之俘虜營死俘虜多人法飛機以炸彈擲擊敵軍各要點獲佳果且擊落敵飛機二十一架內多全毁者（二十一日） 
倫敦電海格將軍報稱英軍固守昨晨所得蘭斯郊外之地且在數地點得進步英軍又在蘭斯西北與北面激戰擊敗回攻之敵軍得地若干伊泊爾東面與東北面砲戰甚烈（二十二日） 
亞姆斯特丹電邊界消息謂佛蘭得斯抵有大軍乃由加里西亞調來者（二十一日） 
[公電]  
　　尹昌衡請赴前敵電北京馮大總統段總理鈞鑒兩公雄略毅然宣戰昌衡聞命敬仰下風然尤有進者宣而不戰實爲鄰羞戰而不勝猶非國恥如能遣一能將提兵十萬深入西歐盡死疆場所殺過當尚可　國光　長民氣十萬不能萬萬不能五千必有出境之兵始無虛驕之誚倘謂効死難能昌衡雖駑信可致命蒭蕘狂瞽謹候鈞裁尹昌衡　叩 
要聞一 
　　法公使論宣戰後之中國 
　　駐京法國公使日前接到其本國政府電召决計歸國據法國公使館員所談則不特後任尚未定局即現任公使之首途亦須三四星期後某外報記者昨至法國公使館訪問近將歸國之法國公使康悌氏叩其所感公使曰余昨年曾一度歸國嗣因中國重要問題層出不窮即行歸任以至今日中國對德奥宣戰已告一結束故趁此時機退去北京也余最初赴任以兒女生長期爲限昨年已逹其期而歸國旋即回任今又漸逹其期但因國事故歸家料理再來與否非問本國政府之意嚮不得而知也英國公使朱爾典氏行將歸任余歸國後卽由該公使代爲協商會議主席同時亦爲駐京各國公使團會議主席但該公使未到任以前當由葡國公使爲協商國會議主席中國之對德宣戰爲中國近世史上最大事件中國因此與列强增進親善而對於日本之關係尤爲良好美國亦不惜與以十分援助此際中國應採之最良方法即在依賴列强以圖內政之改革卽如司法制度之改善實爲刻下急務當先藉此與德奥斷絶關係之機會招聘外人爲司法顧問及司法官銳意改良司法制度以增列强之信用則列强必有抛棄治外法權之日也司法制度不過其一端耳若日本及協商列强由各方面助以智識技能則中國之進步可期各國屯軍之撤退亦非難望由此觀之可知中國之宣戰其意義實爲重大余信中國官民必能本此方針進行且中國亦必因此而得異常發逹也 
[新蘇督之軍民分治譚]  
　　李督軍純於二十一日上午十時舉行接印禮本城文武各官員僉往道賀行禮旣畢李督即分班傳見並告大衆曰余奉中央之命督理是邦任重才疏深恐隕越今承各界歡迎不勝惶愧殊弗敢當但今日來斯得與大家聚首研究政治共策進行使蘇省人民咸趨於軌道不勝欣幸憶自民國紀元以來軍民分治到處喧傳余意亦主張之蓋軍民兩政不能有所偏重舍軍政不足以維持地方之秩序舍民政無以敦促政治之進行申言之軍政與民政相因適以相成也自今以後辦理本省事務無論關於軍政或民政均宜和衷共濟不宜有所侵越相處以誠相助爲理務期各除意見不容有一毫芥蒂存乎其間庶幾同德同心足以爲蘇省人民造莫大之幸福今幸與諸君共事所願尊崇法律保障人權以期利國福民共謀地方之幸福尤當以屏除隔閡爲第一要議自今以後無論何界如有意見均可直陳但能有利於國家鮮有不採擇施行者區區此心願與諸君共勉之云云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[召集臨時參議院之兩說]  
　　召集臨時參議院之主張政府前次通電各省徵求意見後本擬宣戰案發表後實現茲聞召集臨時參議院之命令本星期左右必可發表命令內容係限一個月成立大約九月之終此項機關决可實現其選派之方法當初閣員意見甚不一致嗣經决定由各省自行斟酌情形或選或派不必拘於一途至該院將來之重要任務擬僅限於國會組織法及選舉法等之修改其會期亦不過一個月蓋此不過臨時過渡之機關而正式國會之選舉政府尤亟欲從速舉行又一消息云大總統以組織臨時參議院一節近來迭與各省協商其北方各要人咸表同意此事將成堅定不移計畫惟其組織辦法旣屬立法性質關係極形重要且南方是否能不反對將來尤覺不可預料之困難問題故日前自經谷九峯氏及前國會之某某議員來京晉謁以後聞馮河間日前（十九號）特將內務湯化龍及財政梁啟超兩氏召至府中埀詢該項組織意見良久最堪注意者當曾提出折衷辦法兩件（甲）仍以舊國會議員改選俾資通融（乙）以各省省議會議員選充决不令各省之大員指派此外並聞尚交出谷氏說帖一件關於反對組織臨時參議院之要電數通此項當已定於今日（星期二）即在國務例會時一併提出矣 
字林報云頃得官場消息臨時參議院一星期或十日之內將在北京召集先行規定召集國會之章程一院制或兩院制之問題亦將由臨時參議院决定政府前曾通電各省請舉代表已有十九省覆電贊成制定憲法之事亦由臨時參議院研究惟是否自行制定抑派委員會爲之似未决定臨時參議院之召集其主義乃在規定國民代議制之最大範圍務使適用而不與行政者之自由相牴觸 
[張秘書長之最近政局談]  
　　北京某通信社記者於本日（二十一）午後三時半往國務院謁張秘書長門者導入一洋式客廳室內極其清雅潔靜西南隅懸有黄陂全身照像少頃張秘書長來會互叙久闊曾彝進君復來見於是三人圍桌共話曾君爲之通譯茲將問答錄下 
問雲南獨立後情形如何答雲南並非宣言獨立十一日唐督所致電報於十八日始接到其內容僅謂擁護舊約法維能力是視等語非若外間所傳革命通電 
問川滇兩軍停戰確否答確已訂結停戰條約據十八日接劉存厚十四日所發電云劉將軍必可來京但已起身否均未接電四川已自一星期以前安靜如常問政府處罰劉存厚否答非劉氏到京後不能明言問陸榮廷氏之態度如何答仍與從前無異想决無反對中央之事問聞陳炳焜氏對於中央有意反對此事如何答最近陳炳焜無何等電報宣戰後政府曾致陳督取締德奥人電令一道陳督當即覆電依據政府所公布條規處分敵國人云云其餘别無電報問湖南不穩之說如何答譚組庵已派代表來京該代表刻仍勾留未聞譚氏有不平事傅督軍亦擬定不日赴任問十九日梁曹兩總長等赴津非爲借欵問題乎答曹總長事未悉梁總長此行與借欵毫無關係十八日在津開四川財政廳長黄大暹氏追悼會梁總長與黄氏有舊故特致祭本日上午已回京問歐戰有出兵說聞已决定派遣定武軍等語確否如何答出兵歐洲一事國務會議尚未提議如派定武軍說不過街巷談論苦力之輸送在我國宣戰以前協約國秘密實行此後政府方針特設取締法而默許之問處置敵國人條規似甚寛大如何答英法等國當初亦以寛大處置現政府方針亦漸加嚴以期逹到交戰國之目的問德華新聞通信員德人柯里爾之處置如何答外交部已通告以敵國人處置禁止一切通信事務問聞法國公使將爲引渡張勳之調停者事如何答法使尙非正式提議調停在汪總長與康悌公使會合時康悌氏談話之際關於引渡張勳謂余（法使）若爲中國當局應將張勳追放於海外等語殊非有責任之言亦曾無要求引渡張勳事問荷蘭公使若絶對不肯引渡張勳如何處置答其時再爲另行研究辦法要談畢遂即閒談某君當謂今日外間傳有段總理身遇不幸之風說張秘書長笑謂皆謠言也某君又謂前日曾傳有段總理已瘋之說張又笑謂本日無國務會議段總理因稍得暇在宣戰前昕夕勤勞日無寸晷宣戰後無特殊議題僅議定與交戰國應行事項細目而已云云會談至一小時某君遂辭去 
[農商部討議宣戰後實業]  
農商部於十八日發寄各省商會及海外中華商會電文云歐戰發生後世界經濟狀况一變審機應時者類能開擴工商各業金融因之流通經濟於以發展我國前以嚴守中立限制綦嚴國際貿易未易活動金融阻滯經濟界之影響實大現在對於德奥旣已宣戰較中立時情勢又變正我工商界發展之時期本部深願與各商會輸誠討論以促進行者也歐洲協約各國自有戰事以後原料供給所需益多製品產出較昔爲少惟二者皆有目前亟需之品有戰後必須之物必因需要之緩急以定供給之先後　抒實業以收大利其供給之方則當以調查現狀預計將來爲入手辦法而以運道利資本厚信用孚銷路暢爲競爭要旨應由各商會通力合作切實倡導先由沿江沿海曁海外各商會就目前必需之品調查清晰與出產地之商會彼此聯絡選品必求其良積資必求其厚船隻運送如何可利轉輸金融調節如何可期流暢羣國人之力以從事國際貿易振興實業此其權輿庶幾工商界上方有立足之地至於戰後輸出之品亦當預查盈虧實數集思廣益收合羣力一省一埠不能盡悉者則互相研究之一家一人之力不能集事者則聯合公事以預儲之其國外情形有不能詳盡者可告本部隨時批答或由部函電各駐使詳查以告若因法制有所阻礙亦可指陳原委呈部核奪果係有所妨害但爲現時或將來可以改易者無不力任其難總期舉國一心以應經濟競爭之潮流而免將來之坐困實業幸甚國家幸甚專此電告並盼隨時隨事報告爲要農商部巧印 
[唐督軍出兵近况（雲南通信）]  
　　雲南唐督軍此次因四川劉存厚圍攻戴督在滇組織靖國軍先發出第一第二第三混成旅其第四第五混成旅日內准定出發除此混成旅外復另組織第一軍第二軍第三軍其軍長現已任定黄毓成庾恩暘等庾等所部擬定八月四日由滇出發其餘正在編制中此外又另行組織一别動隊其司令已委定辛成貴充任聞擬兩星期內卽行成立唐督軍以此次出兵關係甚大非親身出師就近指揮恐難收效已將雲南督軍事務遴委第二師長劉祖武代理已於八月一日交替清楚督軍原擬二日由滇起節旋因馬匹未能一時雇齊乃暫改期計軍署各機關人員隨同督軍出師者約十分之七滇中如有緊要事務均須電呈督軍行營核辦 
雲南於平時原設有三師並設有第一二三衛戌區剿匪司令部第一區司令官係張子貞充任第二區司令官劉祖武充任第三區司令官庾恩暘充任現庾因改委第三軍軍長劉則代理督軍張亦有他項要職所有滇中衛戍事務已由唐督軍特委孫永安爲第一區司令官駐紮大理繆嘉壽爲第二區司令官駐紮蒙自唐繼禹爲第三區司令官駐紥省城業已委定並聞三君擬即於日內到防 
唐督軍以此次出師軍隊爲數極多必須首先籌備糧秣器械欲糧秣器械之輸運靈通毫無缺乏更須有完善兵站爲之經理現在已就省城八省會館內設一總兵站部其站長已委定馬爲麟充任其餘東川昭通叙府沿途均須另設分兵站以備採辦輸運一切軍需品之便利 
四川順慶周師長道剛張道尹瀾接唐督軍親率六師先平川亂之通電後特電唐督謂劉戴現已停止戰事省中人心稍定請勿勞師遠征縱有維持善後良法儘可派員會商以免再起衝突云云旋經唐督軍覆電略云國家多故逆黨披猖合西南義師協力北討寗非素志當皖事發生迭經急電諸公解釋前嫌同謀救國息壤在彼詎或忘之惟討賊出師必由川邊而劉始終挾詐行私於中作梗今竟明目張膽用武稱兵川局不定內顧多憂義師何能進行今茲之舉乃順道卹鄰先清內亂非返北討之旌旗而故爲此多事也西南局勢在在關係國家明逹如諸公尚未盡明斯旨區區苦衷更安所求諒於人哉云云其憤慨之情形可見一斑矣 
[蜀省情勢與南北關係]  
字林報十八日北京通訊云蜀省情勢仍廳可憫未有進步氣象蜀省有南方之氣質且趨合南方從前握軍民大權者多爲北京任命之人其得保全高位也悉賴北兵駐防之力北軍常欺壓蜀民故蜀省頗仇視北方近數年來滇黔軍隊爲四川主人亦引起地方惡感是以今日蜀省之所欲者爲脫離客軍之自由與不受客軍援助之政府惜蜀人良懦不嗜武事蜀兵訓練不精能力薄弱較諸鄰省殊有愧色劉存厚雖能擊敗羅戴第其原因不過以羅戴擁兵無多查劉存厚則有全省蜀軍爲其後援即劉自已部下亦有兵七千耳中央政府爲財政及他種理由起見當然亟欲掌握蜀省尤不願坐視四川落於滇人之手滇中養兵不少程度之高幾爲中國之冠以防遏英法侵略爲志蔡鍔督滇時精治軍事當反對帝制時滇兵人數大增戰勝北軍聲望愈著故滇軍者亦時局中一有力之份子也惟在今日滇軍效力亦復爲金錢所限制蓋討袁經費迄未由中央政府償付債台高築省憲不易維持去年北京雖月予津貼然爲數無幾不能抵償鴉片稅欵供給大軍經費清理宿債就滇省觀念點言之不得不另籌巨欵於是遂有收富鄰大宗稅項以資挹注之必要矣滇蜀之抑鬰不得意者其人有二一爲滇督唐繼堯討袁軍中最著聞人物蔡鍔之下即爲唐氏乃有功不賞仍坐鎭勢已破產之貧省其目的乃在四川一爲蜀兵師長劉存厚當雲南起義之初劉即率兵應之滇軍得以緣江而下曹錕爲之益感困難劉之功績若是而懋賞不加至今仍不過師長之位中央政府之處置川事誠不免爲人訾議確有對於個人明則譴責暗則嘉奬種種黑幕之行爲惟此事之根本則爲政府之脆弱記者之所謂脆弱者非謂其主意不堅但謂其不能毅然調處耳今若任令滇軍長驅入蜀則四川脂膏將强固滇省之地位而使之永爲北方優越權之危害但若驅出滇軍則滇省勢必起抗如近數日滇省之宣告自主即其證也蜀軍力不雄厚不能自保苟欲保守蜀省以遏滇軍則不能不用北軍顧北軍非蜀人所歡迎以天然趨勢而言北軍朝入蜀境蜀省夕附南方亦意中事聞蜀兵師長熊克武已在川峽築設砲壘堵斷水路蜀人仇視北軍之感情於此可見一斑又聞吳光新因熊師長之態度刻停駐於宜昌而重慶商會且以勿率北兵入川爲吳告矣四川消息不盡可恃蜀兵小戰獲勝則報稱大捷羅佩金刻在自流井附近滇軍賴鹽稅爲食唐繼堯宣告自主後是否將派兵助羅進取成都此爲目前之問題滇軍經費支絀彈藥未必充足但蜀軍之彈藥亦未必視蜀軍爲多且蜀軍未必有阻遏滇軍之能力故就事實察之滇軍之攻入成都或不在遠政府刻在岳州駐集重兵岳州爲長江軍事要地可通湘省可制長江惟此軍將用以鎭湘歟抑用以平川歟今尚未能知之政府今將有大宗入欵是否將用以運動滇省使之退出歟抑用以供給拒滇之軍費歟亦非記者所能知所難者政府刻有需用財力兵力以期解决之他種難題此項有限之財力兵力果以用於何方爲最利南方乎抑四川乎此殆今日北京所欲研究之最大困難歟 
[川滇兩軍爭奪嘉定（成都通電）]  
　　四川之嘉定扼岷峨之險三面臨水爲成都門户劉存厚對於該處甚爲注意當滇軍初退出成都後卽派所部旅長陳洪範防守該城并補充以特種兵羅佩金軍駐下川南時卽竭力規劃進取所有犍爲以下皆入羅氏範圍故其時一般人皆料川滇軍必再有兵戎相見之一日劉氏又復令陳旅長運到大砲二門當川黔兵禍發生時川軍困黔軍於皇城內者十有一日久不能下劉亦未調陳旅增援卽此可見劉之注意於該城也川滇戰事起後劉又令拒滇右翼司令劉成勛由新津移駐嘉定迨劉氏甫至彭山而嘉定已入滇軍手矣 
當七月下旬嘉定方面戰事頗爲劇烈自犍爲失後嘉定即岌岌可危七月二十三號陳氏力漸不支求援於駐邛崍之團長袁昌俊處袁即派周營往救其時霪雨不止河水暴漲丈餘周營乘筏往援甫由南河上筏即翻没士兵一筏約敷十人七月二十五號河水猶暴漲未已嘉定城水與城堞齊城內未被水處僅五六條街人民逃避一空是時陳軍爲大水故戰備稍忽而滇軍已由上游冒險渡河矣又有數十滇軍扮作災民溷入城中其時陳旅已早無戰志及滇軍將臨城下時基督敎三育社中某氏向陳報告謂滇軍已渡過河者甚多刻間將臨城下勸陳稍退陳遂於夜間退却滇軍入城後未逃之人民皆懸國旗以表歡迎次早滇軍見水勢浩大難購食物乃暫退出城外佔據烏龍山等處當該軍入城時衆不過兩運自此以後渡河者漸衆而觀音岩大佛岩一帶槪爲滇軍佔領矣 
陳旅自退却後一般人有謂其受滇軍賄三萬元者有謂出城時要我們一萬者謗言大起卽其軍中亦頗不滿於陳當退却時連長龔某力主不退陳不聽龔大憤投水溺斃陳之所以受謗者蓋以其一彈未發即失名城也陳聞之頗憤即函告劉氏以克復嘉定自任萬團長成亦在嘉定方面作戰因陳倉猝退去命令未傳逹到萬回嘉尚不知已爲敵有也兩軍接近戰事甚烈萬團本以能戰名無如孤軍無助而萬後肋又被砲擊傷故遂亦退却駐兵眉山犍爲方面作戰之漢軍統楊驍騎聞陳退亦退往洪雅是時嘉定方面已無川軍蹤跡苟滇軍乘隙進攻恐成都亦難保矣 
七月三十號陳旅復率所部進攻並令楊統領及萬團同時進發大戰於觀音岩烏龍寺一帶滇軍不能抵抗而增援渡河之兵又多被川軍擊沈三十一號楊統領收復觀音岩陳旅亦收 
 
 
 

Page 7

 
 
復烏龍寺滇軍乃退向犍爲而去八月一號滇軍尚未退盡復鏖戰半日至夜滇軍退盡陳旅遂將嘉城完全克復而水災後電已不通乃飛報邛崍袁團長派人到新津拍電報捷其電云火急成都劉軍長鈞鑒江電敬悉頃得第四旅旅長洪範飛函開嘉定已於東夜完全佔領眉山丹稜兵力甚厚特此馳聞袁昌俊叩江亥印 
[陳督軍由桂返粤]  
　　陳督軍赴桂情形已詳前報茲聞陳於十五日抵梧後卽與陸巡閱使會晤因陸使已預於是處相候也陳隨將粤省近况詳告一切陸使亦殷殷垂問至所商何事决定何項尚未披露當時在梧文武各官亦到歡迎惟陳督軍繫念粤省治安十六夕卽命船隻預備東回是夕五鼓由梧州乘坐淺水快船東下十七日午後一點三十分到三水河口卽於是處附廣三火車返省旣到石圍塘鐵路局長夏昌熾親出歡迎陳督軍隨往路局坐談片時即乘該路局之小輪駛赴天字碼頭夏并派路警二三十名護送是日午後督軍署得接督軍回省確耗卽派隊赴碼頭迎候并由馬司令特派龍驤兵艦赴石圍塘恭迎惟因兩不相遇故未迎得及督軍抵岸時則已四點二十五分遂乘輿回署計隨行者則有願問胡引之其餘護弁人等則分乘廣福廣明兩艦隨後東下大抵十八日亦可回省說者謂陳督此行與陸使譚督商决之計劃即以援湘爲第一要着桂省方面現已派兵出發粤省由陳督與孫中山李協和等商定先遣滇軍出發粤軍繼後分道入湘務逹保全湘省以鞏固西南門户之目的云云是說究未知確否也 
[宣戰後之鄂聞]  
　　吾國對於德奥宣戰問題業經中央政府於十四日頒佈明令實行王子春督軍以對外旣起戰爭對內防務尤宜嚴密况劃定國防區域居鄂最要地位特於星期五在軍署開全省海陸軍官大會議列席人物共六十餘員討論防務良久始散 
王督軍於星期六午後一點鐘又召集近畿第二師長王耀庭及湖北第一師第三混成旅駐漢之北洋第六混成旅曁各獨立營官長至署會議聞是日雖係常會之期所議各件均關於對德奥宣戰事并頒發陸軍部對德奥宣戰後一切籌備手續及戒嚴區應行檢察警備一切方法最後頒發整肅軍紀勉勵軍人勤求敎育訓令九條至四點半鐘始散 
　　王督軍刻以宣戰發表德奥已成敵國所有關於設防範圍廣而且大所需經費多而且鉅曾向中央政府要求設法接濟俾便着手進行現得覆電謂此項經費准予作正開支如有不敷即行補助云云 
　　王督軍以處置德奥兩國官軍士商人等與其財產營業應按戰時國際公法時令行杜鴻賓鎭守使吳仲賢交涉員周際芸廳長於漢口特别區域擇相當地點設立戰時檢察所遴委正副主任分水陸二科趕組成立俾免疎虞又以宜沙爲外人萃處之商埠特電令張履春道尹迅即遵章籌辦檢察分所以專責成 
我國自與德國絶交後駐漢德領事卽日起程回國彼時中奥邦交未絶故奥領並未出境現政府旣宣布對德奥兩國同立於戰爭地位駐漢奥領事卽應下旗回國王督軍特令交涉員查詢該領起程日期以便派員護送出境 
日昨武昌縣奉到臨時檢查所崔氏令以現奉部令吾國與德奥旣已宣戰所有德奥僑民敎士等檢查宜加嚴密查有敎士格拉塞現住黄土坡鄂園中係充吾鄂外國語學校敎員並某某學校敎員等職又下新河礦紗廠亦宜格外注意云云包柚斧氏奉令後當卽令委法縣佐羅哨官等前往會同各該地警署妥愼辦理矣 
[戒嚴聲中之嘉興]  
　　浙江嘉屬居杭滬中心毗連蘇省且接近太湖各鄉鎭之被梟匪騷擾者時有所聞自省垣前月宣告戒嚴後嘉屬因謠諑繁興匪徒潛伏故第一師師長童保暄特奉楊督軍令亦繼續宣告戒嚴於是旅館車站宿舍輪埠均派軍警嚴密檢查遇有形跡可疑者輙詳加盤詰若言語支吾即行拘押研訊而城中之電報局曁北門外之中國銀行均派重軍駐守郵件電報咸派員檢查以昭愼重每晚四城要道均有陸軍放哨並有警士巡邏各栅門至晚間八時一律上鎖不准人民出入而水陸城門於十時後亦即關閉此固維持地方治安之意也 
嘉禾自宣告戒嚴後檢查旅客軍警曾於車站上緝獲黨人嫌疑犯多名均押送司令部由嘉屬戒嚴司令官童保暄督同張昌慶吳振黄兩執法官一再研訊除方夔張雲仙二人訊問明確電請楊督軍核准執行鎗斃外餘若王某等二名現仍拘禁以便隨時提訊而前日所獲之嫌疑黨人王震一名（現充警備隊副官）已由童司令於日昨押赴省署研訊矣 
至於防務上之布置禾城由軍警駐防外各鄉要道均由水警區長俞肇桐會同緝私分統趙廷玉派遣水警巡船曁緝私巡船前往分駐不意本月十六日嘉善之天凝莊鎭竟到梟匪百數十人連刦吳仁茂漆作德源衣莊江義泰南貨店曁同德當舖等十餘家並戰死水警六人（詳情已誌前報）當由各事主報縣限緝業由官廳派兵駐守而嘉興縣屬之河羊港曁新塍附近之仲店木橋等處又於前昨發生連刦鉅案於是各鄉鎭謠言頓起並有接到匪徒揑名信件書明某日刧某鎭某日刦某村之說致各鎭人民一夕數警現南滙塘滙王江涇新塍等重要鄉鎭除加派水警駐防外並派陸軍或一排或一連前往駐防對於來往船隻均嚴密檢查以防乘機再發故近日各鎭謠言漸息人民亦無甚驚惶矣 
[宣戰後之鎭江消息]  
　　本埠軍政各界自奉政府宣戰之命令後所有對待敵僑一切手續自應靜候大部頒示辦法通飭遵照惟吾鎭雖係通商口岸而外國僑民罕有住居本埠者各官署奉電後即派員詳細調查祗德國一部分尚有美最時洋行大班大副各一人瑞亞洋行一人海關供職者二人其他各商業從無與奥人合資貿易及聘用職司等事故於奥人取締一節可以不生問題惟防務上不能不更加注意緣本埠卽無奥人之蹤跡然難保其不由滬漢等處潛入內地故昨軍警長官傳知車站輪埠各檢查員於旅客上下時加意盤詰至城內各敎堂附近之外人住宅與各鄉鎭敎會均已飭派軍警切實保護矣現聞德僑五人均擬於日來束裝赴滬聞瀕行時由交涉公署給予護照並派員護送如有財產什物可點交交涉署代爲保管又聞商會總理吳澤民以政府對德奥宣戰後滬漢各商會即傳知各業商董有與德奥兩國商人互相交易或合資營業者務將其證據呈交商會代爲處理吾鎭商界雖無德奥兩國商人資本創立營業然難保商業中人不與該兩國僑寓商民往來貿易如有逋欠准將合同契據交由商會轉呈交涉公署請移知上海總交涉員量予核辦聞業於日昨召集各商董開會討論矣 
[南京快信]  
　　李督前日受任昨日午前接見海軍饒總司令曁停泊下關各軍艦艦長午後接見蘇常朱鎭守使通海張鎭守使淮揚馬鎭守使江寗王鎭守使五時齊省長亦過署晤譚聞均關於蘇省防務計劃並聞李督昨晚復用電話通知財廳長胡翔林官產處長曾樸烟酒公賣局長高增秩印花稅處長李堪田江寗交涉員馮國勳金陵道尹俞紀琦江寗縣知事吳其昌中國銀行行長談茘蓀交通銀行行長陳肅網等均於今日（二十三）午前八時起至午後二時止爲接見時間下午三時赴奉直會館同鄉歡迎會 
新贛督陳光遠電李督確定二十六日出京南下二十七日過寗聞歡送李督軍來寧之贛省各界代表任壽祺胡伯午宋育德陳紹箕等四人擬俟陳督到寗接洽隨節回贛 
江西旅寗同鄉陳三立程伯臧趙惟寅曹振常文公逹曹運鵬余醒民等發起假復成橋地方公會開會歡迎李督以表旅寗贛人感謝意 
　　李督將軍務課長王健飛與楊副官長互調又聞李督擬仍聘任壽祺胡伯午宋育德三君兼充本署顧問 
督署原有辦公人員昨謁李督軍奉諭安心辦事暫不更動藉資熟手 
齊省長奉中央來電以宣戰發表關於各國原料供給問題尚無一定辦法俟有結束再行電遵 
　　軍署消息倪嗣冲政府擬另予重要位置遺缺有以察哈爾都統田中玉繼任說 
丁士源昨過寗赴滬聞奉派會同上海薩交涉員辦理關於對德奥宣戰事宜 
督署連接隨總統北上人員來函請將原有位置暫緩開去 
地方通信 
[松江]  
革保化名朦充泗涇鎭坊二十七圖地保趙虎濤前因藉土敲詐一案經縣知事派委那警佐會同自治委員調查實情以該保確爲此案罪魁當予斥革不意該革保神通廣大近又運動化名朦充奉批傳驗後竟以其年未弱冠之子赴縣冒驗地方人士聞之咸譁然以爲異事云 
　　追紀梟匪在楓情狀本月十九日搶劫嘉善天凝莊之梟匪竄入松江楓涇鄉二十六圖墳屋茹塘港內等情已載本報茲悉是日擱淺匪船計有十一艘船中均滿載贓物匪徒將船停泊後卽負鎗登岸身上子帶均滿裝鎗彈在朱氏墳叢中潛匿另有匪船一艘則竄入該處附近之五庫港內匪亦持鎗起岸以致該兩處人民因懼其復演天凝莊故轍異常驚恐匪船在各該地方共停六小時時楓涇警察分所長適因事帶隊在鄉迨見匪船後因衆寡不敵卽行折回並不向駐軍及縣署報告說者謂若能一見即報知該處附近之駐軍即可馳往兜剿所泊匪船尚可一鼓擒獲云 
五庫鄉組織農會松屬五庫公民王尊逹擬在該鄉組織農務分會業已迭呈縣署請求照准李知事以我國以農立國提倡之責屬在有司對于王君所陳甚表贊同故已批示令該鄉自治委員吳翰芳君查覆核辦 
警察練習打靶張堰爲金山首邑商業絶繁故該鎭警察分所之警額亦冠該邑全境近因匪警時聞由詹膏疇知事禀准省署飭令該鎭警佐徐亞伯募招警備隊兩排即以一部歸徐警佐節制故該分所長警及新招之警備隊已有七十餘人之多隔昨徐警佐督率所部水陸長警及警備隊等在該鎭操演打靶並聞徐擬禀請詹知事准其按期操演以資熟練 
　　着手建築醫院上海新普育堂董事陸伯鴻在松江西門外馬路橋左近購定平地四五畝並將毘連之東泥家潭基地向官產局繳價承買預備組織新普育分堂及附設醫院一所現在除將泥家潭基地從事挑塡外所有醫院房屋已經着手建築矣 
[鎭江]  
　　郵局扣留民局包裏之交涉鎭郡各信局寄遞南北內河往來包裏向未黏貼郵票詎本月十七號老福興銓昌祥等信局計十八家由鎭帶往揚州包裏內有各錢莊滙揚欵項存根及現洋等件爲鎭江郵政司指爲違章將十八家包裏一律扣留擬令每家罰銀若干故揚州各信局聞此消息均於日昨渡江至鎭邀集鎭郡同業籌議僉謂內河例不貼票並未違章亦不願罰特將此事理由聯名具禀丹徒縣公署懇求倪知事咨請該郵政司將各包裏悉數發還以安生業未識能邀允准否 
[揚州]  
　　張使行期新任電海鎭守使張仁奎現特遣參謀趙蔭園於今日（二十二）赴通佈置軍隊駐紥地點及眷屬住所聞張使定本月三十日由揚前往接任 
　　錢莊假票小東門街昨有羅某持本街永德號之錢票二十八串向宣姓錢攤兌洋而去該攤嗣知係屬假票正恐慌間羅又持數十串錢票來兌該攤當即扭羅至警察四區由警士搜出眞票數十串假票百餘千文現已呈報警所核辦 
[寗波]  
　　四明報停版原因寗波四明日報開辦今已八年茲因本月十八日批評戒嚴檢查事突於二十一晚六時爲戒嚴司令部勒令停版七天茲錄警廳訓令與四開報傳單如下警廳訓令云本月二十一日奉寗波戒嚴司令部訓令內開案查本年八月十八日四明日報第三頁時評對於戒嚴期內之檢查以爲自擾擾人語頗失當即經本司令部去函更正該報得函後置若罔聞絶無顧忌本司令官向以該報平日持論尚稱正當稍予寛假特派員前往催詢乃該報於本司令部函囑切實更正之件旣冠通常來函之標題復加以飾詞奪理之按語且以滑稽爲民請命并失該報言論本旨之言相抵抗已非切實更正之道本司令部按照戒嚴法施行條例第二十五條本有監視新聞雜誌之言論之責若遇有妨軍務自無畛域之分細譯該報按語舍甬論杭無非意圖巧飾爲卸責地步殊不知淆亂聽聞同出一軌復經本司令部以更正不合致言詰責仍令切實更正該報竟敢抗命不行而其餘時評對於本省戒嚴施行事宜亦曾横加非議則該報是何居心實屬無從揣測本司令官基於職務認該報確有妨害時機之舉動應依戒嚴法施行條例第二十六欵之規定暫令停版七天俾符定例以利軍政爲此令仰該廳即便遵照迅速傳諭該報卽日停版不得違限仍將遵辦情形具報備查母違此令等因奉此合即令仰該警佐遵照迅即轉諭該報自本月二十二日起停版七天並嗣後對於本省戒嚴施行事宜務須愼重紀載母得妄加評議淆亂聽聞而干重咎仍將遵辦情形具報核轉此令四明報傳單云啓者本報於二十一日下午六時奉到警察廳訓令奉司令部訓令遵戒嚴條例第二十六條停版數天其原因以本月十八日第三頁時評對於戒嚴期內之檢查司令部來函稱爲失當易致淆惑聽聞希卽切實更正經本報照錄來函又加按語剖辨言論之旨司令部又函囑切實更正本報以業經更正之件無庸再爲更正是以未刋不意遽由第一分署奉到廳令囑卽日停刋素稔各界諸君歡迎本報言論今遵令停版有負諸君企望本報出言不檢咎由自取惟是非曲直自有公論本報開辦八年荐更世變停刋尚爲第一次今與各界小别數天再以言論相見無任歉仄特此通告 
[安慶]  
　　辫兵借欵轇轕七月十五日定武軍第七路統領康永盛至定遠縣知事署面晤知事謂現因政變移防將所帶之第三十七三十八五十九等三營奉令移駐縣屬池河鎭目下需餉萬急擬暫借二千元以濟燃眉俟蚌領餉回縣再行歸還其時該縣知事爲地方治安計不得已勉允其請遂於次日早派弁賫送二千元至該營掣取印收備案不意是夜該營兵士驟然譁變所有該統領向縣所借之欵應如何歸還刻下尚無着落該縣知事聞已呈報省長請示辦法 
　　合肥有蟒災合肥縣南鄉竹店地方日前忽有似龍非龍似蟒非蟒之怪物四首由南山升騰奔向巢湖西北而去湖水轟立雲霧漫天其屋帶倒村落一百三十餘家其氣吸捲村民三十一口墜地而斃受傷者計一百十一人未幾雷電交作大雨傾盆災異始定頃開該處警察局業已調查災狀呈報上憲查核矣 
[北京]  
　　中華大校停辦之結束北京中國大學接准北京中華大學函開因經費無着公議停辦禀奉敎育部批開呈悉該校因欵絀停辦將學生併入中國大學肄業一節應准備案等因奉此合亟將所存各項卷宗表册傢俱以及內國公債票等件開具清册請煩查收關於一切帳目均已結清并無外欠等因到校茲聞該校現已照單接收計收到民國三年內國公債票一萬元講堂用具大小三百六十四件卷宗表册共五百三十件講義九種當已書給印據此後北京中華大學原有各班學生一切關係均歸該校繼續辦理云 
[廣東]  
　　憲兵毆傷營長督軍署分電莫榮新憲兵營長謝卓英云據陸軍游擊二十營長李易標文電稱本日下午六時標赴鎭署路經府學宫前見有牌賭疑爲所部兵士私開且係職營防地上前令其檢收據稱伊係憲兵爾游擊長官何能干涉惡言肆駡標卽將賭具檢收該憲兵多人當場毒打復拉標往東城在途衝撞滇軍收操隊伍滇軍長官用指揮刀亂擊憲兵以爲不識軍紀者戒後該憲兵拉標至東門城樓綑綁三時之久毆打數次該營謝營長到場假稱奉鎭憲令諭赴署標卽忍痛到署奉鎭憲面諭回營調理現延西醫診視據言已受重傷恐難醫愈迫得馳電鈞憲查核以維軍法等情據此該憲兵等係何姓名何以竟敢圍毆長官並綑至三時之久該牌賭是否卽該憲兵等開設仰該鎭使憲兵長迅卽查明據實呈覆以憑核辦李營長所稱已受重傷究竟傷勢若何應由該鎭使驗明呈報並轉李營長知照督軍文印 
雜評一 
[消息互異（一子）]  
　　據北京消息陳炳焜赴桂爲阻陸出兵援湘而廣東消息則謂陳係請陸援湘也據北京消息唐繼堯電並不言獨立而廣東消息則稱唐早正式宣布也據北京消息滇已撤兵黔亦無問題而廣東消息則滇黔正在紛紛進兵也據北京消息劉存厚已允來京請罪而川省消息則劉决欲與滇黔一分勝負也據北京消息吳光新入川决不用兵而川省消息則吳已預備與熊克武一戰也據北京消息譚延闓及其軍隊並不反抗中央而西南消息則譚已分電求救决不承認中央之命令也就北京一方面言國內可安然無事就西南一方面言則隨地皆將决裂何其消息之不同若是也然以我人言之兩方面皆非事實一則故爲平淡一則故事鋪張不以眞相示我國人即無誠意以息紛爭中國內亂之未已此即其見端歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（九）]  
　　檢查辦法之修正松滬盧護軍使昨接陸軍部來電云寒一二等電計逹茲修正臨時檢查辦法希即查照辦理電到盼復一宣戰後敵國人民均須受臨時檢查二臨時檢查之類别如下（一）駐所檢查於該人民原住之家宅店肆或敎堂等施行之（一）行李檢查於該人民移居時所帶物件施行之三檢查時發見下列物件槪行没收（一）爆發物及爆發材料（一）鎗砲及彈藥（一）關於記載中國軍事非賣品書籍地圖等四檢查時發見下列物件槪行扣留交該管地方官保存俟平和回復查核發還（一）個人所有之獵銃手鎗及其彈藥（一）可供軍用之刀劍等類（一）軍用物品（一）飛行機及其酌備件（本條保存之物件中國政府軍事上如有需用時得供徵發令辦理）五此項修正辦法仍由地方軍事長官分設之臨時檢查所執行 
　　奥國僑民之註册江蘇特派交涉員薩福懋君曾向代理奥國利益之荷領宣言限令奥僑於五日內至交涉公署附設之臨時檢查所註册繳械無如來所註册者寥寥無幾正擬繼續宣告乃昨日（二十三日）旅滬奥僑如商船船主及著名商人音軋爾（譯音）等十餘人先後至檢查所遵章報名註册並繳呈軍械等件當經該所主任陳世光檢點清楚給付收條立將該奥僑等年歲職業住所詳細註册所有管收之軍械應俟編號列册後彚解軍署存儲 
　　護軍使署之會議本埠官場自對德奥宣戰後迭開會議協商一切前日（二十三號）上午九時餘松滬護軍使署又開會議王道尹薩交涉員海關施監督淞滬徐警長上海縣沈知事均乘汽車赴龍華軍署參與會議聞此次會議內容（一）實行檢查郵電辦法因軍署人員不敷分派擬由各署遴選熟悉人員一面與郵電兩局商訂辦法（一）檢查德奥兩國人民及店肆手續其餘未悉直至十一時許始散 
　　德華銀行之綢繆收管德華銀行後檢查庫中祗存現銀十萬現洋五萬餘元各種押欵亦祇百餘萬數誠有限茲據他銀行中人述及該行於歐戰開幕之前存有二千餘萬自後即陸續滙出至中德絶交時尚存千萬左右後知不能運送回國存於行中恐受檢束遂陸續封箱寄存於某中立國銀行今春因市問現銀欠缺頓起恐慌曾由某銀行央中國銀行出面將日本金洋向該行抵押該行恐將來糾葛亦由中立國銀行出面受抵其辦事之審愼於此可見云云 
　　監工奥人之戀戀浚浦總局監工某奥人曾由該局於上星期六停止職務茲以奥人以關係生計不願舍棄職務懇請意國准伊入籍昨已得意領之許可仍回浚浦局要求回復職務聞該局尚須請示稅務司俟允准後始能供職 
　　同濟學校之消息吳淞同濟醫工專門學校經各方面接洽所有德敎員一律可以仍舊該校布置完備仍照原定日期開學 
　　字林西報之紀載字林報云德華銀行清理事宜殊難急速進行蓋須編定出入欵數對照表查所存户姓名及所存欵數之故德人對於此種事務當然不肯襄助辦理也中國當道對於德總領事克尼平博士副領事師謀等四人頗加優待並不欲送入收容所但甚願若輩早日離華薩交涉員已致函荷蘭代理領事奎斯君謂德員必須儘速離滬（聞下月初旬有一荷船抵滬）如故意逗遛則交涉署不得不另以他法對待之云海關德人沙姆士被控一案曾由德律師費歇博士到庭辯護薩交涉員已命會審公廨無論如何不能許該律師出庭但被控人仍可請非敵國之律師辯護丁士源君於星期一日來滬乃與盧護軍使會商要務翌晨即回京前京電所稱丁君將來滬襄助薩君辦理交涉一節實係訛傳 
[戒嚴區域內之防務]  
　　本月二十二日午後駐滬憲兵第一進司務長唐編全率領憲兵會同松滬警察李巡官督警調查境內户口查至眞人路久記新灰廠後面見林邦昌家並無婦女同居形迹可疑當即入內檢查並無危險物品惟搜獲僞銀輔幣二角者六十枚一角者九十枚鐵質鉛錠五塊約重二兩立即帶至連部經吳連長訊得林邦昌原籍閩縣曾在海圻軍艦充當士兵民國四年間斥革現下閒居在此僞銀幣非伊所造係由尹八弟私製代爲使用尹匿城內等語當以事關妨碍圜法飭送警區訊辦一面報告軍署查核 
　　松滬護軍使署前日命令現泊浦江之鈞和遊巡艦長云查得浦江流域爲通逹浙省水路必由之道船隻往來絡繹於途當此滬浙戒嚴之際誠恐匪人私運軍械赴浙圖謀起事稽查自應愼密以後浦江凡有形迹可疑之船隻應卽檢查以杜夾帶而防偷運云云 
南市兵工廠內砲廠後面沿馬路祗有圍牆一道高不滿丈當此謠言又起軍廠周圍防禦亟宜注意故由總辦謝邦清飭匠迅將砲廠附近沿馬路一帶之磚墻加高五尺以昭謹愼已於前日開工趕築 
　　步兵三十八團馬團長以高昌廟地方時有匪人暗藏危險物品該處逼近軍廠設有禍患責任匪輕嗣後凡有人力車駛入高昌廟西栅與望道橋兩處者無論有無乘客必須詳愼檢查以防偷運入境昨已令飭所部各營長遵辦 
[北軍南下近聞]  
　　北洋將派軍隊南下喧傳已久茲得軍界消息中央政府因閩浙等省黨案迭出業與江浙各軍官往返密商决計將北洋新軍一混成旅開拔南下分駐寗滬等處云 
[敎育家海外歸來]  
　　江蘇省敎育會副會長黄任之君於本年五月間赴南洋羣島調查英荷兩屬華僑敎育經歷大小二十九埠調查學校七十九處此外如閱書報社青年會會館以及其他公益機關均往浹洽所至俱開會演說現已於八月二十三日由香港返滬 
[兩研究會開會記]  
　　理科研究會前日（念二日）爲理科敎授研究會開大會之期會場在江蘇敎育會三層樓上是日以先期通告發出甚遲故到會人數以本埠一方面之會員爲多外埠會員祗蘇州方面如黄竹銘周劍虎等數君其他各埠會員皆不及與會誠爲憾事十時開會先由總幹事吳和士君報告一年來本會所辦之成績（徵集理科敎材調查理科敎授定期演講編定化學名詞草案）次由會計員陳景岐君報告一年間之收支又次爲提議當時議决事件如下（一）明年於暑假期內舉辦理科講習會招集各地小學理科敎員授以理科上今日最欠缺之智識（特注重於解剖實習及敎授法）（二）修改會章（本會研究所得之成績隨時印刷發表分送各會員不收會費）（三）爲謀本會與會員聯絡起見刋發通信錄一種每兩月至少一次不拘體格不加修飾不論長短不限門類提議事件旣畢吳君特請江蘇省立第二女子師範學校附屬小學理科敎員黄竹銘君安徽省立第二師範學校博物敎員丁捷臣君相繼報告於敎授上經驗之各種情形供各員參考討論綜二君所述大旨以自學輔導主義爲歸所有標本儀器亦皆自製以喚起學生興味不拘泥於敎科書爲主又次選舉職員選舉畢散會茲將當日選定職員紀錄如下（總幹事吳和士（副幹事）凌文之（編審員）朱和鈞顧蔭亭盧效彭丁捷臣顧紹衣王中丹王朝陽懷獻候杜亞泉陳文鍾華享平黄竹銘曾格施百斛（書記員）吳伯儔郭紹虞周雲階王靜宜（會計員）戴渭淮（庶務員）陳慶棠杜就田 
　　小學敎育研究會昨日（二十三日）上午江蘇省敎育會小學敎育研究會舉行大會九時開會首由會長沈信卿君報告本會一年來進行狀况略謂本會會務漸次發逹現在總計會員凡二百九十人本年度新入會會員計七十四曾集全體會員開大會一次職員開職員會七次並開圖畫手工科研究會三次又圖畫手工成績展覽會一次次由會員第二師範附屬小學主事楊聘漁君報告小學變更授課時間之經歷末謂自時間變更以來兒童身體上略有效果炎熱時兒童猝然頭暈之病現已無有次由會員第二女子師範附屬小學主事楊衛玉君代表第一師範附屬小學報告該校時間變更之詳情大致聘漁君之報告係一時間長短伸縮之不同（或六十分或三十分）衛玉君之報告乃兼一周間總時間多少之分配次由會員顧蔭亭君報告圖畫手工成績展覽會狀况并提出對於圖畫手工商榷各問題頗關重要次由會員務本女塾校長曾公冶君報告該校高等科三年生家事實習之狀况次由楊衛玉君報告第二女子師範附屬小學校高等科三年生家事實習之情形歷述自去年實習以來之經過約分四期（一）相地建屋（二）購置設備（三）分組實習（四）產業之家庭皆由實習者自由運思復述將來之計畫第五步卽須做到模範之家庭其說頗多價值十二時許會長沈君宣告散會尚有關於小學之各研究問題未及討論今日上午繼續開會 
[華工陸續放洋]  
　　威海衛英公司在滬招募英屬鐵路華工業由英領事署註名上禮拜第一次報名九十八名由領事函請仁濟醫院醫官考驗體格取得六十三名隨卽附輪放洋昨日（二十二）報名九十六名午後三時齊赴該院第二次騐取合格者四十六名亦已由領署派員同至奉天輪船開往威埠轉輪放洋 
[送還恐嚇圖詐之匪徒]  
　　匪徒俞小軒王克剛等曾於六月三十號至法大馬路泰昌祥洋貨店以購物爲由將內藏炸彈之洋鐵罐一個棄在櫃上而逸希圖嚇詐巨欵後由該店主報告捕房派令探目黄金榮包探韓邦逹方福林華春林程芝卿等將俞王兩匪拘獲因俞等尚有嚇詐公共租界九江路天蟾舞台巨欵之案故先由公共公廨提去訊實判决昨仍送回法捕房經法捕頭驗明正身無訛諭令嚴行管押聽候詳細盤問錄明中西文供單再行解送法公堂請中西讞員訊究 
又一訪函云俞小軒王克剛與跡涉嫌疑人譚炳生詐得九江路天蟾舞臺戲劵票洋二千八百元復向法界泰昌祥洋貨店函送炸彈索詐銀三千兩經法捕房將俞王譚三人一併拘獲知照老閘捕房派探將俞等提回解送公共公堂訊明以譚無干開釋判俞押西牢三年王押二年仍着送回法公堂訊明泰昌祥案判决後再行帶回捕房照判執行在案茲悉俞小軒王克剛等自解回法捕房後經法總巡詳加盤詰有無同黨據俞小軒供稱函送炸彈嚇詐泰昌祥之事係現住法界東新橋街成德里第三家之楊秋帆起意指使法總巡立飭中西各探前往將楊秋帆拘獲判令一併收押定於今日將一干人證解送法公堂開訊 
[押犯衝出捕房續誌]  
　　匪徒張振武李世榮於本月十七號携帶勃朗林實彈手槍在愛多亞路馬霍路轉角徘徊窺探被老閘捕房包探查獲搜出手鎗解至公共公廨略加訊問押候查明澈究詎張李二人在押乘華捕入內點名之時率衆衝出致被脫逃業經麥總巡通飭各捕房中西探捕偵緝未獲昨由老閘捕房諭令中西包探將在張匪身畔搜獲之手鎗一支送廨並禀明前情請爲核示中西官判將手鎗没收諭令趕緝張李兩匪到案嚴究 
[拘獲盜黨後之質證]  
　　持械夥刦公共租界麥根路九百四十二三號門牌王錫燦烟紙店現洋一百六十元並開鎗拒捕傷人之盜匪江北人嚴寳昌被捕緝獲解至公共公堂訊明判嚴解送護軍使署懲辦在案茲經老閘捕房包探張炳成王寳生偵得嚴之同黨員桂之蔡信奎王東良鄭秋江等匿居法界貝勒路二十四號門牌因即禀由捕頭協同西探目依克前往法界按址將貫桂之等四名提獲並經捕頭禀由公共公堂請護軍使署將盜犯嚴寳昌解回本廨質證各情已誌前報前日午後由捕將貫桂之等四犯與由護軍使署解回之嚴寳昌一併解送公堂經俞襄讞會同美柯副領事升座刑庭研訊先由一百八十六號西探上堂禀明貫桂之等四被告係由嚴寳昌供出是以拘案應請訊究詰之被告鄭秋江供稱原籍安徽於今年四月問來滬寓居法界小客棧內所有麥根路王姓烟紙店之搶案係由友人曹子祥對我說及他與高守仁並被告貫桂之蔡信奎等所搶我於此案並無關係訊之蔡信奎供稱我並不糾黨搶刦王姓財物我在捕房供認夥刧因被逼迫實係妄供求宥又訊貫桂之供不承認王東良供詞與蔡信奎所供略同質之案證嚴寳昌供稱貫桂之等四人均不相識搶刦麥根路王姓煙紙店被告等並不在內等語中西官會商之下以被告貫桂之蔡信奎雖無實據證明犯罪行爲實非安分之徒判令一併逐出租界王東良鄭秋江從寛斥釋嚴寳昌仍照原判解送護軍使署按律懲辦 
[再誌土商不忘舊業之召禍]  
　　南翔人張廷芳因購買烟土受騙昨報已紀載其事茲又由另一訪員調查知張向爲押店夥自租界禁烟後即私開公司煙間容人燈吸獲資甚豐後在正豐街開設押舖並在外私販烟土腰纒纍纍日前有一某國人持紅土樣子一包前往兜售張察閱後卽詢問價值該洋人答稱每包一磅實洋八十元張察其土樣知此土市上每包須售九十餘元有利可圖又詢其共有幾何答稱五十包共洋四千元約翌日赴孟納拉路某號交洋取貨張卽預備鈔票四千元至翌日如約而至見屋內中西人均有張即將鈔票點交於持樣洋人轉交一西人入內取出皮夾一隻指交於張張接取後正擬開視點貨詎門首又來二三人不問情由將儲土皮夾搶取張欲奪還見有人以手槍相示祗得任彼刦去懊喪而返 
[剌趙嫌疑犯引渡後之消息]  
　　謀剌浙參謀趙禪一案經英界捕房緝獲嫌疑人鄭永乾等八名業已解送公共公廨判决引渡解往浙省歸案訊究茲悉浙軍署已發交軍法科密訊八人中有三人確與此案有關惟正凶嵊縣人某現未逮捕尚有指使犯亦避匿某處是以浙軍署現又派探四出偵察務獲解究 
又一訪函云嚇詐白克路六百十四號門牌倪黄裳家巨欵之温州人彭品臣程國平（即程子平）經倪控由新閘捕房飭令華探目李星福包探衛金福與九號西探目斐斯蓋潑（譯音）將彭程二人獲解公堂訊判押候查明再核在案茲經浙江楊督軍查得程子平原名程國鵬與暗殺趙參謀長案亦有重要關係特派稽查長吳長齡來滬商請盧護軍使轉商麥總巡將程國鵬引渡以便解浙歸案訊辦 
[偵探私查騷擾之澈究]  
　　上海縣地方警察第五區偵探任海潮於本月十四號糾衆至浦江公隆小輪上搜查烟土激動衆怒任即鳬水脫逃致遭溺斃後將屍身撈獲報由地方廳派員相驗各情已迭詳前報茲悉任海潮本係著名流氓前清時曾經前上海縣汪瑤庭田春亭兩縣令獲 
 
 
 

Page 11

 
 
案懲辦並挑斷脚筋光復以後任即謀充該區探役平日無惡不作人所側目此次違法搜查致遭溺斃之後即經江蘇齊省長訪悉以該偵探　敢越界在水道擾商則其平日在陸路上滋擾閭閻已不問可知故於前日委派某課員乘坐火車來申借住滬北某旅館即日前往浦東並招商內河公司調查眞相以便返省禀復地方廳林檢察長自接縣公署來文後連日派員將已死任海潮之夥役王鳳章陸阿興許虎榮並自稱線索之潘茂泉黄楚萬等提案並傳到該小輪賣票人程彥丞舵工沈樹發等分别預審判將王鳳章等五人分别還押程沈退去候示昨日午後該廳又將該小輪上第二舵工奚全林司機人樂瑞泉及程沈等傳案經檢察官研訊良久判奚樂程沈四人回輪供職候再復訊核辦 
[攷核路員之部令]  
　　滬寗滬杭甬鐵路局奉交通部令開鐵路爲直接營業機關服務人員必具有相當之學識經驗而事乃克舉取材雖不拘一格而流品要忌龐雜甄擇尤貴嚴明比來各路營業不振原因非一而服務人員用非所習粉飾敷衍職務廢弛實爲受病之大原且人浮於事虛糜浮費亦爲各路之通病各該路督辦局長皆有刷新路務整頓改良之責任自應認眞攷核所有各該路員司有才具優長夙著成續者准其臚列事實秉公呈薦聽候存記擢用如或辦事不力及聲名平常即應嚴行甄别破除情面分别裁汰以示勸懲其餘冗員亦應秉公核裁以節糜費幸勿視爲具文敷衍塞責是爲至要除通令外合行令仰遵照辦理具復 
[編制鐵路專章之採訪]  
　　滬寗滬杭甬鐵路局奉交通部令開國有各路以借欵關係各自爲政之故章制分歧不能劃一由來已久其中惟京漢一路立法較詳設置完善此外因循舊習雜亂無章實屬多數每一事發生苦無依據上官窮於指示屬員無所遵從似此情形胡能終日前此通飭編輯規章滙覽本卽爲隨時改革漸趨大同之起端上年八月間由部公布國有鐵路局編制通則及專章並員司月薪分級章程雖於各路內容未及詳查而爲急求統一起見用意本屬甚善試辦一年以來屢據各該路員司指陳原頒通則專章障碍情形企圖修正本部念創制之事本極困難利弊之間互相倚伏此項國有鐵路局編制通則及各該路局專章職員月薪分級章程公布以來其是否適用有無窒礙該局長當必詳究利害洞見癥結仰即逐一簽註限文到十日內呈部並應各就該路情形及時局趨勢改良宗旨擬一各該路編制專章草案從速送部以供參考此項草案將來本部即據爲核定各專章及編擬通則之基各路應有棄小異求大同及舍舊謀新之意向方可見諸施行並收實效此外各該處所機關首領及員司對於此事皆可條陳意見藉備參稽但求獲最善之法規不可有對人之成見該局長幸體斯意依限條上勿稍延緩是爲至要 
[澄衷中學校之近况]  
　　前澄衷學校學生胡適張祖訓二君留學美國近得博士學位回國胡君專攻文學張君專攻經濟胡君已受北京大學之聘爲文科敎員今年該校畢業生譚家湛考取南京高等師範學校蔡春元考取北洋大學即其中學二年級生李運華亦考入清華學校高等科一年級生金治安等被取電報局傳習所足見近來該校成績頗爲優美現定本月二十六三十及九月初二日上午八時招攷中學及初高等小學新生報名者已絡繹不絶定九月一號開學 
[學生會日夜校之刷新]  
　　寰球中國學生會日夜校自前任校長出校後會長余日章李登輝等對於校務一切維持整頓不遺餘力除章程功課表業經改訂完善學膳費亦經登報減輕外所有兩校敎職員等均選聘學識優長富有經驗之士分别擔任刻日校定於九月一號開學夜校定於九月五號開學報名投考者勿論本埠外埠均異常踴躍 
[出洋學生名册之補遺]  
　　敎育部此次考選出洋留學生由滬齊集出發並經袁次長函請寰球中國學生會朱少屏君會同該部僉事沈彭年君代爲照料等情已誌前報茲聞敎育部前次考取留學人數實計三十八名惟彼時繕寫名册漏去留美學敎育之張諤一名又留歐學醫之丁求眞一名刻經該部一一查悉補正並函請寰球中國學生會查照辦理 
[競存女校定期開學]  
　　浦東爛泥渡競存女子小學校於本年署假舉行畢業後本學期推廣寄宿舍添招高等國民兩科現定陰曆七月初十日開學 
[高等廳長勘視新監獄]  
　　上海監獄人犯日多一日老縣前模範監早經人滿難容對於地方廳送監執行人犯恒有額滿見遺之憾且監基曾由江蘇官產處出售與興市公司以故該監獄前就漕河涇鎭購得地基八十餘畝擬建築絶大新監一所以免擁擠旋以限於經濟擇要先築以致不甚寛大監房等室反較舊監減少迭由典獄長敖雲亭申詳上峯派員蒞勘以便從事擴充昨日高等檢察廳長王仁山君命駕來滬特赴地方廳與袁林兩廳長接洽一切旋由敖典獄長飭備汽車一輛同赴漕河涇鎭導引至新監地址視察一週王君勘畢後卽回閘北寓所面諭敖典獄長將如何擴充之處悉心規畫繕具報告呈候核辦 
[新舞臺請停戲劵印花稅之無效]  
　　老北門內九畝地開明公司新舞台前曾認繳戲劵印花稅每月洋五十元呈繳縣商會轉呈縣公署彚繳嗣因生意不甚起色由該公司代表於今夏開股東會時請衆議决函請商會轉呈縣公署申詳江寗稅務分處聲明新舞台爲維持九畝地市面起見勉力經營惟近來生意寥落進不敷出若或一旦輟業恐於該地市面攸關能否將前項稅欵暫行停繳一俟印稅普及租界實行徵收以後再行賡續認繳以示體恤而維商業等情茲奉李處長批回令縣知事會同商會切實籌勸照案惟持實力認繳以輔公欵等因故該公司現仍按月繳納云 
[妨碍路政之取締]  
　　工巡捐局長朱壽丞查得境內各處業户請領執照營造房屋其營造匠頭於動工翻造之時圍結竹笆每將笆柱椿脚釘於側石之下甚至侵佔馬路而將水木料堆置笆旁泥污載道殊於路政有碍特飭路政員隨時查報並函淞滬警察廳長轉令所屬各區署所諭飭崗警嚴行取締如有不遵應即拘罰以杜效尤云 
[電車查票員受侮]  
　　華商七號電車前日傍晚由小東門駛至高昌廟地方有身穿白竹布衫褲脚穿黑布鞋秃頭之天津人王長霖至頭等車內坐下不給車資經賣票人再三囑令買票王稱我在淞滬警察游巡隊第一隊內當隊士後經六號查票員查出詢其何不買票王仍以前言搪塞互相齟齬迨至董家渡下車後王反將該查票員拖下用武其時往來各電車均在此停頓後由豐記碼頭附近之崗警將王帶至一分駐所問明起釁原因當飭解送該隊長請爲約束查票員退去候示 
[鐵路局長易人消息]  
　　滬甯杭甬兩路管理局局長任傳搒蒞差未久現又有更調之說繼任者聞係交通滬行長趙慶華趙曾於旬日前赴京參預籌商借欵事至今未回惟曾據來電有日內返滬之信而於改任滬甯杭甬路局長事並未提及現趙之友朋均謂確有希望云 
[調查高等師範畢業生]  
　　上海縣公署昨日訓令各市鄉經董云案奉江蘇省長第三五四二號訓令內開案查造就師資期於供求相應本省檢定小學敎員委員會現已著手組織正在訂定表式發縣查塡所有各縣師範畢業生服務狀况計可按册而稽近頃復准敎育部咨查高等師範畢業生人數及現狀自應先將此項師資詳切調查合行訂定表式一紙發交該知事限於文到一月內依式查明塡報並先布告境內俾便周知其有散在遠方者亦應設法查訪期無遺漏此事手續較難誠能悉心辦理亦易蕆事將事辦理檢定時調查手續更爲繁密將此觀各該縣辦理敎育之實力焉此令等因並發表式到署奉此除分行外合行刋發表式令仰該董會同學務委員詳細查塡母遺母漏務於陽曆九月八日以前送逹本公署以憑轉報幸勿遲延切切 
[河港中發現屍身續紀]  
　　西鄉北橋附近河中有一浮屍由地保李浩榮報告地方廳委派葉檢察官毛檢騐員等蒞場相騐已誌昨報茲經葉君等騐得該屍死已多日面目腐爛難辯年歲身穿柳條布衫白洋布褲赤足無鞋右手已經爛去周身無傷委係落河溺斃因無家屬判由善堂給棺收殮 
[藏匿女子之追究]  
　　南邑北蔡鎭鄉民黄炳清之養媳年十六歲於陰曆本月初三日來申至南市三角街招尋其父未遇後被住居青龍橋之婦人李氏領回家內留宿藏匿後被黄偵悉向氏子李金生追問一味諉託當將李扭控一分駐所飭送警廳司法科訊究 
[老婦拐賣小孩]  
住居蘇州路二百五十二號門牌之揚州老婦王陳氏近在原籍拐得八歲男孩徐二福來滬圖賣被閘北警署偵探偵悉於前日報請老閘捕房加派中西包探協同前往將氏與孩一併拿獲分别拘留昨解公共公廨經中西官質訊一過判王陳氏與孩併交警廳來探帶回俟訊明後仍將王陳氏送回本廨訊供核辦 
[觸破燕子窼]  
　　鎭江人王金榮邇在浦東其昌棧地方租賃房屋私設烟窟（俗呼燕子窠）前夜正在吞雲吐霧之際爲三區巡邏長警訪悉入內抄出烟槍三枝烟燈二只大小烟膏十四盒烟泡十四個連同王金榮以及吸烟婦人李王氏併拘至署於昨轉解地方檢察廳訊辦 
[鬭紙牌分别懲罰]  
　　三區警署巡邏長警前夜在浦東陸家嘴怡和里內查獲聚賭外國紙牌（撲克）之甬人沈有梅張宜玉楊鎭江張阿毛等四名同時又在該處浜南查獲聚賭本國紙牌之海門人馬振玉陸伯郎楊二狗顧梅亭等四名一併拘解至署昨經解警止分别略詰之下判沈有梅等四名各罰洋一元馬振玉等四名無力受罰諭令各修操場一日以示薄懲賭具一併銷燬 
[電車賣票人行兇受罰]  
　　英美電車公司一百三十一號拖車上賣票之揚州人沈泰明前日在北浙江路與乘客陶南林細故口角沈卽指使相識之三人將陶兇毆受傷經陶喚到一千三百五十號華捕將沈拘入滙司捕房昨晨解送公共公廨請究先由原告投訴無故被毆情形訊之沈供認行兇屬實經俞襄讞商之美柯副領事判沈罰洋五元充公 
[父子同惡相濟續誌]  
　　湖北人周壽來偕子池榮前日在楊樹浦威妥瑪路向伊堂弟田章硬借洋五十元不遂突出利刃將田章頭額等處戳傷當經田章之妻王氏將刀奪下鳴捕將壽來父子一併拘入捕房昨解公共公廨經中西官訊實以周田章傷無大礙姑寛判周壽來父子各押西牢七天以儆 
[婦人持棍毆人]  
　　英美工部局衛生處小工宋長生指控甬婦管張氏前日在文監師路持取木棍行兇等情昨由捕房將氏拘解公共公廨經中西官訊明判氏罰洋五元充公 
[賣水果未領執照]  
　　小販楊阿生戴阿福均未向工部局捐取執照在虹口愛而近路呌賣水果被八百八十一號華捕查悉以其違章一併拘入捕房昨解公共公廨經中西官訊明判各罰洋一元充公 
[汽車夫與巡捕交涉]  
　　汽車夫高安弟深夜停車於九江路天蟾舞台門前經一千一百二十四號四百九十九號兩華捕查見囑令停於他處不允與之爭論經該華捕等回禀捕頭轉禀公共公廨出單昨將高傳至公堂請究先由該華捕等上堂訴明前情被告高安弟延禮明律師到堂辯稱當時被告在戲園門首候其主人李國之該華捕等囑令移開被告當卽開機駛往他處詎該華捕等竟出口詈駡並辱其主人故由其主人至捕房控告請察中西官以高不聽巡捕指揮係屬違章判罰洋十元充公 
[無賴攔刦首飾]  
　　無賴朱阿三前在法租界內攔刦婦人沈姚氏頭上所揷之銀挖耳一支飛奔圖逃當由巡捕將朱追獲抄出原贓帶入捕房昨送法公堂由失主投訴被搶情形求究訊之朱供認搶飾不諱判押十四天以儆揚州人陳阿福前日在公共租界浙江路湖北路轉角攫取王曹氏金挖耳圖逃由氏鳴捕追獲昨解公廨經中西官研訊屬實判陳押西牢半年 
[竊賊陸續被捕]  
　　竊賊袁炳生竊取王桂全衣服一大包又彭阿三竊取馮金發衣服及皮鞋一雙又龍阿盤在崇明輪船上竊得衣服一包又王錫奎不知在何處竊得衣服數件均被巡捕陸續拘案吊出原喊昨送法公堂請究袁等供認行竊不諱判袁彭龍王四人各押一月贓交各失主分别領去 
[雜糧與茶油之市况]  
　　滬南雜糧生意甚巨其中首屈一指者厥推黄豆前因南洋三實壠購去黄豆五萬擔故每擔價格驟漲銀一錢青豆亦漲起五分近數日市面稍清價已漸覺平定惟膏粱等貨雖牛莊大連各地來貨頗多而滬市銷場暢旺故價格比前稍增調查上星期黄豆青豆兩種計自滬寗火車運來者共有三萬八千餘包長江輪船來者三萬五千包至銷出方面計黄豆三萬四千包青豆八千四百包紅糧五千二百包內中各帮均有收入而以閩浙兩省去路爲最多云 
　　茶油爲物雖微而用途甚繁生髮玫瑰薄荷等油均以此爲原料近來日人在滬漢兩埠大市收買運往外洋一般製香油等家向各家購辦均被日人收盡竟至無貨可購故昨日開盤每擔漲至十五兩五錢較前漲起二兩 
[乘車失物類誌]  
　　張阿毛前投法公堂控稱商人日前買得桃子一籃雇馬友英所拉之黄包車回家行至中途察悉身畔所藏之大洋八十四元業已失去當卽囑令停車馬置之不　將至斜橋地方商人情急跳下在馬身畔搜抄無着定係被馬竊取交與同黨接去請求訊追等情判馬還押候繳在案昨已屆限復經提訊馬友英供實因在押一時難以措繳求宥聶讞員判馬押二月如能將洋繳出准予酌減刑期 
　　陳泰耀前至法捕房控稱商人雇沈小四子所拉之黄包馬回家抵家時尚有皮夾一只忘在車上迨商人出外找尋已杳無蹤跡請爲查緝後由捕房飭探將沈小四子及同黨張學賢兩人拘入捕房昨解法公堂請究沈小四子供實係原告粗心遺失並非民人有意行竊後被張拾去民人得悉即與爭吵以致被捕拘案是實張供係在地上拾取求宥判沈押一月張押十四天以儆 
[寗波自治公所控案又獲一人]  
　　寗波自治公所書記員李根泉串同用人胡阿方（即陸德芳）將值洋八十元之公債票私行售賣得欵來滬匿居新閘白克路四十六號門牌經該公所偵悉特派李庚光陳自臬爲代表來申報告捕房派探將李根泉拘解公共公廨交八千元人洋並保在案前日又經捕房將胡阿方查獲拘押昨晨解送公廨請究原告延代表律師到堂陳述案情聲請展期研訊經王崧生襄讞商之美博副領事判胡押候訂期會訊 
[短交煤斤之辯論]  
　　泥城外王家厙四號洋房內西人開末倫指控有恒路永昌煤號經理嚴子舟副經理姚文遠所送煤斤短交一百六十五磅有意欺騙等情昨由捕房將嚴姚二人傳至公共公廨請究據原告西人投訴每月向嚴等購煤半噸從未過磅此次偶然過磅缺少至一百餘磅之多應請澈究訊之嚴姚二人延律師到堂代表辯稱向送之煤分量均足此次缺少亦並不知悉中西官判被告各交二百元人洋並保候捕房派探將該號內所有磅秤較准輕重於下禮拜二再行訊核 
[指控同業行兇]  
　　太倉縣瀏河鎭人張文炳寓居閘北大統路安祥里現充福新麵粉廠機匠頭目本年春間曾在該廠後面空地上被人持斧砍傷頭部報經四區警署送往醫院療治當因張不能指實行兇者之姓名及尋仇原由故無從緝辦前日張復至區署報稱刻已偵訪明確係同業王小和謀奪職業下此毒手有某甲知情可以邀案證實等語姚署長諭張退去聽候查明核辦 
[冤仇愈積愈深]  
　　客民江懷住閘北太陽廟草屋內前日偕妻王氏至四區警署報稱有同鄉陳本高陳本明兄弟前向民人訛詐控經地檢廳判處禁錮二月現已期滿釋出詎昨晚二陳各執利刃突至民家希圖報復幸妻於睡夢中驚醒高聲喊救始各脫逃未遭毒手等情姚署長當卽派警將二陳拘押候辦 
[徘徊觀望之可疑]  
　　山東人施杏生昨晚在北四川路靶子路轉角徘徊觀望當被包探蔣阿林查見向詰支吾拘入虹口捕房經捕頭略詰一過諭飭押候解送公堂請究 
[洗衣作夥陸續行竊]  
　　北四川路某洗衣作夥甬人楊一富陸續竊取作內值洋四十元之衣服質洋化用被作主報告捕房飭探楊承榮查獲人贓拘入捕房經捕頭略詰一過押候解廨請究 
[滬海道公署批示二則]  
　　南滙縣民祝新田等呈爲謀產縱火詐騙圖吞請求令縣傳集訊究由據呈張紀昌謀產縱火詐騙圖吞等情如果屬實儘可再向縣署依法起訴何得率來越瀆所請未便率准此批 
　　陳國清等呈爲自喪人格請求飭縣撤換以孚衆望由據呈該縣第五高等小學校校長施予齡好事冶游有忝厥職是否屬實應否卽予撤換候訓令崇明縣知事查明核擬具復核奪此批中華職業敎育社通訊 
[中國南洋兄弟烟草公司製造廠調查記略]  
　　南洋兄弟烟草公司由廣東南海簡氏兄弟創立此兄弟之名所由來也當十四年前因抵制美貨問題發生簡氏照南爲挽回利權振興實業計遂創南洋烟草公司於香港開辦之初頗多虧耗迭經增加資本營業始漸發展今乃大獲其償也該公司總廠設於香港分廠設於上海東百老滙路鄧脫路總理爲簡照南君協理爲簡玉階君上海之分廠甫成立於民國五年今已規模大具矣廠中有男工二百餘人女工千人藝徒五十餘人其工作分烟葉部加香部切烟部磨刀部烘烟部捲烟部焙烟部包烟部製匣部裝匣部裝箱部所用烟葉皆我國黄岡均州鄧鈕新會南雄宿松等處之良者惟製上等烟捲仍需兼用美國烟葉也烟葉部中有女工三百人專司揀葉去梗二事葉經揀凈乃入加香部用機器噴以香料梗則用壓梗機壓之使匾其效用仍可等於烟葉也經過加香部乃入切烟部此部有男工三十人切烟機廿部烟葉經過切烟機器即成烟絲復用烘乾機器烘乾之烘時烟絲熱度甚高一經轉入乾冷機則又熱氣盡散矣捲烟部中有捲烟機三四十部一面捲成長條之一面即切斷之捲烟機中有打印機捲烟之紙經過其上而西文之香烟牌已一一印於紙上矣上等烟捲其紙之接縫處用機器軋牢次者以漿糊機糊口捲成後復入焙烟間焙乾之由是而包烟裝匣均用女工爲之包烟部有女工六百餘人裝箱則用男工此製造烟捲之大略情形也該廠每日可出烟捲一百箱每箱五萬枝其總額卽五百萬枝也在廠工作之妇工手術敏捷者每日可得工資七八角少者二三角女工管理三十餘人每月工貲多者四十員少者廿元中有國文優美女學生多名男工匠目有每月多至九十元者技師更數倍之廠中延有醫生每日至廠診視男女工有患病者即可就診並備應急各種藥品工人職員有病殁者由廠酌給卹金最少百金其待遇工人之優可謂至矣該廠出品初時十分之九銷於南洋羣島至民國三四年閒始暢銷於國內至五年則銷數總額逹一千萬元今年預計更將增加其銷路之發展實有一日千里之狀况也該公司已有分發行所二十餘處各地分銷處數十處尚擬在天津漢口設立分廠並擬選擇適宜之地種值美國烟草以期改良烟種則其將來之營業發展當更有加無已也 
雜評二 
[模範家庭（步陶）]  
　　第二女子師範之家事科其希望有模範家庭之一期此之所謂模範其實情將復何似因人人所欲急知之一問題也夫自女學興辦以來女子之知能漸次啓發而女子之道德乃大墮落矯枉過正者鄙夷男子爲不屑與語至有主張終身不嫁之一時風尚狡黠而多欲者以文明之面具陰自便其蕩檢踰閑之行至有父兄隱痛戚黨交病幾羣視女學爲葬送女青年之一途嗚呼前者不願有家庭後者爲家庭所詬病其現象雖各殊而其足以阻礙家庭之改良進化則二而一也今女師校以家事爲專科以家庭之實地習練爲研究其亦有感於世風之澆滴而思導吾一般女青年於賢母良妻之正鵠者乎充其願望之所至以少數優秀之女子爲今後民國家庭改進之前導原非必不可能之事有志竟成夫固吾人所同爲禱祝深之者雖然吾尤願一般社會之家庭勿專待少數師範女生爲之模範而始知　起也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[乞巧辭] [  小孤山人]  
　　句中嵌用史記天官書星名以黑圈爲識别 
　　魁杓南轉大火西流蒼龍易紀白虎迎秋天階雲卷柳梢月鈎仰望識女齊拜牽牛伏維雙星仙列天樞光昭營室東并耕牧西房絍織星回在天月離于畢圖角鈎心巧無虛乞乞我雙星巧合文昌才孕太白東壁書香乞我雙星巧長司祿南極老人長庚益壽乞我雙星巧推司命軫恤瘡痍軒轅却病乞我雙星巧錫九子張仙彈落貴相無比乞我雙星巧給天倉農丈人出匏瓜穰穰乞我雙星巧授天機璇璣成錦嫠女無嬉乞我雙星巧操杵臼簸箕揚糠戴筐抱斗乞我雙星巧開天市市樓廛比權衡交易乞我雙星巧裕天庫乞我雙星巧鑄天錢白榆歷歷貫索腰纒庫樓多財芻藁比富乞我雙星巧恤天獄執法皆平天理無曲乞我雙星巧化參商將士議士箕畢胥忘乞我雙星巧袪熒惑附耳招搖政無敖客乞我雙星巧勰三台閣道翼翼輔相多材蚩尤旗出封豕猖狂天鋒未厲鐵鉞無光乞我雙星巧奪欃槍旗颺五色弧射天狼析木之津天江之上大水汪洋梗河作漲乞我雙星巧籌氐亢浴日咸池危菑澹蕩其他乞巧不可鈎陳世情矛盾險於駘沈妄祈河鼓建福天孫天高聽遠陰德無親郎位河西妾臨河北銀漢搖光天梁徑涉朱鳥塡橋鶉尾生色天雞一聲啓明東白（五） 
家庭常識 
　　去汗斑用雄黄二錢埽盆五分蛇牀子二錢硫黄二錢密陀僧一錢研爲細末用黄瓜蘸而蒂擦之斑痕自去 
製刀磚用洋灰七分和砂三分盛之硬匣復灌水使濕陰乾後磨刀最利 
　　開瓶塞玻璃瓶塞爲瓶口緊收不易拔出宜向瓶底凹處以掌拍之數下瓶塞自出 
　　寫蠟紙以鋼筆寫蠟紙時如有錯誤不必易紙重寫但備白蠟一方隨時塗抺誤處再行寫正痕跡全無[  化誠]  
　　電燈光人在電光下讀書寫字遠則光力不足近則過於奪目如將綠紙一方粘之於罩以遮目爲度青爽過於砂泡[  鐵兒]  
　　去瓜皮夏令食瓜兒童最覬覦之凡以利刃削瓜皮殊爲不便稍不留心易傷手皮可用蛤蜊壳磨一小穴於其背鑤削之利勝於刀類其便甚矣[  笑悟]  
　　截玻璃圓筒玻璃圓筒或洋瓶之口偶有破碎口卽不平若截去一段卽可適用法以三角錯錯於欲截去之處周圍錯轉（使成白痕）乃於銼痕兩旁用闊約五分之布兩條沾水纒之（相間約一分）然後用曲管將强力之火吹射其痕（其初須將玻筒轉動使火力匀到後可專射一處布乾則隨時潤濕之）二三分鐘自然脫離更吹火射截口則圓滑無鋒[  山安]  
　　　除衣服汗酸氣漂白粉係綠氣與石灰化合而成最能除色滅臭凡貼身裏衣雖經洗過必略有汗酸之氣如在淡漂白粉水內浸過則臭氣自除淡漂水用漂白粉一分硫酸數滴清水五十分至一百分[  寄萍]  
集益錄 
　　再答二十一問（接昨）若先以姜黄水或黄梔子水染而後染之成深紅在紅（卽緋色）仍宜以酸醋白礬水或酸醋膽礬水爲隨後處理之酸化劑其紅色乃固若欲染成藍色綠色則以鹻類或石灰水代上之酸即能染成若欲製成商品出售則可以冥　灰加食鹽炒之斯時第二酸化錫被鹽素酸化爲第二鹽化錫加入上之染料中更加硫酸少許以防腐或以火柴包皮化於王水中成第二鹽化亞鉛連水加入上之染料中另加多量去水之硫酸曹逹以成糊狀或粉末狀出售此外如與鳳仙花紅莧菜相類之落蘇（即茄子）亦可打爛以稀麻布榨去其渣滓而加鹻性還原劑之酸化劑卽水銀和冥鏹灰與中國墨攪匀之屢蒸屢晒使受蒸汽酸化光線還原之作用完全仍以酸醋白礬與硫酸曹逹多量以貯藏之即成德國還原染料人造靛青之類似物矣惟前者爲直接染料類故忌鐵質宜錫器後者爲硫化染料類雖加鐵質亦無妨也染色時宜加糟灰類或烏梅石灰水或燒酒土緘水乃能上色陜西西安等處以鳳仙花同種同製靛此間有陜西學生數人家設染坊并製靛彼每以杭州鳳仙花草不製靛青靛紅爲一奇事云此外方法甚多願同志者彼此提携互收實益幸甚栩按王君字搢言爲舍弟蓉軒十餘年前同學專心於化學工業實騐百折不固因而同毁其產相對黯然顧其學術亦即因而造深現設顏料廠所出成績頗切實用將來發展正未可量特惜有才者無財中國合資事業已成畏途專賴獨力經營其艱難實甚於登天耳 
長篇小說 
[寫情小說柳暗花明錄] [  常覺小蝶天虛我生合譯]  
　　第三十六章（二） 
　　時裘狄斯懾伏已久至此乃始起立伸其顫動之指自理其髮發爲低啞之聲曰否否此人誑也吾不與辨速放我行薏德此時見裘狄斯狼狽之狀亦頗動其袁憫因曰維廉汝速啓門讓其行維廉視裘狄斯曰需車乎裘狄斯怒容言曰無須吾足固自能行其人笑曰吾愛當爲君呼車吾固慣於呼車者也裘狄斯始憶曩日之人實卽其夫則愈窘目光賧然以手扶壁而行厥狀大似受傷之狗心中旣憤且怒及至門次則氣復振乃駐足戟指以指其人曰惡徒汝今勝矣然汝實爲逃囚吾固有權報之警察其人聞語亦殊不怒枯腊之面乃現奇笑目送裘狄斯出乃轉身以面羅倫夫婦微歎言曰吾身本已禁錮終身所不甘瞑者吾仇乃逍遙於人世耳今彼死期已届而吾願亦愼二君珍重吾今别矣羅倫曰止汝今亦乏且就吾家進餐因按鈴召僕入導赴餐室其人初勿欲唇動欲語而復止遂從僕人去羅倫廻視薏德悲喜不知所可淚顆乃奪眶而墜良久羅倫始以從前之隱秘一一告之薏德維廉至此始亦恍然歎曰吾初不料女子之心其毒乃如此死而可詐天下寗復有眞事哉薏德曰此人焉得稱爲女子唯其夫呼之爲魔鬼乃始當耳羅倫此男子亦大可憐汝當設法爲之拯拔其人有德於我不可忘也維廉曰彼女臨行謂　報告警察吾恐其能言者必能行是不可以不防吾意不如暫令避往外國羅倫曰然因與維廉同往餐室擬告其人及入室則杯盤在案飲未過半而人已杳羅倫一愕亟問其人何往僕曰飲不過觥即自出吾以爲往見伯爵耳羅倫曰噫彼必又蹤裘狄斯往矣茲事不妥吾人當追之返遂匆匆披其大衣竟偕維廉而出直抵榴花街應門者仍爲聾媪見羅倫似警攔阻不聽入然維廉已不能耐捱身奪門而入登樓則聞慘銳之呼聲直透門隙而出維　大驚喘息曰入耳羅倫曰鎖奈何維廉已舉一足碎其門室中慘狀遂突入於二人眼簾不期同聲而呼但見裘狄斯横臥地上臂伸而頭仰死狀可怖以絶痛苦而其夫則即横身倒於裘狄斯之上亦復殞命以狀度之其人殆恐裘狄斯報警故先殺之而後自殺故其尸面猶作笑容也著者曰裘狄斯者羅倫與薏德二人之命宫磨蝎也今旣死則無異雲開而見日兩人心地爲之大明其後來之樂境雖更費吾書十萬字亦不足以寫其什一矣至於　廉則已娶茜雪而成佳耦卜蓓猶穉牧師未衰吾書可勿備述其終惟有一語足快讀者則蘇惠恩以律師而累犯詐欺其後竟終老於鐵檻之中（完）本書已刋單本明日另有廣告請注意 
　　投稿諸君鑒集自由談人名文字雖復層出不窮然讀者多以爲可厭故不復登已收之稿當擇其尤彚錄於叢話如以關切時事時令或體物寫生或近哲學科學之游戲文章見示則大歡迎潤例仍每千字六元至二元寄稿時如附有退寄郵費者若大擬刋當即封退若留用者亦必答復庶免懸盼編輯部啓 
 
 
 

Page 15

 
 
   
 
 

Page 16

 
 
   
 
