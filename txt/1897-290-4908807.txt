# 1934 - 290 - 4908807

 

Page 1

 
 
[蘇州當日派報幷赶遞常州無錫] [  申報館主人啓]  
　　蘇州爲東南富庶之區冠葢紛馳官商薈萃本館所出報紙行銷甚廣購者如雲茲特格外加工赶早　印星夜飛遞前往風雨無阻俾當日卽可派送以饜先覩爲快者之心至無錫常州亦較前早到一日想諸君子酒後茶餘當必爭先披閱也謹此布陳諸維鑒及 
[廣東闈墨出售] [  圖書集成局啓]  
　　各省榜發後無不翹企於闈墨之出以便揣摩風氣本局已排印浙江順天江南福建四省購取者絡繹而來今又接到廣東闈墨現亦赶緊排印出售帋白板新一如前排之式價碼洋七分欲購者請至三馬路申報館及申昌書畫室購取此佈 
[珍特待購] [  申報館協振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之實旣承割愛相授而美玉之沽尤賴知音鑒賞特將各種珍玩羅列於下倘蒙仁人君子慨擲亷泉旣能廣楨陰功且可　輝藝圃誠一舉而兩得也計開朱漁珊帖一部高澹游山水一幅 
[書本報紀諭禁索費後]  
　　竊維安民之道必先除害今天下之害民者莫如州縣之胥吏差役胥吏之弊在舞文弄法顚倒是非差役之弊在遇事生風嚇詐閭里夫論僨國家之事則胥吏較差役爲更鉅爲愚民之害則差役較胥吏爲尤多嘗讀詩至小宛之五章其詞曰交交桑扈率塲啄粟哀我塡寡宜岸宜獄握粟出卜自我能穀近人解此詩謂係小民受差役之害而作蓋交交桑扈率塲啄粟者喩今日之差役周圍居民所在啄食之人也交交喩羣黨之義竊脂喩貪脧之奬哀我塡寡宜岸宜獄詩人自知孤弱無可訴而以岸獄爲宜其忠厚悱惻哀而不怨亦可傷已呼長上而𡨚不得伸卽卜之鬼神亦無善兆詩旨尤爲沈痛執筆人閱至此不禁慨然曰嗟乎差役之爲害於民竟合古今如一轍乎夫成周之時風俗仁厚良有司類能體恤民隱其蠧役之假威倚勢擾累良民諒不至如後世之盛然尋繹詩篇覺其威燄之凌人與呼籲之無地千載下猶爲寒心迄乎今日官吏之體愈尊胥差之權愈重貪黷之性旣酷於虎狼狡詐之情更黠於狐鼠民間良懦畏事之輩或爲他人之拖累或出一時之忿爭雀角鼠牙公庭涉訟當其境者一見朱符墨牒施施從外來則心膽爲之震悸若輩以其可欺也從而侵侮之恐嚇之有所謂差帳過堂費和息錢等各名目率以財之有無多寡爲事之曲直是非故往往有長官之面未見而小民之產已罄者然此猶尋常細故無足重輕之事也若夫鄉里之間遇有人命案件地方官前往相騐則胥吏差役動輒百數十人蜂擁而來責令預備飯食供應夫馬器用食物恣意諒取勒索檢騐費往往至數百千文又借傳訊隣証之名擾及同村居民以邀厚賄若有殷實之家但在數里內者必百計株連指爲隣右而因以恣其訛索苟非有以滿其欲而給其求則誣賴多方濫行拖累居民吞聲忍氣莫可如何頃觀本館於十八日報紀上海縣黃愛棠大令諭禁索費一則其仰體上憲愛民之心抑何無微不至乎其略云照得報騐各項命案擬定屍塲經費由堂給發禁止胥差需索久經前縣出　曉諭一面詳請各憲批示勒石永遵在案現奉府憲札轉奉臬憲札據太倉州鎭洋縣紳士公稟胥役仵作於相騐命案仍向犯屬地隣索費請飭嚴禁等情札飭各屬一體嚴密查禁嗣後如再有任聽胥差需索擾累者一經訪聞或被告發定卽查叅不貸等因到府轉飭到縣奉此合行從嚴諭飭爲此仰該差等遵照嗣後遇有相騐命案不准向屍屬地隣需索分文如敢陽奉陰違察出立予重辦云云夫上海爲通商最大口岸人民之輻輳詞訟之繁多實爲他邑所罕見故不特戶婚田土錢債等瑣屑之事案牘紛繁有如雲集卽人命案件亦幾於無日無之在實係犯事者固不得不求若輩廣運神通以冀將曲作直以非爲是凡有所需無不應命若夫安分良民偶遭波累恐稍拂其情必爲池魚之殃及爰爲多金競獻藉免株連以故若輩一入公門無不持粱齒肥富將陶猗小民之膏血易盡胥差之慾壑難盈是亦宜按例懲治而不稍姑息者矣今幸上憲洞燭其奸賢宰官又能仰體憲意丁寍告戒曾不憚　想若輩雖極頑梗而苟得在上者竭力痛懲或者肆行無忌之事亦可稍稍歛迹於以紓窮黎之困苦而培國家之元氣也企子望之 
[機器難運]  
　　宜昌采訪友人云前者川中大吏在外洋購辦機器多箱由輪船運至宜昌用駁船起運費盡氣力舁以三四十人而機器重滯非常脚夫竟被壓傷脚背砑成虀粉遂作殘人近日四川總督委某某二員來提連日貲雇民船類皆不敢攬載多謂川江諸灘險惡一有差失全器無法可撈二委縣無可如何又不敢回川禀報祗得轉問前者採辦之某君而某君刻在漢臯一時尙無回音據云此項機器係鑄造銀洋所有價値三十萬金云 
[整頓保甲]  
　　鎭郡自九月初一日開辦冬防以來水陸總巡周錦堂都戎於每夜親自督同冬防各員分叚巡查十分嚴密三更後夜行無燭不分良莠一律懲辦卽使携有燈火亦須盤詰是否急務方准放行由是地方頗爲安靖旣而署府憲饒子敬太守又以鎭郡人烟稠密難保無匪類雜處其間特飭各叚保甲委員編查門牌務宜格外認眞每十戶擇一公正人爲牌長有形跡可疑之人許卽禀局查辦如隱而不報則惟牌長是問一時萬家燈火龎戶無驚賢太守綏靖閭閻可謂無微不至矣 
[捕廉回任]  
　　原任秀水縣朱捕廉於前年奉大憲檄調署理德淸典史今夏奉上憲飭仍回本任是以朱捕廉在德淸料理交卸禀辭起桯於前日到禾赴府轅及縣署禀到旋卽頒發紅諭擇於十六日午時接篆是日接印後往文武各署及在城紳宦拜客至前任李捕廉於交卸後當卽赴省另候委用 
[改定營官]  
　　廣州采訪友人云城內防營勇向由李大令家焯統帶茲者大令捧檄代理順德縣事臬司魁廉訪卽將所遺營勇改爲捷字營札委前廣協左營都司李都戎世桂而令朱少尹若均爲之副 
[准查私票]  
　　粵東闈姓公司商人稟呈善後總局各憲稱商等因佛山沙頭官山紫洞順德縣屬陳村龍江龍山甘竹等鄉私開闈票大礙餉源請委員會同地方官認眞拿究局憲准如所請遂於初九日出示禁止通飭文武員弁一體查拿究辦矣 
[更練窩賊]  
　　粵垣第十甫更練某甲前因招集匪徒在左近地方肆行搶奪經人告發甲遂遠遁他方數月以來相安無事旋復有人承充爲某大紳所保以爲從此可樂安居矣不料近日各戶又屢有失竊之事至夜深時搶掠更多後查悉皆係更練所爲祇以某紳所保無人肯指名控告初十日保甲局勇在　館捉獲二人聞因有匪徒供出在此窩藏想一經訊實定當治以重典也 
 
 

Page 2

 
 
[棉紗入川]  
　　川中訪事友魚素云近日久川洋棉紗船源源至渝每大包價値銀百兩有奇獲利頗多惟入夏以後江水甚漲川中險灘林立以是貨船失事者頗多日前有某號船載棉紗八千餘件到渝因天色將晚不及上岸停泊東水門外詎是夜三更時水退船撞石上截爲兩斷棉紗悉付中流次日打撈不及一半吃虧殊不淺矣○九月間有太古洋行掛旗船一艘駛至巫山地方夜間被盜劫去洋紗數件經巫山縣派役會同營汛拿獲盜犯聾國星等搜獲洋紗三百三十四把洋布十八件給失主承領 
[禮明樂備]  
　　重慶采訪友人云前者川東道姚觀察覲元酌提欵項製造文廟祭器樂器設立佾舞生未幾卽如告朔之羊早己存而不用矣邇者任逢辛觀察奉旨簡　榷使遂捐款添製諸器重訂舊日規模樂備禮明觀者無不稱道不置 
[匪徒搶銀]  
　　邇來粵東省垣銀根甚緊因所買闈姓適屆開彩也初十日宜民市某雜貨店有買下闈姓銀二十餘元在櫃秤定用紙包好忽有二人來店購物將銀搶去幷以火槍指嚇使皆不敢向前及其巳去始行呌喊而匪已無從弋獲徒呼荷荷而巳 
[米價漸平]  
　　温州采訪友人云郡屬早禾尙稱中稔所苦奸商囤積以致米價過昻貧民幾致巧婦難炊無不怨塵生甄釜茲幸台商之販運礱秫檣帆銜尾而至米價因而得漸平刻下市中上白米每石値洋銀三圓一角五分數米而炊者相與欣然以喜矣 
[棉花上市]  
　　宜昌采訪友人云時値凉秋棉花上市適逢天雨以致含苞未吐者無不泥水淋漓聞之老農云今歲棉花結實甚繁故雖因雨而收數稍遲若得卽放晴光收成尙可豐稔也 
[爭桕釀命]  
　　温州采訪友人云永嘉縣所轄四溪章嶴邵姓族中人因爭桕樹致起釁端邵甲兇橫性成欲與邵乙拚命乙知力不能敵捨命奔逃甲自後追之乙懼遁入臥房掣取草刀以拒甲奪門而入乙舉刀一揮甲被㓾要害而斃迨屍屬赴縣禀報而葉大令已因公赴省屍屬力訴之府署王太守札飭鄰封瑞安縣蘇運卿大令於八月二十九日申刻詣騐迨九月初一晚公畢卽回郡赴府禀銷 
[江州官塲紀事]  
　　九江采訪友人云廾授南康府蔡乂臣太守世俊接篆後連日循例謁廟拜客閱城放告事畢之後於本月十五日命駕至潯陽謁見道鎭兩憲拜會各寅僚小作盤桓卽行返斾○本月某日德安縣鄭月如明府因公赴郡謁見道鎭府三憲拜會各同寅旋於十七日返署○本月十八日九江關監督誠果泉觀察課試濂溪書院肄業生童生題不曰如之何如之何者賦得吉人之辭寡得辭字童題以五十步賦得得失寸心知得知字 
[維持風化]  
　　金陵采訪友人云省垣每逢廟會之期士女如雲花團錦簇無賴之輩往往恣行輕薄品足評頭江寗府劉嘉樹太守洞悉其情早經出示嚴禁風行雷厲有犯必懲日前已由上元江寗兩縣主將告示發交各寺僧張掛山門未幾貢生龔明經等復以寺僧藐玩憲章未將憲示裱掛等情赴府禀控太守赫然震怒飛飭兩縣主確切查禁具覆核奪江寗縣趙大令奉諭之下具文申復云前奉憲札後立將告示照繕多張飭差分交各處地甲轉交各庵廟住持僧道人等自用蘆席糊裱張掛門首曉諭又據原差取具各地甲收結及庵廟收條禀覆在案茲奉前因除再飭差傳諭各庵廟住持僧道人等速將前發告示裱糊張掛幷由卑職便詣查看如有故意玩違未將告示懸掛者卽予從嚴究懲毋稍寛縱說者謂經此禁令嚴申相千百髠奴當不敢如前玩泄矣 
[烟館互鬥]  
　　蘇州友人來函云養育巷太平橋南堍義恒泰烟館爲廣東成衣匠陳某所開三閱月來生涯頗旺本月廿四日淸晨突來同鄉二三十人不知因何將陳扭毆一時店中夥友各執器械助陳拒敵一塲惡戰兩造各有損傷鮮血淋漓者計有三人旋經人拉至茶肆勸和未知能免涉訟公庭否然烟館已因此閉歇矣 
[皮價飛漲]  
　　漢口采訪友人云牛皮爲至賤之物自有西人采購以致價値日增刻下寓漢洋商出貲購之幾如淮陰將兵多多益善以致市儈居爲奇貨每擔貴至銀二十五六兩左右世有弦高其人者曷弗以乘韋先之詠如賈三倍之句乎 
[漢南大有]  
　　客有來自漢陽者語諸本館派赴漢口采訪友人云府屬南鄉田甚腴沃今歲秋收豐稔不必操豚蹄以祝而早己滿篝滿車除穀米外如豆麻棉之類大有取之無盡用之不窮之槪茅簷蔀屋咸果腹而頌上天之惠我無疆矣 
[拿解招搖]  
　　漢口采訪友人云邇者每有匪徒高其門牆華其衣履四出撞騙冐稱鐵路公司委員或雇人包工或招人入股無識者一入其彀每致蕩產傾家受其害者己不知凡幾事爲總辦朱惠之觀察滋澤所聞業已出示拿辦矣 
[招考代書]  
　　漢口采訪友人云某日署江夏縣王大令廷珍出示招考代書其文曰照得民間詞訟例設代書爲繕詞遞呈以杜唆訟之徒譸張爲患茲本縣下車伊始除另行示期放告外合行牌示招考爲此牌仰願充代書之人知悉務卽邀同連環妥保出具保結先赴承發房報名開單呈候本縣於本月十九日當堂代騐以憑給戳飭充毋違特示 
[招考學生]  
　　漢口采訪友人云鄂垣兩湖書院肄業諸生定額不敷經大憲出示招考其文曰照得兩湖書院第三次招考南省各生又經監督將續報各生而試詳考分別各府州列爲正取副取查各府州向有定額凡列入正取者俟該府州有定額聽候監督傳補列入副取者如該正取無人其副取亦由監督酌量傳補如續有投考正取之生卽應俟正取補額後方能傳補均不得徑行入院此外尙有缺額應俟以後續行酌量辦理爲此榜示諸生一體遵照須至榜者 
[幾墮烟花]  
　　蘇垣中街路有某甲者向以負販爲生所生三女頗有姿首前曾以次女許配於曹家巷業成衣之某乙爲妻雖訂鴛盟未諧鳳侶乙性勤儉十指所入頗有盈餘得暇時往岳家顧從與女朝夕相見頗覺默默有情去年甲忽將長幼二女押於某娼寮作賣笑生涯事爲乙所知急遣冰上人往訂迎娶之期詎甲以索費極奢多方阻遏乙因一時措資維艱姑作緩圖嗣甲將次女亦欲送入平康幸女頗明大義與乙私議曰事急矣若不速籌善策恐從此蕭郞似路人矣於是乙思得一計效世俗搶親之舉約定本月十九日侵晨雇備綵輿一乘守候附近時女甫起晨妝乙突卽上前擁抱入輿一路鼓吹疾行如飛而去迨甲知而赶往見生米煮成熟飯亦無可奈何祗有徒呼負負而已 
[龜鴇懐仁]  
　　重慶采訪友人云某日保甲局員劉君發出告示略謂風聞渝城差役每於端秋節向江湖娼妓索取節禮錢文雖云相沿已久而此風例在禁革蓋此錢可要則無錢不可要矣爲此示仰差役人等知悉自示之後不准再向索取分文娼家亦不得致送一經查出予受同科勿違特示一時龜奴鴇子罔不感恩戴德有口皆碑矣 
[防患未然]  
　　重慶采訪友人云月前川東道任觀察見沿街鋪戶皆支板作雨棚比戶相連易遭火患爰飭保甲局員分投曉諭限日撤去踰限尙有觀望者卽派差前往督催亦防患未然之道也 
[倒閉騙銀]  
　　重慶采訪友人云奸商猾儈每喜以倒閉騙財中秋節邊福順源劉興順傅有和乾元亨相繼倒閉共欠人十數萬兩聞祗攤還三四成之譜至前次廣生同次銀數十萬兩現已議定歸還七釐分六年還楚 
[罪人斯得]  
　　宜昌采訪友人云傳聞漢陽府屬某縣往歲出一弑夫之案縣主已將毒婦及其母拘禁獄中惟下手之姦夫依然漏網遲之又久始于邇日在荆宜交界處拿獲歸案大約不日卽將按律正法也 
 
 

Page 3

 
 
[刦盜還劵]  
　　肇城近來賊匪猖獗日甚一日雖有緝捕梭巡閭里亦無安枕之夕西門沙街黃二賢家本月初四夜被匪二十餘人明火持械破門入室拔出槍械指嚇事主毋許張聲傾箱倒篋搜掠衣物銀兩併揭單田契等件納之布囊而去初五夜匪等暗將揭單田契以紙封固繫於黃之矮門內翌晨家人開門見而啓視之則失去之揭單田契也夫揭單田劵盜賊雖得無所用之事主若失則大不堪矣刼去而復還之此盜亦未盡喪心者乎錄廣州中西報 
[生而大頭]  
　　廣東城西根竹園三排巷有某氏婦去年產一小孩咸謂有奇狀而日在襁褓不出閨門人多未睹其異前數日伊母抱之門首以竹椅籠圍之路旁過者見該兒年甫二齡而頭大如斗頸柱未堅左搖右擺大有重莫能勝之勢一時觀者塞途咸相詫異伊母不悅負兒歸房衆始散去憶三十年前十一甫楊宅有大頭女狀與此兒相類楊本富家繡闥紅樓更無自窺其眷屬適大頭女年方三四齡僕婢輩抱之與諸兒戲於門首有一西洋人偶過其前注目諦觀久而不去該西洋人能作華語謂諸僕婢曰此女孩汝主撫之無用若肯與我當酬以重資僕婢戲問出資幾何答曰三千金不惜也僕婢問需此兒何用答曰此兒頭內育一生鷹破顱出之極世間難得之寳名曰定風鷹置之出洋船上卽遇箕伯揚威陽侯鼓浪而船自定也倘此兒死則鷹亦死則喪寳矣僕婢以告其主其主乃雄於財者安忍殺女以謀利後大頭女長成亦使婢扶其首而後能行未嘗與人論婚至廿七八歲而歿夫洋人之言未審確否如其言騐則今之小孩疑亦有生鷹在其首矣兒母本是貧家倘有以三千金購此兒者試問其能捨此一塊肉否錄博聞報 
[兩度姑媳]  
　　廣報云孀婦梁某氏稅屆廣州城西長庚里子梁四娶妻湯氏伉儷甚敦四以轎夫謀食然藉兩肩以餬三口家恒不給湯氏雖姬姜憔悴亦食貧無怨焉四於前月染恙一病不起母與妻悼痛深之籌畫喪費固巳百計搜羅四當生前家猶不給及其死後景况愈甚姑媳兩人惟有仰屋興歎而己茲者七虞未盡而室如磬懸安能相守媳商於姑意欲再醮若有能迎養其姑者卽歸之聘金多寡不計也其姑許之遂託蹇修適有某甲者以小販營生家頗小康早己喪偶其子亦已授室而新賦悼亡甲以中饋無人自顧暮年雖有鼓盆之哀無復續絃之念而子則年華方盛不可久曠遂欲爲子娶再醮婦爲妻媒嫗某氏以湯氏言於甲導往視之甲至氏以其媳出見淡妝素服姿亦端好詢其索聘若干嫗言伊夫去世姑媳相依無以爲食故欲擇人而事而姑媳相愛不忍相捨若有能迎養其姑者則適之聘金從廉亦所弗計甲喜湯氏之年非長貌亦端好而價更廉深愜所願惟須迎養其姑未免轇轕竊念己年雖老若得老婦侍奉杖履亦差勝於鰥况獨居因思得兩全之計若娶其媳爲媳而迎養其姑於家曷若己娶其姑而子娶其媳俾姑媳復爲姑媳一家團聚兩得之爲愈乎媒嫗轉商於氏氏與湯氏均已允洽卽日下定擇吉迎娶其議旣定姑媳安排製造嫁衣以待再醮里巷知者無不譁然傳爲笑柄附近居人半屬工藝好事之徒聞氏姑媳在坊中再醮不祥之人也遂集廟責令罰出花紅銀若干市取花紅爆竹爲祓除不祥之用氏亦自願受罰當出花紅銀七枚市爆生沿街轟放十七日黎明姑媳兩人乘坊衆不覺同歸甲家 
[入宮不見]  
　　嘉興北門外太平橋有居民某甲娶妻有年忽於前夜席捲所有而遁迨甲得悉已去如黃鶴亦無蹤跡矣或謂是必暗隨情人而去藏春有塢恐名花己另有主矣然耶否耶請還問之知其事者 
[九皇斗懴]  
　　温州采訪友人云甌東佞佛之風自昔而盛近年更盛行九皇斗懴愚夫愚婦如醉如痴時屆重陽三官殿施水寮太王洞地主殿高殿先鋒殿羽土僧徒相與設無遮大會唪經禮斗昕夕喧呶檀越檀那竟有不遠數百里而來皈依頂禮者眞惑之甚矣 
[營事兩則]  
　　松江訪事人手翰云中營守府楊彥臣守戎鬚眉雄偉久歴戎行凡名細柳者咸推守戎與副營帮帶張冠庭參戎爲營中傑出之員邇因中軍參府張華園叅戎引見晉京遺篆由提憲譚軍門札委楊守戎護理並攝提標新兵正營事務壁壘精嚴旌旗變色惟聞楊守戎已奉上臺調補淸江城守都司不日將部署一切前往履新矣○裁汰兵額以節餉需各省一例松地五營亦奉上憲明文飭將馬戰守三項兵額按三期核汰獨松江城守營馬兵一仍舊貫略不增損殊難索解或云係督房備文時漏筆所致然此皆憶度之辭當事者自有權衡非門外漢所能推測也 
[時症漸見]  
　　松江訪事人函云今歲秋陽燥烈居民惴惴咸恐疫癘流行迨屆深秋四境平善平時危懼之情至此如釋重負乃前日普照寺後忽有繡針店之坦腹某甲道經銀杏樹下意欲如厠而腹若雷鳴急不可待遂就地下蹲如萬壑奔濤傾瀉不歇移時頭昏目眩幾不能支幸家門不遠爲鄰人瞥見知染時邪赶卽扶送回去同時附近燈籠店婦亦吐瀉交作幾至物化急如法施治不炊許己霍然起立矣忽貼鄰某烟館又人聲譁雜達於戶外詢之知有某乙猝中時惡大吐大瀉診治不及一縷幽魂已向鬼門關去矣聞染時疾而生死各異攝生家所宜加愼也 
[生芻一束]  
　　新任江海關道憲蔡和甫觀察昨由行轅乘坐綠呢大轎命駕進城至道轅劉康侯觀察靈前弔奠畢由公子等迎入花廳茗談片刻始鳴騶回園 
[幸未成災]  
　　美租界漢璧禮路第二十號門牌某成衣店前日晚炊時遺火積薪中當時未及覺察越時上熾衆縫工瞥見立卽竭力撲救得卽息滅若遲須臾則必成燎原不可向邇矣 
[養媳投井]  
　　本城縣署西首剃頭店主金魁自幼聘某氏爲室童養在家女二九年華姿尙楚楚而其姑時虐待之昨日不知何故又遭痛責女自念日受鞭笞毫無生人之趣遂背人投井而死噫未諧鳳燭先入鮫宮如該女者亦云慘矣 
[幾遭毒害]  
　　縫工某甲娶某氏女爲室甫經合卽賦歸寍數月於今屢迎不返甲疑其有他故也於前日氏强迫之歸氏佯作歡容百般承順入夜袖出麥餅令甲食甲擘之見有圓如珠白如銀一瀉墮地舉火灼之則水銀也於是懼其妻之設計毒害聲言欲扭控於英界公堂不知若何了結也 
[英捕毆人]  
　　英美租界工部局定例中西捕例不准毆辱平人無如充斯役者故不能守法奉公狐假虎威時如曹阿瞞之以五色棒從事前日某洋行式老夫某甲行經英界大馬路五雲日昇茶樓門外不知因何被某號西捕所毆爰卽據情告知行主同赴捕房控告想捕頭必當一秉至公辦理也 
[蠻觸相爭]  
　　南市著名流氓謝掌華前經十六鋪巡防中局蔡蓉卿二尹訪拿嚴訊申送總巡局請鍾受百刺史枷示遊行旋挽各行主出爲保釋邇者復萌故態兇惡如前前日忽至法租界某烟館與素識之某甲相遇無中生有訛索銀洋兩圓甲婉告之曰阮囊空矣恒無以應尊需請翌日來此開燈俾弟如數奉上可乎謝不允矢口𦊸之甲亦反唇相稽謝遂號召同黨乙丙丁三人向之囉唣聲稱咱老子非空言徒托者如不以番佛兩尊爲壽則須備酒餚兩席俾弟兄們饜飫而歸有在旁詢其緣由者謝佯稱甲前曾作無恥之事被人覷破窘急萬分幸我輩爲之解紛彼始得安然無事特向之索酬耳旁人知其詐擾也一唱百和羣起而攻甲恐釀成事端出銀蛈兩翼付之謝等悻悻而去至次日甲邀約多人守待于南市新碼頭畔適謝貿貿然至遂扭其髮辮言欲送請本處巡防局請懲時謝孤掌難鳴懇某米行中人出爲擔保約以翌日在大碼頭某茶肆將所詐之洋璧返甲始首爲之肯不復有言 
 
 

Page 4

 
 
[名同籍異]  
　　日前本邑南市小東門外陸家石橋裕泰豐紙行由嘉定某店托購紙料一件囑航舡戶金和尙帶去幷遺出店人某甲將貨送上航舡甲性本粗疏悞送至太倉航船上葢以船主亦名金和尙致有此悞也前日某店來函催取行中執事人急往查問向嘉定金和尙以日前並未將貨交來爲對以致互相爭執大肆咆哮旣而甲自知其悞轉向太倉金和尙追問太倉金和尙稱前日確有貨物交來惟須付捐項洋銀一元五角方得運往嘉定行主不服投十六鋪巡防北局禀訴情由局員楊聘厚二尹命勇丁地甲將太倉金和尙帶回研訊着將貨物交出給行主具領 
[賠物了案]  
　　象山營守備邵守戎因事過滬在榮華棧內失去鞋藍一只衣服十四件茲查悉被同棧客葉福壽所竊爰函請縣署訊追經黃大令飭將葉福壽提案管押候訊昨日邵守戎遣家丁王向紀持片投縣函稱所失衣物已由該棧主照數賠還請將葉福壽開釋等情黃大令卽飭原差將葉福壽卽時開釋云 
[暫行交保]  
　　財神廟住持僧忠蓮自盡身死前經黃大令詣騐後將木匠胡世昌僧人省緣帶回候訊等情前日亦經黃大令提訊胡世昌供奉道署某老爺命做佛龕借住財神廟內惟聞忠蓮曾借省緣洋十餘元廿一日因索洋口角並無相扭之事至廿二日淸晨忠蓮曾言出外借洋倘借洋無著永不回廟云云及至廿三日浮起屍骸始知已經自盡身死惟死前數日忠蓮夜不安睡自言自語似有痴癲之狀省緣供稱忠蓮向小僧借洋十二元因無餘錢向陳老太處轉借忠蓮尙欠修廟洋三百五十元曾約十月內還淸約期將近籌措無著曾命小僧代還欠欵卽爲住持小僧不敢應允詎料其廿二出外至晚不回已經自盡身死小僧實不知情求鑒大令判將省緣胡世昌具結交保查明再核 
[嚴比欠銀]  
　　匯康錢莊執事人施榮卿投法界公堂控王振卿圖賴期票洋六百圓雖往來欵項二百餘圓讞員鄭景溪大令訊供之下飭押候具限措繳茲者限期已屆未繳分文昨日大令蒞捕房飭提到案喝令從重笞責二百板仍還押所再子限五日如仍不繳定予嚴追 
[侮客罰鍰]  
　　法界萬安樓專司接客之王隆伯等在招商局行駛長江之江寛輪船上開罪於某省候補知縣兪大令大令怒甚於登岸後面請讞員鄭景溪大令提案訊供已詳昨報昨日大令飭探傳萬安樓執事人劉濟川及王等四人至案再三申斥諭以姑念生意中人罰繳洋銀五圓幷具安分切結以後不許任意悔慢客人劉等遵諭呈繳洋銀叩謝而退 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[兩湖官輪局集股章程]  
　　湘鄂兩省以洞庭湖爲分界湖面寛約七八百里風流甚惡行　惲　向有小輪數　　供　　往來之需商旅均不得搭趁茲由兩省紳士公議招集股單開辦小輪船局便行旅而裕利源本館接得漢口訪事友寄來章程十六條爰錄於左○第一條鄂湘紳士公同議定總章一本互相執守紊者議罰第二條鄂湘各公舉總董六人經理南北集股造船用人等事第三條暫招投銀十萬兩鄂湘各五百兩每股收估平寳銀五百兩鄂湘各招一百股先行試辦以後擴充再行公議添招第四條漢局歸鄂紳主持另舉在鄂之公正湘紳一人入局會辦湘局歸湘紳主持另舉在湘之公正鄂紳一人入局會辦第五條鄂湘兩局所用辦事之人均須殷實紳商出具保單二分一分存湘一分存鄂彼此互相節制稽查舞弊者公議屏斥不可廻護倘有侵蝕公欵勒令賠還如本人無力卽歸保人代償不得推諉第六條鄂湘兩局除應行用費開銷外所有股息紅成一律照章平分以昭公允第七條鄂湘兩局刊立日報單每日所用銀錢細數記之刊立月報單每月所結銀錢總數記之均須由輪船互寄兩局簽閱第八條拖帶水脚之票及搭客之票均用兩聨票從湘輪到漢時由司事收票共計若干彚送漢局備查卽可知湘輪每次拖帶搭客入項之多少結帳時以鄂局所收之票與湘局存根對騐有無弊竇不難查出鄂輪到湘亦如之第九條鄂湘兩局收支出入及積存之欵每月月底各紳董會同駐鄂之湘紳公親查核一次騐明現存實數若于不得含混了事如辦事人有擅目挪作他用者除將所挪之欵勒繳外另行議罰第十條每年出入帳目由兩局紳董及帳房淸算後鄂局則公請湘紳二人至鄂湘局則公請鄂紳二人至湘將全盤數目核算明晰不得瞻徇容忍以示大公其核算人除盤費外酬金五十兩不拘局內股友或局外同鄉公正精實者皆可邀請核定後卽刊刻簡明出入總帳分送各股友查閱並榜示公所及各報中每十一條鄂湘兩局應興應廢與用人各事各紳董宜約集各辦事人及滿五十股至百股者定期詳悉會議考究利弊得失果屬可行各紳董用私印簽押有不畫押者仍須再三集議必須意見融洽有利無害而後可第十二條鄂湘旣合辦之後兩局紳重務須和衷共濟如有辦理不善用人不當議論未合相持未决之處或請股內局外正紳從中評斷或禀請督憲及南北兩撫憲批示遵行不得誤聽人言因噎廢食遽議分局各辦第十三條鄂湘各舉廉明者一人同赴上海購定船隻第十四條所有辦事　紳及股東在局之人均俟年終算帳後公議酌提花紅幾成以作酬謝槪不得支取薪水以節糜費第十五條股息每月五厘以開辦　日爲始紅成以一半提歸股本以二成留備修補船隻之用以三成分送辦事紳董各員酬金第十六條名曰鄂湘善後輪船局鄂局設立漢鎭湘局設立長沙 
[求充住持]  
　　本城邑廟住持羽士向分東西兩房輪値前因羽士曹建華不守淸規經邑紳秦太史請縣驅逐諭令羽士曹藴仁爲住持輪値承管茲經新任道憲蔡和甫觀察訪得二羽士亦不守淸規例應驅逐經二羽士再四苦求稱以後當痛改前非現暫准其承管西房前逐之曹建華現在稟求承充東房住持未識能蒙恩准否 
[接充包探]  
　　互調包探一節巳登前報茲悉黃孔二包探在英界辦事多年未便遽易生手而虹口捕房四包探俱己調出差遣殊屬不敷刻由總捕頭於英界捕房將暗差捕王阿富接充包探遣至虹口辦公云 
[限令賠銀]  
　　前有黃陸氏呈控計阿坤徐福春攫單價賣一案前晚經蔣剌史升座提訊據黃陸氏供前因王姓家欲雇用婢女小婦人領一女傭薦去詎被計等誣指拐賣糾衆拆梢當被攫去田單一紙聞已售洋二十元求請追究質之計徐供詞支吾一味求恩刺史諭曰爾等拆梢屬實本應重辦姑念再四苦求從寛判計徐各賠洋五元限日　案如違重辦 
[命案求銷]  
　　江北人陳錦章偕姪媳朱氏昨日投上海縣喊控姪兒陳雨郞被李學友毆傷身死等情又據新閘十圖地保徐子良將李解案由値日差禀明內署黃愛棠大令立卽升座提訊據陳供阜寗縣人姪兒陳雨郞在英捕房捕頭處推包車前日與同鄉人李學友戲謔卽被李毆打胸腰致受重傷當有龔二見證現已身死求請詣騐伸冤朱氏供略同李供亦推東洋車度日前日與已死之陳雨郞戲謔事實有之惟事隔二十餘日陳實患病而死小的並未毆打陳患病時曾同小的借洋二元小的未允故被誣控惟求明察又據徐保供稱查得陳李戲謔曾有其事至於毆打小的並不知情查訪情形似係患病而死大令卽諭徐保往查究竟有無傷痕並諭原告邀見證龔二到案訊明核辦李交差看管昨日已經人勸妥兩造均到案求銷人令准之 
[舊照朦混]  
　　包探黃四福投英界公堂禀稱李賢張二張禮和沈麻皮周金寳陸江蘇等小車人六人私將西歴五月分　車照改塡本月字樣懸諸車上推行租界之中某號巡街捕留心察之破綻畢露因卽拘入捕房茲者捕頭令小的解案請究李等或供稱江北某邑人或供稱海門人或供稱崇明人又供稱此事小的等實不知情請大老爺責問車寓主可也讞員翁笠漁大令商諸衛繙譯官然後諭令押候下禮拜二再訊 
[英界公堂瑣案]  
　　包探顧阿六稟稱賊犯楊長發前因犯案解經大老爺懲辦後遞解回籍今又潛來圖竊經小的拘入捕房捕頭令解案請究楊供稱小的係鎭江府屬某邑人有事來此不敢再蹈前愆矣翁笠漁大令判令管押一月期滿之後再行遞解回籍○包探倪順泉禀稱賊犯高阿元竊取甘氏家之哆呢外國雨衣一件報捕後捕頭令小的緝獲人贓解案請究何甘氏投案領贓高供稱小的並非甘入下流實因窮苦所致且係初犯叩乞恩寛大令判令管押三日○包探張阿五禀稱劉張氏不知何等人家中置有東洋車雇胡秀順當車夫某日忽同吳照兒竊取劉張氏家報時鐘及零星器物報捕後捕頭令小的拘獲吊出原贓解案請究劉張氏投案領贓二胡同供稱小的等均係江北某邑人不該犯竊死有餘辜叩求大老爺大沛鴻恩曲予寛免大令判令各管押三日贓給氏具領○四百八十八號華捕解遞解復來之匪犯王明壽到案禀稱小的查得此人前因向人訛詐經屠大老爺遞解回籍今復來此是以解請究懲王供稱小的係太倉州屬崇明縣北沙人以後不敢再來矣此次求寛免一遭大令著逐驅出境○廿六號華捕解龍氣馬房馬夫謝阿金至案禀稱此人駕車不愼中途撞壞某洋人之脚踏車是以帶入捕房今者捕頭令解請訊究大令查得原告並不到堂無從質証著從嚴訊核○水巡捕唐寳榮解王桂發至案禀稱此人向在彚司洋行當遊船上舵工現又私赴順發洋行遊船上執役事經彚司主人查知指交小的帶入捕房捕頭令解請訊究彚司主人投案歴訴情由王供稱小的事出無知只救大老爺恩宥大令判罰洋銀十元 
[法界捕房瑣案]  
　　昨日禮拜四爲發落之期午前十點鐘時鄭大令蒞捕房升坐公案包探解前日所訊之竊犯陳阿四張阿金楊阿六王桂王恒喜至案大令著照原斷各笞責一百板○竊取招商局江天輪船衣包之賊犯王和尙竊水烟袋之賊犯王三寳竊衣包之賊犯張阿三扭去門鎖竊取衣服之賊犯吳桂林竊取天成客棧蚊帳夾被之賊犯陳光裕均於前日經大令訊明昨日著各照原斷笞責一百板○蕩婦周李氏由姑蘇原籍背夫潛逃甘心爲妓旋經其姑周呂氏其夫周雙官　尋至滬遇諸英租界麥家圈慶雲里某鴇所設野雞娼院扭送捕房旣而移歸法界公堂大令已於前日訊供昨日命提至案著照原斷將氏鞭背三百下父 
 
 

Page 10

 
 
其姑及夫具領回家嚴加管束○賊犯吳仁生前經包探拘獲解送公堂大令早經訊取口供昨日著照原斷先荷枷半月俟期滿　後再行責釋○枷犯裘洪章陳梅卿枷期已滿昨日大令命提至案將枷開去照原斷各笞責二百板飭具改過切結存查然後開釋○賊犯陳　三李阿大於半月前由包探解經大令訊供枷示昨日大令查已滿期爰命帶案開枷照原斷各笞責一百板飭具不再犯竊切結存查然後從寛開釋○福建某邑歹人楊阿弟流落滬江專以訛詐餬其口某日在小東門外各花烟間索取陋規經包探拘入捕房捕頭令解送公堂大令訊供之下判令嚴加禁押茲因患病由管獄西人禀知大令大令飭帶案騐明從寛開釋○賊犯王占奎卽斷指小王屢次犯案解經大令嚴懲　籍茲又來滬窩留小東門外泰和小客棧被包探所見拘入捕房捕頭令解請大令訊明判令從重笞責一百板押候過堂覆訊送歸改過所監禁 
[美界捕房瑣紀]  
　　縫工某甲在裏虹口第四百三十五號門牌某成衣店爲夥前日將店中製就之寗綢面夾馬褂一件竊之而逸旋經店主在胡家橋地方尋獲扭交包探洪阿寳拘入捕房捕頭令押候解送英公廨訊辦○崇明人沈明壽向在北河南路某剃頭店爲夥近因犯有竊案前晚爲四百八十八號華捕拘入捕房禀明捕頭飭押候解送英公廨訊究○昨日後午二點鐘有寍波人張阿如在虹口百老匯路某茶肆中以花骨頭誘人賭博五百零二號華捕向之喝阻不依當將張並一切賭具拿解捕房捕頭略詢原由飭令押候解送英公堂究辦 
[皖省官報]  
　　九月十六日牌示試用從九朱筠委署懐遠縣典史江蘇金陵善後局提調知府陳卿雲到指分安徽試用巡檢張　到江蘇人缷署建德永豐司綦南英到○十七日改掣安徽候補班前補用縣丞朱興　到浙江人指分安徽新海防試用巡檢唐韶到湖南人　示候補巡檢程　於十八日面試懐寗縣訓導黃銘新辭赴金陵送武闈鄉試○十八日知縣劉寅度知奉委解南河餉直隸州胡大庥面試從九鄭孚昌到由皖北措資回○十九日委辦荻港釐卡知府梁泰亨辭行○二十日候補知縣包惠疇到解金陵月餉等欵回劉寅度面試巡檢張鏕辭赴太平府見學院范鴻印辭赴寗國府差遣胡智勷查小南門內外趙維賢查北門內外主簿潘文瀾查西門內外典史諸葛慶查大南門內外均知奉臬臺查冬防差金士璜辭回籍請咨註册○二十一日花翎鹽運使銜指分安徽候補班前先補用知府許鼎霖到江蘇人壬午科舉人知縣萬祖恕知代首縣下鄉相騐命案劉寅度辭解南河餉典史張維周辭赴江安糧道差遣寗國府通判錢應豐到○二十二日候補縣丞王淸濤辭回淮北牙釐局差遣典史張浩然辭回籍請咨註册桐城縣縣丞王鴻年到由金陵文闈差回 
 
 
 

Page 11

 
 
   
 
 

Page 12

 
 
[光緒二十三年九月十三日京報全錄]  
　　宮門抄○諭旨一道錄前○礦務大臣唐奏爲委員詳查銅廠情形據實覆陳片○提督董奏爲河州解圍彚保案內遵查各員逐一聲覆摺○直督王奏爲俄文館內擴充礦學片○又奏爲創設育才館教習各種西學片○閩督邊奏爲總兵因病出缺請旨迅賜間放摺○滇撫黃奏爲委署知州片○九月十三日禮部宗人府欽天監廂紅旗値日宗人府引見八名內閣二名起居注二名吏部一十九名理藩院十三名欽天監二各鑾儀衛六名廂黃滿四名正紅滿十九名正紅漢十四名廂藍滿六名兩翼十五名○榮中堂懐塔在錢應溥綿宜明安各假滿請安○陜西學政葉爾愷請訓○河南學政朱福銑請訓○梁仲衡謝稽察中書科恩○溥公請假十日○宗人府奏派充玉牒館副總裁派出徐會灃○內務府奏派致祭內外城隍廟派出懐塔布立山○內閣奏請勾到日期旨著於九月二十三二十四十一月初三十四十九日○召見軍機葉爾愷朱福銑○○唐炯片再臣准戶部咨開近來解到滇銅每批五十萬斤內挑出鐵砂低銅自數萬斤至十萬斤不等其成色由七成低至三四成甚至有不堪煎煉者此項低銅斤數何以如是之多成色何以如是之减必係公司夾雜廠員自不應認辦如係廠員攙混店員卽不應承收如係店員抽換運員更不應領兌究竟係何情弊請旨飭臣切實查明詳細覆奏以憑核辦等因當經遵照委員候補通判劉世溶周歴各廠店逐一詳查去後茲據該委員禀稱每辦解銅片一百萬雖是公司承辦其實公司自辦之銅不過十分之五六餘皆民間預領公司墊本零星湊集而成廠戶皆無力貧民得價不償所費領本卽有虧懸其竟辦無成效墊欵虛擲者無論也是以近年公司收銅自例給本脚十一兩三錢起逐漸加至十二兩四五錢不等而該廠民等猶以成本不敷每將辦出高銅私造器皿販運各處銷售冀得十七八兩之高價其交納公司之銅率皆不足成色一經挑剔又虧欠頻仍返償無日故比來民廠交銅卽或成色過低亦惟自行改煎甘賠折耗然卽略一過火其成本已在十四五兩之間勢難再加煆煉各廠委員旣目睹公司賠累辦銅艱苦情形自不便過事苛刻此公司辦銅廠員收銅之實在情形也及其發運到店店員純凈是求騐色本無容隱而銅不能言店以爲不足廠或以爲有餘彼此爭執轉運每多遲滯而部催運甚急於是藩司嚴行定章各廠運銅到店該店員於半月內不爲接收轉運卽行記過撤換無非以京局需銅孔急難任稽延此運員接收之實在情形也瀘店爲銅斤總匯每批銅到皆經瀘店委員積有成數責令公司改煎及至運員到瀘又復逐一挑選始行開兌特以無寛餘銅數足供盡意挑選而期限甚嚴又不能坐待銅斤之續至此運員領兌之實在情形也迭經查訪公司委無夾雜廠店運各員亦無攙混抽換各情弊實係廠民藉口成本有虧煎煉未能純淨等情前來臣覆加考查無異惟該公司自廠店運各員雖皆有可原之隱究屬責無旁貸故定例銅斤到部挑出低銅改煎後飭令按股分賠至廠民走私尤爲病原所在現已檄飭有廠州縣設法嚴禁以肅銅政而恤商艱謹附片陳明伏乞聖鑒再委員詳查道途住返需時是以覆奏稍遲合併聲明謹奏奉硃批戶部知道欽此○○太子少保尙書銜總統甘軍甘肅提督奴才重福祥跪奏爲河州解圍彚保案內遵照兵部行查各員逐一聲覆恭摺仰祈聖鑒事竊奴才於光緒二十二年十一月十九日光緒二十三年正月二十日先後接准兵部劄開遵議總統甘軍甘肅提督董福祥官軍疉次獲勝遠破賊巢生擒首逆立解河州城圍文武員弁實係異常出力開單請奬咨保人員照　咨部各該員履歴仍請俟軍務肅淸再行補送一摺除文職請奬應由吏部核議議奬請奬武職分別准駁　奏奬案內行查花翎副將銜升用　擊卽補都司丁士偉等一百八員咨奬案內行查經制張良棟等一百二十五名俟查明聲覆冉行辦理各等情到營當卽遵照辦理如武舉之　第實職之官階世職之已否期滿銜職之不符定章皆一一按照部劄行查更正惟各該員散處各營而曾歸節制之陜西各軍久經撤回兼有　散者文書往返未免多延時日至今尙有數員未到不敢懸待致令聲覆太遲至部查奏咨各員是否首先出力抑係其次出力一節查上年二　循化撒回借爭教滋事河州逆首馬永琳等乘機煽亂焚殺剽掠兇燄甚張遂至全境騷動處處戒嚴而河州圍困至半年之久奴才帶隊西援　至安定卽連接署理河州知州查之屏告急稟牘謂危險岌岌冉遲半月斷不能守該處紳民均紛紛來營求救奴才聞信星夜兼程由狄道西　及康家崖兩路進兵督率本軍馬步隊及永興威定各軍分布要隘挑其奮勇驍健者全赴前敵二十日之間破賊於邊家灣三甲集景古城富　集寗州太子寺四十里鋪六戰皆捷遂達河州迭克堅巢擒斬首要該員弁勇丁等仰仗天威無不奮勇爭先殺敵致果實皆係首先出力不　微勞足錄除武舉何如元楊有元趙振鵬升用守備張楚玉郭占魁雲騎尉世職賈聚斗六員俟查明補行覆奏咨奬各弁照例咨部查廖外　將奏奬單內查明各員開具淸單恭呈御覽合無仰懇天恩飭部照單核准以示鼓勵出自逾　　鴻慈所有河州解圍彚保案內遵照兵部行查各員逐一聲覆各緣由謹恭摺具陳伏乞皇上聖覧訓示謹奏奉硃批兵部議奏單併發欽此○○王文韶片再臣於去秋奏設俄文館開辦以來肄業各生頗能認眞學習日有進境查該館之設專儲邊務之用而邊務以鐵路礦務爲尤要北洋各項學堂人致粗具惟礦務尙少專門之學臣擬就俄文舘中挑選優生學習礦學以　將來任用惟添造館舍延訂教習購置化學器具及各　礦質計開辦經費約需　四五千兩常年經費每歲約需銀六千兩擬卽在漠河金廠化尹利雜餘項下分別提擬以期經久不敢請動課欵除飭令督理廠務道員周冕遵照隨時撥解外理合附片陳明伏乞聖鑒勅部查照謹奏奉硃批戶部知道欽此○○王文韶片再通商以來交涉日繁需材孔亟北洋設立各學堂仿行西法學習語言文字槍砲技藝均有專門而限於經費願學之士見遺者不少自非廣求造士之方不足以濟時艱而收實用前據津海關道李岷琛奏調北洋差委候選道孫寳琦禀請創設育才館挑取仕紳子弟延聘漢洋文教習分課中西經史策論及天乂地理格致圖算一切根本之學以期拔取眞才漸收得人之效當經臣批准照辦所有建造房屋教習薪水等項均係設法籌捐並未動用公欵肄業各生以六十名爲額每人每月自備膳銀六兩寒素之家减收一半以示體恤將來籌有經費再議逐漸擴充據該道等詳請奏明立案前來臣復查無異除咨總理各國事務衙門查照外理合附片陳明伏乞聖鑒謹奏奉硃批該衙門知道欽此○○頭品頂戴閩浙總督臣邊寳泉跪 
奏爲總兵因病出缺請旨簡放以重職守恭摺仰祈聖鑒事竊臣據福建漳州鎭標中營遊擊楊洪彪稟報漳州鎭總兵侯名貴因傷復發旋受署氣醫藥無效於本年七月十八日子時病故等情前來查該總兵侯名貴湖南長沙縣人由行伍投効軍營隨征各省歴著戰功遞保遇缺簡放提督總兵光緒七年三月間引見發往福建差委十二年十月奉旨補授漳州鎭總兵在任十餘年於該處營伍地方訓練巡防頗資得力遽爾出缺惋惜殊深除另委員前往署理外所有福建漳州鎭總兵員缺緊要請旨迅賜簡放以重職守謹循例恭摺由驛具奏伏乞皇上聖鑒謹奏奉硃批另有旨欽此○○黃槐森片再署廣南府知府龍文調省遺缺查有現署安平同知事准升永北直隸同知方宏綸堪以調署遞遺安平同知缺查有現署阿迷州知州事補用同知直隸州知州鄧瑤堪以署理鄧瑤未到任以前委現署文山縣知縣李良年暫行兼理所遺阿迷州知州缺查有補用知縣時鴻文堪以代理署直隸永北直隸同知王衍謙因病請假回省就醫遺缺杳鄧川州知州胡璧堪以調署遞遺鄧川州知州缺查有准升寗縣知縣陸長潔堪以署理據藩臬兩司先後會詳並聲明胡璧本任內並無展叅之案等情前來臣　分檄飭遵外謹會同雲貴總督臣崧蕃附片具陳伏乞聖鑒謹奏奉硃批吏部知道欽此 
 
