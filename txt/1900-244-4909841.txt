# 1900 - 244 - 4909841

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱徽草堂五角諸君欲購者請移玉至三馬路申昌書畫室或申報館帳房可也此佈 
[論各國不允俄人爲中國勸和事]  
　　當聨軍將入京之際政府誤國庸臣始知拳匪之不足恃敵氛之日以逼計無所出遂請朝廷加李傅相爲全權大臣與各國議和傅相以美與我最爲輯睦數年來未有間言且此次大沽之戰美提督曾有不可開釁之語故卽電商美國政府請作調人美國家要以數事嗣以未能如約而聨軍亦已入京宗廟震驚乘輿出走傅相復商之美國懇爲勸和美廷以我國政府未能將前語照行不允介紹薄海士庶莫不懼和局之不成不知時事將伊於何底也乃數日前忽聞俄廷電致美國政府略謂目今各國使臣之在京被困者已得共慶安全且得中國要電皇太后已明降懿旨願力何各國商務永不損傷并綏靖匪人以後不復向外人騷擾敝邦駐京陸師自應及早退出因請各國悉蠲夙忿重復聨和未幾美廷卽發覆電謂以上所云如果確實可信則敝國願撤退駐京兵士奉迎懿駕回宫隨卽電致各邦敦勸認李傅相爲全權大臣與之商訂和約法政府已經允勸簡使與中國議和并電商各國朝廷可否認李傅相爲中國議和全權大臣俾得事權歸一至此薄海士庶又欣然於和議之將成復覩我漢官朝儀共享天下承平之福矣不意前日本埠官塲中人謂此次俄人照會歐美諸友邦願撤退駐京之軍與中國重敦睦誼英廷疑中俄别有計畫以故尚未允從而倫敦來電亦謂此事除美法二國已應允外英德意政府皆未樂從以爲開議之先不應令聨軍退出德人亦謂我國政府與英人意見相同决不能徇俄人之請英京泰晤士日報復從而論之曰此事未經開議而聨軍先自出軍則華人將謂我有畏懼之心而和議多所轇轕欲望中國行維新之政其可得乎夫和事未經開議不應令聨軍退出英德意政府之意未足爲厞也若云華人將謂各國有畏懼之心而和議多所轇噶則此言似尚未得蓋中國此時京師已破慈駕蒙塵度理揆情實有不得不和之勢苟非要以萬不能堪之事總可曲從其言華人將謂各國有畏懼之心者殆謂華人將疑番國有畏俄之心遂欲倚俄以自重因而議和之事亦不能盡如各國之意乎竊以爲俄人旣願爲中國介紹與各國言和初不在撤兵與否蓋各國斷不能因佔據京城之故多所要求而强令各國一律撤兵則轉嫌恃强抑勒况俄方以兵攻奪東三省不能撤東三省之兵而徒撤京師之兵使各國皆從其命以與中國言和宜乎英德意之皆不允而美亦漸有悔心也假使俄人果有愛護中國之心則宜先將東三省之俄兵悉數撤退然後布告歐美各國謂中國至此已時窮勢迫矣我俄無貪得中國寸土之心故已將東三省之兵全行退去各國似亦應顧念邦交不爲已甚且中國皇太后已願力保商務綏靖匪徒想此後各國西人自可安居中土敢請各國與中國重敦睦誼同享昇平似此則各國方信俄人之無他或可允從其語否則俄人雖首創和議恐各國非徒不允反因而生疑也和議安望能成哉 
[電請駐蹕]  
　　聞之官塲中人云皇太后於某日駕幸山西太原府新授全權大臣直隷總督李傅相聞之卽電致山西奏請乘輿卽在太原暫駐不必遠至西安以便與各國議和後卽可恭請慈輿返蹕也 
[分守京城]  
　　西字報云東西各國聨軍入京後各統領分兵駐守京城以防拳匪及亂兵搶掠日本兵則守内城北一帶英兵則守哈達門前外城一帶美德俄法各兵亦皆分守各城惟紫禁城則由各國封閉派兵防守 
[京官盡遁]  
　　西字報云上月十七日中國皇太后乘輿西幸京師大小官員有扈蹕西去者有被端王殺戮者餘皆紛紛避難出京竟無一人留京辦事故各國聨軍入京後雖欲與華官商辦地方政事不意竟一空所有徧覓無人也 
[搭已隷英]  
　　英京來電云近接英國征討搭浪施華列之大元帥子爵羅勃次氏電報稱已將搭國全境盡行佔據地方一律敉平并已出示曉諭令按例隷入英國彼圖矣 
[勁旅留防]  
　　邗江訪事人云前者某省勤王兵武衛楚軍各營督隊過揚暫住城外天寍寺等處以俟擇日起程北上入衛神京兹因各國聨軍業已入都卽星夜䟎行亦有鞭長莫及之慮而揚郡邵伯一帶匪徒蠢然思動亟宜設法嚴防爰由府尊沈太守禀商運憲柯都轉擬詳請大憲暫將此軍留爲揚城駐防藉資鎭懾倘蒙上游允准聞須移駐五臺山營盤舊址以壯聲威也 
[匪亂已平]  
　　漢口訪事人云前者新堤紅燈會匪揭竿起事勢甚披猖幸省中大兵雲集若輩知勢不能敵紛紛潰逃其匪首聞已於初九日被漢陽協陶協戎拘獲業經解省想訊實後卽須明正典刑也 
[匪首伏誅]  
　　紹興訪事友人云江山縣匪首劉家福向來武斷鄉曲結黨行兇人皆畏之如虎屢經告發地方官姑息養奸以致嘯聚日多擁衆至二千餘人一朝竊發狼奔豕突迭陷常山江山等縣城雖經福建勤王之師途遇要擊匪黨遂退然仍紛竄四方兹幸閩浙督憲許筠菴制軍委署衢州鎭之敖鎭軍天印率領所部擒獲匪首劉家福禀明省憲飭卽就地正法傳首江山常山開化各縣地方示衆實足大快人心現餘匪竄入江西廣信府之排山復經江西統帶防營之申軍門入山搜剿聞已寥落無幾矣 
[奸謀敗露續述]  
　　邦江訪事友人云昨紀揚州江都縣宰於獄内搜出軍火等情兹詳加偵訪始悉其原委合再錄之先是江邑獄内有梟犯孫某禁押已有口矣邇來頗思悔過自新藉圖報効惟以覊身犴狴上達無由上月杪某 
 
 

Page 2

 
 
日管帶長江水師新勝營徐寳山都戎適因公到揚聞孫有悔過之心遂於運憲柯遜菴都轉前代懇憲恩准予保釋都轉俯如所請孫旣脫縲絏卽往謁都戎並密告現聞獄内有人潛藏軍火欲乘隙起事都戎聞之立至府署密白府尊沈碧香太守遂諭令江邑宰迅往查勘比至果搜出火藥刀械等件邑宰立卽回署升堂將各犯曁獄卒一併提案研訊皆不承認遂各予笞責加釘雙鐐分别覊禁一面禀由府尊轉詳現聞徐都戎以孫首告有功委充本營百夫長噫昨爲堦下囚今作座上客升沈指顧竟判雲泥倘能從此爲國宣勤力圖報効則斗大黄金印或亦不難倖致哉 
[軍憲防奸]  
　　廣州訪事友人云本月初四日之晚鎭粤將軍壽留守蔭忽遣弁兵將城内駐防旗人之入教者悉數查拿聞者皆爲之駭然有知其事者謂此種旗民串通外匪約爲内應事爲留守訪悉故先拘獲以便盡法嚴懲若然則留守此舉亦弭患無形之道也 
[劫匪站斃]  
　　廣州訪事友人云上月二十八日老城大馬站地方有匪徒多人肆行搶刦是處安勇聞知立往查緝匪黨恃其人衆竟與爲難幸安勇救兵馳至協力抵禦匪黨知不能敵始各逃逸祗獲陳西奇一名解送南海縣署縣主裴大令訊明口供卽本治亂民用重典之意著於次日押至犯事處站籠處死是日又提劫犯黄阿玉及已銷旗檔之余治堂飭差押至城西德興街馬頭一律站斃聞者快之 
[金山盗案]  
　　松江訪事友人云本月初十日之夜金山縣境横羅涇東石河涇香三圖富户楊姓家突有盗匪二十餘人駕舟而來將楊昆季兩人縛置牆隅恣行搜括楊係武生平日以鄉村荒僻堪虞將錢物寄藏于外是以雖被劫掠所失尚屬無多事後繕詞投縣署禀陳想須由縣主勘明飭緝也 
[控懲冐詐]  
　　廣州訪事友人云有楊玉發者僑居城北饗憍左近列各軍籍已閱多年龍門協李協戎賞之保升把總近奉大憲調署增成把總員缺不意數日前忽有蕭貽桂等糾同湖南人楊陳氏向之滋閙謂氏夫楊玉發今已逝世爾不應私取保劄誑騙功名不速理明誓不肯罷也言畢擊毁器物恣意驛騷楊父士瀛大怒奔赴番禺縣署據情禀控縣主錢大令批其牘尾曰據呈如果屬實殊爲不法楊玉發一湘一粤銜名雖同籍貫各異舉主李協戎現任龍門協有無謀劄假冒情弊尤易查考爾子旣另禀列憲自能查明别白至蕭貽桂等事不干已楊陳氏並不控告擅赴寓所滋閙毁物被控勒索未必盡出無因候卽飭差驅逐不准再往滋事按此事情節離奇究竟虚實若何一經詳細訪查不難水落石出也 
[潯陽祈雨]  
　　九江訪事友人云此間自六月十九日得雨後歷五十餘日雨師絶跡火傘高張以致禾苗漸枯大有藴隆之歎德化縣應莘臣明府心焉憂之三次設壇祈禱均未能默感上蒼本月初五日九江府孫景裴太守復會同明府出示禁屠竭誠禱告以冀默迓天和未知碧翁翁能鞭策痴龍以慰蒼生之望否 
[白門苦旱]  
　　金陵訪事友人云此間自七月上浣以來從未見雨師稅駕田疇龜坼禾苗漸枯迭經府縣各官設壇虔禱迄未能感召天和上月下浣某日鄉民連袂赴府縣署禀報災情江寗縣主孫花慺大令未經允准鄉民遂約集二十四鄉農户於本月初三日入城手持炷香赴督轅及府縣各署長跪請命各官皆温語慰之諭令迅速回鄉聽候委員踏勘 
[漢陽火警]  
　　漢口訪事人云本月初九日傍晚時漢陽東門外江口地方某熟食店忽肇火災各鋪水龍聞警飛馳而至竭力救援不移時卽行烟銷火滅共被燬去鄰居數家人口則未殃及亦幸矣哉 
[傅相行轅紀事]  
　　蘇松太道余觀察聨沅新簡漢中府知府楊太守崇伊均見直隷候補道吳觀察懋鼎廣西侯補知府張太守薰户部郎中陸正郎樹藩均禀安○昨日上午九點鐘接大北電報一封十二點鐘接濟南府來電一封二點半鐘接德州電報一封四點鐘發武昌電報一封五點鐘發公文四角均由聽差分别遞送 
[德兵來滬]  
　　自北方匪人肇亂滬上謡諑紛紜英法兩國已称後派兵來滬以資防衛邇者德國又由某兵艦載兵五百餘名於前日行抵滬江停泊吳淞口午後四點鐘以駁船載至法界浦灘北京碼頭登岸由外洋涇橋迤北入英大馬路往西過泥城橋至靜安寺路左近駐紥當登岸時法總領事特派法兵百餘名列隊江干迎迓 
[憲旌蒞滬]  
　　前日署松江府張子虞太守買舟來滬就南市馬家廠陳豐記公館内暫駐行旌自上海縣汪瑶庭大令以下文武各員均往晉謁如儀 
[祀事孔明]  
　　昨爲致祭天后聖母之期淸晨道憲余觀察提右營叅將廖叅戎松海防同知劉司馬上海縣汪大令匀命駕出城詣滬北天扣宫致祭如儀 
[巡員行夜]  
　　前晚南市二十三七鋪巡防局委員盛雨村二尹與各局員會哨後復率勇赴各處梭巡至董家渡附近見有東洋車夫王阿三不持燈火在暗中行走當命拘至輿前笞責二十板旣而在陸家浜見車夫張阿四在彼露宿因命掌頰二十下以儆 
[令節停訊]  
　　今日爲中秋佳節英美租界公廨讞員翁笠漁直刺循例照會德總領事及英美巡捕房停訊一天 
[會騐命案]  
　　前日有英國檀香山商船一艘小泊華順馬頭對岸庖丁名别脫者係德國人陸續積欠杉板船王阿友卽王阿壽渡錢若干十三日王向别脫索取别脫卽誣稱被竊小報時鐘一架爭論之下突被毆傷卽由王之族兄順福於十三日晚八點鐘舁送仁濟醫館求治延至十二點鐘因傷殞命福順卽偕屍子啓生尋獲兇手扭送英署并偕地甲報縣請騐縣主汪瑶庭大令於十四日四點鐘帶齊刑仵會同英美租界讞員翁笠漁直刺並由英領事派繙譯蒞塲相騐升座後先傳地甲曹福卿訊問供稱昨晚八點鐘時王福順將王阿友送至醫院延至十二點鐘卽因傷重斃命求鑒屍子王啓生屍兄王順福同供死者在華順馬頭駕駛杉板船度日已有三十餘年本月十三日向英國商船庖丁别脫洋人索取渡錢被誣竊鐘以致口角後被用木棍毆傷左耳當時卽倒臥船中經王阿來通知小的等卽赶往察視急送仁濟醫館救治旋卽因傷斃命故將别脫尋獲扭案叩求伸寃汪大令飭仵騐得王阿友左耳竅有木棍傷一處委係因傷致命大令與翁直刺均親下公座騐明無悞乃商之英繙譯飭令屍親具結領棺候訂期會訊 
[匪犯訊供]  
　　昨報紀拘獲匪黨一則兹悉是晚卽經縣主汪瑶庭大令提訊何雙喜卽武雙喜供原籍江北某邑在申已久前在虹口賭檯上司奔走之役後在捕役凌振名下爲夥與梟匪吳昌開向來認識江灣徐姓醫生實被吳劫去經小的索回向徐詐得票洋八百元正欲將徐送回卽被獲案現此票在小的身畔大令又詰以前年十一月間擄北新涇董事潘上貞勒贖一案武供稱此事由董道富所爲與小的無干詰以因何身畔藏有手槍供此槍由凌振所給以備捕匪之用大令以其刁狡飭鞭籐條一百六十下依然不肯實供爰飭收入外監至昨晨命提案復訊該犯已函囑家屬至江灣哀懇徐啓之到案代求徐因投案訴稱實被武雙喜所劫務求重辦大令又謂該犯曰昨晚本縣已傳凌振訊過並未有槍給爾答稱此槍於三四年前小的拘獲郭得勝搜出因此存於小的處大令謂然則爾已傷人不少矣遂喝令裝入站籠發頭門示衆 
[招勇候查]  
　　有陳太炳者私至英租界招募勇丁三十餘名業已乘舟載赴杭州事爲包探石金榮查悉將陳拘送英美租界公堂禀請 
 
 

Page 3

 
 
訊究陳供小的係山東人現在浙江巡撫衛隊管帶馬都戎錫山麾下當兵此次來滬迎接眷屬蒙曾大老爺賞給洋銀五十元並無招兵之事讞員翁笠漁直刺商之梅繙譯以情節可疑著押候函致馬都戎查明再核 
[示禁私宰]  
　　松江府上海縣正堂汪爲出示曉諭查案嚴禁事照得私宰耕牛律有明條若開設圈店盗取宰剝厥罪尤重禁令煌煌豈容輕犯查本邑有等無賴棍徒借名洋人食牛設盆私宰列肆售賣實屬顯違禁令有害農功迭經各前縣示禁在案兹屇秋令農作將罷之時訪聞該棍徒復萌故智除飭差查究外合行出示嚴禁爲此示仰城鄉軍民保甲人等知悉爾等須知農民耕種全資牛力牛旣有功於人何忍殘殺自示之後務各另謀正業勿以害牛爲事如敢設盆私宰一經訪實定卽立提到案照例嚴辦地保容隱包庇察出一併重懲决不稍寛其各凛遵毋違切切特示 
[咎有應得]  
　　前日金谷香番菜館細崽陳泉章被迎春坊妓女花彩仙所用傭婦某氏投英美租界公廨控竊銀水烟袋經讞員翁笠漁直刺判令枷號一月陳不服昨日延律師侯魯公到案訴稱陳與花妓素有往來前日往續舊歡突被傭婦誣控行竊務請明察直刺以陳無論是否行竊狎妓肇事均有應得之咎所請應毋庸議 
[未便久押]  
　　前日太德山彩票公司遣人投英美租界公廨控吳鑒波塗改彩票冐領洋銀經讞員翁笠漁直刺訊供著押候收齊票根再核昨日吳延律師侯魯公到案聲稱該公司開彩之期屢次改易且將章程大加變更顯有圖賴大彩之意吳並無假冐實據未便久押請交保候訊直刺准之著交的實人保去 
[限繳房租]  
　　英商兆豐洋行收租人投英美租界公廨控桂仙戲園主應桂馨積欠房租經讞員翁笠漁直刺會同梅繙譯斷令應歸還洋銀八百三十二元已繳過四百元昨日兆豐復遣人投案請催應訴稱實因市面艱難無從措繳尚求寛限直刺商之梅君著先繳洋銀二百元餘限月底歸淸兩造遵諭而退 
[不實不盡]  
　　顧張氏投縣署呈控趙楊氏私賣伊女顧月珠前晚縣主汪大令提案研訊張氏供女兒月珠年十五歲於九歲時許與趙楊氏之子爲養媳今忽被賣與本城虹橋北堍佛模店主王姓求爲究辦趙氏供兒子年二十二歲現在湖北做工故未與媳成親王姓本係親戚故遣養媳在彼暫住大令命楊氏隨同差甲往提月珠到案少頃提到據差役稟稱當往提時王姓不許將月珠領去楊氏向彼叩頭始得放行其中顯有别情大令提訊月珠供趙楊氏看待尚好亦未賣與王姓大令判月珠姑准趙楊氏具領俟十天後再准顧張氏接回以後彼此往來不准多生枝節 
[馬路工程局瑣案]  
　　魚船户王鑑榮前投馬中工程局誣控邱阿良向之訛詐迭經總辦程雨村大令研訊以其不應誣控判令枷責在案兹由十六鋪地甲禀稱王近患心悸之病請爲核示大令因於前晚提案覆訊王供小的家住三林塘有堂弟王阿生在海防廳署執炊今求得劉大老爺名片叩求釋回醫治大令著疏枷覓保開釋至同案之薛鎭坤未便姑容仍俟枷期滿時再行核辦○前日淮揚公所董事馮春祺投工程局禀稱邇有江北船户王德富膽敢抗繳捐欵且又揑造謡言妄譚國事請卽提案究辦總辦程大令准之飭水巡丁提案研訊王供稱小的不敢造謡實被誣指大令著將公所捐欵卽日呈繳至揑造謡言本應究辦姑念無知不予深究○前日徐昌錢開三二人至大馬頭恒泰水菓行貨船上强攫水梨行夥王桂芳因卽投報捕房捕頭命水巡丁將二人拘獲解至工程局禀請程大令研訊徐錢均供海州人實在船上向之索取並不用强大令判錢責三十板徐責手心三十下一併斥釋○划船户陳大牛前與其妻張氏口角突持利刃刺傷氏之眼際控經程大令研訊著將氏暫發普育善堂留養前日氏母潘氏求請領歸大令准之遂函致堂董將氏傳至局中交其母領回 
[英美租界晚堂瑣案]  
　　粤妓馮味珍控被惡鴇凌虐前晚讞員翁笠漁直刺倩襄讞委員張柄樞司馬升堂研訊馮妓訴稱小婦人原籍本邑年一十有六自幼被母親鬻入粤東妓院作皮肉生涯現住虹口新馬路時遭惡鴇凌虐困苦難堪不得已而投案控陳務求超豁司馬著暫交官媒收管候發棲流女所擇良婚配○前日公廨頭門地保王阿大與差夥郁阿文口角扭毆無可解勸値日差據情禀知直刺直刺倩司馬提訊王供郁向小的索取規費小的答以無有致被扭毆叩求明察郁供王係本廨頭門地保小的偶爾呼唤致觸其怒司馬以郁供詞閃爍顯有别情判責三百板驅逐出外王尚無不合從寛斥釋 
[英美租界公堂會訊案]  
　　英商通和洋行控鍾洪南盗賣地基私自升科由本管領事函致讞員翁笠漁直刺傳集會訊因供詞各執諭候禮拜四覆訊前日午後英總領事班德瑞君蒞廨廨同直刺升座通和洋行主人投案供稱商人於光緒二十三年向張省吾永遠承租二十七保十圖内地七分二釐八毫當付價銀三千兩由地保徐子良蓋戳轉出道契不料鍾竟將此地私自升科轉賣與人叩求明察通和所延律師哈華托聲稱此案原告執有道契鍾並無的據情弊顯然應歸通和管業鍾供此地中央監生有地一方前經禀明道憲批准升科計費銀八百兩有案可稽並無盗賣之事張供是地確由小的售與通和洋行其中並無鍾地鍾所延律師林文德爭辯良久直刺商之班君以衆供確鑿鍾旣無實據不得將地據爲已有著歸通和執業准交妥保速具以後不准再行私自升科切結送案備查一面候禀請道憲核示○某英商控王毓周售地不拆行籬直刺會同班君研訊某英商投案聲訴前情請飭差押令將竹籬遷讓王供小的情願將籬笆遷去實因家貧年老力不從心求恩公斷直刺商之班君姑念王老邁堪憐當堂給予洋銀六元限一禮拜拆去違干未便 
[美租界捕房紀事]  
　　前晚虹口北四川路某西人家忽失金臂釧等物遍查無著立卽函告捕房請爲查緝捕頭允之○昨晨甬人某甲至虹口吳淞路東張西望形跡可疑包探邵潤初見之知非善類立卽拘入捕房捕頭令押候查明曾否犯案再行核辦○昨日跑灘賊殷阿虎混入外虹口公和祥馬頭竊取某貨棧所儲舊鐵正欲逃逸適爲管門人所見拘入捕房捕頭令押候解送公堂禀請讞員翁笠漁直刺訊辦○前晚有西國水手多名醉熊酩酊沿途滋閙某號印捕見之恐肇禍端因卽拘入捕房捕頭令押至酒醒時釋之使去 
[申報館恊振所經收福建山東河南江西皖北浙紹振捐八月初一日至八月初十日止第二十二次淸單]  
　　八月初一日徽州符子純以保本身無災洋二元尹徐氏洋二角鄧敦睦堂保家中平安銅洋一元百川通洋二元仰記金記向記修記洋五角一分平安氏洋一元○初二日抬和洋行諸友洋五元小洋廿二角甯波正大來馮玉潤等五户洋六角未士括打藥房花洋二元英洋三元銅洋十一元○初三日心餘子洋三元無名氏銅洋二元杭州順成局來知足子龍洋二元滬江竹尹同人洋五十元○初四日新馬路趙增麟洋十元南匯寳順來心舟子洋四角晉省無名姓洋二元太倉致大來婁東駱蓬萊居經募七户小洋十五角甯波瑞康銅洋廿四元吉慶揚洋一元五角○初五日榮陽氏求病愈洋四元張堰兩浙横浦塲王金山衛洋四元舒伯瞻壽筵移助洋三十元○初六日古夥泉川遺德堂汪洋五元松江汪恊源來趙養志堂銅洋八元正氣丸四十包黄錫臣洋十元王少東洋一元○初七日洙涇全盛局來杞憂居士求平安洋五角修來堂求保平安洋三角蒿目生洋二角九江全泰盛來勵志堂張洋五角德生泰洋五角高靖成洋一元裕生洋六角隱名氏求内人病速愈洋五十元無錫寳順來仁厚堂洋二元銅洋三元蔣愼餘洋二元銅洋五元蘇無名氏洋十元義和泰洋十三元章榮書洋四元王嘯穀洋四元劉子衡洋三元陳海峯洋五元夏孫氏洋四元不立名氏洋五元張松年洋一元李盈秋洋二元夏銘橋洋五元夏子靑洋四元○初八日周星垣經募讀易草廬等十户龍洋一元小洋世三角○初九日喻義會洋五元蓮汀書屋洋一元秦郵恆記洋一元溪北隱居洋一元勉省齋洋二元王初生龍洋一元戴進福龍洋一元嘉興老恊興來趙潤德晋記四樂居龍洋五元花洋十元他石居洋一元○初十日鴻源來胡貽穀堂洋二元富陽林仁記來交善慶堂洋四元劉友琴洋二元百忍堂張洋二元無名氏洋一元以上總共收洋二百九十一元八角一分花洋十二元銅洋五十四元正氣丸四十包 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[催繳釐金]  
　　廣州訪事友人云日前釐務總局憲發出批示一道曰現據遵承奏辦廣東全省釐費商首岑敬輿等商包釐費奏定先後繳豫餉一百萬兩前經繳到釐務局現銀七十萬兩已於六月初一日接餉開辦在案現値北方軍務吃緊上海香港各銀行及本省銀號均有收無放市面銀根短絀仍不敢不力任其難再繳釐務局現銀六萬兩又由姚令光耀搭繳殷實銀店單銀二十四萬兩等情本司道察核所禀各節尚屬實情繳到銀單飭令五家銀號照騐明確應卽准如所請辦理以示體恤所有該商應繳預餉一百萬兩業已如數淸楚並無蒂欠自宜遵照奏案以八月初一日起爲第三個月應繳月餉仰候詳報院憲衙門存案旋又據該商首等禀呈委員姚令酌擬統籌全省釐金經費官督商辦裕餉便民變通辦理章程一扣本司道詳察所擬各條均臻妥協如能上下一心切實舉行四百萬額餉當有把握當經本司道回明院憲業邀允准現値餉需緊急轉瞬之間八月之月餉又已届期稍爲躭遲虚耗甚鉅仰卽迅速開辦該委員亦需破除情面認眞整頓務令商承額餉不致無著該商號等旣踴躍從公承此鉅餉尤宜一秉至公始終不怠毋再因循延緩自干重咎至前承充各項坐釐經費中飽甚巨之奸商一旦由公盤盡行收回不無怨望若輩藉此營私壟斷中飽亦已有年本司道早有所聞姑仿旣往從寛不究倘仍不知歛跡從中阻撓敗壞大局國法具在豈可姑容爾商民等須知本省釐金經費改由商包增加額餉業經欽憲院憲奏奉諭旨兪允事在必行果係經理得宜額餉無缺斷無朝令夕改無故收回仍歸官辦及交别紳商承充等事日前迭據該委員及各商首等面禀粤省人心浮動謡傳極多甚至揑造釐務總局批商牌示致令數十行應徼六月分坐釐經署及早經到期應收之欵均爲所惑因而觀望遲疑故意拖欠積至三十七八萬兩之多如果屬實殊堪痛恨除飭南番兩縣迅將揑造僞牌之人從嚴澈究外嗣後倘再有此等不法匪徒造言生事淆惑衆心卽由該委員等查實指明拿究其各行商應繳商局各項釐費自當一律完納遞年額餉甚鉅各屬商包實係國帑旣經取之買客豈可延不繳淸倘仍觀望拖欠致養額餉一經委員商首等禀請追繳本司道惟有執法嚴懲决不寛貸懍之愼之毋違切切特諭 
[英美租界公堂瑣案]  
　　西人愛文士控袁永乾冐單簽字誆取洋銀二十九元二角五分昨晨解案請訊愛文士投案訴稱被袁冐取尚不止此務乞重懲袁供小的不敢冐取今旣控案願如數歸償尚求恩宥讞員翁笠漁直刺商之梅繙譯著將袁帶回捕房候飭探查明下禮拜一復訊核奪○包探張才寳禀稱陳阿寳沈阿才在南京路擺設賭攤誘騙鄉愚傾人腰槖送請究懲陳沈同供小的等自知不合尚乞施恩直刺判陳枷號一禮拜沈管押五日○包探石金榮禀稱張來生在天后宫内擺設賭攤强將羅趙氏臂上所籠之銀釧攫之而逸經民告知小的緝獲人贓解案請究羅趙氏投案聲訴前情張供銀臂釧乃綽號小飯桶所搶小的祇分得小洋銀一枚叩求恩宥直刺判押捕房半月贓給還失主○一百九十五號華捕解王阿榮到案禀稱此人向在虹口賭檯拉客漁利誤及捕房門差故囑小的送請究辦王俯首無詞直刺判枷號半月期滿逐出租界○包探潘應奎解呂玉山到案禀稱此人至望平街妓院向妓女盛寳山騙取珍珠八十八粒銀質對時表一枚連銀練一根報捕後經小的拘獲惟贓物尚未吊齊原告亦未到案先請訊核直刺著帶回捕房候吊齊贓物覆訊○包探張天林禀稱積竊李阿福至陳友聲家圖竊經陳當塲拘獲特交小的解案請究直刺判押三月 
[法租界捕房瑣案]  
　　昨禮拜五朱森庭明府蒞捕房發落各案掮客兪夢池承接乾繭一百五十擔轉售他人屆期無貨可交爲買客宋仲渠具控經明府訊供交保出外勒限淸理兹因玩延不理經明府飭提到案押候嚴追昨日准交原保候補提保人席介眉到案覆核○積竊王阿狗王小弟周阿桂董金生陳巧生王雲才六犯均奉明府訊供押候責懲昨日命提到案著各責六百板一并驅逐出境○竊犯周小山費阿二爲包探拘獲人贓解經明府訊供昨日命提到案著先行枷號兩個月示衆期滿責放○剪綹賊李金山小竊陳阿四長江輪船積竊陳德勝均奉明府訊供押候分别責懲昨日命提到案著照原斷李責三百板陳阿四責二百板陳德勝責六百板一并斥釋○鄉人曹子英以聨軍戰陣畫圖在途喚賣爲包探拘獲奉明府訊供著重責二百板從寛釋出 
[蘇省官報]  
　　八月初四日三首縣昨日禀知在郡廟謝將知縣張明允王希禹郝炳麟呂慶堂均管解京餉禀辭又魏士鴻由溧陽公幹回辦理蘇省塘務委員雲騎尉世職秦羅松禀知奉儲憲飭知廿一年分河運案内蒙保俟期滿引見以守備補用後加都司銜○初五日知府羅道源由瀏河釐局來同知張家瑞禀知赴寗直隷州陳錫純由武進沙洲差次來卽辭府經歷張蘭芬由雪鴈橋厘卡來卽辭從九茅寳善禀知奉飭換蘇差委江蘇試用從九品吳葆年安徽人由甯來○初六日知縣薛葆楹由江震絲捐局來禀謝奉飭秋季連盈蒙記功一次並廿五年分夏防案内記功一次司獄黄光廷禀知分太差遣期滿回省儘先遊擊周遠明辭赴浙江管帶蘇防前營補用都司徐誠檀由黎里回○初七日藩轅牌示照得蘇海防同知施晉署事期滿遺缺查有請補斯缺之錢麟堪以飭令先生赴任又長洲縣縣丞周紹棠署事年滿遺缺查有正任斯缺之善啓堪以飭令回任又靑浦縣澱山司巡檢劉輔仁署事年鬱遺缺查有輪委到班儘先補用巡檢汪聿桐堪以委署又華亭縣典史徐兆澐署事年滿遺缺查有輪委到班試用巡檢申士林堪以委署知府羅道源禀辭回瀏河厘局通判梁書祥禀知委赴崑山公幹卽辭知縣蕭啓英由盛澤厘局來卽辭又薛葆楹禀辭回江震絲捐局縣丞徐鍈禀辭赴甯見制憲又作星燦由滬專丁來省禀知七月三十日丁母憂 
 
 
