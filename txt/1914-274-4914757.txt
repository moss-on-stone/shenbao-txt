# 1914 - 274 - 4914757

 

Page 1

 
 
   
 
 

Page 2

 
 
時評 
[政府之威信（冷）]  
　　政府之威信剖而言之國人主其半外人主其半也若更以政府之心理言之外人主其三之二國人僅有其三之一也何則於國人用其威乃能於外人見其信也 
　　閱者聞我言而以我爲侮辱政府與國人乎是蓋事實如此我何能諱也我且以爲政府欲完全此威信今尙有不可得者何則我曾有一言政府之必欲祭天祀孔與不能速平白狼者政府之失策也祭天祀孔未必能見好於國人而大啟外人之疑所謂不必爲而爲之者也不速平白狼旣足以示軍隊之無能而又擾亂外人之商業所謂當爲而不爲者也况今白狼擾亂之不已又復戕及外人戕及外人之不已又復至於再三而被戕之外人又適爲敎士於是遂使外人之心理以白狼之故又復回想及祭天祀孔之芥蒂而責備政府之言不覺盡政府之威信而掃地無餘矣 
　　今日西電之言曰白狼未除政府當懹疚之不暇何暇議及終身總統問題以擴張政府之權力哉其言何咄咄而逼人也 
　　命令 
　　三月十日大總統命令田兆文安裕棋給予七等嘉禾章李夢庚高體瀚給予八等嘉禾章此令 
　　又令庾恩賜加陸軍中將銜此令 
　　又令司法總長章宗祥呈稱直隷高等檢察廳檢查長匡一視事任内尙少成績請免去本官署黑龍江高等檢察廳檢察長張文翰籍隷本省例應迴避請開去署缺另候任用等語應照准此令 
　　又令任命廉隅爲直隷高等審判廳長此令 
　　又令任命沈其昌調任直隷高等檢察廳檢察長此令 
　　又令任命朱獻文署江西高等審判廳長高种署山東高等審判廳長此令 
　　又令任命魏祖旭調署江西高等檢察廳檢察長楊光湛調署黑龍江高等檢察廳檢察長張映竹調署吉林高等檢察廳檢察長此令 
　　又令任命尹朝楨署京師地方檢察廳檢察長此令　　又令司法總長章宗祥呈據京師地方審判廳推事熊元翰呈請辭職熊元翰准免本官此令 
　　又令司法總長章宗祥呈稱署京師地方審判廳推事倪寶森判决各案詞意多未明瞭擬請開去署缺等語應照准此令 
　　又令司法總長章宗祥呈請任命張更生爲京師地方審判廳推事應照准此令 
　　又令司法總長章宗祥呈稱署西安地方審判廳長席鳳鳴法學疎淺聲名狼藉請免去本官等語席鳳鳴應卽免去本官此令 
　　又令司法總長章宗祥呈稱署江蘇第二高等檢察分廳監督檢察官劉伯昌違背職守義務請開去署缺另候調用等語應照准此令 
　　又令兼代陸軍總長周自齊呈請將陳國棟程秉祺李鳳鳴均授爲陸軍三等軍需正王懋義金懹忠均授爲陸軍一等軍醫並加陸軍三等軍醫正銜丁惟嶲查國鈞穆文炳伊華國儲世澤宋新李福先魏連捷賈世鎔楊樹橋韓同凱徐鑄春均授爲陸軍一等軍需黃慶祿聞自新均授爲陸軍一等軍醫范從魯授爲陸軍一等司藥倪寳山授爲陸軍一等獸醫應照准此令 
　　又令兼代陸軍總長周自齊呈請將崔潮孔憲煌傳鳴一石是喜均授爲陸軍歩兵少校袁喆授爲陸軍騎兵少校劉文瀚授爲陸軍砲兵少校苗文華沈鴻鈞俞振均授爲陸軍歩兵上尉並加陸軍歩兵少校銜吳光傑授爲陸軍工兵上尉並加陸軍工兵少校銜馮權中授爲陸軍憲兵上尉鍾麟趙玉輝金祖蔭江濟唐麟善萬珍金繼質趙一琴胡𤃒陳鳳韶張敬錢承懋郄定和宋立修徐驤蕭炳昌雲鵬楊克昌李梅關文鉅王文鋆唐連虎楊裕如吳山均授爲陸軍歩兵上尉羅雲如吳棧卿魏鍾奇吳廷勳劉鯤周　傳嘉仁均授爲陸軍騎兵上尉潘肅張而高吳障川陳最李森王維周馬煜陳袓彜齊向渠均授爲陸軍礮兵上尉吳士銘顧浩梁俊德均授爲陸軍工兵上尉黃振綱梁鴻鈞王丙離均授爲陸軍輜重兵上尉應照准此令 
　　又令代理國務總理孫寳琦内務總長朱啓鈐呈據河南民政長張鳳台呈稱秘書張俊英馬若愚科長王堉昌均已轉任職請免去秘書科長本官等語應照准此令 
特約路透電 
[北京電]  
　　老河口之瑙成敎士已抵襄陽薩買君則腹部受傷現悉白匪乃於三月八號星期日晨間四時攻擊薩買君住宅將那威路德會之敎士希倫特君傳洛特博士伊斯太特女士悉行拘去並命薩買君隨往薩買君歸取其婦時爲匪所擊匪曾强令傳洛特博士及希倫特君療治受傷之匪並派匪隨同來往各敎會傳洛特博士孑身走視薩買君時途遇他匪乃遭擊斃希倫特君伊斯太特女士與薩買君夫婦及子女二人逃至襄陽襄陽現有外人六十名均庽民船防匪如下竄時卽可逃逸老河口之敎士今尙有白萊克女士及曾在内地敎會辦事三十餘年之英婦三人不知下落彼等之敎會則已被焚 
[北京電]  
　　聞官軍在山東衮州附近殺匪百餘人　 
[北京電]  
　　張勳由徐州電請月撥小輪四艘之用費七千圓諸小輪乃由江蘇取得者 
[北京電]  
　　叚芝貴請派湯化龍爲漢冶萍公司之查辦員 
[北京電]  
　　新礦例已於今日公布規定凡外人投資開礦其數不得過百分之五十 
[北京電]  
　　英文北京日報載稱進歩黨擬在北京開一報館定資本洋十五萬元 
[北京電]  
　　朱家寳至電浙贛都督贊成留高等審判廳及高等檢察廳 
譯電 
[北京電]  
　　馮國璋提議於各省設立政治會議支會國務院已表同情卽請袁總统核奪 
[北京電]  
　　袁總统命令宣布新礦律凡中外合資開採之鑛外國資本不得逾總數之半外人如欲參與開鑛事務須呈出本國公使所給之證據鹽與煤油兩項鑛產悉爲國家專有其准人開採之鑛共金類二十三種石類二十八種土類十種凡逼近皇陵市場公地公園古蹟鐵路水利工程砲臺要塞軍械庫海軍砲臺諸處均不准人勘查鑛產 
[北京電]  
　　此間各華字報對於四川城口縣知事呈請改袁總統任期以終身而止一事異常注意某報謂袁總統已通電各省都督民政長徴求意見外人之意袁總統及其親信正當因大軍不能擒獲白狼以安民生引爲已罪而乃孜孜從事擴大元首之虚榮殊無謂也 
[北京電]  
　　袁總統製有特别金銀徽章九種備獎有德行之男婦 
[北京電]  
　　叚芝貴請任湯化龍爲查辦漢冶萍公司事務專員 
[漢口電]  
　　據老河口消息傳洛倫博士遇害薩買君受傷甚重尙有二西婦不知下落攻城之匪數約三千皆經精煉者極爲兇悍 
　　按十二號文滙報云據今夜本報所載之電（按即昨日之路透電）觀之豫省匪亂更形猖獗且波及豫鄂邊界之敎會矣今日上海租界所得消息甚少大局眞相未能詳悉殆由電線中斷之故瑙威領事署今日上午接襄陽府一電其地處 
 
 
 

Page 3

 
 
漢水之濱距漢口約二百餘英里距豫界不及二十英里乃鄂省巨鎭之一也電内所言瑙威路德敎會被擊傅洛倫博士遇害皆已確實惟未云及何處之敎會耳現信必在南陽府屬而該敎會之薩買敎士則於同時受有重傷幸其他諸人得保無恙據領事署中人聲稱豫省南陽鄧州及鄂省老河口鄖陽襄陽太平店各敎會共有瑙威敎士三十人左右現悉各敎士均集襄陽安然無恙本埠各商行所得消息亦屬無多英美烟公司今日接電知亂地事務所遇劫被燬辦事人幸皆安抵樊城亞西亞火油公司及勝家縫衣公司未接消息英美領事署亦無所聞内地敎會郝士特君今日曾接一電因電文不明電請重發至本館付印之時尙未接覆云 
[巴黎電]  
　　法國首相杜曼格君今日在衆議院宣布
外交政策據謂法俄聯盟及法英之友誼近因巴爾幹之事變大見鞏固法國歷來維持和平不遺餘力故土耳其不能倚賴法國予以財政助力以事擾亂和平三協約國旣已恢復亞米里亞之治安今後仍將進行鞏固土耳其帝國之事業法國且與歐洲各國及美日兩國提携挽救中國之瓜分並恢復中國之原狀法國與美日之邦交極可信賴墨西哥亂事須由美政府對待之法國未便干涉惟時機一至法國自將向墨西哥要求賠償法人所蒙之損失云 
[巴黎電]  
　　法國國會聞今日已表决撥欵若干保存幽禁拿破崙之聖希納那城郎胡特監獄 
[倫敦電]  
　　泰晤士報宣稱自三月十六號起報價减爲一便士蓋因近日政局事變異常重大之故 
[倫敦電]  
　　要求女子參政權黨人里加特生女士在國家美術品陳列所將國人醵金四萬磅所購之女神名畫洞穿六處當場就逮女士曰吾之所以損毁最美之女神畫像者蓋報政府損毁新歷史上最美之人物潘克赫斯特夫人耳彼鼓噪者皆僞善之小人也是畫受損减値萬磅修費需金百磅陳列所及華拉斯展覽會皆因以暫行閉門潘克赫斯特夫人已下化洛章獄四周有同黨之女子密布探望　 
[倫敦電]  
　　各處展覽會均已閉門今日下議院會議時曾提及女神名畫被毁事内務大臣麥康那君請衆各抒高見對付要求女子參政權之黨人於是四座有大呼者曰遂此輩至南斐洲 
[倫敦電]  
　　飛行家愛蘭君及巴洛斯君今日在薩里斯白里平原由空墮地殞命 
[鈕約電]  
　　鈕約世界報載愛爾派沙訪事來電墨西哥叛軍進攻托里盎爲官軍擊退兩方面共死千人 
公電 
　　財政部催報收支詳細情形電國稅廳處　　長財政司長鑒據該省一月分報告只有收入而無支出究竟支出若干收支兩抵盈虧若何盈餘之欵存儲何處不敷之數如何抵補仰卽電復嗣後收支各欵均應遵照諫電按月依限電部查核勿漏勿延是爲至要財政部蒸印 
要聞一 
[財賦問題之籌畫觀]  
[組織財政會議又一說]  
　　現在總統府財政會議之組織外間多謂爲純係現任之財政人員兹聞除財政次長及國内之財政人員外尚有熊希齡梁啓超周學煕李盛鐸周宏業諸人且此項會議原係由大總統主張其本意亦非如外間所謂專爲整頓賦稅及借欵事項昨據調查我國財政不特庫欵無存且最近各案中多係外人到期未償各欵之索債者並因本年度預算之所虧亦無法彌補聞總統對此頗爲踟蹰故擬速在府中組織財政會議其本意之討論事項約有四件（一）籌還長短期間之内外債欵（一）磋議設法彌補本年預算不敷之辦法（一）開關利源之方針（一）實行减政之主義其他項財政問題亦皆附屬討論云 
[財政會議之預備會]  
　　大總統爲整頓財政起見於總統府内設財政會議以中央及各省有財政學識經騐之人員組織之前雖會議數次並非正式開會兹聞來京人員已有十省財政部定於今日（九日）先於部内開一預備會預將應議各案討論成熟以便再到總統府正式開會至會議各案共爲十一件其中最重要者爲加徴租稅蓋此會議之目的專在謀財政統一兼求增加收入無關於他之作用也 
[各省减政將歸畫一]  
　　孫代理總理以各省因財政困難及預算收支不敷之結果多以减政爲唯一之籌補策唯各省關於减政均各自爲法無一定之標準則將來於政費决算上障碍甚多各省於减政旣均表示同意允宜由中央公布同一之辦法以歸劃一而便實施已擬案定於國務會議時卽行提出其大要（一）各省機關裁併之標準（二）各機關人員裁汰之標準（三）各項公費减成之標準（四）各機關人員減薪之標準 
[磋議中之借欵一束]  
　　財部借欵案近來財政部接洽各銀行借欵有數十起之多因各條件不合成立者絶少兹將正在磋議之借欵案分誌於後一康士韋銀行三百萬元二麥加利銀行一百萬磅三康虎銀行二百五十萬磅四匯豐銀行一千萬元五逹賴銀行一千五百萬元六嘉特斯凱銀行一千萬元七波爾奇爾銀行四百萬磅萬磅八姜克生銀行三百萬磅 
　　修港借美欵前淸洵貝勒出洋考察海軍時有美人敻司敦曾與商議借欵修造軍港事現在敻司敦來京賡續前議向政府交涉由周子儀總長與之訂借二千五百萬圓擬修築福建某處軍港其草約已經議定惟尙須交國務會議公决其債額是否爲美金抑爲中國貨幣以及利息期限抵押品之如何容俟探明續報 
　　吉林新借欵吉林民政長齊耀琳前因該省財政困難擬向某外商議借小欵五百萬元接濟要需經屢次電商中央始由財政核准電復該民政長刻聞此項借欵確已商有成議昨日（八日）部中又電該省催其速派代表來京將此項借欵一切經過手續面陳部中以便復核云 
[約法會議之籌備觀]  
　　議長之人物約法會議議員陸續選定下月卽可開會至於正副議長之席果屬何人尙未確定據政界確息云主張者約有三派（一）總統方面擬以前淸大史張蔭棠充任以其中外學問皆深通也（二）公民黨方面則擬舉梁秘書長士詒充任至副議長一席擬以莊藴寛氏爲之與大總統意見相同（三）多數議員擬舉趙維煕氏爲議長許世英氏爲副議長惟將來選舉時能否貫徹主張尙難預定耳 
　　經費之籌備約法會議經費問題總統甚爲注意間近以開幕在卽特諭財政部將該會應需經費儘前籌備以便應用並指出該欵卽由國會經費項下動支無庸另行籌撥云 
[平政院草案重行交議]  
　　平政院編制令草案前已提出國務會議而此草案非法制局所擬乃出於某秘書之手於是各國務員多有駁議以致未能通過遂卽撤消嗣由大總統將批駁原案及有賀長雄所草之平政院組織條例交法制局飭令重訂現此草案業由該局草成復交國務會議大約不日卽可解决矣 
[改定縣名之反對者]  
　　日前内務部接到旅香港新寧商務公所陳杏橋等來電反對改定縣名事略謂新甯改名台山縣諸多窒礙輿論譯然請卽收回成命仍復舊稱等語内務部以廣東新寗縣名與湖南四川廣西三省重複設置又在湖南新事縣之後此次本部改定各省重複縣名凡數縣同名以定名先後爲存廢之標準是該縣舊名當然應行改定用特詳稽博考取該縣主山三台山之名改名台山縣已經呈奉大總統批准在案於地理旣屬有徴自無所謂窒礙照行政區域之定名關係行政官署權限該員等任意反對率行電呈殊屬不合昨已批所請應毋庸議矣 
[縣知事試騐餘聞]  
　　迴避本省說縣知事業已試畢分甲乙丙三等錄取除丙等須入講習所一年再試外其甲乙兩等被取者均已將本人詳細履歷呈報知事試騐委員會日昨彙送銓叙局酌核辦理聞該局仍擬使縣知事迴避本籍以免族人遇事製肘並制定用製簽法以定分發之省分俟此項試騐合格之縣知事抵省後該民政長卽將現任知事考核一次不稱職者立予罷免由新知事中依次補充云 
　　正榜揭曉期縣知事三場試騐揭曉後落第者尤以口試一場爲最而主試官之招怨言亦由此場所致聞各主試官等現擬將前二試之文藝優佳因無經騐而列於六十分内外各員酌量變通遞加等次俾示體䘏至此次取錄等次之正榜定期月之初十日揭曉云 
[賠償革命損失之最近辦法]  
　　孫總長以兩次革命外人之損失賠償據駐京各公使所咨交之原額旣多浮冒不實之處而其間接損害之賠償問題尤爲雙方所爭執此際政府若槪允其請則損失甚巨若不允其請則又難於解决且此問題亦不便久爲擱置以重傷國際之感情而貽中國以不利故欲發見解决之良法唯有雙方離去爭執關係委由第三者之評斷以資遵從此問題似宜交海牙萬國裁判所公平判斷庶雙方均無異說擬卽日商准大總統後卽向外交團提議此辦法云　 
[幣制局簡章發表]  
　　署財政總長周自齊幣制局總裁梁啓超會呈大總統文稱竊查本年二月十九日奉大總統令任命梁啓超爲幣制局總裁此令等因奉此啓超開命之下即經會同自齊將開辦事宜妥爲籌畫僉以吾國幣制一事上關國計之盈虚下切民生之利病造端旣大規畫宜詳値此設局伊始非明定職掌則行政之權限不淸非酌配員司則用人之統系或亂兹特一再會商擬定幣制局簡章七條以爲本局辦事入手之基礎除簡章另摺錄呈隨文附送外爲此合詞呈請大總統俯賜察核如蒙允准並請批示以資遵守云云奉批如擬辦理兹將幣制局簡章錄下第一條幣制局職掌如左（一）監督全國造幣廠（二）監督中國銀行及國民銀行發劵事宜（三）監督整理各省官銀錢號（四）籌辦其他關於幣制事宜第二條幣制局職員如左總裁一人副總裁一人評議員若干人鈔劵處處長副處長各一人處員若干人　法處處長副處長各一人處員若干人秘書三人庶務員若干人自評議員以下由總裁選任但兼職者支原職薪俸第三條幣制局得置外國顧問卽以財政部幣制顧問充之第四條幣制局得置臨時特派調員第五條幣制局對於造幣廠及中國銀行國民銀行各省官銀行錢號之發劵事宜得發局令由局主稿以總裁及財政總長名義會同行之第六條凡京外各機關關於幣制事宜之文件應同致總裁及財政總長（卽於一公文内並列兩銜）第七條幣制局辦事細則以局令定之 
[浦口地產之黑幕]  
　　莊督辦之預布辦法韓省長之嚴詞批斥 
　　浦口地產在前淸時卽多糾葛影射外人以圖販賣一也地少契多以少數地皮化作多數朦售得利二也該地分股不分段四址本不明瞭往往購地之人不能自指其地點之所在於是紛紛向縣署稅契以爲一成紅稅便可無虞其實浦口旣由國家自開商埠必應有劃一辦法上年正月莊督辦藴寛接事後卽函知省長飭江浦等縣於該處三州地畝停止稅契冬間復分函院部省長以浦口地畝須俟本局掛號騐契丈量給予商埠執照方生效力仍請飭縣一槪暫停印契以免糾葛並以稅契新章亦有如有事由准予展緩稅契之明文况國家開埠尤屬特别事由自應一律展緩兹示催各業户速於三個月内到商埠籌備處掛號（自一月十五起四月十五止已登廣告）過期卽作爲無效等語經部核准並行省長國稅廳飭縣遵照在案詎近接江浦縣知事呈報自上年九月到任後竟稅至三十餘萬之契價共收稅銀九千餘元而於所稅洲名地畝數目均涉含糊經莊督辦函詢韓省長省長以早經飭縣停契在先該知事何得諉爲不知已嚴詞批飭並勒該縣將已稅各户一律繳銷並將原銀如數發還倘有違延定惟該知事是問云兹將莊督辦韓省長來往公文錄左 
　　莊督辦致韓省長函頃接江浦縣來呈（下略）　摺開各户不特無畝數可稽且槪稱洲產究竟坐落何洲亦未叙明至於某堂某記不列姓名亦屬未合總之敝處上年一月間即致函貴前省長請行縣停止稅契以便截淸舊案該縣旣於九月到任則一切案牘均在接管範圍以内似未便諉爲前任未經專案移明卽無從知悉且最近於三年一月二十三日敝處又分函院部及貴省長歷叙依照現行財政部騐契及稅契新條例均有聲明事由酌予寛限之明文此專指個人產業關係而言今浦口爲國家開埠更係特别事由非俟敝處分别掛號騐契丈量次第實行然後給予商埠執照斷難有效迭經院部及貴省長復准該縣於轉行之文豈未寓目何來牘一字未提反以内地人民應否槪不印契見詢（縣文有浦口鎭賣買田房云云浦鎭另是一處未可與三洲混合停止稅契僅以三州爲範圍）殊難索解查各處商埠章程其地價不得任意高下所以杜壟斷而利進行該縣於歷次公牘均若罔覩轉以洲主執業亦無影射爲詞然則上年一月及本年一日敝處兩次函貴省長文中一則曰截淸舊案再則曰旣有特别事由應飭縣暫行停止并示論三洲業户依期到敝局掛號爲實行勘丈給照之預備何當專指影射洋商一端而言今黨仍照前文辦理凡在上年一月經敝處函請貴省長行縣以後所有稅契事宜敝處卽作爲已經停止將來如有轇轕或致公家受虧敝處槪難推其責任仍請飭縣將此次摺開各户洲名畆數詳晣呈復以便查考 
　韓省長致莊督辦函據江浦縣知事呈（下略）除指令查此案於上年一月間准莊督辦函請業經前民政長令行該縣遵照在案該知事於九月間到任何以事隔多月絶不檢閱卷宗乃草以未准前任專案移交藉詞搪塞殊屬荒謬況前令戴明嗣後凡有購買浦口浦鎭一帶地畝者暫不印契其非專指洋商影射而言文義固極明晰該知事復欲執此疑間以爲巧詞卸過之地尤屬不合此事於商埠前途關係極大斷難照准除函請浦口商埠督辦國稅廳籌備處長查照外仰卽將已稅各契限令各户一律繳銷并將原銀如數發還倘有違延情事定惟該知事是問仰仍懔遵前令辦事毋稍含混等語印發外查原呈已經分呈尊處不再抄送合將核辦情形函請貴督辦查照 
[雜評一（無名）]  
[終身總統]  
　　盛傳有人條陳終身總統而有徴求各省意見之說余意此殆必無之事也條陳或有徴求各省意見我未敢信總統就任尚未及年即以五年論歲月尚寛何待急急也且一任之後尙可連任連任之後又可連任權力旣能控制中國權力不衰國人自無不依賴之者徴求意見於今何益我故謂其必無之事也乃傳者不察信以爲眞致啓外人嘲笑之論政府苟智者奈何不聲辯之雖然政府或以我爲不智焉 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[蕪湖各界燃犀錄（本報特别通信員蕪城）]  
　　鎭守使署鎭守使署本爲地方法院及警廳之舊址亂時無守圉者使者來因其廣敞遂合爲一署而奄居焉鎭守使爲鮑貴卿人極明逹師兵之紀律亦嚴道路所傳地方深受其益惟與都督倪公時有牴牾故不免意見遂生此次匪擾皖鄙都督電保鮑使往勦陽舉其才陰實遺去之鮑行後留輜重一營以參軍薛某代率之薛瀋陽人爲小站陸軍校之畢業生徒馮段之弟子而恂恂固一温恭之將校近接夫人來復納一妾内部調停亦能雅持平允故各界咸許之曰能 
　　營務處賃屋於陡門巷爲自治公所之事務所陋而偪仄處長爲車慶雲與薛爲先後同學以光復有功攫爲中將在陸軍部復供職有年經騐學問俱長而人亦謙和有禮惟營務處則隷於武衛軍故以新人督舊師總覺未稱蕪湖所駐約五六營由侯倪各統領分率之侯等以侉將統侉兵與巡閱使固爲舊部且人人以老軍旅自命而車以新軍人物遽來監督其軍故外實敷衍内多鑿枘然車爲人雅懷矌逹間處小樓公牘之餘讀書自遣每夕則顚倒花叢酒國與致極豪近聞三姨太來大受拘束云 
　　探訪局蕪湖本無探訪局說者謂都督府副官飯後閒談蕪湖匪甚多蓋南人指土娼言也都督聞之以質副官長王志綱王乃以亂黨對唐塞之詞固不足爲訓而都督恐匪多而殃及地方遂遣王率偵探數百人來蕪組織探訪局於是窮搜羅織以證其一言之信而蕪自獨立以來附和者迫於資斧兼以數月來并無鈎黨搜誅之事率未遠遷此番王來迅雷不及掩耳故被捕者實繁有徒而無辜之民枉受株連亦在在皆有故輿論殊不爲然近聞有黨人某憚罹網之危因以其十七齡之妹獻之得首飾四事兼金百鎰爲王允獻貂蟬之計王亦以董卓自居坦然受之王允無恙矣然吾不能不爲董卓危也 
　　縣衙門吾之所以稱爲縣衙門者以與前淸時代之舊衙門等也前任余碩平爲敎會信士人尚明白惟貪小而無經騐故有騐契作弊被免本官繼之者爲查敬五查本江寗佐貳曾充某縣科員倪都督賞其官派之閱侃有致擢爲財政司科員此番余以無官場經驗去而查以有官場習氣來詣任之日拜印也閱城也謁廟也放告也甚爲認眞有趣是固光復後之空谷跫音而更爲社會一新耳目事也或問余查之皆較如何余友答曰二人均不學無術於治事固一無所表見者惟余善酬應故不免好冶遊查則以縣太爺自居望之塊然能守道貌聞其子女衆多夫婦相處極樂固亦世之一倫公也 
　　審檢廳審檢廳一蕭條之冷署舊有官衙爲兵所領兹則就五彩營之故址前關道之衙門破敗無　固龐然一大物也審長顏澤祺粤人於　事頗能整頓檢長胡慶逌勸能將事胡本高等檢察官上峯賞其才且以蕪廳積弊滋多故委其來然軍事之餘訴訟事件大都分於警廳縣署遲遲春日雅有花落庭間之槪然自趙秉鈞停止二廳之電發表以來舉廳人員夢寐張皇至今未已 
　　關都署監督爲張煜全粤人前上海交涉使也署在利涉橋東屋頗宏敞爲兵備道衙門張詣任後復加修葺益覺光彩煥發聞張係美國法科學生曾署農商部僉事了無嗜好案牘而外則酬酢無酬酢時則讀律然閒洒一身而每月廪祿則糜帑千金譜云 
　　警察廳廳長成維靖奉天人人直率然訥訥無多言而各科主事之人頗能得力去臘及今地方安靖成維持之力實多而煙禁及販賣人口等事亦嚴行禁緝故說者謂成之爲人外雖誠樸内實淸明有蜀督駱文成之遺風 
　　商務總會會董爲崔某湯某坐辦則趙某於地方公益忠懇將之凡招待軍政二界維持商民各業均能勤愼不偷故自辛亥及癸丑二次獨立而蕪湖獨未受創者商會之功匪淺近張軍遠來因鑒於金陵已事故招待猶恐弗周奔忙朝夕幾無寗趾論者謂張軍在蕪之守紀律較他軍爲尤者商會之力實居其多會前有木栅甚高上標商務總會四大字時人因謂之謂忠孝牌坊 
　　工會農會蕪湖之有工會農會猶小鳥雖小而有肺腑則與鷹隼等也工會董曰姜日段農會日黃蕪湖旣無工之可興亦無農之可作二會會董閒散之情與前淸廣文可相伯仲然積習相因每届歲首亦破囊十千備紅帖隨各機關之後爲之敷衍感情大請春酒 
[交涉進行中之蒙藏近訊]  
　　西藏（一）陳全權報告交涉政府前接陳全權由大吉嶺來電略稱貽範到後迄未開正式談判者恐談判决裂反無磋商餘地也故首將貽範意見表示經英代表等先爲討論並無何等要求且云苟不損失商務决不干預（此係指英印方面言）惟藏民所仇者邊軍逹賴所謀者自立其否認鍾長官爲唯一之主張貽範告以鍾長撤者自立未始不可但不得予外人以參政權厦扎（藏中著名喇嘛逹賴所信服）爲總理一層中央當無異言惟名稱應改五族共和同域内不得有兩國家並峙以上均由印官轉告逹賴得復再報云（二）吳委員電請宣撫亞東關監督江孜商務委員吳抱一電稱中藏交涉已有頭緒英若承認華官在印有通過權政府應速派宣慰使由海道入藏宣布德意到射卡子（逹賴現居此處）將逹賴迎回拉薩並派駐京著名呼圖克圖如章嘉等爲宣撫使由川入藏沿途撫勸以收人心但必須呼圖克圖親往蓋番人天性信佛俗傳呼圖克圖爲呼畢勒汗乃轉世活佛所言易於勸　等語已交蒙藏局核復 
　　蒙古（一）親華黨之進行自俄人經營外蒙以來第一政策卽以發逹俄蒙商務爲要圖庫倫私約發生後由俄人釐訂商例所有商權悉操之俄人之手其他各國商人幾無立足之地近有著名華商發起華商聯合會其宗旨以固結團體厚集資本與俄競爭使俄貨不能行銷於蒙地聞此舉亦係蒙人親華黨中之份子所主持故進行甚速云（一）近侍謀剌未成庫倫快信報告自中俄協約成立後一班稍有心肝之蒙人知受俄之愚弄久思恢復無如已在俄人掌握之中着手頗非易易日前有近侍二人謀剌活佛因酒醉洩漏機密由禁衛軍逮捕訊供不諱卽在市曹鎗斃示衆（一）逆佛之懊恨逆佛哲布尊丹巴前因赴俄代表三音諾顔在俄京要求各條被俄拒絶後知俄旣無望擬再派代表赴日運動協助内蒙合併復恐再受拒絶必至貽笑列强該逆佛當親書國書寄俄京由代表交駐俄日使轉呈日本天皇現據俄露西亞報云此項手書日政府不肯收受行將送還逆佛以日本實係有心侮辱逆佛頗自懊恨云 
[籌議未逞之煤油礦]  
　　籌商延長煤油礦案陜西延長煤油礦一案交涉已起陜人反對極爲激昂張總長以是案實由外交財政兩部辦有眉目始由本部簽字蓋此事係由周自齊前赴美時發起現適任財政總長責無旁貸故擬與周籌商一切以便解釋陜人之嫌疑云 
　　籌辦油礦總機關熊前總理奉命籌辦全國煤油礦事宜聞擬擇地設立一總機關因全國油礦尙不止延長熱河兩處如四川山西甘肅湖南等省近日亦陸續發現必須詳細調查各該處油鑛面積若何出產若何開採需用欵項若干通盤籌算以便决定借欵數目切實進行調查伊始及報告文件非有總機關掌管不能整齊云 
　　直隷煤礦新出現直隷獨石杏樹台地方礦山帶脈綿連二十餘里左有白河右有黑河兩河灌輪煤苗極佳實爲直隷第一之礦山年前王仲薌賈壽廷兩君帶同中外礦師親往勘騐確係烟煤且苗線極佳遂糾集同志籌資一百萬元呈部批准在案今年二月已正式宣告成立暫用土法招工開採每日出煤刻已一千餘噸云 
[段都督之漢冶萍借欵譚]  
　　漢口英文報記者前日晋見段香岩都督探訪漢冶萍公司借日欵事叚督以此項借欵未經中央政府認可不能發生效力兹記述段督之言如下漢冶萍借欵發生於前月間予觀報章始知有此事當電逹該公司董事諸人謂日欵萬不可借籌欵事宜應與鄂政府籌商云云因其數日無回電爰於上月二十四日電達内閣詢問有無此事旋得復電稱已得此消息現正派員調查其底藴予又於本月初間聞該公司在上海開股東會協議復電該公司云卽日派代表二人赴會詎該董事覆電云鄂中派來代表自應招待惟到會時只能旁聽無發言權予接此電復電痛駁其謬謂鄂政府於該公司有股本百數十萬且爲該公司之地主今旣開股東會何不預行知會旣經鄂政府探知派員赴會何得謂無發言權同時余又電告内閣竭力主持不使借欵成立乃前日接李經芳個人私電勸余不必干涉該公司事務余已回電拒絶之矣余本軍人對於此事原可不過問惟此事關係全國大局而與鄂省之關係尤切余豈难坐視此自私自利之董事借此條件以飽私囊而斷送吾國唯一之鐵礦乎言畢該記者不贊一詞遂興辭而出 
[漢口印捕擊傷華警續紀]  
　　漢口英界印捕毆傷巡警一案當經杜鎭守使帶隊彈壓平定後卽將受傷警士王李二人抬送仁濟醫聢由特派交涉員胡朝宗洋務公所委員侯祖畬夏口知事王耀卿警察廳長周際雲地方檢吏等檢察廳長袁烈卿會同英副領事及英國赫醫士與仁濟醫生檢廳檢吏等檢騐王義富傷勢較重李樹森則祗頭部受傷破皮並未損骨身臂亦有二棍傷然無大碍據醫生言王傷雖重亦可望診治復原不致斃命及殘廢當時騐畢之後英領謂捕房報稱肇事之印捕安笛生受傷甚重臥不能起尙有二印捕亦周身受傷故交涉員等復詣捕房會驗交涉員等騐得該捕等受傷屬實故當時未提出交涉條件俟兩方傷勢如何再開談判此刻惟囑英捕房捕頭切誡印華捕勿再越界滋事一面請巡警廳飭各警亦須謹守界限乃有一種不逞之徒欲利用此機會煽衆滋事於七號夜間四處播謠謂王警已斃命且云憲兵及人民均有受傷者官中旣不嚴行交涉吾人民應自謀抵制於是毗近租界之三分里一帶竟有謠言匪人將從該里縱火以燒租界里内各妓女大爲驚懼多有遷從他處暫避者幸軍警日夜排隊防範極爲出力得獲安全聞當滋閙時段都督曾派參謀長米玉峯帶軍隊二連渡漢會商鎭守使分途防範旋又傳鎭守使警廳長到府面詢情形以憑交涉兹將警廳夏口知事所出布告附錄於下照得印捕與警士互毆一事兩方均受有傷業已騐明送赴醫院診治可保無性命之虞亦無毆斃華人情事誠恐一般人民誤聽謠傳致生事端特此布告仰各色人等一體知悉倘有匪徒藉端煽惑一經查出定卽重懲不貸此布 
[汴奉兩督之行動]  
　　張錫鑾辭職奉督張錫鑾久有辭職之說兹聞張督昨又有電致政府詳陳奉省財政困難狀况并要求三事一請將奉省應解京之一百萬豁免一請先由部中撥借現欵一百四十萬以補奉省去年度豫算之不足一聲明奉省前向正金銀行滿鐵公司等所借之外欵均届還期請由政府先行墊付如中央能照准所請庶幾奉事易於措辦否則實難担任决計辭去以避賢路云云尙未悉政府如何答復 
　　叚祺瑞回京代理豫督事務叚祺瑞總長於剿匪事宜已收捷效惟白匪盤踞險要一時尙難肅淸大總統現以中央有某項要政須與叚總長磋商兹已電召段總長回京並聞豫督一席卽以民政長田文烈兼署刻經叚總長已致電大總統擬於今明日卽由豫起程回京矣 
[閩隴裁兵之近報]  
　　福建裁兵事誜福建裁兵事宜已先後辦理完竣軍政機關亟應統一故漳泉總司令一職已特令裁撤該總司令所部軍隊歸鎭守使李厚基節側調遣以一率權任此職者爲黃培松奉令後當將前在護軍使任内由粤省借撥鎗枝子彈以及製辦軍裝各物分發各營領換之餘牘者電請李鎭守使派員接收唯據稱自元年十一月督辦淸鄕起至三年二月總司令止除已經籌撥軍餉外尚欠薪餉雜費計五萬餘元懇請飭由鎭守使民政長從速籌撥俾得發淸營餉又稱機關中執事人員多經派差在外或督拔烟苗或查案件容俟陸續召集并將餘項理楚手續辦竣卽行報撤云 
　　甘肅實行裁兵現値財政奇窘之際一切政事皆因之滯礙進行欲紓財力首重裁兵各省情形大抵皆然甘肅裁兵以三月一日爲實行期經張都督炳華先期剴切宣告各統帶無不遵從雖省外各營間有以緩裁爲請者經張督嚴詞批示期歸一律亦均奉令唯謹實行裁減查甘省每歲防軍餉項需銀約一百六十萬元之譜刻經裁減三分之一每歲可節省五十餘萬元加以綠營遞减亦已實行又可歲省十數萬元於甘省財政不無裨益刻下軍隊安堵如常裁退之兵亦安插歸農張籌邊使所帶裁兵費亦已陸續交到矣 
[關於廣州灣交涉之部電]  
　　廣州灣法人欲在界内開收華民身稅一事華民苦之業舉代表王材成等呈請廣東都督民政長轉詳中央請向法使交涉詳情迭紀前報現在中央聞該處華民有如不逹到目的則全境華人盡行遷出之說深恐釀成重大交涉事件外交部昨特復電粤省略謂廣州灣租借法人僅爲停船貯炭之所不得妨害中國自主權亦不得强制華人使之遷移該省都督民政長務須轉飭設法勸慰該華民等勿得有何等舉動此案已卽據情照會法使極力與之交涉云云 
[趙故督開弔紀聞]  
　　趙都督在津開弔各節已誌昨幸兹將昨日内務部及北京各界前往天津致祭之詳情探紀如下 
　　停靈地點趙都督病故後其靈柩停於天津河北坪林山莊其地卽趙所營之花園以爲退居者據聞趙督眷屬及其故舊諸人擬將趙靈柩即於該處卜葬云 
　　料理葬事趙督故後所有其身後事宜多由丁惟忠爲之料理丁與趙督本相從多年情誼甚厚此次趙督病故所有在津一切事宜丁君皆躬親治理昨日趙督開弔則由丁惟忠楊以德二君總理一切設備甚爲周至云 
　　内部公祭昨日趙督開弔所有内務部人員凡與趙都督有舊者俱往天津致祭朱總長因公務繁忙未克親往由次長錢能訓君代表至祭其餘司長中如許寳蘅于寳軒僉事中如汪立元朱綸王文豹諸君均於早車到津内務部往祭者約共有三十餘人此外尙有商界數人同於昨日到津致祭其内務部之祭文由朱總長出名原文如下嗚呼盛衰興廢天之常理丁斯會者不有貞心毅力神謨閟畫就與扶顚而濟傾惟公才足以捲九有識足以涵萬靈宜乎生而尸祝殉而遺愛遍於斯民此方期以壽考俾怙冐夫羣生彼蒼蒼者胡爲乎不仁奪公之速而奠享遐齡使我士無師表國無干城公則委蛻遺世棲神太淸名齊河嶽勳炳日星吾又何辭夫媕陋弗與天下揭續其生平公器質博厚學養深沈起家卒伍嘗負戈於天山以北而鋒冠於一軍旣而紓長組彩華纓敬歷台省騰茂實而發英聲乃者元黃剖判新命聿萌公實憫斯民之困阨將以出水火而衽席與登往往運籌帷幄勝美决於無形不知者猶徘徊瞻顧而公已垂紳正笏措天下如磐石而匕鬯不驚嗚呼公之功施於今爲烈幾乎民無能名而又孰知維持同異調護新故三年辛苦當夫内訌外奰衆口鑠金公則臨機立斷不　不棼保民則慈惠爲本接物則相見以誠開生民之未有進大同於寰瀛故其果敢之氣剛正之節雖百折而必觀其成邦基旣定公乃袞舄翩然出乎國門鏘蜺旌與虎節爰坐鎭於天冿悲夫天下憋遺乃使英魄靈氣一旦扃幽隧而閱層冥邦人士女驚駭相告涕泗承頣以霑襟况乎朝士僚吏平昔游從羣情皆夙所欽欽嗚呼公之巍功峻德國有信史具存吾雖傾情寫臆鋪歇懿美而滋愧不文感懷思舊吾攔吾忱公其埀雲車兮策風馬庶幾鑒觀不爽來享而來歆 
　　籌備追悼北京各界發起爲趙都督開追悼會一節聞内務部現已推派數人專司其事聞推定者有于寳軒汪立元米綸諸君其事務所卽設立在西堂子胡同趙都督之庽所云 
地方通信 
[北京]  
　　憲兵學生之畢業陸軍憲兵學校第十期生業已舉行畢業禮聞此次畢業生共計五十人均係各省派遣者不日卽回省擔任憲兵事宜聞與行畢業之日總統府國務院陸軍部等員均到校觀禮約有六十餘人當時袁總統與陸軍總長及校長各有訓詞袁總統因事不能到校特派軍事處次長唐君代述訓詞優等畢業生六名並由唐代表賞給軍刀各一把以示鼓勵後由各畢業生講演憲兵之職務並用日英兩國語言講演至十二鐘半禮畢散會更於夜間設讌開敎員學生懇親會盡歡而散 
[天津]  
　　科員自薦之批駁有淸河縣人于恩溥者昨在省行政公署具禀呈騐自治畢業文憑請以科員資格註册等語當奉批示云各縣公署科員均係由各該知事按照法定資格遴員呈請核委本公署並無註册辦法所請礙難照准文憑發還仰卽來署領取可也 
[安慶]  
　　殷知事已獲六安縣知事殷葆森捲欵濳逃後經倪都督通飭各屬嚴拿在案現聞該知事已在合肥捕獲不日當可解省其與殷同逃之第二科科長潘某於豫匪退後恐新知事到任更換故復星夜奔回晋謁口稱避亂鄕間今匪退不得不回以重職守云云聞吳知事已令仍就原職以資熟手矣 
　　學界歡迎敎育家前江蘇敎育司長黃君靸之日前來皖考查敎育情形各學校頗爲歡迎卽訂於本月九日午後在師範學堂開歡迎會意欲請黃君發表意見以供學界研究并由内務司敎育科函約各界前往聽講故是日到會者頗形踴躍云 
[蘇州]  
　　蘇鎭守使出巡鄕鎭紀蘇州殷鎭守使困蘇鄕横塘（在胥門外離城二十里）一帶日前到有大帮江北客民强伐樹木恃衆兇毆形同匪類雖經查拿（拘捕情形已記前報）恐尙有盤踞 
 
 
 

Page 7

 
 
鄕鎭滋擾情事爰於本月九號下午一時特親率衛兵二十餘人乘騾馬排隊出城逕至横塘鎭一帶巡察一通後至鎭上馬光成石灰窰店鋪中暫爲休息并延見本鎭紳商略詾地方商業情形又傳見駐鎭巡警分局巡長馬得標面訽前日拘捕江北客民之詳情並諭以此後如再有此等兇横匪徒爾等巡警可拘則立時拘拿如盧寡不敵衆則密報本鎭守使當立刻派隊拘捕務必解送來署本鎭守使自有辦法馬巡長唯唯而退殷君復乘馬率隊至各鄕巡視適因天雨遂喚舟而返回署時已鐘鳴六二矣 
　　請撥修船費不准蘇省水警内河遊巡艦隊長張丹庭前日具呈水警總廳以振威昭武二巡艦均已污壞不堪任用亟應修理已赴上海某船廠估計修理費共需規銀七千餘兩合洋萬元之譜應請照數給發等情聞盧總廳長以修理二船之費决無如是之鉅且當裁减水警經費之時何能再增此鉅欵故已批飭緩修矣 
[揚州]  
　　蔡金山正法附從黨人之僞江北第三師師長蔡金山前經淮徐游緝統領楊端文捕獲在楊審訊電禀都督曾誌前報兹已奉都督電令於初八日在康山正法 
　　梁徴瑤在逃前第四師第十五團第三營營長梁徴瑤當捕獲蔡金山時由蔡供出該營長實受黨人歩隊第九團團長之命當經楊統領等派員調查期得實在詎梁得信後忽然逃遁現由游緝營將其妾捕獲送縣押候訊明梁之蹝跡再行辦理 
　　縣署科員未定謝知事接篆後因事務繁冗以致佐治各職員尙未委定現於種種呈控案件均未收發凡有投遞呈詞者統令俟三日後再行來署云 
[松江]  
　　水警减編紀聞水警核减早奉明文當道熑擬每一專署無論兵弁或餉糈擇一核减三成定三月一號實行嗣因時間忽迫不及編制略子展緩現聞第一專署全部就員額餉項二者交互酌减總以適合三成之數爲止原編五營每營四連者現改每營五哨分五區駐泊每哨快艇六條各負地段之責任筮四月一號實行嗣後每營祗鎗艇三十艘及督隊官巡船一號而已 
　　僞信案保釋西外徐某因事不慊於小西涇楊董遂揑列楊族姓氏六人投函鎭守使署指爲附亂意開訐陷經鎭守使派員查明統送檢察廳昨日韓廳長蒞訊核對筆迹徐乃自認揑繕韓君判令管押擬按律科治惟聞今日已經人保釋 
　　警局破獲賭窟西外倉橋一帶賭博極盛而尤以某家爲最其門首由王姓賃設店鋪曾因閉門不納爲流氓焚燬門閂詎昨夜忽由警局派人掩捕當場獲賭客十一人立送檢察廳請予懲罰旋判罰洋三百三十元一併開釋 
要件 
[淸查官產處章程]  
　　第一條本處直隷於財政部由財政總長管轄淸查官產一切事宜 
　　第二條本處設總辦一員承財政總次長之指揮監督總辦本處一切事宜評議員若干員助理本處事務辦事員若干員書記若干員承總辦之指揮監督分掌本處事務其員額由財政總長以命令定之 
　　第三條本處辦事員之分配由總辦酌定呈由財政總次長核准行之 
　　第四條本處所掌之事務如左一調查各處官有土地及其他收益官有財產二處分各處官有土地及其他收益官有財產三調查一切官有財產之收益及其用途四關於全國官有財產之編製五關於其他一切官有財產事項 
　　第五條執行第四條各種之事務時仍應會同本部主管司辦理惟其責任仍由本處負之 
　　第六條爲執行第四條之職務除委任各行政機關辦理外隨時得派員分赴各省辦理其員額及期限由總辦禀承財政總長定之 
　　第七條其有事關重要者總辦認爲應開會議討論時可以定期呈由財政總長開本處全體會議或一部分之會議議决行之 
　　第八條本處開全體會議時由財政總長爲議長財政總長因有事不能到會時得由議長委囑總辦代理之開一部分之會議時由總辦爲議長 
　　第九條本處開全體或一部分之會議時主管局司之關係各員均應一筆列席 
　　第十條本處辦事員應將經辦各事每月彙成報告呈由總辦呈財政總長查核後轉呈大總統鑒核 
　　第十一條本處員司及各省辦理淸查官產人員其有成績良好及辦理淸查官產收入確有數目可裕者得由總辦彙案呈由財政總長轉呈大總統按照督徴官經徴官分徴官獎勵條例給奬 
　　第十二條本處員司如無成績可考而辦事不力者應由總辦呈由財政總次長查實更換之 
　　第十三條本章程自批准之日行 
雜評二（默） 
[約法會議之議長]  
　　前此國會選舉議長因各政黨競爭屢選不成致演成開幕時第一活劇今約法會議籌備議長人物亦已有三派競爭之見端矣夫競爭議長亦常事我獨不解時至今日而猶有所謂政黨派獨樹一幟居然與政府議員兩派爭一日之短長也 
　　或曰公民黨之所以占一部勢力於約法會議中者以其黨本爲官僚黨也然耶不然耶 
[攷騐知事之攷官]  
　　以口試落第而訾議攷官者此必然之勢也蓋口試無憑攷官固可以意出入而應攷者亦得任意以議攷官之短長此又何足懼也乃爲攷官者覓以被人訾議之故而欲取文字優佳經騐不足者略升等次以消弭其缺憾是又何故耶夫以一二語之口試遽定其經騐之優劣誠未敢信爲必當第旣以此定爲衡量人才之標準而又以人言而自亂其例是適示人以餒而已 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[破獲盜案之迅速]  
　　法新租界敏體尼蔭路十三號門牌史瑞雲家被盜搶刧即由捕房先後查獲盜匪陸福祥王阿長龍等九人已祥昨報昨又續獲同黨七人經藍總巡詰訊陸供並不爲首實被誣指又向王阿五等嚴詰據供實係綽號馬夫阿安即虞阿安爲首虞逃匿何處實不知悉藍君得供仍飭破獲是案之西探目石維也華探目黃錦榮沈德福韓邦逹等嚴緝阿安務獲究辦後經各探偵知阿安匿跡馬立師路沿浜八十五號門牌當即會同英租界包探前往將阿安拘獲抄出原贜甚多阿安之妻某氏見伊夫被拘遂將身畔所藏之金戒珠飾抛在灶堂内當被沈探目所見即將該氏一併拘解捕房再三盤詰阿安供認爲首行刧不諱旋將弔出之贜與失單核對所少無多藍總巡以各探人贜並獲破案迅速大加獎勵按此案係於九號夜發生藍總巡本限各探於三天内破案今果不出三日首從均已遠捕贜物亦所缺無多各包探辦事之敏捷實爲不可多得 
　　另一訪函云夥刧法租界史姓家之盜匪某甲等匿居公共租界業由法包探投報總巡捕房飭探協同緝獲解送法捕房收押候究在案兹悉向在馬立師開設老虎灶之著名流氓蹺脚榮昌於此案亦被牽涉昨已由新閘捕房包探張天林拘押又聞此次被獲各匪於年十一月六號晚在福州路東蒼芳弄内開鎗擊傷前南京衛戍團總司令吳浩（即吳仲和）一案頗有關係業經捕房查明證據擬俟法公堂訊明刦案後移請提回研鞫云 
[催修印兵墳墓之圍牆]  
　　駐滬英總領事以滬城老北門外沿城根向有印兵墳墓一所前因拆城塡濠由前上海縣吳知事來函商請將該墳東首卽露香園路西段之墳牆收進一丈所需砌牆工料均歸城濠事務所擔任兹查拆城塡濠事務現已告竣民國路亦經築成惟印兵墳墓東首之短牆曁該墳靠南之城牆迄已日久尚未照舊砌築故特函催現任上海縣洪知事查照原議迅將該墳東首圍牆仍照七尺高低之舊牆如式赶築所有該墳南面之牆即城牆舊址現旣將城拆去亦應砌牆其高以一丈二尺爲限牆脚以三尺起築牆頂以二尺收頂牆腹塡泥牆之兩面均須砌築淸水磚牆縫加嵌粉線一俟工竣即當派員騐收等因洪知事以拆城事務所業經移歸上海工巡捐局接辦所有該墳圍牆工程應歸工巡捐局招請原辦工程師飭匠築造已於前日函告楊局長昨已由楊君函請拆城工程師潘克恭君到局面諭查照舊立合同速將該墳東南圍牆二幅飭匠開工築造矣 
[　　上海工巡捐局楊局長以城濠事務業已歸局接辦而城濠所塡之民國路現已築成惟小東門起至西門爲止之側石及側石上之路計寛一丈共長八百五十丈前因城濠事務所購辦之石條及石子等料尙未運滬以致迄未砌造刻下本局旣經接辦自應赶速開工業於昨日面諭工程師潘克恭君迅將石料催運來滬卽日開工以便行人云 
[關於市債問題之函稿]  
　　前上海市政廳總董陸崧侯君昨致上海縣洪知事函云敬復者頃奉函示以奉一海鎭守使指令内開上海市政廳業已改爲工巡捐局所有前欠各債自當由該局設法維持迭經本使令行該局從速淸理嗣據該局長呈復前市政廳總董等請破產償債一節並未指明該廳欠欵係何用途係於何年月日借到無由查核等語合亟令到該知事即將前市政廳歷处經手一切賬簿移交該局以憑酌辦切切此令等因奉此合行備函通知即希查照將債欵用途在何項賬簿登記有無别項賬簿再行移交請詳細開明見示以便轉復等因查市政廳前欠各債旣蒙鎭守使令飭工巡捐局設法維持俾得將各債早日了淸完全卸責實所至禱惟會計處賬册業於上月間奉鎭守使派員淸查時一併送請轉交此外並無别項賬簿可繳惟將各項淸册赶緊繕造並將各該借欵說明用途一俟繕竣卽行呈繳特先奉復 
[提倡商業敎育之動議]  
　　中華全國商會聯合會定於本月十五號假愛而近路紗業公所開第一次大會討論各省商業情形已紀前報兹聞上海南商會會長顧履桂蘇本炎二君因中國商界所收學徒大半目不識丁詢其本國疆域茫然不知遑論世界大勢查各國學徒無不由商學校畢業者中國敎育幼稚不可不亟亟提倡擬以後一千元以下資本之商號所收學徒須有初等小學畢業資格一千元以上者須有高等小學畢業資格方可錄用擬即通告各省商界並請農商部立案自民國四年起如所收學徒無畢業文憑或不通文理者槪視爲無能力行爲人庶商界漸有發逹之希望業已擬定草案呈請聯合會列入議案俟開會時公决施行 
[商會總協理已允任事]  
　　上海商會總協理周金箴貝潤生二君因辦理困難决計引退雖經楊觀察使曁旅滬客帮聯合會竭力挽留仍未居承認就職兹商會各議董以總商會爲各業公共機關不可一日無人主持公懇楊觀察使電請農商部維持一面赴周貝二君寓所敦勸到會視事发維會務昨日交通部亦有電來滬聲明一切現聞周貝二君已允勉爲担任矣兹將關於此事之函電分别錄後 
　　觀察使致周貝二君函敬啓者前以二公辭總協理之職曾由敝處派員到會奉勸依舊任事無稍顧忌弟旣負地方之責凡商業機關發生内部風潮自應出而擔任不難一言而解頃各業代表沈仲禮陳潤夫楊信之勞敬修印錫璋沈聯芳諸君來署討論上海爲各省商貨輻輳之區總商會尤爲各業所信仰萬不可一日無人主持况全國商會聯合會開會在即各省商業選舉代表到會更不可乏人主持等語查弟之前任調解各代表之到署聲說皆爲商業計且爲大局計而二公素持大體且與全埠商人感情彌眞尤應力顧大局用特具書敦勸務望捐除小忿卽日到會任事如有埮滿衆意之處統由弟於數日内調停妥善當使商情允洽而後已除仍請來署各代表到會面勸外謹以奉布 
　　觀察使致農商部電北京農商部總次長鑒上海商會總協理辭職前經晟派員勸導兹據各業代表朱佩珍沈敦和陳作霖等面稱商會總理周晋𨯅協理貝仁元辦事公正全體仰佩今以商業機關發生内部齟齬而致辭職曾於敬日電呈大部請示以冀挽留現値全國商會聯合會開會在卽會務無人主持衆商愷急公請主持等語查該總協理辦事向持大體各代表亦極正當擬請大部迅賜逕電該會總協理曁各代表務令力顧大局聯續担任其因何辭職緣由仍由晟出而調處務使衆商允洽免生他盧盼切施行 
　　交通部致總商會電總商會各業代表朱佩珍等陽電悉招商局合同事已由部電飭旅滬維持會靜候本部核辦不得與商會藉端齟齬並電楊觀察使就近督察一切矣交通部眞 
[携鎗夜行之嫌疑]  
　　九江人蔡華山東人劉芝安淸江人汪少泉於前日深夜一同遊行至坭城外馬霍克路大沽路附近不知何故忽起爭端當由汪少泉報告該處站崗之七百十三號華捕並稱劉芝安身畔帶有手鎗遂由該捕將蔡劉二有拘住並在劉身畔搜出雙管勃郎寗手鎗一支子彈四十三粒連汪一併帶入捕房押至昨晨解送公共公廨訊據劉供十七歲去年曾在製造局十四標當兵繼往福建旋卽遣散蔡實姓趙係福建逃兵手槍子彈係蔡之物託我代携允於到申後給我洋兩元俾作回籍川資迨到申後向索無着遽欲將鎗取去是以爭閙由我鳴捕拘押質之蔡供手槍子彈實係劉物餘供支吾汪少泉供與劉蔡二人並不認識因他二人爭執知劉身畔帶有手鎗故由我鳴捕堂上卽問七百十三號華捕究竟由誰喚捕答稱由汪報告關讞員商之美領强君以租界内近來迭出刧案若輩携槍夜行終非善類判一併押候查明於下禮拜二再訊 
[出品分會之進行]  
　　巴拿馬賽會上海出品分會會長縣知事洪伯言君定於十四號即陰曆二月十八日下午三時假總商會開第二次談話會作已面請各勸導員届時蒞會集議催促賽品一致進行 
[經濟學會將開談話會]  
　　財政部前派王小宋君調查各省商業會稅務王君旋與劭閑君偕行來滬調查實業並在滬北南京路西首跑馬廳組織經濟學會上海分會詳情迭紀前報昨日該分會又致函南市商會路謂虎 
本會自組織以來贊成者日衆現在將次成立擬請查明前送章程願書如經分送各業商行得其同意者卽將願書赶速送會并乞轉知各業本會於十六日下午三句鐘邀集南商會開談話會届時即希各業商代表早臨以便籌議一切 
[江西商帮對於自組航業之熱忱]  
　　日昨江西商帮全體在四馬路大觀樓宴會到會者百餘人座中有江西鄒君靜齋部派調查茶業委員陸君澄溪客幇聯合會總幹事馬君乙棠經鄒君起立發言去年各商帮受輪船團種種挾制於是發起目組航業公司一時認股諸君異常踴躍查湖南帮業經實行每件貨認加股银一兩今敝帮爲促進長江航業維持商務起見公議願照損失投資辦法以厚股本合座拍掌一致贊成當經李宣臣陳爲三王吉卿李禹亭劉友生諸君研究按照貨件認股辦法公决疋頭每件認股銀六錢洋棉紗每件認股銀四錢洋雜貨最大件四錢大件三錢中件二錢小件一錢作爲航業公司股份自本年正月初一日起按照三季分繳換領股票並議定每千兩提二成作旅滬經手莊客優待股當經蓋印簽名報告各資東及由聯合會通告江西各商會一體贊助 
[楊局長兼管警務]  
　　上海鄭鎭定使以上海市政廳業已改爲工巡捐局所有巡警一部份工巡捐局亦有管理之權應由淞滬巡警督辦加給委狀以符名稱業於前日移由薩督辦將委任狀一件於昨日發交楊局長查收辦理 
[修理滬軍營房屋]  
　　北洋陸軍第四師長續行派員赴天津馬廠等處招募新兵已於九十兩號由津起程南下日内將可抵滬惟查本師所轄第七旅十三團所部三營現駐上海製造局内防守該三營應補缺額新兵三百三十六名兹據第七旅减旅長來松報告新兵抵滬局内房屋不敷駐宿擬請將前滬軍營之房屋修竣屯駐新兵等情自應准如所請業於昨日諭令减旅長迅將滬軍營舊址飭匠修理所需修費准予作正開支云 
[瞭望臺無人收管]  
　　浦東塘橋鎭地方前經該處鄕董盛麟書等發起在三官堂側建造瞭望臺一座凡遇地方有警可以隨時告警所需經費由地方籌募業已告竣該臺長四丈六尺共計工料洋二百六十元至於常年派役守望並一切經費尙無的欵資助兹經盛董據情禀請巡警總廳蕯督辦派員接收蕯君以該臺之設本公署無案可稽飭由滬南公廳崔廳長諭飭該鎭警區譚署員往查去後刻經譚員查得該董等創建此臺雖與前淞滬警廳穆廳長會議確無成案可查且會議時浦東一方面應設瞭望臺四座今塘橋雖已成立其他尙無眉目况該臺夜間所懸警燈若用汽油則費用浩繁現在公家欵絀一時實難收管遂卽禀復崔君轉復督辦核示聞薩君已准如所請暫緩接收云 
[勸諭敎堂呈騐契紙]  
　　江蘇韓省長會同國稅廳長訓令上海縣洪知事云查騐契事務現正積極進行各國敎堂事同一律未便歧異目前限期甚亟各敎堂不動產雖有呈騐者而未騐者亦復不少查騐契條例第一條内載本條例專爲查騐不動產舊契確定舊契關係而設又第四條内載凡國有公有不動產之舊契呈騐時免收查騐費但以收益爲目的者不在此限敎堂不動產係公有並非收益爲目的其舊契呈騐時旣免收查騐費一經查騐權利關係確定法律益易保障實於敎堂有利無獘且此項條例旣已施行民敎若不一例轉非一視同仁之意各屬騐契專員應本此意就各地各敎堂主敎敎士等切實曉諭反復婉商務令敎堂契紙一律呈騐註册以免紛歧等語昨洪知事已令飭騐契處遵辦矣 
[堂董請遷積骨塔]  
　　滬南警察分廳崔廳長昨接新普育堂董陸伯鴻君來函以南門外棲流所附近放生局設有積骨塔内儲死孩骸骨甚夥現當春令天氣漸熱穢氣薰蒸本堂相距咫尺恐有疫癘傳染於衞生大有關係請飭遷移等情崔廳長即偕行政科長顏壁城前往勘察再行核辦 
[軍法科提訊俞昂誌聞]  
　　南市警察分廳軍事偵探前將俞昂拘獲並搜出委任狀及他種証據謂其欲赴湖北荆州希圖起事當經解送鎭守使署訊辦在案兹由鎭署軍法科提訊俞昂堅不承認並稱實名徐雨亭俞昂另有其人問官得供後業已禀明鎭守使飭卽復訊明確再行核辦 
[西捕不受賄賂]  
　　殷培芝因虧欠姚錫康銀二千餘兩延不理償被姚控經公廨於前日傳案判令交保候訊詎有殷之族人殷子照因無的實妥保深恐不能保出即向專管交保事宜之九號三道頭西捕行賄洋十元希圖於保人之可靠與否不事挑剔九號西捕卽將殷拘住面禀駐廨檢察西員麥鼎飭送滙四捕房收押昨晨解廨經聶襄讞與美副領事卓君訊明判押捕房一月賄洋充公 
[索償名譽損失之迫切]  
　　駐滬義國律師穆安素以永泰棧主朱少梅造言誹謗毁壞名譽控經該管領事照會公廨請追損失銀一萬兩當經公廨飭傳朱不到案前日午後復由穆安素律師投稱被告有意抗避應請將所開之永泰棧發封抵償損失中西官會商之下判候展期一禮拜由廨催傳並由本廨登報諭令被告依限投案質訊倘再逾限不到即將所開之永泰棧發封備抵 
[眼線自應質封]  
　　本月二號閘北警廳偵探張嘉生在滬甯火車站緝獲私帶手鎗兩支之王三解歸鎭守使署訊辦在案兹悉此案當時先由眼線趙三投廳報告始得破獲刻聞軍法處因王供詞狡展故令該探邀同眼線趙三到案質對俾成信讞 
[廳長獎勵偵探]  
　　引翔港鄕民金松林家上月被盜搶刧當由二區四分署拿獲盜匪張梅生一名解送司法科訊究據供此案係蔡晉才任紅痲子等爲首徐廳長卽面諭探長翟世淸傳明業督率各探認眞跴緝嗣由偵探王樹林探悉蔡避匿英租界報告探長會同老閘捕房將該匪拘獲引渡歸案訊供不諱已送檢察廳究辦昨廳長以該探長等破案迅速分别給獎仍令嚴緝在逃之任紅麻子等務獲 
解辦 
[更改警區名稱]  
　　閘北警察分廳徐廳長曾於上月間具呈薩督辦請將所轄三四六各區署改爲一二三區其餘各區一二三四等分署仍沿舊稱前日已奉批示准於本月十一號起將各區名稱實行更易 
[鄕婦何堪受虧]  
　　住居老北門内獅子弄之婦人王張氏前日向鄕婦王周氏沈王氏騙得色布十餘疋値注十六元數角約定次日付洋届時往取王張氏非但不付反鳴巡警到來指王周氏等圖詐當由巡警一併拘送司法科轉送地方檢察廳諭將王張氏收押王周氏等靜候核示 
[流氓仍難漏網]  
　　江北流氓陸根郎屢次糾衆在途刧奪婦女銀洋首飾等物經各失主投報警廳飭緝未獲詎陸根郎等前日又在萬裕碼頭搶刦趙羣手中洋元當爲巡警拘獲並續獲羽黨張大沙河陳榮福等及沙妻沙蔡氏當即傳同失主王徐氏陸壟氏楊大義沈八吉等解由司法科轉送地方廳汪廳長諭將陸根郎等分别押候訊辦 
[移提串拐婦人之探夥]  
　　串拐婦人陸小妹吳阿榮並探夥丁少慶（卽賣粢飯阿桃）等曾經地方檢察廳飭警將吳獲案丁則逃逸兹由地方廳汪檢察長得悉丁少慶已因另案爲公共捕房拿獲解送公堂訊供判押在案是以汪君立命備文候派法警金寳山赴公廨迎提訊懲 
[拘獲男女拐匪]  
　　拐匪李蓮紀拐婦曹張氏近收天津逃逸來申匿居法租界當經天津檢察廳查明電請上海地方檢察廳照會法捕房於昨日飭探將李蓮紀曹張氏一併拘送地方廳分别收押聽候備文轉經天津檢察廳歸案訊辦 
[家醜外揚]  
　　江北人張文希與嫂張陳氏通姦前日被同族張友强偕同陳氏子女張温子張賢良等扭赴二區三分署控請究辦昨移第二初級檢察廳收押候訊 
[初級廳發落姦案]  
　　魏文光與孫林元之妻黃氏通姦前日被孫扭控二區警署昨移第二初級檢察廳經戴檢察官預訊之下判氏交本夫領回管束魏具改過結開釋 
[澈究拐賣女子]  
　　住居閘北天通庵地方之宓仁卿因伊妻李氏於本月二號得洋十三元爲媒將吳少卿之女洪英賣與住居北山西路一百三十九號門牌之沈王氏爲女近女父吳少卿以宓妻李氏拐賣扭探三區警局轉解第二初級檢察廳訊押以故宓於前日至沈王氏處希圖將女領回致被王氏報由捕房派探楊掌生將宓拘押昨晨解至公共公廨由楊探禀明前情並稱宓　在檢察廳改名高李氏應請移提中西官判押候移請閘北檢察廳將李氏解廨並請將吳少卿控訴情形函復定期下禮拜四再訊 
[婦人拐賣女孩]  
　　婦人曹朱氏拐得某姓女孩一口昨欲搭輪出口販賣被探談鳳池查獲拘入捕房經捕頭詢問一過飭送公廨收押候辦 
[檢察廳研訊兇犯]  
　　匪徒屈阿龍王阿濤等前將陸阿根（卽生瘡阿根）用鎗擊斃當經公共捕房將屈王先後拘解公共公堂研訊屬實判送上海地方廳請爲訊明按律懲辦在案前日下午由該廳李檢察官命提屈王到案研訊屈供蘇州人前在第一台戲園爲按目小民有一堂妹近與陸阿根姘識所以小民與陸認識彼此毫無嫌隙並無將陸暗殺之事請求鑒察王阿瘡供蘇州人向在蘇地貿易與陸阿根並不相識本年舊曆正月二十八日上海公共捕房包探忽到蘇州將小民拘解來滬解送公堂指爲暗殺陸阿根案内之犯其實小民並不與聞嗣奉轉解案下求察李君查閱公堂送來卷宗屈王兩犯早已供認不諱今忽改變足見逞刁惟因爲時已晚不及再加研詰判屈王一併釘鐐收务聽候再訊 
[匪徒擾害船户]  
　　匪類朱連生糾黨至蘇州河平梅春平根魁船上以搜查私吸洋煙爲由攫取現洋六十元逃逸平卽鳴捕將朱追獲並在身畔搜出贜洋八元拘入捕房收押昨晨解至公堂請訊判押候下禮拜二補提同黨再訊贜洋八先給原告領去 
[究竟是否要犯]  
　　匪徒胡四曾於去年八月十號串同王四一子陳長桂在鴨綠路攫取俄人某甲現洋钞票五十三元在逃未獲前日忽由包探在虹口拘住昨晨解至公共公廨經中西官訊供不認判押候提同在押之王陳二人質證再核 
[烟犯患病身死]  
張義芳前因私食洋煙由警拘送地方檢察廳預審收押尙未起訴公判日來張犯在押串病奉發普育堂醫治無效延至昨晨斃命堂董陸君卽用電話報告到廳委派田檢察官吳檢騐員等蒞堂騐明委係因病身死並無别故因無家屬卽由善堂收殮 
[無賴串攫烟土]  
　　楊州人蔣歩　控無賴陳阿金傳阿桂何阿二串同在逃之阿福冐充禁煙局人員誘至華記路四十三號門牌屋内攫取値洋一百五十六元之煙土及現洋八元昨晨由捕將陳等三人拘解公堂訊明判各押西牢四月並候補提同黨訊究 
[押欵與貨款之爭執]  
　　黃桂泉因黃寳書不理欠欵一萬餘兩又朱肯堂因黃寳書黃允甫不理押欵銀八千八百兩均控經公廨於前晚傳訊兩造均由代表律師上堂中西官以黃桂泉控案被告代表律師具訴承認毋庸再訊惟朱肯堂控案據被告律師訴稱係茶葉貨價並非押欵所存股單等件係存作保證與押欵性質不同應須研究因卽將前情向兩造律師宣佈旋據原告代表張履鰲律師上堂聲稱原告朱肯堂因事在漢口故委託黃桂泉到堂代表至於被告不認押欵則有被告簽字之據爲憑未便移作貨欵並經原告代表黃桂泉上堂陳訴案情將據呈核復經兩造律師互相盤詰王襄讞以此案所控本銀被告業已承認惟因貨欵押欵尙有爭執故被告不認利息今原告未到遽難定斷判被原告交保展期兩禮拜候原告到案兩訊黃桂泉控案旣據被告具訴承認候朱肯堂控案訊詰一併判决 
[經手售貨之糾葛]  
　　顧友生至法公堂控稱上年五月間用趙成福爲夥將貨物售往營口其價洋除收外尙少洋二百零九元至八月間趙自行告辭至别店執業向索缺少之洋趙約收帳歸還嗣趙於十二月間偕同業强姓前往營口將洋收淸回申後一味支吾分文不還有張姓可證求請訊追趙供經手放帳有之惟價洋須打七折商人亦照七折收取歸還核算並不虧欠判令退去着原告同見證張姓到案訊明核斷 
[不立證據之遺誤]  
　　莊阿松前向洋商包下塡泥工程轉包於陳榮生除付過工價外尙少洋五百三十元延約不還兹被陳控經法公堂於昨日提訊陳稱具控後又收一百五十元凈欠三百八十元求追莊供言明塡泥若干寸今陳少塡四寸須扣除工價照商人核算已經淸訖聶讞員問有證據否供無憑據判莊交人銀兩保限十四天交淸 
[勒令劃淸地址]  
　　胡芝淵前延福履理律師爲代表至法公堂訴稱胡有地八分坐落二十七保三圖地方與陳木林之地相運今陳將地售與陳待淸堂胡被陳盜賣去地一分二釐陳地田單上載明五分五釐丈見售去之地實有七分之多遂托地保曹書庭朦請升科請向曹訊究曹供得失主憑中講妥後始邀地保到場蓋戳並無代請升科之事判候移請會丈局查明有無升科情事再行核辦在案昨日福律師又稱陳地上圍有竹笆堂諭着曹拆去抗不遵拆請堂上重罰以儆曹亦延蒲石律師辯稱地基丈見多少乃會丈局之權與地保無干所有竹笆延不拆去曹實有不合請堂上從輕辦理聶讞員展閱會丈局來函内開曹並無朦請升科之事查明該地胡應得八分陳應得六分二釐九毫旋有陳木林之母陳沈氏到堂嘵嘵置辯中西讞員大怒着罰洋五元曹罰洋二十元充公並着曹速將竹笆拆去照會丈局丈明之數劃分淸楚如得失主有不服情事准予禀告公堂核辦 
[小客棧寓客猝斃]  
　　吳淞路八十八號門牌隆興小客棧庽客甬人陳雙喜前晚忽患急病身死當由該棧主投報捕房捕頭飭探查明將屍舁拄斐倫路騐屍所候騐再核昨經陳之親戚某甲偕該棧主同赴捕房求請免騐自行棺殮捕頭准之 
[駐漢德領來滬]  
　　漢口德正領事米雷爾君近因任滿請假前日偕其夫人乘輪來滬暫庽客利西旅館小作勾留不日搭坐該國郵船回國 
 
 
 
] 

Page 11

 
 
雜評三（訥） 
[提倡商業敎育]  
　　商戰時代之商人必須有商業敎育欲商人有敎育必須廣設商業學校然商業學校不足供多數商界之需求於是乎收錄學生必取普通小學卒業之學生此各國發逹商業之通例也中國商業知識幼稚固無足諱知識幼稚之由於無商業學校亦人所共知然以今日商界情形而論徴特無財力以設多數之商業學校卽各地之普通小學亦不多其有幾許之卒業學生供商界之需用乎故南商會之議案雖善而欲其實行恐終須俟之數年以後也 
來件 
[全國商會聯合會報告各省代表開議以前各事宜]  
　　一上海滬寧滬杭車站及金利源碼頭招商局漕務處各設招待所派員招待並於招待所内縣貼各條以便接洽 
　　二上海英租界河南路賓樂公旅館房屋整潔距離上海總商會及事務所甚近指定爲聯合會代表寓所預與訂定房飯等費减爲八折聊盡主誼 
　　三各省代表抵滬請卽赴天后宮北上海總商會卽聯合會事務所報到駐册必須親到詳細報告以便預送會場佩章 
　　四各省代表有向在上海受本省委託者亦有選舉後早先來滬者均請親身速至本事務所報告以便面送會場佩章 
　　五各省代表　滬或有寓處指定旅館或有自備寓所本事務所辦事人員深恐招待未周先期而致各帮董事請於各帮自舉招待人員便於接洽已將各帮派定人員姓名懸貼本事務所 
　　六三月十五日爲第一日開會之期是日上午九點鐘各省代表到會行開會禮並攝影演說分送會場規則卽在會場用膳應午餐下午用單記名法投票選舉正副議長畢即行散會 
　　七三月十六日爲第二日是日起接連開會每日上午九句鐘到會團議十二點鐘停議用膳休歇午後二句鐘開議五點鐘停歇 
　　八上海總商會訂於三月十五日下午七點鐘借座匯中西飯店預備西餐欵待各省代表先盡主誼以便聯合 
　　九各省代表如有意見書携到請即面送本事務所以便先期刋印列入議案所有各省議案已由事務所預備駐滬全國聯合會總事務所謹啓 
來函 
[金昌壽來函]  
　　啓者先嚴協堂公在日受姊壻李景枚之託曾於光緒二十六年價買本城八舖金家橋堍舊業户李舒波平房一年上年將契據過入金歩歧堂名下歷年完糧執串爲憑迄今十餘年相安無異不料本年正月被該舖地甲潘思明及催徴吏范鍚坤等憑空揑報係李平書之產不知如何並不先查完糧疷册僅憑一面之詞驟奉縣公署公布發封釘門當經昌壽信追杭州姊壻李景枚携帶契據來申會同昌壽先後具呈奉批在案詎閱三月十一號貴報新聞欄内有地甲地保得金姓賄洋希圖啓封一節深爲託異查此屋係姊壻景枚託先嚴所置之產姊壻服官浙省多年滬上亦曾供差念載與李平書風馬無關人所共曉今該地甲等糊塗誤報業奉斥革亦屬自取咎戾與人何尤敝處執有完全契據鑿鑿可憑無故受損正在呈請嚴究安用賄爲訪員所報毫無影響特陳原委請登入來函一門以昭核實專此敬請著安金昌壽謹啓 
　　先後奉批二件附抄於左（李景枚批）呈及黏附各件均悉查此案前奉省令飭查即經令飭催征吏查復旋據該吏呈復轉據八舖地甲報告該舖金家橋西堍平房一所確係李平書產業當卽飭吏發封并呈幸省長在案兹據呈稱此屋係該公民產業如果屬實斷不至令無辜被累廳候本公署澈底淸查呈請省長核示惟檢閱黏呈各件均載期金歩歧堂字樣即使查明確非李平書產業准予啓封亦應由原糧户黏呈各項正式契串其領該公民無名義上之關係卽未便具名呈請八舖地甲潘思明不稱厥職業已斥革希一併知照此批黏附各件暫存二月廿七號（金昌壽批）呈及黏串均悉查此案係據催征吏轉據八舖地甲潘思明報告確鑿始布告發封一面呈報省公署在案據呈各情除該地甲業緣此案斥革外現正派員澈查應俟復到再行核辦可也 
此批黏串暫存三月九日 
[于静澄來函]  
　　敬啓者鄙人於陰歷正月初五與同鄕范桂興在六野旅館同罹火災憐其貨物燒去半數故約至嘉禾旅館同居不料彼因急成顚每夜推窗敲户破壞治安該庽萬不能留念餘日房金由鄙人代墊去未兩日忽失足落水誣控捕房謂欠彼一百七十二元訊時又云一百七十五元第二次對質又云袛欠一百元無憑無據信口雌黃鄙人蒙堂諭取保范姓因形近痴顚無處留宿當送山東會館昨閱貴報登載于某呑没百元之說閱之汗下鄙人幼讀詩書長登仕版愛惜名譽重於羽毛不得不詳細辯明務祈大主筆登入來函是所拜荷此頌公安于静澄謹上 
[北紫陽觀號來函]  
　　報載山西路畫錦里火警一則其實貼隣振昌祥洋貨號失愼殃及小號樓面被火被水損失不資且以名譽攸關求卽改正以符事實而釋羣疑 
[萬昌五金號來函]  
　　報載新北門沿城河浜元興鐵器店失愼延燒至萬昌五金號永大蔴袋店一節實因元興起火燒至永大蔴袋店是實小號一無動碍諒必貴訪事員悞聽敝所係商業性質殊與營業有關用特專函聲明務希查照更正不勝感荷 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[文官考試叢書目錄] [  孽兄]  
　　升官秘訣吹牛拍馬必讀運動要法羅織學民脂民膏刮取法發財新法夾帶要略老面皮秘訣官話易知錄官僚尙友錄黃金使用法姨太太服侍法媚外學鞠躬姿勢圖手本書法發行所北京升官衢衕老爺里官場印書局啓 
尊聞閣詞選 
[立春詞] [  束園]  
　　習習穀風連日催霏霏徴兩從東來渠渠幾人歌夏屋煕煕萬衆登春臺（是日有兩萬民懽悅）出視麥疇新轉綠南阡北陌旣霪足况復先春鄒律吹陽氣蓬蓬回黍谷今日立春斗柄東信遞梅花第一風張燈有約疑靑帝把酒無端問碧翁春去春來抑何速去不可遷來可續歲豐易騐管葭飛事前難定油花卜綘蠟播光夜向農（舊曆正月十日夜子立春）靑鳥和聲歲又春東作西成果平秩從此星明農丈人 
遺聞軼事 
[征倭紀略] [  嘉定二義]  
　　我鄕戴廣文先生廣以諸生舉嘉靖已酉武科第二値倭氛熾杖策與同知任環參將盧鏜先後敗倭二十餘陣㩴游擊嘉興一役斬馘無算經略張經手書漢家飛將額贈之會趙文華誣劾張玩寇殘民捷書未上緹騎已至張棄市屬吏皆論謪事詳明史及先生所著征倭紀略今由先生之裔伯寅君自其家乘中抄示征倭紀略一篇亟錄之云余爲秀才十六年應鄕試者再俱不見收心竊厭棄之已酉文戰又不利留頓國門欲從三茅訪道十月御史王公大校武士於鷄鳴山下余以少習技勇姑戲往一試輒中武舉第二然亦非所好也明年庚戍會試不第屏跡荒村不復起功名之念自謂學書不成學劍又不成爲流俗所訕笑甘作人間之棄物矣壬子癸丑間倭寇蠢動入犯寳山金山黃姚劉河太倉吳淞諸内地勢將燎原都御史蔡公大張榜文遴選將材禦寇適崑山與正姪過訪力慫余赴選且酌酒相勞酒酣耳熱仰天大言曰叔能一出不但爲聖天子捍衞東南將來功成錫爵爲唐汾陽一輩人豈非宗黨之至榮丈夫之樂事余乃有動於中八月初十日叩轅効用蔡公兩較余射五發五中并戲功戰策一道公喜溢言表特給守備冠帶與向所善客嚴氏兄弟同參副總俞公大猷軍事時同知任環以文臣督民兵與余一見結兄弟之契甲寅金圓血戰余與任公左右相須合謀併力生擒驍勇二百餘兇陣斬淹溺死者無算賊聞我軍砲聲一震輒亂呼曰戴將軍又至矣分路宵遁詎知奸計横生機深不測偵余爲嘉土著祖宗墳墓在焉六月初九日賊衆屯據上海從吳淞疾走廣福園我戴行世居縱火焚燒火三晝夜不熄計先侍御遷疁以來所藏法物盡歸烏有余伯叔輩行一十七人連雲第宅園　祠堂立成瓦礫絶余歸路意余之必心灰力懈矣第余雖蟣　小臣無關輕重而負弩從王死生以之由是家仇國難交併一身誓必滅此朝食　不與　　小醜同戴靑天區區之志也恭遇朝命參將盧　率舟　從海道至任亦超拜僉事而余得實授前營守備靑村柘林兩地又大戰夾擊數晝夜斬獲賊黨數百餘名存者負傷者各敗走其問戰於黃姚戰於太倉戰於吳淞戰於川沙爲陳二十餘次皆躬胃矢石不惜萬死以報主帥之知遇以安國家之疆土頗云不辱君命嗣後黃姚官軍失利賊人勢張連結諸島積至二三萬衆近海州縣無不焦燭松江吳淞等處惴惴不保我嘉亦被圍余方分駐吳門勢難兼顧　望故鄕無家可返八月兵部尙書張公經奉旨總戰六省錄余前後戰功特㩴中軍游擊得以三品貤恩祖父母父母給昭勇將軍淑人詰命三軸命任僉憲實捧至家張公復手題漢家飛將四字以寵余方是時余家當焚刧之後無寸椽一枝之託僦居鄰舍長子縣學生員堯望北關拜受感恩之下不覺涕零夫本朝令申内外諸臣非給由報部不得邀榮親之典况此武途尤在所怱獨余甫受一官叨恩三世國家以軍興之故破例獎勵冀收用人實效而余又何踵頂之惜哉乙卯三月賊捻嘉興城將破張公繳調參游都守一十七員各統精兵合謀進勦盧參將分督後營余與邵游擊分督前營迎戰於王岡涇口水陸交攻斬擒一千八百餘人河水盡赤餘皆溺死屍積斷流倭奴之種自此已無噍類壬子用兵以來實爲第一大捷獻俘幕門張公鼓樂張筵賜讌交賀隨卽繕本紀功上逹宸聰意張公必膺茅土之錫余盡小人或可越階進用孰知天下事有大謬不然者乎先是工部侍郎趙文華奉旨祭告海神兼視師江浙自恃柄相私人大作威福姿肆納賄百司震恐張公拂其意指文華啣剌入骨力圖所以傾陷之者因論張玩寇殃民之罪先已陰通柄相　諸君側及捷疏至而逮張之矯詔已出長安綖騎星臨愁雲四塞瀝血辨寃沈擱不報不但宏功不錄反以失機論斬凡公屬吏均陷網羅向之破倭宜捷一十七員槪坐張黨擬戍余亦在列仍追奪前頒誥命嗟嗟鋒鏑餘生身家同盡旣不能望當時之名公鉅卿白其功罪又何敢望後世之文人墨士定其是非惟有困伏草間舍哺擊壞坐視昇平無復起烈士暮年之感也雲臺圖畫麟閣勛名古之人有乎無乎余以問之天村居無事作征倭紀略詳志本末以示子孫又有盧鏜别廣詩曰行行復行行相顧憂顏色關山足下途藩梗眼前迹非徒感别離未免念疇昔君也江左雄才氣千人敵余家世戎衣調補海東檄偶値倭跳梁兵戈乃絡繹仗策幕門來同時蹈鋒鏑俯仰三年中荼苦交相惜寒眠兵革霜飢餐草具食一囅下多聞再戰佦林克最後破重城鴛湖烽燧熄生擒數百奴獻俘千餘馘捷書報君王冼耳九重錫私嫌起相鬭功罪不兩立上將罹慘誅小臣亦遷譪豈有雲臺關赤心多扦格君今返舊廬余且理禪寂一笑各天涯冥鴻謝高弋載酒祖江干同心言戚戚記耿他年逢相看頭上笠任環别廣詩曰戎行共爾賦征東盡掃狂氛劍血紅座上捫　虎帳月馬頭檄草羽萬風如天　主恩原厚在野孤臣遇獨窮此别何年更相見且將心事寫杯中廣旣發歸築茅數楹顏曰學圖職詩以寫牢落其述懷詩曰脫將征鎧換耕牛碧血淋淋已白頭故劍長埋還戀主初衣早遂謝封侯狼烟靖爾無三窟狐首容余有一邱得沐光天臣未死生生浩蕩總難酬二曰海上田盧已盡蕪俸錢那許飽妻孥靑蓮社結高僧侶白練灘尋老釣徒鐵馬金戈埋汗血沙場　幕剩頭顱今朝隴畔攞書睡莫問桓桓舊武夫三曰投筆功名自古難漢家李廣負登壇生還絶勝雲臺晝夜夢猶驚馬革看檄總千言終是武祿曾三品未成官老兵敢袖旁觀手好讓毛錐策治安觀其紀牢落之態紙盈幅矣請其詩䯈　之氣情見乎詞（四） 
自由談話會 
　　趙秉鈞身後除天津住宅一所外一無所有求之今日誠難得矣[  覺漆]  
　　光陰如流水一去不復回凡我靑年其各勉之 
　　讀書明理作善降祥誠能如是則雖布衣疏食自有眞樂陋巷窮居亦得餘歡何至求功名利祿與鐵營逐　哉 
　　今日之世大都喜運動求榮者金錢如粪土一擲不吝也及至失敗尙如在醉夢中不知不覺嗚呼是亦妄人而已矣 
　　豺狼當道荆棘滿途目擊時艱能不爲之涙下 
　　昧心之論喪心之言但知金錢不知愛國今之官僚皆是 
　　置國家爲身外之物危亡不足動其心此等人尙足賁乎 
　　我願民制　當道者當以愛民如有病見客似無官自勉 
　　我願讀書識字諸同胞匆爲金錢所驅使 
　　我願儉德會諸同志毋口是心非[  朱石痴]  
　　儉德會規則一不狎邪二不賭博三不必以酒食欲逐四不必華服五不輕寒素 
　　入會者嘉善王一震楊爾墀華亭鄒兆琳陳光榮孫元麟任家驥王文煦吳伯升張文鍾程以坊葉學成沈文釗松江趙華芳華亭曹廷棟張明志王家駒陸漢明葉劍靑嘉善光漢王景旦揚州趙晋孚江都李惟善曹笠漁丹徒七十五老人陳華卿休寗邵伯鈞華亭朱紹璋松江楊少碧周紋綰女士 
小說 
[牟尼珠（六）] [  仁後]  
　　旅客還取遠鏡因便細曯逢視樓中圓棹之上餅果雜陳一老媪北向坐衡其年　可五十許眉目慈善容色忻悅方擎杯作啜茗狀二比邱尼侍馬南向坐者爲一女郎雖僅半面偷窺未許作劉楨之平視然髣髴矯姿似艷絶也旋見比邱臨窗指點有所咨白似謂今宵月明大佳乃轉恨遠鏡之能力僅能助視線之延長而不能益聽官之作用苟有人焉出其精思製爲奇器俾附設無線電話於遠鏡間則尤善矣得隴望蜀人情類然自思亦其可笑也斯時女郎循比邱所指點廻面外向旅客覓得飽餐秀色於遠鏡中竊幸眼福優也乃乍經注視心　躣而如脫神搖搖兮似癡欲呼無聲欲語無詞意若曰我摯愛之妻乎勞燕分飛數月於兹胡徧跡而勿得者今乃在斯今乃在斯及加審諦則又悄然徴嘘爽然若失噫誤矣誤矣彼樓中之女郎雖亦丰姿窈窕韶秀入骨艷如桃李而冷若冰雪一一與細君絶相類顧絶相類之中要自有不相類之點在蓋嫣然展笑而腮際無微渦危哉危哉謂他人婦其謂我何 
　　去鏡沈思世固有種藍田之玉而琢璧面雙采合浦之珠而剖胎得兩者言念細君則孤芳獨秀初未聞一乳雙生也且也旣無姊妹終鮮兄弟同衾同病憐我　卿矣豈意並世挺生年相若貌相同竟有此並蒂之芙　同心之蘭惠也彼姝者子廻溯伊人微論皮相者弗能辨耳食者非所詳即令並對菱花互　此亭亭之倩影恐亦驟難判别也造化小兒百出其技弄人一至此哉 
　　洎乎引鏡重照而樓中之景象全非似此變幻之影戲已更易一幕也者咄咄彼老媪何往彼比邱尼又何往彼狡畫兮胡爲乎來回視此可愛之女郎涙痕斷續喘息如聞乃宛轉斂避而弗能嚴大類空谷幽蘭孤芳自賞虐不情之風雨乃憔悴於林莽未幾此一朶之嬌花卒爲狡童所刦制驅而納諸特别之睡椅中此睡椅中殆際機械身半以上不復自由第見此可憐之女郎唇吻開閣履舄飛舞出其死力以呼號而抵拒嗟彼狡童旣張暴無復人環又何難業之維之以永今宵者相持久之必無偉矣斯時旅客欲更視而弗忍欲營救而無及不禁頭髮上指目皆欲裂頓足狂呼曰　　　　披毒媪彼淫尼彼此淫毒之阻阱以禍此可憐之女郎直欲劃刃其腹以爲快 
　　因位江浙之交菴觀之間比邱尼率多淡妝濃抺覥然應客有若勾欄且也貢獨爭妍巧佞便給誘惑宦家之兒女勾致富室之姬妾於其秘密藏中構造種種之惡業彼乃得恣其要挾而発其敲吸而所謂宦家富室者忘帷薄之不修喜徴逐之便利轉從面捐助爲之護疵禍種蔓延遂相因而靡已若他省固未聞至是也不圖傳染之速速於置郵似此深山中亦復推此類波演成　　且明目張膽悍然爲之絶不慮屬目之有人者是更靑勝於藍矣雖然彼比邱尼者非不知藏經閣與女貞觀固遙相對峙也恃以斯寺封閉久鬼狐出没人跡罕逢雖亦徴聞老衲𥂕居其中而値此夜闌人定詎復登高閣而覧長空卽曰不然而世無離婁又安能察隔調之行蹤也至若斯寺之庽有旅客與旅客之携有遠鏡竟得窺其秘而發其覆此固彼間所百思而弗得者第旅客於盛怒之餘未遑設身處地一爲審思熟計耳 
　　俄聞閣巔長嘯山鳴谷和木葉爲之驚飛宿鳥因而愕願片影東馳疾若飢鷹之遂兎度磵穿林超越而過舉鏡急追而一刹那間劍光旋舞嗟彼狡童乃偃然而僵臥比還視此可憐之女郎岌岌乎殆哉幾令人不忍復睹矣旅客喜心翻倒不知所可鼔掌歡呼遂不自覺其遠鏡之飛墮繼而光燄熊熊高樓以火似此廢墟乃竟得廓淸於指顧所惜者遠鏡旣亡視力頓阻似此非常之快劇遂匆匆以閉幕（二） 
[哀情短篇閨中慘劇] [  江都嘯虎]  
　　月之日曜日天朗氣淸惠風和暢斗室枯坐索然無聯因思去吾家若干歩有一空曠之地屋舍稀少爰信歩往游一吸新鮮空氣而關胸襟也 
　　矮屋數椽圍牆幾尺男女簇擁其門俄而怒駡聲哭泣聲紛然入耳際心甚訝異及至其處則門内一少婦坐地而泣旁一年逾半百之老婦對之而怒曰予好容易始爲爾覓到一生吃着不盡爲何不從呢速去速去旁有爲之揮涙者有私議者予聆老婦之言睹若人之狀如墮五里霧中茫然不知乃從而探詢之隣人告予曰此實一齣閨中之慘劇也老婦爲姑少婦爲媳入門未及一載而其子物故幸家道小康足以自給乃老婦以膝下無嗣尙有一親生女與其依寡媳以終身甯從生女以度日其處心積慮如此於是朝夜以思嫁其媳變其產而與其女矣而其媳則以嫁當不二海可枯石可爛而此節終不可改渠常語人曰予姑年近六旬風前燭草上霜旦夕之人其所恃以撑持門户者予耳脫余而醮則夫家之門户其將從此已矣脫余而守則他年外甥承繼夫家之祭祀或可以延一線其姑不從百般蹂躪今日之嘵嘵不休者正欲違其目的也 
　　鄰人與予言而老婦之絮聒不已少婦之哭泣愈覺可慘嗣經鄰人痛斥其姑之非面慰解其媳之情爭始窺未幾鄰人散予亦歸後事如何不得而知 
　　記者於此不禁抱無窮之慨焉寡婦再醮固法律所許然能自守者爲其姑者正宜慰藉之不遑而必處心積慮思從而出之抑獨何歟人同是心不有小姑作祟不至若此慘哉 
　　更正十一日游戲文章第十行第十八字如誤時第十三行第九字亨誤享第二十五行親誤規又尊聞閣嗣選輓聯署名吳芝英英字係瑛字之誤又小說牟尼珠署名仁浚浚係後之悞均此更正 
 
 
 

Page 15

 
 
   
 
 

Page 16

 
 
   
 
