# 1885 - 84 - 4904296

 

Page 1

 
 
[三十四號畫報出售] [  申報舘主人啓]  
　　内廷歌舞民間不易寓目去臘禮部演習時京友繪圖郵遞與海内君子同深敬仰現在編入此次三十四號畫報准於十六日出售畫報之首仍送畫諸兩圖一爲任君早長所繪羅漢一爲管君劬安所繪士女畫報仍然九圖末附淞隱漫錄圖說一則閱者鑒之此布 
[和議芻言]  
　　數日以來外間傳言法事可望言和蓋緣中國現值關外官軍復遭挫損京中主議者竊忖越南收復之難而各路海口調集防軍備禦法船兵多餉費内地商賈因此生意不能起色市面蕭條民生重困若再相持不下則休兵息民之期正不知在何日元氣之傷未免因海口而累及全輿彼法人者亦自知窮兵數年迄無所得自諒山啓衅以後不過馬江一役燬我多船基隆口岸佔踞外圍其餘並無利益正在隂欲收兵之際特一時不能啓口與我言和故不若乘此機會而幡然改圖也言和之意大抵不外乎是顧和亦美事惟去年曾立析津之約巳經兩允約中所言各條明白昭著而福祿諾乃以諒山撤兵之說留致私函且塗抹語句故存疑竇以爲搆釁背約張本及兵事孔亟我國以此函之意布告諸國咸不直於法人可見去年之約法人實有二三其德者業已不遵於前亦復何言於後特去年兵祦伊始事有轉圜他國亦有言及願爲兩國排解者而其如何立約之意則大抵以仍照津約爲斷盖津約之中法人雖無索賠兵費之利而越南全境聽法人保護中國從此不復過問則正法之經營二十年來至今日而如願以償者也鄙意謂賠費與棄地二者相較其攸關國體者亦屬不相上下賠費之辱在目前而棄地之禍在後日當時訓示極嚴京中諸言官又甚惡聞賠費二字當事者乃不得不出於此以爲保護之說猶存越王自主之權使其守府奉祀無替舊業原與滅國斬祀者不同無失地之嫌也不知永遠保護越國不復自振而法人僭居之後又安保其不逐漸削奪而滇粤毗連能無覬覦及之乎然爾時以不賠兵費盛稱此約之妥善者正不乏人也今日而不言和則已苟言和必且沾沾於津約而以爲藍本矣顧吾思之法人之於越南事之顯著者也而日本之於朝鮮則事之隱伏者也越則僻在南服邊陲不靖猶曰數萬里之外也若朝鮮密邇陪都内距京師同爲藩服而其勢之重輕有不可等倫者前日伊藤公使至津會唔傳相辨論全權二字不與商辦澽爾入都桀驁之氣幾至不可嚮邇聞其到京後所要約之五端與法之於越直是一副筆墨然則我以越南聽法人之保護不更將以朝鮮任日人之處置耶故以爲時至今日而愈見越南全境之不可輕業也臘底潘琴軒中丞失利於關外法人進奪諒山行將偪鎭南關而瞰龍州滬上所接軍報衆口皆同此越事之糜爛已有見端者幡然言和殆卽因此一敗乎顧恢復越南之師本分兩路岑彦帥自滇中出兵會合劉淵亭軍門方且收復多處進圍宣光捷盡夜報清畫皆同盱稀時事者甚願作露布以著法人之惡而舊藩以復邊患以除從此西貢之法人不敢再圖尺寸矣噫有滇中之一路則粤西之兵之敗猶屬不難收拾而况王方伯業巳直搗東京蘇蔣諸軍門將精銳之師相爲犄角何至一蹶不振困守關中哉潘中丞之敗聞因餉絀撤兵所致如果餉項不敷則其勢亦處無可奈何所幸者蘇蔣馮王皆能補中丞之過而轉敗爲勝不若徐延旭之撫粤西關外諸將爲黄桂蘭趙汏陳朝貴一流也昨日本舘刊發單張據龍州來電言初七日諸軍與法人鏖戰大獲勝仗法人死傷二千餘人爲越中用兵以來第一大捷然則潘中丞方僨於先而諸將領成功於後越事正有起色從引會集關外奪回諒山節節進取與岑劉諸軍相芿於東京掃淨塵氛還我藩服直指顧間耳安得以一敗之故而頓萌棄地之見乎或曰不棄越地不照津約則和議决不可成不知今日之和乃因法人有欲和之意而姑與之和非我請和於法人也去年曾襲侯貽傅相書中言越地當以紅河爲界此正兩國分屬越南天造地設之疆理也如果言和則當本此意而稍就津約以變通之倘法人果有欲和之意卽不畀以全越而約亦可成愼弗輕許保護以致他國生心可也思深慮遠者當不河漢斯言 
[上諭恭錄]  
　　二月初七日奉上諭此次京察引見年至六十五歲以上之内閣中書常魁宗人府筆帖式宗室國泰戸部員外郎富英戸部筆帖式樸昌兵部主事同知頂戴重光工部郎中克實訥都察院中兵馬司吏目六品銜汪賜棠均着以原品休致餘著照舊供職欽此 
[本舘接奉電音]  
　　昨接京友來電有二月十二日諭旨二道敬謹譯登○二月十二日奉上諭甘肅寗夏府知府員缺着黄自元補授欽此同日奉旨王文錦補授左春坊左中允欽此 
[吳中官報]  
　　新授蘇臬李廉訪十二日由江隂換坐民船來蘇一時省中三首縣接到上站電音卽艤舟岸唇望風恭迓傔從儀仗多麕聚於間門太子碼頭躑躅終朝憲舟迄未駛到迨十三晨始悉本日夘刻過無錫前來是日夜分舟抵胥江停泊官碼頭當晚未及進城至十四午刻排道入署因許方伯官眷尚未一律遷出故廉訪暫就衙之西偏居住以作辦公之所其各縣預備之中州三賢祠行臺則因廉訪不欲糜費供張已飭令卽行撤去體恤屬僚亦云至矣○升授順天储尹沈仲復大京兆前報月朔起程兹悉以稍有勾留未克如期首塗現已於百花生日由蘇登程北上請訓後再行接篆視事又前江西巡撫潘偉如大中丞去年奉召内用當卽請假回籍修墓現已假滿同於是日赴滬搭坐洋輪入都陛見一時李郭同舟吳門士庶望之若仙○蘇省牙釐總局向係皖中汪耕娛觀察督辦已數歴星　遇事整飭涓滴歸公厘務大有生色惟觀察情甘淡泊不欲久踞要差故上年面請中丞派員接替現奉撫憲札委魏塘錢君硯觀察寳傳接辦觀察亦以牧令起家精明强固考覈極嚴舊曾總辦蘇省善後總局上游極爲器重今復畀以稅厘重任必能裕國恤商有裨餉糈也所遺善後局一差遞奉中丞委丁憂起服之武林蔡滋齋觀察世保接辦均于本月十四日下扎飭知矣○糧儲道王魯薌觀察初九日回蘇後於十四日接得湖北原籍家報悉胞嬸母某太夫人疾終里第聞訃後卽日持服旋往撫轅請期服假二十一天云 
[寗事要聞]  
　　有英兵船一艧寄泊江北岸已有多日近日忽欲開行出口寗關道薛觀察恐有他虞囑其少安 
 
 

Page 2

 
 
無躁亦防患未然之道也○法人侵犯鎭海各貨不能進口皆由柴橋駁至四明西商擬在此處海口建築碼頭以便輪船來往傳聞如是未知確否也○宗太守丁艱一事本館曾經列報兹悉初九日各官紳均往弔唁太守隨於初十日下午卸事回籍 
[細述浙海軍情]  
　　法兵艦遊弋鎭海洋面各情每有所聞必列本報兹聞數日前江南水師提督李與吾軍門遴派精明强幹之某武員前往鎭海察看近日情形并將形勢繪圖以資考証該武員昨已至滬遇本館訪事人方及刻下歐陽健飛軍門駐紥招寳山是處砲臺係歸吳吉人遊戎鎭守軍容之盛不愧如火如荼法船或一二艘或三四艘常在離口百里之遥往來遊弋且時時駛近炮臺開砲轟擊砲臺上有專司用遠鏡窺測之人設見敵船一聲令下三軍莫不精神抖撽預備迎攻法船無甚伎倆知有警備立卽退輪金雞山亦有重兵駐紥軍門督令將弁兵丁操演打靶晷刻不停鎭海炮臺防守更嚴元頭超武二兵輪開濟南瑞南琛三快船均停泊梅花樁畔各下梢錨以免遇敵時船頭横轉如馬江之故事也法船時或駛近五船不敢開炮五船亦聽其所爲置之不理然船上水師實威武奮揚大有敵愾同仇之氣並未嘗畏縮不前也各武弁均帶領水師乘坐杉板小船載有格林砲晝夜輪流出口巡緝窺探法艦行蹤是處海口雖已堵塞中央尚留一泓商船小火輪船均可出入惟大兵輪則不能運掉自如矣尚有已破之八號兵輪船滿載石塊設遇不測卽可下沈并聞前次法船攻擊招寳山時被官軍還砲擊壞頭桅後梢立卽退去適遇一關東商船卽被法船扣住强將大檣取去改作頭桅又取去荳油四簍及鹹貨等件法弁給以洋一百五十元該船本欲開至滬上無奈大檣既失無可張帆只得灣入鎭海至近處居民咸倚歐陽軍門及吳遊戎爲泰山長城故各安堵如常惟市面殊覺蕭條耳該武員繪有各海口炮臺及駐紥各營水師各船等圖由内地渡錢塘江來滬以便回至江隂向軍門禀覆云 
[鎭海縣示]  
　　鎭海縣正堂江爲出示曉諭事照得海防吃緊凡爾團防練勇及沿海居民漁戸人等食毛踐土自必敵愾同仇爲此示仰諸色人等知悉如有能斬獲敵人首級一顆者賞銀五十兩并禀請賞給軍功頂戴捉獲敵人頭目者分别大小加倍議賞并詳請奏奬官階倘有接濟敵船水米蔬炭及引港帶路者卽係叛逆照例全家坐罪遇有土匪游勇乘機搶刼許卽捆送立地盡法懲治本縣言出法隨決不爽信毋違特示光緒十一年正月十九日 
[京華紀事]  
　　客歲南營東河汛寳守府奉派帶隊駐紥南苑至本年正月某日入城領餉徒行至前門外鮮魚口天已薄暮驀有人飛步向前抓去頭上所戴便帽隨行兵士奮力往追至天橋迤南僻靜處抓帽人突出白妨相向兵懼而退該賊之胆誠大矣哉○亦師土棍名小曹者客歲因案到官刑部擬以徒罪新正下旬某日發交北城司署監禁以便定期起解該犯素與禁卒某甲稔囑甲私卸镣銬俾得游行自如司官聞知將甲斥革另召新役某乙頂充二十九日薄暮舊役某丙因事至步軍統領衙門臨去喚乙關鎖牢門乙正酣睡矇朧漫聽而漫應之至夜靜人稀該犯遂潜啓牢門揚長而去迨巡更者查知其事而黄鶴凌風已無蹤影矣刻廳官飭拿革役某甲全家押禁勒令緝獲原犯未識能如所願否也○前門内東交民巷迤北裏舘地方爲冬間蒙古各商交易之所周圍半里許地勢平坦可搭帳篷畜駝馬新正蒙古王公出京該舘交易事畢例於二月初一二兩日集資祀土地以答神麻今歲該舘與高麗商賈曁泰西各商互相聯絡捐資較多遂在館中高搭層臺雇趙姓梨園演唱雜劇衣香扇影觀者如雲兼之東國冠裳西方士女履舄交錯麕萃其間說者謂此日之樂爲數十年來得未曾有云○善厚齋軍憲因部下防軍一時不能裁撤擬於通州北關外曁八里橋運河迤東三處建造營房以資屯紥刻已命人勘估不日當卽興工矣○禁城東華門内南池于周姓素饒貲財正月二十八夜鼉更二下萬籍無聲忽有强徒十數名毁門而入闖至上房之前驀將洋槍施放周驚起呼問何人强徒以乞借川資對周知事不妙遂自牕中擲出京蚨四十千善方遣去强徒少之周益至九十千仍不肯去周言阮囊巳罄無可再添如不滿欲任爾等自來搜索强徒聞言隨卽逸去次日具禀報官由官分派兵丁拿捉然海闊天空迄今尚無弋獲云○戸部因臺捐仍不踴躍遂於新正二十九日委司員至吏部會議花樣三條可以迅速補缺以期捐生慷慨樂從其花樣一曰海防卽用一曰海防間用一曰海防遇缺是日吏部擬每五缺用舊班二人新班三人戸部擬用舊班一人新班四人其中見解稍有歧異故尚未議定云○客歲刑部司獄出有一缺無人選補部議於候選從九品各員中借揀一員迄今並無來部請揀者刑部咨催吏部吏部遂擬奏請揀補云○近因張侍御廷燎之奏奉旨嚴禁婦女遊廟京師隆福護國兩寺每值開廟之期游人聯袂並肩了不避忌現地面官令兵丁駐守門前一遇青裾緣鬂欵步而來卽高執絲鞭揮之使去以故遊人亦大爲减色云○某甲者混晏子之流亞也本月初一日遊行街巷遇一髫齡女星眸霧鬢綽約動人遂尾至僻處誘以遊詞女童眞未漓不甚介意旋回至前門外長巷四條胡同叩扉而入甲蹲伏階下待之移時女復出外購食物甲代償其值女始悟甲爲匪人大聲呼呌女父聞而出追甲扭回鄰里不平相助揮拳甲乃狼狽而去 
[江隂防務]  
　　近以法船游弋洋面江隂防務益加嚴密李與吾軍門劉南雲方伯及唐張兩統領會銜出示曉諭湘淮各軍如法人進攻我軍開仗獲勝不准爭取首級想見各大帥謀定後戰勝算能操雖未見敵而已氣吞雲夢矣○十一日早登瀛洲兵船上之水勇數十名登岸往君山下演習打靶并操西國陣法歴一時許始收隊回船○十二日午刻各哨官帶領鎗隊二百餘名由黄田港登岸操演各陣或起或伏或分或合離奇變化殊有五花八門之觀歴一點鐘亦各整隊下船○聞瓜州鎭君君家榜卽日移紥黄田港口以重江防○横雲輪舶刻已駛去 
[封船述聞]  
　　杭省停泊之烏山船現皆一律封村人咸知爲裝煤往寗也而不知其中尚有夾帶硝磺一節尚未定案故必嚴辦後該帮始可開行傳聞有某水客專販硝磺託烏山船夾帶後爲船戸李阿三識破竟將其私硝廿餘桶乾没入已託稱爲報　寺之局中查出充公云云某客知之親自來杭到局中徧問並無其事乃賄通硝局願將此硝充公卽移文至報國寺局中謂前有硝磺若干着李阿三之船裝載來杭想已收到杭局得信急向船局查問船局中卽將李阿三人船並獲送局道究現經發審局嚴訊多次私硝雖已追出而供尚遊移近已擬定流罪出詳但不知有無更改也至該船帮聞須一律驅逐出城至二凉亭停泊以符舊例云 
[西泠談屑]  
　　初四日天色將明徒起狂風數陣飛沙走石樓屋亦戞戞有聲逾時卽止次日聞艮山門外之東新關地方吹倒石凉亭一座幸爲時尚早不致傷及行人也○初六日下午錢塘門外松木場失火焚去草屋一間乃甫及上燈時候警鑼又鳴城中各水龍爭先奔集而洋龍亦聞信先至被灾者係望江門外之木塲巷地方燒去瓦屋四間隨卽救熄是夕城門啓鑰故各龍皆得出城撲救初七日下午松木塲又報火警亦只燒去草屋一間卽時救息該處日來香船甚多人煙稠密故常有失愼之事○杭垣東園巷口有某姓機坊曾於去年遭回祿畫　珠簾盡成焦士近欲重加創造特命李姓隂溝匠起築泥墻不意鋤鍤甫下忽於泥土中掘得金帽飾五事約重兩餘匠首知之乃命衆夥細意搜尋許爲瓜分掘至數尺之深下有金磚兩方及條金等約共二百餘兩匠首大喜過望許每人分洋百元餘則盡歸已有衆皆允諾詎匠首見利昧心連夜收拾停當卽於次日黎明挈眷渡江逃回東陽原籍於是各夥忿忿四處傳說以致局中縣中無不知悉飭差查覆前日仁錢兩縣尉及巡局委員 
 
 

Page 3

 
 
同往該處踏勘聞須禀請上憲差提該匠首質訊以其金充公也○詁經精舍掌教俞曲園太史於前月杪抵杭仍在湖上之俞樓小住初四日司道各憲有湖舫之會咸順道至俞樓是日車馬盈門主人爲之應接不暇最可笑者藩臬兩憲之座船有某縣尉强喚而去船戸再三哀懇呆不信遽命解纜未幾臬署之首領先至不禁大怒卽命篙工乘小艇追逐務著某縣尉同來某在舟中得信且聞各憲皆到滿船賓主無不失色急在湖心亭上岸將座船讓出另換小舟而去○初六日爲詁經精舍開課之期例歸撫憲甄别劉仲良中丞以祭祀不能親臨特委候補府點名發題○劉叔濤宗師舊疾未痊新疾又作現在延醫調治聞定於三月間出棚也 
[鳩江燄屑]  
　　上月二十八日蕪湖北城外楊家塲某姓家因午炊失火焚燬兩家本月初三夜三更後南關外某姓家因碰翻洋油燈以致燎原燒去二十餘家幸人口無傷○初三日狂風捲地江浪拍天夜半後繼以雷雨冰雹雜下大如胡桃土人謂十數年來所未見城内外草房矮屋不知吹倒凡幾江口之守關駁船吹翻二艇翌晨天睛風止大江中不見一船如此風波豈非可畏耶○前泊蕪湖之兩枝半桅英兵艦於初二日展輪出口○辦米各粤商業巳紛紛買米雇駁上船○元宵巳過燈市未闌湖北帮各船戸會同各工匠等於初一二三等日出演太平燈所紥飛禽走獸花卉獅龍無不栩栩欲活又有抬閣二十架扮演故事斬新奪目幾忘其爲優孟衣冠笙歌欲沸士女如雲恍見昇平景象惟人既衆多卽有滋事之慮城内有一孩擠倒人叢中踏破頭顱血淋淋下又某婦遺墮金釵一支約值洋十餘元又長街有一女郎容貌娟好被諸無賴擁擠調謔遺失簪珥又有某婦過河觀燈挈領小孩失足墮水經人救免觀此則婦女之不可趕燈會也明矣○邇來撲燈賊甚多卽所謂白日撞也舗戸人等幾於防不勝防有捕務之責者尚其留意也可○某錢店前日盤帳少洋五元無從稽查偶憶去臘曾封存鐵櫃内洋一千二百元或在其内及開箱查點則已少洋三百元包封紙儼然如故惟包裹鉛條藏符籙三道而巳店主悉心盤詰則司帳之鎭江人某甲巳忽不知何往聞該店主素來信甲倚之如左右手今甲乃作昧心事人心難測可不懼哉○蕪湖縣鄒雋之明府蒞任以來整綱飭紀百廢俱興徽郡各士商公製威愛兼施匾額一方於前日送上琴堂以伸感頌○民間置買房屋由産例應隨時投稅如有隱匿除照例料罪外並追契價一半久官乃近來納稅者甚屬寥寥故由各大憲嚴飭徵解以濟餉需鄒明府接奉憲檄立卽出示曉諭統限一月内掃數完繳延干照例治罪想管業者食毛踐土定能激發天良輸將恐後也○劉某向充縣差腰纒既裕卽改圖别業以掩其本來面目近在金馬門外買宅一區高閏閎厚墻垣儼然當家氣象遂爲匪類覬覦初六夜四鼓時有盜十餘人塗面持械破門而入劉驚起疾呼盜竟持刀將劉砍傷數處劉乃不敢聲喊任其翻箱倒篋呼嘯而去盜去後劉姓協同守城兵丁跟蹤追捕拿獲一盜已解縣署由鄒明府刑訊一堂尚未供認也○駐防蕪湖之卓勝覩軍一管每日出隊至崇仙院前塘操演該處距營約有一里嫌其太遠近經營官杜君督同各兵丁在西湖池後塡築操塲寛廣約二百餘畝又築崇垣一道於其前以爲放鎗之的 
[補述流雲失事緣由]  
　　流雲小火輪失事各情前日屢經錄報兹聞昨日北關上亦派人往彼看守救生局又撈獲死屍三具一係該輪船火夫陳菜來年四十八歲當經屍屬認明舁至外虹口安殮矣查流雲本係胡奚周及王姓二人合造共費貲本銀八千兩之譜初由奚姓管理後因損壞捲水鐵葉雇工修好後於本月初一日起改由周姓雇人駕駛其火艙則由甯人包攬煤炎及夥伴工資每月得洋一百五十三元舵工水手則每月得洋四十二元不料未及兼旬遂罹此禍現由船主人延請狀師函致太古洋行索賠未識能如所願否也 
[船事彚登]  
　　昨日白大橋下停泊官船一艘旗面大書欽差北洋通商大臣委辦山東嶧縣　務總局字樣○鐵路大橋下泊有大通管五隊炮船一艘 
[局主送局]  
　　上月某日小東門外十六鋪橋南某舖中糾人聚賭被該鋪巡防局委員訪拿到案舖主叩請從寛遂判罰洋元以充公欵鋪主因無現洋遂託大成船局出一票據呈局計洋十二元至期往收分文不付局員以該船局在租界中未便遽行傳案遂將情函致翁太守昨日太守飭包探傳到該局主葉南堂訊理之餘據稱票係他人代出原主尚未將洋付來因此局中不付太守謂此何等事而可以票據抵塞乎既出票據便應付洋如此行爲連爾出票人亦須究辦遂着將葉送歸該局辦理 
[再述餘冤]  
　　前報列擊鼓鳴冤昨又列冤上加冤等事刻聞被冤諸人中其受傷尤重者勢甚危殆據傷科鄭錦標言此症棘手異常難保無事一旦死於非命得毋海底沈冤乎至被法兵艦所焚之沙船實有四艘一爲吳淞之永吉祥一爲瀏河口之吳天興一爲崇明之金長發一卽本埠久大號之楊泰順於上月杪在滬滿載貨物報關領憑至本月初四日開至吳淞初六日清晨展輪出口駛近蛇山側五托水地方突遇法兵頭喝令停泊隨有法水手十餘人上船搜刼並將耆舵人等七十六名驅入法艦勒合當兵衆人極口呼冤哀求釋放法人不允衆人請回本船取到棉衣然後惟命是聽詎回頭一望原船早已被焚衆人此時身冷發抖不覺大哭失聲法人遂將衆人逐至蛇山上飢寒交迫痛不欲生經嵊山人鮑君出爲設法令衆人暫棲於聖母殿内給以米飯山芋等物略略充飢越三日遂偕餘三船上之人附釣船至吳淞口由飛雲小輪船裝載回滬然幸在午後得以安抵申江若早上附流雲船則途中失事命付波臣不更歎冤無可訴哉再前日報中載有朱永大船因與法人同教不被搜焚兹有友人言及尚有不信天主教之朱福順張聚慶及某姓船亦免于難其被焚者大約因不服稽查致罹斯禍云 
[押待查核]  
　　包探禀稱三道頭捕頭住房隔鄰吵閙打架因往觀看見桌上放有賭具諒因聚賭紛爭時衆人望見捕頭四散逃逸祗獲蕭梅生一人搜出小皮袋一口内有洋十元小洋刀一把身畔帳簿一本經摺一扣當票五紙今特將人贓一併送案此人卽如泰祥烟館股東去臘之杪因欠工值到過公堂蕭供在虹口老船塢餬口因向同事王阿林索取錢洋跟蹤到此悞被拘拿太守謂既與王爲同事應在虹口索錢如何到此答稱接得我母信函言選定本月二十七日爲我續娶囑我購物回家故商王索取舊欠因伊行蹤無定故一路跟伊太守謂爾既有錢借出何又將物質錢答稱實因索資無着質物零用有帳在内可請稽查太守見質票上載當明本洋十三元二十一元四元二十一元又錢三十九千約共百千文之譜其買物帳則祗開釘鞋雨傘等物並非喜事所用遂着包探將各質票分往該質鋪着註明何物再行核奪蕭飭暫押 
[循例護月]  
　　前晚係月食之期本埠文武各衙門及城隍廟皆鳴金伐鼓升砲開鎗以爲救護至丑正月始復圓 
[浮屍三見]  
　　昨日上午蘇州河内有年約四十餘歲之浮屍一具身穿藍布長衫隨潮　至新閘橋始被橋樁羈住經管帶砲船之某弁瞭見告知北卡委員洎委員傳地保往撈則又不知漂流何所矣○虹口白大橋下亦有無名男屍一具年約二十左右身無寸縷經小船上人撈起舁置天后宫前荒塲上捕房聞知卽傳知地保報堂收殮○又午前蘇州河内汆有孩屍一具年約十三四歲赤身露體祗有兠肚一方舟子見之用繩繫屍拖至鐵路大橋旁攔以樹枝俾傍河岸隨關照地保妥爲看管說者謂該屍疑係流雲小火船失事時溺斃然竊謂既因失事溺斃何以寸縷全無或者路遇歹人剝衣斃命亦未可知欲得其詳俟地保查明後再行照錄可也 
[英界公堂瑣案]  
　　張阿福訴稱被同居之鄭福順竊去衣物向索不還因而送案陸阿生訴稱亦被鄭竊馬褂業已認明穿在身上鄭供 
 
 

Page 4

 
 
張並未先竊實伊母舅失去衣物然並非由我行竊至我所穿馬褂係向陸暫借詎陸竟聽張唆使誣指竊贓黄太守以張控竊雖無實據然鄭行竊陸之馬褂確有眞憑隨判鄭管押十天馬褂交陸領去○三百四十四號華捕禀稱楊阿福硬入戯園看白戯被阻逞蠻小的聞聲往喝竟敢行兇爲此拘案楊供入園尋人並非看白戲亦不逞蠻太守判笞五十板以儆○唐銀生稱在中和洋行看管房屋昨張阿明闖入空屋圖竊窗上玻璃爲此交捕送案張供悞入空房不敢圖竊太守隨判笞責五十板○李阿炳訴稱看管洋商棧房時時失竊賠累不堪昨王阿四又竊取鐵斤由捕在路阻獲酓蒙送案請卽究懲華捕禀稱見王手持鐵斤情形慌急盤詰支吾爲特帶至捕房捕頭究詰之餘始認竊從棧房門口王供充當小工餬口此鐵在路拾得並非竊贓求恩俯鑒太守判管押七天以示薄懲贓交李領去○王阿三訴稱被朱阿金竊去菜刀一把當卽追獲人贓交捕送案朱供向爲縫工業已落魄爲丐順便取伊菜刀求恩寛宥太守察得朱果形同乞丐飭送粥廠安置贓交王領去 
[船事電音]  
　　禪臣洋行接到電信知北京輪船巳於十五日午刻安抵杳港 
[正悞]  
　　本月初二日所登金釧案一則兹聞某甲並無其事大約係訪事人之悞也合亟更正如左 
[安徽省祁門縣紳士復上海籌賑公所施封翁書]  
　　少欽封翁大善長大人鈞座敬禀者敝邑蛟水　災屢蒙惠賜棉衣並賑銀兩使數萬生憲出水火而登袵席一瓣心香無以爲敬虔上匾聯聊表鴻毛之獻乃公仍謙而返璧殊增慙感嘗讀漢楊寳傳過華山見黄省被傷收回餵之放去後有黄衣人卽雀銜玉環以報寳生震震生彪俱爲公卿此意中事也物尚如此而况敝邑念二都災黎其銘肌刻骨又當何如也值此桃符換彩敝邑村村皆設公之長生祿位朝夕虔禱願公福壽而康感恩深處不啻家家畫放翁矣春賑仍仰佛力代籌不勝盼切之至區區匾額楹聯乞哂存勿却爲禱肅此鳴謝虔請德安伏惟慈鑒並具賀柬恭叩新禱晚生許學醇康誥張鏞汪光烈馬世榮汪廷讚胡廷珏馬錫寀方申伯洪道善汪承恩馬允升汪承簠周受濂謝長庚黄鼎亨仝頓首謹上 
[奉和高昌寒食生不寐近作卽呈鑒定]  
　　一壺救溺偶然爾百喙爭鳴將奈何皎皎易汙吾輩甚容容之福古來多詩場鬪險敲銅鉢棋局旁觀爛斧柯心地有魔憑佛度身材如墨耐人磨[  鍊柔居士李士棻]  
[蘇省撫轅抄]  
　　十一日新授江蘇臬臺李於本日清晨進江隂口前來之信○十二日新授順天府尹堂沈前任江西撫臺潘均辭行進京新選鎭江府糧捕通判崔東斗禀辭赴任候補同知恆坦謝委署鎭江府理事同知事　　禀知辭奉委赴松屬緝捕差○十三日候補知州朱之模銷海運滬局差候補理問王慶詳禀知聞訃丁父憂從九吳世瀛銷齊門水關盤查差改補巡興王錫疇禀知本日到齊門水關差○十四日新任蘇臬臺李到蘇卽於本日進署蘇省才厘總局已委候補道錢寳傳接辦善後總局巳行候補道蔡世保接辨 
[江督轅門抄]  
　　二月初八日通判瞿鴻瑺謝委天橋釐捐差新授九江府王應孚到○初九日新授江蘇臬臺李嘉樂見准補安東縣張紹渠禀到謝飭知赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[打鴨驚鴛]  
　　安慶居大江之北濱地瘠俗漓人不解温柔鄕爲何物故雖設省會而從無女閭卽間有一二土娼可以吹簫引鳳可以滅燭留髠又往往爲青皮白丁所挾持令人不引爲勝地而視爲畏途客有自司下坡尋芳而來者據稱該處有九兒者實爲羣花之冠凡梅者落帆練潭稅轂能知子都之姣者無不以審識九兒之面爲幸去臘杪九兒以開銷太巨欲乞某貴客大破錦纒頭之例正虚掩繡闥容兮與兮之時忽有五人者類兵官將排闥入九兒之女僕亟前攔阻曰有貴客在内老爷請别處少坐我家姑娘自然來陪皖俗無客不見客之例凡屬妓寮閒人均可闖入卽有客先在亦不廻避且先在之客見後來之客必起立讓坐否則便爲長卿謾世五人者聞女僕言便大怒曰何處貴客竟敢夜郎自大此間是行樂地彼能入我亦能入意在用武適貴客之僕恐驚其主出爲排解五人者遂交毆之拳如雨下貴客見勢不佳急從人叢中逸出五人者知其爲貴客也逐之比及門客巳遠颺五人者亦卽鳥獸散因念别馬頭有此等暴客龜鴇卽不待以閉門羹客斷無不興師問罪者否則保甲局亦未必肯袖手旁觀乃竟各行其所無事可見風氣之尚未盡開也 
[欽派銜名]  
　　宗人府奏派二月十九日清明節致祭東西陵之王公業己奉旨派出所有各陵各銜名昨經訪事人繕寫遞來爰卽照登于左豫親王本格致祭昭西陵固山貝子毓橚致祭孝陵奉恩鎭國公意普致祭孝東陵奉思輔國公溥豐致祭景陵 
莊親載勛致祭泰陵奉恩輔國公奎瑛致祭泰東陵奉恩鎭國公溥斷致祭裕陵奉恩輔國公載卓致祭昌陵奉恩鎭國公溥芸致祭昌西陵怡親王載敦致祭慕陵奉恩輔國公榮頤致祭慕東陵肅親王隆懃致祭定陵定東陵睿親王魁斌致祭惠陵奉恩鎭國公溥廉致祭端慧太子園寢 
[鄂撫告示]  
　　頭品頂戴兵部侍郎湖北巡撫部院彭爲曉諭事照得本部院於二月十六日在考棚扄門甄别江漢書院諸生先經出示曉諭在案兹特派委二員會同監院教官午刻過戳收卷有不呈請盖戳者一概不收本部院委員赴考棚收卷交卷以戌初爲度携卷出塲者一概不錄合再出示曉諭爲此示仰江漢書院諸生知悉毋違特示 
[讀諸名流和童鷗居士自壽詩原韻大作不勝欽慕爰依韻奉和并爲居士祝嘏卽呈諸大吟壇法政]  
　　南飛有鶴慶生辰一曲新詞綺席春西蜀更傳黄髮頌東坡曾遇紫裘人十二月十九日爲東坡生日優遊勝地渾忘老著作名山不厭貧我未識荆思献祝古梅花下幾逡巡○遥向天涯拜下風一時壇坫屬羣公就中李曰才無敵賞到姚黄品不同詩酒十年花國裏圖書萬卷草堂中壽星喜共文星朗前夕光芒照浦東[  乙酉春孟丹徒劭軒客初稿]  
[上海絲業會舘籌賑公所施少欽經收山東賑捐二月初七八九日第五百九十五六七次清單]  
　　東海氏求父病速痊並合家平安洋十元丁春翹病愈完愿洋三元新安無力子許愿後得子求保嬰孩平安洋二元當湖汝生求病愈洋一元鍾振南洋一元慈溪養心居祈保平安洋二元蛟川胡貽安洋一元○開泰木行募昌字一千四百三十八號姗新埭隱名氏洋五元○平窰　隆號募昌字五十六號册共廿三戸洋廿一元錢八百九十六文○又募字五十九號册瑞隆衆友洋三元○又募昌字六十號册瑞隆衆友節省伙食洋兩元共合三册合來产二十六元錢八百九十六文○邗上祝親平安人募昌字一千二百四十九號册祝親平安人爲先嚴步韓公資冥福洋一元又爲元配吳氏資冥福洋一元又還愿并求闔宅平安洋一元變桐書屋爲子求名續助洋一元存吾春齋爲女求姻續助洋一元五戸合來洋五元○祥泰洋行募富貴源頭同字二次六于二百九十二號同十二戸洋三元四開一元○祝同心先生自寄富貴源頭同字二次一萬九千三百九十號册王經餘堂洋十元以上初七日○存心人求免灾洋三十元存意堂爲室人胎産平安酬愿規銀二十兩不署名規銀一兩四錢七分山隂易玉芝堂洋十元易慶麟求耳瘡速愈洋四元粱溪無名氏求病風速愈洋二元奉賢誠明堂張洋二元常熟同源號來佘靜園求母康健洋一元錢王氏求病速愈洋一元無名氏心愿錢七百文顧王氏求消暗病錢四百文共四戸合洋三元東塘市永豐新銅洋一元○汕頭洋藥釐局募富貴源頭同字二次六百廿五號册無名氏臥雲道人抱樸齋各洋十元泰裕林炎生志成堂曾泰運各洋兩元南昌號佳興號崇和希侯耕雲恆裕號南順號姚紫屏扶弼庭柯德和號蕭揮五葛柏堂楊玉龍王薌泉李子端陳思軒各洋一元李易成號劉燕堂存心堂各洋一中元共念五戸共洋五十四元五角合來規銀三十八兩八錢四分○蕪湖邊卓存太守募直賑捐局胡善字二百九十一號册巢湖水師劉本洋三十元巢縣釐局邊本三十元巢縣周本洋十元春和義詹永興本洋二元胡東　鄭福泰本洋二元萃升恆震泰信本洋二元王德興李允泰本洋二元楊亦政堂中興隆本洋二元松裕泰公和本洋二元不留名本洋二元程元泰本洋二元敦大號本洋二元金四本堂本洋二元共十三戸　來本洋九十元○金藴青募昌字四千六百四十三號册大有典洋六元陸序東洋一元頤閒氏洋一元燦庭不自量洋一元退恩子錢三百九十文存耕堂三百文心知氏二百文吉昌二百文共八戸合來洋十元以上初八日○周宗桂求血症速愈洋一百元浙寗無名氏洋十元高祥淦求病速愈節省日用洋五元松陽錫求平安益智洋三元南京陳太太求臂痛全愈完愿洋二元○趙榮堂募昌字一萬一千四百四十一號册寄蝸居求子病愈洋四元○以上初九日 
 
 
 

Page 10

 
 
[光緒十一年二月初七日京報全錄]  
　　宫門抄○上諭一道錄前○陝撫邊奏酌改釐金章程摺子○陝督譚奏總兵到省飭赴新任片○署湘撫龐奏知縣循例廻避揀員對調摺子○皖撫盧奏請賜卹夾片○陝督譚奏試看各員一年期滿夾片○二月初七日戸部通政司詹事府正藍值日吏部引見二十一名○尚宗瑞假滿請安○漪貝勒謝管新營房恩○師曾等謝專操大臣恩○歐德芳謝授侍講恩○甘肅道程鼎芬謝恩○桂公請假十日○芸公奏請開去差使○召見軍機程鼎分○○頭品頂戴陝西巡撫奴才邊寳泉跪奏爲遵議裁併分卡改收土藥釐金章程並瀝陳釐金外銷情形恭摺仰祈聖鑒事竊奴才准戸部咨議覆前署撫臣葉伯英奏陝省整頓各事宜次第舉行一摺内開釐卡太密廳將收數零星各卡再行裁撤土藥比照關稅例每百斤收庫平銀三十兩又陝釐報部數目朦混掩飾應將光緒二年起至七年止存留銀二十九萬一千九百餘兩聽候部撥充餉不准擅行動用七年以後存留若干應查明據實悉數報部以杜挪移侵欺之獘等因奉旨依議欽此欽遵咨行前來查陝省前以釐卡太密經署撫臣葉伯英酌將省外八卡截至九年底一律裁撤奏明在案至岐山郿縣蒲城韓城四卡岐山專收酒釐郿縣酒釐外兼收百貨土釐歴久相安應請照舊辦理蒲城專收皮釐應就近歸併木慶關卡韓城專收土釐應就近歸併是以分卡均毋庸由縣抽收其武功興平盩厔扶風耀州鄠縣淳化耀城永壽略陽定遠藍田商南乾州佛平郿州富平十七廳州縣向設土釐分卡由地方官抽收前已裁撤至鄠縣等十二處均截至九年止所留武功興平盩厔扶鳳耀州五處等收士釐與百貨行商無涉亦請毋庸議裁土藥釐金照新章每百斤收銀三十兩通飭各屬遵辦不准再有雙科名目此截卡改章現辦之情形也至存留釐金一項部臣謂藩司面遞清單爲報部欵册所無查陝省自兵燹之後百廢待興節經前任撫臣自光緒二年起每年酌提釐金三成爲留外辦公欵項計截至九年止共留銀三十八萬五千六百餘兩除修理城池倉厫文廟書院貢院等工及添買書籍籌備墾荒牛種採辦省倉積榖京官津貼差徭生息並地方一切應辦事宜節年動用外現餘銀十萬七千二百餘兩現因籌撥餉項正欵不敷隨時借撥尚有撥還實存銀不過十萬有奇此外銷欵項現存之實數也查酌提釐稅留外辦公各省皆然不獨陝省若謂欵不報部卽爲侵欺何以部臣議加京官津貼指以外省釐金洋稅各提三成外銷欵内湊籌解部不幾導之以欺乎且閻敬銘覆奏湖北扣留釐金串底每歲至十萬串之多另欵有儲何嘗報部上年藩司葉伯英面遞清單向額勒和布詳陳原委當時並未駁詰亦未飭查若果欵係侵欺額勒和布奉命查辦陝事一秉大公安有不附叅究辦一理兹准部議乃謂現經查出遽指爲掩飾朦混且明知留外已銷之欵輒令存儲候撥不准擅動倘始終不以實報卽將撫藩嚴叅奴才到任未久本無用其廻護就令部臣不察坐以瞻徇之咎竟列彈章在奴才固無解於扶同在部臣實未免於矛盾互證叅觀諒難逃聖明洞鑒况此等留外之欵撫藩兩署均有奏牘可稽遇有提用藩司隨時禀商按欵呈報層層鈐束上下周知其爲不能侵欺朦混固不待辯而明者陝省度支價乏本無餘財而規復兵制裁撤防營撥解協餉及議停官錢舖籌發票本需費正多皆係目前難緩之圖並預儲有著之欵遇有要需全賴此稱留外欵項挪墊通融得以無悞至於地方應辦諸務事機各有緩急情勢各有重輕要在因地因時熟籌妥辦既非部臣所能遥度亦非部臣所能代謀如必事無巨細必咨行請示欵無多寡一律報部核銷繩之以文法稽之以歲時貽悞地方誰執其咎故外銷欵項實爲各省所必不能無但當論其爲公爲私不當論其報部不報部非若錢粮正賦遵例開支依限造報不准舛漏絲毫也必謂朦混掩飾藉便私圖則侵蝕公帑罪有專條國典森嚴誰敢嘗試奴才亦知海防需餉浩繁理宜畛域不分先其所急第部臣總持大局籌撥邊餉洵屬要需而奴才忝領封圻愼固疆圉是其專實若竟盡力搜剔　澤而漁庫儲則羅掘一空疆吏則束手坐困設遇緩急何以應之一隅之微關係全局奴才籌思再四實未敢附和部議輕視地方爲此瀝詞籲懇宸斷俯准將釐金外銷現存之項仍歸本省公用免其提撥充餉陝省幸甚奴才幸甚秦地瘠區别無閑欵嗣後厘金一項應請仿照各省奏案核計每年收數酌提一成留外辦公以示限制庶於公項地方均有裨益理合恭摺具陳伏乞皇太后皇上聖鑒訓示謹奏軍機大臣奉旨戸部議奏欽此 
○○譚鍾麟片再新授肅州鎭總兵鄭金華現已到省應卽飭赴新任以專責成除分别咨行遵照外理合附片陳明伏乞聖鑒謹奏軍機大臣奉旨兵部知道欽此○○頭品頂戴署理湖南巡撫布政使臣龐際雲跪奏爲知縣循例廻避揀員對調恭摺仰祈聖鑒事竊查例載題補得缺之員到任後查明原籍與任所在五百里以内者酌量改調廻避又州縣以上有廻避應行揀選對調之缺本係煩要聽該督撫酌量調補各等語兹據署藩司孫翹澤署臬司夏獻雲會詳據宜章縣知縣朱益濬禀稱現年三十八歲江西蓮花廳人由優廪生考取同治十二年癸酉科拔貢中式是科本省鄕試舉人十三年甲戍考取宗室官學漢教習光绪三年丁丑科會試中式進士覆試一等殿試二甲朝考一等欽點翰林院庶吉士庚辰科散舘二等引見奉旨着改爲知縣歸部卽用欽此當經呈明親老籖掣四川梓橦縣知縣係屬遠省題明以近省改選遵例報捐同知銜光緒六年九月分　掣湖南清泉縣知縣領憑起程十二月十二日到省七年六月二十五日到任調補宜章縣知縣奉准部覆十年三月二十二日到任該員原籍江西蓮花廳到湖南宜章縣任所計程四百六十里係在五百里以内例應廻避到任後始行查明理合禀報等情當經由司札行該管郴州直隸州查取程途里數清册覆核相符應請准其廻避改調以符定例查宜章縣係沖繁難兼三要缺湖南現任兼三要缺人員或距原籍亦在五百里以内與是缺人地未宜未便遷就改調隨於現任兼二要缺人員内逐加揀選查有新寗縣知縣陳建常年五十五歲浙江建德縣人由廪貢生中式同治十二年癸酉科本省鄕試舉人十二年甲戍科會試中式進士引見奉旨着以知縣卽用欽此籖掣湖南領憑起程十三年十二月初三日到省光緒五年在滇捐局報捐同知銜題補新寗縣知縣奉准部覆飭知赴任光緒六年十月初九日到任新寗縣與宜章縣均係煩要之缺堪以兩相對調會詳呈請核辦前來臣覆查新甯縣知縣陳建常安詳妥實任内並無違碍處分堪以調補宜章縣知縣所遺新寗縣缺查宜章縣知縣朱益濬清勤穩愼堪以對調該員等現調之缺均距原籍在五百里以外對品調補銜缺相當毋庸送部引見至該員朱益濬係再調人員任内並無叅罰案件陳建常係初次請調照例毋庸核計叅罰除將朱益濬原籍至任所程途里數清册咨送吏部科查照外理合會同署湖廣總督臣卞寳第恭摺具奏伏乞皇太后皇上聖鑒勅部核覆施行再該員朱益濬係光緒十年三日二十二日到宜章縣任於十年閏五月二十日具禀呈請迥避係在三月限内又此案應於六月初一日起限扣至八月十一日揀調七十日限滿因一時遴員未定是以調補稍遲合併聲明謹奏軍機大臣奉旨吏部議奏欽此○○盧士杰片再副將銜儘先卽補叅將伍金魁補用都司徐成美向隨皖軍帶隊剿賊屢著戰功現充卓勝營哨官先後在營積勞傷發病故又在營投效之六品頂戴附貢生夏聲醇經統領澄清營水師兼帶江防輪船記名提督張捷書以防務繁要委赴湘南採買煤炭繩索運回濟用乘坐舢板砲船於九月二二眶日在華陽鎭下新江口江面陡遇暴風船身傾覆該員夏聲醇與勇丁楊長順袁有春宋淮南徐得雲李得勝衛榮祥姚得勝龔有明鄭發夏職銘等十名同時淹斃據名該統領禀懇援例請卹前來臣覆查無異相應彚案請卹可否仰懇天恩敕部將伍金魁徐成美二員均照軍營立功後病故例議卹其夏聲醇楊長順袁有春宋准南徐得雲李得勝衛榮祥姚得勝龔有明鄭發夏職銘等十一員名均照官兵在大江因公差委遭風漂没身故例議卹之處出自鴻慈謹附片具陳伏乞聖鑒訓示謹奏軍機大臣奉旨着照所請該部知道欽此○○譚鍾麟片再前奉部咨道府同通州縣無論何項勞績保奏歸入候補班人員以到省之日起予限一年詳加察看出具切寳考語分别煩簡補用等因歴經遵辦在案兹查分發甘肅候補班前儘先補用直隷州知州章鶴年勞績分發甘肅補用知州袁昌鶚儘先前補用知縣竇金聲儘先補用知縣朱進賢均巳試看一年期滿由藩臬兩司出具考語詳請甄别具詳請奏前來臣查章鶴年才具明晣袁昌鶚明白幹練竇金聲年强才明朱進賢人尚安靜均堪以本班留省照例補用除將履歴清册咨送吏部查照外謹附片具陳伏乞聖鑒訓示謹奏軍機大臣奉旨吏部知道欽此 
 
