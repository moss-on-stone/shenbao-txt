# 1901 - 204 - 4910159

 

Page 1

 
 
[勸募順直秦晉急振] [  申報館恊振所謹啓]  
　　畿輔一帶自遭兵燹居民流離轉徙家産蕩然困苦情形筆難殫述而秦晉兩省又旱魃爲災徧野哀鴻嗷嗷待哺甚至易子而食析骸以炊不顧害理忍心以兾苟延殘喘其稍存惻隱之心者每致全家餓斃傷心慘目雖鐵石人見之亦當爲之涙零朝廷疉降恩綸勸募振捐以救被災黎庶本館恊振所自慚綿力無補車薪維藉四方善士海内仁人慨解囊金以蘇涸鮒聚沙爲塔集腋成裘但求振欵能多募數金即災民可多活數命立待彚解乞勿延遲功德之深無有涯涘肅此謹佈諸維德鑒 
[述醕王賢德]  
　　醕邸之銜命過滬也滬之人咸屬耳目焉初以爲天潢貴胄年少多才趾高氣揚必有不可一世之概及觀日報所載與夫搢紳士大夫所稱揚而後知王之賢智過人略不以勢位尊崇稍存高視闊步之意晴窓多暇試摭拾而揚詡之俾知我國家夾輔諸勛中夫固大有人在焉謹按大淸會典凡親王出外其儀仗有大纛旗二豹尾槍旗槍臥瓜立瓜骨朶吾仗之類轎用金黄蓋金黄幔紅幃舁以八人滬上地方官早已如儀置備乃王於登岸之際一切屏棄不用僅坐緑呢四人轎護以勇士數十人至於置酒洗塵官斯土者固宜略盡東道之誼王則力辭不赴謂方今皇太后皇上蒙塵於外正臣子臥薪嘗膽之時豈宜水陸紛陳終宵驩飲其自奉之節儉有如此者從來玉葉金枝位居尊顯頤指氣使分所宜然王則性喜謙沖毫不自矜貴介凡在滬百官之入謁者必命之旁坐賜以温顔至於接待洋員益復和光可挹雖性耽簡默未嘗抵掌雄談而辭氣之間彌復藹然穆然無一毫倨傲難親之概其待人之謙抑有如此者每見大員出境一切傔從人等必虎威狐假蹂躪地方何况　御近臣其作福作威當必有勢燄薰天炙手可熱者乃王之奉詔而出僅帶太監二名坢而又約束綦嚴不許稍越分位以是諸員入謁若輩咸彬彬有禮從未敢向之需索以及侮慢不恭若夫侍衞等人更嚴肅整齊氣象威武佩刀侍立若雁行然無儳言無越次其馭下之嚴肅有如此者王年甫及冠耳使平日猶有童心則一見海上繁華自必悅目醉心昕宵留戀微服游賞人誰敢有議其非者乃王則行邸端居無事時從不出門一步鶯花似海處之漠然是非學養深醇烏能天懷若斯之淡定其持躬之端凝有如此者有此四德是以人無論中外罔不傾忱低首敬佩弗諼今者屈計行程已將由香港而抵　叻矣夙聞叻埠有華民十餘萬我知王之蒞此其迎迓之誠敬當不亞於申江而王之接物待人亦必有益昭其恭恪者他日者軺車抵德呈遞圖書以道歉忱以聯睦誼周旋壇坫樽俎雍容德之君若臣當必禮意優加因敬我王而愈敬及我皇太后皇上孔子曰使於四方不辱君命其王之謂歟抑僕於十餘年前嘗游覽東瀛矣當返國時由東京乘火車赴横濱坐甫定見有戎服佩刀而至者車長耳語曰此有栖川親王也子其敬禮之毋忽及有栖川入則先脫帽爲禮予亦舉手示敬隨卽促膝並坐略分談心絶不見有一毫貴倨之氣其隨從者惟武弁二人耳歸以語西友某君西友曰是豈特日之有栖川已哉舉凡泰西各國藩王居恒胥不自高位置惟所到之處民人則必驩迎恐後以示欽崇厥後今俄皇聶格爾游歴來申其時已正位儲宫而服色起居亦與凡民無異及前歲德藩亨利因膠州灣之事航海來華時雖齟齬控興而詞氣亦不甚倨傲然後知西友之語固信而可徵今者醕王凡事能效法東西洋處處謙和節儉我知歐西諸國星傳遙臨必能廣益集思取彼所長以補我之不及轉弱爲强之術將於此次基之夫豈第應對專長爲能免貽羞於隕越哉海隅下士不禁翹首盼之已 
[諭旨恭錄]  
　　五月二十五日奉硃筆圈出張兆蘭掌京畿道事務欽此同日奉硃筆圈出謝希銓掌工科事務欽此同日奉硃筆圈出謝希銓巡視西城事務欽此○二十六日奉旨正白旗漢軍都統著裕德兼署副都統著希朗阿兼署欽此 
[行在宫門抄]  
　　五月十五日前江西學政李紱藻趨詣行在覆命並請安沈家本謝授光祿寺卿恩甘大璋謝授内閣侍讀學士恩禮部郎中薛浚預備召見刑部郎中左紹佐俸滿截取預備召見召見軍機及李紱藻薛浚十六日王文韶謝充國史館正總裁恩瞿鴻禨謝充國史館副總裁恩貽穀謝充國史館副總裁恩新授廣東雷瓊道吳永謝恩調補延榆綏道許涵度謝恩刑部郎中左紹佐預備召見召見軍機及左紹佐十七日許涵度預備召見召見軍機及許涵度十八日順王趨詣行在請安澤公百日孝滿請安廣東道吳永預備召見召見軍機及吳永十九日芬車蘇嚕岱管理虎神營事務謝恩召見軍機二十日陜西學政沈衞到行在請安召見軍機及沈衞 
[擬商華事]  
　　華歴六月十三日英京倫敦來電云英國議政院中人集議中國政務時外務大臣宣言於衆曰我國朝廷行將與中國籌商各事一各處河道如何可通行無阻二船舶如何可至内地三各省釐金如何措置四寄居各處之洋人如何可保安全無恙五如何准外人寄居城内 
[議留兵數]  
　　西字報譯登日本報云各國聯軍統帥刻已議定遲至華歴七月初二日將駐紥中華北省之兵一律撤退惟留日英德美四國兵士各二百五十名俄國則留二百名意奥二國則各留五十名共得一千三百名用以保衞在京使館另由法德英日四國各留一千四百名美意俄三國各留一百名共得五千九百名同駐天津以護官商教士此外山海關則由英德日俄四國各留五百名其留守天津之兵一俟皇上回京卽須减少矣 
[法帥行期]  
　　德文報云頃得京師來電略謂法國駐華統帥華倫氏已定於華歴七月初二日附公司船回國觀此則知聯軍一律撤回之說信而有徵矣 
[德帥辭行]  
　　華歴六月十三日京師來電云德國駐華統帥雷失爾氏刻已抵京謁見本國使臣辭行回國大約小住數日卽須舫海赴申江蓋已定於七月初四日就道矣 
[德人重歛]  
　　華歴本月十四日英京倫敦來電云德國新定章程將各種食物加抽入口稅目下已核定茶葉每百斤收德銀名馬克者五十枚生加非每百斤收馬克二十枚香科每百斤收馬克二十五枚糖每百斤收馬克二十枚註馬克每枚約值華銀二錢五分之譜 
 
 

Page 2

 
 
[德重交鄰]  
　　日本報云頃得英京倫敦來電悉邇來歐洲大陸諸新報咸謂德皇當秋季大蒐軍實之時似欲於麥伊痕之地方整設行宫與俄英二國皇修相見之禮不知其爲尋常交際耶抑别有秘密事機耶非局外人所能揣測已 
[日人水厄]  
　　日本水災前已譯登大略兹閱某日報云刻下福岡縣境各村鎭皆宛在水中三井朝倉二郡房屋被積潦淹没者多至四百家遠賀郡某山忽崩頽於漭漾洪濤之内所最慘者門司左近之巖崎煤礦大水驟至以致礦丁六十九名同時淹斃噫何陽侯之肆虐竟若此哉 
[鄂撫履新]  
　　新任湖北巡撫端午橋中丞秉節蒞鄂垣已詳前報兹得武昌訪事友人手書云中丞在途中略感風寒本擬休息數天然後受篆嗣督憲張香濤制軍須於日内赴各處查勘堤工撫署公務紛煩實難兼顧諄勸中丞迅速履新中丞允之制軍爰於本月初九日飭武昌府余堯衢太守將湖北巡撫關防齎送撫轅中丞朝服拜受望闕謝恩因先期紅諭未頒致屬下文武各官多有未及趨賀者至次晨始紛紛詣撫轅禀謁戟門以外車馬如雲 
[浙撫過揚]  
　　揚州采訪友人云河道總督任筱帥恭承恩命簡授浙江巡撫當經具摺叩謝天恩並奏請賞假回籍省墓兹已交卸河督篆務秉節南來本月初十日午後憲舟駛過維揚運憲程雨亭都轉以次各官均命駕詣碼頭恭迓脚靴手版濟濟師師中丞並不停留隨卽揚帆南渡 
[優保能員]  
　　漢口訪事人云去年湖北夏口同知陳少石司馬辦理富有票匪甚合憲意蒙湖廣總督張香濤制軍具摺保奏奉旨准過道班送部引見等因欽此司馬遂將經手事件交代淸楚行將入覲天顔所遺夏口同知一缺省憲札委漢口商務局會辦兼籌餉局總辦張堯臣司馬接署聞司馬已示期本月二十一日接篆任事矣 
[留意人才]  
　　南昌訪事友人云江西萍鄉縣顧勴堂明府講求新學維日孜孜邇來援案舉報書院肄業各生童培植人才無微不至錄其禀稿亦足以勵手握銅符者也其文曰竊查卑縣附城向有鰲洲書院前奉督憲札開地方官有教養之責務須崇尚實學兼課經史掌故時務不得僅以八股試帖敷衍塞責如有出色學生隨時舉報等因卽經擬定考課章程於光緒二十五年春禀請立案並將講求經濟之生員胡志伊精通算學之童生李光彝舉報當蒙督憲曁各憲批示嘉奬在案兩載以來士子聞風興起爭自濯磨兹查有廪貢生劉存一茹古涵今卓然不惑教授生徒多所成就生員張德洸博聞强記温故知新一門羣從爨序蜚聲馬氏白眉尤爲傑出廪生喻照曦根柢程朱所爲制義深入理境近年講求時務洞悉原委實爲體用兼備童生謝亨識見超卓抱負不凡此次縣考因值丁憂未能與試尤爲可惜至於算學一道從前風氣未開乃有附貢生賀國章不憚跋涉負笈從帥布算著書啓迪後學廪生蕭作梅志趣高潔獨嗜算學與李光彝結爲忘年之交互相砥礪生員彭希亮頴悟精進於天元代數深造有得以上各生童均爲出色人才理合逐一臚陳禀請批示嘉奬以昭激勸再卑縣正北之安樂鄉距城遙遠生童來城課試頗形未便卑職前次任内曾勸諭士紳籌集欵項於上栗市地方創建栗江書院旋因卑職交卸事遂中輟迨回任後復申前議始告成功三載以來肆業諸生頗能苦志冋學博覽羣書本屇童生縣試正案取列第一名之黎宗華第二名之廖玉琳府試正案第九名之歡陽烈光均出自該書院該鄉在縣境僅十分之一乃能力爭上游如此實非初念所及又前學憲李考取算學擬咨送順天鄉試之生員况滎亦出於該書院洵爲難得但必有經營締造之功而後收造就裁成之效所有創建栗江書院之紳董恩貢生柳傑增貢生柳象衡生員蔡定選附貢生廖玉瑩均屬有功桑梓除將送到條規另行通詳立案外合先附禀察核 
[講求學務]  
　　武昌訪事友人云湖廣總督張香濤制軍講求時務力圖自强近日疉奉行在電傳諭旨知朝廷力行新政已簡派大臣設立政務處以示振興因念政事與學問相關當此時局艱難培才尤爲急務爰擬於鄂省設立學務處禮延名公鉅卿夙負時望者主持其事凡書院學堂課程以及應緝應譯之書籍皆由學務處隨時考訂以期美備現聞黄仲弢叔庸昆季及張季直繆小山諸詞曹已先後應聘來鄂從此學校振興人材蔚起不難拭目俟之矣 
[豫荒政]  
　　南昌訪事人云江西大水爲災城鄉各處居民同遭浩劫哀鴻遍野憔悴可憐上月二十四日省垣各大憲將所存倉穀　交城内各米鋪碾米出糶每擔作錢一千九百文可碾得米五斗數升每升定價三十五文其發給各鄉者每擔作錢八百六十文僅可碾得米四斗左右災後餘生得此誠不無小補也 
[常州試事]  
　　江隂友人來函云江蘇提督學政李蔭墀大宗師歲試常州府屬生員經古輿地史學性理時務算學題詞章王右丞送秘書晁監歸日本賦以名成太學官至客卿爲韻賦得風定池蓮自在香得凉字擬韓昌黎薦士詩碧筒杯限東韻蝦鬚簾限虞韻均七律另有一題未詳輿地東方朔海内十洲記書後水經注引墨子曰舜漁濩澤今墨子尚賢萹曰舜漁雷澤堯得之服澤之陽濩服二字是否相通雷澤在今何地試剖析言之史學兩漢士習經術節義不同論傅介子張騫論　　以養人爲本論經學八卦與九疇相表裏說伯益栢翳二人辨酌桓賚般解春秋一百二十四國盛衰興亡考夏則居橧巢解時務設隄防以弭水患說生財裕餉策性理無極而太極論另有一題未詳算學虛餘對數定整數正負其術若何試申言之設有兵二十二名内十七名係南方人餘五名係北方人欲將其全人内取三人排列爲一隊每隊内必有南人二名北人一名問能成不同排列之隊若干赤道離心力多於二極離心力則赤道吸力較二極吸力必少二百八十九分之一又赤道徑長於二極徑則赤道吸力較二極吸力必少五百九十分之一設有物在赤道處不知其重若干祇知其如移於二極處當加重二十四兩試求物在赤道重童生經古史學時務輿地算學題詞章製金字袍以旌忠賦以親製金字十二於袍爲韻賦得一聲務　采菱舟得舟字擬庾子山與樂和同苦熱詩用原韻蚊雷限文韻蠅虎限蒸韻均七律史學漢高祖初封侯者皆賜丹書鐵劵論吕蒙正薦夷簡爲宰相才論時務崇勤尚儉論籌國用議算學通弦自乘與正矢自乘之四倍相加開平方所得爲何數試依幾何之理解之有句股形只云一句二股三弦之和一百九十三尺四弦五句六股之和四百一十八尺七股八句九弦之和六百七十四尺問句股弦各幾何設有小弧二度三十五分二十四秒五求正弦與正切之對數各若干設有一百二十尺又二分尺之一依對數以乘代乘方術求其三乘方之積幾何另有經學輿地題未詳九學生員歲試四書題常府子曰知者不惑三章武進子夏曰日知其所亡三章陽湖子曰述而不作三章無錫子曰以約失之者三章金匱子曰當仁不讓三章江隂子曰飯疏食三章宜興子曰君子周而不比三章荆溪曾子曰君子思不出其位三章靖江子曰射不立皮三章通塲經題君子以果行育德詩題賦得白水滿時雙鷺下得溪字生員經古時務算學案正取十名章鍾祚江隂詩賦范應和靖江詩賦陳經江隂史論陸祖浚江隂詩賦唐鳴鳳江隂詩賦許沆常府詩賦周熙元江隂經學時務吳增元江隂經學史論時務吳誠江隂算學沈寳樞陽湖算學次取二十二名徐德輝宜興詩賦高爾康江隂詩賦劉國模江隂詩賦許棫金匱詩賦祝廷華江隂詩賦薛如金江隂史論奚忠源江隂史論許銘甲常府詩賦孫晉詒江隂詩賦陳玉璘靖江經解殷灝陽湖經解莊拱辰荆溪詩賦許同甲荆溪 
 
 

Page 3

 
 
愈詩賦唐忠無錫詩賦鄒登泰金匱經解錢壽愷江隂經解陳冀毓江隂史論劉樹圻靖江史論沙曾詒常府史論孫祝耆武進算學沈寳善陽湖算學陳銘荃靖江經解 
[漢鄉命案]  
　　漢口訪事人云湖北漢陽府南鄉張胡二姓因爭田畝以致互毆胡非張所敵被張窘辱忿無可宣遂去某日投繯而死屍親心有不甘禀控漢陽縣署縣主馮曉靑明府許卽拘張訊究特不知如何核定罪名也 
[漢皋火警]  
　　漢口訪事人云本月初八日之晚十點鐘時鎭上武聖宫比鄰某姓空屋内忽被匪種火致兆焚如迨報警鉦喧水龍畢集而鄰近房屋三椽已付楚人一炬越夕二爽巷老君殿比鄰某姓烟館樓上忽又火起幸四鄰聞而往汲水狂澆得以卽時熄滅否則四處蔓延當更不堪設想矣 
[禹穴探奇]  
　　紹興訪事人云紹郡自蒲節後米價日增邇因大水爲災旬日之間價值益復騰貴刻下上白米每石須售洋蚨五元三四角嗟彼小民其將何以堪此哉○嵊縣南門外有孫某者冋以耕讀爲生家貲頗稱饒裕上月二十五日之夜突來暴客多人破扉直入孫與家屬人等蝟縮一隅不敢與較致被翻箱倒篋搜括一空然後呼嘯而去事後檢點所失約值千金○紹郡振捐向由各錢莊代辦報捐者頗能踴躍兹又奉省憲派委徐大令文彬來紹設局携有秦晉順直實收部照按照新章减成塡給以廣招徠凡有志顯揚者亟宜爭先報納也○紹屬聞家堰爲上江要口月前蛟水遽發衢嚴一帶又山洪下注滾滾滔滔恍似建瓴而下以致近堰諸處均水深丈餘淹斃人民不可數計對岸之沙地又坍塌數里頓成一片汪洋當水至時幸居民相率避入山中得免不測然已皆驚險備嘗矣○前者諸曁縣璃橋鄉民糾衆劫犯毆傷耶穌教民周仁美一案邇聞西教士顧全睦誼於此事並不苛求惟須將滋事正兇獲案方可了結現新任諸邑尊李雅白大令炳堃已經蒞任而署理是缺之李石朋大令寳柟則仍留諸緝犯雖曾奉省憲調署長興縣優缺之文刻尚未能卽赴新任也○紹郡六月分各書院官師課試一律照章停止以免士子揮汗握管之勞新創之中西學堂肄業各生亦由總理徐頌凡觀察邀請府尊熊太守於上月二十八日蒞堂校試畢卽於本月朔日給假回里俟秋凉再行到堂肄業○紹郡有陳某者世家子也祗以習於下流癖嗜賭博以致家産蕩盡竈突生塵日前忽潛取其婦某氏之衣質諸長生庫中以供揮霍及氏得悉自歎遇人不淑頓萌短見購得芙蓉膏半盞背人吞服迨毒發呻吟幸經其戚察覺急購藥水灌救始得一吐而愈嗟兹薄命幾隕殘生特不知陳某聞之能自此稍知悔悟否也 
[龍眠畫意]  
　　安慶訪事人云望江縣何大令恩煌於前月某日緝獲匪徒七名親自解省省憲委員在府署提訊有一犯僞稱内急出外如厠乘役不備遂扭斷脚鐐越墻而遁府尊方太守聞之大怒將差役重責釘鐐收禁立派勇丁四十名分投追緝一面懸賞嚴拿聞逃犯陳姓係湖北人懸賞五十兩未知可能弋獲否也○撫標中軍叅將爲皖撫二十二營之領袖凡在標候補武弁自副參遊都守千把外例應隨營聽候差遣毋許遠離現署中軍王叅戎查有歸標將弁多不在營候差一經差委無從傳見殊屬不成事體因禀明撫憲懸示營門凡在標無差將弁以及世職武進士武舉等不准擅自離營或有事故以及修墓措資均須在本衙門隨時報明不准來去自由從前離營之弁統限三個月内或在他處差遣卽由該處移知本衙門或由家屬呈報以期有所查考而肅營規如限内不呈報者卽行註銷○上有某日安慶城北有車夫某甲載物出城腰間所藏布包忽然墮地甲猶未知有少年某乙適隨車後見包俯拾權之頗重知爲車夫所遺上前詰問甲尚茫然迨歇車查視大驚失色乙曰我纔拾有一物汝試言之若相符合卽當給還甲言内有洋蚨八元係將首飾所質欲完錢糧者尚有質禁糧串及信札貨摺折視無訛乙卽擲還怱怱而去甲欲叩謝已不及矣行路之人皆敬少年之誠實殊堪爲末俗風也○管帶楚軍正五營黄統領查知屬下某營勇丁不穿號褂出外嬉　實屬藐法因飭總巡嚴加查訪如有不法勇丁立卽懲革並出示曉諭略謂本營在此駐紥原爲衞民起見豈容滋擾地方倘兵丁有不法情事准爾商民人等將該勇捆送來營按軍法懲治 
[暫緩運漕]  
　　去年江浙兩省冬漕刻始議定用輪船載赴塘沽然後由火車運至北通州交納乃前日上海招商局忽接津局來電略謂漕米暫緩運解蓋沿途有馬賊爲患故不得不防之於未然也 
[鴻溝猶在]  
　　日前虹口二十三保圖董王少卿投上海縣署面稱二十三保十三圖與二圖交界處有界河一道刻被韓俊卿宋俊卿二人私自塡滿盜賣與某洋商求提究辦縣主汪瑤庭大令允之旋浼會丈局員某君詳細勘丈某君勘得界河依然如故並無盜賣事情遂於昨日據實回告大令 
[惡棍宜治]  
　　著名惡棍小黄牛之黨王阿四混名縮六阿四近由蘇垣來滬勾結黨類麕聚大南門及西門一帶每於夕陽西墮時攫取行人貨物前晚有朱森榮者行經是處被其黨褫去灰色紗衫褲飛奔而逸朱赤條條一絲不褂急向市中人借取衣服狼狽而回不知有牧民之責者亦曾聞之否耶 
[法界火警]  
　　前晚三更時本邑法界公館馬路西首興昌里口徐三元錫箔店忽然火發一刹那卽房延燒左右鄰泰山堂藥店及徐源泰絲線店後進房屋救火會中人聞警先驅本租界皮帶車到塲吸取自來水噴救俄而英界各洋龍亦皆轔轔而至噴薄逾時得卽烟消火滅然已焚去樓房五幢矣矣後包探查得徐三泰徐源泰係一人所開前曾因縱火受懲有案爰將執事人王雲亭拘入捕房昨禮拜二堂期解案請訊讞員杜枝園大令商之代理譯政之聶君押候補提店主到來研訊核辦 
[失足墮河]  
　　前日夜半時江北人某甲在美租界斐倫路河畔鐵欄上小坐乘凉正在披襟當風其樂陶陶之際不意偶然失足遽墮河中及經左近宰牛作某屠所聞前往援起業已魂歸泉壤體冷如氷矣謂非无妄之災哉 
[南市瑣聞]  
　　有李小東者僑居本邑大南門外南馬頭某姓屋内向在某署當差前日與其妻某氏偶占脫輻之爻氏忿不欲生潜購阿芙蓉膏吞服移時毒發宛轉呻吟迨家中人察知急覓泰西靈藥灌之得以一吐而愈○邇者本邑天主堂司鐸度地南門外建造房屋需土培基淸道局委員葉淑洙大令以局中各夫役所掃垃圾正在需地堆積因飭十六鋪地甲會同十二圖地保速往天主堂商請傾諸低窪之處不知司鐸能允許否也 
[英美租界晚堂案]  
　　胡方鎰控黄書廷掯付德昌劃欵讞員張柄樞司馬准之前晚升堂研訊胡供職員在二馬路開設恊盛洋貨號前者德昌錢莊倒閉時結欠職員銀五千二百兩議定照八折淸償因黄曾欠德昌之欵以之劃抵計銀四千一百六十兩除陸續收過外迄今尚欠四百六十兩延不付還求恩追給黄供在怡昌當跑街夥欠銀屬實刻下無力歸還叩乞寛限司馬諭令交人保出具狀於本年内歸淸如違提案重比不貸 
[美租界捕房紀事]  
　　前晚九點鐘時甬人岳金陽偕妻周氏訴稱向居西華德路板橋弄第二十八號門牌屋内刻與鄰人名生全者口角遽被糾衆兇毆致受重傷捕頭令自投英美租界公廨禀控○甬人胡友甫前因犯案經英美租界公廨讞員張柄樞司馬飭差拘獲判令管押捕房三月邇者忽患浮腫之症迭經捕頭送至工部局所設醫院醫治而病入膏盲無可救藥延至前晚遽爾斃命捕頭聞報遣某包探傳令地保查明有無屍屬在滬然後酌量棺殮 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日胡亦發控徐雙林賴債逞兇當晚縣主汪瑤庭大令升堂研訊胡供小的前被徐借去洋銀一百餘元立有筆據向之索取非惟胡賴反被毆傷叩求驗究大令諭令邀同中人理處○前日陳幼琴控秦銀狗錢永金高阿榮羅小金寳等訛詐行兇大令飭差將一干人拘案研訊知係因姦起釁令將陳秦錢高羅分别管押一面著地保王連生傳張陳氏母子到案前晚升堂覆訊王保禀稱陳向開雜貨店是晚誘得寡婦張陳　至後屋圖姦適房主秦銀狗與錢永金等由外歸以致難諧好事旋在陳臥榻上搜得女衫因喚令張陳氏之子張金華到來告以情節將衫給還金華誓不某休陳情急浼小的勸解願出小銀錢二十枚置備香燭爲張陳氏故夫解穢不料事後伊忽揑情朦控叩求明察秦錢高羅供詞與地保所禀相同張金華供當地保來喚小的時聲稱小的之母被陳誘至伊店圖姦小的奮步而往果見母親在店當經地保勸解令陳置備香燭服禮並無别情張陳氏供詞含混不能筆述大令飭掌頰一百下始稱此事實被陳引誘所致幸尚未玷汚叩求恩宥陳供張陳氏偶至小的店内小坐閒談時適天氣酷熱將衫褫下並無姦情大令謂陳曰爾勾引婦女入内圖姦殊屬可惡旣由秦等撞破地保勸息便宜已極尚敢揑情妄控實屬刁狡異常本應責罰今姑格外從寛著出洋銀十元爲張金華遮羞張陳氏交金華領回秦錢高羅著各具安分切結交地保帶去管束○張士祺控姚阿海攫物等情大令研訊之下張供小的前爲兒子納媳姚氏成婚後媳婦時回母家此次竟被媳弟阿海藏匿反稱小的曾將女兒許字與伊一味胡言無可理喻前日復至小的家將女兒臂上所籠銀釧强行攫去叩求究辦姚六如投案供稱小的係阿海之叔姪女自嫁張姓時遭翁及丈夫凌虐因回母家泣訴情由後經小的與姪兒送回不料彼竟拒而不納如是者已數次矣至張姓之女確曾口許姪兒爲室後嫌貧困另字他人是以姪兒向之理論並無攫物情事求鑒阿海供詞大略相同大令謂張旣將媳凌　不應揑控攫物著掌頰五十下阿海任情胡閙咎亦難辭掌頰一百下令姚六如速將姪女送回張家 
[英美租界公堂瑣案]  
　　小久安里妓女白雲仙家傭婦王張氏混名大塊阿寳　同里妓女孫織雲王桂英陸王氏借得金臂釧三雙以二雙質諸福昌當鋪得洋銀三百十六元又向王阿三借得洋銀二百元前日陸王氏等扭阿寳至老閘捕房訴請追究　頭詢知事屬借貨令自投公廨控告陸王氏等遂設計扭入新閘捕房捕頭令包探張天言顧福其前往福昌將所質金臂釧吊出昨晨解送公堂原告投案請追阿寳供小婦人因有急需暫借質錢求恩寛限理楚讞員張柄樞司馬商之白繙譯將所吊金臂釧仍給福昌夥領去當票及未嘗之金臂釧暫時存案阿寳暫押一禮拜追繳當本及所借洋銀共五百十六元俟繳案後將當票給原告自行取贖○前晚粤婦王阿妹行至北山西路流氓吳永泉突將手中牙骨摺扇搶去包探顧阿六聞呼救聲飛步追至將吳拘獲解送公堂司馬判責三百板○某報關行主金某因其夥梁瑞華在外游蕩婉言辭歇梁以尚有薪水五元向之索取金靳而不付遂取去報時鐘一架並將金任意凶毆金忿極投訴捕房捕頭令包探竇如海拘梁送究司馬判罰洋銀五元薪水免追○應阿祥行竊韓振泉家金約指銀對時表等物經包探沈阿岳拘解請究司馬判責二百板贓給還失主○屢次犯竊曾經遞籍之吳福春濳來租界中在某姓家竊得布褲一條昨經某包探拘解請究司馬判責三百板仍復遞回原籍○徐存壽行竊許阿春家銀對時表一枚旋經包探倪順泉拘獲連贓解案司馬判責三百板贓給還失主○粤人李本在老公茂洋行治庖前日手持棉花而出突被九十八號印捕攫取以致扭毆三百九十七號印捕見之拘解公堂李投案供訴前情司馬一倂斥釋 
[法租界公堂瑣案]  
　　去年十一月李祥祥因捐欵糾葛被趙毛毛控諸會審公堂讞員杜枝園大令研訊之下判押捕房一年兹者忽患浮腫之病勢日增劇屢求交人保釋昨日其妻徐氏復赴案代求大令騐得李患病屬實飭包探送至仁濟醫館療治待商諸費繙譯再定准保與否○日前孫幼皋遞禀控沈麗生購去靛靑三桶計銀二百餘兩圖賴不還大令准詞飭提研訊麗生之兄沈某遞禀聲稱孫幼皋托小的向張姓借洋銀二百元屢索不還故將靛靑銀劃抵大令叱之使退著將沈押候繳到價銀然後向索借欵○已革包探薛阿海前因挾仇行兇毆傷包探潘阿新控經大令訊供判押捕房二月笞責五百板昨日滿期著覓的實人保出不准再至租界中○張子卿控堂姪元全挈妻夏氏及子正餘拔去樹木毆辱尊長迨大令飭提而元全已懼罪逃逸僅將夏氏及正餘帶回捕房昨日傳同原告研訊張夏氏與正餘不認行兇大令著將張夏氏釋去正餘押候傳到地保覆訊核辦○陳順生前因犯姦被控經大令訊供笞責送押攺過所一年邇因患病由改過所委員某君送回捕房昨日解案大令著罰繳洋銀二十元○乞兒瞿桂飛竊取法界書信館西函被拘至案經大令研訊薄懲送押改過所昨日因病送回大令飭送普育堂醫治○張阿五沈長發前在羅家灣因賭起釁毆傷趙全根控經大令送趙至仁濟醫館療治張沈押候訊核近日趙傷已愈投案候示大令略詰數語判責沈三百板罰張洋銀五元○胡李氏訴稱兒子菊生不務正業專事遊蕩常　小婦人索貲揮霍屢戒不悛不得已送案請辦大令判枷陳阿來一個月責五百板期滿再核○包探禀稱積竊王坤泉前在英界犯案禁押一年近甫釋出不料野性未馴前夜又在洋涇浜左近猱升電竿緣之入三層樓行竊衣包縀帶等物失主投報捕房後經小的查獲人贓解案請辦大令判枷一月責五百板○包探禀稱偷兒陳阿桂張阿虎張阿金王阿三陳阿二在途行竊拘案請辦大令訊得陳阿來向爲木匠從未犯案實被誤拘准交人保出陳阿桂等五人各責一百板驅逐出境 
[自求多福]  
　　啓者頃承婺源禮耕堂詹大善長益敏益政求封翁康甯合家平安助皖浙振捐洋銀五百元又移經懴資求母冥福助順直振捐五百元又爲三弟求冥福並求霖生姪平安一百元泉塘唐善長日均續助浙振一百元厦門生泰和善長助浙振規元一百兩貽穀主人助洋銀四百元思貽堂善長因文郎泮捷助洋銀二百元眞州存心堂善長助浙振二百元安錫福善長求合家平安一百五十元張錫堂善長募祈晴叟規元一百兩又無名氏規元一百兩又無名氏助浙振規元四十兩海昌慕善子善長助洋銀一百元紹興姚振宗求孫病痊愈永保康安助洋銀三百元兪復初大令皮衣售價續助三百五十元合規元二百五十五兩五錢又洋銀三十元席嘉蓀善長喜得一子承親友賜儀移助湯餅資爲諸君造福一百元杭州恊德堂善長經募十一批洋銀一千元恒記號善長助浙振五十元味閒氏保和居寓蘇悔過子陳求女病愈平安三戸各五十元拜登之下仰見諸善長加惠災黎至優且渥天相吉人定卜各如所願敝同人望風九叩感禱同深乞登報章伏祈公鑒上海北市絲業會館籌振公所施則敬等謹誌 
[欽差商務大臣太子太傳文華殿大學士北洋大臣直隸總督部堂一等肅毅伯李爲]  
出示曉諭事照得順直地方自上年拳匪肇釁以後兵災之重慘難言狀滿目瘡痍亟須安集撫綏以免流亡而期奠定惟在在需欵辦理各處庫儲搶刧一空本地紳富亦皆焦頭爛額自顧不暇雖奏准在江南各省開設順直振捐而勢成弩未緩難濟急前據顺直振捐局總辦裁缺臺灣道顧肇熙等據職商黄秉璋等詳請仿照江南義振廣濟彩票公司辦法擬在上海設立普濟公司每期額設二萬號每票三元按票抽釐一成預繳厘洋五萬元以助順直振需等情詳請具奏前來據此查此舉雖與江南義賑彩票公司事同一律本爵閣督部堂初亦幾經斟酌嗣因此次順直奇災爲古今所罕見較諸昔日淮徐奚啻倍蓰接據顧道等電禀上海市面自北方告警以來大非昔此得此盃水車薪已非易易應請奏明開設當於四月初一日據情具奏於十四日奉　旨知道了欽此除恭錄　諭旨飭知顧道等傳諭該商等核實舉行源源解濟並分行外合亟出示曉諭爲此示仰該處軍民人等知悉須知上海設立普濟彩票公司恊濟順直善後賑需出自本爵閣督部堂奏明奉　旨辦理並非私設毋得阻撓干咎切切特諭　光緒二十七年四月廿四日示 
 
 

Page 10

 
 
   
 
