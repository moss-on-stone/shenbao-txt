# 1896 - 42 - 4908197

 

Page 1

 
 
[辭年小啓] [  申報館主人拜啓]  
　　年矢催人又當歲暮祭詩送臘事冗如毛本館循照向章自明日起暫停送報一俟桃符換罷柏子焚餘再當於初四日起甄綜見聞逐歲分呈几案也肅此布臆順頌歲祺諸維荃照 
[重印解酲語告成] [  申報館主人啓]  
　　解醒語一書雖類小説家言而事蹟新奇文詞頴秀前經蘭月樓主序以行世未及數載揷架已空兹復重付手民工料益爲精美每部仍碼洋一角八分世有欲步武劉伶者取而讀之當不必取資于五斗也售處在申報館帳房三馬路申昌書畫室及各外埠申昌划經售申報人處 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○景岳全書碼洋三元○資治新書碼洋一元五角○潘願福咸豐朝東華錄實洋一元三角○王益吾咸豐朝東華　錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季南北略碼洋一元二角○欽定六部虔分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫　　義碼洋三角○臨　指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[乙未年上海市面大槪情形論]  
　　大抵市面之盛衰必與年歲之豐歉相關繫者也年歲豐則百貨必多貨多則價廉價廉則銷暢無論行貨居貨之輩轉運皆速而市面盛矣年歲歉則百物必少少則價貴價貴則滯銷無論行貨居貨之輩轉運不靈而市面衰矣此盛衰豐歉之大較也然百貨所出不能一物豐而物物皆豐卽市面所關亦不能一處盛而處處皆盛且有不在乎物之豐歉貴賤而盈者自盈絀者自絀令人不可思議卽老於行貨居貨者亦不能先事逆料此市面所以若有定而亦若無定者也苟不統觀夫貨物星聚之區與夫商賈雲屯之處則何以知百貨之多寡與市面之盛衰哉上海雖爲江省海濵之一隅當從前沙船極盛之時已四通八達商買　集市面較大於别處而自通商以後輪舶通行中外交涉所謂市面亦幾如高屋之建瓴各行省商賈皆須於此探盈虚聽消息焉而且各國之貨聚於斯各國之人聚於斯交易則愈多而愈繁市面亦愈充而愈大洞悉上海市面不特可以知内地貨物之盈絀貴賤并可以知外洋出入之情形然則上海之市面顧不重哉自去歲日人搆釁海道不通各處貨物因之濡滯行貨居貨者卽袖手而觀尚不無賠累雖近來商務日疲而從未有如去年之甚者也迄今夏和議告成貨物始日漸流通行貨居貨者無不重張旗鼓踴躍爭先於是市面日有起色矣雖各業盈絀之不同百貨豐歉之不一而就大槪而論則不特較去年爲佳卽較之前二年亦有過之無不及也則試就今年上海之市面言之可以知其大槪矣中國土產出口之貨以絲茶二項爲大宗出絲之多寡每視蠶事之盛衰今春内地各處蠶事雖不能十分豐收而外洋銷路甚廣且聞意大利國等蠶桑欠熟所以絲價步漲早帮運出者無不利市三倍全秋冬間内地行情因之步漲而外洋銷路稍滯故反不及春間之佳然尚不至於虧折截長補短皆可贏餘况現在自設繅絲各廠出數較多且速銷數旺時每擔漲至七百餘兩獲利一豐商賈皆接踵而起聞明年開設新廠增至二十六七家開車至七千餘乘明年採辦乾繭謀利者皆宜捷足先得否則廠家如此之多不能無擡價爭買之事如銷路及先令能照舊則可望其更旺矣春間茶市漢口開盤與上年彷彿早茶可以得利晚茶稍有虧折若徽茶之虧折則爲數十年來所未有非但價跌而且滯銷計合市共虧有七八十萬金爲本年貿易中最吃虧之貿易也其餘出口之雜貨均屬平平無甚出入進口之貨以洋布鴉片爲大宗洋布自去年以來日事未平幾至閉塞議和後自夏徂冬銷路陡暢價亦頓昻業此者咸獲美利而市面亦爲之一振土業之有盈無絀亦因内地行情步漲也本廠綿紗雖不能盡奪外洋之利而洋紗價漲本紗亦貴雖有抛貨而受小虧者然用本地之花銷内地之用存本較輕於外洋所贏更爲穩當綢縀一業絲價雖貴銷價亦昻躉貨多者獲利愈厚花米布爲本省土產之大宗花業因年歲豐收預先抛貨及至開價而各紗廠及外洋銷路更廣行情步漲反有虧耗米糧上半年内地貨多價賤所以出口者無不獲利現在銷路雖廣而内地之價亦昻業此者亦不能有盈無絀矣布則冬間始有起色大有收之桑榆之意赤金之價漲落更大各店本可有盈無絀因有抛盤空買等情以致盈折叅半其餘銅錫鉛鐵亦屬平平雜貨則獲利者居多北省之油及豆餅等因該處遭兵之後貨價低賤運之來申又得美價其利可知至於錢業南北共六七十家緣今年各業平穩一無拖累獲利甚厚明年又添設十有餘家可謂盛矣錢業爲各業之統宗錢業得利各業之得利可想而知合計金銀出入赤金出口約計值銀三十萬兩大條銀進口約二千餘萬兩英洋進口约三千餘萬元照市面而論今年勝於去年明年如能各物豐收謀利當更有把握而况烽烟已息四海永清高務之振興可以拭目俟之矣 
[論旨恭錄]  
　　十二月十二日奉旨廕生鹿滂理著外用陳殿元著外用陳世英著外用陳玘泰著外用内閣侍讀學士員缺著葛寳華補授分發福建道員陳同書湖北道員扎勒哈哩江蘇道員高元錫山東知府董受褀福建知府孫傳袞廣西知府胡傳釗直隷同知程鹿鳴東河同知程鹿鳴東河同知李湘南河同知羅晉恩陜西同知廣啓浙江同知薛邦龢鄧爾耆直隷知州周文藻山西知州宮元焜江西通判向世清湖北通判劉檢奉天知縣涂景濤直隷知縣閻駿業江蘇知縣吳錫官安徽知縣張廷權山東知縣吳錫洛山西知縣李駿棻郭肇金陜西知縣趙思誠浙东知縣吳傑江蘇知縣楊炳震山西知縣國基施譽鴻浙江知縣盛鴻燾江西知縣劉芳楊樂修福建知縣徐元治四川知縣解開奇貴州知縣曾沛霖倪學寛山東鹽大使鄒樹森浙江鹽大使張治兩浙鹽大使鍾志沆兩淮鹽大使鄭鴻綸俱照例發往禮部員外郎員缺著常順補授授户部員外郎員缺著文連補授兵部員外郎缺著常榮補授盛京禮部本處員外郎員缺著托錦補授欽此同日奉旨江南提標後營遊擊著周英桂補授欽此○十三日奉旨廕生閩臣著以侍衛用内閣侍讀學士員缺著明啓補授刑科給事中員缺著楊晨補授内閣侍讀員缺著恩佑補授擬補内閣中書鄭葆琛劉錫光俱准其補授年滿熱河帮辦司員刑部候補主事張登瀛著同缺卽補擬補山海關副都統衙門筆帖式吉順著准其補授欽此同日太常寺題元旦祭太廟後殿奉旨遣載勛行禮欽此同日又題正月初六日祭祈榖壇奉旨朕親詣行禮欽此同日又題正月初九日孟春時亨太廟奉旨朕親詣行禮後殿遣魁斌行禮東廡遣鍾秀西廡遣立瑞各分獻欽 
 
 

Page 2

 
 
此同日又題正月初九日祭太歲壇奉旨遣溥靜行禮兩廡遣慶福徐承煜各分獻欽此 
[創設砲臺]  
　　金陵訪事人云署兩江督憲張香帥在少勵精圖治振興洋務百計籌防心力俱瘁日昨又在聚寳門外察看雨花臺等處地勢計巔頂距平地約高二三十丈遠攬平原俯瞰城内如指掌足與杭州之吳山同稱形勝誠兵家必爭之地也現擬就該處創建砲臺以資防堵一切工程事宜已委黃千戎福華辦理尅期興工限一個月之内卽須竣事千戎以砲臺責成甚重竭蹶趨公刻下鳩工庀料昕夕不遑幸天公做美和暖不凍想登登馮馮自必無疎滲之虞轉瞬巖城屹峙豈徒壯省會之觀瞻已哉 
[再禁販錢]  
　　江西采訪友人云錢價日漲一日銀價日賤一日究不知何所底止署藩司翁小山方伯戚焉憂之復大張告示再行嚴禁其文曰照得前因省城錢價日昻民生日困當經諭飭示禁販運制錢出境迄今日久錢價仍復騰貴現當丁漕暢旺之時各州縣運錢來省買銀上庫日集日多省中錢價何致日貴一日訪聞有外省奸商潛來買錢勾通本地市儈由河下將錢過撥串同船户肆意夾帶毫無顧忌殊堪痛恨合亟嚴申禁令除通飭省河及吳城上卡並姑塘湖口二套口各卡員督役認眞查察如有私運錢文出境數在五十千以上者悉數起獲充公禀候酌賞司巡以勵勤勞如軍民水手人等有能查出赴卡報信者起獲時以三成充賞七成充公仍究明是否客商自販抑係船户代爲私運解省從重加等治罪以爲違例私販不遵禁令者戒其客商船户携帶川資數在五十千以下者該司巡不得藉端誣指擾累行旅並飭南新兩縣傳諭錢業首事整頓市規平定錢價查拿積蓄居奇貪利售賣及私燬私鑄之人嚴行究辦外爲此示仰錢業行商軍民人等一體恪遵嗣後倘有違犯立卽拿辦本署司令出法隨决不寛貨愼勿輕於嘗試凛之特示 
[命案三述]  
　　漢陽命案前已兩紀報章昨接湖北采訪友人來函言某日上海縣移文至漢陽縣内開此案已由上海破獲謀財害命砍斃二孩者卽五月中殺山西人李阿林之王家金漢陽縣主薛誠伯大令遂派出公役多名於二十二日晚間附某輪船至滬請將王家金帶回對質後再行核辦 
[知人善任]  
　　金陵練軍公所本係桂薌亭觀察總辦已數閲月觀察自署任巡道以來仍管水師學堂又兼籌防局兩江營務處去應局馬路工程總局等差責重事繁日不暇給督憲張香帥因此另委候補道錢觀察德培總辦練軍事務觀察於二十日接札之後詣轅叩謝蒞差視事廿一日傳見洋操教習曁繙譯各員翌晨傳見武備各班學生届時以次進見 
[鄂省大計]  
　　湖北采訪友人云官胡爲而知其廉污也曰有大計之典在大計者何卽古三載考績之遺意也兹當各省大計之期湖北藩司王芍棠方伯會同臬司朱少桐廉訪將各員詳加品隲公别舉劾本月十七日申刻揭曉其全榜文云湖北布政使司王爲題明事照得三載考績攸關激揚鉅典所宜薦舉循良淘汰庸劣以清吏治而肅官方今湖北省舉行本年大計業經本司會同臬司確切考察秉公甄别除將循聲堪膺卓異及鄙懦不職有干六法各員分别會同詳請兩院恭疏具題外合行曉諭爲此示仰闔屬官員人等一體知悉須至榜者計開保薦官十員調署漢黃德道現經奏補斯缺之武昌鹽法道瞿廷韶荆宜施道周懋琦襄陽府知府王貽清漢陽同知厲祥官現署江陵縣知縣武昌通判恒榮崇陽縣知縣黃承清署江陵縣麻城縣知縣張集慶沔陽州州同鄧乃溥江陵縣龍灣巡檢鄒振清光化縣教諭張利賓六法官三員浮躁一員長樂縣知縣彭祖春才力不及一員通山縣訓導王保清不謹一員房縣三岔口巡檢湛福同 
[憲示照登]  
　　欽命浙江等處承宣布政使司布政使加四級紀錄十二次龍爲示諭闔省軍民及諸色人等知悉照得新官到任首重關防本司世載服官自秦而隴而閩而鄂皆以眞實爲心勤勞爲治事無巨細皆躬親裁决秉公持正痛除脂韋瞻詢積習故幕賓咸敦品行僕從僅備傳呼至於技流騷客未嘗有半面之緣卽在密友至親不濫予一枝之借雖自愧德薄能鮮而一片公爾忘私國爾忘家之念皇天后土實鑒臨之兹者欽承簡命備位浙藩查杭州爲濵海奥區山水廣招遊客寗温又通商要口市井易溷莠民誠恐捕風捉影之徒在外揑稱本司衙門官親幕友及隨丁書役名色招摇撞騙無論已得財未得財但有實在證據許爾等將其人捆送就近地方官訊明從嚴懲辦俟取供後經地方官擬定斬絞罪名者賞首告人洋銀四百元罪止軍流者賞首告人洋銀二百元罪止枷杖者賞首告人洋銀一百元均由本司捐廉當面如數發給以杜尅扣掯延諸弊其出首之人倘原係串同過付並准照例免究除分飭地方官不得徇庇輕縱一面嚴密查拿外爾等切弗聽人恐嚇稍涉容隱同於連坐但亦不許挾嫌報復空言誣陷轉致被告之犯藉口各宜懔遵切切特示○欽加布政使銜浙江等處提刑按察使司按察使總理全省驛傳事務聶爲曉諭事照得匪徒縱火沿燒官民房屋希圖刦財照强盜例不分首從俱斬立决省城五方雜處良莠不齊從前屢有縱火之事經前撫憲衛將拿獲兇犯立卽正法梟示此風漸息乃近來仿聞義井巷及六聖堂等處有縱火情事雖未成然而大門俱已焦灼痕跡顯然巡防員弁雖已查知其事惟未將該匪拿獲治罪捕務廢弛實堪痛恨除飭杭州府及保甲局嚴緝外合行出示曉諭爲此諭令軍民人等不論何人於將縱火匪徒拿獲送轅審實就地正法一面由本司捐廉每獲一匪賞給洋銀二百元以示奬勵但不得挾嫌誣陷致蹈反坐之罪爾等須知縱火刦財延燒鄰屋實比强盜搶奪尤爲可惡罪不容逭急宜改悔各務正業幸勿以身試法本司言出法隨决不姑寛各宜廪遵毋違特示 
[寗郡辨志精舍乙未秋季課案]  
　　漢學超等顧鴻闓王亨彥胡玉縉唐繼盛王亨兆鄭鈺鄭岱霖李永康趙文衡陳漢章特等江起鵬曹惠錫劉夢齡汪開祉施世杰秦鍾濠陳汝洲梅鼎恩張開錄○宋學超等陳錫哉秦鍾濠周蔭祺王亨彥姜莊臨戴鴻鈞童景熙特等范彭壽陳漢章范章洪家桂范煥王亨兆葉慧業陳冕張煦管紹輅○史學超等陳又蔚陳漢章吳佐清吳爕元李鳳祥童景熙徐鳳韶陳錫哉戴姜福阮丙炎特等沈齊賢秦鍾濠樂靖亢虞偉祺陳達炯李昌祺顧仰其李寳鑄夏啓瑞張文銓○算學超等陳其虎孫德準陳光榮郭鳴璚陳其龍徐昌燕梁安周李堉廉胡芳陳賢佑特等周汝翔來儀韶蔡翊清曹仰欽陳蓮王恭綬陳光燾王瑩儲桂山○輿地超等程鐸趙文蔚陳錫哉江起鵬陳漢章黃家驥徐潤鄭志選張德容戴康特等余宏淦蔣翼清王亨彥吳兆麒許文蔚秦鍾濠孫德淮阮丙炎吳元善沈鼎臣○詞章超等馮鴻墀陳漢章兪鑑特等孫德仁王德坤金偉度戴康張汝蘅沈齊賢吳廷寀戴鴻鈞 
[負氣輕生]  
　　金陵訪事友人云城北雙石鼓地方有某氏女年約十七八矣裙布釵荆一望而知爲他日作家之健婦也一日忽由户内狂奔而出沿北門橋後街行半里許將近乾河沿該處有小方塘俗所謂鵬塘者是不知何故女忽躍入塘中先是其家屬及鄰右等均在後追赶一老嫗見其倉皇情狀知係負氣適迎面相逢急爲向前攔住去路女怒不可遏順手推嫗嫗踉蹌顚越於地女廼直奔不顧口内喃喃且詈且泣云　等日子令人難過生不如死奔益急故身已入塘而追者始自後赶上迨救起衣襦盡濕幸塘乾水涸尚未占滅頂之凶旋經家人扶这以歸事後得悉女在家待字有父無母姊妹三人是日午前與其妹因事口角妹性悍常待姊以勉强至是竟連批姊頰女已不堪其辱猶謂俟父歸尚可泣訴以明己之無他而妹則欺人太甚也詎父之愛少女一如丈夫之憐少子平時已溺愛不明不料薄言往愬逢彼之怒弗辨情由反將女一頓聲斥女抱屈益呶呶不已繼之以涕父又謂女恃蠻目無尊長自投於地爲女叩首謝罪女知父之氣忿無非爲阿妹長威風耳同是膝下兒何偏袒乃爾由是心中默念有母在斷不至此遂决計相從母也於地下惟求速死故頃刻間釀成此禍幸而遇救不然枉死城中又添一重公案矣 
[析津寒候]  
　　據訪事友函稱臘八爲佛家香積廚粥會之期其時每當三九四九之交天氣寒極過此則一陽漸生故津人有臘七臘八 
 
 

Page 3

 
 
凍個䩐韃之諺蓋謂以前寒未盡頭至是物極必反從此寒將稍殺不似初進九時之日甚一日也乃今冬鶡旦不鳴之日猶和暖如春間或北風其凉不無吹面如割然所謂堅氷在鬚與豳風之鑿冰冲冲者已不多見每日南榮曝背如登春臺桑乾河上下固未全氷而日來有氷者不覺次第開釋是亦天時之不正氣候之改常也○新任天津縣王明府兆騏於月初某日經估衣街遇賣蟚蜞者絮襖不扣袒胸露頂挽辮腦後作髻遂喚令停輿詢以負販營生何必挽髻袒胸形容詭異得無爲鬥毆利便耶諒非善類允宜戒飭卽就當街笞責二十板然後斥之使去按津郡此等下流惡習衣不扣鈕辮鬆辮謂之大沙披者最爲桀驁動輙鬥狠血肉淋漓而不顧歴任邑尊以其野性難馴置之度外若輩遂疑爲官法所不禁肆無忌憚視威棒爲弁髦懲一警百尤所望於無倦之君子○胡雲楣廉訪升授順天府尹已見邸抄前者津蘆鐵路業經奉旨授廉訪爲督辦大臣矣兹悉鶯遷詣日不知此項工程仍由廉訪兼理否 
[鄮山年景]  
　　寗波采訪友人云文武大小各衙遵例於十二月十九日封印是日各處皆懸燈結綵璀璨十分○時届年關冬防嚴密六柱保甲委員不避風雨徹夜梭巡道府縣各官亦時至各局查察日來宵小之輩不敢小試穿窬矣○米價大貴日來油價亦漸昻每擔漲至九圓有奇豆因來貨稀少兼之日來銷塲甚旺價已售至每石三圓七八角柴價無甚上落猪肉每斤二十二兩需錢一百七十文○日來大錢更缺無論居民鋪户無不奇貨是居各當鋪因而抑價更甚貧民皆徒喚奈何○往年一届年終食物店生意甚爲忙碌今則買客寥落如晨星亦由制錢匱乏故也○立春以後連日寒雲疉疉細雨霏霏未知黃棉襖子何日得見但願速放晴曦則小本營生者歲尾年頭尚可多賺幾文錢耳○天寗寺官粥廠向例十二月二十日停止兹寗紹台道吳福茨觀察特捐鶴俸於二十一日起至正月初五日加施半月以恤窮黎 
[東湖餞歲]  
　　前因巴東長楊等處冒充武童在宜滋事經地方官將爲首拿獲十餘人監押本月初旬提該棍徒責枷押令游街每日一人輪流示衆游街後仍舊收押經此儆戒以後再有考試庶不致肆無忌憚也○前往四川之日本人前日由宜搭坐沙市輪船回滬兹日本總領事珍田君捨已同通譯官楢原君陳政等共五六人到宜寓會雲棧内拜會地方官訂於初十内外前往重慶鎭臺已派紅船兩隻護送前往○月初米價陡昻羣謂湖南禁米出口蓋宜地全賴南米接濟也現湖南米船間有來官者米價平常前日川米亦來又聞張制軍飭令下江接運數十萬石○前宜關委員孫君廷樾靈柩由其眷屬扶上快利輪船於初十日晚開赴漢口是日中西官送者莫不扼腕嘆惜可見孫君平日之和易近人令人猶深長恩也○新殿撰駱君承驤前日由沙來宜因東湖縣魏邑尊是其同鄉特備酒盡地方之儀盤桓數日買舟回川而去○有某甲在南門外開設烟館極獲利益前夜地方官查夜到該烟室將甲提出責四百板又將槍打碎數枝拿去數枝次日烟館歇業閉門聞此事係有人進言云是花烟館故也 
[豫章雙鯉]  
　　江西采訪友人云前兩次得霑雪澤潤遍郊原本月初八日復瓊屑漫天瑶華徧地惟隨落隨融未見裝　一片環璃世界而寒威嚴肅亦足以殺百蟲而藏陽氣明歲可豫兆年豐矣○保甲局日夜梭巡街道查拿賭博楊家廠陳家橋等處賭局均經封閉並將房屋充公躍龍橋等處賭攤亦一律驅逐並將賭棍枷責示衆惟府學前天后宮字寳攤章門外河干紅寳攤迄不能禁至於深居　室中之爲巨賭者非大憲嚴禁於上各員奉行於下則更有不易從事者矣○每值各廟演戲之日痞棍必先期開賭以博蠅頭某日火不神廟演戲各痞棍聞知卽於清晨安設賭桌有某甲者迷龍陣中元帥也見獵心喜屢戰屢勝致賭徒無錢以應哀求稍緩須臾甲不依舌劍唇槍兩不相下諸同賭者遂一哄而散痞棍忿甚扭甲痛毆 
[潯水風光]  
　　九江采訪友人云古者迎春於東郊禮也本月二十一日爲立春令節先一日辰刻德化縣慶西垣明府排列全副執事端坐顯轎前導有癸酉科優貢賞戴花翎欽加同知銜特授星子縣正堂調署德化縣餘干縣都昌縣等銜牌及萬民衣二襲萬民傘十十三頂德政牌數十扇赴府署恭請府尊尹西庚太守出府前導有癸酉科舉人甲戌科進士欽點主政户部廣東司員外郎陜西司郎中京察一等銜牌數十扇迤邐赴東嶽廟行香畢率同捕廳熊雲峯少尉迎芒神春牛由正街向西門進署觀者人海人山大有熙熙然同登春臺之樂○本月二十一日爲二套口厘局張振之明府之封翁八旬大慶潯城文武官員有親往拜祝者有差帖叩賀者○關道誠果泉觀察以時值隆冬委周作賓叅軍巡查江面以免匪徒潛迹○九江府尹西庚太守札委羅海源少尹赴彭澤蔡次眉二尹赴瑞昌嚴鴻波少尹赴德安熊雲峯少尉赴德化易子英叅軍赴湖口稽查牙帖○鎭臺宋軍門日前晉省於十九日返署○九江道誠果泉觀察日前因公晉省謁見撫憲十八日午刻遄返文武各官俱至江干迎接○十九日爲封印之期九江鎭道府廳營縣各署均遵例互相道賀○十六日江西藩臺瀛眷附江永輪船到九江各官皆至碼頭迎接旋易官舫晉省○現任上海縣黃受棠大令江西萍鄉縣人因珂鄉今歲歉收遂捐廉在蕪湖買米四萬石禀請督憲免釐由輪船載至九江改由民船運赴該縣振之○分潯差遣委員羅海源少尹前奉府憲檄赴彭澤清查牙帖尚未竣事復奉憲檄往瑞昌查勘該縣民張錦春先年價賣仙姑臺地方地基一叚與福音堂管業旋因前年武穴匪徒滋事遺失契據兹擬補據蓋印并踏勘界限各事少尹一一遵辦兼查明該縣義渡情形回郡禀覆 
[中江雪影]  
　　蕪湖采訪友人云本月十三日清晨寳華輪船抵埠時適值狂風怒吼雪浪如山各小划爭先出江攬載搭客宛如游魚跋浪上下飛騰某小划已由躉船接得抵埠之客五人方欲解纜忽怒濤飛至船被激翻以致五客悉如水上之鳬沈浮波際幸鄰划赶急援救五客得慶更生而隨帶之行李鋪陳俱已付諸汬流無從撈起矣○保甲雖爲弭盜安良而設而靑皮恶少酗酒逞兇者亦許帶局懲辦行之日久弊竇漸生竟有所謂過堂開枷等名目事經總辦楊太守訪聞以本局丁勇悉給口糧烏得妄爲婪索因出示局門大旨謂敢再需索許卽指名喊控從重究辦○今冬滕六君雖數經命駕惠臨然皆半面甫呈卽經返旆迄未渥霈祥霙節交四九依然和煦如春無袴公薄御吳棉卽不妨得過且過至本月十五日始陰雲低護冷欲侵肌未申之交雪花如掌迨黃昏後玉砂萬斛飛舞漫天翌日晨興山麓郊原已一白無際所惜僅積寸餘○和州訟棍最多途遇雀角鼠牙卽揷身其中變辭是非刁唆興訟有朱姓名霈霖者尤爲此中巨擘昔曾犯案永遠監禁後得夤緣釋歸温飽之家偶因細故被其　成大訟因之家破身亡者不知凡幾現經朱笏堂直刺訪明惡跡仍前監禁一時被害之家頌賢長官除暴安良較之周處斬蛟除虎功德尤巨云○本任蕪湖英領事福格林君請假回國禀奉上游批准以廣東瓊州領事博諾德君調署本月初八日博君捧檄莅蕪福君遂將領事鈐記及華洋文卷逐一移交於初十日挈眷榮行關道袁觀察因福君共事日久不無繾綣之情飭江干各防營届時排隊恭送 
[秣陵官塲紀事]  
　　金陵訪事人云正任直隷津海關道盛杏蓀觀察宣懷由滬來寍乘坐官舫用小火輪拖帶前日抵省艤舟下關官碼頭命駕入城逕赴督署謁見香帥○候補知縣王明府治觀到省多年疉辦優差邇來因勞成疾參苓罔效竟於本月初十日仙逝隨經同寅孫明府傳恩赴督轅禀知病故○巡檢吳貳尹晸隆奉憲委辦江北河運鹽兌差貳尹接札卽詣督署禀知○知縣杜明府召棠奉憲委吳淞口騐補差明府接札亦於前日詣轅禀知並謝委○楊都戎永年前帶鏡清兵輪兹又奉憲札改委接帶保民兵輪都戎當卽辦理交代事宜前日赴轅禀知並謝委○同知周司馬昌鳳前奉委辦孔家涵厘捐差刻因瓜代有人司馬將差務一切交代清楚回省詣轅銷差○本月十四日督轅牌示凡新到省人員准於次日騐看届時鹽經歴錢同訓于壽杞萬會同鹽知事胡仲和胡澂麟鹽巡檢葉保森韓敦禮黃壽仁各員均奉示逕赴督轅聽候 
 
 

Page 4

 
 
騐看○總理毅軍營務處記名堪勝提督龍軍門殿揚奉宋宮保派赴鎭江辦軍米軍門捧檄後當卽趨轅禀辭就道○候補道程觀察儀洛　奉督憲委辦江寍籌餉勸捐局刻因事竣觀察料理報銷事宜前日詣署銷差○知府劉太守式通前辦輪船支　所差現以瓜代有人太守將支應帳目算清由上海回省銷差前日抵寗赴督轅禀知○湖北臬臺惲廉訪祖翼刻下擬回本任十三日趨詣督署禀見香帥辭返鄂省 
[蘇垣近事]  
　　本月廿二日下午省中接到刑部釘封公文臬憲吳廉訪卽飭吳縣凌大令在司縣二監内吊出盜犯四名至大堂大令升座點名略詰口供喝令劊子手如法綑綁當卽會同城守營守備夏守戎帶兵二哨由護龍街一直押入北寺大校塲忽聞號砲一聲四犯已身首異處刑畢大令卽詣關帝廟拈香迨回署排衙時已上燈矣○江北人何某年逾而立向在蘇州負販爲業爲人素稱忠厚性極温和惟喜與麴秀才爲伍每至杏帘高掛處輙涎垂吻外入肆沽飲不至玉山頽不已也本月廿二夜不知其從何處飲醉而歸東倒西歪不省人事行至鷄鳴橋附近之河畔時已深夜醉眼朦朧竟失足墮入河内是處行人稀少且時在夜半是以竟無一人知者翌日屍浮水面觀者甚衆當經認識者報知其家始經家人撈起棺殮嘻如何者誠自取滅亡矣世有麴生癖者曷以此爲前車之鑒 
[縣主被盜]  
　　日前寳山縣沈明府銓赴省公幹事畢言旋道經滬上本月二十五日帶同隨從遄回行至寳山南門外離城約里許時已暮烟四起路鮮行人有一皮箱由從人荷之而走突被匪徒二十餘輩掠去計箱内有洋銀三百圓皮衣十六件箱外又有棉被八條及回署飭役乘馬星夜馳往吳淞鎭咨請某統領嚴行查緝並禁船隻出入一面派團勇就城内搜捕更闌時由吳淞營某姓勇丁在鎭西七八里之某浜擒獲盜匪四名翌晨解至縣署禁押以便搜查餘盜 
[預備慶賀]  
　　元旦令節文武各官例應詣萬壽宮行朝賀禮本縣黃大令奉道憲黃觀察牌示因卽飭辦差人役預將西門内萬壽宮灑掃精潔整備蒞止殿庭上下懸燈結彩點綴輝煌重鉅典也 
[鐵路將興]  
　　由上海達蘇州鐵路上游前已派沈　伊太守等人督率洋工師勘估兹悉本月二十三日南洋大臣電委黃公度容純甫黃幼農三觀察及葉臨恭司馬設局興辦招徠商股以輔官欵其電札中有屢經奉旨且有旨令劉帥接續辦理斷無更變等語想明春卽當鳩工庀料從事於斯從此人貨往來捷於飛電利須之濬在此一舉中矣欲知詳細情形請觀報後所登告白 
[滬南火警]  
　　前晚一點鐘時東南隅一片红光上燭宵漢俄見廿三七鋪地甲飛奔入城詢知滬南董家渡天主堂東首橫街萬泰槽坊火災上海縣黃大令聞報之下立卽馳往督救查起火之由係該槽坊謝年各夥於夜深煮膳偶不經心遺火積薪以致吳回氏前來辭歲加之北風怒吼割面如刀風隨火勢火借風威霎時穿墻倒壁一發難收當經天主堂復善堂古雲臺曁花錢木各業洋龍近在咫尺首先馳至吸水澆灌無如杯水車薪無濟於事火折西南延燒裘乾豐水烟店及紙店豆腐店迤西焚進王利川弄内兩面對燒某招牌店飯店酒店均被祖龍一炬迨本城八鋪仁濟堂果育堂沈香閣同仁輔元堂等各洋龍出城往救吸盡西江從空倒瀉始將燧牛逐去是役也約計焚去樓房二十餘幢當火熾時提右營廖楚材叅戎城汛李采臣千戎以及巡防各委員臨塲彈壓聞萬泰有二學徒一傭婦逃避不及葬身火穴殊慘已哉當此歲暮人皆有緩不濟急之事忽罹此災益覺無可奈何一片災區哭聲震地偶過其間眞覺目不忍覩耳不忍聞 
[局賭事發]  
　　英包探趙銀河投公堂禀稱日前著名賭徒金少山卽金子疇糾合同黨李愼之卞少卿潘三楊錫和劉雨山等人僞向虹口晉泰米店購米票數千張施濟窮民乘間誑令店主顧全卿至松江路第九號門牌房内賭錢致顧輸去洋銀三百圓事後報知捕房捕頭令小的卽將金拘獲李卞潘匿跡法租界現亦拘押法捕房請大老爺備函前往始能歸案楊劉則聞風遠颺並未拘獲查金等羽黨甚多專以翻天印倒脱靴誘人賭博誑取錢財受其害者指不勝屈務請從嚴究辦顧投案訴稱某日金楊來店稱伊之小主人見虹口一帶江北貧民甚多心甚憫之欲購米二百石分書米票散給及與小主人見面卽將僞金條放桌上以炫其財復約期付米價隔一夜伊忽糾同賭博致將米價洋銀輸去旋糾合小的出洋銀二百圓爲翻本之計小的一時不察竟受其愚將洋銀盡數輸去今幸由包探拘獲叩乞究追金供稱小的等確設局賭錢騙得洋銀三百圓惟小的僅分得二十八圓法租界中人王兆桂分用四十圓陶金標分用二十八圓莊延林分用十七圓楊分用五十圓劉分用二十圓别駕據情商諸薩副領事然後飭將金交趙探帶回捕房候提齊人証後帶案覆訊 
[定期會訊]  
　　法公堂於十二月廿八日停訊擇於明年正月十四日中西問官到堂會訊 
[押追誘拐]  
　　朱周氏呈控李麻子誘拐伊女五喜求提訊追一案前晚帮審委員曹明府升坐花廳飭提全案人証朱周氏供德化縣人五十四歲丈夫故已十一年無子惟生一女呌五喜今年十四歲自十九年十月廿六日被拐至今二載有餘當時四出訪尋苦無蹤跡今春三月初六日有同鄉人在申看見女兒信知小婦人於五月廿四日來申訪悉女兒被李麻子誘拐藏匿在西新橋廿三號門牌王陳氏家小婦人尋向王陳氏盤問説以前人在他處今被李麻子帶往别處去了後經小婦人尋著李麻子扭送英公堂押追後爲周順生保出逃逸務求著交嚴追王陳氏供與李麻子素來認識李前將五喜交與小婦人囑爲他纒脚後來脚未纒好就來帶往湖北錢王氏供前在鷄鴨弄開花烟間近來收歇與李麻子認識有五六年現在不知逃在何處至誘拐情形更不知悉求明鑒陳大姑供光緒十九年分確與李麻子認識自朱周氏扭控英公堂之後從未見過但聞人説李麻子前曾拐王姓兩女帶到蕪湖未聞有拐朱周氏女兒之事周順生供認具保是實係由沈姓轉託不料李麻子情虚逃避求恩寛限尋緝明府得供以王陳氏錢王氏陳大姑皆是案中要証發交官媒看管限周順生十日内務將李麻子交案如違血比先行交差帮同赶緝 
[背娘舅]  
　　有名阿金者不詳其姓住本城魚行橋堍前晚手提雨傘身穿皮馬褂有事出城迨二鼓後由新北門進城行經邑廟後園沿浜一帶人稀僻靜之處突有匪徒四五人形似乞丐從背後用帶套其頸阿金用手撇開套在臂間匪徒卽將手中物件攫去並欲剝衣阿金大聲疾呼救命適該處其牛筋器店正作夜工聞聲開門赶出匪等四散説者謂此匪卽俗所謂背娘舅也若無該店出救阿　　保無性命之憂年關在卽行路更宜留意焉 
[英界公堂瑣案]  
　　包探顧阿六禀稱昨日小的見周大全熊佐臣周英泉等人行李中帶有火藥彈子等違禁之物並洋銀一百八十九圓四角情有可疑是以拘送請究周等同供稱小的等在吳淞某營當勇昨日因有要事來申洋銀由王哨官暫寄别駕著一併留候過堂覆訊○曹才良前因犯事解回寗波今又潛來經包探孔阿才拘獲送案禀稱小的查得此人屢次犯竊請爲究辦曹供稱小的係定海人業已改過自新不敢犯事矣别駕判令管押一月仍遞解回籍○邵湘卿竊取張川山家布皮袍一件經包探黃四福緝獲人贓送究張投案領贓邵供稱小的失業無聊乏資果腹不得已而犯竊别駕判令管押一禮拜○包探范進才禀稱昨日徐茂廷紀慶泉二人至陳開龍小烟館吸烟乘人不備掩入臥房竊取衣服三件經陳見而扭送捕房陳投案申訴前情徐紀供認行竊哀乞施恩别駕著分别遞解回籍○本邑人楊杏生在耶松船廠當小工前日工畢出廠身畔藏有鋼一條經三百五十六號華捕拘獲獲案請懲耶松洋人投案聲訴楊供詞一味支吾别駕判令管押兩禮拜期滿復枷號一禮拜○積竊陳阿根屢次犯案曾經懲辦今又由包探竇如海拘獲送究陳供稱小的係寗波人其餘言語皆甚含糊别駕著交竇探帶回捕 
 
 

Page 5

 
 
　管押兩月期滿遞解回籍 
[美界捕房紀事]  
　　江北人蔣全銀積竊也前晚在穿虹浜某姓家圖竊經包探竇如海查獲解入捕房捕頭令押解送公堂訊究○寗波　人阿根向在臺灣充當某防營勇丁某日被日軍所獲剪去髮辮衣以西式衣旋乘間脱逃附某輪船來滬嗣以衣食難繼學爲鼠竊生涯前晚在北河南路某姓家竊得銅面盆二具經包探石金榮查獲解入捕房捕頭令押候解解公堂訊辦○前晚吳淞路鬥鷄塲後第一千零三十三號房屋四面圍墻忽　坍倒屋中人已先逃避得免受傷昨晨三百四十八號華捕據情告知捕頭捕頭頷之 
[法捕房瑣事]  
　　奉賢三十六圖婦人趙易氏卽愛珠爲人誘至上海小東門錢洪氏花烟間内不願爲娼逃逸控經鄭大令迭次研訊昨禮拜一大令蒞八仙橋捕房會同謝副捕頭發落各案命提夏家秀從重笞責一百板還押覓保尋到加中林茂泉劉阿二各責一百板還押覓保著交朱三寳三命提錢洪氏供劉子山朱三寳當時本欲送捕後爲地保帶去趙易氏供地保與寳三鄰居大令問爾被寳三拐出在途何不狂呼旣到花烟間一月之久何不報知捕房供鄉人婦不知租界規矩命傳地保吳蘭桂與易榮華到案禀稱住奉賢縣十五保三十六圖易供因其夫年幼不熟路徑托地保陪小的至上海尋緝吳供劉子山领去之後由同鄉人留信通知是以尋至大令謂爾旣有此事理應投本縣衙門控告反同寳三一處爾旣知拐出不應不投報捕房反與寳三同至花烟間内傳喚不到顯見通同舞弊著拖下笞責吳叩首求恩大令謂劉子山寳三現在何處供在桂姐處大令著押候交出易榮華斥退飭傳易氏本夫到案具領趙易氏還押錢洪氏掌頰一百下著交朱三寳三到案再核○賈茂卿控王步雲僞造租摺將眞摺抵銀六百兩洋二百餘元一案迭經追比王梃押捕房無人具保前又懸帶自經爲管監西人瞥見救下經大令提案訊供飭傳原告投案候示昨日發落原告不到大令命提王步雲到案諭令赶緊覔保清理○陳谷榮控王伯福欠銀二百兩一案經大令訊供押繳昨日其子立成呈繳洋二百六十六元合銀二百兩大令著原告具領狀領回王伯福命帶案開釋期票發還○法蘭西書信館西人被庖丁竊去金表衣服等物報捕查緝已紀昨報兹悉法包探已將竊犯拘獲並吊出原贓解送捕房捕頭命押候解堂訊究 
[江西官報]  
　　十一月十一日通判薛鍾翰解漕折進京縣丞譚元瑞辦南昌　　張觀墀由新喻陳敏樹由餘干俱催漕折回鄒上鼐由清江催道欵回杜純壽由新建　漕折回陳廷芳由廣昌鍾緰元由萬年俱催减平回來興由李家渡解釐金來省指分巡檢崔紹曾檄照係安徽人徐念慈王官駿俱辦南昌粥廠石念慈接守行臺汪善培辦洋口止南安　外毆陽魁請餉來省九江額外徐應科　袁來省左營把總黃得貴　充右　哨官知縣石長佑解七批漕折進京指分從九周在鎔投文係江蘇人寗都州金時宣病故　缺以試用直隸州凌祖榖署理○十三日署布經蔣星煥禀謝酌委知縣一次行知内閣中書江慶瑞由京上高籍知縣韓經衡禀謝拔委一次行知葉永暉由山東賑捐奬繪同知銜指分知縣司徒　禀到係廣東甲午舉人縣丞朱繼昌徒九俸廷超俱辦新建保甲高銓由永新催减平回馬維翰查德勝門徐忠全往鄱陽湖口周曾營往臨川俱催兵米夏臣楨起服來江分發直隸州判馬昌駿投文係湖南優廪生新昌縣丞兪永康缷事回○十四日候補縣洪　彭禀謝拔委一次行知府照范啓興接查順化門單成烈酌委一次　分府經張惟蘭繳照從九吳熙廷由籍捐免騐看來江俱係湖南人永寗典史傳保元無力赴任繳委以候補巡檢馮　齡署理○十五日永新縣羅大　　謝調補建昌縣知知　新建縣　祖彭禀謝調補永新縣行知陶鈞解九江　餉進京羅毓　往撫州公幹吳國損辦玉山卡布經錢林年蔣星煥俱辦順直賑捐局府　陳鳳韶奬給五品頂戴朱用賓分缺先用裘紹箕酌委州縣一次汪崇樞由餘干催道欵回 
[蘇省轅門抄]  
　　十二月初十日太倉州陳禀到知縣馬躍　禀謝請補靖江縣缺並銷吳淞貨捐局差委署吳江縣同里司巡檢金彝禀銷齊門水關盤查差卽辭赴任○十一日江陰營遊擊仇忠鵬由江陰來管帶太湖水　親兵正前兩營揀發遊擊詐國祥辭赴無錫一帶查哨○十二日浙江官輪船局總董三品銜候選同知戴嗣源浙东人由籍來太倉州陳禀辭○十三日同知益良瑞禀銷解金陵餉差理问朱之榮禀銷吳淞江西卡差縣丞鍾瑞堯禀知到東路二叚冬防巡查差巡檢王綬璋謝委齊門水關差張廷璪禀銷赴潥陽公幹撫院傍示本年應行大計保薦卓異官九員江安督糧道馬恩培江寗府知府李廷管江寗縣知縣趙受璋清河縣知縣侯紹　長洲縣知縣王樹棻上海縣知縣黃承煊丹徒縣知縣王芝蘭江寗縣縣丞甘隆容兩淮鹽運同知事毛　叅　官七員才力不　官六合縣知縣裘　圻不　官六員吳江縣知縣李汾奉賢縣訓導周慰曾甘泉縣邵伯司巡檢張壽同海州高橋司巡檢陳儒璜震澤縣平望司巡檢兪罷　吳江縣同里巡檢劉金鐸江寗藩轅牌示興化縣安豐司巡緝差缺以候補巡檢崔國棟接辦江寗府　　司巡檢員缺前經請以孝廉坊正温士俟請補現已奉部覆准自應飭赴新任○十四日藩轅牌示　得寳山縣主簿吳庭瑞長洲典史陸桐華均飭令仍回本任同知孫鳳鈞禀銷解餉赴揚州回知州孔祥霦由寗來知縣郭寅階禀辭赴江北公幹理問黎明禀知奉委海運滬局差卽辭○十五日督辦上海製造局前署蘇松太道劉麒祥由滬來同知袁保基由松滬局解餉來知縣范樹恆禀知由鎭江會勘塲地回縣丞沈蔭榕禀知到　門水關盤查差巡檢張家　禀知由常熟公幹回汪述曾禀銷瀏河厘局差回省○十六日藩轅牌示照得調署長洲縣縣丞吳庭瑞現已飭回寳山縣主簿本任所遺長洲縣縣丞　查有試用縣承朱正倫堪以委署○十七日請補靖江縣馬霪恩禀知奉委解淮餉差卽辭知縣林士菁禀知到發審局帮審差馬　禀銷解淮餉差指分江蘇分缺間補用府知事沈喆浙江人由京騐看來省禀到○十八日署元江靑縣丞楊寳書專丁來省禀銷期服假　分江蘇試用巡檢沈葆澄浙江人捐免騐看到省遇缺補用典史周元照浙江人由京騐看來省禀到江寗藩轅牌示署江浦縣典史唐堯民期滿遺缺查有從九王潤江堪以署理興化縣典史員缺前經請以候補未入流謝裕恩咨補現已奉部覆准自應飭赴新任○十九日通判吳汝繹禀銷抽查銅宿蕭唯等縣保甲差並奉藩憲飭知期滿甄别蒙加考咨部留省補用二十八日織造莊官太太爾多氏正月初一日淮揚道謝元福初四日漕憲松初六日藩憲鄧官太太吳氏均壽辰上海綢捐南局委員候補知縣唐贊彝由滬專丁來省禀報接到電信丁父憂○二十日三品銜候選同知戴嗣源辭行赴滬知縣馬枚禀辭赴海運津通局差巡檢王綬章禀知到齊門水關盤查差○二十一日候補道錢志澄通知由京引見回省同知倪啓佑知縣周恩沛秦獻祥均銷假指分江蘇試用府經歴劉原道安徽人由山東撫憲騐看給咨來省禀到○二十二日藩轅牌示照得太倉州甘草司　檢陳輝昇因病請假遺缺查有試用從九品陳其瑞堪以委署又金山縣典史林杰在任病故遺缺查有試用從九品徐兆垚堪以委署伊立勳禀知回滬圖書集成差卽辭巡檢姚祖詒交缷署震澤司巡檢任事回指分江蘇試用縣丞許恩榮陸家燮均浙江人由浙騐看來省禀到管帶太湖水師親兵正前兩營揀發遊擊許國祥禀知出巡回管帶飛划水　儘先都司胡昌寳禀知赴江震太湖一帶查哨○二十三日知府吳其芳知金匱縣任内交代算結吳兆楣禀知由海州提案回巡檢王登　禀謝奉委接辦上一叚水巡差 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒二十一年十二月十二日京報全錄]  
　　宮門抄○諭旨四道錄前○提督董奏元惡授首餘黨以次擒獲曁節派馬隊往援西寗摺○兼署滇藩湯奏恭報兼署藩篆日期摺○將軍裕奏保奬辦理團練出力各員片○又奏爲保舉人才片○粤督譚奏覆陳户部籌欵各條摺○十二月十二日刑部都察院大理寺侍衛處值日吏部引見五十一名户部九名刑部三名廂黃滿十二名廂黃漢六名正白滿八名正紅滿三名廂白滿十一名廂白蒙三名廂紅滿十六名廂紅蒙三名正藍滿十九名正藍淟四名兩翼二十名内務府十七名奉宸苑四名○肅王良培各續假十日○崇光錫光陳彝各續假五日○召見軍機薛允升李端棻皇上明日用膳辦事後至南海皇太后前請安畢還宮○尚書銜總統甘軍新疆喀什噶爾提督奴才董福祥跪奏爲元惡授首餘黨以次擒獲地方漸就安謐曁　派馬步隊往援西寗恭摺仰祈聖鑒事竊以城圍甫解良民雖已受撫而伏莽尚多不悉芟夷誅鋤終不足以示懲創而安良善奴才從十月二十日起每日出隊搜緝除將河獄首逆閔福英撒拉首逆馬古禒班曁海城逸匪馬匡二等先後擒斬統計生擒逆目九十餘名訊明駢誅曾隆續電報查核在案伏查河州地方山叢而田瘠漢少而回多回人不重儒術習教牟利厥教約有四端曰花寺曰募抉提曰洪門曰白　四者並行惟花寺一教爲最盛其教主曰馬永琳不知其官秩若何而口稱軍功頂銜二品云前督臣左宗棠所賞意亦上年所招撫者也其長子武舉馬福次子馬祿三子文生馬鎭軍子馬祥同惡相濟以其教下人周世祥卽周七十爲僞督師尤兇悍異常所傳之教男婦不下數十萬人其所居曰八方附近城垣家藏印一顆有事蹟召兇黨千百立集其棲神最尊之所曰拱拜論經坐會聚衆皆在於此本年撒回作辭馬永琳父子聚集教下匪徒自焚花寺拱拜牌坊　漢民遂圍州城並肆出焚掠至於全境糜爛圍城半年攻城數十次皆其父子執旗指揮乃萬目暌暌所共見奴才抵河後悉心察訪並查循化碾伯西寍之賊皆其親戚族黨聽伊合令因暫留使召諭故前夾片有以賊攻賊之説今西寗圍久不解是該逆怙惡不悛陽爲順服而陰蓄異謀可以槪見因親至其所居附寨周歴查勘則見壁壘堅完濛塹深浚知其有負嵎之意無悔禍之心因於本月初十日令各軍嚴　　其父子並周世祥至營索其僞印堅不承招傳河州知州查之屏同訊適蘭州道黃雲因事來河約同研鞫該逆供聚衆作亂圍攻城池堡寨榖掠河狄人民不諱伏查該犯父子等世受國恩不恩竭力報効表率鄉閭輒敢甘心叛亂蹂躪地方實屬罪大惡極雖皆有職銜而奏革不及或虞緩則生變當卽正法百姓爭踐其屍實足以伸天討而快人心此由仰仗皇上威權故首從各逆皆漸次就擒不致久稽顯戮惟此外匪亂尚多誅鋤必求凈盡現仍日日搜緝軍械現據呈繳二千三百四十餘根又槍一百九十餘桿刀一百二十餘把馬二百八十餘匹仍在勒繳不使家有藏甲西寍之事初三日派行營營務處張成基帶馬隊三營前往循化米拉溝一帶剿撫以通大小峽之路據其來報米拉之賊皆迎至積口關投誠現駐巴暖營辦理諭令回目送糧於平戎驛前路是否能通尚無把握奴才遵旨又派何得彪帶馬步四營往援又調後路本軍隊伍前開何建威一軍替換塡紥俟此間辦理略就穩妥本軍隊伍皆來奴才擬卽帶赴西寗此時不敢輕動誠恐顧彼而此或疏虞也所有首從各逆以次正法曁添派隊伍赴援西寗各情形理合具摺詳陳伏乞皇上聖鑒訓示謹奏奉硃批另有旨欽此○○二品銜兼署雲南布政使按察使臣湯壽銘跪奏爲恭報微臣奉委先行兼署雲南藩司日期叩謝天恩仰祈聖鑒事竊臣於光緒二十一年九月十六日奉雲貴總督兼署雲南巡撫臣崧蕃札知接電鈔藩司岑毓寳奉旨革職所有藩司篆務委臣先行兼署俟奉到部文再行分别委署奏報等因旋於十八日准岑毓寳將藩司印信文卷派員齎送前來臣卽於是日恭設香案望闕叩頭謝恩祗領任事復於九月三十日奉雲貴總督兼署雲南巡撫臣崧蕃將奏委先行兼署雲南藩司片稿檄行到臣伏念臣湘楚菲材至愚極陋前由雲南臨安開廣道蒙恩補授雲南按察　感鴻施之渥被顧驚質而滋慙到任迄今甫逾兩月涓埃未効兢惕方深兹復奉委先行兼署雲南布政使查雲南地居邊要藩司職任旬宣吏治亟宜講求庫欵復形支絀擇能任事何以重撫字而慰邊氓治賦贍軍何以節度支而紓饟項且臬司是臣本任一切刑名事件尤應彼此兼顧事務益繁檮昧如臣深懼弗克勝任惟有隨時隨事禀商督撫臣悉心經理不敢稍涉因循以期仰答高厚鴻慈於萬一所有微臣奉委先行兼署藩司日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○裕祿片再此次舉辦團練固由紳民人心固結而遼鳳岫寛四屬各邊界綿亘數百里非由官屬爲之維持聨絡不能連成一氣該　屬團練雖由張錫鑾徐慶璋等督勸辦理而分赴各鄉激莂董率必須有得力之員方能收衆志成城之效查有委署鳳凰廳同知樊恭佩試用知縣趙臣翼分省試用縣丞何厚忱兪鳳翔知府用浙江候補同知馬籕圖補用恊領佐領連中補用佐領候補防禦李棉春雙貴寳奎科興額候補防禦驍騎校純德藍翎補用防禦候補驍騎校奎春藍翎候補驍騎校明奎宗室學候補正管長宗室學長榮俊五品頂戴繙譯生員程玉桂五品頂戴春元忠駿等十七員自辦團練以來經營均屬始終其事異常出力其勞績似不可没理合隨案據實陳明可否仰懇天恩准將樊恭佩俟補同知後以知府用趙臣翼赏加同知銜何厚忱俞鳳翔均俟得缺後以知縣用馬籕圖俟歸知府班後賞加三品銜連中以恊領遇缺卽補李棉春雙貴寳奎科興額均免補防禦以佐領補用純德俟補防禦後以佐領補用奎春明奎均免補驍騎校以防禦歸存營班補用榮俊以盛京宗室學正管長遇缺卽補程玉桂以筆帖式儘先補用春元以驍騎校歸存營班補用忠駿以外部遇缺儘先前卽選以示鼓勵出自逾格鴻慈除將履歴送部外理合附片具陳伏乞聖鑒訓示謹奏奉硃批覽欽此○○裕祿片再上年署遼陽州知州鳳凰廳同知徐慶璋當事務迫急之時内布城防外集團練支持數月之久遼陽民心賴以無恐瀋陽距遼陽僅一百二十里維時瀋陽亦市面紛亂人心萬分惶懼情形岌岌可危當經奴才派令恊領程世榮達春英凱李玉琢候補道余濬准補營口同知陳忠偉等隨同督辦城防查拏奸細安撫人心清理街面該員等晝夜經營勞瘁不辭人心未致内亂省城得以安定其勞績實不可泯伏讀光緒二十一年閏五月十三日欽奉上諭飭令中外臣工於平日眞知灼見器識宏通才猷卓越究心時務體用兼備者臚列事實專摺保奏等因欽此查該員徐慶璋才識幹練性具血誠任事實心輿情愛戴程世榮辦事精勤操行不苟達春練達勤能營務諳悉英凱年强才裕明幹有爲李玉琢老成諳練樸實耐勞余濬穩練安詳通達政體才長心細精切不浮陳忠偉識敏才長通達事理歴任州縣政績均有可觀查徐慶　係蒙恩以知府交軍機處記史請旨簡放之員程世榮達春英凱李玉琢余濬陳忠偉等六員皆係歴官有年資勞俱深察其才行心地均堪備專閫方面之選奴才知之旣審不敢壅於上聞可否仰懇天恩俯准將徐慶璋程世榮達春英凱李玉琢等五員存記以備任使余濬陳忠偉等二員敕下吏部帶領引見候旨錄用之處出自逾格鴻慈謹附片具陳伏乞聖鑒訓示謹奏奉硃批余濬陳忠偉均著交部帶領引見欽此○○太子少保兩廣總督兼署廣東巡撫臣譚鍾麟跪奏爲遵旨覆陳户部籌欵各條謹繕清單仰祈聖鑒事竊臣承准軍機大臣字寄光緒二十一年六月初六日奉上諭户部奏需餉孔殷謹陳辦理情形一摺該部所抄考核錢糧整頓厘金各節皆屬切實可行著各直省將軍督撫查照該部所擬認眞妥辦據實具奏又裁减制兵一修擬令各省挑留精壯三成其餘老弱一槪裁撤著該督撫各就地方情形悉心妥籌核實裁汰奏明請旨辦理該部另單所陳鹽斤加價裁减局員薪費重抽烟酒税厘各條著該將軍督撫一體實力舉行妥速籌辦以期有裨急需等因欽此遵旨寄信前來當經恭錄咨行欽遵辦理伏念户部所陳各條皆分内應爲之事臣與提鎭司道悉心籌商就粤省情形所能行者分别已行未行　欵核擬另繕清單恭呈御覽仍當實力實心隨時設法整頓萬不敢隱飾鋪張空　　塞除咨部查照外謹繕摺覆陳伏乞皇上聖鑒訓示謹奏奉硃批户部知道欽此 
 
 

Page 10

 
 
[光緒二十一年十二月十三日京報全錄]  
　　宮門抄○諭旨六道錄前○御史慶奏考試現任筆帖式請飭嚴定章程摺○蘇臬吳奏報接印日期摺○兼護湖督譚奏　解第一批甘肅新餉摺○又奏撥解陜撫援甘軍餉銀兩片○又奏徵收上忙已未完銀數片○又奏解清鹽厘京餉片○又奏籌解固本兵餉片○又奏更換防營管帶并移紥地方摺○晉撫員奏甄别同知片○十二月十三日工部鴻臚寺鑲黃旗值日無　見○八額駙假滿請安○鳳鳴由東陵回京請安○廣忠因伊子補員外郎謝恩○葛寳華明啓各謝内閣侍讀學士恩○道府陳同書等謝恩○召見軍機皇上明日卯正二刻至大高殿拈香○○掌江西道監察御史臣慶祥等跪奏爲考試現任筆帖式漸成具文擬請飭下吏部嚴定章程以杜弊端而收實效恭摺仰祈聖鑒事竊本月十四日考試現任筆帖式臣等奉命監試於試竣後出闈查現任筆帖式每届三年由吏部行文考試一次原以該員等當差年久繙譯恐致荒疎故定爲三年一考計各衙門及内務府現任律帖式額缺有一千數百餘員此次應考者僅二百數十員核與額缺不及十分之三而臨時不到者又有數十員之多如此任意曠誤該員等繙譯如何無從考究揆諸立法之初意殊不相符且查扃試之留署當差者不能赴考入塲赴考者不能當差告假人員亦從無補考之日旣無實際徒滋弊端若將此項人員由各衙門堂官自行考試則告假人員儘可於假滿後補考荒疏者亦不能藉口留差取巧規避似較諸入塲扃試更有裨益可否請旨飭下吏部嚴定章程每届三年考試之期毋庸入斱扃試卽令各衙門曁内務府自行考試庶該員無從取巧而繙譯亦不致荒疏矣臣等爲愼重繙譯起見謹合詞繕摺具陳伏乞皇上聖鑒施行謹奏奉旨已錄○○二品頂戴江蘇按察使臣吳承潞跪奏爲恭報微臣到任接印日期叩謝天恩仰祈聖鑒事竊臣前在蘇松糧道任内欽奉簡命擢授江蘇按察使本年九月遵旨入都先後仰蒙召見二次訓誨周詳莫名欽感陛辭後束裝起程由天津航海南下行抵江蘇省城奉督撫臣飭知赴任於十一月初三日准署按察使鹽巡道胡家楨將印信方卷移交前來當卽恭設香案望闕叩頭謝恩祇領任事查蘇省夙稱繁劇臬司職掌刑名矧江浙交界之區爲梟匪出没之所詰奸禁暴何敢以姑息博寛厚之名察吏安民必先以廉愼爲措施之本至於通商開埠屢荷垂詢尤當曲體聖懷共圖補効如臣檮昧懼弗克勝惟有殫竭愚忱於一切應辦事宜隨時禀商督撫臣認眞經理以期仰答高厚鴻慈於萬一所有微臣到任接印日期並感激下忱謹繕摺具奏叩謝天恩伏乞皇上聖鑒謹奏奉硃批知道了欽此○○頭品頂戴兼護湖廣總督湖北巡撫臣譚繼洵跪奏爲湖北省豫解光緒二十二年第一批甘肅新餉恭摺具陳仰祈聖鑒事竊承准軍機大臣字寄光緒二十一年八月十二日奉上諭户部奏籌撥甘肅新餉一摺現在回匪滋事甘肅關内外各軍餉銀尤關緊要經該部將光緒二十二年新餉指撥湖北省銀三十三萬兩著該督撫等嚴飭司道按照部撥數目於本年十二月底赶解三成至來年四月底再解三成其餘四成統限九月底止掃數解清等因欽此當經恭錄轉飭欽遵辦理兹據湖北布政使王之春會同善後局司道詳稱兹在鹽釐貨厘項下豫撥銀四萬兩飭委候補同知張价藩管帶解赴陜西省城甘肅後路轉運局兌收轉解等情詳請奏咨前來臣復核無異除分咨外理合恭摺具陳伏祈皇上聖鑒再湖北巡撫係臣本任毋庸會銜合併陳明謹奏奉硃批户部知道欽此○○譚繼洵片再准户部咨議覆陜西巡撫魏光燾電奏率師援甘請撥的餉案内行令在於湖北川鹽加價内撥銀二萬兩淮鹽加價内撥銀五萬兩速解陜省糧臺交納等因當經轉飭遵照籌解去後兹據湖北布政使王之春署鹽法武昌道趙濵彥詳稱查此案前奉准户部來電遵卽在於川鹽籌餉加價内撥兌庫平色銀二萬兩因陜西現銀缺乏票號不允匯解現經飭委管解甘餉之候補同知張价藩搭解赴護理陜西巡撫張汝梅衙門交收轉解新授陜西巡撫魏光燾行營應用其淮鹽加價銀兩前經解至金陵應由金陵支應局籌解等情詳請奏咨前來臣覆核無異除分咨外理合附片具陳伏乞聖鑒再湖北巡撫係臣本任毋庸會銜合併陳明謹奏奉硃批户部知道欽此○○譚繼洵片再據湖北督糧道岑春蓂詳稱湖北省各州縣衛光緒二十一年額徵驢脚南折正耗共銀四萬一千四百七十五兩零内除挖壓漬淹沙壓被水豁减緩徵共銀三百九十六兩零並下忙應徵銀兩外實應徵上忙銀二萬五百三十九兩零已完銀一萬三千六百六十七兩零未完銀六千八百七十一兩零又額徵隨漕淺船軍三安家正耗並閑丁帮津資役等欵共銀九萬二千六百八兩零内除漬淹挖壓沙壓逃亡故絶被水豁减緩徵共銀三千七百四十二兩零並下忙應徵銀兩外實應徵上忙銀四萬四千四百三十三兩零已完銀一萬六千五百一十九兩零未完銀二萬七千九百一十四兩零等情前來除飭該道嚴催各州縣衛迅將未完銀兩赶緊徵解外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批户部知道欽此○○譚繼洵片再前准户部咨豫撥光緒二十一年京餉案内提撥湖北鹽厘銀十五萬兩又准户部續撥本年京餉案内撥湖北鹽厘銀五萬兩行令分批起解等因業經籌解本年第一批至九批共銀十八萬兩隨時奏報在案兹據湖北布政使王之春署鹽法武昌道趙濵彥籌撥本年第十批京餉鹽厘銀二萬兩飭委補用知縣何錦琮大挑知縣孔繼鎡管解赴京交納所有湖北省奉撥鹽厘京餉銀兩業經掃數解清等情詳請奏咨前來臣復核無異除分咨外理合附片具陳伏祈聖鑒再湖北巡撫係臣本任毋庸會銜合併陳明謹奏奉硃批户部知道欽此○○譚繼洵片再前准户部咨原定各省應解固本兵餉湖廣省按月應解銀五千兩改令徑解部庫交納又准户部咨酌定分年帶解固本練餉欠欵擬定有閏之年解十五箇月計銀七萬五千兩無閏之年解十四個月計銀七萬兩卽自光緒十一年正月起按年照數解清各等因所有湖北省應解光緒十九年五月以前固本兵餉銀兩業經按年照數先後解部附片奏報在案兹據兼署湖北布政使瞿廷韶詳稱會同鹽法道在於鹽課項下籌撥銀二萬兩作爲光緒十九年六七八九四個月分固本兵餉飭委試用知州趙毓楠試用通判洗廷瑜管解赴京交納等情詳請奏咨前來臣復核無異除給咨管解外理合附片具陳伏祈聖鑒再湖北巡撫係臣本任毋庸會銜合併陳明謹奏奉硃批户部知道欽此○○頭品頂戴兼護湖廣總督湖北巡撫臣譚繼洵跪奏爲湖北省防營先後更換各營管帶銜名并移劄地方恭摺具陳仰祈聖鑒事竊前准兵部咨於光緒十五年十月二十八日奉上諭各省防營如有更換管帶員弁或移劄他處著隨時奏聞等因欽此歴經欽遵辦理在案兹查管帶武勝中營補用總兵易三元因病請假回籍所遺武勝中營事務經臣飭調管帶武剛中營提督陳廷厚接帶遞遺武剛中營委候補副將李中發接帶管帶武剛左營總兵羅世崙飭令銷差委總兵江得意接帶管帶鎭南左營記名提督王連言另有差委所遺鎭南左營委内閣中書黃中浩接帶嗣查管帶武勝中營提督陳建厚管帶鎭南右營提督張復良均屬訓練不力飭令銷差所遺武勝中營委提督張慶雲接帶鎭南右營委提督周春生接帶又管帶武勝前營遊擊歐陽榮章前因沙市地方商民械鬭調派該營前往彈壓留於該處駐劄巡防旋以該營勇丁與水龍會爭毆滋事飭調回省所遺沙市地叚改派駐劄田家鎭之管帶鎭南後營副將田其述移劄因查駐劄漢鎭之管帶升字左營遊擊劉水金於荆沙情形較爲熟悉飭調該員管帶鎭南後營速往沙市巡防歸荆宜施道兼辖節制調遣所遺升字左營卽以管帶鎭南後營副將田其述對調管帶荆江水師後營叅將朱積之因事撤委所遺後營委管帶荆江水師前營副將黃鯉庭調帶遞遺前營事務委副將龍名晃接帶所有防營先後更換各管帶銜名並移劄地方緣由謹恭摺具奏伏乞皇上聖鑒謹奏奉硃批該部知道欽此○○員鳳林片再定例捐納試用人員應於分發到省後試看一年期滿由該督撫嚴行甄别等因兹查捐納試用同知梁永泉自光緒十九年十月初七日到省之日起扣至二十年十月初七日止試看一年期滿　例應甄别據署藩司恩霖臬司劉鼒請核辦前來臣到任未及三月例不加考當考以律例尚能通曉旣據由司查得該員歴練老成應請留省照例補用除將履歴咨送吏部外理合附片陳明伏乞聖鑒謹奏奉硃批吏部知道欽此 
 
