# 1913 - 54 - 4914372

 

Page 1

 
 
   
 
 

Page 2

 
 
社説 
[河東抗命始末記（五）（無名）]  
　　山西閻都督致政府電大總統鈞鑒晋密准國務院艷電奉大總統令據張士秀李鳴鳳等電稱河東籌餉局局長南桂馨煽惑軍隊已看管候審飭即查明辦理等因杳晉省自光復以來軍隊林立錫山回省後卽將中北兩路軍隊陸續實行裁汰惟河東一隅爲張觀察使士秀李旅長鳴鳳二人所割據把持財政抗拒編裁無從着手錫山迭次派人往辦大都視爲畏途惟刻署巡警道南桂馨賦性勇敢任事實心情愿担任其事當由錫山會同前民政長周渤派令前往設立籌餉局兼會辦河東軍政就近與商編制事宜業經電陳在案迄今數月軍隊雖亦裁汰兩營而辦理甚形棘手迭據該局長電請辭差錫山均勗以大義飭令勉任其難一面派員密往軍中查察實情凡團營各長類皆樂與就範把持挾制者仍係張士秀李鳴鳳兩人迭接南桂馨密電據稱河東團營各長僉謂裁編軍隊非從根本上解决撤換旅長不可錫山審時度勢不得已電請孔繁霨爲旅長前往接辦並先後將張士秀李鳴鳳等優加保奬無非委曲成全冀收和平解决之效此等苦衷諒在洞鑒之中不料該旅長等居心叵測竟將南桂馨擅行看管誣以煽惑軍心破壞大局等情揑詞電陳鈞座錫山昨接該旅長來電尙擬飭予優容飭將南桂馨解送來省交由執法處秉公訊斷以釋羣疑並令由孔繁霨護解來省暫時不必從事不意該旅長視爲退讓再接再厲竟謂孔繁霨不知現在何處無從交卸定於下月初三日整率全旅來省交代尤堪駭異查河東係屬腹地原不必多駐重兵且該旅長所部各營大半徒手統計炮兵一營共有三生的小砲四尊械缺兵弱徒糜餉項此次裁汰改編實係爲整飭軍隊節省餉需起見迭經參議員等公同議决呈請執行錫山毫無成見不圖該旅長保護個人權利不顧大局若此之甚也河東係晋省財賦之區鹽課地丁爲國庫入欵大宗前奉大總統電令全省錢糧悉數解省兵餉由省領發通省各縣恪遵惟河東一隅不但鹽課絲毫未解即蒲解兩屬地丁亦不遵令擅自扣留似此擁兵自衛罔利營私尤敢抵抗命令帶兵北來用意所在路人皆知省垣軍隊聞此信息異常憤懣錫山爲顧全大局姑且含容應請特派威望素著之大員前往河東督飭裁併軍隊並請電飭該旅長將南桂馨交由該大員審訊以判曲直而保治安敬乞核示祇遵再董崇仁明日赴京一切詳情由該員面陳山西都督閻錫山叩卅印（十二月三十日 
命令 
　　二月二十日臨時大總統命令任命謝汝翼爲雲南陸軍第二師師長此令 
張永成鄭爲成授爲陸軍中將童煥文孫銘唐敬堯高爾登吳忠信李竟成授爲陸軍少將此令任命陶德錕王鴻猷徐恩元爲幣制委員會專任會員此令 
此政總長周學熙呈請任命葉崇質爲河南摧運局局長應照准此令 
海軍總長劉冠雄呈請任命陳兆鏘爲江南造船所所長吳毓麟爲大沽造船所所長應照准此令司法總長許世英呈請任命何奇陽署湖北武昌地方檢察廳檢察長吳炳　署湖北漢口地方審判廳長袁鳳　署湖北漢口地方檢察廳檢察長應照准此令司法總長許世英呈請任命馮毓德許卓然梅詒榖張鴻鼎沈秉誠邵勳署浙江高等審判廳推事應照准此令陸軍總長段祺瑞呈核覆正藍旗蒙古都統擬以常久補副叅領文陞補印務章京請予准補等語應照准此令陸軍總長段祺瑞呈核覆山海關副都統擬以榮安補防禦烏能伊慶刀補驍騎校請予准補等語應照准此令陸軍總長段祺瑞呈核覆靑州副都統擬以翁克布會智松恒補佐領繡綸補防禦請予准補等語應照准此令專電 
[北京電]  
　　政府以酬勳故派學生如下法國陳憲民汪兆銘戴天仇朱儒朱廣才褚重行曾仲明楊德陸堊俞恩瀾張承烔王傳熊梁定薊梁定吳鄺林鄺灼歐慶初朱葆康英國朱芾煌張君謀張羣德國楊乃榫蔣志修周延勛陳南張傳焜朱家　比國陳劍虹日本方漢成李宏李明傅夢豪法國女生曾醒方君瑛陳冰如 
[北京電]  
　　近日盛稱外人以中國政局將變統一無望將有干涉國體之説不確 
[北京電]  
　　熱河匪首德亮已戮熊希齡於二十日接任 
[北京電]  
　　交通部擬接京滬粤無線電台以通海又於漢口西安成都及西北一帶設立數台以通陸 
[北京電]  
　　皖省代表王皓如張知章方元庚等哭訴國務院痛詆柏都督 
[北京電]  
　　逹賴致袁總統呈文稱無量福佑大總統袁鑒昨由陸鍾兩處遞到電諭承允飭川滇兩軍停進曲從敝喇嘛希望平和之意欣感無極當即宣示藏民大衆周知現鍾長官雖已照約出藏然仍駐靖西來函似有久留該處之意此亦藏番不能盡釋猜疑之一端務請速令退出至在藏漢民必與藏民一律看待所有漢番善後事宜曾電請派員到大吉嶺會議請先電示行期以便派員接洽逹賴喇嘛呈 
[成都電]  
　　藏番近日聞甚猖獗赴藏耍道已被藏兵阻截巴塘至川消息阻塞桑堆地方華民盡爲藏番圍攻殺死者已有多名華軍待援甚急 
[北京電]  
　　奥國女遊歷家笳奥氏已離英倫向中國進發按笳女係袁總統顧問瑪禮遜之姨妹 
[香港電]  
　　俄飛行家古民斯基在東印度賽飛大爲該處官紳賞識印廷贈以馬兵統領榮銜 
[北京電]  
　　駐京美使嘉君以中華大借欵事宜暫緩行期 
[奉天電]  
　　俄人修治海參崴河埠及赶辦開凍各費共需羅卜二十萬枚 
[杭州電]  
　　今晨（二十一日）續選參議院議員國民黨員未到不足額仍宣布延會定廿二日八時再開會目下内部風潮甚烈仍難一致朱監督午後特會議調和 
[杭州電]  
　　四十九旅旅長顧乃斌昨日到省 
[南京電]  
　　實業司呈請將金陵電話局改爲江蘇省辦第一電話局蘇州電話局改爲省辦第二電話局寗省鐵路局改稱省辦江寗鐵路局均經省長核准另行頒發鈐記訓令實行 
[南京電]  
　　沭陽縣差役率衆搗毁檢察廳一事昨應省長電飭該縣知事將肇事首要各犯拿送司法官廳按律究辦 
[南京電]  
　　蘇州都督府之衛隊現已調寗歸併衛戍團藉資守衛 
[南京電]  
　　省議會已經召集議員俟人數到滿三分之二當即開會特約路透電 
[北京電]  
　　據私家電稱中國向英國資本團借成英金五百萬磅以五釐半起息已在倫敦簽約而中政府對於該借欵並無所知惟謂曾命駐英公使劉玉麟商訂借欵商妥後當呈請政府批准 
[北京電]  
　　借款問題仍無變動衆意以爲今六國銀行團雖難得最後之解决數日之前此間已皆知法國不允鹽税稽核所任用英人爲顧問尙有其他數事尙未解決某某數使現任借欵談判終有勝利之日惟其他各使皆謂六國銀行團終必解散而後已 
[北京電]  
　　蘆溝橋昨晚有兵士一小隊相率鬧　　　　　　　　　　　　　　　　　　　　 
事惟登時卽經鎭壓平靜 
[北京電]  
　　梁士詒今日（念一）啟程回里定三月十六日返京 
[北京電]  
　　京城三海已由淸室騰出交與民國政府 
[北京電]  
　　吉黑兩省都督今日廿一（報告政府略謂最近進剿鬍匪斃匪百名生擒二百名現已派大隊兵士四出巡察各貿易要地故匪徒當不敢復出云袁總統覆電兩督今務使匪患肅淸 
[北京電]  
　　外交總長陸徵祥昨晚（二十）偕其夫人在外交部新造辦公處所設筵宴請各國公使與各使館一等書記官及其夫人佐以軍樂此次之宴惟純屬私人酬酢説者多謂爲民國成立以來唯一之盛宴來賓中有各國務員與參議院議長共逹五十六人 
[北京電]  
　　據墨西哥電稱該國勃蘭克將軍在前任總統特亞士柄政之時勛績懋著現决計要求現任總統瑪特洛辭職以保市民之生命財產先是勃氏曾力勸革軍領袖勿以大砲轟擊官軍該領袖堅持不從遂致繁華之墨京多遭蹂躝勃氏乃邀集多數顯者籌議大局最後决議要求馬特洛辭職云 
[武昌電]  
　　昨爲舊曆元宵節此間仍照常舉行龍燈會據半官消息駐日中國公使現與有賀長雄博士最後磋商請該博士暫任中政府法律顧問 
[武昌電]  
　　高等審判廳之上現復設控訴審判廳當道因邇來人民對於訴訟漫無規程故已下令此後凡遇訟案須用訴狀不得以函札代之 
[武昌電]  
　　黎都督現擬以前淸布政司衙門爲省議會議員住所 
[武昌電]  
　　政府現悉外問所傳英國進兵西藏與近日英兵入片馬兩説之不確大約第二説係因中國駐緬甸之辦事員電告政府稱有大隊英兵馳赴八莫之故電中誤書八莫二字遂有以該地爲片馬之誤 
 
 
 

Page 3

 
 
 [ 
[北京電]  
　　大北電報公司已允日人設立海線通至中國惟須先請中政府允准方可實行譯電 
[北京電]  
　　昨日（十九日）各國公使會議借欵問題仍無效果美國嚴守中立其餘四國則合力拒德已有明徵財政總長周學熙現與六國銀行團以外之資本團商訂借款現因某大資本團已允供給與六國借欵相同之欵合同條欵可較該團爲寛及因直隸山東河南三省已答解巨欵抵京而内國公債購者頗爲躍踴海外華僑寓京者尤甚故周總長對於財政前途已極有把握 
[北京電]  
　　財政總長已將六國借欵談判始末情編成秘密報告呈交袁總統請卽與六國銀行團爲最後之决裂 
[北京電]  
　　交通部决議在北京上海廣州漢口西安成都設立無線電報並設一無線電報學校敎授用法 
[北京電]  
　　梁士詒今日（二十日（携眷出京其假期以三月底爲限 
[北京電]  
　　袁總統擬於三月中旬移居南海並不允隆裕太后於國會召集以前移居頤和園 
[東京電]  
　　日本之歡迎孫中山君關係漸重現信孫君此行乃爲袁總統個人之代表及運動日本承認中華民國並擬與日本締結商業與政治之條約云 
[東京電]  
　　據官場報告神田火災共燬房屋二千一百十八間損失之數共計日洋五百萬元焚死者二人傷者一百人 
[東京電]  
　　據官揚宣稱神田區火災肇於救世暈辦公處燬屋三千三百間損失之數約在英金一百五十萬磅以上當時因有大風扇揚故全區盡付一炬救火者力爲之盡兵士皆由街中躍入河内區内之學校被燬者甚多無家可歸者一萬五千人 
[倫敦電]  
　　今日）二十日（黎明時客園之茶棚忽兆焚如成爲焦土因有浸透蠟油之棉花羊絨木片等物散置四隅故火勢甚熾當時警察於火場周圍設立哨兵線拘獲女子二人一名洛克一名番登年皆二十有二旋于里區芒特審判廳被控縱火燒棚之罪二女子出庭時頗爲咆哮謂若不准存欵保釋則將同守絶食之戒云云裁判官答稱法庭不受恫嚇洛克聞言卽以書一册及紙數張向裁判官猛擲警察急趨前干預二女子被拘時自認携有木片白蠟等物茶棚之旁覔獲碎紙一片上有蘭花可以損毁惟非女子之榮數字愛汀堡要求參政權之女以墨水白蠟損毁郵件二千封 
[倫敦電]  
　　樸資茅街中拘獲一駝背之人聞係德人 
犯偵探政事之罪 
[倫敦電]  
　　樸資茅拘獲形跡可疑之駝背男子今悉乃牙醫名克拉爾已由警察證明曾在此人衣袋之内抄出關於魚雷艇之海軍秘密書籍一册 
[墨京電]  
　　瑪特洛總統與其弟格斯太夫現均拘禁兵工廠中狄愛士將軍已命將格斯太夫卽行槍斃 
[墨京電]  
　　前任總統瑪物洛正率其婦及眷屬人等登船赴歐時忽被拘留已爲人控告治死黨人之罪 
[柏林電]  
　　據俄京政界宣稱俄皇致奥皇之書辭極誠懇俄皇曾謂深望兩國未了之諸問題日後悉能和平解决云云英國外相葛雷君已勸布羅兩國承認列强調停之議德國亦勸兩國應彼此相讓以保和平俄國調停之意見布羅兩國頗爲歡迎據巴黎消息列强調停布羅爭端之大綱已由兩國承認要聞一 
[借欵問題之再蹉跌）北京特約訪員一葉子（]  
　　借欵條件之必須磋商者悉論定之矣其可除去之一切障害因兩方之相讓全然解决所遺者惟一代表者簽字之形式而已一局時事將行閉幕乃忽於夜半起平地之波瀾俾百尺竿頭僅餘一步至是而又爲之回折焉 
　逆轉之發端一切契約之談判旣終將接近於簽字其時蓋舊曆十二月二十九日也我政府派蔡廷幹齎中央監督官三名之任命書通告六國公使團蓋自是而前有俄法兩國之新提議以爲中政府雖保證履行契約然以今日北京政府之實力與信用果能履行契約本旨之監督條件與否甚不可恃故不若於契約簽字以前執完全之保證遂以借欵成立必須同時監督用途爲理由以之要求中政府故也 
我政府於鹽務所任命奥伊聖氏借欵局任命羅西氏稽核所任命羅普氏當其初任命奥伊聖時俄法卽反對其獨斷任命迫令取消論者或以爲中政府與六國財團口約於任命之先必經六國團之同意今若此不可謂非中政府之過失然卽論者之言苟政府允於將來悉改其非則一時之故障未必卽爲禍根况奥伊聖其人於人格技能無論何人皆無異議者乎法國就奥伊聖問題欲爲異議者至是悉見水解然我政府提出三氏之任命俄法則爲根本上之反對矣 
　反對之理由俄法對於奥伊聖問題方袪其異議以待第二之機會及受三氏任命之提示遂就根本上而爲反對之意見卽曩者反對中政府於形式上獨斷任命今則論及任命者之國籍以判任命之公平不公平矣法國之所竭力反對者爲德人倫普氏之任命次則爲無關係國丹麥人洛治氏之任命卽以任命德人爲不公平也於是議論益紛蓋欲於六國團中選拔三名之監督官爲絶對不能公平也以國籍論望其得圓滿之解决雖議論百年而亦不能逹於公平之境俄法雖以爲宜從第三國之弱小國任命之方爲公允云云然謂六國團之借欵不可不以第三國人任命方爲公允其他之反對論者所不許也故但以理論言之任命六國團中之德人比之任命第三國人較爲公允乃俄法則欲以反對德人任命之理由爲全般之基礎故英德亦頗不服 
議論之紛紜如此總之不外暴露列國之權利競爭而已此會議之結果其判然可見者俄法之對英德也考今日英德俄法之國際關係在北京一面何故生如是對峙之景象則自初法國對於奥伊聖任命問題倡爲異議之當時英德資本家以對華感情之親密鑒於北京政府之窮迫狀態若仍於枝葉之小問題肆爲吹求而失成立之機會則英德當單獨爲賣出借欵或提前交付而洩是種之語氣焉政府頗欲此　抵抗俄法是感情問題乃逹如是之極度　調停之意見立此爭議之局外者爲日美兩國以俄法對英德之無謂爭議不堪其苦以爲漏於監督官之任命者得以將來其他之權利補充之遂宛然立於調停者之地位又英國邇來稱爲接有本國政府之訓電提議以鹽務所監督任命英人爲一舉兩得之計並以爲調停焉 
　問題之眞相此問題將歸著於何點六國政府間尙未人何定議似不能斷言然評以一言則此實借欵開始之時當然應起之問題惟各國當時尙被假成借欵問題尙在半政半財之間至是而始露出最後之惡果焉使俄國言之則不但毫不希望我國借欵之成立也蓋因是而覺對華政策有許多之不便惟以與列國均勢不能不爲加入法國擔任大部分之資金而其所得之權利僅有六分之一或在六分之一以下亦頗有所不願英國亦與法國同以不但有財政上之大權且以大英帝國之國力亦不能不與以外五國得同一之利益德國有觀望於英俄法各國間雖一粒一介之利益亦欲收攬之野心日本則在無財力而加入之地位是以諸國雖云合同而所成就者悉委之於銀行團之協議而不行政治的審議協定然令日陷此自吾輩就列國之關係論之則當然之事也以吾輩之所見微特借欵問題足使吾國陷於悲境即在今日契約已經簽字而列國間所起之對華問題其紛糾仍不易治或不無意外之惡果發生其間也 
雜評一（無名） 
　　逹賴之狡詞逹賴上袁總統呈詞甚恭順然而藏番之在巴塘者勢尤猖獗逹賴謂漢民之在藏者一體與藏民看待然而巴塘之民被殺者巳有多人其言固不可信也况乎其言之旨祇促鍾穎離藏耳 
同等之大借欵大借欵以各國爭權之故益形紛擾其要求條件益覺不堪處此地位固不如早事决裂之爲愈也况乎又有與大借欵同等之借欵出現誠係中國之幸雖然特恐此大借欵大借欵亦如屢次小借欵之徒存畫餅耳 
酬勳與留學酬勳一事也派留學又一事也以派留學爲酬勳誠非事之正當者然以派留學爲酬勳愛人以德其厚過於勳章有勳者願以留學爲酬不務虚榮其自待亦過於得勳位勉力自愛有厚望焉 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國事維持會之旨趣]  
　　陸建章王芝祥孫毓筠諸君近日爲圖謀調和政界黨爭起見在京組織國事維持會近來河東問題歡迎國會團及國會地點研究會等陸續發生以致牽動大局致啓全國分裂之端倘不從速講求善後辦法深恐勢成燎原後患難測糾合各同志創設該會現議决三大綱規定該會宗旨第一維持立法與行政之衝突凡議會與政府有意見隔閡之處當由本會設法疏通第二維持中央與地方之衝突凡各省與中央有誤會牴觸之處當由本會委曲解釋第三維持甲政黨與乙政黨之衝突凡甲黨與乙黨有激生惡感之處當由本會居間調和並將該會規約照錄於左（一）會員無論隷何黨籍在本會中言論行動務須守定本會宗旨不得挾持黨見有所偏倚違者交評議部分别輕重公議處罰（二）本會重要問題經評議部議處辦法後會員卽須服從不得反對（三）本會重要事件未經宣布以前會員有應守秘密之義務不得洩漏（四）會員於本會維持事件有挾持私見陰圖破壞者交評議部公議從重處罰 
[陸總長與政團聯合會代表之談話]  
　　十六號上午十一時政團聯合會代表劉朝望君晋謁外交陸總長詢問近日磋商俄庫條約情形陸總長答謂俄人要求中國將俄庫副約十七條全行承認如能承認則認庫倫爲中國完全領土查十七條中損傷利權之處甚多現已一面交國務院會議一面與俄使磋商已三星期俄使仍無確實答覆惟於上次會晤時聲言如能承認十七條則結中俄新約否則惟有仍踐行庫俄條約以後無怪我另生枝節云云余當答以庫倫乃中華領土無訂約之權豈能承認有效俄使云庫倫乃自治團體與英屬加拿大同加拿大向有對外訂約之權請援此例窺其語意似以十七條庫約如不承認雖再延宕磋商亦難望有美滿結果鄙人前任俄使時淸政府令修改中俄商約卽擬將各種疑難問題趁此解决不意革命事起遂作罷論臨時政府成立後又以爲言而國務員多反對者復行中止致有今日之變言次不禁慨然劉代表复問外間喧傳庫藏協約確否陸總長云不爲無因然未得確實消息聞唐紹儀在前淸與英人定藏約時因爭以中國爲西藏主國英人則以中國爲西藏上國彼此相持終以含混了結現英人仍執此議只能認中華民國爲西藏上國不得稱爲主國云 
[工商總長歡宴華僑之盛會]  
　　工商劉總長揆一於十六號以華僑選舉完畢午正十二句鐘卽邀請全數華僑至六國飯店大廳歡宴到者國民黨一百二十餘員共和民主統一及超然者三十餘員酒半巡劉總長起立致詞大致以國會將開海外各埠華僑各舉文明諸代表來京赴選使國内外聲氣疏通實開千古未有之盛軌本總長實深歡忭華僑前受淸官之虐待因熱心革命推專制而建共和以無數之頭顱頸血生命財產而購得此代議士各省選舉風潮激烈而華僑選舉極爲文明實爲各省之冠本總長於此次華僑返國轉有無窮希望敬請諸君浮一大白合座起立羣飲一杯繼言希望資本家回國振興實業末言此次選舉得人甚爲滿意云繼由華僑議員朱兆莘君起立致謝略謂總長辦理選舉手續之完備對於華僑歡愛之盛心各代表實爲欽感惟總長希望華僑回國振興實業實爲救國之第一要策華僑亦表同情自前淸失信華僑資本多投入外國銀行此爲事實上一大障礙今欲使華僑資本盡數輸入吾國振興實業何患不舉但其中操縱全在政府政府果能信用則華僑資本不勸自至云云次由新選議員蔣報和君起言美洲南洋及東西各埠華僑與總長歡會一堂實爲難得總長素愛華僑故辦理一切極爲合法將來華僑仍望工商總長切實保護提倡以堅華僑内向之心此皆在工商總長之責任能逹圓滿之效果可斷言者以總長所言選舉得人實不敢當鄙人才力綿薄深恐不能勝任仍望工商總長時時引導語畢就座彼此盡歡而散 
[鴻興樓之送别大會絶妙一幅天演名論]  
　　張嘉森此次留學德國擬取道西伯利亞順道考察俄國情形於十六日晚車前赴奉天京中諸同志因於先一日上午在鴻興樓祖餞以壯行色到者三十餘人酒數巡由梁君善濟起而致辭略謂張君爲今日最有望之靑年正政治家中國不可少之人物此去遊學與中國前途至有關繫並致其完滿之希望與一種悵别之詞張君起致答詞略謂已之對於國内國外有二意見一國内人士對於吾國政治前途多抱悲觀然預料必於一年或半年之内大有轉機其轉機樞紐在全國人民厭惡今日政治現象逹於極點之時天下事凡百皆可試騐惟一國之政治則萬無試騐之理不幸吾國屢經試騐而卒不能逹到吾人之理想預料全國厭倦今日政治現象逹於極點之時則必力求眞正共和而建立穏健之政策故預料其轉機在此時也至對於國外必得外人對我之眞相究竟國步之危急逹於何等地步則吾人有幾許相當之時間求相當解救之法乃能確定今日此行亦即懷抱此意凡一國運命决無絶對可以悲觀之理由普乘拿破崙殘破其國之後限制其國兵備不得過八萬然普人卒能發明全國皆兵之法以爲今日模範而强盛其國卽關税保護政治之所由興亦以其時美德各國苦於英之自由貿易而後發明之一法故國家到無可設法時必有絶地逢生之一日兄弟之理想即是如此然絶對的悲觀亦自不妨旣是悲觀則不妨一切束手不可一面悲觀一面做不悲觀的事業天天消磨光景曠廢職業於談天之中也説至此黃遠生君起致一種嘻笑怒駡之詞略謂兄弟對於梁君及張君之議論皆不贊成其贊成者乃是旣是悲觀卽須絶對的悲觀一語不要一面悲觀天天説中國不可爲其實自已乃天天製造中國不可爲的資料一國猶一戲台所謂立國本者卽是成立一戲台角色戲衣一切齊全看戲的人看戲不要做唱戲的人的事唱戲的人熱心唱戲不要立於看戲人的地位今中國現象乃猶一破碎之舞臺看戲的人立在台上做戲的人立在底下不配唱戲的偏要唱戲眞能唱戲的反不能唱所以我輩自知不能唱戲者則絶對立於看戲地位唱得好時叫幾聲好唱得晃好便少去幾回這便是監督唱戲改良戲劇一絶好法門不要看戲的人時時爭著唱戲爭著唱戲又時常悲觀説唱戲沒有味道如此辦法則舞台之上决無整齊嚴肅之日長天白日决不能唱成一齣完滿的好戲也故消極悲觀未嘗不福國利民兄弟卽力抱消極主義者也語畢滿座大鼓舞盡歡而散 
[浙督調停贛事之政見]  
　　自贛事延不解决杯蛇弓影羣啓猜疑頗與大局有關朱都督特於昨日電逹政府曁各都督陳述意見並擬辦法兩端文云前接滇蜀桂黔四都督歌電汴都督靑電詞嚴義正奸竊寒心遠企義風令人氣壯昨讀黎副總統文電顧全大局力主維持而疏通意見聯絡感情兩語尤爲洞見癈結無任敬佩瑞意天下事但應就事實上觀察觀察旣確眞理自明苟因市虎之談致涉杯蛇之想猜疑紛起障礙橫生意見愈出愈歧而疏通無計感情愈離愈遠而聯絡何由隠患固應預防誠心詎可久挾以瑞所見此次贛事發生多由誤會加以僉壬之播弄道路之謠傳遂致疑慮叢生影響日大江浙之間關係至切詳加體察實無意外爲今之計解决之道不外兩端一汪民政長到贛後未經蒞任其成績如何豈可懸斷似應飭令回贛用覘治理贛省亦不應再行拒絶如汪民政長以重回贛任彌形𣗥手堅不前往似應自請免官由大總統另簡他員蒞贛期副軍民分治之實而免曠日持久之害一軍部扣留贛省之軍械似應將槍械發還所有子彈暫飭鄰省妥爲儲存其現駐九江艦隊應請大總統命令海軍立飭撤防以安贛省之民心杜外人之口實如此辦理在中央可以表示誠意在贛省亦可藉釋嫌疑倘仍空言和解滋蔓不休禍害之來非所忍述外侮方亟内亂奚堪何可同室操戈自相挑釁徒長莠言之虚燄反遂宵小之陰謀此更瑞所引爲大懼者也國會將開萬端待理安危關鍵所係良鉅不揣愚戇冒昧陳辭專此電布統乞鑒察浙江都督兼民政長朱瑞叩篠印 
[浙議會選舉參議員之暗潮]  
　　浙江省議會十八成立十九日正式開幕迭記本報（二十日）照章選舉參議員朱監督上午八時督同監察管理各員蒞會議員報到者除缺席四人外共出席一百四十八名第一次投票開匭計票數足額者金兆棪得七十九票張烈得五十四票均當選第二次選出陸宗輿得五十六票許燊得七十六票亦當選時已十二句鐘照章振鈐休息至一句鐘開會續選議員入席者僅五十餘人會員散去大半不能開會大衆靜候一小時要求監督派員特别趨召使命往返卒無效回顧時計已指三句鐘議員張君宣言民國成立此爲第一届之選舉似此舉動顯存破壞參議員關係國會始基責任何等重大照此現象必無良好結果現在時逾數鐘缺席議員旣非患病又無不得已事故突然星散必有極大原因連日輿論消息甚惡應請監督嚴密澈查或飭檢察長實行職務云云當經朱監督宣告延會改定於二十一號上午八時續選而散 
[贛督對於劃一税制之政見]  
　　自國税廳籌備官發表後李都督通電財政部曁各省都督民政長文云關係國税廳事宜先後各電祇悉查國税廳籌備處扼要固先從劃淸税項着手本可依劃分税法草案爲標準第收入之税項雖劃而出欵之機關不分求之事實未盡完善且無論國家地方各税出入旣有預算必依據會計年度方有結束若不截淸年度則二年度開始前後之出入必生無數之轇轕不獨征收欵目已收未訖割截分離無憑統一卽代辦金庫之中國銀行未能成立元年度預算支出奚從擔任枝節節勢必牽涉混亂愈治愈紛鄙見以爲應從元年度出納閉鎖二年度開始之期爲國家地方出入一律劃淸接收案卷分報機關釐訂税則組織金庫同時並舉方能一致辦行若僅藉此實行接收而不實行籌備謂足爲借欵不成之後盾杜外人干涉之萌芽未見其可烈鈞悉心計畫召集財政司籌商總求事實之能行以副大部曁諸公統籌全局之苦心至支付命令預算陳督篠電謂統由中央主持殊多窒碍徒事紛糾盛京張督所言切中事實鄙見如是仍希公同討論不厭精詳臨電神馳無任盻禱李烈鈞文叩 
[揚州又起衛兵擊毁警區風潮]  
　　江都警務公所警務長劉牧齋日來因舊曆燈節市中好事者流例有花担龍燈等游行街市往往滋生事端特誥誡各區區官設法嚴禁不謂護軍營某兵忽於日前組織花担游行街市爲二區官金子丹所聞特於十九日晚間派警士勸令輟游該兵等不服因起衝突并毆擊警士當由警士吹鳴警笛立即拘人送往二區當時已互相毆打警士人衆暫時得勝以故未受拘捕之兵卽回營報告遂於夜間一句鐘率領多人齊赴三祝庵二區區所將該區搗毁所拘犯禁之兵立時釋出并將拘人之警士捕送警務公所勒令劉牧齋將該警士治罪劉慴於勢不敢違抗姑允其請今晨二區警士已一律罷崗區長金子丹以爲公受過憤懣異常已自請辭職未審若何結朿也 
[鄂官塲近事紀]  
　控訴内務長湖北當陽縣知事黃鶴齡亦起義份子因與内務司長飤饒漢祥不睦饒遂誣以侵呑公欵撤任解交地方檢察廳拘押數月之久經黃訴經民政府審計廳派員飭會同該司科員到廳淸算移交賬目針孔相符毫無弊　遂由廳宣告無罪將黃釋放黃出押後以無辜受押日久名譽生計均大受損遂往謁饒質問其何故將彼拘押數月憑何法律饒無詞以對惱羞成怒出言憤罵黃爲無理取閙且效京語曰混帳忘八羔子快些滾黃更怒亦以污穢之詞對駡饒憤極伸手掌其頰於是互相扭毆打作一團饒不敵卽嗾衞兵僕丁七八人各持木棍助打將黃由堂上打至階下往外奔竄饒竟呼衆將各門關閉飭衆痛打黃只孑然一身遍體受傷殭臥於地饒謂係裝死自言我卽打死你這條狗命也不算甚麽良久黃稍蘇饒復飭以竹床抬送地　　　　　　　　　　　　　　　　　　　　　 
方審判廳請求懲辦加以搗閙公署毆辱長官揑傷圖騙種種罪名地方廳見黃傷重始不肯收謂黃案已經淸算明白并無絲毫錯混何以身受重傷又送來收押况本廳係司法機關不能任行政官廳隨意送人收押且據黃口訴云饒漢祥揮衆毆打成傷若以法律論本廳須傳饒到案質審云云該押黃之衞隊遂復將黃解回並告饒以法庭諸語饒怒極大聲咆哮即以信函求某處長將黃重治某處長不肯乃爲轉　於地方廳仍將黃解交該廳詎解去又不允收復行抬回直鬧至夜靜之時該廳始允暫時寄押醫監標牌曰内務司長送來打傷人黃某一名以示與本廳罪犯有别聞該廳所以卒收者係懾於某公威力並非徇饒情面也是夜黃傷痛難忍廻思饒氏之野蠻某公之袒庇法庭之黑暗寃憤何從伸訴於是命家人潛進毒藥呑服登時神色變異氣息奄奄幸看守人查覺報告廳長派醫以西法施救將腹内毒藥洗盡始不致殞命一面由廳函知饒氏謂黃如死本廳不担責任衡情而論應可釋放詎饒復信不允釋放如其果死自有某一人承當决不牽涉他人若其不死仍須嚴辦説者謂該廳以饒援何項法律而欲治黃之罪殊不可解姑暫置之靜覘其如何結果也聞某黨以饒如此蠻橫不法殊屬可駭現已連名控訴而饒則已於前日藉他事辭職矣 
　彈劾交涉員外交部特派駐鄂交涉員胡朝宗原係鄂省外交司長渠到任半年交涉着着失敗猶以國弱勢應如此以自解前省議會因日軍之駐鄂境各處者共有二千餘人胡不知交涉商請撤退特縷陳其種種罪狀咨請民政長彈劾解任夏民政尙未答覆而部已簡任爲交涉專員矣昨議會又復提出質問民政長謂該交涉員喪權誤國旣經彈劾不能發生效力不啻視立法機關同於贅　長此以往民國前途何堪設臣况際此列强環伺外交尤屬重要職斯任者應如何勤敏靈活今以放棄責任之胡朝宗一再掌鄂外交以致交涉無不失敗皆胡一人之咎本會具有監督行政之責用再咨貴民致長速電外交部卽將解任以謝鄂人而維國權 
地方通信 
[南京]  
　　揚由關實行歸併應省長昨致鎭江關袁監督電云電悉揚由常關開支經費太鉅該關旣照前淸舊制歸鎭關兼管則開支亦應照前淸額定以一成爲限二月份經費曾經指令陳總理母庸過問由尊處核減發放在案應請查照辦理不必以前後交接顯分界限觀此則揚由關已實行歸併矣 
　維持司法經費之通令應省長通令各知事云財政司案呈准司法籌備處函開各縣司法經費向照省議會預算案由各該知事按月截撥歷經遵辦在案前以國税劃分此項經費性質係屬國税支出應由高等廳直接財政部請領旋因税源尙未確定不得不仍仰省庫補助迭奉部電通行又經貴民政長通融借撥仰見實事求是不分畛域感佩莫名惟本處接收以後各級廳文電交馳均以縣知事藉口省電不特未發者延未照撥即已發者亦須索回以致各廳人員同起恐慌監獄看所尤易滋事本處對於司法事宜以設法整頓量力收束爲不易辦法諒貴民政長必與同意然必先維持現狀方能籌劃將來擬定本年三月以前所有各屬經費仍請通融照舊支給一俟機局略定重行計畵再行奉告爰特函請察核乞先行通電各屬以安人心而維要政等因查本省司法經費前因迭准部電囑爲維持業經電飭該縣以後各廳監經費如果實關緊急仍應酌量借給應用在案准函前因合再訓令該知事遵照各項司法經費本年三月以前仍照舊支給册報此令 
[揚州]  
　　徐軍統調和商界揚州商團體操會爲巡城營衝毁一節疊誌本報茲悉該團雖經巡城營賠修而鎭江商團已派代表來揚并有尙武體操團等團體連日開會提議辦法徐軍統特於十九日午後二鐘在揚州商務分會開會首將滋事哨官等申斥次卽宣言軍隊將卽取消以免耗費滋事已亦將晋京辭職末復言於辭職後將辦一貧民習藝所及貧民學堂寶山學堂以爲其在揚之紀念言畢脱帽向商界鞠躬道歉諸商大爲欣慰當提議日後將巡城營歸併商團以舊參將署駐該團消防隊以舊里守營駐該團衛生隊公舉徐爲司令而以原有巡城營劉營長桂庭爲巡查員議畢時已薄暮遂散會 
　擬辦水上警察運河航民蔡長億等因商船分會祇收會費不任保護特聯合各帮船商多人禀請李忍庵知事創辦水上警察一切經費皆由該航民等自籌公舉商船會顧問葛傳經爲區官要求委任李知事以警察係行政範圍不能由商民自由籌辦該航民等如果熱心公益不妨籌定捐欵繳縣委人辦理所請之處着不准行 
[安徽]  
　　懇請發給運米護照浙江朱都督前以温處水災電請中央在安徽採辦賑米二十萬石已蒙允准電逹皖督准其在蕪湖購辦免税五萬石在案惟去歲陰曆冬月間採辦委員呂文啓姚菊人等來蕪先行購辦上等熟米萬餘石糯米數千石裝至上海販賣事爲柏督偵知遂將護照扣留不發嗣由夏君次崖再三懇求以温處兩處哀鴻遍野待哺嗷嗷始經柏督准發護照免捐五萬石刻聞浙督已將呂姚二委撤回另行委員接辦矣 
雜評二 
[嗚呼華僑之屬望]  
　　今日工商總長之屬望於華僑者曰希望回國振興實業乃華僑即以工商總長炎屬望者轉而屬望於工商總長矣曰回國振興實業操縱全在政府政府果能信用華僑不勸自至嗚呼此可謂探本立論者矣吾不知劉總長於此果有以大慰華僑之心而不辜負其屬望否記者曰言之匪艱行之惟艱異日者正式政府樂觀厥成尙望繼劉總長之後者日夕以華僑之心爲心母或爲淵而敺魚爲叢而敺爵焉斯可矣 
[嗚呼揚州之風潮]  
　　元宵花燈本爲惡習特數千年來愚民久已習而安之矣一旦而驟與革除此其職固在化民善俗者耳 
雖然軍人與警察同負維持地方秩序之責任即同一以化民善俗爲心者也今以元宵禁燈之故軍士𨺗起毁警罷崗之風潮營官之敎不先兵士之率不謹此其咎吾尤不得不歸之於軍人矣 
[嗚呼浙省之議員]  
　　省議會者國會之雛型組織正式政府之種子也此其身膺省議員之選宜如何愼重以將事者乃不謂浙省以競爭參議員故忽于第三次投票選舉時八九十人一閧而散嗚呼此可謂無意識之尤者矣吾無以名之名之曰一閧之議員 
 
 
 

Page 7

 
 
本埠新聞 
[縮小閘北警察範圍之反動]  
　　閘北十區地點衝要交涉繁難前淸時就該地開闢馬路建置商埠特設警道駐紮兼轄南市等處力謀進行以免外人乘機窺伺至光復以後南市巡警始行分立然閘北警局猶是獨立機關近乃設警廳於南市而有改閘局爲分署之説閘北公民以該地警察關係至爲重要不容縮小範圍前日特由市民公會會長黃贊熙等具呈南京都督民政長力爭呈文照錄如下閘北市民公會會長黃贊熙俞國樍楊耀爲閘北巡警關係重要請無縮小範圍以策進行而資防衛事竊閘北一隅地跨上海寶山兩邑控吳淞海口之背扼滬寧鐵路之衝於江海防務南北交通均關重要處處毗連租界犬牙相錯外人耽耽注視擅移界石强拔門牌越界毆人種種交涉　目怵心我不振興人將侵越一落人手萬一有警海口進出鐵路轉輸受制於人莫能自主一隅影響東南半壁隨而動搖安危之機間不容髮前淸季年鑒於閘北關係之重大爲抵制展拓租界防衛滬寧車站起見不惜年費鉅欵於此地特立商場設置巡警而警道專駐閘北兼轄城内南市浦東各警區聯絡一氣藉資鎭懾一切經費統由國家担任誠以迭次交涉發生皆由閘北外人要求推廣租界亦首在閘北名爲商埠實有國防性質較之城内南市重要百倍故創設警道卽以閘北爲根據地而以南市等處爲兼轄地包圍租界頗具深心光復後南市巡警始脱離閘北另立機關今聞將改閘北巡警局爲警察分署而警察總廳則設於南市查此次改定廳署統系原爲畫一警制起見具見擘畫苦衷惟就閘北南市兩地相較地勢之險要交涉之煩繁孰重孰輕顯然共見若欲改制祇有以南屬北俾漸復乎舊觀斷不宜移北就南棄前功於不顧今警察總機關將移設於南而於關係重大之閘北僅設分署一切布置如衞生緝盜等事一或未周外人有可藉之詞推廣之謀將因而益急遇有交涉輾轉周折尤無以赴事機之會而戢其窺伺之心萬一釀成事端藉詞侵佔閘北一隅不足惜如東南大局何贊熙等久居是間洞悉此中情形深恐巡警改署縮小範圍難資鎭懾用特具文呈請將閘北巡警局改爲警察總廳以策進行而資防衛閘北幸甚大局幸甚須至呈請者 
[烟禁進行記]  
　　閘北煙鬼吃緊上海寶山兩縣吳錢二知事昨日會銜出示云照得閳閘北地跨上寶界接華洋煙禁重要亟應特設機關以收聯絡進行之效茲經會商擬定辦法設立上寳閘北禁煙調查處會同巡警局協助辦理所有應派調查各員就近卽由上海禁煙局長主政辦法一律藉資利便至勸導戒煙乃係自治範圍並已議由市政廳主辦設所勸戒名曰閘北戒煙所以輔助煙禁之進行爲此會銜通告仰諸色人等一體知悉 
　戒煙藥粘貼印花禁烟局長嚴君昨日具呈上海縣知事云茲奉知事核准戒煙藥舗取締章程第五條各種戒煙藥均須向本局購取印花粘貼方准銷售等因奉經本局石印印花六種粘貼各戒煙藥包以杜流弊理合備文連同印花式樣送請知事察核備案並轉飭各巡警局一體稽查各藥舗所售戒煙藥上如無印花粘貼槪行查禁銷售以維烟禁又聞此項印花形式略似郵票以禁煙局房屋拍照縮小鑄成銅模復以石印印成花紋極細其色分爲六種定價六等自一釐至五釐及一分各藥舗所售之藥丸能抵一錢煙癮者即以價銀一釐之印花粘貼於藥包之上其餘類推另由該局在印花上加蓋印章惟此項印花須由各藥舗先將製成之戒烟藥送由禁煙局騐明内無毒質攙入方得由局代爲逐包封固仍交各該舗售賣 
　三日果能除癮南市安瀾道院内之天然除癮社第一次開戒成績已著十三日舉行第二次報名者原有六人嗣因天雨祇來四人内中以吳某吸煙最久癮亦甚大且素患咯血此次亦竟於三天之内病癮兼除昨晨四人均已欣然出院矣 
[搜除稻根螟蟲]  
　　上海縣知事昨奉省長通令飭卽轉告農民燒除螟害其文如下實業司案呈據蘇州農會楓鎭農事試騐場場長陶鎔呈報本年稻根有螟蟲藏伏於内雖經大雪之後並未凍斃現當農隙無事之際速將此項稻根悉行搜掘晒乾聚成小堆逐堆焚燒以除遺孽而免傳染等情並附呈調查日記前來除將日記郵發以資考證外合行訓令各該縣知事迅卽查明被災地方督飭該處農民實力搜掘焚燒務絶根株以除後患切速勿違 
[再誌黃海林舉殯之預備]  
九舗衆安社救火會員黃海林君救火殞命由救火聯合會定期本月廿三號公祭舉殯等情迭紀本報茲悉黃君生前在英工部局捐務處辦事多年故中外同事特於昨日致送奠儀中國人約百數十元外國人四十餘元均送交黃君家屬收领並於定出殯之日步送至集義公所以盡友誼又聞舊校場各商店以是日黃君舉殯須道經該處故在黃君救火跌死之處徧懸聯額設幕公祭救火聯合會並因各處代表來申甚多特知會庶務員在會所樓上預備床鋪二百副以便各埠代表住宿上海縣知事吳懷疚君亦因黃君爲地方救災而死業已通告上海各衙署各團體各機關是日一律半旗以伸哀悼並於是日親自在該會招待各縣派來之代表而南商會商團公會知事署市政廳及市政廳西區梅君等均設路祭並有混成第三旅一團二營楊錦堂君特致賻儀並派兵護送警察廳長穆杼齋君亦送賻儀五十元並通飭一區至七區是日多派巡警沿途照料 
　　附邑人王立才通告書○爲黃海林君救火捐軀敬告父老　兄弟不飢不寒不知衣食之恩惠不遇火災不知救火之功勞　人情不甚相遠苟未身經目擊則感情無由激發此猶可恕者　也苟身經目擊而猶漠然無動於中其可乎哉本年二月二日　我滬舊校場地方失愼余適遊邑廟目擊其事維時火勢直掃　兩旁房屋街頭竟成火弄適水力微弱急切不能奮射黃君海　林持龍頭登高而灌徑向起火處注射當濃烟紛捲之時足底　承板忽傾遂致隨竹梯墜地身受重傷猶手持龍頭注射口稱　無礙卒以血管迸斷莫救偉哉厥功恨無才子之筆足以描寫　其萬一也當火熾時鄰近居家慌急不知所措或急携已物寄　親友家或滿頭臭汗謀避火之計或面紅淚出或面白神呆僉　曰火勢如此得無延及我家乎如此者蓋影響及於二三十街　弄卒賴救火會之力均得無恙因距火極近不及救護者兩旁　各七家余謂此當咎街道之狹與迷信之誤人設無救火會則　左近之二三十街弄詎不大可憂乎事後檢點知死者一人傷　　者三人乃覺救火會員之奮顧身眞足令人起敬也問地球　各國孰眞强孰可侮則能爲社會死者衆卽爲眞强國不能爲　社會死而如醉如夢以死者衆則爲可侮之國然求我國爲眞　强國必自敬禮爲社會死者始矣有生前無赫赫之功而死後　墓志行狀大書特書者此不足倡社會之道德適以阻賢者之　氣我願命爲文人者萬勿爲之握筆顧亭林先生有言大丈夫　非有關世道之文不輕動筆此言予常銘之於心今見黃君海　林之救火捐射則有不能已於言者何也試設身處地我卽居　火災之鄰當作何思想我即執龍頭入火窟當作何情况苟非　惻隠羞惡之良心盡泯則對於此死者安得不怦然心動乎故　有筆者當執筆以彰其功有舌者當啓舌以言其功有財者當　捐助以旌其功不僅以此吊黃君更可以此敬受傷之三人不　僅以此敬三人并可風勵來者於無窮此則爲國家爲社會之　大義抑亦保身家之良心也我父老兄弟諒無有不表同情者　人之欲善誰不如我　出物隨請自已始敬以銀元二枚致於　黃君靈右 
[女役分班値差]  
　　公共公廨自歸外交團管理後所有公警各役悉行裁汰惟官媒仍循其舊嗣因女押所時常有人私遞食物或竟進内探望且有女犯乘隙圖逃等事復經捕房加派華捕駐巡所外祗以男女嫌疑所内之事未便顧問茲檢察處以此事尙不周妥特定新章擬以官媒管理時間仿照捕房上差巡捕規則卽以正副官媒所役女食傭分作三班每班三名分上中下三層値如有疎虞惟値班人是問以專責成而免推諉業已禀准關讞員實行矣 
[寡婦另行擇配]  
　　寡婦許戴氏與葉魯東私識捲取金飾現洋逃匿西華得路寶和里三十一號屋内前日被其姑許奚氏偵悉控請哈爾濱捕房派探張芝卿往拿詎葉友周和龍李恒昌顧榮芝徐尙昌等多人出爲覇阻將張探兇毆打失警笛鞋帽葉與戴氏卽乘隙逃逸旋經包探嚴阿慶等聞信趕往將周等四人拘入捕房昨解公共公堂請究詎戴氏與葉竟敢到堂觀審被張探瞥見禀明中西官一併拘案訊悉前情孫襄讞以孀婦再醮雖例所不禁惟亦應禀明其姑正式婚配今該氏與人私識且又捲逃實有不合遂商之英領翰君判戴氏發押棲流所三月期滿另行擇配葉魯東不應誘姦着押兩禮拜周和龍押三月李押兩月顧徐各押七天以示懲儆 
[訂期集訊不交枕木案]  
　　浙江鐵路公司因潘渚李伯勤二人訂立合同承運東洋枕木先後取去銀三萬兩避匿不交控經公共公廨傳訊在案前晚又由原告律師投稱此案經公堂飭傳去後因潘已往東洋僅李在申故李曾延代表律師到堂聲明被告因病留在醫院請予展緩惟迄已日久應請訂期訊追並將所訂合同及回單簿收條呈案請察王襄讞卽訂期下禮拜三訊奪並着監察處傳知被告律師屆時帶同被告來廨候質 
[保護義塚之佈置]  
　　閘北川虹路向有十圖義塜地一方前因所築竹笆被江北客民竊取爲薪以致抛棄屍棺至數百具之多且有不用棺木僅裹蘆蓆之孩屍盡遭野犬齦　屍骸狼藉慘不忍睹刻經市政廳僱工將屍棺一律遷埋他處四圍重築新笆工料均極堅固並塗以柏油似可耐久一面已函請巡警局飭區責成崗巡隨時查察嚴防偷竊 
[通令防禦難民]  
　　江蘇都督因查淮徐海各屬鄉民每年於秋收之後托詞荒歉渡江南來强討硬索或竟恃衆搶刧實屬有礙治安除飭淮徐海各屬縣知事查禁出境外並於前日訓令駐滬混成第三旅及蘇寧各軍隊迅飭現紮滬寧沿鐵路之各防軍如遇此種難民在各鄉鎭滋擾着即獲送就近廳局究辦母稍寛縱 
[飭派巡士保護工師]  
　　商埠巡警廳長穆君昨日通令第一第二第三各區云爲通令事案准上海華商電車有限公司函開敝公司工程業已開辦諒邀鑒及茲因洋工程師測量軌道有江北頑童等圍繞觀看於工作實有阻礙且恐别滋事端敬請卽日飭派得力巡士隨同保護以便進行而免意外等情到局除函復照准外合行令仰該區長即便遵照於該洋工程師前往測量到區請派巡士之時卽特抽一差隨路保護以免交涉而重路政是爲至要 
[濟渡社催繳捐款]  
　　市政廳内附設之濟渡社自元年十一月廿五日開辦以來曾經該社長將捐册送至各團體請爲代募捐欵茲因遣送人數已有千餘人之譜需費浩繁而各處捐欵未能收集昨又分别函催如已集有捐欵請即連同捐册交還如或無從代募亦將捐册繳銷以便結朿 
[務商中學舉行始業式]  
　　閘北川虹路務商中學於二月二十一日上午舉行始業式秩序如左（一）校長吳衡之君報告本校辦法及商學之要點（二）職員余裴三君報告吳校長之歷史並勉勵學生勤學（三）職員黃雨辰君宣佈本校規則（四）散會並悉該校本屆新生異常發逹合舊生將逹百五十人現仍極力擴充加放學額務逹完全商科之目的又聞本屆新生中從哈爾濱陜西湖南江西等處來投考者亦頗不乏人云 
[榛苓小學校畢業補誌]  
　　城内西馬橋榛苓小學校係新舞台夏月珊潘月樵二人所合辦至今已有七載學生畢業二次已有三十餘人本月三日該校舉行第三次畢業式下午二時開會男女來賓及學生家族到者二百餘人錄其秩序如下一搖鈴開會二校長報告三校主給憑）畢業者十二人（四校長訓词五校主訓詞六畢業生答辭七唱校歌八散會 
[呈報散兵串詐詳情]  
　　閘北巡警第四區區長鄧常彰爲西藏散兵羅海帆何定邦邵成玉互　一案呈報巡警總局云竊本月十一日巡警李名立等見羅海帆何定邦與邵成玉在火車站吵閙稱騙債圖逃請究當卽一併帶區詢據羅海帆稱年二十二歲四川人前在西藏當馬弁前淸宣統三年八月間湊洋八百元借與邵成玉未還至上年二月初八日憑何定邦立據候歸内地還淸陰曆正月初二日遇於客棧約今日交還詎忽乘車圖逃追扭請究並呈字據一紙何定邦供年三十二歲四川人前年同在西藏當兵餘語同邵成玉供年四十歲徐州人前在西藏當隊官素不認識羅海帆等實未有銀錢往來上年陰曆臘月底到申寓長發棧本月初二日遇前充西藏統領之差官徐長路於途有該二人同行通問姓名始知爲羅海帆何定邦前亦從軍西藏現同寓此地謀事遂邀齊至棧房白相因與相識屢次問身何日起程歸家今晚乘搭車之際忽率多人扭住稱欠伊藏銀八百元索還帶區各等情區長查核羅海帆所呈借據筆跡紙色均新其紙爲此地茶肆中商品亦藏中所未有邵成玉所簽押十當飭其照簽不符略一盤詰羅海帆何定邦面色均變顯係因邵成玉人甚忠厚此次回家又頗積銀洋該黨見財起念串通敲詐非請訊明嚴究行旅莫安合將一干人証并借據一紙送請局長鑒核施行 
附局長批示呈悉案關敲詐自應按律懲辦候將原被告移送審判廳訊究可也 
[城内]  
　　地方檢察廳批○（殷起昇請再提蔡維茂等批）狀悉本案迭經查訊蔡萬元應得何罪本廨自應按律究懲爾何得節外生枝嘵嘵多凟（王培元請續保李寶書批）狀悉被保人李寶書逾限不到應惟爾是問著將李寶書速行交案聽候質訊切勿遲延致干未便）吳王氏訴陳徐氏等吵擾毁物請拘究批（狀悉所訴如果非虚陳徐氏等殊屬不是准即傳案訊明察奪）馬福康請保釋伊妻周氏批（狀悉馬周氏吸食鴉片已經供認不諱何得妄兾保釋所請不准）俞月夫爲俞阿掌在押請求交保協提批（准覓妥實舗店來廳具保候派警隨同爾弟前往指拿俞榮生到案訊辦可也 
　軍人行竊○湖南人劉永華曾在杭州當兵前因搭趁敏航小輪由閔行來滬適有同船搭客沈茂松帶有洋元劉遂起意竊取一百元藏諸身畔旋即發覺當時有陸軍第六營管帶師德貴亦搭該輪赴滬聞沈被竊即將搭客挨次搜查當在劉身畔搜出洋一百元隨即交付失主沈茂松收領並將劉拘送陸軍第三旅司令部轉解第一被級檢察廳預審屬實起訴同級審判廳開庭審理劉供認不諱判治以五等有期徒刑監禁六個月以儆 
　船户被疑○北鄉引翔港及下海浦一帶屢出盜案茲經水巡捕房查得杉板船户羅永勝徐堯廷李德甫張東生虞洪生楊正漢張桂才等形跡可疑特於昨日飭探將羅等一併拘獲旋至各船搜檢並無違禁之物遂即解送地方檢察廳請再查辦 
　女犯贖罪○閔行鎭蕩婦雙胞胎卽金周氏僱蔣銀松爲夥私設燈吸由第五初級檢察廳查獲訊實判氏收押十月蔣押五月請地方檢察廳執行嗣蔣呈繳贖罪銀洋奉諭交保在案昨又據金雲逹到廳具訴並繳贖罪洋二百六十一元請將金周氏交保陳廳長核與定章相符諭令將氏提出交金保去 
　召領屍棺○第七初級檢察廳出示云本月一日據廿四保廿六圖地保張瑞堂報稱圖内附近王家橋發見無名男屍一具查無家屬報請蒞驗等情當即據情轉報地方檢察廳奉派檢驗員來廳由本廳率同法警前往騐得該屍委係凍餓身死抛棄荒郊諭令由堂棺殮厝壇插標待認除報明地方檢察廳並查明抛棄情形再行核辦外爲此出示召認如有該屍家屬認明後開各項着即來廳報明給領埋葬切切特示計開無名男屍一具年約十五六歲頭戴毡帽身穿黑布棉襖内襯黑布領衣柳條布棉襖下着藍布夾褲内襯藍布開檔夾褲有襪鞋 
[南市]  
　　害人不淺○江湖醫生陳立甫專在浦東各鄉施打嗎啡針爲一般煙民代抵煙癮貽害無窮前日又至滬上購販嗎啡兩包計有三兩及麻藥等物乘協昌公司新場輪船回里適被水偵探陳榮華查獲拘至水巡區搜出藥水針移送商埠巡警廳請究 
　傷風敗俗○商埠巡警廳長穆杼齋君訪聞南碼頭橫街新開之長春小茶肆於陰曆正月初四日起僱令無賴演唱花鼓淫戲裝扮男女醜態畢露殊屬傷風敗俗爰飭第二區區長將所給執照吊回勒令停止並傳店主王殿之到區罰洋兩元充公 
　男女苟合○大南門外王炳卿木作學徒李金生王泉生於前日夜半三時撞見木工劉阿大在内室與王女阿英苟合待其事畢即行扭住指爲竊賊乃阿英聞聲出爲援助欲將劉放回李等不允以致口角爭鬥由崗巡到來一併拘至第二區詰問劉供認與阿英私識已有年餘是晚進内續歡並非行竊阿英供年十七歲已許字浦東魏姓刻因父親出外未回與劉苟合區長以男女無恥均著拘區候傳家屬到案核辦 
[閘北]  
　　同居被疑○粤婦吳阿好住福安里三號門牌去年以皮箱兩只寄放樓上林阿巧處前日開箱檢視少去金飾四件疑爲同居之易老小所竊扭控三區解經司法科訊問一過判候派探前往勘查再行核奪 
　車夫不端○朱稼生前僱陸長明林雲齊之小車運送衣箱物件往羅店詎林行至半途脱逃嗣在江灣被七區崗巡查獲由徐區長解至司法科移送檢察廳究辦 
　曾否拐逃○王劉氏前日扭姜九生至一區控稱女兒阿四被姜串同劉小恒拐逃不知藏匿何處請爲追究由張區長預訊姜不認拐判解送司法科訊明核辦 
[公共租界]  
　　保人受累○英華保險公司因張幼山不理擔保該公司帳房宋月巖虧空帳銀四千六百餘兩業經控奉公廨訊押在案前日午後復由關讞員與英領康君會訊兩造各延律師到堂互相辯論並據原告代表孫徵祥上堂證明請爲追償判張還押候傳齊人証再訊 
　准期對質○劉鴻生控方椿泉欠洋不理前晚由廨傳訊原告不到聶襄讞以前次被告不到今則原告又不到案實屬藐玩判方交原保候下禮拜一再訊如屆時原告再不到案卽行將案註銷被告臨訊不到亦卽照原告所控缺席判决連原告所繳堂費勒限一併繳淸 
　有無証據○錢伯仁控王永偉王昌濠父子不理欠洋一百五十元前晚由廨傳訊王延代表律師到堂辯護並據見證孫楊氏鄒省三史洪山上堂証明此欵原告係交於陳延豪聶襄讞以原告所控証據不足判王交原保着原告於兩禮拜内邀到見証或呈出被告收洋証據再核如屆期不能將証據呈案卽行將案註銷 
　欺侮胞妹○崑山人陸鳳祥去春與其舅母李毛氏串將胞妹陸阿妹押入雲南路寶和里四百六十三號門牌鴇婦王二寶所設之雉妓院内爲娼得洋四十五元立據年半爲期茲被陸姊周陸氏及陸弟根榮偵悉前日報請老閘捕房派探沈阿鶴將被告兩人以及王鴇與女一併查獲昨解公堂請究鳳祥供認得洋十五元李毛氏供未得分文餘洋悉被經手人梅生取去質之王鴇供女由其兄領來立有押據其洋當面交淸關讞員商之英領康君以王鴇押良爲娼本應嚴究姑寛判押女所一月鳳祥與毛氏各押半年女交周陸氏領回 
　不盡不實○王吳氏控戚永春攫取金戒現洋昨晨由探陸桂山將戚拘解公堂請究據陸探禀稱查得原被於去夏同在石路某飯店吃酒氏因酒醉被戚將金戒現洋取去原告亦上堂供明酒後被刧情形訊之戚供在白克路開設復新園茶館原告在寶昌路五百七十號某西人家爲傭因在彼處學乘自由車勾誘不從致遭誣控乞鑒中西官以兩造所供均有不實不盡判戚押候查明再行訊核 
　方始就獲○已革地保吳阿桃因盜賣英商營業公司田畝被控飭提未獲茲原告懸賞洋一百元請爲嚴緝昨已由戈登路捕房包探陳永康將吳拘解公堂經中西官略訊一過着卽管押聽候核辦 
　家庭變故○朱陳氏控告其姑朱張氏與夫妹沈朱氏朱吟娥用燭托擊傷頭額等情昨由捕房將朱張氏母女三人一併拘解公堂請究原告投稱因夫欲娶妾勸阻不允反被逐出又被姑與夫妹兇毆受傷乞鑒訊之張氏母女均不承認中西官以張氏不應行兇判押女所三禮拜兩女各押七天 
　擇交不愼○唐震寰（卽唐重威）因與汪金甫闖入泥城外晏子路十號洋房内被人撞見疑是圖竊鳴捕拘解公堂訊據唐供係前寧軍步兵第二師第六團三營營長兼三旅二等參謀官又入同盟會判唐交保嗣因無人作保與汪一併管押候查在案昨晨由廨復訊據中西包探禀稱查得汪係庸之書記曾竊華洋各商衣物惟唐雖未犯竊因與汪同在一處故由原告囑令拘住送究中西官會商之下以唐旣未串竊判令開釋所有抄　之林都督等委任狀發還汪押西牢一年示儆 
　串攫金戒○騙子張阿大前日與南京婦人李顧氏同至西藏路萃和銀樓以兑換金戒爲由張卽乘間攫取値洋十七元之金戒一枚飛逃氏被該店主姚和生扣留詎張搶得金戒後卽至北浙江路慶隆銀樓換洋十三元十角圖光適被包探查獲吊到原贜昨解公堂經中西官訊供明晣以張與氏串騙屬實判張押四月氏押兩月金戒交姚領回 
　幸未燎原○前晚海寧路三千一百十二號某煙紙店忽然起火當即救熄幸未成灾 
　養媳潛逃○張陸氏昨赴捕房報告住居靶子路三百廿四號有養媳阿招年十四歲忽於前日逃走四尋無着請爲查緝捕頭准之 
[法租界]  
　　不認舞弊○法商大羅洋行東投廨訴稱行中用王金林接待買客每値商人午膳時王將買貨之洋收下盡入私囊並不登記帳簿昨又將陳姓購買香煙之洋呑沒察出送捕後由探在其家中抄出洋酒牛乳等物尙有餘贜請爲追究王供香煙之洋實未記帳洋酒牛乳等物係出洋買來並非私取求察聶讞員判押候查明再核 
　解釋疑團○某法商借庽喀利飯館近因時常失物疑係侍者王阿弟陳順金所爲故卽報請英捕房將陳王移解法廨訊究不認押候查辦昨又由英包探投案請示捕房亦將陳王解案聲稱查無實據中西官判仍交英探帶回交保開釋 
　更正○周駿庭在公廨控告徐鯉庭朦請發封廠房案内之張玉如係是周之帳房到案作證前報誤將張玉如列入被告一面合行更正 
雜評三）默（ 
[希望今年之學界]  
　　各學校受革命之影響停滯而不進 
步者已一年矣今舊曆新年已過各學校大半報告開學主其事者當奮起精神冀收一日千里之效第一宜選用適宜之課本其上年所用而不合於今日者一律掉去之第二宜求敎授上之精神而不亟亟於形式以省費則自無中止之虞第三當注意於管理法以養成優美之校風今觀各報所登學堂與書店之廣告異常奮勇是乃敎育前途之好氣象也 
[希望今年之商務]  
　　去年商務於洋貨一業獲利最廣然 
而漏巵多矣今後宜注意於銷售國貨之法中國商界陋習每見一業獲利則羣起趨和之勢必無利可獲而止故此後尤宜各出心機力爭先着次則店夥用人當力除慢客之習此雖細故影響實大各商家而注意於此必有發逹之望也 
[希望今年之工業]  
　　中國振興工藝已十餘年而終無成 
效可言推其原因實由於提倡工藝之人類皆務其大者遠者資旣不繼法又不善一蹶不振而來者裹足今旣無大魄力以營大工藝則宜注意於各種小工藝改良適用之土貨仿造易銷之洋貨費旣省而成立亦易規模不嫌其小而事事務求實踐庶有濟乎 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[鼠牛比考]  
　　鈍根以吹牛皮係鼠牛比之誤余深然其説按吳下相傳笑話有鼠欲與牛比大小牛笑其妄也姑允之於是鼠乃與牛同行街市如有人呼鼠爲大者則鼠勝呼牛爲大者則牛勝然牛固人所習見者雖大而不以爲意鼠則爲人之所不常見者偶見一碩鼠無不大呼曰此大鼠也於是鼠卒占優勝焉然則吹牛皮係鼠牛比之誤無疑矣敢以質之世之善吹牛皮者（三） 
海外奇談 
[民船渡太平洋記] [  特]  
　　昨日上海接有電音謂中國民船寗波號已行抵美國洛斯安其爾斯船員皆平安無恙按該船前後在滬出發三次其第一次乃在去年六月七日船主爲斯克君船員共十二人初行一二日天氣晴明衆皆歡悦旋忽遭遇大風備歷艱苦始免傾覆然船員之落海與波臣爲伍者已有二人矣而船之損傷亦絶巨不得已乃回滬修理以爲再發之計 
第二次出發方期順風直抵彼岸不意厄運疊至甫出海口即爲風伯所阻所幸未傷人口差勝第一次耳於是復回滬改換船具期足抵禦烈風激浪旋復爲第三次之出發將抵橫濱復遭困厄幸能化險爲夷爲某船瞥見拖入港内旋在靜岡再加修理乃於上年十二月二十三日由日啓程横渡太平洋飄泊驚濤怒浪之中歷五十八日之久始抵洛斯安其爾斯 
該船第二次失敗後因船主斯克君另有他就遂易特夫脱君而竟成此奇功異日該船陳列舊金山博覧會中見此船者必稱譽特夫脱君不置而特夫脱君由是將享盛名於無窮矣使斯克君能再接再厲誕登彼岸則此榮名將爲斯克君所獨有天下事誠有幸有不幸也 
特夫脱君旣任船主行有日矣以該船一二兩次出發皆星期五日疊遭不利故决計不再用星期五日另易他日而亦竟能順利可見迷信一事不獨華人爲然也該船船員除大副及廚司外均係華人此次之能安逹目的實彼等之力居多云 
尊聞閣詞選 
[輓金門謝貞烈女并序] [  悔菴]  
　　謝貞烈女南昌人也字金氏婚禮未成而夫死女誓以身殉　　父母勸之不可素服往夫家臨喪遂以絶粒死悔菴爲之輓　　長歌一篇聊以表其節烈之風云爾 
干將莫邪精不滅人間最重是名節謝家有女初長成貌若春花膚若雪南國翩翩金氏郎姻緣射中屏中雀長日深閨無所事靜掩珠簾避媒妁聞道金家公子賢幽情便許同心結行看南國着夭桃嫁到東都配英傑那知一夜北風吹吹倒人間少年哲父母姊妹苦相勸藉口婚禮未陳設美人黄土世所傷冰霜有志終難奪女曰我是金氏婦那管生離與死别甘爲玉碎不瓦全不得同牢願同穴父母知志不可移掩淚飛報金家知金家父母救不得涕泗滂沱難置辭向來新婦修廟見愧我門衰喪佳兒素車白馬奔如電來到金門拜之遍一慟幾於不再甦魂魄恍晤意中倩志節貞操不可折天荒地老心如鐵水漿三日誓不飲嗚呼一命竟中絶命中絶命中絶文山正氣杲卿舌天地爲之久低昂莫辨從容與激烈墓門草色日靑靑化作啼鵑應啼血 
試硯齋隨筆[  率公]  
　　有淸末造重用滿人凡軍機處及海陸軍財政外交諸重任均以皇室親貴掌之蓋猜忌漢族而隠殺吾權也諸王貝勒皆少年寡學毫無政治經驗惟知驕奢淫佚而已而徧樹黨援排斥異已勾通閹寺廣行賄賂當以慶王奕劻爲最其炎炎之勢炙手可熱幾欲舉盈廷善類一掃而空之方之朱明客魏怙寵擅權恐亦不過若是宣統初閩縣江侍御春霖特疏糾參疏中所謂江蘇巡撫寶棻陜西巡撫恩壽山東巡撫孫寶琦則其親家山西布政使志森則其姪婿浙江鹽運使衡吉則其邸内舊人直隷總督陳夔龍則其乾女婿安徽巡撫朱家寶之子朱綸則其子載振之乾兒悉實事也疏上都下喧傳爭爲侍御危謂恐蹈趙御史啓霖覆轍緣趙亦以劾慶而削職者故羣彥嘖嘖稱二霖也果奉旨命其明白回奏江覆奏乃歷數諸故實以上人言藉藉事非傳疑本可按圖以索也末更謂臣非不知趙啓霖劾奕劻罷官仗馬一鳴三品料去祇以樞垣重地汲引私人恐或貽誤大局激於忠悃冒死直陳當日諫草爭傳識與不識無不稱道其氣節想望其丰采推爲朝陽鳴鳳然以卵敵石始終無濟仍奉旨切責命回原衙門行走一時台諫譁然御史陳田趙炳麟胡思敬等先後籲請收回成命均不省於是全台大憤由忠御史廉領銜連署者五十八人公上言路無所遵循請明降諭旨一摺自有御史台以來固未有衆情一致爭尙風節如斯之甚者洵歷史上之特色也侍御旣被放卽奉母南下繪梅陽歸隠圖以見志京洛名流題詠殆徧侍郎張公亨嘉有句云纎兒撞壞好家屋誰司言職吾當耻我師陳弢庵先生有句云書壁會當思魯直裂麻竟不相延齡無窮惋惜溢於言表爲侍御惜又豈僅爲侍御惜哉）三（ 
劇談[  玄郎]  
[紀二十夜之大舞臺]  
　　鐵籠山一劇理宜從　王閲操打圍陳泰計賺開場方有頭緒滬上惟去年尙和玉在新新舞臺曾源源本本演之餘多以姜維起壩演起前晚王永利演此劇竟一割再割卽就大戰蠻兵開場殊太草率（雲中鳳四陣風一杆棋謝水福呂月來小桂芬呂小卿水仙花（八人俱扮蠻兵飾武旦者獨多然呂小卿水仙花輩關節不明做法時誤呆若木雞東碰西撞反足以妨礙他人正不必以多爲貴永利用大刀與小桂芬呂月來大戰一場疾如旋風矯若游龍惟見刀光閃爍花團錦簇打得非常緊凑令人目不暇接精采絶倫背後一箭亦放得靈活輕便得機得勢與尙和玉同一手法左足獨立身叚轉至十餘轉此則爲尙之所不能惟工架上尙欠圓到趙如泉與萬盞燈演刺媳如泉之做工戲繪影繪聲直可嫓美潘月樵而（瞧樓上打罷初更時分）一叚四平調工穏圓潤殊爲潘所不及萬盞燈去淫毒婦人唱做尙稱職被刺一場連甩觔斗四五交精采頗好中間加入咬臂一節更覺入情入理蓋婦人至情極時確有此種情狀如此揷科足稱體貼入微刺媳後如泉滿面驚惶渾身戰慄演得淋漓盡致至扯散休書則憤憤而連呼張文遠尤中肯　此劇正熱鬧時突來一八字鬚而洋裝者至包廂中拉一婦人而痛毆之是妻是妾是姘婦俱不得而知闔園因之大生恐慌喧嘶譁譟聲浪嘈雜而檯上之白口一句不能辨因一人之不顧公德遂牽動全局座客俱恨之切齒云 
小説 
[愛情小説嬌櫻記（十一）] [  漱馨女士筆述天虚我生潤文]  
　　日復一日不第櫻郎之足音杳然抑且郁嬌之書亦不再至予盼之深則又不能無疑彼郁嬌之對於櫻郎固已明明自承有非櫻郎不郎之心惟櫻郎以存死見故乃不忍與結孽緣然而不忍者非不欲也此不忍之心卽由愛心而生今郁嬌肯爲櫻郎而死雖不必實有其事而櫻郎聞此悽惋之語對此婉孌之容感此懇摯之情其何以堪櫻郎旣愛郁嬌而不忍有始亂終棄之舉然在郁嬌之心則極願一正其名而爲櫻郎以死苟可勿死而櫻郎亦得以勿死則白首相諧又固其所願也然則爲彼兩人萬全之計是可死者惟我而已就櫻郎愛我之情而論則我死櫻郎亦未有不死然而有郁嬌在果櫻郎納之者又安忍使地下團圓人間離别哉由今思之彼郁嬌果能替我而生存則我誠不妨替櫻郎而死去雖然吾死可也但櫻郎不歸吾死亦難瞑目郁嬌乎汝得母與櫻郎預約而爲此換巢鸞鳳之計乃使櫻郎故爲此書以紿我而絶我之生望使我就死則汝之心計誠巧汝之手段誠毒吾今而思之此可疑之端亦誠多也讀吾書者曷亦爲我迴顧旣往彼郁嬌與櫻郎之舉動果何如哉 
予旣存此疑念輾轉以思就郁嬌一方面則吾所疑者誠覺確鑿而無可移然惟櫻郎一方面則又斷無是理蓋櫻郎决不忍心出此且我保有命險亦非櫻郎所知即使知之亦何忍速我以死果如是者則惟郁嬌具有非常偉大之魔力而以魔術易我櫻郎之心臓肺腑乃致反其常耳然亦决無之事此我所以信櫻郎之深而晃可疑也庸知天下事乃有不可以已之心度人之心者在讀吾書者試讀我所錄之下文 
　某女校生郁嬌夙曾游學歐洲醉心歐化以婚　姻自由爲宗旨特其父母業於女幼時許字某　君歲初已定結褵之期女忽飄然遠去不知所　之或謂與其中表兄偕遁殊不確近見女郎時　共一美少年同車市上璧人一雙固足稱艶惟　其父偵知恚恨至於無狀聞已雙雙捉將官裹　不審如保斷理也容訪讀 
[政治小説鐵血男兒（五十六）] [  常覺獨鶴]  
　　第十九章 
　　梅麗笑語白萊特曰儂意凡爲男子必尙意氣好競爭心有所欲唯恐失之事有可爲不落入後乃君獨恂恂然與世無爭若舉畢生之希望前途之幸褔俱不甚置意何耶白亦笑曰吾英人性質堅定處事穏健往往欲取故與不爲造次之求盤馬彎弓不作孟浪之舉姑娘急性有固未能悉此中三眛也（二人針鋒相對語帶雙關閲者幸細味之（梅手揮輕羅小扇徐徐曰儂好研心理學察人意向度人行爲自問百不失一惟與君相交爾許時覺其行事頗出儂意外殆儂所忖度者未能吻合君心乎白日僕承姑娘見愛已掬肺腑相示果何事尙令姑娘有所不解梅紅暈雙靨目盈盈視白沉吟不即語白見梅言詞隠約脉脉含情心不能無動半响梅始謂白日觀於君制服陶米洛甫一事知具有魄力終非以應享權利拱手讓人者惟以君才調顧孳孳於新聞事業一若樂此不疲抑又何也白日吾人經營新聞事業頗饒興味足所履多奇境目所見多奇人耳所聞多奇事僕性好奇覺人生得此亦殊不惡梅曰然則君將終老是中覺舍此則一切事俱無足爲乎言次目光直注白面白生平於粉白黛綠中頗少經騐此時此際覺梅秋波流媚彷彿愛格司光直透心坎舉止頓現跼蹐大失其平日放誕風流之能度轉念孤客愁深美人情重則滿腔心事急欲披露又似有萬語千言一時不能出口正遐想間梅身漸引近出柔荑握白手白如受電力神經大震心旌搖搖無以自主 
梅低聲日適聞君語吾王謂心實妬之妬字確否白曰此不過暫時意想耳梅曰君所謂妬者殆妬其爲王乎白笑曰王位乎　何足富吾意安得云妬梅曰然則妬之一念因何而生妬之一語因何而發願明告以釋儂疑（二） 
[舊社會中新年小説不倒翁] [  嘉定二我]  
　　某翁佚其姓氏不倒翁則其篆也撥之自起俗曰不倒翁 
面紅腹空紙爲模型圓其底中心藏以泥作翁形一團的氣四面周旋矍鑠哉此翁如癡如聾顚之倒之狡詐哉此翁袖手旁觀折腰鞠躬勢利哉此翁笑駡由人轉動是我柔順哉此翁東家好則眷東西家强則投西南鄰貴則回南北鄰富則歸北隨世推移爲人指使無自立性無崛强氣 
嗚呼此翁箝其手緘其口夜郎自大虚有其表到處歡迎逢人點首 
兒童以翁爲玩具翁乃潦倒筵上以翁爲酒擰翁眞絶倒舉國若狂翁獨非狂衆人皆醉翁獨非醉翁以爲如何或曰翁乃騎牆派之中立者或曰翁乃超然主義之不黨人也二我曰交際場中之健將社會上之乖人含翁其誰 
 
 
 

Page 11

 
 
   
 
 

Page 12

 
 
   
 
