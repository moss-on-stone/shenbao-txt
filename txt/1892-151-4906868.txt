# 1892 - 151 - 4906868

 

Page 1

 
 
[訪購隨園太史全集]  
　　啓者今欲購原刻初印小倉山房全集一部或三十種或二十八種如有贓割愛者請携様本至申報舘帳房面定價值遠處函示亦無不可特此布陳維兾雅鑒 
[彭剛直公奏稿出書] [  圖書集成局代啓]  
　　彭剛直公以諸生從戎敭歴中外無論紳商婦孺莫不　　威名其生平奏疏皆能實實劈劈洞激濓流泃爲談經濟者不可不讀並可與曾文正胡文忠左文襄諸集參觀兹由懷南居士覔得浙江兪蔭甫太史代編原書八卷託本局排印校對精詳刻已出書白紙每部實洋一元二角存蘇州察院塲上海棋盤街文瑞樓二處出售 
[美利堅國攷略]  
　　華盛頓崛起于阿美利加洲力征數十載得地數千里創爲美利堅國其興兵及建國顚末講求洋務者皆所深悉無俟贅言其有足攷者按美立國於北阿美利加之中東界大西洋西迄太平洋南連墨西哥北接英吉利屬地氣候和正與我華相同北似塞北南似江浙古爲野番散居之地華盛頓旣得國不欲私爲已有乃自立爲民主之國稱總統爲伯理璽天德每四年滿任任滿或可再留然亦不得過八年之限其選舉總統也令民人各舉鄉里之有聲里者書其姓名納諸櫃閱日啓櫃出之立所舉最多者或官吏或庶民不拘資格至退任後依然爲庶民謂之合衆國者盖當時合衆小邦以成一國故有是名今試歴舉之南土六邦曰勿爾吉呢阿西勿爾呢阿北喀爾勒那南喀爾勒那若耳治佛勒爾勒厘東北土六邦曰緬紐罕什爾洼滿麻沙朱色士洛愛倫干揑底吉中土五邦曰紐約克紐折爾西賓夕爾勒呢安特爾拉華馬理蘭西土十八邦曰倭海阿密執安阡的伊田納西密士失必魯西安納音厘安納亦倫諾爾阿甘沙士密蘇爾厘威士干遜衣呵華得撒閩　疏大哥羅拉度呢不拉士格阿拉巴麻甘色士沿太平洋三部曰呢華大加利呢亞阿利堅此外又有八地曰華盛頓新墨西哥衣打賀滿單拿惟阿名鳥大亞里孫拏打哥大新地阿拉斯加又有俄地一區在阿美利加西北境今亦爲美人所購得其銀圓以大辣爲準一大辣分爲百生司一生司視中國錢十文當南北交征時國家財用空虚始行鈔票衡量與英國相同常量一磅合中國一百廿二錢四分七厘積廿八磅爲可啞托魯析四可啞托魯爲二十碰特杜愛每一墩合中國一千七百十四斤十兩弱里法曰邁魯每一邁魯合中國二里七四五强攷其兵制計馬隊十大隊砲隊五大隊步兵三十五大隊武官二千一百七十員武弁二萬五千人武員中之最大者歲給銀一萬三十五百圓第二曰劉德男特歲給銀一萬一千圓第三曰梅育歲給銀七千五百圓第四曰勃立　及雅歲給銀五千五百圓總計陸軍費用每年需銀三千九百九十二萬四千七百七十三圓海軍武員二千四十三員兵七千五百名歲需銀一千二百九十一萬六千六百三十九圓其製造兵船也有廠十處爲　子塢爲揩而斯富爲北羅筆林爲阜立特非亞爲離島爲紐崙敦爲華盛頓爲拿福爲奔色哥拉爲曼爾島若夫聽訟之法訟者必先造訟歸白其事訟師聽之出單傳被告延議長來議議長謂可判則上諸官然後開堂訊判凡犯法者君民同例不以人廢法亦無慘刑至重爲絞罪次監禁次罰鍰律有四曰國律行於通國者也曰邦律行於一邦者也至郡律則祗行於一郡邑律則祗行於一邑學校之制有男塾有女塾民間子女自四五歲至成童皆須入塾其初讀書者入小學塾塾分官私二等大率一邑中凡户四五十口三四百卽設一小學塾小學塾章程有二有教終年者有教半年者小學塾之上爲幼學塾幼學塾中旣卒業則選人大學大學以四年爲期滿旣滿期官給以文憑再入教學醫學律學各專一科以三年爲期滿遂得行其所學矣以上惟撮其大略至其中詳細則已見諸歲政記要萬國史記諸書累牘連篇非一時所易盡抑嘗見日本人岡本監輔之論曰南北阿美利加洲袤延數千里美國獨占正帶之位精華萃焉邇者榛芥日闢生產漸滋若盡其地力當容數億人民不讓中國全上加以人性靈敏卓絶五洲再數百年其富强未易測也雖然美而不自恃其富强則富强可立而致美而自恃爲富强不思富强之何自而致竊恐今日而富强可恃者日後未必長保其當强美其思之哉愼毋厭遂華人而忘却當年地利農山多恃華人以開闢哉 
[本館接奉電音]  
　　昨由京友電傳上諭一道敬謹譯登○五月十一日奉上諭貴州遵義府知府員缺著王聨璧補授欽此 
[太液清波]  
　　神機營管營各堂憲以本營所屬馬步各隊官兵拴養馬匹原以備差操之用應如何用心喂養近來竟有私行出賃圖取微利罔顧大局日前皇上前往頤和園他項官兵所乘之馬烙有本營火印者居多豈盡親族假　乎其中難保無出賃情事尚復成何事體諭知總理營務處分檄馬步各隊嚴飭該各官兵倘再將所拴之馬私下借賃一經查出定將該官兵駁回本旗槪不留營其各凛遵毋違○侍衛處爲知照事四月二十四日奉旨朕於明日辦事用膳召見大臣後乘轎出德昌門隨墻門進承光左門永安殿拈香畢至畫舫齋小坐升黄察察里看侍衛步箭畢乘轎出承光右門進福華門德昌門還瀛臺辰初二刻伺候欽此○内閣典籍廳爲片交事前准禮部文稱請撰擬已故户部左侍郎續昌滿漢祭文一道等因兹經本廳已將祭文撰就相應片交禮部派員卽日赴廳領取莫誤○侍衛處爲知照事四月二十五日奉旨朕於明日辦事用膳後乘轎出德昌門福華門三座門西安門阜成門紫竹院小坐走蘇州街六郎莊進頤和園東宫門至樂堂皇太后前請安畢玉蘭堂召見大臣駐蹕卯初二刻伺候欽此○山海關副都統宗室謙統制德以次子工部補用員外郎宗室長福前由京部請假來關省視現在假其屆滿本應飭其回京銷假當差惟奴才任所家務乏人料理擬將奴才次子長福留於任所帮辦家務俾奴才得以專心公事專摺入奏於四月二十二日奉硃批著照所請該衙門知道欽此○浙江巡撫委員管解地丁京餉等銀六萬數千兩分裝木鞘解運來京已於四月二十六日未刻解抵户部原解兵役赶赴當月司挂號訖遂卽雇夫將銀鞘扛入户部暫在後庫院内堆存由原解兵役看守聽候示期騐收○正黄旂護軍統領崇爲咨行事印房呈稱本旂護軍叅領額勒春奉旨簡放科布多帮辦大臣所遺護軍叅領一缺照例先儘特旨以護軍叅領補用人員坐補查本旗現無特旨補用人員照章行 
 
 

Page 2

 
 
查廂黄等七旗如有此項特旨人員先行借補俟本旗出缺再將該員撤回相應咨行景運門轉行七旗護軍營有無特旨以護軍叅領補用人員務於三日内查明咨覆本旗以憑辦理 
[帝京試事]  
　　壬辰科新貢士在保和殿殿試應派讀卷大臣恭擬策題評閱試卷擬等進呈恭候欽定經禮部開列大學士等銜名清單請派殿試讀卷大臣八人一摺於四月二十五日具奏奉硃筆圈出武英殿大學士額勒和布東閣大學士恩承户部尚書翁同龢禮部尚書李鴻藻禮部左侍郎啓秀刑部左侍郎薛允升工部左侍郎汪鳴鑾内閣學士兼禮部侍郎銜陳學棻欽此宣旨後額相國等先後抵内閣循例於大内住宿五日俟傳臚事畢方回私宅以重關防○本年壬辰科繙譯會試新中繙譯貢士六人業經登報四月二十四日該貢士等在保和殿覆試一切典禮與貢士覆試相同試以繙譯清漢文一篇翌晨經欽派閱卷大臣額筱珊相國懷紹先總憲在中海萬善殿評閱各卷擬列等次進呈御覧恭候欽定奉旨依議欽此計單開一等第一名中興一等第二名穆特賀二等第一名惠彬二等第二名迎陞二等第三名葉蘭芳三等第一名聨泉○謹案禮部則例文進士一甲每名給坊價銀八十兩二甲三甲每名給坊價銀三十兩於傳臚日由禮部堂官於東長安門外每名給予花紅表裏一端惟一甲一名不給表裏加給朝服全事本年壬辰科新進士於五月初一日傳臚是晨應於東長安門散給新進士表裏經禮部開列堂銜請派散給表裏之禮部堂官一摺於四月二十五日具奏奉硃筆圈出禮部左侍郎啓秀署禮部右侍郎張蔭桓欽此 
[捐務中變]  
　　蕪湖保甲局抽收貨捐以補經費之不足定以四月初一日爲始一切情形業已疊詳前報迄今時逾匝月當事者正擬按圖索驥詎料各商吝解腰纒忽於近日變卦四月中浣江西洪都帮木商有木牌二架行過蕪湖憲示前定每完正稅百兩者加收團捐一兩五錢詎該商執意不允並在道轅遞禀請免旋將木牌撐往他處日内廣帮米商又聨名赴保甲總局遞禀請免按石捕厘仍照向章團練經費由商户月捐等語其詞甚秘非外人所能知惟聞箇中人云廣商前此認捐每米一石捐銀一厘曾具禀聲明俟各帮均已認定捐數再行定期起捐今木帮京關首先背示老土又復免收是以米商亦有此變卦云云袁觀察據禀以該商旣已認捐於前何得請免於後札飭原勸委員吳春農司馬王宇春大令查明有無刁商劣員從中把持詳細禀覆以便核究其餘米行洋油土藥糖包各帮本月初一日忽有人持知單遍邀各商於初二日在育嬰堂議事屆時來者果不乏人欲請廣帮將禀稿給衆觀看廣商答以捐否各有主見旣不牽涉何勞觀看衆皆默然後亦未聞有何舉動想仍當遵示輸將也當廣商未發之前當事者以所捐各貲大半由輪船裝運往來其出入總數亦惟洋關底册可憑商之稅務司吳得祿君請飭隨時將各貨數目開單移知並擬添用書辦一名在新關專司其事其薪水由保甲開支並不稍動關銀稅務司答以暫時開送原無不可若欲添用書辦則須詳候駐京總稅務司再行定奪然至今尚未奉有回批也日内保甲諸事亦尚未盡協袁觀察特於本月初七日乘坐江孚輪船晉省關見沈仲帥禀商一切如何辦理俟有續聞再錄 
[鳩水述新]  
　　競渡之戲由來已久蕪人最樂爲之每當榴紅蒲緑時卽招集男兒之好事者裝就龍船鬥賽於洪波巨浪之中輕靈夭矯宛若游龍洎乎蒲觴飲罷居人羣至河濵觀賽或買蜻蜓一艇載酒徵歌豪竹哀絲行雲欲遏更有用竹竿斜挑紅布一條或銀牌一面遥挂船外以待掠水穿雲者來奪錦標於是各龍夫愈覺興高采烈爭欲拔幟先登遊河士女爛其如雲桂楫蘭橈中流容與直至夕陽西墜紅塵紫陌間猶時有麗人來往洵是江鄉勝景也○五月初一日循例舁城隍神像出巡儀仗如雲旌旗映日經過街巷紅男緑女無不憑欄注目更有小家碧玉綺歲妖童假還願爲名裝扮罪犯隨神輿後銀鐺鐵索儼然斬絞罪名特不知神果按名誅戮否○鈔關頭批京餉由榷憲詳委候補巡檢馮楚卿少尹起解兹奉院批飭速起解楊觀察卽命開庫出銀當堂釘鞘交少尹領解下船於初七日揚帆下駛由清江口遵陸北上○英國阿爾孟兵輪管帶某西員前日邀同駐蕪英領事福格林君乘坐緑呢大轎赴道轅拜會楊觀察觀察亦於次日以禮答拜樽爼雍容冠裳蹌濟中外輯睦於此可見○長街昇平鋪保甲委員孫麗卿少尹蒙牙厘局總辦札委祁門倒湖厘卡差現已接奉省批遂卽赴任所遺保甲差聞已委候補縣丞濮和亭二尹接辦然尚未奉憲札也○某日河南火神廟演戲正在笙歌嘹喨時忽見臺下萬人辟易中有效蠻觸之交爭者則保甲局親兵與道轅轎班某某等因修舊怨驀地攢毆肉薄血飛尚不肯罷旋經委員涖塲彈壓竭力排解始各忿忿而退正欲辦理已爲道憲楊觀察訪聞飭先將轎夫二名送縣懲辦保甲局員亦將滋事之二兵斥革移縣請懲王大令以兩造各有不合當堂賞以鼓吹兩部旋命飲以獨桌酒各發衙前示衆前日偶過道轅果有方盤托出西瓜兩顆保甲局前則已瓜籐斷蔓矣 
[峯泖晴雲]  
　　松江府署東偏蔓草荒烟人跡罕至旁有土阜繚而曲形若長蛇上月晦日之夕鼉更初轉有某姓婦挈其小嬌生手提紙燈籠擬赴肆中購物金蓮瓣瓣細步伶仃行至阜邊欲前且却突有無賴某甲自暗陬竄出拽其祁服而撕之婦驚悸之餘狂呼救命事聞於署内急派僕役拘拿甲眼快手鬆遽將婦髻上銀簪攫之而去翌日恩太守飭縣查辦甲自知罪無可逭已作冥冥之鴻矣○端陽令節整容店一律停工俗傳是日犯人薙髮故人皆不令奏刀實則待詔輩欲趁此榴紅艾緑之時騁懷游目耳是日有薙髮匠呼朋引類策馬揚鞭馳至東門外華陽橋甲以控馭未嫺致馬倔强適一鄉人貿貿然至觸仆踏傷甲見事不諧捷足先逃冀得逍遥事外鄉人傷勢沈重恐難免家屬興問罪之師也○邇來城廂内外居民鋪户被梁上君子所算者日有所聞大則失數百金小者亦以數十金計捕務廢弛一至於斯噫是誰之過歟 
[武林客述]  
　　杭州來信云五月初三日戴隆昌等絲行議定價目收買肥絲每兩計錢一百十文細絲每兩一百四十文○錢塘縣朱仁和縣伍二大令會銜出示嚴禁吕宋票及發財小票已登報牘俾衆咸知近日風聞前刷印小票之沈懷珍王莘耕擬定軍罪充發三千里珠寶巷開設石印書坊之江子城革去附生但未見明文究不知確否也○初四日清晨艮山門外人某甲肩負肥絲一包約重十餘兩踽踽獨行將至城中求售中途置絲於土地廟拜墊上就僻處溲焉瞬息間絲已不脛而走尋訪無跡悵然而歸 
[禁止賽會]  
　　杭州好事者每年五月十六日舁温元帥假像出游謂可驅邪逐疫其儀仗爭奇鬥艷巧奪天工雖費千金亦所不惜兵燹後大吏勒石永禁前數年因患時疫紳士禀請照例舉行官憲允之而誇多鬥靡之俗又見於今去年因各處燒燬西入教堂恐匪徒乘機竊發地方官預期出示禁止今又逢賽會之期署杭嘉湖道宗觀察出示嚴禁徧貼通衢大略謂此會勞民傷財聚衆生事如敢故違立提懲辦會中人見此不免意興闌珊矣 
[拐案彚登]  
　　鎭江拐案疊出本館已約略言之兹悉句容丹徒交界處農家婦某氏年二十三歲生有一子其夫雖不隷名菊部然頗工歌曲暇時每約集三五輕浮子弟裝束登塲一曲纒頭萬人傾靡上月十六日婦抱子立門前驀被匪徒拐去旣而其翁自外至見媳及孫已失所在急倩隣人尋訪一面喚子歸家嗣聞七擺渡臨流茅屋中茂有子婦各一乃囑賣食物人探是確實於二十日密禀高家司巡宰飭差往拿則拐匪已乘間逃脫逮婦訊間供稱匪係回教中人素以操舟爲業不日卽擬携之渡江云巡宰乃將婦子交本夫具結領回一面移請縣署緝匪嚴辦○縣署前某姓子女三人同時被匪拐去行至徒陽交界處適居隣甲乙等自丹陽返見之詢其因何至此低首不答心知有異强拽之不令行而 
 
 

Page 3

 
 
匪徒已乘間逃去乃將子女送之歸○梳兒巷毛鳳記江綢號學徒年將弱冠外出不歸四處跟尋幸得遇見詢問顚末言語模糊但云有人抺其面與以食卽隨之去再問則顚倒錯亂且復舌蹇口吃疉進醫藥神識仍未清明○其貨郎年四十許耳重聽羣以聾子呼之某日被匪誘至南門外某肉店令屠者割肉五斤以人爲質少時卽送錢來移時去者不復返詢及　子一若不識不知也者正駭怪間有識其爲某貨郎者謂大約已着匪人迷藥屠者無奈相約送回貨郎仍若木偶然蓋以拐行其騙也○中街人王姓年近不惑尚無妻室日教小家婦女針黹人因稱爲王姨娘或曰其人命坐卯宫或曰佛家所謂半邊舍利也邇者丹徒縣王大令訪知劣跡多端往往經手鬻妻賣女或者與拐匪互相句結亦未可知因簽拘拿到案迭訊數次未經供認惟聞管氏所失之幼子有人目睹其抱弄且曾給與果餌云 
[潯陽近事]  
　　前報載江西臨江府王筱初太守之藩道出潯陽云云兹悉王太守現奉憲檄調署吉安府篆前日附輪東下請咨北上者係南安府周翰如太守浩非王筱初太守也○五月初一日有撫船裝載煤油雜貨行至九江下游五里白水灘地方適箕伯揚威波濤洶湧該船急難灣泊顚播江心不啻太倉稊米一舟子在船頭照料篷索因風狂浪急站立不住飄入波心遂從屈大夫游當時不及施救至初五日始見屍浮水面由該船上人打撈買棺收殮欲覓利於蠅頭幾葬身於魚腹游魂莫返旅櫬空歸可哀也已 
[體恤商艱]  
　　厦門泉郊前因奸商私吞結禮經吳春泉觀察查拿究辦科以重罰復勒派該郊每年捐洋一千五百元泉郊僅有小船往來無力捐此巨欵兹值許觀察蒞厦瀝情禀訴已蒙觀察俯准兹將禀詞憲批照錄於下以供衆覧爲綿力不支船商求恤懇仍舊章以蠲重累事竊順等之捐貼無告堂經費全年陸陸兌番一千二百元按月分繳無欠因洋藥變章華稅截止凡仰給於華稅津貼者咸無措焉如恤無告堂亦爲經費不敷順等目擊不忍卽於光緒十六年鳩集同人命議量力籌貼以襄善舉禀請前廳主張禀准前道憲吳給發示諭遵行在案詎十七年六月十二日突奉憲傳蒙道憲吳札飭諭令順等全年須再加捐銅錢一千五百串以貼恤無告堂斯時闔郊惶惶欲遵而力實不貸不遵而憲令森嚴無容申剖進退維谷苦難殫述至八月勉繳銅錢三百串逐月加繳一百廿五串計繳銅錢八百串若算全年尚欠七百串負累綦重無從籌措蓋順郊領客專賴外邑晉南惠商船投倚現諸邑商船因費日增聞風咸避此可吊文武汛口號簿查騐便見其尚往來貿易者避無可避或係本郊自整或係聨財合整不過同邑小船十數隻而已此係實在之情形也伏查恤無告堂經費現無不敷而船商艱苦至此若不急爲申明下情焉能上逹以船商之出入風濤其艱險更甚無告窮黎倘令多捐重費何異從井救人斯亦痌瘝在抱者聞而心惻者也合瀝情上禀俾得率由舊章全年仍捐六六兌番一千二百元以爲該堂津貼是該堂仍有裨益而船商不至重難實爲兩全其美除禀道憲外伏乞公祖大老爺一視同仁俯准施行實爲德便預祝上叩○欽加二品銜軍機處存記署福建分巡興泉永海防兵備道許泉郊金泉順傳禀批查厦門泉郊捐助恤無告堂經費初捐每年一千二百元去年六月間續奉前道吳諭令每年加捐一千五百千據禀船隻無幾商情困苦續捐之欵無力認繳乞恩停止似屬實情尚非虚揑竊以地方善舉捐欵祗能視商力之有無酌捐數之多寡何可稍事抑勒致貽追比樂輸之誚近自各省勸善之風盛行凡辦善舉者莫不邀懋奬享榮名掠美巿恩自問徒滋内愧若再藉官勢而出於逼迫愧更甚焉故此等施濟之美名本道素不敢居倘因此而得腹譏之惡聲本道尤不樂受也所有該郊續捐恤無告堂之款除已繳過八百千外著卽免其捐繳惟該堂失此進欵經費倘或不敷或應如何酌量撙節裁减或令該郊於初捐洋銀欵外每年量加三四百元以期商情善舉兩無妨碍諒該郊商當無不樂從也候卽飭廳會同該堂董紳陳丞聨科遵照曁妥議禀覆候奪 
[遼陽巿景]  
　　近日營街巿面清淡異常南北貨日形疲滯廣潮帮生意亦不能賺錢今春以來屈指輪船進口之數與上年相彷彿至近日則帆影輪聲杳無可覩沙寍兩帮糧米船回時免稅本可攬貨裝載今以巿面清閒每多徒手而回似此寂寥實爲十數年來所僅見轉瞬梅炎藻夏貿易者必多束手欲望轉機當待秋風乍起時也又聞諸經營中人言今春以來載往東洋神户之餅豆藥材尚有利息運往上海之灰絲亦可賺錢此外獲利者少來貨更多虧耗矣 
[靈輀就道]  
　　劉芝田中丞靈柩由粤東附廣利輪船來滬扶上鈞和兵艦暫泊小東門外招商局金利源碼頭昨日黎明時鼓俍出口在滬文武各員弁咸詣碼頭送行 
[縣案彚錄]  
　　楊嘉山陳阿木投縣控稱遭徐阿木毆傷請爲究辦前晚袁海觀大令請帮審委員宋莘樂二尹升堂研訊楊訴稱係本邑人在閘北爲鋸匠用陳徐兩人爲夥徐阿木由徐永年薦來前日徐向小的借洋半元小的不允徐因此懷恨旋以失去蒲鞋爲名向小的纒擾不休與之理論反被持刀剌傷右腿求請騐究陳供稱係本邑人在楊處爲夥徐阿木持刀行兇小的上前解勸竟被帶傷頭額徐供稱係浦東人今年十九歲在楊作中爲夥前日小的失去蒲鞋一雙向楊查問不敢行兇永年供稱徐阿木確由小的薦至楊處不知伊如何行兇惟求鑒察二尹飭件檢騐旋據報稱騐得楊嘉山右腿受傷陳阿木頭上稍有皮傷尚無大碍二尹向徐阿木一再申斥徐阿木執定前詞二尹判將徐阿木收所楊陳回去自行醫傷永年斥退聽候覆訊核辦○錢曹氏卽徐邵氏探王陸氏誘拐兒子錢阿大卽徐阿大又名方生由新閘巡妨局送縣訊供此已列入報章前日袁大令仍委宋二尹於晚堂提訊徐邵氏訴稱係崇明人丈夫在輪船執業終年在外家中祗有小婦人與七歲兒子阿大一日阿大在門前玩耍忽然失去小婦人緝訪之下始悉被王陸氏拐賣現在兒子已到案求請給領王陸氏供稱係江北人因無子嗣出洋廿三元由黄金寶陳世孝二人爲中向徐邵氏之夫購買一孩作爲螟蛉子不知該氏何故誣控叩求明察契據呈案徐阿大供小的年七歲確由父親領出徐邵氏又稱丈夫斷不致將兒子出售二尹得供判將阿大交其母領回管束王陸氏販賣幼孩情殊可惡本當究辦姑念苦求從寛免責著具結備查○全沈氏控洪秋山串通顧石泉圖賴借洋三十元一案已紀前報前晚帮審委員宋二尹升堂提訊全沈氏訴稱係南潯人丈夫在輪船營生光緒十四年間有洪秋山央夏錦榮爲中向小婦人借洋三十元言明二分起息今向索取本利全無反與顧前來行兇小婦人一時情急投案控告求恩究追洪供係本邑人在顧石泉肉莊爲夥是年小的曾向該氏借洋三十元共付二十四個月利息旋由原中夏錦榮調處此後不起利息但拔本錢小的共付本錢計洋十元四角尚少十九元六角一時無力歸還叩求寛限繳洋如大老爺不信可傳夏到案訊問二尹得供以洪供詞支離著交保限五日邀夏到案再訊○陳紀明投縣訴稱係本邑西鄉人向以耕種餬口胞兄陳光大在日因無子嗣撫鍾姓子爲嗣改名儒珍號亦明成丁後娶唐會和之女爲妻又娶蔡氏爲妾未幾儒珍病故唐氏蔡氏青年守寡以小的之子木生承嗣香火給田廿八畞尚有田廿三畞五分爲唐氏蔡氏養贍之資光大在日曾在石硯卿家司帳目下石常至唐氏處被將青浦縣境内田單契據騙去日前石又唆使唐氏將公帳内之棉花用車載運被小的所見截留八包存在家中石不應如此妄爲叩求提究袁大令准提到案於前晚研訊陳紀明伸訴前情唐會和供稱係本邑人女兒嫁儒珍爲妻儒珍故後遺下田畝早經小的押與他人與石硯卿不于石供稱係本邑人務農爲業陳光大在時在我家管帳臨終時託小的照顧後事不敢誆取田單求請鑒察陳唐氏陳蔡氏同供丈夫去世多時翁在時託卿照料是以時常來往並並無别情求恩鑒宥大令訊得石硯卿非親非戚卽著具以後不准再至陳家切結陳紀明截留之花著交與陳唐氏等收領一面再飭原差往查候核 
 
 

Page 4

 
 
[英廨瑣紀]  
　　本邑人朱孫氏帶同幼子文標女小妹扭長子鳳祥至英公廨控稱鳳祥不聽訓誨求請嚴究值日差據情禀明蔡太守飭將鳳祥押候訊供發落○三百五十三號華捕在路巡緝見妓院傭婦沈王氏違章拉客拘至捕房移送英公廨蔡太守飭將該氏暫發官媒　候訊供核辦○大和豐土行主郭利合投英公廨控稱有言秀峯冐刻大和豐圖章以僞土出售有碍大和豐聲名請爲提究蔡太守准詞飭差提方秀峯到案候傳原告質訊○二百七十一號華捕見朱阿三偃臥道旁舁至捕心移送英公廨請爲安揷蔡太守飭將朱阿三發棲流公所醫養俟病痊再籌安置 
[法界捕房瑣案]  
　　某輪船已歇水手湯阿元踢傷蔡金桂陰囊已詳前報昨晨葛同轉莅捕房包探郁庭湘禀稱小的查得蔡陰囊被湯用手爪抓破以致睪丸幾乎漏出幸經仁濟醫館某醫生縫好得免性命之虞今湯已繳到饍貲洋銀一元六角矣同轉飭提湯覆訊湯供稱蔡等多人攢毆小的小的正在脚忙手亂之時將蔡碰傷尚求明鑒同轉謂若無醫生療治爾定遭人命矣姑念已繳饍貲免予深究喝令掌頰四十下交人保釋○前者本報曾記楊周氏誘賣良家女韓小妹子經某包探拿獲訊押一案昨晨葛同轉飭將楊周氏提案覆訊供稱韓小妹子實由許奶奶誘來滬上寄存小婦人家並非小婦人所誘出同轉謂爾若不將許奶奶交案事終不了且尚有女子三口已被許奶奶賣去亦須俟許奶奶到案時根求遂著仍還押所候禮拜二嚴比○山東人陳裕安王蘭亭控仁茂號主馮鑑甫欠銀一案屢紀報章昨晨陳王又投案請追葛同轉飭帶馮訊問馮供稱號中與陳等往來約歴六七年之久陸續虧本以致積欠至如許之多陳稱馮曾將白蠟棧單及不可靠之某店本票抵銀屆期不付故欲持棧單提貨豈知棧貨與棧單數目不符相去甚遠現在除扣下若干外尚欠銀萬餘兩馮又供稱尚有水烟十三件被愼裕烟號冐提須請追究同轉謂爾虧欠愼裕銀兩是以將貨取去供稱小的確欠愼裕銀五百兩然愼裕執事人亦欠小的銀一百兩早經劃過不應再取水烟同轉著仍還押所赶緊央人料理 
[上海六馬路仁濟善堂接到施子英熱河第五號來信照登并附彚解賑欵啓]  
　　敬禀者三月十七十九日在熱河發三四號禀交天津籌賑局轉遞度早呈鑒廿一至平泉州印委下鄉散賑未及會同商辦檢查報災卷宗計共四十三鄉每鄉各寛二三十里長五六十里至一百餘里不等被難蒙民房屋器具一律焚燒現在散處他鄉頗難設法查賑查州屬蒙民分隷喀拉沁公王二旂各有檔册可查較内地鄉牌所造户口清册尤爲核實因於二十五二十九日分詣王公兩府請將被災後各杖所造檔册飭令通曉漢文蒙員迅速譯出并派員下鄉會同查勘以期呼應較靈惟賊匪經過處所業已無户可查已請朱受之孫念許兩兄　酌情形并設法招集流亡面詢口數是否相符卽行照册散放勸令及時耕種若必拘泥成法深恐貽誤耕需盖放賑不過救一時之急至小民之能否全活則仍以田畝之能否播種爲斷也聞朝陽建昌兩屬被災尤重男一時不暇兼顧卽請謝嘯谷沙玉堂諸君先行馳往相機開辦俟此間辦有頭緒立卽飛馳前往妥爲辦理惟往返一千餘里大半均係山道行路之難已可想見能否迅速蕆事實在不敢懸擬且欵項太少分布爲難清夜籌思莫名焦慮男辦賑十年從未見被災各村竟至片瓦無存此次目擊心傷不得不作發棠之請如蒙俯允應請電懇合肥相國迅飭籌賑局先行墊撥立卽派員轉解湊放以濟要需謹肅禀奉聞伏祈慈鑒祇叩鈞安男制則敬謹禀 
　　附啓者熱河朝陽等邑地廣災重敝堂前經彚解三次計共銀二萬二千兩善昌連接四小兒子英來　以該處被災流離蕩析前款不敷亟需籌解接濟云云今彚解第四批京平銀三千兩内絲業會舘二千兩敝堂一千兩由志成信票號匯解以應急濟當此時局艱難籌捐弩末明知一再請益情有類於發棠第以熱河災重民困未甦山東小清河工程未竣億萬災民生死所繫造塔盖尖救人救澈此時功德奚啻怛河沙數想仁人君子之用心亦有出於不容已者不求報而報自彰不求福而福自至而降祥之說餘慶之徵更無待贅言矣一瓣心香謹代兩處災民臨風頂祝伏祈公鑒無任欽遲今又解山東小清河工程局純陽正氣丸一萬服合併聲明[  上海六馬路仁濟善堂籌賑公所施善昌等謹誌]  
[鉅欵實惠]  
　　謹啓者頃奉到登萊青道憲盛杏蓀觀　來函爲嚴佑之善士經辦開挖小清河　歴城章邱齊東長山鄒平新城高苑博興樂安壽光十縣積水放出海口可除水患今年二月初開工嚴君親自駐工總理收支月前大雨傾盆民夫計工授食估價之外需增撫恤正在焦急得怡怡堂來電捐助規銀六千兩已由東海關墊解嚴佑之查收數萬窮民得此鉅欵霑惠匪細惟祝怡怡堂富貴連綿爲天下勸又安得再有鉅欵以濟此緊要工賑耶匄登報章布照公鑒[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄞縣告示]  
　　鄞縣正堂楊爲出示曉諭事照得本縣署内日用什物均係給發現錢按照巿價售買誠恐在署人多有等不知謹飭之人或指稱官用或妄充幕友向各店鋪購買物件賒欠價值不可不防其漸合亟出示曉諭爲此示仰各色店鋪人等知悉爾等經營爲業兾覓蠅頭愼勿圖貪生理輕信賒欠致被虧欠自貽後悔其各遵照毋違特示 
[東賑彚誌]  
　　謹啓者敝堂經收山東小清河工賑昨奉蘇省徐子春大善士來函交來安節局桶捐計收憇橋里用承元祈母壽康福祚綿長樂助洋二十元恒孚銀樓桶捐計收陸鴻樑樂助洋二十元醉草居因子病痊樂助洋五元綿力子樂助洋一元桶内點見錢籌六百文籌捐弩末艱難徵宏濟之功腋集裘成推廣仗衆擎之力善心相印功德地無邊謹登報章以昭公廳[  上海六馬路仁濟善堂籌賑公所施善昌等謹誌]  
[惜字造福]  
　　謹啓者敝堂接奉自來火廠公司交來公積惜字捐計恒生號助三四五月洋一元二角嘉樂堂史助三四五月洋一元八角裕生號助三四五月洋一元二角恒泰號助三四五月洋一元二角仁德堂朱助三四五月洋一元八角三槐堂王助三四五月洋一元八角爕昌號助三四五月洋六元六角燧昌號助三四五月洋六元六角榮昌號助三四五月洋四元四角和盛號助正二三四五月洋一元五角和盛號補舊年九十月洋一元二角生大號助三四五月一元二角合共洋三十元零五角五雀六燕銖兩稱而福駢臻一字千金功德深而平安永保附登報牘以誌欽遲[  上海六馬路仁濟善堂董事施善昌謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年五月初四日京報全錄]  
　　宫門抄○發抄硃批三道○楚督張等奏湖北採辦海運漕糧請將出力各貝援案擇尤請奬摺○護晋撫胡奏省監重犯結夥反獄審明正法摺○東撫福奏黄河兩岸各工桃汛期内防守平穩摺○五月初四日刑部都察院大理寺侍衛處值日無引見○烏拉喜崇阿耆齡各假滿請安○貴恒孫家鼐謝教習庶吉士恩○梁俊謝攬四川知府恩○張仁黼謝授司業恩○成公續假十日○松安請假十日○文璧續假二十日○倉塲奏漕船五日回空○召見軍機懷塔布薛允升梁俊○發抄　見唐阿奏驍騎校希林布懇請内廷當差奉硃批希林布著賞給四等侍衛在大門上行步欽此○譚鈞奏宣威等州縣　　災請豁田糧奉硃批着照所請户部知道欽此○又布經歴王作揖等升補昆陽牧各缺奉硃批吏部議奏欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲湖北採辦海運漕糧請將光緒十四十五兩年本省在事出力各員援照湖　成案擇尤請奬恭摺仰祈聖鑒事竊據督辦輪船招商局山東登萊青道盛宣懷詳稱鄂　漕糧自光緒十年分起至十五年分止歴屆採買海運均經該道督飭各員兌裝輪船運至津通交收顆粒無虧其十四年分鄂漕止在兌運旋奉文截撥山東賑米復由輪船運三鐵門關交卸該處大海汪洋並無馬頭必須雇船過剝押運監兌各員涉歴於風濤危險之中較之津通交米倍形艱苦查光緒十三年分湖南採買漕糧海運出力各員業經升任湖南撫臣王文韶專案奏奬奉旨允准在案湖北省事同一律自應援照辦理兹將光緒十四十五兩年鄂省在事尤爲出力各員核明勞績分别開具清單呈齎核辦等情當經飭據湖北督糧道惲祖翼會同布政使王之春覆核議詳請予援案奏奬前來臣等查鄂省採買漕糧與湘省米數相同該道盛宣懷承辦鄂漕歴屆交兌無悮在事各員均能勤奮趨　不避艱險實屬著有微勞且皆係本省人員並無外省人員及本省紳董在内於部案亦屬相符自應援照湘省成案辦理以昭激勸而免向隅謹將光緒十四十五兩年鄂省採買海運在事尤爲出力各員照繕清單恭　御覧仰懇天恩俯准照奬出自逾格　慈除造具各員履歴咨部外謹會同大學士直隷總督臣李鴻章兩江總督臣劉坤一恭摺具陳伏乞皇上聖鑒謹奏奉硃批吏部議奏單併發欽此○○護理山西巡撫布政使臣胡聘之跪奏爲省監重犯結夥度獄審明正法恭摺仰祈聖鑒事竊據陽曲縣知縣蔡世佐詳報縣監覊禁斬犯趙四隆等結夥反獄登時全獲拒傷禁卒平復曁史安濟等守法未動臨時喊呌等情當經批司委員勘騐飭發太原府審辦去後兹據署布政使張汝梅署按察使兪廉三委員勘騐明　並據署太原府知府國鈞提集各犯曁刑禁人等審明擬議解由兩司勘轉前來臣親提研鞫緣趙四隆蔚補四仔陳三卽王福舜屈城卽屈老三傳七十五分隷廣靈朔州直隷寗晋河南南陽山西偏關等州縣趙四隆因在渾源州紏夥搶奪事主劉四仔嬴頭拒殺事主犯案均審擬搶奪殺人例擬斬立决陳三因在介休縣紏竊事主李本元家臨時聽從行强得贓犯案屈城因在曲沃縣聽紏搶刦事主蘇鳳翔等銀錢衣物犯案均審依强盜律擬斬立决傅七十五因在清水河廳與無服族孫傅存柱仔之妻傅喬氏通姦商同姦婦謀毒本夫身死犯案審依姦夫起意殺死本夫之案擬斬立决先後審解來省由司勘轉業經審題聽候部覆之犯史安濟因故殺伊戚婢女來喜犯案審依故殺他人奴婢律擬絞　候秋審緩决四次之犯白占光因扎傷胞姪媳白王氏身死犯案審依期親尊長毆卑幼之婦至死律擬絞監候業經審題聽候部覆之犯均發陽曲縣監禁該縣蔡世　因縣監重犯衆多恐有疏虞每日親自查騐由典史壽福謙收封加意防範光緒十八年二月二十八日傍晚該縣親赴監獄　視鎖銬如法取具文狀後該典史帶同刑書吳濤進監收封騐明各犯刑具完固將趙四隆蔚補四仔陳三屈城傅七十五史安濟白占光七犯仍收入正房籠内諭令禁卒吳貴李興元小心看守該典史卽封鎖監門帶同刑書出監定更時分趙四隆與蔚補四仔等自知罪重有死無生彼此愁急商議越獄因防守嚴緊無隙可乘趙四隆倚恃力大能敵多人起意紏邀蔚補四仔等反獄同逃蔚補四仔陳三屈城傅七十五均各允從史安濟白占光恐加重罪名未經應允趙四隆等不依史安濟等無奈亦卽假意答應約定　夜動手刑　人等均未知情至二更多時趙四隆因禁卒吳貴等均已睡熟卽與蔚補四仔等各將鐐銬擰落令史安濟白占光亦扭　鐐銬同逃史安濟白占光卽大聲喊料屈城傅七十五用手掩住史安濟等之口吳貴李興元驚　喊捕趙四隆與蔚補四仔等一齊扳斷籠柱逃走出籠趙四隆挖取地上磚塊毆傷吳貴右太陽穴髮際右臂膊陳三將吳貴推倒磕傷其咽喉蔚補四仔用手抓傷李興元眉叢左腮頰嚇禁聲張趙四隆等正欲砸開監門先經更夫王福等聞警鳴鑼喊捕巡查丁役馳報該縣飛移營汛督帶兵役在監外防堵並督同典史帶領丁役進監查拿趙四隆欲圖自盡用頭向柱上拚傷該縣等卽將趙四隆等登時拿獲另加鐐銬史安濟白占光刑具完固仍在籠内守法未動勘騐訊供報經批飭太原府提審並委據兼理太原縣知縣雷棣榮覆勘相符由司審擬勘轉研鞫供認不諱刑禁人等並無鬆刑賄縱情弊究詰不移案無遁飾查例載盜犯原擬斬决越獄脫逃被獲者於本地方斬决梟示若因越獄傷役者亦擬斬梟示又犯罪因禁在獄私糾夥黨三人以上潛行越獄者原犯斬决應卽正法各等語此案趙四隆因自知罪于重辟輙敢倚恃力大糾邀蔚補四仔陳三屈城傅七十五反獄同逃雖未逸出惟旣擰落刑具拒傷禁卒反跡已著實屬愍不畏法本應照刦囚例科斷惟刦囚例止斬决自應照越獄例從重問擬趙四隆蔚補四仔陳三卽王幅舜屈城卽屈老三傅七十五均合依犯罪囚禁在獄私糾夥黨三人以上潛行越獄　源犯斬决應卽正法例卽行正法趙四隆蔚補四仔陳三原犯搶奪殺人臨時聽從行强斬决拒傷禁卒屈城原犯强盜斬决均應加擬梟示惟該犯等結夥反獄兇悍異常未便稍稽顯戮臣於審明後飭委署按察使兪廉三署太原府知府國鈞等會同營員將趙四隆蔚補四仔陳三屈城傅七十五綁赴巿曹卽行分别正法梟示以昭炯戒史安濟白占光經趙四隆等糾邀反獄不從臨時大聲喊呌尚知畏法查該犯史安濟原犯係故殺伊戚婢女擬絞秋審緩决四次該犯白占光原犯係扎死胞姪媳擬絞秋審應入緩决例内並無作何議减明文可否於本罪上量减一等各擬杖一百流三千里之處聽候部議刑禁人等訊無鬆刑賄縱情弊應毋庸議有獄官陽曲縣知縣蔡世佐管獄官陽曲縣典史壽福謙一聞監犯反獄立卽督帶兵役馳赴監内將各犯全行拿獲不致漏　辦理尚屬奮勉應照去囚例　免議除錄全案供招咨部查核外所有監犯結夥反獄登時全獲審明正法緣由理合繕摺具陳伏乞皇上聖鑒飭部核覆施行謹奏奉硃批刑部議奏欽此○○尚書銜山東巡撫奴才福潤跪奏爲黄河兩岸各工桃汛期内防守平穩恭摺具陳仰祈聖鑒事竊查接管卷内前護撫臣湯聘珍因桃汛水漲出省勘騐河工所有大槪情形業經奏報在案奴才回任後詳稽案牘並據在工文武各員禀報黄水於三月初一日至十五日迭　長落工程尚屬平穩十六七八等日陡漲六尺　奇較上年桃汛水勢加漲二尺河身窄狹之處溜勢抬高益形浩瀚當經護撫臣督飭總辦各道員並在事文琥按叚實力修防蟄陷埽壩立卽加料壓土晝夜搶築其間最險者爲上游南岸菏澤縣之雙合嶺壽張縣之孫樓陽榖縣之靳莊中游北岸長清縣之黄陡崖齊河縣之豆腐窩五里堡南潭王家窰桃園歴城縣之倪家莊史家陽並南岸陳孟圈　家道口溞溝下游北岸濟陽縣之葛家店惠民縣之歸仁鎭南岸青城縣之沙窩楊家莊利津縣之韓家垣等處現均一律保護平穩刻下桃汛已　水勢漸消　看工程　臻穩固堪以仰慰宸厪除仍督飭隨時認眞防守外所有桃汛期内黄河兩岸工程防守平穩緣由謹恭摺具陳伏乞皇上聖鑒謹奏奉硃批知道了欽此 
 
