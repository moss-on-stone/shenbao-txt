# 1918 - 311 - 4916434

 

Page 1

 
 
   
 
 

Page 2

 
 
時評 
[大哉法總理之言（冷）]  
　　法總理之言曰德國至盡力之時而降服今不能自供其食德奥情狀旣屬危急我人當極力助之因我人作戰爲人道計非反對人道也嗚呼何其言之勇武而仁慈也 
　　夫法與德奥敵國也未休戰以前所謂以生命相撲者也今一旦休戰而卽願助之且願極力以助之苟非勇武而又仁慈者安敢爲此言又安肯爲此言乎 
　　以視乎用兵迫脅美其名曰兵諫縱兵殘殺巧其言曰相責爲善者其胸襟豈可以道里計哉 
專電 
　　北京電協商各使昨正午開會定十四日開戰勝大祝賀會外交部亦正籌備又英使館昨夜開會法軍昨夜提燈日本定十五舉行提燈意使館則十一晚卽開會美十五日在西安門教堂行戰捷告祭禮（十三日下午五鐘） 
　　北京電歐戰協濟會頃在天安門開會學界全到約三萬人英美法使露天演說詞極沉痛（十四日下午五鐘） 
　　北京電協商國在京守備隊議開戰勝祝賀會定諫日就天安門外對各國國旗舉行協商軍隊之分别式吾國亦派約一師團參列（十四日下午一鐘） 
　　北京電徐定十八在太和殿代表國家與友邦開聯合慶賀會典賀會典極隆重（十四日下午一鐘） 
　　北京電十五日督軍會議第一重要問題卽爲停戰布告該布告文於今晨送徐蓋印内容五百餘字先引歐洲戰事業已停止國内人民又全體希望和平應卽布告停戰商議解决語極圓渾但已明言停戰字樣若督軍會議無大反對約十六發表徐必須曹錕來卽爲此點（十四日下午六鐘） 
　　北京電南北停戰令卽下（十四日下午五鐘） 
　　北京電赴歐代表徵祥將列聘各協商國接洽外交要案（十三日下午五鐘） 
　　北京電赴歐議和會專使陸徵祥因事改期出發派魏宸組先行但陸一星期 
　　北京電僑工局以在法僑工詳案如人數姓名及遇潛行艇慘死人數船名地點時日均交陸帶歐預備提出平和會現僑工在法十五萬五千餘人在歐戰上後方功績甚著（十三日下午五鐘） 
　　北京電新聞編譯社發表集合各方面對於外交意見對歐則君士但丁主開放法比塞失地主恢復波斯波蘭主獨立對内戰前不平等條約均提出修正戰後靑島問題魯省鐵路中東鐵路等主收回外交轉視爲人民主張極注意（十三日下午五鐘） 
　　北京電全京男女學生三萬餘列隊出外視歐戰開 
　　北京電德華銀行被燒毁一部德僑店多被毁現由 
　　北京電某秘書述督軍召集經過言徐召各督始於敬日通電詞甚空泛各督來後徐甚盼曹早到現曹决不來外傳各督已事竣將散非事實徐見各督不過略談時局未具體表示現定十五日在府開第一次集會仍不用正式會議形式所商者（一）保證地盤不動摇（二）財政如保維持（三）地方秩序如何不破裂（四）對南用何形式接近此會一次卽完或尚須繼續未定大約尚須一星期（十三日下午五鐘） 
　　北京電奉張督日有長函上徐内容甚秘聞對内語氣漸傾向平和惟於新國會執意保全（十四日下午一鐘） 
　　北京電今晨徐召王揖唐入府商提全體閣員陸氏出使兩同意案王承認疏通聞安福部卽晚開會可望通過陸此次任命兼含歷聘名義到法後接任駐使召胡回國（十四日下午四鐘） 
　　北京電徐訂十七開軍事外交聯席會議凡簡任以上及來京督軍高級顧問均預約列席（十四日下午一鐘） 
　　北京電内閣昨錢擬自兼財政今晨又覔周自齊並言周不通過卽派署理一方王揖唐運動内務但錢不兼財則内仍不動總理案明日提出閣員須待兩三日（十四日下午六鐘） 
　　北京電新内閣同意案准今午提出總理錢財自兼内王揖唐陸靳雲鵬餘不動（十四日下午一鐘） 
　　北京電日來國院議對内對外重要議案僅從形式上經過其結果由府取决（十四日下午一鐘） 
　　北京電中交票落至四八（十四日下午一鐘） 
　　香港電軍政府令護法各 
 
 
 

Page 3

 
 
省懸旗三日慶祝協約軍獲勝並致電駐京協約國公使請以賀電團達各本國政府（十四日下午二鐘） 
　　香港電香港今日慶祝休戰各機關停目辦公各街懸旗燃放爆竹歡呼之聲不絶（十三日下午四鐘） 
　　香港電兩院議員昨開憲法會議决定省長由省議會舉出三人呈請總統指定任命（十三日下午四鐘） 
　　安慶電皖省長黄家傑病故（十四日下午七鐘） 
路透電 
　　亞姆斯特丹電聞德皇行將覊禁（十一日） 
　　巴黎電德皇父子治國無道破壞國家今不敢見其國民相率奔避法國人士咸鄙夷之且謂應使之受判於法庭以懲其無人道之罪惡至於愛倍爾之御用共和無人願重視之目前德國政變中其崛起而占重要地位者皆非在此次戰局中有淸白事蹟之人物也（十一日） 
　　巴黎電法總理克勒滿沙氏對新聞家演說謂德國直至力盡之時始行降服今不能自供其食德奥情狀旣屬危急吾人當極力助之因吾人之作戰乃爲擁護人道計而非反對人道也（十二日） 
　　亞姆斯特丹電柏林公報云德國各部分之勞兵會已組織告成東部波森丶白朗堡等處傳來消息各事進行殊爲安靜各處勞兵會現竭力保護鐵路俾使糧食供給得以不絶成效頗佳比爾菲爾特丶柯河恩等處數鎭之軍事犯均已開釋希斯大公國已宣布共和勞兵會第一次會議在聯邦議會舉行由總理巴士氏宣布開會並言此次革命之成功幾未流血殊可慶幸於是衆皆歡呼不置（十一日） 
　　倫敦電海軍部宣布曾截得德國軍艦斯特拉斯堡號致北海與波羅的海之德國戰艦驅逐艦潛艇之無線電報中述休戰條件並言違背公法加害德國人民之封鎖實行如故其爲禍不堪設想又令艦隊保衞國家反對此空前之僭越舉動且言英國强大之軍現駐於斯加夫之外波羅的海之潛艇宜集於薩夫尼資港云云（十一日） 
　　倫敦電塞國公報宣稱自一九一四年七月二十五日起至一九一六年七月十六日止塞國共以七十萬七千三百四十三人置於戰地當此時期内曾維持五十萬人之軍隊塞兵之陣亡與被俘後而死者至上屆塞軍取攻勢之時止共三十二萬二千人足證塞國男丁之半已死於鋒鏑塞國牲畜戰品軍費之損失至塞軍抵柯夫之日止共逾英金九千六百萬鎊而私人産業所受之損傷與夫被佔之食品尚不在内（十二日） 
　　巴黎電前敵已於十一日晨十一時停戰休戰條約業已簽押條件嚴厲使德國失其所有之權力德國縱欲續戰亦無能爲德軍於休戰條約簽押之日猶以煤氣砲彈轟擊夏爾勒維勒 
　　巴黎各街道之人有歌者有哭者有歡呼者各處滿掛旗幟且有羣衆列隊携協約國國旗唱國歌游行各處鐘鳴一句號砲一聲蓋宣布文明新紀元之開始也下午四時内閣總理克勒滿沙氏入衆院宣布休戰條件當時之景狀至可動人全院曾歡呼數分鐘之久（十二日） 
　　倫敦電航務管理大臣宣稱戰後之商船除須應付因戰爭發生之特别事故外政府不再管理之私家所有之船隻一俟政府以爲所有噸位足以應付國家航務時卽將解除役務（十一日） 
　　亞姆斯特丹電荷蘭革命社會黨因德國革命之故已開始運動準備於荷蘭發生革命而工黨之穩健社會黨現正草擬急速大改革之程序（十一日） 
　　亞姆斯特丹電荷蘭報紀載德太子所在地點不一其詞聞德兵不許其越過邊界傳說太子逗遛於米達克登鎭已數星期（十一日） 
　　倫敦電海格上將報稱今晨十一時業已停戰我軍進抵亞凡斯萊丶協芒丶奇夫東面及距芒斯丶乞愛佛丶萊細萊丶格蘭芒東四哩之比法邊界總陣線（十一日） 
　　羅馬電意國公報云意軍自十月二十四日起至十一月四日止共俘軍官一萬零六百五十八員兵四十一萬六千一百十六人獲砲六千八百十六尊戰事已於今晨十一時停止（十一日） 
　　倫敦電海軍部宣稱軍艦不列巓尼亞號於十一月九日在支伯拉特海峽西口中魚雷於三小時半内沉没救起軍官三十九員兵六百七十三人（十一日） 
　　亞姆斯特丹電德軍大本營電稱前敵兵會業已組成並無騷亂定於十二日與興登堡上將會商一切（十一日） 
　　倫敦電白里門電稱北海全體艦隊及希里哥倫島皆入於兵會之手（十一日） 
　　巴黎電英法驅逐艦已入韃靼海峽協約軍已佔據亞力克山特萊太（十一日） 
　　亞姆斯特丹電柏林洛加爾才格報今爲社會黨機關報改名（紅旗）北德意志日報前爲御用報今爲獨立社會黨佔有改名（國際）（十一日） 
　　巴黎電法軍已佔據赫森與美齊愛爾二鎭協約軍在全陣線前進非常迅速迫令敵軍委棄大砲多尊戰品無數法境之德軍全被逐出推倒德皇是否出於眞誠法人頗爲懷疑衆視德國之事變爲殘忍之民族因爲其加害者所敗遂借此發洩憤激新首相愛倍爾氏不能吸收法國之信任當德國獲勝之際愛倍爾氏從未發言反對德軍之行爲今德軍大敗於戰地愛倍爾氏乃脫穎而出志在擾亂爭點藉於破壞之中保全一二詭詐之民治運動不能使德國有所裨益德國如無力足簽定和約使其國人遵從之政府則協約軍仍將前進勢必於柏林口授媾和條件軍事行動决不因詭術而有所懈怠也（十二日） 
　　倫敦電美國哈何斯大佐致電歡賀首相喬治君謂告成榮耀之勝利厥功之偉推公第一喬治君覆電曰謝君賀電曩者事危之際余請助於貴國而威爾遜總統不假猶豫慷然爲應其有濟於吾人之勝利無能及之云（十一日） 
　　倫敦電公報局宣稱英皇曾致電歡賀並嘉奬陸海軍與飛行軍將士（十一日） 
　　倫敦電今日下午英皇英后率公主曼麗乘雙馬無蓋之車冒雨由白金漢宫赴市尹邸英皇御海軍戎裝僅以警察數人爲護所過一路歡聲雷動（十一日） 
　　倫敦電英皇已發慶祝嘉奬之電分致海陸及航空軍隊略謂自一九一四年八月四日戰事發生以來以至今日始終確信海軍於試騐時日必能爲國家之干城英皇於致英國内外殖民地及印度軍隊之電文中對其四年來奮鬬艱苦所得之優美成功表示榮幸感激之忱並謂不列顚民族奮其熱血爭願爲祖國効力以與專制强暴相鬬而印度斐洲之古民族已知信任英國國旗者亦復迅速盡其職務而輸忠於皇室云云（十一日） 
　　倫敦電英相在下院宣讀休戰條件後發言曰摧殘人類最慘惡之戰爭至此終止矣余希望今晨吾人可謂一切戰爭至此皆已終止此時吾人一腔感激非口舌所能傳逹故今非發語之時余提議全院宜卽休會明日再行集議俾吾人可赴聖瑪格萊資教堂抒其下忱以謝上蒼之援救世界於大危險中也（衆歡呼）愛士葵氏贊成此議謂戰爭不獨終止且不能復作蓋吾人今已人於一種新國際史中而視戰爭爲不合時宜之舉動矣全院於此惟有向上蒼感謝耳此議遂通過議長偕首相與愛士葵氏並肩行行貝爾福氏波拉勞氏與麥堅拉氏三人繼之其餘諸人隨後而出同赴教堂行感謝上蒼禮（十一日） 
　　紐約電休戰條約簽定後全國紛紛集會慶祝商業全停威爾遜總統駕車赴國會宣讀休戰條件時所過一路歡聲雷動徵兵律已中止實行惟海軍尚未解除動員（十一日） 
　　士朗士電坎拿大各城慶祝休戰異常興奮幾全境休業且曾以德皇偶□懸空而毁之（十一日） 
　　倫敦電北巖貴族辭文字鼓吹督辦職且謂休戰條約旣已訂定宜止敵人從事文字鼓吹（十一日） 
法國無線電 
　　里昂電瑞士京城消息維也納通信社報告奥皇下諭宣稱余已完全棄去國家政務並將余之政府卸去其職務（十三日） 
　　里昂電瑞士巴勒消息據塔奇勃拉脫報載稱羅馬尼亞致哀的美敦書與德國要求撤兵後復致哀的美敦書於匈加利要求立卽退出脫蘭西爾伐尼亞（十三日） 
　　里昂電德軍總司令致無線電於聯軍總司令云亞爾薩斯勞蘭之法國人民對於行動之德軍於某某數點殊有仇視之態度爲避免深可惋惜之衝突起見請法政府以無線電勸告亞爾薩斯勞蘭人民處以鎭靜小巴黎人報評之曰吾人對於上述巧辯之新聞不欲加以評論亞爾薩斯勞蘭已被佔據四十七載今興登堡乃向吾人申請預防亞爾薩斯勞蘭同胞之仇視德軍其中一小部份人士曾詢問被割土地人民之意見今則庶民已有所表示現當吾人高奏凱歌之日暣缺者唯此華美之成功而已 
　　里昂電貝丹將軍致訓令於法國軍隊譽揚四載中法國爲生存而戰之毅力及可以自豪之决心現當協約國將佔據德國數部份土地之際貝丹將軍深知法軍雖因德軍前曾在所佔據之土地施行種種暴舉及凌辱然仍當嚴守紀律尊敬人民之生命財産貝丹將軍之訓令有云世界人民無不欽敬汝等在得有勝利時之態度及在戰鬬時之勇敢貝丹將軍之結語云余偕汝等同致悲感之紀念於戰死者彼曹之犧牲實予吾人以勝利余以悲悼之忱致敬於全國之父老及孤孀當此國家大慶之日暫斂其涙容慶祝吾軍之大勝余敬俯首於國徵之前法蘭西萬歲（十三日） 
　　里昂電法總統致書海軍總長萊格氏令其對於海軍全體祝候海軍作戰五十餘閱月忠於職務及國家之忱（十三日） 
美國無線電 
　　紐約電（遲到） 
　　法美事務特派員恩特里他竇氏在外國報館代表協會宣布一極可注意之演說氏先述法國在此世界戰爭中用力至勇繼請美國贊助法國將殘破之地域重行整理俾復舊觀彼謂法國除喪失二百五十萬人民外其工藝事業大遭德兵蹂躪今欲整理之需欵二百五十億法郎再殘破之區雖祇有法國全境百分之六然平時所出稅欵則占全額百分之二十五所有菓樹損壞甚重必須隔多年始能重行結菓煤礦須修理兩年之久方能産煤人民家庭毁壞者三十五萬家需六十萬萬日之工作十億法郎之代價方能恢復馬牛與猪之喪失共一百五十一萬頭田事機器被掠去者共四十五萬四千其以上兩宗値價六十億法郎再加以德國潛艇擊毁之船舶一百萬噸其外國産物及外國貿易之損失尚不在内合以上綜計之需欵五百億法郎始能恢復恩氏又言法國將從事戰爭之同一堅毅精神從事恢復國力但彼必需請聯盟諸國協助因戰事在其國境内歷時四載在理彼應得此種助力也云云恩氏又請美國許法國向美國購賀原料减價百分之五十付價則展至四年以後並請從速供給鐵路及船舶之原料以及工人與設備品作建造殘破區域之用恩氏末謂（關於原料及船舶等四項余已詳細說明深望貴會承受之余之所以公布此項請求者因法國贊助戰勝出力至鉅堪以無愧且仍能効力於其聯盟國也凡此事實余亦不必贅言諸君定能了然而决定辦法也云云（九日） 
中國特約電 
　　北京電北京人士慶祝休戰大爲興奮惟日人尚無顯著之表示外交團决議於北塘大教堂開慶祝和平大會致敬比皇靑年會亦定星期五日開慶祝會協約國各使署亦將派員與會英使朱爾典爵士今日在使署接見外交團各員與其友朋爵士曾稱揚各恊約國述及美國之際尤覺愉快今夜爵士在使署開大宴會（十二日）路透電 
　　哈爾濱電哇姆斯克臨時政府已於十一月八日開始辦公伊庫次克電稱乞里姆洛夫斯克煤礦工人因工資未付相約罷工聞官銀行負各礦盧卜三百萬元今阻止工人於星期六日罷工之法惟有發給工資而已華工今已離礦西比利亞鐵路全恃此數礦供給煤斤如果罷工影響匪細海蘭泡消息謂阿穆爾臨時政府已承認霍爾瓦特將軍爲高等委員今已停辦事務外貝加爾鐵路九○七俄里車站有火車頭一具與一軍用車相撞軍用車中之火藥因以爆炸焚燬火車三十一輛傷十九人内有日人六人赤塔鐵路工場木工部燬於火損失盧卜百萬以上哥薩克兵在伊庫次克開會議决派兵一隊赴烏拉爾陣線（十二日）字林報 
　　北京電原擬今日啓程赴歐之魏宸組等現已改期於二十左右首途（十四日） 
　　北京電中國政府爲祝賀德國屈服除特别機關外自本日起停止辦公二日市民皆懸國旗慶祝 
　　北京電協商國方面組織各國混成隊擬於明日游行市中以表戰勝祝意（十三日） 
　　北京電法美兩國兵於昨夜以來破壞東單牌樓北方之石牌樓（此牌樓係拳匪殺害德使克德勒）淸廷表謝罪之牌樓也）（十三日） 
　　北京電東單牌樓北之石牌樓係外務部所毁 
　　北京電北京從今日起慶祝協商國戰勝三日全市懸掛國旗開種種慶祝會市中極爲熱閙各校學生及軍隊今日齊集於中華門内舉行盛大之祝賀式英法兵士在市中各處毁壞屬於德人之房屋及紀念物等（十四日） 
　　北京電今日國民公報揭載梁任公所著二千五百餘言之論文一篇題曰爲中國請求列席於媾和會議警告各友邦大致謂中國不得圓滿履行參戰義務其罪實在政府中一部分之官吏此外多數官吏皆有履行參戰義務之意且中國國民亦曾間接爲之聲援其結論云如中國不列席於和平會議則各友邦關於中國問題之决議中國不能承認不獨此而已中國失望之餘受此大刺㦸或將於經濟上變爲親德主義亦未可知云云（十四日） 
　　北京電據總統府方面消息云岑春煊陸榮廷贊成將新舊國會同時取消（十四日） 
　　廣東電沙面租界當局下令通告德僑限一個月内帶其財産全部退出租界逾期不退卽將財産充公　（十三日） 
　　廣東電在留此間外人接到德國屈服之報欣喜異常（十三日） 
　　廣東電昨日開憲法審議會討論地方制度中之省長任命問題議决由省議會推薦省長候補者三人呈請中央政府選定其一得參衆兩院之贊成後發表（十三日） 
　　奉天電此間接到休戰條約成立之報中外各界皆懸國旗官場學堂則均休業以表祝意各國領事館及官民合同於本日舉行祝賀會（十三日） 
　　東京電日皇皇后兩陛下賜聯合國慰問協贊會以三萬金（十三日） 
　　東京電新任駐華日使小幡氏自十三日起罹流行性感冒發熱行期暫緩（十四日） 
　　東京電駐東京比國公使特賴發幼氏本日發表關於講和之意見如下一比國要求德國賠償物質上之損害同時要求德國對於比國所蒙之精神上之損害與以充分之慰謝賠償二比國將來改爲絶對的獨立國不再如戰前之賴英法俄德之保護而爲永遠中立國以本國之兵力充全國邊界之防備三德國在比國佔領地域中曾發命令破壞村落或破壞在軍事上並無價值之名勝古蹟建築物之負責任各司令官將校當從嚴懲罰 
　　東京電日本已致祝電於英法美意比各友邦之元首外務大臣内田亦已致祝電於以上諸國之外務大臣云聯合與國須了結德國之善後事宜且有建立將來世界之平和之大問題相逼而來亟待解决其責任甚鉅是以此後各國愈宜全體一致以堅固協和之志固不待言日本政府亦期望與與國取一致之行動以求逹到此大目的云云（十四日） 
　　以上東方通信社電 
　　東京電東京市唱起之戰捷祝賀會於提燈行列外更有各種之慶賀又各團體之舉行慶祝等當繼續至一星期以上（十四日） 
　　東京電據昨日横演正金銀行所接電曰倫敦銀塊市價已跌落約四分之三原因爲因戰事已息料銀價將賤故（十四日） 
　　東京電日本郵船會社之地中海航路决定再開駛（十四日） 
　　東京電日本之派赴列席講和會議之人物昨日之外交調查會亦論及此或者决定牧野顯伸男亦未可知而副使之選或當珍田松井兩大使云（十四日） 
　　東京電西伯利亞之日軍不關於休戰將以鎭定内亂之意味仍維持現狀以待至俄政府成立 
　　東京電準明日首途赴華就任之小幡公使曰從前日本每蔑視華人之感情而任意行動此厥爲中日提携之障碍故此後中國一邊若有正當理由應該容其主張而使之逹到我當持極公明正大之態度以尊重其主權爲宗旨又望中國速能達到統一凡有類於干涉之行動則務避之使華人自成其大任此我對華之根本的意見也云云（十四日） 
　　以上共同通信社電 
　　北京電安福部已承認錢能訓組閣本日由府提同意案逹兩院 
　　北京電外内兩部參戰外事處會訂敵僑善後各詳細辦法現由外次陳籙先向使團爲非正式的口頭答述 
　　北京電各督軍準明日（十五）上午十鐘在府協議和事幷與期成會要人互換意見（十四日） 
　　北京電陸徵祥使歐陳籙代外長明令將下 
（十三日）以上中孚通訊社電 
公電 
[江蘇平和期成會之通電]  
　　北京大總統國務院廣州軍政府政務總裁各省督軍省長省議會天津上海和平期成會各報館均鑒中華民國之主權屬於國民全體爲國民統治而有國家爲國民保障而有法律治國家者不容違背民意談法律者不得摧殘民命今國内戰爭竟逾一稔無論雙方何種理由但犧牲人民以徇意見卽爲全國人民之公敵觀歐戰終了德意志蠻横終歸失敗可知專制爲世界之惡魔武力爲公理所不許南北當軸皆締造共和之元勛反抗洪憲之巨擘本同舟共濟之人何嫌何疑而至用武國家之損失不知凡幾我民之流血不知凡幾悔且無及甯忍怙終今元首得人百端更始以國勢言宜歸統一以民意言感嚮平和亟應援照民國元年先倒各派代表協商善後以共和爲主旨自無敵體之嫌以民意爲前提不爲法理所縛中華民國存亡之機與四萬萬人死生所繫一髮千鈞更無徘徊之餘地南北當軸國之偉人人民之先覺必早解釋前嫌力圖携手但願爲全國民意所屈勿爲少數武斷所持降心相從及早解决國家幸甚人民幸甚江蘇和平期成會沈惟賢孔昭晉張援徐宗鑑盧瀚蔭吳福康孫儆王鴻藻葛錦城孫劍虹金其源劉文輅薛學潛周承基蔡君植沈紹光華鼐榮宗銓榮棣輝閔瓛王逹王大鰲楊體仁龔廷鶚馮世德陳爲軒朱際雲郝應泰江祖照吳鴻勳徐瀛陳大中錢承銜吳志奇盛元音戴思恭宋銘勳邵玉銓周嘉詠徐乃佐薛鈞培鍾善道張鴻業周家俊袁國藻任桂森張念劬鮑貴藻王師曾朱世瑾徐庭啟江湛陳錫榮武同棨葉理封成啓昌居保第顔作賓夏宗瀚蔣培元羅會莊瞿名川錢鼎馬良逵金樹芳趙文郁張書紳于殖謝慶榮等及全體會員同叩 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[歐戰告終中之津埠盛况]  
　　協商國歡祝媾和德國承認協約國所提出停戰條件卽日議和之消息傳布到津後英界花園之大警鐘卽鳴協約國旅津遊藝會會員正在晚餐之際聞此鐘聲大爲欣悅高唱國歌立卽懸掛國旗點燃電燈幷召集預備遊行隊員向舊德界出發至大銅人處將銅人以粗繩縛之號令一聲將巍然聳立之大銅人扯倒身首異處手亦折斷後用力拉至游藝會門外齊聲歡呼軍樂大作所有旅津協約紳商人等齊放爆竹當時戈登堂内之歐戰協濟會正值開會之時到會者更覺有興美國軍隊分隊在中街遊行齊唱國歌由軍樂隊率領斯時中街汽車停滿觀者如堵加以鐘聲砲聲國歌聲與汽笛聲紛雜齊鳴震人耳鼓此種歡樂情形實爲從前所未有歐戰蔓延四載軍士受莫大之犧牲人民遭非常之痛苦今忽得此佳音協約國紳商歡呼蹈舞亦屬應有之舉日本領事立卽派出軍隊一營各執提燈在日領事門外高聲歡呼後分爲數隊遊行各街協約國領事武員及英國義勇隊統領昨日下午齊集戈登堂籌議舉行大慶祝會之辦法其議决如下接到德國承認停戰條件簽字電報之次晨舉行協約聯軍大操結隊赴操場經過路線另行布告定於十鐘行抵操場操畢向協約國旗行禮午十一鐘耶穌教徒在戈登堂舉行謝禱會午刻協約旅津游藝會員接待協約旅津紳商下午九時在戈登堂開跳舞大會接待協約旅津紳董次日午刻法國紳商在球房接待來賓下午三鐘在平安電影公司演電影備茶點接待協約國旅津幼童協約駐津領事以個人名義電本國政府致賀並代表協約紳商電致協約元首内閣總理及海陸軍總司令等以申賀悃 
　　中外協濟會開會駐津美令事昨晚（十一日）九時在英界戈登堂開歐戰協濟會到會者協約各領事天主堂杜主教及本埠各官紳共三百餘人値德國承認休戰條件之報到來大鐘之聲與爆竹之聲響徹租界到會人士格外奮躍由美領事主席致開會詞首謝來賓之盛意次述歐戰之精義更述戰後救濟費之需要並述直隸曹省長熱心此舉之誠意介紹其演說曹省長演說云今日各協約友邦官紳及中外名賢碩士　集一堂鄙人參列協濟會會員之一得與盛會榮幸之至况有各協約代表及諸同志更足表示國際上精神之契合不可與尋常開會之形式等量而齊觀至會議之件則爲歐戰協濟會進行方法按此會發起之目的大衆咸知勿庸重述卽敝處人民於此數日内所辦各節諒亦早爲諸君所鑒及再鄙人今代表敝省全體紳民之誠意對於此舉必能澈始澈終實力作去務使約濟會之範圍兪推兪廣俾我協約前敵將士得精神上之愉樂始不負發起斯會之諸大君子與協約各國諸同志之盛意查近日路透電所載歐戰勝利情形和議在卽鄙人對此有望於諸善慈家者萬不可以和議將成此種事業視爲不足輕重因各軍士辦理善後回里尚須時日戰後餘生尤當妥爲籌備卽使協約戰爭目的雖達而實收其效果仍賴戰後固結協約之精神方不負勇敢男兒慷慨犧牲多數寳貴之生命鄙人對此諄諄者深望大家特别注意故不憚有勞淸聽也曹省長演說畢由李君譯義英語聽衆拍掌歡呼備見得意次由美人某君演說略謂此次歐戰實爲兩種思想之交戰一爲强權主義卽以强者支配弱者之主義是也一爲協力主義卽以平等之精神協同治動之主義是也今日已爲協力主義戰勝故新世界卽爲協力主義之世界歐戰協濟會亦實行此主義之一端也次由直隸省議會議長邊潔淸君演說謂此次歐戰協約各國乃爲正義公法而戰故中國贊成亦對德奥宣戰雖以種種關係未得派兵赴歐然中國政府與人民每有機會無不攄其贊助協約國之誠意今次直隸省議會代表本省民意議决撥公欵十萬元捐助歐戰協濟會者不過聊表各國人同情之微意而已（亦由望君英）譯）次由俄英日三國總領事先後演說均不外慶協約之勝利望協濟會之成功俄領意尤誠懇謂希望軍國主義之戰爭以後永遠不再見並謂自由正義之新世界從此建立云云後由法總領事法主教比國副領事先後用法文演說最後由孫仲英君報告中國籌欵部進行狀况美總領事述閉會詞奏樂而散時已十一時半矣又天津警察廳廳長楊敬林亦於是日下午一時在警廳内舉行歐戰協濟會中國直隸籌款演說大會到會者曹省長孫仲英劉俊卿李頌臣費振南王小舟等紳商約二千五百餘人至二時振鈴開會首由楊廳長宣布開會宗旨並報告省長演說未幾曹省長登台演說略云今日開會請諸君到會係爲將歐戰協濟會中國直隸籌欵情形報告於大家嗣後籌欵望諸君協力停行以達完美之目的且孫仲英劉俊卿諸君熱心維持毅力進行事關協濟聯盟尤望諸君具極大眼光而行之次楊廳長演說略云德奥强暴慘無人道是以協約興師中國加入歐戰數載皆爲保持人道主義近今歐戰將結由美國靑年會等慈善團體發起歐戰協濟會以資籌畫鉅欵謀前敵將士戰餘幸福我直紳提倡籌款部追踵其後不但可以除强暴且能得永久之和平協濟會人人有應盡之義務羣策羣力維持進行當仁不讓見義勇爲此我古聖先賢之訓也且客歲我直水災協約各國輸捐甚鉅諸君以感情論亦當然有所報酬也次孫仲英演說略云此次協濟會非常普及不但聯盟國受惠而華工亦受惠匪淺查歐戰實因德皇强暴以致前敵死傷數百萬之衆英美對於歐戰本無關係且德人亦曾請英中立英國加入原因係爲主持條約英國之戰費每日需七百兆金元將士死傷者幾百萬美國在大西洋隔海尤不相干因德人用潛艇戰策轟沉紅十字會之船隻落水之人仍用槍擊及種種無人道之行爲美國乃爲主持人道故加入刻美國各慈善機關組織歐戰協濟會我中國爲協約國之一當然協助進行諸君不可輕視此舉不但盡聯盟之責且可盡慈善之義務我國在世界與有光榮云次劉俊卿演說協約各國及前敵將士從軍之苦不堪言狀以我國現時觀察較諸協約各國實爲樂土曩者我國天災曾受各協約國他山之助今彼一旦有事我國民應有相當之帮助籍答前情英美出兵爲保全公理剷除强權非僅一國得益各國皆然我國與各協約取一致行動雖未出兵然我華工同胞所爭之光榮已蜚聲世界到會諸君此時宜盡責任謂予不信請觀近日我輩進行之情形及曹省長楊廳長之奔波狀况事關重大非我國民衆志成城不能達完滿之目的故曹楊兩君請諸君來會諸君慷慨捐資俱表同情大義高風令人欽佩其關係旣如此之大倘進行稍緩不亦貽譏五分鐘之熱心乎希望到會諸君勸勉大家盡力捐募鉅欵自不難一鼓而集云云又外賓卞良臣（譯音）演說（略）時至三鐘由楊廳長宣布閉會（附順直省議會通電）歐洲戰爭於茲數載血肉飛流尸骨狼籍衡之人道不寒而慄今山美國基督教靑年會等慈善團體發起歐戰協濟會通電全球募集鉅欵藉慰前敵將士我國亦協約國之一當仁好善豈能稍讓現由敝省長發起歐戰協濟會直隷籌欵部並由敝會公决以省欵十萬元捐助歐戰協濟會然一省之力所籌有限集腋成裘衆擎易舉用敢電懇全國省議會一致主張積極募集以維人道而恤戰士順直省議會眞 
[北京特别快信（尚信）]  
　　此次中央召集督軍來京會議其始原非東海本意因各督軍於東海就任後均欲一睹顔色爲快紛紛電請准其入京於是東海利用時機遂改開會議藉以考察各人心理江蘇李純直隸曹錕爲各督中之重要份子尤爲東海注意獨屢召不來故此會遷延多日尚無確定時期（外傳已無形打銷者非眞相）現各省區之已入京者倪嗣冲張作霖爲一派趙倜孟恩遠閻錫山等各自成一派王占元陳光遠爲一派張懷芝原與曹錕同調曹不來張亦不表示態度各人心理不同勢難結合王占元陳光遠孟恩遠等近亦絶少表見趙倜雖非極瑞主戰但意見與倪張爲近日來倪嗣冲張作霖大露詞鋒時作曩日主戰豪語以游說當局空氣爲之攪亂目下政客喪氣閣員灰心東海亦似無所適從當局果眞正爲和平計當不應有如此之現象也 
　　安福俱樂部因屢選副座不成已稍沉靜自倪張入京爲之後援聲勢因又大振該派所注意之憲法問題業已解决副座問題現亦正力謀進行而東海屢欲提出之内閣問題則障礙甚多遲遲未見成效總之今日東海大有左右爲難之勢和局一時恐尚無發展之機會也東海更有一事爲難者民窮財盡外資斷絶協餉停解前敵軍費欠至三四月未發中央行政經費本日尚無着落無米之炊萬難支持說者謂因此可促和平之速成然主戰派恐未必卽爲當局體諒而遽戢雄心耳 
至羣帥在京除宴會麻雀撲克外目前尚無所謂會議俟各省區到齊對於時局不過作一二次之討論而已軍政財政東海極欲有統一之辦法屆時亦必列爲重要之議案惟時局不定軍事卽不能收束軍事不收束財政卽無從整理此種問題决非一二次會議所能解决也也以軍事言目前東海之所注意者閩秦兩省耳閩中近日無甚動靜北軍俟王永泉軍抵防後當有發展陜局則北軍尚有進步據最近情報鄂軍由白河上攻劉存厚鍾體道由南鄭下擊連日甯陜安康已爲北軍克復南軍敗竄石泉過後一星期漢中情勢不復可慮晋奉援軍又已入境潼關門户日益鞏固垂危之陳樹藩或有再生之望主戰派愁眉當爲一展也 
　　又有一事爲我國人所當注意者倪張等仍主張軍人内閣段合肥目前勢難强令登台因之目光注於田文烈錢内閣之不得遽成事實此亦爲大原因惟田係謹守繩墨之人知此時受其抬舉不啻卽供其傀儡絶對不肯而主張遂多目下政潮之□漲實不讓於河間在任時總言之中國目前實在危急存亡之秋能和固爲大幸不能和而能戰猶爲不幸中之一辦法惟旣不能和又不能戰必至四分五裂亡國而後已近日東海處勢日孤馮派並無心腹之寄段派感情亦已大減專欲恃老將姜桂題爲之護法前調毅軍充公府衞隊已啓北洋派後進之疑慮今又大調毅軍赴豫擬於中州培養實力將來毅軍之勢愈張北洋系之糾紛愈甚國家前途尚有豸乎 
[平和期成會之職員會]  
　　昨日（十一號）下午四時北京平和期成會開第一次職員會除因事他往者外□時在京者全體俱到共約六十餘人正會長態希□君因河工事務牽率未能如時蒞會由副會長蔡元培主席首由谷君鍾秀宣布本會成立之後曾與政府接洽要求以南北對等形式速開和平會議於前星期五日（八號）已得國務院電話謂可照辦但此是口頭接洽應否再由本會以正式公函確詢政府得復備案及南北和平會議設立地點與所派代表人數亦應先時商確均可於去函討論之衆贊成卽推徐佛蘇谷鍾秀兩人草擬函稿速發次由蔡君提出設立分會地點衆表决由本會特派職員前往設立指定天津上海漢口南京長沙廣州六處其各省法定公共團體（如省會教育會商會之類）如有贊成本會宗旨自行發起分會者本會亦極歡迎次論本會分科共爲總務交際文書會計庶務五科卽由主席分請各職員自行認定各員一律分認畢五時半散會茲將該會職員人名照錄如下正會長熊希齒副會長蔡元培總務部莊藴寬王寵惠孫寳琦周自齊汪貽書徐佛蘇王家襄王克敏文羣王祖同梁善濟籍忠寅王人文李肇甫梁士詒江瀚趙炳麟夏壽康施愚沈金鑑蔡儒楷潘復陳振先屈映光王文豹王景芳李士偉葛應龍徐寳璜鄧芷靈程克徐淸華陳國祥唐瑞銅文書部張一麐谷鍾秀丁世嶧梁啓勳陳光燾孔昭焱王愷憲童晏球廖名縉陳邦夑梁家義張熾章黄敦懌庶務部黄贊元濮良至楊棟林交際部汪有齡王芝祥林紹斐由宗龍劉揆一馮耿光陳介張嘉森王敬芳關冕鈞周作民金森凌文淵賈士毅謝鴻燾葉雲表范治煥恒鈞何國璽譚瑞霖黄元操吳宗□廖宇春會計部張宏銓劉棣蔚 
[南北和局與倪張]  
　　近來西南各要人爲時局問題已先後電復至京大要均請先决法律免致西南護法以難堪錢代總理擬於日内再致西南一電詢問西南各領袖對於法律問題具有若何意見不妨略示端倪說者謂時局問題似又接近一步又據政府消息西南方面雖有堅持護法之議而彼中重要人物在實際上現已稍擬退讓岑春煊陸榮廷均有此表示惟岑電中有謂北方須顧念其現在地位勿令持法理說者有所藉口故府院兩方均認之主張以期北派不生反響但不知此意果能得西南之同情否也 
　　南京李秀珊督軍昨派代表蔡和林□來密函一件聞主張仿辛亥辦法在滬召集議和大會事實與法律一同解决庶免兩方各有爲難之處并謂在野名流贊成斯旨者頗多政府意指若何尚乞核復以便轉致西南又南通張季直昨亦電致政府謂無論先决事實與法理請由南北各派公正無私資望幷著人員至一適中地點不妨詳細討論以解决之凡係武人均不得干涉方可覩眞正平和云 
　　近日京外當局鑒於外交大勢民生疾苦已羣趨於和平一途卽向來極力主戰之倪嗣冲張懷芝表面上亦有傾向和平之說據北京報紙所傳前日有人訪倪嗣冲談及大局問題倪卽力申和平之論謂吾輩之　於國家猶之醫生之對於病人昔之主戰論譬如熱劑初以爲足起沉疴不意服久無效今之主和論譬如凉劑熱劑不足郤病日見危殆自當亟服凉劑萬無偏執一見忍於斷送病人生命之理同時張懷芝在某處宴會席間亦曾申論及此謂南北本屬一家譬猶兄弟先以撲責加弟原無致弟於死之意母甯出於愛弟之一念弟之於兄亦復如是雙方以此推測自無仇視可言云云倪張兩氏亦可謂看風使舵者矣 
[内閣問題停頓之一說]  
　　錢内閣提出新國會之說因安福部議員疏通未有把握故近日尚在停頓之中據北京報紙十二日所載消息錢内閣三字三時似無實現之望究竟眞相如何尚未明瞭茲姑錄京報中消息如下錢幹臣之代表總揆也不過暫以支持政務東海本意於此時内組織過渡内閣與南方確實言和如和可成則另組織南北混合内閣如和不成則再組織主戰内閣此兩種内閣一刻旣不能實現必得一人支持政局此一人者共所組織之内閣壽命旣不能長又須受總統之指揮稍具責任之心者必不肯出此人才之難也惟錢幹臣與東海交誼甚厚爲人又不肯十分負責以之組織内閣最爲相宜此錢幹臣組閣之所由來然組織内閣之總理例須先求國會同意國會議員與錢氏有好感者固不乏人而不以錢氏爲然者實居多數蓋錢氏曾爲聘老主和閣員又爲合肥主戰閣員今復變爲主和總理期年之問儼然三變故議員多不以爲然且錢氏頗以老　自居於各議員不肯虛與委蛇故議員尤多憾之東海知其如是特於月之二日在懷仁堂招讌議員所以爲之先容詎事未實行而有追認參戰案之事出錢氏以爲是區區者何必親自出席派一委員前往說明足矣於是議員大譁於是憾錢之心更切二日之讌東海竟不能說話而錢之正式内閣至此竟不得産出恐兼代之事尚難消滅也惟其部下于某等大不快意連日見人便發牢騷日前外問傳說東海將以梁士詒組閣一節卽出于某等之臆測蓋彼等以爲旣有人反對錢内閣無妨直截拿出梁内閣以拚其攻擊也又昨日報載錢總理辦黨云云亦卽内閣問題之餘響于某等以此次錢之不能成功實無政黨所致故决定另立旗幟爲將來政治上之競爭但異日果能收效與否尚未可知也又據另一消息錢幹臣組閣一事最近數日間議院方面及來京各疆吏意見漸歸一致聞政府日内將催請議院速决其欲錢氏組織正式内閣者係欲免去私人名義以便南北通電但縱能成立恐南方終認爲過渡内閣耳 
[字林報之中國雜訊]  
　　字林報七日北京通訊云中國雖參入西比利亞戰事但其兵士迄未得紅十字會之利益中國誠有一紅十字會近來北京婦女亦曾組成一會第其宗旨雖善其結果究不能若英美婦女所成就者之佳美人以中國軍隊與協約國軍隊同一旨趣今處於酷寒之地宜有以愛護之故已組織紅會隊前赴西比利亞靑年會西人蓋萊氏及中國幹事員三人定於本月十九日起程北行不知能吸收中國紅十字會會員數人相助爲理否此則頗堪注意者也外人對於乞助之聲尚非充耳不聞北京福利洋行經理斯脫朗氏已决計竭其學識經騐以供西比利亞紅會之用一二日内卽將抵海參崴矣徐樹錚代表中政府赴日觀操報紙傳載謂徐氏奉有締結中日聯盟之使命外交部與日使署頗不願聞此說故林權助公使返京甫二日卽否認中日行將聯盟之消息而外交部亦有同樣之佈告俄照從前習慣縱使確有此議日使署當然不肯承認卽外交部亦不得不如是聲明證以今春中日軍事盟約介於中外之問而爲之溝通者固不僅爲外交部也中政府答覆美政府關於中國烟禁復弛之抗議措詞與答覆英政府者幾無稍異略謂上海存土足爲烟禁之害政府收買之以製丸療病正所以除去烟禁前途之害也云云此說惜不能取信於人英美旣有抗議各團體亦有責言政府若堅執己見定將喪失友邦之同情而自取煩惱矣德人漢納根等所辦之井陘礦産聞已讓與日人日使署仍無所知使此事果確則眞破壞禁止與敵貿易之條例無怪人言藉藉指斥其非也聞日人在北戴河東巖購置産業擬造鐵廠並築海港旅華外人聞此消息當爲之尖驚蓋此種計畫欲奪取秦皇島英人利益者果見實行則衆視爲絶好之避暑所將無存矣此事含有他種更重大之關係不久或可披露云 
[外蒙金融權收回有望]  
　　中鈔在蒙古之地位 
　　庫倫中國銀行與外蒙所訂合同業經簽字其合同第二條外蒙所屬各處官有收入支出均以中國錢幣出納自簽字日起蒙署已出示實行不肯收受俄鈔陳都護亦經布告商民務須用中鈔繳納漢蒙稱便至商場營業一切物價亦經布告定以中國錢幣爲準如有俄鈔須折合行使是中鈔在外蒙境内已居本位惟合同旣已實行銀行卽須於實行之日發放中鈔以利推行查全蒙經濟狀况着如量流通中鈔須在千萬元以上僅論庫倫一處亦非一二百萬元不可初歩辦法須先由華商向外蒙官有收入交納中鈔辦起據商會禀呈都護言旣奉諭實行中鈔商民感悅但銀行原發中鈔甚少非商銀行卽日多發中鈔不敷週轉請催趕發云云庫行以總行爲根據兌現以口行爲歸宿（張家口）此時應由總行速備本金倂轉飭口行力任兼顧兌現其如何維持調度酌盈劑虛亦應詳籌一面由庫行多發中鈔接濟市面萬難延誤從前外蒙金融均爲俄人把持若照現時訂立合同乘機竭力進行嗣後金融權可收歸我有銀行營業前途無窮利益此事關係國權行信甚鉅又鳥科恰三處應由庫行將已設分號者量爲擴充未設者趕爲開辦該處官府收入雖不甚多亦應酌發中鈔以應急需本國與蒙古金融之聯絡實於此關一紀元又聞外蒙政府自正式承認中國銀行後卽行取消前次所訂俄蒙銀行條約今後之發展如何是在政府與銀行當局之手腕耳 
[新兩院之會合會]  
　　今日尚謀制憲乎 
　　十一月十一日下午參衆兩院會合會開會於衆議院議場一時三十分參院議長梁士詒蒞會主席兩次延長至二時五分出席議員始足法定數宣告開會主席謂今日先决問題因適用何種規則衆院鄭萬瞻謂　適用參議院議事細則主席諮詢有無異議衆謂無異議衆院劉恩格謂憲法問題現在所應討論者是否另行起草抑係繼續上屆國會所議之草案本席主張以爲應另行起草衆院吳文瀚謂今日應討論者有三項一會議規則二是否另行起草三如决定另行起草起草員應定若干人本席動議上屆憲法會議規則甚爲完備主張卽適用上屆議規則鄭萬瞻謂現須先决是否承認從前之草案至規則之適用與否還在其後參院江紹杰贊成衆院李繼楨謂上屆國會議憲因黨爭關係每犧牲良心上之主張故本屆非另行起草不可衆院王揖唐主張先行討論起草問題劉朝望主張另行起草請付表决附議者甚多主席遂以另行起草付起立表决起立者多數劉恩格謂上屆起草委員兩院各三十人本席主張仍照上屆人欵附議者甚多主席以劉恩格主張付起立表决起立者多數劉恩格謂兩院起草委員請於下星期内各别選出附議者多數主席謂此層無須表决有無異議衆謂無異議主席諮詢會議規則應否卽行討論衆院克希克圖謂俟起草定後開憲法會議時請主席諮詢今日可不必討論王揖唐亦主張開憲法會議時討論主席謂旣如此宣告散會時二時四十分 
[京報界請否决報紙法]  
　　政府提出報紙案於新衆議院該院已交法典股審查北京報界以其妨害言論自由特於日前開會集議决定上衆院請願書將該法案打銷此項請願書昨已遞院内容如下爲請願事最近政府提出報紙法案三十三條業已咨交貴院經六日貴院大會討論付法典股審查查約法第六條第四項人民有言論著作刋行及集會結社之自由明文具在豈容蔑視今報紙法案顯與此項條文抵觸又查各國立法先例歐美各國均無專法取締報館而英美等國特以著作權法概括一切純爲人民主張權利尤爲法良意美法德等國之出版法一方爲出版之制限一方又爲權利之保障抑又其次也若日本之特立新聞法者則以彼爲君憲之國干冒乘輿卽爲叛逆故爲防微杜漸之計不能無專法以資取締吾國國體旣異法系自殊何能援以爲例又查前淸報例及袁前總統所頒布之報紙條例均以其不適國體違背約法先後經明令廢止今何得改頭換面另創新法揆諸各國立法先例旣如彼證諸本國已往事實又如此况復與民國國體臨時約法絶不相容此某等所以對於報紙法一案認爲根本的不能成立者也卽讓一歩言現在提交貴院之報紙法案其中以判定執行之權賦諸警察機關在草擬此法者猶以爲一種救濟其實以行政機關而有司法機關之權勢必令報館不受民國法律之保障而行政機關得隨時加以處分别司法獨立之謂何言論自由之謂何貴院爲人民代表立法機關對於此項違反國體抵觸約法破壞法權壓抑與論之報紙法案審查討論之結果亦必有正當之主張惟某等卽立身報界以言論爲職業利害切身難安緘默謹依約法第七條提出請願書希卽將此案咨回政府不予通過母任屏營待命之至 
[湘省錢荒之危險]  
　　湘省因錢荒之故致發現鹽荒米荒以及種種危險現象長沙總商會會長張先贊等以前次南門一帶旣口發現閙荒風潮深恐釀成庚戍之變端不得不先事防範爰與張督籌商救濟方法已决定山督軍商會各籌現欵二十萬元共成四十萬元一面由商會分設米鹽 
 
 
 

Page 7

 
 
零買廠一面由督軍飭令湖南銀行淸理處直接兌出銅元以資調劑現在商會擔任籌措之二十萬元已由華昌鍊鑛公司及淮商公所兩大商家墊出幷經商會召集各行商値年等議决就省城東區之判官廟西區之中州會館南區之天妃宫北區之雷祖殿各設米鹽零買局一所准小民以爛票購買米鹽間接收回爛票刻已一律成立實行零買一般貧戸已得救濟一時至督軍所籌之二十萬元則已發交湖南銀行淸理處作爲兌換破爛紙幣基本金亦於日昨實行開兌矣查湘省米荒鹽荒旣均由錢荒而來則督軍已撥欵實行兌現各種荒象宜可少解而孰知不然在未經撥款兌現前市面固甚慌恐然其時台票價格每串尚可作現銅元十枚及至實行兌現後台票反大爲低落此蓋由於張督所定兌換辦法實有未良其辦法第三條之規定有每台票十五串文准兌現銅元一百枚等語是每台票一串本可值銅元十枚者反貶之使僅作銅元六枚有奇矣（張督所出兌現佈告中謂現由本督軍將自）己産業擇良變賣並將頻年俸餘所積湊得現金發交銀行作爲兌換爛票之準備因之上下文中有毁家紓難忍痛救民等語）當此項辦法頒布後一般商民以台票驟低現幣驟漲不僅目前大蒙損失卽以後營業亦極感困苦緣採辦進貨均須現洋門市所收悉屬紙幣不將物價提高不足以顧全成本提高物價則業務上必更爲冷寂有此困難遂不得不暫爲停頓故數日間商民紛紛停貿米煤油鹽各業關閉尤多其暫尚開張者則其貨價驟高數成循是以往苟無解救之方則湘省人民將無孑遺矣 
[淮南鹽商之呼籲]  
　　南北戰爭以來淮商運往湘鄂之鹽疊被兵匪搶掠江船視爲畏途以故食鹽漸形缺乏湘督張敬堯覬觎鹽利遂以民食軍餉爲詞要求鹽務署借運蘆鹽鹽署迫於前敵督軍之威不敢據理駁復屢電淮商舉派代表到京會議淮商畏督軍之燄已允報効政費而張敬堯猶未遂所願淮商以生命財産所關不得已電請政府秉公處理其文如下北京分呈大總統國務院錢總理鹽務署督辦署長稽核總所總辦會辦鈞鑒竊查淮商按票行鹽綜計購領票價當佔成本千數百萬金每年遵繳稅課達二千數百餘萬不可謂非吾中國絶大商業數十年來幸恃有鹽法保障政府護持故得合力經營藉收裕或阜民之效今春因湘省缺鹽曾由湘商呈請借運蘆鹽五萬引甫經奉准而湘省張督軍又忽續請加借二十萬引比蒙鹽務署核議恐所借過多銷市壅滯祇於前准商借五萬引外再加五萬引仍照向來辦法歸商承運商等祇奉之下方以鹽務署保全票引之心與張督軍眷懷民食之意雙方並美感佩莫名不意張督軍誤認借運蘆鹽獲利必厚旋派代表楊葆琛君到京辦理官運商等業鹾有年估算頗確預計此番借運兩次換車幾番盤駁應費運本每票須較平時淮運實多千有餘元原不欲齗齗爭歸己辦自貼折閱奈因票引攸關恐將鹽法破壞不特有損衆商世業抑且有妨歲入正供明知張督軍主張官運不過爲籌政費幷非剥民自肥商等值此時艱卽欲顧全引票何敢再計盈虧爰卽勉力忍痛公舉代表與楊代表磋商取消官運願認報効政費比經楊代表據情轉電請示業奉允准復由商等代表偕楊代表回湘將所認報効數目繕呈具結陳請批飭以便遵辦自問委曲求全實臻極點乃時逾數月未奉批示在張督軍以專閫之尊豈屑與民爭利况蘆淮比較無利可營早將運本價單呈蒙洞察是損下而不益上何至如此堅持或因舉行官運則凡謀任此差者可便私圖不免從中聳惑但商等旣因此停頓未能辦運而湘省鹽荒則日甚一日當此大軍雲集人心不靖設緣淡食别釀事端咎將誰屬現張督軍又派竇委員來京仍力持官運之議並有吳林森等組合川粤淮鹽公所承辦此鹽若以軍事時代應爲特别區域不知所謂引岸夫湘省究非化外湘商仍屬國民卽因軍事所關而商業財權斷不能任人摧奪鹽務署司鹽政最高機關爲全國鹽商所托命亦旣碍於所請不聞援以鹽法力代爭持惟轉飭商速舉代表到京與之接洽商等分屬愚氓雖不敢上與官抗第念引票爲衆商世守之財産財産爲人生第二之生命若籌政費則早自認輸將若奪商權則實未甘放棄方今我政府百度維新命令煌煌對於商民尤加護惜湘省自戰事發生以後上駛鹽船劫掠摧殘損失已難縷計茲又處此顚危之境呼籲無門祗得披瀝電陳鹽法究應否壞自官廳官廳究能否兼營商業仰祈矜鑒秉公據法力賜主持實爲德便湘鄂西皖四岸全體運商淸吉昌等謹呈 
[皖省小學教育譚]  
　　皖省教育近數年來日見退化大有一落千丈之勢現教育廳董亨衢廳長力謀整頓擬從小學着手改進以立初等教育之模範培高等教育之根基昨已上書省長陳述改組模範小學之計畫並請轉咨省議會追加預算茲將其書錄後俾閱者可以知皖省教育之實况也查設置小學本以縣立區爲主但都城省會又當别論故京師小學多由學務局設立各省亦多以省欵辦理模範小學尤以山東爲最盛計模範國民小學二十四所模範高等小學一所高小國民倂設者二所另設小學總稽查處以綜其成小學爲教育之基礎其注重固宜吾皖省垣民國元二年之際公欵補助之男女小學甚夥而完善者究少幾經淘汰倂而爲六因懷甯縣學欵艱窘不得不仍以省欵維持始尚豐儉合度後經一再删減定爲每年補助費一萬二千元不免左支右絀辦理又不盡得人以致日見退化此一萬二千元之省欵其不致等於虛糜者幾希爲今之計停止補助固無是理長此因循安望進步不如略加經費力予整頓仿照外省辦法正其名曰模範小學遴選合格教員採用最新教法庶使耳目一新功歸實際此議已有人倡之於前本年教育行政會議多數可决足見心理相同誠以省城舟車輻輳四方人士流庽較多自應有完善小學容納一般子弟况旣號首善之區卽爲各屬觀瞻所繫比年外縣學校合格寥寥雖半由經濟之困難亦實因觀摩之缺乏倘省城小學能作模範二字則改進效力可漸及於全省更有進者邇來中等生徒成績平常探本窮源實受小學不良之累有模範小學樹之風聲各縣相觀而善不惟立初等教育之模範且培高等教育之根基欲圖學務改良無急於此者此教育行政會議所以認爲必要也但該議案定爲男子模範小學二所女子模範小學一所論模範學校之性質固無取乎多然模範學校之班數人數則不宜過少至其種種設備各項職業教育及編制法尤宜應有盡有特建校舍以容多數之學生皖省一時無此財力不如擇舊有校舍之可用者稍事擴充以昭節儉茲擬設男子模範小學三所卽就目前公立第一第二第三各小學改設校數雖較原議增多二所而經費不見加多合計五校經常費年以二萬元爲額較之目前補助費僅多八千元較之外省模範小學一校而歲費萬餘金者則瞠乎其後矣此五校皆略有特長擬令於正課外各專一藝分之雖爲五合之仍爲一庶使衆長畢具外縣有所師資此種計畫本應編入八年度預算核准施行第教育事業程功極緩旣爲必不可少其事又非甚難何妨急起直追以期收效稍早故擬自明年春季起卽行改組計七年度七月至十二月經常費應追加四千元又添建校舍擴張設備至少亦須追加三千元合計爲七千元明知目前財政困難不應再增支出惟此區區之數實於教育全局有關查七年度教育費預算案已列事項限於財力有未盡舉行者所省不止七千似可挹彼注此是名雖追加預算而實際上尚不致溢出範圍所有改設省立模範小學追加預算緣由理合造具預算書呈請省長鑒核俯賜轉咨省議會並乞指令祗遵實爲公便再第四小學與第二小學相距咫尺如追加預算案通過第四小學應卽廢止學生分别編入各校教員之稱職者酌量任用其校舍卽改作教育廳以資辦公云云現此案業由省長咨交議會核議追加究未審該會能通過否 
[蘇省會十二日大會記]  
　　蘇省會十二日繼續開大會二時二十七分始足法定人數由錢議長主席議事日程凡二十二案其目爲（一）本會六年度决算案（二）省長交議省立各營業機關五年度决算案（三）盧議員瀚蔭提議請由本會發起繼續組織省議會聯合會案（四）　育審查會報告留學經費金鎊餘欵移充組織教育參觀團經費案（五）黄議員炎培提議江蘇職業教育進行計畫案（六）榮議員宗銓等提議選派學生出洋學習小工藝案（七）錢議員銘銓等提議蘇屬各縣除螟經費請在捕蝗費項下開支建議案（八）沈議員惟賢等提議咨請省長轉咨財政部鹽務署整頓松鹽母庸封閉建議案（九）龐議員振乾提議開征遲延不得認爲滯納加罰案（十）朱議員翼雲提議通令各縣開征前散發由單案（十一）戴議員思恭等提議查辦行政官吏宜先詳細審查案（十三）請議審查會提出南滙秦始基請議南滙縣知事違背法令隱匿征收費請照前案撥還地方案（十三）請議審查會提出嘉定章欽亮等請議勒追前嘉定縣知事張鏡寰欠發教育費案（十四）朱議員紹文等提議請將上屆議决淮揚徐海平部面測量全案咨復省署轉令遵照案（十五）夏議員嵩等提議整頓運河工程局集欵施工辦法案（十六）黄議員次山等提議裁改者立各工場染織科案（十七）徐議員瀛等提議省辦工場進行計畫案（十八）王議員鴻飛提議依照各縣情形支給學務委員公費案（十九）顧議員希曾提出特設懲戒議員審查會緊急動議案（二十）朱議員紹文提出請增設懲戒議員審查會緊急動議案（二十一）劉議員伯昌等提出本會議員請假制限緊急動議案（二十二）屠議員宜厚提出議員缺席只宜加支公費旅費緊急動議案朱紹文劉伯昌均以修正爲詞請將提案撤回其用意聞有吳鴻勳交換冀其顧惜名譽將加費案於撤回後不復提出然吳等之金錢熱正熾且暗中有人主持聞係某屬某氏將來勢必更行提出劉朱之撤回論者以爲雖有削足適履之苦終成牽牛下井之局而已當討論（一）案時盧瀚蔭少有質問經議長及朱紹文沈維賢說明决算係實支數故與預算案容有未能脗合之處旋以付審查表决（二）案無討論付審查（三）案議决係内部活動改由談話會解决（四）案爭辯之點凡二朱翼雲朱紹文張宏業馮士奇主先定參觀團之應否組設及其方法黄守孚瞿石川主由財政廳將欠鎊劃淸方有贏餘之確定否則歐戰告終鎊價騰上非惟無贏且將不足主再行審查務得確實之數討論逾半小時卒以原案付表决多數起立以未有方法由黄炎培聲明此案係建議案當别提法案以便議决（五）案無大討論付教育實業合併審查（六）案付教育審查（七）案議决以仿捕蝗辦法歸入國家經費開支爲主旨由秘書廳起稿逕咨省長（八）案無討論亦以逕咨表决至此人數又不足只得宣告散會時四點三十九分十三日開各項審查會以大雨竟日不能成會聞前此通訊中所舉以慰藉諸君之劃分省立主管機關案省長方面本無問題但以松太兩屬中有對此問題多方破壞者（聞一係會中分子一係署中職）（員）故省署近日宗旨已變認該案爲建議案日内卽將答復其大致有目前辦法不在機關之應否分設而在整理之是否得宜等語而以現正詳訂劃一整理規則於收欵分别按旬按月列册報告於放欵則分别經常臨時定期支發於月終將收支及餘存數目彚列公布一面由公署添派專員詳加稽核該員薪水卽在公署經費項下開支爲敷衍議會面子物必自腐而後蟲生吾人對於此案而益信然省議會是否受此敷衍則正未可知耳 
[南京快信]  
　　歐戰協濟募金事現已募到二十萬元軍署議於十五日召集軍政警學紳商各界開江蘇籌欵部成立會當場續募 
　　尹昌衡昨電李督於十二日到京並伸謝悃又電此間和平期成會贊成名譽會長並望速卽籌備早開成立大會同心協力一致進行以促南北早日和平該會得電隨卽電覆請尹時賜南計 
　　和平期成會之正會長錢崇固副議長鄭爲成已得同意聞於十八日在花牌樓靑年會開成立大會並東邀各團體遍貼告白務使人民一體周知 
　　江蘇政冶研究會牌示謂此屆學員考試定於本月二十四日舉行 
[杭州快信]  
　　國務院電協約國慶祝會准今日（十四）起一律懸旗三天以誌記念已通令各機關　照 
　　今日（十四）下午省議會開會多數議員以本日爲恊約國慶祝日主張不出席該會將成無期延會 
　　錢江改設輪渡案上届省議會開會經省長咨行已飭現任局長張鴻領欵赴滬訂購船隻迄今尚未實行昨經議員童養正等依據會法提出質問 
　　工兵第一連奉令移駐大倉三團一營奉令移駐小廟巷團部今日已一律實行 
　　童葆暄續派超武兵艦運送病兵一百九十二名昨已抵杭分送軍醫院及分院兩處治療 
　　吏治研究所第五期月課昨已提曉計取甲等知事陳元愼等十二名五名以前給津貼三十元餘皆二十四元乙等知事顔本廉等五十八名十名以前津貼二十四元餘皆二十元丙等知事吳淸徽等七名五名以前津貼二十元餘皆十六元縣佐甲等夏錫璣等四名乙等劉炳焜等九名丙等徐祖耀等四名 
地方通信北京 
[名士憂國自戕]  
　　名士梁巨川近見内憂外患益趨危險一班偉人政客毫無悔禍之心軍人跋扈盗賊横行憂憤之餘乃於日前上午五午將做成憤世憂時之絶命書揣在懷内獨自出門投入北城積水灘内而死其年六旬該管警區將梁君屍體撈至岸上卽會同檢察官前來相騐見其絶命書後始悉係梁君當由電話告知梁宅其子（係農商部主事）聞耗趕至備棺裝殮移至崇文門外英子胡同本宅内辦理喪事 
[杭州省議會又延會]  
　　十三日省議會下午一時開會選舉審議長由周議長主席查照簽到人數計一百十三人已逾法定數目而開會後抽籤出席者僅七十九人主席飭令速記數次催請在休息室議員出席乃檢點在席者尚祗八十七人距法定數目太遠且時已三鐘勢不能開會於是由黄解發生動議謂選舉會天天缺席不能開會實屬不成事體請議長通告各議員於明日上午先開談話會疏通意見然後再開選舉會或者得足法定數否則不如宣布延會十天庶免日日看見此種慘黯現象議長答云本席查照互選細則均無貴議員所主張辦法不敢贊同宋吉成發言謂本會常年會日期規定六十天延會二十天併而計之僅僅八十日今正副議長選出已費去二十四日使卽趕緊進行預算日期連審議長及各股審查員選出約已須虛費三十日於議事會日期已是跼促萬分况長此停頓如何對得起人民付託如何對得起本會立法二字議長仍無所主張宣告散會 
[省議會之訴訟案]  
　　省議會發生訴訟後高等寳廳對於此案尚未有辦法已皇請司法部核示電云北京司法部鈞鑒茲據省議會議員任鳳岡等三十人以樓守光爲被告周繼　王澤普爲關係人具訴略稱本會舉行决選第二副議長投票時當山議長周繼□督同秘書長樓守光書記王澤普執行開票樓守光檢票唱名計姜會明得七十四票當選爲副議長經議長宣告後遂摇鈴散會旋聞樓守光有將差含明姜會朋等票潦草讀過情事連日由議員等動議當衆將票開騐無如姜黨議員紛紛反對强欲含糊過去似此選票旣有弊混應請吊票依法解决等情到廳據此發生兩說甲說事係議會内部爭執應由議會自行解决司法機關不能裁判乙說檢票旣有舞弊嫌疑應由檢廳偵查核辦不能由審廳受理事關受訴疑義究應如何辦理之處理合電請迅電示遵浙高審廳元叩議員中之一部分亦電北京各機關云北京内務部總次長鈞鑑本屆省議會選舉副議長姜會明與秦炳漢决選内有姜含明姜會朋等票秘書長含糊唱報當選現正爭執不休會内無法解决應由何種機關處理請速電示浙江省議員丁文炳叩文又電云北京内務部司法部大理院鈞鑒選舉舞弊依省議會巽舉法第九十條覆選應於十日内向高審廳起訴等語本屆省議會姜會明當選副議長票内有誤寫姓名者依本會互選細則第八條第四項並第十一條之規定應作無效詎秘書長樓守光朦混唱票卽由議長周繼　宣告當選經鳳岡等查有舞弊嫌疑訴請高審廳吊票勘騐依法解决在案惟該廳以無法依據尚無具體辦法應請鈞部院飭令該廳準用省議會第九十條所定覆選訴訟程序急速審判以護法律而重選政浙江省議員任鳳岡鄭邁姜恂如等叩元 
無錫歐戰告終之歡忻 
　　歐戰開始及今倐已四閱寒暑今德皇遜位訂約停戰我協約國已獲完全勝利十二日本邑聖公會牧師慕高文得到確信隨卽分赴各機關報告此事立由商會用電話通知各大工廠於四時起約齊放汽笛（卽拉回聲）十五分鐘各商聞之無不眉飛色舞及至鐘鳴四十滿城惟聞延長不絶之汽笛聲聖公會及圖書館輔仁中學等各鳴巨鐘一百響輔仁中學及藝芳學校均停課兩日並有童子軍整隊遊行街市不時施放小砲歡呼和平縣公署因尚未奉正式公文僅山學務科通告各學校與圖書館教育會公共體育場　於十三日懸旗一天一俟接到正式公文再行停課慶祝 
[菊花會之尾聲]  
　　公園菊花會因雨售票無幾預計初十閉會所得劵資甚微乃山各理事議决擬展期五天並再搜羅名菊及施放熖火等事以增興趣故於初九日特向某君處借來墨盤托桂名花一種其品世不多見非常名貴卽陳列於正室之首座以供□客賞玩復於園東大河池中裝設花船一艘初十晨起陣雨連綿以致理事諸君大爲懊喪云 
[嘉定南翔義務小學之現况]  
　　義務小學發起於前淸光緒三十四年係許蘇民杜尚陵諸志士所創辦專爲貧寒子弟不能措學費者而設創辦之初毫無憑藉全賴同情者陸續佽助艱難辛苦支持迄今現學生已逹二百七十餘名本年適逄十周紀念之會創辦人許蘇民發起募集基本五千元先是民國初元許君於本邑民政長任内積存俸金五百元預備撥充該校基金迨許君解任未及提出後任不肯承認交涉不得要領許君乃别籌三百元以爲倡本鎭殷商陳允亭捐洋五百元恒豐瑞號捐銀五百兩連其他捐欵共已得二千餘元許君又□書以爲之助其堅苦卓絶洵足爲教育界生色矣 
雜評一 
[京津之大慶祝（默）]  
　　近日瀰漫於京津間者有兩重之和平空氣其一希望國内和平故期成會等之踴躍奮起也其二歡迎世界和平故祝勝會等之意興豪邁也 
　　惟祝勝者祝和平之已成舉數年來想望未得之和平幸福一旦得之其歡悅之熱誠自出於不容已期成者僅在希望其成而又未必果成故與祝勝會大有憂樂之别 
　　雖然能因感受世界和平之空氣而益促國内和平之成功則我民不將更增一重樂觀乎不然者卽今日之樂觀亦虛也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[三誌慶祝戰功告成之盛况]  
　　自十一日德國簽定休戰條約協約國獲得最後勝利兩日來本埠各界慶祝盛况均紀前昨本報茲將昨日慶祝情形彚紀於下 
　　駐滬陳交涉員昨日（十四號）上午十時在署舉行歐戰全勝大會所屬各機關各職員均到署共同慶賀陳交涉員着西裝禮服身懸各種佩章與屬員相與行禮後並當衆演說略云此次歐戰協約各國因人道公理而戰吾國自加入後卽與協約各國一致行動現得最後勝利吾國亦在協約之列事關公共切已利益焉得不加以慶賀故不應由人通知卽當互相慶祝今日之會卽表示斯意也云云（衆鼓掌）旋各歡呼協約國萬歲中華民國萬歲世界和平萬歲而散 
　　陳交涉員昨接外交部電開頃准駐京協約國公使奉各該國政府電令以協約國與德國休戰簽押業已確定凡協約國人民（連中國友邦而言）住宅産業均應懸掛國旗三日並張燈結彩以誌慶賀除通電外相應照請貴政府通電京外各機關一律懸旗三日慶祝云云本部現定於十月十四日起十六日止仰卽一律張燈結彩懸旗誌慶並卽函致南北商會一體遵照云云 
　　淞滬警察廳訓令各區署隊云頃奉督軍李省長齊電開頃接國務院文電協約國最後勝利京外應一律慶祝自本月十四日起至十六日止所有各機關民戸均應懸旗三日誌慶並由各長官柬約各協約國領事曁教員訪員等茶會親致賀詞希通行遵照等因轉達等因奉此合行訓令該署隊一體遵照爲要此令 
　　閘北警廳辦公處曁四五兩區各署所陸軍三十七團團部救火會慈善團等各團體各學校及各商號亦於昨日起一律高懸國旗三天慶祝和平 
　　上海縣沈知事分函所屬各機關並布告商民人等於本月十四日（卽隂曆十月十一日）起至十六日止一律懸旗三日並知照縣市鄉各學校於此數日内舉行提燈會 
　　寰球中國學生會致各學校校長函云逕啓者歐洲戰事綿延數載今者强權推翻公理戰勝協約方面大功告成和平有望吾國亦協約國之一凡我國民莫不忻忭敝會特發起提燈大會以伸慶祝貴校諒亦贊同現定於禮拜六（十六日）下午六時在泥城橋跑馬廳集合（籌備事務所設靜安寺路五十一號本會會所）如欲加入請將人數卽日告知敝會以便代向捕房請領執照而免臨時局促與會學生有制服者須一律穿着以壯觀瞻如有軍樂隊亦祈加入如需代辦提燈每盞繳大洋六分望於星期五上午十時持欵來會接洽可也聞與會者有約翰大學五百人南洋公學五百人復旦公學三百人其他各校陸續報到者已達萬人屆時泥城橋畔黄浦江濱定有一番大熱閙云 
　　省立第二師範學校慶祝和平歌云（一）美哉美哉和平之神强權務盡公理務伸拿翁旣覆其前車兮德皇復步其後塵飛機歛翼潛艇折輸美哉美哉和平之神（二）美哉美哉和平之神五年血戰一朝功成掃除武力之野蠻兮發揚民治之精神魔王去位列國弭兵美哉美哉和平之神 
　　江海關昨日布告云照得本關現奉總稅務司電令轉奉稅務處令以協約國聯軍戰勝應卽放假一日以表歡祝等因轉行到關茲定於本月十六日放假一天停辦公事同伸祝賀合特布告仰華洋商人等一體知悉此佈 
　　浦東沿浦一帶華洋各廠棧均於前日起升旗以祝協約國勝利浦江中除協約國兵艦扯足滿旗外各公司大小輪船亦一律升旗誌慶 
　　昨日下午三時半法副領事德賚沛君會同讞員聶榕卿君升坐公堂後逖百百律師代表達商巴仁巴和賚美穆安素各律師起而致賀日今日爲德國將停戰條約簽字後之第一次堂期德國從此失其全部戰鬬能力法國與共同作戰之國四年來之苦戰 
達到完全勝利之目的此亘古來未有之盛况不可不有特别慶祝也因此敝律師代表各律師等敬請堂上暫停訊案以誌慶幸敝律師等對於人道正義而戰之戰士無論陣亡與否均表示感謝之忱敝同道中陣亡者有蒲石福履禮兩君尚有親臨前敵者爲達商巴仁兩君敝律師等認爲極有榮譽之事也前者德國欲無理戰勝公理今協約國仍以公理戰勝無理因戰事勝利出水火而登袵席者如亞而薩斯勞蘭等處之人民被德國縛束於武力專制之下已歷四十七年今一旦還我自由其欣慰爲何如耶今武力已被公理戰勝矣惟協約國之願望尚未足也因德人開戰以來殘暴行爲罄竹難書現今德國雖將一切水陸軍械交出全部失敗惟德國一日未受相當之處分協約國一日未能滿意也然敝律師等决定德國定當受應得之罪而使人心大快今戰事已終敝律師等不禁欣喜欲狂而大呼公理萬歲人道萬歲世界和平萬歲法租界捕房與法工部局於昨日起添製各國國旗遍懸於各辦公堂門窗各檻之上並在大自鳴鐘由頂及地扯懸協約國旗幟如人字式環繞左右 
　　字林報云美國歌會於星期三日下午開會議决定於星期日下午四時三十分在滙中旅館開歌會慶祝勝利旅滬美人均將與會他國人士之參與者亦受歡迎 
[德華銀行開始淸算]  
　　文匯報云淸算德華銀行事今已開始辦理中政府前旣未履地其分所應爲之事今亦未首先着手進行聞淸算員巴塞里氏得協約國領事之同意决計自負責任開始實行淸算星期六日旣已定議北京政府適有電來諭令巴塞里與宋漢章兩淸算員嚴守條例辦理查此種條例規定不得涉及德人商行是中政府猶不願碍及德商也但淸算員置之不理卽通告德人之積欠銀行欵項者限於十日内付淸欠欵否則當在會審公堂起訴一面電致北京政府告以現行之辦法逾二日政府覆電贊成大約有若干德人産業不久卽將拍賣而德人俱樂部卽其一也 
[歐戰協濟會進行消息]  
　　歐戰協濟會定於本禮拜六（明日）午後四時在南京路玉部局議事廳開大會已誌昨報昨日該會通告各團體云敬啓者敝會定於本禮拜六午後四時在南京路工部局議事廳開大會會議進行方法屆時務請大駕蒞臨惠賜南針附上入場劵若干紙乞分致貴會（或貴校）會員（或學生）爲荷 
　　又聞該會分送入場劵等事均託寰球中國學生會朱少屏君代爲辦理如有願往與會而未得入場劵者可往靜安寺路五十一號跑馬廳對面寰球中國學生會向朱少屏君面取云 
　　又復旦大學於前日特開大會討論歐戰協濟會募捐進行方法當場有學生何葆仁卞燕侯瞿宣頴徐永發郭成根朱隱漁章蔚然唐榴諸君各認捐百元昨日又有唐芝軒君認捐百元卞燕侯君加認百元總計已逹一千數百元以學生而能如此熱心誠爲可敬吾知繼復旦而起者必甚踴躍也 
　　上海總商會正副會長朱葆三沈聯芳因歐戰協濟會募欵一事刻已先後承認共有九千元除由兩會長各認若干數外其餘之數尚鉅是以明日常會時將此事列入議案請各會董等公同擔認以襄善舉云 
　　上海縣知事公署日前分致各機關函大致謂歐洲開釁以來迄已五載生民塗炭商業停滯全球各國胥受影響且戰禍旣已延長軍費自屬繁重而交戰區域一經戰事肉薄血飛死傷動以萬計閭閻爲墟遍地荆傷心慘目可勝道哉茲幸協約各國迭獲大勝敵已不支和平希望想亦不遠此皆由於我協約國人民非直接犧牲生命卽間接輸助軍而曷克臻此遥想前敵軍士入處於氷天雪地之中出戰於彈雨槍林之内爲國宣勞苦難殫述樂此不疲無非愛國在我國民非身臨戰者自不能不略盡義務以輔助之現由協約國各官紳發起歐戰協濟會捐欵以百元爲一組每組五會每會四人每人認捐五元以衆擎之力籌協濟之欵交由各團體輸入戰區作種種之善舉法良意美中外同欽本邑係繁盛商埠尤爲中外觀瞻所繫此項捐助凡我同人自應踴躍輸將以維義舉云云 
滬寧杭甬路局任局長以歐戰告終所有協約國善後捐欵亟待分募業於昨日開會邀集全體路員共同籌議擬就兩路員司薪水内各提捐若干集成總數以盡睦鄰之誼云 
[最近銀市之調查]  
　　本年中秋節後銀根異常緊急銀拆漲至七錢各錢莊每日需銀多向各外國銀行拆用自禮拜一日起（秋季賽馬期）各外國銀行下午休息乃由華商銀行公會宋漢章商同交通銀行行長陶蘭泉錢新之等由中交兩銀行出面邀集華商銀行十二家磋商後出爲接濟訃初九日各行共拆放與錢莊數十萬兩初十日共拆出三十萬利率每千兩每日作七錢計算昨日（十一日）各外國銀行雖已照常辦事而銀根亦緊不肯輕易放出仍由華商銀行以公會名議間接向拆計東方拆出十萬正金二十萬台灣十萬現聞各匯劃莊在公所迭次集議少數人擬將銀拆漲至一兩多數人不贊成未能通過（銀拆前已决定七錢爲限）故銀折可以逐漸鬆動且前二三日間華商對外有貿易者因聞德國已簽定休戰條約和平有期預料先令東洋滙票必隨而漲起故咸爭購東滙兩日間數達二百餘萬元昨日大半因銀根尚緊故力有不逮者仍復賣出三四十萬元 
[中日航務公司之動議]  
　　字林報云據英文日本紀事報載稱近因鋼鐵大缺船業發達故木質船爲之大增其佳者固多然亦有於試航之際卽損燬者日本之木質船恐不久將有過多之虞神戸大阪之航業家爲解决此項困難起見議設一中日全辦之航務公司期以木質船維持中國沿海之航務此事雖非一時可以舉辦告成然聞有關係之各方面現頗注意之云 
[棉市疲弱之報告]  
　　茂新洋行十一月十四日星期棉市報告云本星期之初數日市價仍有下落之象中間數日因美國中等棉花之價稍漲市况因以漸固但購者寥寥價乃復落至前率收盤市况更見疲弱 
[法國帆船失愼]  
　　文匯報云十四日午前七時半泊於和豐機器廠外之法國五枊帆船斯太細亞號忽爾失愼水警與救火會竭力施救皆無效午後三時火勢愈烈至文匯報五時付印時該船猶在火燄中也該船到滬不久船中載有煤油當起火時尚有煤油百噸此所以救火會施救良久而未見有效也 
[安稅務司回滬]  
　　文匯報云海關總稅務司安格聯爵士前因公出洋留英數月昨携眷附哥倫比亞號郵船抵滬 
[留學生回國]  
　　前日（十二號）支那郵船抵滬時有留學英國愛丁堡大學向紹軒碩士及李明銳君查治瓦特生學院陳元榮君均學成歸國亦乘是船來滬昨特至寰球中國學生會訪問並均加入該會爲會員聞向君已就長沙明德大學之聘不日卽須就道云 
[函請分運單免貼印花]  
　　財政部新定仿製洋式貨物分運單每張黏貼印花稅洋一元五角本埠各商帮曁各國貨工廠以其妨碍推銷日前特請旅滬商帮協會中華國貨維持會紗業聯合會開會集議分電財政等部要求免貼已誌前報茲悉商帮協會等以前電簡略未能盡言昨又以快郵代電分别續函財政農商兩部曁稅務處縷陳詳情請予收回成命茲將上財政部原函照錄於後（農商部稅務處兩函大致相同） 
　　財政部總次長鈞鑒蒸電諒邀藎覽竊以分運單黏貼印花稅洋一元五角一案前電尚有欲言未盡者請再爲我總次長樓晣陳之查機器仿製洋式貨物早經稅務處咨請大部核定除專案核准免稅者不計外其餘仿製之洋貨於南人報運銷售時經過第一關完納切實値百抽五正稅一道給予運單運往指銷地點經過關卡騐明單貨相符概免重徵各省海關歷辦有案第由第一關所給之單俱係整數及到指銷地點故必請就地關卡改給分運單每張或一二件或三五件不等俾便分銷内地各埠雖爲便利商人實係提倡國貨亦歷辦有案今大部忽令此項分運單每張黏貼印花稅洋一元五角似與提倡國貨之初意相反覆如謂印花稅法人事憑證内有免稅單照每張貼印花稅洋一元五角據此以例分運單然免稅單所載機器仿製洋貨係專案核准免稅之貨物海關並不收稅遂有此黏貼印花稅一元五角之規定若分運單所載之仿製洋貨各件已完過值百抽五之正稅並非專案免稅之貨似不能以免稅單之稅法作比例也如謂印花稅法第二類有紙面銀數五萬元以上貼印花稅洋一元五角據此以例分運之單然分運單每張多則數件少則一二件甚至每件成本僅値數元卽使加多報運斷未有紙面値銀五萬元以上之運單而印花稅法亦未有不論紙面值銀多寡概稅一元五角之辦法又况分運單由官㕔發給蓋有本關監督印信與人民往來單據不同又似不能以第二類之稅法作比例也總之納稅木商人義務第於華人工廠仿製之洋貨旣徵正稅復加科以最重之印花稅與重徵何異恐大非國家維持國貨體恤商艱之盛意中國仿製洋貨尚在萌芽熱心愛國者無不極力推銷貨挽利權於萬一今必一一假最重之印花稅率摧殘之客商旣難於運銷工廠卽漸歸澌滅中國工商前途何堪設想爲此不揣冒昧仰乞大部俯念工商爲富國之本收回成令通飭各海關稅務司前項之分運單免予黏貼印花稅洋則全國工商沾沐鴻慈實無涯涘惶悚上陳不勝迫切待命之至旅滬商帮協會中華國貨維持會華商紗廠聯合會叩 
[兩路新訂之運客規則]  
　　滬寗滬杭兩路運輸洋總管現新訂運客規則辦法昨日特發英文通告飭知全路各關係人員譯錄如下（一）凡有旅客所帶行李因自不經心致將物件遺在行李房或待車室未及携帶上車者若欲由該路代發電報查詢者此項電費不拘字數每發出及收入各須費大洋三角應歸該旅客自行出費（一）原有運客章程對於乘坐頭等車之小孩倘該小孩付足頭等半價票後該僕人卽准以二等客票乘坐頭等客車現改爲須有兩個小孩付足頭等半價票後方准一僕人以二等客票隨侍（一）包件運費亦須增加現定五十英里以内自一斤至二十斤須費大洋二角半二十一至四十斤同價四十一斤至六十斤大洋三角六十一斤至八十斤大洋四角八十一斤至百斤大洋五角五十一英里至一百英里二十斤起碼爲大洋二角五分二十一斤至四十斤大洋四角四十一斤至六十斤大洋六角以後每加二十斤遞加運費大洋二角至百斤爲止一百零一英里至百五十英里亦爲二十斤起碼運費大洋三角然後每加重二十斤遞加運費三角至百斤爲止一百五十一英里至二百英里同上惟每二十斤遞加運費四角二百零一英里至三百英里二十斤六角每加二十斤遞加運價六角至百斤爲止至於綢織物運價凡在百英里以内者照平常包件價目加以百分之五十在百英里以上之路程僅加百分之三十 
[北京將開路電郵航會]  
　　滬寗杭甬路局接交通部電雲奉大總統諭擬開全國官商路電郵航大會飭卽遴派代表赴會先期開單呈報等因任局長已分行各處遵照並擬親自赴會云 
[再紀江寬案定期續訊]  
　　江寬商輪被楚材兵輪撞沉一案現仍由滬南海軍司令公署内海軍軍法會審處訂期十八日繼續訊理已紀昨報茲悉此案自該會審處宣告展期審訊後被告方面駐滬代表及各證人知審期未定多已離滬故代表律師接悉通知後業均分電催集並將前次庭訊各證供詞逐一研究以資預備湖北楚安兵船現奉王督軍命令差遣來滬於昨日下午到申開赴滬南兵工廠碼頭椗泊該艦長卽往海軍司令部謁見藍司令據云因楚材撞沉江寬一案將次繼續開審故特派該艦長護送某官長乘坐來申云 
[嚇詐案尚須再訊]  
　　湖北人陳慧仁蕪湖人陳雲卿湖南人王國生（卽王天鵬）及王之用人王鑑臣因被天潼路恆義生絲線店主陸格夫指控迭次書寫信函並遞炸彈一枚恐嚇圖詐洋一千元並將廣東軍政府每張洋一百元之公債票抵押等情經美捕房中西探將陳等四人解由公共公堂迭經中西官研訊判王鑑臣無干先行開釋陳等三人還押候再復訊等情已屢誌本報昨晨又由捕房傳同人說將陳等解廨復訊卽據被告陳慧仁供稱被捕後已在捕房錄過口供我年三十八歲湖北人向在外洋留學此次來滬先居法租界寳康里一切用度除由家中酌寄外全恃繙譯日本書籍並作小說送至報館登錄博得酬金以補不足並未做過民國報主任前雖身隷民黨然已解散對於南北兩方時局並無私意惟望早日和平刷新政治而已對於本案之關係大約一月之前有周耀蘭來云虹口某店主陸某接得黨人信函不知何人所發該店主託其友張濟安轉託代爲調查等語我受周之囑託卽向各友詢問均未知悉遂卽據情答復周姓事後約有兩星期在打鐵浜與周途遇聲言有事面談詢我住址我卽實告嗣後周與張濟安同來我處云有友人欲購廣東軍政府公債票我卽至王國生處取來至於遷至棧房出立收條等事均係周耀蘭預爲曯咐當時不知他是何用及至現在觀之大約周因兩次向我借貸不遂設此計策誣指云云供畢由捕房代表牛門律師駁詰良久復與被告代表律師辯論之下經張襄讞與美領詹君得供會判被告均還押候補提人證到案再行訊核 
[海盜攔刦貨船續紀]  
　　南市郎家橋生記號之黄合泰船由通州海門開駛來滬在崇明洋面遇盜搶刦已紀昨報茲悉該船由海門開駛共裝紗布四百餘捆外餘裝高粱子等貨船主船夥共被刀傷四人船主沈仲郎受傷乳旁一刀船夥小大郎王三郎周二倌等三人傷手臂頭面等處重者現亦在吳淞醫院輕者自行延醫敷治該船昨日尚未到滬現已由該號派夥前往吳淞補禀請緝矣 
[探捕追獲盜匪]  
　　前晚（十三號）十二時三刻有盜匪四名各懷利刃至廣東路（卽寳善街）二百三十八號門牌某烟紙店乘收市之際擁入店堂出示利刃嚇禁店夥人等聲張正在圖刦賬檯上銀洋時經店夥某甲潛出大喊捕盜該匪等遂紛紛奪門逃竄當由一千一百三十一號三百零四號兩華捕與包探李明泉聞警趕來帮同尾追拿獲盜匪曹和尚潘四梅兩名搜出刺刀一柄拘入老閘捕房昨晨解送公共公廨經王襄讞會同美丁副領事訊據九十五號西探與包探李明泉上堂禀明前情請爲展期俾緝同黨到案倂究因判曹潘兩匪押候提齊同黨於下禮拜四訊辦 
[私藏槍械各押三月]  
法捕房探目黄金榮張掌福包探程子卿張鏡波日前偵悉法新租界奥禮和路鼎祥里十四號門牌内藏有手槍等物當卽前往抄出手槍兩枝利刀三把珠彈二十餘粒並拘獲王志祥李德明馬海亭余坤龍四名帶入捕房解經法公堂訊判聽候覆訊核辦在案昨由捕房將王等四人復解法公堂請訊先據探目上堂禀明前情並將手槍等物呈鑒詰之王志祥供民人向在浦東某鐵廠爲小工是日有素識之顧老大偕同李德明來家聲稱有手槍兩枝係許浦春作護身之用欲帶至鄉間因事逗留故暫寄民人處旋卽被包探等偵悉拘案至利丸三柄係民人每日所用之切菜刀實無爲匪情事求察訊之李德明供稱向在某處當兵此項手槍實係許浦春托我與顧老大兩人代爲帶至鄉間暫寄於王志 
 
 
 

Page 11

 
 
祥家實無搶刦之事求宥馬海亭供民人與王等素不相識是日經過該處致被拘案余坤龍供民人與馬海亭相識是日前往找尋馬海亭被探拘案是實中西讞員會判王等四人各押西牢三月期滿一倂永遠逐出租界手槍等物充公 
[電調憲兵官佐]  
　　北京參戰處近因新編軍隊七混成旅需用憲兵糾察軍紀故在京師添編憲兵一營業已成立所有憲兵卽就憲兵學校挑選畢業學生編制至該憲兵營之官長卽以原有憲兵公駐保定山東漢口上海等處之各連排長調京候委日前已由參戰處電致駐滬京畿憲兵營張營長將所轄各排長考其軍學宏富者錄取送處以便委派 
[上海平和期成會消息]  
　　上海平和期成會自成立以來入會者頗爲踴躍現在已經介紹手續完備人會者如左錢樂眞　温　灝　梁麟章　趙榮動　顔　一　褚德勤　宋葆康　盧炳滔　王　秋　葉紹哲　費禪心　余　倩　左宗澍　褚溥春　席正銘　蔣箸　　　逸庵　李次九　蔣受謙　謝復初　王蔚才　王斐臣　王佐庭　張劍豪　李玉書　袁子韶　樂春三　朱棣　　鄭滌新　陳玉麟　陳紫芹　陸頌謨　戴通公　馬志千　馬冀良　張朝墉　談善吾　周四維　龍　甫　劉宗　　丁傅　　沈由　　鄭子襄　項世澄　林　鵬　李進崇 
[冬防期内之調查船隻]  
　　浦東洋涇港一帶　來各項船隻入港停泊者日多該管三區二分駐所王簡文警佐以現值開辦冬防之際深恐其間良莠不齊故特派警調查所泊各船之船主船夥姓名籍貫作何生涯逐一查明其間有形跡可疑及爲不正當之營業者設法取締俾免匪徒混跡 
[徐警廳長愼重冬防]  
　　淞滬警察徐廳長昨日面諭偵緝隊長略謂時値冬防對於晚間巡查防範務須加意嚴密除值日駐隊隊士每晚不准外出外並於九時起分班前往所轄境内嚴密巡邏而以華法交界處更爲緊要所有滬南及西區境内各小客棧飭令隊長親督隊士前往認眞偵查以免匪徒混跡云云該隊長奉諭後當卽遵照辦理矣 
[槍斃搶刦厚生典盜犯]  
　　行刦本城彩衣街厚生典當之盜犯章炳山經淞滬警察廳偵緝隊士金殿臣等購線緝獲帶回警廳解送護軍使署訊實電詳軍民兩長核准處以死刑昨晨軍署由電話知照淞滬警察廳選派探警前往迎提徐廳長當於午前十一時派令偵緝隊士金殿臣等四名會同警隊一排馳往龍華護軍使署經軍法課長令飭監守軍士將該盜犯章炳山一名由營倉提出略詰一過卽繕發罪狀連同該犯交迎提警探押回到廳一時許徐廳長委同司法科長劉春圃升座公案命提該犯略訊並宣諭罪狀畢卽書刑條飭令探警將該盜犯如法捆挷卽委警備隊長馬鐘秀充監刑官並令遊巡隊長王德鴻督率警備遊巡兩隊隊士各兩排會同全體偵緝隊士押令該犯由廳出發前往犯事地方繞遊附近街道一週押赴滬南滬軍營操場槍决 
[鎭昌輪船報請給照]  
　　海關馮監督昨接稅務司函　華商同益商輪公司現價買鎭昌輪船一艘報關勘騐擬定航線上海長沙天津甬甌閩厦汕港等處照章呈請註册給照等情幷聲明該輪噸數原爲七百八十九噸今因拆卸改裝增至一千零五十噸云云當由馮監督轉部核准給照矣 
[鹽務洋員續勘防卡]  
　　鹽務署僉事陳兆焜稽核所洋員耿布魯（譯音）等來滬會同蘇屬緝私宋統領派委統部稽查張竹居等前往長江一帶及崇明江隂蘇常等處各防地查勘所設緝私防卡以便整頓在案茲已分别查竣於前日旋滬惟因蘇屬緝私第三第四兩營管轄之松江閔行漕涇奉賢等縣之防卡佈置是否妥善尚未前往考查故陳僉事耿洋員張稽查等督帶衞兵乘輪駛往松江等處查勘矣 
[學生會徵求會消息]  
　　寰球中國學生第八次徵求會進行情形數誌本報茲悉滬寧鐵路車務總管沈叔玉自被舉爲徵求隊長後所徵得之分數已報告者有五百三十九分又該會會員張鶴隱湯兆鈞許兆豐沈韞石袁履登薩福楙歷年對於徵求事均竭力贊助此次復改爲永久會員（一次缴足會費二百元）云 
[徵稅勿再蹈釐捐舊弊]  
　　上海稅務所陳所長接江蘇財政廳訓令略謂案照改釐爲稅原爲袪除積弊起見乃數月以來本廳博訪周諮其認眞照章辦理者固不乏人而不實不盡仍沿舊時惡習者亦復不少若不切實查禁殊與稅務前途大有影響尤非本廳改革之本意除隨時派員密查嚴辦以示懲儆外合亟訓令該所長遵照督飭各分所員役嗣後務須振刷精神核實稽徵如敢再蹈釐捐舊弊一經查出定卽重懲不貸此係特飭之件勿再視爲具文致干未便其各懍遵毋違切切此令 
[旦華學校懇談會預誌]  
　　九畝地東市立旦華小學校定於今日（十五日）開懇談會上午展覽成績及各家族談話下午表演學藝業已致函各學生家長並附送入場劵邀請届時到校交換意見聯絡感情云 
[尚公小學校開學藝會]  
　　寳山路寳興里商務印書館所設之尚公小學校已逾十載現有男女學生二百餘人茲定於隂曆十四（卽星期日）上午九時至下午五時就校開學藝會並陳列諸生成蹟品現已由該校印成入場劵邀人屆時觀覽 
[女子體操學校運動會預紀]  
　　閘北寳山路寳山里中國女子體操學校定於陽歷十一月十七日（卽隂曆十月十四星期日）開第八次運動會該校成績頗優觀者必衆屆時定有一番熱閙也 
[監獄屬官獲奬勳章]  
　　上海模範監獄典獄長兼陸軍監獄典獄長敖雲亭以該監書記官唐少霞技衞員鄧質卿辦事勤奮呈請盧護軍使咨部請奬當經大總統核准將唐少霞奬給陸軍部二等銀色奬章鄧質卿奬給八等嘉禾章昨由中央頒發到署敖典獄長當卽分别轉發各該員祗領署中同事聞信後赴唐鄧二君寓所道賀 
[組織江北同鄉維持會]  
　　江北在滬貧苦小民計數萬人無衣無食者居多日前有江北籍郝儒琳君因事來滬見同鄉貧民苦狀特邀集在滬之同鄉宋士驤任鼎元孫翰宗劉啓佑及在滬素有聲望之政商界同鄉於三馬路某菜館會議組織江北同鄉維持會以維持同鄉貧民生計設立義務學校培植貧民子弟偵查江北拐匪以維人道經衆贊成當由宋任二君首助開辦費各五百元餘均分别簽名捐助公推郝君爲該會主任郝云因事不能久居滬上遂改選宋士驤爲臨時主任孫劉二君修訂會章暫設事務所於車站均益里九十九號宋君宅中云 
[嚴忱熱週年紀念會紀事]  
　　昨日基督教徒佈道團假天安堂爲嚴忱熱開週年紀念會堂中懸聯軸頗多四時開會由龐子賢主廣佈告關會述明嚴君係佈道團第一任團長次由孫錫三牧師祈禱次由蔡毓章講嚴君在教會成績且述其道德足感動羣衆次由戈朋雲演講嚴君任事之熱心次張讓三陳良玉二君均講嚴君之鄉誼如團體之招股慈善事業之勸捐等嘗賴臂助不少次來賓周志新代表復智志成兩學校演說謂與嚴君本不相識因敬慕其爲人足爲範式故來與會次由嚴君之子志章申謝次由龐主席再聲謝並謝寗波同鄉會代表允開嚴君二週年紀念會末山蔡式之牧師祈禱唱詩而散 
[逃女削髮爲尼之陳訴]  
　　曹銀大前在地方檢察廳禀控妻父仇阿根將伊妻曹仇氏誘逃藏匿等情經該㕔將仇阿根傳案預審收押在案昨午阿根之妻仇楊氏投廳訴稱蘇州人年四十四歲家住閘北大商路安康里生有一女許配曹銀大爲妻今年十八歲於十六歲時成婚不料我女自過門之後迭被銀大虐待我女不時回家哭訴向曹理論置之不睬此次我女走往何處氏等並不知悉詎曹銀大恐爲氏等告發爲先發制人之計來廳禀控我失仇阿根匿女不交奉諭將夫傳案收押嗣在外間一再偵查我女下落查悉我女因遭曹凌虐逃出現在浦東高橋鎭西昧庵削髮爲尼是以來案具禀請求將我女並該庵老尼傳案以明眞相並請將我丈夫交保出外以免無辜被累等語林廳長諭候核示辦理 
[同居人抱孩潛逃之巧遇]  
　　住居虹口之婦人陳朱氏生有一子現年五歲名十寳仔今年正月二十六日被同居之洪天才誘抱出外一去不回該氏各處找尋無着昨晨該氏在滬寗車站左近與洪天才途遇遂扭入該管瞥署傳到二房東季繼良到來作證當經該署員訊得案屬刑事備文申送警察廳轉送地方廳午後經檢察官提案預審之下判洪天才收押候追十寳仔到案再行訊究該氏等退去候示 
[沸水燙傷打盆女孩續紀]  
　　閘北錦華絲廠女工孫阿二（年十六歲）前日下午將盆中沸水潑於打盆女孩（十歲）掌弟子面上滿面俱被燙傷當由廠中將該女孩之父袁步泉喚到將孫阿二扭控警署昨日函送地方廳經檢察官騐訊之下判孫阿二收押掌弟子交乃父袁歩泉領回自行醫治候示 
[質當僞質銀鐲之敗露]  
　　昨有鄉民陶寳臣手持僞銀鐲一付眞銀簪一支至浦東爛泥渡鎰昌當内求質當被該當司事陳泉生察破鳴同崗警將陶拘解三區警署經曾經正訊據陶稱年五十歲上海人現在浦東花園石橋濟宏當爲飯司此項僞手鐲係陸某囑爲代當求宥曾警正判令收押着交陸某到案再行訊究 
[乞丐病斃]  
　　昨日上午七時許公共租界廣西路會樂里有一乞丐年約三十餘歲病倒弄内僅存一息經老閘捕房一千一百八十號華捕查見顧車送往仁濟醫院醫治旋卽氣絶由院用電話報知捕房經捕將屍車送斐倫路騐屍所候報請公廨騐相 
[幾兆焚如]  
　　昨日午後四時滬南大王廟前陳老二所開之木匠作内因有喜事灶下火力過猛以致烟卤内火星直冒四處飛揚旋經隣居人帮同撲熄得免肇禍由十三崗守望警張雲祥查知將陳帶□第一區署飭罰洋五元充公 
[警廳招領女孩]  
　　江蘇淞滬警察廳昨發招領傳單云本廳今收有女孩一口將姓名等項開列於後仰該親屬速來認領切勿自誤計開 
（姓名）小丫頭（年歲）十一（迷失地點）閘北鴻興坊（迷失（月日）十一月三日（留置處所）閘北慈善團（其他供述）在楊樹浦紗廠作工被人誘出欲歸迷路 
[同鄉人有拐孩嫌疑]  
　　住居靶子路之江北婦人陳朱氏前日扭同鄉蘇繼良至虹口捕房控稱婦人前曾與蘇爲鄰昨來婦家將五歲男孩拐去請爲究追捕頭詢得事出華界派探將兩造送交五區警署經王警正質訊一過轉解司法科核辦 
[妻子私逃之追究]  
　　前日有羅金才扭李鰲至閘北五區三分所控稱民人家住胡家木橋娶妻劉氏與李私姘已久因未目睹故不便出首告發昨日民妻忽然私逃四尋無着諒被李鰲藏匿請爲追究經唐署員質訊李堅不承認遂諭轉解司法科訊核 
[控告拐媳之偵查]  
　　日前住居閘北之劉鴻勳具呈司法科控楊如發誘拐其媳　氏銀寳現叚科員派探警偵查是否屬實再行傳訊 
[瘋子沿途胡閙]  
　　昨有年約三旬之甬人湯生福在虹口吳淞路一帶沿途胡閙由一百六十四號華捕查見向之阻止不服反向該捕爲難當經鳴由一百十二號三道頭西捕與一百九十號西探帮同拘入捕房經捕頭略詰一過以湯似係患有神經病因飭留候解廨請究 
[竊取自來水鐵板之禁押]  
　　竊賊王阿坤張紀生張桂生等日前在法租界竊取自來水上鐵板銷贓與民國路朱正富所開之舊貨店内得洋一元分　化用時爲包探姚金福偵悉將王等三人拘獲並將收贓人朱正富一併帶入捕房昨解法公堂請究王阿坤供認行竊後托兩張持至朱店銷售兩張同供祗代王持往售賣不敢同往行竊朱正富供認收贓不諱中西官判王押西牢一月兩張各押十四天以儆朱正富罰洋五元充公 
[不還押拒案展限再訊]  
　　昇平舞本經理李春來虧欠按目頭目王春生等押櫃洋二千三百元由王延達商律師具控法公堂李亦延賚美律師代辯經法公堂傳訊屬實判李交保出外聽候覆訊等情已誌前報昨又屆限傳訊先據被告律師聲稱李保出後卽至外埠找尋各股東尚未到申求請展限投案原告律師聲稱此案尚有張順泉亦係經理請求提案併追中西官判退去准予展限七天再行核奪 
[控追房租案兩則]  
唐如章昨至法公堂控房客侯阿蘭虧欠租洋避匿棄下生財所值無幾請求核示又張春記控王姓虧欠租洋人亦逃逸請求提案訊追中西官判生財一併拍賣作抵餘欠俟被告出面准予隨時扭案訊追 
[干涉巡捕辦公之罰儆]  
　　南京路同豐永金舖夥友蘇州人楊昌晉與西棋盤街三十二號門牌么二妓女梁士珍因干涉總巡捕房七百四十六號一千一百五十五號兩華捕辦公並奪取警笛撕碎號衣被捕帶入捕房各存洋二十元保出嗣由公共公廨傳訊不到判候餘提在案昨晨由捕將楊與梁妓拘至公堂卽據原告兩華捕偕諱朱金林投案證明被告阻止辦公撕破號衣情形請究質之兩被告延律師到堂代辯中西官得供以被告不應違章判各罰洋四十元充公以儆 
[償還醫費完案]  
　　蘇炳坤在公共公廨指控南京路四百七十四號半門牌某店夥晥人李明生無端行凶毆打受傷等情由廨訊判被告交保候原告傷愈再核在案昨晨經中西官復訊明晰判李明生償還原告醫費洋三十元完案 
[雉妓跳出火坑]  
　　山西路某雉妓院妓女南潯人金金媛近因屢遭惡鴇虐待不堪其苦故於前日潛逃至濟良所求援昨由所董將金妓送至公共公廨經中西官訊悉前情判發濟良所留養擇配 
[僞單抵洋案聽候宣判]  
　　唐禮耕控鄉民周培仁串同地保辛明周將假方單騙抵洋一千一百九十七元等情昨晨又經公共公堂復訊先由原告代表律師上堂陳述案情並據原告見證楊某投案證明被告將假單騙抵情形而周培仁亦延律師到堂代辯良久中西官得供判候下禮拜二會商堂諭宣判 
[毆傷姘婦之儆押]  
　　住居虹口鄧脫路之甬人徐阿文因將其姘婦施張氏凶毆受傷被捕拘解公共公堂訊判押候原告傷愈再核在案昨晨由捕將徐解至公共公廨復訊卽據原告施張氏訴明被告迭將衣物取出質洋化用前日又欲將棉被取去我因天氣寒冷不允致被凶毆傷及右目尚未醫愈云云質之徐供認行凶不諱中西官得供判徐押西牢三月以儆 
[寧波旅滬同鄉會募捐消息]  
　　寗波旅滬同鄉會募集建築捐逐日繳到捐欵錄下施錦泉募趙定賚朱和記各十元王學機胡亦根王藏生任定發傳厚富蔡孝生殷順生各五元王松鶴楊侯富各三元傳季茂孫興章傅小昌殷財記勵順興張湧和各兩元徐正楷國鳳鳴王顯妙中繼鶴錢忠尤嚴與　張阿棠朱實寳葉狀尤張世琪陳昌生唐財昭吳紀生嚴復順各一元 
[縣署批示兩則]  
　　馬橋鄉王欽書等呈爲王童廟舉行賽會請示禁由呈悉查迎神賚會歷經本署示禁在案候飭繕佈告令發該區　佐及該鄉經董張貼查禁可也此批 
　　三十一圖地保陳克紹等爲開浚河道負澹太重請求從速諭董飭　由呈悉候令行河工總董等議復核奪此批 
中華職業教育社通訊 
[小學校職業科教授要目出版（每部售銀八角）]  
　　本書爲江蘇省師範學校　屬小學校聯合會所編先是六年四月該會在江蘇省教育會開會以各地小學創設職業科無所適從議决由各校已設職業科者將各科教授要目分任編輯越五月初稿告成復開會於江蘇省立第二女子師範學校附屬小學共同討論爲時三日大體通過會本社有徵集小學職業科教材之舉爰商諸該會將此項要目先付印行以供參考計分兩册上卷先於本年五月間出版一時購者絡繹大受歡迎茲下卷亦已出版其内客商業如販賣廣告銀行儲蓄商品包裝等門工業如竹工木工金工粘土工石膏工等門家事如縫紉剌繡烹餁等門所列教材教程均條分縷析並附圖表一爲說明凡小學欲實施職業教練者依此斟酌取舍之當不患摘植靡適矣用叙其梗概以告吾教育界同人其本社社員欲得是書以爲研究者函索卽寄不另取値 
来件 
[江蘇旅京同鄉致本省修志局總纂馮夢花君論修志體例書（續）]  
　　新志列目仍宣統時所繼有駢枝須削者有分合未淸須釐定者有　　不賅新事須改剏者讀分言之志目特列宸　皇言二志而大事　　　巡幸此雖有所本然時移世改何貴有此抵觸且藝文不錄詩文而以分隷諸事則宸章亦詩文之類也自來著述有官　之分官書比於功令而政令出於朝廷故必以詔諭爲準私人著述考證舊聞不必賴此以爲冠冕方志雖爲官修而纂修者皆　禮聘固介於官私之間亦何貴比於頒行令甲自取束縛乎嘗謂漢魏唐宋樸質未漓君臣之分不嚴觀於漢光武禁百僚不得言聖而宋神宗去徽號古意存焉建明淸全盛　媚　風侈言恩澤帝王之一言一動被之者視爲無上之　幸雖曰利祿之道亦後世之陋也君子於此觀世變焉然績學之士尚能力自振拔御纂欽定之書每不爲通人稱引可以知其微矣學者在今世正當除此拘忌力追三古成爲一書方欲家絃戸誦豈宜以此自汚此其一也志列海防一門於河渠志而通商事宜附焉此三十年前舊眼光也海防關於兵者也通商關於實業者也截然分爲二事而皆與河渠水利無關阮志列爲專門同嫌其過專乃偏於水利豈足以盡之此其二也志目沿舊志武備學制二志得矣然　建置一志而以入於經政經政二字範圍廣漠無垠此目似宜　除且農工商郵電近十餘年來各有專官爲内政大綱固宜特立專目詳紀之若附麗他門嫌與其他子目輕重混淆且武備學制何莫非經政今武　學制不宜附庸郵電農商獨可不分乎此其三也抑尚有附益於此者方志供國史之採求而非史比史貴簡質有法志則取材宜寬紀述宜詳　　一時本末近時修志或　收錄過濫而矯之者又空列　名使事實不彰於史者且並不得詳於方志識者惜之又工商之業縫掖差稱　僅得附於四民之末以彼發舒小之關乎流通有無大之關乎國歩盈虧幾見其不如土人也横加沮抑不亦過乎史　傳貨　　卜日者不以末業而卑之後世所宜師法也至與方志關係尤重者則爲與闖地志之書非圖不明　時測繪未精其幅員廣　以至山　河流證以實地測量往往不合矧居今之世不特國防海權商埠諸要項關係茶重卽郵電路礦各　亦爲圖經所應别茲者　修通志卽不能遺人分出一一測繪新圖亦當就近時新出輿圖詳切參考補其缺漏使漸近精密以與地理上之實際相符是則諸君子更宜注意者也語曰裘非一狐之腋蜜以兼采爲味志之所爭在乎體例體例完善與否志之美惡判焉使鄉邦之志盡善盡美固亦邦人之光而諸君子之職志也區區之心卽在於此臨書惶恐伏維百益不備莊藴寬張一　千寳軒張一　袁希　陸增煒屠寄張相文同啓 
誰評二 
[今夜之世界（訥）]  
　　今後之世界約有三主義一爲協力共治之世界凡一切祗顧己國利益而不與列國親善誠意提携者必不能生存於世一爲自由正義之世界凡一切專制强權黷武之主義必不能再容於世一爲經濟發展之世界凡一切工商不興實業窳敗人民無謀生能力者則其國亦不能爭存於世我全國上下能知此後世界之所以爲世界則知所以自處矣 
　　歐戰協濟會之應盡力特第一主義之發端耳 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
談原 
[服從中央] [  悟時]  
　　北方武人　言吾輩服從中央嗚呼果服從中央也何至造成若此之危局哉蓋中央之命令不出都門久矣無非一般武人把持之抗拒之甚且反對之曩日之解散國會迫逐總統武人之專横姑勿論卽今日之或和或戰聚訟紛紛武人何嘗不參與其間其言服從庸非欺人之語或者曰文章宜從反面觀彼服從中央云者卽謂中央當服從吾輩耳 
老申報 
[借材於兎（見光緒十四年十月十七日）]  
　　美國某醫生以岐黄世其家徙柳針茅久傳名譽邇來雙目忽失明久而久之竟視物若無覩日處漆室倀倀何之自思人與物雖靈蠢各殊而秋水一泓俱能視物曷勿取材於獸族俾以昭昭者易我昏昏乎遂命家人購兎一頭剜其目納入眶中和藥一刀圭悉心敷治閱日竟微露光明惟如墮十里霧中不能辨若爲山川若爲屋宇偶一出戸仍須扶牆摸壁而行然較之支明杖擊盲磬者已苦樂判雲泥矣數日後漸能視物數尺之内了如掌上螺紋但不論何色均有一團白氣繚繞其問乃細察緣由復施藥弭自言再隔數日白氣亦能漸除當可還我雙瞳依舊秋毫可察矣君子曰是非兎之力不爲功宜乎撲索迷離者遍布於軟紅十丈中也 
新拾遺 
[賊狗記] [  張舍我]  
　　美國斐理特而非省之登特城數年前曾有一賊狗行竊衣帽鞋靴及金錢等零星小物凡歷六年四閱月之久所得賊贓値美金五千元之巨城中居民時報失竊警察中人初不知爲此狗所爲其後偵探四出偵緝始知眞相遂力謀捕之顧此狗至敏靈機警警探等常受其愚弄凡六閱月卒不獲警察長海米登遂下令不能生捕則斃之其時有醫學博士約來脫者素喜狗往說海米登曰吾聞此狗靈警悅之願往說紐約密司鮑痕出貲貸其命密司鮑痕者擁有巨産而性最愛狗者也海米登允之博士遂往紐約密司鮑痕聞言立出五千金贖狗命賊狗之賊主人遂獻之於警察長一禮拜後此狗在密司鮑痕巨厦中矣時一千九百十六年之春也狗名傑奈其昔日所交之友人爲小竊扒手僞造肥皂牛乳者乞丐及博徒流氓等彼之何處行竊欲竊何物咸由若輩爲之主使也此狗現已一易其暴戾狡獪之性而爲温馴忠謹昔日行竊之衞悉已遺忘而爲主人導賓客護幼童美人之好狗者爭以一覩爲快云噫彼賊狗也而能改過自新受人憐愛况有良心之賊人也耶 
常識 
[傘之沿革] [  慕蘭]  
　　傘之發明有指爲古昔熱帶之居者然熱帶地方雨量雖稀降雨之際勢甚猛烈傘决無用大約發明之初係爲遮日非爲避雨也紀元前埃及有雕刻之者可知上古之傘如樹葉之婆娑實與中國之宫扇相類紀元前五年紀納利司得法内司之脚本亦詳其狀其後羅馬婦人盛之用每出必有侍女持傘以隨其後此明證也至傘爲禦雨之用當在紀元八百年時然尚無甚大别中古以降乃分門地與身分觀於十五世紀初期羅馬法皇之旅行圖卽可知之其傘之側面僅作三角形終未能自由開張至一千六百一十年有篤馬司各立得其人者自意大利旅行歸英積五年之功夫而傘之效用始著德國製傘之始在一千七百五十年持侩歩行羣驚美妙一千七百九十一年至一千八百四十三年法國發明無數新式之傘如杖用傘望遠鏡傘鋼筆傘自行車傘等是最奇者傘之柄附以避電針而旅行者無觸電之虞不綦便乎 
雜錄 
　　世界小新聞美國國旗之歷史 
　　近據確實可靠之事實證之美國國旗之式係採自昔日和蘭人建設共和國之國旗當日和蘭共和國旗有條紋七星七以示和蘭七邦聯合之意故美人製國旗以條紋十三星十三代表十三聯邦議定國境增加一州時則加條紋星各一今年一九一八年國會議員建議以新增一州而加一條紋此後旗式將太闊而失雅觀故此後當祗加星而將現有之十五條紋改爲十三而增二星爲十五星云[  張舍我]  
　　忠勇童子 
　　今年夏間德人進逼法國北部有某小隊兵士潛行近一森林時獲一法國十四歲之童子以童子匿於叢莽中也德兵隊長詰以林中有否法國軍隊埋伏童子默然不語德人曰汝其啞耶童子疾應曰否吾固能言者德人復伸前問童子拒絶之德人乃恫嚇之曰趣言不然槍彈且洞爾胸童子不懼終不言忽林中槍聲驟發彈來如雨德人不及防頓時死亡數百人遂潰敗德人復問童子知林中有法兵否童子曰知之德人怒立命檐斃童子展輔微笑翕□指其臂袒之赫然童子軍之記號也嗚呼一幼童耳而一旦矢誓入童子軍時須 
　　誓言効忠國家）至死不變可謂忠勇也已[  張舍我]  
[美國女令之愛國]  
　　據美國婦女雜誌露薏姒女士所載美利堅自參戰後全國國民咸出其全力以助政府身居舞台之婦女亦自以爲國民之一分子不甘居人後特發起女伶戰事救濟會不及一月報名入會者逾千餘人紐約支加哥舊金山斐理特微亞波士頓各大埠俱設有會所由該曾演劇所得之資以充戰地傷兵紅十字會救恤法比塞婦孺難民者已有五千萬美金之巨除綢帶外衣服帽鞋之送往各處戰地者共四十八萬二千六百七十八件今年七月間運往西伯利亞之牛乳値九萬元女伶所購之自由公債票已逾三百萬元該會又與靑年會協同工作派人至各處軍營中演劇以娛軍士有時 
[文虎識略] [  會心]  
　　沈中路有以聞說康成讀書處至今媵有刧餘灰射不其然乎一自漢□驂乘禍編詩怕誦黍離篇射霍亂傷風（二病名）詞人吐囑娓娓動人其關映處又不拘拘於字面而神理自能曲肖如僕拈髭鬚問夫壻射汝何生在上是又善於滑稽見者咸爲之齒冷云如午香射我未之前聞也係薛凎夫所作於書之神理題之扣映純屬自然如讀劉後主傳射然後知生於憂患而死於安樂也佘觀後字面底相犯緣當時作者選者均得其神情而忘於檢點故也無以改作讀劉禪傳則妥協矣 
　　味鱸張起南閩之風雅士也丙辰春有槖園春燈話出版洋洋灑灑幾十萬言自製之謎十居七八分門别類探賾釣深其體例之精詳議論之警闢尤爲前人所未發王湘綺有謂極文心之所至如游魚銜鈎而出童□以至小包至大納須彌於芥字不虛言也顧或有嫌其過事誇張者謂其多讀書而少養氣自余平心而論事之有得於心者無不喜形於色由中逹外而辭氣間不覺爲之溢美蓋術不厭誇人情之所同也夫固未可厚非矣（未完） 
益智新畫[  鄭養齋]  
排筆像册 
小說 
[參觀西比利亞大獄記] [  佚名]  
至於獄卒首領其人身量碩而長領以下髭髯茸茸晴作黑色額上起爲皺紋殆滿挺然盙立望而知爲斯拉夫人予默付是人狀貌與其職位恰相稱也 
　　予未述獄中情形以前須告讀者數事以吾英人眼光推測之以爲俄國烏拉山之東一片荒郊終年積雪而一年之中復有黑暗不見天日者數日故西比利亞實爲人跡所罕至之地俄國刑律實無死刑無論盜犯内亂犯政治犯輒發往西比利亞獄中鐵路未築以前每間若干時必自莫斯科押無數囚犯就道赴西比利亞獄中犯人首途之際脊屬輒哭送於途狀至慘痛旁人見者竟忘犯人罪有應得轉恨官吏驅之入絶地沿途遂餽以食物凡此情形輾轉傳述小說家遂取爲資料形之楮墨對此一片皚然雪地發爲種種不經之談吾英人見者信之幾類聖經而俄人殘暴之行爲遂深印吾英人腦筋之中迨至晚近西比利亞鐵路告成吾人遂有機緣至此外人足跡所不至之地始悉此一片郊原凡在　季氣候實殊適人風景亦有可觀者堪與美洲之麥田相比擬及一爲調查監獄制度管理雖未盡合宜然究不如外間傳述之甚蓋俄國文化固不逮他國殘酷行爲容有不免對於獄中囚犯每川皮鞭鞭之此事實無異處以死刑蓋執鞭老手手揮六下而犯人死矣在昔鐵路未設之時道路傳聞凡押解犯人赴獄之時途中倒斃者纍纍是又不然犯人每日祗行二十英里凡行兩日休息一日故行程恒須一年而押解犯人之事亦惟於夏季行之發往西比利亞獄中者期滿後釋出獄外令其居留西比利亞若干時日卽任自由凡男犯發往西比利亞獄中者許其妻離婚或其妻率其子女送行者官中亦任轉運之責監獄左近建有村落備犯人眷屬棲止日中費用則須自給然亦由官中令作縫紉及洗衣等事所獲工資已足度日設犯人在獄中果馴良得獄官歡者不第給以工資且准出獄見其眷屬吾英人每聞俄政府對於政治犯手段殘酷亦殊不然蓋禁獄中者政治犯實居最少數也讀者當知俄國下流社會實暴横無倫凡所作爲慘無人理西比利亞獄中此輩乃佔大多數出獄後卽居留當地不復回其故鄉至今西比利亞人口之中此輩乃佔其半故予在西比利亞所見居民輒爲此輩亡命之徒也此輩弁髦法律爲人所不爲與普通俄人異其志趣蓋普通俄人賦性實至拘謹守法也近數年來俄人始知西比利亞實可闢爲商塲故該處上等居民屢次上書俄皇弗以茲土專作徒流犯人之用卒得俄皇允准故今後發往西比利亞者僅政治犯耳其他罪犯卽就地處置至於要犯則遣往　太島犯人一入樺太島乃無生還之望矣 
[自由談之自由談] [  不冷]  
　　自歐戰起後至於今日上海所新增之事業除各協國之戰報外又新設無線電報二種一爲法國之無線電報一爲美國之無線電報於是世界消息益見靈通矣 
 
 
 

Page 15

 
 
   
 
 

Page 16

 
 
   
 
