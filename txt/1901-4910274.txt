# 1901 - 252 - 4910274

 

Page 1

 
 
[勸助棉衣] [  申報館協振所謹啓]  
　　去歳北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遥揣情形當亦海内仁人所聞而酸鼻者也本館協振所馳系窮黎自摲棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啟]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歳科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作盲人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸旋行因恩九通一書經累朝碩彥通需增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定襩三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校　完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論中國急圖自强不外練軍製造]  
自古有天下者揆文必繼以奮武未有戎備不修軍容不盛而能措天下於磐石者也使黄帝無涿鹿之師何以成垂裳之治湯武無巢牧之戰何以成戡亂之勛易曰王公設險以守其國孔子曰臨事而懼好謀而成爲千古言兵之祖兵之關繋於國家之得失顧不重哉雖盛世耀德不觀兵然亦未嘗不養兵以遏亂略至於割據之秋則更不能不以軍容之强弱卜國勢之盛衰所以春秋之世五霸迭興以强爲勝降及戰國秦獨能東向稱帝將六國次第覆滅者豈非兵力之强哉沿及漢晉唐宋元明數千年以來盛衰之故皆不出乎此然當時雖互相併呑以强凌弱以衆暴寡仍不出一國之中其土壤所關未有如今日之廣變故之乘未有如今日之甚故兵力雖强而不必過强兵事雖備而不必過備若今日者庭户洞開五洲萬國各恃其輪舶鐵路之利霧屯雲集於斯初猶以中國爲貿易之塲各謀其利繼更以中國爲碪上之肉咸思競取一　數十年來琉球歸日安南歸法緬甸歸英朝鮮自主日人又割我臺灣全省藩籬盡撤幾於無險可設國何以守然幸内地尚能節節防守猶可以爲善國乃自拳匪肇事聨軍入京宗社震驚翠華西幸時局糜爛幾至無可收拾雖亂由拳匪曲誠在我致動各國共憤然亦未始不由於兵力之弱以至於斯現在和議已成重敦玉帛朝野上下鮮不以爲從此可休養生息不必再慮有兵戈之事矣况當此賠欵繁重之時帑項支絀之際各疆吏竭力籌欵尚裁兵節餉之不暇更遑論練兵籌餉耶惟論救目前之急似宜羅雀掘鼠先儘賠欵而兵事究不能盡置之腦後現存之各處兵額即不裁亦屬無用裁之固無甚愛惜惟一裁之後不思重招復練則各處空虚何以爲國無論時局無百年不變之理和議不能久恃卽中國人心亦安能久靖一旦有事非兵力强盛何所措手且外人之欲弱我中國也無微不至故所定和約第五欵不准將軍火曁專爲製造軍火各種器料運入中國限期二年嗣後有仍應續禁之處可將限期續展第八條將大沽砲臺及有礙京師至海通道之各砲臺一律削平西人之所恃者火砲之利所藉以守禦者砲臺之堅今將砲臺拆去軍火禁止非欲使中國一無所恃而彼得爲所欲爲耶外人旣有是心則中國愈不能不防且較前愈宜加意外人旣入我户庭登我堂奥一旦有事砲臺亦歸無用祗須精我陸兵亦足以資抵禦軍火雖亦能製造然不過得其皮毛且須用其物料卽不禁止亦多掣肘若能乘此禁止期内濳心降求俾一一均能自造可保利權不受挾制且有所恃外人苟欲起釁而見中國如此整頓當亦有所顧忌而不敢過於欺侮國勢漸張則人心自靖外侮不啓内憂亦平豈非舍兵力無以爲自强之計哉吾知當軸非不見及於此特恐當軸惟殫精竭慮於籌欵一事置自强之本於緩圖故不禁爲芻蕘之獻也若以爲賠欵之外無欵可籌則賠欵年多一年俟之四十九年之後恐欵雖可籌而自强將不及矣可不設法及早圖之哉 
[會議拒俄]  
　　日本長崎訪事人云日本國民同盟會此次相談役常務委員等至近衛公爵處會議顧全東南大局拒俄之策議妥後即將細情函致中國劉張二制軍大略謂滿洲各地須令俄軍撤盡直隸省列國之兵亦須撤退若列國有意外要求中國萬不可聽從并須保全俄國後無奢望云 
[索費述聞]  
　　日本長崎訪事人云俄政府雖允將牛莊鐵路歸還中國而日政府接到公報云俄國於此路管理修葺等費須向中國索賠洋銀五十萬元至一百萬云云外務省謂俄國曩與義和團之役已同列國向清國索賠損害費及兵費今日何得再存此奢望若俄國必欲要求則列國定不能默然坐視也 
[未敢深信]  
　　日本長崎訪事人云俄國旅順總督探知英國將威海地基一叚借與中國作海軍屯習之所以此俄總督擬定條陳四件咨會本國海軍大臣略云一清國現在法國建造之兵船暫借與俄國限以年數以爲練習之用一旅順港内劃一地叚以備清國兵船停泊之所一清國海兵准入俄國旅順海兵圑練習一清國海軍將校其有名望者可入俄國海軍兵學校惟須貼還學校膏火按以上係得自傳聞未敢信以爲確也 
[接守軌道]  
　　京師訪事人云留守天壇車站之印度兵於十月初一二日全行撤退刻因漕運未完巡城察院由五成局勇中每城選派十名於初二日赴車站接替印兵以守軌路 
[教習洋操]  
　　京師訪事人云前者陳玉蒼京兆延請華教習二人在琉璃窩教習局勇百人專練洋操迄今兩 
 
 

Page 2

 
 
月漸臻嫻熟復自十月初一日始再選五城練勇百人續行習練卽以先習之百人爲教習而以兩教習董其事又由五城練勇選出十人習學洋操鼓號爲教習者則姜軍樂部中人也 
[議設學堂]  
　　金陵訪事友人云前者督憲劉峴帥接奉上諭創設學堂初擬將省垣所有大小書院一律改章分爲大學中學小學嗣緣各書院肄業生禀稱學堂章程凡在二十五歳以上不能入學深恐舉貢生監向隅者多峴帥乃擬將鍾山尊經文正惜隂鳳池奎光六書院酌留三處照常考試並議將府學舊有之崇文經塾上元之景賢經塾江寗之鷘峯小學籌添經費改爲學堂 
[書院改章]  
　　江隂友人來函云南菁書院向以經史詞章課士自已亥年瞿宗師聘丹徒丁恒齋先生主講度卽删去詞章一門添課時務專講求有用之學近以上諭將各書院改爲學堂先生因考察泰西學堂之制並咨訪各處改設請形擬改南菁書院爲專門學堂以政事學爲經以一切蓻學爲緯而仍根本於經史現章程尚未大定大旨明年先試辦一年俟政務處頒發通行章程後再行修改云 
[攤派經費]  
　　漢口訪事人云此次皇太后皇上由陝廻鑾沿途所需經費皆攤派各省認定彚解鄂省共派銀十萬兩此欵自督撫以下核計官階大小各認缴若干藉資報効 
[添員佐理述聞]  
　　漢口訪事人云邇來鄂省候補佐貳各員日增月盛終歳浮沈宦海窘况難堪日前督撫二憲會商議將通省各府州縣詳加查察如有衝繁疲難之缺各設理事官一員以資佐理其養廉則就本缺内分攤此信若確彼轅門聽鼓者從此當稍有生色矣 
[開辦彩票續誌]  
　　武昌訪事人云鄂省庫儲支絀羅掘維艱督憲張香濤制軍體察情形擬開辦富簽彩票檄委漢黄德道兼江漢關監督岑馥莊商務總局王雪岑兩觀察會同稅務司妥爲籌辦曾紀前報現聞此事由岑王兩觀察曁稅務司賀君一再籌酌深慮開辦之始未能暢銷爰擬先就鄂省試辦數月如果銷路暢旺再行奏請添設國家大票以廣招徠現擬逐月開彩一次每次印票五萬張每張售洋銀十元頭彩得十萬元二彩二萬五千元三彩一萬元其餘小彩以次遞减各省紳商如願領票認銷准其咨請地方官一體保護刻已由觀察等會詳督轅請示辦理想一經批准卽當出示開辦也 
[太守東游]  
　　漢口訪事人云湖北候補知府錢念劬太守於數年前携帶兩湖書院肄業生赴東瀛游學兹已卒業太守遂於上月某日回鄂銷差小作勾留仍束裝赴日殆慕扶桑山水之清麗將在彼暫作寓公也 
[粤學行程]  
　　廣州訪事友人云廣東全省學政文叔平大宗師定期十月初一日乘伏波輪船前往潮州舉行科試彼虎巖獅嶺間多士之擔登負笈來者當於此一角雌雄也 
[大令赴任]  
　　蘇州訪事人云委署青浦縣錢大令國選奉札後於本月初九日詣各憲轅禀辭擇吉十一日啟節赴任受篆 
[日絲暢銷]  
　　日本長崎訪事人云横濱今年售出之生絲運往泰西各國者較前年多至四萬餘捆而所出新絲聞現已售至五萬餘捆約計價金五千四百六十八萬七千先令較去年已多至一千零零六萬此後尚有陸續運往者日本蠶桑之日盛不已於此可見耶 
[俄運囚徒]  
　　日本長崎訪事人云日前俄國義勇艦名耶六司來者載運俄國囚徒七百七十三名駛往海參威蓋送入煞茄輪島囚禁地者也 
[巨匪反覆]  
　　廣州訪事友人云巨匪李昭投誠後未幾卽故態復萌經紳士密禀大憲設法扣留解經地方官審訊旣而番禺縣細墟地方出有拒○傷人之刦案迨獲到盜犯某某等供出亦係李昭預謀其事提李質訊李供認不諱想須按律嚴懲也 
[票匪伏誅]  
　　客有自湘中來漢者語諸本館訪事友云富有票匪首王子卿於數月前爲地方官拘獲後上憲初擬貸其一死詎王匪膽敢包藏禍心相約訂期越獄幸事機敗露得以先事預防某日遂將該匪明正典刑以昭炯戒 
[僞票破案]  
　　漢口訪事人云黄陂人張金榮僞造漢口協成銀號錢票若干張到處混用商民咸受其欺事爲馮少竹别駕訪知飭武弁徐全孝督同線勇設法將張獲案想須嚴加懲辦也 
[鹽梟猖獗]  
　　蕪湖訪事人云皖北滁全來三屬向銷官引六十餘票近祗銷二十餘票王子城緝私管帶萬祿階游戎以私鹽充斥有碍官銷竭力巡查於本月初五日探悉私鹽大帮將由巴斗嶺殷家集越王回子崗距卡不過五六里立卽飭勇阻其去路詎該匪以王子城卡向來送鹽若干卽可買放今忽阻撓衆怒勃發舉槍攻撃緝勇被傷四五人不知大通局憲如何辦法也 
[京師得雪]  
　　京師訪事人云京師自九月下旬天氣甚暖不意十月初二日早隂雲四合冷意侵人午後六出祥英漫天亂舞經一晝夜始止約計得雪一尺有餘 
[日船失愼]  
　　日本長崎訪事人云熊本縣八代郡松島村有園城太郎者以駕舟爲業其船行駛海面如中國沙船之類名中將丸日前於大島載煤駛往長崎行至野女崎地方不知船中因何失愼火勢熊熊幸三菱公司有船名夕顔丸者駛至將諸人救出始免於難而船則已付之一炬矣 
[吳門火警]  
　　蘇州訪事人云本月初十日傍晚閶門内吳趨坊久大當鋪司更人某甲在更樓上撥翻火油燈致肇焚如之禍迨鋪中人麕集施救業已紅光燭漢勢等燎原急卽鳴鉦告警各叚水龍夫均星馳電掣而來吸水狂噴約閱一時許始得漸漸告熄所有房屋四十餘間及一切衣飾等物悉遭一炬尚幸墻垣高峻未致殃及鄰家 
[浙省官塲紀事]  
　　杭州訪事友人云浙江内河水師後營統帶蔡副戎福謙現奉撫憲任筱沅中丞檄委統帶錢江水師全營遺差委候補副將吳協戎世泰接任○衢州鎮總兵敖總戎天印於本月初三日到省謁見任大中丞并拜會藩臬兩司及武營各官弁○鄞縣徐蓉齋大令於初三日因公晉省謁見撫憲任筱沅中丞聞有要事禀請回籍一切公事擬委某捕廉代拆代行 
[鎭郡官塲紀事]  
　　鎭江訪事友人云總統武衛先鋒前軍正任雲南提督張蘭陔軍門於九月二十七日由清江防次乘官舫至潤州繋纜官碼頭鎮城各官及江勝新湘各營將弁均赴江干迎迓有頃憲舟解維上駛直逹金陵聞有要公須與兩江總督劉峴帥商議也○總巡長江下游釐捐事宜之李太守盛鐘於九月二十六日由金陵乘船抵京口拜會各當道旋於二十八日赴江隂通州等處查察釐務○今夏大雨連綿各縣田禾半遭淹没嗣由地方官悉心查勘呈報災情九月二十七日署鎭江府許東畬太守由南門外登舟赴金壇溧陽二縣所轄各鄉勘視情形以憑察核 
[蜃江寒浪]  
　　温州訪事友人云某千戎席乃父曾爲玉環營叅將之餘蔭歴當要差近以奉諱家居不甘岑寂遽於七月十九日納大士門某氏女爲小星因受媒妁之愚迎娶時竟用鼓吹綵轎氏未悉底藴至九月十九日携禮物前往探女不意忽觸大婦之怒毁其盒撕其衣命僕揮諸門外卒不得與女相見越兩日氏女卽逃逸無蹤氏聞之遂於二十四日午後糾同娘子軍往興問罪之師趙以居喪納妾本于例禁不敢與較急倩魯仲連其人出爲調處餽以番佛並將身劵檢還事乃寢○上月二十日甌江洪潮盛漲拍岸平隄當事者命開磐石陡門等處閘板以資 
 
 

Page 3

 
 
宣洩不意正當從事工作之際忽石橋中斷以致人皆墮水溺斃砲兵四名民夫兄弟二名亦慘矣哉○二十一日永嘉縣秦大令命駕詣蟾河畔相騐屍身瞥見肢體殘缺不全查與撈獲時所報有異提詰地保供稱實被水蛇所嚙小的曾目撃情形無奈揮之不去遂致手指足趾及口鼻等處均有傷痕叩求明察大令責其看守不愼命笞四百板然後棺殮 
[琴臺夕照]  
　　漢口訪事人云天津人劉大麻子著名劇賊也生平所犯竊案罄竹難書邇在武昌城内又犯巨案多起事爲上憲所聞特飭札文武官員一體查拿務獲究辦○邇來鄂省庫欵奇絀省垣各憲爰飭各營員弁將按月應發軍火從减核給務期欵無虚糜○鄂撫端午橋中丞以現在欲興西學必先親赴外洋遊歴始能灼見眞知爰議派員獲送其公子至東京大學堂肄業其行期則尚未定也○此次漢口所辦紳富捐俱由楚督張香濤制軍奏請奬给實官故報捐者甚形踴躍現聞此項捐欵已集有三十萬左右矣○本月初旬某夕油湖附近某富户被强徒刼去衣飾各物約數千金事後由失主赴廳報案廳尊張堯臣司馬飭差前往拘獲正犯一名俟訊實供詞再行照例懲辦 
[蟂磯冷信]  
　　蕪湖訪事人云皖省知縣鄧子賢大令由上海采辦貢物回省道經蕪湖向之與大令有舊者咸至輪船迎迓○金陵大憲採米平糶約須五萬石札委蕪湖米釐局總辦卽補道志仲魯觀察辦理其事但今年蕪湖一帶秋成歉薄黄茂紅陳絶少上市此信傳至市賈益復居奇價值亦因之愈貴 
[麋臺蘚蹟]  
　　蘇州訪事人云前者上海震源錢莊主黄鎭心控寗波咸德錢莊執事人馮珊林倒欠鉅欵經歴任府憲會同發審局員研訊監追迄今未結現經蘇州府向子振太守訊得馮放出之欵尚多爰禀知臬憲朱竹石廉訪飭將馮解回上海原縣交殷實商家保出俾向各户收取帳欵料理完案聞不日卽須發回矣○現届冬令宵小叢興署臬憲朱廉訪特飭長元吳三縣及各路文武總巡各段保甲局員認眞稽察府憲向太守則飭傳城内外一百八圖地甲到署面諭一切更飭各將管理地叚開明四址界限造具清册呈案以便隨時稽查各地甲遵諭而退旋於本月初八日一律造齊呈送府署○本月十八日爲江蘇督糧道羅少耕觀察七十攬揆之誕想届時樽開北海壽祝南山車水馬龍必有一番熱閙也 
[獵塲衰草]  
　　松江訪事人云著名蟻棍徐徐氏卽綽號雌老虎小姐姐前經華亭縣林霨生大令訪拿至案訊責之下並飭荷蘆蓆枷遊行示衆迨保釋後又經天主堂某教士函告縣署蓋因教民某甲挽徐徐氏媒聘醮婦曾出茶禮洋銀六十二元久不將人交領及徐徐氏逮案許釋歸後償還原銀迄今亦未照付教民因訴之教士函請究追大令遂立派差役提氏訊問詎差往而徐徐氏已聞風避匿矣○張堰鎭南秦山頭地方高望之孝廉家前被盜刼當塲捕獲三匪飛請金山縣徐大令蒞勘並將三匪解縣越日又在左近干巷錢家圩等處疉獲數盜搜出眞贓各情均詳紀前報邇者高孝廉又因此次被盜具禀投府署聲控府尊余太守得禀立卽批示懸貼署前有見者謂批詞中有誣良爲盜例禁綦嚴等字殊可詫也○上月某日奉賢縣獄瘐斃犯人一名縣主王大令申禀府轅府尊余石蓀太守札委華亭縣林霨生大令馳往相騐大令奉文後卽於二十七日午前詣府署禀辭駕舟往騐 
[上海官塲紀事]  
　　昨日本邑水利局總辦高邕之司馬命駕至馬路工程局拜會總辦翁子文太守太守延入内廳暢談公務良久始别○昨日十六鋪巡防中局委員黄衡堂二尹命駕至馬路工程局投剌總辦翁子文太守延入商談移時而出 
[局員到差]  
　　新委南市十六鋪巡防北局委員姚榖蓀二尹定期昨日到差上午十點鐘時二尹命駕蒞局十六鋪汛捕勇役地甲咸排班叩賀二尹諭令勤愼當差毋得滋事並傳境内更栅夫役到局諭以現届冬令宵小繁多務各留心防範毋許稍有懈怠貽害閭閻衆皆諾諾遵諭而退 
[美界火警]  
　　前晚三點半鐘時虹口武昌路第九十三號門牌森泰西國成衣店不知因何失愼霎時間卽烈𦦨飛騰不可嚮邇瞭望臺遥見火光立卽鳴鐘告警英美租界救火會西人争驅皮帶車馳往開放道旁自來水龍頭竭力狂噴約歴半點餘鐘始得烟消火滅計共焚去房屋三幢披屋二間聞被焚之家均未保有火險是則受虧匪淺矣 
[法廨停訊]  
　　昨禮拜五爲法租界捕房發落之期緣在萬壽聖節期内循例不理刑名清晨即由讞員杜枝園大令咨照捕房暫停訊案 
[寓紳仙逝]  
　　浙紳邵襭蓀觀察文瑛爲季剛部郎之封翁以南林望族爲歇浦寓公强幹精明遐邇敬服前日至某洋行商談要事不意陡患嘔吐之症昏不知人舁回寓中延醫調治詎料參苓無效延至次日遽爾駕鶴西歸一昨大殮時滬上仕商皆往吊奠爲之惋惜不置蓋以觀察辦理絲業數十年能力顧大局挽回利權一旦作古不免於商務中少一搘拄之人矣 
[飭查龍夫]  
　　本月初八日晚城内南張家弄某姓家失愼各叚洋龍爭先援救其中有九鋪十鋪四鋪八鋪十五鋪等各洋龍夫與道轅洋龍爭奪地叚互相扭毆事後道轅護勇禀訴袁觀察以洋龍夫救火爲急何得私相爭鬥以致互受損傷觀察即飭縣主汪瑶庭大令查拿行凶起釁之人訊辦 
[尚須訊究]  
　　前日十六鋪汛浦在馬路中見有湯利生者東張西望形跡可疑因卽拘解馬路工程局總辦翁子文太守倩襄讞委員余克安叅軍研訊之下從寛押候交保未幾某砲艇兵丁高三寳投局保出昨日保甲總巡朱森庭明府聞之飭捕投局請將湯帶回訊明曾否犯案以便察究 
[所犯病斃]  
　　竊犯王阿海經上海縣汪瑶庭大令拘獲訊責發收自新所日前患病由看役禀報汪大令著發普育堂醫治昨經堂董以該犯服藥無效身死等情報縣汪大令據報後卽飭捕役查傅並無屍屬在滬隨派該役赴堂帮同收殮發壇瘞埋 
[上海巡局紀事]  
　　昨晨竊賊陳海榮至南市裏毛家弄竊取益昌典内銀飾牙扇等物爲司閽之某甲窺破拘獲人贓解送十六鋪巡防中局請究局員黄衡堂二尹飭地甲汛捕帶去查問有無他案禀候訊究○前晚十六鋪汛捕夥某甲手携燈籠至楊家渡裏街巡緝匪類忽被流氓多人從後追上將燈踼滅然後一哄而散甲竭力窮追得將錢阿巧一名拘住解送十六鋪巡防北局禀請局員姚二尹訊究 
[法租界捕房紀事]  
　　馬夫阿天偕同黨某甲向某乙訛詐不遂攫去棉被二條爲包探拘獲一併送入捕房捕頭命押候解党訊究○有某甲者雇扛夫某乙肩荷行李至某處詎至中途即被乘間逃脫嗣經包探查獲人贓一併解送捕房捕頭命押候堂期解請訊究○偷兒某丙在某處竊取皮馬甲一件向長生庫質錢爲包探拘獲將入贓解送捕房捕頭命押候解堂究辦 
[挾纊銘恩]  
　　啓者敝處疉接都門諸公來電云京津難民比較往年更多無衣無褐殭凍可憐囑辦棉衣散放業經登報布告盛丞堂已成做二萬套陸續裝運兹蒙顧緝庭觀察轉勸出使日本大臣蔡星使捐助規銀一千兩又蒙申報館席子佩善士協籌規銀二千兩施當其厄深銘挾纊之恩一面赶緊製辦三新衣褲於十五六先裝四千套餘者隨做隨運赶在封河以前如能解運一萬套更好惟本年花布昻貴每套需實銀一兩二錢有零爲日無多需欵甚亟伏求海内仁人匡予不逮同襄義舉實屬眼前功德不勝盼禱待命之至[  嚴信厚啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[學堂甄别]  
　　廣州訪事友人云上月二十五日爲省垣時敏學堂甄别之期是日辰刻學憲文大宗師親蒞點名旋發出題目一紙照錄於左裁减冗員舉行實政論變法自强以何事爲最要朱子學校貢舉私議今時可叅酌行之否書院改爲學堂試擬開辦整頓之法開礦所以興利試詳其術各國議院利弊說 
[示嚴保甲]  
　　江西房事人云新升江西藩憲柯遜菴方伯會同總辦江西全省保甲事務吕觀察承翰整頓保甲事宜出示曉諭曰爲通飭認眞編查保甲以彌盜賊而清地方事照得保甲之法爲三代後第一善政蓋以民間之良莠不一牧令之訪察難周惟族黨比閭見聞旣確斯疾痛疴痒休戚相關民聨以情官繩以法匪類無從託足良善自得安居意美法良無逾於此自來循良輩出皆以此爲要圖於鄉知王道之易行以紳輔官吏所不及其勢甚便其理易明自吏治不修紀綱漸弛言者每誚爲迂論行者或視爲具文以致作奸犯科不可究詰結盟拜會尤屬隱憂雖由習俗之日偷究係奉行之不力查江西保甲章程本極詳密上年舉行圑練兼及城鄉具有規模急宜整頓現奉撫憲特札飭令通省編查除通飭各府州轉飭所屬一律認眞辦理外合行出示曉諭爲此示仰闔省軍民人等知悉爾等須知上下相維乃太平之盛軌守望相助爲彌盜之良規合一團爲一家則内患何由而起合一邑爲一族則外侮何自而生蓋以官稽查不如各紳之相習以兵保衛未若衆志之咸孚如果舉得其人自應事無弗理周禮閭師里正之屬舊有專官泰西包探巡捕之司卽其遺意自示之後如牧令不盡心辦理則其於民事可知紳耆不實力舉行則必於鄉望不副蓋貪庸之吏每恐爲衆所持奸宄之徒深慮爲人發覺苟非此類必有同然所有詳細章程另行刊印發給各遵令甲保我黎民毋違特示 
[上海縣署瑣案]  
　　鄉婦曹王氏控魯寳生冐贖田單一案前晚汪瑶庭大令提訊曹王氏偕其孫曹應仁投案供於同治十年價買魯姓田地計田單四紙至光緒初年因有急需將單押與陸姓後由陸轉押與沈姓今被魯寳生冐贖圖售求追陸三郎供曹王氏於光緒初年將魯誠寳户名田單四紙向故父押錢四十千文至十二年曹王氏取回一紙加押錢七十千連前本利共計一百五十二千文轉立契據後父親故世將單轉河沈木咸抵錢十千文至今未曾贖回現不知沈曾否轉押他處求鑒魯寳生供父名阿和伯父名誠寳嗣小的爲子伯父於光緒初年將田單押與曹姓後輾轉抵押顧姓處今聞彼欲盜賣故向親戚處借銀贖回復又押出是實顧啓舟供由沈木咸將田單抵與小的處計洋銀三百元前年沈同魯寳生來贖當卽付彼大令以魯寳生不應冐贖責二百板交保限卽交出田單再核○鄉人朱學林控堂弟朱玉林因爭產不遂前日暗將洋油澆在門上放火燒燬房屋數間小的向斥被毆求提訊辦大令以供語支離判候查明核奪○頭圖地保張銀祥因催糧不力經汪大令飭傳到案訊究張供小的素業耕種今年輪充捆保所有漕糧實因各花户玩延叩求寛限大令曰爾已數卯不繳疲玩已極姑寛掌頰五十下立限卽催各户繳納如果再延定干血比 
[英美租界公堂瑣案]  
　　日前鄔吉德串同徐阿銀在虹口頭壩路火塲内搶得皮箱二口經二百號巡捕拘獲解案請究讞員張柄樞司馬訊得徐阿銀爲首判責五百板鄔責三百板各枷號一月○郭榮金控妾花妙香捲逃金銀首飾經包探顧福其拘解請究司馬訊得情節支離著押候復訊○積賊李阿根屢犯遞解兹又濳來不知在何處竊得洋傘二柄經包探邊槐州拘解請究司馬判責五百板押捕房三月贓存捕房候領○許　先行竊唐茂泉布被銅勺等物經包探張阿五拘解請究司馬判責三百板贓給還失主○葉雲奎卽葉雲梅日前行竊其親串黄蔭　家金鐲珠翠等物價值八百餘金託譚葉堂代銷經葉報捕後由包探倪順泉石金榮查獲人贓一併解案請究原告投案稱葉是親串被竊金珠等物已由包探吊到尚少洋銀一百餘元姑念戚誼不願追究求恩從寛責懲葉譚供認不諱司馬與偉君互商判各責五百板押捕房兩月贓還失主○前者虹口客民婦徐氏自縊身死一案牽涉汪少卿經包探劉光震將汪拘案并飭探報縣請騐迨縣主駕蒞屍塲時即據屍弟徐二具結叩求免騐汪大令准之旋由該探將徐二並汪少卿送公堂又經徐二以不願究辦具結各在案上海縣詳奉臬憲批詞以所詳含混著飭傳汪少卿及包探劉光震質訊明白詳復又經上海縣移提昨由該探將汪少卿提按請示司馬著先將汪少卿送縣一面函詢何日堂訊再由捕頭將該探帶往備質○俞雲忠楊連生在某洋人處爲細崽因洋人不給工資俞遂將皮鞋一雙藏匿經洋人控諸捕房由六十八號西探拘獲解案請究司馬判俞責二百板楊從寛開釋 
[美租界捕房紀事]  
　　前晚裏虹口林仔路第四十三號洋房某西人家忽然失去鑽石金戒一枚疑係侍者張銀水所竊投報捕房捕頭令包探錢榮棠將張拘入捕房押候查明後再行解送公堂禀請讞員張柄樞司馬訊辦○昨晨偷兒張錫生濳至靶子路某姓鄉民家竊取布衣數件携之而出爲某號巡街捕所見拘入捕房捕頭令押候解送公堂禀請究辦 
[蘇垣官報]  
　　十月初五日兼襲騎都尉指分江蘇試用通判戴祖詒浙江人由籍領咨來省禀到花翎五品銜試用直隸州州判孫樹聲藍翎五品頂戴試用縣丞高士寅均浙江人禀知奉撫憲騐看到省理問銜試用巡檢瞿鴻鈞浙江人五品頂戴試用典史吳自申安徽人均禀知繳咨到省遇缺○補用巡檢計　柔由　起服領咨回省禀到初六日藩轅牌示照得署金山縣知縣徐景寅年滿遺缺查有候補知縣趙樹楷堪以輪委署理從九董安浚禀知在順直賑捐案内報捐指項巡檢歸遇缺先補用指分江蘇試用州判袁照䕫貴州人巡檢王丙綸王昌禮李澤均未入流溤蘭忠五品頂戴遇缺先補用縣主簿許承鼎均江入均禀知領咨來省禀到推補遊撃謝德鳳謝委管帶留防太湖水師中營差 
[安慶官報]  
　　九月十八日委辦蕪湖保甲兼分銷沿口總巡知縣王開甲辭請補蒙城縣謝士彤知奉行知准補指分安徽遇缺先補用府經張　到河南人試用巡檢易精元到湖南人從九賀青平到浙江人候補縣沈維翰辭回淮北差遣布經廳胡毓芬知由秦晉賑捐　内過班知縣十九日牌示試用從九品華宣委署廣德州杭村司梁潤璜委署和州裕溪司委署巢縣典史張秉純辭指分安徽典史陳鳳翔巡檢王詠棠均到浙江人趙成忠到江蘇人候補知縣陳守先謝超委一次郭集馨辭委解甘肅餉二十日指分安徽試用直隸縣判邵詠棠到浙江人府經譚國斌州吏目趙鳳章均到湖南人縣丞韋承兀巡檢高仲燾高國䕫　褘煊典史任圻王樹賢分缺先補用州吏目金忠清遇缺先補用巡檢曾廷琛陳文煃均到江蘇人二十一日壽春鎭宋朝儒到改回安徽試用巡檢吳書年到河南人指分安徽試用巡縣徐述曾汪崇堯縣丞周文達均到江蘇人府經胡頣到江西人二十二二十三日指分安徽遇缺先補用典史何恩煜到江蘇人分缺間補用巡檢黄大章到湖北人縣丞勞洪章府經李正煥巡檢鄭欽均謝超委一次從九楊光裕知接查東門内街道差二十四日署婺源○張振鋆到指分安徽試用同知郭葆光到湖南人號長生巡檢高鶴鳴到湖北人分缺先補用府經王壽春江蘇人從九曹鴻銓謝超委二次酌委一次典史范守張謝超委一次記功一次丁鈺謝超委次記功一次二十五日淮北牙厘局鄭炳勛到指分安徽試用縣丞徐輯祥張蔭森分缺先補用州同沙琦試用州同正之純州判劉啓宸府經朱學盛均江蘇人巡檢姚宗屏到浙江人縣丞張德培知仍回淮北差遣劉璲章謝超委一次從九黎欽堯到分頴州府差遣回二十六二十七日署阜陽縣周啓蓮到交代清楚指分安徽試用知縣姜鴻焌到湖南人號蘅浦縣丞溤遠翔到直隸人署懷甯縣劉啓文知赴廣濟圩公同知葉炳章知縣葉濬均文案直隸州判邵詠棠差遣均知奉委辦籌議公所州判李文著謝奉行知甄别留省補用巡檢何慶雲謝超委二次記功二次刑部主事駱楙湘到廣東人二十八日候補直隸州陳實柱知奉行知破格錄川知縣李應珏知奉飭赴江甯差遣巡檢葉壽恆知由秦晉過班遇缺先補用二十九日湖口鎭李全彪到缷辦屯溪厘卡直隸州英華到籌議公所差遣直隸州判邵詠棠知到差指分安徽試用縣丞金昌言到浙江人三十日淮北牙厘局候補道鄭炳勛辭行指分安徽試用巡檢盧壽年到浙江人候補知縣李應珏辭赴江甯差遣 
 
 

Page 10

 
 
   
 
 

Page 11

 
 
   
 
 

Page 12

 
 
   
 
