# 1901 - 214 - 4910236

 

Page 1

 
 
[開售九通股票] [  上海圖書集成局啟]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄕會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彥通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論停捐]  
　　我朝開捐之始在康熙初年時戡定三藩發帑行師度支不斷廷臣遂請開事例捐輸聖祖允之開例三載所入僅二百萬有餘而納捐知縣已至五百餘人之多蓋當時捐貲旣不甚昻而又缺多易得故捐生甚爲踴躍而國家所得之欵則止有此數也後捐生見非數年不能得缺相率觀望徘徊於是左都御史宋德宜奏請限期停止下所司議行厥後捐例雖開而無實官可得考乾隆間舊例祗准報捐封典虚銜而每歲所入總在五百萬左右論者因謂民間之寳貴名器視朝廷爲轉移捐例愈廣功名愈輕捐數愈廉輸納愈寡故與其開捐納實官之例致仕途皆市井小人何如仍報捐封典虚銜之例俾帑藏轉得補苴利益近人湯壽潛氏嘗論曰毅然决然永遠停止捐例有續請者以違制論是爲上策弊去太甚留封銜貢監翎枝以資補益者是爲下策仍前冗濫不顧其後十年九牧官多民少是爲無策上策下策無策之說係爲澄清仕路起見使人人不得以官爲市吮削民膏民脂以取償其昔日報捐之費議固當矣若以爲捐實官而數反少捐虚銜而數轉多則愚未敢必其然也夫當康熙時開國未久人心未定滇黔諸省新入版圖故捐輸之數不甚巨今則人人知官之有利於是有鬻產以捐者有稱貸以捐者無非思博一官以遂其掊克之欲非徒有心於炫耀頭銜已也雖昔時閻相國謂銅局每月所入出於封銜貢監者十之七出於實職官階者十之三時異勢遷今非昔比以目下之所聞所見證之恐捐實職官階之數未必較捐封銜貢監之數爲少然正惟其不少而流品愈雜實官之例乃不得不停今朝廷亦知其爲害之甚特降諭旨永遠停止捐納實官其虚銜封典翎枝貢監及現行常例准捐各項究竟有無妨礙著部核議奏明辦理刻下部臣未知若何覆奏然海内臣庶逆知虚銜封典翎枝貢監及現行常例准捐各項之必不盡行停止而惟此捐納實官一項則頽波似不至於重沸矣愚獨有所顧慮者當嘉慶道光咸豐御極之初卽首停捐例嗣以海宇多故旋停而亦旋開迨光緒四年奉詔永停捐納實官五年五月一律截止方謂從此以後二百餘年之粃政當可不復舉行矣詎意九年法越事起沿海戒嚴而海防之捐例開十三年河决鄭州改歸鄭工十六年工竣仍歸海防當時雖有一年限滿之說而逐年奏展迄今未停豈朝廷之政教號令不能示信於天下亦以國庫之絀實有不得已之處非果欲享微利而遂不計及於大害也兹者奉詔永停實官此後不遇大事或尚可望遵行倘遇非常之役安保不蹈從前旋開旋止之故轍乎此又未可以蓍蔡卜之者也夫捐納虚銜則濫觴於商鞅之賜民爵而捐納實官則始於漢武帝之令納貲補吏數千年來頽風不息一旦除之而使萌芽之永不再茁豈易非言哉 
[豫計行期]  
　　醇親王奉命赴德意志定於西歴十月一號卽華歴八月十九日由柏林返斾已紀報端兹閱南洋新加坡叻報云屈計行程大約華歴九月初十或十一日邸駕當可過坡逆料坡上華商自必驩迎恐後也 
[英土互猜]  
　　南洋新加坡實得力太唔士報登英京倫敦來電云英國政府現已調集水師駐守巴西亞海峽因聞土耳其國大隊軍士屯駐馬蘇刺地方似欲進據巴西亞所轄亞刺棉海口之高域一隅地以故不得不預爲戒備也 
[意艦東來]  
　　香港循環日報云意大利國檄調巡船名馬哥波羅者帶同大水雷獵船三號鼓浪赴中華西歴九月初旬已由歐西就道管駕官爲提督巴林保氏 
[失愼獲譴]  
　　西字報云本年六月某日土耳其國宫中猝然火發雖經救火會諸人入宫施救終苦無能爲力歴三刻鐘之久始漸火滅烟消事後土皇大發雷霆嚴行訊究至日前案始讞定宫員宫女之發往阿刺伯西南部作苦者多至七百零四人 
[畛域顯分]  
　　香港循環日報云荷蘭所屬瓜哇一埠地處南洋凡華人之生長於斯者例不得入荷籍日本人則否以故華人不免嘖有煩言近多遣其子女往歐洲入各種學校中肄業滿望業成回埠才能出衆得與荷人並駕齊驅 
[擬興聖敎]  
　　有客自南洋致書滬上云近有人見西敎流行遍於宇内孔孟之道幾至式微爰擬就新加坡創設尊孔教堂推某宿儒爲教諭日以忠信文行啟牗華人月前具禀兩廣督轅旋經督憲陶芷芳制軍批示曰孔子之教至情至理行之千萬世必無流弊以理而斷自應通行地球曁於無外乃一悞於俗學再悞於僞儒甚至以聖經賢傳爲獵取功名之具眞意盡失聖學寖微今環球之上自釋回二教之外奉基督教者幾遍五洲而孔教僅行於中土且幾幾有名存實亡之慮言念及此凛凛恐懼夫基督敎之盛行非耶穌創教之初卽能如是亦賴保羅路惕諸人振興社會修整規條所以愈推愈廣今孔教旣無教堂又無教士而欲化導隆盛其道無由是以謀興孔教者恒欲參耶穌教法以期輔翼聖教漸次推行實具有不得已之苦心該教諭曁寓南洋紳商擬在新加坡等埠創建尊孔教堂設總分傳教士并 
 
 

Page 2

 
 
建中西學堂以教華民願力宏大深堪嘉尚所議章程十四條宗旨旣正規例亦俱妥洽該教諭等旣以興教爲心則與借會立黨者公私邪正迥殊且受教之人有善相勸有過相規亦深合有教無類之旨註册一層儘可照行毋庸顧慮仰候札飭新加坡總理事出示曉諭務望該教諭等不避艱險不辭勞怨實心毅力以底於成庶幾聖教行於海外此爲造瑞豈惟本部堂所厚望將古昔哲人當代賢士實嘉賴之勉之毋忽 
[煤礦虚開]  
　　香港循環日報云月前駐廣東北海之英國領事具報政府略謂一千九百年此間石頭浦煤礦糾工開挖迄今並未見有煤質所得者無非零星無用之物因之虚耗資本多至數千金與股官商無不心生觖望然亦不復别圖補救之法以致由此逹西江之鐵路無術可以興築大約不免徒托空言矣 
[示禁私酒]  
　　京師訪事友人云近年京城私酒暢銷官酒反日漸疲滯事經崇文門稅課司監督肅親王敬榷憲查悉爰於八月十五日出示懸賞購拿興販私酒匪人其文曰欽命督理崇文門商稅事務正堂肅親王副堂宗室敬爲懸賞指拿土棍以杜私酒事照得崇文門稅課向以燒酒爲大宗京城内外向設酒店二十家歲銷約在五六千車之譜近來年復一年日形减色推原其故無非私酒充斥已甚以致官酒反多歇業蠧國病商莫此爲甚若不嚴行拿禁爲患伊於胡底本爵部堂蒞任以來舉凡以前積弊業已次第剔除毫不因循瞻顧想爾遠近商民亦已共見共聞溯自開關以來各商販無不踴躍輸將惟酒稅所入仍屬寥寥當經派員密訪悉有著名土棍膽敢勾串海巡狼狽爲奸公然於近城内外分設酒局車裝馱運絡繹道途有黄木廠等處一干匪徒專事私運巡役得賄聽其出入並不查禁似此通同罔法殊堪痛恨除咨行步軍統領衙門及順天府五城一體嚴拿外合行出示曉諭爲此示仰各色人等知悉有能將著名土棍廣渠門外黄木廠德九朝陽門馮家五虎右安門外關廂趙四東直門外七姑娘崇文門外石板胡同私酒德子拿獲到案定行從優給賞抑或投充眼線因而緝獲者亦必分别給賞各宜凛遵勿違切切特示 
[示恤商艱]  
　　京師訪事友人云拳孽肅清昇平幸覩日來京畿諸巨賈爭先修飾屋宇以期旗鼓重張八月十五日步軍統領衙門署正堂慶親王率同署左堂鐵署右堂景出示曉諭内城各商民大旨謂現在洋兵佔居鋪面一律交出亟應及時整頓惟查兵燹以來商情困苦欲廣招徠須加體恤從前鋪户呈報油飾門面拆蓋房屋改換字號者例由該商取保先報本地面官廳本地面官驗明並無侵占官街等情呈送左右翼由翼再呈本衙門俟批准後發給執照方准修理現各官廳尚未修齊如有前項報修門面等情事者除錢當商應仍俟順天府批准及有干例禁之事不計外其餘各行生業准該商户取保徑赴兩翼呈遞由翼派員查騐有無侵佔官街不合之處限三日内查明轉呈本衙門統限不得逾五日本衙門批發執照亦限五日内辦齊統共不得逾十日迨修齊驗收時亦照此例辦理倘吏役故意稽遲許該商户指名控訴爾商民等亦不得侵佔朦混自取咎戾 
[試演水龍]  
　　京師訪事友人云自拳匪擾亂京師水會二十餘家無不偃旗息鼓迨本年八月初九日取　胡同同興堂飯莊火警始由諸會首招集水夫援救然水龍歴久不用遠不及前之機括輕靈諸會首因雇匠重修約期至梁家園試演跳珠濺玉勢如倒瀉銀河一時觀者如堵牆無不歡欣鼓舞 
[奉委迎鑾]  
　　金陵訪事友來函云此間官塲接陜西來電恭悉兩宫已於八月二十四日啟蹕兩江總督兼南洋通商大臣劉峴莊制軍情殷就日惟以兼圻重任未能隨侍屬車特派李彥奇觀察赴汴迎鑾藉伸忱悃觀察奉委後　於二十六日恭齎制軍請安摺件攬轡登程 
[東渡觀兵]  
　　鎭江訪事人云兩江總督兼南洋通商大臣劉峴莊制軍因日本大操伊邇特派督標護軍營統領楊鏡巖軍門兩江營務處陶榘林觀察江蘇候補道陳復生觀察及駐紥鎭江之江勝全軍統領杜雲秋觀察江勝前營管帶陳楚斌協戎前往閱視以資取法本月初一日軍門及陶陳二觀察隨帶各員由省垣乘某輪船東下道出京江旣而杜觀察及協戎相繼登舟偕往申江換船東渡瀕行鎮城文武各官均往江干恭送象山砲臺亦升砲志敬 
[革員起解]  
　　金陵訪事友來函云前任浙江藩司榮銓因牽涉教案奉旨褫職發往軍臺當將藩司篆務交卸由浙赴白下假某大員私第小駐行旌山水流連倐逾數月迨上月下旬某日兩江總督兼南洋通商大臣劉峴莊制軍委員押解起程遂於二十九日詣轅禀辭卽日遄赴戍所 
[運糧北上]  
　　鎭江訪事人云八月某日升任江蘇按察使本任江安督糧道效述堂廉訪由省垣至鎭就新河街海運總局暫駐襜帷越日三河江北等處漕米由民船陸繹裝運到來爲數甚鉅二十八日廉訪電請會辦商務大臣盛杏蓀丞堂迅派輪船先將頭批漕糧運往塘沽隨於二十九日乘招商局江孚輪船往申江謁見丞堂面商海運事宜然後督運北上 
[德艦過潤]  
　　鎮江訪事人云八月二十七日有一德國兵艦由漢口下駛道出潤州就江心下碇艦中兵士舍舟登岸閒遊租界之中常鎭通海道長久山觀察知之特飭洋務局員邵明府水陸總巡周遊戎各帶差勇妥爲保護 
[德員回滬]  
　　鎭江訪事人云前者德國駐滬總領事貝特蘭君因公至鎭兹已事畢於八月二十七日乘某輪船東下遄回滬江瀕行駐鎭各西官均詣江干恭送 
[東越西成]  
　　紹興訪事人云此間新榖業已登塲下四縣收成頗稱豐稔上四縣則因夏間患潦兼之江水横流以致濵江之區類皆告歉目下米價每石仍需洋銀五元有奇未知何日始能平减也 
[令嚴保甲]  
　　紹興訪事人云此間籌辦保甲事宜向在各縣分别設局冬初例由府尊派員會同縣主清查户口換給門牌造册詳報刻已將次届期署理浙江臬司許豫生廉訪札委黄司馬晉源按縣抽查不准草率了事府尊熊再青太守亦因大嵐山頑民時出行劫擬另立保甲局專查各處山民至於廛市之中倘有莠民亦須注明册上蓋以備隨時稽察也 
[龍潭蛟患]  
　　温州訪事人云永嘉縣離城二十里有地名龍潭者於上月初十晚孽蛟爲患陡發山洪狂浪奔騰高及數丈漂没器具所值不貲並聞民人有逃避不及以致淹斃水中者殊可慘也 
[改建石塘]  
　　紹興訪事人云紹屬餘姚等縣地處海濱屢有水患前年江塘潰决餘上新嵊四縣境水深丈餘一片汪洋遽成澤國其時惲菘耘中丞正握浙江藩篆即委候補府喻庶三太守來紹會同府縣各官詳加查勘估工改築石塘至今春工竣共費公欵十二萬金迨夏間山陰縣迤東一帶江塘忽又坍損迭經官紳禀報至省刻蒙藩司誠果泉方伯批准遴委王靖臣太守來此鳩工改築石塘以期歴久鞏固所需之欵即在本處籌捐 
[蕪邑官塲紀事]  
　　蕪湖訪事友人云商務局提調兼辦土藥局釐金梁麗泉别駕涓吉八月中旬某日到差視事前辦土藥局事宜之華萼樓明府刻己捧檄馳赴當塗接辦烏溪釐卡矣○委署南陵縣知縣傅大令刻已擇吉履新前任桂恪仲大令交卸篆務後卽日回省垣○新任 
 
 

Page 3

 
 
蕪湖關道龔幼甫觀察籍隸楚南與武衛楚軍曁精健營统領李本卿軍門有桑梓之誼八月某日軍門任湖南會館設筵驩讌主賓酬酢欵洽逾恒○安徽提督學政綿晉齋文宗於八月十二日按臨廬州府舉行科試路經和州裕溪口州牧姚石泉刺史迎迓如儀○新任和州城守營游擊陳游戎錫三於八月初十日接篆任事○調署安廬滁和道吳季卿觀察於八月二十五日挈眷赴省屬下文武員弁均送至江干手版脚靴倍形熱閙○新任蕪湖關道龔幼甫觀察於八月二十四日由行轅入署屬下文武各官皆衣冠叩賀○自停捐實官之詔下蕪湖聽鼓諸君如宋南生少尉鄭仲常二尹陳晴溪參軍鄭蘅圃二尹以及潘伯龢布衣均在捐輸局捐納大八成知縣俟皇上回鑾後請咨赴部引見彈冠之慶爲期當不遠矣○補授六安州署理蕪湖縣陳雲湘直刺現有飭赴六安新任之信惟繼其後者尚未悉爲何人也○上憲以蕪湖大關便商委員張二尹和賓辦理不善撤去差使另委朱二尹光華接辦涓吉八月二十六日到差○北卡釐差現由蕪湖關道龔幼甫觀察札委蔣二尹接辦○和州知州姚石泉刺史派人赴某處購米平糶舟至裕溪口釐局不肯放行刺史以局員有意留難嚴詞詰責局員則　刺史借名平糶意圖漏捐以致先後赴省訐控不知上憲將何以處之 
[寗省官塲紀事]  
　　金陵訪事友來函云調補江寗府沈碧香太守於八月中旬某日由揚買棹來省二十一日安　接官廳上元縣劉松亭大令江寗縣孫鼎甫大令及府屬各員均登舟呈遞手版太守以次延見旋命駕詣督藩兩轅禀到並遍謁諸同寅次日藩憲恩藝棠方伯飭令速赴新任太守遵卽示期二十六日已刻履新○此間爲東南極大省會平時需次人員多若過江之　迨開辦秦晉振捐彈冠于于而來者較曩年益盛不料月前欽奉上諭停止捐納並有八月底截止分發之信以故日來納粟得官者爭先禀到每朝輒有數員或十數員然視其頭銜脚色大率爲叅軍少尉之流佐貳人才於斯爲盛巳○此間派辦新政處所有督辦總辦會辦坐辦提調各員早於創設之初一一委定兹緣推行新政庶務冗繁非多派明通幹練之嗣痞足以資治理兩江總督劉峴莊制軍因添派候補道潘芸蓀觀察爲會辦卸任江寗府王鹿峯太守爲坐辦濟濟人才誠不可謂不盛特未知果能仰副制軍期望之心否也 
[潤郡官塲紀事]  
　　鎭江訪事人云上月某日徐防各軍統領陳軍門鳳樓由徐州赴金陵謁見兩江總督兼南洋通商大臣劉峴帥禀陳防務事畢後於二十八日乘舟東下道出京口泊舟官馬頭登岸拜會各當道次日即解維而去○上月二十八日新湘全軍統領陳宇山軍門乘砲艇赴圖山三江營等處查勘砲臺兼閱新湘左後兩營洋操 
[上海官塲紀事]  
　　江蘇狼山中營游擊朱松嵐游戎及江蘇候補知縣蕭大令德驥武進縣知縣施大令沛霖均於昨日命駕入城至各衙門拜會○昨日午後本邑城廂内外保甲總巡朱森庭明府及水利局員高邕之司馬先後命駕至南市馬路工程局謁見總辦翁子文太守商議要公良久始别 
[解犯過境]  
　　前者南匯縣命案要犯沈阿華經縣主吳次竹大令飭差拘獲訊實申詳臬司朱竹石廉訪批飭解省訊勘兹已訊明發回昨日押解過申縣主汪瑶庭大令飭吏繕就公文派差協同解差解回南匯 
[劣胥認罪]  
　　蘇松太兵備道署書吏王樾前赴兩江督轅朦請運米護照事敗由道憲袁海觀觀察發交上海縣訊鞫前晚縣主汪瑶庭大令飭差帶豐記米行夥楊家坪至米業董事處對質一過然後帶回訊供楊供稱小的與王素不相識有陳介庭者託王禀請護照應付規費因無現銀將支票一紙向小的易銀一千餘兩付之嗣後事不能成王遂不將原銀交還另與何顧葉等人揑稱廣利公司託王請照販米以田單向小的抵去銀二百兩小的疊被愚弄因持批禀至米業董事處訴知原委不料突被解案叩求鑒宥王供稱伊等請照運米赴閩事敗中止小的所得規費早已陸續用去現實無力歸還至廣利公司之事小的並不與聞大令惡其刁猾喝令鞭背王始俯首承認稱小的與陳同往金陵求督轅書吏請給運米公文惟此事由陳主使陳今事敗潛逃不知蹤跡求賜恩寛大令飭仍分别還押候再澈底根求 
[馬車釀命]  
　　前日午後五點鐘時老嫗楊唐氏行經英界大馬路抛球塲突有某西人乘兩輪馬車飛駛而來不及避讓致被撞倒登時昏暈不省人事幸爲某號巡捕所見雇車載送仁濟醫館醫生言年老氣衰恐難療治延至昨日黎明竟爾斃命其女楊氏知之將屍舁回自行棺殮 
[上海縣署瑣案]  
　　十二圖地保張朗卿禀請騐傷縣主汪瑶庭大令研訊之下張供鄰圖人嚴阿春因妻失去聲稱被小的圖内張阿弟誘匿某紡紗廠小的向張查問張並不承認小的因告以所指無憑不能窮詰嚴疑小的受張之託誣以得賄庇縱將小的毆傷大令騐得所傷尚無大碍諭令退去候核○日前職員彭齡遣丁投縣禀控已歇司帳人曹本仁吞没租金等情大令准詞飭傳彭子鼎卿研訊鼎卿供父親現任浙江某縣巡檢生員在家教讀房租由曹本仁經理被曹冐繕借據向親戚趙夏兩姓抵借洋銀一百元且復虧空錢五百餘千内有一百八十千係生員支用已由父親承認餘乞究追曹供小的在彭處經理帳目向無私弊此項洋銀皆係女主人向親戚夏姓借貸囑小的代出筆據至趙姓之據係鼎卿自立伊家與趙夏皆係親戚若由小的自借豈能隱瞞大令核得所供不盡不實申斥一番命交人保出將夏姓洋銀照數歸還彭姓借欵亦歸還一百元限十個月繳清曹唯唯遵斷而退 
[上海巡局瑣案]  
　　竊賊劉阿大潛至大南門外唐德桂家圖竊被唐拘獲送至二十三七鋪巡防局局員邱友林二尹研訊之下劉供小的前曾行竊小南門外陸瑞山家錫燭臺等物二尹飭捕帶往十六鋪巡防北局會同局勇至某押鋪弔出原贓飭傳失主認明給領隨判令將劉笞責二百板驅逐出境不准逗留○蘇州成衣匠朱景福訪聞其妻范氏傭於滬北某娼寮與浪子杜阿寳私識匿跡南市小閘橋左近因偕鴇兒阿囡姐前往尋獲連杜扭送十六鋪巡防南局局員陳禾亭二尹詰悉情由將范氏給朱領去杜從寛斥釋 
[美租界捕房紀事]  
　　昨日清晨有陸唐氏者投捕房訴稱家在西華德路某號門牌昨日無端被寓居對門之潮州人某甲兇毆以致失去金耳環一枚請爲查辦捕頭允之○昨日午前小竊陸成法混入寓居天潼路之粤人某姓家竊取衣服若干件携之而出適爲巡街捕所見拘入捕房捕頭令押候解送公堂禀請讞員張柄樞司馬究辦○邇來公和祥順泰各碼頭棧房及耶松船廠屢被偷兒竊去舊繊鋼銅所值不貲雖經報捕緝查迄未弋獲昨日捕頭訪悉江北某邑人王阿二專在浦東洋涇口收買賊贓因令包探錢榮堂前往查明以便禀請讞員張柄樞司馬出票拘拿從嚴懲辦 
[正字]  
　　昨報集思廣益一則内隨同東渡句下多一赴字議行彩票一則内與撫憲端午橋中丞面加商榷句衍田捐二字中丞謂田捐跡近加賦句中字及田捐字俱脫去恐難奏請准行句請字下多一抽字如加百貨釐金句脫去如字 
[申報館協振所經收順直陜西振捐八月二十一日至二十九日止第二十四次清單]  
　　廿一日易　生小洋三角○廿二日寅記洋十三元五角無名氏銅洋二元○廿三日金氏銅洋二元○廿四日上虞無名氏洋五元○廿五日免災隱居洋二元　鴻逸　氏洋一元江西胡鑑秋爲小女求身體平安百病消除洋二元○廿六日　溪巡署節省秋節席費來銀十二兩二錢九分合洋十六元九角○廿七日三官求　　開　洋二元○　八日汪自勳保佑福壽遐齡洋二十元○廿九日不留名銅洋一元以上總共收洋六十二元七角銅洋五元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市捕房紀事]  
　　前日孫阿桂乘某號東洋車至鄱陽輪船送信下車時誤携車夫某甲之衣以致互相爭執被某號巡街捕拘入捕房捕頭詰悉孫在江南製造局彈子廠作工令傳工頭陳其元來保○昨日英商老公茂紡紗廠洋人在南市萬裕馬頭查獲鄕人喬松濤所販棉花有攙水情弊因卽拘入捕房請押候解送工程局禀請總辦翁子文太守訊明判罰 
[英美租界公堂瑣案]  
　　前者地亞士及元仁記福記等六洋行先後被賊竊去羽綢鐘表蠶絲等物報捕後由包探顧福其　獲竊賊陳子明解送至案讞員張柄樞司馬以贓未吊齊著押候覆訊兹由顧探在西門内張興記吊到蠶絲五百五十二兩昨晨解案請訊司　商之曰繙譯判將陳笞責五百板發押捕房半年○前晚積竊張金寳潛入雲南路某姓家圖竊扭交一百零四號巡捕解送公堂司馬判責五百板遞解回籍○安徽人陳蘭卿向在永泰源茶棧爲夥日前至四馬路潤　洋貨店購取玻璃鏡論價不事與店夥朱春生忿爭朱遽　以行　喚令一百三十七號巡捕拘入捕房轉解至案司馬研訊之下朱稱被竊鏡一面求卽訊追陳供前晚小的携洋銀至棋　街某洋貨店　取　　眼鏡等物後往四馬路潤錩購鐘潤錩夥索洋銀兩元小的嫌其太昻渠搴住衣裾强令還價小的與之爭論竟被誣以行竊拘入捕房小　　貿易中人無端被誣務求究辦司馬謂小洋貨店往往有此等惡習實屬有害商旅著值日差將陳送回棧中飭朱具改過切結從寛斥釋○錢寳春行竊錢吉山家綢布衣服四件報經包探劉阿炳拘解請究司馬判責三百板逐出租界○侯阿三王阿四串竊陳阿四家衣服十餘件報經包探張天林拘解請究司馬判各責三百板逐出租界○陳桂榮行竊洋人西門家金練金約指等物報經某包探拘解至案禀稱小的查得贓物中尚少金約指一枚陳堅不承認司馬飭探帶回捕房查明覆訊 
[法租界公堂瑣案]  
　　工部局堆積小東門外鐵房内之青鉛被偷兒吕光正等竊去數十條用船載至新閘左　　轉售去事爲包探偵知將收贓之王德友張仲德拘獲解案讞員杜枝園大令研訊之下著押候追贓昨日命提至案與費繙譯會商判令王德友賠銀一百兩張仲德賠銀一百七十兩押候遵繳如延嚴比○浦東南匯縣境横沔人莊金榮挈其幼子來滬被流氓施阿四張坤桃串同某小烟館主李旭初賣與廣東人吳應梅帶回原籍控經大令責比吳遂將孩交到昨日大令飭傳莊具領吳遞禀求追還身價洋銀二十九元八角并盤費若干大令判將李張各責三百板施俟病痊再核吳罰洋銀十六元押候繳案○竺寳記劉衡堂承包法界工部局自來水工程結帳不符互相涉訟大令屢次與費繙譯會訊竺稱劉尚少付工資洋銀一千六百餘元劉稱按照合同價目已透支洋銀九百餘元大令諭令兩造邀同介紹之張在榮秉公清理迄今仍未了結昨日飭傳兩造復訊仍各執一詞大令謂業經費繙譯官會同打樣西人估勘竺所包各項工程尚未完竣工資實已透支遂著邀張理算不得涉訟不休○吳阿通前控陳春生竊取洋銀九十七元迭奉大令訊供責比陳矢口不承昨日命提到案與費繙譯會商著遞回寗波原籍不准在滬逗留○沈周氏訴稱小婦人在新街設攤售山芋昨倩邱正良之子代爲照管忽有流氓朱吕明者前來購取不給錢文邱子冋索反被拳毆邱聞之出而理論亦遭毆鑿并被攫去對時表一枚是以呼捕送案請究大令判枷一月責三百板○戴禮興訴稱小的在黄埔輪船爲水手前晚被賊竊去棉被二條當塲追獲王友三趙雲泉二賊送案請憼王認竊不諱惟稱失主並非此人趙雲泉供小的代王質贓誤被拘獲大令判各責三百板贓存候戴具領○包探禀稱偷兒楊天義在江天北京兩輪船上竊取水烟袋衣服等物今由小的吊到原贓解案請辦大令判責三百板枷一月期滿之後驅逐出境不准逗留 
[金陵官報]  
　　八月二十六日二品銜江蘇候補道王毓苹禀知交卸江甯府事並過道班首府沈禀知任事禮科給事中王　運到由江西　卽辭赴河南通判　　渠知州周桂罄知縣史式珍又楊治善奉藩司飭知註冊留省差委均奉府委發審差通判吳清鑑叩謝奉飭冬防出力　奬酌委州縣一次又丁經三黄　　叩謝冬防出力　奬委署一次廣東　縣李光襄辭進京縣丞趙繼良叩謝委署一次朱承基禀謝解餉勞績蒙給酌委一次府經歴韓樹梅叩謝保甲冬防出力奉飭記功三次請補南匯　都司朱錫恩叩謝請補策電輪船史建中到送李軍門來二十七日知縣劉思　謝委轅下發審差又程慶明叩謝留寗差委長江新勝水師營領哨官譚青雲到候領軍火　理兩江營務處候補道陶森甲禀知到差委辦武穴掣驗候補道李維翰銷營務處差候補道趙有倫謝委上海文報局差卽辭委辦汳辦處候補道潘學祖禀知到差二十八日鍾山書院山長繆荃孫到由長洲回三品銜候選道夏時　由宜昌來奇兵左營夏有篤均到委辦六合厘捐知縣陳周愼謝委並銷轅下發審卽辭赴差巡檢孟國　叩　保甲案内奉飭記功三次統領江勝全軍候補道杜俞辭回鎭江二十九日前浙江藩臺榮銓辭並禀知初二日起程指分江蘇試用道郭本謀禀知先行到省　　　補　張　　到由湖南來赴直隸統領銘元正字馬步等營陳鳳樓督代新勝水陸各營徐寳山均到江勝前營陳煦亮專弁叩謝保舉翰林院檢討劉蔚雲到 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　徐會灃等片再署大城縣知縣景儒撤任察看所遺大城縣一缺查有大挑知縣吳兆熊資深才裕練逹勤明堪以署理除檄飭遵照並咨部外理合附片具陳伏乞聖鑒謹奏七月十三日奉硃批知道了欽此 
　　徐會灃等片再現淮四川解到備荒經費庫平銀五千兩如數收訖除咨部外理合附片具陳伏乞聖鑒謹奏七月十三日奉硃批知道了欽此 
　　胡廷幹片再據青州府知府徐世光等呈稱賞假穿孝撫臣袁世凱之本生母一品命婦劉氏患病時袁世凱之妾沈氏金氏皆割股肉入藥以奉家主之母禱祀求愈情節與袁長姑相同併懇奏請旌表前來臣覆查無異理合一併懇恩旌表以示褒揚謹附片具陳伏乞聖鑒訓示謹奏七月十三日奉硃批著照所請禮部知道欽此 
　　護理山東巡撫布政使臣胡廷幹跪奏爲知縣丁憂開缺按照改題爲奏新章恭摺仰祈聖鑒事竊查接管卷内曾准部咨議覆湖廣總督臣張之洞條陳應題各案分别改奏改咨原單内開實缺司道府廳州縣遇有缺出或請簡或委署均應具奏毋庸再行具題應暫照准等因在案兹有請調陽榖縣單縣知縣李銓于本年五月二十一日在單縣任内丁繼母憂禀請開缺當卽飭司委員接署查該員請調陽榖縣知縣尚未接准部覆所有陽榖縣員缺應遵定章仍照原出缺日期另行揀員請補至所遺單縣知縣員缺係沿河外調要缺東省現有應補人員容再揀員請補據署布政使胡景桂按照改題爲奏新章詳請具奏前來臣覆查無異除咨部查照並將陽榖單縣兩缺均照章扣留請補外所有知縣丁憂開缺日期緣由理合會同河東河道總督臣錫良合詞恭摺具報伏乞皇太后皇上聖鑒謹奏七月十四日奉硃批吏部知道欽此 
　　護理山東巡撫布政使臣胡廷幹跪奏爲東省審辦尋常命案遵照新章彚案酌叙簡明事由改題爲奏敬繕清單恭摺仰祈聖鑒事竊准刑部咨各省尋常命案應歸監候具題者由各該督撫訊取確供擬勘後一面將供勘先行咨部一面逐案酌叙簡明事由改爲彚案具奏每次至多以十起爲率等因於光緒二十六年十月初二日具奏奉旨依議欽此咨行欽遵行司遵辦在案兹據前署按察使潘延祖轉據濟南等府州審解罪應擬絞監候之長山縣人犯董淑荃臨胞縣人犯馬榮青嘉祥縣人犯何東城禹城縣人犯劉成仔又該縣人犯周士英館陶縣人犯李庚晨朝城縣人犯孟傳儆清平縣人犯馬三濟寗州人犯蘇鈺合壽光縣人犯宋小倉共計十起人犯十名由司先後解勘經撫臣袁世凱逐案審明將各案摺册照章先行咨部未及具奏適因丁憂卸事移交前來臣覆核無異理合彚案摘叙簡明事由敬繕清單恭摺具陳伏乞皇太后皇上聖鑒飭部覈覆施行謹奏七月十四日奉硃批刑部議奏單併發欽此 
　　胡廷幹片再臣准登州鎭總兵夏辛酉咨稱登右營都司楊飛鵬存年四十九歲係直隸大名縣人由武進士藍翎侍衛當差期滿以都司補用光緒七年五月選補四川黔彭營因親老告近改選登右營都司八年三月到營任事嗣該員因公晉省適患喘證醫治罔效於二十七年二月二十二日在省寓病故又據署撫標左營叅將王世清呈報准補兗中營守備金志誠存年五十三歲山東歴城縣人由武監生報捐營千總發標試用因疊次剿匪出力洊保今職並戴藍翎光緒二十三年奏補兗中營守備員缺旋丁母憂尚未請咨赴部該員因病癆證醫治罔效于二十七年四月十四日病故等情先後轉報前來臣覆查無異除先經委員前往接署外所有登右營都司並兗中營守備因病出缺日期理合附片具奏伏乞聖鑒勅部查照開缺施行内所遺登右營都司兗中營守備係陸路部推之缺東省現有應補人員應請扣留外補合併陳明謹奏七月十四日奉硃批兵部知道欽此 
　　胡廷幹片再雲騎尉世職作爲文生應試之李若昶係金鄕縣人光緒二十六年十二月間李若昶之堂弟李若浚因貧竊得客民王金斗　雨等物逃赴李若昶家央允寄存尚未分贓卽經該署金鄕縣知縣張鴻鈞訪聞差緝李若浚先期逃逸無獲將李若昶傳案訊明事後知情委無另犯窩竊情事起獲全贓業經該縣飭令王金斗如數領回詳由藩臬兩司轉請奏革前來臣查該世職李若昶不思奮志功名輙敢寄存竊贓實屬罔知自愛相應請旨將李若昶革去雲騎尉世職頂戴註銷文生以示懲儆除仍飭縣嚴緝李若浚務獲另行訊辦並分咨禮兵二部曁山東學政查照外理合附片具陳伏乞聖鑒訓示謹奏七月十四日奉硃批著照所請該部知道欽此 
　　胡廷幹片再查已故德平縣凌錫祺交代案内除抵短欠司庫雜欵銀四千一百五十一兩三錢二分五釐屢經催提該家屬迄未完解庫欵絲毫爲重未便再任宕延據藩臬兩司詳請叅追前來相應請旨將已故德平縣知縣凌錫祺暫行革職勒限一個月嚴追該家屬完　逾　不完再行從嚴叅辦除咨部查照外謹附片具陳伏乞聖鑒訓示謹奏七月十四日奉硃批著照所請該部知道欽此 
　　胡廷幹片再正任昌樂縣知縣程豐厚鄒縣知縣何枬各以祖墓年久失修亟欲回籍修理禀請開缺查各該員呈請修墓並無違碍自應照准所遺昌樂及鄒縣員缺照例均應聽候銓選據署布政使胡景桂按照政題爲奏新章詳請具奏前來除咨部查照外理合附片具報伏乞聖鑒謹奏七月十四日奉硃批吏部知道欽此 
　　鄧華熙片再准鎭遠鎮總兵岑有富咨稱查得丹江營叅將王永安現年六十一歲雲南江川縣人同治六年由武童辦理本籍團務剿賊出力由總督給予五品頂戴拔補千總旋奉檄調赴省帶領勇隊剿平各路踞匪並克復楚雄澂江順寗姚州雲州富民各府州縣城池戰功卓著經督撫洊保至記名總兵並　提督銜借補龍陵營叅將調補貴州丹江營叅將於光緒四年十月到營歴署清江松桃寳慶永安各協副將及丹江營本任整頓營務民苗敉安洵屬勇敢有爲辦事得力兹據該員禀稱現在時事多艱願開叅將底缺仍請留黔歸原班聽候委用以圖報効等情由該鎭咨請核奏前來臣查該員王永安辦理軍務營務均稱奮勉合無仰懇天恩俯准將提督銜記名總兵開去借補叅將底缺仍留黔委用之處出自鴻慈除咨部查照外謹會同雲貴總督臣魏光燾合詞附片具陳伏乞聖鑒訓示再所遺丹江營叅將員缺黔省現有應補人員擬請扣留外補謹奏七月十四日奉硃批著照所請兵部知道欽此 
　　鄧華熙片再准吏部咨開光緒二十七年三月初四日奉上諭貴州按察使著曹鴻勛補授欽此遵卽恭錄行知在案兹新授臬司曹鴻　業經到省臣卽飭赴新任以重職守除遵照外謹會同雲貴總督臣魏光燾合詞附片具奏伏乞聖鑒謹奏七月十四日奉硃批知道了欽此 
　　劉坤一片再山西大同鎮總兵劉光才上年奉旨統率所部五營赴晉當經臣檄調駐防徐州之元字三營來寍填紥奏明在案現在時局漸定徐州舉辦夏防應飭該元字三營仍回原防駐紥巡緝除咨部查照外理合附片具陳伏乞聖鑒謹奏七月十五日奉硃批該部知道欽此 
 
