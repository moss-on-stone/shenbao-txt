# 1902 - 89 - 4910401

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢徐朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[皇朝三通出書并仍减價訂期預定全書告白]  [Z圖書集成局啓> 
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時曰至通泰淮等處由慎記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之十皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[書本報紀重懲逆黨後]  
　　義莫大於尊親罪莫重於叛逆天生民而立之君使司牧之普天之下莫非王土率土之濵莫非王臣自古聖賢所以立上下之防定天澤之分者其義全嚴而其理至正幸而一人仁聖固愛之如父母而敬之如帝天卽不幸而遇暴戾之主威福自恣虐使其民爲之臣庶者亦惟有婉曲陳詞或直言極諫冀君之一旦悔悟幡然改其所爲從未有袖博浪之椎公然以弑君逆謀詡詡然自矜義舉者或竟有不軌之徒弄兵潢池蓄心謀畔一旦就獲本犯則凌遲處死家屬亦治以嚴刑苟在同謀决無寛貸蓋所以嚴犯上作亂之防者固開闢至今歴數千百年而其理終無以易者也惟觀於西國則不然西國之爲政也有君主有民主有君民共主雖皆有治國政理民情之權而其體制遠不如中國帝王之尊貴其民又皆性情猛鷙自由平等之説旣遍布於國中獨立平權之言尤習聞於夙昔風氣所及遍於歐美兩洲弑君逆謀時時流露每乘國君出巡時或以兵仗狙擊於中途或以炸藥潛置於僻處隐謀詭計防不勝防向時各國政府以此等行兇之人謂之國事犯大率科以監禁從未有議及死罪者推原其故謂君旣爲一國之主苟作事悉洽民心民方愛戴之不暇而何肯遽肆逆謀其所以敢於于犯者必其君之亦有未善民間義憤所積或遂倉卒以出此也嗟乎長兇人之奸謀釀一國之禍亂歐美各國所以簒弑相尋亂臣賊子敢於接踵而起者其殆因此言階之厲哉今者美利堅國因前總統無端被弑爰爲之毖後懲前特增修懲治無君逆黨之律其中應加等重辦者計分三等一凡謀殺美國大總統副總統及戕害各大員各駐使者或迹近謀弑者二凡蓄志謀弑美國大總統副總統及戕大員各駐使者三凡公然或暗中計畫唆使謀弑者凡此三等嗣後均照舊例加倍重懲且謂此事非獨爲美國計卽歐洲各友邦亦大有關繫云云噫美廷此議其亦漸知謀逆之徒無不罪大惡極而深惜從前立法者之過於輕縱歟雖然㒒觀於此而深有感於從前容留中國叛匪矣蓋當中國髮逆旣平回匪縱横於關隴之間荼毒生靈不知凡幾經左文襄轉戰經年得以削平大難而回酋白彦虎遁入俄疆屢次堅索終不肯交出厥後孫文倡亂於粤東事敗逃入外洋又經英人保護迨某星使持節歐西已在英京設法拘獲英廷再三力索不得已仍行釋回吞舟巨魚終致漏網至前歲康梁二犯謀圍頤和園事發又經英人保護逃至外洋迄於今猶然廣布黨徒肆其簧鼓在中國顧全睦誼外人旣蓄意庇護亦祇得任各犯之覊誅異域全其天年所異者各國政教素號修明而獨於中國犯上作亂之匪徒盡力扶持視爲應得之事致使流風所煽各國桀驁不馴之輩聞風興起釀爲亂源雖愚民之無良夫亦由立法之不善有以致此乎今美廷旣修明新律倘各國皆踵而行之以後凡有謀逆叛徒非但不爲容留并可代爲拘送則若輩知一經干犯名義天壞雖大斷難容身此後逆謀當可稍戢是非特中國之所利殆各國所聞而樂從者哉 
[本館接奉電音]  
　　昨日午後京師飛電傳來旨二道敬謹譯登○二月二十五日奉旨杭州織造著錫麟接管欽此同日奉旨江南織造仍著祥煜接管欽此 
[電傳宫門抄]  
　　昨日午後京師來電云二月二十五日吏部奏派騐看月官派出張百熙溥善那桐李紱藻慶福沈家本陸潤庠張張仁黼召見軍機及明啓景澧 
[俄心叵測]  
　　日本長崎訪事友人云俄國冋在旅順大連灣兩處修築街道建造碼頭日夜經營不遺餘力近日此間傳聞忽令暫行停止誠不知其是何居心也 
[俄有戒心]  
　　倫敦來電云日來俄國叅謀部忽將各種戰具嚴行戒備一若旦暮將有戰事也者誠不知其何意也又電云俄國使臣向中國政府宣言曰貴國目下聘用日英兩國官爲數過多若不酌減則應償牛莊鐵道經費須加洋銀六百五十萬元又云俄人見日本人紛紛入滿洲境疑係中國政府使爲間牒亦可見俄人於中國時事未嘗一日忘懷也 
[日爵登程　]  
　　日本長崎訪事友人云曰皇近簡松方正義伯爵赴英慶賀英皇加冕之禮松伯爵遂於東歴三 
 
 

Page 2

 
 
月十一號卽華歴二月初二日午後由東新橋乘火車至横濱乘加賀丸啓行其隨員爲公子四郎及深井英五並大藏省主稅局長賀田種太郎 
[日相洗塵]  
　　日本長崎訪事友人云日本内閣總理大臣伊藤春畝侯游倦回國行抵東京卽於東歴三月八號卽華歴正月二十九日覲見日皇奏陳泰西各國近日政策情形並將英俄兩國君諭令轉奏之語一一敷陳日皇垂問甚詳隨將在法國所購油畫並各種珍奇謹敬貢獻然後入見日后適日后不豫傳旨慰勞是日宫中大開筵宴爲伊侯洗塵兼爲出使英國賀英皇加冕之松方正義伯爵祖餞陪宴者乃有威仁親王邦彦王德大寺内大臣田中宫内大臣榎本杉正二君德川公爵家逹島津公爵忠濟德川慶喜長谷信篤岡澤侍從武官長三宫式部長渡邊内藏頭池田章政侯壬生紀修伯津輕承昭伯松浦詮伯德川昭武等文武各官衣冠濟楚儀節雍容頗極一時之盛 
[日船失事]  
　　日本長崎訪事友人云熊本縣天草郡民園田新造一帆船名曰福吉丸由肥後地方裝運煤炭駛往樺島甫由綱塲駛出將近茂木卽被巨風吹入茂木村中激動船中所運之煤忽然火發幸村中漁舟鱗比急集施救以故各水手人等尙不致有性命之虞亦不幸中之大幸也 
[礦毒宜防]  
　　日本長崎訪事友人來函云邇來郡馬杇木境玉茨城等四縣境内開採各礦流毒蔓延居民受害無窮麕集四千餘名詣京申訴西歴三月四號卽華歴正月二十五日農商務省京橋警察署長川田聞信卽派合署警部巡查前往彈壓而若輩必欲面見大臣剖陳一切當由董事率領二十餘名别居一室餘皆暫憩於水産局旁塲上其中婦女十餘口携帶幼孩異常狼狽雖由地方官諄諄曉諭而災民堅請停工以救三十餘萬民命至是月七號卽華歴正月二十八日鄉董十二名復禀見農商務大臣平田君泣訴利害請停採各礦平田君答以政府於礦毒流害之事曾再三詳議現已提出經費不日卽當派委下鄉詳查實在情由設法拯救至所請停工一節斷難允准緣礦務爲國家生財大道豈容因噎廢食今旣知其流毒自必設法消除汝等可速回家各安生業諭畢各鄉董退出不意八號又有災民二百餘名請見内海内務大臣紛紛擾擾繼由鈴木蓼苕兩議員及董事等勸令歸鄉始羣往神田青年會館聞内海内務大臣之意擬將礦毒最甚處所居之民移往他方然此輩各有産業恐亦未易允從也 
[歸璧難期]  
　　倫敦來信云前者中國北京之役有玉璽數方被某西人携之回國下議院中某議員聞之卽據情陳諸政府請送還中國以篤交情政府某員答稱此係某紳士購自天津某國人非政府所能與聞恐從此璧入秦廷他日未易歸趙矣 
[駕部真除] 　 
　　京師友人來函云兵部郎中同文館算學總教習席翰伯部郎淦素精推步之學習疇人術者一時無與抗行性極和靄而又能以廉介自持於出處間不肯稍有所苟以致浮沈郎署迄今垂三十餘年兹於本月十七日欽奉諭旨着補授兵部武庫司郎中劍氣珠光鬱而必發他日運籌布策借箸宣猷想必能繼宣城梅文穆之懋蹟也不禁企而望之 
[派生游學]  
　　金陵訪事友人云南洋水師學堂畢業生歴經遣乘練船赴内洋察看風濤沙線邇者總辦以此輩學業尙未精進未便遽令一得自封爰禀明兩江總督劉峴莊宫太保咨經外務部商准日本政府派赴日本大學校學習宫太保遂飭水師陸師及格致書院各總辦擇尤咨送于是陸師學堂總辦俞恪士觀察選定各學堂畢業生二十八名正欲就道宫太保以現在省垣創設各等學堂飭將日本學校課程詳細抄録呈候核奪本月某日觀察已帶同學生乘輪船啓行矣 
[前撫出山]  
　　南昌訪事友人云前護理陜西巡撫李薌垣中丞丁艱回籍讀禮家中迨去冬服闋擬卽赴都陛見藉申葵向之忱嗣以經理振捐行旌稍滯近則籌欵已有端緒爰於本月初四日部署行裝由省垣取道九江附輪船至申以便入京供職 
[獃龜控官續聞]  
　　蘇州閶門外九曲里龜奴趙獃子以前蘇州府發審局員候補知縣李樹堂明府思贊誘逃二妓等情控諸吴縣署不予准理投撫轅上控當蒙撫憲恩大中丞批飭吴縣田大令秉公訊理大令訪得是案爲府署書吏葉小香唆使所致因於本月十五日飭差拘葉到案押候訊核已登二十一日報章兹接訪事友續函悉是案已由大令研訊葉供小的于役上海歸甫三日並無包攬詞訟之事叩求恩鑒大令謂本縣素知汝係著名訟棍今旣到案自當照例嚴懲毋庸狡賴葉極口呼寃號咷大哭哀求伸雪大令飭還押刑房候查明再核訊之二妓則同供小婦人等志切從良實因趙鴇索價過奢不得已而效紅拂投李靖故事至所帶衣飾均係自置現願仍願與李大老爺訂白頭之約求恩超豁大令飭交官媒看管復提趙略詰口供亦飭管押翌日趙母李氏以子無端被押投臬轅控訴求飭蘇州府親提訊斷臬司效述堂廉訪卽發出批示略謂李令在服官省分挾妓胡爲殊屬有玷官箴矧在丁憂期内並不回籍守制濳自逗留更屬荒謬之極無論所控是虚是實均應澈底根究以昭折服仰蘇州府飭吴縣迅提全安人證并傳同李令秉公訊斷毋稍徇情等因想此案或不致含糊了結矣 
[私犯拒捕]  
　　九江訪事人云本月某日有匪船十數艘藏帶私鹽行經距湖口縣八十里之屏封地方水涸不能抵省遂將私鹽沿途銷售姑塘緝私砲船見之前往拘拿匪船各水手竟敢拒捕互毆砲船先開空砲繼貫子藥水手投以石擊沈砲船二艘紅船一艘時緝私局督辦王季棠觀察因赴白門道經是處亦幾受困賴湖口水師營砲船設法救出不知以後將來如何結案也 
[修堤釀事]  
　　九江訪事人潯城臨江長提與湖北之黄梅安徽之宿松江西之德化壤地相接去年大水爲災堤身冲塌三縣會勘後舉宿松富紳吴某乘水涸時興工修築邇因發給工食忽生齟齬竟敢擁至吴宅擊毁房屋現已由吴赴縣呈控矣 
[盗匪送縣]  
　　寗波訪事人云邇來甬郡盜賊蠭起搶劫頻仍日前南鄉姜山地方拘獲盜匪宋阿寳一名於十七日解送鄞縣署縣主黄菊友大令飭暫禁押聽候訊辦 
[甬江火警]  
　　甯彼訪事人云本月十六夜五鼓時寗波江東灰街阜泰拆兌鋪棧房不戒於火光燄萬丈上燭雲霄就近各水龍以及衛安局之洋龍均到塲恊力施救約焚二點鐘之久始得火滅烟消至十七日下午一點鐘時渡母橋下聚城零剪店又肇火災幸董孝子廟内靖安水龍近在咫尺首先到塲吸水狂噴得卽熄滅然左右居鄰已受驚不淺矣 
[扶桑旭日]  
　　日本長崎埠訪事友人來函云内務大臣内海男爵素患肺疾近兼咯血之症因於日前請假回鐮倉珂里藉資調攝○前者日本大雪春森第五聯隊軍士凍斃者甚多崎地商民聞之醵資七百金由巿長横山寅一郎匯往彼處交副隊長以卹各軍家屬聞者欽之○東歴三月一號卽華歴正月二十二日清晨遠江國磐山郡幸浦村地方陡起西南風至午前走石飛砂勢尤猖獗繼以大雨附近湊村海濱居民瞥見一陣旋風盤旋空際波濤洶湧竟如萬馬奔騰霎時間竟將海灘所泊漁舟二艘捲入空際并吹塌房屋二十家有老人阿部吉藏年已六旬 
 
 

Page 3

 
 
忽遭壓斃聞他處亦有壓斃人口之事真旡妄之災也 
[西湖香巿]  
　　杭州訪事人云本月二十四日天大風雨錢塘江中浪如山立有一航船滿載貨物由富陽開駛來杭陡遭覆没及救生船設法援救已溺斃搭客二人餘皆得登彼岸誠險矣哉○本月二十夜三更時雷電交作大雨傾盆十八姨惠然駕臨飛沙走石勢甚披猖錢塘江邊茅屋之被風吹倒者多至二十餘間風聲雨聲至破曉時始息河水陡漲五寸有奇○浙省舉辦酒捐每壜須黏貼印花方准出售業此者皆有虧折之慮爰邀集同業議定自本月十六日起每觔加錢四文米捐則每石收錢四十文已於日前舉辦矣 
[金閶雜録]  
　　姑蘇訪事友來函云撫標中軍叅將章百川叅戎近接兩江總督兼南洋通商大臣劉峴莊宫太保來電飭赴江寗叅戎卽詣撫轅禀辭於某日啓節旋聞官塲傳述謂邇來江寗有某武員出缺例應叅戎及松江城守張華園叅戎二人升補是缺章叅戎此行殆有鶯遷之喜歟○蘇省巿房捐前經各大憲核定章程照租價抽收一成半悉由房主承認准於光緒二十八年正月元旦日起每年分二八月收取現屆二月初次收捐之期已由各委員會同長元吴三縣主向各處按户收取矣○生産爲婦人最危險之事往往有腹痛至數晝夜而不能産者甚至宛轉呼號母子均斃慘苦情形難以筆述上月某日善長巷沈姓婦腹痛三晝夜孩仍未下稳婆束手無策勢將待斃旋知盤門外湯某有祖遺衛生保産丸秘方連夜合成與婦吞服閲片刻竟安然而下母子均獲平安由是難産之家均向索取服之無不奇效湯遂出資合丸隨時施送是亦好行其德者也 
[上海官塲紀事]  
　　新簡福建學政秦大宗師緩章昨日由京來滬午後命駕入城赴道縣各署投刺拜會大約小作勾留文斾卽須赴閩也○本邑城汛周鑑芝千戎現須赴松江原籍掃墓昨投提右營署禀明叅將廖叅戎請假數日 
[嚴查劣生]  
　　本邑劣生汪錫春前經上海縣主汪瑶庭大令訪拿到案訊悉唆訟實情發交水利廳收押嗣因其子汪慶濤茂才赴松江府署上控府尊余石蓀太守批飭大令禀覆核奪大令遂將各種劣跡詳細禀陳當奉太守回批略謂該生旣已犯案纍纍尙縱其子來府妄禀實屬逞刁著逐細查明前犯各案申詳革究 
[飭查劣捕]  
　　已故浙江巡撫余晉珊中丞仙逝後家屬仍僑居黄家庫公館中前因焚化冥鏹彼處某號巡捕前往拘人當由家丁賄以洋銀二枚而去日前又往需索納賄如前事爲公子所聞函致英美租界公廨讞員張柄樞司馬請飭查究昨晨司馬升堂會訊卽飭黄家庫捕頭查明實情以憑懲辦 
[拘提地甲]  
　　南巿馬路工程局總辦翁子文太守以本月二十一日公義馬頭英商老公茂紡紗廠所設騐花局司事張某被鄉民毆擊受傷一事未據二十三鋪地甲錢德來局禀報殊屬玩延因於昨日飭傳錢德到局訊究 
[賽會路由]  
　　本月念八日爲清明令節居人例舁城隍神偶像出巡昨由各會首擬定路由照録於左出廟朝東往北天官牌坊福佑橋往西北香花橋朝南舊校塲陳巿安橋晝錦牌樓三牌樓朝西朝東老學前街往南東街朝西彩衣街往南魚行橋東唐家弄中大夫坊瞿家灣由道轅出談家弄往南朝西過花龍橋陳箍桶橋大南門同仁里出小南門進佛閣過東西鈎玉弄青龍橋往北梅家弄鹽公堂花衣街荳巿街龍德橋往西如意街往北外鹹瓜街陸家石橋往西沿城河一直到壇晚間進老北門穿心街往東過福佑橋天官牌坊長生橋四牌樓朝東朝南縣橋塌水橋太平坊陳箍桶橋進西王家弄由副府署出胡家弄過楊家橋由叅府署出北弄過莊家橋往東過穿心河橋杜家灣過虹橋往北走三牌樓晝錦牌樓陳巿安橋往東一直回轅 
[禁止賽會]  
　　浦東塘橋洋涇等處定於念六日迎神賽會前經縣主汪大令出示嚴禁昨日屆期大令仍恐各會首陽奉陰違特飭差役會同保甲總巡局差十餘名前往傳諭禁止 
[花販須知]  
　　日前英商老公茂紡紗廠騐花司事張某被鄉人糾衆毆擊受傷卽由洋人洛神飛禀明駐滬英總領事照會蘇松太兵備道袁海觀觀察飭滬軍營撥派營兵妥爲照料旣而保甲總巡朱森庭明府與英副領事偉君籌定騐花審判章程禀復道憲袁觀察以所議頗稱平允卽飭二十三七鋪巡防局員邱友林二尹常川駐局如有查到濕花卽會同西人隨時判罰一面札飭上海縣汪瑶庭大令趕緊出示曉諭販花人等勿得再蹈前愆如或不遵一經查獲定卽從重懲治大令已遵照辦理矣 
[雷厲風行]  
　　昨日午前本邑保甲總巡朱森庭明府帶同差役地甲人等赴浦東塘橋地方稽查巡防局並會同董事互商禁賭事宜隨折赴爛泥渡地方查見各茶肆有人糾衆抹牌卽飭差拘至巡防局升坐訊問分别笞責並在鎮上拘獲前禁改過所脫逃之著名流氓嚴土金及王毛頭等三名當卽帶回局中押候訊明嚴辦 
[賭具翻新]  
　　馬路工程局總辦翁子文太守訪悉近有人將賭錢機器安設新馬路指南白玉樓及江南一枝春等茶肆中誘人賭博藉以獵取資財爰飭差往查攤主何人旋據禀稱係洋人克買克所設不知太守將作何辦理也 
[勘犯發回]  
　　去夏行駛松滬之小輪船舵工戎順發中途失事致所帶之船因之傾覆溺斃松江城守營楊遊戎等七命由婁縣屈吉士大令飭差拘獲移送上海縣署訊明口供解省覆勘近日臬司效述堂廉訪勘訊明確發回原縣昨日押解到滬縣主汪瑶庭大令騐明刑具飭卽收禁候示 
[錦標快奪]  
　　湖北籖捐票昨已開彩電傳頭二三彩號數已登本報告白兹出售第二會票額仍二萬張定彩亦照前例千萬黄標反手卽得寄語諸君尙其　奪錦標也可 
[申報館恊振所經收順直山東江西長江振捐二月十一日至二月二十日止第四次清單]  
二月十一日溧陽退省齋主人足紋一百兩合元一百零七兩五錢五分劉雨佳病愈還心願洋二元○十二日蘇州恊源局來　耕主人龍洋廿元梅里永義昶來修思子求家慈康健洋一元崇儉齋求合家平安洋一元○十三日周廉清洋二元無名氏求女病卽愈洋五元○十四日雖欲從子洋一元遺德堂汪助安徽江西洋十元○十六日沈樹庭小洋五角李福源小洋十角潤德堂王求小兒病愈洋十元○十七日全氏洋二十元翁寅記洋二十元○十八日楓涇慶安室洋二元綿力子小洋四角無名氏銅洋四元二角福建小洋一角○十九日汪觀豐求身體康健洋五元蘇州老正大來退思主人洋二元隐名氏銅洋五元○二十日知足居洋二元以上總共收洋一百零五元票元一百零七兩五錢五分銅洋九元二角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　韓方兆與楊毛毛互控一案前晚縣主汪瑶庭大令升堂研訊楊供小的與韓合包填泥工程曾將田單兩紙存於見證吴萬興處旣而韓設詞合開烟紙店商之小的取去洋銀四百元詎並不開店將銀吞没小的又墊付填泥工程洋銀六百餘元繕有帳目呈求察核韓供與楊合包工程後小的因念温州人工資較廉卽於去年十一月初赴温招募當時曾以洋銀六百二十元交楊收去先購一地至十二月小的招集工人一百餘名回至滬上卽在浦東蓋屋棲止正欲開工覓楊會議彼卽避不見面厥後訪悉楊並無承包洋商填泥之事小的實受其愚至楊所呈帳目均係僞造求鑒大令謂爾付楊之欵有何證據答稱吴萬興目覩其事吴供楊韓合包填泥工程小的曾爲見議韓恐楊半途抛棄故令楊將田單兩紙存在小的處爲質言明如果抛工卽作爲罰欵至韓楊付銀小的並不介紹大令察核兩造供詞各有不實查閲楊所呈帳簿筆跡出自一人且帳情前後不符大加申斥一併叱出著自行理處○日前某宦失竊皮衣報捕後由英界包探在南巿章菊生家查獲原贓因將菊生及弟杏生拘送公廨讞員張柄樞司馬略詰口供飭差送縣汪大令訊不供認諭令押候再核前晚提案覆訊菊生供小的向操米業賦閑已久日前同弟杏生至吴淞友人處索取欠欵及回滬時已深晚行至法界彩巿街見一人背荷包袱行色怱怱胞弟向之追逐此賊卽棄一包而逸小的拾回開視見係貂套狐皮袍等四件遂持至質鋪質銀分用並非自行竊取叩求恩宥杏生供詞相同大令一再究詰堅執如前諭將菊生交保杏生還押再行訊核 
[英美租界公堂瑣案]  
　　鄉人宋寳全宋全元將祖遺地三畝挽中人某甲恊同地保吴燕山經手永遠租與倫敦教會洋人畢德恒管業議定每畝價銀六百兩已立契過付矣日前宋寳全之妻徐氏忽紏同張桂寳朱阿狗二人向吴保索找地價七十七元恣情胡閙吴據情訴知捕頭當派包探錢榮堂將張朱拘押捕房昨晨解案請訊吴供小的充當是圖地保是地方單上載明三畝及洋人丈量時僅有二畝七分因此扣去洋銀七十餘元與小的無涉求鑒宋徐氏供丈夫出外營生不克來案是地共有三畝吴不應扣銀請爲追給張朱同供小的等由宋徐氏囑往查問地價並未滋擾求察讞員張柄樞司馬商之偉繙譯以租地已付價銀丈量缺數自應照扣宋徐氏不得藉端吵閙張朱更不應插身多事判各責一百板○洋人誠記被徐小章杜懷銀串竊點銅錫二條報經西包探麥飛生華包探沈阿岳將徐拘獲昨晨解案並禀稱杜已逃往寗波請先將徐究辦司馬諭令帶回捕房押候提杜到案起出原贓再行訊核○石順記木作用車載運木料横亘九江路包探何阿春以其違章遂將作主拘案請訊司馬判罰洋銀十元○陸裕山行竊徐桂堂家松板十二塊經包探顧阿六拘解請究司馬判責二百板○朱福生行竊穆德生所駕船上鐵猫一具經包探邊槐洲拘解請究司馬判責三百板遞回原籍○包探趙銀河解雉妓徐小妹到案禀稱此妓徘徊福州路强曳狎客之裾某號巡捕以其違章拘入捕房今捕頭特派小的解案請訊司馬判責手心四十下○唐利齋行竊某洋人家籠馬布及趙阿發家衣物經包探張全林拘解請訊司馬判責五百板遞回原籍○偷兒王阿五在某輪船上竊取銀質對時表一枚經包探張阿五拘解請究司馬判責五百板遞解原籍 
[法租界捕房瑣案]  
　　日前趙雲寳以妻被車夫陳阿生誘匿控經讞員杜枝園大令訊供陳稱趙妻係爲蔣阿大誘賣與蘇鄉再直鎮大令著押交蔣阿大到案訊究迄今挺押不交昨日命提覆訊陳供稱蔣不知避匿何處實難尋交大令著重責二百板還押再比○曹德志竊取親戚某姓家珠寳首飾價值三千餘金經曹之姊夫王雲樵尋獲扭案奉大令訊供判將吊到各贓先行給領其餘贓物押候嚴比昨日命提研訊曹供稱小的所竊各贓並無珠寳大令以其狡展著重笞二百板還押再比○日前陳張氏控蟻媒謝張氏串同楊陳氏蔣李氏誘拐婢女圖賣等情經大令訊供謝張氏串同楊陳氏蔣李氏誘拐婢女圖賣等情經大令訊供謝張氏願將已女暫質俟尋獲婢女交還調正陳張氏不允大令遂判謝張氏等三人一併交保出外勒限將在逃之婢女尋交到案再核○積竊吴德標陸子卿奉大令訊供押候懲責昨日命提到案著照原斷吴枷號一個月陸枷號一禮拜期滿分别責放 
[美租界捕房紀事]  
　　昨日亭午時甲乙二車夫在吴淞路沈家灣左近互相扭毆某號印捕見之一并拘入捕房捕頭詰知釁起細微令押乞丐牢半日釋出○前晚偷兒章阿寳混入蘇州河某姓船上行竊衣服若干件携之而逸旋爲原主追獲送入捕房捕頭令押候解送公堂禀請讞員張柄樞司馬訊辦○昨日午前甬人黄阿奎乘脚踏車由崑山路馳入吴淞路忽一馬車迎面而至不及避讓致從車上墮下磕破頭顱遂扭馬夫赴捕房聲訴捕頭以兩造各不小心且黄受傷甚微一并釋出 
[蘇垣官報]  
　　二月十五日儲憲羅辭行赴滬辦理金陵機器洋火藥局候補道楊慕璿由寗來直州同阮譜咸禀辭赴都引見指分江蘇試用巡檢葉廷棟浙江人禀知奉撫憲騐看到省管帶太湖水師左營補用縳兵陳正珀到卽辭行十六日新任織造榮到候補道王澧薛華培潘汝杰均由寗來花翎二品銜新授江蘇蘇州府遺缺知府祥福廂黄旗漢軍人由京來禀到調署山陽縣孫籛齡交缷署江寗縣任事禀謝奉委調署山陽縣事知縣姚詩聲禀辭赴常州公幹王祖仁禀知赴滬隨出使大臣張出洋當差戴運寅禀知到商務工程局差同知銜江蘇候補知縣王金壽由安徽籍來從九吴繼孝禀知奉委　橋稽查漕船卽到差五品頂戴知縣用改指江蘇試用府經歴鮑光佐浙江人由安徽領咨來省禀到十七日調署山陽縣係籛齡禀辭知縣舒霈禀辭回寗張學鴻由常昭海口厘局來全善由宜荆釐局來並謝飭知二年期滿盈收二成以上蒙記大功一次李筠禀知交缷商務工程局兼武備學堂監督差王毓江禀知到武備學堂提調差沈翊清禀謝奉委漕運京沽局差卽辭王慶燿禀謝奉藩憲牌示借補太倉州州同缺十八日候選道高蔚光雲南人由滬來候補道王澧潘汝杰薛華培均通知在院上禀辭回寗委署震澤縣縣丞徐家修禀辭赴任 
[上海六馬路仁濟善堂經收咸有一德施醫給藥一文願册捐正月初一至二月十四日清單]  
　　麥容氏太太洋五十元全益號洋廿五元丹陽張子敬求慈親咳嗽速愈洋十九元純華絲廠女工罰欵洋一元一百三十九角錢一千九百六十一文振茂號洋十三元七角費桂華爲子敬汶求病連愈康錫祥子鑫木求病愈金南求身健胡宅求合洋平安小兒病愈楊少芝汪國桂張子賓無名氏隐名氏隐名氏十户各洋十元牟太太洋八元陳庚榮六元陳謝氏洋五元銅洋二元六角邀月軒主祈女病愈隐名氏求夫婦無災無病無名氏求三兒消災延壽劯石守拙子隐名氏保平安五户各洋五元杏花樓洋四元銅洋三元九角源吉莊四元沈翊卿沈翊卿陳芳榮倪富慶王寳來張悟因張本根佘雲棠王興孝新大方棧痴症祈愈人無力子張隐名氏無名氏十五户各洋二元修思子求查䨇親冥福儲俊卿儲俊卿張一覺張之漙張之其朱欽齡毛永良徐麟瑞范德行無名氏無名氏隐名氏患病氏十四户各一元無名氏銅洋一百九十角信大銅洋十六元怡然居銅洋十二元義生祥號銅洋十元信源莊銅洋七元源興銅洋六元無名氏銅洋四元練秋子無名氏各銅洋二元瑞順絲廠銅洋一元朱承倫姚隐名氏各錢三百六十文以上共收洋三百十八元六角銅洋八十五元五角錢二千六百八十一文 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十八年二月十四日京報全録]  
　　宫門抄諭旨均録前○豫撫錫奏爲遵旨設立學堂謹陳籌辦情形摺○楚督張奏爲湖北現擬規復丁漕减徵錢文并加提州縣平餘酌抽稅契捐湊供賠欵摺○江督劉奏爲轉運局員積勞病故懇恩從優議卹片○盛京將軍增奏爲委署同知及州縣片 
　　調補河南巡撫兼管河工事務臣錫良河南學政臣林開諅跪奏爲遵旨設立學堂謹將籌辦情形恭摺具陳仰祈聖鑒事竊臣等伏讀光緒二十七年八月初二日上諭作育人才端在修明學術除京師已設大學堂應行切實整頓外著各省所有書院於省城均改大學堂各府廳直隸州均設中學堂各州縣均設小學堂並多設蒙養學堂著該督撫學政切實通籌認真舉辦等因欽此嗣准政務處咨光緒二十七年十月十五日内閣奉上諭建學儲才實爲當今急務查袁世凱所奏山東學堂事宜及試辦章程著政務處卽將該署督原奏並單開學堂章程通行各省立卽仿照舉辦等因欽此仰見朝廷育才興學因時制宜莫名欽幸前任撫臣松壽正擬會辦旋卽交卸移交前來臣等往復詳籌現已規模略具惟查學堂之設必先由小學中學遞升大學乃克收循序漸進之功今河南各屬應設之中學小學及蒙養學堂現飭籌議赶緊舉辦擬將省城大學堂從速建立以爲之倡惟省中舊有書院數處皆地基狹隘難於改設且其中肄業諸生多恃區區膏火以爲治生向學之地應請各仍其舊以恤寒儒現已擇定開封遊擊衙署改設學堂額定學生二百名内附客籍五分之一聘總教習一人中教習十二人以資訓迪其教法恪遵諭旨以四書五經綱常大義爲主以歴代史鑑及中外政治藝學爲輔務使心術端正文行交修痛除空疏浮薄之習其章程則做照山東學堂規制由備齋正齋而入專齋次第畢業無躐等無曠功以收成德逹材之效惟豫省地處中州士風素樸非通商各省習見洋務者可比西學教習擬暫緩聘西人但以華人之通西學者爲之免致士心或生疑阻該學堂常年經費約須三萬餘兩而建造之費以及購辦書籍儀器等用尙不在内且將來添設農工商礦各專門學堂並延西教習所需尤鉅豫中庫欵奇絀羅掘維艱然不得不竭力籌撥以急先務至學堂開辦之始尤貴得人查布政使延祉才識優長辦事勤敏候補道胡翔林明幹老成講求時務堪以派充學堂總辦臣等謹當督同該司道等認真經理實力奉行其有未盡事宜當隨時悉心妥議增損期於盡善無弊以仰副聖主圖治作人之至意再學堂旣設其學生出身曁教習等奬勵之處應照政務處會同禮部奏准頒定章程欽遵辦理以期鼓舞奮興蒸蒸日上所有臣等遵旨設立學堂籌辦情形謹合詞恭摺具奏伏乞皇太后皇上聖鑒訓示謹奏奉硃批著卽督飭認真辦理仍隨時考察務收實效欽此 
　　太子少保頭品頂戴湖廣總督臣張之洞頭品頂戴湖北巡撫臣端方跪奏爲湖北現擬規復丁漕减徵錢文并加提州縣平餘酌抽稅契捐湊供賠欵恭摺仰祈聖鑒事竊准户部咨開新定賠欵數鉅期迫亟宜分派攤還湖北每年派銀一百二十萬兩等因當經督同司道籌商數目祇因鄂省地方疲敝餉項日增頻年羅掘已窮臣等爲體恤貧民生計不收稍事操切苛派所籌欵項尤爲慎重尤爲艱難百計思維實無一策可以立得鉅欵不得不多方湊集以期無誤要需查光緒二十三年部議地丁完錢者每兩减徵錢一百文漕糧每石减徵錢一百四十文數屬畸零糧户分攤無幾里書糧差間或依舊徵收民間亦不甚計較兹擬從光緒二十八年起將此項减徵之數仍照舊案徵收其向係完銀者定照舊章并無增加查湖北各州縣地丁完銀完錢向例聽民自便其中完銀者亦復不少漕糧則係奏定一律改折此項丁漕錢文减徵復舊合計可得銀數萬兩俟賠欵完畢卽行停止又查光緒二十三年部議酌提州縣錢價盈餘令每地丁銀一兩其完錢者加解錢價平餘銀七分每漕糧一石加解錢價平餘銀一錢各州縣向來以銀完納者不提鄖陽施南宜昌三府素稱瘠苦又經奏明免提此項丁漕錢價盈餘每年解到者甚屬有限兹體察各州縣情形於原議加解錢價盈餘外再行分别等次酌量加提以爲民間倡率約計可得銀十餘萬兩至稅契一項本取諸殷實置産之家與貧民無涉天下斷無貧困債累而尙能置買田房産業者定例每銀一兩徵稅三分然向來州縣吏胥包攬契稅往往收至五六分七八分不等兹擬於定章三分之外另抽稅捐三分嚴定章程嗣後不准官吏多取分文名雖加捐實則提取中飽尤爲無傷於民此項收數雖無從預計第集少成多於籌欵不無裨補仍照從前奏案以一分留作州縣辦公經費其餘五分將一半查照光緒二十六年部文指明接湊撥補鹽釐不敷之欵一半專供新案賠欵各收各支以清欵目仍俟賠欵完畢卽行停止近閲邸抄江西現籌丁漕辦法係地丁每兩於减徵復回一百文之外再捐一百文共二百文漕糧每石於减徵復回一百四十文之外再捐一百六十文共三百文江蘇係將每兩前减之二百文仍復徵收均經奉旨允准今湖北僅將地丁每年所減之一百文漕糧每石所减之一百四十文仍復舊章徵收並未加捐分毫較之江西江蘇尙爲輕减至如與湖北郝境之四川河南江西等省稅契大率每價錢一千收錢一百文上下是三分之稅幾至十分民間亦相安無異今湖北僅加捐三分每價錢一千連正稅共止收錢六十文實不爲重近日河南亦奏加稅契三分鄂省事同一律據湖北布政使瞿廷韶督糧道譚啓宇會詳請奏前來臣等覆加考核所籌辦法復减徵則仍係舊章稅契捐則取諸中飽尙不至於病民且先提官餘以爲民倡情理尤屬妥順以之湊解賠欵亦集腋成裘之一端謹合詞恭摺具陳伏乞皇太后皇上聖鑒謹奏奉硃批户部知道欽此 
　　劉坤一片再據督辦轉運總局湖北漢黄德道監督江漢關稅務岑春蓂詳竊樊城轉運分局收支委員河南試用知縣華懋祺於前年九月咨調到差總量度支任怨任勞力求撙節洗凈中飽諸弊兩月之間計車運南陽駝運潼關盤運賒店者共八萬數千石停運後奉文將剩米變價接辦平糶時正青黄不接該令督同員司秉公交易民沾實惠輿論翕然嗣因積勞致疾仍留樊清釐欵目赶造報銷力疾從公不遺餘力六月初自樊返漢就醫途中又受暑邪遂於是月二十七日在旅次因病身故現在運務一律告竣在事出力各員均得仰邀奬叙該故令積勞病故情實可憫理合繕具履歴詳懇奏請從優議卹等情前來臣等覆查該故令華懋祺辦理樊城轉運分局收支事事核實妥洽卓著勤勞詎因積勞成疾殁於旅次情殊可憫查上年五月間潼關轉運分局委員指分山西試用從九品許實樹殁於差次經户部奏奉諭旨從優議卹今華懋祺辦理轉運收支積勞病故事同一律合無仰懇天恩俯准飭部從優議卹以爲殁於王事者勸出自逾格鴻慈謹合詞附片具陳伏乞聖鑒謹奏奉硃批者照所請該部知道欽此 
　　增祺等片再新民廳撫民同知祥瑞調省差委遺缺查有候補知縣廖彭堪以署理又署岫巖州知州王志修調省差委遺缺應飭本任岫巖州知州咸斌回任又署承德縣知縣蘇思温丁憂遺缺查有留奉補用知縣李延祜堪以署理又署蓋平縣知縣錢宗昌撤省遺缺查有試用同知祥德堪以署理除分檄飭遵外理合附片具陳伏乞聖鑒謹奏奉　硃批吏部知道欽此 
 
