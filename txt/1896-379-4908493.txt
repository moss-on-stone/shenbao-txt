# 1896 - 379 - 4908493

 

Page 1

 
 
[校宋本黄帝内經靈樞王氷註告成] [  圖書集成局代啓]  
内經素問爲醫家之祖卽秦越難經亦發明是書之旨皇甫謐甲乙經惟撮是書之精要邇來岐黄家所讀馬元臺注素問厭其繁雜汪氏素靈類纂惜又太略板且漫漶誤字亦多吳門汪氏藏有宋刻王氷注内經廿四卷後附遺篇一卷靈樞十二卷爲當時林億孫奇等奉榖校正全部倩本局新字排　用以潔白連泗裝訂六本碼洋一元存上海棋盤街文瑞樓蘇州閶門綠蔭堂書坊出售 
[醫林指月出售] [  圖書集成局代啓]  
醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰達生編曰扁鵲心書曰本原崇原曰侶山堂類辨曰學古診則集前明及國朝諸名醫箸述彙輯成編誠醫學之準繩後人所宜奉爲　臬　也原　久已糢糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[中國設立醫學堂譜]  
　　前日報登金陵向有西醫院兩所一在旱西門内一在鼓樓大街均由美國人主持爲人療治内外各症頗著奇功花牌樓更設立貴格醫局就診者殊形擁擠兹者乾河沿文匯書院院長另闢西醫學堂延精通醫術之西教習教導中國良家子弟從事於醫就業者每年須輸洋銀五十圓爲束修之敬執筆人閱之不禁喜而雀躍曰我中國之於醫學其將從此掮興哉向嘗謂中國内外科各醫生治疾每不能奏效非藥之無用也中國素不准剖解死屍醫者於人之臟腑脉絡筋骸類皆以訛傳訛未能熟悉以故每遇一症惟是以三指按其手脉略一辨察舌苔卽胡亂揣摩開方用藥如肝居胸膈之右而華醫謂之居左夫左係脾也而乃以肝當之無怪其遇脾病而悞指爲肝病也心居左乳旁寸許而華醫謂其居中是以俗名胸間爲心潭亦曰心口夫胸之中係胃也而乃以心當之無怪其遇胃腦氣筋不安而悞指爲肝氣也他如脾主藏肝之餘血兼生膽汁乃華醫於泄瀉之症必曰脾胃不和其亦知泄瀉之由於腸中有嬲激性乎痰留於肺由氣管咳出乃華醫謂諸臟皆有痰且身上生疽未潰者謂之痰塊已潰者謂之痰毒見大便中有膠涎謂之痰已瀉出嘻豈痰亦隨血流行者奈之何身内外皆有痰積聚乎種種模糊影響之說俱由未明各部位所致然則華醫縱不能效西醫之將死屍剖解其可不細繹西醫所著之剖解圖說以期漸底於明耶顧欲求其明非在醫學堂肄業不可僅觀繙譯諸書猶無當也今金陵文匯書院醫學堂係傳教士所創經費有限勢不能遍羅天下人材惟天津北洋醫學堂由官設立招致聰頴子弟精於西語西文者肄習其中試可而後得行其道然規模雖擴尙嫌其囿於一隅僕以爲欲興西法之醫當奏准朝廷就二十一行省中各創設學堂數十所初則延西醫主講席迨學生已有心得卽可轉相授受無法有業於西醫行之有年醫學日以興起更何患刀圭無效小民苦抱沈疴歟然猶恐鄕曲愚民拘守成見不肯信從西法有病則依然求診於華醫法當於醫學堂中印行醫報或日出一紙焉或月出一編焉凡有泰西新出之藥及新得治病之方羅列報端俾閱者皆能通曉醫生苟治愈一疑難之症亦可登報以揚其名或治未合宜則報中執筆醫師得以秉公平泊如是則爲醫者得漸增學識卽不爲醫者亦皆知西醫之果有效騐而漸漸信從矣豈非登斯民於仁壽之道哉且西醫之必不可少者厥有數端兩軍相見肉薄血飛百萬生靈大半斷脰折脛得西醫以爲之敷治功效可十倍於華醫其不可少者一年饑之後必有疫癘流行尋常湯藥諸方未必果能靈應得西醫以悉心診視往往起死回生如法醫葉麗文之治時疫日醫北里氏之治爛喉痧紀諸報章有目共覩其必不可少者二收生一術華人胥責之穩波婦女無知易於僨事得西醫以爲之接産而手法靈敏母子皆慶平安嘗有華人生産阽危數日不能産下不得已改延西醫奏手而登時風浪胥平此明騐也其必不可少者三至於官吏騐屍有仵作以供其役然除殺斃毆斃衆目昭彰外其餘或下之毒或勒以繩或設法以閉其氣或暗傷以戕其生僅恃洗寃錄一書未必能知其詳細得西醫以反覆勘視而指証確鑿疑義全無生死俱免含寃案情無所遁飾矣其必不可少者四此皆顯而易見其利益人所共知者至於醫法之精妙無窮是非埋頭其中者未易一一了然於胸次彼排擊西醫爲霸道者實皆不知西醫治疾之法且從未一見西醫書者也所望袞袞諸公盡心謀國者熟知西醫之有利無弊漸漸將學堂擴而充之不使傳教士之專美於前庶幾大地皆春人民共登壽考乎不禁跂予望之 
[本館接奉電音]  
　　昨日午前京師飛電傳來上諭三道敬謹譯登○十一月初一日奉上諭榮祿現在出差步軍統領著麟書署理欽此同日奉上諭榮祿現在出差兵部尙書著熙敬兼署欽此同日奉上諭許應騤現在出差工部尙書著孫家鼎兼署欽此 
[宣南鴻雪]  
　　京師訪事友人來函云國子監肄業之舉貢生監經本監堂官於十月十五日考試冬季大課文題歲寒詩題嫏嬛福地得嬛字○歴年十月十五日欽派王大臣等至仰山窪看視京營兵丁合操當於前一日守夜該處地臨四曠每每風雪嚴寒兵丁蝟縮今年立冬後天氣和暖迄無風雪地未封凍故諸兵弁是日守夜莫不頌天公之做美云○十月十五日夜王城城憲各出遊歴所屬地面鳴羅開道鋪戶住戶各於門首懸掛守望燈俟聞城憲鳴鑼各戶咸擊小鑼以應名曰小鑼會一時鏜鞳之聲遍於都市至四鼓後方歇是晚城　先集於南大街給孤寺之三善水會局中借座五城司坊官役皆在該局預爲伺候俟城憲到齊稍座便升輿分途而去官紳等或後車相隨查看會事者或返回官署私第者霎時給孤寺前燈光四散闃其無人而時已三更向盡矣○某甲天津慶雲縣人肩擔貿易赴北口外售買佛像道出京城之東上月某日行至東直門外突遇官役十數人攔阻不放稱係稅課司巡役令甲開箱查閱有無私貨甲力辯其無役不之信正翻篋倒笥間適甲有同行落後之人相率繼至遂與役等齟齬役因扭甲等至東直門外守備署扣留不放索取保人甲應以恭邸府中當差人某可以取保役聞而色變卽有人出爲調停謂旣認識府中人可以卽行釋放甲等見役情虛潛使人送信於恭府某某聞信　後立謁步軍統領榮仲華恊揆禀以東直汛守備兵役勒索行人恊揆立傳某守戎到府問話某守戎支吾以對回署查係看街兵丁等冒充稅課司役乃責其兵而釋甲輩詎甲輩乘機報復謂箱中白金十兩被若輩搜去索某守戎償還守戎無奈出銀償甲其事乃寢○大興宛平兩縣連次招考未滿取中之額是以前定於十月廿二日考期未能如期考試兹復於二十一日在大宛試館補行招考大約考期須展至十一月望左右矣○宛平縣劉大令自今春到任頗有政聲而尤以振興文教爲務十月間在縣署中添設文會課 
 
 

Page 2

 
 
每月兩次遣人散送課卷題目限日交卷請人評定甲乙列前茅者量予奬物領卷不作者有罰亦鼓勵士人之一法也○前報東單牌樓迤北某燒餅棚學徒圖財害命一案兹悉被戕者係燒餅棚之少掌櫃年二十許新婚未久是夜携銀十數兩安放篋笥中被學徒窺見遂起意下此毒手嗣於十月中旬經步軍統領拿獲兇犯送交刑部治罪聞該徒祗十餘歲一年幼童子而能行此忍心之事聞者咸以爲狠毒天生云 
[茸城火警]  
　　松江訪事友人來函云府橋南西施弄口有葉阿二者前年曾充羽士爲府城隍廟中住持嗣因嗜好多端揮霍殊甚當由廟董禀請驅逐葉遂還俗在家本屆十月晦日昏黄人靜寒氣逼人阿二手持洋油燈搬取稻草燒煮小食以爲似此夜長不可不略謀果腹也不圖遺火積薪未及覺察延至四鼓後突然轟發紅雲一片烟燄迷人不轉瞬間已冒穿屋頂阿二從睡夢中驚醒急卽披衣躍起鳴鑼報警各水龍聞之風馳電捲而至竭力澆灌已延燒比鄰戴姓前坑房屋幸經水會中人奮勇鈎摘將火道拆斷祝融氏始歛威而退計共焚去房屋兩楹比戶受驚實非淺鮮翌日華亭縣葛江邨明府飭提火頭葉阿二到案研訊暫發待質公所拘押聽候懲治 
[日本得雪]  
　　日本東京神戶各處半月以來已得雪三次矣按日本富土山積雪終年不化予於薄游江戶時嘗乘火車過此得一絶云萬松環翠地一白隱遙岑試問堯年鶴應知雪淺深意滕六之神獨喜游於十洲三島耶 
[葡京設會]  
　　中外新報館得鏡湖來信云葡國議於丁酉年六月初九初十十一等日開設百年盛會以葡京理斯波阿爲總匯之處此外各屬土如欲分設支會聽便舉行其設會之本意係緣葡員法士古葛瑪尋得新地增拓國土至是適値第四百年之期故特開此會以申慶賀前經奏奉葡廷批准並由會長等人訂議條欵以便屆時遵辦其大致如兵農工商等物及土産製造鳥獸蟲魚之類均於會所中燦然備列澳門爲葡人通商口岸想亦分設支會用誌一時之盛也 
[彭蠡雁陣]  
　　江西訪事人云江省近有美國精於地學者前來測繪先將城廂周郭照法丈量卽撫轅及各署亦皆周圍丈量較前更精細一路由縣派差隨行爲之保護見者心雖詫異尙不敢孟浪間有大驚小怪之徒不免無中生有妄逞舌鋒究亦無甚疑似日前南昌府江訒吾太守之哲嗣某君於美人測量之後亦帶同保甲巡丁首縣差役在城廂街巷用西法儀器測量縱橫復量一過意在考校此中精藴蓋此君之於西學一道非僅得其皮毛者也風氣日開士大夫皆以振興格致爲務測量特嚆矢焉耳○崔第春觀察由名進士作宰江西歴任繁劇善政入人甚深迭爲沈文肅左文襄曾忠襄諸名公所賞拔由南昌縣升任南昌府計二十餘年五次卓異皆以有識有膽敢作敢爲上達天聽嗣授廣西右江兵備道赴任時都人士依依不舍觀察亦以江西爲樂土如朱邑之於桐鄕故留其夫人仍寓此間蒞粤二年乞假開缺寄迹江省爲寓公月之某日忽聞壽終寓寢八百孤寒皆爲灑淚聞定於冬月間由其公子扶柩返皖俾正首邱○江省萍鄕縣有五金煤鐵各礦經文法和内翰禀明兩湖督憲張香帥委員惲明府積勛帶同西礦師二名來江禀明前撫憲德靜帥添委張明府曾詔會同前往查勘兹已事畢回省據稱煤礦甚旺計有十五層從前開挖二十餘年僅至三層此後尙有十二層可供百餘年採取五金則銀鐵錫鉛磺亦旺如法開採大利無窮云○正任瑞州府江訒吾太守廉幹卓著迥越尋常上春奉旨有潔已愛民勸辦蠶桑著有成效之褎夏間調任南昌數月以來勵精圖治不用門稿簽押各家丁以期力杜積弊一切醜遺供應峻拒不受並裁革陋規審理詞訟及所有奉發京控巨案稍暇仍親巡街道查拿賭博諸事蓋由太守精力過人志節絶俗故能當此波靡之時頽風力挽昨奉部覆准補南昌實缺從此作十四府州之表率倡七十五廳縣之儀型豈非地方一大幸事哉○江省向有寳昌鑄錢局上月開局鼓鑄一卯僅數百串係爲解部要需緣每鑄錢一千須費銀一兩三四錢合錢一千五六百文故不能多鑄屈計數十年來停鑄久矣近因奉部嚴催不得已鑄此一卯或云如能仿照湖南章程用紳不用官每文重九分並不攙雜鉛沙所出錢質亦甚精良而又適合成本似此有益圜法不虧庫儲豈非救錢荒之上策哉 
[揚屬江甘試題]  
　　據訪事人云揚州府試各屬題目均經先後登報兹於十月廿七日考江甘儀三縣正塲兹將江甘兩邑題照錄於後江都已冠首題而尊士至及是時未冠首題而尊士賢者在位次題分人以財謂之惠詩題賦得一水護田將緑繞得田字甘泉已冠首題能者在職至雖大國未冠首題能者在職國家閒暇次題教人以善謂之忠詩題賦得兩山排闥送靑來得靑字儀徴未詳 
[沙津寒訊]  
　　訪事人云北路之花向由陝西階文以達川北今歲荆屬巨浸滔天花未結桃早經没頂沿江兩岸花事早已絶望且棉性喜亢爽其土宜白宜沙内地間有未受水淹者則因土磽而燥桃不大而花不融故荆屬花莊不及往歲十之一二業吉貝者相顧幾乎袖手不得已乃往北路試辦日前某號辦得二千餘包由沙洋搬堤達沙市過江載運入川如銷路與莊口相對自必源源而至據老於是業者云北花惟咸豐甲寅年一至沙市此後卽荆屬欠收亦未有踵至者今雖重來尙不敢必其續辦之踴躍也○本月十四夜月明如晝閒步長街見一鄕婦施素粉蒙靑衣被兩莽男子左右夾持疾走如風幾使足不履地衣不沾塵有執燈籠板凳者隨其後同行更有數十衆皆大聲歡呼問諸途人云來自潘家巷某刻字店内詢知婦傭於某家主人令其入市購物與徐某遇徐固登徒子也覩其美眉飛色授已非一次婦若情不自禁也者因未得合歡地遲約黄昏是日適於此處幽會陽臺夢穩興致正濃諸無賴偵知堵塞其前後門使不敢越雷池一步徐有兄業屨怪徐深夜未歸有爲黄耳報消息者乃號召夥徒朋輩排闥直入將一對野鴛鴦雙雙捉出蜂擁向其兄宅而去○竹架子日領事館現添懸一橫牌曰日本郵便局蓋爲耳瀛郵政而設也○沙市粥廠向只上堤街一處或開或止原無定限視年之豐歉爲衡自壬午癸未間水潦敗榖民多流亡道府縣憲諭沙市紳董將粥廠大加整頓詎料蒙袂輯屨者一聞此信近說速來叢集如蝟大有人浮於食之患官紳相謂曰萬室之國一人陶如之何則可乃建議於下堤街九根桅添置一所以分擁擠之勢一時全活多人饑而不害今歲大江南北到處幾成澤國受災之區野無靑草飢饉尤甚縣尊張雲生大令屢與紳商會議擬移平糶米於鄕間沙市仍設廠二所共舉首事三十人各墊銀百金先將炭米辦齊定於本月十八日開廠遠近飢民莫大延頸企踵嗷嗷等哺焉○縣尊張大令於本月月圓時蒞沙會同紳商籌寫賑捐因公務未畢幷未回署有差役三人乘間至靈官廟巷烟館内吞雲吐霧極烟霞嘯傲之樂共吸膏十六匣館主向之取値詎三役不名一錢反向館主索費一千名曰公事費館主僅備三百不遂所欲因將鋪上燈盤一掃而空幷袖去烟槍數營大踏步而出不知因何被縣尊察覺次日下午將三役帶至巡檢署分别首從懲責有差甲笞臀一千二百乙八百丙四百　令荷校地保看守毁物一著賠償 
[火未成災]  
　　金陵訪事人云成賢街地方有業園地之陳姓家後屋係用蘆蓆爲隔間昨晚因小孩戲耍以箸擊翻洋油燈火因燃著幾致燎原不可收拾迨旣冐穿屋頂經左右鄰望見赶緊齊來代爲吸水灌救得息亦云幸矣 
[鍾山睡影]  
　　金陵訪事人云江北人某甲寓居聚寳門外開成衣鋪歴有年所平時生意頗稱繁盛向來佛家水田衣非專門名家不能裁綴甲擅此手藝故城外附近之寺院衲衣皆歸甲包做獲利尤厚不意今年病殁遺下孀婦孤女婦年過四旬因爲餬口計仍雇學徒幾輩開設店鋪包攬生意女亦厠身其間習爲操作近且手藝絶工爲徒輩所不及凡遇好主顧其細紉針線半出女手昨忽有某觀道士赴該鋪詢問衣服尺寸長短偶窺女貌美心艷之蓋女已近破瓜之年雖不抺粉塗脂而二八嬌娃自有天然風韻道士亦年稚面如陳平之冠玉且性黠桀由是目挑心與不無漏洩春光時女亦初開知識顧盼有情婦尙夢夢也某晚因事外出至初更後始歸入門見鋪案前闃其無人僅剩一燈如豆旁有小 
 
 

Page 3

 
 
徒垂頭而睡喚醒問之則衆學徒因晚膳後俱出去矣轉入後進掀幃見女姗姗其來顧盼失尋常態度婦覺其神色倉皇且半鬢蓬鬆幾乎遺簪墮珥婦知此中大有磽徑急入室搜尋則一人貿貿然挺身趨就窓櫺間一躍而過蒙頭奪門走出婦猶疑爲賊倩人蹤跡之則已杳不知其所之矣於是咸嘖嘖相謂此人由中冓出非有内引不至冐失如是故至今尙覺疑團未破也 
[鳩江冬旭]  
　　蕪湖訪事人云道憲袁爽秋觀察於本月十六日補試中江書院九月份肄業生童月課生文題子庶民　百姓勸來百工則財用足童文題曰吾聞秦楚搆兵詩題賦得拔茶植桑得張字五言八六韻○蕪湖英領事署建在雨耕山上四圍繚以短牆之外一望荒郊野塚平時常有居民傾抛垃圾近因領事建署其間見牆外汚穢山積惡氣薰蒸最易觸染時疫因與邑侯萬文甫明府道及此事明府正在聨睦邦交不肯置之度外特派地保前往該處一帶照料彈壓並出示嚴申禁令嗣後倘敢不遵仍舊任意作踐者定卽逮案嚴懲○前辦蕪湖關内河掣騐委員俞訒菴别駕立誠自改歸通判班後請咨晉京引見現已領憑回省一經禀到隨卽回蕪連日衣冠往還備極車水馬龍之盛○蕪湖水師營彭迪菴游戎查悉蕪湖各划船每當更深人靜仍在水面蕩漾來往無定難保無渡匪接私情弊特派汛弁朱君將内河各划船一律編列號數仿保甲門牌之例每船給粉牌一塊書明姓名字號懸掛船尾每晚限二鼓收渡由帮首每晚換號派船一艘泊道署後守候遞送公文凡在官人役均須身穿號衣手提官銜燈籠其外江各划每遇輪船來往晝夜無休亦須查明登號飭其晝則扯旗夜則掛燈庶幾一望而知不至漫無稽察○池州府城有武弁者上年已約物故遺其梅鶴僑寓郡城内膝下女公子明眸善睞嬌艷動人年已及笄未免伶俐多痴材官某甲係乃父門下舊人少小無猜原來不避至是隔簾迎笑宛轉有情遂傳鸚鵡之同心願效鶼鶼之比翼兩情旣洽卽居然效范少伯之載西施從此一舸兩槳浮家泛宅於烟波江上者半年餘矣上月甲忽棄舟挈女暫住某鄕鎭間藉避耳目不謂女之族叔某乙適經該鎭與甲相遇詢女何在甲以實對並邀乙至家鷄黍相欵乙固無賴之尤卽心生一計思藉此覓一大宗財水酒酣耳熱勸甲同挈女赴下江謀好機會甲欣然從之買舟相隨東下行至蕪湖寄泊江口乙隨登岸覓得蟻媒將女賣於勾欄中且訂明一切矣龜鴇上船看人甲察言觀色知乙爲此喪心昧良之事因告女以生離在卽可奈何女曰不如一死否則自行出首於官甲乃遂携女扭乙赴縣喊寃控乙拐賣縣宰萬明府堂訊之下甲與女盡供自幼訂婚今因投親覓事被乙誘拐乙則將甲携女潛逃等情和盤托出明府以兩造各執一詞著將甲乙分别管押女交官媒俟行文池州查明女之母族來案判結 
[潤州客話]  
　　鎭江訪事人函云調署上元縣正任丹徒縣王伯芳大令前奉上憲飭回原任卽於十月二十二日交卸上元篆務率同瀛眷乘坐官舫用小火輪拖帶順流而下至二十七日金烏西墜駛抵京口泊舟風神廟碼頭有頃大令乘輿登岸由大街入城詣道府各衙禀見旋假貢院爲公館發出紅諭一道諏吉二十九日卯刻接印任事屆時大令盛服而出行拜闕拜印禮本郡官紳衣冠往賀蹌蹌濟濟極盛一時車馬喧闐異常熱鬧○洋浮橋至大閘口一帶運河壅塞船隻往來殊形周折日前府尊彦太守札委水利廳張少尹水陸總巡周都戎沿河履勘雇夫興挑以期通暢所有工費均由府尊給發並出示禁止船隻往來停泊以便工作○七濠口某姓婦與夫反目時占脫輻之爻前日復因細故被夫毆打婦羞憤難堪服毒自盡母家痛女情切大興問罪之師糾合多人到門爭鬧室中器物毁壞無遺並欲扭其夫赴縣控告後經和事老竭力排解許以從豐殯殮事始得了然所耗已不貲矣○南門外有章姓向以犁雲鋤雨爲業其子某於前二年因病物故所遺幼孫甫三歲其媳不能守節未一年而改醮周某以去章乃雇人哺養以爲一綫之傳保抱提携愛如拱璧日前兒在門前嬉戲偶疎瞻顧轉瞬間一顆掌珠頓失所在赶卽四出找尋查無蹤跡悲痛之餘忽憶其母改醮時曾欲携之以去想此舉或係其母所爲因往尋覓周支吾以對並力白其誣章欲入搜堅執不允爭論之下互相口角章遂奔赴縣署喊控未識琴堂當若何判斷也○板壁巷某妓院有名花一枝二九年華姿容絶代客有身入迷香洞中者非贈以千金不能博一顰一笑獨心傾於浙人某甲花前月下形影不離昔人詩得成比目何辭死願作鴛鴦不羡仙此景此情非局外人所能描寫旣而甲催歸符至擬卽襥被遄回思踵范大夫一舸載西施韻事携妓至杭一選西泠之勝適有向妓短甲者妓遂託故以辭甲忿不能平邀同二三狎友興問罪之師繡闥錦房擊毁殆盡說者謂走馬章臺本屬一時興之所至甲欲於此鍾情未免膠柱鼓瑟矣 
[四明近事]  
　　據訪事人函云諺曰捉賊容易放賊難蓋以賊無死罪不能永絶其根株使之不來尋仇報復也至於私行吊打則尤不可鎭海有大道豆航船前日獲一竊賊並不送官請官究治妄自將賊之兩手反縛復以其髮辮纒於頸項高懸桅杆之上兩足落空如同自縊情狀不片刻卽斃賊之親屬得聞凶耗前來吵閙定欲赴縣喊告舟子至是始知人命關天挽人求和願出番佛一百二十尊以作棺殮之費事始得寢○寗城北門外桑園地方有楚南會館在焉凡籍湖南者生則叙鄕誼於斯死則寄棺於此章程須先赴中營請得名片赴體仁局再換照單便可寄放由來已久辦理亦極妥善日前有練軍營勇病故彭某並不照章擅將屍棺貿貿然扛入會館經看守會館之陳仁寳騐明並無照單出而攔阻彭遂用武將陳兇毆出其不意竟受重傷陳之家屬舁赴縣請騐楊大令騐得傷痕屬實諭令彭某出費爲之養傷俟陳傷痕平復再行發落 
[鴛湖寒汛]  
　　嘉興訪事人函云杭州將軍於日前蒞禾大小官舫十餘號均停泊於北碼頭禾郡文武印委各官咸出迎迓投遞手版嗣軍憲登岸乘輿入城赴文武各衙門答拜旁晚回舟越日黎明時卽行解纜經麗橋河向杭州進發在城各官復出恭送○賭之爲害人所咸知禁令雖嚴弊不能絶不解甘犯不韙者何以樂此不疲耶嘉郡賭風大熾城廂内外每有一種人家設局抽頭藉以漁利所鬥之牌有同其麻雀等名目年輕子弟如蟻附羶失業傾家莫此爲甚訪查而懲辦之使若輩稍知歛跡亦挽回敝俗之意也○近來天氣暢晴風和日暖雖節屆大雪尙未見六出花飛鄕民打稻之聲不絶於耳髣髴繪出一幅豳風圖景象黍翁榖婦背曝黄緜計較盈餘料量賦稅正前人所謂人語中含樂歲聲也惟洋價短折每墨西哥銀一餅祗換蚨錢九百文非與市肆中人平素略有往來尙不能交易則蚩蚩者氓暗虧之苦維持圜法在上不可不汲汲也 
[上海官塲紀事]  
　　昨日蘇松太兵備道前辦江南機器製造總局劉康侯觀察麒祥命駕入城赴署理江海關道呂鏡宇觀察行轅拜會觀察迎入内廳晤談一切聞劉觀察尙須於本月初六日乘舟赴蘇州謁見各大憲○欽加布政使銜遇缺題奏道前古巴夏灣納總領事官余易齋觀察恩詔任滿回華已登昨報兹悉公館在英界盆湯弄吉陞棧昨日命駕入城赴敬業書院署江海關道呂觀察行轅拜會觀察然後往各當道處投刺○三品銜候補府委辦盛澤厘捐局員袁含齋太守恭宏由江西來滬僑寓王家嘴角豐來椶行昨日拜謁署江海關道呂觀察晤談半晌而别○南市馬路工程局委員候補府許太守寳書因公赴江寗昨日趨詣道轅禀辭○兼署江蘇臬司陸春江廉訪元鼎委同知銜蘇州發審局員候補縣胡鏡波明府智澄來申辦理保甲稽查各處門牌昨日赴道轅禀見呂觀察幷拜會在滬各員 
[虹口小火]  
　　裏虹口老街第二百七十三號門牌某湯團店店主漢陽人也前晚因灶内火勢太猛烟囱炸裂飛焰四射險肇焚如幸爲時尙早附近居人急爲撲救幸卽救息然當火烈之時其險眞不堪設想矣 
[菜市暫移]  
　　英界會審署前菜市自經工部局移設後已歴十餘年凡作負販之人每晨例得羣聚於此兹者工部局總董議就市塲建造樓屋仍准若輩設市其中業已擇日開工定於西歴十二月十四號華歴十一月初十日暫將菜市移至大馬路勞合路一俟工竣仍准遷回昨日工部局董將情函致英公廨讞員屠别駕請卽出示曉諭别駕接閱來函已飭書吏遵照辦理矣 
[擔水失足]  
　　江北人胡老三携妻來滬僦居虹口沈家灣地方開設老虎灶前日下午肩桶一擔往附近殷姓水橋上汲取淸泉適朔風 
 
 

Page 4

 
 
怒吼近岸一帶已有冰花不堪涉足詎胡竟冒險直下怱遽間墜入浦江經行人瞥見急爲撈起置諸岸側視　　肌冷如冰魂遊地府矣胡妻聞信到來欲圖嫁禍於地主不肯收殮地主殷海泉恐被人命株連據情告知二十五保頭圖地保周阿關代爲集資殯殮事始得寢 
[南市零錦]  
　　滬南萃豐碼頭一帶向爲小船帮人所聚現因正攬駁載生意愈多往往恃其年少勇力專在市肆逞强打架無日無之迭經上海縣黄大令訪聞一再出示嚴拿懲辦無如若輩始終怙惡不悛依然溷跡烟館茶肆中以爲魚肉鄕愚地步前日午後有搖小船之陳阿弟與狄毛毛二人在新會館塲左近平陽樓啜茗不知因何口角繼卽互毆適十六鋪巡勇在彼經過聞哄鬥聲卽入内拘至巡防中局請局員李蘭史二尹升座研訊察得陳阿弟略受微傷判令自回醫治狄毛毛不應無端毆人重笞三百板本應枷號姑寛飭具改過切結交保斥退○停泊本邑南市洪昇碼頭之東勾航船前日午後因飛廉肆虐曰浪無邊該船正在揚帆直駛詎至北鄕陸家嘴地方風勢過猛把舵人支持不住全船致遭沉没内有搭客男女三十餘人當時救獲者祗七八人其餘悉浮沉於浪花中無從援手亦慘矣哉 
[上海縣署瑣案]  
　　月前元興糖行主劉咸方及鴻太錢莊主某甲控丁福春吳叙太私取支票銀一千六百七十八兩黄愛棠大令飭提丁吳質訊嚴追旣而吳在押所抱病經民人鄭平太具狀保出遲之又久延不交案前晚差役將鄭傳至案下大令倩帮審委員蔣刺史訊究鄭供稱吳患病非輕小的因具狀保出延醫施治目下病尙未痊求大老爺恩施格外丁供稱當日共支取銀一千六百七十八兩其中九百二十兩由吳取去小的祗得八百餘兩已付過二百四十兩尙少五百兩之譜現已函致胞兄代爲料理求大老爺寛限十日俟胞兄來此當有眉目刺史允之諭以如再延擱定行嚴比○楊阿春控王益和霸阻贖田前晚黄大令請帮審委員蔣刺史升堂集訊楊訴稱小的有祖遺田五分九厘六毫前曾質押與王兹者備銀向贖王竟不允是以投案控陳王供稱小的依治下某處天主堂餬口楊所押之地歴年已久例不准其贖回楊又稱地上有墳墓在烏能不贖王又稱地並無墳墓旋有王海沁者供稱小的係王之胞弟曾經理勸過令兄長給楊洋銀十圓楊堅不依從以致涉訟周小寳供稱小的前有房屋田單一紙抵押與楊得錢五十五兩現在備本取贖楊交出蔡元順戶名田單一紙然小的所押者係周亭緒戶名是以來案控求判斷如楊已將原單失去則求大老爺給諭爲憑楊稱周所抵田單戶名實係蔡元順並非周亭緒刺史令王繳呈洋銀三十圓給楊具領以十日爲限幷著具遵斷切結再由楊具收領洋銀之狀楊旣將周所抵田單失去准給諭交周收執○王瑞儀控族人王理生佔地不讓前晚黄大令倩蔣刺史訊供瑞儀訴稱職員於道光二十九年捐納九品銜咸豐三年將祖遺地一方借與理生建屋歴年已久並不交還目下欲爲兒輩析産請飭伊拆屋還地地圖一幅呈請電閱理生供稱家有住屋兩間建於瑞儀地上一時苦無資斧如何可以遷讓刺史判令瑞儀給錢二十千文先付十千俟理生讓地後再給十千 
 
 
 

Page 5

 
 
   
 
 

Page 6

 
 
秋收冬藏男女髮多乾燥且易脫落殊不雅歐觀本堂生髮水神效久每瓶四角上海京都同德堂遠近均　　 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[潯江雜錄]  
　　德化縣梁蔭南明府連日升坐大堂研審套口厘局巡丁周張二人因在賽湖查厘斃命案内之人証要犯所有供詞俟訪明續錄又訊費國本控其妻陳氏被李矮子陳老二硬賣幷逼死伊岳母一案陳老二供硬賣是實先藏在四馬頭開米店之孔家後與孔夥賣在高安縣得錢分用不諱比飭差拘孔李矮子供詞狡展笞責三百板費之衣裳什物李認均在伊家亦不諱除飭差拘孔外李已收禁俟孔到案再訊○廿七日有劉松元赴城外保甲局羅海源少尹處喊稱伊在新壩開設豆腐生理本日下午有放牛之方德保將牛放在伊鋪門首不小心照料致牛將豆腐乾喫去數塊松元妻于氏將牛擋住要方賠錢方竟敢恃橫逞兇將劉干氏頭顱打破血流滿面幷將解勸之街鄰劉邦順踢傷懇求究治羅少尹訊問後見有傷痕喝令將方德保笞責幷令牛主方池盛給錢若干與劉干氏劉邦順養傷取結完案○九江鎭宋珮珍軍門之公子蜚聲黌序喜音傳來官幕紳耆咸往道賀○長江水師湖口鎭許步靑軍門巡查江西乘坐長龍船於二十日至潯龍開河守備王彩庭守戎興明率領千把外委各汛官在接官亭搭蓋帳篷幷出水迎接軍門旋入城拜客各官亦往答拜小作盤桓卽行解纜○德化縣梁蔭南明府選擇止二日由嶺南會館遷入衙署文武印委各官咸往道賀○特授彭澤縣黄叔希明府嘉爾履任伊始連日升坐大堂於民間詞訟細心推鞫能結卽結幷以縣濵臨大江保甲一事尤認眞舉辦○上月廿二日淸晨有某甲在孝子坊左側之井汲水見内一男屍經人撈起始認死者姓易年未成童其寡母聞信趨視不勝悲悼備棺殯殮○上月廿一日爲保甲總巡吳儀生明府太夫人設帨良辰同城各官咸往　　雲禮物者分毫不受太夫人素稱儉樸不尙紛華尤慈惠馭下從無尊崇氣習故明府一遵慈訓繼起家聲 
[英界公堂紀事]  
　　浙江寗波府屬某邑人梁子山曾央媒說合娶同鄕張楊氏之女張氏爲妻閨闥之間屢次爻占反目媒以張氏無理勸令大歸前日張楊氏忽糾約多人將女送至梁處梁不納以致紛爭被一百八十八號華捕一倂拘入捕房轉送公廨屠别駕令分别押候訊奪○張惠生爲客滬上與其友陳金生賃屋同居旣而瞰陳他出漸與陳妻王氏目挑眉語以致有私陳雖明知之而不能禁也如是者多時前日陳忽託故移家張與王氏出爲阻止喚令二百七十三號巡街華捕一倂拘入捕房捕頭令轉送公廨别駕著分别斩候訊判○有戴錦堂者某藥材行夥也失業後他鄕落魄抑鬱無聊時效殷浩之咄咄書空以消憤滿不平之氣久之瘋癲大發時時胡閙不休昨由二百八十八號巡街華捕拘入捕房轉送公廨别駕著留侯核奪○四百七十號華捕解一迷路女孩請爲安揷别駕著値日差暫爲留養候家屬來案認領 
[法捕房瑣事]  
　　唐方氏方阿多前因誘拐幼女蔣杏月經法讞員鄭大令枷責在案唐方氏姘夫爛栗子阿東慫使方阿多之母方胡氏上控道轅飭縣訊理大令先將唐方氏送縣並飭傳保人將方胡氏等交案以便一幷解縣又查閱原卷阿東係英界劉仁光爲之作保前日提劉到案押交旋經劉妻某氏將阿東在外尋獲送入捕房捕頭命將劉釋出阿東押候過堂送縣辦理○南市六家浜祥泰南貨店夥嚴林方收買大昌洋行竊贓經法包探查獲解案鄭大令訊供責懲押候嚴比前日車夫阿四竊取顔料爲英包探緝獲供認賣與嚴林方昨日該探帶同車夫役法捕房請派探帶去指認無訛帶回禀復前此嚴林方已因買竊贓覊押囹圄今乃一波未平一波又起誠所謂見小而日失大者矣○小東門某洋貨店爲對買賊竊去皮夾三枚當塲拘獲送捕搜出各贓供認竊自城内捕頭命押候解送公堂訊究○金利源碼頭有甲乙二賊同竊木料一根爲巡街捕拘獲人贓解送捕房捕頭命押候堂期解訊 
[美界捕房瑣事]  
　　寗波人某甲住居天潼路第一百十二號門牌内向爲某輪船上水手將平時見有用過銅帽遺散於地陸續拾取携置屋内甲子年十餘齡前日下午將銅帽置階石上戲用鐵器敲擊鄰孩均來圍住觀看適一銅帽未曾炸發一　捶擊火星頓時炸裂致將鄰居王德福之女孩炸傷面部王出喚二百三十六號三道華捕將此孩拘至捕房捕頭以此等違禁之物應卽激底根究遂派包探竇如海協同二十三號西探往其家搜出銅帽若干因係舊物故不予深究斥釋○陳阿和江北産也昨日午後拖未領捐照之東洋車在乍浦路兠攬坐客經二百六十三號華捕拘送捕房捕頭飭押候送解訊究○偷兒汪阿順昨晨竊取西華德路陳阿福屋内之絨氈一條經包探洪阿寳查獲解　押候轉送英公堂訊究○偷兒郭德標未悉由何處竊得綢面皮棉衣服若干件昨晨持至漢壁禮路某押店求質流氓湯桂生知其底藴向之折梢正在難解難分包探竇如海巡至倂拿送捕捕頭令押候解送英公堂訊究○李候莫李阿三余阿郎三寗波人昨日上午相約至吳淞路望月樓吃講茶唇鎗舌劍之餘兩相用武毁壞水烟袋茶盌等物肆主見吵擾不堪出喚一百八十三號華捕一倂拘送捕房押候送廨訊究○江北人小工宋花英趙麻子王阿三昨晨在招商局北棧碼頭爭奪生意互毆經三百九十三號華捕拿送捕房押候送廨訊辦 
[蘇撫轅抄]  
　　十月二十三日縣丞沈恩湛禀知交缷署震擇縣平望司巡檢任事回省撫憲趙于今日起換穿灰鼠褂○廿四日三品銜在任候補運同山東膠州知州許頌鼎浙江人由山東來同知萬曁　嘉知奉飭派寗差委卽辭赴寗○廿五日藩轅牌示照得署寳山縣典史杭福淸署事一年期滿遺缺飭令正任斯缺之現署長州縣吳塔司巡檢羅啓祜回任供職所遺吳　司查有試用縣丞王茂華堪以酌委署理正任太湖同知恩壽禀謝奉飭回任卽辭道庫大使王德齡由上海水撫標水師中營中哨候補都司楊元祺禀知護解餉赴淸江回○廿六日松海防同知劉元楷由滬專丁來省禀知前署川沙任内交代巳于初叅限　算結松管糧通判孫治安禀銷河運差知縣鍾進賢禀知奉委赴上海公幹卽辭 
[上海六馬路仁濟鑒堂經收有一德施醫給藥一文愿册捐九月初一至十月十九日止淸單]  
　　洪江福康隆號經募朱達五朱子宣朱耀廷朱培珍胡哲平胡道林胡格平胡廷輝胡秉臣周秋帆周英文周鶴年周席珍倪助齋聶慶雲湯南亭王佑璋在星齋劉冠山孫肇祥龍瑞波聶名揚李錦文劉德門李蘭照杜芝芳江愼言恆泰永合漕平十六兩八錢一分申規銀十七兩六錢六分三厘王子顯善士助十兩陸氏　平安燕翼堂孫求病愈余　榮母病求愈無名氏一戶各助洋十元仙女鎭兩位月捐人寗波有沁無力人周善慶三戶各四元臀淨雲　蓬　愛蓮堂新安西鄕樂古杏書屋紅樹山莊惜陰書屋福祿堂榭本堂三異堂亦政堂合助洋三元客安堂洋三元仁壽里盛公舘爲使女阿興罰欵移助嚴善根不留名嚴耕本堂盤頌元彭城隱名氏怡記行德記元昌榮福源南記行賢　雅有心無力人鶴邑無名氏楊王氏無名氏王二寳十六戶各洋二元茅氏求母病愈一元四角八分補過軒一元三角吳潤　無名氏廖琼軒黄麗生陳和盛李朝良魏壽　修思子求兒病速愈人西門巡防局憲爲朱阿榮賭博罰欵移助無名氏求第三子關煞開通陳小姑娘嚴八小　十三戶各洋一元葉太太洋一元銅洋二元角子貼水二戶各洋八角李氏求求平安七角半角子貼水人彰城氏張友棠無名氏各五角李氏三角七分不要收照人三角隱名氏銅洋七元　揚夢蘭書屋銅洋六元周雲卿銅洋四元胡鴻書錢五百七十文以上共取洋一百十一元八角規銀二十七兩六錢六分三厘銅洋十九元錢五百七十文 
 
 
 

Page 11

 
 
[光緒二十二年十月二十一日京報全錄]  
　　宮門抄○諭旨二道錄前○缺單○署浙藩聶奏報接篆日期摺○黔撫嵩奏變通兵練駐紥處所片○大臣永○奏請派員往查廣覺寺喇嘛摺○桂撫史奏查辦索米滋事匪徒分别懲儆片○湘撫陳奏府縣各員治行卓著摺○又奏籌解另欵加復俸餉銀兩片○十月二十一日工部鴻臚守鑲黄旗値日無引見○福建臬司張曾請訓並請假兩個月○準良謝授少詹事恩○載蕚謝授副使恩○荆州恊領聨綬等謝恩○出使大臣羅豐祿等謝恩○工部奏派昇平署等處工程　出熙敬陳學棻○召見軍機張曾敭羅豐祿○光緒二十二年十月分缺單員外郎戶部河南司陳名侃丁小京官翰林院孔目王肇鼎改教　知縣河南封　陳慶綬近湯陰尹春元湖北建始姚學康俱丁四川南溪李鏞修墓府經歴直隷廣平臧良圻捐離任巡檢廣西象州朱遇德修墓典史浙江江山陸耀先故四川營山程秉衡廻避○○二品頂戴新授江蘇布政使署理浙江布政使臣聶緝槼跪奏爲恭報微臣接署浙江藩篆日期叩謝天恩仰祈聖鑒事竊臣於光緒二十二年九月十七日奉浙江撫臣廖壽豐行知藩司龍錫慶因病出缺委臣署理藩篆遵於本月十八日將封存印信及文卷點查接收當卽恭設香案望闕叩頭謝恩祇領任事伏念臣前蒙恩遇簡授蘇藩遵旨辦理浙省通商事務俟事竣再行交卸北上兹復備員浙右權領藩條仰咫尺之天威深殷瞻就懍旬宣於臣職益切悚惶况當仕途旣廣之時用人宜嚴於旌别庫藏未充之日理財當謹乎度支檮昧如臣恐難勝任惟有愼勤自矢策勵倍加遇事禀商撫臣秉公整飭竭誠綜核以冀仰答高厚鴻慈於萬一所有微臣接署浙江藩篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○嵩崑片再奴才奉旨查閱營伍親歴上下游各處多係山深箐密苗回雜居所設練營或十數里一栅一哨分紥數十里設遇緊要征調各顧防守地叚不特迅速難期亦慮顧此失彼統維全局亟宜先事籍備冀免疏虞第當此部議裁兵節餉又未便議及增兵應如何揆度形勢於此中酌成抽分調分駐省中省外適中處所勤加訓練以期運掉較靈務使餉無增益緩急可恃飭令營務處司道等妥議詳覆在案兹據藩司邵積誠署臬司黄元善署糧儲道嚴雋熙詳稱遵查黔省兵制額設綠營馬戰守兵三萬三千一百一十三名嗣經改兵爲練除歴年裁沐共一萬四千二十八名外現在實停緑營守兵一萬三千一百九十九名練營馬戰兵九千四百八十六名綠營守兵旣已屢經裁汰勢難再議抽提司道統籌全局於無可抽提之中擬仍於通省現在九千四百八十六名練軍各營之内酌度情形或一營抽提十名至二十名三十名不等共得馬戰練軍六百九十名以二百五十名撥駐省城設立精練營一營居中策應以四百四十名分駐古州鎭遠安義威寗四鎭作爲遊擊之師隨時督飭營哨官認眞訓練務期練成勁旅聨爲犄角以備緩急遇有倉卒聞警該營與四鎭遊擊之師旣無分防地叚立可奉調卽至無顧此失彼之虞似此酌量周轉餉不加增練不可散征調甚便於事有濟詳請核奏前來奴才覆查該司道等所議抽提各營練軍分駐省城四鎭有置妥帖調遣甚易洵於防務有裨除批飭轉飭各營認眞辦理以求實効並咨部查照外謹附片具陳伏乞聖鑒謹奏奉硃批著照所請該部知道欽此○○奴才永德跪奏爲奴才例應親查廣覺寺喇嘛擬請照案派員往查恭摺仰祈聖鑒事竊奴才於上年到任後應查各項内有例查廣覺寺喇嘛名數有無滋事者奴才本應親往查閱惟時屆季秋正値校閱官兵秋操之際當經奴才奏請暫緩容俟明年秋間再往親查等因一摺恭奉硃批知道了欽此欽遵在案兹於本年秋令奴才正在整裝照案恭帶印信擬日啓程間適據糧餉同知詳轉據渾津黑河各處莊頭等報稱六月二十間連日狂雨大作平地永深二三尺不等又兼河水倂發勢若滄海冲激房屋夏禾秋苗大半淹没懇請勘騐各等情轉詳據此又據綏遠城各旗協佐等官並殺虎口驛站員外郎右衛城守尉先後禀報亦於是月二十等日大雨傾盆河水漲發已將關口門廳及各處衙署兵房冲塌甚多呈請查辦各等情前來奴才當將綏遠右衛等處被雨情形咨商山西巡撫核辦並揀委妥員會同該同知馳赴渾津黑河各處認眞履勘容俟該委員等騐明是否成災禀覆到日奴才再行詳核情形酌奪辦理奴才伏思各處旣有被水情形自應查明核辦所有奴才應查廣覺寺擬請暫緩親查仍遵成案揀派妥員往查該寺喇嘛有無滋生事端除俟該員差旋後再行照案咨報外謹將例查廣覺寺喇嘛擬請照案派員往查緣由理合恭摺具陳伏乞皇上聖鑒謹奏奉硃批著照所請該衙門知道欽此○○史念祖片再平樂府屬永安州地方上年收成歉薄本年三月以後糧價稍昻該署知州江鑑諭令各里開糶義倉榖石並准紳耆所請示諭客商暫禁榖米出售惟州屬鼎江里素少蓋藏該里紳民呈明來城買米以濟口食詎有素不安分之貢生姚澤新等藉端阻撓該州江鑑查知曉以本境接濟非同出州境漁利不得遏糴四月二十二日値城市赶墟之期姚澤新等竟鳴鑼聚衆詭稱州署存有發賑米石唆使進署索取是日赶墟人多驟集數百人蜂擁至署哄堂吵閙稱要州官發米該州吏目教職聞信赶往協同江鑑彈壓解散告以州倉並無存米再三曉諭衆始退出時有地方濫匪乘衆人在署喧嚷之際持械闖入署内刦掠銀錢衣物拒傷兵役因人多擁擠追捕不及倉庫監獄均無損失江鑑據實通禀經臣飭令署平樂府知府趙淶彦親往查辦趙淶彦至州訪查實係貢生姚澤新廪生姚鍇新等平日干預公事屢被江鑑訓斥心懷怨恨煽惑愚民赴署索米藉圖挾制致濫匪乘機刦掠旋經督同江鑑會營緝獲濫匪李街保二李阻慶兩名並起出被刼原贓姚澤新等業經逃匿趙淶彦一面飭屬關移隣封嚴拿一面親提李待保二李阻慶研訊供認持械進署搜刦　贓不諱例應斬决擬請將該犯就地正法以昭炯戒查緝餘匪禀由臬司何昭然覆核具詳前來臣查該貢生姚新等膽敢因米價稍昻鳴鑼聚衆嗾使　木閙署殊屬藐玩應卽革去衣頂嚴拿究辦現獲之匪犯李街保二李阻慶堂衆人在署喧嚷地方官親身彈壓之際明目張胆持械進署刦掠尤屬愍不畏法經臣批飭卽行就地處决以示懲儆倂嚴緝餘匪毋稍疎縱其隨往索米之無知愚民不得妄拿以安人心除飭行遵照外理合附片具陳伏乞聖鑒訓示再該州屬現在早稻登塲米價平减照常流邇地方安靜合倂陳明謹奏奉硃批刑部知道姚澤新等均著嚴拿究辦餘依議欽此○○頭品頂戴湖南巡撫臣陳寳箴跪奏爲府縣各員治行卓著恭摺據實上陳仰祈聖鑒事竊湖南爲山川奥阻之區民俗强悍俟莽濳滋號稱難治所有玩視民瘼不職各員業經臣迭次奏叅其實能整頓地方勤求撫字不　俗吏者亦自當就耳目之所及敬爲我皇上陳之兹查有岳州府知府調補長沙府知府鍾英樸實廉明整躬率屬署永州府知府朱其懿敏果有爲不避勞怨候補知府前善化縣知縣趙宜琛學道愛人忠實懇擊歴任各縣士民愛戴邵陽縣知縣毛隆章盡心職事慈惠精密爲民興利捍災功效甚著丁憂前新寗縣知縣調署安化縣事李尙卿廉勸艱卓實惠及民淸泉縣知縣調署臨湘縣事劉榆生悃愊無華輿情推服永明縣知縣調署淸泉縣事盛綸辦事勤能撫綏盡善江華縣開缺廻避知縣署湘陰縣事湯汝和志操堅卓果敢有爲捕務最稱得力　已陵縣知縣陳吳萃聽斷公明周知民隱以上各員均能勉自樹立克著循聲實爲守令中不可多得之員用特據實爐陳仰懇天恩嘉　以昭激勸而勵風化此外尙有振奮向上諸員或初膺民社或到任未久容臣詳加考察觀厥成效再行奏明請旨是否有　伏　聖鑒訓示謹奉奉硃批另有旨欽此○○陳寳箴片再湖南省每年應解另欵加復俸餉銀八千兩前經前撫臣吳大澂奏自光緒十九年起於節省長夫尾存項下照數動支作正開銷業經先後解過十九二十及二十一等年分並二十二年頭二　批庫平銀四千兩奏咨在案兹據善後報銷總局司道詳稱光緒二十二年分應解加復俸餉銀兩現又在於節省長夫尾存項下復　籌備三批庫平銀二千兩合湘平銀二千零七十八兩四錢交三批京餉委員候補同知方葆庸候補知縣韋業恒搭解赴部交納等情前來臣覆核無異除咨戶部都察院查照外所有搭解光緒二十二年分另欵加復俸餉三批銀兩緣由謹附片陳明伏乞聖鑒謹奏奉硃批戶部知道欽此 
 
 

Page 12

 
 
[光緒二十二年十月二十二日京報全錄]  
　　宮門抄○步軍統領榮奏拿獲巨盜請交刑部審辦摺○粤督譚奏爲請註銷知縣察看處分片○又奏調署知縣片○閩督邊奏查明總兵保案不符緣由片○十月二十二日内務府國子監正黄旗値日無引見○密雲協領穆騰額謝恩○出使大臣黃遵憲謝恩○永隆請假十日○内務府奏派更換紫禁城内値年派出崇光○掌儀司奏二十五日祭奉先殿　貝子行禮○召見軍機穆騰額黄遵憲○○奴才榮祿等謹奏爲拿獲槍斃事主案内逸犯復疉次搶刦拒傷官兵之鄰境巨盜請旨交刑部審辦恭摺仰祈聖鑒事竊據北營叅將鵬展遊擊趙春霖督率守備王金印千總尙文華首先得音之把總黄永奎李長春高鍾山等會同守備王金鈺千總王錫恩協尉秀昌東城正指揮韓宗慶順義縣知縣周兆簧署昌平州知州劉焌通州知州孫壽臣等帶同弁兵在大興通州所屬一帶地方將前次結夥持械槍斃事主案内逸犯復疉次搶刼拒傷官兵之鄰境巨盜金二康二羣子管六七兒康二癩子白曾兒金馬仔楊幅頭丁喜頭拿獲起獲現贓賊具等物傳同事主崔大王蔭桐宋啓王大張杏林一倂解送前來奴才等督飭司員詳加審訊據金五供係大興縣回民光緒二十年二月間仁康六兒康祥兒康小人兒康小秃兒唐大秃子李羣兒胡升頭金馬仔任七頭李全柱頭分持洋槍刀械至昌平州屬嶺上村一家踹門進院放槍將事主轟傷搶得衣服首飾等物又於是月二十一日夜伊等十一人又約得白秋頭分持洋槍刀械至大興縣屬海淸落村一家擁門進院放槍將事主轟傷身死搶得衣服首飾等物又於是月二十六日夜伊等十二人分持洋槍刀械至大興縣屬白坊村一家踹門進院放槍搶得衣服首飾等物又於二十一年正月十八日夜伊等十二人分持洋槍刀械至順義縣屬西王路村一家踹門進院放槍將事主砍傷身死搶得衣服首飾等物又於是月二十一日夜伊等十三人分持洋槍刀械走至順義縣屬燕王莊將事主砍傷身死搶得衣服首飾等物又於是月二十一日夜伊等十二人分持洋槍刀械走至順義縣屬燕土莊地方將過路車輛攔刼放槍搶得黄馬一匹逃跑後因聞知康六兒等被獲隨在各處藏匿又於五月二十二日夜與金二康二羣子管六七兒白曾兒楊二毛平安毛大鼻仔康老西丁八丁九順康俊勒得金小秃兒金大泳兒謝採仔安雨子張一管五康大倉頭分持洋槍刀械至大興縣屬八里莊一家踹門進院放槍搶得衣服首飾等物又於七月二十四日夜與金二康二羣子金八金大泳兒康大倉頭丁八謝採子分持洋搶刀械走至大興縣屬枯柳樹村路遇順義縣捕役馬永貴將其追至金一案内用槍將馬永貴轟傷身死棄屍河内並由其家搶得洋槍一桿逃跑又於本年二月二十九日與金二康二羣子管六七兒康二癩仔白曾兒管五毛平安金八楊四西丁八丁九順康大倉頭老康俊勒得金小秃兒安雨子金大永兒毛大鼻子謝採子分持洋鎗刀　至順義縣屬後桑園村一家擁門進院將更夫綑縛搶得衣服首飾並騾頭馬匹等物又於三月初四日夜與金二康二羣子管六七兒康二癩子楊幅頭馮永利管五楊四康大倉頭康俊勒得康老西丁八丁九順金小秃兒安雨子毛平安金大永兒毛大鼻子謝採子楊順頭分持洋槍刀械至順義縣爬城跳墻進一當鋪院内放槍入室搶得銀錢首飾洋槍等物威逼門軍開城逃逸以上所得贓物均已俵分當賣錢文花用經官人捕拿伊等開槍將官兵轟傷旋被拿獲連起獲現贓賊具等物一倂解案實不知康小八兒等逃任何處金二供係大興縣回民與前獲之楊黑子楊九等並現獲之金五等結夥持械共搶刦六家得贓分用屬實康二羣子供係通州回民　金五等結夥持械搶刦四次得贓分用屬實管六七兒供係通州回民與前獲之楊九等並現獲之金五等結夥持械共搶刦四次得贓分用屬實康二癩子供係大興縣回民與前獲之楊黑子等並現獲之金五等結夥持械共搶刧三次得贓分用屬實白曾兒供係通州民人與前獲之楊黑子楊九等並現獲之金五等結夥持械共搶刦三次得贓分用屬實金馬子供係大興縣回民與前獲之張秃六頭康六兒等結夥持械搶刼八次另案與丁喜頭持械於本年五月十六日在大興縣屬黄蔣村搶刦行人衣物一次均得贓分用屬實楊幅頭供係大興縣回民與前獲之楊九等並現獲之金五等結夥持械共搶刦二次得贓分用屬實丁喜頭供係大興縣回民與前獲之楊黑子等並現獲之金馬仔結夥持械搶刦二次另案與康俊勒得等持械於本年五月二十日在順義縣屬白塔寺後身地方搶刦行人衣物一次均得贓分用屬實事主崔大供係大興縣人瓦匠爲生伊師傳祁瑞山在縣屬八里莊居住上年五月二十二日夜伊師傳家被賊進院放槍入室搶去衣服首飾等物曾赴朝陽汛呈報因祁瑞山現赴官工遣伊到案王蔭桐供係順義縣文童在縣屬後桑園居住本年二月二十九日夜伊家被賊進院將更夫綑縳放槍入室搶去衣服首飾騾馬等物曾赴本縣呈報宋啓　係順義縣人在縣屬城内隆盛當　傭工本年三月初四日夜伊鋪被賊進院放槍入室搶去銀錢首飾洋槍等物曾赴本縣呈報王大供係順義縣人本年五月十六日走至縣屬黄蔣村被賊攔刦搶去褥套衣服等物並未呈報張杏林供係直隷鹽山縣人本年五月二十日走至順義縣屬白塔寺後身地方被賊攔刼搶去衣服銀兩等物曾赴順義縣呈報今經官人獲賊飭傳伊等均赴案認贓具領各等供查金五金二康二羣子管六七兒康二癩子白曾兒金馬仔楊幅頭丁喜頭原係前獲之結夥持械傷斃事主盜犯康六兒等案内逸犯今復疉次糾夥放槍搶刼並膽敢於緝拿時開槍拒捕致傷官兵實屬積惡巨盜兇悍異常亟應嚴行懲治以昭炯戒除將事主崔大王蔭桐宋啓王大張杏林均行取保聽候刑部傳質外相應請旨將金五金二康二羣子管六七兒康二癩子白曾兒金馬仔楊幅頭丁喜頭等九名交刑部審明辦理在逃之康小八兒等犯仍飭嚴緝獲日補送刑部至原拿此案之員弁等均能不分畛域悉心躧訪將此等隣境巨盜弋獲多名緝捕尙屬得力可否俟刑部定案時聲明請旨准由奴才等擇優量予鼓勵之處出自皇上逾格恩施爲此謹奏請旨奉旨已錄○○譚鍾麟等片再卸署信宜縣事本任吳川縣知縣李之藩前因京官奏叅業經臣譚鍾麟會同前撫臣馬丕瑤查明覆奏奉上諭吳川縣知縣李之藩著卽撤任察看等因欽此兹據高廉欽道曁高州府以該令李之藩前在吳川縣任内當賊據梅蒙時曾親帶團勇馳在攻剿將巨匪楊允欽格斃並斬擒　　易觀糠等數十名並於署信宜縣任内續派線丁恊同各營縣兵役於上年八月内將匪首龎癩渣尾　獲懲辦又自備花紅銀二千元充當尙屬深知愧奮請銷察看處分等情由藩臬兩司具詳前來臣等伏查本案拿獲匪首龎癩渣尾等出力各員先經臣譚鍾麟專摺奏請奬勵該令李之藩曾經　辦巨匪多名並協獲匪首龎癩渣尾懲辦尙屬著有微勞從前緝捕不力功過亦足相抵合無仰懇　　恩俯准將吳川縣知縣李之藩察看處分註銷以觀後效之處出自逾格鴻慈除咨部外臣等謹附片具陳伏乞聖鑒訓示謹奏奉硃批着照所請吏部知道欽此○○譚鍾麟等片　再調署揭陽　事河源縣知縣劉孚京尙未到任據報病故所遺揭陽縣知縣　務應行委員接署查有高明縣知縣蔡逢恩歴練資深辦事心細堪以調署該員高明縣任内並無盜刼已起四叅之案據藩臬兩司會詳前來除數飭遵照外臣　　合詞循例附片其陳伏乞聖鑒再所遺河源縣知縣係選缺尊省現有應補人員應請扣留外補合倂陳明謹奏奉硃批吏部知道欽此○○邊寳泉片再花翎提督銜留浙補用總兵羅其泰前據管帶福字營總兵徐萬福禀送收入閩標差遣仍歸浙江補用等情當查該員千把以下保案係　光緖七年以前照章免查自都司至總兵核案相符惟都司保案原名羅其太又守備從兩江　保咨准兩江督臣劉坤一查覆羅其　保奬守備原案無名卽　飭查去後兹據徐萬福禀據羅其泰覆稱咸豐年間投効吉字營克復安慶省城儘先守備實於是役保舉因奬札遺失皖省文卷不齊無從查證惟有援案作爲漏保守備遞行退奬以副將仍　浙　　用　部司奬案名字不符實係筆誤並　　止據情轉禀前來查覆明案　屬相符合無仰懇天恩將總兵羅其泰政以副將留閩　　仍　浙江補用並將都司奬案名字　　其翎枝加銜均照原　　册除履歴咨部外謹附片具陳伏乞聖鑒訓示　　謹奏奉硃批兵部知道欽此 
 
