# 1916 - 128 - 4915534

 

Page 1

 
 
   
 
 

Page 2

 
 
時評 
[閣令默]  
　　嗟乎中央之不知大局竟至若是耶夫國家銀行者全國金融之咽喉也扼金融之咽喉則全國財政將大亂財政亂則國家立見危亡今中央乃有止兌與停付存欵之命非恐財政不亂而欲自扼其咽喉耶 
　　此舉之用意雖不可知然大槪不外留以供戰費之用目前之與中央戰者不過數省今乃移以害全國之人民而并置國家大局於不顧夫中央與人民何仇政府與國家何恨而竟欲一律制其死命耶 
　　中央所藉口者以爲援各國之先例然各國之所以偶出乎此者必焉對外之戰爭而所謂國家銀行者必純粹爲國家資本無商股攙雜其間政府猶必交付議會而後行今中國之時局與國家銀行之性質絶非他國可比而乃貿然爲之若是耶 
嗚呼梁士詒不足責奈何叚内閣而竟出此 
[專電]  
　　南京電　十五省軍巡代表准五月十五日齊集寗垣再行定期開會會議之要點一以國家存亡爲第一問題二以袁項城退位與否爲第二問題三如袁退而中國可存則主退四如袁驟退而中國危則暫主不退五如遠實行退位則各種重要手續究應如何辦理始可安全六如主張袁暫不退位應用何種方法疏通南黨意見以上問題解决後即由十五省公推馮爲代表與巳獨立各省代表梁啓超議和（地點大約在滬）解决後即促北京照辦不允則强迫之現馮極意交驩張倪聞前日馮赴徐州專爲聯絡感情免致開大會時 
意見參商並無他事件磋商 
　　北京電　院令財交二部轉飭中國交通二銀行所發紙幣及應付欵項一律暫停兌付今日外國銀行已不收中交紙幣 
　　北京電　昨諭陸總長速與日置使磋商者一嚴禁日人加入民黨二實踐力守中立宣言三禁彼國人與我國在外黨人私訂條件並聲明槪不承認四電該國在濟南某連長禁其有傷兩國交誼舉動 
　　北京電　聞某國公使昨照會外部取消近向該國商人借欵事 
　　北京電　美借欵復交五十萬 
　　北京電　段内閣今日會訂軍事委員會組織法 
　　北京電　特派某侍從武官赴鄂會王將軍密商要件 
　　北京電　擬國會籌備局組織草案八條呈候批行 
　　北京電　海部以新裕咎由自失令海容艦長赴滬與商局訴訟不欲履賠償約 
　　北京電　項城頒給盛宣懷輓幛爲實業先河四字 
[譯電]  
　　北京電　馮國璋致各省之通電與時局頗有關係馮謂袁氏成立帝制已喪失總統資格不能復承認其爲總統又謂副總統之地位亦因以消滅馮之第二說按諸名學頗不得當馮根據其見解遂不以黎元洪就總統職爲然主張袁氏引淸室特任袁氏组織共和之諭旨立即召集國會由國會選舉新總統並主張袁氏先發明令聲明一俟國會召集即行退位馮建議採用從前臨時約法以維持大局至國會通過新憲法時爲止但馮又指出臨時約法之弱點謂約法中之可採用者始宜施諸實行馮電頗長且言及其他時局上之難題其中頗有切中時事可爲將來新政府採用之處馮專車至徐與倪嗣冲張勳會晤後始發此電故衆意倪張必與馮同意此三人又聯名通電各省請派代表赴寗大約彼等將根據馮電中之辦法而求解决也昨日外交陸總長訪問各使署言次頗含時局大有進步之意陸謂刻正謁力設法使南京會議得以及早成立希望此次會議定有美滿結果云云觀此則北京政府之贊成馮電已可知矣以上所云雖似有美滿之進步然未許遽作樂觀而預料時局即臻良好蓋近來私人妒忌業已發展頗有爭得國家要位之現象南京會議惟互弭異見一致進行方克有濟恐野心家將破壞此圑結力也再臨時約法適用者則用之不適用者則去之一說將爲南方輿論所反對目下南方民黨極力運動各省獨立以期强其勢力　　　（十一日（字林報 
　　北京電　贊成馮電願派代表赴寗會議者巳有十五省大約此次會議將仍留袁在位但袁氏能留與否殊不可决南軍組織獨立軍政府於廣州實爲此次迅速會議之一主因各省代表約在二十日齊集南京會議國權報云聞馮國璋表示意見如南軍再有無理之要求則馮必極力作戰昨日總統府開重要會議除袁氏外各閣員及軍界大員皆列席巳决定對付南軍之政策段祺瑞主張臨時國會在北京召集每省各派代表五人蒙藏靑海皆在内共一百二十五人該代表須由當地文武長官選舉而經紳士贊成者　　（十二日） 
　　廣州電　印度支那總督公報宣稱波勒萊（譯音）與廣南發生亂事幼王台丹出亡被獲押回宮中總督原定取道東京回法今已展緩啟回　抵順化土倫順化二處防兵均巳增加　　（十一日）以上德文電 
[東方通信社電（日本人組織）]  
　　北京電　天津消息數日以來天津市面忽大恐慌向中國交通兩銀行提欵兌現者非常之多至昨日止兩銀行之兌付巳達約一百三十萬元當局因慮兌現風潮波及各省影響於全國金融界者甚大因爲一時權宜之計禁止該兩銀行之兌換且飭文武各官强制流通該兩銀行紙幣並命商務總會協助惟據財界有力之某氏言如斯彌縫政策祇救一時之急而於將來反生甚大惡果故甚非難政府救濟該兩銀行之策 
　　北京電　馮國璋氏等所發議之妥協條件中有召集國會以前袁總统仍暫留任等項革命元勳某巨公對此甚爲憤慨謂其蔑視約法此余全然不能同意今日竟有此說發生甚爲遺憾云云並言欲將己之眞意通電各省　（十二日） 
　　北京電　據聞馮國璋氏等之妥協條件通電獨立各省以外十五省且馮並有十五省代表速堅圑結以當獨立各省如不得巳訴諸武力解決之意惟都中人士以馮等之主張於現下之狀勢果能貫徹與否甚抱疑惑之念云　（十二日） 
　　北京電　中國南方政府之軍務院於本月十日通牒北京各國公使館謂組織軍務院任命撫軍長以下人員民國一切之事暫由軍務院司理並尊重從來之條約處理外交上之問題云云（十二日） 
　　東京電　日本當局說明山東事件之眞相曰山東事件中國之抗議事實無根此事雖經日置公使說明而中國機關新聞仍有誇張之報誠爲遺憾查該事件之眞相其曲實在中國事已甚明卽五日之晨革命軍與北軍在濰縣交戰之際中國兵隊竟向日本民家方面發砲並向山東鐵道正在進行之火車組擊杜絶該地飲水水源斷我軍用電線等種種暴行不特此也中國兵隊所發之砲且有一彈落於車站檢查車票三處致我照常守備之守備兵一名竟致絶命我邦人之危險殊甚是以駐坊子之守備隊長石浦大佐擬與山東第五師張師長會見講求相當保護此等危險狀態之法並防日人住集方面銃砲彈之飛來乃派尉官一員手持白旗前赴城内詎意華兵不法遽由城門向我尉官狙擊以致不能前進聯隊長無奈親率一小隊之軍隊手揭白旗往會張師長特向城門發揚信號告明來意而張師長拒而不見僅派遣一微員出與聯隊長問答之下允將來意通達張師匆匆入城聯隊長冒雨伫立約數小時待其回答久之該員始出告以張師長允否會見須以明回答之意聯隊長不得已當即折回至翌七日始與張師張會見詳述前記事情責其非法張初不認有此事實然證據昭彰終乃承認前記事實因爲後日之證特作覺書加蓋印信交與聯隊長收執事實之眞相如是而張師長之覺書尤爲可據正擬基該證據交涉移到北京由日置公使提出抗議不料中國政府顚倒事實反向我國抗議因是事件之來益覺重大中國政府之出此反噬的抗議想或因張師長虚僞報告之結果總之中國有此不法抗議我國遂愈不能輕視此事云云又中國兵之暴行前記之外尙屬不少如九日官場接到電報五日戰鬭之際有邦人一名被殺害後埋於土中至七日經我憲兵發見係爲官兵所殺害有目擊者此事亦斷不能付諸不問之列更據一說濰縣擾亂之際日本人民幾瀕於危因揭日章旗以避暴行乃中國人竟蹂躪我國旗此事目下正在調查若係事實則毀辱國旗問題事大必至惹起國際問題要之濰縣事件理之曲直已明帝國即將根據事實提出正式抗議惟中國政府爲目下之時局殆有自暴自棄之意味或出如何曲解亦未可知果爾則此問題將益重大又因此問題之關連或更惹起兩國間之山東鐵道警備問題亦未可知蓋我國向於警備力避内外之誤解故取寛大之方針此次山東一带之不靜如現濟南中國巡警逃亡殆盡致陷無警察之狀態鑒此形勢我國之於警備問題將來或至必須與中國政府協議云云 
　　　（十一日） 
　　東京電　黄興氏所住之處經都下各新聞極力探索終不能明氏之同志目下悉在上海勾留東京數日卽將出發歸國云（十一日） 
　　東京電　五月上旬日本對外貿易輸出超過六百十七萬元　　（十二日） 
　　東京電　海參威電稱俄國文豪哥爾基氏爲觀光兼保養定於六月下旬至日本（十二日） 
戰電 
[其一（黄人路邊電）]  
　　巴黎電　今日下午公報云凡爾登境之德軍活動力已大減法軍在他處獲小勝今晚公報云末斯河左岸之德軍猛轟後在二八七山附近奮力進攻爲法軍擊敗且被俘多人法軍在摩爾化末山西坡小攻獲德軍戰壕一段俘敵六十二人獲麥肯沁砲兩尊　　（十日） 
　　巴黎電　德軍在末斯河西岸安置新式快砲多尊並以兩軍圑之議奮力進攻但大受損失一無所得　　（十日） 
　　彼得格勒電　軍事家評論俄軍西戰區情形謂不久戰事必發展惟攻勢先出於何方面今以尙未能斷定德軍今未大集軍隊仍决意進攻凡爾登　　（十一日） 
　　彼得格勒電　俄軍已越過小亞細亞之險阻山徑刻正下山追逐前往底格里河流域之土軍但軍事家預料土軍必厚集於甘尼金之要塞該處必有一場惡戰（十一日） 
　　倫敦電　海格將軍報稱佛里柯爾沙歇胡魯區等處有地雷戰事戰局未變瑪里柯爾沙歇聖台洛瓦均有砲戰英砲隊猛轟塞爾叢林敵軍陣地　　（十日） 
　　羅馬電　　潛艇近在河德里亞海下游擊沉裝載戰品之敵國運送艦一艘（十日） 
　　倫敦電　商船杜爾柯資號（一七○六噸）被沉　　　　（十一日） 
　　倫敦電　陸軍副大臣丹倫特今日在下院稱四月十一日起至二十九日止英飛機飛至克特除醫藥等品外擲下食物共一萬八千八百鎊以供被困英軍之用英機往來多次僅損失一架　　　（十日） 
　　倫敦電　愛爾蘭總督維姆邦已辭職（十日） 
　　倫敦電　陸軍副大臣丹倫特氏近被推舉爲候選愛爾蘭總督者之一　（十一日） 
　　紐約電　美國刻正調查白星公司船細姆里克號沉没之情形並調查該船是否爲輔助巡艦抑係商船聞昆斯鎭之美領事已將該船未得警告遽遭魚雷轟擊之情形報告美政府除此案外尙有潛艇攻擊商船事三起亦大爲華盛頓所注意今日德國已有半公式之承認謂蘇塞克斯號實爲德潛艇轟攻並　賠償美國所受之損失　　（十日） 
　　華盛頓電　德國關於蘇塞克斯號一案之牒謂德潛艇司令倐見蘇塞克斯號時以爲此乃軍艦故轟擊之當時彼固自信舉動合法但其辨别不淸舉動草率未按訓令行事以致破壞德國給予美國之約言德政府對此不幸之意外事變深爲抱歉今已以相當之處置加諸該司令並願以賠欵給予受傷之美人　　　（十日） 
　　倫敦電　紥德美使電告美政府謂德國日内將有一新牒遞交美國德政府已懲辦以魚雷轟擊蘇塞克斯號之潛艇艦長並願賠償損失　　　（十日） 
 
 

Page 3

 
 
　　倫敦電　愛爾蘭國民黨宣言勸告愛爾蘭人民謂近十數年來國民黨依據憲法之舉動已爲愛爾蘭人民成就許多事業故愛爾蘭人民仍當贊助憲法上之舉動不然則愛爾蘭將陷於無效果的革命或無政府之境云云 
　　倫敦電　愛士葵今日在下院稱渠有理由可信懲辦愛爾蘭亂黨當不復用採用極端手段之必要但渠對於此事不能給予保證（十日） 
　　倫敦電　今日首相愛士葵在下院謂外間所傅杜白相新聞家斯基芬登氏未經審訊遽被鎗斃一案刻正在調查中與此案有關之軍官巳被拘留將按軍法裁判此事乃不知責任之軍官所爲尙有關於新聞家二人之案亦將照此手續辦理軍事當道對於此種事件不負責任且未知情　　　（十日） 
　　倫敦電　開斯蒙一案定於星期一日開審　　　　（十一日） 
　　墨爾邦電　希格斯氏報告預算案時謂澳洲在此時宜自行供給戰費或籌措巨欵借與帝國澳洲有英金一千兆鎊之財力二百兆鎊之入欵但猶須極力撙節估計此届財政年度内收入約英金八十九兆鎊支出約七十六兆鎊戰事未畢時食物不計出口防務經費共需七十兆鎊　　　（十日） 
　　倫敦電　孟郤斯特商會通過議案主張戰後帝國境内必須屏絶敵人貿易帝國各處商業宜互相優待若協約國間能適用互相優待商業之辦法則尤善　（十一日） 
　　亞姆斯特丹電　德國會議員社會黨李白克尼克特博士五月一日在波資丹煽惑衆人致被拘捕社會黨在國會動議要求政府釋放但未得多數同意　　（十一日） 
[其二（德人德文專電）]  
　　柏林電　德軍大本營十日公報云亞貢敵軍轟發地雷後令國攻入德軍陣線卽被擊退三○四山西南敵軍前鋒枝隊復被逐退三○四山德軍新陣地已經擴張德飛行家以炸彈擲擊同巴塞勒與拉盎勒太浦之廠所（西境戰况）俄軍在加布洛夫加南小陣線進攻即被擊退敵軍大受損失（東　戰沉）前敵無重要戰事（巴爾幹戰况） 
　　維也納電　奥軍大本營宣布公報如下九日各方面陣線無重要戰事十日加里西亞東部與伏爾希尼亞前鋒枝隊日見活動他處無重要戰事（奥俄戰况）敵軍昨日猛轟戈爾資橋端砲臺及杜白杜高原　　進攻桑瑪蒂洛數次均被擊退加林西安用東鐵洛　陣線砲隊益形活動（奥俄戰况） 
[公電]  
　　常熟公民來電　各報館鑒敝邑知事楊夢齡到任以來恣睢暴戾武斷專横此次澄江事變雖境界此連而秩序如常市廛安堵不意楊知事羅織士紳冀成黨獄非法擅捕徐鳳藻人必因之大起恐慌公民等具有身家性命孰不寒心如此黯無天日呼籲無門祇得懇求各大報主持公論以伸正義藉洩寃憤常熟縣公民同叩侵 
　　東京黄興來電　全國各界諸公鑒袁氏僣逆毀法禍國滇黔首義桂粤兩浙繼起其他各省亦多仗義執言迫令退位神州有人國猶可立友邦傾動民意昭蘇惟是元兇勢窮意仍負固不除禍本終是養癰痛苦已深何堪再誤歷讀護國軍政府宣言根據約法解决國紛力秉公誠無任欽仰此次討逆出於全國人心理本無黨派意見更無南北區域之可言今旣誼切同仇務希協力策進貫澈主張速去兇頑共趨正軌興居美兩載新返東鄰雖駑蹇無能而報國之志猶昔願隨國人後竭誠罄力扶翼共和勉盡義務不居權位區區此心幸垂察焉黄興文 
要聞一 
[川湘獨立消息之别報]  
　　京津泰晤士報九日北京通訊云南北約定自本月六日起展長休戰期限兩星期解决元首退位問題南方領袖須候項城　位重要問題解决後始允討論其他問題故徐世昌赴滬行期業巳展緩連日川魯湘及東三省傅來消息多不佳中國政局已爲驟變南方領袖頗有得勢之象但今謂項城巳决計引退則尙過早也陳宦宣布獨立官中雖無徴實明文然旅京有名望之蜀人均接成都重慶家屬來電報告此事現信陳宦之獨立與龍濟光同一行逕蓋内外交迫省外各縣均與斷絶關係加以駐蜀北軍旣不聽陳之號令復不知博民歡心以故匪特蜀人惡之即陳宦與其僚屬亦均不與表同情也湘 
省最近消息殊不利於中央政府湯薌銘旦夕恐將步陳宦後塵蓋革命軍領袖與湯之僚屬現正力迫其宣布獨立也又另一通訊云據長沙電稱南北軍已在寳慶開戰 
[濟南危象與濰縣交涉]  
　　字林報九日濟南通訊云商埠燬屋兩所該處通衢刻由日兵巡邏濟南内外城中近數夜常有炸彈爆裂之聲往往一夕敷驚雖足駭人但似無重大損傷居民恐慌異常膽怯而豐於財者紛紛遷移多赴天津店舗提早閉門且有日夜不敢開門營業者城門於薄暮時即下鎖今日聞未開城有何變故尙未知之周村爲魯省最重要商務中心點之一素未設防聞黨人以六百人之衆佔領其地並向錢舗及商家索取巨欵其領袖乃一日本裝束之華人以郵局爲機關部目下仍佔據未去濟南聞此消息愈覺驚駭刻聞徐州張勳軍隊到此將來秩序能否恢復未可知也外人未經擾及財產亦未被毀中國婦女夜間　匿於教會房屋内以避危險周村之外人現由日兵保護尙覺安甯魯省大局亟宜妥善辦理深望當道者有以善其後勿使地方糜爛也六日晚間大風挾沙自北而來轉瞬間天昏地暗舉目不能見物令人生世界末日之印象良久始已此種暴風乃魯省若干年來所未有者也 
　　京津泰晤士報九日北京通訊云據確實消息中政府因日人暗助黨人攻擊周村已向日使署提出抗議聞魯省亂事有日人若干參與其間黨人之攻周村等處者皆由日人督率附近並有携带軍械之日兵二百名當周村交戰時其舉動至爲怪異又聞黨人施行激烈計畫之前曾由領首之日人與駐魯日軍司令會商一切故中政府之提出抗議其理由自無庸言日使則堅稱日本軍官無一與聞此事但承認或有日本浪人數名與黨人爲伍云又濟南消息謂日領事與魯省日軍司令因對於日人在魯所持態度一事竟見不合互生齟齬情形傅說不一因未徴實故不宣布又日人方面消息謂袁總統擬情日置公使及旅京日本有名人員至公府會宴藉以敦睦兩國邦交 
[馬統領到蘇治軍之第一聲]  
　　安武軍第一路統領馬聯甲奉馮將軍電調駐蘇統率該軍以安商民各節業誌本報茲馬統領於九日到蘇後即在虎邱李公祠該軍駐營内暫設安武軍參謀處營務處並兼第一路統領之大本部以資辦公到蘇時隨來之辦事員及第一路統領之關防均行携带連日因各軍界酬應忙碌尙未發表 
意見昨（十一）號先在本部内傅齊全體軍官士兵集隊訓勉無非顧全名譽勿擾地方爲商民吐棄等語隨即備函通告商會述明駐蘇理由擔承治軍從嚴令各商民毌得驚慌一面張貼佈告使人民周知示中言頗懇切亦甚堂皇爰特照錄如下照得本統領治軍素嚴向在皖省所歷駐防各區無不相見以誠相交以道部下兵夫或不規則立繩以法并撫慰其人民口碑具在可以覆按也查蘇州爲東南名勝之區紳富殷繁之處平日設官駐兵足保治安又安用赳赳武夫如本統領者更率健兒妄　其問哉此次奉宣武上將軍調令來駐是邦不過因多事之秋原有防軍兵力或單設有不虞用事補助耳是故論其部曲則本軍爲逆旅之客論其籍貫蘇州爲桑梓之鄉更必軍紀從嚴以期毌負於父老唯是人分南北保無因言語不通而生誤會除派員隨時稽查本軍兵夫以整飭其規矩仍望父老等對於本軍兵夫無論其與商舗與民人如有以勢凌人非禮相干者力能捆送則捆送來轅力不能捆送即以見告必有以慰我父老决不稍涉寛庇以損往日名譽至若尋春於西子台邊弔古於要離塜上玩虎邱之月色　鄧尉梅花凡茲勝蹟足滌塵襟僕雖武夫竊有所好搴裳以就願步後塵唯我父老圖之除照會本城商會分行遵照外爲特佈告其起首銜條爲安武軍參謀營務處兼第一路統領動五位馬分貼於各城門上閣城僅祇七張云 
[蕪湖快信]  
　　蕪湖警廳於八日在十三遵門　十號查獲黨人劉 
涉第三署巡士二名刻已一併解送祝道尹署審訊蕪湖道尹祝善甫現兼蕪湖軍警執法處處長 
　　安武軍先鋒官張繼宗由甯乘吉安差輪裝皖軍二百名於九日過蕪晋省 
　　安豐差輪由寗裝倪巡按使衛隊二百名同日過蕪赴省 
　　安武軍第一路統領馬聯甲前派軍米委員耿竹畦在蕪辦有軍米千包巳於前日由安豐輪運寗兩淮緝私統領季光恩由寗乘江裕輪晋省謁見倪巡按使於十日午後過蕪　 
　　倪巡按使近准江浙皖絲廠繭業總公所經理沈　等來禀除咨商張將軍並檢發該公所條陳分飭蕪湖大通各官廳會商該埠駐軍查照條陳各節妥爲保護 
　　蕪湖北陡門曹兆貴家於上月三十日被盜並傷事主縣知事余詠南於九日上午將所獲該案之夥盜徐開朝一名押赴犯事地方執行鎗斃 
　　蕪湖行駛内河之小輪現巳潮水大漲先後開班警廳以該小輪往來寗國等處難保無匪人溷跡其間每日下午特派巡士多人俟小輪抵埠後認眞檢查 
　　蕪湖廣潮烟寗四帮米號向來　米只須米價稍廉即行購囤而米欵即在本埠錢莊先付支票俟米至申時由申莊電匯來蕪再由各該省轉滙至申而各錢莊均願墊銀因滙水拆息有利可圖由來已久近因廣東獨立申莊鑒此市面凡潮烟寗三帮所裝之米必待該省現欵到申方能由申滙銀來蕪否則不出空票昨據寗帮米商云汕頭銀匯不通現欵來此深爲不易此亦戰事影響之一端也 
[馮張倪三將軍之協商（南京特約員）]  
　　停戰期滿調和無效馮將軍之調人資格已不存在東南大局近月以來其外表　滞凝不進其内部則正在著著進行之中進行方法一與護國軍派交換意見一與黨人磋議平和計畫此對於維持現狀者一與叚内閣密商大計一與鄰省提携一致此對於時局發展者 
　　江蘇省内素有陸軍四閥之稱一馮一張一楊一倪是倪軍雖少數駐蘇而據皖北建瓴之勢　不可侮馮將軍自時局紛擾以來精神絶奮迅不似前年之寂無舉動故帝制時代首與張勳釋怨言歸於好近且與之締爲金蘭則張巳聯絡楊在上 
海萃全力以防黨人其對於時局與馮將軍無異見故陸軍四閥中唯倪未見若何接近最近倪由京回以湘人拒之未得湘督且皖局又失僅以巡按使聊遮面目倪之忠藎雖爲世人所稱其事實亦未必盡然倪與張始雖小有意見近因張督皖於皖軍勢力並不削減其所部仍紥原處故倪能去而復返前芥亦漸渙釋馮將軍因特偕倪往徐謁張密談數時而别倪即於初十日來寗張日内亦將到省是爲馮倪張接近之成功俟張到後將開重要協商時局混沌或可由此而開歟 
[倪丹忱來寗籌備會議]  
　　江蘇馮將軍以國事久不解决情勢危險特於六日赴徐州並電蚌埠請倪丹忱至徐與張定武會議擬在寗特開國會速定解决國家大計七日倪回蚌馮亦辭張回寗遂聯銜電詢段内閣覆電贊成八日倪至浦口乘安豐兵艦赴皖接巡按任馮即通電十七省將軍巡按定十五日在寗開會請各派代表來寗會議倪接皖巡按事後因應行開議事件須與馮張先行計議聞已有電至徐約張定武於十一日至寗籌議一切張因魯省防務緊急不能離徐未至倪於上午十一時仍乘安豐艦至下關馮將軍即派員乘汽車出城迎接沿途加派軍隊保護防範甚嚴午時進城由軍署西首參謀廳大門入内與馮在會議廳籌議各項要件並由參謀長師景雲江甯鎭守使王廷楨陪座午餐午後四時與馮握手辭别乘　車赴使署謁齊巡按晤談兩小時意見甚爲融洽六時齊使派騎巡隊護送出城渡過浦口轉乘津浦車赴徐將馮之會議各件再與張少軒面議一次並約張於十五日偕同來寗開會但張届時能否前來刻尙未定是日沿途防護之軍警自晨早分佈各地至晚始各返隊云 
[南京快信]  
　　倪嗣冲昨日（十一）由皖乘利濟兵艦來寗於午前十二時入城晤馮將軍齊使耀琳亦赴軍署晤倪至晚七時倪始興辭　齊兩使欲親送至江干倪再三不肯始由師參謀長陪倪乘坐汽車出城沿途均派有第七路一二兩營安武軍及警察憲兵騎巡隊等保護江寗王鎭守使憲兵陳司令十九師楊師長金陵俞道尹警察王廳長均預候於江口倪至乃相偕乘利濟艦過江上下流並預派有小輪兩艦護送以防意外抵浦時有軍樂隊在車站鼓樂歡送倪遂與師參謀長王鎭守使等握别旋開車赴蚌歡送各長官回城已鐘鳴九下 
　　倪嗣冲派來之裴景福昨隨倪赴蚌 
　　安武軍統領馬聯甲昨早車由蘇來省謁倪禀報一一切 
　　張勳原擬十五號親來寗參與解决總統問題會議聞前晚忽接到某方面電阻現擬派萬繩栻參謀代表來寗與會 
　　阮忠樞來寗有中止之說其隨員許造時昨抵寗現　下關某旅館聞擬不入城謁馮將軍魯事甚烈昨日津浦車致未能按時到浦 
　　張勳所保之兩淮運使劉文揆現定十六日由徐赴淮接事秘書長已定宋育德（字公威張勳之同鄉）秘書傅珍（字百梅湖南人）許嶽鐘（號君簡贛人江蘇保免知事）隨員十餘人 
　　第五混成旅昨已全部抵省（均由民船運送）現尙未登岸 
　　方更生旅長鄧鳳合圑長均由江陰調省駐紥笆斗山 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[南京大會議與退位]  
　　英文京報載張馮倪三將軍通電未獨立各省提議暫留項城俟國會召集後再行退位各節巳見昨報茲者北京日報又載有張馮倪三氏致中央電報告通電各省其中要旨乃言中央無權解决大局故召集各省代表於十五日集會寗城協議一切當係另一通電爲錄如次國務院統率辦事處曁各部院局署均鑒賡密國璋嗣冲於本日到徐與勳晤商拍發各省通電一件其文曰川邊開戰以來今已數月雖迭經提出和議顧以各省意見未能融洽迄無正當解决當此時機危亡呼吸内氛四伏外侮時來中央已無解决之權各省咸抱一隅之見謠言傅播眞相難知而滇黔各省恣意要求且有加無巳長此相持禍伊胡底國璋實深憂之曾就管見所及酌提和議八條已於東日通電奉布計達典籤惟茲事體重大關係全國前途之安危殊非淺鮮往返電商諸多不便爰於歌日親詣徐州商之於勳道出蚌埠邀嗣冲偕行於本日淸晨抵徐彼此晤商斟酌再四以爲目今時局日臻危迫我輩旣以調停自任必先固結圑體然後可以共策進行言出爲公事求必濟否則因循以往國事必無收拾之望茲特通電奉商擬請諸公明賜教益並各派全權代表一人於咸日以前齊集寗垣開會協議共圖進止庶免紛歧而期實際勳等籌商移晷意見相同爲中央計爲國家計諒亦舍此更無他策諸公有何卓見並所派代表銜名先行電示藉便率循臨電延佇無任盻禱等語特此電聞並希台察動國璋嗣冲魚順天時報云南京馮將軍近日對外國人聲明云已連合各將軍一致電促退位以資解决時局然近據確實消息謂馮倪張三將軍於本月初六日在徐州會議决然擁護袁氏初七日將議决事項聯銜電告北京政府電文内容大略云袁氏一旦退位中央瓦解大局不堪設想請一意留任以維持治安倘仍有人抗拒用武力解决等語同時復通電各省將軍北京政府接收該電後段内閣深以爲然卽由段氏向南方首領通電略云項城退位頗不利於大局確定留任以資維持治安南方各首領倘不將退位要求取消政府唯有以武力解决馮將軍自來態度不明由此次徐州一會乃始决定袁氏退位一說亦遂决計作罷至政府所以有此决心者殆以爲南方實力不足深畏其武器軍資兵員皆甚單薄又南方各領袖感情不和内訌頻興實爲有𨻶可乘且南方主張頗爲强硬北方政府愈退讓南方愈進步因此理由故斷然確定留任之態度也項城去位問題聞須在此數日内作最終之决定段國務卿之意决即從根本確决不願再事延宕免生波折茲聞初八日段氏由國務院詣總統府在懷仁堂召集大會議討論大計當由段氏决定唯一政策與議人員均一律署名蓋印旋飭秘書廳擬電一道約六百字之長飭專電處分致馮國璋張勳靳雲鵬朱家寳倪嗣冲王占元等聞爲徴集政見俟得同意之後卽可認爲確定 
　　退位退位之聲浪方日喧於吾人之耳而北京社會最近乃又有保留之聲浪突然而來此項行動能否生有效力獨立各省對此保留應具何種表示此際均難料定昨聞初八日公府於晚九鐘時爲此特開秘密會議一次當由阮忠樞特將保留各項書電所具之理由提出研究討論之餘在座者僉謂此事雖稱妥善一經發表其南軍對於退位之要求不無加緊此際尙有協商之餘地仍應照原定之策積極進行方無種種妨礙此策可置諸緩議云云 
[南方軍政府成立之關係]  
　　廣東廣西兩省　者推戴岺春煊爲兩廣都司令等情業誌前報昨京中某機關接廣東　云雲南貴 
州廣東廣西四省聯合之軍政府現已成立當月之八日發表其組織之内容槪要卽軍政府由軍務院編成之軍務院首腦爲撫軍推唐繼堯爲撫軍長岺春煊爲攝行撫軍長兼撫軍副長梁啟超爲撫軍兼領政務院長陸榮廷劉顯世龍濟光蔡鍔李烈鈞陳炳焜皆爲撫軍此次所以推舉唐公爲撫軍長之原因蓋以雲南首唱義旗唐公功績最優故羣推彼爲領袖然而唐公謙讓虚懷極力推尊岺西林爲首長且現因軍政府設於廣東唐覊於本省軍政諸務又未能離滇是以推岺公爲攝行撫軍長在廣東軍政府操握實權云云 
　　國務院消息日内叚國務卿往晤駐京日法英三國公使親商外交要政據聞因得有密探報告聲稱南軍運動列强承認新組之軍政府問題現英日法三國均有首先承認之消息故叚特詢問其有無此項事實又聞駐京法國公使於九日上午曾致函外交部陸總長請於是日下午三時在部會晤此次會見之主要問題係爲駐京各國公使公舉康氏代表向政府質問中央對於内亂問題有無和平了結之誠意並述明粤軍已組臨時政府於肇慶政府對於此事具若何之意見請詳爲答覆 
[中央最近之財難]  
　　挪淸室内帑風說　北京某報云中央財政自帝制問題發生已耗費不資兵興以後羅掘俱窮初尙仰給於外債乃外債人又不容借挹注無從目下已有山窮水盡不可終日之勢日前派王克敏赴津呼將伯於朱家寳冀其相助聊濟燃眉朱迫於面子勉籌三十萬寒責而王氏赴津之目的固非百萬不能覆命區區數尙差十之七一再央告朱氏法外設法勉爲湊足而朱氏終難如命王不得已自籌三十萬共載而歸近又聞梁士詒等進言袁氏謂淸室尙存有内帑爲數多寡雖未確知然際此財政拮据告貸俱窮似可挪移以應急需但項城是否採用尙未確聞 
　　抵借日欵事續聞　日昨英文京報論梁士詒議將京漢鐵路抵押日欵一節曾載昨報茲者順天時報力辯此說不確吾人固甚禱祝其不確也其文云抵借日欵之說爲吾人之所未聞吾人讀之不無愼疑　向各方面探聞此事毫無影響不知該報果有所聞否耶諒該報記者之著此論者蓋因借此爲題而作攻擊梁曹諸人之一種材料抑别有作用乎非吾人所知也現在中國南北構兵局面平定之期未可逆料中央政府財政困難達於極點百方告貸而各外國資本家鑒於時局混沌不願與政府借欵以免將來賠累之虞豈獨日本資本家肯應借欵之需乎况日本政府對於中國内亂毫無干涉之意嚴守中立態度並　諭國内各銀行會社等禁其無論南北接濟餉械一切援助舉動以免惹世人誤會即此以觀京漢鐵路抵借日欵之說全屬子虚可斷言也 
　　各機關薪俸難發　中央軍餉政費向章准每月二日開放軍餉關於軍事之參謀陸軍海軍三部亦定是日一律發給其他行政各部局則須遲至二十六日始於今已九日參陸海三部之經費尙未發出聞有改七折之說他部則發五折仍須搭放債票因之各部大形恐慌又聞楊晳子所長之國史館聞巳兩個月未領到欵項館中大小人員旣苦於枵腹從公之困難又見事事茫無頭緒知該館終必在無形取消之列故日内紛紛函致楊氏詰問其館中兩個月何遲遲不發欵及是否巳經領到楊氏現在自顧不暇對於該館職任久已棄置不問惟致覆函於該館謂館長之職久巳呈辭館中事務自上呈之日起即不負責任等語 
[鄂湘川魯之風雲日急]  
　　國務院於日昨曾先後接到鄂湘川魯四省將軍巡按使等各來緊急密電一道内容大旨相同略係請迅速解决大局計畫勿得再延以至不可收拾措詞均極緊迫至所謂解决大局不外於請假與退位兩途並聞四省之陳請另有各該省之切要關係大致鄂省爲亂機潛伏防務緊迫湘省三面受敵日迫於驚擾惶恐之際勢已岌岌不可終日川省徧地兵匪業巳不堪再戰魯省爲外力逼迫日緊黨人搖動益力總之語意中皆係異常危悚非迅籌正當解决即不能擔負維持秩序之責任 
　　四川陳二庵將軍近來態度巳較前大變促請退位之電發表後京中外人機關得成都獨立消息者已有多起惟政府尙力爲隠飾謂此事乃係謠傅並一面散佈消息　南軍巳允在川停戰一月以爲和議預備其實馮旅長率衆降南軍富順一带亦入南軍掌握北軍勢處腹背受擊之危境曹錕曾連電向中央告急力請早日退出川境以免坐困政府如何對付尙無所聞惟四川地位占高屋建瓴之勢一旦獨立其影響及於湖北湖南兩省關係更爲重大中央昨已對於王湯兩將軍拍　極長之秘密電文飭其努力整備軍務維持秩序防禦革軍侵入與土匪騷擾以任長江上游之守護 
　　初八日上午靳雲鵬將軍有密碼長電一件大略係報告魯省近二日間之實在狀况及某國人在魯種種可慮之舉動並辦理交涉困難之情形最後請指示機宜以維主權至關於濰縣守兵與黨人交戰之事件京中某日報力爲聲辨略謂四日夜間革命黨人進攻濰縣駐羅第五師兵士即出防戰延至五日黨是時第五師兵士無端向火車站開砲致使該車站守備之日本兵士一名竟受重傷又張之兵士割斷日本電線並乘勢掠奪當地日本僑民之居宅因而駐紥該地之石浦聯隊長遂奉旅長之命直接與張師長會商備談以上兵士不法等類暴行請其嚴戒部下軍士嗣後萬勿如是以肅軍紀而重邦交其談判不過若斯而已云云曹汝霖氏曾爲此事特訪日使日置易氏詢濰縣獨立事之涉及日人處日使否認其說刻聞政府爲實地調查此事之眞相起見特派公府軍事顧問阪西大佐與外交部僉事王鴻年前往山東就地調查當時眞相兩君巳於昨日午後四點半鐘出京矣 
[熊鳳凰調停戰事之經過]  
　　熊秉三君以湘省近狀日見危急護國軍之主要人物爲桂督陸榮廷而湖南一方面又爲共進攻之地點因經電陸督請其無相持過激陸督當即復電謂此次進兵並非仇視湘省祇以中央旣厚集兵力於湘省二隅於地勢軍事上皆在所必爭如中央立將駐湘北軍一律撤退則護國軍决不再取攻勢俾湘省陷於恐慌之地云云熊君接此回電即電商湘省紳界以陸督宗旨求湯兼使轉電中央湯以事關大局即允如所請但該電去後中央尙無回電答復故日昨寶慶復有警告謂護國軍已與北軍接戰矣 
[贛東獨立聲中之南昌通訊]  
　　贛東事變眞相前函已屢述之矣頃有自上饒來者述該縣情形頗詳爰紀錄如下四月二十七日天將暮時玉山變兵四十餘人突至上饒直入縣署所有槍彈悉被搜去保衛圑警察局之槍枝子彈亦被勒繳並派人至統稅局要求　槍彈繳出該局稅委及司事等已聞風先逃祇有雜役二人以稅局並無槍枝答之始往他去旋即封船兩艘將所得槍彈裝泊汪家園灘上復令警佐飭河街飯舗辦飯十桌充飢次日即在集賢館招兵並邀各機關領袖開會宣布獨立當時曾有人舉本邑某甲爲知事嗣因多數反對仍公推李廷琳知事擔任並以援贛浙軍司令部名義通電省城曁各鄰縣商會警察警備隊云本軍昨抵信郡（即上饒）業經各界歡迎且曾正式宣布獨立公等如何態度五小時内電復並速派代表來府以免生民塗炭等語未幾即有駐防河口警備隊長賽秉林奉上峯急電率隊（三十餘人）到縣分兩路進攻一紥於漆巷一紥於道塘衕各變兵在城内聞官兵巳到即將城門扃閉用大砲轟擊官兵亦即開槍抵禦西門外有一賣酸湯人水南岸有一　子均中流彈傷斃是時城内外居民聞槍砲聲大爲驚懼當由商會商諸官軍移往北門一带攻擊砲聲隆隆槍彈如雨（時有一農夫亦中彈斃命）戰至薄暮時官軍子彈將罄且聞玉山又到有黨人數船恐衆寡不敵遂收隊退至烏龜山而各黨人亦以勝負難測遂向李知事借餉千餘元（悉由各富户處轉借於是夜）一點鐘時出城他去翌晨有人在途拾槍數枝均送縣署保存是役也除流彈傷斃人民三命外雙方均未受損以上係二十九日以前之情形賽隊長因河口商務重地亦於是日奉令北回原地駐防外間又有上饒二十九日重被黨人佔據之說未知確否廣豐實情何如尙未探悉鉛山聞亦有警當上饒被黨人佔據時各屬商會紛紛來電告急曾經戚巡按復電云商會鑒本巡按使與昌武將軍以維持全省保衛地方爲宗旨將軍前派勁旅開行萬勿輕聽謠言自害地方希傅知紳民互相維持並電各地方官務宜始終鎭靜督飭圑警竭力維持此種匪徒並非浙軍假名恫嚇所遇情形仍望隨時電復云云現巳飭新委上饒知事袁延闓將新建篆務交卸尅日前往相機辦理並由昌武將軍委兼軍職以一事權玉山知事王鐘聞出險後巳携眷到河口買舟來省前由省開出之步兵一營聞巳抵上饒省城防務近益加嚴軍警分班梭巡晝夜不息 
　　玉山知事王鐘昨日抵省晉謁軍民兩長面述此次事變情形謂確係由黨人運動該縣自募之警備隊及警察於上月二十四日宣告獨立王與家屬當時悉被拘禁嗣經報効軍餉一萬元始於二十七日釋放買棹來省警佐羅金聲本係首先贊成之一人被舉爲贛省護國軍參謀長嗣見王鐘被釋回省知事一職又爲統稅局長韓承宗所得於是復萌退志意欲潛逃被黨軍察破致遭鎗斃聞此次由浙至玉之黨人共有三十餘名於上月二十一日到縣以唱文明新戲爲名至則先與商會接洽然後禀請縣署立案知事疑有他故未允乃託邑紳多人說項始准假各紳私宅排演詎知警備隊及警察均先被運動成熟乃有二十四日之變警備隊長欒世德被舉爲贛省護國軍總司令欒爲直𨽻開縣人前傅警備隊長被戕係傅聞之誤廣豐則仍無的信新委玉山廣豐上饒三縣知　現均首途 
[呂督又一救危要電]  
　　浙江都督呂公望於十號又致段内閣電云北京政事堂段國務卿鈞鑒自浙中獨立公望連電中央敦勸項城退位忠言藥石充耳不聞比閱滬報更傅吾公有擁護項城之宣言公望期期以爲不可項城秉國四年政治道德無一足饜人心猶復帝制自娱背盟棄信總統資格　失久矣皮之不存毛將安附今乃冒神聖之榮名爲回翔之餘地翻覆雨雲環球　笑威信掃地返日無戈長此　延危亡立至海内喁喁想望吾公主持大計挽救渝胥誠不宜擁護一人貽害全局公望比以屈公解組各界交推擔任浙督但知以國家爲前提不敢作隨聲之附和仍乞忠告項城速行退位俾國家早日統一以救危亡急切陳詞枕戈待命呂公望叩灰 
[浙江省護國軍政府組織法]  
　　第一章總綱　第一條以浙江省固有之區域組織護國軍政府統治之　第二條本軍政府以都督及所屬各機關與參議會法院三部構成之 
　　第二章都督　第三條都督統率全省水陸軍警總轄軍政民政財政頒布法律命令依法任免文武官吏對外爲全省代表　第四條都督府設參謀長一員贊助都督參與機要都督有事故未能執行職務時得暫行代理　第五條都督府設軍事會議會備都督重要軍務之諮詢　第六條都督府設軍務廳秘書處外交處其組織另定之　第七條都督府得設顧問　第八條都督統屬機關如左（一）民政廳承都督之命處理全省民政（二）警政廳承都督之命處理全省警政但地方警察權直屬於民政廳（三）財政廳承都督之命處理全省財政（四）鹽運使承都督之命處理全省鹽政　第九條民政警政財政各廳於主管事務及都督特别委任之件得發廳令　第十條民政警政財政各廳之組織另定之　第十一條除軍事各項人員外民政警政財政各廳長經參議會之同意由都督任命之　第十二條都督得宣告戒嚴並宣戰媾和　第十三條都督對於法律案及預算案之執行須先提出於參議會如　緊急不得先行提出時執行後須提出請求追認 
　　第三章參議會　第十四條參議會於省議會未召集以前爲全省立　法機關議决法律案及預算案　第十五條參議會之組織及職權另以參議會法定之 
　　第四章法院　第十六條法院以都督任用之審判檢察各廳人員組織之但高等審判廳長高等檢察廳長之任用須得參議會之同意　第十七條法院之編制另定之 
　　第五章附則　第十八條本法經參議會之議决得修改之 
[山東之濰縣戰訊]  
　　山東黨人以全力進攻濰縣情形已迭誌前報茲聞黨人之在該處者共八百餘人於五號開始分兩股襲擊東南兩門鏖戰五小時勢極猛烈遂攻入城内至翌晨張師長督率軍隊進擊黨軍始稍退却是役也黨人方面帥長石玉書旅長徐茂林均負傷甚重被擒者十二人陸軍方面之損失未詳惟聞較黨軍爲大至昨日黨軍又進擊東門聞又被佔領該城内連日　有火警居民亦頗有傷亡云 
[鄂省新舊巡按交替記]  
　　段少蒼氏昔以會辦津浦鐵路起家光復後曾有承辦湖北紡織四局投資振興實業之意嗣以時局不靖而止特任鄂巡按使本非所願茲呈准免官亟欲交卸回籍靜養以樂天年詎范巡按選擇履新吉期以十二日爲最吉堅留其再待一星期然段氏以時局多難瞬息萬變已將瀛眷官親人等先行送回珂里聞中央來電尙欲段氏赴京一行以詢南方現狀並擬授其長公子段母　爲閩海道尹後起有人故段氏之意興稍慰連日軍署警處財　及著名紳耆均紛紛設筵祖　段氏多親往酬應至范巡按使於四日起已到署辦公並召集巡署各科股椽吏指示用人標凖飭各勤厥職决不輕率更動故　屬皆照常辦公聞只秘書　總務 
 
 

Page 7

 
 
科加　　員　　　奉值　將來終必有一　夏　其不欲常在使　嘉治者現皆央　代爲說項擬獲一　缺　往頗不乏人然新任爲維持政局現狀計已允爲從緩再酌　調動故巡署人員　無恐慌狀態 
　　范新吏與政務廳長胡俊采均與袁項城有戚誼胡平日信用似勝范一籌每遇要政總統府皆召胡赴京詢問前因叚使屢辭職人皆料其必爲胡氏升任茲乃爲范所得雖出自項城之主張而段内閣亦與有力焉蓋叚内閣於民國二年繼黄陂督鄂即挈范　來爲江漢道尹時與接近相知較深胡　亦於是時來鄂但彼時僅辦巴拿馬賽會湖北　集出品事宜並未掌握政權未能常與段内閣接近故此次段内閣力保范使升任現胡决計辭退政務廳長聞已逕呈中央由中央電范囑其挽留范以其不願再長政務廳之意已决特請其暫行兼代江漢道尹擬將新授江鎭道尹金鼎動他　以胡矚任斯缺俾其獨當一面大約范使正式接印後必有明令也 
[贛皖之聯防與檢查]  
　　贛皖毗連防務本有互相關係浙省獨立後尤爲吃緊贛東不靖皖省邊界亦頗受影響現經安武將軍與定武將軍軍商贛皖聯防辦法内容好下（甲）兩省每日電報平安及　情兩次（乙）兩省毗連扼要區隘互派軍隊駐防兩軍軍官首領須互商保護地方辦法電知兩省軍署察核兩省軍隊駐在地由駐在省之將軍直轄（丙）聯防事宜原難預定兩省如有臨時事宜須隨時電商（丁）兩省軍隊得隨時電調現已實行矣 
　　統率辦事處以浙江旣已獨立該省郵件必須認眞檢查除直隸之天津山東之烟台爲該省旅行及往來郵件必要之道指定爲檢查區域外特飭贛當道派員與郵務長協同檢查現已指定河口爲檢查在來浙江郵件處已仿所屬認眞辦理矣 
[蘇州通信]  
　　槍斃王炳炎　住居東美巷之周建堂（湖南人號蓮高前淸時充蘇州巡防隊營带）妻李氏與王炳炎（湖南人）受黨人之命運動蘇垣軍隊某日李氏持信　封送至金獅巷中禁衛軍營長孫公館内（周李氏素與孫君　人熟識）孫君拆閱見信中有中華民國護國軍江蘇　合葛委任某充圑長之委任狀及證書符號等件當卽暗中通知警廳立派長警到來將周李氏拘獲連同各件解廳又派警至東美巷將王炳火周建堂拿獲轉送鎭守使署經朱鎭守使迭次親提審訊王炳炎已供認受黨人葛大勳之命來蘇運動軍隊囑周李氏代送信函至金獅巷云云經朱使判决王炳炎處死刑周李氏處徒刑周建堂無罪東奉馮將軍批示照准日昨已將王炳炎一名綁赴胥門外馬路槍斃 
　　匪刧軍坊鎭　蘇鄉車坊鎭（離蘇水道十八里）地方於五户十號午間有巢帮梟匪宋老窩子胡旭成（胡旭成向率徒黨在車坊開賭上年十二月被拘解蘇判罰保釋有案）同殷阿招等領帮駕船百餘號徒黨數百人閧至鎭上警察第十分所及圑防局搶刧槍械該警所長馮翊同圑防局長等均即走避任聽將槍械刧去商民人等惶恐異常四散逃避各店亦即關閉各匪等刧得槍械後即分赴本鎭董事及富户等家逼令公同湊集洋一萬五千元以充軍餉否則搶掠全鎭當經某董事等央懇素與若輩熟識之人從中　停凑洋三千元交各匪等取去至傍晚各匪等始開船向澄湖一路而去警察廳馮所長等立即飛報鎭守便道尹縣知事核示當經孫知事飭派本署偵緝隊潘秀卿隊長带船前往查探詳情報候核辦朱趙二君亦卽派淺水兵艦兩號第二師陸軍一連水警師船四號連夜開往該鎭相機剿辦當時有由蘇開往之　輪行　將近車坊地方見前面盡是　船鄉民亦紛紛逃避該商輪亦即退回蘇垣 
地方通信 
[蘇州]  
　　朱介人有來蘇消息　浙江獨立之先朱將軍曾派行署　等副官楊文奎　欣村二人到蘇面見殷使並赴寗舉馮將軍會商江浙聯防辦法比兩君返省時浙江已宣布獨立朱已出逃楊唐兩副官本欲即時辭職旋爲屈都督挽留未果茲因呂戴之被舉浙督屈亦辭任返里楊文奎與唐欣村遂相繼辭去職務各返蘇州今日到蘇時面謁朱兼使有所報告聞朱使允於組織使署時代爲位置并聞楊君與朱介入將軍係屬同學交誼甚深此次來蘇有偕朱將軍同至吳門營　裘於金閭乘時養晦之說此　得之官場未知確否 
　　蘇州差遣軍　赴寗　蘇防各軍隊前年經馮將軍分别取消裁撤後將中下各級官長擇其學行端方可資委用者判别等級各給　貼月費督派爲軍署差遣（計圑長四十元營長二十元連長十五元排長十元）各軍官均不赴省候差僅在蘇州　居每逢月杪則至軍署領支津貼費歷來如此現因軍務方殷省軍署需員備差故馮將軍特令副官處通告蘇州各差遣官員尅日赴省聽候差派昨日通告已到蘇防軍各差遣官員如沈見之黄若謀等十餘員今日已紛紛晋省報到矣 
[松江]  
　　富户搬回日多　浙省獨立後適浦江淺水兵輪緝梟嗚砲人民聞隆隆之聲疑有戰事於是遷鄉者遷滬者携箱挈眷爭相走避關知地方安靖無力各户先經遷回現有力之各富户亦多相率言旋矣 
　　金境著富被盜　金山縣屬錢家圩錢姓及大石頭奚姓家均係著名巨富近日均被盜劫失贜不貲已禀由新知事緝拿目下洙涇到有步兵一連屯駐各廟宇 
[無錫]  
　　續誌刀傷女屍案　北鄉塘頭鎭渡船橋發現刀傷女屍任蕭氏一節曾誌前報當時無錫縣王知事以屍夫任貴壽情有可疑曾飭带縣審訊旋以事無確證復派第五分所吳副巡官带領司法警察前往　查吳副巡官於日昨調查明晰報告縣署謂任蕭氏確係其夫所殺緣任貴壽近與某氏婦私識致夫妻時常反目且任時　殺婦之意任蕭氏恐遭不測意欲遄返母家暫避其鋒不料出門未遠卽被任貴壽趕至猛戳數十下斃命該處適在荒野故當時無人見聞等語並經吳副巡官赴任家搜出血衣一襲斜　數件呈縣訊究蓋任貴壽素業木匠其斜鑿即戳斃蕭氏之兇器也 
　　梁　蠶事近訊　春蠶自食葉以來近在二眠開葉將届三眠之時前數日蠶身甚好自日昨雷雨交作寒燠不常故略見減色桑葉市價尙未昂貴第百斤　梗約值銀幣一元省中軍巡兩長官對於繭汛頗爲注重現以轉瞬繭市上場須加保護故由馮將軍電令駐錫第四旅蘇旅長完全擔負保護繭市責任蘇州水警廳兼道尹趙廳長亦派督察長　保章到錫與蘇旅長師專署長會商保護繭市辦法 
[常州]  
　　芝山警訊　溧陽溧水高淳三縣交界之芝山小山頭一带聞有人聚衆數百人意圖起事溧陽縣知事於魚日奉到省令督率軍警親往查辦常州亦派兵一營調往溧陽協助 
　　麥秋　象　常州上半年商業之發達與否視麥年之豐歉爲斷去年種麥時期雨水稀少田土乾燥難以播種比及旣種又苦雨雪交加生機受挫今年陰雨連綿麥之生長不能充分現在各鄉農民生計維艱正望收麥以濟生活但現象如此前途危險堪虞故常州農　莫不憂形於色 
[鎭江]  
　　省飭扼防要塞　駐鎭要塞掩護步隊葛司令昨奉　鎭澄淞四路要塞王總司令電飭略謂奉中央電令南方黨人自江陰失敗後對於蘇省各要塞密謀甚力防堵方法萬一稍疏必致牽動大局特新訂沿江防務辦法希即轉飭各要塞司令一體遵照特别嚴防等因查京口砲台爲長江下游第三咽喉要道且距離滬　甚江設有　　非徒　亂　方尤　　　大局　　　　　　守台軍士遵照中央新訂辦法嚴密扼防以期周密而免意外云　　女伶請　從良　尹桂鳳尹桂英　安新街蓋舞台著名坤角也近日鳳與本埠某界中人枯不解緣訂有白頭之約英亦具表同情　爲養毌尹鴻　所知時時監視勿使自由昨毌女等忽因　口角英與鳳均　鴻　所　遂偕投石浮橋五區警察分　懇送淸良分所遇官擇配當經程區長預　後據情詳送縣署核辦 
　　　捐納充修街費　　城街道凹凸不平每逢陰雨水潦　地行旅殊爲不便現警察局章局長以路政爲警察職權之一亟應注重爰特擬仿他處路工局辦法查明各人力車數目編給執照令繳照捐充作條街經費所有各人力車向給各車行規費應即禁革藉以化私爲公改良路政 
[江北]  
　　新橋鎭之刦案　鎭郡對江新橋鎭市　繁盛人烟稠密富户頗多致爲盜匪垂涎於五月九號晚間有大帮劇盜擁入該鎭肆行搶掠連刧八家損失甚鉅聞已報告該管水陸軍警從嚴緝捕 
　　商民反對落地稅　江北揚屬邵伯鎭各商民刻因捐局抽收落地稅不堪擔負集議對付方法决定不肯繳納羣起風潮江都縣周知事得信後深恐釀成大事遂於日昨由揚乘輪親往排解 
[安徽]  
　　冒請築路借欵　前有商人李瑞劉文鳳等先後具呈交通部請自借洋欵開築安慶至穎縣鐵路旋據署名諸人續禀到部謂係被人揑冒茲由部批斥略謂商辦鐵路擅借外欵早經政府通告中外嚴重取締况專恃外資别無絲毫股本不惟向來民業鐵路無此辦法且所陳種種尤多閃爍支離特錄批咨行皖使查照并請嚴行查禁至李瑞冒充代表尤屬非是合即逮案懲斥以爲奸商壟斷者戒 
　　解犯中途脫逃　前有自蒙遞渦犯人一名路經城東南七里 
舗地方押差被犯人奪棍毆傷時適昏暮該押差喊呌鄰村馬家寨鄉民到來該犯業已脫逃旋由鄉民護送解差到縣署查驗公文尙未失去不知該縣知事如何辦法也 
來函 
[蘇州商圑第六支部來函]  
　　逕啓者昨閱貴報商圑員醉酒一則頗有與事實不符之處敝部操員陳炳奎實因誤觸槍機致槍珠迸出直穿屋頂當以事出無心由司令從寛記過以示薄懲惟該槍珠確由屋頂穿出並無從雜夫身上穿過等事時爲六號之薄暮且敝部對門係一照　並無人家務望將此信登入來函欄内爲荷蘇州商圑六部啓 
雜評一 
[法理（一子）]  
　　帝制問題之起也託始於研究法理帝制問題之取消也則訴之於武力今武力在停頓之間而又　一番法理之爭論矣 
　　中央帝制派之論法理也總統始終未以皇帝名義頒布命令始終未見帝國字樣帝國旣未成立民國即未中斷總統即未脫離總統之地位此主不退位之說也 
　　西南軍之論法理也年號旣改洪　公文旣改呈爲奏改稱總統爲皇上元首旣受而弗辭即無異於脫離總統矣故諰民國爲中斷按照約法應推黎副總統繼任此主退位之說也 
　　三省將軍之論法理也則曰就法律論點研訊之匪特大總統之地位當於民國四年後終止即副總統之任亦莫不然今縱依據約法以副總統攝任大總統亦非篤論此主退位而暫不退之說也 
　　此爲三方面法理論之異點也論點之所由異即意見之所由生其將不幸而引起後半幕之紛擾乎雖然是非之理昭彰巳久吾甚望其無此而平心討論之勿飾詞以强辯之也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[上海中國銀行之特色]  
　　上海中國銀行自滇事發生之後即斤斤以保全銀行爲宗旨所有政府存欵除已存者得提用外槪不爲政府墊欵鈔票凖備亦力求充足是以上海幸無恐慌日前該行股東召集全國股東創立中國銀行股東聯合會要求南北政府維持巳得同意惟股東等因聞北京政府將發表命令宣布停止兌現及提存等事（按國務院令已傅達到滬見今日本報論前廣告）特開會議决推舉監察員二人到行管理全行事務一面請古栢律師及村上律師代表股東接收全行財產全權管理所有凖備金亦移交律師管理以維鈔票信用至存户如浙江興業浙江上海等各銀行亦公請律師葛福來會同股東律師共同管理保護存欵全行營業仍歸舊經理宋漢章張公權主持如此則執有中國銀行鈔票及持中國銀行存單者可以安然無慮未始非金融界之幸福也茲將股東會致商會信錄左 
　　上海中國銀行股東會致南北商會函　敬啓者滇事發生金融恐慌所賴上下維持滬上幸無危險惟審察前途茫無邊涯而金融財政必日趨困窮金融樞紐首在銀行而中央銀行又爲銀行之母是以歐美列國無論財政若何困窮而中央銀行政府必爲維持無論金融若何緊迫而中央銀行人民必求保全蓋以中央銀行猶人身之血脉血脉不通五官不靈四肢無力故一國而中央銀行發生危險政府人民必同歸於盡同人等忝居股東論私情則利害切身論大局則生死存亡因於上月之三十一日有中國銀行股東會之設立現各省股東加入已達商股十之七八已將存立情形及保全宗旨通電南北昨得財部復電已正式承認今日復召集全體股東開會集議僉以中國銀行分行地跨十數行省分行號達百數十處有屬於北有屬於南有涉於軍事地域欲一一監督而保全之股東等固無此權力亦實勢有所不能且環顧全國分行之最重要者莫如上海一埠上海爲全國金融樞紐且爲中外觀瞻所繫故以爲保全中國銀行必先自上海分行始且徴之辛亥大淸銀行全體瓦解幸滬上有股東會之設立竭全力以維持滬行滬行因賴以保全而商股商存仍分期歸還未少分文且自滬行以發生今日之中國銀行可知滬行若保全吾商股商存固可安全無恙即中央銀行亦不至一劫不復因由同人决議先求保全上海中國銀行茲决定辦法五則如左（一）上海中國銀行由股東聯合會舉定監察員二人到行監察全行事務悉歸股東聯合會主持以後政府不得提用欵項一切悉照普通銀行營業辦理（二）本行所有財產負債巳移交外國律師代表股東管理一切并隨時有查賬之權（三）上海分行鈔票將凖備金備足移交外國律師保管隨時兌現不得停付即中央有令他處停止兌付惟上海仍照向章辦理（四）所有存欵均到期立兌（五）將來如商家設有損失悉歸股東聯合會負責向南北政府交涉歸正式政府承認以上各則請貴會通知各業以免誤會而維金融 
[再誌殖邊銀行之風潮]  
　　南京路三十三號門牌殖邊銀行上海分行於前日（十一）起由各同業及執有該行鈔票者紛紛往彼取欵兌現已詳昨報及至昨日（十二）取欵之人較前日更形擁擠茲將調查所得者錄後 
　　該行之歷史　殖邊銀行發起於民國二年冬至三年春始行籌備設上海招股處於牯嶺路某號洋房初由項微塵派金慰儂主任其事迨五月間又由徐固卿之子幾亭協同辦理是年十月北京總行（在北京前門外施家胡同）開幕財政部撥銀二十萬元徐氏所投股本亦有十餘萬元其餘所招商股未知確數總行職員以徐固卿爲總理項微塵爲協理王揖唐劉冕執陳蔗靑及陶某馮某等五人爲董事王紹常宋發祥張軼歐爲監事上海分行於三年十一月成立由總行委徐幾亭金慰儂二人爲正副行長金辭職後以王文典繼之爲副行長至去冬發行鈔票聞流行滬市者共有二百萬元 
　　兌換之情形　前日由該行主持之人商之往來各商號將所有存欵暫時緩提先將鈔票兌換於十時起開收惟祇准一人出入至午後二時半即行閉其時門外尙有二三百人由中西捕囑令回去并囑明日早來昨日未開門時門外守候者巳有數百人其後門弄中亦無𨻶地十時開門祇准四人入内俟四人領欵出門再令四人入内有貴州人某甲自上午九時到門手持儲蓄摺一扣計銀五百餘元至下午二時仍未得入内而返昨仍未至三時即行閉門所有行中重要諸人另在行外某處辦事計前昨兩日所兌換之鈔票連同存欵共有八九萬元 
　　捕房之照料　昨日江西路至河南路及該銀行右首弄内持票候兌之人擁擠不堪捕房麥總巡除派西印各捕至該銀行門首妥爲照料外恐有匪徒混入滋事並飭中西包探四名在該處一带梭巡以維秩序 
　　止兌之傅聞　該行昨日籌備現欵計中國銀行五萬交通銀行三萬以資補助並聞由某方面發議擬暫行止兌三天以免擁擠未知確否 
　　店夥之售欺　萬興黄包車公司放租頭目胡老五昨扭愛文義路葉日新烟紙店夥葉得成蔡月明二人至閘北四區警署控稱昨日上午葉等以殖邊銀行鈔票二十元向我調換銅元而去嗣將此票付本公司車租始知該票不易兌現請爲究追姚警正諭令暫押候訊 
[公廨研訊閘北之兇案]  
　　公共租界北四川路與閘北五區警署轄　交界處麥拿里於本月二號夜七時發現開鎗傷斃中外民警一案昨日午後由公共公廨傅齊中外人證開正式刑庭研訊中國政府代表穆安素捕房代表牛門西洋總領事代表阿密達見證洪永生吳亦法代表朱斯芾等各律師相繼投案江蘇巡按使亦特派專員楊　珊到堂觀審二句半鐘由會審員王肇之君會同英日兩副領事升座研訊先由北四川路捕房五十五號三道頭西捕愛勒脫上堂譯訴五月二號七點十分鐘有人來報中國巡警在北四川路開鎗巳打傷多人即往該處察看見一中國郵局信差倒在路旁尙有二三西人亦被擊傷係在麥拿里附近旋見二百零五號西捕物六處由對面北首往南又見閘北巡警持鎗而立物立處欲上前與巡警講話該巡警即向物立處開放一鎗未中我即躱於德律風杆後面該巡警又裝子彈我即出手鎗向該巡警射擊一鎗彼即倒地約數秒鐘又欲爬起開鎗我又向連開三鎗彼乃爬入竹笆内不見我因子彈不足並未上前觀其何往遂回捕房添取子彈携取來福鎗率同中西探捕再往原處見北四川路有一中國女子中彈倒地該巡警已由他警扛去至在驗屍所所見屍體是否即當時被我打倒之巡警不能决定除見二人巳死外尙有二三西人受傷至九百六十六號華捕受傷係在捕房門首看見當時鎗擊巡警因恐他再行開鎗傷人言至此由牛門律師將該西捕所持之手鎗（名活别林）詰問該西捕曰爾當時所持是否此鎗共有六響已開四鎗應尙有鎗珠二粒何以鎗珠壳祇有三枚該西捕答稱共打四鎗一珠壳諒必失去四鎗是否均擊中該巡警不能决定惟第一鎗確係命中當時我不開鎗擊他他要打人是以開鎗惟當時不見有第二巡警是時由牛門律師將該西捕之手鎗與所剩鎗珠兩粒及鎗彈壳三枚呈案經堂上察看後交與穆安素等諸律師研究一過復由牛門律師將工部局工程處所給肇事處之草圖呈案由穆安素律師令該西捕將巡警所站之處及中外人民傷斃地點逐一指出穆律師又向詰問曰爾當時聞得鎗聲是否驚慌該巡警若何情狀據稱並不十分驚慌其時天色黑暗我未穿警服觀該巡敬情狀似屬平常穆律師又問當時是否疑爲盜刦答稱據人云係中國巡警與兵隊吵鬧在路上開鎗我卽馳往見巡警欲向物立處西捕開鎗射擊我故開鎗迨回捕房見黑林里口賣花店牆上有來福鎗珠所擊兩洞心甚奇怪餘供並無關係故不贅錄 
　　次據二百零五號西捕物立處投訴六號在驗尸所看見尸體確係當時開槍擊我之巡警此事於二號夜七時我在捕房聞　笛　即循聲察看由麥拿里西首走去見閘北巡警立在路中從北緩行約離三碼路我欲上前問其有無　故彼即向我開槍未中旋聞第二鎗聲該巡警即倒地我遂逃至一百六十號門牌煤炭店内躱避又聞鎗聲數響似往南首我卽離店言至此由穆律師令該西捕於所繪草圖上指明彼　巳死巡警劉長興（卽劉信傅）所站地點又據供稱後因捕房見穿西衣一人死於路東陰溝旁（即西洋人麥格杜）又見一中國信差（即已死之吳裕品）倒於路旁一脚尙跨在脚踏車上並見該巡警倒在麥拿里一花園内其餘傷斃西人確未觀見惟當時祇見開放二鎗至尚死一日本人見在我躱避之煤炭店附近其餘口供　甚關係並經牛門穆安素等各律師復向逐層盤詰一過而退 
　　次由二十四號西捕頭禀稱有當時目覩之見證西人請爲傅訊卽據見證西人强力司愛姆投訴於二號夜七點十分鐘由大花園回庽至北四川路捕房相近忽聞鎗聲約離捕房一百碼路二鎗由南而來忽見一華捕往南手臂有傷後見與另一華捕同去迨至阿瑞里約離三十碼路見一中國信差倒在脚踏車旁邊又見二日本人立在該信差側首行至黑林里見二百零五號西捕在前五十五號三道頭西捕在後麥拿里口有一中國巡警　色鎭靜二百零五號西捕上前欲與之言語該巡警即向開槍聞槍聲二三響該巡警巳倒地我欲至捕房報告經過日本小學堂門首見一屍體形似日本人是時牛門律師將所繪草圖令該西人指明傷斃各人地點並由穆安素詰問二百零五號是否未穿號衣當時巡警開鎗該西捕等是否躱在電杆後面該巡警被擊　傷後如何情形答稱該西捕等確未穿號衣惟巡警被擊受傷後並未開槍牛門律師又問愛勒脫未將巡警擊倒之前曾否見過該日本人屍體答稱該日本人尸體係巡警擊傷後始見云云訊供至此爲時已晚中西官宣諭退庭判候訂期再訊 
[船員輟業之調和]  
　　十二日文匯報云上海航業罷工近兩星期已於今日下午告終各船員及機師均將即行照常供職雙方解决之條件今夜惟能錄其大要如下）一承認會館一條經公司主人允可船員亦稍讓步允設調和部各調和部對於所議事件意見不合則應歸公斷部解决（二）各船長增薪百分之二十一條議定改爲百分之十（三）各船副増薪百分之十五一條議定改爲百分之五公司所獲之利如確可提付船長船副花紅則允照付（四）定養老金制（五）船長船副滿六十歲退職給以養老金二條議定公司應於適當之時期内定養老金制其章程由調和部規定如有必要則歸公斷部定之（六）供職滿五年給假六個月一條已允可（七）船長給假回國當與以郵船頭等來回票費一條議定改與中等船頭等來回票費（八）船副給假歸國當與以二等來回票費一條巳允可（九）船長船副往來所經之路可以自由選擇若復回時另取他道應與相當之票價一條已允可（十）船長船副歸國從戎者將來復職時其等級與辛俸應與未回國者受同一之待遇已允可機師之要求與船員提出者大致相同公司主人允照船員例辦更 
[今年繭市之趨勢]  
　　本埠繭市向有抛盤之舉本年陰曆二三月間各絲廠抛盤價格每乾繭一擔計宜興溧陽貨開售規銀一百七十兩塘口貨一百七十八兩嘉興長安貨一百五十兩維時購者頗不乏　僅嘉長貨一項已抛出五百擔之多現因江浙兩省蠶花甚佳將來上山結繭可望豐收故抛盤價目巳跌至一百二十兩尙無受主以現勢觀將來繭價必漸趨平如也 
[新閘路發生盜案]  
　　新閘路一百二十九號門牌係周子卿顧震浩二姓同居前晚八時許突來身穿華服之盜匪四人以問信爲由闖入内室各出手鎗嚇禁聲張當將事主男女攔入一室一盜在門外把風三盜登樓搜刧顧姓被刦去現洋一百餘元周姓被刦去值洋一萬三千餘元之金珠首飾鑽戒等物事後由周報告新閘捕房立飭中西包探協往兜拿未獲卽向事主詢明該盜等年貌服式回禀捕房轉禀麥總巡通飭各捕房中西探捕一體留心偵緝 
[長春反獄之通電]  
　　松滬護軍使署昨接吉林孟將軍郭巡按使通電云本月佳日下午八時長春罪囚反獄當派軍警圍捕計獲十七名餘均無恙祇半小時立就平靖獲犯飭該處張檢察長柴道尹訊擬速辦恐遠道謠傅失實特聞孟恩遠郭宗熙蒸印 
[江海關禁運制錢出口]  
　　五月八日江海關出示云奉總稅務司飭奉稅務處飭以銅錢禁運出口載在約章私毀制錢即顯干例禁嗣後無論華洋商人報運銅斤出口如查有制錢痕跡照章全數充公以歸劃一即無制錢痕跡亦須持有售銅舗店發單證明方准放行等因轉飭到關奉此合行出示曉諭爲此示仰華洋各商一體遵照母稍違誤致干扣究 
[調查學齡之掣肘]  
　　本邑縣市鄉教育自奉省飭詳細調查兒童學齡造報備核後上海市業由教育會長派員按段調查昨有某君到會報告謂居户狃於積習少見多怪從事調查者每多掣肘南市草鞋灣一带竟有數户出言不遜堅不肯告經 
 
 

Page 11

 
 
及覆開導並由旁觀者詳說原委始肯明言云云上海素號開通　且如此其他槪可知矣 
[命案尙無頭緒]  
　　滙司捕房六百七十一號華捕於上月十六號夜在美租界老閘唐家弄茂慶里口查見網籃一隻内貯支解不全之男屍報由捕頭飭探將尸車入驗屍所禀請公共公廨中西讞員詣驗確係被人暗殺抛屍飭保棺殮召認聽候緝凶在案前日午後經王肇之襄讞會同英領康斯定君升座刑庭訊據六百七十一號華捕訴明當時查見該屍情形繼由西探目泮林士禀稱發現此案後曾奉堂上諭令查緝迄尙未有頭緒亦不知在何處被人暗殺抛屍該處且至今尙無屍屬前來認領云云中西官會商簽判云查驗前次捕房所得網籃内之人首一個兩手兩腿因無屍屬飭保收殮查緝正凶至今毫無蹤影應飭各捕房一體認眞協緝凶匪務獲解究 
[研究婢女暴卒之原因]  
　　英租界漢口路（即三馬路）東和里二百四十六號門牌惠和堂丸藥店主吳慶延家之婢女張愛林暴病身死後經捕房查悉飭探將尸車送驗屍所禀由公共公廨中西官蒞驗候訊在案前日午後由捕將吳　廨經王肇之襄讞與英康副領事訊據吳供婢女張愛林出資買來祗有三日該婢稱身體不舒寒冷欲睡我恐發痧故至雷允上購買痧藥一瓶回家令其吞服而睡惟未服該藥以前曾食泡飯一碗詎服丸藥務天將破曉忽然斃命當時因其身死不明故卽報告老閘捕房捕頭令我協同西探至雷允上照我所買之痧藥再購一瓶送往工部局西醫處化驗等語旋由西探將工部局衛生科西醫惠而生之化驗單呈案英領即命繙譯將軍當堂譯稱化驗得此等痧藥内含樟椔菜油與中國藥草等質惟丸外紅色之衣乃係硫磺與水硍化合之質内中混合有機（譯註通行經絡）無機（譯註藥性如石不能通達全體）之物此係礦質無論用何種藥水均不能溶化云云中西官判吳慶延先將婢女張愛林之屍身領回埋葬候再核奪 
[覆訊盜案嫌疑人]  
　　虹口崇路五十四號門牌粤人葉逢生家被盜刦去值洋八百餘元之金珠飾物現洋業經捕房查得住居原告披屋内之賴瑞林與封家五何耀輝等與此案均涉嫌疑將賴等三人一併拘解公共公廨訊供管押候查在案昨晨復訊先由西探目利扶司上堂譯訴賴等於本月一號遷入原告家内卽聚賭牌九是晚八時有盜匪三人突至原告樓上出刀恐嚇並將手足縛住致被搶去金飾現洋逃逸迨原告下樓喊捕被告等尙在賭博旋由陸姓與賴等登樓察看後即由陸妻代報該處崗警用電話報告捕房卽率華探協住勘緝詢知被告等旣在樓下賭博諒必知情故將賴等拘案令將同賭各人說出以便着手偵緝云云訊之賴瑞林供稱惟向業嗬囒水生意之梁某是晚亦在場賭博不知現在何處當原告被劫後即與封家五登樓探望實不知情王襄讞商之英卓副領事判各被告带回捕房候查明實情於下禮拜三再訊 
[販賣私土案暫緩辯論]  
　　虹口百老匯路三百零八九號門牌餘和牛肉莊主甬人陳阿堂私販大宗禁止進口之紅土波斯土被禁烟督銷局查悉以其有碍烟禁進行協同捕房前往搜獲波斯土六十磅即將陳阿堂傅至公共公廨訊供等情已屢誌前報茲悉捕房昨復將陳解廨請究先由被告代表台維司律師上堂譯稱此項烟土已送請代學家化驗現在手續未全故敝律師尙未能聲說繼由原告代表穆安素律師到堂令西探將搜查情形供明即據八十四號西探目利扶司上堂將前堂所供搜查情形復述一遍並由江海關西員勞勃司投案證明察得該私土惟有烟土二成在内等語中西官判候下禮拜三再行訊核 
[水警保護繭商]  
　　水警第二廳長兼蘇常道尹趙會鵬以時届夏初正值蠶繭登場之際江浙交界平湖湖州一带育蠶之家甚多滬上華洋絲商均往收繭裝船運滬經過浦江恐有匪盜搶刦自應妥爲保護昨特飭行水警第一專署凡遇絲船過境務當妥愼護送云 
[保護販運魚花]  
　　上海縣公署昨奉宣武上將軍江蘇巡按使會銜布告飭即分貼通衢其文如下爲通告事案據蘇常道尹電稱據吳縣知事詳稱據鄉民馬應驗等禀稱販運魚花懇請給示保護以免阻滞而便遄行等情前來查魚花一項爲鄉民養殖品一大生計現值春汛魚花發生之時鄉民販運經過地方恐有痞棍人等訛詐阻撓致受損失合行示知仰沿途軍警及各釐稅局所一體知悉凡遇有魚花船隻經過務須妥爲保護不得藉端留難並嚴禁痞棍索擾以維魚汛特示 
[盧副使注意漁船]  
　　松滬護軍副使盧永祥君以現值海魚上市之際淞口浦江已泊有漁船百餘艘恐有黨人勾結爲患及夾带器械朦混進口藉以接濟情事且查漁船向有販運淮鹽之弊爰於前日分别咨飭兩浙緝私統部江蘇水警第一廳等迅飭所屬師船鎗划弁兵務將淞口所泊漁船詳細檢查以昭愼重云 
[防兵劃分地段]  
　　步兵十四圑所部三營向駐製造局内保護軍廠惟局内基地甚爲寛大茲由馬圑長劃分各營管轄地段責令所部第一營在北局門西　外後局門砲廠牆外馬路等處派兵梭巡又命第二營派兵在局内各軍廠曁浦江沿邊至西炮台一带妥愼防範又飭第三營自大局起 
以達江邊碼頭並望道橋火車站等處馬路派兵分段站巡昨已分飭各該營長遵辦矣 
[營官約束兵士]  
　　北洋鹽務巡緝隊兵士三營及在山東續招之新軍六百名先後來滬暫駐南市圖書公司舊址候船起程載往閩省防堵各情巳迭紀前報茲經該營長官訪聞各兵士每至商舗購物恃强抑價特釐訂營規大加整頓嗣後如有兵士出外買物或有事外出必須預先報告不得擅自出營至菜蔬魚肉等品均歸火夫承辦現錢交易不許賒欠以肅軍紀云 
[擴充船塢工程近聞]  
　　上海造船所船塢計長三百八十餘英尺本年三月間曾由海軍總長命飭該塢洋總理毛根君着將塢基放長十五丈俾全國軍艦皆能進塢修葺當即動工開挖購料建築茲自開工以來已將兩月惟因春雨連綿略延時期現洋總理已督匠趕築約本月底即可竣事云 
[各中學校比賽運動]  
　　約翰大學因欲聯絡各校感情并爲鼓勵運動起見於今日邀請滬上各中學校在彼運動場舉行運動大會（約翰並不與會）午後一時起比賽每次得勝者皆有獎品並聞有銀杯一隻獎於個人最優者又有優勝旗一面獎於學校分數最多者凡注意體育者盍往觀之 
[澄衷中學校之運動會]  
　　五月九日（國恥日）虹口塘山路澄衷中學校在本操場開第七次運動會來賓往觀者圑體則有德文同濟大學縣立高等小學校南洋商業公學中國體操學校滬濱學校愛國女學校南洋女子師範學校尙智今古戒之同善崇正崇山諸小學校外賓則有同濟教員德國四人震旦教員法國二人靑年會教員英國一人其他男女賓到者達五千人頗極一時之盛每十步置童子軍二人輪流駐屯從事糾察故其陳列整齊秩序不紊爲從前各校所未有届零時四十五分搖鈴開會預請靑年會體育部長郝伯陽君滬杭鐵路邱道生君到場評判頗爲贊許鐘報六下搖鈴閉會來賓尙　立不散羣稱競爭遊技中之五月九日還我河山及餘興三者爲吾人絶好之紀念至如一英里賽跑以五分鐘了之亦爲平日所鮮見云 
[德文學堂監督回滬]  
　　本埠德文學堂監督福沙伯博士日前赴山西等省游歷現已回滬照常辦理校事 
[滬南浦灘之工程]  
　　工巡捐局長在十六舗大碼頭以南沿浦灘推放岸線建築輪埠至董家渡爲止曾經開工挖泥並將岸堤塡泥以期經久現已次第塡竣將在外面釘列木椿鋪砌石子以備建造堆貨棧房及商輪碼頭所有塡就之堤岸現已派工程員與租賃之大通公司會商規畫除提出商家便利之公共碼頭五處外均歸租户承租業已諭飭承包此項工程之久記商人趕將沿浦石子鋪齊一俟完工即可繼續興辦碼頭及棧房等工程云 
[偷竊燼餘貨物]  
　　南市十六舗寗紹公司第三四號棧房失愼後因燼除貨物甚多 
連日正在雇工翻掘不料每有碼頭竊賊乘機偷竊已爲數不貲前日適被警廳偵緝隊士查獲張阿毛周泉生兩名詰據供認挖竊火　内　餘之夏布二十餘疋及躉數夏布兩捆羊油五十餘斤賣於會館場開設舊貨店之索靜法張阿根得價洋九元等語當即带至一分駐所報告前情派警協同至李張處吊贜無着且李張内已避去旋將李妻徐氏張妻李氏带所詰問雖承認收買惟所給之價洋數目不符故由該隊士將一干人證带回廳署移送司法科訊究 
[再誌周氏之家產糾葛]  
　　周吟香在公共公廨呈控周潘氏霸吞遺產一案昨日上午由關讞員會同美郭副領事升座民庭復訊據原告代表斐斯律師上堂譯稱此案請求提前開審並請諭令兩造於本案未判决以前一切產業不得移動且被告處有方單首飾價值甚巨應着被告另覓妥保云云訊之被告亦延愛理司律師辯稱被告巳經交保無須另覓保人中西官判兩造於本案未判决之前所有一切產業不得有變賣情事候傅見證周　汀蕭周氏到案訂期再訊被告周潘氏着另覓三萬兩人銀並保候訊 
[保人祗可賠累]  
　　匯芳公司洋人至法公堂控稱前有萬竹林承租黄包車若干輛由瑞香齋主丁壽君作保蓋有圖章爲憑今萬虧欠車租洋一百七十四元三角人已避匿請向保人訊追丁供作保是實可否將萬尋交到案向萬追繳判丁交人銀兩保限七天如數賠洋俟萬出面後准予批案追還 
[地方廳長赴蘇即回]  
　　上海地方審檢兩廳長袁麟伯林仲立兩君於前日下午带同工程師乘火車赴蘇謁見高等審檢兩廳長面陳招商投摽承造上海小西門外地方審檢新廳事宜昨日午後袁林兩君即行返滬 
[發現受傷屍身]  
　　本邑東北鄉二十三保某圖地保昨至上海地方檢察廳報稱圖中引翔港附近田内今晨發現無名男尸一具身有傷痕諒係被人暗殺查無家屬報請相驗等情林廳長立委沈檢察官毛檢驗員等蒞傷驗得該尸年約三十餘歲上穿元布棉袄下着柳條布褲褲带上有愛司等字樣左右面頰各受刀傷一處頭額頂上亦受一刀傷及天靈蓋委係因傷致命而死塡明尸格判由善堂棺殮發封候返廳面禀林廳長派警嚴緝兇犯到案訊辦 
[船户積仇之當頭棒]  
　　浦東華通棧碼頭有船户徐桂榮者向與同業張阿根有𨻶昨晨兩造在該碼頭相遇一言不合互相兇毆張以木棍擊破徐之頭顱當有蔡阿五爲證報告巡警拘送第三區警局立送地方廳經檢察官驗得徐桂榮受傷無碍判令回去自　蔡斥退張押候原告傷痊再行核辦 
[藝徒墮地受傷]  
　　泥水作藝徒汪阿寳年十一歲昨在楊樹浦八埭頭地方建屋從高墮下跌傷頭部手足等處勢極沉重經伊師舁送同仁醫院請爲醫治未識能保無碍否 
[索債衝突]  
　　昨有王阿五林順發二人在美租界西華得路因索債起釁互相毆打由捕拘入捕房從寛斥釋 
[學徒冒騙莊欵]  
　　裕大洋貨號學徒錢一淸因冒騙滋康錢莊内鈔票洋三百元被控拘押昨晨解送公共公廨請究由會審員王肇之君會同英康副領事研訊一過判錢押候滋康錢莊主到案質訊再核 
[三誌將錯就錯之婚姻]  
　　俞楊氏前至法公堂控稱養女阿鳳被挑售洋布之張阿毛誘拐捲逃如能償還身價願即許張爲妻判令繳洋一百元准予領去成婚後由張母繳洋五十元尙少五十元着交人銀兩保出外於七天内措繳今已逾限尙未保出故又提訊張求陸續拔還後因原告不允張又求交尋常保出外措置聶讞員判阿鳳還押張交尋常保限七天繳淸如違將前繳之洋發還阿鳳仍交原告領去 
[婦人與夫口角後之遭遇]  
　　婦人張楊氏誘拐海門婦人許周氏來滬圖賣未成由警拘送上海地方審檢廳訊辦在案昨日午後由堵沈推檢兩官開庭研訊許周氏供年二十一歲海門人丈夫許元芳（又名許四子）婦人前與丈夫口角氣忿走出在海門毛家鎭　姓家帮傭至今年三月十四日在途遇一剃頭匠高金奎將氏領至張楊氏家三天後由高托該氏領我出外售賣其時高向該氏僞稱婦人由夫價賣於高計洋七十元今欲轉賣須洋九十元卽由該氏出立九十元之筆據給高收執此後身價之多寡高不過問於是該氏同我乘輪來申由代墊船資洋三角當船未抵申時婦人在船中遇見鄰家之戚告明被拐各節得以鳴警送案現在滬上並無親族惟在家時曾據丈夫言及有一姑夫陶榮才現住上海打鐵浜地方婦人並未去過求鑒質之張楊氏供稱與許周氏並不相識因在輪船中相遇時許周氏缺少船錢收票人與之爲難故由氏代出小洋一二角爲之解决並無誘拐之事問官曰代墊船資係是好意豈有許周氏反欲誣害之理着即從實供明張楊氏仍不承認沈檢察官當庭起訴張楊氏之誘拐已據許周氏證明實犯刑律三百五十一條第二項之罪請爲公判云云問官會商之下判張楊氏還押候辦許周氏留候傅到家屬具領 
[雉妓控告狎客]  
　　靜安寺路一百零五號門牌雉妓金洪仙控狎客濮文其竊取值洋八十元之衣飾由探將濮拘押捕房昨解公共公廨經中西官訊供不認判濮押候查明再訊 
[展限七天繳銀]  
　　陳景鰲前至法公堂控稱前有正誠恒烟葉號主楊善康於貨物到埠時托商人號中代墊洋銀往來至上年止結欠銀三千四百五十餘兩向索不還請求追繳等情判令退去限兩禮拜還銀昨日届期陳由穆安素律師代表投案請着被告照限繳銀楊由蒲石律師代稱現因市面不佳金融阻滞一時難以措　請堂上寛限兩禮拜繳淸如原告不信被告有的實店號可以作保中西官准判展限七天繳銀 
[臭豆腐亦有行規]  
　　甬婦莊吳氏同子莊安烈在南市外郎家橋擺設油煎臭豆腐乾攤每塊售錢五文昨有同　桂阿大强稱已由同行議定每塊售錢六文指爲紊亂定章以致扭毆兩造均受微傷由警一併带至第一區署問明前情飭送地方檢察廳訊究 
[滬海道公署批示二則]  
　　鼎豐押舗蕭學裕禀增興押舗違章遷移開設由增興押舗果如所禀遷移在該商同行所開之鼎豐押舗前後左右相距一百四十丈以内開設殊屬有違定章仰上海縣迅予查明如果屬實應即勒令停閉詳復核奪此批 
　　泰康祥記罐頭食品店東兼經理人康子祥禀預防假冒混售請給示保護由禀粘均悉該商機製罐頭食品如果旣經粘同商標照章禀縣核准註册給照自應准如所請給示保護　杜假冒而恤商艱是否屬實仰上海縣知事查明迅復以憑核辦可也此批 
[謝劵]  
　　甯紹商輪公司定陰曆十三日下午二時在四明公所舉行第七届股東年會又上海華童公學　今日下午三時舉行第十一次運動大會昨均惠贈入場劵二紙書此誌謝 
雜評二 
[維持金融之必要（訥）]  
　　市面以金融爲機關金融以銀行爲樞紐金融一動搖市面立陷於恐慌凡百營業無一不蒙影響其爲危險無待言也况乎中央銀行之關係尤巨而上海之金融界更爲全局安危所擊以平日情形論固已亟應共同維持者也 
　　試言今日維持蓋尤要矣今日金融界較平已爲危急人已共知而今日之中國銀行名雖爲國家銀行實則商股居多則人所未盡知也自各股東出組聯合會後凡關於中央應付之欵滬行已聲明一律停付政府自無權干涉無從取以爲害民之用故今日所保存者皆爲我商民之利益此以大局言而亟應維持者也 
　　大凡擠兌之舉恐銀行準備不充致個人或受其損失也今股東聯合會已飭該行備足準備公請律師主持鈔票照兌存欵照付信用堅固自無意外搖動之虞則凡藏有紙幣與存有欵項者大可高枕而臥此以個人利害言而亟應維持者也 
　　所　者不明内容之人妄起恐怖紛紛擠現而各錢莊復從而搜索之則風潮可立起然此風潮之起受其害者仍在國家大局仍在市面仍在工商各界此我所以敢爲滬人進一忠告也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬廣收印花稅新章程六則（續）] [  茂叔]  
　　稅則之不廣由於推行之未周當於人身及日用之物廣徴之則所收之稅銀自可日見起色國家富强子民貧困可立而待茲再窮搜極索得唯一最妙最捷新章程六條此亦愚者之一得也謹敬抄錄刊入自由談以備當世理財學大家采納焉合諸前擬八則統計十四則擬者但願一人裕不顧萬家駡區區愚忠伏希原鑒合併聲明 
　　一灶頭稅 
　　（說明）通國人民無人不恃粥飯爲活命之必要而粥飯須於灶頭燒煑故當黏貼印花或貼於東厨司命竈君皇帝牌位上並可當作寳星勳章貼花分列五等倣帝國五等封之例一七眼灶五眼灶每座每月貼印花一元二三眼灶着地烟囱每座後月貼花半元三兩眼灶兩個頭小湯罐者每座每月貼印花三角四一眼灶撞壁灶泥塗灶每月每座貼印花二角五黄沙行灶風　每個每月貼花一角如被燒火老老燒火老太婆快嘴養媳婦温不經心平空將印花燒去務須趕緊補貼倘被查出作放火律處罰近日有電汽灶自來火灶洋鐵灶洋風爐等等本所爲提倡推廣振興洋貨銷場起見一槪免貼顧全通商保護之專責沿途乞丐瓦爿亂磚灶亦須黏貼印花一分以盡國民納稅之義務萬一恃窮抗抵漏貼以爲剥你無皮殺你無血然三所有禁止點火之權一經查出當罰該刁蠻小民永遠不許吃熱粥熱飯言出法隨莫貽後悔 
　　一襁褓稅 
　　（說明）生男育女爲父母之樂事在襁褓時即使之知有國这有稅法亦古人胎教之一種將來成人輸納各項稅則自無腹誹之惡習茲從寛定則不論貧富人家老年少年生產凡屬襁褓無分綢布新舊槪貼印花三分每日一換至脫離襁褓之日止尿布抱裙免貼 
　　一小脚稅 
　　（說明）女子之脚本與男子同一行動自由不知何人作俑矯揉 
造作屈作弓彎蓮瓣月牙笋尖諸式零丁嬝娜步履艱難當此二十世紀女權發達綽板蓮船還其天然之利不謂窮鄉僻壤尙有味於事理時勢之父母不顧嬌小女子之痛楚仍以裹足爲美觀當施以重稅亦庽懲於勸之微意也（一）菱角式不滿三寸者每雙貼印花一日一元朝晨下床時即須黏貼於綉花鞋尖上（二）掘壞圑笋圓如猪脚爪者每雙貼印花五角兩日一換（三）穿條式秀而狹長者每雙黏貼印花三角三日一換（四）曾經纏過放而如拳頭式者每雙貼印花一角七日一換惟須如朝板綽板官尺量有九寸半者免貼　　（未完） 
海上瑤琴 
[新編歌劇秦廷七（不經許可不得排不演）] [  冥飛]  
　　第三場聘荆（續） 
　　小生上引憂慮如焚日月邁更覺心驚孤家要報秦國之仇請來荆先生打算呌他前去行刺誰知他一住數月不見一些動靜現在秦國大破趙國之兵眼見得逼到俺燕國邊界上來了孤家屢次催促荆先生爭奈他只說事機未熟不便舉動好不焦悶人也唱那秦生施毒計交遠攻近得一尺進一丈擾到邊庭我這裹設機謀要害他一命無奈那荆先生不肯動身白咳事到如今總是先下手爲强怎能夠呌荆先生早早前往才好四雜上合千歲爺在上小人有禮小生白四位請坐合謝千歲小生白四位駕到必有見教之處甲白千歲呀唱不才們見千歲鎭日憂悶乙唱一心心爲國事不得安寗丙唱想俺等才學淺難供使令要分憂全仗那荆軻先生甲白想千歲日夜焦心一定是爲的秦國乙白荆先生乃天下奇才千歲總得煩他設計丙白但是荆先生竟有不願冒險犯難的心思大槪不免爲酒色所迷丁白千歲不可不拿出手段來激勸他小生白四位來意孤家盡知四位且請𢌞避四雜合如此告辭了同下小生白他們都說荆先生沈迷酒色或者有之待俺想一個激他的法兒想介有了左右太監暗上應有小生白擺酒伺候孤家要與荆先生痛飲太監應是下小生白正是要將辣手驚壯士只全很心待美人下 
劇故 
[紅梅閣劇本攷（續）] [  瘦碧]  
　　更有書及邢國使促生還生不得已夜入别娉相視悲泣明日生入拜邢國遂竟别去抵家就試得省選赴燕復登第及廷試生在前列生思念娉乃以翰苑自求外補得浙江提舉乃赴錢塘先詣賈宅謁邢國娉娉見生悲喜交集巳而命酌旣慕就館居月餘生與娉情好愈篤多不自檢侍女有春鴻者以宿恨怨娉欲報之一日生與娉對奕池畔小亭上鴻趨夫人所曰圃中池蓮並蒂二色請視之時娉與生方談笑爭局適風搣花枝墮局中娉起視之見夫人趨至生乃遁去明日夫人召生爲瑞蓮之宴娉及麟皆在各爲吟咏相稱賞而退自是娉屈意事鴻得其心且樂爲用而生母訃音以至生乃倉猝告歸先是生以姻事囑邊嫗使探邢國意會邢國囑邉嫗覔婿嫗曰頗牧自在禁中何遠求耶夫人曰非魏提舉乎佳則佳矣但終歷仕途勢且携去若嫁他鄉寗死不忍嫗還以復生生曰余固知之况重罹茶毒行色匆匆殞越之際寗暇及此雖然此先慈意也天地鬼神昭布森列息壞在彼豈以吾母旣亡而背盟棄好嫗若責以大義或庶幾焉 
詩選 
[有所思九章二月十六夜作] [  朱鴛雛]  
　　絶憐滄海有歸人揮手東方幾度春墮我五雲屏子底文簫名字誤朱唇 
　　滿場環珮嬉春空衆女蛾眉一再逢錯怨花前諸姊妹窺臣只在宋牆東 
　　天遣春嬌捧艷來温廉雅　試相猜未須擔受虚名誤私旁銖花第一回 
　　可許人呼作女兄比花還暖月還明當時便欲緘紅淚處士頭銜未必輕 
　　摘粉搓酥事果眞不愁壁立對佳人從知冰雪稱顏色先要雲英不厭貧 
　　月子如銀照女牆春裘相送一程强不知今夜鴛鴦夢連理何曾慰紫皇 
自由談屑[  鴆雛]  
　　務其大者旣達則細目分委自迎刃而解臨淮代將壁壘一新不必毛舉細故爭議紛起而後爲改革也 
　　其上焉者苟息事寗人而已次則懷才而欲試其下者牟利而爭嗟乎天下之大所謂人才者遂不過如斯而巳耶 
小說二 
[俠情小說紅蘩蕗别傅] [  天虛我生]  
　　第三十七章（續） 
　　當舒勿林自念時白拉根内殊不爲意移其紙筆言曰舒勿林國民汝果將何所命吾作書矣海龍羼言曰舒勿林彼小蟲乃適用耶舒勿林曰汝謂亞猛耶此人甚適用汝其毋疑又顧白拉根内曰試握而筆吾言將開場矣乃言曰吾親愛之諸同伴鑒吾處此巳萬無可支持海龍國民與麥歇舒勿林其處我直無異於犬馬吾居此一日幾如居地獄一年白拉根内書至此乃停筆曰舒勿林國民此語謊矣吾居此乃甚樂也舒勿林曰否不如此豈足以動彼輩之心萬一彼雖欲保性命而彼等竟不肯獻嘉蓓者又奈何白拉根内見舒勿林語带譏誚則微笑曰謝君乃爲我謀其幸福尙有何語但請言之舒勿林乃言曰今我巳與海龍舒勿林國民約定准於明日淸晨即同往取太子汝可即來至審判廳外相待與我同行以便至彼處時爲我傅遞消息汝得書後可即來勿延否則明日之日斷頭台即爲汝之家鄉矣白拉根内書畢笑曰斷頭台爲汝家鄉此語甚雋舒勿林吾作此書吾心乃甚樂蓋又不期令我念及薄龍之事矣舒勿林聞語不禁微嗤其鼻其意以爲今之紅蘩蕗巳不啻在其股掌之中更無與辨論之價值乃冷然曰白拉根内男爵當知彼一時此一時也 
 
 

Page 15

 
 
   
 
 

Page 16

 
 
   
 
