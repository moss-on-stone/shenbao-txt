# 1892 - 205 - 4906922

 

Page 1

 
 
[石印玉樞寳經出售] [  點石齋告白]  
　　是經爲九天應元雷聲普化天尊講道寳笈世人但冥心默想焚香虔誦自能有感必應爲衆生解釋種種災厄幼孩佩帶並能驅邪逐疫明世宗嘗御製序文敕爲重鐫今本齋復爲石印首冠以天尊寳相後附篆文數章用文木夾板裝潢精雅每册實洋一角躉售另議准於卽日由分局申昌出售此佈 
[新書减價] [  申報館主人啓]  
　　本年本舘所印小五義續小五義二書海内風行不脛而走未及一稔篋笥己空兹又續印成書成本較前稍减是以格外從廉出售以饜閱者之心計小五義碼洋三角五分續小五義碼洋四角諸君子盍惠臨購取乎 
[仿西法以裨時事論上]  
　　天下事有一利必有一弊有利而無弊者未之有也有弊而無利者亦未之有也蓋利與弊相因而成者也故舉大事者不可以恤艱難尤不可以參顧忌何則弊或起於一時利固在乎百世也如今日之西法中國仿而行之本屬創舉無怪乎羣疑滿腹衆難塞胸豈一時易於措手者哉然而實效照然具有可徵爲國家籌全局者正宜次第設施斷不可因規畫之匪易遂相顧而不前或半途而遽廢也顧中國之仿西法亦有年矣招商電報製造船政各局以及海軍舟師開平基隆雲南各礦則己見有成效盖全賴當其事者精心卓識堅定不撓始克臻此蒸蒸日上之機此外凡攸關緊要者尚不知有幾大端而或辦或不辦或欲辦而終不辦或己辦而仍不能辦豈眞利不勝弊耶抑經理者之猶未盡善耶論者或謂漢家自有制度何必輕議更張步趨外洋或又謂中西人情不同必欲强令變易不若少所擾累之爲愈此二說也一持於上一持於下持於上則廷議沸騰雖有疆臣奏請事在創始必竭力阻止以遏其機卽己發端亦必交章譏彈使之中輟相習成風牢不可破甚至天象災異亦適作於大工將集之秋使袞袞諸公有所藉口以聳動人主之聽而老成謀國者不禁廢然長嘆矣持於下則商情危懼大凡公司局廠莫不需本浩繁非招商集股不能舉　謡諑羣興前車可鑒誰復肯踴躍從事以相嘗試每見權操自下者猶不難以意氣相孚權苟自官操之則更多掣肘而皆以爲不便良由經辦者往往不能去其私見致勢成瓦解有始無終朝聞折閱於此暮聞虧耗於彼而經商謀利者視爲畏途矣廷議商情不洽如此惟恃一二厪懷時事者通盤籌算而增無窮之缺憾譬之弈棋局面雖弱扼要之著正多一舉手而不難轉弱爲强乃不爭先下子而受人之籠逼如此欲躋中國於富强其何恃而可哉或曰彼二說者亦非無所見而云然也蓋恐未獲其利先受其弊誠能於此設一法焉可使弊絶風清則利之所在人爭趨之凡西法之當效者孰不願共襄其事以樂觀厥成乎然而爲此言者殆將因噎而廢廢者也夫天下事莫不有弊惟在善防之使不爲大碍而己若有人焉才可大用而以其生平一詈之疵終身棄置獨不可惜乎古人言弊去其太甚則其不甚者且不之計矣夫時局至此旣日異而月新矣西人之在中國奪我利權豈止一端而己哉吾能止吾使不爲吾不能禁彼亦不爲我日益退彼日益進我愈以弱彼愈以强然則徒自膠執而不求變通之爲非計有不待辯而自明焉者矣談天道者失之迂闊論人情者近乎苟安均不達大體而遲悞事機者也若謂成法不可變則試徵於古何以周監於二代而損益之遂有郁郁文盛之美故變通古法者非以古爲非也因時制宜之道也若謂風俗不可移則試騐於今何以歐西諸國初皆因陋而就簡厥後幡然變計百廢具舉民情效順皆有急公好義之風非自昔己然也與民更始之效也且中國地大物博人文蔚起數千白年之精華涵養凝聚而未發洩者也不獨華人自信之卽西人亦莫不知之亦莫不敬之重之并深望其奮發有爲以自底於富强則何弗審其輕重緩急以彼所長濟我所短汲汲焉與之齊驅並駕力爭上游乎僕不敏輒舉當今最要之端或己辦者而宜擴充之或未辦者而宜興創之縷晰以陳誠能破衆人己深之惑開千古未有之奇循序而進逐事而舉破除　面認眞舉行所以紓積弱而收利權胥於是乎基之矣夫然後蕆全體之功而杜一隙之漏亦未爲晚也先舉其綱再詳其目或亦鉛刀之一割乎 
[本館接奉電音]  
　　昨由京友電傳上諭三道敬謹譯登○閏六月初五日奉上諭山西蒲州府知府員缺著清樸補授欽此同日奉上諭總理海軍事務衙門奏各省解清海軍鉅欵請將籌辦謂臣量十奬叙開單呈覽一摺李鴻章於海軍鉅欵悉心籌畫獨任其難張之洞等亦均能力顧大局殊堪嘉尚大學士直隸總督李鴻章前兩廣總督現任湖廣總督張之洞均著交部從優議叙兩廣總督李瀚章前署兩江總督安徽巡撫沈秉成前湖廣總督盛京將軍裕祿四川總督劉秉璋前江蘇巡撫現任浙江巡撫松駿前江蘇巡撫現任廣東巡撫剛毅前湖北巡撫現任熱河都統奎斌湖北巡撫譚繼洵江西巡撫德馨前任直隸布政使現任漕運總督松椿前江寍布政使現任河東河道總督許振褘前四川布政使現任貴州巡撫崧蕃前署廣東布政使現任湖北布政使王之春廣東布政使成允江寗布政使瑞璋江蘇布政使鄧華熙前署湖北布政使現任湖北按察使陳寳箴江西布政使方汝翼直隸按察使周馥前兩淮鹽運使現任江西按察使福裕兩淮鹽運使江人鏡均著交部議叙欽此同日奉硃筆顧璜著補授太僕寺少卿欽此 
[上林蟬噪]  
　　禮部爲片行事所有景山官學漢教習李書翰本科會試中式進士業經錄用並未開缺咨部相應片行内務府卽將該教習李書翰開缺送部另行傳補○國子監爲咨行事據正紅旗滿洲慶元佐領下官學生普泉年長書少不思振奮開去官學生咨回本旗另挑他項差使等因到監相應咨行正紅滿固山查照○鑾儀衞掌衞事多羅慶郡王爲咨覆事准兵部文稱現出郡王多羅貝勒奕絪門上司儀長一缺咨取上三旗各項正四品人員揀選等因查本衞雲麾使崇厚堪以保送入揀司儀長之缺合將該員銜名咨覆兵部查照辦理○前河道總督吳清卿河帥現己服滿由珂里起程於六月二十一日進京僑寓東安門内南頭馬嚘拉廟旅宿敬繕請　安摺二分緑頭膳牌一隻於二十四日子刻齎往南海呈由奏事官代遞清帥於寅正趨詣西苑門外伺候旋由奏事處齎回原摺内開奉旨知道了欽此少頃大駕由海還宮清帥於西苑門外隨班面跪聖安畢乘輿回寓○侍衞處爲知會事六月二十四日奉旨朕於明日辦事用膳召見後由内出蒼震門至寍壽宮閱是樓入座聽戲辰正預備欽此○總管内務府大臣爲知照 
 
 

Page 2

 
 
事總管劉德蔭傳奉懿旨皇太后於二十六日由南海還宮升慈寗宮受禮所有應行導引扈從以及跟隨關防各項侍衞官員等均於是日寅正在德昌門外伺候等因准此相應知照各衙門所有應行傳派預備之處查照辦理再本總管内務府大臣等是日另有隨駕差使其帶領豹尾槍應由侍衞處派委散秩大臣代替○兵部爲曉諭事武選司案呈所有本年六月分出有湖北沔陽衞守備一缺按照選章班次己將四品頂戴科班本班儘先選用衞守備薛占魁擬選相應曉諭該員務於六月二十五日黎明赴天安門外兵部朝房伺候掣簽勿得自誤○前江寍將軍瑞牧弇軍帥聯作古己錄前報兹悉六月二十四日爲諭祭之期主祭者爲啓兇之少宗伯陪祭者爲祠祭司滿漢掌印執壺盞展祭文則有司員各二人導引祭文則有筆政四人捧祭文宣讀祭文則有太常寺官各一人祭文以黄亭舁之前列鼓吹一部龍旗玉仗奉迎官八人皆乘馬前導至總布胡同瑞軍帥宅孝子跪迎門左主祭率衆以入至靈前展讀祭文畢主祭立奠酒三盞後將祭文焚化衆遂出孝子送如初儀○灰廠地方盜犯白晝持械刦奪銀兩己將盜犯馬桂明一名斬首此己迭登前報兹悉此案在逃之小玉子卽玉五近爲步營官弁購緝送案並將供出同夥二名解交提署研訊玉己供認與馬相識惟不肯承忍刦銀提署無刑訊之責己檄調原拿官兵將小玉子等三人分裝二車解往刑部夜文交犯經當月司將犯分禁南北監内照章歸江蘇司訊辦○侍衞處爲知會事六月二十五日奉旨朕於明日辦事用膳後卯初二刻出乾清門隆宗門進永康左門黄幄少座候皇太后升兹寗宮寳座行禮畢仍出永康左門隆宗門乾清門養心殿召見大臣辰初升乾清宮寳座受賀辰正至寍壽宮閱是樓聽戲酉初還宮欽此○六月二十五日皇上於八點鐘在閱是樓率王大臣聽戲優伶先唱富貴長春繼以蟠桃會及各種吉祥戲于下午四點鐘上卽起駕還宮諸臣亦散午痱分頒點饌瓜菓並賜以古玩什物各有等差亦隆恩汪濊洵足有加無己也○廂藍旗護軍統領處爲咨行事所有光緒十八年六月分本營應行謝恩官員僅有新授護軍叅領福謙一員相應將該員銜名咨行鴻臚寺查照 
[北地大水續述]  
　　津郡渾河水長馴及豫河水己平槽業己紀諸前報兹悉京西大雨時行西山一帶洪水暴發以致渾河豫河北河以及上下西河南北運河永定河同時並漲堤防岌岌可危水勢泛濫西郊數十里幾等陸沈乘船至楊柳青儘可不由河道屋角林端時聞棹聲款乃沿途水勢淺者五六尺深者七八尺青苗均被浸没其最深之處墳塋樹木僅露枝頭至青苗各蔴雖不畏水淹惟旣經没頂便難拔取刻下收蔴有日而大水突如其來恐不免霉爛於水中也卽就津城而論河北大街己成一片汪洋鋪户家家打埝波及節署水己盈門天橋南北鋪搭跳板尚可往來至小洋貨街竟至難通步履其餘新浮橋獅子林侯家後鐵橋頭風神廟鹽關廳季家樓節節皆水此係六月二十六二十七日情形也新任天河兵　道民瘼關心於二十四日甫報水災立卽督率廳縣會同籌賑局各員分赴各處查勘堤防低得培之滲者補之以期鞏固露冕宣猷不遑啓處下堤村堡於去歳己聯保甲所有甲長卽率民夫將堤培厚以免陽侯肆虐然水之來也其勢迅速丁字沽趙家場楊家莊馬家口土城灰堆白唐　等村落業經漫溢子女丁男殊有蕩析流離之歎廿五日有楊家莊等三十餘村鄉民計百餘人投縣津災帶水拖泥情形悽慘天津縣李搏霄大令允爲具詳上憲籲乞恩施天津鎭吳掄峯車門聞報後輕輿减從勘視災區立飭中軍轉飭左營劉守戎等督帶三營兵丁襄助民夫轉運土石以防要隘現在河流浩瀚而陵城堤岸尚得保全者皆賴官憲兵民保護之力也海河以下水雖盛漲沙亦隨之而高輪船行駛水上不見河灣水下又爲沙阻以致畏葸不前二十五日順和輪船在塘沽起卸貨物有寍波水手一人植立河旁帶纜不期　勢洶湧捲入河中登時斃命温州輪船於二十四日入津於傍晚時掉頭因波濤泙湃以致錨鍊砉然中斷舵盤旋轉如飛傷斃水手二人又費九牛二虎之力始得轉危爲安津海新關稅務司德璀璘君有鑒於此特飭輪船不必入津暫在塘沽停泊俟水平沙退然後照常行駛此係津沽訪事人所述本館恭讀電傳上諭知永定河業己漫口億萬生靈難免其魚之歎北望雲津能無惆悵 
[析津瑣誌]  
　　總統毅字全軍宋祝三宮保於六月二十五日乘操江輪船由旅順駛抵津沽精神矍鑠不减潞國富年乘輿拜客武夫前呵從者塞途道旁觀者瞻仰名將威嚴無不歡欣鼓舞云○傅相德配趙夫人於上月初十日仙逝業經列報其公子孝思不匱每當逢七之期卽將夫人衣物舁赴新浮橋畔用火焚燒道旁婦女均以夫人福壽兼隆豔羡不置 
[要案述聞]  
　　前報載安徽廬江縣楊訒菴大令一案有該縣總漕某姓因案捕繫爲大令所懲總漕憤不能平服毒自盡等情原係得諸傳聞兹又聞皖省官塲傳述謂安徽臯署並無似此案件楊大令亦未力辯於藩臯二憲之前亦未赴都察院控告惟聞廬江縣本有勒罰刑斃人命一案前經民人張某呈控楊大令卽經皖臯批飭該管府查明禀覆嗣據廬州府查得張咸義實係被控追欵在押身死臀均有笞傷等情禀覆經上憲批飭提省審辦嗣經該縣延宕多日拖累無辜數十人斃命得數人忽又牽出司書受賄包攬各情卽經皖臯禀請查辦嗣由皖撫奏請歸兩江制憲訊辦至今尚無端倪此係安徽廬江縣勒罰刑斃案之實在情形也所聞如是合再錄之 
[烈婢身殉]  
　　麗春者粤垣河南某孝廉家婢也年甫十七尚未字人貌僅中人而髮光可鑑平日與諸婢媪共操作貞靜自持罕諸謔語每論及古來節義事津津有味娓娓動人尤鄙厭故憐新夫死再醮之輩間值其人視若仇敵不屑與語其情便然也昨歳辛卯近鄉有茂才某生者僅中人產妻甚賢慧多女而無子欲賦小星以冀嗣續焉謀之於婦婦首肯偶與麗春之主教謙談及孝廉曰誠美事但澤妾亦不可不謹求之於逺曷若求之於近我家麗春頗靜好亦將適人君曾面識若不見嫌盍納之某生曰諾旣欲下聘而聘資苦難面陳遂托一密友爲之緩頰許送回洋蚨一百翼友卽造孝廉家轉達其情孝廉曰麗春乃先室之遺婢但渠身得托安樂足矣聘資多則多作幾件嫁衣少則從儉遣去不必計較也友覆生遂卜某月之初四日下定麗春聞之竊喜以稔知某生之人品蒙世也詎去月之初二日生妻因病物故諸事己畢生父以生多女謂非繼娶不能經理於是納妾之議旋沮生遂以此意告孝廉孝兼歸對家人言之麗春聞之意若甚恨者適别有一某孝廉造訪言欲納妾麗春之主見生己無意於此遂以麗春轉許之麗春知之不言亦不哭卽於是夕潛服阿芙蓉膏而死枕邊遺下一函内云婢聞忠臣不再事主烈女不更適人前蒙將婢許與某生今忽中變再欲許與某舉人婢何敢言惟有剪斷青絲自尋冥路來生犬馬再報深恩倘婢父母來問求以此函示之渠見婢筆迹决無别說賤婢麗春百　其語如此其主孝廉獲閱此信惋惜久之遂命葬於寳岡之原此近月事也若此婢者求之今世不可多得洵可謂鐵中錚錚庸中佼佼者歟其事殊確亟錄之以俟采風者 
[揚城祈雨]  
　　揚城久無雨澤田疇龜坼禾苗枯槁鄉人紛紛赴縣署呈報江甘兩邑宰民瘼關懷擇於本月初三日起在郡廟熏壇齋戒虔誠祈禱並禁屠宰三日以昭誠敬但未識蒼蒼者果能鑒此眞誠大霈甘霖慰民望否也 
[設壇祈雨]  
　　近來雨澤稀少四鄉農民望澤孔殷代理上海縣竇奠高明府關心民事特於前日設壇求雨並禁止屠宰三日午後果見雨師稅駕昨日黎明夢回枕畔又聞濺玉聲喧片刻卽止無如得雨不多高下田疇尚未霑足關道憲聶觀察上海縣竇明府均於清晨赴各廟拈香及觀察回轅時見某肉莊上高懸檜後身觀察大怒回轅後立飭上海縣查究竇明府卽飭差役提該店主到案以憑訊辦 
[鄉民禱雨]  
　　旱旣太甚藴隆蟲蟲官憲旣有祈雨之舉鄉民更深望雨之情新閘迤西一帶鄉民於昨日下午迎金龍四大王像游行各處冀迓甘霖旗鑼傘扇之外以紙及布紥成龍燈其色或青或曰蜿蜒作勢鱗鬣翕張每村出一條合之共有四十餘條每燈一起間以鑼鼓一班 
 
 

Page 3

 
 
皆以鄉間頑童充之有尖角旗甚多上寫祈求雨澤沛然下雨立沛甘霖等字樣雜以水鬥一齣扮成小青白娘娘許仙法海蝦兵蟹將無一不　均策馬緩緩而行殿以萬民傘托香羽葆　紛旃檀馥郁各龍燈在路盤　有子高之癖者無不駢足閒觀幾於塡街塞巷及經英租界大馬路逃新衙門至五雲日昇樓前華捕印捕以該處正在修理街道有滖路機器碾平沙石殊多不便且馬車來往絡繹如梭深恐滋擾事端遂囑鄉民繞道向北鄉民不依遂將瞿子堂拘住時有會外人王惠標謂鄉農求雨何必阻拿巡捕以其無端覇擾亦將王拘至捕房鄉民不服將所有旗鑼扇傘及所舁之中天王神像舁至英公廨大堂上嚕唣不休新巡捕房副捕頭好間之卽至公廨欲將鄉民盡行驅逐其時蔡太守因公出外家丁及值日差再四勸阻請俟本官回署再行定奪俄而太守回好將情禀明太守諭令將拘押之瞿王二人帶來再行商辦好以鄉民不應藉衆鬨鬧如欲將二人帶案請令鄉民先行解散太守謂鄉民求雨非平日迎神賽會可比好又稱須候麥總巡捕頭示下俄而麥捕頭到分廨太守卽傳會中司事人諭之曰巡捕以此處正在修路恐有于碍囑爾等繞道他處爾等何必堅執己見定欲在此經過司事答稱歴來求雨迎神皆有一定路程如或改道他處則羣以爲不誠恐未必能邀神佑况從前經過此處並未禁阻太守謂從前所以不禁阻者以無滾路機器修街故也今昔情形豈能概論隨令麥捕頭轉飭好將瞿子堂王惠標帶來開釋再候會訊發落乃准鄉民迎神求雨麥捕頭告退太守命設香案向神拈香鄉民遂舁神像歡呼簇擁而去 
[人証送縣]  
　　寍波山北人王阿多被人刃傷斃命將屍抛在虹口鄉間張家灣地方河中由該處地保報請代理上海縣竇明府騐屍棺殮諭飭差保限日緝兇尚未捕獲而屍妻王羅氏等由甬來滬奔至縣署求請申雪疉經列入報牘兹因此案人言藉藉有謂因借錢不遂積忿成仇以致下此毒手者英捕房麥總巡捕頭以王阿多被人刃斃之處毗連租界不容坐視遂飭各包探詳查行兇人務在必獲以儆兇暴旋由包探王阿二查得行跡可疑之張阿榮等三人帶至捕房盤詰之下均不承認該包探又查得李廷豪等男女十二人知張阿榮往來蹤跡傳齊細問暫押捕房又由上海縣訪得向住虹口之江蘭英亦有可疑移請蔡太守飭麥總巡捕頭囑包探查拿江蘭英昨晨連張阿榮等一併解送英公堂麥總巡捕頭申明前情包探王阿二禀虹口鄉間張家灣地方王阿多被人刃斃案内先經緝獲張阿榮緑林陳西山等三名現又會同縣役續獲江蘭英一名一併送案尚有認識張阿榮等之李廷豪等男女十二名知當日張阿榮等來往蹤跡業己傳齊訊取供詞錄有供單呈電包探何瑞福禀小的帮同查緝此案尚無實在証據寳山人張阿榮江北人陳林江北人陳四山吕泗人江蘭英等同供小的等曾因索取房租與王阿多爭執在後不知如何被人刃斃小的等均不知情李廷豪張阿三解阿表解鄔氏葉增福翁富成王保明陳采豪陳小霞徐阿春陳小開林桂英等供稱開設飯店或茶館烟館客寓或做小工當日見張阿榮等來去情形並不知其殺害王阿多後聞巡捕房包探因王阿多一案己將張阿榮等拘押餘事概不知情蔡太守謂案關人命應將張阿榮陳林陳四山江蘭英等四名移送上海縣訊究至李廷豪等十二名一併投縣候訊所有供單抄錄附送 
[縣案彚錄]  
　　己閉祥和莊股東楊荷鐫投縣呈控永太成絲棧主譚日炘卽藜谷並公記等虧欠往來銀一萬四千餘兩求請提究當經前任上海縣袁海觀大令飭提到案前日由代理縣篆竇奠高明府升堂集訊楊遣抱呈楊順泉投案訴稱楊荷鏞適有事故令小的來案查永太成與小莊往來至前年止被欠銀一萬四千兩公記欠欵亦在其内小莊當將該棧存貨生財作抵尚欠銀一萬兩該棧尚有袁姓股東得有二股半袁係小莊一面人若照一萬兩欠欵結算袁應認二千五百兩除過外凈欠銀七千五百兩求恩訊追譚藜谷之子譚新鼐卽伯寅供稱永太成絲棧父親與人股開父親得四股袁得二股半向有三股半係公記沈惠齋等所得當永太成開設時確與祥和往來虧欠之銀數目亦符目下父親係有事未到若照股均派父親名下應出銀四千兩求請寛限措繳况小棧本不閉歇因祥和倒閉以致轉運不靈遂亦關閉此是實情求請明察公記之沈惠齋供稱在永太成爲司帳公肈名下三股半由小的糾合某某等四人目下四人均不在申叩求寛限容小的函催四人來滬明府得供以楊順泉旣將袁姓股銀二千五百兩劃去其餘欠欵著譚伯寅於一月内交銀四千兩尚少三千五百兩著沈惠齋赶追四人來滬自向祥和清理卽令譚沈二人各具遵結交保○本邑某卡委員查得廿六保廿三圖地保陳四海誣指巡丁張姓與某婦犯姦藉端索詐當卽備函到縣請爲提究代理上海縣竇明府飭差將陳提到於前晚研訊明府問陳曰爾爲何將巡丁捆綁毒毆供稱地保係父親玉田充當今日有事他往上月廿九晚有一不知姓名人闖至胡丫頭胞妹房中希圖調戲適被隣村人蔡阿美撞破其時胡不在家由蔡將其人送至我處當由小的看管一晝夜至次日卡上孫四爺前來聲稱其人係卡中巡丁卽被領去並無别故不敢毆打更不敢拆梢明府謂卡員函中指定爾在鄉作不法事膽敢聚衆逞强陷人犯姦藉圖勒索情殊可惡今日本當懲責因在求雨期内卽著收所聽候補責○廿八保三圖地保丁貴山丁品山因公事互相推諉由丁愛山投縣禀明前晚經竇明府提訊愛山供稱前年小的充當地保嗣因公務紛繁卽於是年起各管各梱小的名下用胡溪祥爲刑名出官今年堂兄品山貴山二梱置公事於不顧向伊婉勸仍若罔聞小的深恐貽悞是以來案禀訴求請訊究胡供略同貴山供稱廪生欲應考試家 
兄品山又患疾病遂將二梱公務托愛山帶簪並非推諉明府曰既己議明各辦豈能任爾自便嗣後著各管各梱不得推諉違干提究 
[英界公堂瑣病]  
　　包探顧阿六禀稱朱氏報失洋銀五十元及金戒指銀飾等件在後緝獲沈和尚祗認竊洋十六元半及銀飾七件並無金戒指其洋銀有九元寄存朱紀生處吊贓送案朱氏卽朱阿二訴稱曾用沈和尚爲傭致被行竊務求究追沈和尚供祇取洋銀十六元半及銀飾七件並無金戒指朱紀生供係寍波人曾因犯事與沈同押一處因之相識受寄洋銀九元餘不知情祭太守謂核之原報數目缺贓尚多判將沈和尚朱紀生各笞一百板訊追餘贓起案洋銀九元銀飾七件先給朱氏領去○三百零二號華捕禀稱邇來時有孩子見馬車經過任意擲磚石致馬驚躍擾禍由捕頭派小的不穿號衣在路巡察昨見兩孩將石擲在馬車中看路之小工亦經目覩爲此拘案請訊孩子錢阿毛供石係湯圓店内之孩子所擲與我不涉董興才供並未擲石亦未見何人抛擲石子蔡太守飭將錢阿毛等暫押著指交湯圓店内孩子到案質訊並著捕房邀到看路小工於下禮拜一再行覆訊○陳王氏訴稱係蘇州人丈夫陳阿雙開設烟館有楊阿二先來開燈繼有李阿林前來向楊索欠兩下爭毆上前解勸被伊擊傷口唇　被毁壞物件甚多爲此鳴捕拘案李阿林供係本邑人因有永興者被楊阿二虧欠烟錢托我尋楊索取楊不肯付因之口角並未擊傷陳王氏楊阿二供係蘇州人曾欠永興烟錢約二千文允許每月拔還三百文忽有李阿林包討欠項任意行兇殊出意外蔡太守騐得該氏受傷不重李阿林楊阿二細故肇釁均有不是判各管押五日並著合賠洋一元償還該氏毁物○包探徐雲香禀稱時祥生報失對時表衣服查被趙阿福行竊將贓寄存花烟館妓女李銀寳處吊贓送案時祥生稱開設告昇棧用趙阿福爲夥祗有兩月被竊對時表衣服寄存花烟館己由句探查獲人贓趙阿福供認行竊表己送與李銀寳李銀寳供係蘇州人趙阿福來吸花烟將表留抵烟錢實不知其竊來蔡太守判將趙阿福笞責一百板管押一月寄贓之李銀寳發官媒管押十日贓给時祥生領去○包探全少卿禀稱蘇州人徐瑞林前因犯事遞籍現又來滬至瑞昌布店揑稱蔡同德藥店欲買夏布匹疋囑學徒王東義隨往取錢及至酒店内將假巾包安放桌上携夏布逃遁後經查獲送案請辦瑞昌布店學徒王東義申訴前情徐瑞林供係蘇鄉人屢次犯事自知咎戾尚求施恩蔡太守謂徐瑞林旣因犯事遞籍不應仍蹈覆轍判笞 
 
 

Page 4

 
 
二百板發捕房管押四個月期滿備文遞籍贓給王東義領去○沈王氏訴稱與田奉山同居偶因細故遂啓爭端小婦人與張沈氏被田奉山夫婦毆打致失銀簪等仵心有難甘報捕拘案張沈氏並未到案田奉山供係崇明人妻子係廣東人與伊等口角先被毆打沈王氏家中有男子多人助桀爲虐致小的夫婦均受傷痕蔡太守判將田奉山管押兩日以示薄懲沈王氏所報失物並無憑証不准究追○九十一號印捕禀稱昨夜見二人酒氣薰蒸在路胡閙難解難分上前解勸反被吳省三扭住毆打爲此拘案請訊吳省三供實因醉後肇釁惟求施恩談星金供小的並未毆捕蔡太守判吳省三管押十日談星金無干開釋田春林訴稱拖東洋車藉以餬口王茂林雇小的之車論價不合被伊毆擊是以交捕送案王茂林供被伊辱駡致與爭論蔡太守判罰王茂林洋半元給田春林作養傷費○陳阿龍訴稱兒子陳隆生在籐椅店習業因被謝阿生毆傷送案請訊奉飭將傷醫治迄今傷己平復只求恩斷謝阿生供現有胡姓調處可以了結蔡太守謂旣有人理處毋庸纒訟斥退 
[法捕房瑣案]  
　　蘇州人朱吳氏在法租界開設女堂倌烟館上月經捕房包探查知拘護數人解案請訊葛同轉判將朱吳氏鞭責二百下枷號兩個月示衆兹因朱吳氏之翁朱某年逾古稀在鄉患病嗣聞其媳犯案懲辦中心憂慮病勢日重遂於上月二十六日逝世由朱吳氏之姨母唐吳氏赶至滬上赴法公廨遞呈禀詞請將朱吳氏釋放葛同轉格外從寛著具改過切結准交唐吳令領回管束○陸英伯騙取合大衣莊衣服計洋一百九十六元一案屢列前報昨晨陸金章之母持堃泰祥烟館保單投案求將陸金章保出以便帮同理處同轉允如所請當將原告陳茂榮傳案諭限五日理處禀覆兩造遵斷而退○王黄氏探被趙張氏金良和等邀集冐充探夥之流氓訛索洋銀三十元同轉將趙張氏等拘獲押令繳出洋銀二十四元此己屢列前報昨晨王黄氏投案禀追同轉將趙張氏金良和等帶案謂冐充包探例應究辦爾須將一干人指出以便拘案質核趙張氏稱並無人冐充探夥將於何處拘拿務求寛宥同轉謂此案遷延多日尚敢刁狡殊堪痛恨喝令各掌責四十下押交流氓到案質訊○金利源小工頭目李莫臣之夥阿羅與張和尚等屢向錢陳氏所開花烟館滋擾同轉將李提案諭令將阿羅及行兇人交案候辦前報己紀之矣嗣因李去後置諸不理昨晨復由該氏投案禀追同轉著退去候提李等到案再行核辦 
[更正]  
　　前報所紀竊布夏案一則兹悉竊賊陳毛毛乃湯宅之下竈非德隆彰之出店也特此更正 
[分發人員騐看名單]  
　　新海防例掣籖分發郎中湯嗣銜浙江花翎昆敬鑲藍旗滿洲内閣中書馮炳焜廣東閻炳章直隸翁緩琪江蘇黄以霖江蘇○海防例掣籖分發主事鄧國培廣東○新海防例掣籖分發知縣湯潤堃雲南○籌餉例掣籖分發知縣談承恩江蘇○鄭工例指省分發未入流張森林貴州雲南○新海防例指省分發知府花翎鄧承渭湖北江西同知沈定江蘇安徽通判張正芬湖北浙江許培楨湖南廣東知縣龍贊新廣東江蘇五品銜梁慶桂廣東江蘇承勳鑲白旗蒙古廣東同知升銜策巂内務府正黄旗漢軍江西文元彬貴州江蘇王毓琦河南江蘇張茂森陜西四川毛玉麟江西四川陳玉森湖南廣西鹽大使連壽慈浙江廣東直隸州州同謝乃元貴州直隸州州判高式檉女徽直隸朱炳册雲南四川按察司經歴汪銑湖北浙江府經歴徐兆麟順天湖南黄宗瀚安徽廣東王國賢江蘇安徽于占鰲山東直隸王志范山東直隸黄文燦湖南四川縣丞楊廷弼奉天江蘇官乃桐廣東江西郝增禮奉天北河謝殿文浙江江蘇吳學祁浙江雲南朱鳳儀甘肅陜西楊鼎楨陜西四川吳宗濂浙江福建六品銜唐繼傳江蘇北河州吏目唐隸芳湖南貴州郭念清山東直隸翟用遷安徽四川府知事陳鈞浙江江蘇按照磨錢振家浙江安徽巡檢鄔振鉞湖南貴州劉祖源湖南四川華承榮江蘇廣東夏鼎江西廣東李蔚秀陜西四川從九品兪官勳浙江江西典史周洪勳湖南陜西史茂麟湖南雲南秦掄奎江蘇直隸沈啓瑞安徽陜西李瑞聯山東直隸汪湛恩四川江蘇未入流何紹濬順天四川○籌餉例指省分發鹽運司運判范崇威浙江兩淮通判秦廣翰順天湖南縣丞張崇興江蘇四川王福望浙江江蘇巡檢張崇文湖南廣東鄒炳煃江蘇安徽范鴻遂浙江北河從九品程光熙浙江安徽○同文館保奏掣籖分發知縣樊淙正白漢繙譯○勞績指省分發知府三品銜葉佩瑲廣東江西直隸州知州四品銜白冠瀛山　直隸文林内務府正白漢江蘇知州藍翎鄭國楨貴州廣西張頤慶浙江江蘇知縣同知升銜鄔振鐸湖南雲南趙惟新江西四川府經歴唐德保江蘇吉林縣丞王保臨浙江福建藍翎顧欽愈江蘇福建吳廷璐貴州四川縣主簿陳炳甲湖南江蘇巡檢蘇夢蘭廣西福建韋炳魁廣西廣東未入流譚本潘湖南江蘇○截取呈請指省分發通判彭厚源四川廣東○進士呈請旨省分發知縣費道純四川湖南武鑣甘肅四川○優貝掣籖分發知縣邱筠湖北○議叙指省分發知縣王以乾湖南江蘇府經歴吳克讓安徽直隸未入流洪汝渙湖南福建楊逺徵湖北江蘇○應補呈請分發同知四品銜員啓章陜西吉林縣主簿兪立誠江蘇安徽州吏目莊烈昌廣東廣西從九品楊瑞麟江蘇安徽姜良塏江蘇直隸未入流陳壽喬浙江直隸孫鳳如直隸山西程履福順天陜西 
[金丹濟世]  
　　謹啓者敝堂昨奉蘇城王樞密巷金仁壽堂大善士樂助自製辟瘟丹四百塊田信昌珍珠號夜來囑代分送鎔金作液搗麝成塵仗百煉之神功躋斯民於仁壽際此炎天酷暑靈丹妙欒施當其時救命隂功造福無量請登報牘以誌謝忱上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　六月廿三日候選同知王彭年禀見運副程汝鏡司徒珂蔡德培俱禀是瑞安縣訓卽用縣紀驤俱禀安黄大華朱德澤何士循歐景芬左宜之李蟠根朶　正候補縣過鑄吳鴻賓俱禀見徐懋簡禀知前兼理龍游交　初叅限内算結應交銀兩解清大挑　陳宗器禀見禀銷藩司委查勘嚴州府倉厫差候補縣丞余鴻詔禀見從九余廣勤遵例捐免騐看來省禀到住太廟巷余公館調補嘉恊右營嘉善汛把總侯得標禀知奉督憲檄飭調補卽日赴任叩謝廿四日杭嘉湖道宗進見統領寅字等旗候補府楊鼎勳由泗安來省禀到禀見奉化縣何文燿專丁來省禀奉藩司飭知詳補慶元縣缺叩謝大挑縣范澤溥嘉善公幹回省禀到禀見銷差候選訓導杜麟禀見新選甘肅碾伯縣典史嚴鳳藻禀到候騐看給憑候補府經歴鄭藩禀知臯司委下一段分巡差廿五日牌示仰新選湖州府訓導張世訓餘杭縣教諭凌昌聲新海防府照磨顧鳳起從九品朱震勳知悉於本月二十六日辰刻來轅聽候本護院考騐給憑騐看毋違特示署台州府潘福頤禀見並謝步並禀知本日交卸防軍局支應差許星箕禀知本日接辦防軍局支應差禀見劉宗標禀見徐樹淵禀銷復催海寍地丁差回省禀到麗水縣叚來省稟到禀見題補西安縣葉承鈵候補縣程贊清俱禀安大挑縣謝端黼禀知臯司札委總查城門差禀見叩謝咨補仁和縣典史方奎元禀謝飭知准補叩兄 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年六月二十七日京報全錄]  
　　宫門抄○發抄硃批四道○楚督張等奏查明水師營員禀揭該管將官各情請旨分别革職降補摺○直督李奏委署道員片○又奏己故知縣欠欵無著請飭將家產查抄備抵片○六月二十七日内務府國子監侍衞處值日無引見○華儀司奏初一日祭奉先殿㴻貝勒行禮○召見軍機皇上明日卯初至大高殿壽皇殿行禮○發抄劉坤一奏江浦令程　省山陽令奉硃批吏部知道欽此○又徐州守桂中行等回任奉硃批吏部知道欽此○又東河督臣許振褘捐棉衣請爲故父母許獻珠夏氏建坊奉硃批著照所請禮部知道欽此○又宿遷營遊擊舒永勝開缺歸副將留兩江補用奉硃批著照所請兵部知道欽此○○頭品頂戴湖廣總督臣張之洞長江水師提督臣李成謀跪奏爲查明水師營員禀揭該管將官各情請旨分别孳職降補以肅軍紀恭摺仰祈聖鑒事竊臣等前據署長江水師湖北荆州營前哨守備文朝清禀揭本任江南海門營副將調署　州營副將王清和肆虐無旣吞蝕軍餉等情臚列多欵禀懇查辦當經臣成謀檄委提標中軍副將謝濬畬確切查明據實禀覆旋准兩江督臣劉坤一咨以該署守備文清朝禀揭前情檄行漢陽鎭總兵派委中軍遊擊章文彬　同謝濬畬前往確查禀報臣之洞核辦並經臣成謀查明該副將王清和近來剛愎自用不洽輿評撤任聽候查辦各在案前據提標中軍副將謝濬畬漢陽鎭中軍遊擊章文彬查明禀覆前來臣等詳加查核如原禀所稱擅改營制久曠額兵吞蝕兵餉一節查荆州營水師汛地五百餘里荆江沙多湍急舟行最難每届發餉若拘泥定章不獨有風濤之險更有虚空汛地之虞經歴任副將酌量變通每次赴省請餉回營船近荆江卽令挨汛放給取具各哨員弁兵丁花名清册彚繳管官查考行之己久弁兵均以爲便該副將查照向章改令齊集衙署當堂點名放給雖非擅改營制惟令名哨弁先半月投州卽有兵丁缺出不准招補則爲向章所無兵額久曠汛地空虚不免疏防出事自應仍令挨汛放給至該營開補兵丁由領哨考騐以至營官考補層疉輾轉汛地離營逺者空至半月及一兩月不等此項曠餉經左哨都司呈繳該副將署内該副將到任以來共收銀二千八百兩有寄除酌繳鹽道庫外其餘銀兩或撥充公用或称作酬應等用均由該副將經理查該營辦公修署添補什物等事己有大公生息銀兩足以敷用且該副將任内生息又經加多此項截曠顯係藉名辦公移作私用其原禀每船常川空額兵一名細查尚無其事又原禀稱常調隊船五六號在營聽差督陣舢板除頭舵炮兵　外槳兵全無防務空虚迨經案出隊弁有受陷害死者一節查該營向有未派汛地舢板六號該副將以三號舢板停泊署前以供巡江護餉迎送差使之用以三號舢板兵丁調入署内當差至督陣舢板額兵並不短少緣荆州營衙署自遷石首縣羊發腦地處荒洲必須寛留隊船數號輪流護衞以壯聲威而資巡緝衙署左右並無市廛日用所需之物由出差隊船代買亦是實在情形查水師向章將官有親兵十二名儘可供在署差遣何得多調隊船兵丁入署私役置操於不顧實屬違例妄爲至空虚汛防隊弁受害一節因該營四隊把總唐澤彪經該副將調派來營挑隄離汛接防之弁未到地方報有竊案唐澤彪病故適逢其事或因此案受急之故事總有因尚無陷害實事又原禀稱收受節壽禮物及以大公銀兩生息重利盤剥一節查該副將上年兒女婚嫁曁六十生日各哨弁均出銀四兩共酬資一百七十二兩由左右都司製送禮物該副將均行受收至大公銀兩係前兵部尚書彭玉麟因各營辦公無欵由鹽道庫恊餉内每標提銀一萬兩發商生息之銀自一分以至分半各處情形不同荆州營因分半行息不敷公用該副將議令加至二分行由左右都司經手扣收動用該副將尚無染指情事又原禀稱該副將並未出江巡查因家眷就醫始至荆州及在石首擅理民情一節查該副將每年查閱轄地操防必至荆州府城惟上年九月赴荆時適值眷屬有病携往就醫事出有因至擅理民情查詢石首紳民尚無其事又原禀稱擅離營防回籍治產因田士被族人控告一節查光緒十五年該副將因前兵部尚書彭玉麟患病加劇於是年秋操後帶杉板一號赴衡州問疾歸途便道至寗鄉原籍稽留一月雖無治產被控之事而擅離防營藉詞回家己屬確實又原禀稱不關緊要公文及私買物件動用排遞並縱兵挾持官長一節查該副將私刻排單屬實惟尚無私買物件動用排遞情事其隊兵籍隸寗鄉者十餘名雖非盡出該副將所薦而該兵丁倚勢假威在所不免又原禀稱該署守備文朝清丁優懇求奔喪該副將故意藉操抗延數月一節查文朝清於上年二月丁母憂呈報之文並無懇請解任奔喪字樣該副將飭其循照向例在任穿孝百日是年春操文朝清目行赴操並非出自該副將勒令惟春操旣畢文朝清向該副將乞假回籍該副將准其徑帶杉板回籍五十餘日是該副將並無抗延不令奔喪情事又原禀稱該副將藉詞颟頇公事任青疏怠將文朝清撤任憑口栽誣一節查上年九月初五日該副將接到臣之洞排遞密緝會匪公文文朝清於十二日來營該副將詢以曾否接到文朝清答以未見又詢以初四日轉行臣成謀緊要公文答以字多無人繕寫該副將面加申斥文朝清出言頂撞該副將卽將該守備撤任乃文朝清回汛輙將前項公文倒塡日期繕發怠忽緊要公事文過飾非咎有應得惟該副將並不遵定章禀請該岳州鎭核辦徑行札飭將該守備撤任致滋藉口至原禀稱該副將調補荆州營副將與例不符該副將百計鑽營於提鎭拜門聯姻一節臣之洞查王清和前在海門營副將任内經彭玉麟以該員調補荆州營副將要缺人地相需兩次奏補均經部駁是以仍留署理並非該副將營幹而得其在海門營副將任内適值長州鎭總兵張捷書在安徽統帶澄清水師聯爲姻婭本爲例所不禁該副將前在行營中並未蒙臣成謀保舉訪察實無尚提臣拜門情事人所共知且先經提臣查明該副將近來剛愎自用不洽輿評撤任聽候查辦並無廻護以上各節並由臣之洞檄飭荆宜施道方恭釗查明禀覆大略相同臣等查長江水師經前大學士曾國藩兵部尚書彭玉麟手定章程各營遵守長江數千里奸宄屏迹規模宏逺緩急可恃近來積弊漸滋沾染陸路勇營緑營缺額尅扣惡習且往往擅離汛地弁兵不盡住船均係顯違定章漸不可長目前長江巡查吃緊荆州地處上游水師尤爲要務若不亟加整頓將勁旅良法日就廢壞關係長江大局實非淺鮮此案副將王清和多曠額兵私用曠餉濫調隊船兵丁多名入署當差收受餽送禮物擅離防營回籍私刻排單發遞公文縱容兵丁擅作威福均經查有確據實屬貪劣營私廢壞營制未便稍事姑容相應請旨將調署荆州營副將本任海門營副將記名總兵王清和卽行革職以肅軍紀而儆效尤並由臣成謀查明王清和擅動空曠有作爲應酬私用之項勒令賠繳以重公欵己撤荆州營前哨守備文朝清怠忽緊要公文倒塡欺飾禀揭本管將官雖間有不確而重情皆己查實惟事前並無一言迨被撤任後始行列控亦屬不合應請　旨將岳州鎭標候補遊擊己撤荆州營前哨守備又朝清以千總降補以示懲儆王清和所遺海門營副將缺准劉坤一兩咨兩江現有應補人員應請扣留外補再此案疉准臣成謀咨函囑由臣之洞主稿辦理合併聲明所有查明水師營員禀揭該管將官各緣由謹合詞恭摺具陳伏乞皇上聖鑒訓示謹奏奉硃批着照所請兵部知道欽此○○李鴻章片　再天津道周懋埼奉旨調補湖北荆宜施道應卽交卸前赴新任天津道管轄二府十八州縣政務殷煩又係兼理河道瞬届伏秋汛期修防尤關重要現調道員方恭釗到任需時自應遴員接署查有記名道吳廷斌守潔才優心精力果在直隸當差多年熟悉情形勤求吏治河務尤所專長堪以委令署理除檄飭遵照外理合附片具陳伏乞聖鑒謹奏奉硃批吏部知道釟此○○李鴻章片　再據藩司裕長詳稱己故前署南樂縣知縣准補懷安縣知縣曾廷翊虧欠南樂縣任内地種正耗並内結雜欽等銀一千一百五十三兩七錢四厘前因延不完解詳經奏叅革職勒限兩個月責令該家屬完揓任案今己逾限仍未據完繳分厘請從嚴叅辦前來除飭查該故員歴過任所寓所有無資財隱寄查抄追辦外查曾廷翊係廣西宣化縣人應請旨飭下廣西巡撫迅將曾廷翊家產一併嚴密查抄備抵矣重庫欵理合附片具陳伏乞聖鑒訓示謹奏奉硃批著郎咨行張聯桂迅將曾廷翊原籍家產查抄備抵欽此 
 
 

Page 13

 
 
[光緒十八年六月二十八日京報全錄]  
　　宫門抄○發抄硃批四道○新授皖藩德奏恭報卸署川藩日期籲懇陛見摺○直督李奏請奬厲片○西安將軍榮奏查閱官兵技藝點騐軍器馬匹盤查庫欵各緣由摺○東撫福奏叅革知縣拿問摺○東撫福奏青州滿營兵米援案請折給實銀片○雲督王奏己故督臣功德在民請建立專祠摺○六月二十八日推班○召見軍機○發抄裕寛奏南陽守濮文暹署開封守奉硃批吏部知道欽此○劉樹堂奏春花蠶絲收成分數奉硃批知道了欽此○譚繼洵奏愼銅到鄂發給水脚銀兩奉硃批該部知道欽此○德馨奏江西官紳捐助蘇浙賑捐二次請牂奉硃批户部議奏單併發欽此○○頭品頂戴新授安徽布政使奴才德壽跪奏爲恭報奴才卸署四川藩篆日期奉旨補授安徽布政使叩謝天恩籲懇陛見仰祈聖鑒事竊奴才於本年四月二十五日奉督臣劉秉璋行知新授藩司龔照瑗現己到省應飭赴任前接京電該司己奉旨補授安徽布政使部文不日卽到可不回臯司本任免致轉瞬交替等因當於二十七日將四川布政使印信文卷移交龔照瑗接收清楚奴才卽日交卸藩司篆務五月十二日復奉督臣札開准吏部咨光緒十八年四月十二日奉上諭安徽布政使著德壽補授欽此奴才跪聆之下感悚難名當卽恭設香案望闕叩頭謝恩伏念奴才内府世僕郎署備員初膺織摧於蘇垣旋任江南之鹽法監司倖進遂轉淮鹺職守量移復　浙運而又恩綸特沛俾陳臯事於兩川荐牘遽加先撫藩條於全蜀涓埃未報兢惕方深兹更仰沐聖恩開藩江皖自天聞命伏地恐惶查皖省水陸交衝藩司旬宣任重理財以裕飼當斟緩急之宜察吏以安民要在量能而使奴才自維愚昧深懼弗勝惟有籲懇天恩俯准奴才恭謂闕廷跪聆聖訓俾得有所遵循以期仰答高厚生成於萬一所有奴才感激下忱並陳請陛見緣由理合恭摺叩謝天恩伏乞皇上聖鑒訓示謹奏奉硃批著來見欽此○○李鴻章片再光緒十六年順直大水爲災工撫需欵各省勸辦賑捐出力員紳經臣奏明俟事竣按照河工海運章程擇尤請奬奏旨允准咨行欽遵在案兹准湖南省將勸捐出力人員開單咨送到直並據籌賑局查明前派往江蘇上海縣地方勸捐官紳亦屬著有勞績請照章奏奬前來臣查湖南夙稱瘠苦勸辦較難上海等縣係煩庶之區近年商務蕭條捐輸絡繹其勢己成弩末各該員紳本無應辦之責均能設法招徠實心籌畫先後報解鉅欵源源接濟有裨畿輔要需不無微勞足錄謹將所開各員彚繕清單恭呈御鑒仰懇天恩俯准照擬給奬以示鼓勵除履歴册咨部外理合附片具陳伏乞聖鑒訓示謹奏奉硃批該部議奏單併發欽此○○尚書銜頭品頂戴西安將軍奴才榮祿跪奏爲奴才到任查閱官兵技藝點騐軍器馬匹盤查庫欵各緣由恭摺具陳仰祈聖鑒事竊奴才前將接任日期業於四月二十七日　奏報在案今與副都統奴才長春奴才德溥逐日校閱官兵技藝槍箭中靶者約三分之二演練陣式進退連環聲勢尚稱聯絡馬上三槍三箭及幼西五子過堂槍俱各靈便趫捷刀矛雜技藝亦屬可觀當己擇其技藝優長量加奬賞以示鼓勵其稍　生疎者當堂責懲並飭令該管各官嚴加訓練奴才仍與左右兩翼副都統每日按期親赴教塲操練務使一律純熟至點騐各項軍械足堪應用内有應征調帶赴軍管損壞不齊者當卽飭令陸續修補以期完整現拴養馬一千匹亦皆臕壯堪供差操間有倒斃者責令恊佐領各員隨時買補盤查庫存各項按册核對數目相符並無虧短情弊惟查馬步操演陣式尚覺單薄步伐整齊未能一律非兵之不堪驅策實　練未得其法也奴才受恩深重報稱毫無惟有殫盡血誠認眞訓練庶使咸成勁旅以期仰副聖主整飭戎行之至意奴才謹擬加練洋槍步隊數百名除另片具陳外所有奴才到任查閱官兵技藝點檢軍器馬匹盤查庫欵各緣由謹恭摺具奏伏乞皇上聖鑒訓示謹奏奉硃批知道了欽此○○尚書銜山東巡撫奴才福潤跪奏爲特來徵收錢漕舞弊營私之知縣請旨革職拿間恭摺仰祈一聖鑒事竊照州縣各官經徵錢漕兩項上關國家正供下係百姓脂膏不容絲客弊混奴才隨時留心考察杜其虧缺禁其浮收如有徵收不力及挪移虧空之員均經分别叅撤奏請嚴追在案兹訪聞調署惠民縣本任陽信縣知縣焦維霖在陽信縣任内經徵各年錢漕有揑災冐緩徵多報少情事正在飭查間據該管武定府知府德椿現署陽信縣知縣韓釗先後禀報焦維霖經徵光緒十五六七等年錢糧漕米查對徵册卷宗與解支數目多有不符災前溢完蠲額銀兩次年亦未查辦流抵請澈底根究等情兹據藩司督糧道曁該管濟東泰武臨道等揭報前來奴才查該員經手錢漕宜如何潔己奉公儘數徵解乃敢任意含糊難保無侵吞情事若不從嚴叅辦何以重正供而儆効尤除飭司將該員撤任同經管書吏一併提委至省發交濟南府研訊究竟有無侵冐書吏人等是否串通舞弊按律擬辦外相應請旨將陽信縣知縣焦維霖革職拿問以肅法紀所遺陽信縣知縣員缺東省現有應補人員應請扣留外補合併陳明謹恭摺具奏伏乞皇上聖鑒訓示謹奏奉硃批另有旨欽此○○福潤片再查青州滿營閏月兵米向係在歴年支剩米内發給如有不敷動用附近州縣常平倉榖自同治元年以後均因餘米無多倉榖空虚無可支放奏請每石折給實銀一兩四錢由司隨餉給發迭經奉旨允准在案兹查光緒十八年閏六月分按額設官兵計算應需米一千五百七十石大斗五升六合二勺六抄四撮歴年除放所存祗有四百一十六石全行動支計尚不敷米一千一百五十四石九斗五升六合二勺六抄四撮附近州縣仍乏倉榖兵丁計口授食勢難顆粒短少自應援照光緒十六年及以前歴辦成案每石折給銀一兩四錢以示體恤據藩司督糧道轉據青州府知府劉景宸具詳前來合無仰懇天恩俯准將青州滿營本年閏六月分兵米照從前歴辦成案每石折實銀一兩四錢由藩司隨餉給發俾資兵食出自鴻慈除咨部查照外謹附片具陳伏乞聖鑒訓示謹奏奉硃批著照所請户部知道欽此○○雲貴總督臣王文韶跪奏爲己故督臣功德在民懇請援案建立專祠據情恭摺其陳仰祈聖鑒事竊據雲南省城紳士分發廣東補用道李光翰分省補用知州萬徵徽分省補用知縣胡景賢候選知縣高慧光舉人揀選知縣金漢青尹文光等呈稱光緒二年前總督岑毓英丁憂開缺廣西巡撫劉長佑奉旨升授來滇維時滇中大亂初平隱患猶伏回逆社文秀餘黨李潮蘇開先等乘間竊發宼永昌踞鷹越以及順寗雲州土豪悍卒相繼肆起迭陷城池刦餘灰燼復將燎原劉前督遣將調兵分路進剿軍令嚴　人人用命用能殲渠復城撫其餘黨迤西遂以人定此下車建功之始亦安危之一大轉　也先是杜逆倡亂大理三迤郡縣蹂躏過半迨禍亂旣平而瘡痍徧地彫敝情形不堪言狀劉前督莅任一以休養生息爲治從容靜鎭德威並用飭紀整綱以端士習鋤强扶弱以正民風治　以律而將士驕悍之習除率屬以廉而官吏貪酷之風革凡此默運潛移之妙用實爲久安長治之要圖其他辦理江防綏靖土旗殲彝甸教匪平昭通土宼諸凡功績奏牘具存大抵軍興之際非岑前督無以靖戎氛而事定之餘非劉前督無以培元氣追思教養之功彌切馨香之報可否援照湖南廣西成案據情奏請於雲南省城建立專祠由地方官春秋致祭以伸愛戴等情具呈前來臣查劉長佑由拔貢生起家軍旅積功荐歴封圻其治軍治民所著勳績自在聖明洞鑒之中而其治滇正在軍務肅清之後餘孽未淨之時百廢侍興孑遺望治該故督學有根柢性本篤誠救敝扶衰不動聲以考其政績誠有深入人心而歴久不泯者光緒十四五年臣再任湘撫曾據該故督原籍長沙新寍郴桂等處士民先後籲請於立功地方建立專祠均經臣據情代奏仰蒙特旨照請在案此次接閱滇省紳士公呈復紳咨查廣西去後旋據巡撫張聯桂覆稱廣西省城先於光緒十三年奏准建祠有案是滇民之思慕不忘情殷報享亦具有不能自己之忱合無仰懇天恩俯准於雲南省城建立己故總督劉長佑專祠由地方官春秋致祭以順輿情而彰臣節出自逾格鴻慈除咨部查核外謹曾同雲南撫臣譚鈞培恭摺陳請伏乞皇上聖鑒訓示謹奏奉硃批著照所請禮部知道欽此 
 
 

Page 14

 
 
[光緒十八年六月二十九日京報全錄]  
　　宮門抄○發抄硃批四道○直督李奏查明光緒十六年六月至十八年五月籌辦賑撫收支銀錢米衣開單彚報摺○楚督張奏委員代防萬城大堤摺○江撫德奏調署知府片○直督李奏請准建坊片○又奏請議卹片○大臣榮奏援案請加給鰥寡孤獨撫恤錢文片○六月二十九日理藩院鑾儀衞光祿寺廂黄旗值日無引見○召見軍機○發抄德馨奏游溪令王顯揚等署安仁令奉硃批吏部知道欽此○又儘先叅將吳世修等更帶選鋒等營奉硃批兵部知道欽此○又上年分錢糧未完各員職名奉原批户部議奏單併發欽此○又九江關一百二十六結收支稅數奉硃批該衙門知道單併發欽此○○大學士直隸總督一等伯臣李鴻章跪奏爲查明光緒十六年六月至十八年五月籌辦賑撫收支銀錢米衣照案開單彚報恭摺仰祈聖鑒事竊前因直屬歴年災歉辦理賑撫業將收支各欵數目截至光緒十六年五月止於是年十二月間開單彚報請免造册欽奉硃批着照所請户部知道單併發欽此轉行遵照在案伏查十六年六月順直猝遭水患各河漫溢被災地方除順屬外直屬州縣至四十餘處之多工賑兼籌需欵極鉅經臣奏蒙恩准截留漕米提撥潘運庫欵並於本省外省開撫廣賑捐分投勸募以資接濟兩年以來所有辦理賑撫情形及疏築隄河工程均隨時陳奏在案應將收支銀錢米衣數目由光緒十六年六月起至十八年五月止照案核實開報飭據籌賑局司道詳稱上届原存連此次新收各欵内有撥歸順天賑撫應由府尹臣開報及業經專案奏銷之欵均行登除外實計收用銀二百五十三萬四千五百二十三兩三錢三分八厘二毫八絲二忽六微津錢七十七萬七百十七串五十二文漕米十二萬一千五百二十石一斗四升五合大米七千七百四十石七斗七升五合粟米二萬四千九百六十三石四斗一升九合九勺三抄二撮五圭高粱三萬四千十四石七斗六升棉衣六十萬一千四百三十二件除支費外計尚存銀四十四萬一千二百三十七兩九錢九分七厘六毫三絲一忽二微津錢八千四百九十七串二百五十文大米一千八百四十八石二斗七升棉衣八萬一千一百五十四件應歸十八年五月後工撫用欵再行開報詳請核奏前來臣查十六年夏聞直隸水患之重災區之廣爲自來所未有數百萬垂盡災黎嗷嗷待哺司局各庫支絀萬狀幾至束手無策幸賴皇仁浩蕩截漕發帑遐邇同欽各疆臣慷慨恤鄰設法籌捐陸續解濟俾工賑兩頃得以放手搶辦尅期竣事實爲始願所不及惟念直隸地勢西北高阜東南低窪晴雨愆期旱澇立致加以大清永定子牙南運北運五大河環匯境内每遇盛漲宣洩不及動輙潰决半工半賑幾於無歳蔑有直省爲缺額之區庫儲久絀大祲之後閭閻元氣未復徵前毖後尤當爲調繆未雨之謀現存捐款己飭該司道力求撙節嗣後應辦工撫察酌情形核實動用不准稍涉糜費免致臨時棘手於大局裨益匪淺至比次辦理賑撫仍係恪守定章凡有不急可省之費無不力加裁汰其應賑户口先由州縣查明災歉村莊分數府廳督勘相符再派廉幹員紳確查散放從不假手胥役災輕則口多糧少災重則口少糧多其被水圍繞之處派員泛舟前往紥筏濟渡無稍遲漏委員薪水川資仍由司局籌給力杜擾累當被災之初飢民流離載道天津保定等處均先擇地搭蓋席棚招集棲止分設粥廠米廠計口授食夏施藥餌冬放棉衣以免失所迨水勢消退地畝涸復無力歸耕者又復按名酌給耔種口糧遣回原籍俾安生業至各處河工或堵築决口或加培隄身或疏濬積淤或修建橋壩均揀派道府員紳與賑局司道核實籌辦招集災民就地傭趁以工代賑並調派淮練各軍帮同挑辦酌子犒賞間有向歸民辦之工甫被災祲民力未逮亦分别津岾以示體恤所用各款實皆涓滴歸公臣督同司道認眞察核詳紙勾稽工料價值較部定章程節省己多委係實用實銷並無絲毫浮冐查直隸每届賑務報銷均係開具清單請免造册歴蒙恩准上年十月間順屬賑務報銷經府尹臣開單具奏請免造册亦奉兪允在案此次直屬報銷自應照案辦理謹將收支各數彚開清單恭呈卸覽仰懇天恩俯照歴届奏准成案免造細册以昭核實而省繁費理合恭摺具陳伏乞皇上聖鑒訓示謹奏奉硃批着照所請户部知道單併發欽此○○頭品頂戴湖廣總督臣張之洞跪奏爲委員代防萬城大堤恭摺具陳仰祈聖鑒事竊照湖北穎州府萬城大堤濱臨荆江爲全郡及下游各屬田廬保障每届夏秋二汛例應督撫輪年赴堤督防如有應辦要事未克分身前往奏委該管道府就近駐工代防歴經辦理在案本年輪應總督前往督防惟省城事務重要應隨時督同司道籌辦未能在荆久駐所有夏秋二汛督防事宜自應照案委員代防以專責成查有荆州府知府舒惠詳愼老成堤工熟悉堪以委令代防現經檄委該府督同在工文武員弁親駐工所晝夜校巡預備守水器具遇有險要工叚卽行搶護務保無虞並札飭荆宜施道方恭釗隨時稽察督同辦理以期堤防穏固所有委員代防萬城大堤緣由謹會同湖北巡撫臣譚繼洵恭摺具陳伏祈皇上聖鑒謹奏奉硃批知道了欽此○○德馨片再吉安府知府許道培卓異俸滿併案請咨引見所有該府印務查有臨江府知府王之藩精明幹練堪以調署遞遺臨江府印務查有試用知府宋廷樑穏練勤能堪以署理據布政使方汝翼會同按察使福裕具詳前來除分檄飭遵外謹會同兩江總督臣劉坤一附片陳明伏乞聖鑒謹奏奉硃批吏部知道欽此○○李鴻章片再博野縣知縣戴世文之故父五品封職例監生戴百壽生有至行事父母以孝稱著有救荒俻要及家政要言諸書咸豐初因原籍安徽天長縣被粤逆竄擾辦圑禦賊身受砲傷數處縣城卒獲保全六年縣境大旱首先倡賑全活饑民甚衆毁家紓難名譽不求例得優奬累辭不受旋因積勞病故彌留之際尚諄諄以禦災捍患爲念戴世文現因熱河兵燹以後十室九空撫綏需欵遵其故父遺命捐賑銀一千兩呈由籌賑局轉解熱河散放洵屬善承先志所捐銀數核與建坊定例相符應請旨俯准戴世文爲其故父五品封職戴百壽在於原籍自行建坊給予樂善好施字樣以示　旌奬理合附片具陳伏乞聖鑒訓示謹奏奉硃批著照所請禮部知道欽此○○李鴻章片　再二品銜山東遇缺題奏道張士智於同治元年投効淮軍隨同前台灣撫臣劉銘傳歴在蘇浙皖鄂豫東直等省剿辦粤捻各逆戰功卓著嗣辦理銘軍營務處帮築直隸東明黄河南隄疏濬山東張秋運河光緒十三年移駐奉天金州之大連灣會督各營籌辦海防監造砲台營壘講求操練甚爲得力遽因軍次積勞於本年五月初五日在營病故據統領銘軍河南河北鎭總兵劉盛休禀請奏卹前來臣查該道張士智束髮從戎在銘軍三十年之久隨征南北屢著戰功歴年修造河工炮台均資得力實爲該軍出色之員頻年從事海疆積受風寒遽爾病殁殊堪憫惻合無仰懇天恩飭部將二品銜山東遇缺題奏道張士智照道員軍營立功後積營病故例從優議卹以酬營勩除飭取履歴咨部外謹附片具陳伏乞聖鑒訓示謹奏奉硃批著照所請谇部知道欽此○○榮祿片　再查西安滿營鰥寡孤獨向由徵收牧廠地租項下每月大口放給錢一串文小口放給錢五百文嗣於光緒二年經署將軍圖明額奏請每月大小口各加給五百文並請由開放孤獨項下每月提撥一千串文作爲官兵操演奬賞之需當奉部咨覆准在案旋於光緒五年經前任將軍公廣科以三年間亢旱地租徵收不力咨部請將所加鰥寡孤獨錢文及提撥奬賞一千串一併暫緩開放經部覆令將提撥奬賞錢文准其暫緩其孤獨養贍仍令照章加增開放以示實惠均霑等因各在案伏查自光緒五年每年所收地租錢文除開放鰥寡孤獨外尚積存錢二萬零二百餘串近來每年所收地租約在六千餘串其每年開放鰥寡孤獨養贍約在四千餘串以年計之所入足抵所出奴才接任後目賭鰥寡孤獨等困苦無依形容枯槁深堪憐憫刻與兩翼副都統奴才長春奴才德溥公同商酌奏懇天恩每月大小口各加放錢五百文大口卽按二串小口卽按一串五百文發給以示體恤統計現在大小口不過二百五十餘户每年共加放錢一千五百串以按所進地租計之尚屬有盈無絀並擬請每年仍照前案提撥一千串文作爲官兵各操演奬賞以示鼓勵之處出自逾格鴻慈謹附片具陳伏乞聖鑒謹奏請旨奉硃批著照所請該部知道欽此 
 
