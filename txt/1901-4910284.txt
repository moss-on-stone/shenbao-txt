# 1901 - 262 - 4910284

 

Page 1

 
 
[勸助棉衣] [  申報館協振所謹啓]  
　　去歲北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遥揣情形當亦海内仁人所聞而酸鼻者也本館協振所馳系窮黎自漸棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[勤儉爲富强之本說]  
　　今之策時務者輒曰中國目今國用浩繁賠欵孔亟而府庫支絀羅掘幾空危乏之勢已成若不整飭精神以圖彌補則去財日多來財日少圖將無以自立爲中國計謀富之道爲今日急務之一也而且列强環伺鶚視鷹瞵皆以中國爲碪上之肉咸思分取一臠若不堅實兵力訓練勁旅則日逼日甚何以爲守禦之計則宜亟求自强又爲中國急務之一也而欲求其富欲求其强則莫如法西法西人致富之原曰礦務曰鐵路曰商務曰製造雖其中分條縷晣屈指不能盡而舉其大略不外乎此自强之道曰設海軍增陸師精器械製兵艦精訓練而究富强之本原尤在培植人才方能一人得一人之用則更宜廣設學堂延請敎習使中國子弟無不從學堂出身將來各有所成則以上富强之事何難盡如西人况凡事創者倍難於因西人創之於前行之遠不過百年近不過數十年而各國之富强巳如是而我中國取其成法而亦步亦趨則不當收事半功倍之效乎苟能實力行之極之二十年後而謂西人猶能凌弱我中國我不信也說者之爲是言固爲救時之良策時務之要圖使中國時局未至如是糜爛之時早爲未雨綢繆之計則自不難擴大其規模兼營而並進而乃因循怠玩有知之而不能舉舉之而不能善直至時局至此始思振作心雖有餘其如力已不足何以上諸事皆須經費充足方能施展自如若不籌策萬全而竭力從事必至費用愈繁帑項愈絀補瘡挖肉收拾愈難未至富强而更形貧弱此又不可不慮者也然則任其狂瀾而不思一挽聽其波靡而不能一振乎曰富强之道誠不能不行而本原之地亦不能不顧所謂本原者欲求富宜先去奢欲求强宜先懲惰家國一理也衆寡一體也一人儉卽一人能自富一人勤卽一人能自强推而至於人人能儉人人能勤則國自不求富而自富不求强而自强矣然風俗雖成乎下民而施行究視乎君上語云君子之德風小人之德草苟朝廷雷厲風行自不難變革乎薄俗爲今之計裁冗員節餉糈併衙署减局用汰書吏即去奢之大綱也且去奢而懲惰卽在其中每見數人理一事不特耗費用而縱欲者多一人兼數事不能有閒暇而淫佚者自少矣說者謂去官吏之奢懲官吏之惰則有事之官吏固可望其儉且勤而致力於國之富强而無事之官吏不將淪爲游民而仍爲耗國之蠹乎不知人斷無有不能自食其力者惟事機可以倖邀遂漸生好逸惡勞之念而無所不爲朝廷苟實事求是人自當翻然思變不敢罔求富貴别圖生計矣再望朝廷遠法古王以儉勤爲天下先後然嚴禁民間奢華靡麗之風慕勢梯榮之俗上有好者下必愈甚庶民俗一儉則中國一年耗費何至省千百萬民生一勤則中國有用之人一年亦何至出數千百萬於是而再講求一切則民有餘資經費自不難籌措矣人習於勤俾之從事亦可無慮其因循不振半途中劃矣故曰勤儉爲富强之本撮其大略質之談時務之君子其能不以爲迂闊否耶 
[定期啓蹕]  
　　昨日午後河南開封府行在來電云本月二十一日奉皇太后皇上諭旨定於十一月初四日由開封府啓蹕回京謹按自開封至正定計程約九百里半月可到自正定至京計程約六百餘里火車一日可到中間卽偶或駐蹕大約十一月下浣聖駕總可還京矣普天率土重覲龍光巷舞衢歌同深雀躍草莽下士爰喜而紀之 
[分遣從臣]  
　　昨日午後河南開封府行在來電云本月二十一日奉旨各省迎鑾各員均著各回原省無庸送駕各部院堂司各官除有緊要隨扈差使外餘均候啓鑾後七八日分别回京 
[俄報之言]  
　　俄國華蘭官報云各國日報均謂吾俄有意佔據滿洲殊不知俄廷並無此意惟俟滿洲平定後交回中國以踐前言耳設竟將滿洲收入版圖不獨無益於俄且反從而自害蓋吾俄邇年留意東方之事派兵四出庫藏頓空今西伯里亞鐵路未成忽又得此大地逐加整頓所費必更不貲試問吾俄有此力量乎况滿洲苟隸吾俄則滿人卽可任意往來西伯里亞此後人數日衆自不免喧賓奪主之嫌故萬不能以滿洲屬我也 
[餞送行旌]  
　　西字報云中國駐德大臣吕鏡宇星使將次回國上月某日德國外務大臣布魯特君設筵祖餞酬酢之際向星使深深致謝謂去年拳匪之亂得君力持大體無損邦交此事當永遠記念云 
[美製新砲]  
　　某西字報云美國新製七寸口大砲若干尊分置各戰艦此砲比英國七寸五分口大砲稍輕每 
 
 

Page 2

 
 
尊祇重十三墩有半而所用之彈則重至一百七十磅能及二千九百九十七英尺之遠洞穿夏威鋼板十三英寸至克虜伯鋼板則能洞穿十寸云 
[新拓租界]  
　　廣州訪事人云各國擬在省垣河南岸開拓租界督憲陶芷芳制軍備文咨照外務部一面調取蘇州租界章程作爲底本俾開辦之際不致茫然無所適從 
[世俸難復]  
　　廣州訪事人云日前粤省世職戴國恩等聞大吏欽奉上諭有停止世俸之說遂遞禀督轅求恩暫免督憲陶芷芳制軍批示云查世職俸銀前准部咨仿照閩省酌量停給現據司詳自本年冬季起一律停支俟庫欵稍充再行規復據禀前情未便准行仰卽知照等因傳聞通省停支世俸歲可節省四萬餘金亦巨欵也 
[互爭沙灘]  
　　廣州訪事人云番禺縣大步鄉陶姓與東莞縣麻涌鄉黎姓居處毗連前因奪佔沙灘迭次呈控現當晚稻登塲之際大步鄉紳耆陶鑄等復赴番禺縣署呈請派差督刈並稱黎姓在錦渦口築砲臺意圖械鬥縣主錢明府諭以姑候飭差彈壓毋許滋事至此沙已奉撫憲批歸東莞縣管轄應速赴東莞縣備質所請督刈之處未便准行 
[軍麾赴省]  
　　松江訪事人云江南提督兼南洋兵輪船總統李壽亭軍門自防次回松示期十月二十日考選右營水師把總外委等缺事畢卽於是夜命駕詣南門外大漲涇乘舟赴蘇垣謁見撫憲聶仲芳大中丞面商機要大約勾留一二日卽須遄返節轅 
[總辦易人]  
　　寗波訪事人云釐局總辦錢甘卿太守瓜期已屆上憲檄委潘祝年太守祖頤接辦日前捧檄到甬因錢太守尙未遷讓故暫假察院爲公館並沬示定接事日期 
[劫火紀餘]  
　　招商局富順輪船於本月十一日之晚在廣東鵝潭被燬已紀報章兹閱香港循環日報云十三日撈獲焚斃溺斃之屍共十餘具停放大浪石善堂绅董映成小影以俟屍親辨認另有斃命船中者尙未檢出是日南海裴大令帶同書差仵役親臨勘視聞廣東兩典試行李均附此船今已一炬成災只得查明存案又有唐侍郎者齎送粤西各官紳所獻方物及金葉洋銀均遭火劫至起火之由傳言由電報生失愼所致迨電局總辦傳訊均稱由對房起火究竟何人肇禍刻尙未得而知也 
[冬防嚴密]  
　　寍波訪事友人云駐防甬上之瑞字等營勇丁遣散後搶劫之案時有所聞道府憲恐有散勇勾通地痞情事飭巡防局勇每夜手持刀械洋槍四出梭巡異常嚴密並由浙江提督余瑞庭軍門派撥副中營練軍二哨各雇民船分往東西兩鄉巡邏務使匪人無匿跡之區亦可謂王事賢勞不遑啓處矣 
[鄉人獲匪]  
　　廣州訪事人云日前粤東清鄉安勇管帶魏守由西樵押解匪犯三名交南海縣嚴訊直認打單行劫數十次亳不諱飾有知其事者謂此種匪犯於日前行劫某處用長龍快艇滿載各贓回經羅心沙村鄉人在岸上聚觀匪疑其欲與之爲難開槍轟擊鄉人大怒鳴鉦集衆四面兠圍得以擒獲碱名交安勇解回懲辦 
[空盤難絶]  
　　寍波訪事人云此間空盤之弊疉經各憲嚴禁在案無如日久玩生近又有富康賚餘二錢莊執事人私自賣空買空多至盈千累萬大小各錢莊遂互相斟酌一律閉門旋經錢業董事調停其間恐尙不得免于涉訟也 
[鬨署受懲]  
　　松江訪事人云本月十六日副營頭棚親兵蔣二棚正兵曾某及游勇盧九因賭詩謎滋生事端經華亭縣林霨生大令派差拘獲其黨瞻敢恃衆闖入署中洶洶騷擾大令惡其目無法紀立請中營張華園參戎將蔣曾帶歸懲責發回副營交管帶官鳳山垣遊戎管束遊戎將蔣降作正兵曾降作餘丁以示懲儆越日婁縣屈吉士大令以副營密邇西門各兵時在東嶽廟中糾賭滋事爰會同林大令趨詣提轅面陳一切提憲李壽亭軍門諭以嗣後營兵肇事如無號褂一律照游勇例嚴懲并候札飭管帶官從嚴禁約以靖地方迨屈大令回署即嚴諭差保驅逐廟中賭局林大令則從化莠所提盧至案略訊一過改禁獄中 
[㜶美曹倉]  
　　南昌訪事人云自科舉改章而後士人咸欲研求經世之書日前江西瑞州府屬高安縣紳士熊藍兩太史及褚小齋廣文募諸合邑紳衿倡設儲書公所旋會議於龍池書院將欵交胡松筠拔萃攜赴申江購求珍籍當日議定規條照錄如下一公議在賓興存欵項下撥足錢二千串文公車存欵項下橃足錢二百串文均供購買書籍及置備器具之用二議賓興新收及帶收陳欠除散給文考試并一切正項外如有餘欵均歸入藏書公所爲將來添置書籍及常年經費一議公舉管書二人以後如有更替須由公舉不得憑一二人私見私定一議暫賃劉武烈公祠開辦每年租金十千文俟經費充足再造房屋 
[閩中患疫]  
　　福州訪事人云邇來閩中時疫流行死亡相繼西門外瀛洲塘劉姓家忽於上月染疫連斃七人僅留二小孩方五六歲悽愴情形不堪目覩旣而鄰里紛紛傳染數日間命登鬼籙者多至三十餘人亦奇災也 
[神京珥筆]  
　　京師訪事友人云本月初五日以後前門外迤西城下所積桌凳杉篙等物谢若岡陵初不知爲何用迨初八九等日次第由火車載運出城有見者以車上樹有定州要差旗幟知係御路應用之物並有海味生鴨及器皿之類由火車運送蓋以供内務府御膳房之用也○自永定門外至馬家堡一帶刻已鋪墊黄土御路平坦如砥由步軍統領衙門派步營兵分叚看守禁止車馬往來大約 
兩宫回鑾之期當不遠矣○前有朝鮮人二名假作日本裝束行劫被獲解送南城局憲以事關交涉特於本月初七日派勇解送刑部訊懲尙未悉如何辦理也 
[鵝溪寒汛]  
　　紹興訪事人云紹郡釀酒運銷各省推爲土産之大宗應釐金分别罎大小自四十文至十二文不等兹聞省憲奉有部文酒與烟茶糖皆須按照原數加捐三成以備攤償洋欵遴委前署衢州府趙漁衫太守爲督辦正任南塘通判過小築别駕爲幫辦除創設酒捐專局外諭令各酒作報明泍缸實數點計多寡榷取缸捐如鹽務中捐辦醬缸之法惟尙未見明文耳○紹郡現已奉到永停武科廢棄弓馬技勇之文各邑武童俟武備學堂招考時備文咨送肄業○紹屬沿海一帶歴年所漲沙灘綿亘數百里其由農民開墾成熟者約逾萬畝悉被土毫占爲已産因之國課空虚近經省憲議令輸賦管業以免爭端日前已委候補府吳沅青太守澈底查察矣○前辦紹釐總局之蔡蓉如太守交卸回省因後病返里業于上月二十三日溘逝聞患中風即西醫所謂血湧入腦症也 
[甬水紅鱗]  
　　寗波訪事人云東鄉應姓重修家譜添附條規子孫有入教者概行斥出族人之入教者見之堅請删去此條主持修譜之應孝廉朝光堅執不允入敎者遂浼西敎士致函諄諄請托孝廉仍不睬入教者乃控請美國總領事古衲君移文寍紹台道春觀察札飭鄞縣差傳孝廉訊詰孝廉尙不肯折服不知作何處置也○有各黄巖阿章者匿跡寗波江北岸以拐帶婦女爲生涯被其害者指不勝屈現被寗波府高嶼卿太守訪聞飭差拘拿到案想一經訊實定當盡法以懲也 
[泖水氷花]  
　　松江訪事人云日前江南提憲李壽亭軍門回轅示期十月二十日清晨詣小校塲考拔右營水師把總外委各一缺時有某差弁不諳規制由軍門叱退旋發交巡捕官朱梅泉守戎王保之都戎責以軍棍繼見熊陶兩外委發槍甚準遂升熊爲把總陶則記名册上遇 
 
 

Page 3

 
 
缺卽補○後岡鎮爲華金兩縣交界處本月二十日鎮人解金山縣壯班副役陳桂卽陳阿和及受傷之某甲至華亭縣署縣主林大令研訊之下甲稱無端被陳刃傷腿際陳則稱甲係妙手空空兒一流往捕不服失手剌傷大令謂汝越境拘人已有不合何又身懷利器將人砍傷隨判令荷校頭門以示懲儆甲則交人保出俟傷痊送案質訊○蘇省鼓鑄當十銅元以補制錢之不足邇日松地各大錢莊領得四萬枚流行巿肆一時鄉曲小民見所未見競往購取轉瞬卽空聞四五日後當續有若干運到也 
[朱旛蒞滬]  
　　昨日清晨前署松江府知府張子虞太守由省到申命駕詣道轅謁見蘇松太兵備道袁海觀觀察旋又至上海縣署投剌縣主汪瑤庭大令迎入花廳茗談良久而别 
[委兼要差]  
　　本邑南巿馬路工程局總辦翁子文太守前曾辦理洋務頗協機宜邇者蘇松太兵備道袁海觀觀察札飭兼充洋務局提　遂於昨日趨詣道轅謝委 
[委訊痞棍]  
　　前者蘇松太兵備道袁海觀觀察訪悉阿老頭卽吳鳳金皮匠阿祥卽瞿阿祥二痞棍在奉賢縣境南橋鎭聚賭拆梢爰札飭縣主王槐堂大令拿解道轅委籌防局員朱霞林明府訊鞫二棍皆刁狡不承遂發交上海縣獄監禁昨日午後明府詣道轅禀見觀察後飭提二棍在花廳復訊二棍堅稱小的等從未與邱姓等人爲伍當邱姓等人向辜某訛詐洋銀三百元時小的等並不在塲求恩明察明府諭以道憲大人已訪明爾等糾黨訛人從速實供尙可恩施法外二棍仍一味遊移明府飭差帶下隨退堂入内向觀察請示 
[解犯過站]  
　　前日南匯縣主汪蘅芳大令批解擄人勒贖案内流犯張阿順秦阿妙張更生施美生四名前往潼關配所道出滬上上海縣汪瑤庭大令著分别寄禁隨於昨日飭胥繕備公文轉解嘉定縣下站交替 
[上海縣署瑣案]  
　　前日葉海生投縣訴請騐傷當晚縣主汪瑤庭大令升堂研訊葉供小的向開麫筋作今已閉歇與兒子分居向索養膳費兒子恃叔祖袒護非但不給反將小的毒毆求卽騐明提究大令騐得並無傷痕謂爾必亦有不是之處以致爾叔憤怒飭卽退去聽候查明提訊○浦東洋涇鎭巡防局員某君函送流氓唐勝卽姚堂生到縣大令升堂研詰姚供小的在浦東當小工安守本分叩求明鑒大令問方建中冋朱和尙訛詐及黄皮阿弟毆差拒捕兩事究係何人爲首供稱小的與黄皮阿弟素不相識方建中之事亦不知情大令研詰至再供稱小的實情寃枉叩乞訪查如果在塲自甘究辦大令飭暫交的實人保出聽候查明核辦 
[英美租界公堂瑣案]  
　　前者虹口客民徐氏自縊身死牽涉鄰人汪少卿經包探劉光震解案讞員張柄樞司馬飭移送上海縣署縣主汪瑤庭大令諭令交李秀林保出事後李串同縣差范小毛向汪勒索洋銀三十八元汪給予二十八元前日李又至虹口向汪索取汪無以應付李滋擾不休汪無奈投報捕房經劉探將李拘解至案司馬研訊之下李供小的所索洋銀係開銷縣署陋規均交原差范小毛並未向之分用司馬商之偉繙譯謂此案前准上海縣來函定於今日午後復訊汪及劉探均須備質遂飭一併送縣○李茂全行竊施阿生家東洋東一輛經包探邵仁初解請究司馬判責三百板○王貴芳竊取余德寳朱阿桂等五小客棧中衣被帽子等物經包探趙銀河拘解請究司馬判責二百板贓給失主具領○鄒阿東行竊張子芳家衣服經包探趙銀河查獲解案請究司馬判責三百板遞回原籍○扒手錢文奎不知在何處竊得銀對時表并銀練各一經包探柴根寳拘解請究司馬判責二百板遞解蘇州原籍○陳瑞林行竊祥裕公號中洋布四疋經包探李四春拘獲解案請究司馬判責二百板押捕房兩月○李益登行竊梁阿梅家衣服六件經包探劉河炳拘獲解案司馬判責三百板贓給失主具領 
[法租界捕房瑣案]  
　　菜巿街麫筋作主夏冷氏前控作夥沈四泉誘拐伊女藏匿羅店鎮家中讞員杜枝園大令提案訊供備文至寳山縣關提夏女到案押追衣飾器物等因已登前報昨日大令蒞捕房發落各案時夏冷氏投案叩求領女回家大令准之○西捕柴某前控韓梅生將田若干畝抵押洋銀六百元玩延不贖經大令訊供押追嗣因無力歸還判將此田賣與柴捕管業作洋銀二百八十八元昨日命韓繕立契據交柴捕收執尙欠洋銀三百七十二元另行追繳○某報關行主程雨邨前控行夥曲竹亭侵吞銀四千餘兩經大令訊供押追案懸迄今原告屢傳不到昨日大令飭將曲交人保去俟原告來案傳訊核奪○前者顧雨亭控其妾吳氏不守婦道請發善堂留養大令准之旣而妾母孫氏以顧誘騙巨資迫令女兒賣娼等情投案伸訴前日大令命提復訊顧自願領妾回家好爲看待大令著覓的實人具呈不敢凌虐及迫令賣娼切結送案存查昨日顧遵諭覓保具結大令准將其妾吳氏領回○積竊楊理夫甫經釋出又犯竊案經包探解奉大令訊供著枷號一個月期滿重責五百供驅逐出境○偷兒周阿三行竊各贓經包探拘拿到案大令著枷號一個月期滿責釋○偷兒鄧阿榮方管祥秦阿林均由包探解奉大令訊供著各責二百板 
[美租界捕房紀事]  
　　昨午張林林投捕房訴稱僑居西華德路寳和里妻子唐氏忽竊取洋銀一百元潛逃無蹤請爲查緝捕頭允之○昨晨積竊李桂卿不知在何處竊取衣服十餘件携至西華德路某押鋪質錢適爲包探倪順泉所見連贓帶入捕房捕頭著押候解送公堂禀請讞員張柄樞司馬訊辦○昨日天將破曉時妙手空空兒陳阿二掩入提籃橋左近某甬人家竊取衣服適爲包探倪順泉所見連贓解入捕房捕頭令押候轉解公堂禀請訊辦○著名惡棍韓金法卽彈花衣金法專在西華德路新菜巿一帶向人訛詐昨將鄉民徐木木曳至荒僻處肆意毒毆事後徐投訴捕房捕頭允令包探前往拘拿以便解送公堂稟請訊明懲辦 
[叩募急振]  
　　謹啓者今歲水災實所駭聞五月初旬霪雨不止義寍州武寍旬日之間出蛟十二次洪水泛濫一片汪洋旣而吉安袁州又發蛟水加以常德府醴陵益陽崇陽通山大冶安徽屯溪等處亦均出蛟水漫堤岸奔騰之勢一瀉數千里大雨兼旬適又江水暴漲洪流與潮水交集長江數十州縣均成澤國不意六月十八至廿二日颶風大作水隨風擊浪隨水湧二千餘里地圩莫不破壞無一完士卽如江蘇靖江縣張王港一處數里之間淹斃一千四百餘人以此類推淹斃者不可以數計田廬牲畜不問可知億兆哀鴻不堪設想當時滬上敝同人請劉君蘭階會同鎮江柳君少雲由鎭江而上至當塗等處辦理急振郁君屏翰至安徽和州蘇州永善堂派振江陰靖江暫救一時之急如斯奇災實百數年來所未有現在節逾小雪若不急辦冬振則億兆災黎無衣無食何以活命爲此敝同人集議於仁濟善堂籌辦冬振事宜渥蒙盛承堂撥欵銀萬兩先爲之倡電報局四千兩絲業會館銀四千兩仁濟善堂洋四千元張君雪堂洋三千元敝同人通力合作設法籌墊所有籌墊捐助鉅欵再行續登報章本月公請蘇君小齋周君榮庭金君仿川帶現洋二萬元棉衣六千件往振安徽和州蕪湖等處葉君冕卿劉君紹銘　現洋一萬元往振鎭江之下游江陰靖江等處劉君蘭階帶現銀二萬一千兩棉衣二千五百件往振鎭江府闔屬又撥振高湻縣現洋三千元連鑣接軫不過暫救目前之急惟是數十州縣幅員之廣遍地灾黎斷非區區棉力所能盡拯滬上各振所來原久竭敝同人盡力籌募前已辦理急振此次搜索一空力盡筋疲今請諸君各路往振接濟之欵毫無把握爲此請登報章叩求各省仁人共體時艱同居覆幬之中無分畛域共爲援手救人救澈立功立德此其時矣如蒙惠捐逕寄上海鄭家木橋電報總局盆湯弄絲業會館三馬路源通官銀號申報館抛球塲義善源錢莊後馬路厚大錢莊六馬路仁濟善堂臨啓無任禱切盼切之至顧緝庭任逢辛唐傑臣許春榮席子佩葉冕卿蘇寳森謝綸輝王錫五洪益三焦樂山陳潤夫嚴筱舫楊子萱施子英謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[續錄劉幼吾司馬署湖南桂陽州臨武縣時勸民種植告示]  
　　二日葡萄外國葡萄酒居貨物之大稅居國謀之大余宗其者察各省土性多宜葡萄苟能廣種購機器以釀酒則酒産自豐酒銷日旺而酒稅大瞻國用矣臨武向有葡萄一種土性最宜惟宜高搭棚架俾藤廣舒展則顆粒更當壯大冬季宜蔭糞次春長發必肥結子更多三日種棉中國棉花向推順天平谷綿長白色足與美國南海島種相匹洋棉價貴每百斤須三十三元華棉價賤至貴不過十七八元故華棉行銷外洋以之紡紗織布轉運中國銷售尙有大利今江蘇兩湖産棉不旺如於土脈鬆厚山陸高燥之地廣爲播種歲入不可勝計臨邑土性相宜亟宜推廣以增其利四曰種蔗甘蔗爲中國獨有之利西人試種愛爾蘭之地而不合土宜且枯瘦無糖中國除絲茶之外惟蔗糖味甘爲西人所最嗜雖法人之蘿菔糖美國之楓脂糖不足比也帷不用機器提製色不光潔若令江西浙江江蘇安徽湖南素種蔗之地廣植豐收購機製造則歲入之數無算臨邑土亦宜蔗若將山陸之地開闢栽種取汁熬糖將來行銷卽地方之大利幸勿小視之五曰種竹竹之爲物可製器可造紙獲利較他産尤速中國除山陜直隷諸省不能種植外餘皆可種産紙之區向以浙江之紹興安徽之宣城寗國爲最帷舂煮烘焙仍嫌鎚練未精若用洋機製造和以菅麻加其堅韌則成紙速而銷塲廣每年洋紙有數百萬之利中國亦可抵制矣即竹竿竹器出口之價亦可歲增臨邑土宜種竹向有紙廠只知造粗紙故利微倘能兼造細料各紙則價倍工巧可以大開利源六曰種樟樟腦爲製炸藥所必需其漲力可增至五千倍日本與臺灣所産最旺中國江西安徽廣西湖南等省苟能廣植十餘年間卽可熬腦每十斤可値洋銀五元其利什百於他産按樟樹湖南處處皆有卽臨邑亦多此樹最易生發且可用以製器如能廣植而得熬製之法將來利息又何可量七曰種橡西人歲剥橡樹皮熬膠以製器物續剥續長獲利無窮以之爲物廣狹屈伸各適其用中國各省皆有西人名曰膠樹今宜多購橡子　民播種數年卽可剥皮行銷外國攘奪意大利及舊金山所産之利按橡樹卽名骨皮樹臨邑亦有其樹最賤民間以不能作柴火故不栽種惟衙署及廣宇最多今裱畫店所用搆漿及寫字貼金者皆取此物之汁八曰種烟與加非樹烟性能滌穢化痰中國關東烟葉味較香厚第不善收儲又不知捲作紙烟致巨利爲西人所奪今各省擇其隙地廣種烟子取葉收儲地窖中一二年後退其火性購機製成紙捲當可行銷外洋銀非一物始於阿非利加洲西人曰用必需銷路大廣巿中設加非之館通商口岸華人俱好嗜之與紙烟同今各省添種加非之樹其利較種荼尤厚按今郴州烟棄並不亞於關東臨邑亦有種者宜速推廣之亦是地方之大利九曰種茶中國紅茶行銷外洋各省皆有莊口外洋所出者僅印度爪哇錫蘭三處然西人喜用中國之茶不喜用印度等處之茶是茶之一宗帷中國所産最佳美查湘中土産向以茶爲大宗近年所出雖多惜焙製不得其法西人惡其烟薰之氣以致印度等茶反行競利銷行不可不竭力講究以挽利權此言做茶之法製造宜精也若臨邑亦金一鄉所出之縣瀹而飲之其香味極厚不减安化佳品一鄉可種目必處處皆宜宜速講其子與兠加廣多種以開莫大利源十曰白蠟中國視爲貴貨西人亦向我中國購買其價値較他物尤厚湘中出蠟之處獲重利者不可勝計臨邑向有販蠟之户惟宜廣購蠟樹多放蜂各項蟲以大其利此臨邑土産土性易生價値甚貴當急將此二物各家布種數年後行見生發不窮獲利無算又如各色雜樹茶本果木尤宜多栽皆是生財之道美處殊難盡言語云人傑地靈全在有心人好爲培植也孰謂瘠苦之區不可轉肥爲美乎 
[馬路工程局紀事]  
　　前日南巿恒生馬頭永愼和米行執事人袁嘉豫雇一駁船載米一百四十石將纜繫於顧根順米船上適遇狂風巨浪飛來船遽傾覆事後袁嘉豫遞禀控諸馬路工程局總辦翁子文太守准詞飭傳顧根順到案倩襄讞委員余叅軍研訊行夥潘鴻森投案訴稱小的在船上押運其時潮水初漲風浪過急顧持刀將纜砍斷小的上前攔阻顧復逞兇致傷小的之手求恩訊究顧供小的係常熟人並未將纜砍斷叅軍命水巡頭目陳向榮查明實在情由禀候核辦○前日南巿裕豐米行執事人王式祖雇羅連生所駕駁船裝運米一百二十七石至某輪船交卸羅故意玩延以致悮事王怒扭控工程局余叅軍研訊之下斷償洋銀十元○前日鄉民陳少泉販售棉花老公茂某西人查得中有水蹟因之拘送工程局余叅軍研訊之下斷令提出三成充作罰欵○偷兒潘老大在馬路中竊取杉木一株某號巡街捕見之拘送捕房捕頭押解工程局余叅軍訊悉情由飭笞責五十板驅逐出境贓給失主具領 
[閩中官報]  
　　九月二十八日知縣何儀光禀辭赴琯溪稅釐局並禀銷讞局帮審差知縣周駿禀明代侯官縣赴南嶼鄉　騐知縣李增蔚禀謝咨文禀辭晉京引 
見二十九日現任府廳縣禀明往大士殿城隍廟祈雨巡檢張崇直禀明奉委辦船塢監管米倉差同知黎景嵩禀亂向福安土藥局三十日　憲牌示照得德化縣陳其煃調署侯官縣所遺德化縣缺應以候補知縣沈先大署理又永定縣陶書勲病故遺缺應以在任候補知縣劉錫罏請德特示十月初一日知縣樂秀禀明奉委北溪稅厘局委署甯洋縣盧元樟禀銷讞局帮審差禀辭赴任本任永福縣屠宗基禀明委辦南台保甲局鹽塲吳墩禮禀接辦台倉官運局鹽塲石桂豐禀　奉委調辦延　掣騐謂鹽塲吳廷銓禀明奉委永德田南官運局委署禾坪縣丞熊元璋禀辭赴任委署大田縣石桂頤禀見謝委並辭赴任署白石巡檢阮尙圻缷事禀到　假初二日藩　牌示照得委署閩縣典史李　金尙未到省所遺員缺檄委試用典史計嘉成暫行代特示初三日同知曹廷　禀明奉稅厘局委赴漳州公幹初四日巡檢孫秉均由　起服禀到禀假 
初五日閩縣王署理事廳長俱禀明赴洋嶼相騐通判章蘧年禀辭赴漳泉龍土藥稅厘局補用同知候補知縣淮補峰川縣丞任德溥禀見並辭赴任縣丞朱　煥禀明奉委泉州洛陽分卡縣丞舒鏡清自浙領咨禀到犬湖縣丞蔡錫章缷事禀到閩縣典史梁調昌禀見禀謝調署仙遊縣典史事委署候官縣興史葉萱禀見並謝委羅源縣典史何應鈐禀辭回任巡檢錢松齡禀奉稅厘總局司道委赴漳泉龍開辦土藥稅厘初六日鹽塲石桂豎禀辭赴延平掣騐關 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　吏部謹奏爲遵旨議奏事准行在臣部咨送内閣鈔出前署理浙江巡撫湖南布政使余聯沅等奏稱寍海縣知縣柳商賢病故開缺查有新海防遇缺先知縣陳承澍年力富强篤實穩練堪以請補寗海縣知縣銜缺相當毋庸送部引見惟係捐納人員仍令試俸三年尋因光緒二十七年四月二十日奉硃批吏部議奏欽此欽遵鈔出到部查浙江寗海縣知縣柳商賢於光緒二十六年七月二十四日病故遺缺應以本日作爲開缺日期係煩簡缺應歸月選先經扣留外補歸七月分截缺是月分出有甯海縣知縣武義縣知縣二缺係屬同月應掣先後序補前據該撫咨稱寗海縣知縣掣得第一缺查該省病故休知縣一項上次用至第一正途出身一新海防遇缺先止今此一缺應用第二新洵防遇缺先二正途出身之人前據該撫請以新海防遇缺先知縣沈維賢補授臣部正在核辦間旋據咨報該員丁憂照例仍用原班其次之人兹據該前署撫奏請以新海防遇缺先知縣陳承澍補授欽奉硃批交臣部議奏臣等查陳承澍江蘇優貢由浙江優貢知縣光緒二十五年三月十二日到省遵新海防例捐遇缺先補用免試用過班知照二十五年十月二十日行文按該省照限五十五日减半計算扣至十一月十七日接到部文之日作爲新海防遇缺先知縣到省日期今請補授寗海縣知縣核與定例相符相應奏明請旨准將浙江新海防遇缺先知縣陳承澍補授寍海縣知縣銜缺相當毋庸送部引見該員係捐納之員應令試俸三年謹將臣等遵議緣由繕摺具奏伏乞皇太后 
皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出前署理浙江巡撫湖南布政使余聯沅等奏稱武羲縣知縣杜作航病故開缺查有新海防卽用先知縣黄福元心地明白辦事安詳堪以請補武義縣知縣係進士卽用知縣請補知縣銜缺相當毋庸送部引見等因光緒二十七年二月初七日奉硃批吏部議奏欽此欽遵抄出到部查浙江武義縣知縣杜作航於光緒二十六年七月二十八日病故遺缺應以病故之日作爲開缺日期係疲難中缺應歸月選先經該撫扣留外補歸七月分截缺是月分出有寗海縣武義縣知縣二缺係屬同月應掣先後序補前據該撫咨稱寗海縣知縣掣得第一缺該撫請以新海防遇缺先知縣陳承澍補授臣部另行具奏今武義縣知縣掣得第二缺資該省病故休知縣一項上次候補分缺間二新海防遇缺先今此一缺海防先應行抵補之鄭工遇缺先海防卽舊例遇缺先遇缺均無人應用卽用班先之人兹據該署撫請以新海防經用先知縣黄福元補授欽奉硃批交臣部議奏臣等查黄福元江蘇進士由即用知縣簽掣江一視老改掣浙江光緒二十六年十一月二十七日到省遵新海防例捐本班儘先補用過班知照二十三年五月二十日行文按該省照限减半計算扣至六月十六日接到部文之日作爲新海防卽用先知縣到省日期該署撫等旣稱該員心地明白辦事安詳堪以請補武義縣知縣等語核與請補之例相符相應奏明請旨准浙江新海防即用先知縣黄福元補授武義縣知縣該員係新海防即用先知縣請補知縣銜缺相當毋庸送部引見謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出前署理浙江巡撫湖南布政使余聯沅等奏稱諸曁縣知縣沈寳青病　開缺係　疲難調要缺例應在外揀員請補於現任應調人員内逐加遴選非現居要缺卽人地未宜查有候補知縣張善友才具明敏奮勉有爲堪以請補諸曁縣知縣銜缺相當毋庸送部引見等因光緒二十七年四月二十日奉硃批吏部議奏欽此欽遵鈔出到部查浙江諸曁縣知縣沈寳青於光緒二十七年正月十六日病故遺缺應以本日作爲開缺日期係煩疲難調要缺例應在外揀選兹據該署撫　諸以請補知縣張善友補授欽奉硃批交臣部議奏臣等查張善友雲南監生由浙江試用先縣丞因海運出力保俟補缺後以知縣用於光緒十五年四月初九日奉旨依議欽此咨補安吉縣縣丞應以光緒二十四年正月初十日接到准補部文之日作爲候補知縣到省日期是年閏三月初五日引見奉旨著照例用欽此是月二十二日回省報捐離任開缺係曾任應升人員照例毋庸甄别今請補授諸曁縣要缺知縣核與定例相符相應奏明請旨准將浙江候補知縣張善友補授諸曁縣要缺知縣銜缺相當毋庸送部引見謹將臣等遵旨議奏緣由繕摺具陳伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出調任河東河道總督任道鎔等奏稱東昌府下河通判鄭德潤病故出缺查下河通判員缺經管山東德州等處運河有修防隄岸催趲漕運之責非諳練河務之員不克勝任查有籌餉試用通判薛爾安精明諳練熟習河工歴經差委均能措置裕如以之請補下河通判員缺實堪勝任如蒙俞允仍照例試署一年期滿察看果能勝任兩行保題實授如不勝任仍卽調回另行遴員署理等因光緒二十六年十月十五日奉硃批吏部議奏欽此欽遵抄送到部查東昌府下河通判鄭德潤於光緒三十六年閏八月初五日病故遺缺歸閏八月分截缺係管河題調要缺例應在外揀選查東河通判一項上次捐納先後用至分缺先止今此一缺查鄭工遇缺先無人新海防遇缺先不合例舊海防新班先新班卽舊例遇缺先遇缺均無人係捐納試用到班兹據該河督等奏請以籌餉試用通判薛爾安酌署欽奉硃批交臣部議奏臣等查薛爾安江蘇監生遵籌餉例報捐通判指分東河試用於光緒六年十二月二十日給照七年正月十九日到工嗣經丁憂服滿起復於二十五年六月十三日回工業經補額在案該河督摺内聲稱該員並無河工分賠銀兩核與酌署之例相符相應奏明請旨准將籌餉試用通判薛爾安署理東昌府下河通判卽積試用正班之缺照例試署期滿果能勝任保題實授如不勝任立卽調回另行遴員署理謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣鈔出四川總督奎俟奏稱雷波廳通判徐寳成病故開缺該廳地居邊要漢夷雜處撫馭巡防最關緊要非精明幹練熟習夷情之員弗克勝任查有嘉定府四望關通判周搸才識明練任事實心以之調補雷波廳要缺實堪勝任所遺嘉定府四望關通判應請扣留外補等因光緒二十七年三月十七日奉硃批吏部議奏欽此欽遵抄送到部查定例四川雷波廳通判定爲題調邊缺令該督揀選調補等語今雷波廳通判徐寳成於光緒二十六年九月初九日病故遺缺歸九月分截缺係題調邊繁要缺例應在外揀選調補兹據該督奏請以嘉定府四望關通判周溱調補欽奉硃批交臣部議奏臣等查周　順天監生祖籍河南由四川候補班前通判題補嘉定府四望關通判於光緒十年八月二十五日到任查該員任内並無展叅降調之案核與調補之例相符相應奏明請旨准將嘉定府四望關通判周溱調補雷波廳通判銜缺相當毋庸送部引見所遺嘉定府四望關通判員缺准其留於該省照例揀補謹將臣等遵 
旨議奏緣由繕摺目奏伏乞皇太后皇上聖鑒謹奏奉硃批依議欽此 
奴才溥善跪奏爲恭摺請一旨仰祈聖鑒事竊奴才所管正白簱護軍營據護軍叅領兼司鑰長聯壽呈稱聯壽現年六十三歲直隸防堵一次圍十二次近因偶患　疾之症雖醫治就痊惟燈下視字渺茫不眞誠恐貽誤公事情願離去司鑰長之差仍留護軍叅領等因呈請前來奴才詳察聯壽雖燈下視字渺茫平日當差謹愼管轄嚴整尙能帶領本營護軍約束班差奴才請將聯壽離去司鑰長仍留護軍叅領令其充當本營班差其所遺司鑰長之缺應由奴才另行具摺請旨補放爲此謹奏請旨奉硃批依議欽此 
 
