# 1891 - 117 - 4906476

 

Page 1

 
 
[二百六十號畫報告白] [  點石齋啓]  
　　德相俾士麥公嘗有救人陷淖一事機警異常亦可見其才之過人矣他若舟子之謀財學徒之放火演劇祝百花之生日撲　娛上已之良辰求親者大受折磨賣技者克臻神妙或以怨毒而釀禍或遭巫蠱而喪身摹繪成圖藉娛雅興所附山水人物各册頁等仍循曩例於於廿六日出售其　煖叢錄一書查被歇夥何某私自携出掯勒不還以至中止今擬俟下期起將各省輿圖按期附錄一張蟬聯而下俾可彚訂成册合併附聞 
[法書待價] [  申報館恊振所代啓]  
　　浙紹翁已蘭先生慶龍江書馳名海内得其寸楮尺幅珍若球琳兹憫災區待賑孔殷於公餘之暇手揮七言聯楹二十副交本舘恊賑所代售以助賑濟其用心可謂仁矣定價每副洋一元欲求墨寳者請來本舘購取如欲書上欵亦可代求也又姚鳳生明經書大小對聯十副助振并請賞鑒家選購爲盼此布 
[勸人勿娶妓爲妾論]  
　　靑樓佳話見於古籍者蓋不可以僂指終矣錢塘柳色蘇小名高虎阜春光貞娘墓古杜韋歌金縷惱亂刺史之腸羅隱遇雲英惆悵成名之晚風流韻事藉藉爭傳至於燕子樓中關盼盼舞衣空疉黄天蕩裏梁紅玉戰鼓親撾此則心堅似石氣吐如虹尤足使三百女閭頓然生色今試語人曰風塵中皆下賤不足動我輩之流連有狎之者卽入於下流幾不得與正人齒是則大殺風景同於煮鶴焚琴雖剛正者或韙其言究亦不近人情未免染腐頭巾習氣矣雖然娼妓之害人正復不少滬上爲烟花澤藪千紅萬紫任客評論不特少年無識者最易沉淪不返卽素矜道學位置自高苟或一入其中亦且蕩心惑志前事不必論試卽近者徵之無錫某生謹厚人也携硯至申江抗顔作老學究一日課讀之暇友人拉往聽女彈詞適某校書翩然而來見生古貌古言有異尋常輕薄子不覺櫻唇微露一笑嫣然生悞以爲悅己也頓覺魂輸色授晚卽偕友過訪久之纒綿繾綣情意相投然自顧阮囊甚慙羞澀不克時聞薌澤夢入柔鄉以致忽發癲狂語言顚倒時而披髮徒跣時而朗誦高吟如是者年餘始得痊愈然皋比已不能坐擁益覺潦倒途窮矣某甲入資爲佐雜需次蘇垣聽鼓之餘時至春江選勝初尚腰纒充牣徵歌選舞采烈興高繼而囊槖漸空質其琴書以供買笑閱半載而僕御旣散箱篋亦虚兼之身染惡瘡膿血潰腐日坐廟門外爲人拆字以搏數文錢及瘡告痊而鼻已爛去形體旣毁無可以見上臺近且終日拉東洋車充馬牛之役每爲人道前事時覺雙涙涔涔噫花月簾櫳原以供人消遣獨奈何沈迷不返以致如是下塲哉然以上所云惟是藉柳眠花猶未置諸簉室也至娶以爲妾則其害更有不忍道者平日迎風障袖調笑詼諧乘馬車以出游入戲園而觀劇逍遥自在拘束全無及經人娶歸而閉諸房櫳跬步難於自主或遇大婦兇悍則嗔鶯叱燕有苦難陳婦人水性楊花保無有因此而復墮風塵致一頂綠頭巾送與丈夫牢戴者卽使堅貞自矢不復效馮婦之下車而幼時卽入勾闌從不知米鹽煩碎邀人傅粉不自着衣居恆惟知享用奢華安識操持中饋寒貧之士有不遇此而左右爲難者乎况乎妓女一入其家家運必因之衰敗就予所素悉者有某大令素號精明强幹自娶某妓卽病魔纒擾殘廢終身某巨賈握算持籌素稱碩腹及納某妓爲妾卽行號倒閉訟累經年某軍門眷某校書娶之而歸旋卽病殁本未有子至此竟絶宗祧誠以人而命苟稍佳斷不至流爲娼妓世不少小家碧玉如欲置簉儘可擇端方之女而娶之何必戀戀於淫賤之娼致將災星引入哉或曰如子所言則娼妓斷不可娶彼華年老大車馬漸稀勢必致顧間無人窮餓以死豈不因子此論大傷天地之和乎曰是亦不然人苟不娶妓爲妾則彼娼家女子自必賤若泥沙稍有志節之人當無不鑒及前車不復樂向人前賣笑我知數十年後將使淫風漸絶俗尚漸醕凡豪商巨宦之來游者不復於此中失足則此言固大有造於來者而子尚以爲有傷天地之和乎非然者有旣娶妓而家室顚連者矣有因娶妓而逋負如山者矣有欲娶不能娶而中懷怊惆以致不永其年者矣欲海汪洋何時登岸吁可傷哉吁可傷哉 
[察看交涉事宜疏]  
　　奏爲微臣分駐英法數月察看交涉事宜謹陳梗槪恭摺仰祈聖鑒事竊臣在法國英國比國呈遞國書已將各國互敦和好之意陸續據實奏報在案惟聞義國羅馬都城一交夏令瘴氣甚重該國王及其外部大臣等皆避署在外必俟八九月後回都辦事臣是以暫緩馳赴羅馬稍以其暇詳閱接管案卷聯絡議院官紳謹將見聞所及爲聖主縷陳之竊惟數十年來西洋諸國惟英法與我中國素多齟齬一二强邦迭起乘之事變愈棘從前外國使臣如久駐於我中國各處者尤窺知中國情事狃於積習動輙要挾勾結他國協以謀我與之以利而不知感商之以情而不卽應繩之以約而不盡遵其所由來非一日矣臣嘗觀光緒三四年間舊牘前使臣郭嵩燾初到之時枝節不少口舌滋繁有明係中國自主之權而妄思侵碍者有明係彼國訂行之欵而不卽照辦者盖彼之商人惟利是視不顧大體而公使領事向恃中國無駐洋使臣與彼外部辯論往往逞其一面之辭要求迫脅惟所欲爲今則事勢旣異於昔情意似浹於今狡謀斯戢積案稍淸臣嘗與英法官紳往來酬酢察其言論多有聯絡中國之意不復如昔日之壹意輕藐推原其故厥有數端一則越南一役法人欲索賠償竟不可得至今法人議論咸咎斐禮之開釁恨其得不償失各國始知中國之不受恫喝也一則十餘年中冠盖聯翩出駐各國漸能諳其風俗審其利弊情志旣孚邦交益固也一則中國於海防海軍諸要政逐漸整頓風聲所播收效無形且近年出洋學生試於書院常列高等彼亦知華人之才力不後西人也凡此數端皆係聖明措注因時及内外大臣盡力經營之效臣愚以爲乘此振興之際遇有父涉事件可以相機度勢默轉潛移稍裨大局大抵外交之道與内治息息相通如商稅受損則財用不足矣教民横恣則吏治不飭矣海外之華民保護不及則國勢不張矣内地之土貨行銷不遠則民生不厚矣此在任使事者設法維持隨宜籌措雖舊約驟難更改而情勢或可變通臣擬於兹數者審度情形俟有機會大則奏請諭旨遵辦小則函咨總理衙門裁酌總期捷聲氣而通隔閡收權利而消外侮仰副朝廷委任之意抑臣又聞外洋各國使臣互相駐紥皆以得見君主爲榮君主亦必接見以示優異皇上親政以來各使以未覲天顔疑有薄待之意不無私議屢見英法新聞紙中將來恐不免合力固請似亦當籌所以應之也所有察看交涉事宜理合恭摺密陳伏乞皇上聖鑒訓示謹奏　　此奏疏有友自都門携至其中睦隣誼固邦并覊縻之以禮儀浹洽之以情意斯能轉移於不覺而收效於無形具見薛星使一片苦心宣聖云使於四方不辱君命如薛星使者可以當之而無愧矣[  本館附識]  
 
 

Page 2

 
 
[析津紀要]  
　　籌賑局司道於月之初十十一等日春賑楊柳靑被災貧户大口津錢一吊小口五百文村西楊二一家數口共領賑錢三千文擬糴糧食未果爲小竊偵知突於夜間撬門入室見四壁蕭然别無長物惟賑錢三吊原串置於炕頭賊借窓櫺外月色朦朧可辨摸索得錢楊從夢中驚醒將賊扭住堅不釋手賊掙扎不脫情急咬楊一指脫落楊負痛用力稍鬆賊遂灑脫逃遁楊旣受殊傷復痛失竊臥炕不起閱一二日卽溘然長逝祇緣一貧如洗並未報案嗚呼慘哉○村落人家貧寒婦女每逢赴席輒以强搶爲能習俗相沿不以爲怪主人恐相爭旋事間將席中八簋一一瓜分其自饗也聽之其携饋家人也亦聽之俾免爭多較少此亦無於禮者之禮也城西馬庄有李氏婦於月之十五日宴於鄰家早間麵飯與劉氏婦於𠤎箸之間已起睚眦之怨晚間入席主人援鄉例將菜匀分劉婦謂厚薄不均譏評突起指桑駡槐盖語語不忘李氏也氏忿不能平歸愬於姑姑不加可否而言外却不直氏其夫賣菜傭也赴津賣菜翌日歸家更向牀頭人加以樸責氏含寃莫訴遂向村前投井當其出外也姑恐有意外之事已遣小姑潛躡其後無奈年僅數齡尚未解事當氏入井時不知喊救惟於井旁植立呆若木鷄鄉人瞥見叩問何爲相與就井俯視見氏於水中掙扎猶未遽死赶覔繩索曳之而上剛及半繩絶復墮輾轉逾時而氏遂死於井中同席諸人知干未便擬斂津錢百五十千俾李再娶連日議未恊遂於十七日報官請騐未審作何判斷也○天津縣李摶霄大令於十三日接印視事由舊任移交土匪在押人犯四十九起又經告未提土匪案件二十七起户婚田土各案若干起是日辰時履任先於丑時河北出有命案係米販朱大棍傷江二因而斃命逾時禀請騐屍翌日大令躬詣相騐騐得死者額角皮靑骨碎寛長均二寸許係致命傷取具各結存查拿獲兇手究抵而十五日又有在押人犯楊春來報病提堂訊問爲押犯丁四所聞丁與楊向結不解之仇危稱如厠同其黨羽陳二懷刃圖刺楊向爲縣署差役廻護者多未遭毒手而楊之同黨劉三聞信心懷不平當將丁四陳二在街前砍倒邑尊當將楊春來重責仍行管押並提劉三等重辦以儆 
[妖婦宜誅]  
　　杭州艮山門外有一老嫗年約五十餘自稱陰先生謂能治病其法不必病者親往祇須倩人携香燭冥鏹代爲祈禱嫗卽以左手挖耳右手擦面扮鬼臉說鬼話半晌忽大聲曰先生至矣卽大摇大擺裝作男子狀歴詢病人住址年貌及致疾之由詢畢默然曰先生已往治矣吉凶禍福俟先生歸當告之遂仍動作如故閱炊許復作挖耳擦面狀言先生之言曰此病或犯陰人或冲地煞須出洋蚨若干翼始可解禳倘不能如願而償則病必日重一日甚至見神見鬼家中人皆坐立不安以故愚夫婦奉若神明不敢觸忤有好事者瞰其家供神堂一座四圍糊以冰梅帋堂中不知何物壁間用鍼刺帋剪人物未識作何使用也又銀洞橋有平天使娘娘符官係一三十左右之婦人亦能爲病者用藥往往投以猛劑妄兾速痊不痊則復禮斗焚香爲之度厄士林中多有信受奉行者噫何其愚哉君子曰是當效西門豹之投諸河中否則如昌黎伯所云人其人火其書廬其居或者此風可稍息也 
[袁江雜錄]  
　　泊江督糧道世觀察敬生於初九日行旌抵浦謁見漕園旋卽就道○初二日郡城府上坂某店失愼時正黑夜延燒數家内有某店父母夫婦曁一女均遭焚斃靡有孑遺慘矣哉○十一日下塲某姓失愼日方早午取水又便祗以風力過緊遂焚草房五十餘間然後救息○某邑考生在肆購藥因挑剔錢色互相爭論考一恃衆將店中物件打毁不少嗣竟長揚而去見者莫不齒冷○先鋒馬隊閃總鎭勤於巡緝有益地方現又拿到盜犯二名押交營務處審辦○漕船過境例須演戯或有大王將軍化身出現近在吳公祠前某船上見之一時閒人爭前窺瞯立於橋船上者因纜中斷被纜一掃隨入河中者不下十餘人幸水淺只没其腹未濡其首誠大幸也○江北漕船頭起現於十五日抵浦以後諸船連檣而至十八日漕憲祭淸江閘按日提挽上閘 
[目擊謀弑]  
　　俄國前皇亞力新棣第二被人謀弑距今不知幾何時矣曩者聚訟紛紛多是傳聞之語兹有目擊其始終者致書於司東西報曰當日皇在俄京閱兵後乘馬車回宮行至一處有婦人身穿黑服立於加新橋樑望見皇車卽以白巾三覆其面有數人妝束似鄉愚者見婦舉巾早已會意卽趨向運河旁街道以待之未幾皇車至先有護兵沿途護衛是時人多擠擁繼有舉帽爲號高聲喝采以示敬者正當人語喧闐猝聞轟炸之聲如重物下壓隨見皇車後烟燄上騰木石交飛護兵受傷者數人血流如注馬驚而止御車者回顧皇似無損傷且車亦完好尚可駕行方欲揚鞭策馬向前馳驅皇止之且啓門以出則見皇血糊兩手面色如死灰皇旣下車各官上前叩安並問傷否皇摇手低聲指傷而言曰此非傷口乎衆爲慘然俄而差官拘一人至曰兇手已獲請治之皇顧而問曰爾卽行刺者乎兇手曰然皇又問其名則以僞名對其眞名實李沙哥輔也繼又有兵官進叩皇所傷如何皇曰獲天之祐未甚損傷兇手卽微方曰未當歡喜少頃便知而皇固未之聞也乃沿運河以行未幾忽有匪人從人叢中而出擲一物於皇之旁其形如雪砉然而炸聲若巨雷隨見皇與匪倒於黑烟之中身傷肢裂血漬模糊慘不忍睹是時霜雪滿地血染成紅狀如紅海皇咿唔呼痛皇之愛弟卽趨前問信是時皇言斷續氣不相接口稱寒冷着舁至暖宮以備後事蓋皇自知難活也各官員見皇重傷以大衣裹之置暖車中驅回暖宮此時官民皆知皇被人謀害趨向宮外問音耗者何止萬人皇之世子及大小臣丁亦紛至沓來倉皇奔入宮外之人見空中尚懸旗號知皇未死皆注目宮中窓口藉知音信未幾所懸之旗忽下半裁於是咸知凶耗皆去帽跪地以弔并爲皇祈禱皇崩後其子亞力新棣第三遂踐位焉此是俄皇被弑眞情故錄之以補前所未逮 
[漢皋解佩]  
　　漢口花樓巷後有張姓者世以屠宰爲業生子女各二近年翁物故其子某甲忽萌貪念將其次妹鬻與胡某作妾得銀百兩其妹初不知也至于歸後不過一月有餘爲胡某髮妻所聞由孝感奔至與其良人尋釁並厲聲責新婦曰爾係我家之妾得主中饋衣裳首飾亦須有别不可冠履混淆致乖名分新婦勃然曰我豈伏低做小者耶倩人呼其二兄與媒人至當面質對兄與媒理屈詞窮新婦始知爲人所誤含悲忍淚幽怨莫伸於夜闌人靜時吞阿芙蓉膏遂至香消玉隕客有憐其貞操者勸胡以厚禮葬之胡亦悲不自勝衣裳棺槨甚爲豐盛且爲之大營道塲藉修冥福云○苗家碼頭魏姓夜間就睡忘熄燈火至十二點時忽延燒帳帷其婦從夢中驚醒卽時撲滅兩手已焦爛不堪抬赴仁濟醫院據醫生云須將兩手割斷方保無虞又有張姓因童養媳病臥牀頭以烘籠烘焙濕衣以致延燒牀褥童養媳大聲呼救鄰舍咸集卽時撲滅然養媳已受火傷遍體紅爛次日晚間斃命是亦慘矣○石碼頭張姓所畜之彘産小豚十一頭内有一豚形狀特異鼻長如象連日暴長至三日忽斃秤之計重十三斤云○爲善者不必昌作惡者不必滅此非確論也有某甲者去歲在漢口往來自如前日見其爲乞丐兩足已脫落時向親友處勒討錢文年不過三十數年前曾捐納粤省佐雜何以至此驕惰侈三字害之也何以驕惰侈則其尊人害之也緣其尊人素以岐黄術寓漢上最能迎合人意故頗有聲望昔曾爲某富翁之艷妾治疾疾愈遂與妾通暗去明來不但得親芳澤且得其津貼富翁金貲半入某手而某遂大開藥鋪稱富商矣甲席豐裕厚耳濡目染一味以機巧相傾輒而才智不足以繼之某一死後家遂中落而驕惰侈三字則未之能改此所以一敗塗地卒至不可收拾也又有某某恃其言語便捷丰采韶秀耑以淫泆爲能戾氣所鍾一家之人無不相率效尤夫妻則儼如秦越父子則恍似吳楚各尋所歡各戀所好至親密友有挽救之者則反被其汚衊卽此二端非報應之顯然者乎古語云於今看破循環理笑倚欄干暗點頭抑何言之親切有味如此 
[粤東官報]  
　　督憲牌示督標水標營叅將缺委督標右營叅將英順署理督標右營叅將缺委現署平海營叅將事潮州鎭中軍遊擊寳 
 
 

Page 3

 
 
瑞署理平海營叅將缺委督標中營補用遊擊方恭署埋水師前營都司缺委現署大鵬協左營都司水提中營儘先補用副將謝遇奇署理大鵬協右營守備缺委儘先補用守備方成署理又同日藩憲牌示香山縣丞缺詳請以候補縣丞甘潤寰咨補順德都寗司缺詳請以信宜縣懷鄉司吳曾逹調補曲江縣丞缺委候補縣丞周爾吉署嘉應州同缺委候補州同翟炳堃署德慶悅城鄉司缺委候補未入流汪曰思署高要縣典史缺委河源縣典史呂恩湘署惠州府司獄缺委分缺簡用巡檢黄縉署德慶州吏目缺委試用從九品康汝銓署曲江平圃司缺委試用從九品趙森懋署 
[英官拜會]  
　　本埠英總領事官許士君正按察使連厘君同時回國所遺二缺卽由副按察使默挖特君兼署遞遺副按察使一缺以署理正領事官滿思禮君兼署而以繙譯官富美基君署理副領事官辦理會審事宜至繙譯官事務則由阿連璧君辦理嗣因阿君須赴鎭江領事署任另以法磊斯君接辦默君兼握兩篆已經匝月上海道憲聶仲芳觀察因公赴寗恭賀兩江總督南洋通商大臣劉制憲任喜至昨日始回鈴轅默君遂擬於二十六日午後同新任法繙譯官乘輿赴道署拜會並便道至縣署拜會陸邑尊云雍容晋接樽酒言情中英輯睦之厚於此益可見矣 
[春江花月志]  
　　宋琴寳校書投英公堂訴稱小婦人意欲從良被惡鴇尤氏所覇阻叩求大老爺作主援出火坑蔡太守准之○雙福順妓女王巧仙因所歡李紹仁與他客撚酸以致吞服烟灰奄奄待斃龜子恐遭人命投報捕房捕頭派一百廿八號華捕送巧仙至仁濟醫館求治得生一面將李拘拿待究李稱妓傭周李氏陳王氏向此妓逼索欠銀遂致情急自盡昨日解送公堂蔡太守命押候飭差至醫館問明此妓尋死緣由再行核辦 
[災民求卹]  
　　前日有難民奔投道轅哀求撫卹聶觀察飭將爲首之彭大元等解送縣署陸邑尊提訊之下彭等供稱小的等原籍湖北沔陽縣因遇水災奔投治下計共男女老幼五十二名口求恩撫卹俾得還鄉邑尊命家丁取洋銀五十二元當堂給彭令出外按名分派赶緊回籍不准逗留 
[送縣訊理]  
　　孫林氏投英捕房訴稱兒子永春被女婿陶寳和逼死捕頭飭二百八十七號華捕拘陶未獲遂帶陶子榮生至捕房移送英公廨蔡太守以案關人命解送縣中并諭原告自行投質○寗波人顔安福以妻陳氏卽阿采脫逃奉母曹氏來申在童家晉家尋見報諸捕房將童及陳氏移送公堂蔡太守訊供之下判令將陳氏交顔具領着童具不再容留切結兹顔復奉母及妻母陳奚氏至捕房訴稱陳氏今逃至童家行將帶往寗波價賣捕頭派捕拘童及其父永泰並陳氏移送公堂蔡太守飭送上海縣訊辦 
[琴堂紀事]  
　　昨日上海縣陸邑尊牌示本月廿六日換戴凉帽亦順時布政之意也○昨日午時白黄兩絲業公送德政匾二方德政牌八扇萬民傘一頂萬民衣一襲匾曰治本宗賢道原忠恕牌曰寃獄平反廉潔如玉痛革漏巵澤及婦孺蠻夷感化默移敝俗淸澈於冰恩周士庶蓋以陸邑尊交卸在邇故送此以志去思也 
[勒限遷移]  
　　凌夢洲　上海縣訴稱光緒十四年費王氏將房屋一所抵與生員計錢七百千文當時收楚不料迄今尚未出屋向論不理爲此籲诅押遷陸邑尊飭提該氏並其子費鑫山中人陸秋濤李春芳於前晚研訊凌伸訴前情陸李同供稱前曾爲費王氏介紹將房抵與凌處現在氏不願出屋不知其意何居費王氏及鑫山同供稱是屋在　　十鋪地方前由支箱公所抵下光緒十四年因有急需轉抵與凌由陸等爲中計錢七百千文當收六百六十一千文尚少三十五千事因屋内裝修未經言定是以尚未遷移邑尊謂爾旣將屋抵錢理應卽時遷讓現姑寛限可於半月内出淸違干未便 
[續提人証]  
　　范雲生娶妾紏葛一案迭詳前報昨日葛蕃甫同轉莅捕房淸理積案時范投案遞禀同轉問爾等在外　　可曾將此案料理明白答稱媒人陳元生於前晚至監生家中聲稱欲將雙林另行擇配情願償還身價一半同轉問曰爾意如何答稱王劉氏狡獪異常若將妾收回難保無意外之事問爾視伊情狀究竟如何答稱此案大老爺尚未斷結伊等遽欲將雙林擇配此種情節與白螞蟻何異謂今將雙林斷爾領歸爾意願否答稱但求陳元生王劉氏斷絶往來願將雙林領回旋據陳元生投案同轉問爾在外多日如何料理供稱范雲生之鄰人李先生等來言若女家給還身價卽將姻事拆開因王劉氏家無洋一時未能應允謂王劉氏將女嫁與范雲生爲妾得洋三百元娶後未及兩月竟欲割斷姻緣是何道理答稱此叚姻緣係范雲生與王家自行說合小的但做現成媒人謂旣做媒人不能含糊說話撮合由爾分拆亦由爾眞是指揮如意供稱小的斷不敢作此不端之事問今將雙林斷歸范雲生領去嗣後不准王劉氏等往來如何答稱小的不能專主着范陳退去將雙林帶案問在押多時諒已思量明白今願隨夫回去否供稱情願隨夫回去問以後再有變卦否答稱若與大婦合居恐遭凌虐謂觀爾形狀何嘗受人凌虐本委亦曾訪明范家待爾不薄雙林堅執受虐同轉謂須將受苦處實情供出答稱去年十月十八晚范令小婦人與大婦三人共臥一床小婦人畏羞啼哭當遭大婦毆打問只此一次尚有别情否供稱日日如此謂此種言語定有人教爾供出須將實情禀明答稱丈夫因我母屢次往來嘖有煩言其實婦人嫁後甫滿一月母親始來探望謂此種不關緊要之言無庸多說目下爾願隨夫回去抑回母家答稱若隨夫回去與大婦合住終不相宜謂爾欲分居丈夫肯聽爾否供稱小婦人在押時范家舅公來怪我在公堂供出三人同床待出外後大婦定將臉皮拉破謂爾若回夫家須令爾夫具結如大婦仍有凌虐情事准爾禀提又問范家可有親屬答稱尚有小舅年逾古稀且有家室現住甯波問尚有别人否答稱另有爲媒人之小舅婆現住英界盆湯弄問伊等可靠否答稱不知其詳問丈夫待爾好否答稱不過如此着還押命將王劉氏及其子王榮卿帶案王榮卿禀范雲生日前挽媒人來言欲收回身價願將我妹退還小的答以俟將妹子另配他人後當有洋元抵還身價同轉曰沨父業已物故家中雖有母親究係女流諸事由爾作主不可任性妄爲復問王劉氏爾意如何答稱聽憑大老爺作主謂爾女旣已出嫁自應隨夫回去如大婦再有凌虐情事准其禀控究辦爾亦不得多事本委訪聞此事另有穿桌裙之無錫婦人及開老虎灶之婦人從中播弄是非兩婦究竟是誰王劉氏稱無錫婦人名鳳姐住胡家宅此事欲知底細須傳爲媒之小舅母來案謂本委業已斷歸以後如再凌虐准雙林控告但爾聽信他人唆使之言亦有不是以後總須斷絶往來答稱小婦人若不去探望我女若被人打死亦難知曉同轉着還押令包探帶同王榮卿往英界指提鳳姐復將范雲生陳元生傳案詰范曰爲何不將小舅母邀來答稱因病不能來案伊子李錦堂現在外面着傳進問家住何處爾母爲何不來供住虹口母親因頭暈不能來案問范娶妾是否爾母爲媒供稱是謂爾旣知其事可能說一句公道話供稱范係小的之表兄此事王劉氏實有不是現已將女出嫁復領回家中藏匿不放反到表兄家吵閙確不在情理之中謂范奉母命娶妾係爲嗣續起見亦不應將姜凌虐兩家相離不遠易生口角最好遷往别處居住范稱若遷至别處無人照料且聞陳元生說雙林已許配公一馬車行夥爲妻同轉問陳元生陳一味抵賴着管押又問范曰陳元生王榮卿等究竟作何生計答稱壛係流氓一切均由陳元生從中播弄謂爾且去待提到鳳姐等再行質訊范稱此等人求請免辦恐後來遭伊暗算謂此係本委訪拿不干爾事范稱謝而退 
 
 

Page 4

 
 
[法捕房瑣事]  
　　銀匠蔡治法控岳父蔣許榮將妻領回反敢來家吵閙等情昨又請訢蔡治法同叔蔡祥桂投案同轉問祥桂曰爾姪娶妻已有幾時因何遷入城中其妻素來安分否供稱姪兒本業銀匠娶妻四年與姑不睦時相口角小的令其遷至十六鋪内暫住嗣又遷往堂弟祥卿家居住多時因祥卿向治法借錢不遂致生嫌隙治法遂携蔣氏至伊岳父家旋欲將妻領回與母同住不料被岳母阻勒不放謂據伊岳父蔣許榮所禀則稱將女送往夫家因不肯收管以致涉訟答稱蔣許榮若果好意將女送到婿家不必邀同無賴前去蔣氏當初嫁時居然安分二年後回母家一去不返同轉將蔣許榮傳案問爾自保出後可曾思量明白答稱女兒出嫁後衣食不周由小的領回撫養謂女兒旣已出嫁自應隨夫苦守着具結不准往來諭蔡治法具結領妻後須安分營生不得將妻母抛棄限禮拜二到案具領○昨據汪立正偕夥陳中渭投案汪稱兒子子虎被表戚胡畹靑引誘出外游蕩塾師屢次教誨終不悛改務請追究問店中之洋如何被伊竊去答稱我等在内夜膳伊開櫃竊洋旋據胡畹靑投案禀稱並未曾與汪子虎同伴游蕩同轉問陳中渭曰爾到案何爲答稱小的係汪裕泰之夥前日奉店主命轉請陳蓮卿帮同找尋汪子交案詎料汪子懷恨在心在公堂上口稱陳蓮卿冐充包探陳蓮卿素來安分爲報關行生意好意尋人反累聲名爲此來案代爲剖白同轉謂胡曰爾往養正學堂幾次答稱正月間去過一次探望子虎謂伊在塾讀書爾何又前去探望着將子虎帶案問銀洋圖章藏在何處答稱洋已還人圖章未取問在旁跪着是爾何人供稱是父親問爾知伊年紀若干供年在花甲以外謂爾不知安分讀書一味游腔滑調着責手心八十下復謂胡曰爾亦不必分辯本委知爾非安分之人本應懲責姑念初犯從寛斥釋子虎交其父領回管束○王長連楊阿福等在寳德里升屋圖竊未成經包探拘獲昨據寳記鷄毛棧出店丁金法等投案稱我等兼管養正學堂門户十八晚七點鐘時學堂中失去擺鐘一架及棉被衫褲等物屢查無着日前楊等又來升屋行竊當經包探拘獲爲此來案禀追楊供向業鐵匠因失業無依入空屋内投宿與王素不相識王供向業成衣失業落魄亦往投宿不敢犯竊同轉謂爾等雖有行業終不免游手好閒判責楊一百二十板王一百板一併斥釋○蕪湖全泰盛信局陳聖武在蕪引誘陳熊氏來滬被同業中人指拿一切情形詳登本報昨據陳熊氏之胞姊吳熊氏投案具保同轉以保單未能合式着其另繕旋據英界全泰盛夥陳康森及弟陳康新投案聲稱奉母命已將陳聖武所竊信洋一百餘元賠償陳熊氏仍請大老爺發落陳聖武不知改過請管押兩個月自願貼膳同轉着將陳聖武帶案掌責一百二十下還押謂陳康林曰此案業已審結如欲將陳聖武管押兩月再行具禀候核○陳芝泉被和尚控訴竊表管押日久仍不肯供昨又提訊謂陳曰爾慣做僞熊胆哄人錢物且有絲帶一根來歷不明着責一百板釋放不准逗留租界○王心柏王阿寳因在義泰烟舘吸講烟各判枷號七天發犯事地方示衆 
[慈光普照]  
　　謹啓者昨蒙夏慧宜軒老太太因符治病親臨敝堂帝君神座前拈香致敬禮畢而退適逢單日來堂就診者鵠面鳩形踵趾相接太太見而心惻俯念經費浩繁樂助鷹洋五十二元楊枝法水洒遍大千黍谷春風吹回衆卉慈悲所及福壽無量敝堂施醫給藥當此春夏之交每期已有六七百人將來炎暑薰蒸勢必有增無减支持善局頗費躊躇如夏太太之樂善可風吾知聲應氣求當必有聞風而起者慈竹春雲眼前功德竊願代貧病人馨香祝之 
[浙省撫轅抄]  
　　十六日運司惠進見嘉興恊張金榜禀見候補府李寳章禀見禀辭回衢州厘局徐承體禀見卽辭赴紹興催收順直賑捐吳京培科塲總理杭同知兼杭通判孟會辦貢院俱禀見禀知藩司委文闈差候補同知張寅亮通判汪桐俱禀見運副張壽曾禀請肝疾假三天海鹽縣吳禀安安吉縣潘映彬專丁來省禀知藩司飭知准補是缺叩謝候補縣程贊淸交缷桐廬緝私差回省禀到劉沛禀請展假數天敷崇紫三監院呈送題目單候補按照磨劉雲卿候潮門巡檢稀金弧鳳山門俱禀知今日到差○十七日工部主事周頌拜會禀謝惠卽辭署藩司龔候補道彭俱進見嘉興恊張禀見辭補用副將郭榮桂瓶窰來省驗到禀見卽辭杭府李禀見候補府賀良樾禀請感冐假兩天通判葉祖巽安昌厘局來省禀到烏鎭同知　永嘉來省禀到禀見海鹽縣吳禀見叩辭卽用縣李蟠根大挑縣伍燮寅俱禀奉臬司飭知蒙記大功二次拔委優缺禀見叩謝蕭治亷禀知臬司飭知記大功三次拔委優缺禀見叩謝謝端黼勯活二次奉委嚴催前建德謝故令交代銀兩差候補縣李光益龔廷玉俱禀見按照磨陳禀安十六日牌示仰錢塘縣詳送世職葉廷勳蕭山縣詳送世職虞再轝知悉於本月十八日備帶步弓來轅由巡捕官帶候本部院驗看發標○十八日牌示仰試用府照磨焦鍾澤縣丞沈寛巡檢黄慶雲典史陳熙鼎未入流汪中燮知悉於本月十九日備帶筆硯來轅當堂開寫履歴毋違特示運司惠進見嘉興恊張禀安謝步通判葉祖巽壽昌縣湯佶昭卽用縣胡文淵大挑縣潘志頴李恩敬俱禀見夏先楫禀銷假候補縣畢詒策烏鎭厘局來省禀到叩見邵同珩李續祜史恩緯李光益仲朝楨陳德彝鄧履中石廷熙俱禀見府經歴程祥溥禀知輿圖局委金處二郡公幹禀辭府照磨張文晋禀銷候潮門稽查差主薄魯瑶由京起復來省禀到請假數天從九品蔣家驥捐免驗看來省禀到錢塘縣世職葉廷勳蕭山縣世虞再轝俱聽候驗看禀見 
[蘇省撫轅抄]  
　　二十一日總捕分府並六路總巡均禀知冬防撤巡卽於本日接辦夏防差候補直隸州胡傳由鎭江會審案件回直州同王希曾禀知奉委赴常鎭道差遣府知事陳時榮禀銷華亭縣保甲差並謝奉飭咨署松江府知事員缺分發江蘇試用巡檢申世材湖北人由京來省禀到藩轅牌示照得華亭縣縣丞慶多因病請假就醫遺缺查有試用縣丞俞世球堪以委署○二十二日正任長洲縣縣丞單錦堂禀知管解京餉赴都並引見回省 
本公司承辦各項土工如運土石各件活鋼鐵路鐵車大小汽機挖土機器自能　土車中各項築壘工程法國上等塞門德土海口工程如船澳船塢泊岸望海燈樓疏治河道築作堤堰水閘等挖河挖海機器船如鐵斗挖泥船吸泥挖泥船運泥駁船等疏治河道防備水患測量繪圖擬策各學等各式鋼橋鐵橋石橋武備活鋼橋此橋可於數點鐘内裝配位置完畢佈置各式機器廠坊各機器摩坊機器油坊機器糖坊機器酒坊等勘礦開礦機器如鐵扦抽水機器吹風機器挖礦砂機器以及佈置各項上煉礦砂機器廠等供全鐵路工程各式鋼軌機器車客車貨車等各項機器如汽機鍋爐起重器具各式起重架如呆起重架自行起重架水分起重架等各式抽水機器費務林廠救火水龍急用時可於十分鐘内備齊砌作引水並引煤氣溝渠尋取水泉等五金塊五　作成各件佈置鑄造金銀鋼鐵機器廠各式火輪船如　船商船鐵甲船快船運餉運械船炮船魚雷艇載送雷艇船小火輪船小電氣船鋼甲等佈置各項電燈煨製電光望海燈樓中及戰船上　臺上並陸軍中應用發電光器具等陸地及海防各式炮臺工程克磊蘇廠拉鐵銀甲活炮臺大小口往炮位均可配用卽二十四生的口徑炮位亦可配用配用荷汽炮升降鐵甲炮臺每一分鐘可放小彈子三千枚德邦士炮各行軍炮過山炮陸地炮載船等炮俱全克磊蘇厰製造升降炮架不論大小口徑炮位均可配用鐵路上升降炮架愛各司敦快炮等各種新式法國鎗並炮與洋鎗應用無烟火藥等佈置製造鎗炮鋼板廠各式子藥如鑄鐵開花彈鋼門花彈克磊蘇廠秘製硬鋼　鋼甲開花彈此彈卽斜中於　甲上亦能炸開各式藥筒如銅盂黄銅盂俱全窺軍務輕氣球等以上各項工程料件機器如蒙　　辦當必揀選精良如期運到所有保險水脡等銀槪照極亷之價計算本公司所理之克磊蘇廠係法國最大之廠合普天下可稱第一大廠又所理之費務林廠亦係法國造船廠之最大者且本公司在各國包辦工程歴經代辦五千里路長之闊鐵路一萬五千里長之狹鐵路在旅順承北洋大臣委辦船塢工程又售與中國國家炮位鐵橋及船上所用之鋼甲水師機器等本公司之行一在法國巴黎一在天津紫竹林經理公司事務者水師總監工官笪棟又陸路監工官吉禮豐此二監工官由法國國家諭准本公司借爲經理一切事宜迄今信義夙昭從無路　堂爲諸公所共緊也特此佈告 
 
 

Page 5

 
 
   
 
 

Page 6

 
 
 
啓者本公司於去冬新剏專印各種書籍 
法帖字畫地圖人物畫鏡并代各行號定 
印貨色牌子仿單圖記錢票五色陸離肖 
妙天然已蒙中西各行號賞鑑許可定印陸續本公司聘有中 
西畫師不拘何樣均能圖畫更延精練巧 
匠加工督印上海惟本公司特立獨行外 
埠恐未週知特用佈告如有前項各件定 
印者請函致英大馬路坭城橋本公司帳 
房問明卽班回信不悮另有出售各種外國紙料信 
封等價照批發公道此佈 
 
 

Page 7

 
 
   
 
 

Page 8

 
 
   
 
 

Page 9

 
 
[上海四馬路高易公舘内籌賑所經收山東順直三月初一至初九日第一百九十四次賑欵淸單]  
　　初一日高昌廟炮隊營前後左右中五營合助十二元寳和莊交來淮北怡怡軒三元不書名求安氏各二元無名氏一元共捐洋八元金莊鎭遲矣生一元隱名氏銅洋四元俞蓉卿三角和卿照春安仁子平各一角共七角有豐　　子李一元鎭江永昌源寳號募無名氏十元○初二日保身體健十元牛莊船帳房交來應章翁氏各一元銳氏五角石氏二角共二元七角無名氏二元余輯五阮秀甫各五角共三元汕頭山陰尤思堂傅一元○初三日年安子二元浙紹合盆記六角○初五日鮑慶祥翁洋四十元恊源莊交來李修本爲父完愿二月份十元○初六日程永懋號交來蒲上無名氏二元無名氏一元○初七日楊雨甘翁交來洪集亭翁募洋五元隱名氏三元肇隆一元無名氏半元○初八日山東林健園翁交來三合六吉各洋十元李健垣洋五元晋泰五元銅洋三元共洋三十元銅洋三元東興號唐德甫合一元乾大紙行十元謝實記八元謝雙林洋二元無名氏二角共洋二十元二角○初九日蘇桂山翁交來漢口太平行唐翼衢翁洋五十元○以上總共收洋二百十五元七角銅洋七元 
[上海四馬路文報局内恊賑公所經收順直山東賑捐三月分上旬淸單]  
　　初一至初十日止○京口恊賑公所柳少筠翁募銅洋四十二元曹韻梅爲舁女　熱寒驚症　灶神前許愿獲痊助洋五角幼童王乃章節省押歲錢移賑兩角幼童王仍烟節省押歲錢移賑兩角高郵武廟賑所丁玉軒翁募謝寳桂爲子步樓求病愈洋一元又錢二百文○蘇署鄧從善堂經募第十批洋一千八百廿九元銅洋一元虚對五個由本埠百川通票號交到細户另登報章○五峰書屋洋二百元常熟愼和莊交來翁大善士經募常昭書畫同善社廿九元八角銅洋一元翁永思八元三角五分常昭錢業公所十元瞿厚德五元王敬之三元無名氏四元碩記丁世德本隆榆蔭軒四户各兩元沈榮昌　贊臣范學卿小築居　記慶餘記允泰廣恆昌正記崖記不書名昌盛莊石溪山莊十三户各一元慶裕泰六角楫柳書堂石留餘堂黄本仁無名氏鄧懷善知勉閣王敦信張思永秦萬生詩畊堂俞松橋嚴俊記鄒竹汀劉福記無名氏萬茂永記楊泰記張祖年無名氏無名氏程芳洲董聘三袁梅峰范靜之陳永卿松壽堂歸敦仁周壽卿汪彬之陳恆茂李祈劯翁醒梅曹秉綸三十四户各五角乾記二角五分蘇城桃鴻恊賑公所經募第四次中路棉衣餘欵洋四百元仙鎭王陶庵翁募四户月捐善士二月分四元又三月分四元經資移賑求冥福四元武昌電局殷斗南翁經交朱皆平翁募良常山樵二元凌幼竹一元介祉堂三元○申報舘恊賑公所彚解東賑第十批規元五百兩常熟徐朗岩善士募善心齋居士五十元尚迕士人廿元雙桂閣主人槐蔭書屋希眞道人三户各十元由凝善堂交到○本旬共收規元五百兩正洋二千五百四十七元九角計規元一千八百五十九兩三錢三分銅洋四十四元洋計規元九兩六錢三分三厘虚對開洋五個計規元一兩四錢五分九厘錢二百文計規元一錢三分八厘○五項共合規元二千三百七十兩另五錢六分○連前共收規元一百十六萬九千七百五十三兩八錢五分五厘○前解過規元一百廿萬另二千另六十三兩二錢五分六厘○實淨墊解規元三萬二千三百另九兩四錢另一厘合併聲明 
 
 
