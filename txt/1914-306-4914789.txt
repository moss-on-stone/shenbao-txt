# 1914 - 306 - 4914789

 

Page 1

 
 
   
 
 

Page 2

 
 
時評 
[約法之分水嶺（冷）]  
　　徐世昌之出仕也内閣制之改變也政府人物之調動也議會權限之减削也各種官制之變革也皆於此約法修正後而始實行也然則以前之政局爲前約法時代以後之政局爲約法修改後之時代然則約法也者豈非中華民國未來與旣往之分水嶺哉 
　　使今後之政局而勝於以前則約法誠爲厲階修正之是也使今後之時局而不能勝於以前或更不如以前則所謂厲階者蓋别有在不在約法也 
　　雖然以前之政府豈眞盡如約法以行事耶約法雖爲厲而其厲固非今日之效果也然則約法雖修改而致福其福亦豈約法致之哉 
[命令]  
　　四月十二日大總統命令李必勝張廷魁黨廷佐謝彩臣趙長榮給予四等文虎章傳錫齡趙連元孫耀庭給予五等文虎章劉鎭海閻靜軒張吱山海晏清熊鋪山魏進先陳建貴陳鑒勗丁繼祖范得勝袁成棟張敬業給予六等文虎章張蔚藍魏餘慶給予七等文虎章此令 
　　又令　陸軍總長段祺瑞呈請將秦軍援川出力之梁緝熙授爲陸軍步兵中校閻占彪授爲陸軍步兵少校並加陸軍步兵中校銜陳更授爲陸軍砲兵少校並加陸軍砲兵中校銜周鳳閣授爲陸軍步兵少校王鎭中王得山李映奎劉鳳彩勞華張喜壽趙景太姚廣德程鵬仁授爲陸軍步兵上尉並加陸軍步兵少校銜張士俊段青雲宋瑞麟授爲陸軍步兵上尉趙英傑授爲陸軍砲兵上尉應照准此令 
專電 
[北京電]  
　　現官中要人已認徐世昌允出並議組織政府之法一說謂張鎭芳長財政交通雖有楊士琦說但朱啓鈐成數居多農商或楊梁敦彥王世珍皆必出一說謂交通非朱即梁士詒敎育非嚴修卽董鴻褘今日袁總統讌徐傳稱係商此事以修正約法案不日可定也 
[北京電]  
　　財團與周自齊初三初七會議兩次並論大體總之幣制辦法未確定前决無成效惟團意似可墊欵 
[北京電]  
　　周自齊呈請組織淮北塲務總局督理板中臨濟四場場產海屬各場長卽裁 
[北京電]  
　　朱啓鈐呈各省荐任警官例須覲見但職繁請自各省會商埠警察廳長隨時請示外餘均暫免已准 
[北京電]  
　　陸建章帶兵三十營不日入陜 
[西安電]  
　　乾州失守長武邠縣同時土匪蠭起現電綫毁壞至甘境涇州該處防兵空虚匪如入無人之境西北恐一時難靖 
[江孜電]  
　　陳使來電西藏會議勢欲决裂藏番要求非以怒江以西爲藏僧自治區域不止 
[南京電]  
　　張巡閱使派駐蘇境軍隊及移駐蘇省第五師軍隊經費現均歸蘇省發餉已追加二年度預算 
[南京電]  
　　蘇省驗契共收現欵五十餘萬元以吴江如臯江甯脽甯爲最旺 
[南京電]  
　　國稅廳長因各縣批解忙漕仍屬寥寥現又飭各縣催徵員認眞監視督促進行 
[南京電]  
　　國稅廳長委汪增礽爲本廳秘書長 
[南京電]  
　　甯垣賠欵事昨由劉柏友等開會研究辦法擬呈請省長實力 
進行 
[南京電]  
　　黄以霖來寗昨開工振會議 
特約路透電 
[北京電]  
　　約法會議今日下午一點三十分鐘開會議員出席者五十五人議長提議不必宣讀草案卽行通過蓋各員皆有一份在手也各員乃討論各節詞句繼乃指定審查員十五人散會時曾將發與各員之稿聚而焚之以免落於會外人之手 
[北京電]  
　　約法修正案改參議院爲立法院權限大削以大總統爲元首另設顧問院輔之 
[北京電]  
　　聞徐世昌已允就國務卿之任今夜將與袁總統會宴商議組織新内閣事宜 
[北京電]  
　　袁總統已將報律付内務部命加修改故該律尙未實行 
[北京電]  
　　秦督張鳳翽電稱孝義爲匪所佔鳳翔府岌岌可危請命趙倜速統大軍開至西安袁總統已命馬安良率回兵至鳳翔府漢中府攔截白匪竄入隴川兩省並命蘇鄂兩省都督接濟秦省軍械子彈聞陸建章不日將赴秦指揮軍務大約將代張鳳翽政府已命各省長官凡外人請領護照游秦者暫勿塡發以待後命 
[北京電]  
　　鄂皖川都督電請政府准從緩遣散軍隊蓋一經遣散卽往投匪故也 
[北京電]  
　　孫寳琦致書日使聲明對於順天時報兩次受擾之歉忱謂已設法防杜以後再有此事有過之官員均將懲辦云 
[北京電]  
　　袁總統於十一日致電日皇吊唁皇太后之喪日皇覆電答謝袁總統曾命全國各公署接日本皇太后凶耗後懸掛半旗三日 
[東京電]  
　　大隈伯已允就首相之任 
譯電 
[北京電]  
　　北京日報載稱第二次革命之黨多人已由日本啓程赴上海香港等處預備再圖革命 
[北京電]  
　　倪嗣冲張勳所報敗匪情形人皆疑之 
[北京電]  
　　警廳長通知報界同志會謂警廳將嚴厲實行新報律此足見所上袁總統之公呈業已無效 
[北京電]  
　　袁總統命令宣布獎勵農業章程凡能按新法養牛百頭者奬洋三十元按新法種棉者每畝奬洋兩角惟至少須種查畝 
[北京電]  
　　文官懲戒律業已宣布 
[北京電]  
　　外間所傳袁總統政躬不豫之說實屬不確 
[北京電]  
　　陜西吉林都督來電辭職均未邀准（按吉林現無都督此恐有訛） 
[北京電]  
　　現代巴杜克斯君充審計處顧問之馬沙特君已由財政部聘爲顧問 
[成都電]  
　　川省大局表面固頗安謐惟内幕殊爲騷動道路不靖商旅裹足經濟一端倍覺窘困且因白狼西逼人心惶惶北京大約將撥欵解此以充剿匪經費本月初旬因得秦省警報已派兵五營開往秦川交界之處近因第三師陸軍不足信任曾加遣散茲復招募其半胡督自信對於前途殊有把握 
[平陽府電]  
　　白匪現復聚集西安府附近晉軍現已防守黄河渡口 
[平陽府電]  
　　白狼已陷乾州據西安府消息該城岌岌可危當道已請救中央政府白狼現在南山鄠縣盩厔乾州均爲白狼攻陷 
[倫敦電]  
　　英皇命宫廷於十一日起爲日本皇太后服喪八日 
[柏林電]  
　　德皇致電日皇弔唁皇太后之喪 
[柏林電]  
　　俄國國會已允以羅卜七十七兆添造戰艦及興海軍工程國會已延會至四月底再行開議 
要聞一 
[前清親貴近聞（四月十日）（一記者）]  
　　前清時代最有名之　二爺卽慶王之第二子之載　氏至今日仍不改其揮霍豪放常度慶王父子旣已分家　二爺卽移居於天津德國租界德領事署之隔壁門前車馬喧譁晝夜不息德領事頗以爲苦乃致函慶王囑其約束言下卽有如不約束卽將從事取締之意慶乃親筆覆書謂我父子早已分居不相過問聽憑處置此事曾一見於北京日報後有劉某赴該報館取消而言者鑿鑿蓋實聞也 
　　　之姨太太　用外國女敎習爲師學習外國語及音樂等每赴外國商店置買物事其敎師輙得一同等之物買一金剛鑽則敎師得一金剛鑽買一表則敎師亦得一表 
　　良三爺揆有住宅一以四萬賣與　　令外國工師繪圖立說改造一講究之外國房屋所耗聞在十萬以外屋成大窘則又以六萬還賣與原主 
　　　聞上海跑馬足獲多金乃特派專員往歐洲買馬買得之後已否跑賽跑賽之結果如何則未深悉 
　　慶王第五子五爺卽孫總理寳琦之女婿而五爺於未娶之先先已有一室名曰南五太太孫雖浙人久於北方習操北語故稱孫女公子爲北五太太其先南五太太最有權寵五爺檢束夫人極嚴夫人歸寧或外出更衣輙須向五爺取得衣箱之鑰匙歸宅後復將衣飾及鑰匙繳還至孫氏之爲總理乃復尊寵北五太太而南五太太頗怒則禁五爺用北語偶出北語則家責交下云 
　　振大爺卽慶王大公子載振於諸昆中最爲明達日前慶王有事來京振伴其父回來　北京飯店遣人向總統道意謂本欲赴府請安恐有不便大總統亦卽特派專員前往起居次日又派人往說謂到府談談亦無不便之處而是日振大爺已回津則又以電報追回故卽坐晚車回京報館訪員瞥見振大爺如此之僕僕道路也則爲之登報謂大爺行且起用然非事實也 
　　隆裕之周年應派王公赴陵致祭前攝政王係管理宫務之人且爲宣統之父例不應避而攝政王則因請往到陵之後撞頭痛哭大致哭訴人皆謂我亡國我實寃枉云云 
　　驗契條例頒布後前清某邸某邸即率先繳契稅而彼等皇室圈地甚多此欵實屬不資則有其他王公謂彼等有錢使大爺脾氣而不念我等窮人之苦主張此事應開一會議咨照民國體念豁免至以商之世太保續世氏頗搖頭不謂然 
　　奉天都統守陵大臣某君語我謂我所管有十餘機關有萬餘之兵例定若干萬而每月只領若干百兩去年臘底赴陵致祭被陵上一羣人　一羣叫花子團團圍住睛求開恩乃無法請某銀行總理吃飯借得一千餘兩現金而分灑之否則幾不能脫身一般旗兵無計奈何乃習小偷偷樹葉樹枝玻璃窗扇種種零物又辦不勝辦此次來京乃向世太保陳情世氏允年給四萬以對付之 
 
 
 

Page 3

 
 
此都統轄下所管之莊地即皇室圈地被承柤者起訴審判廳審判廳之法律主張則判歸民有此大臣乃到京呈訴大總統大總統批查明再核現擬照非常上告之例以求恢復原狀 
　　北京有言樂社者乃聚一般票友自由演戲内有冡王某某而溥侗（卽侗五爺）之武把號爲最工具後乃有濤七爺（載濤）出台其所演之飛义陣鐵籠山等之身手不讓俞振廷而儒雅過之曾演數次觀者輙變色相告指稱此是濤貝子此是濤貝子以是頗釀物議後内命以載濤爲宗人府大臣後即亦中止現亦久不聞言樂社消息矣 
　　倫貝子本有偕汪榮寶氏赴歐消息今汪已行倫亦竟未往 
[平政院組織之近情]  
　　特任之呈請肅政史對於行政官吏有糾彈之職權對於人民未呈訴之事件得以行政訴訟條例之規定於平政院提起訴訟責任之重殆可想見聞國　院於日昨呈請總統擬仿大理院辦法將平政院　肅政史一職改爲特任以重職守文已呈遞想可邀批准云 
　　規條之起草　（一）行政訴訟條例平政院編　合旣云該院肅政史行用行政訴訟條例之規定則此項條例確爲平政院手續上之必要惟此項條例研究不厭其詳現時尙在起草未竣（一）訴願規則訴願規則之要素本爲保障人民之權利此項規則本擬與平政院規則相輔乃爲交受其益聞法制院對此已爲擬議一俟大綱議定卽行起草 
　　簡任之標準　平政院都肅政史下設肅政史十五人依令此項肅政史皆由總統簡任聞總統之意以肅政史　官必公正廉直方可不負職守擬於前清著名御史中擇尤　用現在已依此標準如額擬定不日當見任命 
　　密保之限制　肅政史評事等職係總統以命令規定各長官各就最高諮詢機關密保任用惟密保之限制每人不得逾二員聞俟各處所保人員達五十員之數即由總統擇尤圈出任用應用何人原保長官亦不能預知 
　　保薦之一斑近日各方面所保薦之人員甚多惟均未發表聞前日汪院長力薦國務院秘書長陳漢第堪任肅　史總統已爲首肯日内即當發表又海軍總長劉冠雄氏昨已有電致總統保薦二員一爲前清知縣考取御史周登浩一爲前福建内務司司長方兆鰲 
[約法會議之解剖談]  
　　約法修議之大綱　約法會議近旧進行頗速其大綱聞已議有端倪大致依總統所提出之意見書略加以斟酌也（一）行政部分最重要者改内閣制爲總統制也臨時約法中並無内閣名義只有總理副署負責任一句規定便演成一内閣制現以各方面之　勢欲改成總統制新約法中只規定國務員對總統負責任一語便與美國之總統制相去不遠但行政部與立法部之關係絶不能如美國絶對的分立此亦特創之例也（二）立法部分聞改臨時約法中之參議院爲立法部但此種機關仍係臨時機關其選舉則另行釐定其職權則專重立法上事業其監督權則甚微薄此亦欲倣美制而稍爲變通也（三）同意權臨時約法中任命國務員及外交公使須經參議院同意乃束縛行政界之武器行之二年旣不便利新約法中廢除之惟尙有一部分人主張得顧問院同意一說亦頗近理但未必能通過也（四）優待條件已决定以槪括的條文加入約法暫不更改（五）平政院爲臨時約法中原來規定之物新約法仍依舊不動不過平議院長都肅政史等名義加入其中由總統特任之（六）顧問院爲臨時約法中所無之物總統旣擬特任此項機關聞有人主張亦規定於約法之中至憲法問題仍擬另設機關起草新國會俟憲法頒布再行召集 
　　公布時期之預聞　此項約法會議之成立一般議員自開會以來增修約法大綱案已由起草員全案脫稿優待條件確定效力案亦經前日交付起草一俟草出即一併交付大會通過大約全部法案公布之期至遲於兩星期之内卽可見之施行 
　　會長私宅之茶話　增修約法一事不久卽可告竣然此案之後所有附屬法案政府亟應繼續提出孫會長對於此節尤爲愼重故每遇一議案發生則必先約各議員茶話一次以免臨時紛擾昨聞孫會長以約法不日卽行增修完畢繼續討論者將在國會問題現特約集各議員在私宅中茶話討論以後之國會聞共提出最要者七件大致已皆默認改兩院爲一院制度茲探其内容分誌如下（一）國會取一院制以免互生意見（二）若取兩院機關則議員衆多糜費甚鉅（三）其一院制亦須縮小職權範圍（四）以便議事可得敏捷（五）兩院制度議員亦爲人民公選如改爲一院卽可不必自分機關（六）議員員額不得逾二百人（七）選舉限制法務從嚴格是否成爲事實尚不可知 
　　對於閣制之四派　某政客云約法會議對於修改閣制約有四派（甲）設總理閣員爲十人連帶負責（乙）總理由總統選任設内務外交財政交通農商司法陸軍海軍蒙藏等九部連帶負責（丙）内閣以各卿組織之不設總理由大總統直接對於議會不負責對於國民負責閣員不得兼議員（丁）内閣大臣爲元首輔弼仍設各部内閣大臣得充行政會議議長惟不得兼充要缺以上四派各持理由另有折衷派數人恐須由此派解决也 
[西報紀南京内幕之可怖]  
　　字林報載南京訪函云南京大局在偶爾涉足者觀之尙稱安謐然其内幕之可怖實自該城恢復治安以來所未有當道恐亂事復作專以殘酷手叚對付嫌疑犯某日忽傳有黨人密使多人混入城内雖其數　無如所傳之多然已足令當道膽寒都督深居府中不敢輕出蓋防暗殺也且有數次某師之兵士蠢蠢欲動幸先事發覺未致肇禍當道因欲摧毁革命之計畫故於城中厲行戒嚴且密布偵探從事搜捕若輩或扮商民或扮乞丐且尙有女子數人混入茶肆酒館及公共處所苟有不幸之徒出語欠愼爲若輩所聞即當場被拘無何綁赴刑場飲彈而死至於審訊僅形式而已故刑人之事日有所聞其重要之嫌疑犯輒於夜間行刑某公署内有一死室押入之犯陽爲審訊然從未見有生出者故可於其室門書數字曰入此者必絶望凡爲偵探稍得口實即難倖免近有一人曾以飛機之一部分埋於宅後遂被告擬用此機協助黄興取城彼旣有飛機必有炸彈及其他危險品云云凡拘獲之人一經審訊無不正法其中無辜良民及與革命毫無關係而遭駢誅者必甚衆也當道自謂得計而識者以爲適足醖釀他日之禍機至被刑之人其中雖確有革黨人物然民皆憐惜之而未聞有直當道之所爲者近有學界中之四人判定死刑某日押往刑場内有一人態度極形鎭靜且行且言諄勸身旁之兵民力爭自由且謂彼寗因民國自由而死不願偷生於專制之下云云此種事件殊易鼓動殺身成仁主義城中人民今皆慄傈危懼不敢談及時事防遭不測之禍雖今之當道足以控制時局然局面若此終非承平氣象又聞拆城一事非經中央政府批准不能爲之此舉顯已擱起蓋當道今别有更爲重大之事縈其心懐之故此間久旱之後天花盛行死者不下數千人貧民小孩尤衆聞城内一部分於前六星期内已死小孩二千四百人全城死數不知幾倍於此也 
[雜評一（無名）]  
　　墊欵與借欵　墊欵借欵之先聲也雖然余謂墊欵其害更甚於借矣何則借欵若成欵爲我欵其權在我也墊欵則或墊或否視其人之意旨若何雖視乞欵略勝一籌其權固不在我也况借欵可得一整數而我或能成正當之事業墊欵則零星付之而我零星用之於大局一無補也且墊欵旣多則借欵之條件我决不能與之磋商於借欵又屬不利迨至借成之後扣去墊欵而我已所存無幾矣是故負借欵之名而不得借欵之用者墊欵之說是也然而政府則飲酖而甘之 
[ＤＯＡＮＳＢＡＣＫＡＣＨＥＫＩＤＮＥＶＰＩＬＬＳ]  
君有背痛四肢痛骨節痛筋絡痛以及心緒不甯精神疲倦易於發怒夜不安眠小便頻數等病情否有則君之内腎虚弱有以致之請服保腎丸病必霍然偏墜疝氣百藥罔效後服是丸而病若失 
兜安氏主人台鑒鄙人身體素壯上年忽患偏墜疝氣百藥無效正值愁著之際適有友柳君蔭蓀自上海來說及 
貴公司秘製保腎丸非俗品可比治腎病所致一切雜症應驗如神勸鄙人嘗試次日飭人購得一瓶如法服之病稍好及三瓶舊疴霍然矣由是益信 
兜安氏秘製保腎丸一藥誠全球無匹之神藥也鄙人心感之下無以爲報特修謝函伏乞列入證書載諸報端以證明是藥之效驗並以告同病試嘗之此請 
道安中國紅十字會會員倉可軒鞠躬 
市上補腎治腎之品甚夥真有療病之實效者不每覯兠安氏秘製保腎丸乃經騐良藥也經售處各埠大藥房價目各埠大藥房均有出售每瓶洋一元二角每打洋十二元上海江西路兜安氏西藥公司啓 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[字林報紀中國政局之暗潮]  
　　字林報載北京訪函云據華人消息政局暗潮頗爲劇烈聞當局者現正大爭政權不出多日必有事故表面之徵象下多見殊難測度也徐世昌近由青島來京衆皆料其必爲新内閣之總理然徐於當局者競爭未决之際不願出山故至今猶未登場也前清慶親王怱亦出現北京與袁世凱長談數次叚祺瑞數日前亦由豫怱遽返京聞因京中將有重大變局之故段爲征剿白狼之總司令白狼得於官軍指縫脫走陜西段尸其咎而赫赫之官銜則依然如故也梁士詒華人皆目爲袁世凱之走狗此間各報因梁氏弄權及將應分衆人之財攘爲獨有故近來抨擊甚力當局者之爭權聞一爲段祺瑞領袖之陸軍黨一爲梁士詒領袖之文員黨總統府用事者之粤系爲其中堅而袁總統亦偏倚之或謂叚祺瑞及其黨與欲擁戴袁氏爲帝以軍人治國梁士詒則欲以文員握政梁氏抱此政見亦非爲國利民福起見蓋以其個人實利於此耳觀察中國時局者對於二黨之水火皆深爲中國危所謂存亡危急之秋者今日是已據政治家觀之二黨無論孰勝孰負然與國計皆無裨益惟足摧毁國民之權利耳如果有此則彼外人之夙抱愛國主義與華人之抱此同一熱誠者至是將不知所云彼所知者譬如外人擬與一省商訂借欵則對於北京當道非遂其苛索而使彼吮其汁人食其滓則難得其允可又如各省軍隊餉多欠發袁世凱如不依從若輩之要求則必起而抗之此震搖靡定之政府其主腦以在梁士詒之身而其筋力則在軍人之枵腹大局結果究將何如舍有神經病者莫敢料之所可告慰者兩黨今各求其所能得者今日之中國脂膏已竭卽開　端亦難飽吸且外人見勢不佳必即束囊以去則大借款之希望將成幻夢故外人不知大局内幕之眞相者以爲大借欵之希望實關中國之前途政黨爭權猶無大礙然耶否耶不敢必也 
[總統府最近之會議]  
　　財政問題　前日（九日）總統府召集國務會議其所取議案全屬關於財政一方面當由孫總理先提出整理外債辦法討論移時已規定長期賠欵與每年攤還之外債仍責成各省準備歸還周總長提出下月實行各部减發經費辦法當衆討論一律贊成實行又提出二次大借欵當堅執之方針不能認銀行團要挾之條件共主要者四條（一）限用徵收官問題此據四川國稅廳之條陳今特提出討論（表决）宜定以徵收官皆暫署理俟有成效再薦實任（其確定之資格不在此限）並皆繳納保証金（二）整理濫紙幣問題財政部會同幣制局提出以現在雖已擬定幣制統一辦法而借欵問題則尙待磋商此刻宜先籌定入手方法（表决）籌備紙幣一千萬先由粤省入手專爲收回濫幣之用將來兌換時再搭公債此係偕　未定時之辦法若借欵成立在先卽須另有一定之準備金（三）追加預算問題係據吉林民政長電請（表决）以後各省皆須先行訽明財政司及國稅廳不能直接單獨向財政部電商（四）修改商人條例此係被農商部代呈上海商會請求（表决）以此項條例業經公布今旣據商會電陳與習慣多所牴觸　宜斟酌修改惟此刻國家政務股繁可聲明其於法律有疑義時暫從商人通例餘槪聽候斟酌修改云 
　　閣制討論　連日總統府關於總統制已討議數次聞於總統之下設立國務卿惟國務院更改其名决定於總統府内設立政事堂一處爲國務卿與各部長辦公之處其權限全倣前清之軍機處凡一切軍國大事皆由政事堂議决施行惟此事實施時則總統府秘書廳權限大爲縮小故某秘書長尙在極端反對然聞此事已經多數表决徐東海亦宣言不如此辦則不願出山故此事决無更變云 
[第二次知事試驗之籌備]  
　　第二次知事試騐不日卽將舉行茲將關於試騐以前之情事爲彙記如下 
　　冒考之别徑　内務部規定凡經第一次知事試騐落第者槪不得與第二次試騐茲聞落第者仍不以經一次孫山自阻其進取之興月來紛紛回省改名易姓運動保送某一省中計保送達一百餘名之多前次落第者居其半數準此以推他省可知 
　　保結之爲難　内務部考試知事注重經騐以故第一次試騐以學生資格畢業者多未錄取以前清州縣出身者則大得其意第二次知事試騐出保結之薦任官等亦復以勢力之眼以衡應出結與否凡遇州縣出身者皆加以青眼意以爲必能中式也惟自日昨外間聲傳前次知事之被取錄者其中竟有數名曾在任内虧空公欵在追繳之列者查出後由部扣留不復分發出結者以連帶關係不能不負責任以故日來出結者對於前清州縣已多不信任云 
　　投考之人數　近日赴試騐處報名投考人員較之上届殊不踴躍履歷紙發出者現至三千餘號聞係接連上次起算上届投考者二千餘人則此次人員甚屬寥寥也 
[北京報界同志會之陳情書]  
　　自新報律頒行以後中外報紙評論紛然多表反對之意據聞北京報界同志會近數日來已開討論會數次研究對待報律之問題嗣經多數議决已於日前草就陳情書一篇恭呈總統懇求斟酌改修其條例聞其所陳之内容係以該報律條件繁苛範圍廣漠頗與報館營業及眞正輿論有絶大之關係其中所最反對者爲第十條中各項及第四項中之關於其他政務中云云文字範圍失於太闊殊覺不安至如第十五條以下各條所列之種種處罰亦過於激厲如此報律果付實行則報館將來受苦不可名狀推其結果將使報界之發達不能預期眞正之輿論難於發現而所謂代表民意之機關亦從此永無綽然進行之餘地矣云云 
[槍斃鄧修身紀事]  
　　本月七日陸軍執法處宣布熏人鄧修身之罪狀　以槍斃之刑其通告如下　照得民國三年三月二十四號據駐通京衛軍右翼二團二營呈報以查有鄧修身安徽蒙城縣人曾充柏文蔚偵探上年湖口倡亂委任該犯携帶空白委狀多張赴　毫蒙邑各處運動獨立約期響應勢敗濳逃是年七月復勾結匪徒搶掠蒙城意圖再舉當被官軍擊散避居上海逆黨機關現又來京溷迹營中以圖煽惑軍隊拿解訊辦一案當以案關出入電據蒙城縣查明電覆屬實督員提案研訊據供前情不諱一再究詰矢口不移查該犯鄧修身甘心從逆種種不法實屬罪惡昭著應即按照軍法處以死刑待此宣布罪狀卽日押赴刑場鎗斃以昭炯戒而清亂源其各周知須至通告者 
[優待趙爾豐之呈批]  
　　黑龍江護軍使朱慶瀾川省公民楊雋等先後呈請總統爲趙爾豐昭雪當交國務院從優議卹茲據孫代總理呈復總統擬定卹金數目業經批准特錄其原呈及批示如下　爲轉呈事本月二十四日奉令據黑龍江護軍使朱慶瀾呈稱前清四川總督趙爾豐歷官山西河南擢至川滇邊務大臣皆能克舉其職及任川督以後値武昌首義滇黔響應該故督將政欋交歸士紳自治商定條件於辛亥十月初六日退職初七日懸掛國旗公明退讀贊成民國人無異議乃無端因亂被戕請予昭雪並據該省公民楊雋等呈同前情查該督於改革之際洞明大局退職安民贊成共和之心昭然若揭有功民國確有實據猝被慘禍殊堪矜憫著國務院從優議卹並着内務部查取事實宣付史館以彰勞蓋此令等因遵卽令行銓叙局將應給卹典迅速議復茲據呈稱查文官卹金令業經公布但本令規定文官因公致死及因職務上罹險致死者之遺族卹金一次卹金皆以本官在職時之俸給爲標準該故督係屬前清職官所有廉俸數目與民國制度不同勉强折合殊難適當擬請仍照民國歷次卹案辦理查民國元年十二月前廣西都督浦口商埠督辦沈秉堃在京病故奉大總統令准照陸軍上將例給卹復經陸軍部呈請分别指令優待奉大總統批該故督靈柩回籍經過地方應由各該省都督派員妥爲照料並給予川資銀五千圓以示　異此批又經陸軍部呈准於該故督開弔時派員前往致祭各等因在案此案趙故前督於改革之際退職安民其有功於民國與沈故前督殊塗同功而其無端被戕情形至爲慘酷旣奉大總統令從優議卹擬請即援照沈故前督例給與一次卹金七百圓遺族年撫金四百五十圓由財政部發給照章給與三年至應否給與川資並於該故前督遺族來京開弔時派員前往致祭之處應請一併核明轉呈鑒核分别令遵以酬前勞而示昭雪等情經院覆核無異是否有當理合轉呈鑒核示遵謹呈　批據呈已悉准如所擬辦理交財政部查照發給俟該故前督遺族來京設奠并着陸軍部派員前往致祭此批 
[康南海辨誣之來往函電]  
　　近日謠傳康南海爲張仲澤所誣攀又云有人欲舉南海爲總統外間不察致抱疑團茲得南海於舊曆初九日致袁總統請嚴行查究以息謠言原電及袁總統七號覆電與南海致省長都督書並錄於後 
　　康南海致袁總統電　北京袁大總統鑒自居廬銜恤日營葬地加姊病綿惙延冬涉春醫藥罔效憂痛相繼故百事謝絶重違嘉招頃閱報言北案牽及鄙名聞之駭怪夫以去夏國勢爭攘大黨勢衆彌滿全國　見推擁南北頻煩僕猶力却此公所知其他各黨推戴者莫不謝却安有今朝觀謳歌天下安定乃始交通宵小則雖至愚不爲惟獵肉可甘集矢之的虚名遇盛假借之媒恐耒網易織杯弓滋疑想公明照自察誣牽仍乞嚴究實據窮治主者僕不足計無合賢者聞而裹足以傷盛治有爲叩佳 
　　袁總統覆電　康先生鑒得佳電悉奸人造謠誣及曁哲篝火帛嘗萬不足信請勿介意爲幸袁世凱 
　　康南海致龍督李省長書　子誠都督穎陳省長兄公鑒自粤紙幣低折亂象横生憂心殷殷重煩兩公籌畫邇者北案支離竟有牽及鄙名者本已一笑置之惟粤中諸報黨派不一竞有因此生波臚言風聽不可聽聞甚至銀業紙幣因此牽涉者僕用惻惻咋遂飛電慰庭總統請其窮治即得總統覆電今以奉呈並抄正來往兩電附呈台端乞飭下警廳查各報之造作蜚言者按報律待之以靖人心不勝至幸敬請勛安康有爲謹白 
[粤省軍事彙紀]  
　　香山之捷報　香山大帮匪黨欲圖撲城已由統領趙定國擊散縣城目下安靖惟縣屬十六沙匪風仍熾本月四日有沙匪百餘人麕聚大南沙地方是日統領袁帶卽督飭軍隊馳往冯剿匪負嵎抗拒袁帶親執紅旗督戰軍士大奮匪漸不支軍隊乘勢追擊斃匪二名被擄者七名生擒匪首梁秀阿舉二名并執獲私立堂名圖章一大　及駁壳鎗枝彈子甚夥梁秀一匪最悍因被轟五指遂就擒五日夜三時又據眼線報稱有匪八百餘人濳匿牛角沙北閘地方當卽遣派龍驤安東東海等數輸星夜拖帶兵船前往圍捕平明抵北閘自晨戰至午刻匪始大敗計當場斃匪二十餘人獲屍一十三具兵士則被斃四名重傷八名聞均有性命之虞入夜即由龍驤巡艦以無線電呈明當道大吏以各軍奮勇可嘉特犒賞數百元并厚卹陣亡軍士以昭激勸是晚卽將所獲匪八名押往新廟木棉樹下一律鎗斃查匪有機關槍一枝故來勢如是之兇惟當搜查時并未執獲據各匪供謂此鎗已埋入土中又各匪戰時皆一絲不掛故是日所斃之匪均赤身露體血肉模糊云 
　　西江又破獲機關　近日肇慶戒嚴迭獲黨人皆稱在肇羅陽各屬遍設機關謠言益甚然陽春陽江已先後告警開平亦有圍城消息各縣土匪又復蠢動則黨人所供或非張大其詞也西寗與德慶一水之隔土匪唐義即唐玉興本爲著名巨匪黨人勾串之使在西寗上秩地方設立機關直攻德慶事爲德慶曾知事及連長聶雲龍所悉即於上月二十八日密令唐排長俊陞扮作兵士小販前往搜捕甫至匪巢匪即覺察紛紛逃遁惟唐義出門詰問忽開槍向唐俊陞轟擊致傷右臂唐還鎗擊之當場將唐義轟斃搜出箕斗册百餘張軍用預算表一卷正副營目表一卷及槍械等件即將唐義屍身抬回德　請曾知事前往驗明肇慶綏靖處司令部又令照相店將屍攝影一時觀者如堵始知德慶亦有黨人圖謀也廣　土匪本多自德慶曾知事兩次清鄕剿捕數十人匪益以廣寗爲逋逃藪亦與黨人勾串日前陳連長沛釗入山搜捕萬山之中竹樹茂密陳身先出隊爲伏匪所擊傷重隕逝陳沛釗與聶雲龍皆著名健將聶布置密眼線廣地勢熟故發無不中陳人地較生卒致陣亡至肇慶所破機關所緝黨人聞亦不少惟秘密異常不能知其詳也 
　　關於兩軍誤會之電稿　都督致陽江王旅長古統領吴營長張知事公安局電云各電均悉各軍隊分防各屬各有地點凡加派軍隊出發到防迭經諭飭必須先派一二兵士知會乃王旅長行抵陽江經由吴營防地未先知會以致彼此誤會衝突互有傷亡至二十餘名之多閱電　深憤悼現已委員查明核辦所有傷亡軍士仰先墊費妥爲殯殮准照陣亡例優恤吴連長及受傷兵速爲調醫送縣之兵迅卽開釋鎗枝分别發還具報並明白開導撫慰軍士此後仍須奮勇圍剿勿得各存意見是爲至要都督鎭守使兼師長世印　公安局覆電云廣州都督鎭撫使鈞鑒平岡告急陸軍派兵赴援途遇王旅長隊下兩軍誤會開鎗聞陸軍傷亡較多王旅長吴營長均善撫馭兵尙相安古統領聞報卽馳回城請紓　念陽江公安局等叩艶印 
　　刧案與黨人之關係　省城警察廳前經港官來函三月十五日來往港汕曹參輪船在文都沙島被刧派探侯亭來省請協助緝拏等由經鄧廳長呈請都督電調海軍姚司令督同兆和廣玉陽江各軍艦並汕尾林帮辦幹材趙總查月修黄營長朝興等帶隊前往平海會合並派實壁兵艦載兵護同港探侯亭警廳偵探胡定安帶同線人駛赴平海協同各軍鑑軍隊在平海稔山範和岡等處拿獲八十餘人起出原　多件内有彭譚愛林吕美何水何容孫傳晚五名均屬本案首要彭譚愛一名并搜出革命軍支那圖存社圖記一頻現聞不日解省分别訊辦港官得信亦電致當道深表謝忱一俟解到當派員來省騐明照約辦理云 
　　陳明濟軍並未淫掠　都督省長致中央電云大總統國務院參謀部陸軍部外交部鈞鑒粤省密邇港澳亂黨四伏迭次擾亂幸托威福次第盪平乃該黨技不得逞遂設計離間煽惑以亂人心連日各日報均登載濟軍剿辦南海上淇村肆意淫掠經聞侁電揭中央密參濟光濟光電京辭職等語并有發爲論說肆意挑釁又在港傳僞京電於某日報亦同前情查上淇被亂黨盤踞經濟光派兵赴剿匪已先遁我兵實無騷擾開侁迭據南海縣知事面稱上淇匪遁濟軍并無淫掠情事等語今有此傳說竊恐亂黨詭計百出防不勝防除照會港澳總督飭各報謹愼登一載勿爲謠言所惑外京粤隔絶恐淆聞聽特此陳明廣東都督龍濟光民政長李開侁印呈 
地方通信 
[廣東]  
　　英領事無庸過　　粤民政長復英領事函云頃接來函以青洲士敏土公司購用之灰石倘欲抽取此一切稅捐等項則廣東士敏土廠所購之灰石亦須一律抽收等由查此項稅捐將來議定數目無論何人均係一律抽收斷無歧視之理應請貴領事無庸過慮云 
　　附加稅維持紙幣　廣東民政長令維持紙幣委員會云據該會呈議酌行附加稅凡錢糧釐稅照原額加八成專收紙幣卽將附加之八成紙幣分爲十份以六成每月當衆焚燬以四成補助軍餉各費試辦一年如紙幣價遂漸增高酌量輕減或軍隊裁定收支適合即將附加之八成全行銷燬待紙價復原全行豁免等情前來所擬辦法係爲輕减紙幣及維持軍費起見仰即將施行細則迅速議定呈候核奪可也 
　　兵輪巡士殲匪於海　陽江東平局紳二十九日據漁户報稱近有開尾匪船兩艘時在三丫北津港口搶刦即知會大澳之廣貞兵輪開至東平與　艦長商酌緝拿善法惟兵輪不便於淺海因派該輪巡士二十名駕早記渡船向東港口先行復督羅警長金水帶本　巡士十餘名駕小蝦艇二隻向三丫口海頭灣一帶括落北津以兵輪　爲接應迨早記渡船駛至華垌前洋卽與匪遇巡士偃旗息鼓該匪艇卽向渡船擁來開鎗喝擊被該輪巡目楊輝文一聲號令鎗枝齊發將該匪十餘名擊跌落海遂將匪船拿獲船中尙有三匪已受重傷隨即訊供皆係著名悍匪未幾三匪亦斃 
[湖南]  
　　嚴查秘密開會　湘省警察廳前日訪聞有人在轅門上二聖廟内秘密開會當用電話飭知西一署嚴行調查勒令解散旋據該署呈復查得該處確有舒同興等因反對加租在内開會以其理由不甚正當比卽勒令解散並無不法行動亦非秘密結社可比惟舒同興開會事前並未報告到署及街團等處殊屬不合刻已由廳出示曉諭嗣後無論何人非經警署許可不准擅行開會如違卽行嚴究 
　　究辦冒充籌備員　湯民政長近查零陵縣羅雲鶴僞稱南路實業工藝局駐永郴桂各屬籌備員私刻鈐記復以公函郵達桂東知事文内係以招股爲名稱都督府實業司批准立案頒發鈐記等語實犯僞造文書及印文罪並詐欺取財罪及到該縣又復冒充郵局巡員進謁知事如此不法應按俱發罪懲處該知事何得以冒充巡員未經招供僅予遞解回籍了事辦理殊屬不合業已令行該知事卽便遵照仍將擬辦綠由具報查核母再優容致干并究 
[江西]  
　　測量人員出發之佈告　江西陸軍測量局佈告云照得測量事宜原爲當今至要之圖本局奉都督命令遣派三角地形兩課人員分赴南灣及南萍等處實施正式測量係爲杜絶外人保持國本起見所有此次分派各員均由都督發給測量憑照至夫役人等則由本局發給徽章藉招信重各課員等均當仰體時艱躬肅軍紀將所帶夫役人等隨時隨地嚴加約束母得稍事寛縱侵害閭閻倘有不法之徒假借本局名義任意招搖或侍强滋閙等事准各地方人民據實指名報告從嚴懲治决不姑容 
[安慶]  
　　嚴防黨人之通令　頃聞浙江都督探悉近有大股黨人濳赴皖南一帶密謀起事特電咨皖省請予嚴防倪都督以皖北各縣已受糜爛設再波及皖南則全局益難收拾昨特令飭皖南各知事軍警團防認眞偵緝矣 
　　要犯中途脫逃　前有壽縣人高得勝鳳台縣人高貴因售鎗誘拐一案當經執法處訊明將該犯判定徒刑遞籍監禁日前由懷寗縣備文起解經過六安復由六安知事令派法警楊文　押解前往詎該兩犯行抵壽縣境内均被脫逃現六安知事呈報都督謂已將法警收禁一面　緝逃犯云云倪督恐此中不免有賄縱情事已批令嚴行審訊矣 
 
 
 

Page 7

 
 
[鎭江]  
　　改良私塾之佈告　丹徒縣知事劉鳴復君日昨出示云照得初等小學校爲敎育之根本節經前訓令各市鄕切實進行力圖擴張在案惟開辦小學校一所用欵約數百元現在財力艱難斷不能進行普及調查各市鄕學齡兒童不知凡幾若聽其嬉戲致損耗可貴光陰有私塾敎育正所以輔助學校之所不逮果能敎法改良卽屬無形之小學事半功倍利益良多本知事視事以來訪聞各市鄕私塾眞能改良者實居少數大率積習相沿自爲風氣於兒童知識毫無發明其甚者仇視學校或創爲不經之言希圖破壞致使敎育前途頓生障碍殊爲可慮本知事現擬力革從前村塾陋習特派各市鄕學務委員切實調查勸導各塾師改良敎法該塾師等遇學務委員到塾調查時務宜和平接見討論改良方法知私塾之與學校同負敎育之責任名義雖殊事功則一不得狃於成見不肯轉移尤不得陽奉陰違致有隱相抵抗情事除訓令學務委員切實辦理遇有眞能改良者另籌奬勵外爲此佈告仰各鄕私塾塾師遵照 
[松江]  
　　電話公司特别會　電話公司成立於松軍分府草創之後成本輕而獲利豐去年收入不貲而所分紅利有限大不滿於各股東之意於是公推查賬員三人按欵查核簽剔者甚多因是又逢經理之怒雙方各有意見積久遂起　　股東杜君欲提出股本經理夏甲三君宣言辭職昨就公司開特别大會以到者寥寥無從决議而止 
　　泗涇鎭發見大隊蜈蚣　泗涇鎭西關帝廟左近河港　　漁船屯泊殊夥月初某夜大聲發於水面風檣陣馬至可驚怖舟人疑　巨麟逐隊而至張網視之見蜈蚣累千百萬頭蠕蠕然竄入水草深處詰朝傳說互以爲異據言明季嘉靖年間該處亦有大隊蜈蚣發見載入志乘云 
　　售地棄棺　郡人楊姓商於上海有年曾在小北庵左側王姓廢圃中購地三弓葬其父母本届清節至該處祭掃見地已易姓棺木則被掘棄一粒珠荒地尋王根問知由地保作主已將該圃售人楊遂繕詞投初級廳指訴 
　　盜案起訴後之中變　東門内吴寡婦家前被盜匪劫失巨贓控經檢察廳勘視歷久無獲嫗以失贓過巨無可存活復投檢廳催捕詎忽奉批詞指盜爲竊並謂案由捉姦而起如再嘵凟定辦反坐云云嫗得批大慟聞將赴省上訴 
[雜評二（步陶）]  
　　論趙爾豐　趙爾豐之號稱屠户川中三尺童子皆知之其死於明遠樓也一時遠近鮮不稱快論者或謂其受鐵路風潮影響致集衆矢以實際言退職讓賢聽民自治似亦稍足贖其前愆而罰或不致處死然而已涉牽强矣 
　　况乎當時所以退讓之眞情一以京耗久絶勢處孤縣一以渝城獨立聲勢已張一以　死資州鄂兵日　趙爲苟延殘喘計故萬不得已而忍涙以聽命於川人且名分雖除衛隊猶存彼其心目中固未嘗一刻忘情於四川總督也 
　　十八之變全城鼎沸而趙氏總督部堂之文告忽徧張街衢試問趙氏此時意欲何爲耶大局敉平身隨以　不追論其餘辜則亦已矣今乃遽以功之爲之頒卹爲之致祭一似趙爲中華民國之唯一人物者然而中華民國四字究作何解雖起趙氏於九原恐尙無從置答也嗚呼今之所謂功罪豈可以常理論斷哉 
　　論神經病　北京最近之政爭勢頗危及全國日前大陸報已論及之茲據字林報北京訪函又復反復推閘而其最足耐人玩索者則爲大局結果舍有神經病者莫敢料之之一語 
　　近今發現之新笑柄如請復諡法請復經筵講官請總統終身等陸離光怪何一非所謂神經病之見端循此以推彼字林報之所謂敢料者蓋可意會矣　瞻前路老大病固之神經暗潮何時能已彼富有神經病之伯叔昆季又何時而始自息其鬩牆之擾擾也嗚呼 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[城垣地收歸國有]  
　　上海鄭鎭守使前日接財政部佳電（九號）内開上海縣城垣官地應歸國有業經本部呈由總統核准令派陶湘會同貴鎭守使丈放乞查照准此案原因複雜弊竇滋多陶湘業已查有頭緒此後一切籌辦事宜及應與地方商界對付方法已由部面授機宜令飭該員會商貴使隨時報部等因昨由鄭鎭守使令行上海工巡捐總局遵照辦理矣 
[又有白狼私購軍火之報告]  
　　長江巡閱使張少軒君近據密探報告謂有婁某等十餘名經豫匪白狼派遣於本月初六日潛來滬地向某洋行購辦軍火希圖偷運接濟請卽飭探查緝云云張君得報後昨特電致駐滬偵探員飭卽會同江蘇都督府駐滬軍探嚴密查緝母任漏網 
[馮都督令查私運危險物品]  
　　上海鎭守使鄭汝成君昨接江蘇馮都督函内開寗省近來查出私運危險物品人犯多起大半均由上海而來請於滬上車站輪埠飭探嚴密查察如有形跡可疑之旅客即便查究以防夾帶云云聞鄭君已諭飭駐查各探嚴密偵查矣 
[關讞員緝拿黨人之秘密]  
　　公共公廨關讞員迭接兼辦交涉之楊觀察使命令繕發緝拿黨人之信票已有八十餘起此項信票均關重要自應嚴守秘密因特諭飭總書選派可靠書吏一名專司其事以專責成而免洩漏 
[通緝已革副都統福壽]  
　　鄭鎭守使近接江蘇馮都督轉奉陸軍部軍事執法處電開正藍旗漢軍副都統福壽與已散隊官步軍校南連印技勇兵連桂暗通黨人造謠煽惑希圖起事業將南連印拿交執法處長江朝宗訊明稟奉總統着將該副都統職銜先行撤銷並通飭緝拿解京等因鄭君得電後除通飭所屬水陸軍警一體偵緝外以公共租界爲黨人藏匿之所函請楊觀察使照會外交團轉飭捕房派探協緝 
[海軍總長有調任直隸都督消息]  
　　駐滬海軍司令部接到京函内有海軍總長劉冠雄將有命令調任直隷都督之消息聞正式任命將於日内發表云云 
[哀悼日皇太后]  
　　兼辦交涉之楊觀察使前日接國務院電開日本皇太后於本月九號薨逝已逕電該國政府並駐京日使慰唁希就近向駐滬日本領事慰唁並請轉飭各公署一律下半旗以誌哀思而睦邦交云 
　　駐滬日本領事電悉該國皇太后仙逝噩耗卽在署設奠致祭並通知該　旅滬僑商均下半旗以誌哀悼 
　　駐滬各國領事因得日本皇太后薨逝噩耗卽在領事署及各該國浦江所泊兵輪一律懸掛半旗誌哀並分别用電話至日本領事署慰唁 
[康年公司請部註册之呈批]  
　　上海總商會呈農商部文　爲康年保壽公司呈請註册事竊本會前奉大部通令飭將華洋商人所開水火人壽保險各公司之資本財產營業統計等詳查呈覆即經分飭華商各公司遵令報告嗣奉頒發公司註册暫行章程十八條到會又經刷印原章分别布告各在案茲據上海康年人壽保險公司備其註册呈式一扣財產賬略一紙營業槪算書一本並詳章三十八條註册公費銀一百五十元送請轉呈註册前來本會以保壽性質與儲蓄銀行相似於社會上有密切關係是以凡遇此項公司請呈註册必須派員查明再行呈報以示審愼而昭核實常即檢同該公司財產賬略及營業槪算書送交本會調查議董朱佩珍親往覆查以完手續茲據函稱承委覆查康年保壽公司帳册（中略）卽祈察核呈部等情查該公司開辦以來信譽素著其資本營業各項旣據朱議董查明無訛理合檢同原件曁註册費銀一百五十元具文呈請伏乞大部俯賜鑒核准予註册塡給執照發交本會轉給具領俾資信守實爲公便須至呈者 
　　調查議董朱葆三覆總商會函　敬復者接奉惠函聆悉種切承委覆查康年保壽公司賬册茲於本月十三號前往調查詳細核對與所來賬册前後符合無稍錯誤且查該公司出入清單以及各賬簿等項均由查詧員狄梁孫君逐欵查核簽字其辦理方法洵屬有條不紊茲奉委查合將查明無訛情形據實奉覆即祈察核呈部爲荷 
　　農商部批　呈曁康年保壽公司註册呈式及財產賬略營業槪算書並詳章等件均悉核與公司註册章程大致尙無不合應即准予註册至應繳册費銀兩照現收股銀十萬兩核計應繳册費銀一百兩茲由前繳到册費銀一百五十元内核算尙餘銀十一元合併給還除照章令行江蘇民政長飭屬保護外發去註册執照一紙仰卽轉給具領並飭將領到日期報部備案可也此批附註册執照一紙銀十一元三月二十八日 
[徵求敎育出品]  
　　江蘇籌辦巴拿馬賽會上海出品分會名譽動導兼徵集事宜稱湘瑤致本邑各學校函云敬啓者此次巴拿馬賽會爲太平洋大西洋第一交通之紀念與賽各國無不力求美備宣揚國徽中美邦交紊形輯睦而敎育出品更足以示我國文化之程度前此南洋勸業會陳列物品頗多敎會學校之處績然彼時不過賽會之雛形僅以國内物品自相競爭今則萬邦雲集比賽物品似宜格外徵集擴張敎育之前途除將出品人須知第四種另單印送外素稔貴校成績優美對於敎育出品各件尤富有研究敢祈查照另單及時預備務於月内直接送往南商會附設之江蘇籌備巴拿馬賽會出品協會上海分會事務所彙收以襄盛舉不勝榮幸 
[駐滬巴拿馬賽會協會遷移]  
　　江蘇籌備巴拿馬賽會出品協會駐滬辦事處擬於十四號遷移南市陸家浜圖書公司爲辦事處舊有英大馬路老其昌弄内之辦事處仍作爲通信機關 
[愚民賽會迎神之高興]  
　　迎神賽會本屬迷信之舉自民國成立後早經禁止在案昨届滬西靜安寺廟内所塑前清上海縣劉公郇膏誕辰仍有無知愚民舁劉公神繳出巡各會首中人莫不興高采烈一切儀仗甚奢雜以蕩湖船高蹺檯閣臂香等一時紅另綠女之往觀者途幾爲塞因須經過租界預由爲首之人向工部局領取照會並請靜安寺捕房派捕沿途彈壓以故並未肇事云 
[商務印書報續演幻燈]  
　　敎育部規定通俗敎育章程設有專條採用幻燈原欲攝取科學國粹縮入影戲片内以供校外補習之助商務印書館歷年從事研究搜求各種圖書依法製造前於青年會試演光彩照耀觀者莫不稱許現在出品日多計分八類共有一百四十餘張如　古今人物　孔林遣蹟　革命事實　西湖風景　各省名勝　上海風景　動物　雜組　等類茲徇學界之請定於十五晚假座中國青年會講堂續演並加演最新活動影戲想届時往觀者必實繁有徒也 
[國貨維持會之贈言]  
　　全國商會聯合會業已閉幕兩日各省商會代表昨前兩日已分袂回籍臨行時國貨維持會議長王文典汪星一兩君分别致函請於回省後合力勸導維持國貨摘其要旨如下　吾國商業蕭凋已達極點外貨充斥國貨滯呆挽回之策當以維持國貨爲前提彼扶桑三島之國崛起東亞氣燄駸駸其國民富於愛國心雖至小之物必用之本國且竭盡心力以謀創造物品暢銷國外於是商業之盛一日千里國勢之强震動環球今吾國民亦當竭盡義務使國貨得以發達拜懇諸君子返省之後熱誠勸導各商注重國貨營業挽回利權以保國本云云 
[救火聯合會更舉職員]  
　　上海救火聯合會定章每年更舉各項職員一次故於本月初五日在會投票公舉舉定毛經疇爲正會長穆湘瑤莫錫綸爲副會長姚文枬吴馨蘇本炎顧履桂龔模陸文麓林祖　郁懷智張嘉年吴炳熊顧學謙朱　甲等十二人爲評議員冷鈞沈宗約陸洪義姜浤潘誦煒吴立鰲楊德棟沈　麟夏雲礎葉仁明周松年褚慶榮陸鏞崔寳錡十四人爲調查員業經分别呈報行政官廳備案一面定期四月十七日開新職員會籌議各區進行事宜 
[油礦定爲國有之佈告]  
　　上海縣公署昨日佈告云奉省行政公署訓令實業司案呈奉國務院沁電内開煤油礦產業經定爲國有屢電通行在案嗣後已開油礦應查明官商資本若干以便籌畫辦法其未開之油礦卽槪由國家專辦地方商民均不得擅自開採並與外人私訂合同希卽撰刋佈告曉示各屬以免外人勾串滋生枝節並希將辦理情形迅卽電復等因奉此查此案前奉國務院令開煤油爲海軍所需議將各省煤油礦產槪歸國有不得由地方自由借欵開挖由院會同海軍農商　部呈奉大總統批准令飭轉行各屬遵照等因業經通令各觀察使各縣知事遵照在案奉電前因除分行外合行佈告該民人等嗣後本省如有發即煤油礦產不得私自開採及與外人訂立合同以免糾葛而保礦權恐未週知特此佈告 
[新舞台重整旗鼔之籌備]  
　　九畝地新舞　自被鄰居殃及後該台經理姚子石夏月珊等曾經集議擬重整旗鼓繼續進行茲以開明公司自經此次火災後僅餘地基一方核計原有股本僅存十分之二現經酌定辦法先儘雋股東加添資本倘有不敷冉招新股至該台全班伶人聞已租用二馬路醒舞台舊址訂立半年合同不日即須開演云 
[調查户口之文告]  
　　滬南警察崔分廳長令各區署文云奉督辦令開准江蘇民政長韓公函内開准貴督辦公函前據閘北警察分廳呈稱以所屬境内户口日繁　應調查户口編訂門牌應需各項用費銀八百十元四角茲據滬南警察分廳呈同前情以轄地　闊户口繁多需費銀一千九百九十一元二角等因前來查此次調查手續誠爲清查户口要　惟總計南北兩分廳所需此項用費共銀二千八百零一元六角此項用欵不在預算之列經常費内萬難騰出亦未便貿然列支除飭該兩分廳候函商江蘇民政長核奪外相應抄黏該兩分廳原呈函達貴民政長查照此項經費可否另案請領候卓裁見復以便轉飭遵照可也等因准此查編查户口實爲警政要　惟所需經費爲預算所無礙難支放查上海市政廳改辦工巡捐局業由鄭鎭守使委員辦理並經貴督辦加委函知在案所有前項編查户口經費銀二千八百零一元六角應請轉飭該局在所收捐欵内提撥應即遵照辦理除分令外合行訓令該分廳長遵照將所有編查户口事項即日舉辦辦理竣事另具收支册報藉資清晣而免混淆此令等因奉此合行訓令各該分署長員遵照轉飭巡官督同幹練老成熟諳言語地理之長警准於本月十六日舉辦事關户口要政務宜詳細查詢和平對待愼勿憚煩操切致生事端至要隨發布告若干張速卽分貼俾便商民週知以免誤會并發表式一張一經辦理事畢分别查塡呈送備考所有需用調查單等各件派警來廳具領爲要此令　附錄布告　照得巡警有排除危害保持安寗之責欲求地方之安甯而無危害非從户口調查入手不可緣户口清晰則民之良莠區分良者可以格外保護莠者可以隨時糾察宵小庶難匿跡善良乃得安居本廳長有鑑於此特規定調查單數種分發各警察署令飭選派幹警穿着制服挨户發給以便商民逐項自塡塡後交長警代爲塡寫並於各户門前編列號數訂立門牌俾吾民親友看問郵局遞信一望可知而免訛誤總之本廳此次調查户口編訂門牌無非爲保民便民起見旣不收捐又非納稅商民人等愼勿誤會倘有非分之徒造言生事從中作梗一經查覺定予嚴懲爲此布告週知其各遵照 
[審判廳傳訊塘工局董]  
　　浦東高行鄕塘工局董朱日宣前因經辦塘工碍及民田數十畝曾由業户陳鴻章陳鴻年陳勛立陳杜氏等赴前清兩江總督署控訴迄未結案光復後該業户等曾託該鄕自治會向朱董理論亦未得直呈奉縣公署批飭自赴法院申訴該業户遂延黄煥昇律師投地方審判廳請求追還所有權前日奉傳開庭被告朱日宣延代表黄鎭磐律師辨訴原告陳鴻章等將單串册據呈請騐明並請究追被佔田畝當奉庭長諭候飭傳朱日宣親自到案研訊再行核辦 
[外人證明巡警之得力]  
　　滬南一區一分署各長警昨奉署員條諭云頃准署長劉函開本日接據洋人麥堪君洋文函牘内稱是日在吉祥弄地方乘坐電車見有洋車一輛經過該處將爲電車衝撞勢甚危險幸有貴分署二百零六號巡警陳玉琳將電車喊停出險等情前來查該警能於站崗時眼光四應辦事敏捷深堪嘉許着記大功一次賞洋一元以示激勸仰各知照 
[巡長調差]  
　　第一分署巡長夏雲升刻奉滬南崔分廳長訓令調升一區二分署巡官並以巡長姚正兆派撥該區稽查清道路燈事宜所遣兩巡長缺額令知該署員選派一等警察陳得勝陳蘭香二人推升 
[退伍兵士請給年金]  
　　前浙江退伍兵士陳長明迭赴上海縣公署具稟請求發給年金等情昨經洪知事批示云查此案前據該兵士呈請前來業已據情轉呈都督請示前經奉批候咨請張前都督將前准浙江都督解到之前項年金移送到府再發該知事查收轉給等因仰仍靜候發到再行令知可也 
[楚有軍艦調赴海州]  
　　駐滬海軍李總司令茲接海軍部重令以海州地方邇因匪首仲八等聚集匪黨數千肆意刦掠勢甚猖獗若不速剿糜爛地方不堪設想除由陸軍部電飭都督調兵往剿外仰卽速派砲艦一艘駛往海州口外堵截匪類並令帮同協緝所有前由江海關稅司派赴海州測量水陸地圖預備建築碼頭接通火車軌道之英國洋員曁其眷屬望卽轉致該洋員仍乘永翔軍艦速離海州暫緩測量以免意外之虞等因李總司令接電後卽於昨日令調楚有炮艦一艘備足鎗　各彈由滬出發趕赴海州嚴緝亂匪一面電令前泊海州之永翔軍艦迅將海關測景洋員　回滬埠 
[鎭守使催理案牘]  
　　上海鎭守使署軍法處之拘留所現在押者有六十一名内以關係亂事者爲多盜犯亦有二十餘名茲因積壓過多故由鄭鎭守使特令軍法處長迅將尙未判决各案趕緊分别提訊　結以清案牘 
[馮鄕董重行入續誌]  
　　閔行鄕董馮子英因案被控經地方檢察廳提案判押被法警金寳山得邁婦姚陸氏之賄囑以無賴陸九冐名代押將馮釋去嗣經汪廳長查悉將金斥革連同該氏收押一面將馮另行拏獲到廳諭令與金一併釘鐐收押候究在案茲悉馮拏獲到案收押後汪廳長面諭第一看守所所長若有馮子英金寳山姚陸氏等家屬親友到所探望者一槪不准接見云 
[水木業董請給墊欵]  
　　水木公所董事顧家曾於前清上海縣田春亭任内承造一切公用房屋墊去規銀八千餘兩當時未取迨光復之後顧曾在前上海縣公署具稟聲請核給近又一再呈請洪知事給發經洪君查核前卷以此項墊欵已由前吴知事任内結算剔出在案兹又續詞請給本公署無此鉅欵應給旣據一再請求姑候詳請省長核示 
[准建第六區救火龍所]  
　　救火聯合會會長前投上海縣公署具稟請求核准建造第六區救火龍所經洪知事查得該區地點在於江岸一百英尺之内核與前市政廳總董復函相符姑准所請於昨日令飭該會會長迅速雇工建造矣 
[閔行鎭賭案重提]  
　　蘇省高等廳查得去年滬亂發生之後所有上海地方審檢兩廳受訴刑民各案迄未判决者尙有多件曾經訓令上海審檢廳將尙未判决各案造表呈核在案茲由審判張廳長檢查未結各案内有去年二月間閔行鄕李毛林等違犯賭博一案曾由檢察廳預審明確起訴到廳旋由閔鎭商人馮志雲等繳呈證金將李毛林等具保出外正將判决之際滬地適値亂事致將此案延擱迄未了結刻旣奉令清理舊案故特飭派法警金金寳赴閔着令原保將李毛林等交案核判詎李等預先聞風遠颺致未拿解昨日由該法警將原保馮志雲等提滬解廳管押諭令限交李毛林等到案訊辦 
[隣婦乘間誘拐]  
　　住居法租界鄭家木橋南首大德里之南京醫生苻德元近赴粤省就事其妻李氏年逾三十稍有姿色被隣居婦人　孫氏乘間誘拐欲往川沙賣與陳永生爲室氏堕其術中遂於前日携帶衣箱物件由　孫氏偕蟻媒顧少雲並陳弟安生等同至南市董家渡搭舟起程當被苻同業同居之徐龍及其二房東方聚生所知跟蹤扭住交由崗警拘至第一分署經署員詰明誘拐屬實着即一併移送滬南警察分廳司法科預審核辦 
[被拐女子迷路]  
　　高橋鎭三區二分署偵探蘇杜前日查見迷路之十七歲女子仁囡一口卽解司法科訊據該女供稱被匪拐往浦東賣與萬安樓唐全英等語判暫行留養聽候查傳該女家屬到案具領 
[控追逃妾]  
　　昨有劉某投捕房報稱娶妾某氏於今晨忽然逃逸訪得實被顧百溪引誘成姦已有數月在董顏氏家中爲通姦之所顧與某氏逃匿何處顏氏知情求請提究等情捕頭飭探傳到顏氏詰問一味支吾判交保限三天交顧及劉妾到案聽候訊辦 
[阿兄將妺兇毆]  
　　八字橋鄕人陳榮賢之女由陳妹陳張氏爲媒嫁與郁姓近因嫌婿貧窮將女領回不放郁央原媒向陳理論致陳兄妹失和前日陳竟糾同無賴多人擁至妺家兇毆張陳氏受傷甚重氏姪張阿者上前解勸陳反指張阿者行兇扭控一區三分署移送檢察廳經姚檢察官訊明實情判陳榮賢陳錫林一併收押着張將張陳氏抬騐再行核辦 
[慘哉不完全之屍體又獲一叚]  
　　老朱家宅路後面周家庫荒僻地方麥田内發現不完全之男屍由捕房查悉當場在該處田内拾獲屍體七叚報經公共公廨中西官驗明着二圖地保邵錦堂備棺收殮厝　候認在案前日下午又在匯山捕房境内澄衷學堂北首麥田内尋見該屍上身一叚　由捕頭騐明仍着該地保收殮並諭趕緊嚴緝正兇務獲解案究辦 
[偵探破獲盜案之迅速]  
　　浦東高橋西鄕范家宅鄕民范象春家本月十一號夜間被盜刧去値洋三百餘元之衣飾而逸當報三區二分署經　偵探蘇杜及長警等追至浦西拿獲盜船一艘盜匪七名抄出原贓衣物並剌刀兩柄傳到失主認明贓物昨日解送閘北分廳司法科預訊一過卽解鎭守使署究辦 
[匪徒捋取日婦金戒]  
　　住居二區之日本人前丞田家前晚忽有匪徒三人推門入内捋取日婦手指上金戒而逸當由該日人趕出鳴警追獲粤人談春光一名昨日解送司法科研訊談供由友人劉某邀往日人家做工不料入門後彼等卽攫物而逃云云判還押候緝劉某等到案再行究辦 
[香港發現鼠疫之調查]  
　　字林西報載稱香港西歷四月七號止受染鼠疫者共有九十一人内因染鼠疫而亡者計五十四人舊歲染鼠疫者共有三百六十一人亡者計二百六十一人 
[大賭窟之移動]  
　　法租界打鐵浜之大賭窟自經法捕房破獲後該賭徒等移至公共租界另設機關茲聞由新閘白克路餘慶里温姓婦人與葉某棠二人爲領袖分爲兩班温姓場内屢遭賭棍小眼睛阿生梗阻迭起風潮行將解散而葉之場内賴有著名翻戲席某汪某及嚴某並某銀行買辦等主持輸贏頗巨大爲發達風聲四播捕房雖有年聞因聚賭之處時常移動無一定地址難於拘捕故未破獲也 
[法工部局注重衛生]  
　　法工部局爲整頓衛生起見前查界内居民有牆壁坍壞不修地方沔穢者特派工人代爲修刷並澆辟疫藥水現又以天氣漸熱法新租界一帶有小浜陰溝之處滋生蚊蠅易釀疫癘故擬添派工人前往將滅疫藥水澆入小浜陰溝之内以滅蚊蠅而重衛生不日即當實行矣 
[布篷遮陽之取締]  
　　法捕房以天氣漸熱界内舖户門外多用布篷遮陽避熱惟所撑布篷濶狹不一高低不齊間有出路途之中易致撞碰行人者殊與路政有關故飭捕至各街畔察看情形諭以如有用布篷之家均着撑至堦沿爲限不准任意放濶以歸一律 
[巡捕子繼承父業]  
　　法捕房三十五號一道頭金線華捕顧雙喜因病身死其家屬稟報法總巡藍維藹君以該捕當差二十三載辦公甚勤故稟准法領事賞給喪葬費洋一百元在案現藍君見該捕之子順寳年富力强試其華文亦能清通適有一百九十四號華捕出缺未補即諭順寳補充斯缺以資勉勵 
[小販違章]  
　　小販楊忠秀徐金生張阿炳王阿根楊奎林均因肩挑菜蔬沿途高聲喊售違章由捕查獲一併拘入捕房奉飭各存洋一元保出候訊 
[謝贈]  
　　盖日公司精製改良摺扇係由上海公和來顏料號經理發行昨承惠贈兩打書此誌謝 
雜評三（字） 
[迎神賽會之感言]  
　　劉邭膏前清之良吏也良吏必崇實黜華不使人民有無謂之舉動而今之尊重劉公者則以迎賽偶像爲崇德報功之舉敬劉公乎侮劉公也其愚豈可及哉雖然迎神賽會本一般庸愚行樂之事初無宗旨之可言吾國社會敎育未發達鄕愚除迎神賽會外别無行樂之事必以禁令强遏之亦似非事理之平今工部局之准給執照並派巡捕爲之照料者或亦順從民意之道乎抑以吾中國人之勞民耗財爲無　痛癢故一任其所爲乎若然則吾中國之社會敎育更不可視爲緩　矣 
 
 
 

Page 11

 
 
要件 
[縣知事審理訴訟暫行章程（續）]  
　　第五章　訟費 
　　第十五條　訟費准用各級審判廳試辦章程第八十四條至第九十六條補訂章程第六條及民事訴訟費用征收規則之規定 
　　第六章　拘傳 
　　第十六條　縣知事有發刑事票及民事票之權 
　　第十七條　刑事票及民事票凖用各級審判廳試辦章程第十四條第十五條及第十八條至第二十一條之規定 
　　第十八條　刑事票由縣知事指揮司法警察執行之民事票則指揮承發吏執行之 
　　第十九條　應處徒刑以上之刑之被告人非經傳喚一次以上届時不到案者不得發票拘致但有左列情形者不在此限一無一定在所者　二恐湮滅罪證者　三逃亡者及恐其逃亡者　應處拘役罰金刑之被告人非有前項各欵情形或經傳喚一次以上不到案者不得發票拘致 
　　第七章　管收保釋 
　　第二十條　凡刑事被告應處徒刑以上之利未經判决確有湮滅證據及希圖逃走形迹者得管收於看守所但已無管收之必要應開釋之 
　　第二十一條　凡民事被告確有希圖逃匿形迹而不能保釋者亦得管收 
　　第二十二條　保釋準用各級審判廳試辦章程第八十一條至第八十三條之規定 
　　第八章　恊助 
　　第二十三條　縣知事應請求恊助事項凖用各級審判廳試辦章程第四十四條第四十五條及補訂章程第三條之規定 
　　第九章　證人及鑑定人 
　　第二十四條　證人及鑑定人準用各級審判廳試辦章程第六十八條至第七十一條第七十三條至第七十六條之規定 
　　第二十五條　左列人等不得爲證人或鑑定人　一與訴訟人爲親屬者　二未成年者　三有心疾者　四曾處徒刑以上之刑者 
　　第十章　審判 
　　第二十六條　縣知事公署内設法庭審判時公開之但認爲妨害安寗秩序者得秘密之 
　　第二十七條　審判方法由縣知事或承審員相機爲之但不得非法凌辱 
　　第二十八條　縣知事或承審員維持法庭秩序準用法院編制法第五十八條至第六十三條第六十五條及第六十六條第一項之規定 
　　第二十九條　縣知事審判上文書分左列三種　一對訴訟人呈請有所准駁者以批行之　二於訴訟之進行有所指揮者以諭行之　三就該案爲第一審之終結者以判决行之 
　　第三十條　判决之定式準用各級審判廳試辦章程第三十八條之規定　批及諭除應記縣名訴訟人姓名並標明年月日由縣知事署押蓋印外不拘定式 
　　第三十一條　民刑事批諭民事判决及民刑事缺席判决均以牌示之日始發生效方刑事判决以牌示又提傳原告訴人及被告人於法庭宣示之日始發生效力但其案内無告訴人及原告訴人届期不到庭時止提被告人宣示之　批諭及判决經牌示後不得更改　牌示在上訴期間或聲明障碍期間内不得撤除但業經上訴或聲明障礙者不在此限 
　　第三十二條　遇有左列情形得爲　席判决　一民事原告人票傳二次無故不到案被告人申請結案者　二民事被告人票傳二次無故不到案原告人申請結案經縣知事或承審員查明原告人之証據確鑿可信其請求係屬正當者　三刑事應處拘役罰金刑之被告人經傳喚不到案者（未完） 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬某省官銀錢局復警察廳文] [  率公]  
　　（事見四月七日本報） 
　　巡啓者准　貴廳公函内開本月二十九夜訪聞有特務警察二名在東提賽香伎樓銀河廳門首侍立當經飭區查究據該樓司事李柏供稱二十九日晚有客二人帶同警察二名往該樓吃花酒警察身穿制服坐在樓廳門首制服上並無號數聞飲客云該警察係官銀錢局特務警察並據官銀錢局特務警察湯康供稱是晚由公債課員鄒哲民派警察湯康陳泉二名同任保護穿制服隨轎後旋知爲往長堤賽香樓警察在二樓聽候約二十分鐘乃下樓各等語查警察天職除執行公務不得涉及個人私役定章至爲嚴謹所以尊重警權也貴課員於平康之地作杜牧豪游乃竟以公僕爲私僕視官場若戲場遂使細柳健兒幾類護花使者十目十手本廳長最畏民　載欣載奔該警察亦虧人格應請貴總辦責令該課員此後綺陌尋春儘可金吾撤衛等因准此查本局職員中並無鄒哲民其人想係公債課員鄒作民之誤事關課員冶游　貴廳質問之件未敢疏誤即經飭知該課員鄒作民明白聲復去後茲據該課員呈稱本局公債一課專爲吸收外資而設前因羅雀掘鼠倒行逆施漸不爲民間所信用總辦以課員於貿易上頗有經騐且與妓界交通以國利民福爲前提爲中華民國造作小民成績尤著特委任爲公債課主任課員就職以來觀察世情知國人好色之心遠勝於愛國之心窮思竭慮不得已徧設公債事務所於各該妓館於平康之地開方便之門非爲買笑尋歡計也無如民窮財盡搜括無方艱窘狀况幾難縷述每遇借欵事宜條件稍寛卽無磋商之餘地或得妓女一言輙復迎刃而解事機較易本局推行公債至爲發達寳得力於各該妓館問接以輸入之故况各該妓館報効花捐輔助警察費之不足非得課員苦口婆心詳加勸導萬難如是踴躍此課員不能不出入妓館之實在情形也本月二十九日因有識務上之關係須與賽香樓妓女　面磋商惟茲事體大應行　守秘密該妓樓盡人可至風聲所播恐有登徒之輩乘問破壞遣派特務警察二名隨同保護僅使至二樓守候一以示公務重要防外人之窺探一以示官界尊嚴堅商民之信仰所以僅穿制服而不標明號數者職此之由迨二十分鐘事畢課員卽怱怱回局試問此二十分鐘時間能爲歡幾何亦以盡課員應盡之天職耳警察廳長不加審察貿然詰問尋繹來文互相矛盾之處不一而足謹舉其誤點請爲我總辦一詳陳之來文所爲訪聞者其或得之偵探之告密與則現在官署偵探大都捕風捉影以誣陷爲能事明如警察廳長當不致受其蒙蔽不顧狐兎之悲而　以調侃　詞形諸公牘課員莫明理由正在懷疑賽香樓諸妓女竊竊私議謂該廳長是日亦乘興出游以課員佔住香巢未皇迴避遂致遷怒警察故文中載欣載奔言之津津一似目覩者斯說也苟或近是課員終未敢以爲信也此課員之所不能解者一來文始則曰警察在銀河廳門首侍立再　曰坐在樓廳門首三則曰在二樓　候究　該警察是否在門首侍立是否在樓廳坐守是否在二樓聽候叙述兩歧當然不成事實惟警察履行嚴務首在站崗設有如北京八大胡同例徧巷盡屬妓尞則該處警察侍立門首即有虧人格將躑躅孔道永久不能站立乎抑批杷門巷可以聽共進出自由乎此項嚴謹之警章未知於　時規定何時公布何時實行此課員之所不能解者二秦樓楚館不過暫繫游　課員縱情花柳自詡風流原以游戲之光陰作游戲之舉動心目中固未嘗以爲正當也來文乃曰視官場若戲場是該廳長竟誤認賽香樓爲官場矣戲詞與讕言歟殊不識其命意之何在且課員權領護花使者已歷年所該廳長度亦未必不知警察何人月餉祗十元而弱課員雖不肖又何致倚賴若輩此課員之所不能解者三以上陳述應　總辦據情轉致警察廳長明白答復以釋羣疑而免淆惑觀聽實爲公便抑更有請者課員　艶珠江平章風月雖荷總辦之優容未奉警廳之許可居恒秉燭夜游每引爲憾事從此後綺陌尋春儘可金吾撤衛已得警察廳長之特别允許課員感激私忱較之黄守仁尹鈞光等之得警察廳長作撮合山熱度尤高萬倍可否仰求總辯體念下情俯准轉請警察廳長通告各該妓館俾衆周知庶一般駕　燕燕咸識課　　警廳特殊介紹之人與公務必更多裨益課員幸甚等情據此相應函請　貴廳長查照施行此致 
警察廳長官銀錢局總辦沈迷 
[土地奶奶别土地老爺詞] [  劍秋]  
　　啊喲喲土地老爺呀你不該爲了花骨頭把結髮夫妻當做　你無明無夜麻雀打早知你百萬貪囊要一旦休你說道奶奶呀你不要憂不要愁你不見陽間政客第一流朝出國務院暮上妓家樓萬元一底何足算中風白板隨手丢贏了花酒吃輸了還可把頭抽啊喲喲土地老爺呀你滿口胡言謅誰知你輸了金陵王的銀錢無路走當了你的紅袍賣了奴的珠兜還不够到今朝要把妾身去賭債酬奴望你　羅殿下把城隍考穩取一個百里侯你不把法律讀不去功名求不學太爺周（上海有周太爺廟）不效猛將劉也不向閨中詠好逑反敎奴咏小星夜夜抱衾裯啊喲喲土地老爺呀你忒無賴忒没羞你情願賣了家婆叫阿嫂奴怎好抱了琵琶遇别舟 
海外奇談 
[雪丹女士說早婚之害] [  警衆]  
　　美國著名繫球之女士名雪丹者曾於數年前赴英國競球奪得錦標而回近復著有論說發揮早婚之害蓋雪丹女士幼時曾與墨西哥銀行主人名左之謙者訂　比以一時戲言竟將已成之婚約當証聲明作廢亦以年齡未合不宜議及婚事也迨自墨西哥歸後赴英競球爲生平第一之快樂事以爲當此未字之年得享完全之自由何苦遽爾受室家之累又云非年過二十五不宜出嫁蓋必至此而生長事始得完全否則智識未開歷練更少必待嫁夫之後方學爲婦之道吾恐已覺其遲緩也何如置身社會養成主婦之資格而後與人結婚况我美國欲擇佳婿比諸他國須多費心力因爲父母者每慮侵兒女之自由只有忠告而無干涉凡事均女子自行肩任故非多見男子多諳世故切勿輕易以終身許人也我非謂早歲結婚盡失家庭之樂惟一觀我美國離婚之案日甚一日考其中多數均由早歲冒昧成婚所致如果彼此相知心心相印亦何至於此乎 
[機人]  
　　有德人某製一機人能立能坐能起能臥能自道其姓名爲英眞德耳司能執鋼筆寫字若拆卸之則體中之骨格　　與人無異第無靈性魂魄已耳 
[金針]  
　　美國陸軍信號兵歐斯哥亞少將獨以一枚金針無需電話機亦能接聽且能答講其法　類似無線電信然　新發明之電話也今已試驗於　八英里之　成績尙好命名曰馬兒治布利克斯得律風云 
尊聞閣詞選 
[踏青詞十二首] [  恫百]  
　　如此春光花滿庭香閨悶　幾番停鄰家姊妹知　意相約明朝去踏青 
　　春日心情特地柔睡餘未肯把身抽西鄰阿妹相呼早草草梳妝便下樓 
　　打點衣裳簇簇新揀來幾件稱腰身自家對鏡端詳好穿著何曾累别人 
　　出得門來又幾程生疎徑路若爲情欲從人問羞開口郤向遊人多處行 
　　時樣衣裳絶斬新大家都是女兒身怱怱一徑低頭去生怕相逢到熟人 
　　車如流水馬如雷人影衣香日幾回行盡長街穿曲巷方才出了郡城來 
　　春雨新晴日正長錦泥猶帶落花香問誰貼池金蓮小共把行　細較量 
　　描成眉黛淺深妝各自風流一種香堪笑薄羅裙子上並頭也繡兩鴛鴦 
　　隔岸鴛兒學語嬌者邊草綠似裙腰閨人難得來郊外要把村容細細描 
　　岸柳低埀拂釣　時飄弱絮點春衣怪他蝴蝶眞多事故向人前相對飛 
　　步步弓鞋怯怯嬌回頭芳草綠迢迢休敎忘却來時路此是城東第幾橋 
　　霎時衣袂落斜　路上行人漸漸稀摘得野花綠　插一齊趁著畫船歸 
自由談話會 
　　通商以來紙烟盛行於我國蓋其患不及鴉片之顯其費不及鴉片之貴故嗜之者較鴉片尤爲普及其害遂較鴉片爲尤甚烟草中含有一種毒質名（尼可青）燃吸之時其毒直入肺　英京公醫院長云年輕生肺癆其根原於吸烟尤以紙烟爲最孩童受害甚於成人孩童血氛未足腦髓未充一吸紙烟身體卽不能長足膚革難望充盈手腕顫動不能作精細之工業且害及腦海靈性亦爲窒塞然而喜吸者多雖　夫走卒乳臭小兇裙　弱質亦多嗜此者何也因其初吸之時實有一種振奮神經之效力也上癮之後卽有損而無益矣方今烟禁甚嚴獨於紙烟漠然無覩不亦異乎或曰去年曾有不吸紙烟進行會之設成效卓著二次革命之後因無人主持竟至解散時論惜之然以　意言之凡我國民當有自治之能力只在自戒而已[  種瓜主人]  
　　儉德會規則　一不狎邪　二不賭博　三不必以酒食結交四不必華服　五不輕寒素 
　　入會者　江陰祁乃辰　百官王嘵嵐　上海彭拯民　上海徐世昌　湖南賈子藩　嘉定朱少卿　　城成知白　江都王佑之　雉水石瀾光　江都朱庭芳　徐南海　餘姚馮少軒　馮悟憚　䢴江黄筱之　魏伯符　邵伯周建廷　　　李鴻富東魯瘦　　雲山　邵伯　　鎭　　談震坤　廣東梅縣鄒　鈺　平湖計　華　上海姜　　汪福魁 
　　包柚斧君　吴君海秋來函詢君住址吴君現寓馬立師馬安里四百七十一號云 
小說 
[社會小說厚利（續）] [  滬生譯述　覺迷瀾辭]  
　　施脫羅　詢之曰君所虧負究爲幾何乎 
　　巴頓應曰七萬五千元也 
　　此數即足以解君之圍乎曰可矣 
　　施脫羅壽曰此區區者不難代爲籌措也言已即趨向寫字　書一二萬元之支票給巴曰君且受之如再有所需尚望不吝玉趾至予處也須知予之得有今日皆十年前君之貸欵所從來也 
　　此時巴頓之紛亂心中頓覺生有一線之希望乃向之曰君之貸欵非已清償於前數年乎 
　　施脫壽曰君欵予固早已清償之矣第君之德則猶未報也今則時移勢轉予之出君於難實予應盡之義務耳 
　　巴頓得此援助轉愁爲喜凡有索欵者至無不清付未及匝月風潮渡過而其商業根基且更固貿易因是而發展商號之受倒閉而牽動者頗有數家即前言之毫萊商店亦其一也 
　　事平數月後一日侵晨巴頓赴店理事遇毫萊於途毫萊訽之曰君何以不爲潮流所牽動耶 
　　巴頓對曰事固易爲 
　　毫萊　言曰君試告予以原由予之作事一取乎巧滑主義以予之足智多謀且不免焉君之虧負幾二倍於予反能不爲所搖動且自經此風潮之後商業更盛於前者其故何也 
　　巴頓應曰予惟篤　耳凡予之債均已清付 
　　毫萊呈其驚異之容貌注視巴頓曰予亦以爲如此然君究何能得此巨欵乎若予者固早無一元之信用銀行家槪以閉門羹待予而予之友人亦多捨棄予矣 
　　巴頓微哂曰予於十年前放出之小本事業今已獲得其大利矣毫萊曰事業耶　何項事業耶 
　　噫十年前予助少年施脫羅壽立一小事業此一段話君豈忘之耶 
　　毫萊曰然則今覓如何乎 
　　曰彼現已爲城中鉅大商家之一矣迨禍事發生彼至予處慨然助予七萬五千元噫此種好利是予固早勸君　股也 
　　毫萊　言垂頭喪氣長歎一聲而别而巴頓則現其滿腹愉快之狀欣欣　向其貿易地而去（完） 
[滑稽小說老爺] [  劍秋]  
　　老爺者某縣知事也年四十許而胖頭尖目如鼠尊髯兩　作八字式操不完全之京話官派十足 
　　老爺爲四川人因與某撫台同鄕得充文案職撫台反正稱都督老爺遂由文案而秘書 
　　老爺初下車設門稿復差役卯名高坐堂　呼地保而諭之書吏唱名地保則脫帽叩首高聲應曰有 
　　老爺問案皂役　而侍犯人　餗跪堂下一言不合則大呼曰打···打···一堂之上竹聲與肉聲並起 
　　老爺出門坐四人轎導以頂馬二皂隸四親兵八而以紅　殿其後　聲吆喝行者讓　坐者起立違者以衝犯乘輿論罰無赦老爺接印之二日卽由門丁傳主人命凡閤署當差者不得再稱知事爲先生但於大老爺三字上去一大字以示謙抑云 
 
 
 

Page 15

 
 
   
 
 

Page 16

 
 
   
 
