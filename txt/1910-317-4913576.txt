# 1910 - 317 - 4913576

 

Page 1

 
 
   
 
 

Page 2

 
 
論說 
[論政府對於資政院議員之質問]  
　　資政院議員之質問政府者屢矣。有已見答覆者。有未見答覆者。其已見答覆者。若汪龍光質問政務處。度支部統一財政。何以尚未實行是也。其未見答覆者。若羅傑之質問度支部。陳瀛洲之質問外務部。孟昭常之質問學部是也。其已見答覆者。觀其文詞。未嘗無正當之理由。要於事實。則未見有若何之裨益。然猶曰。現在正擬查照奏案。酌定劃一辦法。奏明辦理。則他日者或猶有奏明辦理之一日。若近日羅陳孟三議員之質問。吾恐各部大臣。尚未有若何之意見。非若統一財政之確有奏案可據得以空。詞作覆也。吾是以爲部。臣告。吾尤以爲。吾國慮。 
　　羅傑之質問度支部也。一爲借欵。事一爲幣制事。其質問借欵事也。以上海廣東。皆以銀根緊急。借欵數百萬。其中有爲内國人貸與者。有爲外國人貸與者。當此經濟窘迫。倘不計及償還金。一或失信則影響必及於政治故特說明理由。質問度支部。於此項借欵之償還金。已否準備。夫度支部之對於此項借欵。是否已計及於償還。誠不得知。惟倘未計及。則一經質問。自宜急爲準備。籌所以抵當此借欵之法。指明如何準備。以何欵償還。確切答覆。倘無一定之準備。仍爲游移答覆之空文。不特無。以安議員之心。即他日借欵之流弊。不亦太可慮乎。若夫幣制一項。羅議員之所以質問者。以已造成之四百餘萬元。因數目在廓輪之邊。令造幣廠鎔毀改鑄。停工造模也。部臣以形式之不合。而令鎔毀改鑄揆諸事實。則所貴乎。幣制者。在乎能爲信用之媒介。不在形式之盡合於外國。今以形式之不盡合於外國。而將已鑄之幣。鎔毀改鑄。則耗費滯行。爲害不淺矣。羅議員之所謂七害者。豈無故哉。夫部臣以爲必當改鑄。而鎔毀之。 
　　必改鑄。而條舉其害。質問補救之方法。是議員與部臣之意見。明明不相 
 
 
 

Page 3

 
 
合也。倘使議員之所謂七害者。實屬不確。或雖有此害。而自有補救之方法。則在度支。部堂官。自不難申明理由。一一。覆答。若使議員之所謂七害者。一一確鑿。度支部實無辭以申辨之。而所以補救此七害者。亦未暇熟慮深思。而有完善之方法。則何如翻然悔悟。取消改鑄之策。急爲進行之方。使新幣得如期發行。耗費可中途而止矣。當此財政奇絀。方仰屋興嗟之不已。而可復加以無謂之耗費乎。聞過則喜。從善如流。殆不可已。此記者所急欲爲度支部告也。 
　　孟昭常之質問學部也。一爲學堂之奬勵實官。一爲各省高等學堂。優級師範學堂之調京覆試。一爲存古學堂之迂謬。一爲中小學堂章程之支離錯雜。之數者。或貽害學務。而阻塞人才。或消耗經費。而無裨造就。皆有必當改良之理。惟以記者之意測之。其中有爲學部所樂於採納者。有爲學部所不樂採納。或陽似採納。而未必實行者。奬勵實官。久有廢止之說。但游移兩可。尚未决議耳。一經質問當不。至以迂謬之。見故爲。齮齕。此殆能樂於採納者也。其調京覆試一項。在學部意中。自以爲高等學堂。曁優級師範學堂。其學生之程度較高。其畢業之關係較重。調京覆試。所以示愼重。而不苟於奬勵也。欲其革除此制。將有以爲謝其考察之權。而期期以爲不可者。存古學堂之設。所以尊崇古學。保存國粹也。欲其撤而去之。勢且依違而不忍。欲其採納議員之說。恐非其所願矣。中小學堂之章程。頒行已久。其中之若何支離。若何錯雜。恐奉行故事者。尚未必洞悉。倘欲修改。且不知從何着手。如是縱不以議員之說爲非。而實行修改。正不知何日矣。然而調京覆試正足苦人。存古學堂無裨實際。章程之紕繆滋多。則教育之前途有礙。在孟議員周旋學界之中。目睹學務之弊。其考察較學部爲眞。其研究較學部爲切。人才之消長。在於教育之方針。而其影響且及於國本。是亦何弗採取其說。以冀救弊而補偏乎。吾是以急欲爲學部告也。（未完） 
來稿 
[恢復禁烟主權會公啓]  
　　竊爲時局危迫。國事日蹙。非速開國會。不足以濟時艱。然民爲邦本。本固邦寗。非禁絶鴉片。不足以保民命。夫國之存立賴乎民。民之獨立在精。神以數千萬昏疲委弱之國民。雖有國亦奚能獨立。雖立憲亦奚能富强。蓋立憲允爲救國之要道。而精神活潑之國民。尤爲立憲之根本。設使宣統五年之後。憲法立矣。國會開矣。舉一切專制國之病法秕政。悉掃淨廓。清一變而爲新立憲國之形勢。然國内之民。尚吸食鴉片如故焉。國外之烟尚運售賣如故焉。國雖立憲之國。民非立憲之民。縱能立憲。終亦亡國。故我儕於此請求速開國會之時。又不可不先謀所以速速禁絶鴉片也。惟良醫診病。必先究其病源。然後投以藥石。施以針砭。善治國者亦如是焉。夫洋烟之病我中國也。自種自吸爲其枝。印度之輸入乃其源。而印度之輸入也。商船販運爲其枝。鴉片條約乃其源。是以我國欲禁洋烟。必先禁絶外人之販運。欲禁外人之販運。必先廢棄鴉片條約。鴉片條約不。廢則禁烟主權。在人而不在我。鴉片條約旣廢。則禁烟主。權在我而不在人。我國立憲之有無功效。我國民命之能否保存。皆視此舉爲關。鍵同胞同胞恢復禁烟主權。誠我國今日刻不容緩之救。急問。題也。此恢。復禁烟主權會之所以立也。 
　　宗旨　廢棄中英鴉片條約恢復禁烟主權 
　　辦法（一）編輯論說（二）聯合同志（三）海外通信（四）上書請求機關　組織專部對於海牙會作種種之預備 
　　以上三欵皆本會之主腦至於詳細章程進行辦法尚須隨時研究决諸公論 
專電 
[電一（北京）]  
　　東督錫良急電樞府内分十五項極陳某國在東三省着着進步暗測險要地勢重資招收馬賊添練勁隊託詞保商强暴偪迫有意挑衅請速示辦法 
[電二（北京）]  
　　署粤督增祺電告樞垣廉州府屬民變已飭隊前往解散彈壓 
[電三（北京）]  
　　海軍處議定開辦經費千八百萬常年經費二百萬 
[電四（北京）]  
　　陸軍部派定段芝貴專司訓練新疆陸軍 
[電五（北京）]  
　　梁士詒有撤鐵路局長差消息 
[電六（北京）]  
　　温肅奏各省考試法官請飭遵照頒行章程將各級審判廳實缺候補各官一律補考奉旨著法部一體考驗 
[電七（杭州）]  
　　浙諮議局於今日（三十）午時閉會因未了案件甚夥預算案尤爲緊要决議於年内請開臨時會 
 
 

Page 4

 
 
緊要新聞一 
[川督電奏諮議局侵越大權北京]  
　　川督趙次帥十三日電致軍機處憲政館云頒行法令查照憲法大綱原屬君主之大權其公布方法應候勅旨規定庶合理法日本公式令卽其一例川省諮議局提出法令公布規則十五條侵越大權照章審查批駁不交覆議聞此事係各省諮議局聯合會提出事關重要先此電聞乞代奏 
[組織内閣纂擬憲法談北京]  
　　會議政務處大臣兩次會同澤公詳議新内閣制及内外官制聞新官制議定明年正月具奏責任内閣制度則議定明年二月具奏請旨欽定六月實行開設 
　　軍機王大臣昨與澤公在軍機處會議政事聞各王大臣已允面奏監國請將憲政編查館之兼差一律開去專辦樞務其憲政編查館即請歸纂擬憲法大臣主管但裁撤憲政館一事係政府中新黨所主張今各樞臣忽慨然允諾不知是否出於負氣徐觀其後可也 
　　倫貝子澤公充任纂擬憲法大臣後日來已開議數次聞兩大臣意見亦有齟齬之處蓋倫貝子極力主張急進澤公仍不免抱愼重主意以致意見多有不合一切應行舉辦各政須另行詳加會議方能决定辦法 
[中國息借美欵之進行北京]  
　　近日京外各報紛載政府息借美欵五千萬金一事今得確實消息該借欵之利息回扣及償還年限政府均已認可惟對於要求聘用該國財政顧問官一節政府大爲躊躇一時未敢决定是以草約雖定至今尚未簽字 
　　另一訪函云政府息借美國債欵之草合同已由監國攝政王批准由度支部澤尚書與美公使卡爾洪君簽定該欵以百分之九十三（前云九十五）交付實收年息五釐四十五年還清惟中國有提前還清之權（前無此條）聞該欵確係作爲整頓財政之用 
　　又得駐京外交團消息中國向紐約資本家借銀五千萬元現已訂定合同該資本家爲摩根銀行之摩根君羅愛白公司之顧恩君及斯丹逹火油銀行各代表等該欵年息五釐即在歐美募集云 
[資政院議員質問種種北京]  
　　王佐良質問外務部　查渤海灣爲我國領海北屬奉天南即山東自日人佔據大連旅順等處奉天沿海一帶漁業悉被其占有今且不暇深論渤海南岸東自海陽屬之桑口灣西至掖縣屬之虎頭崖延長千餘里皆係山東領海實國家主權所關乃日人雄心未已自北而南偷駕漁船侵奪山東漁業種種行爲衆目共覩去冬在蓬萊屬之欽島捕魚漁船被風損壞强索賠欵東省竟賠銀八百兩含糊了事不知係用國家名義抑屬私人交涉今春成山頭一帶又有日本漁船多艘私行捕魚登萊青道派靜海兵輪巡查彼等皆濳伏各島内迨兵輪一去又出捕如故現在寗海屬之養馬島福山屬之兎子洞掖縣之芙蓉島及烟台芝罘山等處均有日本漁船蹤跡無定倏往攸來侵越海權莫此爲甚尤可慮者山東黄縣所屬之龍口我國並未聲明開放乃日本公然自由開港由大連旅順營口等處航行該口之船絡繹不絶設立行棧非止一家並多派下流社會雜居其間以爲侵佔山東地步據該國調查報告書稱中國内地礦産山東稱最第英據威海德佔膠澳已無插足之地故一得龍口内可與英德鼎足而三外可與大連等口相爲犄角似此視耽欲逐任意横行不但顯背約章實於國家主權有碍地方官忍而不言外務部置而弗問誠不解其職司何事雖曰外務部居中遙制外省事勢難以盡悉然此等重大問題各報喧傳已久該省即未奏報外務部豈無耳聞今險象已形危機已迫究竟有何善後良策 
　　楊錫田質問度支部　一國家之行政凡爲社會維持秩序人民增進幸福者皆不惜賠墊鉅欵以爲之今整頓幣制亦能如辦理新政之不惜鉅欵乎抑保全公家之利益乎欲保全公家之利益而又不侵損民財果有此兩全之策否　一鑄造新幣與之關繫最密切者爲銀行制度一方面吸收舊幣及生銀一方面灌注新幣此爲必要之機關今如何能使全國皆有銀行已確定方針否　一主幣一元重量七錢二分中含凈銀純量只六錢四分八厘果足爲價值之標準以昭人民之信用否　一主幣含純銀九成輔幣五角及二角五均含純銀八成一角者含純銀六成五輔幣之成色劣於主幣而名價必大於其實值若不以法律嚴定其比價而聽市價之自名則人民必較其所含之純量以爲值將恐輔幣之名價成爲虚設而主幣得不大受影響否　一收回舊幣改鑄新幣是否於新幣一圓照重量算足七錢二分而於舊幣則將一成之銅除去僅算六錢四分八厘　一兌換生銀是否以新幣之重量折算抑以純量折算果以純量折算則人民以其所不便易其所至便亦何憚而不爲若以重量折算則一兩生銀民間受二分八厘之虧雖日戮一人恐不能令民之來換於幣制前途大有窒礙此可别爲規定否　一舊鑄之小銀圓約共一千四百餘兆今復有新鑄之銀輔幣出現則市面之擁擠愈甚新輔幣雖爲合法律之幣然行用有限制轉不如舊小銀圓之便新與舊爭决不能勝新者向大清銀行兌換旣不得拒及爲舊者所迫窮無所之恐不免假途於大清銀行仍以還之國庫如何而能使新輔幣之流通而則例所規定乃有效力　一對於外幣應如何處置使人民無受鉅虧　一銅圓之實 
 
 

Page 5

 
 
值足當制錢兩文現在各處交易或用五折或用四六折若新幣發行後制錢兌換銅元仍依十進之法則民間之受虧太鉅此宜預爲規定免致臨時轇葛　一新幣發行地方所有各省從前鑄造之大小銀圓及銅圓制錢均暫准各照市價行用若慮初時所鑄新幣不敷分配何妨暫緩施行若料其可以分配一省或數府州縣或數大市鎭須先劃分地叚行起然後以次普及未爲不可但在新幣發行之地方則舊幣及生銀之效力僅能與普通貨物立於同等之地位斷不許與新幣立於同等之地位若任其習憤而無一定之規則則舊幣與生銀終不免爲新幣之梗又何術而能使幣制之劃一耶　一自由鑄造爲萬國之公例實維持主幣之一妙法現在經始之際尚未議及於此將來果許自由鑄造否 
　　慶山質問農工商部　一東三省以農産爲大宗近年以來雖設有農商業研究會與農業試騐塲以爲改良農業之造端然吉省所屬之濛江州密山府依蘭府江省之墨爾根甘井子以及奉天之洮南府各地方開放業經數年而沃野數千里蕪荒未闢者十居八九誠以地闊人稀務農者鮮若非移民實邊恐數十年後猶草萊也農工商部對於東省各地方應如何設法提倡以舉行移民實邊之政策　一邇來新政繁興各行省地方均設有工程局專司建築此亦提倡工業之意也第以財政支絀民不聊生惟東省爲尤甚若再大興土木其將何以堪此可否咨行東省督撫舉一切不急之建築暫時從緩以節財源而紓民力　一東三省爲産糧巨區近年以來外商雲集各逞其商戰之手叚以與我爭衡同一貨物一經我商之手出産有稅過關有稅落地又有稅而洋貨進口納過正稅之後即到處通行無敢留難人則步步爭先我則着着落後坐是商業蕭條市面衰落而一般巧黠之徒遂紛紛掛洋旗入洋籍以圖目前之生計商務前途尚堪問乎農工商部職司商務有振興提倡之責任應如何設法調劑以免商業之失敗　一東三省物産豐饒甲於全國自日俄闌入内地兼營並進爲一網打盡之謀若漠河之金廠松花江之航路撫順之煤礦安東之森林以及沿海沿江之漁業種種利權大半操之兩强手中能否設法挽回以保我固有之利益 
[各省審判衙門將有大參案北京]  
　　都察院某台諫日前在該院研究所内會商全國裁判事宜腐敗已極不可不加整頓略云各省審判官旣無專門學問且多貪墨其各商埠會審公堂且將本國法權盡行放棄惟圖敷衍小民如有寃抑置之不顧至京内審判署係各省之模範應如何認眞辦公詎意玩視公務毫不振奮前經惲學士毓鼎奏請將積壓案件之問刑官嚴定考成乃各該審判官置若罔聞所有裁判事宜仍難達改良目的殊與憲政有背故議商調查京内外各裁判衙門所有積壓案件及審判顚倒出人人罪之種種情形臚列事實不日具摺奏參 
[中國爭廢鴉片條約大會紀事北京]  
　　萬國改良會代表美人丁義華君對於禁烟問題極具熱心到處鼓吹欲我中國乘英國辦國恥紀念會之機會爭廢中英鴉片條約實行縮短禁烟期限於是胡家祺陳清震諸君特爲此事約集資政院議員及學紳各界於十二日假口袋胡同私立商業學堂開會到會者六十餘人推于君邦華爲臨時主席先由發起人胡君家祺演說大意次由主席報告開會大旨次丁義華君演說略謂中國自結鴉片條約後失禁烟自由之主權且每年流出外國金錢巨萬故不急行禁烟不惟國不能强抑且國不能立今英國人發起五十年國恥紀念會要求英政府廢棄鴉片條約但英國政府以中國人尚未請求未之允許中國誠趁此機會與之聯絡要求兩國政府必能辦到望熱心愛國諸君對於此事能實行并能即行纔好衆皆拍掌時到會之外國人除丁義華外尚有美國牧師一人女教友二人美牧師繼丁君演說亦語語發於至誠次錢君維驥演說次由主席報告本會辦法大槪如左　一本會擬定名爲中國國民禁烟總會　一本會以實行縮短禁烟年限并請求英政府廢止輸入條約爲宗旨　一聯合各省及府廳州縣自治團體設立禁烟分會　一商請資政院及各省諮議局協助政府及各省督撫縮短禁烟年限并嚴定法令實力奉行　一聯絡英國五十年國恥紀念會以通聲氣　一通函各國教會慈善會藉廣聲援以申正義　一廣著論說分登英文華文各報以資鼓吹　一以國民名義或呈外務部與英政府預行約定以新訂縮短年限届滿時爲廢止鴉片輸入條約之期　報告畢大衆討論僉謂此事宜官紳合辦并宜在資政院提案通過當由某君言資政院已有此議案且昨日已將湖南諮議局禁烟會核議案通過至論及年限林君炳章謂資政院議案是宣統四年周君震麟謂中國辦事每壞於遲疑聞昨日湖南核議案期限縮在宣統三年何不可以一律截止又必待至四年乎衆贊成林君炳章又謂與英國國恥紀念會聯絡當以資政院全體名義打一電報衆贊成并謂各省諮議局皆可通電聯絡吳君夢蘭謂明年海牙開萬國禁烟會當由外務部派員前往但前此開會外部所派人太湖塗故不生効力今宜請外部派幹練之員并由本會舉代表前往與會庶可藉各國扶助達我目的高君凌霄陳君登山皆主張赶速進行林君炳章又登台發表意見大意謂宜定嚴懲之法蔣君履曾演說則注重辦法發言甚長時已五鐘遂公推林炳章陳清震趙憲曾胡家祺齊樹楷諸君爲起草員俟草定簡章再 
 
 

Page 6

 
 
行開會討論乃散會 
[西報譯要]  
　　二辰丸案復活　字林報載十一日東京通信云三年之前二辰丸裝載軍裝赴華接濟革命黨爲中國查覺兩國交涉此事頗起惡感兹聞該案迄今未結該船所屬之某公司近請東京外務省向中政府要求賠償損失據日本官報錄東京新聞云當時因華人發起抵制日貨故日本之要求遂延擱至今云 
　　滿洲患疫近聞　又載十八日柏林電云據聖彼德堡官塲宣稱滿洲現患虎列刺疫症故已禁止華工由滿洲入沿海各省 
　　華人熱心信教　泰晤士報載十八日香港電云澳門之耶蘇教士（此爲羅馬教另一枝派之教）均自行徙居香港以候葡京覆文聞澳門中葡人民曾電請葡政府勿將此輩驅逐目下澳門各學堂已一律停課　十九日香港電云香港之中國羅馬教徒開會集議後卽致電澳門總督請其設法保留澳門之教會以惠華人而尤注意於意大利女公會云 
[京師近事]  
　　聞軍機大臣會議决定奏請將内務府改爲内務部設尚書一缺左右侍郎各一缺左右丞參各一缺均由該府大臣及郎中内開單請旨簡放定於明年九月施行 
　　海軍處洵薩兩大臣因此次出洋考查海軍所有隨員不無微勞足錄擬將曹汝英馮國勳徐振鵬趙鶴齡鄭汝成林葆綸馮恕鄭祖彝周自齊張步青一律奏請奬叙刻已繕摺俟洵貝勒鎖假即行入奏 
　　陸軍部蔭尚書以各省綠營原有底餉足敷訓練一協之用日昨通電各省迅速裁撤限至明年三月一律完竣並飭一面裁撤綠營一面添練新軍 
　　樞府因明年實行文官任用章程恐届時各項人員程度不及昨特授意各部於明正開辦各項專門速成科以期造就俾免臨時乏才之歎 
　　成都將軍玉崑以川省駐防生齒日繁生計日艱今若教養兼籌非興工藝講實業不可擬就八旗官學地址建立工藝傳習所挑選閑散餘丁分科學習又就佐領舊署空地改爲農業試驗塲因時樹藝并與協佐等會議酌裁馬二百五十匹變價充作開辦經費每月節省馬乾銀爲常年經費昨已咨報到京矣 
　　理藩部接准歸化城副都統咨稱土默特地方向有官渡兩處一名胡灘和碩渡在托克托城境一名毛岱渡在薩拉齊境每渡各設官兵轉遞公文巡緝盜賊但此項官兵原未定有薪俸每於貿易貨物過渡即將陋規作抵今擬將此項陋規化私爲公以作土默特辦理新政之需官兵照章提給公費年終報部核銷等語聞該部已咨行綏遠城將軍曁山西巡撫令就近派委妥員前往查明該渡舊有規費若干化私爲公有無窒礙並杳明南海子五原廳地方共有私渡若干處迅即報部核辦 
時評 
[其一]  
　　以平日愚弄一切鞭策一切之人而忽有人焉不受其愚弄不服其鞭策已可恨矣乃猶敢辯駁猶敢向之質問此何等事而謂堂皇高坐者可以容忍者耶 
　　語曰困獸猶鬭我是以願贛直之民選議員寗少隱忍以避其 
鋒不然病獅一吼猶勝健馬千 
[其二]  
　　近年以來政府對付人民之事至煩數矣 
　　拒欵有代表請願有代表要求開復總理有代表代表旣至京必謁各大老各大老必以好言慰撫之如夜啼之兒必在胸背等處再三按拍始可暫止其聲然此等無謂之周旋政府寗有不以爲苦者 
　　夫政府各大老費數十年之營謀自六七品而躋升一二品原欲借高官厚祿以娛晚歳者耳今人民必欲與之紏纒宜乎後來者未登子路之堂先聞孺悲之瑟矣 
[其三]  
　　先已而後人先家而後國親疏厚薄之分乃人情之常不足爲政府諸老病也 
　　夫國會問題範圍何等廣此乃一國之事我全中國人人皆負其責豈若鬍鬚只在嘴邊飲水病在心腹其利害固有切身者歟 
　　今諸大老之先彼後此正其胸襟坦率處亦其心思細密處也推此意以謀國我國安得而不强 
[其四]  
　　川諮議局提出法令公布規則川督以爲不合理法已批駁不交覆議亦可以已矣乃以事關重要復電請代奏充川督之意豈欲借此侵越大權之大題目興一非常之大獄耶 
　　觀於此而知各省督撫之痛恨諮議局甚矣 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[鄂省官商交困情形湖北]  
　　漢口市面自上海源豐潤停歇後情形甚爲危迫近因十月比期已届由漢口商會禀請援照春間成案借撥官欵一百萬兩發交商會轉放藉資維持等情昨奉鄂督瑞莘帥批云查本年四月間漢口銀根奇緊商情惶急萬分曾據該商會懇請借撥官欵一百萬兩以救市面當以鄂欵奇窘本屬無此財力且平糶本錢一百萬串原議官商各籌一半乃迭經司道諄勸漢口諸商迄未遵辦所有購辦洋米價銀一槪諉諸公家籌付愈覺支絀萬分惟體察漢口市面情形實甚危急亦不得不設法通融隨與司道籌商减爲借撥銀五十萬兩由湖北官錢局借三十萬電商度支部飭由大清銀行借撥二十萬其外間仍號稱百萬者乃係平市面安人心之計案卷可稽不容牽混維時官錢局三十萬業已全數借給大清銀行之欵雖未照借而迭由藩司向商允將到期應收之欵數十萬兩通融轉放未經收回亦未始不係官爲維持之力九月以來滬漢源豐潤協成同時停歇此外各處商號倒閉者層見迭出本部堂早經慮及十月比期市面危急久已飭由藩司分致江漢關道官錢局曁大清交通兩銀行仿照京城分期辦法將到期應提之欵暫緩提還是漢口各商雖不能顧公家之急而本部堂之於各商設法維持不謂不力兹據禀請撥借鉅欵無論前債尚未清繳未免類于發棠然使公家財力有餘亦何惜不爲此通融之舉無如上年水災工振糶三項挪墊甚鉅即如武漢平糶一事原購之洋米減價發售至今未盡耗折之項不下數十萬兩兼之從前善後局息借華洋各商之欵除陸續歸還外尚欠二百四十餘萬兩今冬到期應還之欵計一百數十萬利息尚不在内現方籌議借欵還欵以濟急需更何能爲此舍已芸人之事好在借欵還欵如有成議則漢口華洋各商可以收回本息二百萬上下市面有此大宗現銀亦足以資周轉所請撥借鉅欵之處應毋庸議仰北布政司會同江漢關道轉移知照 
[東三省通信]  
　　操東三省之商權者日本爲最俄次之英美又次之德人以專意山東故無暇過問現聞德領事將該國運赴南洋勸業會之貨物名稱價目訂造成册函送奉天商會以爲他日購買之地其對於他處亦然由此觀之東三省商塲中又將多一長袖善舞者矣 
　　東省地面遼闊土脈膏腴故産糧盛於他省近年以來糧貨外運日多以致每届秋收反行漲價現在俄商道勝銀行日商三井洋行加以公濟棧房等爭相囤積糧價愈益昻貴刻聞又有英德富商某某等亦來東省各地爭相購買自今以後糧價恐有漲無落關係民間生計實非淺鮮當道者將何以挽救之 
　　西錦廳屬葫蘆島前經錫督奏請闢作商埠并咨部請撥築港經費在案日前接准郵傳部度支部電咨飭將該島詳細圖表及所估用費一併造具詳册并附說明書報部以憑查核辦理錫督昨已札飭鄭孝胥京卿工程師秀恩等會同勸業道妥議修築辦法及估定用欵數目島嶼形勢一併詳造圖册呈候復部示遵 
　　奉天鹽運司熊京卿所擬整頓鹽政辦法其大旨不外剔除積弊當以各屬緝私鹽局積弊甚深日前已經派員密查現在特將遼陽鐵嶺莊河雙台子錦州法庫等屬鹽釐局委員陸續撤換以資整理并將擬訂新章頒示遵照然歷來新官到任皆有此一番手續也 
　　錫督近以立憲年限業經縮短至宣統五年所有各項新政亟應認眞舉辦以促進行但憑各屬一紙公文敷衍呈報其辦理是否適宜有無成蹟究竟難以核實特擬選派妥員於日内分赴各路切實調查以資整飭而免貽誤 
　　奉天公署准民政部咨東省各處韓僑甚多日韓合併問題發表該僑民等憤不能平恐有意外之舉動應請飭知各屬併咨行吉省詳細調查其吉省延吉琿春長春等處尤爲五方雜聚之區更宜隨時愼防免生國際交涉 
　　俄國極東各地近年建築工程日多而吾國商務因而發達華貨輸入日增月盛以致俄人利權外溢沿邊俄商屢次提議要求俄政府或加增華貨稅課或禁止輸入以爲抵制向來華商每届冬季以大宗牛肉輸入換彼之貨幣再由黑河買牛或購貨而返頗獲厚利俄人有鑒於此特請之固畢爾那托（俄行政長官）照會華官謂中國獸肉多由病死運俄銷售於衛生上大有妨碍嗣後華人凡運各項獸肉非有起運處俄官執照不准輸入嗚呼中國又失一項大利矣 
[東京通信]  
　　日本又將設大銀行於中國　生産調查會亦對清政策之一大機關也本月二號七號曾在東京農商務省開會二次由該會會長澁澤榮一氏提議關於外國貿易助長之方法及施設其對於我國研究尤爲詳細聞已决議設立日清銀行一所於我國以圖貿易之增進 
　　中國鐵路研究會之大會議　留東鐵路學生爲研究鐵道起見合在東熱心鐵道並實習鐵道者組織一中國鐵道研究會設立以來成蹟甚佳前已刋行鐵路界第一期出版旬日爭購一空頃又定陽歷十一月十二日在清國留學生會館開全體大會其應議之問題如下（一）鐵路界二期出版之計畫（二）川粤路及各省鐵路問題（三）送别鐵道院實習卒業諸君及歡迎新會員 
 
 

Page 11

 
 
　　日本調查員報告滿洲情形　日本政府以欲擴充滿洲及朝鮮之拓殖事業前派拓殖局第一部長江木翼氏赴滿調查業於前日回東昨在某會略談滿洲情形撮紀如下　余赴滿洲長春視察甚久該處爲滿鐵東清吉長三線之聯絡地點將來最有望而可發展之地也　滿洲各種經營中最進步者爲教育與衛生兩機關　滿洲之殖民政策不患不能得長足之進步所可慮者無一完全之金融機關以便商工移民之活動　其餘商工移民以外之農業及各種關機尚不完全亦須研究　滿洲之經濟界亟須大行革命大豆取引最不便當前雖倡議設立而其内容全爲俄人機關我日清人其亟研究之 
分類新聞 
政界 
[江甘令請欵遣散饑民揚州]  
　　江甘方萬兩大令以前奉督憲飭截留資遣饑民如各屬遇有饑民到境應先墊欵遣送再赴司領回前次揚城饑民聚至八九千人由縣發給食糧已墊八千千文之多近兩日又有饑民來揚麕集五台山地方約有五六千名之多縣署又無欵可籌爰具情禀請淮運司撥借二千兩以濟要需 
[卡員禀請添卡緝私揚州]  
　　溱潼緝私卡員沈麟禀增都轉云黄村一港素爲走私要隘而卑卡溱潼枝散漫又號難稽所有船隻類由黄村繞道出口委員爲愼重緝務起見伏念黄村與溱潼相距不遠尚可隨時兼顧可否自備局資添立黄村一卡就近認眞堵緝以重釐務 
[浙諮議局開臨時會之規畫杭州]  
　　浙省諮議局本年因路事停議擔誤三十餘日及至轉圜開會而時機已迫常會例定不得延長故連日上下午均開正式會提出之案紛至沓來萬不足以蕆事現聞全體决議先於十九日選舉常駐議員並一面呈請中座請援照福建議局辦法（福建諮議局來電預算必復議敝局已要求二十三日開臨時會望同辦復閩局巧）再開臨時會俾竣未了諸手續尚未悉官廳如何答復也 
[贛諮議局選舉常駐議員南昌]  
　　贛諮議局於十月十四日選舉第二届常駐議員柬請馮中丞會同司道各官到會監視投票選舉常駐議員二十一名候補十一名是日議員到者九十九人以得票過半數者爲當選當日開票選定二十名其餘一名及候補常駐議員十一名定於次日再選兹將當選二十名姓名錄下　叚方祁南昌廩生　冷開運義寗廪生　楊懷芳樂安舉人　黄立大崇仁廩生　黄鴻烈南豐舉人黎思位新昌廩生　　謝濟沂萬載舉人　曾紀良宜春附生　江雲宜春增生　傅學璟廣豐舉人　黄鐘萬年廩生　王顯謨湖口舉人　黄蘭芳安義舉人　孫桂芳萬安廩貢生　孫振渭泰和舉人　郭志仁泰和舉人　羅銓廬陵附生　董德淵南康廩生　唐阜昌安遠廩貢生曾秀章餘干舉人 
[鄂督准立稅契經征局武昌]  
　　鄂督近據石首縣紳張光耀等禀稱擬在該縣自治公所内附設稅契約經征局遴選殷實廉明紳董承辦以清剔積弊瑞制軍查前據諮議局呈請清釐稅契積弊一案業經詳加復核加具按語箚局逐條補正呈候公布在案兹據該紳等禀稱擬將該縣稅契歸紳承辦應行照准俟諮議局呈覆後再行飭令照辦以歸到一而免紛歧 
軍界 
[皖北匪平撤防之近報安徽]  
　　皖北蒙城等縣前次帮匪勾結飢民滋事業經省台分派防陸各軍隊前往剿撫長江提督允撥快砲師船十六艘前赴淮河一帶駐紥相機勦辦當經地方文武全力兜拿已獲首要正法現在地方安靖如常刻正辦理振撫事宜飢民亦均歸里就振所有防陸各軍仍擇要駐紥巡邏足資鎭攝所派各師船已逐次檄飭調回防所俾資操練 
[鄂提定期出省巡防武昌]  
　　湖北提督一缺向來駐紥襄陽府之穀城縣原由襄鄖各郡與陜豫等境毗連三省會匪出没無常遂以提督坐鎭其間藉資懾服日前張虎臣提軍因須兼統陸軍第八鎭由瑞制軍奏准將提督移駐省垣現在冬防吃緊襄陽施南鄖陽各屬盜賊蠭起雖有鎭守各該處綠防等營就近勦捕未必悉協機宜聞瑞制軍已移會張提照例出巡並檢查襄河一帶水陸防營張提刻已定於本月二十三日起程先由襄河第一口岸蔡甸鎭點驗水路防隊第一營直至襄陽樊城再由老河口轉赴鄖陽查核提標防營約須臘月初始能回省第八鎭事務擬委鎭中軍官代拆代行 
學務 
[學界發起長距離競爭隊誌詳鎭江]  
　　長距離競爭隊發起於鎭紳陶賓南及都彭諸君日前由寗會同該會幹事公證人會員等來鎭小住江邊大觀樓旅館並擇於十七日早鐘鳴八下出發自鎭江金山頂起足步行往寗勸業會内紀念塔止（由十七日至十九日）會員爲上海三人徐一冰李儉譯（中國體操學校教員）金安（籠門師範體操教員）浙江一人周乃仁（嘉興學堂體操教員）蘇州三人吉劍仁（鐵路學堂體操教員）陸廷濟（蘇州師範體操教員）王兆烈（蘇州二十區小學體操教員）南京五人柳成烈（江南高等實業學堂體操教員）徐傅霖（兩江師範體操教員）錢桂章（模範小學體操教員）夏之時胡洪華（金陵大學堂體育部職員）公證員爲范君益成陶君禹卿任君調梅易君河圖（兼幹事）以及常鎭各校之體操教員約計三四十人此舉實爲吾國數千年來未有之創事聞勸業會及各出品協會各學堂皆預備歡迎並贈奬品事務所並擬於競走隊到會日各學堂團體來會歡迎者特免入塲費以鼓勵體育云 
[藝師養成所幾釀退學風潮湖北]  
　　藝師養成所經鄂紳李君創辦布置一切煞費苦心計下半年招生開學以來至今已兩月餘因經費支絀各門工藝模型在在均留缺點某日有鑄金科學生某某等齊向經理余君理論現時各學生等進堂已如是之久所有各科藝術尚無成效可觀每日所留心試驗者不過蠟質製造一門至於各實騐器械槪未過目安能加功且教授無人程度必淺似此虚度歳月轉瞬即届畢業捫心自問入何以對父兄出何以對師友不如歸家另圖别謀是時余君尚未及對隨有一班自費生大家聯袂上前堅求退學余君只得向學生安慰一番併婉轉其詞曰月前因開學期迫致將本堂應用各種儀器模型諸 
 
 

Page 12

 
 
多罣漏刻已委派妥實人員在東洋採辦不日即可裝運來鄂願諸君少安毋躁切莫自墮前功言畢復譬論百端始將罷課之風潮平息十三日上午總理李君復傳齊各學生面諭云爾等少年心性遇事未免爭勝好强不知極粗淺中原含極精深之理由淺入深解人正當如是譬如行遠必自邇譬如登高必自卑爾等須平心靜氣三復斯言各學生聞之始欣欣然相率而散 
[咨明派員察視學務原因廣東]  
　　粤督准學部咨開本部爲綜轄全國學務之區凡各省教育行政非隨時派員視察不能因時制宜惟權限不明則與地方官行政或時有侵越之嫌且辦學人員或不無瞻徇之處當即公同商酌巡視學堂章程三十三條繕具清册咨請查照督院准此日前已札司查照矣 
實業 
[贛路保全商辦之手續南昌]  
　　贛路京局致南昌諮議局電云支電曁已提議觀部致撫歌電借欵須由贛庫撥還萬辦不到外欵亦不能借意在乘我之危折扣股本收回官辦以爲各省商路歸官榜樣赣爲禍首情何能堪現惟激勵贛團如何支持目前如何廣籌進步除催派股外凡各省辦法如湘蜀租捐皖豫簽捐鹽捐皖之米捐鄂之鋪捐及坐厘之類諸望迅速議定電復京局叩眞諮議局接電後當電北京豫章學堂朱君並轉各同鄉云支眞電悉局議决路事辦法五條（一）議員認股（二）議員招股（三）清理派股並勸繳（四）全省鹽觔加價四文（五）調查工程帳目全局已公認維持另有電懇郵部扶持保全商辦諮議局叩元印並電致北京郵傳部云贛路南潯一叚工料成績計已及半現正由局妥議辦法合力籌集股欵工事一面妥速進行以期早日完竣務乞大力扶助保全商辦江西諮議局叩元印 
[皖諮議局决議提倡實業安慶]  
　　皖省諮議局舉行本届常會議决事件如籌辦賑撫緩徵漕糧展設電線廣種木棉此外尚議决蕪湖縣爲皖省唯一商埠乃商務薈萃之區近年來雖民智漸開商務改良恐未能實習研究終不足振興實業挽回利權擬於蕪湖商會内附設研究所丨所俾各商得以研究以期進步 
雜記 
[新桂撫求才自助武昌]  
　　湖北法政學堂國際法學教員高仰之主政朔前在滇督錫清帥幕府佐理外交夙號幹員現新任桂撫沈幼蘭中丞官滇藩時亦曾延主政襄理文牘頗資臂助兹升署桂撫以邊省財力薄弱交涉繁難辦理新政苦無熟手是以電延高主政往桂佐治高因前次錫清帥由滇過鄂邀其同往奉省曾經辭而不就此次如就桂聘清帥必滋不悅爰復電婉辭旋又奉沈中丞第二次來電勸駕甚殷並由票號滙來四百金以作旅費主政義不容辭現已辭去法政教員差使指日束裝應徵矣 
[歸安令騐屍受辱浙江]  
　　湖郡右文館前周錦春綢號主因夀誕在天醫院延道建懺名曰解災親族紛來慶祝晚飯後周子叔裳與轎夫江北老陳名廷子口角爭執隨令伊僕張阿六兇毆倒地失足致命越日周邀施穉吟姚仁卿與轎頭卜某講解除死者家眷擔任撫養五年每日給米二升外另給棺衣葬薦資二百金了結屍即棺殮嗣因允給之洋忽改給一百五十元米須按年領食以致屍屬翻悔禀歸安縣請驗十六日吳大令蒞至停棺處所（東嶽廟内）相驗照例開棺驗屍屍親須先具結詎屍親陳某以兇犯不到借端抗驗吳大令遂喝逞刁吩咐返署致激轎夫帮一般江北人之怒擁圍鬨閙當將吳令衣帽翎頂扯毀大受毆辱幸由旁觀人勸解將吳大令護送回衙屍親等遂奔府喊寃業經李太守派差押交縣署核辦矣 
[歡祝團興會不淺松江]  
　　松地爲歡祝國會遍設燈市合郡人民興復不淺現擬於十七八九三日外再延長三天以盡興會十九日紳士仍在嶽廟月台演說是夜組織各團體職員提燈會未成救火聯合會即開提燈會東自府前西至大倉橋繞行一週而散 
[文中子遺風猶存松江]  
　　松郡故紳陳杏生孝廉顧香遠太史文章品行久爲士林推重現聞門人輩擬上兩先生私諡陳曰貞獻顧曰端簡以肖兩人之生平云 
清談 
[今日又景廟龍馭上賓期矣]  
　　今日爲景廟龍馭上賓二週之期光隂荏冉忽忽二年而廻憶此七百二十日中老成之凋零日少一日外患之憑陵日迫一日海牙平和會則以和平之面目而實行其侵陵之政策日韓之合邦則以聯合之名義而取便其兼併之私圖朝野上下日展轉于驚心動魄之潮流中相與提倡相與推挽于是始有宣統五年開設國會之明諭此不可謂非二年來之進步轉弱爲强之機棙也 
　　雖然二年之現象旣如此矣設再期以二年其現象又不　較之今日更爲何如而一般拘　常違之大臣尚復期期焉以爲國會不可卽開庸亦卽今日之現象與二年前之現象一爲衡量之也 
雜錄（續） 
[萬國商學會第九次演說]  
　　石忒君說旣竟日本大坂商務學堂總辦加籐君繼之其論題爲商人之道德曰商業性質所以爲社會造幸福謀利益也其一出一處間關係極大故以商爲業者必先自治力歷世深乃能行之而不敗其責任蓋甚重也商人旣負此重任則他人即不得妄加干預以困難之務使商人能自勉爲其難知道德之所在必如是乃可使社會信任必如是乃可爲盡矢職則自治之力歷糠之深有不待人言而爲之者矣如僅憑學校中教授之空文泛陳之演說無益也提倡是義者大要在延聘著名商學家深於閱歷者現身說法將前之所學後之所經一一宣布之使商業學生常與往來陶鎔商學積日累月則學生舊習日即消除商界前途亦日見發達矣 
　　嘉君說畢奥國雷次卑克君繼之曰商業之道德與教育豈惟教習與學生宜精細研求實政府與社會所共應注重者也夫道德爲教化之極點教化爲商務之基礎商人品行與社會與國家皆有密切重大之關係非僅就一方面言之商人之資格合乎國家與社會則國家社會之資格亦必與商人相合而後相與有成觀今日世界之情形覺相去不可以道里計蓋有兩相合無相間之教育乃有式相好無相尤之功能而握其原者實惟教育教者效之總樞也民不知教其利於已亦利於人者固急爲之至利於人不利於已者漠然置之矣甚或於利已不利人之事攘臂稱首此世道人心之憂也然教務所重者在人之誠信相從如學生不知崇信則教務雖有無限之道德亦不能達上的其原因有二一無統轄者一無表率者無統轄無表率雖痛切陳辭示以教務中無窮之道德彼不信教者聽之且以爲誑言從而擠排之齮齕之也審是則國家與社會尤應注重於教會以爲一切之孕育（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
資政院旁聽錄 
[十一日議事（二續）]  
　　三江西統稅改征洋碼案汪榮寳說明審查始末江西巡撫欲改征銀元江西諮議局度支部議駁所爭之點旣已消滅可不必核議文和據度支部所奏旣不准改征銀元而又許以錢文合銀元此項銀元是否爲國幣抑現在通用銀元應請度支部特派員說明特派員某謂即幣制則例十七條之規定汪龍光謂不說明新幣而謂爲銀元極爲朦混如此說來督撫即可借此生出種種弊端而征收官吏亦可上下其手歷述以錢折合銀以銀折合新幣之弊又謂應說折扣銀元若以現在銀元折合新幣此中吃虧甚大何以江西獨居各省之先聲色俱厲特派員謂此實指國幣而言章宗元謂若謂此爲現在銀元現在市價實不免輕重其間此事是否照常幣制則例辦理特派員謂江西巡撫來文借推行國幣爲名李文熙謂改征銀元借此欲增加負担故借此折合新幣實啓弊端汪龍光此較湖南巡撫之侵權違法尤爲可惡憑空要申加三四層水宜申明此爲折合新幣不得謂爲改征銀元請度支部宜在奏摺上申明籍忠寅主張報告書不錯謂此雖非改征洋碼其結果實同又謂此種折合若一律通行江西亦可行今旣未通行不能令江西獨先且變更征稅方法應由諮議局議决隨付表决議長宣告休息二十分且謂每次休息時各議員均卽回家此事殊不合以後請諸君于議完後再歸不遲 
　　至四時過復入塲開議議長報告前案已由股員會修正令秘書朗讀大致謂改征銀元一事係指將來國幣而言非指現在銀元而言將來國幣通行後再令江西照此辦理 
　　四雲南鹽斤加價案股員長報告審查始末謂此事注意點即滇督謂此事爲國家行政範圍内事滇諮議局議謂此爲義務增加應交局議審查結果以諮議局主張爲然張之霖謂滇督爲侵權違法且違三種法（一）憲法大綱（二）累朝法令（三）諮議局章宜取消滇督命令等語鄭際平謂此事諮議局有議决權限否如以爲義務增加是爲可議之事諮議局權限不特督撫不能侵越資政院亦不能侵越此事資政院旣不能十分明了應交滇局議决易宗夔謂滇督十月初一日已公布施行并未交局議决實爲侵權違法上奏時此四字宜加入且須先上一摺督撫侵權違法應得如何處分隨後再將此上奏文和謂鹽斤加價應得度支部許可始能施行今滇督加重馬脚暗中即爲加征從前鹽百斤須加二十八斤後又加至三十斤加至五六十斤不等今滇督以加價朦混鹽政處不俟回電即已實行亦不交滇局議决兩面俱有應得之咎此四字宜加入邵羲謂先解决侵權違法處分後再上摺無此辦法宜回復原案仍交滇局議至處分一層屬君主大權大清律已明定本院不便僭擬唯未經加價以前遽行加價而本院又無取消督撫命令之權應不必申明處分易宗夔謂本員係指核辦案而言故緩上奏亦無妨若無侵權違法等字將來終無結果不如不上奏爲愈此時有主張付表决者顧視高力駁加馬脚之非後尚略有紛議惟已過六時遂散會是日行政大臣廕尚書到院西裝剪髮軍服佩刀氣象俊偉殊可敬也 
要摺 
[河南巡撫寳棻奏臚陳第四届籌備憲政情形摺]  
　　奏爲遵章奏報第四届籌備憲政情形恭摺具陳仰祈聖鑒事竊查憲政編查館奏定考核專科章程第三條内載九年籌備事宜責成内外臣工每届六個月將籌辦成績臚列奏聞並報憲政編查館查核等語豫省歷届應辦各事經前撫臣吳重憙先後奏咨並臣到任時會同前任將辦理成績臚舉具奏各在案兹當第四届奏報之期謹將籌備憲政情形爲我皇上縷晰陳之伏查籌備清單内載外省所應辦者除釐定地方稅一項現經部臣奏明與國家稅同時釐定應以本年爲調查年限不計外其應辦者共有八端而綜其事類凡六其一爲地方自治事宜查豫省城鎭鄉自治區城悉照固有之區詳細劃定列表分咨在案續以按諸定章尚多未洽飭令籌辦事務所紳董重行審察遇有分劃未能合宜於實行自治時或有不便者得隨時呈請更正至區域圖表前准民政部頒發表式後卽飭籌辦處分行各屬勒限塡繪現已塡送者八十三處惟審閱各圖仍未悉臻妥善飭由籌辦處重行測繪以昭核實而免參差至辦理自治以養成自治人材爲首務故除省城設立研究總所現辦第二届仍飭各屬選送肄業外其各屬之研究分所辦有成效者計共六十二屬學額以四十名至百二十名不等皆以籌欵之難易居民之疎密定名額之等差現計已辦第二届者如尉氏密縣等十九屬凡已畢業者均分派襄辦自治以資歷練此外若籌辦事務所及選舉自治職按照本省詳定期限清單各直隸廳州各首縣分縣及繁盛各鎭均應於本年五月成立惟創辦之始各屬未諳定章應辦事宜動多舛錯往返更正不免躭处時日現據禀報事務所業已一律設置自治會依限舉辦者計十二城一鎭如祥符商邱許州安陽汲縣河内洛陽南陽汝陽汝州淮寗陜州周家口等處是提前成立者計十城如扶溝杞縣夏邑武安沈邱陳留舞陽伊陽虞城新安等處是至鄉自治據呈報成立者有杞縣屬四鄉沈邱縣屬八鄉陳留縣屬二鄉伊陽縣屬六鄉虞城屬七鄉雖期限未届而有准提前不准落後之定章故不得不准如所請以期早日觀成府廳州縣自治會爲上級自治機關實與城鎭鄉自治相輔爲用自奉到章程後即飭籌辦處詳定籌備清單及期限順序表札發各屬一體遵照並行令祥符縣首將議事參事各會照章籌設爲各屬倡現據禀報分别調查計可依限成立凡此數項皆屬辦理自治之實在情形也其二爲户籍事宜查豫省彙報人户清册除去歳十月間依限將省城駐防及各直隸廳州並外府所屬州縣彙表咨送外嗣後分檄督催飭令已報户數各屬將查口事務提前辦理其餘未報各州縣均限五月内將調查户數一律完竣業經先後禀報彙總咨達民政部查照在案此查報户數之實在情形也其三爲財政事宜查 
 
 

Page 19

 
 
豫省衙署局所學堂歳出入欵總數均經清理財政局按季造報咨達在案而本届應辦事項所最繁重者莫如預算誠以試辦預算事屬創舉雖有部頒程式而欵目紛雜編造殊非易易故非彙集全省出入各欵爬羅剔抉因幹尋枝不能得其實在之確數當由該局悉心審覈漏夜趲赶送部尚未誤期此外如酌定外官公費編輯說明書等項亦皆依限奏咨此清理財政之實在情形也（未完） 
本埠新聞 
[婦人被害三誌]  
　　閘北騎巡隊巡士孟有才（又名長才）不知何故將副隊官周洪勝之妻邱氏謀斃逃逸已兩誌本報昨經參事官張主政及馬隊正隊官范都戎將孟之照片檢出赶映數十張議定賞格洋四百元分送各局區隊並移南市工程局札飭上海縣一體嚴緝想不難指日就獲也 
　　江蘇巡警道汪觀察以周邱氏被人謀斃一案實屬駭人聽聞查騎巡盂有才臨點不到且槍上染有血痕大爲可疑因特分行江寗鎭江各處巡警局一體嚴緝並移請浙江杭州湖州等處各巡警局恊緝 
　　城内北五區巡官昨飭崗巡將孟有才之荐保李萬全設法拘獲轉送一路分局由德正巡官飭派巡長羅道五率同巡警將李解往總局聽候詰訊 
巡警總局總務科長昨移各路分局正巡官文云本日五點鐘奉巡警道憲電開周邱氏一案殊駭聽聞隊官范恕臣先着摘去頂戴勒限十日緝兇解辦逾限撤差參處其餘應担責任各官弁聽候另札分别懲儆并即一律勒限嚴緝等因奉此除立刻分别知照外合亟飛佈即希貴分局查照一律嚴飭依限緝兇解省懲辦切禱切禱 
[遇事生風之懲戒]  
　　匯四捕房昨晨解送阻撓會議鼠疫辦法之銅匠陸阿忠至公共公堂請爲復訊先據捕房刑事檢查員侃克君上堂譯稱西歷本月十五號滬北中西商董因工部局檢查鼠疫一事在北蘇州路怡和源棧房會議詎有陸阿忠在塲造謠煽惑衆人幾釀極大風潮應請從嚴懲辦並據捕頭秋活而與八百五十七號華捕包探王松濤証明當時情形質之陸供向在新閘張洪昌絲廠内修理機器因與議事處祗隔一河前往觀看並未造謠生事乞恩開釋孫襄讞商叜英副領事潘君以陸不應遇事生風判押捕房兩月以儆 
[關於信義償欵之批詞]  
　　滬道劉觀察批知府陳昌年知縣王佺孫禀云來禀閱悉此案先據該守擬籌十萬兩開辦鎭江紙廠擔還信義欠欵經蔡前道一再移催商務總會查議未復兹又以湖北大冶水泥廠股本歳得紅利爲信義分年清償各債具見熱心救友求之近今實爲難得惟大冶水泥廠股本共有若干每年是否確有一萬餘金之紅利應先移請江漢關道詳確調查並移上海商務總會查明核議統俟復到再行核辦候督撫憲核示遵行合同清摺節畧均存 
[地方公益研究會投票選舉]  
　　十九日下午二時城内地方公益研究會開第四届週歳大會照章另舉新會長新職員票數列下（正副會長）蔡山泉三十八　郭聘之三十六　吳芹甫二十六（議員）趙芹波二十五　潘友梅二十四　金蘭蓀十四　蔡養平十二　陸崧侯九　臧廉蓀八　李晋藩七　王星泉七　沈韻笙七　姚子梁六　葉醴雯六　徐閬人六　顧益之六　夏應堂六　徐問秋六　郁屏翰五　姚子讓五　葉鴻英五　曹頌孚五　黄耐安五　郭襄士五　郭少文五　莫子經四　周菊屏四　（書記）金松夫四　曾伯和四　汪季航三　丁子裘二　（幹事）蔣綏之四　吕潤之四　馬綏之三　周頌卿二　（調查）金仰孫三　楊定齋三　范香孫三　顧崇如二　胡少耕二　蔡小亭二　楊伯龍一　張蔚山一 
[救火聯合會慶祝國會]  
　　城廂内外救火聯合會昨日舉行慶祝國會提燈大會各救火社龍所皆懸旂掛燈下午四時各會員身穿制服手提慶祝國會燈由果育堂齊集起行至小南門内救火聯合會行慶祝禮 
[再誌焚斃多命之慘刧]  
　　美租界天潼路桃源坊泰昌籐店起火焚斃多命已誌昨報兹悉被焚斃命者係泰昌店主何松記及妻陳氏又十七歳十二歳七歳女孩三口夥友何阿吉一名又同居彭連生與妾葉氏及男孩一女孩二共計男女十一人昨已將各屍體檢齊併送騐屍所由捕廳趙少尉蒞所騐明諭飭屍屬具結棺殮又聞當起火時鄰居王竹卿王李氏趙李氏三人從火燄中冒死逃出跌傷頭足現在醫院療治誠巨災也 
[印人被疑受窘]  
　　印度人某甲前日抱鄰家華孩至浙江路購買食物時有成衣匠姜小雲疑係强令小孩種痘煽動多人將該印人毆傷旋由七百七十三號華捕查見將姜拘入捕房押至昨晨解廨請究判押候原告傷愈於禮拜五解訊 
[謀奪秤菜地叚之運動費]  
　　向在公義馬頭秤賣菜蔬之楊閔季近欲謀奪董家渡永盛馬頭秤菜地叚倩泰亨花衣行執事徐某轉託房捐局司事馬姓至南監運動領照費去多資事仍無效後被人羣起毆鬥爲南區區長訪悉傳楊詢問供認付徐洋二百二十元以一百元送於區長五十元送於路政處五十元分送東南兩區各師爺以二十元及酒席票一紙酬給馬姓區長以事關託名冒騙立即移送工程局請爲提集人證從嚴究辦 
[地販被控案近聞]  
　　地販沈學安因與許陳氏地皮紏葛被氏扭至梵航渡巡防局旋又脫逃由局移請公共公廨提獲後因沈不認住居華界押候商辦在案昨日復由捕房將沈解案請示寳讞員商之英領判仍還押候商明再核 
[製造局催追存欵]  
　　已倒元源錢莊前欠製造局疑項迄未理楚曾由製造局總辦張觀察諭飭高昌廟巡防局員李錫年查傳該莊股東沈上之執事趙松坪到局結算迄未傳到昨日復由觀察函致縣署請爲傳追田大令遵即照辦 
[公廨停訊兩天]  
　　今日係德宗景皇帝明日係孝欽顯皇后兩週忌辰文武衙門例應停理刑名案件英法兩公廨讞員昨特照會西官停訊兩日以誌誠敬　 
 
 

Page 20

 
 
[城内]  
[縣令回滬]  
　　本縣田大令昨已由寗公畢乘坐滬寗鐵路火車於上午回申 
[撥欵修葺]  
　　縣署刑招科房之牆壁近被改良監獄運貨車碰撞坍下昨由卯首禀奉田大令諭候撥欵興修以復舊觀 
[挽留無術]  
　　滬道劉觀察批馮瓊華等禀云禀悉所請將前管帶楊國才仍予留轅効用一節現實無差可派應飭令先回滬軍營當差仍俟有事再行酌辦可也 
[南市]  
[提究棧主]  
　　今春有常州寡婦朱陳氏被天葆棧主朱松林同妻某氏勾引與自稱哨弁之閩人林文玉成姦繼將該氏之子女二人拐逃藏匿迭經該氏控由工程局將朱送縣訊追林仍避匿案懸莫結現該氏迭赴道署探奉劉觀察批飭上海縣提朱押交昨日縣差會同工程局探至該棧查提時詎已改名瀛賓館因着該館主交出以便將朱解縣訊究 
[有女同行]  
　　潮州人鄭阿根前晚偕烟妓陳金寳同行沿途笑謔被二十號巡士阻止不服拘解工程局訊究鄭供在新北門外挑膏店爲夥與陳妓相識陳供在北市滿庭芳花烟館爲娼判陳妓戒責五十下鄭罰洋五角一併逐出 
[勾串圖騙]  
　　洪生馬頭承茂南貨店夥沈榮生控瀏河航船夥王阿金揑寫同泰豐字條來店批貨經工程局判令限交同泰豐號夥龔少甫訊究在案兹由該號函稱龔已歇出實與王勾串圖騙昨日復訊判王戒責一百下逐出 
[閘北]  
[兄弟不端]  
　　昨有小販劉阿福將江北人張阿龍張阿四二人扭至四路分局控被阿四偷取青菜數斤追獲後忽由其兄阿龍出而袒護反被毆傷頭面當奉黄正巡官訊明屬實判阿龍責四百板阿四責二百板飭具改過結一併斥釋 
[收贓受罰]  
　　江北小孩虞長海偷竊李伯榮之牛皮一捲賣於總局路徐思文舊貨店由李查悉將虞扭控四路一區昨經黄正巡官將徐傳案質訊判虞戒責四百下交其母領回嚴加管束徐罰洋二元充公 
[英租界]  
[有無關係]  
　　王星齋李友生張雨祥張全福張友福張四福等與厦門路吳孟章家被刦一案均有關繫由探一併查獲昨解公堂復訊王等仍不吐實判一併還押候查明實情於下禮拜一再訊 
[奸汚幼女]  
　　向爲銅匠之甬人陳國賢因誘姦青島路一百八十一號門牌陳衛氏家之十四歳養媳沈阿妹昨由包探將陳與沈女一併拘解公堂經中西官訊明和奸屬實判陳押捕房一月沈女押女所一禮拜期滿准由其姑領回管束 
[攫取金飾]  
　　霍沈氏控劉金生攫取金挖耳管朱氏控王根寳攫取金耳環均由包探查拘昨晨解送公堂訊明判劉王各押三月示儆 
[誣指得賄]  
　　袁葵記誣指包探王金生得賄洋六元昨由新閘捕房將袁拘解公堂訊實判罰洋十元充公 
[跳出火坑]  
　　江北女子李彩寳被人拐賣於蘇州閶門外三星堂妓院内爲娼因受苦不堪逃至上海投入濟良所昨晨由所解廨請訊據供鹽城縣人年二十一歳由楊姓醫生指點來滬求請超豁寳讞員商之英領判李妓發濟良所照章擇配 
[借端誑騙]  
　　戚三郎毛老二等同控許賢卿以代薦惠羅公司内生意爲由騙取洋銀等情由探將許查獲昨解公堂訊實判押一月示儆 
[拍賣抵欠]  
　　英商愛爾德控張昭云抵單不贖一案昨經公堂復訊中西官以張逾限不理實屬刁狡判押候原告代表人秦濟堂將地拍賣再核地保張三甫即張桂忠無于省釋 
[負債不理]  
　　英商馬海控王敬甫不理欠銀昨由包探將王傳至公堂交保候訊　又洪李氏借唐王氏銀洋不還昨由公廨傳案過堂候訊 
[違犯烟禁]  
　　姜榮郎在虹口楊樹浦路私售燈吃由探查獲昨解公堂訊明判姜先枷三天期滿再押三禮拜烟具銷燬 
[女子何往]  
　　龜奴周阿二因藏匿甬人林阿高之女良妹由廨押限交人在案昨日復訊周仍不認判押滿三月再核 
[三老求乞]  
　　山東人張金瑤年九十二歳張金生年八十一歳高裕建年八十二歳均因家貧來滬在租界内求乞　捕查見一併拘入捕房昨解公堂請示中西官以張等年老貧苦判送上海縣遞回原籍免致流落 
[美租界]  
[印人騷擾]  
　　前晚有某印人闖入吳淞路十六號曹金桂家誤認妓院欲圖尋歡由曹鳴捕拘入捕房禀明捕頭從寛斥釋 
[預防訛詐]  
　　密勒路三百八十四號粤妓胡阿好昨持金戒一只投報捕房稱係狎客某西人遺失呈候認領捕頭准之 
[走失男兒]  
　　住居新記浜路之陳阿三昨至捕房報稱前晚走失十三歳之弟名阿根請爲查訪捕頭允之 
[法租界]  
[膏店罰洋]  
　　吉祥街洽豐烟膏店主陳子香私售燈吸已紀昨報昨由捕房將陳解廨請辦判罰洋五十元充公 
[調停息事]  
　　嫁裝店主婦夏陸氏前因伊夫私將某局司事趙子餘之紅木器具盜賣逃避由趙控奉公堂將氏收押在案兹經氏夫挽人向原告調停妥當故于昨日由原告投廨禀准銷案將氏開釋 
[女匪宜懲]  
　　甬人徐阿喜之妻應氏被蟻媒王施氏拐申串賣並勒逼氏夫畫押蓋加指印控由捕房一併拘獲後旋有楊阿高訪悉伊妻亦爲施氏拐匿一併投廨請追施氏供徐妻價賣係徐自願楊妻則並不拐匿判應氏給本夫具領施一還押候再嚴追 
[流氓荷枷]  
　　趙阿四前乘英界查疫閙事時至法界陸阿大鐵店内奪取鐵鎚馳往行兇屢紀前報昨由捕房將趙解廨經中西官會商判枷兩禮拜期滿送回英廨 
[包探獲賊]  
　　陶阿根手持衣包赴押店佔質被探撞見向之盤詰據稱係在北蔡鎭某鄉民家竊來當即送捕解廨判押七天期滿再送工程局訊核 
海上閒談 
　　學堂籌欵而出於演劇已非正當之辦法乃乞靈於優伶之不足而乞靈於倡妓乞靈於倡妓之不足而女教員更自率其學生步倡優之後塵以一試其平日得意之特别好戲（此當日戲單上所標非記者臆贈）如十八日西門某女校借丹桂戲園演劇之故事眞女學界不可思議之現狀矣 
　　將以爲開通風氣耶則中國女優正多即以丹桂論固亦女戲園也何待爲叜提倡將以爲招徠座客耶女生演劇誠屬創見或可貫澈該校之目的然以至尊貴之女生而爲招徠座客之具亦未免太褻矣進退不足據而出此不知該女教員果何所利用也 
　　嗚呼舊日之女界雖深錮閨中知識淺陋然一聞與倡優相提並論則未有不艴然怒者今之女學界則進化矣已不妨與倡優同登傀儡之塲而乞顧曲者之一盻矣舊日之女界文明耶　　今日之女界文明耶吾欲一問上海自命爲文明種子者 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇蘇屬試辦宣統三年地方行政經費預算册（再）（續）（本册以兩爲單位兩之下加小數點爲誌）]  
　　第一項　醫學堂經費一五○○○． 
　　第一目　省城官立醫學堂經費銀一五○○○． 
　　第二項　醫院經費銀一○○○○． 
　　第一目　省城官立醫院經費銀一○○○○ 
　　第三項　補助公私立醫院經費銀六五七八．六五一 
　　第一目　吳江縣醫局經費銀一一六．○五 
　　第二目　震澤縣醫局經費銀一一一．一 
　　第三目　常熟縣醫局經費銀六三．二六 
　　第四目　昭文縣醫局經費銀二六．五五二 
　　第五目　崑山縣醫局經費銀三二．五 
　　第六目　新陽縣醫局經費銀三二．五 
　　第七目　華亭縣醫局經費銀一○一．○一九 
　　第八目　婁縣醫局經費銀五三．七六 
　　第九目　上海縣醫局經費銀三八．六九二 
　　第十目　上海公立醫院經費銀六八○． 
　　第十一目　上海商會華醫院經費銀一八二四．八一六 
　　第十二目　上海牛痘局經費銀一一二二． 
　　第十三目　上海醫學研究所經費銀六八． 
　　第十四目　青浦縣醫局經費銀七二．一八 
　　第十五目　金山縣醫局經費銀一六二． 
　　第十六目　武進縣醫局經費銀三六○． 
　　第十七目　陽湖縣醫局經費銀二六． 
　　第十八目　無錫縣醫局經費銀三四． 
　　第十九目　金匱縣醫局經費銀三四． 
　　第二十目　宜興縣醫局經費銀一○九．○一一 
　　第二十一目　荆溪縣醫局經費銀六五． 
　　第二十二目　江隂縣醫局經費銀九九．四九二 
　　第二十三目　靖江縣醫局經費銀八．○四 
　　第二十四目　丹徒縣醫局經費銀二四． 
　　第二十五目　鎭江衛生醫院經費銀二九一．二 
　　第二十六目　鎭江牛痘局經費銀六○． 
　　第二十七目　丹陽縣醫局經費銀三九．六 
　　第二十八目　金壇縣醫局經費銀二二七．二六八 
　　第二十九目　溧陽縣醫局經費銀七六．五三一 
　　第三十目　　太倉州醫局經費銀一五四． 
　　第三十一目　鎭洋縣醫局經費銀一五○． 
　　第三十一目　崇明縣醫局經費銀一九八． 
　　第三十三目　嘉定縣醫局經費銀一一八．○八 
　　對於原册表本類之說明 
　　第一類　共五欵前四欵删减五五四七○．○二七後一欵增一五九八四．八一二增删相抵實删三九四八五．二○五　府廳州縣册内移入一七九八二八．一三一 
　　第一欵　删八五○○． 
　　第二欵　删一八○三六．○五四增七一一六．七八八增删相抵實删一○九一九．三六六　府廳州縣册内移入二三○三二七．第一項第六目第十目第二項第七目均因内容性質不同故查明分列第一項第七目第二項第十目第十一目第十二目第十三目第十四目第三項第二目均因係歳出經常門第五類第二欵第一二項之性質不必列入地方行政費内故删第二項第八目因與第四目嫌重複故删 
　　第三欵　删减二七四四．四四七　第一項第二目比照第二項第二目核減第二項第一目因學生津貼非正當開支故查明删減 
　　第四欵　删减三三三○六．三一四　府廳州縣册内移入四六九六八．四九六第一項第一第三第七第九第十等目第二項第一第二第三第五第十第十四第二十一第二十四第二十五第三十第三十一等目均按局詳八三成核减第一項第四第五第六第八第十一第十二等十三等目第二項第四第六第七第八第九第十第十一第十二第十三第十五第十六第十七第十八第十九第二十第二十三第二十六第二十七第二十八第二十九第三十一等目均删 
　　第五欵　删九○一五．一二八增二五○○○．增删相抵實增一五九八四．八一二　府廳州縣册内移入二五三二．六三五　第一項四目第二項第一目第三項第二目均删　第一項第二項均變更標題 
小說 
[義俠小說盜俠（四）]  
　　麗榴曰。今日阿父往飯於朋友家中。行且遄返。正於此時聞馬蹄蹴踏之聲。自遠而近。勢如風雨康吉曁麗榴知必格蘭那極。則相視木然。蓋格蘭那極者。勇而横暴。較他人尤甚。康吉雖胆力至偉。此時心房亦霍霍不定。已而馬蹄之聲近矣。至門立止。即聞人馬囂喊。步履雜還。刹那之頃。格蘭那極以勇士二十人。歘然奔入。格蘭那極者。乃不知世界之間。何物爲人情。何物爲天理。第知心之所欲。即恣意爲之。無懼罪戾。此時擁衆至客室之門。外瞥覩麗榴植立室中。貌乃逾美。則開口而笑。顧謂身後之騎士。曰此軟美之小羔。乃淪於撒克遜之豕笠中可恨也。 
 
 

Page 27

 
 
麗榴見格蘭那極之入。大驚幾暈。康吉謂之曰。麗榴勿恐。吾必竭力以護汝。格蘭那極乍聞康吉詈彼。爲狗乃大怒。厲聲咄之曰。汝撒克遜之豕。速去。無溷我事。不爾者。我必縛汝而置之堡中。語旣。立進麗榴之旁。爲笑靨以向麗榴。以剛勇之戰土。而爲此媚悅婦人之容。狀乃逾醜。方欲直前握麗榴之手。康吉怒不可忍。大跳而前。力推格蘭那極之胸。格蘭那極爲宿衛中著名之大將。至不以康吉爲意。不知此康吉者。亦爲撒克遜中有名之勇士。兩膊之堅强。乃如精鐵。力巨無倫。見格蘭那極欲前執麗榴之手。怒甚。心房之熱血大沸。出其平生之全力。力抵格蘭那極。格蘭那極受抵。如巨椎之中心。立蹶於地。門外騎士見之大噪爭。欲力擁而入格。蘭那極雖蹶。而身法至矯捷。立躍而起。大怒。謂騎士曰。汝輩趣來。死此撒克遜之豕。騎士立拔其刀。鬨然爭入。康吉一手握刀。一手尚挽麗榴。屹立不動。堅如石城。麗榴驚極。頭額之上汗出如瀋。身中之靈魂躍躍然幾欲脫壳而飛。然尚力支其神。不令暈仆期期謂康吉曰。汝速行。勿以生命輕一擲。汝雖勇。然彼人數可二十。汝一人胡能力抵二十騎士。速去速去。勿顧我。康吉聞麗榴之語。力搖其首。如不之聞。當此目光一瞬之頃。格蘭那極已促步而前。一劍猝下。苟非康吉目光迅疾。横刀以抵之者。康吉殊矣。麗榴見此方大驚欲暈。騎士數人。已自康吉之側捷入。力取麗榴。奪門竟出。康吉見狀大怒欲追。顧爲格蘭那極所格。不得出。 
國外新聞 
[英國與波斯之交涉]  
　　十九日倫敦電云據德黑蘭電稱駐波英使巴克萊君答覆波政府之公文不允討論外兵入波問題並不認所擬之策有擾害或侵奪波斯主權情事且謂英國僅能允將稅關收入之額外欵作爲巡邏南部貿易道路之費　按西十月十八號某電謂英國已照會波斯政府聲明波斯南部如於三個月内不能恢復秩序則英國將在該處就地組織軍隊歸英印士官指揮其開辦費及維持經費擬由波斯灣收入之額外稅欵内提取十分之一以抵此用如有不敷則在法斯稅關收入欵内提用一部分波政府答文陳述秉政者已易新員時局已有進步並謂稅關額外入欵十分之一係抵償還英俄借欵之用且不允英國士官至波練兵 
[美國酷愛紀念物者之殘忍]  
　　十八日倫敦電云約翰斯通君在丹佛地方由飛船墜地殞命其狀殊爲可怖其墜地時如測鉛之下全身之骨靡不寸斷一般抱紀念品之癖者均爭拾其遺骸適有片木陷於死者之身一人拔而出之鮮血淋漓餘人則爭從其手撕取手套 
[英國罷工之戒防]  
　　十八日倫敦電云南韋爾斯大局仍頗危急米特郎達屢受恫嚇阿培台亞之武員已將領土軍所用來福槍之機關取去 
[美國邊界各鎭之恐慌]  
　　十八日倫敦電云美國台克薩斯州與墨西哥邊界鄰近之各鎭謠言四起謂墨西哥亡命行將侵入境内故已懇求該州總督派兵援助 
[奥國嗣君將訪德皇]  
　　十八日栢林電云奥國嗣君費迪南大公爵將於西十二月間與德君會獵 
[日本經濟問題近聞]  
　　十一日東京來函云一九一一年至一九一二年日本之財政表業已擬定政府决意將東京至下關之鐵路（該路與朝鮮釜山航路相接）改用闊軌重建於十三年内告成共需日洋一百三十兆元近來外間謠傳謂將借債辦此之說實屬不確實則將由常用項内撥用加以遞信省之貯蓄金蓋其欵近已大增也　朝鮮之新政務日本大藏省並未受有重負所需擴張鐵路船港之費約十兆日元將由朝鮮銀行借出　日本大水衝毀之鐵路其重建經費亦不須借用新債惟下一年財政所用之欵將由政府積蓄部内撥出（以上譯字林報） 
[俄國大文豪之噩耗]  
　　二十日倫敦電云俄國大文豪托爾斯托雅伯爵已於昨日六時逝世（托爾）斯托雅伯爵之溘逝使現時歷史之上失一大人物伯爵雖屬理想家然爲主張改革社會之英彦言論贛直毫不顧忌因是俄國官吏雅不喜其爲人伯爵生於一八二八年八月二十八號年二十三入陸軍盡役於高加索西巴斯托帕爾首著西巴斯托帕爾從軍紀事於是文名大噪克里曼戰事旣平伯爵脫籍陸軍精研文學其所著之戰爭與和平一書紀一八一二年拿破崙入俄事跡俄人視爲傑作旋著阿拉卡里利那於一八七六年出版尤爲外國賞美哥薩克一書亦爲著名之作伯爵著教育問題之書甚夥並集其童年軼事成爲一書近年則沉濳於宗教教課其宗教之觀念具於基督教之精神及我之宗教二書一八九二年十月伯爵以其事傳日紀封藏固篋謂此稿於其死後十載之内不得出版本年九月伯爵悉以其産業分與夫人及子女伯爵婚於一八六一年現有子女九人） 
[比國王后患疾]  
　　十九日栢林電云比利時王后現患感冒之疾 
[墨西哥革黨領袖歸國]  
　　二十日鈕約電云墨西哥革命黨領袖買特洛民自墨國逐出後即託跡美國台克塞州愛爾派沙地方現已秘密出境（以上譯文滙報） 
來函 
[敬謝葉三福記减讓房租]  
　　敬啓者敝所成立以來極荷財政家熱心賛助爭先減租今又蒙葉三福記經租帳房報告所有海寗路南陽里市房原租二十五元者今减至二十元原租二十三元者今減至十七元足見體恤商民力顧大局同人欽佩無旣特此鳴謝　請減房租事務所 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
