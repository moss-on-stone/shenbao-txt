# 1909 - 347 - 4913249

 

Page 1

 
 
   
 
 

Page 2

 
 
上諭 
　　監國攝政王鈐章十一月初八日内閣奉 
　　上諭湖南岳常澧道員缺著熙楨補授欽此軍機大臣署名奕劻世續鹿傳霖那桐戴鴻慈十一月初八日召見軍機趙毓楠 
論說 
[論倡設籌還國債會之必要（醒）（續）]  
　　我國自與外人通商以來。國家財用。日益支絀。人民生計。日益艱難。推其所以致此之由。一由於洋貨盛行。利源外溢。且年甚一年。永無返璧之期。財源自必日涸。一由於歷届之賠欵借欵。按年攤還本利。爲數甚鉅。國家歳入之欵有限。而一切行政之費。又屬不貲。今於各種用費之外。驟增此大宗欵項。財用烏得而不窘。不思有以整理之。殊難措置裕如矣。然欲整理之。非剔盡本根上受害之處不可。我國財用之所以日絀者。雖由於官吏之濫用無度。然大半耗於國債。如全國海關之所入。全以抵庚子之賠欵。尚復何言。夫關稅乃一國歳入之大宗。今拱手而奉諸外人。我之行政經費。全恃各種雜稅。爲數究屬有限。此中央財政所以有入不敷出之嘆也。各省之歳入。大半歸諸度支部。其所留以供本省之用者。又大半屬於攤還賠欵。由是以觀。中央各省之財用。耗於國債。所餘無幾。即在國家承平。毫無更張之時。已有出入不均之慮。而况當此舉行新政之際。舉凡教育軍備警察等之費用。均數倍於囊時乎。在上者計無所出。惟有百出其技。取諸於民而已。除田賦丁糧未經增加外。舉凡典捐醬捐布捐絲捐土稅鹽稅以及各種商品之雜稅。則有增無減。我人民已大受其影響矣。而其支出之途。皆償還國債也。且因籌償賠欵。力有未逮。特增房捐一項。近且實行印花稅矣。舊者未減。新者漸增。名目繁多。跡近苛征。民力有限。何能堪此擾累。總之皆因償還國債有以致之也。國家財用之竭蹶如此。人民之生計。又因實業不興。洋貨充斥。而暗受其害。誠所謂上下交困。民不聊生矣。今若各省均設籌還國債會。使人民各盡其義務而量力捐輸。期於數年之内清償國債。則國家財用。旣可頓形寛裕。且可省後此數十年攤還之利息。非一舉而兩善者乎。於是國家以其多餘之欵。舉辦各種新政。如敎育軍備警察等。必能擴充規模。不患財政之竭蹶矣。國家之財用旣已寛裕。則各種捐稅。自可輕减。我人民旣輕其負擔。於是生計亦能寛裕。若以其餘力而興各種實業。仿製應用洋貨。以塞漏巵。則不出十年。我國上下必能稍蘇貧困。而徐圖富庶之效矣。此其不可不倡設者又一也。數年以來。外患日亟。憂國之士。攘臂奮呼。急急謀救國之方。其情至爲慘迫。然徒有空言而無實行。非特外人不以爲意。卽我政府官吏亦斥爲多事。無裨大局。遇外人之侵我國權。則開會以謀抵制。發電以告當道。遇酷吏之侮我良民。則登報以聲其罪。遞禀以攻其奸。國民能力。微薄已極。試問遇外交内政之不利於國。有害於民者。除開會發電登報遞禀等口舌筆墨之爭執外。有無他種方法乎。無怪外人置之不理。而侵犯如故。政府官吏亦漠然置之。而挾制如故也。此我國人所當引爲已過而自認失計者矣。他姑不論。國人見外患内憂日益危迫。非實行憲政不足以圖挽救也。要求實行憲政之聲。幾遍全國而歷多時矣。乃主持國務者。不曰國民程度不到。無益有害。卽曰民智未開。徒滋紛擾。先之以預備立憲。繼之以九年籌備。審愼迴顧。靳而不予。一若吾民智慮淺薄。遠遜肉食者流。不足 
 
 
 

Page 3

 
 
與議國家大事者。其輕視吾民。亦云甚矣。然亦未始非國人不知實行救國之事業。以動當局之耳目有以致之也。此次各省紳民紛紛倡設籌還國債會。卽爲實行救國事業之始。苟能辦有成效。彙集大宗欵項。捧呈政府。以備撥還國債之用。則政府恍然於國人之實心救國。非狂呼亂叫。徒博令名者可比。後比執行國務。自存國民監督之觀念而不敢踰越規範矣。即國人有所請求。亦不致斥爲謬妄。罔加可否矣。而况各省紳民正在謀速開國會請願之舉乎。一面籌還國債。一面請開國會。則政府鑒於國民已盡莫大之義務。未有不慨許以特别之權利者也。萬一此兩事均能如願以償。則息外侮而修内政。同時並舉。其有裨於吾國前途之幸福。豈淺鮮哉。以其不可不倡設者又一也。（未完） 
來稿 
[變通行刑舊制議（修律大臣沈家本稿）]  
　　竊維明刑弼教。貴有以通其意。而不徒襲其名。其與斯民心性相關者。尤在杜其殘忍之端。而導之於仁愛之路。考古者刑人於市。與衆棄之。推原其意。誠以犯法者多不肖之人。爲衆所共惡。故其戮之也。亦必公之於衆。孟子所謂國人殺之。其意正同。迨相沿日久。遂謂此乃示衆以威。俾之怵目而警心。殊未得衆棄之本旨。且稔惡之徒。愍不畏死。刀鋸斧鉞。視爲故常。甚至臨市之時。謾罵高歌。意態自若。轉使莠民感於氣類。愈長其凶暴之風。常人習於見聞。亦漸流爲慘刻之行。此非獨法久生玩威瀆不行。實與斯民心性相關有妨於敎育者也。又考古之立市。多在國中。鄉遂並不立市。周禮明梏適市之制。惟國中行之。鄉遂行刑。即在本獄之所。唐六典稱古者决大辟罪於市。今無其刑。但存其文。是唐時行刑。已不定在於市。古之市有垣有門。周防甚密。今京師處决重囚在菜市。地方爲四逹通衢。略無周防。與古制本不甚合。至各直省府廳州縣大多在城外空曠之地。與棄市之義。更不相符。又自近年以來。都下每値决囚之際。不獨民人任意喧呼擁擠。即外人亦詫爲。奇事升屋聚觀。偶語私。譏攝影而去。旣屬有乖政體。并恐。别釀事端。此又周防不密。未可忽略者也。查東西各國刑律。死刑有密行公行之分。英美日俄德意各國皆主密行。惟法蘭西尚存公行舊制。近亦亟議改圖。至其行刑之所。或在監獄一隅。或别擇障圍之地。其臨塲之人。除裁判等官外。或官吏酌量許可。或止許犯人親屬。各國不盡相同。至其立法之意。一則防。衞之嚴密。一則臨刑慘苦情狀。不欲令人見聞。於教育周防兩端。均有關繫。其制頗可採擇。第監内行刑。恐多窒礙。不若另搆一區。較爲妥善酌擬嗣後京師處决重囚。别設刑塲一所。築屋數椽。繚以牆垣。除監視官吏巡警弁兵外。須由承審官許可。方准入塲。其餘無論何項人等。一概不准入視。至於各直省府廳州縣。向有行刑之地。應即就原處圍造牆垣。規制不嫌簡略。經費可從節省。總以不令平民聞見爲宗旨。似此變通辦理。則防衞旣較嚴密。可免意外之虞。而斯民罕覩慘苦情狀。足養其仁愛。之心。於教育。之端實大有裨益也。（未完） 
專電 
[電一（北京）]  
　　大理院議刑民各案不歸法部覆核以符司法獨立 
[電二（北京）]  
　　直督奏保大差出力人員奉硃批護直督崔永安鹽運使張鎭芳均着賞加頭品頂戴餘著照所請 
[電三（北京）]  
　　洵貝勒電告政府已由英往法并陳英國優待情形 
[電四（蕪湖）]  
麥奎朦請聯單擬運銅官山鐵質二萬噸出口經關道駁覆并電請撫院核示 
[公電（安慶）]  
　　各報鑒本月初七安徽全省在明倫堂發起海軍捐大會到者千餘人議定敎育會商會爲總機關現正設法推廣聯合各省協力舉辦 
[公電（南昌）]  
　　各報館鑒旅贛湖北鐵路分會成立舉正會長大清銀行總辦黎澍副會長楊會康張季煜訂期開會集股不分省界旅贛鄂人公叩齊 
緊要新聞一 
[鐵尚書振興陸軍之計畫北京]  
　　陸軍部鐵寳帥因興練陸軍以人才糧餉械件爲要特與政務處會議擬以軍學司劃出改爲軍學院特請簡大臣並擬保舉叚祺瑞馮國璋良弼王英楷四人中請特簡二人准其專摺奏事一如海軍處之制並另設審計院各省設立審計司所有餉欵不必再歸督撫籌備支付以清界限至經理學堂則已奏 
 
 

Page 4

 
 
明在保定設立其軍械學堂亦已設立惟近有將此二堂合併爲一之議軍學院則因某御史奏叅亦有從緩之議審計院亦擬暫緩故先於部中設立財政處已派李壽椿爲提調出月卽可開辦 
[法國招待中國海軍大臣詳誌]  
　　文滙報載初六日倫敦電云中國海軍大臣洵貝勒薩軍門及隨員人等已游閱法國桑拉才爾港初七日電云法總統法里愛爾斯君已在愛里西宴特中國海軍大臣初八日電云法國首相白利盎特君與中國海軍大臣洵貝勒薩軍門已互相拜會 
[陸使電催保護僑民北京]  
　　荷政府迫令華僑入籍一事迭經駐荷陸欽使電告樞部懇速籌議對待之策并請先設領事以資保護而安僑民之心乃樞部遷延至今迄無舉動聞日前復接該使密電内稱荷廷對於此事已有成議將見實行若不設法挽回則將來之損失雖欲爲補牢之計必不可及云云未知樞部如何處置 
[外部電查西北典賣地皮事件北京]  
　　外部某司員條陳各堂以西北甘肅新疆等處士民無知多有私將地皮偷典盗賣於外人而外人不顧公約因遂據爲已有相沿日久必致釀成重大交涉各堂甚以爲然日昨電飭各該管督撫大臣詳細調查覆報以便由部交涉贖還并另訂將來締禁辦法 
[國民必讀課本著手編纂北京]  
　　國民必讀課本爲預備立憲第二年應辦之要務當時屢擬辦法文襄均不謂然而亦無一定宗旨因是遲延迄未成書現以期限迫促審定科科長陳曾壽乃從張文襄令孫處刺探意旨始經編列條目分派各員編纂聞榮相曾致函各員以廣化寺爲文襄靈爽式憑之地仍宜輪班到彼從事編輯期以年内成書進呈御覽然後頒布通行 
[郵部核准蘇路築造瓜清鐵路北京]  
　　蘇路瓜清鐵路歷經公司呈部核准兹得郵傳部照會已允准立案其文如下路政司案呈前准蘇路公司呈請建築瓜清路線當經本部咨詢督辦津浦大臣並由部派員會同呂大臣札飭之羅道國瑞前往查勘各在案兹准督辦帮辦津浦鐵路大臣將羅道國瑞會勘說略路線圖一併咨復前來查說略内稱蘇路公司現在規畫係由瓜至浦實與津浦南線之由浦繞皖由皖逹徐而至山東嶧縣者不至同向並行等因是瓜清一線旣與津浦南線並無妨碍應由本部先准立案除咨江蘇巡撫查照外相應照會貴公司查照即將集股定線各辦法預計開工竣工各期限迅速報部以憑核辦可也 
[國會請願之響應者]  
　　江蘇諮議局發起在上海組織國會請願會廣東諮議局於昨日接到來函後當即舉定沈秉仁莫伯伊陳炯明三君爲代表現沈於初一日由汕起程莫陳二君則於初二日由省起程 
　　魯省諮議局昨日公推周君樹標朱君承恩前往上海會商國會事宜因事務甚多未能如期到申特先電知總會現周朱二君已乘火車至青島約初六日鼓輪南下 
[陸中丞函請增撫發起籌還國債杭州]  
　　浙紳陸春江中丞前日函致撫憲增中丞請其發起籌還國債兹將原文錄下敬啓者時局阽危外患尤亟各報紙所登海牙和平會有明歳監督我國財政之議凡有血氣聞之罔弗髮指此議行否原不可知但外界包藏禍心遲早恐不能免與其補救於事後不若防備於事前爲今之計舍籌還國債實無救亡之要策近聞直隸商會發起此舉電商各省商會一律籌辦現値預備立憲之時國民程度日高人人有愛國思想計庚子償欵合四十年本息攤還約九百餘兆兩爲數至巨然國家獨任則甚難人民分任則較易遲還則吃虧更大病國實即病民早還則便宜甚多利民先能利國保全中土治安免作他人奴隸是在妥定章程愼選代表分投勸導務底於成明知吾浙財政奇絀民力困窮但國家存亡危急之秋正人民忠義奮發之日損下益上應表同情此舉果能就緒彼族雖狡聞吾國民心如此固結亦將遇事退步不敢思逞無形之捍衞勝修明武備多矣我公提倡庶政不遺餘力凡在部民同深欽仰想此舉重要尤必早繫藎籌敢請台端發起行文諮議局知照商務總會聯合教育總會及紳學界各圑體一應人民公同組織立一大會分行各屬籌辦此事開會有期仍請大從蒞臨剴切演說弟雖衰配餘生一息尚存不敢上忘君國亦必執鞭以從也事機緊迫可否之處卽請裁奪施行 
[粤報界與郭人漳交涉]  
　　粤提學牌示現准欽廉道郭號電開現有在省各學堂肄業子弟寄家信回欽稱說俄日各國均有添兵屯邊干預我國財政舉動等語西省永宣一帶有聯集民圑對待之說謡議紛紛漳查邊界極爲安靜毫無消息此必係匪黨潛匿省城暗中煽惑或賄囑報館揑造危詞希圖駭聽漳 
 
 

Page 5

 
 
已通飭沿邊各營加意防查仍請公分諭各學堂學生勿許輕聽謡言互相傳說及寄信回家致駭鄉人聞聽以滋疑懼等由到司准此除分行外合亟牌示曉諭各學堂學生知照務須安心向學毋得率聽浮言互相傳說是爲至要 
　　報界公會詰問郭人漳電欽廉道郭道台鑒尊處致提學號電詞連報界受匪賄囑有何證據敝同業除登報詰駁外請明白電覆若任意汙衊誣陷斷難甘受廣東報界公會東 
　　郭人漳覆電東電悉前閱各學生寄回各函有閱報紙言法人屯兵抽稅又有各國欲干預我國財政等語謡諑風起人心惶惑此事實毫無影響關係甚重因致提學電中有此必係匪黨潛匿煽惑或賄囑報館揑詞駭聽等語下一或字係疑之詞並未實指在報紙原秉有聞必錄之義在鄙人亦應存思患預防之心鄙人到任後推廣學堂並勸令各鄉村購閱報紙不遺餘力旣非仇視報界之人貴公會鼓吹文明方且贊成之不暇愼毋以忠告之言誤爲汚衊之點仍望甄探實事以餉國民則譽聞價高頑廉懦立豈僅報界之幸特此奉復尚希鑒原人漳冬印 
[饒御史奏改孝廉方正選舉法被駁北京]  
　　御史饒芝祥奏孝廉方正選舉冐濫請定章程一摺刻由吏部議奏云查原奏内陳三條一曰選舉不寔臣等竊維制科之設皆臨軒集試以重其選獨孝廉方正之行非文字所可取驗故事前之詳覈先在於有司例載保舉孝廉方正之法須地方紳矜耆庶里鄰鄉黨合詞呈報地方官會同該學教官訪查果確再造具事實清册加同印甘各結詳由本府而道而司而院逐加覆核以逹於朝廷其有徇情濫舉等弊卽照濫保匪人例分别議處是原奏所稱本係古今通患但定例具在自不難執法以隨其後至所請仿諮議局章程令初選議員投票决選之處現在議員智識未必完全是否較勝舊法應聽各直省各就地方情形酌量奏明辦理交原奏選額不嚴一條據稱湖北黃岡一縣竟多至十餘人惟現在各省並無奏報到部者尚難據爲定說並以概他府州縣恭查同治初年詔舉孝廉方正歷奉聖訓有頒詔已閱年餘而各省舉者寥寥十室之邑必有忠信今州縣大者不下數萬戶小者亦萬戶豈無忠信誠慤之士堪膺是選地方有司旣不虛心延訪而潛修之士又不肯干謁公庭以致應詔無人其何以振風俗而勵人才等諭是詳繹設科之意方患徵辟之不來豈患奬借之或過其奏内並引漢制二十萬口以上舉一人爲比亦係郡國常貢之法而不可以例特科自來方志所稱或以一鄉而希風鄒魯或以一門而嫓美高陽善氣所鍾何分域畔蓋誠無其人雖通都大邑不能禁其額缺設有其有而又不止一二亦不便因其同縣轉使抑而不揚該御史欲照選拔等例定爲大縣二名小縣一名毋乃轉啟冐濫虛僞之弊又原奏年齡未限一條查孝廉年不滿四十不得察舉雖同仿於漢代但其時固亦言茂材異行自可不拘年齒而胡廣郭虔史敞等上書猶皆以爲不便可見一時矯枉本非中道至節孝鄉賢比擬尤爲不類無論馨香之報祗取論定而孝廉方正之選方待試用使立爲期限萬一幸逢曠典之時及歳者不必晁董而不及歳者實多終賈朝廷將何以處之日歷來官司固有增減年齡以應功令者是期限亦徒成具文以上各條臣等酌核再三似均可毋庸置議惟近來人心不古廉恥道衰該御史奏内旣稱有學官壟斷士子賄託舉國若狂等情縱或言之已甚容爲事所難免自應由臣部申明定制再通飭各督撫加意察訪遇有輿論未洽及以上所陳諸弊卽立予扣除並將所司照例嚴參按饒御史原摺錄第二張 
[直紳組織津浦路查帳會天津]  
　　直紳代表在京面請徐尚書組織津浦鐵路四省公司查帳會後魯省卽舉代表袁司馬光泗到津與直隸士紳在河北自治總所籌議辦法此事大約即可成立兹探得北京津浦鐵路公司致直紳代表函錄下 
　　敬啟者日昨傾聆教益兼承留示維持路政條議所擬設立查帳會裁冗員核物料各節擘畫周至曷勝欽佩敝公司當卽加函轉逹督辦大臣旋於本月十二日接奉督辦大臣復函已承允諾兹將原函鈔呈鑒察其查帳會將如何組織之處尚祈貴代表籌議一切及早成立以實行監督之責任庶可整頓路務永絶弊端至爲盼禱 
　　附鈔呈督帮辦大臣原函敬啓者接展惠函以直隸全省紳民代表擬設查帳員以爲懲前毖後之計細閱原函於以前北段情形洞悉癥結所擬裁汰冗員稽核物料兩層尤與敝見相同各紳商熱心公益維持路政之苦衷實堪欽佩弟等自接辦後遇事力求整頓以冀仰副朝廷委任之心並副紳民期望之意是以開辦後即將北局曁各叚冗員裁撤七十餘人仍飭該局總辦留用人員嚴行甄别出具切實考語方能任用其材料一層原與欵項並重向由洋員經理所有定購收發各事迄未具報是以飛飭該局將定料單須在兩個月以前呈送以憑核准飭令購辦不准擅自買用並派熟悉材料專員充當總管仍飭由洋員將所管材料移交該員接收嗣後購料旣經嚴核管料又有責成以上兩端實與各紳商所言不謀而合此可先爲貴公司詳告者也各紳商請設查帳一事弟等亦甚 
 
 

Page 6

 
 
以爲然舉凡接辦以來所有節省經費辦法本無求諒於人之見却有可以共白之懷倘承各代表詳查可將一切措置之方代爲表白較之按年報告實覺詳細感幸何如至該會務使獨立不附於鐵路局尤爲卓見查本路與英德兩公司訂定合同有查帳人按月查帳一次隸於銀公司而不附於鐵路局所有一切費用薪水由銀公司給等語銀公司爲現在之資本家是以有查帳之舉該紳商集有巨資自應設查帳員爲保護股本之關係是查帳專由股東發生自應處獨立之地位如直紳　派查賬員應按照錄公司自行雇用查賬人之例辦理每月查賬應與銀公司同時閱看以昭畫一以上各節尚乞轉致直紳鑒察徐世昌沈雲沛頓首 
[京師近事]  
　　民政部堂官日昨下一堂諭以桂齡調署外城巡警總廳總務處僉事内城總廳總務處僉事一缺以外城總廳行政處僉事董玉麟升署遺缺以部員春壽署理前署外城總廳總務處僉事汪守珍回部當差聞桂僉事等均於二十九日到差 
　　度支部决定自明年正月起由監理官將各府廳州縣之一切學捐警捐曁各地方雜捐刋列公表核清開支數目懸張各處其未列公表捐欵及開支不實者均准各議員自治員曁紳商鄉民據實禀揭究查懲辦 
　　河南財政副監理官蹇念益因病禀請辭差已見前報兹聞蹇念益辭差時經正監理危京卿來京面爲陳情度支部堂官以各省清理財政粗有端緒監理一職未便驟易生手傳諭再四慰留又經危京卿婉爲陳請始准假一月調理 
　　外務部議設各省交涉使現以湖北之漢口江西之贛州廣東之廣州交涉日繁即宜各設交涉使一缺聞已電催各該省大吏物色人才奏請簡派 
　直督陳筱帥到京後因與政府王大臣會商一切要政故須初十日前後方能出京赴任日前北洋所派戈什步隊文武巡捕及各處迎接人員均於上月三十日乘車回津俟請訓後再來迎接赴任 
時評 
[諮議局機關之反對者]  
　　江蘇京官組識諮議局機關。將以補助諮議局之不逮也。而陸陳兩鉅公首先反對者何居。 
　　陸陳江蘇京官之表表者也。將來諮議局。國會代表到京。必有藉乎兩鉅公之助力者也。而乃先於諮議局之機關反對之。其意又何居。 
　　諮議局者。預備憲政之機關也。京外各大員。斷無敢明示其反對之意者。而兩鉅公乃於諮議局之機關先反對之。其意又何居。 
　　或曰。官愈高則與民意愈隔膜然歟否歟。 
[吾不知]  
　　駐義星使錢恂。有請禁使臣娶外婦之奏矣。吾不知某參贊對之。將謂之何。 
　　直隸諮議局書記長周嘯林。有辭職之請矣。吾不知謀充書記長者對之。將謂之何。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[增撫覆奏牟勉叅案之内容（續）]  
　　欲以袒護延擱了事一節查該縣九峯岙距縣城東門三里兵燹以後皆成無主荒山有僧人建廟山下四圍約十餘畝種楊梅多處間有松竹同治年間該僧因案驅逐改廟爲九峯書院爾時牟勉之父牟育充院中山長該僧即將山上楊梅先後賣與牟育管業計價錢二十千文有地名子阜山一片上有楊梅九株現存八株賣與林桂芬旋經轉典王彦威爲業計典價錢十四千林桂芬已故遺有三子長次俱在海門其三子現充東城巡警曾經盧金章詢明該山出典屬實王牟兩家本係婣親本年王彦威之妻王鄭氏遣家人鄔升即小道往摘楊梅牟勉聞之即率人將鄔升拖至其家並將續往之王士江馬興同一併指爲偷竊懸吊毒打王鄭氏情急糾衆前往奪人兩造互相毆打經巡警將鄔升等押送縣署牟勉亦遣家丁楊匡明赴縣驗傷盧金章均爲驗明開單附卷以兩造均係縉紳之家兼有戚誼諭令妥理乃兩造控爭不休隨即飭差傳訊維時牟勉與王鄭氏已先後赴府呈控署台州府知府啟續接閱控詞即委試用巡檢黃慶雲赴縣勘訊因山徑崎嶇勘丈非易飭傳兩造又均各外出縣案未結原參謂地方官扶同徇袒無無其事又查光緒三十四年七月間牟勉招僧誦經二十餘日適房内書箱未鎖該僧等取書閱看牟勉指爲盗竊要書聲言送縣究治非多金不能私和該僧畏其勢燄送洋二百元了事人言鑿鑿遐邇咸知委員面詢該僧亦稱被詐屬實原叅謂牟勉父殁後横行鄉里肆無忌憚信而有徵此查明牟勉居鄉不法之情形也奴才伏查黃巖縣監生山西候補知府牟勉性情貪劣少年時已形同無賴迨報捐山西知府丁憂回籍後不知閉門讀禮痛改前非輒因山塲細故倚勢凌人且向僧人平空訛許實屬目無法紀未便稍事姑容相應請旨將丁憂在籍山西候補知府牟勉即行革職並交地方官拿問治罪以儆官邪署黃巖縣知縣羅金章一據具控即予准理傷經分别驗明案已飭差傳訊署台州府知府啟續接閱控詞立即委員赴縣查勘嗣因兩造先後外出以致無從訊結並非置之不理亦非有意袒延均毋庸議王鄭氏當牟勉吊打家丁之際不即赴縣呈告率行糾衆往奪致相爭毆亦屬不合姑念女流無知且係一時情急所致應請從寛免議奉硃批著照所請 
[桂晉兩省之資政院議員]  
　　廣西諮議局已舉定資政院議嗣呈候桂撫審定兹將舉定之姓名錄下唐鍾元（桂林人）黃迺昌（南寗人）馮汝梅（鬱林人）李識韓（梧州人）吳賜齡（柳州人）黃晋蒲（平樂人）惟現時尚未奉撫憲劄行也 
　　山西諮議局前於上月初十日舉行互選資政院議員曾由撫憲親蒞該局督同投票現已由撫憲就當選人中復加選定發榜揭曉名單錄下渠本翹李華炳解榮輅劉綿訓劉志詹 
[兩江師範招考期之誤傳]  
　　兩江師範學堂復江蘇教育總會函云敬復者接奉來函藉悉敝校前次所發電碼有誤查月上係二字非本字敝校此次招攷係定二月初五十五兩期因皖贛多僻遠之地文牘未免稽遲故先以電聞容即備文分别咨會矣合即肅復 
[滇督定期開辦田房稅契雲南]  
　　度支部前以整頓田房稅契抵補洋土藥釐稅辦法咨行滇省兹由沈制軍具奏云查滇省各屬置買田房每買價一兩除例稅三分外另收辦公費一分五釐今應遵照部章征銀九分除去額征四分五釐計餘四分五釐若典當田房向不納稅今亦遵照部章每典價一兩收稅六分并提一成以作經征官吏辦公之費餘銀另欵存儲聽候部撥即於開辦日起一律照征惟開辦以前所典田房應仍照舊免稅以杜揑造滋擾等弊至滇省置買田房向由民間自行立契請稅粘給司發契尾每粘一尾收費五六錢不等現在部定官板契紙尚未印發應照部議暫行照舊粘結契尾每尾准取費五錢仍留作地方官辦公之資此外不得多取絲毫惟滇邊遼闊有距省三十餘站者即各廳州縣所管地面亦多遠在數百里之外出示曉諭一時萬難周知擬自宣統二年正月初一日起一律開辦實行以免參差 
[保皇黨之騙欵安往廣東]  
　　廣東七十二行商報載澳洲美利畔埠警東新報新聞一則題曰澳洲警東報攻保皇黨之特色其文云當日梁啟超之遊澳洲也其餘各埠吾人不得而知以吾美利畔一埠而論除個人投贈未得詳查外（約數千磅）吾本埠四邑公所之公産尚騙去三百餘磅（有數薄可稽）聞當日會股甫集即揑造一電云有要事需銀急用盡提其銀而去）嘻一埠如是餘埠可知四邑公産尚且如是個人之私産可知矣吾本埠四邑人士試思之自吾四邑失此數百鉅欵而後保皇會曾有絲毫之益否也該會欵之去向與其作用曾有隻字報告於吾本埠四邑之同胞否乎名之曰棍騙舉環球之有識者應所同認矣 
 
 

Page 11

 
 
　　按梁氏騙去公欵。必有用之之途。竊謂梁氏不和自辨。猶之可也。其嘗受梁氏之惠。而間接以用各埠僑民汗血所積之公欵者。至此而猶不代梁氏剖辨。則眞所謂養兵不如豢狗者矣。諺云。得人錢財。與人消災。得其財而不消其災。將謂之何。 
分類新聞 
政界 
[藩司函請各局派員會議財政廣東]  
　　粤省沈藩司在署設統一財政處業已開議昨特致函各局處所請派熟悉欵目員友到署會議通省歳入歳出數目籌商辦法略謂現奉督憲札准度支部電咨飭查光緒三十四年通省歳入歳出數目等因當經移請查復在案惟限期旣極迫促欵目尤屬紛繁查報數目必須與清理財政局報各相符方可免十駁詰誠恐各局辦法稍有參差似當先期籌商妥爲議定以免歧異而期迅速爰定本月二十八日十點鐘在敝署會議特此函逹台端届時擬請貴處熟悉欵目員友蒞此會商是所切禱 
[各省解欵概須由部核放杭州]  
　　度支部通飭浙撫電云杭州增撫台鑒洪密十月二十八日本部面奉諭旨各省應解欵項如京協各餉及各項洋欵關係緊要無論何項用欵均不得任便挪移嗣後凡動撥欵項應統由度支部奏咨核定各該衙門亦不得逕向外省指撥着由度支部電知各省遵照欽此謹遵旨電知度支部卅印 
[詳請緩辦全省調查廣西]  
　　自治籌辦處昨禀詳桂撫文云本處詳設調查課員並擬辦全省調查先從臨桂試辦遵於本年四月設立臨桂調查所七月彙報成績在案現在臨桂調查完竣來年全省調查事件亟宜先期妥籌惟是本處默考自治進行之順序並參酌本省地方情形有不能不大費躊躇者請爲憲台陳之統計之學各國列爲專門蓋必知社會之實情乃可定適宜之政策調查者統計之淵源也國家萬事萬物之變層累寸積而下集於籌辦自治者之一身著手之初自必謀而後動故就嚴格而論自治當由調查而生顧其事有極難者民間之事經緯萬端調查手續纖微備具非土著無以通情愫非久任尤無以專資成而欲取必於三月之間非虛則略其難一也凡舉大事非財不成近年舉行新政爲費亦已多矣而野不加闢生計日蹙若不權衡緩急一例推行民力旣竊何事可辦其難二也羣治未深之衆疑慮最多無論其事爲理所必無揑造皆足以惑衆卽如此次調查先之以宣講輔之以圑紳重之以官諭宜若駕輕就熟矣按其結果殊不盡然偏僻之處其又奚論其難三也愚意以爲新政初行之際辦法宜求單純自治爲民政之一端尤必求合社會心理從前自治章程尚未頒布故研究所之外提議調查今則籌辦期限具列清單循序進行日不暇給若復紛心旁騖轉恐本務就荒即有邊遠之區爲期較緩亦正官酌留元氣以待將來所有去年詳定擬辦全省調查事項擬請暫從緩辦俟各屬自治略有端倪再行斟酌情形以次舉辦本處調查一課亦即暫不委人以符名實庶民力稍爲紓殿辦法亦不至紛歧至研究所爲自治育才之地籌辦公所爲自治進行之方萬不能以才財兩難貽誤憲政自當由處隨時督率專力實行本處所以責償於州縣者旣寛則所以考核其成績者愈不得不嚴也奉撫院批云籌辦自治乃憲政最要之一端調查又自治最要之一端若就時勢立言則急起直迫猶恐不及但進行無序窒碍轉多所陳著手三難誠爲見到之論准將全省調查暫行緩辦該處調查一課亦即暫不委人至各屬研究所及籌辦公所仍應由處實力督促務令一體振刷精神勿涉鬆解該處責效於州縣者嚴本部院屬望於該處者更不能不切也 
交涉 
[札行惠潮嘉道速結交涉各案廣東]  
　　袁制軍日昨札行惠潮嘉道云案准潮州英領事照稱前以潮屬交涉各案久延不結當據情照會惠潮嘉道又延不照復旋又照請貴前護部堂派委幹員前往會同妥速辦理經准照復業經札道督飭各屬趕緊妥辦在案乃迄今數月地方官仍未妥辦該道更置若罔聞視札飭爲具文以延宕爲得計因循相習莫此爲甚若仍任延玩不爲設法清理則各案終無辦結之期迫再照請貴部堂務請嚴飭該地方官將各案逐一勒限妥速清結俾安商務等情據此合再札行該道務即趕緊查開各案勤飭妥速清辦勿得任令延宕以免别生枝節爲人藉口 
軍界 
[詳報欽邊中法對汛距離里數廣東]  
　　近日越匪披猖而沿邊一带均與法汛毗連防務關係重要當經大吏飭將沿邊距離法汛地址詳查列報切實整頓等因現該文武查邊防一帶距離法汛計榖塘十五里朗吉十五里溯崗八里茶嶺二十里狸班二十五里夏狼四十里大隆八里那蘭五里萍宜六里峙也三里葵屋八里云 
[陸軍學堂風潮之原因廣西]  
　　上月十八日桂林陸軍小學堂因第一班堂長見二班飯堂不潔越爼干涉二班學生駁之堂長不服掌毆學生全班大爲不平乃扭以見監督詎監督左袒堂長將該生罰站刑倉激動公憤一時第二三班學生（時第一班停課）皆回寢室更去校衣魚貫出堂宿於客寓公舉舍監管理同羣不得出門一步各教員來勸者皆以嚴詞答之迄無回堂之意勸之再四乃開隊赴撫轅肅立照墻下令代表往見撫憲諭以暫時回堂候辦勿荒功課始肅隊而返 
學務 
[札飭整頓全省學務山東]  
　　魯撫孫慕帥札各監督文云東省學務自光緒二十八年即設立大學堂經營創始最得風氣之先山東爲人文素著之邦提倡奬掖早應大臻美備兹本部院蒞任數月詳加察訪乃 
 
 

Page 12

 
 
知目前學程尚遠遜于他省考其原委蓋因當時科舉未停人多觀望雖有學堂并無實際嗣于三十一年鄉會試一律停止可謂障碍一空而監督旣不易得人學員不能勝任者亦居多數將就因循以致釀成痼弊三十三年高等畢業學生調京考試皆以程度太低飭回補習即此可爲明證迨羅學司蒞東始爲設法竭力補救惟積弊已深至今尚未大著成效省城各學堂形式雖具而内容實多疵累究竟各科教員能否人人合格管理各員能否盡行稱職均屬未能深信難怪局外煩言至於各堂學生安分用功恪守堂規者固不乏人而不知刻苦時有曠課者亦復不少甚有治游聚賭沾染嗜好酒樓戲館恣意荒嬉實屬不成事體現値財政萬窘之時國家不惜歳糜鉅欵原爲培養人材乃積習如此間心何以自安更何能望有進步本部院深竊憂之亟應責成各學堂監督奮起精神不避嫌怨大加改良凡教員不能熱心講貫者管理員不能盡心經理者卽時撤換學生不知自愛不遵約束者立予照章斥退浮費冗員尤須力求裁汰均據實報明提學司辦理仍由提學司隨時蒞堂督飭以期速除舊弊日起有功至各屬初級師範及中小各學堂學員之得力與否有無濫用官親幕友等弊勸學所能否日見擴充縣視學總董以次各職是否得人簡易識字學塾已否設立均須一律認眞整頓速辦應由提學司專札通飭責成各府州縣不得親到各堂切實檢察不得稍有懈弛并由提學司嚴核各屬成績完善奬勵記功不力者申斥記過倘竟玩視學務應即先予撤任聽候查參毋稍寛貸除逕札提學司外合行札飭札到該監督即便查照辦理本部院爲整飭學務起見實具苦心提學司經理全省學務責無旁貸各堂監督更難意存推諉稍事敷衍以尋常例文視之云 
實事 
[查復典業進出洋價情形蘇州]  
　　蘇垣商務總會以前奉藩司照開據嘉定典業甡泰等禀稱爲商會挾嫌妄控朦批瀝求詳復一案彼此控訴均爲洋價參差而起究應如何酌定辦法務使商會典業調和商艱民困統籌兼顧事關保商必有善策請煩查照來文事理調查妥議酌定辦法核復飭遵等因該會旋據嘉定商會牘稱前因並據加定典商甡泰恒驗洽昌濟平等具略到會當卽派員調查兹已移復藩司略謂據敝處典業公所查稱蘇城各典當牌雖各自爲風氣而進出均歸一律尚無病民等事該典所稱當進如是贖出亦如是與敝處情形相同且去年曾由該縣詳請滬道照會滬商會議復可行在案本年九月間滬道批詞亦以該典商現定洋價進出一律尚與當戶無碍是蘇屬各典不能援寗屬各典以爲例應請貴司詳院免予更張旣承照會滬商會請俟滬商會復後一併察核辦理查照施行 
[部催調覃商業之現狀蘇州]  
　　蘇垣農工商局日前接奉農工商部來文以本部奏明分年籌辦事宜内載第二年通飭調查商品出入大概數目商務衰旺大概情形編成報告前經通行並札催在案迄今數月限期將滿除閩省外均未據填報到事關憲政仰遵前札迅將調查情形列表呈報等因兹悉該局司道以此項訓查責無旁貸業已遵札辦理 
雜記 
[熱心教育之車夫山東]  
　　省垣有人力車夫李鳳林者日前具禀學司請捐助簡字學堂紙筆蒙批爾一人力車夫能知求學并樂於捐助殊堪嘉予所捐紙筆仰即交由勸學所紳士分給簡字學堂散放各生應用可也 
[非人不暖之巨紳山東]  
　　武定府屬某紳宦游二十餘載旋里後不惟腰纒可觀其服奉巾櫛粉白黛綠者約十數人之多而筋力衰殘每致小星抱怨某紳亦深自悔恨乃製一大被集鶯燕同衾環伺而眠人問者輒以非人不暖作口頭禪云 
清談 
[錢星使猶倡一妻制度耶]  
　　嗚呼。錢氏之倡一妻制度也　其殆所謂痛定思痛乎。 
　　猶憶某年。錢氏在日本。爲留學生監督。挈其二妾。與中表某大令偕。二妾者。一名豐子。一名玉子。晝則入某女校習科學。宵歸旅邸。薦枕蓆。辨才美貌。望之如天人。以中表故。與某大令莫逆。目送心招。已非一次。一日者置酒高會。賞素月。迎清風。良朋嬌妾。雜杳一堂。酒酣。某妾執爵言曰。妾侍大人有年矣。沐高厚之豢養。游獵文史。問津歐化。抱衾裯。賡偕老。乃其分也。然一隂一陽。天地之道。况歐美名邦。無不主張一妻之說。今表老爺孤守空帷。旅况清寒。妾願採歐西之制。體天地之心。請移其事大人者。以侍表老爺。大人固明逹開通者。素以灌輸文明自任。諒不責其琵琶别抱也。言畢。隨某令去。錢氏雖首頷之。而心實嗛甚。遂授意於直藉某學生。中宵入室。驚起鴛鴦。玉貌花容。跣足告變。而某大令之辮髮。遂被割去高高縣於東洋留學生會館。 
　　然則錢氏之封奏。其殆鑒於已妾之不保因而推已以及人歟。而或者曰。是不然。錢氏大臣也。大臣之心。至公無私者也。今日者。中外交通。醉心歐化。某使臣娶外婦。某監督娶外婦。某參賛亦娶外婦。而某隨員某學生之娶外婦者無論矣。晏安酖毒。誤國良多錢氏遂不惜出其憂國之誠。以力持正論歟。 
　　噫嘻。二說也。孰爲近之。 
瀛談 
[開掘口岸淤泥之湧氣鐘]  
　　德國海軍部。製成最新湧氣鐘。以預備開掘青島口岸。此鐘所掘泥土。約有十五密得之深。每密得合計華尺尺餘。與湧氣鐘附屬者。有浮桶兩具。用以鐵梗。前後相連。中間。即容湧氣鐘地位。隨意升降。上部鐵架二。中懸曲桿數條。墜落時即在工人之旁。起土時即能隨意傾倒。純用鋼鐵製成。長約十密得。闊約五密得。頂上有鐵梗。與湧氣鐘相連。至湧氣鐘之口内。另有靈便機關。人出口外。其門即由氣之猛力而閉。不時開閉。儘可隨意。若鐘内養氣不足。另有縮氣器具。可將所縮之氣放入鐘内。使水無缺乏之虞其浮桶之上另有壓氣管三條將空中之氣壓至湧氣鐘内至鐘與浮桶上均裝設電燈人在水底工作與白日無異。 
[清潔房内空氣之新機器]  
　　法國格致家。現出一法。可使房屋内空氣清潔。先將室内空氣濾過。所用物料。又將微生蟲及一切穢氣化合清氣。其法以油滲入空氣洞内。使通風扇將空氣吸收微生蟲等。及一切有碍衛生之氣。而換出清潔之氣也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局 
[蘇撫交諮議局覆議案二件]  
　　據呈報交議議决案二件逐條參繹有當公布施行著有尚待磋議者合再逐條說明原委事由請即覆議見復以便公布施行 
　　一交議度量權衡推廣案查原案第一條責任自治公所爲輔助機關及第三條次决專賣處所約諮議局就原案略加修正意義較爲周匝自可施行惟第二條縮短實行期限諮議局請再切實聲明查檢留一種及分年辦理之法固爲愼重起見惟新器實行其限似以直捷進行爲宗旨非强迫縮短不足以一國民之趨嚮擬飭度量權衡局卽日派員會同自治分所及商會先事調查各處習用之器一一比對部頒新噐折算升降之數詳細列表曉示商民並遵部章第十五條及第二十五條各業貿易出入一時雖暫用舊器要必以新器之數合算以爲將來改制之利導一俟新器製成即可一律推行以免折算之苦至頒用期限以憲政編查館規定城鎭鄉自治成立年限爲準自治與改制二事聯爲一體執簡馭繁無過於是矣 
　一交議聯合農會組織農林公司案原案祗此兩條審查修正案加入附設農務一條較原案益爲完備議决案於聯合農會一條請通飭所屬地方官趕速邀集士民籌辦省垣總會限年内成立各廳州縣分會限明年三月以前成立以便舉辦聯合會自是扼要之論惟祗省垣設一總會責令統攝全省（中有脫漏）分會爲一府州農業之總機關各廳州縣分會胥歸其督察比照商會之例選舉總協理農會事宜選舉範圍於一府州之中不拘籍隸府治縣治但有合於部章負當選之資格均得被選爲總協理擔任考察農業之責每於四孟之月按縣調查由總協理輪流巡察以均勞逸一年一任悉視商會定章辦理以一府州之事情形不至隔閡似比以一總會而提挈數十分會較易收效又設立農林公司議决案請照聯合農會辦法以荒地較少之處聯合數縣或一府州合立公司自可施行至農會附設農塲一條辦理亦屬切實無須磋議應俟農會成立後飭令照議辦理 
要件 
[商法調查案編輯員陳述意見]  
　　關於商人適用之法律甚多在外國謂之商事法令舉其目錄不下數十百種惟有此數十百種之法令故商人有所遵守一切糾紛無自而生我國無之此商業之所以不振也今調查案第一編爲公司論者或嫌其不切於日用不知商人所適用之法律必逹數十百種而後完備則無論先編何種皆不能切於日用而一國之大商業皆在公司編輯者先從事於公司納一國之大商業於規律之中庶一切實業皆蒸蒸而起非無意也第一編脫稿之後論者或謂商人所苦者莫如債權債務之糾葛似宜先調查破産法編訂破産法調查案編輯員亦以爲然然用破産法補救於已破産之後終不如用他種法保全於未破産之先且此商店與彼商店相互之關係及店主與店夥相互之關係又凡普通商人所同有之關係皆在總則是其適用之處較破産法爲多故第二編卽續編總則此編輯員先後施手之大略也公司理由書及淺說幾及四十萬字總則理由書幾及十萬字公司費時一年有奇總則廢時僅七閱月此數十萬字無一字可以苟且其中增删修改有易稿至十餘次者其意以爲我調查案多費一分心則政府可多幾條認可少幾條駁改而早幾日實行實行之後我商人可多幾分便用少幾分窒碍此編輯員二年中辛苦經營之大略也其他商事法令應否接續調查是又一問題今且勿論公司案係今年三月寄出諸君是否有簽駁之處各商會先已通信表示贊成之意者有八十餘處已將總協理銜名開示願合詞具呈政府者亦四十餘處今日大會正可將簽駁之處逐一指出共相討論其總則案至今日始能分送似須延會數日以便從容商榷先請諸君討論公司案有應修改者否 
[商法討論案議事錄]  
　　初七日討論商法調查案之第一編公司第一件先由周金箴君代述上海商會會員貝君對於本案第三十九條修改之意見略謂照現在習慣合資營業辦法遇有虧倒係由各股東接股分攤並不負連帶之責任原案連帶悉數清償云云恐難辦到擬修改繼由李雲書君申述前意語頗詳盡並謂現在合夥營業契約多係按股分攤若照此案頒行則商界必多掣動影響甚大當由編輯員秦晉華君說明本條係公司對於債主之關係故須由股東連帶悉數清償以保全公司之信用庶幾債主不致危險而經濟易於流通至按股均攤係各股東内部之事蓋對於内則股分有小大對於外則責任無輕重也對内之關係别見本案第十七條自不能移作對外致債主受虧旋由沈仲禮君言照英國無限公司辦法各股東均負連帶無限責任故債主甚願與無限公司往來公司有此信用故能經營偉大之事業之條原文與法理極合繼由王瑞芝君仍主張修改免除連帶各埠商會代表贊成此說者亦有二三人於是陳艮初君張右企君反復討論調停兩說語意甚明晰旋經周金箴君言此事須分三層說明一有限公司本無此問題二無限公司旣稱無限自當仍照原文無庸修改三現時通行之合資營業遇有虧倒照向來習慣按股均攤究於三者之中願辦何種總以開辦時註册爲准則李君所慮掣動舊時契約之說亦可解决於是孟君庸生起言調查案之本意係保公司之信用主張修改諸君之意見係保護股東諸君究以何者爲重請主席宣布表决向淑予君起言主張修改諸君所慮者與現時習慣不合恐此法實行必將現訂之合夥契約作廢方可適用其實此事應規定於施行法中國家頒行一種法典必同時頒布施行法在施行法中截清之則舊時所辦之合資營業自然不至掣動旋經大衆公决本案第三十九條與現在合資營業之習慣稍異呈請政府時應將此事聲明請政府規定施行法時於此層注意第二件宣布海參崴商會意見書八條提出討論甲原案第二十二條擬以出資額爲準乙原案第三十九條擬加入股東之求償權丙原案第四十條擬添入新股東之加入如與公司訂立特約可免前欠之責任丁原案五十二條擬加入得股東尤可於退股後即時免責戊原案第六十一條擬加入債務二字已原案第六十八條擬加入任咎之 
 
 

Page 19

 
 
股東應任訟費及虧賠等欵庚原案第八十八條擬加遠處股東應展緩一月辛原案第一百三十五條擬加入公司剙辦不成應專由創辦人賠償費用以上各條編輯員逐一聲明原案理由謂所提各節均極詳覈但其中有爲原案别條所包含者有須規定於他種法令者理由甚詳旋經公决原文可無須更改所有詳細理由仍由編輯員逐條答復並將答復書宣布至此因時間已晚定次日繼續討論遂摇鈴散會 
本埠新聞 
[瑞制軍行轅紀事]  
　　新簡鄂督瑞制軍由蘇蒞滬駐節小沙陀公館已誌昨報昨日上午滬道蔡觀察上海縣田大令及英法兩讞員均詣行轅禀見 
[哀唁比皇薨逝]  
　　滬道蔡觀察日昨札行公共廨寳讞員謂現値比國君主薨逝飭令于本日午後偕赴駐滬比總領事署申吊以表哀悼之意 
[祀學兩欵挪移互撥之糾葛]  
　　勸學所姚董文枬爲移挪借撥上海學洒掃局祀典專欵事與局董糾葛已久現局董李鴻進等以案懸已經一年各租戶又將繳租故於前月間又禀請道憲秉公核斷以資結束等因兹奉批云此案先經蘇藩司飭府查議未復繼又由道行董會議和衷共濟詎姚董並未遵飭商辦一再飾詞上控自應照案催府查明妥議禀奪以杜藉口已詳蒙兩院憲批示抄稿飭遵據禀前情仰松江府速遵另札辦理具復毋違 
[會審民吁報封閉案誌詳]  
　　民吁日報封閉一案昨晨十時奉公共公廨寳讞員會同日副領事三穗君升坐特别公堂會訊該報代表担文帮辦費烈與禮明兩律師上堂先由費律師譯稱此案控告情由前堂未蒙宣佈上星期六僅接各論目錄一紙種種内容不得而知今晨傳訊被告於昨日始得消息而敝律師等均於今日臨訊時始知所有應辯各節均未預備無從對付更試問此案究係何人原告何以由日領會訊寳讞員謂曰此案先由日總領事以該報所載不實且碍兩國邦交照請道憲傳訊旋由日領以該報奉傳後不應連日詈罵爰復又照請道憲札廨封禁卽就表面而論已知日領爲原告矣况前堂貴律師等索取論稿因道署與本公堂均無故未照辦旋經本分府照催日領將各論目錄二十六則抄送道轅轉發到廨即給被告閱看昨日日領本欲會訊本分府即以被告祗有目錄尚無論稿閱看爲問而日領答以該報自有報紙可查今日貴律師等又問及此案究係何人原告兹據日領以此案不能作爲原告據說當時日領因見該報所載論說有傷中日兩國邦交照請道憲查得果有其事因而傳訊至於封祭一層被告第一次到堂確係英領事堂期英領以爲事不相關所以改歸日領會訊現在應將前項目錄先行繙譯究與邦交有無關碍再由貴律師等到堂聲辯費律師即起而言曰聞諭之下深爲感激惟此案實與中西條約公堂律法均不相符查担文律師自爲被告代表後曾經函請日領將所控有碍邦交之論稿發下旋據日領以並非原各請赴會審公堂抄錄等情答復然則此案日領旣不認爲原告又非捕房工部局控告明係道憲原告應歸英德美三領事會訊惟第一堂英領允許先封敝律師實所不解但該報館已經封閉有四五禮拜之久而所控各條迄未指出實在証據此等辦法實屬不合規則若以奉發目錄而論計共二十六則如逐一查譯殊多費事且館已封閉無從取閱底稿以例而論應請立時啟封或請堂上卽以道憲公牘上所指兩論作爲此案控告問題請爲核奪寳讞員與日領三穗君會商後判各退去候日領將所控各論底稿斟酌妥定或二十六則全錄或摘錄數則聽候午後四時回復至於該報館應否啟封仍候禀請道憲示遵 
[美軍艦長約束兵士]  
　　前報紀美軍艦兵士數百名奉艦長命登岸一事兹悉此項艦兵現在駐紥美捕房内該艦長恐衆兵士或有閧飲滋閙情事特派兵弁數員隨同駐紥並日夜分班在途巡察以資管束 
[兎起鶻落之竊案]  
　　鍾純安夫婦外出留傭婦翁曹氏守門被竊箱内衣服前准巡警一路分局解縣請究刻將曾冒培文女學教員之趙維新差提到案奉襄讞德明府訊究曹氏供是日晝臥趙維新由房東之女開門放入向婦人聲稱少爺命伊取衣索匙未給趙自開箱取衣而去趙供由鍾純安私刑迫氏誣攀明府判曹氏還押趙准交保候飭差查復再訊及至署前趙忽扭鍾索討借洋二百元彼此爭執爲明府所聞飭趙交差候訊 
[又有行夥受騙]  
　前日胡子亭在小東門外洋行街順泰祥海味行購就官燕白木耳等計値價洋三百二十元當囑送至南市恒義公客棧去後有棧客某甲付以德記申莊期票一紙計洋三百五十元命至毛家弄生大元布號後屋内之施福生處取洋找還洋三十元不料胡即於此時乘間逸去該行夥秦少齋始知受騙急將同居之嚴姓家傭婦沈張氏扭控工程局奉訊無干斥退另候查明再究 
[城内]  
　　賭匪解訊龍華巡防步隊三營管帶昨日派兵解送爲首聚賭之湖南人謝瑞初及因賭起釁之楊桂生楊貴和張敬得等四名到縣奉田大令諭飭看管候訊 
　　臨訊情虛○本縣田大令飭差顧陞將王大生與阜生等互控一案傳集人証於前晚訊究王大生號主王增陳叙豐號主劉資生投案候質而德馨泰號主湯仲甫即承銘阜生號糜錫榮臨審情虛避匿因此不能審訊大令大怒以顧陞辦理不善著枷號交値役朱翔看管並將此案即交朱翔承辦限次日獲解如違究革當晚朱翔即將湯仰甫拘獲解案糜錫榮一名尚無蹤跡 
　　串賴抵産○陳錫章喊控沈陳氏將房一所向抵洋七百元刻已三年期滿陳氏串同中保又將該房重複出抵因此催贖不理明　　候查明察奪 
　　掯贖坟地○沈茂祥喊控稱同治八年將坟地抵與王姓轉抵伯父沈紀昌處伯父故後地歸其壻張阿多向贖被掯明府判事逾四十載姑念坟地候查 
　　私取方單○王陸氏喊控故夫在日自置房屋三間夫弟質甫出贅徐姓爲後一再聳令婦人賣房不允前日乘婦人上街買物質甫到家扭鎖開箱將方單取去向論持蠻明府判候查理 
　　官事○提右營參將陳豹臣參戎守備易樹堂守戎日前到松即賀提憲劉華軒軍門壽誕昨已回申 
[南市]  
　　派員查車○總工程局董查得東西南三區境内之東洋車大半均係破壞以致坐客時有傾跌爰即示諭各車行車寓車夫人等 
 
 

Page 20

 
 
知悉着將破車修換限至十一月十五日以前一律換新違者查獲充公究罰在案昨日警察處派巡員率巡士六名在各叚查察如有破車暫時從寛責令赶緊修理如再抗違查獲究罰 
　　報請緝賊○滬北新洋務局汪公館於本月初四夜被賊潛進竊去狐皮袍褂衣服十餘件所値甚鉅當即開單報明上海縣及總工程局轉知西南各區一體派探協緝 
　　收帳失洋○松江永昌帽作主朱祿泉來滬收帳前日事畢乘滬嘉火車回里忽在車站前失去大皮包一只内有大洋二百九十餘元及小洋鈔票匯票信件等約價一千餘元已開單報請總工程局及南區等處飭探查緝 
[閘北]  
　　考送醫學○闡北巡警總局刻議添設醫學一科日前傳諭各路局區正副巡官著每路遴選長警十五名送往總局於昨前兩日由警保科命題考試及格者送醫學補習所肆習每星期並由洋總巡官孟君帶往仁濟醫院實地練習 
　　懲辦小竊○住居麥根路之西人却搿斯羅日前失竊銀器四件昨日該竊王金生携贓至小東門内銷售被探弁孫駿發人贓並獲解經總局裁判課員孫明府訊實判責二百板還押並傳該西人到案具領 
　　圖賴包工○王森記木作主前投英公堂控小工頭陳正陳圖賴包造馬路工程洋三千餘元昨奉廨員派差移提總局警法科長聶司馬以該被告住居華界按照以原就被之例此案應歸警局訊理飭來差回署禀復判陳暫行交保候王到案質訊再行核斷 
[英租界]  
　　冐充司巡○崇明人顧長江冐充工部局司巡向小販葉桂生索詐由捕查獲解廨訊實判顧押兩禮拜 
　　研訊盗婦○盗匪俞雨亭呂步雲項雲卿即曹雲卿陳錫林即王錫林並王洪林等五人刦取衣飾各贓訊押查辦各情已紀前報前日又經該探等續獲撑駕盗船之王春泉並盗婦王陳氏項曹氏張俞氏即奚氏高王氏張鍾氏及小孩兩口一併拘入捕房分别管押昨晨解廨請究張鍾氏供伊夫張三寳並不在滬與呂等同來高王氏供夫高老三亦不在滬張奚氏供夫張阿三不知現在何處項曹氏供稱隨夫項雲卿來滬祇數十天王陳氏供稱向在杭州賣娼與王錫林姘識帶孩一同來滬不知伊等作何事業等語王春泉供稱係高王氏之夫高老總由硤石囑令將該氏等送滬因候取船資不知伊等爲匪求察代理襄獻德大令核供商之英佛繙譯官判一併分别還押候訊 
　　刻扣工資○新閘路協盛絲廠經理奚露生因扣繅絲女工辛資及每月賞給三天工洋昨晨該廠女工趙王氏等數十人投廨環求追究奉李襄讞訊判奚將工資一律照給並諭各女工不得聚衆滋擾兩造均遵諭而退 
　　私質珠兜○曹阿木因私將曹陳氏之珠兜質洋被控捕房由探解究經中西官訊明判曹交三百元人洋並保限三禮拜清理違干未便 
　　虧空帳洋○鍾冕卿因虧空西醫韋亷士帳洋被控訊押在案昨由捕房將鍾解請公堂復訊據供已經理明求釋判鍾仍還押候會商英布副領事再核 
　　出外迷途○男孩張金福蔡仁林迷途由捕送廨請訊張供年十三歳平望人蔡供在城内學習成衣判張孩送棲流所留候認領蔡孩派差送城内警局查傳其師領回 
　　竊船隻○王四大等五人因竊龔李氏値洋七百元之船隻被探查獲昨解公堂請究官以原告不到判王等押候氏到案再訊 
　　竊綢緞○公平洋行與裕新恆等控沈勤甫竊取綢緞派司一案昨由捕房解廨復訊判還押候禮拜五訊核 
　　過犯一○陳阿二控過犯陳阿榮與王長生串同摸竊小洋等情昨由捕房解廨訊明判王押兩禮拜陳押三月出境　 
　　過犯二○過犯錢坤生陳阿金均逐出復來由探查獲昨解公堂訊明判錢押二月陳押一月期滿仍一併逐出租界 
[美租界]  
　　艦兵滋事○前晚有東洋車夫王正興在有恆路被一酒醉艦兵以洋瓶擲破頭面報由捕房飭探協同兵弁拘獲候辦 
　　索資被控○銅匠周阿生昨向崑山路七號某葡人家索討修火爐工資詎該葡人忽稱失物將周扭入捕房請究捕頭詢無証據斥退不理並飭周赴葡署禀控 
　　私售鴉片○天潼路青雲里一百三十三號某粤人家私賣鴉片違章被捕房查明屬實候禀公堂出單傳訊 
　　因何被毆○婦人唐毛氏報稱行經提籃橋被某紗廠女工多人扭毆受傷捕頭詢得事涉暗昧飭赴公廨禀控 
　　過犯被拘○過犯沈阿才逐出復來昨被包探緝獲送入捕房押候查案解廨請辦 
[法租界]  
　　詳查起火○鄭家木橋堍春記小客棧失愼焚斃傭婦小孩兩命由縣蒞驗各情均誌前報兹經捕房以此案客棧與生記洋酒店互相推諉察核情節煩有不實諭令嚴加詳查以分眞僞 
　　虧欠猪洋○倪世利控品味齋肉莊主黃世訓弟兄虧欠猪洋一百零六元四角等情經公堂傳訊判候補提世詒到案訊核昨日捕房將世詒解案請訊供稱欠洋是實現店已封閉務求寛宥料理判交保限一月理楚 
　　虧欠房金○車戶陳阿六虧欠房金數月遽即逃避由收租人劉利章尋獲扭入捕房轉送公堂訊究陳稱屋内尚有各物可抵判押候查明各物再行定斷 
　　竊時表○客棧夥黃定保日前倩趙利生代替工作時將時表竊去逃匿前日尋見扭入捕房解廨請究趙供表已售與友人不知何往故難交還判枷號兩禮拜以儆 
　　竊鋪蓋○陳阿四不務本分近又偷竊碼頭舗蓋一個許稱是伊姊物由探帶往詰証不認昨日解廨請辦判押七天候期滿返往寗波原籍管束 
　　來函更正○閱初六日貴報所登公共公堂案内有太古公司控金雪齋牽涉蔡叔和一案有蔡仍交原保一語蔡叔和係被累之人保人即鄙人當日曾去聽審已蒙寳公及英領事面諭判結森記號主實係被累絲毫不涉故特函請速爲更正蔡寄梅啓 
通俗談（東）（吳） 
　　我在上海見官府戴纓帽者必思及西國婦人盛行之大帽見官府着燦爛之花衣者必思及西國婦人之刺花長裙見官府及一班巨紳大賈之與官府往還者往往喜穿反毛馬褂則又思及西國婦人多穿反毛之上衣 
　　我國堂堂鬚眉乃與彼族脂粉隊中同其裝飾豈非可異之事耶 
　　記者曰是以我國逹官遇本國人則剛遇外國人則柔對本國人則覇對外國人則媚 
　　今洵濤兩貝勒有剪髮易服之請其亦轉弱爲强之一大機鍵歟 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[御史饒芝祥奏孝廉方正選舉冐濫請定章程摺]  
　　奏爲孝廉方正選舉冐濫請飭部定章程以除積弊而收實效恭摺仰祈聖鑒事竊維孝廉方正一途肇於漢代如晁董公孫師丹黃覇蕭望之之徒人才輩出焜燿史編選舉公明號稱極盛迄至我朝沿前明舊制訂爲覃恩特典於康熙六十一年議以六品頂戴備試用乾隆元年復議准孝廉方正所舉不實除本人斥革追究外出結各官照濫舉匪人例議處於揚　闡幽之内寓循名核實之思意美法良至爲精密奉行旣久此意寖微然同治初元尚有大儒如羅澤南獲充斯選是三代之直道未始遽絶於人心也今者皇上御極之初舉行曠典又値預備立憲時代百度維新於選舉孝廉方正一事宜如何周詳審愼名實相符乃以臣所聞數月以來各省府廳州縣紛紛呈報其賄求冐濫有足以駭人聽聞者敢敬爲我皇上陳之一選舉之不實也查定制孝廉方正由地方正紳數人臚舉事實呈該管學官考核允當後再行加結咨送地方官並取具鄰族保結以昭眞實乃今則不然所呈事實不由地方之公許而由該生之自鬻所簽名次不出本人之公推而出該生之請託甚至事實則互相抄襲保結則任意簽名學官以是爲漁利之特權州縣以是爲例行之公牘習焉不察舉國若狂夫名存實亡猶不過視同告朔若賞奸奬佞將何以樹厥風聲臣愚謂官略仿諮議局章程集營選議員投票公舉而各州縣及學官監督之始行决選如此則虛僞者可稍去矣一選額之不嚴也漢郡二十萬口以上方舉一人章帝時合天下舉百數十人猶以爲濫非苛也蓋必爲士子不可倖獲之功名方足見朝廷格外旁求之令典查孝廉方正向無定額以故學官可以意爲增益善價而沽懸格以求以金錢爲主義多方以市得壟斷於榮名如湖北黃岡一縣竟多至十有餘人無論薰蕕雜進志士羞顔即此賄賂公行亦大背化民成俗之道况科舉已罷捐納已停國家尚不惜破棄舊章捐除鉅欵以爲進行之藉乃士子則視爲捷徑學官則視爲利藪地方紳董則漫爲交遊應酬之端朝貢多金夕爲佳士明目張膽比戶曾原臣實耻之臣實惜之臣愚謂宜略仿選拔及選舉議員章程大縣准選二名小縣一名無當選者任缺無濫如此則浮冒者可稍清矣一年齡之未限也古人四十强而仕五十艾服官政泰西各國議員亦有以三十歳三十五歳爲限者誠以經驗旣多學識斯固而人格亦愈完全也乃今則後生小子趨向未定品行未詳但使運動有成便爾嘉名肇錫夫孔子天縱生安必四十始能不惑人非齊聖孰可等論甫踰弱冠之年卽應非常之選苟知自愛能勿疚心况出而郡邑服官則滅裂粗疏深恐貽殃民社處而里閭坐守則輕佻儇薄必難矜式國人馴至行檢有虧初終異轍以孝廉方正之選而來不孝不廉不方正之譏玷名教而辱制科此尤不能不先爲顧慮者臣愚謂宜略仿呈報節孝崇祀鄉賢之例明定期限年齡非及四十歳者不准與選如此則躁進者可稍抑矣方今歐化風行大抵趨重於智育人倫道德幾類駢枝幸此剥蝕之餘尚留孝廉方正一科以爲保存之藉若復因仍敷衍名實兩淆實於選舉前途不堪設想相應請旨飭部申明舊制嚴定新章速咨各省督撫轉飭府廳州縣俾知遵守而收實效是否有當伏乞皇上聖鑒訓示謹奏 
專件 
[旅浙江蘇鐵路協會章程]  
　　第一條宗旨本會以協助蘇省鐵路公司勸股催股爲宗旨 
　　前項宗旨外如本會會員欲提出意見於公司者當遵照公司修正章程第三十五條用股東名義提議不得率以本會爲名 
　　第二條會名本會以旅浙同鄉組織而成名曰旅浙江蘇鐵路協會 
　　前項股東非旅浙人或非江蘇人均一律勸募 
　　第三條會員凡旅浙江蘇人之仕商學幕界當然爲本會會員他省人及江蘇人之在本省他省者在本會認股後得爲本會會員 
　　第四條職員本會設會長一員副會長二員或四員正副總幹事各一員各府幹事各若干員書記會計若干員 
　　前項正副會長正副總幹事書記會計各員以全會會員投票公舉各府幹事由各府會員推舉 
　　第五條任期本會職員以一年爲一任期於每年十月常會改舉惟得以連任　 
　　第六條認股分兩種其一自赴會塲認定其二由各府幹事經募或自向幹事處認定 
　　前項認定之股一到繳股期限由本會備函通知 
　　第七條繳股查公司續招新股簡章云分四期繳足第一二三期每股各繳一元第四期每股各繳二元本會於省城委托收股二處其一惠民巷口興業銀行其二棱木梳巷總理王丹揆京卿公館 
　　前項股欵凡認股會員繳付興業銀行者先領收銀行收據再換公司收據繳付王總理公館者先領收經收據於五日内換領公司收據第二項云云指分期繳足而言若一期繳足者於五日内得換領公司股票息單凡認股會員不在省城者不論何期股欵若在公司委托之各收股處均可繳付惟須將繳股所用之氏名知照本會以便核數而省往返催付之煩 
　　第八條催股每年以二五八十一等月爲催股之期凡在繳股期内各股東一律由本會備通知書分交各幹事催繳 
　　前項通知書須分交經募幹事在會塲認定者以認股會員同府幹事推定爲經募幹事 
　　第九條紅股查公司修正章程第九條内載凡招滿一千股酬紅股五十股本會各幹事已議定將紅股權利分與認股會員以毎二十股加給紅股一股多者遞加不足或有餘剩者不給惟此項紅股須俟欵繳足時方領股單 
　　第十條會費分兩種一特捐一公司津貼特捐由會員中熱心路事者隨意捐助津貼遵照公司代招路股章程領收（未完） 
 
 

Page 27

 
 
小說 
[社會小說自由女（三十六）]  
　　第十回標新解演說自由魂賣風情初遇懷春女 
　　至於這個平等的兩個字兒。無非說一個人自有一個人的權利。家庭之内。君國之間。父不能奪子的權利。君不能奪臣的權利。不論什麽人。彼此都居於平等享有權利的地位。並不是說不論什麽人。都有彼此平等的權利。若果然要照這般的說起來。這個什麽自由。什麽平等。原是從泰西各國流傳過來的。他們泰西各國。設官分職。各有專司。一個人有一個人的地位。一個人有一個人的權利。彼此不能相混。譬如他們外國的海軍大臣。自有海軍大臣應享的權利。難道做海軍大臣的人。就也可以享有陸軍大臣的權利麽。再說起家庭間的平等來。做父母的自有父母分内的權利。做子女的自有子女分内的權利。彼此的地位不同。權利也不能相等。在家庭倫理之中。隱然也有一個一定的界限。即如他們泰西的法律。父母的遺産。雖然。該應子女承襲。即還要看那父母臨死時遺囑怎様寫法。遺囑上寫明分給子女的子女。方能承受。若是那遺囑上頭。不說傳給子女。只把那些遺産。或是捐入教會。捐入學堂。或是贈給朋友。贈給親戚。那就只好照著他的遺囑行事。就是親生子女。也是無可如何。若要依着他們的說法。不論處於何等地位的人。都有一般的權利。那就街市上的一個乞丐。可以奪得君主的政權。公侯家一個賤奴。可以攬得主人的家政的了。你們請想。世上那有這般情理。你們兩位平日之間。誤聽了這些謬論。所以上了人家的當。今天鄙人不揣冒昧。特地把這自由平等的眞解。向你們兩位剖白一番。不知你們兩位的心上以爲然否。嚴景羅和吳夢珠聽了江鏡波的這番議論。起先還低頭不語。聽到一半便不覺連連點頭。到了後來。更是佩服得五體投地。眞個是如雷震耳。如石驚天。如聞五夜之鐘如聽。生公之法。一齊立起身來。對著江鏡波謝道。鏡波先生這番議論。我們聞所未聞。從此以後。定當守著鏡波先生的教訓。再不去悮信人言。自貽伊戚的了。兩個人說到這裡。早不覺面上紅起來。江鏡波見了。心上甚是歡喜。便連連說道。承兩位女士不棄鄙人的議論。從諫如流。實在是鄙人的幸福。至於說教訓的兩　字兒。鄙人萬不敢當。兩個人聽了。也不回答。把頭一低。好像有什麽話說不出來。 
國外新聞 
[比皇薨逝續誌]  
　　初六日倫敦電云比京伯魯塞爾電稱比皇病革時有醫士兩人恭侍病榻未幾駕崩實非預料所及前夕晚猶酣睡頗安直至夜半兩點鐘時始醒而言曰吾氣塞矣醫士乃急以啡注射然已無濟兹定期星期三日舉葬又電云比皇之薨因血管閉塞之故皇之遺詔都成一册囑以彼受諸於父之法郎十五兆分給其兒女各報載比皇近侍之言謂皇曾於一千九百零八年在聖里牧地方秘娶伏仰男爵夫人爲妃生有子女二人當皇舉行臨終塗油禮時皇族之在側者惟伏仰男爵夫人一人羅馬教皇已發電證明比皇確曾與伏仰男爵夫人成婚初七日東京電云日皇已詔令朝中爲比皇舉哀三星期初五日柏靈電云德皇已致電比國新君弔慰詞頗哀誠 
[大英公司郵船撞傷]  
　　初七日倫敦電云大英公司支那號郵船日昨滿載搭客由鐵爾培萊港啟椗開往澳洲時忽撞於碼頭之上致船尾及舵大受損傷須赴旱船塢修理後始能啟行該公司當即議定凡旅客及郵件須至瑪塞爾以外各口岸者可乘專車前赴瑪塞爾轉趁波斯號郵船啟程其旅館等應用各費均由公司照付 
[英民嫉忌上議院]  
　　初六日倫敦電云昨夜有内閣大員八人貴族十一人演說運動選舉自治局總理巴恩斯君在塔底西演說極力排斥上議院之舉動聞者歡呼雷動後經羣人將巴君高擎於肩送至府第以示尊崇上議院議員克洛曼君在希菲爾特地方演說力請自由貿易者贊助聯合黨投票選舉以免國家之潰裂 
[北極爭端之糾葛]  
　　初六日倫敦電云羅斯大尉不認曾收回控告柯克博士之誓書謂雖經有人賄請爲此彼並未允可 
[德報申明俄報訛言]  
　　初六五日栢靈電云德國某報因俄國報章曾載駐哈德領事杜米納博士之調任實爲近今德俄在哈齟齬之歸宿云云因即宣明謂兩事並無關係 
[俄外務大臣更正謡傳]  
　　初五日柏靈電云俄國外務部大臣伊斯華克君謂外間所傳彼曾聲言德國隂謀抵拒俄之遠東政策等言實屬不確不知德國所行對俄之道曾異常忠誠云 
[德皇召見英國財政家]  
　　初五日柏靈電云德皇已召見倫敦着名財政家開塞爾君 
[德皇游英之說不確]  
　　初六日栢靈電云倫敦晨報所載德皇因患喉病擬於西歷明年正月間出游英倫之說實屬子虛德皇御躬近異常安健 
[俄擬重行組織陸軍]  
　　初六日柏靈電云俄國議院預算案審查委員决議請將重行組織俄國陸軍之策批准 
[意皇定期拜謁妻父]  
　　初六日柏靈電云據芒脫納格洛報章載稱意皇意后撥於來年西八月間率同意國艦隊一隊起芒脫納格洛謁見尼柯拉司親王王係意后父也同時俄國大公爵尼柯拉斯及彼得亦將率同俄國艦隊一隊前赴安的伐里兩公爵亦王之　　 
[意國注重德奥邦交]  
　　初六日柏靈電云駐奥意國大使近照會粤國外務部大臣謂祁西阿堤里伯爵已任意國外務部大臣之職伯爵擬以增進意奥邦交爲務駐德意使亦有同式之照會 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
 

Page 33

 
 
   
 
 

Page 34

 
 
   
 
 

Page 35

 
 
   
 
 

Page 36

 
 
   
 
