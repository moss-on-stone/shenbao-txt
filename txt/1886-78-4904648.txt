# 1886 - 78 - 4904648

 

Page 1

 
 
[分殿淸江浦賣報售書處] [  申報舘主人啓]  
　　本舘現託友人在淸江東門内都天廟後長春客棧經售申報及申報舘點石齋兩處所印之書籍碑帖字盡等件如承淮上諸君賜顧可就近價　有欲看申報者亦可將地址開示該處經理人自當按日送閱此布 
[招請文人抄書啓] [  點石齋主人啓]  
　　啓者本齋現有大部書籍須人抄寫如有精於晉唐楷法者祈卽繕寫字樣送本帳房選擇取用其選用之後如抄來之字與原樣笨跡不符大相出入者仍須退還不送潤筆專此佈啓卽乞賜敎 
[石印縮本雪樵經解出售] [  點石齋主人啓]  
　　漢唐以來說經之書浩如淵海而立說不能無異同川省馮壺川先生就衆說之所以異同者彚成五經集解一書而於學海　經解中采　尤多　　行世有裨來學光緒壬午秋樹根齋主人重爲鐫版嫌其命名統同易之曰雪樵經解有友人見此書之可　慮　流之不　託本齋石印今已竣工分裝八本定價三元准於十五日出書世有先覩爲快者靳向本埠南申昌暢懷書屋醉六堂文瑞樓等處購取可也此布 
[七十號畫報出售] [  申報舘主人啓]  
香港公家花園設立花會琪葩瑶草種類繁多内有小樹一本枝間脫下枯葉數片竟能蠕蠕行動細審之頭足傎備而全身　是樹葉百人　　　　之學至此亦不能定厥稱名兹就日報所述者慕繪成圖以供博物君子之考証淞隠漫錄圖說一則仍附畫報之末准於十六日出售此佈 
[洋務憤談]  
嗚呼今之所謂辦洋務者吾知之矣其上者則講求製造廣開礦局塲面闊綽貲本巨萬所以求富國而强兵也乃自　辦以來已有年所講製造者未聞其廠中能自成一船自製一械凡堅船利砲仍購自外洋局中所司不過修理乙事　有自造一船者亦惟購外洋之鐵板機器召諸工匠裝而成之其裝合之際又必有洋人在旁指點名雖自造寳則非洋人不成開礦局者習有始無終前數年集股設局紛紛擾擾羣焉以富國爲名乃曾無幾時相繼倒閉　有一二家尚可支持然所出礦産殊屬無幾不特無以富國卽以償諸股友之貲本亦且不足如是以言洋務中國又何用此洋務爲然此猶其上焉者也其次者則自命通才上書陳說言之鑿鑿一似中外大勢不難明諸指掌之間上之當道見之者必曰此其人深通洋務有用之才也用之者亦必曰此識時之俊傑也舉而用之授以重任則亦未嘗以不能辭繼而觀其作用則蒙蒙焉與其言大相徑庭人方異其坐而言不能起而行而不知其所言者皆拾他人之牙慧集前哲之陳言剽竊成書以求自眩者耳此其次者也其最下者則學問經濟素不關心欲修辭以自達其志固屬不能欲剽竊陳言從事抄襲亦恐于無從入手或不足以動人之目於是拚出數十金成數百金覓一文墨中人代爲捉刀撰一條陳已則夤緣　道求獻其說若偶得青盼卽可因此而致富貴以榮耀於親朋此其最下者也此三者皆今之辦洋務者也嗚呼洋務之弊若此以吾思之曾不若一工人何則彼工人執技以謀生者知今日中外通商華洋雜處洋人之術有不可不學者　起而學之學必求其精非若辦洋務者之有名無實也大則如洋房小則如鐘表等物是皆中國素所未見而不聞者也今者自鳴鐘等華工皆能製造所出之物與外洋相較亦不相上下洋房之在中國者皆出自華工之手高則三層四層大則半畆五畝窗之格牆之式爭奇鬥巧無一椽同者洋人畧加指點華工卽能領悟落成之後無不精紗絶倫是豈工人之智果出於講洋務諸人之上哉辦洋務者衣錦而食肉爲工人者泥手而污足二者相較相去天淵乃同一學洋人之法一則曠日持久百無一成一則學無不成成無不速豈眞肉食者鄙耶蓋其所學雖同而所以學之者有不同也工人執一技以謀衣食技之工拙卽以卜利之盈虚故雖朝廷不之督責官府不如勸懲而自無不盡心力以求其成辦洋務者皆視爲仕途之捷徑故不求眞實之學而存倖得之心朝廷懸賞雖重而斯人倖得之心亦更重蓋工人之欲在利而利必由於技則不可假借者也故必求其精辦洋務者之欲在富貴而富貴由於洋務洋務則可以朦混者也故相率爲假此其成效所以不及工人也然洋務欲其精亦有道乎曰有之彼工人者石工則司石木工則司木彼何爲而不兼司之蓋知技必精而後可以獲利而欲精其技必專其心辦洋務亦猶是耳一人之身而百工之所爲備人知其難也今之辦洋務者皆一人而兼司數事又安得不事虚言乎若有人問吾曰洋務烏乎精吾必告之曰用志不紛乃　於神 
[蹕路紀程]  
　　嚮導大臣將由京至東陵路程里數繕單呈覽計開二月二十七日啓鑾東華門起東安門一里朝陽門七里東嶽廟二里慈雲寺備用中伙九里馬廠中伙二十九里燕郊行宮二十九里共七十七里二十八日棋盤庄中伙二十五里三河中伙二十四里白澗行宮二十五里共七十四里二十九日獨樂寺行宮中伙三十六里桃花寺行宮二十三里共五十九里三月初一日隆福寺行宮二十九里初二日西峯口三里昭西陵十一里更衣殿中伙一里孝陵十一里孝東陵一里景陵二里裕陵四里定陵四里普陀峪西中伙半里普祥峪定東陵半里東朝房南金殿半里惠陵十四里西朝房西中伙半里出東便門四里西峯口十三里隆福寺行宮三里共七十三里初三日隆福寺行宮初四日桃花寺行宮二十九里初五日獨樂寺行宮二十三里白澗行宮三十六里共五十九里初六日三河中伙二十五里棊盤庄伏二十四里燕郊行宮二十五里共七十四里馬廠中伙二十九里慈雲寺備用中伙二十九里東嶽廟九里朝陽門二里東安門七里東華門一里共七十七里 
[制軍大閱]  
　　閩浙總督楊石泉制軍出轅巡閱前已錄登兹悉制軍於本月初五日抵厦門初六日閱看九營合操及現各任員弁弓馬初七日閱看練營勇營及候補各員弁弓馬初八日閱看九營鎗砲打靶等技初九日閱看水師及各砲臺至初十日五點鐘時乘横海輪船駛抵澎湖擬於十二日赴基隆大約十六七日可返省矣 
[調員佐治]  
　　臺灣分省廷議已定創始之際在在需人劉省三中丞因在臺人材寥落不敷差委特咨請省憲調府廳縣十員佐雜二十員以資驅遣但臺地瘴氣薰蒸客死者指不勝屈以故各員皆裏足不前惟雷太守其達自願捧檄前往云 
 
 

Page 2

 
 
[廣西亂耗]  
　　嶺南訪事人來信云未年除夕廣西桂縣有土匪數百人揭竿起事某當舗有白銀數千兩盡爲掠去地方官無從彈壓帶印遠逃李鑑堂中丞聞報立派官軍馳往勦辦想跳梁小醜無難刻日蕩平也本館按廣西祗有臨桂桂平並無桂縣當俟訪得實情再爲詳述兹惟節登大略以符有聞必錄之例云爾 
[營口談資]  
　　海防廳寳司馬岱於正月初九日因病出缺所遺篆務由道憲札委張司馬權攝旋經大憲奏請以現任遼陽州知州章幼惟剌史樾調補未到任以前委前任新民廳同知馬仲武司馬署理大約杏花初放時當可望福星遥蒞也○臘盡春回河氷將泮花枝八九微露墻頭其中有張玉鳳者輕　淺笑宜喜宜嗔置之北地燕支中允稱翹楚然平日自高身價往往非　意之客不輕献一笑接一談一日晚妝初卸方與意中人啜茗談心忽一﨣﨣武夫虬髯高長大踏步而入玉鳳置之不睬　以閉門羹待之其人怒謂何物妖狐忘却本來面目竟敢效嗣宗青白眼奚落平人乎隨掇火盆當頭擲去玉鳳急爲躱閃不致受傷然一領雪狐裘早已燒成數穴至長跪請罪其人始悻悻而回○營市大酒館向共二家曰福合園曰仁大園曰順興園熊掌猩脣駝峯象白烹調精美無異五侯之廚刻福合順興俱以折閱過甚不能支持獨仁大仍座滿衣冠云○報稅行俗稱船店七年共有三順宏盛吉成天泰亨泰生甡恒合萬順八家去年家家虧耗勢不能支最苦者天泰虧欠厘捐銀二千兩致店主父子二人發押追比帖東姚姓亦被株連目下尚未了結云○今年闔市之賦閒者約有二萬人蓋因時勢艱難店多荒閎以致枝棲一失進易兩難也○寳司馬病終任所於正月廿四日出殯暫厝甘軍馬隧營房其橣和四十八人舁之紳商之設祭者多至數百起文武印委各員皆親臨執紼生榮死哀洵無愧矣 
[鄂事要]  
　　田家鎭一帶防營近日陸續遣撤由民船載至漢口分投回籍至留防漢口者尚有兩營足敷分布矣○荆州府屬地勢低窪每惠水災全賴隄埂以衛民田上年監利縣界之子貝淵地方因奪隄械鬥釀成命案經省憲調兵彈壓將爲首者置之於法事後奏請建閘挖河以爲久遠之計乃今年正月杪該處之人又因奪地復蹈上年故轍省憲立飭漢陽府逄太守馳至荆州會同恒太守親往查勘從速辦理○漢口市肆櫛比人亦良莠不齊以故地方官多派捕役隨時巡察日前有一鄉人向某雜貨鋪購得物件藏於衣底東探西望情狀張皇捕役悮認爲賊拘去拷問傷指裂膚不供一語捕役始知誤拘縱之使去鄉人枉受痛苦心不能甘回至雜貨鋪泣訴緣由鋪中人憫之卽爲繕禀控於淸軍府衙門陳司馬准詞喚各捕到案以其誣良爲竊各予笞責次日復交漢陽縣署發落 
[鳩兹春鯉]  
　　李與吾軍門本湖南芷江縣人通籍後寄籍安徽南陵縣刻貴隖樵學憲按臨甯國其九少君傳蓉及姪少君傳蓀皆經入泮吉語傳來軍門不覺喜形於色○無湖縣楊璞生大令於本月十三日甄别鳩江書院肄業生童共到二百餘人○本月某日之晚有賊從城　上扒至趙履泰線店竊去白絲二綑錢三十餘千及洋銀若干店中人皆在黑甜鄉未之知也次日質明始報捕追尋然海底撈針終難弋獲矣○粤商之來蕪採辦米榖者年盛一年辦就後俱存貯棧中以待附裝輪舶去夏大水後江南北各邑灾黎結隧成群來蕪就食其中强有力者咸藉馱米謀生每包得錢兩文每人日可得數十文百文不等女則傭於富室亦不愁餬口無資故刻下水患已平而災黎皆就江畔結茅雞棲其内大似劉後主之此間樂不思蜀矣○江灘太古銓新棧本甚寛大所堆米石層疉如山本月初八日午後正在上米之際忽砉然一聲米包倒瀉而下壓傷駄米人甚衆臂斷脛折慘不勝言内有三人竟被壓而死殆亦劫數使然歟○春雨過多鴨頭緑漲江水添高五六尺口外之關門洲沙灘已淹没不見矣○連朝大霧迷漫行路者幾不辨東西南北至日中則異常炎熱幾如初夏光陰居人靜掩茜紗猶苦揮汗如雨初九夜風聲雨聲徹夜不息十二日已刻暴風疾雨霹靂聲更動地喧天令人聞而失箸閱兩時之久阿香始霽威而退傳聞南門外五里亭殛斃一人云 
[皖垣途說]  
　　歴逢考試之期往往有無業遊民擇人烟稠密之區擺設詩韻字板六門小樣紅黑黑兩門等賭攤引誘考童藉博烟霞之費馴至揮拳角口滋閙　闐官憲早有所聞久思有以懲創之本届縣試之期錢少雲大令遂飭差諭捕督保驅逐若輩竟置若罔聞大令怒甚立卽移請城守營朱都戎並委陳捕廉親率差兵梭巡各處遇有前項情事定予重責遞回若輩始聞風畏懼不敢故智復萌云○西門外新橋鹽阿曾於前年開挖但是處均係浮沙挑夫皆堆積岸旁不肯抛擲遠處以致風吹雨洒未及數月依然卸入河中去夏河水盛漲水退後港道淤　幾於舟楫不通現值春雨連綿積水高與岸平行路者多苦泥濘没足紳士意欲重行開濬俾得水有所歸然工費浩繁一時恐難籌辦也 
[將軍來滬]  
　　香港將軍已乘法公司輪船來滬閱看西商團練兵大約今日可到想此次由將軍親自閱看則操演時必當格外認眞惟操演日期須俟將軍抵滬後再定云 
[脫漏聲明]  
　　昨報官塲電信一則醇邸已偕善軍憲慶預備馳抵津沽手民脫去預備二字以致語意不合合亟聲名 
[官船擱淺]  
　　正月廿二日本報曾有利順小輪船在蘇州河擱淺一事以區區吃水不及三尺之舟而尚難行駛自如其淤淺已不言而喻矣乃昨日十二點一刻時有一華同坐小輪船高扯龍旗駛至大橋之西在利順擱淺處又經膠滯大有進退維谷之形船上水手及所帶親兵手忙脚亂棼若亂絲有將竹篙竭力支撐者又將烟囱急於放下者所有龍旗亦已放倒船尾而船仍屼立不動按本館屢言蘇州河急宜開濬官塲終置若罔聞亦以未經目擊故耳此次以堂堂官憲而亦被淺灘所阻幾於無法可施他日向上憲陳之或可望開濬有日矣否則再閱數年必致河身皆化爲高岸斯時由　至蘇必將造成鐵路庶免往返稽遲不將更多周折乎 
[災後剩談]  
　　董家渡附近火災前已錄登於報兹聞是晚之火起於乾德堂藥鋪延燒洋貨醃貨各店其同豐南貨店則僅拆毁些微未罹於厄刻已貿易如常矣 
[棧司失票]  
　　陳君竹坪惻隠爲懷常喜救人之急救人之危蓋幾幾乎竹罄南山不勝紀錄矣有同康錢莊棧司葉元芳者于本月十八下午六點鐘時手持鈔票三百七十五兩又洋票一百元由匯豐銀行歸莊中途遺失自念無顔回見主人意欲覓死事爲陳君所聞不忍坐視代登告白於本報之後略謂如有人拾得交還者願謝洋二百元知風通信者謝洋一百元所望仁人君子慷慨交還旣可救該棧司之性命又以成全陳君爲善之心實本館所深幸者爾 
[巡船撞沈]  
　　前日洋藥局巡丁察得浦中所泊某船藏匿私土當卽知照夥伴七人前往查緝詎該船早已知風解維而遁巡丁雇舟追之將至吳淞港不隄防該船飛駛而回驀與巡船相撞巡船迫於窄小無可支持砉然一聲隨卽沈下計巡丁七人舟子一人均占滅頂幸經鄰船上人見而救起不致從屈大夫游惟一巡丁泅近私船被船上人將槳戳沈現在尚無下落云 
[拆屋無憑]  
　　前日有陳大大者投縣呈稱小的所有住房驀被王阿華拆毁叩請提懲經莫邑尊准詞提集被告旋於前日庭訊陳供家居引翔港附近有屋二椽空閉日久被王私行拆去向論逞曫不得已投案請究王供去冬陳央王錫如陸阿林兩人介紹將是屋賣歸小的議定價洋二十四圓先付洋六圓錢一千文言明將房拆去然後找足何得藉詞誣倥叩請明察書契附呈陳又稱王確曾付我洋六元錢一千文然伊 
 
 

Page 3

 
 
自願借與小的並非賣房之價邑尊以兩造供詞各執未便定讞遂諭王日爾買陳姓房屋旣有中証可卽邀來再行覆訊核奪飭將王阿華交保陳斥退 
[賣女免究]  
　　前日有一崇明船泊在南市老白渡碼頭艙中坐一老嫗及一及笄之女郎登岸時適有縣中捕役在彼見其形跡可疑阻而詰之嫗稱丈夫病故逋負纍纍是以挈女來申希圖售價以償夙債該捕隨將嫗及女郎連船户四人扣留解縣并令船埠頭看管原船此淸晨事也至下午莫邑尊委捕廳許少尹辦理此案少尹詰得嫗與女郎確係母女惟不應領出售錢姑念無知從寛免責着卽挈令回家船户分别交保船發還 
[事非無因]  
　　周益三至英公堂稱我侄周尚仁在慶裕綢莊司帳我爲荐保不料侄倦去銀洋四百餘元逃避查侄素與唐杏莊往來取洋後尚與唐局處急向唐盤問伊不承認見其身穿侄之衣服爲此交捕送案唐供洞庭山人與周尚仁同鄉爲友曾向伊借洋二元棉𧝉一件並不知其掷洋遁逃羅太守得供之下以周所控事非無因姑飭將唐杏莊管押俟提到周尚仁再訊 
[協捕提人]  
　　昨報列控被賣孩一節兹悉陳渭通在縣供明女阸賣在虹口地方之陳朱氏處業已病故原告姜余氏則稱女阸未死聞被轉賣在花烟舘等語莫邑尊隨令原差持名片帶同陳渭通往虹口捕房請派捕協提陳朱氏捕頭謂此事須解公堂昨晨由捕房將陳朱氏解案縣差申訴前因羅太守隨飭差將陳渭通及該氏一併送縣辦理 
[押犯自縊]  
　　住居八仙橋西首之吳慶全因欠畢松培墊欵洋四十六元零又將方單託王竹樓經手代借洋二十元屢索無償以致涉訟拘解公堂經翁太守研訊之下吳慶全認欠屬實願爲淸理太守卽着交保出外料理詎吳管押匝月並無保人到案忽於前日夜半在押所纎栅欄上自縊適同押人犯出外小遺黑暗中見似有人蹬於檻上當卽喊呌管門華捕聞聲持燈入内照看撫之已僵時已三點一刻鐘回明捕頭將屍放下昨晨飭法包探王榮培赴上海縣署具報并稟明翁太守該處係十二舖當經該鋪地甲金文預備一切莫邑尊卽於下午三點鐘時帶同刑仵畫役人等臨騐屍母吳倪氏屍女李吳氏均到莫邑尊路訊情由着卽抬屍檢騐據仵作報稱頸有繩痕的係自縊身死並無别故莫邑尊傳屍衆自行看過又傳管門華捕詰間相符并傳呌喊之人到案據祭喜順供起來小遺眼見呌喴等語旋據屍母吳倪氏求請將屍身抬回自行棺殮因尚有親弟及姪等均須見面莫邑尊准如所請着卽當堂具自行收殮切結并着吳倪氏盖右手大挴指印存案并諭訟案仍歸公堂辦理邑尊卽排道回署吳倪氏旋卽僱人將屍抬回自殮 
[英界公堂瑣案]  
　　卓靜坡訴稱在長發棧爲夥昨下午突有邵阿金闖到樓上房間喝問何爲則以尋人對及問所尋者姓名並無其人爲卽交捕搜出鎖匙二个試開棧中各門大半皆合前有温大人住過是房失竊衣物古玩各件開有失軍呈閱邵阿金稱因尋友前往不敢圖竊包探又將鎖匙呈案羅太守察閱之下飭捕將邵帶回查究有無失贓再行核辦失單鎖匙存堂○包探顧阿六稱昨有徐順金持水龍會票到我家言須寫捐并有黄紙印成之知單收捐票上載謹防火燭每日出錢五文湊資置辦水龍等件多捐更妙等語問伊住處言在鄭家木橋爲卽帶至捕房送案捐單呈閱徐供甯波人因在原籍起水龍會來滬募捐羅太守隨判揑情騙錢之徐順金枷號半月遊街示衆僞票存毁○劉春生稱突遇徐長春以我碰撞硬欲剥衣適遇巡捕拘案徐長春供與劉爲友借錢不遂已作罷讑不敢剥衣羅太守以徐長春訛詐可惡判枷號一月發頭門示衆○譚吳氏稱託吳一明代賣衣服計洋五元共被吞没向索支吾致與扭到捕房今蒙解案捕頭禀吳一明到捕房存洋五元交保出外今來候解吳一明供曾代該氏賣衣尚未收到價洋羅太守隨飭吳一明存在捕房之洋給還該氏完結 
[法界公堂瑣案]  
　　去年十二月下旬太古十一號棧房失竊白蠟一案疉列前報所有扛夫姚茂三李榮榮兩人管押捕房將及兩月該棧出店瞿阿二交保在外昨日堂期捕房將姚李兩人解案瞿阿二亦由保交案管棧房之陳平記及褚元發領子阿全投到翁太守詰陳平記現在仍用瞿阿二爲出店否答稱事未完結故仍用伊太守謂伊將白蠟偷出反誣楮姓爲竊爾今仍用伊豈尚欲害别人耶可謂糊塗已極隨將姚李兩人研詰均各供認圖得酬洋二十元太守謂爾等通同竊物輾轉害人寔屬可惡本應枷示姑念管押多日從寛免枷着將瞿阿二李榮榮姚茂三三人各笞二百板旋據褚阿全稱前者伊等拉我剥衣吃講茶此次若將伊重辦恐其出外尋仇太守謂爾前請伸寃今求免辦實堪託異褚稱尚有張榮及硬作見訨之西門更夫兩人亦求提究翁太守謂張榮現着扛棒頭交案至更夫候查明飭提褚叩謝太守又詰陳平記現辦瞿阿二爾仍用伊否陳稱非我作主實由胡先生作主太守謂爾尚狡辯當連爾併辦今已全爾臉面爾尚不知耶叱令退去○前期有江北人蔣李氏禀稱親女今年十五歲被孫二石屬林等押在花煙館内當經翁太守准詞飭提去後昨日包探將孫二並房東劉松泉傳案蔣李氏伸訴前情太守詰之孫二據稱蔣李氏之女經我聘定由張顧兩人爲媒曾出財禮洋十二元婚書庚帖現在家中因欠石鳳林洋五元錢八百文被將蔣李氏之女扣住太守詰其年歲幾何答稱今年二十六歲在人家做廚司劉松泉稱蔣女現在家内太守詰蔣李氏爾女曾否訂姻答稱確曾訂姻太守着各人退去俟下期傳到石鳳林再核○捕房昨解羅阿鼠請訊法包探將紫銅三塊呈案扛棒頭陸炳南聲稱羅潛到太古九號棧房偷紫銅三塊當被巡捕在身畔搜出正月間曾失過四塊此次伊俟管棧房人出外吃飯卽躱在裏面及後開鎖進夫始行拘到羅阿鼠供偶爾睡着被鎖在内太守謂扛夫斷無白日睡在棧房之理况被巡捕搜出贓據尚敢圖賴耶着責一百板以儆○前報列崑山船户劉阿二控蘆墟船户倪福如之堂叔倪文炳串伊船夥蔣老四將十一齡之妹毛囡拐去等情翁太守着傳到船埠頭徐錫堂將倪保出務將倪文炳尋到昨日堂期劉阿二投案請追徐錫堂將倪交案并偕倪文元到案稱倪文炳是堂弟因伊做釘盌生意去來無定尚不知其下落劉阿二日來吵閙硬取物件尚要脫我衣服太守謂劉阿二爾妹　倪文炳拐去如果福如知情便已走脫斷不在船上待爾去捉况爾之夥計亦係通同亦豈可訛乍他人着各自出外將倪文炳尋交如劉阿二有訛索情事自當先辦一併斥退 
[來信照登]  
　　去冬讀貴報感昕篇知浙東可人以服恒濟戒烟局藥癮竟斷淨嗣聞十六鋪橋南聚隆順糖行王君星橋泉漳曾館南裕順糖行童君大亨及滬北抛球場德順各洋貨坐庄王君露琴皆服該局之藥除癮是就某所眞知灼見者已有數人則其餘之所不相認識着要必不少是該局眞具濟世之婆心回春之妙手也兹於貫報告白内見該局已遷在打狗橋北大街不覺有觸於懷爰書數語寄呈伏乞登報俾有煙霞濟者得早登覺岸爲幸滬濵市拜上 
[上海四馬路高易公舘籌賑所起解山東賑款公啓]  
　　謹啓者敝所前於望日起解第十三批賑欵已將收解總數登列報章存數無幾昨接嚴佑之翁來電催欵接濟急不容緩今墊湊庳平銀一千五百兩合伸規元一千六百四十四兩作爲第十四批於卽日會同文報局彚解山東交嚴佑翁查放兹山東災區情形以及催款電音均已登諸日報想邀台鑒毋庸筆贅惟見災况如斯捐數微薄恐難接濟伏乞諸善士發心樂助或爲設法勸捐迅速賜下以資續解功德無量爲此切懇諸惟公鑒[  李朝覲秋坪氏拜啓二月二十日]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[兩淮候補人員姓氏籍貫全錄]  
　　候補監掣師世煦小卿韓城繆延恩子惠蕪湖陳介熹釐卿山東楊毓瀛彤城　平林鍾崍菽原鄞縣章琪韞山廬江金福新荻泉沈元龍小敷浙江許寳書閱軒仁和○候補運判管貽棻荔生宛平朱之枏松石平湖榮恩楓墀正黄旗許大鼐怡齋錢塘洪鉅良士歙縣孔廣杰譜笙蕭山丁士年松儕大興白璧潔亭永和金兆槃子熙嘉興金耀忠光甫山陰魯光圻子封合肥萬葉菘秋圃鳳陽宣兆熊仲飛會稽淩樹模楷山定遠汪壽祺立三旌德何浩朴山宛平周鴻釗梅舫會稽陳瀚繼湖新城萬同倫仲桓山陰高鏡丹林富陽蔣志沂詠卿鉛山吳璋敬甫屬陽扎拉芬阿仁齋正紅旗朱思訓聰士長興何銘彝子英海寗黄以忠藎臣舒城陳廷華笙伯歸安李以牧仲謙錢塘吳用賓怡卿錢塘徐紹垣星槎江西任杰熙臣烏程徐衡聖秋歙縣田恩厚稚存陽曲郭福沅翰江閩縣武元統長卿錢塘吳允徠仲遠錢塘鄭琦吉雲仁和沈曾棨子承嘉興戴文儁玉牛嘉善鄭德璇子衡鄞縣龍澤鈞桓卿湘鄉陳維翰伯坪大興屠宗增雨生宛平陳宗旭菊畦合肥王振鈐篆五易州鮈孝裕仲餘和州錢敬曾石逸嘉興施　少漁會稽陳遐璧珀椎涇縣葉叔亮安徽藍宗培問農定海周晋侯一帆會稽胡光國碧澂涿州甘樹動彦士南昌唐福年春江仁和戈乃肅敬齋景州梁世禮復生榮城楊葆鈞仲和懷寗萬嗚盛鶴聲鳳陽朱昭林朗齋蕊江程承潞雪門休甯黄學仁恕齋新淦郭攀桂伯芬通州楊永錫純卿淸江崔槐嶺茂如淮甯許開文藎臣安徽沈述曾祝山會稽譚錦春云孫南豐杜際辰立安太平倪雲浙江施承志魯瞻山陰梁佩年瞻庵長樂王福璠佩青會稽任文瀾石庵旌德沈秉模樹浙江黎鵾宇生湘潭胡炳垣夢莊蕭山盧安瀾永青嘉善干芳基芰汸文登張芳蘅薌圃山陰陳其儀歸安金敬壽君嘉善陳建勛樹人善化吳毓鑫孫厚子寛昆明陸積康湖州劉繼曾萍鄉范德培季遠武昌諸百詩西樵錢塘 
[戒烟方]  
　　昨有王君過訪寒暄之暇指盒中紫霞膏曰天下之最足累人者莫如此物子知有戒烟妙藥否余曰我輩無癮何必於此中問道子旣有所得盍明示我乎王曰戒煙之法莫便於棉花萁斫成半寸許煎出濃汁沖以開水於吸烟時以之代茶十日後烟癮自能遞減如向需烟三錢　一月後只消錢半至五十日而癮除於無形矣余曰花萁實平淡無奇之物何以能除積癮曰除癮之方全在逐日滌去腸中烟漬耳　　　　　　　　　　疑焉王君去因書以告天下之欲離苦海者[  吳縣藜牀舊主稿]  
[李友生]  
　　幾度風流散先生獨主持中興籌健將定策賴良師列陣翻新樣登壇運妙思虧公能致力復覩舊規儀此事直堪樂騷人着意看江山閒點綴風雨寫悲歡品物籠形内精華擁筆端但期常不配歲歲共盤桓海[  上種榆山入悅彭氏拜稿]  
[上海三馬路與昌絲棧陳竹坪經慕兩廣山東江寧沙湘賑捐二月十六七日第二百四十九五十次淸單]  
○申字單烟台五齡童子洋十二元無名氏洋十元均由泰亨源交來○烟台成泰義寳號經募昌字一千九百三十八册齊東廣和　又源盛東濰陽益祥誠又東盛義又德隆號關裏福興亨又萬發合又源發合又信成發齊河大全公烟台東成棧陳作謀十二户各錢一千文成泰義錢三千五百四十文以上十三户共來洋十四元○黄石港全泰盛經募申字單吳張氏爲已病年餘許愿助賑卽痊金扁方一只重四錢二分又英洋五元○陸桂芬洋十元新市率溪程氏祈保合家大小平安洋六元無名氏求病卽愈洋二元力不從心求妻産後大小平安洋一元老椿記棧交來不留名洋二元王先生交來申字單不取票洋一元又一元又一元共三元莫子卿足對五角無名氏洋一元澧溪生伐募試寓中諸友英洋六元銅洋一元李氏銅洋二元無名氏銅洋二元金元痴書潤助賑錢八百文○周壽蔭堂經募昌字一千三百三十六册恕記洋二元大記洋一元無名氏錢六千文陳記錢四百無名氏錢二百四十文不名氏無名氏各錢二百玉記石記祥記春記何記陳吳記錢記劉記各錢一百以上十五户合來洋十元○樂善堂洋一元積善堂王爲目愈錢一千三百七十文王高記移放生會餘欵助賑錢二千五百三十文王倪氏爲疾愈錢一千一百文以上四户共來洋五元錢六百文○蘇州公記經募由通裕局交來鄭葆生洋一元許金記陸安福各洋五角艾啓成曹壽松金翰卿鄭德嘉陸漢章楊金壽陳忠　史未生張鳳域蔣順富周奎芳顔阿福陸裕才史啓成十四户各錢二百文葛阿三勵友木陸漌生楊寶記高阿熬五户各錢一百以上廿二户共來洋五元○常熟萬興祥經募申字單由寶順局寄來勾餘散人洋一元萬興祥銅洋四元胡景卿銅洋二元○木瀆恊源局寄來采芹子洋一元本宅第十六次桶捐紅紙包英洋一元望勿登報人洋一元散銅洋二元　小洋六角散錢一百文○兩日共收英洋一百零四元五角銅洋十四元小洋六角錢一千五百金飾四錢二分合併申明 
[上海北市絲業會舘核奬籌賑公所施少欽經收山東賑捐二月十六七日第九百三十五六次淸單]  
　　吳興喜懼子求母病早痊規銀二百兩山蔭童氏由揚州匯交德泰莊來一百元茗溪周啓記三十元曹禮齋二十元吾省氏十元知不足氏十元歸余氏病愈完愿十元衫衣街三魚書屋柳蜂擊壞生二户鄰居失愼幸未成灾各十元歸鈕氏酬病愈愿五元周耽叔五元王銘吉求姪病愈五元十二齡王祖堯求母病愈一元無名氏一元○蘇州葑溪漁隠塡交洋二百元捐户俟後來單補登并經募第三十七次申金記二百零一元汪杏記二元又募金閨福幼　潘周氏三十三元張龐氏一元蘇蔣氏一元印蘇氏一元司蘇使者一元又蔣鍾卿經募銳單九十四號蔣沈氏五元蔣崇禮一元以上十六日○京都同人續募京平銀三百兩由源豐潤號匯交規銀三百零六兩棉力子移續膠賀儀由玉山恊興局來十四元蘇州無名氏由文瑞樓來十二元衡翁祈子延囊消灾由高郵丁鏡齋經募第十六次交福興潤局來十元南徐厚德堂求椿萱並茂由天津交源豐潤號來十元蕪湖和記六元昨非居四元瀏河解圍人四元有心無力氏求合宅平安二元沈蕩郭來催移學徒從師禮一元以上十七日 
[金陵恊賑公所正月分起經收淸單]  
　　河南南陽府正堂濮募江寗昌字三百十册南鎭楊芳桂銀一百兩濮文暹銀五十兩濮南如銀十兩南陽遊府蔣銀十兩南陽右營高銀八兩城守買銀三兩新野縣劉銀二十兩泌陽縣楊銀十兩唐縣郝銀十兩紹縣達銀五兩又昌字三百十一册泌陽洪聚典銀十兩舞陽泰吉典銀十兩葉縣充美典銀十兩元隆典銀十兩新野怡興典銀十兩恆盛典銀十兩片石山房主人銀二兩陡岡居士銀四兩桐拍銀六兩來陽居士銀八兩恆記銀十兩耶溪尼士銀四兩森桂堂陳銀二十兩環翠居士銀十兩又昌字三百十二册呂劭德堂汴銀二十兩舞陽縣振德監店庫平銀十兩泰吉典庫平銀十兩守經堂銀十兩又昌字三百十三册署唐縣事郝銀四兩署葉縣事邵銀二兩南陽府幕朱式如募昌字三百十四册吳久榮銀四兩童泰浚銀四兩錢英生銀二兩何福仙銀二兩安梧軒銀四兩寶善堂苗銀二兩燕詒堂陳銀二兩金譽甫銀一兩歴城無名氏銀五錢又昌字三百十五册抱璞銀一兩率眞銀十兩敦厚一兩慈裨五兩養本一兩烏庚府平一兩四分鑒湖府平四兩南湖庫平一兩盡心府平二兩心願庫平二兩一杯庫平二兩附綠庫平一兩隨綠庫平一兩結綠庫平二兩杯水庫平八兩思溺庫平八兩榮陽幕苗少耕募昌字十五册苗紹賡十兩庫房銀五兩永　合銀五兩恆盛和五兩義盛合五兩安懷堂馬五兩同義公五兩興恆三兩公信恆五兩陸明森五兩德泰號三兩復源盛上兩元岱白四兩素心堂元銀四兩以上共應收銀五百另四兩八錢二分由楊樂庭大善士匯寄除去耗色銀十六兩六錢並會費七兩五錢實兌收蘇漕票紋四百八十兩另七錢二分又經收尾捐王膝翁英一元朱陳隆英一元朱雪記經手捐錢三千七百文周恆昇郭星記合助英一元桂山氏錢一百文江甯胡張氏爲女阿孚祈福免災助錢二千文肇昌號英一元載周氏錢三百文以上合收漕平銀四百八十兩另七錢二分英四元錢六千一百文 
 
 
 

Page 10

 
 
   
 
 

Page 11

 
 
[光緒十二年二月十三日京報全錄]  
　　宮門抄○諭旨十道錄前○秦撫鹿奏爲循例奏聞摺○川學政邵奏報任滿交卸及起程日期摺○川學政盛奏報接印日期摺○陜督譚奏請調補知縣摺○粤督張奏請暫緩同知赴部片○大臣謙奏爲酌保文武員弁摺○又奏請優奬片○江督曾等奏爲甄别知府摺○東撫陳奏甄别州縣片○二月十三日工部鴻臚寺鑲黄旂值日無引見○豐公由東陵回京請安○善慶假滿請安○托倫布謝授察哈爾都統恩○譚鈞培預備召見○孫毓汶請假十日○召見軍機豐公鈞培○○頭品頂戴陜西巡撫臣鹿傳霖跪奏爲查明鄉試未經中式老牛循例恭摺奏聞仰祈聖鑒事竊查文闈鄉試年老諸生三塲完竣未經中式例應查明實在年齒具奏恭候恩施兹届光緒十一年舉行乙酉科文闈鄉試揭曉後經前撫臣邊寳泉飭令藩司移會提調監試二道將未第年老諸生確查詳報除年歲未符照例扣除外惟有九十以上之吉長庚八十以上之康棲鳳華岫楊楨材王思俊等五名均係三塲完竣字畫端楷文理明順迭咨前後學臣慕榮榦林啓查對學册均各相符移覆前來臣查該老生吉長庚等青氈勵學皓首窮經角藝風檐耄耋猶勤蛾術爭趨雲路扶摇未遂鵬摶十四藝俱屬完全數千人爭推耆彦涵濡聖教多士久沐甄陶瑞應熙朝作人更逢壽考旣符年例宜荷恩榮除册結送部外所有查明鄉試完竣老生未經中式緣由理合循例恭摺具陳伏乞皇太后皇上聖鑒敕部核覆施行謹奏軍大臣奉旨禮部議奏欽此○○四川學政臣邵積誠跪奏爲恭報微臣任滿交卸及起程日期恭摺仰祈聖鑒事竊臣前得家信因臣母近來多病九月間試事完竣專摺龥懇天恩於交卸後賞假兩個月赴浙省親現在尚未奉旨新任學盛炳緯已於十一月二十六日抵蜀臣於二十八日派員齎送關防文卷交與祗領臣卽於是日由四川省城先行起程途中等候批摺欽遵辦理至一切資斧均係自備合併聲明所有微臣交卸及先行起程日期恭疏題報外謹　摺具奏伏乞皇太后皇上聖鑒謹奏軍機大臣奉旨知道了欽此○○四川學政臣盛炳緯跪奏爲恭報微臣接印任事日期仰祈聖鑒事竊臣荷蒙恩命簡放四川尣政繕摺恭謝天恩跪請聖安後遵卽束裝起程於十一月二十六日行抵四川省城兹於本月二十八日准前任學臣邵積誠委員將學政關防並書籍齎送前來臣恭設香案望闕叩頭祗領任事訖伏念西蜀爲文　之邦學政有陶成之責如臣檮昧深懼弗克勝任惟有矢愼矢公精勤自勵以兾仰答高厚鴻慈於萬一所有微臣到任日期除恭疏題報外理合　謹繕摺具奏伏乞皇太后皇上聖鑒謹奏軍機大臣奉旨知道了欽此○○頭品頂戴陜甘總督臣譚鍾麟跪奏爲揀員調補知縣要缺以裨地方恭摺仰祈聖鑒事竊據藩臬兩司詳稱平番縣知縣陳松齡開缺回籍修墓業已截缺報部前奉部章甘肅升調補缺變通辦理部選各缺道府丞倅州縣以及佐雜各員缺將現任各員按照應升官階任内無論有無升案並是否到任寔授以及歴俸試俸禾經期滿各員准擇其人地相宜者一律升調等語今平番縣知縣缺該司等查有文縣知縣米恊麟年五十七歲山東濟甯州舉人由進士卽用知縣簽掣直隷補授東明縣知縣海運出力保以直隷州知州升用嗣丁父憂服滿起復赴部投供光緒十年選授文縣知縣十一年二月十七日到任查該員米協麟才識明練品行端方辦理一切諸臻妥協以之調補平番縣知縣寔堪勝任人地亦屬相宜會詳請奏前來臣查米協麟才具精詳公事諳練仰懇天恩准該員調補平番縣知縣以裨地方如蒙俞允銜缺相當毋庸送部引見該員並無叅罰案件謹恭摺具陳伏乞皇太后皇上聖鑒訓示所遺文縣知縣係簡缺甘省現有應補人員應請扣留外補合併聲明謹奏軍機大臣奉旨吏部議奏欽此○○張之洞等片再廣州府海防同知陳坤老成明練勤於吏治委辦一切事務咸能盡心核辦悉臻妥善經前督撫臣於光緒九年大計保荐卓異先後准部咨行飭令請咨赴部引見均經轉行遵照有案兹查該員陳坤先經派委總辦淸查藩庫各欵年深數鉅欵目紏紛該員逐細勾稽深爲得力現甫辦有端緒未便遽易生手致嵇時日台無籲懇天恩俯准該員陳坤暫緩赴部引見俟淸查事竣冉行飭令領咨北上據藩司沈鎔經具詳請奏前來除咨明吏部外臣等謹附片具陳伏乞聖鑒訓示勅部知照謹奏軍機大臣奉旨着照所請吏部知道欽此○○奴才宗室謙禧跪奏爲遵旨酌保拿獲馬賊土匪出力文武員弁奏懇恩施恭摺仰祈聖鑒事竊奴才前以拿獲就地正法各犯之地方文武各官及旗緑各營練軍出力人等可否援案擇尤彚奬先行具奏於本年二月初一日奉旨着准其擇尤酌保毋許冒濫欽此仰見我皇上厪念邊陲振興捕務之至意跪聆之下欽感莫名當卽轉行欽遵去後旋據各該員先後開具獲盜名數清單呈詳前來卽經飭司檢齊歴次禀報原案逐件詳查自光緒七年十月前任都統崇綺奏請奬勵後卽於是年十一月起至十年十二月止統計先行就地正法各犯共計二百九十餘名該文武員弁均能不分畛域實力搜拿不無微勞足錄往返駁查委無冐濫奴才覆加核减擇其尤爲出力者酌擬奬叙分繕淸單恭呈御覽籲懇恩施以資激勸除應行給予外奬員弁兵丁鄉社人等另行分别辦理及協同獲犯之蒙古官兵照案札由該旗自行奬勵曁將獲盜名數淸册咨送吏部兵部查核外所有遵旨擇尤酌保拿獲馬賊土匪出力文武員弁緣由理合恭摺具陳伏乞皇太后皇上聖鑒謹奏軍機大臣奉旨該部議奏單二件片一件併發欽此○○謙禧片再熱河地方遼闊素稱盜藪全賴激勵文武各員不分轸域實力捕拿商民方能安堵同治五年接准部咨内開奉天熱河等處拿獲斬决盜犯十名以上者准其核實保舉翎枝他省不得援以爲例等語原以重邊陲而昭激勸意至深也查四品銜刑部候補主事陳慶萱平日留心捕務遇有大夥巨盜均能隨時搜拿先後捕獲馬賊十一名之多均解交地方官訊明就地正法彚奏在案似此緝捕勤能較之地方官拿獲隣境盜犯者尤爲異常出力惟查京官在外得有勞績不准保舉京職奴才不敢擅　應如何破格優奬抑或俟該司員辦理賑務完竣後併案送部引見再行特沛恩施之處出自天恩奴才爲鼓勵捕務起見是否有當理合附片陳明伏乞聖鑒謹奏軍機大臣奉旨覽欽此○○太子少保兩江總督臣曾國荃頭品頂戴江蘇巡撫臣衛榮光跪奏爲知府試看一年期滿照章甄别恭摺仰祈聖鑒事竊照前准部咨嗣後道府州縣無論何項勞績保奏歸人候補班補用人員以到省之日起予限一年詳加考核奏明分别煩簡補用等因循辦在案兹據蘇州布政使譚鈞培江蘇按察使李嘉樂會詳查有三品銜道員用候補知府譚泰來年五十九歲江西南豐縣監生由分發江蘇府經歴於咸豐七年七月騐看到省同治二年海州甫淸出力保以知縣補用軍需案内報捐同知銜三年辦圑出力蒙保藍翎嗣賑務案内議叙换戴花翎五年巡防出力保俟補缺後以直隷州知州用六年籌餉出力保俟補缺後以同知升用十三年過人同知班七月引見領照回省光緒兀年海運出力保俟補缺後以知府用先換頂戴新章考取列一等試用期滿甄别留省補用四年辦理留養灾民出力保舉隨帶三級五年遵例過知府班並加三品銜補繳免保舉銀兩十年請咨赴都閏五月初十日蒙欽派大臣騐放覆奏堪以發往奉旨依議欽此是月二十一日領照七月十六日回省十一年以八年分海運出力蒙保補缺後以道員用自光緒十年七月十六日回省之日起扣至十一年七月十六日止試看已滿一年例應甄别該員才具開展辦事勤能可勝煩缺知府之任詳請具奏前來臣等覆查譚泰來試看一年期滿應卽照章甄别補用察看該員心地明白任事奮勤堪勝煩缺知府之任合無仰懇天恩俯准將候補知府譚泰來留省以煩缺知府補用謹合詞恭摺具奏伏乞皇太后皇上聖鑒勅部查照謹奏軍機大臣奉旨吏部知道欽此○○陳士杰片再勞績保舉人員應於到省後予限一年察看甄别歴經遵辦在案兹查有候補知府黄仁政候補知縣陳漢章二員均係勞績保舉到省已滿一年之限例應甄别據藩臬兩司會詳前來臣詳加察看黄仁政公事諳練才具頗優陳漢章年力强壯才近明敏均堪以本班酌量補用除履歴淸册咨部查照外謹附片具陳伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十二年二月十四日京報全錄]  
　　宮門抄○旨二道錄前○發抄旨十四道○粤撫倪奏老生終場請飭部核片○廣東學政胡奏報到任日期摺○粤臬十奏報接印日期摺○廣東學政葉奏報交卸日期摺○江督曾等奏爲揀員調補片○陜督譚奏留武員片○大臣英奏請免扣銀兩夾片○二月十四日内務府國子監正黄旗值日無引見○畢道遠敬信前往東西陵請訓○克土等各謝調授缺恩○徐郙謝仍在南書房行走恩○謨貝子澤公謙光各假滿請安○奈曼王續假五日○工部奏泒勘估堆撥等處工程之大臣派出嵩申徐用儀○召見軍機謨貝子總管内務府大臣○發抄沙克都林札布奏屯田耕牛倒斃甚多請撥欵買補奉旨該部議奏欽此○又科城續假各工銀兩仍請核銷奉旨著照所請該部知道欽此○○又前大臣桂祥隨帶來料之鳥槍護軍校彦成等咨回各原營旗奉旨該衙門知道欽此○又緑營戍守官兵全數撤回奉旨該部知道欽此○又稽查官廠牛馬駝隻數目奉旨知道了欽此○曾國荃等奏金陵機器局用欵報銷奉旨該衙門知道欽此○又卽用令黄金補宿遷令奉旨吏部議奏欽此○又卽用令柏壽補安東令奉旨吏部議奏欽此○又福山鎭左營守備朱兆堂升署通州營右哨都可等缺奉旨兵部議奏欽此○吳元炳奏拿獲搶姦婦女之盜犯王懷帮審擬奉旨刑部速議具奏欽此○又宿松令孫保田等署合肥等令奉旨吏部知道欽此○又懷甯令尹起鸞署六安牧奉旨吏部知道欽此○又黟縣令何德溱等捐廉給奬奉旨户部核議具奏欽此○又霍山令白毓崑欠解地丁請暫行革職奉旨着照所請該部知道欽此○○廣東巡撫臣倪文跪蔚奏爲老生三場完竣未經中式循例恭摺具奏仰祈聖鑒事案查科塲條例内開鄉試三塲完竣未經中式年老士子由監臨群查年歲分别貢監生員合例者於榜後開具淸單奏交禮部覆核請旨賞給舉人副榜又年老諸生前科業已恩賞副榜此次應試仍在八十以上禮部覆奏時摺内聲明毋庸加賞又咸豐二年准禮部咨在省辦理老生錄科時將生員何年入學貢監何年報捐應試現年若干歲查明於榜發後具奏並造册送部覆核又光緒五年准禮部咨嗣後老生恩賞擬比照捐納貢監已滿十科之例量爲變通必須入學年分查係三科以前者方准入單具奏其有甫經入學及三科以内者雖年例已符概不准其開列又光緒九年准禮部咨嗣後鄉試奏請年老貢監恩賞時卽將貢監原捐各照送部以憑查核俟部奏准後該貢監等旣經蒙恩賞給舉人副榜原捐執照無須發還收執卽由部分送户部國子監查銷各等因均經飭行遵照在案今光緒十一年廣東省舉行乙酉科文闈鄉試臣忝任監臨經將應試三場完竣未經中式年老諸生細加查核除年例未符諸生照例扣除外查有九十以上副貢生何永年等十六名八十以上附生黄文銳等五十一名三塲完竣未經中式調閱原卷俱各眞草全完文理明順復咨會學臣查明該生等欽賜報捐貢監入學年分均屬相符其貢監生報捐係在十科以前曾經應過鄉試行據署布政使蕭韶確查詳覆前來臣伏維皇仁翔洽海隅多耆艾之英聖治郢隆嶺表萃菁莪之秀際昇平之景運慶壽考之作人是以外士奮興皓首不忘勵志人文蔚起龎眉尚切觀光核文字則眞草皆完稽學册而例年悉合久荷湛恩培植宜邀曠典榮施除造册並將貢監照咨送禮部查核外臣謹會同廣東學政臣葉大焯恭摺具奏並將各老生姓名年歲另繕淸單敬呈御覽伏乞皇太后皇上聖鑒勅部核覆施行謹奏軍機大臣奉旨禮部議奏單併發欽此○○廣東學政臣胡瑞瀾跪奏爲恭報微臣到任日期叩謝天恩仰祈聖鑒事竊臣荷蒙恩命視學粤東於跪聆聖訓後遵卽束裝就道馳抵廣東省城十二月初九日准前任學政臣葉大焯委員將學政關防並書籍文卷齎送前來臣當卽恭設香案望闕叩頭祗領任事訖伏念廣東應試人數甚多招摇鎗冒習爲故常而賭闈姓者挾重利以相誘幾有防不勝防之虞忝衡鑒之重持敢謂駕輕就熟思稽查之非易常如履薄臨深臣惟有益勵廉隅恪供職守嚴關防以除獘俾遐方力挽澆風勤訓課以育才期多士咸崇實學庶竭纎微之蟻悃稍圖報答於鴻慈至歲科考試一切事宜容臣查照向章次第舉行隨時具奏所有微臣到任接印日期除恭疏題　外謹繕摺叩謝天恩伏乞皇太后皇上聖鑒謹奏軍機大臣奉旨知道了欽此○○新授廣東按察使臣于蔭霖跪奏爲恭報微臣接印任事日期叩謝天恩仰祈聖鑒事竊臣蒙恩補授廣東按察使遵旨入覲仰荷聖訓周詳服膺無極於籲懇天恩賞假一月假滿陛辭後由天津附輪行至上海改道九江於十一月初十日馳抵廣東省城奉督臣張之洞撫臣倪文蔚檄飭赴任於十一月十八日准署理臬司兩廣鹽運使瑞璋將印信文卷移交前來臣恭設香案望闕叩頭祗領任事伏查廣東夙稱煩劇臬司總　刑名舉凡察吏安民明刑弼教在在均關緊要如臣檮昧深懼弗勝惟有益矢勤愼力振浮罪隨時禀商督撫　認眞整頓不敢稍涉因循以期仰答高厚鴻慈於萬一所有微臣到任日期並感激下忱理合恭摺叩謝天恩伏祈皇上聖鑒謹奏軍機大臣奉旨知道了欽此○○廣東學政臣葉大焯跪奏爲恭報微臣交卸日期仰祈聖鑒事竊新任廣東學政臣胡瑞瀾於本月初九日抵粤蒞任臣當派委廣州府學教授王學華將學政關防並文卷書籍齎送新任學政臣胡瑞瀾接領臣於是日交卸恭設香案望闕叩頭謝恩所有微臣交卸日期理合恭摺報陳伏乞皇太后皇上聖鑒謹奏軍機大臣奉旨知道了欽此○○兩江總督臣曾國荃江蘇巡撫臣衛榮光跪奏爲揀員調補附郭首邑沿河要缺知縣以裨地方恭摺仰祈聖鑒事竊山陽縣知縣趙從佐調補上元縣知縣於光緒十一年八月二十五日奉旨應以後五日照限滅半計算扣至十一年九月二十五日作爲關缺日期歸九月分截缺查山陽縣係冲繁疲難四項兼全沿河要缺例應在外揀員調補該縣地當孔道南北通衢且係附郭首邑政務殷繁巡緝撫綏均關緊要非精明諳練之員不足以資治理兹於通省現任知縣内逐加遴巽查有贛榆縣知縣特秀年五十七歲鑲紅旗滿洲國純佐領下人由廪生中式咸豐已未恩科舉人同治戊辰科進士引見奉旨以知縣卽用欽此簽掣江蘇是年十二月十四日到省八年分海運出力奏保奉旨補缺後以同知用欽此十二年十二月准補贑榆縣知縣光緒元年十二月初九日到任伏查該員才識練達明白河工歴俸久已屇滿核與請調之例相符以之調補山陽縣沿河要缺知縣洵堪勝任臣等往返函商意見相同合無仰懇天恩俯念員缺緊要准以贛榆縣知補持秀調補山陽縣要缺知縣人地實在相需於河工地方兩有裨益如蒙俞允該員係現任知縣初次請調要缺任内一切因公處分例免核計銜缺相當毋　送部引見亦毋須查造叅罰謹曾同漕運總督臣崧駿合詞恭摺具陳伏乞皇太后皇上聖鑒訓示再所遺贑榆縣員缺江蘇省現有應補人員應請扣留外補合併聲明謹奏軍機大臣奉旨吏部議奏欽此○○譚鍾麟片再查在營出力武弁材堪任使者迭經臣隨時奏明分别改留以備差遣業經奉旨允准在案兹准據甘肅提督周達武肅州鎭總兵鄭金華陜安鎭總兵余虎恩署漢中鎭總兵姚文廣咨呈查有留甘遇缺題奏總兵王全勝儘先補用副將唐洪泰留湖南儘先補用遊擊張發先花翎補用遊擊儘先卽補都司徐福勝儘先補用遊擊蔣大勝等五員隨征陜甘有年熟悉邊防營伍情形若以原官原銜留於陜甘按班補用於營伍操防大有裨益並稱王全勝前保副將銜補用叅將案内誤書金勝請奏明一併更正等情先後咨請核辦前來臣覆核無異合無仰懇天恩俯准將王全勝唐洪泰張發先徐福勝將大勝等五員留於陜廿按班序補出自逾格鴻慈並請飭部將王全勝名字更正註册除該員等履歴淸册送部外謹附片具奏伏乞聖鑒訓示謹奏軍機大臣奉旨着照所請兵部知道欽此○○英廉片再查光緒七年九月間恭備普　峪定東陵永遠奉安並恭備聖駕躬送祗謁陵寢各事宜行令敬謹預備卽經援案請欵並飭承辦各員先行籌墊恭辦嗣奉上諭聖駕停止躬送維時内務府承辦各處行宮已經備料需銀二千兩經前任總兵景瑞奏請找領恭備要差欵項摺内聲明内務府恭備各處行宮放過銀二千兩業經備料並未動工應飭將所俻紙張物料妥愼收存俟再值恭備差使聲明减放作抵等因當經咨行藩司查照辦理在案兹據内務府承辦司員等禀稱前次備辦紙張物料等項收存五年之久多有霉變不堪應用此次恭備要差所有前項備料銀二千兩請免扣抵以資供辦等情前來奴才查該司員等所禀自係實在情形可否仰懇天恩俯准免其扣抵之處出自逾格鴻慈謹此附片具陳伏乞聖鑒訓示謹奏軍機大臣奉旨着照所請該衙門知道欽此 
 
