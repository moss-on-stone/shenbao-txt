# 1895 - 116 - 4907910

 

Page 1

 
 
[續解順直振銀] [  申報館恊振所謹啓]  
　　去年順直水災迄今未已唐山一帶餓殍盈途竟有嚙食死屍以冀暫時果腹者連日報章所載以視昔年豫晉尤爲　不忍言本館幸諸君子不以葑菲見遺陸續慨輸振欵兹又以規銀一千兩匯往散給飢黎惟是天降奇荒赤地千里楊枝一滴烏能灑遍垓埏仍祈各發慈心覃敷闓澤庶轍中涸鮒得以水激西江誠本館所九叩首以請命者也肅此布陳伏維德鑒 
[珍物待購] [  申報館協振所拜啓]  
本館協振所自經解賑欵以來屢承諸大善士源源接濟且有以珍物助振者惟連城之寳既承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉既能廣積陰功且可增輝藝圃誠一舉而兩得也計開古銅大香爐一只董其昌帖一部朱漁珊帖一部戴醇士西溪松蔭圖一軸高　辦山水一幅米南宫字手卷一軸四庫全書總目一部 
[四百零八號畫報告白] [  點石齋啓]  
　　左軍門寳貴前因剿倭平　慷慨捐軀耿耿愚忠久爲中外所欽服乃其夫人義憤同深特在原籍招募女兵三千人訓練成軍尅期　　前敵倭奴以報夫仇而彰天討是亦奇人奇事也亟圖之以風世兹撮其要餘皆詳載報上不復贅及准於即日出售此佈　 
[論散勇難於招勇]  
　　嗚呼天下之最難安置者其惟兵乎古者寓兵於農既無須召募又無須遺散有事則兵無事則民法至善也至後世民與兵分而勢不能不召募矣然召募而爲额兵常川分駐有事則徵調無事則訓練民之爲兵者不再爲民相安久而與民亦無所擾國家之所以設額兵者亦兵可百年不用不能一日不備之意且變起倉卒可以應敵俾無臨渴掘井之患兵民雖分謀亦不可謂不預也無如承平日久積習日深糜餉項爲常例視訓練爲具文以之爲民已不能無兵之習以之爲兵竟不能得兵之用額兵竟若虚設而不聞改章裁撤者大抵積重難返而亦相安於無事耳至髮逆之亂曾左諸公及今傅相創立湘淮各軍致果殺敵六七年間卒平大亂於是羣知招募之勇遠勝額兵不知額兵半皆土著且半有家室即無事之秋亦有標之可投有汛之可分有餉之可領染以積習失於訓練是以視戰爲畏途矣若新招之勇則皆無業之民忘命之徒一無聊賴欲藉兵爲衣食之計所以訓練得法雖赴湯蹈火而不辭偶而疏忽即譁潰搶掠所不免使稍有衣食之可謀家室之可戀亦誰肯以性命之事博升斗这糧哉極盛之時招募之勇幾於額兵相將迨事平之後既不能裁汰額兵又不能再養募勇况以募勇爲額兵數年之後其弊與額兵等則不如遣散之爲得也當時諸公亦見及此所以隨時隨地嚴加裁撤酌留者不過十之二三而裁撤之時皆資遣回籍俾各還鄉里各安生業非置此等人於無用也乃所撤之勇幾若有不能爲民不欲爲民之勢名爲回籍其實湖南之人逗留於湖北山東之人逗留於山西小則爲竊賊大則爲宼盜况各會各教名目繁多皆爲此輩連絡庇護謀爲不軌擾害地方幸未竊發則皆爲伏莽之徒偶有禍機則皆爲揭竿之衆此等人不欲回鄉里者大抵鄉里熟識者多作事易於敗露也二十年來游勇滋事層見疉出可知當時所撤之勇至今猶未盡也自倭人開釁急何能擇之時各處廣招無論三湘之子弟兩淮之健兒廣東則爲廣勇浙江則爲台勇分防各口充塞行間和議一成勢不能不爲遣散雖新招之勇戎行未久有大半未經見仗者似易於遣散不知好勇鬥狼酗酒閙事勇之常技也留營之時尚不敢十分放肆若一無管束不幾如脫韁之馬出籠之鳥一放而不可收拾者哉前報載廣勇滋事一節以馮宫保之威望統率而該營甫離主營開差北上即沿途騷擾尋花問柳甚至妓館邀集流氓如臨大敵管帶率兵彈壓膽敢號召同營執械拒敵刃傷哨官什長夫此方得開差之勇已如此目無法紀若遣散之後更不知如何放肆擾害地方蔣希夷遺散勇丁扣餉閙事扣餉誠管帶之不肖而勇丁遣散亦非易事而遣散後俾無流弊更屬不能輕忽若僅給資遣散而不思盡善之法必至所給之資當地用盡流爲匪類則某處所散某處先受其害至事端一出再事驅逐捕緝亦已晚矣竊維於遣散之時宜多方開導且稍厚其資俾回鄉後爲小本之業可以度日某省某縣某鄉之人分别聚齊差營官押解回籍使各歸桑梓無别處逗留之患且又省其川資旅費所給之資俟到縣時再行給發更爲妥當大抵人雖極愚不肖在鄉里時皆知斂跡其所以不敢顯然爲不軌者識之者衆也咸同之間人民稀少兵猶不願歸耕今日民貧猶是而生齒日繁苟非安置妥貼其不流爲盜賊者幾希矣古人謂隨地用兵自得便宜蓋桑梓之地聚則易於合力散則易於歸農雖五方之强弱不同然要視乎訓練統率之人何地無好兵而必執爲湘也爲淮也則招募之時既多周折遣散之時又費躊躇則雖知用兵之妙而尚未知用兵之化者矣 
[金臺選勝]  
　　京師訪事人云自皇太后還宫後迄今將及一月殿宇亭榭中所有陳設已一概移入宫中矣○恭邸勞於王事以致二豎爲災日前請假就醫兹已漸次痊愈矣○三月二十四日五城城憲齊至崇文門外東曉巿閱看練勇合操每城計勇二百名合共一千名與前次城垣下所閱團勇一千五百人不同蓋前次爲客歲奉旨新募之勇此係舊部年例春秋兩季合操故欽派辦團大臣皆不與聞云○火把廠冶匠鼓鑄炸砲子刻已積有成數又於清化巿街製造地雷匠役多至二百餘名自天津召募造成後雇騾運解赴津三月二十左右由南海子駐紥之神機營弁兵演放云皆便利適用○三月十一日爲清明令節南下窪江南城隍廟例於前一日開門愚夫婦之還愿燒香者絡繹不絶廟内外鋪設地攤出售食物耍貨鱗次櫛比十色五光小本營生者頗占利巿無賴某甲乘醉入廟向各攤强索錢文攤主無有敢與之抗衡者甲遂充牣腰纒揚揚得意沽酒痛飲一醉陶然信步至粉房琉璃街某烟寮欲吸鴉片值堂人告以煮膏未就甲怒撃碎兩烟缸烟寮主忿不能平約衆毆撃甲初尚怒駡久之寂不聞聲視之氣已絶矣兵役聞信急拿兇手赴北城司署請辦 
[北通州近聞]  
　　坐粮廳漢堂曷振卿部郎寳華三年任滿現值軍務倥偬騐收　粮關撃緊要由詳許二倉憲會銜奏留四個月以資熟手刻已奉旨允准矣○前報山東粟米於二月二十二日由德州起解嗣因船隻不易招僱遲至三月十八日始一律僱齊開艙兌米連檣北上屈指計之到　日期當在四月杪矣○南鄉某甲以耕種爲生現 
 
 

Page 2

 
 
值青黄不接家用缺乏向某乙借定青蚨四十吊屆期遣子往取臨行囑曰汝歸稍晚吾當由大路迎汝萬勿驚懼及至乙家乙殷勤欵待飲以晚餐即將現錢十七吊錢票十三吊交與甲子肩負歸行不數里天已昏黑四顧無人中心焦急忽聞後面有咳𠻳聲駐足俟之見有瞽者彳亍而來於是結伴偕行各訴衷曲藉慰寂寥久之覺精力漸疲乃將現錢卸下託瞽者代爲看守已則往前路尋父探視良久未遇而歸詎料瞽者見財起意詭問甲子年幾何矣家有何業已娶妻否吾善子平術欲爲汝推算可知吉凶禍福汝願否甲子唯唯瞽者忽將左手一拉袖出利刃向心窩直剌登時殞命瞽者以捆錢口袋暫掩屍身取錢而逸少頃甲由大路迎來見路旁有口袋覆一物啓視之子已被人所斃矣不禁放聲大器適對面來一人聞哭聲甚哀詢明原委即曰汝且止哀前路有一瞽者肩負現錢十餘吊汝急往追之可成擒也甲從其言果見瞽者負錢喃喃自語莫辨東西甲向前盤結應對支吾當時獲住在身畔搜出利刃喊同地保赴州報案盲於目者每不盲於心瞽者之凶很殘賊較明目者且勝十倍○通州團防局自今正開辦以來汰弱留强夜則巡更畫則訓練因之匪徒歛跡城廂安堵如常三月十九日陳小亭司馬在南門外教塲陳設香案排列羊豕敬祭大纛禮畢升座營官請令閱操是日練勇演放檯鎗動中法度較軍營操演有過之無不及陳司馬顧而樂之賞給白麫五百觔牛肉二百五十觔以示鼓勵練勇拜賜之餘歡聲震地苟身列行間者皆能似此振作戰事庶有起色乎○觀音庵積善齋同善齋久試齋陸續開局施種牛痘先期掛號分文不取洵保赤之良規也○三河縣蔡官營地方王閏氏被其子王玉章所弑遺下血衣一件伊孫媳王張氏認明係翁父之物當即報官起獲血衣惟王玉章逃避未獲署三河縣陳大令遍粘賞格無論軍民人等有將逆犯王玉章拏獲送案乾賞銀一百兩查知下落首報送信拏獲者賞銀六十兩王玉章年三十七歲身中面黄無鬚 
[賽會紀盛]  
　　鎭江訪事人云距郡治東六十餘里有地名大港鎭者鋪户如林人烟比櫛南街東嶽廟每歲三月好事者例舁東嶽大帝暨王天君偶象出游即俗所謂永昌會是也今歲定於三月二十九日舉行適是日天公不做美大雨滂沱遂改至四月初一日時則天氣清和麴塵扇煖會中人興高采烈效束晢之補笙詩上午十點鐘時出廟門偶象咸乘黄轎全副鑾駕簇簇生新執事諸人衣冠濟楚輿夫均服紅縀繡花駕衣前導有玻璃傘明角牌燈花茶擔鰲魚燈鳳凰燈金瓜月斧五色明角傘八仙玻璃燈繼以擡閣二架選十五六歲美貎男子改作女妝撲朔迷離幾難辨别秦宫一生花底活見者殊不知鳥之雌雄矣擡閣前有鑼鼓燈棚五六起光騰巷陌響徹雲衢繞游城内外大街前者甫過後者又來眞如山陰道上令人目不暇給雜以高蹻三十餘起所扮蟠桃會打金枝蕩湖船彩樓配八仙過海四郎探母打鼓駡曹諸劇無不鈎心鬥角盡態極妍其扮小上墳之蕭素貞縞素衣裳天然娬媚鶯聲低囀圓如貫珠玉容寂寞涙闌干梨花一枝春帶雨誠足令人眞个魂消也迨至日墮崦呶各會齊集長街排如雁翅約長十餘里蚖膏萬點蠟炬千枝繡地錦天風流旖旎中有八角字燈十餘對銀鉤鐵畫遒勁異常又以綵繪紥就龍燈長約十餘丈昻然頭角夭矯雲中世有僧繇其人當不難點晴飛去此外各燈如獅如虎如鱣如鮪如魴如鯉以及　　鬼怪莫不惟妙惟肖幾如鑄鼎象形每起間以伶工數人沿途奏樂洋洋盈耳清脆可聽以故曰袷名流青樓妙伎萬人空巷絡繹於途加以遠近鄉村曰叟黄童靡不豪情颷舉銅街十里轂撃肩摩酒肆茶寮座無隙地小本營生之輩無不利巿三倍喜溢眉梢而妙手空空兒亦乘間擠入其中探嚢取物有某甲者翩翩慘緑顧影自憐正在娛目騁懷忽覺腰際微動急撩衣視之則袋内洋銀三圓對時表一枚不脛而走只得懊恨而回某姓婦乘肩輿而出輿底忽脫墮諸缸甏攤乓乓乒乒其聲清脆婦仆於地滿頭珠翠被無賴攫取一空其他墮珥遺簪尋男覓女者即罄南山之竹亦苦書不勝書雖曰勝游誠無謂也 
[漢皋春賽]  
　　寓漢西商每遇春秋佳日有賽馬之舉三月二十四日爲春賽之策一日黄童白叟緑女紅男連袂往觀如蟻之聚如蜂之屯惟時和風拂面麗日烘晴與賽西人皆興高采烈共著先鞭計第一日十一點鐘起共賽八次第一次三馬波樓館勝第二次四馬順豐勝第三次七馬英領事勝第四次三馬順豐勝第五次六馬英領事勝第六次三馬波樓館勝第七次五馬怡和勝第八次六馬波樓勝第二日共賽八次第一次四馬波樓館勝第二次三馬稅務司勝第三次三馬阜昌勝第四次五馬阜昌勝第五次二馬波樓館勝第六次六馬英領事勝第七次五馬九江稅務司勝第八次五馬波樓館勝及停賽時已夕照銜山乘興而往者相與興盡而返是亦春游之别調賦景之外篇也 
[襄水覆舟]  
　　襄水由漢口匯入長江之處甚形湍急連日潮頭到漢共漲一丈有奇幸一路設有電綫藉報水勢之大小停泊各船聞信之後咸各起碇移泊他處得保平安惟爭渡漢江者覆溺不少皆爲急溜衝翻聞有考生五人墮水撈起一人餘四人均入波心無從援手矣又楚南已竿船一艘被水衝翻船中紙貨均入水晶宫裏所失已不貲矣共計滋斃十餘人船五六艘皆係冐險渡江致罹此刦亦慘矣哉如此風波不可行三老長年尚其鑒此覆轍歟 
[金口修堤]  
　　鄂省上游六十里有金口驛濱臨大江廛巿數百家設巡司一員駐焉小港一道通金牛保安及馬鞍山地産煤炭可供鐵政局鍊鐵之需長堤數十里藉禦狂瀾　來大雨淋漓岸脚時有坍塌上憲有鑒於此誠恐日久則坍塌愈多修費愈巨因委調署江夏縣徐大令前赴金口勘視堤工大約四月中旬即可動工耳 
[西江放棹]  
　　江撫德曉峯中丞於三月十六日親詣東郊祭先農壇畢即行勸耕禮老農數人各牽耕牛數頭中丞督同各官手執耒耜三周九推禮成告退維時老幼環觀如堵墻莫不口講指畫謂官府尚不忘耕耨吾儕小人何敢不知稼穡之維艱可見上行下效捷於桴鼓豈僅奉行故事云爾哉○江右關帝廟會城不下百起皆由民間出資建造惟棉花市關帝廟獨由官建稱曰武廟從祀典也武廟幾有修葺輪奂一新近歲時有内匪蠢動上年兼有外宼當事者默禱武廟自以爲頗邀神佑本年復飭估工修造金碧輝煌規模美備日前已由鄭别駕同誥騐收矣 
[木皂隸]  
　　蘇州訪事人云省城潘姓家有良田數百畝去年結欠漕糧長洲縣王大令飭總書張某屢僱不應乃於某日飭楊韓汪三役製就尺餘長之木偶二繪畫作皂隸形舁往潘家置諸廳上每日蚤暮然香點燭焚化寓錢遠近來觀人山人海聞之父老云前賢陸稼書先生宰某　時曾有木皂隸催租之事大令其殆用此法歟特不知番果能俱頑户感而知愧激發天良否 
[例奬未停]  
　　杭省書院經費向有洋銀六萬元存典生息作爲生童例奬前因海防需用擬將此欵提作軍需例奬停止復因廖榖帥深憫寒士艱難驟革此奬各生童未免向隅乃與趙展如方伯商酌提作息借商欵項下由藩署給息按月七厘則軍需既有所資而例奬仍不停給實爲兩全其美省城士子無不頌中丞方伯之德矣 
[禁止神會]  
　　寍郡地方每屆四月舉行元帥神會哄動多人往往滋生事端是以地方官歴加厲禁止准扛擡神像巡歴一週不准扮裝擡閣等項故事以免閧動城鄉光緒壬辰年間偶爾弛禁各社會司事踵事增華務形熱閙遠方男婦紛至沓來聚於一城遂致鄉民與營兵互相爭毆幾至釀成大事今年會期將屆鄞縣楊大令有鑒於此重申禁令循照往年止准神像出迎不得再用擡閣雜項故事倘敢故違定即飭提該司事等到案究懲不稍寛貸云 
[嚴禁科派漁費示]  
　　統領浙洋木師全軍兼統湘軍水師營記名遇缺簡放鎭費爲出示曉諭嚴禁事照得每年漁汛屆期漁舟雲集誠恐有盜匪溷跡肆刦商漁疉經提憲分飭大小輪船及紅單釣船護商各舟師梭巡洋面以靖盜匪而保商漁本年雖值籌辦海防而巡護並未偏 
 
 

Page 3

 
 
廢元凱超武兩兵輪調防鎭口尚有永靖威遠府海三小輪不時往來南北浙洋巡緝本統領蒞事以來復諄諭該輪船紅單護商等船加緊梭巡不得鬆懈至各處漁户等自雇自護之船因歴次滋事擾民久經提道出示嚴禁遇有禀請創辦概行批駁在案乃訪聞近有不法棍徒膽敢冐充外海水師弁勇在外招摇向衆漁户科索費項聞之深爲該恨查大小輪船紅單釣船護商舟師分巡洋面不獨保護漁民即各項商船亦莫不隨時保護所有各船弁勇水手薪糧皆由官給向無在外科索情事似此棍徒冐充科費不特擾累漁民抑且污衊水師聲名關繋尤重亟應訪拿嚴辦以杜假冐除禀請通飭示禁查拿外合先出示曉諭爲此示仰浙洋各島澳漁户商船人等一體知悉爾等須知巡洋輪船及紅單護商各舟師向無科費情事所有各處自雇自護之船久經禁革切勿妄聽棍徒科派勒詐倘有假冐外洋水師向該漁商等科索費項准即將人船一併拿解地方有司衙門或就近營汛防軍轉解來寍以憑嚴究懲辦該漁户等亦須各安本業不得妄滋事端是爲至望各宜凛遵毋違特示　光緒二十一年三月二十四日給 
[龍山出虎]  
　　安慶府北門外四十里有大龍山高有五六里週圍約數十里歸桐懷兩縣所屬山下居民甚多皆係務農灌園爲業聞諸土人云山上有田園有怪石有奇峰凹穴人跡罕至之處向有豺狼野豕鄉人時常捕捉尚不爲患近時忽有大蟲出没其間野猪種類已　想均飽虎之腹并傷某農家耕牛兩條幸未傷人故近日牧童採薪之輩均有戒心不敢登山云 
[劍閣晴雲]  
　　重慶森昌信局前在長沙被人刼去信件一挑内有蔚豐厚匯至重慶交昌記銀票多長計一萬兩該號接電後已在巴縣立案此票日後作爲廢紙○　城創設水龍會按照房租計算每十兩由房主捐錢五百文其不及十兩者免捐現已一律捐收約有四萬兩上下○三月以來天宇晴明惟氣候異常煩燥一夕雷電交作聞瓦面有琤瑽聲啓户視之見冰雹如豆错落滿地閱片刻始止○三月初旬爲王太守六旬壽誕黎觀察率十五屬同僚會銜撰送壽文藉伸視嘏之忱是日也宏開桃宴泛彼緑醹左之右之其從如雲於焉嘉客爛其盈門○重慶　張軍門晉省謁見制軍已歴月餘兹於三月十四日回渝視事○海關稅務司夏君告假回國現聞瓜代之某稅司已將抵宜昌矣○前因王太守壽辰在山西會舘宴客演戲有營兵白某突如其來與人尋釁巡勇出爲排解被白拳傷頭額巴縣陳大令親往彈壓　等尚敢爲螳臂之拒大令乃喝令巡勇一鼓作氣將白擒拿帶回縣署聽候移營革辦 
[珠海柔波]  
　　廣州訪事人云三月二十一日午刻有一男子年約三十餘體極肥胖行至第十鋪珠巷中忽然倒地氣息全無見者撫之則已身冷如冰魂歸地府矣迨至日暮仍無親屬來認乃由坊衆報請某善堂施棺收殮○臺灣委員某君在東校塲外火神廟出示募勇初時允投名後先給兩月口糧爲置辦行裝之用後忽政給一月各勇因之不服紛紛告退委員赫然震怒立將首先告退者枷責示警衆畏懼始不敢有後言 
[春郊賽馬記一]  
　　寓滬西商每於春秋二季有賽馬之舉蓋於及時行樂之中寓各奏爾能之意也昨爲春賽之第一日草緑如茵花　似錦狂颷暗起輕塵亂飛揚鞭則疾若流星逐隊而奔如閃電旌旗影颭笳鼓聲喧既爲憑軾之觀更合操觚而記第一次十三馬泰興洋行西人勝第二次七馬順全隆洋東勝第三次十六馬仍順全隆洋東勝第四次十馬沙遜買匯票西人勝第五次六馬培而代祥茂洋行勝第六次九馬上海牛奶棚洋人勝第七次十馬平和洋行管理湖絲西人勝第八次六馬仍沙遜洋行買匯票西人勝第九次八馬又泰興洋行勝賽事既畢游屐爭歸風伯清塵雨師灑道特未知今日碧翁翁肯大放晴光以擴游人眼界否耳 
[道轅換季]  
　　楊花落盡麗日暄妍萬緑陰濃薰風送煖蘇松太道劉觀察牌示本月初六日換戴凉帽亦順時布政之一端也 
[西員拜客]  
　　比利時新任駐滬領事費利耶接篆後於昨日午後與奥領事夏士乘馬車至英公廨拜會宋莘樂通剌通　以禮欵接傾談良久始興辭而出 
[督帶拜客]  
　　制造局砲隊營督帶江蘇即補縣劉明府毓湘於昨日午後三點鐘時命駕至縣署拜會黄大令大令延入花廳晤談良久 
[局總到差]  
　　新委保甲總巡夏芝蓀明府諏吉昨晨命駕入城赴沈香閣保甲總巡局接鈐視事局中書吏差役呈遞手版叩賀明府頷之隨傳見各鋪地甲諭令認眞當差毋得疎忽旋詣道轅及縣署謁見并聞縣署發審一差亦請明府兼攝云 
[米店虧逃]  
　　吳淞路同昌米店平日生涯頗不寂寞惟店主居心叵測將貨物陸續運出寄與執事人家前夜席捲所有杳然遁去翌日房主見雙柴緊閉闃其無人知已作逋逃客遂下鍵焉凡與此店往來者聞信之餘大爲驚詫惟老閘橋高昇興米行被累最巨約被欠洋百餘元行主投美捕房控告懇請查究捕頭謂爾店既被拖累宜自行追查如能獲案許即送辦 
[玉山自倒]  
　　本邑人華咸金居於裏虹口竹行橋左近前晚七下餘鐘至漢璧禮路新虹橋東堍公和酒肆呼樽痛飲酩酊之餘不能舉步店主某甲遂下逐客令華信步直前東衝西撞且出不遜語中怒甚贈以老拳復呼夥乙扶至戶外不料玉山遽倒鮮血淋漓從口鼻中流出經相識者舁送回家其姪華某以酒肆欺人太甚誓不甘休喚二圖地保向之理論而甲即爲先發制人之計已投捕房控告並謂被毁什物捕頭命出外央妥實人秉公料理未知能免匍匐公庭否 
[打架受傷]  
　　前晚九下鐘時有甲乙等四人在楊樹浦相近兇毆扭作一團俄而巡街捕至甲乙等紛然四散趨前視之祗有一人偃臥於地諒已被毆傷矣舁至楊樹浦捕房三道頭西捕令送至同仁醫院療治一面查拿兇手候辦 
[木匠逞兇]  
　　前晚唐家弄木匠甲乙等多人至城内人和館轟飲計須酒菜錢一千六百八十文既而呼酒保購雙弓米酒保婉告之曰夜深矣粥店已閉門收巿請俟詰朝可乎甲等大怒拳脚交加致毁碗盞等物小店主被毆之下大受傷夷四鄰聞聲齊集拿獲八人旋經四鋪地甲到塲將四名釋去尚有四名解送巡防東局王二尹提訊之下擬欲送縣究懲 
[英界公堂瑣案]  
　　福建人謝榮生向在新加坡謀生於上月來滬住居泰安棧欲向福利婆文兩洋行行騙未成旋又向元康衣莊定購各色綢衣約值洋二百餘元先取綢衣九件價洋則俟餘衣取得一併付楚衣莊始尚不疑繼而思之恐有他故遂向索取　洋問其在何處生理則言在小東門啓昌洋行比至啓昌詢問則並無其人衣莊中知已受騙遂投報捕房捕頭立飭包探陳阿九將謝拘獲於昨晨解案元康衣莊遣夥投案聲訴前情謝榮生供福建人向在新加坡現在滬上小東門啓昌洋行餘供支吾通剌謂衣莊已到啓昌問過並不知爾之名姓遂商之薩副領事薩君曰此人西文甚清在新加坡亦頗有名惜乎作事不端適見捕房在謝處抄出之西文一紙其上所寫乾均係謝元生之劣跡現在此等人亦不便容留遂由通剌判將謝交捕房管押三個月期滿送回原籍起案之衣七件給先主領去○包探何瑞福拘解嚴榮福到案禀稱此人駕船一隻形跡可疑向問來歴不能指實爲此拘解來案請爲訊究嚴榮福供崇明人賣糕度日日前有素不相識之三人招呼小的上船結爲昆弟後即不見嗣因無錢使用曾將船篷及護欄木售去至船之來歴則實出不知通剌以其中情節支離再三研詰仍無實供遂著將嚴押候查明失主再核○包探黄四福禀稱嚴雲卿竊取周阿榮之紗袍一件報捕後經小的緝獲人贓送究周阿榮投案申訴前情請領失贓嚴雲卿供認行竊通剌判將嚴管押十天贓還失主○黄包探又解王文魁至案禀稱王並無照會私自賣酒比出傳單往傳又至捕房捐照一張通剌略詰緣由 
 
 

Page 4

 
 
以王文魁尚算知禨著罰洋半元以儆○四百零八號華捕拘解王成甫菙利春潘阿方胡阿堂到案禀稱伊等至湯偑蘭所開茶館内吵閙毁物經小的拘解請訊湯偑蘭投案申訴前情王成甫等同供惟略與爭執並未毁物通剌判將王等四人各罰洋半元○陳彰榮竊取楊順生身畔皮夾一個内有洋銀一元四角經包探張阿五緝獲送究通剌略詰數語判將陳彰榮管押四天贓還失主○一百零八號華捕拘解在途拉客之野雞妓女王阿寳至案請訊王妓供揚州人以後不敢再犯通剌飭令赶緊自行回籍○王阿寳竊取翁順山等六家布被錫器等多件售與開小客棧之陳阿金經包探江阿三緝獲後查吊各贓昨晨解案翁順山等紛紛投案求請領贓王阿寳認竊不諱陳阿金供實不知是贓物是以收買通剌訊得王阿寳屢犯竊案笞一百板押候遞解陳阿金判罰洋三元贓分别給領○崇明人施法郎拖東洋車度日昨見粤女王德和獨在虹口行走施即上前囉唣王大聲呼喚經四百零一號華捕拘解至案王投案申訴前情施法郎供多游移判令枷號三天發犯事處示衆○寗波人王德高竄入麥加利銀行意圖行竊當被行中人所見扭交一百七十三號巡街華捕昨晨解案王供實因流落滬江窮極無聊所致通剌以土貧苦屬實著交巡捕房送回原籍○包探秦少卿解送顧淞泉到案禀稱此人向廣東路第六百三十號門牌之李陳氏處强欲拆梢洋七元報捕後經小的往拘爲此解請訊究沈陳氏申訴前情顧淞泉供妻在沈陳氏處傭工故向偕洋並無别故通剌以其中恐有别情著紳候過堂復訊○三百零一號華捕拘解王文振到案禀稱此人以駕船爲業昨因在船與馬裕生爭毆致傷馬之額角經小的拘獲爲此解案請究馬投案申訴前情並言曾至醫院醫治據言十天可以告痊王文振供實因悞傷叩求恩典通剌判將王文振交保候馬傷痊再核 
[法廨停訊]  
　　昨日禮拜一爲春季賽馬之第一日西人例得停公故法捕房所押之人並不解堂請判 
[法界捕房紀事]  
　　南市江蘇海運局採辦漕米就金利源碼頭雇小工篩簸另遣司事察其勤惰昨日不知因何大加呵斥小工不　竟敢揮拳司事怒欲扭至局内究懲行至小東門外捕房前互相撑拒致被巡街捕拘入捕頭以司事不應違章拘人著　押片時然後釋出小工兩名則解送大自鳴鐘捕房請克捕頭發落○公館馬路西首居民某中之女提壺至某老虎灶購熱水悞碰某流氓流氓即將女拉住行兇經巡街抽拘入捕房押候解訊○有賊入紥來街某木器店竊去椶榻兩副因之報捕請查旋經包探將賊拘押捕房候堂期解請葛讞員究辦 
[急公好善]  
　　昨日承鹽　陳惕記交來銀蚨三十翼又三十五　俱囑轉交北洋醫院爲軍士醫傷之費急公好善誠足嘉焉來信又言二月中旬以後用鹽城陳惕記字樣　續寄上九十餘圓此則本館並未接到不知前途如何悞付洪喬合并聲明以昭信實 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[試題彚錄]  
　　安慶府試取齊日期已列前報兹將府試桐懷潛三縣正塲題目列左桐城首題飲水曲肱至發憤忘食未冠六七人浴乎沂次題以大事小者詩題桐葉知閏得知字懷寗題已冠鏗爾舍瑟而作至冠者未冠難乎有恒矣子釣次題可使制梃詩　入簾風絮報春深得深字潛山首題修已以敬曰至原壤夷俟未冠不知所以裁之子曰伯夷次題雖欲耕得乎詩題一川如晝雨初　得初字太宿望三縣之題容再錄○敬敷書院按月經各憲輪流課試上月二十四日應輪臬憲課期今將署臬憲丁潛生廉訪示題列後孔子曰爲此詩者其知道乎能治其國家誰敢侮之賦得小卯出耕得耕字○昨得友人赴池州府應試來書云李大宗師於十七日下馬二十日考經古賦牛瞳中牧童影以傳神寫照正在阿堵爲韻二十一日考七學題周公兼夷狄經題君子聽鐘聲則思武臣詩題撼岳家軍難得難字一十五日考青建銅流四縣青陽題景春建德題奕秋銅陵題夏日東流題冬日次通塲題其爲氣也至大至剛貴石　邑尚未考試約　月初六日起馬於四月十二日按臨皖省云 
[寛犯廟諱]  
　　調署安慶府事鳳陽府正堂曾牌示諭諸童等知悉恭查從玉從炎之字爲睿皇帝廟諱理宜敬避凡文場犯廟諱大人革去功名考官亦有處分例禁昭然乃懷寗縣第十六牌文童陳某竟敢以敬避之字取名應試殊屬悖妄本應責戒扣考姑念該童年甫十天貿然無知自係其父兄之過免於責戒并爲改名琨字仍送院考該童尚其凛遵 
[命案臬]  
　　金陵訪事人云去冬倉巷人張鳳梧毆傷孀嫂張江氏致服毒身死事經屍母江羅氏恊同地甲赴江寍縣呈報縣主趙　帆大令相騐後提案嚴訊張直認不諱遂即收入内監刻已擬定滿徒三年申詳臬署旋奉臬司批示查律載弟毆兄之妻加凡人一等至死者　凡人論等語此案張鳳梧毆傷兄妻張江氏致令氣忿服毒身死該縣擬照凡人因事用强毆打威逼人致死致命而非重傷例科以滿徒固屬照例科定第所謂至死者罪至於死者也今張鳳梧於孀之兄妻輒肆疉毆情近欺凌應否酌加科斷仰江寍府轉飭提案研訊確情核照成案查　覆奪 
[上海縣署瑣案]  
　　昨報紀李錦榮控熊玉珊糾黨毆傷一案晚間黄大令升坐花廳提訊熊供稱小的係湖北人在某省主考徐大人　當家丁上月二十九日到此僑寓新桂記客棧前日與李路遇即向小的貸錢小的以素不識面却之李即糾令流氓將小的圍住兇毆以致受傷叩請騐明究辦李訴稱小的亦湖北人八年前在某處當司閽之役現在此役由胞只庖代小的姘識一婦同住麗水臺弄内生有兒子熊久在上海伊之姘婦曾轉借小的房屋同居現已不知去向前日忽紏約二三十人不由分說將小的兇毆并縶縛手足强納車中往南飛駛意欲將馳至南巿置小的於死地小的狂呼救命無人救援駛至小東門下車欲扭小的過界橋小的不依欲奔入城中控訴一路將小的且拽且毆及至署前經差役詢問伊等如釋手大令飭仵作察騐兩人皆有微傷熊不認姘婦借住李屋之事研詰良久堅執前詞大令曰從未有素不相識之人一日路遇即向之稱貸且糾人兇毆者遂判令交差看管候查李又供小的如交差看管姘婦勢必捲逃小的一生積蓄皆在於此求恩寛免可乎　令曰爾之姘婦既已生子何至捲逃供稱熊之姘婦定爲唆使捲逃小的有的實保人願央求具保大令謂然則兩造當均交的實人保去候移請　公堂查明核辦○昨報紀海運局總辦譚少柳太守送糧船户朱阿福受傷人朱阿朝行兇人楊金生錢錦元請訊黄大令提訊之下阿福供稱小的係無錫人與胞弟阿朝從無錫裝漕糧來滬昨日抵埠即有本地米船自後駛至囑令讓開小的告以此係漕米碼頭目下急於卸米不能讓爾楊錢即戟指而詈彼此紛爭阿朝立在船頭被楊將米袋擲來擲中頭後以致跌仆船上面流鮮血腰間亦被毆傷黄大令飭仵騐辭口角紅腫有血污痕委係米袋從後擲去顚翻於地磕傷面部因問阿朝曰爾可是跌傷阿朝稱小的年三十四歲被米袋擲來仆於船頭所致楊錢均供稱米袋由以前在此卸米之阿狗抛擲小的等並非行兇惟在旁相勸而已事不相干無辜被累阿福指定楊錢兩人行兇大令喝令各笞責四百板枷號小東門外示衆候傷痊後再帶案核奪並令指交阿狗到案楊供稱阿狗家住詳記碼頭大令曰今當著爾交案核辦並飭將阿朝送請仁濟　館敷冶諭令阿福退去候爾弟痊再行來案候示 
[英廨晚堂案]  
　　前者宋闕氏控楊坤全鯨吞拆屋費洋五十元一案經宋通剌訊供飭差查復並傳地主朱姓到案訊明楊坤全吞洋　實交差押繳在案前晚通剌升堂復訊闕氏供丈夫在日曾在老閘西首宋家弄地方賃朱姓餘地一方起造平屋五間與楊坤全之租地造屋毗連上年因地主將此地出租與洋商豐裕管業地主囑氏赶將房屋拆去氏因孤苦無依一時乏力拆屋遷讓曾經該洋商控奉飭差押拆當寺該行買辦趙福壽憐氏等貧困允每間酌貼拆費洋十元氏與楊坤全共屋十二間計共洋一百二十元不意楊心懷叵測視氏愚懦可欺　向趙　辦處連氏之拆費一并冐領鯨吞入已及氏向論反被逞蠻不得已控奉迭次訊供將楊押追乃楊性情刁猾挺押不繳反使其老母日至趙買辦處　踞吵擾今該買辦既畏揚母之吵擾又憐氏之貧困曾允酌貼氏洋二十元就此了案氏亦何敢纒訟求大老爺銷案則感佩無涯矣楊供今奉訊明伏求恩釋通剌以既據原告禀求銷案自應准如所請飭各具結完案兩造均叩謝而退○寍波人葛蘭成控妻郭氏捲物潛逃匿跡母家及尋獲遭同居之張春發出頭確霸爲此一併扭案宋通剌提訊之下葛供家在寍郡現住法界八仙橋堍妻郭氏不守歸道每向母親尋衅日前小的略加訓責伊即乘間捲物潛逃昨日小的尋至閘北唐家弄岳母家瞥見妻避匿臥房當向岳母等述明前情突有同居之張春發出頭霸阻並將小的毆辱爲此一併扭案請究郭氏供實因時遭婆婆凌虐不勝其苦日前偶因作事不愼復被丈夫毒毆及丈夫出外婆婆又將氏猛撃不得已而暫回母家小住數日母親以氏今忽回家不肯收留正欲將氏送去適丈夫找尋前來不由分說一味遑蠻將氏扭案今奉提訊小婦人願隨丈夫回去張春發供寗波人向爲木匠現居閘北與郭氏之母同住昨日葛蘭成找尋其妻小的正在樓下工作葛不知何故竟遷怒於小的突向小的尋畔並出不遜之言致與爭論並無别故通剌以訊無别情判將郭氏交其夫葛蘭成領回管束張訊無十涉斥釋 
[刋江官報]  
　　三月二十九日湖南錢叅軍樹煥解餉到揚○三十日江鹺尉準禀銷儀河差張鹺尹承業禀銷押解金陵餉銀差候補道朱觀察晉赴浦公幹節過揚州○四月初一日龍轉鈞由京回禀銷解餉差分發運判惲分轉毓昌禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
