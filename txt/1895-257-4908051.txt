# 1895 - 257 - 4908051

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季稗史碼洋七角○明季南北略碼洋一元二角○欽定六都處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月㾗碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[論中華婦女之苦]  
　　華人與西人相較則西人樂而華人苦因彼事事講求利國便民而又通上下之情我則泥守成法不知變通而上下之情又甚隔閡也然就我一國之民相較則又男子樂而婦女苦兹請陳其大略焉一曰纒足夫身不能自行動也必藉足以行動焉猶車之必需有輪而後可行於遠適於用向使小其輪或曲其輪則車之行必遲車之用必廢矣乃後世惡習誠有不可解者無論貧富貴賤所生女子至四五歲或六七歲爲父母者必纏其足令其纎小當其初纒也晝則寸步難行夜則寢不安席痛苦入於心號呼聞於鄰目覩者心慘耳聞者心傷而世俗之人一若以足不纏不足以盡人事而補天工之缺足不小不能涉於人世以博舅姑夫壻之歡是以爲父母者拚死爲之而不暇顧女之痛苦嗟乎手之與足等重也今乃視手爲有用而不忍損傷視足爲戲玩之物必使灣曲緊裏尖細玲瓏始爲美觀以取庸俗人之喜悅違背天理莫有甚於此者矣且其幼時正值知識日開聰明日增之際而加以酷毒痛苦之事則四肢不舒飲食不化終日憂愁絶無樂趣非第智識聰明不能日增月開而且身體羸瘦疾病叢生及長則虚弱而不能耐勞力小而不能任重動輙需人扶持是何以異於殘廢之人乎此一苦也一曰不學夫識字讀書猶飲食衣服爲人生必不可廢之事無論男女當並重也是故西國女塾林立培植女子與男子無異中國則不然惟知延師教子而不知教女其幼也纏其足而已耳及稍長也教以針繡之事而已耳從未有教以詩書之理聖賢之道以及事君敬夫待人接物之義豈男子智於女故可以教而女子愚於男不能受教乎抑男子不能不教而女子可以不教乎夫猶是人也而輕重若是何也偶有富貴之家令女子入塾讀書亦不過敷衍而已應酬而已是何能有益於實事乎昔人謂婦女之言不可聽者因其不學無識知私意而不知公道知利已而不顧損人故也非眞婦女之言果不可聽也是故女子幼時從父母猶可也及一旦而爲人婦則忤逆翁姑者有之傲慢丈夫者有之甚有敗壞門風隣里訕笑者比比然也卽有安靜和善略知規矩稍識禮義之婦而生育子女教養必不得其法或丈夫出門奔走衣食而寄回家書不知所云何也或已所欲言而筆墨無以逹也此又一苦也一曰深藏閨門夫男女有别人倫之大端所以别於禽獸者也所謂别者何也有規矩禮義以防閑之耳非以不出户庭深居䆳室而始謂男女有别也試觀西國之風俗男子有賓朋燕樂也而婦女亦有之男子有遨遊四方采風問俗者而婦女亦有之其一切行爲實與男子無異是故婦女之氣舒而寛而淫欲之心反從淡泊矣中國則異於是幼則不知教以規矩禮義長則惟有深藏不出賓朋則無也游覽不能也凡男子可以開懷行樂之事婦女皆不與焉是何爲者夫男女雖有剛柔陰陽之别而性情則大抵相同耳今乃如龍蛇之蟄則其氣鬱而不暢不免撫時生感觸景生情而淫欲之心反因此而起於是藉燒香念佛以行其不端之事者有之此又一苦也一曰遇人不淑夫幼而從父長而從夫自有聖人以來數千百年莫之或易也然父母之爲女子擇壻也往往定於幼時幸而所擇者賢也則隨之而富貴尊榮一生受用不盡不幸而所適非人則甕牖繩樞朝不繼夕而愁眉不展矣或性情暴戾傲狠貪饕動輙鞭撻含寃莫伸矣或博奕飲酒不顧家室則自恨命薄輙尋短見矣或别有所歡棄我如遺則無所告訴泣涕如雨矣此又一苦也外此如不幸而爲人妾則終身居人之下爲人所輕賤永無出頭之日或加以主母之妬譖不得已而潛逃則落於匪人之手賣入青樓或丈夫早夭孤子幼小則甇甇孑立孤苦伶丁或父母貧困鬻爲人婢則因小過而遭主人之痛打往往斃命或爲養媳而失歡於翁姑則百般凌虐肌無完膚必致之死而後已此皆婦女之苦而爲申華所獨有者或曰子所論婦女之苦誠是矣雖然男子獨無苦乎胡爲專論婦女也余曰非以男子爲無苦而置之不論然以婦女較之則輕甚矣是故先論其重者且婦女之苦世人往往視爲固然恬不爲怪而其致此之由則因數千百年以來重男輕女之習氣遂使天下權利盡歸於男子以至於此余是以大聲疾呼以告今之有心世道之人嗚呼治國之道貴於平而已所謂無偏無頗王道蕩蕩也今男女之苦樂絶相懸殊不平孰甚焉有王者起君知必革此數千百年之積習而使男女並重苦樂均平也 
[蘭臺佳話]  
　　京師訪事人云坐糧廳　監督葛君寳華刻已任滿各部堂官擬保若干員於七月十六日帶領引見聞排列第一者爲吏部郎中李君紹芬大約可望簡派斯差也○順天府平糶局已停尙存白米千餘包招商購去各白米莊多往購者尙未議妥價值○高姓有屋一所坐落廣渠門内賃與項姓棲其眷屬嗣復售與某甲爲業項延不移居甲忿甚欲毁約高情急於六月杪某日懷利刃尋項將得而甘心焉值項因事出門遇其父出刃砍之倒仆於地項有兩妹見父被砍上前攔阻亦皆被砍受傷一妹方有娠腹開子墮死狀最慘兩妹之夫與項同居高又一一刃之翌日項父與二妹相繼而死項聞變歸家則高已奔逃急投官署報請相騐派役緝高而高已遠颺無蹟矣刻下東城正指揮懸賞百金購綫緝捕不知日後能弋獲否○七月初旬某日有一鄉人子控驢過阜成門與某甲遇呼之甲突逃避鄉人子追之至宣武門外始得扭赴官廳廳官研訊情由鄉人子稱甲曾誘拐小人之母廳官斥逐不理鄉人子仍不釋行至琉璃廠東門又赴官廳控告廳官斥逐如前聚而觀者莫不鼓掌大笑 
[查案譯聞]  
　　福州西人發來電報云中西官在古田地方查問教案兩下意見不合華官有不與西官商議遽行釋放匪人並將西官不理西官議將情形刊布所獲匪徒不肯將犯案情形供出華官亦不嚴究閩浙總督調許觀察往辦不甚出力刻下各西官大爲不服英官禀知本國欽差於七月廿八日將近九點鐘時調兩兵船一名格爾倫一名林納駛往福州將以兵力脅之又云接興化府來信此處有禮拜堂二所被齋匪滋閙牧師進去所有物件均被毁壞地方官置之不理又建寗府有醫院亦被匪徒布散流言張挂匿名揭帖有蠶然欲動之意未知地方官卽能設法解散否也 
 
 

Page 2

 
 
[改鑄銀圓]  
　　臺灣西信云日人在臺預備開設學堂兩所一在基隆一在臺北府當前撫唐中丞在臺時曾鑄八開小銀圓一面繪龍紋一面中書光緒元寳四大字旁書庫平七分二厘臺灣製造餘字皆與粤東等處官局所鑄者相同惟臺灣二　獨異耳在臺灣本地可以通用其流至通商各口者則自臺地交兵之後商業中已不復通用今聞日人在臺已將此種小銀圓悉數收回重鑄改鑿日本年號以期通用云 
[兵變未成]  
　　漢口西人來信云中國政府行文鄂省督撫將駐守武昌之兵裁撤大半督撫奉文後卽飭各營官領取餉銀核實散放不料營官中於發餉時多有尅扣者每百文止給五十文於是衆兵不服譁然而起謂照此尅扣我輩斷不能甘必將營署拆毁約七月廿四日爲期如不補給欠餉安排妥洽必將稱戈起事西人聞此消息急挈婦女幼孩星速馳赴漢口有英國兵船名翻勃　者泊在漢口聞警之下卽行預備一切戒嚴以待各兵遂不敢滋鬧安堵如常 
[督辦回津]  
　　天津訪事人云督辦軍務欽差大臣劉峴帥於四月初二日赴唐山與直隷總督王夔帥商議機要隨卽習駐開平礦務機器東局籌畫　外撤勇事宜旣而積勞成疾請假養疴計自初夏迄今駐唐山者四月有半矣日前奏奉諭旨回津調理遂於本月十九日起節遄回天津羅耀庭鎭軍接篆後仍就新城辦理防務尙未入署是以峴帥暫假鎭署駐襜帷 
[創設學堂]  
　　美國人丁嘉立向在天津設立中西書院教育人才兹請於當道擬就津郡設立頭二等學堂兩所頭等教習天文地輿格致繪圖史鑑駕駛測量算法化學金石學公法理財富國工程電器礦務機器律例等事如願專習一門者聽二等由淺入深學滿四年資質頴悟者升入頭等學堂至頭等學堂中肄業四年工力純粹者遴選數名遨遊外國以資歴練當道轉請李傅相其時傅相雖尙綰北洋篆務未及舉行今復請於王夔帥定章辦理卽由丁君爲總理教習適梁家園營門外博文書院空閒鎖閉因擬假作頭等學堂所有學生擬在天津上海香港等處招集冀得通才而免遷就定於本月二十九日在中西書院招考二等學堂三班學生以及頭等學堂一班學生 
[晉民被擾]  
　　天津訪事人云傳聞山右亦有回匪作亂交通游勇攻奪城池大吏撥去剿撫勇丁非但不能禦賊轉而擾害閭閻以致人民塗炭房屋邱墟殊可憐也 
[東報雜譯]  
　　日本婦女出口久已厲禁高懸而小家女子之甘入下流者往往百計營謀不惜輕涉洪濤以皮肉博蠅頭之利上月十九號三井會社所雇諾國火輪船從口津運煤往香港在熊本縣天草郡赤田村平民園田奥平之二女及間縣異村某某等家之女共六口皆年在二十以内者由船上火夫串合理於煤中覆以艸食物則由水手遞給翌日船入大洋六女悶熱不堪遂各狂奔而出事爲役員所見向之盤詰知被東京府屬平民伊東豐吉誘拐乃候至香港禀請香港日本領事將六女提去審問仍著原船載回○前者美國貿易會社派員至朝鮮計畫礦務歴年已久未遂所求近日國王始准在平安道開採所立契約二條一朝鮮國王限二十五年間平安全道礦業准美國貿易商會獨擅利權一美國商會旣蒙國王允許採礦所獲之利當以四分之一奉納國王○本月六號午後日本東北鐵道火　車駛　大宫驛悮被驛車衝突以致機器受損死驛夫一人傷司機者三人○日本與俄國新訂條約上月經俄廷批准二十二號由聖彼得羅堡發出附郵船送至日本日本政府命代理外務大臣西園寺公望爲全權大臣與俄國全權大臣訂於十號十一點鐘時在外務省交換 
[豫章試事]  
　　江西訪事人云黃吉裳宗師於七月十四十五兩日歲考南昌府屬武童技勇凡不能開三號弓者卽於册内扣除毋庸騎射十六十七兩日接試馬箭是晚卽出案十八日覆試十九日奬賞一等武生及新進武童當試馬箭時武童毛姓冐名頂替經認挨廪保指出宗師卽諭令扣考飭并發交提調官訊辦旋據毛童邀同宗族具結稱確係本名本身並無頂冐情弊認挨廪保亦呈有各武童公啓確指該童係冐頂其弟某名大抵江右武童積弊一人出考卽邀兄弟數人應試三代相同年貎相近得以舞弊倖進俗謂之扛秀才以兄弟數人合力扛幫也此次宗師查核彼此供證洞悉情弊卽行牌示認挨廪保奉有稽查之責姑念該武童係冐頂其兄寛不深究提調官遂卽將毛開釋○本届南昌府屬新進文童有年僅十一二歲或十三四歲者髫齡穉齒早已蜚聲見者咸噴噴稱羡○日前黃宗師歲考南昌事畢卽往上游歲考贑州府屬定於八月初八日取齊現在省垣料理部册要件擬定八月朔日起節赴贑俟贑縣試竣然後接考寗都南安 
[慵愚可笑]  
　　俗傳東嶽神有掌管生死之權杭　武林門外法華山嶽廟香火極盛愚夫愚婦之投文者不知凡幾共計有十六號之多每號分作四十八班有案總稿書六房家將門皂差役等名月每届七月倣陽間秋讞之典向有朝審之舉分給冥鏹以濟孤魂自初一日起至十六日止逐日舉行其發鏹分十八省本省又分十一府量地之遠近卽在廟中焚化所有冥鏹均由役文者竭力勸募此風由來久矣今年因疫癘流行居民助鏹較多而廟中人以城内自車橋至教場橋一帶大街兩邊房屋俱燬于兵此處之鬼難免餒而求食爰具禀請於嶽帝撥付餘鏹二十餘萬以惠無主孤魂左近人家聞之亦皆踴躍捐助兼以好事者又向他處募化共得冥鏹四十萬前夜三更後發往此處焚化燄濃烟繞光燭半天近叚更夫望見紅光大起疑係失愼立卽鳴鑼彼此相傳霎時之間傳至半城男婦老稚均從睡夢中驚起以致水龍夫役不能尅期齊到歴時稍久紅光漸减因此皆未出門視火諸人到地問管事者何不早化如此善舉乃深夜驚人耶管事者答曰不至夜鬼不出也問二更已算夜間彼時焚化人尙未睡何至如此受驚則又答曰夜不深鬼不齊也噫愚昧至此何足較量然而下半城居人皆受驚不淺矣 
[賽會兩誌]  
　　杭州訪事人云瘟疫流行已一月有餘尙未能止每日死者指不勝屈居民欲藉神靈之力以驅疫鬼本月十九日舁東嶽神像出游前導執事俱用黃色馬道二十餘匹香亭一座其扮作家將皂班禁役劊子之類者不一而足又有持鋼叉者十餘人沿街跳躍後八人舁五嶽朝天式轎一乘神像端坐其中轎後纛旗一面上書泰山青府驅邪降福字樣徧行城廂内外以一日不能周歴二十日復行如故沿途男婦觀者如堵居然舉國若狂趕會塲而賣點菓者咸占利市三倍二十二日下城復舁迎仙館温元帥巡行社下至太平橋及豐樂橋而止會中儀從無多而觀者亦頗熱閙 
[預杜閙教]  
　　湖北撫憲譚因四川福建兩處有匪徒閙教之事大張示諭消患未萌張掛南門各處俾民教永遠　安再無意外之虞其示云撫部院示爲再行出示曉諭事查光緒二十一年六月二十二日據電報局電傳六月十九日奉上諭自泰西各國通商以後洋人僑居内地中外相安朝廷一視同仁迭諭疆臣時加保護乃近日四川省城有焚燬教堂之案同時煽動蔓延數州縣頃又據福建報稱古田縣匪徒殺傷洋人多名甚至戕及婦孺兇暴情形殊堪痛恨四川一案經獲犯訊辦福建一案首要各犯尙在緝拿著慶裕邊寳泉督飭營縣速卽督擒毋任漏網此等不逞之徒造言惑衆所在多有要在地方官隨時防範消患未萌何得相率因循以致釀成巨案著各直省將軍督撫等通飭所屬凡有教堂處所務須實力保護並曉諭居民勿聽浮言妄生疑釁倘敢藉端滋事定當執法嚴懲該地方官辦理乖方亦當從重懲處决不寛貸將此通諭知之欽此同日承准總理衙門電開十九日欽奉上諭飭各省保護教堂明發通行電局當已電逹卽希恭錄全文分飭各府州縣徧行出示曉諭一體遵照等因到本兼護部堂承准此查匪徒揑造謠言煽惑愚民以致各省搶毁教堂之案層見疉出前因本年五月四川省匪徒生事藉端搶掠當經承准總理衙門電開出示嚴禁並通飭各屬各營嚴密稽查　有造謠生事之匪徒立卽拿獲重辦曁責成地方文武巡查防範倘失於覺察不能先事預防致滋事端定惟各該管地方文武及防營將弁是問凡有教堂處所密派弁役認眞巡查妥爲保護在案兹欽奉前因除恭 
 
 

Page 3

 
 
錄通飭各屬及水陸各營汛一併欽遵外合再恭錄出示曉諭爲此示仰軍民人等知悉民教相安已久爾等務當欽遵諭旨勉爲安分良民各守本業切勿輕聽浮言妄生事端倘有揑造謠言煽惑愚民定卽嚴拿重辦决不姑寛其各凛遵毋違特示 
[創辦民圑]  
　　漢口訪事人云鎭上創辦民圑經各憲及各巨紳妥定章程計闔鎭殷實大店及有力之家公派一千二百人歸委員統帶徹夜梭巡每月逢初一十一二十一日會哨一次每次以三百人爲一隊各執器械以壯聲威每夜圑丁各給資三十文槪由充丁之店主自給蓋亦師古者守望相助之意而變通之歟 
[臥樹樓秋聲]  
　　新署温州府舒端甫太尊抵任以來悉仍舊貫十五日行香十六日點騐倉厫十八日閱城放告次第施行想從此勵精圖治當有新政可觀也○前任温州府徐乃秋太尊交卸之後本擬搭招商輪船晉省刻因部署未清改俟超武兵輪來甌然後椒裝大約本月下澣定須榮行云○永嘉縣沈子榖大令於十三日帶同刑仵輕輿减從前往五十二都相騐命案順道過楓林地方查訪教案風聞該地頑民麕聚至數百人之多沈大令傳集地衿大加申斥至十九日公旋旋禀過府憲立飭傳案集訊○柟溪山僻之區土匪猖獗動輙放火拉人控案麟積沈大令密派藩弁恊同防勇入虎穴而探虎子現已拿獲匪目長人三一名由縣訊取確供批解過府庭訊之下長人三慨然曰區區一二百金贓數不必多勞顧問我一人非獨得三五百金豈肯輕勞貴手共計鉅細十八案三均承認不諱想此犯定須解省順供按律定擬也○温郡上下河鄉早禾雖形歉薄而晚稻尙卜有秋溪白則滿篝滿車更占豐稔惟灰橋浦一帶沿江田畝近出一種蝗蟲其色黑其殻硬其形如蠧專嚼稻頭一望焦枯似被火熱務農者流莫不深鎖愁眉嘆今歲之難占大有也○入秋以來暢晴不雨早晚西風已覺凉生庭院十五晚飛亷氏跋扈飛揚閱三日夜一味乾燥毫無兩點船隻之走錨斷纜者不可勝計邛須舟子息影潛蹤江頭一望但見駭浪滔天絶少帆檣來往直至十九早起方息○温郡時疫流行死亡枕藉合郡編氓咸有戒心十七日南門外居民自行醵資在英濟廟設建羅天大醮三晝夜迎請巽山東嶽神到壇至十九夜送聖畢然後迎神還宫循俗例也○東門外有船匠王振喜年已八旬堂開三世名標五桂家有千金居然面圑圑作富家翁矣十一日懸弧令旦家中大開筵宴懸燈結彩設饌稱觴親朋畢集熱閙非常孰料壽筵未撤疫鬼先侵十二晨起壽翁突患霍亂吐瀉延醫診治百藥無靈甫交未牌卽奄然長逝舉家號咷而燈彩尙未收拾所尤慘者乃翁未殮其第四子又染是症亦於同日身亡至十五日其長子復染疫疾越日云殂十八日其長孫又殤吁七日之中一家内連斃四命可見禍福之機互相倚伏論者咸咎祝壽之多事殆亦附會其說耳○永嘉塲三都左連之母於初二日已刻死而復蘇閱十四日不飲不食兀然踞坐延至中元之後一日依然不生不滅亦奇聞也○華蓋山東嶽廟向例於上已出巡安方本年輪應巽山因海氛不靖暫未舉行近緣時疫流行復於二十日開局迎神筮吉二十八日辰刻迎忠靖王出巡驅瘟逐疫預備紙船一大隻放在廟中啓建羅天大醮七晝夜一俟迎神駕廻恭送聖船出朔門外順潮出口焚化 
[繡水波紋]  
　　嘉興府城訪事人云嘉興縣屬鳳橋鎭有毛姓弟兄兩人開設棺鋪已歴有年毛弟近與近鄰吳某不知有何仇恨數日前某夜吳約伴俟於途次見毛弟來卽突出扭倒亂毆暗刺毛弟欲喊救已痛絶吳等乃棄之去翌晨經家屬尋見屍身訪悉吳係兇手禀控琴堂至兩造究因何故而起容再訪訽明確續陳○宗太守於某日乘舟駛赴省垣諒有公事面商各大憲也并聞日内可回轅○禾中每年於七月間無論大小各業以及諸義園各衙署各坊必先後集資延僧建水陸道塲藉以超度無祀孤魂近已次第舉辦秀水縣署於二十六日爲始設壇建醮三日其餘亦挨次而行○南門外曹王廟武惠王人皆以家堂神稱之近經住持等人擇定於二十八日迎神賽會以逐瘟邪想至期定卜熱閙異常也 
[整頓小輪]  
　　江督張香帥念切時艱每以整頓商務爲入手之先著曾電飭江海關道凡由内河往來蘇杭常鎭通海揚徐等處之小輪其船身機器是否堅實靈捷務須逐一勘騐以及應否添設并希妥議章程等因黃觀察奉到飭知前午卽率上海縣至官輪總局設筵邀請官紳聚議聞沈子梅唐泉伯葉澄衷三觀察均推唐傑臣觀察總理其事迨席散已鐘鳴九下矣 
[滬江宦蹟]  
　　無錫縣吳子佩明府觀樂昨日因公來滬舟泊滬北木輪船碼頭午刻命駕入城赴各衙門拜謁繼至縣署黃大令延入晤談良久而别○通州直隷州知州汪劍心直刺樹堂昨日因事來申假寓滬北鼎陞棧午後命駕進城拜會各當道駕至縣署黃大令亦延入花廳煮茗傾談良久始别○江蘇撫標副前營統帶朱軍門德明昨日因公來滬午後三點鐘乘坐緑呢大轎進城赴各衙門投剌至縣署黃大令飭兩擋駕○前臺灣巡撫唐薇卿中丞内渡後假名園爲别墅極林泉之樂事前晚乘江永輪船至南京謁見張香帥待事畢回滬卽偕公子至杭州完姻○新簡陜西巡撫胡蘄生中丞遣公子某君來滬弔奠奎大中丞太夫人之喪假法界名利棧暫駐行旌公子因丁内艱故穿素服云○調補山西藩司員梧岡方伯入都陛見已紀前報兹悉方伯假大方棧爲行轅於昨晨上午九點鐘乘招商局海晏輪船北上 
[英界火災]  
　　昨日午後三點三刻時英大馬路菜市前九江里口第三百號萬餘鹹貨店露臺上所曬乾茭白葉不知如何火起比店中人知覺則火勢早已上炎迨警鐘亂鳴救火會各西人紛紛馳至急開取自來水往上狂噴萬斛珠泉從空倒瀉祝融氏東奔西突力不能支始退避三舍是役也計自北首第二百九十八號焚起至南首三百零七號止共焚去樓屋十幢 
[不許懸牌]  
　　創辦茶膏捐一事前經禀准道憲飭令董事妥議章程董事遂在英界憶興里租屋開設公所而各烟館主尙未允洽前日捕頭忽令包探何瑞福偕八號西包探前往查詢告以不許懸牌故公所前所懸之紅漆牌昨已除去矣 
[從寛覔保]  
　　前日准英公堂移送鬥毆受傷之許阿發施子連顧洪舟施阿金等四人到縣請訊騐傷核辦黃大令倩帮審委員夏明府於前晚升坐花廳提訊顧洪舟供寍波人在英大馬路某鐘表店做工轉租許阿發房屋居住日出晚歸施子連供亦寗波人與顧同借許之房屋居住小的在前樓顧在後樓小的與許斷明房飯錢每日共貼一百文在他處用膳昨日許因索房飯錢肆行兇毆將小的擊傷許阿發供小的籍隷寗波卜居英界因有餘屋轉租施子連顧洪舟居住施子連貼飯每日出錢一百文積欠一元有餘未付向之索討非但不付反敢糾同顧洪舟將小的腎囊毆傷求騐顧供小的見施與許互相爭毆從中勸解被許打落二齒求騐究辦明府得供飭仵騐看許阿發頭面及腎囊皆有微傷施子連頭面嘴口等處亦有微傷顧洪舟二齒打落是實喝報畢施阿金供稱小的係施子連姪另住别處昨日因到叔父處向索替工洋計六元日久未付是以前去索錢正在伊等爭閙之際小的解勸亦被毆傷施子連稱阿金是小的之姪膽敢帮許阿發毆打小的求恩嚴辦明府喝將阿金笞三百板並諭許施顧三人曰兹經騐明爾等三人皆有微傷可知均非好人本應一併責懲姑爲從寛准各覓保回去自行醫治申斥再三始令保出 
[游勇重笞]  
　　前准撫標滬軍營統領蕭雲卿軍門送縣請辦之遊勇胡玉成吳成德兩名到縣後黃大令訊懲後飭收自新所前日兩人在所不守法度任意爭鬧甚至擲碎飯碗數隻由看役彭春禀明黃大令飭著帶案訊懲前晚亦由夏明府提訊之下據看役供訴前情胡吳兩人同供終日不飽惟向看役多索飯食並未滋閙吳成德又供胡玉成擊碎飯碗小的稍與口角不敢行兇明府喝將胡玉成重責一百下吳成德重責五十下仍著還所候備文遞解回籍交地方官嚴加管束 
 
 

Page 4

 
 
[示禁蘆粟]  
　　蘆粟一物最多垃圾有碍街衢經前總巡夏芝蓀明府出示嚴禁售賣迄今日久玩生陽奉陰違經本縣黃大令出有簡明告示厲禁蘆粟不許進城售賣如違定干提究 
[英界公堂瑣案]  
　　五十六號印度捕解虹口拉人賭博之匪棍楊生寳請辦屠别駕判令管押五日○賊犯金和尙竊取周阿金家布衣二件經包探倪順泉拘獲人贓送請究辦周投案領贓金供稱小的係本地人行竊該死惟乞施恩别駕判令笞責一百板贓給還失主○黎副捕頭禀稱捕房定章凡押犯不准人私遞食物蓋恐其别有枝節也昨日有徐丫頭者私將食物及銅表一枚遞進當經查見解請訊懲徐供稱小的因有相識之人管押捕房故略送點心並不知其違禁别駕判令枷號一禮拜發捕房示衆○積竊楊裕高迭經犯竊送懲多次今又竊取倪小園張錦琣兩家綢衣水烟袋等物由包探顧阿六緝獲人贓送請究辦倪張兩失主投案領贓楊認竊不諱崩角求恩别駕判令笞責一百板交顧探帶回捕房管押六月○包探何瑞福解陳金福至案禀稱昨日此人不知因何與施彩雲爭閙將施踢傷下體現在某醫院求醫據醫生言傷尙可痊惟難定時日是以先將陳解請訊判陳供稱小的與施因戲言肇釁叩乞恩寛别駕判令押候施傷痊再核○王利生向唐昌壽肉店兌換小洋銀意圖朦混被唐扭交華捕解請判斷唐投案申訴前情王供稱小的係鎭江人窮苦不堪以致犯案别駕判令遞解回籍○包探黃四福禀稱昨日薙髮匠吕阿犬張安生張金榮張金林及張吕氏在大馬路口角爭毆經華捕拘入捕房兹連小刀一柄解請訊判吕供稱小的在張吕氏所開薙頭店中爲夥曾薦伊子金榮至南市某處習業現忽逃出故勒令同往吵閙之下金榮之兄金林及安生竟將小的攅毆張吕氏供詞一味含糊金林兄弟同供稱母親與吕有不端事欲將小的店中之物攫取小的故與爭毆小刀係吕所帶别駕判令張吕氏及吕分别掌頰笞臀各二百下 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[告照登]  
　　金陵訪事人曰釣魚巷倡婦劉琴之家被批痞營勇滋擾傷人經地方官嚴加懲辦兹兩江營務處司道復出示通衢云爲出示嚴禁事照得本月十八日聞有營勇持帶刀械在釣魚巷娼妓劉琴之家聚衆滋擾行兇傷人事業經保甲總局將該娼家發封飭縣騐傷訊辦並經知會管帶衛隊張都司查辦在案嗣查是日先有地痞冐充衛隊在塲閙事旋有衛隊之勇蔡得貴劉金榜等聞信到塲皂白未分　毆受傷又查有新兵中營勇丁葉洪章顏文章等二名地痞程滿流徐盛益楊四等三名同時在塲該地痞營勇敢於省會重地青天白日携帶　械羣往娼家聚衆滋擾甚至互毆傷人實屬瞻玩法紀何存本應立卽查明在塲凡屬携帶刀械之人無論地痞營勇均按軍律嚴辦以肅法紀姑念　妓本干例禁且不忍不教而誅除派弁隨時巡緝外合先出示嚴禁爲此仰軍民人等一體知悉自示之後如敢再有勇丁不守營規持帶刀械無論在何處行兇滋事及有地痞冐充勇丁者一經告發或被查出定接軍律嚴辦决不寛貸勿謂言之不預也懍之切切特示七月廿三日 
[英廨晚堂瑣案]  
　　去年五月施文潮等控日商東興行買辦劉味三串同招商局北棧司事孫望寳盜賣煤五十墩擅將棧單塗銷其時宋莘樂通　方權讞篆迭次庭訊著將劉等交人保去向原告料理今春施又赴道轅上控前署道劉康侯觀察批飭原審委員秉公訊結詳報通刺因交卸在卽未及訊供移交新任讞員屠興之别駕前日别駕稽查接管卷飭差役吉昇將一干人提案覆訊施訴稱監生係寗波人卜居治下有年向業西法牙科前年臘月隣人張瑞成糾合向日商東興行購買煤五十墩價銀如數付訖執有招商局北棧棧單一紙迨上年春間瑞成因病棄世家屬將煤併歸監生然而監生因有急需將棧單向昔存今故之黃錫記抵借銀五十兩迨四月煤價大漲經監生商同黃出售歸銀及持棧單至北棧出貨孫忽稱此項棧單早經劉報失貨已出去三十五墩遂不問情由擅將棧單塗銷向之理論一味推諉旋向東興執事之東洋人理論惟稱令劉前來料理乃劉竟置若罔聞及與棧中司帳人張楚生理說亦一味延約監生不得已將劉等扭控案下迭奉宋老爺訊供著劉交保料理乃劉等保出後逍遙法外置此事於不問監生無奈赴道轅控訴今奉覆訊惟乞恩斷劉供稱職員係紹興人向在本埠楊樹浦紡織廠司帳曾與東興行執事之東洋人合移向東洋購煤一千數百墩運滬銷售暫存招商局北棧棧單一紙在東興行内失去計煤五十墩已於前年十一月初三日登申報告白並向招商局北棧管事洋人處掛失說明此項棧單作爲廢紙故孫將單塗銷况職員所出之三十五墩係餘煤並非報失之五十墩孫供稱小的係寍波人在招商局北棧司事所有塗銷之棧單由棧中管事洋人作主並非小的所爲惟小的曾經理勸因兩造固執未妥以致延宕迄今别駕向兩造曰爾等係生意中人未便訏訟不休遂判令劉等仍自向施理處毋得固執如理處不明禀候核斷可也○卜文記綢莊主人卜文進控執事人董寺良侵蝕舞弊别駕升堂訊理卜訴稱小的係紹興蕭山縣人原籍向開織綢機坊並在治下分設文記綢莊已歴有年所前倩沈炳甫爲執事因沈歴年虧空故於光緒十八年起派小的之學徒董寺良來滬總理莊務不料未及四年亦侵虧銀兩甚鉅小的在籍得悉特偕學徒倪國洪來查帳目細加查核均有弊竇况董另設福昌綢莊且將貨物質錢花費向論不服是以扭請究追倪訴稱小的亦蕭山人向在原籍卜文記機坊習業旋司帳目現由坊主囑令伴同來滬查帳董供稱監生向操綢業光緒十八年起在治下卜文記綢莊執事兼管福昌綢莊事務查卜文記開設有年前執事人歴年侵蝕約計銀三千餘兩之多帳目均有弊竇此項虧帳當時監生不應糊塗接受致有今日之禍自光緒十八年起迄今四載監生經手帳目均甚清楚可請吊查但綢業帳目外行人一時難以查核可否求大老爺恩准飭令吊齊交杭莊綢業公所秉公核算金仁卿供稱小的在卜文記爲夥莊主與董口角小的爲之解勸致被悮扭案下别駕判令將董暫行交差看管令卜將各項帳目檢齊核算明白再行核奪金無干省釋 
[法捕房瑣事]  
　　昨禮拜二爲法公堂訊案之期緣中西官别有要公飭丁咨照捕房將應訊各案暫停一期今將所積各案列下○三馬路晝錦里珠寳店三家控掮客某甲掮去珠寳約值銀一千餘兩游約不歸意圖吞没昨晨經克捕頭傳至捕房訊問命將甲押候堂期解請問官究訊○鄭家木橋南首林發客棧前有温州輪船之司事某甲投宿爲同寓之某乙竊去套褲兩雙欲向棧主索賠前晚乙又來投宿爲棧主認明將乙扭送捕房翌晨經捕頭訊問不認行竊嗣經該棧主禀明此人在十六鋪先已犯竊責懲乙亦直認不諱命押候堂期解訊 
[美界捕房紀事]  
　　錫工顧彤彤寍波產也刻在楊樹浦公和永繅絲棧工作日前竊取棧内之白鉛桶若干同業蔡先元知之據實告訴執事者執事者卽投楊樹浦捕房聲訴捕頭令一百四十二號華捕將顧拘獲昨晨由德律風傳語黎捕頭倩包探石金榮前往帶回押候吊贓送辦○昨晨本邑人陳春山手持鷹銀一餅往北河南路第五百六十二號門牌信義泰烟紙店先換小洋銀掌櫃者估看之餘知爲𧸛鼎陳負氣不服以致忿爭適包探倪順泉過此詢明原委將陳袒索隨在身畔搜出銅質僞洋銀四枚遂拘解捕房捕頭倩包探倪順泉稽查知此人專施探囊伎倆已非一次因押候解送英公堂請究○江灣積竊朱和尙犯案纍纍屢經懲辦前晚又混蹟北河南路意圖行竊經包探倪順泉拘解捕房捕頭令押候倩倪探查明此次曾否犯竊再行核辦○湖南人羅雨山向在金山衛駐紥之某營當勇刻下奉憲裁撤領得恩餉來滬閒游揮霍經旬囊資已罄而烟霞癖重措備良難昨晨至南市某烟館吸烟携槍而遁奔至吳淞路某押店意欲質錢經包探倪順泉拘獲人贓帶入捕房押候解送公堂請究○昨報紀小朱天竊取耶松船廠油漆十一桶經包探衛阿和拿獲詰問之下供出同黨小江灣卽新囝黎捕頭倩包探范進才將新囝查獲昨晨復倩范衛二探帶往法捕房請協吊原贓法捕頭倩五十七號華捕偕往新北門外某冷店查吊據稱贓已銷去因將店主拘入捕　本欲帶回究辦法捕頭謂須領取英讞員牌單方准帶去二探乃將情回告黎捕頭 
[江西官報]  
　　六月二十八日知府任貴震接辨總查七門城外保甲候補縣洪壽彭張曾詔俱往九江興國公幹縣丞王世瑞接查進賢門外保甲○二十九日知府邵　善兼辦各局事務李宗言接辦軍裝所知孫羅培鈞由京解輕賚銀回州判金沛田往聖水塘致祭龍神鄭紹庚由京解漕折回從九萬華祝由贑解崇銀來省府經陳際清照料　糧倉○七月初一日德中丞往武廟行香縣丞王樹森帮辦湖口釐卡回典史陳啓霖禀謝咨補都昌典史行知浙江候補府葉元芳由浙扶柩回籍○初二日新授建昌府何剛　禀到係福建丁丑進士候補縣陳燕昌由京解地丁回楊炤缷辦三曲灘卡回張維城估修各城門是日興工指分府照劉仁壽禀到係河南人○初三日糧道劉汝翼會辦各局　務知縣孫長青往寗都信豐公幹楊景星往星子公幹范啓恆解四批地丁章燮理解五批地丁俱進京 
[邗江官報]  
　　二十日　壩鄭分轉德璇公幹抵揚劉鹺尹鍾祥委南鹽廳帮辦差○廿一日南掣林司馬鍾崍到揚○廿二日章鹺尹傑煒銷孔涵卡方鹺尹秉鈞銷南　餉差分發經歴黃鹺尹振宗禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
