# 1892 - 356 - 4907073

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[佞神論]  
　　氣至而仲者謂之神神固天下之所有也傳曰聰明正直而壹者則爲神然則神卽有常亦必不因人之佞之也而佑之矣古之祀典載於祭統其所列入二祀者無非有功德於民則祀能捍災禦患則祀故雖迎貓　祭之不爲怪爲其食田鼠也雖迎虎而祭之不爲異爲其食田豕也若夫無功無德無所裨於民間者則不之祭左氏好言怪異神降於莘其說詼詭然亦未言及何以祀之至於秦穆設西時以獲陳寳則又附會離奇之談不足以取信也降至今日而佞神者多矣吳俗信鬼神淫祠遍於大江南北自湯文正公毁淫祠之後近雖不免於民間私奉究不敢明目張膽如前此之廬　閩中佞神之俗尤甚於他處余友有來自八閩者爲言閩人媚神男婦混雜往往有神附於男婦之身或稱韓王爷或　人大王或稱媽祖或稱元壇名號不一而當其附身之時則雖婦女亦能曲踊三百巨躍三百有時手持長戟而舞有時立亦須人不扶卽仆口中喃喃似歌非歌似謡非謡字句參差音韻混滯聽之不知作何語亦有書方爲人治病者然效者十之一不效者十之九神則時而附時而不附不附時其人亦如醉如痴卽有時酬應如恒而形神終若有異甚有夫妻同夢忽焉而赤身起舞者種種怪誕不可以更僕數大都皆不外乎喪心病狂而閩之人則罔不信而奉之尊而敬之是亦積習相沿　不能變焉者也前報述閩人奉祀瘟神呼爲張鍾劉史趙五帝夫瘟紳也方將避之不及又何爲而奉之則以畏之之故糞以媚之者免其禍也於是游手好閒之輩輒於夏秋二季奉神像巡村出海藉以獵取資財若此者瘟神乃不降之罰則又何故豈樂其媚耶然而此種積習牢不可破長樂縣城外鄧石鄉五帝廟其俗每遇　皇帝龍飛之十八年必迎神賽會此其義不知何所取而稱之爲十八帝會則更鄙俚可笑亦可無庸深求矣今年恭逢　聖主御極十有八年若輩遂興高采烈舉行會事先以挨戶書捐爲第一要務捐項旣集然後於上月廿一日舁所謂趙帝神像坐以　轎輿前排列鑾駕鼓吹并擇十餘齡之俊童扮爲馬上抬閣是日適建天雨遊興未盡乃於次日復賽至湖井鄉不意與前塘鄉之會適相值彼此互嘲一言不合大逞凶鋒奪二幼童而去有古田縣鄉鄉民出爲排解反爲會中人所傷斯時有識者咸謂禍已釀成會事可以暫止孰意廿五日依舊遊行清村鄉曾姓族人又增入馬上諸戲劇行至上店鄉左近復被鄉民將歌兒搶去曾姓聞其事立糾族人往鬥刀矛森列槍砲齊施幾幾乎釀成大禍幸而鄉人恐有不測亟將歌兒釋回方得無事約計是役也窮水陸之奇珍極大人之能事糜費金錢至二萬以外好事者不遠千里爭相往觀凡神駕所經禾麥菜蔬蹂躪殆盡亦無人敢生怨咨是豈果神之靈歟亦以彼游手好閒之輩勢燄不可攖耳夫以無稽之十八帝會而一若有其舉之莫敢廢也者至於哄動衆人舉國若狂男女雜沓空巷來觀而又踵事增華屢以俊童歌兒滋生事端幾至於會塲變爲戰塲是豈不可以已乎殊不解閩中官府何以竟付之不見不聞也豈亦順人情以出治故不欲强行禁止以拂人之性乎抑眞耳目難周一無聽賭乎吾於是而歎湯文正公其人固未易遇也吳俗以湯公禁毁淫祠雖未免有死灰復燃漸漸萌孽者然究尚知淫祠犯禁而不敢顯然爲之以故江蘇地方雖亦有迎神賽會之舉而不至釀成巨禍閩中之人則初未之前聞因而積習相循鄙俗獷悍一至於此所謂一言而爲天下法者不禁睪然高望穆然引領於我湯公也已 
[天南梅信]  
粤海關監督每任以一年爲期現任聨榷使自上年十月蒞任以來迄今瓜欺已届日前接誦 
恩綸聨捷仍著留任榷使聞命之餘異常歡抃督撫兩院及司道各官亦次第赴轅道賀門前車馬絡繹如梭極一時之盛○徐花農宗師於上月二十四日由省起馬往潮州舉行試事是日午刻宗師乘綠呢大轎用儀仗前導出大南門永清門至長隄官渡頭下船首府及兩縣並各學廣文鵠立河于恭送如禮聞宗師此次破浪乘風路經沙角虎門等處擬至各砲臺巡閲以覽形勢○水師提督鄭心泉軍門前月輕車减從親往廣州府屬各縣查閲營伍每至一處卽調集兵勇操演各技優者立頒奬賞劣者責革不貸是以各勇咸知振奮壁壘爲之一新迨查閲旣畢卽於上月二十二日回省拜會李制軍剛中丞將巡閲情形逐　造知聞制軍以日前肇慶大火焚斃多人其起火之由係匪人所縱可見盜匪猖獗爲害地方不淺商請軍門親往查辦軍門亦以爲然大約稍憇數日卽當起行王事勤勞不遑啓處其軍門之謂歟○候補同知張司馬經贊奉委肇慶後瀝厘廠會辦補用通判李别駕承恩奉委羅定桂税總辦奉札後均赴憲轅禀辭分道揚鑣馳赴差次○上月二十三日爲糧道憲韓觀察壽辰在城文武各官均往叩賀觀察謙抑逾恒預飭家丁擋駕槪不接見屬員餽送壽物亦一概璧謝清風亮節可見一斑○番禺縣屬琶洲鄉風氣素稱獷悍近日鄉人不知因何起釁聚衆械鬥甚至築壘購砲如臨大敵兩陣旣列各以鎗砲環攻傷亡甚衆邑宰李子華明府禀明兩院憲督帶兵差前往彈壓○肇慶端溪書院係東西兩粤作育人材之地每年冬季甄别一次聞李制軍已定於十一月初六日考試○入冬以來雨澤稀少天氣亦甚和暖至十月二十三四等日陰雲密布旭日韜光細雨霏霏沾衣欲濕朔風獵獵撲面生寒二十五日以後寒威愈重雖御重裘仍覺瑟縮如蝟簍人子無衣無褐困頓堪憐凍斃道路者不知凡幾各善堂施棺收殮幾於應接不暇老於農事者謂今年寒信較往年爲早來歲秋收可卜豐稔云○今年倒帳之多爲往年所未有銀號之被拖累者尤覺難堪省城銀號共四十餘家迄今閉門歇業已有二十餘家其能卓然自立者不及一半銀根愈緊市面 
 
 

Page 2

 
 
愈衰有心世道者不禁感慨系之矣○時屆隆冬風高物燥不可不預備火政首府李宫山太守見城廂内外街道搭蓋篷廠板片最易引火遂諭飭差役概行拆去每街置瓦缸若于满儲清水以備不時之需似此未雨綢繆誠保衞閭閻之善政也 
[老人跌斃]  
　　丁某者年逾知命家住蘇城柳巷白頭偕老子婦成林一堂之上融融洩洩亦極天倫樂事矣惟生計不裕亦屬人生憾事衣衫藍縷見者幾疑爲卑田院中人本月初二夜黄昏時行至養育巷太平橋經過火塲偶爾失足叔然不動行人上前視之見其口吐白沬魂游墟墓矣又有丁某年逾耳順初三日午後不知何故與婿若女角口忿不可遏拂袖而出一夜不歸至初四日午前十點鐘時行經太平橋火塲扶杖而前步履傾欹跌仆於地頭觸石上腦漿迸出血液模糊旁人扶至橋上噤不能言延至薄暮遂赴閻羅案下諺云生有地死有方詎不信歟 
[平山堂茗詁]  
　　委署揚州府江都縣朱松亭大令應江由省垣捧覈履新本月初四日馳抵線楊城郭間吏人齊詣江于如鵠之列並先期在南皮市街迤東萬壽寺備齊供張大令接見後卽乘輿至各寅好處投刺然每入公館小憇旋擇吉初六日接印任事○揚州城守營焦千戎騎鯨而去遺缺經彭叅戎詳請札委王千戎保元署理千戎示期本月初四日在北柳巷董公祠接篆視事○新河口河道本不甚寛加以潮汐奔騰泥沙易於淤積刻當冬令水源日涸重船時有膠滯之虞運憲江都轉思患預防檄委柴鹺尹九齡督帶河兵前往測量水勢擇要撈淺以利舟行大約日内卽可興工矣 
[軍麾抵鄂]  
　　長江水師提督黄昌岐爵軍門赴九江一帶巡閲水師於上月二十六日下午行至鄂垣文武各官均至江于迦迓水陸各營排齊隊伍升砲鳴虔船旣抵岸爵軍門接見各員弁卽欲登岸在望山門行臺暫駐襜帷各官鳴騶往謁絡繹如梭聞爵軍門此次在鄂垣小住數日然後啓行云 
[酗酒肇禍]  
　　客有過金陵内橋者見某酒肆雙扉虚掩爐冷於氷啜泣之聲逹於戶外雖高挂青帘不復見酒人覔醉矣疑而問諸居隣據云此肆開設有年主人性甚樸質短於口辯里人咸以老實呼之前日有三旗人聚飲於此觥籌交錯拇戰甚酣旣而脱幘解衣喧　不已碎碗折箸聲勢益厲主人隱忍久之不敢發一語及杯盤旣撤核算帳目乃囊底空空一毛不拔竟欲掉頭而去主人挽之必欲其稍破慳囊遂相齟齬始猶喃喃大駡繼則憤憤揮拳適主人之子在旁助同乃父索取阿堵物旗人大怒取茶碗十餘奮力一擲不倚不偏正中額角鮮血直流轉瞬之間頹然倒地途人見其凶惡圍而執之並將被傷人盛以木板擡赴上元縣署喊寃陶明府請理事同知來署會審一面公服升堂細訊顚末據旗人供稱方姓係昆季二人其一卽方之渭陽也問孰先下手則云三人同打陶明府命將三旗人暫押看受傷者有無妨礙再行核辦旗人不服拘管咆哮公庭良久始經差役帶去未及一時同類者糾集多人逕赴縣署洶洶然索回首犯又擁至土地祠管押之所希圖乘勢搶出陶明府立飭民壯差役數十名妥爲防範並請保甲總局馬觀察撥小隊二三十人來署彈壓衆旗人始漸漸散去今其子已二日不食矣如有性命之虞未識奇寃能雪否是以相對而泣耳客聞言默然而去其中情節是否屬實請以質諸個中人 
[蔀屋被焚]  
　　金陵南門外窰灣一帶爲客民棲息之所茅詹蔀屋鱗次櫛比某晩六點鐘時某姓茅屋因晩炊遺火烈燄上騰正值北風怒號摧朽拉枯轉瞬卽成焦土各水龍竭力撲救附近瓦屋得免池魚之殃縱受虚驚依然無恙亦幸矣哉 
[再述金陵試題]  
　　江蘇學憲溥玉岑宗師按試江寍已將試題登諸前報兹聞初一日考二棚童生各題列左駐防其言也訒江浦　不憂不懼六合有心哉擊磬乎旣而曰鄙哉通塲次題今日之事君事也初三日考三棚童生上元　而不足以舉一羽至然則一羽之不舉江寗人皆曰子知至擇乎中庸通塲次題謂之尊賢貴貴尊賢詩題賦得山中宰相得陽字五言六韵 
[大計展期]  
　　國家澄叙官方每屆三年必將京内外大小臣工嚴加考覈分别黜陟蓋卽虞廷三載考績之意也在内則曰京察在外則曰大計名雖異而實則同皖省今年例應舉辦大計因德靜山方伯蒞任未及一月於屬員賢否尚未周知例不加考遂由皖撫沈仲復中丞奏請展至明年三月間舉行以符定制 
[豸節赴蕪]  
　　委署蕪湖關道李篁仙觀察於初四日乘輿赴各衙門辭行初六日清晨率同瀛眷乘福安輪船東下自知府以下各官均詣南門外官碼頭恭送聞觀察抵蕪後筮期初八日丑時接篆任事鳩水商民當拭目以覘新政矣 
[前車之鑒]  
　　日本東京人濵野茂駕馬車而出將華人王惕齋觸仆折其右臂控發後經控訴院長斷令償銀此已錄登崖略兹又悉堂　訊之初被告所延狀師稱馬車從後駛來人力車並不當心避　不能償銀原告狀師訴稱大凡人力車只能顧及前來車之馬車今馬車在後駛來應顧及前面人力車人力車夫背後無目顯見乘馬車者好勝爭先致將人力車撞翻及已肇事亦不停止馬車問及傷勢反加鞭絶馳而去意圖逃逸幸人力車夫將馬夫扭獲不然何人所駕馬車無可追究不能興訟矣如此忍心殘暴情類虎狼洎查出馬車主姓名馬車主卽至東京病院巧言騙取示談書欺受傷人不知日本文任意書成乘其疼痛時勸令蓋印書中祗願償病院費受傷人年已半百倘痛極而死只出銀數圓而已如此欺人之據只可作爲廢紙且示談書向例未有存警察署者豈足爲憑况東歴五月初四日受傷人未知皮内肘骨已碎爲六塊直至五月初五日卽華歴四月初九日下午三點越五十分時醫生高木氏將創口小洞破大以食指揷入細檢始知骨碎爲六旁骨亦粉碎遂議定鋸斷以全生命不料馬車主又令瀬脇醫生名壽雄者出爲假証人等情控訴院長判以據理而論原告係屬實言但索賠銀一萬九千圓亦不能依今雖斷去一臂然用一夥計辦事商業仍可謀爲應令每年由被告償銀三百圓作爲夥計薪水償至原告七十歲止計十六年合銀四千八百圓須如數卽交原告統收前始審判詞不償之言作廢認定明治二人五年十二月五日東京控訴院民事第三部判長北村泰一判事井原師義小林義夫平野長憲富谷鉎太郎書記官岩佐松太郎俱在判紙上鈐印據日本各狀師云此斷極公兩不袒護雖濵野茂砌詞上控亦不能翻此鐵案又聞原告所延狀師一爲齋藤君孝治一爲宫城君浩藏卽衆議院議官一爲磯部君四郎前大審院檢事長前者日本人福原尾本等殺死上海新北門内人沈關福一案長崎裁判所不肯科以重罪後經磯部君力爭始定以重懲役九年齋藤君卽近日代和興公司控煤礦事斷令三菱公司出金償華人借款者三人皆正直可依故能秉公辯折至示談書卽訂立和息合同警察署卽巡捕房皆閲報者所不可不知也 
[鎭軍大閲]  
　　本月初二日鐘鳴七下九江總鎭何采臣軍門乘坐緑呢大轎導以執事銜牌赴大教塲校閲署前營遊府高小圃都戎同科署後營遊府邱雨亭軍門時成率領丁如高楊玉清熊鍾秀三守府以及千把外委等列隊迎接管帶新勁營范守雲協戎亦率領所部伺候閲操忽聞隆隆震地大砲三聲軍門升坐演武廳將臺上鼓聲大作前營丁守備請令開操號砲一聲千軍齊動萬馬奔騰叱咤之聲震動山谷初演洋槍或由左旋右或由右旋左或周圍轟擊或連環施放雜以馬兵一隊或繞出陣外或突入陣中來也如風去也如雨陣法亦愈變愈奇或變八門金鎖陣或變長蛇捲地陣或變洋陣極五花八門之觀均由邱雨亭軍門手自指麾大陣旣畢接演籘牌陣大刀虎义長鎗等件殿以馬步箭丁楊熊三守備及把總史長發均中全紅具餘中者甚多何軍門顧而樂之賞給　牌數百面青錢數百緍高標下得功牌十張邱標下得功牌十三張三軍士得　優奬歡聲雷動當此海宇乂安　舊不不忘武備洵不愧萬里長城矣豈第一方保障而已哉 
 
 

Page 3

 
 
[潯陽絃韻]  
　　湖口爲江西出入總匯向設局卡抽釐以濟軍餉現由上憲檄調原辦樟樹釐局之催蘭嶼太守湘辦理已於本月初一日接事按太守曾署九江府篆今者五馬重臨潯陽父老當樂瞻良二千石風采也原辦湖口釐局之王榮卿太守錫三調辦三湖原辦三湖釐局之王丹臣太守鳳池調辦樟樹均已次第接事○潯城九華門外沿江一帶石岸被水冲塌數百丈上憲檄委德化縣羅少垣明府查輪船委員劉蔭𦺄明府估計工程需銀數千兩禀請藩憲給發已蒙核准諏吉上月二十六日開工興修 
[蕪湖保甲續聞]  
　　蕪湖保甲局務經楊子通觀察從新整頓井井有條查得各分叚委員向來隨意用弄不遵法度而總局亦有濫收民詞等弊遂悉心禁革以一事權尚有未盡事宜准各員體察情形隨時縷析禀商以期有利無害總辦吳太守仰承憲意特將查造門牌一事分爲四種一居民門牌一棚戶門牌一烟館門牌一棚民烟館門牌兹已次第開辦督同分段認眞查詢開註詳明故雖僻巷　街茅龍錯雜之處亦無有漏去一戶者兹將觀察所擬章程照列於下一清查戶口以别善良編連牌甲以嚴稽查應照保甲向章實力清理一番換給門牌照造底册二分一存總局一存叚員以便隨時抽查遇有遷移生故卽以隨時更正紙張刷印等費工資由該總局彚數請領各叚存册遇有委員更替責令移交一傳聲警盜之法與十家支更相輔而行前經飭縣照辦在案仍由縣會委督飭實力奉行勿任弛懈萬一盜賊竊發强暴難治綴尾遥追避火器亦是一法不致終疎夜間居民上街各携燈亮烟館二更息燈人散違者勒閉不准重開一大客棧有招牌者設立循環簿發給空白客票遇有官商及孤身之客到棧責令棧主將客人籍貫及作生理備細塡載持票赴就近叚員分局報明登時載入循環簿中夜半輪船抵岸投宿之客限于次早投報稽查之時必須認眞到屋不可但憑該店帳簿核對了事共有載係官幕者次日叚員徑可片拜面詢近來扒手冐充者間亦有之不可不嚴爲之防票式簿式由總局核定一小客寓無招牌者另立循環簿一體給空白票票由該總局多備火烙號簽分存各叚員處凡宿小客寓者示令該寓詢塡年貌籍貫註明有無保人某某持票赴局換簽方准留宿各局給簽後卽照票中年貌籍貫分别有無保人塡給簿備查赴查之時以該寓所領簽數爲憑簽多客少簽少客多均將寓主懲責屢犯不悛勒令閉歇各員携簿按簽抽查如有年貌不符登時送交總局查訊准歇無保驅逐嚴諭各勇丁不准收取分文簽費倘經發覺一錢之微勇丁重辦委員撤差創辦之時似嫌繁瑣一月以後習熟易行外匪聞風歛跡矣菴觀寺院等類有閒房容客住歇報明入簿照辦一茅棚客民縱横攢聚蹤跡最雜又無街巷次第可編現定十戶編爲一棚十棚編爲一號十號編爲一字按照千字文排列一戶容留匪人十戶連坐出首發覺者免編號之法不必依房屋次序就近詢明願意互保者編歸一號如此辦法爲良爲莠隱已各從其類委員當面察看之後某字某號爲良民某字某號情形可疑暗記簿中加意邏察防範在於其中矣男女大小籍貫生業照居民門牌一體詳註一駁船划船查明向來停泊叚落責舉帮首如牌甲之法各各歸帮編字其編號互保之法一仿茅棚辨理惟易門牌爲印牌各帮各字以旗色爲識别旗中但書某字第幾號至各船水手人數住處排字立簿責令每夜歸帮停泊赴查之時携簿循號抽對以防奸宄混跡新到新添由帮首取保報明領旗方准停泊入號旗以一尺方爲度不准參差一菴觀寺院大小客寓以及棚居划船等類坐落何處停泊何處無分水陸悉歸各處叚員照章辦理不復另委委員以免紛歧一保甲各員緝拿匪類彈壓打降盤踞形跡可疑之人查禁開塲聚賭之事是其專責其餘一切戶婚田土不得過問並不准叚員擅行責罰遇有應訊應責之人槪由叚員送交總辦之員訊察重則送縣究治輕則由局發落一冬防緊要責成各叚員徹夜巡查另派印委輪日出巡約期與各叚員會哨量加冬防經費四個月藉貲津貼應否添員及擇委添防之處由印委會商禀核一原交親兵及總　巡勇除線勇外挑選堪充該總局巡勇十二名餘悉裁撤由該總局會商兼帶親兵之李叅將追繳軍械號衣妥議遺撤之法量給川資赴領轉給各叚巡勇亦宜精選謹飭耐勞有來歴之人不准遊惰充數仍一體造册註明年籍保薦報查一蕪湖總局歸併一處以便諸事易於呼應另設總巡一員一體入局專司週巡考察勤惰並撥武職二員以便該總局不時抽查水陸各差遣一各員功過自以緝匪多寡及獲首要曁地方安謐爲區别應由該總局悉心妥議章程禀核夏暑冬寒異常勞苦功多時久量調優差以示鼓勵武職綫勇勞績昭著分别從優奬賞其餘未盡事宜以及有無窒碍難行之處各該員體察情形確有所見隨時縷晰禀商擇善而行以期週妥 
[縣案彚錄]  
　　英租界大馬路中市向有陳周二姓地一畝一分建造市房近因二姓爭執不已各赴上海縣控訴前晩黄愛棠大令升堂集訊陳邀同原中郭晉卿高進良王杏卿等投案先據陳榖臣訴稱係本邑人向以收租爲事父親已逝世從前出銀八百四十兩向樂姓買得地一畝一分執有道契旋有周錦齋向父親租賃三分之一造房管業所有年租歴年由我家代完現欲贖回不料周將地與樂姓對掉叩求明鑒郭等亦投案伸訴前情周錦齋訴稱陳榖臣之父陳老雪在日向樂姓買得地一畝一分以三分之一歸職員管業當付價銀三百六十兩較原價多八十兩卽由陳父立據並立賣契交我收執契内載明各自造房永遠管業道契歸陳收執每年由我貼還年租洋銀十八元永不回贖此地先與樂姓以多換少其中尚有别姓房屋與陳地並不相連所有工部局地捐尚未更正大令得供研詰至再兩造仍執前供大令以陳榖臣之父旣將此地轉售與周錦齋管業立有契據載明道契歸陳收執並無回贖字樣原價銀八百四十兩核算三分之一祇須銀二百八十兩周錦齋出銀三百六十兩已多八十兩此案碍難斷贖著將餘銀作爲絶價令陳另立絶賣契一紙交周收執年租各自歸完周多收工部局地捐當卽更正除與樂姓換地不計外並著亭耆丈明地址照舊周管三分之一陳管三分之二毋庸爭執取結完案○浦東張家樓等處武生金雲禮張渭卿等於上月被賊竊去衣服銀錢開明失單投縣具報求請查緝前日縣捕柴樛趙金帶同夥役唐勝下鄉查訪旋在中途見王阿同形跡可疑上前盤詰供認行竊不諱並稱各贓已付長生庫質票寄在洋涇鎭某典内該捕因在身畔搜檢有夾被搭膊等物遂帶往該典鋪取出質票押解來滬黄大令諭飭收所候訊○周某投巡防北局控稱金兆衡欠租不遷求恩提究局員將金提到送縣訊辦前晩由黄愛棠大令研訊原告並未投案金訴稱係本邑人向爲保險行生意租周房屋出頂首錢一百二十千每月租金四千三百文借住多年尚餘數間轉借與鞠姓居住租金約欠二年有奇計一百千有零大令得供著金兆衡於七日内赶緊出屋所欠租金候本縣諭知原告令其在頂首上扣除尚餘若干找給與爾金唯唯大令著退去候示○王錦堂在英租界寳善街源生客棧棲止向大亨衣莊騙取皮衣並往慶雲銀樓將三和莊支森大行洋三千元票一紙購買金條被該店察出破綻報知包探將王拘獲解送公堂蔡太守飭送縣署訊辦此已列報前晩黄大令提王研詰王供稱係江西人今年二十三歲向在原籍授徒安分度日初次來滬不敢爲非銀票係友人付不下知眞僞實係受人之愚大令得供判將王金堂暫發水利廳看管聽候覆訊核辦 
[英界公堂瑣案]  
　　包探唐寳榮禀稱淮安府屬鹽城縣人姚姜氏被同鄉人陸光樹陸光才誘至鎭江附船來滬送入某鴇花烟館論價未成爲氏兄姜大寳鄰右陳德榮等人所見報捕拘案請懲姜供稱姚姜氏是小的之胞妹不知如何被二陸誘來治下適與陳行過花烟館見妹在内是以投報捕房現已函追妹夫姚有如行將來案矣陳訴稱原籍鹽城姚妻姜氏被二陸挈往某鴇所開花烟館求售未成由小的及姜目見與之爭論間有人勸以彼此均是同鄉恐關伊夫顔面且待伊夫到來領去不料二陸竟乘間圖逃無奈報捕拘送姚姜氏供稱小婦人因夫婦不睦偕二陸至鎭江輾轉來此竟被送入花烟館小婦人不願作此下賤生涯現已由胞弟等報知捕房願大老爺斷令同回鄉里二陸同供稱小的等皆鹽城人係同兄胞弟曾挈姚姜氏來此找尋伊兄因欠房飯貲不得已而送入花烟館自知該死尚乞施恩蔡太守飭將二陸押候姚來案覆 
 
 

Page 4

 
 
訊究辦姚姜氏交姜等暫且領回候質○包探唐寳榮禀稱陳何氏失去女兒據稱年甫七齡小字三囡旋查得在泥城橋迷失路途被合成米店出店人陳桂林領去倩店夥曹維中領至家中後得追還送案請訊陳何氏訴稱小婦人家在虹口裏大橋畔前月二十九日女兒偶至門前玩耍忽然失去倩人查訪始知被陳誘領藏匿鄉間圖賣冉三追究由曹維中送來且近處尚有人家失去男孩恐亦被伊誘拐陳供稱是日見女孩失路無歸是以領至鄉間後知陳何氏找尋卽偕曹送去曹供稱其時適在合成替工陳言有妹子之女倩小的領至鄉間後知陳何氏倩人尋訪因卽送還並無串拐之事蔡太守諭令將陳備文移送上海縣請黄大老爺究辦曹從寛交保三囡交陳何氏領回投縣候質○包探顧阿六禀稱徐子山有狐皮袍統交縫人王其林縫製土擅自質取洋銀十元徐向索不還奔赴捕房聲訴王聞而逃逸事經小的查得狐皮袍經瞽子柴文忠典質因卽拘柴吊贓送案徐訴稱土與柴同居現在王逃逸查明袍由柴質某質鋪夥某甲呈票請爲追貲本柴供稱小的幼習裁縫後因雙目失明不能操舊業無奈拜李春輝爲師學習算命王囑小的向師母貸洋銀數十元日久不還向之催索王將狐皮袍交小的質得洋銀十元代還欠欵現在王已逃逸小的情願歸還質本蔡太守令甲將所繳洋銀具領柴卽開釋臨去諭以爾如果代王借貸洋銀准另行呈控袍給徐領歸○包探孔阿才禀稱春申福客棧茶房黄高郎竊取寓客皮衣一件質取洋銀花用經小的吊贓送案棧中司帳人吳榮廷訴稱黄竊取客人皮衣旣已吊贓請爲給領黄供稱小的係崇明人因貧困無聊貪小爲此現願繳還質本尚乞免懲某質鋪夥某乙訴稱此係棧中用人行竊請追質本蔡太守判令將黄管押一月著吳先繳質本然後代領失贓俟黄照數繳還再行給領○包探黄四福禀稱前者吳瑞生控韓永年趙鳳林串竊洋銀衣服小的先獲韓送案奉訊判押提趙質對現已將趙拿案吳申訴前情韓趙同供稱小的等曾開過伊箱並無洋銀在内現願賠繳若十吳又稱衣服已經收領祗少洋銀二十元蔡太守判令韓趙如數繳出洋銀繳到後再各笞責一百板○包探顧阿六禀稱謝行至竊取謝元記陸裕卿等家車篷衣服經小的查獲人贓解送案下元記及陸均投案領贓行全供稱小的係寳山縣人曾在某處牛姐棚執役失業後流落此間以致犯竊蔡太守判令管押一月贓給二失主分别認領 
[法界捕房紀事]  
　　浦江爲一邑之利帆檣林列晝夜喧譁長年三老之流無慮數千萬各分黨類不相溷淆其中以小船帮人中最爲猖獗動輙藉端滋事恃衆行兇有某甲者與同業某乙賭錢被欠青蚨六百翼屢索不付反被兇毆甲心不能甘邀同黨類百餘人擁至小東門外尋乙前日見諸某茶肆乙寡不敵衆被甲黨倒曵下樓各贈老奉勢如雨點并欲拉至十六鋪南首復肆兇殘幸巡街捕聞風而至始紛紛遠颺隨將甲乙拘送捕房轉解大自鳴鐘捕房管押昨晨謝捕頭向之訊詰兩下均願言和捕頭著押至亭午時一併開釋○某内不務正業嗜好日深終日埋頭烟霞窟中大有甘之如飴之意每至飢寒交迫卽與偷兒爲伍任意竊取零星前日至公館馬路南誠信開燈呼吸陳膏獨尋鬼趣乘值堂人不及防備竊取烟槍而逃洎值堂人查知四出追尋將人贓並獲送扭入捕房聲訴捕頭著押候禮拜四卽本月十一日解送公堂懲辦 
[更正]  
　　昨日英公堂瑣案内記黄少齋郭晉英一事其中德和祥之欵歸黄料理王裕隆之欵早經股東奚郎如理清并聞奚已報捐五品銜堂上並未自稱小的云 
[施粥濟貧]  
　　謹啓者敝堂昨奉到濟陽錦春氏求病速愈樂助施粥經費洋五十元勤邑陳寳楚善士助施粥洋三十元求外症速痊溥實惠於窮黎俾飲和而食德眼前種德自格神佑勿藥可待現在敝堂粥廠食粥者三千餘人每日需米六石有奇經費浩大素無恒産頗費躊躇嗟嗟鴻嗷中澤鵠立西風值此隆冬尤堪憫惻一甌飽德四體皆温其功德奚啻尋常十倍請登報章惟兾仁者之洞鑒焉　上海六馬路仁濟善堂董事施善昌等謹誌 
[助賑福緣]  
　　謹啓者敝堂接奉江西鉛山縣陳明府來函交來涇縣朱大堤大善士樂助山東賑捐由廷康莊匯到河平銀三百兩合規元二百九十二兩五錢四分又奉培心堂羅大善士樂助洋四十元又奉鄭大善士交來無名氏樂助洋一百元又奉隱名氏大善士求母病速愈樂助洋一百元一併列入山東項下仰善門之積累陰德耳鳴憑仁孝以格天吉人神佑源源接助善善交孚中澤哀鴻同聲叩謝福緣無量敬告同人[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　十月十六日試用同知趙賓暘江蘇人由京分發來省禀到補用通判王鼎新由王江涇厘局專丁來省禀銷厘卡差嵊縣杳蔭元禀知交代銀兩掃數解清禀辭回籍　龍游縣章甫專丁來省禀奉飭知上届海運蒙保補缺後以同知用叩謝候補從九品陳　翮禀知在本省鹽捐核奬局指項新班按察司司獄奉到實收叩謝坐補浦門巡檢徐德沅禀知臬司委中二段保甲差並知本日到差十七日湖州府謙貴禀奉藩司飭知赴任禀謝金華縣尹椿專丁來省禀知調署義烏縣叩謝十八日候補府李襄國禀知本日到順直推廣賑捐局差十九　會稽縣丞向煦禀辭赴任試用縣丞夏升捐免騐看來省禀到二十日調署新城縣張覲光禀知烏程任内交案先繳存藩庫銀七千兩西水驛丞王肇銓禀辭赴任正任江山縣典史羅堃禀銷騐收楚軍巡江營後營師船差並禀知各城門公所修建竣工候補府經歴童煜由金衢　三屬抽查保甲回省禀到廿一日牌示仰試用縣丞范傳心　檢李賡虞姚宏基從九品唐日襄典史程葆杰知悉於本月廿三日備帶筆硯來轅當堂開寫履歴毋　特示又示仰新海防例試用府經歴鮑孫府照磨周濓馨主簿沈麟從九品汪祖延知悉卽於本月廿三日來轅騐候本部院騐看母違特示候補縣羅銘勳禀知餘杭任内父代清楚呈府結銷假叩見夏献鋆禀知東陽任内交代清楚呈府給叩見廿二日湖州府謙禀　禀奉委會辦湖屬　務叩辭赴任候補府錢謙禀奉藩司委江西查探硝磺差運副司徒珂禀見銷解京餉差富陽縣羅禀見赴任候補縣袁保專丁來省禀謝飭知　辦並記大功一次補用巡檢葉恩薄禀辭分湖差遣廿三日平陽縣訓導吳承志禀奉本府飭知俸满案内蒙題准送部引見來省禀到錢塘縣主簿葉仁和縣主簿吳俱禀知藩司委查内河小火輪差廿四日同知黄瀛海禀知奉運司委衢州公幹禀見候補縣錢增勳禀知藩司委解京餉差　見 
[上海八馬路仁濟善堂籌賑公所施少欽經收山東臥牛山工賑捐八月初一至十月三十日止清單]  
　　無名氏大善士助洋二十元含山衆善士洋十七元錢一百三十文安慶堂洋十三元福泰堂洋十一元新安延陵氏因子病祈平安福壽堂二戶各洋十元陽羨周來昌妻陳氏節　家用移賑五元有心無力子樂古堂姊弟兄妹佩珊五戶各四　孫瑞滋求　喘痰速愈三女足痛藥資移賑陸舜臣爲學生入泮贄儀移賑荔官董潤臣敏愼堂志成堂六戶各二元周賛廷醫轎金移賑麟振熊祥恭壽堂沈周氏孫徐氏六戶各一元嵩　　寗儉二戶各五角廣昌縣正堂周鏡箴花洋二十元壽記花洋四元勤記代記自記三戶花洋各二元雲記花洋一元○以上共收臥牛山工賑洋一百二十五元花洋三十一元　一百三十文 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
