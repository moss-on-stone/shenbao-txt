# 1884 - 355 - 4904208

 

Page 1

 
 
[第二十四號畫報出售] [  申報舘主人啓]  
　　今歲皇上新建二宫曰翌坤曰永和爲皇太后頤養之所九月間始告成京友繪圖郵寄南來凡一切上用物件均屬目所未覩洵巨觀也再高麗一國通商最後其國俗政令罕有見聞兹因其國有犯錢案者捕治之日概以白帋糊犯者面目未知是何政敎兩圖俱編入此二十四號畫報准於初六日出售自乙至此期凡十二卷頁凡九十有六裝成一本可與甲集兼存是爲乙字之終另繕目錄一張隨畫報分送不加分文仍附淞隠漫錄加圖說一則閱者鑒之此佈 
[縮印大題文彚出售預白] [  點石齋主人啓]  
　　本齋現請南匯朱紫佐主政號贊虞精選四書大題文約一萬二千篇用石印照相法印成縮本擬釘十二册分作兩帙明年三月間當可出書其文從各省府書院課藝或名人窓稿内選出凡坊間刻本巳見者槪不攙入務取典麗矞皇及時花樣以便習舉業者晨夕揣摹斯眞極文苑之大觀也俟　印告竣當再定價登列告白兹特預布 
[論浙省創設製造局]  
浙省之創製造局非自今日始也前者梅小巖中丞撫浙時曾究心於洋務講求夫西法欲設製造局於杭垣而有志未逮厥後又欲以機器繅絲補女工之不足購得繅絲機器若干具尚未試辦而中丞旋卽交卸入都其所購機器卒爲上海之繅絲廠轉購以去論者惜之然惜之者則皆他處人而杭人未之惜也何則杭人於梅中丞之究心洋務講求西學多有不以爲然者積習未化故少見而多怪也憶己卯鄉闈梅中丞爲監臨因念貢院中挑水最爲不便不但弊端防不勝防而且水漬縱橫遍地皆是行路者殊苦滑澾入場諸士子抱考具擕藍凳按名魚貫而入往往有傾跌之虞因籌一良法用水筧以盤水入内水櫃則設於貢院之外以洋鐵爲管曲折紆遠以達於貢院之内特設水筧所委員監視之以杜弊水櫃之處亦有監督之官是歳貢院之内地凈於揩人咸稱便余以爲此殆可作永遠之例矣至壬午年則又易舊制詢其何以不用水筧則云前科所用之鐵管用過之後無人收拾均多銹爛今科若仍其舊則水不堪飲若再爲購辦所費不貲亦且無從開支故不如雇夫挑水爲便也且前此用水筧時亦多有人議其後者或謂鐵管所入之水有不可飲者有謂鐵管中可以傳遞外槍者是歲頭場點名時有兩西人遥立觀看并以照相之具拍照情景論者譁然莫不指而詈之其無端之謡諑殊堪捧腹卽此可見杭人之於洋務西學蓋有不甚欣悦者矣卽繅絲機器旣經購定到杭之後而遲遲不卽開辦以至於功隳於垂成者亦以謡諑紛然謂欲奪數千百女工之食而絶其命以故梅中丞聞之意有所疑沮而不卽舉行其實則目下行之於上海不但女工轉多一謀食之方卽彼不以繅絲爲業者亦仍有他事可以餬口也嗚呼積重難返其勢使然不獨杭州一區而杭州特其尤甚者耳兹者浙撫劉仲良中丞又將創行製造西法設製造局于武林城中其基地業經勘定不日卽將鳩工庀材一俟局宇落成便當用力於製作吾知杭人於此耳目爲之一新或者數年以來風氣略變不若從前之妄生謡諑矣夫中國製造機器造作輪船始於福州馬尾之船政局旣而日漸推廣由閩而粤而江南而津沽設局日益多製造日益富前者甘肅創有織呢機器局至今尚在製造惟聞以管理無人致所出之呢粗而不適於用此非機器之不佳實因華人不能精益求精故也華人做事每多將就畏難而苟安是其相沿之積習從未有殫心竭慮日夕講求以期美益加美者故中國各省凡設廠製造之地其所製各物斷未有如外洋之精美雖因初創之時執業者皆未精能之故然亦以華人不求甚解而然也大抵制作之初其法未必大備旣而試辦旣而精進法之未安者必求其所以安物之未盡得用者必求其得用卽可用矣而或有未精未靈必窮思極想務求其精而靈夫然後乃可以告成功乃可以臻精美此卽非西法機器等物而亦未嘗不應如此况機器之來來自泰西中國而仿行西法原欲以人治人將以駕乎泰西而上之所謂冰生於水而寒於水靑出於藍而勝於藍庶幾足以與西人相敵若略得梗槪卽以爲制作大備此大謬不然也且中國之作機器未嘗無人如前者有董紫珊太守之造混沌混初兩氣船近有潘芸孫太守之製機船見者莫不驚而異之苟能充其所至則卽以越過西人而有餘説者謂中國之於機器工匠中或有匪人而督率監工諸人則未有能深知其理與法者此言也不免太激盖中國之上等人亦非皆懵懵者第用之或未能咸宜耳其能制者或無其權有權者或昧其法此猶之略能爲西法作西文便詡詡然自以爲深通洋務者無以異也能辦洋務者或不令其辦洋務不知洋務者或反使之辦洋務顚之倒之兩者均不得其用此莊子所謂使堯牽一羊舜執箠從其後而羊不前者何以異耶故曰欲開辦製造局必以得人爲第一先務之急兹因杭垣近將開設製造局及西醫院不禁有觸而動書此數語以告夫主其事者聊備鉛刀一割之用可也 
[京電譯要]  
　　昨上午十二點鐘時本館接得京師訪事人專發電音云日本駐京公使聞中朝遴派吳清帥續都轉赴朝查辦事宜卽電達日廷請發勁旅馳抵高麗按本館昨接長崎來電言西十二月二十三號日本富蘇剛兵艦載兵往高未知是否因日使之請故有是舉特吳續二星使之赴高原冀脩玉帛而息干戈彼日本遽爾興師不將爲此細微遂失和好乎是役也人謂其遇事謹愼我謂其先事張皇 
[津電類譯]  
　　日前本舘天津訪事友人發來電信云吳清帥奉命赴高不帶兵勇惟戈什哈及親兵數十名隨軺而往昨下午一點三十分又接津友續電云刻聞清帥改由山海關督隊五百名乘輪赴高又云馬眉叔觀察本日已起程南下矣 
[閩事彚誌]  
　　左侯相於上月二十八日黎明往拜楊石泉制軍次拜穆將軍張巡撫始回行台遠近見者咸賛侯相豪壯之氣不减當年云○二十九日左侯相拜謁林文忠公祠次拜各紳畢回行台○守城義勇乃黃洪彬叅戎　募投効之人皆由戚好羅荐率多倚恃不守營規左侯相早知其弊下車之日卽先裁撤閩人咸佩服其精明○張幼樵星使仍告病假公事交提調周觀察代理馬江沈失輪船經委范太守錫朋傳副將德科監督撈拾刻下藝新輪船已經撈起尚有琛航等船亦挨次雇工撈取船廠所造緑波輪船已告竣不日可以落水矣○李都戎藉隷浙江前日黃昏時 [ 
 
 

Page 2

 
 
到某錢鋪換銀二百餘兩匀包三綑剛至鼓樓前有土棍某謊説衕内有某人喊喚李都戎信之纔至半衕某等突前搶銀李都戎大聲喊救該處人家開門出視而銀已失一綑已禀縣查究矣○沿江兩岸砲台前經大憲委員扼要添築武生林昻霄禀請制軍于林浦再築砲台楊制軍以此處深處堂奥并非門户重鎭無庸興此鉅工遂批不准○閩縣文童李夢庚具禀制軍内擬未見船倒海砲等十策立名殊屬不經楊制軍批示所禀應毋庸議○候補通判蔣森自粤奉委偵探到閩于初五日禀到○署露浦縣邱晉昕于初五日禀辭各大憲赴任○福清甌甯馬巷同安蓮河金門晉江各場鹽折銀經大憲委鹽塲石桂豐張士蔚潘慶琛鍾國華前往守催○督轅牌示浙江湖州副將篆務查有提中儘先叅將補缺後以副將補用易陶懷堪以署理○藩牌示調署大田縣朱葆熙病帮遺缺以知州傳文光署理又請補澎湖八罩巡檢陸瑞鉤現奉覆准應飭赴新任供職 
[撤勇招勇]  
　　寗郡衛安營今歲七月間新招緑頭勇三百名在北門瑞喜庵駐防嗣因餉無所出經薛觀察裁撤近爲上憲聞知以衛安勇舊部僅百餘名不敷調遺所招之勇豈可遽行裁撤或將仍飭薛觀察照數招募也 
[老嫗焚斃]  
　　寗之慈谿丁家橋陳姓嫗年踰八十家僅一子名阿慶尚未娶媳近臥病在床日前老嫗入廚燒飯火星落在衣襟未及覺察迨濃烟縷縷而出急呼阿慶則火已延着上衣赶將衣剝下人已焦黑命亦歸陰其子亦焦頭爛額兩手起泡矣夫一耄年婦而逢此奇禍聞者皆歎息之 
[服之不衷]  
　　昔房太尉家法不衣半臂子孫世以爲法半臂者卽今之領掛俗所謂背心是也近年杭垣專尚此衣無論士商貧富主僕上下皆以一領背心代馬掛上月二十八日劉大宗師科試杭郡通屬生童經古點名給卷時見應試諸生雖皆頭戴煖帽而長袍短套者僅數十人餘則綈袍蔽體裹服章身率以一襲背心作爲外掛宗師不禁大怒見衣此者令差役褫去之謂此輩旣不自居於儒冠儒服之倫何妨褫其衣巾而遂其本志耶諸生童聞之股栗爭先將背心脱去始敢應聲接卷云 
[誤傷人命]  
　　杭州西湖之金沙港卽十景中之花港觀魚也昔時謌臺舞榭久擅佳名今則蔓　荒煙盡成廢圃居民常佔餘地雜蒔蔬菜以圖微利今歲秋雨過多菜價甚昻城市中每觔非錢七八文不辦賣菜傭大獲其利有某甲者在該處種菜數畦種大而肥　翠可愛然地僻人荒輙爲偷兄割去且該處常有野猪獾狗等物夜深出没每吞嚼而蹂躪之某恨之入骨常於夜間密伺之是夕風雨蕭疎某首頂笠而身披蓑暗蹲於菜田之側瑟縮作響適有一鄉民肩負洋槍夜獵於此突見黑影一團身如刺蝟决爲野猪無疑一聲槍響恰中前心盖某甲望見人影疑爲偷菜而來者故狙伏不動而不虞其藥彈飛至也鄉民惟聞阿唷一聲知已誤傷當卽飛奔逃回絶口不言次日某甲家屬尋得屍身而不知誰爲凶手只得備棺自行收殮但冥冥之中恐不免增一重孽債也此係杭友來信竊疑甲已斃命放鎗之鄉人飛奔逃回絶口不言則當時情景並無他人目覩何能言之歴歴如繪或者甲之家屬見屍身有鎗傷揣度當夜情景諒必如是亦想當然之語耳 
[烟台小錄]  
　　烟台寒信較早雨雪連綿然不過如謝氏所謂撒鹽飛絮而已及上月念二日玉戲繽紛花大於掌徹一晝夜而天煖風靜山谷不封嗣是厥後夫宇開霽大有快雪時情景象○威海口近有船廠安置機器以便修理船艦○移紥之營離烟台較近每當天晴風順時聞鎗炮聲○玉慶堂歴下之女閭也花月樓臺笙笛歌舞訪艷者爭趨之自法越搆衅市景寂寥衆香國裏遂無問津者近有某雛姬爲教坊第一色萟無雙而門庭冷落了不異人龜若鴇時以隱語刺之姬自嗟命薄生不如死門前清水卽葬身處也計議已定聳然躍下逆旅主人見之呼人救起扶掖以歸鬢雲鬆亂黛雨淋漓恍如楊太眞温泉浴罷時也 
[逼斃傭婦]  
　　漢口熊家巷下首正街後某姓妓館萬緑陰中猩紅微露盖祗一顆錢樹子摇曳迎風固不似滬上之花月樓臺往往萃羣雌數十輩也平日有所謂胡三少爺者常問津於此倚其勢力以爲護符食宿其間分文不費彼固以護花鈴自命人亦莫敢誰何該妓陽雖敬之如神陰實避之若鬼上月望後妓席捲所有走不知所之惟留傭婦守候空房以免匪人窺伺胡至詢妓所在以不知對胡怒其不以實告威逼恫喝無所不至繼又飭保看守聲言必涉訟琴堂該婦恐被株連遂仰阿芙蓉膏殞命地保聞知赴縣禀報次日劉邑尊臨廠檢騐確係吞烟自盡遂飭棺殮掩埋而平日之作福作威以小妮子爲魚肉者已同龜之縮頭不敢再向花間曳尾矣 
[保正不正]  
　　黔人某甲僑居漢口郭家巷外雖開設米舖實則楊柳樓頭暗藏春色慣以牧豬奴戲句引紈袴少年一入其中雖千萬金貲不難一擲而罄較之雛鶯巷曲乳燕樓頭其費殆尤盛焉一日正在履舄交錯喝雉呼盧恰逢查街之某大令突如其來但聞琵琶聲裏雜以籌碼之音心知其爲迷人陷阱遂飭役破扉而入將一主一客拿交本坊保正收管保正搜其身畔得期票數十兩取作謝禮次日交縣審訊略予薄懲交保釋去其保正之得肥已槖大令固如在夢中尚未得有一絲消息也不料事聞於大憲悮以巡員婪索民財竟撤大令之委奸徒得計居然事外逍遥聞者盖不禁太息深之 
[命案甚多]  
　　近聞江寍地方命案疉出跌死打死服毒死不一而足卽如南門釣魚臺湖南會館西轅門栅内有王順興油漆舖其第三進某姓機房見米價甚賤買米十石堆於樓上此樓年久失修不能勝重物前日下午驟然塌下樓下坐三人二人當卽逸出惟一年約五旬之老者以不及奔避竟被壓死嗚呼慘矣 
[笑笑先生]  
　　先生吳人也愛三柳之勝挈家居之少負異才倜儻不覊慕陸士龍之爲人長益放誕往來湘楚之間賣文爲活王公貴人爭倒　迎之然先生畏見要人有挾幣造門而謁者輙謝却之强之使見傲不爲賓主禮坐方定客欲人言而先生笑聲大作不可雜以他語客逡巡自去目先生爲狂而先生益自肆獨居一室鬱鬱不樂則嗤嗤作笑聲震四壁童僕或竊訕笑之而先生夷然弗顧也嘗語人曰我應童試時點名後至學使厲色詰問我無以對相視而笑學使以爲憨稚命之進赭寇之亂爲賊擄去强使治軍書我握管輙笑不復能作字賊以爲痴叱去之游鄂渚時病臥逆旅資斧斷絶負主人值無以償被控於官官問我負人金耶我卽笑不可仰官曰是殆有瘋疾呼役逐出亦不索逋此三事迄今憶之歴歴在目然則笑豈可少哉我之笑何足笑彼見我之笑而笑者乃足笑耳遂自號曰笑笑先生　海曲釣徒曰昔淳于髠仰天大笑齊威以覇東方朔滑稽善笑漢武以興笑之爲用大矣哉以先生之才之遇豈必以笑傳而笑有足以傳先生者則先生亦何必不以笑傳耶海曲釣徒稿 
[松江科試]  
　　初九日出生古學案詩古取二十名汪錫增上海陳憲章華亭孫錦瑚靑浦趙世修上海李鍾玨上海王保奭南匯汪錫昌上海王廷樑婁縣尹熙棟婁縣葉其斐靑浦陸炳麟府學沈慶長府學章士荃府學耿葆清華亭王賡颺府學顔鏞婁縣電補同府學董懋績奉賢黃繼香南匯張際靑婁縣○正取經解一名張錫恭婁縣備取算學一名張兆熊 
 
 

Page 3

 
 
華亭○初十日試童古學題性理論平易近民爲政之本論孝經論子曰五刑之屬三千而罪莫大於不孝賦題長鬛呼餘皇賦以潜伏舟側三呼迭對爲韻詩題賦得雲近蓬萊蜃氣銷得雲字五言八韻經解未有○補初八日本報漏列生古題史學史記魏其武安列傳書後問後漢書三國志列傳有兩見者宜歸併於何書能詳其義例歟 
[淞波事誌]  
　　昨晨英國三枝桅兵輪一艘由三夾水駛進泊於張華浜○新任寳山縣吳子佩明府於前午點騐六房書吏人等并考錄代書 
[兵勇鬨鬥]  
　　初八日晚南瑞快碰船兵勇在小東門外花烟館肇事已登昨報其起事之由據去南琛兵船勇丁在十號花烟館戀妓而南瑞兵船上人爲爭風起見南琛船上人將南瑞兵船上兩人送捕房放出後遷怒於妓家故至初九晚八點餘鐘時復至該花烟館吵閙經捕解散而昨午十一點餘鐘又有兵勇覆集在老北門外新街東五弄徐姓花烟館樓下内打架室中器具幾於一掃而空事聞於法捕房捕頭立飭中西捕前往兠拿兵船勇丁先在大自鳴鐘前馬路拒捕拘到六人管押餘黨又齊集小東門仍到鳳凰臺弄中十號花烟舘痛打一番小東門捕房派中西捕往拘而南琛南瑞兩船兵勇合聚愈多竟有數十人各持竹桿扛棒扁担木柴等物拚命相鬥小東門捕房因用德律風報知大巡捕房於是三道頭西捕兩人帶同中西各捕追赶至小東門直街兩面對敵逾片時之久該處店户一律閉門三道頭捕一人被兵勇等砍傷頭顱念二號華捕亦被砍傷後送西醫舘尚有三道頭捕頭在萬有全火腿店門前放一空槍兵勇等趕上欲砍該捕幸急避入店中兵勇趕進該捕頭無奈逃出後門躍入河浜得免十八號西捕一人被兵勇蜂擁進城拖至道署并該兵船上亦有受傷者四人送請騐傷邵觀察飭卽發上海縣署兵勇將西捕置大堂上看守之莫邑尊因公晉省尚未回署由王司馬飭傳通法語之通事到縣并傳仵作先行騐傷再當硏訊法會審委員翁太守聞信卽到小東門捕房適于繙譯官亦在共語片時太守卽辭出其時捕房門前因來看之人約以千計太守恐或肇事卽赴道署禀明邵觀察特飭管帶護勇頭目李得勝帶勇二十名并調蘇松太道滬軍營親兵三十名到捕房前彈壓會捕局各勇等亦奉翁太守諭在彼伺候太守又親到縣署與王司馬晤談本擬將被拖之十八號捕帶出恐在路生事故復至捕房其時南琛船之管帶袁鶴亭總戎亦到法總領事曁于繙譯工部局董事西人及法病房醫生備捕頭等咸在太守請袁總戎自行赴縣署將西捕帶回并託李得勝帶勇護衛少頃袁李兩君先回捕房王司馬亦派縣署勇丁及差役人等將該西捕護送出城而該捕頭面及鼻均受傷當經西醫生帶往醫院袁總戎向翁太守與法總領事聲明兵勇肇事自當重辦請爲交出以便移縣西官允之於是翁太守偕袁君及備捕頭等雇馬車親到大自鳴鐘捕房將所押之六人放出袁總戎卽着滬軍親兵將該六人押解至上海縣署連受傷者一併管押所有縣署如何訊辦情形俟後再錄 
[海上雜聞]  
　　太古洋行宜昌輪船現泊虹口耶松老船塢修理因捲水鐵葉損壞也○蘇州河白渡橋下昨泊新船兩艘聞係金陵製造局派來采辦鉛鐵等物云○吳淞營内黃帮帶昨坐炮船來滬船泊蘇州河口○英租界靖遠東街之木椀賭經捕房拿辦未久該賭徒等近日仍在該處開賭可謂愍不畏法矣○前報集捐轇轕一節當英公堂訊問時翟副領事以該董並無諭單恐有不實兹聞董事王君昨日已將諭單送呈公堂請翟副領事查騐 
[車夫病斃]  
　　泥城外有盛江林所開之車寓前日將一病危之車夫拖出當被該處民團局勇看見立卽喝止並禀明局董查君立傳二圖地保並盛江林到局諭之曰如該車夫果死可備棺安殮不得亂棄現聞該車夫業已斃命由㝢主出洋五元備棺安殮盖死者並無親屬在滬江也 
[誣竊銷案]  
　　二十舖地保誣金蘭生行竊一案詳列前報前日帮審委員王司馬晚堂畢金蘭生上堂禀請銷案王司馬以金蘭生及陳勝均有不合申斥數語始准銷案 
[英界公堂瑣案]  
　　昨日翟副領事未到公堂應訊各案仍由黃太守判斷○王氏禀稱前日永慶里隣居失愼被李金標混竊衣被等物交捕請究黃太守判李枷號三月發犯事地方示衆贓給王氏○沈蘭亭訴稱在洪順米店爲夥有費阿林冒頂他人之名誆去米廿一担計洋五十餘元近始查明被騙將費尋獲並悉伊將米寄存陳姓處僅剩一担故卽取回一併送究黃太守判費管押三月米給沈領○詠霓茶園管門捕將看白戲之陳金林何渭卿等送案請究問官判各笞廿板○高阿雙訴被金子然搶帽問官判責廿板○開烟館之朱氏禀昨晚熊阿王來吃烟不给烟鈔向索遭毆失去首飾等物交捕請究熊供所失各物情愿賠償問官判押五天○電燈公司管門人葉阿來禀稱小工趙永華竊去電線數丈經我瞥見交捕送究問官判責念板贓給葉領○朱小林禀在捕房煮飯昨午將飯分給牢犯詎被周阿桂周和上兩人硬搶被毆問官判責念板仍交捕帶回管押○包探顧阿六禀有婦人王氏失竊棉夾衣二件報捕查係莊小毛所竊已被當洋一元錢三百票已賣與秦少康當卽搜出原贓一併送究莊小毛供有友人托售押票一紙我即賣與秦少康得錢二百文不敢行竊秦供出錢二百文買得莊之押票一紙計當本洋一元錢三百文我卽備本贖出昨經包探來查致被扭案黃太守判將莊押一月秦從寛省釋贖本不追贓給王氏領回○包探吳朗山禀稱有陳阿金許三虎等在李竹亭之飯館内因與酒店夥吵閙致毁飯館盌盞等物旋經新捕房之二百五十號捕往拘陳等倔　陳阿南王永奎帮同華捕拘至捕房捕頭以釁由酒店夥而起着該夥賠毁飯館各物一併斥散詎陳等出後復與陳阿南王永奎尋釁以爲不應帮捕拘伊在途互毆係在老捕房地界是以由捕一併拘押老巡捕房送案請究飯館主李竹亭投案供訴前因並將被毁各物呈閲問官判罰陳阿金許三虎洋二元給償李之毁物陳阿南王永奎無干斥釋○包探陳阿九禀昨有車夫王阿二在烟館言及前月曾在順太碼頭有一人雇車至太古碼頭其人怱怱去後車上遺忘衣包一个王卽將衣包質錢用盡爲將王拘押並將原贓寗綢馬褂一件被一條吊到因無失主送案請究王阿二供衣包係有一寗波口音之客所遺當洋四元用盡是實黃太守判押王一月贓交捕帶回候查 
[觀潘太守機器記]  
　　機器之學至今日尚矣然皆法乎人而不能自爲法且求盡人之法而法之亦不數數覯而欲使人轉而求我法效我法且歎賞我法之不可思議解烏可得哉乃觀於芸孫太守所造之機器則有足記者器高闊不過二尺許長不逾三尺木石金革之相屬非有神工鬼斧也中設石輪一爲砥砥前爲水磨爲旱磨隨輪旋轉無足異磨之右設銅罩一長徑尺橫直半之是爲羅凡菽麥之入磨爲粉者當由罩内分精粗焉一日田供十人食磨之下爲風箱旁置爐爇以炭可立燃其砥上下與兩旁爲切刀爲刮刀爲碾爲榨爲杵臼皆日用必需物切刀可　 
以分厚薄刮刀則取皮如剝蕉取絲亦可如抽　祗一人持柄而摇之磨者磨舂者舂削者削擂者擂雜然而并作有忽上而忽下者如輕燕之掠波有焂左而焂右者如廻風之旋渦其聲或隆隆然金鐵之交鳴也或戞戞然轆轤之旋轉也或蘇蘇然機杼之往來也噐凡有十用其一而其九　 
 
 

Page 4

 
 
者寂然也用其九而其一者亦寂然也合之則共爲一器無塞碍之弊烏分之則各爲一噐無牽制之形焉豈神工耶鬼斧耶亦木石金革之相屬法乎人而能自爲法者耳夫粤無釜秦無廬燕無函楚無弓矢造物之無限亦有時乎有限也太守何奪造物之能一至於此哉聞此器成西人有索觀者歎賞不能置而於羅之製竟思議累日不可得啓銅罩示之欣然繪圖去噫彼精言機器者亦有時求我法而效我法也人心之靈華人亦何讓於西人哉是爲記[  錢塘陳美南茂才來稿]  
[上海北市三省籌賑公所施少欽專發電報解山東賑銀棉衣上東撫陳大中丞書]  
　　山東撫憲陳鈞鑒今匯解莫勤廷兄庫平銀四千兩請卽飭工賑局如數撥交陳冠生潘振生兩紳具領散放另禀裝太古洋行汕頭輪船初八日開放烟台解第五批棉衣三十大包仍由方佑民觀察轉解莫勤兄囑禀前膛鎗已運烟台[  上海施善昌電禀十一月初七下午發]  
[上海北市三省籌賑公所施少欽專發電報解山東賑銀棉衣致放賑紳士陳殿撰書]  
　　山東省城卞子巷交兑局轉致放賑紳士陳冠生殿撰電鑒今裝太古洋行汕頭輪船解第五批棉衣三十包連前共解過一萬五千五十件賑銀現解公砝八千兩第一批匯解庫平四千兩二批庫平二千兩今匯三批庫平四千兩請向東撫工賑局具領代放另號信詳明[  上海施善昌十一月初七下午發電]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年十月廿二日京報全錄]  
　　宮門抄○都察院奎等奏爲請旨摺○革督何奏恭報交卸督篆日期摺○閩督楊奏恭報接篆日期摺○粤督張奏報調員到粤日期片○署總兵吳奏報出洋巡緝日期摺○總兵鄧奏報出洋督緝日期摺○江督曾奏籌俻崇明海防片○將軍慶等奏恭勘陵寢緣由摺○十月二十二日吏部翰林院廂藍旂值日吏部引見三十八名翰林院二名○惲彥彬謝授侍講學士恩○芸公恩公各請假十日○景運門奏泒值年之大臣派出托倫布○召見軍機○○都察院左都御史臣宗室奎潤等跪奏爲奏聞請旨事據雲南附生張家麟遣抱張大雙以枉法屈殺懇請昭雪等詞赴臣衙門呈訴臣等公同訊問據張大雙供年四十一歲臨安府蒙自縣人張家麟寫呈遣遞求閲便悉查原呈内稱緣咸豐八年蒙自縣主荆被沙莊𤞑逆叛斃生父毁家紓難自俻粮餉帶勇削平後蒙巡撫岑檄委帶兵屢克堅城由附牛歴保二品銜補用道詎意禍遭不測於光緒六年二月初一日生父生期親友慶賀李懋功亦來初七日客散伊從人報云李懋功行至西門大街陡遇同匪殺斃生父卽同伊家屬禀縣緝兇越三日有普雄人張賓　獲王正解縣審出王正因李懋功殺其伯父庻陷逆謀覇佔房產讐殺不諱縣案猶存乃其子李應棠及其族人李光翰嫉妨生父令刑書藍美唆令王正扳扯不遂竟賄同委員唐鼎銘誣生父窩藏逆賊李春發主謀殺害十月臨安府劉提訊不容分説嚴刑收監屢命經歴楊授意要銀四千兩生父無從措辦在府半年始蒙取保歸家甫到家中劉府尊又委經歴楊來縣索銀五百兩次日解府又奉府尊劉面諭仍要銀四千兩安頓兩院生父以爲事不干己何用行賄不意解省即下司監竟於七年五月十七日夜喚出監門屈殺並剖腹挖心遂以縱容匪目謀殺團紳滋擾地方爲詞伏思王正非生父部下之人何爲縱容生父久解兵柄不知滋擾何處乃督院劉撫院杜聽信委員屬員屈殺生父生母五氏痛生文屍寄省垣領棺回塟甫出棚外卽被兇匪攔路殺斃同行雇工李萬李小三帶傷身死生禀縣主楊騐屍存案去年八月蒙縣主張拿獲兇匪李保毛三供出李應棠解錦凌主使生覆巢之下逃生異域以故稽延含寃未雪爲此𤁋情哭訴等語臣等查該生張家麟控稱伊父張來慶被已死李懋功之子李應棠等賄同委員唐本府劉誣以窩贓匪目謀殺團紳解省收監督院劉撫院杜偏聽屈殺並剖腹挖心伊母進省領柩回葬又被殺斃並傷斃雇工二名光緒九年八月該縣拿獲兇犯李保毛三供係李應棠等主使等情控關官吏受賄枉殺埋寃如果屬實亟應澈究以警貪邪而重人命謹抄錄原呈恭呈御覽伏乞聖鑒訓示再據該抱告結稱張家麟在本府控告二次巡撫衙門控告一次總督衙門控告三次均未親提合併聲明謹奏奉旨已錄○○巳革閩浙總督臣何璟跪奏爲恭報微臣交卸督篆日期仰祈聖鑒事竊臣欽奉本年七月二十七日上諭何璟着來京另候簡用閩浙總督着楊昌濬補授未到任以前着張兆棟兼署欽此隨將閩浙兩省一切緊要海防各事件赶緊料理以便交卸臣卽於九月初九日將閩浙總督關防袜建鹽政印信並王命旗牌同節次欽奉聖訓上諭御賜白螺曁書籍文卷等項委代理福州府知府張國正閩浙督標中軍副將楊興科敬謹齎送移交新任督臣楊昌濬接收任事臣卽於是日卸事除將交卸督篆日期循例恭疏題報外謹恭摺具奏伏乞皇太后皇上聖鑒謹奏軍機大臣奉旨知道了欽此○○帮辦軍務頭品頂戴閩浙總督臣楊昌濬跪奏爲恭報微臣接印任事日期叩謝天恩仰祈聖鑒事竊臣於九月初二日在延平府途次接准吏部咨開光緒十年七月二十七日奉上諭楊昌濬着補授閩浙總督欽此當經恭摺謝恩並聲明拜摺後卽啓行赴省在案兹於初一日行抵福建省城初九日准前督臣何璟將閩浙總督關防福建鹽政印信曁王命旗牌文卷等項委員齎交前來臣當即恭設香案望闕叩頭祗領任事伏念閩浙爲南服要區總督乃兼圻重寄如臣　昧深灈弗勝惟有殫竭愚忱講求守禦遇事和衷與袜州將軍及兩省撫提諸臣妥籌辦理稍答高厚鴻慈於萬一所有微臣感激下忱並接印任事日期除分疏題報外理合恭摺叩謝天恩伏乞皇太后皇上聖鑒訓示謹奏軍機大臣奉旨知道了欽此○○張之洞片再准吏部咨光緒十年七月初四日奉上諭翰林院編修吳大衡請假在籍着衛榮光傳知該員前赴廣東交張之洞差遣委用欽此該員航海南來於七月二十八日抵粤現值海防吃緊之時臣當卽飭委辦理洋務防務以資臂助所有該編修到粤日期除分咨外理合附片陳明伏乞聖鑒謹奏軍機大臣奉旨知道了欽此○○署理廣東瓊州鎭總兵官印務前福建水師提督奴才吳全美跪奏爲奴才出洋巡緝日期恭摺具奏仰祈聖鑒事竊照道光二十三年十一月初七日欽奉上諭嗣後沿海水師各鎭着於每歲出洋時具奏一次俟出洋往返事畢卽將洋面如何情形據實具奏其實因公不能出洋卽着自行奏明均令咨禀該省總督以憑查核等因欽此伏查瓊州洋面每年分上下兩班統巡上班自正月初一日起至六月底止輪值海口營叅將出洋統巡下班自七月初一日起至十二月底止輪值總兵出洋統巡光緒十年七月初一日屇當奴才下班統巡之期據上班統巡署海口營叅將陳榮輝拖民各船禀交前來奴才卽日出洋巡緝一面會同署雷　　王之春禀商督撫臣妥籌辦理總期有盜必獲備禦無虞仰副聖主綏靖海彊之至意除將出洋日期具報督臣查核容俟洋巡班滿再將巡過洋面情形據實陳奏外所有奴才出洋巡緝日期理合恭摺具奏伏乞皇太后皇上聖鑒再奴才接准前署總兵刁經明移請代繳硃批六件合併恭繳謹奏軍機大臣奉旨知道了欽此○○頭品頂戴廣東碣石鎭水師總兵振勇巴圖魯奴才鄧　林跪奏恭報奴才出洋督緝日期仰祈聖鑒事案於道光二十三年十一月初七日欽奉上諭嗣後沿海水師各提鎭着於每歲出洋時具奏一次俟出洋往返事畢卽將洋面如何情形據實具奏其實因公不能出洋卽着自行奏明均令咨禀該省總督以憑查核等因欽此伏查廣東碣石鎭屬洋巡向分上下兩班每年自正月初一日起至六月底止輪值奴才轄屬平海營叅將上班統巡目七月初一日起至十二月底止輪值奴才下班統巡兹下班洋巡期届奴才遵於七月初一日赴洋接管兵船督率中左右平海四管值　將俻兵民船隻在於上下交界洋面往來梭巡加意督緝務期海洋綏靖盜戢民安以仰副聖主愼重海疆之至意除將出洋督緝日期呈報兩廣督臣查核仍俟洋巡班滿另將歴過洋面情形據實奏報外所有奴才出洋督緝日期理合恭摺具奏伏乞皇太后皇上聖鑒謹奏軍機大臣奉旨知道了欽此○○曾國荃片再案准軍機大臣密寄奉上諭崇明孤懸海外兵力單薄應如何預籌俻禦着左宗棠熟籌酌辦等因欽此當經前督臣左宗棠轉行遵照嗣准江南提督臣李朝斌咨准蘇松鎭總兵滕嗣林議覆擬將鎭標現存陸兵挑出四百四十名仿照練兵章程專立一營練習技藝俾成勁旅禀請將加給薪粮津貼由上海道就近發给等情由左宗棠允准照辦嗣據具報於三月二十五日　軍又經臣飭道照章發給各在案兹據該道邵友濂會同報　局詳稱該營人數較練兵營制尚少六十名每日删去費銀十二兩修槍工食銀六錢其餘各欵按月在於關税項下動去彚入留防各營案内一併造銷詳請附奏前來臣覆核無異理合附片陳明伏乞聖鑒勅部查照謹奏軍機大臣奉旨該部知道欽此○○奴才慶裕阿克丹跪奏爲恭勘得福陵隆恩殿前坡滲漏暫行敬謹保護奏請欽派大臣勘估緣由恭摺奏祈聖鑒事兹據福陵當關防常陞等報稱本年六月十五日進内敬謹查看得隆恩殿三間前坡由三檩　廊簷均巳滲漏並中間西七架梁四　抖口拔縫隔　門上坎沉陷門　裂縫難以開閉查此工係同治十二年修理現今滲漏情形甚重不敢因循等情呈報前來奴才等隨卽會同出派二品銜恊領李天恩郎中覺羅　椿親詣敬謹詳勘去後嗣據該員等禀稱敬勘得各工滲漏情形與該關防等所報無異奴才等伏思隆恩殿供奉神龕攸關甚重前於同治十二年修理完固迄今十年之久委因霪雨連綿致有滲漏情形自應奏請修理除由奴才等就近飭令該關防等敬謹暫行加意設法妥爲保護務期於緊要處所不添意外情形方昭善外相應請派大臣前來勘估修理以昭愼重至應用一切物料照依歴次辦理成案俟估有確數　知到日卽行飭令各該處赶運工次以備應用所有奴才等恭勘得陵寢要工現有滲漏情形並札令該關防等敬謹保護緣由理合恭摺具奏伏乞皇太后皇上聖鑒謹奏奉旨已錄 
 [ 
 
 

Page 11

 
 
[光緒十年十月念三日京報全錄]  
　　宮門抄○諭旨四道錄前○大臣左奏仍遵前旨保奬摺○又奏爲請酬勞績片○浙撫劉奏委署知府片○又奏爲審明擬結摺子○又奏請仍照原保奬叙片○十月二十三日户部通政司詹事府八旂兩翼值日無引見○托倫布謝紫禁城内值年恩○兆玨續假二十日○崑岡請假五日○徐會澧蔣艮預備召見○召見軍機醇王徐會澧蔣艮○○欽差大臣督辦福　軍務太子太保軍機大臣大學士二等恪靖侯臣左宗棠跪奏爲部駁江南朱家山河工奬案　懇仍遵前旨擇尤保奬以勵前勞而策後効恭摺仰祈聖鑒事竊臣前在兩江總督任内奏朱家山等處水利工程一律告成請將出力文武員弁擇尤從優奬叙光緒十年三月二十六日奉旨着准其擇尤保奬毋許冒濫等因欽此嗣經吏部議覆以署都察院左副都御史張佩　條奏嚴核保舉章程指明修築塘壩挑濬河工等項事務均屬應辦之件一槪不准保奬此次朱家山等處水利工程自應按照奏定章程不准保奬奏請更正奉旨依議欽此欽遵在案查朱家山河工自雍正乾隆嘉慶間迭經各前督臣議請開鑿均因工大費鉅迄用無成臣在江　任時屢次接見士民均以該處時有水患春花秋稼多被淹没雖常稔之年而糧價昻貴時以艱食爲虞環請大加修治因派員弁勇丁及時興辦通力合作兩易寒暑倖獲開通臣與司道府縣各員隨時察騐一律結實如式誠非臣始願所及料士民命稱自金陵建設以來前後興修水利　十四案積用弗成此次始睹成效黃童白叟莫不感頌皇仁歌舞載道臣此次經過郡縣農桑徧野其已獲者粮垜如墉如　小民含哺鼓腹比户熙熙列案焚香羣相頌禱民氣之樂可知也惟朱家山赤山湖源自安徽廬鳳一帶山谷細流行百餘里始匯成巨浸農田瀕水者霑潤灌漑歲獲豐登而糧質笨重不利行遠轉徙費煩民間時有豐年榖滯與荒年無異之嗟而江寗待哺情殷晨夕拮据幸省河開通而後朱家山赤山湖糧舶絡繹米價平减農民均便省會得此民情安謐匪盜歛戢訟獄日稀而廬鳳一帶豆麥榖米銷路疏通無全生榖死之嘆錢糧徵輸亦免追呼之苦歲民忻然不似從前扞格臣去任數月督臣曾國荃擇人委任一切遵用舊法不事更張輿論翕然日久而其效益見向之言治吳者稱三吳水利今則稱皖吳水利並疏源流而並治之其利益溥向之治漕者必購江楚之米今則糧艘鱗集高寳邵伯一帶水次購兑取擕旣便色質又佳水手無從詐索倉塲户部無可指駁又河漕並治之明証也天下事未可執一端以槪之亦未可執一槪之見論之若如張佩綸嚴核保舉之奏修築塘壩挑濬河工等項事務均屬應辦之件一槪不准保奬吏部核覆照准是臣兩載有餘與司道各員及印委員弁兵勇慘淡經營僅覩之微効槪付流水雖臣等及文武員弁受恩深重固不敢妄有希冀致蹈愆尤而弁丁勇夫力作於嚴寒暑雨兩載有餘無少休息且復時遭訶督疾病侵尋黽勉從事未敢告勞卒能以數十百年樂利貽之地方似非尋常勞績可比乃僅恃村童野老之歌詠兾邀言官哲臣之褒許愚懦無知豈文法所能通曉怨咨嗟嘆亦在意中此後江南興治水利興辦鉅工何從措手一同應辦之件而致力之難易程效之大小固各不同今欲比而同之慮多窒碍且原保均係虚銜頂戴封典似亦無煩駁斥也臣因江南水利均係前在兩江任内一手經理此次重來經過各處勘騐周歴正值春花已收秋稼滋長之際目睹休和氣象心曠神怡實爲大局慶幸用敢據實縷陳亦江南士民有懷未吐者伏懇皇太后皇上天恩逾格飭部將臣開濬朱家山水利一案文武員弁照尋常勞績擇尤保奬出自格外鴻施不勝惶悚待命之至謹會同兩江督臣曾國荃合詞陳請伏乞皇太后皇上聖鑒訓示施行謹奏軍機大臣奉旨該部議奏片併發欽此○○左宗棠片再朱家山河工工大費鉅臣前摺已詳言之開辦之初議者多滋疑慮獨江甯藩司梁肇煌力排衆議毅然籌費集資爲已任工作於是大興該藩司又熟覘形勢親與承辦工程各員弁口講指畫俾各了然心目用能成此巨工貽皖吳數十百年之樂利臣現爲在工出力文武員弁勇丁籲恩奬勵該藩司係監司中尤爲得力之員未便任其掩抑謹援工賑例案請旨賞戴花翎以酬勞績而昭激勸臣與督臣曾國荃面商意見担同謹附片陳明伏乞聖鑒訓示施行謹奏軍機大臣奉旨覽欽此○○劉秉璋片再衢州府知府劉國光俸滿奉部調取引見所遣員缺應行委員接署查有候補知府李審言老成穩練堪以委署據藩臬兩司會詳前來除檄飭遵照外理合附片具陳伏乞聖鑒謹奏軍機大臣奉旨吏部知道欽此○○頭品頂戴浙江巡撫臣劉秉璋跪奏爲京控案件審明擬議恭摺仰祈聖鑒事竊照前准者察院咨據浙江生員鄭鳳輝以迭造印串寃累多年等詞同日據生員戴鹿甡以復造假串朋比私徵等詞各赴院呈請一案於光緒九年七月二十九日具奏八月初一日内閣抄出奉上諭都察院奏浙江生員鄭鳳輝戴鹿甡各以書吏朋串私徵等詞等因欽此等因經臣行司飭提人証卷宗來省確訊擬辦去後據布政使德馨署按察使豐紳泰督同杭州府知府吳世榮審明擬議詳解前來臣親提研鞫緣鄭鳳輝戴鹿甡與被控之楊繼宗楊泰芳夏金魁分隷蘭谿金華等縣楊繼宗充當蘭谿縣兵書楊泰芳係户書夏金魁先充莊書光緒五年接充粮書該縣錢糧徵解事務向歸户兵糧三科承辦每届開徵之先派分都圖責成莊書查造串票彚交櫃書呈縣盖印設櫃啓徵楊繼宗等歴年照章辦理同治十年並十一年間有李沛音鮑化鯤僞造假串描摹印信誑騙葉鳳藻等各户糧銀均經前縣吳紹正先後訪獲訊究將李沛音照例擬軍詳經前撫臣楊昌濬咨准部覆鮑化鯤擬徒分起詳辦歸入彚咨分别發配維時鄭鳳輝與文童葉玉桃等亦有假串被騙因楊繼宗楊泰芳與昔存今故之糧書任步鰲總司其事疑係通同舞弊分赴府司並前撫臣衙門呈控批縣提訊葉玉桃固執纏訟由是詳明扣考葉玉桃心不輸服旋卽赴京控經都察院咨解回浙提省審明前項假串實係李沛音鮑化鯤僞造將楊繼宗等各照不應重杖律擬杖八十葉玉桃免議咨結具鄭鳳輝控案飭縣傳訊因鄭鳳輝等避匿屢傳不到援照原告兩月不到案聽審之例詳由臬司核議轉詳前撫臣梅啓照批准銷案光緒七年间又　已革莊書張泳增描摹縣印僞造光緒四五六年各户粮串向戴復林等户誆騙糧銀得贓經前縣朱鑑章訪聞拿獲訊明擬軍解司轉經前護撫臣藩司德馨咨部覆准發配而鄭鳳輝戴鹿甡等卽以前未重辦致復假造並已完重追各等情與監生吳洪濤生員諸葛奎等各以楊繼宗等蠧弊呈控飭據金華府親提訊明並無其事鄭鳳輝吳洪濤等相帮避審飭縣分别詳革並將戴鹿甡之弟戴鹿畿樸責完　鄭鳳輝戴鹿甡因皆執有李沛音張泳增等所給僞串總疑楊繼宗等寔有朋造私徵情弊起意京控並圖准理添砌久押勒結一切情節自叙呈詞各赴都察院呈控奏奉諭旨交審一併咨解回浙經臣行提人卷來省由司督飭杭州府訊明撥　詳解到臣親提兩造人証悉心研鞫據各供悉前情不諱究詰不移應卽擬結此案鄭鳳輝戴鹿甡等所控各因假串已將正犯李沛音鮑化鯤張泳增等先後拿獲照例懲辦葉玉桃京控一案亦早經訊明咨結該原告等現控各情均未得實第訊由懷疑誤控事出有因且一經到案卽據實供明悔悟具結尚非始終誣執應免置議縣書楊繼宗楊泰芳夏金魁雖訊無串通僞造情事惟身爲經書不知檢束屢被控告未便仍任供役應一併革役不准復充以順輿情鄭鳳輝係被騙之户執有僞串前次屢提不到訊與吳洪濤均因外出所致並非有心抗避情尚可原此外亦查無劣跡所有鄭鳳輝前革附生吳洪濤前革監生均予開復以示矜全金華府委訊係因戴鹿畿不守碑訓撲責示懲應毋庸議未到人証免提省累僞串發縣銷燬該縣徵收錢糧飭縣另派妥書經理應給串票認眞稽察以昭愼重而杜弊混除將全案供招咨送刑部查核外合將審明擬結緣由恭摺具奏伏乞皇太后皇上聖鑒訓示謹奏軍機大臣奉旨刑部議奏欽此○○劉秉璋片再查案准部議覆浙省辦理光緒八年起運七年分各漕海運出力船商牙夥書吏請奬案内有應行查明覆奏再行核辦各員抄單咨行到浙當經行查在案兹據督粮道瘳壽豐詳稱奉查分發補用巡檢翁湛恩係由捐納巡檢於光緒五年四月在晋賑新捐局報捐分發並未指捐省分應請仍照原保加五品銜又不論雙單月選復設訓導吳高榮陳光五二員均係由廪生出身遵例報捐復設訓導應請仍照原保均以本班遇缺卽選等情詳　奏覆前來臣覆核無挈除咨吏部查照外理合附片陳明伏乞聖鑒勅部核覆施行謹奏軍機大臣奉旨吏部議奏欽此 
 
 

Page 12

 
 
[和李芋仙先生臥遊懷贈原韵卽乞吟壇誨政]  
　　先生有暇卽題詩况復滄江臥病時游興祗憑魂夢繞侫筒偏共羽書馳半生艷福花爲伴萬　牢愁酒可醫知　情深抛未得濤箋百幅寫相思○前詩意猶未盡再呈二律噩耗曾傳意尚疑今聞健在喜難支名山早定千秋業客邸新添一卷詩秋水兼葭勞遠夢春　歌管憶當時秦淮風景西江月何日重逢話别離替花揮管興悠然把酒無聊偶問天没齒難忘元老感銘心深幸美人憐宦情我愧陶元亮孤憤誰悲魯仲連箋末自稱詩弟子願聞絲竹效彭宣[  藏鋒逸史初稿]  
[西河養晦生寄懷高陽臺詞一闋依韻奉答卽乞拍正]  
　　一櫂烟波半簾花月晝船載酒如淮結伴迎凉雨餘天氣尤佳故人家住申江北倩征鴻遠帶書來叙離悰歲序星馳客鬢霜摧新詞絶妙旗亭曲有屯田風調和靖襟懷放蕩閒情笑他周澤清齋信陵心事憑誰　寄疎狂　醉生涯問何時同訪桃源共詠雲階○聨句將終興猶未盡味室主人復得一律依韻和之申江共踏軟紅塵春去秋來夜復晨鏡影有情花影淡夢痕無迹酒痕新女兒黃絹知同調司馬靑衫感舊因今夕聨吟淮水月那堪振觸意中人[  藏鋒逸史未定草]  
[書贈來熏閣主人四絶]  
　　天與湖山秀氣生南朝遺韵本傾城不圖寂寞靑溪曲柳暗花明却遇卿鄰舟燈影暗栢窺脉脉芳心不自持絶代銷魂誰解識拚將愁緒寄雙眉尋得仙源好問津凌波微步拂香塵秦淮若續烟花錄屈指應推第一人○畫燭燒殘苐幾枝夜闌人散酒中時無端又入揚州夢忙煞三生杜牧之[  藏鋒逸史初稿]  
[  上海絲業會舘籌賑公所施少欽經收山東賑捐十月廿四至廿七日第四百九十三次至九十六次清單]  
　　八分字一元○硃沙罰欵一元勉力子因病許願卽愈以誌靈應二元拙安生胸悶腹脹服藥朱效移藥資二元山陰紉蘭主人棉衣欵四元海陽隱名人瘧病許願立痊十二元汪德記四開二元八開一元○新關署靜軒氏募萬善同登昌字九百九十四號册何秩卿二元唐潤身張鳳亭章伯掖陳紀雲陳鶴屏李懋勛利　垣黃雲芝王錦書司徒氏陳香泉鍾靜軒陳熾垣何昆鏞葉紫荆金粟香　子鳳鄭　卿黎瑞堂譚硯　東田書屋廿一户各一元王仞千黎參仿許松生張蕙孫汪劍秋汪虎臣鄭芝記曹　記何月　徐樹本陳祝封王駕靑陸震甫馬叔常章銘甫李農卿吳春田陳麗山十八户各半元以上四十户合三十二元○高郵丁君鋭齋募第八次旴𣅿蔭礽堂求產婦平安四元由福興潤局來○慈東江夏七子氏移放生願五十元又棉衣願四十元又移善書願十元由老正大局來○吳門醒道人募昌字五百七十一號册吳門醒道人二元平陽爲江夏求病愈五元劉雅賓京松銀四兩潤記京松銀四兩四錢六分七厘文募五百七十二號册力不足齋張賡榮七齡童子悦昌文沈杏卿五户各一元吳芷林二元不足書齋五角蘭蔭堂銀六兩心有餘室四兩無名氏六錢以上十四户合九八規元三十兩以上廿四日○　大典余君魯卿募昌字四千三百廿三號册仁大典五元朱治平五元余善駿三元關帝會四元錢二百三十朱煥章姚芹汀二户各三千顧朗生二千一百文陳湘洲一千文程師毅六百文俞光普六百文褚吉甫劉耀卿二户合一千二百文汪慶富倪旺家二户合一千二百文樹松雙嘉一千二百文程愼卿三百文以上四十户合三十元○莊君誦先募昌字二千二百七十六號册莊誦先十一元沈菊農八元朱潔泉五元徐質初五元王勗丹二元楊懽亭宋鶴田程宣甫程雲臣四户各一元史縉卿吳怡卿二户合一元華亭沈元和戴二户合一元○崇明龔君雪岑募昌字一千八百九十一號册施保善廿元無名氏廿元蔣致泰三元祝恆裕二元祝柳堂二元留雲書屋一元○菱　上林朱君廉士募册廣陵氏完願保安信士子病愈完願三户各一元卞子衡半元河南氏五百五十文節省席費五百文朱蘭記三百文楊仁壽居章震甫雷子靜三户各二百文以上十户合洋四元足對開一元錢八百四十○四明　裕堂募昌字一千八百十一號册滬上草堂黃四元無名氏二元無名二元○直隸雍睦堂二百元南昌弟子求病速痊五元禮　居足疾戒酒積資六元○蕪湖縣鄒雋之明府募昌字二百六十一號册擬香閣主二元蘭坡氏歼願學堂宋京兆堂翁三户各一元本日出售彩票五張計十元以上廿五日○秀州延陵氏求病速痊五十元吳本齋爲母病祈安愈五十元武林刧餘子爲内人分娩平安節彌月並生辰費用廿元太原氏十元虔誠默禱人十元沈余氏求病愈十元中樂永餘助棉衣欵九元華邑石振聲父病許願獲痊酬願助義塾一月朿脩五元洞庭壽堂葉求合家平安一元○雲隱舘生募册綺園求各友順利十五元朱少梅省遷避費十元朱王氏病愈完願五元○七寳高君崧生募昌字一千二百三十六號册第二次來梅玉書追薦外祖父母資冥福十元仁壽堂張追薦先父資冥福二元紹璟党宋爲先室秦氏除靈追荐功德資冥福一元○沈君芝庭託石門公泰典凌君浩然募昌字四千九百九十五號册公泰典三元又各友願伙食内節省三元程輔周二元凌浩然一元徐幼堂王織雲合一元○沈君芝庭募昌字四千六百五號册寳泰典廿元又衆友十元又募四千六百一號册寳昌典十二元又衆友八元○松江張君步靑募昌字一千八百廿一號册九峰匏繫客十元龔念記二元汪桐記一元○沈君芝庭託無錫鹽公堂李君聨仙募字四千六百八十九號册來靑軒七元桃源西溪氏范康泉湖海氏隴西氏致遠堂承仁軒同仁堂東海氏九户各二元吳興氏恭壽堂清河居士敦本堂敬修堂清河氏六户各一元又募四千六百九十號册雲局潤局錢竺記徐星記四户各四元鄭拔記童曉記金崯記桂志記沈鎔記五户各二元王長記錢玉記陳松記魏書記王新記程子記葉樂記馬仲記八户各一元倪見記程馨記　煥記許零記張小記沈敬記張子記王子記戚輔記劉休記十户各半元以上四十三户合洋七十元○北沙補過子王戴兩心同願人原舊棉衣一百件○蘇州姚氏原舊棉衣廿件棉褲廿條以上廿六日○總辦廣東西關税廠　經助棉衣欵二百元金匱縣倪助棉衣欵一百元蓉湖漁隱助棉衣欵廿元姚江鹽官黃氏求病速痊十元閩人陳心麗病痊還願八元滎陽榮記助棉衣欵六元祝會五元汪成泉爲室人劉氏求病愈五元蘇州平陽氏求母病全痊四元濮家和助棉衣欵十元秦寳鴻助棉衣欵三十五元侯恭儉助棉衣欵五元○源來典募廣大典十元安生典十元德大典十元復來典十元恊泰典十元多如居五元復來典折冬至節席五元均助棉衣欵由吳君華卿來○沈君芝庭託溧陽張君子　募昌字四千六百九號册泰豐典十六元同人堂廿元均助棉衣欵又募四千六百廿三號册裕豐典八元同人堂廿元均助棉衣欵○本日出售彩票五長計十元以上廿七日 
 [ 
 
