# 1902 - 3 - 4910315

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[論張長林控子忤逆事]  
　　忤逆者人倫之大變也因忤逆而控之官又事之絶無而僅有者也蓋戛聖朝孝治天下凡民間之因事控官者無論尊卑長幼皆須核其事之曲直然後定其罪之重輕獨是父母之控子則不論其子之情事若何皆立予嚴懲以昭炯戒所以杜悖逆之端立倫紀之極者其用意至深且遠故爲人子者雖秉性愚劣倫常之地未必能遺憾毫無而獨於忤逆二字萬不敢公然違犯卽竟違犯矣而其父母亦必舚犢情深再三隱忍斷無肯輕於一發俾其子公庭匍匐慘受嚴刑此亦人情之所同合貴賤賢愚而其理曾無以易者乃觀於本月二十二日本報上海縣署案内紀鄉民張士明控其子長林忤逆一事則可異焉士明供稱向居浦東祖遺墳地三分前擬售與陳姓兒子長林從中霸阻已控蒙恩准小的出售旣而有唐某者投法租界公廨控小的一地兩售等情詢知係長林串出似此種種違忤情實難堪且媳婦亦蠻悍非常竟將小的驅逐出外務乞究懲長林則稱耕田爲業父親因城内有餘屋自願另居至所售墳地因葬有祖父棺木是以婉言勸阻夫論父在子不得自專之義則其父有所作爲爲子者惟有曲意順從斷無可出而阻撓之理今張士明以地出售其子始則從中霸阻繼又串唐某至法界公堂控告其爲悖逆固無待言然亦思士明所售者並非尋常房産而實爲祖宗所遺之墳地乎以歷代安葬棺木之所忽一旦欲售之於人致令骸骨縱横另謀遷徙爲子孫者於心何安然則論士明以地出售而其子阻之固爲不孝以祖宗墳墓所在士明竟堅欲出售至再至三一若非售之於人而不能怏者獨安得爲孝乎縣主汪瑶庭大令未嘗不知此意特此蠢蠢愚民時以孝親順親之義督勸之猶恐範圍或軼若一經顯揭知其父旣有不合爲子者亦不妨出而阻撓則世之梟獍者流必至假托名義而干犯尊長之事將接踵而志貽害風俗不可不防故特將其子重責三百板爲世之不能順親者戒至責畢後士明又以日被媳婦辱駡忿忿然求賜究懲大令知其氣憤未平復許其當堂將子責手心一百下然後飭差將長林帶出令其妻向翁姑服禮所以懲治忤逆者可謂至矣所惜者長林霸阻售地之罪旣已嚴懲而士明擅售祖墳之愆未經究及揆之整齊風俗之道稍有未安倘大令於重責長林之餘復嚴諭士明謂是地旣有祖墳在内以後永遠不准出售違者亦必提懲如此則張長林父子皆知法紀之不可妄干而忘親背本之風可以稍息豈非至美之事哉嗟呼自孝弟力田之法不行閭巷小世久不知孝爲何事然苟使賢長官留心風化一事之懲戒未始不足爲舉世之轉移此僕所以涉筆及此而不能不深爲望者若以爲汪大令訊斷此事未盡合宜而故爲是說夫豈其然 
[美全交誼]  
　　英京倫敦來電云美國所得中國償欵合美金二千五百萬圓政府之意擬只收一千八百萬圓但期能抵上年軍費卽不必意外多求 
[償欵未公]  
　　法字報云近有法員合弼者禀呈議政局論及法德兩國索償之欵計法國派往中國之兵一萬六千六百五十人武弁六百三十七員而法廷所索僅一百九十五兆佛郎克德國派赴中國之兵一萬八千七百人武弁五百八十五員而德廷所索多至三百零四兆佛郎克殊未公允也 
[榷稅病商]  
　　香港循環日報云俄國琿春埠自西歷去年正月頒行新訂稅則後入口生意大不如前日本茶葉及豉油向來運至琿春者多至不可以數計今則商人相約裹足不前計前年以上兩物值洋銀六十六萬三千餘圓去歲自正月至十一月杪只值洋銀四十四萬四千餘圓而已 
[俄艦東來]  
　　俄文報云俄國新製獵水雷船名科利路者不久將駛赴東方駐泊琿春以厚水師之力此外尚有雷　兩艘亦將相繼來此矣 
[美會述略]  
　　徐家匯匯報云美國政府前在格勞司古城開設萬國博覽會兹已停止計赴會者共一千零四十九萬七千二百二十人較一千八百八十八年所開之會人數倍多會中各項開銷合英金十六萬七千八百七十六磅十六先令六辨士餘存英金八萬磅今美廷擬於一千九百零三年重復開會一次刻已備文照會各邦矣 
[英船戒備]  
　　日本某日報譯登英京倫敦來電云邇者英國二等巡船名托利皮賢痕者在捕内是賢辣海岸嚴爲戒備外人尚未悉其有何深謀也 
[日本撤師]  
　　日本某日報登天津來信云日本陸軍司令官秋山氏欲將駐華陸軍酌量减少先以已見告諸各國統兵武員擬檄令占據天津之大隊悉數遄回而調向駐京師之一中隊冋駐山海關之一中隊移駐天津一轉移間約可减少兵額七百名左右東歷一月八日從山海關先遣工程隊東歸至於上海所駐日兵則目下已全數撤退矣 
 
 

Page 2

 
 
[日廷行賞]  
　　日本某日報云去年中國北方拳匪之變凡日官之隨聯軍前往攻剿有功者朝廷逐加賞賚計陸軍大將侯爵山縣有朋賜銀六千圓樞密院顧問官子爵青木周藏賜銀四千二百圓陸軍大將侯爵大山巖海軍大將子爵伊東佑亨各賜銀四千二百圓陸軍大將子爵桂太郎賜旭日大綬章及銀四千二百圓海軍中將山本權東兵衛賜旭日大綬章及銀三千圓此外如寺内正邦如野田豁通如中村雄次郎如田邨怡與造如木越安綱如中岡默如外松孫太郎如上原勇作如小池正直如竹橋尚文如藤井包總如宇佐咱正如村木雅美亦第其勛勩賞賚有差 
[意設領事]  
　　高麗來電云意大利國政府議在高麗漢陽城内創設領事署已派領事某君赴高經營其事定於華歷本月初四日進謁高王 
[暫遲榷稅]  
　　徐家匯匯報云天津常關曾於議和公約中訂明歸稅務司管理然迄今尚未歸併屢經稅務司催促并請赫總稅務司會同外務部與各國駐使互商今已得各使覆函大旨謂俟天津交還中國時將海關一併交付目下天津尚爲各國公地中國旣無行政運權稅司亦不能在彼榷稅也 
[藩邸迎鑾]  
　　日本某日報譯登京師來電云肅親王定於東歷去年十二月二十九日卽華歷本年十一月十九日赴保定迎鑾慶親王則須遲至東歷本年一月四日卽華歷十一月二十五日出都 
[中丞受篆]  
　　新任江蘇巡撫恩藝棠中丞於本月二十一日行抵蘇垣已登昨報兹得姑蘇采訪友人手書云是晚中承即頒下紅諭定於二十二日已時受篆屆時調任安徽巡撫聶仲芳中丞飭中軍將巡撫關防恭置黄亭導以鼓籥送至滄浪亭行轅恩中丞整肅衣冠降階迎入少頃吉時已届砲聲隆然中丞朝服至香案前望闕行三跪九叩禮謝恩旋易公服拜印屬下員弁以次堂叅然後書吏人等排班叩見一時竭誠往賀者行轅之外車塵馬足相屬於途 
[賢守關防]  
　　武昌采訪友人云署湖北武昌府梁集庵太守下車伊始念武漢地方繁庶良莠不齊難保無不法匪徒造謡圖騙特於日前出示通衢略謂本府蒞任以來事無鉅細悉出親裁並無親戚本家在署辦事家丁只供奔走絶不干預要公如有匪人冒充本署親族家丁在外藉詞撞騙者許即扭送來署嚴懲賢太守慎重關防可謂無微不至矣 
[試行彩票]  
　　武昌采訪友人云卾省議創富簽彩票湖廣總督張香濤宮保札委漢黄德道兼江漢關監督岑馥莊觀察商務局總辦王雪岑觀察會同經理祇以創行之始頭緒紛煩遲遲至今尚未刊印黄岡縣寳子年大令勇於任事聞有此舉卽願在縣境先行試辦以樹風聲現已印就票紙若干分寄武昌漢口各店鋪先行銷售每張僅收制錢一千二百文每條一百三十文頭彩全張可得制錢一千千文二三彩以下以次遞减 
[蘇松常鎭太五屬房捐委員銜名單]  
　　姑蘇采訪友人云正任江蘇巡撫聶仲芳中丞遵旨開辦房捐當未經交卸時遴委各員分赴各府州縣勸諭兹將姓名照録左方計長洲委何希曾元和委洪爾振吳縣委范一福崑山委華德森新陽委陳鳳蔚常熟委周慶賢昭文委蔡世溓吳江委王　邦震澤委劉歌雅華亭委汪壽年婁縣委鍾進賢上海委郭重光南匯委王慶耀青浦委丁年奉賢委米仁粟金山委徐景行川沙委吳光煜武進委姚詩聲陽湖委郁守仁無錫委張寳瑔金匱委陳叔謙江陰委周文煦宜興委許涵怡荆溪委胡榮靖江委吳汝澤丹徒委任汝霖丹陽委黄琪金壇委陳熊溧陽委倪啓佑太倉委張峻基鎭陽委張晸崇明委胡顯勳嘉定委邵鼎寳山委周相輔 
[籌弭教禍]  
　　紹興訪事友人云郡屬各邑教案近雖陸續議結然如諸曁等處事變蠭起依然未易敉平洋務局憲札委鍾大令諸員來紹查辦諸員恐彼處民風强悍目今雖稍稍歛戢難保日後不别滋事端爰議禮聘識時務之士詳切講解使人皆明悉利害情形並編輯淺近歌詞刷印分送行之日久或可稍泯猜嫌亦未始非調和民教之一法也 
[諭騐輪船]  
　　香港循環日報云泰西各國設有騐船官凡船必先騐過方准駛行以故鮮致疏失近來粤省内河各處載客運貨多用輪船惟駕駛旣少專門司機未盡如法加之商人圖利每以賤值購窳壞之船失事之虞時所不免日前洋關稅務司察知其弊禀請督憲陶芷芳制軍設立巡騐司勘騐各小輪船是否適用以昭慎重制軍韙之特委洋員阿布庇充當是職現在阿君已抵省垣制軍遂札行善後總局出示曉諭各輪船一體遵照從此官商之在内河各埠往來者可無虞涉險矣 
[不安本分]  
　　香港循環日報云邇來廣東藩憲丁方伯見屬員往往呈遞禀詞籲求差缺殊屬不安本分有玷官箴因於本月某日牌示曰照得州縣爲親民之官巡典有緝捕之責自應量材委任斷非屬吏所能干求乃現據候補知縣王壽民以孤立無援久閒負累俟河之清人壽幾何刻聞揭陽潮陽及中大各缺均將改委懇求予一位置願除通年公私用度餘存一概報効毫不歸囊不止該令一人知效銜環結草並據署茂名縣赤水司巡檢試用府經歷吕國舉以署篆未久奉飭汪巡檢鴻晉先赴赤水司巡檢任事賠累難以補苴懇求另賞差委各等情具禀前來查王令壽民開復原官應否送部引見前經詳請部示尚未奉准核覆其咨補實缺人員應令先赴任事曾奉吏部咨行有案兹該員王壽民應否引見尚未可知輙敢指名求缺固已謬妄而所禀詞多要挾尤爲瞻玩其該員吕國舉因實缺人員先赴任事輙生觖望妄事求乞亦屬荒謬當兹整飭吏治之際若不量加懲創則仕習日壞奔競日多吏治人心尚可問乎除詳請將該員王壽民記大過二次該員吕國舉記大過一次以示薄懲外合就牌示爲此示諭闔屬官員一體遵照 
[觀察省親]  
　　香港循環日報云廣東撫憲德靜山中丞之第四公子延季山觀察由京師行抵申江附招商局廣利輪船來粤省親現已由中丞派撥伏波兵輪船往香港迎迓矣 
[恩恤災黎]  
　　廣東河南永興街回祿爲災藩憲丁方伯委候補通判胡别駕永昌前往查勘等因已登本報兹閱香港循環日報云方伯據别駕歷禀情形大爲憫惻特捐鶴俸洋銀二百圓分投散給旣而番禺縣錢明府移請候補通判李别駕浹棠前往諭令受災各户之貧苦者赴河南保甲分局禀報每家給以洋銀六圓 
[歌舞昇平]  
　　武昌采訪友人云湖北武漢二處地方雖極繁華向無人開設戲館月前有江某者具禀督轅請准就漢口通濟門外倡建戲園招集名優登臺演劇每年願報効銀三千兩湖廣總督張香濤宮保允之自十月初旬開設迄今歷一月餘座滿屨綦生涯鼎盛每日除開銷外柗獲洋銀三四百圓於是趨利之徒聞風歆羡現又有某甲者糾股開設天仙戲園具禀督轅亦願歲以三千金充公費并請札飭夏　廳妥爲保護更有欲開髦兒戲館赴蘇臺滬瀆羅致女伶者從此甲舞丁歌珠香翠煖或亦可藉以歌舞昇平乎 
[巡司被控]  
　　漢口訪事友人云湖北蔡甸司巡檢劉少尹錫珍因縱容家丁擅受民詞被人繕詞上控大憲方在查辦間近復有人以少尹姦淫僕婦賄縱盜匪各欵臚陳大約一經查察必有水落石出之時也 
[蕪邑官塲紀事]  
　　蕪湖訪事人云安徽蕪湖關監督吳季卿觀察於本月十七日乘招商局某輪船至蕪示吉十八日亥時接篆○代理 
 
 

Page 3

 
 
蕪湖縣柳小汀大令因署任瞿　菴大令已捐過知府班而本任李大令一時不能履新可大約當改爲署事矣○代理蕪湖縣學教諭吳士登學博兼攝中江書院監院辦理認眞士論翕服惟實缺李廣文聞將到蕪大約不日當交卸矣○日來皖南商務局總辦許九香觀察政躬小有不豫想吉人天相卽當喜占勿藥也 
[上海官塲紀事]  
　　廣東試用知縣張伯篤明府現任太倉州知州蔣羹臣刺史本邑南巿馬路工程局總辦翁子文太守駐滬撫標滬軍營管帶龍葆珊遊戎均於昨日趨詣道轅謁見蘇松太兵備道憲袁海觀觀察旋復至上海縣署拜會縣主汪瑶庭大令大令以禮延入花廳暢談良久始興辭而别 
[開徵冬漕]  
　　昨日上海縣汪瑶庭大令發出紅示定於本月二十八日開倉徵收冬漕並諭令漕書某甲督飭夫役將常平倉灑掃潔净以便運糧入厫 
[龍門甄别]  
　　前日爲滬城龍門書院年終甄别之期清晨蘇松太兵備道袁海觀觀察命駕蒞院升座點名隨令扃門命題考試至夜始各交卷 
[求志書院冬季課題]  
　　經學正歲十有二月令斬冰解諸侯歲獻貢士於天子解五牲三犧解君子見幾而作中論作微子說○史學三國人才論五代人才論支那通史書後歐羅巴通史書後○掌故兼時務擬進呈續修會典表國朝封爵漢員功绩攷改土歸流始末攷同治以前中俄交涉論○算學設有平三角形三邊外各容平圓其三邊皆已知乃以三圓徑兩兩相乘并之復開平方問爲何數并申明其理準前題理可作正負相間立方式弟三項倍數爲整數正平方積者其三根亦整數試就最小之數作十答平三角形之三角一爲十八度一爲三十六度一爲一百二十六度則大小兩邊與外切圓半徑比同於五之方根加减單一與二比故大小兩邊成和較之勢試作圖解以證之聲音大綱雖分爲五音七音實則高下萬殊故有同聲相應因耳官可聽古人早已知之電氣亦具此性情但人無審電之官非藉至精之器不能察西人近始攷得此理創造無線電報盍詳論之○輿地禹貢太原小雅太原異同辨古阿拉伯北方諸國沿革考古埃及興亡論外人請濬吳松江黄浦議○詞章冰賦限四百字以内自枚乘作七發文選遂有七之一體今擬爲之七下一字隨人自定自柳子厚作三戒姚幹父效之作三論今擬爲之三下一字隨人自定擬連珠不拘首數限用史事無論遠近均以題目載入申報之日爲始繳卷限兩月截止逾限不收 
[戎旌小駐]  
　　日前新署狼山鎭總兵顔梓琴鎭軍由任所乘長龍砲艇來滬艤棹十六鋪浦濱命駕赴各署拜會昨日上海縣主汪瑶庭大令提右營叅將廖楚材叅戎均詣舟次報謁禮也 
[召充船牙]  
　　前日上海縣汪瑶庭大令發出告示張貼浦濱其文曰爲出示召充事照得内河船牙顧慶榮現届期滿未據接充查船牙係承辦各大憲按臨需用船隻要差未便曠懸合行出示召充爲此示仰本邑諸色人等知悉爾等如有熟悉内河船牙差使委係殷實鄉民取具用戳紳商同行認保各結呈候騐明給諭著充毋稍觀望切切特示 
[滬南火警]  
　　昨日天將破曉本邑南巿十二圖平安街劉某所設軋花廠中方煮早膳遺火積薪一時烈燄狂飛遽兆焚如之禍延及比鄰某鐵店幾致蔓延無際幸由江蘇海運局司事驅洋龍往救得卽熄滅然已燬去平屋三緣矣 
[飭拘正犯]  
　　日前虹口協泰鐵行主陳某之眷屬至南巿陸家浜海潮寺禮佛失去金飾投控保甲總巡局總巡朱森庭明府飭二十七鋪地甲拘獲歹人韓大三劉文寳吳壽生三名升堂研訊三人互相推諉明府命將韓吳責四十板劉責一百板勒令具呈改過切結然後開釋一面仍限令地甲補拿正犯到案訊懲 
[西節停訊]  
　　昨日禮拜四爲法界公廨讞案之期適逢西人獻歲後第二日例應停公娱樂捕頭因先期遣人禀知讞員杜枝園大令暫停讞宁一期 
[美界火警]  
　　昨日午後二點逾四十分鐘時美界司各脫路某姓煤炭棧不戒於火忽兆焚如霎時烈燄熊熊冒穿屋頂瞭望臺上立即鳴鐘告警救火會西人急驅英美兩界皮帶車往救得卽火滅烟消僅焚去房屋二幢 
[火警餘談]  
　　日前新閘公共租界派克路同興烟帋店火災已詳前報兹悉同興夥友四人及某粥店夥某甲不及逃避葬身火窟昨在瓦礫堆中檢出屍骸爛額頭焦慘不忍睹當經家屬備棺收殮 
[寳令驗屍]  
　　前日虹口迤北寳山縣境天通庵左近倒斃一無名男子頭圖地保嚴利侯投報寳山縣署昨日午前縣主金調卿大令帶同刑仵書役至屍塲升座後嚴保禀陳一切並稱小的在屍旁拾得刺刀一柄呈請察核大令命仵作如法細騐旋唱報騐得死者頸下有刀傷一處喉管已斷確係因此致命大令離座親視一周填明屍格著嚴保備棺收殮一面飭捕緝兇 
[英美租界公堂會訊案]  
　　前者張思知控趙刊發盜賣地基讞員張柄樞司馬正欲傳訊復由德商南順泰洋行主控趙將地永遠出租不交單契司馬傳集會訊諭候函知清丈局丈量旋准清丈局員備函聲復司馬遂於前日飭傳地保王俊卿徐子夫等人會同德總領事署繙譯官質問南順泰洋人歷訴前情張思知呈上田單堅稱是地被趙盜賣司馬謂張前供是地向寳源祥買來並無單契今忽將單呈出顯係僞造現准會丈局函開南順泰執有田單理應斷令管業因著地保徐子夫等當堂在契上蓋印給南順泰領去所有餘地一分著張思知繳洋銀七十元方准承領如不願領將地充公旣而原差陸瑞呈繳傳單禀稱地保王俊卿屢經小的持票往傳據稱須見徐招書字條方可到案司馬怒謂王曰爾身充地保膽敢抗傳今暫從寛若以後再有違定玩等情當嚴辦王唯唯而退 
[法租界捕房紀事]  
　　某甲之婦某氏與浪子某乙有染前日相約潛逃被甲尋獲扭送捕房捕頭令押候解送公堂禀請讞員杜枝園大令訊究○偷兒某丙竊得報時鐘一座携至某押店求質適爲包探所見拘送捕房捕頭令押候堂期解請訊辦○偷兒趙阿四行竊招商局金利源貨棧中所儲生鐵携之而出適爲包探所見拘入捕房捕頭命押候解送公堂禀請訊究 
[書新法訓蒙地理志後]  
　　英國潘雅麗女士金閨妙選學邃方輿近見中國蒙童但宛埋於四子五經從未有肄及九邱八索者爰取法美儒雷回特福拉哀二氏研究五大洲形勢繪圖貼說兼及風土人情箸爲一編名曰新法　蒙地理志俾華童勝衣就傳昕夕編摩各國輿圖如示諸掌又以西文非盡人能習因與謝君洪賚譯作華文古人聚米爲山川當亦無此詳晰引人入勝其眞指迷之南鍼歟兹由美華書館印成行將出而問世昨承侑函見貺爲題數語於簡端 
[康强逢吉]  
　　前由徐少甫翁交來逸叟老蘭氏壽禮移助洋八十元已彚入第十二次收數清單乞登貴報昨交到送禮親友名單計楊子萱宋培之楊景亭費訪壺鄒薇卿張少霞蔡吉安殷萃田潘瑞生鄭雲芳胡博如程心伯黄安三趙曉東周志良陳子鶴徐芷生陳碩卿吳蘋初陶選卿二十户並謂却之不恭特爲諸君種福囑送請附登報牘等語敝所祇領之餘深佩逸叟之與人爲善竊願代祝諸君子康强逢吉也上海陳家木橋電報總局籌振公所謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[絲巿難興]  
　　營口訪事友人云前者蓋州旗人錫保庭會同紀逢太等人禀諸奉天將軍增留守請准包收鳳岫海蓋復五處絲捐　成各絲棧將每日到絲若干售出若干詳開清册按照成本銀百兩抽收釐捐用錢各一兩經紀用五錢買賣主各輸其半初時絲商頗願遵行後以用錢乃絲棧應得之利經紀用爲貧民衣食所需今竟盡入官中勢將無從謀食因之業絲者皆裹足不前刻下沿海各鄉民大都將絲運往烟臺求售其向設營口之某洋行另就東營分設絲棧蓋自此絲巿已雲散風流矣 
[鳩江寒鯉]  
　　蕪湖訪事人云有自安徽含山縣來者言及彼處近來盜賊繁多日來縣主郝大令飭差緝獲甲乙二盜匪詰知卽前者搶掠朱統領家之犯旋又邏獲搶劫張公橋魯姓之盜朱某一名業已録供申詳上憲矣○江干木廠左近小民之乏生計者多以竊木爲事保衛營管帶饒翼卿游戎於本月十二日飭帮帶毛守戎查獲竊賊一名送交蕪湖縣柳小汀大令按律懲治○前者盱眙節婦紀楊氏被劣董傳根豫毆辱紀楊二族人羣抱不平赴省上控王芍棠中丞立將傅董斥革派員勘明核辦節婦之冤可望昭雪矣○三聖坊巷徽州某醫士素以善醫名踵門求治者絡繹不絶本月某日求醫者已接踵而來而自辰至午醫猶高臥未起於是衆心生欵毁門而入見醫僵臥於牀血汚滿身而白刃猶在身畔不知何故自戕後經同鄉人爲之棺殮○保甲局偵獲積賊甲乙丙三名經總辦王小午大令訊出積案若干起因命整容匠將雙　及髮瓣薙去僅留頂上雙桃式押令遊街示衆 
[上海縣署瑣案]  
　　日前鄉民沈洪元投縣控稱小的及兒子均被姪孫掌全毆傷縣主汪瑶庭大令准詞飭將掌全提到前晚升堂研訊地保張阿康禀稱本月十四夜掌全扭伊堂叔沈勝榮至小的處據稱圖姦其妻在姦所拘獲旋經勝榮之母索回今勝勞之父洪元反控掌全行兇其實並無此事副保張根餘所禀大旨相同掌全供本月十四日小的偕張海如喬富全二人來滬賣芋苗事畢回鄉時已二鼓甫至門首卽聞妻子在房中大聲呼救及推門而入見堂叔勝榮臥於牀上按妻求歡當塲扭住送交地保解案至叔祖洪元小的並未與晤何能毆擊實係　　朦控大令諭候傳到洪元父子質訊核辦○前日張王氏偕弟王福生投縣訴請騐傷大令向之研訊氏供小婦人家在治下漕河涇丈夫故後　族無人遂依胞弟度日昨晚二鼓時忽有王洪根者率黨二十餘人擁入家中攫去器物及洋銀二十八元胞弟三人俱被砍傷爲特求恩騐明訊究王福生有生全生同供小的等昆季三人均係張王氏之胞弟餘語相同汪大令飭仵役騐得三人頭臂等處各受刀傷全生醫上刀入尤探隧賞給傷藥令卽如法敷服並送仁濟醫館醫治一面飭差立拿行兇之人究辦○前日有楊紀雲者投縣呼冤大令升堂研訊楊供小的在某書　做工昨日行至老北門路遇流氓王某等人圍住借錢小的未允致被毆傷左目所穿皮馬褂亦被撕碎求卽騐明提究大令飭仵役騐得受　　實諭候飭差查明再行提究 
[英美租界公堂紀事]  
　　原大錢莊夥沈倫機控協昶源洋酒店主華永祺圖賴銀兩等情讞員張柄樞司馬准之昨日飭差提到華永　押候質訊旋有虞某者投案保出○錢厚生前控謝金榮以低貨朦售等情司馬飭提訊明諭令交人保出昨經保人萬悅農訴稱謝固軌不能理諭恐違憲限交案請追司馬諭令暫行管押 
[英租界捕房紀事]  
　　積賊顧毛毛竊得九江路應春芳家水烟袋及衣物經包探張寳成查獲解入捕房捕頭著押候解送公堂　請　員張柄樞司馬訊辦○王式郎屢次犯案遞解回籍兹又潛入租界中經包探胡瑞龍拘入捕房捕頭令押候解送公堂禀請訊辦○楊江　在雲南路樓愛玉家竊得金戒指及衣物經包探金立生查獲解入捕房捕頭著押候解送公堂禀請究辦 
[美租界捕房紀事]  
　　昨日午後二點鐘時駐紥滬上之某國兵士數名醉態瞢騰闖入裏虹口漢璧禮路長興麫館肆行滋擾後　某　華捕拘入捕房捕頭詰知未肇禍端從寛開釋○前夜偷兒李阿三混入裏虹口某姓家行竊衣物携之而出適爲包探劉光震所見拘入捕房　頭令押候轉解公堂禀請讞員張柄樞司馬訊辦 
[金陵官報]  
　　十一月初四日督糧同知敖禀謝兼江防同知並禀知任事分發江蘇試用知縣王春藻禀知到省知縣蔣德修到由正陽汝岸回高　風捐同知宋　　禀知交卸署江防同知知縣錢沛深禀謝奉委沛縣勸辦房膏捐卽辭初五日藩臺鹽巡道徐署巡道洋務　候補道汪辦善後局候補道趙支應局候補道郭機器局候補　吳軍械所候補道周火藥局候補道楊銀元局候補道劉勸辦房膏捐候補道王儀棧候補道曾紀壽到護軍副中營蕭慶祺帶太湖水師中營謝德鳳各位均見府　　　縣丞莊臻福翟鳳章從九張壽祺典史胡良策童世鏞查佩章巡檢江世忠金翰汪道炳鄭廣澂程慶恩龔才樞均奉示藩憲代見騐看湖南掣騐候補道高元錫運判林　楊州來請補淮安府張慶勛叩謝奉恩藩憲先行飭委署理交卸江南機器局襄辦差靖江釐捐知縣董汝誠界口釐捐通判胡維藩周圩港釐捐知州汪喬年均到初六日督轅示　署江西九江後營遊擊准補吉安營叅將徐文科應卽飭赴吉安參將新任所遺遊擊員缺本部堂查有儘先補用遊擊蕭慶祺堪以署理並照章管帶選鋒右營釐　局候補道穆禀知出江量簰河南候補道易順鼎辭回湖南金陵營參將陳麟書禀知巡江統領武衛楚軍副五營李定明泰州羅允猷慶餘橋釐捐直隷州德存知縣熊樹森張兆良王　垣均禀知先行到省均到總巡内河釐卡知府桂巡卡回並禀知留省以繁缺補用孔涵厘捐知縣王樹鼎銷洪武門差赴局知縣閻懋曾赴宿遷巡檢何心　禀知奉藩　委　印差縣丞歐陽栻典史歐陽森楊道明李宗亷從九　紹恕吏目蔡濟鵬鹽大使吳德燿均禀知到省孫希賢禀謝奉飭註册差委初七日儀棧候補道曾辭知　　　齡奉飭甄别留省以繁缺用通判李士彦到鹽大使王鍾貴揚州來護軍新兵等軍營務處直隷州王世綏叩謝前全權大臣李奏准開復原官原銜初八日統　武衛楚軍副五營李定明見辭河南候補道易順鼎傳見卽辭辦高郵釐捐同知宋振麟赴局撫轅文案知縣伊立勳辭回蘇知縣賀鏡如叩謝奉委洪武門稽查卽到差巡檢張　叩謝　知　册差委鹽知事倪壽銘沈受益韓尚智縣丞陳鴻範府經陳恩綏從九王文謨韓炘年葉以耕羅聲洋巡檢何彝豫錢昶東曹貽祿劉衡張惟清主簿王長年典史錢濟仁均奉示　憲代見騐看主簿張振遠奉示寫履歷海門同知梁佩祥專丁叩謝留任初九日候選道世龔二等男黄鉞大河口厘捐知府黄家瑋丁憂遊擊張學璟交卸　字右旗回均到句容縣黄傳祁界口厘捐通判胡維藩周圩港釐捐知州汪喬年均辭通判唐惪勳叩謝奉飭註册差委前江西永甯縣敎諭吳祖培到由江西來進京縣丞杜蔭芝周　　張慶堂均禀知到省江蘇學臺李殿林會淮安府張慶勛見威靖運船王得標辭送學臺初十日候補道范德培禀知赴江北公幹淮安府張慶勛辭知府林文炳到丁憂知府瞿鼎　委辦甯省高等中小學堂提調差通判王彦澂由提算交代回知縣王以幹辭赴通州勘南菁書院沙灘又松齡禀知第五批收蕪湖次米又陳翼鍾到由蘇來又葉　紳禀知先行到省州判馬長懦縣丞曾　藩褚兆熊從九傅恩椿典史羅雲均奉示騐看淮南局文案倪壽銘辭回提縣丞趙福昌廖正南禀知到省新授江蘇巡總恩　　　臺巡道徐署鹽巡道洋務局候補道汪高等學堂候補道潘皖岸督銷候補道宋潛到銀元局候補道劉武穴掣驗候補道李副將陳東　均見 
 
 
 

Page 10

 
 
   
 
