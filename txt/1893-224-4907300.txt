# 1893 - 224 - 4907300

 

Page 1

 
 
[赶印京報放大附張啓] [  申報舘主人謹曰]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事懴悉靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[新印六部處分則例告成] [  圖書集成局啓]  
是書　列各種處分事例進呈列聖睿鑒條分縷析詳盡無遺凡有新例增添者更隨時附入所以嚴官守定考成若準繩然無所偏倚誠居官敎所不可不讀而佐治者亦須融會貫通者也坊間雖有木板流傳而亥豕魯魚殊多紕繆本局悉心校勘積日累月訛悮胥刋然後用新　鉛字排成印以雪白連四紙分裝八册盛以錦匣核定每部碼洋一元二角賜購者請移玉上海申報館帳房及各埠申昌書室均可 
[三百四十五號畫報告白] [  點石齋啓]  
　　英國有麥氏女年甫九齡頗擅音學臨風一曲四座泠然日者在杞相國府中奏技皇孫貴戚同往傾聽者無不擊節稱賞誠巾幗中後起之秀也他若逸馬之投厠老猴之閱文民家之怪物誕生臬署之妖狐作祟守錢虜延師被誚烟霞客遇鬼受驚魂夢逍遙忽遇拆梢之鬼老儒　　頓萌廣額之思及所附叢抄等圖說准于初六日出售此佈 
[懲蠹說]  
　　衙門中無不有差而人之稱之者則謂之曰蠹何也差領官之工食以供奔走照官話而論不應爲蠹也然而各衙門之差往往出錢買得一缺其價竟有數百金甚而至於千餘金者其所以竭力謀幹此缺初非專爲欲領取工食起見如以爲志在工食則饔飱且不能給胡論事畜而今之爲差者無不飽食煖衣一家温飽而且乘肥策堅姬妾盈前錦繡在笥其享用有過於世家者果何自而來哉皆由蠹之中來也故南面者欲爲好官必先自懲蠹始前報錄有寍波府胡練溪太守批示一紙緣慈谿縣捕役趙標緝獲賊犯周里雲逕同地保妄拿周阿槐等百般訛詐周之族人周家彥等代抱不平控之於府卽行批示謂查閱粘抄該縣提牌殊堪詫異周里雲雖係賊犯豈有不准其臬新此次捕役趙標緝獲該犯並未聲明有無贜証尚未解縣訊究輙憑賊犯誣扳一言逕同地保妄拿周阿槐等膽大專擅荒謬已極本府凡閱詞禀從未聽信一面之詞惟捕役敎賊誣扳訛詐事所常有殊堪痛恨仰慈谿縣立將被控捕役趙標地保方阿福斥革提同保夥李阿才從重責懲枷號示衆一面將牌赶緊吊銷不准擾累以杜奸蠹而安良懦仍將遵辦情形禀覆毋延切切等語胡太守此舉可謂立拔蠹根矣夫慈谿邑尊出牌提賊其牌票上不知何詞太守閱之以爲殊堪詫異則必有恣該捕以口實者遂致良懦受其訛索慈谿邑尊亦不得辭其咎太守僅令其赶緊將牌吊銷而不予記過則已從寛辦理不欲苛求也而已出之牌立飭吊銷其可恥已甚焉而於该捕及地保等則竟不待提問而並飭重懲枷號斥革可謂風行雷厲不留餘地者矣太守自謂從未聽信一面之詞而獨於差捕敎賊誣扳訛詐之事殊堪痛恨故不妨憑一面之詞以示懲蓋捕役但有告人之事孰則敢於控捕者至於不平之極而赴府上控則必其怨毒之甚者此而必欲拘泥成法迂緩遲延轉令該捕等得以先事佈置妝點致良民更受其累此則尤有大不可者故胡太守之批示其嚴正有如此者治譜載凡有告本署差役者必先辦差役倘查出實係誣控再治誣控之罪此猶之自已子弟被人告愬爲家長者必責其子弟而後再問事之曲直故縱容差役者其罪與失入無異而能辦一差捕卽可以保全無數良民地方官之賢否卽由此分也夫彼爲捕役者勤於職役緝獲盜賊有功則賞之延玩則責之顧彼爲捕役者往往願於受責而不願受賞何則捕投固以賊爲養命之源也一朝捕獲則私自豢養索其常供節規月規名目不一并且敎之指扳良懦以恣其擇噬若一經解案請賞則以後無復有生財之源矣况受責可以買人代打受賞則所得亦未必果優以此相權其賞也不如其責也其見好於官也不如其見好於賊是固捕役之長技所謂千樹一葉者也而官之有捕也則亦不過裝塲面而已有時有以竊盜等案來控者則示以署中原有捕役於是虚張聲勢比捕緝追聊藉此以爲塞責之地而已其捕役出外如何施行則初不之問也其有豢賊者聽之其有敎賊誣扳者亦聽之而衙門中多一捕役地方上卽多出一賊亦地方上多害一良民且一捕役所豢者正不止一賊所害者更不止一良民而地方官睡裏夢裏絶不一察一紙牌出頓忘年月直令閱者爲之詫異不亦可笑之甚乎自有胡太守此次重辦吾知捕役固有所忌憚而不敢逞其蠹心卽有捕役者亦將有所警覺而不敢任其蠹害良民之被其覆懤者有不歌頌之不遑也哉 
[錦秋墩延凉記]  
　　管理太常寺事務禮部尚書臣宗室崑岡等謹奏爲題請派遣事恭照光緒十九年七月初九日孝靜成皇后忌辰應行遣員恭詣慕東陵讀文致祭謹案臣寺祀則應由陵上守護公等中題遣一人就近恭往主祭准宗人府將守護公載遷載卓等銜名開送前來臣寺謹繕題本進呈恭候欽遣一人俟命下之日再由臣寺知照届期恭往將事謹此題奏請旨六月二十日奉旨遣奉恩鎭國公載遷行禮欽此○神機營王大臣議以槍砲廠曁四洋槍隊所派練習測量之兵頗著成效其於演放水雷魚雷等技亦屬精嫻至於格林砲練兵習練有年演放有準惟兵數太少其力尚單擬將槍砲廠測量練兵各隊中所派練習測量隊兵格林砲練兵合併一軍名之曰霆字隊按照洋槍隊營制槍砲並行演練以收輔車相依之效仍以八百人左右爲額其三項合併不敷其數仍由捷勝精銳四隊抽調挑補足額至四隊所出各缺另行挑補每月添應需口分飭全營翼長等查明不急之欵能否匀撥禀覆核辦以便設隊成軍○廂藍蒙印務叅領啓賢以本固山現懸委印務章京一缺將印房行走員弁繕單禀請點充經本管恩保庭都綂諭令印房行走之題署佐領二等輕車都尉那蘇札普充補委印務章京○三旗虎槍處爲咨行事本處現出三旗虎槍領一缺應卽咨取前鋒叅領護軍叅領揀選兼充相應咨行兩翼前鋒營八旗護軍營揀擇年力富强槍馬嫻熟之前鋒護軍叅領人員保送一二人務於文到三日内造具履歴咨送本處以憑辦理○新任貴州布政使嵩書農方伯崑由皖入都遵旨陛見於六月十九日戾止循例暫寓梵刹敬具安摺綠頭牌於二十一日之夜子初專弁齎入内廷交奏事官呈遞旋於二十二日寅刻進内在景運門外茶房候旨嗣由軍機處發出傳單令嵩崑於第一起 
 
 

Page 2

 
 
入見上御乾清宮召詢以皖省地方要務方伯謹就所知條晰奏對退出内廷回西四牌樓後泥窪本宅午餐後方赴當路諸鉅公處請安○内奏事處口傳奉旨工部右侍郎徐會灃現出試差所有派出本月二十五二十六日在閱是樓聽戲著卽撤下欽此○七月十五日中元節應詣醕賢親王園寢讀文致祭先期經太常寺遵旨題請是否卽令嗣王載濤行禮抑或親行改遣候旨遵行六月二十日奉旨卽遣和碩醕親王載濤恭詣行禮欽此○吏部爲曉諭事所有分發道李肇文等四十員本部於六月二十六日辰刻給照相應傳令該員等務於是日親身赴部承領勿得自悮○内奏事處口傳奉旨兵部尚書烏拉喜崇阿現在續假所有派出本月二十五二十六日在閱是樓聽戲著卽撤下欽此○廂藍旗奉恩輔國公榮頤門上包衣佐領奎麟爲呈報事准本旗護軍營來文副護軍叅領惠昌病故遺缺咨取本門上保送三等護衛滿蒙人員入揀等因前來查本門雖有滿洲玉亮佐領下三等護衛訥依綳阿一員現有經手事件未便送放此外並無應行保送入放本旗副護軍叅領之員相應呈報本旗護軍營查照 
[北通州水患續聞]  
　　通州猝被水災居民蕩析流離已登前報兹經倉憲及道廳州江浙兩局委員各署幕友本地紳商竭力捐資源源振濟或雇船四出救人或散給錢文或分派食物俾災民載道殘喘苟延吳蔚彬刺史更會同紳士借支常平倉積榖數百石分給王恕園呂祖祠敬信齋敦化堂積善齋五處粥廠煮粥以施每日領食者有二千餘人北門各鋪户當三更時卒聞水聲從夢中驚醒霎時間房屋坍倒貨物漂流東關街市逼近運河爲水路通行百貨駢臻雜粮雲集所有客店雜糧店麥店棧房茶棧洋行布局料堆房缷貨廠機器磨坊茶社飯店以及大小各鋪水入院中三四尺亦有高至丈餘者因之諸糧霉爛發芽不能煮食機器磨坊折本二萬金米麫雜糧價值大增買者皆爭先恐後青白灰原每擔通錢一吊兹增至兩吊有奇最可慘者鄰近運河東北一帶莊村片瓦無存粒米俱盡轉瞬朔風蕭瑟其何以堪某日黄殿撰思永携銀二千兩來通易取錢文親往鄉村散振又京紳捐銀數萬兩派人寓西街店易錢買米不久亦當分往散給飢民矣 
[津門紀略]  
　　天津寳銀向定九九八成色兩關稽征稅課皆由爐房傾銷督以經書成色應無稍異不料邇日津海關道盛杏蓀觀察由鈔關撥銀若干交匯豐銀行匯豐執事人察得銀色叅差有兩錠尤爲低貨因之退換前來觀察大發雷霆以經書劉姓與爐房通同作弊擬將劉發縣辦理然後訊究爐房總辦張戟門太守慈惠師也聞觀察言吏胥雖弊竇多端然此次尚有爐房推諉若逕送縣懲責似不足以箝其口而服其心與其辦理從嚴不若重以罰捐山右賑欵較爲情法兩平觀察允之爰罰繳山西賑銀二千兩○河水已殺惟法租界紅樓附近仍一片汪洋此外大道通衢水已全行消退南窪形如釜底向爲受水之區此次碾垞嘴决口水有來源並無去路是以仍成澤國不特奸商壟斷陡將糧價高擡卽賣菜傭亦從而附之氷壺先生大增聲價士大夫欲識菜根滋味殊非易易云○江北河運糧船已於上月下浣由江安糧道督運到津小作勾留卽連檣前赴通州向倉交兌○東門内鼓樓東恆益錢鋪帖片寥寥不知何以竟難於支拄上月下浣鋪主閉户而逃頃已由官將鋪發封並提執事人訊究矣○入伏以來陰雨連朝炎威不到一交秋令而銀牀氷簟尤覺清凉至二十七日寒暑針驟升至一百度撑空火傘爍石流金意者白虎其亦喜趨炎耶不然何趙盾之威令人可畏如此哉 
[二分月色]  
　　揚州府許太守因江甘兩縣各鄉時有恗匪勾結棍徒乘機滋擾遂禀准上憲就各邑適中之鄉鎭創設保甲巡局與鎭上鄉圑聨络以收守望相助之效兹又查得江都縣東鄉大橋鎭烟户繁多向無保甲其地距出江口門甚近難保無侉匪梟黨匿跡其間因之遴委前署通州吏目候補縣丞王錫之二尹如璋前往相度地勢設立保甲分局會同鎭上紳耆巡緝匪人查拿奸宄並認眞編查户口塡給門牌至於招募勇丁仍由府署籌欵二尹奉札後已於上月杪束裝赴差矣○上月二十二日午後疾雨猛風江中浪湧如山十二圩所泊各鹽船大半走錨斷纜有某姓缷空鹽船一號錨練中斷被風吹至江心如箭離絃順流直下其時船主在岸上船中僅有水手兩人無力可施聽其隨波逐浪湧至瓜州口適有一豆船剪江南渡避讓不及以致撞沈幸救生船巡江赶急救得人口不致葬身魚腹然所裝豆子已胥赴洪濤巨浸中矣鹽船直流至焦山脚下始得收攏旋爲豆船所阻留○兩淮鄂湘西皖四岸運商因修造大河口龍王廟議定每引捐錢二文客歲九月廟工告竣各商遂將此欵禀請棧憲移助十二圩同善堂經費並請每月匀撥十千文爲育嬰局津貼棧憲曾觀察以此欵旣出自淮南運商自應繳入淮南總局遂於某日行知自本年七月朔日起飭局彚收按季解錢支撥 
[主試過杭]  
　　福建主考銜命出京於本月初一日馳抵杭州下碼頭登岸撫憲恭率各員在武林門月城中恭請聖安禮也 
[文闈執事單]  
　　浙江巡撫崧振帥札委署運司王都轉當充文闈提調差署杭嘉湖道任觀察當充文闈監試差 
[杭州試事]  
　　浙江學政陳六舟宗師於某日按試杭州府屬牌示七月初一日行香下學閱闈放告初二日補歲考兼生童經古性理初三日貢監錄科初四日杭仁錢海富餘臨於新昌十學科試生正塲初五日覆生經古初六日海富餘臨於新昌童生正塲初七日覆試十學一等生員初八日旗仁錢商童生正塲初九日考優生初十日提覆合屬童生十一日小覆十二日大覆十三日發放叅謁十七日取齊遺才○當考試生童經古之日點名後封門命題時已鐘鳴六下矣生童分東西兩棚廪生則坐堂號蓋防互相携帶書籍之弊也題旣下限六刻查號蓋戮童生防範尤嚴未蓋戮之前飭承差二名高立號桌上左右觀望不准交頭接耳第一叚謄眞後逐一呈繳堂上宗師親自蓋戮以防槍替生員則由武巡廳入廠查號夕陽西下卽已凈塲是日兼補歲考○本月初一日仁和廪生高某等四人連名具禀初二日未點名以前宗師傳高進署良久始出風聞因童生頂替槍冐者十居六七故先事禀陳耳 
[金陵命案四誌]  
　　金陵訪事人云朝天宮畔殺斃查氏命婦一案業經三紀報端六月二十九日清晨署上元縣王欣甫大令率同幹役數十名詣朝天宮府學晤季廣文令幹役密布以覘動靜甫就坐卒問廣文曰昨夜弟堂訊尊處庖丁據供此案牽涉大世兄雖一面之詞斷難憑信然非與之對質眞僞無由分也敢請大世兄屈尊一行可乎廣文立呼大公子至交大令帶回大令復問曰二世兄三世兄隨侍在此否曰在此大令曰旣在此請同去非弟有意株連實被貴處庖丁所牽涉不得不冐昧從事也廣文無從置辯復將二公子三公子送出一方十八九歲一甫十五六齡衆公差已呼集肩輿簇擁三人如飛而去瀕行大令曰某姓女僕亦案中要証煩老師一併呼來廣文亦唯唯遵從大令遂一揖就道 
[憲示照登]  
　　布政使銜總辦江南水師學堂前淮揚海道桂爲出示招考事照得本學堂設在金陵下關城内招募英俊子弟在堂肄業分授駕駛管輪諸學備充水師將佐之選開辦以來於今三載肄業各生已著成效兹因出有空額特派提調沈守來滬招考凡有籍隸近省曾習英文二三年漢文能作策論或小講體氣壯實天資頴悟年在十三歲以上十八歲以下情願投考者仰卽速至招考公所報名聽候考試俟錄取後照章由家屬覓保分别出具甘保各結先行到堂試習愼毋觀望自誤恃示 
聞水師學堂提調沈仲禮太守昨已抵滬其考試章程本報後幅登有告白兹不贅及[  本館附誌]  
[游園肇禍]  
　　前日下午五點鐘後有一少年挾美乘四輪轎式馬車至泥城外張氏味蒓園遊玩行至荷花池畔馬忽跳躍以致跌入池中一對落湯雞毛羽皆涔涔水滴幸爲園主所見高呼諸馬夫至帮同援救將粲者由車中曳出甫經登岸立足不牢一欹側間重復跌下迨經人 
 
 

Page 3

 
 
援之以手雖不至香消玉殞然已花容慘淡面色若紙錢灰矣噫女子輕出閨門古人本援以爲戒奈何竟抛頭露面以致遭此无妄之災誰非花園也而可輕易游覽哉 
[鴛鴦小刼]  
　　有名阿三者久在滬上當車夫其妻阿金傭於沈家灣某洋人處拜陸天喜爲義父時與唐家弄流氓蘇州阿四同上臺基阿三微有所聞不甘將一頂綠頭巾壓倒鬚眉七尺將阿金鬻與西門外鄉人顧根和爲室阿金嫁顧之後依然不守閨訓又與某甲有私阿四聞之頓含醋意前晚約同阿士福生諸無賴要諸中途時近八點鐘果見阿金偕甲由天喜處事回因卽暗地尾隨行至巡防局左近小弄中月黑天陰路無人迹遂將阿金圍住攫其手釧耳環阿金駭極聲嘶甲則呆若木雞不敢上前攔住祗得恨恨而去訴之於顧同投美捕房控陳捕頭惡其穢褻不堪不予准理 
[南市瑣言]  
　　小慶者無賴也前日約其友名長長者至恒裕酒肆沽飲連罄十餘斛不覺玉山頽矣見隔座有拇戰者不覺勃然大怒遽效灌夫之駡長長恐其肇事竭力勸阻小慶竟遷怒於長長揮拳肆擊長長亦不甘雌伏與之搏擊始經人勸開而小慶餘怒未平昨日又約長長至利川碼頭裏街臨仙園評理長長如期而至小慶已預約無賴數輩唇鎗舌劍爭論是非旣而齊起攢毆致長長大受夷傷迨其妻尋蹤而至則小慶等早已杳如黄鶴不知所之其妻欲往總巡局控告小慶等知事不得了央人向之理勸願以番面錢爲和事老其妻首爲之肯事乃寢息○南倉附近某小烟館主戴和尚向在提右營叅將署當差近日忽患沈疴請假回家調治昨日病稍愈手提茶壺至老虎灶買熱水回時忽對門張公館傭人喜大向之乞飲戴以所瀹藥茶對喜大嬲之不已戴堅不與喜大戯語之曰爾妻且與我私識豈些些茗汗而靳之乎戴怒其無狀直言斥之喜大驀翹一足以踢適傷戴之要害遂不肯干休互扭至廿三七鋪巡防局控陳局員黄衡堂二尹問明情節以戴旣在提右營當差著送請廖叅戎訊辦○某生設帳於南市石街授徒餬口皋比坐擁桃李盈門忽與隣人某乙忿爭乙莽男兒也不顧毆辱斯文之罪竟扭甲痛抶之甲雞肋戔戔安能受此老拳之敬大遭挫辱恨無可宣欲赴巡防局控請伸寃後經地甲出爲負荆事始默爾而息○前日傍晚有甲乙丙三小孩在南碼頭左近薛家浜鳬水爲戲迨甲乙興盡而返不見丙孩知事不諧急奔赴丙家報信丙家得報立卽雇人打撈現尚未經撈獲吁亦慘矣 
[英界公堂瑣案]  
　　包探孔阿才禀稱曹金元竊去俞阿根家衣服泊將曹拘獲卽將衣服交還今特送案請訊曹供認行竊伏地求恩蔡太守判令笞責一百板○包探何瑞福禀稱朱乾坤有衣一領被莊錫桂竊去經小的查獲人贜解送案下朱訴請領贜莊供稱小的初次犯竊求恩賜宥蔡太守判令管押十日贜給失主領去○某號華捕禀稱昨夜有某姓人家建醮乞丐李天桂突搶取桌上所設之菜經小的拘拿送案李供稱小的係陜西人流落此間與乞兒爲伍飢而爲此以後不敢如此矣蔡太守判令管押兩禮拜期滿遞解回籍○四百十八號華捕禀稱袁禮春醉後向顧忠明甘顧氏尋衅經小的拘拿送案顧訴稱袁無端向小的兇毆由捕拘案袁供稱小的醉中悮事惟乞施恩蔡太守判罰洋銀五元如數充某西醫院經費○包探黄四福禀稱竊賊張阿及奉大老爺判令遞解回籍旋復來此再行遞籍如是者五次矣昨日小的遇諸途中是以拘案請辦張供稱小的係寗波人在家無從度日不得已而來滬謀食蔡太守判令笞責三百板押候仍備文遞解○包探黄四福禀稱蕩婦金文蘭以姦夫楊阿坤卽小廣東借錢吵閙指交小的拘送案下楊供稱小的不敢向文蘭借錢如今只求恩宥蔡太守飭交人保釋○包探黄四福禀稱春申樓酒保某甲由金陵乘某輪船來滬雇石全川小車裝載鋪蓋衣包石竟竊物而逃行至西門外由縣署捕投阻獲人贜小的知之前去帶回送案甲聲訴前情石供稱小的係江北人蔡太守判令管押兩月期滿笞責一百板遞解回籍○三百八十八二百九十一二百另九三百四十八諸號華捕同禀稱昨日小的等將所獲乞丐小和尚等驅出租界諸丐均有倔强情形有高富全者言乞丐旣入捕房惟管押數點鐘時而已何必倔强呌化寓主莊金生聞之卽糾同衆丐將高兇毆高奔向三百九十一號華捕處聲訴情由莊又赶來大聲曰爾欲唆使落差巡捕拘人乎旋又逞兇肆毆三百九十一號巡捕喝阻不依亦被毆傷小的等因將莊及乞丐顧培清等送案三百九十一號華捕禀請騐傷高供與相同莊供稱小的在治下開小客寓留住炒茶葉人並非乞丐高揷身多事致觸乞丐之怒事與小的無干周文炳供稱小的以拆字度日借住寓中並不毆捕顧培青王和尚徐明德時桑子馮阿生同供稱小的等皆炒茶葉工人借住莊寓並不毆捕三百九十一號華捕又禀稱所獲各丐皆行兇人蔡太守飭將莊暫行管押周顧等均交人保出查明實在情由覆訊核辦○包探黄四福禀稱磗瓦匠王慶雲控陳利華等訛詐行兇小的因將各人拘案王遞禀聲稱小的先被陳借去布棉袍布衫等物向之索取以致口角陳忽邀小的結爲三十六弟兄派出洋銀五元小的不依陳卽紏人尋釁查陳混名先鋒蔡錫咸混名鐵拳頭坤全混名小鐵墩炳千混名野張飛阿二混名金鋼鑽尚有二人未到陳供稱小的係本邑人與王同鄉同業雖曾借衣並無拆梢之事更未結拜弟兄蔡等同供稱伊等口角小的等惟爲之解勸而已蔡太守飭押候查明情節再行訊辦○包探秦少卿禀稱王寳卿陳有林同至某洋貨店購物乘間物竊另有孩子鄧長發在門外望風今特一併拿獲起到所竊布匹洋紗褲帶玳瑁臂釧失主共有四人已分别認明矣汪嘉雲唐錫章席少梅及天順恒店夥某甲均到案請領失贜土陳同供稱小的等皆寍波人行竊該死叩乞施恩鄧供稱小的係蕪湖縣人年十四歲流落滬江由王等雇令望風如今惟求恩赦蔡太守判令將王陳交巡捕帶回管押三月期滿各笞一百板遞解回籍鄧從寛遞解回籍贜給四失主分别認領○包探沈金隆禀稱顧德華被傭人顧阿榮竊取寳石碎金钞票等物經小的拿獲人贜解送案下阿榮供稱小的貪小行竊贜已變賣現在情願理償蔡太守判令笞責一百板押令照償○一百三十九號華捕禀稱昨日小的巡緝公家花園一帶因天雨帶有皮靴暫放花園墻畔被徐惠易竊去當塲拘獲人贜解送案下徐供稱小的貪小行竊乞賜恩寛蔡太守判令管押兩禮拜贜給捕領去○包探李錦堂禀稱老德記科發二藥房時時失去荷蘭水瓶昨日小的見謝功寳手持蒲包内有洋瓶向之查看皆二藥房所失問之知向舊貨擔主謝紀發買來是以傳紀發送案功寳執定前詞紀發供稱洋瓶由科發出店人阿何賣與小的轉賣與功寳蔡太守飭將功寳暫行管押俟傳阿何到案覆訊核辦○工部局西人某甲訴稱張榮昌所開野味店將野鷄等貨私藏冰箱内有違禁令拘案請罰張供稱小的不敢違章此貨有人暫寄西人又稱是日向買野味伊在冰箱中取出何謂受寄乎蔡太守判罰張洋銀二十元如數發充某西醫院經費○包探沈金隆禀稱太古洋行小寫西人時時失去衣物告知捕頭捕頭令小的往查今查得出店人岳阿生竊有單被衣服是以拘拿送案西人言所值無幾不必懲辦矣岳供稱小的竊取舊單被不甚值錢蔡太守飭央人保釋贜給還失主○包探秦少卿禀稱樂工戴禮生被沈正泰持刀戮傷三處解奉大老爺訊供之下飭送戴至某西醫院醫傷現已漸痊送請覆訊戴訴稱小的傷已略愈沈供稱小的實因被奪生理以致誤傷蔡太守飭押候備文移送上海縣究辦戴仍投醫院俟傷痊投縣候質○二百二十五號華捕禀稱王小林與野鷄娼院龜奴馬天喜及龜傭馬顧氏朱周氏口角是以一併送案請訊王供稱小的係成衣匠前晚行經三馬路被馬顧氏朱周氏拉之入内小的悮認花烟館祗給小洋銀二角豈知是野鷄娼院因卽退出突被馬龜阻住聲言借用小洋銀五角爭閙逞蠻被捕拘案馬供稱小的係湖北人在娼院爲傭不敢逞蠻馬顧氏供稱小婦人家在湖北王不名一錢是以口角朱周氏供稱小婦人家在蘇州不敢多事蔡太守飭將馬及該氏等押候分别遞解回籍王管押五日 
[分發人員騐看名單]  
　　新海防例掣籖分發主事王樹善江蘇孫寳瑄浙江内閣中書張允顯江蘇許秉衡浙江通政司知 
 
 

Page 4

 
 
事周守章浙江國子監助敎朱珩廣東鹽運司知事李毓磻陜西○鄭工例指省分發縣丞王潤祁江蘇東河○新海防例指省分發道陳世彬安徽廣東同知李文濤江西江蘇張价藩湖南湖北直隸州知州吳仲榮江蘇陜西通判沈紹祺浙江廣西知縣高蓮峯直隸江蘇耿祖培順天四川侯昌錦湖南湖北吳兆林湖北江蘇花翎同知升銜翟紹恕湖南廣東黄象奎湖南廣東李恒江蘇廣西徐至章江蘇浙江知州升銜丁起鳳江蘇廣西趙曾槐安徽浙江呂渭英浙江福建吳祖堯浙江四川周鈞江蘇四川林維景廣東廣西鹽大使曾巽之江西河東韓　安徽廣東戎内熙浙江福建府經歴張炳烈順天四川黄熾祁順天四川彭祖荃湖北江西李廷煥貴州四川劉棨江蘇四川胡敦厚江西湖北縣丞麥受榮廣東江蘇白映椿順天四川趙璜湖南浙江邵蔭侯湖北四川孫孝藩安徽四川陳鼎江蘇北河雍棻江蘇浙江李文吉安徽北河惲福華江蘇北河王虁浙江北河胡道源浙江廣東陳世輔四川湖南州吏目高振巒山東湖北陳蔭安徽直隸道庫大使江思本安徽江西鹽巡檢許桂森江西河東巡檢沈祖蔭直隸廣東麥汝霖廣東福建畢承佑山東直隸徐家勳江蘇江西許元藩江蘇浙江武繼周江西湖南谭常壽江西廣東司徒驥江蘇浙江魏廷椿貴州四川馬祥元浙江江蘇鄭清徽四川江蘇姚光運浙江江西方維城浙江江蘇趙文彬湖南廣東陶福楙江蘇北河從九品李炯順天江西周善慶江蘇浙江何慶頤河南江蘇黄祖鏡湖南雲南廖開業湖南福建黄體敏湖南廣東典史袁峒順天四川張元鏗順天四川蕭庶恩順天雲南顏浚順天四川劉湘廣東福建曾譽江西山西呂懋鏞江蘇福建余樹聲江西甘肅熊慶箎江西直隸胡樹蘭浙江江蘇沈宗城浙江四川章承武浙江福建張永錫四川陜西蕭鴻烈四川直隸丁宗淦湖南廣東未入流羅有權四川廣東○籌餉例指省分發同知弓世　河南江西縣主簿程祖懋江蘇浙江巡檢阮景煦浙江江蘇馮開運浙江廣東○勞績指省分發同知運同升銜王鴻遠山西陜西四品銜陳喬年直隸吉林知縣翁炳南湖南廣西劉希亮江蘇四川縣丞胡祥鈺安徽浙江從九品八品頂戴羅贊清湖南雲南李興旟湖南江蘇○截取指省分發同知王郅安徽四川縣主簿王應泰浙江北河○進士呈請掣籖分發知縣孫祖華浙江○恩廕呈請掣籖分發同知李維仁福建○敎習呈請掣籖分發知縣魏時璟湖北○應補呈請分發知縣同知銜劉人駿江西湖南鹽大使謝炳麟浙江廣東州吏目李開榮廣東廣西從九品徐佐清江西廣東未入流高士廉山東直隸陳謨湖南湖北 
[憲德誌謝]  
　　謹啓者敝堂接奉上海縣正堂黄照會内開前月三十日有人膽敢向帮審委員葉公館投函關說陳張氏嫡庶爭控一事末稱奉上番佛二百尊敬祝南山之壽云云當由葉司馬將原函并票洋交縣除由縣同禀道憲請飭查辦外所有賄項票洋二百元送交貴堂寄充順直急賑請掣收條爲憑等因敝堂敬領之下仰見仁憲一片冰心萬家生佛以無名之錢爲救命之施眞是廉以濟仁頂祝無量謹登報章誌謝憲德[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[]  
　　許阿海訴稱小的家在本邑西鄉二十六圖務農爲業生有一子曾聘黄生榮之女爲童養媳近被許海全之妻計氏迭次　　一日計氏又來勾引適媳在家紡織計氏花言巧語誘之出門由海全託顧秋堂出售顧央地保金子卿雇船載至嘉定售與張子和家共得身價洋銀數十元諸人俵分使用小的得悉赶往理論若輩一味逞兇不得已控求提究黄愛棠大令飭提到案請帮審委員葉司馬升堂集訊阿海伸訴前情黄供稱小的係本地人女兒嫁與阿海之子此次實被海全夫婦勾引出外價賣與人許媳伏地求恩海全供稱阿海之媳小的不敢誘出此事實係顧所爲司馬問曰顧家在何處答稱在頭圖計氏所供與伊夫同金保供稱小的現充二十六圖地保素來勤愼辦公雖曾爲之雇船並不知有誘拐之事事後小的惟分得洋銀數元叩求恩典蔣雲　供稱小的現在案下充當二十六保頭圖地保顧確住小的圖中現已聞風逃避司馬問許媳曰當時海全夫婦如何哄爾出門供稱小婦人在客堂織布被計氏誘出經其夫海金託顧價賣司馬復向海全駁詰海全始俯首無詞司馬判令笞責二百板枷號兩月發頭門示衆并限繳洋銀四十元金保笞責二百板著赶緊繳洋銀十五元蔣保限十日内將顧交案訊辦計氏暫行管押許媳給阿海及黄領回俟顧到案再訊○祥泰絲行出店人許鳳才押運漏捐繭殻經南卡巡丁查獲送縣訊供祥泰行主屢投道署求恩聶觀察准之前日劄飭上海縣將許開釋黄大令奉文後立著差役往所中將許提出釋令回行○船户汪瑞三控八仙橋流氓李東生攫櫓黄大令飭差往提李膽敢拒傷差役旋往拘提到案訊責荷枷邇來李忽患病看役彭春恊同原差凌如據情禀報昨日午後二點鐘時黄大令倩葉司馬騐明患病屬實著卽開枷發堂醫治○某圖地保潘鳳祥拖欠漕糧十九千九百九十餘文昨經差役解案下午二點鐘時葉司馬升堂提訊潘禀稱此欵並非小的所欠况今年小的已不充地保矣叩求明鑒司馬曰本委現在不向别人索取惟爾一人是問爾速將此欵繳清潘唯唯遵諭而退○前者張雲成控蔣廟南收買失贜屢經提訊迄今三載案尚未了黄大令以蔣情虚規避將抱呈王阿金收所近日王在所患病其子王明春具詞求保大令准之昨日下午葉司馬飭提至案訊騐之下著卽交保回家○豆腐店主婦顧陳氏之女阿囡被店夥毛春林持刃刺傷經氏舁至縣署喊控黄大令倩葉司馬騐明受傷屬實飭差提毛訊辦前日差役將毛獲解司馬研訊之下顧陳氏訴稱小婦人家在本邑現就館驛橋開設豆腐店日前毛向阿囡硬借錢文不遂所求操刀便刺目今傷尚未愈叩請重懲毛供稱小的係寳山人在氏店爲夥是日出外挑水回時阿囡在櫃旁持剪刀剪布小的偶一失足倒仆阿囡身上以致剪刀戮入肉中小的並不硬借錢文亦無行兇之事司馬判令笞責六十板收押所中著顧陳氏先行具結呈案備查阿囡之傷自行醫治 
[法界捕房紀事]  
　　昨晨七點鐘時招商局新裕輪船由天津抵埠附載孩子十一口年均十二三歲捕房中某包探恐係匪人拐販向之盤詰情由據稱天津某局派往上海機器紡織局肄業者包探乃不復稽查○流氓莫多於法界拆梢打降之事幾於無日無之前晚鐘鳴十下又羣聚陸家石橋南畔蜂擁互毆迤邐至小東門外東山同樂樓中擾擾紛紛拳如雨下適十六號華捕在彼巡綽拘獲其四一併帶入捕房捕頭申斥一番卽行開釋○前晚一點鐘後巡捕見公館馬路致和里某號房屋内猶有四人鬥麻雀牌因之破扉而入二人已先機逸去僅獲其二連洋銀四元及賭具送入捕房捕頭命押候堂期解請葛同轉訊究洋銀賭具暫存○江北人某甲年逾知命與某老婦有私雞皮鶴髮相對相當羅兩峰鬼趣圖中恐亦無此惡狀同賃屋同春樓之下歡諧魚水恬不知羞前日不知何事竟占脫輻之爻婦之足背被甲踏傷遂互扭入捕房聲訴捕頭將甲嚴加申斥令出外各謀生計不再糾纒○十六鋪元盛米行控菜市街戴仲梅欠米價洋銀九十六元捕頭命押候解訊旋經元生祥保出 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年六月二十七日京報全錄]  
　　宮門抄○江督劉等奏甄别知府摺○直督李奏候補知縣仍照原保給奬片○又奏飭道員赴新○　軍沙奏甄别知府片○提督楊奏出洋巡緝日期並回厦督率操防摺○大臣奎奏委校前藏漢番官兵摺○蘇撫奎奏蘇屬　課未完一分以上職名銀數摺○浙撫崧奏修理輪船工竣核實報銷片○六月二十七日理藩院鑾儀衛光祿寺廂黄旗值日無引見○安興阿假滿請安○掌儀司奏初一日祭奉先殿澍貝勒行禮○召見軍機皇上明日卯初至大高殿壽皇殿行禮○○兩江總督臣劉坤一江蘇巡撫臣奎俊跪奏爲知府試看一年期滿照章甄别恭摺仰祈聖鑒事竊照前准部咨嗣後道府州縣無論何項勞績保奏歸入候補班補用人員卽以到省之日起予限一年詳加考核奏明分别繁簡補用等因歴經循辦在案兹據蘇州布政使鄧華熙江蘇按察使陳湜會詳稱查有候補知府潘兆芬年五十六歲安徽涇縣人由文童投効安慶大營歴次防剿出力保舉從九品留於江蘇卽補並戴藍翎遞保以通判仍留江蘇補用捐鹽提舉銜同治十年五月引見給照七月初八日到省十一十二等年江北河運出力保俟補缺後以同知前先補用加知府銜奏補松江府拓林通判光緒二年六月二十四日任事新章考試取列二等六年分蘇省海運出力保俟補同知後以知府補用十年俸滿奉部調取引見回任遵鄭工例捐離通判任並免補同知本班離任以知府仍留原省補用交缷請咨赴都十八年四月十二日引見奉旨著照例發往欽此二十一日領照五月初十日回省計自回省之日起連閏扣至十九年四月初十日止試看一年期滿例應甄别該員才識明練辦事勤能堪勝繁缺知府之任詳請會奏前來臣等覆查潘兆芬試看一年期滿應卽照章甄别補用察看該員才明心細辦事認眞堪勝繁缺知府之任合無仰懇天恩俯准將候補知府潘兆芬留省以繁缺知府補用謹合詞恭摺具奏伏乞皇上聖鑒勅部查照謹奏奉硃批吏部知道欽此○○李鴻章片再上年保奬永定河南上汛合龍大工出力各員内有知府用候補知縣張鐵珊請補知府後以道員用候補知州秦奎良請補缺後免補直隸州以知府用部議以張鐵珊尚未補授知縣係屬層遞豫保核與章程不符秦奎良並未叙有直隸州升用礙難核議應另核請奬並查明覆奏核辦等因光緒十七年海運案内有知府用候補直隸州调署天津縣知縣李振鵬請俟離直隸州任補知府後以道員用均經吏部核准又十七年海運保案内有知府用候補知州胡恩溥請俟補知府後以道員用奉旨允准各在案張鐵珊所請升階核與朱璋逹周傳經李振鵬胡恩溥各案相符秦奎良雖無直隸州升案惟異常勞績尚准保奬免補免選即如光緒十四年永定河南七工合龍案内候補知州榮恒馮慶鏞二員均無直隸州升案原請補缺後以知府用經部核准秦奎良事同一律仰懇天恩俯准該二員仍照原保給奬以昭激勸理合附片陳請伏乞聖鑒訓示謹奏奉硃批吏部議奏欽此○○李鴻章片再新授覇昌道湍多布現已到津繳憑應飭卽赴新任以專責成除檄飭遵照並將文憑咨部查銷外理合會同兼管順天府府尹臣孫家鼐順天府府尹臣孫楫附片具陳伏乞聖鑒謹奏奉硃批吏部知道欽此○○沙克都林扎布片再府廳州縣無論候補試用各項出身人員應以到省之日起予限一年期滿詳加甄别具奏等因歴經遵辦在案兹據吉林分巡道訥欽詳稱查有奏留吉林候補知府葉聨甲自光緒十八年五月二十日到省之日起連閏扣至光緒十九年四月二十日一年期滿例應甄别查該守究心治理諳練老成堪以繁缺知府本班留省照例補用等情詳請具奏前來奴才覆查無異除將該員履歴咨部查核外理合附片具陳伏乞聖鑒再奴才護理將軍未及三月例不出考合併陳明謹奏奉硃批吏部知道欽此○○頭品頂戴福建水師提督奴才楊岐珍跪奏爲循例出洋督緝並擬相時回厦督率操防恭摺具陳仰祈聖鑒事竊照案奉上諭嗣後沿海水師各提鎭著於每歲出洋時具奏一次俟巡洋往返事畢再將洋面如何情形據實具奏等因欽此欽遵在案奴才渥荷聖恩補授福建水師提督謹於本年三月初三日抵厦接印任事具摺叩謝天恩恭疏題報並聲明奴才甫經到任適值巡洋期内擬將署中事務赶速辦理卽行督率往巡隨摺附陳在案查閩省洋面南連粵澳北接浙温海道袤長汛防廣闊捕緝哨巡在在胥關緊要奴才沗膺閫寄職任海疆責在整頓洋防斷不敢稍事鬆懈現於本年四月十八日乘坐伏波兵輪綂率厦字等號戰哨各船馳往南北洋一帶認眞督緝雖至幽之内河曲港務往遍巡極所轄之遠島重洋必親周歴察弁兵之勤怠勸懲一秉至公戢宵小之覬觎商漁俾各安業並飭在洋值巡舟師如遇遭風觸礁船隻無分中外立卽馳往救護倘有重大事件隨時咨商督臣察核辦理至於厦口事宜亦須時與道臣互相講求蓋厦門爲奴才駐紥之所水勢寛深甲於沿海各口通商事繁交涉皆關切要該口建築砲台數座安設大小各砲位凡打靶之測度發砲之準繩以及操勇練兵皆今日當務之急惟平時豫爲籌防斯臨事方有把握奴才自當嚴督將領勤加簡校於營伍則精益求精於海防則愼之又愼總期海宇肅清地方靜謐以仰副聖主綏靖疆圉之至意除俟巡洋往返畢再將洋面情形據實陳奏外合將循例出洋督緝日期並擬相時回厦督率操防緣由恭摺具奏伏乞皇上聖鑒謹奏奉硃批知道了欽此○○奴才奎煥跪奏爲委員校閱前藏漢番官兵春操情形恭摺奏聞仰乞聖鑒事竊查西藏每届春秋兩季向係駐藏大臣認眞校閱本年時值春操奴才因駐邊境辦理藏印商約不能親身校閱照例札委西藏遊擊將漢番官弁兵丁就近在藏認眞校閱以符定制兹據西藏遊擊喻立誠呈送操册前來並據禀稱奉札之後卽於三月二十四五日連日親赴較塲校閱在藏漢番官兵技藝所有陣式步伍尚屬整齊槍砲聲響亦皆聨貫查閱册注弓箭鳥槍中靶者均在七成以上當經奴才札飭藏營將備番營戴璋將漢番官兵技藝嫻熟及生疎者分别奬勵責懲用昭激勸以期一律精强悉成勁旅仰副聖主整飭戎行修明武備之至意所有委員校閱前藏漢番官兵春操情形理合恭摺具陳伏乞皇上聖鑒謹奏奉硃批知道了欽此○○頭品頂戴江蘇巡撫奴才奎俊跪奏爲查明蘇州等屬光緒十八年壓徵十七年分蘆課奏销案内未完一分以上經徵各縣職名銀數恭摺開單仰祈聖鑒事案准户部咨具奏時事艱難亟應籌備餉需摺内嚴核各項奏銷一案内開各省奏銷册結核議繙譯經年累月經徵各官習知題復需時其應得處分業已設法規避未完欵目仍未能年清年欵於國課實有妨礙議令嗣後一面具題一面先將未完一分以上各員開具簡明清單專摺奏報由部核定處分先行覆奏仍各於題本内將業經具奏各員聲明備核其有具奏後續完者准其續行奏請歸本案開復等因恭錄上諭移咨欽遵辦理當經前撫臣轉飭循辦在案兹據蘇州藩司鄧華熙詳稱蘇州松江等屬蘆課錢糧例應壓年徵收奏銷例限係於次年五月底止造册詳辦所有光緒十八年壓徵十七年分蘆課錢糧按照應徵之數核計除未完不及一分各員應免開單具奏外查有震澤縣未完四分丹陽縣未完四分以上當經分别嚴行催提節據各屬復稱委係實欠在民間有已征未解之欵嚴飭掃數解清相應遵照户部奏定新章開列經徵職名未完銀數詳請具奏等情前來奴才復核無異除咨户部查照並飭勒限嚴催清解歸入續完另行詳請具奏一面赶造奏銷册籍詳送具題外理合恭摺具奏並開繕各縣經徵職名未完銀數清單恭呈御覽伏乞皇上聖鑒勅部查核施行謹奏奉硃批户部議奏單併發欽此○○崧駿片再查超武元凱二輪船由閩省調赴浙江以來十有餘年船身間多破損不堪駕駛當卽派令候選同知戴嗣源赴滬估修兩船共需銀三萬零經奴才按照新章奏明在案兹據防軍支應局司道詳稱超武輪船於光緒十七年九月三十日修竣元凱輪船於十八年二月十二日修竣先後飭據寍紹台道吳引孫升任温處道趙舒翹分别騐收出結送局騐據承修委員戴嗣源造册報銷兩船共計實用工料銀三萬二千一百六十六兩七分按欵查核雖無例案可循均係實用實銷並無浮冐等情詳請具奏前來奴才復核無異除將册結咨部查照外理合附片陳明伏乞聖鑒敕部核覆施行謹奏奉硃批該部議奏欽此 
 
 

Page 13

 
 
[光緒十九年六月二十八日京報全錄]  
　　宮門抄○閩督譚奏海疆巡道要缺以遣缺道員補授摺○又奏調署知縣片○大臣載奏充補膳上人片○東撫福奏漕船渡黄入運摺○又奏旌表壽婦摺○又奏捐賑建放片○安徽學政吳奏報皖南各府州科試日期摺○閩督譚奏閩省鄉試援案奏請學政代辦監臨摺○護江撫方奏江省地丁等欵未完一分以上員名摺○又奏籌解第九批海軍經費片○粵撫剛奏捐欵建坊片○粵督李等奏廣東正法盜犯開單彚奏摺○漕督松奏遵旨查明拿獲幅匪各員弁擇尤保奬摺○又奏衛守備續完漕項請免議處片○又奏謹報湖河水勢情形摺○浙撫崧奏籌解第二批北洋海軍經費片○護江撫方奏辦理蘆課奏銷查報未完一分以上各職名摺○六月二十八日推班○召見軍機○○頭品頂戴閩浙總督臣譚鍾麟跪奏爲海疆巡道要缺揀調乏員籲懇天恩准以遺缺道員補授恭摺仰祈聖鑒事竊准部咨光緒十八年十月二十日奉上諭福建興泉永道員缺緊要著該督於通省道員内揀員調補所遺員缺著英璞補授欽此查興泉永道係衝繁難海疆兼三要缺華洋雜處撫輯尤難非廉能勤幹能知大體之員不足以資控制閩省現任道員皆久於其任各有經手要件未便遽調遺缺道英璞由吏部郎中京察一等奉旨記名以道府用旋調補户部銀庫郎中十八年十月二十日奉旨補授福建興泉永遺缺道十九年五月初十日到省臣前署户部侍郎任内深悉該員勤明幹練公事細心以之請補興泉永道可期勝任合無仰懇天恩俯准以英璞補授興泉永道以重地方據福建署藩司張國正署臬司陳鳴志會詳前來除咨部外謹繕摺具陳伏乞皇上聖鑒訓示謹奏奉硃批著照所請吏部知道欽此○○譚鍾麟片再署仙遊縣王士駿飭赴松溪縣新任供職所遺仙遊縣缺查有准調南安縣知縣蔡軒堪以調署據福建藩臬兩司會詳前來謹附片具陳伏乞聖鑒謹奏奉硃批吏部知道欽此○○福潤片再勞績保舉人員應於到省後予限一年察看甄别兹查知府用候補同知恩特和儘先補用知州周家齊候補知縣趙鼎銘到省均滿一年例應甄别據藩臬兩司會詳前來奴才詳加察看恩特和穩練安詳周家齊辦事穩愼趙鼎銘心地樸誠均堪以本班留省補用除履歴清册咨部查照外謹附片陳明伏乞聖鑒謹奏奉硃批吏部知道欽此○○載遷片再恭查陵寢遇有茶膳上人缺出例應奏補今昌陵内務府出有膳上人一缺奴才等公同揀選得拜唐阿德元食錢糧三十年年五十六歲堪以充補理合附片奏聞謹奏奉硃批知道了欽此○○尚書銜山東巡撫奴才福潤跪奏爲江北江蘇漕船全數渡黄入運日期仰祈聖鑒事竊奴才前將本年江北江蘇河運漕船挽入東境日期具摺奏報在案月餘以來疉飭司漕文武各員加緊催䟎南運河水勢通暢連檣前進並無阻滯迨抵十里堡口門啓壩渡黄江北重運五起行駛亦甚迅速惟江蘇各船因水落停淤稍費挑撈之力五月二十一日均抵陶城埠北運口審度水勢於二十六日啓除攔黄壩催令入運江蘇後帮又因水淺膠舟竭力縴挽至六月初三日全數駛入北運河現在已抵臨清候汛入衛據東昌府知府洪用舟等禀報前來奴才查黄流穿運處所最爲險阻歴届漕艘經臨動須耽延時日本年汛期較早一經渡黄旋卽入運辦理尚爲妥速除仍檄飭赶緊催䟎俟出東境再行奏報外所有江北江蘇漕船全數渡黄入運日期謹恭摺具陳伏乞皇上聖鑒謹奏奉硃批户部知道欽此○○尚書衔山東巡撫奴才福潤跪奏爲命婦壽登九秩五世同堂恭摺具奏懇恩旌表以彰人瑞事竊據候補知府楊友功等聨名禀稱湖北黄岡縣人程梅之妻七品命婦程汪氏係現任山東長山縣知縣程仁均之母年九十二歲逮事祖父母及翁姑有子六人孫十六人曾孫十一人元孫一人親見七代五世同堂洵爲熙朝人瑞該府等與程仁均同官一省誼屬同鄉見聞眞確取造宗圖册結加具印結呈由布政使湯聘珍詳請具奏前來欽維我皇上福備升恒治隆豫泰崇庥茂洽普天宏樂育之恩愷澤覃敷率土荷生成之慶惟郅化延禧於寰宇斯耆年食德於休和該命婦程汪氏系出新安于歸名族事親盡孝允推璇室之賢敎子成名早沐金花之賜積善而螽斯衍慶膝繞曾元計年而鶴算添籌齒逾耄耋承堯天之雨露涵濡已閱五朝瞻舜日之光華瑞應適逢萬壽洵屬昇平盛事宜邀綸綍褒榮除册結宗圖送部外理合恭摺具奏伏乞皇上聖鑒謹奏奉硃批禮部議奏欽此○○福潤片再據賑撫局司道詳稱江西崇仁縣人三品銜江蘇候補知府袁恭宏遵其故父二品封職袁文英母二品命婦袁阮氏之命於上年冬間捐助棉衣一千套當經騐收轉發災區散放按照章程每棉衣一套作銀一兩共合銀一千兩核與建坊定例相符詳請具奏前來相應仰懇天恩俯准該員袁恭宏爲其父母在於本籍自行建坊給予樂善好施字樣以示旌奬謹附片具陳伏乞聖鑒訓示謹奏奉硃批著照所請禮部知道欽此○○安徽學政臣吳魯跪奏爲恭報皖南各府州科試日期仰祈聖鑒事竊臣於正月十九日將通省歲考一律完竣恭摺奏報在案嗣於二月初六日出棚先試甯國府並照例調考廣德州次卽按試徽州池州安慶等府五月初八日回太平府考試本棚至二十七日畢事擬俟七月初旬前赴金陵辦理錄科事宜臣於歲試時嚴密關防整肅塲規凡有偶軼範圍者一經察出卽交提調官分别懲辦此次科試皖南生童頗知守法尚無槍替等弊各屬士子均知嚮學文風蒸蒸日上生員中有學行兼優者於每棚正塲後另期扃試悉心考覈綂俟明年鄉試前再行會同督撫臣照例覆試秉公去取除於各棚發落朂以讀書立品仍隨時懲勸以仰副朝廷作育人才至意所有科試寍國等府州情形謹繕摺具陳伏乞皇上聖鑒再臣經過地方雨暘時若民情安謐堪以仰紓宸厪合併附陳謹奏奉硃批知道了欽此○○頭品頂戴閩浙總督臣譚鍾麟跪奏爲福建省鄉試援案奏請學政代辦監臨恭摺仰祈聖鑒事竊各直省鄉試例應巡撫入闈監臨福建省自巡撫改駐台灣後歴届鄉試均經學臣入闈代辦監臨本年舉行恩科鄉試臣兼管巡撫事不克分身入闈相應援案奏請以學政臣王錫蕃代辦監臨至科塲一切應辦事宜仍由臣督飭藩司等遵照條例妥爲辦理除分咨外謹繕摺具陳伏乞皇上聖鑒謹奏奉硃批著照所請禮部知道欽此○○頭品頂戴護理江西巡撫布政使臣方汝翼跪奏爲江西省辦理光緒十八年地丁等欵錢糧奏銷將經催經征接征未完一分以上各員名遵照新章開列清單恭摺具陳仰祈聖鑒事竊查前准户部咨具奏時事艱難亟應籌備餉需一摺光緒六年正月二十五日奉上諭户部奏籌備餉需一摺該部所請嚴核各項奏銷係爲裕餉源除積弊起見著照所議辦理等因欽此計原奏條欵内開一嚴核各項奏銷以地丁爲大宗應請自此次奏准後所有錢糧奏銷各依定限令各該督撫一面具題一面先將未完一分以上各員名開具簡明清單專摺奏報由部核定處分先行覆奏又於光緒十二年七月内接准户部咨具奏各省錢糧分數奏報稽遲請照例限明定處分將各項具題之限作爲奏報未完分數之限如奏報逾限係司道府州縣衛等官承辦遲延所致應令督撫於摺内據實聲明由部奏請議處又於光緒十二年十月内接准户部咨具奏各省嗣後州縣等官經徵正耗錢糧悉照江蘇辦法以實征起運存留銀數作爲十分計算若有未完按照分數查叅不准將存留數目剔除亦不准將緩征數目附列已完項下卽自光緒十三年開報十二年地丁未完一分以上職名並本案奏銷起遵照此次奏章辦理各等因行司遵辦旋據前藩司以江西地丁奏銷例限五月底截數造報部定新章飭將未完一分以上職名提前於五月底先行奏報應將奏銷提前截數查辦以副五月底奏報之限業據將光緒十七年奏銷提前於十八年三月底截數開揭具詳經撫臣德馨恭摺繕單具奏各在案兹據署布政使福裕詳稱查辦光緒十八年分地丁民屯錢糧奏銷循舊於三月底截數遵照新章剔除緩徵以實徵起運存留銀數作爲十分計算除將地丁實征起存及屯糧屯丁等項已未完支解數目查造奏銷黄清各册並經催經征各官已未完分數職名揭帖另詳題咨外所有十八年地丁屯糧各銀兩未完分數司府州縣正署各官經接催征不力及督催職名開具揭帖詳奏前來臣覆核無異除將揭帖咨送户部外理合恭摺具陳並遵新章將未完一分以上各員名開列簡明清單敬呈御覽伏乞皇上聖鑒再此案於光緒十九年五月二十二日據署藩司詳到臣於五月二十八日出奏係在限内合併陳明謹奏奉硃批户部議奏單併發欽此 
 
 

Page 14

 
 
○○方汝翼片再查光緒十八年正月内承准總理海軍事務衙門咨光緒十八年分北洋海軍經費撥江西厘金銀三十萬兩按八成解足分批徑解北洋大臣兌收限十二月内掃數解齊等因當經行司遵照業已先後八批共籌解銀十七萬兩詳經撫臣德馨曁臣附片具奏聲明十八年分海軍經費能否解足幾成未敢豫擬等因在案兹據署藩司福裕詳稱查北洋待用孔殷委員來江守催自應盡力籌解現於司庫厘金項下設法騰挪銀二萬兩爲十八年分海軍經費徑解北洋第九批銀兩於十九年五月初三日動放發交之晉源商號限四十日匯赴北洋大臣直隸督臣李鴻章天津行署投兌以昭妥速並照章放給該商匯費銀二百兩等情詳請具奏前來臣覆核無異除飭續籌撥解並咨户部曁總理海軍事務衙門及北洋大臣查照外所有籌撥十八年海軍經費徑解北洋第九批銀兩交商匯兌緣由理合附片陳明伏乞聖鑒謹奏奉硃批該衙門知道欽此○○剛毅片再粵東各屬從前間有溺女之風曾經歴任督撫臣通飭州縣舉辦育嬰堂收養孤貧幼孩溺女之風漸息嗣因陽江等處嬰堂經費不敷日形廢弛兹有陽江廳屬在籍户部郎中梁庭楷禀稱伊母二品命婦項氏遵伊故父二品封職梁光家遺命願將積儉餘資一千兩捐助嬰堂發商生息以供常年經費核其所捐銀數與建坊之例相符等情由廳詳經藩司轉詳請奏前來臣伏查定例士民人等或養恤孤貧或捐修分所實於地方有裨益者捐銀至一千兩以上請旨建坊給予樂善好施字樣等語今陽江廳在籍户部郎中梁庭楷之母二品命婦項氏捐助嬰堂經費銀一千兩核與建坊定例相符相應請旨俯准將户部郎中梁庭楷之母項氏在於原籍地方自行建坊給予樂善好施字樣以昭激勸會同兩廣總督臣李瀚章合詞附片具奏伏乞聖鑒訓示謹奏奉硃批着照所請禮部知道欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲廣東正法盜犯一百八十次開單彚奏仰祈聖鑒事竊照粵省近年盜風甚熾經前任督撫臣於光緒十一年十二月初一日奏請仍予先行就地正法經刑部核議覆准嗣後廣東省拿獲持械夥刦兇暴衆著之各項盜匪無論水陸不分首從凡有案情重大罪干斬梟斬决者一體照土匪馬賊會匪游勇章程先行懲辦其距省較遠者由該廳州縣審實後酌核道路遠近各道府同城者解由該管巡道督同覆審不同城者卽分别解由最近之該管或道或府州覆審各犯多路遠者卽由道府州親赴所屬覆審均錄供通禀督撫核明情節確實批飭就地正法其廣州屬及佛岡赤溪二同知所獲盜匪仍於審實後錄供解府審明通禀批交臬司會同營務處司道覆訊明確禀候核飭就地正法案情重大者梟示拒捕者格殺勿論並將通省此項正法盜匪按三個月彚奏一次光緒十二年正月十四日具奏奉旨依議欽此等因咨行到粵當經通行欽遵辦理查廣東省第一百十七次辦過盜犯業經彚奏在案今自光緒十八年五月初九日起連閏計至七月初八日復届三個月應歸第一百十八次彚奏據各屬及緝捕員弁報獲盜犯共十五名均經訊明分别解由該管道府及臬司會同營務處司道覆審錄供禀經臣等覈明批飭就地正法分别梟示據臬司額勒精額將辦過盜犯造具案由罪名册詳請具奏前來臣等覆覈無異除將案由罪名册送部查覈並飭司備錄全案供招咨部曁洋盜另行具奏外所有第一百十八次正法盜犯謹彚缮罪名清單恭摺具奏伏祈皇上聖鑒謹奏奉硃批刑部知道單併發欽此○○頭品頂戴漕運總督奴才松椿跪奏爲遵旨查明拿獲幅匪各員弁擇尤保奬繕具清單恭摺奏陳仰祈聖鑒事竊奴才前因安東沐陽一帶有巨匪羅大晃子鮑冠幅結幅刼掠密飭防營分投拿獲訊明正法當經專摺具奏於光緒十八年十二月三十日欽奉硃批知道了仍著督飭營縣搜捕匪黨毋留餘孽出力員弁准其擇尤酌保數員毋許冐濫餘依議該部知道欽此欽遵轉行在案伏查羅大晃子疉次起意紏刦拜盟結幅羣匪推爲頭目意圖乘機起事鮑冠幅本係已獲正法之鮑冠同族人各分地叚爲匪多年臨拿時開放洋槍拒傷勇丁數名均屬形同化外兇惡暴著之犯在各防營查拿弭患是其專責本不敢存記功邀賞之心而當匪徒倡亂百十成羣肆行騷擾若非將士用命偵探設伏迅赴事機幾致大憝稽誅猖獗蔓延其履危蹈險奮不顧身情形實與臨陣無異幸荷聖明洞鑒俯准擇尤酌保仰見朝廷微勞必錄欽感實深奴才懍遵諭旨謹將在事尤爲出力各員弁酌量擬保數員斷不敢稍涉冐濫謹缮具清單並遵部章開列文員簡名履歴恭呈御覽籲懇天恩飭部查照覈奬以示激勸除飭取各員弁等履歴分咨吏兵二部其餘出力稍次人員由奴才存記仍歸彚案保奬外所有遵旨酌保拿獲幅匪各員弁緣由是否有當理合會同兩江總督臣劉坤一江蘇巡撫臣奎俊恭摺奏陳伏乞皇上聖鑒訓示謹奏奉硃批該部議奏單二件併發欽此○○松棒片再湖北糧道岑春蓂詳稱光緒十七年分漕項奏銷案内蘄州衛守備龔恩培未完六分九厘軍三正耟銀七十三兩八分二釐安家正耗銀六分四厘署蘄州衛守備補用衛守備翟幹未完三分一厘軍三正耗銀三十二兩八錢三分四厘安家正耗銀五十一兩三錢三分五釐閑丁銀十一兩三分六厘均於光緒十八年十一月二十九十九年三月十九等日全數續完先後解收道庫俟入於光緒十九年秋撥及十八年漕項奏銷各册内分别報部查核詳請具奏免議前來奴才覆覈無異理合仰懇天恩俯准將蘄州衛守備龔恩培署蘄州衛守備補用守備翟幹二員未完六分以上及三分以上各處分飭部查照免議以符定章而昭激勸理合附片陳明伏乞聖鑒訓示謹奏奉硃批户部議奏欽此○○頭品頂戴漕運總督奴才松棒跪奏爲謹將湖河水勢情形恭摺具陳仰祈聖鑒事竊照光緒十九年三月分湖河水勢經奴才於四月二十八日具奏在案兹查四月初一日至二十九日止洪澤湖因開放禮字河壩落水一尺九寸仍存水五尺一寸高郵玉馬頭長水三尺四寸現存水四尺二寸淮揚裏運河各汛長水五尺餘寸至一尺餘寸不等邳州宿遷一帶運河亦長水四尺餘寸上下游隄掃各工一律平穩現已節逾夏至嗣後水勢自必增長奴才謹當督率道廳汛弁及在工各員弁認眞防守不敢稍有疎懈所有湖河水勢情形理合繕摺具陳伏乞皇上聖鑒謹奏奉硃批知道了欽此○○崧駿片再准海軍衙門咨開光緒十九年分北洋海軍經費撥給浙江釐金銀四十萬兩按八成解足分批徑解北洋大臣兌收等因業經第一批籌解銀四萬兩奏咨在案兹據布政使劉樹堂詳稱准厘捐總局在於釐金項下籌動銀四萬兩解司應卽發交日昇昌號商匯解北洋大臣直隸總督衙門投納守候掣批廻銷作爲浙江省籌解光緒十九年第二批北洋防費等情具詳請奏前來奴才覆核無異除分咨查照並取領匯日期咨報外理合附片具奏伏乞聖鑒謹奏奉硃批该衙門知道欽此○○頭品頂戴護理江西巡撫布政使臣方汝翼跪奏爲江西省辦理光緒十八年壓征十七年分蘆課錢糧奏銷將經徵未完一分以上各職名遵照新章開列清單恭摺具奏仰祈聖鑒事竊查光緒六年二月内接准户部咨具奏籌備餉需條欵内開所有錢糧奏銷各依定限令各該督撫一面具題一面先將未完一分以上員名開具簡明清單專摺奏報由部覈定處分先行覆奏其有奏後續完者准其續行再請歸本案開復此外鹽課漕項凡經手錢糧各報銷有關處分者一律照此辦理又於光緒十二年七月准户部咨具奏各省錢糧分數奏報稽遲請照例限明定處分將各項具題之限作爲奏報未完分數之限如奏報逾遲係司道府州縣衛官承辦遲延所致應令督撫於摺内據實聲明由部奏請議處又於光緒十二年十月准户部咨具奏各省嗣後州縣等官經徵正耗錢糧悉照江蘇辦法以實徵起運存留銀數作爲十分計算若有未完按照分數查叅不准將存留數目剔除亦不准將緩徵數目附列已完項下各等因行司遵照在案兹據署布政使福裕詳稱伏查江西省蘆課奏銷向不隨同地丁奏報並奉部定新章飭將未完一分以上職名務於五月底先行奏報卽經前司提前辦理今查辦光緒十八年壓征十七年分蘆課錢糧奏銷於三月底截數將缓徵數目剔除以實徵解司銀數作爲十分計算所有詳徵未完分數各職名照章開列揭帖詳請具奏等情前來臣覆核無異除將揭帖咨送户部查核並飭將此案蘆課奏銷赶緊查明經辦外理合遵照新章將未完一分以上各職名開列清單恭摺具奏伏乞皇上聖鑒再此案係於光緒十九年五月二十二日據署藩司詳到臣於五月二十八日出奏合併陳明謹奏奉硃批户部議奏單併發欽此 
 
