# 1888 - 134 - 4905418

 

Page 1

 
 
[發售繪圖東周列國志告白] [  點石齋主人啓]  
　　從來彈詞小說陋不足稱野史稗官無徵不信卽或穿鑿往事詞近雅馴究之秉筆者意在使才印行者志惟射利故甫一展卷旣議論不經復豕　混目惟上元蔡君元放所編東周列國志藍本盲左旁采國語國策體例則編年紀事並詳語句則莊論諧詞共載泃善本也但坊間屢經翻刻題詠粗淺字跡模糊不堪尋繹爰取家藏善本重加校訂又按每回情事繪以一圖俾開卷了然卷首冠以繡像畫師悉仿元人遺意更乞四方名士飾以韻語摛以藻詞或仿韋杜倚聲或效馬班評賛又復行行玉潤字字銀鉤誠能傲睨鍾王衙官屈朱者矣取而讀之信爲含英咀華之一助本齋今爲石印尤覺爽朗可觀至書中之精妙有目共賞不待重贅一詞每部售價三元外加紅木夾板一　躉售尤廉志在行世非同沾沾射利之心也識者其鑒察焉零售在三馬路申昌及南申昌如欲躉售向本局帳房面議可也此佈 
[詩賦韻海出書告白] [  點石齋主人代啓]  
　　詩賦兩藝與八股並行始於縣府院試迄館課而尤重惜坊刻詩賦各選分類居多而分類之弊遇彼此皆可互收者便苦混雜文匯舘主仿詩句題解之例將題之末字分排平上去入逐韻挨選詩註於目錄每題之下詳載出處取其易於檢尋較詩句題解更爲醒目賦註仍於題後詮解計詩選二萬有奇賦選八千有奇總以清新俊逸工麗芉綿悉恊應試體制爲主凡經史中可以命題而向無程作者敦請名手補入一切坊刻鷄跖集玉盆珠試律大觀聯珠等集槪不濫入并於詩目錄之後附刊字類標韻及韻辨兩種如遇平仄兼收一時虚實不能立辨者翻閱便可了然是集始於癸未迄戊子夏纔得竣事定於四月初八日出書價洋十元分售亦可詩韻海分裝八本洋四元賦韻海分裝十二本洋六元售處在法大馬路文匯舘南北申昌各埠申昌各書坊購取躉售到文匯舘面議 
[整頓烟巿說]  
　　自道光季年中外通商而洋藥一宗載在和約遍中國十有八省城鄉巿集不特土行土店密比如林卽鴉片烟寮亦到處開張供人吸食不復如從前之高懸厲禁王法森嚴矣顧行店不具論卽以烟館言之各處亦皆有别他處之烟舘惟破屋一椽殘燈數盞而已床鋪則汚穢狼藉槍斗則敗窳凋殘入其門者亦惟無賴之徒厮養之卒横陳一榻短笛横吹迷迷糊糊若睡若醒稍知自好者蓋未嘗一問津焉獨至上海而烟館一業幾爲生意之大宗裝潢則富麗繁華同應則伶俐便捷其爲客也亦多墜鞭之公子走馬之王孫陶冩閒情消磨長日非必欲求過癮然後間鼎而來以故如法界之南誠信清芬堂英界之北益泰更上一層樓醉樂居美界之凌雲閣其裝飾之精工屋宇之華美器物之細巧陳設之整齊類皆竭千萬金貲窮數年心力而後無微不至精益求精而其生意之佳卽尋常大典鋪大行號大錢莊亦不能望其項背統計英法美三租界内極大之烟館除以上所云之外尙不下百數十家每家於一日夜之中極少開燈一百五十盞每盞烟茶小帳極少一百數十文則所入已有二千數百千其他小烟館棋布星羅實不可以僂指計合而算之則一日之内所費當不下萬餘金以無益之費而日多至萬餘金不幾爲銷金之鍋陷人之阱哉雖然以是言害猶非害之甚者也所最足爲害者其爲野雞游妓雜處其間障袖臨風引誘良家子弟履舃交錯耳鬢厮磨少年血氣未堅往往陣入迷魂樂而忘返不但日積月累烟癮漸深失業廢時致不齒於正人君子且由烟障而入色障情魔牽引抛撇良難不至如鄭元和之沿街唱蓮花落不止地方官知其然也遂著爲禁令不准游妓入館開燈有犯必懲無稍寛假顧法雖風行雷厲而事難堅决往往日久玩生今春蔡二源太守禁令重申出示通衢言尢婉切烟館生意因游妓之銷聲匿迹不覺寥落不堪一二桀黠之流乃花樣翻新分送彩票開燈一盞送票一張或二張仿照吕宋票章程其額亦如其數得頭彩者贈以大土二隻三隻後竟有多至十隻者以次而下則或烟或土其始祇一二家爲之倡首而生意果源源而來不數日間票已送盡而其他之無票分送者生意益覺清寥盡日無人門可羅雀於是爭師其法咸皆印成彩票分送以廣招徠而烟客果欣欣然來日奔走於烟霞窟中以博彩票甚有三四人聯爲一氣逐日輪流會鈔以作久長之計者獨是大彩不可必得而日日吸食其癮易成迨至癮成而始怨送彩票者之誤我嗚呼倘何及哉且送彩票者亦不任受咎也假令送者自送而吸者不來彼斷不能挨戶拉人迫令釀成沈痼然則烟館雖工于牟利而其悞仍在已之有貪心壹意尤人亦過分矣况烟館之自爲計亦未可謂之得也尋常吸烟一錢可贏餘數十文今贏餘者祗有此數不能增多而白白將烟土數百金月月致送與烟客卽日來者于于後亦恐難爲繼况城内麵館送票己由裴大令盡法以懲日前英界某園亦因頭彩領土而致涉訟有地方之責者方將懲其流弊禁令隨之彼恃烟舘爲生者有何貪圖而尙紛紛致送乎竊以爲烟館雖係微末生涯然工部局旣已抽捐令其堂堂開設其中豈無一二稍能明理者恃以格於勢力不能獨挽狂瀾耳今有一策焉上海各業皆有董事皆有公所每遇同行交涉咸就公所集議上自花糖米布綢縀木料下迄薙頭修脚工匠梨園一經董事公評無不翕然而服今曷弗推一人董其事禀請地方官頒給示諭集資建立公所妥定行規不准分送彩票以致陷人入阱有私送者議罰如例則有癮者雖不能不吸而無癮者可免因貪而成癮不猶愈於爭相分贈害無數無癮人成癮乎或曰彩票旣經停止彼工于牟利者無從龍斷又必别施詭計倣從前放大烟盒奉送香茗之故智致恪守規例者暗暗吃虧奈何則應之曰是在董其事者之執法無私公所中之章程劃一而已身居局外烏能越爼而代爲之謀哉因就所見以告閱報諸君 
[本館接奉電音]  
　　昨接京友發來電音有本月初九日諭旨二道敬謹譯登○四月初九日奉旨巡視北城事務着方汝紹去欽此同日奉上諭李鴻章奏永定河漫口合龍請將出力各員給奬一摺上年六月間永定河南七工西小隄四號漫　成口經李鴻章派委道員金福曾方濬師督同員弁并調淮練各軍挑挖引河搶廂進占業於本月初四日合龍大溜己由新河直逹韓家墅尾閭出口全河復歸故道李鴻章督率有方着交部議叙在事出力各員尙屬著有微勞自應量予奬叙候補道金福曾著賞加二品銜永定河道方濬師着交部從優議叙候補知府石景山同知竇延馨北岸同知張起鵬均着俟離同知任後以道員補用署三角淀通判候補通判孫鍾祥着以同知補用揀發河工知縣孫傳栻以直隷州知州補用補用知州施則敬着賞戴花翎其餘出力員弁准其擇尤酌保毋許冐濫餘着照所議辦理該部知道欽此 
 
 

Page 2

 
 
[聚衆刼官]  
　　池州府屬建德縣毗連江西地面荒凉無人耕種以致客民千萬駢集於斯冬漕地丁催科殊不易易邑宰稽查簿册見欠征之欵甚多因卽嚴行催比拘疲玩者懲責而枷押之客民遂麕聚數千人欲與官爲難邑宰飛禀省憲請陳大中丞撥兵兩營前往防衛並將所拘之數人解赴省垣客民因此愈忿嘯聚愈多約有二三萬人類皆江西湖北人之寄居者旗上大書官逼民變四字各持軍械擁至縣署將邑宰刼去鎖置一處揚言曰如將所拘之人放回始可縱邑宰回否則决不干休池州府夏太尊聞變之下立卽馳往辦理繼見亂黨甚多恐有不測遂中道折回省憲所派兩營駐紥該邑辦理頗屬棘手現由撫憲札委某員及池太總捕府沈太守前往查辦此蕪湖來信也又據安慶來函稱陳六舟中丞已札飭撫標練軍右營統帶邱軍門時成於三月二十三日親督兵勇三百名前往將首犯生擒選派精壯勇丁十數名於月之初三日未刻護押到省解至撫轅飭交發審局嚴加訊問初四日又解到一名年已六十餘齒牙脫落全身刑具鐵鎖郎當想一經訊明定必按律定罪也 
[皇畿紀勝]  
　　新疆巡撫劉毅齋中丞奏稱新疆巴勒庫爾之南回部坎巨提向來按年進貢沙金該頭目俄則項前於光緖四年遵例呈進經前任大學士陜甘總督臣左宗棠奏准援案賞給大縀二疋由左宗棠就近發給祇領歴經欽遵辦理在案兹據調署喀什噶爾道袁垚齡申稱據該頭目賽必德艾里罕齎呈光緒十四年分進貢沙金一兩五錢遵例賞大縀二疋發交賽必德艾里罕祇領申詳具奏前來臣覆查無異除將所進沙金一兩五錢咨送内務府呈進外謹恭摺具奏伏乞皇太后皇上聖鑒云三月二十九日奉硃批該衙門知道欽此○福箴亭恊揆容澤園文錦如兩鎭軍交諭右翼翼尉所於西華門迄西苑門一帶原有買賣人等支搭蓆棚布帳限於三日内全行拆淨倘有故意遲延卽交衙門治罪蓋因駐蹕西苑後各項進内人員悉集西苑門外聽宣該處爲禁地故必驅逐以昭嚴肅云○國子監算學於上月二十八日在監扃試赴考諸生不下五百人刻經榜示國子監考中傅殿元等二百二十八名○巡視西城察院示本城所屬校場胡同萬宅被賊竊去衣服首飾銀兩一案迄今多日贓賊尚未弋獲除飭司坊練勇局弁勒限購線跴緝務獲外如有知其下落窩贓之家確實密報帶往指拿破獲者賞銀三十兩若聞知窩藏之處送信因而緝獲者賞銀十兩本城决不爽言立卽當堂給發○兩翼前鋒統領八旗護軍統領德大統領福等奏稱所管各翼旗額設委前鋒侍衛委護軍叅領遇有缺出照章咨取各項人員與本營應升護軍校前鋒校一同揀選歴經遵辦自同治九年光緒九年兩次添設空銜花翎額缺是前鋒校護軍校應以空銜花翎爲應升之級由空銜花翎方能入揀委前鋒侍衛委護軍叅領之缺而咨取各項所保送者仍循舊例率係六品人員而本營反係五品同選殊形畸輕畸重與定例厘定升階未相脗合在外項得以越級而升在本營致令向隅之枹奴才等公同籌議際此恭修會典卽宜酌改畫一之策以符例章而昭公允擬請嗣後遇有委前鋒侍衛委護軍叅領缺出毋庸咨取各項人員卽由本營空銜花翎中秉公揀選俟空銜花翎缺出改爲照章咨取各項人員與本營應升之員一同揀選如此一轉移問於外項本營自無畸輕畸重俾昭畫一與例亦屬相符云云本日奉硃筆依議欽此○吏部示傳所有坐補國史館漢謄錄王冕鄭之奎黄書忠坐補會典館漢謄錄桑宇陳乃材劉芑澧限五日内取具六品以上同鄉京官印結塡寫履歴親供親身赴部騐到如領有執照携帶當堂呈騐以憑咨送各館當差勿得自誤○安定門外關廂口大佛寺年久失修殿宇傾頽房垣倒壞住持僧浩然立志興修坐關募化於上月初入關至月杪某夜將關後挖破棄而脫逃廟中以鐘久無聲前往看視則關已空空至黄昏時在土城關尋獲問伊緣何逃去則對以在關苦楚片刻難忍云云衆將僧勸回多方開導許其帮修僧遂復入關○太常寺爲知會事照得本月初三日内舁奉祝版玉帛香亭銅人至天壇經太和門午門端門天安門大清門正陽門例應啓放中門以昭敬重爲此知會景運門檔房步軍統領衙門轉飭各門值班官兵屆時一體洞開中門不得阻誤 
[臺嶠傳書]  
　　臺灣各縣向置驛站今又設局開辦郵政由總局先期出示大略謂案奉爵撫憲劉札開擬將各縣驛站變通裁撤仿照郵政章程辦法中有條目十數條叅酌盡善并隨飭各地方衙門曁各防營局所一體遵照全臺軍民商賈人等亦准就各該處郵站照章買票附遞信物倘有貽誤等情挨站查究失物仍令照賠總局設在臺北府城業於月前開辦○臺灣新設行省所有各項武職自應先行歸標方可差委已由撫轅中軍周雨亭總戎出示以今年三月爲始所有撫轅隨員差官戈什人等有願收標者每月初六廿六兩次考騐打靶分超特壹考取以六個月爲度擇其等第優者收標差委並飭於考期前五日先赴行轅號房報名聽候造册以備臨塲考騐○臺灣改省後議定於南北交界之彰化縣添設臺中府一員前由劉省帥奏明在案近奉憲諭是缺以臺北府雷穎生太守奏補臺北府一缺以臺南府程艇生太守調署接署臺南府者爲羅穀臣太守太守現任福建海防同知奉檄來臺禀見撫藩兩憲後暫寓臺北府署接篆之期當在石榴花放時也○登瀛學海兩書院於本月初旬由府縣示期甄别惟臺地士習多係揑名報考每月又隨時更改並無一定姓名今屆由府憲雷穎生太守實力整頓飭將各學册籍於報名時逐一查對的係本人本名方准投考以杜頂替而拔眞才太守誠不愧士林表率哉○女校書來福向居艋舺大厝口爲諸妓之冠前經某顯宦爲之梳櫳名噪一時白太傳詩云五陵年少爭纒頭一曲紅綃不知數殆堪移贈惟妓頗知自愛苟非風雅士不足邀其青眼近有某甲籍隷細柳爲黨太尉一流人物思以重貲爲妓落籍妓弗之允其叔利其金强之從到甲家後妓惟終日悲啼聲逹戶外道路爲之心傷佳人已屬沙吒利義士今無古押衙古今固有同慨歟 
[匪黨蠢動]  
　　前任宜蘭縣羅搢卿大令在任病故大憲以沈賛齋大令委署當大令未到任時該處忽有土匪煽動盖宜蘭爲臺北府屬在基隆之東地處山後亂峯雜遝逼近生番梟獍尤易匿跡向有兩黨一曰西皮一曰福祿互相仇怨福祿黨多係無賴亡命西皮則富紳衙役多入其黨向年不過爭奪械鬥而已去歲兩黨因事忽相戕殺羅搢卿大令嚴加懲治拿獲福祿黨兩名按律梟示該黨遂遁入内山集衆三四百人製造軍械出入佩刀以自衛統帶南字營勇陳玉堂總戎極意招撫而匪黨之冥頑如故去年十二月間又將羅東地方黄秀才之家住房乘夜用煤油放火成爲灰燼秀才本西皮黨故焚屋以洩憤也今歲二月間羅大令仙逝少公子光鼒隨侍任所上書省帥奉委宜蘭撫番兼南字營管務處時新任沈賛齋大令尙未到任福祿黨突於三月間率衆二百餘人佯爲入城貿易意圖刼署幸爲衙役察覺入報公子南字營勇又因離城太遠徵調不及闔署正在倉皇無措幸基隆某營有勇百餘名來邑公幹旋爲公子留住并集本城兵丁及壯勇約百名駐紥署内方幸無事事後始知該縣獄内尙有福祿黨數人欲於刼署後乘便刦獄所幸其謀早洩未成巨禍是眞宜蘭合邑之福也陳玉堂總戎現被宜紳告訐謂其中有干涉情事奉憲撤委聽候查辦 
[勝會减色]  
　　寍波都神會向來共有六社曰文華曰恊興曰風雲曰文英曰彤雲曰得興會之最勝者首推彤雲社是會係甬江衆糖行所捐助今因糖行閉歇者六七家開者僅四五家力有未逮只得停賽一載聞者皆爲掃興想屆期斷不能如往年之熱閙也又聞都神會之爵獻城廂内外約有八十餘處其中陳設之佳莫如君子營之康寍會此會自初九日爲始至十一日爲止三日兩夜約需三四百金窮工極巧莫之與京兹聞該會存欵無幾會友星散只得將爵獻推與他人接辦改其名爲安寍此等事所謂作無益以害有益者也興替盛衰固不足論然念時勢之遷流巿廛之零落則不能無今昔之感矣 
[麋臺芳訊]  
　　蘇城中大儒巷有八大王廟相傳神爲肅親王國朝定鼎時王奉天子命來蘇安民後之人仰其功德崇祀二百年矣 
 
 

Page 3

 
 
去春卽擬迎神賽會嗣爲府道廳縣出示禁止今夏又有是舉於初四日賽會繞遍蘇城六門儀仗鮮明都人士空巷往觀緑女紅男興高采烈元妙觀一帶人山人海尤爲擁擠誠盛會也○月之初五日爲蘇省秋審之期是日辰刻兩司及屬下各員齊赴撫轅禀見崧振帥於辰初開門升座兩司向上三揖兩中軍亦如之中丞均避位答揖旋升煖閣中公座兩司坐堂下東西兩案中叅府以下咸排班鵠立少頃執事官禀發代天朝審牌將各犯逐一傳到上堂問供後賞以席扇饅首等物共計二十八起内有絞婦兩口一一訊畢鳴砲掩門各司出案仍向上三揖中丞答揖如初兩司退出中丞入内然後各屬員及兩旁站圍官長始各散去誠煌煌鉅典也○初三日輪應陳廉訪考試紫陽書院廉訪因公未到委首府魁太尊到院點名監試是日文題爲子曰巍巍乎兩章詩題湯盤孔鼎有述作得蘇字 
[三泖波紋]  
　　華亭東鄉賣花橋某甲今春娶一少婦畫眉張敞頗極閨房之樂不料歸寗後忽堅不肯還上月二十八日城中迎神賽會婦結伴來觀暫寓東關外錢姓處甲見之率同男女十餘人驀往搜尋謂錢串匿地方隣右均抱不平甲理絀詞窮願備香燭鞭爆服禮特不知婦能珠還合浦否也○上月廿三夜有梁上君子潜入會星橋某姓臥房竊去金珠首飾約值洋銀二百餘元西門外某酒館亦於某夜失竊均經報官查緝○本月初一日城内居民舁漢酇侯像出游興高采烈熱閙異常誠所謂一國之人皆若狂者也○西汊新浜爲金山縣境地勢幽僻便於藏垢納汚邇有無賴十餘人支篷開賭遠近之人携博進資而來者絡繹不絶事經金山縣訪聞帶同差役來拿若輩遂聞風逃去所有賭廠當卽付之一炬○營兵某甲揚鞭策馬得得然行至西大街有一薙髮匠之子年約八九齡尾其後而拔取馬　被馬踢破頭顱鮮血淋漓襟袖皆滿想須興問罪之師也 
[鎗傷伶人]  
　　英租界大馬路詠覺戯園係伶人黑兒大生十四旦等合股所開大生向爲班頭司排戯之役現往都門招訪脚色遂以排戯事托之十四旦向例有名脚色之戯排在中間第四五六齣觀者旣此以此爲出色演者亦於此竭盡所長該園花旦粉菊花初來時其戯排在中間繼因觀者寥寥未免因之减色昨日十四旦遂將粉菊花排在第二齣演佘塘關粉菊花以十四旦相視太薄不勝憤懣及演畢尙未卸裝見十四旦出園遂欲得而甘心向人借六門手鎗赶至十四旦面前先開一響彈從右腰旁擦過略受皮傷又放一響彈中左脇園中人聞聲而往十四旦已經倒地管閂之中西捕等卽將粉菊花拘住又據十四旦指小生玉春林帮同行兇一併拘拿又有巡街之印華各捕帮助將粉菊花玉春林帶至捕房管押一面送十四旦往仁濟醫院由醫生探以銀針不得鎗彈所在現雖用藥敷治留在院中尙難保無性命之憂也自張宋案出茶寮酒肆中人津津樂道藉佐談資不謂粉菊花竟抄襲舊文如法泡製好勇鬥很之風日甚一日有心人其能無世道之憂耶 
[節鉞來申]  
　　湖北荆州將軍於前日來滬以法界吉星公棧爲行臺道憲以下印委各員咸往迎迓軍憲於傍晚乘輿入城拜客大約小作勾留卽須乘輪北上也 
[訂期集議]  
　　法廨讞員王司馬奥國正領事夏士訂期昨日午前十一點鐘至英公廨與蔡太守會議事件良久夏君告辭而裴邑尊適呵殿而來互談一切據聞所商者爲小車加捐一節云 
[無須簽字]  
　　昨晨土司馬臨法捕房時有上海縣二十五保四圖地保十鋪十二舖地甲投案禀稱本官給有諭單凡遇妓舘花烟舘中龜鴇凌虐妓女致斃及被虐自盡因病身亡等情皆須隨時禀報倘或受賄容隠一經訪聞或被告發定卽嚴懲竊念租界地方萬一查問之時被人控諸捕房有所未便爲此叩請簽字以便稽查司馬謂爾等身當公役本官示諭理合遵行無須本分府簽字也該保甲唯唯叩頭而退 
[上海縣署瑣案]  
　　裴邑尊傳大東閂外灘船埠頭王景山至案訊問王稱小的因母病下鄉初一日有閂條傳喚小的妻子不知何事惶懼萬分急請叔父熟商叔父云現聞有人謀充埠頭或因此事飭傳可將承充埠頭諭單繳案妻子隨將諭單交與叔父繳呈及小的聞信回來方欲投案伸訴情由今日又奉傳喚小的於去年三月接充迄今方及一載並未誤公現聞有人以小的已滿期欲圖投充求恩鑒宥邑尊謂爾旣不悞公候過堂給還諭單可也○昨報列小東門外管萬元家烟妓病斃經裴邑尊查訊云云前晚邑尊升堂覆訊管稱小的籍隷揚州前當長隨後因失業無聊忍恥爲此彩珍的係病斃其母現在叩乞訊供邑尊問爾家尙有别妓否管稱雖有一妓年齒尙穉邑尊謂本縣曾經通諭爾等如遇妓女無論病斃輕身均須隨時稟報爾胆敢違諭隠暪實屬藐玩喝令笞責六十板着交屍母并幼妓到案訊明核辦○福建人魏阿多與姘婦某氏在小東門外開設花烟館日前姘婦病殁由十鋪地甲赴縣禀報裴邑尊飭傳魏到案前晚升堂訊究魏稱小的貧迫無聊與婦開設花烟館今婦去世遂將兩妓嫁人矣邑尊謂三百六十行何業不可謀生而甘爲此無恥之事乎喝笞四十板令將兩妓所嫁之人交案訊明核辦○吳金壽被錢阿土等毆傷由大關委員送縣請騐裴邑尊飭將錢發押待質公所候騐明傷痕質訊○前日裴邑尊傳集領辦差役及各圖差諭令傳諭各圖地保槪於十二日來縣諭話路遠者展期至十六日差役遵諭而退○張玉田訴稱前與嚴焕之唐道生等在洋涇浜股開裕盛長報關行諸事由嚴經手嚴又另開同順長號與裕盛長往來欠銀四千餘兩且被經理報關之李菊坡吞没稅銀二千餘兩叩乞提追裴邑尊批令邀同廣帮董事清算調停 
[英界公堂瑣案]  
　　虹口盈昌西國成衣鋪主朱禮仁投捕房訴稱妾張氏娶已十六年矣今忽捲取首飾衣物私逃訪悉與三菱公司小工張寳成同處捕頭派捕拘該氏及張一併移送公廨蔡太守飭朱交保候訊該氏及張分别管押○浦東高家行人徐松奎曾撫羅李氏之女爲童養妻斯時年祗十二齡後及笄遂成婚旋忽私逃迄今八載前日徐兄福生在老閘北徽州錫匠洪金榜家與弟婦遇弟婦踰後窗而遁福生隨知照松奎來滬向妻母羅李氏理論爭扭至捕房一併解送會審公廨洪亦投案聲稱憑媒娶該氏女已有六年生有二女一男亡去其二尙存一女孩蔡太守飭將二徐交保候訊羅李氏及洪分别暫押着交徐妻以憑質訊○唐宋全控陳景山誘拐女兒蔡太守訊供之下陳直認不辭惟言女願嫁我並非誘來蔡太守押令交女再訊此已列諸前報者也昨日陳已將女交案太守命發官媒看管 
[法界捕房瑣案]  
　　新街後空房内查獲土金堂搜出質票三十六張經包探吊到各贓并傳新閘義興烟館主張兆元暫押此已見諸報章昨晨王父秀春投案遞禀聲稱兒子金堂於本年三月到松江爾時曾給洋十元去年亦兩次給過洋十五元王司馬謂爾可知爾子在滬作何事答稱不知司馬着羅列吊到各贓令其指認據云惟川紬舊棉袍醬色夾褲見伊穿過餘均不知從何處得來金堂供仍含糊司馬謂秀春日月爾看來作何辦法答稱求懲辦可也司馬判金堂重責五百板還押令秀春開單到案備本贖衣又謂張曰爾出外可開借物單來　張唯唯退出司馬又謂秀春曰爾子質票吊到如許贓物現無失主本分府不便作竊賊辦今暫管押爾可出外央友開單將物領回○張　佩控欠銀一案昨日投案稱尙少找洋八十二元求老公祖傳追王司馬着傳陳永寍訊究陳稱胡開甫現無尋處陳萬標祇認四十元　馬謂爾且將張處之洋料理陳請限一禮拜司馬允之○龔陳氏控趙四恩一案昨晨兩造到堂趙稱木器巳還龔陳氏供己經收到惟不無損壞耳司馬謂物經久用難保不損旣己收到卽可了結龔請追前欠租洋十元七角五分司馬着趙交保還洋十元趙卽兩次將洋交到司馬准予開釋○紹興人金松春偕父金玉田投案訴稱李洪生陳寳珍等串合王瑞卿等託稱欲開寳順祥洋貨店騙去洋四十元憑據呈案李陳兩人供店由潘愼齋頂下今須尋到 
 
 

Page 4

 
 
王端卿方可了結王司馬檢閱所呈收據着李陳交保出外先還洋四十元餘俟尋到潘王再問○昨報列温樹三張阿二一案張供事爲女堂倌顧氏而起顧於去年與小的姘識租房同住後因不敷使用令顧氏傭於小東門外戯館街公和弄春生烟館爲女堂倌今年三月被温不知藏於何處小的向温言欲見一面向索寄存洋九元温不允以致打架初六日在西門撕破衣服初八日又向索人重復毆擊温稱實係賭錢起釁伊在新開河邊做紅黑籌小的賭輸洋兩元令伊同往取洋半元伊不允反肆凶毆司馬謂爾等均非安分之人着各責一百板荷枷示衆 
[上海陳家木橋電報總局豫皖賑所接嚴佑之先生中牟來信]  
　　諸善長大人閣下前奉七號公示拜悉一切淮寗賑錢已放約計四萬六千串左右仍有兩粥厰之災民未放擬俟沈邱放畢趁粥廠遣散時細查酌給資斧令其自謀生路月内振兄來到自當交代倘仍不來祇得交嶼浩二公弟自辦賑以來慄慄危懼此後放賑之事不敢問津祈諒之專此佈逹敬請均安[  弟嚴作霖頓首三月初八日槐店]  
[上海陳家木橋電報總局賑所事略]  
　　開封來電云十號信到十三批銀一萬五千兩遵示分交經賑扶未了浩嶼全赴皖○廣局來電三月二十至三十日共收賑銀一百九十四兩五錢一分六厘○寗紹台道薛叔耘觀察助浙東籌防錄一百部囑爲變價助賑計連史紙四十九部每部洋一元官堆紙二十一部每部洋九角毛太紙三十部每部洋八角是書於昔年法蘭西宼鎭海時規畫防禦之法至爲詳備有志經世者尙望速來購取○青邑陳耕心堂善士實心好善有災必助今托謝筠翁交來洋一百元敬代災民叩謝○怡盛洋貨號遣失貨件蒙友訪獲不受酬金爰充賑需洋十元清操自矢至爲感仰○江隂縣正堂許募第三批賑洋三百八十元另五角二分五厘甬江無民氏募江平銀一百十二兩溧陽縣學楊第六批蘇電局十五批無錫知仁莊三十二批杭城同善堂第九批常昭凝善堂五十一批湖州仁濟堂第十批均到先此報聞 
[拯濟維殷]  
　　江寗藩署内各善長經募救災圖說單二十七紙蒙兩江爵督憲曾捐廉助湘平足紋一百兩寗藩憲許捐廉助英洋一百 
元各善士樂助者計英洋一百九十三元紋銀五兩二錢八分大錢二十五千零廿五文换來洋二十三元銀二錢八分由日升昌匯號田瑞卿仁丈交來窮檐蔀屋戴德良深○前任廣東潮州府正堂朱少愚太守歴年籌賑約計數千金前日由粤榮旋蒙交到潮陽縣正堂經募賑捐銀一百二十六兩八錢六分○湖北淮軍收支轉運局同人創捐百文愿昨承寄到第一次計二十六戶合洋二十一元先此報謝上洵四馬路高易籌 
賑所詠南陳德薰等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十四年四月初四日京報全錄]  
　　宫門抄○發抄硃批四道○大學士額奏遵旨議處摺○皖撫陳奏解兵部驛站銀兩片○將軍慶奏請建立專祠摺子○府丞何奏恭謝天恩摺○兵部尙書彭奏懇恩賞病假未痊摺○滇撫譚奏調署府州縣等片○四月初四日理藩院鑾儀衛光祿寺廂黄旂值日無引見○西寗辦事大臣薩凌阿請訓○李鴻逵謝授侍讀學士恩○韓文鈞謝授廣東督糧道恩○道府謝祖源等謝恩○載津請假十日○召見軍機薩凌阿○發抄李鴻藻奏東西兩　進占續成丈尺奉硃批知道了欽此○又料廠不戒於火請將委員李馨等議處奉硃批着照所請該部知道欽此○剛毅奏請以靈邱令穆長椿與孟縣令萬燾榮對調奉硃批吏部議奏欽此○又土默特地畝辦理升科各員請奬奉硃批准其擇尤保奬毋許冒濫該部知道欽此○○經筵講官大學士管理兵部事務臣額勒和布等謹奏爲遵旨議處具奏事内閣抄出光緒十四年二月二十一日奉上諭前據劉銘傳奏署恒春營遊擊劉全禀控臺灣鎭總兵吳光亮調考軍政有向該員函借索賄等情當將吳光亮撤任交劉銘傳查辦兹據查明覆奏吳光亮雖無向劉全索賄免考軍政情事惟以專閫大員輒向屬員函借銀兩究屬不知檢束吳光亮著交部議處劉全因帶病過考未能得力經吳光亮禀撤調郡卽以吳光亮索賄免考等情挾嫌妄控此風斷不可長劉全著革職永不叙用以示懲儆六品頂戴吳卓勲在該鎭署内管帳輙與劉全往來亦屬不安本分著卽勒令回籍不准逗遛該部知道欽此欽遵到部除遊擊劉全革職永不叙用六品頂戴吳卓勲勒令回籍不准逗遛臣部註册外查定例官員犯不應軍律杖八十私罪降三級調用等語今臺灣鎭總兵吳光亮向屬員函借銀兩不知檢束欽奉諭旨交部議處應請將臺灣鎭總兵吳光亮照官員犯不應重律杖八十私罪降三級調用例議以降三級調用係屬私罪毋庸查級議抵所有議處緣由是否有當伏乞聖鑒訓示遵行謹奏請旨奉旨已錄○○陳彝片再安省年例應解兵部驛站飯銀一千兩前經戶部奏准自光緒三年爲始暫由耗羡下動撥仍查照借動耗羡數在五百兩以上之例專摺奏報等因歴經遵照在案節據藩司將光緒十四年分應解驛站飯食銀一千兩循案在於庫存耗羡項下照數動撥飭委卽用知縣叚樹榛解赴兵部交納詳請奏咨等情前來臣覆核無異除咨部查照外謹將動用耗羡銀數緣由附片陳明伏乞聖鑒謹奏奉硃批該部知道欽此○○奴才慶裕裕長跪奏爲奉天旗緑各營官弁曁紳耆人等追念已故僧忠親王德澤懇請在於省城建立專祠以資觀感恭摺具陳祈仰聖鑒事竊奴才等據署昌圖府知府高同善禀稱竊維科爾沁忠親王僧格林沁於咸豐三年奉命勦辦髮逆迭克連鎭馮官屯等處生擒僞丞相李開方林鳳詳等檻送京師處以極刑兩股髮逆全行撲滅直東兩省一律肅清嗣後督師南下轉戰河南江蘇安徽湖北等省掃蕩各股捻逆並生擒捻首張落刑等又勦滅悍渠苗沛霖及山東積年教匪所至之處殄除巨宼小留餘孽嚴申軍律秋毫不犯億萬生靈同聲感頌迨同治四年四月間因窮追巨捻張總愚等馳至山東曹州境内督率前部誤入賊圍倉猝衝鋒後隊未繼以至衆寡不敵力戰捐軀直東皖豫之人聞者無不悲泣曾奉恩諭立功各省曁本旂地方建立專祠以隆報享府城北郭爲僧忠親王專祠每值祭期郡人瞻仰廟貌嚮風企慕者不可勝數省會爲首善之區若建置僧忠親王專祠則景仰前徽激昻奮興者自必益衆現在奉天旗緑各營官弁以及紳耆曾隸舊鄴者多人每以不獲致祭爲憾均擬公同捐資請於省城建立專祠因時瞻拜藉紓積年追慕之誠仰懇恩准會奏於奉天省城由官紳等捐建僧忠親王專祠由地方官春秋致祭俾舊部曲得以遂其悃忱闔省紳民因而同資觀感等情具禀前來奴才等查僧忠親王豐功偉績久已仰沐恩其殊德澤入人之深實係愈久愈增景慕兹旣據該府以奉天旂緑各營官弁以及紳耆舊部人等以不獲致祭爲憾懇請公同捐資在於省城建立專祠係爲因時瞻拜藉紓積年悃忱起見出於至誠合無仰懇天恩俯准該官紳等在於省城捐建僧忠親王專祠由地方官春秋致祭俾舊時部曲得以隨同瞻拜以資觀感出自○逾格鴻施所有懇請建立僧忠親王專祠緣由理合恭摺具陳伏乞○皇太后皇上聖鑒謹奏奉硃批著照所請該部知道欽此○○二品銜順天府府丞臣何桂芳跪奏爲恭謝天恩仰祈聖鑒事光緒十四年三月十九日吏部帶領引見内閣奉上諭本日京察補行引見之光祿寺卿馮爾昌順天府府丞何桂芳國子監司業多歡均著照舊供職欽此竊臣豫章下士京兆備員幸逢聖世長依日月之光久厠班聯未効涓埃之報兹際虞廷考績復承舜陛垂輝特沛新綸仍供舊秩五中循省感悚難名臣惟有益矢愼勤倍加勉勵恪供職分時切素餐尸位之虞謹守官箴彌懷履薄臨深之懼竭蟻悃之愚誠當力圖夫報稱簽鴻慈之高厚期無負乎生成所有微臣感激下忱謹繕摺叩謝天恩伏乞皇太后皇上聖鑒再臣於二十日忽傳染喉症今更腫爛是以未呈遞繕牌理合陳明謹奏奉旨已錄○○欽差巡閱長江水師太子少保兵部尙書臣彭玉麟跪奏爲恩賞病假四月已滿痼疾並未稍痊長江公事最關緊要未敢藉病推諉兹屆巡期祗得扶掖臥病由衡陽本籍起程按營巡閱五省長江日期俟今年巡竣銷差仍泣求天恩賞開微臣兵部尙書缺並巡閱長江差使以免防務廢弛恭摺仰祈聖鑒事竊臣奉命每年巡閱五省長江水師一次上年在途病日增劇因赶急調操竣事甚速於七月二十二日扶病到浙江退省菴原擬乘暇調治病軀不得已奏明告恙回籍調理於九月初六日歸湘初十日奉到回摺硃批賞假四個月安心調理毋庸開缺並毋庸開巡閱長江水師差使欽此欽遵臣伏讀之下悚惶無地感激涕零伏思臣屢沐深仁猶叨厚德生成豢養無已有加臣粉身碎骨涓埃未報以致福薄災生紏纏歲月加以粤防深受瘴癘潮濕癱痪手足心思俱已成廢飲食舉動需人爲理非敢喪心昧良欺人戀棧屢經剖陳苦情再四誠懇無如天恩高厚未邀俞允祗得遵旨扶疾出巡仰體皇太后皇上南顧宵旰隠憂愼重江防之至意兹擬二月二十六日在湖南衡州本籍起程按營巡閱雖則老耄頽唐而一息尙存稍餘知識不敢不認眞嚴整防務未容因循須臾貽誤大局以致厪系聖懐清靖長江水師萬里波澄是爲至願惟臣姿秉素弱在軍數十年奔波江湖河海驚濤巨浪之中氣竭血枯又屢受重創頻醫罔效一切病狀上年摺内盡已聲明在案今百病依然不敢再三瀆煩聖聰臣此次巡閱長江數省沿途覔醫診治冀賴慈德臣病或稍有起色所慮者臣有時心思散亂神智昏迷舉動乖方張冠李戴出於不自知則壞大局多多臣雖萬死不足以償罪戾惟伏懇皇太后皇上於今秋臣巡閱差使事竣賞開臣尙書缺並銷除巡閱長江差使微臣生生世世願効犬馬之勞所有臣痼疾並未稍痊情形曁巡閱五省長江水師起程日期恭摺由驛馳陳伏乞皇太后皇上聖鑒謹奏奉硃批知道了欽此○○譚鈞培片再署大理府知府余澤春調省遺缺查有新授大理府知府慶勲應卽飭赴新任署永北直𨽻同知朱坦能調省遺缺查有本任永北同知姜瑞鳴應飭回任署武定直𨽻州知州朱毓崧調省遺缺查有現署晉寗州事准補武定直𨽻州知州馬晉錡應卽飭赴新任遞遺晉寗州知州缺查有本任晉寗州知州舒運昌應飭回任署姚州知州葉滋濬調省遺缺查有本任姚州知州曾楫應飭回任昆陽州知州吳裕昆調省遺缺查有候補知縣劉雲章辦事認眞堪以署理代理保山縣知縣孟蔭桂丁憂遺缺查有准調保山縣知縣陳文錦應卽飭赴新任署廣通縣知縣恩安縣知縣榮昭十年俸滿奉文調取引見遺缺查有候補知州李毓蘭才具明穏堪以署理寳寗縣知縣胡以遠因案撤省遣缺查有試用知州鄧宗裕明練有爲堪以署理署邱北縣知縣羅雲調省遺缺查有卽用知縣李垚安詳謹愼堪以署理據藩臬兩司先後會　前來除分檄飭遵外謹會同雲貴總督臣岑毓英附片具陳伏乞聖鑒謹奏奉硃批吏部知道欽此 
 
 

Page 12

 
 
[上海陳家木橋電報總局豫皖賑所補登章門庽客第一批賑欵細數]  
　　不列册古　廕餘堂吳一百元易換足紋銀六十七兩五錢粲花女史求保夫途路平安本洋四元易紋銀二兩八錢○揚字第二十五號册廬陵縣李蘭野明府倡捐並勸募文記足銀四十兩典記銀十三兩五錢二分保慈安銀二十一兩八錢知止軒銀十七兩七錢六分五釐起源堂陶讀莪草廬二戶各一元槐蔭堂王錢十千文培德堂周承志堂唐承恩堂朱輪翩軒趙四千文春暉堂朱崇學堂尤二戶各二千綿遠堂周貽穀堂陳存存堂毛高陽逸叟清正堂張恕堂蔣六戶各一千如九堂阮漱如堂陳二戶各五百文○又楊字二十六號册存心齋蔡湘潭移屋福祿堂徐兩儀堂四戶各爛洋一元共重二兩五錢一分以上兩册廿五元所捐銀洋錢共代易換寄來省平足紋銀一伯二十兩○楊字二十四號册新喻縣朱松雲明府勸捐祈求合境豐安主人錢二十千文慈壽康甯室十又温休大還齋六千巿隠山人四千築煉堂乳說居士超然軒三戶各二千圓陀光灼翁一千五百以上八戶共捐錢四十七千五百代易來省平足紋銀三十一兩六錢七分以上第一單捐册三本連不列册共三十五戶所捐洋銀錢共易省平足紋銀二百二十一兩九錢七分合亟補登補登童門寓客第四批賑欵遺漏各戶數目○揚字第十二號册内王超華至守已堂二十二戶各洋一元報内所登漏去守己　二十二戶各一元又第十三號册漏去六一書屋洋二十六元無名氏十四元合亟補登上海陳家木橋電報總局賑所補錄 
[上海陳家木橋電報總局豫皖賑所經收蘇城電報局第十五批賑欵細數]  
　　金匱縣東亭鎭華倪氏洋二十元華兆英十元梁溪北塘萬和布行楊小珊求病速痊十元小宦風波客五元心息氏司驛人潘愼齋三戶各三元無名氏吳中問心子求消災二戶各二元探杏室醉愿四元顧用方增一元侯保生二百宋學又三百郭卷無名氏五伯實收英洋六十四元於四月初三日到合併聲明 
[上海陳家木橋電報總局豫皖賑所經收杭成同善堂第九批賑欵細數]  
　　永澄　父親八自拾元母爲子病求速愈六元陳星占崑山寄來山陽書院生童膏火葉大瑞求耳頭齒痛速愈朱有餘求保平安三戶各四元藍清氏三元紫石山樵兩次二元存素堂王趙木山二戶各一元黄琴堂黄澤生黄兆　三戶各爐坯洋二元葉國璋求母病速愈銅洋四元求平銅洋三元求脚愈銅洋一元以上共計英洋三十五元爐坯洋陸元銅洋八元於四月初五到合併聲明 
 
 
