# 1918 - 79 - 4916202

 

Page 1

 
 
   
 
 

Page 2

 
 
   
 
 

Page 3

 
 
時評 
[力不足（冷）]  
　　凡一總理之出當政局也必有一番之預計及至以後盡反宿志而一無所成者皆力不足之故也今段之再爲總理又有長沙下而與南方言和之志而其力又不足令前敵之將士則其他日之結果又可知矣 
　　嗚呼昔人有云趙孟能貴趙孟能賤之今之督軍其即古之趙孟歟 
[命令]  
　　三月二十五日大總統令外交總長陸徵祥呈駐海參威總領事陸是元留京任用請予免去本職應照准此令 
　　又令陸軍總長段芝貴呈請任命馬維祥爲吉林陸軍第一混成旅步兵第一團第二營營長府照准此令 
　　又令關炯晉給二等嘉禾章王嘉熙俞應望均晋給三等嘉禾章此令 
[專電]  
　　北京電段比前次組閣方針稍變意欲於長沙下後即圖南北妥協但力不足以令前敵將士唐又有率滇軍東下之耗時局未易解决主戰派機關報力言外交干涉爲不足慮（二十七日上午十二鐘） 
　　北京電張作霖電國務院財政必須總理自兼又王克敏對余言去志甚决周自齊等不肯此時上台段將兼財政而以吳鼎昌或曾雲霈爲次馮兵財兩權盡削（二十七日下午三鐘） 
　　北京電梁士詒調和南北主旨總統决選徐世昌以岑春煊爲副國會有條件的恢復即以選徐爲交換憲法仍由舊國會解决之傳者且謂梁此來已徵得南方同意（二十七日下午二鐘） 
　　北京電梁士詒訂三十一日來京財政推熊鳳凰熊表示不就段决自兼以吳鼎昌爲次長（二十七日下午二鐘） 
　　北京電公使團以公文轉達長沙領事團來電於國務院段於閣議討論擬覆以長沙内外僑民政府自應保護負責此舉外交含有重大意味（二十六日下午七鐘） 
　　北京電政府電令前敵速取長沙仍將進攻情形隨時電告此爲段第一軍令交由參陸部拍發（二十七日下午二鐘） 
　　北京電張志潭不滿某派所爲仍力辭院秘長（二十七日下午二鐘） 
　　北京電張敬堯湘督兼省長令將發表（二十七日下午二鐘） 
　　北京電參戰處段主獨立並擬加某爲副處長（二十七日下午二鐘） 
　　北京電蘇督請停津浦通車交部表示不贊成（二十七日下午二鐘） 
　　北京電李純與徐樹錚往來電報語極温存徐自言日内率隊南下（二十七日下午三鐘） 
　　北京電日本要求吉林間島設輕便鐵道外部已有允准說（二十七日下午二鐘） 
　　北京電海軍總司令部定藍建樞（二十七日下午二鐘） 
　　武昌電李奎元爲攻長前敵副司令勘（二十八）日與二路總攻擊聞新牆即日可下（二十六日下午六鐘） 
[外電]  
　　南京電連日無疫症發生當道現誠心協力防疫且命壽器舖非得醫士執照不准售賣棺木（二十六日） 
　　哈爾濱電烏蘇里之哥薩克人已召集第五次會議討論征服過激黨之方法海參威時局甚爲摇動惟外人迄今仍以精神之感化使過激黨勿效法白拉哥凡斯成斯克黨人之行爲（二十六日）以上路透電 
　　哈爾濱電組織西比利亞臨時政府問題業已解决以西比利亞臨時國會所選之人爲中堅彼等將實力擔保繼續進行原訂之革命要綱聞協約國已表示願承認該政府之意今已設立正式機關辦理政務預料不日將宣布完全政綱儘速組維西比利亞國會及編成陸軍進攻西比利亞紅旗軍且料該政府將請各友邦即助以武力俾速開戰西比利亞各要鎭今贊助此舉者頗不乏人故一俟擊散過激黨法律與治安似可均即恢復其軍事行動大約首在襲行西米洛夫大佐戰略攻奪外貝加爾鐵路之加米姆斯加雅交點使泊里阿穆爾境與西比利亞西部相隔斷云（二十六日） 
　　哈爾濱電此間中國當道已將所拘由伊庫資克抵哈之德人羅斯米葉氏開釋羅氏自歐戰發作後被拘於伊庫資克後由過激黨警吏予以護照准赴海參威哈爾濱貿易羅氏於兩處設有藥行營業頗大今據其　此間熟識謂擬向德政府要求賠償損失盧卜百萬元不日將啓程回柏林云華人對待協約國敵人之態度令人難解而足釀害德人數名今匿居中東鐵路區域内蹤跡不明海關檢查護照之員全不敷用今則甚至德國軍用票亦出現哈埠華人錢店皆兌用之泊里施柯夫將軍已任爲中東鐵路區域内之軍隊司令土莫斯克大學因乏欵停課學生輟學者千人白拉哥凡斯成斯克消息謂獄囚一千五百名開釋後現紛赴滿洲里過激黨曾入一孤兒院搜捕軍官殘殺孩童多人滿洲里與赤塔間現已議定通車每隔一日每車站開列車二輛星期五日海參威之急行車仍駛至俄國波格拉尼區拉電稱紅旗軍五千二百人由哈巴洛夫斯克携機關鎗砲隊開抵該處擬止反對革命軍由滿洲里開入泊里阿穆爾省白拉哥凡斯成斯克過激黨發電否認日人所傳日人一百九十名遇害之說謂過激黨與白旗軍交戰之際日人之喪生者共僅六人外貝加里亞與阿穆爾境致哈爾濱之函電均在哈巴羅夫斯克受嚴厲檢查伊庫資克某報記者因贊成西米洛夫大佐之舉動爲革命黨裁判所判罰盧卜六千元或在西比利亞礦中充苦役三個月（二十五日）以上字林報 
　　北京電衆信日使林權助於十九日謁見馮總統時曾口頭提出請求二十條爲中日聯合出兵西比利亞之條件聞此種請求之結構直包括民國四年二十一條中第五項之要求傳說段之迅速復職實緣於林使所造成之時局查第五項要求爲中國軍械半數須向日本購買中國兵工廠須由日人管理中國政治財政與軍事須請日人爲顧問中國大城邑之警政須由中日合辦是年日本爲世界輿論所逼遂取銷之（二十六日）大陸報 
　　漢口電王督軍接段總理就任之報去電祝賀（二十七日） 
　　漢口電重慶來電云雲貴軍一部前日已竊起程東下向宜昌又宜昌守備軍司今亦來急電報告其意與上略同故王督軍急派第八師之一團前往宜昌矣（二十七日） 
　　漢口電長沙來電自岳州湘隂方面退回之南軍由水陸兩路陸續入長沙巿街極其混亂譚浩明於二十五日未明率其部下向銜山方面退去日本軍艦俟見慮有萬一之變派陸戰隊以保護日人及外人之生命財産（二十七日） 
　　漢口電長沙來電云南軍總司令譚浩明因贛省方面第二路總司令張懷芝業已接近長沙之背面恐被截斷後路乃不得已於二十五日黎明退至衡山方面其餘南軍亦從水陸兩路向南方退却沿途民船被徵發搶掠者頗多日清汽船會社所有之民船亦受强迫徵發長沙因之秩序大亂夜間掠奪尤甚完全成爲無政府狀態日本軍艦伏見之陸戰隊正竭力從事保護内外人民（二十七日） 
　　漢口電長沙來電云居留長沙之日本人因長沙秩序大亂已全部預備遷避所有婦孺皆已收容於湘江丸該船掟泊長沙一切均已預備妥貼無論何時皆可開駛他往（二十七日） 
　　漢口電據張敬堯之報告云直隸第三混成旅已於二十四日佔領岳州南方之南津港各軍正在乘勢前進湘隂數日内可破云（二十七日） 
　　東京電正金銀行行長井上氏在銀行俱樂部開歡迎唐紹儀氏之晚餐會席上唐氏演說曰中國需日本之資金而南方較甚然如侵害地方人民利益之事則須廻避之並希望日本以技師及其他人物供中國之需求然第一希望表示同情於中國國民云云（二十七日） 
　　東京電日本第四十次議會通過兩院而告成立之法律案件共有四十二件其中政府提出案三十七件衆議院提出案五件預算案十六件事後承認案二案（二十七日） 
　　東京電日美兩國船鐵互相交換之約已於二十五日成立蓋印日本預備供給美國之船隻共計九萬九千一百五十噸在本年九月以前須全部交付美國每供給船舶一噸（指船舶重量之噸數而言）一方面供給鐵料一噸交付船舶之期自五月起至九月止在此五閱月間每月交付船舶噸數多寡並不預定惟價值之高低依交付期之遲早而定五月問交付者每噸定價二百六十五元六月間交付者每噸二百六十元七月交付者每噸二百五十元八月交付者每噸二百四十元九月交付者每噸二百二十五元（二十七日） 
　　東京電日本以村井系爲中心之資本圖將收買山東實業家鄭慶臣（譯音）所經營之運漕會社悅來公司以組織中日合辦之日華遠大（譯音）公司專營包辦轉運屯貨棧房賣買掮客等業雙方交涉大有進步不日行將成立（二十七日） 
　　東京電日本外務大臣本野氏本日在議會演說外交問題曰余曩日於本議會初次開會時演說外交方針之際曾經言及俄國之狀勢其後形勢一變至於今日遂至見俄德單獨媾和之成立波羅的海沿岸諸州及波蘭皆已屈服德國政府就於此等事態業已深加考慮俄國國民將取何種政體固非帝國政府之所聞知惟俄國將爲德國勢力所擁抱不能付諸等閑今者德國勢力且將侵入西伯利亞對於此種事態帝國可不待言卽聯合諸國亦無不大加注意出兵問題亦因此而起雖然其中亦不無夾雜訛傳余於此深覺不可不將帝國政府之地位聞白解釋一番第一帝國政府從未曾向何國爲自請出兵之發案或提議亦未曾受列國勸出兵之協同之提議至對於西伯利亞之現狀固時時深切注意苟事勢而使帝國之安固瀕於危險或使接近之國陷於同樣之地位時則必出於自衛之策以相對付固不待言然帝國不獨毫無以俄國爲敵之意且因德國在歐俄方面所施之侵略政策爲帝國政府之所不取故對於俄國人民抱深切憐憫之情而甚哀之併欲與之保持和衷親睦之閘係也且信聯合與國之對於俄國國民亦必如此總之出兵問題爲重大事件卽或萬一須决行之政府必預先加以愼重之考慮而後斷行云云（二十七日） 
　　以上東方通信社電 
[戰電]  
　　倫敦電海格將軍報稱全陣線之大戰仍在劇烈進行昨日下午及晚間英軍在巴卜末北面擊退猛攻之敵軍加以重創德軍僅於一地點進抵英軍戰濠卽爲英軍炮火逐走其他地點進攻之敵軍均在英軍陣地前受阻而退死傷者纍纍夜間及今晨敵軍又在該處附近及巴卜末南面發展攻勢英軍在貝朗勃南面回攻逐退渡過松末河之敵軍今晚報稱敵軍佔據巴卜末貝勒勃南面及巴卜末南北二面之廣闊陣線終日有劇烈戰事敵軍以生力兵大舉攻擊英軍陣地英軍抵禦雖勇而被逼讓步萊塞勒與巴卜末遂爲敵軍所佔天空戰事其烈爲從來所未有英飛機擊落敵飛機四十七架又逐走二十二架英飛機失蹤者二架英飛機且載炸彈襲擊敵軍各要點及德國數鎭均獲佳果而回（二十五日） 
　　巴黎電今日下午公報云法軍於二十三日在英軍陣線參戰已使英軍一部分得以退後休息今正與重要之德軍奮爭瓦斯河右岸之高地柯爾細及萊姆西北之洛瓦佛砲戰甚烈敵軍在香巴業之須伊泊東面突襲兩次均遭失敗今晚公報云敵軍仍源源調援助戰法軍遵守命令逐步而退且猛事回攻重創敵軍萊塞勒周圍有惡戰該地已易手數次前二十四小時内有砲彈一千三百七十五枚落入萊姆（二十五日） 
　　倫敦電公報局發表公報云今晨英軍在松末河北至凡柯爾擊敗屢次猛攻之敵軍加以重創英飛機屢次深入敵軍陣線攻擊前進之敵軍今日下午敵軍以生力兵猛攻在巴卜末西面與西南向柯爾塞萊特方面得進步英軍在貝朗勒南面數處退至松末河稍西南面敵軍得有進步佔據萊塞勒與格維斯加爾法援軍刻抵該地附近英軍雖倦而士氣甚壯作戰甚勇敵軍經重大犧牲後始得進步英軍戰品損失頗多内有戰車數輛（二十五日） 
　　倫敦電英軍大本營路透訪員今晚電稱敵軍因運砲漸見困難故轟擊較前弱然大戰進行激烈故步兵若此次之密接交戰爲戰事中從來所未有昨日英步軍以鎗剌衝鋒破敵之陣俘獲一百二十人第二十四師之大隊佔據控制敵軍進行要路大石坑之防營一座戰至僅餘一人始止敵軍之前進致爲延緩石坑周圍死屍高積英軍以大砲戰車運送車撤至退走線之後其從容不迫之狀至可驚人英軍旣過松末河即毁各橋僅留一座以砲位控制之敵軍之圖渡河者死傷至衆木筏與浮橋之大隊敵兵逐次爲英軍所殲後卒爲著名白蘭登堡鐵軍團於彈雨之下衝過然亦在多次失敗之後也敵大軍於數處奪路而入一若將得戰略上之利益但方事佈置而英戰車十輛已衝入敵陣敵軍大亂而退通至陣後之各路近三日内其狀至可動人村民結隊而行押以兵士中雜屬於工團之亞斐二洲人民皆微笑視爲趣事而武裝摩托車駛回運彈者絡繹於途德步軍仍守其衝鋒故智不待砲隊之輔助卽一擁而前其主將仗其人數之衆以爲可以無堅不摧然此種戰略適予英軍野戰炮殺人之無上機會昨日哈愛叢林與台爾維勒叢林英軍之機關鎗手直至以屍鋪滿地面始行退走氣候漸覺不定晴雨表現方下降戰爭慘烈紀事刻仍源源而至云（二十五日） 
　　倫敦電今日下午之英軍公報已堅羣衆所抱英軍力能抵制敵軍之信任各協約國京城傳來之消息皆信英軍必能擊敗敵軍巴黎尤抱樂觀衆聞法軍參戰消息豫料英軍右翼將有重要發展惟公報與各報評論尚未述及之華盛頓消息靈通各界亦具絶對之信任美國軍事評論家儆戒人民勿輕言德國公報無稽之言（二十五日） 
　　蘇里克電哇番堡將軍語匈京某報代表謂此次爲决勝之戰爭或將支持若干時數千基洛邁當外之中歐列强軍隊或亦須參與此役雙方經重大損失後或須依賴若輩以取勝云（二十五日） 
　　倫敦電德國公報云巴卜末與萊塞勒已入德軍之手德軍渡克羅柴運河後擊敗英法美軍法馬步兵數師已馳至助　其回攻者輙負重創而退德軍已佔格維斯加爾與旭尼二地俘虜之數已蓬四萬五千人今晚公報云巴卜末與貝朗勒間有惡戰德軍於此迫令敵軍退至一九一六年松末河大戰前所佔之陣地德軍刻於松末河與瓦斯河間奪路而進（二十五日） 
　　倫敦電德國照會俄國謂俄迭　地處烏克蘭境内德軍未便退讓云（二十五日） 
　　巴黎電長射程之敵砲今晨六時五十分復向巴黎轟擊至九時三十分止巴黎各務照常進行（二十五日） 
　　華盛頓電胡特將軍於參議院軍事股員會宣稱陸軍專家一致深信德軍攻勢必遭失敗並建議美國應儘速於國外維持大軍二百萬人並再訓練二百萬人（二十五日） 
[公電]  
　　徐佛蘇主張停戰電北京大總統徐菊老段芝老熊秉老鈞鑒曁公言報轉各報館台鑒此次戰禍南北均無名義佛蘇　日在京屢向當道力陳公正調和之策並兩次呈函大總統解釋紛糾頗中肯肇當時國軍駐岳湘桂豫備進攻佛蘇意欲國軍聲明自退同時訓告南軍亦不犯岳另集全國有崇望大力之人在京開一國事善後會議决定弭亂建國之策南北各劑其平戰爭自息乃天未厭亂此策不行湘桂攻岳國軍漬敗於是南方氣勢大張北方誓死報復戰禍延長佛蘇此時以爲北方主戰情非得已哀痛之師豈能阻拂佛蘇乃欲勸告湘桂聲明自退並告國軍亦不爭岳與熊秉老章君士釗商議極爲贊許並促佛蘇與梅馨君赴南與南北要人商議湘桂退兵北不攻岳及根本善後大計佛蘇與章梅二君先後由寗而滬向各要人陳論各節意見均愜岑雲老並囑章君赴漢查察戰情相機赴岳與湘桂軍商議撤兵之法佛蘇典梅君旋亦來漢擬向曹王二督及張總司令詳論弭戰善後諸事及抵漢翌日岳城已破佛蘇等竊謂此係時局一大轉機蓋北軍攻岳不勝不休若遭挫傷後援方厲今攻岳目的已達中央威令已行北將聲名已復正南北提携協商善後之時夫湘桂破岳於前國軍破岳於後兩不相下亦足自豪且中央命令指明攻岳張總司令前屢電各處申明以攻岳爲職責若岳已下職責解除是中央與督岳大員均無破岳再戰之心無待論矣雖然中央此時急當有一種表示停戰與善後之辦法否則恐南方誤會中央仍有主戰之心捲土重來成敗豈能逆覩且國本大計若不設法解决此次戰禍固難消滅卽或彌縫一時指顧仍釀大變佛蘇以爲此時急應開一國事善後會議融和南北意見與全國民意條議建國要政如國會問題文武分治問題中央與地方之權限問題均可决之於此會議中若法制美善今日固可息爭日後亦無大亂天堂地獄一念攸關乾轉坤旋片言可决不嗜殺者乃能定國已有讓德始可息爭此中央急當注意者一也奉軍入關原爲援岳今岳已破可奏凱旋能發能收乃爲豪傑張督作霖公誠衛國奉省政績人所共欽現在内戰可和俄氛相逼三省危急較之内亂輕重懸殊保障東唾張當之責自當整旅出關發揚圍力此亦無待人之代籌也但奉軍南下之　現在仍未少息若巿虎相驚長江數省必起異變張督當善自爲之頃讀張督呈元首諫電椎心泣血信誓鬼神祗以組緞强力内閣貫澈主戰爲要求夫現在内閣誠不足惜然所謂强力内閣者必爲多數勢力所擁護者始足當之若以少數人之强力擁膺揆席卽指爲强力内閣其如爲多數强力者所反抗何故今日欲以一人爲組閣之主體擅作咸福壓服羣倫此爲萬難之事例如前次段内閣之人物原極一時之選然一遇强敵立即崩解假令今日段公挾共武力復出組閣無論如何旁求俊义决不能有前日之聲光而今日排段派之勢力視前倍蓰然則段芝老亦何法組織强閣乎竊謂今日内閣非集合南北有望之人不能有力有此合力内閣乃能强有力也然戰事未停南北人物何從共事故停戰之事爲今日根本要義段芝老兩次組閣政策不行立即去職出處有義君子嘉之今若不能融合南北因張督之要求而復出然則與他人挾張勛以自重者又何異耶故張督以武力要求組閣人已兩損此中央急當注意者二也若此二事中央能處理得法大局自可轉圜時不可失機縱即逝佛蘇憂惶萬狀率貫罪言伏希鈞察徐佛蘇叩　 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[段總理就任紀]  
　　到院之通告 
　　總統之談話 
　　新閣員之續聞 
　　段合肥旣奉明令組織内閣二十四日午前八時半即由府學胡同段宅以電話告國務院謂二十五日午前八時到院接任十時段親赴徐東海宅對於閣員問題有所商榷十一時半回宅前國務院秘書長惲寶惠赴宅有所接洽下午二時復晉府謁見總統密談半小時之久皆爲蒞任之預備者至國務院方面則已預備蒞新之典並通知闔院員司屆時齊集矣兹錄段總理就任通告如下爲通告事本年三月二十三日奉大總統令特任段祺瑞爲國務總理此令奉此祺瑞遵於三月二十四日就職除呈報外特此通告 
　　新任國務總理段祺瑞於二十四日下午三時十五分乘汽車進福華門往寶光門内辦公室謁見大總統首由元首向段致祝賀新任之詞段稱謝至再並謂祺瑞才疏識淺恐不勝重任有負總統之盛意總統撫案笑曰芝泉事到如今還要閙客氣眞是故意使我作難無論你老兄說什麽我皆不聽就請你老兄早日接任倘實在推辭不幹我决不再代黎黃陂作這總統你我二十餘年知已老友萬不可再客氣使國家糟到不能收拾吾輩倘能將内亂平息全力對付外侮不獨對得起國民卽便列强各友邦亦當然不致說别的閑話你我在民國做事不求有功但願無過就算知足綜而言之我與你老兄休戚相關要幹同幹要退同退决不食言好在長沙一經克復南北即可立謀統一吾輩正可抱樂觀云云段遂允完全輔助國政並向河間表示諸事仿照王聘老辦法不論何事均有總統酌定辦法並謂參戰問題决不稍改昔日擬定之方針但能兼顧亦决不辭參戰督辦一職俾期貫澈最初主張藉使各友邦深信我國有參戰之實意云云 
　　段内閣實現後其閣員之擬議及其分配已詳本報頃聞舊閣員以新内閣旣出現照例辭職此項總辭職呈文有二十四日業經呈遞之說財政一席王克敏在必去之列爲之替人者雖羣擬梁士詒而梁不肯以親身當此難局故又有周自齊之說但據可靠消息則謂段確擬自兼而次長一席則徐樹錚最爲有望外交交通之易人與否則以陸徵祥赴歐之决否爲斷至司法一席前日確有張國淦之說而張國淦語人已經辭謝讓之許世英據許之親信所談則又謂許决不出山目前有希望者爲總檢察長朱深又一消息財政一席必須易人但梁士詒之說尚未認可其餘不過司法等必須辭職者另補一二人擬俟長沙得手而後與各派可以接近時再組織正式内閣今猶是過渡之形式也又一消息財政總長王克敏辭呈已於二十四日下午三時封送公府惟因總統未辦公事故此項辭呈尚未披覽至新内閣之人員梁士詒長財政已爲確定之事實其司法一席已决定由張國淦擔任外交有屬之曹汝霖之說惟尚有一部反對恐難實現又一消息原任閣員總辭職本係照例之舉所謂某部留任某部必更動外問傳說甚多但據確實消息閣員暫時一概不動即辭意已久之外交陸總長確已預備交代之財政王總長亦有人去接洽至將來一部分更動自屬應有之事現在實未擬議及此合肥昨亦語人閣員一概仍舊並已約定二十六日到院會談矣又一消息新閣員問題大約以一部改組說爲最確據政界人云改組問題至遲二三日即可决定發表留任者爲錢内務田農商傳敎育交通一席擬以朱啟鈐充任司法張國淦呼聲最高如張不就則有擬許世英者外交一席則以曹汝霖爲有希望至財政一席一說爲梁士詒如梁不能就時則主張合肥自兼緣目下財政萬般棘手尤以軍務稅務二項問題尤難收拾故非得一適宜之人不可陸軍一席外問亦傳段自兼但段如不暇兼顧時則必爲段芝貴至海軍總長段本不滿意然以一時無人薩鎭冰恐不能來故又有劉冠雄留任之說又聞參謀總長廕午樓亦有更動說云又一言面消息二十五日早一點鐘接天津電話云梁燕蓀到津後現寓英國租界朱家胡同連日往訪者極多所有政客多半住日界旭街新旅社梁自已之意聞不願於此時登台惟徐又錚勸之頗力大約梁如允長財政則徐亦允爲財政次長云 
[邊警中之江省消息]  
　　江省鮑督軍前後撥發滿洲里軍隊共有十二營兵力猶嫌薄弱現議將第十九混成旅新兵招齊駐防省城所有以前駐省及各縣軍隊一律撥駐滿洲里各站 
　　鮑督電請奉省由洮南就近撥兵六營吉省由哈爾濱就近再撥四營來江援助滿洲里各軍聞張孟兩督軍電復已拔隊前進 
　　警備司令部張煥相總司令張嗚九左司令張魁武右司令現率江省軍隊在滿洲里鎭攝兵額達一萬餘人現將所帶各軍分佈於海拉免渡河博克圖各站俄報載海蘭泡白色民軍已被過激派戰敗過激派兵丁乘勝攻入城内肆行殺掠俄人民之被害者無數秋林洋行之貨物被搶一空者名火磨行東切九闊夫與金礦商闊希臣均被害至輪船公司與所有之巨商號樓房皆被焚燬實從來未有之慘刦幸江南岸之中國地方尚未受最大之擾亂云云 
　　總稅務司報告中央（一）爲本月十五日中國官吏及俄之多數黨人在中東路之某車站開一會議議决由伊爾庫次克以東之鐵路照舊行車十七日即有車開抵滿洲里（一）爲琿春境内發見俄過激派之蹤跡其行動不甚明瞭政府據此報告已電告吉黑兩督確查詳情矣 
　　近日忽傳停泊之海參崴之美國東洋艦隊司令長官賴德提督已將黑龍江俄人所有船艦全部購買其總噸數有六十餘萬噸此後黑龍江航行權已悉歸美國掌握云云據日本消息則謂當局並未接此報告且俄在黑龍江之船艦有無六十餘萬尚屬疑問今後之黑龍江航權不知果將誰屬也 
[西報之湘邊軍訊]  
　　字林報十八日長沙通訊云軍事現狀頗爲複雜軍隊徐徐出發開赴湘邊遇見苦力之流以及車舟輙拘留之以致苦力邈無蹤跡小車亦不復見小舟則避於港張督軍之軍隊並未疾行張督本身亦不速進每日向前進發者僅兵士數百人吾人在南昌上游附船而行同船者有軍官多人彼等日夜賭錢吸烟舍此而外無所事事此種新軍吾人在九江一帶見之另具一種氣象而在内地見之則氣象逈變恍若通商口岸有若干勢力及於中國兵士者然迨勢力旣去無所拘束則兵士放浪形骸隨意行事而軍官較諸兵士並不爲佳此則尤爲不幸也南北兩軍之間有一軍焉數約八千悉係皖籍統之者爲李某李惡劣不堪而其部下可爲一般皖兵目無法紀者之標本李率兵八千處於特殊地位欲與南軍親善但不果以南軍不信任之也李曾高搭講壇召集其兵與南人而對之演說高談闊論言彼此殘殺之愚並謂願率其健兒改隸南軍惟其言不能動南軍領袖之聽聞於是李率兵八千退駐萍鄕與袁州自由行動無法紀可言後欲改屬張督以爲此乃不可錯過之機會且同屬北軍當無拒絶之理第張軍終不引爲同類李遂氣憤塡胸今仍介乎南北兩軍之間以袁州爲中心點城中廟宇及高房大厦多被佔據張軍來時欲覓一適當之駐紥地竟不可得綜之此種局勢唯中國獨有之以如此之大軍無論對何方面皆可爲之馳驅祗求人之承認之而已李等糧餉之源來自何所迭經查詢迄無端倪至其軍衣則爲莫可形容襤褸不堪隨地可以拾得之物面目獰惡形容可憎舉止暴厲今旣處於南北兩軍之間終必爲勢所驅作戰疆場是誠可令人注意而欲窮其究竟者也聞張軍已與南軍在前敵交戰其詳未知張軍刻向湘邊緩進殊無鬭志蓋作戰之原因彼等旣懵然莫明其妙故亦不願犧牲其生命也 
[北軍克岳後之波濤]  
　　北軍克復岳州不三日而兩次失守當道將十九日失守事嚴守秘密故外間未有所聞昨紀兩軍以死傷過重約定暫行停戰以岳城作爲中立區域係據某要人傳出之消息兹又聞一說謂城並未失因吳佩孚在城中受傷恐城不可保單獨率軍退駐城陵磯而使他將留守致有失守訛傳此說信否無從證明又一說則云城實失守於二十日晚奪還曹仲珊因該城得失關係全局至爲重大曾加懸賞銀十萬元比由第七第十一第十五各師直軍第四混成旅及第四十二混成旅各團營在前敵者血戰一日夜而海軍中之江元江利江鯤江貞楚觀各艦復駛入洞庭湖口開砲猛擊南軍不能支持遂復退出北軍乘勢追擊又將桃林鹿角天娥觀楓樹橋等要地佔領南軍直退至新牆同時第七第十一兩師部隊攻擊平江者亦頗得手於二十日佔領平江縣城其在雲溪路口舖一帶出没之南軍因岳城平江兩路大隊已敗無心戀戰亦爲擊敗退走岳陽境内至二十一日遂無復有南軍蹤跡張敬堯因聞南軍以全力回攻岳城平江問已無大軍爰於十九日卽率第七師大隊由崇陽大沙坪出北崗往岳城以敵南軍聞二十一日可到張到復將岳防布置完備抽換前敵疲兵齊全即須大舉進攻長沙大約不數日必劇戰於湘隂新牆與瀏陽平江之間查以上二說實以後一說較有徵信蓋近日戰事官廳每以捷電送漢口各報刋布岳陽復失說武漢問於二十日至二十三日俱已紛傳報紙亦多揭載官廳於此期問於岳事並無一函辯白一電宣布是失守說必非無因而武岳火車於十九日晨由武昌開往一次外竟兩日無來車與去車直至二十一日下午七句鐘岳州始有車到武昌車亦於是午四時開往又武岳間電報於岳州克復後只十九日晨曾經通達是午即又不通至二十二日下午始復可通以此二者觀之即可知十九日午復失二十日夜復得必屬可信官場謂火車電線均係爲兵匪阻滯然岳浦駐軍甚衆豈連一路電交通亦不能保護耶至回攻岳州之南軍聞不僅爲粤軍尚有田應詔由洪江率兵十五營經蘆林潭過靖港到湘隂新牆以反攻岳州之南又有貴州軍八營由長岳路之南津港反攻正面該兵新到均勇猛異常北軍抵禦亦烈然南軍多熟於地勢有死無退血戰兩日三夜（自十八夜即向岳州進攻）曾將北軍中之某旅全部包圍十九夜北軍由臨湘横出救援又與被圍之某旅誤會自相攻擊致某旅幾盡死於是役全軍生還者不及百人又在雲溪路口舖與北軍交戰之南軍聞實爲十七日未被俘之桂軍其時蒲圻天馬山崇陽葛仙山均有南軍預行勾結之土匪起事邀擊北軍後路均經擊滅而武漢人士因傳聞蒲崇俱有戰事俱已大吃一驚矣 
[爭奪岳州之長沙消息]  
　　湘中盛傳岳州南軍失而復得兹將聯軍各將領及各機關日來發出之各種文電錄左 
　　譚聯帥通電各屬云我湘桂軍於寒日午後因後方謡言驚擾竟自退出岳州前敵各軍仍與敵血戰斃敵無數追逐數十里桂軍林總司令刪日由湘西馳抵歸義粤軍馬總司令於篠日由黃岸巿馳抵長樂桂軍韋總司令於巧日由詹家橋馳抵新巿粤軍岳統領援鄂軍李總司令筆軍胡副司令均先後馳抵新牆破塘口等處大軍雲集聲勢益張林總司令先鋒已於篠日進駐岳城撫輯人民山河無恙尅日連兵並進摧彼兇殘特電佈告一體知照聯軍總司令巧 
　　第一區守備隊副官范兼善致該區楊參謀長電云本日接電謂岳陽無敵並敵已退渡新隄又趙師長現駐歸義集合所部擬再前進又本區士岳源源而來約六百餘名陳龍童三營長及吳連長黃參謀都到特此奉聞兼善印篠 
　　湘南總司令部布告云本部所屬由岳退回湘垣各軍散兵着於十八日上午八時在小吳門外四十九標集合聽候查點並每名發慰勞金三元各散兵務須迅速集合愼勿遲延自誤切切此布又一布告云本部衛隊如有自岳回省者速赴貢院本部集合以後前進此布該部又將各軍集合地點公布城外如下（一）鐵路司令部員兵在湯公廟集合（一）衛戍病院在陸軍小學集合（一）第一區守備隊兵在車路口湯公廟右翼集合（一）兵站第一支隊在雷祖殿集合又第一師司令部亦出有布告云第一二三四五六各團散兵着於十八日在本部集合以便前進殺敵此布 
　　省會警察廳通令各署所云一頃接馬濟總司令來電已與韋榮昌總司令李仲麟司令均駐岳州正在進攻戰事甚利等語合行通令仰各鎭隊所一體轉飭遵照此令二頃接前敵電稱戰事現已得手省垣居民勿稍驚恐致生欵慮合亟令仰該署隊所轉飭長警妥爲安慰母得任意遷徙各長警等亦母得輕信謡言自相驚擾是爲至要切切此令三前方潰兵及難民已由聯帥分設招待收容等所遇有前項兵民自應遵照隨時和平勸令歸所如有混入城内者各崗巡警應立即告以集合地點（夜間尤宜注意）各崗遞送出城軍人或就近送往該管留守司令部倘恃彈任意游行兵士則帶送巡查處難民則帶回本署以防奸細而清地面事關重要除分令外合亟令仰該署即便分飭所屬認眞辦理母稍縱忽切切此令 
[北京之湘岳戰訊]  
　　二十四日前線無重要戰訊僅王汝賢報告克復洧溪河張敬堯報告旅長劉錫廣克復九嶺旅長田樹動進攻白葛嶺擊退敵軍團長劉寶善等克復北港又聞前日張敬堯報告攻克天岳關一役敵軍死亡至一千三四百名之多張部陣亡營長二員營副一員士卒傷亡五百餘名戰事激烈情形概可想見原電摘錄如下寒日拂曉我步隊及砲隊掩護向天岳關進擊惟因該關縣崖絶壁高翅羣山鳥道羊腸艱險萬狀偵探敵之兵力分布要隘約有一師之衆且佔據山嶺搆造堅固溝壘防禦嚴密我軍由其左右側方死力强襲被敵猛烈射擊受其瞰制官兵奮勇速躍進擊三次皆未收效至日落進抵山腹佔領陣地我軍死傷三百餘名第二營營長羅開福腹部受傷當時陣亡該營帮帶王萬昌腎部亦受重傷兩相對峙似此頑强之敵憑據險地堅守雄關誠有一夫當先萬夫莫禦之勢查該關爲湘贛鎖鑰此地若不早爲攻克則我正面各軍均將爲所牽制不得進取當即增加陸炮兩尊星夜兼程進入陣地令第六團第三營由天岳關東北方乘夜跋涉繞進山腹待令第四十二團一營由天岳關西北方乘夜繞進山腹待令第五團之馬隊一營輕裝乘夜繞至小黑洞敵人側背放火爲號各部視火起炮響齊向進擊至刪日早二時火光照燿陸砲齊射斯時第五團三營張營長成恩率領所部身先士卒踴躍前攻呐喊直進與敵相距約一二百米逹白刃接鬭該營長張成恩左膀被敵傷折第一營管帶石振芳馬一營營長張敬周同時陣亡四十二團一營亦於是時進繫至距敵三四百米達馬隊第一營因該營營長陣亡士氣激昻由關後繞到山巓擊其側背届時張團長率預備隊第一營之兩連攀籐附葛繞至天岳東南山麓斜射敵之右側背敵軍四面還射勢極猛烈然我軍各部隊仍堅持進行至拂曉時奮力超越連奪四道防禦線向敵突擊我各軍齊聲呐喊奮力猛進敵軍精疲力盡紛紛潰散狼藉不堪俱向平江及天岳關之西南方向退却至午前八時天岳關遂爲我軍完全克復當派四十二團第二營尾追十餘里查是役計殺斃敵人約有一千三四百名奪獲鎗械戰利品無數我軍陣亡營長二員營副一員受傷營長一員營副一員其傷亡連排長及目兵約五百餘員名容俟查明續報 
　　二十三日王汝賢自仙桃鎭來電云據職師十五旅旅長王汝勤報告拔羅團電稱本早八時由烟筒集前進與敵相值膽敢據山抵抗鏖戰一時許敵退洧溪河復集千餘人猛力回撲我軍三面圍攻敵遂不支向當陽敗潰當將洧溪河完全克復因天晚即在該處宿營明日再行追擊是役斃敵數人捕獲十餘人我軍傷一人詳情容續報等情特此飛陳伏祈鑒察 
　　二十四日曹宣撫報告佔領新牆電云據第三混成旅蕭旅長耀南馬電稱於十九日接奉吳總指揮命令後當即出發已於今早七時將新牆完全佔領除詳報吳總指揮外特此禀聞等情除仍飭各師旅積極前進外謹聞曹錕梗印 
[粤戰局之愈逼愈緊（平生）]  
　　龍軍逼粤粤當局萃全力以討龍邇來已開始總攻擊矣據某署人云成敗存亡在此一舉孰勝孰負當以此事决之逆料此次兩方面傷亡人數均須過萬然後可以罷戰從前各軍倐戰倐守皆不過小小閧鬩而已聞開始總攻擊已有四晝四夜其雙方之戰事情形現尚未有確實報告也日前省港發生謡言謂林虎司令通電降龍魏邦平司令因傷斃命種種傳說頗駭聞聽昨日軍署已行文辨明林虎之非降敵然港中又登林虎致龍將蔡春華書力證林虎之眞降並駁軍署行文之不實究不知眞實内幕如何而因此事發生後莫督將秘密電碼重新編定極爲重要昨莫督又接南寗陳炳焜電云現接林總司令虎感電殊深駭異查該總司令深明大義素性堅剛此次敗挫未必遽易初衷查敵人前得農有興法密爲此離間之計且該電由水東發來弊竇顯然即可見敵勢已窮爲此下策擾我軍心深堪髮指務望前敵各軍力持鎭靜相機攻剿勿爲所惑致中狡謀至此中眞相仍請就近查究爲盼炳焜叩寒印觀廣西亦已接有林虎通電可知該電業已徧發究竟林虎蹤跡如何（粤某報謂林虎十五回省十六謁督軍亦不甚實）須稍遲始悉眞相也至魏邦平則確無戰斃之事特因戰斃者爲魏邦雄字覿明亦屬統領之一故傳者即因之而誤其小小勝敗目前亦互有傳述如討龍軍劉志陸方電告克復恩平而最近消息又傳龍軍新據開平則雙方勝敗仍非此時所能决定也有人陳述龍軍方略近頗趨向於肇慶故王自陽江調兵已偏重陽春方面又新從開平進行此均圖肇之孔道也而龍之所重視者尤在新會蓋必欲得新會爲駐兵地點以恫嚇垣近來已力嗾當地綠林以爲先驅討龍軍窺破其謀故近日如李烈鈞李根源等紛紛出發其軍隊皆駐在江門崖門一帶即以守新會爲急務也又聞龍之逼粤近又新出一策謀東西並舉以疲敝省軍其東路則注意惠州而以東莞之石龍爲發軔地點故屢在石龍破獲龍黨及發見龍軍勾結綠林之策畫而惠州軍隊多調入潮防務更不免空虚聞惠潮督辦陳炯明邇據探報龍黨現乘粤滇各軍集合汕頭之際分遣人員濳赴惠屬勾結綠林相機舉事欲以牽制攻閩兵力請飭注意防範故得除檄飭關國雄率領兩營由汕尾開赴陸豐協防碣石外并令統領洪兆麟親率全部開抵興寗即由龍川入惠會合司令鍾景棠將惠屬要隘妥爲設防以杜窺伺日來惠州防務忽然噄緊其關於綠林蠢動亦迭有報告莫代督昨據東江李帮統電告博羅屬白沙堆現有匪首聯義堂集匪二百餘人有鎗七十餘桿觀音閣匪首鄧興聚匪八十餘人有鎗二十餘桿馬閣匪首殷和堂聚匪百餘人有鎗四十餘桿石龍匪首譚義聚匪三百餘人有槍二百餘桿以上各股均爲東江著名悍匪若非迅行攤滅必貽巨患昨除電令該帮統相 
 
 
 

Page 7

 
 
機防剿外并令惠州司令鍾景棠立撥大軍開駐惠屬下游會師進剔務將各股匪剿迅速剿滅又聞龍濟光近更密遣黨與私在汕惠方面設立機關運動軍隊密謀起事事爲駐汕警衛軍分統范錦坤所聞卽於眞日親率軍士數十人馳往汕尾按址團捕當場捕獲羅耀林蕭炳佳周家良林黎金林康莫勝標黃嶺燦羅香樓等共十三人並在該機關搜出密函數封及違祭物品多種當將羅等帶回統領部研訊據羅蕭周林等七人均供認受香港龍機關方達三主使擬在碣石汕尾運動鹽警隊起事不諱昨經該分統將破獲機關情形電呈當道請示辦理矣 
[劉存厚走後之成都]  
　　劉存厚退出成都各情已紀前昨本報兹得蜀函述劉氏走後之成都情形頗爲詳晰照錄如下 
　　熊部與黔軍入城二月二十號下午熊克武所部五師及袁祖銘所部黔軍先後開入成都分駐東北校場及東大街等處棧房二十一號入城者尚絡繹不絶五師先入城者爲喻團長培棣駐東大街紀律甚好其他入城軍隊亦未騷擾人心稍覺安定至於駐紥東路要隘龍泉驛山頂之賴旅長心輝已退往北路與劉存厚合隊故黔軍及五師軍隊均得長驅入省 
　　劉成動之自主暫編四川第四師師長劉成動與存厚早有芥蒂近因獲得四師師長太晚更不滿意遂在嘉定約集同駐第一混成旅軍隊宣布自主劉存厚知大勢已去乃有逃走之舉兹將所宣布條件列左（一）此次本師本旅與川軍各師旅團依據劉督軍三十一通電自行退讓贊同迎熊意在團結川軍團體保持實力爲息事寗人保境安民起見非因個人權利庶免貽誤川局（二）本師本旅血戰經年保川爲惟一之宗旨迄今川局前途危殆萬分非自主無以救危亡自主非協同各師旅一致進行不足以圖自立幸今各師旅團函電分馳均表示自主但宣布自主原防滇黔軍之侵略唐督一再電稱誓不相侵果爾則棄嫌修好共促共和此後對於保持共和之護法各軍一致行動倘滇黔兩軍再肆侵吞本師本旅正當拒絶是戰備不可不嚴凡我官兵勿因宣布自行懶怠（三）吾川匪徒嘯聚黨派紛歧保境衛民責在吾輩我官兵深知民間疾苦大局顚危各宜奮勉前途以盡軍人天職（四）自宣布以後軍隊尤宜認眞訓練恪守紀律勿聽謡言士兵一律不外出（注意）此次宣布自主原爲戰事權宜起見以便停戰議和决非獨立與主官爲難可比合併通知劉成勲宣布自主後野心勃勃頗欲獲得督軍位置命其心腹在省城發電歡迎以便借維持秩序之名率兵入省觀其致省中各界一電即知其心志也其原電云十萬火急成都劉督軍張省長省議會各機關各法團均鑒迭奉來電督讓態自退各師一致贊同惟熊使未到以前維持省垣秩序責在軍人勲材力棉薄何能支持除電徐師長及各師旅外謹率四旅混旅有力之軍隊八營兼程晋省勉濟傾危已令陳鳳昌率先鋒部隊計本日可抵新雙特聞成動號印蕭蜀俠自任財廳長蕭蜀俠不知何許人近日忽通電各處自任財政廳長原電錄下重慶熊總司令黃道尹並轉章太炎趙鐵橋曾子玉熊小崖張集五各先生唐行營聯軍唐總司令貴陽聯軍劉司令顧黃葉趙各軍長黔軍王總司令袁司令石但吕彭顔蕭陳程楊盧夏各司令均鑒效日晚劉軍長張省長出省鍾廳長辭職人民非常驚惶蜀俠以地方關係一方召集全廳人員照常任事一方通造機關暫行權攝以維秩序並將印信封送省議會保存蜀俠素常宗旨以國利民福爲前提兹因財廳職責無人擔負不得不暫時肩任以保公安固未敢以絲毫權利攙雜其間也公等至時如何提替即當儳從特爲電達並希隨時賜敎爲禱代理財政廳長蕭蜀俠叩號印 
[湘代表劉彦在潯被捕詳情]  
　　湖南代表劉彦（衆議員）由贛來潯被第二路總軍法處捕去已誌前報兹悉劉彦爲程濳代表於三月初旬來贛勾留數日與陳督磋商和議十九日由贛來潯與潯陽道尹公署總務科長戴秉鈞同車彼此暢談劉言與傳道君相識是時即被偵探偵悉下車後劉庽大方棧戴科長即回道署報告傳道尹傳飭人持柬往請據傅言將誘其入署以軟禁之也同時已被偵探報告第二路總軍法處陸處長派軍士多名將大方棧圍住拘劉而去尚有同行之鍾伯懿一人因逃未獲劉被捕後聞頗優待經陸處長詢問一次搜出陳督像片一張又陳督致譚組庵信一件函中大意略謂時局稍有轉機仍堂促成和議等語又贛省實業廳長兼督署秘書長夏同龢信一封内容未悉共餘並無違禁物品陸處長以兹事體大旋卽晋省請示奉張恢芝檢閱使面諭代表原無何等罪名惟現在戰事期内恐其來贛偵察軍情應飭由地方行政長官暫行看管一俟湘事解决再行核辦云云今日（二十四日）陸處長已飭執法官將劉代表曁所搜各件送交潯道署與戴科長接洽一切轉送九江縣署看管聞執法官對於劉代表沿途押送亦頗文明並以好言相慰想劉代表不至有若何危險也 
[南昌通信]  
　　張子志檢閱使親赴萍鄕督師前已確定二十二日起節兹因連日天雨軍需運輸未畢兼之督軍省長輪流祖餞故張使改期二十五日起節已雇定民船百餘艘小輪臨安長發振鷺長虹四輪拖帶民船上駛聞抵樟樹後暫駐一二日即遵陸前往萍鄕云所有第二路各軍已完全出發其關於南潯防務以魯軍上官第一團塡紥該團已於二十二日由潯開拔來省駐紥於牛行車站以戴春成所部駐防九江張使並派副官石上林參謀蘇守鈞於二十一日偕赴九江布置魯軍後路防務此次張使移節戚省長已電令清江縣知事魏謙光於樟樹速備行轅候張使駐節並電令沿途經過各縣所有辦差用費准其作正項開支造册呈報也奉天督軍張作霖前次電告張檢閱使派撥三大混成旅爲第二路後援一節兹聞奉軍已開拔南下指日來贛戚省長亦飭令南新兩縣趕緊籌備奉軍駐紥地點以免臨時倉皇該知事等奉令後刻正籌備聞已假定百花洲第一中學校曁講武堂爲奉軍駐紥地點 
　　魯軍新編步兵第一團團長戴春成於二十二日由潯來省謁見張檢閱使籌商該軍駐潯事宜是日又到一師二旅山砲營二連連長劉成鴻率所部携山砲多尊隨同一營長郭福榮二營田營長抵省於二十二日開往萍袁戰線 
　　陳督派軍署總參議李廷玉中將諮議譚毅聯袂赴寗銜有陳督重要使命往謁蘇督李季山接洽要公李譚二君業於今日（二十二日）乘南潯鐵路啓程往寗陳督並派副官長至牛行車站代爲致送 
　　西岸榷運局長王克均因張使奉令撤差查辦各節已誌前報兹聞王克均奉電後已於二十二日交卸將局務概交總務科長潘裕民接收卽於是日携眷離省入京矣 
　　第十六混成旅執法官薛子良副官吳景南代表馮玉祥旅長來贛與張使陳督磋商要務公畢於二十二日起程回武穴行營矣 
[再誌含山失守之詳情]  
　　皖省含山失守情形業經兩誌前報昨有自該縣來蕪者述此次亂事情形頗詳爰再紀錄於下含山張作桂知事於夏曆正月二十六日下鄕赴銅城閘一帶察看圩工二十九日下午四時突有土匪六七十人係由合肥吳山廟被官兵追剿逃竄而來行經該縣北鄕仙踪鎭勒索銀幣三百四十元並將團防局鎗械奪去又將商董張開基聶國廷二人帶作嚮導當派人馳往縣城報信城中得信時已八九句鐘惶恐異常卽行閉城一面派差役二名偵探匪蹤將至昭關見兩山樹林間滿竪白旗該衆喝問何人并將開鎗該差探乃卽回城是夜紳商會議先請縣署各科及衛隊將張知事眷屬護送出城以免首當其衝迨至拂晩（卽三十日晨）匪已抵城命張開基聶國廷二人進城聲言前站已到尚有五千人隨後卽到若不開城當即開砲轟擊此時城中僅有衛隊十二名何敢抵抗比由商民開城迎入直進縣署首領唐麻根身著黃色軍服升座大堂一面放監犯焚案卷一面囑商店照常開門營業嗣由地方財政局正副經理問該首領云衆弟兄來此商人理應設法供應該首領始云俺們祗要含山縣城不要軍餉繼則要索現欵由一萬元而至三千限兩小時交齊並囑備辦酒飯六十桌商人見該衆有二百餘人衣服檻樓頗似災民共有雜鎗六十四枝手鎗兩枝快鎗三四枝小砲兩尊聲勢不弱乃於下午設法籌送洋九百六十元斯時該黨偵探回報張知事由運漕率領安武軍一排將到衆始怱怱整隊出城仍向北鄕而逃此爲三十日傍晚事也該衆去城除小有强奪外尚未至任意蹂躪張知事回城後卽率軍隊追擊該衆復往仙踪鎭時有某雜貨店主人請一騎馬首領（卽唐麻根）進内吃茶該首領以其居心叵測遂取手鎗將其擊斃初一日天未黎明城内軍隊追至昭關始與遇敵該衆且戰且退復竄至古河鎭官兵亦尾追而至互相開鎗射擊該衆不支悉向全椒縣境竄去流彈傷斃該鎭鄕民十二名當獲住一名帶至城中於初二日鎗斃現蕪湖開去安武軍第一路第四營之軍隊暫住城内各學校不日卽須開回矣 
[蘇人對於糧食問題之意見]  
　　（南京通信） 
　　政府爲加入巴黎糧食股會議問題業由農商部會同外交内務陸軍財政交通各部曁稅務處各派專員組織戰時糧食出口籌辦處附設於農部内業於一月十日成立議定先從調查入手將各省所有米麥牛羊茶糖六項常年産額及輸出數目並現在各項時價迅速分别調查報部核辦農部則派參事秦瑞玠調查蘇滬一帶糧食産銷出口事宜並函請蘇實業廳分行各商會接洽兹聞上海總商會以米麥出洋協助與國事關國際外交不能拒絶然於國内民食更須兼籌並顧本月九號第五期常會交議僉以目前米價已漲至每石八元五角必須從長計議又聞上海米業董事以民國二年起至民國六年止五年之中滬巿米價貴賤通扯每石價銀七元四角八分民間食用已苦昻貴今怱漲至八元以外小民粒食維艱當此亂離時代危險不可思議當道應予維持又上海機器麫粉公會以小麥爲雜糧之一種現在華商在中國境内組織機製粉廠已有三十餘家每日出粉六萬餘包須用小麥三萬餘石統年以三百日核計約在九百萬石以外從前供不應求幸而烟禁綦嚴上自川陜下逹皖浙向來種植鶯粟之地近皆改種小麥或販運或採辦勉敷廠用若不問小麥爲粉廠之原料一律出洋則不敷三十餘廠家之用擬請農商部將關於製造麫粉原料之小麥特别提出免予出洋又蘇州總商會以米麥兩項關係民食要需江蘇向係禁止出日省分上年八月京師阜豐公司京師總商會據米商通順局先後請照來蘇採米省長以蘇省災旱頻仍自應禁米出口令行改赴他省採辦至蘇屬米巿以無錫爲大宗本埠米商行舖均係鄕農零星變賣隨時礱糶並無囤積販户是以常年産額輸出均無確數可稽米麥巿價近數年内平均約在四元以外五元以内目前現巿米價已漲至六元麥價漲至七元八九角推其原因上年蟲傷歉收四鄕蓋藏本匱兹聞出口消息外埠又少來源蘇城户口不下三十萬機工貧民尤佔多數頻年時局不靖商業調敵工人坐困若再米價騰昻與民食治安均有關係又松江商會以往年松金各邑蟲荒歉收萬一本省實行開禁松民不勝惶恐就蘇言蘇賴兹餘糧以定人心云云查我國加入巴黎糧食股會議旣經國務院議决事關外交睦誼將來應如何協助之處戰時糧食出口籌辦處必有妥善辦法刻聞實業廳長張軼歐已將蘇人對於米麥出口情形彚案呈復農部酌核矣 
[南京快信]  
　　臨時防疫局因經費奇絀進行異常困難幸連日疫氣稍殺尚無蔓延之勢 
　　警廳昨諭各區仍不准茶館酒肆戲園花舫公共游戲場營業以防疫氣蔓延 
　　津浦北來車開至烏衣止旅客多乘驢馬陸行至浦行旅苦之 
　　各處交通斷絶後軍民兩署無甚重要消息各項政務停頓惟軍隊稍有調動 
　　連日特别戒嚴儀鳳門亦提前七時關閉晚十時街巿即無行人 
　　連日謡言不息居民搬家避赴鄕問者絡繹不絶昨日警廳出示安民而搬家者仍相望於道無事自擾亦可異也 
　　津浦滬寗車及長江各輪停駛仍不售南京客票惟内河各小輪已照常開班天蓬票每張售大洋一元客房官艙亦均增漲數倍而搭客仍異常擁擠聞有某公司某小輪前日由寗開赴揚州拖船三艘行至瓜州下三江口地方遇風沉没溺斃搭客六七百人亦云慘矣 
　　李督以近日謡言繁興防務吃緊昨派何參謀長親赴城内外各要隘查勘砲台以重省防 
　　長江巡閱副使王廷楨奉中央密電將於明晨特乘專車赴蚌晤倪嗣冲疏解一切 
　　中央通電徵求攻長沙意見李督未復 
　　齊鎭守使昨渡江赴浦口慰勞軍隊並視察軍防 
　　奉軍尚無派員到浦籌設兵站事實 
　　奉軍後隊確有暫不南下消息其已開抵徐州滁州之數營尚無保等舉動 
[徐州快信]  
　　今早（二十五日）四鐘有奉軍一列車内裝馬步兵約八百名自韓莊開拔南下在徐站停有八時許即開赴宿州聞今晚六時復有一列車由韓莊開宿 
　　奉軍南下一般人士深抱憂危懼戰禍不免兹據官場消息該軍南下一節已經人向李督疏通妥洽决不致發生衝突 
[杭州快信]  
　　楊督軍因蘇寗等處謡諑繁興浙省與之接壞恐有匪人乘機圖逞昨已通令各軍團一體嚴加防範 
　　省城火患頻仍楊督擬就臨時緊急調遺軍警防護辦法咨行省署查照 
　　政務馮廳長學書因病請假日行公務由沈秘書長兼代 
　　督署擬設防疫會現正組織辦法籌備進行 
　　省長昨咨請内務部增加浙省内河水警本年添置巡船費十萬二千二百餘元 
　　上江一帶烟苗雖告肅清惟時際春令恐不免仍有發生齊省長昨委知事湯贊清等八員分赴金衢嚴寗紹台温處等屬分别履勘遇有寸株片卉立時剷除 
　　塘栖拱埠爭設商會案迄今尚未解决齊省長昨咨請農商部核明覆辦 
　　曹錕張敬堯昨又來電告捷前軍已進佔新牆長沙指日可下 
地方通信 
[太倉]  
　　嘉奬辦學太倉二十六巿鄕學校林立此次齊省長已將辦學得力人員資部請將計太倉獲嘉奬者爲辨劉河女校之吳君仲裔云 
[無錫]  
　　疑似鼠疫之恐慌無錫因南京發生鼠疫普仁醫院主任西醫李克樂等聯合各西醫組織醫學研究會藉以防疫數日以來尚未發見詎二十五日二時有丹徒來之麥船停泊蓉湖莊增益堆棧河下船夥某甲發熱多日病勢纒綿曾延北塘某中醫診視服藥兩齊略見減輕惟痰中帶血症情奇異某中醫恐屬疫氛勸其延西醫覆證該船主即雇肩輿舁赴普仁醫院求治經李克樂醫生驗視疑似鼠疫遂令病人將衣服脫下連同肩輿立時焚燬藉消疫氛嗣以防疫醫院未備即另雇肩輿仍令舁回並電告商會轉達縣署楊知事得訊急電李醫生約同該院助手施亦林大同醫院主任華景奭及王海濤赴舟次察視病情咸疑爲百斯篤症當令病人睡痰沫於藥水紙上用顯微鏡驗看痰中確有病菌惟是否鼠疫疑信參半即將藥水紙寄往滬上某醫院細驗後復關照楊知事飭警察押令該船開往黃埠墩外人烟稀疎之地並監視該舟諸人不准上岸免致傳染但是否鼠疫須候上海騐過如何方知惟據病人自云身熱已十餘天似爲内症痰中之血則因河水淺涸船行觸石不時下水扛抬致受勞傷等云未知孰是日人來錫養蠶日本人矢崎菊一田附春吾二人素在東北塘黃新橋地方開設利和繭行近在該處大興土木建築養蠶室五十餘間已備招人養蠶前日並赴滸墅關省立女子蠶業學校參觀意欲聘任該校畢業生擔任指示育蠶事宜該校校長鄭某尚未允許云 
[鎭江]  
　　軍隊調駐無錫李督軍變更蘇軍管區自蘇州以北無錫常州宜興等處劃歸第十九師楊春普師長擔任防務楊師長奉令後即飭現駐江隂之七十四團吳汝芬團長率所部二營開往無錫業於二十五日午後拔隊起程矣 
　　蘇軍過鎭赴浦口昨日午後有蘇州陸軍第二師步兵兩營乘舟過鎭停泊江岸翌晨開往浦口聞該軍此行係防匪人騷擾監獄防疫丹徒縣倪知事以時疫流行監獄罪犯衆多誠恐疾病叢生昨特派員蒞監檢驗食井食料是否清潔有無妨害衛生並令官醫常川駐監遇有罪犯疾病立即悉心診治云 
[揚州]  
　　請添防軍駐揚陸軍巡緝隊劉苕青統領現以所部兵力單薄又多缺額際兹防務吃緊之時實不敷分配擬將所部缺額補足並添招一營昨特將軍費預算列表呈請李督軍核示 
　　憲兵赴省蘇督李秀山電調清江浦憲兵第一營第三連移省駐紥該連軍隊准於二十六日由清來揚改乘寗揚班小輪赴省 
　　新軍過境中央令十一師長李魁元派員至徐海一帶招募新軍數營現已足額名爲輸送隊於二十五六兩日陸續由浦南下過揚至鎭改乘江輪逕赴湖北矣 
　　軍官遷調兩淮緝私兼巡緝統領劉槐森現以緝私一營三連長員缺調巡緝隊三管十一連長陳毓盛補充陳之遺缺令巡緝隊一營一連司務長郭瑞庭升補郭之遺缺以該連中士鄧逢春遞補均於二十六日到差供職 
[杭州]  
　　省會决算案浙江省四年度决算業經財政廳編造完竣可與七年度預算併案交議至五年度决算因各機關收支清册尚未據報齊全正在分行催造彚總稽核手續繁重本届臨時會已開會預算以外提議事件甚多所有四五兩年决算惟有五月下包再開臨時會審議云 
　　防疫彚誌梅藤根君爲防禦時疫起見擬設時疫醫院及時疫檢驗所因經費問題函請杭州總商會正副會長爲之博助該會顧王二會長已據情轉函各會董略請疫癘流行爲禍最烈現隣省江寗各處已有發現浙境相距甚近若不急爲籌備實有莫大危險防疫之舉刻不容緩而進行一切需欵尤殷事關公衆寗爲特備函奉懇敬祈力爲籌募協助經費以勷善舉而保公安省會警察廳於（二十六日）訓令所屬云照得欲保身體之健康宜先講求起居之清潔警察爲人民之表率制限人民之自由凡一切衛生清潔方法應先以身作則際此西北鼠疫盛行江寗肺疫發現尤不得不亟爲注意兹由本廳擬就長警住所及身體衣服清潔規則十三條仰各該員轉飭所屬一體遵行滬杭鐵路任局長以各站對於防疫章程及檢查旅客等事是否切實遵行非派員查察不可爰特飭令楊車務總巡察員（先芬）於二十六日乘坐早快車蒞杭以便沿途查察現楊巡察以各車乘客甚夥擁擠異常穢氣薰蒸殊礙衛生當即電飭閘滬兩站自二十七日起將上下行早快車及特别快車添挂二三等客車五輛以便搭客乘坐 
　　警廳錄用體育學校畢業生浙江體育學校五期生畢業曾由敎育廳通令全省師範中小學校及公共運動場就近聘用兹悉王校長又選送黃福善金以振張新德袁濟時高宜祥籌呈由敎育廳轉呈省長令行警務處酌量任用夏處長奉令已委黃福善金以振高宣祥爲寗波警廳差遣張新德袁濟時爲省會警廳差遣云 
[九江]  
　　預防肺疫此間因南京鎭江肺疫流行長江輪船下水不售該處船票租界爲防患未然起見工部局逐日於下午四時即將閘門關閉以免疫症蔓延前日基督敎南偉烈書院接南京某敎會學校來函詳述寗垣疫症盛行因不准學生自由行動即禮拜六禮拜兩日亦未放假 
　　龍開河浮橋衝斷九江龍開河浮橋近因天雨連綿水流甚急幾有崩拆之勢幸經事前提防已在他處鋪搭跳板使利交通及至昨日下午竟被衝斷幸未損傷人命今日行人仍由跳板經過浮橋尚未動工修理也 
[濟南]  
　　青州發現漢碑青州東北鄕王家村吳萬祥日前在地中取土打甓掘出石碑二方土斑如花字跡糢糊當卽舁入莊骨用水洗滌一係建寗年問書者之姓名記載已漫漶難辨一係初平年間係北海太守盧氏書兩碑均寛一尺長二尺二寸現運至青州城裏山林居古玩舖内陳列待價而售云 
　　博山擬設輕便鐵路博山商務分會近爲轉運煤炭便利起見擬建築一輕便鐵路仍用人力推行現已著手測量其起點係由河灘雞巿南至八陡鎭止所用車數約二百輛上下現正撰擬章程不日卽來省請求立案云 
　　周自齊過濟前財政總長周自齊自邀特赦後仍居津庽昨日忽同陸軍部軍械處處長阮忠醒乘車過濟前赴蚌埠聞係與倪丹忱有所接洽云 
雜評一 
[第一軍令（默）]  
　　段内閣之第一軍令爲攻取長沙意欲於長沙下後即圖南北妥協也然在長沙之南軍現正援兵紛至誓作背城一戰則長沙果能尅期而得乎即得矣而張作霖輩方欲藉此戰勝之師盡滅南軍而後已則攻取長沙後前敵果願收兵就和乎北軍即願就和矣而南軍於一再挫敗之後能不圖併力以復仇而就和以示弱乎然則此段内閣之第一軍令能令出必行與否尚未可知也 
　　夫内閣之所謂威信固自有其本然此第一軍令之能服從與否有實效與否亦足以占内閣之權力也權力爲建樹威信之一端段内閣命運何若得不於此第一軍令卜之耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[防禦南京疫症之流傳（八）]  
　　大陸報云星期一日上海患疑症之二人置入隔離室後昨據工部局醫官史丹萊醫士聲稱該二人已經證明非患肺炎疫無錫亦有疑症一起經醫士檢騐且將病人唾沬送至上海衛生處化騐室騐明其中並無疫菌 
　　滬杭甬鐵路管理局局長任筱山君以本路線跨江浙現在南京方面發生肺疫危險堪虞特令車務總管辦理防疫事宜自卽日起派委醫官隨車查騐以免傳染業將全路防疫情形電呈交通部察核 
　　法總領事及法工部局總辦並各西董等邇因南京發生肺疫深恐傳至上海故特公同集議在法新租界寶隆路德文學堂原址設立臨時醫院籌備種種防疫方法並由衛生處西醫官利郭君邀集法租界内各華醫至工部局議事廳演講肺疫現象並請各華醫於遇有疑似疫症之時報告衛生處派員察驗果係疫症勸入醫院醫治各華醫現正留心診察兹又經利郭醫官詳細研究肺疫之眞相原由業已分晣明白刋就傳單分送各華醫一體備考以期易於施治 
　　閘北游巡隊隊長郝采璋近日親率隊士押同拘役人犯至閘北辦公處洒掃潔凈澆以消毒藥水各街道由該管警區會同清道員役認眞清理新閘橋堍小弄内及烏鎭路兩處之坑厠則由余署長傳到地主勒限築笆塡塞向來堆積垃圾之處亦於昨日雇工挑運用駁船載往他處巿上茶館酒肆及食物店舖亦已着手調查設法取締 
　　淞滬警察廳長徐國樑以染坊布疋必在河浜内浣濯其漂出之水氣味甚惡人民汲水飲食有碍衛生當此預備防疫之時不得不切實取締是以令知各區署所查明所轄地點有染坊若干家除開單詳報察核外著卽傳同各染坊主到各該署所責令具結存查嗣後不許再將染就布疋在河浜洗滌以免妨害人民飲食如違查出究罰 
　　上海模範監獄醫務所所長張昌基擬定監獄防疫章程十則現已由敖典獄官令行第二科長魏鵬翥會同該所長按照所擬辦法切實辦理章程錄下（一）本規則以清潔衛生預防在監人發生時疫爲宗旨（二）監房及工場每日一律先洒後掃糞除潔淨窻户隨時開放使空氣得以流通如有低窪卑濕之地宜散布石灰或避疫藥水（三）厠所溺地及痰盂每日晨起由各監房及各工場主管看守士督促外役冲洗潔凈再洒以避疫藥水（四）在監人每旬須剪髮一次每星期至少須沐浴一次衣服被褥亦應勤加洗濯以免發生穢濁之氣五在監人所用被褥每日晨起須摺疊整齊不准隨意散亂堆置每隔一星期須哂曝一次（六）本監監房各號舍及工場内之痰盂均已設置完備在監人不准濫吐痰沬於痰盂之外七在監人除炊場規定之飲食外如須添購食物非報由醫務所核准一律禁止凡監房各號舍及各工場厠所溺地之洒掃衣服臥具之清潔整理與否每日由醫務所長會同看守長抽查一次或二次如遇有不潔穢惡之物發現應將藏儲之在監人懲罰（九）本規則自頒布日始凡在監人須一律遵守如有違背情事由各該監房工場之主管看守士報告第二科轉呈典獄長酌量懲罰以示儆戒（十）本規則所有未盡之事宜隨時由命令傳布之 
[租界納稅人大會紀要]  
　　公共租界納稅人常年大會昨日午後二時在南京路議事廳舉行公舉英按察使爲議長愛倫爲臨時書記工部局總董報告去年巿政概狀畢衆一致通過一九一七年之决算案與一九一八年之預算案並允工部局募債以充預算案内特别項下所列各用其數不得逾銀一百八十萬兩其息不得逾常年七釐於一九二八年底償還又通過工部局可派議事三人納稅者二人籌議可否由工部局收買自來水公司産業編就報告交由納稅人續開會議表决之議案惟接受及採納一九一七年七月七日償債審查會之報告一案經衆表决俟和局告成後第一次納稅人年會再議公推裴亞士爲上海公共租界之自由人免納工部局一切捐稅一案已經一致通過並推定西穆斯爲地産委員傑克森醫士梅克勞醫士約翰斯登氏麥凱氏爲公共醫院之管理人卜舫濟博士瑪斯特氏爲永遠敎育董事迨議事畢已四時半矣 
[外交部詢問美使行期]  
　　江蘇特派交涉員陳貽範君昨奉外交部電略謂駐京美公司芮恩斯君由國回任道經上海一俟北上有期希即電告並知照派寗鐵路管理局預備花車並通飭沿途軍警一體照料 
[糧食出口之時期未至]  
　　中央政府前因歐戰關係曾有加入巴黎糧食同盟之議經農商部設立籌辦處先從調查入手由部分派專員前往各省調查尚未實行採辦惟風聲所播一般投機家已爭相囤積米價驟昂本埠各團體以民食攸關當即分電省公署國務院請求設法救濟以平米價而維民食兹已接到電復略謂政府對於加入巴黎糧食股之議乃由農商部設立籌辦處先從調查入手現在該處僅只調查種類並未定有實行之期目前更無採辦之事希即詳晣轉知各界及商民人等免爲謡言所惑並望勸令各商切勿囤積居奇昂價病民是所至盼云云現各團體已轉致各界一體知照矣 
[勸勿賤售羗帖]  
　　上海總商會昨接北京李廣源來函略謂俄德媾和其經濟條件卽俄國羗帖與德國馬克之價值均照未宣戰以前折合是俄帖嗣後仍可行用於德奥等國矣鄙人近由俄回京沿途俄商已紛紛懷挾羗帖入德販運物品且莫斯科財政會議業已决定收回紙幣查俄國前因銀根緊迫將大宗羗帖賤賣於華人現擬陸續收回我國人意昧於時勢旬日之内被其以不及二成之價格買回五千餘萬元應請轉勸儲存各家勿恐慌勿貪圖小利暫不賣出以俟時機而保利權云云 
[電告津浦路貨物積壓原因]  
　　本埠轉運公會昨接南京浦口各轉運公司來電略謂轉輸津浦沿線各處貨物現路局因駐徐奉軍扣留貨車百餘輛致有積壓承運貨物恐不能如期達到請轉致各商接洽設法疏通云 
[陸軍部令撥攻湘軍械]  
　　滬南兵工廠謝廠長昨接陸軍部急電以攻湘前敵需用管退山砲及麥克沁砲望盡數設法解濟如該廠有格林砲及榴霰彈亦希撥解等因聞謝廠長以管退山砲尚有數尊麥克沁砲尚未造就格林砲祗寗廠向有製造榴霰彈尚在仿製業已據情電復矣 
[李督軍又派步兵駐錫]  
　　江蘇李督軍前飭駐蘇第二師朱師長抽調步兵兩團開往浦口駐紥防守已紀前報兹悉李督軍現又命令駐防鎭江之陸軍第十九師楊春普師長選調所部步兵一團馳往無錫駐防昨日本埠軍警各機關亦飭所屬對於防務須格外嚴密以保治安云 
[護軍使注意防務]  
　　松滬盧護軍使以近日時局不靖謡言甚多特於昨日命令第十師所部各旅團營長官責令各在管轄區域以内無分晝夜嚴加防範各官長務各督兵通宵梭巡不得靖假離職云 
[滬南馬隊開往滬北]  
　　松滬盧護軍使因龍華等處所駐軍隊營房不敷曾經勘定滬寗車站北面寶山路宋墓前基地一方商由工巡捐局派員測繪添建營房一所駐紥馬步軍隊惟工程尚未進行是以盧使於前日將暫駐滬南之馬隊數百名先生開拔至閘北及江灣等處覓屋暫駐新建營房卽備閘北防軍駐紥之用是以營房前須築馬路一條接通依周塘直達吳淞母須繞道租界其建築之期當不在遠云 
[借設電氣分廠之婉拒]  
　　法租界電氣公司近以界内用電者較前益衆電力不足擬在華界南帶機廠街（卽蕭家廠）法自來水機器間旁邊添建電氣分廠其電線須在華界地下埋設通入租界曾經法總領事照會滬南工巡捐局要求照辦卽經姚局長轉呈護軍使署請爲核示在案兹悉盧護軍使以電線安設地下恐與將來路面工作等事不無掣肘之處故已批令姚局長轉請特派交涉員婉爲轉復矣 
[奥人違背處置敵僑條例]  
奥國機師强瑟脫爾近由他埠來滬寓居公共租界經總巡捕房刑事科查悉以其未奉中國政府核准擅居租界違背處置敵僑條例昨特飭探將該奥人傳至公共公廨由刑事科代表牛門律師上堂聲稱被告於二月十六號來滬曾至俄國領事署要求發給護照欲赴日本國及哈爾濱等處當時俄領諭令被告自投捕房請領繼而被告至工部局敵僑註同所報名經管理敵僑註册事務之茄愛士查得被告來滬時未經中政府允准且上海華洋官廳註册所被告亦未前往照章註册實屬違背處置敵僑條例第一條第七節請爲訊核並由管理註册事務之西人茄愛士到堂證明被告實已違背處置敵僑條例等語訊之被告供稱此次來滬庽居友人家内我之眷屬現在哈爾濱地方所有報名註册之手續實不知悉並非故意違背請爲原宥經關讞員商之英卓副領事會判被告遵照部定處置敵僑條例辦理候下禮拜三再行核奪 
[事主嚇退强盜]  
　　前晚九句餘鐘有盜匪六人突至公共租界孟納拉路八百三十七號門牌張姓家購開大門入内各出手鎗嚇禁聲張正欲登樓搜刼張即濳至門外大聲喊捕該盜等情虚紛紛奪門而出分投逃竄張姓雖未被刦一物然已受驚不淺事後據情報告新閘捕房捕頭准予飭探查究 
[郭家厙刦案續獲嫌疑犯]  
　　閘北郭家厙歸木林家被匪搶去金戒兩只由四區二分所獲到吕金邦陳錦秀二名並起獲單刀兩把已誌昨報兹又經該分所續獲嫌疑犯徐順全孫朝陽（混名老綿羊）二名到廳研訊吕供認在外望風餘均不認趙署員諭暫收押候再覆訊 
[閘北錦華銀樓刦案三誌]  
　　閘北長安路錦華銀樓被刦後由四區探警會同二分駐所長警在長樂里查獲嫌疑人歐官禮（又名甸丞）歐良齋（又名宗伯）父子訊供不認等情已兩紀前報兹悉歐甸丞前爲江蘇水警第三專署三分署一段第五所都天汛官經余署長訊與此案無關已於前日省釋其子歐良齋雖不承認頗有可疑之點昨特轉解淞滬警廳司法科訊辦 
[懸賞購緝行竊海線之贓賊]  
　　公共租界總巡捕房刑事檢查科前因太平洋商務電報公司在崇明北港海中被竊海線曾印刷知單派探至淞滬警察廳禀明前情請爲飭屬一體偵緝已紀前報昨日該捕房又將此案賞格派探送至警廳仍請飭區查緝其賞格略謂照得西曆一千九百十八年三月十六號太平洋商務電報公司在崇明北港海中被竊去海線若干爲此特懸賞格洋二百元如有知贓賊下落通風報信因而拿獲者賞洋立即發給儲欵以待其各注意此示（電線式樣已見前報兹不贅錄） 
[再誌德國紅十字會之債務]  
　　寶昌聯號費輔清在公共公廨控德國紅十字會德人馬克司葛拉加（譯音）不理欠欵等情由廨訊明判决並給諭將該會生財拍賣得欵繳呈公堂候核在案前日午後被告馬克司葛拉加投案聲請將紅十字會生財拍賣之欵給領原告代表朱斯芾律師亦即到堂辯稱本案於三月四號執行堂諭後將生財拍賣祗有二各元之譜所有債權人均已到堂現據被告請求撤銷前斷領取存欵敝律師極端反對俞襄讞商諸義羅副領事援筆判曰着德國紅十字會所有關於本案拍賣欵繳存公堂如有所請着正式具禀可也此判 
[串騙鈔票案又訊一堂]  
　　協和錢莊馮林泉鎰康錢莊胡其壽光泰錢莊余法桂順康股票公司季福生同延律師在公共公廨控告南京路一百四十二號門牌已閉萬利豐股票公司周廷湘串黨陳振鏞當寶裕龔三元等設計騙取四萬元之北京交通鈔票等情業經老閘捕房飭探將周等先後緝獲連同關係人丁益齋拘解公堂迭經中西官訊供詳情屢誌本報前日午後經張襄讞會同英白副領事復訊由周廷湘之代表律師向馮林泉詰據聲稱我在協和莊爲夥該莊於去年七月間開始營業計資本一萬二千兩至十月初五有桂少孫經手萬利豐抵押品二萬元此事與周廷湘無關並將帳據呈請核對移時由茅佩久投案聲稱我在協和莊爲經理去年十月初十被告周廷湘來莊與馮林泉接洽欲購交通票一萬元當時議定價值約十二日午後將票送到萬利豐交付豈知届期將票送去被周携票逃逸請爲追究又據鎰康莊代表王芝賓上堂陳述各節與茅之被騙情形略同繼由被告代表律師向王芝賓逐層盤詰畢中西官以時已薄暮判丁益齋交一千元保出餘各還押候復訊再核 
[饒懷文出殯之預備]  
　　前海軍總司令饒懷文前在白克路修業里寓所病故後卽經司令部電報海軍部呈奉總統任命何品璋爲總司令兹饒前總司令之家屬業已定期四月七號爲饒前司令舉殯由滬北寓所發引至斜橋湖南會館暫寄聞此次舉殯儀仗頗盛昨已由治喪事務所函致交涉公署要求磋商英法租界給照通行云 
[醫校建築材料免納釐稅]  
　　江海關馮監督接財政部訓令云准外交部咨准駐京美公使函稱協和醫學校購地之時曾經貴政府好意免納契稅在案今擬請貴政府將該校建築用各項材料由中外運京者概免商稅釐金本該校價值在一百萬元以上貴國人民得此模範醫學校獲益甚多深望貴政府表明歡迎此善舉之意准予免納釐稅等因前來可否照准之處咨部查照核復等因查前項運京建築材料越 
向應完納釐稅惟美使聲稱此項設立模範醫學校係屬善舉本部爲顧全中美親睦起見姑准特予通融將該校運京材料免納沿途釐金及京師商稅除咨復外交部並分令外合亟令仰該監督轉行知照滬關遵照 
[公民調和會之進行]  
　　美國駐京公使芮恩斯博士近游歷斐律賓等處道經滬上將返北京英商李德立君爲公民調和會事專誠晉謁頗荷美公使加許囑其積極進行勿使中止來日苟有時機亦願協助以期迅收效果云 
　　又李君致段總理電云北京國務院總理段芝泉先生鈞鑒東山復出至深欽賀貴國内憂外患惟公挽回德立迭此函電忠告幸垂察閱明白示復急切待命之至英商李德立沁 
[蜀商公益會電稿一束]  
　　爲軍隊扣留商船事 
　　致宜昌商會電宜昌商會公鑒自歸巴淪爲戰區商船概遭阻難百貨停滯商業極危擬乞貴會轉請駐軍司令對於商船施以檢查即行釋放旣無妨於軍事實有裨於商民務懇援助不勝感激蜀商公益會叩 
　　致重慶商會電重慶商會公鑒本省商船自去冬至歸巴者達二百艘均被軍隊扣留以致上下貨物概遭停止商情危險實不忍言竊我商人旣無偏袒何方之嫌而商船亦無資敵利用之處加以檢查即無妨害除另電熊總司令矜全外務乞加電懇其推愛桑梓之仁爲保全商業之計分電歸巴駐軍司令對於商船概予查明釋放實感公誼蜀商公益會叩 
　　致熊錦帆電成都熊錦帆總司令鑒自去冬至今川船二百艘均在宜昌上游爲軍隊扣留以致百業停止全體川商均將破産竊以商人并無人袒之嫌商船亦無資敵之處雖屬戰區加以檢查足矣用特環乞電告歸巴駐軍司令對於被阻商船概予查明釋放我公愛惜桑梓保衛商民素所欽仰倘邀俯准感激無涯蜀商公益會叩 
　　致黎天才電歸州探投黎虎臣總司令鑒南北兩軍在宜昌上游作戰多日上下商船達二百艘均被阻滯貨物不能流通血本幾耗千萬川商自辛亥至今迭遭兵燹困苦已達極點兹復百業停止後患實不堪言况純係商船旣與軍事無關亦無資敵利用之處加以盤詰即可放行素稔貴司令尊重民意用特據情電告乞迅飭所屬軍隊查明被阻商船概予放行以體商艱實深感戴蜀商公益會叩 
　　致吳光新電沙巿吳總司令鑒川船數百艘聞均被阻於宜昌一帶致令商業停滯呼籲無門素稔貴司令保愛商民無分畛域特懇迅飭所屬查明被阻商船概予放行以體商艱實深感荷蜀商公益會叩 
　　致宜昌同鄕電宜昌聚興誠轉童克明楊雨疇費均甫張俊心曁同鄕諸公鑒自歸巴淪爲戰域被阻貨船達二百艘銀根值數百萬立待轉輸以濟眉急本會昨已分電南北各軍長官並渝宜商會懇予維持兹事情重大間不容髮倘再稍事遲延小之足啓華洋訟累之憂大之立見商人破産之患羣情惶急罔知所措不得已電乞會同各洋行轉懇駐宜各國領事俯恤商艱星夜派員馳赴商船被阻地嚴重交涉迅予查放務求達此目的而後已想中外商務攸關各領事亦必力爲援助也事情萬急佇候好音蜀商公益會灰 
　　吳光新復電蜀商公益會鑒電悉所稱川帮商船被阻係在秭歸巴東一帶爲黎口所部勒索留難本總司令聞之亦深爲愷悌如在宜昌以下則本軍無不格外保護希釋錦註吳光新有 
[農業學校之進步]  
　　閔行鎭上海縣立乙種農業學校創辦四載成效卓著其第一届 
 
 
 

Page 11

 
 
畢業生自去夏離校後頗爲社會所器重該校於體育一門尤素注重自去歲先後奪得縣道兩屬聯合運動會錦標後大加擴充除添置器械組繼童子軍外現又推廣運動場蓋該校運動場原爲全場地五分之一餘爲標本圃與花圃今則一片廣場治爲平地專供運動之用又該校校友會自去歲成立以來異常發遠該會共分學藝體育遊藝評議幹事會稽書計七部而學藝部所刋行之旬刋現已出至十四期頗爲敎育界所贊美云 
[通俗宣講社記事]  
　　通俗宣講社於前日（二十四日）下午三時在大南門高昌廟南區通俗宣講所開會到者甚衆先由總幹事袁頌豐報告次由單貽孫宣講愼防鼠疫方法大致（一）畜貓（二）消毒藥水（三）滅鼠器（四）飲食清潔（五）封鼠穴以上數端皆爲扼要之舉次印培及俞元爵宣講學校衛生及各種清潔方法至五時三十分始振鈴散會並聞該社定於星期六（即三十日）下午三時在事務所内開講因下期各職員須趁春假之暇至浦東各處舉辦露天學校及巡回宣講等事云 
[江南中學之演講會]  
　　靜安寺路江南中學前晚八時請青年會演講部助理員韓鏡湖蒞校演講由徐紉蓀主席報告今日爲本學期開課以來第二次演講旋請韓君登壇略謂中國現在所處時代爲競爭時代優勝劣敗天演公理試觀歐洲戰爭從未有此次之劇烈延長數年之久决非以兵力爭勝負可知勢不得不從學術上着手學術之優勝則從科學而研究如新造之利器戰術焉中國應用器械大都從外輸入金錢消耗不知凡幾欲使中國强非從科學上着想不可故演題爲物性之科學分二類一爲公性一爲獨性將模型反復試驗使諸生透澈領悟繼請童星門佐以趣談語多發噱散會時已鐘鳴十下矣 
[美國對外貿易之進行]  
　　歐戰發生以來美商對外貿易亟謀進行藉此時機正可以美貨推銷於遠東故凡屬美國所産最著名之五金顔料以及西洋參等貨均派代表來華與吾國商人妥爲接洽聯絡感情俾得互相提携聞西洋參一項現與本埠某商訂約直接由美運華行銷吾國各埠其機關設於三馬路德裕參號内其餘五金顔料等貨亦在接洽之中云 
[萃秀堂之經濟問題]  
　　邑廟萃秀堂油荳餅業公所成立已近百載南巿之彩菽堂貿易所亦已五六十載常年一切經費向由各號商買賣酌扣公所捐即名廟捐近以營口等處來貨凋零捐數短少南口大連沙河洋河等貨向又停止扣捐是以經費逐漸短缺旣於本年正月邀集南口各客號開會一致贊成照他帮一例扣捐遂經决議昨日該公所以現值上巿之際已預備通知各號於隂曆三月初一日起實行矣 
[基督敎會記事]  
　　美國道學博士艾迪君前經蒞華轉往南洋各埠業由粤閩等處說敎公畢抵滬本埠各堂邀請於禮拜五即二十九號晚七時半假座青年會殉道堂與各敎友開宣講大會現由委辦同人刋印廣告勝册隨函通告傳道聯會及各堂領袖分别轉知個人傳道團聖經班等届期赴會一聆艾君之言論又本月二十九號爲耶穌受難節期（俗呼外國清明）本埠各堂午前十時舉行禮拜中華聖公等會並行聖餐興約翰滬江等大校清心麥倫惠中昌世東吳中西晏摩明强等中校及各高小男女學校均循例給假三天是日午後七時半傳道聯會會員艾迪佈道委辦各敎務機關領袖等均聯袂前往青年會赴艾博士演請大會以誌紀念 
[洪劃莊又多三家]  
　　滬上南北巿各滙劃錢莊自民國以來年盛一年且均抱穩健主義是以獲利頗豐今歲北巿大同行新開者除同和里益豐德康業已開幕外續開者尚有大成寶昶晉安等三莊大約本月望後亦將上巿現計南北巿滙劃莊連新添者已其有六十一家（小同行不在其列）而北巿後馬路一帶則佔有四十八莊之多云 
[緝私統領注意防卡]  
　　兩浙蘇屬緝私統領宋明善以時届春令正梟匪販私充斥之時深恐蘇屬各團營分設之防卡或尚不能扼要偷漏私鹽妨礙正課爰擬於日内由滬親赴所屬各區域分别調查以資整頓 
[造船所起運鋼板之預備]  
　　江蘇特派交涉公署近接江南造船所來函以近向愼昌洋行訂購鋼板十二塊附送洋文運單請爲蓋印以憑起運等因陳交涉員當即分别蓋印給還一面函復江南造船所查照 
[郵局滙票兌欵之推廣]  
　　郵局滙票上海向例祗由郵務管理局兌欵兹該局爲收欵人便利起見訂自本年四月一日始後列各郵局在上午九時至下午五時亦均可兌付各局地點錄下北京路九號南京路Ｐ字一九四號卡德路Ｒ字五二六號西華德路Ｊ字二五○一號北車站ＰＲ字一七八號愷自邇路七一號城内福佑路一六六號南巿外灘（近行仁碼頭） 
[催眼術暫准設所敎授]  
　　滬海道尹公署昨批姚洞垣爲遵諭呈送催眼術講義由呈悉查閱所送講義宗旨尚屬正當惟此種科學關係至鉅辦理偶一不善遺誤實非淺鮮更以滬上華洋雜處良莠不齊往往有不肖之徒假創辦學校慈善名義藉端騙錢此種刁風尤宜申禁據稱該民在日研究有年具有心得應准暫予設所敎授一俟辦有成效再行呈請備案仰即知照此批講義發還 
[顧繡店失慎]  
　　前夜十一時四十分城内彩衣街二十六號門牌順泰繡貨店因被學徒撥翻火油燈燃及稻草立時冒穿屋頂經一區二分所崗警章恩華瞥見急鳴警笛由一區救火會驅車往救即行撲熄僅燬去二十六二十七兩號該店樓面兩間昨晨王警佐飭傳事主臧子瀛到所詰問一過諭令罰洋四元 
[太平洋行竊案之牽涉]  
　　前在九江路二號洋房内爲西崽之甬人朱洪源因比鄰三號洋房太平洋行公事房内失竊值洋九千七百餘元之金珠飾物爲所牽涉昨由總巡捕房中西包探將朱拘解公共公廨經中西官略訊一過判朱押候查明再訊 
[尚須補具英文禀]  
　　婦人顧孔氏控樂叙才不還借洋一百七十五元等情前日午後經公共公廨中西官提訊據原告代表律師上堂陳述案情請追被告樂叙才亦延朱斯芾律師到堂代辯問官判候展期着原告補具英文禀詞再核 
[拐賣江北女孩]  
　　新閘路永祥里住户江北人滕阿福之九歲女孩金阿巧被同鄕人陳四才誘至季阿二家藏匿希圖販賣經滕偵悉報告新閘捕房昨派包探石仁信將陳季兩人與外一併拘解公共公廨經中西官訊供明白判陳四才押西牢年半季阿二押九月金巧交其父領回 
[婦人怨憤自盡]  
　　鎭江婦人李氏名阿三現年二十二歲向與潮州人徐阿五姘識近因貧難度日在法大馬路寶興里四弄八十三號門牌樓上賣娼本月二十五號晚間李氏接一狎客在彼住宿詎至夜半被該狎客竊取皮袄等物而逸迨至翌晨始行覺察徐阿五以李氏疏忽加以責言遂致爭閙李氏怨憤殊甚遽於前晚在房自縊迨經二房東察悉已無可挽救當即報告捕房飭探王德奎前往該處將徐阿五拘入捕房並將屍身車送同仁輔元堂驗屍所聽候報官相騐核辦 
[强搶老嫗金環]  
　　老嫗施馮氏前日上午至法新租界小菜場購買菜蔬行經首安里口突被無賴徐阿根將該氏所戴之金圈一副强搶而逸馮氏卽大聲喊捕當由巡捕到來追獲人贓昨解法公堂由原告禀訴被徐搶刦並被猛力推跌請求訊究詰之徐供認搶劫不諱中西官判押二月贓給原告領去 
[車夫自縊斃命]  
　　阜寗人王寶成年二十六歲住居閘北新民路興隆里拖車度日前日將其妻劉氏之竹布衫質錢化用因此夫婦互相日角詎寶成卽於前晚乘妻酣睡之時在房樑上自縊身死迨該氏醒覺已不及施救昨投四區一分所報告前情王署員立飭十一圖地保赴地檢廳報請檢驗再行核辦 
[煙膏店陽奉隂違]  
　　虹口密勒路二十六號門牌已閉烟膏店主粤人陳阿利因秘密私售烟膏被捕查獲回訴捕頭昨傳見證王惠華將陳拘解公共公廨經中西官訊實判陳罰洋一百元充公烟膏銷燬 
[私賣鴉片烟膏]  
　　潮州人陳阿二近在虹口天潼路八十一號屋内私售烟膏被六十六號三道頭西捕查見將陳連同烟膏帶入捕房押候解廨訊究 
[再誌收買女孩之取咎]  
　　粤人譚羅氏因收買崔文才陳崔氏高陳氏等串拐劉王氏之女劉翠金施王氏之女施秀子經公共公廨訊明判崔與兩氏分别各押五年譚羅氏押候訊核在案昨晨由廨復訊譚羅氏延佑尼干帮辦羅斯律師到堂代表要求從輕發落中西官判譚羅氏還押候再復訊核奪 
[逼良爲娼案展期復訊]  
　　福州路一百零一號門牌雉妓院妓女花芬蘭與龜奴田五寶强逼女子黃新寶爲娼因女不願逃出投入濟良所解送公共公廨訊明飭探將花妓與田一併拘解到廨訊供收押在案昨晨由廨復訊花妓延羅斯律師到堂代表聲請准予交保出外候訊中西官判花妓與田仍分别押候下禮拜三訊究 
[劣孩交父管束]  
　　劣孩陳小三仔因竊萬鐵由捕查獲解送公共公廨訊供押候飭傳其父到案再核在案昨晨由探將孩父陳學金傳案中西官判將陳孩給予領回管束 
[股東控告經理]  
　　寶隆運鹽公司股束羅吉甫在公共公廨刑事科呈控經理方殿掄以寶隆名義陸續向人騙取押櫃等洋一千元等情昨由捕房將方拘解公共公廨請究原告延律師上堂代表陳述案情經張襄讞會同英白副領事向方略詰一過判交五千元人洋並保候訊 
[章水天反對昌大典當之失敗]  
　　章水天代表各質户反對昌大典當以二成賠償被火焚燬之物件延請巴和律師具控法公堂請飭增加若干成昌大典主李葉吾亦延逖百克律師到堂代辯判候商定堂諭飭遵在案昨經中西讞員商議定妥當堂宣諭曰據章水天代表各户反對昌大當二成賠償具控到廨本公堂現照前者恒豐當被焚以二成賠償成案辦理該當賠出已有二千餘户無人反對章等控案將案註銷堂費應歸原告擔任姑念物已被焚從寛共出堂費洋一元未曾焚去之物着即自行取贖 
[商人請求保護之批詞]  
　　西門外第二區警察署轄境内之商人瞿文祥因被崗警干涉昨日具呈滬南工巡捐局請求保護經姚局長批示云呈悉已知照第二區警察署轉飭崗警不再干涉仰即恪遵定章安心營業可也此批 
[兜售死猪之科罰]  
　　泰興縣猪販屈生堂前日將悶斃猪隻在巿兜售行至南碼頭被崗警查見以其違犯警章當即將屈與死猪解入一區一分駐所由張警佐問明屬實判罰洋三元充公死猪掩埋荒郊了案 
[混售冒牌眼鏡之控訴]  
　　精益眼鏡公司股東葉如松在南巿第一區警署指控周錫佩假冒該公司名義以低貨欺騙混售損碍公司營業請爲核究等情昨由該警署傳到兩造詰問葉稱由陳子章持眼鏡五副至公司内囑爲佔看始悉冒牌並由陳言係周託爲代銷是以請究旋據周供此項貨物係由友人沈某託爲寄售現沈已返鎭江原籍等語董警正飭卽申送警廳司法科訊究 
[賖欠米欵之辯論]  
　　顧鶴生控陳錫卿父子圖賴米洋一案昨日午後三時經地方審判廳推事官開庭辯論原告訴稱爲米業生理陳與朱福卿股開合記包飯作向民賖去白米十五石被欠洋一百零四元有零請求追還陳携子嘉雪至案供稱合記爲朱福卿獨開我子在該店爲夥所欠米欵應由朱擔任與民人父子不涉顧又稱朱福卿現住崑山縣境合記確是與陳股開今將被告處蒸籠一副上書合記字樣呈案作證旋由兩造律師出庭辯護問官得供即以爲辯論終結判令退去聽候送達判詞 
[供述鉛質手鐲之來歷]  
　　應四喜日前持鉛質手鐲三副至法新租界墳山路東興押店内混充銀鐲欲質洋三元當爲店夥察悉報告捕房飭探將應拘入捕房並在身畔抄出銀圓金戒等物昨解法公堂請究先據東興押店夥上堂禀訴被告前來希圖混質洋三元當被商人察悉報捕拘案請究詰之應供民人在輪船上買榨菜爲生此項僞質銀鐲係於日前行經法租界黃浦灘由素不相識之人在包裹内遺落至地經人拾起售與民人計洋一元不知僞質所有抄出之銀圓實係自已之物金戒由朋友將質票送與民人備資贖出求察中西官判應押七天金戒充公銀圓發還 
[警廳長招告流氓]  
　　淞滬警察廳長徐國樑昨在浦東沿浦一帶發貼佈告云爲招告事照得客民劉鳳山即劉四前據李詩伯告訴姦佔伊妻一案即經三區警察署拘獲解究在案失次發交司法科預審狡展不承惟查劉鳳山即劉四爲著名流氓逗留洋涇爛泥渡一帶平日魚肉閭閻久爲地方之害而鄕民畏其兇燄類皆隱忍不言若不澈究嚴懲何以戢兇暴而安良善本廳有摘奸發伏之責對於不法痞棍素抱除暴務盡之心除將贸鳳山即劉四押候偵查外合亟出示招告如有商民人等受其擾害者准於一月内臚列事實呈候訊究母得觀望不前致自含寃莫白也切切此佈 
[划船夫不認奪取行李]  
　　鎭江人劉九明昨赴浦東楊家渡三區一分駐所訴稱現在老北門王永興敎門館内爲堂倌今日因至浦東老白渡省親携帶行李一件由滬南關碼頭雇周四之划船渡浦詎該划夫駛近碼頭强索渡資未遂將我行李奪去並遭毆打請爲訊究當經許警佐飭派長警前往將周四拘解到所訊據供稱向劉索取渡資銅元六枚實有其事惟並未奪取行李云云許警佐判押候飭警查明核辦 
[茶館内演唱淫詞]  
　　浦東唐家浜張咸林所開之小茶館内前夜招雇江湖班演唱淫詞小曲往聽者須納銅元二三枚旋有摇船人朱木生酒醉酩酊强欲入内致觸衆怒被毆受傷事後由朱投報楊家渡三區一分駐所請究許警佐以淫詞小曲有碍地主風化立飭長警前往拘拿若輩早已聞風逃逸矣 
[迷路男子候領]  
　　浦東三區警署昨接會審公廨函送迷路男子雷三巴一名經解警正詰據聲稱年十七歲住鎮江南門外因隨父親來申在途走散迷路尚有阿哥雷雙喜在浦東隆茂棧充當巡丁等語當即飭派巡警將該孩帶赴隆茂棧内查詢有無雷雙喜其人以便給領 
[地方廳訊理竊案]  
　　竊犯蔣金海黃福寶前因在外犯竊曾經地方廳判决各監禁六個月扣至去年十一月中期滿開釋詎該犯等近又紏合沈留福在外行竊爲崗警查獲併送地方廳昨日午後經劉沈推檢兩官開第五庭研訊之下判莊黃各監禁八個月沈監禁六個月以儆劉沈推檢兩官又命提行竊皮箱之蔡順福至案研訊之下判監禁三個月又命提三友實業社所控行竊洋紗五絞之女工談卞氏朱氏到案略詰數語姑念女流無知從寛判各拘役五天以示薄懲 
[公廨訊究賭案]  
　　賭徒姚連生金甫榮近在虹口南潯路一百二十四號門牌周來根家樓上聚賭抽頭被美捕房捕頭偵悉於前晚率同中西包探前往將姚金周三人連同賭客王仁生王阿大唐阿四張文生沈祥生夏金祥戴銀海戎二米王阿松王阿生王全生王阿四王小弟婦人戎方氏等連同賭具帶入捕房准各存洋十元昨經公共公廨傳訊中西官以唐阿四保出不到諭令提究王阿大前曾犯案着押候查明訊辦姚連生金甫榮周來根各罰洋五十元王仁生罰洋四十元餘人各罰十元與抄獲之賭洋一併充公賭具銷燬 
[茶館聚賭抽頭]  
　　北蘇州路六十五號門牌某茶館主朱阿和因容留外人聚賭抽頭被八百二十四號華捕查見當將賭具帶入捕房禀明捕頭請廨出單傳朱訊罰 
[比總領事失竊續誌]  
　　昨報載馬夫崔萬信盜竊比總領事薛福德君之金銀珠飾股票等物約值洋一萬七千七百餘元一節兹悉破獲地點係在小東門外該馬夫爲法捕房十七號包探徐阿東所獲解入捕房經西探長石維也詰詢一過隨飭該探將人贓一併解送比總領事署轉送公共公廨訊辦 
[皮毛棧認領竊贓]  
　　南巿太平弄元豐恒皮毛棧於舊曆二月初七日夜半時許有匪徒多人入棧先將棧司祝子亭謝銀生等　住用棉被蒙住頭面使其不能聲張然後將棧中各貨竊取而逸事後檢點失去各貨約值價一千餘元即由棧主報告警區飭緝在案兹經閘北四區警署查獲竊賊楊永春葛阿寶兩名起獲賊贓出示招領事爲元豐恒棧得悉派人往認確爲該棧原贓惟缺少甚多當卽禀准警正將贓先行領回一面備文將楊葛兩竊申送警廳昨午轉送地檢廳訊辦元豐恒即遣司賬陳鈞和帶同祝子亭謝銀生等到廳候示 
中華職業敎育社通訊 
[徵集職業陶冶材料]  
　　本社研究部第一次職員會提出研究職業陶冶實施之方法議先由主任顧君蔭亭將職業陶冶之性質及其種類分别解釋編次列爲問題於下届職員會公决通告旋由主任顧君擬成職業陶冶之意義與共方法文一篇提出於第二次職員會當經議决並訂定徵集辦法六條如左 
　　一徵集對於職業陶冶實施方法之意見 
　　二徵集對於職業陶冶實施之方法 
　　三徵集各校實施職業陶冶各種方法之現况 
　　四徵集期以陽曆四月三十日以前爲限在此期限以内報告本部 
　　五報告收集後由本部整理編輯分期登載於本社雜志中或刋行專册以備各校實施之參考 
　　六凡送到上項所徵集之報告者將來特贈登載是項報告之雜志或專册 
　　除依前案將職業陶冶之意義與其方法文刷印分送各社員各學校外謹再登報通告如有關於職業陶冶材料務請於陽曆四月三十日以前惠寄本社藉資研究不勝感盼 
[職業陶冶之意義與其方法]  
　　一般陶冶說之起原自十九世紀德國新人文主義（ＮewHumaniBm）勃興以後一般學者僉謂敎育「當調和發達一切能力」於是一般陶冶（ＡllgemeineBildung）之說幾爲多數敎育家所主張然此一般陶冶仍含有希臘崇尚文雅之意味所謂調和發達一切能力者僅偏向於文宇方面注入生徒以多量之知識至適應實際生活之能力全然不知培養故共結果不過爲抽象的注入知識之陶冶而已不知眞正陶冶之意義要在培養知力意志感情各方面而爲完全有用之人物至書籍文字上之知識則其末也乃今之學校僅恃此文字敎育爲陶冶方法對於全部精神能力之培養毫不注重故德國開興希太奈氏稱此陶冶爲封蠟陶冶其意謂塗蠟於玻璃未幾即紛紛剥落獲兒童在學校中所得知識出校後直即遺忘也（此節參照日本川本宇之便所著職業敎育之研究七九頁至八四頁） 
　　職業陶冶說之起原向者一般陶冶之法旣偏而不全然則吾人理想中欲養成完全有用之人物果由何法以致之乎以具體論之必當培養兒童有自求知識之能力鞏固之意志優美之感情將來能以之應用於職業而自謀其生活再進而圖社會國家之幸福方可爲完全有用之人物故在學校中不僅授兒童以文字知識之敎育尤在利用各種作業使之自營自爲養成其勤勞習慣培養其生産能力以爲將來謀生之基礎此爲陶冶時最重要之任務而與職業前途亦有密切之關係也故此等陶冶實可謂職業陶冶蓋人類敎育之終點必有賴於職業而始得完其成故職業陶冶實爲敎育上最完全之陶冶方法况職業陶冶非專爲謀衣食之實利主義完全人格之養成均寓於是也故眞正之一般陶冶必不能離夫職業陶冶而職業陶冶又可爲完全之一般陶冶此德國開氏所以力唱職業陶冶爲設施敎育上最重大之任務也（未完） 
來函 
[陳濳武來函]  
　　昨日禮拜一濳武承法工部局之招得哈利谷君之防疫論已記報端無容贅述惟利谷君述肺炎疫一症甚爲明悉非惟業醫者可持爲辨症之指南即不業醫者亦能知症之所發現非惟滬上宜識是症而爲之防即鄕僻城鎭不可不知此症預爲設法濳武不得不將利谷君述肺炎疫之狀爲我同胞告之利谷君云肺炎疫之懲菌狀如鼠疫其症初起略同肺炎或先寒後熱或竟身熱咳嗆熱不甚壯大約在寒暑表一百十數度（按中醫脈數至八九至之度）而已覺腦筋不甚清楚（按中醫謂之神昏）漸咳稀薄之痰涎痰内帶紅漸至咯血即不可救要之是症初起身熱不壯而即神昏兼咳嗆者即係是症疑似已須預防預防之法報端屢載濳武之意是疫之懲菌均從呼吸而受而陽明首當其衝切勿因寒熱而誤投表劑前見有用麻黃列爲方書者期期以爲不可鄙意當以普濟消毒飲爲是症之主方而加減之務使毒不流傳庶易收拾否則恐難救矣一得之見敢質諸明達藉表利谷君治疫之　心陳濳武上 
雜評二 
[南京之影響（訥）]  
　　近日南京之所以謡言紛起者一恐肺疫傳播一恐戰事猝發也寗當道爲防此二事忙碌不已人民見之遂亦皇然不自安此固爲情理之常然其影響所及已不僅在寗人矣前數日之上海急急於防疫以防其疫之傳播今日當道又注意於防務以防兵事之驟起寗滬休戚相關吾望寗之肺疫已起者從速消滅戰事之未起者不令發生斯則人民之幸也不然我滬上所受之影響恐尚不止此耳 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[司法界之弊] [  蟄廬]  
　　衙門八字開有理無錢莫進來此前清衙署中之黑暗凡我小民莫不疾首自司法改良以後一切訴訟程序皆有規定表面視之宜若無弊矣而孰知其中亦有不然者余友某君執役於司法界有年曾列舉個中弊竇以告余今略述於下以供當局者之借鑑焉（甲）屬於審判主面者 
（一）承發吏民庭案件送達執行由承發吏專司其事一切費用皆有劃一之規定而即以此項之收入爲若輩工食外此僅每月一元之津貼費已耳預計收入之數除出差膳宿費用外所餘且不足以贍家而若輩則酒食徵逐用之裕如苟不舞弊何由得此其弊何在卽錢債案之執行是也太概此種案件在原告方面莫不利其執行之速欲速則賄承發吏以促之而在被告方面莫不冀其執行之緩求緩則賄承發吏以哀之而且此種賄峈在原被兩方類皆甘心樂輸取不傷廉故永無發覺之日也（按民庭錢債案件有執行推事專司其事而其實際類皆深居簡出一切事務委之承發吏之手故非特不能禁杜承發吏之弊且可使承發吏藉口推事以上下其手也） 
　　（二）管卷錄事各級審廳因内部編制不同故各種案卷有歸推事掌管（大概新收書禀未經歸卷者則由推事掌之）有歸書記官掌管亦有歸錄事掌管者卷中附件當事人往往有請求鈔錄（民事如附卷契約刑事如判决書及檢察官意見書之類）此種鈔費各廳雖皆有規定而届上訴期間或開庭日期已經迫近當事人苟不得此則無可辨論無從上訴當事人求之愈切而錄事則故意延緩不予鈔錄其座也則輸十倍二十倍之鈔費購此一紙蓋當事人急於得此原不計值故錄事不必啓口需索而坐收其利保無後患焉（未完） 
家庭常識 
[投稿須知] [  栩園] 　　 
（一）稿紙不可兩面寫字以致不能分剪付排 
（二）稿件不附信函可用開口封套封面書（貿易契）投寄郵局本埠只須貼郵票半分外埠只須一分 
（三）投稿必自行留底庶不必附郵票聲請寄退旣省費又省事（四）投稿勿可太多致令編者目不暇給反致擱過一邊苟無餘暇則日日必有來稿看不勝看遂無復檢細閱之日 
（五）未完之稿雖好不登因恐作者中輟致失信於閱者 
（六）投稿不必問其登與不登因編者不願得罪人即答復亦無切實之語且亦答不勝答問與不問等耳 
[明信片] [  丹陽恨夫] 　　 
　　偏僻之鄕向郵局購雙信片每每無有可以明片二張用漿黏連其二邊寄往收信者將片揭下反黏寄回與雙信片之效用無異又附寄少數郵票可用方寸之厚紙四邊沾漿將郵票反黏於其夾層之内即貼半分之票於上不虞竊去 
[蒿印製法] [  龔擇三]  
江洲一帶不論大家小户每年清明節前必精製蒿印以爲祭掃供品（蓋取時食　遺意也）其包心中之饀子較尋常食物尤爲可口（饀子品類甚多以紙短未將配法附入）法於蘆灘左右拔取青蒿去根洗凈用刀切碎裝入蔴布口袋中榨汁以磁盆盛之即以此汁和淘淨之糯米傾入石臼中舂之（蒿汁與糯米多寡須臨時酌定）舂至極稠黏時取出另掺乾米粉極力打匀分作若干小塊用兩手團成窩形内包以饀搓圓一一納入木質模内（模内花樣各種俱全）壓平脫下復取置於見方二寸許之竹籜或青竹葉上此時手續已完即將做成之印排匀於篾籠内蒸之約蒸一小時便熟揭開籠蓋其氣芳香撲鼻而顔色又碧潤如玉若再加以紅料點綴更斐然可觀誠美品也 
詞苑 
[南樓令] [  顧佛影]  
　　巧樣小霜紈晴峯千萬攢試　毫玉鏡臺寛仙寺松隂留一徑待明月照歸鞍離緒惹無端圓綃自寫看怨銀床鴛夢清寒莫道今宵間半刻閒不過是闌干 
[臨江仙]  
　　春送送春人去後春苔肥遍廻廊繞廊竹子半成箱最憐廊外月猶盼雪衣壤惆悵褪紅窗六扇爲誰掩過昏黃書籤針匣費思量横波留一寸地老與天荒 
集益錄 
[續答八十一問]  
（甲）材料以燒石膏黏土石花膠石鹼爲原料 
（一）燒石膏爲細工之主要材料以普通之石膏製之普通石膏爲含水硫酸鈣因硫酸四六鈣三三水二一而成爲透明或半透明之結晶經百四十五度之熱燃燒數時間則水分發散而成無水石膏即燒石膏也碎之則爲極微之粉末以此粉和水則爲泥狀靜置片時則又與水化合而變硬工業上常取爲模型之材料者以其具此性質故也 
（二）黏土可徑用以作型或圍於石花膠所作之型之四周其他用爲補助材料之處甚多第以黏土細工備用者充之足矣 
（三）石花膠用製本細工之型最爲便利每石花菜（南貨店購非洋菜）一斤約加水二合許煑之用布漉去其不溶解之渣滓卽可備用其他如牛皮膠松脂等亦可用以製型 
（四）石鹼能使型與鑄造物體分離較易故本細工常用之用之之法先將石鹼溶解水中而以其溶液塗澤模型之内部若形體複雜之製品則可用舍來克之酒精液塗之 
（乙）鑄製原型謂鑄造之模範品也本細工有薄肉厚肉完全物體之别如植物之菜及果實動物人體之一部分黏土製器黏土製之素燒物石膏製品及其他木材金屬之彫刻物陶磁器物等皆可應用爲原型（未完） 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
　　卷下第三十四章（四） 
　　呼曼萊者非他蓋老人也曼萊見爲其父不覺失聲器曰父乎兒心膽碎矣此地何能久居老人撫之曰吾愛弗驚若儕雖狂不能妨害及汝有我在保汝無恙曼萊曰父吾初非駭惟見其兇惡之狀乃念及湯訥言至此噤不能續老人毅然曰母慮再過數日湯訥亦出險矣露蒔吾告汝一語當破涕爲笑蓋湯訥得赦狀矣曼萊愕然曰確乎赦在何日老人曰即在明日須復審得直即出曼萊曰若是其速乎使我聞之心轉忐忑老人曰吾正爲此故不以告湯訥頃吾出見湯訥在百葉窗後望汝今汝可向揮手彼當見之曼萊果以手近吻而後向空揮之惘然曰我恨不以靈魂托之空氣隨此一揮付之湯訥老人莞爾曰然則何以付而父言次失笑曼萊亦爲破顰老人仍扶其臂曰來吾儕歸耳展而頰母戚戚致令老人無歡也因挽之欲行此時忽聞足音遥見馬丹竇馬齊率衆自街尾過曼萊駭然則又若於牆隅避之俟其去遠而後歎曰此輩直如鬼影使人見之不寒而慄老人低聲曰汝母詆之須知湯訥之命實操若輩手中也曼萊不禁悚然老人亟自飾曰然明日復審得直即無礙自是以後吾人又出危險而入幸福之途矣父女二人且言且步街上積雪愈厚遠望一白而足跡車痕已縱横遍地遠遠尤聞輪聲至笨且重此聲固爲巴黎所習聞者遂又停足俟之果見有囚車轆轆一輛二輛以至五輛纍纍然向曼萊眼前而過車中之人則互相枕藉狼狽過於豚栅雖死在目前然無一人哭且泣者凶厲之狀使人望而生畏曼萊亟掩其面暝不欲觀俟其過盡老人始復扶曼萊前曰歸矣吾尚有言須告勞雷也蓋勞雷自來巴黎亦已匝歲未嘗返國良以查抄貴族産業日有所聞故勞雷之人與其簿箱俱爲共和國所不可缺之物老人欲與晤談誠有一刻千金之價值故曼萊亦遂不更濡滯行至裘鳴街時雪已漸霽彤雲疎處微見黃澄之天西茵河畔乃起一片大霧知已黃昏近矣泰爾生銀行之屋中向爲民黨集會場者此時又閧無一人庭院之中塵土厚積即於血磨之上標爲數字曰公産出售故隂森之狀幾同墓道入見勞雷則有騎裝者一人岸然立於其側曼萊父女均一詫詫其人之何以忽來此也（三十四章完） 
 
 
 

Page 15

 
 
   
 
 

Page 16

 
 
   
 
