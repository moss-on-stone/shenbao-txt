# 1899 - 338 - 4909576

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[閲報紀非刑釀命率然書此]  
　　本月初六日本報紀非刑釀命一則據天津訪事友來函云十月十九日河東車站左近保甲分局拘獲竊煤賊潘七局員略詰情由惡其不務正業狗偷鼠竊墮入下流喝責軍棍二百下受傷甚重迨責畢已一息奄奄次日見勢危急送交保甲總局由局憲發縣究辦縣主原大令情襄讞委員提訊之下潘喃喃供訴氣息如絲詞未畢卽昏暈不醒委員恐釀人命卽飭交保釋出甫經舁送回家業已因傷斃命家屬以局員濫用非刑威逼致死於二十一日報請縣主相騐嗣悉地保陳三曾以去年車站失竊洋布一案迄今贓賊未獲逼潘承認潘不允因此串同局勇施以毒手以致受責時暈去兩次死於非命遂據情控訴將陳逮案懲究夫潘七不能執業謀生竟至流爲胠篋之輩一旦破獲予以懲責未足爲保甲局員咎也卽責以軍棍二百下亦未足謂之非刑何致遽釀人命若非地保陳三串同局勇施以毒手斷不至肇此禍端夫地保陳三之所以出此者以去年車站失竊洋布一案迄今未獲贓賊故欲逼潘承認以冀搪塞了事也潘不允而陳不能釋緝捕之責遂串通局勇予以重刑是其禍實肇於地保陳三固亦保甲局員所料不到此者也雖然若此之事豈獨陳三爲然哉凡捕役緝獲盜賊往往將一起之案逼令供認數起以圖釋責否則必加以私刑各犯每因不堪酷虐之故遂以一認了之州縣官雖有明燭其奸者以犯竊之案一起與數起無異無甚大罪枷責卽可了事若盜案則須自顧考成何肯分清皂白縱不敢謂今之州縣官無不如是然如是者十有七八署中公役知今之在上者類然不肖也因遂移花接本以肆其欺歴觀各處如陳三之事往往而有特陳三適以釀命發覺耳同治年間應公寳時陳臬江蘇訪聞各屬審案不論情節輕重動輙上架子鞭脊背敲脚踝種種非刑備極慘酷卽笞責亦皆以千計大爲不忍因札飭各屬略謂問刑衙門於例載刑具外如有創造名目私設非刑者咎于褫革卽例用杖笞各有定數倘任意多責亦吏議綦嚴禁令煌煌所以重民命而杜殘虐况承審案件全在虚衷研鞫廉得真情豈容遽事刑求致犯妄供縱所犯罪重當令死於國法不應死於官刑每有案未定而犯先斃者皆由刑逼所致轉滋疑竇卽犯未死而刑求之供亦無足憑信至尋常詞訟祗須官爲判斷是非偶有理曲逞刁情節可惡者薄責足以示儆本無大罪更安用嚴刑酷責爲耶凡人一受刑傷終身被玷在上者但能時刻以犯受刑卽如已身受刑無異便不至心忍手滑陽犯國紀幽遭神讉矣應公此札藹然仁者之言不特保全各屬員之官階免干非刑褫革之咎且更保全民庶免抱終身恥辱之傷在上者旣以如此存心則在下者自不敢妄行非分卽使捕役拘拿盜賊當聽官平心研鞭俾吐真情亦何敢妄用非刑致有指鹿爲馬李代桃僵之事彼潘七一案天津保甲局員雖祗責以軍棍二百下用刑尙不至過濫然使早聞應公之風則地保陳三斷不能行其奸詐而何致有非刑釀命之案哉松江府濮紫泉太守以應公之札通飭各屬遵照有以夫 
[續沈編修應詔直言摺]  
　　夫江南士民感戴皇上紀誦聖德聞中外之訛傳輙用怵惕而憂疑某用情雖愚其愛君則摯剛毅必指爲漢奸摧夷挫辱夫人一念愛君卽爲漢奸則必仇視皇上腹誹聖德而後爲大清之良民中國之良士是則率國人而叛皇上者剛毅也其設心於皇上爲何如乎此可慮者一也歴古以來如漢如唐如明皆有宦官之禍漢之宦官如曹操節侯覽張讓等明之宦官如王振汪直魏忠賢等皆攘竊威柄荼毒臣民而率以圯其國然此其人皆志在蒙蔽天子以成其奸故尙無弑逆之事惟唐之宦官廢立由其專擅弑逆出於倉卒若應宗則弑於陳宏志之手若敬宗則弑於劉克明之手寺人謀逆寒心我朝懲前毖後家法森嚴閹尹小人不得與政事防微杜漸宜無漢末明季之患矣而今之李連英者以一宦寺而屢經彈刻罷官去者已非一人風聞某太監已有資財數十萬夫不由貪惏此財何由而得不竊作威福又何以遂其貪惏今日者結天下之公憤召中外之流言上損我慈聖之盛名下啓彼逆臣之口實其爲罪惡已不勝誅而其最可慮者此日隐患伏於宫禁之間異日必禍發於至尊之側蓋李連英之所恃者皇太后而其所不快者我皇上也故比年來頤和園奔走之官寮内務府執事之臣僕凡得展轉通該太監之聲氣者以及臣僚等本通該太監起家而數與往來者無不指斥乘輿而詆諆聖德也然則該太監之設心處慮於皇上爲何如乎唐憲宗之於陳宏志未嘗欲誅之也而宏志率弑之以服藥暴崩告矣唐敬宗之於劉克明未嘗欲誅之也而克明率弑之於飲酒燭滅時矣刑餘之人心狠手辣自古然也此其可慮三也此三人行事不同而不利於皇上則同且權勢所在人爭趨之今日凡旗員之掌有兵柄者卽職不隷榮禄而亦榮禄之黨援也凡旗員之勢位通顯者卽悍不若剛毅而亦剛毅之流亞也而旗人漢奸之嗜進無恥者日見隨聲附勢而入於三人之黨時勢至此人心至此可爲痛哭流涕長太息故竊謂不殺三凶以厲其餘則將來 
皇上之安危未可知也夫此三人在今日内藏奸慝之謀外託公忠之狀禍伏隐　似無可顯言於朝不知涓涓不塞將成江河水之涓涓猶可塞也及爲江河則一决而不可止而况此三人者惟皇太后能操縱之生殺之皇上之才非其敵也今乘皇太后訓政之時分榮禄之權懲剛毅之暴除李連英之毒以絶一切不軌之謀弭將來無窮之禍維在於皇太后一詔令耳若異日者熒禄則黨羽徧滿盡收天下之勁兵剛毅則擊斷恣雌盡挫天下之志氣李連英則盤踞於内患生肘腋防不勝防奸黨滿朝内外一氣此時我皇上孤立於上惟有委政權强聽命宵小或可圖旦夕之安一有釁端則危難立至此時卽有效忠者亦何異於董卓朱温之前保漢唐之主尙何濟哉春秋傳曰無使滋蔓難圖也正謂此也皇太后皇上聽曲突徙薪之謀凛滋蔓難圖之義亟收榮禄之兵權而擇久任督撫忠懇知兵者分領其衆懲剛毅之苛暴而用慈祥仁恕之人李連英閹尹小人復何顧惜除惡務盡不俟終朝如此則皇上安於泰山以塞天下之望矣自非猶爲皇上計也今天下時勢尤甚可危矣自各口通商以來天主耶穌等教傳行中原各省之民人進教者通計何止數百萬人自粤捻回各匪平定以來各省裁撤之兵流爲哥老會匪二十年來輾轉勾引日聚日衆蹤跡詭秘不可究詰東南各省無地無之而各省之劇賊積盜竊伏充斥比年來焚 
 
 

Page 2

 
 
教堂戕教士乘隙肇亂者層見泆出夫以各省教會各匪劇賊積盜之潛伏於下者如此之多設朝廷一旦有事必皆乘間竊發揭竿而起若彼西洋各國約縱連横得寸得尺大欲無厭孰不願中國有事以收漁人之利豈真有一國可恃南宋恃元卒覆於元此殷鑒也竊謂權强在朝刁擋在内則主權弱而禍變不可知一有禍變則盜賊起而天下亂奸人於是乘間而割削我中國不有明末流宼之憂則有晋宋五胡之禍此時雖食榮禄剛毅李連英諸人之肉亦何足以謝天下然則今日願我皇太后皇上思患預防懲治權奸者所以保聖躬卽所以固大清基業也此固普天下忠憤之人所皆流涕爲皇上告職之所爲不惜首領而陳此言也伏願據職愚悃代陳於聖主之前抑職再有請者論語　邦有道危言危行邦無道危行言遜今皇太后皇上孜孜求治逹聰明目采及芻蕘若慮觸忌犯諱而不使上陳非所以處有道之邦對聖明之主若慮妄言聽熒則聖明燭照自有權衡固無庸大臣代爲慮及且伏考本朝掌故若咸豐七年編修劉其年呈請禁絶京城錢票繩以嚴刑當掌院大臣以其所見迂謬詳加開導劉其年堅請代奏直待顯皇帝明諭申飭劉其年始無異言可見當芻蕘之陳必逹聖聽職謹援此例披瀝具呈堅請代奏至於狂瞽之險干冐宸嚴以及屢次公堂嘵嘵凟請已干大不敬之律蹈不諳例之愆并請中堂奏聞朝廷嚴刑治罪無所推諉職不勝區區之誠謹具呈伏乞代奏皇太后皇上聖鑒謹呈 
[遼河寒汛]  
　　營口訪事友人云錦州轄境石山站鎮爲東省西路繁盛之區原任將軍依堯帥坐鎮時曾委員設局抽收斗秤捐值百抽二每年積成鉅欵近者日本福富洋行陸續販運洋棉紗三千包皆領有三聯單至内地銷售爲局員查知將貨扣留勒令照章納捐日商不服稟知日領事照會軍帥并謂洋紗一項每年共收五千餘包而局中報解銀數祇有五六百包餘歸中飽可將各號報捐票據一一呈騐盡發其覆未知軍帥亦須查辦否也○遼南周圍約及千里自夏秋以來雨澤稀少入冬後滕六君亦未稅駕邇來暖日烘窓硯冰未結天氣和煦異常禾稼收成大爲歉薄糧價因此日昻殊可慮也○牛莊巡檢某二尹强佔民房由業户王某屢控不直嗣經上控山海關道署道憲明良佐觀察提訊明確以書吏弓兵尙敢飾詞朦混令責書吏手心一百下弓兵笞臀二百板立出火籖押令將房遷出交還王某人皆頌觀察之神明不置 
[珠浦泛舟]  
　　北通州訪事友人云通永道沈潔齋觀察前赴天津恭祝直隸總督裕壽帥六旬華誕事畢卽於十月二十四日回轅途中偶感風寒政躬稍有不豫富卽延醫診治想吉人天相當可勿藥早占也通邑爲水陸碼頭百貨雲集例由坐糧廳分卡設局徵收稅捐爲數甚鉅近自津京鐵路暢行除俄商運茶七十餘萬箱仍由水路至通然後用駝送至張家口外其餘一切雜貨及紙張煤油銅錫米麥等件均由火車運京不復過通以致收數驟减十分之九欲籌挹注不亦難乎○入冬以來天時不正瘟疫流行各處傳染殆徧居民患者大抵頭疼身熱咳嗽痰喘及黄疸痢疾等症初時猶可救治近則過七日後如不愈卽命赴泉臺因此人皆惴惴惟恐有不測之憂攝生者可不慎哉○邇來銀價漸有起色通　松　銀每兩易通錢二千二百五十文高白銀每兩易通錢二千三百一十文洋銀每圓易通錢一千五百二十文 
[丁沽寒浪]  
　　天津訪事友來函云上月十一日爲北洋大臣直隷總督裕壽帥六旬榮慶皇太后皇上例有賜壽之舉所頒御賞於十一日由火車頒到其公子以及在京親友均先期蒞止相率介壽稱觴頌晉南山樽開北海富貴壽考如裕帥者殆亦古今有數人傑哉○北方風氣無事不以勝人爲强卽拉手車者亦沾染此習往往超軼絶塵絶不瞻前顧後途中老弱被其衝跌受傷者時有所聞前年有某甲由針巿街雇車至河東飭令從速飛馳每超過他車一輛計以加錢若干文　到東浮橋已越過十有餘輛詎甫過橋而車夫氣力已竭倒地遽斃前月初旬又有某乙不知從何處來馳至河東車站車夫凌厲無前客甫下車車夫於道左小遺訖亦卽倒於路旁視之已無氣息夫貪數十文錢爲此一往無前之概横衝直撞害人而卽以自害愚人之愚真有不可解者矣○關外擄人勒贖之風最盛其擄人謂之綁票勒贖而盈千累百得償所願者謂之撤票不饜其欲則殺之以示來者謂之扯票凶惡情形幾於暗無天日近來營口此風亦復盛行年前有田某者家素封少年時曾讀書應試居然稱鄉里善人嗣因被匪人周老疙疸等綁豈三次而家以破訟之有司均不得緝贓拿賊於是翻然變計卽入周老疙疸之黨殺妻子集羽翼亦以綁票爲生騷擾閭里爲害無窮今歲與周先後被獲伏誅方謂地棘天荆從此可以斬絶詎近來又有人創爲燬票之説其法凡被擄而不來取贖者卽以人付火煆令屍骨無存其慘酷之情較之周田兩犯爲尤甚化日光天之下竟容此輩横行爲之上者何均不爲鄭昭而爲宋聾哉 
[海巿奇觀]  
　　烟臺訪事友人云駐烟各防營充領孫軍門奉召入都將次起節上月二十日地方官紳假潮州會館設筵祖餞以叙離情軍門旋卽束裝北上○烟地向無當鉞居民遇有緩急大率持衣物商之押捕取息五分重利盤剥人皆付之無可如何近日由某商開設和豐當鋪取息三分雖較之蘇屬各當鋪加重一分然以視押鋪則未始非彼善於此也○客有來自登州者言及彼處出一謀殺親夫之案先是有某甲者娶妻某氏賦性淫蕩與諸無賴私申旣貧且懦不能約束乃婦意猶未快以爲眼中釘一日不拔則此身一日不安於是潜購毒物納於餅餌中使甲食之旋卽斃命甲母痛子死於非命查悉淫婦毒謀遂鳴諸縣宰某大令往騐屬實飭差嚴拿僅獲姦夫一人餘皆聞風遠遁未知大令如何辦理也 
[太白樓題壁]  
　　漢口訪事友人云鄂省大憲前議創設校吏館廣攬人材儲以待用近已籌備經費購地興工委惲大令元復經理其事大約春梅破蕊時可詠斯于之什也○宗關事務向由漢愓府管轄近已改歸漢黄德道岑馥莊觀察經理督撫憲以目下湘鄂行駛輪船客貨往來不可勝計爰委王太守漢文駐關查騐以杜偷漏而重稅捐○武昌縣屬涂家腦左近自光緒初年設有復大典鋪取利三分朘削貧民久已怨聲載道嗣經大憲關心民瘼札飭各典鋪一律按月二分取息永遠遵守富商子母相權計亦良得惟該典仍取二分五釐人言罔恤已閲數年亦已付之無可如何矣近日忽有人聨名具禀投督轅控告督憲張香帥立卽批示一面飭武昌府查明禀覆核辦想重利盤剥之徒當無所施其狡獪矣○沌口爲輪舶往來之地載運貨物百弊叢生現經大憲委易太守學灝前往稽徵以重國課○鄂督張香濤制軍以日本爲同文之國語言文字尤貴專精特於兩湖書院中另設東文一門延教習數人以資啓迪香帥培植人才洵能知所先務矣 
[青溪小志] 　 
　　金陵訪事友人云英國駐滬領事官班德瑞君由滬乘彼國裴力特兵艦行抵鎮江邀同駐鎮領事吴利斯君同舟赴寍謁見南洋大臣會商公務上月某日雙旌同臨白下卽偕管帶雷寳哲君及大副施旦理君投洋務局掛號當由洋務局總辦汪叔芇觀察陪詣督轅謁見劉峴帥禀陳公務約歴數點鐘之久然後辭回兵艦次日又入見峴帥陳説公務良久聞兩領事奉英政府之命將於下關設立租界添設駐寍領事一員故特來寗與南洋大臣商議或謂兩領事因收買下關地址糾葛不清故來清理二説未知孰是○省垣創設保商局已由總辦藩憲恩藝堂方伯會同劉麗卿觀察於上月二十一日設局開辦布置數朝規模略備觀察因念上海爲華洋總匯之區更外洋回華之要道設局派委尤不可緩爰禀知上憲於上月二十七日由省赴滬料理開辦一切事宜○江南織造衙門所辦綢縀各料邇來堂總某甲與掌案陶某私相商議將各色貢縀發與民間花機匠織造織價較廉織局官工因此閒散某日糾衆數百人麕集於堂總某甲之門一哄而入將甲痛毆甲知衆怒難犯甘言求釋謂此事儘可熟商衆甫釋手而甲已從後門遁去衆人忿無可洩卽將室中所有擣毁一空復閧至掌案陶某處詎陶已先有風聞早將大門關閉次晨覆往則陶已請得城守營兵丁在彼彈壓衆乃不敢覆逞其兇始徐徐而散 
 
 

Page 3

 
 
[嚴憲訛詐]  
　　前日江南機器製造局木工張妙生至南馬頭先農壇畔與素識之某姓女郎邂逅相遇彼此情濃喁喁絮語是處流氓周妙根卽瞎眼妙根見之以男女私情不應肆無忌憚軋往薛家浜橋堍義園小茶肆希圖訛詐正在紛紛擾擾時適南巿捕房五號巡待捕李炳文落差後閑行至此聞聲往查周恃與捕相識益覺有恃無恐大言炎炎稱欲將張雙目挖去以儆奸淫李捕佯爲解勸令張酬以洋銀數元張不允潛倩相識者投控二十三七鋪巡防局局員邱友齡二尹卽派勇丁將一干人拘獲研訊之下惡周迭次犯案怙惡不悛著重笞二百板李身充巡捕竟與流氓爲伍隨同拆梢咎無可恕著送往捕房交捕頭辦理李一再哀求二尹謂爾等奉公差遣之人知法犯法一經到案應照軍營例責以軍棍爾旣不願到捕房本委當秉公懲辦隨命重責軍棍四十下著當堂具呈改過切結從寛開釋張在外游湯致滋事端本應責究姑從寛典斥釋完案 
[催請緝贓]  
　　提右營叅府署日前被竊巨贓雖經文武衙門履勘嚴緝尙未破獲昨日廖楚材叅戎命駕到成業書院拜會縣主藍雲峯大令並至典史周少尉處催請赶緝贓犯大令與少尉當卽允諾立卽傳諭捕役限卽緝獲如違血比 
[不遑製造]  
　　昨日江南製造局總辦林觀察接直隷總督裕壽帥札文飭製能儲藥彈三磅重之鉅砲五十尊以應軍需觀察當與提調王太守一再籌商以目下軍務倥偬各工匠昕夕從公猶有應接不暇之勢未遑且辦此項工程當卽據情禀覆矣 
[嚴究舞弊]  
　　日前貨捐局查得北卡扞手莊葉兩人有舞弊吞捐情事解送道轅禀請究懲昨日余晉珊觀察飭傳總巡戴明府到轅令卽升案提訊蔣供認吞捐洋銀一百元葉認吞捐二百元尙有趙姓吞捐最鉅戴明府訊明後卽禀之余觀察飭將蔣葉兩人派差看管著補提趙姓一併究辦 
[哀鴻可憫]  
　　前日傍晚時有難民百餘人鳩形鵠面麕至王家馬頭某花衣行求乞旋赴二十三七鋪巡防局請爲安揷由局勇竭力驅逐繼遂擁至吉祥弄一帶向各鋪索取川資擾擾紛紛無可理喻不知在上著能設法遣散否也 
[會訊售地米]  
　　祥利洋行買辦應文森控地販陸子堂及已革地保張潤松等串騙地契盜賣吞銀一案前日午後由英繙譯梅爾思君蒞廨復訊應供陸將職員地契騙去售與洋人威而勝得銀三千兩分文未交請追洋人威而勝倩卜易律帥到堂稱應文森實與祥利洋行無涉今應陸因地價涉訟恐有糾葛故威倩本律師來案呈明并飭令該地由威永遠承租且陸亦已將洋会應矣陸子堂供應誣控小的盜賣地畝實則應託小的地有六畝以四畝五分售與威處得洋二千七百元當時付洋一百元爲定嗣於十九日如數付楚其餘之地應自願送與小的并價内分給小的洋六百元至地價多少有威處之契可以查閲讞員翁竿漁直刺與梅君互商之下以此案查閲洋商威而勝曾呈契據與陸子堂家内查出之廢據筆跡墨色色相符只二千七百元因陸子堂報少致涉訟兩造均有不合著將陸仍押候復訊再核 
[上海縣署紀事]  
　　巡防南局移送張生華等戳傷張炳華一案人証到縣前晚襄讞委員吴端甫明府升坐提訊徐長福供寗波人在南巿新碼頭開設同泰酒店前日張炳華張阿南來店飲酒後有小船帮四人亦來沽飲不知因何與張炳華等互相爭閙張生華遽用小刀刺傷張炳華腰脇並將碗盞擊毁甚多求究張炳華供年廿四歲浦東人駕船爲業前晚同姪阿南至同泰酒店飲酒張生華等後到因有夙怨將小的圍住兇毆用刀戳傷求騐張阿南供與相同詰之張生華供浦東人撑小船度日因與同伴到酒店飲酒張炳華語多譏諷以致彼此口角小的一時忿怒用刀悮傷叩求開恩明府飭仵騐得張炳華脇下果有刀傷提訊趙金桂供認帮毆不敢用刀明府判張炳華重笞一百板枷號一月趙金桂責一百板枷號半月均發犯事處示衆○乾豐成絲廠管車人支金波前被查朱氏洪瞿氏因口角互扭旋卽身死報經縣主藍大令飭仵騐係痰壅氣閉所致前晚藍大令飭提兩婦到案復訊兩婦俱不供認大令喝令各上天平架片刻朱氏供祗毆頭上一下瞿氏供認毆背脊一下大令卽命放下仍交官媒看管候辦○盜犯成禽已紀昨報至半夜時藍大令又復升堂提訊方仁卿供安徽人年廿五歲向在原籍耕田度日上年來申在某砲船司執炊之役本月初一晚與船上同夥八人至鰻鯉嘴行刼松江航船洋銀綢布大土等物小的分得贓洋七元衣三包綢布等業已當洋十六元八人中祗有兩人持刀餘均徒手此係小的實供惟求開一線之恩大令喝令供出餘黨方一味含糊令鞭籘條三百下仍不實供判釘鐐收禁候再訉辦一面飭令捕役嚴緝餘黨 
[上海巡局紀事]  
　　本邑大東門外篾竹街馬添興弄内某姓家前晚被賊穴墻而入竊去錫燭臺一副及零星雜物翌晨始知當卽開單投報十六鋪巡防南局請爲查緝局員曾鴻森二尹許之已嚴飭汛捕跴緝矣○大南門外小車夫龔全川前日代客裝載行李至十六　左近忽與客相失是處巡勇見之立卽帶至巡防北局禀知局員楊聘侯二尹著卽留局候失主認領○前者南巿鹹瓜街久和藥材行失竊藥才一件及陸家石橋堍鴻源信局遺失徽墨一件均各開單具報十六鋪巡防北局飭捕嚴緝迄今未獲昨日局員楊二尹提汛捕到案惡其疲玩判責二百板子限三日務獲贓賊違干血比○凡竊案如遇吊贓須赴近處巡防局報明然後恊捕往吊此向例也前日城内三鋪汛捕至十六鋪偕同彼處汛捕恊吊贓物並不禀知巡防北局事爲局員楊二尹查知以該捕朱錩藐玩已極立卽提案判責一百板以儆 
[英美租界公堂瑣案]  
　　流氓秦阿松專事拆梢打架在王家庫一帶横行無忌習以爲常日昨竟向其嬸母秦財香之妻某氏强姦不遂卽糾同黨羽陳松郎王子香趙如卿强索洋五十元氏付以十元尙不滿欲爭吵不已鄰人勸解反遭辱駡以致咸抱不平投報捕房由包探張阿五往拘於昨晨解送公堂請究秦財香投案申訴前情並請嚴辦秦阿松供詞狡展陳松郎等同供爲小本營生悮聽秦阿松致與同往叩求恩宥　員翁笠漁直刺商之任繙譯以秦阿松行同禽獸判重責一千板交巡捕房管押二年陳松郎等三人各責二百板以示儆○昨有游方僧宏道壽山自稱由蘇州寳光寺來滬立關無論男女往求開鎖一具須費洋銀數元至數十元不等事爲捕頭查知以其引誘愚人立飭包探趙銀河往拘於昨晨解請訊究宏道壽山同供在蘇州寳光寺爲僧來滬立關募捐修建大殿實不知違章所有關上銀鎖五十三具求爲給還以便他去不敢再留直刺飭差立卽將木關拆毁所有銀鎖五十三具一併充公兩僧押候遞解回蘇州○包探朱阿高拘解積竊劉桂亭戴桂林朱桂生到案禀稱均係著名積竊惟租界中未曾犯過此次竊取周春記土棧内衣物等件經小的拘獲送究直刺略詰著送縣查案究辦○包探張阿五解送積竊劉光海到案禀稱此人竊取朱金章家皮箱一口内有綢布皮衣三件經小的緝獲人贓送案請究朱金章投案申訴領贓劉光海供湖北黄罔縣人行竊該死叩求恩典直刺判責五百板遞籍贓給還失主○竊賊蔣阿八遞解已不下十餘次近又來滬上被包探洪阿寳查見當卽帶入捕房於昨晨解送公堂蔣供生長治下尙有老母在此不得不來現有親戚願保直刺判責二百板著交妥保 
[美租界捕房紀事]  
　　昨日下海鄉民張佛秀被某輪船水手辛老佛糾衆行兇忿不能遏投訴捕房請爲查究捕頭允之○昨日清晨偷兒吴榮生扎入某姓家竊取衣服携之而出適爲某包探查獲起出原贓拘入捕房捕頭令押候解送公堂禀請讞員翁笠漁直刺訊辦○賊犯張阿四至北河南路甬人某姓家竊取衣被携往某押鋪求質適爲某號巡街捕所見拘入捕房捕頭令押候解送公堂禀請訊究○昨日午刻江北小竊吴阿六闖八　　口某碼頭上貨棧中竊取所儲舊鐵爲管門　印度人所見當塲拘獲扭父某號巡街捕送入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南巿捕房紀事]  
　　前者鄭初傳與王上鏞在滬南陸家石橋左近合股開設鹹貨行嗣以鄭溺於聲色被欠洋銀八百九十六元遂將股分拆出旋又在外冐收帳欵洋銀二百二十八元避匿不見昨日王偶至新馬路適與鄭遇因向索取一言不合互肆兇毆後遂扭至捕房聲訴捕頭令押候解送馬路工程局禀請局員司徒貽芬司馬訊核○前日傍晚時瘋人某甲徘徊馬路中旋卽躍入浦江二十七號巡街捕見之卽設法救起解至捕房捕頭命送裏街交其家屬收領 
[英美租界晚堂瑣案]  
　　新聞報館執事沈鳳翔遺抱侯弁呈控某飯店主鄒桂林圖賴會洋前晚讞員翁笠漁直刺倩襄讞委員張柄樞司馬提案研鞫原告抱呈侯升訴稱會洋五百二十八元由小的過付親交與鄒迄今已有三年除陸續收過外尙欠洋銀一百五十元又利洋十五元去年十一月經小的理勸令鄒桂林每月拔還洋銀六元六角由鄒立摺親自送來詎鄒忽欲圖賴爲此控案請追質之鄒桂林供向在飯店值堂前年侯向小的糾會並未與沈姓人認識時因小的乏力轉糾妻舅林錦榮合成一會小的自已半會均已理清所欠在林名下小的亦未立過摺子求提林錦榮到案追還司馬謂鄒曰林錦榮是爾妻舅且爾轉糾無庸推諉判鄒限半月還洋一百五十元完案○浙江台州府屬寗海縣人蔡阿狗前控蟻媒嚴周氏串同陳徐氏誘拐伊妻鄔氏至南匯縣界塘灣地方託慣作水販之翁鎮南將鄔氏賣與充當保夥之衛鴿和尙得身價洋銀九十二元經翁直刺訊供飭差持文赴南匯縣將案内人証關提到廨前晚倩張司馬提訊蔡阿狗申訴前情并請究辦詰之蔡鄔氏供年三十歲母家姓周丈夫王阿盛身故六載蔡阿狗實是姘夫前年與蔡來滬後因衣食不周被同鄉嚴周氏謊稱領小婦人出外帮傭每月得工洋銀一元五角小婦人信以爲真遂挈幼子隨嚴同去詎嚴串同姘夫王記生將小婦人領至浦東塘灣同翁鎮南出立婚書將小婦人賣與衛姓身價洋銀九十二元均伊等分用求恩明鑒衛供前充保夥現在耕種度日餘供與鄔氏略同翁鎮南供鄔氏由嚴周氏與王紀生領來託小的爲媒嫁與衛姓小的祗得媒洋五元實不知鄔氏有夫求宥嚴周氏供此事係在逃之王紀生所爲所得洋銀係翁王二人分用小婦人僅用洋五元餘不知情求恩陳徐氏供與蔡同鄉因不見鄔氏由小婦人至塘灣尋覔並無串拐得洋之事求恩察核司馬以翁鎮南嚴周氏拐賣人妻罪有應得著將翁笞責一百板嚴周氏掌頰一百下手心二百下蔡鄔氏亦掌一百下判令蔡阿狗將鄔氏當堂具領　遂結 
[法租界公堂瑣案]  
　　前日永安街豫昶小錢莊夥祝福堂至菜巿街立大蛋行換取小洋講定價值互相交納忽失小洋六百角因此齟齬扭訴捕房昨日堂期捕頭令包探解案請究立大行夥華金和供當時將小洋檢點清楚親交祝手實係衆目共覩時祝尙有一人同來不知何以忽失小洋六百角祝供只有小的一人並無同伴讞員朱森庭明府衡情酌斷謂兩人均有不合著出外帮同查緝限五日内禀覆○平望人金二寳向在金合順魚行駕駛魚船前日至廣信豐小烟館吸烟被流氓張榮甫串同陸阿渭等向之詐洋十元金不允致被褫去衣服質洋分用事後金據情投訴捕房捕頭派包探查明屬實令將張榮甫陸阿渭及見証人烟館夥蔡阿大一併拘押捕房昨日傳同原告解請明府與何繙譯會訊包探禀稱此輩羽黨甚衆專在小東門外持刀行兇無惡不作已據見証蔡阿大供明質之蔡供詞含糊不肯吐實明府飭將張陸二人帶出謂蔡曰若輩究竟有同黨幾人爾從實供明不必懼怕蔡仍不肯實指復飭將張陸帶案研訊張供認同黨楊錫和現在捕役麻皮阿金名下爲夥陸供同黨中一名春泉一名阿毛其餘姓名不能實指明府以見證蔡阿大有意含混著押候笞責二百板張陸各責四百板迨拘到同黨一併懲辦原告斥退○包探禀稱流氓朱福生前因設攤聚賭拘送案下責懲釋出後又帮同蘇阿如將楊瑞生眼珠挖去楊送入普育堂留養旋因病身死今將朱拘獲解案請辦明府以朱福生瞻敢挖人之目罪不容誅與何繙譯會商著押候嚴辦○包探禀稱本年四月間徐阿大陸阿福王阿慶等因竊取升和里洪錢氏家衣服由事主開單報捕未幾在英租界破案監禁三個月甫經釋出又在某處行竊今特將徐等拘按請辦徐認竊不諱明府命一併管押徐先責二百板陸王各責五百板俟吊到贓物再行核辦○包探禀稱江才喜在英租界某包探名下當探夥因收買竊贓拘案奉諭罰洋十元江因無力交洋解案請判明府判責二百板○恒和錢莊主許正卿前因販售銅質小洋爲包探緝獲解經明府訊供判枷號半月罰洋一百元今枷期已滿該莊遣學徒陳岐生呈繳罰欵洋一百元明府著存候充公許帶案開釋○吕啓良前控木作頭楊永林欠銀四千五百兩經明府訊供押候人銀並保兹在押日久無人具保昨日飭傳原告到案准其交保出外限半個月理楚如逾限不理著保交案押迫 
[醫院紀事]  
　　昨日浦東某機器廠工人高照昌被皮帶碾傷手臂及腎囊等處血肉模精昏暈倒地經人舁送同仁醫院求治醫生騐得傷勢甚重恐難保全性命云○昨日某輪船工人方水有當起貨時忽從艙面墮下傷及左足血湧如泉經人送往同仁醫院醫治未識能免殘廢否○某輪船水手姚親權被機器軋傷左手經人送往同仁醫院求治雖可告痊然已孤掌難鳴矣○昨日下海浦某紗廠工人黄瑞堂被機器軋傷兩臂血流如注經人送往同仁醫院求治未知能保無虞否 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
