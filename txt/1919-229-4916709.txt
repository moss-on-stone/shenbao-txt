# 1919 - 229 - 4916709

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[變節（冷）]  
　　假使與人相商一事今日而言可明日而言否明日又明日而又可又否試問其事得以有成乎試問其人日後尚可與之共事乎 
　　假使與人賣買一貨一時而言賣一時而又言不賣越一時又越一時而又賣又不賣試問其賣買得以有成乎試問其商日後尚可與之交易乎此蓋至淺至顯之理也於一人一商且然况乎對於國家大事耶奈何今之人多變節者 
[命令]  
　　二十三日大總統令　據湖南督軍兼省長張敬堯電呈湘省霪雨兼旬山洪暴發澧縣華容安鄕臨湘等縣水勢横流隄垸崩潰田禾盡被淹没請撥欵賑濟等語該省災患頻仍軫念嗷鴻殊深憫惻著財政部迅撥銀一萬元交該省長遴選妥員分赴災區核實散放以恤窮黎此令 
　　又令陸軍總長靳雲鵰呈陸軍官學校校長楊祖德因病懇請辭職楊祖德准免本職此令 
　　又令派賈德耀爲陸軍軍官學校校長此令 
[專電]  
　　北京電王揖唐决一週後赴北戴三週後赴滬無論議否在滬待議（二十三日下午六鐘） 
　　北京電王揖唐定艶日赴北戴接受交代卽行赴滬隨員定梁鴻志行前招宴報界（二十三日上午十二鐘） 
　　北京電王揖唐聞朱啓鈐將回赴津擬不赴北戴河俟朱回在津接洽（二十四日下午三鐘） 
　　北京電葉夏聲回京與安系談主不須代表或單獨議和宜由中央命令督促舊會完成憲法其他關法律事實者俟憲法成立後依法解决（二十四日下午三鐘） 
　　北京電院電吳鼎昌請偕王由北戴南下並托方樞勸吳施愚勸徐（二十三日上午十二鐘） 
　　北京電陸徵祥自法出發准下月底抵京因國際聯盟與政府商進行方法又軍府致王正廷電囑留法補簽土約布約王因受北京委任與陸取同一行動又外電約王同回於南北和局必有補益（二十四日下午三鐘） 
　　北京電昨下午五時電法令陸王魏歸顧施留（二十四日下午三鐘） 
　　北京電陸使電告十八日正式抗議奥約（二十三日上午十二鐘） 
　　北京電舊國會反對王通電昨到擬電駁（二十四日下午三鐘） 
　　北京電劉鏡人電俄外務長奉鄂政府命抗議華艦入江事當據約駁復彼允電鄂分解現該艇已前進難中止除電范其光逕商鄂政府外乞向駐京俄使商解（二十四日下午五鐘） 
　　北京電四國銀團正式復財部新團將成舊團未便再借欵（二十四日下午五鐘） 
　　北京電外部照會日使將出兵車盟驅逐謝軍日使未復（二十四日下午三鐘） 
　　北京電活佛派圖棍貝子代表來京（二十四日下午三鐘） 
　　北京電龔昨訪英使請關稅餘欵早日撥交（二十三日上午十二鐘） 
　　北京電院電黑孫烈臣迅派軍援車臣汗（二十三日下午六鐘） 
　　北京電黑孫烈臣電告馬日接任（二十三日上午十二鐘） 
　　北京電吉鮑貴卿電告分配省内防區兵力已完備（二十三日上午十二鐘） 
　　北京電院電陳毅西北軍第三旅已出發車盟另一千人進駐烏得（二十三日上午十二鐘） 
　　北京電勝福派成德赴外蒙運動陳毅請通緝（二十三日上午十二鐘） 
　　北京電天津破獲假冒軍米案數共二百萬石（二十四日下午三鐘）　　北京電綏蔡成勳電告歸綏山水驟發冲毁房屋二千餘間（二十四日下午三鐘） 
　　北京電奉張作霖請弛東三省米禁以濟日本（二十四日下午三鐘） 
　　北京電川陝劃陽平關至曾家河爲中立地（二十四日下午三鐘） 
　　北京電王占元吳佩孚電不贊成與日直接交涉（二十四日下午五鐘） 
　　北京電黑代督電鄂政府所派羅札諾夫中將已於十三抵崴前遠東代表霍爾瓦特現正辦理交代霍仍回中東路原職協約國以霍辦事和平電鄂政府挽留無效（二十三日下午一鐘） 
　　北京電張作霖電車邊吃緊已加派軍隊駐防惟索倫後山西路一帶距奉較遠恐緩不濟急已商由孫督就黑抽調數營往堵（二十三日下午一鐘）　　北京電丁乃揚將調贛運使袁思永爲蘆運使（二十三日上午十二鐘） 
　　北京電陸錦李長泰向政府運動滬護軍使最力（二十三日上午十二鐘） 
[各通信社電]  
　　北京電王揖唐擬不待西南覆電先由海道南下梁鴻志偕行劉恩格將代王揖唐主持衆院開臨時會事宜（二十三日） 
　　廣州電王揖唐總代表未發表前北方確無電徵軍府同意事出意外咸認北方此舉太爲輕率唐繼堯譚延闓趙恒惕等來電反對王揖唐詞旨憤激 
　　廣州電李根源寒（十四）日應莫督軍約由韶來省磋商防務（以上十八日） 
以上平和通信社電 
　　北京電總代表定下星期後偕同各代表南下 
　　北京電陸使等電巳向和會提出抗議聲明不能承認修改之奥約 
　　北京電盧使電告議場各事已派員設備 
　　北京電政府嘉慰庫倫活佛命令將發表 
　　北京電中央討論謀和撤軍後擬辦全國清鄕 
　　北京電長江三督電奉派代表各界既無異議應速南下開議（以上二十三日） 
　　北京電張作相爲二十七師師長張煥相爲第九混成旅長 
　　北京電莫榮新派周襄臣來京持函見總理謂和議須相見以誠 
　　北京電王克敏由滬返京總統諭先往滬預備和局進行事宜（以上二十四日） 
以上中華通信社電 
 
 

Page 5

 
 
   
 
 

Page 6

 
 
[各通信社電二]  
　　北京電傳聞奥約經我抗議後可望恢復原案昨龔復至英美使署請求協助中國力爭 
　　北京電松滬護使將以盧浙督長期兼領另設副使駐滬辦事（以上二十三日） 
　　北京電王揖唐决不俟西南答覆即行南下聞擬先在甯小住不逕赴滬 
　　北京電各分代表均疏通就緒可不至更動聞擬加派代表一人有于寳軒說 
　　北京電參陸處促各督核減軍費裁撤防軍甚迫和局無論若何中央已信不作戰備 
　　北京電政府與在京川滇黔三省代表商駐兵協欵等事大體已具俟各員電本省核定 
　　北京電吳佩孚據赴桂代表余某所述在武鳴與陸榮廷接洽情形電告國院 
　　北京電王崇文電告我國派赴松黑兩江軍艦棠已開駛進口分佈兩江巡弋 
　　北京電駐川英副領事將來京聞與藏事有關英使昨向外部抗議請阻川甘軍進攻藏番免生枝節 
（以上二十四日）以上中孚通訊社電 
[路透電]  
　　二十一日倫敦電據確實消息攻擊過激軍之戰事現漸臻可令人注意之階級上星期内俄國西北軍與愛沙尼亞軍曾將過激軍逐過魯加河距此更南波爾柯夫西北與比斯柯夫南面現均有激戰惟兩地之過激軍近兩星期内從事回攻曾將其敵逐退二二哩比斯柯夫境之過激軍距比斯柯夫里加鐵路九哩但過激軍曾露弱點有一聯隊携其運輸器物完全逃亡波蘭軍之戰事已使其左翼達明斯克南面湖境南至伏爾希尼亞過激軍曾在廣百哩之陣線敗退五十哩足徵波蘭軍於明斯克一役曾獲全勝波蘭今且在自泊里貝特河起至羅夫諾南止廣一百二十哩之陣線進攻過激軍波蘭北陣線之過激軍已被逐至哥里河後波蘭軍現扼守自維爾拉越過巴巴諾維齊達哇斯特羅夫之幹路貝魯拉將軍之左翼現向基夫猛進距鎭九十哩基夫西面南面東南面現有人民大舉起事烏克蘭内地全部似已起抗過激黨台尼金將軍左翼前進甚速過激軍現處布格河後更北愛里柴維格拉鎭已爲台尼金將軍之武裝火車一輛攻入 
尼斯特河北面大戰正在進行距基夫東南一百十哩之魯白尼周圍尤爲猛烈台尼金將軍今於更北向基夫莫斯科鐵路上之柯諾土浦鎭進發台尼金將軍並在加爾柯夫北面向庫斯克取進勢今可注意之要點乃在台尼金將軍之西陣線將軍在該處所獲之勝利不日可以與左翼協約軍聯合果爾則烏克蘭全境必將舉事其結果可將過激軍逐入俄國中部瘠土西俄及南俄反對過激軍之陣線目下相隔不足一百五十哩據最近消息觀之陣前過激軍共有十五軍其中三萬九千人乃在北俄陣線十六萬七千人乃在西俄陣線十四萬六千人乃在南俄陣線十三萬三千人乃在東俄陣線内地尚有兵七十二萬七千人　　二十二日倫敦電銀價之漲乃因美國因匯兌見弱中國與東方需求甚巨故不願售出所致專家謂銀價若每盎司再漲六便士則英國所通行之銀幣價值將越過幣面所定之數恐衆將鎔而儲藏之彼等並建議發行一先令以上之紙幣 
　　二十一日倫敦電稅務大臣解釋九月一日實行之帝國優待新稅謂製造品必須每種已成之件其廠中原價百分之二十五乃用於帝國内工人者始能享優待權利製過之烟草煉過之糖及糖汁數種不在此例表明證據之責任乃在入口家 
國外要聞 
[奥匈分裂後之難題]  
（法國無線電社通信） 
　　德約告成奥約開議世人方以爲最大難題莫德約若今既告成其他事件皆可迎刃而解實則戰後變遷與歐洲將來極有關係者固無過於奥匈問題也奥匈帝國在數月前有二十六萬方哩土地五千一百餘萬人民稱雄於歐陸今因聖哲門條約土地減至十萬方哩人民减至一千五百萬且由奥之日耳曼族與匈之瑪格耶族平分治之至是所謂奥匈大帝國者遂不復存在奥匈民族複雜以斯拉夫種爲最多平日鼓吹大斯拉夫主義甚力巴爾幹戰爭數次斯拉夫勢力愈覺膨脹分裂之機潛伏已久德奥匈執政者早知苟無以覊縻之則必有决裂之一日奥儲君飛蝶南擬防患於未然改組奥匈聯盟羅致斯拉夫種之志乃鐵彈飛來儲君殞命其所抱挽救帝國命運之最後希望遂與流水而俱逝奥國向塞維亞興師問罪其志非眞欲爲儲君復仇不過以制服塞國便可絶國内斯拉夫種之奥援而使之消除異志就我範圍耳德國以唇齒相依利害相共之故亟願保全奥匈帝國之君主藉以肆其野心故力助之於是世界大戰爭遂一發而不可收拾去秋奥軍敗績皇室傾覆各族奮起據地獨立其疆域之糾紛將何以解决之是即今日和會之最大難題今加里西亞之波蘭人巳與俄國之波蘭人聯合而成波蘭國奥境之捷克人與匈境之斯拉伐克人携手而成捷克斯拉夫國塞維亞人克羅特人斯洛文人與南方之塞維亞人合組巨哥斯拉夫國意羅兩國亦乘機進取意收回其已失之土地羅佔據脫蘭塞爾伐尼亞與布柯維那以及羅人所居之其他區域彼此衝突當然發生而糾紛乃莫可窮詰波蘭人與捷克人間因德成而起齟齬波蘭人與烏克蘭人間因倫堡與東加重西亞而有爭端羅人與捷克人互欲染指於布柯維那捷克人與烏克蘭又皆垂涎於東北匈境巨哥人（即塞維亞人）既與羅人爲巴那特西部土地爭持不已又與意人爲台爾瑪希亞與阜姆口岸幾致决裂奥國之德人不願以特拉夫河之北岸讓與巨哥人波希米亞之德人不願與捷克人合併此類爭點屈指計之不下二十起皆因奥匈帝國傾覆而發生且無一不足礙及世界和平外交至此誠不易爲矣此項問題縱採用十四條大綱或其他方法亦未必能得美滿之解决試舉一例言之如巴那特者非匈人塞人羅人各欲據有之地乎實則居其地者人種混雜約略計之當有六種且六種中無一佔大多數者羅人固較塞人匈人爲多但德人亦有數十萬人故未可根據某族人數之多寡斷定地方之誰屬若依人種而分區域居腹地者得腹地居海口者得海口則腹地與海口各失利用不相交通經濟不將停頓乎自决主義與經濟關係皆可爲解决奥匈難題之根據貿然行之適足增其糾紛今阜姆問題巳與和會一大打擊雖暫時或可互相讓步然難題仍然存在識者竊有慮焉今和會方聚精會神擬釐定各新國之疆界惟疆土無論如何區劃民族雜處之困難終不因之而减將來斯拉夫治權下之德人意大利治權下之斯拉夫人羅馬尼亞治權下之匈人烏克蘭治權下之波蘭人與波蘭治權下之烏克蘭人對於主治者之權力必不甘心聽命新事變之發生正未有艾以理想言國際同盟可出場干涉以防戰禍然所可運用之利器厥爲經濟抵制此利器能否使已成巴爾幹式之中歐東歐問題不化爲震動全球和平之戰局則在今日吾人尚未可遽下斷語也 
[美國國外貿易之突進]  
　　密勒氏評論報云現在全世界國際貿易中製成之商品美貨幾佔半數凡不能製造之國所需製成品之大部皆仰給於美國大戰以前美僅佔國際製成品貿易之六分之一在去年六月迄今年六月一年中卽佔半數左右戰爭以前國際貿易中之製成品平均每年全數七十萬萬美金及德奥比三國輸出業完全停止英法意三國大形减少而國際之製成品貿易除軍需品外皆暫减少一九一九會計年度全年之全世界製成品貿易不超出六十五萬萬美金之數就中美國卽巳供給半數一九一八年美國所輸出之製成品统計三十三萬九千五百萬美金輸至檀香山包多利可Ｐorto　Ｒico之貨尤不在内以兩地不在國外貿易範圍内也（中略）全世界不能製造之地域在戰前常自歐洲及美國輸入貨品者爲南美非澳亞（日本以外）及北美除美利堅以外諸國戰前美國製成品之輸至亞洲者佔輸出總數之百分之六十六輸至南美者佔百分之八十五輸至澳洲者佔百分之八十五輸至非洲者佔百分之七十五輸至北美其他諸國者佔百分之六十五自歐洲製造停止而美國對於上列諸地之輸出貿易大加增進輸至亞洲之總數在一九一四會計年　爲一萬一千五百萬美金至一九一九年六月終止之會計年度增爲五萬五千萬美金輸至南美之總數自一九一四年之一萬二千五百萬美金增至一九一九年之四萬萬美金輸至澳洲之總數自戰前之五千四百萬美金增至本年之一萬九千萬美金輸出非洲之總數自二千八百萬美金增至七千五百萬美金至於北美諸國之製成品亦皆仰給於美利堅故在一九一四年輸出總數爲五萬二千九百萬美金至本月終止之會計年度則增爲十二萬七千五百萬美金矣其中大部固製成品也在本月終止之會計年度中美國之貿易總數成績最佳直可超出一百萬萬美金之額蓋本年五月以前十一閱月間貿易總數已達九十一萬一千一百萬美金一九一七年會計年度全年之貿易總數爲八十九萬四千九百萬美金從前固視爲成績最佳之年度也今則爲十一閱月之總數所超出矣名六月之貿易額等於五月以前十一月間之每月平均數則在一九一九年六月三十日終止之會計年度中其貿易總數當可超出一百萬萬美金也 
國内要聞 
[北京通信（霜羽）]  
川陝劃界之内容 
　　南北劃界之舉始於去夏之譚浩明吳佩孚迄於今年春夏間則鄂西閩南陸續舉辦而陝西之劃界雖會推張瑞璣前往其結果則糊塗了事不得要領而回據軍界所言劃界一層亦雙方將領意思接近之表示類似局部和議者蓋一經劃定則彼此互不相犯也劉存厚之與熊克武近頗傳其聯絡且有謂由北方主動使兩人合力以備滇者確否雖不可知然劉居陝南熊有全蜀其間界線從前並禾分劃而劉存厚以圖川攻川名義要求政府助餉助械者實已不止一次至本月間始着手劃界頃據政府所得報告證以在京川人之所談則已有一段界線之告竣其餘亦着手辦理矣兹錄所聞如次 
　　議界之人物及地址此次議界之地在陝南之七盤關熊派員龍光劉派員張英而爲之監視者則有陳樹潘之代表高槐川十五旅代表劉惠心第三混成旅代表王銑皆於七月半後陸續派定前往至本月九日乃開議 
　　第一次議界情形第一次所議辦法爲全線劃界以陽平至曾家河爲第一段以南江至萬源爲第二段以劉壩關至鏨巴爲第三段而二三兩段四川方面尚未派有代表故當時先商第一段辦法决定南軍退至朝天嶺附近二十里以内北軍退至寗羗附近二十里以内而中立地之維持則依鄂西辦法酌量損益此謂大體之研究也 
第二次議界情形第二次於十一日會議議定條件七欵乃具體之辦法非僅就第一段立論者也其條件如下（一）雙方軍隊各以决定之防線爲界不准於界外稍有侵越（二）雙方防線中間爲中立地界雙方軍隊均不准在中立地内自由行動如有不得巳之故必須經過中立地界者仍須請求他一方面之允准後方能行動（三）雙方軍隊於自己防線内各負剿匪衛民之責（四）雙方防線内如有土匪擾民情事應即各自剿辦倘該匪等竄入彼方應由彼方急速剿辦此方之軍隊未得彼方之允許即追襲土匪亦不准逾越界線（五）中立地界内如有土匪由他方竄來者應由雙方軍隊互相通知然後兜剿不許一方單獨行動（六）本條件簽字口起互相遵守否則負破壞和平之責（七）本條件各繕二份一份交換一份呈報備案 
　　繼續之雙方協商以上所述皆所謂具體條件也然有尚未議及者爲第二三段之劃界及撤兵時日聞十一日以後已進一步而辦理及之據川人所言此次劃界雙方意見甚爲融和以後川北陝南似不至再有衝突矣 
　　但於此有須注意者自劉存厚退入陝南以後劉雖欲再圖四川而餉械兩缺熊部吕超諸人則曾一度進入陝境蓋此次劃界乃劉氏殘喘之克保也至熊氏所以就範之由則川邊形勢岌岌熊曾迭電政府對於川邊之防藏計畫主張不分南北而由川滇甘三省合力進行以圖萬一之保守故巳不從事北進而反與政府聯絡以爲對外之計而劃界之舉亦以此爲大原至於軍閥所言熊氏巳有聯絡將擁護中央將合力制滇以詡其局部議和之成功者則與「陸榮廷解散軍政府」「西南不反對王揖唐」諸說同一渺茫耳 
[北京通信（靜觀）]  
都門之虎疫談 
　　舉世相驚懼之虎列拉由南而北初則逗遛津門繼則沿京奉路綫而至郎坊一帶軍界傳染者頗多近且進逼都門已開始與勞働社會接觸矣 
　　據警廳人員言北京市民連日染此病而死者屢有報告就中以外城右四五區爲最多如南横街一帶行人且不敢履其地惟城内發見者尚少廳中官醫七八人每日乘汽車巡行各地遇有類似此病之人即設法爲之診視並示其家屬及鄰居以隔離之法一面通飭各區署詳行調查隨時報告電話之忙不可言喻 
　　菜市口爛縵胡同某工廠内一日之間染此病而死者七人又三里河一帶亦有之病發時有不見上吐下瀉之狀况僅覺腹痛者如此歷一日夜即斃警察連日向水果舖及其他飲食舖面屬嗣後不准再賣酸梅湯及破開之西瓜對於荷擔之小賣商取締尤嚴以此之故即未破之西瓜買者亦絶少其他水果如葡萄蘋果藕等往年此刻正在暢銷之際今年則購食之人大減游行東安市場等處見水果敗壞而棄之惡水桶者紛紛外人之居留京師者對於虎疫畏之尤甚前聞擬定辦法數條告我政府已見采納交由内務部執行日昨又復會議擬請我國政府設立防疫總公所於豐台因該處爲三路交會之點關係極爲重要也聞内務部已計議及此矣 
　　京中前有慈善家印發一種藥單寥寥舊藥數種聲稱此係屢經試騐其效如神之妙藥染霍亂者服之無不立愈但試之多不能如其所言惟中英藥房所售之哥羅蘋（Ｃhlorodyne）一種藥水用之尚多奇效 
北京地方年來地溝失修濕氣極重無論舊屋新房壁間無不濕氣上透霉斑點點臭味薰人昔人所謂南方卑濕北方高燥今日觀之殊不盡然至若貧家小戸床椅爐竈聚諸一室垃圾成堆終年不掃兒童便溺到處皆是一至夏季過其門者無不爲之掩鼻又若人力車夫十餘人或數十人賃居一所破舊房屋則汚穢尤不堪言大坑之上聚臥之人少則二三多則五六坑不能容則舖蘆蓆於地上以爲臥具一室之内幾無隙地此外煤爐飯碗大蒜大葱夾雜其間沐櫛二字殆非彼輩所知如須便溺則於院中掘一坑彼等之厠所成矣大凡一胡同内有一戸爲彼輩所居則鄰近各戸無不感痛苦以如此之生活即無時疫流行且不免因之致疾况一旦不幸如虎列拉者突然蒞止其有不首先與彼輩相接觸者乎此次染疫而死者以貧苦勞力之人居其多數可見平昔衛生之良否與時疫實有密切關係竊願司衛生行政者早爲之所也 
[奥約修改之抗議]  
　　修改奥約於吾國五條完全更易連日政府會商結果已發訓電致巴黎專使令向和會抗爭至少以恢復原案爲度而專使方面昨日亦有電到京業先於本月十八日正式向和會及五國會議提出抗議聲明不能承認但奥約簽字期迫而各國態度冷淡吾國民要當發奮自强勿專恃他人也 
　　又一消息奥約中關於中國各欵俱加更改聞政府接得專使國報告之後即於星期四閣議席上提出討論僉以此種修改案實將我國應得利權剝削殆盡且如收回租界一項前因意國提案經我抗議各國均無異辭是已承認在先此次奥國片面主張在理協約各國宜有公允之判斷惟我國爲保全固有利益起見對於修改之點應予全部否認當經由院電覆專使團依照此旨相機辦理此爲第一步之辦法至此後應採手續今日（二十三）閣議當有完全之解决 
[北京之私運煙土機關]  
　　中美通信社消息云外人結黨私運烟土往來哈爾濱京津漢口等處一事業經本社報告（見二十二日本報）兹復探悉此項烟土係由俄國邊境運入分布於京畿某某數處内有俄人住所及希臘人所開之商店有希臘人名若尼加里方底斯者爲前布里士多酒店（現更名東方酒店）主人前次由電報飯店將烟土若干運至寓所裝置於造成活邊之小箱内携至京漢車站運往漢口交某希臘人（姓名未詳）運費僅須三元六角此爲一起又有俄婦名多拉者曾爲巴拉特者運土三十三兩前往漢口此項私土係由萬國酒店運出裹以舊報紙多拉赴車站時且有荷蘭兵某爲之提携送之上車巴拉特並親身偕至車站該荷蘭兵直不知所携者爲何物云東方酒店主人斯提芬固私運烟土然彼非該黨黨員並欲設法使該黨就捕作一網打盡之計前次有俄人名孟魯里者由北京赴漢口隨身並未携帶烟土該烟店主人以爲孟某帶有烟土因率巡警多名前往車站截拿指孟某携有烟土孟某告巡警倘斯提芬敢出一千五百元作保證金彼願聽巡警搜查行李當時巡警承認當卽開騐並未查見烟土又有西婦名沙拉者恒藏烟土於襪内並備有烟管一具亦爲藏土之用云兹將就調查所得該黨男婦姓名列下（一）若尼加里方底斯ＹoniＣalifantis希臘人爲從前之布里斯多酒店ＢristolＢar主人現庽第三號之中國娼寮附近（二）加門Ｃarmen又名ＳoniaＬevin（俄國婦人）若某之妻前庽第十四號（三）孟魯里Ｍanooli住址及眞姓名未詳妻名寳林現在北京與若尼加里方底斯同居天津有名摩西司Ｍoaes者亦爲該黨之一又有名巴拉特者亦在天津專運私土此外尚有多名容調查續聞 
[北京言論界之阨運]  
京報禁止出版 
　　北京京報因觸怒朱深并爲安福所不慊致遭京師地檢廳之檢舉案尚未結不謂該報前日（二十一日）又被警察廳封禁二十二日起遂不能出版兹錄警廳布告如下本廳奉内務部訓令開准司法部咨開查出版法第十一條規定文書圖畫有左列各欵情事之一者不得出版第十五條規定違反第十一條第一欵第二欵者除没收其印本或印版外處著作人發行人印刷人以五等有期徒刑或拘役各等語兹查本年五月二十三日有在北京出版之京報載有國民一致對外之聲援一則核其文字語意實與出版法第十一條第二欵規定情事相當顯係有意妨害治安除關於刑事處分業經本部令行京師地方檢察廳訴追外咨請貴部即希查照轉飭警察廳依法查禁其出版以期共保治安等因正核辦間復准司法部密咨内開查北京京報違反出版法第十一條第二欵規定業經本部咨請貴部轉飭警察廳依法查禁在案兹復陸續查閱該報民國七年十二月十二日八年三月十五日五月八日十二日五月十七日六月十五日評論八年四月十九日要聞七月二日緊要新聞七月三十日内外雜錄各欄登載仍多有觸犯出版法及刑律規定之處除刑事部分訓令京師地方檢察廳併案核辦外相應咨請貴部檢閱上開該報日期查照辦理等因并附開清單一併送部前來本部復經按照單開日期檢閱原報顯有觸犯出版法第十一條所列各欵情事除原咨聲明關於刑事處分業經先後令行京師地方檢察廳併案核辦外合行照鈔原送清單令行該廳查照出版法第十一條第十五條及第十六條規定辦理等因奉此除令該管區署依法停止該報出版并没收印本或印版送廳外合亟布告該報館知悉仰自文到之日卽行停止發行併　印本或印版繳由該管區署轉呈本廳母得違誤 
[敎育部勸誡京内外學生]  
　　京内外各學校始業期近敎育部日前特頒發訓令對各校學生有所勸誡其文如下自歐會德約對於山東各欵未能有公允之解决京外各學校學生羣起抗爭致有罷課請願之事各該學生等激於愛國熱忱雖爲國人所共諒然而爲國家計爲敎育計其影響於前途者若何此則本部所深爲考慮者也國家根本改進恒視國民之品性與智識以爲衡品性之力足以維持國家之精神生活智識之力足以發展國家事業出而與世界相見職是之故敎育者與受敎育者對於國家之任務不出乎學術修養之範圍即令國家有重要事故亦祗能以校内所討論與國人交換意見倘參以事實上之行動客氣乘乎其中環境逼於其前越俎廢學勢所不免本實先撥國將焉賴此　覺悟者一也　治變遷肇端甚繁探原而論政治社會不過公共社會之一部政治事業亦即社會事業之見端求良政治於惡社會求新政治於舊社會其事均屬至難爲諸生計與其就政治上爲改革之蘄嚮母甯就社會上爲實際之創造誠能以學校爲鑄造社會之模型而以自身之學業爲鑄造此種模型之資料朝而修焉夕而息焉舉社會之實質與其生活狀態莫不陶冶於學校之内則社會之中堅由此而立即將來政治上之根本改革亦必緣此而可望其有成苟違兹義豈惟干預政治顯有出位之嫌即令自秉國成恐亦無澈底之法此應覺悟者二也吾國設學垂三十年矣事業舉廢宗旨艮楛難以概言獨至於學校風紀則當局與國人莫不兢兢然持之蓋覘之一校既爲操行成績之徵被之全國尤爲敎育信仰所繫平時學生行檢稍乖社會猶指爲詬病若其横逸潰决取學校之規律與職敎員之訓誡一舉而蔑棄之使職敎員對於諸生剛柔張弛並有所窮而敎育當局又不能取世界之趨勢與敎育學說之變化强國人以共喻即無法以保持敎育上之社會信用不寧惟是學風既隳在校已無復重規律守秩序之習慣浸假而校外之行動與行政之職權社會之裁制發生衝突必至干涉强制兩敗俱傷爾時敎育主張與學生地位連同貶抑敎育基礎無法維持事之可痛寧有逾是此應覺悟者三也國勢艱虞至今益亟深識之士瞻顧傍皇方以學校敎育爲前途一線之希望諸生念國家待援之急應如何發憤深造寳貴力學之光隂念國人屬望之殷應如何刻苦自愛養成遠大之器識不此之圖而急於事功淺於嘗試　濫廻　於政治潮流而無所當外襲時論内隕良知立身無所遑言愛國本部對於諸生誼同師友分等家庭自前此各校罷課以來即以調護士氣維持學風爲主旨迭向京外主管長官曁各學校校長職敎員等商榷匡導幾於舌敝唇焦猶幸諸生了解始末得以告一收束兹值暑假届滿各校開學之始惟望各學生以深切之覺悟策前途之進修爰掬忱悃申兹誥誡諸生誠能懍學殖之荒落念來日之大難勉納藎言不遠而復是則本部所厚望也 
[北大學生案公判記（續）]  
地檢廳所謂起訴理由 
　　（一）本廳當此案發生之日遣派司法巡官玉章玉紳前往調查去後據該巡官等報告書略稱巡官等前往中一區北京大學左近并向中一區署員何鏞探詢得七月十七日北大法科開會學生討論拒蔡迎胡其胡系人數四十餘人而蔡系人數甚多當時兩派學生在場衝突蔡系學生糾衆用言恫嚇胡系學生當經學生魯蘇謝劉劉陳等各持打球木錘手杖木棍繩索等物當場將胡系學生許王楊程俞等五人毆打并有欲將該五人用繩綑縛之說在法科審問僞充審判官係魯王劉（翰章）等呼某學生爲主犯某學生爲從犯訊畢將該五人遂往理科講堂收押等語證以許等在本廳所述被害情形若合符節其證一（二）本廳票傳中一區巡官祥楨到案訊據略稱伊在本區第五派出所辦事法大歸伊管轄七月十七日早晨見有二十多學生到法科去移時又有百餘個學生去了到了之後就將大門關閉并有學生在門首守衛據說不能讓他們走了這些人可惡均是破壞行爲非用繩子綑縛不可並說回頭巡警也帮助綑縛伊只得支吾答應至裏頭開會是何情形伊只能在二道栅欄外所以不得而知等語查該警所述係十七日早晨之事該生等開會伊始即將大門緊閉且有用繩綑縛不許放走之宣言可見魯等當日實施種種强迫之行爲早已有此犯意其證二（三）本廳當此案發生時派員詣騐許等傷痕據檢騐吏俞濤宋澤等結稱騐得許右腮頰紅赤傷一處手掌傷右手腕紅赤傷一處手把𢸥傷肚腹偏右紅赤傷一處脚踢傷楊濟華左眼胞連額下相連拳傷一處等語其證三（四）謄具悔過書一節據許等供係受魯等之壓迫而魯等則辯稱出於許等自身之願意本廳查該悔過書中類皆受人銀錢運動等卑鄙齷齪之詞苟非魯等以暴力壓迫使許等不得自由則人非至愚甯有自行 
 
 

Page 7

 
 
攻擊授人口實之理且於簽押姓名而外尚須按加斗𥬹其以强暴脅迫之手段使人行無義務之事已屬彰明其證四（五）本廳傳訊王朝佑保人李玉璞據稱上月不記日期有大學堂張姓打電找伊保王朝佑伊到了理科見王朝佑所居的屋内有四五個學生還有許多學生在屋外經他們由屋内將學生一個一個叫到另一講堂問話伊等至夜問一點多鐘出來散步見講台上坐着四五個學生還有寫字的台下站立許多學生王朝佑他們亦在台下站立問完之後伊要將王朝佑帶走他們領伊至講堂具的保結伊等回來已有兩點多鐘了還有兩個學生因無保没有出來呢等語據此則知魯等拘禁許有益諸人本屬確鑿事實其證五本案除兩造互相攻擊之曖昧情事均經本廳一再調查尚未得有相當證據應勿庸議被告李駿蔣希曾二名查傳無着應俟到案後另行辦理外魯王劉孟謝陳倪劉狄易朱等共同傷害人私擅逮捕監禁人並以强暴脅迫使人行無義務之事依刑律第二十九條之規定實共犯同律第三百十三條第三百四十四條及第三百五十八條之俱發罪俞許程楊等指摘事實公然侮辱人之所爲係共犯刑律第三百六十條之罪既經魯陳等依法告訴應即秉公一併起訴再被告中狄易朱三人在本案内關係較輕調查其性行頗知安分應請依刑律第五十四條特别酌减以昭平允合併聲明 
　　又據另一消息北京大學生一案前日審廳宣布公開各方面前往旁聽者頗多除中報記者而外尚有某某兩西報代表各校學生到者五六百人因座位已滿不能全入皆冒雨立於門外靜候消息十時宣告開庭當由審判長傳原告學生許有益楊濟華俞忠奎程體乾四人先行審問許有益攻擊最力略謂伊等因法科畢業生發給文憑新生招考及校長問題等事在法科開會被幹事會發覺魯士毅等在臺上作審判官審問彼輩並毆打彼等狄福鼎等走來走去作書記陳邦濟等則組織敢死隊用繩綑綁彼等自法科赴理科云云其餘大致相同次由被告魯士毅王文彬孟壽樁狄福鼎劉瀚章陳邦濟謝紹敏朱耀西易克嶷劉仁靜倪品貞十一人將許等在安福部機關中央政聞社請客被人運動如何謀破壞大學如何爲胡仁源運動如何敲詐南洋兄弟烟草公司等事件一一揭穿并謂外問每謂大學分胡蔡二派此語絶對不能承認胡仁源營私植黨與否自有事實爲證不必多言至於蔡校長則自獻身敎育以來光明磊落此次回校乃全國所敦促府院所力留如云蔡校長有黨則全國及政府皆係蔡黨矣學生等可殺可辱惟不能令人破壞我神聖敎育基礎最後言許等并非學生何得干預校事云云原告對於中央政聞社會讌諸層均已承認但仍極力攻擊被告以私擅逮捕監禁及輕微傷害等罪審判官問魯士毅既作審判官高踞臺上何以打得到你許有益說當時我走上臺去審判長說你既然能走上臺去可見并未喪失自由亦無所謂審判繼由被告陳邦濟謝紹敏稱彼等被控組織敢死隊押解原告自法科至理科等情實屬不合押解與否自有路中警察爲證至於組織敢死隊一層更爲可笑對待此等事件本屬平常既不用死何有於敢審判長問訊良久暫告休息十五分鐘十二時半繼續開庭由審判長宣讀中一區及偵探報告旋由被告狄福鼎當場申述中一區對於報告伊個人之事全非事實伊當時招待黄區長有本校齋務課職員爲證且有許多報告中語多非伊說昨日親見黄區長亦承認有誤騻爲更正云云遂由律師劉崇佑君開始辯護首謂此事竟無證據法廳調查者不過警區之報告而區長對於親見之狄福鼎尚承認報告有誤則其餘可想至於偵探之報告則自稱得諸傳聞傳聞之說豈可以作證據其餘騐傷等報告亦多自相矛盾之處望法廳詳細調查以重眞相云云嗣審判官不肯再行調查律師繼續發言謂此案法廳所得之證據辯護人以爲既多不可靠之事實則法律上自失其根據原告口供自係一面之辭被告口供據其陳述則稱紀錄以後並未閱過亦未簽押於法律手續不無欠缺之處今遽行辯護則辯護人亦有辭可說即據原告供詞如稱魯士毅已高坐臺上又能打臺下之許有益許有益既稱上臺則又何所謂審問此點固早爲審判長所明察其他又如攻擊狄福鼎走來走去作書記則書記豈走來走去所可作者况狄福鼎不在會場已有黄區長允爲證明若謂押解則法科至理科地將二里豈有途中警察不聞不問之理况據警察報告亦謂當時大衆帶說帶笑而赴理科若謂逮捕則秘密開會係許有益等自來何勞逮捕若謂監禁則許有益等謂被禁於一敎室内有警察張某爲證次日有友人六人前來接去跳牆而走須知既已監禁豈六人所可接去既屬來接何勞跳牆况北大校牆之高矮又爲路人共知此言之有無根據一思即可明瞭若謂迫具悔過書則至今尚未查得此物豈可聽原告一面之辭假有此物亦不過道德上之行爲豈如法庭之保結至於共同犯罪一語尤爲不解法律上所謂共同犯罪必須事前有準備當事有分職乃得成立今據種種事實彼等二者皆無何得稱爲共犯况據北京大學留京學生所遞之全體負責公呈與此事亦極有關係可見此事乃數百人之羣衆行動决非十一人之共犯既非共犯則原告雖稱輕微傷害亦常指明毆打之人何可加於此十一人之身上今就法律而言此十一人無所謂罪亦無所謂共同犯罪至於就人情而言則被告之心跡守爲全國所共諒政潮黑暗危及敎育今日某派思攫取校長明日某黨擬併吞學校使青年學子讀書且不能安心苦心孤詣維持學校至於今日還要告他犯罪致令坐廢光隂陷身囹圄他們不過不幸而爲中國人罷了言至此旁聽席滿座欷歔流涙被告更多傷心痛哭全場頓成悽慘現象言畢審判長請問檢察官有何意見解答檢察官起立略謂律師剛纔說魯士毅既作審判官何能打人一節須知彼等並非正式法庭律師起立說既非正式法庭又何有乎犯罪家庭兄弟之爭兒戲之舉事屬常有何曾事事勞法庭檢舉學校即學生之家庭事屬相類可不勞國家法律之尊嚴况刑罰所以排斥惡性學校所以培養士氣今一般青年曾受國家培植自非惡性可言爲國家設刑罰之初心計爲貴廳愛護青年之盛意計請顧及刑事政策宣告無罪云云繼又由律師要求被告人取保謂拘留的目的所以防被告人消滅證據而且逃遁今既喪失此兩種目的而仍使多數青年收押實屬法律上不必人道上難忍之事望即取保嗣經法官以現離判决時不遠不必取保宣布辯論終結退庭 
[京華短簡]  
　　美國駐華之芮恩施公使辭職已准據聞該公使以在華數載關於中美國際感情之聯絡素稱融洽此次束裝歸國頗有依依不忍恝置之思特於前日（二十一）午后四時晋謁東海一面辭行一面致在華過蒙優待之謝意接見既畢臨别贈言亦甚繾綣大約下星期一或星期二芮使即首途返國 
　　駐日公使經閣議决定劉鏡人後擬即日提交新國會同意因各方面尚未接洽完妥延至昨日始提出衆院兹將咨文錄下爲咨明事查前駐日公使章宗祥因病辭職業經照准兹擬任命劉鏡人爲駐日本國特命全權公使相應按照臨時約法第三十四條咨請同意可也 
　　國際保工會委員顧維鈞已呈報就職兹聞此項保工會即國際勞動會之别名又稱爲傭務會議預定本年十月舉行我國按章委員之外尚須選派資本家及勞動家代表各一人政府對於資本代表已擬定前交通次長葉恭綽至勞動代表則尚未物色有人 
　　分代表中徐佛蘇吳鼎昌二人辭意極堅故日前外間有將行更迭之說兹聞政府之意仍主不換一人日前特派施愚勸徐方樞勸吳結果如何刻尚不知至劉恩格本有同王南下消息現因安福内部競爭議長甚烈恐多一選舉不免多一分裂故已决不離京以便於新衆院中代王主席 
　　外交部本年舉行外交官領事官考試已在部中組織甄錄委員會委員長一席由陳次長兼充外昨日並委參事祝惺元刁作謙王廷璋李家鑿僉事程遵堯史悠明朱鶴翔葉可樑爲委員又委僉事許同莘徐乃謙李殿章張澤嘉陳慶和羅則琦田乘充事務員 
　　明年各省添設司法分廳一案自經閣議通過以後部中當即通令各省遵照依次籌辦頃復有令通行各省大意謂各省各縣前令籌設地方分廳准於明年起如不能籌設之縣分亦准於明年籌設司法公署惟以上二者未能成立以前所有民刑訴訟仍應由縣知事兼理業經擬定防範縣知事兼理司法之弊辦法兩條仰即查照以杜弊端而保法權 
[奉天政局之大更動]  
　　奉天某外報消息云張使以三省業經統一其巡閱使署不啻一小朝廷擬將巡閱使官制大加更動日前會議已有設置敎育實業兩廳消息今已實現該兩廳廳長敎育任謝蔭昌實業委談鐵隍已於昨十九日發表使署所設八處亦一併改稱爲廳軍署秘書長即使署秘書廳長亦即省公署秘書長皆係新任實業廳長談鐵隍兼任緣張使以督軍省長均由我一人主持故事事可一鼻孔出氣省公署之政務廳長史耀五久欲辭職此次亦經張氏允准昨委任前黑龍江財政廳長魁星階繼任聘史氏爲高等顧問月支薪金四百元惟史氏果就與否尚未聞知衛隊旅長一席昨經張作相極力辭讓已保薦鄭榮陞繼任大約不日可見中央明令云 
　　另據公報消息軍民兩署之秘書長袁潔珊既已北上而奉省政局遷動之說又傳布於一時大約以秘書長政務廳長遼瀋東邊二道尹爲活動之目的政務廳長史曜五氏前次赴津卽有更動消息然以所希望繼任之人物皆未能就以是敷衍至今現史氏决計辭職當局已允覔人接替曾商之於秋菁士廳長恐不願就此時呼聲最高者爲魁星階氏不日即可發表至秋氏大約仍以秘書長一席畀之遼瀋東邊兩道尹更動說喧傳已久但始終未見實際現在究竟更動與否不日即可定局 
[軍府對王揖唐之態度]  
　　廣東消息北政府派王揖唐爲議和總代表一事舊國會方面已議决反對惟軍府方面態度如何尚無表示刻據軍府内某要人言王任總代表軍府久已接到此項消息不過近日北政府始明令發表耳現在别方面巳生出一派之反對聲浪軍府自未便遽然加以承認致受他方面之打擊然亦有一派人物主張謂議和應注重條件上的問題不應注重人的問題者如陸幹卿譚延闓皆同此論調似又未便毅然表示反對致與諸大老爲難故此時惟有將此事通電各省各軍徵求其意見將全副責任卸於各方面身上以便異時有所藉口大約軍府此種滑頭政策業巳成爲事實云云 
[粤省長問題與滬代表]  
　　粤東省長問題前經一度劇烈競爭目前雖暫爲止息然尚未有解决之法也上海粤人派吳鐵城等四代表回粤原欲謀和平解决曾於十二日請各界代表討論此事即日簽名同具請願書十三日面呈岑總裁岑接閱後謂我對於此問題極爲焦灼但此事須取得各方面同意方面解决以今日之情勢言之大有顧此失彼之慮辦事極難措手惟遲遲未决實所疚心云云四代表閒談片刻不得要領而退蓋目前之軍政府毫無實權其實權盡在督軍之手而督軍意見無論民意屬望何人但非由督軍指定决不贊成故對於滬代表之討論省長大有欲驅逐出境之勢十三日忽有用七十二行商民名義公電一通由軍署送至報界公會其文云廣州莫督鈞鑒頃有假稱旅滬各團體代表吳鐵城許炳榛唐寳鍔孔昭晟挾欵回籍藉調停省長之名行擾亂商場之實查該四人係善後協會之小份子伊等將回粤時旅滬各團體已登報反對尤以廣肇公所反對爲最力今包藏禍心虚張聲勢冀竟前次公民未竟之意到處摇惑人心擬設辦事處於河南設分辦事處於各縣並一面詭串不肖軍隊實行擾亂若不迅速驅逐出境恐不僅有前次罷市罷工罷學各風潮必將糜爛粤局商民等爲身家財産所關不得不據實陳請迅速嚴行取縍以救危急實爲公便七十二行商民公叩眞次日滬代表函請查究該電來源文云日初督軍鈞鑒敬肅者頃閱今日大同報新民國報平民報中華新報羊城新報安雅報新報等均載有七十二行商民拍呈鈞座眞電一件對於城等肆意誣衊疑駭滋深無足深辯惟報載係由鈞署送稿未悉究由何處發來以尊府之森嚴竟有敢匿名致電妄肆鼓簧想係外人造謡冀亂觀聽竊城等來粤係受上海粤僑商業聯合會潮州會館嘉應五屬同鄕會大埔同鄕會旅滬廣東善後協會旅滬廣東報界等團體之委託對於此次省長問題查訪眞相妥爲調停始終並無成見瀕行時曾由廣肇公所總董唐總代表致電鈞座曁軍政府查核在案自到粤後經向各方面陳述來意亦曾趨謁台階適貴恙未痊未蒙賜見辱承覆示謂俟病稍愈再圖把晤城等復往晤傅參謀長請將下情代爲轉逹想在洞鑒之中今無端遭此誣衊實難甘受應請澈查究辦以儆奸邪實爲公便吳鐵城許炳榛唐寳鍔孔昭晟謹啓麗堂處長惠鑒敬啓者今日見各報載有七十二行商民上督軍電文一件對於城等肆意造謡妄加誣衊查報載該電並未有署名且各報附記該電係由督軍署函送報界公會云云顯係外人揑造冀亂聽聞應請執事代爲查究統祈復示深紉公誼敬頌勳祺吳鐵城許炳榛唐寳鍔孔昭晟謹啓 
　　昨有某要人進謁軍府總裁岑春煊談及滬四代表與粤省長事岑答以伍廷芳爲莫榮新所最反對之人四代表抵粤又與公民團請願舉伍氏有關安得不觸莫氏之忌此未免是他們不善看風頭自討没趣某要人又叩以對於省長問題意見岑答以我個人意見若以粤人治粤則温宗堯亦合温聲譽經騐均有足稱且伊不落黨派但仍要疏通莫榮新得其同意方可日前四代表來見我亦曾提出此種意見對衆發表云云查日前四代表晉謁莫督軍時莫以疾辭拒不見適參謀長傅德謙在座謂不宜絶人大甚請出代見莫許之然不數日又由督署發出一託名七十二行商民請驅逐四代表之通電今據岑言觀之則四代表之見惡於莫氏殆有由矣 
[湘城近訊]  
　　承買紗廠之近訊湘人承買第一紡紗廠一節前經公推代表赴漢與朱鞠尊商酌籌欵方法昨聞各代表已電致商會謂欵已籌集云云當由該會各會董將原電送交張督察閱後以此事既經出示標賣又已有人投標自不得不於預定開標日期開標（十三日）藉昭信仰故届期仍照布告辦法在省署當衆開匭其結果以大興公司代表袁庶熙所投之一百五十五萬元爲最高額以外尚有景維行者亦投一百四十五萬元至省長究將如何辦法尚不可知 
　　歡迎出走之會長長沙總商會會長張先贊前因保釋廖緝光案逼而出走張督以須與該會長籌商之件甚多曾准其與廖案脫離關係並飭該會各會董覔其回湘前次會董蕭萊生等在漢時該會長適亦由贛至漢晤面後遂邀其同行巳於日昨抵省張督得信立派副官赴會歡迎張敬湯旅長亦立時赴會同赴軍署張督優禮有加聞商會各會董亦將於日内特開歡迎大會請其復任會長 
　　增加之兵士必讀湘張督前據十一師四十一團團長魏蕙田報告據郵務檢查員查出兵士必讀一書係萬國弭兵會創造於一九一九年出版現經第三師十二團一營一連六棚正兵李得勝添其首尾重印若干散布各軍昨由郵寄送寗鄕職團一營一連正兵張統其言詞偏頗非痛駡長官即鼓吹士兵滋生變亂若不早加嚴禁竊恐勾通日久各處軍隊紛集士兵良莠不齊不免爲所煽動除嚴訊張統寄來兵士必讀原由並請三師董團長嚴查李得勝印刷兵士必讀之由來外理合抄錄一册呈請轉飭防範等語昨已據情通合在湘和軍轉飭一律查禁矣 
[杭州快信]  
　　甌海道尹黄慶瀾因商民偷米出洋案辦理不善激成罷市風潮飭查屬實有即日更動消息日來多數紳商紛紛聯電挽留 
　　金華第三區省議員宋吉成日前因病逝世遺缺以候補當選第一趙協曾（字伯魯蘭谿人）補充 
　　楊督靈柩准下月六號（夏正十三日）運送回籍今日回神軍民兩長俱臨弔唁各僚屬致送奠儀極形忙碌駐建德第七團團長兼戒嚴司令官胡大猷昨來省校閱本團第一營部（向駐省城師部）並弔楊督喪 
　　盧督來浙後内部人員並未更委前傳擬任孫梓琴爲副官長孫小芬爲秘書胡福山劉化仁爲以參謀等實係護軍使署人員隨同來浙因而傳訛 
　　四旅旅長潘國綱升任一師師長後遺缺久懸（張師長兼攝）現聞有以三團團長李全義接充消息不日即將發表 
　　省公署昨飭財政廳提前撥解本月份警備隊經費八萬三千餘元 
　　省城疫氣仍未少减調查城内死亡人數每區署（共二十署）必十餘人 
[南京快信]  
　　李督派何恩溥入京接洽要公今日午車北上 
聞齊省長對灌雲縣知事陶士英被控案尚無撤換意學生聯合會所設之通俗學校敎授者原爲中等以上學校學生現因暑假期將滿各校不日開學敎授乏人加以所借地點皆爲學校之校址其原有學校亦須上課故勢不得不暫爲散學 
　　花牌樓青年會昨晚（二十三）八時舉行會員家屬同樂會特請明德女學副校長李淵如女士演講快樂之家庭並由滬運到各種時疫影片 
　　齊省長因傳聞滬上有偷運米糧出口情事昨特派候補知事黄某赴滬密查 
　　財廳派赴各縣息借冬漕委員電省報告借欵得有確數者祗八縣胡廳長甚焦灼昨謁齊省長請示辦法 
甯垣洋貨綢緞各業近因學潮稍平暗進日貨者不少軍署顧問汪瑞闓昨由滬來寗住交通銀行 
蘇州初試考取法官六十餘人均於昨由蘇乘車過寗轉津浦車入京覆試 
　　齊省長擬恢復臨時防疫局電部請費内部尚未電復搜捕蝗蝻委員均已陸續回省銷差報告蝗禍肅清 
各稅所日内將有大批吏動 
地方通信 
[蘇州]  
　　省令嚴查私運米石齊省長以本年蘇省各處水災迭告秋收勢必歉減本省米縠亟應截留停止運輸出省以維民食所有陸軍部軍米曁各省擬來蘇採辦之米己一律拒絶特通令各道縣知事知照並令關卡稅所從嚴偵查以杜偷漏聞蘇常道尹吳縣知事己接到此項令文轉函商會知照矣 
　　拆卸銅元局機器盤門内舊銅元局機器等件擱置已久現悉已由安徽造幣廠購去經倪嗣冲派遺饒州運輸艦開駛來蘇將此項機器裝運赴皖刻下正在雇工拆卸異常忙碌云　　百花洲火警昨晚一句鐘左右胥門内百花洲某姓草屋不戒於火致綮焚如延燒二十餘家一時火光燭天人聲鼎沸迨各龍社聞信先後驅龍到塲灌救始行熄滅 
[鎭江]  
　　美提督過境美國水師提督勞裘司今率參謀步希繙譯徐士權等乘亞西亞水師兵艦於昨日上午十時由上游駛抵京口下椗江心旅鎭美商各洋行大班等咸登艦觀迎翌晨展輪赴滬 
　　新米近價江北高寳曁上江等處新米已於日前到鎭開始交易兹調查本届新粳上市後昨已第三日爲數僅一百七八十石高者五元八角中次者五元六角蓋因有國積私運者米價並未稍跌 
　　商界提倡儲金鎭商王某等發起救國預備金爲將來贖回路約之用特自先認五百額以爲之倡並函知各業分别勸募擔認額數一致進行 
[海州]  
　　淮北匪患淮徐海接壤之區素爲匪藪前以青紗幢起宿泗交界處匪黨由西竄入連破數圩而以丁圩爲最慘全圩百數十人無一免者殺不逞意以鍘鍘之聞者無不墮涙查今春沐西一帶大股匪徒聚有三十起三四月間白鎭守使親率各營駐沐督剿西至宿遷計生擒正法者六十餘名擊斃二百餘名受傷者無算奪回被架男女一百四十餘名口一時方慶肅清以爲有此一番懲創匪蹤當已歛跡詎較往年更甚現在秋禾已刈想白使必嚴飭各防四出搜剿以救民於水火也 
[南京]  
　　灌雲知事售米案密訊灌雲縣知事陶士英勾通奸商弛禁出米一案迭見各報雖經查辦奈仍無結果兹覔得海屬學生代表唐君致李省委電稿錄下板浦探投省委李鵕聲先生聞公到灌陶知事特派周慶章于振鐘在伊坐候迎迓同乘魏姓船往浦乞勿爲所惑已將情形稟明兩長唐世芝等個 
[嘉興]  
　　諭禁毒物藥魚近有人用巴荳等毒物浸入河中藥取魚介赴市出售居民不知食之成疾官廳以藥魚向干例禁際此時疫流行尤宜注意特於昨日出示諭禁並通知居民人等如見有販售藥魚者無論何人均可報知就近警所拘案懲辦學校展期開課嘉興各學校前因時已交秋特通告各學生定於隂曆閏月初一日開校現因近數日來天氣酷熱伏中爲熱值此疫癘流行之際遽行上課殊不到於衛生聞多數學校擬於初一日舉行始業式後再行休假一星期 
　　市况清淡嘉邑各商店因水災荒歉營業異常清淡每日所售不敷　銷如嘉福興高錦華兩綢莊因生意減色於十五日起减價招徠仍無起色其餘菜館劇圍等更形寥寥惟藥材店棺木舖錫箔莊等店因時疫關係莫不利市三倍 
　　螟害難除今年平湖螟蟲爲害經　知事派委各區自冶委員實行收買呈請實業廳長委員到平監視焚化在案現在金山廊下一帶螟蟲甚多平邑毘連各處亦發生不少朱知事甚爲焦灼分派一班幹警下鄕調查情狀并令各自治委員再行收買未知能搜索净盡否 
[紹興]  
　　電氣事業之發逹蕭山光明電氣公司自經理徐叔文改組後竭力整頓燈額較前擴充現該公司擬兼營電力碾米事　應用機械曾向美國購運現已到蕭不日即可開碾聞一晝夜可出白米六百擔各鄕鎭米舖已有與該公司訂約碾米者 
[武昌]  
　　蒲圻新店兵變三誌蒲圻羊樓峒附近新店分駐之第十師三十六旅七十一團二營第六連兵士潰變已兩誌報端兹聞蒲圻知事已親詣新店羊樓司等處會同寇團部副官及警察官等勸慰各商民照常營業故該兩埠已於十八日照常開市秩序完全恢復王督軍以眞相未詳特派副官一員調查員四員於十八夜乘火車前往調查據聞被該亂兵槍斃者本連司書徐福堂又新店商會長楊玉墀之父楊雪卿共兩人槍傷者本連連長翟洪奎已畏罪他走並傷商民魏樹臣李祥盛李經邦李甫文等四人惟魏傷較重己由張營長派人送省醫治死者亦由張營長分别優爲殮葬至新店被搶計共十七家損失確數在三萬元以上羊樓司二十家損失四萬元左右羊樓峒因張營長曁該警所維持得力所有茶商毫無損失昨軍署據寇英傑團長報告該連軍隊暴動當即派湖北第二旅軍隊開往彈壓並電駐紮咸寗臨湘等處防軍一體留意查拿變兵現地方安靖如常所有逃兵已緝獲數名擬即解省究辦 
[山東]  
　　利津之水災蟲害自黄河伏汛期内薛家莊决口水勢由十六戸之南包圍及於北面十六戸地方面積不過二里許前後皆水波流衝决險狀迭出各機關爲保全身命計預備船隻停泊於局所前面一有他慮可登船避險現在水勢稍落地方略安又大馬家在利津城上游七八里爲東省下游河工之衝要該處如有不測則利津全城如入鍋底蓋黄河泥沙堆積河身高於利津城全恃一綫老隄爲之保障大馬家爲河隄中心點八月十三四日河流湍激衝刷稭垜數座一時河工吃緊晝夜防範不敢稍疏利津城内商家挨戸添派民夫帮同照料所幸人夫稭料俱尚充足旋刷旋補始免殃及亦云險矣利津半年不雨旱蝗早已交作兹查蝗蟲雖净青蟲復生盖利津全以河淤種豆爲生涯本年蝗孽滋生豆苖多被吃食黄水衝决存者固已無幾不料河水未到之地豆莖發生青蟲形同秋蟲蟠據於豆苗中心一經吃食即不放花歲收已無望矣 
[開封]  
　　疫勢蔓延豫省汴省近亦已發現時疫爲禍甚烈兹錄　廳防疫布告如下爲布告事近日天氣不正疫癘發生肇至奉天繼至北京現在鄭州徐州以及本省城内亦多發生此症外國名呌虎列剌我國名之曰霍亂爲禍最烈傳染最易罹此症者死亡頃刻間事耳本廳有維持社會健康之責不得不先事預防現已立秋多日又加疫癘流行西瓜甜瓜打瓜等類是最忌之物凉粉豆饀熟棗熟梨曁騾馬等肉或易招蠅穢或多藏毒質媒介傳染尤宜禁絶以上各物除傳區一律嚴行取締外爲此布告週知嗣後再有設攤或肩挑將西瓜甜瓜打瓜曁豆饀凉粉熟棗熟梨騾馬等肉在街販賣者一經查出定行嚴懲不貸此布 
雜評一 
[實力與虚名（默）]  
　　此次和議之復動人謂先得兩方有實力者之接洽也王揖唐之爲總代表能工表北方之有實力者也必得南方有實力者之承認者也然而今日南方之有實力者因無實力之國會反對而不敢遽明白表示承認北方之有實力者亦因無實力之輿論反對不敢遽促王南下而先向各方疏通然則今日之所謂實力究不及無能無勇之虚名歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[李根源反對王揖唐電]  
　　和平會議南代表辦事處接韶州李根源督辦來電云（銜略）唐總裁文電奉悉議和總代表以素來宗旨與平和接近者爲宜王揖唐現任非法國會議長其現立之平位與議和性質絶對不能相容北庭所派代表如此足徵其毫無誠意唐總裁之所主張洵係不易之論應請諸公一致通電反對無任企禱李根源叩哿（八月二十四日到） 
[聯合通信社之和議消息]  
　　聯合通信社消息云本社接廣州巧（十八）日來電云本日兩院聯合會决議對北京任王揖唐爲議和總代表認爲北京無議和誠意除電留滬代表拒絶開議外並電雲南唐總裁及護法各省聲明反對理由請爲一致主持同時致電軍政府請將拒絶理由通告外交團以免誤會但軍府表示態度當俟諸陸武鳴及護法各省覆電到齊以後云昨日報載京訊有林學衡到京歡迎王揖唐王以林氏來京既無唐電且無唐信謂少川無信無電我亦無甚主張云云本社記者以林故爲南代表辦事處秘書此種記載頗有關係特詣辦事處訪現負責任之秘書某君詢問眞相據云林氏去京絶未向少川與吾人接洽其行動絶非吾人所知决不負何種責任且林氏素非與少川接近之人其入辦事處充秘書係由章行嚴君以林氏爲軍政府秘書科長之故力爲推挽此外并未與代表團之任何人有何等關係云云觀此則林氏行爲之責任惟林自身負之而巳北京秘息王揖唐氏商請薩福楙到滬擔任疏通西南以緩和其反對之氣勢三兩日内准可到滬着手進行薩氏故爲交通系分子今兹出任此事或王氏在北方疏通已收效果歟姑誌之以待薩氏之來 
[華僑聯合會援救旅墨華僑]  
　　華僑聯合會於前日（二十三號）下午四時開特别緊急會議討論挽救墨西哥華僑受困方法由李登輝主席宣布開會事由繼由朱遐九報告旅墨華僑代表函電等件（見前昨兩日本報）並擬具電稿請衆討論繼旅墨華僑代表廖元煌宣言旅墨華僑有五六萬人現在巳處於極危險地位迫急萬狀貴會對於華僑痛苦有如己溺己飢兄弟當代表數萬旅墨華僑叩謝繼林壽圖歷述旅墨華僑受墨人排斥情形極詳繼胡道南傅溪如謝碧田等相繼陳述討論終結决先致電南北政府請速援助電文錄後北京大總統國務院廣州軍政府鈞鑒據墨西哥華僑代表廖元煌等報告墨西哥排華益烈華僑横被殺戮者數百人請火速挽救等情懇迅電駐墨馮代使嚴重交涉並電令駐美顧公使設法保護華僑聯合會叩 
[閘北公民注意推放租界事]  
　　外交部特派駐滬交涉員楊小川前次晋京外間謡傳謂閘北推放租界已將實行楊君北上專議劃界事務云云經公民俞宗周等具函楊交涉員請求答復旋經交涉署函復否認其事兹楊交涉員又有要公往京與大部面議以致外間又傳推放租界之說前日俞宗周特邀竇耀庭陶子敢許亦甫諸君開緊急會議籌劃對付之策經衆議决除通呈江蘇督軍省長北京外交部滬海道尹上海縣知事松滬護軍使淞滬警察廳表示反對外一面呈請徐警廳長滬北工巡捐局曹局長對於公衆衛生路政清道各端極力整頓以免外人藉口 
[字林報再紀加捐問題]  
　　前日字林報又載署名繳捐華人者函略謂字林報接余前函閱二日始刋諸報端故得從容著論答覆同時發表今若不容余再發一言以覆之則非所以昭公允也租界憲法確爲從前中政府與列强相互談判之結果無人能否認之於是吾華人固有之一片土地遂被剝削以加惠來華貿易之洋商華人之願居於外人區域者惟有俯首聽命忍受外人之如何稽征强權即公理有如是者但目前工部局捐欵不僅取諸原來劃出之區域且旁及純粹中國土地華人主權即於外人購買租界外之華人土地時消失無存試問虹口公園亦在列强與中政府　判而得之租界内乎其地固中國警權所應及之地也再如愚園路狄思威路及其他數以十計之馬路皆在租界之外然工部局今巳於此收捐矣此種手續極爲簡單外人或工部局先在中國境内購地然後開築馬路繼而派巡捕置電桿安電話線埋水管無待請求華官之同意凡沿此非法而得之馬路兩旁居戸遂皆被令繳捐否則不供以食水或電氣也此法簡單已極繼續進行靡有底止其限度何在惟天知之是直純粹明目張膽之盜刼行爲無待商諸國際公法家也字林報所列之捐欵數目眞耶僞耶醒豁巧妙殆臻極點據云一九一九年收入總額爲四百零七萬九千八百兩其中華人僅付直接稅一百零九萬八千兩尚不足半數又云工部局營業項下得銀三十八萬一千零三十兩碼頭捐二十二萬兩執照捐五十三萬八千兩但上述捐數出自華人者實居大多數乃字林報於此不置一詞惟以其餘之一百八十九萬二千四百六十兩算作外人所繳之捐欵余敢謂此一百八十九萬二千四百六十兩中有百分之七十仍出自華人蓋以華人地産房産皆托外人註册也（原註某英人能獨有三十七票權者即以此故）翔實統計爲吾人所歡迎但此猶非主要問題所謂主要問題者則華人既爲租界生活之大部份且爲具有特别習慣之人類即應有權以表示關於其幸福事件之意鑡是已余所言工部局債劵事絶對不虚余知工部局曾向華人銀行家請爲襄助購置債劵若干銀行家允之但須有權與聞租界財政工部局不之應也余又知某銀行曾接總行之書面允許准購公債券數十萬元但竟未成實工部局之態度有以致之也乃字林報竟盲然指斥華人謂其寗願作投機之事業而不願購頭等信用（？）之債劵矣噫公共租界以種種手段將終歸英人之掌握中此可無疑問者公共之名縱非一層烟幕亦屬笑談既見日人票權咄咄逼人英人即擬將租界劃爲若干區以限制其膨脹心思何其可驚耶安得不脫帽以歡迎之耶吾華人縱能證明捐額全數皆華人所付亦决不能獲有租界之管理權今吾人所求者不過欲得關於華人事件之發言權與公道之待遇耳吾人有吾人之特異習慣與心理作用惟吾華人始能了解者故工部局得華董一二人必於各方面大有裨益焉請再再聲明曰吾人所求者公道待遇而已 
　　字林報社論略云署名納捐華人者昨投函答覆字林報星期四日之社論字林報爲表示公允起見故錄此函於報端但吾人不歡迎關於此問題之辯論蓋以雙方爭辯徒傷感情故也爲此理由吾人對於其他投函而未載出者表示歉忱今日所載之華人來函雖不乏祇見一面而未統籌全局之點但吾人爲同一理由起見僅就其所言之一事而加以討論焉執照費一項無論華人付欵幾何實與監視捐欵用途之問題無甚關係蓋執照費大都爲交換性質如置汽車者付執照費而換得康莊大道與路燈之利益碼頭捐爲維持碼頭之代價菜市攤捐所以酬答其賴以蔽雨之建築與其清潔之環境也人有好辯者或將謂購票乘車之行客有權得與聞路政之管理但此類議論苟互相置辯當然無有窮期終無以使人折服也聞華人總商會今已明白事理而捐欵究竟今漸照繳是誠令人欣悅至於華人所組織之顧問團何者爲其目的何者爲其職務現尚未悉但顧問之名義已足爲華人所可致力進行之途徑較諸爭得華董之途徑尤爲有裨於實際蓋一二華董其價值不過是保全顏面苟其人非爲異常偉人未必能操縱全體議董且議案一經提出亦未必因一人之嚴重反對而打銷之况現有之地産章程無華董之規定苟修改之則必經列强與中國之商榷費時既久而程功亦極不定也工部局允許將來財政董事可與華人代表商酌此爲改革之起點吾人以爲改革必可辦到一方面無須修改地産章程一方面可使華人充分饜滿其現有之志願蓋財政既可有華人顧問董事則凡財政以外之問題亦未嘗不可有華人顧問董事也如是華人團體與工部局議董互有直接接洽之機會雖或有人以顧問董事無正式地位而不滿意但若適當規定之亦足以發表華人之意見而挾有爲工部局所不能輕視且較華董一人更有實效之勢力焉一言以蔽之華人欲於工部局議董中得直接之代表其事費時久而手續繁重其結果難免不爲失望蓋外人贊成華人代表者固有其人然亦不乏竭力反對之人也若顧問董事則不難迅速得之且經適當規定俾華人對於上海行政得發表意見則固莫善於此也 
[中華工會大會紀事]  
　　昨日下午新鐘一時中華工會假座大東旅館開大會招待各界到會者除該會職員三十七人外尚有黄巖湖南漢口寗鄕揚州分會代表五人湖南民權報代表一人其他來賓如上海縣知事署熊育衡警察署張桂榮工部局西人某上海電燈公司陳玉華中華書局成煒章楊仲安商務書館周正元蔣琴棠振華紗廠李寳璋華僑聯合會胡道南森記機器廠楊益忠湘事維持會蕭鳳岐中華工業協會蕭晋蕃工商研究會江平波理髮業勝利公司張淦林王炳南錦豐廠孫承甫報界蕭柏年郭虞棠戴藹廬等九十八人會場中懸國旗及該會會旗二時由該會會長陳家鼐君主席宣布開會宗旨大致謂啓迪工界知識高尚工界生活爲今日急務此次開會無非欲各界承認有此工會而收羣策羣力之效云次爲開會式（甲）代表向國旗三鞠躬（乙）代表與來賓相見一鞠躬次主席報告組織與經過事實大致謂本會發起於去歲至今年四月成立會員約計四萬七千五百餘人均係工界云次請來賓及各界代表演說一歐美同學會代表黄君大偉演說略謂中國言士農工商歐美農工商兵皆爲四民之一其尊重可知故工界須有狂者進取之態度而忽爲狷者有所不爲必使工界信用昭著工人所苦乃不多讀書故須多設工業學校庶幾工業前途得以科學爲方法云二工界志成會代表明潤身君演說略謂希望工界因有工會而謀聯合統一工人在歐美各國均認各界第一流蓋重視工人之價值也此後願實事求是而放一線光明於工界云三上海職工公會代表嚴覺悟君演說略謂工人勢力最大國家工界發達則全體亦因之而進步而今日中國工人最苦腦亦最安樂故未能追及歐美倘能自加奮勵則希望殊大云四上海學生聯合會代表陳琮演說略謂歐美工界之發展因有工會故今中國工會方始出現須各界承認之援助之云五徐沈儀彬女士演說略謂歐戰告終勢將有商業競爭而其基礎則須仰仗夫工界衣食住非工不辦卽提倡國貨亦然故現須聯絡各界使工業改良進步充裕智識至於女工問題亦須知其眞相而加以研究云六留日學生代表劉振羣君演說略謂工會須聯絡各界以爲改造社會之預備云七舊國會議員張瑞萱君演說略謂世界上工會極多而中國無之故極可悲觀者希望中華工會普及全國云八工界陳國樑君演說略謂我輩工人往往爲人所輕並且自己亦毫不重視其故皆因少讀書識字工夫智識發達須賴敎育中國學徒既不受敎育則工人當然不能有智識工會主旨在啓迪工界智識蓋欲使工界大開風氣也云九水木作代表方雲農君演說略謂世界工業發達端賴夫工會今中華工會成立吾人有厚望焉云末由主席起言今日各界惠然肯來深爲感紉國際聯盟勞動會各國派勞動者代表一人資本家一人出席我國尚未提議及此願國人加以注意焉辭畢茶點散會已四時矣 
[北城工商聯合會選舉會紀]  
　　北城工商聯合會昨在老北門内薩珠弄十五號門牌該會事務所開選舉職員大會下午二時全體會員先後蒞會投票後公推顧惠民爲主席報告會務情形畢即請戈朋雲演說略謂工商必須固結團結互相研究然後工商業可期發達又謂改良社會須在道德上與良心上着手次譚愧我演說謂提倡國貨改良工藝須始終不懈毅力進行並述工商業聯合之必要次復由顧惠民演說略　吾國商戰失敗因工商界不相聯絡之故商戰本與兵戰同工者械也商者兵也兵隊操練雖精設無良好之槍械何以能勝敵反是槍械雖精而兵隊未經訓練亦不能勝敵工商業亦然云云旋由檢票員開票結果計恒昌祥號主施翔林得票最多數當選爲正會長寳昌祥號主朱仲齋永興泰號主顧惠民爲副會長屠幼壽吳達卿張　鴻朱祥和包揖青張玉麟顧竹君俞季蓀蔡鴻賓朱仲漁方純伯張士鑫爲評議員吳雲坡爲會計馮志卿楊毓生王淡如吳澄初爲交際員任斌張乘鑫程宫園張盛祥黄行全爲調查員陳惠泉陸家惠徐方政爲書記員葉榮才丁復要丁冠生王惠卿張榮生楊志清沈文達殷承棣丁可詩陳轂豐吳太初李藹如爲幹事至散會巳七時矣 
[工商研究會歡迎研究員]  
　　工商研究會昨日午後二時開會歡迎研究員到會者如會長楊小川副會長郭建侯吳善慶曁職員王漢强徐春榮鄒靜齋萬選青金子兼王子鈞楊公炎陳厚載苑士林及吳淞同濟工學畢業生葉鼎王傳義舘震東黄異化學師邢孤舟等數十人午後二時半開會推楊君爲主席與各職員起立向各研究員行相見禮繼卽報告開會宗旨並讀歡迎詞畢略爲演說繼由各職員並葉舒黄王邢各研究員先後演講工商兩界進行方針演述畢邀全體至場中合攝一影以資紀念攝畢復入場茶點散會巳六下鐘矣 
[聯合促進實業會之發起]  
　　聯合通信社云昨日中午由李柏葆湯節之周潤甫費公俠具名函請各報記者讌叙於四馬路倚虹樓到者許建屏馮叔鸞葉楚傖邵仲輝王宏賓沈卓吾等及商界來賓當由湯節之起立報告商界堆積之貨爲數不下二千餘萬此貨均爲華商出資購入轉瞬將届九月結賬之期如不先爲設法届時恐不免金融界發生意外之恐慌不僅營某貨者之破産巳也吾人欲求永久之堅持故有中華商學聯合促進實業會之發起尚望諸公殷勤指敎云云當將擬就之油印簡章分贈來賓兹將其簡章錄下不用某貨之愛國同胞其注意焉 
　　簡章第一條本會以流通華商貨物策勵實業進行期逹根本愛國之目的爲宗旨第二條本會定名曰中華商學聯合促進實業會第三條本會以各帮商號及商學各界贊成本會宗旨者組織而成爲各帮良心上主張自由貿易自願取締第四條本會之職員如左（一）理事五員主持本會一切事務（二）總務主任一員執行全會事務而負其責總務二員輔助主任辦理各事（三）文牘主任一員擬撰公牘保存文件助理四員（四）會計主任一員總管出納稽核賬目助理四員（五）調查主任二員助理無定額另訂細章規定之（六）交涉主任二員聯絡各界互通情愫助理一員（七）糾察四員糾察全會進行事宜以上各職員理事總務由大會公推之其餘各科由理事總務主任公任遇必要時各科得增添股員第五條本會設事務所於上海設分會於通商大埠以期聯絡一氣第六條本會設公售處本會會員立志對於山東問題及一切不滿意之條件未解决以前不再營某業定辦法如左（一）各商號凡入本會公售者須先立志願書聽本會之取締（二）各商號須照各業規定之期（惟以陽曆五月底爲限）將已進已定之貨開明某貨某牌某日到埠或某日定貨并將進貨簿棧簿到貨單派司成單等交於公售處查核入册（三）本處置有公售證凡經本處認可出賣之貨物分别粘貼以便稽查（四）本處爲便利内地稽查起見特備合同三聯票凡欲轉運各貨須先聲明以便塡給（五）本處訂定保證金辦法各商號於公售時每貨銀百兩須提保證金一兩五錢以該商號名義存入各該公所或公會由該公所公會指存殷實銀行或錢莊嗣後一帮中如有違本處所訂之公售章程一經本會調查員糾察員察出確實證據即將保證金及貨物如數充公外再由該公所登報宣布出所（六）各商號所存保證金俟公售竣事後卽全數提出充作紀念工廠之經費并由工廠分給股票（工廠章程另）（七）本處經費由入會商號分擔之細則另詳（八）凡入會之各商號如有故違定章不貼公售處證劵私向同業買賣一經察出買者賣者均有連帶關係其罰金照該貨之價格以一半充作罰欵由買者賣者分半擔任（九）從前未在公所及公會註册之各號欲入太會者須先向該帮公所註册經該公所之介紹方得入會（十）本處自陽曆囗月囗日始囗月囗日止以六個月爲公售問逾期以後凡經本處註册而未銷罄各貨由本會另籌適當辦法消滅之（十一）本處辦事職員由本會各股員組織之細則另訂（十二）本處各商號所存之志願書俟山東問題及一切不滿意之條件完全解决後方得取消發還第七條公售竣事後本會各會員當就其性質之所近力之所能着手於各種實業本會員完全輔助之義務第八條凡購有某貨之各帮商號或未經本會註册加入公售者本會黨設法勸導以期一致進行第九條本會章程如有條改時須得入會各帮商號及學商兩界之同意 
[上星期進口之日貨]  
　　有人得各帮消息日貨巳稍活動東莊方面東棋盤街某某二家連日進衣針毛絨吊帶等值洋三萬餘元三洋涇橋某莊進皂匣鏡子等值洋千餘元藥房方面河南路轉角某大藥房進日本樟腦丸等值洋三千餘元又有某藥房進照片一萬數千張此貨均係春日丸熊野丸八幡丸運申存三菱滙山二處碼頭棧内船頭公司方面探得運往漢口之貨每日自二十號至八十餘號較上星期爲多唯上星期日本來貨價在七星期以來爲最少每日平均九萬三千餘兩因布疋與煤來源極少故也但白糖較前尤多今將上星期貨價列左色布十六萬二千九百六十七兩東煤六千二百五十兩白糖十七萬九千二百九十五兩棉紗五萬零七千零九兩五金三萬三千五百三十三兩香烟紙料一萬四千一百九十五兩色絨八千五百四十九兩紡績具六千三百五十二兩電玻磁器一萬七千九百八十二兩漂粉顏料藥二萬五千八百六十一兩車具橡皮三千六百四十九兩火柴燐質一萬五千九百十一兩粉袋衣針毛絨一萬五千零四十三兩雜物二萬二千零二十五兩共計五十六萬二千三百二十一兩每日平均九萬三千七百二十兩 
[日本糖大批抵滬]  
　　近日日本糖到滬者多至數萬包均由華商定購轉運長江等埠分銷聞星期六日又由滬北某日商洋行運到二萬餘包亦由本埠華商業此者預爲抛盤定購以致價值大跌現由某某等數團體得悉已紛函向各該華商詰責矣 
[送别留法學員記]  
　　昨日上午十時上海留法儉學會主任洪秉端假座二洋涇橋巴黎飯店開會送别第四届赴法留學生五十員首由洪君報告開會宗旨並謂秉端因事過忙無緣邀約當地中法名人開一大會送别諸君良以爲憾今日但約本會重要職員吳稚暉張溥泉曹亞伯諸先生與諸同與話别云云嗣請吳稚暉張溥泉曹亞伯諸君先後演說詞多勉勵最後洪君報告今日登輪手續並推定段家銅陳昌祖孫明義爲途中臨時幹事管理諸同學護照船票及到馬賽時購買火車票等事茶點撮影而散 
[學生會請撤吕惠如]  
　　全國學生聯合會因南京第一女子師範學校請願撤換校長吕惠如乃致函南京省當道原函錄下敬啓者江蘇省立第一女子師範學校全體學生因校長吕惠如辦學溺職管理不良一再上書哀懇省長敎育廳罷黜吕職另簡賢能卒未荷俯允可憐一般弱女子滿腹含冤哭訴無門惟有全體一致退學作最後犧牲竊思第一女子師範校乃江蘇全省人民之脂膏所創辦之學校非吕氏個人之私産所創辦也該校學生乃江蘇人士之女子即該校之主人翁也吕氏於全體學生一致反對之下竟敢靦然不顧盤據校中共和國家詎容此種專制無恥之徒立足於我最清潔最高尚之敎育界乎且蘇人士費億萬金錢始造成此女界之優秀分子今吕氏爲個人飯碗計不恤摧殘百餘人之學業前途江蘇女子之敎育前途是可忍孰不可忍敝會成立以來揭布正義内政外交僉有貢獻朝朝孜孜尚虞殞越倘對於敎育問題恝置不理深夜捫心何以自解固知人微言輕無濟於事而大義所在焉敢緘默省長自蒞任以來遠佈德政維持敎育無論遐邇有口皆碑不待懸鏡燃犀巳可燭見吕氏之奸務希俯念與情立免吕職以安人心而慰衆望女子師範學生幸甚全國學界幸甚 
[師範校友捐助自治講習所]  
　　模範縣主義揚倡者劉仁航君以講學博愛之精神推行其主義今次团暑假曾應江蘇省立第三師範學校之請往無錫講演蘇克雷地敎育哲學同講者有袁觀瀾君吳稚暉君劉君并在無錫敎育會講報父母思經無最義經數日其所講各學說之歸宿要歸於模範縣模範村而已兹無錫商學界因聞劉君創辦中華模範地方自治講習所於上海由錫邑熱心家丁仲祜等倡首捐助於是第三師範校友會特捐三十元以充自治所經費兹錄劉君函如左第三師範校友會諸君子公電奉惠示并助自治講習所經費三十元無任感慚益促仁航竭其棉薄以報社會耳今日適與吳稚暉先生談無錫山水佳處尚不在黿頭池一帶須再西南深入二十里其地風景尤佳將來擬聯絡同志及有資本者與貴邑諸君子共研究實際上開拓無錫爲模範縣事業大約須俟第一期講習所畢業時擬設法進行無錫風景殆近歐之希臘瑞士惟須從精神上物質上再加人爲工夫耳云云將來無錫之模範縣事業吾人可拭目俟之也 
[女界聯合會講演紀事]  
　　女界聯合會昨日在寳山路寳山里開第六次家庭演講會到者頗衆首由馮世俊女士致歡迎詞繼由程樂僊女士講女子解放略謂女子宜先自醒悟奮力上進無所謂解放并解釋解放二字之意義不宜用於人類及女子之理由次奚夫人講演家庭敎育之重要略謂小兒即家庭中之小學生其母即敎師凡爲女子者皆有敎育此等小兒之責任將來國民之賢不肖皆在女子之擔負上可不懼哉故吾輩女子對於家庭敎育之如何注意請各起而研究之次黄梅仙女士講演義務敎育之擴充首先使貧民不失其謀生之機蓋貧家子女多以求學則失其生活之路故欲擴充義務敎育須先創辦各種工業使貧家子女求學與生活兩無衝突云次廖婉芬女士演講女子提倡實業之利益略謂吾國女子幾千年來依賴男子實爲男子之累女子苟能自己覺悟以謀自立有一分能力盡一分義務襄助男子以盡人類之天職并述其在吉林開墾種植之概况年來成績頗著云云次茶點至七時散會 
[商團華隊消息兩則]  
　　義勇軍華英二隊之賽射萬國商團義勇軍中華隊與英國皮字隊各選本隊中之善射者八人於本月二十三日（星期六）午後三時在靶子場射擊比賽每人計賽二十一響分二百五百六百碼各七響場内由中華隊副隊長胡筠秋及總司令處軍務排長羅司二君監視結果先將個人分數揭曉以中華隊陳景塘君居第一得七十七分全場歡呼繼以每隊八人合扯則英隊超過華隊英隊共得五百十六分華隊共得五百零六分當由華英二副隊長互相道賀盡歡而散兹將最優者五名分數及銜名錄下（一）華隊槍法敎練排長陳景塘七十七分（二）華隊署副總務排長陸葆泉七十四分（三）英隊第二副隊長倍脫七十四分（四）英隊軍號棚長韋而生六十九分（五）英隊隊員台勒六十八分 
　　華隊預備員補充正備萬國商團中華隊自去年添招新班開操以來經各敎員悉心訓練及各隊員奮勉向學已得良好效果兹聞該隊已將操練及射擊程度合格者十九名先行補入正備業於本月十七日（星期日）上午九時三十分在大馬路議事廳簽訂合同當時徐胡二副隊長及各敎員均　場監視首由徐通浩副隊長演講知兵要素及上海商團所負職務次各隊員分别簽字兹將補入正備隊員姓名照錄如下舒照坤張桂芳王維善王乃强朱勵公奚霖生虞伯瑛劉春洲王衍慶馮蘭臯李繩祖父柏榮錢銘生高時俠潘金鉞錢成甫陳如松顧文忠姚萼庭 
[江北同鄕會請求防疫]  
　　江北旅滬同鄕維持會因疊　鄕人報告江北各縣疫勢甚厲蔓延滋懼特電省當道請爲通飭患疫各縣火速延醫立局設法消弭以保民命電云南京齊省長鈞鑒江北發生時疫各縣每日合計病斃數十人請飭江北各知事設局防止凡醫藥等費允其作正　支以救民命江北旅滬同鄕維持會叩 
[煙酒聯合會常會紀事]  
 
 

Page 11

 
 
中國烟酒聯合會昨聞星期常會首山主席陳良玉報告接江西烟酒公賣局快郵代電略稱此次鄱陽分棧實因紳商紛爭相持不下調停無效爲息爲起見不得巳派員接辦其餘各棧姑仍其舊以順商情恐貴會未知詳情合肅郵布達希公察云公决此案前接烟酒事務署復電後業已轉復江西商會農會等各團體應將此項代電一併轉逹次金拜仁報告安徽泗縣商會分事務所函索會章組織分會業已復函照寄次俞葆康提議奥約中關於我國問題我人民亦應注意公决應設法探聽原約條文再行研究次王闓敷提議現當提倡國貨之際我烟酒兩業當將貨物益加研究以應社會熱心者之需求云五時餘議畢摇鈴散會 
[新米上市後之米價]  
　　邇來　錫周浦等處新粳米雖巳上市面滬上白破米價除客白秈巳跌一元之外尚未見十分鬆動據聞因仍有人夾入雜糧中裝運出口每星期有二萬餘石故高白破仍售八元三四角客白尖則跌至六元三角云 
[再誌新花將次上市]  
　　新花將次上市巳誌昨報兹得南通州花商消息該鄕新棉花雖被前次之風雨打擊幸連日天氣晴朗收成約八折南鄕喜花即第一次新花）昨巳到通數十斤市價尚未開出大約三十九元云云至本埠浦東浦西等鄕新花收成較颶風後之預料可多三成（統盤約七八成）故南市各花行連日所收陳花衣之價巳跌至三十五元至三十八元且花行掛秤者祇有四五家餘俟新花上市開收 
[銀拆增漲之原因]  
　　自前日大批金洋金條到滬後適值星期六各金號携銀往出現金頗爲侷促故定於今日（二十五日）華商方面須出值銀二百萬兩之現金於是昨日錢莊銀拆上午六錢五分午後五錢恐今日仍須六錢之外也 
[一週間之鎔銀數]  
　　調查二十三日起至昨日止此一週間北市泰亨源等各銀號共鎔化由各外國銀行運來大條銀一千九百二十條又本埠廢銀八千餘兩計烊見寳紋三萬八千五百六十五隻核申元二百零三萬二千數百兩並聞該銀條前後續到萬餘條迄未烊盡餘俟本星期再行續烊寳紋以濟市况 
[浚浦局覆浦東同人會函]  
　　上海浚浦總局昨覆浦東同人會函云接讀本月十二日大函敬悉種切承詢本局在浦東等處測量一事查本局測量一爲調查潮流之漲落及潮汎之速率此項調查已歷年所一爲决定杭州灣之駕駛情狀一爲考察各小河道與將來開拓港口之關係然此等規畫並非有開闢河道之意亦非爲干涉現有之河道誠如貴會來函所謂出於誤會者第此項工程之主旨不過爲預先蒐集評論以資調查對於該地人民無須注意者也兹附奉上海港口將來進步之報告書一册藉備參考即知本局調查之實在矣惟是港口可能實行何時動工及工程之在何地點尚未能詳述也再本局關於此事曾經屢函知照本埠各機關諒不致隔閡矣專此奉覆順頌公祺 
[電車銜接夜火車之商妥]  
　　滬杭鐵路杭來夜車因到滬時刻在十點四十餘分彼時既無電車又無人力車來客頗不便利經該路車務處屢次與華商電車公司接洽請其延長進廠時刻曾誌本報兹悉華商電車公司總理陸伯鴻已於昨日（二十三）向滬杭甬鐵路車務總管沈叔玉直接磋商結果允自九月一號起特留電車二輛一徃來高昌廟及小東門一徃來高昌廟及西門至夜十一時爲止以便與夜車啣接 
[委任湖北駐滬勸賑委員電]  
　　民國路湖北義劵局昨接湖北軍民兩長會銜電云勞君敬修徐君誦先並轉謝君惠塘鑒今夏暴雨湖北濱水各縣均成澤國哀鴻遍地兹特派執事爲湖北駐滬勸賑委員隨時與各慈善機關接洽電文同日拍發即希執事等前往各機關唔商總期善域同登仁施普及督軍王占元省長何佩瑢漾印 
[大團鎭組織良心社]  
　　浦東大團鎭紳商學界自開數次國民大會後研究抵制方法積極進行兹由商界夥友奚良源魏文彬鄭頌國盛節仁仇其生蘇耀祥周尚德吳雪生施祿椿姚迪震錢漁汀汪嘉貞等發起邀集商界夥友組織良心社業於前日開會成立主張拒絶某貨作永久進行並推舉調查員切實偵查務使堅持到底勿蹈五分鐘之恥並發各種印刷品以新一般人耳目 
[高昌區救火會開會紀]  
　　高昌　安鎭救火會會長劉竹溪錢裕基昨日邀集各會員及該處商舖於午後二點時開會籌議進行事宜先由劉錢兩會長發言運來高昌廟地方人烟稠密消防一事亟宜籌　妥善各街道自來水地龍頭應行添裝十個自來水管亦當添埋數十丈救火之時尚須購置廢托卡車一輛以期拖送皮帶較爲迅速云云經衆贊成即作爲議决所有曹邦喜捐助之基地一畝三分已由該會長豎立界石呈縣註册議畢散會日暉橋龍章造紙廠經理龐君以前次本廠失愼之時幸由高昌廟安鎭火會竭力施救始得熄滅該會現值提議進行辦法應當輔助昨特籌洋五十元函送該會查收矣 
[投機營業者之殷鑒]  
　　洋糖自抵制某國　後被資本家賣空買空投機營業操縱市面最高漲至十五兩六錢邇已回至八兩左右有住居中華路之紹興人王良佐於糖業本屬外行旋因見利欲圖染指於初漲時即抛出空盤至極昂時抵進以致虧耗三四萬金生平積蓄尚不能彌縫其半乃於前日服毒自盡此外如金業豆餅等皆以投機爲漁利商會不能干涉而於條金一項潮商土業之虧折者兩年中計七八百萬云 
[徐國樑注意垃圾]  
　　淞滬警察廳長徐國樑以華界地方疫氣蔓延皆由街巷不能一律潔净所致是以注意將城内外各處垃圾掃除清潔迭經布告居戸依時傾倒並今房主等趕備垃圾箱將垃圾倒在箱内俾由各區署所清道員於每日上午督率清道夫將箱内垃圾車運至碼頭畔用船裝駁所有毁壞之垃圾車應行添製調換者均已傳令各該清道員查明報告以便將製就新車給發應用在案昨日爲各區署所署長署員在警廳與徐廳長會議之期自清晨到廳後經徐廳長面諭整頓垃圾保護人民衛生必須着手進行未可稍有怠忽擬定日内派員分詣各該區境内調查辦理成績以定各員之功過而分優劣 
　　淞滬黎警廳長前因十六舖寗紹公司碼頭旁興建垃圾碼頭一座專備船隻停舶在彼駁運垃圾特函滬南工巡捐局姚局長招工承包即有久記號承接包造用水門汀堆砌法周圍用水門汀大柱並欄杆原定三個月完工乃開工至今已逾三月工程尚未告竣兹因駁運垃圾關係緊要必須早日工竣以便各駁船在彼候泊裝駁免致在沿浦地點作踐稽延故徐廳長昨日函致姚局長請爲催促趕竣已由該局傳知該工頭迅速趕工限日竣事 
[湖北奬劵中奬號碼]  
　　昨爲湖北善後奬券開奬之期駐滬分局接電傳開出五大奬號碼如下頭奬第二萬八千二百十二號二奬第一萬六千陸百二十二號三奬第二萬○○三十二號四奬第二萬九千三百三十七號又第一萬五千二百○二號五奬第一萬六千九百八十號又第九千三百三十號 
[劉人熙靈柩回籍之護送]  
　　前任湖南省長劉人熙之靈柩暫厝滬南湖南會館丙舍兹由其家屬運回原籍現定今日設奠致祭後即行發引至法租界金利源碼頭登輪昨經松滬護軍使署派令憲兵排長一員率帶兵士十名届時沿途排隊護送 
[余介卿靈柩回湘]  
　　旅滬湘紳余介卿日前在滬寓逝世經其家屬寄櫬於西門外滬杭車站附近江西會館内訂期昨晨盤柩回籍由各同鄕函請本埠漢冶萍公司之漢陽輪船載送靈柩船泊南市大碼頭預由中國紅十字會會員江楊二君函致南市第一區警署請轉知二區警署派警在途照料昨晨發引時各同鄕之執紼者及在碼頭公祭者頗多靈柩登輪後即行啓椗 
[法捕房包探破獲炸彈案]  
　　法捕房探目黄金榮包探韓邦達等於前晚　悉曾於本月十六號二十一號兩次在某游戲場抛擲炸彈之匪徒數人匿跡之處當即前往一併拘獲帶入捕房捕頭略詰一過諭飭管押聽候錄供解送法公堂訊辦 
[嚇詐犯請求緩刑]  
　　鎭江人盧偉與王鳳於去年夏間將朱酉山誘至廣東路一百二十號門牌屋内希圖嚇詐錢財案發被老閘捕房派探獲解公共公堂訊實判决盧押西牢三年王押一年在案兹盧之家屬得悉來滬延律師於上星期六投廨譯稱盧偉觸犯刑章判押三年今已拘役一載現其父在家病篤請求堂上從寛綏刑俾得回侍湯藥云云俞襄讞核稟商之義副領事羅斯君諭候展期一禮拜訊核 
[兩傭婦不認誘拐婢女]  
　　滬西哈同路六百八十四號門牌居人邱良夫指控傭婦皖人陳王氏范趙氏於本月二十二號將其十二歲四川買來之婢女玉蘭誘藏於哈同路一號門牌鄭姓家内希圖販賣等情上星期六由捕飭探夏廣林將兩氏並玉蘭一併拘解公共公堂請究即由原告偕證鄭杏寳投訴被告串拐情形詰據陳王氏供稱玉蘭係跟我往鄭家非我誘拐求鑒范趙氏亦不承認串拐中西官核供判兩氏均各具以後不再犯事切結開釋玉蘭交邱良夫領去 
[婦人氣憤自盡]  
　　法租界興聖街二十二二十四號門牌萬生盛顏料店小主毛阿炳於前晚與妻翁氏口角後該氏即將乃翁毛某所食之鴉片烟吞服斃命事爲氏父翁某得悉報告大自鳴鐘捕房當由捕頭阿而風西飭探唐雲卿前往調查致死情由並將毛阿炳帶入捕房諭令交保出外聽候核奪 
[徐壽康監禁半年]  
　　舊曆五月上旬高昌廟兵工廠工人徐壽康於軍隊戒嚴期内繕寫匿名函件毁謗軍官經護軍使署提案訊究徐供認繕函毁謗諭飭押候擬辦在案兹悉軍署業將徐壽康判决處以五等有期徒刑監禁六個月發交陸軍監獄執行收禁矣 
[工巡捐局工程師被控續誌]  
　　每年夏秋之交滬上各行業舉行打醮爲自來習慣今年各業打醮則與迎神賽會並行加之爭奇鬭勝不惜耗費金錢前日下午滬北愛多亞路某染坊等舉行打醮賽會其儀仗中將各主顧囑染之五色彩綢紥成各色彩景並雇人裝扮俗傳之無常鬼摸壁鬼判官土地神隍隂差大頭鬼小頭鬼等類沿途故作驚人之狀繞行華法兩界入城時行至大東門附近爲時已不早適有唐家弄某紳之子年甫三歲由乳傭懷抱在旁觀看一見活鬼到來受驚歸家延至昨晨斃命其餘婦女小孩因此受驚者甚多某紳以此等迷信惡習勞民傷財久爲官廳禁止此次公然舉行實碍善良風俗因詣警廳禀請出示禁止效尤 
[病犯醫治無效者二人]  
　　新普育堂中由陸軍監獄第二監獄及地檢廳看守所等處發下到堂醫治之病犯連日屢有倒斃者昨午又倒斃錢掌生一名年四十七歲係徐家湎人又斃蔡德華一名通州人年四十八歲查無家屬報請地檢廳派員騐明病死屬實判令分别由善堂棺殮 
[夫妻涉訟之和解]  
　　滬城新北門盧家弄附近張全生張金氏夫婦不睦以致張與妻父金蘭生時起衝突該氏歸寗不返涉訟於上海地方審判廳前日午後經許推事官開庭審理原告金蘭生上堂訴稱祗生一女嫁與張全生爲室夫婦感情尚好但張全生有一未嫁姑母名鳳珍現在家中主持一切從中播弄是非小夫婦因此生惡感且平日家用異常苛尅現在要求堂上另斷日用以免我女受苦張金氏所供與乃父略同張全生供稱此次全由妻父金蘭生興波作浪實則商人並無薄待我妻之事張鳳珍供年四十八歲向抱不嫁主義張全生父母故後家中大小諸事由我執掌張金氏過門以來我平日欵待甚好並未虐待問官得供謂曰爾等均是親戚理宜和睦不宜有傷感情今日本推事爲爾等和解可乎兩造允之金蘭生供稱查得我婿每月可收房租一千三四百元所以要求堂上斷給我女每月洋三百元張全生不允聲稱爲數太多當經問官一再開導折中判斷着張每月貼洋八十元爲張金氏日用一面令張擇日赴金家將妻迎回安居雙方皆遵斷具結完案 
[兄弟涉訟案請求上訴之判詞]  
　　席德輝在公共公廨呈訴本埠滙豐銀行買辦（即其胞兄）席立功不理地産股欵及盈餘銀七萬五千兩等情迭經中西讞　訊明判决着被告償還原告銀五萬六千六百三十五兩八錢限期繳銀在案兹因被告不服判决於前日復情代表律師投廨聲明不服判决理由要求准予上訴而原告代表律師亦投案反對請求執行堂諭關讞員核供商之陪審西官西洋副領事史君會同簽判云被告律師請求上訴應准俟上訴機關成立時來案請求被告應於十四天内將判定之欵繳付原告除被告訴稟内自願照付之二萬七千八百八十五兩七錢四分外原告應按照其餘之數交保俟一年後來案復核 
[坍屋壓傷婦孺]  
　　昨日上午十時許老北門内馬隆盛　捅作房屋因年久失修突然坍倒壓傷三歲小孩一人十餘歲小孩一人及十三歲學徒沈慣欣店主婦皆頭破血流受傷甚重當由鄰人等趕將瓦礫撥開救出受傷婦孺四人雇車送往醫院醫治該管警署得悉即派長警前往勘查情形覆候核辦 
[被告交名候訊]  
　　劉叔培在公共公廨呈　劉賞生　福州路大新旅館股單抵押銀二千五百兩洋一千二百元過期不贖又婦人吳王氏控尤伯翔不理借欵本利洋一千一百八十元又德興號控老利祥不付票欵又張永喜控妻兄高榮富將伊妻高張氏誘回藏匿不放等案前日均由經管傳提包探將以上各被告傳至公堂請示中西官諭著分别交保過堂候訊 
[汽車撞傷婦人之判罰]  
　　老嫗丁奚氏昨至法公堂控稱婦人日前行經法新租界盧家灣有汽車夫王新法駕車到來疾馳而行婦人不及避讓致被撞倒碾傷脚骨今始醫痊請求訊究詰之王供是日駕車至該處實係該婦從横路衝出故不及停機求察中西官判王罰洋三十元充公外醫費洋二十三元亦由被告擔任完案 
[汽車肇禍兩則]  
　　法租界愛多亞路前晚夜深二時許有一不識姓名男子衣白夏布長衫年約三十左右遭某號汽車撞仆身被車輪碾傷甚重經大自鳴鐘捕房三百十二號華捕到來將該汽車號數抄錄另雇車送受傷人往醫院及抵院因所傷過重不及醫治旋即氣絶當由捕歸報捕頭請示奉飭將屍轉送同仁輔元堂候報請官廳相騐 
　　又公共租界南京路抛球塲地方昨晚八埘許有一千四百十三號汽車駛過撞倒清江人十三歲小孩胡大碼子首臂皆傷當經總巡捕房二百五十九號印捕瞥見前來押令汽車夫盧和尚抱受傷小孩入汽車載送醫院醫治復帶同盧和尚投捕房稟候捕房核辦 
[和尚行竊禁押一月]  
　　滬西靜安寺内僧人生泉因陸續行竊主持培根值洋二百元之衣物質佯化用被培根查悉以寄寓於該寺之僧人甡壽有串竊嫌疑因據情報告該管捕房飭探顧金林往將生泉甡壽兩僧人一併拿獲並在附近某某等押占吊出原贓上星期六解請公共公堂中西官逐一研訊之下諭甡壽無干開釋生泉着押西牢一月以儆贓交培根領回 
[南車站存棧貨物失竊]  
　　滬杭甬鐵路上海南車站貨棧房之牆於昨晨（二十三號）發覺被匪挖穿一洞當即檢點存棧貨物失去洋紗一包約值洋六七十元係三濟協轉運公司之貨正待裝往硤石惟未經向鐵路報裝檢點之後即由該站站長報知路警王巡官飭夜班警察切實偵查 
[法公堂訊押竊賊併紀]  
　　法捕房包探日前在法租界小東門拘獲扒手劉書清胡州甫兩人帶入捕房劉等供認摸竊不諱又過犯劉冬生日前在法租界摸竊顧渭文身畔皮夾銀洋後經失主報捕請緝現由包探將劉查獲人贓帶入捕房昨日併解法公堂請究先據原告上堂稟明被竊情形詰之劉等供詞如前中西官判劉書清押三月胡押一月劉冬生押二月期滿一併永遠逐出租界贓給原告領去 
徐阿生陸杏郎鄭四寳等昨至法公堂控稱民人家中前晚先後被賊竊去衣服等物報告捕房請緝現爲包探程富生偵悉將竊賊朱寳生吳阿二嚴銀香等三人拘獲吊出原贓今解案下請求訊究詰之朱等同供認行竊不諱中西官判朱押西牢九月吳押三月嚴押一月以儆 
專件 
[江寛案之判决書全文（續）]  
　　（丑）兩船之航向速率及其最初相遇時所見之燈光江寛答詞稱本船速率約七英里航向乃西南偏南半字距北岸約三百尺（見二册三頁）又稱本船被撞時由船主駕駛（見二册四頁）江寛大副亨立生供稱過七里洋時我船離北岸約六百尺（見六册五頁）又稱初見楚材時恰在美孚公司碼頭下游一些兒（見六册七頁）又稱江寛當時大約行七英里（見七册十七頁）又稱航向經改正後應作爲南偏西三十八度（見八册十六頁）江寛大管輪阿乞蒲藍供稱最初見楚材時江寛離北岸約三四百尺又稱我見楚材桅燈綠燈時我船未到美孚躉船處（均見九册三十三三十一頁）江寛領港張沛英供稱我船將至美孚躉船時離北岸約三四百尺（見十五册十六頁）又稱江寛速率除流水之數實行七英里（見十五册十七頁）又稱當頭一次放兩聲之時是安穩時候（見十六册十七頁）江寛舵工陳長國供稱我接值時我船離北岸不止一個船身長（見二十册四頁）江寛頭目戴豐泰供稱初見楚材綠燈時我船離姜孚碼頭有一個船身長（見二十一册六頁）江寛木匠鄔財榮供稱初見楚材綠燈時我船離碼頭約有江寛兩倍寛（見二十四册十二頁）江寛看頭水手戴阿來供稱我見楚材白燈時我船離碼頭約三四百尺（見二十八册一頁）以上所列係江寛答詞及其船上各證人之供詞因以證明江寛被撞時由其船主駕駛其速率爲七英里航向爲西南偏南半字其與楚材初遇時在美孚躉船之下離北岸在六百尺以内各點無誤楚材答詞稱最初發見彼船時本船爲東北航向速率約五英里外加水流之力初見桅燈時約在互撞前五分鐘距離約一英里又三分之一又稱相碰前先見紅燈次雙燈齊見又次僅見緣燈（均見二册六頁）楚材二副曾鳳祥供稱船轉頭後先行東北向（見三十五册九頁又稱放汽笛一聲後改向東北偏東半字（見三十六册一二）頁）楚材領港馮雲山供稱船轉頭時離北岸一百丈先行東北向後改東北偏東半字（見四十册三四頁）以上係楚材答詞及其船上各證人之供詞因以證明楚材速率爲八英里航向則先行東北向後改爲東北偏束半字各點無誤合觀以上兩方答詞供詞其航向速率均無疑義惟江寛答詞稱望見楚材綠燈一節殊費研究按楚材下水航行東北向江寛上水離北岸在六百尺以内航向爲西南偏南半字按圖推測江寛必不能望見楚材之綠燈如果楚材綠燈竟爲江寛所望見非楚材所居地點係在北岸之上即楚材下駛時如曾鳳祥所供船轉頭走至離北岸一千四百尺然後到正港（見三十五册九頁）時或爲所見但既據江寛船上各證人俱稱望見楚材緣燈應認爲楚材轉頭後適向正巷下駛之時其綠燈爲其所見至於楚材答詞所稱其始望見江寛紅燈次見紅燈綠燈後又僅見綠燈證以事實尚無可疑因以認定兩方所見燈光各點無誤（寅）兩船未撞前之信號及轉向江寛答詞稱（甲）發見楚材綠燈本船即鳴短汽笛兩聲（乙）楚材答鳴短汽笛一聲之後本船又鳴短汽笛二聲（丙）見楚材仍在前進又鳴汽笛三聲又稱發現楚材綠燈後即推舵輪向右（船頭轉左）隨後又重推向右（加重轉左）最後停機退輪（均見二册四頁）江寛大副亨立生（見六册七八頁）大管輪阿乞蒲藍（見九册三十一二頁）領港張沛英（見十五册十七八頁）舵工陳長國（見十册九十四頁）頭目戴豐泰（見二十册十三頁）木匠鄔財榮（見二十五册三頁）看頭水手戴阿來（見二十八册三頁）學習領港鄭健如（見二十八册五頁）等八人均供見楚材綠燈時江寛放汽笛兩聲航向轉左張沛英（見十一册一頁）戴阿來（見二十八册三頁）二人并稱見楚材船頭轉右楚材答詞稱初見江寛雙燈時曾放汽笛一聲互撞前之霎時間聞汽笛二聲江寛遮閉紅燈時楚材轉快機倒退（見二册六頁）楚材二副曾鳳祥（見三十六册一二頁）領港馮雲山（見四十册四五頁）舵工錢樹楷（見四七册四頁）等三人均供稱見江寛紅綠燈時放汽笛一聲船向咸轉改向東北僱東半字合觀以上兩方答詞供詞則當時江寛放汽笛兩聲船頭轉左楚材隨放汽笛一聲船頭轉右江寛復放汽笛兩聲加重轉左其雙方互放信號轉向程序已無疑義因以證明以上各點無誤（卯）第二次互撞之情形證人亨立生供楚材與我船衝撞後即轉向開出抛下錨遂將錨失去（見六册十二頁）又供因楚材與吾船碰撞後少頃即行抛錨故抛錨之處必近着碰撞之處（見六册十三頁）恩塞連供楚材由我船身退出後將錨立刻抛下（見十册四十七頁）張沛英供楚材丢了錨起不上來將鍊割斷（見十七册十二頁）鄔財榮供我見楚材下錨我聞他錨鍊聲音（見二十五册七頁）趙進銳供我船錨鈎係木質此一碰將錨鈎碰壞錨落水中（見三十一册六頁）曾鳳祥供一碰後兩錨即落水因錨鈎是木質造的已被碰斷（見三十六册三頁）馮雲山供兩錨落水右錨把船帶住轉頭（見四十册六頁）據以上所供則楚材兩錨落水已無可疑江寛大副亨立生等亦稱其衝撞後即轉向開出抛錨則楚材落錨之時即在兩船互撞離開後之少頃亦無疑義然則江寛方面所云楚材於相碰後環繞江寛成第二次之碰撞及第二碰撞之後始行抛錨各等語均不足信證人亨立生供稱江寛已變其地位轉了頭了（見六册十四頁）又稱我第二次上去時江寛正向下游美孚燈火在我左邊（見六册十五頁）趙進銳供江寛船尾靠着我們船邊（見三十三册五頁）據以上各供則相撞後江寛轉頭向下已可證明所以能使甚轉頭者實因前段漸沉輪行無力船頭入水較深所受流水推力尤大之故證人恩塞連供楚材錨翻下水後彼船隨流而轉（見十册四十七頁）張沛英供其後楚材轉頭向上（見十七册三頁）戴豐泰供楚材船頭向上流而去（見二十二册八頁）趙進銳供下艙又上來此時楚材頭向上游（見三十一册八頁）據以上各供則楚材之轉頭向上已足證明其所以轉頭之原因自係因船頭爲錨鍊牽綴之故證人哈斯供曾見兩船在江中爲潮流衝下又稱兩船漸漸流去略對河之中心（均見三册十五頁）恩塞連供那船必定漂流與我們一樣（見十册五十頁）據以上各供則兩船均爲流水之力衝下已可慨見合觀以上各供兩船第二次之所以相撞者實係當時楚材兩錨落後船身爲錨鍊繫住首向上游止而不動江寛則首向下游隨流而下推至楚材左舷以致兩船左舷相摩而過因以認定是爲第二次碰撞之情形以上各點證明無誤 
　　（乙）關於救護被難人之部分楚材管帶趙進銳供稱我本注意救命但無法可施舢舨業已打碎本船又在進水我能作何事（見三十二册一頁）筆錄第三十九册五頁載庭上問楚材二副曾鳳祥汝自已有往救搭客否有無搭客由汝救出否答無因爲我船舢舨全都打壞了筆錄第四十册八頁載穆安素問楚材領港馮雲山汝何不設法救人答因我船掛住右錨之時船頭撞壞已經進水我們怕我船將沉自己生命還不知能救得否江寛搭客立極雷（見五册二十四頁）大副亨立生（見七册十六頁）總機師阿乞蒲藍（見九册三十六七頁）均供未見楚材船上有何援助救人之事合觀以上各供則楚材船上未曾救護一人亦未施川何種救護手段楚材管帶均已自白不諱則關此點事實自屬確鑿無誤 
　　（丙）關於楚材船上有無放槍之部分證人歐克音供余不能言當時有何關槍之事彼時有一種放汽之聲及放汽管中發出之爆聲足使人疑爲係一種劇　（見三册七頁）哈斯供我絶無聞得放搶聲（見三册十五頁）江寛領港張沛英供我聽得放砲（見十六册五頁）又稱我曾聽槍聲四五聲在第二次相碰時（見十七册十三頁）又稱我身邊許多人都說這是放砲的聲音又稱江寛大菜間侍者夏明來告訴我他在楚材船上看見人放槍（均見十進行册三頁）又稱此人没有告我有人被槍打傷事又稱我站立地方亦未見有槍彈（均見十八册四頁）江寛頭目戴豐泰供我只聽得槍聲不知何種砲火（見二十二册九頁）江寛侍者夏明來供稱我聞放槍（見二十五册十二頁）又稱看見兵放槍穿灰色軍服灰色賀頂平式帽（見二十六册一頁）合觀以上各供除　克音哈斯二人外餘人均供聞有放槍聲但未親見放槍之人夏明來雖供見有穿灰色軍服之兵放槍亦未見有被槍打傷之人並未見有槍子則其所言仍無確證據湖北代理人穆安素稱船上水手穿藍色號衣衛隊均穿草黄軍服軍官穿當服並無穿灰色之人（見五十五册八頁）但未經水手衛隊等到庭作證究屬一而之辭惟是餘人均供未曾親見獨有夏明來供出衆人未見一人獨見之事又無確切證據則其所供殊無採取作證之價值尚是歐克音所供汽管中發出之爆聲頗屬可信蓋輪停則汽溢汽溢往往山汽管保險片洩出作聲因以認定衆人聞汽管發聲誤爲槍聲之點無誤（仍未完） 
來函 
[上海學生聯合會致各地學生聯合會書]  
　　某某學生聯合會執事先生公鑒溯自五四運動以來學界怒潮瀰漫全國各地學生除組織聯合會外無不發行報紙以揚民氣故敝會追隨諸公之後亦有日刊之組織曩曾按期郵奉度蒙台覽嗣恐日刊或難持久乃議改組週刊而日刊停版至今忽忽己旬餘矣但近經同人再四考慮以爲學生爲光隂金錢計固以辦週刊爲宣而爲發表言論傳播消息計則今日猶不可無日刊也蓋國權之宜撞護民治之宜促進社會之宜改良學術之宜研究國内外大事之宜紀述商情國貨之宜調查今猶是昔决不能因吾儕之行將上課而即以懈怠迂緩聞也况以上海一隅而論中等以上之學校凡數十學生凡一萬餘而謂人才經濟不能維持一日刊言之尤足增羞故敝會現仍决定自九一月號起繼續發行日刊且大加擴充内容較前豐富兹特附奉欄目一紙及通訊投稿規例一紙尚希察閱爲幸抑尤有進者滬上前有全國學生聯合會日刊足以發表各地學生會之消息而今則早已停版矣欲求一廣載全國學生界之消息而集其大成者在今日直無一報足以當之敝會日刊篇幅雖小極願擔此大任且與全國學生聯合會總會相去咫尺消息尤屬　通故甚盼貴會將貴處學生界之消息源源惠示以增敝報之光並希代爲鼓吹或竟廣爲代銷則尤幸矣至貴會新聞股員或會員如與敝報深表同情願爲貴處特約通訊員者則請隨時按照欄目所標舉者將貴處重要新聞及社會狀况按期錄示俾敝報得别開生面藉以受全國人士之歡迎則承諸君之賜者尤非淺鮮敝社雖經濟支絀願宏力薄亦自當按月酌奉郵費藉補損失非敢云報酬也想執事等對於學生言論機關素具扶持之熱誠惠然俯允自在意中如荷贊同敬候明敎專此順頌公安上海學生聯合會日刊社敬啟八月二十四日 
[胡慶餘分號來函]  
　　謹啓者閱八月二十四號報登失愼焚燬凉棚一則有北京路四百六十四號門牌胡慶餘堂藥舖後披屋炒藥不愼烟囱烈燃及四百五十一二號門牌兩家所搭凉棚云云惟四百五十一二號兩家凉棚被焚其火不知從何而來敝舖炒藥並無不愼烟囱並無爆烈當時巡捕房探目到敝舖内查察一週亦無烟囱爆烈情事爲此函逹貴報館請將此函登入來函欄内俾衆週知實爲至感 
雜評二 
[告蘇敎育當局（庸）]  
　　此次學潮發生學生受軍警之蹂躪各地如出一轍而受校長之凌虐則除北京南京之女師範外其他尚鮮有所聞也 
　　校長與學生關係密接感情一有不洽種種波折多緣之而起况此次學潮震撼全國在他校校長所不忍出不敢出者而兩校之校長乃悍然爲之此不特本校學生所不能忍受即他校學生亦將抱物傷其類之感而同一憤慨苟主持敎育行政者不爲適當之處置以平學生之憤反響之來恐不止一校巳也 
　　北京之校長巳易人矣南京之校長當局者果何厚於一人而不以銷弭風潮爲意耶 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
垚夫 
自由談三字皆同當代名人字跡每星期調換一次今日係侯堯夫先生手書 
新談 
[濟南觀察談] [  一之]  
（四）模仿事業與特種聲籟濟南城雖不大却亦有内外城之别内城爲正方形外城地積微具方之輪廓而漸向西傾斜若最新開發之商埠適居外城以西沿鐵道之一大部揆諸美國人士所謂『各名城各重要都市之發展趨勢必漸向西開拓』者似乎此商埠之方位亦足爲彼公例中之一明證也自濟南站下車後旅寓所在地即商埠各街道與鐵路線平行者自近而遠有大馬路至六馬路等名稱其與路線正交者出普利門自東而西有緯一路至緯十路之分此猶天津河北舍二馬路三馬路外尚有天緯地緯黄緯宇緯諸路之名稱也其不曰天緯地緯而曰緯一緯二者改頭換面而已由斯以談天津之事物模仿上海者也濟南商埠一切設施又不出乎模仿上海中國之新事業無他途一言以蔽之曰祗知約略模仿而已 
　　代表濟南一埠之聲籟有兩種夜深人靜時所聞者爲賣包子之呼聲賣者肩負籐筐口呼一銅子五枚非若北京之玉米餑餑尚以一銅子易一枚又非若上海深夜小賣販種類之多與其聲籟之龐雜也以歐美眼光衡之食品不雜以其有妨衛生者少但以中國人觀濟南聞此呼聲適足以見濟南人生活之簡單此殆仁者見仁智者見智之不能强同歟翌日晨起聞羊角車軋軋聲即代表濟南之第二種聲籟也此聲在中國各大城惟江西省城之南昌十年前常習聞之所不同者濟南有馬路非若贛省之軋軋進行中尚添一輪鐵石齒相擊聲耳聞濟南僱此小車其價異常低廉故小車之輪聲竟足隨時掩蓋一切之聲籟（上海雖亦有小車但其物甚鮮其聲早爲他種輪聲所掩蔽）游濟南者荀聞此聲一念此種小車數額之多即知濟南之時間尚不甚寳貴而新時代風起雲興之諸事業尚未能波動及於濟南云 
新智識 
[童子軍游戲（續）] [  上虞陳伯源譯]  
（二）金銀島 
　　某島之中有寳藏焉其主遺下一圖圖中書端緒三二（如方向潮量等）依圖取進寳可得也 
先將此圖藏諸岸旁然後使每排一一槳渡使其覓圖探寳（ 
此種游　可在河邊舉行使隊員打牃渡河而覓之） 
以其探得藏寳時間最短者爲勝 
第排將臨藏寳之處足跡務須加意庶使後來者不能循踪焉（三）運私 
　　有海販一羣近一陸地試將禁貨（每人取一碍石以代之）運諸一窖而藏之然後試仍返舟中 
另有海邊警防一排沿海四散駐守 
警防排一見私販登陸即發　報試集共衆合力　之然其當地人數至少須等於私販不然雖獲無効也 
警防排必須在部露營外哨報警後方可跋步外出 
（四）捕鯨 
取大木一段雕成魚彰放置水中作爲鯨 
　二小舟以兩排居其中作爲捕員舟中人員之分派則以排長爲舟主一員爲义手（即捕鯨者）其餘爲槳員 
雜錄 
[家庭識小錄] [  蘋]  
醋 
　　去玻璃上油漆法玻璃窗上己　油漆　復如欲去之頗不易以熱醋擦之可脫 
去頭蝨法兒童髮中生蝨時作奇癢以醋和水時時擦頭皮蝨即漸絶 
止噎法飯後大噎不止甚覺可厭如以醋和粒糖食之噎即止 
保鮮肉法暑天鮮肉易壞如欲於隔日煮食可以冲淡之醋遍灑其上則可不壞 
净鋼製物法鋼製之物如有銹汚痕以醋擦之須臾如新療創痛法皮膚上之創痛如不及内部者以醋與麩屑擦之可愈 
刷新綿織物法紅色或紫色之綿織物色澤一退便損美觀以醋加清水中洗之即能整舊如新 
治手足僵硬法久乘自由車手足僵硬以醋一茶杯入熱水中用以浴身即覺手足輕舒 
刷新木器法西式木器如於未漆之先以冲淡之醋擦之則 
[英國大學] 漆後益多光澤 
治雞眼法足生雞眼殊不良於行以陳麵包和醋搗爛夜數其上凡三夜雞眼即去 
芥椒 
致嘔吐法胸中不舒欲致嘔吐以芥末和水飲之即吐去魚腥法手上魚腥令人憎惡以芥擦之立去 
速生蛋法如欲使雞速生蛋可以芥攙和軟質食料中令雞食之生蛋自速 
喛足法冬日足冷以芥末撒履中上襯以祇二重則足可常喛 
治痢疾法以胡椒一茶匙入半杯熱水中飲之可愈痢疾惟飲後一小時中忌食他物 
小說 
[北冰洋歷險錄（二）] [  劉雲舫]  
　　惟是銀羅船長見事甚明彼固逆料該舟之不免於禍預置小艇二艘於冰塊上且備有食料時則銀羅尚未被圍也船長見該艇不可復用乃率諸舟子徒步走冰上冰碎裂不平特甚而積復甚廣其艱苦之狀蓋可想鑡也若等且行且曳小艇於後久之卒逺巴羅角之東端既　此船長獨　小舟糞覔一小村落以爲休　之所是時船長悉令諸他舟子登俸而己獨行船長所攬者惟單響手槍一支藥彈七十有五行既里許忽見海馬一羣聚一大石上船長屢欲以彈擊海馬復恐海馬瞥見圖逃乃坦然旋舟至石之他畔發彈擊其五馬顧石盡水圍不能登岸海馬雖死不可及也 
　　方是時船長復駛舟至巴羅角約舟子中之較勇敢者數人相與同行其餘仍令留岸上時海水大漲潮續續而長隨海水而來者則有一大冰柱掠海岸而下直觸舟之旁部碎之舟中之人衣履盡濕浸入肌膚狀至險惡而又不得與其餘舟子之在時無舟可渡距離復遠雖狂號疾呼無效也一人欲投水泅泳期歸原處而船長以水寒恐遭沉没阻之良久諸人乃跨氷逹一邊岸覔火燎衣兼以取煖於是相與拾海濱漂積之流木顧六人僅携火柴一盒而漬水復不能燃有人取木兩方力摩之以取火亦無效幸諸人中有一黑奴髮鬈而密乃令黑奴取火柴就髮中摩擦以燥其性俄而火柴盡乾乃燃所拾木屑通夜未滅諸人對火燎衣衣盡燥而人體亦賴以温此艱苦中之一倫敦大學設於一千八百三十六年分文理工法醫音樂理財及神道學八科此校建設之初專爲考試學生起見故凡有合格之學生均可往考其學位彼固不問其在何處預備者也惟一千九百年中此大學之組織大加改良考試與敎授並行而其學生亦遂分爲内外二部内部學生者係在倫敦大學之二十七附屬學校中肄業者之稱也外部學生者係不在附屬學校在他處預備而祗往倫敦大學考試學位者之稱也上圖中有圓頂塔轟立雲際者即倫敦大學之所在其右則爲南加星墩博物院也英國全國共有大學校十六英倫九即倫敦圜橋鄂斯福蒲明罕利慈逹蘭利物浦下菱路及曼邱斯塔是逹蘭係二校合成其一校在牛街沙威爾斯一即威爾斯大學係嘉迪斯濠波里及班谷三校合成蘇格蘭四即扼北亭譪丁堡葛蘭斯哥及森丹治墟是森丹治墟係二校合成其一校在棠棣愛爾蘭二即王家大學及逹柏林大學王家大學係勃爾佛谷口加爾衛三校合成英倫南部之勃立斯德大學則正在籌建尚未成立除正當之大學外其他尚有已備大學資格而尚未改稱大學者則爲倫貝德之孫狄維學校及索三謨敦之海德廬學校等 
線樂趣也 
　　翌晨事又大劣諸人中有落水者被海潮漂流至於兩石角間石角盡巉巖崎嶇可怖船長意爲不可援救矣幸黑奴率他舟子一人請行船長允其請諸人乃携一索一鈎（以石巖平滑處非鈞不足以濟事）沿各懸崖峭壁間相與匍匐而進諸落水者於陡壁下隱隱見二人展轉逹山巓且行且以手搏大冰有時冰觸手輒碎下墜至數尺二人復搏他冰遇垂冰如柱處則握拳擊去之如是者良久方逹崖上一小平地然所歷險苦己令人不寒而栗矣既抵該處乃投索於水諸落水者六人竟附繩而上達於巖巓雖屢受創擊不之苦也諸人既免於水乃就崖上稍憇船長手一槍實彈隨就破舟之底書數行字曰『予與五人同赴一村落距此不過六十英里耳』書罷且簽名於尾 
[自談之自由談] [  不冷]  
　　人工凡事凡物皆以人工爲佳人工愈多者則其事其物之結果愈美獨於人之意思則不當以人工爲之蓋人之意思當任其人之天然自感也今執政之徒不加人工於其他事物而獨加人工於人之意思不　異歟 
 
 

Page 15

 
 
   
 
 

Page 16

 
 
   
 
