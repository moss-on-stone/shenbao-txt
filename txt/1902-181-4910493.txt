# 1902 - 181 - 4910493

 

Page 1

 
 
[開雕新編九通序目啓] [  圖書集成局謹白]  
　　本局校刊九通工已逾半深知全書卷帙浩繁披閱不易皇朝三通條目尤多而又爲當今政治家所宜融會貫通方能言之有本有末本局爰不惜鉅資禮延通才博學將是書條分件繫編成九通序目一書事無滲漏語節繁蕪挈領提綱鈎元扼要不徒購有九通全書者先閱序目可便檢查卽未購買九通但取序目觀之凡九通中所載之事亦已瞭如指掌是誠不可不家置一編者也業已開印不日出書特此布知諸維雅鑒 
[論迎神驅疫之非]  
　　夏宜暑冬宜寒此天地之氣宜然也潔治房室糞除道路愼起居謹飮食此又人事之所宜然也二者無一失宜則人生百年雖無不死而猝然之病朝談笑而夕遽奄化者殆亦免矣去冬天地之氣不閉不塞冰凌稀見宜寒而温迨至本年暘雨失調天時不正近屆五六月衣猶單夾宛若深秋宜燠而凉疾病叢起始則有爛喉痧之險症繼則有霍亂吐瀉之危疴到處流行傳染極易醫不及治藥少見功朝露浮生死亡相繼俗皆以此病爲瘟疫實則隂陽失序感其沴戾遂至成不治之症也挽救之法莫如潔治房室糞除道路愼起居謹飮食使外邪不致内侵則神明自然而强固我中國於房室道路起居飮食素不深求甕牖繩樞塵埃不掃旣不濬溝渠以洩積水又不時啓窓户使炭氣外揚此易染病之一也冷街僻巷糞穢堆積蠅蚋坌集臭氣薰蒸此易染病之二也嗜欲不節眠起無時操作或過於勞寒煖不適於體此易染病之三也雜食生冷之果物不戒餒敗之魚肉甚者沈湎於酒飢飽失中此易染病之四也愼此四者縱二豎之侵或尚不免而衛生旣得其道則死者必可從稀乃我上下人民皆不措意於此一若疫症盛行果有厲鬼之爲崇者於是或舁城隍神或舁土地神或舁五瘟使巡行街市以爲可驅疫鬼而却病魔愚民之愚眞覺可笑而頽風惡俗按之令甲宜爲在上者所禁除乃竟有非徒不禁而反身爲之創者是眞不學無術之尤而不能爲之曲諱者矣昨有客自蘇州來者言省垣時疫極盛撫憲恩中丞惻然憫之特飭府尊向太守會同長元吳三縣主就郡城隍廟設醮壇五座延羽士五十餘人於上月二十八日始禮懴七晝夜每日太守率同三縣主詣壇二次膜拜拈香竭誠禱祝更飭紥紙匠紥成瘟部諸神准於本月初六日由太守偕總捕同知長元吳三縣主舁郡城隍三縣城隍以及各土地神偶像將瘟部諸神押至太湖之西泗口鎭外驅入太湖使不得再至城中作祟噫嘻異哉是豈不可已而不已乎何爲下愚至不肖之事而巍巍大人乃竟身親爲之也或曰儺以逐疫本古昔之遺制神道設教亦聖人經權互用之深心即按之西人雖不信神鬼之說然禱禳之事亦所時有試觀今者英皇抱恙各處英人皆至禮拜堂爲之祈禱其事不同其意亦猶之乎是何獨於迎神驅疫一事而鄙之嗤之乎則應之曰此說似矣然必先於房室使之潔治道路使之糞除起居使之愼飮食使之謹而復借此以爲安靖人心之計尚無不可若徒乞靈於木偶借助於巫覡羽流而謂非此不能除疫癘舉此卽可畢在上者之責是可以塗庸人之耳目而有識者方咥咥焉笑之夫房室也起居也在上者或不能爲民代謀俾之必潔必愼然不難董之勸之以覺其愚而啓其悟至於道路飮食則在上者所可致其力者也乃里巷之穢物堆積如山腐敗之食品雜陳於市在上者熟視若無覩而以爲疫必有鬼非借神力驅之不可嗚呼吾不暇責其愚之已甚而惑世誣民之俗每借鬼神以神其說者此則卽小見大卽細見鉅之大懼而不能不爲當軸一覺其迷者也 
[謀弑班君]  
　　天津大公報云上月某日忽有人行刺西班牙國君主幸卽奸謀發覺得以成禽訊之知爲首者係某保險公司執事人戞布里爺爾此外尚有形迹可疑之甲乙丙丁戊五人隨起獲爆彈九枚未幾同謀者亦接踵而獲内有醫學生六名刷工木工石工各一名蓋皆無政府黨也 
[美路巨工]  
　　日本萬朝報云美國鐵路公司現擬自阿庫丁至魯新所築鐵路去其曲折俾火車得以一往直前并建一綿長二十五英里之大鐵橋直貫鹽湖而過其費須美金四百八十萬圓眞天下罕見之巨工也 
[署直隸總督袁慰庭宫保治理滿洲章程譯要]  
　　天津直報譯登日本某日報云中俄議訂滿洲條約旣已告成所有占據盛京及遼河一帶之俄兵應於西歴十月中撤退其時中國政府自須派兵前往駐守惟約中有不准軍裝入口之語以致當道甚爲寒心現經署直督袁慰帥定有章程錄其大要如左一東一省本在中國各行省之内自今以後一切制度應與各省一律辦理二東三省應設督撫司道提鎭以及府縣等官歸政府黜陟三凡建路開礦行船及外人通商事件均照他省一律辦理四駐防兵士均應以洋法訓練俄國第一次撤兵時中國卽應派兵駐守盛京省迤南計馬步砲工各隊約計一萬五千三百人五守備兵嚴禁與俄國保護鐵路之兵爭鬥更此事宜會俄官妥訂章程六中外商民或有詞訟應援照各省交涉之案辦理 
[轉錄天津直報所登署直督袁慰帥手定北洋行營將弁學堂試辦章程]  
　　總綱一本學堂教授將弁以軍制戰法擊法爲主並隨時就地實演戰擊諸法有時需用兵隊准就近酌調一堂内設總辦一員屬於軍政司管理全堂事務提調一員管理一切雜務一設總教習一員管理訂定課程並隨時修攺曁監察各教習功課教習六員帮教習六員各管教授專門之學一司帳一員管理銀錢出入並購辦支發物件等事一書識弁目八員聽總辦提調分派差遣選調學員一員額暫設一百二十員内將領二十員哨官長四十員弁目六十名一將領學員由教練處遴選請軍政司酌派哨官弁目學員由教練處酌定額數移知各營將領就所部弁目遴選或由教練處就離營弁目中另選一應選之員以才識明敏粗知文義年力富强並無嗜好及曾經帶兵者爲合格一第一班學員畢業卽添調第二班入學按班接調期無間斷以廣造就一各軍統將有自願入學堂肄業者亦准附入另立條規分立學課 
 
 

Page 2

 
 
一總教習分期酌訂課程請總辦核定頒發各教習遵行該教習各就六項專門之學商訂教法請總教習核准遵行一教授六門軍制門建軍要說兵學總論戰爭原理軍務總匯機宜地方軍務機宜馬步砲工各兵編伍說陸軍餉務論製造軍械及攤分子彈法造就武官說補充軍馬法陸軍衛生論陸軍築城法將領等次責任執法事宜戰法門編成馬步砲工各兵詳論各兵操法教法規則就地繪圖演習戰事兵旗擊法門用槍原理用砲原理教槍兵擊法教砲兵擊法槍砲兵合用擊法子彈線路及初步火藥學演練門操塲練兵指揮法原野指揮兵隊法實演門估計遠近測繪形勢就地講解兵理就地布置戰法試擊門獨立擊法指揮隊伍擊法交戰擊法以上六項專門外各隨造詣淺深添課戰史學兵器學架橋學通信學測繪學及數化物理各學均聽總教習酌加一教授之法講義法闡明學術原理務求實際問答法或口述或筆記以核其造詣之淺深考騐法查其所學課程能否見諸實用以上學員功課分數由教習按日呈由總教習查核考試轉申軍政司甄别優劣分别存記限定學期一學員先以八個月爲畢業之期由軍政司督辦親臨監試或派員考騐擇其優異者立卽擢用一每日堂課至少不得在四點鐘以内塲操至少不得在兩點鐘以内一就地講習每七日一次學習擊法每月三次原野操演每月一次申明學規一學員無論官職大小均聽教習訓示不准抗違一學員無論在堂在外均穿號衣一肄業應用之圖書儀器由堂中購置應用各物亦由堂酌給各學員如不知愛惜任意損壞應罰令賠補一學員旣經入堂概不准任意告退遇有大故及疾病不能待至畢業者由總辦查明申請軍政司開除一在堂各員應恪遵營規一切過犯均按軍律核辦 
[設局籌欵]  
　　聞之保定友人云北洋亂後百廢待興需欵浩繁頗難籌措頃經署直督袁慰帥飭就省城北街設立籌欵局派候補道陸觀察嘉榖總理一切無論衙門廟宇地方公事一切糜費者均酌量提取以供度支似此無害於民有益於國維新諸大政當不難藉以次第成功矣 
[保陽巡政]  
　　聞之保定友人云直隸省垣各馬路刻已修治及半巡警兵按卯上差終日植立街心毫無倦態换班時刻亦毫髮不差計此項巡警兵現共招集三千人日在西大寺内教練署直督袁尉帥擬以一千人留駐保定尚有二千人俟外人將天津如約交還卽當開往巡察總其事者爲昔年管帶海容兵艦之曹君嘉祥帮辦爲何君守仁二人皆籍隷粤東諳習西語巡警兵口號胥用西國方言號衣純黑色當胸大書保定巡警四紅字 
[英人防疫]  
　　天津直報云此間英人所派工部局董以目下時疫流行雖曰天災總因居民不善調攝所致因敦請著名醫士開列章程十一條以便居民愼重衛生免致傳染章程維何第一凡住房内有患病者應赴工部局官醫處報信以便前往診治如患吐瀉之症尤宜速報其信送至英工部局公事房第二如家中有病故之人務須赶緊赴英工部局公事房報明第三凡飮食所需或洗家具均須用已開之水第四凡菜蔬煮熟後卽宜速食不可遲留第五凡生菜菠菜王瓜羅蔔以及各種鮮菜均不宜食第六凡不易消化之物以及不熟之果或過熟之果並螃蟹蝦米蛤蚌之類均不宜食第七凡水雖已淋清仍宜煮沸而後飮第八廚房内宜格外潔凈第九凡在外作工或打掃中厠之人一概不准入廚房内第十如鄰里查知有不潔之屋務須速報本工部局公事房以便前往查看用妙法除其萌蘖第十一凡所食之肉菜鮮果雖放氷箱内不可緊靠冰上亦不得使食物内落有蒼蠅 
[拘獲妖僧]  
　　有客自湖南至漢口語本館訪事人云邇來衡州一帶有某某諸妖僧專以左道惑人誘入逆會隂謀不軌無法無天事爲當道所聞立卽購線緝獲大約一經訊實卽須明正典刑矣 
[飭拿教匪]  
　　蕪湖采訪友人云南洋大臣兩江總督劉峴莊宫太保訪聞蕪湖刻有在理教匪散票聚歃血盟心作爲種種不法情事其逋逃淵藪有二一在道署左近一在李氏園中誑稱施給茶膏可以戒除烟癮其中號渠魁者六人羽黨不下千餘弔詭矜奇頗類義和拳白蓮教諸匪行徑因札飭蕪湖關道吳季卿觀察嚴加懲辦務絶根株觀察奉札後立卽札行蕪湖縣柳小汀大令明查暗訪六人者隨卽聞風遠颺惟中有潘七一名經差勇拘拿至縣大令疑有李代桃僵情事飭役嚴加禁錮以待詳細推求 
[會匪成禽]  
　　蘇州訪事人云長洲縣蘇靜菴大令訪得著名巨梟胡阿根陸阿福二犯匿迹崑山縣境某鄉爰於上月某日飭差勇馳往掩捕二匪竟敢開槍以拒幸差勇奮勇爭先得以當塲擒獲旋至室中獲一年甫及笄之女郎責令導至後屋起出洋槍七枝火藥槍子刀棍無算更於箱内搜出票　若干張一併解回省垣禀經大令研訊二匪供認哥老會匪黨在某某等處犯過盜案五起女郎由常熟某鄉劫來大令飭卽釘鐐收禁詳請上憲定罪女郎暫交普濟堂留養候飭吏備文移君常熟縣某大令傳知其父來案具領 
[杭垣平糶]  
　　杭州訪事友人云浙江撫憲任筱沅大中丞前因米價昻貴民不聊生奏請詔下截留漕米十萬石舉行平糶事宜訂杭州府屬撥米八千石猶恐不敷施濟命將大富義二倉積榖雇工礱碓以惠貧民籌畫旣定詹吉上月十五日就城内東南西北分設四廠大口准每日糴米一升小口半之五日一糴每升收錢四十文東廠委大挑縣范大令澤溥爲總辦縣丞錢二尹汝昌爲帮辦南廠委候補縣侯大令康田爲總辦典史徐少尉楨爲帮辦西廠委候補縣鍾大令守鑅爲總辦縣丞徐二尹貽綬爲帮辦北廠委候補縣吳大令叡爲總辦縣丞楊一尹祖玉爲帮辦旋又於鳳山門外江干另設一廠委候補縣黄大令紀年爲總辦巡檢黄少尹寳璋爲帮辦至武林門外湖墅廠則委候補縣陳大令常鏵爲總辦巡檢田少尹國憲爲帮辦近日更因南廠糴朱者多添委候補縣趙大令長保贊襄一切并由臬憲札飭保甲局員赴局彈壓府尊宗子材太守復傳諭米商平價發售不准屯積居奇各米行遂於二十一日起每石减去洋銀五角零售每升减去錢三文 
[取齊有期]  
　　松江訪事人云江蘇提督學政李蔭墀大宗師於上月二十五日由蘇州起節按試婁江二十九日松江府署接奉宗師札文限六月十一日取齊松屬八學與考生童聽候示期考試府尊余石蓀太守因卽札飭各縣轉行各學一體遵照大約不日卽須出示曉諭俾衆周知矣 
[漢皋大火]  
　　漢口訪事人云上月二十三日午後四點鐘時漢鎭六度橋堤街某姓雜貨店不知因伺失火霎刻光燄萬丈高燭雲霄各水龍聞警而來四面圍噴終於無濟一刹那鋪户千餘家均已變成瓦礫幸時當白晝尚未傷人 
[浙省官塲紀事]  
　　杭州訪事友人云浙江金華府知府繼紹庭太守良近已捐升道員呈請開缺歸部選用本月十二日交卸印務乘舟 
 
 

Page 3

 
 
赴省垣至二十一日趨詣撫轅禀到○嚴州府鄒迪人太守因病呈請開缺後由臬憲湍靜臣廉訪委令總辦讞局事宜邇者兩目昏花艱於步履撫憲任筱沅中丞遂奏請以原品休致遺差委吳惺菴太守接辦○准補仁和縣主簿屈少尹耀章現奉藩憲誠果泉方伯飭赴新任少尹奉札後涓吉五月二十四日接鈐任事 
[促回兵艦]  
　　月前兩江總督兼南洋通商大臣劉峴莊宫太保接直隷總督袁慰庭宫保咨文卽轉飭江南機器製造局總辦毛實君觀察將入塢修治之通濟飛鷹兩兵艦調回北洋前日觀察已促令登程矣 
[同謁令尹]  
　　昨晨高昌廟巡防局委員馬午橋叅軍及貨捐局查騐委員曾二尹寳謙因至上海縣署謁見縣主汪瑶庭大令面陳一切要公良久始辭别 
[委管電燈]  
　　本邑南市馬路中電燈向歸工程局兼管邇來總辦翁子文太守以公務紛繁不遑兼顧禀請蘇松太兵備道袁海觀觀察札委鮑二尹光祖專司稽察二尹奉委後已於昨日到差矣 
[整理街道]  
　　本邑南市馬路工路局總辦翁子文太守禀請蘇松太兵備道袁海觀觀察推廣捕務就十六鋪裏街北叚裝設電燈派捕巡緝觀察准之並飭將保甲事宜歸併工程局管理昨日太守派包探黄量海恊同地甲巡捕傳諭裏街各店鋪凡街旁裝設欄杆及屋外支搭凉棚有碍道路者須一律拆去以便車馬往來 
[移建捕房]  
　　本邑南市馬路工程局總辦翁子文太守以局中所建捕房規模未能宏壯因禀明蘇松太兵備道袁海觀觀察就附近購地若干集欵移建昨日已飭都料匠前往丈量以便開單申請觀察核示 
[嚴懲劫物]  
　　前者歹人汪梅生與不知其姓之著名流氓小老虎及李尚瑞張阿標汪金火王瑞生沈雲桂串通自稱某包探所雇夥役將鄉人吳春元騙至大觀茶樓索詐報經包探趙銀河劉阿炳倪順泉一并拘入捕房昨晨解送英美租界公廨同禀稱上月某日汪等將吳誘至大觀茶樓大聲曰爾前次洋銀二十元今日必須歸楚否則一經解案當收入外國牢獄三年旋卽蜂擁至吳家撬開衣箱攫取洋銀一百元及金耳環銀首飾之類報經小的等前往拘拿小老虎已聞風逃逸今將汪等六人解請訊究吳訴稱伊等雖已將金飾歸還惟所取洋銀一百元祇給還七元叩求追究吳妻李氏供汪等六人同至家中搜索洋銀首飾兇惡情形無異大盜汪等同稱洋銀實被在逃之探夥小老虎取去小的等祗各分得兩元讞員張柄樞司馬商之德總領事署佛繙譯官判將汪責五百板押捕房二年李等五人各責五百板押捕房一年在逃各人聽候簽提訊核 
[英界火警]  
　　前夜鐘鳴十二點三刻時英界福建路鄭家木橋北首第六號門牌隆成昌衣店不戒于火霎時延燒對門某飯店瞭望臺上隨鳴報警鐘救火會各西人急驅皮帶車到來竭力噴救直至兩點鐘後始得撲滅計燬去第一號至十一號門牌房屋係祥利洋行之産第八百十一號至八百二十二號房屋係老沙遜洋行之産隨折至松江路焚去自第一百六十二號至一百六十五號房屋對面則自一百六十七號至一百六十八號房屋亦同付一炬卒乃竄人蕪湖路月桂里自三十八號房屋焚起至四十六號房屋止共毁四十餘幢誠巨災也 
[上海縣署瑣案]  
　　前日陳榮卿扭劉文懷至縣署鳴寃至晚縣主汪瑶庭大令升堂研訊陳供小的有市屋一所租與劉姓開設象牙店每月租價洋銀六元刻已將屋售歸蔣姓因囑劉遷居詎料劉有族人名文懷者挺身壩阻堅不肯遷以致屋價尚未收取劉供小的無力遷移擬向得主接租並不嗾使族人霸阻大令著自向蔣姓商明禀覆候核○王流海李福卿因被沈達華毆傷投縣控訴大令提沈質訊王稱李係地師前日小班延令覓得墳地一方擇吉昨日安葬沈亦習青鳥術驀地率衆到來指稱有碍風水阻不容葬李與評論致被兇毆李所供大略相同大令諭候飭差查明禀覆核辦○馬路工程局總辦翁子文太守移送謝寳林到縣大令詰訊之下謝供日前小的驅豕過馬路被工程局巡捕拘解局中蒙翁大老爺訊明交保押至八日並無保人是以送案大令飭差帶去覓人保釋 
[英美租界公堂瑣案]  
　　包探方長華禀稱工部局小工朱仁仁先後竊取鐵鋤售與徐永江所開鐵店報由小的吊到原贓今特解案請究朱認竊求恩徐供此項鐵鋤由朱雇車載至小的店内知已不適于用故工頭使之求售時在白晝不疑有他尚求恩宥讞員張柄樞司馬商之德總領事署佛繙譯官判責朱五百板押捕房半年徐罰洋銀五十元○包探張寳成解唐阿二到案禀稱此人由其父雲甫扭入捕房稱因不務正業時時胠篋探囊甘入下流請爲究辦司馬判押捕房半年期滿再核○包探倪順泉解小偷兒朱阿龍到案禀稱此人行竊徐孔加家衣物報經小的拘獲解請究辦司馬判責四百板遞解回籍○包探李星福解木工馮恒升到案禀稱此人在九江路造屋漫不經心以致磚瓦飛墮擊傷行人是以送請究罰司馬判罰洋銀三十元○包探沈阿岳解王裕春到案禀稱此人前因犯案經大老爺遞解回籍今又潛來租界中滋生事端是以拘解請究司馬判責三百板押捕房二月期滿仍遞解回籍○包探李阿春解胡雙喜到案禀稱昨夜鄭家木橋北首失火時胡手持洋鏡形狀慌張疑是劫從被火人家是以解請究辦司馬不暇細結即判令責一百板○包探竇如海解鄭省安到案禀稱此人因案被人控諸上海縣署奉縣主汪大老爺移請恊提今由小的提到爲特禀請核示司馬著押候備文送縣 
[美租界捕房紀事]  
　　前日北四川路怡利脚踏車店中忽失去脚踏車一輛因卽投報捕房昨經包探劉阿炳查悉此車係廣東人林康和所竊遂連贓解入捕房捕頭令押候轉解公堂禀請讞員張柄樞司馬訊辦○前晚西人某甲行經斐倫路被衆無賴攫去洋銀若干因卽投報捕房後經包探拘獲形跡可疑之某乙告知捕頭押候查明然後解送公堂禀請核辦○昨晨某姓鄉民挑菜蔬至虹口求售行經西華德路忽患急痧踣地不起某號華捕見之雇車送入捕房捕頭令轉送同仁醫院求治 
[捐生須知]  
　　户部爲咨行事捐納房案呈查現在停止實官捐輸各省咨送請奬捐册内有經部駁斥欠交銀兩者本部按照從前停捐成案凡在部庫補交係申合例銀上兌如在外省補交係按照實銀上兌歴經辦理在案今查批項補交銀兩内外同一補交未便辦理兩歧嗣後無論報捐何項官階以及銜封等項曾經本部駁斥欠交銀兩各捐生或在部庫補交抑或在外省補交均應一律按照實銀上兌以昭劃一而免偏枯至業經本部核駁各捐生如有願將原捐銀兩移奬子弟或本身攺請奬叙除原捐銀兩外如有不敷實銀若干仍應申合例銀專歸部庫補交再各項捐輸及報効股票人員攺奬移奬所補銀兩均不得浮於原捐之數以示限制相應飛咨各直省督撫將軍查照可也須至咨者[  上海絲業會館錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[彈壓平糶]  
　　昨日二十三七鋪巡防局員盛雨村二尹以本邑小南門外海潮寺内現辦平糶事宜恐人衆滋生事端特率勇申前往彈壓貧民之求升斗者尚覺肅靜無譁 
[美租界公堂瑣案]  
　　女郎康阿秀控流氓湯根泉糾同羽黨方阿興林阿周任情調戲攫去金戒指一枚讞員杜枝園大令訊取口供將湯比究堅不承招昨日飭提覆訊湯方林皆狡展如前大令商之德總領事署費繙譯官判令各責三百板○西捕柴某控鄉人趙正全强佔田畝大令略訊供詞飭傳地保復訊昨日地保許炳如投案禀稱趙前向某姓購得田一畝因毗連柴捕之田是以立樁爲界然確佔及柴田半畝今已自知不合願卽讓還大令著照柴捕之田四址竪立石界以清界限而免事端○邵雲寳控車夫陳阿三誘拐伊妾某氏倩蟻媒陶趙氏售與甪直鎭某姓家大令關提陶趙氏研訊矢口不承昨日飭將陳及陶趙氏帶案略詰口供從寛開釋○偷兒華富金金阿海徐桂生潛至江天北京各輪船行竊經包探拘獲解案大令判將金枷號一月期滿責釋華徐各責一百板○張濟廷控忻寳元股開鴻順公冰鮮報關行私收客帳盜賣生財計共乾吞洋銀三百三十餘元大令著交人保出理處昨日張投案求追大令著保人將忻交案忽有王阿全者坌息而來訴稱去年十月小的駕舟載魚來此忻冐充海關司事騙去洋銀八十元并將船扣住詐稱税務司尚欲罰洋銀一百元小的當至海關遞禀求恩蒙税務司傳見諭以並無其事定欲將忻送懲旣而忻勾串某洋人投英美租界公廨誣控小的欠伊洋銀一千二百元幸張大老爺明察如神不予准理今知被人控諸案下特來剖訴求恩附追被騙洋銀大令准之著將忻押候飭探帶出與張核對帳目禀復候核○上月二十八日之夜三點鐘時公館馬路復興里口宏順昌新衣店不戒於火延燒左右鄰事後包探拘獲店主夏晉生帶入捕房交人保出昨日傳同比鄰湯團店主陳素泉並宏順昌學徒楊文生解案請訊夏供此店共五股每股洋銀五百元另有甲乙兩户存洋銀六百元曾倩義記洋行保火險銀二千兩是晚學徒急于工作潑翻燈内火油致擊此禍小的立卽奔至城内告知與股各人楊所供與夏相同陳供小的所開湯團店與宏順昌僅隔一牆當火起時小的急於逃命不暇詳求致禍之由大令再三研詰矢口不移遂飭將夏楊一并管押著保險行查取該店帳簿呈候復核○陳雲才阮小狗同訴稱小的等在某麫包店執役前日道經新闢租界中突有流氓陳桂林糾衆行兇攫去金戒指一枚計重二錢二分是以唤令巡捕拘案請究陳桂林供小的賃居新闢租界中在英界清潔局當挑糞夫並未攫伊金戒指包探禀稱二陳先至英界捕房聲訴其時金戒指並未失去嗣因捕頭不理復扭至此間大令以指竊無憑未便准理麾之使出○鄭彩鳳訴稱小的在小木橋左近開設同義成鞋店前日張才寳持銅質僞洋銀來换當十銅圓小的不及細察致受其愚不意翌日又來嘗試爲此扭案請辦張供小的操成衣業身畔藏有洋銀三元不知眞僞亦無翌日續往兌换之事大令著押候查明復核○某省候補縣戴大令修章僑寓名利客棧與同鄉人焦其珠同居一室被焦乘間開箱竊取花衣補褂等件報捕查獲吊到原贓解案請辦大令判責四百板贓給戴領去 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年五月十六日京報全錄]  
　　宫門抄諭旨均錄前○廣西學政吳奏爲恭報到任接印日期摺○廣西巡撫丁奏爲調補知縣摺○又奏爲請補知府摺○又奏爲請補要缺知縣摺○閩浙總督許奏爲恭報學政閱文幕友姓氏片 
　　廣西學政臣吳敬修跪奏爲恭報微臣到任接印日期叩謝天恩仰祈聖鑒事竊臣恭膺恩命簡放廣西學政仰蒙召見二次疉承温諭訓誨周詳跪聆之下欽感莫名前於三月三十日馳抵廣西省城四月初三日准廣西巡撫兼理學政臣丁振鐸委桂林府學教授莫瑞之齎送學政關防一顆並文卷册籍移交前來臣當卽恭設香案望闕叩頭祗領任事伏念臣才疏識闇學政任重事繁現值變通考試之初釐正轉移尤以不克稱職爲懼臣惟有恪遵聖訓講實學正人心以經史植其本原以時務覘其才識務使邊隅向化勉求體用之兼賅風氣大開先杜奇衺之流弊庶冀繩正博通之選蔚然日興以仰副朝廷求治作人之至意查桂林梧潯鬱四府一州業經前學臣歳試完竣奏報在案嗣又試過柳州慶遠思恩三府科歳併行此外未試各棚該府廳州縣考試尚未據報竣事臣現已飭催一面在省清理積續一俟就緒即行出棚所有微臣接印任事日期並感激下忱理合恭摺叩謝天恩伏乞皇太后皇上聖鑒再臣經過地方直隷鄂湘一帶雪雨均尚及時民情亦稱安謐桂省春間缺雨農田待澤正殷現已疉沛甘霖人心大定至游匪近日情形經督撫臣派兵分剿勢漸斂戢堪以仰慰宸厪廣西省城學堂現已開辦一切詳細章程業經撫臣具奏合並附陳謹奏奉硃批知道了欽此 
　　廣西巡撫臣丁振鐸跪奏爲請補知府恭摺仰祈聖鑒事竊照平樂府知府吳其珍前經臣以老邁昏庸奏叅於光緒二十七年十一月初三日奉旨勒令休致欽此應以奉旨後五日行文報廣西照限一百日减半計算扣至二十七年十二月二十八日作爲接到部文開缺日期應歸十二月三十日截缺所遺實缺係内地腹俸選缺業經聲請扣留外補是月並無缺項相同毋庸掣簽應卽遴員請補查廣西選缺病故休知府一項上次用至候補班前補用知府張璧封請補梧州府知府缺止今此一缺係第四輪第二次留補選缺接班應用新海防遇缺先查新海防遇缺先舊海防先海防卽鄭工遇缺先舊例遇缺先遺缺及記名分發正途出身均無人應用候補正班之員請補兹於候補正班人員内逐加遴選查有補用知府康際清現年五十七歳係山西太原府興縣人由監生中式同治九年庚午科順天鄉試舉人光緒九年癸未科會試中式貢士殿試三甲十五名朝考一等第二十一名引見攺翰林院庶吉士十二年内戌科散館引見授職翰林院檢討十五年已丑恩科充順天鄉試同孝官十六年十二月充國史館協修官十八年十一月充功臣館纂修官二十年九月由掌院大學士保送堪以知府外用九月十七日引見奉旨著以知府分發省分補用此簽分廣西十月十三日領照起程於光緒二十一年正月二十一日到省該員氣局開展有守有爲以之請補平樂府知府實屬人地相宜與例亦符據藩司張曾敭臬司希賢會詳前來相應仰懇天恩俯准以補用知府康際清補授平樂府知府俾收得人之效該員係候補知府請補知府銜缺相當毋庸送部引見亦毋庸覈計叅罰理合會同兩廣總督臣陶模恭摺具奏伏乞皇太后皇上聖鑒敕部核覆施行謹奏奉硃批吏部議奏欽此 
　　廣西巡撫臣丁振鐸跪奏爲請補要缺知縣恭摺仰祈聖鑒事竊照馬平縣知縣丁桓光前經臣以縱容索賄擅放要犯奏叅於光緒二十七年十一月初三日奉上諭著革職此應以奉上諭後五日行文按廣西照限一百日减半計算扣至十二月二十七日作爲開缺日期應歸十二月三十日截缺所遺馬平縣知縣員缺係衝繁難兼三題調要缺例應由外揀員調補查該縣係附郭首邑兵民雜處政務殷繁現值辦理善後清除伏莽一切尤關緊要必須精明幹練之員方足以資治理藩司等於通省内地知縣逐加遴選非現居要地卽人地未宜一時實無合例可調之員兹於正途人員内查有卽用知縣陳世瑞現年四十九歳貴州思南府人由優廪生應本省戊子科鄉試中式第三十九名舉人甲午恩科會試中式第一百六十二名貢工殿武三甲第九十九名引見奉旨以知縣卽用欽此簽掣直隸親老告近攺掣廣西光緒二十年八月十九日赴部領照起程十二月十四日到省該員悃愊無華辦事切實以之請補馬平縣知縣實屬人地相宜與例亦符據藩司張曾敭臬司希賢會詳前來相應仰懇天恩俯准以卽用知縣陳世瑞補授馬平縣知縣俾收得人之效該員係卽用知縣銜缺相當毋庸送部引見亦毋庸核計叅罰合併陳明謹會同兩廣總督臣陶模恭摺具奏伏乞皇太后皇上聖鑒勅部核覆施行謹奏奉硃批吏部議奏欽此 
　　廣西巡撫臣丁振鐸跪奏爲調補要缺知縣恭摺仰祈聖鑒事竊照蒼梧縣知縣陳占書奏請開缺另補於光緒二十七年十一月初三日奉上諭應以奉上諭後五日行文按廣西照限一百日减半計算扣至十二月二十七日作爲開缺日期應歸十二月三十日截缺所遺員缺係衝繁難兼三題調要缺例應由外據員調補查蒼梧縣係梧郡附郭首邑界連廣東地當孔道又係通商口岸一切整飭撫綏緝捕巡防以及交涉事件均關緊要非精明幹練之員弗克勝任查有宜山縣知縣李曰謙現年五十二歳係山東濟南府德州人由刑部補用司獄投効雲南軍營因克復貴州興義府等城出力保奏同治十二年十一月十三日奉旨著免補本班以府經歴儘先選用並賞戴藍翎欽此光緒二年報捐鹽提舉銜均領執照在案嗣因該員之父李衍綬曾任雲南大理府知府丁憂起復赴部候選旋經調往雲貴委辦越南邊防積勞身故奏請從優議卹經部議加贈太常寺卿銜並廕一子入監讀書六月期滿以知縣注册銓選光緒十三年四月具奏奉旨依議欽此該員遵例承廕請將捐職註銷呈領執照入監讀書期滿十五年投効西城當差因獲盜案内出力保奏十七年五月二十六日奉旨著以原班知縣不論雙單月選用欽此赴部註册投供候選光緒十九年十一月因在城歴年出力期滿保奏二十四年四月初二日奉旨著交部從優議叙欽此於二十二年六月在城又屇期滿保奏是年十月十六日奉旨著賞加同知銜二十五年二月輪選到班簽掣廣西宜山縣知縣二十八日蒙欽派王大臣騐看三月初五日經部帶領引見奉旨廣西宜山縣知縣著李曰謙補授欽此四月初十日領憑起程於光緒二十五年九月初三日到任二十七年四月遵秦晉賑捐例免歴俸三年該員才猷幹練勤愼耐勞以之調補蒼梧縣知縣實堪勝任與例亦符據藩司張曾敭臬司希賢會詳前來相應仰懇天恩俯准以宜山縣知縣李曰謙調補蒼梧縣知縣俾收得人之效如蒙兪允該員任内並無降罰住俸停升等案亦無已經奏叅未奉部覆事件該員係現任知縣請調知縣銜缺相當毋庸送部引見亦毋庸核計叅罰合併陳明謹會同兩廣總督臣陶模恭摺具奏伏乞皇太后皇上聖鑒敕部核覆施行謹奏奉硃批吏部議奏欽此 
　　許應騤片再學政延請幕友襄校試卷例應查明具奏前福建學政臣秦綬章延請幕友六人項詠浙江優廪生王樹敏浙江舉人季和鈞江蘇附貢生王采珊直隷舉　費廷璜江蘇優附生王樹聲江蘇拔貢生皆非閩籍臣覆查無異附片具陳伏乞聖鑒議奏奉硃批知道了欽此 
 
