# 1891 - 317 - 4906676

 

Page 1

 
 
[重印聖武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃借史館秘書私家箸述薈成是記自開國龍興以迄道光年間洋事條分繼析　不詳載於其中曩所印者早經售　兹度排以新鉛印以潔白紙張每部十本碼洋六角卽日出售有欲討論掌故者請向本埠申昌外埠申昌及經售申報人購取爲盼此佈 
[論國家取士文武並重]  
　　國家崇尚科目將以網羅天下之豪傑鼓舞一世之人才旣設文科俾通經博古之儘淹雅宏通之輩咸得飛騰雲路翔躍天衢又設武科俾赳赳武夫皆得膺干城腹心之選在國家登明選公闢門籲俊文武並重固無畸輕畸重於其闈每當三年大比文闈放榜後接辦武闈彎弓躍馬之儔相與携朋挈侣絡繹偕來摩厲以須及鋒而試此其意氣激昻精神奮發亦與儒冠博帶之人不相上下惟外省武闈由督撫主試提督爲監臨順天武闈特簡大員主試要之皆文員也不特此也各省學政有統試文武之權凡拔之儔人之中登之鬻序之内者不獨濟濟多士胥蒙化雨之栽培卽桓桓虎臣亦屬公門之桃李似乎文可以轄武而武不能以轄文且以考試景象而論估畢吚唔之士平日讀書談道矩步規行洎乎提籃挈櫨奮勇而前盤辮短衣喧呶擁擠未校文才先衡武藝顧名思義有不禁令人啞然失笑者而張弓挾矢之儔則反衣裳濟楚頂帽輝煌燦乎其有文彬乎其有禮旅進旅退不慌不忙反爲讀書談道規行矩步者所不及其待文士也雖喧呶擁擠至於不成體統而臨其上者往往出以寛假未暇苟求而其待武人也當報名公案之前奏技圍塲之内稍有蹉跌卽以犯規論一若故從刻覈而不肯稍示寛假也者幾疑國家之厚於此而薄於彼不知國家宰制羣倫甄陶萬類固自有神其驅策之用者其所以先文而後武者體統所存固自不得不爾若因儀節之稍有歧異相待之未能一例而遂竊竊焉議其重文而輕武是則管窺蠡測之見不足與論天下之大要也雖然科目盛而雜流不得倖進所謂惟名與器不可以假人此固激厲眞才整頓仕路之至意然取士以資格限人以繩尺則奇才異能之士又或苦其束縛未能如毛遂之頴脫而出何况所習非所用所用非所習待士雖優而或未能收養士之報論者有鑒於此輙欲略變舊章以收實效順治初年廷臣上疏謂以八股取士勦襲陳言毫無精意請試以策論廷旨如所議行不逾年而仍復舊章至康熙年間復有奏請試士改昌者以格於成例置勿議竊謂以八股取士雖不免限以繩墨律以規矩然制藝代聖賢立言必其平日研究義理枕葄經史泛覽百家之說旁通事物之情然後能借題發揮直抒胸臆不爲浮光掠影之談况鄉試二塲試以經藝三塲試以策論何嘗不重實學近時參用新章别開算學一門是於奉行成法之中已寓因時制宜之道正不得謁取士之法有未善也國朝人才輩出儒林文苑道學經濟代有名人要皆出自科目中尤其盛者旋乾轉坤撥亂反正之偉人勳業所著彪炳寰區凌轢今古而溯其進身之始則皆在風檐寸晷中經歴過來嗚呼得人如此亦可雪處士虚聲之誚矣至武科則不然中興以來平髮捻平回匪甲胄之士馳驅戎馬身經百戰建立奇勳者大都出自軍功或拔自行伍而科甲中人則寥落無聞也共以武科顯者或優游林下則且恃符作　魚肉一鄉干預訟事挾制官府其旣膺職守者又皆　頇躁妄一切舉動大抵不中準繩曩年沈文肅公曾奏請變通武試章程誠有慨乎其言之也國家所以未遽變通者豈不以歴來相沿之成法未可遽議變更耶惟風氣不能歴久而不變帝王因時布化必有斟酌盡善之規方足以鼓舞人才用收實效今者軍營操演旣已改用鎗砲誠以命中及遠爲當今之利器固不得不舍穿揚貫蝨之長而從事於雷掣雷轟之術也設科取士原欲收人才以備國家之用誠何取乎所習非所用所用非所習之具文爲目前雖未遽議變通吾知閱時旣久必有見諸施行者况文試旣兼用算學武試兼用槍砲此亦因時制宜之道姑書此以爲異日之劵 
[本館接奉電音]  
　　昨由京友電傳上諭一道敬謹譯登○十月十五日奉上諭李鴻章奏查明各州縣秋禾被災情形懇恩蠲緩糧租酌予撫恤一摺該督卽刊刻謄黄徧行曉諭務使實惠均霑毋任吏胥舞弊用副軫念民艱至意該部知道欽此 
[金陵武試餘聞]  
　　前報云劉峴葿制軍以公牘旁午委瑞茀侯方伯代辦中闈較射事宜兹悉制軍以掄才大典未可輕忽仍命駕親臨以昭愼重○初七日天陰雨細制軍恐泥濘載途難於馳驟擬先試步箭以程命中之技初八日天色晴和然後接考馬箭○十二日考毬箭有某生張弓挾矢雄據錦鞍馳至中途飄然墮地馬蹄蹴傷其頸古出唇外寸許經同考生扶起已一息奄奄矣未識能保全性命否○水營地甚寥廓試時觀者不計其數有小家碧玉廿四芳齡姿態秀媚携一小童逐隊擠入人叢中爲無賴輩所輕薄女方效女嬃之詈忽衆口交加老拳齊下有乘間攫其首飾者有隔衣摸其雞頭者女惶急之餘雲鬂蓬飛桃腮涙滴經彈壓親兵將閒人驅散始得送女回家書此以爲女子輕易出門者戒 
[查辦要案]  
　　某日淮揚海兵備道劉治卿觀察命駕至揚州查辦下河眞武廟緝私拒捕格傷武生殞命一案其起釁之由傳聞不一據云有某鹽棧緝私礮船兩號在運河裏身河内游弋巡緝正駛行間忽來重載船三艘高揭江南武鄉試黄旗遥見之卽知爲考船旣思考船何以不經官河且又如此之重頗滋疑竇欲令停泊查騐又恐衆寡不敵遂潛尾其後以視行蹤約數里適又有某營礮艇梭巡至此礮船上人急暗遞消息請其相助來者首肯於是由裏身河同尾至下河眞武廟天色已晚考船遂泊各礮船亦泊諸遠處比天明砲船上弁勇等出其不意躍登考船搜查船上人自稱考生不服盤詰擾攘間互相用武勇等一面相拒一面搜出鹽斤攘奪之餘勇等放手槍示威不料彈子飛出有阜寍生生顧姓應聲而倒弁勇卽乘勢獲鹽若干揚帆而去與顧同行者咸抱不平彷彿認識此號砲船係高郵某某所管帶立卽轉舵追至高郵奔赴州署遞呈請騐州尊以滋事在彼騐屍在此斷無此理告之控者情急立卽倩人分投淮揚海道曁各大憲署呈控觀察以案關緝私釀命虚實亟應根究遂一面飛禀督憲一面躬自來揚拜見運憲江都轉後卽於十三日會同都轉曁府縣官各駕扁舟用小火輪船帶往眞武廟滋事地方踏勘會　其屍身已載回原處騐明屍傷 
 
 

Page 2

 
 
並諮訪當日滋事情形大約十六七日方可遄回云 
[冶城樵話]  
　　金陵在北淸凉山麓某尼庵雲扉畫掩星牗宵虚好鳥空啼落花不掃眞隔斷紅廛之境也其中有創髮尼一人帶髮尼二人並皆佳麗雇一老姑子爲之服役庵斜對門約數十武有某生與二三知己結廬於此茅屋三椽松烟半榻良夜書聲時與鐘磬聲相應答偶於門前覿面端重不佻非如洛陽女兒可通問訊也一日薄暮見有髠其頂者携一朱漆榼彈指扣扉其聲甚細生疑老尼入市購物而歸因戲之曰秃賊鬼鬼祟祟所携何物魚肉耶菜　耶實告我勿隱言未畢月下敲門者突棄榼而遁生大疑呼同人趨視之内儲佳肴四簋旨酒二壼尚温煖乃恍然於携具者赴妙常之約時扉猶未啓生亦不便詰所從來相與持回大嚼而寢○侍其巷某姓夫婦二人年逾五十膝前只一女年方二九輿乘彩鳳星照紅鸞行有日矣然某雖有謝公愛女之忱不免黔婁傷貧之狀近日籌措奩具拮据異常而其妻謂一生僅此掌中珍必精益求精方始稱意某力不從心屢方閫命一日因事口角始而互詈繼則交毆女無可如何惟有倚窓垂涙而已不料妻潛購阿芙蓉膏吞之夜間毒發急延善士救治至次日始稍吐黑水未知能無碍大事否 
[捉賭奇聞]  
　　某翁者淮安人兵燹後寄居金陵内橋少年時喜擲花骨頭老而彌篤往往於街前檐下聚諸無賴一角勝負其子某甲以武職歸標屢勸之翁面從而行弗改也近日甲因轅門効力已久循例委一卡房巡緝差每夜率親兵三四人戴月披星嚴防盜賊一夕行至上元縣署西首時交三鼓有七八短衣窄袖輩蹲伏地旁喝雉呼盧喧呶不已甲恐有宵小潛蹤於此命從人拘之用草繩縛住二人餘皆驚散被縳者遭此奇辱恐爲親友所見以袖覆面而行至卡房甲方欲升座訊供忽窓外大呼曰汝目盲耶何敢捉我其聲頗熟趨而視之乃其尊翁也亟令緘口毋再聲張致成話柄解其束縛潛令人送歸其一人有識者知爲小偷甲亦縱之並囑其毋得妄語而此人屢向牧猪奴言之聞者莫不啞然失笑云 
[袁江雜錄]  
　　江安督糧道馬植軒觀察自天津南下於九月廿六日過浦○道憲蒞任之初整頓保甲每於公餘之暇躬親巡邏定期逢三於城内總局會哨逢八於城外官廨會哨各城門以二更爲度一律認眞封鎖以除匪暴而安善良○漕憲以冬令宜修火政購得銅水砲數百枝分給保甲局以備不虞是物甚輕便人易施力也○翁邑尊因今秋禾稻尚稱中稔而新米上市逐日增價顯係奸商勾通牙僧把持壟斷遂出示嚴禁嗣後只准於三千五百文内跌價不准長價○淮揚海道憲於初十日辰刻出轅赴揚州會同都轉商辦武生帶鹽釀命之案 
[香徑霜痕]  
　　本月十四日蘇州接到刑部釘封公文遂於午後三下鐘時由司監内提出斬犯一名又在三首縣監内各提出二名押至元和縣大堂綁縛訖李大令卽協同某武員帶兵一哨由護龍街至大教塲梟首示衆遥望七犯皆狀貌猙獰異常兇惡一路談笑自若毫無畏懼情形聞皆係江洋大盜故愍不畏死若此云○陳幼梅者撫署之書吏也家住西美巷雇一傭婦已三十餘年矣某日淸晨陳媳睡夢初回忽見枕畔有尖刀一柄駭極狂呼迄無應者起而覓婦則已不知所往旋奔告翁姑相與細查則金臂釧一雙金押髮二支金練二條金約指六枚珠花珠環各一對鷹洋二百七十元皆已不翼而飛急飭人至木瀆婦家尋訪杳無影響遂開列失單連尖刀送案禀報現已飭差四下緝拿務獲究辦矣○現屆冬防各叚委員奉上憲面諭大略謂今年會匪蔓延各路巡查須較往年嚴密以故大街小巷徹夜聞鈴柝聲至稽查門牌尤爲異常出力一日西路三叚巡查委員王二尹查至護龍街憇橋巷口某釘鞋鋪親自入内一一詳稽鋪内有四姓同居男子皆因事出門婦女一見委員卽行避入無何趙自外至二尹詢之趙具以告并稱有程姓者係閶門旱關委員二尹謂旣係委員何門首不貼公館條耶趙笑曰程老爺並非以官售銀者何樂而騙爾爲二尹大怒曰汝敢挺撞長官乎隨手摑趙之頰趙亦舉手相還二尹更怒呼從者拘往帶住局中究辦旣而程君知悉卽飭丁持片說情二尹遂小責數板卽和釋出○江蘇候補同知汪司馬鼎屢辦河運差去年忽得怔忡之疾請假調理遍延名醫診治終不少瘥今秋病益劇延至本月十三日遽爾長逝擇於十四日在學士街本公館大殮 
[浙省官報]  
　　十月初七日憲駕在本署箭道考試武生步箭藩司龔臬司唐運司惠糧道世嘉湖道王候補道彭均進見杭中二協四營都守俱禀安杭府李禀知接新任藩司劉回署禀安候補府潘祖頤禀奉委防軍支應局提調差禀謝同知顧璜曹娥厘局專丁來省禀謝三次札飭留辦仁錢二縣禀知接新任藩司劉回署並禀知今日可抵馬頭禀安諸曁縣周學基嘉興縣王壽朋均禀知藩司飭知赴任叩謝前署遂安縣侯琫森由嚴州交代淸結找解銀數掃數解淸取結回省禀到卽用縣紀鑲黄大華大挑縣樂桂榮候補縣唐繼勛俱禀銷臬司委閱課卷差巡檢殷文謨禀奉藩司飭知咨補奉化塔山巡檢叩謝初八日憲駕在本署箭道考試武生步箭内閣中書鮑恩綬親拜新任藩司劉來省禀到進見並禀謝飭知於初九日申刻接印中協白禀安請目疾紅腫假三天候補府徐承禮禀請調理假數天許星箕　祖頤均禀知藩司委隨同勸辦山東賑捐差杭同知孟杭通判陸均禀知接新任藩司回署禀安通判王應熙禀知防軍局委河南查硝磺差叩辭同知莊人寳禀請感冐假三天過仕昇黄瀛海大挑縣柳商賢俱禀知藩司委勸辦山東賑捐差准補樂淸縣楊文斌禀奉藩司委署鄞縣缺叩謝卽用縣朱德澤禀奉臬司委閱卷差候補縣張芳培禀知杭府委餘杭杭所勘歉差徐先翥禀謝給咨回籍守制學海堂監院呈送題目單杭府教授陸府照磨焦鍾澤均禀銷放馬差台州府經歴吳承曾禀請感冐假數天正任衢州府經歴徐寳棻禀知在新海防捐輪案内報捐離任奉到實收叩謝從九品李景雲禀銷江蘇硝磺差沈維鎬禀請感冐假兩天塘棲紳董夏同聲汪楷范榮侯銓張鋆俱禀知賑捐議叙五品頂戴禀謝初九日憲駕在本署箭道考試武生步箭將軍吉差弁請安内閣中書鮑恩綬拜會署藩司龔禀知缷事進見新任藩司劉禀知受事進見運司惠進見候補道彭禀安候補府許星箕詁經萬福康學海堂均禀銷點名收卷差運判胡瀚禀知第四批京餉本日釘鞘寄存外庫知州晏向辰禀請感冐假數天仁錢二縣禀請初十日萬壽宮朝賀嘉興縣王縉雲縣陳俱禀見叩辭赴任孝豐縣楊毓俊禀知藩司飭知赴任叩謝鄞縣楊禀安候補縣錢增勳禀知藩司委解京餉並禀知釘鞘寄存外庫蔣紹琬禀知厘捐局委南潯厘局叩謝德恩由京領照來省禀到請假數天守備許陶祥禀辭赴泗安並銷傳名差仁和典史洪樹勳禀知交缷監馨禀知受事禀安布照磨費禀奉藩司委送銀花銀盞彩縀差候選訓導徐琮夏同文江蘇補用典史夏汝舟俱禀謝辰捐案内奬給拔委記功 
[金陵官報]  
　　十月十三日總辦沙漫洲緝私鹽釐候補道楊鍾琛到見同知朱其煌通判劉秉銓二位儀鳳門許炳常南門外三位均奉委粥廠差徐士英謝委南八叚保甲差知州王端啓謝委北六七叚保甲差知縣葉意琛由滬回巡檢陸秉璋奉示寫履歴補昨日代理安徽徽寍道彭祿到總辦揚屬運河堤工局候補道莫繩孫二位均見轅下先鋒官叅將金承護叩謝奉調札准飭赴吳淞口慶字等營差遣十四日接辦親軍副右營副將李邦當禀知十三日接印江防同知興奎謝委兼署南捕通判通判恩芳交缷仙鎭厘捐局差回李覲霖南門外知縣左斌通　門外二位均委粥廠差補用知縣趙鶴到淸江來水雷輪船馬超羣祥雲輪船李家泰二位辭赴江西拖積榖 
[西溪蘆雪]  
　　杭州下珠寳巷口新開某酒肆帘題紅字曲奏靑簽儀狄生涯頗爲不惡一日向晚門已閉矣忽有某甲乘醉叩門欲沽徒釀俄又有一十二三歲孩子提壼而至對門福昌錢鋪主某乙告以此處排門已上爾可向豐樂橋老酒店行沽孩子聞言貿貿然去甲聞之戟　 
 
 

Page 3

 
 
指乙曰我欲飲酒與爾何十遂奔入乙店中嘵嘵不已約歴一點鐘之久忽拂衣而去轉瞬間持皮刀至向櫃上亂砍始知甲實革工也當時觀者已哄聚多人再三相勸將刀奪去扶甲至街心乙始心安詠閉門推出窓前月之詩急閉户而下其鍵甲無可奈何惟跳駡而已翌晨乙門已啓甲又持小尖刀至謂昨晚奪我皮刀今日有尖刀奉贈幸毋却也乙見來勢甚兇卽招集左右隣人將甲指交地保○新任四川藩司署浙藩龔仰　方伯交缷後其瀛眷仍住署中劉方伯因以柴垜橋安徽會館爲行轅日行公牘坸飭書吏送往辦理○西大街一帶地甚孤僻絶少人烟本月十三日夕陽西下時有老嫗手持靑蚨二百翼行經是處忽有匪人身穿墨色緊身　　面而過順手將錢奪去嫗高聲呼喊並無一人應者正危急間又有一人從背面拔嫗頭上銀簪嫗急回首其人已不知何往噫省城重地匪徒敢肆無忌憚　此不知堂皇高坐者尚可漠然視之耶 
[嘉興近事]  
　　新任嘉興縣王大令擇吉本月十三日接印隨盛設儀仗投刺各文武署及諸紳士家各官紳亦皆往公舘中拜謁是日大令卽牌示十五日拈香閱城十六日點名畫卯淸理監獄考錄代書諭保放告○前任趙邑尊交缷後卽赴府轅禀白旋向各署及各紳士家辭行以便赴省禀到○本月十四日天時和暖異常東風大作入夜微有細雨至夜半忽轉西北風長林怒號聲如虎吼至翌日天卽放晴峭寒特甚 
[縣試示期]  
　　欽加四品銜升用直隸州正任南匯縣調署江蘇松江府上海縣正堂袁爲歲考事奉本府正堂恩札開奉提督學院楊札行本屆歲試定限十月二十日縣考十一月二十日府考等因奉經關訂去後兹准華婁兩縣以業已禀請展緩定限於廿一月初六日縣考等因移會前來除移學知照外合行出示曉諭爲此示仰合邑與考文童知悉爾等先行赴學塡册屆期齊集聽候本縣　門考試均毋違延自悞切切特示 
[發落竊賊]  
　　介福綢莊失去值洋一千五百元之貨英包探秦少卿陳阿九緝獲竊贓林秀山等及林之眷屬起到原贓僅值洋三百餘元解由宋二尹訊供交捕房帶回查吊餘贓再行訊辦此已列入報章矣昨日秦探禀稱介福綢莊竊案已由小的查明先有林與謝心南至介福買綢探明隔壁翻造房屋起意紏同張福星等三人於八月二十八夜從隔壁空地穴洞入竊林等先住郭林當所開長安棧役賃申興里石庫門屋其贓值洋三百餘元餘贓有賣與不識姓名人者無從查吊惟據稱有銷在鎭江者有花綢五疋質錢化用尚有二十疋亦已賣去如今介福不願往吊然據林等言有濮院綢一十二疋交郭銷在江陰尚有七疋寄存守門人邱純才處問之郭邱均不承認查無贓証又查林等原籍湖北同居之項史美是張之岳父與馬祥甫陳台子及來探望兒子謝心南之謝海峯均曾在原籍犯事此時確在如皋開雜貨店起案各贓内有銀手釧三副及新辦衣物俱係變贓置買另有舊銀飾舊衣舊傢伙則隨身帶來林謝張同供稱小的等原籍湖北現因聨姻如皋同在如皋開雜貨店行竊原是該死棧主及守門人等均有綢寄存項陳馬同供稱小的等實係同居且復知情只求恩宥海峯供稱小的因找尋兒子謝　蘭卽謝心南是以來此不知兒子犯事禀詞呈電郭供稱小的經管長安客棧林等來借住並不寄綢安有在江陰代銷之事况林等臨去時房飯錢均已了結不知後來如何破案郭楊氏供稱小婦人係本邑人開長安棧丈夫已故託夫弟經管棧務實無受寄各綢之事邱供稱小的係寍波人林等來租屋並無寄綢之事已經包探再三查問矣林韓氏林龔氏張韓氏同供稱已蒙訊明只求恩宥介福夥某甲投案請領失贓二尹着將林謝張交捕房管押一年期滿各笞二百板遞回原籍項馬陳及海峰均送請上海縣遞回如皋安置郭邱暫行管押郭楊氏交保俟查明究竟有無賊贓另行發落林韓氏林龔氏張韓氏先行解回湖北起案之贓給介福莊夥領去 
[不准領孩]  
　　七月初有口操嘉定音年約七八歲之男孩朱熙林迷失路途由某號巡捕帶至捕房送請英公廨安置時蔡太守尚未示病訊得此孩之父朱石寳家居望仙橋是日隨父來申販賣桃實中途走散太守飭差將孩收管俟查傳其父具領差一再訪查杳無蹤跡又問此孩是否嘉定縣境望仙橋人孩支吾莫對遂禀訴太守於八月廿七日發棲流公所留養兹有某董事以友人無子欲領此孩爲螟蛉訴諸公所能事禀請英公堂官以此孩原有父母未便謂他人父仍須俟朱石寳來申認領 
[縣案彚錄]  
　　孫文韶投上海縣呈控郁仲芬借錢不還請爲提究袁海觀大令准詞飭提到案於前日午後升堂集訊孫投案訴稱係本邑人郁仲芬之父正卿在日時曾借去大錢一千千文由正卿之弟勵卿爲中當立息摺一扣摺面上有郁田耕堂字樣連取二三個月利息及正卿逝世屢向索討一味游移爲此來案呈控求恩訊斷郁勵卿供稱此項借欵係兄長開設利昌荳行時因虧負借角現經職員一再理勸尚未定妥孫文韶光景雖是拮据然郁姓一時無力歸還求恩鑒察郁仲芬晶頂煌煌上堂供　自孫文韶控告後節經親友調處償孫良田二十畝孫尚不允孫接口稱其田並不值錢是以不允大令見仲芬身穿湖色寍綢棉袍袖口上用元縀鑲滾並用扁線滾邊遂諭曰爾不應穿此種衣服穿此種衣服者無非伶人流氓龜子之流爾旣係紳衿之子不思習上浪費錢財實屬不成體統仲芬供稱元縀滾口實係愛惜袖邊起見大令怒曰爾家中無人管教今日旣到公堂本縣好言訓斥爾竟不知好歹反敢强辯耶仲芬俯首連連稱是大令曰孫文韶所控之案現在本縣衡情酌斷着仲芬歸還本錢一千千文利則讓去孫訴稱前蒙公祖出票二紙仲芬置之度外現求斷予限期以免拖延時日大令曰仲芬旣經遵斷毋庸具限着赶緊理付孫叩謝而退○本邑廿一保五圖地保李阿裕並十八保廿六圖地保沈月田抗欠錢漕共三百餘兩袁海觀大令於前日晚堂飭傳到案提訊之下李沈俯首求恩並求寛限大令判將李笞責二百五十板沈笞責二百板均限十日内一併淸繳如延嚴比○湯學釗在縣控汪笠亭合做布牌生意由汪經放帳目一千餘兩屢收無着叩求訊斷云云當經由縣訊理兩造已具結求銷矣邇來湯復投縣控告袁大令傳汪到案於前晚升堂提訊湯訴稱此等帳目由汪放出理應由汪收取汪供稱本邑三林塘人與湯合做布牌生理並無放帳情事况此案前次業經具結何得翻悔大令得供謂旣已具結求銷未便節外生枝至於帳目卽着汪笠亭協同湯學釗前往對明可也○本邑人某甲前日手持畫眉鳥一頭行至浦東塘橋鎭地方後寀來流氓施錫華小堂華等十餘人將鳥攫去甲向前追奪反被打傷並被拉至茶肆中恐嚇將身畔之洋數元取去一哄而散甲只得狼狽回家此前日事也迄今小掌華卽陸掌華因拆梢呂根寳一案現被縣差拘拿到案看管候訊矣 
[英界公堂瑣案]  
　　三十二號西捕稟稱馬車夫陳阿順加鞭飛駛違犯定章拘送案下陳供稱小的係寍波人並未飛駛不過車行略速而已宋二尹判令管押五日○包探孔阿才禀稱瞿小餘在翁日昇處當東洋車夫竊取絨毯二條經小的查獲人贓解送案下翁投案請領失贓瞿供稱小的係江北人尚乞施恩宋二尹判令管押半月期滿開釋自行回籍贓給翁領去○包探王阿二禀稱盧阿榮拆去竹笆連竊何阿三等二家布衣釘鞋等物小的拿獲人贓解送案下何及陳阿茂投案請領失贓盧供稱小的係寍波人行竊該死乞賜宏恩宋二尹判令笞責一百板勒令回籍贓給失主分别認領○張森順訴稱小的在虹口開煤炭店被贓竊去小木廚追獲人贓交捕送案竊犯王阿二供稱小的以後不敢行竊矣宋二尹判令管押五日贓給張領去 
[法界公堂瑣案]  
　　彈花衣店主徐如堂控稱日前小的在新閘某鄉人處收買零星棉花忽有稽查牙帖差役張榮蔣關大二人串合十鋪地甲朱竹山向小的訛詐小的給錢二千八百文伊等尚不滿意竊思小的小本營生何堪受累務求大老爺提究朱明府飭差拘朱張蔣送入捕房管押昨日解案候訊徐歴訴前情明府問爾店開設何處往新閘買花曾否另開店面每日約收得花若干伊等如何向爾索詐徐訴稱小的 
 
 

Page 4

 
 
店鋪關設治下新橋街七十號屋中日在新閘附近茶館内收買棉花並未設鋪每日約收一二十斤某日伊等三人向小的言張蔣皆稽查牙帖局公差須每日給陋規洋三角計至年終每人須酬洋十元小的因力不從心先給錢二千八百文朱供稱張等查得陳子卿朱紀生姚錦堂三人在新閘爲棉花經紀代人過秤抽收用錢並無牙帖有碍規條法華司老爺曾出票拘拿到案質訊今姚易名徐如堂來案具控殊不可解况小的等並不索詐錢文明府問張曰爾是否向開烟館供稱是明府謂爾旣開烟館不應當差豈有一身而充兩役者乎且徐日持小秤在途收買棉花何用牙帖朱供稱徐並不持秤專在各茶館收花明府謂爾應先拘茶館中人一併送案今祗將徐勒住顯見從中舞弊况法華司老爺早有函來言及徐並無行兇情事旋問徐曰錢由何人取去供稱小的付錢時朱不在塲實由蔣取去明府謂朱曰本委據原告所訴情由謂並未抽取用錢今姑將爾開釋張蔣押候查明再核○舟子陳阿福訴稱前晚竊賊張阿榮等兩人將浦灘杉板船上米一包及衣物携之上岸適包探夥馬阿雙見之拘獲人贓不料張恃强不服反敢將馬之目擊傷經途中某車夫代爲報捕將張拘獲馬禀訴情由朱明府問張曰脫逃之同黨人是誰供稱小的道經是處悞被拘來明府謂人贓並獲無用狡賴判令重責二百板枷號兩月○西教士某姓家車夫徐慶豐訴稱前晚小的停車門外被孫有山將坐墊下所放衣服竊去當時拘獲人贓送案請辦朱明府詰問之下孫俯首無言遂判令押候笞責一百板枷號半月○興聖街某小客寓主婦戴張氏送衣衫藍縷之張四福到案訴稱張於本月初十日來借宿後寓中屢失銅杓鏟刀等物昨日在張身畔搜出押單被二條之押劵一紙查知實是寓中所失是以送案請究張供稱小的與此寓相識單被由主婦之弟竊取明府謂押票在爾身畔卽着押候笞責四十板押票給　張氏領去自行取贖○福建人宋阿坤扭施福元至案控其竊取海瓜子一袋施供稱海瓜子由淡水輪船載來有客令小的荷之登岸不料被關上洋人所見抛入浦申後由小的撈獲送還客人宋突來言海瓜子係伊物意欲冐取以致口角朱明府謂爾等均非好人着一併退去○工部局收捐洋人某甲控廣婦黄阿根不付捐洋三角四分送案請究朱明府詰問之下供稱一婦人前爲某西人所包目下因西人去世窮苦不堪無錢可付明府謂爾旣無錢早應遷去供稱因欠房租不能遷徙明府着押候核辦 
[百壽憗移賑]  
　　昨接浙西延州來季子英洋四元并信云僕以四旬初度一事無成壯不如人强而未仕自漸形穢藉養晦以韜光不合時宜借守株以藏拙旣乏利人之術安有濟世之功兹值賤辰聊節家宴當蟻䭾之一料附拯飢黎免鴻嗷之須臾稍申綿薄敢求貴館附綴報章並非志在榆揚聊以資其觀感云爾本協振所接誦之餘莫名感佩當卽掣付收條並錄原書在報以見心結善果固無時無事而不可以行善也季子賢乎哉 
[催募安懷捐啓]  
　　盖聞九仞爲山必資地力萬家生佛咸仰春融敝堂創辦以來凡貧難鞠育者准其抱送到堂妥爲乳哺任憑領作子女以遂生成其或無力撫養而嗣續艱難則又月給贍恤以全其香火之緣是接嬰惠育兩端久經舉辦近復遵奉大憲通飭自應竭力推廣俾培國脈而體憲仁至於老民殘應引領相望更不能狃於額隘袖手坐視無如恒産毫無常捐又乏支絀情形久邀洞鑒故於七月間繕刊安懷捐册偕報分送遐邇咸知雖捷足以登早開必先之路待時而動豈無繼起之儔爲此不憚再三之瀆托鉢幾類沿門譬諸合十以求强弩亦穿魯縞所望多多益善共拜賜于仁人庶幾源源而來得成全夫美舉是爲啓[  廣益堂司事拜呈]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[袁江官報]  
　　准補江西廣信守禦所千總胡長勝於初三日赴漕轅叩謝飭知奉部覆淮補題補江西饒州所千總李湘臣於初四日赴漕轅叩謝題補代理淸河縣丞候補道庫大使徐祖鑑於初三四九日接用鈐記兵部郎中何濚屏正郎於初五日自湘省來浦旋卽赴都漕轅初三日牌示云准署石䃮閘閘官秦以炘飭赴署任署理淸河縣翁大令笠漁奉漕憲委淸淮行營營務處候補理問沈學曾奉漕憲委辦善後局文案候補鹽大使　縝奉漕憲委厘金總局差遣 
[助賑聨璧]  
　　謹啓者敝堂昨奉王君交來潘筠江大善士東賑洋三十元爲其夫人六十壽辰節省筵資以歸實齊并爲親友造福又奉老福興信局由京都寄來南唐鹿樵主人京平銀五十兩估合規銀五十兩九錢九分喜得貴子樂助東賑祈保平安敝堂先後祗領欽佩交深憑伏功德更添海屋之籌廣種福田預卜玉堂之劵貴壽無極璧合珠聨彚登報章以誌雙美[  上海六馬路仁濟善堂籌賑公所施善昌謹誌]  
[接續恊濟順直賑捐滬局八月分淸單]  
　　吳錫章聚興泰畫普堂樹履堂寳興棧隆順棧寅泰棧東泰棧長盛棧大美棧東和棧春華棧森茂號永森號同發排合利排福昌排成昌排萬隆排任宗聖相泰源隆龍元泰龍永安善慶堂同源堂廣源店浩源店聚星堂新安堂安素堂桐岡堂木排隆記紹亭木排源茂祐德木排均祥隆廣集隆泰盛號日成號致和號叢華號同裕號裕記號文記光記雷泗安蒙榮順恆德厚泰安慶堂本榮堂居智堂賴上仁全益押天和押相濟押廣安押元記號恊昌號黄厚盛黄福興劉廣和劉再彭許恆興源泰興德信無名遠賢立泰晋發均信李生隆姜有祿李光黼李光策李羣芳李萃芳羅土憲福昌店順昌店同昌店錦昌店榮茂店生茂店廣　興廣有祥廣和堂廣德堂均隆店裕隆店西棧店美記店隆吉店萬和店利泰店恆合店西隆店同盛店區泗來區順合調珍店信安店和興店瑞源店鄭其永茂號鄧以經鄧聨陞蘇順利　光杰梁據記梁遠記同安堂商福記天昌舘龔良士熊世傑莫以遊龔作夔燕明德史榮高藍國鈞古鑑觀秦鎭藩瞿俊才馬徵祥下維楨韋有餘文德馨勞國祥合源店昌記店高易堂廣裕成李致君廖志昌曾步階曾有山錦源安記居智堂紹記源安森順泰祥義和祥齊壽淇扈相記劉玉記黄益昌謝全德羅遂利陳秉記烏是弧西利周敏胡順章鍾鴻勳蕭海豐許寳臣覃英桐盛森茂隆潘淸甫唐顯榮全怡發恆豐號珍祥號謝甫田忠信昌宋定謨王纘緖永逹號太和齋孫源泉鄭榮泰關同豐源和信元合義公餘記連順羅林舫姜德龍司作管徐鼎和林成幹李日榮廖玉階何循甫膠月樵宋瑞垣龐廣居韋平圃曾旭鐙董樹森車縱新蔡德餘錢弗卿高雨香易紹德賈椿軒龔劉濟恆善堂敦宜堂志遠堂慶慈堂裕遠堂誠遠堂恆善堂餘慶堂濟生堂德信堂樂善堂衆濟堂壽德堂積德堂凝瑞堂吉和堂裕德店昆發店悅貞店公泰店全州千總劉廖振蔣永志籐紹周無力氏隱名氏無名氏四户夫已氏邵悅　施氏富氏謝氏二户葉氏二户敦記志記慶記誠記裕記昭信盧廷拔盧正山李耀芳李明康陳燦然陳振邦陳定邦陳肇昌　怡記孔三棧陳華生陳紹科黎惠和彭紹樵梁大鵬湘西人晋興吉興嘉玉兆利長盛廣章履泰暢泰李瓊杏和堂　仲梁森蔭黄三桂堂○以各户各助洋一元福隆堂天水堂隴西堂淸河堂樂安堂頴川堂貽謀堂愛春堂鳳集堂振聲堂沛國堂樵國堂愼德堂安定堂敬修堂敬一堂積慶堂積德堂汝南堂太原堂九牧堂淑問堂餘慶堂修德堂江夏堂寳樹堂愛蓮堂愛賢堂三槐堂三省堂親睦堂博陵堂敬愼堂楊家典何祥店何興記何文記可受記陳益記陳榮記羅天記賴隆記麥錫候廣茂隆成益棧天華棧合利號財合號西合號興利號成顯渡正記渡福和渡成發渡徐福成劉國祥程義和程順記以上各户各助洋五角 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十七年十月初九日京報全錄]  
　　宮門抄○發抄硃批五道○河督許奏節交霜降黄河安瀾摺○江督劉奏整頓營伍情形並撤換統領員弁摺○又奏更換防營管帶員弁片○十月初九日推班○雙福謝授安徽鳳頴六泗道恩○召見軍機雙福皇上明日卯正進内辰初至慈寍宮行禮畢還海○發抄定安奏請揀叅領彬英等補護軍叅領各缺奉硃批該衙門知道欽此○又盛字營秋操完竣奉硃批該衙門知道欽此○裕祿奏揀選領催純玉等擬鳳凰城驍騎校正陪奉硃批知道了欽此○又本年秋季會哨事竣奉硃批知道了欽此○德福奏燒鍋捐輸銀數奉硃批此項銀兩卽着解交户部欽此○○頭品頂戴河東河道總督臣許振褘跪奏爲節交霜降黄河安瀾恭摺上陳仰祈聖鑒事竊臣前於節交白露曾將河勢情形縷呈聖鑒今歲之可預慶安瀾者當伏汛正臨已可得其大概一由上游自陝甘及山西霖雨不多遂無積潦盛漲横出爲害一由大溜全歸中洪此皆近年詫爲僅見不僅廂埽護隄可省工力而於補葺殘缺預防生險正好因暇程功且一錢可作兩錢之用良由我皇上仁孝愛民以德動天故百神率職默助隆平殊非臣等庸愚所敢希冀爲此也臣仰戴皇仁敬感神貺卽如期恭率僚屬䖍記河神各廟以報神功查定例霜降安瀾從此遂爲閒暇臣觀今歲河入中洪乃能遇此難逢僅見之機會益當悉力講求修守因與河防局辦工委員及各廳員逐加籌議實查出上南中河下南下北祥河五廳各有應行添築之壩應行加護之垜共估計需採購山石一萬方方足敷用特發銀五萬數千兩交候補通判黄履中承辦在案議儘年内一律辦成杳此事約有一二可把握者如河工每遇生險抛石築壩正應大溜冲激之鋒抛時輙多漂散故有抛四五方之石而僅作一方石之用者至于擾攘倥偬船不及雇料不能足而石價之昻貴弊端之難防卽由此出臣今幸大溜之不及防鉅險之環生以閒時布置爭先事之機宜未雨綢繆爭工欵之便利不敢遂謂從此無事但思患預防殊占便宜實有可保之工可省之費故工作更不容稍緩核計自改章後計定歲修六十萬兩其四十八萬兩均由七廳赴司領出以治要工其河防局十二萬兩由臣飭局員具領一切工作由臣指授分辦今領欵差足敷用石料均已先積犁然其列者人人得而知之不復如曩時作難查之案爲未定之詞亦臣伏自思念自蒙皇上天恩畀以全河專任本無勞之可言惟怨則實有不敢避且亦不能避者如人言河工難在用人難在籌欵難在防險而不知三者皆無所難正在核實耳今人人以河工爲利藪需次者求之亟以獲優差宦遊者恃親故而未收錄試問此等人第能僨事可能辦否稍一瞻徇立刻潰敗决裂不可收拾河工向日請欵無定故各員皆有捷徑之方彌補之術今歲額已定不能加增而正料雜料皆有定規埽工土工皆有專責旣不至因公而竭蹶却無從設法而取盈至於黄河之險或一年一見或數年一見然亦未必無辦法以防之若夫人心之險未免防不勝防故臣方寸甘以身爲怨府而不敢遇事而通融卽特設河防一局亦是與廳員互相比較考核之事凡臣河防局所辦之工所用之欵人人得而議之則廳員所辦之工所用之欵其不能逃臣與監工諸員之查核亦明矣臣局中所委用約三十人不准加添此諸人或咨調地方候補之員或竟委候選官紳及他省過往之宦然皆相信有素爲切實不欺能耐艱苦之士且定章薪水均給中下無可弋之厚利保奬僅列尋常無可獵之顯階臣原知矯枉過正然亦事勢所窮不得不出於此者伏查今歲爲河工兩年列保之期其在工出力員弁擬由臣彚案奏乞恩施以昭激勸而自添設河防局以來該委員奔走河壩修防險要盛暑嚴寒均日在風沙塵土中足繭而黧往往得病實未便没其眞實勞苦相應籲請皇上天恩一併准由臣開單請奬庶幾通工益加感奮臣亦藉收指臂之效伏乞訓示遵行所有節交霜降黄河安瀾情形理合循例會同河南撫臣裕寛合詞恭摺由驛馳陳伏乞皇上聖鑒謹奏奉硃批另有旨欽此○○帮辦海軍事務頭品頂戴兩江總督臣劉坤一跪奏爲欽奉諭旨謹將歴辦情形並撤換各統領統帶以資整頓恭摺具陳仰祈聖鑒事竊於九月初一日承准軍機大臣字寄光緖十七年八月二十二日奉上諭嚴飭各營痛除積習實力操防等因欽此當卽轉行欽遵臣維兵不練與無兵同而練兵必先選將江南水陸防軍分紥各處要隘　繫綦重必須由各該總領督飭營哨等官實力訓練嚴密巡防庶幾氣象常新一兵得一兵之用臣於本年三月到任後迭次嚴飭各該統領統帶務各激發天良督率所部勤加練習凡槍砲之準則步伐之整齊均須精益求精加意考究至於缺額扣餉以及耗散樂彈尤爲軍營惡習更富痛切屏除每遇各該統領等因公進署時面爲誥誡不啻三令五申又以沿江一帶伏莽未淨游勇會行蹤詭秘每多混迹其間徐州海州各屬界連三省尤爲盜匪出没之區緝捕雖爲地方營縣專責而駐有防勇附近處所若不一律責令恊緝難免不分畛域亦經飭由臬司嚴定防勇緝捕章程信賞必罰俾該員弁等各顧考成不敢不力圖奮勉並以各營勇丁賢愚不一難保　游勇會匪從中煽惑復密飭各該統領等於所部各營隨時隨地務須詳加體察如有形跡可疑卽行確切根究嚴拿　辦各哨勇丁必須取具連環保結互相箝制杜漸防微第立法雖嚴尤貴統領得人方能實力奉行漸收實效前因太湖水師統領李新燕辦理不能得力改派記名提督前雲南鶴麗鎭總兵朱洪章接統業經奏明在案兹因統領新兵五營記名提督易至忠雖係宿將而才具殊欠開展難以勝任該營駐防鎭江爲通商口岸地方緊要查前福建汀州鎭總兵李占椿威績夙著膽識兼優委令接統仍駐紥鎭江及象山焦山等處砲台會同瓜州鎭總兵吳家榜常鎭通海道黄祖絡妥爲布置聨絡聲援易至忠管帶奇兵中營調駐江浦又煦字五營駐守江陰砲台責成亦重該統領劉靑煦威望未孚應行調省查有統帶忠信兩營駐紥上海之記名提督陳基湘才具穩練紀律嚴明堪以調統並將煦字五營改爲新湘勇五營遞遺忠信兩營查有管帶製造局砲隊之記名提督陽金龍血性過人勇略並茂堪以接統仍兼管砲隊分途訓練俾成勁旅臣疆寄忝膺受恩深重整齊營伍本屬責無旁貸當此萑苻未靖時事孔殷又復鎭奉諭旨益當破除情面愼選將才飭令按照定章認眞辦理總期操巡兼顧戰守有　仰副聖主整軍經武綏靖地方之至意所有整頓營伍情形並遴員接統緣由理合恭摺具陳伏乞皇上聖鑒訓示謹奏奉硃批兵部知道欽此○○劉坤一片再各省防營如有更換員弁或移紥他處前於光緖十五年十月間欽奉上諭飭令隨時奏聞歴經遵辦在案兹查署福山鎭總兵朱洪章派委統帶太湖水師所遺福山鎭總兵篆務飭委署蘇松鎭總兵黄本富調署仍兼帶福山鎭標練兵營及恪靖巡緝水師中營遞遺蘇松鎭總兵篆務飭委正任九江鎭總兵朱淮森署理仍兼帶海澄營又管帶督捕親軍哨隊及督標親軍水師右哨江蘇候補道劉佐禹另行差委所遺哨隊事務飭委江蘇候補道羅延玉接帶又管帶老湘左營雲騎尉世職劉靑疇請假回籍所遺營務派委記名提督蔣良春接帶又管帶督標親軍右營補用副將黄瑞堂因病銷差所遺營務派委江寗城守協副將劉光才接帶並將督標親軍副右營改爲副左營副左營改爲副右營撥副右一營歸劉光才節制又管帶督標新兵申營補用都司朱寳忠調省差委所遺營務派委候補　將簡以和接帶又管帶鳳字右營記名總兵董學友在營病故所遺營務飭委補用都司陳景鏞接帶又提督易至忠管帶　平字左營改爲督標奇兵中營副將鄒理堂管帶之親兵中營改爲督標奇兵右營以歸畫一而專責成又原駐江陰炮台之老湘左營鎭江象山炮台之老湘右營均調回江寍訓練所遺江陰鎭江各炮台由督標新兵等營就近分塡駐紥又老湘後營原駐鎭江都大廟炮台嗣因安徽蕪湖縣地方爲通商口岸關繫緊要派檄該營前往駐紥巡防所遺都天廟炮台飭調駐紥揚州十二圩之新兵中營　往駐　遞遺十二圩汛地飭調原駐吳淞海口炮隄之奇兵右營塡紥所遺汛地由曹德慶就近酌撥勇營接管以期呼應較靈除飭取各員履歴咨部查核外謹附片陳明伏乞聖鑒謹奏奉硃批兵部知道欽此 
 
