# 1918 - 161 - 4916284

 

Page 1

 
 
   
 
 

Page 2

 
 
時評 
[軍政聨席會（冷）]  
　　會果於今日有所裨益也否耶督軍之會屢開而其無結局也如此天津之會又旣以渙散聞矣而今日乃又有軍政聨席會之取决何耶 
　　夫會之最正當者國會也載於約法行於各國而今旣或散或集或新或舊或南或北實無一定之指歸矣國會旣然他會更曷足云乎今乃置國會而不解决反於國會之外産生種種之會其去會之本義不其遠耶 
　　嗚呼我聞會之名而徬徨不忍復言矣 
[命令]  
　　六月十五日大總統令前據張懐芝倪嗣冲陳樹藩盧永祥等先後報稱陸建章迭在山東安徽陜西等處勾結土匪煽惑軍隊希圖倡亂近復在滬勾結亂黨當由國務院電飭拿辦茲據奉軍副司令徐樹錚電稱陸建章由滬到津復來營煽惑當經拿獲鎗决等語陸建章身爲軍官竟敢到處煽惑軍隊勾結土匪按照懲治盜匪條例陸軍刑事條例均應立卽正法現旣拿獲鎗决着褫奪軍官軍職勳位勳章以昭法典此令 
　　又令費國祥授爲陸軍少將趙雲龍加陸軍少將銜段其澂授爲陸軍步兵上校王載新黄寳璋趙鏞均授爲陸軍一等軍需正此令 
　　又令張奎武胡文藻授爲陸軍少將邢士廉授爲陸軍騎兵上校于琛澂加陸軍騎兵上校銜翟鍾祿授爲陸軍一等軍需正此令 
　　又令吳庚加陸軍少將銜吳門善授爲陸軍步上校並加陸軍少將銜張鳳山史九元張貴芳胡景福齊凱勝均授爲陸軍步兵上校雷震霖授爲陸軍輜重兵上校此令 
　　又令陸軍總長段芝貴呈請授邵禮泰段芝成賈得勝爲陸軍步兵中校王萬順爲陸軍砲兵中校牛得山爲陸軍步兵少校並加陸軍步兵中校銜均照准此令 
　　又令陸軍總長段芝貴呈請授江顯珍李相庭爲陸軍步兵中校並加陸軍步兵上校銜張明九爲陸軍騎兵中校並加陸軍騎兵上校銜王烈爲陸軍砲兵中校白鉅爲陸軍工兵中校　輪加陸軍騎兵中校銜駱斌王莘蔣魁英爲陸軍步兵少校關海亭關富順王岐山焦景彬爲陸軍騎兵少校均照准此令 
　　又令陸軍總長段芝貴呈請授蕭顯揚爲陸軍步兵少校劉作賓索景清張權劉鳳春爲陸軍騎兵少校劉瑞慶加陸軍步兵少校銜張炳南賈鴻儒爲陸軍三等軍需正均照准此令 
　　又令陸軍總長段芝貴呈請授程祿畬爲陸軍二等軍需正應照准此令 
　　又令陸軍總長段芝貴呈請任命王繼德爲陸軍第二十一混成旅炮兵營營長應照准此令 
　　又令陸軍總長段芝貫呈請任命命恩榮爲陸軍第四師步兵第十三圑圑附薛連枝爲第十四圑圑附均照准此令 
　　又令内務總長錢能訓呈安徽省長黄家傑咨請任命包允榮爲宿縣知事張其濬爲蒙城縣知事陳德慈爲寗國縣知事張宗和爲潁上知事金保權爲和縣在事童佐良爲滁縣知事劉榮椿爲休寗縣知事朱紹文爲黟縣知事黄應中爲東流縣知事楊光詒爲靈璧縣知事章識言爲寗城縣知事程鑑爲盧縣知事均照准此令 
　　又令陸軍總長段芝貴呈請口海陞補索倫正紅旗公中佐領色爾丹巴陞補新巴爾呼正藍旂公中佐領呢木保陞補正黄旗公中佐領均照准此令 
　　又令侯元勝晉給二等文虎章倪占魁趙廷思均晋給三等文虎章此令 
　　又令黄鸞鳴晋給三等文虎章此令 
[專電]  
　　北京電曹錕决不肯赴漢擬以龍濟光爲第一路攻粤總司令張懐芝仍爲第二路司令李厚基爲第三路司令龍待以粤礦抵借之欵交付即啓行 
　　（十七日下午三鐘） 
　　北京電據政府方肌言張懐芝贊從援粤計畫總司令即將發表（十七日上午十一鐘） 
　　北京電政府派言天津會議純爲軍事計畫與選舉問題等無關但該會議確巳渙散難見效果（十七日下午一鐘） 
　　北京電段昨提出作戰新計畫首在改定名稱將一二兩路司令取消改攻粤攻湘攻桂攻川總司令由張懐芝李厚基吳佩孚吳光新分任添設副司令以馬聨甲許蘭洲童保暄李奎元任之（十七日上午十一鐘） 
　　北京電馮儗召開軍政兩界聨席大會議取决對付時局最後方針並儗密派任可澄赴黔滇與劉唐有所接洽（十七日上午十一鐘）　　北京電倪嗣冲昨日尚未到京　　（十七日下午一鐘） 
　　北京電倪嗣冲因感時症滯津調治有即日回蚌不再來京說　　（十七日上午十一鐘） 
　　北京電管金聚電朝天關又失地劉逃寗羗鍾逃壩陜南危急（十七日下午一鐘） 
　　北京電浙軍攻粤連佔要隘昨李厚基有保案到京列奬童保暄等九十餘員（十七日上午十一鐘） 
　　北京電湯派之晨鐘報言收買存土非馮所爲係某要人計畫爲某俱樂部選舉費 
　　（十七日下午三鐘） 
　　北京電報載收買存土主體爲段非馮係充安福俱樂部選舉費先由某氏墊欵五百萬將來即以收買之土交某設公司發售（十七日上午十一鐘） 
　　北京電日本出兵問題復活外交界極注意（十七日下午三鐘） 
　　北京電外人消息日政府考察歐戰狀况對俄出兵已有最後之决心將召臨時國會取决此事極可注意我國上下應速加考慮（十七日上午十一鐘） 
[外電]  
　　北京電國際通訊社稱寺内之特别代表與交通部長曹汝霖於星期四日簽定國務院所核准之二千萬元借欵合同此欵係用以敷設由吉林至高麗會寗長二百七十七英里之鐵路日人擬承造此路巳八年於茲今始如願英文導報云總統總理已允龍濟光向三井公司締結五百萬元之借欵年息八釐實收九五以粤省礦山爲抵龍濟光曾擬向日人借三百萬元以瓊州爲擔賣島未成乃典抵全粤礦産現政府只求繼續内爭其倒行逆施不知伊於何底云云（十六日） 
　　哈爾濱電遠東救國會商定託日本向協約國請求立即干預西北利亞事今日舉行求勝之祈禱會協約國領事與當地俄員皆與會據可恃消息過激黨擬奪滿洲方面之烏桀拉登車站但聞華官已阻其進行謝米諾夫之軍已退至大里亞車站據俄將言西比利亞各處之勞兵會多已解散而乞克斯拉夫族之兵又有舉動時局如斯俄軍亟宜進取但非恊約國立予援助不可云十四日謝米諾夫公報謂前敵軍情未有變動　　（十五日 
　　以上路秀電 
　　哈爾濱電西比利亞自治政府經恰克圖發來電内稱烏舟斯克土穆斯克等處勞兵會之勢力業被推翻本比利亞政府已派員收管軍政兼管鐵路交通事宜遠東委員會集議主席者爲前國會議員近由日本返哈埠之福爾脫羅丁氏决定於星期日召集大會請哈埠各機關派代表與議擬託日本政府分致請求書於各協約國籲請從速出兵西北利亞以保衞俄國又决定齊集敎堂舉行特别祈禱禮爲協約國求勝時局日非故市政局議員及商會諸人近曾私行會議討論請求協約國出兵之問題今西比利亞西部諸區勞兵會旣已無權協 
 
 
 

Page 3

 
 
約國協助俄人恢復秩序之事業當易進行是以有請日本出兵之主張據私人消息近兩日波格拉尼施那曾見小戰歐洛夫將軍之兵現越邊界而進雙方略有損失海參崴消息云該處過激黨因貨物久不抵境工人七千因以賦閒頗生觖望故有與哈爾濱恢復火車交通之意又烏蘇里鐵路收入亦大減落致金融窘乏而向由滿洲運去之食物今亦缺乏紅衞隊在後貝加爾戰地彈藥不充砲彈尤少聞波齊亞現有戰事但未見公報中國輪船一稻由薩加蘭抵哈載客一千餘稅關僅許該船裝運寄交華官之貨物據船長云松花江口過激黨登輪搜查軍械及白衞兵事畢任船前行但有不許駛入俄國口岸之警告耳船抵薩加蘭時居民紛至願購食物蓋該處自波格拉尼施那封閉後食物漸缺故也俄人郵政局現由水路送郵件至薩加蘭以便轉載至海蘭泡等處（十五日） 
　　字林報 
　　北京電駐京英國公使代表協商各國公使請外交部取銷敵僑放逐問題前已有電其中止之理由則因互相尊重其利益起見云（十六日）　　北京電陸建章之鎗斃未經正當之手續以致外間非難之聲頗高信故昨日之國務會議有關於此事之議論且有信徐樹錚之此舉對於馮總統李純等含有何種意味果如一般人所言則北洋派之内訌更增一層激烈實爲杞憂云　　（十六日） 
　　北京電政府依據常德克復之功開復日前馮玉祥免職處分爲陸軍中將現官而常德鎭守使王正雅亦同時開復現官是政府對於陸建章鎗斃事有析解惑疑之意味云（十六日） 
　　北京電國務院接電於十四日陷落朝天劉存厚走漢中寗羗又鍾體道亦由神仙退至黄壩云（十六日） 
　　北京電龍濟光擬俟向財政部索取之軍費三百萬到手後即行南旋若該部難以支給此數將另起地方借欵以足之（十七日） 
　　北京電政府以七月十二日爲張勳復辟失敗段氏再造民國之日八月一日爲馮總統就任之日擬將此二日作爲永遠之紀念日不日將付國務會議討論之（十七日） 
　　北京電最近政府接湖南砦督軍來電云南軍分三路來攻請急派奉軍來援（十七日） 
　　北京電據往來於京津間之南方某領袖談論收拾時局之策日南北調和宜行之於改選大總統之時期大總統須舉徐東海而推舉南方有力者爲副總統以配之現在所選舉之新國會成立之後當祇令選舉正副總統事畢即行解散然後召集共通南北之新國會令制定約法（十七日） 
　　北京電自張懐芝入京以來段總理以下之主戰派竭力慫恿張氏允任討粤總司令聞張氏最近曾向段總理述其希望曰如政府就於下列兩欵能與以具體的保證則無論何時皆可拜命（一）從事討粤諸軍深恐難以節制統率政府須有適當之方法以防之（二）中央須隨時確實能發給彈藥及軍費政府現正研究是等方法以冀應張氏之請求 
　　（十七日） 
　　東京電華盛頓來電云據美國政府公表美國軍隊運往法國戰地者已有八十萬以上至七月日爲止可達一百萬人云（十七日） 
　　東京電寺内首相於今日上午回東京下午即參列外交調查會台灣民政長官下村氏昨日抵東京（十七日） 
　　東京電有特被任命爲在華德奥人監督官之說之駐日中國公使館二等秘書民周啟濓於十六日啓程回國　　（十七日） 
　　東京電滙業銀行服務董事杮内常次郎於本日上午由東京啟程前往北京（十七日） 
　　東京電日本中國留學生監督江庸偕同隨員五名及留學生等於本日到東京受日本朝野有志者及留日中國學生之歡迎（十七日） 
　　以上東方通信社電 
　　東京電中國留學生監督江庸於昨十六日抵馬關氏之語曰留學生中有無中等敎育之素養者實爲大缺點對於官費留學生自三年前雖有加以考試然私費留學生旣不施考試而管理亦放任置之自然流弊滋多余深望日本當局者對於無留學生監督之介紹者勿許之入學并望日本之有力者爲此等留學生設立豫備學校是所願也而返國之留學生中其北方籍者今已去其誤解暑假後當能復到校云云（十七日） 
　　東京電日本楠瀨中將來華游歷歸至朝鮮京城語曰中國督軍之勢日盛月增中央政府亦爲之而左右所謂南方討伐軍費雖曰達一億二千萬元以上然半皆入於督軍之私腹不能見何等眞實之征伐要之今中國當組織有實力之政府以挫折督軍之勢力爲當務之急苟欲爲之當由日本爲財政之帮助如現今之各種小借欵畢竟無意味也云云（十七日） 
　　以上共同通信社電 
[戰電]  
　　巴黎電今日下午公報云夜間僅有限於一區之戰事法軍在齊凡斯萊北面及古爾塞萊境襲敵數次均得利俘虜三十人法軍在洛桀田莊附近得進步安特宇伊境有敵軍進攻敗退維萊爾柯特萊森林與夏陀蒂愛里間夜有劇烈之砲戰法斥堠隊在布細亞萊等處俘敵若干人今晚公報云今日無步軍戰事漢加爾叢林等處砲戰頗活動十一日法軍所獲戰利品續加砲九尊内有重口徑者七尊又機關鎗四十架昨日法飛機擊落敵飛機五架又損其七架 
　　（十四日） 
　　巴黎電今日下午公報云芒第第愛與瓦斯河間及愛恩河南岸等處有砲戰今晚公報云愛恩河南岸之法軍奪獲柯曷夫萊與伐爾塞里二村法軍又在戈貝爾山東面得地俘虜一百三十人獲機關鎗十架（十五日） 
　　倫敦電美國公報云夏陀蒂愛里西北雙方砲隊交轟甚烈且施用煤氣美飛行家擊落適飛機兩架（十四日） 
　　倫敦電德國公報云德軍在扶爾末齊勒與維爾斯特拉間敗進攻之法軍俘虜一百五十人德軍在古爾塞萊與末里附近等處敗回攻之敵軍德軍攻入維萊爾柯特萊森林皇太子之軍自五月二十七日至今已獲砲一千零五十尊　　（十四日） 
　　倫敦電德國公報云愛恩河南岸之戰事德軍迄今已俘軍官四十八員兵二千餘人（十五日） 
　　巴黎電半官公報云最近之大戰可謂已止敵軍每次之大攻勢其維持之日逐一減少其陣線逐一縮短其得地逐一見寡協約軍之抵禦力今日見强大而德軍之損失亦隨以增多惟敵軍必將於他處續取攻勢無疑其發作必速蓋敵軍兵力日弱而協約軍則有美兵源源增其力量也（十五日） 
　　倫敦電敵軍旣停進攻公班業似已安固無虞巴黎人士視戰局益有把握而倫敦則仍爲切慮且承認前途尚有重險蓋以德人尚未露手故也德軍必因子彈不繼損失過重暫行停攻但其近來之進步已使巴黎更受侵逼且德後備軍之力尚厚大可隨時取較三月間更大之攻勢皇太子雖曾請巴伐里亞親王遣兵助戰但其部下之兵倦者已得間休息缺者已以他兵補足故兵數幾與兩星期前相埒今豫料敵軍所欲攻之地點有三即巴黎亞米安與加雷是也敵軍施擊之前協約軍不易偵覺敵軍之意志（十五日） 
　　羅馬電今晨七時粤軍在自亞歇哥達海濱之陣線取大攻勢今日意首相哇蘭杜氏在衆院宣布粤軍取大攻勢謂奥軍自三時起發砲猛　晨七時以步兵沿全陣線進攻自亞斯蒂柯至白倫太繼達比亞夫河並沿河各處今幾無一不有劇烈之戰事戰線包括亞斯蒂柯高原格拉巴山境及平原境據最近消息總括下午一時之戰局曰意軍已奮勇抵禦首相又稱是役敵軍用金力施擊關係綦重吾人苟稍有自誇之詞即與我民族温良高尚之性質不符惟目下所可言者凡大壓力之攻勢加下時受者往往爲之不支意軍今尚無此象（衆歡呼）頃所接之消息其結語曰就戰地各報告比較歡之敵軍之壓力僅施於意軍抵禦之第一區敵軍縱於數地點得其所可望之勝利但意軍今仍在奮勇抵禦云（衆大歡呼）（十五日） 
　　亞姆斯特丹電基夫電稱德國克洛爾塞將軍致電愛區杭將軍謂過激黨紅旗軍萬人在亞查夫海烏克蘭海濱登陸進攻太干洛格幾全爲德軍殲滅迄今巳點見紅旗軍棄屍三千餘具是役德軍死傷無多（十五日） 
　　亞姆斯特丹電基夫電稱俄國與烏克蘭簽定臨時條約規定停戰兩國僑民各回故里交換戰爭俘虜並準備交換鐵路材料與通商事宜（十四日） 
　　華盛頓電參謀　長瑪區將軍聲稱美兵今在海外者已有八十萬人七月間可增至百萬（十五日） 
　　舊金山電造船廠現正試驗以浮石造船聞由某公司（資本二千五百萬元）擔任經費已造成樣船二艘一爲水泥質一爲浮石質均以鋼料固之商會航務科主任於談笑中建議以木屑造般俾利用廢物著名造船家某氏决計試爲之 
　　（十五日） 
　　華盛頓電秘魯政府没收前覊留之德航九艘載重五萬噸　　（十五日） 
　　巴黎電巴黎市政局長發表關於巴黎防務之安民示文謂已招集大批掘壕工人材料亦甚充足云昨日參院討論豫算案時財政總長謂前月所募國防僨劵之欵人一千五百三十二兆法郎巴黎一城佔九百二十六兆已超過上年五月間所募最多之數云（十四日） 
　　倫敦電今日下院開議議員葉特大佐促請外交大臣速命驅逐沙面英租界敵僑並請注意香港各報所載之論文據謂各報關於此事頗具激昂之情感（十三日） 
　　倫敦電泰晤士報東京訪員七日電稱本日開陸軍大將會議與會者除首相陸軍大臣參謀總長外且有諸元老聞十日尚將開陸海大將聨合會議朝日新聞謂本日大會曾議採用德國軍圑制取銷旅制增陸軍爲二十五圑每軍圑以二師成之每師有聨隊三海軍編制亦將更動（十四日） 
要聞一 
[天津會議之近聞]  
　　自天津會議之事出現一般人均非常注目但魯督張懐芝雖已於十二日抵津而奉督張作霖有不來之說皖督倪嗣冲十四日晚始到此次天津會議當然爲和戰兩問題之商榷曹張兩督皆非主戰者不過倪督到後主張有無變更未可知耳據天津傳來之消息天津會議之内容除和戰問題外總統選舉亦爲其研究之一事前日舊曆端陽曹督在督軍署開讌張督及各督代表均在座中雖非正式會議而關於總統問題亦曾談及聞其中分爲三派各有意中推戴之人而皆爲北洋系之領袖逆料開議以後此一問題必擱筆費平章也又據某方面消息十四日曹錕有一長電拍致公府對於時局有所論列其原文如何雖不得知但似傾向於停戰主和以固國本電末並有如蒙採納當入京面陳之語則亦一主和之表示而此電發於張懐芝抵津之後尤足見天津方面主和之空氣矣又據某方面消息則謂此次會議急待提前解决而尚難遽然解决者厥爲總統問題而和戰問題尚落第二着殆以總統任滿之期在即而各方面意見紛歧莫衷一是故不得不先時妥爲接洽俾新國會成立時得有所遵循耶聞該會議刻因各省代表未行到齊張奉督作霖曾有親身與會之消息亦當少候故尚未能正式開幕惟曹錕已於端午日召集到津各督軍代表等在督軍署宴會共慶端陽酒闌後即舉行談話會一次與會者除曹錕及直省重要軍人外尚有魯督張懐芝鄂督王占元代表楊文愷蘇督李純代表何恩溥陜督陳樹藩代表張寳齡滬軍使盧永祥代表盧小嘉晋督閻錫山代表思應璜奉督張作霖代表楊雨霆及中央方面之靳雲鵬徐樹錚等址數人首由曹錕提出總統問題徵求意見各督軍代表沈默良久始相繼發言有主張仍舉河間爲總統以維持現狀者有主張舉合肥爲總統以發展雄圖者有主張舉東海爲總統以消滅黨滅爭者討論多時各執一說惟聞直魯二督及蘇鄂二代表因在漢口先巳接洽故論調頗能一致說謂各代表對此問題不敢主張巳各電本省長官請示較爲可信並聞曹錕於前日談話會之後即於十四日午以長電拍致公府密陳某項意見及各督代表到津情形要言擬於日内來京面陳一切云云面陳何事極有可注意之價值也 
　　又據某社消息此次天津會表面雖爲解决時局和戰問題而對於正副總統之選舉則較之和戰問題在尤所注重在主和活動之人物以梁燕蓀及某要人爲最力徐樹錚以反對和議之故頗爲與此會議之各督軍及代表所不悅均不願徐氏在津與議曹氏前日有請令徐樹錚赴湘之電職此之故願各督軍代表中仍抱主戰計畫者亦正大有人在此次會議之結果關於和戰問題未必遂有具體之解决也和戰問題旣非此會議結果所能解决則最堪注意者厥爲正副總統之選舉蒲節之夕曹使及各代表共宴於督署所議者亦以總統問題爲多據某方面消息馮曹最近極形聨絡徐樹錚明推東海暗推合肥之計畫將不免有頓挫之虞惟徐亦不肯讓人自居於失敗者則此會關於總統選舉之結果亦正未易遽爲斷定也又一方面云此次天津會議段總理派靳雲鵬氏外另派有代表二人蒞會與議一爲陳文運一爲曾毓嶲但曾氏於十五日侵晨忽偕徐樹錚回京入謁總理有所陳述陳氏則現寓津埠倪嗣冲督軍之私宅中 
[張懐芝到京]  
　　張懐芝於十五日七點十分到京隨員洪祐等及衞隊百名十點赴段宅十一時关到公府見總統面陳天津會議主張剿撫兼施與中央所定計畫當不抵觸但未云何日回漢又據新聞交通社消息張檢閱使十五日乘京奉通車於晨六時由津動身上午十鐘到京寓舊刑部街贛督陳秀峰宅公府先接天津電話元首即飭庶務司預備一號紅牌汽車赴站相迎下車後即入公府謁見元首密談約二時之久用飯後始行出府至所談内容若何則因關防綦嚴殊難悉也 
　　曹督此次北歸其原因亦爲政治問題至邀張懐芝倪嗣冲來津最重任務乃在後任之總統張倪相繼到津後譚話仍無結果蓋三入中目的亦有不同處也聞張懐芝昨日由津來京後曹倪亦有今日到京之說蓋欲與馮徐段三方面接洽以决定各種問題惟此事恐仍不易有圓滿之結果耳 
[鎗斃陸建章紀聞]  
　　十五日命令忽發表鎗决陸建章之事茲聞此事詳情係前日陸建章往天津奉軍司令部訪見徐副司令正談話間徐氏約陸出庭中即命兵士自後開鎗將將陸擊斃徐遂電告北京十五日徐又錚晚車來京亦爲報告此事據十五日命令觀之國務院似先有通緝拿辦之密令也者未知確否 
　　又據政府某當局言陸氏近日行蹤秘密此次因某省督軍代表由南來津時在滬晤及陸氏謂此次天津會議大可運動陸遂於十三日抵津第一日在津之行動尚極秘密嗣因謁見駐津某督軍時某督軍謂此次天津會議之所由來亦因欲調停時局起見陸乃於次日（即十四日）往謁奉軍副司令徐樹錚徐因與之言語不合遂將陸氏在院中舉行鎗决鎗决後卽由徐司令來京報告總理再由總理呈請總統於昨日下午以助令頒布陸氏罪狀褫奪勳位勳章并將鎗决陸氏原因通電各省 
[蒙藏衆議員選出]  
　　西藏衆議員當選人前藏烏澤聲克希克圖羅卜桑車珠爾史啓藩後藏臧蔭松巫懐清黄雲鵬候補當選人前藏阿旺多吉劉文通呢瑪札木蘇後藏趙元禮周肇祥張友棟 
　　外蒙衆議院當選人土謝圖汗部車林桑都布候補恩克爾車臣汗部賀得霖候補色勒布三音諾顔部吳文瀚候補陸敬熙札薩克圖汗部布爾格特候補金奇賢 
[西報論電信借欵續借事]  
　　字林報十三日北京通訊云一般從事典賣中國財産者其顔之厚似可謂靡有底止日前交通部呈報國務院略謂中國旣已對德宣戰决定與日本共同出兵不得不擴充電信之交通呈文内詳舉電線八道指爲立須敷成不容稍緩之要着其最堪玩味者爲科布多與烏里雅蘇台等處接電之議此種地方而謂與對德作戰有關眞是奇談是猶謂遠在億萬里外之大狼星云對德作戰有關也况此兩地皆在外蒙古境内中國不曾立約承認其自治乎呈文估定所需經費不逾五百萬元察其計畫誠有不可厚非者其能裨益國家誰曰不然但不應遲至今日耳呈文内尤有令人讀之駭異者則爲電報借欵全數巳繳尚須續借五百萬元庶所議計畫得觀厥成等語讀者於此誠不能不置一問語曰政府前締結以電報爲抵之二千萬元電報借欵苟非用以擴充電政而改良之則何爲借此巨欵耶旣自承認借得巨資專辦此事復議續借以開辦業已借資舉辦之事業作此言者豈喪心喪狂歟其實電報借欵之亿入早巳用去擬塡一般北軍旣不能枵腹從公又不能飽腹而戰者之無底貪壑雖三尺童子亦皆知之奈何政府猶作此醜行效傖夫洞穿其褲躑躅人前以彰其裸之所爲耶 
 
 

Page 4

 
 
   
 
 

Page 5

 
 
   
 
 

Page 6

 
 
H>第二張 
要聞二 
[十四日之部院一空]  
　　十四日爲項城祭期各部總長均擬躬親祭奠一節巳誌前報據院中消息各部總長中除司法部係張雲搏次長代行前往外其餘陸錢田曹劉段傅七總長均於十三日下午四時專車出京聞同行者尚有梁燕蓀等十數人至返京之期業經决定爲十五日上午八時並聞府秘書長張仲仁等亦於十五日同車回京又聞前日赴豫致祭者段陸軍總長午刻先行四點十五分專車則有總理代表靳翼青劉海長曹財長傅敎長錢内長田農商並張奉督代表劉金標姜都統代表殷貴及趙爾巽館長薩鎭冰顧問壛同車往彰德故十四日各部中僅司法一部朱博淵總長照常到部辦公其餘各部一律由次長代行職權除普通公務仍照例辦理外其中稍爲重大者俱巳擱置專待各該部總長回京處置故十四日各部中之事務均較常清簡並聞財政部則屬完全放假一日到部者僅值班之職員數人又聞各部總長雖巳紛紛赴豫然段總理以星期四之閣議旣經停頓則十五日之閣議不可再停故放各總長前日（十三）臨行時特傳諭定十五日午前回都到院比由曹潤田總長預計行期該日八時以前准可抵京則今日之閣議必不停頓故方立之秘書長於十四日到院時即照常頒布議事日程聞其中稍重大之案件（一）爲續議放逐敵僑問題（二）爲趕撥各路軍費案（三）爲海軍部之某項要案（四）爲任命官吏案其他如陸軍外交兩部尚有重大之報告數件 
[北京路電之兩案]  
　　再誌京奉路舞弊案京奉鐵路營口溝帮子各段站長因發生舞弊情事經奉天高檢廳長拘禁及交通部正在運動各情巳誌前報茲聞交通部總次長現因此事特派京奉鐵路管理局副局長鄭洪年赴奉向張督交涉將各該站長先行釋放令其回站供差並聞葉譽虎次長曾面語鄭氏謂路員舞弊照法律固難袒庇但總要張督軍格外留情云電燈公司取消專利說北京電燈公司於電氣事業上並未特别有所君明而享有三十年之專利權於情理法律上本有未合果其辦理完善在市民無可責難而部中不加查核則該公司未始不可保持此種例外之特權惟該公司屢經市民控訴政府取締迄未實行整頓一似有恃無恐者刻聞交農兩部現已查悉此中情弊擬將該公司之專利權爲之撤銷藉促該公司之改良而平市民之氣又聞該公司所謂專利權聞部中實無成案此次所謂撤銷者或將由部中向北京市民明白宣布免爲該公司之所藉口布促進電燈之營業亦未可知 
[關於湖南之北京近訊]  
　　軍事據官場消息云零陵方面前因趙春廷中將奉曹宣撫使委爲衡永招撫局局長正在開始招撫南軍之湘籍兵士以口糧問題多樂就撫譚浩明程潛等因恐軍心解體乃以張其鍠代爲總指揮　其兵士之戰心現巳反守爲攻向北軍一再挑戰故近來雙方又發生戰事接火地點仍在烟竹市聞譚延闓已抵永州指示方略而南軍對於招撫之舉擬令老弱就撫受編以　施行另種計畫因之周則范特派副官蔣冠軍來省晋謁張督軍請求單獨媾和並請示一切辦法至於耒陽方面戰事近日亦未得手聞馬濟死守永興頗稱强悍近復得趙恒惕之助援又有反攻耒陽之勢現雙方戰線在黄岡市天塘山一帶惟戰事尚不劇烈至湘東南軍王德慶一大部分近日又有反攻酃縣安仁消息但張福來旅長刻已派軍迎擊矣常德方面已爲馮朱兩軍圍攻連日官場中相傳馮玉祥旅長已於上月三十一日攻克常德但未得正式官報耳所有益陽漢壽之南軍已完全退去謝國光廖湘芸兩部又皆潰散田周則各率二三各人一由火息舖入辰州一開往德山矣馮旅所部董世祿圑長於三十一日黎明首先整隊由南門入城惟據本月四日常商避難至省者所云渠於三日動身時常城尚駐有周田之軍惟不能抵抗馮軍巳下令飭部退往桃源並見漢壽沅江益陽等處仍有南兵蹤跡等語是與官場中相傳稱者頗相懸殊也又一報告謂湘省軍事近來稍形停頓零陵方面北軍與南軍並無激烈之戰爭寳慶三十里以内巳無南軍之蹤跡林修梅等之軍隊仍在武岡以下一帶地方扼守至趙恒惕反攻耒陽之兵已被張學顔旅長擊敗趙則返永興與馬濟據險以守益陽沅江漢壽等處仍爲南軍扼踞瀏陽臨湘等處之土匪亦甚形猖獗并聞南軍方面仍籌備反攻祁陽之計畫又聞長沙紅十字會因人民困於兵災特於各鄉鎭設立婦孺救濟分所派救濟員前往履行救濟職務省垣亦設有接卹處查明被災人民分别給卹惟長沙近又大雨河水復漲天氣漸熱蚊蟲發生兵士無帳其形甚苦湖南爲卑濕之地况時值夏令又有水災北來兵士感受濕熱將於軍事上蒙重大影響所望戰事早日肅清俾軍民同免於困苦也又聞參陸處接某方面諜報湘西南軍現巳聨絡圖以主力出資江沅江兩流抄襲湘陰等語參陸處人員以益陽旣爲北軍所佔有則資江已可無慮然沅江區域尚在南軍範圍十四日特電張湘督參考形勢外並訓令馮玉祥旅長務即猛攻常德以爲牽制永興方面南軍已由馬濟率領向湘東反攻施從濱已將所部悉行開赴前方矣 
　　匪禍據某要人消息十四日政府方面接到湘督張勛臣發來要電一道報告湘西自經南北兩軍幾次激戰兩方潰軍散處常德一帶流爲土匪刻下慈利桃源等縣匪勢猖獗異常馮玉祥軍隊已分爲兩路一路進攻常德一路剿擊土匪電末附陳掃平湘西之計劃聞政府已將該電發交參陸處核議矣又聞臨湘匪氛甚熾張紀旅長巳親往剿擊第十二師范國璋師長有到岳州策應之說同時瀏陽亦有土匪潰兵大爲猖獗第十一師李奎元師長業已擔任往剿至沅江益陽等處亦多潰兵土匪出没并聞益陽前任之知事爲匪所殺日前長沙屬循化田心兩圑人民有呈督署文亦係述地方被匪禍之情形惟是兵是匪不得而知其呈文略謂民等兩圑與九峯鎭屬之暮字區株州鎭屬之羅家境壤地相接自易家灣駐紥軍隊後常有身穿軍服手持鎗械者三五人歲十　人遊行各處仍由葛家灣至羅家境一帶搶去銀錢衣服食米牲畜等項甚至威逼婦女肆行姦淫繼乃由葛家灣至暮字區等境到處搶掠該區男婦盡向民等圑内遷移現又由暮字區直達民圑邊境鎗聲隆隆搶刦之禍層見迭出近日人心異常惶惑咸欲遷地爲良農則罷耕工則廢棄婦女則白晝伏於山谷以爲躱兵之計究之此項兵士肆行不法是否假冒軍人借勢刧掠亦無從分其眞僞民等目擊情形無法防範只得迫懇鈞署速賜維持不勝迫切待命之至云云 
[北京之歡迎日議員盛會]  
　　日本議員視察圑甲組諸君十四日午北京報界在農事試驗場暢觀樓開歡迎會陪賓爲日使館要員及日本駐京記者等一時入席酒數巡後由康君士鐸起立致歡迎詞略謂同人承諸君惠然光臨甚爲忻幸諸君居貴國最高民意機關代表國民意思同人亦忝膺代表輿論之職則今日之會不啻兩國國民代表握手一堂實爲難得之盛事中日親善爲兩國切要之舉然迄今猶未臻十分圓滿者蓋因兩國間不免有誤會之故則解除誤會誠屬當務之急同人前組織視察圑至貴國觀光承貴國野朝上下一亦優遇甚爲感激此番諸君視察敝國所望將敝國之眞相報告貴國國民以達解除誤會之目的今日同人以時期匆促設備不週尚希原諒云云繼由日本議員甲組圑長澤來太郎君囑圑員磯部尚君代表致答謝詞略謂同人此番來貴國視察備承貴國朝野名士歡迎至爲感謝今日復承貴國社會木鐸輿論指導者之歡迎尤爲忻幸中日親善之說提倡者甚多爲日亦甚久至歐戰以來鑒於世界之大勢中日兩國尤非切實提攜不能競存於此潮流之中其足爲兩國親善之障碍者卽屬國民間之誤解希望輿論界諸君盡力解　以袪除此種障碍同人對於諸君所欲談者甚多惟時間匆促不克多談甚以爲歉惟吾人只不能時常晤叙而彼此心理皆同恰如吾人今日所佩之標識中日兩國國徽以紅花居中連綴也同人對於富貴不淫威武不屈之諸君實有厚望云云雙方演說均由陳君溥賢口譯席終後會攝一影始盡歡而散又聞暢觀樓宴畢之後該議員圑由康士鐸烏澤聲二君相陪赴參議院　王議長那副議長之茶話曾並參觀議場該日守衞議院之兵士悉服禮服以表敬意該圑員退出後又訪朱司法總長參觀糢範監獄並訪陸外交總長瞻仰聖廟雍和宫七時半復赴中央公園來今雨軒王議長之歡迎會陪席者有林公使西田通譯官渡邊長谷川等日本記者數人 
[奉天殖邊停辦後之金融界]  
　　奉省金融之失敗一由於外幣充斥二由於濫發紙幣三由於停止兌現加以銀行不守成規紛營投機事業買空賣空賠賺無定以致外强中乾演成殖邊銀行停辦之事實茲再將近日奉省金融及官商對於該行情形詳誌於下 
　　殖邊銀行從前所發行之紙幣僅一元五元十元三種嗣續發五角二角一角小紙幣三種日前竟在西豐等縣發行二十元之紙幣經省議會查知以其有意架空濫發紙幣擾亂金融開會表决請省長切實調查殖邊興業商業華富各銀行内容以資整頓當初四日派員調查時商民卽以該行停辦拒絶行使該行絶幣省長恐於金融有礙牽動市面仍飭該行照常兌現商民一律通用無如日來兌換之人聚至千萬不但擁擠異常而該行亦無他行餘幣應付維艱又兼調查事繁非旦夕所能竣事故於初八日早頒發手諭令該行停辦兩星期以便認眞詳查及辦理善後事宜自初八日早該行停辦後商民極形恐慌均以該行賠累過鉅將來必至荒閉即一律拒絶行使該幣而現銀現洋價值飛漲金票羗帖行情大落其他各物亦因之昂貴小商貧民亦受其累矣官家與商會以該行紙幣流通在外者爲數甚鉅倘不使用必致牽動金融全局况值端午節清理賬目更爲棘手乃由商會勸諭商舖照常行使各商多不聽從即間有收受者亦加挑剔非全數購物即將貨物加價因而起衝突者亦時有所聞當局連日與各銀行長財政廳法廳警務處商務會銀行公會會議救濟錢荒辦法以紙幣落價係因現貨不足之故擬仿北京章程設立平市官錢局紙幣滙兌所君行銅元票令銀元局多鑄銅幣疏通市面自該行行長岳春萱被押後一切旣目簿據均提歸財政廳派員會同商會切實調查所出之紙幣所報之資本貸出之借欵實存之數目押抵之證據虧賠之確數共有若干以憑核辦據聞該行資本不過四十餘萬元所出紙幣約有三百餘萬計已超過資本六七倍聞者莫不驚駭未悉將來何以善其後也 
[廣東之最近要聞]  
　　參議員之議話會十一號下午參議員在廻龍社議員公寓開談話會公推趙世鈺主席趙纔由滬回報告三事（一）關於王副議長委託組織參院秘書　事件（二）關於同人委託在滬敦請岑西林就政務總裁職及岑總裁囑代達己意事件（三）關於津滬國會議員招待最近情形兩院議員合在粤及滬並各省招待員報告限期來粤者計參議員一百三十二人衆議員二百九十四人按以上人數參衆均不足法定人數者僅四五人而已而吉林等省尚未報告統計將來必足法定人數云云報告畢陳壽如發言謂至法定開會時如正副議長仍未到粤應如何辦法須由同人公　易焦堂劉芷芬陳壽如謝持等均主張正副議長未到之前一切事件公推參院全院委員長趙世鈺負責全體表决贊成衆并决議電催正副議長即日來粤遂散聞岑西林巳允就總裁職王副議長因在滬有要公一時未能南下約月内必可返粤參議院秘書廳即日從事組織一二日内當可成成立矣 
　　學生圑之大會議廣東各學生昨日召集大會於廣東敎育會男女學生到會者座　之滿適廣東留日學生於是日回國行裝甫卸即全體赴會下午二時開會公推法校鄧君爲臨時主席將開會理由宣布後即請留日學生領袖何春帆演說密約内容詳細宣布聲涙俱下旋將該圑進行事宜宜付公决該會辦事係採合議制每校舉出幹事一人共同辦事聞已舉定某君爲臨時領袖卽以長堤西濠口國會通信處爲辦事地點巳務電致大總統并分電北京天津上海呼省學生聨絡一致所有會中費用已擬定由各校學生自由捐助並議定發出通告召集省城全體學生偕同向國會請願 
　　總商會之請兌現廣州總商會致督軍省長公函云敬覆者竊奉鈞署第三十二號公函開中國銀行停止兌現紙幣低落致起恐慌　面商業影響甚鉅亟應籌備鉅欵力予維持茲將廣海練艦一艘招商承買即以所得船價存儲銀行專爲整頓金融維持紙幣之用現定期六月八日正午在督軍署當衆開投届時即請賁臨監視等由前來當由會員鄺拔民潘文生湯海山黄璧如君依期前赴軍署會同監視畢返會報告是日開投廣海練船共有三票當衆開箱以振華公司之票所出雙毫價銀一百二十萬零一千元爲最高應歸該公司投得旋由官廳宣佈廣海艦現巳投成得此價欵專爲維持中國銀行紙幣另行存儲不作别用尚須再由財政廳另籌八十萬共足二百萬元即由貝副行長回省復業現在祗可作爲籌備未能開兌等語轉告於衆即經開會宣佈各行商多有疑問僉以前月中國銀行停業之初紙幣低折曾由吕行長與財政廳長來會說稱變賣廣海練船當有百餘萬鉅欵即可兌現言猶在耳豈或忘之各行店飽受紙幣低折之損失日望廣海變價以爲救濟之方今旣投得鉅欵又不即行開閱尚云籌備市面更形恐慌若待籌足二百萬及由貝行長回省復業必致延候無期雖將該船投價另存不作别用亦屬無以徵信從此紙幣日落益覺無法維持經衆議决要求官廳仍照原議即將所收船價定期開兌以救金融而昭大信合將各商議决情形肅函覆陳鈞座務乞俯念金融困滯市面恐慌准將廣海投價從速定期即行開兌出示佈告以安人心而維市面仍祈覆曾宣布周知實深紉佩此致廣東督軍莫廣東省長李 
　　省議員之催决算省議員林景洛提出質問云竊議决本省預算决算爲省議員之職權六年度預算早經本會議决然决算案未交議則政府支出收入之情形是否適當本會無由而知而預算亦有名無實前者本會會經函催開臨時會亦有日矣而决算案尚未咨交豈以軍事方殷財政之出入宜守秘密耶抑其中别有不可宣布者在耶夫軍事固當守秘密若本省之財用則不然此旣爲吾國民負擔則歲出歲入之實數必當使吾民共知國家預算决算必經國會之議决地方預算决算必經地方議會之議决雖在君主立憲且然而况民國乎地方多事之秋財政之用途較平時更廣然出入盈虛之數不經本會核議則政府無所信人民安肯樂於輸將譬公司經理人於出資則責諸股東而商業之盈虧進支數目則槪不與聞有是理乎夫裁判爲司法之特權用人爲行政之特權議决預算决算爲議會之特權此皆法之所規定而不可撓者决算而不由議會議决何異於司法而奪其裁判之權行政而奪其用人之權乎貴省長素重民意於法所應次議之案豈肯延遲今七年六月矣而於六年度决算案尚未咨交議員誠不解謹依省議會暫行法第十九條提出質問應請貴省長限五日内明白答覆以釋羣疑實紉公誼運署人關越傑陳念典劉公冠林樹墉張星槎　厚基張發菁慮煌李桐林商翼李杖銘 
[四川大舉清鄉會議]  
　　川省五月二十三日午前十二時各縣所舉清鄉參議員二十餘人奉楊總司令命令在總司令部齊集會議首由楊總司令演說清鄉之必要聞是日各參議之主張大概謂當此軍事未靖盜匪因以猖獗之時大舉清鄉固爲民間所希望無如民生凋敝公私財産搜括蕩然司令倡辦清鄉美舉需欵甚巨各縣不能不勉爲其雖但各縣情形不同恐一時驟難表决擬俟來日假定公園私自會議妥當再行開會表决其清鄉經費大抵由各縣内釐項下酌增舉辦較易爲力云云至午後四時始行散會茲將總司令清鄉會議演說辭及清鄉議案錄下演說辭云吾川兵禍塗炭公私現當戰事敉平亟宜與民蘇困本總司令德薄能鮮謬掌警權自愧有負吾民内疚無極此次籌辦清鄉誓靖萑苻　我民厄惟心長力短非藉羣策羣力恐難竟此膚功諸君熱誠愛國望重鄉邦深恤民艱洞察匪勢務望對於提議各條悉心規畫逐項答覆表决後尤望不惜勞怨照案籌辦俾清鄉得早日舉行即諸君之大有造於吾民也本總司令整軍以待諸君有以敎之清鄉議案（一）各縣現在匪徒其魁首係何名氏嘯聚在何地點徒黨之衆寡器械之良窳或剿或撫何者爲宜勦宜用兵力若干撫以後有無流弊（一）現在各縣圑防辦理有無成效練丁共有若干鎗支是何種類何圑具有緝捕之能何圑暗有通庇之弊現在應如何整頓聨合以收清鄉指臂之用（一）各縣警備現在是否完全成立隊長有無成績隊兵有無積弊或宜更換或須擴充清鄉事宜應先從整頓警備入手各縣警備良否不同希即直陳無隱（一）此次本部奉命組織士兵十隊大舉清鄉一經出發在在需欵懸賞購線非重賞必無勇夫賞勞卹亡非從厚不能用命以及師行餱糧馬前芻𥞊非由各縣籌措公家實無補充各縣有無可提用之公欵有無可挹注之公欵公無可挪墊之公欵警圑常費由地方稅附加者能否增抽鄉間富户可以籌助若干城内鉅商可以籌借若干此項清鄉經費應由各紳就本縣情形表决擔任回籍時即商同各地方官曁殷實正紳成立清鄉事務所積極辦理事務所簡章隨發 
[湖北商會又一調和聲]  
　　全國商會聨合會湖北代表段作楫爲調和南北戰爭事昨致天津總商會文云辛亥以降頻歲干戈奇災巨厄更迭而來邊警外交日趨險惡商業凋敝國脈傷殘近且匪氛狂熾疫癘盛行人死如麻窮黎徧國矧大變待時猝發如新舊國會問題選舉總編問題即南與南北與北亦將有問題發生矣凡此種種皆在醖釀之中至若歐戰告終世局變遷若何中國影響若何尚難逆覩我國近茲窘狀而處於世界經濟競爭之潮流内而庶政不能興舉外而邦交無以因應吾人衡情靜思默察大勢我全國商人悚於亡國慘痛曉口瘏音呼籲和平方冀當局諸公及時覺悟拯救危亡於萬一惟際存亡危急之秋是不能不謀繼起之法竊擬即以各地總商會就近要求最高軍政長官懇請將和平意旨轉達當局並仍照元年成例請求當局速派代表指定地點由上海總商會擔任延待果雙方當局鑒於勢力均衡難達所謂平南北伐之計畫當能俯順輿情共圖解决四月西南致馮總統感電與段總理答全國商會代表之言巳露和平傾向足徵能顧民生深察目前之非計伏維貴會聲大力宏仰共極力主張務達目的如以　見爲可請函復漢口總商會並致上海商會通力合作民國前途實利賴之云云 
[蕪湖快信]  
　　倪督軍赴天津會議定十一晚蚌起程馬聨甲十一日晚接倪電又於次日赴蚌埠 
　　皖省援湘之安武軍十四營已於日前悉數開赴贛省候令前進其輜重隊亦在浦口由華大華利兩艦運赴九江 
　　皖軍援湘前敵總指揮皖南鎭守使馬聨甲於本月五日由蚌埠來蕪預備出發 
　　蕪湖道區衆院覆選當選之江忠賡崔法陳光譜陳嘉言高炳麟等五人於十五日乘江裕輪赴安慶見黄省長 
 
 

Page 7

 
 
　　馮玉祥之兄某氏巢縣人在安慶道區此次衆院覆選本有當選希望因未得蚌埠同意故改组該縣胡延　當選 
　　皖省此次衆院覆選蕪湖區公益維持會招待費用去五千餘元票價最高額每票四百元安慶道區票價增至五百元 
　　有陳傑民將涇縣某某煤礦盜賣於蕪湖之慶新公司得欵二萬八千元意在潛逃被地方檢察廳捕獲刻經涇縣程知事將陳提解回縣歸案究辦 
　　倪督軍刻派傳達官趙金聲偕同漢冶萍技師劉慶恩礦師王懐琛由蚌埠過蕪赴宣城查勘某烟煤礦 
　　美國農部所派農務探險家邁葉氏由漢乘鳳陽丸往滬於本月一日夜在大通下游江面落水斃命尸身無着其實該美人尸身巳於八日在荻港下舊縣上南岸某江邊被土人撈起埋塟其時並未報知水警事經蕪湖美孚行汽油船過該處得悉電告南京美領事旋往證實確是邁葉氏尸身當即重行棺殮運滬以俾轉裝回國 
　　蕪湖近來染流行時疫者十人中約居其七醫生藥市大有接應不遑之勢 
　　蕪湖端節第二日大雨一晝夜據農家言已得六寸 
[皖省近事]  
　　倪督前因湘省第二路潰敗特令皖南馬鎭守使爲皖軍總司令續領新舊安武軍二十營前往湘省救援派出各路軍隊前已陸續開援取道江西暫駐樟樹一帶日前馬鎭使赴蚌與倪督面商軍務昨已回省俟將省蕪各處防務布置妥當即行啓節親赴前敵指揮一切 
　　前次援湘安武軍攻克攸縣因防禦尚未周備卽爲南軍所乘以致潰敗當經李傳業司令招集敗兵近駐贛省萍鄉休養月餘刻奉倪督令調攻粤并派員運送鎗彈前往接濟聞該軍不日即開拔前進矣 
　　昨日爲夏曆蒲節省垣各機關各學校一律放假惟軍警方面以現值戒嚴期内各游戲地方恐有痞棍匪徒乘間滋事特飭各守城軍警及各區署嚴加防範 
　　前中華銀行倒閉所有流存市面紙幣業經編號分四年八期兌收辦理在案現本年六月爲第八期兌由計債本五萬元四釐息二千元財廳長以現在省庫支絀無欵應付特函知商會暫緩兌付 
　　皖路第六期發還股欵業由交通部電令皖路清理處於十五日由蕪交通銀行查驗證劵按股發還 
　　無爲縣衆院初選當選人季清封現被該縣潘鎭漢楊光國等在總監督署控訴季冒替假名當選後將票販賣洋五百元請予褫奪選名追回旅費以重選政不識當局若何辦理也 
　　財廳長劉吉甫昨由蚌來電准於明日抵省 
[寗屬浮報選民之爭議]  
　　此次寗屬選民之浮濫實爲可駭蘇屬各縣公民紛紛電請省長澈究迭紀前報茲又得兩電照錄如下 
　　青浦縣公民代表蔡鍾秀戴克寛支頌堯等電云江蘇齊省長鈞鑒省會選民江北各縣造冊時諸多浮冒即使派員調查亦難得其眞相應請援照各縣稅額支配議員名額以昭公允 
　　青浦縣公民章紀綱錢一蟹徐旦公倪祝華李正心張祥等公電云南京省長鈞鑒江北各縣選民浮過稅額與蘇屬核實者不同請依稅額支配以昭公允 
[南京快信]  
　　陸處章在漳　斃乃子成武昨向李督請假赴津 
　　段總理昨又通電各省中說南征之必要並謂即欲謁停亦須俟湘粤平後始易就撫 
　　公府參謀長熊炳琦前日因公來寗昨已事竣回京 
　　督軍省長所派赴彰德致祭之代表孔文池李桂卿昨日已事竣回寗 
　　在湘東潰敗之第六混成族傷兵約八百名昨由軍法官周學源押送回寗分别遺遣散送院醫治 
　　參院覆選期迫城内旅館客棧均已住滿並聞某俱樂部業於某處密設買賣之集合所 
　　吳榮萃俞仁愈陶保晉等均希望參院當選 
　　參議員票價每權昨已漲至四百元聞研究系某某等現亦由京來寗從事競爭預料票價日有增高此次買賣明開談判議價與市上交易無稍異 
　　省議會議員昨已報到七十餘人日内即可開議 
　　各縣多以霉雨連線災象已成呈報省署派員查勘 
　　某署科員翁某前晚酒醉誤將宛中茶舫煤氣燈撞破幾兆焚如嗣復不服調解竟將船主毆傷該茶舫現已停歇向法廳起訴 
[杭州快信]  
　　徐樹錚來電陸建章在津煽惑欲圖推翻段閣已執行鎗斃　　此間軍界盛傳童師已逼潮州嘉應等處惟未得官電徵實　　皖督倪嗣冲咨請照前次定議實行蘇浙皖三省聨防辦法已通令各軍事機關一律遵照 
　　今日（十七）爲省議會閉會期督軍派參謀張國威省長派政務廳馮學書代表蒞會行禮 
　　疏濬桐江上游水利案經省議會議决後齊省長昨令會稽金華張趙二道尹會紳妥籌辦法尅速舉行 
　　甬總商會昨函杭總商會剗平現水案經該處錢業開會集議但求財廳多裝現洋到郡則現水不平自平惟划單一層係爲商業金融救濟萬難廢除十八日會議决計不派代表晉省 
　　各屬繭捐委員已一律報告結束惟所收稅欵每存放生息延至冬令方解現爲財政廳燭破特嚴令提前清繳 
　　樂清知事狄紹青因失察何承審員刑訊案昨奉省令記大過一次 
　　省公署司法秘書黄恩緒昨由紹事畢旋省銷假 
　　杭關監督沈爾昌今日由滬乘早車返杭 
[地方通信]  
[松江]  
　　迷信殃及樹木城内大吳橋堍有大樹一株曾經雷火樹心腐成一穴迷信者以爲鬼神所憑時向樹前頂禮十六日晨此樹忽然失火比經施救桿已焚燬聞其失火原因緣有人於晨間在樹心中焚香燃燭拜禮而去燼餘之燭未及熄滅致被延燒云 
　　電催參院名冊本邑參議員初選當選人名冊尚未造送省公署因覆選期近於十六日電飭縣署趕緊送省縣署奉令後即於當日將初選當選人及候補當選人姓名票數用快郵寄省一面另將已經郵寄情形電報省署 
　　選人繳還旅費本屆參議員初選當選人馬開泰等七人因縣署所發之赴甯投票旅費八元不敷開支原封繳還要求另派專員照料各該員膳宿等事當經李縣長仍將旅費送去並致函各該員述明公費竭蹶情形請其顧念公誼勉自撙節云 
[蘇州]  
　　召集參院復選人吳縣吳知奉接奉齊省長電開參院複選舉定於本月二十日舉行所有各縣初選當選人務於本月十八日前齊集省垣仰即通告知照仍將起程日期電省母延吳知事奉電後立即通知各初選當選人知照並酌定每初當選人給赴寗川資洋二十元昨巳連同初選證書分别按名發給矣 
　　參院複選票價之磋議此次參院初當選人全省六十縣共計有二千餘人依法複選須三分之二到會一千五百餘人方可投票當選額須在三百票上下昨有某縣彭某邀集本縣初當選人在遂園開談話會到者三十餘人彭某起言此次諸君赴寗投票須一致行動本縣組織人現僅兄弟一人預算票數須二百票以上以本縣票而舉本縣人每票以一百五十元爲代價今日先付三分之一諸君以爲何如衆謂到寗後投票價飛漲如何彭含糊以對衆又謂此次旅費縣署每人發給二十元但南京一切用費　鉅君能補助否彭云當然補助突在某市初當選人大聲謂彭此次已由某機關滙到洋五萬元若每票一百五十元實太便宜大衆不可允許旋有人附和之一時人聲嘈雜經莊某雙方勸解給定至寗再議並宣布南京以交通孟淵二旋社爲聚集處所而散聞各初當選人於十六七兩日啓程云 
　　派警守提屠宰稅欵蘇州市屠宰稅經徵員倪松坡經徵稅欵延不報解已歷半載吳其昌以上峯催促甚急未便代人受過迭派署警往催倪以親自往繳爲詞屢次搪塞欠繳如故吳知事乃申飭署警前往守提不容藉宕延予併咎云 
　　養育巷火後之涉訟養育巷中芸蘭閣紙店因烘紙起火一案被延燒者爲對門美華藥房安樂軒雜貨店及某漆店等四家安樂軒雜貨占主張某僅老夫婦二人向親友借得三百元開設此店今被焚殆盡無以爲活追原禍始不得不歸咎於起火之芸蘭閣且該紙店保有火險（生財保銀五百兩貨物保銀一千五百兩）故張某老夫婦卽至芸蘭閣東家李養溪所開之乾大布店（胥門外）内吵閙欲令賠償損失李不允後有崗警到來將李及張夫婦一併帶至分駐所張某堅請移縣訊究該巡官再三勸解旋有李之友人出爲調處令李領到保險銀後酌貼二三十元張不允遂無結果現聞張某已具禀吳縣公署矣 
[鎭江]  
　　流行時症延及鄉間旬日以來本埠發生時疫流行各地漸次蔓延新豐高資大港新洲老洲各市鎭患者已不少而江干各輪埠各廠棧苦力小工患者尤多乃食力者流不能一日不做故咸力疾從工殊可憐矣 
　　郵員來鎭調查公賣財政部部員熊炳琦奉部派由京南下調查蘇省烟酒公公賣情形及目前稅收狀况熊君昨已由蘇到鎭罹係秘密調查並不與公賣人員直接云 
[杭州]  
　　省敎育會常會浙江省敎育會於十六日下午一時在平海路本會舉行常年大會會員出席者一百七十二人由經會長主席開會詞略謂新會所落成以來此係第一次常會本會慘淡經營雖不能有多大之成績然如湯氏以二十萬奬金樂　本會開中國未有之先本會事業已得特殊的信用云次由幹事何競明發報告會務之經過衆無異議次議徵收會費方法經衆决定由評議會議决遂散會是日選舉評議員如下徐寳仁張衡范耀文吳友　許炳堃朱作棨駱慶珍蔡敦辛阮性存金琢章唐世濰葉謙何紹韓顧昌朱顯邦秦炳漢陳純張均顧世明林同張翅金學儼李傑屠　計二十四人 
　　金融界之新計畫杭紹甬　業董事定於十八日下午偃統州總商會開金融聨合會議聞俟劃單問題解决後錢莊出入與銀行一律中國交通地方實業農工興業殖邊華孚諸銀行則擬遵財政部定章組織銀行公會俾與錢業公所並駕齊驅云 
　　請召集水利臨時會浙西水利議事會因江南水利恊會提議關係兩省水利事件及疏浚上塘河工程事務所農忙將過即須遵令組織從事疏浚聞擬依照細則呈請省長召集臨時曾俾議决各重要問題並聞嘉湖兩事務所現因霽雨連朝河水暴漲工事頗難進行云 
[嘉興]  
　　端節後之商業情形嘉興各商家賬欵向分三節收取各業盈虧亦於節上核算本届舊曆端節賬情尚佳平均約在九成以上惟以營業清淡虧耗過鉅而暫停營業者亦頗不乏如北門大街之朱寳昌首飾店華慶製服公司衆案橋之三駿鞋莊或停閉或歸併商業之不振於此可見一班 
　　飭警檢查印花嘉興縣知事張昌慶以各商家對於各種貨物票往往有漏貼印花情事或經省委查出或被鄰縣檢舉雖係各商家之取巧究係各長警檢查不力所致近日訓令各警佐督率長警嚴行檢查並示諭各商民以後對於各種貨物票及摺據務須遵章購貼印花如有遺漏影射情事一經察出自當照章懲罰决不姑寛 
[安慶]  
　　宿松匪警宿松縣境某鄉日前突來土匪數十人身着軍服手持快鎗到處刦殺將該縣圑防局長及鄧姓五人擄掠而去並開鎗擊斃一人傷三人該縣宋知事聞警後立即飭警會同營隊星夜馳往兜剿匪聞軍隊將至即逃竄跟蹤追捕未獲一人宋知事以該匪等倐去倐來迄難就捕特據情呈請省長通令鄰封各縣軍警一體協緝矣 
　　催促參院初當選人報到安徽參院複選監督昨發布告分貼要衢略謂參院複選屆期各縣初選當選人業巳陸續到省合行布　各初選當選人一體知照仰於每日自上午八時起至下午六時止各携帶證書親到複選事務所報到以便屆期舉行複選云 
[天津]  
　　請報築堤狀况駐津領事圑領袖俄領事以新築堤埝與天津城廂及各國租界均有莫大關係各商會及各工部局函請令承辦事人員將修築堤埝進行程度狀况每星期報告一次以免延誤日前該領事已函請水災善後熊督辦轉令築堤人員照辦　　又有四縣雹災上月内行唐元氏等縣遭遇雹災頃聞唐山　城晋縣衡水等縣亦均有雹災所有該處麥苗旣經砸損而新種棉禾亦遭損傷幸夏令尚早無礙補種晚禾也 
　　倪皖督到津記安徽督軍倪嗣冲於十三日早十時四十分鐘專車抵津在老車站下車是時並有警察隊軍樂隊等齊在站迎迓倪氏下車後換乘自動車直去河東義租界大馬路十九號本宅午後赴曹家花園晤曹宣撫張檢閱兩使 
[太原]  
　　各道區選出衆議員彙錄衆議院議員覆選均於十一日揭曉冀寗道區已載本報惟郭家生名字有誤茲連各道區彙錄如下計冀寗道共七名爲樊振聲李元晉郭象升李友蓮常贊春祁景頣裴寳棠雁門道屬共五名爲邢殿元劉械狄麟仁耿臻顯蘭均河東道屬共五名爲郭德修李道在楊柏榮高時臻劉培潤其餘一名尚未探悉 
　　拿解應縣知事應縣知事陰國垣經到北鎭道派員連圖一干人證約二十餘名押解來省聞所犯案件非常重大 
　　危險疫症發現徐溝南鄉高花村一帶現有白喉症流行傳播甚速小兒一得斯症則喉部隆起痛不能食一日之久即有性命之虞刻傳染死者已有二十餘兒之多云又垣曲丁村于媪年五十餘日昨上午忽無病而殁次日有崖底村楊體周已刻在永興慶用飯後小睡片時比醒吟呻不絶舖夥急視之楊巳舌强不能言須臾氣絶永興慶爲雇數人舁楊屍送歸其家如此急性疫症爲向所未聞云 
[長春]  
　　限二十四小時和息本埠衆議院初選舉未投票之前各區爲選民人數不均提起訴訟禀電交馳曾經覆選監督派員調處詎衆院開票後有得票三百餘張（二百六七十張當選）而竟未列榜者於是又有多人出而爭議請取消榜單重行選舉惟覆選在即各縣當選人刻已齊集獨長春風波未平恐届時有誤選期聞初選監督已奉到上峯電飭限二十四小時務得解决之方否則須將長春選舉取消云 
　　刦財殺人案張家灣商人劉姓年二十七歲係張家灣下雜貨舖增發成櫃夥（該號係長春永衡通院内增發長之分號）因端午在邇於本月八日携帶官帖萬餘吊來長清結各商號之欠帳并至總號辦理櫃事不料由張家灣起身時被匪人探知由火車隨來九日早六時行抵租界匪即將劉戕害官帖悉數刦去經人發見時劉尚能言語移時即氣絶身死 
[來函]  
[嘉興來函]  
　　本月十六日貴報嘉興通信欄内登載嘉興衆院初選當選人潘金相致各報館轉各省縣衆院初選當選人代電一則内有前讀宜興儲君等敬電深表同情茲者初選倖獲願步後塵刻正聨合同志對於中央及西南各省作和議之籲請得請後再行覆選否則棄權不恤等語鄙人並無有此項代電顯係揑冒應請貴報登入來函門内迅予更正不勝感盼潘金相護啓六月十七日查本館於十五日接嘉興來函函内亦係潘金相具名與此函相同當經删節載入通信欄内今旣得此函姑爲照登惟此函之果眞與否與前函之果僞與否記者實無從辨别也 
　　記者附誌 
雜評一 
[外債紛紛（默）]  
　　國人日以外債亡國爲憂而政府則正拚命以借外債也以最近以發表於報紙者言之有二千萬之吉會借欵三百萬之整理奉銀行借欵五百萬之龍濟光粤礦借來此皆新成立者也至一千萬之電信借欵已用罄而議續借五百萬矣五千萬之烟酒借欵雖否認成立而仍在進行中政府以急欲進戰之故而不惜屢借外債到手即盡其用財可謂豪矣雖然以較之今日之交戰國一日須費數千萬者則我政府所借之欵當不敷一二日之用當局之用財猶儉矣者哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[商會聨合會選舉舞弊之反響]  
　　上海總商會昨日接商會聨合會江蘇省事務所復函云敬復者頃准復函内開以此次全國商會聨合會選舉舞弊一節係由立法不良之故擬根據原章程第十九條撤銷閉會後之常駐議員仍設總事務所於貴總會以爲通訊機關並附抄呈稿一紙到所捧誦之餘具見杜漸防微之至意敝事務所極端欽佩惟日來迭閱報紙所載曁本省代表馬君炎文等歸時所述其寡廉鮮恥之情狀實有不可思議者而制錢納賄案内判處徒刑之張興漢居然决選爲副會長人之無良至斯已極敝事務所爲保存全國商會聲譽計不得不據實呈部請求查辦勒令取消茲將呈稿寄請台閱仍請貴總會挈稀電部查照原章程第十九條撤銷任意指派之評議員迅速設立總事務所以息紛爭而資解决實紉公誼仍希見復 
[印花稅不宜强制攤派]  
　　駐滬印花辦事處昨接江蘇印花分處李處長函云奉齊省長今頃准財政部咨大意謂印花稅頒布後每年收入雖有增加然非人民誠意奉行各縣徵收機關不免任意攤派究之納稅爲人民應盡之義務當以經濟狀况爲標準不能强制攤派須按部定辦法進行等情除轉諭外特令知照云云 
[華工期滿返國]  
　　法公司郵船昨日載回出洋工作現巳期滿之華人六十二名由法捕房捕頭飭派探目黄金榮沈德福前往照料逐一登岸内有三十餘名家住長江一帶餘均北方人擬於當晚分送各商輪載回原籍所需川資飯食等費均歸捕房擔任以示體恤 
[參院初選當選人赴甯投票]  
　　參議院議員覆選投票開票開票規定於本月二十號在江寗省城舉行茲因投票開票將次届期故由複選舉監督諭飭各初選當選人先期一日齊集省城候示 
　　附錄參議院議員上海縣初選區監督縣知事沈榜示竊照修正參議院議員選舉法第三十四條初選當選證書準用衆議院議員選舉法之規定初選當選人應選者由初選監督給與初選當選證書又初選當選證書給與後應將當選人姓名榜示並呈報覆選監督各等語查上海參院初選當選人十六名業經分别通知據復一律應選除塡給初選當選證書並呈報外合將初選當選人及候補當選人姓名開列榜示仰各知照特示計開陳義生湯福謙梅宗泰趙登鰲沈澄清楊逸王廷奎王煥功陳　賈豐芸喬枬周文熾姚文枬張宗福胡福德賈豐臻以上初選當選人共十六名陳愼安王燮功姚明善王豐鎬沈健王樹功周文烱蘇本炎吳炳熊許模李昌朱繩祖陸志學喬棠王豐詒楊友來以上初選候補當選人共十六名 
[第一次運輸會議之議題]  
　　滬寗滬杭甬車務處奉任局長函開奉交通部電開查第一次運輸會議開會日期及召集列席各會員除由部另令飭知外茲特將各議案議題先行電達（甲）屬於車輛者本部提出計籌欵添購車輛案聨軌各路應於聨站設驗車員案聨運貨物互通車輛案畫一行車號諸用法案畫一貨車延車費案設立技手養成所案擬於中央設立各路通用車輛滙集處案各路提出畫一各路車制案畫一客車上電燈及暖汔管案（乙）屬於貨物者本部提出計貨運價章槪按法定權度制折算案畫一貨物分等辦法案畫一貨物分類辦法案畫一普通貨物運價標準案畫一貨物運價遞減辦法案畫一貨車起碼噸數案籌備鐵路保管貨物辦法案畫一各路運貨起碼重數案各路提出計各路噸量一致改用公噸案畫一各路貨運磅制案畫一貨物等級大綱及起碼重數案貨物宜我分等級案鐵路承運貨物宜負責任案改訂裝卸費辦法案畫一鐵路裝卸費辦法案畫一各路運貨罰欵附包車車租及軍運專價畫一辦法安各路互之材料宜畫一運價案土貨由産地起之經徵後沿路免再重徵案（丙）屬於旅客者本部提出計畫一普通旅客運價標準案酌改旅客及行李運價收欵辦法案各路提出計畫一孩童乘車半價標凖案畫一行李免費收費及起碼重量案招商迎送旅客及行李包件案（丁）屬於其他事項者本部提出計畫一各車務見習所規則一案各路提出計請將聨運章程推行各路案各站設立銀錢兌換處案擴充附屬營業補助運輸案以上各案除將此項議題說明書另由本部陸續即發各路外仰即轉知各會員將此頂議題先期研究以便届期到會討論等因除分飭各會員遵辦外希即查照 
[閩省新兵又將到滬]  
　　松滬護軍使署接浙軍第一師副官何恩溥由徐州來電略謂前奉閩省李督軍委往徐州招募新兵五千名業經陸續招募成軍仍照前次辦法分批押乘火車送滬暫駐候輪往閩茲定本月二十號左右由徐派員分起送滬届時到埠請飭駐站軍隊妥爲照料等因盧護軍使昨已飭憲兵營轉令駐紥商北兩車站之各憲兵如遇新兵到站應即照料聞新兵抵滬後其暫駐地點仍在龍華新操場云 
[宜昌路發生越貨殺人案]  
　　前晚九時許滬西宜昌路六七兩號門牌張恒盛烟紙店突來盜匪六人擁入店堂各出手鎗嚇禁聲張刦取大小現洋八十餘元逃逸該店夥友大聲喊捕經戈登路捕房二百八十六號華捕聞警趕來各盜即開鎗拒捕該華捕避入該處小茶館内幸未受傷時有大有榨油廠工人袁金標在該處雜貨店櫃台上飲酒突聞聲響探首觀看鎗彈適中口内受傷倒地旋即身死該盜等遂往西而逃沿途開鎗流彈擊傷三百四十七號印捕肩際頸項致被逃逸迨戈登路捕房聞警飭派通班中西探捕馳往兜拿該盜等已携贓遠遁即將袁之屍體舁入斐倫路驗屍所昨午由公共公廨張襄讞會同英白副領事蒞所驗明死者係被鎗彈擊傷咽喉身死塡明屍格升坐公案卽據一百八十九號西探與華探毛伊文投案禀明前情並稱受傷印捕現在醫院醫治又據見證包松山投訴在宜昌路開設鴻泰雜貨店前晚八旬餘鐘在店内算賬時有大有榨油廠工人袁金標來店沽酒二十文在櫃台上飲酒驀聞鎗堀數響袁即出外觀看致被盜匪鎗擊彈由口内直射咽喉頓時倒地口内流血不止我見之立卽報捕雇車送往醫院詎已不及醫治即行身死等語旋經中西官於驗訊單上會同簽判云驗得死者袁金標生前委係被匪鎗傷身死因無屍屬到場着保報堂棺殮厝壇召認並聽候緝拿兇盜到案究辦此諭中西官驗訊旣畢乃分道返署 
[協拿刦案關係人]  
　　住居公共租界雲南路會樂里某號屋内之林阿土經淞滬警察廳偵緝隊士王愼卿偵悉與南市正朋行夥董立山於本月十二號在寗紹碼頭被匪刦去現洋四百三十元一案頗有關係禀明廳長備具公文於前日午後投請老閘捕房加派中西包探協同前往將林拿獲帶入捕房押至昨晨解送公共公廨先由中西包探上堂禀明協同來探將被告拘獲情形繼由來探王愼卿投訴此案發生内地請將被告引渡等語當經王襄讞會同英卓副領事向被告略詰數語判交來探帶回歸案訊辦 
[反對電燈加價之辯論]  
　　滬南志成公所等二址六圑體因反對電燈加價組設臨時事務所積極進行迭紀前報茲因得悉華商電氣公司董事會議曾由陸總理報告謂此次反對電燈加價者無非爲公中調查燈數揭明私接之燈盞所致等語即經該圑體首領俞圭卿等集議謂調查私接燈線本係該公司内部應盡之義務與用户絶無關係萬不能以該公司平日内部之腐敗而欲一旦取償於用户該總理又謂大東門外恊生燭店除所有燈費不付外更尾隨收賬員之後囑各店效尤故將該店燈線拉斷現已派匠修接完好云云昨據協生燭店報告到所謂電燈仍未裝好亦未給費且拉斷燈線時竟將自置之燈泡材料携去几此報告足徵該公司總理揑詞欺騙股東現查得老西門一帶店舖間有照舊付給燈費者然公司所給所條係是新章收條該收賬人謂欠找俟解决後再行照補亦是一種欺人之手段現該公司董事會雖有請托商會調停之說各用户萬難聽其欺朦云云 
[譚浩明大攻長沙之謡傳]  
　　湘省旅滬某莊客昨接漢號來函略謂近日由湘省長沙等處避難來漢者甚多據稱連日省城謡言蠭起謂譚浩明會集大軍擬攻長沙以致人心惶惶爭先避遷及至昨日湘督軍張敬堯亦派副官等將駐在長沙之眷屬送至漢口租界中假某洋房安揷是以外間更形恐慌云云旅滬莊客得悉後業將運往該省之貨暫時停運以觀動靜 
[查禁有關中日邦交之書籍]  
　　淞滬警察徐廳長昨日接江蘇交涉公署函云案奉外交部函開准日本館節略内開上海法租界吕班路文德里二址二號胡公館内孫鐃所印刷之一發危機本係血路生死存亡問題一書約百頁係霞沚所著秘密出版四月二十三日前後鐃藻祊携帶該書多本到日本分送與中國人查該書内容係專攻擊中日軍事共同恊定之大章此次在日本之中國學生反對軍事恊定之運動似乎多由該書而起請設法在滬查禁等語查該項書籍若任其傳播於中日邦交殊有關碍相應函達查照即希在滬設法查禁並報部可也等因奉此當經訓令法租界會審公廨密查去後茲據呈稱遵即轉商法領密飭捕房嚴查去後茲據法捕房西探長阿爾風西禀稱遵按住址查文德里二十二號雖有胡姓名鳳藻之人居住據稱係湖北京山縣人在京出開全生油舖向習商業從不顧問政事今年陽曆五月因湖北盜賊擾亂携眷避亂來滬等語詰以一發危機一書及孫鐃霞沚鐃藻祊等人則均稱不知西探復就該屋詳細搜查並無此項書件及關於是書之印刷物品並據胡鳳藻聲稱其弟係在文德里十七號西捕又往該屋抄查亦無是書形跡故據實禀復等情除飭捕房仍隨時密查外理合據情呈復核轉實爲公便等情據此查此項印刷秘書旣經該廳搜查無獲難保不潛移内地相機傳播除呈報外交部並分令隨時查禁外相應函達貴廳長請煩查照轉飭各區隨時查禁爲荷等因現徐廳長巳訓令所屬各區署所隊一體查禁矣 
[崑山火政之改良]  
　　崑山火政向不講求所有救火器具除警察所及樂安社備有洋龍外其餘均係舊式木龍（俗稱水龍）即警察所之洋龍亦因無欵修理已將廢棄是以凡遇失愼每致蔓延茲由商董徐景伯邀請各商集欵購辦洋龍一架設立龍所名曰青雲城救火會業已成立復有樂安洋龍社主任童仰辰此次往蘇州無錫參觀演龍回崑後亦擬改良火政邀請李邁君王沂伸王受尹孫軼千及各紳商開會討論議决先從籌募經費改良器具爲入手辦法一面請李平書轉托上海救火聨合會監告二號洋龍一架並一切救火器具聞已完工定於舊曆本月十二日運崑二十二日假公共體育場操演柬請官紳商學各界並外埠各救火會蒞臨指導想届時定有一番熱閙也 
[捕獲審檢廳繼續開訊]  
　　地方捕獲審檢廳昨又審理西伯斯（譯音）爲德國商輪瑞士達號訴願一案下午二時經林少旭廳長會同蕭潘各評事並張檢察官海軍軍官等特開第二法庭審訊當由西伯斯投訴一切至二時四十分退庭三時五分又開庭審理亨寳輪船公司德國商輪西江號一案由訴願人鮑爾孫投案伸訴一切至四時許始宣告退庭 
　　又一函云地方捕獲審檢廳因審理亨寳輪船公司西江輪船被中國海容軍艦捕獲一案於昨日（即十七號）下午三時由廳長林君檢察官張汝霖評事員劉華式蕭敏潘灝芬黄仲則書記施賡開第二庭審理海容軍艦亦派海軍軍官陸君列席此外當事人亨寳輪船公司大班鮑爾孫之代表律師朱斯芾亦准時出庭先由林審檢廳長發言略謂本廳接受當事人訴願書後今日爲第三次公開審理當據鮑爾孫代表朱律師起立陳述意見略謂西江輪船原係德國亨寳城亨寳輪船公司之物産當歐洲發生戰事之時該船停泊中國上海口岸因外勢壓迫不能開行他處迨西曆一九一七年三月十四號中德斷絶邦交該船遂爲中國兵艦海容捕拿監管但按戰時國際公法而論該船停泊通商口岸不能作爲捕獲品而政府竟將該輪扣留用以運輸兵士訴願人根據上述理由及西歷一九零七年十月間海牙和平會規定章程第六章第一條法律似不應作爲捕獲故本律師意見有三請貴廳長核奪（一）按戰坓禀際公法敵船停泊於萬國通商口岸不能作爲捕獲品（二）捕獲該船係在宣戰以前（三）海牙和平會章程第六章亦可根據應請核奪旋由海軍軍官陳述當時捕獲情形即由林廳長會同檢察官評事員等會商良久並研究權限問題以此案宣布辯論終結聽候檢定於是宣告退庭時已鐘鳴五下矣 
[劉公使奉召入京]  
　　駐俄於使劉鏡人回國留滬已有月餘茲奉政府電召有事諮詢是以劉君已於日昨乘滬寗車轉津浦車北上其隨員亦均隨同進京 
[兵工廠仿造短式快砲]  
　　八生七口徑短式快砲原爲海軍各艦所備用能謝高度落下可達十二里之遠上海兵工廠謝總辦以此種快砲甚屬靈捷尤合陸軍之用配以車輪輸運亦便乃向海軍借來仿造現飭繪圖房將此砲内部機關全行繪就除將該砲送還海軍安置外已於昨日將圖發交製砲廠依式仿造矣 
[電請魯省嚴防黨人]  
　　松滬護軍使署訪悉黨人鄧某前由青島來滬組織機關籌畫黨事近因接到粤省來電着往魯省辦理機密事務已於本月十六日由滬乘坐奉天輪船出發爰於昨日電請魯省嚴加防範 
[輪船上抄獲大批膏土]  
　　海關扦巡洋員前日在浦東華通碼頭松江輪船上爐竈下抄出烟土兩蔴袋價值二萬餘金又罐頭烟膏三百餘盒價值三千餘元當卽帶回海關存候銷燬 
[閘北馬路招工修築]  
　　閘北大統路馬路由工巡捐局鳩工翻砌曾誌前報茲有公民陳耀彩等以華興路一帶馬路亟須修理特致函局長曹履冰請爲派匠興修曹局長即飭工程科員王彬彦前往勘得此項工程確難再緩又新民路中段滬寗車站貨棧面前一段每日運貨塌車往來甚煩馬路坍塌亦須修築惟此路本係車站所築路基亦爲車站所有該局未便越俎代修昨已一併呈報曹局長將華興路工程尅日招工投標先行修砌新民路工程亦即函請鐵路局從連改築 
[花邊公會定期開會]  
　　浦東花邊公會昨發通告云啓者本月望日下午二時在陸家行鎭都川學校開常會恐未周知特此通告再者頃得南通張季直先生大公子孝石君在美調查美國花邊詳情六大欵揆此六欵頗有研究之價值凡吾同業關係至大務希邀約尊處同志賁臨討論是爲至要 
[萃英學校批准立案]  
　　北浙江路華安坊二弄私立萃英學校成立七載今春曾由創辦人高有耀將歷年辦理情形造冊呈請寳山縣知事公署立案茲經學務委員汪味腴通知業已批准原批錄下呈悉該私立萃英學校辦理旣尚合法應准立案此批 
[廣益中醫院開幕]  
　　滬北潭家渡廣益中醫院昨日正式開幕來賓甚衆上海縣知事沈藴石會審員王崧生並縣警佐熊君等均蒞止領袖董事朱葆三王一亭項如松等亦齊集共推朱葆三主席報告開會宗旨次由主任丁甘仁報告經辦情形及出入賬目諸董復行演說醫學校學生奏琴唱歌校長謝利恒致頌詞主任致答謝詞董事及來賓並敎員學生全體攝影至五時散會 
[碾米公所常會記]  
　　前日爲碾米公所常會之期假總商會樓上開會午後三時同業到者三十五家張樂君錢貴三兩會長及本月評議鎭昌廠蔣敬文等先後蒞會振鈴開會（一）議客貨臨時保險酌加保費經衆决定粳糯每石按月洋七釐秈米每石按月五釐以三十日爲限逾限一日即作兩月收費（一）議南帮公所函詢廠家房屋照普通房屋租金較鉅保費應予酌加一層議由各廠自行負責因各自有信用也（一）議押欵存限仍照前議辦理如客家不來由廠家報告公所倘有押欵不敷情事由廠家向客家追償設單獨力有不逮公所當扶助進行之（一）議中旬糠粞價如下米糠每擔五角五分白栖每石三元六角造粞一元九角坭粞七角 
[緝私第二營遷往洋涇]  
　　蘇浙緝私劃分後統領宋明善即將所屬緝私事務極力整頓現查浦東洋涇港汊紛歧每有私鹽漏運出浦非一二巡船把守港口可以收效因令第二營營長薛振中將營部設在洋涇以資鎭懾刻薛營長已在該鎭擇定相當房屋將於日内由棉陽里遷往該處矣 
[仍照源斷執行]  
　　裘晋祥前延賚美律師代表至法公堂控黄福亭不理擔保洋一百元當經傳訊屬實判黄如數還洋在案現黄不服判决檢出證據請求復訊業經中西官核准於昨日傳訊黄稱前由吳任福開設永興飯店虧欠原告米價洋六百元後因該店虧本閉歇由吳將生財買洋三百元歸還原告尚欠三百元以方單抵押由商人擔保不料上年吳之胞兄並不通知商人直接向裘贖回故未將保單收回此項銀洋商人不負責任現吳任福亦在堂上可以質訊詰之吳供詞與黄相同又據裘晉祥供稱永興閉歇後歸還外尚欠洋三百元由黄擔保後於上年間由黄來還二百元因尚欠一百元故未將保單收去並無將方單抵於商人之事中西官以旣已擔保豈有於贖回方單之時不將保單收回之理判仍依照原斷執行 
[追還擅行搬去之貨物]  
　　同興昌主趙蘭平　前至法公堂控稱商人前有山芋粉二百三十五包堆存捷興棧内嗣該棧主因欠信成益豐寳豐茂豐等四莊欵項潛行逃逸當時商人並不知悉詎被信成等莊前往該棧擅將山芋粉搬去請飭交還訊之信成等莊主同稱該棧主逃逸後曾由棧中老司務陳銀生前來囑令商等往搬貨物共有二百七十四包山芋粉存在英租界豐記棧内判候傳到陳銀生質訊再核在案昨又傳訊陳不到案據原告聲稱陳銀生與信成等莊主係是同鄉故匿不到案惟商人被信成等莊將貨搬去後拖延至今損失頗巨須請追償旋又有房東王竹齋投案稱被該棧主虧欠租洋六百元業由捕房將生財拍賣僅得銀二百四十餘兩請核中西官宣判曰信成等四莊不應擅自搬取貨物着各罰五元充公山芋粉准予發還原告二百三十五包尚有餘多之山芋粉着令拍賣拍得之銀及已拍去之生財銀二百四十餘兩併給房東具領原告趙蘭平所控損失一節着另行起訴控追 
[貪便宜往往受欺]  
　　住居新署附近七浦路三百五十號門牌之葉際康指控徐州人徐文炳與清江人李長根安徽人程正喜將六斤重之鉛餅五枚謊稱在原籍地窖中掘起係是紋銀致被騙去洋六十四元等情昨由捕房將徐等三人一併拘解公共公廨由中西包探上堂禀明前情並將鉛餅呈案請察當經張襄讞會同英白副領事向被告等略訊一過判仍押候查明有無他案於禮拜五再行解訊 
[西婦被毆受傷之控訴]  
　　西婦斐力波司在公共公廨刑事科呈控無領事管束之西婦白禮恒司率同傭人將伊頭面手臂等處毆傷等情昨由西探梟將被告傳至公廨先由原告斐力波司上堂訴明前情繼由見證西人與傭婦投案證明目覩被告行兇情形訊之被告白禮恒司供稱亦被原告毆傷有醫生驗單供至此即將騐單呈案請察中西官判候禮拜五復訊核奪 
[機器軋傷工匠]  
　　龍華兵工分廠工匠楊某昨日上午至機器間加油因身穿蓑衣致被機器皮帶牽入軋傷手足勢頗沉重立送上海醫院爲之醫治恐有性命之憂云 
 
 
 

Page 11

 
 
[店夥被疑之怨憤]  
　　大東門附近石有米店内爾來迭次失去米石店主方渭濱以竊賊似非外來前日向店中夥友逐一詢問詎内有壽蓉堂一夥以店主不應誣人爲竊氣忿交加即於當晚背人服毒希圖自盡當爲方察悉立將壽車送紅十字分會療治壽在會中飲過藥水將毒質吐出之後即行出外回店店主方渭濱因恐再有危險於昨日喚到巡警將壽送至一區三分駐所轉送地檢廳午後經檢察官預審之下判將壽發送新普育堂察治究竟内腑尚有毒質與否再行核辦方退去候示 
[法官違背職務之誡飭]  
　　上海地方審廳接高等廳文云奉司法部訓令關據司法懲戒委員會函議决署上海地方審判廳推事陳光燏違背職務交付懲戒一案依司法懲戒法應受誡飭處分等語呈奉大總統指令着交司法部查照轉令誡飭令行遵照等因合亟行知該廳遵照 
[新小麥上市]  
　　本年蘇常錫等處之小麥收成甚佳雖連日被雨打擊稍受損傷尚無大碍昨日已有數百石運至滬上由閘北某米行售開計張根全船所裝者每一百二十八斤價洋四元一角褚桂全船所裝者每一百二十五斤價洋三元八角云 
[續誌糾衆劫女之告發]  
　　住居閘北松盛里阜寗人謝布樓之女阿鳳年十七歲向在絲廠做工去年十月間被流氓高長桂勾引成姦繼而誘拐揩逃謝找尋無着直至陽曆本月初三日謝在鎭江將阿鳳尋獲領回詎高長桂跟蹤來滬於前日糾合婦人朱李氏等多人前往謝布樓家將阿鳳强行搶刧謝急鳴警到來將高與朱李氏拘獲餘均逃逸該警乃將男婦連同謝布樓父女一併拘解到區請辦已紀昨報茲悉此案已於昨日轉送地方廳下午經檢察官提案預審一過判高與該氏分别收押原告退去聽候核辦 
[匪徒搶取金線圈]  
　　住居滬城九畝地寳源里二號門牌之婦人許袁氏昨晨九時在門前購物突有匪徒楊阿根上前將該工耳上金線圈一付攫取而逸該氏大聲喊救由警將楊匪追獲抄出原贓拘送二區一分駐所轉送地檢廳訊辦 
[諭催航船領照]  
　　滬南工巡捐局姚局長發給市舶所承辦人錢寳如手諭云爲諭飭事查南會館碼頭停泊有西南各鄉航船數十艘迭飭該市舶所傳該航船户等來局照章繳費領照時逾數月迄未前來殊屬藐玩局章合行諭仰該市舶所迅傳該航船户等來局遵章領照母得延抗致干未便切切此諭 
[攫取女孩手鐲]  
　　匪徒王萬生前日午後在北四川路攫取粤婦倪梁氏家女孩阿吕之銀鐲一只圖逃當被三百零六號華捕追獲拘押捕房昨解公共公廨經中西官訊知王係過犯判押西牢二年期滿逐出租界 
[扒手禁押西牢]  
　　南京人李阿寳先後在浙江路靶子路等處電車上摸竊坐客銀表等物被探查獲解送公共公廨訊供管押在案昨晨復訊由中西包探上堂禀稱前據被告供稱表係伊戚張阿四之物業已查明並無張阿四其人請爲訊核訊之李阿寳供仍狡展中西官判李押來牢二年以儆 
[過犯串騙金飾]  
　　匪徒陳金寳前晚在新閘大沽路與同黨王阿寳用擲包術騙取婦人沈袁氏金耳環一副圖逃被捕查見帮同追獲人贓帶入捕房昨解公共公廨經中西官訊知陳王兩人均係過犯判各押西牢二年期滿一併逐出租界贓交原告領回 
[指控調戲婦人]  
　　左芝衡指控新閘成都路某古董店夥羅德成陳秋亭前晚在新世界游戲場内調戲其妻嚴氏等情昨晨由公共公廨傳訊先據原告夫婦偕一百三十四號華捕上堂禀明前情請究次據捕房代表禀稱羅陳兩被告當時准各存洋十元保出今日不到請爲核示中西官以被告臨訊不到判將保洋充公了事 
[觀劇人與巡捕衝突]  
　　甬人陸寳前晚與友人同在二馬路路天蟾舞臺觀劇因補票起釁與九百九十二號華捕衝突爭扭撕破該捕號衣當被三百四十號看門華捕將陸帶入捕房昨解公共公廨經中西官訊明以陸不應動蠻判罰洋十元充公 
[紗廠工人行竊]  
　　义袋角裕源紗廠指控工人汪明長竊取值洋十八元之紗管等情昨由戈登路捕房華探目陳永康將汪拘解公共公廨由見證宋祥林上呇證明被告行竊情形訊之汪供認不諱判押西牢三月贓交原告領回 
[逆子逐母之控究]  
　　閘北胡家木橋鄉婦錢朱氏前日至五區三分所控長子小如將伊逐出門外請爲提究經唐署員派警拘捕小如到案轉解司法科昨經段科員質訊據供昨日民人與弟清仁口角因母袒護阿弟民人一時憤無可洩將母推出云云段科員判一併移送地檢廳訊辦 
[上虞縣法警協拿拐匪P ] 
　　浙省上虞縣法警謝漢民前日投閘北四區二分所投稱該縣民人潘長壽有女豐姑年十七歲被謝夢熊謝王氏夫婦從原籍拐來上海藏匿貴所轄境子祥里内請求派警協拿等情經錢署員派警將女及謝等一併獲案解科收押候該縣備文來滬迎提歸案究辦 
[女子不願爲娼]  
　　北京女子張桂根年十七歲自幼被匪拐來上海賣入妓院習學彈唱近因龜鴇逼伊接客該女不願潛逃出外前日自投閘北四區警署請求超拔經余署長研訊一過諭送慈善圑留養擇配 
[竊賊糾衆報復]  
　　本埠益成恒報關行前在浦東華通碼頭被匪杜金生等竊去靛青四桶勒出大洋二十五元將原贓贖還嗣經太古公司巡丁頭目楊阿桂密報該公司大班用電話通知水巡捕房將杜金生緝獲拘解地方檢察廳訊判監禁三個月在案不料杜有同黨二十餘人昨日擁至浦東爛泥渡第一樓茶館門首與楊阿桂爲難希圖報復楊急派夥友密報三區警署請求保護當經巡官劉恩誠率同長警一排前往拘拿若輩四散逃竄當場追獲安徽大塊頭王根寳小南京等三人連同楊阿桂併帶至署解警正以該匪等膽敢糾衆報復有碍地方治安諭令分别收押候緝獲在逃諸人併解法庭訊究 
[託故行竊之敗露]  
　　紹興人王桂星前日午後至海甯路二千七百六十九號門牌王錦元家以租賃餘屋爲由乘間竊取草帽一頂昨晨又至東唐家弄六百八十九號門牌李植山家施其故技經李當場察破扭交包探陸連奎連贓帶入捕房押候解送公堂訊辦 
[破獲花會機關]  
　　揚州人任恒昌任天才因在楊樹浦路一千九百十一號屋内私設花會機欄誘人賭博經九百九十一號華捕查悉回禀捕頭飭探李和卿與一百八十二號西探懐脫前往將兩任拘獲抄出花會字據一併帶入捕房拘押解送公堂訊究 
[流氓設攤誘賭]  
　　山東流氓周鳳羊糾黨在虹口有恒路擺設賭攤誘人賭博外國紙牌（即圈的混）被包探薛正昌見將周與賭具一併帶入捕房捕頭諭飭押候解廨請突 
[婦人代夫繳欵]  
　　馮元培前延愛倫律師代表至法公堂控曹國亭不理往來貨欵洋五百元判限七天料理在案昨已届限又經傳訊高由伊妻徐氏投稱丈夫有病不能到案今先繳洋一百元餘求寛限理楚判將繳案之一百元暫交原告領去徐氏交人銀並保限七天繳清 
[摸竊巡捕時表]  
　　法捕房一百三十號華捕翁正新日前落差後至小東門外購物詎被竊賊曾寳生將銀表摸去旋即察破將曾扭入捕房昨解法公堂先由該捕禀明前情請究詰之曾供認行竊不諱判押西牢三月以儆 
[華捕拘獲竊賊]  
　　昨晨法租界大自鳴鐘北行派出站崗民國路之華捕見有三人在馬路行走形跡可疑當即帶入捕房詰問知係扒手已在菜市街等處先後行竊二十餘次遂由北行解送總行請爲嚴辦又昨晨四時法租界民國路某號華捕見有一人手携衣包一個形狀慌張將其拘送捕房詰據供稱衣包係在某衣店竊來捕頭諭令押候究辦 
[淞滬警察廳批示五則]  
　　朱堯卿批據呈陳茂生不還欠賬率衆將該商用夥桂子毆傷果如所言兇悍已極該被告住居閘北義昌里仰即就近報區解究可也 
　　王吉祥批呈及貨單均悉仰即投廳訊明以憑核辦 
　　俞阿狗批據呈巳悉查陳阿二是否爲實施竊箱之人正在偵查預審之際仰候訊明再行核辦 
　　吳文德批據呈各節純是家事糾紛不屬警察範圍以内應由該民自行妥爲理楚初無備案之必要所請着無庸議 
　　張桂芳批據呈已悉業據一區一分駐所將鐵呈解到廳仰卽邀同殷實店保來廳具領可也 
　　更正本月十六日報載日商豐昌洋行控告沈尚之不理貨　　欵因被告抗不投質由廨缺席判决云云茲接來函知與事實不符蓋此案自起訴後爲時已越半載其間雖因被告時行離滬經被告律師請求改期後該被到案經公堂迭次審訊由兩造律師辯論終結於本月一號經公堂判决着該被償還原告銀一千五百八十六兩報載缺席判决一節尚非事實糾正於此 
[專件]  
[蘇州省忙漕滯納罰金仍照案辦理]  
　　江蘇省令第四十五號云江蘇省議會議决忙漕滯納罰金逾限兩月加二十分之一逾　限四月加十分之一仍照案辦理無須變更行據財政廳呈復前來本省長依省議會暫行法第三十七條公布之此令計鈔交議案議决案財政廳呈復文中華民國七年六月十三日 
　　江蘇省長公署交議案爲咨交事據財政廳長胡翔林呈稱案據江寗縣知事孫錫祺江浦縣知事楊南珊六合縣知事鄭耀烈高淳縣知事劉春堂句容縣知事應祖錫如臯縣知事劉式譔泰興縣知事王元章海門縣知事趙占元吳縣知事吳其昌崑山縣知事藍光策南滙縣知事杜福堃青浦縣知事連德英武進縣知事沈陳棨無錫縣知事楊夢齡宜興縣知事陳善謨丹徒縣知事倪曾鎣丹陽縣知事郭曾基金壇縣知事趙興　揚中縣知事宋逃麟太倉縣知事温紹樑嘉定縣知事姚浚寳山縣知事張允高等聨銜呈稱查收繳忙漕規定滯納金原爲促進繳納起見從前省會原案定爲二十分之一厥後改爲十分之一本取嚴重主義此次新案改爲分限遞加自係循序漸進無如由嚴返寛適啓人民疲玩之漸且自開徵以迄限滿計須四閱月之久縱縣署提早催徵人民儘可託詞櫃完而查户提催又非限滿無從實施迨兩限届滿依法進行則爲期已迫不轉瞬間即須核計考成更慮措手不及實於徵收前途影響甚鉅以故上年忙漕啓徵以來各處收數類皆疲滯卽其明證知事等往返函商惟有籲乞鈞座仍請按照原案兩月限滿加收十分之一以警滯納理合聨銜具文呈請仰祈鑒核俯賜轉呈交議復議實爲公便等情據此除指令处理合據情轉呈仰祈鑒核交會議决等情相應依據省議會暫行法第十六條之規定咨請貴會議决施行此咨江蘇省議會 
　　省議會議决案江蘇省議會爲咨行事准貴省長咨交議規定忙漕滯納罰金一案於六月一日提出會議僉以交議原案係據各縣知事之請求大旨慮忙漕完納疲滯擬於兩個月限滿後加罰十分之一以資督促其實蘇民對於忙漕正稅向稱踴躍其滯納者實居少數若將時問縮短罰金加重適足使各縣官更因以爲利阻人完納而自爲包攬其結果將使民間被罰之户日以加多而公家所收處罰之金日以減少此中弊竇經本會於民國五年常會議决案内剖晰具陳貴省長洞燭民隱爰於逾限兩月加二十分之一逾限四月加十分之一之規定本會以辦法平允多數贊成行之期年民稱其便即有滯納其罰金悉入公家所不便者經徵之胥吏耳准咨前因經大多數議决仍照前案辦理無須變更相應依據省議會暫行法第十六條之規定咨請查照公布施行此咨江蘇省長齊議長沈惟賢中華民國七年六月八日　　財政廳呈復文呈爲遵令確核忙漕加罰限期一案復請示遵事本年六月十二日奉鈞署指令硒廳呈一件爲遵令核復忙漕加罰限期一案奉令查閱來呈於應否再交復議或卽照省議會議决案公布之處並未加具切實按語本署無憑縣斷仰即於即日内詳確另呈核辦法定時期已滿母稍片延切速此令等因奉此查此案前據江寗等縣請求變通本以定限較寛所慮收數短絀實注重在考成問題惟忙漕截數目前尚未届期六年分忙漕收數比較盈虧暫難核計廳長前次呈復是以未敢切實懸斷茲奉指令擬請鈞座暫照省議會議决案先行公布一面咨復聲明俟本年核辦考成時如收數實有虧短應於下届開會再行提交復議是否有當理合遵令核復仰祈省長鑒核施行實爲公便謹呈江蘇省長齊江蘇財政廳廳長胡翔林七年六月十三日呈 
[雜評二]  
[聨防（訥）]  
　　近日滬上所傳之江浙聨防不過防患未然之意也蓋江浙以地域關係向來防盜匪防黨人素所連絡質言之江浙聨防非自今日始也乃據浙信倪嗣冲忽欲加入而爲三省聨防者何歟如恐戰事之蔓延乎則粤閩雖開戰端然當不驟及於三省况江浙當局素以維持地方爲主義决不願輕啓戰釁則又何必以主張不同主戰最力之倪嗣冲加入於聨防之内而表示其一致乎如亦僅僅防盜匪與黨人則以倪之兵力如是雄厚何待乎聨防又何至今日而始言聨防此則吾人所不解也 
 
 
 
] 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[所謂豪傑之士也（制藝體）] [  公毅]  
　　以復辟犯爲豪傑奇語也夫張勳非復辟之首犯乎而爲之請赦者乃謂南人有豪傑之譽焉斯亦奇矣嘗聞康子當年遇大帥而相見恨晚曾稱之爲武聖人矣夫惟聖知聖故文聖人能識武聖人若以護法之偉人而謂其對於復辟之首犯段心佩服極口揄揚直稱之曰眞豪傑其然豈其然乎﹄嗚呼張勳嗚呼豪傑﹄適津沽而訪寓公囊槖纍纍造孽錢動逾千萬老輩亦多富豪矣咄咄老張不過斗米賊而票何謂之豪﹄過遼瀋而遇大盜鬍鬚冉冉好身手不愧男兒完兄自稱馬傑矣堂堂乎張難與並爲仁而奈何謂之傑﹄嗚呼張勳嗚呼豪傑夫張勳也而何以謂之豪傑哉噫吾知之矣﹄是蓋以其愛國心切而豪傑之也想其人誤以君主爲國家奴才成性出自天然是以洹上稱孤首作新朝之臣子清廷復辟更爲開國之元勳張禹無其佞張湯無其戇張邦昌無其阿諛忠愛之忱其誰能及假令史成洪憲當不没其孤忠錄入東華應大書其薑節其稍慰豪傑之苦心歟﹄是蓋以其戰鬭才雄而豪傑之也想其人夙以戰敗爲功能倉皇逃走屢作殿軍是以建業潰圍破草鞋踏穿幾兩天壇敗績荷蘭水傾倒一瓶張角無其猛張順無其横張獻忠無其蠻野﨣桓之選吾無間然迄今禹鼎銘勳鑄當年之肖像生祠徧地紀大帥之武功孰不仰豪傑之遺型歟﹄是蓋以其袍澤誼高而豪傑之也想其人素以大哥爲自任交椅數年慣居頭把是以七省同盟作爪牙者幾多悍將孤軍入衞攀辮梢者大有其人張松無其詐張遼無其威張道陵無其魔力羽翼之成原來已久豈第暗謀老段識俠客於東瀛推倒人兒結黨徒於内幕爲足徵豪傑之善交歟﹄嗚呼張勳眞豪傑也﹄仁者見仁知者見知在北派對於張氏别有用心或作此齊東之野語豈革軍巨子無端而亦有褒辭﹄姑妄言之姑妄聽之縱南人道及張勳偶然過奬亦無非臣朔之滑稽豈折獄片言援例而可翻成讞﹄奈何請赦張勳者竟引南人之言爲證而謂西南亦佩服其人耶噫異矣（五） 
家庭常識 
[治夢中驚醒] [  王山而] 　　 
　　前家庭常識欄曾刋某君治驚醒須用藥數味今有一法可無須藥只於睡時切勿豎起雙膝或一膝則亦可治驚醒之病 
[西瓜白皮製泡菜] [  王山而] 　　 
　　西瓜瓢已食過其白皮（連青皮處）可勿棄去只須削去青皮及齒印處以之置泡菜罈内一二日後取而食之極清爽於夏日尤宜 
[水丁烹飪法] [  振回] 　　 
　　　前載水丁蒸飯法而烹飪之法尚未言及茲特補述之當此米珠薪桂之時家庭間備一汽壺則蒸飯煎茶烹飪諸事無一不可法製鉛皮方箱一只用鉛管連於汽鍋或壺導汽入箱則箱内之熱度甚高故鉛皮外面熱力亦强别製鉛皮平底鑊置於箱面則所煑肴饌傾刻可熟與電汽灶有同一之功洵儉薪之良法也 
詩囊 
[和栩園老友四十初度述懐] [  仁和章洛卿] 　　 
　　馬齒徒增二十年敢分盧後與王前傳兒借有一枝筆養鶴曾無兩頃田絮果蘭因誰早覺茵登溷墮任司權近來舞袖郎當甚才調輸君萬選錢 
　　奚須易地信皆然我亦人間一散仙田海那堪譚往日功名無復夢凌烟途當窮處方知返色到空時始悟禪水月鐘花齊了徹待删綺語懺臨川 
　　荆棘紛延徧大千忍將强仕祝君前中年潘令惟餘感半老徐娘　鬭妍盾後漫誇矛尚利枘方恰笑鑿偏圓書生自有謀生術廣結文壇輪墨緣 
　　丈夫詎解乞人憐儘讓趨炎客占先曠達本來心不惑疏狂何止土希賢著書盈篋皆名世對洒酣歌合放顚料得年年安且適洗朝佳節貺從天 
工業須知 
[洋粉製造新法（二）] [  王噫]  
　　（一）原料之選擇製造洋粉所用之原料從來以石花菜爲主至今有以碟菜烏足菜髮草等而混入製之要之無論何種藻類但富含洋粉質者均可 
　　（二）晒白晒白之法卽取粗製之石花菜先濕以水納入石臼内用小杵搗去其附着之沙石介壳等於是置諸竹簍浸入流水中丁寗洗淨散布原野之草上或海濱之石上反覆晒白乾燥之其有未完全者可依前法重行晒白收藏之 
　　（三）煑熟之時或專用石花菜或以磯菜烏足菜等和之其混和之量須視製法若何其製四方大形者一成乃至二成製條絲小形者三成乃至四成須先納入釜中煑沸一時間之後於是將石花菜加入煑之經二三十分鐘後加入少量之醋酸或硫酸此時徐徐加熱煑至五六時以後復加入適量清水温煑之其用水之量以每水一石約用藻類十斤然視其氣候之晴陰亦略有減增也 
　　（四）濾過濾過之法即用一濾袋張於濾過器上器之下部備一大木槽先將煑汁注入濾袋任其自然由袋隙流下槽中至不能再流時乃以手重力壓之其袋中之殘粕復照前法入於釜中煑沸數時再濾取之待其汁盡出方已（未完） 
集益錄 
[答一○二問] [  隱松]  
　　家鴿之疫北人名之曰轉腦筯夏日患此速以中國製之人丹等類丸藥四五粒令食之即愈冬日患此以生石膏二三分水三錢溶化灌之好愈預防其病鴿窩内時時打掃潔淨至夏間栅内不可久存水每日午時熱須令鴿爲凉水浴浴後令晾之將此浴水速移去每食加菉豆四成高粱六成冬以玉米食之不可使浴則此症可免矣此余家之實驗法也敢舉以告 
長篇小說 
[氷山奇俠傳] [  常覺小蝶合譯天虛我生潤文]  
　　（原名HAN　OF　IOELAND）法國器俄著 
　　第十章夜飲（一） 
　　所謂塔主人者身體至高偉當門而立巨如鐵礮披血色之衣圓顱如瓜托以山形之肩額低而鼻扁眉粗如帚下有皺紋深藏其目口闊而唇黑乃不掩其獰齒耳根有毛沿頰際如虬綠呢之冠漬透雨點水滴滴而下頰毛皆霑水珠映火光而明史芘格此時拘孿之病又作曳雅谷之衣曰嗟乎此人蓋伍伯羅佶也牧師見之亦爲一愕羅佶則獨顧牧師曰牧師今日吾殺人三十二汝乃一一加以諷奏令我生厭不圖今夜猶復見汝於此又左右顧曰噫今夜客來何多不謂我荒寂之塔今夜一雨忽生春氣顧隱士曰朋友汝面甚善殆與牧師同來乎隱士曰否吾二人亦遇諸途耳以雨乃避至此若汝不願見我者吾請行耳羅結亟曰否否吾生平頗好客而人人皆視吾塔爲畏途殊不知我但操業凶耳豈眞好殺人者今夜天假之緣得多人蒞此且聨杯酒之歡以盡東道之誼因呼其婦曰妹喜羊腿已燔熟未並出吾釀吾將以燕嘉客也言時移矮凳數具排於桌次且招雅谷曰小友汝亦來飲一杯以盡今夜之歡雅谷當初至塔時目睹慘厲之狀亦無虛怯之必然至此時則轉自悔孟浪以爲不當與若輩爲伍也至於史芘格則素聞羅結之名知其殺人曾不眨眼而己身尤有嫌疑之罪一旦發覺難免明日不爲其掌中之物愈思愈恐幾無地以自容則惟暗咒雅谷不置婦人則於架上取肉盛以木盌更出瓦盂注以麥酒羅佶即自踞上座操刀而割分授衆賓呼曰大牧師汝平生牧人如牧羊今日且一嘗此肉風味如何史芘格低呼曰天乎信如是言果人肉也吾即餓死亦不食語未畢羅佶已分一臠至其前曰啞友汝爲誰哉旣爲座上賓則主人亦不得不盡敬意若汝之言論而亦如汝之容貌者則必能博合座之一噱汝奈何不言豈果喑乎 
 
 
 

Page 15

 
 
 [P < >P ] 
 [P < >P ] 
 [P < >P ] 
 [P < >P ] 
 [P < >P ] 
 
 

Page 16

 
 
   
 
