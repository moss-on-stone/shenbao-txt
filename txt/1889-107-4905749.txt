# 1889 - 107 - 4905749

 

Page 1

 
 
[發售廿四史預啓] [  圖書集成局主人啓]  
　　本局開印古今圖書集成一書早已排印齊全祇以卷帙繁重　以去年訂匠忙追異常致第三批出書之期稍遲然　臘底已將第三批書發出全書完畢矣隨於圖書集成印竣之後卽刊守　　刻卜已將排至一半用中國　白連史　印成紙色首尾一律此書爲讀書人必不可省之書想莫不欲家置一編謹與諸君約倘有預定此書者每部其收回工本洋五十元先付洋二十元給以收單書成之日再行交足如欲隨時取書者須先將銀交足給以分期取書單予可以逐部贖印隨出約於本年終全書可以告竣諸君子有欲先睹爲快者半卽早日至申報館　號可也其票　至四月　截止如至全書印　購辦者不照預定之例須再行定價今印有樣張欲觀向申報館領看　佈 
[石印傳選戊子直省鄉墨出售] [  點石齋代啓]  
　　山陰傳子蒓先生每屆鄉闈揭曉後必取中作中之尤雅者加評圈點都爲一編刋板流傳嘉惠士類此屆戊子墨選出在京友人寄示原刻受而讀之洵是金科玉律爰託點石齋付之石印以公同好所有叙言例言與主試之官階科第並後附之試帖詩一仍舊貫至於文中之致勝奪目處另有眉批委曲詳盡以言之現在市上所售鉛字本子無有眉批也則此本之所以勝人一籌者在此幸購　垂鑒焉分釘二本價洋四角半本埠申昌各書坊及外埠點石齋分局皆可購閲此佈 
[重印醒睡録出售] [  申報館主人啓]  
　　本館曩刋醒睡録久已風行海内不翼而飛茲用鉛板重印紙張潔白校對精詳每部訂成六本價洋三角五分准於卽日出書賜顧者仍照曩例 
[書東撫張朗齋宫保疏稿後]  
　　山東急賑刻不容緩經盛杏蓀觀察屢次電逹請東南諸賑所大善士從速救濟各賑局亦卽紛紛籌措設法趕速解往以備要需電信及函信中備述山東荒象令人不忍卒讀然言其荒而不言其所以荒前此兩三年間東賑本未停止以鄭州决口黄流注豫淮揚一帶勢極危險遂爲舍緩就急之計意以爲河流旣注於豫則東省可無他虞從此播種耕作幸而有秋則東賑自此可止矣孰知昨觀張朗齋宫保報奏山東災象籲懇撥欵賑濟疏稿而後知此次山東荒災之所由來正爲停賑之故盖東災歴年未澹卽黄流注豫而東省各州縣田畝仍在澤國中未　耕種前此尙有田畝可割房屋可賣衣服可典後來全賴義賑官賑苟延殘喘至賑欵一停又值上年秋雨過多收成歉溥山水驟發村莊被淹者甚多其地之向無民埝首水齊旣無可阻擋卽有民埝者亦苦殘缺未修而東北數十州縣之向來專恃奉天商販高粱來東以資接濟者偏值奉天水災以致外販不至糧價奇昻此災之所由成也疏中言省城上年隆冬粥廠之就食者每日七八萬人省城如此省外待賑州縣其情形更可想見其數且不止數倍於省城雖曾副次請留鹽課及由藩庫籌撥賑欵銀十萬又飭各州縣之存有積榖者借撥貧民然亦僅僅小補盖被災者二十二州縣固非區區十萬金曁各倉積榖所能遍及也閲至此不禁爲東省災民淚涔涔下適有南田後人由東省來造廬過訪見之曰此疏但言其災之所由成而尙未盡夫災之狀也僕向者讀史至赤地千里往往疑爲形容過甚前者山西亢旱目擊情形然後知古人誠不我欺蓋地上之草已連根掘盡地多黄泥暵乾日久其色如血接連數州縣如此則赤地千里之説又何疑焉今者山東之災連年已久誠如患病年久者神疲力盡氣息奄奄傳言易子而食析骸而爨恐圍城中之景象祗在一時而東省災民則無日不然也偶由寓中散步出門見有多人圍繞喧嚷不已近視之則見一餓夫倒於路側氣尙未絶也旁一鳩形鵠面者口就其腿咬食其肉兩嘴皆血衆人皆謂其殘忍欲羣起而毆之有旁觀者止之曰此人雖忍然其形狀已如此不久亦不知將葬於何人之腹中矣相與浩嘆而散地上之草固無一根卽樹上之皮亦無存者且卽欲覔草根樹皮亦須勉行一二十里之路然後可得蓋近處已一無所存也一日見有賣熟食者儼然肺肝等物人爭買而食之頗以爲異思此時此地何得有此問之不肯言問食之之人其肝之味若何則亦不能言命僕漝尾其後直至其家中搜查則破屋一椽中安爐灶而缸中醃人肉不少所賣者則人肝也執而送諸官然可惡也而實可憐已有子女者不忍見其死但得有受主則無論價之多少悉賣之聞有人以一饅頭換得一小孩者又有以錢六千買得男女孩十三名口者其餓久之人行路時摇摇無定如醉人之無捉摸處不可使倒一倒卽不能起而氣隨絶矣餓久之人予之以食固不知味且腸子亦不能容設給以粥每有食下卽瀉出者惟有麫餅饅頭等物尙不至一瀉無餘蓋　等地方本係瘠苦之區平時新婚且無被褥則其地之貧苦可想而知加以連年災祲黄流又復東注山東之災深恐無有已時雖有張朗帥之關心民瘼悉心籌賑盛觀察之顧念災黎飛電告急各賑所同人發慈悲之宏願懷拯濟之深衷竭力募捐先爲籌墊然約計二十萬金僅足以敷數處之賑如欲完此善願盡此婆心則必期各處大善士共發仁心速解囊金早施援手早一日多活數命多一分全活數人東南各善士願力宏深或者尙有可想之法近日外洋善士尙且不分畛域量力籌勸以濟窮黎况其爲本國之人也哉此則所深望焉而不敢必者矣余聞之唏嘘流涕憮然者久之揖而謝之曰子之所言誠一幅鄭監門流民圖也人置一編必當惻然動其愷悌之念泫然生其憐憫之心卽使鄙吝十分者當亦不禁怦然有動於中而解囊慨助則助賑者多而賑務不至棘手災民庶有生望也因閲張朗帥疏稿而書其後并附客談於後 
[本館接奉電音]  
　　昨接在京友人發來電音有本月二十二日諭旨一道敬謹譯登○三月二十二日奉旨廂紅旂滿洲副都統員缺着崇禮調補所　正黄旗蒙古副都統員缺着鈕楞額補授欽此 
[都門雜録]  
　　○聞皇太后皇上擬於本月二十三日起至二十七日前往海淀頤和園昆明湖游幸調閲水操此五日朝去暮也並不駐蹕其間雖未見傳文而海軍衙門已委員弁將昆明湖學堂等處妥爲安排矣○新署工部尚書徐蔭軒大恊揆署工部滿尙書嵩犢山大鴻臚署禮部漢尙書祁子和大總憲署禮部右侍郎孫子受少司農署刑部右侍郎松壽泉少冡宰聞於十二日上任當經各該司務廳傳知本署官員吏役屇時齊集署内一體謁見○前理藩院左侍郎阿少鴻臚昌阿近因舊疾復發日漸沉重延至本月初八日未刻仙逝曾任侍郎循例繕具遺摺於翌晨呈遞○廂藍旂護軍統領處爲咨行事本旗隨同辦事護軍叅領慶安病故遺缺照章先儘特旨以護軍叅領補用人員 
 
 

Page 2

 
 
坐補相應咨行景運門轉行七旗護軍營有無奉旨以護軍叅領補用人員查明於五日内咨覆辦理可也○守護西陵奉恩鎮國公薄芸現届三年任滿咨報宗人府照案奏派更替經宗人府咨取固山貝子奉恩鎮國公輔國公等銜名繕單奏請更換奉硃筆圈出奉恩輔國公奎瑛欽此○總管内務府大臣爲知照事頃准總管佟禄口傳皇太后皇后於本月十三日還宫所有應行導引以及跟隨關防各項人員均於是日寅刻在德昌門外伺候等因交出相應知照各衙門凡有應行傳派預備之處查照辦理可也○大婚典禮禁廷各門所懸之綵於正月中旬一律掛齊兹聞工部内務府以大婚彩綢懸於禁内内外各門計逾兩月雖每遇風雨經承辦人員督同看役設法遮護然風吹日曬顔色易變會商　本月二十七日卽將各門各殿懸掛各綵一律撤下會奏後已邀俞允矣○皇后於十三晨由南海乘轎出垂花門經福華門進承光右門至北海蠶壇致祭行親桑禮内廷妃嬪主位派出福晉命婦敬謹陪祀禮成後所有皇后妃嬪主位各母家俱進北海陟山門會親○廂藍蒙印務叅領禀知本管榮仲華都統本旗應領本季兵丁甲米經户部劄由太平倉開放現在滿洲應領甲米將次領竣本固山應卽接領請訂期赴倉以便知照等語榮仲華都統諭於本月十七日前往太平倉支領甲米刻經該固山備文知照太平倉監督查照矣 
[延請礦師]  
　　聞比利時國之領事古君前因招商局總辦馬眉叔觀察托其延請比國礦師兹已聘定比國第一等礦師名曰白來福聞已乘法公司輪船來華約日内可以到滬矣 
[臺北瑣談]  
　　基隆獅球嶺地方有橋工某甲廣東人日前其屍忽暴棄於野週身不著一絲由官相騐腹受刀傷數處顯係被人謀害有與甲素識者亦置論紛紛莫衷一是有謂甲係身帶銀洋被人覷破而謀害者有謂甲與某婦姘識婦固朝秦幕楚並蓄兼收除甲外尙有舊交一人知婦與甲往來不免大動醋意久思有以懲創之苦於無從下手一日甲因午後停工去小基隆購買什物及回時已傍晚行至獅球嶺卽被戕害二説未知孰是姑存之以俟續信○日前滬尾定字營内忽失去餉銀二千七百兩統領李本欽軍門查知係本營差弁串通外賊所爲嚴訊得供竊時共有八人已於基隆各處獲到四人卽在滬尾地方梟首示衆所失之銀聞只有一千三百兩尙在餘均化爲烏有○前管帶萬年青兵輪委員陳晴溪貳尹以前歲該輪失事與英公司在申理論久未定案去冬經英公司賠銀十萬兩事始了結貳尹今春奉有上海道公文將此項賠償銀兩押解來臺親赴撫藩兩院禀到當奉劉省三宫保札飭留轅差遣月給薪銀十六兩○臺北自興商務以來市面日旺凡生意中之懋遷至此者各省皆有近又有二高麗人負參數十斤來臺求售寓於北門内之寅賓館客棧物以稀而爲貴一時知者莫不登門問價甫數日卽已賣盡獲利當不止三倍○臺灣今逢科考應歸劉省三宫保按棚考試已擇於四月初二日起節先考臺南業登本報其幕中閲卷經宫保聘定江寗進士劉君雨生劉君清才妙品名噪一時前在宫保府第爲諸公子教讀兼掌某書院講席時下英俊多出其門此次宫保特派飛捷兵輪接之到臺想玉尺量才必有不負重任者矣 
[試箭傷孩]  
　　蕪湖縣嚴笠樵明府示於三月十五日縣試武童適逢大雨馬道泥滑未便騎射隨改於十六日在署内甬道考步箭時加射步箭三矢以當馬箭十七日考弓刀石發案冠軍爲黄秉忠十八日覆試步箭默寫武經當考箭時兩旁觀者人海人山擁擠不開箭發靶前孩童不遵憲示任意亂竄至箭中一孩太陽滿臉作胭脂色由家人舁回敷治又箭中一孩腹際幸穿棉衣未致透入腹内亦不幸中之大幸也 
[新婦捲逃]  
　　寗有朱某者近因前妻病故老母無人侍養憑媒娶一再醮婦擇於本月初九日以舟　歸合巹不數日朱以他事外出未歸是夕婦將細軟衣服席捲而逃次早朱母始覺門户洞開人如黄鶴急喚子歸隨尋媒妁媒亦遠颺刻聞朱之母子禀縣存案恐其母家反來索人而鴻飛冥冥其去遠矣 
[軟進硬出]  
　　鎮江西路鮎魚套附近西大壩有胡某者兄弟二人俱以務農爲業家頗小康數日前將近二鼓時突有盜匪七八人前往行刼无一人挖洞入内將門洞開衆方蜂擁入内胡某兄弟二人從夢中驚覺以爲穿窬小竊又何懼哉急披衣起盜已入内翻箱倒篋兄見之上前搶護財物盜揮一刀向頭上砍來兄赶卽避讓已將額角劃開鮮血直溢兄遂蜷伏不敢少動聽其搜括財物及至其弟房中亦上前搶護盜開放洋槍適中其腿負痛不敢聲張任憑飽掠而去計刼去衣飾等物約值數十金次晨胡姓兄弟央人扛抬赴縣請騐薛邑尊先騐二人之傷隨帶差捕履勘盜蹤勘得該盜委係軟進硬出所幸二人之傷醫治可以痊愈邑萼履勘畢旋卽飭捕跴緝盜犯又聞紅金鋪及徐家橋兩處前一日亦被盜匪搶刦所失財物無多故未報案盜匪亦係軟進硬出諒卽西大壩行刼之犯也 
[閩垣紀事]  
　　秋審有關大典現在各府州縣人犯均已陸續押解到省卞制軍定本月二十日會同藩臬兩司審訊所有在事文武各官已由藩可派定矣○侯宫縣李大令親詣下江鄉相騐至十五日夜分始回聞該鄉兄弟二人因瓦窑内小木椅一張彼此爭奪起釁以致毆傷人命云○大婚歸政詔書到省卞制軍希軍憲會同文武各民親詣西關外迎恩亭跪接詔書安放綵亭中以八人舁之各官繞道在萬壽宫門前行跪接禮綵亭直抵宫内委員某君在殿之左旁設有几案宣讀一遍各官行禮而退閩人扶老携幼前往觀看十分熱閙○閩縣楊大令調署沙縣遺缺委本任建陽縣祁大令徵祥署理業於十二日履新侯官李大令調署霞浦縣遺缺委本任屏南縣盧大令慶雲署理接篆尙未定期○前報所登釁起黄堂一節兹聞臬憲於十三十四兩日提在押之劉梁沈秦等人訊問聞劉等俱未供認其中有無别情一時尙難懸揣也○福鼎縣典史余少尹勳禀揭某委員某幕友一案現藩憲已飭委莊少尹思訓前往接署典史篆務所有被控人証已由臬憲批飭提省訊問矣 
[約束巡丁]  
　　揚城保甲巡勇良莠不齊自趙觀察下車後迭次嚴懲現均安分守法不似曩日之横行無忌矣而趙觀察尙恐日久玩生復萌故態於是重申禁令出示通衢略謂本道自辦理保甲以來矢慎天勸一秉至公牘必親裁權無旁落惟是弁兵差役等人時常差遣在外辦公雖約束之唯嚴恐莠良之不一倘有藉端滋擾以及需索訛詐等事准被擾者將其扭送來局或指名禀控以便嚴懲本道辦事秉公斷不偏袒等語見者咸頌觀察之公明 
[袁江雜録]  
　　十三夜大源茶食店巷内某烟間失慎延燒隣舍計瓦屋六間草屋九間○近來雜糧長價而米價亦因之而長每石約增價三百文小民苦之○前報馬斃幼孩一案邑尊屢次訊鞫吴姓已自認罪嗣經人調處罰吴姓錢若干呈遞和結訟端遂息○某氏婦住觀音寺巷東首其幼女已八歲數日前忽然失去遍覓無蹤不知能否珠還合浦也 
[安省官報]  
　　○三月初八九日牌示准補潛山縣盛賛熙飭赴新任本任續溪縣歐靄飭回本任候補知縣王廷槐委署含山縣初十牌示候補典史張肇熙委署銅陵大通司知府吴廷選知奉委辦羅昌河厘卡同知吴乃斌均知奉委暫行代辦支應局賑捐局務十一二日分發安徽試用巡檢單銘玉到江蘇人宿州陸顯勳銷假並銷添設義渡差竣候補知縣朱實笏辭解京餉 
[江西官報]  
　　管帶親兵營周有才回籍修墓補用縣王祖彛委解南字營餉往金陵崇泰騐收南昌圩堤胡松年稟謝提前酌委一次行知前浙江記名提督鄒明福委帶弋陽吉字營新選南康縣鄭世璜禀到萬世毓委解第一批地丁進京同知郁震培委解恊餉往某肅蔣啓昌卸辦南康塘江卡回省知州邱承榮禀謝儘先酌委優缺州縣一次行知新選贑縣長與司單紹勳飭赴新任何紹琛委辦康山卡徐樹鉁禀謝拔委 
 
 

Page 3

 
 
一次行知藍鑑卸辦良口卡調辦臨城卡 
[上海四馬路文報局内山東賑捐收解處接到劉浩如先生由濟南發來告災電]  
　　滬上恊賑各公所善長公鑒瀚等望日抵利津卽赴鄉挨查災况甚於豫　籌妻賣子逃亡無算麥苗食盡拆屋爲薪民已絶粮天不雨粟奈何賑欵不敷求速籌濟救命劉瀚叩三月廿二 
[上海北市絲業會館籌振公所三月二十一日接山東撫憲張大中丞來書照登]  
　　子英仁兄大人閣下抗塵栗碌音問久疏每企芝暉時深結轖祇維興居多祜侍祉康强至以爲頌鄙人德薄未能感召天和昨歲黄流未至雨暘違時各屬秋收歉薄以致比户嗷嗷無以度日武定州縣又有甚焉迨鄭工堵合河復東來六清河南岸自齊東至蒲臺以下二百八十里向無民埝河水出槽沿岸數百村莊又沈浸於黄流之中弟前已具奏蒙准振銀五萬兩賑欵止有此數災民極多盃水車薪何濟於事蓋從前數年河患民間地畝雖遭水淹沙壓而義賑不絶且有房屋可以拆賣衣衫可以取質糊口之計不難得留殘喘於須臾至是長物全無而凶年又來横流繼濫如久病纔起之人元氣銷亡又復加以新病岌岌不可再天東省官塲公私赤立實舞他欵可籌鄉富本少自顧不遑贍濟親族者不可多見交春以來四處流離轉壑填溝賣妻鬻子目不忍覩耳不忍聞自愧身爲疆吏而使一方千里之民哀哀失所下孤民望上負國恩懷疚抱愆不知何贖因思前次東省鉅災深賴諸公拯濟多方今更欲乞施想閣下胞與爲懷與大善諸公冉廣恤憐之義東省災黎延頸以待感荷雲誼同深篆泐無任拜懇翹企之至不盡之言由杏蓀觀察再爲縷述專布敬請台安[  鄉愚弟張曜頓首]  
[上海北市絲業會舘籌賑公所三月二十一日接山東登萊青道盛杏蓀觀察來書照登]  
　　少欽仁兄親家大人閣下頃奉十三日惠復敬悉東災二十一餘縣至重者十州縣天災流行一二年不獲收成天時地利之常事而青武等屬所以不得了者一在黄河年年决口該州縣久淪於水患積蓄毫無也一在山東内地産糧本不敷食向賴奉粮接濟而奉省閉糴東口半年不進粮食糧價大漲殷實之大户囤積居奇豐收之州縣禁遏不准出境小民脂膏幾何乃有現錢買食貴糧乎一在東省連年因河患乞賑去年河不在東而各省多荒不敢再作無厭之求分他處之賑遷延至此亦初不料春災竟至如斯也附上朗帥奏稿一件周少逸十六日電報四紙卽祈查收察覽近日籌欵已敷四縣之賑尙有六縣極重急持續辦每縣至少三萬需十八萬兩方能動手已蒙電允先撥一萬兩商電兩局董事各籌一萬又可在六縣之内擇其最苦者先行赶放綏之來電抱病難出從前勸賑均推桃花塢首座自絲業公所聲聞天下官商信託婦孺咸知他人皆望風欽佩矣海内祗此捐欵得我親家爲義賑執牛耳亦足以登斯民於袵席矣惟念辦賑最難於創始民間不到餓死逃亡地步人不能知及人知而死者不可勝計及捐多人齊而生者已不及十之五矣故墊捐爲賑務第一功德惜世人莫之知也鄭口一開弟墊庫帑二萬金屬吏力諫云如不還則東海關兩年盈餘不敷賠繳弟不之信其後鄭捐充足本能歸趙不過自捐四千兩而已惜世之有力者不肯放此稳債耳承示子英兄在丹陽查賑一時未能放手必是實情弟禀北洋東撫之案傳相已經札子英前來並蒙撥銀二萬先已寄來朗帥以子英係直省官客氣不肯札委已咨傳相下札並加函奉懇又囑弟轉求親家如人欵俱至固是東民之福萬一江蘇挽留不能抽身亦求多撥義捐俾得多救災黎等語照會一件函一件祈卽代寄現在義賑蒙朗帥委弟經理烟臺弟親自可收解青州設義賑總局周少逸錢少雲總管樂安最重少逸總查高苑博興與樂安等少雲興楊綬卿孝廉總查利津如武定府最重則浩如總查此四縣已查放矣齊東浦臺青城在黄河之南嚴佑翁經培翁兩路分辦亦歸青州收解皆與青州咫尺也濱州俟天津司事來卽可派一司總馳往惠民係悵聲熟遊之地如肯去再籌欵子英倘能速來便可抽換四面周到大抵無貝之才與有貝之才同一難何獨賑務爲然哉撥冗手布敬叩臺安鵠盼惠復[  姻愚弟盛宣懷頓首三月十八亥刻]  
[傭婦斃命]  
　　粤人蔡阿榜槍斃伍朱氏并傷傭婦張翁氏使女蘭根報由上海縣裴邑尊相騐均列前報兹悉張翁氏醫治罔效於昨日午刻身死富由仁濟醫院醫生告知巡捕房傳三圖地保錢金和報縣邑尊於五點半鐘傳齊刑件書差親臨醫院地保申訴前情屍子曾阿昌到塲禀稱母親曾吴氏並非張翁氏今年三十九歲粤東香山縣人我年十九歲現在九江生理有包探陸阿祥寄信到來始知蔡阿榜與同鄉婦人鍾勤珍尋釁反傷我母因卽乗船來滬兄母傷勢沈重竟於今午去世叩求伸寃容小的舁屍自行棺殮邑尊准如所請憐伊窮苦賞給棺殮費洋十五元再著具禀呈候照辦邑尊會晤黄春圃醫生言及彈傷該氏右臂洞穿臂骨已斷又彈傷右乳下彈未取出致難醫治邑尊卽排道回署 
[竊贓已獲]  
　　包探王阿二至英公堂稱三月十九日據王慶榮投捕房報稱係江陰防營中千總因公來滬新辦綢洋傘六頂并有純鋼古式腰刀一把盛在藍布袋内携至虹口琼記碼頭下船失竊腰刀一柄最關緊要請爲查緝該弁當回江陰今緝獲竊賊王德興起到原贓送案王德興供山東人蔡太守飭將王德興管押洋傘腰刀存堂俟失主投案訊辦 
[縣案彚誌]  
　　浦東陳家巷鄉人陳蘭增投縣喊控任茂卿滋詐銀洋叩求提究裴邑尊准詞將任提案於前晚升堂訊究陳稱小的將花豆賣洋廿一元藏在搭膊内在路遇任百船胡閙拉往張松堂烟館内吸烟强索硬詐小的祗得將搭膊解下交與任手其中尙有銅錢三百文并契劵數紙叩求究追任稱小的不敢索詐實因伊子朗卿欠小的洋一元向索無着是以向蘭增索取伊將搭膊交與小的内惟銀洋一元現在搭膊及洋仍存烟館内小的未經取用邑尊謂任於去秋因案管押胆敢在押所脫逃現又怙惡不悛實屬可惡喝令鞭背一千下笞責五百板釘鐐交差候提烟舘主到案訊辦○前日有小東門外戲館弄小客寓主張雲村恊同地甲投縣報稱有無名男子躭擱兩夜忽然病斃報案請示裴邑尊着候相騐核辦詎該客寓不及臨騐擅自棺殮邑尊大怒飭將張傳案訊究張稱小的恐屍身延擱過久難免潰爛是以棺殮邑尊謂人命重情爾敢如此藐玩耶着收所管押隨飭地甲查明實情禀案如有屍親儘可令其來案伸訴地甲遵諭而退○陸葵卿因鮑廷爵控欠逮案訊押前日經帮審委員何海曙明府升堂訊追陸一再求請交保出外以便清理明府以陸有意逞刁喝令掌責還押如再延玩定須嚴比 
[英界公堂瑣案]  
　　工部局收捐西人同估看銀洋之粤人到案稱經收茶館捐凡茶館每檯每月捐洋一角按照多寡收捐有順風樓老虎灶共擺七桌每月應捐洋七角因伊在僻靜之處減爲五角詎料該老虎灶主葉王氏祗肯捐洋三角與論反被辱駡特請傳案蔡太守卽差傳該氏於昨最投案西人粤人申訴前情該氏供寗波人丈夫已故開設老虎灶祗有五桌並無七桌生理求減捐數不敢辱駡西人太守得供之下著該氏繳捐洋五角免議○吴道逹稱開現兌錢莊蘇人羅竹卿混兌銅洋已有二次兹又持銅洋前來與以前收下之銅洋圖書一色爲此報捕拘案銅洋呈騐羅竹卿供蘇州人向在蘇城開烟館父親在長洲縣署當差我亦投營入標於十六日來滬向前在蘇州唱戲之津人徐阿寳索欠徐現在上海留春戲園中徐給我洋二元曾以一元向錢莊兌錢據言是銅質當被扣住我卽告知徐阿寳伊言將好洋向掉可也及交好洋該莊主要扣罰因此爭執由捕拘案請傳徐阿寳訊問便可明白好洋亦已呈案蔡太守飭包探陳阿九立傳徐到案據稱前欠羅之烟錢今來索欠付洋二元我之銀洋皆係支取包洋尙有餘洋呈閲羅因向兌致生枝節情願將好洋掉換不忍拖累伊太守將徐所呈之洋閲看後隨將銅洋交徐看明是否係爾付羅之洋徐稱難以指認太守謂爾亦不能分辨耶飭將羅竹卿暫押銀洋銅洋存候查明核辦○陳氏朱氏同稱我等於前夜十點鐘時經過薈芳里突遇陳阿滿碰撞調戯與論反被辱駡又被其羽黨逞蠻以致陳氏失環朱氏失鐲一隻共值洋三元六角報捕將陳拘案陳 
 
 

Page 4

 
 
阿滿供寗波人現在昇陽樓茶館爲堂倌前夜至美仁里向人索茶錢誤探該氏家門卽遭辱罵又有小金虎出外喝衆行兇將我毆打受傷數處俄由巡捕拘案蔡太守判陳阿滿賠洋三元六角父保○包探秦少卿前獲行竊東洋車之夏富英及收贓之李阿二等送案懲辦再行補提串竊之何二已列前報昨據該包探續獲　二送案何二供曾與張琴拖車至西門外二次餘不知情太守查此案夏富英串竊東洋車甚多起案者已有六輛姑飭將何二押候質訊核辦○徐江仁稱在英工部局經管垃圾車王阿三曾爲小工已經停歇不料伊懷恨混稱尙有辛工前來纒擾不休昨竟抛擲藏物圖詐報捕拘案請辦王供丹陽縣人實因存工錢四百文冋索不付起見不敢回詐蔡太守判王交保不得再往纒擾違十取咎如無保人遞解回籍○周星時稱在德國公館爲更夫於本月廿一日失去鴿子六只正在查緝之際昨見這郁元龍有船停在花園灘邊有鴿籠放在花園裏因卽拘郁同到他船裏查有鴿籠是他的且其所穿之蒲鞋與失竊時有脚印較之相符况曾失過鴿子三只共失九只今旣送案請究郁元龍供崇明縣人向販鴿子因船裏人嫌鴿籠有臭氣所以把鴿籠暫放到岸上並無行竊之事乞恩明察蔡太守隨飭郁元龍交保應令巡捕房扣留其船隻查明核辦○妓院大姐李氏卽阿增稱前夜跟小姐出局在薈芳里突遇流氓將我碰撞與論反被辱駡男傭寺與之爭論伊等人多致我失去金戒指招捕將伊等拘案沈壽卿供常州人爲手藝餬口前夜同友人陳高勳行走誤撞大姐已經服禮大姐尙辱駡不休反呼衆人將我毆打致旁人均抱不平不知有失戒事陳高勳供沈與大姐碰撞被其扭住毆打我上前解勸不但不依反欲將我毆打我卽奔逃餘人皆不認識蔡太守問該氏究竟如何失戒指該氏稱初不知覺及至指痛始知太守判將沈壽卿管押二十一天陳高勳押七天失戒無憑不究○包探顧阿六稱緝獲竊犯羅順子搜出質票吊到銅錫器衣物等件係吴阜生周兩進姜六郎等失贓今將人贓送案吴阜生周阿進姜六郎等均投案各報失竊物件請爲領贓羅順子俯首求恩蔡太守判羅順子笞責一百板發捕房管押三月起案之贓交各失主分别認領 
[金縷曲讀太痴牡丹花之作凄音哀節一往情深僕本恨人能無腸斷敬步原韻以洩愁懷并欲使太痴知有相賞於數百里外如子者爾]  
　　○别恨誰消此概吾儕萍飄蓬轉感懷都是况遇名花分别去怎不消魂短氣這正是才人深意君本多情儂更甚淚潸潸何惜人疑忌神往也溼變袂玉人寄語情無已道痴生加餐努力也須憐已兩闋新詞親按曲真個廻腸斷矣問此語傷心何地我是甬江風月主已爲君移植桃源裏敢認做閒桃李[  四明鏡秋生倚聲]  
[蘇省撫轅抄]  
　　十九日縣丞陳泰清禀知奉派盛澤厘局差遣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[愈病鳴謝]  
　　　鳩兹謝君名慶增者來函云蕪湖東鄉邢家大苑邢清和病瘧三年百治不效承上海仁濟堂施少欽先生賜來鎮宅硃符吞佩一道並立願助賑從此無恙又蕪湖東門外教塲街陳姓中邪歌哭跳舞投藥罔效亦向神立願將施先生靈符吞佩夙疾頓失惟誠則靈渹屬奇騐合併聞呈祈貴館刊登報端以申謝忱[  來稿]  
[已丑仲春鄭君品方舊雨以吴中名士潘似莘尊甫莘出觀察航海迎師圖囑率草七律二章録塵昕翁點鐵]  
　　震澤源長得偉人握氷蹈火爲斯民星辰上將恢籌策句謂合淝李相國戎馬中原歴苦　飛檄不須勞諭蜀同袍競喜慨歌秦句謂周小蓮觀察遥瞻天宇攙槍掃浴鐵　波澤沛春○星使詞曹學冠羣采風鞮譯慶同文雞林辭賦增新藁鼃嶼烟花摭異聞廣播德音書太史遠懷先烈詔司勳歸來鳴玉趨丹陛北闕　然棒彩雲[  南匯雙紅豆館主芷卿顧麟呈草]  
[寄呈林介壽孝廉]  
　　獨氊生花筆一枝文章傳誦少年時已聞舊價留鸞掖定沐新恩到鳳池君現赴京會試賓主何欣聯道誼兒曹從此奉經師杏林若報春消息衣錦歸來醉酒巵[  甬東小樓主人未定草]  
[苦雨一律録業高昌寒食生倉山舊主夢畹生諸大吟壇郢政]  
　　鎮　雨連綿閒愁對景添園花紅褪暈階草緑生烟招友書空寄憂　病又兼無聊吟短句險韻押乂尖[  紫竹吟館主人邊祖韻臥藤未定草]  
 
 
 

Page 10

 
 
[光緒十五年三月十五日京報全録]  
　　宫門抄○發抄硃批五道○閩督卞奏爲甄别知縣片○又奏請給還同知頂戴片○又奏叅參將革職片○滇撫譚奏請旌卹岸○閩督卞奏爲據情代奏片○滇撫譚奏報學政幕友姓名片○又奏爲委署各員片○總兵曹奏報出洋督緝日期摺○閩督卞等奏爲臺灣擬添改教職佐雜各官摺○台撫劉奏請改奬片○三月十五日推班○豫王等搜檢覆命○召見軍機皇上明日寅刻升太和殿頒詔受賀○發抄譚鍾麟奏交卸篆務日期奉硃批知道了欽此○倪文蔚奏道員易順鼎期滿甄别奉硃批吏部知道欽此○又揀調道員宜變通辦理請飭部核覆奉硃批吏部議奏欽此○又派候補道劉才鼎會同辦理管務事宜奉硃批知道了欽此○又候補知府馮光元赴部引見奉硃批知道了欽此○○卞寳第片再查定例分發教習知縣到省試用二年應行甄别等因遵辦在案福建教習試用知縣廖鴻緒試看期滿應照例甄别據福建藩司張夢元臬司奎俊會詳請奏前來查該員廖鴻緒心地樸誠才具明晰堪以知縣留閩按班序補除將該員履歴咨部查照外謹附片具陳伏乞聖鑒謹奏奉硃批吏部知道欽此○○卞寳第片再候補同知福勳前署邵軍同知任内短交糧米一百四十二石零屢催未解當經前督撫臣彚摺奏叅摘頂限追欽奉諭旨允准恭録飭遵在案兹據福建潘司會同督糧道詳稱該員福勳所短米石已據照數解清尙知愧奮請將原叅頂戴給還等由前來相應請旨俯准將前署邵軍同知事候補同知福勳原叅摘頂給還以資觀感除咨部外臣謹附片具奏伏乞聖鑒訓示謹奏奉硃批着照所請該部知道欽此○○卞寳第片再管帶浙江鎮海招寳山砲台砲兵候補叅將吴杰居心險詐任性妄爲近在鎮海縣城内起造住宅當砲台工程緊要之時各營勇丁併日赶做該叅將將砲兵調赴城内供其起屋之用並有侵用砲台木料石灰情事先是鎮海南北兩岸砲台五座均歸該叅將管帶現在南岸新添三台北岸新添兩台提臣歐陽利見咨商前撫臣衛榮光以南北兩岸中隔大江往來未便遇有緊要勢難兼顧經衛榮光添派副將陳勝文管帶南岸炮台轉飭該叅將將砲位軍裝軍火原設砲兵點交陳副將接管該叅將奉札之後多日抗延不交肆口謾詈不遵提督調度心此跋滬鴟張實屬有妨戎政據浙江提督歐陽利見函請奏叅前來除查明吴杰侵用工料嚴行追繳外相應請旨將候補叅將吴杰卽行革職以肅軍令謹會同浙江提督臣歐陽利見附片具奏伏乞聖鑒訓示謹奏奉硃批着照所請該部知道欽此○○譚鈞部片再據定遠縣知縣萬邦治補用同知直隸州凌導湖何進賢知縣侯澍棠賴繼舜府經歴陳瓚琳縣丞羅守誠羅平州吏目趙勵昌禀稱查有同鄉廣西思恩縣人雲南布庫大使盧式慎之兄武童盧含瑄者當同治四年粤匪擾亂自備軍械練團禦宼鄉里多所保全七年黔苗犯粤蹂躪思恩含瑄率該大使並其同居堂兄蔭祚武童蔭善之子堂姪嘉星督團迎剿戰於吹面六墟寨外連獲大捷斃賊無算閏四月初一日賊復悉鋭大股來攻維時土匪四應賊愈戰愈衆團弁多有死傷含瑄蔭祚蔭善嘉星衆寡不敵猶手刃悍賊同時力竭陣亡眷居寨内同日被陷含瑄繼母節婦冡氏妹美信蔭祚等之叔母節婦蒙氏堂姪禹留堂妹淑任皆同日被害該大使中砲穿脛僅以身免計盧氏忠烈兼全一家九命追維往昔死事堪憐該員等誼屬同鄉見聞真確不忍聽其湮没造具事實册結禀請具奏前來臣查該武童盧含瑄等或力戰捐軀或寨陷遇害一門忠烈深堪憫惻相應請旨勅部照例旌卹以彰忠烈除册結咨部查核外謹會同雲貴總督臣岑毓英附片具陳伏乞聖鑒訓示謹奏奉硃批着照所請禮部知道欽此○○卞寳第片再臣准湖南正考官翰林院編修陳懋侯咨稱竊懋侯上年奉命典試湖南闈事竣後當因祖塋被雨水損壞請假三月便道由輪船回福建閩縣原籍修理旋於十月初旬到籍現在修墓事畢應卽回京恭覆恩命理合據情咨請代奏等因前來除分咨外臣謹附片陳明伏乞聖鑒謹奏奉硃批知道了欽此○○譚鈞培片再各省學政閲文幕友例應由督撫查明具奏兹新任雲南學政臣王丕釐於光緖十四年十二月十三日接篆任事所延幕友黄際寅係湖北黄岡縣廪貢生候選訓導童宜中係河南商城縣附生林林煥係湖北廣濟縣附生蕭寳書係直隷獻縣附生均屬文行俱優之士籍貫亦皆在五百里以外准該學臣開單咨送前來臣覆查無異除咨部查照外謹會同雲貴總督臣岑毓英附片陳明伏乞聖鑒謹奏奉硃批知道了欽此○○譚鈞培片再署東川府知府冷繼先另有差委遺缺查有試用知府劉春霖廉正有爲堪以署理嵩明州知州肅宗幹據報丁憂遺缺查有卽用知縣石香圃才識明練堪以署理白鹽井提舉鄭永齡因案撤省遺缺查有試用鹽提舉方士銘辦事稔成堪以署理據潘臬兩司先後會詳前來除分檄飭遵外謹會同雲貴總督臣岑毓英附片具陳伏乞聖鑒謹奏奉硃批吏部知道欽此○○記名提督福建福寗鎮總兵芬臣巴圖魯奴才曹志忠雖奏爲恭報奴才出洋督緝日期仰祈聖鑒事竊照道光二十四年二月間欽奉上諭嗣後水師提鎮着於每歲出洋時具奏一次俟巡洋往返事畢卽將洋面如何情形據實具奏等因欽此遵查福寗鎮總兵向於每年二月初一日出洋統巡至九月底撤巡歴經遵辦在案兹光緒十五年二月屇應統巡奴才遵卽依期馳赴三沙駕帶兵船於所轄南北各洋面周歴梭巡如探有賊蹤出没卽當加意搜捕務獲解辦庶期海宇澄清現在海防無事水師尤當及時整頓奴才惟有勉竭愚誠督率將士常川在洋勤加訓練便槍砲水務咸臻純熟至轄境爲閩浙要冲尤屬福州門户奴才仍當隨時巡抵長門一帶督飭各營兵勇認真操防妥籌布置遇事禀承督臣酌度辦理以仰副聖主綏靖海疆之至意所有奴才出洋督緝日期理合恭摺具奏伏乞皇上聖鑒謹奏奉硃批知道了欽此○○頭品頂戴閩浙總督臣卞寳第頭品頂戴福建台灣巡撫兼管學政一等男臣劉銘傳跪奏爲台灣擬添改教職佐雜各官俾資訓迪而佐治理恭摺仰祈聖鑒事竊台灣應行添改教職佐雜等官經臣銘傳會同前督臣楊昌濬於籌議台灣郡縣分别添改案内　明陸續會商辦理等因經部議准奏奉諭旨依議欽此咨行欽遵將台灣新設改設各府廳州縣次第遴員委署代理先後陳奏在案當兹台地日闢人文漸興教養爲先除莠安良緝捕宜講教佐各官爲訓迪佐治攸關允宜查酌各地方情形分别添設以收及時教養整頓之效查新設台灣府係省會百府擬請添設教授一員訓導一員將十六門縣丞裁撤改設經歴兼司獄一員台灣縣爲省會首縣擬請添設教諭一員訓導一員典史一員雲林苗栗兩縣各擬添設典史一員台東直隷州擬請添設吏目一員基隆爲通商海口商民麕聚訟詞煩多擬請添設照磨兼可獄一員又查從前原設之恒春縣未經設有典史近來詞訟增煩併請添設典史一員以資緝捕均於地方有裨據台灣布政使邵友濂台灣道兼按察使銜唐景崧會詳前來臣等往返函商意見相同除新設教佐各官俸廉役食與應增學額一切未盡事宜另行次第酌核辦理外所有台灣現擬添設教佐各官俾資訓迪而佐治理緣由是否有當謹合詞恭摺具陳伏乞皇太后皇上聖鑒訓示勅部議覆施行再恒春縣應試文童近尙無多向附鳳山縣併考請仍其舊新改基隆廳有淡水劃界分治該廳應試文童請暫歸淡水附考台東直隸州與雲林苗栗兩縣各考試將來或分由道府隨時察看議詳核辦現均毋庸添設教職其已設教佐各缺俟奉准部覆再行遴員補者又台灣學政係臣銘傳兼管毋庸會銜合併陳明謹奏奉硃批該部議奏欽此○○劉銘傳片再臣於官軍攻克後山番社請奬在事尤爲出力人員案内副將銜叅將徐學仁請以副將儘先補用並加總兵銜奏保在案嗣查該員先於基隆滬尾案内奏保免補遊擊以叅將儘先補用並加副將銜准到部覆以該員越級請升核與定章不符除加銜照准外應改爲免補都司以遊擊儘先補用等因現以叅將請保副將係屬錯誤據統領定字營提督李定明禀請更正前來臣覆核無異所有副將銜遊擊徐學仁合無仰懇天恩准以叅將儘先補用並加總兵銜勅部更正核覆出自逾格鴻施除將該員履歴彚同送部外理合附片具陳伏乞聖鑒訓示謹奏奉硃批兵部議奏欽此 
 
