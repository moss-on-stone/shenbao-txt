# 1891 - 204 - 4906563

 

Page 1

 
 
[一舉兩得] [  申報館協賑所啓]  
　　本舘恊賑所集腋社第二次　賑彩票其第一彩係嘉興朱夢廬先生所得仍交本舘代售助賑内有漢玉五件巳蒙阮君購去計洋十元彚人賑欵尙有朝珠及古銅香爐等件望諸君子速來購去旣得稀世之珍又有拯人之譽世多好善士當必有聞風興起者矣 
[論中西官役之所以異]  
　　西人之有捕役與中國之有差保一也中國官署中如牢頭禁卒以及值差提人訪事西國皆謂之包探巡捕巡捕之中分幾等或爲看門巡捕或爲出街巡捕看門者卽中國各衙門之門政與夫號房之類出街者各分地叚彷彿中國城中各坊鄉間各圖之保甲是泰西各國亦皆有衙署各衙署亦皆有差捕諸役雖不得見而知之亦旣聞而知之且上海租界地方之各國公館與夫工部局之各處巡捕包探其規模則親見之可以爲佐證焉上海之巡捕本惟西人嗣以西人值昻少則不敷用多則難爲費因以華人雜乎其間漸至華捕多於西捕乃添用印度人以爲巡捕蓋照香港之例也植立街衢喝阻馬車東洋車與夫一切行人終日昻然中立不倚每處四又路口以印捕爲多而此等印捕皆確守定章不敢稍違卽上海諸巡捕包探等亦多奉公守法不至於有舞文玩法諸弊雖華捕亦或有仗西人之勢擅作威福者西捕中亦有如法捕之越界拘人者然究不常見且亦與中國差保之舞弊者不同中國各衙門有差役有皂隸有快班有民壯名目不一而凡遇訟事無不各思染指差則有值日之定限其他則皆可以插身而入一牌之出動費數十千一人之提又費數十千差人下鄉則需索且不可以數計以其人之貧富爲生財之多寡終之賊無空手差無空返所豢鷄鴨啖嚼一空此在尋常錢債細故不關緊要之案則然也若爲命盜各案則需索尤甚上海相騐命案至於明定例價由善堂給付如前任上海縣裴直刺且親自當塲給發焉可見若輩以此爲分所應得舉其一端其他可以類推矣至於皂役則打有打錢一錢不到一板不饒也降而至於轎役亦皆藉衙署當差以爲科派分肥之計直是無一人不作弊者若坊間鄉下之地保則其弊尤滋地保者本有地方之責也乃或遇貧戶小事則地保可以出爲武斷甚而至於搶醮逼孀諸事地保皆優爲之倘有竊盜巨案則事主亟欲報官彼必多方阻撓或囑令諱盜爲竊避重就輕以圖脫自己之干係而藉此又可以討好於官府并可以坐地而分贓凡若此者各處地保之通病也夫同一在官人役何以中國之弊若此之多而西國乃獨見其少豈西人之法令果勝於華人乎抑西官之作用遠過於華官乎蓋情形有不同故也西人凡用捕役必給工資而且極優每月極少者亦有十元十五元彼得此足以贍其身家自不至作奸犯科若中國差役則皆無工資衙門中名曰工食若但恃工食則必至署内皆成餓殍蓋所定工食每日不過數十文烏足以供一飽且一差之下必有夥役若干多者至於十餘人二三十人者彼將何以爲食至於地保則并工食而無之若輩究非明理安命之人自思身充官役則官之威可以假民之財可以攘也差役倚官之勢地保又倚差役之勢聲勢相倚恣其詐横而民間之受其累者無窮鄉間地保或以有事而呼之輙大如牛龐然不之應持二百文引之卽帖耳而至彼泰西巡捕豈有是哉故吾以爲中國於此一事何妨亦仿西法凡各官署差役定以限制不准多用但敷差遣而止每月給以工資若干亦如西人之法使之足以養家活口此外如有嵰民間一文錢者執法嚴懲立予斥革地保則凡有公事首先報到者賞之不報而被人告發或經訪聞者則重罰之或革去男充如此則雖不能盡去從前諸弊而苟爲之上者認眞稽察竭力整頓當必有挽回之一日否則若輩愈肆而愈横猶不足慮爲之上者往往被若輩所玩弄爲戲具而懵不覺以此一事中西相較不將令人齒冷也乎哉 
[總理衙門奏稿]  
　　奏爲各省教案疉出請旨嚴飭各督撫迅速籌辦以靖地方而弭後患恭摺仰祈聖鑒事竊臣衙門於四月初間聞蕪湖教堂被毁當卽電致南洋大臣調撥兵輪彈壓保護一面派員馳往查辦又因安慶上海等　　時均有匿名告曰布散謠言並令飭屬加意防範嗣據南洋大臣安徽巡撫電稱無湖之事因謠　教中女醫迷拐幼孩羣疑莫釋聚衆滋閙遂將教堂焚毁旋經拿獲自犯二名正法示衆地方業已安靜乃未幾丹陽復有焚毁教堂之案湖北之武穴地方教堂亦被焚毁並聞殺害洋人二名尙未悉詳細情形此外若江寗九江亦有匪徒滋事幸經官兵防護登時解散似此紛紛滋擾中外人心不無惶惑推原其故盖由沿江各省游勇會匪所在多有其張貼告白無非欲借此搖惑人心乘機生事决非安分良民之所爲也查泰西之教本是勸人爲善徧行於西國由來已久自各國通商以後條約載明凡在中國或崇奉或傳習天主耶穌教之人皆全獲保佑身家其會同禮拜誦經等事槪聽其使等語其教中施醫嬰皆屬善舉近年各省被災地方教士等捐資助賑者頗不乏人其樂善好施亦屬可嘉卽或行教之人良莠不齊然同係中國子民仍歸地方官管轄遇有詞訟案件教士亦不能干預是民教本可相安乃好事者往往揑造無根之言轉相傳播致起羣疑不逞之徒又復藉端滋事意圖搶掠若不早爲嚴防誠恐中外商民皆將不得安居於大局殊有關繫應請旨飭下各直省將軍督撫出示曉諭居民切勿輕聽謠言妄生事端倘有匿名揭帖造言惑衆卽行嚴密查拿從重治罪各國商民教士地方官必當隨時設法保其身家勿涉大意倘或防範不嚴保護不力致啓釁端卽應據實叅處至此次滋事各案除蕪湖案内首犯業經正法外其餘各案應由兩江湖廣江蘇安徽湖北各　撫迅飭查拿首要各犯從嚴懲辦以儆將來至從前各省未結各案各該將軍督撫亦應設法從速辦結不得任聽屬員畏難延宕以清積牘爲此恭摺具陳是否有當伏乞皇上聖鑒訓示遵行謹奏 
[金臺晚眺]  
　　京友云伊犂理事同知於本年二月開缺至五月由伊犁將軍行文到部部臣以此缺向係文選司册庫經理應以各部院一等筆帖式推升擬俟各部院一等筆帖式履歴傳送過部開具排單列以十員帶領引見請旨簡放○某姦僧前因拐某姓女案發　往保定府監禁十年後以恭逢恩詔减免罪名枷號笞臀勒令還俗日前頂上光光仍作佛門弟子模樣項帶鎖具隨某氏母女車後由提署派出弁兵前後擁護解送　署分司訊鞫據解弁云此僧於釋出後又將氏母女一併姦汚誘之逸去兹經提署番役訪獲解案云○新署兵部漢右堂徐少司空樹銘涓 
 
 

Page 2

 
 
吉六月十二日辰刻履新署任經司務廳預期黏貼紅諭傳示闔署司員書吏馬舘廐長及本部効力差官各省駐京提塘巡捕五營副叅遊都守並十六門門千總外郎皂役等人至期分别謁見○京西戒壇寺左近王家嶺一帶靑煤窰于本年二月由順天府府尹李大京兆遵奉某親王交諭派令官役前往封禁兹聞有人私行開挖嗟彼愚氓只知趨利不解何爲違法何爲犯禁恐一朝被獲不免禍及身家矣噫○願學堂五月小課經殷山長評定甲乙榜列堂前計超等二名伍毓崧汪師楫特等十八名汪師琬劉冕洪綺陸邦翰徐履衡王慈民藍鈺劉天峰蔣贊翰陳瓚吳仲和楊均孫來峰方在方解錫桂陳天燦張汝玉陸佐清壹等三十四名王綱趙濟清郭祐汾仝錫疇曹景仁李巨川徐菊人鄧棻蔣棻嚴用彬吕漢卿齊星棟孫葆　馬炳文王聨壽吳諟劉灝泉張士杰曹景文方守正鍾岳吳文炳余執中張志貞 
[秦淮瑣記]  
　　小蘭校書一事昨巳據金陵訪事人所述詳紀報章然猶未明其起事之由也兹又追述之曰某日者驟雨方歇着屐閒遊信步至王府園縱觀菜圃緑茵滿地濃膩如油正在爽心豁目時忽見數十人喧嚷而來扭一四十餘歲男子狼狽之狀幾難形容行至四松園男子堅立不行手攀電桿一人云必上督轅方肯干休一人云不如暫憩由是一擁而入嘈雜紛更有怒者有詈者有緩頰者有解頤者然猶未知命意之所在也事後詢之始知受辱者爲劉觀察行兇者卽釣魚巷之龜子觀察夙有古押衙之風抉靑蓮於淤泥中者巳非一次初九夜復招小蘭宴於狀元境百川通票號金樽檀板履舄駢阗小蘭一笑嫣然搴簾而入雲和斜抱細囀鶯喉觀察已色授魂輸爲之顚倒洎夫酒闌歌罷低訴哀腸雙沚鶯鶯隨聲而下更不覺俠腸義膽勃然而興暫借票號後樓爲藏嬌之所方謂慈航普渡從此彼岸可登矣不料男班子王二女班子張奶奶探得確音奔訴於龜子劉琴結隊而來肆行騷擾觀察大怒呼從人飽以馬鞭龜鴇懼而奔回不敢與較此初九三更時情形也次晨龜鴇又至哭喊不休觀桀卽片送上元縣請懲鴇知强弱懸殊思以苦肉計圖詐遂吞服阿芙蓉膏及縣差協同地保到時見鴇祗一息奄奄急禀白號主飛請某善士施救用機器吸取烟毒歴四點鐘之久始慶而生乃一波方平一波又起男班子王二連日奔馳又在人叢中感受暑熱致發急痧經薙髮匠按穴刺之方得無恙斯時百川通内擾擾紛紛正在生死關頭羣龜乘勢奔入東隔壁靑墻門内房主人某茂才向之喝阻羣龜誤以爲百川夥拳足齊施迨縷細辯明方肯釋手又轉向西去至寳賢棧第三進樓上見觀察在出其不意扭辮曳出並有惡婦亂批其頰聲言同赴督署鳴寃此初十日午後二點鐘時擁至四松園之情形也觀察無奈允將小蘭送還羣龜方蹣跚而去茂才以無端被辱欲興問罪之師鴇購鞭砲金花向之叩頭服罪至服毒與發痧者用木板舁之隨小蘭香車而返○江南正副主試照例未入簾以前駐節城北妙相庵總辦供給所胡式嘉太守函請劉治卿觀察將庵中同文館遷移以便鳩工修葺觀察擇於本月二十七日將館徙至昭忠祠想水石清奇不久當有文星照耀矣○某日利涉橋下浮起一屍袒裼裸裎祗穿一紡綢褲地甲張太禀報江寗縣署邑宰正欲鳴騶臨騐而屍親已坌息而來據云死者陳姓在春生鑑縀號司出納事本月十一日俗傳老郎神誕靑溪渡口紅板橋邊竹脆絲清風流無兩陳乃挈勝侣招燕朋雇得小藤篷泛泛於丁字簾前酒緑燈紅興復不淺洎乎更關客散囊内空空長年向索舟資約以昧爽不料屆時已先行躱避竟學紀信之誑人招招者無可如何惟有臨流作女　之詈而已閱數日陳又雇一船放乎中流右酒左花頗饒逸興忽爲前次船戶所見一言不發登舟攫取衣襦陳意興方豪遭此奇辱幾如重瞳兒烏江挫衂無顔面重返江東遂奮身躍入波中竟效李學士向江心捉月云現聞縣役已將船戶拘押未知屍親能免雀鼠之爭否○前者毗盧庵姦僧海峯事發經府縣官拘押重懲已見報章無煩贅述兹聞海峰供明籍隸鎭江府丹徒縣兵燹時避亂至楚披薙出家趙小帆梅石卿兩明府禀明上憲解回原籍請該管地方官嚴加約束勿任出外招搖海峰乘轎出南門行李多至五十餘挑差役數十人尾隨其後說者謂南徐劇郡仍可安禪特未識聽鐵甕江聲尙憶及白門山色否也○每逢大比之年例於七月朔起禁止挾伎泛舟盖恐滋生事端轉多不便故也此次劉兼三觀察因小蘭校書事致爲龜鴇所挫辱事聞於李太守謂宜早申河禁庶使清凉世界得免蝶閙蜂喧遂飭趙小帆邑尊自本月十五日起出示嚴禁並令河快加意稽查從此蘭橈桂楫之中不復有衣香鬢影靑溪九曲寂寞蕭條雖賢有司曲體民情無微不至而渡荒桃葉樓鎖媚香六朝山色中無此名花點綴使玉溪生過此其能免焚琴煮鶴之嗟乎 
[烟臺語小]  
　　俗傳六月初三日爲福山縣城隍神誕辰屇期好事者醵集貲財招伶演戲小本營生之輩亦多携物而往藉覓蠅頭雖當溽暑熏蒸亦頗異常熱閙云○關道憲盛觀察接到電報知蒙上游保加頭品頂戴一時賀者冠蓋盈門○前報紀某姓子來烟數日蹤跡杳然兹已由家中人在南山坳間覔得屍首騐之知被人用石砸死云○邇來竊案紛繁難以緝捕日内某妓家又被竊所失甚巨當此日長夜短宵小輩猶肆行無忌眞有令人臥不安枕者矣○本月初八日午後海陽　某姓家失愼　去麥萁一垜所毁雖小然已遠近驚惶矣 
[紅橋笛韻]  
　　近來邗上緝拿哥老會匪甚爲嚴密文武各衙門曁保甲總局遴派幹役兵丁昕夕梭巡未嘗稍懈運憲江都轉又會商五臺山駐防統帶章軍門請其派撥營兵兩哨駐紥城内適中之地藏菴前藉以保衛地方相機查察旋由某哨官督隊入城紀律森嚴軍容荼火每夜赴各處巡察一周直至東方欲曙始收隊而回閭閻得以安堵未始非保護之力也○前報紀揚屬運河水小云云近因洪湖盛漲來源暢旺揚河水勢因之繼長增高十二三日東關城外河水陡添三尺有奇南北鹽船紛紛駛至時當伏汛水勢日增從此擊楫中流可以逍遙容與矣○揚城多子街允春園麵館司帳王某年將花甲人素樸誠有子已逾弱冠王鍾愛甚至月之某日偶成微疾遽抱喪明之痛晚年遭此慘何以堪屢欲以身相殉經親友覺察竭力阻止一日清晨王忽惘惘出門崦嵫日墮尙未回家道聽偵尋亦無消息意者痛子情切於無人處自尋短見歟是可憫也 
[香爐峯觀瀑記]  
　　新任九江鎭何鎭軍明亮於十六日由金陵乘江裕輪船上駛十八日三點鐘時抵九江選鋒新勁等營列隊江干燃鎗迎迓府縣遊守千把及各印委齊至招商躉船上投手版請安鎭軍傳見有差隨赴實記棧駐節至二十一日乘紫電官輪船赴省　見德大中丞面商公務然後折回潯郡擇吉履新按鎭軍籍隸湘南前曾隨劉峴帥出征及光緒初年曾署九江總鎭此次節麾重莅當有新政可觀也○前任九江府德化縣張玉　明府鳴珂莅任一年現已瓜代有人遂於十三日交卸篆務○本月十七日距九江府治九十里仙居鄉人王某與嫂氏爭戽河水灌田互相毆鬥嫂潑甚奔至廚下掣取菜刀連戳某十三刀某痛極不得脫身奮力將刀奪回回手一刀正中嫂咽喉要害立時斃命血湧如泉旋卽奔往德化縣禀報情由羅少垣明府卽於十八日帶同刑仵下鄉臨塲相騐旋將凶手帶案俟傷痊後嚴訊口供通詳定罪 
[嚴拿花會]  
　　欽加二品頂戴廣東等處提刑按察使怀兼理驛務世襲恩騎尉額爲示禁花會事照得粤東賭博名目多端而花會之害較白鴿票尤甚白鴿票每條猶須錢三四文方可猜買花會則一錢足買一字也白鴿票每日僅開一次花會則畫夜計開兩次也白鴿票廠出入賭徒多係丁男婦女猜買未爲甚便花會廠則婢嫗皆可投帶且有賣婆登門代爲攬收也誑取不捨夫錙銖引誘暗連於閨閫買者百一倖中開者十九售欺而乃相率蹈迷賭輸無悔甚則流爲娼盜失行殉身千金愛惜之軀遂以此而輕擲彼開賭之匪固屬罪無可逭誠不知投買之人何以甘受其愚若此也本司抵任業已示諭通飭禁買白鴿票嚴拿票匪兹查花會弊端尤大屢禁未絶除通飭各屬及保甲緝捕各局委員申禁拿辦外合行出示曉諭爲此示諭各屬軍民人等遵照爾等務須各勤生業各管妻奴毋貪妄得之財至受無窮之累其有婦女喜買花會責成家長 
 
 

Page 3

 
 
管束攬帶收賀尤所必懲如知賭廠開設處所賭匪籍貫姓名無論士民准赴地方官隨時指告查封拘究變産充賞官紳兵差倘敢包庇革拿按辦地方官查辦不力撤任紏叅總期有犯必懲凈絶根株以正人心而維風化其各凛遵毋違特示 
[袁江雜錄]  
　　葦湯營柴上關國課兹汪觀察因蝗蝻滋蔓會同道委幹員前往監督兵丁竭力捉捕○某甲船戶也生子不肖日沈溺於烟霧瘴中費杖頭　無算資用不給輒竊物變錢或向妻需索不堪不予則肆行打罵甲怒而毆之復與甲鬥致甲傷及胸前血涔涔下幸觀者呵叱始止○本月初十日起天氣暴熱寒暑針升至九十餘度大似中伏氣象至十五日始稍凉○某乙中年無子央　購一妾身價錢百餘千初入門頗馴良旋卽嬌惰繼　桀驁異常偶一觸之卽恣行哭閙不得已仍喚其母領歸不索身價母卽攺姓待沾或云其故技耳○油價每擔加錢八百文麥價每石貶錢三百又○某米店每歲當豐濟倉糶米時輒暗中購買數百石攙入軘米中每石約可嵰錢數百文今歲事爲大憲所聞飭縣查辦飭令調看入貨帳並無此欵然所得之利已傾囊倒篋而出矣 
[鯤島傳書]  
　　臺灣民嗜賭其牌以靑黄赤白四色仿象棋製成賄通差保公然在艋舺之祖師廟龍山寺大稻　之媽祖宫一帶閙市中排列賭檯誘人入局在稍無閑檢者每致沉迷忘返罄其腰纒地方官雖禁令嚴申終鮮實效淡水縣孫萼齋大令拿獲爲首之兩賭犯倚以大號聨枷遊行示衆并以所獲賭具勻黏枷面俾有劉盤龍癖者觸目驚心○前機器局提調朱星南太守於去歲假旋玽里近復渡臺僑寓棟軍統領林蔭堂觀察公館中未知上憲派何差使也○艋津楊氏早失所天家堪自給膝下一女瓜期甫屆丰韻嫣然近經冰上人傳言許字某甲某晚忽失所在物色殆　消息杳然未識一顆掌中珠究竟沉埋何處也○近有西人來臺傳教旣至卽投函　領事署請爲轉達華官當經署領事何君據　照會大憲大憲飭兼辦通商事宜臺北府吉雲舫太守查照和約第六欵援耶穌教例自行購地建堂一體傳教特恐小民未易週知或有阻撓情事因復揭示通衢剴切曉諭至教民遇有地方善舉迎神賽會諸事槪免輸捐惟里役差徭仍應按名灘派云○本月十二日薄暮時臺北陡起狂風繼又急雨驟至閱一晝夜飛沙走石屋瓦皆獵獵有聲雖身處斗室中亦覺有跼蹐不安之狀城鄉民房被風吹折者不可以僂指計安平海口泊有福建糖船數艘所繫鐵索被風吹斷船身飄泊無定幸各漁船不分畛域竭力救援人雖得保安全貨已全數覆没矣○郡城店鋪寥寥惟棧房生意極佳以故新開者衆窩賭窩盜事或有之自李前縣創辦連環保結後若輩怵於法紀始不聞作奸犯法邇來有别開生面者徧設女閭三百以安行旅而廣招徠事爲地方官所聞立卽出示嚴禁復飭幹役四處密查呈報以便拘懲○大稻埕一帶茶棧如林業此者以粤人爲多閩人及土著次之前數年獲利甚豐近則市面漸衰大有外强中乾之勢矣今春内山所産各茶每擔祗值洋銀　四十元至夏而價值飛漲日前瑞記等行售出二萬餘箱價在六七十元以外各商至此不免奇貨可居以冀失之東隅收之桑榆云○馳馬於熱閙市廛久干例禁無如紈袴子弟嗜痂有癖每當夕陽將下一鞭得意其疾如飛一若塵寰擾擾中無有樂過於此者大稻埕本爲闤闠之菁華無夜無明行人如織某日午後有年　弱冠者高駒駿馬得意揚鞭一老嫗躲避不遑致被碰倒馬從身上躍過以致嫗受重傷少年見此情形卽欲加鞭逃脫經旁人代爲扣住而嫗已奄奄一息矣○臺北鐵路枕木業已鋪抵桃仔園由此直達新竹中阻龜崙嶺怪石巉岩異常險峻定海正副營管帶李雨山劉起雲兩游戎躬督兵丁分叚開築昕夕從事畚揷齊施大約月内卽可報竣也○西學堂及登瀛書院前由大憲就府城小南門内擇定基址飭邑紳洪斗南茂才承辦鳩工庀材　前月己慶落成掌教吳研腴廣文以及西學堂肄業各生均已筮期遷入 
[美界大火]  
　　本邑裏虹口老街莊源大油酒槽坊係寗波人莊某所開數十年來生涯頗盛前夜十一點越一刻時後屋突然火起時適風乾物燥火易蔓延以致斜角對門前後左右轟轟烈烈到處焚燒迨巡捕房聞報鳴鐘各水龍絡繹而至而是處向無自來水距虹橋又道路甚遙再四躊躇殊難奏手俄尋見魯班殿前小池内盈盈一水頗覺清漪急將皮帶接長吸取噴救無如一瞬而池底已見火仍到處飛揚乃再將皮帶接至虹橋下河中始得跳玉濺珠源源不絶其時已一點鐘後火勢始稍就諸水龍仍用力狂澆略不懈弛至黎明時節遂得火滅烟消捕頭命中西諸包探詳查起火之由而遠近衆隣家悉已化爲瓦礫卽起火家亦人皆星散無可稽查惟知是役也共焚去房屋一百零四間起自莊源大北至天生藥店南至王家門首東至小弄西至望江樓茶肆對門其間有保險者有不保險者計怡和仁記兩洋行所保約有數千金云至於搶火匪徒自去年朱森庭明府代讞英公堂各案時拘魏玉亭而枷示之禁锢之宜若可以稍稍斂迹矣不料若輩愍不畏法依然肆意横行昨蔡太守訊案時包探王阿二禀稱昨夜裏虹口失火時附近居民各將衣物搬放路旁忙亂之中被匪人搶去不少邇小的巡緝至此見陸阿明手持布衣十件阻住盤詰所對支吾因卽帶至捕房移送到案太守研訊之下陸供稱小的係本邑人年十六歲昨夜往觀失火有人將衣服交與小的問何人交爾答稱不知姓名太守判令枷號一禮拜贓仔捕房俟失主認領又禀稱小的見李候南肩荷皮箱阻拿搜檢計箱内有衣服七領今亦解案請懲李供稱小的係清江人往看火焚有似曾相識之人托荷此箱及被包探拘拿則其人已無從指出矣太守判令枷號十日贓存捕房俟失主認領包探張九意禀稱小的於彈壓火塲時見趙桂生手持錫器李裕海肩荷空皮箱王寳琴手持馬甲因之次第拘拿　詰均諉爲在路拾得今特解送案下查李前曾犯竊送請訊懲趙李王同供稱小的等向當小工貪小拾取路旁遺物太守判令將趙枷號五日李枷號兩禮拜期滿再管押兩禮拜王枷號一禮拜各贓均存捕房俟失主認領 
[親弔賊贓]  
　　本月十二夜本邑西南鄉思恭堂徽寗會館中失去古銅香爐一具明角燈若干盞由司事報明西門外巡防局請爲查緝至二十三日之晚帮辦總巡朱森庭明府巡至日暉港見有一人遮遮掩掩在墳畔探頭而望當卽拘住研究情由其人供稱小的原籍湖南湘鄉縣姓楊名虎明曾掩入思恭堂竊取香爐等　旋持至廿三鋪公和典質得錢三千三百九十文次日明府飭地甲持名片前往吊贓公和典中人堅不肯與地甲遂據情禀覆昨日明府乘輿親往將原贓吊出交司事趙懐甫領去楊判令笞責一百板枷號一月押令游行示衆 
[委訊難民]  
　　前日登萊靑道解送難民彭許羣等十八名至江海關道署聶觀察發交上海縣訊核適袁大令政躬弗豫遂委捕廳蔡少尉研訊彭及湯泉壽高姚根朱雙扣居小龍張長園湯祥羣王高記高順仔王金順曹生郎吳金寳彭金元何長順蔣保保陳牛牛周裕芝張六川同供稱小的等均在金洽壽沙船當水手本年四月十六日由治下開行至山東界南金州洋面忽遇大風全船覆没幸在船二十二人均得遇救出險惟船中貨物被土人搶掠一空耆舵等人現在是處有司衙門控告金洽壽係本埠嚴大生商船求恩鑒察少尉着值差將彭等暫送普育善堂安揷候禀明道憲核示 
[會訊東犯]  
　　日本人尾本福元七里荒川奈良等五人刃斃華人沈關福上海縣袁海觀大令會同日本領事鶴原君連次會訊迭列報章嗣大令政體違和事遂中輟昨已痊愈向道轅銷假隨於下午七下鐘時帶同書差及兇器至英公廨與讞員蔡太守東京使署譯員盧大令至領事署再行會訊 
[英界公堂瑣案]  
　　女傭朱阿金失去金銀首飾及各項衣服疑被同居人沈福田所竊包探顧阿六前往緝查拘沈妻蔣氏至案蔡太守研訊之下供稱丈夫之友曹姓到過家中手持一包出外不知是否竊贓太守諭令央人保出令沈投案向之研訊着卽交曹此皆前報所已登者 
 
 

Page 4

 
 
也昨日包探禀稱沈已尋到曹姓卽曹少山阿金申訴前情沈供稱小的奉諭後至江北尋曹來滬曹供稱小的曾至沈處躭捫一宵次日下午四點鐘時出外至南市十六鋪及鹹瓜街等處友人家躭擱一二日不等後附船回江北並不知沈之同居人失竊情由太守飭暫行管押着包探查明實在情形覆訊核辦○王阿二訴稱小的在蔡家當車夫已歴二年從不與人爭閙前日行經四馬路杏花樓下適樓上以洗面水潑下濺在小的之身因向司帳人訴說不料驀有堂倌助同司帳人將小的毒毆傷及頭面回告主人控奉提到櫃夥李阿毛堂倌王阿四陸阿五認明皆逞兇人然逞兇者尙不止三人其餘已難指認矣李王陸同供稱小的等皆廣東人是日並未將洗面水潑下蓋樓上有積水之處從不將水潑向街頭也王與某粤妓調笑妓客見而忿恨以致肆毆事與小的等無干尙祈明鑒王指稱李王陸皆行兇人毫無錯悞且小的亦無調笑粤妓之事蔡太守謂爾等兩造各執一詞揆度情形各有不是處今騐得王頭面受有微傷姑判罰李等洋銀二元撥充某西醫院經費可也　包探沈金隆禀稱李阿橋報稱家中失去衣服小的查明被王寳生所竊今特吊贓送案李倩妻母某氏領贓王　竊求恩蔡太守判令管押三禮拜以示薄懲贓給該氏領去　探沈金隆禀稱天寳棧内失去小箱一口内有書籍衣服小的查獲竊賊兪軒梅起到原贓今特送案沈叶芝訴稱小的在天寳棧司帳箱係棧主之物現雖由包探查獲人贓而主人己他往箱内之物缺少與否不得而知兪不能置辯俯首求恩蔡太守飭押候失主到堂再行質訊○　顧氏禀稱昨日有賊闖入家中竊去銅壺銅釣幸由某號巡捕阻獲送案請懲竊賊陸阿林供認行竊泥首乞恩捕頭禀稱陸曾犯行竊惟所竊之物不甚值錢耳蔡太守判令管押四禮拜贓給氏領去○包探江阿三禀稱朱清和梁阿合等有失去衣服正欲開單報捕同居人王阿壽言願同去申訴隨卽偕至捕房事後查察情形疑王行竊向之搜檢見有質票若干紙分投往吊則除原贓外尙有别人所失之物朱梁同訴稱小的等本　王相識目下贓物已齊可否免辦旋又有甲乙等上堂訴稱小的等願借衣服與王付質如今吊出者並非失贓王供稱小的向友人借質衣服原欲贖還質鋪夥内丁等呈票請追質本包探又禀稱王身畔有小洋銀八枚蔡太守謂王旣行竊尙敢偕失主至捕房報失殊爲刁猾之尤雖失主申請免懲本分府未便寛恕遂判令管押一禮拜又諭甲乙曰爾等供明將衣借與王質錢未便以竊贓論除將小洋抵償外可再湊齊質本　准領回朱梁之物的係失贓不追質本 
[法界捕房紀事]  
　　徽州人詹姚岡年三十六歲向在本邑英界盆湯弄龎珍記絲頭俴爲夥今因有事至金陵分棧於本月廿三日之夜十一點鐘　背負衣包至太古碼頭登安慶輪船前往詹下船後卽神魂不定出船游覽墮入浦中有三板船上人聞聲打撈祗將衣包撈獲人已不知去向遂將衣包送入大自鳴鐘捕房旋有絲頭棧夥沈海波赴捕房領去○某甲素與無賴某乙爲儔前晚肩荷靑蚨七百翼乙見之强向稱貸甲不允乙遂攫取奔逃甲　乙兇頑不敢與較昨日遇諸沂春園茶肆兩相口角經巡街捕拘乙入捕房○前日寗波人某内向德順里寡嫂借錢被嫂扭至捕房押候解送公堂研究○某丁因辱　收捐洋人被洋人拘送捕房管押○薙髮匠某戊曾在新街某已薙髮店爲夥借欠番佛數尊及歇業堅不肯還口角之餘扭入捕房控訴捕頭命將戊押候解送公堂 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[實惠功德]  
　　施醫贈藥功在目前起死回生德垂後裔此等善舉實事求是人所共知誠以救人一命卽救一家故良醫與良相同功也惟是貧病者多雖有慈心不能徧及敝堂特設一文愿俾人人皆可力爲集腋成裘則稍有慈心者皆能徧及善量自可愈推而愈廣矣兹於六月朔日起至望日幸蒙善士仁人共佽助洋廿六元九角叩領鴻施曷勝雀忭倘四方君子無論老少男女各積各福惠助源來俾疾病貧民得以藥到回春一家團聚吾知若祖若宗定能結草啣環世世生生報德無極矣[  上海虹口元濟善堂同人等謹啓]  
[培元堂清單]  
　　謹啓者敝局茲將本年春夏二季收到各大善士捐助銀洋及戒烟諸客捐助經費一併登　用希公鑒祇領得江南分巡蘇松太道憲聶月助春　二季戒烟局經費洋三十元又領得山東登萊靑道盛觀察月肋春夏二季規銀六十兩又收正二三月分戒客姚二太太捐洋二十元王太太王小姐各捐　八元金序亭捐洋五元楊鏡樓孫春泉李松泉蔣煥文劉壽山陸瑞生張長靑何占嫳陳長根趙金標沈友泉陳子仁倪占清各捐洋三元四五六月分戒客王學星捐洋四元五角王氏倪瑞卿兪澄均各捐洋四元龔子儀陶春亭江秀如葉春山周國賓朱少亭張星堂汪乃迺韓金發鄭友梅各捐洋三元顧也泉捐洋二元其餘顧仲榮等一百十三人報戒次號不取分文除另刋徵信錄外兹值炎暑停排如有志戒烟先期掛號俟金風薦爽擇日開排再行報聞謹啓[  上海培元堂戒烟局董事福基楊佑靑吳承遠謹啓]  
[五月分捐收數]  
　　鍾愛翁助洋十元唐茂翁助洋六元陳善翁助洋五元李光翁戴綏翁各助三元朱寳翁徐棣翁闕鳳黄佐翁王欣翁譚　翁吳春翁和昌成各助洋二元葉成翁四五月助洋四元張金翁周蓮翁趙馥翁何瑞翁韓山翁徐俊翁陳虚翁錦章源利大各助洋一元程善士助洋一元二角張少山四五月助洋一元六角莊源大六角德大王仁泰各助洋五角恆泰洋三角恆生裕生生大正大恆余洪記崔林記各助洋二角金鄭氏徐雲岩各助錢一千文風生一笑樓可熾萬有全各助錢五百文愼餘堂四百文亦新園升陽樓其萃樓春埍義泰各助錢三百文恊豐金合順恊愼舒恊興舘鴻運沈春記張錦泰豐和莊廣盛祝源昌元興元利湧源陳心淵各助錢二百文張應氏恊成祥萬興各助錢一百文萬興助錢一百五十文復泰四五兩月助洋一元共收洋六十二元九角收錢八千六百五十文[  廣益堂司事謹啓]  
[集福藥愿第七次收數]  
　　宏安隴畝農韓江遊霧山人許香圃經手許定潤經募許瑞成許坡許香圃詐峰泉許少筠許恆泰許爲列許爲歡進記許兩齋許吕雲許萬鈿許萬基許來慶許城合許金發許爲暢七齡幼子五齡小童十一齡小子許成利許錦榮許義發許新發許則高許成順許爲陶許順發許　春許吾圃許成意許　桐許連圃八十之齡人陳恭人遊霧山人益壽順成十齡童子鑑湖茂才叔温女史以上四十戶共合助爛板洋十一元一角半鄧莘圃南川鹽局馬求病愈南川局正興恆恆益豐官鹽店義成美張元亨周幼圃劉作滋徐鑑留餘堂泰趾項禮壽以上十五戶共合助規元十二兩六錢一分一厘由浙紹府姚　甫經募車張氏車徐氏車葉氏車朱氏胡岑氏車亦唐姚岑氏劉念貽堂合助洋八元丁敎孝房助洋五元宿遷來尹漢翁經募無名氏經德堂換鵝堂請善堂無名氏敬勝堂四好堂培德堂無名氏雲柯氏喜接堂無名氏無名氏無名氏無名氏無名氏廣德堂共合洋五元南陽女史求佑合家平安無病助洋三元蔡李氏助洋一元醉月山人無名氏伯宜仲雅叔槐季濳合助洋二元王小亭助洋三元陳省齋助洋二元六合堂助規元一兩另六分七厘錫山合記洋一元有心無力子洋七角利記糖棧洋五角黄鏡錄洋一元淮安公所錢六千文彭城氏洋五元育嬰雲　王氏洋一元共收洋五十元另三角五分收規元十三兩六錢七分八厘收錢六千文四月念一起六月十二日止[  滬上鐵路天后宫前廣益堂啓]  
 
 
 

Page 10

 
 
   
 
