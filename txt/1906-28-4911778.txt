# 1906 - 28 - 4911778

 

Page 1

 
 
   
 
 

Page 2

 
 
[電傳上諭]  
　　正月初八日奉上諭龐鴻書奏查明被水田畝蘆洲請分别蠲緩遞緩錢糧蘆課等項一摺湖南南洲澧州安鄉等廳州縣本年夏間湖河泛漲濱湖隄岸間被冲潰低窪田畝蘆洲悉被淹没收成均形歉薄若將應徵錢漕蘆課等項照常徵收民力實有未逮加恩著照所請所有南洲澧州安鄉等廳州縣均著照勘明被災輕重情形將應徵錢漕蘆課等項分别蠲緩遞緩以紓民力該撫卽將所開詳細數目刋刻謄黄徧行曉諭務使實惠及民母任吏胥舞弊用副朝廷軫念民艱之至意餘著照所議辦理該部知道欽此初九日奉 
　　上諭御史劉汝驥奏仕途蕪雜保舉過濫請除積弊一摺保舉一途原爲朝廷鼓舞人才之具惟必須眞知灼見確係勞績卓著名實相符方可登諸荐牘凡有保人之責者應如何詳愼遴選愛惜名器果如該御史所奏近來濫保各節種種情弊實堪痛恨嗣後各省將軍督撫等保荐人才務當力除積弊不得徇私濫保以杜倖進至應如何嚴定限制之處著政務處會同吏户兵等部妥議具奏欽此 
[論俄人謀築蒙古鐵路之關繫續昨稿]  
　　夫自行築路以杜外人覬覦爲中國挽回利權一班普通之說近日外人紛紛謀築中國各省鐵路我國上下咸執此政策以相對付則是說誠爲不易之論矣雖然各處形勢互有不同而此路獨未可援他省以爲比例而遽謀自築者何以故蓋鐵路者爲交通最便利之機關而洞開門户之設置也今有巨盗於垣外視眈眈而欲逐逐惟苦不得其門而入爲主人者一旦自闢其門户而此門户又非我所出入必由之處然則此一舉也不幾令爲盗者之所利而與藉寇兵齎盗糧者同出一轍乎故此路一成異日俄人或藉口一事以爲辭可薩克騎兵長驅南下援東三省之往例置兵於鐵路綫之旁以保護其商隊爲口實我中國之兵力旣有所不敵而日本又不能越内興安嶺而與之爭各國亦禁格於形勢更無以遏其侵略之雄心計惟有各自謀其利益而已當此時也則中國之危殆不幾如累卵耶然則將若之何而後可曰非先練成蒙古之勁旅置重鎭於恰克圖必不可以言建築蒙古之鐵路今之蒙古溺於黄敎衰弱已極非改置行省灌輸以新知識一變其舊日之習俗而振起其民志亦不可以言練兵設令朝廷注意於此而謀所以提倡之則四盟之衆練成四鎭之强兵亦計日可待者也昔時禦準噶爾而力戰却敵者非卽此控弦鳴鏑之族乎且當是時未聞藉中國本部之財才而恊助以兵餉也然則蒙古之種族今日雖極積弱善訓練之未嘗不可以自强蒙古之財政今日雖極困乏善經理之未嘗不可以自給整頓蒙古之資財以充蒙古練兵經費經營數年根基自立要在人爲而己外蒙古果有四鎭之勁兵而後建造自張家口達恰克圖之鐵路使東方行旅商貨之由鐵路以至歐洲者咸願出於其塗彼之海參威商埠勢將日見衰退而我可以坐收其大利至此則雖門户洞開而我自有捍禦外侮之力以自保其路權彼俄人雖欲狡焉思逞將安所肆其詭謀耶或者又謂據昨日字林西報北京電稱蒙古各親王己在北京决議俟京張鐵路告成後卽將添築自張家口以達庫倫之路政府已咨會各國照此辦理大約蒙古各親王因俄人欲謀築此路故急議自築以抵制之耳今我若置爲緩圖而俄人反先達其運動之目的將奈何曰今日之政府自經各省紛紛電請爭回路權後已漸知利權之不可爲外人所握非如從前之貿然以路權許人矣此路關係尤鉅政府豈不知此俄人亦斷不能以强硬之手叚取此一線之路權所慮者惟恐俄人暗爲運動如蒙古各親王之議造此路其受俄國人之運動與否未可臆斷萬一俄人仍以運動粤漢鐵路之法運動蒙古各親王各親王先被其愚惑而出此舉動則其遺患有不堪設想者竊願我政府有以愼之於先而實力經營於其後也 
 
 
 

Page 3

 
 
[呈報鄂岸批解鹽釐抵還洋債情形武昌]  
宜昌鹽釐抵還洋債每年計規銀一百萬兩曾由湖廣督部堂奏經户部議復前項規銀一百萬兩每年應由鄂省認解七十五萬兩兩江認解二十五萬兩兩江認解之欵由萬户沱釐局每月將實收加抽釐錢易銀儘數批解鄂岸督銷局卽由該督銷局在應解之湖北楚釐項下每月湊足銀二萬兩末批湊足銀三萬兩年共解銀二十五萬兩就近交漢口稅司收還洋欵按月以西歷十號爲解期現此項解欵業經解至光緒三十一年九月分第五次第五批止所有十二月十六日應解第五次第六批銀兩由局照案購買規元銀二萬兩折合庫平銀一萬八千一百六兩六錢六分六釐七毫除備文批解漢口克稅務司核收外並呈報両江督鹽憲以備查考（毛） 
[續錄皖省支應局歲計表之大概安慶]  
以上八表歲入各欵額收者以全年爲準活收者係照三十年以爲計其有萬不及往年者則以本年已成之數以爲約計歲出各項額支者以全年爲準活支者係扣至本年十月爲止十一十二両月未便逆計兩相比較其不敷殆不下二十餘萬而入潁米釐一項今歲因鎭江各口弛禁收數大爲減色七月以前尚及舊額七月以後每月則只收六千兩不等以後全年恐不滿十萬且有每况愈下之勢蕪湖商務局牙捐亦不及往年三分之一銅元餘利已成弩末尤難長恃本局宗旨原以支發軍餉爲主其餘各項除協欵撥欵薪工外大半視軍餉以爲多寡現在皖省練防各軍尚在本省駐紥所費已如此倘一經調操所有馬匹槍械軍火軍衣帳篷器具盤川糧食等項其費更屬不資以後商務營務新政百出所有派員稽查之處絡繹下絶川資各費無非取給於本局其虧短之數難於預算且近年每歲不敷之欵全賴振捐一項周轉通融而振捐又爲各省减折捐所壓不特收數不旺難以持久卽使可恃一旦振捐停止給帳淸還亦有難以歸原之勢彼時爲難更非智慮所能料矣爰更綜核近三年歲入歲出謹列比較表二則以見入欵猶是或且日減而出欵無限行見日增及此不圖將有踵决時見之憂倘蒙憲臺設法補苴寛籌經費庶乎其可經久矣 
　　再按以上各表出入両欵均屬按實開列惟三十一年軍餉一欵内則有成軍前後之不同兵丁空曠之不一卽如頭標三營過山砲隊一營則自六月間成軍二標三營則自八九月間成軍緝捕二營學習兵一所則自九月間成軍澄淸水師一營則自四月間裁軍支發薪餉旣屬飄忽無常開列欵表或轉恐參差靡定且底餉接續之交銀數人數局於寸幅不能一一申叙若第就日發實餉錄列入表尤不足以資考證茲僅將十月以前已定營制逐一詳開故扣計軍餉一款至有三十六萬餘金其實本年全年尚未果及其數卽本年全年出入兩抵尚未果虧此數惟循此表預算明年各欵則短絀之數則固有增加而無從稍減矣合併申明歲入比較表右表以近三年所入之欵爲比較逐年短收之數可以瞭然 
　　按二十九年入銀五十三萬九千九百十三兩五錢三十年入銀五十八萬八千四百八十六兩八分三十一年入銀五十一萬八千二百九十六兩統計三十一年比較二十九年少收銀二萬二千六百十七兩五錢比較三十年少收銀七萬一百餘両 
　　歲出比較表右表以近三年所出之欵爲比較逐年所多支之數可以瞭然 
　　按二十九年放銀四十七萬六千七十二兩三錢九分三十年放銀六十八萬十兩三十一年放銀七十二萬八千六百九十餘両統計三十一年比較二十九年多放銀二十五萬二千六百餘兩比較三十年多放銀四萬八千六百餘兩再將三十年非活支恒有之貢品銀六萬四千三百餘兩剔出則三十一年實共多放銀十一萬三千九百餘両（丁）　（已完） 
[擬添紙幣五十萬紙武昌]  
　　鄂省官錢局所出錢票銀元票信用不衰民咸樂用聞總辦擬乘此機會禀請上臺再添印五十萬紙以廣行使（合） 
[練兵處頒行防營服制鎭江]  
　　北京練兵處以南洋舊有湘淮各營悉編改爲巡防留防軍隊惟所用服色仍與新練陸軍無異恐無以示區别爰行知江寗督練處通飭辦理防務官弁仍著舊式操衣戴尋常禮帽（皆） 
[紀擴充督練公所近情蘇州]  
　　蘇省督練公所經藩司濮方伯參酌安徽章程擬於所内添設測繪所研究所並以兵備叅謀敎練三處分爲十科議定整頓章程開呈撫憲察核並須將公所擴充添建房屋以便另行添派委員畢業生司書生等進所辦事已奉撫憲核准日内卽須估工興修刻下暫移至道前街臬台衙門内辦事俟建屋工竣再行遷入公所（吉） 
[札飭備輪運回製造局砲位江寗]  
　　去臘杪江南軍械局張道具禀督轅略謂頃准上海機器局魏道函稱敝局仿照日本速射山快炮架式改成七生五快砲六尊商請薩軍門附輪運送貴局驗收前已函達惟赴寗兵輪年内有無上駛之便尚不可必前項砲位仍有三十六尊歲底亦不停工均當改製齊全月内一律運解擬懇就近先請帥諭可否專派一輪裝運來寗俟電復等因伏查滬局改製炮位三十六尊月内一律可以運解又吳淞應繳之槍砲子彈等件可否仰懇憲臺批飭江南籌防局專派一輪赴滬並吳淞應繳之件一併運解來寗以資應用玉帥據禀後已札飭籌防局派輪赴滬將製成砲位並吳淞應繳之件一併運寗矣（毛） 
[督練公所詳請江督通飭各府州廳縣保護徵兵文江寗]  
　　爲詳請事竊准統制江南新軍全鎭徐鎭移開據敝鎭第一標第一營左隊一排二棚兵士朱定山禀稱竊身世居鎭江丹徒縣東鄉西彪社村素以讀書爲業身父年 
 
 

Page 4

 
 
邁精力就衰身理宜趨奉晨昏不能遠出奈蒿目時艱又不得不投筆從戎思効忠於萬一竊恐家務乏人不免欺凌之慮及讀督練處奏定章程有云凡各兵士家屬地方官妥爲保護身因有恃不恐詎料九月閒身等兄弟二人一齊入伍迄今未及兩月家屬輒被欺累茲據堂兄朱樹森來云本月十三日身家祖遺碾產素無惡棍朱保庚之分伊視身家中無人硬行强用身父出阻伊膽敢率領黨惡將碾打壞身父並遭毆辱抑鬱成疾目下未卜如何左右親鄰畏其勢燄莫敢與爭何則其父在日强覇一方著名地棍其子濟惡兇横異常不啻飛廉之後有惡來也身等受其欺凌情難甘咽若不乞移提究恐身父鬱悶難解設有不測身等是未能盡忠先不孝未能報國先亡家有是理乎身等不敏敢將痞棍欺凌情由確實呈明伏乞電鑒恩准移飭丹徒縣立提土棍朱保庚到案訊明嚴辦押令賠碾復禮以警將來等因前來伏查練兵處奏定章程兵丁家屬由原籍地方官妥爲愛護母任土豪痞棍欺凌標下查核原禀似屬實情理合詳請憲臺札飭丹徒縣將痞棍朱保庚迅提到案訊明嚴究不但以正風化且使在伍兵士安心報國並祈憲臺詳請督憲通飭應徵各府州廳縣一律遵章認眞保護等因到鎭據此查該統帶所詳與練兵處奏定章程募兵制略内妥爲愛護兵丁家屬一節相符自應照辦除批示外相應備又移煩查照等因到職所准此除札飭丹徒縣迅將該痞棍朱保庚提案訊究外理合備文詳請憲臺俯賜通飭應徵各府州廳縣一律遵照練兵處奏章認眞保護以維新政而固兵心是否有當伏候批示祗遵爲此備由具詳伏乞照詳施行須至詳者督批據詳已悉兵丁入伍爲國効力其原籍家屬地方官自應加意愛護方足安各兵之心仰卽嚴飭丹徒縣立提痞棍朱保庚嚴訊究辦通報查考並候通飭遵照繳（露） 
[湘撫批假學濟私禀長沙]  
　湘撫批向某等禀云查興學籌欵事關育才大政卽在鄉曲亦應籌集淸白的當之欵禀官核准照行方爲正辦今該童等所指爲學欵者乃族中絶產及溺斃煙商遺貨攘無主之財以充學費名義甚不正大其團費義渡租等據稱係向佐宜等掌握二人旣皆有父在前何以由子作主且事前復不禀縣立案及父議提撥子起抗拒甚至糾率婦女散潑肆毆是以卑幼凌犯尊長首告到官豈有反將爾等收押之理情節支離已極比來各屬刁生劣監往往影射興學横逞私圖甚或索逋勒詐所欲不遂亦託學欵架詞上控是禀之爲虚揑尤其顯而易見者仰學務處轉飭慈利縣查明此案因何起釁該童等集欵初意是否確爲興學如果揑飾卽量予訓儆以戒將來至稱街紳戴筆峰私搬學堂木植及該縣於十月十六縣考各節事出該童之口準以前事自亦不足全信惟究竟是否有因仰一併明白禀覆勿稍徇隱（餘） 
[湘撫批斥不明學科與彩票興學長沙]  
　湘撫批長沙監生趙明禀云格致一科所包甚廣凡習農工醫學者皆須導源於此如農學講求種植其種植學中自含有格致義藴在内今該監生以種植格致並稱而舉以標學堂之名是不明學科之談也所陳十條皆摭拾譯本吐餘絶無心得現省垣已設農務學堂俟將來生徒卒業分别派往各屬轉相敎授農學自可日進如該監生並未肄習農學乃獵取糟粕隱以承辦學堂自居碍難照准另禀請設鄉學開售彩票查彩票跡近賭博迭經本部院嚴飭禁止該監生乃以興學爲名飾詞嘗試原禀擲還（餘） 
[批示環控學堂監督杭州]  
　　杭州中學堂監督潘紳鴻近被學界士紳聯名二十八人投禀撫轅詳述潘紳之卑汚求請撤調以重表率茲奉張筱帥批示云師範未立驟辦學堂欲求愜心貴當之入本非易易試如任允等所禀則潘紳旣不能一且安其位且潘紳前經接辦亦由士紳公舉何以辦理三年耆宿一無間言本部院蒞任未久未便以任允等所禀遽爾更易所呈撤換一節俟本部院廣詢紳士再行核奪（委） 
[批飭安化縣申齎敎堂表之違式長沙]  
　　日前洋務局批安化縣申齎敎堂表云據申曁表紙均悉查上年經奉撫部院飭由局酌定表式刋發通行遵辦在案該縣雖向無敎堂開報舊頒表式猶有存者乃竟隨意以一帋書列豈未一檢查擋卷抑僅假手書吏而不一過目且核閱所列於敎士係何國何會駐堂執事何人以及保護營汛銜名造報日分概漏略不具尤屬不合近來辦理交涉事件地方官應如何加意愼重似此敷衍情形平日之玩忽可想除將該表帋塗銷外再發下表式二道即仰自本日爲始遵照模具逐一詳細填註迅速蓋印申齎備核毋再遲延致干重咎仍一面妥爲保護不得稍涉大意切切（餘） 
[札知議除烟毒松汪]  
　　去臘十二月二十九日華婁兩縣接到省憲札文略謂直督袁宫保前派員赴台灣調查禁烟章程回直後卽採取東洋成法及體察中國人吃烟情形特飭專員酌定禁烟辦法一切章程現己擬妥其大致不離加重膏捐奏立烟籍不僅賣者有稅買者亦需納稅凡吃烟之人均列入烟籍四十以上年已就衰戒否聽其自便四十以下則發給戒烟丸藥限期斷瘾另設戒烟局專售戒烟藥如逾期不能戒脫則列入煙籍名之曰廢民籍凡吃烟悉不准自已熬土必向煙局購買然必先領有執照方准售給每日吃烟若干領執照時先行報明隨後許減不許增每月卽按執照上購烟之數照章抽稅倘無吃烟執照向烟局私購一經查覺則賣者買者均嚴行罰辦並准人指控卽將罰欵賞給指控者一半總之近可以抽大宗之膏捐遠可以爲自强之基礎故辦法不得不嚴且旣立烟籍人皆引以爲恥有志者自必竭力斷絶而委靡不振之徒縱令甘作廢民此後究亦有减無增云云聞華婁兩縣宰不久卽將遵章擇地開辦矣（歌） 
[提究辱官毁署杭州]  
　　仁和縣屬之塘棲鎭巡檢李洪勳於去臘二十五夜巡街時行經計家兜地方突有居民要截侮辱李卽退回署中衆復隨入扭毆并將門窻搗損而散李卽通禀上憲并帶印到省求請交卸省憲以部民毆辱官長此風斷不可長已飭縣嚴行查拿以儆不法矣（委） 
 
 

Page 5

 
 
[鄂督諭免賀年之新政武昌]  
　　元日鄂督張宫保於照例行香外面諭司道悉免賀年並轉諭各大小文武官弁宜於當日齊藩轅取鄉會館團拜之法公賀不必往返致廢時日而宫保於初二日卽照常辦公爲僚屬倡誠特别也（宅） 
[日本駐韓總監授職]  
　　初八日東京電云日本駐紥漢城之總監已於今日授職 
[東京大火]  
　　初八日東京電云東京北部境内於日前大火計焚毁房屋五百餘椽 
[香港舉行植物大會]  
　　初八日香港電云此處植物學會己於日前在公家花園内舉行賽會盛設各種花卉頗爲繁多極一時之之盛云 
[摩事難決]  
　　初八日倫敦路透電云阿勒支西拉斯會議摩洛哥事之德國代表人堅持混含主義不肯發表其志願及政策於大衆而摩國代表人又遲疑不决故摩事早决之目的恐難於急達矣譯字林報 
[匈牙利政界之衝突已平]  
　　初八日柏林電云勾牙利關於憲政上之衝突刻己平復盖民黨已服從王家之意旨也譯德文報 
[英皇不克赴丹]  
　　初八日柏林電云英皇於丹皇入葬期不能親赴哥盆哈根其故實以政務紛繁不克分身至英皇御躬則固康健如常也譯德文報 
[法國民敎相爭]  
　　初八日倫敦電云巴黎近己發布民敎分產之律各省皆議反對各敎堂之將私產據爲已有而照產造册故昨日巴黎各處之敎堂羣起反對相爭不已譯字林報 
[英助日本飢荒]  
　　初九日倫敦路透電云日本駐英欽使已由英國收得賑助日本東北部飢荒英金五千萬磅譯文匯報 
[英日兩國於軍事上之聯絡]  
　　初九日倫敦路透電云英日兩國己訂定盟約英國將於每年分派英員四人印員三人前往日本附入日本陸軍兩年於第一年學習日本語言第二年入隊擔任陸軍義務譯文匯報 
[志謝惠贈月份牌]  
　　昨承中法大藥房惠以五彩月份牌多幅布景妥貼設色鮮明張之壁間妍麗奪目又承公平洋行惠贈月分牌一幅刷印亦極精良合書以謝雅貺（顚） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[西人購地未成蘇州]  
　　蘇鄉太湖邊胥口鎭相近有淸明山接連香山曾爲某國人迭次到鄉相度形勢去臘卽與鄉人商量願出重價售買此山地應用各鄉人皆未應允事遂中止（永） 
[籌防局撥解節省經費江寗]  
　　高等練將兩學堂自光緒二十五年六月間奉飭裁撤每年節省湘平銀五萬七千九百兩又籌防局節省局用等欵每年計湘平銀四千四百七十六両由局專款提存解交江藩局備充武衛軍餉嗣後改抵本省撥補要需計自二十五年七月分起截至三十上半年六月底止業經籌防局按照上下半年分批撥解江寗藩司兌收所有三十年下半年自七月初一日起至十二月底止應解節省學堂經費銀二萬八千九百五十兩又節省局用等欵銀二千二百三十八兩共湘平銀三萬一千一百八十八兩已於去臘照數提撥批解江藩司兌收矣（年） 
[川鹽局咨報加抽捐數江寗]  
　　宜昌加抽川鹽釐局張觀察咨報兩江督鹽憲畧稱奉准加抽川鹽釐金每斤収錢三文業將收數截至三十一年十月底止報明在案茲查自本年十一月初一日起至月底止共收錢一萬六千六百八十八千九百十文當卽填榜曉示俾商販人等得以周知而昭核實除分别報咨外理合將光緒三十一年十一月分經收川鹽加厘錢文數目備文總報（年） 
[稽查牙帖寗波]  
　　稽查牙帖某委員由省來甬查得某柴行等四家係無帖私開當卽謁見鄞縣高大令飭差勒令納稅領帖如有抗違定行封閉（具） 
[追解膏捐寗波]  
　　甬郡膏捐向章由保甲委員按期徵收彚繳鄞署去年縣署經理膏捐徐幕因虧負欵項將儲存茂康莊之捐欵挪移殆盡去臘徐幕旋里鄞縣高子勛大令應解十一月份膏捐存欵查無着落當傳莊主將十一月份膏捐七百數十元先行墊解俟徐幕來甬再行查揭（具） 
[設局開辦沙州振捐蘇州]  
　　知府李厚礽直隷州陳彭瑞縣丞馮遠翼均奉委辦沙州振捐事宜現於正月初一日在蘇設局開辦卽日到差（吉） 
[兩淮運司定期啓庫開片揚州]  
　　兩淮運庫爲鹺屬收發各項總匯之所向於歲杪封儲以昭鄭重献歲以來趙都轉擇新正初九日午時啓庫卽於是日開征鹽課除行知庫廳遵照外並札飭淮南局員傳諭運販各商屇時多備課銀當堂繳納以應吉期（詳） 
[整頓防省陸軍杭州]  
　　浙江省防陸軍雖亦練習洋操似不甚精近由李觀察率往嘉湖剿匪未能得力茲奉張筱帥遴委調隨來浙之山西候補直隷州李刺史益智接統一切規制操法均須改良俾成勁旅故各營旗哨弁亦當分别派委陸軍學生承乏也（游） 
[蘇撫派杜兪總辦參謀處蘇州]  
　　蘇撫陸春帥以代辦督練公所參謀處總辦補用道林觀察丙修自改派幇辦兵備處事務後所遺參謀處總辦查有候補道杜兪堪以派委已分札遵照矣（永） 
　　按杜兪屢被叅劾之人也而今乃總辦參謀處 
[兵丁不願攤派寗波]  
　　陳本立游戎培源前在提標左營時按月給發各兵丁米票並不攤派遊署支項去臘署遊擊項都戎淸藩接篆後散發米票每兵須攤四五角各兵不願紛訴守備請轉求免王守備恐釀事端急禀項都戎請免不允各兵無奈聽其攤派惟因之怨聲騰沸云（具） 
[委充武備學堂提調安慶]  
　　安省大吏以武備學堂提調一差自譚令去後己懸數月因於日前札委該堂管堂委員候補直隷州旭愷兼充（多） 
[縣官誣禀興學紳士武昌]  
　　湖北候補知縣文大令俊鐸籍隷醴陵人甚開通去秋回里見所辦學務程度不一工程窳敗乃擬盡力整理不意本縣縣官深爲不悅欲陷之初具禀湘撫謂其干預地方公事繼又禀知鄂督請其申斥而香帥對於此事則甚爲漠然云（世） 
[錄取師範學生寗波]  
　　甬郡月湖書院前經改作師範學堂去臘由寗府喻庶三太守招考學生錄取榜示計完全科學生三十餘名簡易科學生二十餘名撥入中學堂學生二名俟今正開校後一併送入肄業（易） 
[創設理化研究所揚州]  
　　近有周君詠台自備各式儀器多種暫於本郡舊城三元巷稽家灣民立小學堂内創設理化研究所一區特别會期正月初六日起至十三日常年則一星期兩舉（詳） 
[校試洋務學堂人員杭州]  
　　浙省洋務學堂專派候補人員學習外交以公法約章等爲課本去冬年假由提調汪太守淸麒禀請藩憲於十八日蒞堂校試并須於今正大加整頓俾資造就（游） 
[紀太倉各學堂舉行運動會太倉]  
　　太倉敬羣學會於新正初五六日邀集太屬學界諸同志就本城高等小學堂操塲舉行運動會一時官紳齊集觀者如堵警察森嚴規模整肅開會後先由本會會員運動繼以嘉寳諸同志求是學會會員正誼普通學堂各學生運動於此足見尚武精神日見發達焉（顚） 
[贛臬司示禁革命排滿九江]  
　　欽命江五按察使司余爲曉諭事案奉巡撫部院胡札開光緒三十一年十一月初九日准署理兩江總督部堂周咨開本年十月二十九日欽奉電傳上諭（已見去年本報從略）欽此除飭三省臬司通飭所屬一體遵照分别出示嚴禁倘仍有怙惡不悛造言惑衆情事卽行嚴密查拿務獲懲辦外相應恭錄咨會查照欽遵一體諭禁并嚴密查拿在案今奉前因先奉督憲札當經通飭各屬一體諭禁并嚴密查拿在案今奉前因合亟出示曉諭爲此示仰合省軍民人等一體欽遵爾等須知我朝政崇寛大深仁厚澤淪肌浹隨垂三百年近來時局艱屯舉行新政皆係補偏救弊有益于民以爲力圖富强之計爾等毋得輕聽浮言被其煽惑當此百度維新之際正當含哺鼓腹於光天化日之中共爲盛世良民倘有不逞之徒怙惡不悛造爲革命排滿之說陰行　逆之謀定欽遵嚴旨懸賞購綫查拿務獲立將首從各犯按照謀逆定例盡法懲辦如係無知被誘改過投首亦卽分别未減免罪如能指拿魁黨併予酌賞各宜猛省毋悔噬臍（本） 
 
 

Page 10

 
 
[再記漢上市情漢口]  
　　去歲漢口商業受虧者以疋頭爲大宗絲業受累亦甚洋紗洋油兩項尚屬平平幸年底銀根活動諸項商業殊少倒閉之事惟祥豐厚土莊朱森茂絲號虧累稍巨錢莊惟集義生一家略有倒欠當臘杪時湘中米船源源到漢開正以來價値頗賤（槐） 
[鎭江商務大概情形鎭江]  
　　去臘錢業各大莊號資本大者獲利較豐至綢業因下半年忽賤忽貴之故本大者無慮屯積固足獲利本小者隨進隨出亦得盈餘惟中等字號最爲吃虧此就發兌之下莊而言若零售之上莊則得利者仍居多數其餘洋紗火油兩項虧本者多洋藥一項大土皆須虧本小土尚可得利而土藥如川土碭土雲土出貨雖多銷場不旺亦須虧耗洋廣貨平平五金以業銅者爲最獲利廣帮及客帮北貨亦虧本者多紙業無甚漲落煤業油業糖業皆有微利可圖至雜貨布京貨等業店鋪虧折者多盈餘者少小碼頭各繅絲廠及售泰西食物衣料等鋪則皆獲利云（再） 
[强糶鬨鬧之迭見湖南]  
　　湘省各屬因去年秋收歉薄米價漸昻去臘某日湘潭縣河東太平街有某米店因爭論價値致被糶米之人聚衆鬭鬧店主遂邀同團鄰赴縣禀報縣主任大令飭差彈壓並將爲首滋事之人帶案責押衆始散去越日又有該縣之姜畬地方某富户因調劑鄉鄰願將倉儲照價平糶反被痞徒多人蜂擁而入並不給價開倉强取某富户立卽鳴之團甲諭令退還本擬送縣究懲因念若輩亦係窮極無聊姑從寛免（時） 
[小輪獲利寗波]  
　　甬江北各内地小輪於去年臘杪時各處往來搭客甚形擁擠因之所獲利益頗巨（易） 
[甬郡官事寗波]  
　　甬郡定海廳楊小荔司馬志濂經浙撫張小帆中丞調省遺缺由寗道高與卿觀察委翁司馬祥芬代理鎭海縣韓子衡大令銓去臘因案撤任由中丞委翁大令長森補授象山縣陳挹霏大令承澍丁憂出缺經甯府喻庶三太守暫委寗郡水利廳蕭别駕福淸兼理已於日前赴象邑接任（具） 
[鎭關道定期接印鎭江]  
　　常鎭通海道江督牌委陶林甲署理己誌前報茲己頒發紅諭定於正月十九日來鎭接印（再） 
[洋務局礦務科易委武昌]  
　　湖北洋務局礦務科專辦馨觀察齡丁憂所遺差使己委試用知縣蘇晉充當（功） 
[代理甘泉縣諏吉履新揚州]  
　　署甘泉縣白朶卿大令卸篆上憲因實缺到任需時委宋大令先行來揚庖代已擇吉正月初五日接印任事暫以舊城古觀音寺爲公館（詳） 
[潘觀察未遭參劾江寗]  
　　江南銀元局總辦潘芸蓀觀察前傳爲言官叅劾並有挪用公欵在東花園東關頭起造私宅及所建新廠尚未完工各節茲聞參劾一事實屬子虚東花園等處亦無潘姓建屋之事至新廠業於客冬落成矣（南） 
[趙都轉諭令僚屬各献所長揚州]  
　　運司趙都轉於客臘除夕發出牌示一道懸掛官廳畧云本司初膺鹺政諸務未諳全賴羣策羣力以資襄助第本署公事繁多未能時時見客若儘於每日接見二三班在本司已苦舌敝唇焦而各該員尚恐有才未見今特牌示可各献所長如熟諳鹺政有興利革弊之才或新學精通深知學務警務或擅估算能辦堤河閘填各工或文學湛深能辦公牘文案以及年富力强能耐勞苦等事者不論大小班次有差無差均著於新正月初五日以前親赴本署稽查處報名按照以上各項或才擅專門或兼諳數事自行填註於簿聽候按名傳見如果考核得實雖一技之長卽當立時委用倘有妄陳希圖欺飾亦必永遠停委其各詳遵幸勿自誤（詳） 
[銅幣局印花廠失火武昌]  
　　初五日十一點鐘銅幣局印花廠因施放爆竹誤延打磨廠洋油以致失火燬去房屋數椽並傷人五名上台聞之極爲不悅（公） 
[蘇臬批鹽捕槍船被盗禀蘇州]  
　　上年十二月十七夜鹽捕水師中營吳管帶率領師船至各處巡緝道經經緯橋突來匪船數艘開槍轟擊艙長葉家玉正勇曹邦達均受彈傷當被劫去九響洋槍一桿前膛槍兩桿槍子二十顆號衣一件事後查悉是案係泗涇小弟阿毛弟阿六頭等所爲因禀知統領林觀察轉禀臬憲朱廉訪請飭各營合拿廉訪批其牘尾云該中營名爲鹽捕轉爲盗匪劫奪槍械號衣事屬可笑而經緯橋究隷何縣亦未叙明姑由府轉行各營一體嚴追（康） 
[預備迎春]  
　　今日爲迎春之期本縣汪大令飭差預備一切並將春牛舁縣其色頭背紅角白蹄黄腹尾俱黑（曰） 
[電催殿撰來申]  
　　通州張季直殿撰自去臘回通度歲刻未返申茲經魚業監督袁廉訪查得義國定期二月賽會魚業自應集議派員赴賽故電催殿撰來申商議一切以便委員前往云（曰） 
[派員查取圖樣]  
　　聞新任上海道瑞辛儒觀察昨派委員朱君到申查取洋務局等圖樣（資） 
[東魯公所宴賓]  
　　昨日東魯公所各董事設席片請本縣汪大令等前往飮宴（敬） 
[禀道核示拆城事宜]  
　　前者滬上有某紳等提議拆毁上海城垣開闢馬路之說茲悉日來經各紳董一再集議意見各有不同是以此事恐難成就業經各董事具禀道憲核示矣（資） 
[大南門西門外城根開築馬路有期]  
　　本埠大南門外至西門一帶城脚刻經總工程局勘明議將護城河開挖卽以挑出之泥填築馬路並將大南門吊橋放闊其橋面估以二丈爲率計工料銀八千餘兩禀明道憲袁觀察先捐洋四百元再行另籌欵項聞定期出月興工（璧） 
[持械彈壓]  
　　嚴懲閩幇賭徒滋閙一案各犯昨在二十三七鋪一帶遊街示衆總工程局總董以昨日泉漳會舘又値演戲酬神恐再肇釁端特派巡長率同通班巡士在附近及各處彈壓（競） 
[僞賭肇釁]  
　　滬城四牌坊某縣線店前晚因糾牌九司務僞賭騙錢爲流氓糾衆入店藉詞搶攫昨爲賭負之人訴知地甲投局禀控不知若何判斷也（資） 
 
 

Page 11

 
 
[飭探嚴拿流氓攫物]  
　　法新租界一帶地方遼闊每有匪徒流氓隱匿僻處入晚遇有行人經過突出攫物稍有爭論拔刃肆兇途人畏之幾有舉步荆棘之患邇爲法捕頭所聞以流氓如此横行尚復成何世界特飭各包探嚴行偵緝務獲重懲不貸（興） 
[暫行交保]  
　　西華德路乾和豐烟紙店縱火圖賠由探拘獲陸成生陳栢浩封孟安三夥押候送辦已紀本報昨由恒昌店之呂友生具禀捕房暫行保出聽候堂期傳訊（似） 
[吞烟報騐]  
　　前日傍晚時法捕房飭探協同四圖地保到縣報稱圖内法馬路寳興里某甲之婦吞烟自盡請卽蒞騐澈究等情縣主汪大令適别有要公札委捕廳趙敬臣少尉前往相騐（曰） 
[上海縣案]  
　　前晚縣尊汪大令開堂訊案飭提西門外巡局函解除夕被匪搶失帳洋三十餘元之魏起貴及江北車夫奚德昌蘇福堂等至案研詰魏供是日在西門城内收得帳洋三十餘元意欲再往南門收帳不料在方浜橋被匪搶失故即報局拘解是實奚蘇二人同供均爲車夫不知搶洋之事大令核供以不實不盡判候飭差查明緝獲搶洋之人再究○又訊警察北局函解巡士拘獲在途因賭打架被戳受傷之王福昌及幇兇徐連生一案王供有人借洋不遂被糾徐等行兇質之徐供王等實因賭慱起釁小的並未肆毆大令得供飭仵驗得王額上受傷尚輕命暫退去候核徐判笞責百板押候交保○張可二去臘因妻逃匿前日在法新租界尋見難以領回投縣禀控亦奉汪大令提訊判候飭差查明核奪○褚松濤控被流氓行兇毁物等情亦經大令提訊褚供在小東門開設飯店前日有流氓行兇毁物求請究辦大令判候飭差查明再核（嚴） 
[總工程局紀案]  
　　去臘閔行航船來申被搭客康阿祥竊取唐裕廷洋二百廿四元投局喊控查康逃避閔行派探往提昨日將康與住在花烟間之主婦朱氏一同解申並抄出原洋一百廿八元解局孫明府飭暫押候訊○船户謝文奎在萬聚碼頭被流丐丁毛毛黑炭掌生小頭爛頭進發黑囝阿妹小三郎等持刀拆梢攫去洋十一元小洋廿二角經謝投局喊控飭派包探拿究○陸寳郎手持衣服向押店質錢被包探知其竊來解局請究副裁判官陳二尹判責手心一百下逐出○趙福卿前晚闖進十六鋪駐防所被巡士拘局請訊供在北市爲呌貨生意到所尋人孫明府以形跡可疑判責手心五十下逐出○野雞妓女馮瑞寳投局喊控己紀報端咋由正裁判官孫明府提訊馮供鎭江人年十九歲生母去世由繼母價賣於寳和里劉姓妓院刻因不願爲娼求請超豁明府判發普育堂留養（尺） 
[英美公廨晚堂案]  
　　張祥君鄭漢彪以永成豐號股東兼司帳之李　蘭用空銀兩逃避不面上控道轅奉袁觀察移請寗紹台道將李於去歲關提來滬發廨押訊已詳本報前晚奉代理襄讞孫明府提訊張鄭同供永成豐由李經理各事嗣因洋商控案商人等賠出貨銀八千餘兩受累已極所有李應還號銀二千八百兩及用空銀一千餘兩向追不理人卽避匿求請嚴究訊之李供並無恆產叩求施恩覔保出外分别料理明府將李申斥一番判仍還押勒限七天理楚如違嚴比○捕送迷路婦人吳章氏到廨亦奉明府提訊婦供松江人在浦東傭工夫名紀林在家務農前日來申不識路逕求察旋有婦之母舅投案請領明府畧詰數語准予領去完案（力） 
[英美公廨早堂案]  
　　樂秀濂串同董衣成冒名陳春堂私出怡和棧房玻璃五十八箱在南誠信烟間賣與法大馬路恆裕昌洋廣貨號徐惠年由夥劉倍卿出洋二百五十元買進轉賣江陰客人劉姓茲經買辦陳春堂查悉報由水探陸阿九獲案解究代理襄讞孫明府訊之劉董等直供不諱商諸英副領事判董押公共公廨半年劉押兩月○陸阿二竊火腿兩隻由捕獲究判押捕房一禮拜○陳金元竊張炳秔飯店内皮馬褂一件由捕解究判押捕房一月○馬夫王阿金以病馬駕車由工部局救一會洋人查獲解究判罰洋三十元如違押捕房兩禮拜馬送公一喂養○秦初生施富掌同在怡和洋行買辦祝蘭舫處爲式拉夫私用帳銀一千四百兩由祝報捕押追在案昨由包探解請訊示旋有某洋人投案譯稱被告已願還銀原告不欲控告請堂上將案註銷明府將二人申斥一番判交原告帶去銷案○石嚴卿違章深夜賣烟兪新和等三人違章放砲由捕傳究判石罰洋五元兪等各罰洋兩元○學徒瞿海大初六晚將店門　開串同許吉堂等竊取金條一根及金鐲金押髮等飾約値洋一千九百餘元經失主婦王趙氏查悉報探金立生將許瞿拿獲解案請示大令以人贓未齊判押候再行解辦○石桂生張洪生先後竊徐顧氏陳長春家燭千各物由捕解 
究判石押半年張押三月均作苦工○蘇人王小六將女子周阿三誘拐來滬串同夏小弟押娼未成旋卽案發經中西官訊明判押西牢兩年該女阿三暫交濟良所候伊兄周桂元訊領在案已詳本報昨由包探禀稱該女實係薛姓伊父薛桂榮在蘇州開茶食店刻下聞信來領求請示奪薛供女兒阿三與姊妹出外不知被王拐來上海投求給領質之女供薛是親父願隨回家明府判薛具結領囘不准賣娼如違千咎（當） 
[法租界捕房事]  
　　沈阿四張生才在太古碼頭竊以白蠟在途求售爲包探緝獲送入捕房押候解究○周阿友前晚在西新橋左近强刦行人衣物由失主報捕查獲捕頭飭押候解辦○竊犯陳阿三釋出未幾昨日又竊某姓家衣飾爲稱拿獲拘押候辦（臨） 
[新租界捕房事]  
　　徐家匯路安國寺僧投靜安寺捕房稱有流氓多人强搶寺中米麥并貴重物件甚多請緝捕頭准飭包探陳雲忠往查核辦○新閘捕房包探李星福查獲連竊巨贓之積賊某甲解入捕房訊供不諱捕頭著押候吊齊贓物解堂訊辦（力） 
[美租界捕房事]  
　　王阿三陳文炳在西華德路板橋弄因賭互毆由捕一併拘獲詢悉各非安分經捕頭斥釋○馬夫洪阿三陳阿二陳文居因賭互毆由印捕一并拘究捕頭以兩均造非善類斥出不理○顧阿餘竊紫銅數百磅由西探恊同華探張才　拘押候辦○二百六十二號印捕在百老匯路拘獲酗酒西人一名押候酒醒再核○某西人因醉乘東洋車至乍浦路不名一錢車夫向索被毆六百八十七號捕見而喝阻亦被毆及由他捕幇同拘獲押候核辦（似） 
 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
