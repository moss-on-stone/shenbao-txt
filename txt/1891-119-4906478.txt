# 1891 - 119 - 4906478

 

Page 1

 
 
[得彩求售] [  申報館協振所啓]  
　　本舘恊振所集腋社二次彩票其第一彩乃嘉興朱夢廬先生所得兹以其文孫偶患驚風願將所得彩物仍交本舘代售助賑冀求速痊計文徵明山水册頁一部伽南香朝珠一串連翡翠佛頭記念俱全望江龍申題草虫册頁一部古銅香爐一只紅頂一座漢玉五件如有合意者請速來購取其價亦可格外從亷旣得珍貴之物又有施濟之名一舉而二善備想痌瘝在抱者自必踴躍樂輸也 
[勸募順直山左急振啓] [  申報舘恊振所同人拜手]  
　　順直山左洪水爲災自去年四朋以來一片汪洋數千里盡成澤國災民遍地轉徙死亡男女屍骸蔽江而下其幸而不死者飢腸轆轆全無粗糲下咽有不視息難延漸將告斃者乎伏念本舘勸辦賑捐而後江浙福建諸省　蒙大君子慷慨輸金今兹畿輔巖疆齊魯名境遭兹顚沛何忍不復解囊特肅短箋附陳苦狀如肯玉成美事巨欵慨施則作善降祥福報可操左券已 
[書洪給諫整頓倉務摺片後]  
　　天下有羣策羣力千辛萬苦共爲一事而卒至有名無實者京師之倉米是矣太倉之米閭閻所供億疆吏所經營海運河運所遞送所以不厭其煩瑣者誠以天庾之供爲宮廷玉食之所在官僚天祿之所在旗兵口糧之所在關係實非淺鮮也然吾聞之京倉之米名曰老米其色黑黯不堪下咽京員領到米票悉以其票折價售人而以其錢向市中易麥食是所謂大庾之正供徒以供紅朽不足以供食用則又何必多此周折也夫京傏之米其致之亦正非易矣撫字催科固宰官之本分而今日之爲民上者莫不以撫字爲後以催科爲先田禾未登上忙已屆差牌四出按畝而稽洎乎花户完糧則必先之以樣米用大盤盛米作審視狀卽以其米倒之倉中約計一樣不下數斗名爲視米之優劣實皆額外之苛索也及至上兌則鋪以大席斛口必淋尖甚有蹴之以足使米實於斛俟其淋者卸下而復促其加尖大都一石正糧竟可加至二石以外花户忍氣呑聲敢怒而不敢言間有馴莊硬莊之分所謂硬莊者或其村有紳富士族有勢有力則其完糧也不特不敢苛索抑且可以减成所謂馴户者該村向稱馴良懦弱無能勢力皆缺則其完糧也外費尤多吃虧更甚而吏胥差役莫不種種作弊竟有以糧米折價出售於米行米鋪者行鋪中或懼干法紀不敢收買則又有人爲之包送盖吏胥等人收倉之時皆所目擊某厫約有餘米若干在彼計之如數掌上螺紋倉厫雖經封鎖而彼或鑿壁或開窓百計圖維必將其餘米取之淨盡而後已且其間亦竟有通天者盖官之所費亦必取盈於此官吏胥差通同一氣而後可以安享其餘官則以此博上憲之取求親以之酬應吏胥亦以此討本官之好而謀子孫衣食之計而國課所入則初不加盈祗以苦小民耳京倉所入不過三之一而額外銷耗乃居其二食毛踐土者卽欲仰酬上德不亦難乎然苟一至京倉卽粒粒皆歸實用則小民之銷耗雖多國家之正供可無憂不足乃讀洪給諫之奏知京倉之弊更甚於外省之官倉花户盜賣而監督明知故縱且欲另尋僻地以避之倉屋破壞門窓皆無封鎖外省吏胥之出售者盈餘之米不過取之於民京中花户之盜賣者倉厫之藏取之於國吏胥之作弊尚有顧忌而作陽奉陰違監督而受賄則更無窒碍不難任意取携是京倉中之米又不特紅腐爲患焉幸而承平無事不難掩飾彌縫一旦有急而欲恃倉廪以爲固又將何以爲計乎奏中歴陳諸弊可謂洞中窾要然欲救其弊亦甚難矣夫運米至京就海運而論局中總辦會辦帮辦若而人薪水若干隨員委員若而人薪水若干紳董若而人薪水若干又須派滬局員董幾何津局員董幾何通局員紳幾何每局皆有薪水局用若是乎其鄭重也而米至京中每變黄色味亦敗壞盖途中終不免有盜賣和水等情弊米之爲物本不能久而不變一經水浸鬱悶安有不壞幸而北邊地氣燥烈尚不至於盡歸無用譬之於藥雖經煆煉猶存其性若在南方潮濕之區更有變而爲灰爲土者矣是卽京倉無盜賣之弊而國家費如許經營百姓費如許財力而得此將壞之米亦殊不合夫京中非竟無白米也商人之運售者與外省所食亦正無異其變色者特漕運之米耳則曷不將漕米盡改折色而將運事盡歸商人利之所在人爭趨之京中苟患米少米商未有不集者旣有銷場又不虞夫紅腐不亦計之得乎然國家終不肯以彼而易此者盖重農貴粟爲富國之源雖明知北人安於麥食折色優於運米然恐一改折色而出米之省或至穀賤傷農服田力穡之流皆思舍本而逐末其害有不可不慮者且折色之後解運固屬便利侵蝕固可無憂然或上兌之際官吏作弊而民間米價與折色官價或有低昻則其弊當與淋尖無異設折價之外更生名目以事苛求則民間之累且更甚矣然則天庾之供固無良法美意可使有利無弊乎則非得其人不可矣部議章程未嘗不善特無人遵而行之耳給諫之言曰顧得憂國如家之人與之和衷釐剔嗚呼世有其人郅治之隆可操左券豈特整頓倉務而已哉 
[本館接奉電音]  
　　昨由京友電傳上諭三道敬謹譯登○三月二十六日奉上諭熱河副總管徵麟着留京當差欽此○二十七日奉上諭劉銘傳奏病仍未痊懇請開缺一摺福建臺灣巡撫劉銘傳着准其開缺並開去帮辦海軍事務差使欽此同日奉上諭熱河副總管着貴存補授欽此 
[金鰲珥筆]  
　　西苑外圍各朱車所設長槍鈎杆架座號燈燈杆縴繩等物已閱三載風摧雨蝕破壞不齊經總理海班翼長開單咨請神機營照數更換俾資拱衛兹聞神機營已照單開各物製備齊全經海班公所領出長槍三百六十杆鈎杆三百六十杆木架座一百四十四座燈杆七十二隻鐵絲紙糊號燈七十二個藍色六股大線繩四百丈分交各朱車安設陳列其原領槍械等物雖皆破壞不齊仍彚繳該營軍械總局儲庫各朱車門前現皆煥然一新矣○鎭守吉林等處將軍長爲咨行事據右翼掌關防協領案呈吉林廂藍旗滿洲世襲佐領色肯圖病故所遺佐領一缺應擬正陪送京引見承襲等因當卽按譜揀得色肯圖之子閒散搏通武擬正色肯圖堂弟雲騎尉伊薩圖擬陪造具履歴粘附宗譜印結咨行廂藍旗滿洲都統查照辦理○吏部爲曉諭事所有漢廕生譚輔宸錢綏槃唐維錦張光藻承佑沈豫立等六員本部定於三月十九日奏請欽派閱卷大臣考試相應示傳該漢廕生等於是日黎明各帶帶墨前赴上諭館聽候點名以備考試毋得自悞○刑部爲移會事漢檔房案呈本部懸有漢郎中員外郎主事等缺揀選正陪應 
 
 

Page 2

 
 
補人員於本年三月十五日帶領引見奉旨刑部河南司郎中著曹志淸升補福建司員外郎著鹿學良升補江蘇司員外郎著王綽升補山東司主事着曾耀南補授江西司主事着林星賡補授陜西司主事着李耀英補授學習期滿主事繆介臣着准其留部欽此欽遵到部相應移會上諭舘查照○吏部爲曉諭事所有翰林院孔目本部定於三月十九日奏請欽派在上諭舘考試相應曉諭國子監咨送應考孔目之拔貢生吳作霖洪錫疇董塏王咸昌李世欽王修安徐進元王光簡沈成章副貢生李椿齡馬玉珂等於是日黎明偕同出結官前赴上諭舘伺候點名領卷考試毋得自悞功名○廂藍滿都統恩相國交諭本旗摺房承辦章京忠順現已升補公中佐領所有承辦摺房章京自應另行派員接充查有委印務章京驍騎校富亮在摺房行走有年於一切奏辦事件尚屬熟悉堪以派充摺房承辦章京並派驍騎校文立幫辦摺房奏咨事件爲此曉諭闔旗○吏部爲曉諭事所有翰林院孔目定於三月十九日考試前據山東拔貢生王咸昌取具户部主事李經野印結投遞履歴到部旋經片查户部出結是否相符兹准户部覆稱主事李經野現在丁父憂等因想應示傳該拔貢另行取具同鄉京官印結於本月十九日黎明同出結官赴上諭舘當面識認以便考試如不取結卽行扣除毋得自悞○前紀恩護軍統領並揀選廂藍護官缺北悉榮先所出護軍叅領一缺將副護軍叅領廣玉揀列第一副護軍叅領業普鏗額揀列第二隨同辦事副護軍叅領福謙揀列第三副護軍叅領惠昌揀列第四副護軍叅領常壽保揀列第五保安所出副護軍叅領一缺將委護軍叅領玉隆揀列第一三等侍衛宗室溥剛揀列第二委護軍叅領惠芳揀列第三色普徵額所出副護軍叅領一缺將互管佐領存保揀列第一委護軍叅領常慶揀列第二輕車都尉那蘇札普揀列第三玉山所出空花翎一缺將護軍校伊淸阿擬正護軍校成善擬陪已將該各員履歴咨由承辦旗彚帶引見○吏部爲曉諭事所有翰林院孔目定於三月十九日考試前據山東拔貢董塏取具兵部郎中譚金詔印結順天拔貢徐進元取具工部主事張潤印結投遞履歴到部旋經片查各部出結是否相符兹准兵部覆稱郎中譚金詔現在開缺回籍工部覆稱主事張潤丁憂起程回籍等因相應示傳該拔貢等另行取具同鄉京官印結於本月十九日黎明同出結官赴上諭館當面識認以便考試如不取結卽行扣除毋得自悞○海部繪國處設於西四牌樓廣濟禪院已閱數載奉繪捻𤞑各匪得勝圖曁迭奉傳繪各圖在事人員書手久著辛勤自應量予鼓勵兹於三月十九日巳時慶郡王躬抵廣濟禪院查閱該處繪圖功課如何以便酌核奬叙海部總辦預赴該處預備慶邸查閱課程後乘轎而南赴克王邸第觀劇○和碩怡親王載敦於客歲夢逝所遺王爵照例於百日孝滿後由宗人府揀選帶領引見請旨承襲近經宗人府宗令按照黄檔酌核將出缺之子擬正近支擬定列名三人於本月十九日帶領引見本日奉硃旨已故怡親王載敦之子不入八分鎭國公溥靜着卽承襲王爵欽此得旨後卽由宗人府行知嗣王備摺於翌晨謝恩 
[木偶行醫]  
　　江西永和門外數里半村半郭與城市遠隔囂塵近有痞棍十餘人舁一神像至城内磨子巷各藥鋪僞稱病者可請其檢藥以冀誑取香貲各藥鋪洞燭其奸拒而不納末至一鋪勉爲應允痞棍卽將神像放櫃内帳桌上口中念念有詞旋命列各藥於前以二人分執神之左右手徘徊四顧一人暗將神手所執錐擊藥上一人暗以手推神背令神頭一點卽稱神謂此藥能治某病如是者數次又每味用戥稱出七八錢問分兩如何如神頭不點則漸減至一二錢至神旣點頭則命包求藥者一時來者往者老者幼者剪綹者探囊者相聚至數百人鋪中幾無隙地事爲臬署聽差人所見斥之曰日前永巷内某百總服神檢藥而死狀元橋某毡坊夥服神檢藥而亡今爾又來害人耶爾欲藉神發財其如人不信何語畢後問神曰今日所檢各藥能藥死人否黠者亦效其暗推神背神頭亦一點於是人皆大笑痞怒欲與之爲難鋪中人急止之曰彼皆衙門中人爾勢不敵也衆人亦爭斥痞棍之妄痞棍始忍氣吞聲舁神像而去 
[雲間閒話]  
　　松江郡城北門外某甲向操藥材業早歲媒定泗涇鎭夏姓藥材店主之女時當梅摽未賦桃夭延至本年獻歲之初始央冰上人議具聘金衣飾若干筮吉本月十八日行合卺禮屆期夏姓家賓朋滿座肴核紛陳少焉甲親領綵輿到門袖出包袱中破紅衣破紅裙及銀二兩置諸香案默不一言夏氣忿塡膺進退維谷不禁拍案而起怒目視甲曰窮骨頭固應餓死尚有顔面來此作東牀耶若肯跪一炷香時儘教汝迎女以去甲無奈騂顔長跪一時觀者或笑之或憐之無不咄咄稱異有善爲撮合者極意調停夏遂任其親迎以去是誠婚媾中别開生面者矣○距楓涇五六里有地名王家蕩者一小小鄉村也日前村中人資雇優伶支臺演劇臬署差役乘此設迷龍之陣傾人腰纒永夕永朝貪囊頓飽村民畏其聲勢無敢阻撓不知良有司聞之將爲鄭之昭乎抑竟甘居宋聾也 
[大閙教堂]  
　　揚州缺口大街天主堂並在流水橋分設聖母堂向有教士僑寓其中收嬰孩宣天學安居若素悉泯猜嫌某日忽通衢大道之間遍貼匿名揭帖略謂本月十五夜三鼓時行經鴻文巷聞得聖母堂内有小孩呼救命之聲打門不應等語並有不遜之言隨經江都甘泉兩邑宰出示查禁示中言天主堂在此傳教無非勸人爲善至分設之聖母堂收養貧苦小孩亦屬好行其德該揭帖云云隨時飭傳該處地保查訊並無其事具見造言生事煽惑人心除密飭查拿照例嚴究外合行會銜示禁爲此示仰諸色人等知悉須知天主堂在此傳教曁收養小孩並無另有他意務各安分毋聽謡言致生恐懼等語此廿三晚事也至廿四日選事者又散佈謡言謂今夜有人欲與教堂爲難於是街談巷議到處哄傳並有人胆敢在告示旁黏貼揭帖一紙信口胡言不堪句讀其意似謂官不公允庇護教堂事爲揚州府陳太守訪知恐釀事端立飭江甘兩邑宰前往察看兩邑宰隨於是晚上燈時督帶民壯巡勇曁通班差役命駕而來比至則教堂外人已蟻聚蜂屯幸堂中行教人先於晨間遠避邑宰隨降輿入内則堂内闃其無人雖什物亦搬運一空正在傳地保研訊情由突聞一片喧嚷呐喊之聲與拍手聲幾同百面春雷同時並發擁擠之下將聖母堂　墻擠倒轟然一聲聞于遠近在安分者栗栗恐懼而游手好閒之輩俄頃間竟舉國若狂絡繹來觀幾不可以數計維時太守曁叅府城守保甲團防等印委各員均鳴騶而至分投彈壓保護教民當衆人呐喊時邑宰曁徐守戎目擊拍手者近在咫尺隨飭拘住三人各予笞責數十下一面令揚營兵丁查拿滋事者斯時已敲三鼓而缺口街由流方巷起迄缺口門猶擁擠無隙地相持不去鼓噪聲喧嗣經守戎率領小隊親至當街揚言於衆曰吾等此來係查拿造言生事之人爾等皆係良民何必夾雜於此皂白不分儘可各回聽候地方官從公查辦衆聞言始紛紛散去直至三點鐘後各員往來巡緝迨天明始排道各回仍酌派兵丁留守保衛云 
[蘇省官塲紀事]  
　　剛良帥牌示本月二十六日換戴涼帽時將立夏固宜爾也○鄧方伯於二十六日赴上海乘輪舶至金陵謁見劉峴帥○新授鎭江府王可莊太守由京來省謁見各大憲小作勾留詹吉蒞任 
[鄂渚官報]  
　　修補縣李載玉禀見辭赴帮辦漢口厘局十三日候補從九余永淸赴武漢黄三府各屬勸捐育嬰養濟事務赴兩院禀辭藩憲牌示孝感縣知縣元廷鏞調省遺缺詳委署羅田縣本任雲夢縣劉秉彝調署羅田縣知縣印務詳委試用知縣吳耀先署隨州知州陳彰五撤任遺缺詳委補用同知何錫章俱署理十六日撫轅總辦咸嘉滿崇山城牙茶厘局務候補府吉哈爾春往羊樓峒局委辦通山茶厘局候補通判程懋昭委辦柏墩茶厘局大挑縣張淸委辦楊芳林茶厘局補候縣左興寅委辦崇陽茶厘局候補縣陳壽椿俱赴兩院見辭 
[定期接篆]  
　　上海縣陸春江明府署事期滿上憲以袁海觀明府調補明府於上月十四日交卸南匯縣篆務此已列諸前報兹悉袁明府擇於四月初三日巳時接篆昨日已將紅諭頒發到滬矣 
 
 

Page 3

 
 
[售票述聞]  
　　傳聞呂宋因近來發在外埠銷售之票太多而在本地發售者甚少以致本地票價大漲每張須洋六元本地人大不以爲然現經該處官員議定西歴六月分呂宋票不准多發與外埠銷售云 
[東彦來游]  
　　圓山在遷素工篆隷並精鐵筆與日下鳴鶴中林梧竹巖空六一齊名一時墨客文人咸奉之爲泰山北斗揮翰之暇游興忽生遂乘横濵丸輪船於昨日來滬適鳴鶴自石頭城下選勝而回舊雨聯歡同寓樂善堂藥室春申江上疉遇名流酒琖詩　當更平添佳話矣 
[禁攙花油示]  
　　上海英美租界會審分府蔡爲出示嚴申禁令事照得訪聞租界内各油鋪每因荳油價昻私用棉花核油將石灰提　攙和銷售貪利作僞置食者性命疾病於不問前經查獲懲辦在案迄今日久此等奸商難保不故智復萌實於居民大有關碍除隨時密訪查拿外合再出示嚴禁爲此示仰租界内各油鋪曁諸色人等知悉爾等須知損人利己天理國法兩不汝容况花核非宜食之物灰性燥烈異常　此春旺升發之時更易致生疾病其在婦人哺乳或小孩現種天花食之爲害更烈自示之後各該油鋪再敢不顧利害逞其作僞伎倆昧良銷售倘經訪聞或被告發一面追取此項貨物器具照例分别充公銷毁仍嚴治該商以應得之咎各該居民亦宜互知戒忌勿稍大意致貽後悔遵凛毋違切切特示 
[各奏爾能]  
　　春賽之事旣畢而諸西人餘興未闌前日又在跑馬塲賽力凡有賁獲之勇者無不各出其技以爭一日之長西國童子軍又有賽跑之舉身輕如燕足捷於猱一時作壁上觀者無不拍手嬉笑云 
[火警續述]  
　　昨報列滬北火警一則兹悉失愼處係在穿虹浜迤北某姓所造水廠烈焰熊熊致將廠基一所悉付刦灰尚幸四無居鄰一空倚傍不致殃及池魚所不可解者冰廠正當封閉之時不知祝融氏何以稅駕當火熾時租界各洋龍紛紛馳救後見火勢已衰且其地在租界之外遂中道折回云 
[誣控受笞]  
　　鄉人陸海和投上海縣喊控徐金金卽刷布金金糾同陳阿木及地保孫錫卿等强搶姪媳徐氏逼醮陸邑尊提集人証請帮審委員宋莘樂二尹提訊之下判將陸徐氏交陸海和領回徐金金懲責交保此已詳紀前報者也嗣因徐金金不服赴松江上控並牽涉圖董芮世春等恩太守准詞札飭上海縣提集訊辦邑尊飭差將一干人傳齊於前晚升堂集訊陸海和投案供稱小的向以耕種度日姪兒逝世多年遺下姪媳徐氏飲冰茹蘖矢志完貞忽由地棍徐金金糾領陳阿木陳囝囝孫錫卿等於去年十月初三日闖至家中强將徐氏搶去幸大姪媳陸李氏見勢不佳呼集鄰人上前攔奪始得脫險小的以其横行不法當經來案喊控蒙大老爺訊明斷結不料徐膽敢赴松誣控求請明察陸徐氏供稱丈夫逝世屢易星霜小婦人在家苦守期無負死者於地下至去年十月初三日忽有徐金金等前來欲將小婦人搶去似此胡作妄爲實出情理之外遂同夫叔來案喊控芮世春供稱現爲圖董徐金金係著名無賴不料伊竟誣我爲媒　叩求鑒察徐金金供稱小的向爲布莊生意因内顧乏人由陸李氏爲媒聘娶陸徐氏爲室是日前往迎娶突有伊叔陸海和挺身硬覇將陳囝囝家房屋打毁並赴案下誣控小的强搶小的因此情急赴松上控陳囝囝徐阿木同供是日徐金金硬搶陸徐氏之事與小的等無干不料次日陸海和紏領婦女多人前來將小的住居打毁叩求明鑒地保孫錫卿供稱此事小的並不與聞邑尊得供以陸徐氏甘心守節殊屬可嘉卽着伊叔陸海和領回芮世春訊明無干當堂開釋徐金金搶孀不遂反敢誣控殊爲可惡本應究辦姑念鄉愚無知從寛笞一百板並具誣告結備查地保孫錫卿辦理不善着將陳囝囝家毁物賠修以示薄罰 
[法界公堂瑣案]  
　　范雲生因娶妾雙林控案葛蕃甫同轉訪聞有英界老虎灶主婦從中播弄着卽提案訊懲昨晨包探王榮培持信票往英界會同英捕前往提到無錫婦人王阿招連男媒陳元生妾母王劉氏妾兄王榮卿及雙林解案范偕表弟李甘堂卽女媒某氏之子申訴前情同轉問阿招曰爾乃女流不應唆使王劉氏將已嫁之女誘回并邀流氓往范家吵閙阿招供稱小婦人開設鐵店歴有年所人皆知安分守己請大老爺察訪要也同轉謂此事早已訪明包探禀稱今晨小的奉諭往提見阿招家内有馬夫多人問目今欲將雙林另配公一馬房中人是爾作主否阿招一味抵賴同轉謂爾素喜唆弄是非將人家女子改嫁實與蟻媒無異着押候鞭背二百下枷號一月游行示衆期滿遞解回籍又問范曰阿招領無賴來家吵過幾次范稱曾與妾兄等來過四次問其時爾妾在何處答稱吵閙時雙林亦跟至門前在户外觀看似有欣喜之色問陳曰雙林意欲改嫁由誰作主答稱此語不實范稱陳因作事不端蒙恩訊押前晚其妻王氏來云陳之被押由監生禀控又云目下雙林有多人講過身價矣陳堅執不承同轉訊究其妻亦無實供范稱王氏於廿五日來家中所說目下不肯招承大約怕王之兇横耳謂爾將胆放大王斷不敢與爾爲難王氏接口曰是同轉謂雙林曰爾說連日串同蟻媒講論身價必欲將爾售入娼寮答稱小婦人情願隨夫回去不願爲娼同轉謂范曰爾妾情願同回爾必具結領去勿再任妻凌虐但爾所居之處與雙林母家相去不遠易生口舌最妙往小舅母家合住李君堂稱家中屋宇甚小恐以後雙林有走失等情范稱小舅母家住老閘北地在租界之外更不妥當兹請暫行管押捕房侍遷定後具領李供母親情願同陪雙林居住范稱蒙恩將妾斷領乞諭令母兄等以後斷絶往來同轉曰爾等勿將親戚視若仇人嗣後倘能改悔仍可親戚如常來往又謂王曰爾將胞妹嫁出又思改嫁殊屬非理答稱小的已知懊悔故自將髮辮剪去請爾將髮辮剪去是否圖詐人財判令押候笞責一百板枷號一月王劉氏不應聽信人言掌頰若干雙林雖曾責過着再掌頰四十陳不應置身事外以致釀成禍端判掌頰八十下復謂陳王氏曰王向爾說過欲將其妹另嫁公一馬車房中人爾爲何到堂不招本應將爾懲責目下格外從寛當卽釋去諭令李回家向母言明其事須先賃定房屋始准來領雙林原告等均叩謝而退○銀匠蔡治法偕叔父祥桂投案具領妻子捕房將治法之岳父蔣許榮岳母蔣沈氏妻子蔡蔣氏一併解案葛同轉令許榮具結嗣後不得領女回家復謂蔡蔣氏曰爾在押多日曾否思量答稱小婦人已知前非現願隨夫回去同轉謂但爾此去必守婦道勤於作事試觀爾姑若大年紀尚在洗衣爾須帮同作事不得任意貪懶謂祥林曰爾乃長輩亦須諭令姪子以後不得將妻凌辱讞至此有蔣女之表兄王才榮投案遞呈切結同轉閱得情節不符當卽擲還揮令退去謂許榮曰爾因治家不正聽信妻言本應究辦目下格外從寛惟爾妻沈氏不應邀同無賴至婿家滋閙判令掌頰四十下以儆蔣一再求恩同轉謂從寛免責又謂蔣氏曰本欲辦爾姑念前已責過格外施恩當將治法夫婦兩人交祥桂領回管束○邵朝福訴稱禮拜日魏淸龍邀小的啜茗糾約天津流氓三人硬借錢文是以喚捕拘案魏嘵嘵强辯葛同轉着押候笞責八十板○通事稱前日小車夫張步雲驅車碍路某號西捕令其讓開張奔往英界辱駡并以手作勢似有欲殺之意經英界二百六十二號華捕帮同拘獲送案請究張一味抵賴葛同轉着押候笞責八十板○四號西捕禀稱東洋車夫陳長生拉車至鄭家木橋碍路令其走開卽遭辱駡意欲拘捕伊卽奔逃口中尚連呼殺外國人殺外國人幸經他捕帮同拿獲葛同轉謂此捕當差二十餘年頗通華語爾等尚敢如此欺侮實屬不法着押候笞責一百板枷號七天○包探王榮培禀稱前日積竊金老五同夥黨王金海等乘江孚輪船來滬經小的之夥所見恐力不能敵告知船上茶房令其暗中看守小的隨登岸喚巡捕上船拿捉則金及茶房均避匿不面祗將王及金所竊竹箱送案請究查王卽前次犯竊之汪長星照有小影在案葛同轉檢視小影果鬚眉偪肖問爾等共有幾人是否專在長江輪船行竊供稱小的實由通州來此問爾身畔洋票一張係上書廿一日可知于 
 
 

Page 4

 
 
廿一日來上海答稱是廿一日在通州抵押船資前日始抵上海包探禀稱汪實係巨竊楊國香之夥亦係楊字排行同轉問爾等共有幾人供稱無多幾人同轉着押候笞責三百板遞回湖北原籍○包探王榮培稟稱邵阿雙途中將土皮自來火私送與押犯葛同轉未及　供判責八十板○柴月亭訴稱本月十五日由寗波來申被同伴陸茂生竊去鞋藍一具陸供稱小的與柴同船柴帶有私鹽五箱内有兩箱被關上查去三箱令小的代爲照料連鞋藍一併送往伊親戚家事後失去與小的無干昨日途中遇柴忽被誣指爲竊葛同轉問柴曰爾親戚是誰供稱應中喬同轉着將陸押候應到案質訊○售貨攤主王春生訴稱翁山仁竊取攤上銅香爐一具人贓並獲送案請究葛同轉問翁曰爾有同黨若干人供稱小的祇有昆季兩人同轉着押候掌頰八十下贓給失主領去○萬安樓棧客周渭利偕茶房朱阿珠投案訴稱積竊趙阿林潛入臥房用刀割破皮箱竊去銀表一枚銀洋一百十八元經茶房所見人贓並獲送案請懲曾在伊身畔搜出外國鑰匙八枚包探稟稱趙卽屢次犯竊之趙阿炳捕房照有小影葛同轉問趙爾用何刀割箱趙供認不諱包探又禀稱昨日小的查問之下趙自認行竊三次今來案又抵賴不承同轉謂若然當押候比究○包探孫錦榮禀稱張小梅手持二馬車水烟袋一支小的查問之下據稱在鄉下竊來爲此送案請究張供稱烟袋係叔父張阿金之物乘便竊來葛同轉檢視水烟袋上刻有馬永茂周麗仙字樣遂着押候比究○潘周氏偕胞弟周桂林訴稱桂林之妻周小妹自幼至小婦人家爲童養媳今年二十歲尚未成親時回母家自去年十月至今不返查知被人誘來上海匿於三河樓隔壁弄中某花烟館内當卽喚捕扭押今特解案請懲葛同轉問小妹曰爾在家中由誰誘出爲何在花烟館賣娼供稱去年十一月間由桂芳之妻挈來此地薦至花烟館當大姐並不賣娼同轉謂大姐不用如此穿着小妹堅執前供同轉着押候掌頰二百下再行核斷○新開河某舊貨店夥董全生訴稱主婦令乳傭抱小主出外閒游被小竊周海全竊去手上銀釧一枚經小的追獲人贓送案請究周供稱小的幼時曾習裁縫目下失業無聊日在街頭行乞前日行至新開河畔相近取自來水濯足董突來誣爲行竊拉入店中毆擊繼又以柏油塗於臉上延及髮内然後推令出去小的因無故遭毆不肯罷休主婦許給錢一百文硬將柏油擦去忽喚巡捕至誣爲竊賊送至案下葛同轉問董曰爾是否將柏油塗伊之臉答稱周竊物後經小的拘住後釋之不去因以柏油塗之問照此塗人共有幾次柏油從何得來答稱店中本有柏油出售祗此一朝並無别人塗過謂爾乃生意人胆敢如此兇横實屬可惡着押候掌頰八十下枷號八天周姑念已受小苦從寛不究復憫其年幼給錢二百文令某包探送過浦江回浦東家内○包探郁庭湘禀稱朱其壽專向各店混用銅洋日前又持銅洋六元向某錢店兌換適經小的遇見將人洋拘獲捕頭着將銅洋了捕房令朱自行投案不料朱一去不來反敢在外胡言亂道葛同轉問朱曰爾等共有若干人朱堅執不供同轉着押候比究○隆茂棧小工傅阿木訴稱小的家住八仙橋西陸家觀音堂本月廿四日出外做工至五下鐘時有賊撬門而入竊去水烟袋一支棉袄一件袋中有德興館飯店押洋票一張旋有康阿良者持票向飯店贖洋當卽拘獲送案葛同轉問康曰洋票如何入爾之手供稱小的在途中拾得八仙橋巡防局差吳升持名片至公廨禀稱康在八仙橋西尚有别案請帶回查問同轉謂目下此案未經訊實待懲辦後交爾帶去可也○壽康里管門人陸康咸偕房客吳葉氏投案由氏訴稱廿五六兩日被扒手竊去濕單被等物陸稱被竊鐵鑿四柄當塲拘獲楊供稱小的向在松江謀食因探母病於廿六日來申連日食用不週致將身上單褲質去若能行竊不致赤身矣葛同轉查得楊卽去春行竊西教士及捕房中西人物件之剃頭楊寳卿遂着笞責二百板遞回松江原籍○包探王榮培禀稱流氓陳善香拆梢案内之滑頭阿三卽李阿三拘獲請究葛同轉着押候質訊○廿五夜張阿二在太古碼頭某西人包車上竊取象皮一塊某包探見而拘獲並在張身畔搜出利刀一柄送案請究葛同轉訊問之下張供認不諱着押候笞責二百板遞回原籍○奉化孩子鄔阿邦隨族人阿五來申途中相失經捕帶入捕房一切情形曾詳前報昨日捕房將孩解案葛同轉訊問之下供稱父母兄長均已去世家内無人照顧因隨阿五來申同轉着送善堂寄養 
重修校馬氏繹史八元三朝詞綜三元湖海詩傳二元文傳二元蔡廣輿記二元魏源詩古微三元駢體文鈔一元七十家賦五角文字蒙求四角古詩賞析三元國朝古文正的一元四角京都大板籌餉鄭工海防新章大八程全部共七本一元四角明齋小識六角袖珍足本經義述聞二元四角水道提綱一元德國兵書一元洋務用軍六角新出石榴記傳奇八角繪圖長生殿一元足本文公家禮四角重校福惠全書八角大板鄉黨圖考四角大板果老星宗五角蓬萊仙舘駢體尺牘六角俞樾尺牘二角又對聯一角槐巿聯吟試帖二角袁蘭村詞四角滬遊雜記三角半豔跡編二角香閨雜詠一角青樓尺牘一角半四書集句巧對一角半梅瘡秘錄四角良方集腋三角胎産金針二角婦嬰心法一角喉痧正的二角抽裏百中經一角 
 
 

Page 5

 
 
茲接宋電知英五月份票頭彩三萬六千零九十二彩二萬四千八百零九三彩六千四百零七四彩二萬三千六百三十一現售六月票零躉批拆兼收紅票價皆大巿紳商惠顧函購原局回件不悮此佈上海廣揚興廣惠和廣泰祥仝啓 
 
 

Page 6

 
 
   
 
 

Page 7

 
 
參茸衞生丸治男婦一切虚弱氣血不足每個二角半人參再造丸治中風中痰癱瘓偏枯等症每個二角半烏鷄白鳳丸治婦人眞陰虧損赤白帶下每個洋一角調經坤順丸治婦人經水不調難於受孕每個洋一角經期腹痛丸治婦人臨經腹痛服之神效每個洋一角小兒回春丹治小兒急驚發熱百般危症每個洋一角參茸乾健丸此丸能塡精補腎種子尤良每兩二角半龍涎戒烟丸能善除烟癮化寒痰補氣血每瓶二角半三鞭壯陽丸三鞭爲主治腎虧陽事不舉每兩洋二角金鎖固精丸治心腎不交夜夢遺精等症每兩洋一角赤脚大仙丸此丸能煖腎固精培元壯體每兩洋一角婦科白帶丸凡婦人赤白帶下均能治之每瓶二角半順氣化痰丸此丸能順氣化痰定喘止咳每瓶洋二角五淋白濁丸治五淋白濁小便剌痛等症每瓶二角半龍涎哮喘丸治哮睱喘咳頑痰蔽塞等症每瓶二角半珍珠化痔丸專治内痔之妙藥其効立見每兩洋二角混元搜毒丹治花柳傳染疳疔痔漏等症每瓶洋五角立止牙痛散凡風火寒熱牙痛搽之卽止每瓶洋五分治喘洋金花凡哮㗇喘咳和烟同吸卽愈每匣洋一角正化州橘紅專能理氣化痰調中之妙品每匣洋五角三鞭種子酒補老少腎虧精寒常飮更妙每瓶洋四角走馬胎膏治風癱半身不遂手足酸軟每觔洋二元廣東杏林不分設上洋抛球塲○一寄天津廣萬利洋貨店○一寄蕪湖全益洋貨店出售 
 
 

Page 8

 
 
   
 
 

Page 9

 
 
[英界公堂瑣案]  
　　包探何瑞福顧阿六黄四福等同稱小的查得何忠太等五人寄跡永安棧行蹤詭秘又無鋪盖行李殊有可疑因此前往將何忠太查獲搜出質票甚多吊到對時表三隻洋烟筒烟盤傢伙又小皮箱二隻内有玉器等件查問之下據言曾在江裕輪船竊表二隻江永輪船竊表一隻又在元和輪船上竊得小皮箱烟筒等件有張慶雲與何同住一房雖無竊贓確是同黨又在别房拿獲張德富張德小楊國香等查明三人祗有鋪盖一個楊國香身畔帶有鎖匙並無箱子其爲竊賊不問可知蓋此輩專以趁搭輪船爲名往來各處乘間行竊搭客物件是其長技今將人贓送案務求究辦旋據熊寳慶投案稱小的在客棧專司接客前在元和輪船接得由臺灣來滬之曾軍門忽失小皮箱着小的賠洋六十元了事箱内係烟筒烟盤傢伙現聞包探拘住竊賊起出小皮箱未知是否曾軍門失贓爲此投案聲明何忠太供小的係湖南益陽縣人行竊原是不合尚乞施恩張慶雲供湖北襄陽縣人附船來滬與何忠太相遇同住客棧不敢犯竊張德富張德小同供小的係同胞昆弟籍隷湖北乘輪來滬冀謀衣食不敢爲非作歹楊國香供丹陽人來滬尋友匙在身畔箱在家中蔡太守廉得若輩專慣搭船行竊判何忠太管押六個月張雲卿押候備文遞籍張德富張德小交包探帶回押令下船回籍楊國香笞責二百板備文遞解太守閱得小皮箱内有玉圖書一方篆刻舒軒二字遂諭將各贓暫存捕房俟失主認領又諭熊寳慶知照失主前來認贓禀覆候示○包探唐寳榮稱有崔園紀投捕房訴被胡阿雲姚阿大等訛詐查得崔前曾犯事管押捕房開釋後不思改過又向許趙氏借對時表衣服質洋與該氏有曖昧事後因該氏不願與崔來往囑姚阿大向崔索還前借之物崔雖已交還然心中未免芥蒂又託胡阿雲向該氏饒舌姚反袒護該氏因起爭端今將一干人一併拘案崔園紀供小的係崇明人有姚阿大胡阿雲等向小的硬借洋銀兩元小的心實不平爲此報捕姚阿大胡阿雲供詞支吾蔡太守以崔所控各節情節未免支離然姚胡二人决非安分人不得不予薄懲判各管押七天○王桂生稱小的充當華捕有竹箱一口内放鞋襪號衣等件置諸鐘　下被妙手空空兒取去由一百四十四號華捕查獲人贓今特送案王長根供句容人初次行竊尚求恩恕蔡太守判笞王長根一百板驅逐出境贓交王桂生領去○克堅西飯館小侍者傅金雲控被李阿林雞姦蔡太守飭將李阿林暫押飭將傅金雲帶往醫院騐視並傳見証小李生到案再訊此已列報昨據包探沈金隆稱小的送傅金林至醫院由西醫生騐視並無鷄姦實據詰之傅金雲仍執前詞李阿林仍供小的不敢作無禮事李阿生卽小李生供不知傅金雲與李阿林曾否鷄姦傅又稱小的被李阿林拖至床上時小李生同臥一旁僞作咳嗽聲豈得諉爲不知太守以傅金雲所控無憑豈容瀆辨判將李阿林開釋○東洋人控侍者張仁金行兇庖人陶阿二助桀爲虐蔡太守訊供之下飭將張仁金管押陶阿二交保俟東洋人醫傷痊愈再訊昨屇覆審之期東洋人申訴前情並稱受傷之處漸次就痊張仁金陶阿二各執前詞太守謂張仁金管押已有多日着管押七天始准開釋陶阿二交保釋放○二百八十二號華捕樂志園禀稱捕房派出吳阿東陸小順二人專司捉狗之役在路見有無主之狗正欲下手狗忽奔入蔡阿五所開鞋店内吳陸二人趁勢追入蔡挺身攔阻任意留難且有賭塲望風人助蔡逞蠻爲此將蔡阿五王三毛李阿三等拘獲送案請訊吳阿東陸小順所禀與該捕相同並稱見狗奔入蔡阿五家趁勢追入蔡言狗是伊家所豢告以旣係爾家所豢緣何狗頸無牌蔡竟不由分說一味逞蠻伏求察斷蔡阿五供開設鞋店藉謀微利所豢之狗項下原有牌子不知如何遺落昨有捉狗人貿然奔入欲將此狗捉去告以狗在路中是爲無主聽憑捉去狗在店中是爲有主何得任意捉去而捉狗人佯若不聞堅指爲無主之狗反指小有冐認一併拘拿學徒王三毛偶言狗確有主亦被拘入捕房似此任情魚肉心何以甘鄰人李阿三因解勸被拘尤屬無辜受累務求伸雪王三毛供與同李阿三供住在鞋子店間壁伊等昨因捉狗爭閙小的念洽比之情爲之解勸誤被拿案蔡太守謂捕房有捉狗之條原係專捉無主之狗若旣有人指認何必堅指爲無主之狗致多牽累吳陸二人實有不是蔡阿五王三毛李阿三等均屬無辜一併開釋 
[上海北市絲業會舘籌賑公所施少欽經收順直山東賑捐二月十三至二十日第二千七百六十至六十七次淸單]  
　　十三日日照觀瀾堂洋一百元關中高琴舫善士求佑兒壽麟門牙長平由蔚長厚來洋一百元存仁堂由陶詠常翁交來四十元吳淞貨捐局福應子病愈完愿四元鳴鶴塲葉雪航四元嘉郡姚家埭放生室主人求郤病延壽四元春記二元無名氏二元蘇胥陶耕生求母病速愈二元甬夢氏銅洋二元○十四日陶質夫完愿規元廿六兩四錢湖州陸崙源由南市方萃和來洋四十元蕪湖邦勳氏二元袁浦李劉氏求胸前痰核速愈二元公平帳房不留名一元丹陽匯源典泰興典各一元無名氏求父母病愈一元鎭江無名氏一元湖州平安室主人因嬸母趙氏病重求速愈一元式之求子病速愈一元○十五日同順昌藥資移賑由徐石翁來洋三十元張仲延求合家平安二十元漢口紀萬源求店事平順九八平它紋十兩徐培德求保平安洋十元江西洋林港厘局會稽陳諾方爲妻王氏求病速愈續助十元浙寗洪聖洛求病愈六元瞿門朱氏求病愈六元求消灵郤病四元姑蘇元裕易隱名氏三元三角半不留名一元○十六日林馨寳求病愈二十元無名氏五元黎湯氏求乳巖速愈四元下海沛某棧管棧房廣東人行兇打人罰出三元蔡巖節省醫藥費二元無名氏二元又一元揚祖海求平安一元愼餘壽康銅洋一元○十七日滸浦羅錦甫爲姪桂芬驚風續助未速愈由安孚莊來洋一百十元母爲子求平安消災降福五十元琴士張丕善祈母康健合宅安吉日本洋五十元平記兆記均求人口平安各洋十元包任甫求平安由徐石翁來十元閩省鹿引山人酉靈氏求合家平安五元沈五寳求目疾速愈二元無名氏二元福建胡菊孫求母病速愈二元蔣魁孫求妻産平安一元泰州戈鋤月堂一元一善氏一元○揚州連聰叔善士募刼餘生心愿求平安十元求志爲善求消刼一元文生求親壽六角連夢醒求名五角荷經山人求壽三角策堂史求嗣連巧齡求順遂五令童子求消刼三户各二角共八户合洋十三元○十八日錢塘芸懋記佑人口平安生意茂盛洋五十元梁溪無求氏由同康莊來洋三十元徐玉亭求病速愈十元劉養丹求病愈十元吳毓瑞堂求合家平安十元黎里無名氏六元程月山求病速愈四元蘇垣鹽公堂蘇樹本堂四元蔡諧生求保母病平安二元力薄子一元倪曉初爲女炳淑病求全一元恆春藥店由宜興鼎裕典寄來一元劉氏求女病愈一元無名氏銅洋二元舒文記錢二百文○十九日湖南瀏陽縣劉友觀善士求母乳病安好由金雅泉兄交來鎭平足銀四十兩合元四十二兩零八分武穴掣驗局李爵卿善士求母疾速愈洋四十元鎭江安愚居士募嘉蔭堂三十元無錫王源隆棧玉蘭　完愿二十五元又求病全愈二十五元徐祝氏求合家平安完愿二十元揚州隱名子三元武穴無名氏一元○浙江玉環廳署覺因道人募壽護堂洋十七元同仁氏九元培桂堂有蘭堂各七元積德堂五元郭源順二元敬修堂一元陳發興八角無名氏一元二角共九户合五十元○二十日廬耀卿爲郎完姻移筵資由安和祥來洋三十元劉養丹求病速愈十元王芝田求喉症速愈五元楊味吟孝亷祈外恙速愈四元仙鎭義賢居士求家宅平安二元隱名氏二元無名氏銅洋二元 
 
 
 

Page 10

 
 
   
 
