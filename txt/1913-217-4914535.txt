# 1913 - 217 - 4914535

 

Page 1

 
 
來稿 
[論中國宜改良婚制（續）]  
（英國季理斐） 
　　一男女宜平權也東亞男女素不平權孔子謂女子與小人爲難養也釋氏曰以女子爲徒弟足使吾正法之運命減五百年回回敎曰女子無魂魄者也以是女界同胞處男子威權之下沈淪不見天日者已四千餘年無敎育無事業無財産無居家離合聚散唯男子是命男子可以出其妻女子不能拒其夫民法上亦以妻爲無能力者有夫權不聞有妻權而夫之對其妻甚至以牛馬畜之奴隸視之玩物待之非狎侮卽欺凌且有如囚虜而終身閉處深閨不出户庭一步者其不平孰甚焉今何幸而歐化東漸女權稍活女子龍驤之期殆將不遠然祇上流少數人知之所望有人焉起而以平權主義相鼓吹相運動惟其平權所以彼此同心勢均力敵男不可有多女女不可有多男男不必暱愛其女女不必故媚其男設男謂予可多添女侍則女亦可謂予可多納男姬男謂女犯奸淫我可休之女亦可謂男犯奸淫我未始不可休之此即平權之義也並非有惡意在内必以此坊民而牢不可拔之多妻制或不絶而自絶矣 
　　一結婚須自由也婚嫁者男女之大事也百年之禍福一身之運命胥在此時若誤適其途則吾人終身生活之大不幸也觀於中國以娶妻必告父母而婚姻之道苦以撮合必憑媒妁而夫婦之義衰馴致怨耦多嘉耦少男旣不德女復不貞此世道所以衰微而淫風所以日盛也惟實行自由結婚以救濟之則此習可除矣第吾所謂自由者非放縱於禮法之外乃歸納於禮法之中其道唯何結婚之初選擇爲貴彼此於血統之遺傳如何家系之地位如何門風之良莠如何境遇之順逆如何年齡之大小如何品性意志之邪正如何通塞如何皆當熟考俾無桀誤而種族宜同親族忌近體質宜配合得中皆與男女子孫大有影響者然諸事悉宜而兩方無愛情者則雖合之而一生之幸福已爲之犧牲故婚姻宜參酌得宜雙方允治若當世所行之强迫結婚則野蠻之習耳貽誤良多安足法哉選擇之方法如此惟男唱女和乃結婚之大法女子不可自進而求男子求之然後女子應之以事選擇庶乎可耳女子婚期不可在二十以内蓋年少不知育兒之道也而或輕視之輕合則輕離以貽一生之缺憾可不戒哉 
　　今民國以前清宫娥皇妃均已裁遣甚盛意也然予意尚以爲有未足焉苟熱心志士愛國青年均能體此意以破壤多妻制而厲行一妻制則可爲文明國矣 
要件 
[整頓全國蠶絲論（四）]  
（中央農事聯合會草案） 
　（七）設立國内外蠶絲業調查表（說明）查謀富之道首重實業實業之中農業爲本而蠶業又爲農業中之最易普及最易收效投資輕而獲利速　農家副業也故謀富之道莫要於興蠶興蠶之端莫急於調查而調查一事至易亦至難由部中訂定格式頒布各省令其按式塡註報部此至易之說也由部中嚴令地方官終年調查蠶業按月報部此又至難之說也以上二說均間接的調查非直接的調查然皆不能得其實在之利弊今欲調察利弊定一切實辦法則非由部中創國内外蠶絲業調查會不可此會一設而後事有專注欵無虚糜蠶絲業之行政上始能求統一而謀普及發達矣請說明其理由如下查日意法奥諸國整理蠶業均先由農部設蠶絲業調查委員會從事調查其對於外國蠶絲業類皆派專門人才充當調查員詳細考究報告農部以定行政興學營業之方針我國何地宜家蠶何地宜野蠶何地宜多化蠶蠶病宜如何預防蠶種與桑苗宜如何統一絲質與蠶具宜如何改良製絲場宜如何推廣絲商宜如何整理均應就各地情形確實調查藉爲整齊利導之資而取改良發達之效此對於國内蠶絲業之宜調查者也若夫意法日工廠組織之完備蠶絲器械之精美風穴規模之宏大蠶絲敎育之進步蠶絲官治與治絲機關之組織蠶業法規之精密蠶業政策之進行蠶絲業生産之發展各巿場生絲貿易之發達亦須廣爲調查以便倣傚此對於國外蠶絲業之宜調查者也調查事項至爲繁重必須有常設機關董理一切專任職員分理一切而後責有攸歸百廢易舉此國内外蠶絲業調查會所以必須早日設立者也所有一切辦法條舉於左 
　　（一）中央設立蠶絲業調查會直隸於農林部管理國内外蠶絲業調查事項 
　　（二）會中分總務敎育營業行政法規五科 
　　（三）主任一人僉事五人主事十二人分任會中調查事務技正二人技事六人專任調查編纂及試驗成績報告事務 
（四）調查地點應先從國内外蠶絲業繁盛之區著手 
（八）設立稚蠶共同飼育場 
　　（說明）從來吾國之養蠶家飼育蠶兒共成敗多聽之天然一旦失敗委諸命運以爲莫可如何不知此實不明蠶之生理者也夫蠶之受病最易其受病多在稚蠶一二齡時爲吾人所不覺者至四五齡時各病發現雖欲挽救而爲時已晚養蠶家之習慣如是而欲其收成豐滿者吾未之聞也欲謀改良計惟有設立共同稚蠶飼育場其理由蓋因民房形式參差不齊飼育壯蠶稍加改良尚可勉强從事以壯蠶稍有抵抗外界之力不至易受疾病飼自不甚困難稚蠶則不然非特别飼育室常保七十一至七十五度 
 
 
 

Page 2

 
 
之温度飼育周到不爲功故凡各省蠶桑風氣已開之處在道縣城鎭者宜由該主管官應設立共同稚蠶飼育場一所至養蠶期間派員實地調查養蠶户數並演說共同飼育之利益令其將所養之蠶種預交飼育場爲之定發生之先後别飼育之區域用同一種類之桑葉同一樣之温度飼養之迨至二齡蠶兒漸漸長大體質强韌則照原之蟻量之蠶分給各養蠶家自爲飼育然後再滅蠶學畢業生巡廻指導以致收繭之期至在巿鄕村之各養蠶家由巿鄕村之農會或由各養蠶家合資共立稚蠶共同飼育場一二所倣照道縣城鎭辦法行之二三年後即可得最良之蠶種能收最良之蠶繭再由各種方面逐漸改良使養蠶家不惟不遭破家倒産之厄且可得豐厚之利益則蠶業之發達可期而待也（已完） 
時評 
[暗無天日之上海（無名）]  
　　炮聲槍聲可畏也流彈可畏也火可畏也搶掠可畏也於是南巿城中十室十空矣房屋不能顧也家産不能顧也飢餓疾病不能顧也旁徨終夜避至租界竟有求寄宿而不可得者 
　　一曰而至二日二日而至三日戰事不已損失不已驚恐復不已三四十年以來未有若是之浩劫也 
[警信]  
　　本埠訪稿自昨晚十點鐘後南軍復攻製造局兩軍又戰至今早八點鐘止聞南軍仍分三路進攻猛撲五次守兵甚力均未攻進 
　　本埠訪稿今晚九點多鐘槍砲聲又起約半點鐘後稍弱十二點後復起又在交戰勝敗未得確報 
　　本埠訪稿今晚攻局之南軍聞係寕波來之三百人及鎭江調來之軍與松軍前晚退梅家弄者 
　本埠訪稿上海總司令部聞確已遷往閘北 
　　本埠訪稿昨日城中時有火起及刼掠之事 
　　本埠訪稿目下浦江泊有外國兵船十二艘内有巡洋艦六艘砲船四艘滅魚雷艇二艘不日尚有數艘開抵此間 
　　寧波電寕波已取消獨立 
　　南京電此間並未爲徐軍所襲現在徐軍隔江而列自十二圩直至六合 
　　南京電江隂砲台已換旗歸誠中央政府昨日（二十三日）南軍在徐州府戰敗已有一部分退走鎭寕火車停開（譯文匯報） 
　　青島電北軍已佔領徐州府獲來福槍數千大炮多尊南軍向南退走（譯文滙報） 
　　北京專電十八日起南軍已缺餉械二十日起張勲軍力攻琵琶山距徐祗三十里號稱最艱險之地昨日來電已抵徐城南軍已退至蚌埠或云浦口北京專電湯薌銘昨電湖口軍投降日多攻克不遠李烈鈞已往吳城據予所得别報李意似以吳城爲政治區域現已將省會遷往吳城 
　　北京專電京中戒嚴令下巿面及防衛情形殊不少異平日杭州專電紹興巡防九營受煽變被騎軍擊散紹城安 
　　杭州專電嘉水師一五兩營謀動新舊軍圍捕概正法防務甚嚴 
　　杭州專電此間今日聞揚州徐軍至南京滬上北軍固守製造局人心甚安逃亡漸止 
　　杭州專電駐嘉六師督修蘇路杭滬車可即通 
[特約路透電]  
　　北京電今日衆議院開會議員到者四百四十九人熊希齡任爲國務總理一案業已通過同意者二百六十票反對者一百八十票無效者八票不主可否者一票 
　　北京電唐紹儀致電袁總統勸其辭任歸田路透電社得官塲消息袁總統對於此議毫不注意 
　　北京電袁總統已覆電唐紹儀蔡元培嚴詞拒絶辭職之請並責彼等不應縱亂並有予受父老之委託而負巨責故必盡瘁至死而後已 
　　北京電此間政界豫料江南製造局北軍難以獲勝今聞擊敗南軍消息大爲滿意 
　　北京電傳聞五國銀行團已墊付巨欵以供政府解付江南製造局海陸軍之餉銀蓋已欠交許久五國銀行團曾先開會討論此事全體贊成按照合同規定之數繳付中國財政獨立問題現亦在討論之中衆意戰事如再延久則當舉員監理中國之財政 
　　北京電袁總統命令削去黃興陳其美柏文蔚之爵位并縷舉諸人之罪狀末有着馮國璋張勲從速平亂擒獲首犯者當予重賞如有被脅變叛擒殺黃興予諸人以贖罪者亦照常予賞如有歸誠准其自新免加追究本大總統惟分順逆不問黨派等語 
　　北京電路透電社得官場消息政府對於南方亂事毫不驚惶現擬視爲交戰團對之如國敵而於輪船尤爲注意故擬派徐某大滬設立捕虜品裁判所以畢高持君爲法律顧問不日卽將啓程赴滬政府現望粤軍不北發若竟有此事則無論中外船隻凡載運此項軍隊者卽擬開炮沉之揚子江之各輪船亦將照此辦法蓋政府現决意以嚴厲手叚平亂故也 
　　北京電湖南省議會已否認以本省礦産抵借日欵洋一千萬元之合同 
　　北京電法國資本家已與貴州當道簽定合同承借英金五十萬磅六釐起息以地稅印花稅爲抵押品該合同已呈中央政府審查豫料可望批准如不贊成即行作罷 
[譯電]  
　　北京電日來戰事情形此間未得確實消息 
　　北京電倪嗣冲已任爲北皖鎭守使該處軍隊仍歸指揮目下以頴州府爲根據地如能善用此軍則現守浦口之南軍將於側面受敵其勢頗危 
　　北京電袁總統已命張勲馮國璋率師前進馮國璋之名尚未見諸政府公報現料馮將指揮張勲之軍及陸軍第五師以濟南府爲大本營直隸滿洲均有援軍加入總計共一萬二千人 
　　北京電張勲之意志外間懸猜之詞頗多或謂張向南方黨人提出條件須舉滿洲親王爲民國總統始允贊助南方此說雖不確實亦屬可笑 
　　北京電張勲之計畫外間仍多謡言或謂張勲要求南方黨人組織立憲政府而仍奉宣統爲帝已爲攝政王則始允贊助南軍 
　　北京電張作霖請袁總統准其赴前敵會同張勲平亂已付陸軍參謀兩部核議 
　　北京電馮國璋已任爲南方宣撫使 
　　柏林電德政府及各報仍信維持北京政府及以袁世凱爲領袖實中國之福駐華中國公使語客謂望南方亂事不致礙及中國之前途並謂袁總統富有平定亂事調和南北之能力如舉爲正式總統列國卽將承認民國云廣州電廣東政府禁止各報登載江西兵禍消息陳督與商民衝突日甚軍界意見分歧盜案日多商業全停當道現拆閱私人郵件且阻富室離城人民怨聲載道目前大局極爲難測沙面泊有外國兵艦八艘 
　　北京電蔡元培汪兆銘唐紹儀致電袁世凱要求辭總統任袁答彼按憲法忠守誓言須俟正式總統舉定後再爲退任惡徒自私之要求非人民之公意 
　　北京電陸徵祥定於二十三日辭職將以孫寶琦繼之 
　　北京電袁總統命令取消孫逸仙全國鐵路督辦之職 
　　北京電此間盛傳黃興已在寧被害惟無確信字林報原按本埠昨日盛傳黃興已抵上海 
[公電]  
　　譚都督之通電萬火急大總統國務院參衆兩院武昌黎副總統各省都督民政長轉護軍使各將軍都督各報館鑒副總統蒸元電歐陽護軍使蒸電均悉頃者贛軍生釁電告紛馳風聲所傳謡諑蠭起暗潮日劇險象環生究厥原因胥由意見杞人之愚未敢默息貢瀝悃忱用相奔告溯自武漢起義全國響應旬日之間易專制爲共和並五族而混一實賴諸先義烈艱難搆造各方將吏戮力一心用集大勲克承新命震今鑠古簡册流光然在和議未成以前大總統决心救困猶不欲張皇兵力相與委曲求全定國是於敦槃出生民於鋒鏑其斡旋苦心實薄海所欽仰兩年以來政體雖已變更國本迄未鞏固士民失業庶政未修列强窺視防不勝防蒙藏沸騰日甚一日當此之時卽令同德同心羣策羣力四境久安之會爲十年生聚之謀猶恐禍至無日時不我與無由起圻疆之沈疴復已傷之元氣若邦域之内先啓猜疑意氣之爭激成變故不惜舉數千年締造之邦基四萬萬共安之幸福盡納於漩滴以求快於一逞則瓜分豆剖豈待異時魚爛肉亡何堪設想夫以家人而交閧於巖牆之下不待判勝負而其家已傾舟人而喧呶於駭浪之中不待明是非而其舟已覆然筮太急抱蔓空歸誰可獨存寕能有幸而况兵凶戰危之事自昔名爲不祥民窮財盡之餘詎忍罹於浩刦伏望大總統開誠布公與民休息副總統十省都督排難解紛各抒讜論以維大局母使潯陽一隅逼爲全國糜爛之起點黃帝在上之靈實歆鑒之臨電涙竭急無擇言伏乞垂察無任悚待譚延闓寒 
　　浙督痛責松軍拆斷鐵路電時報館轉蘇路公司並轉各報舘鑒贛事發生全浙恐怖瑞徇軍商各界之請力持保衛地方不問其他邇來謡傳松軍由滬折回將進攻浙境第六師司令部因派兵楓涇駐守嚴爲防禦乃松軍忽將松楓間鐵橋拆斷浙路公司及地方各團體紛紛來本處質問何以不力任保衛竊思滬杭同軌蘇路浙路息息相通若交通斷絶不特有妨浙路營業抑且有礙吾浙旅客往來之自由現已請松江沈統領將交通復舊不得阻礙若不見允瑞旣宣言以維持地方爲已任爲保護浙民生命財産起見不得不進兵蘇境籌自衛之道若因自衛而生衝突因衝突而波及貴路營業本處概不負責特此奉告浙江都督兼民政長朱瑞漾印 
　　浙民贊成朱督保固浙境電朱都督鑒昨電諒達雪老受愚貽譏中土正深惋惜今讀哿電佩慰無已仍望抱定此旨始終勿渝受惠豈第淅江虞和德叩箇 
要聞一 
[上海兵禍記（二）]  
　　字林報昨夜黃浦灘防禦栅欄處曾發見一極可駭異之事德國義勇隊防守該栅欄時忽有一人希圖過界入禁止行人之地卽向盤問知係日人欲入城中搜其身畔携有公文因將公文交中國隊員閱之知含軍事性質故卽將該日人押解司令部據製造局左近及他處之居民切確宣稱二十三日上午一役有日人多名在南軍之中指揮戰事凡有日人之處炮火極爲激烈浦東某某數碼頭復有日人數名繪畫海軍各艦之陣式及由該處可見之各堡壘及見有人行近卽時走散此亦一可異之事也又文滙報云查此人實非日人乃南軍之細作因卽釋放 
　　昨晚南軍請休戰四十八小時預料可經鄭李兩司令允可惟以函中無正當之人簽名故尚不可必聞已由紅十字會醫生轉交北軍司令 
　　北軍曾於今晨出攻砲隊營以期拆去各炮機關海軍曾悮向開砲乃急退下通告旗艦旣而復出隊攻之大得勝利北軍自始至終異常勇敢 
　　大陸報云南軍於上海附近所用之軍械雖多屬毛瑟鎗聞天津某日本公司近以大批末拉太及明洽三十六年之來福鎗及子彈售與南軍並聞該日本公司復承購來福鎗五萬枝每枝附子彈百粒某商家曾商請洋行數家代辦軍械旋知非供政府之用卽經拒絶至天津某行承辦者僅屬所知之一端耳聞尚有其他日商爲南軍承辦大批軍火二十三日上午兩軍暫時休戰俾紅十字會中人得入戰地移去死傷兵士時有居民二人見日人三五成羣雜於南軍隊伍中綜計共約四五人十 
　　黃興復出漢陽私逃故智消息似已確實有人曾於星期二日見之其人於上年内與黃曾爲極大之交易據謂在某銀行與黃相見並與寒暄黃向該銀行支銀七萬兩華人所傳黃已匯銀五萬兩至日且因此次起事國人不加贊助已無勝利之望故擬乘機逃往日本之說似屬確實 
　　字林報云製造局臧團長之兵現守衛該局前面陣線廣約一英里餘龍華及滬城中間至星期三日薄暮時已無南軍蹤跡晚間八點鐘時李司令派砲船一隻至董家渡船塢一帶巡邏並命各船開出戰線夜間有魚雷艇兩隻巡邏江面據確實消息北軍非見南軍進攻不再開砲據官場消息海琛炮船受傷兩處皆在水線之上海軍將士無一死傷製造局受傷之北兵均自行醫治上午十時南軍沿製造局及滬城中間之江濱紛亂退走聞南軍如再進攻則製造局與法國水廠中間將成砲火之場 
　　星期四日字林報傳戰云據某要津消息南京已入北軍之手惟因未得直接電音故確否須待後聞 
　　文匯報云自星期三日夜間十時起至翌晨五時止南北兩軍復於江南製造局一帶開戰其結果與先一日相同即北軍獲勝死傷無幾南軍大受損失而退 
　　是夜月色頗佳初聞南軍將於晚間八時進攻惟至十時始聞槍砲之聲仍分三面進攻一在斜橋一在龍華一在滬城先數分鐘鎗炮之聲頗弱旣向兩方面即猛相擊射海軍各艦仍如晨間開砲以加重創於南軍日間南軍仍派人運動海軍嚴守中立海軍將校嚴加拒絶北軍本奉命主守不得進攻以南軍復往挑戰故卽報以鎗砲先半時内之戰火異常劇烈似較星期二晨間尤甚租界居民多爲驚醒法租界及西門一帶之民人尤爲驚惶砲彈之飛入外國人寓内者約有五十枚故多有至旅館度夜以免生命受危者 
　　戰事確實詳情不易探得惟初戰之際行軍中心點顯在斜橋蓋見面軍由該處謹愼前進藉房屋爲掩護以免爲北軍所見其先鋒隊則在龍華路與鐵路中間旣而斜橋大隊陸續前進旋聞來福鎗聲及機關鎗聲及快砲之聲一時齊作蓋兩軍業已接觸兵船亦開砲猛轟戰地周團數英里炮聲隆隆戰至一小時半後南軍始稍退半因缺少子彈之故半因製造局之機關槍及海軍快砲過猛之故海軍之地位已稍有移動以免傷及租界惟亦未能如願蓋在十一點鐘至十一點三十分鐘時飛入法租界之西端炮彈甚夥法界當道卽在徐家滙路築造防禦物法國義勇隊及台西堤炮船之海軍均至該處守衛而時時伏於代作防禦物之三合土水管之後以免爲砲火所傷橋畔之福音堂亦爲砲彈所損尚有一彈擊中義勇隊伏匿之土堆並有二彈飛過法國自來水塔 
 
 
 

Page 3

 
 
十一點三十分鐘後略爲停戰旣而惟少聞來福槍聲及間斷大砲之聲延至夜半聲復激烈而北軍處處佔優勞製造局之炮火異常猛烈南軍力不能支紛亂退走因無掩護故死傷者甚衆旣而炮火暫止以便南軍得以移去傷兵是時遥見有抬舁傷兵者由戰地他去旋惟聞來福槍聲偶起四面耳二點半鐘時某砲船得有消息謂南兵因不能向龍華一方面逃走現欲設法乘舢板貨艇渡江旋由探海電燈照見小艇一隻滿載兵士砲船卽開砲轟擊惟該艇仍得脫險而過旣而知逃兵之槍械多棄於江邊且有子彈若干晨間三點至五點鐘之間雖有槍砲之聲然並非因南軍攻擊製造局而發五點之後戰爭始止製造局守軍全夜受勞頗微聞死者僅有兩人傷者八人南軍聞死五十人傷一百五十人或謂是夜南軍死傷者約在四五百名之間是役也南軍之槍砲仍任意亂放故不易得來之子彈全遭妄用天明時見北軍哨隊分三面出發探悉南軍退走者爲數頗衆 
　　今晨九點至十一點鐘時製造局北軍從事掩埋南軍之死者且准南軍至戰場收屍而南軍棄之不顧故此苦役全由北軍爲之所埋死屍約百餘具是時南軍偶爾由龍華對製造局一方面開鎗數響惟無傷損諸事旋卽安靜於是在滬城及南巿浦灘所佔南軍各地位全行棄去聞卽在四處刼掠城中居民因鎗砲聲可畏於前一夜逃出者今日回寓見器物多已失去北軍之數不滿二千人故恐未能派兵佔城惟斜橋與製造局中間之土砲台已爲北軍所佔今晨有某外人往游製造局見北軍狀極歡悅紛購魚蔬豫備作餐 
　　今日下午龍華一方面來福鎗及大砲之聲接續而起聞南軍大隊皆聚集該處製造局守軍亦回砲擊惟南軍因爲物掩蔽死傷甚少兩點鐘時砲聲始止南軍因亦無力攻奪該局秩序漸亂逃者甚衆 
　　星期一日抵此之鎭軍四五百人協助攻擊製造局今日下午由南巿浦灘分乘小艇開至蘇州河口以候命令再作行止行過英租界浦灘前時中外人士觀者甚衆今日下午四點鐘時聞在斜橋出戰之南軍已退入城中 
　　星期二日有海船由北方抵此下椗上水載有華人甚衆據謂皆係北方鐵路工人登岸後乘人不備濳赴製造局後悉皆係北方兵士派來援救製造局者喬裝工人以掩耳目入局之後大受歡迎卽分給軍械服裝分任防務 
　　製道局北軍今晨處决松兵間諜三人 
[衆議員對於贛事之建議案]  
　　昨汪榮寶王敬芳兩議員提出咨請政府征伐叛徒建議案照錄如下迭據副總統領湖北都督兼領江西都督黎元洪電陳亂黨在長江一帶謀逆各節並接歐陽武孫多森先後來電公然對於我神聖之議會爲顚覆政府破壞民國之宣言本院維民國肇造南北統一以來國家機關之組織均以約法爲根據現今之臨時政府係屬按照約法所組織之正當機關其有在此正當機關以外濳竊土地私立名號爲反抗之舉動者卽係背叛民國爲四萬萬人民之公敵政府爲維持國家生存起見應以嚴厲之方法爲適當之處分凡我國民當曉然於順逆之所在同心一致共遏亂謀須知此種問題决非當派之競爭亦非南北之意見斷不容假借名義希圖煽惑我民國安危存亡實繫於此本院有擁護約法維持統一之天職謹代表民意建議如右相應咨行大總統查照施行 
[七月十六日之衆議院會]  
　　七月十六號下午一時開會正議長湯化龍主席宣告開會議長報告新疆等省議員新到二人抽籖法籖定席次畢劉恩格謂工商部借欵事本院前提出質問可請工商總長到院答復議長遂請工商總長劉揆一出席答復劉恩格謂工商部用礦産抵借英商五百萬磅本院前提出質問政府並未正當答復貴總長旣出席本員有質問理由三件（一）約法載明議决國庫有担負之契約而此次借欵並未提交國會議决擅自簽字是否違背約法（二）前次代理總理到院聲言此事並未交國務院會議而國務院官制法載明凡契約須由國務院議决而貴總長旣未交國務院擅自簽字是否違背國務院官制法（三）此事旣未交國會又未交國務院違法之罪固不待言但礦産乃中華民國公共之礦産而貴總長以一人意思遂自借欵簽字侵害公産之罪實莫大焉請貴總長一一答復工商總長答復略謂此事動議在去歲各省工商代表到京時因對於採礦之計畫及整頓工商各方法因以發生借欵問題若以滿蒙藏礦産論非有第三者投資又無以開採故借欵之事遂爲工商之要務至於違背法律彈劾等事亦在所不惜劉恩格又謂貴總長必欲將所質問者一一答明工商總長以借欵尚係草約爲答劉恩格又謂代理總理前言已簽字何以貴總長又言草約工商總長謂實係草合同因一月不能交欵即作廢等語嗣經各員均以借欵違法何以不於質問前報告必俟質問始出席說明究何用意請卽答復工商總長辭窮理屈遂厲言爭持議場秩序爲之紊亂拍案者有之大聲疾呼者有之一時同聲反對各員發言無從紀載當由工商總長謂此事係工商進行計畫爲政策起見不受法律上之拘朿貴院無質問之必要劉崇佑謂若以貴總長之言政策施行不受法律拘朿則全國公産均可抵借一時發言甚多秩序亟亂議長遂請工商總長退席由秘書長朗讀借欵合同劉崇佑謂合同内有無草約二字議長答並無草約二字劉崇佑謂旣無草約當然成立嗣因董增儒對於農林總長有質問事件議長遂請農林總長出席答復董增儒謂現各報登載農工試驗場有租借外國人之說是否屬實請明白答復農林總長答此係謡傳實無其事等語劉崇佑謂雖係謡傳必有影響請將詳細情形報告農林總長謂農工試驗場不能爲之工場因建設之時係前清孝欽顯皇后遊覽之地自本員到部時亟欲此場整頓但地點及辦法均不適宜無從改組故延擱一年之久尚未入手辦理云云劉崇佑謂係改組並無改租之事農林總長答並無租於外人之事時已至議長遂宣告休息 
[工商部借欵合同]  
　　工商部總長私借外債各報紛紛揭載至斥之爲盜賣國産記者今探及該部中人云此次向英商借欵實有其事但其合同今已作廢兹將其合同原文披露如左 
　　（一）借欵總額爲英金六百萬磅本合同簽字後三個月内分三期交清 
　　第一期二百萬磅於本合同簽字後一個月付清 
　　第二期二百萬磅於本合同簽字後兩個月内付清 
　　第三期二百萬磅於本合同簽字後三個月内付清 
　　（二）利息週年五五釐 
　　（三）按債額九一扣交付實金 
　　（四）交欵及還欵地點均訂明在中華民國之北京 
　　（五）遷款期限自全額全清之日起定爲三十年自第一年至第十年祇還利不還本自第十一年起每年本息配還至三十年本息全清但在三十年内中華民國政府得任意縮短期限隨時還清 
　　（六）此項借欵由中國中央政府按照法律完全担保並由中國工商部另積中國鋼鐵廠鍊出之鐵以相當數目爲担保清還本息之用在中國鋼鐵廠未成立以前指定滿洲無人報領開採之礦産地爲担保品 
　　（七）中國工商部爲經理借欵之酬報并證明前項擔保品之確實許薛福氏或其代表於五期内有在滿洲境内會同中國工商部委員查勘無人開採礦産地之優先權并許薛福氏或其代表在滿洲境内選定相宜之礦産與中國政府合協設立中英合辦礦務公司同時在中英兩國政府註册按照中國礦法辦理但滿洲礦業萬一遇有意外之障碍不能進行時工商部允薛福氏或其代表另擇他處相當之一礦區開採 
　　（八）薛福氏或其代表之於借欵交付之後辦礦之前另由中英合辦礦務公司所定二百萬磅此次本項下提出八十萬磅之股票爲中國政府之資本若將來公司資本額加增時中國政府應得之股票亦須增加如此辦法中國政府可凈占公司資本額十分之四其辦礦詳細合同另訂 
　　（九）本合同倘屆交欵期限無欵交付時卽行作廢 
[雜評一（無名）]  
　　流彈四聞西門外有女學生五人同居一樓面當二十三夜之戰二生睡甚酣至明日聞炮聲隆隆而起因呼其餘三人不應視之見流血飲彈死矣 
　　流彈五二十四日近午時炮聲已希有二人在方板橋後行於路上爲一流彈飛來登時卽死西門外某家又有一彈飛至露台上擊死一貓 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[獨立聲中之浙江]  
　　查封煽惑報紙二十二午時都督府軍事參議會公决本城平民天鐘浙聲浙報浙江民報五家揑造戰電鼓煽獨立致人心愈形惶惑密飭衛戍司令部會同警廳一律查封抵抗者照章逮捕一面由兩機關會銜宣布各該報罪狀以安人心聞已於是晩十句鐘奉令執行矣 
　　破獲破壞機關第六師出防嘉興後一般黨人以運動獨立無效妄圖破壞連日揑造謡言謂吕師長决擬反正舉爲都督另選省議會長莫永貞爲民政長並云某處某軍贊成恊助訂期起事等語互相傳布人心愈恐挈眷奔逃者十室五空且數日中外來形迹可疑類似共進會一流者觸目皆是今午軍警兩界偵探杳獲該黨機關如蒲塲巷某報旗營某校及下城文龍巷飲馬井巷曁羊巿街某某三客棧當卽選派憲兵衛兵巡警約期夜半十二句鐘同時圍捕勿任漏網其尤駭人者竟有前充二十四團某營管帶丁姓現居管驛徐（卽都督府後門）被該黨煽誘同謀憲兵查有確據故密令先行逮捕其餘各路會匪游勇被誘來省者大半三五人一處分租城廂小屋以待時機現已派兵分路搜捕一面出示不准人民容留自本日起凡附和破壞如上海民權民立中華民報等一律嚴禁入境 
[獨立後之安徽談]  
　　皖督自宣布獨立後經濟困難軍餉難籌昨都督胡萬泰特開會議擬向商民籌借軍餉二萬元復勒令用中華銀行紙幣二萬以濟軍需聞各商以現值青黃不接現欵難籌祇有代用銀行紙幣之一法先將紙幣二萬元由商會加印戳記然後發給軍餉巿面一律通用暫濟目前之急惟聞胡督尚欲逼令各商速籌現洋二萬以資接濟 
　　日前皖垣看守所被押各罪犯一體濳逃隨由軍警緝獲數十名其餘均逃往四鄉恃衆行刦昨聞在大豐鄕地方連刦十四家鄕民異常驚恐刻經該鄕士紳赴省報告請兵拿辦胡督已派兵前往緝拿矣 
　　皖省精華向以大通鹽釐爲進欵大宗省垣獨立後都督卽擬派員赴通提取而蕪湖龔旅長曁管鵬諸人亦擬派兵往取經胡都督電止諸人大不滿意將有反對舉動不料昨日有宣城張團長兵隊到通將鹽釐及水釐各局搶刦一空並累及商人同遭損失刻經都督聞知今日已派顧小軒團長率兵前往查辦胡都督以現值軍書旁午經濟困難之時多一機關卽多一用項擬將行政公署取消所有民刑警各事均歸都督管轄其餘敎育實業暫行停辦至各小機關及各縣司法員一律取消所有各科長課員薪俸自七月一號起每人月給洋二十元以紓財力 
[維揚中立之態度]  
　　第四師徐師長日來連發命令派遣水師團長陳開揚開紥瓜洲口派遣駐紥興敎寺萬壽寺之四十七團兩營於廿一廿二兩日開赴高郵寶應其餘各營亦分别調遣城外小輸已於今日由師部禁止裝軍搭客留以拖載兵士聞師部已發出子彈三萬粒分發各營其開差之營因涙上已解來軍餉三十萬概於今日發給雙餉揚州城内所餘之兵惟機關槍隊一連及衛隊一營　　十二圩已於十九日獨立其原因係日前該圩遭火政府曾發恤銀十二萬元迄今尚未領到各户大譁因至該棧迫索適寗垣亦派兵至圩故遂得手現此恤欵已由運署撥發并派遣軍隊往圩鎭撫 
　　運司張岱山赴京久未回揚此間有舉方澤山消息李知事已返揚州其辭職之說前以瓜代無人未能實行兹值州中立已照常視事 
[獨立後之無錫談]  
　　自治團體之會議二十二日下午二時十七巿鄕總董鄕董借舊鎭鄕公所開會集議維持地方秩序事公推莊士松君爲主席其議事之秩序如下（一）維持駐錫蘇軍（二）維持本縣司法機關（三）水巡分發各鄕防衛（四）維持巿鄕自治機關（五）請縣知事嚴禁賭博是日縣知事秦毓鎏君亦出席首由秦君報告駐錫蘇軍共有三百餘人以每人月餉十元計算每月應支出三千餘元此項軍餉向由省欵支撥值此軍事吃緊之際恐省中勢難照撥須由本縣擔任至司法機關呈奉省令有歸入縣知事署辦理以省經費云云毓鎏則不以省令爲然擬始終維持之至巿鄕自治機關尤應盡力維持第四第五二項自當照辦議論移時而散 
　　第三科長問題第三科長蔣士榮君辭職秦知事已專函挽留蔣不爲所動堅辭如故秦知如不就職影響於學務者至大擬親自赴鄕登蔣君之門而勸駕焉未識蔣能爲所動否耳又說知事署科員蔡樾亦長於學務如蔣果辭職不就蔡願繼任蔣職在學務上作一番効力一俟秦君下鄕探蔣究竟如蔣决意辭職卽將奉委就職云 
[蒙古聯合會痛哭流涕之通電]  
　　萬急各省都督民政長均鑒中俄協約爲蒙古存亡之關鍵我蒙人不能不以去就力爭冀其成立業經詳晰電告在案昨經衆議院以多四十八票而通過參議院以少十五票而否決核其反對協約者率皆國民黨議員彼黨視我蒙古存亡等於兒戲推其用心直欲以俄蒙不了之問題牽制政府使南方亂黨爲所欲爲故幸災樂禍使我蒙古爲之犧牲居心狠毒過於豺虎不獨爲蒙旗之公敵抑亦爲中華民國之罪人我蒙古當日贊成共和無非冀圖保全現竟棄我如遺政府果有保護方法我蒙人亦何必故生離異倘政府亦無法解決則我蒙人不得不宣告脫離另謀自保與民國實行斷絶關係母再以五族名義欺我蒙人也決絶布告惟希諒察蒙古王公聯合會 
[千鈞一髮之蒙事觀]  
　　倡議獨立蒙藏局消息翁牛雅旗貝子阿圖穆阿富有資財勢力極大現忽受庫逆之蠱惑叛離民國近日暗招兵六百餘人購買最新之槍械遂於十四日倡言獨立佔據該旗北部並勾結餘匪大舉南下附近盟旗均行震動 
　　密謀背叛東路密探報告南郭爾羅斯旂久有暗通逆庫之事並與哈爾濱俄人秘密往來近日招募蒙匪購買槍械躍躍欲試且於該旗組織軍政分府設科辦事雇用韓人多名爲偵探其謀叛之心跡顯然昭著不久亦即宣布獨立 
　　奉軍赴援内蒙匪首達吉喇於八號沿西喇木倫西犯阿巴哈納爾各節内蒙軍事密探業於日前報告刻據總統府確息政府除於接電後飛電多倫鎭守使王懷慶卽調該處防軍赶往迎剿外日前又飭陸軍部電調第廿七師馬團長帶隊前往兜剿以期夾擊 
　　綏軍失敗包頭鎭自被庫匪焚掠後當已由劉總司令帶兵追剿昨總統府接得内蒙軍事密探報告綏遠劉總司令於十二號追剿庫匪至舍布雲被該匪暗襲我軍大敗失去大砲數尊現已退至鄂倫 
　　蒙古包屯聚亂匪昨午後總統府接得内蒙軍探急報烏珠穆沁旗屬北境蒙古包地方現屯聚庫　各匪約二千餘人並雜有俄軍甚多其統領亦係俄人聞該匪等擬日内即取道蘇克斜魯東侵黑省云 
　　俄馬隊兼程西犯俄陸軍中將愛約利德自校閱遠東軍隊事畢後調回馬兵四聯隊助庫西犯各節東邊林密探早有報告到京昨總統府又接得外蒙郭密探報告三音諾顔汗中在末旂屬匝戞蘇台卡倫於九號來有俄馬兵四聯隊次日即向烏里雅蘇台進發 
　　艾約特爾逃赴庫倫科爾沁撫札勒拉圖廟喇嘛艾約特爾暗通庫逆濳謀不軌政府業飭吉林孟護軍使密派軍警嚴行緝捕昨總統府接得庫倫毛密探密報科爾沁喇嘛艾約特爾於十號抵庫已委該喇嘛爲禁衛管帶 
[黑龍江宣布拘獲關慶山原因]  
　　黑龍江都督因拘獲議員關慶山一名大爲輿論攻擊昨日通電北京國務院文云陽電悉江省拿獲破壞黨岳武搜出寄京密函内稱有慶仁庵者雖曾爲前清道員然人品膽識確有把握誠黑省之賢豪現隱居宅仁抱志非常固雄於資而廣於徒若胡黃諸兄專函託弟運之江省猛將多出其門旣能斬霸黨之爪牙又可攻老袁之尾閭並開軍界可通聲氣官弁名單一紙等情因其詞意悖逆當飭軍法課訊據供稱伊受北京蒙藏事務局僉事任卓人參議院議員金鼎勲囑託赴海拉爾聯絡勝福因勝福不能進言遂回江省煽惑軍隊以圖聯絡蒙古反抗民國祇以勢力太單聞慶仁庵正抱憤恨卽前往與之審商慶仁庵允從因恐餉項爲難囑向任卓人要銀十數萬兩允爲擔保勝福决不反對隨與金鼎勲寫信交慶仁庵閱看伊應允派人轉送又信内姓名寫得草率慶並囑爲更正等情查慶仁庵卽關慶山以前清道員充省議會議員倘能明白順逆接見破壞黨岳武縱不立時拿送亦應嚴行謝絶乃竟向該犯承認聯和軍隊並擔保勝福且恐岳武信件經郵局檢查代爲派人田他處轉寄此等重要案犯當此時局且江省尚在警備戒嚴若不立時拘捕詳細質証萬一洩漏消息閧動軍隊大局何堪設想本都督有保衛地方之責又辦理此案奉有大總統電令萬勿稍存姑息故將關慶山傳案質訊省　會暫行法第二十八條議員除現犯罪及關於内亂外患之犯罪外於會期内非經議會之許可不得逮捕此案關慶山純爲關於内亂之犯罪省議會當然不能過問本都督之逮捕亦當然不必求該議會之許可且前日傳訊關慶山業已供認接見岳武商寄金鼎勲信件允爲轉送等情不諱何得謂爲連累誣扳至稱現行犯必在實行犯罪行爲之時又云掩捕關慶山法律失其效用議員失其保障果如所云必至大局破壞而後謂之犯罪行爲又必議員犯罪不准過問而後謂之得所保障不惟昧於情事亦且昧於法理查内亂罪條文其冠首用意圖二字此等罪犯固不待政府已經顚覆士地已經僭竊而後爲罪名成立也總之本都督與該議會同抱一維持江省之觀念該議會對於此等亂黨宜深惡痛絶不可瞻狥一二人之情面曲爲狥庇而置大局於不顧區區隱衷尚希鑒察宋小濂眞印 
[粤議會反對胡漢民提欵情形]  
　　七月十五日廣東省議會臨時會第一次開議出席議員一百零六人秘書長宣布函電畢議長報告照本日議事日程第一題都督交議財政司呈請續撥償還中國同盟會南方支部借欵案請討論林正煊謂此案關係財政問題極爲重要應由行政長官出席宣布乃有討論議長謂是早已晤陳督據言履任伊始公事極繁特派代表洪烈光出席成符孟謂如派代表只能代表都督意思否則有事質問恐代表無從答覆杜應魁謂宜請問其有全權答覆否陳世恩謂此案不特都督宜出席卽財政司亦當出席賴孝恂謂此案宜咨回都督因其手續上種種不合如前之五十萬不交議今之數十萬何必交議如今之數十萬應交議則前之五十萬亦應交議追認黃桂榮謂現只將後款交議而置前欵不議固非旣認前欵爲是而僅將後欵交議又非况同一捐欵胡督在任則還胡督去任則不還豈得謂平但革命時用欵甚多不僅單還華僑仍須一律償還乃昭公道簡經綸謂陳督不親到亦屬不合成符孟謂仍候都督出席詢問理由方有討論陳鴻銓謂都督不到可由其代表先行宣佈李綺庵謂凡交議案必須先付蕃查都督代表洪烈光謂都督現因事不暇蒞會故派敝代表出席因此案應交貴會議决乃可執行都督不便自主陳鴻銓謂前認五十萬則不交議今後之數十萬則推歸本會是直以本會爲傀儡耳范洪疇謂如由本會議决即五十萬亦當追還關越傑謂今旣交議但應問此欵之應還否耳代表洪烈光謂五十萬乃前胡督所交陳督爲同級官廳不能作主追還應由大總統乃可追還成符孟謂應還與否無研究之價值但此欵是否由粤支出如由粤支出則應由粤還否則不必交議今竟交議必持有充足理由如都督不到宣佈何從研究李綺庵謂陳督意以爲此案由吾粤償還抑由中央償還其議决之權實本會應負責任此卽交議理由陳世恩謂都督旣交議必有理由請貴代表說出否則仍請都督出席乃合王育初謂此非表决問題因應歸何處償還必有理由現交議之手續不合無從研究李綺庵謂陳督接辦胡督公事只可述前督之手續更有何種特别理由發生簡經綸謂五十萬應交不應交此卽理由何得謂無理由陳世恩謂現都督公事但言應續撥否是前交之五十萬承認如本會議决不應續撥則前交之五十萬亦屬不合凡新舊官交替如已接手則各事當然承認日前陳督接事對於此案必承認可知因來咨有續撥等語是明明承認前欵也羅曉峰謂不如俟都督出席乃能解决况此特别會之開正爲此等問題盧伯寅謂細閱都督公文非單指現財政司呈請續撥之欵卽前督所撥之五十萬亦在其内不過適在開會時期耳此咨文内已完全說明符夢松謂交議之理由未有宣布在都督意必主張應還不過交本會議决而已如不主張應還何必交議此種革命之事倘全爲粤省大局計則應由粤省還若全由一國大局計豈可專由粤還各議員主張請都督宣布理由甚合陳藹人謂今特别會議之開正爲此案無論交議之案卽民人請議亦當開議况此案應還與否可公同議决但必須調取証據乃能解决耳伍于簪謂此案討論已久或主詰問理由或主停議不知文内已詳晰說明其理由不過欠用口陳述而已據外間言論多以爲宜於開議不過應還與否且應由粤還抑由中央還如此研究方可對我粤人耳若以爲無研究之價值又何貴開此特别會議長謂陳世恩議員言後撥之欵則交議前撥之欵則不交議此爲不合但盧伯寅議員謂查議案咨文内似完全說明前後均有交議不過在閉會期内耳等語黃桂榮謂此案公文說得甚清楚伍于簪謂今日之交議其理甚足因輿論譁然故有此交議陳鴻銓謂陳督前有辯護書其清楚出席時可質問之林正煊謂不必研究今且問如此重大之案應請行政官廳出席否况其中要研究清楚乃得眞相而解决之也議長謂今將林議員請都督與財政司出席之議付表决如贊成起立多數通過議長謂第二問題余漢章提議取消賠償興華公司承買舊藩署府署損失費以正用途而重公帑案現請余君宣布余漢章謂賠償損失就私法上言之有名譽賠償有損失賠償今興華公司之賠償殊爲不合况有質問在先其賠償實無理由請諸君研究關越傑謂興華公司之案實無賠償理由此事經本會質問擅自簽約此事一人之私事本會可不必理財政司已交四萬元尤爲不合自應追回陳藹人謂此案並無變賣手續明文宣布實無損失之可言何有賠償之必要應卽追回乃合林正煊謂此案本無研究之價值請議長付表决議長謂現將此案付表决咨請行政長官辦理贊成者請起立多數通過 
地方通信 
[揚州]  
　　揚巿之治安談此間昨得十二圩土匪搶刼警耗已由兩淮緝私派兵前往徐師長並以仙女邵伯一帶爲揚州巨鎭深恐土匪蠢動已派馬隊哈君沈君步隊趙君帶隊前往已於十九二十兩日陸續配足軍裝分頭開往其揚城警務長劉瓏溪刻因民情恐慌竟有棍徒乘機勾誘賭博該警務長深恐匪徒因而匿迹特出示通告并分飭各區嚴密拿辦本年入夏以來江潮異常泛濫各州圩岸甚形危險而鎭仙往來輪船仍然鼓浪行駛一經沈塌圩岸各州必成澤國現新豐巿張網鄕等議會已聯呈縣署請函鎭江關袁監督轉飭各輪船暫行停班以保圩岸 
　　江北各屬之治安談江北各黨會昨電南京都督省長文云奉咸電以本省宣告獨立地方秩序各縣加意維持惟江北匪勢本熾現更夏防吃緊當此南北有事勢必岌岌加以餉械均缺極形危險且各縣原駐軍隊若一抽動糜爛立見除要求護軍使迅飭各軍保衛地方勿任擅離外并乞一體通令是所切叩江北公會國民黨民主黨共和黨縣巿議會商會農會公叩嘯 
[雜評二]  
　　浙都督之鎭定浙江有朱都督不受潮流之激動而浙省得免於破壞浙人不罹擾亂之嫌疑不遭鋒鏑之慘禍皆朱都督之賜也 
　　嗚呼我痛蘇省受禍之慘而感念朱都督不置（我） 
我思昔之開府江蘇者自王導開府鍾山後而建康大府世有令聞然至今日而最繫人懷思者莫如陸沔陽何昆明二人 
　　二人者固當世之卓著賢聲而清廷所倚以蕩平洪氏者一則出師未捷　而敗死金陵一則望風奔逃而伏尸燕巿其薄負虚名同其塗炭生靈同而其所以償事之原因亦無不同至今論者且赫赫與余步雲葉名琛並列嗚呼吾以是歎知人論世之難而蓋棺論定之不易也（萍） 
本埠新聞 
[南北軍劇戰警報（二）]  
　　特别通信　　海軍司令部致上海商會及各團體函云亂黨於二十三攻製造局敗逃後本軍主持人道不忍窮追特於昨日布告一切情形請南巿商界各團體明白諸公勒令陳其美取消司令部以止亂黨逆謀等情在案乃亂黨不知悔禍於昨夜以砲火攻製造局又被擊敗本軍仍復不忍追殺惟亂黨司令部一日不能取消則亂事將日益蔓延本軍何難以大炮轟擊惟念南巿乃我中國商務極盛之區商界均屬効順良民實不忍玉石俱焚置之塗炭兹有專函奉布請商界明白諸公火速會商勒令陳其美限於本日先將司令部取消如今晚仍然存在則本軍萬不能再事姑容養癰貽患準西歷是月二十五日天明用砲轟擊亂黨司令部决無游移如陳其美遵限取消司令部退出中國地界亦不願過事苛求致損生靈務望得信後火速切實會商籌辦見復務於本日午後四句鐘送本司令處是爲至要 
　　海軍警衛隊報告謂廿三之戰亂黨傷亡五六百人當退敗之時四路竄去聞有在西門搶刦者有棄槍並去軍服逃走者我軍以人道主義不忍追殺惟乘勝奪取砲 
 
 
 

Page 7

 
 
隊營並獲大砲十六尊是夜十一點鐘亂黨又來攻局亦被擊退念四早亂黨又來五六百人散布分隊由火車路一帶攻來一經抵禦旋卽敗竄稍遲又來直至十二句鐘時方皆逃逸悉該亂黨等械少氣綏全無鬭志似因逼迫而來故祇敢遠遠放槍本處爲保全上海治安起見已專函南巿商團公會勒令陳其美於今日儘晚取銷司令部並不准逗遛租界如敢故違定於明早以大砲轟擊並請傳知城内外居民火速遷徙免遭波及云云海陸軍總司令致中國紅十字會函云沈仲禮柯師先生大鑒昨夜（二十三夜）接奉來電尚未讀竣亂黨竟又以鎗砲來攻製造局敝軍不得已仍開砲抵禦惟現在天氣酷熱廿三傷亡亂黨尚未救濟掩埋敝軍爲主持人道起見格外通融准於今日下午四句鐘以前如無敵軍來擾不開大砲請貴會火速派人分投赶爲救濟收埋並請尊處先爲知照敵軍勿來挑戰是爲至要此請善安海軍司令處謹啓七月廿四日再承示陳其美執照允定兩日内並無舉動何以昨晚又來攻局願諸公無爲所愚又及浙軍楊建青君致各報館函云敬啓者從逆之六十一團向隸蘇省不解各報何以皆訛爲浙軍今經探悉該叛黨前此軍動我浙軍人卒歸無效因六十一團之團長陳某爲浙籍其所部亦半多浙人故以淆亂觀聽并以污我浙軍然而佛頭着糞雖爲空言亦不任受除函報師司令部外敢請貴報特别以大號字更正感甚順頌著安浙軍一份子楊建青上言七月二十四日午刻 
[特别訪函（二十四日午後九時半報告）]  
　　二十三號晚間十點餘鐘南軍復攻製造局北軍卽開砲還擊南軍失利南巿陸家浜一帶被砲彈擊燬房屋計有六十餘處之多大南門外新普育堂病民於前昨兩日因被砲彈落下擊傷者聞有七人又華商電車站之玻璃屋頂亦被流彈打毁一號五號兩電車亦擊穿兩洞又附近沈家花園之洋房擊去正樑坍毁一間滬杭車站之堦沿石亦被擊損該處聯和轉運公司墻壁擊穿一洞又梅家弄消防局及花業公所墻頭並草鞋灣陶順興木作等處均被擊損又被炮彈擊斃木作主婦一名傷者約二十餘人此僅舉目見者約略而言恐尚不止此數殊可憐也 
　　製造局西栅口及望道橋兩處昨日均由北軍派兵鎭守商民人等概行禁阻入内卽住居高昌廟一帶之居民擬欲入栅檢查財物亦均被阻昨日午前十時有一男子行至望道橋棚門因欲進栅被北軍槍斃屍身無人諰領刻下住居高昌廟之商民已無一人 
　　南巿電燈公司之引擎鍋鑪設在高昌廟自來水廠内二十二號晚已被海軍兵艦開砲擊毁二十三號夜間城廂内外電燈均不明亮電線亦被擊斷城内舊道署討袁軍游擊隊司令部昨有兵士數人未穿軍服在彼守衛詢其司令長王憲章是否在内答稱已經離開所有駐紥城内學宫之福字軍昨晨亦均遷盡聞司令長劉福彪已往新閘舢板廠浜北 
　　駐紥南巿江蘇海運局之六十一團所部步兵三營機關鎗隊一連業已盡行遣散每名給發川資四元詎南巿帶自昨日起大受敗兵騷擾地方商民頗爲怨恨 
　　聞三十七團所部兵士業已紛紛棄械濳逸途中抛棄之號衣槍械時有所見 
　　昨日城内及南巿已無軍隊留駐惟敗兵卸去軍衣後多至商舖住宅扭鎖入内搜括物件僞充避難之人紛紛他往 
　　徐家滙西土山灣地方原有敎堂一所昨有六十一團兵士四百名奔往暫駐該處敎士恐有禍端立卽告知法工部局總辦賴歡里君偕同捕房繙譯員石君前往驅散 
　　中國青年會以城内南巿及南鄕一帶逃至租界避難之貧民無處住宿極堪憐憫昨特發起集衆議定以該會樓下之餘屋及空塲任人投宿並商准各敎堂各學堂亦以餘屋留宿俾免流離失所該會諸君之慈善實足令人欽敬 
[南巿訪函（同日午後八時半）]  
　　二十三晚十時後兩軍復又開戰炮聲隆隆直至夜半三時始息是役也南軍因軍火短乏一時無能接濟遂卽退避有紛紛逃入租界者有將軍裝棄之而逸者所有受傷兵士卽由紅十字會兹善團等舁回療治斜橋南陽橋褚家橋及大南門外等處男婦老幼之被流彈傷亡者甚多昨日南巿一帶仍全體罷巿居民自前晚聞北軍轟擊久大碼頭駐滬討袁軍總司令部之信感恐波及無不連夜逃至租界避難各業店舖亦俱運出貨物將房屋鎖閉竟成一冷僻之塲巡警商團咸棄之不顧敗軍之出巿搶掠者及見有一二行人乘機阻止搜攫囊槖者或見逃難人之携有衣包而恃强刦奪者不可勝計地方秩序大亂無人治理已成不可收拾之局面矣 
　　前晚北軍發令攻擊駐滬討袁軍司令部居民大起恐慌不料該司令部全無準備即於傍晚時雇就駁船多艘將所有什物器具搬運一空迨至夜半北軍果整隊而至並駛戰艦來攻時見司令部已闃其無人始知畏燄而遁北軍卽退回本部並未開砲 
　　司令部衛兵等以司令等早已走散彼等遂亦棄其兵服器械而走後經法捕房西捕等查知報由捕頭至城根將棄槍一律運回捕房存儲其逃散之兵亦恐濳入租界搶刼妨害治安是以分别拘拿聞在捕房禁押者爲數甚多云 
　　華界各紳士因連日兩軍開戰商民畏懼避難流彈横飛傷死疊見此等兵禍自應設法解免並應認定兩方面之先開戰端者爲擾亂地方之公敵業已會議維持殘局方法擬歡迎北軍入城鎭壓巿廛以保公安云 
　　南巿華界某團體因兵禍遽發未免處於嫌疑地位業已公同籌議卽日解散 
　　昨日巿政廳各董及縣議會等於午後開會擬公舉縣知事恢復地方秩序 
　　昨日午前十一時復起謡言謂北軍將與駐在西門外白雲觀及南巿陸家浜之軍隊發難因之地方人民又起恐慌紛紛逃避 
　　聞敗兵之逃出者無分南北軍一律由上海慈善團發給船票遣送回里刻已由地方紳士議决照辦矣南巿城内外各街巷之電燈現已熄滅因公司内已停機不發以致各警區及巿面黑暗異常南巿鹹瓜街已阻止交通用石子砂袋堵截甚有將石條翻起以致行路者更多不便 
　　昨日聞有粤省兵士二三萬人到來之說旣見某國兵艦果運來兵士四百餘人均服曰衣白帽未知是否粤兵亦不知該外國兵艦何以代爲運送 
[城内訪函（同日午八時）]  
　　福字營劉司令所部兵士昨夜十一點時在西門外斜橋附近與北軍開戰至今晨七時均各停戰福字軍兵士大半傷亡所有餘剩之兵約一百餘人回至城内均沿路抛棄軍服鎗彈逸去有逃至租界之兵士亦被捕拘住該兵等向捕苦苦求饒仍卽釋放惟將軍裝器械留下帶回捕房 
　　滬城縣南街紅十字分會因廿三號晚南北兩軍在斜橋附近開戰至翌晨停戰後二十四日謡言更甚故於午後將事務所内一切應用器具搬至老北門外西首五金洋雜貨公所内暫駐 
　　上海縣知事署及審檢兩廳第一第二看守所並模範監獄前數日有商團公會會員輪流駐紥防護今晨各商團會員均已辭去派有兵士數十名至署前防護午後輪換警備隊駐防又署前南三舖救火社會員本假南班房爲駐紥防護所今晨亦將洋龍及皮帶車等器具一併收回 
　　上海商團總公會向在南巿圖書公司内設立總辦事處現因該公會地點適對製造局恐有不測昨已將該公會内應用物件暫移至福佑門内紙業公所駐紥 
　　南北兩軍第二次决戰之後滬城居民大爲恐懼紛紛搬遷較前日更甚一時秩序大亂故商店仍均閉巿所有茶館點心店等亦於午後四時一律收歇電燈於前晚起均已停點故深夜巡查尤爲嚴緊 
[英租界訪函（同日午後三時）]  
　　英美總巡卜羅斯君聞悉南軍司令部移駐閘北以彼處各要道均與公共租界毗連除命令西印各捕與萬國團練兵各帶鎗械分往駐防外復飭中西各探密往調查隨時報告以憑核奪 
　　前晚（二十三夜）十句餘鐘兩軍復又開戰砲聲隆隆終夜不絶公共租界内居民亦不安枕直戰至天明六時始行息戰 
　　英美總巡卜羅斯前晚聞知兩軍開戰後卽發出戒嚴命令着於交界處各橋樑一律安置車輪砲一尊並阻塞交通直至天明兩軍息戰後始准行人來往 
　　駐滬外交團爲南北兩軍激戰　前日已在南京路議事廳會議保衛租界治安各問題並議將此次擾亂首要各黨人一律逐出租界議决後並傳諭捕房派探調查黨人家屬着卽遷往界外 
　　昨日黎明時紅十字會醫員乘坐行車前赴戰地當令夫役人等將南北受傷兵士一律載回救治 
[法租界訪函（同日午後四時半）]  
　　法租界因南北軍開戰恐有敗兵匪徒竄人租界乘隙滋事批累居民故由法國水軍法國商團中西安南各探捕携帶槍械並在華法交界之處安設快砲嚴行防堵現又造就防阻戰線之竹牌係用一丈餘長之硬木一枝中鑿多孔再用茅竹縱横穿入孔内置在各要道如有敗兵匪徒贊來難以竄過故租界内尚覺安穩 
　　法總領事甘世東君以南北軍開戰兩日人心恐惶雖由台西台法兵艦水軍商團等巡防保衛因法界與華界毗連之處甚多地方遼闊尚恐不敷調遣故電調四枝煙卤之大兵艦一艘載水軍千餘名來申停泊黃浦江中邦同防堵 
　　法捕房以斜橋地方爲往來製造局必經之處恐有敗兵匪徒竄入故將斜橋馬路暫行阻塞西門至斜橋之電軍亦仍未通行現又以城已拆去故在沿河浜一帶設立木椿上裝横木攔阻　兵匪竄入法界内聞法總領事以南北軍交戰中西商家大受影響倘延長戰期損失更巨已於昨日會議善後之策 
　　前晚南北軍開戰時流彈紛紛飛入租界適有某甲在平濟利路空地大便爲飛彈所中立時殞命又寶昌路地方亦爲飛彈帶傷行人二名幸無大碍羅家灣捕房之房屋亦爲流彈繫損二角電車公司之玻璃窗等物亦被震傷 
　　法新租界寶昌路均係洋商住宅該處與製造局距離甚近槍砲子彈時有墮下甚爲危險故已紛紛遷往别處暫避 
　　小東門城脚一帶有敗兵抛棄之槍械子彈及軍裝等物不少又有敗兵持械希圖逃入租界爲法界探捕所見將械扣留暫存捕房 
[閘北訪函（同日午後六時）]  
　　閘北巿政廳錢沈二巿長昨出第十一號布告云照得昨日製造局雖已開釁但所劃戰線與閘北地方中隔租界相距甚遠且本廳自贛寧有事卽請各區警察各商團全體會員晝夜出防專以保衛地方爲事旬日以來不遺餘力當不致有風鶴之虞誠恐境内居民聞風疑懼妄相遷徙自滋紛擾反墮匪徒乘機刦掠之謀本廳殊爲不取除再請警察商團加意嚴防以維秩序外特再懇切布告閘北全境居民商舖一體查照務各照常安居營業切勿稍涉驚惶自貽伊戚特此佈告前昨兩日由南巿逃來之江北難民男婦老幼約有二百人均露宿於烏鎭路川虹路一帶兒啼女哭慘不忍聞四區張署長特派長警等前往該處彈壓以防肇事 
　　住居閘北東浜在自來火廠爲銅匠之甲乙丙丁等十一人前日上午十時偕往南巿觀戰被流彈擊斃三人由同伴歸報家屬前往收殮 
[罪犯停止工作]  
　　提籃橋西牢内有押犯數百人每日至斐倫路工部局所設之水泥廠内工作刻因南巿開戰該獄官命暫停工作以防滋事 
[瑣案無庸解廨]  
　　英美總巡卜羅斯君以現在地方不靖防務吃緊凡有細故事件毋庸拘留解訊多費手續以後如有此等微細之事卽在本捕房發放昨已通諭各捕房捕頭一體遵照矣 
[同元銀爐免罰]  
　　北京路同元銀爐主錢虎臣因堆積硝磺過多且未向工部局領照被捕房查悉以其違章昨將錢傳至公堂請究經關讞員會同美領强君訊明諭曰照章須罰洋五百元今姑寛免罰着令補捐執照 
[公共租界]  
　　不認附股○北浙江路新署前費乾元藥店主費夔揚（卽費桂華）控倪康侯不付股開新中和藥店股本洋四百元並伊子倪金舍匿帳舞弊等情前晚由廨傳訊先由費投稱被告因子倪金舍爲藥材營業故勸我分設新中和藥店伊自願附股洋五百元並荐伊子倪金舍至店爲夥兼司賬務詎祇交付股本洋一百元尚有四百元因見生意虧折推諉不付並唆令伊子匿賬舞弊控求究追質之被告因倪康侯未到祇據倪金舍供稱並未附股所付洋一百元係是存欵且新中和係由老店費乾元分設故逐日所售錢洋至晚均歸入老店我非司賬實緣圖賴存欵故被誣控應求察核並乞追償存欵洋一百元孫襄讞以原告所控各節均無實在証據惟被告倪康侯臨訊未到因與觀審西官克君判倪金舍交原保着倪康侯於下禮拜三親自到案質訊再核 
　　兄弟爭産○王幼齋因胞兄王小齋掯匿遺産不分且一味壓制控奉公廨飭探於前日午後將王小齋傳至公堂判令交保候歸晚堂訊奪 
　　遇人不淑○濟良所昨解甬婦沈諸氏到廨請示據氏供因遭丈夫虐待由原籍逃來等語判仍留濟良所候傳其夫到案再核禁錮搶匪○阜興和庄控李仲生在匯豐銀行内搶洋二百元又周春桃控凌金培攫洋五十元均由包探查獲昨將兩人解奉公堂中西官分别訊明判李押西牢一年期滿逐出租界凌押三月分别示儆又匪徒李忠林前日在北四川路攫取顧福田家男孩金鎖片由探拘解公堂訊實判押西牢九月 
　　不交貨物○英商怡大洋行控陸堯秋掯交貨物等情昨由捕房將陸傳至公堂交保候訂期會訊 
　　故態復萌○過犯趙士貴復來租界圖竊由探查獲昨解公堂訊實判押西牢半年限滿仍逐出租界 
　　葡人舞弊○葡人羅瑞立前在南京萬國公司爲業日前私取支票一紙計銀六千餘兩向某銀行支取現欵逃來上海昨被該公司偵知報告捕房請葡領事出票派探逮獲收押候訊 
　　灼傷小孩○元芳路七十八號鍾姓家昨日上午因小孩玩弄火柴致燒蚊帳幸卽救熄惟孩已受傷甚重當報捕房車送同仁院醫治 
　　媳婦捲逃○羅李氏住居北四川路昨投捕房報告被媳婦魏氏捲取值洋數百元之衣飾逃逸無蹤請爲查緝捕頭准之 
[法租界]  
　　傳案作證○許少成等前延蒲石律師至公堂控告恒豐號股東林運宣經理汪開臣等不還貨銀三萬兩因有餘泰行應還恒豐銀一千八百兩着司賬陳鼐臣收取交案詎陳一味延宕故飭探往傳餘泰主到案限交在案今由探禀稱奉諭前往餘泰行主稱欠銀並無一千八百兩之多並稱餘泰與此案無涉故不肯交銀人亦不允到堂請爲核示聶讞員以陳鼐臣不肯供明餘泰欠銀實數故將餘泰作爲見證再行飭傳該行主到案證明再著陳鼐臣收銀作抵 
　　拍賣公攤○昨有徐硯仙等各店主三十人同至公堂控稱有盛泰昌洋貨店主張春林前來交易各被虧欠洋銀今張店已經倒閉逃去存有貨物生財報捕點明求恩核辦判候將貨物拍賣除去房租外如數公攤 
　　展限交清○沈玉蘭虧欠樓善和樓善珍某氏等三户往來及存項等洋五千餘元被控到廨交保後陸續交洋尚少洋七百元有零昨又屆限因又提訊沈供實情一時難以措全求恩寛限一月交洋判展限十四天交清交存捕房之洋飭各原告具領 
　　好生之德○鞋作學徒朱德奎與十三歲男孩顧小蔴子因爭汲自來水相爭被顧踢傷腎囊身死騐明押究在案今朱師傳陸正如借屍親母舅紀凡臣投廨紀禀稱朱父母雙亡由小民撫養今被踢傷身死念顧亦係小孩免伊抵償求請銷案判准予開釋了事 
[雜評三（我）]  
　　傷心一前昨兩夜龍華高昌廟以迄南巿一帶人民喪其生命失其資財焚燬其房屋何可數計戰禍之慘雖歷數十年而鋒鏑餘生言之猶有餘痛也 
　　今試執途人而問之曰汝願見戰禍否則自非喪心或罹精神病者未有願見者也然而兩方皆曰民意我不知上海之人民果有此意否耶 
　　傷心二昨日城内有敗兵十數人相語曰我儕入伍祇七日耳而身歷大戰兩次自前夜迄今祗食麫包一箇逃亡則無錢不逃亡則無命言畢欷歔不置聞者爲之慘然記者曰前昨兩夜之戰以我所聞某軍某軍皆新募之兵且招募有未及七日者然而皆戰死矣哀哉 
來件 
[李應龍致蔣智由書]  
　　觀雲先生有道敬啓者鮒生向不入黨純以超然之眼光觀察世變頃讀先生弭禍會公啓以今日戰禍源於宋案欲組織超然派造成輿論令袁氏永遠退位另舉總統則大禍立解生民免於塗炭仁人君子之用心甚佩甚佩雖然竊不能無疑敢質於高明之前鄙意謂此次某黨發難爭權位者十九關於宋案者只十一耳慨自辛亥之役某黨舍絶大之權位舉而奉袁者並非推賢讓能之意實畏袁之兵力爲梗不能直倒滿清故暫利用之於一時乃徐圖以掊之耳去年北京兵潰袁不能南來某黨深惡其擁兵北方據形勢之地不易制也乃日日造謡謂兵變係袁嗾之春夏之交内閣未成袁一傀儡耳政令未行善惡未分也而彼黨機關報日著討袁論說以傾陷之各方面且從事於秘密運動張方案起與某黨有直接關係黎氏忽與爲仇而倒袁之聲驟高不意袁持鎭定交歡孫黃以通情愫然彼黨處心積慮總在傾袁故宋案未發之前黃興卽與改進團聯絡密謀起事幸黎氏破獲計不得逞六十萬公債票運動江浙軍隊天下所知也故即無宋案借欵罷退三督之事而討袁之舉亦必發生然則謂戰事源於宋案恐未盡然也夫彼黨暴烈分子其心術之險傾陷異已無所不用其極下毒於井决江以灌人民手鎗炸彈隨地發現一年以來興風作浪擾亂社會妨害國家進步亦云至矣凡非彼黨人民稍得安息不爲彼蹂躪者幸賴袁黎有兵力制之耳使此輩而再執政則其殘殺之威除彼黨外恐無噍類試觀吳紹璘等並未犯罪以一言不合而被黃興所殺其獨立各省中進步共和黨人多畏禍遠逃甚有無端見殺者先生以袁退卽弭禍乎夫袁退則黎必退兵權無人掌握彼輩必起而代之試問除彼黨外國中雖有賢者誰敢舉爲總統卽勉舉焉不過一傀儡耳而一切生殺予奪之權萬不能不付於彼輩暴民之禍亘古所未有先生乃謂其時彼黨激烈過分輿論必反擊之試問暴民專制之下誰敢操公論者夫周公退居終雪其寃以周公尚有兵力爲成王所倚重耳否則罹岳飛之禍矣故今日之事非對袁一人之問題乃凡非國民黨及一般平民之生死問題也夫宣統可退位以衆不承認也袁黎萬不可退位以存之足以抵拒暴民也先生謂政府勝則人民愈激而愈厲所謂人民不過屬於彼黨者耳竊以爲政府若勝則正全國人民所馨香禱祝者也當此之時正望政府迅速掃平將彼暴烈分子誅鋤凈盡尤望彼黨中之穩健者毁其黨而改造之再各全國人民與政府交涉迅將宋案要人辦理以間執衆口自此以後合刷新政治親賢遠侫以收天下之望庶獨夫專制與暴民專制均不發生乃爲根本解决焉否則弭禍會實轉助彼黨而使羣奸得逞也不審高明以爲何如 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
疾苦呻吟 
[上海新竹枝詞] [  鈍根] 　　 
上海上海昔何樂上海上海今何悲南巿商民千萬户炮聲過處無子遺 
　　有婦抱兒街中馳欲馳不速滬交頣孹空一彈猝飛至兩腹洞穿母與兒 
　　貧乏小民苦無知一聞招兵便相隨今朝領得數銀　明朝河畔爲横尸 
　　兩軍同懸五色旗兄弟鬩牆亦太奇三數偉人鬥意氣萬衆血肉都成糜 
　　偉人之志不可測一朝得志括民脂洋房滿貯金銀器汽車共載妖嬈姬 
　　損人利已心太私國利民福言太兹欲下毒藥自來水吁嗟此爲仁義師 
　　但能推倒現政府老奸巨惡皆所推無聊又拍張動屁可笑張動曾未知 
　　密約暴鄰暗相助事成酬以東北陲孰使吾民爲奴隸鞏固共和將誰欺 
游戲文章 
[討蚊檄] [  杞憂子]  
　　天虎豹在山虞人張網豺狼當道貌客埋輪誠恐率獸而食人豈容寢皮而　肉未聞牙爪横行肘腋之間遂見干戈變起衣裳之外有如毒蚊者賦形么麽九指稱雄秉性跳梁一身革命憑寸喙以毛求據四肢而血食無小無大恃鑽剌爲生涯倐去倐來以鋒鋩爲飲啄十圍革帶幾遍周流七尺冰朋徒供醉飽芒剌在背常捉原憲之衿剥牀以膚不煖仲尼之席加以蜂生翠帳燕啄鸞裙翻被底之鴛鴦驚枕中之蝴蝶偷香竊玉西子以之　眉飲血茹毛曹綱因而揮手痛矣針心之女儼然入幕之賓嗚呼王猛捫虱之態義著旌旗張詠駡蠅之文聲嚴金鼓然夏飛而冬伏或朝往而暮來摇扇能驅下帷即蔽獨爾四時皆備五體相投雖揮廛而不知豈拔劍之可逐石尉千層之障已入三分董威百結之裘遂穿七扎乃至族出蟣臣行殊蚋子攪人終夕似宵小之進讒滅爾一朝竟容易於反掌韓昭侯大索十日終爲漏網之魚卡士蔚小賦一萹未盡穿天之蠧此七月二十三日之戰大挫其銳而二百四十年之火未討其辜者也方今望切垂裳民思高枕螳軍摶擊　相經綸豈容臥榻之旁他人鼾睡旣據膏腴之地小醜并吞爰整甲后僞推牙將分掠股肱之郡合糾唇齒之邦運籌帷幄之中還師枕席之上握拳透爪麻姑奮其先登嚙齒穿齦樊素司其後勁淮隂水戰一勺横尸諸葛火攻半篝流血蠻爭觸門難逃口魚之軍鼠竊狗偷悉伏爽鳩之法不但鷦　之捕務同螻蟻之擒母貽噬臍早圖革面此檄（三） 
詠名伶二首 
[馮子和] [  逸民]  
　　天然雕飾去鉛華不落歌兒小樣家一種幽芳誰領得野塘秋水白蓮花 
[賣璧雲]  
　　雙眸秋水俏含波細舞輕謳　轉多聽　甚深微妙處敎人無奈玉兒何 
尊聞閣詞選 
[清宫詞四首] [  李生]  
　　花影沈沈夜漏遲長門盡日鎖燕支樽前莫唱霓裳曲天寶宫人已鬢絲 
　　頣和園外草如茵玉勒青　起暮　舊日敎坊歌舞地每華消歇已無人 
　　水昌宫殿曲江頭紅蓼青楓幾度秋生小降王解歌舞北朝天子本無愁 
　　十二離宫迤邐開玉顔花貌總徘徊宫娥不解興亡恨猶望昭陽風輦來 
[病起] [  天白]  
　　十日沈沈隂兩積海濱朱夏尚輕寒夢回恰受吳綿暖病起生憎細葛單空美草堂棲隱地獨憐斗粟腐儒餐閒來却傲王侯樂萬卷縱横枕上看 
[晚雨]  
　　寂寂江　晚蕭蕭凍雨來柴門稀過客深院欲生苔伏枕凉侵簟挑燈夜舉杯明朝鄕訊到應報水花開 
[投稿者芙鏡]  
　　先兆蓉字芙鏡江蘇如臯原籍安徽婺源現住杭州后巿街王衙弄 
自由談話會 
　　日前在製造局旁訪戚途中遇一老嫗年將就木據石堦面坐身畔置有破席衣包等物一望而知爲避亂者滬珠滾滾自眶中流出以敝巾且拭且言曰前生不修時罹戎刼粤軍之難亦已備嘗艱苦矣乃至今日猶老未卽死再見干戈前年革命革去許多性命不知今次又如何也言已大慟悲秋聞之神沮而返因思流亡載道滿目瘡痍誰爲厲階至於此極嫗殆亦傷心人歟惜未詢其姓氏里居爲諸君作談助之資耳 
　　租界駛電車者多爲華人而遇外人特恭順日前見有數西婦於不當停事處示意令停駛車者卽戞然止以承命焉惟彼等對於中國人則大不然往往肆意訶斥或可止不止乘者急於躍下遂有傾跌之虞寄語駛車者幸母再以此等手叚對付同國之民而貽外人訕笑也 
　　天氣漸熱疫癘易滋英租界已禁售凉粉氷其令等物而顧視内地仍比比也且街中糞穢堆積更害衛生我尤願徵收地方之稅以謀清潔等事者一念及此[  奚悲秋]  
（按製造局連朝劇戰伏尸數千亦醖釀疫癘之大好原料也爲之奈何） 
小說 
寫情小說 
[黄金祟（二十九）] [  天虛我生]  
　　吾母由此自怨自艾遂視長兄爲外人而母子之間亦成冰炭矣幸而一門之内居各異室操戈鬩牆尚無其事但已成爲諸侯之國廳事中之陳設往往各從所欲徙之已室據以爲有於是鐘尋鼎玩之屬漸次蕩然亦無一人敢於究詰一二黠僕亦且從而作祟莫爲之政時方閭閻不靜戚屬之家時被空空兒所算里巷相傳蓋有飛檐之賊俄而隣家亦被竊矣所失至鉅報緝無着予家中人遂亦紛紛聚議咸起戒心戒心愈甚而影響愈大狸奴上屋黠鼠跳樑嬌憨小婢乃即噭然號駭傳警紛騰而豪幹之僕則告奮勇上瓦搜尋屋瓦都爲所碎則無公欵可支聽其滲透而已若於居室有磚則餘屋儘多擇精舍而徙之予兄輩旣不與社會上論交際則亦無用會賓之所閽以外不啻視爲游牧之場僕婢則各有專屬諸廳事則爲無主之屋亦幾無人掌灑掃之役樓居者皆取便利徙之平地崇樓傑閣悉改而爲扃儲箱籠之庫有所需則秉燭而登否則一任狐鬼爲窟而狐與鬼亦乘敗象而出婢媪喧傳言之鑿鑿於是寶貴之人遂亦無敢登樓而樓中寶貴之品亦即不翼而飛矣迨至覺察亦並不知何時所失姑以覺察之日報爲失竊之時耳但經官廳履勘一過亦即以爲克盡人事從無一件得破而僕婢之間則又時有告密此失竊者則謂彼房之人實可疑也及至彼房失物則又疑及於此彼此告訐亦不以證據爲重於是臧獲之間亦成水火嚮者操御下權者惟老蔡一人老蔡即所謂龜者是也至是第爲吾母任保管予與予弟之責除舘僮而外已皆不爲所屬其威權乃盡失人且從而揶揄之以報素日之睚眦嫌龜乃嘆曰不圖黃金之祟至於如此遂托病告休去時予家塾亦散但由吾母延一師傳舘於不浪之舟以敎予與仲兄季弟三人而已無何即創分居之議顧此老厔不能斷爲何人獨有則以競賣法賣却之得值支配如前從兄得其百分長兄得百分之六十五而吾母曁予兄弟三人即百分之三十五也母乃悲慟啜泣但以希望將來勉予兄弟是年九月乃即爲予授至予妻長予一歲其嬌態亦正類予惟好弄筆讀書吾母以爲大失所望嘗語小曇日不圖珊兒婦乃爲畫中人惟顔色可愛而已安望其能操井曰哉因之予亦漸失予母之歡月惟給予例金十元一婢一媪之傭資且須自給幸而予妻無所嗜好月用亦不告絀閨房之樂猶融融也然以較之予長兄輩則豪華冷落殆不可以道里計從兄長兄且各於滬上聘一校書歸鶯嬌燕寵時聞歡笑之聲　而勃谿之聲亦復時有所聞予因感於龜之預言則知黃金爲之祟也（二） 
奇巽小說 
[還魂記] [  劍秋]  
　　吾友邵君名邦奭字保臣余同邑人也其所居之村曰泗橋去余家僅數里以是數相過從稱莫逆焉君父爲前清名諸生夙有聲於黌序嗣以家境中落遂棄儒而賈君年少卽出就外傳能刻苦自勵勤學不輟年十七八補博士弟子員明年其父爲之完姻娶王氏女伉儷甚篤舉一子會秋試期近士之有志者相率踏槐黃而去君亦束裝就道抵滬上忽遘傳染病勢頗危殆同行者驚懼失措僱舟送之歸至家未十日爲庸醫所誤遂不起 
　　君旣殁越數十日其夫人方出汲驀見君冉冉而至比及數武内忽不見而夫人遽仆地不起家人大駭亟扶以入疑爲中風正搶攘間忽張目言曰此非吾家耶其聲竟與君無二旣而撫其床曰此非吾生前所睡者耶回頭見其翁姑卽呼曰吾父吾母兒不孝不能瞻依膝下罪通於天矣且言且泣其父母亦泣時家人已園聚一室其兄問曰若識我乎曰爾我兄也何爲不識又指在旁諸人曰彼立者吾弟也坐者我妹也呱呱而泣者我之一塊肉也猶憶我應試啓行時父母祝我平安兄盼我衣錦還鄕吾弟吾妹向我索兩花臺五色石子今已矣語至此涙簌簌如雨下家人皆泣不能仰旣而其兄又問曰然則爾因何而死曰吾本不應死爲藥劑所誤耳其兄曰此數十日内爾在何處曰方余之死也惘惘出門不辨東西躑躅於荒田野草間餐風飲露無晝無夜亦無歸宿處惟念余死以後吾父母不知如何悲痛欲回家省視則茫茫泉路杳不知故鄕之所在今日偶從此間過倐見一女子提甕出汲麻衣如雪諦視之正我摯愛之妻也因隨之以歸時君之父母已哭仆於地君起而扶之曰吾父吾母請勿悲痛自今日始兒將久留不去常侍右左以報生前未盡之恩其父母泣白兒若此豈非甚願其如幽明異路已死不可復生何君又繞行室中發其篋中書撫摩久之謂其父曰此兒之手澤願保存之旣又絮絮言家常事弗止時已過夜半其父乃曰兒今可去矣君掩面大慟曰兒頃已言矣願常侍左右吾父何忽作此語耶其父曰余豈不欲爾留特勢有不可耳然君終不肯行家人璧說百端至曉雞乍唱窗間星星作白色君乃放聲大號曰父旣不願兒留兒去矣第不知何日始能復來耳遂廠然仆唯覺隂風凛冽燈光慘淡而已越二小時其夫人始醒問之茫然無所知 
　　劍秋曰方君之死也余在金陵應試未得噩耗比歸始悉君作古已久嗟悼不已迨後遇其尊人建極先生告余以此事故知之特詳嗟乎余觀於此而知天地間所固結而不可解者其惟情之一字乎情之旣專生者可以死死者可以生人第知男女相愛之謂情而不知父母昆弟姊妹之情爲眞情也况君天性肫篤其死也又爲庸醫所殺其拳拳於父母昆弟姊妹也亦固其宜一靈不昧魂兮歸來若邵君者可謂情之奇而正矣（三） 
文字因緣 
[花發沁園春題玉田恨史] [  小蝶]  
　　艶極生愁嬌深惹怨恨人恨事常有鴛鴦共命翡翠同樓誰料没惰風陡將心問口這况味如何支受怕重見舊日釵鈿平添一叚僝僽說甚天長地久悵西風懨懨折散珍偶紅蕤駐燠翠簟驚凉盡是痛花傷柳池亭依舊可能再種蓮成藕只恐寫不分明愚華和涙漂透 
 
 
 

Page 11

 
 
   
 
 

Page 12

 
 
   
 
