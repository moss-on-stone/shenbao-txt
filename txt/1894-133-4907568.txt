# 1894 - 133 - 4907568

 

Page 1

 
 
[新印咸豐朝東華續錄釐定實價] [  圖書集成局啓]  
　　東華續錄一書爲王益吾祭酒所輯自道光三十年以至咸豐十一年其中纂言紀事若網在綱凡謨誥之昭垂章疏之陳奏政治之張弛疆宇之戡定一展卷而瞭然在目欲攷掌故者不可不家置一編本局以新鉛字排成印以潔白紙張每部訂成三十二本兹釐定實價洋二元五角又前印之潘太史頤福所編咸豐朝續東華錄每部十六本釐定實價洋一元三角賜購者請移玉申報館帳房三馬路申昌書畫室及外埠申昌此佈 
[新印徐氏十三種告成] [  圖書集成局啓]  
　　吳江徐靈胎先生雍乾時才子也精於醫理與姑蘇葉天士齊名而又天分過人於書無所不覽著有醫書八種曰難經經釋曰醫學源流諭曰神農百草經百種錄曰醫貫砭曰傷寒論類方曰蘭臺軌範曰洄溪醫案曰愼疾芻言要皆洞明透闢足爲軒帝功臣此外又有外科正宗專闡瘍醫奥妙雜箸四種一爲道德經註一爲隂符經註一爲樂府傳聲一爲洄溪道情本館覓得原刻精本用鉛字印成紙墨釘工較尋常格外精美兹已竣事卽日出售計八種分裝八本碼洋一元一角外科正宗三本碼洋四角雜箸一本碼洋一角二分如欲全購十三種則另加錦套祇收碼洋一元六角諸君子請移玉上海申報館帳房三馬路申昌書室及各埠申昌或經售申報處購取可也此佈 
[論嚴懲拐匪]  
　　世之足爲人害者孰有如拐匪者乎觀近日報章各處男女幼孩或在門前嬉戲弄梅騎竹一轉瞬而已失所在或携赴熱閙塲中觀劇看會因人多擁擠而致失散事後遣人尋覔徧歴衢巷鉦聲鏜然或在通衢大道黏貼片紙大書姓名居址如有人尋獲者送至某處當酬銀若干遷延時日音信杳然無非入拐匪之手其有暮年得子愛若掌珠或數房祗此一子藉以延宗祧之一線一旦歸諸無何有之鄕則中心抑鬱廢寢忘餐幾欲上天入地以求之如本報所紀揚州某氏婦以思子而成瘋疾杭州某姓家以拐失愛子幾欲輕生以殉若此類者幾於罄竹難書亦可見近日拐風之熾矣在拐匪誘拐人家子女携赴他方男則鬻爲螟蛉或爲奴僕女則鬻爲使婢或陷入青樓中無非爲誑取財物計然以童年孩穉强使謂他人父謂他人母已不免傷厥考心而况置之奴僕之列詬駡從心鞭撻任意垢衣惡食樂少苦多有不因磨折而速之死乎若拐女之害則更有甚焉者旣已鬻爲使婢主人視之每不齒於人類方其幼時啼哭則撻溲溺則撻若以嫩皮膚爲不足惜及其稍長迫令當種種賤役毫不加以憐憫反不若貓犬之得邀珍護迨其年已長大則轉鬻他人收取身價以價餔啜之資將來之得所與否有所不暇計矣浸假而陷入青樓其美而黠者教之歌舞賣俏爭妍迎新送舊墮入種種惡障醜而蠢者加以箠楚繼以炮烙體無完膚面有菜色呼號宛轉憔悴憂傷求死不能偷生不得此亦人生至難堪之境矣故吾嘗謂拐匪之罪比盜賊爲尤甚蓋盜賊不過刼人財物偶遇事主大聲喊捕或與之爭拒不免被盜斫傷然其害止於一人一家未若拐匪之離人骨肉絶人宗祀壞人名節害人性命不止一人一家而已也然盜犯被逮到官則處以死罪而拐匪則每從末减致使拐風日熾家有子女者咸岌岌乎有朝不保暮之勢嗚呼伊誰之責耶溯當海禁初開時閩粤一帶匪徒誘拐人口出洋販運圖利視之如犬豕後經中國大憲查知出示嚴禁並奏定新章如有犯者處以重罪此非有所偏惡於拐匪也將欲保全民命不得不懲拐匪視民命也重則懲拐匪也不得不嚴上海一隅爲商賈薈萃之區人蹤輻輳烟户鱗比桀黠之徒亦混跡於其中投間抵隙以肆其誘拐之計城廂内外呼兒覓女之聲時有所聞其有自他處誘拐而來者則尤以上海一隅爲逋逃之淵藪良以列屋而居者頗多殷實之户明珠脫手可得重價若售入妓寮則更可以奇貸居之無怪拐販之流趨之如鶩也有時在茶肆中講論身價爲捕房包探所聞拘送公堂有時失主追蹤而至赴官署控告准詞提案訊出誘拐眞情不過以監禁笞責枷號了事迨至期限已滿從寛釋放依然逍遥自在得以爲所欲爲無怪乎懲者自懲而犯者自犯也竊謂欲使拐匪歛跡惟有從嚴辦理之一法監禁笞責枷號旣不足以懾拐匪之贍若概照沿海省分奏定新章辦理將使被獲者人人皆正典刑又未免隣於殘酷則惟有斟酌其中凡拐販男女一經差捕拘獲或失主報官請究指名緝訪因而拿獲者不分首從概發邊遠充軍如此則拐匪日少一日良民自得安其居而遂其生矣夫拐販幼穉之男女其爲害已不可勝言若拐販長大之男女則其設計愈巧用術愈密其居心亦愈很粤東拐風之盛甲於他處近來海禁大開輪舶往來視重瀛若庭户其拐販男子出洋者則鬻爲傭奴拐販女子出洋者則鬻爲娼妓爲傭者驅使如馬牛工滿尚有生還之日爲妓者摧殘狼藉永無返國之時蕙心蘭質晧齒蛾眉埋没於窮洲絶島者何可勝數近日出使美日秘大臣楊星使移咨粤省内開據金山總領事黎榮耀詳稱花縣有黃姓女子被拐至美現經起獲咨請札縣出示不論何處外洋倘有被拐之事卽可起回爾拐匪勿得再爲嘗試致干大辟觀此而歎楊星使誠深得懲拐之道者倘身任地方者皆以楊星使之心爲心夫何慮拐匪之不除拐風之不戢也哉 
[本館接奉電音]  
　　昨由京友電傳諭旨一道敬謹譯登○四月十二日奉上諭剛毅奏考察屬吏分别勸懲一摺廣東廣州府知府張曾敭署廣州府通判防城縣知縣陳維祺署南海縣事候補知縣楊蔭怛欽州直隸州知州李受彤調署番禺縣事海陽縣知縣杜友白普寧縣知縣崔增瑞定安縣知縣李家焯長樂縣知縣蔣鴻慶署海陽縣事候補知縣吳志道署防城縣事候補通判陳文序以上各員剛毅臚陳治蹟政聲均堪循良之選卽著傳旨嘉奬仍飭令該員等益加奮勉毋得始終異轍曲江縣知縣鄭安昌狎呢多私聲名惡劣著卽行革職候補知縣裴克寛庸碌無能縱丁撞騙著勒令休致候補知縣熊况奇心地糊塗辦事乖方候補知縣張炳麟才識迂緩難膺民社均著以縣丞降補以肅官常餘著照所議辦理欽此 
[神京珥筆]  
　　吏部爲曉諭事現出有黑龍江管檔主事一缺揀選得年滿屯官松祿擬正八品筆帖式承祜擬陪給咨到部相應曉諭該二員穿天青褂備帶補褂並佩帶對子荷包手巾於四月初二日五鼓赴左翼門外書到聽候排班帶領引見並先於二十九日辰刻衣冠赴部演習口奏履歴萬勿遲悮○山西巡撫委候補知縣羅大令鑫管解奉撥地丁項下京餉銀十萬兩分裝木鞘遞解進京已於四月初一日午後抵部經原解丁役赴當月司挂號將餉鞘扛至後庫院中堆存俟委員投納文批移付銀庫後卽可開庫兌收○侍衛處爲知照事三月二十八日奉旨朕於明日辦事後由乾清宫檐前乘轎出乾清門走後左門至中和殿看視祝版禮成後仍走後左門進乾清門還宫用膳召見大臣卯初二刻預備欽此○工部爲知照事所有奏請留部候補主事之額外主事宫兆甲一員本部於三月二十五日帶 
 
 

Page 2

 
 
領引見奉旨工部額外主事宫兆中著准具留部欽此欽遵到部相應知照吏户二部查照○吏部示傳保舉山西候補知府許涵度浙江候補知縣蔣量湖北候補知縣董治勛等本部於四月初二日帶領引見相應示傳該三員於二十九日辰刻衣冠赴部演習口奏履歴於初二日寅刻穿天青褂備帶補褂元青褂佩帶對子荷包手巾赴左翼門外本部下處書到伺候排班帶領引見再是否原任現任一二品大員子孫抑或現任一二品大員兄弟立卽赴部呈明毋違○侍衛處爲知照事三月二十九日奉旨朕於明日辦事畢由乾清宫檐前乘轎出乾清門走後左門中左門出太和門午門端門進太廟門至太廟行孟夏時享禮禮成後出太廟門進端門午門太和門由中左門走後左門進乾清門還宫更衣用膳召見大臣寅正預備欽此○奉恩輔國公榮頤奉派守護西陵所有補進王六班一差應卽另行奏充經宗人府開列王公銜名請派三月二十九日具奏奉硃筆圈出固山貝子毓橚欽此○新授鴻臚寺少卿漙重祿小行人頲涓吉於四月初七日辰時履新經主簿廳示仰闔署官員吏役人等知悉至期一體謁見 
[調署要缺續聞]  
　　蘇松太道聶仲芳觀察榮陞浙臬遺缺奉旨以魯觀察伯陽補授旋由劉峴帥札飭魯觀察暫署常鎭通海道所遺蘇松太道缺以本任常鎭通海道黃幼農觀察署理昨已偵訪確實綴諸報端矣兹悉本月初九日晚督轅牌示現任蘇松太道聶緝槼已奉諭旨補授浙江臬司所遺蘇松太道員缺本部堂查有常鎭通海道黃祖絡堪以調署遞遺常鎭通海道員缺卽以新任蘇松太道魯伯陽署理特此牌示此一事也在上憲固爲人地相宜起見然一轉移間肥瘠已迥不同矣一則得之意外一則失之意中宦海中之變幻固如是其難測耶以上爲金陵訪事人函中語及閱鎭江訪事人來函則謂署理江蘇臬司黃幼農觀察現奉督撫憲檄飭調署蘇松太道觀察奉委後卽於本月初九日自姑蘇省會起程初十日抵滬夜半卽乘招商局江永輪船出吳淞口溯江而上十一日晚鐘鳴六下駛抵鎭江旣傍馬頭卽有寶蓋山新兵各營勇丁在江于站隊鳴槍志敬俄而京口副都統保統制以及道府廳縣各官紛紛命駕出城詣躉船恭迓觀察一一接見互叙寒喧泊各官興辭觀察卽命啓輪上駛逕赴金陵謁見峴帥聞在省躭延數日卽須遄返蘇垣然後赴春申江履任云 
[漢皋小火]  
　　本月初四日漢口邱家壋仁太碾坊工人早起在樓上吸水烟遺火於稻草中不及覺察下樓工作至朝餐時火勢大熾衆工人齊往撲救無能爲力急鳴鑼報警附近各水龍俱風馳而至得卽灌息僅燬一家並榖米千餘石並未殃及比鄰亦云幸矣 
[漏稅毆差]  
　　寧波鴻昌洋行係華商王某紀某合開戤英商之名上月某日有貨物出口以多報少被巡丁識破欲將貨物扣留棧夥不服與之爭扭巡丁寡不敵衆狼狽而回有頃號召衆巡丁興師報復當經巡捕喝阻始各釋手該行自知理虧挽人調處願備酒席服禮蓋此時已由稅務司照會鄞縣而該行並不赴縣求銷越數日鄞縣楊大令簽牌飭差往提王紀二人王紀恃有護符抗不到案反敢毆差該差回署面訴楊大令大怒加派差役至王紀二人家中覆提而王紀已逃逸無蹤不知楊大令作何懲辦也 
[示催捐欵]  
　　兩淮岸運各商認捐順直振銀三十萬兩爲前報所已紀兹聞此欵應派淮北票商六萬兩淮南岸商廿三萬四千兩寧揚食岸六千兩均准援照海防新例捐奬實官由上年十一月朔起限至本年四月底止一律繳清近日淮南總局出示略云除淮北票商呈繳外淮南各商至三月下旬止僅交七萬餘兩限期瞬屆立等委解事關振欵萬勿再延等語想各商旣已急公好義於前定可踴躍輸將依限呈繳也 
[下學講書]  
　　浙江學憲徐季和宗師接印日期已錄報章兹於初十日謁聖下學辰刻杭州府陳六笙太守仁和縣伍芝孫大令錢塘縣朱小笏大令曁學官先至聖廟頭門左个官廳鵠候俄而宗師排導而來至官廳稍坐易換朝衣朝冠詣大成殿拈香行禮畢由殿右崇臺拾級而下臺旁有朱漆金總大門出卽明倫堂也堂上正中設公案一案右條桌一張大板論語一部桌上均鋪紅氈堂之左个西南向貼地鋪紅絨坐褥一方西向鋪坐褥三方宗師立公案前望闕行三跪九叩首禮率同府縣至坐褥上以次席地而坐學官至前三揖緩步至堂左臥碑前復三揖高聲宣讀臥碑當時宗師盤膝拱手堂上下寂靜無譁惟聞朗朗之聲如敲珠擊玉而已讀畢宗師至公案升坐府仁錢三學禀生升堂向宗師三揖退立兩旁俄見堂上巡捕官傳某廪生宣講聖經則見一老者鞠躬至案前揖宗師如初禮退至案右條桌上將論語翻閱宣講是日所講者係君子儒爲已一節講畢宗師與各學廪生訓示修身立品數語於是換穿補服府縣學官站立恭送宗師升輿各員亦絡繹歸署宗師卽至官紳處拜會 
[香港得雨]  
　　前日香港來電云昨晚已得大雨大約疫癘可以稍蘇矣又云某日有法公司輪船來自外洋抵港後不願裝載貨物客人恐有疫氣傳至申江以貽隱患也 
[賞功罰罪]  
　　韓人洪鍾宇回國後卽在機器局會辦趙義淵宅靜養多日以俟袚除不祥然後引謁國王而外間傳說王將任以顯位摧爲兵曹判書繼因朝議相持不決日前王召閔應植問曰如人有大勲以書生而擢爲大官我國有此例否應植對曰古來未有斯例洪鍾宇雖有不世之功要不敢不依例進用不能破格也大約授洪以職當在華歴四月初發表也○甲申變亂後金玉均出奔日本其家屬避往忠清道木川地方此次金玉均就戮朝廷追究家屬其父年已八十餘自甲申迄今荏苒十年朝啼暮泣一目已盲妻在木川府附近之亞將家爲傭一女年十九皆拘獲斬首以快人心 
[西人茗話]  
　　印度西崙之茶日盛而華茶卽漸形短絀攷西崙茶在英國巿上銷售者以一千八百八十五年而論每磅可得價一先令三辨士有奇至一千八百九十一年則跌去數辨士越年又跌迨至去歲更復不堪八年以來自始至終其價已低去十分之四據西崙報論及跌價之由謂因茶葉入口過多巿面擁滯所致惟閱高威利臣士丹頓商行歴年所出茶葉入口報章則固未盡然也據稱一千八百八十五年中國茶葉入口約一百一十三兆零五十一萬餘磅西崙及印度茶葉則有六十八兆零八十九萬餘磅合共一百八十二兆零四十萬磅有奇至九十一年中國茶葉入口减至五十二兆零二十八萬餘磅西崙印度茶葉則增至一百五十兆零一十六萬餘磅合共二百零二兆零四十五萬磅九十二年中國入口僅得三十四兆零四十八萬餘磅西崙及印度又增至一百七十二兆零六十三萬磅合共二百零七兆零十一萬餘磅至去歲十閱月中計中國入口僅得二十七兆零九十萬磅而西崙印度亦有一百四十兆零二十四萬餘磅合共一百七十三兆零五十二萬磅觀於茶葉入口年少一年價之過低豈得謂爲入口過多巿面擁滯推原其故或者金錢過昻茶價因之頓减况西崙印度邇來植茶日盛鷸蚌相爭且用機器泡製工值未免較廉茶價之低無乃因此 
[履騐吞烟]  
　　某姓以浙西世族作邗上庽公有女僕某氏輕年穉齒丰韻可人卽俗所謂黃魚也上月杪不知何故忽吞阿芙蓉膏迨人知覺業已解枝不及香消玉殞矣赶卽告知原薦媒行轉飭女之親屬來領女已字人女族聞信卽偕同聘夫某甲蜂擁來城意圖挾制且所欲甚奢某姓知難理喻隨飭地保至有司衙門報請勘騐邑宰立卽帶同刑仵穩婆等臨塲騐得女屍委係生前服毒斃命别無他故當由某姓購備棺衾卽時收殮甲尚欲置辯邑宰日汝妻係自行服毒與人無尤尚復何言甲始爽然具結領棺而去或曰甲形狀極其猥瑣安能消受此如花美眷想月下老人深悔當日紅絲誤繫故使其到手明珠得而復失也豈其然歟 
[府試瑣談]  
　　江寧府屬舉行府試已將日期登諸前報初六日外五縣進塲之期李太尊升座點名時有童生十餘人手執白結禀稱廪 
 
 

Page 3

 
 
保需索不肯畫押求恩收考太尊當將各廪生傳齊詢以不畫押之故或云身家不清或云籍貫不明例請扣考太尊曰事前不攻臨塲不肯畫押安知非所欲不遂乎本府未便偏聽悮人功名著禮房將白結收下按名給卷俟考畢再行補押諸廪生相視無言氣沮而退初八日元寧童生進塲並無白結前上元縣所扣冒籍童生金某已由府憲批准入籍王大令懸牌送考屆期並未滋閙想諸童已帖服矣惟元寧童生出塲之夜大雨如注平地水深二三尺此殆躍登龍門之兆也可爲諸童預賀所有兩塲題目兹並錄之初六日外縣首題一爲浴乎沂至冠者五六人一爲參也魯至回也其庶乎一爲子曰片言可以折獄者至居之無倦一爲由也爲之至求也爲之其一縣未詳次題賢聖之君六七作天下歸殷久矣初八日駐防首題夫子欲寡其過而未能也使者出上元首題序事至旅酬江寧首題旅酬下爲上至燕毛次題挾太山以超北海至爲長者折枝詩題稻陂初滿喜秧青得青字 
[麋臺訪古]  
　　每年四月初蘇州齊門外有盛會一起名曰賢聖會不知供奉何神會中花樣繁多觀者甚衆易肇禍端雖經地方官迭次諭禁而若輩仍視爲具文今年天宇暢晴纎塵盡掃會中人益覺興高采烈士女之挈伴往觀者幾於塡衢塞巷有某姓一家七口雇扁舟一葉放乎中流行至木會地方適東岸會過西岸之人以繞橋過遠競相喚渡以赴東岸一時爭先恐後人多船小致撑駕者不能用力船身東倒西歪將某姓坐船撞翻一家七口蕩漾波中泛泛若鳧鷖當經别船設法援救始得全數拯起然三人已體冷如冰返魂無術矣四人亦腹大如鼓氣弱如絲當經相識者覓戚串某甲至另雇一舟載以歸家可謂乘興而來敗興而返矣○日前有婦女四五輩以事至齊門蓮鈎纎瘦聯袂行來忽有小流氓二十餘人飛步追及一聲暗號將五女困在垓心任意調笑繼竟振臂一呼各自動手或碎其裙或攫其環五女大聲呼救旁人雖代抱不平祗以流氓兇横不敢與較有某甲者在人叢中挺身而出十盪十决各流氓始一哄而散甲含怒窮追各流氓拾取石子向甲抛擲幾如雨點甲避讓不及額受傷痕數處五女得出重圍回家告知父兄旋查知爲首者係沈榮生丁阿四二人翌日喚地甲至令其查究地甲唯唯旋見沈在護龍街錦鳳臺茶肆啜茗詢以前事並言我奉某縣大老爺之命特來訪拿沈大言曰汝將縣大老爺壓我耶卽縣大老爺亦將奈我何且昨日之事非我一人所爲尚有丁阿四與某某等現亦不必多言請少待片時丁等將至言已卽作撩衣欲溲狀乘勢出茶肄飛步而逸地保惟瞠目直視而已 
[備迎憲節]  
　　陞任浙臬現任江海關道聶仲芳觀察卽欲北上陛見上憲以黃幼農觀察調署蘇松太道卽日來滬蒞任上海縣黃大令一聞此信卽於昨日飭差並二十三鋪地甲在滬南江蘇海運局預備供張以便觀察戾止時暫駐襜帷 
[犯人發回]  
　　陳小株仔係踢傷周俊發身死案内之兇犯並有馬沈氏係違犯教令其姑自縊案内之犯二犯均於上月二十後解省秋審已畢省中卽令發回仍派文武員弁差役人等押解昨日由嘉定行抵申江值日差禀明黃大令仍飭收禁聞陳小株仔係孀母獨子尚須擬請留養云 
[准備解犯]  
　　三林塘人吳錫華被陸阿大因姦謀命一案上海縣黃大令將一千人証訊取確供通詳各大憲奉批將犯解府道司提勘覆訊審實供招以憑題奏縣中現將招解公文等件備齊札飭捕廳蔡少尉將案中人犯陸阿大陳金元胡阿東張安仁馬沈氏五名口騐明面貌箕斗一面飭役備辦赭衣鐐銬將擬起解先赴松江請府憲勘訊再解省垣臬憲衙門覆勘 
[大令諭保]  
　　上海縣黃愛棠大令示期十二日傳集各圖地保聽候諭話早記前報十二日晚黃大令升坐二堂户科書吏傳喚各圖地保逐一點名跪聆訓諭黃大令諭曰藩憲以需費甚緊錢糧務必依限赶解爾等各宜踴躍上忙限於月半起繳漕米將欲收倉亦限月半繳清如有花户欠繳者早爲開欠爾等及早完納本縣必加賞勵如敢玩延定予重比冉鄕間遇有賽會賭博地棍滋擾等事爾等速卽來案禀明如出案後爾等未禀須提爾等到案嚴究各地保唯唯而退 
[失金案讞詞]  
　　豐順輪船失金一事前日在内堂訊問已將大略錄登兹將供詞補錄於左見証周士林供寧波人前在招商局之豐順輪船爲水手頭目凡水手俱由小的一人經管曾記當時小的手下却有葛象緯其人後小的别有枝棲遂將豐順船水手頭目自行辭歇葛仍在船作工至如何失金小的皆不知情宋通剌問爾爲頭目時約在光緒幾年答約在光緒十年問爾爲頭目必有水手帳目可將此帳呈出答爲時已久現已失去問葛之面貌爾認識否答稱認識旋命值日差將葛帶案通剌指葛問周曰此係何人答曷象緯又指周問葛曰此人爾可認識答不認識問爾向爲何事從實供來供年三十六歲寧波鄞縣人曾捐監生前在信局充走信之役後來稍有積蓄卽於二十三歲時與正大信局拼股繼於光緒十二年拆股與人合販海參魚翅等貨往來甬滬問上海與誰家交易答滬北與棋盤街北首之某洋行滬南與公大萬泰等行交易問此數家當時與爾交易之人今尚在否答尚有數人仍爲執事後在寧波之東家樓地方開設萬隆海味行因放出之帳不能收取故於去年十二月二十八日閉歇至今在外收帳今年二月初六日忽有素不相識之童箴規范載芝二人來尋監生卽同至廂房絮語忽又有孫貞桂徐載章二人造門相訪晤對之頃亦不認識問伊有何事伊言從上海帶信至此爾是否葛象緯監生答是孫徐又言旣是葛象緯可知豐順輪船所失之標金六百兩監生聞言不能對卽有先來之童范二人出爲解勸命監生出洋五百元卽可了事監生以應出之錢自當取出不應出之錢卽五文亦不能輕擲况五百元乎當與爭執監生之母聞聲出問竟被范推倒在地經人勸散至十二日孫等偕縣役來拘適監生因母舅患病下鄕探問故不在家竟將監生之兄象甫拘去押入候審公所象甫性情固執以此爲辱竟圖自盡監生一聞此事立卽自行投縣遂由楊大老爺移送來案通剌問爾可曾在豐順輪船爲水手答並未充過水手又與周對質仍不認爲水手且言監生一生所爲之事廣歴可查實未充過水手問爾可有在輪船做生意之友人答無通剌命將葛還押周交包探陳阿九帶回捕房交保聽候覆訊昨日通剌正在判案時好捕頭又帶前在豐順輪船爲大餐司務之廣東人李阿三至案據供廣東澄海縣人年五十六歲前在豐順輪船爲大餐司務問在何年答在光緒十年至十一年停歇問船上之人皆認識否答認識者上等人至於水手等雖不與言語而面貌則可以辨認通剌命將葛象緯帶案再命多帶數人將葛混入其中排立一旁命李細辨李逐一看視並無認識之人問其中可有曾在船上做過生意之人答無通剌命將葛等還押李阿三交捕房帶回 
[瘋人送縣]  
　　一百四十九號巡街捕見有似瘋非瘋之吳雲坡拘送捕房轉解英公廨請訊已錄前報宋通剌於晚堂提訊吳供蕪湖人此次由京都來滬於二月十四日抵埠寄寓上林里長源客棧内通剌間因何事來此答並無别事惟每日遊玩花街柳巷而已通剌以吳語無倫次顯係瘋癲著押候函送上海縣辦理 
[訊明誑賣]  
　　寶山人殷金華控胞兄德華將妻許氏誑賣與唐炳經宋通剌將許氏交官媒看管候提集蟻媒章阿巧及德華等到案再行核辦已列前報嗣因德華另犯竊案管押捕房一月前日經原差將著名蟻媒章阿巧陳王氏卽無錫媽媽張俞氏卽巧姐王氏卽三妹並帶同管押捕房之殷德華一併解案通剌於是晚集訊金華供稱妻子許氏向在南翔傭工上年十一月間因小的患病許氏回家侍奉湯藥後因小的病危被哥哥德華將妻子誑騙來滬至小的病愈始有鄰人述及小的來滬尋緝遇見妻子詢悉情形是以偕妻投案求大老爺恩斷給領許氏供實被大伯德華及開舊貨店之章阿巧等將小婦人誑賣與唐炳爲妻於本年二月初三日過門小婦人先不允從後被伊等逼勒出於無奈所有身價洋銀由大伯與章阿巧分用至日前遇見丈夫始知受愚爲此投案喊控德華供誑騙原知罪戾惟身價洋銀業已花銷盡凈張俞氏陳王氏 
 
 

Page 4

 
 
同供小婦人等實憑章阿巧囑托故敢作伐原說許氏是閨女尚有婚帖媒帖爲証其茶禮洋銀六十元三面交與章阿巧轉交德華收去小婦人等實各得媒洋三元現在無力歸還環求開恩王氏卽三妹供本邑人丈夫小本經營素不管閒事此次實由唐炳囑托小婦人爲男家媒人當憑俞氏等糾合爲媒得受媒洋三元現願交還章阿巧供曾有同住之殷德華將弟媳許氏售與唐炳爲妻小的並未分用身價洋銀唐炳供小的向在某公館倒凈桶此事原憑王三妹等爲媒寶出茶禮洋銀百元及媒洋十二元生平積蓄一旦用盡叩求斷追宋通剌判將著名蟻媒章阿巧重笞二百五十板陳王氏掌頰二百下俞氏掌頰百下王氏旣願交還媒洋從寛免辦德華仍送捕房俟管押期滿再行嚴追身價許氏飭伊夫金華當堂具領管束並飭唐炳具結以後不得再犯前項情事如能追出身價卽當投案具領 
[私留養媳]  
　　楊大以童養媳逃遁曾赴浦東巡防局控告兹已偵知其媳隱匿美租界楊家灣地方周招子家卽具禀英公廨宋通剌於昨晨出票飭差立提周招子及母周黃氏到案聽候判斷 
[滬南巷語]  
　　乞兒某甲專在滬南一帶强索硬取遇有食物鋪則任手攫食不名一錢揚長而去前日又在二十三七鋪某店索錢店中人不理甲卽大肆咆哮纒擾不已後經鄰近各店鋪投二十三七鋪巡防局禀請提究局員戴憶珊二尹立飭局勇將甲拘案甲一味苦求二尹遂傳丐頭至命將甲領去管束如敢再犯定當送縣請辦○孔士仁者不知何許人賃居王家圈左近之草屋内其妻某氏日在街頭爲人縫紉孔則作小本營生辛苦終朝得錢以供飲啖前日氏有事出門至晚不歸孔向各處尋覓杳無蹤影至昨午經人報信謂爾妻於昨晚正欲回家行未數武猝患劇病仆於西陸家浜後經洗衣媪將爾妻扶入家中爾可前去領回孔聞言始急奔而去第不知所患何病能否卽痊耳○有名三多者江北人也昨日拾得舊草鞋數十雙售與桑園街某老虎灶得錢十八文中有小錢三文三多向之掉換老虎灶主某甲以收買草鞋搭用小錢亦常例也何得效豐干之饒舌三多不肯稍讓遂相口角被中將煤塊擲破頭顱鮮血淋漓務欲將甲扭赴巡防局請辦後經魯仲連其人出爲排解始免雀鼠之爭 
[美捕房紀事]  
　　揚州人陳阿四年僅二十有八窮途落寞阮籍囊空而尋花問柳之興依然不减大皆呼爲窮大少爺前晚行至美租界百老匯路張阮氏小客寓中投宿次晨睡起見氏在後門外洗衣竟試妙手竊取棉馬褂而遁氏見其怱怱出門不以介意俄回至寓中衣服已不翼而飛始疑陳所竊飛步窮追而陳自竊衣出外行不多時被巡街華捕所見疑其來歴不明扭住詰問氏已追蹤而至遂將前情告知巡捕將陳帶入捕房押候解案請懲○莊阿雙者不知籍隸何處賃居美租界西華路生一子年已弱冠去年聽冰上人言領某氏女爲童養媳借問芳齡恰合畫屏之數性情倔强不聽長者教言昨晨忽乘間而遁四出訪尋毫無蹤影立赴美捕房請查捕頭飭包探留心緝訪未知能珠還合浦否 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[妖狐爲崇]  
　　有黎姓者居於粤垣之西裘葛屢更相安無異近日忽有狐妖爲祟多方擾害晝夜難安主人邀羽士數輩到家作法以驅逐之是夜果寂靜無聲主人方自欣幸以爲羽士法力通神能將妖物驅除不料翌日早起見兒童數人髮辮盡被剪去頂上濯濯如牛山於是相顧失色卽日遷徙他方以避其鋒左氏不云乎妖由人興人無釁焉妖不自作然則猝遇非常亦惟修德以鎭之斯可耳紛紛擾擾奚爲哉 
[英界公堂瑣案]  
　　包探竇如海禀稱汪信成竊取王阿榮布衣一件押錢使用由小的拘獲請訊王阿榮投案請領失贓汪認竊求恩宋通刺得供姑念汪初次犯竊從寛判押三日○包探施福保禀稱積竊李阿春屢經懲辦昨又掩入老旗昌左近之震泰絲棧内意圖竊物適爲小的所見送案請懲李供嘉定人如蒙恩宥定當改過自新宋通剌判押候備文遞回嘉定原籍不准再來滬上○包探江阿三禀稱陳春生竊取老沙遜棧内棉花五包已賣二包尚存三包由小的拘獲人贓送請究辦老沙遜執事周蓮塘伸訴前情陳春生供寧波人前曾在楊樹浦軋花局爲小工現已停歇失業無聊出此下策宋通剌問所偷之花共有五包其賣去之二包係誰人收買答一包賣與新橋北首東洋人所開之東興花行尚有一包賣與新閘地方之某花行通剌判將陳帶回捕房押候傳到收贓之東興行及某花行來案再行訊究○江探又禀稱西人瑪禮土有游船一艘前曾用徐小毛爲舵工後易黃阿全開至蘇州停泊查知失去鐵錨一隻鐵練一條故將徐黃二人送請研究宋通剌著押候禮拜二覆訊○包探唐清山禀稱小孩王少山屢經犯竊前在法界懲辦現又竊取岳祥生皮夾一個内有洋一元九角經小的拘獲送請究辦岳祥生投請領贓王稱在菜巿買物岳之皮夾墮入小的籃内並非竊來宋通剌以王年幼犯竊不可輕恕著責手心二百下○周星如混用僞洋經包探江阿三唐清山拘案宋通剌判令交到洋二十二元再訊昨日堂期周供已遣人至家知照現尚未來通剌謂姑再寛限於禮拜二將洋繳案分給受愚各户如再違限定于血比○包探孔阿才拘獲竊取玻璃二十六塊之陸雲應解案請訊宋通剌判押五日○四百十七號華捕禀稱尤阿才尤阿福吳全芝三人向潘洪全訛索剥取衣服一件潘情急喚捕由小的將一千人拘獲請究潘供在書局營生尤等三人亦書局生意昨日喚小的出外賭錢小的不依致被剥去衣服一件幸由四百十七號巡捕拘獲請懲尤等供曾與潘挖花潘輸錢三百文將衣一件交吳代質錢三百文並非訛索宋通剌以兩造均非安分之徒姑准從寛著一併交保具改過切給存案備查○二百三十九號華捕拘送在路賭錢之陳阿福到廨宋通剌判枷號五日 
[法界公堂瑣案]  
　　王增祥控顧小山顧賀氏掯女滋擾吞烟圖詐等情經葛同轉迭次研訊將顧夫婦押候傳到媒人覆核昨日增祥偕媒人王德榮賀周氏投案同轉謂德榮曰爾等旣已爲媒當向顧夫婦開導何以過門僅三月回去已四十餘天賀周氏供稱四十餘日中時來時往並非掯阻同轉命提顧及顧賀氏到案謂禁押捕房已經多日可曾醒悟前堂令爾覔保何以不來顧供稱並無保人同轉謂親串應和好何致有吞烟尋死之事顧賀氏供稱女兒因何尋死請問增祥可也同轉謂顧曰爾非女流宜有主見究竟如何顧供稱小的豈願留女兒在家賣娼自將緑頭巾戴上乎當女兒嫁時只受財禮洋銀四十元過門後前後共回家三次諺云女兒不斷娘家路並無不合增祥在某領事公館司餐小的勢力不敵奈何同轉謂增祥共有五媳爾女最後過門試問長次諸媳曾與翁姑勃谿否婦人之義從一而終今著爾女事奉翁姑以觀後效爾暫莫來往待爾女與翁姑和好然後上門諭畢著兩造各具切結增祥不准凌虐媳婦顧半年之内不准往來顧賀氏嘵嘵置辯同轉謂爾尚未明白乎著禁押捕房待媒人勸息後釋出○監生陳道衡遣抱湯雲泉遞禀聲稱申泰源司帳人嚴德泉侵吞鉅欵以致監生之父情急吞烟控經提究將嚴拘押捕房旋由嚴子漁保出遷延至今因此投案請究葛同轉謂此案懸宕日久是以著交保出外清理現在如何嚴供稱業經洋貨董事朱厚芳錢業董事孫荻洲調處錢業董事監生可自行邀到洋貨董事與甲泰源本有往來請飭原告往邀同轉飭探持名片至洋行街邀請朱董帮同清理孫董著嚴自行往邀隨將嚴交原人保出待清理明白投案禀覆○日前太古昌鄭雨廷慶昌恒馮本淮久記陳松雲立記周榮生遞呈公禀控陳嘉記欠銀逃避并附呈水烟香菰等棧單在案昨日投案訴稱事已理處明白求將棧單給領葛同轉謂當呈遞公禀時係申泰源爲首今日何以不到旣已理處明白著於領狀上各自簽名連環具保始准將棧單領去各人均遵諭簽名同轉遂命將棧單給領○前者蔡雲卿控稱呌化客寓主張初卿李坤榮窩頓竊賊從樓窗入内竊去衣服值洋銀五十餘元葛同轉迭次研訊飭將李禁押捕房張交保出外找尋阿大黃標阿四三人究辦迄今延宕多時仍未緝獲昨日蔡投案求追同轉飭保人將張保出復提李至案問竊賊何以延不交到前經示諭租界中不准開設呌化客寓自正月十七日延至今日本委已格外從寛矣遂著將李劉保出帮同張尋獲竊賊如不交案則向原告追償○張劉氏控金德勝藉端滋擾潑火油於門上意圖放火葛同轉提案研訊金供稱小的與氏本係結髮夫妻前經控諸上海縣有卷可查同轉飭將金押候函請上海縣查卷一面飭張劉氏邀漢口地保並親夫張大開到案昨日張劉氏投案遞禀同轉謂不須瀆控因何不將漢口地保王玉卿交案張劉氏供稱路途遥遠小婦人又不能來往自如現在丈夫有信來申緩日可到同轉謂金曰此案不能含糊了事爾稱氏係髮妻須有婚帖媒人爲証金供稱縣署有案請大老爺送縣辦理可也同轉謂送縣不難須有媒人方可斷理張劉氏稱伊屢次索詐且用火油澆灌此等不法之徒先求大老爺懲辦同轉著將張劉氏及金送交上海縣請黃大老爺研訊辦理○塾師蔣燕甫控吳成孝欠修脯洋銀一元七角葛同轉提吳至案問因何不付修金吳供稱先生不管學生任其閒玩是以不付包探禀稱小的奉諭提吳反遭辱詈同轉著將吳押候繳到束修始行開釋○應金才僑宿西新街某車寓被同寓之湯坤和用破磁茶壺擲碎頭顱葛同轉飭將應送請仁濟醫館療治湯押候訊核今已半月應傷勢將次平復昨日倩人扶掖上堂聲訴同轉問醫生云何答稱醫生云外傷已愈内傷未痊小的急於回家因此投案同轉命提湯詰問供稱同寓阿寶向小的索欠應從旁多事致肇釁端目下小的已知悔矣同轉謂應傷尚未痊爾欲狡賴乎著押候笞責八十板諭令應至寓所將雜物自行清理○吳炳榮訴稱在治下西新橋開復生昌字號朱世恩定購肥皂每月四百箱有成單爲証先已取去二十五箱今將成單呈電二月二十九日付過洋銀十四元後忽翻悔葛同轉將成單給朱觀問是否爾親書朱供稱成單雖是小的所書然前已言明作爲廢紙吳又呈裕和牌號肥皂一方同轉著將朱押候交保出外向吳理處禀覆核奪○徐阿生附蘇州航船來滬於天明時上岸啜茗被同船徐靜山私開箱簏竊去衣服是以投案請追包探郁廷湘禀稱小的在慶昌押店吊到褲子二條計質本洋銀一元錢三十文葛同轉問質本如何歸還徐供稱小的願將竹箱作抵同轉著將徐押候掌頰四十下吊到之贓先給失主○錦泰昌烟館主廖廷扣訴稱同宗廖春元竊去天平燭臺等物持至護城河畔質錢經包探拘獲是以到案領贓曷同轉謂旣爲本家何弗送歸故里遂將春元交廷扣帶回送返廣東贓給還○包探郁廷湘禀稱董玉堂屢次在行駛長江之各輪船竊物昨又至江裕輪船竊取某客鋪蓋經不的當塲拘獲解案請究葛同轉著押候掌頰八十下○瑞泰烟館主王阿福訴稱上月二十八日小的出外小遺陳瑞甫乘間竊去烟槍一枝持至老北門外押得洋銀一二角今贓已吊到叩求給領葛同轉問押本如何陳供稱現有親串虞濟卿在麥家圈松茂紙店爲夥求交保出外歸還同轉飭探帶往詢明然後帶回掌頰八十下 
[愛人及物]  
　　二月二十八日南巿被災遠近諸君樂爲撫卹計唐茂枝經募洋銀二百八十九元曹潤甫經募二百十九元五角敝堂收八百零六元二角四分六厘銅質洋銀四元規銀二百十五兩三錢除交同仁輔元堂給發貧户六百六十五元五角合規銀五百兩外尚存六百四十九元二角四分六厘及銅質洋銀四元規銀二百十五兩三錢刻下敝堂開辦養狗所公同酌議將此項儘數撥歸以救狗命想諸君一視同仁當亦聞而心許也又蒙張雪堂助救狗規銀二百兩戴慈祥助洋銀一百元乞附報章布昭公鑒上海六馬路仁濟善堂董事施善昌等謹啓 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
