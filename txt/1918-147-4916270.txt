# 1918 - 147 - 4916270

 

Page 1

 
 
   
 
 

Page 2

 
 
時評 
[馮段融洽（冷）]  
　　我昨謂馮段將見勝負而今又以馮段融洽聞此非我說之反於事實也蓋融洽者其表而見勝負者其裏也融洽者其情誼而見勝負者其形勢也馮段雖不欲自見勝負而不見勝負實有所勿能也 
　　如謂馮段而終能融洽耶則必段之力量果能貫澈其主張而後可試問段有此力量乎不然必段之主張須先自行抛棄而後可試問段有此胸襟與度量乎然則是二事者均不能有之事也旣不能有則馮段即一時融洽終至不能融洽而止至不能融洽之時即見勝負之時矣 
專電 
[北京電]  
　　馮段間對内意見經一度疏通後又復融洽本日起馮已批發文件照常辦公 
[北京電]  
　　曹部仍責成攻湘擬加吳佩孚爲孚威將軍（三日下午二鐘） 
[北京電]  
　　童保暄電閩浙兩軍已於豔日向粤軍開始總攻擊至今尚未有戰報續到（三日下午二鐘） 
[北京電]  
　　龍上密呈一件内容（一）重回廣東計畫（一）添招北兵三十營（一）准由地方正項收入抵借外債（一）中央允撥餉械另設轉運方法馮即批交參陸處速議（三日下午二鐘） 
[北京電]  
　　楊督電告新疆西北各境發現俄過激黨將全省劃爲特别警備戒嚴區自兼總司令西北區司令以伊黎鎭使充任（三日下午二鐘） 
[北京電]  
　　閣議兩院選舉除西南五省延期外湘因軍事未了亦准展限期有特别困難如湘省者得由内部酌核辦理否則不得藉詞延緩（三日下午二鐘） 
[北京電]  
　　熊督辦發起湘南籌振會呈准總統開放北海三日 
（三日下午二鐘） 
外電 
[哈爾濱電]  
　　海蘭泡過激黨頒佈動員令故年在十六歲者皆不許出境該處地方議會聲稱議會之司財政者已挾巨欵而遁齊齊哈爾俄警因中國在該處設立税關已提出抗議 
（三十一日） 
[哈爾濱電]  
　　據最近消息觀之伊爾庫資克·烏穆斯克·土穆斯克·及西比里亞中部西部其他諸鎭現有可驚之事態伊爾庫資克之議會軍隊與其反對人交戰不息反對者究爲虚無黨抑爲患飢之工人今尚未能詳悉伊爾庫資克與烏穆斯克間之電報今已中斷有從海參崴及哈巴羅夫斯克來者據云反對過激黨之行動日漸蔓延海蘭泡以西之火車已不開行濱海省之國民委員會已接訓令准將國有商船租與外人蓋以商船水夫賦閒無事無從謀生也（三十一日）以上字林報 
[北京電]  
　　據某方面消息云徐樹錚到京後竭力慫恿段總理繼續討伐南方且與總理商酌慰撫奬勵曹錕張懷芝以下前敵諸將之方法前敵諸將之地位將因此而有變更徐樹錚俟以上各事商議完畢後將再南下（三日） 
[北京電]  
　　參陸辦公處今日電致軍法執法處長殷鴻壽命其當連絡在湘北方各軍之任務（三日） 
[北京電]  
　　徐樹錚昨日（一日）抵京今日（二日）與段總理商議後已内定爲奬勵吳佩孚起見任命吳佩孚爲孚威將軍令趙春廷爲湘南鎭守使（二日） 
[北京電]  
　　傳聞陸軍總長段芝貴近又提出辭呈且有張懷芝將爲其後任之說（二日） 
[北京電]  
　　外交部照會駐京各國公使云廣東莫榮新近擬出售軍艦『廣海』然該艦係中國國家之物請警告貴國商人等勿購買該艦（二日） 
[廣東電]  
　　此間官場接得報告云李烈鈞之部下從五月二十六日起開始圍攻南雄北軍不交戰而於三十日向大庾嶺退却又陳炯明之部下確於三十日佔領福建省之永平（三日） 
[東京電]  
　　接得報告謂烏克蘭奈（小俄羅斯）之革命運動今已延及各方面農民在森林中縱火將收穫全行燬滅有水兵一團欲圖破壞黑海艦隊之一部德軍已佔領拿華洛希斯克地方（三日） 
　　以上東方通信社電 
[東京電]  
　　日本嵐山之鐵橋破壞機關車墜下保津江即死者二名負重傷者二十餘名慘狀目不忍覩（三日） 
[東京電]  
　　青木中將於昨夜（二日）歸東京（三日） 
　　以上共同通信社電 
戰電 
[巴黎電]  
　　今日下午公報云敵軍仍在右面愛萊特河境并力猛攻遠及瓦斯河協約軍已退至白萊蘭柯爾與愛巴尼面陣地敵軍在蘇瓦松境與稍南攻擊者經協約軍奮勇抵禦受挫而止協約軍固守該鎭西面出入口及夏陀蒂愛里路一帶陣地中央敵軍在瑪恩河北面境内稍前進敵軍在此東面與西北進攻者均無效果協約軍奮力回攻奪回蒂洛瓦村今晩公報云德軍在左面愛萊特河下遊境内繼續進逼敵軍在白萊蘭柯村境與村西攻擊者均爲協約軍所敗敵軍在桑比尼東面渡瓦斯河者爲協約軍逐回右岸敵軍之攻擊注重於蘇瓦松境及稍南勒葉聖佛朗方面敵軍在蘇瓦松西而進攻者爲協約軍奮力回攻所阻大受損失不能續進惟該方面之敵軍曾佔據蘇瓦松至夏陀蒂愛里路西之土地中央敵軍進至瑪恩河北面其勢殊弱協約軍右面戰局未有更動萊姆北面與西北亦然（三十一日） 
[巴黎電]  
　　今日下午公報云昨日垂暮與夜間敵軍仍在蘇瓦松至夏陀蒂愛里陣線前逼其勢愈見强悍協約軍在蘇瓦松境臁旭登至維愛齊陣線繼續回攻不稍鬆懈逐走密集進攻之敵軍得地若干俘敵數百人蘇瓦松南面之敵軍已在克里斯河敗退更南旭登與維愛齊二村雙方曾惡鬭以爭之得失者數次今仍在協約軍之手旭維與勒葉聖佛朗境之大戰激烈亦同協約軍擊敗敵軍列陣於二地點之正東瑪恩河北岸之敵軍前鋒由厦陀蒂愛里北邊東邊進至凡爾勒伊協約軍右面自杜爾满至萊姆路有活動之戰事萊姆西北與北面戰局未變今晩公報云本日德軍在瓦斯河與瑪恩河間全陣線猛攻多次雙方迭次進退後於優勢之敵軍前委棄數地點協約軍於瓦斯河愛恩河間奪回數處陣地敵軍屢圖由蘇瓦松西南二面進至維愛齊均遭失敗稍南哇爾克河兩岸大戰進行非常猛烈敵軍佔守旭維與勒葉聖佛朗二村恊約軍仍在維萊爾·希朗·洛羅瓦·泊里士·芒蒂愛爾·勒比陣線禦敵協約軍仍佔有夏陀蒂愛里瑪恩河北岸戰局未變敵軍雖在協約軍右翼力逼協約軍仍固守杜爾满至萊姆路境之陣地萊姆西北與北面之戰局未變敵軍在萊姆東南猛攻一次佔據鐵路上之邦貝勒砲臺即經回 
 
 
 

Page 3

 
 
攻克復協約軍且俘敵二百人獲戰車四輛星期五日天空戰事法飛機擊落敵飛機二十三架重損敵機十四架且毁擊留繫球六具（一日） 
[倫敦電]  
　　敵軍襲行其前此攻勢之成法昨日中央與兩翼進趨之勢大弱所可慰者此次轉弱乃在四日之後惟憂患尚未因以減輕萊姆似有不保之象德軍且漸近瑪恩河其地有巴黎至沙倫鐵路爲巴黎與凡爾登間之總交通大戰之線成一揳形插入協約軍陣線之尖端距一星期前原陣線約二十英里（三十一日） 
[亞姆斯特丹電]  
　　維也納電稱奥國與蘭芬已訂和約 
（三十日） 
[巴黎電]  
　　公報云上午十一時警號突作敵飛機數隊進抵巴黎境惟法排炮曾向空猛轟敵飛機擲下炸彈數枚聞傷及多人（二日） 
[瑞典京城電]  
　　瑞典已與協約國訂定經濟條約（三十日） 
[華盛頓電]  
　　協約國與瑞典訂約規定瑞典以船四十萬噸供美國與協約國遣用（一日） 
[倫敦電]  
　　戰事商務部發出通告謂英政府前許以一九一七年至一九一八年間中國採收供摩洛哥銷用之綠茶運英今格外通融凡由中國運出之茶其提單在本年十一月三十日前塡發者慨許入口惟其總數不得過前所許定者即全季以四十立方尺之一萬一千五百噸爲限茲因遠東噸位殊不敷用故關於一九一七年至一九一八年間或一九一八年至一九一九年間所收之茶葉未便再事通融云（原註電文有含混可疑處）（三十日） 
要聞一 
[兩日之中央政紀]  
　　三十一日之府院情形公府三十一日情形極爲清閒據俯中某要人云馮總統自三十日午後精神疲倦故三十一日晨交諭文武承宣司凡有進府請見之賓客一律攩駕以資靜養後旋披閱重要軍電件下午一時由内室交諭派武承宣官王蘭芬上校赴東車站代表歡迎巡閱使龍濟光龍氏旋派員往公府報到禀安並謝派代表歡迎之忱專候大總統傳見又聞馮總統三十一日先後到居仁堂辦公室兩次除披閱蘇閩各督所來之重要密電多件外並接見來賓多人下午三時約張仲仁秘書長惲公孚秘書師嵐峯處長同至居仁堂辦公室内密談時事良久五時以後復接見某要人一次直至六時始回私庽張秘書長等退府時間亦在七時左右矣國務院方面段總理未到院方立之秘書長於日昨上午九時到廳先將一日之閣議日程發布次將各處所來密電一一披視擇其中重要者數件封送段合肥私宅以便批閱下午三時曾至法制局辦公片時四時入府五時回院將命令發表並發湘督一電六時左右始行退回私庽又聞近來元首因總理政務大繁累日無暇進府諸事皆鮮接洽府院之間形同扦格不無遺憾總理得悉此情遂於三十一日親至公府報告中日交涉結束情形並與元首約定以後重要公事當躬親至公府請示且聞元首三十一日特諭秘書廳將本人辦公時間展長所有重要函件均須過目自是日起凡非因重要事務請見者概不接見 
　　三十一日之參陸處消息參陸辦公處辦事各員三十一日雖於上午九時照常集齊該處辦事然因届時靳翼青將軍段香岩總長均未蒞處處中無主持人物其中各項問題均閣置至下午一時以後始由靳將軍到處决定辦法並聞曾致湘督張勛臣及漢口張子志司令宜昌吳光新司令閩省李厚基督軍等密電多起 
　　一日之國務會議一日閣議日程中雖無甚重大案件然聞段芝泉總長及段香岩總長等今日對於時局某項重要問題均有最重大之報告外交陸子欣總長亦有臨時提出之外交要案一件均未經預列日程又據院中某要人云本日議案中關係重大者仍爲討論湘閩粤等省軍事進行計劃及指示前敵各路軍隊改守爲攻問題其次爲湘督電請擴充軍隊之件與陜甘兩省督軍增募新兵案餘如撥付各路軍餉數目均須核定 
[財政界消息]  
　　財政部催解專欵財政部因各省解欵屢催無着於三十一日又通電各省財政廳略謂國税地丁等專欵中央所賴以行政各省區屢次不解殊屬非是今限於六月以内各該省務將從前應解中央各欵掃數解清毋得再行遲延嗣後即以此定各該廳之攷成云云 
　　政府之入不敷出近日某項借欵問題又引起各方面之注意昨據某財政家言該項借欵究竟有無今尚未可明告但時局如此政府舍借欵外無敷衍之法乃可以數字計算者也即以普通政費言之每月支出一千四百餘萬而收入不過一半况重大之數目並不僅在政費乎國民皆聲言反對亡國條件不知借欵一項固日日不啻履行亡國條件也云云 
　　准湘督截留鹽税湖南督軍張勛臣日前電請政府准其截留鹽税曾經中央電覆婉言謝絶現聞張督軍又電政府重申前請措詞極爲殷懇總統總理均以張督軍來電所持理由異常充足特擬准其暫留五月份鹽税一俟該省金融略形流通即須償還嗣後不得以此爲例云云 
　　四川新借欵進行四川省長張瀾來京本因請兵籌餉乃到京以來知中央財政亦甚困難恐不能接濟四川乃與劉存厚代表等商借外債二百萬元以四川烟酒肉税及交通部應還四川川漢鐵路欵四項作抵由某總長向某國銀行交涉聞正在進行中現川省長及劉存厚代表等以川事需欵甚急正託人催促財政總長辦理此事 
[曹錕到津後之推測]  
　　曹錕已由漢回津詳情已誌昨報茲又聞曹使專車三十日晩抵長辛店時在夜半十二時以後届時即同由京至長辛店之段香岩總長靳翼青將軍吳鏡潭總監等換車至豐台稍行休息并與段靳等密談良久至三十一日上午八時段靳吳三氏由豐台返京曹使亦於八時轉車赴津因車行過慢到津時間在下午一時左右曹健亭省長楊以德廳長及在津各界要人到站迎迓者約有百數十人之衆又聞曹仲帥由漢返天津時所乘京漢專車並未挂花車僅頭等車三輛二等車四輛三等車五輛隨員共三十餘人衞兵二連惟抵津後確無組織第一路總司令部之實事漢口之司令部聞已有裁撤之說至曹使回津後病勢已稍輕減現住曹家花園養疴而以中州會館爲其本軍之總司令部一說曹抵津後其病狀雖似減輕然肺痛之疾因數日火車震動則不免轉形然肺痛之疾因數日火車震動則不免轉形稍加據某西　診察曹使病須靜養多日始可痊減故曹使傳諭以後往津請見之客概由曹健亭省長代爲接洽又據某政客云政府以曹使返津恐各省官民人等發生誤會故將曹使回津之詳細情形分電各省於三十一日由參陸辦公處通電各省詳告曹宣撫使回津純係養疾一俟稍愈即須赴漢請勿誤會云云 
　　曹宣撫回直之說醖釀已久不意實現竟如此之速曹之回直雖以病爲名而其裏面乃含有消極之意味此則無待言者曹自北軍收復長沙後與長江數督隱有一種聨絡張子志亦個中之一人也此次曹之回津影響時局至何種程度尚難觀測惟有一說謂曹使不只回津而止且將有一種主張三十日某通信社更傳曹不日即向段總理强請和議之說徵之曹氏向來之爲人此說似屬神經過敏惟曹氏回直若簡單爲養病而歸病愈仍赴漢任第一路總司令職則於時局或不至有何種影響若不止爲養病或卽藉此以爲辭卸第一路總司令之地步則總司令繼任問題及直軍統轄問題政府皆須稍費研究此次平湘定鄂以直隸軍隊功績著聞儼然爲北軍之中堅曹若不就總司令其部下之師長旅長等不知歸何人指揮較爲便宜又曹使屢請令第一路休息皆係轉達其將校之意吳佩孚王承斌閻相文等此時所持之意見不知與曹使是否果有别也又外間傳曹使近日頗信任邊守靖的係事實邊爲主和之人在曹幕確能參預密要曹邇日種種舉動多採邊氏之計畫更聞曹使此次回直政府以前方軍事所關曾員勸阻無效去電照准之說非事實也 
[時局已有轉機說]  
　　近日此間盛傳曹錕等六省督軍已有聨銜陳述時局意見之電報到京茲據某方面亦謂曹錕等確有此類之來電列銜者爲曹錕張懷芝王占元趙倜陳光遠李純等六督電報則係感日由漢拍發惟詢諸府秘書長張仲仁則謂公府方面三十一日下午六時以前尚未收致此類電報則前項傳說是否確實尚爲疑問也又據可靠消息蘇督李秀山三十一日曾致中央某當局要電一件對於時局某項問題有陳述已見之處内容關係時局頗爲重要又聞馮總統因時局問題特派前七十四旅旅長現任將軍府參軍趙俊卿赴寗與李純督軍有所接洽曾由府秘書廳先行電告李督謂奉諭派趙參軍前往尊處有要事奉商業已啟行云云又據某要人云刻下時局確已有和平進行之動機觀曹仲三之猝然返津張子志之迭辭司令俱足爲其表見最近長江各督軍之行動亦不無跦絲馬跡可尋最足注意者則數月以來寂寂無聞之省議會聨合會竟於近日崛然興起在南京通電各省省議會代表召集來寗定於六月三日在南京開會討論調停時局辦法直鄂川黔等省到寗者已不乏人前日北方某省議長南行聞亦係爲此事其中顯有人主持亦足爲和議暗中積極進行之實證斷非若前此之空言無補者可比矣 
[龍濟光已到京]  
　　龍濟光已於三十一日午車到京寓宣武門外米市胡同東夾道本宅擬稍事休息卽分謁馮總統段總理密商收拾粤局辦法有某當局晤龍使時諮詢此次來京之任務據云係專爲接洽兩粤方面之軍事各問題特未知其辦法何如也又聞龍氏由天津來京之前其姪公子運乾帶振武軍三十名於三十日赴津迎迓即於是日同車返京聞馮總統以龍氏始終擁護中央特派武承宣官王蘭芬上校赴京奉站代表歡迎以示優異段總理亦派曾毓雋代表歡迎又間龍濟光原定本月初旬來京茲則突然其來已於三十一日下午二點三十五分專車到京此來任務一爲請示中央對粤方針一爲元首所特許來京面述大局情形一爲結算中央歷次所欠龍軍餉項爲額至鉅龍氏自言必須以上情形解决後再行回粤又一方面云龍濟光突然於三十一日午後三時來京帶有隨員十五名振武軍數十名均專車同來到時并未躭　驅車入府馮總統特命開正門降階相迎極爲優待據聞龍氏此行專爲向中央算糧而來其隨員某氏云政府欠龍餉項計在千萬以上龍氏半年以來將本人畝典賣殆盡以供軍餉此次高雷不得手之原因係李耀漢失約張開儒不由自主所致今龍氏來京領到軍餉後即行回港并向政府領取對粤方針云云然未知何日始能回港也 
　　龍氏抵京後於一日上午十時三址分馳往公府覲見總統比接承宣司電話通知後即時入府先至居仁堂門外後延入辦公室龍見總統時行一鞠躬禮總統慰勞備至對於行軍困苦及途中勞頓尤極意諮詢龍狀極感激繼由龍力陳此次失敗情形及此後規復計劃並禀商招兵請餉各大問題總統謂此事關係重大應由芝泉負責余不便過問云云最後談及私事並述陸榮廷事數則時已正午十二時許龍氏遂興辭而出龍出公府後即赴國務院謁見段總理時總理適在國務會議席上卽離席接見龍於西院客廳屏除左右密談一小時之久聞談話内容首由龍詳述濟軍在粤經過情形及所定將來削平兩粤計劃段總理極爲首肯並謂頻年以因循誤國姑息養奸余深引爲憾事兩粤爲國家精華之地且爲敵人根據之區非根本肅清則無以謀統一而杜禍患執事不避嫌怨一意孤行苦誼熱忱惟余得以共諒云云繼復由龍氏續陳粤桂内鬨正可乘機規復謂上次失敗係因孤軍深入勢力單薄餉械缺乏後援斷絶而各路軍隊又復單獨進行難收統一整齊之效以故不能制勝此次入京特與中央商榷請示核准者厥有數端（一）濟光來時已在香港與某國商人訂有大批借欵契約擬以粤省某項利權爲抵押專爲購械及軍餉之用中央財政支絀濟光所深知倘准私借此項鉅欵即可不仰賴中央接濟（二）濟軍經迭次失敗後死傷流亡過多請准續行招練新軍數十營以厚聲勢（三）各路進攻兩粤軍隊應全歸濟軍節制調遣以資統一使此三項均邀中央允准則兩粤寇難濟光可擔保於三月之内尅期削平云云段總理比復極加贊許允即日提交國務會議及軍事會議議决施行並有任龍爲兩粤各路軍隊總司令之意龍氏遂辭别總理出院頗形得意時已逾下午一時也龍氏此來與中央接洽索餉索械固爲一種原因聞其最要目的則爲探詢中央對於和戰問題究竟若何各師意見主戰能否堅持到底謂濟光遠在海隅不明眞象於軍事進行殊無把握故特親身來京商定大計云云又聞龍對於解决時局之意見擬在粤自添募兵二十營乃至三十營此行特與中央磋商此項軍餉對於滇省方面擬請以巡閱使名義畀唐繼堯以張子貞爲滇省長李鴻祥爲滇督軍對於陸榮廷方面主張仍維持其在桂之勢力與地位擬將此等意見陳述於當局矣 
[總統選舉之形勢談]  
　　關於總統選舉問題各派均在秘密運動近來益加劇烈頃據某要人言統一民國之總統必須全國國民所屬望之人物然除徐東海以外實無他人足以當此此乃南北所共認者也是爲徐派之言顯然可見然將來議會開會選舉總統之時議員投票不能满場一致又不待論蓋將來議員中有東海派有河間派有合肥派合肥自己雖無爲總統之野心但其部下之督軍亦有擬淮戴合肥者而以某俱樂部爲機關若輩日前曾　萬金以上至奉天張督軍爲議員選舉運動費張督拒而不受似此情形議員中又有督軍派之存在故將來總統選舉之結果不能不謂爲無望而最有望者唯當選議員之發財一事而已 
[烟酒專賣說之外報消息]  
　　字林報三十一日北京通訊云日人烟酒專賣之說雖經日使署否認然有理由可信此事正在商議中有關係者爲日人銀行團即朝鮮台灣實業三銀行彼等超然於官場之外而未必將其行動告知使署也日銀行之計畫乃欲依照稽核鹽税辦法以組織烟葉專賣總稽查員及各區無數稽查員皆以日人爲之計畫中之特點乃實業銀行將於專賣管理權中大有作爲漢口中海及其他集中點兩處將設大廠日人銀公司以日幣五千萬至一萬萬圓借與中國其條件係日人管理專賣事宜所得税項皆交日銀行收存除抵付日人本利外如有盈餘由銀行轉交中政府按目前烟税大都爲各省所收用與鹽税未改革前適同今若以整頓鹽税之法整頓烟税則不獨可增　税項且可使涓滴歸公而大增政府之入欵惟整頓烟税較整頓鹽税大爲繁複蓋産鹽之區不過數處所需稽核洋員不過十餘人若種烟之地則全國皆是所需管理專賣事之日員必甚多也此種借欵其將用於整頓烟税方面者爲數至微而大部份則將由中政府收受濫用於厲行其亡國之戰策此乃專賣權貿易中可悲之點也 
 
 

Page 4

 
 
魯意師摩洋行 
始創自同治十三年即英一千八百七十四年 
准于廿七日下午四時在本行拍賣地産列下○第一方坐落楊樹浦路底ＢＣ九千二百六十號工部號頭二千二百五十二二千二百五十三六千二百三十二七千零八十七花旗號頭四百八十七到楊樹浦路五百尺到河八百尺在楊樹浦路方面一百六十七尺北至凉州路南至楊樹浦路東至黃浦路西至花旗公館註册二千一百廿八計地三十三畝三分二厘五毫○第二方在臨平路之東ＢＣ二千四百五十九號在ＢＣ九千二百六十門前其地後面靠河沿河邊八百尺但其地在水之下面拍者有權衡可以升科之利益○第三方在善鐘路杜美路之北ＢＣ三千九百三十三號計九畝二分另五毫倘造房屋極好○第四方狹地皮靠善鐘路一百四十五尺ＢＣ五千七百八十七號計八分另四毫○第五方在善鐘路杜美路南角一畝二分另七毫北靠杜美路南至江産東亦至江産西至善鐘路○再拍者注意第一方第二方近黃浦第三方可作住宅至租界極便地圖詳細一切可問本行此佈　魯意師摩洋行啓 
[聯益會拍賣每逢禮拜三]  
上午十一點鐘拍賣元芳公平弗排各貨請早降面拍此佈本會啓 
[元芳洋行]  
每逢禮拜四不限價拍賣疋頭 
本行創設在上海已四十餘年專運英國名廠各種疋頭來華按期于每禮拜四上午九點鐘起在本行不限價拍賣後列着名本牌各貨歷來番遵舊章永無更改按期刻有貨目簿諸貨皆列明簿内遠近貴客欲拍賣並須看小樣者請至本行可也謹將按期拍賣各貨列後各色羽毛元色毛羽綾元色泰西緞元色羽綢各磅洋紅標市布原布洋標細布細斜紋白竹布漂布漂標等不計 
上海英商元芳洋行啓 
[瑞和洋行禮拜三拍賣]  
准於念七日兩點半鐘在本棧拍賣華記三磅半至六磅鴕鳥獅牌紅漂英皇藏寶三人玫瑰花順風車桃童桃柳圖元羽綢絲條白洋紗三鷄旗漂白失丁轉祥興賽珍會條子白洋紗天綸色絲紗公平雙蠂仙永慶昇平三廣三隆接頭漂布信記湖素羽綢稍漬公平甘露九德白洋紗餘貨不計此佈 
[禮拜四拍賣貴重房産地皮寶和洋行]  
准于念八日下午三點鐘在本行拍賣威海衛路念八號計地一畝五分道契英册五千零九十號上有四層洋房一宅屋頂花園内有會客廳大菜間房間浴間廚房以及草地汽車間屋内裝有自來火電燈電鈴自來水一切俱全如貴客欲知詳細者請駕臨小行帳房領看可也此佈　寶和洋行啓 
[禮拜四拍賣]  
魯意師摩洋行 
始創自同治十三年即英一千八百七十四年 
准於念八日上午十點鐘在本行拍賣各樣房間色大菜檯三扒檯酒架大小寫字檯氷箱頂上紙烟雪茄草帽衣服鞋子各種木器另星什物不計 
魯意師摩洋行啓 
[聲明保單作廢]  
逕啓者小號于甲寅年間曾向長沙太古車糖公司躭保衡州怡慶德分銷車糖事務當立保單一紙交與太古車糖公司收執計保洋例銀四千兩分銷至今頗守信用惟近來時事多變自顧爲艱特于本年陰歷二月間敦促分銷經理劉介爾來長與太古車糖公司將一切手續面爲接洽所有以前來往帳目毫無蒂欠自此退保卸責倘後繼續分銷事務與小號絕無關係惟書之保單日後尋出作爲廢紙深恐中外各界未咸週知特此登申報聲明　長沙禮和館啓 
[禮拜五拍賣奉英衙門諭]  
魯意師摩洋行 
始創自同治十三年即英一千八百七十四年 
准於二十九日上午十點鐘並下午二點半在江西路第六十八號拍賣串堂書樓大菜間房間浴間廚房一應頂上木器洋琴烹銀傢生電汽風扇大唱戲器唱片保險箱衣箱衣服什物另星不計又于午時拍賣四只汽缸二人坐汽車一輛此汽車只用過二月餘物不計拍當可於廿七念八二天往觀此佈 
魯意師摩洋行啓 
[三發洋行奉法公堂諭禮拜六拍賣地皮房産]  
准于卅日下午三點鐘在本行内拍賣方單地皮該地坐落浦東廿四保四區四十七圖慕字圩第四百號業户陸念春則田七畝五分正又廿四保四區廿圖潔字圩二百廿五號業户丁徐氏則田五分八厘三毫正連有房屋三間披屋兩間倘貴客欲拍者請駕臨法界黃浦灘四號本行内詢問詳細可也 
三發洋行電話三四八一 
[遺失股單]  
寶山劉行鎭劉廣記前有蘇經蘇綸絲紗兩廠息借銀三百兩充作三股當由該廠發給股單息摺各二份迨前淸光緖三十四年夏歷八月間曾經股東會議决此項股欵無所盈虧照原案股息常年五厘憑摺支取由各本人歷年按章給領至中華民國六年冬季該廠登報聲明凡持舊有股單應旣照章掉换廣記以出外就學未甚介意今擬檢查單摺前往領息詎摺尙存而股單業經遺失廣記援照公司通例先行登報聲明然後覔保補領茲特登載申時新三報並請本鄕經董擔保致函蘇經蘇綸兩廠將舊有股單作廢也此啓 
[東方錫記麫包票作廢]  
東方錫記麫包行業已盤與錩記麫包行爲業所有東方錫記麫包票一槪作廢各寶號切勿收受特此聲明　金星錩記啓 
[飛鷹牌牛乳]  
美國紐約埠波典牛乳公司製　總經理上海美商公利洋行　各藥房洋雜貨南北貨店均有經售 
[尋狗]  
茲於陽歷五月念四號晚間九點半鐘在五馬路棋盤街口走失ＦＯＸＴＥＲＲＩＥＲ種雌小洋狗一只除頭外全身白色微帶黑點短尾後股右首近尾處有黑毛一塊頭頸皮圈上釘有工部局照會第Ｕ·６３３號鉛板並連絲結鏈帶一條（並無嘴套）如有人捉獲者請送至外白大橋北堍西華德路二號東亞烟公司當有重酬儲欵以待决不食言因洋東現不論出如何重價亟須此狗復返也 
[諸瘡一見消皮膚病靈效]  
專治乾濕癩疥瘡○惡癬○脚疰○繡球瘋○坐板瘡○黃水瘡○一切風濕毒水浸淫沿爛成片掻癢難熬之症將此藥搽擦之一見便消立刻止癢適意非常每瓶大洋二角不效還洋雙料四角　二馬路石路西首衛生旅館對門 
誦淸堂醫藥室啓 
[遺失聲明]  
刻在電車上遺失大綸綢緞局取貨摺一扣已向前途聲明如有人拾得作爲廢紙　朱叔源啓 
[尋人賞格]  
陰歷上年十二月二十二日因妻秦氏家庭失和以致走失四處尋覔無　秦氏現年三十五歲頭髮團已剪去三年門牙落脱小脚身短如有仁人君子留居者請即送信酧洋五元倘能將人送回者謝洋十元决不食言夫潘雲堂啓家住浦東北蔡東南潘姚兩宅便是 
[沈製生髮膠]  
不論男女老幼髮黃髮白病後産後脱髮等患均可秃髮重生係生毛髮唯一之良品烏髮出髮靈效非常自本醫藥室行消以來治好已不勝計不靈包可退回售價每瓶大洋五角每料六瓶二元五角○又有一種咬髮癬靈藥驗異常每瓶大洋四角每洋三瓶　上海盆湯弄集益里對門人壽醫藥室 
[遺失莊票]  
今在途遺失德餘莊票一紙第四百八十九號五月初六期計元一百五十兩已向該莊掛失止兑即作廢紙望　各寶號及中西人等切勿收用特登中西報聲明　　大豐昌啓 
[王嶠崧命相五角陞官發財傳授符咒]  
男女走失拐帶金銀生死不明終身結局求子財壽大圓亡魂光治病紫竹算命不報能知八字寓四馬路東首杏花樓對門滙中旅館後進土號看三世果報上看天堂下看地府觀音臨壇治病符小兒邪驚病符法搖會 
[失票聲明]  
茲在途被竊皮夾失去中華銀行第二千二百四十一號四月廿六期元一百零二兩四錢四分二又萬亨通支裕康莊第十二號即期元三十九兩三錢一分以上兩票已各向前途掛失作廢外特登中外報聲明請中外人等切勿收用　同孚永倪文炳白 
[京都天寶齋嫩面玉容散]  
此散專治男女面上黑氣雀斑烟色酒刺油膩暗晦等患每晨搽擦自然嬌嫩滋潤淸秀眞整顔妙品也每瓶大洋二角每洋照拆六瓶雙料每瓶四角每洋三瓶舖設上海二馬路中市西鼎新里口 
[遺失派司]  
今遺失東方紗廠１９５８號ＯＣＳＷＯＯＺＺＯ　中國棉紗派司一紙計二十五包除報過十六包尙多九包又怡和紗廠５５８１號ＥＷＯ　中國棉紗派司一紙計三十一包除報過十七包尙多十四包以上兩紙均已遺失除向海關掛失另補新派司外特再登申報聲明如有人拾得作爲廢紙 
瑞記茂新號報關行白 
[欠租聲明]  
北四川路祥豐里Ｙ四百九十九號門牌租客欠租四個月於四月十旬逃遁屋内遺存零星雜物今限一禮拜備還房租贖回什物逾期不贖當將什物發賣抵還房租不敷再向追究特登申新兩報聲明此佈　祥茂洋行啓 
[道果奇相]  
兼叅天星剗度富貴相金一例 
上午十時起庽虹口鐵馬路桃源坊進弄左手轉灣末弄相資六角細談一元 
[遺失聲明]  
今遺失通崇海瑞安商輪有限公司李劍記名下股票一紙計五百零六號起至五百零九號止四股共計洋四百元業向該公司掛失作廢凡中外官學商人等拾得作爲廢紙無用特登申新兩報聲明幸各註意 
本劍記白 
[永豐餘金號]  
本號營業志在馳名眞字足赤提煉最淨上海獨一可以自信中西首飾花樣翻新條錠葉金貨頂色眞定價克已報載詳明進出一换分量極準普通足赤價又減輕各種金箔貨皆上等倘蒙惠顧竭誠歡迎上海望平街大馬路口電話二四一四號 
[化州橘紅寄售]  
余宦遊浙省道出申江帶有消痰止咳平喘順氣眞賴家園橘紅百餘盒托上海抛球場北首杏林軒寶號代售每盒一元如係假貨包可退换廣東化州李文治啓 
[一搽斷根治頑癬藥水]  
此水能驅風去濕刹蟲解毒耑治諸般疲頑惡癬遠年乾濕毒癬牛皮荷葉癬一搽掃脱永遠斷根每瓶四角小瓶大洋二角上海三馬路新聞報館對門廣東杏齊堂啓 
[永遠不發止癢疥瘡藥]  
專治乾濕癩疥瘡膿窠坐板瘡黃水瘡鬎鬁濕毒一搽止癢即愈不發大瓶半元小一角半上海英界天后宫橋南首廣東華昌鐘表店寄售 
[四十餘年老店第一靈藥珍珠牛璜解毒丹]  
必致毒危險之症稍一不愼誤服藥僞花柳乃入骨隨輕則絕嗣重則致命可不懼哉本館特製此丹專治新久各項花柳輕者一二瓶重者三四瓶包可全愈永不復發如宿娼後預服數丸保無梅毒之患尋常之人月服三四次能將濕毒積滯一掃而空於身體衛生極爲有益講求衛生及患花柳者祈勿輕視每瓶洋一元　廣東鹿芝館分設上海河南路三馬路口　蘇州閶門内 
[會審公廨諭]  
爲通告事案據日商新大洋行訴曹永敏擔保湯世明立約定購生鐵付過定銀一千八百兩以曹永敏已産上邑二十五保一區十五圖已字圩二百七十五號則田二畝四分八厘五毫爲擔保品貨不交足湯即逃避致原告受損洋五千九百六十九元二角又定銀一千八百兩請查封擔保田産等情迭經飭傳該被迄未到案茲據原告律師福岡請求登報立限缺席判决應即照准爲此登報通告着該被曹永敏於十四天内到案如再逾限不到即照原告所控缺席判决合行通告此諭　西歷一千九百十八年五月　日 
[會審公廨諭]  
爲通告事據日商久竹二訴王志良欠洋二千元不還一案迭經傳提未到茲准原告代表福岡律師所請合行登報通告限被告王志良十四天内到案如仍不到即照原告所控缺席判決毌再自誤此諭 
[函授催眠術]  
欲知詳細章程者寄郵票一角即寄　日本神户市熊内橋　中國精神研究會 
[余景誠毒門眼科]  
診所統治花柳　梅毒　血淋　白濁　陽痿　遺精並各種眼病　 
凡初起之病用最新發明科學診治祇須一星期即可痊愈復原無論患有陽具疑難等症均能藥到病除奏功神速　醫例門診暫收一元二角苟非急症恕不出診通信求診者照門診例空函不覆　上海北四川路武昌路北首　元濟堂南隔壁　余景誠診所謹啓 
[三馬路萃豐綢緞衣莊]  
本莊開設三馬路石路轉角七開間洋式門面歷年以來荷蒙各界歡迎同聲贊揚咸稱貨質精良價値公道以致營業頗爲熱閙車馬盈門幾有應接不暇之勢本主人銘感無旣爲此再加悉心研究精益求精用最上頂重料質加以精工督製務求其耐久經穿而實事求是聊酬惠顧　諸君之雅誼今以提倡國貨爲已任不惜巨資專向蘇杭兩垣名機定織最優等新出品各色純絨緯成緞閃色絲槍緞國華緞和合吉祥三色閃緞奇雅緞花素杭緞實地凉地花紗等花式不一特聘妙手名司巧製時樣四季新衣優等　花男女文明禮服常服若配喜事之用最爲相宜及各口粗細皮貨一應俱全無美不臻　貴客如欲定做當面選料限期取件不誤定價格外克已與衆逈不相同眞正劃一不二每兩一元絲毫無讓貨價不合包退回换以昭信實惟望　邦人士子盍興乎偕來方知所言非謬無任歡迎特此披露　電話一九六八號 
[衛生調味粉味之素]  
百味之素滋味之精調味之華　各地南北雜貨號均有發售 
味之素ＡＪＩＮＯＭＢＩＯ 
無論肉菜　煮烹湯汁調用此末能出天來之美味常用此末補養身體延命長壽能得自然之康健鈴木公司精製有年名馳中外請購嘗試必不錯到處各罐頭鋪藥房均有發售請駕光顧必不誤 
製造廠日本東京鈴木公司 
出張處上海天潼路五八八號鈴木公司 
[上海瓣香廬招請外埠經理]  
本廬創製半夏廣嗣金丹等各種藥品不下數十種先後發行通銷中外製鍊之精良功効之神速久已口碑載道無煩贅述本廬亟思極力推廣以副　惠顧諸君之雅意爰特招請外埠經理凡願代售本廬各種藥品者請來函接洽備有優待批發簡章函索即寄 
上海盆湯弄寗波路口崔氏瓣香廬總發行所啟 
[蓋益世耳聾還聰丸]  
凡世人患耳聾之症甚多市上所售該藥林立不少然往往不得方法萬難收效然患耳聾皆因腎水下虧相火上炎鬱火傷肝以致耳聾目昏聴視不靈陰虚氣虧血脉不能流通呼吸不能靈捷故有耳鳴耳脹耳聾耳痛言語不聞等症本主人得世傳秘藏良方加工精製久煉成丹專治男女老幼兩耳重聴雖二三十年老症服之立見神效轉聾爲聰補眞陰生津液除浮火退虚熱妙在服後神淸氣爽身體强壯永無復發之患屢經試驗萬無一失中外聞名專治耳聾竟有再造之功早蒙仕學商界信服至效至驗允推萬國九洲耳聾還聰之妙藥也一二年之新症二三盒告痊雖十年廿年老症購服二料包可全愈每盒一元每料六盒洋五元郵局函購原班回件妥速無弊凡購此藥必認明牌號不致所悞勿效退洋以昭信實 
○上海三馬路大舞臺對面鍊雲大藥房謹啓 
[上海協泰洋行建造水門汀輪船廣告]  
自歐戰發生以來鋼鐵飛漲船舶日少海上運輪艱難達于極點本行主人有鑒于此獨出心裁研究水門汀三合土代鋼鐵建造輪船堅固勝于鐵質修理毫無造價與鋼鐵比較祇三分之一不論巨大　額時期三五月便可告　幷呈准歐美各國及中華日本政府特許二十年專利如蒙　 
航業家惠顧者請臨博物院路十七號本行帳房接洽可也 
[金陵南鄕龐家橋龐氏修譜廣告]  
吾族自南宋遷居以來迄今已數百載矣宗譜業經纂修多次茲查家乘由淸光緖六年接修以來而今又四十年矣若不亟謀賡續修造誠恐代遠年湮嫁娶生卒一切營葬情形勢必難以稽考特於去冬闔族集議重修今春二月開辦凡我族人散處四方者見此廣告速將本支親供等情詳細繕錄就近送繳或由郵寄南京南鄉龍都天德藥號代收以便彙齊以本年舊曆八月底爲限不得逾期以免漏誤至切至要除貼廣告外特此佈聞 
[退保聲明]  
啓者　公　夫于本年舊歷三月十一日逝世惟楊公在日交際頗廣或有代親友擔保等事現因其哲嗣輩年幼無力繼續負職所以前楊公盖出之保戳及保單等應即一槪作廢恐未週知爲特登報聲明尙祈中外各界原諒爲幸　楊勤業堂帳房謹啓 
[感謝名醫]  
余患時疫爲罹甚猛沉悶兩次　乎不得再生幸得友人介紹余君伯陶診治余君手術精奇服藥　　　　　　　　　來心感不已用泐數行以表微忱而告世之同病者　楊建章謹 
[天虚我生挽留針醫魏指南君]  
針灸本治百病各有其穴而治風濕氣血所致各病如風癱脚氣　脹産後諸症尤能如響斯應魏君以久病成醫十餘年麩經驗愈富手術愈精所用金針柔軟如髮剌入筋絡但覺酸麻毫無痛楚與尋常用鐵針者逈别霄壤針到之處無異用草莖通已塞之烟管故凡氣血封筋之症但針一次立見奇效是以求診者日見其多本社不暇一一招待殊深抱歉茲承　君許可毌庸介紹請逕至診所就診以取便捷其診例如下（門診）一元二角（出診）六元二角（推拿）（注射） 
電氣治療均二元（診所）上海老西内靜修路廿四號每日下午一時至四時 
 
 

Page 5

 
 
   
 
 

Page 6

 
 
要聞二 
[曹宣撫回津續聞]  
　　漢口消息云兩湖宣撫使第一路總司令曹仲珊業於二十九日下午四點鐘專車進京王督軍於是日上午十一點鐘渡江爲曹錢行說者謂曹此行晉京於南北和議問題最有關係如曹到京後即回直督原任則停戰議和之說終屬無望故一般渴望和平之輩對於曹氏此行最爲注意又聞曹所兼第一路總司令職務刻已移歸奉軍副司令兼任曹調直軍之一部回天津餘歸吳子玉師長節制並聞第二路總司令張子志氏辭職之說疉經中央慰留張將赴湘與徐又錚分路督軍進行以達肅清全湘目的一說張亦將起行返魯回督軍本任未知孰是也又聞曹氏啓行時偕同携來鄂直軍及上中下各級軍官曁秘書人等共乘花車四乘頭二等車各四乘普通車四十餘乘陸續由漢口劉家廟車站北行所有武漢文武諸長官均往关如儀計共開特别班三次始將各車畢曹之第一路總司令及宣撫使一職聞將由此取消不另委人矣 
　　天津消息云曹仲珊氏於三十一日返津是日上午十時除闔郡各界均懸掛五色國旗藉表歡迎外楊敬林處長着武裝率同各科長張韻樵丁振芝楊青甫趙近辰李季周並署長署員全體警察軍樂隊保安全隊並曹省長姒道尹全國商會聨合會新任會長卞蔭昌順直省議會邊議長王副議長善堂聨合會董事李星北曁汪士元黄榮良王章祜嚴智貽各官員等齊到新車站恭迎至十一時一刻專車到站全部護衞營皆持鎗上剌刀首先下車列隊於車左繼則由趙參謀長傳諭到站官員一律免見至十一時半曹使下車由伊七胞弟及伊長子摻扶左右臂曹使頭帶咖啡色美式帽身穿正灰色川綢棉袍並未穿馬褂坎肩其病容稍形憔悴下車後即扶入四人綠呢大轎並傳知樂隊一律免奏當由護衞隊荷鎗列隊保護大轎直赴本宅花園 
[關於戰事之京聞]  
　　北洋軍主攻永州段總理以譚浩明在永州（即零陵縣）負嵎固守决計責成吳總指揮佩孚督飭北洋各師旅以全力進攻永州務期一攻而下而北軍進攻零永之兵力聞實有三萬人吳佩孚之第三師係規定出梁水直攻永州正面王承斌之一旅係擬由古丈縣直攻永州之東側閻相文之一旅則令其走永安以攻永州之西側田樹勳之一旅則爲各路之策應李奎元參加攻永軍隊係擔任後方接應各事惟近三數日來因佈置一切防禦及準備進攻辦法永州方面之進攻軍事略形停頓云云 
　　張宗昌要電與赴漢湘東戰事又趨緊急三十日張宗昌旅長連來要電三件第一電係輔密萬火急電二百三十三字上午十時十分到第二電亦係輔密萬火急電一百七十八字上午十一時到第三電係昌密急電係致師崗峯處長者二百五十二字下午九時到據聞該三電均係報告軍情危急現狀又據某交通機關三十一日晩所得漢口消息第地二路第六旅旅長張宗昌忽於前日由前敵赴漢與張子志司令磋商某項重要問題并聞張氏於湘東軍事倥偬之際忽然抽身至漢或與時局不無關係也 
　　徐又錚趕程北上漢口電訊謂徐樹錚副司令因得曹仲三宣撫使離漢口津之信後恐時局問題須生何種變化擬於即日趕程北上以便陳述各種意見回時復接某交通機關電訊亦謂徐氏業由長沙行抵漢口即日赴京矣頃又聞徐已於一日晩一時由漢乘專車抵京即入南池子炒豆胡同本宅未知其今後將發揮如何手腕以挽回殘局也 
　　陳光遠電告軍情政府昨接江西督軍陳秀峯來電稱原駐韶州滇軍本取守勢近忽以守爲攻南雄第一道火線僅有官軍一旅略嫌單薄特飭令張旅長之傑高團長文貴迅速督隊前進恐念謹聞云云 
　　李厚基來電告急據某要人傳出消息閩督李厚基三十一日曾致中央要電一件據某當局言閩邊形勢已漸緊急閩督昨來之急電係報告北軍不甚得利之情形也 
　　劉存厚代表抵京川督劉存厚派遣前四川省長劉榮澤來京除報告川省軍事情形並陳述廣元方面形勢外擬面請中央趕派得力軍隊入川并撥濟大批餉械以資援應聞劉代表此次係取道陜西由京漢車北來已於三十一日午行抵都門日内當即分謁總統總理面陳一切 
[旅漢湘商籌賑本省水災]  
　　昨有長沙災民搭輪來漢述稱該處迭經兵燹地方已不堪其苦詎本月二十四五兩日城外陡發大水高至三丈六尺有餘頃刻灌浸入城督軍署及各國領呈府均水深數尺民房被淹沒者不知凡幾然城内雖被水淹尚無淹斃人口及冲倒房屋之事惟城外水頭洶湧淹斃男女老幼不可勝數冲翻大小房廬不可數計處處頽垣破瓦家家子哭婦號有水冲數日而不知下落者有湧在水中朿手待斃者旅漢湘商爲關懷桑梓救同胞起見二十九號約集在長沙會館開全體大會集議籌欵賑恤除由同帮當面認捐四千餘串外公議在長沙會館設立籌賑事務所籌集慈善捐欵回省救濟衆皆一致贊同不日即設所開募矣 
[北部路政之缺點]  
　　字林報五月二十三日太谷縣通訊云記者因事乘騾車小舟及鐵路穿行晋直魯三省都一千英里左右之遥除積水未退之地外沿途農事大有豐收之象直省數處雨陽時若小麥極佳爲多年所未見記者此行覺北部鐵路行車時間尚有不妥之處訌述一二事以明之晋商乘正太鐵路轉赴漢口與皖省産茶之區及江蘇北境等處者人數頗衆從前正太鐵路每日尋常火車與京漢路南行快車相接目前正太車未到時京漢快車已早十五分或二十分鐘開出以致行客必在石家莊躭擱二十四小時以待次日之快車虚擲有益之光陰於無用之地殊可惜也此外尚有許多行客時常往來於晋省與满洲之間從前路局爲便利行客計特開通車往來於石家莊天津路長約三百英里目前行客由天津赴石家莊須費一天有餘之時間始克到境路局若添開火車駛於豐台與長辛店間十英里之路卽可補此陷缺矣除上述兩事外尚有種種證據可表明目下行車辦法不在便利行客而在便利各路路員者如五月二十日石家莊車站不售車票逼令許多行客虚糜一日光陰問其理由則以無坐位對乃是日正太火車則居然加挂座車兩軸以供鐵路洋員野宴遊樂之用矣直省南境與魯省西境盜賊如毛糜爛地方敎會醫院所療治者頗多爲盜所傷之鄉民某夜記者泊丹運河遥聞砲聲終夜不絶以爲官兵方與盜匪激戰次晨探詢則鄉村黑夜放砲藉以嚇退盜匪耳鄉人生活如此可謂不幸矣自津浦路成後運河航業爲之不振客船尤受影響從前裝飾華麗坐位寛暢之船今已不復多見但若有人在運河備置小輪依期開行與數處火車相接當未必無所獲也 
[廣東改組軍政府近訊]  
　　國會非常會議自通過改組軍政府案後孫中山即已咨請辭職并將大元帥印信繳回在案現聞國會方面已將大元帥關防截角消毁一面　由印鑄局趕期刋製政務總裁印信七顆儘於日間刋就以便遴派專員分往滇桂各省齎送各總裁親行接收以昭愼重又聞南甯陸榮廷氏以軍府改組通過西南已有統一機關護法前途可操勝算特擬日問東下就職總裁已籌備一切不日首途 
　　軍政府昨年成立後曾用財政部名義發行軍債票派遣專員分頭勸募并發給各省義軍餉糈爲數頗鉅現聞廖仲愷以軍府雖經改組此項債票自須由國會追加承認以昭大信經飭所轄員司即將任内所發債票數目及其號頭曁現下封存之數逐一詳細列明造册送交非常國會審查由新政府負責清理藉維信用非常國會議長吳景濂以正式國會已定期六月十二日實行開會所有前設之議員招待所機關應即着手裁撤以省糜費昨已諭飭秘書廳將新城迴龍社第一招待所長堤海珠第二招待所省議會第三招待所一體辦理結朿事宜儘於月内取消 
　　孫中山二十一日偕同胡漢民戴天仇等三十餘人乘日本商船蘇州丸離粤昨日已抵臺灣小作勾留即赴日本聞孫氏此次被選總裁雖不願就任惟仍無正式之表示並聞彼曾向某要人宣言彼亦非絶對不願就任者將來如六總裁均就任則彼亦當同負責任云云至現在軍政府各職員則擬定先行酌給旅費解散 
[熊馬對於議和意見之相反]  
　　粤省當道近接熊克武馬濟兩電對於和議一則表示贊成一則聲言反對茲錄電文於下 
　　成都來電略謂前接鄂議會敬電當經奉復文曰武昌省議會鑒敬電祗悉仁言藹如紉佩殊深慨自政見分歧天不悔禍國未忘難兵不戢以自焚民旣窮而財盡誠有如尊電所云害有不忍言者夫總統仁愛渴愛和平調停之言一再申及而戰禍繁興兵氛彌厲滇黔川湘而粤而閩汪右淮北吳楚囂然致此惡果寗無眞因惟於理有未安故人心以不靖等是國人或南或北勝敗何利此次戰禍發生西南亦嘗誠意求和岳州兩次之停戰長江三督之轉圜甚至舉定議和代表提出條件揣量　情本無絶對不能容納之處而方圓鑿枘罪孽日深致使元首之德意未申人民之寃寃無訴思之痛心不寒而慄現在俄德媾和强敵壓境金罇之傷缺已多萁豆之相煎益亟竊恐蠹盡木焚土崩魚爛理未得平國勢已瀕於盡尊電主張要求三省督軍切電總統先頒明令停戰再由雙方磋商條件權時救急深符西南各省本意克武在川言川顧此公私交困掃地赤立尤非大局速定無以舒民困而起瘡痍伏冀早日籲請俾禍患潛消拯羣黎於水火扶國本於阽危延頸企踵望風靡然等語敬以奉聞熊克武叩 
　　馬行營來電略謂叚氏竊權賣國利一己之私圖西南護法興師爲國家之命脈師直爲壯曲爲老自古昭然故紂有億萬不敵武王三千今叚氏罪過於紂所恃以爲爪牙者蜀之劉鍾粤之龍莫及北洋十數師旅其勢力何能與紂比况我西南有武王數倍之衆其何能敵宜乎開戰以來我義師所向劉鍾敗於蜀龍莫喪於粤湘境之軍如第二師第八師第十二師第十七師第二十師暫編山東第一師安武軍第十五營以及山西商震一旅江蘇張宗昌一旅湘北孫傅芳一旅第七師吳新田一旅直隸閻相文一旅上官建勳一混成團相繼覆滅我西南義師比較開戰之初官兵稍爲傷亡實力反加增長觀已過之戰績段黨之爪牙已損失八九而龍濟光張懷芝劉存厚三軍覆沒尤爲段黨之致命傷現所除者在湘之吳佩孚張敬堯兩部此兩部爲敵軍之中堅已成强弩之末我軍齊日寶慶之捷又將張敬堯之部擊敗吳已不足平矣在鄂西之李炳之朱廷燦兩旅久經損失所賴以支持該方殘局者奉天一師一旅之衆湘鄂爲王要戰場敵之殘兵敗卒只有此數至閩贛兩方最多不過三旅難堪我義師一次之猛攻以我義師之决死奮鬭最後勝利終歸於我西南有也長岳之失並非戰敗不守實誤於和議兩字臺無餒我軍威伏乞列帥及我首義諸公務各持以毅力竟此全功萬勿再爲和議所誤大局幸甚馬濟叩寒印 
[西安歸客談]  
　　茲有新自陜來者言陜中近事頗詳特記如下余出關前十數日民軍與陳軍連戰於渭北各地其戰事之劇烈以臨潼屬之關山鎭及同州屬之羗白二處爲最甚蓋羗白所駐爲郭方剛之主力罼關由爲高俊主力軍所駐處而曹俊甫之一部軍隊並其行營司令部亦在焉陳氏之計欲先後攻破該兩處民軍根據地然後再合力進犯民軍大本營之三原高陵耳當其　攻關山也民軍勇氣百倍在關山東北二里之劍坊與陳軍劇戰兩日夜愈戰愈奮胡立生聞警即加派岳西峯董振五等往援遂解關山之園且追擊數十里所向披靡陳軍狼狽萬狀狂奔至下邦固市一帶是役也陳軍死傷枕藉民軍奪鎗械二三百枝　山尚未解圍之時羗白已陷於重圍之中陳爲分攻之謀欲使民軍策應不靈也其時郭軍大部圍攻同州城中所留僅兩營餘陳軍則三倍有加而郭軍則奮不顧身開城迎擊激戰至三畫夜陳軍稍却郭軍又得其第五營之援助奮勇　擊陳軍遂大潰逃向羗白西南之孝義固市一帶是役也陳軍死傷數百一連餘降郭自經上述二役陳軍遂不敢作戰乃困守下邽孝養固市數處陳樹藩住固市故其主力軍亦在該鎭民軍方面聲勢益大振遂令合圍之策而以固市爲攻擊集中點余渡渭東發時曹所部急攻下邽聞兵士已於城下架雲梯爭爲先登郭亦派其營長郭榮甫帶所部往下邽之東北協攻該鎭距固市僅三十里若爲民軍佔領則已扼固市之吭矣胡所部及盧占魁之軍已略地至田市迤東十餘里距固市纔十餘里耳猶進攻未已欲滅此朝食也交口上下游渡口爲胡曹所部全行封鎖僅渭南縣北數里之湭河口一處可以南渡余行時胡部正力攻該渡此處若入民軍之手則陳之歸路絶矣 
　　各軍圍攻固市惟開三面之網於陳家灘（固市西南約三十里）欲逐於灘中設伏而殲之也余十六日行至潼關聞固市已被民軍攻佔陳樹藩受傷頗重當各軍圍攻固市時郭方剛所部正圍困同州郭軍圍同迄已月餘近者楊虎臣率所部由交日逕馳至同州北五里之處助攻同州或不久可下而同時郭軍又分一支由劉老六郗全生等所帶約兩營餘由楊村南渡渭進住南洛村即急攻華陰縣已生擒陳軍十餘人且奮勇登城矣適大雨如注遂停攻其經營二華者欲拊陳軍之背且塞其東出之道置陳於甕　也乃喘息甫定陳將張飛生即率騎步兵共三營直向南洛村圍攻激戰兩夜一日劉軍拒戰不少衰而同時陳探知郭部南渡楊村空虚即派張營長率其衞隊一營由孝義東出攻楊村且欲斷劉老六北歸之路楊村洛村隔河相望楊村危洛村亦殆矣楊村駐兵嚴城守不爲動郭聞耗即派劉天樂率兵二營餘馳援遇陳軍戰大敗之陳軍西奔至紅染村焦袋村之間忽郭伏軍發均倉皇失措全軍覆沒張營長死焉劉天樂旣解楊村圍遂即南渡渭解洛村之圍其時張飛生諸軍多無鬭志兩軍相見劉軍贈以香烟張軍有遺以子彈爲投桃報李之舉者蓋兩方兵士大都蒲富臨渭之少年甚有總角交互相攻擊者故在洛村城上下相傳言有謂陳氏殘民以逞吾儕何苦自殺聞者欷歔慨嘆至有相向而哭者陳軍之無鬭志即此可見一斑張戰旣不利且聞由京所運之子藥已抵開恐劉軍繞其後截獲之遂急率所部退駐潼關其時關上之敎育團已潰散其首領黨自新亦已微服東行矣洛村停戰之　日余始東行後聞劉軍亦退駐楊村而樊醒民則有分道出山之說以上特就耳目所聞見者言之耳 
　　種烟之事陳確派人勸誘惟人民多不願種且向委員聲言謂數年來我等因種烟損失生命財産者不可計數前張雲山帶隊禁之陸建章吕調元復勸種旣復禁之去歲陳派郭顧等禁種殺人燒房慘不忍言茲又勸種他日若再加吾民以私種之罪恐吾民無噍類矣並言吾民所有財産已爲兵匪刧掠殆盡若種烟成熟軍隊又收獲吾民徒膺此種烟之惡名耳此乃一鄉老告余者至各縣官紳因公文與委員所言相剌　用公文反詰者又比比也余在省垣時四郭門日間亦輪換啓閉下午六鐘後即禁止行人商號已全體歇業但陳氏苛加房捐商號停門欵無從出遂又勒令開市潼關内外無代步之車騾等且行人異常困難陳軍見之有不問而縛綁以去者余行同屬鄉村問見有民軍布告數紙一爲數陳樹藩罪狀共十條末條爲私開烟禁病國殃民想係最近之文告一爲招納豪傑共圖義舉一爲嚴禁兵士搶刦准民格殺勿論下署郭堅名其文頗長茲不具 
[山西之政治研究會]  
　　晋省閻督軍兼省長近在署内召集各官紳迭　政治會議編定用民政治大綱分期實施並設政治研究會討議進行辦法曾於開會時刋有大綱表曁宣言書一面在育才館爲薦委各官定期講演俾各筆記呈閱以期策勵茲錄閻兼長之宣言書如下本會設立之趣旨載在簡章本會研究之事項刋有大綱無待贅言所不能已於言者則用民二字之標題也鄙人嘗謂我國後世政治止求安民不求用民其善者以無事不擾爲主其不善者則與民爲敵愚之柔之故其民知依人而不知自立知守舊而不知進取知愛身家而不知愛羣以此爲國是曰無人非無人焉無有用之人焉斯乃專制君主視一國爲私産之流毒抑亦閉關之久海宇統一無敵國外患接觸以使然也溯自西力東漸以來我國首當其衝乃不能應世界之潮流以行適時之政策惟東隣先知先覺趁國家閒暇之時得以從容布置有數十年之維新一躍而躋於强盛此非我國民之先導乎我國今日所處之地位所遇之時會較之數十年前大有今昔之感即使急起直追已有時不我待之懼設再因循則坐以待斃已耳烏乎可况改革以來國家旣爲人民之公産若仍墨守舊習以消極的政治維持現狀則民將終於無用而國家奚以存揆諸當日改革之初心不亦大相逕庭乎鄙人念此至熟以爲國本在民人民不能外國家而求生存國家亦不能外人民而言富强將欲用之必先敎之養之如父母之保子育女如師長之管理兒童救國之道舍此莫由曾於甲寅之歲本此義陳之政府復於治軍之暇講求軍國道理草擬政治芻議一以實行用民爲歸宿年來　見僚屬以此訓勉頃於育才館　話時一再注意及此聽者印有筆記今各送閱以資印證質而言之用民之下手工夫不外注重敎育實業耳二者能舉則民力可用矣今大綱中所標之民德　智民財三端亦即此意鄙人於此三端大體了了而節目細微尚待研求集思廣益正賴諸賢蓋智識當求諸世界應用須切於地方所謂政治爲自造的非仿造的　各會員或長於學識或富於經　應請各就所知分任其事至於用民政治之進行尤非僅敎育實業兩界中人所能勝愉快也必官治上一致進行有相互之維繫自治上協同動作各發抒其本能然後上作下應殊途同歸庶有達到目的之日鄙人留柬之時考求日本維新成功之原因而以文武一致上下一心八字爲概括之評論質之諸君當不以余言爲謬今所標之用民政治如文武不能一致並進上下不能一心共理則終扦格而難行故無論軍政民政當趨於同一之正軌不但上这官紳一德又必使下之人民各能自用以發展其能力方合乎用民之眞旨　本此旨集合我軍民官公立各機關之人員並特請諸紳士組成斯　惟望愼思明辨止於正善非特敎育實業當依大綱所定切實計畫其他軍政財政内務警政司法自治諸事均與用民政治有相聨之關係亦應各擬十年進行計劃之策以規久遠毋慮人之非笑也毋曰我輩職務久暫不可知不必如此久計也須知我國行政之人止顧目前西人譏爲短命政策此正我會同人所當猛省者爾 
[皖省近事]  
　　聞馬鎭守使日内由蚌旋省即須赴贛執行援湘司令總指揮職務其鎭守使一職暫由皖南鎭守使署參謀長儲耕野代拆代行刻儲已由蕪來省 
　　省敎育廳長慮殿虎自調任甘肅之令發表亟欲交卸篆務日前已具辭呈於省公署當由黄雋珊省長委任吳文瀚暫行代理吳現在蚌埠大約下月初即可視事而盧昨已交代由總務科接收於午後携眷乘輪赴寗矣 
　　長江水警第二署長宋覺騫調升蕪湖警察廳長擬於六月一日視事遺缺由水警程廳長遴委第二分署長周朝俊接替 
　　皖省牙貼税爲收入大宗節經調查整頓在案茲財政劉廳長以帑　匱乏餉需孔急特再加審核擬訂章程十四條呈報省長並分令各縣知事遵照昨特委員分赴所屬按章切實調查認眞整頓以裕税源 
　　壽縣公民張樹榮等在省公署禀控該鄉團長朱德昌唆同迎河集釐局長李紹魁因挾嫌揑造通匪重情藉以圖害省長已批飭淮泗道尹派員澈查再行核奪 
[徐州短訊]  
　　城南二十里趙家圩地方於本月二十六下午一時突來身著軍服匪徒八人至該圩内鄉團局冒充兵士聲言買草談話之問乘勢搶取局内快鎗團兵見勢力爭八人各出手鎗衝擊團兵絶無防備且以寡不敵衆致快鎗十枝盡入匪手團兵受傷數人隊長張某頭部受鎗傷甚重匪等出圩連放數十鎗携帶快鎗逃竄當卽通禀縣鎭及勦匪督辦各署張某現在醫院調治能否保全性命尚不可知也 
　　第七師留守劉旅長在山東嶧滕兩縣招撫土匪萬人接濟前敵土匪要求大小軍官須由彼方充任劉旅長意欲由第七師派委一半因此尚未商議妥洽 
　　省議會第十區覆選監督田庚清末曾任徐州府知府與徐州紳商感　素洽日前有信致各紳謂准於六七號到徐並謂代爲籌備地點 
　　第七師範學校附屬小學主任劉平江熱心校務諸事認眞師範學生實習敎授劉主任批評過嚴學生等因嫌分數太少惱羞成怒於前夜二鐘乘劉主任就寢全班三十餘人越牆而進闖人主任之室滋鬧鄭校長聞信前往排解亦被毆辱劉鄭兩君已於昨日赴省校中遂無人主持矣 
　　張督辦家眷急待赴湘隴海路一時不能要得專車因照例買票於昨早乘車起行矣 
　 
 
 

Page 7

 
 
[蘇敎育行政會議紀事（八）]  
　　昨日（三十一）爲江蘇第三次省敎育行政會議之第六日上午八時三十分開議出席議員八十八人議長符鼎升主席宣告開議審查長費玄韞報告此次審查共十八件就議案性質分别報告如下敎育廳交議規畫社會敎育進行案公議請廳長通令各縣知事督同勸學所切實遵辦修改詞句（一）第一條不至發生困難爲度下擬改爲至開辦經費應責令縣知事設法籌措或於縣市鄉敎育積聚金項下呈准支撥（二）二三兩條合併統一之計畫下加茲字去三宜二字（三）組織講習會條二人下加至四人三字討論結果原案與審查報告均有修正原案第一條列入專項以下云云全行删除加至開辦經費由縣知事設法另籌十三字審查報告切實下加次第二字修改詞句（一）項全删主席逐項付表决多數通過又報告核交邳縣視學請議通俗敎育宜變通進行方法案（甲乙丁三項）核交江寗縣敎育主任請議小學敎員宜兼地方通俗敎育宜注重練習會案核交淮陰縣敎育主任視學請議規定社會敎育經費及辦理人員資格案核交蕭縣視學請議學校附設通俗夜學校及固定講演會由敎職員負通俗敎育之責任案（指原文）前節核交溧水縣視學請議通俗講演稿請由廳編訂印發各縣參考並令學務委員一律實施案核交泗陽縣視學請議提倡社會敎育案核交鹽城縣敎育會會長請議舉行巡迴講演案公　以上七案與敎育廳交議案同爲促進社會敎育之計畫應請廳長採擇施行討論結果第六案通俗講演令學務委員一律實施案請敎育廳長通令各縣遵辦餘案均照審查報告通過又報告核交碭山視學請議推廣夜校以謀社會敎育案附核交邳縣視學請議通俗敎育宜變通進行方法案（丙項）核交蕭縣視學請議學校附設通俗夜學校及固定講演會由敎職員負通俗敎育之責任案（指原文）後節公議本案應請廳長通令各縣知事轉令勸學所遵照辦理（修改條文如下）（課本）選擇適用之通俗簡易課本敎授（經費）每校燈油茶水等費由勸學所酌量補助報告碭出縣視學請議案第七條亦可由籌辦人酌辦修正爲由校酌給討論結果修正報告經費每校燈油茶水等費由勸學所呈請縣知事於縣敎育費或市鄉敎育費項下酌量補助主席付表决多數通過又報告核交東台縣視學請議繼續整理私塾案核交句容縣視學請議改良私塾補助學校敎育案核交江都縣敎育會請議提倡改良私塾補助公立學校之不足案核交豐縣視學請議調查私塾改組私立學校案核交淮陰縣敎育主任視學請議私塾宜一律視察報告以期實行整理案核交松江縣敎育會請議未經試驗之塾師仍公然敎讀宜如何處置案核交鹽城縣敎育會會長請議封閉私塾案討論結果修正爲以上七案請廳長令行各縣知事轉令勸學所縣視學學務委員遵照省頒暫行整理私塾規程辦理多數通過又報告核交淮安視學請議舉辦私塾敎師講習會以廣師資案公議此案請廳長採擇施行付表决多數通過又報告核交寶山縣敎育會視學請議利用暑假時期組織國語講習會案公議此案請廳長各通令縣遵辦修改字句如下令行各縣知事下去會同二字加轉令勸學所或委托八字討論結果各縣遵辦四字修正爲酌量辦理付表决通過十二時散會 
[杭州快信]  
　　今日（三號）爲英皇萬壽誕辰軍民兩長咸派代表赴英領事署道賀先期由該領事函致林交涉員轉達督軍省長以現值歐戰時代奉英政府命令停止讌會 
　　本届浙省選舉仍照前次辦法於十一區分設複選監督除原有道尹外委派各員昨已一律禀辭就道 
　　敎育廳呈請委任梁炘充吳興縣視學員省令照准 
　　鎭海縣官紳盛鴻燾史致明等集欵修理縣監現經呈報工竣省長昨令飭將盛知事記大功兩次史等各繕給匾額並給發一二等奬章以資激勸 
　　吏治研究所前月杪呈繳剳記人員不及三分之二奉沈所長手諭限於本月十日前一律彙繳違即扣除津貼 
　　闖入督署之皖人胡永生經軍法課訊明並無何種關係已奉令飭縣遞籍管束 
地方通信 
[蘇州]  
　　毆斃竊賊南區滾綉坊巷蘇蘇女學校於五月二十八日晩有竊賊某甲乘間闖入行竊當爲校役捉獲報經該校彭校長命將該賊綑縛其時校役等將該賊攢毆一頓迨欲釋放該賊已經氣絶身死翌日由地保報縣派承審員檢驗委係被毆身死旋將校役馬阿榮一名帶署訊供後收押候示 
[松江]  
　　縣敎育會常會紀事縣敎育會會長姜揆勳於二日召集各會員在圖書館舉行六月份常會上午爲小學敎員研究會副會長吳致祥主席提出會員王希祥之國民小學珠算敎授細目衆無異議會員俞嘉言請研究實施訓練方法推舉會員汪子希起草俟下届討論公推會員懷守良草擬七月份研究題即散會午膳午後續開職員會正會長姜揆勳主席會員沈玉璇等請呈縣示禁私娼師巫案由衆議决據函呈縣嚴禁次議非會員來會請議或學校與家庭之交涉函會請求公開談判時應如何受理案議决非會員诅議應由本會職員介紹至學校與家庭之交涉本會概不受理 
　　婚嫁改良會成立本邑耆民唐志臯等以晩近風俗侈靡婚姻道苦中人以下之家尤多因嫁娶而破産者爰特聨合同志組織婚嫁改良會以儉約相敦勸已呈由縣署准予立案二日午後唐等續在城内市公所開成立大會選舉職員是日到者頗多云 
[無錫]  
　　繭市叢誌本届春繭以天時失調蠶身多病故自開秤以來出貨甚少一般繭商恐貨難收足賠貼開銷莫不放盤以冀多收實則風聲所播有逾電傳各繭行無菲互相放盤互相收貨結果終不能達多收之目的第一日西南鄉各行扯價未出五十元之關尚在四十九元左右東北路則已扯五十二元至第二日以鄉人仍不踴躍陸續放盤至五十五元第三日尤其增高性貪繭商竟有放價至六十元者堪謂不顧成本繭業公所自聞第一日各繭行放盤後卽發出傳單廣登新聞盡力忠告無如各繭行充耳不聞據絲廠中人云與近時抛出絲價核來虧折不小云 
　　參院選舉之冷淡景象參議員初選地點指定於縣公署中定期六月五日舉行而各鄉選民與衆議員初選前之興高彩烈逈異且於此繭市忙迫之中不屑作此勞而無功之事以致景象甚冷届期舉行恐投票人難以足額不免尚要多費手續也 
[鎭江]  
　　新絲上市鎭郡新絲業已上市頭等細絲每百兩開盤四十六元中等約四十三四元粗絲四十一元左右城内　頭街四牌樓一帶絲行林立計有五六十家均於日昨一律開秤惟到貨甚少價值稍昻云 
　　預佈檢查印花期鎭江警察局長通令各警區云查印花税法每届六個月由警察局檢查一次歷經按期遵辦在案茲届七年六月份應行檢查之期除函請鎭江總商會轉行知照曁布告各商民外仰各區轉令所屬各員於六月十日起着手檢查 
[南京]  
　　高師體育專修科畢業式南京高等師範學校於五年春假招有體育專修科生一班迭延中美體育專家授以體育上匯有之知識技能成績優美於本年春假修業期满祇以參觀實習等事未畢延長畢業時期於六月一日行畢業式是日下午二時開會於該校大會堂奏樂學生畢業生職員長官來賓等以次入座奏樂唱國歌全體向國旗行敬禮畢由代理校長郭秉文博士報告校務次敎育總長督軍省長鎭守使金陵道尹財政廳長實業廳長各代長敎育廳長警察廳衛生科長江寗縣知事等致訓詞頌詞給憑次敎員麥克樂先生來賓沈信卿黄任之孔則君任孟閑趙厚生等諸先生演說次畢業生謝長官師長來賓次校長謝詞唱校歌奏樂散會後繼以攝影茶話茲將畢業生姓名錄左（以年歲爲次）王夢彪沈書珽張錫慶張維健程昌圻鄧毅伍健吳藴瑞邵汝幹許巖謝守恒王懋張元柍黄斌生曾球史忍張煦光宋樸樊駿朱士方王德裕陸自衡吳澂袁濟東蔣協唐賀國梁貢沛成蔡紹逵須家楨袁盛柳涂文陳鯤 
[杭州]  
　　省議會閉會之預聞浙江省議會議决七年度預算已咨請省長公布所有五年度决算三讀通過亦正開始繕錄大約二三日内可以咨送公布依照暫行法規定預留五日覆議期間聞擬於六月七日舉行閉會式今明兩日休會二天所有重要議案即於五六日兩日一律議决 
　　督軍分銷賑劵辦法督軍公署日前准上海盧護軍使送到慈善救濟劵三千張（每悵售價十元以九折算省者亦有二千張）要求飭屬分　昨悉已　楊督　規定各軍事機關凡上校以上人員應認銷四張少校以上人員應認銷兩張一面自己捐廉認銷一百張以示提倡而襄義舉 
　　旅客跳車致受重傷一日十一次區間車由杭開禾車抵硤站未進月台有一旅客由車上跳下當由該站巡目王士傑瞥見上前搶救不及以致跌入軌旁頭手兩部均受重傷未遭碾斃亦云幸矣迨巡目救起月台盤詰下據供湯榮甫兄湯辛甫在硤石街新盛廣貨店爲夥據此將受傷人舁送西山懷德紅十字會醫院救治 
　　師校學生赴蘇旅行省立第一師校校長經子淵君以江蘇高等師範學校成績甚佳特於二日率同本校學生前往南京旅行至該校參觀聞不日即須返杭 
[嘉興]  
　　各繭行業已停秤嘉興各繭行於上月二十二日開秤後所收鮮繭尚多現因繭已寥寥故各繭行已紛紛停秤聞每廠所收鮮繭約在一千擔以上總扯每斤四角七八合之現今滬上乾繭價格獲利尚豐惟楓涇各繭廠收繭價格較昻統扯每斤約五角以上今歲私收私運頗多屢被繭業公所稽查員大　查獲業由該公所將鮮繭扣住電請官廳核辦矣 
　　繭行失愼誌詳嘉善楓涇鎭北栅民新繭廠今歲係倪某等合股營業自開秤後所收鮮繭亦尚興旺不料於前晩失愼致兆焚如合廠工人竭力施救亦無效果將所收鮮繭七百餘擔盡被焚燬統計損失（連同廠屋）約值六萬金以上聞該廠失火原因係保險燈墜下洋油倒出致火熖不可撲滅幸該廠由保檢公司擔保業由該廠主報知滬上保險公司由該公司派員赴鎭調查起火緣由照價賠償矣 
[武昌]  
　　選舉停頓之原因參員初選已爲停頓王總監督前電中央大致謂荆襄趕辦不及施南又屬殘缺展期旣無法可守缺額又乏正確標準云云中央尚無從解决又聞此次六督提議和局對於國會組織問題有仍照舊法之主張故參院初選暫爲停頓以免將來徒費手續云云又一說云選舉前經改期爲五月底及六月五日惟近來呈報省參衆三項選民者仍只少數五月底之期已過勢難舉行總監督王子春氏以各區選舉旣難一律舉行擬再展期數日云 
　　江水陡漲八尺川湘連日多雨山水下注湍急奔騰潮流甚急武漢江水兩日間陡漲八尺所有濱江棚戶遷移不及多被水浸白沙洲兵棚刻亦次第遷徙至車站材料廠前後駐紥 
[安慶]  
　　青陽兩院初選揭曉青陽縣知事李建基自奉令籌備參衆兩院議員初選投票開票均按照法定手續辦理告竣計參議院初選當選人寗遂心王鑫羅日新陳模候補當選員江維翰李毓芬袁肇麟孫其昌衆議院初選當選人陳嘉言何修寗鼎元曹鴻鈞　贊廷林藎臣阮魁張玉珊徐木鐸潘陔 
　　添招警士保護繭市青陽四鄉栽桑育蠶之家十居八九繭絲現已登市滬上商人紛來採辦而滙欵動以數十萬計值此時風不靖伏莽在在堪虞各商主恐遭意外風波因之呈請該縣警佐徐雲峯添招警士十五名前往彈壓並於大通呈請軍隊四十名保衞云 
　　皖南鎭守使之咨行皖南鎭守使馬聨甲咨行省城各官廳略云本鎭守使奉令出征所有本署任務如遇特别重要事件仍專電報明核辦其餘一切任務委本署參謀夏儲莘代拆代行云　　招待初選當選人皖省參衆兩院初選當選人各縣均已揭曉　當選人紛紛來省警察廳長劉道章已指定大漢賓館勸業場爲招待所並派員接待故近日省垣冠蓋如雲 
　　商品陳列所開展覽會安徽省立商品陳列所開辦以來頗有進步所長姚厚鑑訂於六月三日開第一次商品展覽會先期通告各界届時蒞臨此會於工商業關係密切開會時必有一番盛况云 
[濟南]  
　　直水産校來查漁業直隸水産學校開辦以來頗著成效茲聞該校校長擬於暑假期内偕同全體敎員並正科學生來東省濱海口岸調查漁戶及治漁各法以資考證而便練習昨已遞文到東呈請省公署飭屬届時保護云 
　　拿獲私賣軍火犯日前有私售子彈者二人在濟寗南門外暗尋購主適與新軍第四團之密探相遇遂僞爲購買者將此二人邀至附近茶館令其等候託言回家取欵乃回報團部副官王運衝先令密探復反佯予周旋己則帶護兵六名便服馳往密探回館後即將此二人邀至别院以欵示之彼益深信不疑遂定議及回原座見旁座驟增數人似注意伊等之行動者知事不妙　現倉皇神色王副官乃趨前捕獲内一名體格極壯幾非護兵敵手王氏臨以手鎗並招集茶館人役協力帮助始解歸團部刑訊他無供語但乞速死聞其從前職業俱係絲商云 
雜評一 
[時局變化說（默）]  
　　今日以大勢言之時局之變化似已傾向於和之方面矣然吾則謂决不能眞向和之方面進行也其變化所至或即此戰局而翻新之或卽此戰局而延宕之不外此兩途而已何謂翻新此之戰局或可因調和而暫停然有其他相爭之目的在則恐又將因此而引起紛擾也何謂延宕今日雖因力竭而休息然終未忘捲土重來之心故一時似有轉機而實際依然此不進不退之局面也旣無誠意言和則安有和之變化發展哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[美國農務探險家失蹤]  
　　六月三日英文滬報云今晨日清輪船公司之鳳陽輪船抵滬時船長英武德氏卽往美日總領事署報告謂美國農務部所派之農務探險家邁葉氏曾由漢口附該船來滬星期六夜十一時二十分船長得報第六室之客失縱乃即四覓未獲船抵蕪湖時曾以此事報告河泊司昨日抵寗時復通告美領事據船長聲稱邁葉氏登船時舉動絶無可異之處下午僅稱稍患頭痛氏年四十二歲爲美國籍其所遺行李已交存日總領事署按邁葉氏熟悉熱帶之農務美國農學家大約無出其右者且深諳中國農務兩年之前曾遊歷中國乏雨之地携歸植物種子頗多移植美國土性相同之地獲有佳果聲譽益隆 
[商會在滬會議税率之作罷]  
　　上海總商會致蘇省各商會函云徑啓者江蘇改釐爲税增加税率一案各處商會各業團體一致反對敝會曾會同上海縣商會通告全省各商會决定六月二十號起至六月二十七號止各派代表到滬開會研究在案茲准南京總商會函開現在各商會代表到寗者已有十餘處之多業經决定自五月三十號起逐日午後二時在南京總商會先開談話會將税章税率詳細研究就緒後再行定期特開大會以事表决務請迅派代表刻期到寗以期速行解决等因查此次改釐爲税重在江北江北各商會距省較近自以在寗省集議更爲便利蘇屬各貨加增税率有關係之商亦即趁此赴甯討論所有敝會前定六月二十號起在滬開會之約昨經常會公决取銷以免各商會代表旣到省垣又來滬埠徒多跋涉之勞除分函知照並復南京總商會接洽外特此通告即祈察照爲荷 
　　又聞江蘇齊省長對於此次增加税率頗爲注意曾委候補知事沈堃和分赴各屬調查情形並隨時向各商會接洽疏通意見現沈委員業已由蘇來申昨日至南北商會訪謁正副會長晤商良久詳細研究税率以便彙報云 
[撈獲徐班侯屍身之消息]  
　　徐班老夫婦去年沒於普濟之難屍身至今未獲刻温州同鄉會接到横沙沙務局來函云有漁夫在横沙塗上撈獲屍身一具面目糢糊身上有徐定超名片數紙鐵箱鑰匙五枚形似雪茄烟皮匣一個其身材與報載之徐班老屍身確相吻合又據來人口述該屍頰部尚有長鬚存在則是確爲班老無疑並聞當時發見屍身多具打撈不及被浪捲去已由該同鄉會電告徐氏家屬親赴横沙認領横沙爲川沙屬距吳淞東南一百三十餘里云 
[漁陽里發現腐爛屍身續誌]  
　　法租界霞飛路漁陽里三百零七號屋内發現腐屍已誌昨報茲悉漁陽里房屋爲旅滬粤商郭姓之産據管門人云上年舊曆十一月下旬某日午後有操浙紹口音身穿長袍之甲乙二人同來看定三百零七號洋式房屋一幢言明每月租金洋二十元當付定洋四元次日有穿長衣短衣者五六人携來半桌一張單靠四只入内居住翌日扁門出外晩間仍見同歸及至次晨據一穿長衣之人告我曰是屋爲主人囑爲尋覔茲因離市較遠出入不便令我知照賬房退屋仍取桌椅而去當時由我入内略爲檢視將門扃閉嗣後該屋無人過問直至前日（即二十二）有日本人前來看定挈眷來住次早飭人打掃覺有臭味招我入内檢視亦覺臭氣觸疉該屋内之樓梯係有轉彎梯下有門約一人高因此門堅牢難開故由日人給刀撬之仍不能開乃雇木匠取斧劈破始得啟門其時臭味更覺觸鼻見梯下有一腐屍萬分惶駭即奔告賬房禀報捕房云云前日午後施總巡帶同西探目石維也親蒞察視後即轉禀公廨昨日上午十一時法副領事德君會同聶讞員蒞場檢驗見屍已遍體腐爛係穿短衣面目已難辨認因何致死亦無從細察即命輔元分堂備棺成殮棺蓋不釘扛至驗屍所暫置候再核辦並諭捕房趕飭各探嚴緝兇手務獲解究 
　　又聞上海地方廳李檢察官沈檢驗員等昨亦前往該處會同法公廨中西官相驗之後旋即返廳禀報代理檢察長主任檢察官賀君據謂驗得該尸死後閱時已久皮肉腐爛非但難辨年歲且難細察傷痕若非將屍骨蒸驗殊難明其眞相云云賀君諭候核示 
[反對電燈加價之平議]  
　　南市各舖戶因華商電氣公司二次增加電燈費羣起反對而該公司仍以煤價昻貴堅不允減詳情已屢紀前報茲又由陳錦春張芹等三十餘家於昨日聨名函請南商會轉致該公司取消原議原函照錄如下敬啓者竊維電燈之設原以利交通便人民自我華界擴張以來設立電燈已與租界並駕齊驅孰料歐戰發生煤價逐漲而電燈公司對於用戶亦一再加費數已非細查租界電燈凡各用戶均有火表旣可啟閉自由更得晝夜稱便接表計費至公且平今華界電燈公司旣無晝電又乏火表而獨於加增電費縮短時間爲惟一之目的若照新章限以夜半滅燈息火設爾時用戶或有事故及遇意外不測等事則電燈已失效用昏暗不明必致轉生掣肘禍變靡常在各用戶燃點電燈原圖便利而求清潔若仍令接點油燈反多周折是裝電於何用不惟各戶無敢問津將恐於公司前途亦生窒碍况煤價之昻已非一日租界電燈同在上海煤貴互受影響今租界電費直至於今加僅成半核計晝夜每燈費一元四五角以華界相與比較貴廉旣殊難易復異即閘北官辦電燈亦無節節加費之舉乃華界公司獨以煤貴爲詞妨碍虧絀豈租界公司模稜不便而甘自受損失也特被主持者專注廉價招徠多中取利誠以少數與多數燈頭於公司無多開支而月計收欵則多數自半是即以盈補絀救濟時艱俟之日後或因煤價中落自可操算勝常今該公司抱道在公亦宜減費招徠照常夜線且我華界聚處雖衆貧戶居多如知價廉則用者日廣利益轉鉅若斤斤於加費縮時而夜用戶種種掣肘必均視爲畏途咸不敢前似無怪各業之紛紛反對互相訾議今該公司亟應通籌達變改易方針收回原議維持善策旣全公益之名復得克己之譽然其中之精微尤莫妙於分裝火表雙方獲益使用戶無私線取巧之弊公司免調查苛罰之議各趨正軌兩得便利予等雖裝電燈自知合則用不合則去原未便旁參末議妄啓口舌今爲公益起見用伸芻言除函致函燈公司採擇外爲特函請貴商會俯賜轉致該公司收回原議改良辦理公司幸其用戶幸甚 
　　附志成公所萃秀堂等二十四團體昨日印發之通告敬啓者華商電氣公司對於電燈各用戶再三加價誅求無厭曾由敝所及各團體公函商會請其轉商該公司取消加價並由敝所等逕函該公司請其取消加價之議茲奉商會復函内開電氣公司堅持前議不允變通等因爰定本月二十六日下午一時假龍王廟集議相當對付辦法務祈撥冗惠臨是爲至禱 
[工部局招募持别巡捕紀實]  
　　自工部局招募特别巡捕以來西人報名應徵者頗衆其中類多洋行大班及在社會供膺要職者惟亦有少數華人前往報名然多誤會其旨意在博取工資視爲營業不知此次需招之特别巡捕實爲增充常備巡捕起見此項常備巡捕係因戰事缺額而設凡自願投充者大都熱心公益願爲社會盡力並不收取工資而其服役亦僅於一星期内上差二次巡察街道每次二小時其時間則爲下午七時至九時當未上差之前先在戈登路巡捕房内操練一月其時間在下午六時至七時每一星期内操練三次每次一小時凡任要職之體面華人如向總巡處報名投効亦極歡迎云 
　　英文滬報云公共租界所募第二班特别巡捕於今夜六時起在戈登路捕房開始訓練頭班訓練之六址人定於六月十八日起出差出差時將戴警帽携手鎗警棒腕加護甲其制服之式現正在研究中 
[八誌華人購買英公債之踴躍]  
　　華人競募英國公債因購者踴躍特展期一星期昨日認購者有萬國體育會二百鎊南洋兄弟烟草公司五百鎊陳德豐二百鎊順利五金號一百鎊程謹記二百鎊潘明孫君一百鎊劉襄孫二百鎊鄭海如君二百鎊鄔挺生君五十鎊浙江銀行五百鎊朱笑山君一百鎊程春園君二千鎊錢業公會二百鎊中國銀行公會一千鎊胡合記二百鎊莫梅卿君一百鎊松壽堂五百鎊徐品偉君五百鎊張菊雲君經募張福記一百鎊徐志堅君二百鎊其總數共九萬三千一百鎊 
[天文台報告日蝕]  
　　徐家滙天文台報稱六月九日日蝕將全失光上海僅能見其被蝕一部分是日上海及南面日初升時即有一部分被蝕迨升至地平線以上被蝕部分乃漸露出 
[捕獲審檢廳第二次開庭審理紀要]  
　　上海地方捕獲審檢廳長即蘇州高等審判廳長林少旭君奉令來滬審查拘束德奧兩國敵僑商輪各案業經會同各員開庭審理所有拘朿德國阿而本嘉等各商船由亨寶埠有寗輪船有限公司船主卞而生等請求訴願一案問官訊畢後諭令退去候示在案昨日午後一時許林廳長又會同海軍軍官蔡世源檢察官張汝霖評事員黄仲則劉華式蕭敏書記官張鼎仍假上海地方審判廳樓上第二庭開庭審理者爲本年陽曆一月十八日中國政府據海軍第二艦隊長杜錫珪拘送德國商輪阿而本嘉西江福安等前來除阿而本嘉已經開庭審訊外尚有西江等商輪船主鮑爾孫等因有不服提起訴願要求賠償損失届時鮑爾孫不到遣全權代表律師朱斯芾出庭陳述一切即由張檢察官起言略謂拘束德奧兩國敵僑商輪爲地方捕獲廳應當受理之事至於該商訴願請追損失不在捕獲廳範圍之中旋經問官會商之下諭令退去於一時三十分鐘閉庭聽候宣布飭遵又三月三日曾據第一艦隊拘送奧國商輪支那號西來西號波希米亞號等今奧國輪船公司代表普克等亦因不服提起訴願昨日午後本擬開庭審理因人證未齊由林廳長諭候訂期審訊 
[德僑由寗到滬之接護]  
交涉公署昨接齊省長電令云准安徽黄省長電有德僑德羅（譯音）於本月四日由寗到滬應照章接護等因該署當已遵照辦理矣 
[保護海底水線之布告]  
　　上海縣公署昨日發出布告云案奉道尹公署訓令奉省長齊第一九二零號訓令内開案准交通部咨開查大沽烟台上海等處海底均設有過電水淺上年十月二十七日曾經本部咨請貴省長令行各該縣知學水上警察出示保護在案惟水線設置海底倘認辨未能明確則防避仍恐不周現製成直隸海灣揚子江及上海烟台大沽等處海底電線設置處圖說除分咨曁令發各該處電局遵照張貼外相應檢同該圖咨請查照轉發各該處縣知事水上警察將該圖並出具詳明布告張貼於輪帆漁業各船上俾使各船戶水手切實注意毋致損壞以維交通實紉公誼等因准此合行檢同原圖令仰該道尹即便轉令各縣遵照辦理此令計發圖三種各十六張等因奉此除分行外合檢原圖令發該知事即使遵照辦理此令並發圖三張到署奉此除分投張貼外合行布告航海輪帆漁業各船戶水手人等一體遵照切實注意毋稍損壞以維交通切切特此布告 
[大騙案又釋一人]  
　　南京路已閉萬利豐股票公司主周廷湘曾與常寳裕龔三元陳振鏞丁益齋等騙取協和鎰康光泰等錢莊並順康股票號北京交通銀行鈔票四萬餘元逃至溧陽等處嗣經捕房將周等先後移提來滬解送公共公廨迭次訊供判丁益齋先行摘釋餘人抑候訊究在案昨晨復由捕房將周等押解公堂請究先由原告代表羅傑律師將被告歷堂所供不可靠之處逐一向堂上聲說要求嚴追次由被告等各代表律師與原告律師互相辯論良久經張襄讞商之英白副領事以陳振鏞訊無關係着即關釋周廷湘常寳裕龔三元仍着帶回捕房候再訂期訊核 
[路局紀事二則]  
　　滬杭甬鐵路局長任筱珊因杭甬段工程亟須進行前日特偕車務副總管沈成栻總巡察員楊先芬專車赴杭視察一切任局長並至督軍公署與楊督軍等會議鐵路與軍事之種種關係業已事竣於昨午專車回滬 
　　滬寗滬杭甬兩路七年分職員錄前經總務處調查編訂業已竣事印訂成書每員各發一份以備檢閱 
[縣視學准列敎育行政會議]  
　　上海縣署接江蘇敎育廳訓令云案查勸學所施行細則第二條勸學所辦理縣敎育行政事宜及第一條所列之各事項遇有應行討論及徵集意見應行陳請於縣知事召集敎育行政會議等因但該項會議人員並無縣視學在内當以縣視學對於地方敎育責任較重似應列入以免隔闔即經電請敎育部核示在案茲奉指令内開眞電已悉查縣視學對於地方敎育責任較重自應准予列入縣敎育行政會議以免隔閡而收集思廣益之效除通行外合亟令知該廳遵照辦理此令等因奉此除分令外合行令仰該知事轉飭遵照辦理此令 
[鎭海初選當選人之辭謝]  
　　浙江鎭海縣參議院初選當選人余民進由滬繕發通函寄回原籍大旨謂外患日逼内戰方酣法律等於敝屣府庫空如懸磬民生凋敝國力消磨爲有生以來所未見吾輩當選後果能複選一才德兼茂之士挽狂瀾砥中流亦何憚而不爲第恐戰鬭未終競爭又起新舊國會互相角逐全國譁噪紛糾益甚如治絲然孰棼之吾初選當選人棼之也則何如徐俟大局底定之爲得也民進不敏敢出良心上所主張謹辭當選並布告鄉父老兄弟惟垂察之 
[覆選事務所通則]  
　　滬海道屬省委覆選監督昨日接總監督齊省長頒發覆選監督組織選舉事務所通則茲錄於下（一）覆選監督各於其規定地點遵令設立選舉事務所（二）事務所設課如左（一）司選課（二）庶務課（三）事務所區爲三等第一第二第三第四第十爲甲等第六第七第九爲乙等第一第八第十一爲丙等（四）事務所職員由覆選監督委任呈報總監督其名額如左（一）課長每課一人（二）課員若干人上項課員甲等不得過六人乙等不得過五人丙等不得過四人（三）書記若干人上項書記甲等不得過四人乙丙等不得過三人（五）事務所職員職務如左（一）司選課長承監督之命督率課員辦理本區覆選行政事宜（二）庶務課長承監督之命督率課員掌理文書收發出納會計及其他關於庶務之事項（三）課員承長官之命辦理本課一切事項（四）書記繕寫文件保管卷宗（六）事務所職員公費薪水如左覆選監督一百六十元司選課長六十元庶務課長五十元一等課員四十元二等三十元一等書記二十元二等十八元（七）事務所經費由覆選監督造具預算呈經總監督核定上項預算總額甲等不得過九百元乙等不得過八百元丙等不得過七百五十元（八）覆選監督行文總監督用呈各道尹用咨各縣知事用令縣知事對於覆選監督用呈（九）覆選監督事務所辦事細則由監督定之（十）本通則以總監督命令施行 
[閘北貧民學校遠足記]  
　　中華公議會在閘北新民路設立之貧民學校於前日（二號）舉行遠足以宋園爲目的地是日天高氣爽風不揚塵午後一時該校職員徐錦裳朱文華瞿愛棠葉劍映等率領學生五十餘名（女生與幼稚生均排除出隊）由該校體育場排隊出發向東北行前列二旗作交互狀步伐整齊歌聲清越途經寶山路横浜路復折而向天通菴進發至中國公立醫院該院主任陳維翰招待入内倍極歡迎由體操敎育朱文華令學生向陳君行一鞠躬禮遂散坐少息飲杯茗略過片時朱文華敎以種種遊戲旣畢興辭出院向西北直達宋園向宋漁父之磁像行三鞠躬禮以表敬意旣而由朱文華率同學生賽跑計分七隊其最優者爲李君青劉萬林毛鳳祥等二十一人卽由徐錦裳分發奬品以資鼓勵後由　葉兩職員演講宋漁父之歷史及遇害慘狀至夕陽西下始整隊返校 
[通俗宣講社東區宣講紀]  
　　通俗宣講社於前日（卽三日）午後在老白渡街龍德橋西首市立隆德學校卽東區通俗宣講所開會到會者以工商及婦女爲多三時振鈴入座先由總幹事袁頌豐報告次由單貽孫講敎育與國民之關係略謂敎育爲人生立身之基礎學校敎育乃補助家庭敎育之不逮國民受家庭與學校敎育之提携人格於是完全然地方人民必有多數愚蠢無知之徒或狡黠詭詐之類皆爲障碍社會之進化於是有社會敎育以啓其愚蒙正其風化當今之世以社會敎育較之家庭與學校敎育尤爲切要之圖故本社由發起人顧翕周王立才袁頌豐諸君組織露天學校也夜學校也圖書館也凡此種種莫非爲開通民智起見並講獲益之效果及創辦以來之成績洋洋千言聞者鼓掌次由俞元爵講節儉要旨略謂處今之世米珠薪桂非從儉約生計難以持久即如前月各工界之罷工加價問題雖爲不得已之舉然大半由咎在自己不知儉約今加價問題目的雖已達到然苟不節儉則加與不加無異蓋不節檢則財用恒缺偶或不測之間將何以補救耶故節儉要舉非獨工界爲然凡爲國民者皆宜抱此節儉之宗旨國民能知生利之道其國不至貧弱侃侃而談聞者動容講畢乃分該社附設之露天學校及夜學校章程圖書館入覧劵夏秋衞生談以及各種印品至六時乃摇鈴而散是日由一區署長趙墨林派警長在場照料故秩序亦頗整齊並聞該社定十七日（即陰曆五月初九日）下午在火神廟中區宣講所開講請王立才等宣講云 
[國貨維持會開會記]  
　　中華國貨維持會於前晩星期五開評議常會由議長汪星一主席將本届應議事件報告畢遂逐項討論表决如下 
　　一上次議决本會新訂國貨證明書式樣應如何發給之處經衆互相討論僉謂此項證明書爲奬勵工商促進改良國貨起見如有製造家將出品貨樣報告到會無論其已未入會即由本會派員調查確爲華商製品並經議會通過均照給予證書以資提倡一汪星一沈九成二人提議擬即通告各省商會等重要團體組織國貨維持會以便聨絡共圖進行事當由汪星一說明略謂我國近年天災人禍相逼而來内訌未息外患險惡兼以各處災荒兵燹之餘匪盜蠭起四民失業工商垂斃民不聊生若不急圖補救國將云亡我輩同屬國民自應各盡天職急宜聨絡各處將原有國貨再行加以提倡仿造積極並進查得本年四川寗波廣東武漢等處或已設立或在進行之中而究係少數殊難收提倡維持之效鄙意擬函請全國商會聨合會切實轉勸各省商會於通都大邑各組織國貨維持會竭力提倡一致進行共挽危局以固國本而保民生云云在座均表同意 
　　一上海興華機器製麫公司擴充營業在香港設立支廠續增新股一事前次議會决議代爲宣揚茲查該公司近在粤滬二處招股甚爲踴躍已將足額今悉陰曆四月底爲截止之期如各界欲入該公司股份務須提前以本月底爲止 
[歡迎岑唐就職]  
　　南方軍政府此次改組岑西林唐少川均被選爲政務總裁嗣以岑旅居滬上唐遠在東瀛恐均不能早日就職遂由國會非常會議公推代表馬驤來滬會同旅滬議員王正廷褚輔成趙世鈺王乃昌歡迎岑西林並推劉奇瑶陳策赴日歡迎唐少川茲聞馬驤昨已到滬劉陳亦已過滬赴日矣 
[救濟劵趕緊銷售]  
　　法租界愛多亞路某機關發行之救濟劵定額五萬張頭奬六萬元其所得之劵價除中彩奬金外其餘悉充北地春賑及上海各慈善經費現因開彩期近各界領袖極望如額銷竣集成巨欵故由盧護軍使首先創認並代運杭州督軍三千張南京軍政各署二千張護署二千張連同馬參謀杜秘書等認銷之數合計之共有八千張之鉅又寗波同鄉會建築需欵現由張讓三君邀集同志購劵十張如能中彩悉充建築經費云 
[新任税所長改期接事]  
　　新任上海税務所長陳竹甫擬於六月一日將下關税所交卸赴省謁見省長財政廳長領憑來滬已紀前報茲聞陳所長尚有未了事宜故原定六日接差之期恐有不及昨據官場消息謂須展至二十一日方克來滬任事云 
[請逐惡丐之公函]  
　　南市豆市街花衣街長愼長義同順泰潤潤泰益元萬興同和協泰位中善堂申發祥來億等五十餘　昨致淞滬警察廳徐廳長公函云敬啓者前爲惡丐滋擾曾公函第一區警署請爲驅逐蒙准照辦詎邇來日久玩生變本加厲該惡丐三五成羣或頂碗献技弄蛇驚人或揮針鼻梁擊盌高歌殘賊肢體專爲惡劇至商號等門首强索銅元設施與稍遲或給不足數則闖入店堂舞弄圍而觀者途爲之塞警士每不加干涉致若輩益肆無忌憚在警士以爲事由丐頭負其責任但丐頭並不現事竊維崗警有維持公安之責斷難置之不問租界接壤伊邇觀瞻所屬尤恐貽笑外人爲特函請廳長通令各警區對於此種惡丐一體驅逐以維公安地方幸甚 
 
 
 

Page 11

 
 
[洋釐跌而復漲]  
　　前日因繭商收秤洋釐已跌乃昨日又由洋商收進現洋數十萬元係備採購新絲之用洋釐因此復漲墨洋漲二釐一二五計七錢三分一釐龍洋亦漲一釐五計七錢三分故滬上存積現洋各錢莊頗覺活動云 
[茜墩新菜子到滬]  
　　蘇州茜墩朱家角等處之新菜子業已上市曾見前報昨日閘北到有蜆帮錢關福王永華兩船由茜墩鐵來新菜子五百餘石當由掮客唐子怡售與日商瀛華洋行每擔價銀三兩五錢七分半旋卽打包出口據聞今届收成比較上年爲優分身亦淨今明日續到者尚多云 
[小麥收成豐稔]  
　　江浙兩省之新小麥現將收穫年歲甚佳統盤約有八成滬上新貨約月底月初可到是以連日麥價曁麫粉之價已漸漸鬆動矣 
[富潤豆乳改用抽空機]  
　　西門外方板橋可大豆工場富潤豆乳公司近向外洋訂購抽空機裝瓶將瓶内空氣抽出其乳可貯藏三日不致變味並添制夏合飲料衞生補益豆汁有香蕉檸檬汽水等冷飲之可當嗬囒汽水煑沸之可代牛乳現聞該公司已刋發通告大加擴張定陰曆月二十四五日實行云 
[接通電車軌道之波折]  
　　華商電車已可由老西門直達南車站之北門惟該站北門口至滬軍營後面之老軌道尚未接通致老西門之乘客不能直達高昌廟現由該公司於昨日起在該處動工接鋪灣形鋼軌惟轉灣處與凌姓房屋僅離尺許該房主恐其妨碍租戶出入危險一再商請公司鋪築略遠公司不允故昨日動工時凌姓主婦坐於軌旁阻止工作 
[小南門外火警]  
　　前夜十一時十分小南門外海潮寺前顧家町在裕興染坊爲夥之夏洪裕家厨披内不戒於火旋即冒穿屋頂經崗警報告救火會立軀皮帶車到來汲水灌熄僅燬房屋二間昨晨一區三分駐所長警張元海將事主夏傳帶至所經劉警佐略詰一過着罰洋三元斥釋 
[救濟會救回被拐女子]  
　　女子王秀貞被匪拐至奉天賣入娼寮旋經該女家屬投報救濟會備文派員前往將該女帶回滬上送到該會據王秀貞聲稱年二十歲去年五月初三日被住居馬立師路馬樂里道士堂樓上之婦人王阿英向我哄騙言若到南京帮工每月可得十餘元故於初五日與該婦坐火車同去同行者尚有十八歲女子及到南京又到天津住棧房八天又到奉天由阿英之姘夫朱老四將我賣與月香班妓院内改名蓮芳爲娼伊等收去身價洋五百五十元女子自入該院後屢遭虐待受苦不堪因此函致家屬投報貴會得以成全云云該會長朱君查得朱老四爲拐匪中之首領該黨咸以大總統呼之其誘拐婦女已不知凡幾爰飭本會偵探查究一面又函請地方檢察廳淞滬警察廳一體協緝王秀貞交其家屬領去完聚 
[拐案嫌疑犯盡行釋放]  
　　寓居虹口有恒路二十九號門牌福安公怀買辦粤人陳秉祥之十六歲兒子錫霖於去冬忽然失蹤陳以事前由同鄉人楊日華與翁廣正陳德興等迭書恐嚇信函圖詐洋五千元未遂疑被誘拐勒贖控請捕房將楊等三人拘解公共公廨迭經訊供判將翁廣正陳德興開釋楊日華押候查明澈究在案昨晨復訊先由中西包探上堂禀明前情訊之楊仍不供認經張襄讞商之英白副領事以原告所控各節證據尚欠充分且翁陳兩人已經原告聲請釋放本案應予註銷遂判楊日華開釋諭後安分楊稱謝而退 
[監犯病斃]  
　　西門内地方分監房屋年久潮濕近因天時炎熱致該分監收禁獄囚時生疾病甚有不及送堂醫治者茲有案犯董永祥昨晨在分監病斃獄中查無屍屬以電話報告地方廳午刻該廳委派沈檢察官沈檢驗員等蒞堂驗明該犯實係病死並無别故判令由堂棺殮 
[寓客病斃]  
　　前夜九時有甲乙二人至法租界民國路第三百九十九號某客棧内住宿甲卽就睡乙復出外不回迨至昨日該棧人見甲已死臥床上大駭急報北行轉報總巡捕房經施總巡派探查驗甲係久病氣絶並無别故遂令輔元堂備棺收殮厝壇招認 
[追還德華銀行之票欵]  
　　林廷章在公共公廨呈控奧國律師斐斯不付票欵等情昨由捕房將斐斯傳至公堂先由原告代表律師上堂譯稱被告於去年付給德華銀行支票時該銀行尚未被中國政府管理旋往收銀已被中國政府派員保管以致延宕迄今請爲訊追訊之被告斐斯譯稱當付給原告支票時德華銀行未歸中國政府管理且交票後於二十四小時即可向該銀行支取乃原告未往收取致被停付請爲明察李襄讞商之美博副領事卽會同簽判云訊得該被告付給支票之期在德華銀行尚未被中國政府管理之前原告不向收取致被停付應予限一個月抄錄堂諭向該銀行收取給還原告可也此判 
[遺産糾葛之訴訟]  
　　婦人何朱氏在公廨控何增祥遺産紏葛一案昨晨傳訊先由原告代表羅傑律師上堂譯稱本案係家産紏葛非請選派理賬專家核算不能明白被告亦延律師到堂代辯中西官判候會同陪審西官查核賬據再行訊核 
[究是誰家之眷屬]  
　　住居虹口之江北人邵恒玉前日至閘北四區警察署控被住居海昌路業楨里之同鄉人朱三誘匿伊妻王氏請爲追究經余署長飭警將朱三及王氏一併拘案研訊據原告供稱民妻王氏已娶八年所生之子年已五歲等語而被告亦認王氏爲己妻據稱已娶八年余署長以兩造供詞離奇着送司法科訊明核辦 
[保人索償墊欵]  
　　高金林前至法公堂控稱曹雲生曾向陸姓借洋三十元係托商人擔保迨至届期曹卽避匿業由商人如數賠清請求缺席判决如數追償等情判着原告將借據呈案再行察核昨又傳訊原告遵將借據呈案經聶讞員察閱屬實准予缺席判决如數還洋 
[請補印諭之根據]  
　　黄學桂前至法公堂控稱民人前將印諭紅契抵押於錢阿濤處計洋一百七十二元現向取贖錢不肯放故此扭案求追詰之錢供當時黄祗將紅契抵押並無印諭故未贖去判着原被各將洋銀紅契呈案再核後錢將紅契繳案而原告則祗措得洋一百餘元尚少四十四元判限七天内繳清在案昨又届限原告將洋繳案並請頒給堂諭以便持赴内地官廳請補印諭中西官判將所繳之洋交被告領去並着原告補詞准給堂諭俾便請補印諭 
[掉換僞戒]  
　　小東門内永豐金飾店昨日午刻有一少年宋國樑至該店選購金戒多只良久托言貨樣不合而去旋經店夥傅根甫檢點各戒内有二錢三分六釐保險牌式金戒一枚已被其將同樣之僞戒掉換而去急出追趕至康家弄内將宋拘獲鳴警到來搜出原贓連同僞戒併送一區二分駐所轉送地方檢察廳請辦 
[索債被毆之扭控]  
　　住居閘北長安路長安里之婦人蔣張氏前日扭孫洪慶至四區二分所控孫欠錢一千四百文向之索討非惟不還及被兇毆以致失落金戒一枚請爲追究錢署員諭解司法科訊辦 
[攫取婦人現洋]  
　　匪徒吳文炳在虹口西華德路某店舖門首攫取婦人俞周氏所持現洋四元圖逃被探王金壽查見將吳追獲帶入捕房押候解廨請辦 
[攫取婦女耳環]  
　　匪徒張阿六前日午後在新閘重慶路攫取朱尹氏金耳環圖逃被捕追獲人贓昨解公共公廨請究經中西官訊知張係過犯判押西牢年半期满逐出租界贓交原告領回 
[指控串詐行兇]  
　　住居勞合路九十九號屋内之吳阿川前日至老閘捕房指控甬人毛金根串黨拆梢不遂行兇等情昨晨由探將毛拘解公共公廨請求經中西官訊實判毛押西牢一月示儆 
[西崽消釋嫌疑]  
　　南京路福利公司指控出店王其紀私取值洋四十五元之橡皮雨衣等情由捕將王與西崽俞松濤一併拘解公共公廨訊供收押在案昨晨由廨復訊據原告西人史麥脱偕看門印人上堂證明被告等串同私取情形訊之王其紀供認行竊不諱俞松濤則延羅斯律師到堂代辯否認串取經王襄讞商之英卓副領事判王其紀押西牢九月俞無干開釋 
[過犯勿再潛來]  
　　粤人梁生因至虹口招商局碼頭所泊搿印培輪船上東張西望被管理西人查見指爲圖竊鳴捕將梁拘押捕房昨解公共公廨經中西官訊知梁係過犯判令逐出租界再來嚴辦 
[偷竊鄉婦衣服]  
　　浦東人陸如林竊取塘山路附近鄉婦殷陳氏之花緞棉袄等物携至租界内圖消被捕查獲昨日傳同原告將陸押解公共公廨經中西官訊實判陸押西牢四月 
[劣孩偷竊寫字檯]  
　　劣孩劉阿大竊取直隸路五十三號門牌沈元木器店内寫字檯携至虹口圖售被探查獲昨解公共公經中西官訊供屬實判劉發押改良所習藝三年 
[過犯搶取皮篋]  
　　顔立善在滬寗車站攫取陳光照内儲現洋三百餘元之皮夾一只圖逃經陳鳴捕帮同追獲昨解公共公廨經中西官訊知顔係過犯判押西牢四年期满逐出租界 
[偷竊陰溝鐵蓋]  
　　閘北偵緝隊士前晩巡至共和路查見積竊賈恒大殷鳳林劉二等正在行竊馬路中陰溝鐵蓋當即一併拘獲解隊連贓轉解司法科訊辦 
[失贓責令賠償]  
　　法商顧而西愛前至法公堂控稱侍者蔡協根乘商人出外時至房内竊洋二百十五元後被商人察悉扭案求究詰之蔡供認行竊不諱判蔡押西牢四月在案現由蔡母某氏遞禀公堂請求罰金贖罪當經中西官核准於昨日飭探至西牢内將蔡提案諭曰爾須將原告所失之洋如數賠清方能贖諭畢判蔡還押 
[承認摸竊銀洋]  
　　何阿連前至法捕房報稱商人日前行經法新租界詎被竊賊將身畔所藏之洋若干元摸去請爲查緝現經包探偵悉將竊賊顧阿毛沈阿六二人拘獲惟贓洋已無從吊取昨日解至法公堂詰問顧沈二人供認摸竊不諱中西官查得顧阿毛前犯竊案騙逐出境有案此次復來行竊實屬怙惡不悛判顧管押西牢三月期满仍永遠逐出租界沈押一月分别示儆 
[小雜貨店失竊]  
　　前日黎明四時半法租界辣斐德路七百十五號弄内七號門牌餘　小雜貨店被匪數人從間壁空房内跨屋入内竊去衣袋内大洋十九元小洋二百五角銅元一千二百九十枚合四十二元三角當即投報總行經施總巡諭探跴緝解究 
[串竊銀飾]  
　　甘福全與陸華興串竊北福建路五百九十四號門牌趙兵松家值洋九十餘元之銀飾被探金福壽查見將甘陸兩人帶入捕房禀明捕頭押候解廨訊究 
[收買贓鐵]  
　　住居楊樹浦弄内之周文卿收買瑞鎔鐵廠失竊之舊鐵四十磅被探楊阿泉查見將周拘入捕房押候解廨訊究 
[工巡捐南局批示]  
　　滬南工巡捐局批公民殷受田等呈爲請修薛弄底磚溝由呈悉已派員勘明設法另排瓦筒溝俾水道不致阻塞應由該公民等轉知各住戶照章貼費以便興工此批 
[介紹新刋]  
　　商務印書館小說月報第九卷第五號現已出版内容豐富頗有可觀昨承惠贈一册書此誌謝並介紹於閱者 
[誌謝]  
　　昨承生生美術公司惠贈四月二十六夜藥風新劇場觀劇劵四紙書此道謝 
來件 
[中華民國救國團勞動部細則]  
　　（一）本部定名爲中華民國救國團勞動部 
　　（三）本部以養成團員堅忍耐苦努力奮鬭之精神實行推廣國貨銷路爲宗旨 
　　（三）本部設左列之二科 
　　甲販賣科專理販賣一切國産日用物品及敎育用品新聞問雜誌書籍等類每日檢查販出物品及販賣成績 
　　乙職業介紹科凡部員中有顧受人傭雇充當敎師或其他勞動工作等事經報名本科即妥爲介紹並代定薪資 
　　（四）本部部員務宜勤儉誠樸力保信用勤於職守忠於任事 
　　（五）本部部員一切行動言語决不能與本團宗旨相悖謬尤須確守本團自治規約 
　　（六）本部部員關於本部部務須聽部長之調度或相互商酌而行　　（七）本細則如有修改之必要時須經部員全體會議得三分之二以上之贊存始能更改之 
　　（八）販賣科及職業介紹科規約另訂 
專件 
[美國之農業敎育（續）（艾偉）]  
　　在各法律中旣定農校校舍及農場屋宇建築費歸州政府擔任各農校經常費由州立法院籌措中央政府所捕助者旣直接用之於民可無疑義是以高等農學校中有四年一年短期等課程者凡其地男女學生皆可入而肄業焉其本州人民且有不納費之權利 
　　在史密斯來佛條例頒布之前農校實爲改良農業之唯一中心點講台之上課堂之中即其辦事處也至若農事試驗場地方新聞紙各州縣之陳列所及爲全美所共知之幹及Ganges者無在不爲發達農業之機關有數州者甚至執行其事於高初兩等小學之中焉 
　　在中央政府貲助各州農校之前農部中曾設有一司專管農事試驗場事其職務在詳農長以農場補助金之收到俾得給發收據與財部在報告農場之成績及費用於議院並贊助發達農場事務之進行而於一千八百八十七年及一千九百零六年兩條例之規定亦賴其鼓吹之力焉然自史密斯來佛條例實行以後其職務統歸部中所設聨帮事務公會接辦 
　　由此公會所派出之調查員每年至少須赴各業場調查一次於其事務及試驗必須詳加考查旣竟則具報告上達中央政府而其財部則據此報告發給各州支欵證書有時因農場之辦理不善而停發其所應得之欵總之凡諸農場旣須依農長或公會所定之計畫而行之其不爲公會所認可者則不可行也 
　　當各農校得中央政府及州立法院之貲助時而農部常年經費因下院之提議亦逐漸加增一千八百八十七年得補助金六十萬元有奇十年以後其數增至二百五十萬至一千九百零八年時已千萬矣迨一千九百十三年其欵又復增爲千六百萬元矣史密斯來佛法律之旣定實爲農部開一新紀元從此該部職權對於農業敎育經濟等事業由間接之行使變而爲直接之行使矣自一千八百八十七年至一千九百十四年其間關於農業敎育事大半施行於試騐場中本其試騐之所得刋諸農人公報而郵傳於國中各色農人該部印刷品流行最廣者厥爲此報其文字極淺顯而能適用於各州蓋其唯一之目的在使農人知何時及如何可以工作也在一千九百十四年時此報刋印者凡七十七號蚤年所出而再版以應需要者凡百四十三號總而計之該年所印刷殆不下千四百八十萬册焉其銷數亦云巨矣（未完）雜評二 
[棄權（訥）]  
　　人謂今日之選舉况爭自競爭放棄自放棄然而競爭者之劇烈各地皆然其卑劣汚穢之手段愈演愈奇舉世界人類所視爲羞恥不屑爲之事而欣然爲之者比比皆是也至自甘放棄裑選權者以江浙兩省言實寥寥可數故今日之棄權不過行吾心之所安而已表明吾一種主張而已若欲以吾之棄權爲提倡冀與競爭者作消極之抵制直蜉蝣之撼大樹耳安有一線之希望也哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[細菌老人事略] [  左丹]  
　　一千八百七十二年科學家瓊氏（COHN）遇細菌老人於視野（視顯微鏡時所見一輪廓中之物稱一視野）傾蓋言歡一見如舊相識於是時相過從　老人之家世瓊氏知之紧詳據云混沌開天地闢而老人即誕生老人軀體雖極微小爲小目所不能見（細菌之體爲一米釐米突千分之七八非用數百倍顯微鏡不能見之）然精壯强碩爲銅筋鐵骨之體育家所不能及蓋老人能赴湯火蹈荆棘夷然不動其顔色也（有種细菌雖熱至百度冷至零度以下亦有不失其生機者）老人性曠淡參清淨寂滅之學悟空色色空之道見萬物之妄逞肉慾以營其生殖也心頗惡之故遂終生不娶抱其獨身主義年旣耄發明分身術逝世之日將其軀壳分裂而爲三長子曰球菌團團簇簇腦满腸肥有食肉相次子桿菌挺拔奇偉狀貌魁梧幼子則綽約風流周旋曲屈好運動善跳舞即所謂螺旋菌是也（細菌一名微生物又曰黴菌共種類雖多大别之有三種圓者曰球菌長者曰桿菌曲屈者曰螺旋菌）三子旣長息息相傳子孫乃繁衍至無量數（細菌以分裂而增殖一菌長大分裂爲地巿二而四而八而十六遞嬗增殖在攝氏三十五度時每二三十分鐘分裂一次於十二時間中可增至數百億之多）然而稂莠叢生老人之清白家聲一掃盡矣或則徵歌選舞銷北里之烟花或則倚翠偎紅挹秦樓之風有未幾而淋症也梅毒也惡疾染身矣（此指淋菌梅菌而言淋菌梅菌皆爲病原菌）或則沉湎於酒濡首沾泥（此指釀母菌而言釀酒時必藉釀母菌分泌一種酵素使澱粉變爲糖類再變爲酒精）或則奪寵爭風跳槽吃醋（此指醋酸菌而言酒變爲醋必賴醋酸菌之作用）風寒入骨霍亂侵入腹中（霍亂菌爲病原菌之一種）元氣大傷結合淹留肺内（結合菌即肺癆菌是）或則火旺陰虧腥紅之熱大發或則傳瘟播疫黑死之病頓生（腥紅熱即喉風黑死病即鼠疫皆爲一種病原菌之繁殖而起）於是呻吟愁苦之聲達於戶外請命於醫則以石炭酸水進之得幸生者百無一焉而一般腐敗者猶復蠅鑽蟻聚擾攘終年或則主和或則主戰濫行其腐敗之政策而不顧家室之危急（指腐敗菌言）又豈老人所及料哉或曰苟以昇汞毒齊投之則其惡劣分子猶可殲滅無餘其說倘信則老人之舊日門庭或猶有中興之望乎（六） 
家庭常識 
[煠藕夾] [  冠宇] 　　 
　將肥大之藕切成薄片以精肉切細用好醬油及鹽浸之（須加小粉）經時取出將藕兩片對合取肉適量夾入其中以乾麫調成厚糊狀取藕夾於其中拖之使外面黏附麫皮一層以油少許煎之即可用作點心食極爲可口 
栩按如夾豆沙製爲甜者佐酒尤宜 
[捕蚊燈] [  哈星南]  
　　美孚燈罩其下截恒易脱落須貼以布始可復用但人多因其不美觀而毁棄之若用布包幔其上端罩中腹部燃以短洋燭以他端捕蚊百不失一亦廢物利用之一也 
[防火泥] [  如鈞]  
　　將細沙一分與柴灰二份石灰三份混合極匀加入胡麻油（桐油花生油可代）用磨磨之使成薄糊漆於屋頂木料等物之上有避火禦雨之功 
集益錄 
[答第八十一問]  
　　外國糖果之糖提煉極精含糖蜜極微且有不含糖蜜者故無粘齒之弊其糖多雜用蔗糠與葡萄糠而非純用蔗糖故無甘味過度之弊我國糖果之糖提煉極粗含糖蜜極多故極粘齒其糖係純用蔗糖故甘味極甚今欲使我國糖果如外國糖果之不粘齒而甘味適度須將購得之蔗糖重行提煉去其所含糖蜜並酌和以葡萄糖然後製成糖果茲將提煉蔗糖法葡名糖製法及蔗糖葡萄糖混含法三種述錄如次 
　　（一）提煉蔗糖法提煉蔗糖之法有二一曰西洋法歐美用之極爲完善惟規模宏大非尋常小資本家所能辦故從略一曰東洋法行於日本稍較西洋法爲次惟頗簡易人人能用其手續可大别爲三曰壓榨曰煎熬曰凝結順次述之如下（甲）壓搾將國産白糖先攤布於平器上用噴霧器噴水霧以柔潮之次用細布包之用壓榨器加以大壓力使其糖蜜之一部分隨水洗出壓乾後再攤布於平器上噴水霧以柔潮之再用細布包而壓榨之使其糖蜜之又一部分隨水流出如此反覆六七次然後煎熬（乙）煎熬將經壓榨之蔗糖用温水適宜溶解之入鍋煎之不絶攪拌至已沸騰每糖二斤加生卵白三個不絶攪拌見有渣滓樣物浮起用細竹篩撩去之撩盡後繼續攪拌煎熬至滴於冷器上能即凝結乃行凝結（丙）凝結取一種底部具一小孔之圓錐形素燒器（其孔適在其尖端）架於架上用塞塞其孔將煎成之糖汁注入其内不絶攪拌至將結晶放置之至已結晶取濕布數重覆之經約二星期則其未壓去之糖蜜同水聚於器底去塞以放出之即得與洋糖無異之白糖惟在下層者尚多含糖蜜須再經提煉（未完） 
長篇小說 
[氷山奇俠傳] [  常覺小蝶合譯天虚我生潤文]  
　　（原名HANOFICELAND）法國囂俄著 
　　第五章譎謀（三） 
　　於時夫人坐次侍女尚圍繞如環麥東雖傲亦殊不敢失禮則去冠前鞠躬曰夫人晩安僕奉主人令特來此以面夫人夫人曰主人何不自來而獨遣汝麥東曰主人方以國事覊身故命僕以口信奉達夫人夫人不悅曰有何語者寗不能書而必遣汝口愽然則汝言之耳麥東曰否此事機密須屏左右而後可言夫人益不悅曰此何爲哉左右皆我腹心何須迴避麥東曰但主人之命如此僕何敢違須知此言固甚機密也夫人無奈乃顧左右侍女遂退而麥東之態度立變笑而呼其名曰阿芬汝今厭我矣須知在十年以前汝方求此等幽會而不得今我固非昔比而汝亦厭故以喜新夫人聞語旣愠且赧呵曰麥東汝奈何屢屢辱我且此來旣奉公命即達其口信可耳何涉私語麥東仍笑曰阿芬汝毋作此態須知吾人隱秘彼此互知作此傲岸之態奚爲夫人忿極掩面乃不能答麥東竟自入座且握夫人之手夫人雖心惡其人竟亦無策迴避外史氏曰天下惟青年人一失足則其終身不復能拔若此婦者悔無及矣久之夫人始曰爾來果傳何語麥東乃現爲冷笑曰汝未知耶彼亞菲爾者心懷鬼蜮思欲藉總督之婚姻以自固今幸成矣然舒墨客一日不去則其魂夢亦一日不安故方設法欲以置之死地夫人曰然乎舒墨客已錮於獄底豈復有能力爲禍麥東微哂曰然則汝誠未之知耳今王頗動舊疾故亞菲爾每不稱意於王王輒顧左右曰使舒墨客而爲此事則早妥矣是王之不忘此老可概見矣且聞舒墨客遣一隊長赴京叩閽其人所携文牘皆足以爲舒墨客無罪之證夫人駭然曰信如是則舒墨客不將出獄乎麥東曰惟其如是故汝夫令我伏於白根城外將俟其至而刦之豈知伏伺三日足音杳然而今日傳言則隊長鮑洛固已被殺於冬星亞菲爾乃大恐一隊長所携文牘或入他人之手故特令我星夜來此令汝一探瑟汶將軍彼或知其大略也夫人曰汝所欲言者止此乎曰尚有一言則須面告瑟汶將軍蓋冢宰傳諭速撫氷島大盜罕恩令其赴京夫人詫曰此何意白根城中留此大盜寗非引狼入室麥東笑曰愍哉阿芬此即所以殺舒墨客耳近來北部鑛工方蠢蠢作亂亞菲爾將以罕恩爲鑛工領袖陰令宣言謂其作亂實受舒墨客之命則舒墨客坐叛國之名死無日矣夫人乃撫掌曰妙哉此策亞菲爾誠神人也麥東冷然曰亞菲爾果能籌此奇策乎須知主其謀者實爲我耳雖然彼堡中黑睛之女郎亦大可憐汝子菲力猶病狂熱乃戀戀其人至不恤代鮑洛之役而充隊長今已得手乎夫人曰誰則知之此兒行且癎每日唯手一卷小說喃喃而作夢囈其父乃有此子箕裘之紹殆無望乎麥東笑曰休矣亞菲爾者一老牛耳安見有驚人之事設無我麥東爲之劃策則彼之内閣已早倒矣吾今猶須往見瑟汶將軍且與汝小别惟夜來相見願勿再以冷面向人因撫夫人之肩一笑而去（第五章完） 
 
 
 

Page 15

 
 
   
 
 

Page 16

 
 
   
 
