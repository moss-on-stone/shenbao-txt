# 1904 - 38 - 4911067

 

Page 1

 
 
[重印正續時務通考出售] [  圖書集成局啓]  
　　時務通考一書正集編自京津諸名士其時朝廷上下多以不達時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克己此佈 
[防藏篇]  
　　昨報論英俄兩國互窺藏地非果欲爭藏地也意在爭印度之利藏爲印度屏障而印度爲英人利源俄涎印度之利非爭藏則中有所梗不能遂其所施英欲保印度之利非爭藏則外無所蔽必致不能終保此兩國所以相持之意而我之藏地遂於乎危欲謀保全惟恃英國蓋英國必不願我藏地淪入俄國致英所屬之印度亦被侵奪也旣而思之藏爲我之藩屬我不能保而恃英以保英何不可據而有之以絶俄人之覬覦而何必留此仍爲中國之地致俄人潛生蠶食之心况藏地卽得恃英以保全英必展其權力於藏是藏之名雖仍屬於我而我已不啻舉藏地贈之矣然則保藏雖恃乎英而仍不能不恃乎我我何以保曰防防之法奈何曰扼要駐兵嘗攷康熙年間凖夷不賓藏酋爲台吉大策零敦多布所襲殺王師討之入藏之路由伊犁繞戈壁逾和闐南大雪山突入騰格里海之隘以至於布達拉當時用兵以此爲要其自葉爾羌以至阿里一路則以中隔大山道途紆遠勿過防焉雍正初貝子頗羅鼐以此爲失選練士卒嚴設卡倫至準部蕩平然後撤罷此康雍之世藏防扼要之地也迨乾隆季年班禪之弟舍瑪爾巴勾煽廓爾喀一再入宼一自濟嚨宗客波𠈋巴洋阿拉山以至於協噶爾一自聶拉木通拉山定日以會於恊噶爾然後同由蕯迦進擾札什倫布而我大軍進討之路則自定日進取濟嚨臨賊境克熱索橋進至噶多偏師亦自聶拉木進克鐵索橋隴岡賊卡至於利底而沿邊之賊悉遁再進至於堆補木甲爾古拉直抵朗古而廓夷遂平厥後籌防善後事宜故於濟嚨聶拉木俄轄喀達四口堆立鄂博置設戍兵常以定日爲控制之要此乾嘉之世藏防扼要之地也今則不然廓旣不競五印度之地悉隷於英藏地東南之哲孟雄亦已爲英人所脅奪迨後緬甸復爲所覆越大金沙口以洊食我雲南之西邊而藏防扼要之地遂有日趨於東之勢今宜以江孜帕克里爲藏地首要而自帕克里西南爲干壩爲定結爲宗木爲帕里宗自江孜東南爲熱隆爲倫子爲洛巴爲工布皆沿邊要地分立卡防更擇要區建爲重鎭歸其控制策廉四方庶藏地可獲安全而英與俄皆不生窺伺乎假使我不設防惟英是恃則英與其保全之以屬諸中國何如自取之以廣其幅員盡天下事未有已不盡力而全倚人以爲力者也或慮防藏須兵又須費餉今國家貧弱如此兵旣不足用餉亦無可籌東三省爲發祥之地尚被侵佔於俄而何有乎藏愚以爲國家而不欲有藏也則已如欲有藏則正宜於英俄兩國均未侵藏之先力謀布置如曰無兵無餉則藏本有兵而我之所用於藏地者本亦有餉獨不可不明今昔異勢而仍以一二凡庸大臣駐紥之致諸事皆無冶理我不能守而英亦未可恃爲腹心也於是援筆復爲防藏篇 
[本館接奉電音]  
　　昨日午後四下鐘越十分時京師飛電傳來旨一道上諭一道敬謹譯登○十二月二十日内閣抄奉旨正白旗蒙古副都統著毓秀署理欽此同日奉上諭周馥奏山東利津縣頃寍海莊漫口堵築合龍請將出力各員奬勵一摺此次甯海莊大隄漫口情形甚重經周馥督飭各員上緊堵築於本月十四日合龍隄捻悉臻穩固辦理尚爲得手所有在工出力各員自應量予奬勵山東候補知府李耀良徐鼎袁均著免補本班以道員仍留原省補用調東補用同知潘毓候補同知彭寳銘北河候補同知沈寳賢均著免補本班以知府仍留原省補用候選知縣又治治免選本班以知州不論雙單月儘先選用試用直隷州州判倉永培候補府經歷丁功邃陳永儀試用縣丞林鄭淸田鳴岡崔曾耀顧金壽梅東寅均著免補本班以知縣仍留原省補用總兵朱康仁著賞戴花翎吳志左著賞加提督銜副將孫朋山靳呈雲均著以總兵記名簡放參將袁垣著免補參將以副將儘先補用游擊黎鴻甲于月淸均著免補游擊以參將儘先補用千總劉長勝著免補千總以守備儘先補用另片奏降革各員請開復等語候補知府郭最候補同知查蔭齡均著開復降二級調用處分已革候補知縣陳慶蕃著開復原官原銜升階並免其送部引見已革湖北試用從九品鄭蓉第補用副將鄭成外委周榮祥均著開復原官以上四員並准其免繳捐復銀兩又片奏督辦河工臬司尚其亨等調度有方尚其亨著賞給頭品頂戴直隷補用道竇延馨著交軍機處存記餘著照所議辦理該部知道欽此 
[電傳宫門抄]  
　　昨日午後四下鐘越十分時京師友人專電告知本館云十二月二十日皇上召見軍機大臣及楊歐陽熙 
[詳述日本豫籌兵費事]  
　　日本東京某日報云東歷一月三十日註卽華歷十二月十四日午後四下鐘時日本内閣總理大臣桂太郎邀令大藏大臣曾禰氏外務大臣小村氏海軍大臣山本氏陸軍大臣寺内氏農商務大臣淸浦氏會於邸第隨召集日本銀行總裁松本氏以及東京横濱大坂西京名古屋各銀行主二十餘人互商臨戰籌貲之策客旣齊至桂氏宣言曰諸君遠道來此鄙人深感盛情今者俄日事機日漸迫切若得邦交無損時局安全固所願也然日後之事烏能豫期兹者我日之於俄人已攘至不能再讓之處萬一變生意外戰釁旣開則蠶饟備兵所需甚巨惟冀官民上下戮力同心得以財政裕如無虞竭蹶諸君幸爲我圖之語畢小村氏作而言曰俄日之事我政府已退無 
 
 

Page 2

 
 
可退忍無可忍而俄人末次所覆文牘依然祇顧一面誠恐時局或有决裂之虞眞無可奈何之事也曾禰氏則謂今後萬一俄日竟開戰釁必以稱貸國倩爲要圖鄙意先貸日銀一億圓給以國庫證劵每劵百圓實收九十五圓常年五釐計息諸君以爲當否於是某某二銀行主小山健三田中源太郎請小稱貸之法曾禰氏一一答之隨握手而散 
[俄兵續到]  
　　日本大坂某日報登營口來電云邇來每日有俄兵五六百名沿遼河屯聚每夜放哨至營口新民屯諸處昕宵準備幾如大敵當前合計俄國兵士之在遼東者約六萬名以營口左近爲根本地 
[旅順近聞]  
　　日本大阪某日報登中國天津來電云邇者俄軍艦之分泊旅順口内外者夜間遍懸防禦水雷網以備敵人昕宵戒嚴無敢或怠有參謀部武弁誇之賢捕者俄人疑其漏洩軍機拘押氣他地方旋附便船解回本國目下旅順泊有俄軍艦三十艘另有運糧船一十八艘滿載交戰所需之物 
[遼東近况]  
　　日本大阪某日報登中國天津來電云西歷正月二十四號註卽華歷十二月初八日有俄國可殺克兵五十餘名前往溝帮子擇地安營翌日駐紥溝帮子之華兵忽拔隊赴錦州一帶至新民屯雖由奉天將軍派兵設戍然其地仍歸俄國暫管中國實徒有虚名而已北帶河由德人購地二百餘畝以備結構草舍收養北方各處病兵 
[漢京近事]  
　　日本大阪某日報登高麗漢京來電云西歷正月二十五號註卽華歷十二月初九日夜間韓廷電召駐華大臣朴齋純回京赴外部供職某日德法二國駐韓大臣接奉本國政府電訓謂韓人聲言戰時在局外中立之事我國應無異言目下京中駐有兵士五百餘名咸不服統帥之命時時蠢焉思動諸巨官深以爲慮然亦無法防之 
[各國軍艦表]  
　　日本東京來信云近日歐美各國以俄日時勢日急次第派軍艦東來一以保護商民一以研求戰事計高麗仁川泊有俄艦二艘一名滑利耶他一名誇列之法艦二艘一名拔司卡而一名愛騰英艦一艘名苦洛薄之托美艦一艘名烏伊之苦司拔唔意艦一艘名愛而排奉天旅順泊有英艦三艘一名烏啞他烏伊之司一名矮痕夫哈伊托拉伊托一名愛司皮唔而德艦三艘一名耶晤滑路一名氣呆路一名甫賢路司托皮司馬苦一名捕之殺而托美艦一艘名海列那上海泊有德艦三艘一名賢而氣斯拖一名卡伊習而一名海而他英艦一艘名洛殺利亞氣利捱斯美艦一艘名木達諾之苦愛而卡諾俄艦一艘名亞魯利法艦一艘名門其而其他各艦則皆游弋於福建以南香港新加坡馬尼拉各海面另有俄艦名冶其幾之托者向泊上海數日前忽鼓輪出口不知所之至每參威港中原有唔洛木伊曁洛其矮二俄艦邇忽謡言四起謂已展輪赴日本海一若戰事卽在眉睫間者然及細加偵求則仍下碇原處甚矣蛇影杯弓最易啓人疑竇也 
[閩興商政]  
　　閩省大吏振興商務情形前已略志於報兹由福州訪事人郵示商政總局前福建按察使司楊廉訪及福建鹽法道鹿觀察所出告示曰爲出示曉諭事案奉署理總督部堂李札開近來疉奉諭旨飭各省振興商務並力行保商之政復准商部電文閩省籌辦商局工廠學堂公司等項情形詳查速復等因查閩省地處海疆土瘠民貧素乏生產加以頻年償欵緊急度支浩繁取於民者旣不能不加於前則爲閭閻籌生利之源以救目前財用之困非講求商務更何有下手之處本署部堂自蒞任以來詳詢本省已曾之農桑工藝商務諸局廠及厦門舊有之保商局等章程或規模粗建而尚待擴充或名實不符而渺無成效自非力籌整頓逐漸改絃更張不足以挽回利權暢發生計本署部堂深維興商之大要首以創興商會爲第一關鍵蓋有商會而後可厚營業之力聨渙散之情以之貿易而不受欺制於外人以之考察而得資見聞於衆議此地球通商各國之原理而尤爲中國商人所急宜效法者也福州厦門皆係通商要口而歷年以來商業不振外權内侵皆由於商會之未立倡率之無人應卽於福州省城及厦門兩處各設商政局專派大員總理其事聨合商董設立商會務使官商一氣實力維持以仰副朝廷通商惠工之至意局中應派職司宜遵仿商部分設四司之意稍加變通廣爲六所一曰保惠所專司招商建設學堂譯書譯報執行商律禁令詞訟賞給專利文憑及一切激勸保奬之事一曰貨殖所專司開墾樹藝蠶桑畜牧及一切農務中生利之事一曰藝術所專司機器製造鐵路礦產設電招工聘請工師技師及一切工藝中生利之事一曰會稽所專司稅務銀行貨幣估計品物價値校正度量權衡及一切經費帳目之事一曰陳列所專司陳設品物配合宜忌評定艮窳各業賽會及一切水陸轉運之事一曰攷查所專司查察内地土產外來貨物時價上落銷市通塞民情喜惡及一切記載禀報收發文件繕寫電報之事以上六所均選人品端正能盡本門職司之人分任其責不拘官商紳士亦不拘定人數惟視局中事體簡繁經費優絀爲衡其商會中商董宜由各帮商人公舉殷實公正之人選充官與商董相接宜優以禮貌勿拘官場儀節凡會中一切議舉之件如糾合貲本保安財產評論曲直各事均由商董集議而總辦爲之决定總辦之於商董及衆商但有保護裁奪之責而無干預侵抑之權商董之於總辦但許以有關商業之事相啓請而不許於本務外有私謁干求之端如此則官商之權限明而情誼自能接洽兹事造端宏大條緒紛繁本署部堂現指各節亦不過略舉大端其有未盡應由該總辦大員通籌全局隨時禀陳以期推行盡利至省城原有之商務局係專爲抽收商捐應卽裁撤歸財政局辦理又厦門原設之保商局亦卽改歸厦門商政局辦理以免紛歧所需經費應由藩司核議詳明支給飭委遵照妥籌辦理等因奉此本道等當於十一月初六日開局辦事並經分飭府廳縣督飭城臺各商迅速分帮各舉董事報局註册一面選舉正副商董自行籌設總會妥定辦事章程呈局轉詳立案尅期開辦各在案誠恐各商未及周知合再出示曉諭爲此示仰商民人等一體知悉爾等須知本局奉飭設立專司保護商民不與商民爭利爲宗旨局中應需經費曁係由官籌撥絶不絲毫派累閭閻各商有何疾苦上陳以及興利除害等事悉准呈由省城商會核明送局酌辦自當力與維持以期商情利便實業振興本總局有厚望焉其各知照毋違特示 
[嚴查兵備]  
　　鎭江訪事人云總理蘇防水陸各軍營務處松秀峯觀察近奉江蘇巡撫恩藝棠中丞委赴鎭江密查沿江各地方兵備月之初八日帶同武弁黄游戎一桂由蘇戾止拜會地方文武各官小作勾留旋於十一日遄返 
[愼保教堂]  
　　鎭江訪事人云常鎭通海兵備道郭月樓觀察近以俄日戰務日益汲汲鎭郡係各國通商口岸教堂櫛比如林誠恐羣不逞之徒乘間滋擾爰商准南洋續備護軍副四旗分統蕭瑞卿軍門轉飭護軍右旗管帶譚總戎致祥移紥城外張王廟無分晝夜督勇巡查亦思患預防之意也 
[宜昌匪燄]  
　　宜昌訪事人云河西趙家棚離郡城四五十里之遥向有匪徒嘯聚上月某夜若輩明火執仗擁至某甲家鳴槍示威恣情剽掠財物衣服所失良多附近居民咸以爲慮相約防範遇有匪警鳴鑼爲號各持農器窮追越數日匪果衆聚衆數十人前往行刼村中人奮力 
 
 

Page 3

 
 
追捕相持良久互有傷痍現已據情禀知地方官不知能爲民除此隱患否 
[横塘盗案]  
　　蘇州訪事人云本月十五日之夜三鼓時吳縣所轄横塘鎭附近某鄉突來盗匪二十餘人擁至某姓家肆行劫掠直至慾壑旣饜始呼哨出門事後查檢所失約値五六千金大約須報官勘緝也 
[四明餞臘]  
　　寗波訪事人云此間房捐向章按季收取現届冬季府尊喻庶三太守恐各户不免觀望不前特於日前札飭鄞縣周少軒大令出示催繳務於年内繳淸○上月棉花市價每包一百二十斤値洋銀二十九元近因各路暢銷存貨日少每包貴至三十二元○今歲各處秋收豐稔米價不致甚昂乃近日閩商多來採辦紛紛裝運出口以致每石較前增洋銀二角○邇來制錢聲價日昂每洋銀一圓僅佝八百文幸現洋銀升水每百圓不過一二角否則更有不堪設想者矣 
[鵝館迎年]  
　　紹興訪事人云府屬車家埠塘壩由官封禁已閱數年嗣由天主教民趙某等人禀請設立埠頭拖運船貨當事者遂不復禁阻邇來天旱水涸凡船之過壩者須用牛曳之以致連日斃牛數頭船貨亦陷入沙中無從起出客皆大懼仍繞道曹娥江此埠生涯陡形寥落世變洵無常哉○蕭山縣境沙地經上憲檄委蔣鼎臣大令丈明繪圖委杜紳爲總董擬定升科及收租章程給發關防派齊二尹筠會同辦理日來大令已就縣署倉厫設局開辦矣○新城縣學堂自縣主高子勛大令倡辦以來頗著成效兹以年關伊邇將次散學每日午後大令蒞堂校閱並指授西學測繪等法以廣栽培○邇來市中銀根大緊拆息日增推厥原由皆因現銀支絀異常無可周轉所致某日某某等行相繼倒閉市景如此殊可憂也○本年紹屬秋收尚稔而目下高白米每石仍需洋銀五元六七角若再日漸昻貴小民情何以堪現擬聨名禀請地方官嚴禁販運出口亦防患未然之要圖也○新嵊等縣每届冬令輙有痞棍開場聚賭爲患地方縣主劉大令查悉情形嚴行示禁旋又舉辦淸鄉保甲以故日來狗盗鷄鳴之輩已相率匿跡銷聲矣 
[吳江春汛]  
　　蘇州訪事人云本月十四日午後有陳某者手持洋銀一百元至元妙觀西首恒孚銀樓兌取金飾正在選擇之際忽覺有人交臂而過視之則銀物均已不翼而飛遂呼令警察局勇拘獲一匪搜其身畔杳無所得蓋已將贓授與同黨挾之而逃矣○蘇省工藝局由總辦游大令錫龍布置整齊示期本月十七日會同長元吳三縣主開辦欲善其事先利其器不禁拭目俟之 
[雲間寒雁]  
　　松江訪事人云湖南人鄧貴子卽鄧拐子前經兩江總督兼南洋通商大臣魏午帥密派飛划營統帶周都戎馳至郡城普照寺迤南拿獲解赴蘇松太兵備道轅道憲袁海觀觀察訊鞫之下供稱小人年逾七十並非梟首鄧海靑之叔爰卽發回華亭縣署未幾染病由同鄉人保出本月十四日病劇而殞隨經家屬備棺收殮○日前華亭縣陳仲陶大令傳集城廂各地保諭以大小各烟館每晚一更時一律閉門不准再售各客棧及菴觀寺院不許容留來歷不明之人違干究辦各地保唯唯而退 
[儲憲返蘇]  
　　江蘇督糧道陸申甫觀察於前日蒞滬小駐南市海運局偕總會辦詣招商局會同顧緝庭觀察騐收江蘇各縣所解漕糧刻已兌收二萬餘石遂於前日午後命駕至英界觀音閣馬頭登舟返蘇 
[封印盛儀]  
　　昨爲各衙門封印之期本邑文武各員先詣蘇松太兵備道轅伺候時交卯刻道憲袁海觀觀察朝服而出就大堂恭設香案望闕行三跪九叩首禮然後行拜印之禮禮成將蘇松太兵備道及江南海關監督關防二顆裹以黄綾文武各員排班叩賀署中書役以及各營防勇亦一一叩賀如儀 
[封印停訊]  
　　昨爲各署封印之期英美等國公共租界公廨讞員關絅之司馬照會德總領事署繙譯官麥令豪君轉飭各捕房停解讞案一日淸晨廨中書役人等各具手版叩賀司馬隨排導至道轅伺候蘇松太兵備道袁海觀觀察行封印之禮 
[新訂租界火災報警章程]  
　　英美等國公共租界與法國租界火災報警章程已由西商救火會中人酌量改訂兹特照錄如下俾衆咸知其章程曰如遇火警由鐘樓先鳴警鐘三十杪後每十杪鳴鐘一次並於日間懸旗晚間掛燈第一叚美租界由外大橋沿西華德路閔行路吳淞路之東鳴鐘一下第二叚美租界卽在第一叚之西鳴鐘二下凡在以上第一第二叚境地日懸美旗晚掛紅燈第三叚英租界在蘇州河南京路之中間境地鳴鐘三下第四叚英租界在南京路洋涇浜之中間境地鳴鐘四下凡以上第三第四叚境地日懸英旗晚掛紅緑燈各一盞第五叚法租界在新街以東境地鳴鐘五下第六叚法租界在新街以西境地鳴鐘六下凡在以上第五第六叚境地日懸法旗晚掛緑燈第七叚新拓公共租界在泥城橋浜以西鳴鐘七下日懸英旗並加紅旒晚掛曰燈兩盞第八叚浦東境地及黄浦中船隻鳴鐘八下日懸　國旗晚掛紅燈兩盞浦東海關瞭望臺如遇以上各叚火警亦照此章程懸旗掛燈惟於旗上加紅旒一條以示與尋常在滬旗燈不同而在第八叚火警則於靠近火災處之横桿上日間再掛中國旗一面晚間以紅燈代之以上章程已於西歷正月一號卽華歷十一月十四日施行矣 
[仍候騐屍]  
　　木工趙友香持斧砍傷其仇王杏卿奔投上海縣署自首縣主汪瑶庭大令飭人將王舁送仁濟醫館醫治前已紀諸報端兹悉王一臂一足均被砍斷死而復蘇者數次雖經西醫敷療終不見效延至前晚奄然氣絶昨晨二十五保三圖地保毛大復投縣署禀報大令諭令備辦屍塲聽候騐明核奪 
[羊行訴苦]  
　　法界自設立宰牲公所以來界内各肉店所有猪羊概由所中宰割蓋戳始得出售邇來經理所務之某西人另立新章諭令各羊行販羊出口須先驅狼所中在兩腿烙以火印關閉二十四點鐘時方准驅出違則罰鍰各羊行主咸以爲未便因於昨日聨名訴請總巡捕頭轉商工部局董飭卽變通辦理以順輿情捕頭允之 
[美界火警]  
　　前晚一點二刻鐘時美界靶子路北四川路轉角處第十六號洋房某西人家披屋内不戒於火登時烈燄熊熊瞭望臺上見之立卽鳴鐘告警旋由救火會各西人騙皮帶車馳至接自來水管吸水狂澆始得烟消火滅僅焚燬披屋中零星器物並未延及鄰居亦云幸矣 
[逃妾難尋]  
　　新闢公共租界麥根路第一百七十三號門牌劉姓夙以豪富聞曾納英界新淸和里娼婦金蓮卿爲妾近忽串通其父某甲席卷而逃携去金銀首飾約値萬餘金事爲劉查知遣丁投報黄家庫捕房謮爲查緝捕頭頷之派令包探陳雲忠張天林留心偵訪或謂劉卽問芻觀察名學恂云 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
