# 1893 - 125 - 4907201

 

Page 1

 
 
[赶印京報放大附張啓] [  申報館主人謹白]  
　　臣工章奏簿海願聆偶一濡遲無不延頸跂足是以本館特倩妥友海日在内城赶緊抄寄印入報章卽凡邸抄及摺報中所偶遣者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事纎悉靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[新印四史告成] [  圖書集成局啓]  
　　四史者何史記前漢書後漢書三國志是也自汲古閣板　失後惟官書局刋以行世然取值過巨非塞士所能購致本局以新鑄桑珍活字板排印眉目淸楚精雅絶倫亥豕辛羊一掃而盡紙用雪白連史分釘六十本卽日出售僅取實洋四元諸君子有欲爲柔日之讀請移玉至申報館帳房及各處申昌書室購取可也 
[釋騙]  
　　有客介然其容藹然其言造廬而請曰聞先生嗜琴能使僕聞之否余應之曰吾之樂此而不疲者不過聊以自娛而已不足供客之聽也請不獲命乃爲之彈搔首間天鼓旣希推琴而起曰余之於此幼時雖曾學之兵燹之後忘之久矣前年夏足疾不能出門因覆取而温習之以自解其悶去年夏秋之間又病乃專從事於琴然雖專心致志而爲時無幾終不敢以自信也客曰此先生騙人語也僕久知先生工於此何必作如許謙語且今日之時勢可以騙得過則亦已矣僕雖不解琴而見手法之純熟聽音調之和諧則亦略能辨之豈久忘者而能若是乎余曰生平未嘗作騙人語此固由中之言而客乃以爲騙然則客亦善騙者耶客曰方今之世界一大騙場耳舉業爲敲門之磚無非以此騙功名人旣有欲騙功名之心爲之上者卽亦以功名爲騙人之具封典也虛銜也翎枝也實職也大開騙局以騙天下人之錢夫朝以錢入暮以官歸明明爲交易之道安得謂之騙而仔細思之殊有爽然若失者則上下相騙無有能燭其隱者矣中外通商互市彼此相交以信義相敦以輯睦相見以性情可以誠信可以篤敬矣而中國則騙得虛名而不免被其實禍外洋則騙得實利而未免喪其虛名爲名者騙名爲利者騙利名利兩爲者則兼之欲騙名利而其騙之使人不及覺且屢騙不一騙騙之久且遠多且大者蓋無過於此焉琵琶記傳奇有大小騙此則可謂騙之大者矣然而家庭之間父子兄弟以至於夫婦朋友何所不用其騙惟各種騙術之不同有墮其騙而不覺者或騙以正或騙以邪邪也者騙矣正也者亦未始非騙闤闠之中懋遷有無化居大而行號小而肩挑貿易之流何一不用其騙其價有昂有廉昂也者騙矣廉也者亦未嘗非騙也其貨有眞有僞僞也者騙矣眞也者亦未必非騙也降而至於江湖術技之流各挾其藝以騙人而人之受其騙者尤衆且竟有不用其騙不足以餬口一用其騙而生涯遂大爲之生色蓋善用騙者人不知其騙有時反信以爲眞故名之謂江湖訣而人之墮其術中有甘心者矣如不用　而一以信實行之則將無人焉過而問之先生之用騙殆亦使人不及覺者乎余曰惡是何言也余固未嘗騙子而子轉疑余之騙此則所謂以已之心度人之心是亦子之恕道也然余之所言爲騙與否亦不必辯而子乃以爲今之天下爲一大騙塲舉内外大小之事而皆目之爲騙此則大誤蒼生之論也孔子曰言忠信行篤敬雖蠻貊之邦行矣言不忠信行不篤敬雖州里行乎哉果如子言則是悖聖人之言也雖子之爲此言也不過出於一時憤激之意托之詼諧之詞然天下之人有聞而誤焉者矣請爲子誦騙卦其辭曰騙貞亨初吉終凶利見小人不利於君子彖曰貞正也亨通也通於正言騙或庶幾也終凶騙不由初也利見小人猶同類也不利於君子入於邪也象曰騰言掉舌騙君子以求名于祿初九騙於同朋无咎象曰同朋於騙又誰咎也九二略施於民吉象曰九二之吉以新衆聽也六三來其騙酒食用享象曰來其騙民取則也享其酒食以崇功也九四錦言爲簧以娛彼乃獲南金象曰娛人得金不足道也九五君子終日高騙王用徵安車以迎終歲弗寍後有凶象曰以騙受徵不羞也終歲弗寍祗足煩勞也後有凶不副實也上六莽騙不已四方欲殺之象曰莽騙衆怒殺之何過也維此卦辭乃元扶風馬君文璧所撰爲嬉笑怒哭之文今距元代已五六百年脂韋之習安得不江河日下顧彼之所謂騙者專指蹈媚一流人說法若吾子所言則直將使倫常綱紀皆成騙局道德文章悉爲虛言雖以余之自述者而亦疑之爲騙則天下安有不騙之人哉古今安有不騙之時哉不知騙者方且目之爲愚工於騙者方且稱之爲智尚復成何世界耶余則寍爲其愚無爲其智確守孔子之戒而於忠信篤敬四字雖不能書紳尚不敢抛之腦後知我罪我聽之悠悠之口而已客乃不敢復辯肅然長揖而退 
[諭旨恭錄]  
　　三月十七日太常寺題四月初三日常雩大祀天於圜丘視牲看牲奉旨遣溥靜視牲李鴻藻看牲欽此 
[玉階劍佩] 　　　　 
　　甲午年恭逢皇太后六旬萬壽敬備一切慶典遵旨力崇節儉大司農預爲籌欵約已備五六百萬金惟各衙門查照乾隆年間迭次慶典成案實需三千六百萬金今節至三分之一尚與預籌之欵不符而大典攸關責無旁貸除由戸部行知各該衙門再將所需力籌節儉請旨遵行外其司農各堂憲刻將歲出歲入各欵逐加詳覈迭經酌議籌畫設法騰挪移緩就急挹彼注此一俟籌有成數再行奏請聖裁○向例神機營馬步各隊每歲春秋二季移調入苑後由閱兵大臣訂期赴苑校閱合操其未撥往入苑之隊亦先期暫入南苑預備俟閱畢卽撤隊回城本年春季閱兵經禮邸等訂期三月十八日五鼓前赴南苑校閱其未入苑之精字銳字洋槍步隊左繞擡槍隊右驍擡槍隊左翼右翼漢軍排搶隊左翼漢軍礮隊驤字馬隊外火器馬隊圓明園馬隊健銳營馬隊經總理營務處檄三月十五日拔隊入苑暫駐五日以備合操所有入操官兵按照駐苑章程加給口分五日由該隊造册請領○戸部示傳東陵内務府請領本年春季俸銀之委員尚茶正志榮等於三月十六日午刻開放爲此傳知該委員屆期赴庫承領不得違悞○兵部爲咨行事武選司案呈查復州城守尉宗室佑善現已調補鳳凰城守尉所遺復州城守尉一缺照章咨取宗室各項正三品人員揀選簡放相應咨行貴衙門卽於宗室頭等侍衞冠軍使前鋒叅領護軍叅領中保送一 
 
 

Page 2

 
 
二員出具切實考語務於五日内開送過部以憑辦理○莊邸及熙大司農文都統制立少司農慶給諫等議就西城内創立水會捐資購製水龍汲桶水槍旗幟號燈之類擬於西四牌樓北小旃檀寺設立總局添募練勇常川駐此以便夜間分叚巡邏惟常年經費浩繁擬令各叚鋪住戸按月量力捐資以期久遠每叚擬派一二鋪家充作首事經理會務遇事每鋪各出一人赴局執事亦善舉也○正藍旗護軍統領處爲咨行事印房呈稱本旗現出護軍叅領一缺照章先儘特旨以護軍叅軍補用之員坐補本旗現無此項人員應以别旂此項人員借補俟該旗出缺再行撤還相應咨行景運門轉行兩翼前鋒營八旗護軍營查明有無特旨以護軍叅領補用人員卽日咨覆本旗以憑辦理○國子監爲咨行送事前准步軍統領衙門文稱現懸學習筆帖式一缺咨取各衙門保送筆帖式一員考補等因查本監筆帖式啓紳人性明白繙譯通順堪以保送相應咨送貴衙門查照○三月十二日子時廣西巡撫張丹叔中丞聯桂繕具請訓請安摺及緑頭膳牌差弁齎入内廷交奏事官遞入旋於寅刻衣冠入内在景運門外茶房候旨旋由内傳齎出上賞點心一盤中丞拜而受之旣而軍機處發出傳單令張聯桂第一起入見上御養心殿訓以防邊理財安民察吏諸端中丞一一跪聆畢循例陛辭而出趨謁樞臣然後回寓首途赴桂林履任○戸部爲知照事所有揀補坐糧廳漢監督一缺本部於三月十五日帶領引見相應知照各衙門傳令列揀之戸部郎中葛寳華兵部郎中沈維誠刑部郎中沈家本吏部郎中李紹芬禮部郎中吳景祺工部郎中韓文彬等六員務於是日五鼓穿補褂佩帶對子荷包手巾進内在景運門外本部茶房報到聽候帶領引見○戸部山東司示傳北洋請領鐵路經費銀兩之委員縣丞吳熙恩等所領銀兩本庫於三月十六日午刻開放爲此示傳該委員等務於是日辰刻赴庫支領莫悞○太常寺贊禮郎等官懸缺已久經太常寺開列滿洲大學士尚書等銜名等請旨派令會同本寺堂官揀選讀祝官等缺三月十三日奉硃筆圈出都察院左都御史懷塔布刑部左侍郎宗室阿克丹欽此得旨後懷紹先阿允庭二欽憲急赴寺署會同諸典常入座揀選計讀祝官宗室缺八旗十三缺贊禮郎宗室三缺八旗十六缺鳴贊四缺列入揀選者宗室四十餘人八旗三百九十餘人擇其聲音洪亮者按額擬定正陪交太常寺帶領引見 
[譯電傳巴馬事]  
　　某西報云刻由京師來信云總理衙門接雲貴總督王制軍電文内開雲南毗連巴馬之某府禀稱有英國弁兵若干人至府屬西洞地方安設電綫窺其意似欲久駐此間等情若是則巴馬一役英人未嘗不欲干預特不知我中國何以未雨綢繆也 
[茶信彚登]  
　　昨日漢口來電云湖廣茶於二十一日到漢其貨不多旋於二十三日開盤九江於二十日開盤旣而接訪事人來信去安化高橋兩處新茶已於十八日各運一字到漢十九日又有茶來計安化茶五千零九十箱高橋茶三百六十箱又有從羊樓峒來者二百六十箱從聶家市來者一千四百五十箱說者謂各處來茶其色香味不敵上年現在各國茶師尚未到齊云又聞十八日婺源運茶輪船已駛至漢口以備將來裝茶出口也正在錄付手民又接漢口友人手畢云十九日復到安休茶數號各茶棧尚欲稍遲出樣至午各行茶通事約齊催促俾茶師得以爭先快覩而茶師則謂往年必立夏後兩三日始發樣去歲極早亦遲至立夏日今獨於立夏前兩日出樣諒將來茶必湧至故一見茶樣相約不泡不評旣而漢河以到安化平江永豐潙山离橋羊樓同等處茶共七十餘號迨江裕輪船進口茶師之附之而至者甚多寍州茶樣箱亦已帶到四十餘號各茶棧遂將樣發出至晚探悉雖已發出　尚不及十字是以均未登簿市上傳言得和行買進安化茶三號價銀每擔三十七兩至四十一兩五錢新泰行買進安化茶一號價銀四十一兩履泰行買進瀏陽茶一號價銀二十一兩七錢五分永豐行買進一號價銀二十兩翌日鄱陽輪船進口帶來樣茶二十餘號河下報到兩湖茶九十餘號各茶師評之據云香味均佳惟汁稍淡因葉底受乾故耳至晉粤兩帮所做安化高牌亦已出樣據言舊臘雨雪交加茶樹輒被凍壞以致出産較少山價騰貴異常倘非善價而沽卽難保本西人因茶樣出早疑必多於往年類皆徘徊觀望兩湖祇沽十餘號寍州茶價亦祇五十餘兩而其貨比上年七八十兩者不相上下恐業此者大受虧耗也所有開盤行情開列於後得和行龍芽二五安四百五十七件價三十七兩物華二五安五百十三件四十一兩五錢同盛二五安五百十件三十九兩五錢新泰行美珍二五安六百四十一件四十一兩履泰行仙芝二五安二百廿四件廿一兩七錢五分今市上所傳行情云隆泰昌之蕙香寗茶云六十兩發辦尚未定局安化茶三十六兩五錢至四十一兩五錢聶家市茶廿一二兩高橋茶廿四五兩羊樓峒茶廿四五兩羊樓司茶廿六七八兩寗州茶四十兩至六十兩因各行不報難詢底藴故將所聞行情列上 
[教案續述]  
　　福建泉州府民教滋事一節曾見報章兹又得閩省來函云泉州惠安一帶窮鄉僻壞積習衰頽有蔡邦光者身列膠庠嘗約友爲文會屢向山後鄉教民蔡送來勸捐以爲酬神演戲之費因而互相齟齬華教士陳敬誠等欲爲解釋於正月初四日到鄉禮拜時順便諭以遵照教規不宜供奉偶像邦光益怒糾集蔡學海蔡紅狗蔡便蔡赤績蔡潛成蔡池成蔡聯蔡流蔡主蔡天賞蔡神助等數十人執蔡送來蔡戇而痛毆之戇妻陳氏以身翼其夫爲邦光父子所踢傷踣於地上越宿嘔血而亡邦光懼釀禍端意圖遁去被教民留阻旋經西牧師盧度量到縣請飭差拘案伊子潛成邀集文會中士子數百人圍住教堂大爲譁噪擲石似飛蝗致壞窓櫺屋瓦不少有華教士額角中石血溢不止盧牧師胸前亦中一石送來與戇被毆時送來之妻李氏見而出阻亦被踢傷時方懷孕登時腹痛屬於不保而諸蔡又遷怒於陳敬誠等人連蔡送來陳天救張鎭忠四人禁閉一室邦光自拘案後遣潛成迫戇埋塟妻屍戇以卵石不敵勉爲之事聞於駐厦英領事卽照會興泉永道並派繙譯官樂君民樂會同道憲委員賴别駕紹杰到地查辦樂君查得事果屬實面謁金邑宰汝奎請爲伸雪迨樂君返斾提戇研訊以抱疾而殁定斷英領事復將樂君所查情節移知各大憲至陳敬誠等被邦光禁閉四日始得押至縣署騐傷至則已受創不堪矣初敬誠被邦光舉刃揕其胸及肘天救鎭忠送來亦日受拷打而以天救爲尤酷或裸懸梁上使人以錐石環擊之或上十字架或用豕糞塞其口昏暈則灌以便溺甦則復拷以致遍體鱗傷幾瀕於死李氏目擊戇妻傷發聲嘶嘔血數碗自知不起乃於臨終時囑伊夫與子獅猴報仇獅猴先以拒脅受傷甚重樂君抵邑甫二日邦光邀約文會中諸士子大張揭帖大略謂我等興喪乘此一著應大倡義旗速除異端之教云云樂君因力　保護而揭帖已遍黏各處皆云欲振文會威風令委皆作我等之主夷狄無奈我何等語英領事以案關交涉大約未許模糊過去也 
[東甌茶市]  
　　温州出産以茶爲大宗往年穀雨前後土人携茶入郡喚賣隨處皆有今年節逾立夏而賣茶者尚少其爲貨缺價昂不問可知茶商之進山者均無佳茶可辦雨前紅緑茶每百斤價需四五十元至上品毛尖尤昂貴大約每百斤需洋銀八九十元又聞元山所産之茶較往年僅得十中之二三云 
[一門節烈]  
　　江蘇候補縣周大令素以長才見重於上游花縣宣猷口碑載道顧自潘岳悼亡以後米鹽瑣屑料理無人乃函招其弟挈眷來蘇僑居黄鸝坊弟亦分發雲南官階與兄相將方謂聯床話雨翦燭敲詩可享天倫樂事矣不意本月十二日其弟陡患痧症醫藥罔效竟於十三日逝世太令枕股悲號神傷不已弟婦譚氏産自名門素明大義朝夕號哭滬盡繼之以血欲從夫於地下家人多方勸慰矢志不移十六日一痛而絶其妾李氏至此亦不願獨生又於十七日絶粒以殉節烈萃於一門不足揚彤管之輝永貞珉之壽哉誌之以告採風者 
[蘇臺雜誌]  
　　十三日金匱縣差解犯來省行至閶門穿珠巷斜日西沈暮烟四起該犯突以石灰包向差役撲去差役猝不及防目不能 
 
 

Page 3

 
 
視口不能喊致被脫逃行未數武被玉器作中人上前擒獲解送府獄當經賞洋三元嗣聞魁太守已札傳金匱縣來省訊鞫○初二日吳縣童試正塲吳大立等挾卷出場脾示扣考已列前報兹聞初覆時復有湯爲霖等兩名仍蹈前轍經吳縣牌示扣考幷飭傳該考童父師廪保當堂嚴氏聞者快之 
[甬東雜誌] 　　　 
　　日前由定海廳派役押送朝鮮難民十五人抵寍經吳觀察飭鄞縣收留撫卹於十七日備文派役護送至省○鄞縣楊大令於十四日帶同差役人等乘舟往東鄉天童街勘騐伏處亭墻址路經五鄉碶見該處又藉廟會爲名開塲聚賭大令飭令停舟督差登岸各賭徒紛紛逃竄僅拿獲賭棍甲乙丙三名帶至署中升堂訊問各責數百板枷號頭門示衆又傳該處地保治以徇縱之罪○現屆考試之期各邑士子雲集郡城難保無匪徒溷跡其間楊大令有鑒於此誠恐各烟館客寓容留匪徒乘機肆竊諭令捕保梭織巡查並出示嚴禁以靖地方 
[珠江迎夏]  
　　陳某新會人富家子也前日附船回鄉意將展拜松楸無忘水木行至半途倚舫瞻眺偶一疏虞竟墜水中與波臣爲伍家屬聞之卽赴河下招魂灑涕風前聞者爲之酸鼻○南番兩邑宰於十三日赴貢院考試文童三塲凡頭二塲前列者悉點入内堂面試以别眞僞是日試以文詩各一時交申刻卽紛紛交卷而出南海文題才難不其然乎唐詩題賦得三月啼花喚錦鳩得鳩字番禺文題自反而不縮雖褐寛博吾不惴焉自反而縮詩題賦得春耕正及雨晴天得天字兩縣文童共有萬人加以賣物者捉刀者貢院内外幾無容足之地人才之盛咸歎爲得未曾有○近日有匪類假冐局勇以緝私爲名實圖搶掠城廂鋪戸被害者時有所聞商人擬禀請大憲設法查拿以靖閭閻 
[派弁隨船]  
　　某西字報云日内接金陵來信悉兩江總督劉峴帥接安徽巡撫逃仲帥公文内開籌備輪船穩妥之法擬就來往長江上下游之各船各派武弁一員帶勇四名常駐船中沿途查拿匪類其費須飭上海招商局及怡和太古兩洋行從搭客舟貲中籌出如舟貲洋銀一元者提錢二三文大約一月中可得千元之譜未識峴帥允辦否幷未識招商等三公司允籌否也 
[浦東火警]  
　　本邑人吳開在浦東陸家渡開設柴行已有多年前夜二點鐘時門外柴堆忽然火發轟轟烈烈不可嚮邇該處地保聞之卽投爛泥渡巡防局禀報高介臣二尹督同局勇舁水龍往救幸取水甚易得以立時熄減僅焚柴堆二起平房一間云 
[學憲啓行]  
　　福建學憲王季樵宗師由津來滬已紀本報昨日亭午時宗帥乘緑昵大轎前導有五梅花及戈什哈四名入城至道廳營縣及各局總辦處辭行旋回行轅於　間乘招商局之海　輪船赴閩關道憲聶觀察提右營廖叅戎松海防劉司馬上海縣黄大令及印委各員恭送如禮 
[州尊祗滬]  
　　盜犯張幅思行刦太倉朱姓家由太倉州程序東直刺三次解道依舊翻供由聶觀察札調原審官來滬覆審已記前報兹悉程直刺由太倉乘舟於昨日午後四點鐘抵滬卽赴道轅禀到並帶此案夥盜湯老虎陸福琪二名來滬暫寄上海縣監以便提同二犯與張幅忠質對蓋張前此供認實由二犯指証確鑿使不得抵賴此次程直刺挈以偕來實爲緊要關鍵聶觀察與直刺接見後立卽札委縣署帮審委員葉司馬於昨日傍晚時會同直刺至縣署花廳提訊捕役將張幅忠湯老虎陸福琪三犯帶齊先提湯老虎研詰供稱小的係崇明大沙人向以耕種度日行刼太倉朱姓由張幅忠爲首起意同行者共有六人先後拘獲小的等五名張於去年始行獲案六人中有二人已經正法一人在監病斃當行刼得贓後小的共給張幅忠洋十五元張在州署已供認不知如何迭次翻供又提陸研詰供稱小的亦係崇明人向作小本生意此案實由張幅忠起意小的得贓後分給張幅忠洋廿一元餘供與湯略同飭將湯陸分别帶下提張盤詰謂曰此案現據湯陸供　明白爾亦不必抵賴從直供明尚可超豁張供小的實與　夥有仇致被悞拘司馬與直刺再三研詰張執定前詞喝令鞭背一百下復加駁詰張矢口不移司馬商之直刺飭將張幅忠還禁内監湯老虎陸福琪發往英會審署寄押以免串供定於今日午堂再訊 
[丈地續聞]  
　　本埠美租界定立西華線界已疉紀前報所謂西華線者係前任美總領事西華所定美租界繪圖内畫出北界之紅線也故　以西華命名原圖自吳淞港迤北照紅線直逕共有已租未租田地一萬畝有零嗣經道憲再三委員會議始重立藍線再行酌量勘明應須回　等處現經核定計地七千畝零由道詳奉南洋通商大臣劉制軍批飭查勘確數定界立案所有界石已由工部局預備用塞門德堆做並由縣委派熟悉丈量之人會同工部局覆丈矣 
[砲彈横飛]  
　　本邑靜安寺一帶近來常有砲彈或墮屋上或在田中令人防不勝防經廿七保八圖地保秦孝亭訪有端倪遂於前日投縣禀稱查得圖内張姓家於上月初九日被鉛彈從上墮下擊破屋面幸未傷人再三緝訪始悉係瑞記軍裝洋行在該處空地立靶演砲自二日初旬起時時試演求請查禁黄愛棠太令得禀旋卽禀明關道憲聶觀察照會值年領事查明核辦 
[造厪估地]  
　　浦東人閔某在塘橋鎭開設小酒肆其間壁有平房數間日炙雨淋勢將傾圮遂於本月中旬雇工翻造佔及左旁枯林營地基爲營中所聞向論不理遂派李弁帶同營兵前往履勘 
[觀劇肇釁]  
　　前日俗傳爲天后聖母誕辰滬南各商船各號商雇滬北梨園子弟在荷花池寍汲會館及外灘揭普豐會館商船會館等處演戲酬神袍笏初登遊人麕集小本貿易之輩設攤求售無不利市三倍昨日午後有某甲在揭普豐觀劇偶不經心悞踐某乙之足乙謂爾豈兩目靑盲耶何敢任意蹂躙甲亦反唇相稽乙大怒磨拳擦掌棄好尋仇甲力大如牛乙不能敵致被擊傷手臂正在爲難適有友人爲之排解同往養和茶樓一評曲直乘興而來者不免敗興而返血氣之不可逞也如是 
[班頭賽會]  
　　前報紀上海縣皂快兩頭全順沈翔定於二十四日督同通班夥役排齊全副執事赴邑廟東首郡忠祠内恭迎福德正神回廟昨已屆期上午時各會首齊集祠中鐘鳴十一下迎神像端坐顯轎以八人抬行前導除旗鑼傘扇外有冲風灣號淸道飛虎等旗肅靜廻避福德正神上海縣土地司永寧侯等銜牌數對六件頭馬執事對馬四匹策印等馬　香會八名皂隷會子手軍健各八名冲天棍一對樣板籖伺板牌色色俱全淸客班沿途吹彈共有二起後隨條箱一架内置茶點民壯四名鼓手淸音各一起六八兩房書吏繼以提爐各差頭亦執香隨送出猛將弄向西過舊教塲北香花橋往東黑橋朝南天官牌樓往東海防署過益慶橋東街往西彩衣街過魚行橋唐家弄塌水橋朝南太卿坊陳箍桶橋進西王家弄過薛家橋守備署往北胡家弄楊家橋過叅府署萬壽宫朝北劉公祠西倉橋往西莊家橋過穿心河橋石駁岸往北土地堂朝東晝錦牌樓過太平街朝北回廟鐘鳴二下上海縣黄大令糧廳吳二尹捕廳陳少尉先後至廟拈香是日天公做美會過之處沿途觀者頗有堆山塞海之勢 
[難民過滬]  
　　臺灣淡水縣飭差押解湖北難民男婦三十二名口回籍昨日過滬赴縣投文黄大令分别交差收管聽候派差護解　　 
[濬河告示]  
　　欽加運同銜補用直隷州特授江蘇松江府上海縣正堂黄爲出示曉諭事奉道憲札據紳士王恩溥林立瀚等禀上海城厢河道壅淤潮汛不通穢垢日積非特天氣日暖蒸癘堪虞卽目前居民病汲瞻顧旁皇大有不可終日之勢環請挑濬等情除照請蕭軍門派勇開挑外札飭會同水利局勘辦等因奉經移會集議興濬在案目下興工在卽所有傍河居民鋪戸搭蓋河面木板水擱自應一律拆除其有各處 
 
 

Page 4

 
 
佔碍之工亦當折卸照舊收進以便興辦至營勇起運河泥因已築壩駁船裝連不便惟有暫於附近隙地堆積俟開壩後再行用船運出浦江以期迅速完工同沾水利實於地方大有裨益除飭各地甲照料外合行出示曉諭爲此示仰居民鋪戸保甲人等一體知悉自示之後速將前項蓋河木板水擱及各處佔碍之工刻日拆除並將附近隙地暫堆河泥毋稍延玩阻撓有誤要工致干查究其各凛遵毋違特示 
[打店二志]  
　　昨日沈全英陳根寳二人相約至南市王家嘴角沈裕坤所開順興館午餐肉大魚肥恣情吞嚥果腹而出呼值堂人計值值堂人向索錢三百三十八文沈陳出二百二十四文給之裕坤不允减讓以致忿爭沈陳大肆咆哮盡情毁物磁碗盞碟抛擲一空裕坤無可奈何呼夥友扭沈陳至十六鋪巡防局請辦局員鍾偉臣二尹詰訊之下沈陳同供稱小的等大爲麴秀才所悞以後當誓不與黄封白墮爲緣矣二尹判令各責四百板交的實人保釋○昨日有高和尚者挈婦女三四人游行南市花衣街突有某壽器店學徒某甲以隱語刺高聞而大怒舉手欲毆甲自知於理有虧飛奔逃逸高從後追之甲跑入某乙薙髮鋪中高亦入鋪追尋乙勸阻再三高卽遷怒與乙將鋪中雜物毁壞無遺乙以横被飛災誓不肯罷互扭至丹桂茶樓評理旣而投十六鋪巡防局禀陳局員鍾二尹研訊之餘高俯首求恩引咎自責二尹著重責六百下鎖示局前 
[吞烟]  
　　瘋人張海龍行過南市倉橋小孩錢阿心向之嘲笑張怒追至水神閣舉足踢孩孩遂悶而踣地旁人深恐釀成命案將張捆送其家旣而錢聞知與張之家屬理論據張稱事由丐頭之子阿二嗾使錢卽尋問阿二阿二茫無頭緒莫措一詞錢誓不干休致阿二潛購阿芙蓉膏吞服幸經人知覺立延某醫生爲之施治投以藥餌將烟毒嘔盡始得轉危爲安 
[潑糞]  
　　某甲窮無聊賴去歲將妻子某氏售與南市王家碼頭成香閣烟館主張桂榮計身價洋銀六十元繕立離書印以箕斗氏遂挈女隨張度日不憂餬口無資矣前日甲又至張處貸錢數百文氏卽取便桶套甲之頭甲擺脫再三穢物紛紛飛洒以致座中烟客衣服悉被沾濡於是羣抱不平與張理論張無辭以對倩十六鋪地甲出爲調停未知能言歸於好否 
[縣案彚錄]  
　　著名地棍陶金榮卽流過頭金榮賭棍顧海忠卽大蒲包並巡防局解送竊犯胡阿順陳阿貴等經黄大令判陶押候遞解川沙胡陳押候解回靑浦洞庭山等處顧暫押候核此已列報前日陶金榮與胡陳等在待質所胡閙不休由看役彭春禀報晚堂由帮審委員葉司馬研訊陶等同供不敢肇事司馬申斥再三仍飭還所候備文遞解顧則尚須覆訊也○前報紀汪亭蘇被軋花局學徒王榮昌毆傷一案前晚由葉司馬提訊汪供在軋花局爲出店與王爲鄰前日向王算取工帳主强扣數十文小的不允向論被毆扭至巡防局轉送案下王供在新閘地方軋花局習業汪來取錢照數給與不料汪反掌小的之頰故向理論不敢行兇汪供王先下手批頰司馬謂爾等年輕好事各有不合本應澈究姑念初犯從寛斥退○顧鶴生控李文明攫錢十三千七百一案前日該差將顧提到同至縣署西首天福樓茶肆小憇令伊等暫候少頃往傳人已不見現將李文明解案請核司馬謂差曰顧鶴生前己屢傳不到現又避匿著限三天到案如仍不到准爾等具禀前來將案註銷李供實被誣指攫錢小的在所患病求恩交保司馬准之○法界眠雲閣烟館主婦沈蔡氏偕朱少帆具控方少堂掯還生財由縣訊供判令方赶緊交還已見報章邇日原告投案求催並牽涉縣捕柴樛及陳以園等前晚葉司馬提訊柴供稱前有陳以園來言眠雲閣生財被方押在當鋪將次滿期央小的墊欵贖回共出本洋三百七十元利洋一百十元始將生財贖出今方欲取回必須償還本利洋陳供確係從中關說方供前堂奉訊後因無力措錢尚未贖回可否求恩令原告情讓若干司馬問朱與該氏曰爾等能减讓否供稱眠雲閣房租洋三千餘元業已認虧生財值價甚鉅若再受虧力有不逮司馬曰方之窮苦不問可知爾等若可情讓此案不難速了該氏等堅請押追司馬令方赶緊備銀往贖以便歸還原告如延比究 
[法廨停公]  
　　昨日　　二係法公堂訊案之期葛蕃輔同轉飭家丁持名片至捕房告以暫停一日 
[晉振彚誌]  
　　謹啓者敝堂接奉無名氏大善士樂助賑洋五十元又奉蘭契氏大善士樂助洋五十元又奉同和公大善士樂助洋二十元均入山西急賑當此億萬生靈存亡呼吸大善士立功立德正在斯時救得一分生靈卽是一分功德多多益善無量福緣五桂三槐不難操劵臨風禱祝叩謝鴻慈[  上海六馬路仁濟善堂籌振公所施善昌等謹誌]  
 
 
 
 
 
 
 
 
 
 
 
 
 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[錄楊光第先生山西放賑報災慘狀公函照登]  
　　道堅豫卿對山秉鈞大人閣下敬啓者光於正月二十二日面奉士憲鈞諭委解晉賑銀兩赴歸化城等處帮同潘振翁查戸散放等因遵於廿四日會同劉詞卿兄管解起程於二月初二日行抵宣化相遇振翁會晤之下據云探聽歸化城前山稍有收成惟後山一帶災情較重聞豐鎭全境被災無一完土災情更重於歸化擬先其所急就近先至二道河一帶查放令將銀兩攺歸豐鎭等云光於是道出天鎭陽高等處於二月十二日抵豐卽將銀兩如數移交振翁發商易錢一面會同豐鎭廳曾銜禀報解到日期以慰士杏憲厪念光前日奉振翁分派往二道河帮同查戸登山涉水歴備風塵惟幸頑軀觕適足以告慰厪懷竊查關外七廳以豐鎭歸化爲最重關内十餘州縣以陽高山隂爲最苦大同等處次之惟關外一帶連年荒歉農民疾苦已非一年去歲始而亢旱繼而霪雨雹災又於七月廿六七日嚴霜早降禾稼盡萎幅　數千里籽粒無收以致各處糧價昂增四倍不獨買糧匪易兼且芻秣難籌歴屆豐年邊氓所食小麥麫每斤十二文現增至九十二文之多豐鎭爲出産雜糧之所而寧遠大同陽高等處素來仰豐鎭之糧以資民食遭此凶年商販裹足所以被災之寧遠陽高等縣無糧可買民困尤深此其一也豐鎭雜糧現雖存積無多較之陽高山隂等縣無籽粒之糧相殊霄壤在豐鎭災民尚有糧可買惟價增數倍民不聊生口外地瘠民窮家無蓋藏一歲之資惟望秋成一熟年來連歲歉收已屬難堪更逢遭此大災不堪民命此其二也蕎花禾梗購用斗秤草根糠皮無處搜羅甚至賣妻鬻女接踵於途年輕婦女價僅大錢五六千文十二三之女孩僅一二千文中年婦女十數歲之男孩以之送人亦無受主每因鬻女貌俗買主看不中者合家痛哭云賣女不成全家難活矣聞之慘然此其三也豐鎭地廣人多災情最重東西綿亘四百餘里南北二百餘里大小四十餘村去秋災民足有五十萬現今死亡過半各村房屋拆毁殆盡遥望一村約有數十戸及查至該處僅存四五家甚至有一村僅存一家者更有村無一人者惟見殘垣破壁屍骨縱横所可慘者邊地屍骸狼吞狗噬見之觸目傷心此其四也災民紛紛拆屋以豐鎭爲九甚門窓柱木一時苦難求售甚至劈碎成柴負至市鎭始能變價折售一間木料價僅二三百文凡拆屋之家必先鬻妻女或有妻兒而難覓受主者而後出此但無屋棲身流爲乞丐者此其五也查歴各村旣無雞犬之聲難覓升合之粟卽有數頃田地之家現食蕎花禾梗草根糠皮煮食有此食者尚是大戸所有牲畜漸就變賣今日之極貧卽從前之富戸其次等之家尚無蕎花禾梗煮食甚至食馬糞食死人肉面目浮腫不像人形查豐鎭之西日火燒胡同一帶情形最慘婦女不能下炕衣不蔽體者甚多鵠面鳩形皆奄奄垂斃不堪寓目再下之戸去冬飢寒父迫早已盡塡溝壑不可數計此其六也光路過陽高見災情亦屬相等去冬食死人肉已不一而足陽高前令尹旣未報災又未請賑今新任孫令紫峯見此奇災無所措手據情禀懇大同府孫太尊動撥倉穀六千石借濟民食然車薪杯水無濟於事以致道殣相望陽高城外見有十餘坑每坑約塡五六十人此就城市所親見者而言之其四鄉災區去冬至今餓死逃亡賣走者實難數計豐鎭南門外四十一坑每坑掩埋四五十人現今街上尚日見死亡或五六人或十餘人此其七也昨過石頭溝見有賣男孩者因數天無人受主回家後竟將此孩殘食噫父母忍心一至於此言之可慘食死人肉無處蔑有今晤管頌生史方查戸回云過高廟地方先一日見廟旁兩人倒臥後見此一人將彼屍火烤割腿上之肉而食斥之不去幷聞丸道溝有一人連食死人肉七箇而自身仍死此其八也光每到市鎭婦女老幼紛紛跪求車前求乞或數十人或百餘人皆面目枯瘦哭無涙而號無聲少壯者一跌不能起情殊可憫獨豐鎭街上老幼男婦約有數千其中老婦男孩最多以好言開導云爾等各自有家當回本村聽候我們到村查放皆云屋已無存已出門求乞數月未歸矣聞之聲涙俱下對斯災民實深可慘此其九也據豐鎭廳劉子儀司馬云前已設立女粥廠留養男孩局男孩已收三百餘名一天兩粥收不勝收而女粥廠開放三天卽行停止實因婦女太多日有萬餘人不暇分給紛紛亂搶鍋灶盡被打壞更因經費難籌無可設法以此聽其自然光與振翁冉四籌商設法補救先在正覺寺將此等無歸垂斃窮民邀入廟内共來七千餘人幸廟院寛闊不致擠壞之虞每名給錢三十文隨卽開放擇實係奄奄一息骨瘦如柴之人另給一小票是日共發小票一千六百名每名每天給錢三十文以冀苟延殘喘日來街上稍能安靜其餓死者不致如前此其十也以上所陳各節目擊實在苦情見者痛心聞之酸鼻不獨無一字虛言猶恐書之不詳言之有所未盡每讀前人告災求賑書必有意鋪張災况無以動人聽聞但今次晉災較丁戊年幾於復見無以復加也振翁兩次函禀士杏憲苦求續解鉅欵源源接濟想士杏憲胞與爲懷首倡此義爲晉省邊氓造福必能始終成全救人救徹再寍遠陽高毗連豐鎭大災均屬相同數十萬災黎嗷嗷待哺務求士杏憲廣爲設法迅解鉅欵此間查戸人手旣少欵項所短甚鉅頃得憲電允有續解五萬務祈迅賜派員速解並乞添派查賑熟手十餘人速卽來豐通力合作以冀速查速放災民迫命勢若倒懸早放一天多救數命此日情形已不堪設想若再遲延時日誠恐遺悞匪淺光旣冡士杏憲札委帮同查放理合將災區困苦情形並如何辦理各緣由據實瀝陳具禀士杏憲鑒核伏思總持賑務大局振翁自有權衡光自顧人微未便冐昧上瀆恐干越俎可否將臚陳災情請對翁仁丈回明士杏憲鑒察幷乞代達微忱是所致禱請希尊裁還祈示覆無任叩禱之至專此布　敬請均安伏乞垂鑒晚生楊光第謹啓三月初一日二道河燈下拜發子綬子周紉秋先生大人均此請安 
[英界公堂瑣案]  
　　昨禮拜二應輪美副領事易孟士君會審易君另有要公未到公堂所有捕房移解各案由蔡太守獨判○周方氏訴稱係蘇州人姪女已許與許張氏爲媳嗣因姪之母再醮山東人應姓未幾患病去世被應姓之胞弟應阿三將姪女誘匿幸得尋回交捕送案許張氏訴媳婦許方氏走失已久今請領回許方氏供母親逝世前往　奠致被留住應阿三供係山東人許方氏之母轉嫁與小的胞兄臨終記念女兒故由小的邀來並非誘匿蔡太守以所供情節支離然亦未便指爲誘領飭許張氏將媳婦領回著應阿三具結不再往來免千咎戾○包探李錦堂禀沈阿春犯事遞回寗波今又來滬是以拘案蔡太守判笞一百板仍行遞籍○三十五號西捕禀王瑞生駕駛馬車任意加鞭送案請罰蔡太守判罰三元充西醫院經費○傳阿大訴稱昨夜行過四馬路被胡錦榮酗酒碰撞爭毆不已致失金挖耳交捕送案胡供係嘉定人在虹口開同興磚灰行前日與友人在四馬路飲酒及出外適值修路灑水滑澾難行致與此女碰撞蔡太守謂胡究因酗酒啓釁判罰洋五元賠償失物○包探顧阿六禀王阿仁在菜市竊去賣魚子所揷銀簪因卽拘獲查王前在虹口菜市亦曾攫簪二枝一倂吊贓送案夏阿廷代妻投案領贓王供係寍波人蔡太守判枷號十四日發犯事地方示衆贓還失主○周王氏訴稱係蘇州人向在西人處傭工有外甥女名素寳年已十六常在一處忽被曹毛囡誘姦向論不服交捕送案外甥女十分靦覥投質曹洪係浦東人今年二十一歲彼此一處傭工不免親暱蔡太守判笞曹毛囡一百板○包探唐寳榮禀查得曹木生徐生發串竊何年發家衣物有陳根才在外望風一倂送案何投案領贓曹徐陳等認竊不諱蔡太守判各押二十一日贓還失主○二百七十八號華捕禀前日天后宫演戲有勇丁宋世芳等手持馬鞭在戲塲亂打有陶阿三與之齟齬一倂送案陶供在戲塲觀玩忽被宋世芳等持鞭亂擊致與爭閙失去銅表一枚金正寳孫阿祥同稱確見宋世芳等與陶扭打宋世芳高德祥同供均係安徽人充當勇丁在戲塲中擁擠磕碰不敢打人蔡太守以釁由擁擠而起失物無憑應不准理卽將宋世芳高德祥申斥釋放○朱克齋訴稱與沈寳亭同住客棧被竊衣服十八件尋獲後恐伊逃逸捆縳交捕今蒙送案是以投質沈供係寗波人曾被伊毆打蔡太守判沈管押二十八日贓給失主具領○西包探紀林禀西人會林鉛司無領事營轄在格蘭處騙物查獲送案格蘭稱被會林銅司騙去貨物會林銅司供不敢行騙祭太守飭西包探將會林鉛司帶回捕房俟明日解案會訊○包探李錦堂禀蘇人范杏全前因混用銅洋遞籍今又來滬拘送案下蔡太守以范犯事遞籍不應復來判笞一百板押候遞籍○華捕禀昨有張阿三李錦雲在織布機器局門前守候女工出外任意攔阻因之拘案張桂卿聲稱係織布局工人時有人在門外守候女工出外阻路調笑局中因派小的帮同巡捕驅逐張供係本鄉人行過該處偶然口角李供張阿三與張桂卿口角代爲解勸蔡太守判張李各枷七日發犯事地方示衆○王慶全訴稱在洋貨店爲夥昨有朱阿發來買物用洋一元看係銅質向之掉換仍是銅洋爲此交捕銅洋呈堂朱供並非有心混用包探唐寳榮禀查得朱阿發並非專用銅洋其實與王慶全同業因朱誤將銅洋收下欲圖用出致被看破蔡太守判朱管押十四日期滿交保銅洋劈毁○包探何瑞福禀陳雲甫犯事遞回揚州今又來滬是以拘案蔡太守判笞一百板押候遞籍○沙遜洋行經收房租西人訴稱向喬如堂等各家收取房租非但不付及敢逞蠻交捕送案喬如堂潘金標關奚全陶龍全等同供不敢逞蠻房租原應照付蔡太守飭候會訊核斷○包探何瑞福禀陳桂榮前在菜市唱花鼓戲驅逐出境昨日又蹈故轍拘案請訊陳桂榮供浦東人來滬買物不敢唱戲蔡太守令驅逐不准逗留○包探何瑞福禀西人三保瀛之馬棚常失麩皮疑被王寳榮行竊拘　案下西人未到王供並水犯竊蔡太守以疑竊無憑且原告未到卽將王開釋○二百九十五號華捕禀王仁紀在馬車上磕睡違章請罰蔡太守判罰洋二元充西　院經費○包探何瑞福禀據毛錫卿言有方姓被周春炳取去外國金戒指請爲追究尋獲周春炳言在周煥章處據周煥章言戒指業已交還據毛錫卿言不見原物送案請究毛錫卿訴稱友人方姓現赴外洋約於七月間可到失竊金戒指約值洋十六元曾報捕房查緝現已查到確是銅質周春炳供明前情 
 
 

Page 10

 
 
周煥章供與方認識伊嫌金戒指太小帶在手指上現已交還祭太守以原告未到無從質訊飭周交保具保洋十六元待原告投案再訊 
[法界捕房紀事]  
　　廣東細崽錢市餘素喜狎邪游花叢驚蛺蝶前日乘其主有事出門竊取銀洋一百枚而逸昨經其主投報大自鳴鐘捕房諒須查拿送究也○有混名棺材板者不知何所取義賃尾同春樓畔開設車寓容留江北各車夫有一東洋車僦與車夫某乙乙復貰與同業某丙内私自將車售去前日棺材板行至某處與乙相逢扭入捕房請爲管押○昨晨鈞和兵輪船管帶孫姓扭船上柁師某甲至捕房訴稱本船因公赴某處悞將杉板船碰碎已估價賠償矣昨晨略加訓斥諭以嗣後隨處小心甲膽敢出言不遜請押待知悔時開釋捕頭允之○前日原任福建藩司潘彬卿方伯發引時有某姓孩在鄭家木橋畔閒觀忽於人叢中突出一匪攫取所籠臂釧經孩父將匪拘獲扭入捕房而釧已不知去向大約須解送公堂比究矣 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年三月十七日京報全錄]  
　　宫門抄○諭旨四道錄前○楚督張奏補署道員片○陜督楊奏留知縣學習片○又奏甄别通判知縣片○又奏盤查司庫各欵摺○楚督張奏宜昌川鹽局抽收正加課錢文數目摺○江撫德奏特叅疎防盜犯各官摺○又奏委署府縣各缺片○又奏查明上下忙徵收新舊丁漕等欵錢糧數目摺○又奏委解頭批地丁京餉起程日期片○三月十七日理藩院鑾儀衞光祿寺廂白旗值日無引見○徐樹銘因伊子以知州用謝恩○補用道府唐治堯等謝恩○直隷補用知府林昌虞謝恩○會章假滿請安○信侯續假十五日○提督衙門奏交拿人犯神算軍師麻張七一名又奏命婦慶那氏服毒殞命均請交刑部○召見軍機松森會意○○張之洞等片再湖北漢黄德道監督江漢關員缺前請以湖北督糧道惲祖翼調補經吏部核准覆奏光緒十九年正月二十日奉旨依議欽此咨行到鄂應卽飭赴調任以重職守所遺湖北督糧道篆務查有儘先補用道凌卿雲明練樸誠辦事勤謹堪以署理除檄飭遵照外謹合詞附片具陳伏乞聖鑒謹奏奉硃批吏部知道欽此○○楊昌濬片再新選甘肅平遠縣知縣葛堯欽業已到省查平遠縣係新設之區漢回雜處訟獄繁多治理不易該令甫經到省應暫行留省學習再飭赴新任以重地方據藩臬兩司會詳請奏前來除批飭遵照外謹附片陳明伏乞聖鑒謹奏奉硃批吏部知道欽此○○楊昌濬片再前准部咨道府同通州縣無論何項勞績保奏歸入候補班人員以到省之日起予限一年詳加察看出具切實考語分别繁簡補用等因歴經遵辦在案兹查候補班前補用通判熊振槃同知用候補知縣姚五經均已試看一年期滿由藩臬兩司出具考語詳請甄别具奏前來臣查熊振槃心境明白舉止端詳姚五經年力富强才具明幹均堪以各本班留省照例分别補用除該員等履歴淸册咨送吏部外謹附片具陳伏乞聖鑒謹奏奉硃批吏部知道欽此○○太子少保頭品頂戴陜甘總督臣楊昌濬跪奏爲循例盤查司庫光緒十八年存儲正雜各欵并無短少恭摺仰祈聖鑒事竊甘肅司庫十七年所存銀錢金砂數目業經盤查加結奏咨在案兹據藩司沈晉祥詳稱司庫截至十八年年底止正雜各欵現存銀一百九十一萬六千一百九十三兩七錢三分五厘九毫錢五千二百五十七串六百六十文課金二百四十八兩八錢四分九厘二毫金砂五兩四錢二分又新海防捐輸銀一萬一千三百二十四兩二錢一厘又存儲伊犁馬價喀什噶爾生息幷陳草變價裁撤關内防軍步隊各旗子藥夫口糧裁减關内防軍一成及各年新餉减半節省欵内餘存關内十五六七三年應分新餉四滿營餘剩收回原借豫皖淮揚等省賑欵等項共銀一百六十四萬二千四百三十九兩四錢四分一厘一毫造具細數清册出具印結詳請核奏前來臣卽親赴藩庫逐項盤查核與該司册造無異除加結幷淸册送部外理合恭摺具奏伏乞皇上聖鑒飭部查照施行謹奏奉硃批戸部知道欽此○○頭品頂戴湖廣總督臣張之洞跪奏爲光緒十八年秋季分宜昌川鹽總局抽收川鹽正課加課錢文數目恭摺具陳仰祈聖鑒事竊照湖北宜昌設立川鹽總局抽課濟餉所有光緒十八年夏季分抽收鹽課錢文數目業經恭摺具奏在案兹據湖北鹽法武昌道瞿廷韶將光緒十八年秋季分抽收鹽課錢文數目開報前來臣覆加查核宜昌川鹽局光緒十八年七月分抽收正課錢六萬八千四百六十一串二百二文内提備解京餉錢二萬一千九百串文加課錢二萬九千七百六十五串七百四十文八月分抽收正課錢九萬九千四百九十五串一百三十六文五毫内提備解京餉錢三萬七千五百串文加課錢四萬三千二百五十八串七百五十五文九月分抽收正課錢九萬七千七百七十五串一百八十五文内提備解京餉錢二萬八千九串文加課錢四萬二千五百一十串九百五十文除加課錢文照章截半分解淮鹽督銷局公費留半歸外銷五成公費項下入收另報外其正課全項内共提備解京餉錢九萬八千三百串文下餘錢文同解鄂一半加課及節省五成公費均仍照向章或現錢或易銀分别由局撥充荆州滿營兵餉水師月餉餘則儘數由道移解善後局接濟軍餉除解支細數造册咨部外所有光緒十八年秋季分宜昌川鹽局抽收正加課錢文數目理合恭摺具奏伏乞皇上聖鑒謹奏奉硃批戸部知道欽此○○頭品頂戴江西巡撫臣德馨跪奏爲特叅疎防城内被盜連刼傷人未能迅速獲犯之文武員弁請旨先行摘去頂戴以示懲儆恭摺仰祈聖鑒事竊據樂安縣知縣夏宗鏊詳稱事主游敬昭游光明在城内各開錢鋪洋藥店中隔大街各自店門出入均於光緒十八年十一月初九日夜三更時分先後被匪撞門進内連刦店鄰詹兆珍驚覺出捕被匪用木棍拒傷刼去銀洋錢土首飾衣物逃逸當卽會營前詣勘騐嚴拿贓盜無獲估計游敬昭失贓銀一百四十五兩零游光明失贓銀六百五十一兩等情臣查城内被盜連刼傷人贓至八百兩之多該地方文武事前旣疎於防範事後贓犯又無一獲捕務實屬廢弛若不從嚴懲辦不足以示儆戒兹據藩臬兩司詳揭請叅前來相應請旨將樂安縣知縣夏宗鏊樂安縣專汛把總舒振邦一倂先行摘去頂戴嚴飭勒緝此案贓盜務獲究報如疎防限滿不獲再行照例從嚴叅辦臣謹會同兩江總督臣劉坤一合詞恭摺具奏伏乞皇上聖鑒訓示謹奏奉硃批着照所請該部知道欽此○○德馨片再臨江府知府王之蕃卓異俸滿倂案請咨引見所有該府印務查有候補知府戴兆英精明練達堪以署理又淸江縣知縣馮蘭森穩練精勤堪以委令調署樂平縣知縣遞遺淸江縣知縣印務查有樂平縣知縣吳錫純老成明練堪以對調署理至馮蘭森等任内均無盜刼三叅屆滿已起四叅及錢糧未完叅限將滿有關降調之案據藩司方汝翼會同臬司福裕具詳前來除分檄飭遵外謹會同兩江督臣劉坤一附片具奏伏乞聖鑒謹奏奉硃批吏部知道欽此○○頭品頂戴江西巡撫臣德馨跪奏爲查明光緒十八年分上下忙徵收新舊丁漕等欵錢糧數目開具比較盈絀淸單恭摺具奏仰祈聖鑒事竊查前准軍機大臣字寄同治八年二月初五日奉上諭著該督撫自同治八年爲始督飭藩司將全省一年上下兩忙微收丁漕各實數及上屆徵收總數開具比較淸單詳明專案奏報統限各該年年底出奏以備稽考毋得遲逾欽此嗣又准戸部咨各直省奏報丁漕收數均展至次年正月辦理二月出奏以歸畫一等因俱經轉行遵辦在案兹據藩司方汝翼詳稱自光緒十八年正月初一日起至年底止一年期内司庫兌收新舊地丁等欵錢糧銀數作爲本屆徵收實數並將光緒十七年正月初一日起至年底止一年期内司庫兌收地丁等欵銀數作爲上屆收數開列比較盈絀數目又據督糧道鄧蓉鏡將道庫兌收新舊漕糧折價隨漕屯糧兵折等欵分别本屆上屆收數開具比較盈絀各數詳請奏咨前來臣覆核無異謹將通省本屆上屆徵收地丁漕折道欵等項錢糧總數比較盈絀分别開列淸單恭呈御覽至各府廳州縣徵收比較數目案牘繁多未便列入單内除另造淸册咨送戸部考核外理合恭摺具奏伏乞皇上聖鑒謹奏奉硃批戸部知道單二件倂發欽此○○德馨片再查前准軍機大臣字寄光緒十八年十月二十九日奉上諭戸部奏豫撥來年京餉一摺歴屇京餉均係年前豫撥光緒十九年京餉該部擬在地丁鹽課等欵内指撥銀七百萬兩請飭各該省關於來年分批赶解等語就餉關繫緊要現經該部就各省關情形酌量指撥自應遵照奏定數目源源報解以應要需著該將軍督撫監督等務於接到部文後分批赶解限於來年五月前解到一半十二月初間全數解淸不准截留改撥藉詞延誤倘屆限不到卽著該部照奏定章程指名原叅原單均著抄給閱看欽此計單内開光緒十九年分京餉撥江西地丁銀三十五萬兩厘金銀十萬兩等因當經欽遵轉行籌解去後兹據藩司方汝翼詳稱伏查光緒十九年京餉奉撥江西地丁銀三十五萬兩厘金銀十萬兩共銀四十五萬兩亟應提前籌解以供根本要需現於光緒十九年春撥後甫撥各屬解到光緒十八年地丁項下動放銀五萬兩隨解飯銀三百五十兩作爲第一批遴委補用知縣張瓊領解於十九年二月二十三日起行由陸路前赴戸部交收詳請具奏等情前來臣覆覈無異除飭續籌委解外所有委解十九年第一批地丁京餉起程緣由理合附片陳明伏乞聖鑒謹奏奉硃批戸部知道欽此 
 
 

Page 14

 
 
[光緒十九年三月十八日京報全錄]  
　　宫門抄○諭旨二道錄前○粤督李等奏查報廣東省委署代理州縣各缺摺○又奏查報輪委州縣各缺片○閩督譚奏福建布政使因病出缺請旨簡放摺○江督劉奏甄别運判片○東撫福奏查明底銜請仍照原保給奬片○又奏請開復知縣片○都統奎奏揀員調補同知摺○川督劉奏委解頭批各項餉銀起程日期摺○三月十八日吏部翰林院廂紅旗值日無引見○圍塲總管玉書到京請安○廣東知府文康謝恩○張家口恊領景祺謝恩○黑龍江恊領雙福謝恩○巴克坦布續假五日○召見軍機文康志顔玉書○○頭品頂戴兩廣總督臣李瀚章頭品頂戴廣東巡撫臣剛毅跪奏爲查明光緒十八年分廣東省委令署理代理州縣各缺開單彚奏仰祈聖鑒事竊照各省州縣凡有奏調委署代理員缺於咸豐十一年十一月二十三日奉上諭飭令每屆三月彚奏一次歴經欽遵辦理在案所有光緒十八年分委令署代州縣各缺前因未據具詳經臣等督同廣東布政使覺羅成允按年查明挨次彚奏兹據查明光緒十八年分所出州縣各缺以及委令署理代理各銜名彚總具詳請奏前來臣等覆查無異除將淸單咨部並批飭以後照章按季具詳請奏外理合會同具陳並彚繕淸單恭呈御覽伏祈皇上聖鑒謹奏奉硃批吏部知道片一件單二件倂發欽此○○李瀚章等片再前任順天府尹蔣琦齡等條奏疏通正途案内經部議奏嗣後各省州縣缺出先委正途一人次委勞績一人再將各項委用試用人員輪委一人仍令將輪委班次並出缺日期詳叙每屆三月奏報等因於同治元年六月初五日奉旨依議欽此咨行到粤卽經分别酌委挨委員缺班次按季奏咨在案所有光緒十八年分所出輪委州縣各缺前因未據具詳經臣等督同廣東布政使覺羅成允按年查明挨次彚奏兹據查明十八年分所出輪委州縣各缺列册彚繕具詳請奏前來除將册咨部並批飭以後照章按季具詳請奏外臣等謹會同彚繕淸單附片陳明伏乞聖鑒謹奏奉硃批覽欽此○○頭品頂戴閩浙總督臣譚鍾麟跪奏爲福建布政使因病出缺請旨簡放以重職守恭摺仰祈聖鑒事竊據布政使經歴董榮綸申報現任藩司潘駿文初患足疾繼以腹瀉醫藥罔效於光緒十九年二月二十五日出缺等情前來臣查已故藩司潘駿文安徽涇縣廪貢生由刑部郎中分發山東知府署靑州府篆時值捻匪猖獗力保危城旋調軍營防剿著績迭膺保薦奏派辦理東省河工並賑撫一切事宜全活災黎無算光緒十三年河决奉命勷辦豫省河務總理東西兩壩力任鉅艱計先後奔走河干二十餘載備極辛勞遂患脾泄之證時作時止尋擢山西按察使署布政使護理山西巡撫廉明公正輿論翕然十七年六月蒙恩補授福建布政使到任後治事精詳不遺餘力閩地卑溼政務殷繁感受潮熱兩足腫痛入春增劇猶復勉力從公未嘗稍懈祇以積勞過甚舊疾復發遽爾溘逝惋惜殊深所有藩司篆務未便懸曠查按察使張國正才具優長曾署是缺諸事熟悉堪以委署所遺臬司以督糧道陳鳴志就近署理遞遺糧道卽以鹽法道龍錫慶暫行兼署除分飭遵照外相應請旨迅賜簡放福建布政使以重職守謹恭摺由驛馳陳伏乞聖鑒訓示謹奏奉旨已錄○○劉坤一片再准部咨勞績保舉候補運同運判等官凡係補缺應行具題者試用期滿應由督撫詳加甄别專摺具奏等因在案兹據兩淮鹽運使江人鏡查有勞績保舉候補運判楊永錫一員試用期滿造具履歴淸册詳送甄别前來經臣甄别該運判楊永錫年力正强堪以留淮補用遵照部章考取二等除將履歴册咨移部科查覈謹會同江蘇巡撫臣奎俊附片具奏伏乞聖鑒敕部查覈謹奏奉硃批吏部知道欽此○○福潤片再光緒十五年五月前撫臣張　奏保修培堤埝出力各員請將分省補用布經歴傅培宗免補本班以知州分省補用並加四品銜旋准部覆該員立案單内係候選州同履歴係候選布經歴原保淸單係分省補用布經歴應令查明覆奏再行核辦等因當經轉飭遵照去後兹據河防局詳據該員傅培宗禀稱由廕監生挑取謄錄傳充國史館漢謄錄議叙以布政司經歴選用遵新海防例報捐分發省分領有執照前此單開歧異係屬筆誤詳請具奏前來奴才查該員傅培宗自光緒十二年投効來東歴派工賑各差曁修培堤埝均屬勤奮出力原保因底銜不符致奉部駁今據查明聲覆相應仰懇天恩俯准勅部仍照原保給奬出自鴻慈除將履歴咨部查照外謹附片具陳伏乞聖鑒訓示謹奏奉硃批吏部知道欽此○○福潤片再據濟東泰武臨道張上達禀稱已革同知直隷州用候補知縣張廷榮上年胡家岸堵口工程經該道派在壩頭隨同堵築該革員黽勉從事勞瘁不辭頗資得力嗣見工程吃緊經費不充設法捐購稭料一百萬斤樁木一萬根運送工次應用俾得迅速合龍查該員被革原案因在署嘉祥縣任内災前誤徵漕米經前撫臣任道鎔以辦事模糊奏叅革職隨將全數解淸光緒十六年赴京祝嘏蒙賞還原銜因在東服官有年見災民困苦情形於十七年冬報捐棉衣一千件今隨同堵口出力本屬異常勞績又復慨捐樁料合銀四千餘兩實屬愧奮自新力圖振拔查其獲咎之由尚非實犯奸贓可比且係奉旨賞還原銜之員合無仰懇天恩俯准將該革員開復原官免繳捐復銀兩出自鴻慈逾恪謹附片具陳伏乞聖鑒訓示謹奏奉硃批覽欽此○○奴才奎斌跪奏爲揀員調補圍塲糧捕同知要缺以資治理恭摺仰祈聖鑒事竊查圍塲糧捕同知裘履謙三年俸滿經奴才會同督臣於去年八月間照章以赤峯縣知縣李鴻猷奏請調補未奉部覆該員李鴻猷先於九月十七日在任聞訃丁憂當經咨明吏部並另行揀員請補之際嗣於十二月據報該同知裘履謙因病出缺亦經奴才奎斌奏報開缺在案查糧捕同知係口外極邊要缺未便久懸自應揀員調補以重職守查奏定章程内開圍塲糧捕同知一缺應於熱河州縣内揀調如無堪調之員再於口外揀發及勞績保留熱河補用人員曾經委署地方並無貽誤者酌量題署等語今圍塲糧捕同知裘履　三年邊俸雖滿尚未離任據報因病出缺所遺圍塲糧捕同知一缺地方遼闊政務殷繁係口外新設最要之缺非精明諳練熟悉情形之員難期勝任兹查有豐寗縣知縣何希遜陜西興安府石泉縣舉人甲戍科會試中式進士殿試三甲以知縣歸部選用光緒九年十月揀選南城兵馬司正指揮十年二月吏部楑請揀發奉硃筆圈出以知縣發往熱河差遣委用欽此三月二十九日到郡十二月委署灤平縣知縣初二日到任十一年七月初九日交卸十三年七月復委署灤平縣知縣二十八日到任十二月初三日交卸十四年九月委署赤峯縣知縣二十六日到任十五年三月二十日交卸十六年十一月補授豐寗縣知縣初一日到任查該員何希遜謹愼持躬盡心民事於地方一切事宜均能措置裕如以之調補圍塲糧捕同知實堪勝任與定章亦屬相符據熱河道廷雍具詳前來合無仰懇　天恩俯念邊缺緊要准以豐寗縣知縣何希遜調補圍塲糧捕同知於地方大有裨益如蒙兪允該員由豐寗縣知縣調補圍塲糧捕同知應照熱河揀調成案辦理毋庸送部引見所有遵章揀員調補圍塲糧捕同知要缺緣由謹會同大學士直隷督臣李鴻章合詞恭摺具奏伏乞皇上聖鑒勅部議覆施行至所遺豐寗縣一缺應俟糧捕同知奉文准調後再行照章在熱河候補合例人員内揀員請補合倂聲明謹奏奉硃批吏部議奏欽此○○頭品頂戴四川總督臣劉秉璋跪奏爲委解光緒十九年分頭批京餉東北邊防經費固本兵餉起程日期恭摺仰祈聖鑒事竊查前准戸部咨指撥四川鹽厘銀十五萬兩按糧津貼銀十二萬兩重慶關洋稅銀七萬兩共銀三十四萬兩行令分欵批解等因又奉撥十九年東北邊防　費指撥夔關常稅銀三萬兩津貼銀八萬兩鹽釐銀十五萬兩共銀二十六萬兩又固本兵餉前已陸續籌解銀一百六十三萬五千兩解至十九年二月二十一日止均經先後奏報　案兹據布政使龔照瑗按察使文光鹽茶道延煜會詳於本年京餉内　扣滇省賑欵銀二萬兩現催據各厘局解到鹽厘銀六萬兩津貼銀四萬兩共銀十九萬兩作爲十九年頭批京餉又湊得鹽厘銀四萬兩津貼銀三萬兩共銀七萬兩作爲頭批東北邊防經費又湊得减扣銀三萬兩作爲光緒十九年二月二十一日起至六月二十一日止四個月固本兵餉按照部頒新法平兌除飭委候補知縣鹿潯理領解於光緒十九年二月初八日自川起程解赴戸部交收並請仍援前案將銀發交日昇昌等商號分别匯解俟該委員到京兌齊實銀解赴以期迅速而免疎虞等情前來臣覆查無異除分咨查照外理合恭摺具　奏伏乞皇上聖鑒謹奏奉硃批戸部知道欽此 
 
