# 1892 - 43 - 4906760

 

Page 1

 
 
[新增正續刑案匯覽] [  圖書集成局啓]  
　　刑案匯覽一書爲申韓家金科玉律學者苟揣摩有素則片言決獄卽無難譽起靑油近又增輯續編三編於是搜采愈多春帙益富鏡古　屋主　　宜出而問世因倩本局排以新式鉛字用雪白連史紙印成　在三月沙卽可告蕆如欲預定者計每部價洋六元可至申報舘帳房先　三元　取書票書成之日再付三元卽可取書一部若欲觀樣張則請移玉至申報舘至出書後購取則當另定價值不能若是從亷矣此啓 
[論自來水大有益於民生]  
　　中國自與泰西通商以來迄今已數十年矣風氣日闢智識日開一洗從前迂拘之習凡西法之有益於國計民生者固已次第舉辦漸著成效輪船暢行於江海電線横布於陬澨以及製造槍砲之廠開採銅鐵之礦凡可以裕國計便民用立富强之業爲鞏固之基者無不汲汲焉舍我之短仿彼之長此非厭故而喜新也天地之精華愈久而愈闢生人之智巧愈用而愈出彼旣創新法於前以之裕國而國富以之利民而民便旣已怀人倡之千百人和之矣而我顧鰓鰓焉守畛域之見存膠固之心謂我自有一成不變之法不必見異思遷舍我法而用彼法坐視國計日蹙民生日敝曾不一爲補救豈不可慨也哉西法之足以裕國者非一端所能盡其足以便民者惟自來水一項最爲當務之急卽以滬上一隅而論五方雜處廛市櫛比烟户星羅每以祝融稅駕爲慮雖英法美三界各有洋龍藥水龍一聞鳴鐘報警立卽星馳電掣而來竭力撲救或阻遏火勢或拆斷火路無不踴躍從事較之華人之救火已爲得力然當未設自來水之前或當離水較遠之處汲取已覺不易又當潮落之時涸竭堪虞更有杯水車薪之勢若取給於井則租界中井本不多殊難恃以供倉卒之用且卽使有井而無源之水終不能源源挹注自創設自來水徧處安設龍頭一有不虞立時開放龍頭接以皮條水自噴薄而出取之不禁用之不絶由是雖有火警易於撲滅不致如從前之延燒衆多不可遏抑此其獲益之最大者也至若尋常日用之水從前率在河濱挑汲朝潮夕汐擔水者絡繹於途然汲諸黄浦者旣嫌混濁而不淸汲諸支港者又不免糞穢垃圾攙雜其中飲之易生疾病自改用自來水水經沙　則渣滓去而淸光來水中諸物旣已淘汰盡净飲之自不生他患而公司所訂章程又能斟酌盡善不論居家鋪户有欲在屋内裝設龍頭者固不難隨時隨地俯拾卽是其有不於屋内裝龍頭而由水夫擔送者取價亦廉宜乎租界居人不用黄浦水而改用自來水望衡對宇咸有食德飲和之樂也上海城中前亦有人議及創辦自來水繼因有所扞格遂致事不果行論者至今猶引以爲憾事夫民非水火不生活西法之利民者甚多而惟自來水一項爲功最大在創辦之人糾集股本設立公司苟經理得法無不有利劵之可操各處名城大鎭苟能次第興辦可以防火患可以利民用將使恒河沙數之人咸得歙八功德永消除無數災害疾病豈不甚善然自滬瀆而外惟粤東香港亦有自來水此外則尚無所聞未免竊竊焉疑之及讀十四日本報所載湖北布政使王方伯告示而不禁躍然以興欣然以喜也示中大略謂漢地方華洋雜處人烟稠密近年來火災疉見或數十家數百家千餘家不等其所以動輒蔓延不可收拾者良因街道狹窄房屋比鱗每當火起取水不易撲救難施况漢平時多食江水富者雇工肩挑貧者須易以錢水皆渾濁必澄以礬礬性寒澀食多反致生病不如創辦自來水一舉而數善備因出示曉諭商民紳耆人等毋惜目前小費寗作久遠良圖或集散股合辦或按房　攤捐其應如何籌捐鳩工購料收支銀錢經手一切皆聽商民自辦官不與聞祗須會議章程禀官查覆存案云云此示一出吾知商民紳耆人等必當仰體憲意實力創辦以爲地方永遠利賴之計苟經理得人何難與滬　香港齊驅並駕哉猶憶昔年梅筱巖中丞撫浙時仿自來水法引西湖之水以達貢院由是風簷矮屋中人咸得徧嘗甘露不致如向時之挑取河水令人飲之作惡被其澤者至今猶稱頌弗衰在梅中丞不過小試其端而其收效已如此今王方伯大張告示剴切曉諭譬如登高一呼衆山皆應當必有聞風興起者創非常之事立久遠之規在此一舉矣豈非風氣轉移之一大關鍵哉當拭目以覘其成已 
[本館接奉電音]  
　　昨由京友電傳諭旨三道敬謹譯登○正月十九日奉上諭德馨奏甄别屬員等語江西南昌府分防吳城鎭水利同知王維新辦事尚稱明練惟兩耳重聽難膺煩劇新建縣典史方瑞麟淸江縣典史耿守漳年力均强尚知奮勉惟人地不甚相宜均著開缺另補都昌縣教諭彭春生兩目失視年力就衰著以原品休致南康縣典史凌兆駿辦事疏忽有辜職守德化縣典史董微徵濫差釀命心地糊塗都昌縣周谿司巡檢李兆馨迹近招摇輿論平常均著卽行革職以肅官方餘著照所議辦理該部知道欽此同日奉上諭續昌現在賞假户部左侍郎兼管三庫事務著淞桂兼署欽此同日奉旨續昌現在賞假所管正白旗蒙古副都統著佛佑署理欽此 
[京塵雜録]  
　　去臘二十七日户部開庫散放太和門修理工費銀四萬兩海何營房修盖工費銀三萬兩各處城墻各處溝渠修費銀二萬兩雍和宫補修工費銀二萬兩雍和宫補修工費銀一千兩上駟院修費一千兩由各承修大臣領交各木廠商人按成均分以備動工使用○禮部爲批示事據四品封職增生吳書同呈稱河南光州人年五十九歲於同治三年科試入學因子學曾中式庚寅恩科進士以主事分部光緒十六年恭逢覃恩生得從四品誥封今因迎養來京恐悮本省歲試理合取具同鄉京官禮部主事易貞印結遵例呈請出學伏乞恩准行知本省學政開除學册等情具呈到部查例開生員業經得受封典於學册内開除免其歲試等語今河南增生吳書同呈請出學之處旣據取結呈明得有封職自應准其開除學册除於本部擋册註明外應行知河南學政查照○吏部示傳所有考試察哈爾都統衙門空銜筆帖式倭勒哲依那遜達密啉札普等二員相應傳示於本月廿一日辰刻親身赴部報到伺候考試勿誤○吏部爲曉諭事所有光緒十七年十二月分月官太常寺博士史從鑑翰林院典簿劉復隆直隸州知州齊肇敏知縣阮萃李光斗直隸州州同李達三州判劉鳴崗等七員相應傳令於廿四日赴部過堂廿五日在天安門外聽候掣籖如有不到者立卽指名題叅毋違○去臘廿八日户部開庫放給琉璃窰廠工費銀四萬餘兩先期傳令琉璃窰廠商人趙某於是日親赴部庫呈具並無短少切結承領無悮○京城内外於除夕前三日各巷住户依舊柴扉緊 
 
 

Page 2

 
 
閉毫無新年氣象街大大小負販及各鋪家亦蕭條景况難以言述噫畿甸如此彼僻壞窮鄉尚堪問哉○刑部貴州司承審司員審定斬梟盜犯三名於去臘二十三日淸晨由獄提至提牢廳處點名捆綁出署各乘無圍車一輛内有一役看守更以二役把守車門派南營六汛弁兵前後擁護迤邐繞出宣武門一路高歌大有顧盼自雄之概俄至瑞露居停車暢飲如鯨吸川復展輪至菜市下車暫覊囚棚待駕帖到時卽行處决○莊家胡同向爲名花薈萃之區近則迎門賣笑者流盡係村姑里女龜子龜僕咸於此中問津人皆稱之曰水局亦猶滬上之烟妓野雞也某水局有妓名臭肉者庖人某甲常往住宿居然自樂爲海上逐臭夫然吝惜金貲一毛不拔一日約同雕花匠某乙消遣風情臭肉以白眼加之甲乙大肆咆哮任意作踐龜僕等勢不相下脚踢拳毆甲乙頭破血流奔赴北吏部衙門控告拘獲龜鴇分别押收候訊大約須開印後送城發落也○某賊往肉市竊取猪肉數觔經中城練勇拘獲到局禀知委員令於身上標一紙招繕别學我三字派令練勇二名押赴肉市一帶游行示衆並令沿途喊稱我是賊偷人東西七字稍一停留卽以木棒奉敬此眞善爲臊皮者也 
[萬家生佛]  
　　去臘皖北鳳潁廬巢各屬旱魃爲災秋成無望農民咸至江南覓食轉瞬一年滿擬重返故園從事商旅而農具典罄籽種無存殊覺一籌莫展皖撫沈仲帥有念於此預籌鉅欵札委前署蕪湖道彭受臣觀察携赴災區會同地方官核實散放並就省購備稻籽數千石遴委候補知州錢孟超剌史由水路押運進裕溪渡巢湖而達廬郡聞卽由廬州放起日内已配搭賑銀分散各户義粟仁漿萬家霑惠非具大慈悲大力量者不能 
[吴會春寒]  
　　松江自獻歲以來各賭棍遍布黨徒非摇攤卽牌九卜晝卜夜采烈興高爲首者安坐抽頭日惟事引類呼朋奔走於茶寮酒肆多方迎合務令入其彀中更有蠧役劣差收受陋規爲之包庇以致明目張瞻顧忌毫無北門外九里亭賭首彭阿木周阿松兩人恃某武舉爲護身符擺設賭檯昕宵無間及某汛弁前往掩捕則彭等早已偵知消息息鼓偃旗迨汛弁去而賭興益豪依舊呼盧喝雉旋有某役前往恐嚇給以番蚨二三翼役卽默默而回○臘尾春頭華亭縣邑侯赴省賀年卽有書禀家丁陳某跟丁張某金某等數人於某日淸晨八點鐘時在蕭王廟街某姓家賭負而回行經官媒某氏之門一哄而入上樓打破臥室聲言稽查女犯蓋有兪陸氏發押其家故陳等令金冐充委員藉以　飽私槖也官媒以若輩無端騷擾待邑尊遄返入署禀明不識良有司聞之將如何處置也○佛字橋附近有混名敲鼓阿弟者不詳其姓氏以烟館爲生膝下嬌兒已十餘歲一日烟客王某僞持西門外某石作女庚帖欲與阿弟結朱陳阿弟允之涓吉新正初十日行文定禮顧石作主尚未之知也是日禮物到門石作主大爲詫異謂何物烟奴敢與乃公聨姻婭遂將一切果物盡情抛棄揮使者出大門比各傭人　亍而回歴訴情節可弟知爲王所騙急出找尋而王已效鴻飛冥冥不知去向矣有知王之顚末者謂將賺取聘金以供烟霞之費故特搆此海市蜃樓云○本月十六日爲武營迎喜神之期亭午護理中叅府楊守戎左營吳游戎前營石游戎城守營曾游戎及各營守戎千把齊集世英堂校塲向喜神前行禮畢迎神像入彩亭出西門繞道進南門穿各營署折回校塲化紙而散是役也除尋常旂鑼傘扇外又有德政牌萬民傘正副兩營新兵旌旗　日戈戟如林更用彩亭八座内安盔甲五副萬民衣一襲各員弁均高乘駿馬氣宇軒昻最後則爲譚軍門鹵簿親兵數百各執籐牌鳥槍長刀短戟隨之以行一時傾城士女空巷來觀道途幾爲之塞 
[蛉島采風]  
　　陽歴上月三十號爲日本孝明天皇祭日各户就門前高挿國旗以表敬意是日適逢陰歴元旦民人之守舊例者結伴向神社叅拜持柬賀親友新年○北海道北見國及網走石狩國交界處開鑿道路奉令提集獄囚以供役使不料是處地氣卑濕以致病水腫者甚多計去年十二月廿七號提出役囚一千一百十五名迄本月患病者多至九百十四名死者一百八十六名醫治未痊者六十一名幸日内病魔已漸退矣○高知縣屬民人因選舉議員一事屢啓爭端當道特派憲兵前往彈壓由大坂商船會社高知九載往計士官十員兵卒四十名經大坂憲兵本部中尉和田知貞下副官池田仲藏二君帶領於十號午後一點鐘時就道○此次選舉議員自由黨與國民黨意見不合視若仇讐咸以爭强爲事因打架而致命者彼此皆有迄今尚未罷息緣二黨中均有不畏死之壯士故也近日自由黨伊東物部等三十餘人乘中村丸赴幡多郡嵯峨港國民黨知之率暴徒三百名各帶火槍實以藥彈頻向船中施放幸憲兵不憚危險加意鎭撫又經警部往返勸諭各暴徒乃退至須崎○十二號午後東京發來電報云本日又撥出大坂憲兵五十名往高知縣駐紥并另派若干名往石川縣駐紥 
[憲示照登]  
　　福建臬司張笏臣爵廉訪去年署任藩司適逢弧誕旣而正任潘邠卿方伯到任廉訪卽回任柏臺其祝嘏及接篆盛儀本館均經登報嗣是卽擬泚豪伸紙歴記新猷而鴻雁頻來終未傳及兹益聞録載有告示一道因照録之曰福建按察使司世襲子爵張爲曉諭事照得頂戴有關名器在國家開設捐例原以廣草莽登庸之路非授刁徒以護身之符乃自流品混雜良莠不齊捐納從九職銜監生等項一邑之中何啻盈千累百其間頂戴榮身安分守已者固不乏人而刁狡者捐納微階濫厠縉紳之列隱效市儈之爲欺壓鄉愚唆訟滋事靡惡不作且難保無假冐情事本司前在延平府任内曾經禀請通飭示禁查辦在案現在禁行日久故智復萌實爲地方之害自應重申誥誡以遏刁風業經由司會詳督憲批行通飭各屬嗣後凡有關涉詞訟除已仕人員並正途舉貢生外其捐職車功貢監各項均令隨帶照收臨訊繳騐一經審虚立予扣留詳革究處倘無照收卽以假冐論分别控情之曲直曲者按照現犯情節嚴加擬辦卽所控理直除案情予以照例究斷外仍治本人以假冐之罪本司不忍不教而誅合行頒示曉諭爲此示仰捐職軍功貢監各項人等知悉須知身列衣冠爲鄉閭所矜式行同敗類犯法律之糾繩至於假冐功名更屬大干禁令毋蹈前轍致犯刑章其各凛遵勿貽後悔切切特示 
[滬江春雪]  
　　上元佳節不夜城開閨中人描蛾下繭之餘方欲料理鳳頭鞋一賞春江燈市亦有呼姨挈妹於夜靜時迎賽紫姑者不料玉女洗頭盆霎時傾下漏天難補飽嘗雅雨黎風以致蠟鳳金羊頃刻消聲滅迹嗣是乍晴乍雨醖釀春寒瑟縮閒衾幾疑潑水東風紫陌拾翠人稀惟有安排榾柮之爐圍坐以浮緑螘而已至十九晚鐘鳴十一下驀聽敲窗浙　密灑雪珠閒檢縷金箱思添半臂忽鴉婢啓簾入告曰天公方作玉戯迎風柳絮飛舞滿空矣二十晨起方呼童掃梅間積雪以竹爐瀹慧麓泉則細雨微霏全不見瓊瑶半點時則遥天似墨寒氣砭肌閒看畫眉人點九九消寒圖脂已冰如紅玉旣而猫晴轉午散步階除敲竹有聲細雨中仍有雪珠錯雜遥憶灞橋驢背覔句微唫烏帽紅衫風流自賞亦念及三春之雪易損來牟牛宫蝸舍之閒曾有人雙眉不展否也 
[觀油畫記]  
　　奥人内夫德理氏旣開蠟人院於棋盤街隨又在四馬路陳設油畫招人入觀前日傍晚偕西友散步而往躡梯登樓見樓上遍張布幔幔間綴顯微鏡大如盆盎初觀之似與華人所製西洋畫無異及就鏡諦視則深淺遠近一一分明計德法交戰圖教皇舉襄圖奥國水災圖藥局失愼圖埃及都城圖法皇拿破崙耀武圖戲園被災圖其最足驚心動魄者某處兩軍交戰槍林彈雨天地爲昏忽有開花砲炸向塵埃中觸之者肉薄血飛肢體起至半空及墜而零星絓於樹杪旣而觀日本岐阜名古屋地震之象　然響應土裂山崩房屋人民星飛霧散驀有黑烟自地中冐出大火繼之逃散之人被焚焦灼傷心慘目尚忍言耶猶憶昔年予與高橋源輔由神户乘火車至東京中途憇於名古屋萍蹤小泊忽遇雛鬟旗洒郵亭低唱黄河之曲花穠雪聚樂此良宵斯時絳蠟千枝銀屏六曲開樽促坐幾忘虬箭催人今者高橋已隔泉臺而名古屋突 
 
 

Page 3

 
 
遇飛災華屋山邱美人何處偶觀此畫益動我桑田滄海之思矣末後觀日本天皇臨議院圖蹕警森然規模肅穆冠裳劍佩如瞻帝國盛儀而土耳其印度塞爾維雅蒲而加理雅諸戰爭以喬野之夫習疆塲之事五千貂錦誓不顧身雖至遍地屍横猶是略無退志盖之數國者人皆强矯性喜殺人是以積忿成仇屢至固結不解也中有一幅圖俄羅斯判决土耳其人之事問之西友云數百年前土耳其戕殺俄人俄人遂大興問罪之師執土人而戮之懸首藁街封鯨鯢爲京觀有三人反縛於樹劊子方操刃加其頸噫西國每尚輕刑輙譏我國决囚鄰於殘忍今觀圖中所繪其殘忍不更甚於中朝乎是胡爲者觀至此予略有倦意西友曰盍再赴蠟人院一縱奇觀乎予勉應之曰諾比及門見觀者往來雜遝户限幾穿院主曰是處袛收一角小洋銀是以人皆快覩爭先蜂屯蟻聚也乃微觀大略歸而操管記之 
[啓行再志]  
　　儲憲啓行已登昨報竊意北河尚未開凍輪船萬不能直指天津正在疑訝間訪事人又報稱景觀察實乘招商局江裕輪船赴鎭江易舟至淸江謁見澧憲大約事畢然後押漕北抵津通也 
[晉省改期]  
　　前報紀上海縣袁大令定於本月二十日晉省云云兹悉大令因日來公務紛煩遂改於二十五日起程云 
[一蹶復振]  
　　前報紀某氏嫗在縣橋上觀看迎喜神失足跌斃一則兹悉該嫗當經其夫薛某舁回家中施救無效至次日正欲料理後事有人告薛云附近財神殿内寓有葉醫生何不往邀診治薛從之邀葉到家察得嫗脈息未絶如法施救得以漸漸甦醒現已安健如常矣死生有命豈不信歟 
[幼孩走失]  
　　浦東二十四圖某姓婦於昨日午刻携同兒子僅四歲乘舟渡浦赴南市高昌廟左近探視親戚行至新會館前其子已於人叢中擠失四處尋覓杳無影響未知一個掌中珠尚能入手否 
[詳鞫會匪]  
　　哥老會匪頭目陳啓懷由仁和縣拿獲派差押解來申關道憲聶觀察飭發上海縣監禁由袁大令研訊各情已登去歲報章前日午後督憲委員余司馬趙明府先後乘輿到縣與袁大令晤談片刻當卽升坐花廳會訊陳供小的係紹興人向在營中當差後在蕪湖開設茶館約歴十餘年迨閉歇之後小的卽至杭州設攤賣藥草向來安分並未入會所有會中一切規目小的亦不知悉司馬問曰爾旣未入會何以聲名如此之大答稱小的住居杭州已有多年爲人醫好病症亦屬不少故皆知小的之名司馬等一再盤詰矢口不移司馬喝上挺棍良久仍無確供遂判令還禁再訊司馬又提會匪王金龍至案順供當堂令王簽押亦著還禁及退堂報時鐘已打九下矣 
收内監以免串供 
[不能奮飛]  
　　杭州孩子方永昌遭福建杉板船户海阿六鷄姦當經方將海扭至英公堂代理讞員宋二尹飭將兩造移送上海縣訊辦袁大令訊供之下判將方海二人押候備文遞籍此已詳列去臘報章前日大令備文飭將方永昌海阿六由所中提出卽交原差押解起程分别遞回福建杭州原籍不料該差解至嘉定左近崗橋地方海從船中躍上岸灘如飛而逸該差奮力窮追至六里餘始得拿獲海亦倔强矣哉 
[移縣訊辦]  
　　協大祥零剪店錢裕生投法公廨控店夥朱增山串同陸啓堂吞没湖縐二十五疋一案代理讞員朱森庭明府屢訊未結押候送縣已見報前　朱明府備函飭將被告朱增山陸啓堂一併移送到縣值日差據情禀明奉飭看管候訊午後原告錢裕生亦投縣候訊 
[英界公堂瑣案]  
　　去年十一月山東人戚春卿欒文彬報情由高麗乘某輪船至烟臺甫出仁川卽失去赤金六塊旋由包探陳阿九拿獲人贓解請宋二尹訊明餘贓在烟臺遂備文派差趙金偕該包探往烟臺投福山縣衙門禀請添差緝獲人贓旣而福山縣宰禀明登萊靑道盛觀　批飭是案歸福山縣懲辦日内觀察移知江海關道請飭將留存捕房之赤金一塊移解福山聶觀察卽據情飭知英公廨昨日包探陳兩九禀　戚欒央春生綢莊具保欲領赤金是以偕小的來案候示戚欒同稱願於案下具領領狀呈電二尹准其領去據情移覆○包探沈金隆禀稱小的憶孔憲方曾因犯事遞解回籍現又來滬是以拘案孔供稱小的係金陵人現在法租界開設小烟館昨因買物過橋卽被拘獲宋二尹念其尚未别肇釁端免予置議○包探唐寳榮禀稱張榮林前曾犯竊昨又持竹竿至東洋人某甲家挑去所晾布衫經小的拿獲人贓解送案下張供稱小的係浦東人以後不敢再犯矣宋二尹判令笞責一百板贓存捕房給還失主○包探沈金隆禀稱小的緝獲積竊王良法搜出質票吊到棉馬褂詰知朱吉春所失朱投案請領失贓王供稱小的係寧波人年十五歲行竊該死求老爺高擡貴手格外施恩宋二尹飭責手心一百下遞解回籍　給失主領去○包探孔阿才禀稱小的前在某輪船碼頭查獲竊取銀表二枚之陳裕卿奉老爺諭令帶回查明有無别案今又查出銀表一枚詰知在高升輪船上竊取陳供稱小的係湖南長沙縣人行竊該死乞賜宏恩宋二尹判令發捕房管押三月期滿遞解回籍贓存捕房待失主認領○江富寳訴稱家中被賊挨門而入竊去水烟袋一枝追獲人贓交捕送案竊賊馬阿根卽馮長根供稱小的係揚州人向以驅車餬口邇者妻子病故遺有三歲小孩撫育無人不得已而抱之行乞春暖卽思回籍不敢逗遛宋二尹姑念窮迫堪憐且行竊並無証據從寛不予深求○王實慶訴稱家中被賊挨門而入竊去水烟袋一枝由某號巡捕阻獲人贓送案請究竊賊胡阿彩供稱小的係無錫人以後不敢再犯矣此次務求老爺恩典副捕頭禀稱胡前曾犯竊遞解回籍兹復來此務請究懲宋二尹著押候仍行遞籍贓給失主領去○王錦三訴稱小的在軋花局當工頭小工王啓標竊取鐵匙交捕送案啓標供稱小的係江北人在局當小工偶見鐵匙取而閒看突被指爲行竊心何以甘宋二尹免予議處卽將啓標開釋鐵匙給錦三領去 
[法界公堂瑣案]  
　　遊船主吳錦榮與法蘭西銀行寫字洋人轇轕已記報章昨晨洋人赴案聲稱舟子等半途停舟故意留滯幾乎躭誤公事吴及舵工徐小四舟子傅阿大投案候質明府商請祁繙譯官問洋人曰此船是否破漏洋人稱船尚可駛惟舟子有意逞刁明府問吳曰據稱是日舟中共有小工七人何以祗傳一人受押其餘何在供稱此種小工均由徐雇小的不知細情徐供稱其中有兩人已回松江原籍餘亦散歸問因何舟至半途卽行停止供稱是晚風雨交加且值潮漲竭力將舟撑至萬航渡洋人卽登岸步行明府謂本分府前在英公堂讞案時爾曾將漏船出賃被德商人控告是日雖有風雨幸船抵萬航渡可以無妨若在浦江中恐難保全性命矣吳等一再叩求並稱現欲將船售去改　别業惟洋人應給舟資洋銀十二元五角務請追取以便分派水手等工值明府復與祁君商定判令罰吳洋七元只找五元五角洋人遵斷而去○老虎灶主徐福春訴稱去年十二月初十日小的憑蟻媒葉松林邵少福納某花烟館娼婦某氏爲妻出身價洋銀十五元不料此娼不守婦道深恐乘間脫逃曾向捕房聲訴兹已逃去無奈報捕將兩媒送案務請究追朱明府謂此種事情竟欲涉訟殊屬混帳之極隨將原禀擲還叱之　退○恊成生烟館值堂人葉松林訴稱前日有王元者來開燈呼吸不隄防竊取錫茶壺藏諸尿桶之畔事爲店夥某甲所見拘獲送案請予訊懲包探王榮培禀稱查得王衣内襯有如意滚邊之號衣一件不知在營中當何差使明府見號衣上並無字樣謂此種情形非竊卽盜姑念事屬細微判令笞責二百板枷號半月遊行示衆○茗園小烟館主婦張周氏訴稱張金生時至小婦人處開燈吸烟去年十二月二十八日乘人不備潛入臥房竊去首飾衣服甚多及報捕房查無蹤影今始經某包探拘獲搜出原贓押票送案請懲朱明府向之訊問供稱尚有皮襖一件寄存他處求 
 
 

Page 4

 
 
飭差同往檢取用府著押候吊贓並判令重責六十板枷號半月○萬聚樓茶博士張永年訴稱去年茶寮中屢次失物今始查悉茶客王六子曾竊去水烟袋兩枝質錢使用因連質票送案朱明府訊問之餘王供稱小的確曾行竊水烟袋明府判令押候重責一百板贓候吊齊給領○傭婦顧倪氏挈主人沈玉成家七歲女孩阿蘇投案訴稱家主原籍金陵向業洋貨近因小主人出痘添雇傭婦周王氏前晚爲阿蘇解衣乘間竊取銀手釧一雙查問之餘不肯承認故挈同阿蘇來案請卽訊追朱明府向阿蘇詰問聲稱向與姊姊同睡現因哥子出痘姊姊與哥子同牀是晚命傭婦周王氏解衣不料周王氏將襯裏之絨衫袖拖下乘間捋去手釧周王氏供稱小婦人由荐頭陳顧氏荐至沈家爲傭因小主人出痘命小婦人買生鷄頭兩枚遍買無著主母恨之以致被其誣控供畢向天合十云阿彌陀佛實是冤枉明府謂本委非念經茹素之人何用爾呼佛號著傳陳顧氏至案謂爾薦周王氏至沈家可知伊所爲之事否供稱小婦人不知細情明府謂爾祗須問阿蘇卽可明白矣陳顧氏隨問阿蘇則所述情形與頃間供訴者無異明府謂周王氏曰此事爾須自理顧倪氏稱周王氏竊物後小婦人等均經婉勸主婦主婦欲令周王氏交還工洋一元二角周王氏不允是以延擱至今明府問周王氏爲何不肯了事供稱小婦人所得工錢已寄回鄉去一時不及取回明府謂陳顧氏曰沈家已允不追本委亦當全爾聲名斷令爾先賠洋一元二角陳顧氏遵諭繳洋一元而退○山東人曲振川荆子卿黄蘭亭陳裕安控仁茂號主馮鑑甫所欠洋銀九千餘元某包探傳令九霞銀樓夥某甲持秤至案伺候朱明府問原告曰馮避匿不到祗得先將搜出之金飾售價公分然後再行追繳陳呈交馮往來簿兩本訴稱昨知馮之妻弟童子裕在堂供稱有夥友黄姓次馮銀八百兩惟此夥前已回京現未來滬並無欠馮洋銀等事明府謂此語乃童一面之言不能聽信須侍馮到案再行核奪今者馮不到案僅將其妻管押亦屬無可如何本委曾熟讀大淸律例凡罪總不與妻子相干本委遇事秉公從不偏袒爾等知之否陳稱馮妻在押馮尚遲延不到若竟保出此案更覺爲難矣明府著九霞銀樓夥當堂將金飾秤見重十七兩六錢謂前次秤見十七兩八錢爲何數目不符著將原物暫留捕房再行公估陳等諭令退去下期再核○前者唐慶祥控張子卿借欠洋銀二百餘元朱明府以時當歲暮著張央人保出理明懸擱至今仍未理處昨日唐將張夥吳茂茂扭案請追明府訊問之餘供稱張出外未歸唐悮將小的扭案明府查得張由其兄具保著唐自行扭交 
[惠書志謝]  
　　昨承江海關造册處以光緒十八年警船燈塔椿册見貽閱之知南自粤海關北迄山海關凡爲關者十六共設燈椿五十有九夫浪駭濤驚之際輪飛若駛偶一觸於礁石難免人貨俱溺之虞得此册而昕夕觀摩庶幾趨避旣工可無覆轍然則是册也謂非指南之針渡迷之筏哉爲跋數語以表謝忱 
[開診施醫給藥啓]  
　　竊惟善念之生皆由惻隱而惻隱之心人皆有之故孺子入井乍見必救餓莩在野猝遇必憐救之欲其生憐之欲其活然活之一字空談固易實濟則難活一人猶易活千萬人則難使以一人之力而欲活當世之貧困是猶以杯水救車薪之火勢必有所不及故曰堯舜猶以博施濟衆爲病是以善舉之設必待有力者人人好施而其事可成必待有心者時時培濟而其事可久敝堂自行善舉以來疉蒙諸大善士慨惠囊金樂輸捐欵或施醫給藥疾病者慶其更生或養老育嬰孤獨者不虞廢棄他如設義學以啓愚蒙恤嫠婦以全節守施茶兼施米務必權其飢渴設棺還設塚更能無憾死亡宣講鄉約而挽回風化收拾字米免道途踐踏種種善舉奉行已非一日被澤奚止千家第經費浩繁支持固非一木根基未立培植還藉同心使半途瓦解難免貽譏是以隨地留心儼等叩門之請及時徧告敢同將伯之呼往常開診給藥向有定期每逢單日今仍於本月二十一日敦請内外專科附登名次俾咸周知内外科巢崇山夫子内科王履康夫子唐子耘夫子傷科徐宗揚夫子外科陸雲書夫子針科諶淸渠夫子推驚孩科韋王氏臨堂施診給藥將來求診漸多逐時選請再行佈登惟願諸大仁翁留心施濟竭力輸將敝堂拜領之下無不卽録台銜陸乞登報以明實在惟本月所收之欵昨經報明諒荷霽照矣 
[上海鐵馬路廣益善堂同仁謹啓]  
[上海六馬路仁濟善堂施醫藥局開診]  
　　謹啓者敝堂常年施醫給藥延請内外大小方脈自設藥局選辦各種道地藥材專濟貧病本年仍於正月廿一日開診特請内科徐子才郁笛梅姚晉三徐玉山周仁伯劉卓如曹絳人諸位先生外科李瑞林黄菊孫郭善鄉内外科錢廣甫四位先生在本堂施診善昌並命三小兒志仙帮同診視又延專診育嬰堂幼科顧雨田沈鴻章王湘臣李厚璋推拿驚風耿湘波五位先生本堂仍按單日早上七點鐘掛號八點鐘開診午後一點鐘至四點鐘照方由本堂自設藥局給藥倘遇疑難痼疾由本堂給票就内科陳篤卿沈芝生内外科巢崇山先生眼科時明齋先生診視後藥由本堂給發此係專爲無告貧民而設事歸實濟以副諸大善士憫念貧病慨助藥資之至意謹將延請醫士施醫給藥開診日期併請登報奉聞布昭公鑒 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
