# 1912 - 15 - 4913980

 

Page 1

 
 
   
 
 

Page 2

 
 
評論 
[停戰罪言]  
　　海軍反正而停戰開始金陵光復而戰事再停國會之决議未成淸帝之讓位無日停戰期限倐焉己滿袁氏不得己而又電詢伍代表以停戰是否有益爲詞此其心蓋深以議和爲有益耳初不知我伍代表於此意果何如 
　　雖然議和者北廷之益而民軍之害也溯自民軍起義以來淸廷屢戰屢敗不得己而求和蔡廷幹以密委資格赴武昌矣唐紹怡以代表名義詣滬瀆矣卒之屢議屢悔袁内閣且不憚一再停戰以遷延我北伐之期今者又有劉燕翼出現以譯員二字强作調人鳴呼欲和則竟和耳何乃一再遷延至今日而仍以停戰問題商之伍代表耶 
　　或者曰袁氏之於此是葢别有深意彼其心殆己絕對反對共和者特欲藉停戰以爲名相時而動坐收漁人之利益耳觀其蔡委之後繼以唐使今復繼之以劉譯員是明明以遷延二字廣儲北伐之備而又不欲顯居展長限期之名以商榷爲嘗試之術焉耳所幸者我民軍於停戰期内北伐軍備楚楚就緒黄經略刻日誓師藍軍統領兵艦己前赴秦皇島相機行事浙軍粤軍光復軍今日亦己紛紛北上伍代表於此必不致以展期老我師耳否則我軍勇銳之氣一挫再挫志士攬轡澄淸抱雄心於境外代表展期停戰誤大局以言和夫豈民國前途之幸福哉 
要件 
[浙軍北伐司令朱統制祭明孝陵文]  
　　中華民國元年正月丙子朔越十有四日己丑旭日騰輝湖山生色雨花掃葉六朝之勝蹟依然虎踞龍蟠千古之名城無恙仰憑神爽竟掃胡氛駐寗浙軍第一鎭統制官朱瑞猥以庸　之才忝司浙軍之令所賴將士奮勇聯隊聲援旣樹獨立之旗迺備特牲之饌瀝虜血以研墨倚馬足而成文謹致祭於有明大祖高皇帝之陵曰溯有宋之不造兮嗟神州其陸沈革元胡之穢德兮天降任於斯人出吾民於水火兮滌宇宙之羶腥洵武功之莫與京兮覩遺像而同欽方英雄之未遇兮隱皇覺而爲僧遭薄俗之辱侮兮豈其有異於齊民固智勇之天錫兮亦有志而竟成念我生之不辰兮值胡騎之紛紜翳少小而從軍兮曾肄習夫金陵憫狐鼠兮城社痛牛馬兮蒼生吊故宫兮黍離離悲荆棘兮滿皇陵撫長劍兮嘯傲徒懷古而傷今幸獅夢之忽醒兮復自由其同聲驅胡馬而渡江兮賴靈爽之式憑彼張虜之暴兮豈順逆之未明負隅固而自雄兮將殘逞夫吾民惟愚昧之忝職兮聯義斾而來征召健兒於兩浙兮洎萬衆而一心痛捐軀之烈士兮碧血沾草而常靑决七日之血戰兮降旙翩　於石城見罪魁之鼠竄兮冀偷息夫殘生脫猶爲厲於我民兮仰誅殛於九京臨風北顧兮苛政猶存前途努力兮秣馬厲兵痛飲黄龍兮始告厥成繫吾皇在天之靈兮實鑒愚誠惟廿世紀之民權兮似潮流之東行生吾皇於今日兮豈私天下於子孫治巍巍兮軼唐宋碑矻矻兮峙鍾陵瀝私誠而荐酒兮神彷彿其來歆尚饗 
[浙軍北伐司令朱統制祭陣亡將士文]  
　　中華民國元年正月丙子朔越十有四日己丑北伐浙江陸軍第一鎭統制官朱瑞謹以羊一豕一致祭於我浙軍攻克金陵陣亡諸將士之靈曰嗟我神州運丁陽九明政不綱痛遭羣醜屠我人民踞我城郭鳥迹獸蹄交於中國二百餘年生靈荼毒物極必反剥極必復江漢之滸首舉義旗風聲所播詰朝爲期吳越健兒枕戈待旦誓衆會師同仇敵愾載瞻建康胡馬紛紜聲凄刁斗氣肅風雲惟彼張虜逆命負固滅此朝食復我故土血戰七日克奏膚功嗟爾將士乃罹厥凶浙水湯湯天台巍巍毓秀鍾靈挺生英偉躬擐甲胃誓斬樓蘭大江日落易水風寒生爲國民死爲國殤成仁赴義民國之光孽燄方張匈奴未滅秣馬厲兵犁庭掃穴嗟爾將士未竟全功希爲飛將乃作鬼雄石城霜嚴鍾山月黑錢塘怒濤來迎英魄翩而丹　靈爽式憑骨歸故里魂咽金陵直搗黄龍後死之責揮戈北伐請從此别靈其默佑指日凱旋豐碑紀烈告慰先賢盟言不寒神明不隔嗟爾將士來歆來格尚饗 
專電 
　　淸太后决意率同宣統帝遜位淸皇族及各旗人均無異議 
　　載澧要求袁世凱於淸帝遜位後須與民軍會訂特别優待條約 
　　聞淸太后淸帝今日己出走熱河各皇族亦多同往 
（以上北京） 
　　今日（十五）上午十時各部總次長曁海陸軍官員二百餘人會集總統府排列大堂向總統賀年脫帽行三鞠禮 
　　二十四日大總統察看獅子山形勢隨往者有衞戍總督及馬隊百餘步兵數千聲威甚盛 
　　衞戍總督徐紹楨昨日照會駐紥勸業會塲各軍統概行遷讓以備組織中央政府各部辦公所 
　　浙軍北伐隊由第一鎭統制朱司令於今明日統率北上 
　　金陵光復後軍人來往寗省鐵道者概不收費現復照會各署各軍統開明辦公人員姓氏發給免費執照倘無執照而服軍衣者概收二成（以上南京） 
　　山東登州府今晨（十五日）己爲民軍光復 
　　聞明日有民軍一千五百名將抵烟台 
（以上烟台） 
公電 
[九江軍學商界電]  
　　大總統副總統各都督各報館鑒萍鄕煤礦大半爲盛宣懷私産又在江西境内理宜歸贛管理前己由馬都督通電在案湖南以光復在南昌先遂據萍礦爲湘有至今未還並在各口岸設分售處不知如田家鎭華陽鎭及其他各處凡爲潯軍光復者雖耗費餉項甚多事後仍概撥還鄂皖不敢藉天下一家之美名遂攘他人之物爲己有今湘省所爲殊不合公義若因此起衝突又足爲天下笑應請中央政府及各省都督電湘都督憑依公理捐棄私利速將該礦撥還况江西貧困一切餉項均極支絀若驟失此大利更難支持故今日之爭誠有不得己者尚希公諒並電復爲盻衛戌司令官兼參謀長余鶴松第二標統帶劉世均曁九江軍學商界全體公叩 
[紹興軍政分府王逸電]  
　　各都督府曁各軍政分府鑒逸從事革命閱十餘年今趁時機爲浙効力渡江駐紹選將練兵防勦土匪且圖北伐誠以滿虜未減大局未定各軍圑宜如何枕戈待旦戮力同心以期善始善終爲同胞造幸福逸雖愚昧此志可表天日蔣君伯器素有閱歴舉統浙軍逸本心折茲者逸購鎗械曾禀准湯督領有護照奈由滬運紹途經杭站忽被扣留委員沈君横遭侮辱逸果得罪儘可宣示按律嚴治光復之後偏見此種舉動是何理由逸誠百思不解還以質諸大公并祈賜敎不勝悚惶待命之至王逸 
[江北北伐軍司令長電]  
　　各報餲鑒得袁世凱又電擬延長停戰日期顯係狡滑弄巧决不可恃望北伐各軍仍宜速嚴戰備母稍忽略敝處己派一等參謀鄒廕棠二等參謀陸瑞麟刻赴南京聯軍參謀圑會謀聯軍北伐進行方針及作戰計畫併聯絡各軍機務一切江北北伐軍司令長徐寶山删 
要聞 
[宣統帝决意遜位]  
　　字林報北京電云滿洲皇族及兵民人等連日秘密會議己决意請淸帝遜位蓋惟此法始足挽救全國大局是故現在北京之滿洲兵民己大半預備歸順漢民云 
　　聞淸隆裕太后亦己應允退位一事并請袁世凱與民軍訂立最相宜之條約 
　　袁世凱徐世昌及其他各大臣於昨日下午在淸太后宫中會議淸太后淸帝之贍養事宜聞當時悉由滿人發表意見袁徐等未出一謀 
　　袁世凱部下之兵隊頗有主張續開戰局者惟預測其結果必不能佳不過延長無益之戰事耳 
　　淸廷近侍現己議决俟淸帝遜位後均將退至熱河而袁世凱則將留京與民軍商定一切善後事宜 
　　現所慮者民軍如果執意北伐或將迫成戰事蓋淸帝遜位後非在旦夕之間即可以北京授與民國政府因北方之人對於民國政府猶未全表同情也 
　　現料袁世凱仍將主張召集國會别建堅固永遠之政府大致中國國民及外國政府將來或可贊成此舉 
　　熱河之武寗宫（譯音）聞己修理完竣現有滿兵一萬名駐紥其地大致即爲淸帝退居之預備也 
　　又字林報云昨據官塲聲稱停戰期限又己展長十四日此事殊有特别關係 
　　聞日内滿人將承認民軍之條欵淸帝遜位之舉己可有望現己與徐世昌世續等商議預備出走熱河之辦法大約必先秘密出京然後下諭宣布遜位也 
　　又聞民軍提出之條欵數日之前己由淸廷議决大致皆可允諾 
　　又聞伍廷芳博士此次前往南京係因接袁世凱來電謂滿人大約可允民軍提出之條欵故特謁孫總統面商此事并聞此事實得力於星期六日上海西國商會勸喻袁世凱徐世昌等贊成共和之一電 
　議和一事雖目下猶無確實解决然據北京來電觀之袁於民軍各項之要求必不致有大反對也 
　　聞民軍己允在威海衞烟台及其他之中立地舉行國民會議 
 
 

Page 3

 
 
[西報之議和談]  
　　文匯報云和議雖無實在消息然據兩方面情形而觀不日可望解决此事今晨（念五日）八時伍代表己與袁世凱議定停戰條約事宜 
　　南京民事本巳奉命預備北伐且租定輪船運兵數千由軍艦保護開往北方乃昨日忽接袁世凱來電請再展長停戰期限十四日查數日之前民軍領袖己議決不能再停戰事及昨日接電後經各領袖一再會商始於當夜覆電准其續展十四日大約不久戰爭必將告止矣 
　　聞袁世凱來電并未述及滿人應允民軍要求之言惟據間接謠傳袁世凱不日將由人歡迎歸入民軍故知淸廷大約己允讓步也 
　　民軍今仍一意要求無論如何决不能保留君主 
　　今觀大局數日之内淸廷必將服從民軍之請求而舉行國民會議蓋民軍領袖之意此舉必在上海舉行也 
[西敎士之語妙]  
　　旅滬西敎士昨發一電與淸政府云北京袁内閣轉皇太后曁諸王公貝勒鈞鑒吾等旅華多年爲中國幸福起見敦勸皇室於民國特許之優待注意三思以免戰禍而保大局費啓鴻竇樂而海格思潘愼文斐有文丁義華 
　　北京袁内閣轉皇太后曁皇室鈞鑒義華因望中國强盛及皇室生命幸福再行電懇皇室允諾民國特許之優待近有美國監督遊歷中國多省云民心己去切望纂台敎勸皇室即行遜位南北兄弟聯合建設民國爲禱萬國改良會丁義華上 
[民軍北伐之預備]  
　　南京民軍現仍招練新軍以備派往北方昨晨招商局新昌輪船由粤抵滬載兵約近千名内有步兵砲兵若干並擕有最新式大砲數尊該船現泊浦江聽候命令大約將隨下椗吳淞之運兵諸船於數日後一齊開往北 
　　新昌船所載之兵皆備冬衣且有輪船數艘己由滬運兵赴甯以便由津浦鐵路北上 
　　海容海琛南琛三巡洋艦己於昨晨由海軍次官湯薌銘君統率開往烟台此即海道北伐之一路也 
[吉林同享共和之先聲]  
　　舊歷十七日有卾省民軍何君者單身來吉運動淸官吏歸附民軍曾面謁淸民政司韓紫石並二十三鎭統制孟恩遠韓提出要求三條孟亦提出四條均於軍事治安兩方面有關係者茲探得韓之要求（一）吉林官帖局虧欵七百餘萬須由民軍擔負（二）全省軍餉虧欠尚多民軍須妥爲籌備（三）商家恐慌巿面奇滯治安爲之牽涉民軍須善爲設法孟之要求大旨相同何君以保衞治安尚能辦到惟財政一項未便專擅故己囘南商酌辦法俟商定卽可來吉而一般淸廷官吏己大有歸附民軍之意地方紳士亦擬與官場聯合趨附民軍期逹同享共和之目的現組織一新吉林報爲之鼓吹各當道亦暗爲之助目下正在籌備尚未出版 
　　遼河莊河一帶近因内省和議有望用兵稍緩各首領均在往大連適藍天蔚　　申囘東各首領均向之陳說擬收拾餘燼以圖大舉藍謂之日滬上議和尚未定局（時在十一月初十日也）我等正宜從容規畫以待時機公等倘逞一時意氣實所不取倘議和不成我等師出有名直擣黄龍殲此餘孽與諸君痛飲豈不善乎各首領唯唯遂各回原地暫時按兵不動以觀議和之結局 
　　吉林旗人向來亦多主張民主其中尤以松秀濤爲最此次滬上組織臨時國民公會吉林派有諮議局議員趙學田與與趙會電吉速派妥員到滬勷贊一切吉林聯合會遂於十三日公舉李紳蔭泉何紳印川亚在申之趙紳學田三人爲吉林代表現李何二紳准於日内即可出發聯合會各圑體近己發出委任書大旨謂代表等到滬須表明吉林人民對於共和之趨向雖在旗人亦并無反對之意惟祈早日表决共和政體俾免人民荼炭之苦 
　　北京淸政府之意一旦和議不成民軍併力北攻勢難抵禦欲將吉林二十三鎭並奉天巡防營調赴北京二十三鎭統制孟恩遠及奉天防營統領張作霖得電後即欲長驅入關吉林紳士以二十三鎭若全調入關則省垣空虚將何以禦外侮况此軍入關與民軍關係頗巨一旦與民軍有事則民軍進取之途又多一層障礙故甚不願此軍藉保護京師之名蹂躙地方遂於日前由各圑體公電袁世凱謂不能承認此事云 
[四川獨立後之浩刦]  
　　成都成都防函云當成都之初獨立也四川軍政府曾允事後發給各軍恩餉三月并給假十天以酬其勞惟事後四川財政竭蹶不能如願以償省城内所駐之先鋒隊祗允發給恩餉一月於是該隊三千人於舊曆十月初八日發餉之晨聚衆不服要挾多端稍拂其意竟將發餉委員戕斃立時叛亂惟叛軍所最注意者爲大淸銀行遂蜂擁前往銀庫瞬息而盡叛兵仍不滿意遂到處肆行搶掠當夜亂兵所用之口令係撲超兩字凡盜賊亂兵肩負鉅贜敬能應口呌出口令皆往來無阻城内居民震恐之下欲將室内貴重搬運出城途中每爲亂兵刧去亂兵猶以爲未足遂縱火焚燒錦繡成都竟變爲野蠻世界矣至初九日火勢尚未熄滅一大部分己變爲焦士亂兵又擁至藩庫將庫房燒毁并搶去現銀一二百萬兩於是英美各國領事見四川大局危險己逹極點遂命各敎士全部離去亂兵大都爲先鋒隊該隊旣得如許贜物卽一哄出城四散十一日城内亂兵旣散大局略定於是四川都督欲設法辦理善後事宜迨城門大開忽有自稱同志會之黨人甚衆蠭擁入城往助新任正副都督殷羅二君並協助軍政府命在城各陸軍所有軍械一體繳銷又帮同捕勦亂兵城中賴之略安現敎士等在成都所領之護照有二一爲本地軍政府所發一爲盜黨所發自成都至重慶皆由盜黨派人保護而下 
　　又重慶國民報云十八日之變藩庫刧空通計官民損失數逾千萬以上亂事旣起都督逃避城中無主故擾亂至一日一夜之久陸軍部部長尹昌衡於起事之時馳入鳳皇山營激勵士卒帥之入城次日涕泣誓師軍心大動被推爲正都督推羅綸爲副都督新政府重立大局略定巡防軍駐紥皇城内者概未逃散其己逃散者經尹都督召集演說皆願投誠效命然非具有眞實願書聲明甘願悔過嚴守紀律者不予收録淸川督 
　　趙爾豐於十九日乘新政府無主之際出示招安猶用總督名義又有李克昌者舊日駐防軍統領亦出示稱奉督諭收撫雖經尹都督命人將告示扯去而趙爾豐尚在省城田徵葵田振邦己乘十九日之亂由巡防軍擁護逃去捆載金寶無數其防軍之逃亡出省者亦多惟皆爲同志會截殺亦有捕送軍政府治罪者尹曾於東大街正法一人以示懲儆現同志會入城者己逹四萬人大不易安置現擬挑選四千人編練爲軍餘繳械給資遣散又擬暫時多留少遣後再徐徐裁汰此次收集散亡全由尹都督激動之力晚間親身督隊出巡四更始歸兩湖公所内逃散之防軍爲李克昌所招集者約六七百人尹隻身入内安撫省中軍裝庫被刧後鎗械甚少至省中被擄之餘餉源極絀現在僅存銀八十餘萬兩 
　　墊江四川墊江縣自十月初七日各屬起義宣布獨立後公舉紳董李香林君爲正都督廬超凡君爲副都督徧插白旗黄縣令見事己至此亟將印信交出自願還鄕於是李盧二君飭各鄕鎭塲所認眞圑練以禦外侮一面招募民兵五百人日加訓練以資捍衛詎各屬土匪竟假託同志會名義復肆行搶刧以致城防戒嚴各鄕鎭紳商富戶多被焚刧大局糜爛數日前又由隣水縣突來土匪八百餘名聲勢汹汹共圖搶刧旋見白旗遍地皆是民軍聲威甚壯無端可入乃退集南門城下誑稱係隣水義軍進往梁山攻取該邑如墊江縣民歡迎則彼等祇須穿城而過毫不擾害請速大開城門否則攻破無悔墊城居民應云歡迎一事祇認酒肉盤費則可至所云穿城而過萬不遵行該匪見城門緊閉乃置巨砲一尊直向南門各持鎗砲排隊圍攻城内早有準備亦還砲相擊由早九記鐘至午刻砲聲不絕勝負不分亂民以城外房屋爲護符不肯退去旋城中猛砲向亂民轟擊匪乃退遁殺斃四十餘匪生擒二十餘人訊明後均一律正法城内居民只死一人李盧二君恐亂民復來報仇速卽報知軍政府祈速撥兵援助昨蜀軍政府己遣調兵士多名及洋式鎗砲前往鎭壓 
[倪嗣冲屠殺穎州記]  
　　此次倪嗣冲違約帶兵攻破穎州竟敢大肆焚殺越貨掘墓暴狀不可枚舉茲有皖人函述目見情形云十月二十四日夜倪親統兵攻城其時城内防營一營先降民軍倪兵欲得内應不可於是用雲梯度兵進城民軍以爲和議所誤初未有備至此不能久持遂即退出乃倪兵進城大施屠殺見無辮者即斬之家家搜殺凡獲民軍中人先用鎗擊死後又割去首級或砍斷其手足然後開膛剜心棄屍道旁任令土棍將衣服剥下土棍得此機會於是在城内各巷口把守遇見行人衣服稍好者即指爲民軍殺之而剥其衣物刻下鄕間行人爲衣服傷性命者甚多且有巨匪張某助紂爲虐於占據頴郡後强勒地方官紳接濟軍餉近復招集匪黨千餘名攻渦陽攻亳州意在大施搶奪云 
[漢陽敵軍撤退紀狀]  
　　漢口遭敵軍肆虐己成一片焦土望之若新赤壁現敵軍大隊雖退尚有多數游勇奸擄燒殺無所不爲日昨在四海茶酒樓殺斃一人又協盛木行搶去萬餘金之譜虜軍殃民如此其肉尚足食乎 
　　又有人自黄孝來者云日前北兵退時多有强擄婦女者車中呼號啼哭之聲驚天動地故江西安徽兩省援軍開炮向火車轟擊敵軍之無人道於此可見一斑 
　　前日敵軍己退忽然又載回千餘人分駐漢陽漢口兩處實屬違背 
公法經英領事駁詰始又喪氣而去 
　　此次敵軍重來傳說不一有謂係僞督暗使者有謂係敵軍搶財刧物慾壑未滿者現漢陽漢口兩處將招警察若干名惟吾民抱愛國熱誠應募者寥寥無幾 
　　有友晤一旗人問其旣退復回之理該旗兵泣下對曰前日乘車赴黄孝行至花園地方忽遇極猛烈之爆炸將火車頭炸飛半空全車砲兵五百人砲十六尊盡成紛碎鐵軌亦被炸壞車不能前進故而退回云云又問此次爆炸究胡自而來旗兵云自家所埋之地雷以備民軍追擊者不知如何反自受其害也嗚呼豈非天哉 
　　當敵軍未退時在漢陽蔣家集强奪搶刦暴虐己極民船進出一律攔阻行人苦之現賊兵己退始得照常通行然該地居民猶有談虎變色之概 
　　陽曆初七日劉家廟至諶家磯一帶防守江岸之敵兵均由砲台後之坑内躍出每處約有十數人各處集合約有三隊之譜由軍官整隊而去退時行走甚快似開跑步必係趕乘八句鐘開行火車之故此蓋第二次退兵也人民見敵兵己退將江岸所有蘆篾戰蓬盡行撤毁略舒忿恨 
　　漢口敵人業己退盡如德租界火車軌栅欄處向設之守衛兵現亦不見後堤鐵路等處民人往來甚衆 
　　據秘密函告淸軍此次退紥之地第六鎭駐紥孝感第四鎭駐紥信陽其餘各軍則退至保定北京 
　　又據孝感民人言敵兵現俱退駐季感但一到其地卽肆搶刦 
現算其人數約在一萬以外 
　　又有漢口友人報告敵軍近日情形頗稱詳確爰録於下初二日聞敵軍接退兵電後雖其時不以爲然者甚多然出自主帥命令不得不遵故卽倉皇收拾槍械退至黄陂縣以北地方所留者只警兵耳人謂警兵卽係步兵冐充此說或亦近是初三日漢上卽甚平靜凡有辮者均可在華街行走而龍王廟划船尤多可直接漢陽門饍初四日午前江中上下帆檣如織而尤以渡漢商民爲最多葢數月以來凡有房屋産在漢口者至此不得不一往探焉迨是日午後白廟興龍王廟人聲嘈雜幾乎合武漢爲一家不復知有敵人在前矣 
　　初五日晨江中忽然無一划船行走凡欲過江者無不疑訝迨詢之始知敵軍確於初四日夜仍一律囘漢矣初六日午前尚無船行走至午後划船又能往來自如漢上似又無一敵兵黄陂街站崗巡警亦絕不盤詰行人惟無辮者時遭干預耳 
　　敵軍現派暗殺黨甚多分駐漢口各處身著長衣暗藏兇器偵探我軍動靜願吾同胞注意注意 
　　淸孝感縣令兪承恩將該縣考棚打掃淸潔以備僞督叚祺瑞行台乃由初三日起至初八日止每天迎接不見蹤影即在漢探聽亦莫知所在聞叚因無餉銀可發己暗由水道逃去矣 
　　距漢八十里之楊店現駐淸兵二千餘人似與百里外之條約不甚相符即以英尺量之亦不及百里之遥淸兵屢犯公法往往若此 
　　黄陂祈家灣駐紥之淸兵現僅退去大半其餘未退之兵尚有十之二三日則沿途搜索夜則下鄕刧搶附近一帶居民受害較前尤甚 
　　淸兵上次折囘漢鎭時竟至米厰大阪公司堆棧亂行搶刧而公司中僅二三人以事出倉卒無計可施暗令一人呼印捕多人前來彈壓淸軍竟敢開鎗擊斃印捕一人擊傷數人始將所積之貨搶去聞該公司所受損失有數十萬之多現英日領事己與叚祺瑞嚴重交涉又敵軍在德商某洋行内搶去貨物銀錢亦有數萬今德領事亦開具失單向叚祺瑞追賠矣 
　　漢口巿面自淸兵退後漸漸聚集商家房屋被燬者多搭蓋蘆蓬設攤開巿其中以熱食店占多數布疋攤次之惟銅元不多紙幣阻滯不無缺點似此情形漢口商務恢復尚非一時可望也 
淸談（東吳） 
　　花蕊夫人旣入蜀有人以易主進諷者口占一絕答之曰君王城上竪降旗妾在深閨那得知二十萬人齊解甲并無一個是男兒今滿廷各親貴因聞民軍北伐之信紛紛挾貲先逃矣爰録此詩以備袁世凱他日解嘲之用 
　　最是倉皇辭廟日不堪重聽敎坊歌揮涙對宫娥今世有此亡國帝王今世無此風流天子洵濤搏二爺輩肉慾而己滿淸一部亡國史亦覺毫無生色 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[蒙自險釀交涉]  
　　蒙自城十月十三晚各商號洋行突被搶刦經羅部長榮軒到蒙密查乃係駐蒙之第三四營所爲二十六七兩日經羅部長先將兩營新軍由專車載運省城在車上半途截繳軍械共搜出洋銀三萬六千大寶七十八錠并將亂軍二百餘名一并擒獲經解到省審辦該營司令官李鎭邦管帶龔裕和徐國光三人經羅部長留後二十八日午始行到羅部長衙署禀辭而羅部長送出三人堂外下階即呼護軍將三人捆綁不料三人覺機先行拔鎗向羅部長放發幸未受傷即喝護軍亂槍轟斃將三人梟首示衆此時鎗聲隆隆蒙自全城閉巿後知無事下午始行開舖照常貿易當時無辜槍斃者一人轎夫二名圑兵一名衙中雜役二名此次羅部長之遇險亦云幸矣 
　　又蔡部督傳諭蒙軍云蒙自十三日之亂全局動搖幾於牽一髮而全身俱動危亡之機不容一間天福吾滇蒙軍將士能洞囑大局亟宜悔禍哀痛愈恒藉我皇祖之靈用能恢復秩序未致潰决幸也何如值噩耗飛傳法人日夜運重兵於邊境伺機而動一面向我强硬交涉謂我無保護外人生命財産之實力無節制驕兵悍將之功能要求軍府除賠償損失而外須將此次肇禍之人與以重懲並由該國特派警兵在沿鐵路一帶屯紥保護而巡防各軍有謂新軍假起義之名而行强盜之實深惡痛絕亟思一逞其不肖者猶思乘亂刦掠甘爲戎首事機至此可爲悲痛經本軍府分别佈置幸大禍潜銷人心鎭定惟首惡不除不獨無以謝外人而杜藉口尤不足以解陸防各軍之憤怒而安反側更無以對我並天之同胞故將爲首之李鎭邦龔裕卿等立予正法以昭炯戒而快人心本都督見我將士悔禍之誠且恢復臨蒙各城著有勛績其餘諸人概不根究仍以手足股肱相待此心可質諸天日本都督尚擬親率諸同胞入川赴援進圖北伐以湔蒙亂之恥而立不世之功務望共矢天良以肝膽相見庶不負起義之初心使中國得安於磐石滇軍名譽得與日月爭光其一體勉旃軍都督蔡鍔十月二十九日右諭交蒙軍第一營管帶李鏡明宣示全營將士凛遵 
[追紀順甯匪亂情形]  
　　順寗亂前情形九月十二日順寗府琦璘接到滇軍政府電次 
即日召集士紳及巡防隊哨弁於自治公所宣布電文並解印付紳即擬避位爲衆紳堅留舉爲正議長并舉羅令爲副議長琦當即捐銀六百元賞給巡防兵丁囑其保護人民維持治安並傳令城鄕於十八日舉行慶祝家插黄旗二一書漢字一書官紳軍民共保治安字復調圑紥要道以防不虞一時萬歳之聲震動屋瓦 
　　各署被搶情形先是卸縣蕭桂祥疏脫要犯撤任留緝與琦有隙又前哨弁秦炳燦縱兵淫賭被人告發琦禀禁之易以石弁八月間保釋在外住痞匪譚占標家（又名譚鴻興）騰越初七起事琦得電慮秦勾營作亂乃傳入署内住宿不知秦早己與兵有約復使蕭縣煽動城外哨兵哨弁滕久名亦有淫掠志遂許之譚亦同時勾通痞匪於十六日早同時暴動石弁及排長某不從槍斃之於是閧入府署及電報局（在府署旁）打搶一空琦及電局朱委員耿馬防營敎操董敎員及親兵數人由後縋城出兵匪分頭打刧釐局縣署概被搜刮並將監内各犯儘數放出百姓恐慌萬狀於是痞匪愈集愈多譚占標遂自稱營長聲言沿家搜搶時有自治紳李步仙計蓼仙楊恒超等將光華報（報館在英缅仰光）中載軍政府規畫各州縣反正章程交譚謂兵丁少是滋擾人民乃獲幸免　　琦守被戕情形琦守等出城後西至炭山各兵匪志在打刦尚未追搜十八日順雲協馬某將到相莊琦欲與馬面謀攻匪事繞徑至東山寺時天將曙購米作炊村人告知近寺無賴許超遂糾衆入寺琦等束手受縛入城至警察局見譚令寫投降罪狀畢擁出局門槍擊之琦中槍猶搖手曰滿人只我他皆漢人不可加害匪兵即萬刃相加且疑其吞金而剖及腸胄朱董爲士紳力保得不死 
　　琦守戕後情形時痞匪來投効者甚衆譚分之爲三營自紥中學堂滕久名紥府署曾鏡濂紥蕭祠秦炳燦爲三營督隊官惟各匪皆烏合飽者己陸續遠颺未獲者則蠢蠢忠動譚擬沿家壓派糧餉經士紳自願認籌始得稍安二十六日永昌國民軍督隊官袁宣臣率兵六十餘入順譚等出迎袁進城後即令譚等交軍裝因之各懷疑忌十月初一日遂有互鬭之事譚曾均被擊斃餘黨四竄滕秦逃脫匪亂始得稍衰 
[廣遠輪船失火續記]  
　　航行西江之廣遠（前誤作源）輪船於本月十四日被焚己紀前報茲又續紀如下十四晚和順公司往來梧州之廣遠輪船在零汀洋失愼全船被焚燒斃溺斃人命甚多某西人曾親見之據云予等三人結隊往港外獵鳥十四晚約九句半鐘乘金溪小輪自横門回港行至大嶼山與沙州相近處遇廣遠輪船不見有所變動約十數分鐘後予等向後一望似見一渡船失火惟水手輩則謂是廣遠輪船時相隔約三英里予等命轉向該輪進發及至見火勢甚猛烟起如山疑是燒及火油未幾又聞轟炸聲於是再前遠見水面火油甚多乃益信是火油轟炸予等小輪上之水手即預備救人加足汽力將救生水泡水帶繫以長纜並將救生艇整頓預備落水未幾聞右邊船頭相對處有人呼救立駛往該處見四人抱一木於是急將水泡擲下惟四人己弱甚况寒不可耐不能緊持水泡將彼等拖至船傍乃將舢板落下歴盡艱苦始能救起四人後又見一人持一沉重木箱在水上載浮載沉不肯放手予等因救彼一人極費躊躇亦阻碍時刻後卒將其救回聞此人卽是該輪之買辦無何見零汀島附近有火箭飛起審知是渣甸行之阜生輪船所放者再遲二十分鐘後己駛至廣遠各人皆注視水面尋覓難人斯時廣遠船上前後皆火船身木架逐漸傾碎船上若有人在亦不能救出金溪小輪繞行該處一點鐘有餘共救回十四人俱船上人員連買辦大計二計皆在内金溪小輪之水手救人甚勇敢定當得政府及廣遠船東之嘉許阜生輪船發出小艇四艘共救回男人十五名亦是船上人員另婦人一名合計船上人共六十七名遇救者念九名搭客遇救者僅一人查該船於十四晚在香港開行前往梧州載蠟甚多查其出口紙祗有搭客十二人此乃其所限之額數惟聞實有搭客百餘人若此則斃命之人將不能得其實數聞捕差則己偵緝該輪欲控以載客逾額之罪金溪小輪再巡行一點鐘久見無人可救乃駛回本港後見廣遠輪爲北風吹至大嶼山尾之西遂不復見矣 
[粤東舉行慶典誌盛]  
　　本月十九日省中各民軍曁各界舉行補祝中華民國改元大典各商號均休業焚燒爆竹如從前賀新年故事是早各民軍曁學生隊北伐隊數萬齊集東堤慈善會結隊巡遊各街道戈矛林立醒獅十餘頭外有頂馬飄色鑼鼓櫃等等優天影社員扮故事數套描寫滿淸官吏形狀俱紅頂花翎或托大靴或抬亭或扮衣冠禽獸頭戴紙札魚暇等物令人解颐各工黨捐送生花儀仗各號捐送花彩儀仗隨行各軍隊爲整肅巡遊城廂内外自晨主暮始己又聞是日軍隊中尚有結隊前往牛王廟追悼去年新軍殉難諸烈士故軍隊中有各佩花圈等物云 
　　民主政黨於元月七日（即十九日）在東園開慶祝大會及議事會到者六百餘人由何蕙農宣佈先開慶祝會繼由吳功溥宣讀祝辭舉座鼓掌連呼萬歳燃炮十萬餘并舉李少文擬電致賀孫黎兩總統電文云南京正副總統鈞鑒公任總統虞日本黨開會公祝共和民國歳粤民主政黨本部叩賀繼復宣佈續開議事會衆舉何蕙農陳新吾爲正副主席一决議女子能否入黨會員主張暫行限制者得多數一佈告分設各地支部並林閏生願親往南洋全體贊成隨移座東廳茶會一同拍照然後散會會場秩序極爲整肅 
　　滿界大巿街一帶本前明之西關所有紳富皆居該處自兩王入城以該處繁盛圈歸旗界其故址尚斑斑可考也該街本有公建三聖宫爲坊衆會議之所向被滿人盤踞不准商民聚集二百年來皆爲欺壓近因本省光復昨初七日（即十九日）舉行慶典該街商民捐資高搭牌樓生花燃燈放炮懸旂慶祝極爲閙熱是晚即集三聖宫公議援照各街設立街正街副及更夫等正在傳簽上廟詎有滿奴兩名將各人驅逐解散坊人不准其入二人即拔槍指嚇坊人立報附近民軍將兩人拿獲未幾滿奴官聞報趕至向街坊認錯即由民軍將二人交彼領回後卒無事云 
[廉欽安撫近聞]  
　　廉欽一帶盜匪猖獗經協字營黄管帶濟川率隊前往相機辦理聞該軍隊到廉後土匪己陸續逃遁惟舊政府所委之宋管帶尚率匪徒抗拒卽將該管帶槍斃并將該處土匪所擄良家婦女以及妓女均一律分别送回戧匪亦分别安撫現黄管帶飭劉少典回省請餉不日起程前赴欽州巡緝以資鎭懾 
[粤軍預備北伐之忙碌]  
　　欽廉道郭人漳回粤後駐居沙面招兵北伐略見各報現聞孫總統有電催速集北伐軍聯合大進以竟前功等因若待招募足額未免稽延時日聞現擬將黎岳建字北伐軍酌撥數營歸郭統率先行北上其餘陸續進發 
　　駐紥虎門之工程營爲李準舊伍現改編北伐於本月二十一日下午二點鐘全隊回省預備偕同第二帮北代軍進發暫以觀音山爲營房 
　　廣西北伐軍司令長陳裕時所部各軍六大隊均係南寗陸軍操法嫻熟而陳則曾任陸軍標統於訓練頗極講求日昨各軍己抵省河現仍住船中就便購製軍用器械皮革等件一俟齊備隨卽登輪赴滬 
　　肇羅北伐軍其兵力原有一標抵省後又與桂軍聯合舊曆本月十一日己出發一營由飛鯨往滬昨又有兩營乘新昌直往南京其餘定於十二日分乘廣利志遠兩輪往寗 
　　北伐隊司令長奉都督命製備北伐軍一萬五千名之服裝昨經開列細數計每名給北機操衣褲一套棉衣一件脚絆一對洋毡一張急帽一頂及草蓆等物約需價八元五毫共銀一十二萬七千三百元昨請財政部照數撥解備支 
　　北伐軍第一帮抵上海後適值議和停戰各軍士皆磨礪以需日望速速開戰一試其鋒昨聞司令姚雨平有電囘粤請續解鎗械子彈以便開戰現製造局加工赶鑄機關砲等項解往軍械局者日有數起彚齊卽解赴滬上 
[豫省民軍之得手]  
　　豫省民軍西路大將軍王天縱自接到停戰議和之電後卽備文照會淸軍兩面停戰淸軍不允着着進逼王天縱遂决意進攻刻己派其部下某某率兵一千進奪鐵謝鎭（黄河渡口）整旅北渡光復懷慶以接應山西民軍云 
　　又淸政府於日昨接得洛陽來電略謂現駐紥陜州靈寶兩處之軍隊日昨與陜西民軍在靈寶開戰約三點餘鐘淸軍大敗逃奔陜州欲渡河攻打駐茅津渡之山西民軍被山西民軍迎擊淸軍又大敗 
[泰安帮匪之猖獗]  
　　泰安一帶帮匪現有營總統謝方業王歧洲趙忠祚謀師傅弼卿敎練長謝庚甲營官趙中明傅淸浦王延和王錫蘭隊官趙中管吕敎緯楊松軒等人其所在地則在大官秋林等莊分所則在施家後梭村等莊及洪福寺或李宗成宅内親軍共六十名分練者尚不計其數而所携軍械則各有三彎刀自造土砲併派匪四出搜羅村民鳥槍火藥以充軍火現上戶勒派銀錢嚇以兵力中戶罄其所有名曰助餉貧民引誘入黨供共驅役至覇良女作妾不令各莊練圑及强牽騾馬等事更不可勝計矣現聞該匪己在 
　　蒙隂聚帮匪數千餘人閙寨子敎堂萊蕪縣允許出綫始得解散而謝方業王歧洲於十月二十六日號召帮匪一千餘人圍困倪家莊勒偪出錢三千串罰酒席四十桌在洪福寺演戲四天梭村王振昌家被該匪刦掠後赴懸喊寃縣令竟無能爲力因是帮匪勢力駕乎州縣上矣近日又因索錢不遂該幫數千人圍攻商業最盛之山口村該村現己防守戒嚴附近村民多己遷避其内該幫頭目謝某二人之外又添一退伍兵此兵年二十餘近將娶婦其同夥皆稱之曰娶娘娘三人者皆衣黄馬褂出門步行前則高擎黄傘又聞該匪有請財神之說在離城二里之潦窪村一帶該村宋姓昨接一紙帖大致云本軍隊現駐紥於租徠山前只是糧草不敷聞汝是個富戶三日以内借銀子二千兩以充軍餉若不送至某處三日以後再見等語 
[山東華工被驅]  
　　北滿哈爾濱等處每年有山東貧民前往該處作工謀食者甚夥惟工價極廉衣食昂貴每當工作停止之時旅費無出多有不能回籍者近年以來一至冬令俄人卽行驅逐聞現在哈爾濱俄人驅逐山東無業華民有三四百人之多皆衣服襤縷及乞討爲生者己均派兵圈赴車站用瓦罐車載送雙城堡或長春等處俾使遠離租界噫山東同胞内則束縛於虐政外則被逐於强俄其處境亦太酷矣 
[蕪湖劉司令之威福]  
　　蕪湖自光復後財政雖極支絀然秩序一如平時誠地方莫大幸福不意有自稱某都督表親張漢（卽張海橋）者寓居西城内油坊巷梅姓宅内舉動闊綽娶妓女大桂林爲妾日與某某等往來外則花天酒地示人以不談時事態度内則運動各界爲推翻分府之預備己約定十一號（即二十三日）起事詎爲司令部偵悉於十號夜四鼓時由劉君開文張君某親往油坊巷梅姓宅内搜出各種證據當將張海橋帶至執法處訊問據供擬在十一號夜間動手推舉龔克定爲分府己爲司令部長云云旋經司令部長劉君醒吾宣布槍斃死刑一面出示緝拿龔克定正身以憑究辦惟張漢槍斃後劉司令深恐根株不盡滋蔓堪虞又密探城隍廟内有與張漢有關係者數人當即捉去五人交執法官嚴訊 
[浙省公債之難籌]  
　　浙省自民軍光復後豁免錢漕裁撤釐卡致財源告竭行政諸多掣肘前己發行軍用手票奈爲數無多經濟界仍難活潑復由滬軍政府組織中華銀行附設國民公債刊布章程特派代表王爲新諸君來浙籌辦一面照會商會總理顧竹溪及虧倒鼎記莊經理潘赤文等爲公債總協理商董張筱莊等二十餘人爲募集員額定五百萬金除紳富一方面另由財政部選派經募外凡城廂各業均責成該會開誠勸告奈虜氛未靖匯劃不通百業敝巿面衰歇致勸募員日久無功而軍政府因前敵需餉浩繁籌濟無術一再函牘催辦先期刊發傳單訂期元月十四號（即念六日）二次召集城廂商界假座商會公議認籌辦法先由顧總理布告財政部催辦急迫理由並云該部調本鹽木綢布等各大行商會館堆金存積綜計四十餘萬應請各首事酌量維持即錢業全體前次認籌一萬元亦嫌太少事關大局務望熱力赞襄等語錢鍾宓廷芳倪幼亭等謂今日到議僅四家即每家千元亦不如前數其餘各同行不但無錢可派倒閉者更踵相接近因和議不成謠言日盛人情惶惑商業愈危其餘各業更面面相覷毫無把握綢業中自願提貨相抵磋商四小時始以另行開會公决報告而散 
 
 

Page 7

 
 
[温台官事彚聞]  
　　温州分府徐定超日前查得該屬釐務各官竟致全體脫逃當卽電告都督分别嚴拿略稱温郡釐局逃員除東門吳中俊現在郡城便算交代外所有西門年翔振瑞安胡元祜小南夏泰堦狀元橋吳昌齡洋廣捐李鏡竹嶼嚴雋蘭平陽秦顯謨等均逃請速追拿等因查釐局弊混素多現值淸釐官欵之時非着手調查不足以淸積蠧該局員等果無虧蝕侵没情事自應在局靜候結算何必聞風膽怯紛紛遠颺現由政事部呈報都督電知滬軍政府派探照單嚴密查拿一面移和財政部以各府縣民事長同在隷屬關係之内逕請直接通飭一體協緝以重公帑而儆貪婪 
　　台軍分府姚桐豫爭權内訌被逼潜逃朦請都督擅舉雷統領庖代其意蓋欲藉兵威以壓服反對者致紳民愈憤各樹一幟司令官王爕陽持之尤力以致縣自爲界政令不行土匪蠭起民不堪命釀成無政府世界實維姚某爲作俑現聞各界人民不認省派而尤仇視雷統二十六日該分府電禀都政軍統各部略稱奉命兼民事長曾一再電辭實因地廣民悍軍政己恐不勝而民事尤繁重加以水患後災情迫時事艱瑞無兼人才萬難兩顧再四思惟擬懇仍照寗湖分任例迅派能員來府接充民事長俾免貽誤速乞電復盼切台軍分府雷廷瑞叩元 
[揚州近事片片]  
　　揚州學塾公公爲黄俊臣石恒之張少秋三君所發起其宗旨在謀敎育完善與統一進行以爲共和國民之先導總事務所設在十五區西營地方於每星期下午二句鐘在各區會議并討論敎育方針元月十二號（卽二十四日）上午十句鐘假城中馬神廟開會議事到者二百餘人揚州共和建設會特派員楊君煦冬等前往蒞會由楊君親執祝旗一面上書學塾公會萬歳脫帽高呼以伸敬禮該會備極歡迎當由發起人宣布開會宗旨再由主席陳際唐演說嗣有赤十字分社汪君綸瀛越衆登檯發言意涉嘲訕且自命爲新學巨擘目無餘子以致大動公憤會衆高呼我不願聞紛紛欲散幸經會中申明本未請汪演說嗣後絕不容其登檯乃少肅靜當舉葉君貽榖爲正會長陳君際唐爲副會長其餘職員亦皆舉定隨卽散會 
　　揚州軍政分府庶務長朱君立填等設立中國社會黨揚州支部於日昨遍貼傳單略稱社會諸君如有與本黨宗旨相合者請於元月十一號（卽二十三日）起午後二時至五時止至古旗亭街東首事務所簽名宣誓索閱章程者亦可逕向事務所取閱 
　　連日揚城各界紛紛開會大都爲力爭揚州鹽務一事現有鹽務同寅吳君養和等共和建設會會員王君月英吳君丙炎等輪流至該會會晤蔣君景緘勉以大義勸其勉踐前日大會之言與李民政長合謀力爭方法聞蔣謂欲爲揚屬謀幸福雖犧牲生命有所不辭云云詎有一二破壞黨散布匿名揭帖煽動會員竭力毁謗蔣之名譽幸有盧君子文等亂以他語且主張代發傳單徵求會員意見共爭鹽務不令灰其初志 
　　揚州剪辮一事前逕李民政長提倡出示在案茲商業中人以南北通商大形不便恐於商務前途有所阻礙故現在除軍警各界外加以勸導至商界則聽其自由不加强迫 
本埠新聞 
[大總統蒞滬先聲]  
　　滬軍部督陳英士君昨聞孫大總統將於十五晚乘專車來滬特卽會同光復軍統領李君飭令通班偵探衛隊等預在滬寗車站嚴密巡邏以便迎迓 
[舉行大祝典之盛况]  
　　昨爲中華民國補祝新年並舉行慶賀共和民國成立及大總統履任祝典之期本埠各公署及南北各商舖均懸民國燈旗同伸慶賀英法公廨亦均停訊一天入夜則有提燈會游行街巿頗極一時之盛 
　　昨晨十時民政總長農工商務總長巿政長民政長司法長先至巿政庉後有商圑公會各會友荷槍排隊由會長葉惠鈞張樂君率領同來旣而滬軍都督交涉司財政總長英法公廨讞員亦均戾止由警務長迎入大廳行一鞠躬禮並有俄領事羅斯君日本領事有吉明君礰奸師穆安素君法副領事多勒大那君及各國領事江南大主敎姚宗李君董家渡天主堂院長邊德和君徐家匯天主堂院長顧洪義君等到來同伸慶賀陳都督並順道至商務分會道始行回署聞行禮旣畢卽由巿政廳長與在座各職員合攝一影以留紀念滬軍都督府頭門外紥一高大牌樓裝設五色電燈並懸國旗軍旗中有共和萬歳四字二門口有總統萬歳四字庭中高掛大國旗一面午後三四時城　内外全體商圑荷槍列隊齊至都督府歡聲道賀約有二千餘人均手持五色燈籠槍尖插五色國旗並有水菓業學生隊數十人由敎員導引至都督府及民政司法署内行三鞠躬禮提燈唱歌後有閘北學生隊數十人至都督府道賀後隨紙紥大砲一輪又救火聯合會各洋龍均紥彩花牌樓並各種戲劇上有張勳紅頂花領俯伏哀求一劇觀者尤贊美不置 
　　北河南路天后宫旁商務公所昨日舉行祝典並因孫大總統之兄來滬特於内外陳設一新高搭五色棚帳預備筵席公請大總統之兄赴讌並由捕房特派中西探捕十餘名到塲巡緝以資防護農工商務總長王震昨致南京孫大總統電云我民國新建大總統履任改元易朔與民更始黄帝子孫同享共和幸福滬上南北商務總會商務總公所及各商家謹於十五日舉行慶祝禮一律懸旗點燈共伸誠意謹肅電陳 
　　西門外白雲觀議事廳昨日陳設一切補行祝典滬西商圑會會友於上午九時到齊行圑拜禮來寶觀者極爲擁擠 
　　通俗宣講社先於新歷十四日（卽舊曆二十六日）星期日午後二時在大南門外中道橋南貧民學校舉行第十二期宣講會並開慶賀大會到者十四校計學生三百五十四人來賓二百餘人開會秩序如下（一）袁頌豐君奏琴行開會式（二）顧翕周君報告（三）奏慶賀歌（四）楊月如王立才顧雪芹梁幹臣顧旭侯諸君相繼演說（五）奏凱旋歌（六）分贈民國萬歳慶賀旗（七）搖鈴散會又於是晚六時燃放花砲舉行提燈會聯合東區第二小學貧民半日小學育新小學蘭賢小學各學堂游行城厢内外沿途唱歌甚爲勢閙 
　　中華民國上海警務長通告云照得正月十五日補祝元旦各長警每名給年奬大洋六角於舊歷三十日補發至發餉日期暫仍舊曆至陽曆二月底止自三月起一律依陽歷按日扣增給發將此通諭知之 
　　租界各捕房捕頭以界内各商舖昨日大半停巿懸燈慶賀游人繁盛恐有不肖之徒混入滋擾各飭中西包探分段巡邏以免肇事 
[飛艇試擲炸彈之愼重]  
　　孫大總統前有由外洋購來之飛艇三艘寄存上海製造局擬由該局試演飛行並試擲炸彈然後運寗以備北伐之用詳情己誌前報茲悉孫大總統以上海人烟稠密試擲炸彈難免肇禍故於日前電飭李總理逕解寗垣擇一空曠之地妥愼試騐現李總理己遵於元月十二日將飛艇三艘一併解赴金陵交納矣 
[譯遞議和電報之專責]  
　　中華民國議和總代表伍廷芳君以淸議和使唐紹怡君辭職後所有議和問題悉與淸内閣袁世凱直接續議由電商榷未免遲延訛悞曾經切實駁覆另籌善法袁遂委任淸滬道劉襄蓀爲譯電專員所有兩方面關於和議之電文歸劉一手譯遞以專責成故劉己於前日至伍君公館内面商一切矣 
[民政長贊成拆城]  
　　民政長吳君批上海公民姚文枬等呈云本邑地當江海要衝華洋總滙爲中國通商第一巨埠論保守則商圑巡警不爲不多論開拓則　垣淤河轉生障碍拆城之舉有益無損固不繁言而解也前於丙午年間地方士紳曾有援天津成案主持拆城推廣馬路以保存利權之議本民政長亦嘗追隨諸君子後共表同情乃以時機未熟不獲實行爲憾當茲庶改革新全賴衆志成城維持大局萬不能仍恃閉關主義冀與世界列强相抗衡上邑風氣夙號開通世會所趨吾父老子弟黨不以斯言爲河漢茲閱來牘所陳各節深堪嘉佩旣據通呈希仍候蘇軍都督滬軍都督批示遵行單存此復 
[陶煥卿被刺警耗]  
　　會稽陶煥卿先生成章盡瘁革命事業十年以來無或稍懈此次浙省光復先生又組織光復會功績在人耳目最近浙都督湯蟄仙先生改任交通總長浙人頗有舉先生繼任者而先生推讓不遑其謙德尤可欽佩先生近因攖疾在法租界金神父路廣慈醫院内養疴詎於元月十三日（舊曆二十五日）夜間二點半鐘時忽有二人身穿洋服口操粤音言有要事相訪侍者引導入室二人見先生己臥面向内遂呼陶先生先生轉身視之二人卽出手鎗擊中先生之太陽部及腹部復以手鎗威脅侍者禁勿聲張從容而去而先生竟因此殞命又聞二人逃出時隣人聞警往逐二人以手鎗視之聲言若來追逐當以子彈奉贈逐者遂散現在軍政府己嚴密查究法捕房亦飭探捕緝拿尚未得其蹤跡 
[商圑保安會成立]  
　　正月十四日即舊曆二十六日十五舖商圑保安會開成立會先由會長林康侯君佈告次由曾孟嗚龔鏡淸葉惠鈞蘇筠尚王引才諸君相繼演說後由巿政廳救火聯合會體育部豆米業中區十舖志成四舖參藥業韞懷洋布業商學補習會各商圑舉代表蒞會宣讀頌詞畢由軍中代表讀答詞來賓逹千餘人及散會時己鐘嗚五下矣 
[李科長辭職從戎]  
　　滬軍都督府交通科長李愍現擬辭職北代禀奉陳都督批云詞悉該科長於滬上光復之初惠然肯來協同辦事彼時一切草創處置較難均賴贊襄逐漸就緒屈以交通之任明知未盡長才該料長勤愼從公毫無曠護本都督欽佩之下惟深默感現因北伐事急辭職從戎共事多時一朝言别如盛副司令如劉副參謀如籌劃科楊科長等皆爲本都督得力之人與該科長同時惠來同時離去私情公誼均極難堪惟北伐不能再延諸君復仇志切不得不免循所請以期共救時艱尚希努力前途爲國珍重本都督深願聞他日凱旋之唱以易今日饜歌之聲也此批 
[紀南匯選舉問題]  
　　松軍分府鈕司令前因南匯沿海有軍田數千畝派員收租嗣被該縣民政長趙謹琪延擱十餘日未經出示亦不函致海董協辦以致分文無著現鈕司令以趙本前淸民賊罪惡昭著投順後仍保存胡尾居心難信電致民政總長將趙先行斥革一面於前日派員下鄕召集城鎭鄕公民投票選舉民政長司法長現全邑衆望素孚者惟省會議員朱顧二君朱係倉辦縣小學堂者名祥紱號子浩素抱政治革命主義和平忠厚在城辦學數年名譽翕然顧卽光復時被舉爲民政長者名忠宣號旬侯明公理富道德歴任全邑學董地方學堂賴以興者不少但二君對於南邑百事灰心且鑒於土人程度在二三年内尚須受治於人故仍欲到松請鈕司令另行擇賢委任 
[游擊决死圑赴鄂防守]  
　　中華民國游擊决死圑係由陳王謨李漢淸袁餘芹等發起組織現己編成一隊軍械服裝亦經備齊該圑總代表陳王謨君現因武昌軍事甚爲緊急擬於元月二十日左右由滬一併出發赴鄂防守如果和議决裂卽行攻敵業己於前日禀准滬軍都督給予護照准備啟行矣 
[南匯續請軍火]  
　　南匯縣民政長趙瑾琪前日報告製造局總理李君略謂南邑土匪滋擾時聚時散甚難撲滅因此滬軍營弁兵祗可當駐南城愼爲防守惟該營槍彈己罄請發六米立八子彈一萬顆以資應用等語昨李總理己核准照發矣 
瑣聞 
城内 
[停辦公事]  
　　上海民政長於元月十四日發出牌示云明日補祝民國元年元旦并遙賀孫大總統受任本署在事人員均停止辦公一日又地方檢察廳於十五日發出牌示云本日欽遵孫大總統令補祝中華民國元旦并遙賀孫大總統受任本廳停止辦公一天 
南巿 
[踢傷車夫]  
　　車夫金雙鼎前晚拉車至花衣街口暫停憩息突有甲乙丙三人斥其碍路踢傷金之腎囊登時暈倒巡士上前查間三人均大言炎炎曰我等係是商圑言舉揚長而去該巡士當將受傷人車送巿政廳轉送上海醫院經醫生驗得傷勢非輕恐難救治視該廳己飭探訪明凶証各姓以便澈究矣 
閘北 
[民政總局批示]  
　　商民姚克仁禀批所禀欠租是否屬實仰三區區長查明辦理民人李長發禀批案己飭傳着卽投案備質毋庸躁瀆孀婦沈胡氏禀批據禀福昌祥積欠房租殊屬不合候停案訊究可也民人蔡惟茂禀批禀悉候飭該管區長認眞查緝以憑究辦着即知照商民宋雲記禀批查此案己據六區區長具復到局核與該商原禀情節相符惟被告黄鳴皋係居住租界候移交涉司轉行公廨將該被告指提解案以憑訊究着卽知照 
[拐匿女子]  
　　許小園投總局控南林里陳海靑之妻秦氏拐匿十三歳女子翠娥經孫科長將氏拘押候辦 
[拖欠柴價]  
　　葉銀紹等八戶控劉富堂拖欠柴價洋千餘元前日由孫科長傳案諭令交保出外理處 
英租界 
[捕房護衛温副長]  
　　老閘捕房包探劉森堂茲奉捕頭派往民國司法副長温宗堯君公館内隨護昨己到差 
[英副領催理積案]  
　　公共公廨關讞員昨接駐滬英副領事康君來函略謂己閉正元兆康謙餘三莊被欠欠人各欵迄未淸理請飭調查三莊股東共有幾人在押者幾人到案保出者幾人未到者幾人以及該保人等姓名住址詳細開單覆核以便分别華洋兩起接續訊理以淸積案等語業己由廨查核矣 
[銀行追索欠欵]  
　　俄商道勝銀行控沈硯傳欠銀一案曾經俄領函請公廨將沈傳案交保料理茲因原告禀催故又於昨日由廨照會俄領訂於禮拜三會訊 
[婦女拐賣小孩]  
　　住居貴州路十六號屋内之婦人姚王氏因拐賣同居某姓之小孩昨經包探查悉將氏拘送公廨押候訊核 
[估計回禄貨]  
　　四馬路得意樓茶館起火殃及老雪香茶食店己誌前報茲悉兩家均保火險昨經魯意斯塵拍賣行洋人前往估計老雪香所燬及焚剩各物與保險銀數相符惟得意樓生財等物尚未估計 
[被控纍纍]  
　　何琴軒控吳萬興（即吳銀壽）不還往來銀三千餘兩曾經公堂判吳交保限半年分期拔付在案茲悉吳尚有日商安部英商新瑞和等洋行控案昨經關讞員查悉分别照會各該管領事訂於禮拜三會訊 
[不理貨欵]  
　　日商武并洋行控吳順泉不理貨銀業經日領函請公廨傳訊茲奉關讞員核准於昨日照覆日領訂期禮拜二會訊至吳另有捕房控案訂期禮拜三訊核 
[竊賊又來]  
　　竊賊唐年根迭經公堂訊辦逐出昨又潛入租界被探查獲拘入捕房押候解廨訊辦 
美租界 
[因何圖害]  
　　江北船戶陳國惠同妻石氏及女小四子并夥王小龍李四子林阿堂千三等裝軍硬柴來滬停泊斐倫路浜内前日傍晚有某甲來船送陳肉鮮一方面去陳與伊妻等六人煮而食之一時均昏迷倒臥惟女未食高聲喊救由捕到來將一千人車送同仁醫院療治一面派探嚴行查緝 
[縱火圖賠]  
虹口老街念八號蔡玉尚所開之豆腐店保險起火己紀昨報茲經西探目伊克華探王阿巧查得該店確係縱火圖賠將蔡拘押候解公堂訊辦 
[洋兵酗酒]  
　　前晚有法國水兵三名在西華得路醉閙毆傷行人薛正海袁永林由捕併送捕方收押受傷人送院醫治 
[房東違章]  
　　王陳氏周李氏住元芳路四百八十七號因欠租金被房東封門昨該氏等將門　開欲運器物被據拘入捕房捕頭以該房東擅自封門有違定昌飭候查明核辦 
法租界 
[拐案敗露]  
　　鄭渭江家前日失去婢女一口四出找尋杳無蹤跡繼忽接得無名信一封内云所失之女係爲傅嘉瑞傅蔣氏二人所拐因即報捕飭探將傅夫婦二人拘獲解請公堂研究氏稱鄭之婢女實被小言存拐匿所得洋五元係向言存之妻借來並非贓欵婦人雖曾知情實無串拐情事求察判氏收押傳交　限七天將人交案再究 
[抑何刁狡]  
　　馮炳初前控葉金生於前淸光緒念四年份借去洋二百元延不理還等情曾經公堂提訊據稱早己交與中人迨令將中人交案則又托稱中人己故不能交到當由聶裁判諭令折還洋一百元交保限繳在案茲己逾限抗不遵斷昨又提案訊間聶裁判以葉實屬刁狡押候人銀兩保限兩星期理淸 
[無憑無據]  
　　王阿三控莊友全范德泉彭以安等在租界内强行剪辮昨經公堂提訊據彭等供稱剪辮者另有其人小的因伊等互相吵閙上等解勸致被悮拘求鑒中西官以所控無憑一併省釋 
來件 
 [P幣制條議（項鎭方）> 
　　幣制一事淸政府早經議及宣統二年所訂則例可行者太半特以舉措遲緩成交不著現當揆時度勢斟酌損益而切實行之庶瑜不掩瑕而政治經濟兩得裨益矣 
[國幣制度]  
　　第一條中華民國國幣以圓爲主幣以角分釐三種爲輔幣計算均十進 
　　第二條圓含純銀重庫平六錢四分八厘加銅得總重七錢二会角含純銀重庫平五分十厘六毫加銅得總重八分分含純銅庫平二錢加　得總重二錢二分厘用純銅重庫平二分四厘加　得總重四分 
　　按世界各國幾乎全用金本位吾國向用銀兩且現金稀少故暫用銀本位他日更改時似宜以純金二錢加銅五分製幣名之曰金而退圓爲輔幣一金當十圓金銀在幣比價爲三二　四換 
　　度支部則例輔幣之種類尚多竊謂計算以十 
 
 

Page 8

 
 
進而設不以十進之幣甚無謂也茲去之 
　　度支部則例於銅幣之重量質地皆不明言似太疏忽茲補之 
　　庫平一兩合法國衡數三七。三○一格蘭姆此係農工商度支部合定之制宜仍採用 
　　第三條一圓銀幣一靣印國旗花紋一面印中華民國一圓字樣角分両種仿此一厘銅幣中穿圓孔一面印中華民國字樣一面印一厘字樣 
　　按弊面不印重數者避人民秤量之習也并不印銀銅等字者蓋幣材祇宜有一種折之而太小則代以他物現以銀爲本位分厘之輔幣雖用銅而勿泥於銅他日改金本位圓角分厘皆將勿泥於銀銅故删其名以預爲之地也 
　　一厘輔幣在吾國生活程度上尚不可少然值賤而質輕鑿孔則四周加厚并便携帶 
　　第四條圓分兩種重量公差爲庫平二厘角釐兩種爲一釐銀幣每千枚合計公差爲萬分之三銅幣十倍之銀幣成色公差爲千分之三銅幣成色公差爲百分之二 
　　按銅鋅合金融合時　極易化氣故公差稍大國幣推行法 
　　第五條中華民國國幣在中華民國境内通行無阻 
　　第六條國幣一圓五角合庫平銀一兩一切出納照此轉合 
　　度支部則例假庫庫平足銀爲合純銀千分之九八五則每元當純銀六錢五分六釐六毫减去實含純銀數六錢四分八釐餘八釐六毫無銅料火耗工作轉運等費也 
　　度支部則例原限一年將各官欵一律拆算國幣數目竊謂無論各地銀盤成色秤量之不同旣合庫平銀兩再合國幣略知算術者優於爲之似宜令到卽行不必遲至一年其有用錢盤者按巿價轉合亦以令到日爲準民間債項援照辦理 
　　第七條圓之用數無限制角分用數每次不得過百枚釐不得過千枚 
　　輔幣之名值恒大於實值用有限制則私鑄無從獲利造幣厰所鑄亦不至太多而十進之制得以鞏固但前議輔幣實值比度支部所定爲高故限制較寬 
　　第八條輔幣主幣間之兌換無限制 
　　輔幣過多過少均有妨十進之制兌換無限則政府易於覺察或添造主幣或添造輔幣以爲操縱 
　　度支部則例命大淸銀行分行分號代理店負此責任竊謂國家銀行必不能徧設宜令商業銀行及錢店同負此責任 
　　第九條國家設立國幣檢查所爲幣制監督機關檢查所得通告全國以維信用 
　　第十條國幣受自然磨損者逮形跡顯著國家許以新幣換回改鑄之國幣受故意毁壞劇烈者國家按實值收之 
　　度支部則例有銀元减重過一分國家換回改鑄之語查减重至過一分倘爲自然磨損者花紋必不完備本當換回可勿别定條件倘爲姦民用藥水剥蝕者雖表面形式仍具亦宜歸入故意毁壞之例 
　　舊幣處置法 
　　第十一條各種舊銀圓暫准行用以純銀數爲準 
　　按此言將各種舊銀圓詳細化騐得純銀數若干以减元之當數六錢五分六釐六毫而收其貼水也度支部則例以巿價爲準倘巿價高則國損民益巿價低則國益民損均非所宜 
　　第十二條各種舊銀角與銅幣暫准行用以巿價爲準 
　　按舊銀角銅圓等質地甚劣倘亦以實價爲準則病民實甚倘悉棄實價而從法價卽十角爲圓十銅圓爲角則利民病國故曰以巿價爲準也 
　　舊銀圓對於銀而有巿價銀旣爲本位故必不可用巿價折算舊銀角與銅幣對於舊銀圓而有巿價故可以採用 
　　第十三條舊幣以紀元三年底爲廢止之期過期不准行用視同銀塊銅塊 
　　期内國家欵項兼收舊幣以便改鑄發出新幣以期流通萬一新幣不敷發出仍須借用舊幣亦照前法合算以示大公 
[自由鑄造法]  
　　第十四條自由鑄造以銀圓一種爲限 
　　第十五條舊幣自由改鑄照第十一條辦理 
　　第十六條銀塊自由鑄造先鎔化試騐再照第 
　　十一條辦理鑄造主可監視鎔化并可請人另行試騐 
　　度支部則例無自由鑄造一事又惡銀塊之成色無定每購運墨銀鼓鑄將來國幣進行銀塊滯銷西北各省必大受損失不可不防也故添此例 
　　輔幣名價過於實價通例不許自由鑄造以維持十進之制 
　　零星銀塊成色紛歧非鎔合一鑪將不勝化騐之煩但鎔合須用煤斤人工且難免火耗故祗許鑄造主到廠監視并另請化驗師化騐不得以成色太低造幣無利索還原銀 
　　此外如私鑄貨幣私鎔國幣毁蝕國幣兌換折扣等均當定嚴重之罰章 
自由談 
游戲文章 
[賀財奴破産書（仿賀進士王參元失火書）] [  血俠]  
　　得司帳口知足下吃倒賑破産以償僕始聞而駭中而疑終乃大喜蓋將吊而更以賀也人黠言略猶未能究知其狀若果空焉匱焉而逕無有乃吾所以尤賀者也足下襲遺産侈自奉惟恬安無事是望也今乃有累萬虧倒之虞以震駭左右而多藏厚亡之讖或將有騐吾是以始而駭也凡人之言有曰盈虚倚伏往來之不可常或將新民國也乃先均夫貧富私蓄罄而后公德生惰民無而后實業興勞苦變動俾以進文明歐美洲皆然斯道深沈遠大雖足下未必以此自信是故中而疑也一以足下熟貨殖傳廣匯票設銀行其爲多財若是而身不能捐什百萬金以取盛名者蓋無他焉蘇申人多言足下富甲吳中士之好廉名者皆畏忌不敢登足下之堂獨門下之客爲之逢迎而聚歛附益以貪黷之成風而虐之易助也不助虐則嗤嗤者以爲戇而懦僕自前淸光宣間聞足下之家藏集之者己數千萬未嘗言是僕嫉世俗而箝口舌久矣非特嫉足下也及夫申蘇繼光復自以幸爲大漢公民得奮其筆思以鼓吹足下之愛國然因見媚於小人猶有睹文而唾罵者僕良恨英雄拚鐵血鄙夫惜金錢面爲新國之障礙常與鈍根君言而痛之乃今幸爲債戶之所虧累凡昔之豐厚舉爲灰埃鬻其房質其田以示其無有而足下之藏罄乃可以誨盜而無慮其途坦矣是比肩刦財之相吾子也則僕與鈍根累篇之忠告不若茲産全破之爲足下助也鼎而新之使夫坐不垂堂者咸得奮其武兵民一致者躋國於强富雖欲如嚮之爲富不仁其可得乎於茲吾有望於子是以終乃大喜也滿淸王公自利同族者不親愛惟不親愛覆亡隨之今叶之所陳若是有以異乎淸故將弔而更以賀也民國之興其爲樂也大矣又何闕焉 
[詠麻雀牌] [  侍仙外史]  
　　關心時局最難和此獨言和勝算多只是有和還待　不妨白日自銷磨 
[贈失政王] [  丹陽阿贛]  
　　君家少婦不知愁秋日凝裝下翠樓忽見淸廷亡國象竟抛夫婿覔楊猴 
海外奇談 
[以死逃愛情] [  頌斌]  
　　西人伯司脫者ＰＡＳＴＥ紐約卜司利大學堂中物理敎　也居紐約完伍司路四千六百零二號於西一千九百十一年十二月十八號之夜忽自盡以刀割破手腕而死鄰近聞之均爲驚異後查見其屍旁有日記一册上書自盡之故則因伉儷間愛情太篤之故據云凡人須自由余自娶妻後絕無自由之樂得安靜時間絕少余每看書寫字妻即干涉使之不能書寫並時常坐余膝上雙手迴抱密密親嘴以至不能呼吸我之神經遂爲之大累余嘗往遊他處雖日寄三信回家而妻仍不我悅此我之所以决意自盡也人見其書甚爲奇異紐約各報亦均載之以爲奇聞云 
[新石汁] [  頌斌]  
　　德國著名格物家萊納士君ＤＡＮＮＥＳ近日新獲一種石汁性甚强靭能變鬆脆之物爲堅韌塗於尋常磚瓦之上俟乾透後即與最堅之黄石相髣髴且精緻而有光耀與漆無異並可調和五色隨意施用故現己騐得此汁爲建築上之一大原料也小則磚檯磚杌以汁塗之色澤精美可愛竟不能辨其爲磚瓦所製大則造屋纍牆俟磚砌成後以汁塗之與堅石無異永無破碎之虞巴黎日報所言如此因摘録之以供格物家之研究焉 
尊聞閣詞選 
[謁岳武穆墓] [  侍仙]  
　　千秋靈爽峙錢塘遙配當年吳越王莫鑒孤忠軍竟慽不違矯詔事堪傷金陀編庀遺坊古銀井源通烈水香我奠椒馨憑宰樹蔥蔥鬱鬱自靑蒼 
　　贏得英雄洒涙頻小朝廷自誤庸臣昔時半壁風波險今擁雙峰日月新誰道沈寃終莫洗祇悲壯志未能伸武鄕侯外稽靑史偉望如公有幾人 
[鄂事] [  江東]  
　　捲地烽煙眼底來武昌戰局一時開班生素有從戎志黎氏先登拜將臺萬里江山憑鐵血八千子弟號風雷男兒欲遂平生業不掃胡奴誓不回 
　　建旗己落胡人胆上將提兵出漢關世界都成新氣象中原重復舊河山從來吳越仇讎日自古英雄戰血斑寄語沙場諸猛士要留銅像姓名還 
[南京張勳負固自守爲虎作倀爰賦二律以勉諸軍攻取之心] [  江東]  
　　千鈞一髮此關頭大局東南亦可憂不道漢奸忘漢族尚留狐穴代狐謀要知罪惡滔天日（張賊縱兵淫掠）正是英雄殺敵秋十萬健兒齊努力頭顱不改總含羞 
　　二百年前遭刧灰石頭城下鬼空哀何當報復男兒事稍縱將成奴隷胎臥榻豈容豺虎睡靈臺應有鳳凰來黄河會見澄淸日深望東南濟世才 
遺聞軼事 
[民族慘史嘉定血] [  嘉定二我]  
　　（二）二黄先生（續） 
　　由是先生兄弟入城與侯通政（峒曾）張孝廉（錫眉）龔敎諭（用圓）諸公等共謀舉義畫地而守自主西門弟淵耀佐之　人士爭縛袴執刀以從東北二門俱用大石壘斷街路維西南二門稍按時啓閉仍用横木亂石阻塞街道以遏兵鋒時李成棟船駐城東鄕兵夜起襲之焚四十餘艘成棟復自太倉調兵來先生乞師於志葵至爲成棟所敗外援遂絕爾時聲勢岌岌人不自保然恃侯黄望重避難士民扶老携幼而歸不絕於道城上揭白旗大書嘉定恢勦義師奈兵餉兩缺所仗惟城外鄕兵諸鄕兵至是各保村落不可復聚乃四出警告曰北兵驅百姓薙髮髮訖即臨以白刃逼令自殺其妻子籍爲兵使居前隊當矢石必無活理與其客死他鄕何若集衆禦之可僥倖獲免也又遣人多賫名剌凡在嘉定轄中徧訪其拳勇少年勢力能鼓衆者敦請來城備賓主禮假以詞色令各歸糾集庶衆因誡之曰勉之人誰無父母兄弟妻子諸君能辨此兼可自爲非獨爲人也此輩驟蒙下交皆驚喜樂爲効力無不斬木揭竿擊鼓鳴金集衆鄕兵頗有起色 
　　成棟連日攻城城中悉力禦之兵民死傷略盡乃驅使老弱守陴成棟復并力急功兵民危懼先生兄弟與侯通政諸公慰勉之曰我與爾曹家室父子盡在是少是蹉跌萬家同命矣衆號泣應之悲聲動地會大雨如注兵民舉體沾溼漸有去者先生兄弟仗劍立雨中分馳勸勉亦不能禁唯連呼高皇帝烈皇帝在天之靈慟哭相向而巳成棟見城守漸弛遂命裨將登城斬關而入下令屠城方城破時西門尚未有兵城中男婦悉西走街路俱爲亂石所阻困頓顱躓僅乃得逹號哭求啓關先生堅握鎖鑰不聽其同榜進士王泰際適至爲百姓請命語甚哀懇不從復以年誼動之先生大怒曰若欲獻城君盍自爲之我頃刻死人不知年誼矣泰際急走南門縋城逸去俄聞東城己破方聽啓關城門爲巨石堵塞僅容一人出入然奔竄而出者尚數千百人及北兵至悉從屋上奔馳通行無礙難民在下者反阻絕不得路盡投河死水爲不流巡司兪尚德解巾服投地與百姓相向慟哭乃去 
瞎費心思 
[俗語對] [  瘦紅]  
　　年活獅子打死老虎　殻鴨蛋矮脚雞冠豆腐肩架胡椒眼睛暇兵蟹將牛鬼蛇神夢裏西施隂間秀才坐冷板凳趁熱被頭狗嘴飯碗牛奶茶鐘螞蟻擺陣蟑螂做親賭神收徒弟和尚偷婆娘凸肚皮判官燒臂膊和尚蒼蠅使花棒獅子滚繡毬毛頭小夥子空心大老官頭頂一個字脚踏兩條橋轉殺六尺地跳得八文高老和尚過江小道士打醮日光接火光熱氣換冷氣拳頭　拳頭肉面對肉面松鼠偷葡萄木魚喫橄欖撑　肚皮吃飯立定脚根做人 
新笑史 
　　暹羅報載前數日有一暹婦以金器等物往山巴口典肆質銀二十銖肆友己交銀矣後乃交票婦伸手入胯下竟將銀紙塞於生殖器中候至半句鐘之久然後索取銀銖肆友自覺己交銀即查櫃中之銀亦照合然搜遍婦身未見銀紙甚詫異時有一孩童暗告肆友曾見其伸手入胯下於是令該婦入舖後請主婦親搜乃得之於生殖器中卽將該婦送官究治云 
小說 
[時事短篇張園游覽大會] [  愛]  
　　斜橋之西有味蒓園焉 
　　日之夕矣盍往觀乎安塏第前人多於　 
　　回首望之車水馬龍絡繹而來停車於草色平鋪之上者約數百輛 
　　園中電氣燈明於白晝燦若列星 
　　鐘鳴七八名士與美人偕來寶氣珠光座爲之滿鶯語一聲粉香四溢蓋不復辨其爲小家碧玉大道靑樓矣 
　　男女雜座果餌紛陳紅嘲翠謔胡帝胡天 
　　滑頭挑以詞曲辮驚以目下風久坐薌澤微聞　須臾鴉婢入報烟火放矣 
　　羣起出觀火樹銀花驟明倐暗極五花八門之觀烟火己罷霜雪相侵姿態如花樓臺若畫 
　　乃相與駕輕車就熟路齊歌陌上花開之句扇裁月魄羞難掩車走雷聲語未通此時情景彷彿似之 
[俠情小說劍光寒（廿三）] [  賡磐]  
　　蓋雪娘等歸志己决知明告少年必被苦留即得成行而牽衣惜别痛哭流涕意良不忍故於夜半飛出重籬掉舟逕去及至天明少年入室祇見案頭尺素寥寥數語以誌離别而己噫若三俠女者非所謂胸有慧劍斬斷情絲者哉 
　　少年驟失良友後會無期不禁撫膺痛哭覺天壤茫茫此身竟無歸着與其碌碌居此毋寗相從荒島於是亟駕小艇追蹤而往至錢塘江口忽見灘邊孤樹上有刀劃草書雪娘手澤也略謂我等此去將作環球之行知君戀戀必將至芙蓉島風波險惡幸毋徒勞云云少年乃無如何懊喪而返 
　　歸途無聊時或登陸游行忽於無意中遇某民黨首領傾談之下相得甚歡卽請少年爲參謀部長少年不能却從之跋涉東瀛西歐北美及南洋羣島間悉心籌劃建設新國問題黨中人咸服其調度然少年常乘機物色雪娘等蹤跡竟如神龍之不可復見思念之懷與日俱積臨風隕涕封月傷懷或當酒後思潮驟起則以舞劍爲消遣然每舞輒止擲劍愀然自艾曰技劣如此宜其見棄彼俠矣人有見之者亦莫審其心意之何屬也 
　　荏苒光隂及今己五年矣民國成立萬象更新醜虜驅除漢族吐氣人或歸功於少年而少年歉如也惟以所思不得見爲大憾 
　　十月之望少年晤余於挹翠亭煮酒論英雄余輒舉當世之所謂志士豪傑者繩之於少年少年殊無許可但誦曾經滄海難爲水之句余頗訝其言之誇少年乃爲余缅述雪娘妻綦詳並謂一别五年人天逈隔惟於前年得一函自紐雅克來者僕即僞書覆之都數萬言極道相思之苦囑回華共襄大業乃至今杳然想彼萍蹤浪跡區區尺素書未必能邀靑睞也 
　　余聞之亦爲悽然誠以世間妻莫悲於長别離而况爲知己之别離而况爲少年之知己淸麗豪俠如雪娘之别離耶嗚呼鳥名陸衛難填恨海之波人是媧仙莫補情天之石少年與雪娘其長此别離以終耶是可傷己因記其事爲小說願世間兒女英雄焚香浮白以讀之 
 
 
