# 1903 - 58 - 4910729

 

Page 1

 
 
[機器出售] [  圖書集成局啓]  
　　本局今有印書所用之大小各式機器及用手搖之鑄字機器爐出售有需此者請臨申報館帳房導往局中一觀然後議價可也此布 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷嘹然舊章新政依類比附西政西藝經奏定通行者亦盧陳終始備舉靡遺方今崇尙實學朝野上下咸究心經世之務官書卷帙繁重購寘匪易私集事　龐雜抉摘尤難是編總裒諸書采輯精要而芟煩冗每條注明原書出處無敢增易一字讀者報偏見全引端振緖不啻舉八百餘書之菁英彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書吿成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總日一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各書坊均有出售此啓 
[入汴程途紀略]  
　　科舉爲國家掄才大典每届三載萃一省人材試之於省垣試而獲隽則相率驅車入都應禮部試各省距京程途不同近者數百里遠者數千里滇黔邊徼甚有遠逾萬里者多士志切觀光雖車馬况瘁貲財虚糜曾不敢以爲苦若我蘇省入士從前赴試春闈大率由王家營起旱自齊入燕計程十八站道途風景固已耳熟能詳自海口通商輪舶由滬達津不逾四日迨歲在乙未鐵路吿成火車飛馳益形便捷於是江南士子之入都會試者未越一旬已聨袂於春明市上古所謂長房縮地殆不是過焉庚子拳匪變起輦轂之下變爲戰塲迨和議吿成而從前試士之區竟至鞠爲茂草以致本届恩正并科會試不得已而借闈汴梁邇者序入仲春杏花舒艷故鄉人士咸料理行裝作一鳴驚人之想以僕覊迹滬濵見聞稍廣時有以入汴行程馳函致問者按江蘇至河南其道有二一乘輪船抵鎭江換乘小輪船至淸江浦然後陸行五十里至高家灣四十里至桃源縣四十里至洋河五十里至王家集四十五里至高作五十里至龍家集四十里至雙溝四十里至張家集四十五里至徐州府五十里至高家圩六十里至郝家集五十五里至黃家口六十里至碭山縣山陽集七十里至虞城縣馬夢集六十里至歸德府五十里至寗陵縣七十里至睢州六十里至杞縣四十五里至陳留五十里至汴梁城共計一千零三千里若憚車行勞頓則可取道運河惟上水甚難不免稽延時日一由滬上乘輪船至漢口然後就大智門外乘火車經過漢口江岸　口祁家灣三义埠孝感縣蕭家港花園王家店廣水東　店新店柳林等處抵河南之信陽州計程四百五十里旣至信陽州攺乘騾車行九十里至明港驛九十里至確山縣城九十里至遂平縣城六十里至西平縣城六十里至偃城六十里至臨潁縣城六十里至許州一百里至洧川縣境六十里至尉氏縣境九十里至開封府城共計程七百六十里合兩處路程計之遠近雖無甚相懸而淸江浦以上之路較爲平坦非若信陽州抵河南之徑仄而道險也至川貲則輪船價目無論至鎭江至漢口各公司皆有一定章程行旅者早經洞悉至漢口抵信陽州之鐵路則頭等坐位每人洋銀八元六角二等四元三角若夫内地騾車以鄙人前在直款等省計之每站不過五六百文今則時異勢殊較之前數年所加恐不至倍蓰且南北情形不同一時亦難懸揣此兩處赴汴之大略情形也今聞鐵路已由信陽接至確山將有火車行駛則遵陸而行往返益爲便易矣夫求名固志士恒情遠遊尤人生樂事猶憶鄙人年未弱冠卽倖登乙科當時襥被入都終日嘯侣命儔馳逐於長安道上固以爲杏林蓬苑未必難若登天不意文字無靈功各賺我春闈六次康了依然自此心冷如冰不復再作春明之夢况此次借闈汴省爲程更遙雖梁苑笙歌樊樓燈火洛陽風景未嘗不寤寐思之然劉先主之髀肉旣生稽督夜之性情益懶自問駑下之質斷不敢再與諸君子角逐名塲兹之略記赴試行程實自傷鎩羽之鴻非敢詡識途之馬轉瞬杏花紅後蕊榜宏開鄙人又將拂拭霜毫翹首而紀泥金姓氏也 
[美允償銀]  
　　美京華盛頓來信云中國拳匪亂後議償各國之欵籌措維艱美人誼重邦交允照銀兩計算刻已繕就定文憑將次移交中國收受矣 
[民主巡行]  
　　美京華盛頓來信云美利堅國大伯里壐天德定於今歲巡行太平洋畔各郡邑大約早至五月十號遲至五月十五號携同宫眷及骨閣大臣啓行 
[俄議移民]  
　　俄京聖彼得羅堡來信云邇者俄羅期國主計大臣奏請俄皇自西歴一千八百四年爲始五年之内令俄民六十萬户移信遼東鐵路附近刻方詔下政府議訂一切章程 
[俄議路工]  
　　日本某日報云華東鐵路總理入花路沙托氏刻方稅駕聖彼得羅堡定於俄歴三月五號馳赴哈爾濱將鐵路攺絃更張俾火車往還較前益爲迅速 
[韓拒美求]  
　　高麗漢城來電云日前美利堅國駐韓使臣商諸韓政府請准美人誇咯夫辣痕氏承築電氣火車鐵路計韓銀一百五十萬圆其中五十萬圓由海關貨稅中支出韓廷命總稅務司布郎氏設詞拒之 
[德艦合操]  
　　日本某日報云德國亞東艦隊定於西歴四月下浣在中國膠州灣合操以遊弋海洋諸艦爲敵軍而合下椗灣中及守戌砲臺之陸軍抵禦頃已由武員培路希之開氏宣布方略並聲明届時兼演新式水雷 
[請築枝路]  
　　日本某日報登中國京師來電云日前蘆漢鐵路總工程師禀陳北洋大臣袁慰帥請由頤和園興築鐵路繞出西便門與幹路接連以達保定此後園中轉運御用之物　　收取車貲不知慰帥肯據情 
 
 

Page 2

 
 
入奏否也 
[户部議覆籌辦官捐摺]  
　　户部等部謹奏爲遵旨議奏事光緖二十八年九月初二日軍機大臣面奉諭旨御史徐　奏請籌辦官捐以濟國用各摺片著該部議奏欽此欽遵由軍機處鈔交到部查原奏内稱籌欵之法類皆取之於民未曾議及於官此時速議官捐其法四端一曰實缺常捐除京官不計外擬令各省督撫查通省實缺官自道府而下計其缺之肥瘠定每年常捐之數道府州縣實官至苦之缺每年三百金優者或倍之或數倍之佐貳等官至苦之缺每年三十金優者或倍之或數倍之教官缺至少每年十金多者亦聽至將軍督撫藩臬大員有表率之責捐之多寡不必定數均聽其量力自酌各省學政亦仿照辦理至武官提鎭以下由該省督撫與提鎮會商酌定仿照文職一律輸捐所有文武各員無論署事實授但以居此任者爲斷離此任者不在此數此外各省監督鹽政織造等差均與督撫大員同例倘於缺分常捐外叧捐鉅欵過萬兩以上者由督撫專摺請奬無論官階銜翎等項恩出自上不准由臣下援案擬請以柱取巧二曰實官補繳原捐十成除科甲勞績出身履歴無捐字與有捐字未補缺者不計外凡動捐之員自四五品以下不論升轉如實階如升階如花樣如翎枝如加級凡係捐得者一律查核原捐按照十成數目當時部庫减成實收若干尙短成數若干勒令該員於補實缺半年後如數補繳原捐十成之數其已捐某官尙未補缺又加指某官而補缺者須按加捐補成其已捐某官尙未補缺又保某官補缺者須按原捐補成至花樣翎銜均從補實官後核算未補缺者緩議又有正途人員捐俸捐級捐翎銜等項亦於實缺任内補繳十成其補缺降革或已吿者無庸追繳惟降革開復者須補繳十成至三品以上大員如何報効之處不在補繳捐成均無庸議三曰候補常年捐以二十一行省計之候補官約有數萬人有得優差者有得常差者亦有從未得差者其貧不能舉火者佐雜中或有之州縣以上無有也際此時艱均不應坐視擬查照官册除實缺人員按缺認捐外候補州縣以上至苦者每年以三十金爲率候補佐貳至苦者每年以二十金爲率其有差者按其差之優次定年捐之多寡其有著名優差更須破格定捐無論道府州縣佐貳等官及武職副叅遊以下以及統兵各員均由將軍督撫提鎮酌分等第常年定捐惟以現在此差者爲斷離此差者不在此數至有情殷報効捐至萬兩以上者與實缺官一律辦理四曰復罰鍰例各省保案内往往有降革人員保舉開復竟奏請免繳捐復離省銀兩者是獲咎降革等員不但可以免罰更可省捐離攺指之費矣聞舊例尙有議罰之條凡有獲咎叅革者如係私罪必按其家資責令繳欵嗣後攺爲開復之日補繳捐復銀兩遂致營私者肆意貪取降革其官而囊槖已飽卽出資捐復而素封依然是以相視效尤動謂有財不患無官擬請飭吏部檢查冋例參酌情形分别辦理凡屬貪墨敗官者按其品級大小酌定罰欵充公卽異日有開復之期另交捐復銀兩其因公降革者無庸議前而開復之日仍須交捐復銀兩無論何等保案均不准保請免繳以上四端先從外官辦起京官廉俸太薄優差亦屬寥寥辦捐應從緩議惟捐納補成及罰欵捐復二條京外一律等語臣等覆查該御史條陳各節自無償欵過鉅民力將竭擬籌辦官捐以濟國用當此度支奇絀需欵繁多之時如果確有實濟無傷政體臣部自當亟議試行以期凑集巨欵惟是詳查事理博訪情形官捐之議有可采擇酌辦者亦有窒碍難行者謹就原奏所擬縷析陳之自古體羣臣之道端在重祿卽近來講求時務者亦謂中國廉俸過薄非正本淸源之計方議攺陋規爲公費俾足辦公藉資整頓今若一槪定數勒捐似與整飭官方之意相反自應變通辦理庶幾公允可行夫督撫藩臬大員廉俸較優卽學政監督鹽政織造等官均屬優差同爲受恩深重際此時艱欵絀但力所能及當不待勸勉自能心存君國竭誠報効若道府有表率之責州縣膺民社之寄一切辦公皆不能無資故有進欵亦有用項並非盡入私囊其中固不乏優缺優差力能捐輸者而出入僅足相抵或入不敷出者亦復不少是在各督撫持廉秉公鼓舞提倡使各該員激發天良情甘輸納方爲得體且各省州縣缺分之優瘠其等差不一人才之賢否其品類亦不齊若一律勒捐在賢者或自願急公而不肖者必取償於民是名爲捐之亽官實仍捐之於民更恐取於民者倍加於所捐之數卽使查叅嚴懲而民先已受擾累矣至於候補人員以至教職佐貳等官貧困者多寛裕者少勢難勒令同捐他如武職提鎭等官統帶兵勇多年頗有坐擁厚資者然皆非其本缺之廉俸所能致富是亦在督撫之體察得實破除情面剴切開導耳[  此摺未畢明日續登]  
[公餞星軺]  
　　香港循環日報云正月二十八日之晚七點鐘時粤東諸紳商之寄寓港中者公餞出使美日秘大臣梁鎭東星使與會者多至百餘人桑梓聨驩觥籌交錯洵盛會也酒半馮君華川起而言曰今日係闔港同鄉戚誼爲星使餞行共祝一路福星我輩素仰星使才猷此次出使美日秘定能折衝樽爼和睦鄰邦一以展其平生所學一以見我中國有人卽在美洲各埠之華人亦爲之坐色再祝星使任滿回華榮膺極品閭里增光想在座諸君亦同心共祝者也請諸君各敬一杯以誌今日之喜星使起謝曰本大臣恭承恩命出使美邦道過香江辱荷諸鄉先生盛餞情深桑梓不棄菲葑銘感之私實無涯量本大臣此行兼使三國自維才庸德薄深恐不勝重任然凡有有益於我國邦交商務者自當盡力維持上報朝廷任使下副諸君子厚期今日環球商戰鬥角鈞心我中國商務未盡振興易落人後惟願諸君子情敦鄉誼益加聨絡合道同志盡力維持俾得共享無窮之利益此則本大臣所祈禱而至盼者矣 
[滇越路工]  
　　香港循環日報云滇越鐡路前已議定由保勝至省垣分爲三大叚自保勝達蒙自爲第一叚自蒙自經臨安府達建水縣境館驛爲第二叚其第三叚則由館驛達省垣現擬酌量更攺第一叚發軔南溪河經蒙自壩循山麓而行繞出阿迷州竹園館驛至第三叚首站曲江而止此路前經法員迭次勘定始得興工以後有無變遷目下殊難逆料也 
[三紀粤東逆蹟]  
　　香港循環日報云上月下旬某日廣東緝捕總局憲查悉花縣亂黨葉祥私運軍械再圖起事因即札飭縣宰嚴密緝拿現經縣宰某大令查明並無軍械私運入境亦無葉祥其人祗有葉昌者字音相似遂飭將其父葉亞先獲案訊究供稱小人長子葉百勝與會匪梁慕光交好三子葉木容已因此事被獲解歸南海縣訊懲次子葉昌早經逃去不知所之大令乃備錄供詞禀覆局憲刻聞局憲已通行各屬一體緝拿矣 
[浙省官塲紀事]  
　　杭州訪事友人云省城常備及武備親軍各營練軍均按期操演西法以期精益求精正月十八日防軍統領李鳴九觀察調齊各軍在望江門外羅木營大校塲試演新陣及洋槍打靶自辰至午始竣事○大吏以庫欵空虚仿照江南等省成法開辦房捐迄今已閱一年居民每觀望不前不肯如期呈繳邇由署藩司黃幼農方伯責成收捐委員四出嚴催并訂中功過格如通年收至八成以上者記功不及五成者記過不及二成者撤差由是各員奮勉從公不似從前泄沓矣○騎都尉余斌榮現奉撫憲誠果泉大中丞傳知定於正月二十四日委中軍管叅戎在羅木營考騐届時備帶洋槍前往打靶以便給咨入都引見○浙洋水師統領吳吉人總戎於前月某日親出巡洋旋順道至省 
 
 

Page 3

 
 
垣本月之朔命駕詣撫轅謁見誠果泉中丞大約小作句留卽回防次 
[潯郡官塲紀事]  
　　九江訪事友人云江西臨江府知府鄧定丞太守前因患病來潯就醫延至正月十三日溘然而逝入皆惜之○新任德化縣江雲卿明府查得境内竊案繁多嚴飭捕役赶緊緝拿違則站籠示儆○保甲總巡張植菴明府查悉潯地賭風甚熾因飭嚴密查拿連日已擒獲若干人痛加懲辦矣 
[會查軍火]  
　　前者浦東戴同川所開通成棧藏匿軍火經總巡謝岳松明府查獲禀明道轅隨由蘇松太兵備道袁海觀觀察札飭上海縣主汪瑤庭大令拘獲管棧人王俊傑訊供收押在案昨日江海關稅務司好君札飭巡船洋員梅羅君函請觀察飭知明府會同梅君將棧啓封逐加查點旋查得大小後膛槍彈五種共九百七十六箱上有德意美三國各製造廠牌號查畢仍前封固據情禀請觀察核奪 
[豫防匪優]  
　　日前本邑浦東陳家行紳士秦某聞有大股梟匪嘯聚南匯縣境周浦鎮約期至陳家行及周浦塘口等處大開賭塲其中頭目徐某曾在鹽捕副中營當哨弁因卽函請三林塘巡局員孫二尹預爲防範二尹轉吿浦東保甲總巡謝岳松明府明府恐肇禍端移請上海縣汪瑤庭大令派差查察大令爰於昨日函致鹽捕營管帶吳叅戎福海請查明驅逐以靖地方 
[履勘盜案]  
　　本邑舉人朱孝廉壽朋家被盜行劫前日縣主汪瑤庭大令聞報卽帶同吏役親臨履勘見房内衣飾器物被刧一空孝廉面稱家本寒素歴年節儉置備器物約値數百金一旦搜括無遺後將何以度日且會試在卽遭此意外之變殊覺心志皆灰大令安慰再三許以重贈程儀一面嚴比差捕上緊跴緝務將贓盜限期破獲 
[花縣賓朋]  
　　昨日午前候選道高壽農觀察及江蘇候補知縣吳昌碩明府先後命駕至上海縣署拜會縣主汪大令大令均以禮欵之 
[上海縣署瑣案]  
　　前者法界新協成烟館値堂人潘元直因其妻陳氏不守婦道控請縣主汪瑤庭大令訊懲大令姑念初犯格外從寛飭潘領回管束近日潘以陳氏性成淫蕩依然出外不歸復控請發堂留養大令准之前晚飭提研詰氏供小婦人賃居法租界日在新閘某繅絲廠工作有時寄宿親戚家丈夫疑别有私情實則並無此事自奉大老爺明諭業已痛攺前非求恩鑒宥大令著發交某善堂暫留候核○前者山東人李渭卿在浦東八埭頭左近竊取園中菜蔬被人毆斃案發大令飭捕拘獲正兇孟掌林詰知有王虎林者助之毆擊旋籽王獲案與孟對質王堅不承認孟亦翻供因著分别收押前晚提案復訊孟供小的在滬小本營生久不回鄉李渭卿究被何人毆斃實不知情前蒙提訊時小的所供王虎林帮兇之說實係地保成如山唆使誣攀大令喝令掌責二百下仍執定前詞王供小的在爛泥渡當小工早出晚歸孟掌林弟兄將李追至十四圖中毆斃當時小的並不知悉孟前與小的有隙以故混供大令著仍分别還押候提成保到案訊核○前日高橋航船户黃稼泉投縣呼寃至晚大令升堂研訊黃供小的所駕航船於去歲十一月初六日由吳淞裝菜油落花生猪隻陳酒等貨及客四十餘人開回高橋駛至上寳交界之穿心河適彭祥記號内金鴻泰沙船出口欲讓某輪船趨前行駛致將小的之船撞翻諸客悉數顚入水中沙船上人竟置之不睬後由他船救起而船夥李掌掌已溺斃各貨亦漂沒無存小的隨將李棺殮至初九日向彭祥記號主彭祥卿理論彭允俟沙船返滬後議賠候至除夕初尙央人緩頰繼竟圖賴現在貨客皆來饒舌屍妻又與小的爲難小的無奈將沙船舵工扭控反被毆傷叩求騐明提究大令察得黃略有傷痕著退去候示 
[南市瑣談]  
　　前晚九點鐘時大東門外篾作街金萬昌笆斗店不戒於火霎時濃烟四佈幾釀巨災幸鄰人相與救援得以熄滅○前有日李春全者至王家馬頭左近周阿二所設水果攤上購物不知因何齟齬被周喝令其夥小三郎兇毆事後李投控十六鋪巡防南局局員賈楚玉叅軍飭勇拘獲詰訊之下判責小三郎五百板周二百板發犯事處示衆○前日朱雲卿與顧火金串竊沈春海所購煤油箱携至馬路中求售被某號巡街捕拘入捕房轉解馬路工程局總辦翁子文太守倩襄讞委員黃衡堂二尹研訊朱顧認竊不諱二尹判令各責八十板驅逐出境贓存候沈具領 
[美租界捕房紀事]  
　　昨日黎明時沈阿榮潛入楊樹浦路某鄉民家竊取衣服數件携之而出適爲某號巡街捕所見連贓帶入捕房捕頭令押候解送公堂禀請獻員張柄樞司馬訊辦○昨晨甬婦某氏手提竹籃内儲錢若干文至西華徳路菜市購物不虞錢被小利某甲竊去氏飛步追獲扭入捕房捕頭姑念所竊甚微令押乞丐牢半天以儆○昨日午前江北人劉德仔在　口某茶肆中與同鄉王苟子因賭起釁互相兇毆力不能支被王毆破其面旋扭赴捕房伸訴捕頭察得所傷尙無大碍將王申斥一番釋之使出 
[續錄製茶說略]  
　　三變色茶葉有紅緑二種其實皆出一種茶樹止因製造不同西人所最愛者烏龍次則紅霞紅梅悉皆紅色製法當於碾壓之後視其色之淺則令其多受空氣晴則置諸日中陰則置諸爐側藉熱氣薰蒸自可蔚釀成紅以其色之合宜爲度四發味茶味愈濃則香愈烈採下靑葉原味有限凡木質之物半生半腐卽能發味華人製茶不明發味之訣生當捲葉成條一爐急卽焙乾故不得利製法當於　色之後烘至半乾攤佈於通風之處俟其退熱發味乃就正烘則其味益滋厚内含養人之質亦多五烘焙印錫製茶均用機炙其魚茶之機有二一名狎皮杜拉符一名黨杜拉符皆有抽氣管故其香不散失味且純正中國製茶園户只由爐焙爐中或以乾柴燃火或用不潔之炭又不能立烟通則烟貫入茶中是以雜入烟燼反令眞味飛散今欲倣用印錫之機產茶之地崇山峻嶺轉運不易爲力但須將烘爐變通設有抽氣管則亦無殊火力之熱度毫釐千里宜實測度數以求確實把握六成分茶之美劣以其中鹼類香油二要質之分數爲定鹼類名替以尼註卽茶葉之精能感人之腦使人神淸意適香油名替哇尼註即茶中易散油生葉中原無此物全賴烘焙時由他質化成熱大則隨汽耗散熱小則化成無幾卽一人一時所烘焙之茶含香之數亦不同必須將每次所烘焙隨時化分得其各質之眞數則成色確有把握然後標籖列號可與各國之茶品確實比較方得我貨之眞價値不致爲外人所愚七做凈烘透之後卽當做淨而後裝箱粗茶細做細茶粗做務使長短接續篩路整齊無粗細不匀之弊乃能入目可觀其始也用提篩徐徐然頓出當順其自然之性用腕力宜圓緩而不宜過疾過疾則碎提篩之下者付之細篩提篩之上者付之打袋打過又從而篩之長短粗細由是分焉使其中有大粃片則用簸盤以簸之有小粃片則用風箱以扇之至於最粗如頭號篩以上極細如鐵板篩以下者均須剔下不得入堆八成箱製成之茶販運外國越數萬里重洋必使温性常存久而不散方足爭勝箱皮不嚴箱板不乾均足壤茶裝箱之日須將製成熟茶盛以竹籮格以棉布一一烘熱而後落箱箱内裹有鉛罆箱外包以梱藤逐層封緊勿令洩氣雖經年累香氣不失可無變味之虞以上八條粗陳崖略係指紅茶而言至於緑恭焙製大旨亦同特採擇後不令多受空氣耳 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[委騐竊犯]  
　　巨竊吳桂金行竊本邑西門内顧守謙家巨贓報經上海縣汪瑤庭大令飭差緝獲訊明口供釘鐐收禁昨日以此犯將次解省申請臬司效述堂廉訪覆勘因委典史趙敬臣少尉提案騐明面貌箕斗回禁獄中 
[英美租界公堂瑣案]  
　　前日有姚薛氏者糾約浪子某甲至英界大馬路全安居開燈吸烟被包探金立生拘入捕房昨日解送公堂禀請訊罰旋有孫阿星者願作證入投案供稱小的目見此婦開燈全安居主王三記供此婦來開燈時小的吿以工部局禁令此婦一笑置之橫陳榻上氏供當時小婦人在外啜茗偶入烟室找尋丈夫叩求鑒宥讞員張柄樞司馬商之美總領事署繙譯官白保羅君判罰王洋銀二十元氏十元仍取具攺過切結如違重懲○包探孫阿星解唐阿三到案禀稱此入掩入李袁氏家竊取金約指一枚報由小的吊贓送究司馬判笞責三百板管押捕房半個月○包探邊槐州解黃茂林到案禀稱伊弟兄二入竊取葛直卿書局中鉛字質得洋銀八十五元兹由小的查知解請訊究司馬將原贓發還受質之人諭令葛備齊本利取贖黃押候訊奪○包探顧福祺解徐榮萬到案禀稱此入竊取王錫大家衣物報由小的拘解請究司馬判笞責四百板○包探方長華解車替潘鳳祥吳成咸張振亭到案禀稱伊等三人所曳之車裝至煤千餘磅請爲訊罰司馬判罰　銀三元○包探陳雲忠禀稱張益祥前曾擊毁張振歧家器物并毆傷牛隻被控在案兹兩造各延律師到堂請卽訊斷張振歧所延律師凱弟士聲稱益祥所開牛奶棚已抵洋銀五千元抵據呈駖司馬諭以據上並無該圖地保戳記未便照准益祥所延律師侯魯公聲稱此案兩造均屬華入應請晚堂訊奪益祥供小的逆子張子雲串合張振歧揑據朦控所有牛奶棚兩處已抵與英婦某氏據上有地保戳記爲憑叩求明察司馬飭將張子雲押候過堂質訊振歧交人保去 
[法租界公堂瑣案]  
　　無鍚人華王氏曾於去歲之杪投公廨控夫弟華仁伯串同親戚趙文興呑沒保險行賠欵銀一千兩等情讞員孫建臣大令訊取口供以年關在卽准予交保出外邀入理處迄今尙未了案昨日大令飭提復訊華仁伯供兄長故後遺有成太昌稻香村兩店股本寡嫂尙堪度日華王氏供丈夫故後小婦人由無錫來申所有議單合同等件均被仁伯取去反遭毆辱趙文興供所得保險賠欵除去各項欠帳外僅餘五百餘兩本與華王氏無涉華仁伯供寡嫂聽從無賴華子春唆使赴案朦控華王氏供此事與華子春無干大令與法總領事署費繙譯官會商著華趙二人赶緊淸理華子春如再唆訟准爾等扭案訊懲○張中堯在某西人處充當細崽西人失去載貨車及木植四株遂於昨日將張送案請究張供主人講定每月工資洋銀八元小的力不能勝甫及一日卽吿辭主人給小洋銀二角臨行時各物均交代淸楚大令與費繙譯會商著照賠木植四株然後交人保出○蔡阿新俞阿康俞阿榮由城上放風筝至租界中被巡街捕拘案請究蔡供學徒年幼無知叩求恩宥俞稱小的袖手旁觀實被誤拘大令判各罰洋銀十元以後不准再犯○積竊阿寶流氓王桂庭均由包探拘獲解案大令判各責四百板○積竊吳金生王桂生在某輪船上行竊被包探拘獲解案大令判各枷號半月責三百板○聚泰報關行主初雨村虧欠銀三千兩被朱墨林所控大令訊供押追初挺押日久分文不付因諭令將生財拍賣作抵業已拍定除去各項付欵外實存洋銀一千一百九十七元昨日大令飭傳朱具領初交人保出限一禮拜内向朱商懇將不敷之欵如保歸還禀復候核○某洋人被細崽邱阿毛竊去綢縀花邊等物送案請究大令訊供責比在案爲日已久分文不繳遂於昨日提案判令枷號一月期滿賚五百板 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十九年正月二十四日京報全錄]  
宫門抄諭旨均已錄前○護贛撫柯奏請建立武備學堂摺○直款提督馬奏攻克朝陽花子溝山卡先後拿獲首要各犯訊明懲辦摺○閩浙總督許奏爲設立礦務專局片 
護理江西巡撫布政使臣柯逢時跪奏爲江西建立武備學堂謹將開辦情形恭摺具陳仰祈聖鑒事竊臣欽奉諭旨現在整頓兵制停止武科亟應於各省省會建立武備學堂以期培養將才練成勁旅等因欽此仰見聖明整軍經武銳意振興之至意伏查江西軍制經撫臣李興銳裁汰防勇併爲常備續備等軍别設講武館考選在標將弁練習輿圖兵法業經奏明在案祗以經費支絀於學堂未及籌辦臣接任後委員分赴南北洋湖北考校規制抄錄章程參酌變通得其大要卽於省城東北隅鳩工建造凡講堂齋舍浴室均已粗備計明春可以畢工先於本年十一月二十二日暫借公所開辦通飭各州縣考錄良家子弟年十六以上二十以下文理通順體幹壯實之文武生童貢監職員結送覆騐留堂肄業以一百六十名爲額延訂教習分别内外塲課程定以分數仍教授經史及有益經濟之書兼習東西文以便出洋遊學將前設講武館歸併其中另立一齋分途肄習應用書籍儀器軍械衣履陸續購齊卽以藩司爲總辦委派奏調江蘇候補道錢德培爲監督及提調文案各員分理其事開辦經費約需銀四萬兩常年支銷亦在此數已飭藩司先行借撥將來分别額支活支核實造報俟籌有的欵再議擴充據該司道籌擬章程詳請具奏前來臣維朝廷講信修睦愼重邦交自可用戢于戈永敦玉帛惟兵可百年不用不可一日無備况内地伏莽未靖竊發時虞非武備修明何以消其萌蘖當兹權利競爭心志不一亦必找之實力充足乃可維均勢而保太平武科旣停緑營窳敝學堂之設萬難延緩蓋練兵必先練將而重武同於重文謀略兼資非不學者所能任也肄業諸生果能學有成效卽當擇尤奏請擢用以資奮興其在事出力員弁擬請援照南北洋成案期滿量子獎叙可否敕部先行立案之處出自逾格鴻施除將章程咨送督辦政務處查覆曁分咨户部兵部外理合會同署兩江總督臣張之洞𢚈摺具陳伏乞皇太后皇上聖鑒訓示謹奏奉硃批知道了仍著督飭認眞考核期收　效欽此 
太子少保直隷提督奴才馬玉崑跪奏爲攻克朝陽縣花子溝山卡先後拿獲首要各犯訊明懲辦餘衆番就安撫謹陳辦理情形並將在事出力各員擇尤開單懇恩奬叙恭摺奏陳仰祈聖鑒事竊奴才於九月初八日自通州起程二十日行次平泉州疉據探稱並據署朝陽縣知縣繆桂榮禀報鄧萊峯自聞奴才出關之信日夜修繕卡房聚蓄軍火糾會花子溝内牌四十餘村外牌百餘村設卡二百餘座約期十月初三日開山起會爲抗拒計奴才比卽選派員紳持示前往會同繆桂榮勸諭鄧萊峯束身投案并散脅從一面飛飭各營分三路兼程前進一由永平府出冷口繞出二十家子王家店等處力扼其東南一由建昌南各隊由平建大道徑赴朝陽縣街居中調度十月初一日各營先後到齊扼要圍紥鄧萊峯仍然不服開導率其死黨守險抗拒幸兵至神速該溝内外牌不及聨合聲勢隔絶其外牌各村先已懾服兵威不敢復逞初二日先鋒馬隊行至該溝東北白廟山前突有鄧黨數十人憑卡開槍逞擊經我軍奮勇進攻連奪四卡生擒十三人餘黨竄散訊據被擒畢鳳歧等供稱均係被脅入夥當予從寛釋放並令入溝傳語鄉民此次官軍所至原爲調和民教綏靖地方凡屬善良槪不株累溝衆見當塲被獲之人尙邀赦宥始各深信不疑漸見冰消亂解初三日傍晚奴才親帶馬步各隊馳赴王家店察看山形道路鄧黨在卡瞥見連發大砲擡槍二三百響並有騎馬悍黨百餘名忽從斜道橫出邀截奴才急調步隊繞至山後攀援而上以付其背復飭馬隊衝鋒直擊以扼其吭前後夾攻約及一時之久擊斃悍目王幅春劉王等七名餘黨被槍子中傷者約十餘名遂各紛紛敗潰抛棄槍械如鳥獸散時已昏夜我軍乘勝賈勇前進連奪險卡十餘座如入無入之境二更後直抵鄧萊峯所居上臥佛頭溝舉炎爲號其西南西北東北各卡遙見火光知鄧姓巢穴已失霎時亂竄一空鄧萊峯率其親屬及其死黨乘夜翻山驀㵎百逃此十月初一初二等日各營四面合圍初三日乘勝攻克花子溝山卡之實在情形也初四日黎明奴才整隊入溝督同知縣繆桂榮出示案民各村百姓見兵到之後秋毫無犯扶老携幼漸次來歸奴才派員在鄧萊峯等家搜出槍砲子藥門旗刑具各項違禁等物找出教婦王夏氏送還教堂飭屬領回卽日分飭馬隊四出追捕逸犯仍懸賞購綫嚴緝是日申刻卽在朝陽西南香磨村拿獲鄧萊峯之謀主王幅泰及鄧壻程義二名嗣又拿獲砲手陳倭瓜一名初六日復經黑山嘴子練長李大海將首犯鄧萊峯等誘獲因該犯帶有洋槍懼其拒捕密囑練丁王玉振韓明泰看守一面來營請兵拿解不期官軍赶至鄧萊峰先已賄通練丁釋放分路潛逃無蹤奴才已回朝街立卽勒限各營實力躧緝毋任漏網並潻派幹員督同弁兵責令李大海作爲眼線跟縱偵訪旋於二十四日經本軍員弁在奉天義州與朝陽交界之淸河門地方將鄧萊峯並其弟鄧雲詳其子鄧住同時弋獲二十七日押解到營奴才親提各犯嚴訊均供認守卡持械拒敵官軍等情不諱實屬同惡相濟罪不容誅隨將該犯等六名一併就地正法其鄧萊峯鄧雲詳王幅泰三犯並加梟示以昭炯戒此十月初四至二十七等日先後將首要各犯拿獲訊明懲辦之實在情形也伏查鄧萊峯等逢乘庚子變亂抗官聚衆時閱二年上次奴才遵旨馳赴朝陽疉派員紳前往開導解散嗣復親入該溝剴切面諭勸令悔罪歸誠仰荷聖恩不加深究宜如何感戴皇仁洗心革面痛攺前非乃竟反覆無常負嵎自固設卡至二百餘座紏黨至百數十村迹其兇𦦨日張幾至釀成巨患幸賴皇太后皇上德威遠佈卒使脅從效順首要成擒未及三旬剿撫大定實非奴才意料所及現在各山碉卡業已一律削平各處居民均各如常安堵收回槍枝二百餘桿而利器漸已歸公身膺顯戮不過數入而頑梗庶幾知警從此地面可期綏靖卽民教當不至再啓釁端在事文武各員或則運籌决策或則冐險爭鋒協力同心始終勤奮核其出力實與軍管異常勞績相符謹擇尤分别擬獎繕具淸單恭呈御覽合無仰懇天恩准如所請奬叙以示鼓勵除飭取各員履歴送部併查明千總以下各弁咨呈兵部核獎曁將此案一切善後事宜咨商署熱河都統臣松壽妥籌辦理仍通飭熱河各屬一體嚴拿王玉振韓明泰務獲究辦外所有攻克花子溝山卡拿獲首要懲辦請將出力各員擇尤獎勵各緣由謹會同署熱河都統臣松壽恭摺具陳伏乞皇太后皇上聖鑒訓示謹奏奉硃批著照所請該部知道單併發欽此 
許應騤片再閩省礦務擬由洋商承辦與妥定章程酌定辦法經臣奏奉硃批外務部議奏片併發欽此嗣由外務部議奏攺定合同奏奉硃批依議欽此鈔錄原奏並攺定合同行閩欽遵辦理在案伏查興辦礦務事關重要且有華洋交涉亟應設立專局妥籌辦理經臣飭由洋務總局兼辦並派藩臬兩司督同經理以昭愼重一面通飭各屬凡有礦產地方非禀局核定轉詳批准不得私自開採設局應需經費在於稅釐　欵項下隨時提支作正開銷據福建全省礦務總局司道詳請奏咨立案前來臣覆核無異除將設局章程分咨外務部礦務鐵路總局曁户　二部查照外謹附片具陳伏乞聖鑒謹奏奉硃批該部知道欽此 
 
