# 1901 - 68 - 4910023

 

Page 1

 
 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論許侍郎袁京卿奏請剿辦拳匪事]  
　　嗚呼存亡興衰之故雖曰天命豈非人事哉當拳匪之始發難也雖一時茫無知識之徒附其黨羽奉爲神奇而粗明事理稍有人心者固罔不唾斥之痛疾之顦顇而憂傷之爲國家慮爲宗社危爲時局徬徨而悚懼果使政府諸臣無贍顧無遲疑立飭肇事省分解散脅從相機剿滅不過費一舉手之勞奈何王公倚匪大臣信匪文武將吏縱匪下至愚民蠢夫更無不從匪聞各處教堂焚燒殆盡矣屬而和者千百人聞天津租界摧毁靡遺矣屬而和者又千百人欽使則赴匪壇焚香膜拜也督臣則與匪目分庭抗禮也無端而以使署盡燬告矣無端而以洋人盡殺聞矣謬妄狂誕飛蝗蔽天漸且戕官踞城縱火劫物天津被陷聯軍入京當此之時巢幕將焚烽烟連塞而大小諸臣猶談笑詼諧如痴如醉有慷慨激切起與力爭如許侍郎袁京卿者疏墨未乾臣頭已斷嗚呼二公之死何所惜　忠如二公而爲朝廷所不及知知之而已不獲其人以用之爲可惜耳迄今披讀其遺疏悱惻纒綿淋漓痛切此時慘變皆不出二公當日所逆料不幸言而多中不知二公今日地下更若何痛哭流涕長太息也疏中如叙拳匪逆迹曰　州踞城不已延及永清宿州淶水戕官未痛辦遂致非膽愈張毁蘆保京津鐵路毁京津張家口電線皆國家出内帑借洋債所經營數百萬巨資一朝毁去深堪惋惜焚殺教堂教士數百處議償亦不貲盜兵輦轂攻撃使館震驚宮闕罪大惡極萬不可赦又曰輦轂之下任亂民縱横　决伊古及今實爲罕見又曰當匪徒初攻使館時謂旦夕間便可剖除今洋兵死者寥寥而匪屍狼藉於東交民恭試問平日自詡能避槍砲之術安在又曰該匪晝伏夜動動言請神此乃符咒扶蠶請仙五鬼搬運之邪術一遇聲先之物如槍砲等立即轟斃又曰歴奉嚴旨禁止焚燒劫掠解散出城匪黨竟若罔聞横行如故藐視王法冥頑不靈罪在不赦陳拳匪辦法曰專責成榮祿用且剿且撫之法得以便宜行事凡遇頭紥紅叩身繋紅帶之匪格殺弗論並懸重賞縳獻匪首者賞銀二萬兩超擢官階擒斬團長者賞銀五百兩其餘匪首一級賞銀百兩均予奏奬又曰遴派得力將弁挑勁兵十餘隊閉前三門分路搜捕務令根株凈盡論時局之危急曰各國公使情急自衛現兵止四百餘人公使口稱不干預中國國家公事匪平卽撤爲今日之計惟有先清内城之匪撫定民心安慰洋情乃可沮其續調之兵必中國自剿乃可免洋兵助剿又曰各國勢大怨深並舉報復禍患不可勝言與其外兵干預代剿必致互相鬥閧喋血京師轉致玉石不分大局糜爛不如我自剿辦尙可示以聲勢杜彼口實交涉之艱乃可審機因應又曰若任該匪攻毁使館盡殺使臣各國引爲大恥連合一氣致死報復在京之洋兵有限續來之洋兵無窮以一國敵各國不獨勝負攸關實存亡攸關也又曰使館無恙將來與各國復歸於好剖言禍之肇自拳匪猝不及防非朝廷姑息所致釋其疑忌之心轉圜較易若使館盡毁使臣盡戮欲自釋於各國雖百喙亦無從解免其各國紛紛調兵以剿匪爲辭乘機窺竊莫測究竟而拳匪種種無法早當痛剿何待外人代庖云云兩公先後兩疏大致具此詞嚴義正讀之猶生氣凛凛也今者皇上特頒恩詔開復原官略言當時首禍諸臣乘機誣陷交章叅劾以致身罹車辟聖明惋惜情見乎詞吾願後之謀人國者不以兩公之言事獲戾生畏慈心當以兩公之渥　褒卹生觀感心建白要在生前名稱自留投世不特朝廷所日亟亟焉待與臣下謀亦卽臣下所當亟亟焉自爲謀此則聖上恩諭言外意亦許袁兩公心中事也兩公前日事雖存而弗論可也 
[本館接奉電音]  
　　昨日午前十一點鐘越四十五分時西安行在飛電傳來上諭二道敬謹譯登○正月二十四日行在内閣抄奉上諭山西冀寗道員缺著胡湘林調補許涵度著調補陜西延愉綏道欽此○二十五日行在内閣抄奉上諭馮子材著調補貴州提督雲南提督著張春發調補夏毓秀著調補湖北提督欽此 
[榮邀賜謚]  
　　京師采訪友人云本月某日大學士李鴻章等奏遵擬前黑龍江將軍延茂謚號單一件奉硃筆圈出忠恪又奏遵擬前入八分奉恩輔國公光裕謚號單一件奉硃筆圈出勤愍又奉遵擬前宗室奕功謚號單一件奉硃筆圈出忠烈 
[開平礦務續聞]  
　　中國開平煤礦改爲英國公司本館曾譯登大略情形且更著爲論說兹閱日本報云此事實由張燕謀閣學主持將開平唐山煤礦及各輪船改爲内外共同會社其總理礦務之人除閣學外尙有西人木矮利痕餓氏此外工程師數人雇自美國至倫敦所募英金一百萬磅以比國公家之股爲最多按開平煤礦昔由中國官商醵集資本銀二百萬兩置有公平北平等輪船數號以次運煤出口迨去歲之秋拳匪作亂聯軍北上竟將此礦據而有之今得閣學設法索回遂改作公司以冀擴張事業云 
[火車失事]  
　　山海關來信云元旦由山海關開往唐山之火車行至中途機器炸裂除轟傷駕車之二西人外並撃斃車中華人一名火夫二名 
[俄軍計數]  
　　英京泰唔士報登俄國奥特薩埠訪事人來函云本年豫計俄國義勇艦隊由奥特薩埠載兵運械至東方須往返二十三次除載運各項軍需及藥彈外另有軍隊約三萬五千人或四萬人將次第載赴海參威以益俄軍之力至俄國官報則謂目下俄軍之在東方駐紥者已多至十七萬名尙有大隊馬軍若干名擬於本年夏初遵陸前往 
[韓廷鑄幣]  
　　日本報云去年高麗國王下教令主計官鑄造貨幣行使市間計分四種一爲金貨幣三等第一等值洋銀二十圓第二等值洋銀十圓第三等值洋銀五圓二爲銀貨幣二等第一等值洋銀五角第二等值洋銀二角三爲白銅貨幣值洋銀五分四爲赤銅貨幣值洋銀一分 
[三紀革員伏法事]  
　　啓穎之尙書秀徐枬士侍郎承煜之伏法也本館前日兩紀報章昨得派赴京師采訪友 
 
 

Page 2

 
 
人手書云當去秋京師擾亂時二革員均力庇拳匪貽誤大局啓更疏薦五臺山妖僧謂可作法破洋兵都人士咸傳爲笑柄及奉正法之旨卽於正月初八日由日兵解赴刑部啓妻前往探視啓睜目大聲曰汝何爲乎來其妻泫然曰而今而後相見無期奴故特來訣别耳啓曰人生終有一死我之死也實與大局有關何憾之有我死之後葬親課子汝好自爲之毋庸我囑付也其妻遂揮涙而出先是日本統兵官聞啓徐將就戮於前一日設筵欵之席間徐默無一言啓曰中國積弱久矣貴國誼重同洲還仗力爲調護日官頷之及將赴菜市口刑部滿尙書貴午橋大司宼漢侍郎某少司宼遵旨監視行刑因念同朝之誼於點名後向之慰藉啓默然不答徐曰我死喜事也公等當賀胡弔爲大司宼錯愕半响徐又曰我兩人死後和議立成上紓君父之憂下解億兆之厄雖死必含笑於九泉矣訪事人所述如此竊意刑部堂上規模嚴肅斷非閒人所能攙雜其間至菜市口每值行刑必觀者如堵二人之語夫固誰聆之而誰述之姑列報端以資談助可也 
[大帥蒐軍]  
　　福州訪事友人云閩省每届冬令各營軍士必由統帶官禀請督憲親臨校閱去歲閩浙總督許筠菴制軍定於嘉平月十八日閱視各營將士冬操並福强軍洋槍打靶届期福强全軍統領候補道孫靜珊觀察會同督標中左右三協戎率領勇丁至南校塲伺候俄而筠帥駕臨三協戎率同都守披執以迎筠帥小憇片時卽升坐演武廳司道列坐兩旁觀察傳令開操於是各營咸整隊而出乍離乍合忽縱忽横正在槍林砲雨中大施神勇忽有一敵軍迎面而來前軍偵騎見之回告情形立張掎角之勢先遣數弱卒誘之敵軍突騎追逐中途忽聞地雷一聲伏兵盡出敵軍未及交鋒披靡而逸其離奇變化直與兩軍對壘無殊尤妙者當操演陣法時軍士槍砲兼施烟燄障天幾於東西莫辨不轉瞬而烟消霧滅不見一兵一騎惟現出營幕數座而已觀者眙愕久之筠帥賞賚有差隨卽排導而返 
[幾陷無辜]  
　　南昌訪事友人云上年吉安府城中忽有匪徒焚燬教堂事後教民以府尊許太守罔知保護並疑及舉人梁某拔貢張某有暗中唆使情事愬諸教士教士信之據情轉禀領事官電請江西巡撫提訊時太守已因病交卸聞信後卽具禀剖明一切梁由縣傳案見雙目已瞽知被誣陷立予遣歸張由申軍門柬邀赴讌就席間執之押解省垣訊知名文瀾由拔貢考取七品小京官前年有曾姓者誘匿伊家婢女控案受懲因此挾恨於心托身西教至此遂藉教士之力乘隙擠排撫憲李勉林中丞爰商諸江西提督學政吳絅齋大宗師擬卽會銜奏明情節代雪其寃一面據情照覆領事 
[委提旗犯]  
　　金陵訪事友人云客臘京口駐防旗丁某某等人糾衆圖謀不軌幸經都統吉晉軒統制先行覺察將首要各犯次第拿獲訊供收禁詳請江寗將軍崇右廷留守核示留守以是案情罪重大未便草率了事特派佐領錫齡前往京口將各犯提解來省以備親加推鞫明正典刑 
[嚴杜標榜]  
　　福州訪事友人云去臘閩省在籍紳士曾太史廣嵩趙太史以成以致用書院山長謝枚予主政正誼書院山長葉恂予閣學主講多年循循善誘聯名投督轅禀請援例保奬以爲士林矜式督憲許筠帥批其牘尾曰書院爲作育人才之地所延院長類皆品端學粹足爲多士楷模葉謝兩院長主講有年循循善誘洵足儀型後進無愧經師惟其聞望施身當不藉冰銜爲光寵且奏奬向歸督撫學院主政若由紳士呈請誠恐互相援引易開標榜之風葉謝兩院行誼清高諒非樂受也所請未便照准仰福司轉飭知照 
[嚴禁夜行]  
　　鎭江訪事人云正月十六日鎭江府向子振太守發出六言韻示張貼通衢其文曰近來郡城地方萑苻未能平靖禀調江勝營勇徹夜分班駐巡爾等居民鋪户夜行必須持燈若無燈籠相照保非作奸匪人拿獲嚴究不貸决不從輕市恩烟館茶寮巷栅限於二鼓關門除去延醫接穏一概不准擅行保甲叚員稽察萬勿含糊鬆勁自是禁止以後務各一體凛遵如敢違犯示令定將房屋封釘三尺法律具在有犯立提重懲不忍不教而誅特此示諭諄諄 
[四明燈景]  
　　寗波訪事友人云每屇元宵前後少年選事之徒競製各式花燈互相迎賽蓋藉以點綴昇平也今歲托名恭祈皇上三旬萬壽益覺采烈興高本月十三夜裁筠翦紙俱已告成游行廛市中觀者幾至萬人空巷前導有開路九聯燈選俊男子五裝束如美女高騎駿馬名曰女太保間以紙糊十八聯燈此外製成輪船兩艘仿照北京江天之式又有靑蛇燈白蛇燈鳳凰燈獅子燈曰象燈曰鹤燈及一統萬年普天同慶諸燈其中嘖嘖人口者爲猴子偷仙桃燈一猴立桃樹間能上能下能左能右另一猴王用人舁之隨於後又有荷花缸燈蘭花缸燈並紙糊紗船紙糊彩閣共百餘種罔不惟妙惟肖其後殿以龍燈數架盤旋夭矯變幻無窮寗防局梅司馬深恐人衆釀禍特派緑營兵若干名隨往彈壓所過之處安謐如常 
[浙省官塲紀事]  
　　杭州訪事友人云本月十九日爲各署開印之期浙江巡撫余晉珊中丞因抱清恙假期未滿傳諭所屬文武各官概免參謁惟留中軍官及文武巡捕伺候俄而中丞朝服朝冠步出二堂舉行一切典禮畢然後將撫鹽二院關防開用○本月十七日午前仁和塲大使沈蘭槎鹺尹福祉因公赴運轅禀見世振之都轉事畢回署甫下輿陡患中風卽經家屬延醫調治無奈病已深入膏育延至是日戌刻卽溘然逝世 
[粤海春帆]  
　　廣州訪事友人云承辦廣東全省緝捕經費之惠泰公司紳董盧華富因與各紳商意見不洽業已辭退旋由舊商李祥輝等禀請接充改爲官商合辦准於正月十六日開局辦事○三水縣境胥江祖廟最爲士人所敬信凡有戯船經過均須入廟演劇以申慶祝之忱正月某日某鄉人因與班中人爭奪花爆起釁糾人互毆班中被傷二十餘人有蔡某者帶同弁勇到塲解勸不意槍彈飛來遽被撃斃是亦无妄之災也 
[厦客茗譚]  
　　厦門訪事友來函云局口街金馥春香店學徒某甲於去年四月某日出外購物一去無蹤至臘月十七日忽翩然而返店主向之詰問據云是日行經某處遇同街三連陞戯班中人誘至海澄縣屬海滄鄉售與某乙此次乙欲赴外洋貿易路經厦門同住某客棧得以乘機逸出店主得悉顚末卽協同地保至戯館中將拐匪扭獲送請厦防廳按律懲辦○新正月十四日三井洋行明石丸由厦門開往福州駛至海壇洋面忽起狂飇浪湧如山難以行駛船中大副急率同水手十餘人躍登杉板意欲上岸逃生不意突被驚濤捲去蹤跡杳然待風靜後明石丸仍駛往福州衆搭客雖受虚驚尙稱無恙亦幸事也○去臘二十四日厦門宜隆宜美望美仁德乾昌等燕窩號因銀欵轉運不靈相繼倒閉聞虧欠往來帳項約計六十餘萬金可謂巨矣○新正月初四日興泉永道徐乃秋觀察面諭厦防同知張司馬凡遇歹人沿街賭博一律驅逐如違拘案嚴辦並出四言告示遍貼通衢無如劉盤龍一流人視禁令如弁髦曾不稍知悛悔至初六日司馬拘獲賭棍十餘入帶回署中升堂研訊分開責釋 
[鴛湖春汛]  
　　嘉興訪事友人云前者上憲以秀水縣需員署理特調上虞縣吳大令前往瓜代近日不知何故忽將吳大令調省察看另委桐鄉縣方大令嘉樹接署大約杏花時節方可履新也　嘉善縣屬洪家灘鎭有江北客民某甲結茅而居已歴年所夫耕婦饁子媳從之半世勤劬薄有積蓄客臘某日購得死牛一頭正思煮熟出售忽火星飛出將草屋三間付諸一炬事後甲以其媳不愼嚴詞斥之獻歲以來誅茅結草仍復舊觀因恐祝融氏餘怒未平遂虔備牲牢竭誠祀謝不料焚帛送神之頃狂風陡起將神模吹上屋頂陡兆焚如之禍語云水火無情吾於此 
 
 

Page 3

 
 
益信 
[鄂渚嬉春]  
　　武昌訪事人云屠蘇飲罷春色方新鄂人士采烈興高相約作春燈雅集連日開設燈社者不下十餘所詞人墨客無不鈎心鬥角爭奪錦標射覆分曹亦春宵韻事也○花鼓淫戯久千例禁封篆期内禁令稍寛若輩遂復萌故態每於鄉僻之所開塲演唱雲情雨態極意描摹緑女紅男爭先快覩傷風敗俗莫此爲尤所冀良有司厲禁嚴申惡俗其庶稍改乎○司門口爲燈市薈萃之所若輩全恃新正數日稍覔蠅頭今歲天氣暢晴游人咸集香車寳馬絡繹如雲入夜更火樹銀花城開不夜人山人海擁擠異常是亦昇平景象也○府學泮池前地甚宏敞江湖賣技者流每於此演試拳棒游人環若堵墻更有排設畫鏡羅列唐宮秘戲任人輸資入觀者江夏縣陳介菴大令以學宮重地理宜嚴肅豈容若輩盤踞其間爰飭差一律驅逐并將栅門封閉禁止游人從此萬仞宮牆眞可望而不可卽矣○鄂中各學堂於去臘中旬放假肄業諸生均回家度歲邇者春歸鄂渚韶景方長督憲張香濤制軍懸牌示期二月初一日開學 
[鳩兹春水]  
　　蕪湖訪事人云蕪關向例歲朝免稅今届米釐督辦志觀察與徽寗池太廣兵備道兼蕪湖關監督吳季卿觀察會銜出示以國家需餉孔急改爲半免半徵是日出口之米約有二十六萬石之多○去歳徽寗池太廣兵備道兼蕪湖關監督吳季卿觀察札飭皖南各府州縣竭力勸辦陜振除派員經理外又飭各錢莊司其出納未知顯揚志切者能踴躍輸將否也○蕪湖内河兩岸闤闠如雲沿河馬頭歲久失修漸形頽廢現經梁君述之運廣長舌勸集巨欵雇工修築先修寳塔根大巷口對河兩碼頭約需銀七百餘兩迨告竣後復從事河南居人無不頌德不置○蕪湖道署後河堤勢將倒塌道憲吳觀察面諭保衛營饒翼卿游戎派勇修整游戎委李遠香都戎相度地勢下石釘椿現已工竣隨又修築署後道路直達洋橋亦歸都戎經理 
[局批照錄]  
　　日前牙户鍾金欽以所領部帖被火焚燬具禀淞滬釐捐總局督辦錢怡甫觀察批其牘尾曰該牙户所領興聲木竹子花米樹磚灰行部帖查係辰字三百九十號今據禀稱於上年十月二十四日該行失火連同告示被焚是否屬實仰奉賢縣飭查明確果係焚燬取具鄰里切結由縣加具印結送候核辦毋違此批 
[試事彚紀]  
　　二月初一日爲縣試之期昨日上海縣汪瑶庭大令預飭辦差人等將敬業書院灑掃潔凈並備齊桌凳一切應用物件以便届時傳集各童點名考試○前日爲本邑浦東三林塘三林書院春季課試之期縣主汪瑶庭大令因公務紛繁不克躬往將題目固封命禮房書吏持交院中董事秦月汀封翁頒發 
[痛除私弊]  
　　江蘇海運滬局總辦鄧心茂太守訪知歴届辦理海運糧米每有斛手司事向沙駁船户婪索陋規邇届開兌之初誠恐在事各人效尤舞弊爰特出示曉諭各船户不得暗中給費一經查出定予重懲 
[票匪閧營]  
　　本邑西南鄉日暉橋羅家灣玉清宮諸處地方僻靜且逼近徐家匯教堂向有奇兵營分駐其間嚴防匪類去年北事方殷滬上心驚風鹤上憲派令顔梓琴鎭軍來此募勇置戍名之曰安字營昕夕梭巡地方賴以安謐兹者上憲以餉需支絀檄令遣撤歸農一時杭州寗波江陰金陵諸處哥老會匪富有票匪及萑苻嘯聚之各匪徒聞信而來麕聚營門以外前日鎭軍以次給發恩餉諸匪恣情鼓譟見有領餉而出者即大喝曰照票照票其有私領匪票者一經照驗不復有言否則拉髮褫衣劫奪餉銀痛扶而後釋手鎭軍以寡不敵衆潛遣心腹告諸撫標滬軍營統帶龍軍門葆珊奇兵營統帶羅軍門文彬二軍門恐變起倉黄亟帶勇持械前來諸匪始懼而散去 
[西兵會操]  
　　昨日午後三點鐘時駐滬西兵及西商團練兵調集砲馬步各隊及工程兵約數千人麕集英界泥城外賽馬塲會操各陣變化離奇頗極五花八門之妙直至崦嵫日落始各整隊而回 
[捕頭瓜代]  
　　英界捕房好捕頭近因患病請假回國所遺捕房事務經工部局總董議調美界捕房藍副捕頭暫行代理遞遺美界捕房事務以楊樹浦捕房愛副捕頭接辦 
[限交棧役]  
　　德和義皮梁號主李煖投英美租界公廨控新登豐棧茶房阿龍竊銀逃逸等情讞員張柄樞司馬准詞飭提棧主婦曹陳氏前晚升座研訊李投案訴稱小的係山東掖縣人向操皮梁業去年襥被來滬僑寓新登豐棧就棧中設立德和義號已閱半年詎料十二月十九日易失去洋銀一百零五元當時卽向棧中人查問均諉爲不知旋悉是月十六日有茶房名阿龍者業已辭歇顯係串同行竊叩乞究追曹陳氏供棧中諸客出入房門啓閉任自爲之小婦人何由知其究竟司馬謂爾旣係棧主未便置身事外著交人保出限二十日内尋交阿龍到案訊究違則責令賠償 
[上海縣署紀事]  
　　二月初一日爲致祭文廟之期上海縣主汪瑶庭大令預飭差役整備一切祭品俾得臨時應用○邇有某甲者購得長耳公數頭在大小南門外城下任人雇騎以代步履之勞二十三七鋪各巡防局委員聞之恐碍行人嚴諭禁止詎料甲陽奉陰違仍不悛改昨經局勇拿獲并驢三頭解送上海縣署禀請充公縣主汪大令飭交差看管候核○前晚浦東洋涇鎭左近某南貨店被賊五人毁門而入竊去各贓約值四百餘金旋由店主傅杏汀開單投縣報請履勘昨日縣主汪大令派出捕役徐文帶同夥役前往察勘情形俟禀覆後再行派捕嚴加查緝 
[英美租界公堂會訊案]  
　　德商泰來洋行主控通匯公紡紗廠執事人陳杏村掯匿匯豐存單讞員張柄樞司馬會同德領事訊得廠主陳伯藴與陳杏村另有他欵糾葛諭令交保出外理處兹由陳伯藴遣總經理人樓瑛齋來滬料理原告亦投案禀催昨晨司馬會同佛君覆訊原告令買辦某甲投案甲訴情陳杏村供現在已由樓姓出塲調處候職員出外晤商如竟不能理楚再行禀請傳訊可也司馬商之佛君准如所請定於下禮拜三冉行訊明核奪 
[英美租界公堂瑣案]  
　　三百零八號巡捕解投河自盡之葉松濤到案禀請安揷葉供浙江紹興府屬某縣人流落在滬貧病無依遂萌短見讞員張柄樞司馬賞給盤川洋銀一元諭令回籍○方英齋控其子首開不務正業將家中錢物竊出花銷司馬判發改過局管押半年○陸長壽控蔣瑞生董炳和在四馬路某烟館訛詐洋銀五十元併被兇毆蔣董一味狡賴司馬判責二百板管押捕房半年○前者干長洲控店夥袁教生虧欠客帳洋銀三百餘元司馬訊供之下發回捕房押候查明再核昨晨某包探將袁解請復訊十投案訴稱袁現已將洋銀歸楚求即銷案司馬准之○馬夫潘小毛駕車不愼撞損某西人所坐馬車經包探顧福其拘案請究西人投案聲稱車被撞壞馬亦受傷須閱三禮拜方愈每日需養傷洋銀二元潘一再叩求恩宥司馬判罰洋銀五元再出養傷修車等費五十七元俟繳到後開釋○沈福生竊取金家餘所佩對時表一枚經五十號西包探拘案請究司馬判責三百板押捕房五月期滿遞籍○包探趙銀河禀稱馮賢林騙取鄉人顧夢生之竹布裙一條經二百六十號巡街捕拘入捕房今者捕頭令小的解案請究司馬判責二百板枷示半月○水巡捕何瑞福解竊煤賊李才忠請究司馬判責三百板押捕房一月○胡阿狗竊取張袁氏家戲衣二件經包探趙銀河拘案請究司馬判責二百板遞解回籍贓給失主具領○流妓李桂卿王陳氏在途拽客經二百四十號巡街捕拘案請究司馬判各罰洋銀五元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　前日野鷄挑夫嚴阿林受某姓之雇挑運行李行至半途勒索挑價以致口角旁有陳阿海者僞爲　紹軋至　　樓肆行訛詐某號巡街捕知之因一併拘至捕房捕頭命解往馬路工程局總辦葉孟紀司馬研訊之下以若輩各有不是姑念苦求麾之使去○ 
前日籮間夫張阿祥應捕頭之雇肩挑麻油數十斤行至中途擔繩忽斷油盡傾翻於地捕頭怒拘解工程局稟請總辦葉司馬研訊張供稱小的實不小心咎有應得惟無力賠償求恩宥免司馬訓斥數語揮之使去○前者無錫縣人丁蘭保挈滬北英租界盆湯弄某花烟館烟妓陸氏卽陸阿招逃至松郡日前來滬購物在南市董家渡德華樓食麫被頭腐店夥陸榮生覷破向之索詐旋爲巡街捕拘解工程局總辦葉司馬訊悉原由判罰洋銀六十元准領氏回去丁挺押不繳司馬遂於前晚提案訊比并謂之曰爾如無力繳銀當將陸氏發善堂留養究爾誘拐之罪丁求寛限五日司馬准之 
[法租界公堂瑣案]  
　　播喊洋行主投本管領事署控掮客陳少平代購新絲一百餘包欠銀九千八百餘兩等情領事照請讞員杜枝園大令拘提要證李正帆研訊因原告不到交保出外昨禮拜六堂期播喴洋人偕買辦紀某投案伸訴前情成順泰棧主吳少卿偕陳少平投案洋人訴稱此貨運至外洋虧折甚鉅應向陳少平及吳少卿究追吳供此事已受虧不淺西人尙欲索賠短價未免太不近情今願酌賠銀五千兩應由李正帆交出倘欲如數照償則力有不逮大令與費繙譯會商良久著吳陳邀同絲業會館各董秉公會議稟復核奪○三十六個黨流氓沈阿順楊其昌投小東門外捕房報稱包探黄扣小陸阿寳藉端勒索洋銀有過付之王阿寳可證昨日捕頭將一千人解案請訊沈阿成供二十二日晚小的偶放花筒包探以有違租界章程勒索洋銀五元小的交王阿寳過付黄扣小供沈等係著名流氓屢次經小的拘請懲辦是以挾嫌誣指前晚王與十二號門牌花烟館龜奴口角索詐洋銀二十元小的見而呵斥因此來作証人王阿寳供小的並未過付洋銀大令判令將沈楊各枷號一月笞責三百板王無干省釋○僧元昶訴稱僧人在海門關帝廟住持前日來滬探望父親父親見天氣驟寒給穿皮馬褂行至褚家橋突遇流氓張安福等將皮馬褂褫下質錢是以報捕拘案請究張安福供小的因此僧忽穿馬褂不尶不𡯓是以持往付質今願賠償大令著押候追還贓物再行核辦○積竊張阿二枷號責懲甫經釋出復犯竊案由包探拘獲解案大令判枷一個月責三百板○胡福生穴墻行竊玻璃王福春在途搶帽均經包探拘案請辦大令判各責一百板○方阿林張明德偕乞兒孔阿慶行竊火油棉被等物由包探拘獲解案請辦大令判將方張各責一百板孔責手心五十下 
[美租界捕房紀事]  
　　著名勇商葉姓之妾某氏與老妓胡寳玉結手帕交曾被借去金鋼鑽一枚所值甚巨近已日久踴趙無期葉以胡妓意圖吞没投訴捕房捕頭派包探張阿五將胡妓拘獲押候解送公堂禀請讞員張柄樞司馬訊究○甬人張子維僑居裏虹口漢壁禮路第一千三百八十八號門牌屋内前夜不知何故鄰人蔣有財忽排闥而入撃毁器物甚多張忿不能平於昨日午前投訴捕房捕頭令包探李佩芝前往拘拿以便解送公堂禀請究辦○昨日清晨小竊朱阿順持衣包至北河南路某押店求質適被某號巡街捕所見向之盤詰言語支吾遂連贓帶入捕房捕頭令押候查明失主何人然後解送公堂禀請訊究 
[上海北市絲業會館籌賑公所施子英經收陜西賑捐光緒二十六年十二月十二至十七日第八十二次清單]  
　　十二日永達仁昌記規元一百兩凌箴洋一百元不留名求合家平安廿元無名氏二元○十三日江南全省提督李規元一千兩又募北洋海軍全軍京平銀一千兩合規元一千零廿兩零八錢四分七厘又南洋自强軍營務處營官帮帶哨官勇目諸公龍洋一千元合規元七百十七兩又統領老湘合字營章其俊曁各營營哨官總專各台官砲營勇龍洋八百元合規元五百七十三兩六錢袁粹初先生經募塔捐第一批洋二百元紹怡昌茶棧洋五十元○皖省宋玉田經募第二批祺子麟太尊同康莊各洋五十元公裕典四十　積福堂合盛元匯莊徐餘慶堂三户各三十元裕源莊萬新莊春祥莊同興莊同人號退省齋孫永吉軒恆隠氏賓善典九户各二十元不書名十五元五角孫蔭祥十二元五角不書名蔣謙巨中孚莊積慶堂汪篤齋五户各十元無名氏慶昌祥各五元自如樓二元共廿五户合洋五百元○十四日檜蔭堂由潤昌棧道生號來洋二百元高湻縣署官幕及同城寅僚節省年關酒席資移助合洋一百元又保嬰局董先行籌墊洋一百元二户合規元一百四十五兩劉思誠還願洋三十元杭州沈伯馴募沈田氏求病速痊洋二十元蘇城壽椿堂朱由張一琴先生來龍洋廿元張祖綸英洋十元嘉定祥泰成上谷氏因産平安十元嘉善補拙子十元松江杜炳鍔求次孫隆瑞病速愈五元揚州私和祥匯費移助一元震澤知足軒主人銅洋十六元銅小洋五十角如臯無名氏銅洋二元○十五日杭州恊德善堂經募第二批洋六百元邳州隠名氏寳銀十兩零三錢五分批見規元十兩零九錢一分八厘趙金氏洋五元銅洋一元三角顧嵩齡洋四元○十六日葉雲樵先生募懺紅洋一百元又香記敦怡堂祥泰昌二户各洋廿元又金紹記鋤經各五元安徽宿松縣正堂許大令經募由郁景周先生來洋六十五元四角歉齋將年費節省勉湊小洋四百九十八角杭省戴勤生爲病已痊洋廿元范哲人洋十元無名氏求合家平安五元○十七日湖民氏洋一千五百元葉楚　求父母康健兒病速痊規元一千兩安省勸助陜賑公所墊解由義善源來規元五百兩琴鹤寄廬趙因病許願先繳洋五十元韓景祥求保妻産平安洋廿元許澤經十五元又募菊記七元又永茂恊記德茂三户各洋五元又大興龍洋二元無名氏洋十元銅大洋二元銅小洋十三角蘇城曲園先生募萃春軒洋十元松江趙養志募有本性齋齋三元又補不足　一元休邑吳育才爲子病痊還願二元○俞仲寅洋例紋十兩零二錢四分天成巽洋十元浙桐始平氏洋例紋五十兩零三錢一分固陵船經募恆茂祥同福祥厚昌祥三户各洋十元無名氏二户各洋六元無名氏三户各洋一元維揚無名氏陜西無名氏各洋一元吉誠升鼎泰豐德豐玉同興昌同裕五户各洋四元阮來靑方奎生張　巖雷崇文劉壽清五户各洋一元松文卿洋例紋一兩趙漢章張紹翁饒懷翁三户合洋二元以上計洋例紋六十一兩五錢五分洋八十四元共合規元一百二十五兩三錢七分○翁笠漁明府洋十元張匏靑盧序東七賢堂雙鹤軒坐春堂五户各洋四元臧秋舫薛子英合洋四元培豐閣無名氏樂善堂無名氏四户各洋二元無名氏二户各一元衆善堂六角無名氏四角共十五户合洋四十五元 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　二品頂戴署理山東按察使遇缺題奏道臣藩延祖跪奏爲恭報微臣接署臬篆日期叩謝天恩仰祈聖鑒事竊臣奉撫臣袁世凱行知以臬司胡景桂奉旨調補湖南按察使暫行奏留署理藩司所遺臬司印務委臣署理等因遵於光緒二十六年十月二十日接准署藩司胡景桂派員將臬司印信文卷齎送前來當卽恭設香案叩頭謝恩祗領任事伏念臣皖江下士知識庸愚世受國恩家承忠藎由郎中改損東河同知荐保道員需次山東十餘年歴充機器製造局洋務局等項差使考工呈材愧乏專門之藝講信修睦又無通譯之長僣食官糈彌殷兢惕暫陳臬事益切悚惶查山東爲濱海要區臬司爲刑名總匯治亂民用重典未敢傳寛大之名爲盛世紀祥刑仍冀釀承平之福如臣檮昧深懼弗勝惟有遇事禀承撫臣實心力認眞經理以期仰答高厚鴻慈於萬一所有微臣接署臬篆日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此 
于蔭霖片再荆子關副將駐紥之所爲豫省西南門户操防緝捕在在均關緊要值此整頓營伍之際若非明幹有爲之員不足以資鎭攝署理該協副將陸懷恩現經撤辦所遺印務查有記名總兵李家昌久歴戎行熟諳軍旋以之委署洵堪勝任除檄飭遵照外相應附片陳明伏乞聖鑒謹奏奉硃批兵部知道欽此奎俊片再查候補知縣金鳴鹤貪詐巧猾遇事生風辦理章谷屯務於巴底士婦與旺頭人搆釁該員並不善爲彈壓輙自募勇調團徇私偏護擾及地方又因打箭鑪廳同知劉廷恕將案持平訊結該員挾嫌誣禀希圖諉過於人實屬膽大妄爲當將該員撤省飭司查辦兹據委員查明由藩臬兩司會詳請叅前來相應請旨將四川候補知縣金嗚鹤卽行革職以示懲儆理合附片具陳伏乞聖鑒謹奏奉硃批著照所請吏部知道欽此奎俊片再建昌道王季寅因病請假遺缺查有候補道吳濬堪以署理又署資州直隸州知州文奎年滿遺缺查有瀘州直隸州知州榮麟堪以調署遞遺瀘州直隸州知州員缺查有現署忠州事本任資州直隸州知州沈秉堃堪以調署據藩臬兩司會詳請奏前來除分别批飭遵照外理合附片具陳伏乞聖鑒謹奏奉硃批吏部知道欽此奎俊片再四川布政使周馥前奉電旨調補直隷布政使現於光緒二十六年十月十六日交卸起程由長江下駛至上海乘輪赴任所遺布政使缺查有新授按察使川東道夏峕居心正大才識優長堪以署理遞遺川東道缺查有候補道蔣兆奎老成穏練綜覈精詳堪以署理又委署永寗道候補道安成奉旨賞給副都統銜作爲駐藏帮辦人臣馳驛前往所遺永寗道缺現值冬時最關緊要查有成綿龍　道長春樸誠質直任事實心堪以調署遞遺成綿龍茂道缺查有成都府知府劉心源心精力果守正不阿堪以調署遞遺成都府知府缺查有潼川府知府隔麟勤能練達表率有方堪以調署遞遺潼川府知府缺查有候補知府楊儀成才守兼優講求吏治堪以署理除分别檄飭遵照外理合附片具陳伏乞聖鑒謹奏奉硃批吏部知道欽此頭品頂戴浙江巡撫臣惲祖翼跪奏爲查明光緒二十六年九月分海塘沙水情形恭摺仰祈聖鑒事竊查浙江省仁和海寗二州縣海塘沙永情形向係按月繪圖具奏兹臣在藩司任内會同署杭嘉湖道時慶來查明九月朔望兩汛時届季秋朝勢旺盛勘得東塘尖山護壩並西塘范公塘兩處沙塗及南岸各山之外新舊漲沙誌樁丈尺曁東塘念尖兩汛海中新漲陰沙逐細查量均無升刷與上月相同禀報前撫臣未及核辦卸事移交前來理合繕單繪圖恭摺具奏伏乞皇太后皇上聖鑒謹奏奉硃批工部知道單圖併發欽此聶緝槼片再據江寗布政使恩壽分文詳稱高郵州　　湯華袞係湖南永定縣舉人光緒十六年由知州籖分江蘇准補高郵州二十五年二月到任二十六年調省察看卸事兹於八月十五日病故所遺高郵州知州缺係沿河要缺例應由外揀員請補又溧水縣知縣殷以恕係湖北江夏縣人由江蘇分缺先用知縣准補溧水縣知縣光緒二十二年十月到任二十六年因病請假交卸兹於閏八月二十七日病故所遺溧水縣知縣缺江蘇省有應補有員應請扣留外補各等情詳請具題前來臣覆查無異惟年例題本奉文暫緩送部此爲開缺辦補要件未便稽延理合照案改題爲奏附片具陳伏乞聖鑒敕部查照謹奏奉硃批吏部知道欽此聶緝槼片再臣標式蘇防營每營原設勇丁五百名長夫一百二十名公費各支銀一百五十兩光緒二十三年裁汰防緑各營兵勇案内每營裁汰勇丁一百名長夫二十名公費月各減銀三十兩前經奏明在案本年辦理防務兵力殊形單薄添營又餉項難籌商之蘇防統領候補道杜逾行於中前後三營客添募勇丁一百名補足原額以資分布長夫公費一律照舊添募開支所有每營每關　解餉項公費共銀五百一十六兩自本年第七關起中營照案在蘇省善後局軍需項下動支前後兩營仍由江海關稅釐項下支給歸金陵支應局留防軍需案内報銷據督辦善後局司道會同蘇松太道余聯沅詳請具奏前來臣覆核無異除咨部查照外謹會同兩江總督臣劉坤一附片具陳伏乞聖鑒敕部查照施行謹奏奉硃批該部知道欽此廣西巡撫臣黄槐森跪奏爲委署代理知府州縣各員按届繕列清單恭摺具陳仰祈聖鑒事竊准部咨咸豐十一年十一月二十三日奉上諭各省州縣無論調署委署代理每届三個月彚奏一次由吏部嚴加查核各有違例更調等弊卽將該督藩司分别奏叅欽此光緒二十六年三月以前調署委署代理府廳州縣各員業經臣列單恭摺奏報在案兹據藩司李興銳詳光緒二十六年四月初一日至六月底止委署代理知府州縣各員列單詳請具奏等情前來臣覆核無異理合照繕清單敬呈御覽伏乞皇太后皇上聖鑒敕部查照謹奏奉硃批吏部知道單併發欽此黄槐森片再西林縣知縣楊必康實歴邊俸三年期滿撤回内地候升所遺員缺查有永湻縣知縣黄正權精明幹練辦事實心堪以調署遞遺永湻縣知縣員缺查有新選遷江縣知縣張懷曾曾老成練達篤實安詳堪以調署據藩臬兩司會詳前來除檄飭遵照外理合循例附片具奏伏乞聖鑒謹奏奉硃批吏部知道欽此奴才世續文廉跪奏爲奏聞請旨事竊據奴才衙門坐辦堂　中祥福禀稱光緒二十六年九月二十八日奉上諭江蘇蘇州府知府員缺緊要著該督撫於通省知府内揀員調所遺員缺著祥福補授欽此祥福聞命自天感悚無地應卽趨赴行在叩謝天恩禀請離署前來奴才等查升任知府祥福老成可靠辦事實心在堂郎中任内於一切公事均能認眞經理毫無貽誤現值和議甫定奴才衙門各項差使正需熟悉情形之員次第整頓奴才等公同商酌惟有叩懇天恩俯准將升任知府祥福暫留奴才衙門辦理一切差務一俟新任堂郎中到京接辦有人卽令交卸實於公事有裨奴才爲愼重差務起見是否有當恭摺具陳伏乞皇太后皇上聖鑒訓示遵行再前因樬管内務府印信在廣儲庫收存未易鈐用拜發摺件暫行借用上駟院印信業經奏明在案此摺係鈐用總管内務府印信拜發合併聲明謹奏請旨奉硃批著照所請欽此 
 
