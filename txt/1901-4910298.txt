# 1901 - 276 - 4910298

 

Page 1

 
 
[事不相干] [  申報館啓]  
　　華歴十月二十七日香港循環日報登有相臣函稿譯報一則末綴錄申報三字但本館所出報紙從未載及此函特此聲明閱者幸共鑒焉 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票定期截止并提前出書告白] [  圖書集成局啓]  
　　本局前刋圖書集成及二十四史兩大冊籍出售股票蒙海内稱許購者紛來蓋以本局誠信相孚非此諸凡出售股票者每致有始無終日後竟歸烏有也本局於此二書外亦從未出售股票茲因朝廷講求經濟實學變更考試章程首先創議刋印九通全書惟此書卷帙浩繁刋成定價昂貴深恐寒士不能購致因此貶價招股俾有志功名者皆得購儲此書迨自部議定章凡大小考試各題皆取資於是購票者較前益衆首批已經售完爰再續印千張以宏遺餉茲因存票亦己無多爰定期本年十二月二十日截止股票俾能核數欲購者尚其從速移玉遲將不能應命矣至本局初定明年十月刋竣全書茲思有鄉會大塲必須先期告竣因定明年正月出皇朝三通其續三通正三通則提前於四月六月間出書區區苦心惟購票諸君鑒之 
[與客論日欲聨俄]  
　　客有問於執律人曰當甲午之歲日人謀佔高麗中朝起而相助於是中日遂開兵釁中國兵將不力爲日所敗非但不能卵翼屏藩而内地亦爲所佔據幸俄人仗義報言日人始將遼不之地交還僅割臺灣以去而高麗亦卒爲自主之邦俄人參預其間日即不能爲所欲爲故知日人之疾俄固未嘗一日去諸懐俄人每有舉動日人無不窺探其防俄也卽忌俄也防之忌之似斷不欲聨合之矣乃閱貴報所登英景來電有日本前内閣總理大臣伊藤侯行抵俄京往見外部及財政二大臣言及僕之來俄實欲從中互商兩國交涉之事諒兩國必從此各釋猜嫌至於日之待俄斷非如外間傳聞事多失實等語觀此知日之欲盡消前隙親附於俄固顯而易見者也惟其欲親附之意果出至誠抑虛與委蛇子亦有見及之處能爲僕一解之乎則應之曰方今天下大勢猶古戰國皆有約縱連横之意强者制弱弱者附强固無足深怪地毬最强之國惟英與俄日之向所恃者英使英之權力日伸則日自當專意於英而無俟他求今之欲與俄聨者其殆默窺於英之勢力不足以制俄故雖不背英而爲此互相籠絡之勢以緩俄猜忌之心此卽日人欲聨俄之宗旨也客又問何以知英之權力不足以制俄乎曰英於中國商務權力最大乃自拳匪肇事聨軍入京俄卽乘機佔據東三省現已和議告成聨軍盡撤而東三省尚未交還致各國駐津之兵咸欲視俄爲進退俄人恐英出而相逼故爲先發制人之計聲言長江權利歸英俄不過問俄於東三省之事英亦不得過問似此先聲奪人而英人竟默爾而息其權力之不足制俄不於此可見哉客又謂然則日人之欲聨俄於日人果有益乎曰輯睦邦交化干戈爲王帛果不窒礙於英豈得謂之無益惟各國之互相連絡雖爲邦交起見而無不注意於中國視中國如几上之肉此爭彼奪尚欲競取一臠不僅爲自固疆圉之意也竊念歐西各國與中國地不同洲情勢暌隔故可同謀合意以冀得尺則尺得寸則寸中國之損卽各國之益若曰本則不然傳所謂唇齒相依唇亡則齒寒中國而强日本卽不難隨之而亦强中國而弱日本則必致隨之而亦弱或謂現雖中國日見孱弱而日本反見日强此言未必可信是但觀其目前而尚未窺其侒竟也故日人之聨俄若爲助中國起見則固計之善者若僅自爲計而并欲合以謀中國則其計誠不善矣俄於中國日逼一步即於日本亦日逼一步固夫人而知之豈日人尚未計及哉竊恐日人但顧目前之利致忘日後之患俄人以長江餂英使英人不問東三省事必且以高麗餂日人使日人亦不問東三省事中國無所臂助致東三省遂淪於俄人之手俄人得此根本肆其鯨吞中國固危如累卵而謂日本其能高枕無憂耶日人能明乎此則聨俄之後處處臂助中國俾俄知中日實有相依爲命之勢自必有所顧忌况旣聨合則爲中國排難解紛俄亦必能聽從一二如此則不特東三省可望轉圜卽將來各國交涉亦可稍有起色日人毋僅視爲中國之利而袖手視之質之日人其不以爲華人之私言否耶客去乃詮其語弁之報端 
[本館接奉電音]  
　　昨日之晚七下鐘時河南延津縣行在飛電傳來上諭一道敬謹譯登○十一月初五日行在内閣抄奉上諭廂藍旗漢軍都統著阿幾丹補授欽此 
[蹕駐延津]  
　　昨晨河南開封府新店行在友人傳來專電云十一月初四日已初聖駕自開封府起鑾至柳園口登御舟午膳後開船天氣晴和風平浪靜申初安抵北岸申正抵新店行宫駐蹕迨傍晚又得延津來電云初五日辰刻兩宫由瓣店起鑾申正二刻至延津縣城行宫駐蹕按延津縣爲衞輝府所屬在府城南七十里古酸棗郡也 
[福與天齊]  
　　昨晚有友由河南延津縣專電告知本館云本月初五日辰刻皇上由新店行宫奉皇太后鑾輿啓行時大霧迷漫曜靈韜彩迨已初北風捲地林木怒號峭寒逼人重裘不煖竊以爲天公將釀雪矣乃聖駕將抵延津而箕伯歛威宿雲掃淨晚霞絢爛無異赤城建標于是百官萬民驩呼雀抃咸謂再宫眞福與天齊焉 
[星軺赴豫]  
　　香港循環日報譯登字林西報云中朝新簡駐英大臣張在初星使於華歴十月二十四日由京首途趨詣開封陛見請訓大約不久卽回京料理一切然後乘火車至秦王島航海往滬江約於十二月中旬赴倫敦供職 
[惟辟玉食]  
　　聞之京師友人云御用紅蓮香稻産自京西海甸及玉泉山香山六郎莊各處計田三百餘頃向歸奉宸苑管轄專派佃户承種每年所穫之米限秋冬兩季交納今歲佃户劉松泉等已於十月二十五日赴内務 
 
 

Page 2

 
 
府呈交香稻米三百石以備再宫回鑾之後御膳房所需 
[整頓酒稅]  
　　京師訪事人云在京燒酒行店向共二十家貿易頗稱繁盛近因私酒充斥暗受厥虧酒課遂亦因之减色崇文門稅課監督曾出示懸賞購拿城内外販私之著名土棍若干人一時雷厲風行若輩因漸漸斂迹日前復諭令已歇之各行店商人仍復舊業然都城酒價恐從此益高矣 
[示期領米]  
　　京師訪事人云在京滿漢文武官員應領本年秋季俸米按照奏定新章分旗分署散放米票各於票内塡註領米日期以兩日爲限或本員或家丁親赴倉中支領逾限不領將票註銷上月某日倉塲衙門出有示曰爲出示曉諭事照得本部堂奏定新章四條内開每季放米時滿漢官員應領俸米擬於例定統限之内各分品級滿員按旗漢員按署分别先後酌定開放日期於票内註明令其屆時或由本員或交家人持票赴倉擬次支領旣免擁擠兼杜稽延等因欽奉硃批依議欽此案經本部堂通行遵照在案兹當富新倉開放秋季俸米之期誠恐領俸各員未能周知合行將散票放米各日期榜示通衢以期一體周知所有領米人員務遵票内排定日期赴倉支領切勿遲延逾限是爲至要特示 
[瀛眷偕來]  
　　天津直報云欽命議和全權大臣王夔石相國之瀛眷由珂鄉至滬乘某輪船北上行抵塘沽旋於十月二十日清晨遵鐵抵天津閱片刻卽展輪北上先一日徐中堂之灜眷航海戾止暫就天津城内二道街某公館小作勾留大約目内卽須遵陸前赴京師邸第也 
[派船接遞]  
　　香港循環日報云今歲開平礦務局擬仍援照向章於封河後派船接遞郵信並附載官商且由上海開船直達秦皇島及湯河火車站每月往還數次蓋較前便利良多矣 
[整頓釐金]  
　　南昌訪事友人云江西省垣商務局憲查知所屬各釐卡近有小票紅錢諸名目其中弊竇良多因擬嚴禁紅錢加重比較並按月比較一次務使諸弊悉絶釐金涓滴歸公至于木瓷紙布靛烟糖酒各物爲江西土産之大宗今擬歸商務局設卡將釐金一次收清以免貨物懋遷節節阻滯又聞何章釐卡僅抽夏布而不抽棉布今擬一律抽釐所收制錢洋銀必照市價劃一刻已委員分往各屬查明然後嚴定章程以期有利無弊 
[公祭爵臣]  
　　香港循環日報云合肥侯相薨於京邸朝野震悼備極哀榮在粤各官涓吉十月二十三日爲位於廣雅書局三爵旣奠朗誦祝文曰維光緒二十有七年龍集辛丑十月癸已朔越二十三日乙卯鎭粤將軍壽兩廣總督陶廣東巡撫德謹率僚屬具清酌庶羞致祭於贈太傅晉一等侯賜謚文忠前兩廣總督合肥李公之靈曰天眷聖清篤生藎臣中興翼運奮武揆文再造區夏重奠乾坤出膺節鉞入贊絲綸公翰林洎開幕府平吳之功名高羊杜拯民塗炭我疆圉簞食壺漿前歌後舞移師准甸進扼成舉營連笳鼓隊肅纠弓刀攙槍迅掃烽燧全銷册勛廟社命鎭畿郊周官職方漢典屬國王會鋪張史峸潤色欵塞越裳稱藩濊貊讓而不臣萬世長策公秉鈞軸務總宏綱長駕遠馭覊縻八荒寰瀛冠帶絶域梯航乘軺奉使重譯來王公創海軍爲國禦侮肄習兵鈐森羅武庫簡練宜愼儲胥待護何圖朝擲此孤注盈廷清議築室道謀銳意喜功務言復仇論泥尊攘經昧懐柔猝召邊釁動貽主憂諫草中留彈章屢糾朱雲折角涿黯箝口蠻觸地爭馬牛風誘日蹙百里疇執其咎積彼囂競釀兹禍端潛移砥柱驟倒狂瀾彗躔禁闥荼毒衣冠乘輿播越國步屯邅公聞朝旨投袂而起盡瘁鞠躬遄征拊髀鋒刃可蹈鼓聲不死舊京巋然臣力竭矣東南保障賴公指麾調和將帥愼守封圻遠人懐德殊俗畏威未瞻還蹕先慟騎箕公在嶺海籌邊治賊禁暴詰奸錐豪剔蠧資格蠲除鈞冶鼓鑄激磨頑鈍綜覈機務公之淵鑑洞若神明萬象俱澈一塵不驚種德敏樹防患銷萌民受其福吏觀厥成知公九京不忘天下冀挽危局期拄大厦一老憗遺百辟傾寫今誰與歸泣讅來者尚饗 
[提憲蒐軍]  
　　松江訪事友人云江南提督兼南洋兵輪船總統李壽亭軍門自蘇垣秉節因郡城即牌示本月初三日閱看正副兩營練軍操演及武弁洋槍打靶是日清晨軍門乘輿蒞小校塲中營張華園叅戎以下均排隊恭迎旋卽傳令開操一時劍戟雲屯戈矛雪耀槍聲歴歴有如珠貫至亭午始竣事回轅 
[江寗試事初誌]  
　　金陵訪事友人來函云十月二十五日江蘇提督學政李大宗師秉節莅白門翌日卽率同各學教職廪生行謁聖典禮事畢回轅升堂放告旋牌示二十七日考闔屬生員經古二十八日考駐防府學上元江寗入學生員當經古塲遵照新章以經解史論時務西學算學命題聽人擇作兩藝經學題騶虞解史學題齊晏子薦司馬穰苴文能附衆武能威敵論宋太宗四年置審官院别置考課院論時務題泰西立國以商務爲大宗中國近日亦頗講求而貿易未有起色其故安在春秋重專對之使戰數尚游說之士今欲睦鄰修好宜如何儲材以濟時艱試確實言之西學題泰西講求砲學不遺餘力近日回特活德克虜伯外又製多種新氏砲試舉其名與用之之法西國民舉議員之法有無流弊說西人重學是算學中最有實用者墨子已略言之能証之與算學題度算分十線試言其用並詳其立法之由歲試駐防四書題管仲之力也如其仁如其仁府學四書題善人敎民七年可以卽戎矣上元四書題片言可以折獄者其由也與江寗四書題君子易事而難說也說之不以道不說也及其使人也器之通塲經題道洽政治澤潤生民通塲詩題賦得水落參差見寺樓得樓字五言六韻二十九日考試闔屬童生經古題尚未詳是日發生員經古案計正取十六名備取二十四名以時務獲取者上元黄宗幹等十三名以西學錄取者僅句容田守庚一名其餘皆經史算學三十日考句容溧水高湻江浦六合五學生員句容四書題如有博施於民而能濟衆溧水四書題如有周公之才之美使驕且吝高湻四書題如有王者必世而後仁江浦四書題如有用我者吾其東周乎六合四書題如有政雖不吾以吾其與聞之通塲經題寛而有制從容以和通塲詩題賦得日斜鍾阜烟凝碧得烟字五言六韻 
[房捐日盛]  
　　香港循環日報云粤省大吏籌辦房捐示期八月初一日開收是月祇收得銀七百八十一兩九錢六分四釐六毫迨九月卽增至四千零二兩二錢七分三釐五毫似此急公奉上謁力輸將誠可謂體察時艱深明大義矣 
[籌濬運河]  
　　鎭江訪事友人云常鎭運河年久淤淺往來舟楫幾不能行駛自如大憲心竊慮之上月某日遴委沈觀察銓率同賴兒兩大令行抵京江詳加勘丈旋於二十七日回省禀覆大約卽當籌欵疏濬以利舟行矣 
[輪船誤碰]  
　　宜昌訪事人云有一法國小兵船灣泊宜昌已日矣上月之杪某日美最時洋行美有輪船由宜開往漢口駕駛者偶不留意悮碰兵船之首兵船略受損傷而美有受傷較甚幾致不能行駛因在寳塔河略加修葺然後開行 
[京師盜案]  
　　聞之京師友人云十月二十五日之晚十一點時前門大街宋德隆錢鋪突來强徒十餘名手執霜鋒蜂擁而入各夥正在酣睡之際聞聲而醒媦縮一隅任若輩飽掠一空大踏步而去鋪主隨於次日赴公所報請緝拿 
[盜劫尼庵]  
　　蕪湖訪事人云今歲蕪湖突遭水患秋成告歉小民挺而走險往往悮入緑林以致盜警時聞居民幾寢不安枕本月初旬 
 
 

Page 3

 
 
某夜城東紫竹菴突被强徒行刼多年積蓄搜括一空事爲縣主柳小汀大令所聞立卽飭役擒拿並請保衞營管帶饒漢卿游戎派出弁勇數人每夜輪流巡緝 
[會盜蹤] 本月初一日全盛林記正和永泰豐等四信局合雇划船由杭州載信函貨物來松小泊一宵擬於天明開往滬上道出北門外生生橋突被匪徒截劫斫傷舟子諸六十足踝隨偕地保投華亭縣署禀報云云已登前報兹得松江訪事友來函云縣主林霨生大令查知當日肇事處在生生橋迤北其水路歸吳南營管轄爰備文移知營弁某君旋於初三日會同前往履勘飭傳事主略訊情形及回署立卽派捕勒限嚴拿 
[岡州火警] 香港循環日報云廣東新會縣治江門外莫洲墟鋪户三四百家蓋熱閙市集也上月下旬某夜墟中某店不知如何失火致兆焚如一刹那間延燒百餘家之譜誠巨劫也 
[皖江火警] 安慶訪事人云上月二十六日之晚省垣西關外地藏菴旁某姓家忽以失火報各叚水龍飛馳往救約歴一下鐘之久始奏凱而回共焚去民屋四五家 
[直省官塲紀事] 聞之保定友人云　　欽命議和全權大臣王夔石相國於十月二十七日由　　行在抵省暫假府署爲行轅二十八日卽乘火車入京○直隷藩憲周玉山方伯定於十一月初三日由省垣乘火車前往磁州一帶迎　　鑾○新任清河道袁觀察大化有與永定河道對調之說惟尚未見明文○直隷藩憲周玉山方伯擬將署中吏役酌量裁汰刻下尚未明示章程 
[潯郡官塲紀事] 九江訪事人云　　簡任江西鹽塁道譚薇亭觀察由陜西　　行在遵陸南下上月二十日行抵潯江就長春棧小駐旋于二十三日乘舟赴省○日前九江官塲傳述道憲明華亭觀察將赴汴省迎　　鑾兹悉觀察現仍駐潯江並水赴汴前說實一時傳聞之誤也 
[上海官塲紀事] 現任松江府經歴孫少園叅軍及前任元和縣誀大令重光江蘇試用知縣馮明府國勳現署鎭江府許太守星璧均於昨日午前因公至滬隨命駕詣道轅晉謁蘇松太兵備道袁海觀觀察觀察以禮欵之繼至上海縣署投刺縣主汪瑶庭大令延入花廳茗談良久而别 
[請裁分局] 本邑棉花落地捐向由南市花業董事禀請貨捐局憲給示承收每年總繳銀二萬兩月前閔行釐卡委員趙嶼秋直刺以鄉民販運棉花來滬往往乘機繞越藉免納釐以致所收目見短絀爰禀諸淞滬釐捐督辦朱詵伯觀察商唯上海縣主汪瑶庭大令在南市油事馬頭另設分局派司事稽查各董聞之深恐商情窒礙禀請觀察併歸花業稽征觀察唯之示期將分局撤裁 
[諭候覆訊] 李寳泉役英美租界公廨控包探陸阿九霸妻謀産等情上銀拜五午後讞員張柄樞司馬升堂研訊署押候禮拜一定讞昨晨李延律師侯魯公及見證人到案而捕頭並未將陸探送來司馬面詢偉繙譯官偉君答以此案本訂於禮拜三覆訊以故捕頭未將被告列入今日應訊單内請俟禮拜三解訊可也司馬然之龍遂令原人等暫行退去 
[監犯患病] 巨竊沈得興前因竊取某姓巨贓經上海縣主汪瑶庭大令拘獲訊實詳奉上憲科以軍罪解省勘訊發回兹在獄陡患重症禁卒據實禀知昨日大令飭官醫入獄診治 
[廠工傷足] 昨日浦東和豐船廠工人張掌全王金福工作之際被機器軋傷足踝血流如注廠中人舁至虹口同仁醫院求治未知能免殘廢否 
[上海縣署瑣案] 黄蘭洲控姪狗觀違忤等情前晚縣主汪瑶庭大令升堂研訊蘭洲供小的浦東人年七十有三生有一子現開烟館狗觀係胞弟所撫螟蛉子自弟去世卽由小的撫養旣長給予豆腐店一所俾覓蠅頭迨小的年邁就養於彼詎料狗觀忘恩負義不給小的飲食爲此控求明斷狗觀供小的本姓翁自幼由黄囝囝撫以爲爲子寄父故後確由伯父蘭洲撫養豆腐店係寄父所遺蘭洲稱日前小的回之理論竟被扭入浦江幸鄰人竭力解勸始免葬身水府大令怒喝令將狗觀掌頰五十下具呈切結按月津貼蘭洲洋銀一元○楊家渡巡防局員某君解送蔣阿三誘拐孫袁氏一案到縣大令向之詰訊孫阿松供小的係本地人年三十有一前在楊家渡開設茶肆今充巡防局巡丁娶妻袁氏已歴數年上月中旬妻忽捲物潛逃後訪知在通州吕泗塲爰倩友人陳阿六前往尋獲并將拐匪蔣阿三拘至滬上解送巡防局轉送案下袁氏供日族通州年二十五歲先爲滬上孫姓養媳完姻三載時被丈夫凌虐由同鄉人陳阿六唆令逃回小婦人一時被其所愚遂於上月十六日浼陳與蔣阿三戴某送至輪船旋由蔣伴送通州胞姊家中未幾陳來通囑小婦人與蔣回滬藏匿江南製造局附近此係實情叩求恩宥蔣供小的駕舟爲業今年十月十四日陳阿六來稱願將袁氏轉嫁與小的爲室小的知袁氏係孫阿松之妻不敢應允旣而陳稱可送至小的家中祗須洋銀七十元小的先付三十元陳收受後命小的於十月十六日在金利源馬頭守候少頃陳果送袁氏至由小的帶至通州賃屋同住今陳因找價不遂勒令回滬大令惡袁氏不守婦道飭掌頰三百下交孫具結領回管束蔣責二百板交人保去 
[南市瑣聞] 本邑水果落地捐向由董事楊源發投餉貨捐局禀請給諭收解邇忽具禀求退總辦勞太守准之當即將諭吊回其捐欵暫由局中收取以重餉需○江海關自歸併新關稅務司好博遜君兼辦後因房屋狹隘不敷辦公函請蘇松太兵備道袁海觀觀察籌欵推廣觀察允之隨札委馬路工程局總辦翁太守督工 
[美租界捕房紀事] 前晚江北流氓鄭連喜行至西華德路新菜市左近與同鄉某甲遇藉端索詐不遂所欲遽爾行兇甲忿甚投報捕房捕頭令包探錢榮堂將鄭拘押聽候轉解公堂禀請讞員張柄樞司馬訊辦○日昨歹人某乙手持銅質僞銀圓數枚至密勒路某雜貨店混用被店主察出扭入捕房捕頭令押候解送公堂禀請懲辦 
[光緒二十七年十月分選單] 知府　安徽太平周炳奉天附貢　通判　安徽池州王錫侯湖南人廣西思恩黄贊樞湖北人　知縣　江西彭澤陳麟蔚浙江舉湖北宜都王國鐸江西監湖南永明王毓藻順天舉廣西博白梁以復山西監安徽休寧鈕福安浙江副貢安徽東流晉綸廂黄監河南濬縣張心泰江蘇附貢江西崇仁羅煥垣福建舉　布政司理問　江西張榕順天監　按察司經歴　江蘇劉敬煥浙江監　州判　貴州定潘州傅鈞浙江供事　縣丞　山東蒲臺張世暹陜西歲　巡檢　江西永豐程肇岐四川監　驛丞　陜西鳳縣草凉驛孫餉慶河南吏員 
[光緒二十七年十月分教職單] 教授　直隷天津傅曾愷順天廪山西平陽劉子秀蒲州舉　正諭　直隷蔚州趙連登保定舉安徽無爲州范懐德鳳陽浙江餘姚柯培鼎嘉興臨海朱鏡仁湖州雲南祿勸宼璜麗江俱舉　訓導　直隷寗津邰景春順天山東蒙陰劉鴻儀青州山西靈邱張會政太原俱歲山西臨縣吏立德平陽挨嵐縣李唐英遼州舉河南獲嘉盧士選河南歲廣西昭平陳棣生桂林歲四川蒲江陶沅庾保寧挨　復訓　山東平度州康金榜濟南浙江台州府閔昌文湖州俱廪麗水柯錫圭定海廳歲湖北興國州劉榮楚漢陽貴州水城廳陳書培銅仁俱舉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　漢口新開普亨洋貨號代辦華興公司燕窩糖精批發所 
華興公司燕窩糖精因漢口大新街博濟藥房徐　甫假冐牌號已蒙會審分府照會英法領事簽提日久避匿未獲到案於是本公司廣刋日報申明漢口歸廣盛裕美最利泰康江左漢記得材愈經售别家不準出售今又有黄陂街普亨洋貨號在漢代辦華興公司燕窩糖精批發零售童叟無欺上海南京路一百四十七號一百七十三一百七十四號門牌華興公司謹白 
　　　美國而拉哀此廠監織衛身健體厚薄絨襯裏衫褲 
敬啓者本廠所織之絨衫褲穿之有益於身今特將其衛身健體功用錄出俾大衆和其妙處一此衫褲有過汗之奇凡皮膚内溢出之汗當卽過至衫褲之面化汽而逸雖遇天氣忽變亦不致有受寒之虞當穿之兼保永無傷風腹痛胸痛筋骨酸痛等患二此種衫褲係用極品絨料織成穿之舒服温暖並且異常經入他廠之貨萬不能及裏面之絨其質軟而堅决無自行脫去之慮除非實係久穿致底面同時破壞三其　凈之法與洗尋常之細絨衫一律可耳毋須另加别料滌洗姑舉數端以播揚之倘蒙　貴官商賜顧請認明美國而拉哀此牌號庶不致爲假貨朦混也 
　　在中國歸美商茂生洋行獨家經售 
　　泰隆保險 
啓者本行今蒙英國紐瑞蘭派得利亞的克火險兩公司專托本行經理俾得自主權衡承保南北市房屋住宅生財貨物各種機器廠棧等險保費照律克巴賠欵異常迅速倘蒙　貴紳商賜顧仍請　駕臨二馬路泰隆洋行帳房面議可也泰隆洋行司理竺錦章謹啓 
　　天福洋行經理火險 
啓者勞洽愛司具火險公司向在英京創設迄今一百七十六年專保中外房屋棧房生財衣服保費格外公道現托本行經理倘有不測立卽賠償欲保者請至本行面議或到五馬路長安里成康洋貨號亦可 
　　請看玲巧玩物 
啓者本行到有各種異様玩物内有兵艦輪船等做照外兵輪造法皆能生火管氣行動又有新出之機器馬車等件俱能行動如眞者無二此等玩具歐洲各國均已用過見者無不喜悦且可增人智慧紳商賜顧者可請至本行試看可也上海南京路江西路轉角彙司洋行告白 
　　小輪租賣 
　　小火輪船一只出賣或租賃能走宗明可容百餘位客如合意者請至一號元芳路面議 
　　奥商彚興公司 
本公司仁和輪船換爐工竣堅快異常准本月初三單日九下鐘由上海十六鋪本公司碼頭開往崇明之橋别港太倉之揚林口海門之滸通新港川洪等港雙日仍由各口回申風雨無阻仕商賜顧請早臨爲荷此啓 
冬至禮物 
本號專辦洋色綢緞西式顧綉以供中外官商送禮之用每逢外國冬至屢承各行巨紳富商賜顧小號無不格外克己禮品裝潢更極周到倘蒙光顧請至小號爲荷上海英大馬路石路西首朝南門面慶昌號謹啓 
　江西省臬司前正街 
　　福順祥金腿　 
　　逐月經售江南義賑順直普濟票全張分條批發克已函購卽覆本號分設○春華齋鐘表店内發售此佈 
　　英商巴勒火險公司 
　本行經理北英商火險公司資本銀四千餘萬兩○○又家定火險公司資本銀三千餘萬兩在申開設最先迄今已數十餘年專保房產貨物機廠一切火險遇有不測無不立卽照賠保價格外公道如蒙 
紳商賜顧請至五馬路口第二號門牌本公司帳房面議自當悉心照辦以副○光顧者也此佈 
　　招雇管事 
　　啓者匯中客寓今欲招管事一名欲知詳細情形者可至北四川路第七號門牌面詢實格利可也此佈 
　　老太古告白 
　　倫敦格崙西火險公司叭喇定火險公司阿德來火險公司勞洽愛司具火險公司啓者本行經理以上四保險公司事務現可代客保房屋棧房及各屋内所存衣服生財貨物等保費格外公道本行更設經理處在寗波鎭江蕪湖九江漢口宜昌蘇州杭州沙市烟臺天津牛莊等處貴客欲保者請臨面議可也特此佈告 
　　恊隆洋行新到各貨 
茲者本行總行設立美國紐約埠開設上海五十餘年專運花旗疋頭粗細洋布斜紋漂布親自駐廠揀選認眞挑剔蒙各處　貴商賜顧俱讚價廉物美定購者紛紛應接不遑小行旣蒙台愛益加奮勉現在更定新章加意講求格外克己以廣招徠專以誠信待人無絲毫虚浮情弊此等情形想已久邀洞鑒現在新到各種皮酒香胰洋燭皮皂　啡水菓牛乳牛膠大小磅秤新式留聲機器一應本作銅作鐵作所用器具無不玲巧異常應有盡有且價錢格外克己如蒙惠顧祈駕臨本行看様面議可也甲 
　告白 
　　楊樹浦華盛工厰專做工作祇售鶴鹿福字如意等牌飛花所做之副號紗至各種圑龍彌陀龍卦鷄卦等牌之紗向歸新公司與又新公司經售與工厰無涉卽様紗小包亦憑新公司與又新公司來條再付誠恐無知客人藉詞推諉是以工厰聲明 
　　ＨＯＬＳＬＵＨＥＳ'ＴＴＯＣＳ 
　　司各脫滋補䲄魚肝油 
此油潤肺除痰養顏長肉補益氣血堅壯筋骨又能除爛肺之蟲去穢毒之血消胃經之積滯舉凡身體瘦瘠胃不消化肺經受病憂鬱癆傷房事色傷破金吐血咳嗽氣喘皮膚濕毒癬癩頑瘡小兒肌肉不長筋骨軟弱等症皆能治之不論男婦老少無病常服亦能壯旺精明充盈膚革此乃清補而不燥滋潤而不膩之聖藥也　諸尊欲購者請至上海及他埠經理各口事務豐裕洋行均可選買此佈 
　　太古水險告白 
本行經理比地列士科倫水險公司專保中西各口洋面各平安險及水漬均照英國章程辦理倘有不測立卽賠償無論夜深禮拜均可盖印賜顧者請送交本行寫字房可也太古水火險公司啓 
　　十一月初六日匯票行情列左 
　　銀行匯票　二先令六辨士 
銀行現銀票　二先令六辨士八之一 
銀行三十天期票二先令六辨士八之二 
銀行四個月期票二先令六辨士八之三 
　　十一月初六日進口船禮拜一 
海晏　輪船　由烟台招商局 
致遠　又　由香港　招商局 
安慶　又　由長江　太古公司 
　　十一月初七日出口船禮拜二 
美大　輪船　晚往長江　美最時行 
九江　又　晚往厦門汕頭　太古公司 
吳淞　又　晚往香港省城　太古公司 
瑞和　又　晚往長江怡和行 
定生　又　晚往汕頭香港廣東怡和行 
江天　又　下午往甯波　招商局 
西安　又　晚往旅順　太古公司 
牛莊　又　晚往烟台　太古公司 
華利　又　開往長江　麥邊行 
致遠　又晚往香港省城　招商局 
海宴　又　晚往烟台　招商局 
景星　又　晚往福州　怡和行 
　　十一月初八日出口船禮拜三 
阿摩輪船晚往旅順口仁川長崎琿春禪臣行 
鯉門　又　晚往香港粤省　禪臣行 
安慶　又晚往長江　太古公司 
瑞泰　又　晚往長江　瑞記行 
北京　又　下午往寗波　太古公司 
豐順　又　下午往寗波温州　招商局 
　　十一月初九日出口船禮拜四 
泰順　輪船　晚往香港省城　招商局 
亞利面　又　開往長崎　順泰行 
大貞丸　又晚往長江等埠郵船會社代理 
　　十一月十一日出口船禮拜一 
博愛丸　輪船早天明時開往長崎神户横濱釜山仁川等埠式會社 
　　十一月十二日出口船禮拜 
瑞安　輪船　晚往長江　瑞記行 
 
 

Page 9

 
 
[湓浦寒濤]  
　　九江訪事友人云邇來南洋飛龍兵輪船由某處載勇丁一千餘人沿途遺　上月二十六日之夜行抵潯江　有五十餘人以次登岸德化縣吕洛符門府深恐滋生事端派兵出城彈壓鎭憲王雲笙鎭軍亦帶同弁兵分巡各處至黎明始回○行駛内河之如龍小輪船私帶紙張偷漏釐金經湖口釐局余鐵生太守查出申請省憲札飭德化縣究懲○上月二十一日四北風大作江中浪湧如山潯郡上遊二十里官浦港沈没貨船一艘淹斃舟子四人 
[英美租界公堂瑣案]  
　　有王雲者曾於光緒二十一年更姓潘名曰玉林誘騙葛姓等家衣服洋銀控諸公廨經前讞員某君訊明懲辦在案日前包探劉杏卿協同法界包探曹天生在廣東路拘拿陳姓王竟揷身霸阻將劉探曳入某茶肆兇毆幸爲某西探所見將王拘獲在身畔搜出某司馬名片及僞函遂於昨晨解案禀訴前情王一味狡賴讞員張柄樞司馬商之偉繙譯判責手心三百下○楊樹浦華綸繅絲廠係陳品梅所開近忽倒閉積欠各女工工資約洋銀一千二百元商同執事人薛翔雲司帳人沈清卿乘機逃逸日前女工一二百人相約至捕房聲訴捕頭令包探劉森堂將管工人吳蘭生繆伯卿拘獲昨晨解請訊追女工頭目俞任氏歴訴前情吳繆同供小的等在廠爲夥倒欠之事並不知情司馬諭令事女工暫退候提薛翔雲到案訊追○日前王阿慶與蕩婦韓羅氏在唐家弄王永興小客棧内姦宿經包探顧阿六查獲連棧主王永福拘案請訊司馬判令將王阿慶責三百板發押捕房一月韓羅氏掌頰二百下王永福責二百板棧發封○向操米業之童雲章赴某妓院訪及被妓攫去洋銀二元遂喚令三百九十五號巡捕向之索還捕以並未親見對童怒將捕兇毆後經他捕拘獲解案司馬判罰洋銀五元○蔣毛毛竊得同和公號棉紗六包售與張永生經包探沈阿岳拘獲解案司馬判責三百板枷號一月罰張洋銀二十元○吳慶生控謝星若毆其車夫司馬判罰謝洋銀十元○王阿大竊得元茂號燭臺一副經包探何阿春拘獲解案禀稱小的查得王犯案遞解已十次矣仍不悛改應請嚴懲司馬判押捕房一年○前日張順福趙仁林竊得彙司洋行絨襪等物售與西式成衣匠胡阿章由某包探解經司馬訊明暫行管押昨晨包探解案請斷司馬著將張趙各責四百板押捕房三月胡罰洋銀一百元 
[法租界捕房瑣案]  
　　匪徒李蘭慶串同蕩婦陳王氏誘拐張明正家六齡幼孩托蟻媒郭趙氏林包氏輾轉售與寄居虹口之廣東人某姓張訪悉控諸公堂讞員杜枝園大令提案訊供飭將郭林二婦交保出外將孩交案及交到張稱已被調換他孩大令著將郭林二婦押候嚴比昨日命提覆訊陳王氏供小婦人所拐者實係此孩並未調換大令著掌頰一百下還押再比○前者顧硯卿趙咸松泊舟南市被談阿木陳阿二竊去衣服洋銀報捕查獲吊到衣服尚少小洋銀五千枚昨日大令命提覆訊談供小的所竊小洋錢已在虹口賭錢輸罄大令著重責五百板陳因病免責一併還押候比○陳馬氏前控鍾金桂借欠洋銀二百元已歴五年分文不付大令訊供押追在案昨日命提覆訊鍾供小的家况貧苦一時無力歸還求准保交人出分期拔付大令命還押嚴比○沈嚴氏前控同鄉人吳二誘令伊媳捲逃旋又將吳兄福康扭案大令迭次責比著將吳二交案迄今已逾多日挺押不交昨日命提復訊福康供小的與弟各自謀生實不知其逃往何處大令怒其狡展著重責二百板仍無實供遂命押候再比○匪人楊世忠前因誘拐崇明育嬰堂内女孩經堂董查悉控奉大令訊供判令枷號一個月期滿重責五百板兹未滿期在押患病管獄西人禀知大令大令察得患病屬實著將枷開去笞責二百板從寛釋出○偷兒徐阿榮姚桂林陳阿林均經包探解奉大令訊供押候分别枷責昨日命提到案著將徐枷號一個月期滿責釋姚陳各責二百板卽行斥釋 
[江西官報]  
　　瑞金縣章乃正因病請假遺缺查有現署浮梁縣期滿張鵬程酌委署理遞遺浮梁縣缺以正任南城縣洪汝濂署理准補彭澤馬當司曹國英飭赴新任署德興縣丞洪國光據報丁憂以試用縣丞吳耀麟署理廣西候補道曾邦往拜會知府傳鍾麟卸辦撫建分局回向步纔接辦育嬰局謝起源輪釐卡一次彭錫蕃委辦弋陽卡指分從九蔣紹儀就近騐看程鶴年潘振興張宣中洪壽耆蔣鳳標李同華具騐看分部主事夏承慶進京李德利武甯散賑回劉學恂謝咨赴部候選指分府經趙嵩年禀到陳同衡周光弼俱辦新建保甲姚潤謝酌委一次湛盧往星子辦保甲知府區諤接查永和門同知張宗湛辦住歧卡胡上襄往南安甯都辦膏捐姬愼思由瑞昌張紹良由德安俱散賑回許寳蓮催翁革俯敎案賠欵張鼎銘守催劉革令泰龢敎案賠欵夏翊宸守催任革令敎石賠欵查式芬往新喻辦保甲典史郭炳熙陳福榮俱禀到董誠汪集陳麐俱就近騐看童益升宋桂華許國顚易德煥焦曾符汪雲章朱懋宣黄培椿俱騐看萬年典史沈毓華飭赴准調南昌典史新任該萬年典史事以請補斯缺劉宗祐署理署上饒典史章葆樹期滿以范啓興署理又署永豐表湖司李瑞生查未在省以狄汝霖署理知縣許金策往彭澤散賑倪望隆往南昌鄉騐堤謝文彬往長江催運羅文昭饒州措資回濮賢懋辦牙釐局文案邱漢聲辦都昌卡馬昌駿往贑州辦膏捐鍾元贊禀到州判華桐禀到焦樹符汪雲章程鶴年俱就近騐看王福恆王履安俱保甲局隨員劉瑞林接查章外保甲靖安縣丞王燮元因代騐人命並不認眞監視應卽撤任以葉潤腪署理署永新縣陳克愼卸事回府經葉新簹卸辦萬安保甲回陳懋功委解南字營餉往金陵分缺先縣丞王光黻就近騐看前浙江温州鎭胡碩功浙江人遊府錢唐如湖北人俱由藉來省知縣何榮暉辦發審局金盛秋往餘干修堤方履各濮賢懋何敬釗汪鴻陶鈞馮由向步瀛俱謝拔委本班插委釐委一次代豐城縣鄭輔東卸事回劉恆清解兆洋經費往金陵歸宗洵王偉章周文浩朱提蔣紹儀何益齡俱驗看署南康縣朱紹文卸事回 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彙錄]  
　　大學士管理户部事務臣王文韶等謹奏爲監督期滿請旨更換恭摺仰祈聖鑒事竊查寳泉局漢監督金文同由臣部郎中於光緒二十四年七月奉旨簡放寳泉局漢監督是月二十四日到任扣至二十六年七月二十三日二年期滿例應咨取各衙門保送人員由臣部帶領引見請旨更換惟現值聖鑾巡幸西安似應變通辦理臣等謹將臣部及各衙門保送人員繕寫履歴名單請旨簡用一員恭候命下之日臣部給劄該員令其赴局任事仍俟二年差滿預報臣部奏請更換爲此謹奏請旨奉硃筆圈出四品銜户部郎中李馨國 
刑部尚書臣貴恒等跪奏爲請旨事前准吏部咨稱捐納京職人員明捐至不論雙單月者卽淮再捐分部學習行走仍令投供候選如有才具出衆之員照進士學習之例三年期滿准該堂官奏留應選之缺照例保題等語臣部查學習主事謝桐森係直隷豐寗縣人由監貢生遵例報捐主事簽分臣部學習主事朱仁壽係浙江海鹽縣人由甲午科舉人遵例報捐主事簽分臣部學習該二員均於光緒二十三年六月初八日到部連閏扣至二十六年五月初八日學習三年期滿又學習郎中朱奎章係吉林府人由附貢生遵例報捐郎中簽分臣部學習於光緒二十三年十一月初八日到部連閏扣至二十六年九月初八日學習三年期滿臣等公同察看得該員等自到部以來於刑名事件俱能留心講求遇事亦知奮勉實屬堪以造就之員臣等遵照吏部奏定變通辦理新章先行奏留就俟回鑾後補行帶領引見今將謝桐森等履歴繕寫清單恭候欽定如蒙聖恩准將該員等留於臣部候補臣部移咨吏部停其銓選仍俟出有應補之缺再按名次補用爲此謹奏請旨奉硃批依議欽此 
吏部謹奏爲遵旨議奏事准行在臣部咨送内閣鈔出吉林將軍長順奏稱敦化縣知縣白希李因病出缺查有候補知縣趙敦諴老成練達辦事實心以之請補敦化縣知縣實堪勝任與例相符銜缺相當毋庸送部引見等因光緒二十七年三月初五日奉硃批吏部議奏欽此欽遵鈔出到部查敦化縣知縣白希李於光緒二十六年九月三十日病故遺缺應以本日作爲開缺日期係疲難中缺應歸部揀補先經扣留外補歸五月分截缺是月分僅止一缺毋庸掣籖查該省簡缺知縣一項上次用至候補班前止今此一缺應用候補正班之人今據該將軍奏請以候補知縣趙敦諴補授欽奉硃批交臣部議奏臣等查趙敦諴山東俊秀由保舉分省候補知縣奏留吉林補用於光緒十八年閏六月十二日到省嗣經丁憂服滿起復於二十五年十月十四日回省業經甄别在案今請補授敦化縣知縣核與定例相符相應奏明請旨准將吉林候補知縣趙敦諴署理敦化縣知縣銜缺相當毋庸送部引見再該員係初任候補人員仍俟試署一年期滿如果稱職另請守授謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
奴才奕劻等謹奏爲司員因病懇請開缺恭摺仰祈聖鑒事竊奴才衙門員外郎毓秀呈稱現因患病觸發骽疾步履難艱誠恐有曠職守懇請開缺調治等情奴才等當經派員前往查騐兹據禀稱患病屬實並無揑飾情形伏查員外郎一缺有稽核署務表率之責旣經患病懇請開缺查騐屬實自未便稍涉遷就相應請旨將奴才衙門員外郎毓秀照例開缺惟該員係移奬在任候選道人員年力尚富才堪造就應俟病痊卽由吏部照例辦理其所遺員外部一缺係第三咨選之缺吏部奏定如本衙門有應補人員照各部院定例應准儘數留補查奴才衙門現有候補人員應請扣留揀補以重職守爲此謹奏請旨奉硃批依議欽此 
大學士管理光祿寺事務臣宗室崑岡等謹奏爲請旨補缺事查定例司庫起出照例將奏留在先之員擬補又遇有勞績人員並將資深勞績人員均行咨送吏部查核俟核准一員咨覆後帶領引見補授等語今查司庫景康病故遺缺臣等將奏留在先之候補司庫振方並將奏留在次經神機營奏保以本班遇缺卽補之司庫及補司庫後以本寺署正遇缺卽補之候補司庫熙煦二員均咨吏部查核去後旋准文稱查司庫景康遺缺自應將勞績保奏以司庫遇缺即補之熙煦一員擬補係屬合例應補人員應聽光祿寺查照例章自行辦理等因咨覆到寺臣等察看得候補司庫熙煦人甚安詳當差勤愼堪以補授司庫謹繕摺先行奏補伏候命下應由臣寺咨明各衙門遵章施行恭俟廻鑾還京時臣寺再補行帶領引見爲此謹奏請旨奏硃批携議欽此 
吏部謹奏爲遵旨議奏事准行在臣部咨送内閣抄出前兼署雲貴總督調任雲南巡撫丁振鐸奏稱霑益州知州王垣臨革職開缺新興州知州黄壽徵丁憂開缺查有候補班補用知州王鎭海樸寔明練辦事認眞候補班前先補用知州彭祖詒歴練老成留心吏事合無仰懇天恩俯准以王鍾海補授霑益州知州彭祖詒補授新興州知州是於地方有裨等因光緒二十七年二月二十一日奉硃批吏部議奏欽此欽遵抄出到部查定例各省知州如係奉旨命往或督撫題明留於該省候補者毋論應題應調應選之缺令該督撫酌量補用又知州如係選缺遇終養廻避撤回改教降補丁憂叅革等項所遺應將候補班前與候補正班酌量補用又道府以至未入流候補班前候補正班凡係應行試看甄别方准補缺人員應令該督撫以各該員作爲到省之日起嚴行考察隨時甄别出具切實考語其具奏者應俟奉旨後下月所出之缺方准仍各按原到省日期照例請補又各省應選缺出以每月截缺之日起遠省限九十日揀選如因揀員未定准於定限内咨部加展兩個月統不得過正展限期之外至各省駁令應行更換請補者選缺於駁令更换文尾將一切限期扣明行知各該督撫於接到部文後卽另揀合例人員依限請補例應具題者專扭具奏以免稽延如逾限尚未更補到部卽將員缺歸部銓選令該省需積過班各等語今霑益州知州王垣臨革職開缺前據該署督奏稱係咨選後第一留缺應請扣留外補經臣部查該省選缺知州上次賓川劍川二缺業經留歸外補按照次序霑益州應作第三咨缺照例應歸部選又新興州知州黄壽徵於光緒二十六年月十月一日丁憂應以本日作爲開缺日其係煩簡缺應歸月選先經扣留外補歸二十六年十月分截缺係丁憂之缺應以候補班前與候補正班酌補兹據該兼署督奏請以候補知州王鍾海補授霑益州知州候補班前先補用知州彭祖詒補授新興州知州欽奉硃批交臣部議奏臣等查王鍾海河南監生由雲南候補知州今請補授霑益州知州查霑益州知州缺業經歸於月分銓選所請以王鍾海補授之處應毋庸議彭祖詒江西監生由雲南候補知州越南宣光臨洮獲勝出力以本班歸候補班前先補用光緒十二年十一月十四日奉旨依議欽此赴部分發光緒二十五年五月初二日到省據該撫奏稱該員到省一年期滿堪以本班留省補用於光緒二十七年五月十二日奉硃批吏部知道欽此查新興州知州係二十六年十月分之缺核計該員期滿甄别奉旨日期在新興州知州出缺之後核與定例不符所請以候補前先補用知州彭祖詒補授之處應毋庸議其新興州知州員缺應令另行依限請補查雲南係屬遠省照限减半五十五日補缺定限九十日應以此次奏覆行文之日起按限减半五十五日計算作爲接到部文之日另行起算九十日限期令該撫等遵奉定限於九十日内更補專摺具奏臣部仍按限計算該省更補到部日芿如各限均滿尚未更補到部卽將員缺歸部銓選令該省虛積過班謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
 
