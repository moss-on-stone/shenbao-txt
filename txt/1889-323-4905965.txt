# 1889 - 323 - 4905965

 

Page 1

 
 
[本館經辦江浙賑捐啓] [  申報館謹啓]  
霪霖匝月江浙兩省紛紛報災困苦情形不堪言狀而浙省爲尤甚本館現擬經收捐欵先其所急一俟集有成數擇要往賑四方仁人君子　念　浙兩省歴年辦賑之勤勞捐助之踴躍而此時灾近剝膚當必有惻然動念者請卽將捐欵送交本舘掣奉收條隨時登報以昭信寳一面釁無　　妥爲散放早辦一日多活數命不勝盼　之至 
[新印繪圖封神演義告白] [  申報館主人啓]  
封神演義一書列序殷滅周興之事巧思獨運妙想天開覺事事皆在人意計之中實事事皆出人意計之外所紀商紂寵任姐己斫脛剖心胎　也書並非影響而太公之妙算哪吒之神奇以及仙佛妖魔神靈鬼魅則又憑空結撰簇簇生新閱之實足以遣旅愁消綺思說者謂古今章回小說宣當首屈此書焉惜乎坊刻模糊苦無善本魯魚亥豕襲謬承訛本舘幾歴居諸再三讐校正其悮字務使髮憾無貽然後用新鑄鉛字印成復請盡　將諸圖一一重繪鬚眉巾幗掩映生姿雕鏤之工亦無倫比今定於禮拜一卽本月十五日出售每都分裝十六本價洋八角請諸君子移玉本埠由報舘申昌書畫室及各外埠申昌或寄售申報處購取可也 
[精印各省闈墨告白] [  申報舘啓]  
　　本舘每遇鄉會試之年揭曉後必赶印闈墨出售以饗諸君子先覩爲快之心每當裝訂初成購者卽絡繹如織誠以裝潢校對色色精工取值又外外從廉是以能邀有目者所共賞也本科順天江南浙江江西湖北廣東六省早已次第告成精益求精遠勝上届板口旣經放大行次更覺井然圈點則一律整齊裝釘則愈形華美前冠題名全錄及主司同考銜名則皆字大行疎易于查檢較他家之只圖省紙以致文詩旣字體擠軋書眉又祗一線之留題名錄以極小之字印成幾令人燈下無從辨認者實有上下牀之分凡我同人庶幾共鑒乎 
[三續種棉輯要]  
　　種棉雜說書經禹貢楊州厥篚織貝傳織貝錦名織爲貝文詩曰貝錦是也今南方木棉之精好者亦謂之吉貝海島之人以卉服來貢而織貝之精者則入篚焉南史高昌國傳有草實如繭繭中絲如細纑名曰白疉子國人織以爲布又海南諸國傳林邑國出古貝樹其花如鵝毳抽其緒紡之以作布與纻布不殊亦染成五色織爲斑布南州異物志木棉吉貝木所生熟時狀如鵝毳細過絲綿中有核如珠珣用之則治出其核昔用輾軸今用攪車尤便但紡不績任意牽引無有斷絶其爲布曰斑布繁縟多巧者曰城次粗者曰文縟又次粗者曰鳥鱗泊宅編南海蠻人以木棉紡績爲布布上出細字雜花卉尤工巧名曰吉貝布卽古曰𣱃布也農桑通訣中國自桑土旣蠶之後惟以繭纊爲務不知木棉之爲用夫木棉産自海南諸種藝制作之法駸駸北來江淮川蜀旣獲其利至南北混一之後商販於此服被漸廣按裴淵廣州記云蠻人不蠶採木棉爲絮又諸番雜志云木棉吉貝木棉吉貝木所生占城闍婆諸國皆有之今已爲中國珍貨且比之蠶桑無採養之勞有必收之效埓之枲苧免績緝之工得禦寒之益可謂不麻而布不繭而絮列製造之具庶遠近滋習農務助桑麻之用華夏兼蠻人之利將自此始矣農桑輯要種木棉法擇兩和不下濕肥地於正月地氣透時深耕三遍擺蓋調熟然後作成畦畛每畦長八步闊一步内半步作畦面半步作畦背不劚二遍用耙耬平起出覆土於畦背上堆積至穀雨前後揀好天氣日下種先一日將已成畦畛連澆三次用水淘過子粒堆於溼地上次日取出用小灰搓得伶俐看稀稠撒於澆過畦内將原起之土覆厚一指再勿澆待六七日苗出齊時旱則澆溉鋤治常要潔凈穊則移裁稀則不須每步只留兩苗稠則不結實苗長高二尺上打去衝天心旁條長尺半亦打去心葉葉不空開花結實直待棉欲落時爲熟旋熟旋摘隨卽攤於箔上日曝夜露待粒子乾取下用鐵杖長二尺粗如指兩端漸細若赶麵杖樣用梨木板長三尺闊五寸厚二寸做成床逐旋取棉子置於板上用鐵杖回旋赶出子粒卽爲淨棉撚織毛絲或裝棉衣服特爲輕煖便民圖纂木棉穀雨前後種之立秋時隨穫隨收其花黃如葵其根獨而直其樹不貴乎高長其枝幹貴乎繁衍不由宿根而出以子撒種而生所種之子初收者未實近霜者不生惟中間時月收者爲上須經日晒喿帶棉收貯臨種時再晒旋碾卽下其種本海南諸國所産後福建諸縣皆有近江東陜右亦多滋茂繁盛與本土無異種之則深荷其利又秋時帶棉收貯臨種再曬旋碾卽下此慮冬月碾子收藏風日所侵恐致油浥若受水濕仍當鬱爛故也余聞老農云棉種必於冬月碾取謂碾必須曬秋冬生氣收歛曬曝不傷萌芽春間生意茁發不宜大晒二說皆有理今余意創一法不論冬碾春碾收藏旋買但臨種時用水浥溼過半刻淘汰之其粃者遠年者火焙者油者鬱者皆浮其堅實不損者皆沈沈者可種也又棉子用臘雪水浸過不蛀亦能旱或云鰻魚汁浸之凡種皆然種棉須土實漫種者旣覆土用木碌碡實之穴種者覆土後以足踐之種法種棉在清明穀雨節以霜氣旣止也或生地用糞耕蓋後種或花苗到鋤三遍每根苗邊用熟糞半升培植鋤非六七遍盡去草茸不可苗初頂兩葉時止剗去草顆官密留以備損傷再鋤尙宜稍密三鋤則定功顆宜疎不宜密大約每苗一顆相距八九寸遠斷不可兩顆連並苗之去葉心在伏中晴日三伏各一次有苗未長大者隨時去之花性忌燥燥則溼蒸而桃易脫落花忌苗並並則直起而無旁枝中下少桃種不宜晚晚則秋寒早則桃多不成實卽成時亦不甚大花軟無絨去心不宜於雨暗日雨暗去心則灌聾而多空幹此北方種花法也北方高寒尙宜若此况南方濕燥何可不以北法行之徐光啓曰張五典山東信陽人萬歴乙邜按尺行部至海上時六月初察視田間花苗多穉弱三五爲族根以上尺許無蓓蕾恨其密曰江左賦繁役重全賴田收而樹藝無法歲得半入此傷農之大者極論其理甚詳悉手書此則刻而傳之 
[火警彚登]  
　　温州來信云上月二十一日之晚蓮漏三商蒲洲下埠馬頭邊某甲家失愼焚去樓屋三楹死於火者三人被火灼傷者一人查甲一夫一婦一女三子是日長次兩子經舅氏招去爲之放鴨是刁得免於難餘則均付刼灰甲經人搶救出門下半身俱已焦灼呻吟牀席氣息如絲亦云慘矣尤奇者事後扒出一屍面目尙可辨認騐之並非村中人意者有竊賊濳伏屋隅當火起時烟迷路途以致同歸於盡歟○上月二十三日之晚福建南臺鴨姻洲某甲家忽兆焚如適當箕伯揚威吳回氏遂益形猖獗一霎時火光四射穿街繞巷銳不可當但聞男女呼救聲輜里搬運聲風聲火聲與水龍噴水聲閙成一片入耳難分約歴三點鐘焚去房屋三四百家之譜有某姓老翁一見火为起卽回屋 
 
 

Page 2

 
 
内搬取零星卒以無路可逃葬身火窟亦慘矣哉至二十五日亭午時南臺下縣鄉又焚去民屋數十家白馬橋後某姓家亦燬屋數椽幸未成災卽行撲滅噫何閩省火患之多耶○鎭江西門外魚巷内某姓釘鞋店竟夜工作倦眼麻茶悮將洋油燈擊翻以致火烈具舉初惟燃及窓櫺椽柱繼且冒穿屋頂　漢通紅店夥及左右隣居竭力爲之撲救祝融神方戰敗而回當火熾時鄰近紛紛搬物出門往往墜落途間經人拾去其不書月日者訪事人之疏也 
[接篆盛儀]  
　　新任兩廣總督李筱筌制軍莅粤接篆日期前已錄登本報兹悉制軍於十月二十一日行抵粤省舟泊天字碼頭屬下各員咸赴江干遞呈手版制軍依次傳見旋卽命駕至近日亭與張香帥繼軍憲興伊兩統制及司道等員少叙寒暄隨赴貢院駐節閱時卽頒發紅諭詹吉二十二日邜時接受關防屆時制軍排道入督轅香帥委中協王叅戎廣州府孫太守恭齎印信文件至大堂制軍朝服朝冠望闕九叩首謝恩隨卽拜印視　一時官紳人等趨轅叩賀冠裳蹌濟輿馬喧闐午後命駕出轅一一答拜謙光下逮人咸頌之旋知香帥一待不及啓行而貢院又離督轅太遠遂傳諭移節撫署俾屬員禀商公務便於往來至巡撫關防現在仍由香帥署理聞齎送廷寄之差弁行至南雄下十八灘突遇風災葬身江魚之腹是以巡撫由何人暫署此時尙未接奉綸音刻已電請總理衙門請將諭旨由電傳來俾得曰日交卸云 
[蘇臺紀要]  
　　蘇省現在舉辦冬防較往屆格外認眞撫憲更飭保甲局於大街小巷添設栅門空者補之疎者密之每夜於二鼓上鎖推延醫生接穩婆事關緊要例准放行此外不得輕啓鎖鑰是亦保甲之要務也○蘇撫憲剛大中丞到任以來勵精圖治昕夕不遑特開課吏館於每日清晨傳集府同通州縣若干員來轅聽候宣入花廳中丞一一接見詳詢例案解說律意各員條對後中丞或以爲是或以爲非密爲標記如是者週而復始說者謂蘇省吏治日壞一日兹得中丞諄諄然耳提而面命之庶可日有起色也○蘇省撫臬兩衙門現設清訟局各派大班兩員專司其事稽核各屬命盜及上控案件使州縣勤於聽斷不致累月經年案懸不結此局一開無辜被累久困囹圄者正不啻撥雲霧而見靑天矣 
[湖北武鄉試題名錄]  
　葉錫鵬黄陂　劉全三潛江　劉克三濳江　何殿元襄陽　席志雄黃州　王應龍蘄州　連　棋駐防　陳炳堃沔陽　簡逢時荆門 
　蕭駿聲荆門　梁佐清孝感　根　發駐防　劉鴻元沔陽　周朝翰沔陽　沈楚雄孝感　江定選廣濟　祝鳳翔孝感　夏鳳標蘄水　 
　榮　芳駐防　程紹甲麻城　魏榮濤孝感　穆都哩駐防　定　海駐防　楊炳林江夏　黃際雲麻城　李瑞龍襄陽　丁作肅均州 
　楊　生駐防　吳金恩黃陂　葉華蓁孝感　成利器通山　炳　宣駐防　李步高天門　熊登雲黃陂　徐鴻熙教感　楊炳炎黃陂 
　劉榮耀均州　陶登雲黃陂　楊在於棗陽　程鵬萬黃安　段春茂棗陽　張玉龍蘄水　葉象賢黃陂　阮乾元當陽　陳曾龍蘄水 
　成　培駐防　向發祥建始　張錦棠黃陂　石薰南隨州　王景濬廣濟　王廷瓚荆門 
[武林紀事]  
　　十月二十四日横大力伯觀音閣啓建水陸道塲齋供十方僧衆每日已刻設齋於大雄寳殿左側聽到魚聲盡入慈雲之座來如蜂擁大開甘露之門城廂内外僧人約有數百餘人一時諸檀越男紅女緑叢雜其中大願皈依小作　戲而已○修容店某甲因病身故店主與石牌樓米鋪素有口角將甲屍移至米鋪門首意圖訛詐嗣由該米鋪託某署門稿某乙調停始寢其事不至涉訟○皇誥兒巷某姓住宅於十月廿二夜兩點鐘時被賊穴墻而進竊去衣飾器皿約有六七十件次晨卽飭該處地甲查勘或謂墻洞由内而出豈所謂家賊難防歟 
[匪巢已覆]  
　　廣州西關揚仁西約潘姓素開藥材鋪丹砂玉札赤箭靑芝廣蓄兼收獲利頗厚某日爲其高堂祝嘏烹羔酌兕賓客盈門驀有盜匪十餘人闖門而入各掣利刃禁令不得聲張賓客咸目瞪口呆不知所措盜遂將簪環衣服搶掠一空計所失各贓約值銀五千餘兩地方官聞報急會同營弁廣購眼線加意緝查越數日獲到盜匪三名訊之直承不諱並供出贓物皆窩聚于易潘兩家營官遂密往搜查起出眞贓實據隨將易番兩人拘解回營歸案審辦聞兩人皆縉紳子弟且已名列膠庠何乃甘犯于章作此不韙之事嘻異哉 
[茸城寒枂]  
　　松江訪事人來信云時交冬令宵小最易生心恩詩農太守因諭令客邸烟寮限以二更閉戶某夜譙樓已敲三鼓城守營曾游戎率同汛弁巡查道經華亭縣署前見有某姓烟寮依舊重門同啓惡其不遵憲示拘寮主至街心笞責二百板○　亭縣南鄉莘莊鎭人諸某曾被金某欠錢致興雀鼠葛邑尊判令金給以番面銀六十餅金雖應允比歸又如楚里瞳之刓印不與諸無奈親赴金家坐索旋以抱病僱人舁回未幾卽魂歸泉壤諸妻某氏以金賴財釀命爲詞奔赴琴堂泣訴本館謂此事藏頭露尾未敢信以爲眞惟訪事人旣鑿鑿言之姑照錄報章以符新聞體例而已 
[勇于私鬥]  
　　湖北訪事人云十月二十一日督撫兩院憲皆在演武廳校閱各武生弓箭一時觀者如堵牆凡點心攤牛肉攤汾酒攤皆於馬道旁環列焉有督標甲乙兩勇持鞭驅逐小孩同標候補之世襲官某丙見之喝令毋許逞威以致互相口角忿爭良久各奮老拳甲驀搶牛肉攤上尖刀猛劈内之頸項受傷倒地鮮血直噴乙見勢不佳脫身遠遁時甲怒猶未息箕踞詈人旁人畏其兇頑無有敢上前拿捉者少頃内神色漸變氣息如絲方有人回明上臺立飭將甲拿住令江夏縣楊大令爲之相騐帶甲回署訊供聞甲直認行兇現已下之於獄矣 
[禾事零拾]  
　　嘉屬被災甚重諸紳士誼關桑梓設法勸捐擬照道光二十九年成案勸抽房捐兩月以助賑濟禀明宗太守出示曉諭年内先收一月尙餘一月於明年二月抽收以示體恤○冬防委員近經宗太守派定計西北城外試用縣丞楊炳焜西北城内試用巡檢徐培東南城外試用未入周謙東南城内縣丞熊伯齡均已到局每夜梭巡輪流往返閭閻得以安枕宵小不敢濳蹤誠深得有備無患之意也 
[墨川野史]  
　　日本伯爵伊藤博文久歴顯要頗孚衆望前升總理大臣繼轉樞密院議長今因改正新約一事意見不合是以决計掛冠冀得優游林下不料在京各大臣卽紛紛以辭官入告日皇不悅召見各大臣面諭各歸舊職而伊藤早已翛然遠引矣當未出京時大臣中有至其邸慰留者伊藤作詩示之曰蹇翮凌霄志已非老來豈復思高飛孤雲一片秋天外滿目江山帶夕暉亦足見其志之超俗已○曩者日本内務省開設中央衛生會以司法大臣爲總裁考核民間婚姻年歲遲早宜如何定制今已議定民間成親以男十七歲女十五歲爲適當其可過早者重繩以法云○日本大和國十津川各村自秋間山崩地裂後咸思遷往樂土以免後災特未奉官諭不敢啓行且嚢槖蕭然難於舉動因之引領觀望迄今仍裹足不前日皇俯念人民被災甚慘特賜資斧着卽移居北海道開墾荒田災民旋遵陸至神戶大坂然後附郵船會社輪船前往計遷往者共有七百七十八名口分二次遄行云○日本東京新報云攺正條約時京中擾擾不安至七八月間某大臣竟遭剌客之難因此各大臣遇内閣集議時特添設憲兵及巡查等人爲之保護現在總理大臣旣已更換改正條約亦因之中止民情遂安謐如常上月五號内閣會議時各大臣出入不用憲兵護衛警官亦減去多名矣○日本政府正欲與我華議改條約適鹽田欽差歾於任所是以未及舉行兹特命全權大臣大鳥圭齎國書至京議及此事中有云中國商人之在日本者能否從日本法律日本商人之在中國者宜遵何國法律云西上月三十號美國氣以司蒲洛輪船行至日本朝靑森七里濵地方誤觸暗礁立時沈没船中二十三人僅有四人得生亦可憐已○本年二月十一號紀元節日本發布本國新章之際日皇以辦理及編纂各大臣著有勳勞因於近日刊就印章頒賜有棲川親土以下迄親敕壬等官名曰記念 
 
 

Page 3

 
 
[上海求志書院已丑秋季題目]  
　　經學題物至知知解其餘從同同解三夫人及公之妻服考棧車役車爲一爲二考○史學題周禮賈疏引史記九皇六十四民攷漢律秝志驪山女攷漢舟制攷續漢輿服志車制攷○掌故題黃顧湯陸學派論方姚惲張文派論錢王史學論段桂鈕嚴說文學論○算學題正餘切相加等於倍弧倍餘割正餘切相減等於倍弧倍餘切試證之假如甲之卯方爲第一級甲之卯减二方乘乙之二方爲第二級甲之卯減四方乘之四方爲第三級以下指數甲遞減二乙遞增二至末級爲乙之卯方此式若俱正號又其卯爲倍偶數或前半級正號後半級負號又其卯爲倍奇數則其式皆可化爲二級數相乘之式且原式與相乘之式又皆可化爲他二式相除之式試證之有等腰三角形知二腰夾角又各角之點在三平行直線上乃作埀線與三線正交分埀線爲二段其一端至腰角所引之平線者命其段爲甲一端至底點所引之下一平線者命其段爲乙法以甲自之於上甲乙相乘於中以半夾角正弦羃四之爲一率半徑羃爲二率乙羃爲三率得四率於下以上中下相并開平方得分角線旣得分角線眞數則以半夾角諸線比例之卽得底與等腰眞數試證其理 
假如三角立垜截積逐層自乘求乘得積所函倍數法先化其積得一層爲一二三之各立方遞加至甲之立方二層遞加至甲加一之立方三層至甲加二之立方餘類推次分其積爲左右二幅左爲卯高相乘右爲立方截積與三角平垛倒乘所得其立方截積原爲四角立垛截積與同高三角平垛截積相乘之數旣知四角立垛截積所函三角立垛倍數又如三角平垛截積與三角立垛逐層相乘命平截積首層爲甲則得三角三乘積同高者甲倍正高減一者甲減三倍負次以遞截一層之平垛與高遞减一之立垛相乘則得高遞减一者甲加一及甲加二及甲加三各倍數止高又遞减一者甲減二及甲减一及甲及甲加一各倍數負以乘得諸倍數依諸高相并復以其積各增一乘又以甲之三乘方减二個甲之立力加甲之平方四約之代左幅之卯左右相并則得本截積所函三角四乘垛同高者甲加一之平方甲羃乘之四約之正高減一者甲加一之平方甲羃乘之以甲加一之立方减之負高减二者甲羃减三以三因甲羃乘之加八又二約之正高减三者用减一之平方甲羃乘之以甲减一之立方加之負高减四者甲减一之平方甲羃乘之四約之正試詳證之○輿地題鑿龍門攷泗濵浮磬攷原沙原涌泉○詞章題厥包橘柚賦以厥包橘柚乃三物爲韻鹿鳴宴曲不限體韻效晉陸機百年歌十首效嵇中散秋胡行七首 
[東戲奇觀]  
　　日本松旭齋天一以奇技鳴於時曾遍歴歐美二大洲所至卽聲華鵲起近慕中華文物衣冠之盛航海來滬獻技於圓明園路西樂戲園十一月朔日應我友秋山儉爲之招乃於人定後巾車而往晤鹽川藤田二君傾談片時俄聞鈴聲琅然戲已開演初係帽中取雞蛋帽中取自來火之類中國變戲法者亦優爲之所難者其爲多多益着耳已而火樹銀花一齊俱熄臺上張黑幔隱約現一人影白衣高帽容色慘淡若遠若近不卽不離舉火燭之燈光忽作慘碧色猛齒以劍蹤影香然蓋無常鬼也由是而飛椀轉盆抛毬吐火離奇變幻莫可名言洎鐘鳴十下二刻時松旭齋裝束如古佛趺坐高臺前置玻璃杯一劍一指以扇水由杯中噴湧而上銀光一道高三丈餘移指劍水亦如之時有二人作種種科諢依約似梨園中小丑正在詼諧父作間忽水從頭上飛出其人驚而奔水濺及旁一人之頸頸間卽一線濤頭不絶如縷斯時有一好女子端坐松旭齋乙旁年可十五餘婉麗苗條並世無兩手持火毬二其光熊熊然以扇指之水又從火中出而火仍通明照耀光不稍衰嘻是眞神妙不測已旣而肩上背上手上面上無處不指卽無處無水卒乃以扇亂揮水卽隨地亂湧若千山瀑布倒掛松間映以燈光疑人琉璃世界而戲遂畢予亦辭秋山而歸蓋蓮漏已十一下二刻矣 
[鳬旌已發]  
　　明縣吳大令因公來滬丹泊小東門外碼頭卽赴道轅謁見龔觀察後至各衙署拜會各官亦赴舟次答拜大令旋卽解維言旋云 
[安置病婦]  
　　前日華捕在路巡緝見有陳戴氏衣衫藍縷形容枯槁困臥路隅遂舁至捕房巡捕頭命送英會審公廨請爲安揷蔡太守命發棲流公所醫冶 
[自投羅網]  
　　浦東人曹某因髮妻病故思續鸞膠遂向晋育善堂領得某氏婦以主中饋賃居憶鑫里以醫術問世無如生涯寂寞度日爲難某氏野性難馴遂與向爲侍者之王雙喜有染曹微有所聞隱忍不發定計遷回浦東以杜二人來往行裝甫備王竟糾人攔阻不得已遂投英公廨喊控蔡太守提某氏到案略予懲責給曹領回不料行至帶鈎橋正欲下船王竟紏人將某氏奪去曹又投廨控訴太守簽差查緝毫無蹤影此係前年秋間事曾列本報者也嗣聞王領某氏先到寗波賣娼繼至蘇省閶門外某處仍爲皮肉生厓此案雖有端倪然閱時巳久曹旣不投案請追該差遂未前往緝訪昨日午前王雙喜忽在該差所開茶館中啜茗有與王相識者私問向在何處答稱在蘇州又問曹某所控之案若何答稱聞曹已死某氏已被生母領去答問間爲該差所聞立將王雙喜拘住禀明蔡太守飭令管押再傳曹某投案質訊踏徧天涯無覓處得來全不費工夫其王雙喜之謂歟 
[縣案彚錄]  
　　蔡鴻章扭朱洪荃投上海縣控被盤踞滋擾經帮審委員詹明府升堂質訊蔡稱小的向在漕河涇開設雜貨店前欠朱錢二十餘千小的情願歸還伊欲多索百餘千小的將帳目與伊核算伊一味恃强盤踞店中百般滋閙爲此情急扭案朱稱小的　蔡欠錢百餘千向索圖賴求恩明察明府着將帳目交案再行訊斷○粤人鄭阿才等因販賣洋鎗逮案迭紀報章前日復經帮審委員詹明府升堂訊究鄭等一味狡展明府喝將鄭掌頰二十下還禁再候嚴訊○朱福昌控顧阿炳欠租盤踞當經帮審委員詹明府質訊顧供實因貧苦無力遷移並非盤踞明府着朱酌給遷費前日朱繳洋十八元明府諭令顧領洋赶卽遷移如再延玩定干嚴辦○陸子詒控王啓順周宏記虧欠猪銀一案曾記前報前晚經帮審委員詹明府升堂訊究陸稱土現開肉鋪實屬有意延宕周不肯將房屋交下叩求究追王稱小的肉鋪閉歇已久實在無力叩求鑒宥周稱房屋非小的一人之産家中尙有親長必須商妥方可交房明府着候飭查王之肉鋪是否閉歇再行訊道周赶卽交房毋得推諉延宕 
[法界捕房瑣案]  
　　丁福昌控張邱氏逼令童養媳三寳賣娼一案前已屢列報章矣昨日張邱氏偕陳王氏投案將丁之姊丁氏價賣三寳卽林素雲之筆據齎呈葛同轉閱畢命帶丁及丁氏至案先問丁氏曰爾將姪媳三寳售與張邱氏共得身價洋銀一千元究竟所立筆據是爾繕寫否丁氏稱小婦人初得身價三百五十元後索找一百五十元共得五百元立有筆據此紙身價一千元並非小婦人所冩同轉謂此據寫明收洋一千元爾尙思抵賴耶答稱小婦人先後共收三百五十元及一百五十元共成五百元實未收過一千元請訊中人卽知分曉同轉大怒喝令掌頰一百下轉詰丁曰爾媳在妓院多時難道以前爾未知道答稱小的向爲絲線店生意因妻有病回里將媳寄與姊家後被姊所賣小的實不知情同轉謂丁氏曰據丁所供將媳寄與爾家爾胆敢售入妓院實屬可惡着再掌頰四十下復詰張邱氏曰當交付身價洋銀時在何處繕據由何人作中張邱氏稱據在丁王氏家繕就作中者爲陳二娘娘丁及妓女丁文仙在塲目見問陳二娘娘現在何處答稱小婦人並不相識同轉詰丁曰繕據收價爾均在塲此時尙敢朦控實屬無恥之尢着掌頰四十下限三日内將原中交案隨謂張邱氏曰爾須將巧雲交案質訊復限傭婦陳王氏將三寳於三日内交案對質陳王氏稱三寳身染重病不便來案同轉謂着爾延醫調養務於限内交到如敢抗違定當嚴究　高雨三夾帶手鎗經包探偵獲解送公堂葛同轉着押　同船脫逃之王裕山等因已登報牘昨日帶案覆訊高稱王於登岸時卽分散據云僑居英大馬 
 
 

Page 4

 
 
路某客棧冉四研詰高堅執前供同轉着掌頰四十下仍還押所俟查到脫逃之人再行核辦○袁小虎徐阿大二人竊取褚家橋碼頭上木板經包探拘解捕房葛同轉着各責四不板卽行釋去○木作頭陳洪記以木器倩施長林髹漆施長押錢使用避匿無蹤陳旣控諸公堂葛同轉著將施妻土氏押候交保迄今多日並無保人同轉飭傳施母至案謂命爾央人保媳爲何日久不來答稱央過數人皆不敢來案具保同轉謂今將王氏交爾領回赶緊向原告調停明白二人遂叩謝而去○田羅氏以兒子和尙游手好閒出外滋事送請訊懲葛同轉判令管押半月期滿笞責二百板此前月事也昨日同轉飭提至案謂爾母爲何不來具保和尙言語含糊同轉喝令再責一百板和尙一再求恩稱受責至今兩腿腐爛懇求免責定當改過自新同轉謂若然可改爲掌頰一百下再押半月期滿交田羅氏領回管束○舟子謝阿三控王長生訛詐錢文葛司轉飭包探查得謝亦非安分之人因着一併管押昨日命將謝帶案謂據包探禀稱某日在小東門外緝獲積竊周阿炳爾竟上前覇阻言是爾之寄名兒子究竟是何意見謝無詞可答叩首求恩同轉謂本分府念爾年老格外從寛着卽開釋復提周至案問曰謝是否爾之寄父答稱小的與伊向不相識問爾言有親戚來保何以至今不來着掌頰一百二十下然後釋出王長生拆梢可惡掌頰一百下○野雞扛夫呂娘子因爭扛物毆傷挑夫溪郁等情已列前報昨日葛同轉命帶案研訊呂仍執前詞同轉謂原告不來想必受傷無礙姑從寛宥釋之使歸 
[上海文報局蘇賑收解處接到嚴佑之先生吳門來電]  
　　施陳王席經公鑒震澤吳江新陽崑山急賑已有官欵協欵由本地官紳辦霖因一縣極少須洋八萬元且人手未齊官賑將開查俟官賑放畢請定同事再補不足卽夜行矣二萬五千兩請留滬嚴作霖十一月初一日 
[剡溪乞賑]  
　　逕啓者敝鎭章家埠爲上虞之南鄉枕江傍山人烟稠密惟其地居嵊縣新昌之下遊每當春夏之交山水陡發敝鎭適當其衝幸水勢下瀉隨發隨退雖或浸及田畝尙不致釀成巨浸不意本年七月廿七八等日大雨滂沱晝夜不絶兼以近山各處出蛟江水汜濫爲患殃及田廬禾槄淹没正在早禾收割之際遭此大災農功　棄方議設法補種乃自八月二十四日起又復霪雨連綿直至十月初旬始行開霽由是已熟之稻俱成霉爛新揷之禾又被漂没現在雖已放晴而積雨四十餘日之久渟潦不退卽欲更種雜糧亦屬無從惜手明歲春花又復何望兹屆冬令被災之民扶老携幼啼飢號寒不絶於道此眞百餘年來未有之奇災弟目擊之餘殊深憐憫自維寒畯無力拯援徒呼負負頃聞寓滬諸大善長有來浙　振之舉正如海上慈航普濟衆生不禁爲災黎　手稱慶惟敝鎭僻處鄉隅罹災偏重深恐當事者未及周知日後義粟仁漿或偶遺漏於僻壤茅簷之地致敝鎭窮民獨抱向隅之戚轉失大君子一視同仁之至意爲此不揣冒昧將敝鎭困苦情形陳左右務乞諸位同志於涖浙之後一例編查振給并將此情請登申報咸使聞知實爲飢民之幸而春嘘所被亦並埀福德於無窮矣專此布懇敬請善安諸希愛鑒不宣愚弟沈繩　頓首 
[葭月初二日爲高昌寒食生哲嗣雨辰世大兄合巹之吉賀之以詩]  
　　金蓮燭照合歡堂繞屋爭看傅粉郎曾把　章驚座客好憑彩管賦催粧親調螺子三升黛會領蟾宮萬斛香皋廡果然春可賃一君所僦居之室曲園居士眉之曰皋廡齊眉定繼孟家光百花祠香尉稿 
[江督轅門抄]  
　　十月十六日江蘇猴補道羅廷玉由京來到州同王謨起服回省到○十七日通判恩芳羅先覺理問錢枌年均禀知十五日開廡卹局○十八日通判蔡濬安解餉赴蘇均辭○十九日葛毓清董堃臣崇樸謝委城外撫卹差並禀知十六日開局藩轅牌示睢寗縣陳家熊因病禀請交缷缺以候補縣孫士　署理又新選江寗理事同知文麟禀繳文憑到省自應飭赴新任○二十日補昨日藩轅牌示徐州府經歴王念祖病故缺以候補縣丞周銘又太州海安司嚴而康服滿以從九孫鳳鈞又太興黃橋司張寳琛病故以從九秦兆勳又鹽城沙溝司陳梓期滿缺以從九孫葆均均署理○二十一日運判方克猷到由京來○二十二日直州謝振聲赴天津○二十三日知縣俞德昭謝委懋汶厘捐卽辭○二十五日分發江蘇卽用縣章紹曾到由京來候選從元謝鈞由蘇來○二十六日縣丞梁承恩解銀來○二十七日候選從九沈登灜由滬來到○二十八日宋傳燧銷泗源溝鹽卡差謝委靖江厘捐卽辭 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[村歌八章卽以官紳貧富士農工商爲序]  
　　官以保民爲邦本非禮分外皆因窮困秋成不收何以活命日夜禱祈水退心定紳爲民望鄉里之光四鄉不幸遇此災荒欲完國課尙待開倉水若不退四顧茫茫貧窮艱苦日子難度况遇凶歲柴米無措世道艱難誰能照顧速　水退皇天救苦　富雖有錢須求豐年飢寒起盜夜不安眠米麥蔬菜皆出於田水若不退禍患無邊士者知機讀書明理欲挽天災須憑心地天下已任方是道理虔求水退已　已飢農人辛苦盡在田疇何堪被水柴米無收城隍顯赫　以誠求願水速退保我有秋　工爲技藝最怕歇手若遇荒年吃本弗够雖有好物何人講究速求水退活我家口商貴流通生意烘烘一年四季全靠三冬水若不退柴米何從蝕本歇手難怪東翁 
　　　 
[行年六十重至保定次趙桐生都運六十初度韻兼以自訟錄求教正]  
　　范硯凄凉感最深收藏付託盡珠林那知刼火驚投礮化作飛灰等毁琴子家舊藏甚夥庚申之亂多遭毁失奔走空存三寸舌維持誰慰二人心於今六十頭顱迫事事蹉跎愧不禁測交亦願見賢齊倉卒求知走浙西琢句有辜文度祖先大父嘗有句云願生孫似王文度廢書媿對展禽妻丁已納粟尢室張宜人頗不謂然託名記室空杸筆郤步强臺未得梯癸丑粤賊陷金陵科塲停止子始槖筆浙西旋在浙待次碧血俄驚峯泖徧家山絃誦付鳴鼙舅氏省三張公住千山與先大夫先後殉宼難物情深淺豈能諳溷跡塵囂久不堪世上縱難容廣厦亂後遊京江十餘年戚友咸謂坐廢歲月不令就聘醵惆促應京兆試山中早許住茅菴赴京之前住焦山匝月多方外交雄心且逐飈輪北天意毋令吾道南幸值畿疆才聚處高芬閣上墨痕歌癸酉人都應試格於部例孫省齋師時在保定招司書記黃子壽中丞言於合肥相國分校畿輔通志高芬閣仕古蓮池志局游賞處年華貲悵逐春波幾度揚舲跨海過湖上鶯花豪覓句乙亥回浙如冠九方伯招住糧儲道署嘗陪文讌遊茭蘆庵有詩卷留庵中申江羅綺浪微酣兩預海運俱經滬北傳箋齊祝宣文壽先母七十歲預啓徵詩文京外投贈盈篋奉母將營安樂窩丁丑南回將於戊寅春爲母上壽卽迎奉至浙是冬遽遭大故不道天心禍風木麻衣濕盡淚痕多自此塵心化作塵宦途何待指迷津戔戔束帛勞知已辛已洪子球方伯招往九江德曉峯中丞慰留不果黮黮停雲託故人已卯依于意堂提舉於杭州壬午始别去越水吳山憑倚棹庚辰與内子泛丹吳越間天台雁湯許停輪甲甲遊雁湯丙戌遊天台畫中添箇紅衣者老我溪邊把釣綸攤書人道小諸侯薄宦何殊汗漫游子赴黃巖携書甚多作掾不緣蠻語得憐才翻累長官謀最欣珠玉篦齊刮陳鹿笙都運守台時檄代叅軍每襄校書院詩文豈料珊瑚網屢收許星臺方伯護院時飛檄調司文案還我靑氈舊時物移家住近麗譙樓丙戌衛靜瀾中丞莅浙笛諜其子孫始住鎭東樓西一舸輪馳歴海濵新知舊雨又相親戊子附輪入都引見親友饑問者不絶忽于酒國傾肝膽謂席翰伯駡部諸君易向詩璮是性眞謂端木子疇中翰諸君金薤琳瑯緇舊搨鴻堂帖前在京師尙有木板今無論木板不可可卽施搨石刻亦併查然厪得一沈氏初拓南歸將以貽鹿公鹿公善學董者也蘇齋俎豆續明　坡仙生日邀張子虞太史諸君設祀於樂椿花圃會者十餘人最難俗狀邀靑眼十丈塵中意氣新都中謁名公卿徐季和太常謂矛有儒者氣象顧影自愧因憶楊詠春觀察　集蘇句爲贈云悃愊無華眞漢吏風流儒雅亦吾宗亦愧不敢當也倚樓才調樂相關歴數嶔崎孰與班桐生詩中歴敘所遭分餉官廚　更厚欲酬麗句力先孱重遊京國風塵𠉮回首蓮池歲月閒蓮池舊交雲散祗吳蘭石都運在耳獨愧微長許甄錄牛腰猶　負書還通志濫列子名仍得分携一部光緒已丑初春雲間楊葆光蘇龕脫稿於保陽寓齋 
[金縷曲紀恨三]  
　　直恁因綠惡怨垂楊幾番撩若翠箋留約望眼欲穿秋水外音信未曾躭擱喜閬苑傳書有鶴不料愛何風浪起意中人覷我今非昨漫空自悲離索寗忘夜夜同杯酌看燈前穠姿貴釆煙籠芍藥扶醉登樓嬌復怯替把髩雲斜掠見說道舞衣愁着一自琵琶彈别調到黃昏獨坐垂　幕翻覺得儂情簿○恨到何時了算爭能菱花破鐘團欒再照鬚鬢何曾仍故我費甚千金買笑却惹得鶯嗔燕惱春色隣墻原有主折歸來零落還應早眞可惜靑年貌到頭抛棄如秋草似這般巧偷豪奪怎堪偕老準備馬前收覆水絮酒隻鷄相報唱薤露憑棺一吊黃土隴中追悔晚　半條殘燭光猶裊風颯颯天將曉○門下栽桃李却綠何半理塵土半隨流水不是痴聾偏瞶瞶一味虚言假意只賺得金迷紙醉翻覆勸花花未省枉幾回檯舉東風裏漸愧煞稱知已翻然入座雛年紀又那知自來文采遭傷最易漫愛燈紅和酒緑不顧香名墜地却教我替人垂淚彩鳳鳥雅偏得所便珠胎魚目難相比須辨别薰蕕氣○勾了風流帳再休提珠還合浦重擎掌上除是西江一掬水洗盡紅塵骯髒方顯得花模玉　痴愛纒綿何遽斷把生生比目魚分兩相隔遠如天壤細思何必多惆悵縱傷心權時比作紅顔已喪瓌佩幽魂來月夜到底不堪優傍亦枉費　思夢想第一情關能打破笑心猿意馬都安放清凈福從今享[  太痴筒聲]  
[寄謝頭君松泉]  
　　何須龍府覓奇方瘧鬼聞聲遠不遑不信參苓芝术外居然海國有靑囊[  毗陵醉墨生戲稿]  
[上海四馬路文報局内恊賑公所經收山東賑捐八月中旬清單]  
　　十八九日○靑浦盈東居士英洋三十元○蘇城得見齋善書坊募王慶餘善士四元本埠余貫之翁求病速愈四元可織號月餅費移賑二元又嚴晉珊翁售錠灰移賑一元無名氏一元○○本日共收英洋四十二元十九日絲業賑所彚解第十一批賑欵規元一萬一千三百十五兩二錢一分寳和姓來鎭江電局張廉泉明府募墊第九批庫平銀五百兩實收申規元五百四十七兩九錢五分○蘇省甘露惜穀局同人募第三批賑欵顧倍敏三十元華眞賞八元周世德三元無名氏謝魚兩戶各二元華志德無名氏四位五戶各一元高郵武廟　所丁玉軒翁募培荆堂三元王　翹求父病愈王恩誥請符病愈隱名氏求小口平安三戶各一元無名氏票錢二千文張爲子求病愈一千文請符病愈懺記兩戶各一百文木桶十四文以上實收英洋九元錢五十文定海廳署戴善氏募秋節延餘四元衣禮堂戴二元槐蔭堂玉雪廬葉子餘筵餘四戶各一元郭慶水馬安釗朱春潮王玉燕四戶各五角○仙鎭藩錫堂求七五小孩免災又求平安易長錦堂氏三戶各一元又募元康號銅洋二元餘姚　渚周胡氏五元朱涇倪幼菊翁來倪許氏爲孫兒患病還願一元揚州談新甫翁募注讐氏病愈還愿三百文○○廿日共收規元一萬一千八百六十三兩一錢六分英洋八十元銅洋二錢三百五十文合併聲明 
[上海四馬路文報局内恊賑公所經收山東賑捐八月中旬清單]  
　　二十日無錫和仁莊募華祝萱善士洋一百元由本埠椿元莊交來蘇城古松堂來浦安記爲室人分免平安完前許愿洋廿五元寗波新江橋洋廣分局善士四元餘姚寗鹿官鹽局畦卿翁一元又募王渭仙二元施槐唱章小庚葉春泉范頌虞四戶各一元張大興張德興王瑞源岑金德董固記定一子六戶各五角○本埠梁氏善　伴二十元葆生行來梁溪王葆仁翁十元本埠吳時氏求速平安五元海門無名氏二元○○本旬共收規元一萬二千一百六十三兩一錢六分英洋一千四百廿九元計規元一千零四十七兩四錢五分七厘平銀四十四兩八錢四分批申規元四十七兩七錢二分四厘花本洋四元計規元一兩二錢四分小洋一百零三角計規元七兩五錢五分虚對開三個計規元八錢八分銅洋十二元羊計規元二兩六錢三分九厘錢九百七拾四文計規元六錢七分二釐○八項共合規元一萬三千二百七十三兩三錢二分二厘○連前共收規元六十六萬九千九百六十九兩七錢一分三厘○本旬解東海關道第十二批東賑錢三萬千文計規元二萬一千三百十五兩二錢一分○連前共解規元六十八萬六千一百九十九兩零九分一厘○實墊規元一萬　千二百廿九兩三錢七分八厘合併聲明 
 
 
 

Page 10

 
 
   
 
