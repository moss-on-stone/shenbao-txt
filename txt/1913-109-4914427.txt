# 1913 - 109 - 4914427

 

Page 1

 
 
   
 
 

Page 2

 
 
第二版 
[時評]  
[祝國國會（無名）]  
　　中國之有國會自今日開會始也有正式之國會而後能建正式之政府選舉正式之總统制定正式之憲法承受各國正式之承認而後正式之中華民國乃成立於世界 
雖然我竊欲爲今日國會之議員告者國會開後能結合中國之全土不瓦解否能融洽中國之人心使一致否能振刷政界勿再腐敗否能使各方面之人以赤誠相見否能使議員本體均以國家爲重不涉私見否此皆國會議員今日以往之責任也 
抑又進者所謂國會者非僅行開會典禮而已也所谓議員者非僅行典禮選議長舉總統而已也國家全體之責任藉以仔肩焉决議之疎忽與審慎遲緩與勤敏於國事有密切之關係焉勿再以前之參議院議員自待也 
國會議員勉之使後之談中華民國者必曰中華民國之幸福偕中華民國之國會以俱生勿曰中華民國之命脈由中華民國之國會而同盡也則中華民國榮矣國會議員亦榮矣 
[專電]  
　　北京電 
　　財政部議决與比商訂借小欵英金六百萬磅議定二十年還清常年五釐半利以全國茶稅作抵該借欵分作四期交付第一期二百萬磅第二期一百萬磅第三期五十萬磅第四期二百五十萬磅 
　　北京電 
　　有人呈請政府於蒙古各屬設立中華郵局 
　　天津電 
　　法人希三專在京津一帶拐騙錢財被人告發判罰監禁三月後遣回本國 
　　哈爾濱電 
　　俄兵近在洮南日增無減 
　　迪化電 
　　伊犁將軍電京欲向俄商借欵濟用政府卽行電阻　　濟南電 
　　有德艦二艘由青局駛赴海州游弋 
　　南京電 
　　國務院現准江蘇議員陳士髦等呈請設置江北觀察使昨特電都督省長遴選相當人員薦請任命 
　　南京電 
　　昨駐寗日領事致函交涉局謂南京農事試騐塲前清時辦事人員有欠日欵情事請派員調查以清首尾 
　　南京電 
　　省議會於七八兩日開水利審查會 
　　南京電 
　　應省長現擬任魏家驊爲南京圖書局長 
　　南京電 
　　昨又獲九龍山匪徒一名 
送軍法處訊究 
[特約路透電]  
　　北京電 
　　明日（八日）國會開幕袁總統並不親臨蓋聞總統詣會實不合法之故國會議員現已陸續抵京聞到者共有六百餘人 
　　北京電 
　　時報載美京來電美總統威爾遜君請基督青年會國際部外務書記員穆德博士爲駐華美國公使業經博士辭謝威爾遜君復促其斟酌而行威爾遜君之舉動美京大爲注意 
　　北京電 
　　中政府與黎都督籌商遣散革命時鄂省所招之軍萬名每兵各領恩餉七月遣散後半以駐紮信陽州之第六師陸軍二千名代之並由保定調兵二千名以代信陽赴鄂之軍 
　　廣州電 
　　廣東輿論皆信選舉袁世凱爲正式總統實爲必要之舉宋教仁遇害一案無疑及袁者 
　　廣州電 
　　香港國民黨反對中央政府任黄仁壽（譯音）爲廣東鹽運使黄因與都督爭論解付鹽稅與中央政府事宜並未入署辦公 
　　廣州電 
　　胡都督命將各縣知事之不能禁絶吸食鴉片及栽種罂粟者一律撤任　　蘭州府電 
　　此問若非早霈雨澤收成恐將减色高阜所種之罌粟若干則已枯萎 
　　蘭州府電 
　　據各處傳來消息本年罌粟如雨水均調則收成之豐可勝往年地方官并不干涉種者 
　　大理府電 
　　振興佛教之舉現傳佈日遠此間某寺近設齋壇禮佛由民團保護曩年燬佛像者即此輩也 
[譯電]  
　　北京電 
　　國會已定明日（八日）開幕開幕後諸事目下尙無端倪大約内閣將全體辭職惟陸軍總長叚祺瑞將仍居新内閣據外間謡傳袁總統明日並不親臨擬派秘書梁士詒代表詣會行禮各報皆力加訾議該謡言或由政府故意傳播以惑衆意國務院已命北京居民於四月八日張燈結綵以誌慶賀警廳宣布謂是日將鳴礮一百零八響歡賀國會成立其典禮擬在新築之衆議院舉行該屋可容議員一千人政府代表六十人參觀席可容三百五十人其建築費並裝修費共需洋八萬圓 
　　北京電 
　　自昨日（五日）起此間盛傳武昌已發生亂事惟各使館均未接漢口領事來電報告事變但武是大局邇來阽危可慮信陽州之軍隊現已預備調往該處 
　　北京電 
　　袁總統前派薩拉番茄（譯音）赴庫倫與哲布期尊丹開議談判聞曾由陶什陶拒絶該員現已回抵綏遠 
　　北京電 
　　熱河都統熊希齡請於内蒙增兵一旅國務院將於下次會議解决此事 
　　北京電 
　　内蒙古諸王公聯名呈請袁總統速籌切實辦法保護内蒙古或與哲布斯尊丹媾和或加嚴懲均請早爲裁决 
　　北京電 
　　徐世昌已由京遄返青島 
　　北京電 
　　拳亂時投井自盡之珍妃其靈櫬定本月九日移往西陵 
　　倫敦電 
　　要求女子參政權之黨人現仍四出用武某賽馬場之屋深夜爲人縱火焚燬損失之數約值英金三千磅尙有女子二人手持火種在某處縱火當塲被拘格拉斯戈工業滙兌所之玻璃窗均遭女子擲碎各處電線電話線割斷者時有所聞　　柏林電 
　　德國外交次長在國會豫算股員會宣稱或謂中政府現聘用顧問其重德人不若他國人之甚云云此説實訛至德政府應加派商務委員一人駐紥中國北方一節目下正在研究之中繼又論及俄國與庫倫所訂之條約已使俄國在蒙占優美之地位德政府願中俄兩國續行談判之後得以開放蒙古以供各國經營商業各國今皆願於適當之時同行承認中華民國各國對於美國之舉動意見如何尙無所知德政府爲顧全中國利益起見殊願列國借欵合同得以訂成故北京六國銀行團之解散殊屬不幸德政府之意在華德商均須學習華語及用能操華語之德人經榮商業德國在華之學校行將擴充本年豫算案中此項經費已較上年增多三千馬克現復提倡德人在華應擔任義務以德語輸入中國各學校德政府現將在長沙設立領事署並擬於雲南府續設領署俾得妥爲保護德人利益 
　　意京電 
　　意國於特里波里一役所死將士今經當道重造報告計將九十二員兵一千三百九十一名 
　　俄京電 
　　昨日（五日）俄民聚衆列隊按序游行各街道高呼與奥偕亡並各執旗幟上書新克太里者芒台里格洛之斯克太里等語警察阻止彼等入德奥使署界内惟羣衆於布塞希各使署及皇太后之邸前歡呼雀躍異常興奮 
　　布京電 
　　巴爾幹各邦已允由列强調和惟經提出條件如下列强提出之塞拉興界線僅能作爲調判之基礎不能卽此爲定愛琴海諸島須割讓各邦列强應令土耳其賠償兵費數由財政委員會公定各邦可派代表與會列强所議亞爾巴利亞自治邦之界線應先令各邦知之竊意當與各邦前在倫敦所議者脗合以上條件如經列强公允則各邦即擬停止用兵　　布京電 
　　列强復要求巴爾幹各邦承認自愛諾斯至米堤亞之界線至財政問題則候在巴黎開專會公同解决 
　　柏林電 
　　塞維亞已在倫敦聲明不復派兵至芒臺里格洛布國現屯集大軍於亞得里亞那堡以便用以抵敵塞希兩國之軍薩洛里卡之布軍已開壕塹防禦希軍布塞兩國近曾訂密約互分馬其頓該约内容已由奥國某報宣載惟布國現已自知無權可得該地該報又謂塞希兩國已决意拒絶布國之要求俄京人士因巴爾幹各邦對於列强提出之條件有不願承認之態故恐布軍將進攻君士坦丁 
　　倫敦電 
　　芒奥邦交現更水火因近二日内有奥軍在芒國邊界操演之故芒人視此無異挑釁 
[要聞一]  
西藏問題之動機（北京特約訪員一葉子） 
關於西藏之中英交涉久爲懸案而一時暫擱不議至三月二十九日政府通告英國駐京公使朱爾典氏有云 
關於西藏之交涉事宜兩國間意見未能一致因之國交上殊多遣憾敝國政府之所希望在以此交涉談判移於倫敦與貴國政府直接交涉以求解决若貴國政府贊成是舉敝國政府當派温宗堯爲本件交涉之全權代表卽尅日前赴望貴公使以此意電逹貴國政府云云 
英公使朱爾典氏對此通知卽爲答復其主旨如左 
貴國政府於三月二十九日發有通知希望以關於西藏之交涉談判移於英京囑傳逹於敝國政府然本使因本國政府授以責權有解决此問題之完全資格且不認以此交涉必須移之英京貴國政府之所要求實不能許殊爲遺憾云云 
英國公使拒絶政府之要求其態度之强硬如此是則外交總長要求之目的終不能逹而久擱之懸案且恐絶無轉機也 
政府對於西藏問題久已智盡力索應付俱窮矣今忽以此懸案要求移歸英國以期交涉之解决有何深意外間頗爲逆臆據英國人之所言則去年八月十七日英國政府欲明確對藏之關係當時卽提出五條之條件民國政府並未予以答復至昨年十二月二十三日忽齎來復書其主旨全然否認英國之要求在英國政府以爲縱令民國政府於八月十七日提出之要求全部承認因時局之變遷與八月當時之情勢逈異尙恐不能令英政府之滿意乃全然否認英國之要求以爲答復要求英政府從速明言其諾否當時英政府聞此以民國政府缺其誠意而爲愚弄行爲不爲抗議亦不爲答復矣此後民國政府於心有所反省欲於某種程度以内自爲讓步以求速行解决曾示意英公使欲以相當條件開始交涉囑其以之電逹英政府英政府依然不爲答復遂以迄於今日矣今此懸案中止已久忽提議以之移歸英京與英國政府直接交涉以求解决察其用意應非必有移歸英京之實意何則此交涉無移歸英京之必要一言蔽之則民國政府不過欲使交涉停頓之情態一轉其機而已至於對内政策上有必須移歸英京之利益則非外人之所知云云英人之持論如此願以諗我政府 
　　 
[中法銀行章程概略]  
曩者政府將已訂契約之中法實業銀行章程交參議院議一節曾誌報端茲查其内容該銀行營業目的在圖謀外國貿易紙幣發行皆發逹商工業事宜資本金計四千五百萬法郎每股定爲五百法郎法國分擔三千萬法郎中國分擔一千五百萬法郎而中國第一次繳欵以六釐利息國庫債劵充之若增資本至一萬萬法郎亦由中國負擔三分之一契約續期限定爲九十年若過二十五年中國政府可行隨意存廢該行本行設置法京營業所設立北京營業所位置役員或三人或六人不等 
 
 
 

Page 3

 
 
第三版 
其用華人定爲三分之定一切行務遵據法國法律總由契約十條及銀行章程五十五條成立云今將總統咨立並理由書登録如下 
　　大總統咨文 
　　臨時大總統爲咨行事據國務院呈稱准財政部函稱財政總長與法商卜夏商定附股設立中法實業銀行擔任承募六釐公債票訂定合同一紙業經國務會議公决應卽按照約法呈請提交參議院等因相應將原訂合同等件咨行貴院迅卽議復可也此咨參議院計附股草合同一件合同附件三件銀行章程一件 
臨時大總統爲咨行事現由財政部與法商卜夏商訂合同擬先行開辦中法銀行在歐承募公債業經咨請貴院議復在案查大借款現旣阻滯茲值財政奇絀危迫萬分不得不亟籌救濟該法商旣可擔任募債俾應急需籌議時間又甚迫促只得由國務院擔負責任先准開辦以救危局所有原案合同務希貴院提前議决從速見復可也此咨參議院 
[中法實業銀行附股理由書]  
　　竊自民國成立以來已逾一年而商務之凋敝如故也實業之委靡如故也推原其故皆由民間資本枯竭金融滯塞之所致是故爲今之計非多設各種行則國家之元氣無由恢復而國家之命脈無以維持也本部有見於此故將中國銀行滙業銀行先後籌畫不遺餘力顧前者真有中央銀行之性質後者專以外國匯兌爲目的至於供給資金開發實業此項機關尚付闕如非顧此而失彼也實以實業之範圍極廣興辦之事業旣多資金之需要自大非有資力雄厚之銀行則不足以資周轉而促進行顧目前民力疲敝已逹極點欲望民間自集鉅資組織此項銀行實非易事惟與外人合資庶可尅期成立此中法實業銀行之所由附股也查該銀行爲法商垓里蒲沙等所發起中國附股係由前任財政總長熊希齡與該商所商定現在該銀行已在法國註册卽將開立惟關於附股一節須經中國政府承認故另訂草合同已由雙方簽字然曾經聲明俟我國立法機關通過方發生效力茲將附股草合同一件合同附件三件咨送貴院並附該銀行章程一份以備參考是否可行應請公决 
[北京大學畢業記]  
北京大學開辦十有餘年前設豫科及師範科畢業凡六次計近千人其分科自前清宣統二年創辦分經文法商理工農爲七科延中外名師講授本年已屆期滿文科先考畢業計三門分五班共九十八人並前奉部准本届文科應再兼習法政别給証書所有法政畢業分數已經揭曉亟録於後（總平均在九十分以上者三名）黄步瓊蔣乃會史鼐（總平均在八十分以上者三十五名）劉際熙馮汝驤張念祖陳鑑周朱奉閑郭步瀛高鳳岐齊國榮姚梓芳張叙藩鄧鞏鄭滋蕃孫百英廖昺文繆承金殷珍陸大中章擷華張煥文閃欽辰梁鼎元劉　書俊臣叚洙劉復禮虞兆清張同書陳瀛孫孝宗陳鴻藻劉傳純周鉅煒童德禧余謇韓彛章（總平均在七十分以上者五十六名）陳漢章萬青選田世謙趙贊元胡靖劉詠溱方敦素張彭緊菊川龜王士靄徐道政林梗枬張逹瑔陶士麟譚凌雲李桐音王樹屏李濬瀛鄒鎮治高翀漢侯治平李雲錦陳長鏃萬錫璋麥崇禧田良顯李鍾英劉魯曾李寳賢管鍇楊桂山曾載幬鄭恒慶陳作霖劉哲倫叙馬魁楨閆孟麒韓路卿馮肅恭袁其袚蘇繼武李毓岱何壽謙蒙啓勳吕崇蔡潞孫其湛莊厚澤竇維藩淺井周治蘇德廣賴機黄澤莪常贊春葛會澧（總平均在六十分以上者四名）唐宗郭韓友澤黄式漁王家鶴大學畢業本有簡任資格現政府已將此項人員交銓叙局分别記名任用矣 
[清后奉移時之慘劇]  
初三日爲清隆裕太后奉移之期是日梓宫定於上午八鐘出東華門東安門由丁字街王府井大街東長安街經御河橋棋盤街出正陽門赴西車站當時軍政學商各界以及外賓均齊集警廳指定地點排班恭送沿途男女平民扶老携幼觀者如堵大有萬人空巷之概正陽門一帶擁擠異常砉然一聲正陽橋忽然坍塌落河者甚多蓋正陽橋分東中西三橋橋欄凡四以梓宫出正陽門即西行至車站西橋遮斷交通禁止往來中東兩橋則照常放行故午前十一鐘梓宫將次到站之際西橋無人而中東兩橋爲觀者最麕集之所該兩橋相互之橋欄本不堅固經衆擁擠遂猛然坍倒作巨聲衆大駭不暇思慮向東亂竄東橋靠邊之欄被擠不支相繼坍倒於是墮於二丈之橋下者頗夥其狀至慘計受傷者共十九人該處在左一區轄境之内由該區巡士照料送往梁家園外城官醫院其中受重傷之樓世榮一名到院卽斃王學臣一名移時亦斃留院療治者爲趙桂慈吴江春兩名均不致有性命之虞餘十五名皆以受傷不重各由其家接回調養矣茲誌姓名傷處如左劉三兒傷面部胡濟章傷手金郁生傷頭部于心田傷頭部左腿高永元傷頭部左足桂招兒受微傷因驚致病陳宋亭傷頭部劉繼森傷頭部吴江春傷右腿已折楊樹堂傷頭部伊言堂傷面部趙桂慈傷脇劉國珍傷頭部馮玉啓傷右腿曹宋文傷右腿褚劉氏傷面部陳宋六傷頭部 
[熊希齡之熱河政黨談]  
熊都統蒞熱河任適值兵變之後其對於各界之訓誥及其他種之計畫曾詳前報茲復得其通告一則詳叙政黨之關係頗爲切著具録於下自來立憲國家必有政黨凡以發撝人民知識敦促政治進步故以共同之組合受法律之允許且各黨黨綱雖有急進漸進與折衷等派之不同而其求逹國家於鞏固則無不同也顧或以在朝在野之分並有見知見仁之異因之政見觸仵間有爭執然所謂劇烈競爭者亦僅在國會立法機關而於地方行政司法則每不作逾分之干涉良以政黨行動當以黨德爲軌道以國法爲範圍故能養成道德之崇高保持秩序之安謐此東西洋文明各邦雖政黨簡單而無慮其偏重雖政黨林立而無慮其紛歧者職是故也熱河風俗敦龐人心樸質本都統深樂與此邦人士晋接周旋惟聞間有以黨派隔閡時相牴牾者則區區竊不謂然夫結納私人排斥異已此往代朋黨之所爲也政黨何得如是糾集教徒互相軋鬪此新舊爭教之所爲也政黨亦何必如是且此種輕躁轝動往往逞一時之意氣貽地方以隐憂政黨欲愛國家當自愛地方始若并地方而不愛尙何政黨之足云近日憂時之士多以調停主義與本都統爲言保全桑梓意良可欽顧調停一説在社會之消融不在官廳之排解在心理之明晣不在表面之維持果其以愛黨之心愛地方以愛地方之心愛國家則合力進行自相水乳若懷挾私心蔑視公理甚或甲黨所是乙黨非之乙黨所是甲黨非之行政官廳又或懵於事情無所依據勢將日日迎合遷就之不暇亦誰復究心於政治耶馴至諸事廢弛全境糜爛追原禍始誰任其咎况庫倫反側蓄意南犯熱河北部適當其衝不知禦侮惟知鬩牆清夜捫心應亦深悔本都統有鑒於此爲此特行通告凡各縣知事及會審員遇有爭議轇轕事項一以法律爲制裁但問其事理之是非不問其黨派之同異倘實有棘手事項無妨徑行呈報本都統亦惟抱無偏無黨之公心行至正至當之國法無所用其贍徇亦無所用其調劑也其各縣議董商會旣處立法機關之一部分卽屬人民代表之一部分亦宜勸勉同人力籌公益但念風雨同舟之義無存奏越肥瘠之心至於各黨分部均有黨魁尤宜不憚煩言時相申儆以愛名譽化畛域爲前提以守法律保治安爲止境庶幾與情浹洽政治修明本都統有厚望焉 
[雜評一（無名）]  
　　成功歟失敗歟 
　　中華民國從此成立中國之成功也中華民國因此紛擾中國之失敗也是其關係卽在此數日之聞中國而成功中國之福也亦世界平和之原也中國而失敗不但爲各國笑且爲前清羞矣中國果成功歟失敗歟　　進步歟退步歟 
　　中國之民氣一轝而覆帝制覆帝制之後即無能力以鞏固乎此必不然也雖然以近事觀之危機徧伏來日大難鞏固之方誠非易易我國民之當此視前日之能力累進步歟退步歟我亦將於此數日間覘之 
 
 
 

Page 4

 
 
   
 
 

Page 5

 
 
   
 
 

Page 6

 
 
第六版 
[要聞二奇奇怪怪之騙局]  
蒙藏招待員沈鈞存瑞詐欺取財一節已誌本報專電茲將詳情彚誌於左 
　　甘珠被騙之情形 
　　自民國告成以後凡蒙古活佛王公等贊成共和者大總統頒贈爵位並賚給銀兩以示優異去年甘珠章嘉兩活佛到京袁總統均賚給洋一萬元待遇異常優渥章嘉佛之欵得領到手甘珠佛應得之欵則爲人所騙被骗之情節至爲奇異有沈鈞存瑞者素以騙詐爲生涯以蒙藏人樸厚可愚假與結交組織一團體名曰蒙藏政治改良會戴姚錫光爲首領沈等皆爲參議參議以下並無會員誠可謂奇怪之團體此會之命運雖不長久然假此以結識若干之蒙藏人及甘珠佛將出京時應得之贈欵及川資等項約一萬五千元沈等異常垂涎卽設法詐取又以無甘珠佛鈐記收據恐財政部不肯照發於是騙甘珠佛曰現在内務部爲佛爺雇備車輛但須一鈐記憑據方可照發甘珠爲其所愚卽以一空白憑據付之並蓋以鈐記沈鈞用此空白填寫收條向財政部將此欵領出與存瑞等匀分及甘珠佛詢問此欵沈紿之曰現在庫欵支絀俟將來領出再爲寄去甘珠信以爲真尚不知被騙也沈等知一萬四千元不能獨吞以三成與蒙古人後以分贓不匀大起衝突此事遂宣洩格布錫車臣諾們罕卽在蒙藏事務局告發行文京師地方檢查廳嚴緝沈等此被騙之詳情也 
　　存瑞已被押 
　　地方檢察廳得蒙藏事務局公文後卽出票嚴緝存瑞及某廟喇嘛若干人均已拘獲惟沈鈞一人已聞風遠颺將其妻室某氏押解檢察廳爲質　　沈鈞亦被獲 
　　沈鈞逃逸後除在京嚴拿外政府並通電各省一體嚴拿聞昨日察哈爾都統何宗蓮來電沈氏逃往察哈爾後當卽拿獲卽日解京矣 
[北京民主報與贛參議員訴訟紀]  
民主報前載贛叅議員郭同李國珍爲汪瑞闓運動江西民政長一席受賄銀萬餘汪在上海開有同志運煤公司其銀由該公司撥付郭李運動衆議員當選其費皆出此云云當經郭李等以該報揑造事實損害名譽呈訴檢察廳由該廳派員至上海調查事實茲據查復汪瑞鬩並無同志運煤公司其受賄萬餘之説更無憑據因卽票傳該報館問明事實便卽提起公訴茲將斯案交涉情形詳紀於下 
三月三十一日第四檢察廳票傳民主報編輯人該報復函云有聞必録報館天職縱有失實當函請更正李國珍并未致函本誴遽向貴廳呈訴本社不能承認 
四月一日檢察廳再傳民主報編輯人云據李國珍等狀訴民主報虚揑事實損害名譽一案昨日票傳該報編輯人爲證明事實以便决定此案之成立與否茲據稱李國珍未曾請求更正該報不能承認以此爲不到案之理由查報紙登載失實被害人及被害關係人有要求更正之權利並非其義務該告訴人李國珍於呈遞訴狀時已有聲明不願請求更正等語茲特再傳該報館編輯人限於四月二日午後到廳問話如再不到本廳即認該報紙爲起訴證據特此通知民主報再復檢察廳云敬復者李國珍對於本報提出告訴狀因之貴廳限於二日午時傳本社編輯人到廳問話等情今日下午已有李之友人來社請求已予更正發印應請貴廳毌庸根據敝報作爲起訴證據特復 
四月三日李國珍面答檢察廳問話云據民主報稱已有李之友人來社請求更正等語國珍等並未託何友人向該社爲更正之請求仍请據呈起訴現第四檢察廳即認民主報紙爲揑造事實損害名譽之證據提起公訴矣 
[取消九江鎮守使之結果]  
贛省議會於四月二號開會審議取消九江鎮守使一案議員到者一百零六人由審議長魏調元禁止旁聽嗣探詢該會議員始得詳情亟録於下是日魏調元登台陳説此次九江恐怖情形並謂西門之安置大砲二十七尊激戰之勢間不容髮　　得免於死亡實屬饒倖爰反覆辯論取銷之必要次黄用中登臺主張取消惟須先派代表赴潯與王上將磋商次楊賡笙反對黄説謂須直接打電取消於是黄炳煥登台辯駁魏楊之説謂九江恐怖罪不在鎮守使如都督飭戈克安平匪或命令其來省戈因而抗命致李督派兵赴潯戈仍敢抵抗則前日人民恐怖戈之罪也卽謂扣留槍械一事中央並非敵國戈處此時雖不能順李督然亦何能逆中央又謂我輩不宜受官廳意旨輕舉妄動言語痛切掌聲如雷楊賡笙强又登台與辯衆叱之下涂澍霖則自白非受都督指使不過因前曾爲都督府秘書官人遂欵我又謂提議起草係有多人在場公推末後復將劉景韓楊景洛兩人意見書駁辯於是楊景洛登臺大與涂氏駁論語極痛愉快吴鴻鈞則以扣留軍械歸獄戈氏主張咨請都督電京取消不贊成派代表赴潯邱宗漢至是登台暢所欲言大致謂諸君欲取消鎮守使先有一前題在究竟九江應否派兵駐防如須駐兵則不過取消有名之鎮守使而他日一營長一連長駐守其地皆無形之鎮守使李督欲求軍事之統一自已無能力乃暗使議會爲之亦殊可笑衆大鼓掌隨又有二十八號某謂贊成黄用中説惟語言磔格非同居處者不能卒聽至是曹和濟忽袖出一電文及意見書登臺宣讀會場多贊成者旋郭衛城胡廷鑾相繼演説畢饒正音登台謂九江城議會請議函並未述及鎮守使在潯有何項不法行爲取銷問題本員决不贊同楊賡笙聞此語竟在席上拍案意欲阻止饒君發言衆議員大怒多喝叱楊賡笙不應胡閙楊氣沮大爲羞愧伏案不語一時會場秩序大亂如同閙巿於是任　長摇鈴遏止宣佈此案投票表决分爲三種（甲）反對取消鎮守使者（乙）贊成曹和濟電文者（丙）贊成涂澍霖提議者其結果甲得四十餘票乙得六十餘票兩得四票於是乙占多數用曹和濟所擬電文交書記長譯發摇鈴散會原電録下九江鎮守使王上將鑒公爲赣事苦意調停簡任鎮潯全體懽忭但舉國皆知爲暫局斯人心仍不免恐慌物有莫能兩大之嫌公在潯安公去贛擾此次齟齬殷鑒可爲寒心非籍護持幾致糜爛省潯實不堪再罹風鹤之險查九江鎮守使一席本屬暫時權宜在昔爲慎重江防目前實無建設之必要軍事不謀統一後患何可勝言贛與中央已形隔閡李督呈請旣涉嫌疑議會驟電條陳又與甫經改簡抵觸徒生枝節公薄都督民政長而不爲以維持贛事爲担負愛贛愛國中外共仰仍望始終轉國密電取消此席將戈鎮舊部分别去留改隷另派軍隊駐潯以收一氣　接之效如此則贛安中央安公亦安無再致日後衝突决裂等患本會爲人民代表且深悉公犧甡一切斡旋苦衷謹献芻蕘切盼電復贛省議會印（四月二號）自議會電致王上　請自密電取消後聞劉師長世均恐禍潯陽不甚贊成斯舉在潯來電云南昌省議會正副議長曁各議員公鑒此次潯事發生幾釀大變究其原因實緣潯陽地阨贛省門户鎮守使權勢至重成尾大不掉之所致現戈某雖去某公力主反對取消此職竊恐一波未平一波又起殊非我贛前途之福請卽提議取銷以免爭端而消隐禍 
[請懲請復帝制之妄人裘平治投到孫堯卿上書]  
漢口商人裘平治等上書大總统請改共和政體暫行帝制當經大總統以輕於嘗試摇動國本命令鄂民政長嚴行拿辦聞裘係山東帮旅漢巨商素抱國家思想因見民國政治較滿清尤爲黑闇且外間時有帝制終將復活之謡特約集同志十七人上書總統以比較政治優劣促其進行以暫改君主立憲試其心跡深願此書一上即遭重咎庶爲民國之死鬼不再作專制之奴隸或者此書藉以消除帝政野心稍增人民幸福現裘聞有拿辦之信當卽約同連署者三人先自入京投案待罪聞孫堯卿上將以此事大足煽惑人心特電請大總統嚴爲懲辦以堅人民趨嚮茲將孫君電文録后報載大總統效日命令嚴拿裘平治等因竊武昌首義陽夏鏖兵潼洛繼之寗皖又繼之大總統俯順輿情清太后宣告退位兩軍罷戰五族大同遂使帝制告終共和開始我民國英雄烈士茹苦含辛方得告無罪於後世乃竟有揑名湖北商民裘平治者意圖煽惑人心破壞大局妄請暫改帝國立憲緩圖共和等語聞之殊深憤懣我鄂號召義軍爲天下倡凡三尺之童莫不惡專制如仇讎愛共和如性命何物鬼域乃敢私自揑名希圖嘗試以誣我湖北者誣大總統此種卑劣行爲當爲舉國所共棄大總統神明在抱燭照其奸嚴飭拿辦以爲擾亂治安者戒本公正之心披奸邪之胆將見物無遁影鬼無隐謀匪惟表總統之公益足堅鄂人之趨嚮伏祈始終爲國毋沮浮言臨穎神馳不盡依依 
[粤省會舉定聯合會代表]  
三月三十一日省議會開會議長宣佈本日選舉聯合會代表事陸孟飛謂本會發起組織各省聯合會關係甚重能得政府與本會同意較易進行本省行政官廳對於聯合會意見如何應請都督代表宣佈都督杜代表謂此次選出之代表不獨爲全省所負託即本省政府亦有負託是斯會之組織行政官廳無不樂觀其成惟兩代表擔負重大恐舉出之員或於行政一方面間有隔膜之處故本代表深望此次選舉之得人隨依法投票容伯挺得三十六票穴宋以梅得三十四票均當選宣佈畢宋以梅登台陳述意見略謂省會者爲全省人民代表而聯合會代表又爲省會舉出是直人民代表上之代表矣小弟學識淺陋謬承當選竊恐才不勝任然亦不敢放棄今惟有領教於各位竊以聯合會之發起固在於爭改省省會章程但組織此會實爲今日時代之必要鄙見以爲尤不祇於爭章程也今日憲法未成將來民國種種法律及各重要問題要磋商者正復不少草定憲法權雖委托於國會但將來之組織其勢不能不採取各省内之同意得聯合會以居中聯絡手腕較爲靈敏而代表中原爲各省會舉出之人將來各根據本省意見一致進行有裨於大局者實非淺鮮鄙人謬承斯選惟望隨時指示以資進行此則禱祀以求者也陸孟飛動議一請法律股修正諮議局章程成符孟謂條文不妨根據宗旨則宜自定曾國琮謂請法律股比較各國省會法説明修正務求與民國適用林正煊謂如何修正法律股自有辦法不必眼定比較各國强其所難但審查逾期遲遲不報是法律股之失職應請知會該股照羅副議長提出修正章程原案報告决議羅曉峯謂鄙人提出原案之時如法律審查股早日報告是時參議院尙未閉會自然發生效力今旣逾期十餘日參議院亦已閉會原案所提電叅議院一節已難實行自應收回餘仍請法律股修正報告議長以討論終局付表决通過 
[周都督不認省會規約之爭議]  
四月二號上午九時開會議長謂今天開審議會因請願書甚多篇幅又長特將各请願書之節略摘録請諸君審議昨天有行政公署送來公文一件爲民政長不承認本會約規之事此件是今天研究抑明天開會研究劉議員濬謂請議長將此件宣讀議長宣讀畢各議員互相討論有謂都督旣不承認本議會之約規卽提議案件亦不能發生效力者有謂約規係議會之根據旣都督否認約規即否認議會者有謂都督亦無認議會约規之權限卽不必請都督承認可直接請中央承認者有謂暫照諮議局章程俟中央頒布章程後再實行辦理者有謂若用諮議局章程卽是反對共和莫如暫爲停會俟中央頒布章程後再行開會者惟王議員炳燇初議員濟清謂以本席之見明天請都督臨席質問不承認本會约規之理由看其若何答覆再爲辦理議長謂如贊成王君初君之議者起立起立者多數决議議長謂今天尙審議案件否某議員謂都督旣不承認本會之約規我們亦勿庸審議案件遂振鈴散會 
[籌弭浦口勞動界之風潮]  
程都督應省長昨致國務院電略云奉有電傳大總統令敬悉應卽遵辦惟浦口商埠在督辦未奉任命以前卽有寗浦兩岸勞動社會紛紛具禀請設扛帮公司然經德全飭令先行組織總公司原爲化散爲整免滋爭擾起見至禀設之各公司均未批准有案查浦口車站扛幫先經路局批准民生公司承辦嗣有集益等公司不俟批准爭奪滋事卽經德全等派員會商路局籌議善後辦查據復擬劃清界限鐵路範圍内爲路局享有權鐵路範圍外任公司自由營業卽經電請交通部核示准復新舊公司一律取銷無諭鐵路範圍内外均歸路局取回自辦又經派員會商卽由路局取銷民生公司選用工頭收回自辦乃遷延日久民生公司遲不解决各新公司以夫役等生計已絶蠢蠢欲動一再呈請開辦均批駁未准一面派員開導一面飭令軍隊彈壓防範幸未暴動而寗浦兩岸勞動團體不下數十起半係遣散軍隊實有防不勝防之勢二十四日復聞車站夫役有滋閙情事正飭查間卽據江浦縣知事面稱此次衝突非新公司夫役因民生公司夫役分爲七班内兩班係湖北人民生公司以其與新公司夫役同籍强行開除不令搬費該兩班遂與民生公司爲難擊傷車站警兵警兵即開槍擊斃夫役二人刀傷數人拿去數人釘鐐拘禁擊斃夫役屍屬已赴法庭起訴等語並據派往彈壓軍隊報告前來亦大略相同此浦口扛幫一案之實在情形也此案在官廳已多方調處而路局復時生枝節民生公司旣未照議立卽取銷所用夫役又復强分畛域夫役擊斃警兵誠屬野蠻而車站警兵卽開槍轟斃二命亦太操切設非早有防備難免激生巨變鐵路車站自行招夫運貨本是中外通例卽擬鐵路範圍以外不歸路局自辦但於地方治安可保行政官廳亦無不力與維持但約法許營業自由扛運尤貧民生計在各公司亦正言之成理持之有故辦理倘不持平禍端慮難終弭遵照電令勒令各公司一律撤銷並　運隊駐紥防護外所有此案實在情形合併電陳令行交通部籌議持平辦法飭知該路局遵照辦理以免再起衝突有害公安 
[地方通信南京]  
　　高等學生無學會互選資格北京教育部覆江蘇電云教育司轉寗蘇高校本科畢業生文電均悉高等學校科目雖分三類然皆爲大學各科之預備必須升入大學方能竟其學業與專門學校不同與優級師範研究教育專科者亦有别未便認有中央學會互選資格教育部微 
[杭州]  
　　共進會匪燃死灰 
　　浙匪披猖蔓延錢江流域及嘉湖各境此次大舉清鄉先後經督會辦派兵剿捕執行軍律者指不勝屈而零星小股之東撲西張仍時有所聞近來九龍會匪四出煽亂潛入浙境者多至十餘股朱都督迭據探報業已分令水陸營隊及地方方委嚴密恊防謡言因茲蠭起致省城内外附郭鄉區時有秘密黨匪勾結煽惑如鋤奸團保國會洪義會同心會等名稱聞其内容半多招摇撞騙一流日前有共進會著名領袖某甲竟敢在湖墅拱埠左近一帶號召徒黨千餘人大開香堂會盟改其名稱曰自衛團無知鄉愚多被誘脅現經鄉督辦訪聞呈報都督密飭本管軍警嚴行探捕矣 
[廣東]  
粤人反對黄仁壽 
　　兩廣鹽運使黄仁壽前已抵粤各處同盟會員聞之大憤以其曾充李準帳房爲虎作倀殘害革黨故也茲將香港同盟會員電録下廣東都督護軍使廣東國民黨鑒兩廣鹽運使黄仁壽曾充李準部下助李爲虐加害革黨無微不至以加害葛謙先生爲最毒手今竟運動來官吾粤豺狼復出生民塗炭何以對先烈何以福地方吾黨須合力拒之母爲粤禍香港同盟會員朱伯元鄒呼伸全體等叩黄原定四月一號履任自接此電後現又展期矣其原因尙有關於解餉問題云 
　　解散潮州八卦會 
　　潮州黄岡東瓜嶺近有倡設八卦會繞髮在頂半效道士裝東非驢非馬附近人民紛紛入會吴督辦特派兵前往駐紥並令縣知事嚴察該會舉動一面設法解散惟以黄岡毘鄰閩之韶安八卦會徒蔓延兩省恐一方面兵力未逮特速電來省請都督轉電閩督派兵前來合力辦理 
[山東]  
　　沂州兵變之駭聞 
　　近聞沂州府駐守各防兵突於日昨被亂黨煽惑變亂至八營之多且聞該亂兵等出營之後卽各持鎗械分隊四出隨處搶掠附近村莊被其害者已百餘處而該屬東北一帶其慘苦尤甚云 
　　徐子鑑鎗傷黨員之結果 
　　徐君子鑑前在國民黨事務所用手鎗擊傷同黨宋君恩普宋邱縣人字澤南之大股及小腹當經同黨人將宋抬往醫院調治其行兇原因或謂前歲登黄光復時宋曾有恩於徐今徐爲偉人赫動政界乃不理於宋反加白眼宋怒甚適徐方在事務所吸洋煙宋乃攫其烟具以挾制之徐憤極遂萌殺念蓋手鎗固徐所跬步不離者也或謂宋與徐因爭論黨中選舉部長事負氣不下以致用武現在徐子鑑已經開釋宋之傷日漸平復大約不致殞命也 
[雜評二]  
　　祝民國第一次國會開幕 
　　議員乎我全國國民今日以嶄新之中華民國畀汝矣以最高無上之立法權付汝矣以全國人民存亡生死託汝矣今日萬人祝汝矣外賓瞻仰汝矣勉乎哉 
　　今日之日爲正式國會召集之日 
或謂自國會召集而後總統可着手選舉内閣可着手組織憲法可着手編訂故此今日之後數日正民國新機勃興之日也 
或謂自國會召集而後舉總統則爭總統組内閣則爭内閣議憲法則爭憲法故此今日之後數日正民國至危極險之日也 
吾則謂危險與否要在國人自爲之耳爭總統爭内閣爭憲法各國慣見之事也何以各國雖爭而國家安然無恙而我一逢此舉卽若有無窮之恐慌乎蓋各國政黨之所爭者注全神於事前爭而勝盡心力以從事於組織爭而不勝則養精蓄銳整理其黨務培植其黨勢以爲下次競爭之預備决無有因失敗而生危害國家波及大局之思想者我國人而知此則所謂此後數日内之事一旦解决卽無爭論無所容其事後之恐慌也我故曰危險與否要在國人自爲之耳 
　　今日之日 
　　聞又爲美國承認民國之日 
或曰美國承認之後各國將繼起也 
或曰美國承認之後各國决不受其影響也 
吾則謂各國承認與否可勿問惟當各盡其心思精力以組織新政府事事遵守共和國體之準則人人勉勵共和國民之身分則我國民實具有共和國民之能力之資格各國雖欲不承認我而不得矣今日以爲承認過早者安知他日不以爲太遲乎 
　　敢問粤議員 
　　宋以梅曰省會聯合會代表爲人民代表 
上之代表我不知國會議員之位置若何 
宋又曰革定憲法權雖委託於國會但將來之組織其勢不能不採取各省内之同意我不知國會議員是否爲各省同意之人 
又曰代表爲各省會舉出之人將來根據本省意見一致進行我不知國會議員是否爲省所舉出 
 
 
 

Page 7

 
 
第七版 
[本埠新聞刺宋案預審記]  
宋鈍初君被刺一案昨日午後復奉公共公廨研訊中西各界到廨觀審者廨前馬路兩旁擁塞公廨頭門以及公堂四周仍由捕房加派西印各捕荷鎗戒備至二點三十分鐘由總巡捕房派探仍用汽車押解應桂馨到廨滙四捕房亦派探傳同見証車站打掃夫朱小弟等至案俄而中國政府代表德雷司宋君家屬代表佑尼干梅吉言捕房代表侃克應桂馨代表愛理司沃沛羅利士羅銳等律師以及捕房卜總巡五十號西探總目安姆斯脫郎先後蒞庭惟兇犯武士英並未解堂應桂馨亦未訊及至二點半鐘正會審官關烱之君會同英副領事康斯定君升座樓上公堂研究茲將研訊情形分誌如下 
　　証據是否宣布之詰問 
　　先由德雷同律師上堂聲稱前堂所請將证據宣佈未奉允准究竟宣佈與不宣布應請明諭關君諭曰宣佈一層曾與英領磋商現在不便宣佈惟日後訊明終須宣布德律師又曰旣不便宣佈全案請將文件擇要宣布如堂上不允敝律師亦不願擔任宣佈之責惟權操堂上請爲原情 
　　案外旁及之談話 
　　堂上命卜總巡至案即由被告代表沃沛律師詰問沃沛問爾爲捕房總巡是否已七八年卜答是沃沛問爾前在威海衛帶兵答是沃沛問爾在中國已經多年中國情形諒必熟悉答未必沃沛問光復時爾大上海否答在上海沃沛問避居租界除前清官吏外有革命黨人否答有沃沛問革命黨中會長有住租界否答不知沃沛問黄興陳其美孫逸仙是否住租界内答是惟孫並不久居沃沛問然則革命黨之事是否均在上海會議光復時擾亂治安否答會議事不擾亂治安光復後更爲利害沃沛問光復有幾次革命答稱何爲幾次革命沃沛稱卽欲推翻中央政府答不知沃沛問光復後有殺人事否答稱聽説北京曾殺二人沃沛問上海城内有殺人否答稱尋常亦有沃沛問城内殺的陶駿保曉得否答稱不知 
　　查抄文件之研究 
　　沃沛問三月二十五號是你至彼告應桂馨家去過否答去過沃沛問應家内是何式樣房屋寛狹曲折答查抄去過兩次屋係華式房屋約三十餘間未見十分曲折沃沛問所有抄出文件是第一次查出還是第二次答兩次均有沃沛問爾去查抄時五十號西探目同去否答未去沃沛問爾至應家見中國人否答有一人係中國政府代表沃沛問這代表是否程都督答不知沃沛問除此還有何人答稱尙有法捕房代表與法包探沃沛問除法捕房代表外還有别人否答稱我曾説過祗中國政府代表惟不知姓名據其自稱係中國政府代表沃沛問報紙所登可能作准否答稱恐靠不住沃沛問所有文件在被告家中何處搜出答稱於四個房内搜獲沃沛問所有文件有故意藏匿形狀否答無之沃沛問文件抄出後如何佈置答稱先交法捕房看管後與法捕房各分其半沃沛問文件取到捕方是否卽譯答稱卽交幫辦書記繙譯然後交我 
　　選派差使文件之研究 
　　沃沛問文件有派被告差使文件否答記不清楚沃沛問所有文件你均看過否答均看過沃沛問中國政府派被告差使你知道否答知道沃沛問派差文件你能交出否答不能沃沛卽向堂上聲請飭令將此項文件交出愛律師亦向堂上聲稱卜羅斯已自説過看見因此文件與此案甚有關係應請飭令交出即據德雷斯律師駁稱被告代表祇説差使未知何差應先説明沃沛律師復問卜總巡被告是中國政府所派之官爾知道否答稱大約是的我不能説沃沛問被告是巡查長爾所抄文件内有選派差使之文件否答想是有的沃沛問爾回去能將此文件查出否答能　　密電電碼之研究 
　　沃沛問被告旣責任重要有密電電碼否答稱我不知他責任生重要沃沛問所有呈案之文件是否由爾細看揀出答稱先交帮辦書記細查後由我揀出沃沛稱呈案文件旣均係要證爾必詳細研究後呈案現在能否證明我想必定可以證實此案沃沛問是否與此案有關係的文件均已呈案答稱尙未沃沛問然則尙有呈出否答有卽據侃克律師譯稱並非卜總巡交出是另有一人沃沛律師辯稱卜羅斯巴説過是他一人德律師卽起而聲稱被告代表如是苛求然亦應向被告問明不應向原告苛求見証愛律師即向堂上聲稱可見被告代表辦理之難前日侃克律師曾説文件呈案卜總巡可証明今日又説尙待呈出究竟是何辦法沃沛律師亦稱凡事有規則不規則之兩層辦法究不知所取何法繼復向卜君詰稱被告是巡查長是否恐幾次革命責任彈壓答稱不知沃沛律師復稱研究函電亦無甚關係今因捕房要証實故略辯駁復向卜君詰稱重要之電碼在被告處你可奇怪答亦不知如被告責任果真重要亦不爲奇 
　　各電文之研究 
　　沃沛問第三件電報爾爲有關係否答稱似有關係沃沛律師詰稱此電文云確實有事卽日來京何日動身即電復此電有無關係卜答稱我想洪是秘書故呌被告到京派一差使沃沛問現在爾能將有關係文件交出否答稱不能沃沛律師即向堂上聲稱此種電文據敝律師之意見毫無關係關讞員諭曰此種電文表面上雖似無甚緊要然調察内容頗有關係沃沛律師辯稱呈案文件應由原告將關係之處指出不是公堂意見指爲有關今原告代表並無一言可以證明則请堂上示一意見如何與此案有關係難守秘密亦應使知意見庶可辯護英領康君諭曰現在祇能暫作無關係之辦法沃沛律師又稱證據應一齊呈案不能因被告辯護之後再有證據復向卜總巡詰稱文件證據均已呈堂究竟有無關係卜答稱吾意均有關係沃沛問第四伴電中祇説命令你可知甚意思答稱不知沃沛律師又向堂上聲稱第五件譯文未曾完全且原文不符如譯文三十萬元原電祇有三萬元故又向卜總巡詰稱第七件有甚關係否卜答稱是從各文件合併看來不能分開沃沛又稱第八第九兩件第八乃未完全第九是第八之全文而第九件之譯文亦略相符應將第八件繹文扯去德律師駁稱此中文件最關係者祇一字沃沛律師又問卜總巡電文祇説快車速回白皮箱一只鎖匙一个交郵局寄云云與此案有無關係卜君亦不能説沃沛問第十一件還是普通還是特别與此案有無關係答稱不能説沃沛問現在你不肯説是否要待侃克律師盤問再説答稱亦不説沃沛問然則第十三四五六等件均是一樣答稱是沃沛問然則電文内有宋有人將錢運動云云與此案有關係北京四月十號選舉總統爾可知否卜答稱不知沃沛問然則有一黨出錢運動卽那黨亦必出錢運動爾知否答稱這是他們自已之事雖或有之我不能説 
　　電報局之指證沃沛問照各項文件看來被告係爲國家辦事之人且均是公事答稱我不能説定沃沛問派差之文件究可交出否答稱可以卽令退下由電報局總立唐元湛上堂侃克律帥詰據答稱三月十三號北京電應桂馨有送電回單可證三月十四號應亦有電與北京某某至三月二十一號應又兩電北京某某並將回單及三次電稿呈案 
　　王阿法之供證 
　　堂上卽傳令王阿法上堂由侃克律師詰據供稱爲收賣字畫生意到過應桂馨家内兜售字畫前後去過三次未説甚話惟二次去説要辦死一人允許賞洋一千元姓名未説祇看一照片因我無能力代托一友人鄧文斌第三次是同鄧偕往未與應見面留字约八點鐘再去後因鄧不允故未去過迨宋教仁死印的照片適與應給看的相同始知前叫我辦之人卽是宋教仁至於到捕房報告因鄧文斌亦是國民黨自宋教仁被刺後一天來將我拖往説如不説出要將我置死是以同至捕房報告云云繼由兩造律師向王盤詰後辯駁良久中西官以時已晚不及再訊遂判應仍帶回捕房定於禮拜三卽明日午後再行研訊 
[洪述祖引渡真相]  
國務院日昨奉大總統令宋教仁被害後迭飭程都督陳交涉使等重懸賞格限期緝凶嗣據陳交涉使電稱在法租界應夔丞家獲犯二十餘名内武復生一名已供認並在英界拿獲應夔丞等語當卽飭外交部派員商請英法公使交涉由本國法庭審訊嗣據英使送到節路俟會審公堂查明大略係屬有罪卽可解交華官法使亦云已詳告滬領將該犯交與華官辦理已電飭程都督預備接審先是上海報告牽涉内務部秘書洪述祖一面分飭密偵蹤跡一面密電程都督有何確實情節旋由程督復稱英廨以案未豫審不便宣布節經電飭京奉京漢津浦各車站曁直奉吉黑鄂皖魯等省先行嚴密查緝旋由魯督電稱洪逃青島惟無正式文電巡警不交已電膠拘交等語經責成内務部特派大員會同外交部特派員設法跴緝本日據魯督電稱頃接膠督電開東電敬悉當卽飭令巡警局將洪述祖拘獲但因洪稱此案與伊毫無牽涉是以竟難解辦應請轉北京政府索取此案確實證據庶可詳查辦理業經電飭程督揀查牽涉洪述祖確據咨外曁魯督分投交涉外此案關係重大幸查緝多方破獲尙速即案内牽涉之洪述祖亦已查有着落經膠警拘留將來檢齊證據公平裁判必可按法處治以伸國法而尊人道恐遠道傳聞失實應先撮叙顛末以杜謡疑等因已爲電逹各、 
處知照矣 
[普天同慶之通告]  
上海南北兩商會通告各商店云奉民政長應魚電轉奉國務總理内務總長微電民國第一次國會前奉大總統發布召集令並定於中華民國二年四月八日行全國國會開會禮均經先後通電在案此次開會典禮爲吾國有史以來之創局亦漢滿蒙回藏五大民族無上之榮光凡我國民自應一體慶祝以昭盛典所有居民人等届期務令一律懸旗結彩其各公署局所爲中外觀瞻所繫尤當量爲設備結彩懸旗以彰慶祝之忱而表歡欣之意希卽通飭所屬一體遵照此逹等因務祈各寳號於明日卽陽曆四月八號一律結彩懸旗以光慶典是爲至要 
[小販生計之困難]  
英美工部局衛生處西人控小服顧杏生同長貴江阿四潘五仔李順生包黄氏諸人出售不潔食物有碍公衆衛生並不捐照會違章等情昨由捕房將該小販等傳案請究據供並非不願捐領執照實因工部局不允捐給設攤照會如賃屋開店苦無資本乞恩成全關讞員商之英領康君以小販要求維持一事迄未商有兩全辦法諭各退去候商明再核 
[租界商民减租之復活]  
閘北巿政廳批陸伯熊等禀云來牘閲悉查租界前因房主加租屬由商會公廨函勸酌减並無效果實以增减租價之權操諸房主行政官廳難以强制惟據述種種艱困自是實情希候由本廳備函向長利等公司切實商勸以抒艱困一候得復再行布告幸各靜守爲要 
[閘北洋商有請疏洩棚民水道]  
閘北巿政廳批道逹洋行禀云呈悉查閘北境内每多江北小民結草而居人畜麕集穢氣四溢大碍衛生而以恒豐路鳥鎮路一帶爲尤甚本廳現已布告通衢限令遷徙候茅棚撤空再行規定路線開築馬路即不患積潦之淤塞也希候勸諭該處棚居客民趕速遷徙俾本廳早日定線築路於該地業主亦大有裨益當亦樂於早觀厥成所請疏洩棚民居處水道無此辦法實難照准此批 
[製造局工匠不願點工]  
製造局陳督理以生鐵廠承造閘北自來水管一千九百餘根原定包工製造茲恐工匠浮開工價是以改令點工合算而該廠工匠歐陽錫等五十人以此項水管工資包定每重一噸工銀十五兩將來竣工之後磅秤合算實與公家並無虧損如欲點工製造難免工匠於工作時間或有　惰情弊故於前日聯名禀呈陳督理懇請仍予包工製造 
[法租界乂有盜刦巨案]  
張萬隆醬園棧設在法界徐家滙路三山會館東隔壁忽於前夜二點餘鐘突來盜匪六十餘人明火執仗均荷洋鎗在該棧門首開鎗一排用巨石撞門而進旋將該棧經理某甲用刀連砍兩下逼出鎖匙恣情擄掠一鬨出門又放鎗一排而逸捕房聞警立飭中西巡捕等多名擎鎗追拿已不及矣事後檢查被刧洋元衣服等約一二百餘金之數開單報明奉法總巡藍維藹君嚴飭中西包探速行跴緝矣 
[雇用包車夫者鑒]  
北山西路六百十八號居户楊連和控包車夫盧萬金乘其外出糾黨搶刧值洋一千三百元之衣飾逃匿由探將荐保人盧之胞兄盧萬華及楊姓用人劉生一併獲解公堂訊供交保候查在案昨由捕房將盧之同黨龔裕明李殿江其胞叔盧忠淦一併提案請究經聶襄讞會同英領衞君略訊一過判盧萬華開釋劉交原保餘人押候移提人証再訊 
[金永卿欺詐取財罪成立]  
匪徒金永卿冐充滬西商團會員並假冐商埠警局辦公人在西門外一帶拐騙银洋貨物由各商控經第三區警局將金拘獲解送地方檢察廳並由該區巡警到案作証等情已紀前報茲悉此案業經該廳預審明確起訴審判廳昨午後奉刑庭庭長鄭寳菁君等公開辯論金永卿俯首求恩並據三區巡士王企江白德山投案证明金永卿日在西門外馬路一帶作種不法行爲問官訊得金永卿欺詐取財罪已成立判令收押候宣布判决王企江白德山旣証明一切著各具証明切結呈案候示 
[縱火嫌疑犯交保]  
尙俠學校控匪徒龍俊縱火焚燬學校未成由商埠警局解送檢察廳訊供判押候保在案昨有王經綸者投該廳訴稱江西人與龍同鄉現住海寗路同昌里中此次龍俊實被誤拘民人能保其决無爲匪作惡情事請求准保等情陳廳長准如所請將龍由所提出交王保去如逢傳訊卽應交案 
[城内]  
審判廳批示 
　　潘鈺訴金阿四假票賺錢批呈悉查此案經前司法署訊結本廳成立令行三林塘裁判分所追繳在案茲據該商呈请具領金阿四已繳之二百三十元仰卽具狀來廳以便核給所請追繳之處仰該商逕至第一初級審判廳呈請可也趙阿福呈明年邁請另飭調處批狀悉該民身爲族長萬難辭責着 
卽仍遵前次命令勉爲調處如因年邁耳聾卽着原勸地保張大春幫同調處可也趙姚氏呈訴趙茂和昧良抛棄批此案已據趙茂和呈訴該氏匿物反誣存心離異等情業經批准傳訊在案據呈前情仰於開庭辯論日期來廳聽候質訊并候飭帶庚帖以憑核辦可也 
　　判决賭徒押期 
　　第　初級廳拿獲賭徒陳媽龍土黄木陸才等並抄獲錫盤一只籌碼一副戥子一管昨晨送地方廳請辦又據閔行鎮第四廳拿獲賭棍顧鶴樓一名並竹牌骰子等由審判廳訊明判决收押十個月昨解地方廳執行 
　　搶刧商船犯病斃 
　　商埠巡警局前拘獲專在浦中一帶行刦各商船物件之盜犯楊裕炳一名解送檢察廳訊供狡展判令收押候調查實情再行訊立在案日來該犯在鹽染病醫治無效於昨晨斃命當由吴獄官據情禀奉陳廳長委葛檢察官蒞監驗明委係因病身死並無别故由堂棺殮發封厝壇 
[南]  
　　缺席裁判公布 
　　上海第一初級審判廳爲宣示事據賈文炳訴厲嘉泉一案業經本廳闕席判决准予宣示假執行在案除命吏即日執行外合行宣示 
　　强制執行追欠 
　　三興公司在第一初級審判廳訴住居南巿董家渡彭家方塲之楊滄洲抵借不還一案已奉發出支付命令被告經過法定期限原告申請照律執行昨日由廳派承發吏恊同法警前往强制執行旋據被告以此項欠欵已經還過外尚欠找洋一百元请爲寛期等语該吏等遂回廳據情報告核示 
　　指缉並非真犯 
　　住居滬北美租界北山西路之楊鼎樸於三月十五號晚間被匪攫去奬牌金飭古玩等物當卽報告匯四捕房請緝後由探目楊掌生購得眼線指明沈朋根係江北人現居南巿平安街地方遂卽禀明捕頭前晚恊同三十二號西探帶同眼線至二區恊探前往拘獲朱少雲蔡文光至區詰得沈已逸去二人惟與沈有戚誼於此案實無干涉區長遂命釋回由該探等自行回復 
[閘北]  
　　剪辮 
　　昨有口操粤音之某甲手持快剪在閘北大統路等處攔住人力車夫代爲剪辮致起口角當由崗巡上前阻止不服拘解一區經張區長訊明情由斥退免究 
　　迷路 
　　男孩胡阿毛年八歲蘇州人住英六馬路小菜場附近某雜貨店隔壁前日在閘北迷路由巡警帶至一區奉諭暫留候飭地保查傳該孩家屬到案認領 
　　拆梢 
　　江北流氓張阿毛即小仁子冐充偵探向張兆球拆梢洋十元一案已紀前報昨由偵探隊拘獲同黨王金扣一名解送司法科押候訊辦 
[公共租界]  
　　控不理欠欵 
　　余念慈控孫鳳田金裕香控李寳生周丞烈控朱福春不理欠欵各案昨由捕房將被告各人傳案奉判分别交保候訊 
　　控私用賬洋 
　　閩人歐陽鐵梅因被丁正助控告私用賬洋一千三百五十五元昨由捕房將歐傳案請究原告投訴前情後由被告律師辯稱兩造實係新昌絲牛皮棧股份糾葛並非私用賬欵中西官判歐交保諭令原告正式具禀歸晚堂民事案訊理 
　　昏迷自盡 
　　粤人何康前日在虹口肉行碼頭雇坐六百零七號舢板船渡浦詎駛至江心何卽縱身投浦圖盡當經該船户救起帶同報告捕房昨解公堂訊據何供並無别故因一時昏迷所致奉判留候函送廣肇公州遣回原籍 
　　聚賭攫洋 
　　汪金生劉仁榮前日與張錫金等同在狄思戚路一千四百六十號屋内聚賭起釁汪劉因藉端攫取張之洋元被控捕房昨由探將汪劉兩人獲解公堂訊明實有不合判各罚洋十元賠給原告領去 
　　洋人毆華捕 
　　前晚有甲乙二洋人乘醉同行於閔行路美捕房門前將守門之四百八十二號華捕扭往兇毆幸由他捕幫同拘禀捕頭諭各存洋二十五元候傳核辦 
　　洋人毆車夫 
　　某艦水前晚因酒醉在蓬路毆打東洋車夫沈阿正致傷眼角由捕併送捕房該水手自願認還傷費洋五元給沈俱領了案 
[法租界]  
　　代緝夥盜 
　　常熟城内某巨室盜刦案内盜夥一名匿跡法界昨日被法包探偵悉旋將某甲拘入捕房當奉藍總巡略詰情由供認不諱判押候公堂訊明移解常熟歸案究辦 
　　請追經租 
　　楊价人前開法界歌舞台戲園生意清淡虧折頗巨被夥陸晋甫薛杏林等紛紛呈控公堂請追押櫃等欵尙未理楚乃楊又向房東陳與是訂立合同自去年陰曆十一月朔已起租每月一千一百二十九元以六個月爲滿旋邀李春來來滬演唱今年正月又行閉歇房主陳與昌以至今年正月底止已滿三個月祗收租洋七百五十餘元尙少房租二千六百元延不料理業已投控公堂請追云 
[雜評三]  
　　微矣哉閘北之主權 
　　閘北素爲洋人雜居之地主權所繫一髮各鈞每遇交涉因應立遲不旋踵而侵越之舉隨其後矣此交涉上之失敗所由接踵而不絶也 
　　今者道逹洋行以該地積潦淤塞呈請疏洩棚民居處水道巿政廳則以遷徙棚民開築馬路將次實行而援詞却之却之誠是也然尤望於黽勉進行早日程功一洗夙昔延宕之譏勿貽我主權上未來之殷憂耳（萍） 
　　歡祝國會之通告 
　　近數日來謡言疊起滬人之頭腦爲之顛倒而不安今得歡祝國會懸燈結綵之通告滬上之人心將爲之一振乎抑仍昏昏沉沉而日爲謡言所顛倒也 
　　宋案證據之研究 
　　宋案之審昨已宣布證據矣宣布證據到何點關係到何點本問題之中探索到何點本問題之外又究及何點我知研究此案者必又起一番推测矣（訥） 
[要件公布省議會暫行法]  
　　第一章組織及選任 
第一條省議會設於省行政長官所駐之地第二條各省省議會議員名額依民國元年九月二十五日各省第一屆省議會議員名額表所規定第三條議員任期以三年爲限任滿改選再被選者得連任第四條任期以議員當選之日起算第五條議員當選後選舉區有變更而任期未滿者照舊任職第六條議員任職後非經省議會之許可不得解職第七條議員因故出缺時以本選舉區候補當選人名次表之列前者遞補之第八條補缺之議員其任期以補足前任未滿之期爲限第九條省議會議員不得同時爲國會議員第十條省議會議長一人副議長一人由議員互選之選舉議長副議長分次用無記名單記法各以得票過半數者爲當選第十一條議長維持秩序整理議事對外爲省議會之代表第十二條議長有事故時由副議長代理議長副議長俱有事故時由議員中選舉臨時議長代理第十三條議員改選時議長副議長一併改選第十四條省議會置秘書由議長任免之第十五條秘書承議長之命經理文牘會計及一切庶務其員額及辦事細則由省議會定之 
　　第二章職權 
第十六條省議會之職權如左議决本省單行條例但以不牴觸法律命命爲限議决本省預算及决算議决省稅及使用費規費之徵收但法律命令有規定者不在此限議決省債之募集及省庫有負擔之契約議决本省財産及營造物之處分並買入議决一省財産及營造物之管理方法但法律命令有規定者不在此限答覆省行政長官諮詢事件受理本省人民關於本省行政請願事件得以關於本省行政及其他事件之意見建議於省行政長官其他依法律命令應由省議會議决事件第十七條省議會對於本省行政長官認有違法行爲時得以出席議員三分二以上之可决提出彈劾案經由内務總長提交國務會議懲辦之第十八條省議會對於本省行政認本省行政官吏有違法納貽情事得咨请省行政長官查辦之第十九條省議會議員對於本省行政事項有疑義時得以十人以上之連署提出質問書於省行政長官限期答覆第二十條省議會議員對於省行政長官之答覆認爲不得要領時得要求省行政長官自行到會或派員到會答辯（未完） 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[鼠黨開會記] [  紫塵]  
本月某日鼠黨開大會於隴西首陽縣之鼠穴山（見正字通）到會者頗形擁擠子刻摇尾開會首由正會長天鼠（見王羲之十七帖）宣布開會宗旨略謂吾黨爲百獸之靈生類之繁甲於他族凡吾黨員要皆潔身自愛護米司糧（越諺）有功社會實非淺鮮是吾黨對於人類有義務而無權利已可概見今世人不察謗語横生指本黨爲首鼠兩端（見史記灌夫傳）昨又據本黨調查員耳鼠（見山海經）報告竟有誣及本黨爲鼠盜者（見廣韻） 
信口雌黄深堪髮指無論如何要皆於本黨前途有莫大關係應請在會諸君研究對之付之策云旋有黨員辟毒鼠（見西域舊圖）演説略謂人類以不道德之名詞誣諸本黨名譽爲第二生命安可任其摧殘且近年滬上發現瘟疫醫生目爲鼠疫居民盲從之以杯弓蛇影之疑殺害本黨黨員不知凡幾若不共籌對付之策於本黨前途不堪設想應請會長及在會諸君主持進行（衆拍足） 
誓逹本黨得由　動及保全名譽目的而後已云云（衆拍足）會長謂諸君如贊成辟毒君意見者請舉足書記員春鼷鼠（見春秋七年） 
報告得多數會長謂對付有和平激烈兩途贊成激烈者請舉足仍多數時在場諸鼠皆憤激異常有擬暗殺者有擬明攻者場中擾擾莫衷一是旋舉定幹事長辟毒鼠往滬漢津京等處散布鼠疫庶務長輸鼠（見齊民要術）往外國輸運炸藥水鼠（見雲僊雜誌）往東海運動龍王發水應響火鼠（見神異經）往各處施放野火並派鼨鼠　 
（見爾雅釋獸）聯合狐羣狗黨遥爲聲援復有社鼠螢鼠（見山海經）相繼演説待遠寺鐘鳴時已卯刻遂摇尾散會 
尊聞閣詞選 
[途次阻風] [  寄塵]  
襆被出門去思家幾斷腸關河縈夢寐人世感滄桑放眼觀時事回頭念故鄉天涯頻悵望游子意茫茫 
舟行風太逆愈逆愈難行怕見波濤惡難言宦海平浮生皆幻境誤我是虚名此去家門遠長途不計程 
[自題山石小照]  
俯仰茫茫一大觀浮生如寄好盤桓須知人世原無我任作黄梁幻夢看 
占得名山小洞天俗情到此付悠然披圖别有羲皇世好向乾坤暫息肩 
平生怕被衣冠累不著衣冠氣自豪舉世滔滔誰與偶出山何似在山高 
聊從淡泊闊胸襟世態炎凉感不禁一任公卿譏簡傲勿膺鐘鼎羨山林 
[愚園看櫻花歌] [  醉紅居士]  
龍華刧後曼陀香海上嬉春士女忙倡條冶葉亂無數獨有櫻花冠衆芳櫻花産自東倭國　耳蠻娘妒顔色包匭移泣海舶來靈根好向名園植春風二月艶陽天絳淺紅輕映水邊錦幛初開金谷地彩霞遥望赤城仙蠻窗網户晴　耀漸看浪蝶遊蜂閙繡被那須香獸薰紅妝不用銀燈照聞説東京花更繁移來中士損芳顔海棠有滬辭西蜀鸚鵡能言憶隴山花問神女時游戲麗質如逢鶴林寺青鳥空傳　苑書宫鶯亦戀迷香地油壁輕車水轉輪門前鞍馬來逡巡畫廊響總西施屧羅襪香飄宓后塵鏤檀椅子分茶坐目胎不禁釵半墮風前笑語隔花聞背後腰支雲髫　别有唐是玉蕊明白紅相間門輕盈宛如賈氏窺韓掾恰似文君伴長卿忽聞邏逤檀槽奏一片花飛濺羅袖冶態爭如花態濃花影似憐人影瘦银箭催歸落日低提壺小鳥盡情啼匆匆帽影鞭絲裏多少春愁却　題 
自由談話會 
無自由不能立國無自治不能自立自治者自由之因自由者自治之果自由有範圍如火車之行於軌道一放縱則傾跌堪慮自由如美玉一失手墮地雖巧匠不能復舊觀一失足成千古恨再回頭是百年身吾爲愛享自由幸福之諸同胞三復誦之[  紫塵]  
鐸君謂中國商店中學生以拭桌掃地添飯端面湯爲專責不特此也尙有爲其先生倒溺器者無我曰養成此種奴隸性將來與外人作奴隸時旣可免不善拍馬之病亦可謂奴隸中之行進者雖然我仍望各商店亟起改良之勿誤我輩青年可也英人吸烟消耗至三千萬餘然英人所吸之烟固皆英國貨也吾國産烟極多如蘭州之水烟福建之皮絲以及各種旱煙其味亦不在紙煙下乃浮滑少年若非紙煙不可者我恐金錢之流出不至三千萬不止矣嗚呼長日無事偶閲舊自由談觀辛亥八月蒲溪笑世所用之無我説而樂之故二十八號之稿遂以無我自名又見自由談話曾中亦有無我其人故余自今以後改爲海寗無我誌其原因如此以告無我君並閲者[  海寗無我]  
吾懼一打吾懼洋貨日新奇而國貨日窒滯吾懼國貨無銷路無業游民將爲九龍會匪洪江會匪哥老會匪等所利用吾懼民國偉人多面團團作富家翁而小民多憔悴以死矣吾懼民國英雌其手叚不下於英倫之女子參政黨吾懼大借欵毒小借欵尤毒吾懼舊議院之黨同伐異新議院之蕭規曹隨 
吾懼炸彈吾亦懼手鎗吾懼宋案證據宣布後多所牽涉將召内部分裂之禍吾懼帝政專制吾尤懼暴民專制吾懼國會不開各國無承認之日吾尤懼國會旣開政局將有鉅大之風潮吾懼選舉正式總統其危險尤甚於某命吾懼憲法起草之爭執兩大政黨將下哀的美敦書[  寗波佬]  
劇談劇本考實 
[梳粧跪池] [  便便]  
此齣惟崑曲中演之本諸獅吼記院本實則因蘇東坡一詩而起未嘗無因也東坡嘲陳季常詩云龍邱居士亦可憐談空説有夜不眠忽聞河東獅子吼拄杖落地心茫然相傳東坡谪居黄州與陳慥季常遊慥自謂飽參禪學其妻柳氏悍妒每慥設飲宴客偶有聲妓則柳氏以杖繫照壁大呼客爲散去故東坡賦詩調之河東柳姓也杜甫詩有河東女兒身姓柳之句故引以爲戲獅子凡雌者大聲一呼則雄者必應傳燈録有河東獅子吼語故又借用之後之好事者因此一詩編爲獅吼記院本而梳妝跪池諸劇出矣然據東坡方山子傳陳隨字季常洛人家素豪富聲妓滿前一旦棄之而去與妻偕隐黄州食貧自喜是慥一豪俠之士不似　踳於裙帶下者又東坡别季常詩云家有紅頰兒能唱緑頭鴨是季常素置婢妾可知前詩似未足信或去季常性喜談禪而口才不及柳氏每肆談鋒輒爲妻敗故東坡借傳燈録語調之此説頗允昔周鳳林等諸崑伶在老天仙時屢演此劇今則崑劇人材風流雲散此種戲不復見矣 
小說 
政治小說 
[鐵血男兒（九十五）] [  常覺　獨鹤]  
第三十三章 
室中　無聲息者久之烏突覩尼忿忿狀已知其意即離坐起遠梅麗而立從容謂尼曰君來有何消息見告蘇利卡無恙乎尼以手指梅對曰彼處固無事臣亟欲知梅妹來此何爲卽求明告烏哂之曰公爵乎　僕實無從置答蓋僕亦方以令妹貿貿然來不解所謂此其故请還以質諸令妹富能使君了然也尼抗聲曰陛下飾詞文過其誰欺、 
乎梅聞言失色烏勃然曰僕素日對於公爵敬愛有加未嘗失禮今者事出無端忽以惡聲相加辱我甚矣意果何居亦有説否名分具在僕非孱王殊不能受臣下侮請細思之尼仍瞋目呼曰陛下以非禮遇臣而復怒臣之不能守禮何明於責人而昧於責已耶 
烏乃指壁間謂梅曰令兄多所误會遽與僕衝突抑何可笑然而水落石見終有正當之解决固無與姑娘事請卽離此梅迴顧其兄曰王言實非虚誑妹特因立后問題入宫一極忠諫突如其來頗出王意外且言語牴牾正逢王怒阿兄勿更多疑以重吾過也尼厲聲曰干戈擾攘之秋宫禁森嚴之地豈容汝與王瑣瑣叙兒女情耶自共飲王杯而後國人已隐隐目汝爲西奥司將來母后何尙不檢行止梅曰阿兄勿再言王杯事陛下斯舉實一時豪興並未審察舊俗事非有意固不可以常例論也尼目視二人頓露鄙夷態疾曰祖制也而可以兒戲視之乎果爾則當如行雲流水彼此無情何尙於夜闌人靜之時爲濮上桑間之舉汝且實言由此秘道以暗渡陳倉者幾次矣梅顔頳曰阿兄何忽以糢糊影響之談敗人名舉當陛下歸國之曰曾一開壁門以遇白君後遂絶跡於此曾是萊司女兒而甘蹈多露之譏耶 
愛情小說 
[自由花彈詞（二十）] [  天虚我生]  
愛蘭不禁起立道呀原來你是却又笑道我知你是有意推辭聊爲欺人之談罷了你旣説是和我一般那我也便没甚麽講不得的話了就所謂情愛所鍾何爭男女任你是黄崇嘏也罷只要儷簫姊姊不翻前約則我竇愛蘭終必認你做吹簫伴侣的了説着不禁現出一種俏儷的神情宛然與儷簫無二倒弄得戀春剖説不明却也表面上並没什麽真實的証據教他取信因笑道、 
我做小妹的可已明白告訴了姊姊的呢姊姊自已要糊塗時小妹也就没法愛蘭也笑道罷呢你也不必再來糊塗我了説着兩人却笑箇不住却説秦保進來戀春因道姊姊不信試問這老蒼頭來便知明白愛蘭果然問道老管家你爺倒底是男是女秦保道這个麽他口裏説着那雙老眼却是看着戀春戀春笑道這位乃是我的好友但説不妨秦保道呵呵本來是一位小姐只因落難之中方纔改了哥兒模樣得這一説纔把愛蘭小姐的疑團打破戀春乃把自已的歷史細微曲折的告訴了愛蘭愛蘭聽罷因笑道 
嫁郎如爾也風流我則把萬慮千思一筆勾豈必恩情在牀第上配鸞凰一樣占温柔如今祇算把三生訂我與你臂上燒香莫斷頭歸去禀明家父老甘心爲你抱衾裯人生難得是真知已何必在形跡之間細考求惟願你假郎君休薄倖莫效那雄飛竟爾去覓封侯客中寒暖須珍攝早能彀尋着你娘親罷遠游我去在吴門勞盼盼你須要鱗鴻日日寄庚郵此時日已西沈下也不便在茅庵久逗遛只索告辭期後會徐郎哪你莫與劍華刁婢話根由 
戀春笑道那劍華這般可惡我總得也耍一耍好教姊姊略出胸中之氣但是姊姊也莫對他講出我是个女兒的呢愛蘭道這个自然（表白）於是愛蘭告别戀春帶着秦保直送到他上了火車方纔分手回到庵中秦保笑道這位小姐莫非有些痴獃的症候却要假个假郎君來却又圖着什麽戀春瞬道老奴才你懂得什麽你只不許多嘴罷了那秦保却早哈哈的笑了出去暫且按下再説劍華小姐也是打從初六出門如何還不到此看官定然疑惑那裏曉得事又不然 
　　那一日劍華原想走常州携帶了金珠到車站頭却遇个當年的朋友在省不得寒喧幾句話綢繆 
 
 
 

Page 11

 
 
   
 
 

Page 12

 
 
   
 
