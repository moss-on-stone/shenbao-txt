# 1885 - 177 - 4904389

 

Page 1

 
 
[四十三號畫報出售] [  申報舘主人啓]  
　　中法相持三載餘至今日而大定十條議欵各省雖經傳誦而山陬海澨容有以未經寓目爲懷者兹特繪成畫幅將所議欵自備錄其上以供諸君快覽上年馬江之役中西人均謂孤拔中炮傷身嗣以事無確據人亦未之深信兹謂其甫聞和約畫諾之信卽於是晚死於澎湖舟次不後不先何其巧也想明眼人必有以辨之兩圖俱列入此次四十三號畫報准於十六日出售其畫譜兩圖均係任君伯年所繪後附淞隠漫錄圖説一則閲者鑒之 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務擇花樣斬新最利塲屋者得文約一萬五千篇分裝十二本定價十元現已躉數售出欲購者請至上洋新北門外新昌泰及法馬路南申昌取閲可也此佈 
[增選藝林三塲備要縮印書出售] [  點石齋主人啓]  
　　國家以四書文取士選本之多日翻花樣洵爲士林揣摹之助惟經義策學祗有單行並無合刊携帶舟車甚不簡捷亦憾事也兹由京都舘閣文社友以校正藝林珠玉三編並續選類皆清真雅正根柢盤深後來諸選皆無能出其右惜原板漶漫續刊豕魚不惜工資嘱託本齋復校再四付諸石印合以精選五經正鵠策學總纂近科舘律諸作名爲三塲備要後增丁太史曠視山房學庸全章題文以補其缺三塲程式亦列入焉璧合珠聯取携良便舉業家當亦先覩爲快乎惟是所印無多恐不敷海内諸君購取計每部裝訂十本實洋二元八角正紙張潔白縮印精美准於五月二十日出售寄存上洋掃葉山房並各省書坊如欲躉購者請至掃葉南北號面議均可此佈 
[經藝淵海出書] [  點石齋啓]  
　　縮本精選經藝淵海爲吳下常安室主人選定交本齋縮印工竣已久海内諸君咸來問訊爭欲購致而主人謹愼周詳將是書印成之樣重加校勘凡小有舛誤錯落必攺正重印是以稍稽時日兹已一律告成准於五月十二日出售定價每部實洋七元不折不扣如有躉售者請至上海棋盤街福瀛書局面議其餘三馬路及法馬路申昌書畫室並各埠申昌號均有發售惟所印無多有志場屋之士勿以筌蹄視之而爲捷足者先得也特此佈告 
[論中英有固結之機]  
　　前者英俄之釁甫啓僕曾著論説謂英國欲固印度之防以力禦俄人非與中國聯絡不可盖中國長於陸戰英國長於水師若俄人而欲搆兵於英其勢必在阿富汗浸淫以及於印度乃可以據紅海之要津英人欲扼紅海之口則師船必不可少而俄人又必由琿春黑龍江一帶輾轉濟師是必然之勢也英人水師雖甲於歐洲然竭一國之力以當俄人卽使工力悉敵亦且所傷實多若與中國聯絡以水師扼守琿春之口則俄國援兵無路可達其何能爲而英國師船遠來轉運一切殊苦不便若以中國兵船而令英將管駕中國供其資粮其勢益盛世俄人所大懼也近聞西人傳言謂俄人已有言於華官者請中國勿以陸兵撓俄邊以助英則是俄人之憚我中國陸師其情已可概見故中英之勢一合而俄人未有不氣沮意喪者夫僕之前論非專爲英計焉俄人之於中國何嘗不耽耽逐逐每欲投間抵隙以肆其蠶食之志若中英一經固結則俄人之志必不得逞是於中英兩國皆有禆益也不意此説也不但鄙見云然卽英國前駐華欽差巴大臣亦有此意巴大臣之意則更進一層不但欲使中英兩國固其邦交抑且欲令暹羅日本皆與英國結不解之緣是其所見尤爲深且遠焉暹羅近於越南法人有事於越南必有得隴望蜀之志由越南而旁及於暹羅殊易易也若暹羅而結好於英則法人不敢正覷而英國亦得有所藉手於是以利暹羅者利英日本國久爲俄人所覬覦祗以高麗不能通道彼以道遠而有所不便不敢肆恣耳俄爲虎狼之國譬諸戰國時之秦而日本則韓國秦人遠交而近攻韓折而入於秦秦益以大漸而及於魏與趙三晉屏蔽悉爲所據而破竹之勢成兼并之計決矣俄之試兵於阿富汗欲通紅海之道其志已非一日特以觀英國之如何措置耳英而獨力與爭俄人必將併力相持逐鹿中原正不知鹿死誰手故爲英國計非聯絡中日暹三國不可蘇秦創合從之策六國聯兵以拒秦而秦兵不敢出函谷關迨從散衡連六國皆割地連袂事秦而秦始坐大以至於混一此其孰得孰失考之史乘固有顯然可見者矣巴大臣深悉此理故創爲此謀在巴君之意固自爲英國計然其實則此四國者卽各自爲計亦不可不若是惜乎巴君有此高見遠識而志尙未遂遽作古人俄人之謀於是乎愈急顧吾以爲觀目下情形中英之好至今日而正有可聯之機巴君之意仍有可行之日也英廷以巴大臣使星遽隕另簡賢員銜命來華以重使臣之任連日中西各報均言將以赫總税司德派爲駐華欽差雖未見有明文而都中傳聞赫君之戚友亦有得此消息由倫敦寄音賀喜者想此事必非無因赫君久在中華辦理税務最爲勳勞懋著此次中法棄仇尋好重敦玉帛載戢干戈赫君之力居多亦足以見其智謀才幹之綽然有餘以膺使命當必無愧且聞赫君頗能繼巴大臣之志然則及此時而事權旣屬驥足可展一面聯結中國使中英兩國不啻如常山之蛇首尾可以相應一面與日本結納不特結英日之好并與聯中日之歡暹羅小國聯絡尤屬易易盖中日同處亞洲本有輔車唇齒之勢特以日本夜郎自大不但有輕視中國之意抑且有侵陵中國之心中國固未嘗畏之第中日若一開釁不啻操同室之戈俄人地兼亞洲正可藉此以收漁人之利此固事理時勢之所必然不待智者而後知中日兩國秉鈞諸人亦未嘗不隠憂之祗以兩邊意氣均不相下則不免各懷疑忌耳若赫君旣膺使臣之任則念及巴大臣之志必當宏此遠謨法國已成之釁尙可速弭而况日本未著之疑懷安有不可渙然氷釋者中日旣聯則引以固結於英更爲易事此三國旣聯爲一氣暹羅無不樂從於是四國交懽而俄人無所施其技歐洲各國亦各有所顧忌而不敢輕舉妄動是一舉而歐亞兩洲諸國咸得以永享太平之福矣厥功不亦偉哉 
[蘇垣要電]  
　　昨午十二點鐘越三十五分時本館在蘇訪事友人飛電報稱上海英租界讞員由藩憲譚序初方伯札委正任川沙廳羅少耕司馬嘉杰接任所遺川沙廳篆務卽委黄芝生太守承乙署理刻已牌示轅門矣 
[細述取回基隆情形]  
　　客有自劉撫帥幕中來者言本月初六日法副提督李士卑士致書撫帥訂期初八日將兵撤退邀請撫帥親至基隆以便交還地界撫帥當委蘇簡齋劉甫臣二軍門前往並先致信知照法官至是日清晨 
 
 

Page 2

 
 
十點鐘時蘇劉二軍門各帶親兵四十名行至獅球嶺李士卑士已派三劃金兵官一員帶兵數十名在彼迎接迨至基隆街口又有三劃金兵官帶兵數十名站隊恭迎二軍門登法船時李士卑士先在樓梯鵠俟船桅高扯五彩旗號前中後三桅顛則懸掛中國龍旗二軍門與李士卑士握手相見各道慰詞李士卑士言去歲彼此失和皆係馬江大員激成緣前提督孤拔帶兵在馬江屢次邀請張幼樵欽憲筵宴欽憲堅不肯來書札往還皆言卽須開仗并言倘一交綏必將法船擊成虀粉云云孤拔萬不得已始與交兵俾欽憲知兵凶戰危萬難權操必勝也迨戰後失和我國始圖將臺灣佔據今中法已彼此議和言歸于好從此千百萬年永遠輯睦不勝欣賀之至現請貴軍門來者一則交還基隆之地一則交還前次被留難民一百零八名望卽帶回安揷至我國佔據基隆之兵自本日起登舟至明日十二點鐘一律退清惟澎湖一處因我國載兵船甚少須俟此次載基隆兵之船隻至安南登岸然後折回澎湖載兵前去極遲不過十日大約二十左右皆可退清交還矣二軍門詢以前次平安輪船被扣時船中諸人現在如何定於何處發還李士卑士言平安船上諸人自應於交還澎湖之時逐一釋放請勿懷疑敘談許久始各告辭臨行法船升砲十六門以示敬禮劉撫帥現於初十日由六堵親至基隆巡閲十三日起節回駐臺北府城辦理奏案請奬事宜按此事本舘前已遵照西報譯登今得厦門訪事友來函叙述更爲詳盡爰再照錄報端想留心時事者當不嫌辭之贅焉 
[大憲行程]  
　　廣西巡撫潘琴軒中丞於初六日道出江西省各大憲俱至滕王閣恭迓初八日中丞回拜各憲聞小住數日將卽入都云新任浙江藩憲許星臺方伯於十七日午刻抵揚州擬於次早展輪南下云 
[朝鮮設電]  
　　中國創置電線大半由佘澂甫太守勘路監工馳驅萬餘里經營三數年甫於去冬蕆事今正佘太守赴津銷差傅相以防務孔亟復委督辦順天畿東團練兼統馬步練兵槍勇防營駐紥寳坻縣之大口屯逐日訓練並分别巡閲七屬民團盖太守向曾在皖南北從軍曉暢戎機耐勞耐苦久爲上游器重是以傅相現特委是差使昨聞中國欲在朝鮮設立電線傅相又奏派太守前去以資熟手業已奉旨允准太守卽於月之望日乘海鏡兵船東渡其偕行者爲候選知府陳養源太守允頤俟佘太守與朝鮮議定後卽由陳太守帶同洋匠履勘綫路由仁川口逕達漢城迤邐通至奉天鳳凰城交界處是役計山程約一千三百餘里佘太守則先回天津仍往畿東督辦防務云 
[公司展限]  
　　華商沙峇開地公司登告白於本報後將所有未付之續添股銀本定於五月初三日爲期者今復展限至六月初九日爲止惟須連本利一併繳清此次係末後一期倘再逾此期則當按照律例章程將票充公想付各股友必當如期付繳勿事觀望也 
[營口瑣記]  
　　雷軍門前日在仁大園宴客盖不久當赴津門謁見李傅相也○老爺廟一帶半係土娼所居野草閒花時時一遇實於珠娘蛋婦外别噪香名獨標艷幟粵客某經商至此見某雛妓而悦之欲向芙蓉帳裏賦眞個銷魂之句遂以重金賺鴇荳蔲梢頭春風屢度而所許夜合資遲遲未付幾如季孫之食言而肥鴇以妓不善媚客日肆鞭撻妓不得已自至逆旅尋客歴訴苦况且責其負約客見而惻然遂解囊中金畀之妓始赧然而去然客已贏得薄倖名矣○奉省有一種蛇短而形扁常伏樹根色與枯樹皮相似不易辨識人誤觸之蛇卽亂囓囓後便以頭奮力入土且自鼓氣其體自扁而圓繼聞有聲如爆竹然則膚裂水溢而蛇斃爲所囓之人同時膚裂水溢而斃盖平山東亦多此蛇而土人多能識之往往積薪樹下付之一炬故尙不爲害也 
[穗垣近事]  
　　本月初二日番禹官山墟邀集各鄉龍船爲競渡之舉事畢有獵德鄉龍船駛至中途陡爲風雨所摧竟遭沈溺船中百餘人皆熟習水性未占滅頂之凶惟數人年齒稍高不能游泳遂葬江魚之腹云按此事已見前報兹得其詳故再述之○粤東冨麗繁華甲於天下每值天中佳節或泛舟花埭或設宴珠江竹肉紛陳綺羅交錯大有金張公子侈豪華十萬金錢擲秋雨之概本年初四五等日雨驟風狂大煞風景遊人皆以風波可慮裏足不前燈紅酒緑之塲頓易爲荒凉世界彼照水梳頭臨流鼓楫者無不仰天長歎唱湯臨川良辰美景奈何之天句云○前月南海縣獲住劫犯一名　訊之餘供認不諱閲旬竟有某紳貿貿然來求請釋放邑侯正色拒之并責以士人讀書不應干預公事紳見邑侯義正詞嚴遂抱慚而退○倉邊街天福酒樓年久失脩粉墻剥落畫棟欹斜初五日風雨時後樓忽然倒塌壓傷夥伴三人幸不甚重尙可調治云○初七日午後白雲火船由澳門駛至珠江突將花舫二艘撞沈樽前公子夢裏佳人悉效蜻蜓之點水舟中所失亦已不貲嗣向白雲船主理論未知作何了結也○初四日某巡船在黄埔海口獲盜二人解交讞局委員略爲訊問卽發交縣獄監禁○初八日有某甲携洋十枚路經司後街忽鼓翼飛去甲倉卒無措見乞丐立於身畔遂以爲竊洋者必丐也旋經街鄰將丐身查搜一徧渺無蹤跡立卽釋去甲亦怏怏而返○米價日見加長柴油以艱於運載價亦騰貴無業小民殊有覓食維艱之勢 
[閩事雜錄]  
　　初三日閩安鎭練兵某甲押解逃犯王金祥到省至安太橋瞥遇某乙不分皂白突以老拳奉敬且擒送閩署謊稱由梁協戎送來或問甲何故毆乙甲言乙前曾奸拐伊妻現在妻已回來惟衣服首飾被乙吞騙不少或又詰其相識幾年甲言只會一面所説乙之里居姓氏皆不符合乙則談笑自若俄而乙之弟至其弟前　在署跟隨某幕友現在德和烟館爲夥衆識其家世咸謂甲得毋錯認乎甲尋思良久亦不自决恐反坐欲捨乙走乙不允反執甲以待訊閩邑尊信甲言將乙交差候審甲得無恙以歸○初三日閩署丁委員升堂提訊林盤盤偕弟林細細於三月間偷買私鹽經巡丁拿獲反被毆斃之案審畢退堂時有一大漢在堂下觀審衣服甚異門丁見之恐其爲逃犯探消息者囑差役拘進究問大漢堅不肯行放聲大哭差盡力曳出拳如雨下至班房詢之委係因其兄被人控告交差看管故來探視乘便觀審也少頃某差至力保其非歹人遂縱之去而趦趄負痛之狀見者咸爲之太息○閩省地根最爲民害有謝述安者黨羽甚多鄉曲畏之如虎近在渡雞里開慶記烟館口角之事爭鬪之案無日不有日前有某丙前往吸烟悮用假票謝以丙有心欺詐肆意兇毆甚將鼎底柴烟污塗面目丙受辱後於次日同母至將興問罪之師謝不但不認罪反欲將甲母毒毆隣人恐釀在命力阻之始不遭毒手吁豺狼當道安問狐狸耶○閩署糧書項亮歴辦多年前因虧空將缺交林球接充所有官項均由球代納曾具甘結在案兹球因欠項未繳押在班房經陳委員提訊據球禀稱項缺旣賣與人反以舊年空白之票謄明年分向户私收錢糧二百餘千請出湊繳陳委員只將球現呈亮私收五千餘文之串票爲據着亮雙倍罰還應十二千文限亮十日内繳清付球湊完官欵兩家遵斷而退 
[潯陽瑣錄]  
　　新授九江關道李觀察希蓮由京赴金陵謁見曾制軍瀛眷業已抵潯小住行臺聞擇於六月初二日履新○袁守戎家珍近以水勢泛濫外江内湖合而爲一匪船易於出没連日親駕舢板船巡閲各汛地並飭哨弁於江湖各汊認眞巡查商民嘖嘖稱之○水漲後米販不到以致米價驟漲每担較前約漲七八百文殊令人有居大不易之歎 
[吳淞紀事]  
　　和局定後各處堵口一律開通是以高橋沙面之木樁已奉憲示飭卽拔去所有樁木壞船均備添築炮臺之用洵一舉而兩得也○前報某醫生在金桂軒茶肆被搶洋元一事兹聞該醫生已赴寳山縣呈控旋經寳邑尊飭提張寳源寓主及該茶舘主研訊之下以寓主不應窩藏匪類重責五百板茶舘主從寛釋放該醫生不應向該店胡閙略加申斥完案 
 
 

Page 3

 
 
[儲憲赴通]  
　　　　　種道王魯薌觀察已於前日乘輪北上今日旗昌行豐順輪船起椗浙江粮道廖榖似觀察卽附之赴通憲旌於昨日午後登舟浙運局各委員咸至金利源碼頭恭送云 
[西節懸燈]  
　　西歴七月十四號卽華六月初三日爲法國攺爲民主之期至時本埠法界浦灘法公廨及法馬路大自鳴鐘小東門八仙橋三處捕房懸掛法旗遍裝地火燈料泡燈五色紙燈密若繁星無異城開不夜昨大自鳴鐘捕房已飭自來火行派工裝設矣 
[申江米價]  
　　本埠自梅夏以來雨多晴少各處亦俱報水災紛紛裝米前往又值漕米運通蒸變者必須更換以致日來米價陡昻昨日河下行市破礱米每石二元九角五分糯米每石二元八角五分洋秈每石二元七角二分較之前二日又漲一行用連日又有包子出口將陳米裝赴天津糯米裝赴福州洋秈裝赴廣東據米業中人言現在時梅多雨尙屬不妨倘二十五日小暑後再多陰雨恐米價尙須加昻也 
[游街初誌]  
　　翁太守查辦女堂倌判令荷校遊街等事前已疉列報章前日捕頭以觀者太多恐生事故故未押犯出遊昨日爲遊行之第一日午刻已有多人在大自鳴鐘捕房近處鵠立候觀午後愈聚愈多塡街塞巷男女老幼多至千有餘人迨兩點鐘時捕頭派出中西各捕太守亦派會捕局曹景堂押令顧海泉陳蔣氏陸陳氏張陶氏王小妹王阿二嚴阿五等七人出遊觀者爭先恐後幾於舉國若狂計前昨兩日小東門外一帶從本城及南市來觀者茶坊酒肆坐無虚位昨日遊彩視街洋涇浜等處諒於今明兩日當發往小東門遊示矣 
[枷犯脱逃]  
　　枷犯楊某經縣中發在七舖虹橋堍下鎖押示衆前晚乘間脱逃現經該處地甲等分頭四緝想惡貫已盈不難弋獲也 
[縣訊捉姦]  
　　木匠某甲至法界寗興街某姓屋内捉奸砍傷奸夫朱阿松由松堂訊供移縣等情前已疉登本報前晚帮審委員王司馬升堂研訊甲卽姚桂全供稱小的向爲木工住居老北門内妻室張氏生有男女各一本月十一日小的有事赴松江十六日回家見妻不在詢諸鄰居稱被同業朱阿松誘匿法界某姓家中隨往尋覓見妻果與阿松同宿一時忿不能平尋得菜刀一柄將朱亂砍數刀朱卽逃逸小的正欲窮追驀被包探拉住連妻一併拘入捕房由公堂解歸案下司馬謂爾旣用菜刀砍朱爾身畔所帶之斧頭何用答稱前日在某姓家拆卸板壁後乘便往尋未經放下張氏供稱本月十一日丈夫往松後同業朱阿松時來勾引小婦人一時糊塗遂隨至法界寗興街賃屋同住是晚阿松在桌上打盹並未同床求恩明察司馬復提姚至案細加嚴詰仍執如前司馬命分别管押飭值日差赴行兇處尋覓菜刀送案再行覆訊核辦 
[英界公堂瑣案]  
　　包探唐靑山禀稱怡和棧房管碼頭頭西人見有舊鐵約四担扛運下船察得的係該棧失贓報由小的查得是鐵由鐵店主吳洪保之妻吳張氏售與江北客人蔡羅培問之該氏據稱向同和號主余林鶴買來共五担有奇兹因房錢急需售出四担有奇因又傳余至捕房稱該氏之夫曾向買鐵惟並非此項鐵斤當將贓物起存捕房各人先行解案西人申訴前因該氏訴稱此鐵係由楊阿松經手賣與蔡客核計價洋六元已經收足惟並非贓物實向余林鶴處買來發票呈閲其夫吳洪保供與相同并稱售出之鐵係妻經手楊供認經賣鐵斤惟不知其中轇轕蔡供託楊向該氏鐵店買鐵四担有奇言明每担價洋一元四角合洋六元早經照付及出鐵時忽被捕房查拿應請追還原價余供前向黄烟囱輪船上買來零塊舊鐵板十二担稍有長短不一之鐵條執有輪船上賣鐵憑單上月二十二日將五担餘分售與該鐵店現在該鐵店賣與蔡客之鐵皆是雜鐵並非由小的賣出之貨輪船賣鐵單呈閲該包探又禀稱余專收竊贓五年前曾由陳前憲辦過至該氏的係房主逼迫租金售去四担確與專賣舊鐵者有殊葛大令商之易繙譯以該氏與余各執一詞碍難定斷姑飭各人証暫待立命包探將捕房所存之鐵交案察閲再行核辦俄將鐵交到察得與余供之鐵不符再四研詰各執如前大令隨向余曰爾乃專爲賣買之人該氏確係小本營生不得飾詞圖卸欺壓平人今姑判將鐵斤交西人領去罰爾繳洋六元價還蔡客價洋其餘人証一概斥釋○華捕禀稱錢茂裕犯竊案破判發捕房管押三月昨日押令沿路做工竟敢扭斷練條逃逸當卽追獲解案請懲錢供因患病無力所以圖逃葛大令謂爾旣患病何能扭練奔逃隨判押候過堂笞責二十板仍發捕房照原斷管押期滿開釋○華捕禀稱陳梅明駕駛馬車不愼撞倒路人受有微傷爲特拘案受傷人未經投質陳供在馬車行爲夥昨日悮撞路人求請寛恕葛大令謂駕駛馬車務宜謹愼今幸稍受微傷設或因撞而有性命不測之憂爾將奈何今姑從寛罰洋一元撥充醫院經費○前日工部局巡視街道之西人好司訴稱石炳雲家房屋未砌陰溝顯違租界定例請傳案訊懲葛大令准詞飭傳去後昨晨石投案候示大令謂爾旣有房屋何不照章鋪砌陰溝俾免積水難流有壞道路石稱工部局西人所見未砌陰溝之屋係在小的住屋之後面是房係陸仁林之産與小的實不相于大令謂爾旣與陸爲隣可出外知照赶砌陰溝違則傳陸到案究罰○好司又稱鄧鼎泰銅鐵鑪坊烟囱甚低照章合再加高免致烟霧迷漫街道屢經知照不依請卽傳訊昨晨葛大令飭傳坊主鄧阿壽投質好司申訴前因鄧供烟囱共有兩个西人知照加高之後業已雇工先將一个加高尙有一个並不生火而且卽須遷移他處開張並不敢有違定例大令謂爾供如果屬實當可從寛遂商之易繙譯請傳諭西人設或鄧敢陽奉陰違儘可隨時控究○華捕禀稱木作頭陳茂朗從樓窻潑水濺在行人身上爲卽將陳傳案陳供樓窻潑水人實係小的學徒小的已將其訓斥矣葛大令判罰陳洋半元撥充醫院費 
[法界公堂瑣案]  
　　董茂衡欠銀一案屢列報章昨日堂期董將應繳洋人大立多及恒德庄主沈瑞卿期票二紙呈案翁太守詰其保人到否答稱萬生昌近在咫尺太守着董暫候飭沈將期票往對及回禀稱據伊等云祗保銀六十兩此外不管太守謂董茂衡期票上所蓋圖章係信義通商四字豈足爲憑此等圖章别人用在起首汝却用作押脚保人祗保六十兩一張若不往對爾卽就此搪塞到時再追却又遷延數月爾之心思可謂狡極今不用期票當照前斷繳銀仍着將董帶回管押○英公堂昨將蔡炳生解送到案翁太守詰其兄是何名答稱名金蟾旋據黄泰隆文川莊等共七人到案詰之翁靜夫紙據等件可曾取來翁卽將一切憑據呈案翁太守逐件看過着蔡炳生出立劃房憑據與文川莊夥以便收管房屋又據蔡炳生稱到英公堂月餘未曾訊過一堂可否將案歸在此間訊理俾早了結翁太守謂英公堂之事豈可歸此間辦理汝恐遷延時日當令汝兄去與原告調處或將房劃歸將憑據取出卽可清理○前報浦東爛泥渡巡防局將劉德高送請安揷一節蓋劉係鎭海人跟隨陳阿友到滬意圖習業詎船到後陳患病不能上岸仍坐原船回寗劉交託友人不料其友將劉之鋪蓋衣包騙去劉年尙幼初到滬地進退維谷欲尋短見送案後翁太守留在捕房派人隨同上街兾將騙物之人尋到詎上街兩日迄未得見劉在捕房啼哭昨日解案翁太守略加詢問隨飭法包探代爲搭定輪船給資送回甯波○小東門外洋行街新源記糖行夥韓渭卿投案稱十八日下午間壁小烟舘中有七八人在樓頭掘壁洞意圖行竊適我店有病人臥在樓上見而喝破及至該烟舘樓上查看伊等不肯開門因報捕拘到一人送案旋據法包探嚴頌眉禀稱烟舘中前曾聚賭我等聞信往拘亦不肯開門及將門打開則已收拾乾凈諒從披屋逃去翁太守詰之解案人據林阿周供烟舘不是我開有東家兩人一往廣東太守詰其房東何人據嚴頌眉禀稱係譚同興太守着將林阿周管押下期傳該房東到案再訊 
[浙省撫轅抄]  
　　五月十四日運副儲鴻勳禀知運委管解京餉差世職莊以臨禀辭赴都○十五日錢溯時禀知調辦大關厘局禀見禀謝吳唐材禀知奉委省城洋貨捐局禀見禀謝臨安縣趙交卸太平縣事回省禀到禀謝藩飭回臨安縣任禀見署宣平縣鍾匯禀謝藩飭委署禀見候補縣熊志方由紹查辦牙帖回省銷差並謝准給酌委飭知禀見陳世彦禀知厘捐局委威坪厘局禀見叩謝卽辭金廷棟禀見辭赴嘉興會審案件補安吉典史温以烜禀謝藩飭赴任叩見余純溎禀知防軍局委赴福建查硝磺差叩辭　 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[吟贈倉山舊主卽希粲政並乞霧裏看花客高昌寒食生勢畹生同政]  
　　詩酒風流孰與倫袁絲老去倍精神靑箱事業堪繩祖紫綬榮華肯讓人名士等身惟著作丈夫滿腹是經綸愧余迂拙兼疏懶順學吟哦步後塵處已謀人古道存瞻韓何幸借蘭言交無深淺情偏厚學有淵源世共尊許我吟詩來入社尋君問字幾登門樓臺柳色靑如此知是新承培植恩[  教晚生徐慶齡拜稿]  
[  次韵寄懷子琛弟]  
　　遠遊暫把梓桑辭謹愼功夫毋自欺墨實應知珍漢硯五世祖虞門公御賜綠玉硯至今珍藏故云奇探不獨到秦碑人逢靑眼緣非薄謂王心翁太守我識黄門澤未衰惆悵鴈飛分兩地平安書寄漫遲遲[  古華南州肖春氏稿]  
　　馮君麗崑金壇望族萬石家聲性爽直無宿諾與余爲金蘭交同客申江每於夕陽挂樹時輙一樽小叙互述隠衷嘗以覊身塵市不克繼 
[先人讀書之志爲憾日昨袖有感一首屬和仰天長嘯願獲余心卽步原韻錄塵褆政]  
　　繁華消歇愛居貧何幸天涯結比鄰酒引騷愁傾肺腑天教骯髒困心身寒蟬尙覺棲能擇野鶴而今性漸馴願向田廬銷歲月一鞭叱犢踏香塵古虞我亦蒼生謝昌言嵐州氏稿於吟蝶軒 
[讀傲骨書生詩漫成一首卽請吟蝶軒主教政]  
　　名場利藪諾今生鬢漸添華志未成痛快論心馮素弗峧嶒傲骨謝玄卿天涯舊侣誰賓主海上新交當弟兄謝君嵐洲與馮君麗崑係金蘭交同是故鄉歸未得吟詩易作不平鳴[  吳縣藜牀舊主稿]  
[上海北絲業會館籌賑公所施少欽經收山東賑捐五月十四五六日第六百九十九十一九十二次清單]  
　　武林燕庭氏爲媳難産獲安吳門隠名氏爲子求痧平安常州不書名　居氏求平安吳山不書名五户各十元吳嘵甫爲妻陶氏患病求愈本埠勉力子求母病速愈二户各五元有罪子求病斷根速愈四元杭垣河水衙遠　子求母安康四齡童子仁利汪師僑三户各兩元錫山　無名氏求身子平安　病速痊一元○湖北武昌府署叢桂山房李經募昌　五千九百十一號叢桂山房李七十三元黄月舫四元求志居主人四元李積榖堂喻春　堂李星榆存心堂李四户各兩元楊立本堂徐子良李小珊仇心田愳習之洪小蓮朱輯五蕭銘三王顯屏劉克庵胡涵卿十一户各一元共十八户合來洋一百元○愼裕洋貨號經募昌册四千三百念號嚴崇　爲女吳嚴氏祈保病痊十元蒼溪黄氏四元補過子目新氏若耶金氏三户各兩元共五户合來念元以上十四日○鎭江吉盈豐來隠名氏規銀一百零七兩三錢四分楊姓四十元姚家桂求喉症速痊三十元廬江巢雲書屋念元沙溪隱名　病愈完愿並保以後平安十五元東台汪　　爲兒病求痊十元儀徵杜思齋十元慈溪梯雲書舍四元江夏無名氏兩元○北蔡程畦靑兄經募昌册一萬四百四十號公生典公安典二户各二元周朗山公安典衆友義和槽坊信秦典吳翠圍杏春氏方穆合七户各一元夏書麟半元無名氏二角傅　記隠名氏不留名三户各一角祖德堂徐錢九百文程隠名七百五十文朱子容七百文嚴恆豐陸百文嚴魯江五百十文趙恊豐花行六百文泰記花行五百文唐耕全五百文大生堂藥鋪泰山堂藥鋪徐悦盛花行薛恊和染坊公恊順油車嚴少耕葉景明七户各四百文王永錫黄麗川鮑佳田振豐號洖運濤沈錦昌汪源來願合豐江立仁徐悅來染坊十户各三百文羅曾江四開洋兩元願象動　竹齋芮世春芮洪奎　德甫五户四開洋一元無名氏　雲　徐子香孔竹齋張聽紆孫少泉徐少雲曹大昌姚蘭亭陸楚橋程厚餘陳朗清周饒山傅叙賢趙福生趙會魁趙谷昌趙吳奕翔郭味珊饒念戴王尙卿二十一户各二百文馮桂銓九如糟坊高上元周永盛竹行張子帆黄湘之吳愼夫黄菊香陸瑞新陳國風程肯堂英慶祥合興十三户各一百元公安衆　助英七月分呂宋票兩條第三千一百八十八四千五百廿三號以上八十户合來洋二十八元吕宋票兩條○全亨號痧氣九五百瓶紅　丹五百瓶以上十五日○本埠隠名氏五十元吳興　年氏爲求冥福三十元吳興胡氏爲求身體康健三十元元芳行唐冠英廿元杭州思補過軒廿元飛布山莊求天賜速啨十元潤州周爕堂節省日用十元湖口同吉常五元金陵張孝友堂四元丹陽悔非子節省衣料三元羅煒生善士兩元南京姚文煥求病卽愈一元○漢　董仁伯經募昌册一萬五千九百五十號無名氏十元無名氏十元無名氏兩元三户共來洋廿二元○金時宣將亡媳金門柯氏金簪一枝移助計重曹平二錢三分以上十六日 
 
 
 

Page 10

 
 
[豫章新語]  
　　百花洲畔蘇翁亭在東湖之中有提通之亭祖宋徵士蘇雲卿先生附祀國朝江蘇巡撫宋牧仲沈幼丹劉峴莊三公長生祿位地甚嚴肅游人不得涉足其閒日前有銅匠某者時命不齊終年失業因沿街挑賣整破銅器以活命又因生意冷淡憂憤塡膺投入東湖水淺不死乃登彼堤岸入蘇翁亭懸梁自盡或　其死於北亭得死　矣而不知無關忠孝之大廉節之正是輕生也安見其得所耶○十年分兵馬錢糧奏銷册籍例廉本年春間造齊奏咨德中丞近委武弁孫廷華親齎此項册籍進京查自上年核減練軍餉糈及世襲月餉爲數甚鉅此次奏銷較前年撙節銀已數萬兩云○統領江軍賀觀察今春奉中丞命巡查下游一帶水師由吳城至湖口而返初夏又巡閲上游一帶水師由市汊至吉安而返業已到省銷差此○江省自上月初旬　來雨多晴少江水時漲時退屢浸至滕王閣之仙人舊館日前惟省城七八十里之三角圩鮑家圩等處堤岸突被江水冲塌　丈田禾淹没數千　别處斥閒有被淹者偏灾已成奈何○廣信府屬之弋陽縣某武生上年因考滋事本年三月杪已經正法上月其首級解至犯事地方示衆該家屬卽將糧廳之　眷殺斃又殺某翰林家多名緣某武生在監脱逃無從獲案糧廳與某翰林向其家屬勸令交出力保活罪今事中變乃横殺保人家口以洩其忿並豎官逼大旗一面以明其志説者謂觀於不敢用民變二字則不敢骩國法可知矣然殺人者死王共具在該家屬何竟逞一朝之忿而貽莫大之禍旁觀尙爲之股慄當局當何如憂虞耶日前大憲已調兵前往彈壓并飭廣信府就近查辦云○上年景德鎭慘被蛟災苦不堪言兹尙未復元氣不料上月沙距景鎭數十里浮梁鄱陽樂平三縣交界地方又出蛟災其地本一小村落間漂没人民數十名口淹壞田廬稱是○袁州之石圍等處向産白鉛硫磺例歸緝捕同知管轄所産鉛磺多由商賈運往外省候軍營購取自行前　採辦者殊不概見本年春安慶長江水師火藥總局因需磺甚急特委候選從九高日陞至石圍辦就磺斤甚多日前言旋道出省城屈指月之中旬可到安慶矣聞北次所辦價廉貨高較購諸商賈者大得利益則局憲之博訪周諮籌畫盡善於此略見一斑○海防捐輸局自二月二十七日　局起至四月二十七日止兩月期滿照章應行詳請奏咨頒發部照日前德大中丞已拜發摺本矣并聞附片奏明廣信一案　○鹽局張子衡方伯上月朔差人赴撫轅銷假維時政體尙未復元不克　會今已精神矍鑠端午節親謁撫憲云 
[清溪雙鯉]  
　　朝天宫今爲江甯時　卽古治城也地雖當水旱西西門之衝而天陰雨濕往往不聞屐齒聲有某甲者年已不惑僅一顆掌中珠使就擇某師課擅　出暮　習爲常事前日雨後塾中人爭趁霽色言歸甲子竟未到家上燈時候問訊者至師始知其未歸由是大索者三日終不可得甲終日倚閭　至望穿秋水云○妙手空空兒白畫攫入財物眞有令人不可思議者秦淮每當熱水閙市扁舟一葉容與中流郎倦偎紅妾嬌倚翠燭闌酒冷如醉如痴際此良宵往往有一種水丐緣畫　首尾伺隙逞胠篋之謀者衫掣闌邊之杏裙偷篷底之榴防檢稍疏卽可不提而走然此猶數見不鮮無足　述至日前訪事人所報一事則更元之又元殊出意想之外矣有某嫗獨浣水次一水丐狙伏磴側欺嫗弱也舉手攫其未浣之衣　不知水底有人大驚而呼手持搗衣木杆踉蹌返走一步一跌面無人色道旁人爲之攔阻猶作恇懼欲遁狀久之嫗神定始凂衆同往探視則見一篷頭　足者仍翳在對岸蒲葦中所失衣均在其手内該處係巡道署後最荒僻雖有四象淮清兩橋然相距甚遠衆皆以鞭長莫及不能爲追聽其鼠竄而去該賊　可謂藻周慮密者矣諺曰賊有賊智信然○下關口以内炮船鱗次船有統帶官有某甲者以勤愼爲上游所信任歴得優差上年聘一清淮人主中饋酒食是議頗覺式好無尤上月杪甲以公事入城夫人聞秦淮有花月之勝疑某必挾鐵板銅琶唱大江東去俟其歸就燈下絮　之甲性伉爽不耐燕語鶯嗔將贈以老拳猶未卽下次早係朔叅甲于五鼓時怱怱出門不料夫人卽痛哭一塲吞服紫霞膏神游仙府某衙罷歸來撫此香沉玉隕何以爲情○前日江甯縣桂明府在城南相騐一案據稱城南多染坊坊各有少年匠十數人手皆黑一日忽有指岸上之黑龜爲誚者匠不理麾之以肱事已罷忽又有問龜黑之故者誚者又爲述狀大約謂水受漂而黑故龜亦黑言至此復指匠曰子如不信此可爲証卽代捉匠手不之匠怒將飽以拳經勸而止少頃誚者又以錢割肉邀匠共食食已匠忽稱失錢一陌意在讓誚者以報其再辱之咎誚者竟不得白入夜私購阿芙蓉三錢許嚥下遂畢命次日官騐得實係吞烟自斃無他傷痕然坊主已費去不貲卽匠亦覊身囹圄矣語曰戲無益吾更爲下一轉語曰非徒無益而又害之○内橋灣某姓家不知何許人其家主傭于通州家中僅一婦頗少艾乃更析屋之東偏赁與　友居住上月婦將分娩婦之母恐其女少不更事乃挈其七歲之子由高郵東渡前來相女娩旣至膨脝者尙屹不爲動乃從容以俟一日午倦女先睡母亦假寐于旁其子獨嬉戲子庭不知何故忽拔鍵而出時同居之婦正在房内濯足聞拔鍵聲詰之無人應急趿鳳頭　開門四顧僅見岸側有遺　視之　七歲子之履也不暇喚其母亟爲之繞屋者四終不見有影響心知必爲河伯所攝去然已無可如何矣聞是兒兼祧數家一髮千鈞竟等元珠莫覔其母因無面目復見淮東父老益覺痛不欲生云○玉河坊有所謂大喬小喬者烟籠芍藥露瀆芙蓉輕薄少年爭相稱道然碧玉情人從未唱迎郎之曲也上目黑牡丹家有毆傷轎班一事當局擬將城内之似娼非娼不娼而娼者盡具類而逐之暗中摸索已得數百家當局謂一空兾北之羣必減江南之色事遂中止然銅雀春深鎖二喬　無復周郎之顧矣○城内善堂林立惟内橋之白衣菴專施膏藥不恃針砭而膏盲可除誠不啻佛家之八功德水入人深而惠人切也現首事以夏令伊始疾痛漸來因將各種良方如法煎製竭誠盡力毫無遺憾具　濟世苦心不以窮達而有閒也○江甯縣所屬之鄉鎭如銅井慈姑隆都秣陵關皆絶大村落每年自四月廿九日爲東岳大帝聖誕由是日起以次演戲酬神無慮日計一處或十日八日不等然皆視賭博之盛衰爲會期之遠近孤注一擲可十萬賭者皆先期醵貲施大帳相與决勝負于白日光天之下屇期無論城鄉悉趨之若騖竟有朝割腴田晚捐華屋者其爲害尤非尋常可比卽平日之精于五木訣者至此亦覺瞠乎若後盖其法不輸不使止輸之不盡猶不使止也計現在已經逾月彼來此往陞其術中者良亦不少安得賢有司秦鏡高懸速爲斯民鋤害也 
[錢江覆艇]  
　　梅雨傾盆江水暴漲潮汐往來日有繼長增高之勢初四晚有臨浦夜航船剪江而下舟中有數客販運桃實十餘擔此外又有某南貨店收帳夥携洋二千餘元某鄉民携絲數百兩及某署書吏逢舟子共十四人行至六和塔上首抵埠僅里許時已四更過半舟子以月黑夜深諸客紛紛登岸不免有失足之虞且舟中尙有銀洋尤當加意因將船暫時停泊待天明再開諸客亦以爲然於是舟人將舟牢繫穏泊江唇假寐片時以待天曉不期一覺瞢騰酣眠不醒逾時潮聲澎湃靈胥鼓浪而來衆客中有睡醒者亟呼船家接潮乃人猶未起而濤頭已至其船如横江鐵鎖爲浪花疾捲而去舟旣翻身十四人盡遭滅頂幸有鄰船撈救三人獲慶生全其餘十一人已被三閭大夫招入汨羅江邊奠蒲觴而宴午節矣次日招各網船打撈屍身僅得其三其八人尙不知漂流何所日來臨江哭祭者無不哀宋玉之招魂而效曹娥之痛泣也 
[城河遺屍]  
　　杭垣之太平橋河中十一日忽浮起男屍一口約四五十歲身着白洋布衫藍布褲兩褲脚高捲雙足盡赤植立不撲咸疑其藏有金銀也次日已浮至新橋河中經地甲報官請騐仁和趙邑尊卽帶仵作人等至塲親騐别無傷痕不知是否失足或云係賣絲之鄉民洋包爲匪徒竊去故赴水自盡然亦未必確也 
[吳中近事]  
　　元境菉葭巷出有爭毆致斃之案陳序東明府於十一日帶同刑仵詣騐據云死者與兇手均業機匠因索蚨二百翼一時口角互毆誤傷要害以致斃命曾見元人曲有一文錢小隙造奇冤雜劇大獄之興肇於細故良可慨也○蘇鄉湯口黄埭冶長涇一帶素多農家女入城作雇工卽所謂大姐也而滬上所有女堂倌花烟間以及拼頭搭脚諸名目往往取給於是日前北路保甲局員於上海航船中訪獲迹近奸拐之大姐三名送縣根究當由吳縣任明府訊係王天井巷某姓薦頭所引誘任明府卽提該薦頭到案笞責數百板並勒令攺業一面查詢三女住處分别遞解交其父母尊長管束安得賢有司均如北路巡員之細心訪察任明府之辦理認眞以稍挽頽風於萬一哉○前任廣東運司周星譽都轉去年解組歸吳寓居混堂巷於冬間辭世本月十二日彚弔之期冠裳蹌濟車馬殷闐頗極一時之盛聞膝下佳兒年止七歲幸宦囊尙厚族中不乏經理之人云 
[禁賽龍舟]  
　　漢皋於端節前後向例賽演龍舟必先以渡船試划名曰混江龍兵燹後官府恐滋事端迭申厲禁然船夫等躍躍欲試務須枷責而後已本年五月初五日接駕嘴有巴幹船三隻水手數十名醉後乘興以渡划爲混江龍卽在小河内各執板片爭划當被胡都戎查見立卽喝止其稍倔强者拘去十餘人研審并飭將混江龍船鋸斷一隻置于接駕嘴岸沿示衆人則斥釋云 
[得識太癡生賦此誌幸錄呈夢畹生同政]  
　　久仰才名大於今始誠　仨親丰度爽倍覺素心傾詞艷文尤富詩工思更清下風甘拜處馳譽願公卿[  嶺南龍橋外史稿]  
 
