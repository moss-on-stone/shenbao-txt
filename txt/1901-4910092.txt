# 1901 - 137 - 4910092

 

Page 1

 
 
 ] 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣茲者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[知覺說]  
　　將謂人無知乎飢則知食也渴則知飮也寒則知衣也痛則知呼號也曷爲其無知也將謂人有知乎利不知興也弊不知除也衰不知起也禍變不知匡救也未見其有知也吾誦伊尹之言曰天之生斯民也使先知覺後知使先覺覺後覺予天民之先覺者也予將以斯道覺斯民也若是乎知覺之於人顧不綦重歟奈何以負形含氣之倫而盱盱而睢睢不識不知愧然立於競爭之世不惟可恥抑亦可危孰甚已今中國自冕旒之貴鼎鼐之尊章逢之雅以洎居積之雄朴斵之勤鷄犬桑麻之樂衡諸歐美則聰明猶之人膂力猶之人　體猶之人飮啄游息猶之人而獨皇皇焉汲汲焉旣貧且弱有朝不及夕之勢原其受病一言以蔽曰無知覺而已矣何以言之一曰不知奮同一事也人爲其巧我安其拙同一理也人啓其新我謀其舊同一物也人騖其精我仍其敝士不知奮故朝章不習國故不諳吏治民生不講而相安於錮蔽農不知奮故物候不詳土宜不辨水旱凶荒不備而相習以游閒工不知奮故物產不興漏巵不塞智創巧述不聞而相師以窳敗商不知奮故公司不廣利權不充巿埠輪船不遠而相逐以錙銖於是强國八九協而圖我而我朝野上下談笑自如巢燕靡驩飮鴆愈醉知奮乎無知也一曰不知懼琉球滅矣越南削矣緬甸朝鮮奪矣然此不過損我虛名而未貽我實禍也迨夫臺澎被割膠州灣被據旅順口大連灣被租然此猶曰涎我邊隘而未窺我腹地也今則賠欵愈浩國債愈繁關稅釐金勢必至於盡失然猶曰損我利益而未妨我政權也行見朝綱政柄議論騰涌於環毬備弛邊虛軍火特申夫明禁操縱之權授之他人曾不思滅絶覆亡禍至無日知懼乎無知也一曰不知恥潢胄之親樞府之貴放流誅殛發難於外人恥孰甚也然且畏罪懼禍百計營謀以求倖免者忽焉變易其初衷而獻媚乞憐之恐後妖賊披猖蕭墻內變挑釁敗盟興兵鄰國恥孰甚也然謬託愚忠喋血上書以圖一逞者又將以國家爲孤注而惟恐敵國外患之不速夫强悍之憑陵尊攘之不作是誠我人所宜引爲大恥然亦由我中國綱紀之不張文學之不興富强之無術其見輕於列國者不在彼而在此乃不恥其所可恥而恥其所不當恥羣洶洶焉曰以殺外人逐外人爲事不知我不殺人人且入而殺我至人人而殺我而向之日事殺人者復搖尾乞哀冀免於自殺而不　得知恥乎無知也不知奮不知懼不知恥因以晦育否塞釀成一孱弱不治之天下使五洲之廣萬國之衆同此榛榛同此狉狉自爲興廢自爲生滅則耦俱無倩亦足以保千齡而永萬䙫不期今日數萬里外有精研其政學相觝逐者環而作眈眈之視彼實而我虛彼利而我鈍彼文明而我喬野彼人才可士可農可工可商我學術不經不史不格致不政事醉生夢死情見勢絀而猶復隱剷其元氣使之血肉於無形嗚呼不生濬哲國其奈何能治 
[本館接奉電音]  
　　昨日午後西安行在飛電傳來上諭四道敬謹譯登○四月初四日上諭李經羲著調補雲南巡撫廣西巡撫著丁振鐸調補均著毋庸前來行在請訓丁振鐸著俟魏光燾到任後再行交卸雲貴總督署任欽此同日奉上諭丁振鐸奏臚舉循良請旨嘉奬一摺雲南署安平同知請補授直隸同知劉鈞調署保山縣知縣楚雄縣知縣蘇琛署騰越同知邱北縣知縣李良年署永善縣知縣吳昌紀署南甯縣知縣朱勛署昆明縣知縣謝守俊署同知請補南寗縣知縣邦署蒙自縣知縣孫家祥署鎭雄州知州尋甸州知州晏端溶署永北直隸同知補用知縣秦定基署下關同知寳寗縣知縣陸中潔馬龍州知州季同壽順寗縣知縣福以上各員旣據該署督聲稱才守可取不愧循良之選均著傳旨嘉奬以示鼓勵欽此○初五日內閣奉上諭程文炳著調補長江水師提督福建陸路提督著黃少春調補欽此同日奉上諭前據留京吏部堂官奏變通銓選章程並單開選官各一摺朕詳加披閱所擬章程名爲簡易實多轇轕當諭令軍機大臣會同行在六部妥義具奏茲據該大臣等將原奏未盡妥協之處逐條指出並另擬辦法會奏所駁甚是其所擬辦法亦尙平允卽著照議行前因整頓部務諭令各部堂官將書吏積弊實力剔除吏部職司銓衡乃所擬選缺章程仍開書吏舞文之弊安望部務有起色耶此次堂司各官姑從寛免其置議嗣後該部辦理公事必須督率司員親手經理不得仍聽吏胥因緣爲奸以肅官方而杜流弊兵部銓選事宜亦應查照此奏一律辦理其餘各部院公事亦多假手書吏各該堂官務當以吏部爲戒督率司員將一切檔册案件親自檢查齊全妥爲經理痛改從前積習黽逸從事無負朝廷實事求是至意欽此 
[兩廣總督陶芷芳制軍奏請裁撤內監摺]  
　　奏爲請除數千年之弊政以光盛治謹陳管見仰祈聖鑒事竊維國家興衰繫乎主德自古人君未有親君子而不致治者未有親小人而不致亂者治亂之幾不可不察也夫以人民之衆事幾之繁遠而外國近而宮廷悉待治於一人之身位則至尊而事實至難誠知其難雖日進正直明智之士討論於前猶懼未足以應萬幾而乃以小人間之則天下之不危者幾何蓋小人者豈必皆大姦大惡但使不讀經史不識道理惟伺人主之喜怒爲向背則朝夕侍側卽足以損君德於無形夫廷臣雖有不肖人主無由而近之其得以常近人主者惟宦官而已人主與宦官日近必與賢士大夫日疏德之不明過之不聞內外之相隔上下之不通莫不由此是以宦官干政之禍史不絶書至其有關君德者其幾甚微而爲害尤烈我朝家法嚴明二百餘年從未有內監預聞政事郅治之盛往古所無然臣謂除弊當如除莠留其芽蘖終恐發生不若絶其根株永無滋長在皇上春秋鼎盛聖德日新豈至習於近侍而爲億萬世計似有應煩聖慮者伏思前代之用宦官蓋由妃嬪衆多之故我皇上後宮减少左右使令本有宮女至內廷各項差使悉可改用士人不必定須內監今者乘輿西幸扈從內監其數尙多臣愚以爲宜及此時大加裁汰酌留忠謹者二三十人餘悉遣散回鑾之後請旨飭下王公大臣公同籌議定宮府一體之制永不再選充內監則是數千年相沿之弊政至我皇太后皇上而始除非惟一時之盛事實亦千古之美談方今外務紛乘事機危迫誠如聖諭欲求振作當議更張惟興革之事本非一端中外臣工當已陸續上陳微臣之意竊謂事有似細微而實重要者宦官是也此等弊政若不早除何以爲變法自强之本且環球各 
 
 

Page 2

 
 
國均無內監獨中國尙仍舊習彼中人恒相譏議若改此制則風聲所播各國傾心於樽爼折衝之事不無關係臣備職外臣不應妄言內政惟是受恩深重未報涓埃冀竭愚忱以仰裨聖治於萬一伏乞皇太后皇上聖鑒訓示謹奏 
[展緩鄉試札文]  
　　松江訪事友人云庚子恩科及辛丑正科各省鄉試前經南省各督撫聨銜奏請歸併本年八月舉行茲因時局未定有謂停止者有謂展緩者言人人殊莫衷一是近日府署奉到省憲札文隨轉札各學一體遵照茲特照錄於左松江府正堂余爲轉行事本年三月二十七日奉布政司陸排單札開本年三月十五日奉蘇撫部院聶札開光緒二十七年三月十四日承准行在禮部元電奉旨各直省鄉試前已降旨將恩正兩科歸併於本年秋間舉行現在和局將定各士子觀光志切自應仍遵前旨一律舉行著該督撫各就地方情形詳細體察有無窒碍之處迅即據實電奏欽此等因本部院承准此除行江藩司外恭錄札司會同江藩司一體欽遵迅速議覆詳候電奏毋稍耽延等因正在核辦間又於三月十九日奉總督部堂劉札開照得本部堂會同江蘇安徽兩撫部院於光緒二十七年三月十五日電請軍機處代奏奉電旨垂詢鄉試事朝廷嘉惠士林本應一例開考惟時局尙未大定長江一帶匪徒思蠢接英領事函近日確聞票匪鹽匪游勇及各會匪擬在長江合夥定期起事等語又經訪有回天票匪運銀十萬並炸藥多箱入江正在通飭嚴密防範認眞拿辦若照常開考驟聚上下江數萬人於省城稽查難周奸宄易於溷跡深恐滋生事端坤等往返電商並面商司道均以展緩爲宜可否仰懇天恩俯准本年鄉試展至明年秋間舉行伏候聖裁謹據實電陳請代奏等因茲於本年十六日欽奉電旨劉坤一等電悉江南鄉試著准其展緩至明年秋間舉行欽此合就恭錄札行札司即便欽遵轉行所屬各府州縣移行各府州縣學傳諭文武各生一體知照並於三月二十一日奉蘇撫部院聶札同前由各等因到司行府奉此合就轉飭札到該學卽便傳諭文武各生一體欽遵知照毋違此札 
[試船受驚]  
　　華歴本月初六日路透來電云英國公爵立布登氏新製帆船一艘擬赴美國會賽日昨與英皇同乘此船以試遲涑不意大風陡至吹折船首小桅幷有三千數百墩重之鋼桅亦被風吹斷舟雖歌側幸尙無恙皇與立布氏略受虛驚已於本日駛返矣 
[英電述聞]  
　　日本長崎埠訪事人來函云法國外務大臣赴俄情形屢紀前報茲接英京倫敦來電云推而卡之碎君抵俄後與俄協商中國之事並　有俄法兩國有利同沾互相保護之約惟電音止此故所議中國何事則未能詳悉也 
[教士被戕]  
　　杭州訪事人云諸曁教案現已議結所有被燬房屋及一切什物均照價値如數賠償由教中牧師倪戴二君承領營造以爲經此懲創居民從此可以相安無事矣詎料上月二十五日倪牧師復與是處土人口角致觸衆怒一時聚集多人將倪擊斃投報到省余晉珊中丞立即札行紹興府熊太守迅速派員查明詳覆幷將肇事諸人嚴拿務獲以便懲辦憶前報曾紀戴君被事窘乃一波未平一波又起何民心之不靖如是耶 
[洪雅教案]  
　　重慶訪事人云日前各號商接嘉定府來信略謂府屬洪雅縣境天主教堂突被匪人拆燬此說果確則地方官又多一交涉事矣 
[幸未釀事]  
　　重慶訪事人云英國河南福公司礦師利德君前在河南查勘礦質嗣由漢口至川經英商立德洋行邀至江北巴縣各鄉查勘龍土洞等处煤礦缘蜀中所需之煤悉由下江運至所費不貲故急欲在四川尋獲煤礦也不意彼处土人陳金和素不安分前曾查拿未獲茲見洋人到彼密約多人欲與爲難經團丁保護始不敢逞後由西人告知駐重慶英總領事照會川東道立飭勇丁一百餘名並江北廳霍幼梅明府星夜馳往龍王洞救護迨至則陳金和等已逃逸無蹤矣 
[殘忍宜誅]  
　　西安訪事友人云二月下旬某日騾馬巿斬决外省客民九名詢諸知其事者謂此九人無可覓食因見關外曠地窰內倒斃數人卽持刃臠割其肉揉之成丸用鍋煮熟貨于人每丸取錢三文飢民貪其價廉爭相購食咸寍長安兩縣差役見之詰出同黨按名弋獲解案訊明上憲惡其殘忍立飭正法以儆效尤 
[秦中得雨]  
　　西安訪事友人云此間連月不雨自二月二十五日桂大臣春由太白山取水回後皇太后皇上厪念民艱就宮中竭誠祈禱每日傳取凈水楊柳枝及香燭等件昕夕不遑二十八日甲子得雨三寸有奇自是連日陰雲密布至三月初六日辰刻復大雨如注酉刻始止四野沾足秋稼可及時播種矣糧價雖得略低然較他處尙增倍蓰目下白米每斗售錢二千文小麥每斗售錢一千九百文莞荳每斗售錢一千六百文 
[嚴懲淫伶]  
　　蘇州訪事人云淫伶霍春祥經某紳禀請臬司朱廉訪飭吳縣田大令拘案究辦已紀前報茲於本月初二日之晚大令復提該伶訊問因供詞游移大令命鞭藤條四百五十下血肉橫飛聲如斬豕責畢飭收入流氓公所候再復訊核辦 
[陜藩將蒞]  
　　西安訪事友人云此間官塲近接電信知新任陜西藩司升吉甫方伯約在三月初八日行抵潼關是以屬下各官已料量迎迓矣 
[觀察接篆]  
　　沙巿訪事人云上月十二日荆宜施兵備道濮紫泉觀察之瀛眷乘洞庭丸輪船抵埠暫駐沙巿監督關署觀察旋於十五日抵沙涓吉二十五日已時接印至署理荆宜施道陳復莘觀察兆葵則仍回宜昌川鹽局原差 
[嚴查逆匪]  
　　鎭江采訪友人云兩江總督兼南洋通商大臣劉峴莊制軍訪聞九江匪人徐春山私向外洋購取炸藥運入長江各埠勾結票匪擾亂地方爰卽札飭沿江各關監督嚴加查緝以遏亂萌月初某日常鎭通海道長久山觀察接奉札文卽密飭所屬文武各官及各防營稽查委員一體遵照辦理以故日來各輪船到埠各官卽率同丁役逐一搜查雨夜風晨不稍疎懈按徐匪曾於昔年串同英人梅生私販炸藥雖在滬上禽獲未經明正典刑此次故智復萌當不能免於身首異處矣 
[防營獲匪]  
　　揚州訪事友人云上月二十六日之夜二郞廟左近某姓家驀有匪徒多人蜂擁入室翻箱倒篋搜掠無遺並將某氏婦臂上所籠銀釧攫之而去某姓出而抗拒致被刃傷幸準提菴內所駐武衛楚軍先已得信立卽由哨弁督隊而來竭力　緝當塲得獲三人隨解至五臺山大營次日統領李軍門略加研訊知三人中有金姓者實係紅帮中人正擬重辦適保甲總辦王觀察叅府袁叅戎先後來營與軍門會商一切乃將金釘鐐管押電請督憲核辦其餘二人訊係無辜大約卽可交保開釋也 
[粵東患盜]  
　　廣州訪事人云上月中旬省垣連得大雨晝夜不息十九日晚雨勢正傾盆時城西興隆大街廣源棧土行突有匪人數名闖然而入開槍恐嚇各店夥將存銀掠取一空旋卽呼嘯而逸事後經夥出門呼喊而匪已去無蹤跡矣二十一日之夜城西第四鋪和記新衣店又初匪人行刼店夥卽鳴鑼告警駐紥附近之安勇出隊捕拿匪始逸去銀物一無所矣誠幸事也○上月二十三日午後城西業桂新街何勉初書塾忽來匪徒四五人由屋躍下關閉大門搜劫各物仍由屋面携　而遁時適有人在巿購物比回見門已扃閉叩之不應知必有異奔告近處營勇不料天雨路滑跌仆街心致傷足踝經人舁至某醫生家求治未知能免殘廢否 
[武林官塲紀事]  
　　杭州訪事友人云正任富陽縣汪大令文炳自去年調回省後賦閒已有一載現奉藩憲飭回本任大令於上月二十 
 
 

Page 3

 
 
八日赴轅禀謝○上月二十八日藩憲牌示蕭山縣教諭缺委大挑教職鄭炳垣署理海鹽縣教諭缺委大挑教職吳忠懐署理西安縣教諭缺委舉人就職教諭高斐然署理○浙省重建鎭海樓前由撫憲札委文巡捕蕭二尹攸裕估工興造刻因二尹在撫轅當差不能常川在彼監視禀請委員帮辦昨由藩憲札委正任杭府經歴陳叅軍之鏡駐樓監工○杭地土產向以絲茶爲大宗現在蠶事將登新茶入巿牙釐局憲深恐有巡丁胥役包攬偷漏以及私設分卡任意需索等情遂委湖墅總辦莊堅白太守赴各卡查察 
[潤郡官塲紀事]  
　　鎭江訪事友人云三月二十八日常鎭通海道長久山觀察查知安徽武衛副前營所裁勇丁百餘名已由揚州防次乘舟抵鎭繫䌫六吉園碼頭深恐各勇登岸滋事特飭水陸總巡周游戎保甲總巡楊大令各帶差勇妥爲彈壓是晚各勇卽附美大輪船赴漢皐以便換船至湘中遣散○三月二十八日午時長江水師提督黃芍巖宮保乘南琛兵艦赴金陵與兩江總督兼南洋通商大臣劉峴莊制軍商議要公瀕行道府縣各官以及江勝新湘各營員弁咸赴江于恭送象山焦山各砲臺次第升砲致敬○調署蘇州府正任鎭江府知府向子振太守赴金壇試院考試金壇溧陽二縣文童事竣後於三月二十九日乘官舫回署○署鎭江府知府兼辦鎭江下游釐捐總局事宜許東畬太守前赴金陵禀見兩江總督兼南洋通商大臣劉峴莊制軍面陳公務事畢卽於三月二十八日之晚乘瑞和輪船遄回丹徒縣莫大令及保甲巡防各局員咸詣江于迎迓 
[長安走馬]  
　　西安訪事友人云此間開辦秦晉振捐雖减成招徠終難起色推原其故蓋捐實職者不能引見騐看是以各捐生皆觀望不前現經大部奏請就行在辦騐看引見等事聞已定於三月二十八日舉行矣○三月初二日爲關中書院課期是日黎明時署藩憲李方伯紹芬派委候補府陶宣山太守憲章前往點名題爲鄉也吾見於夫子而問知子曰舉直錯諸枉能使枉者直詩題賦得春寒細雨出疏籬得春字五言八韻 
[燕巿餘譚]  
　　京師訪事人云三月二十三日爲西什庫法國教堂樊教主壽誕各國駐京洋員曁慶邸李相咸往致賀西華門內外車馬喧闐絡繹不絶該處禁人往來一日及夜初鼓後砲聲隆隆闔城震撼經久始息聞係法軍隊中施放亦藉以伸敬禮云○自三月中旬以來都下人心漸形安帖去歲前門大街珠寳巿大柵欄被燬各鋪現已逐漸修復如大柵欄之同仁堂藥店吳德泰茶店瑞蚨祥洋貨店雲香閣香店皆重整旗鼓壁壘一新近日各鋪戶赴五城街道察院署呈報修理者每日不下數十起惟西河沿廊房胡同等巷稍形偏僻尙無興工建造者 
[宜昌瑣記]  
　　宜昌訪事人來函云去秋李鐵船觀察前往四川辦理礦務商務上月初七日携其公子來宜聞須往山東公幹○宜昌關稅務司孟君於上月初七日交卸後翌日卽乘昌和輪船取道漢皐前赴滬瀆關丁差役及各商家均放鞭爆致敬護關砲艇亦升砲送之○上月某日城北某鄉人正在携鋤劚地忽有一人向之問路略與酬應卽昏然倒地旁人知其有異麕集詰問在其人身畔搜出迷藥一包於是不由分說攢毆致斃拋入河中事後並無人爲之出首大約係外來匪人也○天氣暢晴米價漸漲中等者每石售至洋銀五元以外○野三關土藥局委員葉明府奉委署理東湖縣篆所遺局務上憲已派委劉大令有智前往接辦矣 
[鳩茲雜錄]  
　　蕪湖訪事人云潮音寺僧國正邇因不守淸規爲蕪湖縣陳雲湘大令所聞飭差拘案管押幷出示招告以便得有實據然後盡法嚴懲日來忽有寺鄰某某等人具禀至縣請爲釋出想大令明鏡高懸未必能遽爲所蔽也○前者袁爽秋京卿備兵鳩江時曾遣人至湖州購桑秧數萬株擇曠地遍行栽種又在蕪郡設立課桑局二所委候補府經歴劉叅軍振塏保衛營管帶饒翼卿遊戎經理其事迄今數年來　蔭日繁居民頗沾其利邭黍召棠古人固未能專美也○上月二十七日河南洋橋堍合記烟寮被賊竊去衣物約値百餘金翌日烟寮主某甲報請河南分叚委員某君將賊緝獲解送縣署請懲○上月某日城內某公館失去衣箱四五口事後關具失單遣人報請精健營管帶李葆林副戎跴緝副戎許之飭勇四出查拿旋見一葉扁舟滿載衣物容與中流急棹舟尾隨其後獲賊二名連贓解送蕪湖縣請縣主陳雲湘大令訊明懲辦 
[上海官塲紀事]  
　　昨日上海縣學教諭邱贊思廣文法租界讞員杜枝園大令因有要公先後至上海縣署拜會縣主汪瑤庭大令大令延入花廳茗談良久而別 
[移提兇手]  
　　日前鄉民王木林行至楊樹浦突被流氓朱謀泉宋妙源索詐不遂肆意行兇迨至王一息奄奄始行釋手後王倩子舁赴上海縣署控請騐傷縣主汪瑤庭大令見王受傷屬實籖差拘提朱宋到案按律重懲 
[移請遞解]  
　　昨日上海縣汪瑤庭大令接英美租界公廨讞員張柄樞司馬移文內開周堃控浙江餘姚縣人夏建曾圖賴所欠洋銀請遞解回籍因飭書吏備文派差解往餘姚幷令周自行投案備質 
[嚴查假冐]  
　　南巿籌餉貨捐局總辦勞太守近日查知浦江一帶時有惡棍冐充巡丁至各貨船勒收捐費殊屬不法爰函請上海縣主汪瑤庭大令會同出示曉諭商民切勿再受愚詐並飭差隨時緝拿解縣嚴辦 
[瘈犬傷人]  
　　日前美租界西華德路燮昌自來火廠左近鄉人某甲之子突被瘋故囓傷足背不早醫治以致毒氣攻心終日躑躅街頭恣情胡閙四百六十二號巡街捕見之恐轉傷行人將童執獲雇車送入捕房捕頭令轉送同仁醫院求治醫生騐得此童受毒已深無可施治令其父母領回大約性命不能保全矣 
[押犯瘐斃]  
　　去夏楊樹浦著名流氓楊佛生持刃剌傷鄉民某甲案發被獲解經英美租界公堂訊明口供判押捕房迄今日久近忽患病甚重醫藥無效遂於昨日魂赴泉臺捕頭令傳地保報知家屬備棺收殮 
[老婦倒斃]  
　　昨日有一某老嫗倒斃於本邑小東門外附郭旋由十鋪地甲查無屍屬報知同仁輔元善堂給棺收殮 
[上海巡局紀事]  
　　前日偷兒陳阿狗潛至浦東楊家渡馬頭招商局棧內行竊生鐵一方由管棧西人所見拘至斗姆堂巡防局請究局員程二尹研訊之下陳認竊不諱二尹判責四百板枷號十四日期滿驅逐出境○前日斗姆堂巡防局員程二尹在老白渡查見陳阿四家聚集多人作葉子戯因將陳拘局判責手心四十下具呈改過切結覓人保出 
[英美租界公廨會訊案]  
　　英商謙和洋行主投本管領事署控四馬路高升樓主朱文卿等積欠屋租銀九百餘兩由英總領事函致讞員張柄樞司馬飭提保人朱竹軒到案訂於前日午後會同英繙譯官梅爾思君研訊朱供高升樓係李文卿吳寳豐曹子和三人合股開設當租屋時確由小的作保目下李吳六股願爲淸理惟曹名下四股不允攤償叩求鑒察司馬商之梅君判令朱交保出外赶緊料理一面移提李等到案再行訊追 
[美租界捕房紀事]  
　　前日南潯路一百五十二號門牌某姓薙髮店突來某國兵數名醉態瞢騰貿然闖入逢人便打致傷店夥胡長春之面迨鳴三百五十四號巡街捕到來已被逃逸事後胡投報捕房請爲查究捕頭允之○前晚浦東某船廠無錫鐵匠張阿二串通闢人某甲竊取鋼板數方携之而出適爲某西人所見因卽送入捕房捕頭令押候解送公堂禀請讞員張柄樞司馬訊辦○前晚十一點鐘時馮强富投捕房訴稱僑居百老匯路隆慶里突被流氓阿二藉端逞兇請爲查辦捕頭允之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[道憲關防]  
　　甯波訪事人云上月某日甯紹台兵備道兼浙海關監督春　東觀察出示曉諭曰照得本道德薄材疎國恩世受重洋奉檄歴使俄德和奧諸邦南昌監司曾任刑法鹺諸之職茲復恭膺簡命調理海疆責　　繁惟虞叢脞當此下車伊始允宜曉諭周知本道淸勤自勵杜絶苞苴政務親裁毫無假手卽署內延請幕賓亦率皆敦品勵行役使　僕但供奔走趨承不假事權不通關節誠恐有不法之徒在外冐充友誼假託官親憧騙招搖愚氓受惑不得不預爲防範以期愼重關防除嚴密查拿外合行出示曉諭爲此示仰軍民人等一體知悉倘有不法之徒在外冐充本道親友及署內諸色人等藉端漁利者即係招搖撞騙許受害之人扭送來轅卽當盡法懲辦决不姑寛其各凛遵毋違特示 
[局憲批詞]  
　　廣州訪事人云粵商何秀啓等呈請承辦省城自來水經善後總局憲傳詢一切申詳督憲陶芷芳制軍旋卽牌示局前曰該商將股本呈騐現奉制憲陶批示自來水爲有益民生之事承辦商人必須身家殷實據詳先飭該商將集存股本匯省查騐以昭核實最爲妥善仰卽催令該商呈騐核明詳候察辦仍候撫院批示繳等因奉此合行牌示該商何秀啓等卽便遵照速將該商禀請承辦自來水所稱原存香港資本銀兩卽速撥匯數十萬兩至省城西號禀報本局騐明詳辦至該商請承此等重大要工必先自集鉅款呈騐方足以徵信實不得藉端招股致涉招搖毋違特示 
[上海縣署瑣案]  
　　日前英美租界公廨移送劉公館控著名巨騙周星元一案到縣縣主汪瑤庭大令於前晚研訊之下周供小的向習典業素來安分此次實被劉姓誣控叩求恩鑒刻下小的患病甚重可否准予交人保出大令謂爾犯案重重豈能交保姑念患病屬實從寛押候病痊再究○前者本邑西鄉虹橋民人張永松無端將張福根戳斃報縣後縣主汪瑤庭大令飭差將張永松及帮兇之王張氏一併拘案前晚大令提案研訊張永松供小的姑母王張氏素與福根有隙此次因福根向小的索取洋銀起釁彼此互扭之際王張氏遽將福根攔腰抱住用刀戳傷以致斃命求恩明鑒王張氏供稱實係寃枉大令命將王張氏上天平架張永松在架前跪大練復上挺棍閱一點鐘之久兩犯仍不吐實大令判張永松還押王張氏交官媒看管○本年正月某日之晚鄉民沈全華家被賊竊去各物報由龍華巡防局飭汛弁拘獲積竊錢阿桃黃阿海山阿生三名解縣黃阿海供稱竊贓寄存胞弟媳黃朱氏處縣主汪大令飭捕役協同是處地保曹桂山將黃朱氏拘獲行至中途被氏之兄朱木香朱木全糾同李阿堂將氏劫回縣捕遂將氏父朱坤明及李阿堂拘獲解縣前晚大令研訊之下地保曹桂山供朱木香朱木全均住鄰圖刻已避匿現將伊父解案請訊朱坤明供女兒嫁與黃阿香爲妻女婿現往松江武試女兒膽小不敢到堂兒子亦不知逃往何處叩求恩宥李阿堂供小的並不干預求恩交保大令判將朱坤明交地保曹桂山帶去著交子女到案訊究李交的保○日前滬南泉漳會館拘獲刨棺賊宋鑑榮解經縣主汪瑤庭大令研訊據供此事　係蘇阿囡所爲大令飭捕拘蘇到縣前晚命提研訊蘇供小的從前雖曾犯竊今已改過尙求明察宋鑑榮供稱蘇旣不肯供認尙有某甲亦曾犯事求提訊問大令以蘇亦非善類喝令笞責一百五十板然後斥釋宋仍還押候提某甲到案訊核 
[英美租界公堂瑣案]  
　　水包探何瑞福解王有法劉榮華陳有生到案禀稱伊等三人專竊輪船上搭客衣物近又在美最時洋行美利輪船施其故技經小的拘獲解請訊懲讞員張柄樞司馬商之佛繙譯判各責三百板管押捕房三月○二百零九號巡捕解陳秀卿到案禀稱此人行竊西人單被一　經小的拘解請究司馬判責一百板○包探張阿五解李阿根到案禀稱此人剪竊祭榮華身畔所藏洋銀五元經小的拘獲解請訊究司馬判責三百板○水包探何瑞福解范金全到案禀稱此人行竊大英公司船上銅罐一枚被船上人所見彼即將罐拋擲浦江故倩小的解案請究司馬判責二百板管押捕房一月○一百七十二號巡捕解項軒章到案禀稱此人與陸忠林口角滋閙幾肇事端經小的拘獲解案請究陸投案訴稱小的向開米店用項爲夥被欠洋銀五百元冋索不還反敢胡閙叩求究追項供詞支離司馬著押候過堂覆訊○包探沈阿岳解張阿毛到案禀稱此人行竊張申太家衣褲等物經小的拘解請究司馬判責三百板驅逐出境○包探劉阿炳解陳龍增到案禀稱此人行竊梁廷傑家衣服燭檯等物經小的拘解請究司馬判責三百板遞解回籍○包探劉森堂金阿三同解張阿爲張宋氏到案禀稱伊等男婦二人潛入協隆紗廠行竊洋棉紗四包經小的拘獲解請訊究司馬判責二百板枷號十日張宋氏責手心二百下交人保出○包探顧阿六解錢阿松錢金水到案禀稱此二人向洪阿梅訛詐洋銀三元七角並用刀將洪戳傷經小的拘解請究錢供小的實向洪結算工帳不敢訛詐司馬著發回捕房押候查明再訊○三百五十五號巡捕解曹阿四到案禀稱此人向婦人施小妹恣情調戲故經小的拘解請究司馬判責三百板驅逐出境 
[法租界捕房紀事]  
　　小東門瑞順祥絲線店主李瑞生虧欠各戶往來貨欵數千金忽於上月某日倒閉逃避無蹤經各債主具控公堂奉飭將司帳周紫庭押候著交店主到案訊奪昨禮拜五讞員杜枝園大令蒞捕房發落各案債主王旭初等投案請將該店存貨先行派給大令著投公堂聽候核辦○紫來街周祥泰木器店章才有控馬勝祥收取定洋二百餘元延不交貨求追大令判押交在案昨日章投案呈遞細帳大令著退去過堂復訊核辦○曾廣厚前控楊成卿攫取大錢八百文經大令訊供楊稱向在烈昌自來火行工作實被悞拘大令著押候飭查在案昨日包探禀稱查得楊在自來火行做工屬實大令准予交保○龔彩章任桂昌盛顯臣前因拔去新馬路一帶種植之樹爲包探拘獲大令判枷半個月示衆昨已期滿命開去荷枷各責三百板一併斥釋○流氓吳阿五竊犯王慷生均奉大令訊供判枷一個月示衆昨已期滿命帶案開枷各責三百板釋出 
[西安官報]  
　　二月二十四日主簿王治安由漢中勸捐回吏目顧潤霖往東路查賑二十五日藩憲牌示府經歴呂　敬署藩庫　事潼關應焦進省發陜縣丞趙樹同禀到二十六日代理岐山縣曾士剛上任二十七日藩憲牌示按經歴楊琮署鳳翔分縣事從九鄧壽齡署雒南典史事二十八日調授山西冀甯道胡赴束路訖知縣姚熙由漢中買糧回未入全作屏起服稟到護院端移南院衙門二十九日新糧道崇進省三十日藩憲牌示知縣陳美灝更補褒城縣直隸州尹昌齡往邠州查賑務通判李顯誠由甯夏知州董瀛由東路俱公幹回三月初一日撫憲發委新授糧道崇調署潼商道事咸陽縣嚴醴泉胡三原鄭俱進省初二日知縣夏良材往臨潼問案署醴泉典史趙樹箴上任初三日知縣楊廷輔由北路查災回知縣陳澤霖往河南公幹醴泉縣胡回任調補咸甯典史楊寳年謝行知初四日藩憲牌示請補汧陽典史周勳請補洋縣典史嵇光裕俱先行署理　坪巡檢危鍾華調署南鄭典史知縣石鑒藻由河南買糧回咸陽縣嚴三原鄭俱回任 
[蘭州官報]  
　　二月初十十一日藩憲牌示署平遠縣知縣翟鍹調省遺缺委候補知縣楊廷槐接署委署甯夏縣知縣朱進賢禀銷河北粥　差委署安定縣知縣閔同文禀辭赴任十二日督憲牌示諭督標無差提鎭副參遊都守並千總武舉各員弁知悉照得本護督部局定於本月十八日在內箭道考騐各該員弁槍靶準頭仰卽一體遵照預赴中軍衙門報名屆期聽候考騐十三日藩憲牌示鎭原縣典史缺改委前任固原直隸州吏目王維翰署理寗夏縣典史曾善全調省委候補州吏目汪士琳署理鞏昌府經歴缺改委試用縣丞彭煦賢署理華亭縣知縣楊鼎新請補貴德廳同知陳端瀛候補州吏目崔樹棠龍澍候補縣丞魏震張書靑主簿楊承澤典史朱樹聲曾昭炳陳震霈十員俱委辦麫局差管帶標練軍馬隊都司陳明山卸署鞏昌營遊擊方南英寗夏滿營佐領倬哈 
 
 

Page 10

 
 
泰俱進省十四日藩憲牌示署古浪縣訓導鄧凌溝調省遺缺以涇州學正李蔭桂調署辦理新城厘局知縣肅子鑑進省十五十六日藩憲牌示迪化縣恩貢生唐庶熙二十一日騐看分省卽補直隸州汝恆年由陜西留卄補用總兵傅殿魁由陜西解貢米回俱進省委署大靖巡檢鄧家駒赴任俱禀辭十七十八日督憲牌示藺廷貴調署大靖營守備所遺土門堡守備以花馬池營千總張天榮署理藩憲牌示兩當縣訓導缺輪委孝亷方正候選敎職陳善署理候補知縣陳慶驊調辦內城保甲總局帮辦差候補知縣單秀芹調辦四關保甲總局帮辦差候補知縣傅大愷委督院接收民詞差筆帖式裕端由陜西回又禀知開秦晉賑捐局差十九日督憲牌示甘肅提督大馬營遊擊員缺查有肅州城守營都司岳振河堪以升補遺出肅州城守營都司員缺查有現署督標中營都司留陜甘儘先補用都司借補俄卜嶺營千總于文昭堪以請補首府胡首縣黃俱禀知赴東路接差候補典史陳澤霈委查慶安門保甲差補用典史余樹聲委辦高台厘卡差二十日督憲　示甘肅提標後營都司孫桂與西甯鎭屬威遠營都司林毓琛互相調補西甯鎭屬南川營都司朱西成期滿遺缺委儘先守備陳福元署理署臬憲徐辭行候補知縣李章錦叩謝酌委行知委總辦麵局委員貴德同知陳端瀛華亭縣知縣楊鼎新二員禀知今日開局 
[第二批集福册捐淸單]  
　　慶餘　洋一元寳裕號洋一元無名氏銅洋一元鎭海周梅堰桂蛟川楊三戶各洋四角和康莊洋一元謙祥益號洋一元永利茶號洋一元免害人銅洋二元遺德堂汪洋四元余繼昌洋二角桂林氏洋五角無力子不敢稱洋五角新安無名氏洋二角平湖不留名銅洋五元緝安氏龍洋四元有心無力人不書名宋元培宋曹氏靜敏肄盧五戶合小洋十角東山氏洋三角寳善堂靑雲齋二戶各洋四角金一文氏無名氏二戶各洋五角謹儉堂洪洋一元敬業堂周銅小洋廿四角杭省公信紙號夏丙輝翁交來崇文集洋一元無名氏洋三角無名氏洋五元馮府洋二元馮許二姓洋五角馮李二姓洋五角鎭江全昌仁局交來無名氏一元西壩世源永洋五角無名氏洋五角西冷樵子洋一元五角知不足者洋一元蘇州在濟美瑞記交來王輔淸翁求家室平安洋五元義興號經募洋一元甬江謙泰號交來心力不符子洋四元總共收大洋三十五元小洋八十五角銅洋八元元銅小洋廿四角[  滬北天后宮前廣益善堂司董嚴信厚施則敬朱佩珍唐榮俊葉殆鑑等謹誌]  
[上海虹口元濟善堂經收辛丑年三月分施醫藥施米捐淸單]  
　　莫俊生翁洋一元張愼遠堂洋一元有名氏洋二角無名氏洋二角無名氏洋一角右民洋二角挨堂洋一角區巨洋一角無名氏洋一角三省堂洋五元郭謙修二月分洋二元陳山元洋一元不留名銅洋七十五元三合號銅洋一元廣成合銅洋八元以上共收大洋九元小洋廿角銅洋八十四元○趙煥章施醫藥洋五元乾德堂洋廿五元謝門阮氏小洋十角廣裕和洋二元無名氏洋二元潘門黃氏洋一元已上共收大洋三十五元小洋十角另陳妙性施米洋五元 
 
 
 

Page 11

 
 
   
 
 

Page 12

 
 
[奏疏彚錄]  
　　山西巡撫臣錫良頭品頂戴兵部尙書銜陜西巡撫臣岑春煊跪奏爲援案推廣秦晉捐章籲懇恩准以免偏枯而期踴躍恭摺具陳仰祈聖鑒事竊照臣等前因秦晉兩省沈災振救須集鉅欵叅考成案變通近章奏開秦晉實官捐輸凡四品以上實官及州縣遇缺先最優之花樣仍舊新海防兌收五品以下實官曁各項班次花樣劃歸賑捐均照籌餉例三成核奬已蒙特旨允如所請臣等遵卽行局刊刻捐章揀派廉幹之員分赴各省廣爲勸募正慮捐勢弩末未必遂能踴躍而不意各省捐輸接踵請開捐章不一較秦晉捐多有便益之處如四川勸捐助餉江西籌餉捐輸兩廣紳富捐輸皆照江寗章程凡四品以上實官曁各項班次花樣照籌餉係四成實銀核奬州縣遇缺先花樣八成實銀核奬道府兩項無論何項出身均照四成核奬惟順直此後振捐係援秦晉章程以爲請以三江川廣諸大省同開捐輸皆准奬四品以上又准捐州縣遇缺先花樣獨秦晉順直僅能奬五品以下又不能捐州縣遇缺先花樣有力捐生孰不去此而適彼是此項振捐勢將停滯偏枯不得不復請展益階級以期集資補救旋據各委員禀電交報以爲甫在設勸而各省捐局林立察捐生之意多不向我請速籌變通否則恐難廣集等情前來臣等覆查原奏捐章因係兩省分用並不解部是以未能一槪减成統捐若止江寗統捐四品以上猶可勉勸其餘今四五省同准統捐秦晉之捐幾於無人過問不特災振之資細微無濟而戶部及各省借墊之欵亦必難以籌還轉負朝廷特允開辦惠濟災區之至意合無仰懇恩施逾格將秦晉實官捐輸一併展益准以四成報捐四品以上實官及各項班次花樣以八成報捐州縣遇缺先花樣並將道員知府無論何項出身均准以四成報捐庶與各省捐法畫一不致相形見絀如蒙兪允並懇將順直之捐一律展益至四品以上及准捐州縣遇缺先等項以示朝廷公溥無偏之意至直隸督臣李鴻章賑捐原奏內稱其秦晉兩省設局處所若與直局同時並設則請統籌勻撥等語此實有所未便緣秦晉捐輸本已四六分用若再勻撥所餘幾何且同一勸捐委員之共辦與否亦自高下攸分各廣招徠兩有裨益一存被此勻撥之見轉有因循推諉之情案牘紛煩稽核不易猶其小者順直爲畿輔重地此次兵燹茶毒較秦晉爲尤慘但能兼籌敢分畛域實以如此牽掣良多窒礙應請 
恩准直隸設局處所雖與秦晉捐局同時並設毋庸統籌勻撥俾委員爭自勸勉三省各資接濟臣等爲變通集資力求實濟起見是否有當謹合詞恭摺具奏伏乞皇太后皇上聖鑒訓示再此摺係臣春煊主稿合併聲明謹奏奉硃批著照所請該部知道欽此 
德壽片再本年閏八月間惠州會匪起事又値籌辦海防軍報關繫緊要經奴才先後札飭兩廣電報總局購備電機及稈木等料展設石龍曁沙角砲臺各報房卽由該局遴派學生督帶工匠物料馳往開辦嗣因省城至惠州線路均屬商線經過石灣地方與石龍僅隔一河若報房設在石龍須用水線渡接工程較鉅是以卽在石灣設立報房於本年閏八月二十一日設機通報至沙角砲臺從前辦理防務曾經設立報房安設電線直達虎門因裁撤日久原設各陸水線大半損壞現經修理完好於本年十月十二日一律工竣應支經費及學生薪水等項循照成案統由善後局按月支給計沙灣報房每月共應支銀四十一兩七錢七分沙角砲臺報房每月共應支銀一十五兩零六分四釐所需稈線各料均在購存各局常年料物項下撥用不另開支由總辦兩廣電報局候補知府盛宙懐報經廣東海防善後局核明詳請奏咨立案前來奴才覆核無異除咨總理衙門及戶兵工三部查照外理合附片具陳伏乞聖鑒再廣東巡撫係奴才本任毋庸會銜合併聲明謹奏奉硃批該衙門知道欽此 
　　臣魁斌等謹奏爲騐放官缺恭摺具奏請旨事臣等於光緒二十七年正月初二日欽奉硃筆圈出騐放官缺於二月初五日遵旨前赴柏林寺內閣公所騐看得正藍旗蒙古補放副叅領一缺印務章京一缺公中佐領三缺驍騎校二缺共七缺排人二十三名臣等公同考騐並無軟弱其副叅領一缺擬請以擬正之印務章京兼公中左領文海補放印務章京一缺擬請以擬正之三品頂戴儘先卽補印務章京公中左領慶廉補放驍騎校二缺擬請以擬正之年滿印務筆帖式領催崇樸榮齡補放其公中左領三缺三排人十五員另繕淸單每缺內請旨簡放一員是否有當伏乞皇太后皇上聖鑒訓示遵行爲此謹奏請旨光緒二十七年二月十五日奉硃批依議欽此大學士臣李鴻章等跪奏爲奏聞事竊臣衙門上年奏請欽派王大臣騐放官缺一摺於光緒二十六年十二月十四日奉硃筆圈出魁斌崑岡徐郙徐會澧欽此欽遵知照各衙閂在案現據咨報吏部官缺三十員兵部官缺三員廂黃旗漢軍官缺二十員正白旗漢軍官缺十四員正藍旗蒙古官缺二十三員以上五處共九十員於二月初五日經魁斌等在柏林寺行宮殿內御座前公同騐放除騐放官缺摺單應由該王大臣等另摺具奏外查上年五月以後軍務倥傯各衙門官缺槪行停止引見現在均已淸查揀選若謹按每月騐放一次人數過多諸多不便擬俟咨報到日由臣等酌數定期仍歸臣魁斌等加班騐放理合恭摺奏聞伏乞皇太后皇上聖鑒謹奏奉硃批知道了欽此 
　　奕劻等片再上年七月洋兵入城倉猝之際未能設立公所卽暫在章京舒文家內辦公該章京之子兵部候補員外郞保恒帮同辦理一切事宜甚爲出力經臣奕劻咨明吏部兵部暫令隨同當差數月以來頗稱勤奮伏查總理衙門設立之初滿漢章京原係咨調各部院人員兼充嗣經改由各部院保送考試錄取帶領引見奉旨記名後挨次傳補該員保恒隨臣奕劻在神機營當差多年素稱勤愼此次事當危急之際尤能不避艱險隨辦要公詢屬有勞足錄現値需人之際可否仰懇天恩准將兵部候補員外郞保恒留在總理衙門章京上行走出自聖裁理合附片陳請伏乞聖鑒訓示謹奏奉硃批依議欽此 
　視南城陜西道監察御史臣麟緒掌江南道監察御史臣許祐身跪奏爲懇恩奬勵屬員以資觀感恭摺具陳仰祈聖鑒事竊臣等待罪城差涉逢奇變倥傯擾攘之際非有辦事勤能之屬員奔走任使地面難期安謐且臣等南城地面係英德兩國兵丁暫駐處所交涉一切異常煩難數月以來嚴飭該司坊妥愼經理幸無貽誤其尤爲得力之員若不酌予奬勵不足以昭激勸茲查有揀發副指揮署南城正指揮郭以保才具幹練操守淸廉籌辦地面事宜頗能隨宜應付堪稱濟變之才可否仰懇天恩傳𠤏嘉奬出自逾格鴻慈現當講求用人之際臣等用敢據實上陳所有懇恩奬勵屬員緣由謹恭摺具陳伏乞皇太后皇上聖鑒訓示謹奏奉硃批郭以保著傳旨嘉奬欽此奕劻等片再臣奕劻恭閱邸抄吏部以湖廣道御史奏請簡補奉硃筆圈出常明欽此查御史常明之子戶部郞中瑞良現充總理衙門總辦章京照科道子弟例應廻避惟該章京瑞良在總理衙門行走已十有餘年才具明練辦事勤能近經派令隨同議約亦能勤愼從事洵屬得力之員伏查總理衙門章京遇有廻避如實係當差得力者均經奉請留署奉旨允准有案擬懇聖恩俯念要差需員准將章京瑞良仍留總理衙門行走毋庸廻避出自鴻施理合附片陳請伏乞聖鑒訓示謹奏奉硃批依議欽此 
頭品頂戴兼署兩廣總督廣東巡撫奴才德壽跪奏爲恭報奴才交卸兼署督篆日期仰祈聖鑒事　照欽奉電鈔本年閏八月初三日奉　　上諭陶模著調補兩廣總督等因欽此茲新任督臣陶模業已抵粵奴才謹將兩廣總督關防及鹽政印信王命旗牌一切文卷於光緒二十六年十二月二十一日委署督標中軍副將斌成廣州府知府施典章齎送督臣　模按營奴才卽於是日交卸除將應辦事宜會商督臣陶模次第辦理及將交卸兼署督篆日期恭疏題報外理合繕摺具奏伏乞皇太后皇上聖鑒謹奏奉硃批知道了欽此 
 
