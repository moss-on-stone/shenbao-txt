# 1902 - 198 - 4910510

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯單國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之初鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元海内通碩有留心乙部學者請即臨購閱可也此啓 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[論鄂行紙幣]  
　　自古三幣皆用金若銅未有用楮者有之自唐代始唐憲宗時令商賈至京師委錢諸路進奏院及諸軍諸使富家以輕裝趨四方合劵乃取之號曰飛錢此紙幣之權輿也厥後宋張詠鎭蜀患蜀人鐵錢重不便貿易乃設質齋之法謂之交子高宗時又有會子之名至金元行鈔而紙幣遂盛然其弊有不可勝言者我朝專用銀銅國初用不足嘗一造鈔核定歳造十二萬費不久停罷自後與錢兼權而并行者惟銀而己然民間紙幣之行終未能絶如京師所用當十票錢自一吊至數十吊在京行使頗便取携而出京則無用矣天津以制錢五百文爲一吊二百五十文爲五百錢票自五百文始至數吊數十吊而離津亦無用矣其他張家口爲口錢票宣化爲宣錢票東省爲東錢票除張家口須實數外其餘皆各自爲多寡參差不等長江上下亦多行錢票然皆不能及逺推原其故蓋民間私行之票非由官辦故也然雖非官辦而市中得以行使者則以制錢不足且民間便於取携故雖有倒閉及贋鼎之弊而不顧也以此觀之以紙濟銅民樂其便若以紙濟銀銀又奚患其不足哉我朝圜法索以銀爲準自日斯巴尼亞銀圓進口而民取其便行用頗廣商賈往来雖仍合銀數而市面交易則無不以銀圓出入嗣後墨西哥銀圓進口華人厭故喜新三十年来日銀幾不概見刻則徧中國幾盡用墨銀矣各疆吏見以銀易洋圓利漸外溢亟思挽回之法於是奏請自鑄龍圓如安徽福建廣東江南浙江湖北北洋吉林奉天前後鑄出龍圓己爲數不少然尚不敵墨銀行用之廣可見積重難返整頓圓法之非易也昨報紀湖北銀圓局憲以所鑄龍圓己行銷各省現更製就龍圓票若干萬張頒行各府以濟龍圖之不足其式與臺票相同云云夫臺票之所以能通行鄂省者以其足取信於人耳現在龍圓票旣己頒行想一省之中亦必能推行盡利自来鈔票之設本爲弊政然苟能取信於民行之久逺非但無弊且可得利何以言之通商以来外人在中國設立銀行所行鈔票初僅在通商口岸今則内地亦能行用各銀行用出何至數千百萬華人皆以銀行爲可靠非但樂於行用且有什襲而藏之者每年銀行所得之利亦自可觀如各省仿照鄂省辦法由官製票准其納稅完糧民間豈有不樂於行用者行用旣久則華票暢行洋票自减可以收回利權其利一也現在龍銀之不敵墨銀者或以成色不足爲辭或以銀行不收爲辭若廣行龍圓票則自無成色可藉口即銀行不收而旣有完納稅賦之正用且市面往来甚便其必暢銷可知暢銷之後可殺墨銀之勢其利二也惟製票須精以杜奸人僞造卽有僞造亦易辨别故余意現在所行帋幣可决其有利而無弊自宜推廣行之質之當軸以爲如何 
[專使行程]  
　　天津直報譯登日本報云聞中朝派賀英皇加冕之專使振貝子擬由英京西行經美利堅渡太平洋至日本東京遊歴一周然後回華覆旨 
[德使回國]  
　　天津直報云駐京德國使臣某君於本月某日交卸来津小駐利順洋客棧旋於十一日清晨七點鐘時乘火車往秦皇島登德國赫發兵輪船鼓浪回國寄居北帶河避署之德提督聞之卽乘火車至津門恭送 
[直隸軍政司試辦章程]  
　　軍政司督辦一員由總督兼攝設叅議官一二員以資贊佐專掌施行軍政更定兵制策畫戰守訓練教育各事宜隨時由司核定章程頒行所屬一體遵守闔省在營文武員弁悉歸督辦統轄陸軍兵備處總辦一嗣帮辦一員禀承軍政司辦理施行軍政更定兵制事務爲各處首領所屬各股一考功二執法三籌備四糧餉五醫務○考功股提調一員委員四員提調管理所屬委員分理各事其餘各股均仿此辦理其職掌開列於下一經理文武員弁升降調補曁薪水公費應增應减等事二經理奬功懲罪及受傷陣亡卹賞等事三經理在營員弁名册及平時功課臨敵分派職事各表四經理文武員弁應得内奬功牌頂戴等事○執法股提調一員委員二員其職掌開列於下一經理文武員弁違犯軍律審取供證判斷定擬等事二經理潔清囹圄防範逃逸並監禁開釋等事三經理遴派學校生徒課習軍律以備他日執法之選○籌備股提調一員委員四員其職掌開列於下一經理陸軍各項章程應行草創更改增損等事二經理招募新軍遣散舊勇及徵發等事三經理各軍應用槍砲子藥曁鐵路電線一切行軍器械或製造成購買並收藏配置等事四經理各軍服色禮節儀制畫一章程五經理各營將弁升調告假撤退及兵丁傷亡疾病　事革除所遺缺額預籌充補等事六經理選派學生出洋學習兵法及畢業回國充補將弁等事○糧餉股提調一員委員四員其職掌開列於下一經理籌定各營常年額支雜支並征戰所需各費二經理文武員弁目兵所領薪餉並一切出納軍需銀兩等事三經理征戰時糧餉輸運購辦等事四經理兵丁應用糧食衣服及馬匹芻秣等事五經理駐守營壘行軍帳棚及炊爨一切器用等事六經理 
 
 

Page 2

 
 
各營操塲打靶塲建置築造等事七經理軍政司所管之土地房屋物件並庫儲等事 
[啓行在卽]  
　　漢口采訪友人云本月初旬某日欽命商約大臣吕鏡宇尚書盛杏蓀宮保及英國專使馬凱君叅贊斐賀二君先後行抵鄂中在紡紗局行轅駐節刻聞己與湖廣督憲張香濤宮保議端緒因令招商局新裕輪船暫泊漢上大約稍緩一禮拜卽須相約馳返滬江矣 
[裁釐紀要]  
　　漢口采訪友人云欽命商約大臣吕鏡字尚書盛杏蓀宮保旣蒞鄂垣連日與英使馬凱君將裁撤釐金一事商諸湖廣督憲張香濤宮保大旨先將水釐撤去旱釐則酌量暫留一時商務中人聞之咸欣然色喜 
[贑撫李大臣中丞奏報改定軍制摺]  
　　江西巡撫臣李興銳跪奏爲常備等軍編改成軍日期及統領管帶銜名駐防處所恭摺仰祈聖鑒事竊照江西各路防營前經臣尊旨痛加裁併酌擬軍制奏請改爲常備一軍續備四軍以常備軍專駐省城口夕　演其續備軍則分駐省外各府州防守險要地叚一律演習新式槍砲聲明俟成軍之日再另具奏立案等因於光緒二十八年正月二十九日欽奉硃批著卽妥定操章督飭認眞訓練等因欽此當卽轉行欽遵伏查江西營務廢弛己久錮習甚深虚伍蝕餉之風幾於無營無之自臣到任以来屢加整飭凡窳惰無用之營概行遣撤現在通省所存者僅二十五營審度防地勉强分布萬難再减臣前於具摺後卽　同營務處司道酌改惟常備一軍係專指征調之師匪特將領必須遴派得人卽勇目亦非愼選合格者難期精進當經臣札委奏留江四差委補用道王芝祥爲常備軍統領將先期檄調来省之振武忠字安字三營益以原駐省城之親兵營親兵左營共五營除留臣標親兵一哨計弁勇一百四十員名外餘俱交由該統領逐一點騐去其老弱留其精壯編改爲常備中軍該統領目帶中營並委原帶振武營之補用遊擊李家發爲左營營官原帶安字營之補用副將謝家雲爲右營營官其前營營官因一時尚難其選暫委該統領王芝祥兼帶又原帶忠字營之蓮花營都司劉雙耀先己因案撤差另委補用副將劉生文爲後營營官均就省城擇地建營由臣電商督臣飭調南洋陸師學堂畢業生来江充當教習分派各營設立隨營學堂酌定操章認眞訓練開操之後如弁勇中有資質過鈍不堪造就者卽隨時嚴加淘汰不准稍事遷就並令營務處通飭各屬選武生武童之年壯質敏稍識文字者取結保送隨營練習以備遇額挑取庶較招集遊手無業之人易於進步以後漸換即不難練成勁旅至於續備四軍雖可稍遜於常備然以之分防邊要駐防砲臺亦非避募强壯操習純熟不足以資鎭懾現駐省外各營臣己疉飭挑換應將原駐九江一帶之江安軍四營及湖口砲臺一營改編爲續備前軍仍委原統江安軍之記名總兵王心忠爲統領自帶中營因湖口現擬闢埠通商札令駐守湖口委原帶江安軍副中營儘先都司魏學盛爲左營營官駐澎浪磯委原帶湖口砲臺營之九江城守營守備周廷華爲右營營官改駐九江委原帶江安右營之兩江儘先守備譚宗勝爲前營營官駐馬當磯均兼守砲臺委原帶江安軍左營之儘先補用千總宋學堂爲後營營官駐饒州又將剛字五營改編爲續備後軍仍委原統剛字全軍之現署南贛鎭篆廣東瓊詶鎭總兵申道發爲統領自帶中營駐贑州委原帶剛字左營之補用守備羅得榮爲左營營官原帶剛字右營之補用都司顏雲貴爲右營營官原帶剛字前營之補用都司申玉衡爲後營營官均駐與東粤交界之沿邊要隘又委原帶剛字後營之補用都司申德福爲前營營官駐南安府[  此摺未畢明日續登]  
[惠及病人]  
　　前報曾紀京城時疫盛行死亡載道奉諭發欵創開醫院朝旨催促頗嚴云云昨得訪事友来函悉刻己設立兩院普施醫藥以惠病人某日五城察院出示曉諭曰現值時疫流行朝染夕死非輕奉旨開設醫院惠爾無告窮民外城公設兩局一體推廣皇仁一在小沙士園廣育堂最知名一在清化寺街崇善堂亦相應均於初五開局各有施醫章程有病送往求診勿許喧閙留停告爾軍民人等通知其各凛遵 
[松江試事四誌]  
　　松江采訪友人云江蘇提督學政李蔭墀大宗師示期六月十七日考試奉賢金山上海南匯四縣童生天未黎明卽鳴砲闢門點名給卷時適黑雲壓屋簷溜如繩迨破曉以迄亭午時更大雨滂沱不異銀河倒瀉童子軍文塲白戰雖覺凉意宜人而帶水拖泥不免愁鼎緊鎖矣是日奉賢四書題危言危行義金山四書題有言者不必有德義上海四書題邦有道榖義南匯四書題未有小人而仁者也義通塲五經題衆非元后無戴后非衆罔與興邦義 
[惡奴授首]  
　　杭州惡奴弑主巨案前己列諸報章兹得采訪友人續函云兇犯王得勝本在某營當勇遣散後依李副戎爲僕遭鞭責心實不甘久欲回鄉苦無旅費頻年積忿無處可宣是晚見副戎醉後偃臥迎凉意欲乘間竊物副戎見之突起扭住王情急出尺許小七首猛刀一刺適申副戎要害立時斃於血泊中報經錢塘縣汪半樵大令刑訊數堂直承不諱並稱實無同謀及主使之人大令遂將要證甲乙丙三家丁取保開釋一面錄供申詳各大憲旋奉浙江巡撫任筱沅大中丞批飭卽行正法本月十一日營務處委候補守備崔守戎雲貴恭請王命帶同兵士二十名至錢塘縣獄將玉提出會同大令綁至清波門外斬首梟示以儆兇頑 
[麫粉調飢]  
　　鎭江訪事友人云邇来米價奇昻貧民謀食維艱幾有岌岌不可終日之勢常鎭通海道長久山觀察慨捐鶴俸並籌巨欵商諸紳董議行平糶事宜嗣以米乏来源無從購辦爰採買元麥數千石發交各磨坊磨成麫粉定於六月初一日在城内千字橋左近設局减價出售以濟貧黎亦未始非保民之善政也 
[美艦過潤]  
　　鎭江訪事友人云某日有一美國兵艦由滬駛抵京口下椗江心管帶某君隨卽舍舟登岸拜會各西官旣而兵士相約至烏洲山閒眺常鎭通海長久山觀察知之特飭洋務局員邵直刺租界總巡周遊戎親帶差勇妥爲保護以備不虞 
[皖省官塲紀事]  
　　安慶訪事人云安徽省垣自新所委員鍾少尉厚重前經上峯准補潁上縣典史兹奉藩憲湯筱秋方伯行知飭赴新任供職○滁州大鎗嶺巡檢遺缺藩憲湯方伯委補用巡檢成少尹源匯署理○營務處文案委員毛君熙淦奉上憲委辦馬頭釐卡所遺營務處文案一差委候補縣孫大令頤年接辦○坐補當塗縣典史任少尉春森奉上憲行知飭赴新任 
[鎭郡官塲紀事]  
　　鎭江訪事友人云五月二十九日晚八點鐘時江蘇督糧道羅少耕觀察乘招商局江永輪船抵潤州下椗後府懸印委各官均登舟投不觀察接見之餘卽命鼓輪駛赴金陵謁見兩江總督兼南洋通商大臣劉峴莊宮太保○前者鎭江府祥遂安太守命駕赴金壇考試所屬金壇溧水二縣文童近己告竣遂乘官舫回京江各官均赴官碼頭迎迓 
[螢苑延凉]  
　　邗江訪事人云揚郡舉行府試所有八屬塲題己陸續登報兹者石頴生太守因交卸在卽爰將總覆提前辦理現己於月 
 
 

Page 3

 
 
之初八日竣事旋發出闔屬文童正案兹將江甘兩縣前列旣外六縣案元照錄於左江都于寳甲周金鎔吳佐宸徐泰芳朱汝良甘泉丁寳榮周組訓張承鋆臧調元葛金坤儀徵黎常芹高郵夏倫彝寳應吳寳均興化戎文符泰州黄祥元東臺夏熾昌○某日之晚有瞽者行經揚城大園地方忽聞呼救聲諦聽良久似出之井中隨喚同左近人家設法救起乃一少婦自言遇人不淑故尋此短見墮入後水勢甚淺得以不死現因涼氣逼人不能稍耐故轉呼救云云言畢經衆人送之回家一時聞者詫其奇事 
[茂苑蟬聲]  
　　姑蘇訪事人云署太湖廳東山司巡檢瞿少尹傳罇現經藩憲陸春江方伯飭赴武進縣小河司巡檢本任所遺東山司員缺於本月十四日牌示以試用典史余少尉郭成署理○連日撫轅接到刑部釘封文數角撫憲恩藝棠大中丞以時方祈雨下令禁屠遲至十四日雨後始轉遞臬轅臬憲效述堂廉訪披閱之下立卽札飭吳縣田春亭大令由各獄提出男犯十三名女犯二口會同某武員督帶兵士數十名綁赴北寺大校塲將男犯分别斬梟二女犯則凌遲處死聞所犯係弑夫巨案故處以極刑中之極刑也 
[恭祝萬壽]  
　　本月二十六日恭逢皇上萬壽聖節昨日蘇松太兵備道袁海觀觀察懸牌署前自六月二十五日起至七月初一日止前後七日俱穿蟒袍補褂届時仰屬文武各員黎明齊詣萬壽宮朝房伺候排班祝嘏均母違悞特小 
[上海官塲紀事]  
　　新任浙江提督吕軍門本元由杭省赴寗波任所道出滬江昨日命駕赴道營廳縣各署投刺禮也○昨日張殿撰謇命駕至道轅拜會蘇松太兵備道袁海觀觀察茗談良久而别○四川試用知縣歐陽明府林近奉督憲奎樂峯制軍委解京餉入都昨日道經滬上命駕至上海縣署拜會縣主汪瑶庭大令請撥民壯照料大令允之○城汛周鑑之千戎因事赴松昨赴道轅請假五日○鈞和兵艦管帶馬鎔軒千戎昨奉道憲袁觀察飭赴通州公幹隨卽禀辭就道 
[會訊私售義塚案]  
　　滬城同仁輔元堂董事曹基善私賣保安堂義塚地一案前己歴紀報端某日蘇松太兵備道袁海觀觀察面諭上海縣汪瑶庭大令及撫憲委員戴子邁明府以此事非提集兩造悉心推鞫不能定爰書飭卽秉公訊明詳覆核奪大令遂於昨日飭傳原告瞿開桐陸松侯被告曹基善到縣午後四點鐘許偕明府升坐花廳會訊瞿開桐稱曹基善將保安堂義塚地售與洋人時適職董抱恙二月初六日来家探望見職董病勢沈重逆料難於告痊遂擅自定議嗣後各紳董咸向職董究詰職董屢次請曹前来勸止其事曹均置之不理刻下衆情不允惟求核奪陸稱職員會央熟悉洋務之徐蘭齋曹潤甫察看曹與洋人所立之合同皆云僅曹一人簽字若照西律原可退銀作廢緣西律亦以事關善舉必須衆情允洽方可施行也大令著瞿陸退下傳曹研究曹呈上親供及合同地圖並所收地價銀票大令與明府披閱之下曹供此項義塚本係同仁輔元堂之地祇須與保安堂瞿董商明毋庸再邀此外各董且此事與工部局總董濮蘭德開議後曾於二月初六日親至瞿家就瞿臥榻旁細訴情節瞿云保安堂逐年經費頗有盈餘無須分得地價惟棲流所經費不敷事成當禀請道憲酌撥數千兩窺其意毫無不可出售之處旋經職董禀奉道憲批准始與洋人訂立合同明府謂事關義塚善舉爾自應邀齊衆董集議妥洽然後施行何得擅自專主但此事本委與縣主均難裁奪須禀復上憲核示遵行遂飭退回候示 
[屍父蒙恩]  
　　昨報紀法界工部局灑水車馬夫許開金駕駛不愼致馬溜韁碾斃不知姓名之車夫一名報經上海縣汪瑶庭大令相騐云云兹悉死者姓陳名本昨日其父陳恊生投法界公堂籲求撫卹讞員杜枝園大令與法總領事署費繙譯官會商著賞給洋銀一百元爲瞻養之費又以肇者時曾碰傷小車夫兪德明左手酌給養傷洋銀四元 
[上海縣署瑣案]  
　　日前鄉人張子雲呈控朱炳生等强逼伊女何張氏再醮等情縣主汪瑶庭大令准詞提朱訊供收押在案旣而縣差將娶主王樹聲及何張氏解案前晚大令升堂研訊何張氏供夫故兩年遺田若干尚可力耕自給日前突被朱糾人劫去送至王家逼令成親小婦人矢志不從旋於次日逃出王供小的在鄉訓蒙餬口娶何張氏爲室曾出財禮洋銀五十元今旣不從叩求追還身價朱供小的在家務農此事實由徐某等人起意將何張氏送至王家小的並未干涉大令謂王曰爾旣讀書訓蒙應知禮法何得强娶孀婦遂飭掌頰五十下交人保出何張氏暫交官媒好爲照管候傳其父来領朱押候提齊各蟻媒訊辦○縣捕徐文奉諭訪拿流氓前日拿到麻皮阿松一名大令升堂研究阿松供小的係本邑人家住西門父母俱存小本營生從不與流氓爲伍亦未犯過案件叩乞施恩大令曰本縣己查悉爾專恃滋詐爲生尚敢飾詞狡賴乎遂判令枷號半月再行察辦 
[南市捕房紀事]  
　　昨日午前有西人曼勃者乘馬車至南市馳近太平馬頭圉人偶一不愼將江北人某甲撞仆馬警而躍蹴及其是致受微傷十一號巡街捕見之將甲帶至捕房捕頭命包探往查西人住處一面令甲自行醫治○前日江北人朱鳥子忍失去東洋車一輛旋在王某家查見向之理論反被王昆季兇毆事後心不能甘奔投捕房聲訴捕頭令十二圖地保交王到来以便解送馬路工程局禀請總辦翁子文太守訊究 
[来方照登]  
　　敬啓者自春徂夏冷暖不常以致症猝生死亡枕籍轉瞬秋凉瘧痢勢所不免俗云有力者施藥無力者傳方弟微員聽鼓自顧未遑祇得抄錄應騐舊方憑乞貴館登諸報章如遇好善君子製藥施送則受其惠者固獲更生之慶好施予者當亦獲福無涯矣肅此奉懇敬請升安惟希惠照不備上湘文正秋頓首霍亂一症皆由寒邪鬱結氣閉不通因而吐瀉交作及至力乏隂虚血液枯涸則筋脈迸急手足拘牽螺紋縮癟卽俗名吊脚痧也發時藥力難達卽使用藥得當亦恐不救此方傳自名醫納於臍中極其穏當去年金陵患此症者悉由此方救治今則此　朝發夕死時醫束手惟用此方者得以挽回誠日試百騐之良方也上肉桂八錢母丁香兩二錢倭硫黄五錢生香附兩八錢當門子四錢共研細末用小磁瓶封好病發時大人二分小兒一分納入臍中用膏藥貼之病重用鹽鋪膏藥上再用艾絨燒之熱氣一衝藥力徧達其病自愈再進滋隂之藥則全愈矣惟願有力之家製藥施送惟貧者無力製之則亦無可如何耳又治痢方黄丹六兩黄蠟六兩蒸和爲丸如梧子大每服三丸紅痢薑湯下白痢甘草湯下紅白痢薑甘湯下噤口痢烏梅湯下婦女皆可服惟不可經手需男子哺入口其條合此藥宜於僻靜處禁香息慮婦女雞犬均不可近五月五日六月六日製之尤佳去年秋湖南痢病死者甚衆蔣觀察少穆製此方送治活者無算此方需錢不麥而救人最效吾願好善君子廣爲製送焉又治瘧方蜜陀僧一大塊炭火煆紅浸童便中凡七次研末磁瓶封好壯盛者八分六十以上十五以下六七分童兒二三分以陳米煮稀粥調藥於瘧將發之先半時服之立愈以上一方見湖南通誌技術門祁陽人陳文明遇異人傳授屢試屢驗今子孫猶業其術云 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　日前本邑大南門外南馬頭南薰里殷子春家被賊竊去衣物因投二十三七鋪巡防局報請飭查局員盛雨村二尹准之率同捕役往勘屬實限三日内破獲迨限滿杳無蹤影二尹遂傳地甲汛捕至案飭各重責二百板展限三日赶緊破案○陳阿六與吳長慶因索欠起釁揮拳互毆旋又扭至二十三七鋪巡防局呶呶聲訴局員姚二尹訊得事起細微飭各具改過切結而退○張茂堂投二十三七鋪巡防局控租户馬松林欠繳屋租局員盛二尹諭令從速遷居馬抗不遵斷遂於前日飭傳到案判令責一百板勒限遷移○昨日南倉街萬福堂藥鋪傭人阿榮行經萬裕碼頭被甲乙丙三賭棍勾引入局致負洋銀數枚事後心不甘及投控二十三七鋪巡防局局員姚二尹准之飭地甲拘到甲卽王坤松一名押候訊明懲治 
[英美租界公堂瑣案]  
　　包探竇如海禀稱有曹孫氏者將幼女寄養沈董氏處被沈董氏私匿楊樹浦旋嗾使凋阿炳前往勒索洋銀二十元因由曹孫氏交小的解案請究讞員張柄樞司馬以其中枝節甚多商之美國海副領事飭押候過堂復訊○冷攤主沈阿慶與陳阿三卽小頭阿三有隙前日陳糾黨至馬立師洋行屋前將沈連戳兩刀正在扭結不解時門忽倒下將陳磕傷某號巡街捕聞聲到来拘送公堂請究司馬飭送某醫院醫治俟下禮拜二質訊○包探顧阿六禀稱楊阿二陳龍泉陳阿金串竊葉芝芳家洋烟灰報由小的拘獲解案司馬判各責三百板枷號一月○流氓曹小弟糾人將朱關泉吳阿富擄去勒索洋銀二百元報由包探劉森堂拘曹解案吳歴訴情形司馬飭將曹責五百板押捕房一年○流氓唐小火前曾戳傷杜小四在逃未獲昨由包探金阿三拘解公堂請究司馬判責五百板押捕房一年○小利吳玉堂掩入印度兵營竊取鐵鍋一口由包探陸阿九拘解請究司馬判責三百板○新普慶里金小寳校書家傭婦秦王氏行竊張陸氏家衣服烟袋獲交包探方長華解案請究司馬判責手心二百下○西婦史士吳文氏報稱成衣匠陳二寳吞没生綢八碼請卽究追司馬判責三百板函送改過局覊押半年○包探方長華禀稱陳阿福行竊廣順信號水烟袋一枝是以送案請究司馬判責三百板押捕房一月○包探李星福解積賊徐德元到案禀稱此人行竊有彰等家洋傘十餘頂經小的拘解請究司馬判責五百板押捕房三月期滿遞解回籍 
[法租界公堂瑣案]  
　　通和洋行主延担文律師處蘭德君控朱秦氏永逺租出田十三畝有奇立契後己由地保蓋戳忽又轉售與人以致不能請換道契等情讞員杜枝園大令准詞飭提朱秦氏研訊朱秦氏供此田確由小婦人租與通和洋行旋被夫弟朱榮另售與人現在夫弟不知避匿何處叩求鑒宥大令與法總領事署費繙譯官會商飭將朱秦氏交人保出候補提朱榮訊核○掮客吳如泰向胡德明購定烟煤值洋銀一千二百元久不付給控奉大令飭提到案訊供交人保出理處未幾吳忽潛逃乃將保人景仲康押追景懼倩人將吳尋獲扭請押訊迄今己逾半載吳一味挺押不付分文昨日胡投案求追大令命提吳復訊吳供小的在景處尚有洋銀二百元請將此欵先行弔案大令著還押候提景質訊核辦○流氓錢五子糾同羽黨至吳國泰所聞老虎灶啜茗乘間竊去水烟袋一枝昨日被吳尋獲扭案錢不認行竊大令判責三百板○惡丐瞿三和向各店强索錢文某號巡捕喝阻不理反敢行兇當經他捕帮回拘獲送案請辦大令判責三百板○包探禀稱兒偷閃阿金行竊某姓家衣服數件持向某押店求質經小的緝獲人贓解案請辦大令判責二百板驅逐出境○包探禀稱積竊陳阿毛偕同黨張仁来竊取南市某姓家衣服携至租界中求售經小的拘案請辦大令判責陳四百板張二百板○民探禀稱偷兒田阿福陳阿華在某處竊取衣服水烟袋等物携至某押店求質經小的拘獲解案請辦大令判各責二百板 
[美租界捕房紀事]  
　　昨晨積竊王阿林不知在何處竊得銀質對時表一枚持至吳淞路某押鋪質錢適爲包探劉阿炳所見連贓帶入捕房捕頭令押候轉解公堂禀請讞員張柄樞司馬懲辦○昨晨東洋車夫某甲行至崑山路見西婦某氏手持洋傘等物欵步而来四顧無人恃强攫取適包探倪順泉巡邏至此飛步追獲解送捕房捕頭令押候轉解公堂禀請訊辦○前晚有一西人被麴生所困躃躠至百老匯路胡言亂語滋閙不休某號巡街捕恐肇禍端設法送入捕房捕頭令押至酒醒後釋出 
[金陵官報]  
　　五月二十九日欽差商務大臣工部尚書吕海寰工部左侍郎盛宣懷英國稅務全權大臣馬凱副總稅務司裴式楷叅贊德貞傑彌孫書宓吉均會洋務局候補道汪商務隨員存記道楊文駿候選道陳善言繙譯温宗堯均見縣丞沈榮馥辭赴石港驗銷釐捐差六月初一日欽差大臣吕海寰盛宣懷均會辭行保甲局候補道松陳均禀知今日開辦會哨局正任南贛鎭何明亮叩謝札委兩江各軍行營營務處安徽知縣李應珏叩謝憲台飭知記大功三次給咨回皖銷派辦處政治科掌稿差知縣王禮恆由京引見回又何崧齡奉委派辦處政治科掌稿硑縣丞周鼎銘禀知到省初二日藩轅牌示揚州府石作楨撤任遺缺查有候補知府吳炳仁堪以署理藩臺吳禀知陸師學堂甄别江蘇糧道羅嘉杰到洋務局候補道汪均見格致書院候補道吳禀知今日甄别知縣張汝廉由京引見到省常昭米捐知縣方廷鴻到縣丞宋人龍禀知到省都司沈華緒謝委管帶江半輪船初三日儀棧鹽釐候補道曾紀壽到知府吳炳仁叩謝委署揚州府牌示又王迎嘉知縣郭慶祺從九朱寳麟均奉示寫履歴會辦山西機器局都司孔廣塘辭倉廳洪恩波禀知收上元平糶米從九謝先騫叩謝留寗差委知縣黄裳治縣丞李農華均禀知惜隂書院改造今日開工又李棠李藩巡檢管鐸均禀知到省初四日藩轅牌示句容縣黄傳初調簾遺缺查有試用知縣左杕周堪以代理又代理江都縣胡廷琛撤省遺缺查有候補知州吳式晸又甘泉縣謝元洪撤省遺缺查有試用通判張景祜又豐縣趙興霉則滿遺缺查有侯補知縣許寳良又阜寗縣王以寀期滿遺缺查有候補知縣季逢辛均堪以署理又興化縣劉重堪期滿調簾遺缺以署江浦縣盧運昌調署所遺江浦縣缺查有試用通判王彥澂堪以署理又請補碭山縣秦献祥業己奉部覆准自應飭赴新任分部主事彭銳到湖南来委署江都縣吳式晸甘泉縣張景祜江浦縣王彥澂均叩謝牌示准補安徽阜陽縣李應珏辭陽山縣秦獻祥叩謝飭赴新任牌示 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
