# 1882 - 176 - 4903292

 

Page 1

 
 
[告白]  
本齋所卽之多畫舶時文現巳盡數售與六合堂主人每部定價若干與在上海及各外埠出售處另開在後此佈[  點石齋主人啓]  
[新印縮本增選多寳船時文發售] [  六合堂謹啓]  
是書選自粤東名播寰宇久爲士林所寳購惜乎前刻有烏焉帝虎之訛兼之篇幅錯悮股叚脫落而錯字則無篇不有甚至文與題不相符者又有題無文者不可勝數誠憾事也今點石齋主人不惜重聘延請名彦逐一校讐莫不釐訂而更正之并其中之有題無文者悉加補入且增選入時鄕曾闈墨及名人課作倩能書者加意抄正用縮本法將原文一百本計文章七千餘篇縮成八小本名之曰增選多寳船至於字法之端莊筆畫之清晰猶其餘事更妙在置之巾箱中甚易携帶出入勝前書之繁疊眞有天壤之别今六合堂主人巳向點石齋承受概歸本堂分售各省每套收回工本銀四兩五錢計有七千餘文之多所費銀一錢可購百餘篇文章亦可謂便宜之至今是書旣成所有代本堂寄售之處開列於後賜顧者請向購閱至於各書坊有與本堂代售者用錢一體奉酧再此書所印無多海内知之祈及早往購可也此佈京都生和泰南京品水街愼益莊福州同茂茶棧廣東西營巷同愼長沙基大銜同安麥欄上海太古碼頭同愼長永安街長源泰香港同愼長漢口恰和行沙包街長源泰黄坡街各書坊均有託售 
[論僕從帶肚]  
天下事每况愈下古今同慨中國自捐例大開仕途濫雜己極有所謂官會者則聚數人之貲而捐一官夤緣得缺上奪下剥挨次遞捐不數年則會中人皆儼列縉紳矣而害更甚者又有帶肚一項由正途出身之員雖亦間或有之然不數見而捐納者則往往有是帶肚者何蓋或因捐欵不足或四聽鼓無資或因謀斡需費則擇僕人之有錢者向之借貸月聽利息一得差缺必泒司門簽及錢漕諸肥美之役此官之忠厚待人者也若深刻之流且有藉僕人之貲而得缺到任之後則將該僕尋事驅逐以冀免招物議其心尤不可問本報前述長隨訴寃一則是卽帶肚之流亞也余謂此風雖似無關於官塲之大局特細按之實可由此以决人之賢否何則爲官者至於用帶肚之僕則其人之不能自立可知不足取信於正人君子可知不顧體面可知凡人旣得一官出身加民所以表率百姓者必正己始可正民其上者則難進易退不以祿位爲念其次者留心民事謹愼從公其下者謀升斗之糈積銖累寸爲異日娱老恤後之計是已視居官若服賈矣斷未有乞憐於奴僕者且出仕爲光耀鄕閭之舉殷富親戚應亦樂爲助力卽親戚無可告援而有才可勝官宰之任必爲友朋所推重解囊相贈豈竟無人旣不能附蘿於松柏又不能攻玉於他山何妨守分聽天食貧安命終其身爲承平百姓亦藏拙之一道乃身在泥塗垂涎通顯推其心之所欲得者非官爵也爲官爵之可以獲利也而帮無可帮借無可借因出此下下之策不惜向僕馭低頭傭奴告貸氣節二字已不堪問矣如此作爲之輩而謂可使之臨民乎况帶肚之僕未有不趾高氣揚者其意謂我與主人名雖奴僕實爲債主且所得之缺借力實多則債主而兼恩人矣擅權納賄恣行威福毫無顧忌自身之禍福且不暇顧尚何計主人聲望之貽玷與官職之有碍哉未收使臂之功已召噬臍之毒始雖假手終致焚身良足慨矣竊謂此等庸劣之員萬不可使有地方之責其本身才緒旣不能淑身必不能淑世况其帶肚之僕是明明爲謀利而來聯絡書差顚倒曲直明目張胆賄賂公行甚且虧空庫項侵蝕錢糧官尚有前程之顧慮彼則並無前程官尚有家業可查追彼則并無家業閙至不可收拾與官相狼狽者官或縱之使逸上游查問以逃亡禀覆及事稍平仍復相依爲命其背官而妄爲者一經破敗官有帶肚一節亦不得不網開一面俾遠離而掩人耳目若輩見干犯法紀仍可逍遥事外益信帶肚之有利無害趨之若騖而黎庶之脂膏地方之元氣剥傷實甚然此帶肚之僕役維州縣衙門爲尤多其次糧捕各廳亦間有之若自府道以上則未之或聞也良由官高位尊自知珍惜名望不肯輕易乞助於人而帶肚者亦因上憲衙門訟事雖多己由地方官擬定詳上不能上下其手卽欲生財無可着力所得規費不過屬員門包及送禮者之隨使鮮有大宗出息未足饜老饕之慾故不屑營謀州縣缺之帶肚最多者以州縣爲親民之官錢漕各有定規且爲詞訟所自起一經斷定卽成鐵案而上憲平反百不一見若田産錢債等案尤可從中覔利但係繁缺下車數日則庫書漕書等卽效勤恐後所帶之肚轉瞬間原璧全歸本利俱獲不幸而遇簡缺亦可從中生發終不至子母俱無故帶肚於州縣較爲稳當余思職官而有帶肚則責其才緒平庸性情卑鄙諒亦無可置喙各省督撫司道能於屬員中詳加察訪遇有帶肚者無論能否量予甄别斥革且明白曉諭令毋得再蹈覆轍庶仕途爲之清肅而草野庶民己隠蒙其澤于無窮矣 
[本館自已接到電音]  
本館於昨日接到在津友人專發電音到本舘内有五月十三日諭旨二道敬謹譯登○五月十三日奉旨稽查正藍旗滿州旗務着嵩林去欽此同日奉旨稽查廂白旗蒙古旗務着鄂錕去欽此 
[埃事述聞]  
本月十三日倫敦發來電報言倫敦新聞紙名德律格來福載有埃及電報云埃及之兵刻己至蘇彝士河擬用底那密炸藥將河岸炸裂云 
[東瀛雜事]  
　　日本西字報言日本皇叔帶一兵官及跟役等乘坐法公司輪船出洋於本月初三日啓行前赴俄國緣四歷九月間俄皇舉行冠禮故前往致賀也又云横濱地方前有疫癘之災核計至華四月底己有三百三十人患此者其中二百十二人業經病斃五十五人則已醫治痊愈尚有六十三人則痊否未定西醫查其致疫之由因該處井水皆不潔浄有一處開井頗多而驗之則無一井可供汲食者穢濁之水中於人身故易致疾也近有人建議以大麥蓋滑地方之水頗極清潔擬設法引入横濱以供居民汲飲免致疾疫然迄今尚未舉辦也又云高麗向例不准高人更易外國服色近有英國兵船由長崎開往高麗有一高人之在長崎者求該兵船帶之回國兵官允之然該高人在長崎已久髮己剪去冠西人之冠及抵高境高麗人羣起毆逐令其仍回日本俟髮長冠易然後准其回國云又云美國新泒來華之使臣刻己行抵横濱聞使節尚須至東京小作勾留然後附輪來華也又云横濱有漁人捕得一魚其長計二丈三尺魚身之大約圍圓一丈光景漁人不知所措於是衆漁人合力將魚殺死剖視其腹則有小魚無數盖俱其所食者也又視其口中有圓毬一枚剖而視之則毬中皆係小蛇游行而去衆漁人恐魚身有毒不堪入口遂棄諸海濱又云高麗延請日本兵官至高麗訓練兵丁前者日使赴高亦有兵官隨往抵高之後卽行訓練高兵逐日操演刻下高麗又赶　 
 
 

Page 2

 
 
造營房以居兵士其洋槍軍械則多在日本定購也又有本館友人郵寄日本近事云日庭現命工部衙門由海底安設電線五條以通琉球大約西七月方能竣工可以傳消息矣又聞在高麗之日本學生近日屢通電信於日京陸軍衙門云係傳高麗刻下之國情然所傳之信皆係暗號外人不得而知也又前日本外務大臣所訂之關稅條欵共計一百六十欵今聞内中有六十五欵不便於商故各國外務大臣乘此換約期内欲向日廷改此數十條欵以利商賈也又上野地方係日京名勝之區往來過客莫不遊賞其處兹有日人由該處新築馬車鐵路一條以通火車專供遊人乘坐現在工已告竣往來甚速而坐客亦莫不稱使云又聞横濱産茶之處近日各茶樹上忽生一種小虫將葉啮壞甚受其害現當尾茶上巿之時若不設法除捕恐於茶務有碍也乂前月間突有盜賊六七名各手利刃于晚上闖入日本宫城縣令住宅内將縣令并妻小僕婢等盡皆縳住恣意傾筐倒篋搜索一空比及巡捕到來羣盜己經去遠夫一牧民之官尚不能保及身家則盜賊之猖獗可知矣又云日本鑄錢局創設在大坂地方自開鑪日起迄今已一十三年所鑄出之金銀等洋共計九千七百六十五萬九千餘元亦云巨矣 
[高麗雜聞]  
有自高麗回者云閔參判之生母於上月仙逝現參判遵制成服己稟請高庭囘籍終喪聞高王以參判爲國之戚勲正辦理訂約喫緊之時未便另換他人欲留參判暫緩居喪候將各國條約辦妥後再准回籍未卜參判果能應命否也又云前月念三四兩日高麗各地方大霧漫天自朝至暮皆不收散往來人咫尺莫辦停泊該處船隻皆不敢開行出口恐誤觸暗礁也又云高麗海面鯨魚甚多高國俗以此魚爲魚中之王人皆尊敬其政府亦有令禁捕此魚今聞有開化黨人金元庸者以此說爲妄謬不經之談稟請政府廢去此令現高廷業經允准任人捕捉聞漁人未得善法所獲甚少羣欲合資本向日本購買此種捕鯨器械云 
[漢江水漲]  
太古洋行之上海輪船由漢至滬述及十一日由漢啓輪之時漢江水勢已漲至三十七尺三寸及至九江則又漲至三十九尺矣 
[鄂省天時]  
楚北一帶天時自四月二十二日隂雨至二十五日放晴月底又變五月初一日後或雨或止未有整日清風和暢者端節日亦屬隂晴兼半五六七等日皆燥悶異常遍地潮濕欲流雖雷聲隆隆霉雨纖細仍不解鬱是時寒暑表升至八十度有奇至初七晚方見北風颯然潮氣頓消人纔舒暢天氣仍雨不知何日放晴也 
[揀茶肇釁]  
蘇黄鸝坊橋堍某茶葉舖向招本地婦女在棧揀茶計揀茶之處約分三叚老與老俱則雞皮鶴髮之嫗龎而居每日得手工錢約百餘文長與長偶則亂頭麤服之中年貧婦聚焉日獲貲約二百文最後則凡苗條弱質碧玉小家喁嵎同處日得辛苦錢獨豐青銅三百較之女紅針黹利逾數倍計是棧新茶登巿此種女流紛至沓來日有百數十人月之十一日有第二等中揀茶婦日暮散工經櫃夥權其輕重故抑其價婦不服語氣之間雜以微詞小東怒其言之有物也叱之去次辰婦又至譁阻不得入婦以夙藉女工度日養命之源在是况前後在棧揀茶不下十餘年何獨容衆棄我揮之門外辯論未終咆哮繼之小東怒不可遏格以手見婦益肆則順往取炒茶鐵鏟擊之中其腰脅受傷而踣棧司等齊出動手竟乘其臥地而毒毆之致下體受創尤劇婦哭罵不已卽被抬出街心斯時觀者塞衢覩此情形無不髮指一聲　喝將婦重抬入店内客廳炕床臥焉衆意汹汹店夥始形氣沮一面報知婦家前來看視并延省城著名傷科胡元龍醫治醫者云恐猝難平復且索酬甚鉅始肯包治痊愈於是該舖内外出入無禁招牌除去幾與犯命案彷彿差保皆已到門經此一番擾攘所費恐不貲也又是日在棧揀茶者均因肇釁爭出觀看一日未能工作至下午羣索是日工資酌給百文店主許以明日補發衆皆不允百餘婦女拍櫃敲檯羣雌粥粥是爲娘子軍之後勁棧主無奈央請同帮茶商合詞奉懇吳邑侯迅賜核斷卽經金明府立飭差役傳該傷婦之子與壻到堂諭令速將該婦舁回安心醫養聽候酌斷傷費其餘衆工均一律驅逐不准恃衆吵閙其子遵斷叩謝而退卽至該棧婉勸伊母回家衆工見縣差已到亦隨星散次辰棧門堅不肯啓衆工以營生無路頗滋憤懣擬約衆赴縣喊寃究以女流胆怯事遂不果棧門口計站立婦女六七十人語言嘈雜迄於無成惟羣搬磚石堵塞棧門高可及肩是亦無聊之極思也嗣經該棧人將石運開啓扉延入諸婦女仍照常工作按茶棧號召女工固不能少惟當老少一律軒輊不形兼須擇老成店夥專司其事或以女工頭掌之亦可决不能顯分區等令少年夥件溷雜授受謔浪笑傲防檢蕩然聞此風各省都有其流弊若出一轍且暖昧之事亦時或有聞噫女流名節豈以貧富而分傭趁謀生亦豈得巳所願業此者急籌良法以種隂功尤願有風教之責者頒條告而勤訪察焉 
[戲園近事]  
蘇城鎭府司前翼宿星君廟供設郎郎菩薩俗名郎郎廟係文武崑班公募創立嘉道間該業以弋腔奪利曾經涉訟請示嚴禁弋腔唱演勒石嵌壁其廟兵燹中未毁克復後重經修理文班卽在廟中開演近年城外開設戲園京徽班日盛一日崑腔雖在郡廟前演唱知音絕少幾無過而問者但弋腔縱盛因從前嚴禁有案不准入城旦不得在郎郎廟會議各事故今春伶人社季雲在小邾弄吉祥戲園内創立梨園公所議定章程京徽各班每開演一本捐資若于以爲經費本因國制停演杜季雲竭力營謀得以開戲吉祥茶園生意甚佳嗣後天仙同樂陸續開演爭奇鬥艷後來居上每日各得洋百餘元吉祥每日不及十元未免嫉姑并聞天仙同樂抽捐公費隠匿少報於是互相爭論彼此各執一詞聞卽日欲行禀控云 
[失女輕生]  
江省上月杪毛家園某姓失一女年僅三歲四處找尋寂無影響女之母祗此掌珠一朝遺失故痛不欲生竟向東湖奔去聳身欲下經入欄住挽之回家竊不解行拐者得此幼孩能值幾許而亦忍心爲之也 
[盜墳宜懲]  
浙江瑞安縣城外僻靜各處停放棺木近聞被賊盜開計有四十餘口之多高明府懸賞購緝尚無一人就獲到案但掘塜開棺此風樂清縣爲最盛究其故實緣懲辦太輕僅子枷責是以賊贍愈大犯案愈多遭斯暴露未免枯骨含寃嗣後官能將該盜盡法嚴辦勿以姑息爲仁庶兔刁風日熾也 
[馬戲悉新]  
車利尼馬戲本定禮拜四開演兩次嗣以是日天雨日間不能開演因而中止晚上則仍照常演技惟以隂晴不定觀者頗覺寥寥聞今日該戲班准演兩次并且花樣一新但願天色清和濕雲净掃庶幾可以一豁倦眸也 
[重申煙禁]  
日本禁烟最爲嚴厲不准鴉片入境兹閱日本報内載日人聞近來該國人在上海頗有吸食洋烟者故擬稟官申禁云 
[細故釀命]  
本埠引翔港相近之祝家浜地方一帶鄕民俱以做小工度日前日某小工因分泒工資不匀竟被四五人攅毆旣思因數十文被人毆辱忿極自盡動手人之母知而懼禍願將自己壽具送與該小工安殮而旁人不服以爲人命至重如此倖勉兇手太覺便宜因將棺木扛開現巳三日尚未議定也 
[出賣聘妻]  
外虹橋老街有鄕人某甲前經聘定引翔港某姓之女爲室現在女年長大岳家催娶不料婿於兩年前已將女之年庚八字出賣與某乙據稱得洋八十元而某姓只肯將女嫁與某甲不認某乙爲婿某乙謂出洋買得有憑有據豈容仍歸某甲意欲興訟現經旁人理 
 
 

Page 3

 
 
說尚未調停妥洽也 
[借錢賺婦]  
昨晨本埠外虹口三官堂前茶館内有寧人聚而爭論詢知某甲向業扛棒生意少有存蓄與某乙爲友乙癖嗜烟霞且懶甚前曾借甲錢二千文屢討未償甲知乙妻現年二十餘尚少艾因謂乙曰余再找爾錢五千文爾將妻與我可乎乙首肯約在茶館内書立筆據甲持錢而往正欲成交乙之親戚聞而踵至大爲不服謂甲曰汝與乙係朋友所欠之錢只能作借欵待其尋得生意自能陸續歸還如欲以七千錢而謀佔人婦當訟之於官旁人均抱不平同聲附和甲自知理屈喪沮而歸 
[嚴責狡展]  
翁太守昨臨法捕房又傳在押之史桂松詰訊甄又谷寄洋究竟若干史則堅稱祗有一百元餘不知情詰其何以前期供認今聽何人指使忽又翻供若仍從實供明帳簿因何塗改當予從寛核斷史桂松總以染病兩月未曾記算忽蒙傳查致將二月改爲三月豈知大小建未曾留意致有破綻甄處祇寄得一百元由婦女收下太守謂如此狡展眞是有恩尀施喝令掌頰二十下再詰則仍照前供不認復令掌頰六十下仍爲管押候辦 
[訛詐虧本]  
北方風氣　勁故北人每多好勇鬥狼近今法租界新街一帶遊手好閒之徒三五成　口操津音動輒尋事擇懦而欺有錢者磬囊而後已無錢者卽飽以老拳横行不法莫此爲甚查其根底實則各路人皆有京式裝束出口操北音若遇不怕凶狠者　住重打則哀告求饒土音盡出矣前日傍曉法馬路卜粼里口有句容人開設之整容店店中某甲亦卽此類將油紙扇一把放於門外石上以觀動靜適來船戸模樣者兩人見扇灣腰俯拾詎方入手而店中人卽赶出謂扇係我放汝思偷去必不干休說畢卽掌其頰而該兩人亦好事之流相物在當街所以拾取旣是爾物何故放於通衢互相爭執旋欲動武觀者頗衆從中有一打抱不平者揷身入内邀至玉露春議理而租界茶肆倘買講茶須罰洋充公故卽將諸人推出拾扇人及代抱不平者均逸去整容店放扇之人所穿白洋布短衫已被扯碎大爲虧本怏怏回店是可謂自貽伊戚者矣 
[拐匪覊押]  
董大盈至英界公堂稱有一蘇人誘我兒子出外在同泰客棧同住并使我兒子偷竊銀洋今得尋見兒子蘇人亦在爲此一併交捕送請究辦董成銘供與蘇人張巧福同伴玩耍夜則住居客寓同住者尚有孩子二人張巧福供蘇人向織欄干邊爲業途遇董成銘爲伴並無與他同住客寓及囑他竊洋之事陳太守得供之下飭董大盈先將兒子董成銘領回管束張巧福押候飭差傳到同泰客寓主訊問張巧福是否另有二孩及與董成銘同住再行核辦 
[貪飲滋事]  
趙松茂於英界公堂稟稱有三人在我酒店吃酒夜深尚不肯去催說反被毁壞盌盞等件因此訴捕拘案請斷徐金山錢松泉徐小雲等同供實係酒醉只求恩斷陳太守隨判徐金山等各罰洋一元撥充醫院經費完結 
[妓發公所]  
前報疉述粤妓陳圓金潤金控請從良一案英公堂業據其同鄕人公稟稱陳圓金實係郭阿全之親妹兹聞又有廣帮店舖十餘家聯名具稟稱陳圓金係馮某之妻被人誘拐來滬陷入妓寮况該鴇郭亞占最爲兇惡業經郭阿全函至原籍招馮某來滬求領今請將該妓暫留等語陳太守閱畢諭以此案已由本分府核准當將陳圓金潤金一併送廣肇公所矣各戸叩謝而退 
[拐風復熾]  
拐賣之風無地蔑有以中國統計獨盛於廣東盖别省拐徒只拐幼童女孩售之他處以圖利吾粤則連成人亦多被拐者誠以地處濱海且香港一區地屬英轄奸徒之得行其術較别處爲便耳此等拐匪專好拐人出洋所謂販猪仔者卽此輩也設計殊工行同鬼蜮近復加蒙藥以迷人術愈工心愈毒矣彼拐得一人即獲厚利墮其網者身入牢籠籲天莫救雖智巧者無能脫其苦按香港船隻出口條例凡遇出洋雇工之輩必由英官當堂面詢曾否自願出洋爲傭自願者方准下船否則扣留查辦詎料該匪等機變百出凡拐得之人藏之别室另用頂替者到堂應供而被拐者無從伸訴故拐賣之風仍前不减也近有南邑鄒國良之子名恩年僅十四於二月念二日日晡時出外閒遊迤邐至城外西關梯雲橋脚手持紙煙將欲覔火而吸徘徊四顧適遇著名拐子何安見厥情形卽乘隙而進曰小哥欲火否我有火可以奉贈當於袋中取自來火遺之詎其火中和以蒙藥一觸其味便覺模糊頓時口噤心悸不覺隨該匪而行卽被拐至船中帶往香港錮之筲箕彎嚴加扃固斯時雖有雙翅亦難高飛猶幸該匪稍給茶水飮水後漸覺清醒見被拐同儕甚多相與慟哭各道被拐情狀幸鄒恩靈敏有胆細審天窓有隙密識之至五鼓人靜亟由窓竇而逸窓口寛僅六寸逸出時已體無完膚脫難後幸遇其族兄乃得挈之回家計被錮二十餘天而猶未出洋者以其父兄日夕在輪船候察匪徒得信故未遽押解下船誠幸事也否則何堪設想哉現己指名禀請官憲緝拿該匪是則用迷藥以拐人較前更難防範矣竊願有牧民之責者亟籌良法杜絕奸謀庶幾閭閣得以安業其功德豈淺鮮哉[  粤東無名氏來稿]  
[俚句奉呈張志瀛先生乞畫]  
巧製齊紈手自量却嫌素月淡無光乞將張緒當年筆畫箇風流時世妝
絕世無雙老畫師美人香草寄遐思庸脂俗粉消除盡深淺眉痕總入時[  古越高昌寒食生拜手]  
[蘇省撫轅抄]  
五月十一日同知銜分發江蘇試用知縣資鎭山河南人候補知縣竇鎭山河南人候補知縣王慶祺江西人均稟到○十二日戸部郎中楊相田由貴州籍來知縣夏槐稟知臬委直阜甯會審案件辭縣丞王茂華謝委署丹陽主簿事○牌示新陽典史石汝松在任丁憂遺缺查有試用巡檢應文瀾堪以署理○十三日布庫沈世美崑新常昭提漕項回 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月初七日京報全錄]  
　　宫門抄○諭旨七道錄前○發抄旨四道○粤督張等奏爲已故運司戰功卓著懇恩建立專祠並請將事蹟宣付史館立傳摺子○又奏爲援案懇請建祠夾片○皖撫裕奏爲長江水師巡閱到皖並起程上駛日期夾片○閩撫岑奏爲請開復守備留省補用夾片○將軍金奏爲請從優議卹夾片○五月初七日理藩院鑾儀衛光祿寺正白旗值日無引見○禮王等點騐軍器覆命○雙印服滿請安○浙江提督歐陽利見到京請安○四川知府蔣德鈞等謝思○召見軍機歐陽利見蔣德鈞○發抄張樹聲奏武邑縣民婦崔張氏京控案審擬奉旨刑部議奏欽此○又挑挖清河出力之州判銜王庭清等改奬奉旨吏部議奏欽此○又前保機器等局出力之補用道朱格仁等請飭部註册更正奉旨吏部議奏單併發欽此○又天津道吳毓蘭因病出缺並委津海道周馥兼署奉旨知道了欽此○○兩廣總督臣張樹聲廣東巡撫臣裕寛跪奏爲巳故運司戰功卓著籲懇天恩俯准在於立功地方建立專祠並將事蹟宣付國史舘立傳恭摺仰祈聖鑒事竊布政使銜兩廣鹽運使叚起於本年正月初一日在任病故業經臣等奏報在案伏查段起係湖南清泉縣監生弱冠讀書遭時多故投筆從戎馳驅廣西江西浙江各省頡頑諸將共成平賊之功其勲勞實有不可没者方粤匪之起也時在咸豐初年段起年方少壯投效廣西軍管巡撫臣勞崇光委帶保勇百人輒以少擊衆所向無前五年全州被圍勞崇光使領一軍馳往解圍乘務招安鄧正高巨股解散脅從數萬人是爲該故運司至廣西立功之始六年江西賊方熾勞崇光檄段起赴援時餉糈匱乏起毁家資給軍遄行謁故大學士曾國藩於江西曾國藩　其軍曰衡勇時以賊踞建昌縣官軍久攻不克飭起率所部四百人迅往助戰起辱食星馳至夜撲城外賊壘驟驚潰軍士緣城入城賊亦駭竄殺獲無算七年從劉騰鴻李續宜普承堯各軍攻圍瑞州踹賊悍分股出撲南北兩岸官軍屢挫其鋒逆首僞檢點賴蕷薪被剿投水餘匪奪船渡河段起率勇追殺殆盡賊於南門守禦尤嚴劉騰鴻與起奮勇進攻騰鴻中砲陣亡起亦重被創卒克之明年賊竄浙江衢州被圍段起率勇援衢解圍師還合攻景德鎭浮梁縣城以次克復九年逆首陳玉成由皖南竄段起泒防景德鎭當其冲要賊所必爭起先後苦戰屢瀕危險裨將樊俊戰殁賊卒不得前曾國藩批牘嘉勞亦深信起能獨當一面矣會浙江兵禍方亟巡撫壬有齡　段起勇馳書勸勉囑募勇往援起捐資募千五百人遣别將率以行屢戰克捷聲震浙西十一年春逆首李秀成率飢賊數萬竄圍廣信廣豐多積榖賊所注意叚起率千人兼程馳赴甫入城賊大至起部署城守歷數畫夜賊不得食將遁起開壁馳擊之賊大潰廣信圍亦解該故運司之戮力江西卓卓可紀者如此同治四年金陵餘匪竄入江西叚起議就境撲滅無令滋蔓力洊精毅營將席寳田任以督勦卒擒僞小天王洪福瑱肅清全境髮逆遂熄四年駐江霆軍因索餉譁變闔城煌駭叚起單騎馳諭營勇皆洶洶裹甲矣聞起至並乘兵羅拜遵約束江西閩浙交界有大山綿亘千里向以藪盜封禁賊擾時附近之民多匿其間歷年生息戸將盈萬或言爲江南餘孽江西巡撫劉坤一奏泒叚起先往清查起冒暑入山幽巖深箐罔不親涉盡得其實禀奉奏准弛禁居民有冒禁爲建生祠者該故運司之定計應變大有造於江西者又如此該故運司忠廉沈毅力於任事以一書生歷膺保洊陟監司賞戴花翎賞給瑚松額巴圖魯勇號特簡江西糧道　病開缺經原任兩江總督沈葆楨一調台灣再調江南該員感激酬知遇事核實認眞不辭勞怨一切地方營務裨助宏多旋坐補江西原缺沈葆楨又以江南徐洲道所轄盜風不靖非該員莫資整飭因奏請調補嗣丁憂回籍服闋後經臣樹聲調赴廣東特簡兩廣鹽運使沈葆楨與前兵部右侍郎彭玉麟等皆具人倫之鑒無不以爲才可大用其在徐州則清理湖田以籌生聚力行保甲以翦兇頑蒞任甫數月吏畏民懷至今猶頌聲載道在廣東則籌辦海防整頓鹽務皆精心果力規畫周詳已著成效而未竟其用此又該故運司當官應務之大端也仰維國家削平髮逆一時折衝禦侮之臣多報以馨香垂諸竹帛所以上昭歷聖培養之厚下勵天下血氣之倫叚起勲績甚偉歷官又卓着政聲臣等旣稔知梗概不敢壅於上聞適臣樹聲接彭玉麟來書亦謂段起人才可惜應臚陳事實籲請優卹立傳不朽斯人合無仰懇天恩俯准將布政使銜原任兩魔鹽運使叚起戰功事蹟宣付史館立傳並准在立功地方建立專祠之處實出自聖主逾格鴻慈謹合詞恭慴具陳伏乞皇太后皇上聖鑒訓示謹奏軍機大臣奉旨着照所請該部知道欽此○○張樹聲等片再查軍興以來陣亡將弁兵勇例得入祀府城昭忠祠兹據署廣東潮州鎭總兵方耀禀據鎭屬潮陽營游擊劉國煇稟稱潮陽管自道光三十年起歷次奉調前署遊擊揀發都司玉山前署遊擊興寧營都司鄭心廣並千把總外委額外等弁先後管帶本營兵丁赴本省各處征剿逆匪轉戰廣西湖南湖北江南安徽福建江西浙江等省或力解城圍或擒斬要匪克復城池蕩平地方征戰旣久死亡衆多其中大半籍隸潮陽及隣近各處在各官兵衝鋒陷陣戮力行間或効命疆場或積勞病故固屬分所應爲究係爲國捐軀事後追思其情可憫祗因潮陽向未建立昭忠祠祁典缺然忠魂無所依附兹游擊倡捐廉俸並闔管官兵量力捐資擬建專祠及籌備逓年祭祀之需將潮陽營歷次奉調出師陣亡病故各官兵確查職銜姓名設位入祀由地方官春秋致祭以勵節義而彰忠藎惟建祠難得其地查附近游擊衙署右側舊有營倉一所前後兩進一廳二房年久均巳坍塌現擬將此營倉舊址中廳興造建立專祠其餘一廳四房俟修復後仍作營倉足資存儲由鎭轉稟核辦等因當經飭據善後總局司道核議詳請具奏前來臣等覆查前據總兵卓興方耀吳光亮鄭紹忠何明亮先後爲部下陣亡將弁勇丁建祠奉祀請賜名慰忠祠均奉旨允准在案今潮陽管官兵自軍興以來歷年奉調出師轉戰數省死亡衆多所請捐資建祠設位入祀由地方官春秋致祭以慰忠魂核與卓興等請建慰忠祠原委情事相同可否准其建造並一體賜名慰忠祠令地方官春秋致祭以表忠烈而慰死事之處出自恩施謹合詞附片具陳伏乞 
聖鑒訓示謹奏軍機大臣奉旨着照所請該部知道欽此○○裕祿片再長江水師定章提督以半年駐上江半年駐下江周歷巡閱查看弁兵勤惰提臣李　謀今自太平府起程於三月十六日到皖巡閱安慶等水師各營並與臣會商一切於十七日仍帶師船駛赴上游各省巡閱所有巡閱到院及起程上駛日期謹會同長江水師提臣李成謀附片具陳伏乞聖鑒謹奏軍機大臣奉 
旨知道了欽此○○岑毓英片再光緒元年台灣起建恒春縣城由前台灣道夏獻綸泒委嘉義營守備蔣福勝前赴嘉義縣招募土工二百名承領工資銀四百零八兩因到工不及十分之一應追銀三百八十五兩零經前將軍臣文煜督臣李鶴年撫臣丁日昌會同奏叅革職提追嗣後蔣福勝將前項應行追賠銀兩先後照數繳清在案兹據台灣道劉璈詳稱查得革員蔣福勝奉飭赴嘉義縣招募土工二百名起建恒春縣城每名每日給錢二百文由郡至　春工作時當烟瘴盛行詎各土工行至半途傳聞恒春物價昻貴水土惡劣視爲畏途紛紛逃散不能禁止致到工者不及一成原情定斷與尅扣凌虐因而潰散者情形不同其應追銀兩已據照數繳清察看該革員年正富强遇事不憚勞苦其才尚堪造就詳請奏懇開復前來臣覆查無異可否仰懇天恩賞准將已革嘉義營守備蔣福勝開復原官仍留閩省補用以觀後效除咨部外謹會同福州將軍臣穆圖善閩浙督臣何璟附片具陳伏乞聖鑒訓示謹奏軍機大臣奉旨着照所請兵部知道欽此○○金順片再奴才行營吉林三姓正白旗合敏圖佐領下驍騎校花翎副都統銜儘先卽補恊領依凌阿于上年十一月初六日在濟木薩差次　故其所遺　騎校一缺另行揀補外查該故員歷次打仗出力積勞多年實属萬里從戎殁于王事念其立功在先殊堪憫惻合無仰懇天恩准將該　　依凌阿照軍營立功後積勞病故例勅部從優議卹出自高厚鴻慈謹附片具奏伏乞聖鑒訓示謹奏軍機大臣奉旨依凌阿着照軍營立功後積勞病故例從優議卹該部知道欽此 
 
