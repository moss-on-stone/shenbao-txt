# 1891 - 321 - 4906680

 

Page 1

 
 
[新科順天江南江西浙江闈墨出售] [  申報館啓]  
　　制藝雖小道然理法必準諸先民花樣必宗乎時尚　爾操觚者隣不能工本舘每逢大比之年卽將直省闈墨排　問世誠欲爲撁摩風氣者導以先路也本科順天江南江西浙江等省闈墨類多炳炳琅琅之作亟付手民冠以主司同考官姓名儒里新貴題名全錄後附試帖如干首每本碼洋七分有欲觀絶時眉樣者本埠請至三馬路申昌書室及掃葉山房外埠卽向申昌及賣報人購取可也此佈 
[論京師多盜]  
　　近來京師盜案日出不窮說者謂京都爲首善之區何以捕務廢弛至於此極是盖有故北地本多荒瘠之區地方絶少出産而民風强悍自昔已然馬賊猖狂半由於此然曾聞諸西人云凡天下最繁華之地匪類之薈萃獨多卽如英之倫敦法之巴黎斯德之柏靈美之華盛頓俄之聖彼德羅堡大都通衢則宵小之潛蹤者亦最衆或疑爲外洋多以機器製造各物一切舂米磨麥挑水推車以及行舟等事無一不用機器機器之用愈廣人力之用愈少彼藉一手一足欲以肩挑背負胼手胝足自食其力者皆無所施其伎以自求口實以故生齒愈繁而生機日蹙諺云飽煖思淫欲飢寒起盜心飽煖而不至於淫欲者十中或尚居一二若飢寒而不起盜心則惟有氣節者能之如欲求之於庸庸碌碌中則難之矣况都城在於北方北方風氣剛勁燕趙之地古我慷慨悲歌之士又云南人使船北人使馬北方之人其騎馬試劍實爲常事一旦生計毫無仰屋興嗟衣不能蔽身食不能果腹則挺而走險亦屬意計中事所以都中緝捕盜賊之官弁兵丁較之各直省其數不止加倍然俗云止有千日作賊斷無千日防賊賊本難防而捕盜者又不過虚糜廪祿坐支餉項於緝捕諸事平素絶不講求彼盜賊早已窺之有素故乘機而動投間低隙竟無盡期防之於日間則猝發於夜晚防之於冬令乃突起於夏秋聞今年北地豐收年歲頗爲大有津地收穫較往年不止倍蓰是則尚不至於如去歲之飢寒交迫而乃出没不常伏莽之多仍是隨時竊發日報所載幾於書不勝書甚至於民間被盜不足爲異官署中亦有失物者又甚而官署失物亦不足異宮院中亦有失物庫藏中亦有失物雖曰此等多係雞鳴狗盜之輩並非明火執仗糾衆刼搶然此時之小竊不能拿獲盡法嚴懲則安知他日不膽愈放而愈大心傅縱而愈横勢必至於視庫藏官院衙署亦無異於閭閻可以任其取携無或撓阻尚復成何事體故嚴旨屢降責成有捕務之責者令其竭力整頓留心伺察而又嚴其法以懲之密其網以羅之此皆分内應爲之事初非過爲已甚也第捕務廢弛固屬咎有應得而推原盜匪之多則竊謂此地方之繁華有以致之也外洋之所以多游手無賴由於機器多而人工少猶可說也若中國則機器之用尚不甚廣人工之需未嘗不多何以亦至於此不知地方苟爲繁華則他處之人莫不欣欣向慕視以爲樂土之適有擔登購屩來此謀借枝棲者依親着友輾轉籌謀欲求一餬口之計彼以爲地方繁富謀事自必易易而抑知人之來也者日益衆事之可謀者日益稀而大邑通都用度每多奢靡可悅之事耳濡目染習焉不覺其有稍得意者每擲黄金於盧牝一旦失勢無事則求復其當初寒儉之本體而不可得而長安居大不易旅費所出計復不貲其有不坐困於其間者乎昔僕初至海上有人以尺一書屬爲謀鷦鷯之一枝者僕答書云上海爲錦繡繁華之地倘足下腰纒十萬出而作汗漫遊固可爲樂郊之適也蓋上海乃用錢之地非賺錢之地也此說雖隱亦頗的確京師則比之上海爲尤甚人之入都者無論何項人必罄其腰纒而後出若腰纒旣罄而猶不出則其淪落有可必者矣日就淪落不免飢寒用是以起盜心也不難矣有子曰國奢則示之以儉國儉則示之以禮儉而有禮夫何盜之足患語未竟有人　之以鼻曰有是哉子之迂也則應之曰然 
[觚梭晴旭]  
　　吏部爲咨行事文選司案呈鴻臚寺少卿桂勛升授太常寺少卿所遺鴻臚寺少卿一缺應咨取各衙門正五品人員由本部帶領引見理合咨行宗人府六部理藩院三庫步軍統領衙門於一等資深兩項理事官郎中各保送一員開造履歴卽日咨覆過部以憑辦理○步軍營委翼尉德雲委署正翼尉已綴前報所遺委翼尉有管理四旗巡捕之責事重差煩應卽派署以專責成經大金吾三堂憲遴得廂藍旗漢軍協尉劉魁元署理右翼委翼尉○工部爲知照事虞衡司案呈所有各旗營應領光緖十七年冬季常操火藥按照册領火藥轟藥火繩鉛丸數目核與歴屆無閏之季數目相符移付照數開放去後旋准火藥庫片稱於本月十一日關放相應知照各旗營派員於是日赴火藥局承領○吏部爲曉諭事所有考試漢謄錄前經本部出示傳令應考之滿洲蒙古漢軍漢人舉人恩拔副歲優貢生捐納貢監生各項候選人員並捐納從六品佐貳職銜各員取具六品以上同鄉京官印結佐領圖結於限内赴部投考在案兹限期已滿恐應考人員未能周知現在各舘需用謄錄孔亟惟赴部報考者人數寥寥合再行展限十日所有應考人員於限内取結赴部投遞以便考試○吏部爲咨行事文選司案呈本部議覆江西巡撫德題以江西遇缺卽補知縣江聨蓉請補新淦縣知縣等因核與輪用例章相符應准其補授一本於十月初三日具題奉旨江聨蓉着依議補授餘依議欽此欽遵到部合將原題黏抄咨行江西巡撫查照辦理○管理户部三庫大臣爲咨行事檔房案呈縀疋庫員外郎現在懸缺例應咨取各項人員帶領引見請旨調補相應咨行内閣宗人府六部理藩院内務府將一等資深兩項侍讀副理事官員外郎各保送一員開具履歴卽日咨覆過部以憑彚帶引見○吏部爲咨行事文選司案呈本部議覆安徽巡撫沈題請以安徽大挑知縣楊汭借署布政司長盈庫大使等因核與大挑人員借署例案相符應准借署是缺以資歴練於十月初六日具題奉旨依議欽此欽遵到部相應咨行安徽巡撫查照辦理○前兵部右侍郎白健侯少司馬桓今夏因患痢疾奏准開缺以資靜攝詎料藥餌無靈修文竟召至本月初十日戌刻撒手西逝由其公子親視含殮擬在宣武門外香爐營宅内停柩嗪經然後扶回通州少司馬生前口授遺疏　由公子代繕惟在花衣期内擬請兵部於十四日代爲呈遞云○和碩睿慤親王德長之繼福晋係已故奉錦山海道景觀察福之長女迎娶甫及匝月而睿慤親王薨逝册封福晋典禮尚付闕如而嗣王魁斌承襲睿親王爵後聘娶固偷額駙景駙馬壽之第四女過門已閱八載亦未舉行册封典禮近由睿親王門上咨報禮部請將睿親王魁斌之繼母太福晋曁其嫡福晉一併 
 
 

Page 2

 
 
奏辦册封福晉典禮當由内閣撰擬册文寳文轉付内務府備製册寳各二分以便奏派正副使持簡恭奉册寳往睿王府第舉行册封典禮旋經禮部開列各部堂銜淸單請派於十月十三日具奏奉硃筆圈出遣署禮部尚書烏拉喜崇阿爲正使禮部右侍郎景善爲副使欽此其册封日期應由欽天監擇吉奏聞轉行遵照辦理○西交民巷西頭兵部窪廂紅漢官廳間壁棚鋪後院有某甲開設烟舘本月十一日晡時正當履綦雜遝雲霧迷漫時突有右翼步營弁兵二十餘人一擁而入烟客見此棄槍逃命經弁兵拘獲六人連烟具一併抄解右翼公所以憑訊辦嗣又在某茶葉鋪某乙所開烟館北頭火神廟某丙所開烟館一併抄拿共獲烟客七名同解翼尉公所治以違禁吸烟之罪 
[南徼掄才]  
　　越南素爲我大淸藩服掄才之典亦不大異於中朝兹閱同文報言本年十月初二日爲省試之期計渭南應試諸生原有八千名之譜連臨塲續求入試者共得九千名解額亦較前次增多俾海底珊瑚同歸鐵網是日主司所命文題爲曰仁與義六三德濟濟多土故天下國家可得而正也鄭伯使宛來歸祊秦誓曰若有一个臣欲爲君盡君道先期九月二十七日巡撫領定寍總督陶仲祺禀諸太子少保兵部尚書欽差北圻經略使略稱照例舉人冠服衣用南凉紗黑色冠前面有銀花一朶本年鄉試場期已遵例製辦嗣接貴使函開今年修補試塲支銀八百三十圓欵頓支銀一千圓凡事俱宜從厚舉人冠服亦當整雅庶得美觀奉此經製外衣用南紗水波圓鶴藍色内衣用西白布均交領冠用八絲前面銀花一朶云云噫南荒疆宇久痛淪亡不圖苹野鹿鳴猶是率循典禮泚筆記此不禁慨然於告朔餼羊矣 
[訊匪記略]  
　　前報紀揚州蘭姓書塲拘獲一匪徒綑送叅府署兹聞此匪到署後有問其名姓者匪大言曰大丈夫一身作事一身當我何隱諱爲哉我山東人姓馬名鳳翔問爾在會有憑據否曰有存在山上問山何在曰在吾心内察其形狀不倫不類頗似瘋癲年約三十餘衣履頗爲整潔身畔惟小刀一柄别無他物旋經牛叅戎發交城守徐守戎訊問依然語無倫次肆口胡言盤詰再三供詞不一嗣由叅戎飭送有司衙門嚴訊想一經研鞫當立現魑魅眞形也 
[辛卯科貴州鄉試官板題名全錄]  
張致安遵義附　徐　坤貴陽廪　鞠文熙遵義廪　柳元翹印江增　彭壽賢遵義廪　宼宗儁貴筑附　楊槿林畢節訓　金正煒貴陽附　李宗湘錦屏闌　李端檢貴筑附　李端槩貴筑附　袁澄淸貴筑附　周之麟貴筑附　喻熙箴貴筑廪　陳文燾安化廪　楊錫謨遵義副　譚子俊貴筑廪　諶選模平遠拔　楊　澍遵義廪　葛　偲畢節廪　馬汝驥貴陽增　陳鍾瀞貴陽附　趙　煓普定廪　謝承珪遵義廪　申文淸婺川廪　錢榮光貴筑附　陳夔麒淸鎭拔　張景春安順廪　周文郁黎平拔　張可煐淸鎭廪　桂　鸞貴陽副　陳昭先黎平廪　陳開祺黎平廪　吳懋卿遵義廪　胡祖均黔西拔　周守彬貴陽增　陳開祥黎平廪　談定安平越廪　胡　俊普定增　胡翰朝仁懷廪　張　傑淸鎭附　王克鼎平遠恩　顔德煇銅仁廪　申德渠石阡貢　鄧　鑫貴筑監　史煥靑貴筑附　呂重熙貴筑教　陳麟書修文廪　鄒國柱貴筑附　曾鵬星石阡優 
[副榜]  
羅時雍修文增　饒大經安化廪　陳其銘印江廪　張紹鑾淸鎭廪　劉　煒修文廪　周　詢貴筑監　楊紹雲石阡附　張煦春貴筑附　 
[冠盖往來]  
　　新簡江蘇學政溥玉岑宗師良陛辭後於九月下旬起節出都本月十八日傍晚文旌馳抵維揚文武印委各員均往河干恭迓宗師入城答拜後回舟小住一宵卽於十九日黎明揚帆南渡○升授山西按察司張翰仙謙訪汝梅由粤西交缷道篆秉節登程本月十八日淸晨馳過邦上府尊以次均往恭迎廉訪接見之餘命駕入城拜客移時回舟卽起提北上○是日午刻新任徐州道桂薌亭觀察嵩慶于觀察寳之旌斾抵揚聞于觀察奉上游檄往海州一帶查辦要件此次查畢回省銷差云 
[除暴安良]  
　　福建福淸縣江頭鄉人黄軟身性情兇悍無惡不爲羽黨多至數百人邑人畏之如虎妻某氏本鄰鄉女幼曾許字某家黄涎其色偵女父外出袖洋銀二十圓擲諸家内强委禽焉女父畏其兇燄竟以女歸之迨上年有客航海歸積貲二千餘金道出其鄉被黄刦掠一空後復恃强占據某島蛤埕以爲利藪前任福淸縣何明府聞知據情通詳各大憲請會營拿辦卞制軍准如所請立檄楚軍二營并遴委張司馬翥帮同督緝閱月餘密購線人擒獲并獲從犯多名錄定口供中禀大憲大憲批飭將黄及三犯就地正法餘人分别從輕發落從此福邑良民皆可高枕而臥不致有豺狼當道之憂矣 
[懷柔有道]  
　　杭垣紫金冠巷建造營房已登報牘兹悉省防統領劉總戎祥勝上體懷柔之道下籌保護之謀禀請撫憲崧振帥城廂内外凡有西人教堂以及住宅之旁派撥營兵日夜守望毋使匪徒窺伺乘間竊發無如雨雪風霜難以持久於是購買民間基地疉石爲墻支椽築屋量地之大小建屋之多寡每一處派楚軍一棚鳴砲於晨支更於夜并延請教師每日辰酉兩時教習洋鎗隊暇時操演長竿刀棍之屬以壯聲威 
[冬防嚴密]  
　　時值冬令宵小易生杭省劉統領深念民艱出示曉諭除添撥楚軍各路梭巡外凡在子民互相捍禦協力同心遇有鼠竊狗偷務須隨時拿獲送轅懲辦 
[白門衰柳記]  
　　江寍某甲應童子試未售家頗小录久染烟霞之癖終日遊蕩棄家不顧父兄鄙而薄之不齒於人類以致衣衫藍縷幾類乞兒數日前天氣驟寒甲百結鶉衣不足與北風相撐拒且烟癮大發涕涙交流至夜倒臥試院前輾轉而斃有識其面目者飛報其家其弟舁棺木前來當街裝殮噫慘矣○楚北人某姓整容匠也家住銅作坊日藉刀鑷以博饔飱本月十八晚約集同鄉之業是者十餘人至南門街義興館大嚼觥籌交錯載號載呶飲至夜闌始各散去酒保開帳略至則共需錢千餘文某囊内空空惟以寫帳二字對館主不允以致互相口角揪扭成團館主膂力頗强傷及某之食指登時靑腫痛不可支大聲呼號聲言咱老子非藉吃白食爲生涯者囊中自有錢惟愈我指始給耳館主見其潑皮訛詐不答一言旣而同伴者又喚其妻子來盡情喧擾隣人再三苦勸允以次日延醫療治方首肯而去○陸春江大令握江寍縣篆時訪拿地棍處以嚴刑若輩望而生畏心咸鼠伏不敢動現在漸漸復萌故態恣横於茶坊酒肆中稍不遂心肆行毁物或三四人站立妓院左右見有少年狎客衣服麗都者卽攔住其門褫以俵分質用客如支拒則卽奉以老拳至夜閒有少婦獨行更必尾至僻靜之區一人奪去燈籠數人環而輕薄之簪珥　環盡行攫取以故僕婦之稍有姿色者薄暮後相戒不敢出門說者謂此輩必與差役勾漣是以肆無忌憚良有司雖惡之尚未備悉其種種不法也苟密訪而嚴捕之庶幾可凈拔根株乎 
[珠海寒潮]  
　　廣州訪事人來信云某夜有盜三十餘人明火執仗擁至南海西樵某鄉異常兇悍鄉人咸畏縮如蝟遂任其連刦一十六家慾壑旣盈始揚長而去事後禀官追究迄今尚未破案也○某夜有緑林豪客數人混入西門廣慶戲園觀劇迨夜深先一人突出洋槍向空施放轟然一震滿座皆驚其餘數人卽聞聲而起闖進女客坐處肆行劫掠　環首飾攫取一空女客狼狽異常相與覔姊呼姨而返盜賊猖狂至此豈地方官盡屬宋聾耶然婦女之深夜出遊者亦當以此爲殷鑒矣○額玉如廉訪見邇者盜賊披猖刼案迭出嚴飭地方文武加意緝查如再隱 
 
 

Page 3

 
 
瞞從重叅辦各官遂廣購眼綫實力稽查某日在多寳橋某烟館緝獲巨盜三名内有安勇一人同榻吸烟亦被執去後由營官出具保結始得免犴狴之災又以烟館窩頓匪人罪有應得當卽發委查封○本月初十日卯刻東南城上八角樓無端火起熊熊回回上燭霄漢警鑼亂報水會紛來番禺縣李大令步上城垣督同守城弁兵竭力撲滅幸四圍皆係曠地不至蔓延惟樓櫓崔巍頓成灰燼矣事後以看守兵役不能謹愼小心飭差拘回治以應得之咎○武生某甲身軀雄偉技藝超羣卜榜花者咸推爲鷹揚之選某日在試館練習技勇悞以大刀傷左足遂不能赴塲獻技聞者咸代爲歎惜不置○武闈自十月初三日開考至初九日馬步箭地毬已考畢及至花衣期内劉中丞傳諭停考數天俟十四日開考技勇仍分列中東西三圍委藩臬運三司襄同校閱聞定於二十四日揭曉云 
[厦門塗說]  
　　時屆冬令宵小繁多海上之蕩雙漿小船者大都貧不聊生不安本分有時載客至鼓浪嶼後勒索重價謀害行人地方官時有所聞照會海防局將各船挨次查明徧列號數書明在某碼頭載客取具連環保狀并於船中釘一本牌船旁大書號數姓名以便客人記認而刁黠船户往往私將號數用白油粉塗之使人模糊難辨不知官憲將拘而重辦以杜奸謀否也○四鄉盜案層疉如山水師提憲頗有風聞函致海澄縣樊大令會同同安縣李大令赴交界地方及官蟳各鄉會拿查辦○大使宮爲通衢要道本月初十日晚有某藥店遣學徒送洋毡一條至喬亭街中途被匪棍刼去此外内外各街竊案無日無之未識有巡查之責者有所聞見否○淡水秋季茶業已裝箱運至厦門目下厦門竟積至數萬箱西商格外貶價而沽中等之茶僅許二十五六元左右大約本年茶市又當虧折良多矣○時已初冬天氣依然炎熱寒暑針升至八十餘度居民患熱症者甚多魚仔市豐順號爲酒郊之巨擘店主莊某於月初染疾不旬日而亡人生如朝露信然○利記北郊倒閉後牛庄上海烟臺三埠各債主皆遣夥至厦控追現有人出面調停以三折半分三次歸還利記主人恐存貨及他人所欠尚有不敷僅許三折之數云○泉郊董事李永仁因事經道憲查明判罰事已了矣近日忽又有某船户赴省控告臬憲批仰厦防廳同安縣查明詳覆 
[古潞郵筒]  
　　潞河書院工程由道憲楊藝芳觀察捐資修造曾列前報迄今工程業已告竣室中陳設煥然一新十月初二日楊觀察親謂書院騐收從此講舍宏開生徒萃集枕經葄史彈琴詠風於以仰副觀察育才之盛意豈不美哉○某甲者年少翩翩風流自喜家居東海子附近一夜出外小溲誤觸狐狸回家後忽作譫語謂五百年修行被爾掃盡矣由是如醉如痴口中喃喃咄咄不倫不類有時用武竟至擲石飛沙家人甚以爲慮急請挾驅妖術者書符揑咒而其狂愈甚野狐禪敢如此作祟誰能以七星劍斬之○時屆嚴冬盜賊因而竊發林直刺選派委員帶同地保淸查保甲每十家立一牌長互相稽查迭爲守望亦除暴安良之要務也○前者八蜡廟演戲皮匠張姓將巡倉更夫袁姓砍傷一案前報已紀之矣後因袁姓後腦海太陽穴受傷過重雖經傷科敷治卒難起死回生現將張姓釘鐐收禁聽候詳辦○賈某者以舌耕爲業素某淡泊近因其子出外營生銖蓄寸累積有阿堵物遂購房一所坐落北門内相傳此房有鬼竹祟人皆視爲畏途彼獨坦然居之一日僱工在後院掘土預備明春蓋造廂房掘至丈許見有古銅錢無數再下則白鏹纍纍製古而色黝千百年物也得失關乎定數洵然○霜降以笔天氣晴和宛似暮春時節至十月初九日淺水始見薄冰居民雖衣重棉猶有瑟縮之狀○西門外普濟閘有劉姓者兄弟同居素稱友愛嗣因妯娌多嫌致啓角弓之釁由此積嫌成妒積妒成仇近日又因細故兄竟將弟臂砍傷見骨詩云婦有長舌惟厲之階觀此益信○江蘇糧道景月汀儲憲陛見後束裝南下於十月十二日到通拜會滿漢坐糧廳以及道憲廳憲旋卽乘坐太平船由運河南返○香河縣自十月初一至初八日舉行城隍會屆期大小商賈各認地址鱗次櫛比百物具陳雜耍賣藝賣卜等人亦皆棋布星羅又有開設賭塲者誘人入局此外則梨園妙舞菊部新聲鉦鼓喧闐袍笏絢爛極一時之盛 
[拍賣船身]  
　　太古公司宜昌輪船失事情形前報已詳紀矣兹聞因船身無可施救遂於昨日拍賣計銀三百八十五兩爲華人所得云 
[戎旌過滬]  
　　江南提督譚靑崖軍門往金陵監臨武闈已列前報迄今武闈業已竣事軍門遂於昨晨乘輪回滬當卽換坐大號官舫停泊小東門外吳淞碼頭本埠叅府以下各員弁均往迎接亭午時軍門乘坐緑呢大轎入城詣各衙門答拜少作勾留卽須回松云 
[襜帷將涖]  
　　上海縣袁海觀大令偵知署理浙江藩憲龔仰蘧方伯交缷篆務將次來申遂飭辦差家丁在滬北珊記碼頭等處伺候旌麾 
[釵而弁]  
　　昔有文人製一小說歴紀斷袖餘桃之事標其目曰弁而　官憲以其意在導淫久懸厲禁今則更有易　而弁以致身遭縲絏對簿公庭者撲索迷離誠哉自取其咎也四馬路西合興里娼婦朱素秋於前晚十點鐘時有某宦喚往六馬路天和戯園觀劇娼遂改髻爲辮戴紅結瓜皮小帽身穿深藍漳絨棉馬褂竹根靑寗綢棉袍兩耳仍綴以珠壋足下貼地蓮花依舊如錐之細彩輿飛去甫至園門適六號西包探及華包探何瑞福見之拘至捕房捕頭飭卽解送英公廨訊辦時將夜半經某狎客取保釋歸昨晨復至捕房捕頭令仍作男妝上堂候訊翩翩顧影依然如慘緑少年而行步伶仃由女奴王阿桂扶之而去沿途觀者萬頭攢動幾如蟻聚蜂屯旣至公堂捕頭禀明情節娼盈盈欲涕俯首無詞佩副領事請宋二尹諭令該娼具以後不再改妝切結釋返娼寮二尹曰諾娼遂仍由阿桂扶之而去據聞此娼年約十七八歲喜仿男子裝束往往寛袍大袖過市招摇日前應召至海天春經捕房中人所見此次是以守候拘拿云竊謂目下淫娼賤妓每每裝扮離奇或作東妝或穿西服爭相炫耀句引狂且其可惡之尤者則爲扮作旗人不但誨淫且以辱國所望捕房公廨有犯必拘毋存憐惜之心以挽澆淫之俗庶幾海濱勝地不致變爲濮上桑間乎 
[甘以身殉]  
　　昨日下午四點餘時有口操江北音之某甲突至小東門外戲館街四十九號門牌花烟館内高臥樓頭拔刀自戳受傷數處烟妓雙喜見之大驚號呼奔走鴇婦無錫阿寳見勢不佳恐遭訟累卽將箱籠什物移至沿城脚免致抄没入官旋爲巡捕所知將雙喜拘至捕房一面將受傷人送往仁濟醫院療治聞受傷甚重恐難保無性命之憂也有知起釁之由者謂甲向爲傭僕碌碌因人却有風流性格與雙喜有嚙臂盟揮霍囊金曾無吝色自謂得一知已可以不恨孰料靑春孤負白眼旋加甲一縷情絲竟似春蠶自縛欲以三尺霜鋒斷送好頭顱不知毒樓本無情種况其爲淫污藪澤哉是何蟲豸竟欲以性命爲殉其愚眞不可及 
[滬濱談薈]  
　　滬南十六鋪郎家橋北首某姓家傭婦年約五十餘前日因事上樓偶一蹉跌從空墜下受傷甚重不省人事當經家人設法救治始漸蘇醒旋雇肩輿將婦送回其家未知能保無碍否○前日有江北人某甲等九人從原籍載鷄四百五十餘翼來申販賣被貨捐局巡丁查知尚未報捐卽將甲等九人拘到局中禀明翁　文太守太守飭將甲等交十六鋪地甲看管俟補捐後始准釋放○昨日上午浦東張家樓地方有鄉人數十名不知因何起釁向該處張姓家滋閙駐紥爛泥渡巡防局員劉二尹聞悉前情立派局勇八名前往彈壓未知能解嫌息忿否 
[英界公堂瑣案]  
　　包探唐寳榮禀稱龍華寺僧同修玉啓報稱二次失去洋銀一百十六元及衣服經小的查獲竊賊陳子順詰得各贓均存賊婦陳王氏處旋往吊出衣服詰以洋銀何在伊言一百元交與祝仁山帶往寍波餘已用去幾元尚存七元三角今將人贓解送案下二僧人偏衫秃頂合十甲訴前情陳偕陳王氏同供稱小的及小婦人原籍寍波宋二尹飭分别管押贓暫存俟過堂覆訊追比餘贓○包探何瑞福廪 
 
 

Page 4

 
 
稱湖北人陸阿二前曾犯竊兹又剪取路人衣袋中洋銀七元三角經小的拿獲詰得除購辦衣服外餘已花銷凈盡今特解案請懲陸俯首無詞宋二尹判令發捕房管押一月○包探何瑞福禀稱小的查獲積竊張和尚及初犯行竊之倪阿寳搜出押票吊得衣服云是張李氏所失今特送案請懲張李氏投案請領和尚供稱小的係蘇州人行竊該死阿寳供稱小的初次偕張犯竊以後不敢如此矣宋二尹判令將和尚笞責一百板押候備文遞解回籍阿寳管押兩禮拜贓給失主領去○包探黄四福禀稱竊賊王介福在押所作工乘機逃逸今由小的緝獲解送案下王無可置詞惟求恩典宋二尹判令照原斷押滿後再押兩月○何姚氏被許有裕東洋車撞倒受傷由某號巡捕拘許解案旋有何某者訴稱何姚氏係小的之祖母中途被撞受傷現在醫調不能投質宋二尹問爾祖母年歲若干答稱六十五歲許供稱小的係江北人無心之失尚乞施恩宋二尹諭令交人保出俟受傷人投案覆訊核斷如無保人管押候辦○包探孔阿才禀稱小的拘獲積竊陳阿金起到衣服云是王阿寳所失今特送案請懲王投案請領失贓陳供稱小的係蘇州人祗此一次下回不敢再犯矣宋二尹判令笞責一百板備文遞解回籍贓給失主領去○蔡芝蘭訴稱小的係鎭江人現在治下開鞋店兒子桃林七年前已完婣且經析箸今忽來家纒擾是以交捕送案桃林俯首不言宋二尹飭押候過堂覆訊核辦○包探秦少卿禀稱小的緝獲積竊秦阿七搜出押票吊得綢衣棉被云是金秀貞等三户失贓今特送案請懲秀貞及徐阿昭陳阿慶投案請領秦供稱小的係蘇州人連次犯竊罪無可逃老爺如肯施恩誓當銜環圖報宋二尹判令笞責一百板押候備文遞解回籍贓給各失主分别認領押鋪夥甲乙等人呈票請追押本二尹謂爾等悞押竊贓尚思追本乎一併喝令退下 
[法捕房瑣事]  
　　蘇州人某甲向業輪船生意高堂老母白髮垂肩加以疾病纒綿困頓床褥而甲則視同陌路未嘗一修定省之儀也其婿某乙見而惻然遂招留家中風燭殘年病勢日重乙恐有不測尋甲商議甲一味推諉謂如欲將母送回須給銀餅五百元否則毋相强也乙知其不能以理喻遂赴法捕房控訴捕頭訊知原委立飭包探王榮培至昇平里將甲拘獲送入捕房昨晨經備捕頭訊究甲供稱母不以我爲子我亦不以母爲母捕頭以甲行同梟獍不可不有以懲之飭令押候解案訊究○某甲性成懶惰不事生業以致家計日窘前日與其妻反目經其妻扭至捕房捕頭訊明情節着將甲暫押候訊 
[正字]  
　　昨日報章有爲手民所悞排未經校正者如觀暹邏戲術記内鐘亦泠泠然悞作冷冷然復以摺扇探一華客喉悞作指一華客喉若械頸之棚悞作若械頸之架蜷入鐵箱悞作蜷入錢箱盍記之於報盍下悞多一賞字楹聨佳話一則内早歲曾經辛苦地句下悞多一念字以致聨句字數參差不齊仙人宜辦一則内但經卷冥鏹須具洋十餘元悞十爲千試思一龜子耳烏能以洋千餘元飽妖巫之槖乎又英界公堂瑣案内是以前來伸訴情由悞作伸訴情因由韓曹氏訴稱悞作因韓曹氏稱深恐閱者有所猜疑故特一并注明如左 
[核奬限期]  
　　啓者則敬經勸順直賑捐聲明照章核奬現因封河在卽定限十月廿八截止所有未奬諸君幸卽持票照辦弗再遲誤爲盼至已奬各户業經造册呈請塡發實收應俟奉發到日再請登報合併附聞[  上海絲業會館施子英謹啓]  
[錫類推恩]  
　　謹啓者敝堂接奉包任甫大善士爲求父母病速愈樂助施醫藥捐洋五十元以錫類之思爲推恩之舉孝誠感格勿藥定符有喜之占仁壽同登積善自具無疆之福吉人天相至性神欽共慶回春長留愛日請登報牘以誌心儀[  上海六馬路仁濟善堂董事施少欽等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　十月十一日憲駕在本署箭道考試武生步箭牌示照得本月十五日委藩司詣至聖廟行香臬司武帝廟糧道文昌廟杭道火德廟宗道城隍廟黄道龍風神廟杭府倉聖祠徐守承禮天后宮許守星箕法喜寺舒守大章玉皇上張守琳錢王祠楊守道洽岳王廟嘉分司于公祠寍分司水星閣理事同知昭忠祠仁和揚伍公廟均詣行香仰闔屬各官一體遵照毋違特示藩司劉禀安中協曰禀請展目疾假兩天署水師都司羅麟祥禀安南潯通判鄒寳善禀謝藩司飭知准補同知夏之時程安長三縣並禀辭通判姚裕晉寍慈奉俞廷瑛處屬大挑縣陳鳳誥壽桐分候補縣翁長森建淳遂巢鳳儀紹屬並隨同勸辦山東賑捐顧曾沐臨黄太並禀知臬司委閱詁經課卷卽銷差俱禀知藩司委催地丁差唐繼勛　用縣何文爛黄大華紀鑲均禀奉臬司委閱課卷並銷差尹椿禀到杭遂委閱崇文課卷並銷差李棻禀辭赴西龍二縣催地丁差代理富陽縣張佩紱專丁來省禀謝藩司飭知改爲署理正任於潛縣文玉交缷回省禀到會稽縣俞鳳岡禀辭赴紹會算交代丁憂候補運判王瑞年泥首叩謝憲賜奠金縣丞魏觀瀾禀銷管貢院差巡檢黄寳璋禀辭接管貢院差十二日憲駕在本署箭道考試武生步箭候補府徐承禮禀銷假同知莊人寳禀請展假數天王啓甲臨於新程韍安孝武德蔣程嘉郡俱禀辭赴各縣催地丁差通判李炳堃禀知藩司委復續催嘉善秦故令欠徵匠零减兵等米差吳鴻烈禀請假三天知州晏向辰禀銷假仁錢二縣禀請十五日各廟行香卽用縣謝福慶黄大華並禀銷臬司委閱卷差禀知杭道委閱卷卽銷差大挑縣夏先楫俱奉傳對本禀安銷差謝端黼禀銷杭道委閱卷並銷差范澤溥錢富二邑候補縣竇文翔仁海二邑均禀銷會勘荒歉差唐繼勛禀銷掌卽委閱卷差顔其慶靑陽匯釐局專丁來省禀謝籌賑局行知蒙恩奏保補缺後以同知補用前廣西鎭邊縣水嘉榖廣西來浙禀到寍波府訓導宋禀請感冐假三天縣丞白蔭曾禀謝海運滬局差 
[邦江報]  
　　十月十五日總局周分轉禀知金灣河壩合龍郭分轉攀桂委赴皖岸差遣十六日經知大巡各員均禀銷查緝船私差十 
七日角斜塲劉鹺尹由省公幹回揚十八日分發巡櫼檢鍾壽筠笪均禀到是日魏温雲觀察掄先在缺口街本宅開弔 
[申報舘恊賑所直順山東十月十一日起至二十日止第一百三十三次淸單]  
　　十一日不留名洋四元又無名氏洋三元○十二日隱名氏洋一元○十三日胡必書名者移助湯餅筵席資洋二十元又鎭江楊全慶求免生病並保平安洋二元○十四日廣昌崑記洋十元許念齋求保合家平安洋四元○十五日泰興吳寳讓洋一元二角又陳袁氏求懷孕平安洋四元○十六日　陵心餘力絀人洋二元○十八日延州來季子四旬初度節百壽筵洋四元○十九日縣東鄉鄭應氏爲子病危求速愈洋十元○共收英洋六十五元二角 
[上海六馬路仁濟善堂籌賑公所施少欽經收山東賑捐十月十一日至二十日止淸單]  
　　朱葆三善士交來衆善堂大善士元五百三十二兩南康鹿樵主人元五十兩另九錢九分洪竹卿病愈完愿五十元潘均江爲室人花甲慶濤筵資移賑洋三十元葉長泰箔灰售助洋十二元隱名氏代姪求病愈吳炳松朱世德堂求佑家庭永安三户各十元惜菊主人平安完愿九元又銅洋一元全城氏病愈完愿五元甬上隱名氏師竹齋章善士三户各四元靑蓮生求安子二户各三元蘭芬書屋王子羲似周氏有心無力人四户各二元王善士一元羅建户一角蘭桂軒銅洋五元半樵氏不留名二户銅洋各一元共收九八元五百八十二兩九錢九分洋一百六十三元一角銅洋八元正 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十七年十月十四日京報全錄]  
　　宮門抄○諭旨二道錄前○御史龐奏京城盜風甚熾請將司坊官嚴加懲處摺○大臣國奏逃犯自行赴部投案請免各官處分摺○直督李奏查明州縣經徵通津二帮屯地租銀情形片○又奏查明辦理海運出力員弁酌擬奬叙摺○又奏前臬司捐助鉅欵請賞加頭品頂戴片○又奏叅革遊擊揀員借補片○又奏請議卹片○滇撫譚奏署補各員缺片○粤西撫馬奏保留武員補用片○十月十四日兵部太常寺太僕寺廂黄旂值日無引見○克王等武塲完竣覆命○順天學政李文田請訓○文治徐承煜各假滿請安○胡聘之謝授山西布政使恩○八額駙長萃各請假十日○松森續假十日○崇禮續假五日○景運門奏派查騐器械派出肅王漪貝勒熙敬容貴○白桓遞遺摺○召見軍機李文田胡聘之○○江南道監察御史臣龐璽跪奏爲京城盜風甚熾請將司坊官嚴加懲處恭摺仰祈聖鑒事竊維安民之法在於弭盜京城向設五坊每坊分隸練勇五十名遇有竊刼案件司坊官會營協緝務獲晚間則督率梭巡立法本爲詳備但使認眞巡緝奸宄自無地可容乃近來坊營各官習爲疲玩因之盜賊滋多日甚一日卽如北城一坊每月盜案累累而該坊官視爲泛常從不實力搜捕每延擱數月贓賊全無縱經練勇拿獲仍不嚴行追比往往失物併未究出已縱賊遠颺矣丁役人等難保無豢賊窩贓情弊捕務如此廢弛無怪一案未破一案復出也一坊如此則各坊可知現在節交冬令宵小尤易竊發若不亟加整頓坐使輦轂之下盜賊公行尚復成何事體嗣後請將司坊官嚴定處分並飭下五城物史不時查察如遇竊盜案件仍照例勒限嚴緝倘限滿無獲卽行從嚴叅處則捕務庶有起色而地面可期肅淸矣是否有當伏乞皇上聖鑒訓示謹奏奉旨已錄○○奴才國俊跪奏爲逃犯慶祥自行赴部投案該管各官應得議處察議可否寛免恭摺仰祈聖鑒事竊奴才前因攔輿索米解送刑部治罪之慶祥乘間脫逃將該管各官奏請交部議處一摺於十六日拜發後卽起程查閱玉田三河二處操演二十一日行抵三河縣地方跪接回摺奉硃批着照所請該部知道欽此奴才欽遵辦理於二十二日行至順義所屬楊各莊地方接據密雲協領恩霈等禀稱二十二日接准刑部咨文内開本處奏送抛石打傷知縣人犯松玉一案現據案内慶祥赴部投首等情禀請前來除飭屬停緝外查逃犯慶祥若非該管佐領等上緊緝拿該犯未必卽於限内投案其該管佐領塔晨杭阿防禦額圖渾驍騎校舒惠應得交部議處察議各處分可否仰邀鴻慈飭部查核寛免伏候聖裁其看守不愼之領催永恒馬甲慶陞二名奴才回營卽時鞭責發落是否有富奴才未敢擅便理合恭摺具奏伏乞聖鑒訓示遵行再密雲夏季兵米現經霸昌道奴才德兄精額奉委來密督催由本月二十三日起陸續開放合併陳明至奴才於二十三日查閱秋操事畢回營除將到營日期照例咨報兵部外所有奴才經過地方禾稼登塲麥苗暢茂均堪仰慰聖懷謹此恭摺奏聞奉硃批兵部議奏欽此○○李鴻章片再前准部咨嗣後各州縣經徵通津二帮屯地租銀如未完一分以上先將職名奏報等因兹據藩司裕長查明光緖十六年經徵通津二帮屯地租銀並無未完分以上之員具詳前來理合附片陳明伏乞聖鑒勅部知照謹奏奉硃批户部知道欽此○○大學士直隸總督一等伯臣李鴻章跪奏爲查明光緖十七年天津辦理海運出力員弁照章酌擬奬叙繕單仰祈聖鑒事竊查天津通州兩處辦理蘇浙海運漕糧委員每處奏保以六十五員爲度歴經循辦在案兹據升任天津道朝橘棻詳稱本屆辦理蘇浙漕糧由津派委及蘇浙糧道借調直省各員均能勤愼將事妥速無誤自應照章給奬計共請奬文武員弁書吏六十五員名具詳前來臣核與定額無浮謹繕淸單恭呈御鑒仰懇天恩俯准勅部給奬以示鼓勵其各員履歴已照章開册送部再向例督辦道員應另請奬本屆係二品頂戴新授廣西按察使升任天津道胡燏棻督辦擬請勅部從優議叙理合恭摺具陳伏乞皇上聖鑒訓示謹奏奉硃批該部議奏單併發欽此○○李鴻章片再據籌賑捐局司道詳稱本年春問准福建告病在籍紳士二品頂戴前出使英法大臣江蘇按察使陳欽銘函稱直境上年大水之後工賑需欵甚多變産捐助庫平足銀五千兩解津濟賑稍伸報効微忱不敢仰邀奬叙並查該前司在籍會同地方官紳勸集順直賑捐爲數甚鉅頗著勞績本擬俟捐務截止之後再行詳奏兹聞該前司已於七月在籍病故擬請援照雲南藩司史念祖湖北藩司王之春等捐賑成案奏懇賞加頭品頂戴以示旌奬等情請奏前來臣查該前司陳欽銘服官中外所至有聲上年會同該省官紳勸辦賑捐不遺餘力又自捐鉅欵至五千兩之多洵屬公忠體國有裨時艱該前司現雖病故未便没其急公好善之忱所請奬叙不過身後虚榮可否仰懇天恩俯准援照史念祖等成案賞加頭品頂戴以昭觀感之處出自逾格慈施謹附片陳請伏乞聖鑒訓示謹奏奉硃批着照所請該部知道欽此○○李鴻章片再准提督咨提標前營遊擊董晏開募兵缺不按營規並因私事動用行差公費據署前營中軍守備徐德雲禀經委查屬實請核叅等因臣查董晏身任遊擊宜如何潔已率屬整頓操防乃竟濫補兵缺妄支公費實屬有玷官箴應請旨將該遊擊卽行革職以肅軍紀所遺提標前營遊擊駐紥古北口緝盜防邊責任綦重亟須得人整頓查有總兵銜儘先副將李安堂年四十六歲安徽巢縣人由武童投効淮軍隨剿粤捻各逆卓著戰績歴保以副將儘先補用調直差遣於津郡建築海口新城砲台案内保加總兵銜奏留直隸補用該員精明幹練紀律優嫻地方情形甚熟以之借補提標前營遊擊洵堪勝任亦與例章限制相符應請准其借補以裨營務除飭取李安堂履歴咨部外理合會同直隸提督臣葉志超附片具陳太乞聖鑒訓示謹奏奉硃批董晏着卽行革職餘着兵部議奏欽此○○李鴻章片再查黑龍江漠河礦廠自開辦以來所有在差積勞病故之員均經臣奏蒙恩准賜卹在案兹據辦理礦務候選知府袁大化禀稱湖北另補知州劉棫林候選巡檢華金鰲候選從九品吳慧基藍翎儘先補用千總黄海雲六品軍功李鴻環强本源黄寳三七品軍功李之堯武生倪鈺文童劉永熙俞琛先後病故各該員從公邊塞艱苦備嘗兼以瘴癘時侵遂致身命遽殞深堪憫惻禀請照案奏卹前來臣查漠河礦廠地居邊徼寒濕疫癘中人最深劉棫林等勤苦供差先後積勞身殁殊堪矜惻合無仰懇天恩勅部將劉棫林等十一員照案從優議卹以昭旋勸咄自逾格恩施理合附片陳明伏乞聖鑒訓示謹奏奉硃批着照所請該部知道欽此○○譚鈞培片再署麗江府知府吳保輔調省遺缺查有本任該府知府黄金銜應飭回任署開化府知府何昌先據報病故遺缺查有試用知府歡陽儀老成穩練堪以署理龍陵同知覃克振因病請假遺缺查有補用同知陳喬松悃愊無華堪以署理署景東直隸廳同知章勳承調省遺缺查有現署騰越同知本任該廳同知黄炳堃應飭回任遞遺騰越同知缺查有補用知縣黎肇元精明强幹堪以署理霑益州知州彭繼志撤省遺缺查有補用知縣秦定基才識明穩堪以署理昆陽州知州蘇忠廷因案撤省查辦遺缺查有試用知州季大森年壯才明堪以署理據藩臬兩司先後會詳前來除分檄飭遵外謹會同雲貴督臣王文韶附片具陳伏乞聖鑒謹奏奉硃批吏部知道欽此○○馬丕瑶片再保歸廣東督標副將銜儘先補用叅將徐名光於咸豐十年由武童投効軍營歴剿兩粤股匪迭著戰功荐保今職同治十二年經前撫臣札委管帶後營水師巡緝柳州慶遠河道甚屬得力又都司銜儘先補用守備馮紹瑛歴在粤西剿辦各屬股匪勇往得力光緖十年帶勇出關屢著戰功荐保今職前經兩廣督臣張之洞咨部收入廣西提標差遣補用接准部覆應令奏明留省再行核辦又儘先補用守備周又興於同治七年由武童投効軍營隨剿湖南廣東越南各股匪迭破堅巢薦保今職該三員管帶水陸防勇有年樸誠勇敢能耐勞苦於粤西邊地情形甚爲熟習合無仰懇天恩俯准將副將銜儘先補用守備馮紹瑛儘先補用守備周又興均留於廣西補用俾資差委出自鴻慈謹會同兩廣總督臣李瀚章廣西提督臣蘇元春附片　明伏乞聖鑒訓示謹奏奉硃批着照所請兵部知道欽此 
 
