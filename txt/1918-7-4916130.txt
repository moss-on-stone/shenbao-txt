# 1918 - 7 - 4916130

 

Page 1

 
 
   
 
 

Page 2

 
 
時評 
[借疑（冷）]  
　　第二次之借欵又將交付一千萬矣在三四年前一聞借欵必有多數人之議論者在七八年前一聞借欵必有多數之反對者而今日則人人熟視若無睹其國人之進步歟抑多見而少怪歟抑知議論反對之無益而祇能放任歟此其利害我不深求而其原因我人不得不一硏究之也 
　　蓋當此世界金融緊急之秋人而備款於我誠屬難能而値此銀貴金　之日我而求借於人是何計算故我聞借欵成而今我種種疑問雜陳於胸臆間也 
命令 
　　一月七日大總統令內務總長錢能訓呈稱查綏遠五原薩拉齊兩縣及包頭鎭地方發生時疫查照傳染病預防條　　派伍連德陳祀邦何守仁爲檢疫委員擔任豫防事務以資檢查而免蔓延等情應即照准由該部飭令該員等妥速辦理總期先事豫防母任蔓延以消疫沴此令 
　　又令派陳時利兼充京都市政公所坐辦此令 
　　又令傳澈棻饒鳳璜均晋給二等嘉禾章沈澤生晋給三等嘉禾章此令 
專電 
　　北京電馮語人云十六省區請以參院代行立法院職權余亦甚爲主張如南方再無誠意解决時局即將此電交閣議照行（六日下午三鐘） 
　　北京電陸榮廷來電謝絕調停謂粵龍猛進違背布告其責不在西南請中央速自主持 
　　（六日下午三鐘） 
　　北京電頃晤某當局問政府最近方針又言擬將軍隊仍赴前敵以實行武裝調停但李純等態度如何實堪　目萬一北軍自相衝突則收拾更難時局益陷困境又財交外三長均將脫離現閣政局動搖惟王聘卿辭職說尙不確（六日下午五鐘） 
　　北京電唐繼堯來電見布告即實行停戰而劉存存仍來進攻請飭劉遵令政府覆以川滇交閧兩敗之道應於停戰期內選軍官中兩方可接近者速開會議籌解决之法同時以此電劉均未得覆（六日下午五鐘） 
　　北京電曹錕昨晚派參謀長趙玉珂來京見馮商時局 
（七日上午十一鐘） 
　　北京電張懐芝主戰係受倪嗣冲唆使且希望山東以外之某省督軍（七日上午十一鐘） 
　　北京電張懐芝電告第二軍前隊巳由問道援閩（六日下午三鐘） 
　　北京電馮昨邀徐世昌入府商時局最後應付法徐以和議無望不如實行討伐（七日下午二鐘） 
　　北京電蘇贛鄂三督請解散參院爲和議張本（七日下午二鐘） 
　　北京電陸部飛令滬兵工廠速 
 
 
 

Page 3

 
 
　　撥子彈三十萬解粵濟龍 
（七日下午二鐘） 
　　北京電鄂電荊襄願自取消獨立所提條件王有允意協商可望就緒（七日下午二鐘） 
　　北京電西直門外防疫檢驗所頃巳成立京綏豐鎭通車因此停止（六日下午四鐘） 
　　北京電臨時參議院修正國會組織法要點參議員由地方選出者百四十三由中央選出者二十五衆議員依人口計算直二十三奉十一吉七黑七蘇二十七皖十八贛二十四浙二十六閩十六鄂十八湘十八魯二十二豫二十二晋十七陜十四甘十新七川二十二粵二十桂十三滇十二黔九京兆四熱三察二歸一川邊二蒙古十八西藏七靑海五參議員任期六年每二年改選三分之一衆議員三年會期均四個月一院否决案同會期不得再提但同意案不在此限（七日下午二鐘） 
　　北京電幣制墊欵一千萬元於三日五日兩次閣議通過梁啓超前次來京即係與王克敏接洽此事因美國有加入消息曾電紐約問訊又聞六日王克敏已與日正金代表簽字第二次善後墊欵日金一千萬元期限一年利七釐用途收回中鈔擔保鹽稅（七日上午十一鐘） 
　　香港電廣東督軍省長宣稱支日兵艦砲擊出於某氏陰謀 
（六日下午八鐘） 
外電 
　　香港電中國郵報從消息可恃方面聞廣州之砲擊由於李福林與莫榮新意見不協所致初有李部下約七十人莫指爲間諜傳令拘捕李聞之向莫保釋莫不允且鎗斃被捕者四十人李旋與程璧光商榷於是諭令砲艦向莫督所駐之觀音山開砲轟擊昨晨三時開火毀屋二十間有砲彈二枚落於莫宅轟死莫之妾子各一莫不知砲艦所在故未還擊砲艦於轟攻後駛出廣州　　（六日）路透電 
　　北京電公使團因山西省百斯篤病猶猖獗於前日開會讕决定由和國公使館各派醫生一人會議預防之策此外另設一委員會介於外交團中國政府及醫生會議之間專事各方面之周旋此委員會中各國各舉委員一人協同辦公日本委員爲船津書記官法國委員爲　利畦大尉英國委員巴爾東美國委員德尼醫生會議於本日開第一次會議（七日） 
　　北京電最近兩三日中主戰派督軍代表又在天津開會將要求中央武力解决現已開始運動（七日） 
　　北京電幣制借欵預付契約於昨日由日本正金銀行代表武內氏與財政總長王克敏雙方簽字其內容如下欵額日金一千萬元償還期限一年利息七釐用途救濟中國銀行鈔票以鹽稅爲抵押簽字後十日之內先交借欵一部分其餘於適當之時期交付 
　　（七日） 
　　北京電據國務院方面消息馮總統因停戰命令無甚效果亦憤恨南方之態度北方督軍又力主討南說或於近日再發布討伐令亦未可知內情旣如此可知外間傳言主戰派閣員辭職之說爲不足據矣（七日） 
　　哈爾濱電俄國過激派軍隊定於本月十日以內全部撤退市內秩序以雇用之警備兵七百名及中國兵隊維持之（七日） 
　　東京電俄德媾和會議於四日再開會議於勃列司得流斯克是日烏克賴伊那之代表亦列席（七日） 
　　東京電海參　來電云過激派與穩和派互相疾視勢頗岌岌現雖尙無衝突之事然亂機一經觸發必蔓延西伯利亞一帶有不可收拾之勢 
　　（七日） 
　　東京電林公使昨日至小田原訪問山縣公 
　　（七日） 
　　東京電駐華日本公使林權助預定本月二十日歸任（七日） 
　　以上東方通信社電 
　　東京電憲政會發表對華方針謂自中國全國選集足爲代表之人物以作舉國一致之內閣則日本當與以大援助云云（七日） 
　　東京電第二次善後借欵二千萬元之預交金額交涉頗能圓滑進行巳簽字先交現欵一千萬元其作一千萬元擬於適當時期再行交付其用途其用途或爲改革兵制費或爲行政費悉由中國任意處置（七日） 
　　以上共同通信社電 
戰電 
　　俄京電白里斯特里土夫斯克今日復開媾和預備會議烏克蘭代表巳抵據稱烏克蘭願自行辦理國際事務惟仍擬與過激黨協力從速告成和局敵代表中有德國外相庫爾滿男爵奧國外相塞林伯爵　國媾和條件內有一條規定此後二十年內關於商務航業彼此最優　國之待遇惟每方面仍有權訂特別密切之商約例如德之與奧俄之與亞洲隣邦或俄國新成之獨立國（四日） 
　　俄京電土耳其媾和條件內有㈠恢復土國邊界如戰前之狀㈡邊界俄軍除防兵外悉應撤退防兵之數每一百五十基羅邁當不過逾一師㈢俄國陸軍解除動員㈣俄國黑海艦隊解除動員㈤波斯俄軍悉應撤退並取銷波斯勢力範圍之條約㈥土耳其仍須嚴整軍備以便拒抗協約國 
　　（六日） 
　　倫敦電俄國無線電稱據德國逃兵云德國違背與俄所訂之休戰條約抽調三十五歲以下之兵士赴西歐陣線以故營中逃亡者甚衆柯夫洛東面有二萬五千人譁雙挾來福鎗與機關鎗據險而守當道無力對付擬絕其糧源（五日） 
　　馬黎電法政府已依法承認芬蘭民國之獨立　　（五日） 
　　瑞典京城電瑞典决議承認芬蘭之獨立 
　　（四日） 
　　倫敦電德國公報云英軍在伊泊爾東面拉巴塞運河北面進攻失敗自一月一日至今敵軍共失飛機二十一架（四日） 
　　羅馬電意國公報云各處敵砲隊大爲活動敵飛機復襲擊巴杜亞等處（四日） 
　　倫敦電上年瑙威國因戰爭之故所失之船舶其總數復經修正共四百三十四艘載重七十萬噸因以殞生者共六百六十人（五日） 
公電 
　　李長泰等調停時局電各省督軍省長各都統並請代轉各鎭守使各師長講軍使陸武鳴岑西林孫伯蘭先生均鑒天禍吾國兄弟䦧牆縱分勝負不外一家今同人洞觀外交之迫切惕內訌之糾紛若再橫起爭端國眞不國故不憚人微言輕涕泣而道凡人必去相勝之心始得相安之道今以各方面觀察之法理事實均宜相准若只顧其偏而不圖其全竊爲智者所不取遠察事變發動之原近窺雙方扞格之點雖均持之有故言之成理要皆不外此相勝之心有以中之也故欲求現在之和平消未來之隱患除舍棄相勝之心决無他種辦法不然立法縱云美善而以相勝之心存乎中間必置法理之實於不顧而勝心一逞彼此勝負相尋天下尙有寗日乎當茲國內相爭勝者不武欲解决目前時機惟有容納護法精神採取改良美意同人再四硏究舍此莫由深望不棄芻蕘盼賜明敎李長泰丁槐張紹曾帕勒塔歐陽武黃郛劉雲峯同叩歌 
要聞一 
[新年中之政局暗潮]  
　　新年數日中央各機關停止辦公政界消息非常寂靜然關於南北大局則種種暗潮醖釀日烈就目下論殆全爲悲觀之形勢第一中央日陷於困難之地位也前次發停戰布告時中央原望藉此息爭一面與西南解决地方問題一面疏通主戰派督軍待事稍就緒然後用折衷辦法解决國會問題然京津一帶本有反對現內閣之一派日前南方曾有反對二段曹張之聲浪激盪之餘反　益烈布告停戰後荊襄一帶仍有戰事主戰派遂藉口此事攻擊中央平和政策之不當同時則堅持國會問題不得讓步南方要求恢復舊國會彼等則主張即以臨時參議院施行國會職權此爲牽制和議之最大武器且欲藉以解决內閣問題或較內閣更重大之問題將以打破政局之現狀恢復主戰之政府目下中央旣未能得西南之同情而復遭北方之反動其地位之困難蓋已達於極點而其所最感覺困難者猶不在南而在北第二贛寗形勢極可注意也南京李督軍南昌陳督軍阻止張軍南下近日持之益堅此種形勢頗含有危機在內李秀山前因遭同派軍人之忌視曾通電表明心跡並派代表疏通然兩方惡感實未銷滅昨日聞李督軍有電卸除調停責任並將其駐京代表撤回同時則贛甯同有電阻止張軍自一方言李之謝絕調停灰心時局自表無他然亦表明其有憤慨之意李陳王三督皆馮腹心之寄將來主戰派之反動日大南方之讓步不可期李陳等爲維持中央政局計爲維持本省計其行動若何蓋亦爲未知之數也第三目下有激成再戰之危機也停戰布告一方不得主戰派之歡心然同時亦未得西南之滿意日前之惟一希望在國會問題能協商解决則他事可以就範然近則事愈趨愈遠南方本亦有主戰派今形勢如斯則誠恐再激成戰事如福建方面即目下之危機地帶也 
[曹錕等反對恢復舊國會]  
　　馮總統上月三十一號曾有通電致各省區詢問關於國會問題之意見開列三種辦法一修改兩法後召集新國會二依法召集新國會三恢復舊國會限一星期內答覆此公原意在以多數取决也然同時直督曹仲珊等三十一號已有通電請馮轉促參議院尅日將組織法選舉法等議决召集國會不知中央究竟如何主持也原電云（銜略）竊維立憲國共和政體對於立法機關至爲重要民國成立六稔於茲政象變遷今日尤烈代議政治奚可久虛舊日國會雖擊民權兩次召集兩經解散成績無聞名譽失墜萬無恢復之理况國會所以代表民意而上溯舊日選舉距今已五載有餘社會之心理民意之趨向較昔亦大變遷頗聞舊時議員之行爲早爲一般人民所疾首直道自存天壤隱念奚以爲邦若令謬踞高尙立法之機關實乃違反選舉代議之原則此不可恢復者一也吾國效尤法國將議憲之權付諸兩院畸重畸輕識者不取前以憲法草案旣經二讀修正不易倘令任情　作必成暴民專制之治正以亡國而有餘不得已而呈請解散實出於急切救國之心天地神明此懐可質旣散復集恐徇黨人一偏之請必貽憲法萬祀之差此不可恢復者二也國會不良由於組織失當上院下院性質混淆甲黨乙黨朋爭權利雖有英才碩彥究係麟角鳳毛聚井里無賴之徒　國家重要之政僨事背俗負固貽羞就中穩健愛國之流早有羞與爲伍之槪辭呈具在正人成已　裳議席所留暴烈幾成全體自非另行組織擇選賢良恐良法機關仍爲該黨所私而國家永蒙其害此不可恢復者三也以上三端皆　等準諸實情撥之事理對於恢復舊國會一舉期期以爲不可者也至於召集新國會亦爲近今一種主張但國會不良乃因組織法選舉法不善若非改組而更張則前車不遠後轍將覆徒勞選舉之功難收代議之效斯亦未敢貿然贊同夫舊國會旣不可恢復新國會又不便召集左右思維函電商榷惟有請我大總統敦促參議院迅將政府提出之國會組織選舉兩法尅日議决施行以爲召集正式國會之張本在此過度時期立法機關未便久虛擬請參議院依據約法行使職權代議政治俟正式國會成立宣告解散乃爲最善之道該院召集之始雖以命令限制職權然自復辟事作民國不啻滅亡恢復共和國家乃成再造今之時勢何別於民國初元南京成例在先今日倣行於後準之法理誰得謂非該院議員均係洞達時局深明政體之士代議政治諒順民情此舉關係國家前途國會前途均極重要除電達參議院外爲此陳詞籲請伏乞大總統採擇施行國家幸甚曹錕張懐芝倪嗣冲張作霖閻錫山陳樹藩楊善德趙倜孟恩遠鮑貴卿李厚基姜桂題田中玉蔡成勳盧永祥張敬堯三十一印 
[蘇贛電阻魯軍南下]  
　　山東督軍張懐芝前以擔任第二路司令出兵由贛攻粵力請政府委任得請以後即從事出兵聞山東出發之兵現有一師即所謂先鋒隊者由袞州鎭守使所部之一旅改編而成名之曰暫編陸軍第一師自客臘二十四五以後已陸續南下集中滁州經津浦路北上者行經滁州莫不見車站兩旁戰幕雲連有徧地皆兵之象即所謂第一師之司令部亦於三十日在滁州設立矣袞州鎭守使施從濱此次亦經張督呈請任爲師長進駐滁州所有鎭守使一職則由張督保薦唐天喜代理於施從濱赴滁之先新舊即已交代客臘三十一日張督來電即報告此事且爲保薦之說此山東出兵之大槪情形也先是魯軍南下本言由浦口渡江換船赴贛近則集中滁州江蘇商民不無恐慌因有江寗商會電請魯軍勿過境之說蘇督李純據人民之請求亦迭次電阻過境並將浦口南京商民電文呈報當軸請示辦法李督又徑電張督請其返旆茲據某通信社所發布之李督電文如次濟南張督軍鑒儉電諒達貴部奉令出發前准號電並承派馬使惠臨接洽當經將敝處準備歡迎情形旗馬使代達台端並經遴派委員專備接待引導及照料運輸給養等事方謂雄師過境東道之誼藉以稍伸乃自貴軍前隊行抵滁州附近停止集中而蘇屬紳商迭次來署報告惑請魯軍宣言因蘇省獨立或來征討或謂魯軍聲稱蘇如阻止過江即以武力對待或謂魯蘇軍隊將因意見生衝突或謂魯軍係奉中央密令監視蘇省各等語此等無稽之談不知從何而來但因此謠傳遠近居民無不震恐大江南北人心皇皇蘇省軍界亦紛紛懐疑羣相詰問外人並有調派兵艦保護商業之說似此情形恐匪徒聞而生心地方因之不靖蘇省不安而大局亦岌岌可危此種謠傳最易激成變故擬請通飭貴軍明白解釋以息浮言而免誤會大總統有日布告明言派出各軍皆應靜候命令解决可否由我哥電請中央收隊還麾則風影之說不煩言而解否則擬請續發之隊停止開㧞亦聊可息浮言而安衆慮萬一貴軍必須南下務求迅將開行日期士兵人數先期詳示並預派軍官到寗接洽旣可隨時設法消弭並可準備所需各項以免倉卒貽誤純與我哥爲骨肉生死之交彼此相見以誠故敢立抒所見我哥愛蘇愛弟必有以慰安而覆翼之也尊意擬如何辦法並祈祥細賜覆爲盼李純三十一印 
　蘇省旣已如此贛省則贛督陳光遠江西商會等團體均曾來電請魯軍勿赴贛至本月二日政府又得贛督來電阻止魯軍入贛其內容略謂現在停戰期間無調兵必要江西境內並無南軍蹤跡更不必爲增防倘魯軍入贛主客軍發生衝突則不能負責云云政府已將此電轉致張督軍而第七師長張敬堯昨又由徐州拍來長電略謂張懐芝與陳光遠互相猜忌各存私見大禍懸在眉睫請中央速作主張云云此息而確則贛魯之間又將因出兵過境而生問題矣 
[南京快信]  
　　李督病已稍痊昨日見彭允彝宋育德戴秉清等三人均在內　接見冷遹張其煌則由施愚代表接見 
　　贛督陳光遠昨來萬急電南京李督軍鑒秀密陶星如兄微日來寗面達鄙意陳光遠 
　　李督委本署副官鄟紱昌充備補團副官昨已到差 
　　贛參議員宋育德昨偕贛督諮議戴秉清由寗北上魯督張懐芝昨又來電稱中央尙無復電故駐滁魯軍不能撤回 
　　廣東莫榮新來電前日省城軍隊稍有衝突旋即平定恐遠道傳聞失實特電奉聞又聞莫電仍請取消段祺瑞參戰督辦及龍濟光兩廣巡閱使改組內閣召集舊國會 
　　聞倪嗣冲近與張　堯意見融洽倪前日亦電中央力請主戰 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[閣議與幣制借欵]  
　　王署總理因現在各項要政亟待進行是以於一月三日卽舉行國務會議是日閣員中外交總長未曾列席交通由葉次長代爲出席其餘各總長全體蒞院入席後首先開議大總統交下海軍部重要議案一件及財政王總長臨時提出之維持鈔票辦法此兩案通過後遂午餐餐畢重行入席又議决內務財政兩部提出之例案數件至下午二句鐘散會又聞所謂維持鈔票辦法即幣制借欵合同案也曾由王叔魯總長將合同全文提出報告略有討論即完全通過王總理及全體閣員謂此項借欵旣能成立則七年之軍政兩費亦稍活動故均欣然喜色散會後王總理偕同王叔魯總長入府報告情形 
　　今日五日爲國務例會之期日昨上午十時王聘卿總理卽往國務院與惲公孚秘書長商定議案聞列入日程者爲外交財政兩部之例案數起但聞王總理昨午入府時元首曾交諭某項要案一件故今日有變更議事日程之說 
　　美國加入四國銀行團一節運動已久迄無成議近日日美協商發表後此項運動時機漸熟昨據外交界消息美政府最近曾向協商國表示現在該國政府巳贊成美國資本家參預四國銀行團聞不久即可正式决定美政府之對華經濟政策蓋又復返於脫離五國銀行團之前矣前傳財政當局向銀行團磋商幣制墊欵一千萬元一節茲聞其數爲日金二千萬元經由正金銀行允諾擔任聞其條件業經磋商就緒此欵專備整理中國銀行之用不日即可簽字交欵前日王總理財政王總長亦曾入府報告此事又共同通信社報稱政府曾於上月二十四日請求四國銀行團將幣制借欵提前交付一千萬元以充中國銀行兌換準備金故四國銀行團代表於上月二十七日在滙豐銀行團集議胥無異議遂於翌二十八日正式答覆中國政府但提前交付之形式目下英法俄三國因歐戰之關係金融極爲不便故决定仍仿照從前大借欵一千萬元提前交付之例以四國銀行團名義仍由日本單獨擔任其條件等此後即由中國政府與日本代表交涉大約本月內即可成立今日四國銀行團再開會議磋商該問題及關鹽稅等問題 
[臨時參院近訊]  
　　臨時參議院上月開大會將政府提出之兩法修正案交付全院委員會後迄年底止開審查會多次業將大體審查完竣對於政府之提案多所反對大抵較政府提案稍取穩和主義惟關於參議員選舉則完全將省議會削除該院現定不日開會審查報告接續開二讀三讀會聞預定開會兩三次即可通過以便閉會該院議員初見政潮激盪該院動搖有主張逕照政府原案通過卽日卸責者旣以多數仍主張愼重修改至將來有效與否則責在政府該院自身不必加以顧慮云 
[中英元首互電賀歲]  
　　馮總統致英皇電云大英國大皇帝陛下獻歲發春本大總統謹代表中國政府國民以最誠之意敬祝貴大皇帝政躬康泰國運熾昌本大總統對於貴國海陸軍之偉大勳績至爲欽仰並深信協商各國軍隊其能力終能達到戰事之最大共同目的此爲中英兩國聯合一致以求其成功者庶幾世界民族之自由得以保存世界眞正永久之和平得以建立謹此致賀馮國璋 
　　英皇致馮總統電云大中華民國大總統閣下當此歲華伊始荷蒙貴大總統遠致祝祠盛意有加無任榮幸朕聆悉之餘卽請以誠意之友誼還祝貴大總統健康幸福及貴大總統所統轄之大中華民國國運晶盛抑更有進者對於尙在進行之戰爭貴國人民以認助物力確實表示同情將來協約諸國必能貫澈高尙之目的貴大總統深信無疑朕之意見與貴大總統以正相同焉喬治 
[和議與陜豫軍報]  
　　據公府方面消息云上年歲底政府因咋鄂閩來電南軍仍積極進兵當即電致陸唐等令其迅飭各方面停止進兵其電文之內容大致如下國內紛爭貽笑友邦愈趨愈險收拾無期揆厥原因皆由爭權奪利之輩從中播弄是以各走極端前因江蘇督軍轉來專電又經岑西林直接來電催促頒令停戰希冀和平了結現在停戰布告業已發表想猜疑一釋解决自易惟頃接川鄂閩各方面連日來電云自停戰令頒後各方面之進兵更有加無已由此觀之殊與和平解决事實相反誠意與否卽可槪見執事夙具愛國熱忱且爲西南泰斗懇迅速電飭西南各將士即日罷兵靜候調解克踐前言至調解辦法及善後諸事宜亦請轉飭各派代表赴寗與李督軍接洽一切特電達希速賜復云云 
　　聞政府又接到江蘇李秀山督軍轉達莫榮新陳炳焜李烈鈞程璧光方聲濤等最近之來電略謂中央宣告停戰全非出自誠意如欲實行停戰及兩廣取消自主必須先由中央履行下列五項之條件㈠召集舊國會議員在京繼續開會至法定時期爲止再召集新國會㈡內閣改組閣員須提交國會同意㈢取消龍濟光巡閱使命令並飭振武軍退出粵境㈣岳州北軍須完全退出另以湘軍或桂軍塡防㈤莫擎宇軍隊須調駐他處云云至於元首繼承及懲辦禍首二大問題此次來電則絕未提及殆亦表示讓步之意也 
　　政府前日接陜西督軍陳樹藩冬電報告前在湖北漢陽兵工廠訂裝軍械子彈派員押運行至襄陽悉被黎天才軍隊扣留近日陜境軍事倥偬需械孔亟特懇政府速飭該兵工廠遵照前訂數目限日備齊由王鄂督指派得力軍隊護送來陜以濟各軍之用聞大總統比即文諭參陸辦公處迅速核議具覆云云 
　　黎天才率兵逼豫豫督趙周人年前業有電報告急茲得河南快函云趙督因得黎軍逼境消息即派趙英統率大軍前往迎擊年前十二月二十號兩軍在南陽一帶相遇該處地勢平坦兩軍俱無險要可據於是兩軍死力奮戰約兩日之久黎軍不支向後路敗走黎軍死傷約八百人豫軍乘勝追擊至二十三日豫軍行近襄境黎軍據守烏山頭大靈山唐子山各山頭豫軍未及防預黎軍伏兵突出以致豫軍大敗黎軍又乘勝佔據新野但新野四效無險豫軍休息數日又將新野包圍黎軍因不能守又向襄陽退却豫督趙周人曾電告吳光新請由後路兜擊以掣其勢吳氏前日已覆電趙督謂得電以後即派兵若干進擊襄陽刻已得前敵報告二十九日業獲一勝仗云云但以事實言吳光新在宜昌被石軍所阻不能東下其所謂進擊襄陽獲勝云云不知究何指也又聞新年一日前後黎軍又聚集土匪猛攻淅川南陽等地南陽鎭守使吳慶桐迎敵軍勢頗爲不利趙督吳鎭守使俱電報告急政府巳令第一路司令曹錕在豫軍隊前往接應幷聞曹司令在豫軍隊已分兩隊南下一路開往南陽淅川一路沿京漢路扼守武勝關矣 
[龍濟光謀粵之現勢大有窘狀]  
　　自龍濟光通電接任以來假巡閱爲名進兵侵略省政府亦爲相當之防物彼此相持於是戰報紛紜港報則謂龍軍如何戰勝省報則謂龍軍如何戰敗令人如墮十里霧中大約龍之進行首從高雷陽方面而注意於欽廉然龍氏獨少運輸之兵艦而粵省又有巨大海軍故龍艦屢受捕獲因運輸缺乏於是龍之力量薄弱恐終不免於失敗茲將最近消息紀之於後瓊州方面瓊州爲龍氏老巢其重要軍械皆麕聚於此龍自駐瓊以來設防不遺餘力如秀英炮台尤設有最新式巨砲恃以爲入口之保障者也自龍氏通電就任後粵省已有討龍計劃以直攻恐多傷亡故主張用圍困之法瓊島孤懸海中只派軍艦三數艘巳足封其海口但龍亦有軍艦自移動以來彼之軍艦業已出海日前已爲海軍艦截獲六艘頃據海軍確報海圻號於二十九日晨在瓊州海口附近又拘獲龍部保民兵艦虜獲水兵七十餘名槍兵五十餘名砲兵二十餘名七生的大砲二尊鎗枝子彈無算惟保民駛至中途僞稱擱淺停輪不前該處離海口不遠恃有砲台爲之掩護不肯解除武裝海軍本可發砲擊毀該台但無陸戰隊繼續進攻亦難絕其後援若擊沉保民則因該船値時價百餘萬元未免可惜現由艦隊日夜嚴密監視絕其糧食至今尙在圍困之中保民爲龍濟光所部兵艦之最大者龍部兵船共有十八艘前已爲粵捕去數艘今保民又被拘困將來海口必被封鎖矣（按保民被捕昨報業已紀載惟昨傳由永翔飛　捕獲此則謂海圻所捕略有出入耳） 
　　高雷方面龍氏此次移動聞其參謀某氏之策畫尤注重於高雷蓋龍軍蟄伏瓊島深知海南四面瀕海無地發展不如進一步而佔高雷故事前極與隆世儲聯絡外傳隆氏已願爲龍所用然近日隆忽又致電辭職似有欲置身事外之意而高雷鎭守使前爲林虎林尙有部下屯駐高雷如農有興即林之舊部也昨由軍界傳出消息謂農有興率兵四營已將遂溪龍軍擊敗龍軍瀕行時掃刦全城農軍啣尾追擊龍軍據星嶺隘口負隅抵抗農軍四面包圍自朝至暮龍軍乃潰向安埔而逃現龍軍困於安埔一隅欲遁無舟大沙港口經有軍艦堵截陸路則嚴密圍困龍軍巳無路可逃擬渡河竄擾廉州聞農統領巳電省轉電廉州駐軍截擊繳械至雷州方面胡漢卿亦統率所部（三營）迎擊巳將龍軍全數驅聚徐聞海康二處現海康以至卯洲灣海面早有海軍巡弋斷其後路該軍巳成窮寇前夜欲乘天黑分駕民船逃回海口奈海探海燈照探嚴密聞在海頸三浮沙處曾擊沉數船龍軍自出瓊後疊經失敗士氣全消夜問每多借放哨爲名携械請降尤以乘隙逃亡者爲多聞該軍長官曾致書胡統領請其出任調和勿相迫太甚胡勒令其全軍繳械惟該軍又未答覆想三數日間粵軍桂軍協往包圍龍軍必更不支也 
　　陽江方面龍軍自進陽江後先將縣知事汪宗準拘留後即釋放自派其婿普懐安接理縣事而軍隊則屯駐縣中陽江地勢瀕海閘坡口以外爲海軍艦所困故龍軍自閘坡登陸後久無進行消息頃聞該處龍軍於二十六日見海軍艦隊駛至自知不敵已盡數繳械投降至陽江縣城軍隊則尙未有若何舉動云 
　　欽廉方面　欽廉爲龍氏所最注意由粵入邕必經之要衝也莫代督昨據欽廉道尹陸杏林來電據報龍濟光飭共營長熊鴻鈞運動匪首吳亞炳羅偉華等在欽屬早禾洞召集黨徒數百希圖撲攻縣城當經會同馮統領銘楷派出營長黃浩昌陳同贄督帶所部前往侔湖地方包圍當場拿獲黨首羅偉華等十餘人搜出龍濟光委任狀三角旗幟等件旋經莫督復電飭由就地鎗决以昭炯戒 
　　香港方面龍氏於港原有住宅一所其與中央接洽凡財政之滙兌皆以港爲中站鄧瑤光與龍濟光來往素密此次龍氏返瓊鄧隨之而往任鄧乃駐瓊總代表龍氏此次舉事固由中央授意而港中某鉅紳亦極力帮忙對於外交方面皆該紳代其疏通故龍氏决計之速此亦一大原因云又駐港龍寓主任爲蔡春華連日與各方面接洽甚忙 
[天津河水陡漲之由來]  
　　提議預防春汛 
　　秋間洪水氾濫直省人民之飄泊於橫流者不知凡幾以故對於河水之漲落其震懾之心大有談虎色變之狀日者運河御河霍地陡漲水三尺餘津西南之勝芳鎭附近且漲至五尺以上來勢洶湧居民駭異冬季漲水此實創聞前此未之有也漲水來源傳說頗不一致其中以含有迷信性質之議論最夥足資研究者僅有二說一云自府河流下者一云自滄州來者證之以勝芳鎭之漲水五尺以上則滄州之說近是惟河水大抵已凝結成氷鄉問都用氷牀資轉運此次河水陡漲悉由氷下浸入故氷多上撼淹沒氷牀不少而河之兩岸土多綻裂沿河房屋多有因之坍塌者其未倒下之房屋底脚已有損動恐亦未必能久長也 
河水𨺗漲旣如上述於是一般關於水災組設之會所均極注意急賑會提出預防春汛之議刻已派員出發勘驗各堤防並令一律繪圖呈報以應籌備預防之刺河務委員會同時開會討論河道進行之方針以免傾潰幷有多數人民請求河工善後處於疏濬河道一事早日决議辦法著手進行俾不致再遭洪水之害聞熊督辦亦深以此次河水𨺗漲爲可異曾派員調查其來源而於疏濬河道問題將有積極進行之舉動說者謂洪水自凝結成氷以後河務人員已大慶安瀾相與偷一時之安謐今因河水驟漲乃皇然色變而講求疏治使能因勢利導不再偷情則今日之洪水尾聲實促進河務進行之功人目前雖飽受驚恐事後當頌德不止也 
[湖北戰雲之彌漫誰爲爲之]  
　　陽曆七年元旦武漢各官署軍營學校法團舉行慶賀典禮官場停公軍人停操學生停課一切情形依然有慶祝昇平之象惟商民向不重視陽曆又以干戈擾攘戎馬倉皇皆無心點綴年景卽高懸國旗者亦不多見但軍政界於慶賀之中於荆襄岳各方軍事進行仍極忙碌王子春於受賀之前曾集王金鏡王懋賞劉曜龍孫傳芳劉佐龍南元超（二王與劉皆係三十一夜由防地乘兵輪晋省）等一班師旅長秘密會談受賀後復留各師旅團營長會議議畢各師旅團長由防地來者皆立即回防並有軍隊數營由荊襄二河及岳州而去聞曹錕軍前由漢口撤退並未回直仍在廣水信陽一帶三十一與一日曹軍又開至漢且以火車輪船運往岳州新堤方面曹軍爲主戰者今去而復返且開往前線於是武漢間復風傳岳州南北軍因和議不成即須開戰並有謂戰期即在二日或三日者是否確實當道猶嚴守秘密惟以荊宜吳石二軍之交綏測之牽動岳戰勢所難免吾人所日夕祈禱之和平恐終成爲畫餅矣 
　　石星川近日雖增軍至一師有餘其實精銳只孫國安胡廷佐之兵兩團卽朱兆熊所部第一旅是也劉佐龍之第二旅在德安黃州並未響應石所得湖南之接濟均屬舊式鎗砲且不一律不能用之於正式戰鬬故胡廷佐以三千餘人攻宜竟至敗衂石之精銳已挫乃布告停戰以後荊宜兩處猶繼續戰鬬不已石巳得外援當萬無可疑外傳黎天才派顏德勝援荊惟黎氏可恃之兵亦只一旅鄖襄安防地寬廣倍於荊州若移兵援荊豈不慮趙倜曹錕之合力圖己以意度之援石星川者必爲湘西張學濟卿衡等之兵由松滋枝江至荊至宜均頗利便該軍勇悍善戰非鄂軍可比苟得人指揮必足制勝惟湘桂各軍不侵鄂武漢各軍不取荊爲王占元與譚浩明所定交換條件當時並未慮及石吳二軍有衝突於荆宜兩方獨未訂一取締之法今因荊宜交戰引起湘軍入鄂王占元必責譚背約入境王譚旣不能守其私約岳州停戰之局自不可保矣 
　　頃據某機關傳出消息石星川於攻宜失敗之後已促湘西襄陽各派一軍由宜都松滋當陽三方復攻宜昌又電重慶熊克武遣一軍攻取夔關以擊吳光新後路宜軍四面受敵戰至 
 
 
 

Page 7

 
 
　　三十一日子彈已盡遂大敗北死傷甚衆宜昌巳於是夜失守各機關人員一槪逃亡朱兆熊巳入城設立軍政分府此說是否確實尙無他方消息可以證明三十一日宜昌開漢之洋商輪船頃詢尙未到埠惟宜昌危急官場已經承認元旦王子春商請海軍第二艦隊司令杜錫圭（現駐節鄂省海軍公所）派有兵艦三隻夾護商輪裝兵約一旅之衆開往宜昌迎護吳軍該軍經過荊沙石軍豈肯讓其通過則荊沙日內必有大戰也再石軍如果攻克宜昌吳軍之器械必盡爲所有今後勢力之發展石將轉強於黎矣 
　　岳州受荊宜戰事影響南北兩軍皆在備戰確聞南軍巳向平江湘陰北軍之前線進行有施行總攻擊岳陽之象曹軍前隊巳有一團往岳王金鏡之第二師三旅則全退回武昌昨該師留省之第八團又開赴天門沔陽加防襄軍聞襄軍亦有由隨棗侵入豫屬新野之說又一部則集合鍾祥擬出天門應城天門前星期已爲王安瀾部下之梁鐘漢所據繼因北軍開至退出頃傳梁衆又在潛江縣城起事知事潛逃潛城已有戰事嗚呼遍地干戈湖北幾無一片乾凈土矣 
[蘇省交涉南下魯軍之經過]  
　　此次北軍南下第二路開始出動已越數日二路司令張懐芝已將第九旅臨時招募擴充成爲一師即由該旅旅長施從濱升爲師長施於民國二三四年時曾任鎭江鎭守使人極精明強幹故張懐芝即令施氏率師乘津浦車南下前日駐紮徐州現該師完全駐紥滁州境界日前該師誤聽謠言謂蘇省對於魯軍南下巳有準備現已組織警備步哨一隊預備與魯軍對壘於是魯軍亦準備一切與蘇軍相抗謠言傳播李督軍聞之深以爲憂乃商之於長江巡閱副使王廷楨請其親往蚌埠滁州一唔施師長速爲解釋王副使前任江寗鎭守使時與施從濱本有同官之雅遂於十二月二十九日渡江赴滁與施師長晤談一切幷解釋蘇省並無警備步哨之組織施乃大悟亦說明此次該師駐滁暫不前進靜待中央後命以圖收束施氏並擬日內親自渡江南來拜晤李督王副使旋即回省次日適値元旦文武各官行慶賀新年典禮之時遂將與魯軍交涉情形當場報告以免誤會李督軍齊省長復於是日特備鮮猪一百頭佳釀一百甕派軍署馬副官賫送滁州犒賞施軍一面又由齊省長派警備隊帮辦李明遠赴山東濟南與張懐芝接洽一切 
[蘇議會議决鳳凰山礦辦法補誌]  
　　南京鳳凰山鐵礦交涉案迄無解决此次省議會開臨時會議議長沈惟賢與實業廳長張軼歐聯袂入都擬即爭回自辦而外間紛傳咸疑讕會受米商運動請開米禁願出資若干萬元以一半歸還大倉一百萬元一半爲諸大議員壽物議紛紜眞相莫辨以致議會對於米禁一案未便硏究惟有以咨請省長辦理一語了之藉避嫌疑因而鳳凰山案與請開米禁案劃分爲二各不相屬但鳳凰山一案事關交涉省議會前曾提出緊急動議兩次禁止旁聽並由沈議長通告各報記者請守秘密勿先洩漏故不知此案議會究竟議决如何辦法現在臨時會已經閉幕關於鳳凰山辦法已於十二月二十九日在大會討論並未禁止旁聽似無代守秘密之必要不妨將所議情形及議决辦法略述其大要以告蘇人據審查會報告略謂鐵鑛關係國家命脈與普通礦產不同原案宗旨在官商合組公司羣策羣力以期達到爭回自辦目的惟查該礦自華寗公司取消後旋有本省紳商金鼎蘇錫岱等組織𥞊陵公司具呈農商部請領礦照檢閱簡章亦主官商分任股本與本案辦法並不抵觸此項呈文尙擱置院部本會爲人民代表萬難坐視礦權之喪失審查結果以原案僅具大體尙有未盡週密之處應加修正四條是否有當請付公决（一）本案成立應分咨軍民兩署會咨農商部請發𥞊陵公司執照一致進行一面並由本會逕電院部詳陳辦法（一）礦照上代表人不宜塡個人姓名俾日後發生枝節（一）原案公債票額適與應入股本額數相等則公債發行時之折扣及設或公債募不足額時省欵旣無可籌抵公司必受影響不如改公債票額爲一百萬元息率八釐責成財政廳設法籌募以湊足現銀五十萬元爲度即將其餘債票截止封存不得移作他用（一）公司組織董事會時所有官股董事應由本會選舉被選舉人以省議員及省農商會敎育會正副會長爲限云當由議員狄迺謙主張具體辦法不必用條文只須有人承辦主持此事爲是朱紹文主張本會對於此案不可稍涉偏私須示人以大公蔡寳善發言謂今日會議本主張不守秘密現在各人又來無理辨論不如仍禁止旁聽免再惹人笑話大衆皆未許可嗣由陳大猷主張第一欵內即以正副議長爲省股代表卽以二字應卽改暫由二字衆贊成第二欵有主張打消者未通過第三欵公債票額爲一百萬元多數主張照原案改爲五十萬元通過第四欵取消皆贊成此案遂於是日完全通過逕咨省長辦理此省議會議决鳳凰山辦法之大略也將來能否照此議案辦理或從中另生枝節不能達到完全目的皆在不可知之數云 
[蘇州司法界近訊]  
　　江蘇高等審判廳長莊璟珂去年即奉外交部派充駐日公使館秘書遲遲未及東渡繼又任爲地方捕獲審檢廳長茲聞高審廳長一缺已定京師地方審判廳長林君升任莊君將專任捕獲廳長或兼公使館職　　律師開放登錄以來日見其多近因司法部頒布律師章程又以一地方廳出庭爲限律師公會特呈請高等廳轉呈司法部將此條更改欲以全省爲執行職務範圍司法部尙未覆示 
地方通信 
[松江]  
　　新任司令就職松江防守司令陸軍第四師步兵第八旅長何豐林巳調充浙江寗台鎭守使所遺防守司令一職由浙省楊善德電保第四師砲兵第四團長王銳充任王君已於六號午后由杭來松就任司令職務在松防軍均列隊至西車站迎候縣警察所領袖警佐那鶴年並於王司令經行道路加添雙崗荷鎗實彈以資護衛 
　　防止目兵賒欠第四師補充步兵第一團團長劉漢自率所部防駐松江後深恐該團目兵在外賒欠特致函商會囑爲防範其原函如下竊照第四師騎四團久駐綏察地方業經奉部准予劃出截留底餉改練步兵一團現已招齊暫留天津馬廠訓練一月奉令開拔來松以資防守茲由敝團長帶領所部三營於上年十二月三十日齊抵松江分別擇地駐紥惟念軍隊駐防地點遷調靡常所有各營官佐目兵在於街市店舖輾轉賒欠勢所難免但以刻下時局不靖商力維艱從前駐防各軍每因倉卒調防遂致無從償給後雖如數清繳然而拖延旣久未免有使商民愛重軍界之本心轉受金融困頓之影響揆之情理殊覺歉然敝團長有鑒於此用特嚴爲規定凡屬本團員役無論何項交易槪用現欵不准賒欠分文倘遇本團各營官佐目兵或有強賒硬欠等事准該店舖據實報告指證明確敝團長定予從重懲處以肅軍紀而維市面除令行各營遵照外合行函請貴商會希即通知各店舖一開查照 
　　信差三次被刦松江全盛協源順成三局局差關福前因赴滬遞送包封兩次在泗涇附近被盜刦掠刃傷手腕迄未破獲一盜以致匪膽愈張刦案又出五日晚間該三局信差沈來背負包封至滬又在原處遇土著盜匪兩人各持木棍迎頭痛擊倒地盜匪奪取包封並將該信差身上衣服棉褲全數剝奪時因天氣嚴寒赤身臥地已難行動幸有鄉人經過獲救回松始免凍斃聞被刦包封之內尙有順成局寄滬購物洋元刻已報警協緝以維行旅 
[揚州]  
　　警界消息一束朱家港本爲長江大輪必經之孔道向由縣屬楊家橋警區派警前往照料詎日前口安警區朱士謨派警率同防軍十數人至港聲言應歸泰興縣警區管轄並開鎗恫嚇擊傷一人致動人民公憤經楊家橋區員汪慕舟抗爭無效報縣山趙知事詳省核奪刻奉省長令查民國三年省會議案與泰興勘定界線歸何縣管轄報省以憑辦理又趙知事對於警務極形注重每於夜半親自出外查察崗警勤惰又以四鄉各區警察經費大都出自鄉民擔負時有勒捐擾害情事特通令各區造報經費及人員表冊以憑裁併又城內第二區區員虞念慈因事辭職由趙知事遴委虹橋區員王家善升充遺職委徐益三接辦不日卽分別交替 
[鎭江]  
　　會議分任防務丹徒縣倪知事現爲聯絡軍民感情起見特開軍事會議全縣保衛團總計六十餘人均赴縣署與駐防各軍官議定地段分任防務 
　　師部添招十連駐鎭陸軍十九師楊春普師長以時局不靖防務加嚴擬補足全師額數以厚兵力刻已呈奉李督軍批准不日即可實行其補招額數定爲十連云 
　　催造農商統計丹徒縣公署奉實業廳令趕將徒邑工產物詳細調查報署以憑轉部倪知事奉令後已轉飭第四科查照辦理矣 
　　小輪敲冰開班揚鎭課船曁各小輪公司前因天寒河凍揚鎭短班不便行駛特一律停止開班現各公司雇人由瓜洲至揚州一帶將河凍打開於五日起每日開揚鎭短班兩次以便行旅惟自揚至清江綿長三百餘里運河依然凍塞聞結冰厚至尺餘航路已不通行而郵局信件及新聞紙等類亦自揚州起改由陸路雇用人力車分兩班接續推運至邵伯高寶清淮等處諸多躭遲云 
雜評一 
[吾亦將主戰（庸）]  
　　據京電徐世昌對時局主張舍棄和議實行决裂徐氏原非傾向調和之人其不以和議爲然自是當事以我言之今之時局和議旣不可成則亦不如决裂之爲愈也 
　　天下最慘之境唯徘徊於不生不死之中而種種恐怖種種因阨紛至疊來其所感之苦痛轉有甚於死今試問南北停戰以來湘鄂人民兵禍之恐慌有異於戰時否全國金融之停頓百事之消極果因調和之聲浪而稍減否人誰不希望和平然與其和平終不可見而目前且飽受恐慌則何如早爲决裂一暴兩方之實力吾知圖窮七見之時即爲和議告成之日决不如今日之相持不下也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[普濟輪船失事三誌]  
　　招商局普濟商輪在吳淞口外銅沙洋面被新豐輪船攔腰撞沉種種情形已彙紀前昨兩報茲將昨日所得消息錄後 
　　此次肇禍之前普濟船主孟甘早巳望見有輪鼓浪而來當即抽放回聲使來輪知所趨避詎新豐竟不回答普濟情急復放第二次回聲並將船首偏向正擬護避間一面將回聲亂抽以示呌急之意豈料新豐船首已近無可幸免致轟然一聲勢如山崩不數分鐘即全船沉沒輪將沒水之際其大副二副等急搶舢板一艘華人中老管等人亦搶放一艘餘各搭客等亦放一艘尙餘一艘因繩索繞於桅桿之上拖放不及故祗放下三艘豈知大二副等一艘駛至新豐旁側適來風浪即遭覆沒搭客一艘幸均攀登新豐尙有老管等一艘亦欲登輪不知如何被阻故有數人入海聞華船員現擬集合證人俟新豐船主解送英按察使署開訊時投案作證云 
　　昨晨九時許招商局總船主又於樓上辦公室傳同新豐船主及普濟老管與兩輪華船員中重要人等詳細盤問閱時頗久 
　　普濟買辦曹梅堂係是新充到船未久適此次在申有事未及登船幸逃此厄亦云幸矣 
　　向在二馬路等處開設金公和烟膏店之婦人某氏專以料膏騙人獲利數萬該氏亦溫州籍前日將在滬搜刮之造孽錢萬餘金運回家鄉亦乘此船登輪後恐人多擠軋身懐鉅欵恐有不妥於十一時返家擬暫緩回籍迨到家後又思錢已凑齊終須運回故重復登輪卒遭斯難招商局昨接福州商會來電略謂頃聞貴局新豐互撞有無損失立盼電復云云該局當即復電告以行駛溫州之普濟全船沉沒新豐無恙惟船首稍有損傷正在卸貨修理 
　　普濟失事後死傷人數尙無正確調查因該船出口時船上尙未售票其餘有在陸購買者故該局一時亦無從查考現在該局暫設普濟被難家屬報名處以資查考其所裝貨物已向海關調查聞運貨之家大都保險云 
　　招商局前日發貼廣告特放廣濟船開往吳淞口外尋撈被難搭客及本船夥友等並謂各該家屬願往尋認者可趁此船同去是以溫處甬和死屍親屬均於夜半齊集招商局碼頭候乘該輪開往撈尸其時寒風凜冽侵人肌骨各死尸親屬連日悲悼飯食少進竟殭去多人後由衆人救護得以無恙候至三時該輪毫無動靜卽齊赴該局詢問該局謂决不開去各同鄉無任悲憤語多詰責該局主事者無詞以答反指該處同鄉前來鬧局即喊巡捕將各同鄉驅入捕房時有陳某將該局廣告原件呈示即由捕房將人釋放幷勒令該局撈屍始於昨日午前十時開行聞該輪開至普濟遇險之處須三小時云 
　　旅滬寗波同鄉會調查同鄉死者四五十人該會於前日上午開會討論議决函致招商局要求即日派輪至吳淞三夾水打撈屍身一面函託周金箴傅筱菴二君爲該會代表另函吳淞救生局請其設法帮同撈屍昨日該會接招商局復函內開頃准公函謹已聆悉所有普濟失事一案本日敝董事特別會議凡來函條擬各節均已分別會議勉應台命茲將議案照錄奉上卽祈察閱並請代爲轉致各家屬爲荷 
　　昨（七日）早十時溫州代表項微　徐寄順殷督祥張雲雷四人赴招商局請商安撫被救者及殯殮屍首之辦法得晤謝仲笙總辦傅少庵董事提出商議五條件㈠殯殮費招商局每屍應給費若干須預確定㈡由招商局派妥人會同溫州同鄉會幹事辦理殯殮事宜㈢由招商局擇定暫時停柩之地方㈣由招商局派輪送靈柩回溫㈤被救之人應照前例各給衣費但來領時可由溫州同鄉會幹事證實項徐殷張四人得此條件提出時傅少庵君一一承允言每屍一具由局給付殯殮費大洋六十元被救之人前託長發棧招待並給衣食費大洋二十元暫時停柩之處已與四明公所商定可暫時借用等語謝傅二君對於處置被救及已死之人亦頗盡力極抱歎惜不能不令人感激嗣溫州同鄉集議凡有死者親屬或親友赴領殯殮費由同鄉會長張雲雷簽字證明以免錯誤昨有薛次受君殯殮故友謝鼎友共家屬等七人又有姜相軒董雲溪余鼎三三人亦往領殯殮費各六十元然後購備棺木爲故友殯殮此種慘情不堪筆述聞連日在吳淞口撈屍小舯迄今未獲一屍如班老夫婦柏卿讓卿梅初文甫元龍夫婦各屍首尙不知飄流何處傷心慘目未有甚於此者 
　　徐班老係浙通志局提調謝鼎係浙軍第一師師附因罹此水厄後昨由溫州同鄉會正副會長電報浙江督軍者長原電如下杭州督軍省長均鑒普濟船沉通志局提調徐班侯第一師師附謝鼎均遭大難謹聞溫州旅滬同鄉會正會長張烈副會長林寶善林駕培叩魚上海溫州同鄉會張雲雷林寶善林駕培先生電悉班侯先生與謝師附同罹水厄良深震悼茲派吳顧問問（璧華）擕洋千元來滬商同照料並請於徐謝家屬代致哀忱楊善德齊耀珊陽刻聞張君雲雷接電後又以私人名義函復楊督軍齊省長原函如下督軍省長均鑒頃奉鈞電承派吳顧問携洋千元爲徐班侯先生謝師附料理喪事不勝感激之至普濟船沉搭客死者約有二百餘人以溫處紳商爲多悽慘情形未有甚於此者班老夫婦及男女僕等七人屍均未獲謝師附眷屬十人均罹水厄刻獲屍首七具幸有軍事參謀薛君志超請假來申爲之殯殮慘痛之情不堪筆述徐謝二公家屬抵滬諸達盛誼先代哀謝財政局官產處總辦虞君廷愷陸軍部科長步兵上校黃曾枚（故紳黃紹第先生之子）亦遭大難屍亦未獲專此痛聞 
　　招商局前夜抄送議案爲時過晚已在一句餘鐘昨報未及登載茲補錄如下一月六日特別會議楊會長　周金翁　鄭陶翁（赴粵）　傅筱翁　盛泮翁　李偉翁　唐鳳翁　陳輝翁　邵子翁　顧詠翁　張知翁　本日特別會議爲普濟與新豐互撞普濟沉沒事本月五號午後四鐘據滬局長報告普濟於昨夜十二鐘半由申開出至三點十分時將近三夾水外適値新豐由閩回申兩船相撞普濟沉沒等語當經總局立即先有拖船前往該處拯救續又加派廣濟輪船馳往尋撈被難搭客及本船一切人等屍身新豐到埠即據該坐艙報告情形並開具救起已死尙生各人數計生者八十人死者搭客及船夥等屍體二十七具立即分派司事將生者安置棧房分給衣食妥爲照料死者照相編號先行棺殮候親屬認領並特開董會硏訊兩船相碰一切情形大致兩船相碰皆有不是而相碰之後據三車供新豐停車普濟未停以致兩船相離較遠未能多救在船之人其未停車之故由於普濟船主並未拉鈴知會機器問新豐船主有無駕駛不愼之處應由總船主傳齊兩船應訊一切人等研訊確情報會核辦新豐船主暫停職務聽候查明再行從嚴懲究正在籌辦問接旅滬溫州同鄉會公函並擬具條件要救前來當經逐條公議來函第一條已獲之屍殯殮埋葬從優給費等因查本局已將死者照相編號先行棺殮業已從優辦理至埋葬一層非本局所能自主第三條兩船和輪之人應從嚴懲　等因查輪船資本極重貨件甚多關係生命財產在本局爲切膚之痛斷無不從嚴懲辦之理第四條被救之人應派輸送回溫州等因應即照辦第五條派大輪便利滬甌交通及善後事宜等因查此層關係本局營業自應另派大船前往第七條屍未認領請二三日殯殮等因查各屍身雖經棺殮並未封口現停錫金公所應儘力婉商從緩其第二條第六條第八條酌給撫恤賠償及被救之人用費應　照付等語查中外輪船失事事所恒有應杳照各輪船公司向章辦理第此等遇險之事拯救照料本爲有慈善性質善與人同只須不碍通章本局無不儘力籌維以重人道主義應卽據讕答復至新豐輪船旣受損傷應即趕緊修理普濟所沉之處水尙不深應請傅董事會同主船科趕緊設法打撈至普濟此次究竟搭客若干人裝貨若干件應由滬局長分別詳查一併報會復議核奪 
　　昨日（七號）下午二時許招商局全體董事開第二次臨時特別會議到者董事會會長楊士琦沈仲禮唐露園周金篾傅宗耀盛泮臣張知笙等二十餘人會議辦法大略如下（一）調查出事眞相及此次被難人數（二）檢查中外輪船失事通例（三）此次出事原因及善後諸事調查事竣再行正確宣布（四）打撈普濟船內屍身以便認領（五）尋覓普濟船主最後之警報以便核議秉公查辦 
　　文滙報云新豐船員述互撞後情形曰當船撞時余適睡於房中爲警笛聲與碰撞聲所驚醒余知巳有嚴重事故穿寢衣疾馳出外時約午前三時半天氣奇寒余先命水手至船頭懸於船旁之鐵錨曳起置諸甲板之上以防撞碎普濟後令水手分放救生艇各水手咸踴躍從事願乘艇救人余因新豐船客之安寗亦須顧及乃酌留數艇以防意外餘則悉令放下余欲與水手同行但爲水手所阻彼等援救落水之人頗爲出力在救生艇未放下時船上所有可用救生圈皆已擲入江中余等曳起普濟之救生艇四艘內有一艇載死屍十八具艇中皆水旣將死屍曳出該艇卽碎蓋已於撞時損壞矣第二艇載遇難者二十六人大半氣力埀盡冷凍半斃迨救至船上後即覆以煖衣未幾皆慶更生其他二艇空無一人滿船皆水大約普濟船人於放下救生艇時倉卒之際未將洞口堵塞耳普濟員役與船客有抱桅桿以待救者當經救生艇救出然已幾乎凍死余等共救起約五十人普濟總機師斯考特氏於兩船相近時躍登新豐得免於難余等在失事處施救直至十時左右始向上海開來云云 
[中國銀行股東對於財政部之諮詢]  
　　上海總商會致北京財政部總次長電云據中國銀行上海以及各埠股東多人到會請電詢大部股東會在卽未知確定何日地點何處董事幾人監察人幾人選舉權如何支配官股五百萬董事監察人大部選派幾人如派出何人並望先示姓名以免選舉重複各等語乞即遂項電示以便知照該股東等爲盼上海總商會 
[曹錕對於運貨問題之覆電]  
　　上海總商會接直隸曹督軍復電云總商會鑒卅一電敬悉貨物停滯影響商業前途不勝代爲焦灼查敝省輸運軍隊向來遵照定章請由陸軍部轉知督車其輸運日期一聽交通部規定所有扣留車輛惡習從不敢蹈本省現無大部軍隊輸送其小部移防路局尙藉口無車未予輸運且路局格於定章我雖越爼代謀彼不惟言是聽敬希貴會逕向交通部交涉較爲便㨗如遇可以維持之處定必量力維持以副雅屬特復曹錕魚印 
[集議修改稅則進行辦法]  
　　修改現地進口稅則委員會業經曾霽生李石芝正副主任將辦公機關在滬組織成立茲悉曾李二君以關稅爲國家入欵之大宗乃進口稅則自西曆一千九百零二年重修以後並未照章收滿値百抽五之數後因十年期滿屢欲修改適國事變遷又兼歐戰遂致未及提議現在國家需用浩繁不得不將進口關稅趕速修改以期國庫充裕茲查西曆一千九百十三年至十七年於此五年以內所征進口關稅統扯値百僅抽二六之譜殊與原定値百抽五稅則大相逕庭目下旣須修改其入手辦法自當先行妥議故由曾李二君於昨日午後三時在辦公處邀集三部一處之會辦會員等會議進行辦法茲將會議員名錄下正主任一員曾述霽副主任二員李景銘英人賴發洛會辦六員項驤張煜全　陳海超　施弼　許金水　周典　會員七員李端　　田章燕　朱神恩　曹樹藩　邵長光　譚懐　柳宗權　書記四員劉毓汭　金毓麒　劉緒程　林心煊 
　　又聞該會正主任曾霽生君現巳將該會成立情形及外交團表示贊助之槪略演辭等於昨日據情電稟財政外交農商等部請爲察核該會會員等現正從事將進口之洋雜各貨稅率分門別類編列簡明表俾下次開議時付衆討論一面函請江海關監督馮孔懐君將前清時代關於稅率之檔案檢齊送會以資參考 
[頒布俘虜處罰條例]  
　　松滬盧護軍使因奉陸軍部抄發俘虜處罰條例八條持於前日逐條照錄分令所屬各軍營並咨會司法各長官一律遵辦茲將條例錄下第一條俘虜對於監督者監視者或護送者有反抗或強暴之行爲時處三等有期徒刑或四等有期徒刑其情輕者處以五等有期徒刑第二條聚衆犯前條罪者首魁處以死刑餘衆均處無期徒刑或一等有期徒刑其情輕者處二等至四等有期徒刑第三條聚衆圖謀脫逃者首魁處一等有期徒刑餘衆均處二等至四等有期徒刑其情輕者處以五等有期徒刑第四條俘虜脫逃尙未出境復被俘獲者得依陸軍懲罰令處以重禁閉或輕禁閉之懲罰第五條宣誓釋放回國而背其宣誓復被俘獲者應處死刑及無期徒刑或一等有期徒刑第六條對於脫逃出境再被俘獲之俘虜其未脫逃前所犯之行爲不適用第一條至第三條之規定第七條俘虜之處罰由軍事司法機關審判之第八條本條例自公布日施行之 
[新交涉員即須接任]  
　　新任江蘇特派交涉員陳貽範君曾任江蘇通商交涉使卸任後奉政府命辦藏事交涉茲聞陳君現在滬寓有不日就任之說是以交涉署各科巳將所辦各事趕緊結束預備移交矣 
[日本海軍人員在滬之交際]  
　　昨日上午（七號）駐滬日本總領事署秘書林出賢君偕同第七戰隊機關長海軍機關中佐伊籐久馬及千代田艦長海軍大佐上田吉次宇治艦長海軍少佐野村與一海軍軍令部出仕海軍少佐白木豐第七戰隊司令官海軍少將崗豐一第七戰隊參謀海軍中佐八角三郞第七戰隊司令部附海軍大尉酒井武雄等至交涉公署拜會經薩交涉員延見之下因該日將等尙欲拜會盧護軍使即由薩交涉員派交際科楊筱堂君引領至龍華軍署經盧軍使延入客廳晤談良久而別 
[巴西公使蒞滬]  
　　新任駐華巴西公使來華與我國政府商訂通商條約等情已誌前報茲悉該公使已於昨晨（星期一）乘亞細亞皇后號郵船到滬駐節巴西領署稍作勾留卽須北上現已由薩交涉員函致滬寗鐵路管理局預備花車相送一面函致淞滬警察廳長徐國樑俟巴西公使起程時派隊到站妥爲保護 
[支取德華銀行存欵之限制]  
　　德國駐滬山東鐵路公司管理局請支德華存欵一事曾由荷領函達交涉署轉請外交部核示茲聞部復大致謂德華總清理處所擬敵人請領月費辦法對於敵人設立之公司洋行所存欵項不得提用云云現交涉署已函轉荷領事請爲查照矣 
[領事團添聘公廨襄讞員]  
　　駐滬領事團以公共公廨華洋訴訟日見紛繁所有聘任之正副會審華官不敷審訊尙須物色人才贊理其事近悉浙江人張鑑文號達卿在前清時曾由福建布庫大使保升知縣調委直隸洋務局招待聯軍並歷任福建警務局總巡署理漳州澄海縣知縣光復後迭經上海鎭守使滬海道尹委任要差熟諳法律辦事精明業已正式延聘爲副會審官不日蒞廨視事 
[倍開爾路發生盜案]  
　　楊樹浦捕房所轄倍開爾路秦家弄地方居民秦許根家於前晚八時許突被盜匪十餘人一擁入內袖出手鎗利刃嚇禁聲張闖入臥室翻箱倒篋將値洋二百元之金銀衣飾搜刮一空呼嘯而逸迨該管捕房聞警飭派通班中西包探馳往兜拿各匪已杳無蹤跡該探等遂回稟捕頭通知各捕房一體留心偵緝 
[信局脚夫兩次遇盜]  
　　本埠全盛協源順成三信局向在松江設有分局每晚遣所雇脚夫將所收銀信往來挑送習以爲常詎五號晚八時許該局所用脚夫名生來由松肩挑信包三個行至泗涇地方突來盜匪四人各執單刀手鎗攔截去路將包刦去幸包內並無現欵該脚夫卽折回松局報告一切仍於當晚挑送信包不料前晚九時許行至松江北門外五里塘地方又遇盜匪三人攔路截刧並出手鎗威嚇該脚夫爰又回松報明即經各該局查得五號晚所劫確係空包並無現洋惟前晚所刦包內有各莊號所寄之滙票在內特卽開明失單報告該管官廳請爲查緝並於昨日將滙票號碼及銀數等項分報滬上支欵各莊號一體備查止付 
[續獲截刦金條之盜黨]  
　　通州人王桂林（卽小寳林）經新閘捕房中西包探查得曾與現押西牢之盜匪陸惠堂陳金川於陽曆去年九月一號在滬西勞勃生路持械攔刦大豐永金舖値洋二千餘元之金條十根當於前日午後協同前往將王緝獲昨解公共公廨卽由該探等上堂稟明前情請爲澈究經李萼仙襄讞會同英白副領事向王略訊一過判押候查明於下禮拜一再訊 
 
 
 

Page 11

 
 
[投函嚇詐之查究]  
　　寓居法租界霞飛路漁陽里十一號門牌之清江人張永森揚州人馮樹山東人劉顯武以民黨機關名義書寫信函遞至虹口愛爾近路二十六號門牌皖人李瑞九家希圖嚇詐洋二萬元經李報告滙司捕房於前日派令中西包探協同法捕房中西探捕將張等三人一併提獲帶回拘押昨解公共公廨即據中西包探投訴被告等於去年十二月十七號以民黨名義致書原告嚇詐鉅欵請究並將原告接到信函呈案請察中西官判張馮劉三人一併押候查明於禮拜五開審 
[貨船遭風覆沒類誌]  
　　近來天氣奇冷入夜更多狂風故浦江中大小船隻來往行駛頗多危險茲悉前晚由浙駛滬之項裕生米船裝儎白米一百八十石將至閔地相近狂風暴發潮水緊急把舵者不克支撑全船傾覆船夥張其祥沈阿九高聲喊救幸有經過船戶之陳菊生立即挽救將項裕生及二夥一併救起即乘陳菊生貨船於昨日抵滬急雇划船六艘前往失事處打撈船貨據云該船沉在浦江中心頗難打撈云又李阿生船裝儎黃豆二百包由滬運至嘉興某油車交卸於前日下午由滬開行駛至汆來廟地方亦遭大風全船覆沒幸由該處水警巡船設法挽救將李阿生及船夥二人救起然已奄奄待斃當卽送至該鎭某學堂經校長請人將李及船夥竭力灌救始得甦醒並代購棉衣袴另雇小船送回上海調養 
[津人私運米糧之狂熱]  
　　本埠今冬米價鬆動以後即有一般天津人販運出口希圖漁利聞運赴天津等處者爲數甚多雖經本埠官廳及江海關禁止出口並米業董事張樂君通告同業切弗再代購辦迄尙未能禁絕茲悉近日若輩又接津信報告該處米價異常昻貴梗米頂高者每石可售十一元左右合之滬價大有利益可圖故近兩日又向某米行購辦大宗白米打包運去並得無錫米業消息該帮近亦派人在錫四處收羅日有二三千石槪由火車裝運是以近日滬地到貨甚少米價又漲起一二角云 
[黃慶瀾赴任之祖餞]  
　　前上海地方審判廳長黃慶瀾茲奉浙江省長齊耀珊委署浙江甌海道道尹擇定十三號赴溫就職昨日本邑紳士李平書等二十餘人於下午四時假座救米聯合會設筵公餞並合攝一影以留紀念 
[杜局長繼續任事之知會]  
　　兼代滬南工巡捐局長杜梅叔昨致該局名譽董事姚子讓莫子經朱子堯顧馨一陸伯鴻等公函略謂弟兼權局務三月於茲建樹毫無殊增慚赧自南北畫分兩局後滬南奉委涵之先生方欣繼任得人仔肩可釋茲奉軍使兩次令開以黃局長業經奉調赴浙正式辭職所遺局務仍令繼續兼代等因茲因辭不獲已勉力暫爲承乏惟事關市政且値畫分伊始局務紛繁深懼弗克勝任夙承綺注尙祈時錫南鍼以匡不逮至盼 
[警廳長注意年關防務]  
　　前日（星期日）爲各區署所署長署員隊長等本年第一次赴警廳會議之期預由徐廳長面囑總務科長分別函知於是日午後二時到廳聽候召集會議聞徐廳長當衆聲稱陰曆年關伊邇商界習慣必於此時結束帳欵各處鄉民亦多來申購貨行人較平日爲多必須注意防護等語第一區署董警正以十六舖地段最爲繁盛業已遵令加防每夜親率長警出外周歷查察所有上年繼辦各事亦已分別列表彙案詳報廳長核示矣 
[紗業認稅之稽徵地點]  
　　上海縣商會昨致淞滬警察廳函云據紗業公所認稅代表陸懋德函稱上海紗稅截至六年底止穆認商停辦敝公所續認一案　經貴會轉達稅務所長詳奉財政廳電令照准在案代表遵於本年一月一日接辦惟念紗稅繳欵歲達十一萬二千元之鉅循照向章設立總事務所並在水陸要道各設分所認眞稽徵然繞越偷漏在所不免各路司巡查有上項情事全賴就地警署協助進行現値開辦伊始爲敢抄列稽徵所在地點幷塡給司巡憑證式樣轉函陳祈貴會轉請警察總廳准予存案備查並請令行單列各區署一體知照以重稅政無任感佩等語幷抄單機摺到會查認稅爲便商之舉收入仍公欵所關茲准前因相應備函檢同單件希請貴廳察核施行國課商情俱紉公誼計抄南北水陸分卡表如下紗稅總事務所設在一區信泰里分事務所南市閘北浦東水陸設立大碼頭潭子港閘北永順里口滬寗車站王家闕滬杭甬車站小沙渡車袋角曹家渡徐家滙屆家橋嚴家橋爛泥渡洋涇鎭東溝西溝高橋周家橋 
[南北車照一律通行]  
　　滬南滬北兩工巡捐局昨各發出布告云照得南市閘北各項車輛自改組工巡捐局起由總分局分別捐發一律通行自三年十二月改組閘北分局爲分辦處所有車輛執照槪以上海工巡捐局名義一併捐發有案茲奉江蘇省長松滬護軍使署訓令閘北地方改設專局與上海工巡捐總局實行畫分並奉軍署核定名稱頒發關防到局奉此除將啓用關防日期分別呈報咨行外所有各項車輛應捐執照先經議定自民國七年一月起由本局曁滬囗（按南局布告謂滬北北局布告謂滬南）工巡捐局各備執照分途捐發仍准於兩局界內彼此通行爲此布告商民人等一體知悉 
[發票未貼印花之受罰]  
　　鄉是陸金龍前日來滬購買布疋携帶渡浦行經爛泥渡被三區崗警查見發票未貼印花帶署罰洋三元着令補貼又南滙人杜順慶携帶布疋經過浦東亦被警查見發票未貼印花帶署罰洋一元仍令補貼 
[楊樹浦火警]  
　　前晚七句餘鐘楊樹浦沈家灘鄉商沈發郞家因煑晚膳不愼遺火積薪頃刻濃烟四俙火光燭天捕房得報立即鳴鐘告警並飭通班中西探捕馳往彈壓當經救火會西人各驅皮帶車到場竭力施救始行撲滅計共焚燬瓦屋十餘間草屋三四間 
[閘北火警兩則]  
　　前日下午一時許閘北恒豐路某姓客民所居之草屋內起火延燒棚戶十餘家經一二三段救火會到場救熄又昨日上午十一時半新疆路松成里某姓家失火當由衆隣帮同撲滅多段救火會聞警出發均於半途折回 
[嘉定小孩迷路]  
　　嘉定小孩倪祥生年十二歲前日在江灣鎭上迷路由該處六區一分所崗警查見帶所解送司法科經段科員略訊一過判送慈善團留養候查 
[拐賣女孩之嫌疑]  
　　江北人劉興田住居閘北五區二分所境內有一胞妹名小三子年十四歲日前忽然失蹤遍覓不得適鄰居吳春和趙秀清二人在某茶肆云及有女一口欲投主顧出賣劉遂疑吳等所拐扭控該分所轉解司法科經段科員提訊一過判吳趙交保出外帮同找尋 
[吃醬鴨大起疑心]  
　　商人吳仁樸昨午持醫鴨一隻至地方檢察廳控稱家住本城向爲綢業娶妻吳丁氏素來和好近忽與我愛情淡薄今日煑就醬鴨給我吃食其味極酸細視之中藏毒物爲此將鴨作證來案控訴請求提究林檢察長立飭法警押同原告往傳該氏來案質訊醬鴨暫存候化騐有無毒質以憑核辦 
[山東漁戶遇難]  
　　昨日午後有難民張連桂王忠仁張廷祥張茂等四人至上海縣公署請求撫卹據稱我等均籍隸魯省撑駕漁舟爲生此次在山東附近洋而遭風失事無家可歸饑寒交迫不得已來此乞恩周濟等語沈知事當即飭探將張連桂等一併押送山東同鄉會妥爲安插 
[賭博害人不淺]  
　　住居閘北新民路滙生里之客民朱某向推小車邇因專事賭博其妻劉氏時常勸阻前晚又爲此事夫婦口角當經隣人勸散嗣因該氏購買棉花一角半亦爲其夫　辱該氏憤甚背人在室解帶自縊迨朱得悉往救業已氣絕昨日正擬收殮爲該管警局偵悉阻止棺殮一面飭傳該處二十七保十一圖地保瞿梅生投報地方廳請求相驗下午經林廳長委派熊檢察官毛檢驗員前往相驗候再核辦 
[嗎啡犯怙惡不悛]  
　　胡老炳沈阿五二人專在本邑四鄉代人施人嗎啡針曾爲警察查獲解廳訊辦有案此次胡等又在曹行鄉爲人打針代　事爲該管地方警察第三分所黃所長查悉密飭長警將胡沈兩犯拘解到所抄出嗎啡針一支藥粉二包昨日備文飭警將人證申送縣警察所轉送地方檢察廳訊究 
[馳馬闖禍]  
　　昨日午後有朱來福者向某馬車行租馬一匹策騎游行至閘北寶山路附近加鞭疾馳詎有婦人張陸氏在彼行走不及避讓被馬撞倒又被踢傷腰助等處倒地不起朱知事不妙加鞭飛奔圖逃當爲巡警追獲將朱及馬押送四區警署旋由氏夫張阿二聞警趕來赴署請究署長以該氏受傷頗重飭將兩造函送地方廳午後經李檢察官驗明該氏傷勢非輕判令發堂醫治朱收押候究　匹留候認領 
[賣烟人情虛規避]  
　　台州人張鴻友徐安卿近在新閘梅白格路九十五號屋內私開烟膏店秘密賣烟被新閘捕房捕頭偵悉於前日派令中西包探協同前往搜獲烟膏連同張等帶入捕房准令存洋一百元保出昨晨由公共公廨傳訊張徐兩人情虛不到中西官判將保洋充公烟膏送往海關銷燬 
[兜售彩票被拘]  
　　松江人王寶衡前日午後至四川路一百十一號門牌兜售各種彩票被總巡捕房專杳寓滬西人事件之西探目祁文司查見以其違章將王帶入捕房搜出彩票多張稟奉捕頭諭令將王管押昨解公共公廨卽據該西探目上堂稟明前情並將抄獲之彩票呈案請究中西官判王押候查明於禮拜五訊核 
[懲治不端巡捕]  
　　美捕房捕頭前日杳悉一百九十九號華捕伍阿福誣指黃包車夫許德五向人拆梢並將他人拾得之鈔票洋十元作爲己有稟明華捕正巡官惠爾生將該捕卯名開除昨將伍捕及案內人證併解公其公廨經中西官質訊屬實判伍捕押西牢三月示儆 
[藉端圖詐之懲儆]  
　　鎭江人朱金堂前日串同成衣匠張士江在海寗路某茶館內向董永祥藉端圖詐洋五元被控捕房由探將朱張兩人拘押昨解公共公廨經中西官訊明判朱押西牢二年期滿逐出租界張押半年分別示儆 
[續獲攫取珠花之匪黨]  
　　匪徒徐阿毛（卽長脚阿毛）在浙江路攫取周凌氏値洋四百元之珠花一朶逃逸業經中西包探將徐查獲解送公共公廨訊供押候補提同黨併究在案茲悉前日午後出派駐老閘捕房專查特別事件之探目李星福包探王寶生續獲徐之同黨欽春生張干生兩名押至昨晨併解公廨請究關讞員會同英卓副領事略詰一過判均押候與徐阿毛一併解請美領陪審 
[過犯攔刦金飾]  
　　顧阿福前晚在九江路攫取婦人金挖耳圖逃當被老閘捕房包探張炳成追獲人贓一併帶入捕房昨解公共公廨經中西官訊知顧係過犯判押西牢二年期滿逐出租界 
[流氓攫取銅圓]  
　　流氓杭州人王福生昨晨在虹口小菜場攫取買菜粵婦郭梁氏籃內之銅元一百十枚被探周小弟杳見帮同追獲抄出原贓帶入捕房押候解送公堂訊究 
[復訊糞頭呑沒墊款案]  
　　沈順卿在公共公廨呈控糞頭王榮寶呑沒墊欵一案昨晨由王襄讞會同美領博君復訊先由原告代表律師上堂譯訴案情請追訊之王供認原告托由徐賈禮交來洋一千九百元是寶並延律師到堂伏辯中西官判王榮寶仍交原保候再復訊 
[復訊駁船撞壞游船案]  
　　法商電車公司大班辣花雷於日前乘自備游船托招商局內河駿發小輪拖帶往蘇州地方游玩駛至北新涇地方被停泊該處之駁船二隻撞傷船身並損壞艙內物件後延巴仁律師代表投法公堂控請訊究並請追償損失當由公堂飭探將駁船夥韓榮桂楊阿弟駿發船主劉銀泉傳案訊明屬實判韓楊兩人各罰洋一百元劉罰洋二十元至請追損失一節候民事堂期再行訊斷在案昨又提訊韓楊因事往蘇州未到招商局仍山劉銀泉到案並將怡和　客票局主殷紹堂傳案先由巴律師聲訴前情並稱是日係向怡和船局購票拖帶故怡和於此案亦有關係請察詰之殷稱由洋人之夥來局購票是日係戴生昌値班故托戴生昌拖帶因該局輪船損壞機器故又轉托招商局駿發小輪船代拖質之劉銀泉供詞與前相同訊至此因招商局經理倪松林未到中西官判殷紹堂交保劉退去候傳內河招商局經理倪松林到案再訊 
[牛價減折償還]  
　　丁金常前被華老五虧欠牛價洋二千九百九十餘元向索不還控經法公堂訊明屬實判令限理嗣華挺押不繳諭着原告每月繳貼飯資繼續押追在案茲由華妻楊氏在外籌措央人理勸折還洋若干元具稟公堂請將伊夫省釋故又提訊原告丁金常因事往常州地方故未投案華稱現由妻子托人理勸原告已允今因事未到請求核示中西官姑念華在押日久從寬開釋着於一月內候原告到案再行核奪 
[拍賣地產之阻礙]  
　　談崔甫前至法公堂控已故鄉民吳其祥在日將坐落法新租界地方之田單抵去洋若干元故後產業由伊弟吳雨生承管向理不睬等情當經傳訊屬實判令將地拍賣再核嗣由寶和洋行賣得銀六百兩因地上有墳故未收銀過割昨又傳訊吳雨生稱此地分於胞兄地上所葬棺木係楊毛囡之祖墳請察中西官判談吳退去候傳楊毛　到案訊明核奪 
[造屋糾葛案和平了結]  
　　兪子章前延巴仁律師代表法公堂控告作頭辛和記造屋延期不交辛亦延逖百克律師到堂代辯判各邀公正人估看再核昨又傳訊原被律師投案聲稱此案現經兩造公正人理勸業已和平了結中西官准如所請遂判將案註銷 
[浦東警署榜示罰欵總數]  
　　浦東爛泥渡三區警署解警正昨日出示云爲榜示事案查本署十二月份按照違警罰法處理人民違警案件所收之罰金除隨時塡給罰單交由被罰人收執外茲屆月終亟應按名列榜連同罰欵中聯單呈請警察廳核對加章發回實貼以昭大公須至榜示者計開違警事實㈠類似賭博㈡工人違章㈢行跡不檢以上共計罰欵大洋九十二元小洋四十角 
[介紹新刋]  
　　中華基督敎靑年恊會編輯部出版書籍無不以裨益社會爲宗旨茲又有最近出版三種㈠試誘之抵抗㈡致今世少年書㈢公衆頌禱集皆爲有益身心之作其發行處在上海崑山花園四號門牌特誌之以介紹於一般硏究敎理之靑年 
來件 
[水災根本救治方法]  
　　（林學碩士凌道揚） 
　　直隸今次水災所以如此劇烈者其最大之原因實爲缺乏森林也夫森林缺乏必多災難余每至各省講演森林問題言之綦詳即如昨歲而來京津講演持此與社會人士曁國會議員直隸省會議員農商執政諸君論之屢矣本年七月水災發端之際又復著論水災劇烈缺乏森林爲最大之一原因一篇揭諸全國各報奈我國人當災難未形之前視爲學理之研究事實或屬不然災難已發之後祇知目前救濟不思根本計畫余心憂之余復專來津京切實考查與我國人詳論之矣然猶自恐余爲偏嗜森林之人所見未能盡是遂與地理專家工程專家悉心研究無不同聲相應而曰森林之缺乏森林之缺乏試將其言分列於後 
法國地理博士桑志華君本年十二月十一日與余言曰吾曾赴被災各區曁水災發源之各河上端查察則見保定一滙水之處本年七月至八月之間有屍骸數千與猪牛及房屋之棟梁雜飄於其上又有大龍門一沼池之間浮屍八十四具此何故歟山水暴發不及避耳大清河之中段近安州處之一湖中心之水深至一丈五尺湖之中心所以如是共深者蓋四周之泥土日從山陵崩降闈高之也獻縣地方嘗掘井至十五尺以下發見房屋之牆壁及橋梁當爲山土歷年崩溜之明證就子牙一河而論自獻縣至天津决口已有十二處之多所聞河者有隄以制水使之經必由之路今决口於是之多無怪其放恣自由逞其威刧究其所以汜濫橫流者　閭被泥土塡塞也依此種種之證明今次水災之主因無森林含蓄雨量以至山水暴發河流驟漲無森林保護泥土以至隨雨崩溜河身塡高今日而謀根本救治微造林之外無他求焉 
　　海河工程局平總工程司亦於本年十二月十一日與余言曰此次之水災其最大之原因由於缺乏森林今爲平心之論濬河築隄者不過目前救治之方法而根本之救治則在造林障固山嶺泥土含蓄水源獨惜中國政府遇事不揣其本而齊其末對於造林一事未肯注意也直隸五大幹河即就永定一河而論其平時之流量每秒鐘僅能洩水一千五百立方尺每遇雨水平均計算每秒鐘須洩水二十萬立方尺是每遇雨水須驟增流量一百三十餘倍此明明濬河之工程刀所難能舍造林含蓄上方之水源烏可以謀根本之解决 
　　全國水利局總工程師方維因君本年十二月十七日與余言曰直隸水災問題過爲重大應如何而謀救治固已疊次報告當道第可一言以蔽之曰非修堤濬河能解决也要知水災問題之發生其原因在於泥土問題解决泥土問題非森林莫屬蓋森林旣能限制泥土使之不致崩留塡塞河身又可緩碍雨水下流不致冲刷吾敢斷言之曰苟月森林直隸五大河爲災决不致有如今次之甚不知者以爲造水池而爲屯積泥土減少流量之一法豈知水池用費極巨且隨掘隨塡終非久計况依中國之地理及土壤河流而審察之造林實爲惟一解决水災之方法矣 
　　全國水利局技正楊君豹靈刋印直隸水災報告及救治計畫書一部其論根本救治方法中之言曰河水挾沙太多之故不外前述發源諸山童荒不毛山石被雨侵蝕易致剝落隨水而流治理之法其要有三一於上游諸山造林一於山峽間築堵垣一於適當地建水庫使水之挾沙旣少而又有水庫以澄清之則淤墊將次已矣然而築堵垣也建水庫也工鉅費繁日久仍失其效三者中尤以造林爲最適宜最便利之舉但十年樹木難收近效誠宜及早爲之（未完） 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
雜評二 
[杜局長繼續任事（步陶）]  
　　兩月前工巡捐局杜局長辭職外間頗有回復自治之揣測余於其時亦深致其願望之誠今觀杜氏致局董函乃大失望焉 
　　凡事山民治而改歸官治其勢易由官治而欲還之民治其勢難前此工巡捐局之請任黃慶瀾初與回復自治問題渺不相涉特黃適爲當地士紳耳故黃即不調浙此局性質亦終爲官辦之一機關蓋任免局長之權固操之官廳也然則吾人之殷殷屬望不幾等於癡人說夢耶今且退一步而言官治當日杜之辭固曰軍署事繁無蝦兼顧也黃之請固根據於地方之公舉也乃事已大定而忽來一鄰省檄調遂使無暇者仍自有暇公舉者終至全失其效力如此爲官不亦難乎其言治耶且再以人材論浙省官吏非少豈黃之外即無可以勝任道尹之人滬地士紳甚多豈黃去以後遂無一人可以勝任局長胡爲乎一則必於局長旣委之頃來相調用一則舉全局之責而必以加諸無暇兼顧者之身究竟國家設官分職將以爲事耶抑以爲人耶此誠我所百思而不得其解者也 
 
 

Page 12

 
 
   
 
 

Page 13

 
 
自由談 
游戲文章 
[梅華傳] [  梅花瘦客]  
　　先生氏梅名華字癯仙先世大庾人也遠祖鹽佐傅說輔殷高宗相待如和糞之相濟也周時有女曰標以貞節自守爲詩人所稱厥後幹生條條生萼萼生華是爲先生生而長身玉立望之如神仙見者每自慚形穢不敢狎視楚王出遊遇而驚歎宋玉因進曰君王誠特知之曷不拔諸朝廷置之座側以彰楚國得人之盛王不能用先生亦自甘淡泊竹籬茅舍宴如也顧負性孤高晶心冰節舉世寡偶相得者惟蒼髯叟玉版師二人爲莫逆與林逋仙龍廣寒趙師雄之倫亦時或過從自餘雖以韓魏公晚節之香先生猶鄙其名心未盡恥與爲友顧獨與余善瘦骨嶙峋相憐復相訝也山陰訪戴每屆雪夜余與先生未嘗不相晤對也先生善古歌詞音節悲凉酒後耳熱每聆落梅之曲輒不禁愴然起日暮途遠人間何世之感頃復相値忽見其顏如渥丹非復城門之晳頗色然而駭顧靳之曰君今何清艶兩絕也先生泫然出涕曰紅羊刧至矣大運轉移未知何日天下滔滔無一塊乾淨土回首故鄉益　烽烟瀰漫吾輩安所逃其難哉乃共訪羅浮蝶仙藉爲此道主人卜居於自由女之鄰以避世云㈤ 
家庭常識 
[干貝炒辣糊] [  墨老人] 　　 
辣糊一味炒法頗多但不得其訣亦徒辣而無味茲有一法精美異常鮮味頗厚故述之如下先將干貝剝去橫縷（橫縷堅靭不易煑酥）取其直縷另用一器滿貯黃酒將干貝浸於酒內經一晝夜置飯上蒸之使出濃液再將干貝取出一一撕開貯於碗內另以半精肥猪肉冬筍豆腐乾三味各切細丁於鍋內先行炒熟加以適宜上等鹽醬復少加酒與白糖用蓋蓋鍋俾其稍燜以受味及將爛再以干貝絲並所蒸之濃液一槪傾入鍋內復蓋數分鐘用鏟輕攪數下最後以辣糊散下同炒即成 
[改良東坡肉] [  賊] 　　 
東坡肉製法太繁余略師共意而改其製法約七八小時卽可取食購猪蹄一隻約重三斤先在鍋中用滾水煑之起鍋用刀口在皮上細刮如是三次切成大塊入閩鉢加酒十二兩最好將油十兩氷糖一兩不可用水置炭結爐上用炭結四個須大者蓋好勿動約七八小時取出食之較尋常紅燒蹄味有天淵之別但肉皮不可靠底 
新酒令 
[紅樓目酒籌百種（禁轉載）] [  雪香]  
　　絳芸軒裏召將飛符（行點將拳以得籌者及先一次飮酒者爲元帥）賈二舍偷娶尤二姐（得籌者偷與右首第二人猜拳彼人不應罰飮一杯）玫瑰露引出茯苓霜（得籌者先念一句有紅字詩衆人念一句有白字詩不能者罰）金寡婦貪利權受辱（前數次吃酒取巧者再飮一杯）情中情因情感妹妹（得籌者呼妹妹有先應者以後免三次酒）喜出望外平兒理粧（得籌者賀新理妝者一杯）變生不測鳳姐潑醋（得籌者飮醋一杯如座中已有賈璉可令代之）滴翠亭寶戲彩蝶（與左右輪番猜拳十杯）錯裏錯以錯勸哥哥（座中如已有薛蟠與薛蟠行三錯令否則與左首一人行之）金鴛鴦三宣牙牌令（行牙牌雙飮令三次以牌一付任人取一得雙點者飮無牌以紙　代之）（未完） 
工業須知 
[酢之製造法（卽醋）（續昨）] [  孤星]  
　　腐敗酒造酢法此法以（腐敗酒）（水）（酢）三者爲之量各一石共同混合置於甕內外以厚草包其甕貯藏時期夏則半月冬則一月則盡成酢矣再取出一石與（敗酒）（水）各一石相合仍能連釀不絕製成之酢先須濾遇然後方能使用惟其品位比酒糟所造者稍次耳由此製成之醋若味不甚酸則行火熱一次但此際不可用鐵鍋大抵以裝置蛇管之木桶而通以蒸氣爲宜 
　　醋之速造法此法專在使酸素流通良好俾酒精之急速酸化也即用一大木桶離底少許架以多孔之板充以醋酸浸濕之鉋屑於其上又離蓋下少許亦設以多孔之橫板於各孔中埀下綿線兩板下桶之周圍均穿多孔俾空氣容易流通下板之下部具有喙管供生成之醋流出之用放置於溫度二○或二四度之室內然後注加酵母及稀薄之酒精液更加少許之穀物粉末使之通過反覆三次後即可使全變爲醋 
　　醋比水稍　約在一．○一乃至一．○三其主要成分之醋酸約含百分之三乃至四但由麥酒造者爲三乃至五由白蘭地酒造者爲三至六由葡萄酒造者爲三至八（完） 
集益錄 
[第七十七問] [  慕漁]  
　　靑魚一物爲食品之大宗近年價値騰貴大有供不應求之勢未審其養殖之法　何願水產學家有以揭明之 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
　　卷中第十一章（三） 
　　苞洛聞聲卽自趨而迎之梯次此人雖強項然一見女郞則立化爲柔順之容堆笑滿頰爲女下冠復去大衣更以素巾爲女拂拭塵土曼萊則抱媼之肩含笑而爲之謝蓋謝時必笑否則媼必以爲外己色立變矣時老人亦展笑容謂保姆不應過寵其女實則己心之鍾愛亦正不下於媼也勞雷則倚窓而立目視三人笑口乃不能合覺世問家庭之樂此爲至矣然而女郞已歸殊不見有所謂數百少年者踵門而至因念苞洛之言固未可信也晚餐旣設主賓遂共席而飮肴饌皆出苞洛之手精緻而甘美乃合英法之烹飪於一爐苞洛亦躬自嘗之蓋苞洛慣例每至禮拜必與主人共餐若在常日則雖主人強之亦必不肯就坐其食無時亦無定處或在樓下或在寢室其室在第二層爲綠紙密糊之小室舍其女公子外殊不容有第三人之足跡也是晚天氣至燠熟空氣亦凝滯而不流餐罷曼萊欲移席於軒庭靑楓之下遂携樽俎同至後庭圍石桌面坐曼萊親爲勞雷注茗而身倚老人月華穿樹葉而下照其顏色瑩潔如玉涼颺入戶微帶晚熏似今夜將有熱雨然所謂數百少年者仍未嘗見有一人至也良久始聞有叩門之聲而入者只一人蓋湯訥也苞洛見之陡似中寒全身起爲牽掣避入屋去苞洛自言此病近來蓋數數發也但座中諸人則頗歡迎少年勞雷尤與殷勤自移樽酒以斟新客湯訥者豐儀美秀絕似貴介衣雖素樸而雅潔無倫吐屬尤雋且胸中多掌故善於演述如瀉銀河是夜談興尤佳無意中乃及倫敦古蹟因顧老人曰曼萊先生倫敦北塔亦嘗至乎言及北塔老人之色頓異則曰未也君曾至歟湯訥微頳曰即以四月前曾一至耳勞雷曰吾聞其中古蹟甚多有之歟湯訥曰此亦犯人長年幽閉無自聊生乃時有夜遁橫死之事無足爲奇唯予聞一事則頗足供談助曼萊曰何事者頤嘉生爲吾儕言之湯訥乃言曰此塔已古十年前嘗圮而重修忽於地下發見暗窟亦不知建自何年四壁磚石已剝落猶纍纍鐫犯人姓名或怨惻之語或禱告之又蓋舊時死囚入此即無重生之望故陰　之氣亦積久而不散獨西角基石之上鐫有三字蓋有犯人臨刑之時以刀匆匆刻此字劣而　　細辨之爲DIO似是人名然而遍杳獄冊初無是人乃知C者實是G字之缺筆耳(DIG譯言掘也)遂有好事者從而掘之則石壁之後藏有小紙一方皮篋一枚特以年代久遠已霉爛成灰不知紙上果作何字語未畢曼萊忽驚呼曰噫父病乎則見老人以手捧頭自座間一躍而起似有前事𨺗觸其心者及聞女呼則又鎭定曰吾愛我無病適有雨點着我額故驚耳衆人仰面果有雨點穿楓葉下點巨而疎勞雷曰雨乎今夜燠熱固宜有雨胡不入室於是衆皆聯步登樓湯訥故事旣中斷亦不更續然勞雷心中則覺老人目視湯訥時正有驚狀似當日公堂爲證人時也 
 
 
 

Page 14

 
 
   
 
