# 1901 - 255 - 4910277

 

Page 1

 
 
[開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及　童歳科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸旋行因恩九通一書經累朝碩彥通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閉售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[新印湯蟄仙太史重校熙朝政紀] [  圖書集成局啓]  
是書爲閩縣王文勤公所箸又名石渠餘記文勤公爲道咸間名臣所見官書旣夥因將開國以來　猷茂績旁稽博考勒在一編誠掌故之淵海而政事之綱領也從前甯鄉黄氏攸縣龍氏皆有刻本惜流傳甚少學者購覓爲難今本局覓得山隂湯蟄仙太史精校本亟用新鑄大號鉛字潔白連史排印成書裝訂四本碼洋六角世有留心掌故政治之學者請速臨上海三馬路申報館申昌書室購取可也此佈 
[論中國理財宜法西人之稽核]  
自來富國之道不外理財而理財之原在乎稽核稽核云者須積小成大自近及遠竟委窮源統括繁瑣不僅爲一時出入計也使僅爲一時出入計則出入固未嘗無數而未究其所以出之盈虚所以入之多寡則雖權其出入試問澈底澄清之故其果有切實把握否耶使無切實把握在無事之時不過隨題敷衍一遇事端卽束手無措此由平時不能稽核之故也中國以户部總出入之大綱財賦之所入軍餉之所出以及釐金關稅凡百度支部臣無不井井有條然亦不過就目前之出入計之究竟財賦之宜損宜益軍餉之宜减宜增釐金關稅凡百度支之有弊無弊恐尚未必盡知推原其故由於但計國用而未嘗稽核民財之厚薄商務之盈虚與夫天地生殖自然之利以致用欵日廣籌欵日難生財無術仰屋興嘆若泰西各國則欲籌國用先計民財以每年一國之民能生利若干量衡以取以抵國用而國自無虞不足中國之法雖亦不外乎是然不過就田產貨物計其賦稅還問中國四百兆民人每人能有若干產業則固無人能知之西人則無不稽核按英國一千八百十二年有人十七兆有產業二千七百兆磅每人匀計得一百二十磅嗣後人數遞增產業亦遞增至一千八百八十五年有人三十七兆有產業一萬兆磅每人匀計二百七十磅國家能確知民財之日富自不妨多取於民所謂百姓足君孰與不足國用一充則凡一切用兵行政無不可擴大其規模而國勢自强國勢一强則民財更富此自然之理也若不知其厚薄民富而不取則徒藏富於民民貧而多取則民何以生此民財之必須稽核者一也然欲取民財須先爲民生財若者可以養民若者可以勤民則凡工作之可興土地之所宜一一講求以興大利則取民而民不苦矣此商務與天地生殖自然之利之必須稽核者二也當閉關自守之時卽使稽核稍疏亦尚不至十分匱乏自五大洲通商以後幾成商戰之局若不稽核則本國之事尚且茫然安能稽及别國乎說者謂别國如風馬牛之不相及何必越俎代謀不知理財猶之用兵也兵法云知彼知已百戰百勝若但知已而不知彼則我不啻常處於昏彼則常處於晝欲與之爭利得乎西人近百年來非但稽核本國纎悉無遺卽稽核别國亦幾繊悉無遺航海來華後初尚不知底裏近來二三十年中中國地方無處無西人足跡凡國中道里山川之遠近百貨價值之低昻五金煤礦之蘊蓄人情物理之盛衰有華人所尚未知者而西人已如視諸掌故其於商務無不動中窽竅圖中國之利不啻取之外府華人則幾同木偶任其左之右之反是以觀我中國能不急起圖之乎圖之須先求之根本之地宜將國中之事逐一稽核巨細無遺然後及於别國數十年後中國之人無不洞知庶幾不期强而自强不期富而自富矣若競曰自强自富而日處昏暗之中吾知中國之貧弱恐尚不止於是也可不懼哉 
[本館接奉電音]  
　　昨午河南開封府行在飛電傳來上諭一道敬謹譯登○十月十四日行在内閣奉上諭周馥奏陳明黄河三汛安瀾一摺本年東明黄河三汛險工迭出均經在工各員竭力搶護現届霜降各工一律穩妥仰賴神靈默佑普慶安瀾實深寅感著派大順廣道龎鴻書䖍詣李連莊高村黄莊等處大王廟敬謹祀謝以答神庥所有兩届彚報案内尤爲出力之大順廣道龎鴻書著交部從優議叙署大名府同知候補知州林青平著加四品銜大名府管河同知王樹蕃著以知府在任候補管帶河防營留直補用總兵韓鳳昌著隨帶加一級東明縣知縣羅鼎焜著以直隸州知州在任候補以示鼓勵餘著照所議辦理該部知道欽此 
[體卹官民]  
　　武昌訪事友人云鄂省庫儲支絀應還賠欵挹注維艱嗣經藩司瞿賡甫方伯糧道譚伯成觀察公同籌酌擬於丁漕項下分别攤徵提解以濟要需旣而督憲張香濤制軍與撫憲端午橋中丞詳加酌度以鄂省民情困苦沿江一帶時有偏災各州縣用欵浩煩辦公時形竭蹶若概令攤徵提解恐官民均力有未逮不免羣起怨咨現計賠欵須明歳五月起解爲日尚遥應將此事暫緩俟富簽票開辦後察看銷路如何再行核度亦可見大府之體卹下情矣 
[示禁恩關]  
　　南昌訪事人云現任江西藩憲張筱船方伯會同正任臬司升任藩司柯　菴方伯整頓釐務特於本月某日出示曉諭曰恩關陋習疉經出示嚴禁在案乃商船習慣取巧愍不畏法先期則要求减讓届期則結帮闖越各局卡以積重難返不肯認眞遂致刁風日盛一日正釐偷漏有悮餉需實堪痛恨現值庫欵支絀不得不實事求是認眞抽收以裕帑項經本總局詳請撫院分别設法整頓其下水出江總口如湖口姑塘二套口等局卡向來除夕元旦闖越直過不報查騐者應調集砲船帮同攔截並由關書查取船户姓名下次到關盤獲將船貨扣留議罰以示懲儆其上水及内河各卡向以完紅錢爲事者現在通飭各局卡破除情面以挽頽風無論除夕元旦凡有船隻過卡一體查騐 
 
 

Page 2

 
 
完釐塡票委員不得私收紅錢放行各商船亦不得狃於積習動以人衆要挾减收倘敢恃勢滋閙准委員嚴拿懲辦如司巡私自得賄放行一經查出提省嚴究爾商民食毛踐土具有天良須知國家籌欵艱難旣不忍留外苛征應完釐稅理當照章完納借伸報効之忱况向來恩關通融委員司巡層層需索與其取巧徒肥中飽何若塡票涓滴歸公且聞每年因赶恩關星夜䟎行風浪險惡船貨漂失不知凡幾輕以血本冐險嘗試亦殊不值爲此剴切曉諭爾商民須知本總局此番整頓係爲鄭重公帑起見並非例外苛求務各遵照切切特示 
[黄堂雅度]  
　　武昌訪事友人云簡授湖北武昌府遺缺府梁集菴太守由西安行在引見領憑遵陸到鄂大府檄飭署理武昌府篆示期本月初八日履新是日辰刻太守排列儀仗詣府署儀門行拜門禮旋卽更換朝服詣月臺上拜受印信望闕謝恩文武寅僚爭先道賀太守次第接見後卽趨詣各憲轅禀知任事聞太守以大清會典凡屬員謁見上司本無半跪之禮以故晉謁大府時長揖不拜其州縣以下晉謁太守者先行傳諭毋庸屈膝請安佐雜人員向於衙參時站班伺候太守不以爲然皆延入花廳以禮欵待官塲中交口稱之咸謂太守循名覈實不同尋常俗吏之所爲也 
[江西試事]  
　　南昌訪事人云江西提督學政吳絅齋大宗師行文南昌府俟考畢廣信饒州之後卽按臨南郡限於十一月初三日取齊並以奉准部文停考武塲所有各屬武童雖應過縣府試無須再應院試聽候省垣設立武備學堂挑入肄習又聞裁撤書吏一事部中堅持奏案雷厲風行雖經宗師奏請將本衙書吏免裁而部覆仍應一律裁撤致各書吏愁眉雙鎖終日吁嗟 
[歳科併考]  
　　南昌訪事人云江西贛州南安寗都各屬距省千有餘里往返需時現經提督學政吳絅齋大宗師援案奏請歳科併考聞已奉旨允准矣 
[道胥鹵莽]  
　　武昌訪事人云湖北鹽法武昌道凌晴霄觀察履新伊始卽將署中吏胥雜役概行裁革以節經費而免虚糜若輩心能甘咸挈同家屬詣道署跪求收錄適值觀察乘輿出轅紛紛攀輿泣訴竟將肩輿壞毁觀察震怒立飭勇丁扭送江夏縣究懲大約鹵莾之咎不能爲若輩寛矣 
[開收新課]  
　　揚州訪事人云兩准運司程雨亭都轉前奉督鹽憲劉峴莊制軍札飭將淮鹽增加釐課備還償欵等因遵飭淮南局員邀集各鉅商一再籌勸議定每引加釐八錢加課三錢共合一兩一錢兹以償期急迫擬將新課照章由運商訂單時就近在揚繳收以歸簡便電請憲示祗遵旋奉制軍電札以新課應先隨正課在揚繳收新釐仍俟岸繳都轉爰飭淮南總局出示略云奉督鹽憲批新增鹽課應自十月朔日起開辦新綱於各商訂單時隨同正課在揚呈繳其先已領連開江者卽按引補繳 
[錢莊罷市]  
　　聞之甬江友人云錢業空盤盛於滬上自官斯土者永遠禁止此風遂沿及甬東本月初六日之晨合甬各錢莊忽相約停止貿易異而詢之知其底蘊者僉謂邇者某巨賈所開甲乙兩錢莊有私設空盤之事以致洋銀驟乏洋拆飛騰洎乎運掉不靈則朦請當道出示平拆同業不服以致一律閉門云云惟執筆人素未熟悉商情究不知其中有何曲折會當詢之訪事友然後備錄情由也 
[禁止夜戯]  
　　南昌訪事人云江西省垣好事者往往攔街搭臺搬演夜戯觀者如堵最易滋生事端迭經地方官禁令嚴申而言者諄諄聽者藐藐各處仍不免有唱演之事本月某日南昌縣戚升淮明府出署巡夜見之卽飭地保傅諭停止次日復出示援案諭禁略謂如再不遵定行提辦似此雷厲風行居民斷不敢弁髦視之而以身試法矣 
[温州盜案]  
　　温州訪事人云前月杪西門外太平嶺上河嶼王姓家突有暴客數十人破扉而入主人畏其凶燄蝟縮一隅不敢與之抗拒迨盜去檢點失贓約值五百金遂有本月初三日開單報案刻已由營縣循例會勘飭緝矣又聞本月初二夜距瑞安縣所轄海安所城外三里許蔣姓家驀來暴客三四十人各執後膛洋鎗蜂擁而入先將主僕縛置空房以敗絮塞其口然後肆行搜刼呼嘯而去 
[甌郡天時]  
　　温州訪事人云温郡地處東南天時和煦往年十月内從未見滕六惠臨不意今歳初冬卽寒威凛冽本月初九日申刻微雨東來雪珠紛墜鴛鴦瓦上錯落有聲聞之父老謂數十年所未有也 
[營口火警]  
　　牛莊訪事人云上月二十七日之夜九點時東營雙橋西德懋棧忽然失火警鐘旣鳴巡捕廳俄員率同華俄各捕馳往彈壓各洋龍亦相繼到塲吸水噴救至十一點鐘時始得烟消火滅計共焚去棧房五間豆囷兩個事後查知廚房積薪太多致肇此禍翌辰巡捕傳俄員之令每晚七點鐘後各鋪商民均須息燈安睡無論何人叩門均不准開違則扭赴巡捕廳究辦 
[甌郡官塲紀事]  
　　温州訪事人云新任浙江永嘉縣典史柯碩卿少尉於前月二十七日由滬上附招商局普濟輪船來温擇吉本月初二日接鈐任事○月前温州府王雪廬太守因公赴省兹已事畢於本月初七日省赴滬附招商局普濟輪船公旋屬下各員均詣馬頭恭迓練軍防營各勇則列隊江干燃槍誌敬蓋因太守兼攝營務處也○候補絲潘璞亭大令現奉藩憲誠果泉方伯委催温屬地丁銀已於本月初七日由滬上附招商局普濟輪船來温○新任樂清縣錢冠英大令擇吉本月初二日接印任事○温州海防同知吳建候司馬土藥局委員唐壽山大令均於月前因公赴省兹已事畢於本月初七日由省赴滬附招商局普濟輪船回甌○海防委員王搏九二尹於本月初十日附招商局普濟輪船赴滬折赴省垣未悉有何要公也○永嘉縣秦鹿苹大令於本月初三日帶仝刑仵前詣五十二都相騐命案旋順道至東臯由詳等處查拿土匪並由柟溪山僻小路逕達西溪梧溪緝獲兇犯二名至初八夜三鼓時始公畢回署 
[彞陵近事]  
　　宜昌訪事人云某商家賃定一船滿載雜貨由渝上駛至黄陵廟左近忽被怒濤所激以致傾覆貨物盡付東流船身亦截爲兩　正在打撈失物不料另有一船載運廣貨布疋上駛將近歸州江面亦被亂石碰毁貨物盡被水漬雖多撈起然已所失不貲此殆諺所謂禍不單行歟○民間食米皆恃外郡運來以故米船不到米價即昻上月初旬今僅到米船二艘以致米價每石陡增錢四百文幸月望左右有湖南米船駛至價始漸平○前有某甲者將後街水龍局公地私賣與某洋行得價銀一千四百兩後爲保甲局員及水龍公所紳董查悉將中送縣懲辦甲當堂狡辯官令具永不再賣切結甲不從不識南面者將何以處此也 
[贛水寒流]  
　　南昌訪事人云華字各報省城統稱之曰洋報向來閱者甚少上年拳匪亂起更誣之爲私通洋人稱曰漢奸雖有一二通識者心知其非亦不敢公然置辯本年朝廷頒行新政彼都人士方知報紙能益人見聞爭先購閱從前閉塞氣象煥然改觀舍舊圖新機緘其在是歟○萬載上高兩縣紳耆前因地界糾纒具詞上控上憲委朱太守前往查辦兹已回省銷差聞太守曾會同袁州府姜太守瑞州府俞太守督同原審之萬載上高兩縣令及袁瑞兩參軍勘明地址查核兩邑志書察騐兩造印契萬載紳耆所指盧市文昌閣一帶管業印契二十餘紙皆載明坐落萬載縣字樣證據確鑿其餘陂河街市山水形勢亦悉與志書符合界址彰明上高紳耆所指坑石坑旣無水又無石殊與志書不符即所執盧市下街印契紙查係上控有案被人盜賣之僞契不足爲憑當三太守兩大令兩叅軍在包公廟設堂會審時萬載紳耆奉傳備質上高紳耆抗不投到迨籖差往拘竟敢鳴鑼抗拒因飭萬載紳耆具呈切結以便申詳定斷 
[潤州寒信]  
　　鎮江訪事人云東馬頭一帶濵江長隄十有餘里今夏江潮盛漲堤岸衝坍現交冬令水已退盡亟須興工修理常鎭通海 
 
 

Page 3

 
 
道長久山觀察以工程浩大無欵可籌商請南洋續備新湘全軍統領陳宇山軍門撥派勇丁分叚修築軍門允之日内即可以畚鐇從事矣○丹徒縣張允臣明府以邇來市中錢價忽昻顯有奸私運出境因於日前出示嚴禁不准各船運錢倘敢故違定卽提究 
[雲間鶴唳]  
　　松江訪事人云原任浙江仁和塲大使沈蘭槎鹺尹爲五茸望族登賢書列仕版者不一其人本年春初鹺尹因病出缺適哲嗣思齊大令由辛卯經魁需次浙江隨侍任所猝遭大故哀毁逾恒迨日前奉鹺尹靈櫬返松營謀窀穸合郡官紳咸具一束生芻親往奠拜素車白馬絡繹於途○旋清惠公專祠在郡城東平橋堍姚家弄内髮逆之亂毁於兵燹前經婁學儲廣文邀集郡紳募捐重建今已落成遂招雇手民刊印募捐徵信册以昭核實從此邦人士春秋佳日觴詠流連又多一名勝之地矣○東門外蟻棍小姐姐卽雌老虎前經華亭縣林　生大今提案枷責保釋未久復接天主堂教士謝司鐸手函以此婦串同瞿桂榮等販一醮婦與敎民某甲得身價洋銀六十二元掯不交人請卽追償原價因飭差役往提至則小姐姐已聞風逃逸僅拘獲瞿一人押候訊究 
[上海官塲紀事]  
　　昨日南洋公學西董薛來西君偕教習勒芬通君因有要公命駕至上海縣署拜會縣主汪瑶庭大令大令延入花廳欵以茗點互談良久然後辭出 
[示諭赴會]  
　　本月十四日蘇松太兵備道兼江海關監督袁海觀觀察出示曉諭云本年九月二十日奉南洋通商大臣劉札光緒二十七年九月十一日准欽命全權大臣總理外務部事務和碩慶親王咨光緒二十七年八月二十八日接美國康大臣函稱美國從前置買魯伊阿那之地再越一年即係百年之期因擬設一天下賽寳會聚集天下所有製造之物與百工技藝工產礦務材木海味珍品爲美國素所羡慕者兹奉本國諭相請貴國政府諭知商民備辦中國所產各物届時赴會等因咨行查照飭屬曉諭如有願赴此會者准届期備物前往等因到本大臣承准此札關遵照辦理等因到關奉此查各國開設賽珍公會歴經奉行示諭在案兹奉前因除分移外合行出示曉諭爲此示仰各項工商軍民人等一體知悉爾等如有願赴此會者屇期備物前往報關出口聽候照章辦理毋違切切特示 
[幾肇火災]  
　　本邑英租界福州路大興里有王陳氏者不知其爲何等人家前晚潑翻燈内火油延及門帘幾肇焚如之禍幸卽撲滅迨巡捕入内查察則已火滅烟銷矣 
[法界火警]  
　　昨晚九點逾二刻鐘時忽聞警鐘亂鳴旋分四下急出探詢知火起於法蘭西新租界墳山路左近某姓平房法捕房洋龍首先馳至吸取自來水竭力灌澆始得熄滅至地在法界而鐘鳴四下者蓋因與英界相近瞭望臺瞭見火光或因之誤會也其如何起火及焚去房屋若干俟明日探明再錄 
[上海縣署瑣案]  
　　前者捕役陳金送迷路女子沈菊香至縣縣主汪瑶庭大令飭發普育堂留養未幾其母張陸氏投案求領前晚大令升堂研訊稱供小婦人原籍鎭江女兒名東順仔年方十四已在原籍許字與人去冬小婦人在李公館傭工後隨主人至上海旋又赴朝鮮至本年四月丈夫挈女來此尋訪小婦人無著川資已罄不得已將女價賣與龜子沈某所開妓院中遂改姓沈名曰菊香旣而女兒不願爲娼背人逃出在途爲差役所見送案留養今小婦人得悉情由是以投案求領及訊菊香供稱此是親母實話大令爰令氏具狀領去速歸原籍○某店主方慶堂扭歇夥俞竹三至馬路工程局訴稱俞糾同江永豐私搬紙貨請卽訊追總辦翁子文太守轉送至縣大令研訊之下方供安徽某邑人在法租界大自鳴鐘對門孫家弄内開設紙棧與俞素識近見其失業無聊延爲執事本年五月因事回籍至九月到申查閱各帳被俞侵用洋銀五十餘元向索不歸因之辭歇日前俞糾同江永豐私將紙貨十件雇車載去今在新馬路相遇扭局解案叩乞訊追江永豐供小的係甯波人向在上海收買破紙運回製成整件來申銷售因未租屋將帋十件托俞寄存方棧内嗣悉俞已辭歇因往載回並未搬方之貨俞供小的在方處爲夥方於今夏回籍棧中之事均託舊夥鄧奎宗經管小的透支洋銀三十餘元卽被辭歇因將江寄存之紙十件運回方卽指爲搬伊貨物求恩明察大令問江曰爾所寄之貨包面有無牌號斤兩若干供並無牌號亦未秤過大令察得此案顯係俞挾嫌搬物判將俞責二百板收押所中江交差收管責令速將紙件繳案聽候復訊 
[南市捕房紀事]  
　　昨日清晨整容匠禇芝餘由本邑西南鄉關港挈蕩婦顧張氏附某姓航船來滬同船劉瑞泉沈炳州見其形跡可疑故意與之兠搭及船抵埠驀地曳褚至岸上毒毆褚大聲呼救四十二號巡街捕聞聲而至將劉沈拘解捕房捕頭詢悉情由令一併押候轉解馬路工程局禀請總辦翁子文太守訊究未幾張氏之夫顧阿榮聞之奔赴捕房聲訴不知捕頭何以處之○昨日鄉人夏鑑元沈鑑松販運棉花來滬投南市某花行求售英商老公茂紡紗廠洋人洛神飛查得中有二包水蹟未乾遂送至捕房請罰○南市小普陀橋賣水果人朱兆璣由外虹橋雇坐東洋車至十六鋪忘帶錢文下車時無以應付飛步遁逃車夫竭力狂追得以扭住某號巡街捕見之一併拘至捕房捕頭令管押移時照給車資而去 
[英租界公堂瑣案]  
　　烏利文洋行主控高麗人邢亨直虧欠貨價等情讞員張柄樞司馬商之偉繙譯將邢發押捕房候下禮拜一訊斷○龔毛毛龔連生行竊洋人勃勞特家洋銀五十五元經包探張寳成拘解請究二龔堅稱未竊司馬蓍發回捕房押候查明再訊○沈阿生朱阿金串竊怡和馬頭貨棧中公記所存洋布四匹經包探竇如海拘解請究司馬判各責五百板押捕房半年○成衣匠章阿木將周連生陸望祥托製之衣料質錢報捕後由包探劉阿炳拘獲連將房屋轉租與章之林阿生解請究追司馬判責章四百板押捕房半年林訊係無干當堂省釋○積賊張阿福張金桃串竊林春祥梅南春二家衣服經包探顧阿六拘解請究司馬判各責五百板隨將阿福押捕房半年金桃逐出租界○前者楊金如以盛惠仁王阿三乘火搶刼人家衣物投報捕房捕頭令包探徐榮珊拘解公堂禀請懲治兹又獲到餘黨周林如解案請辦司馬判責三百板押捕房兩月○倪阿榮行竊徐阿二家金戒指一枚經包探劉阿炳拘解請究司馬判責三百板贓給還失主○王阿福向印度兵混用銅洋銀經包探陳根寳拘解請究司馬判責四百板押捕房三月○胡家宅協源昌小烟館中有周全春鄭英昌深夜開燈經包探趙銀河傳案司馬判各罰洋銀二元 
[美租界捕房紀事]  
　　昨晨甬人項阿貴投捕房訴稱前晚九點鐘時因事行經新菜市左近突遇著名惡棍韓金法糾集羽黨多人圍住痛毆旋復扭至荒僻處將身上布袍褫去始一哄而散請爲究緝捕頭允之○前晚偷兒沈阿法不知在何處竊得銅質機器數件携至漢璧禮路某押鋪質錢包探錢榮棠見之連贓帶入捕房捕頭令押候查明何人所失然後解送公堂禀請讞員張柄樞司馬訊究○昨日午後一點半鐘時二百號華捕投捕房報稱乍浦路大橋相近蘇州河中泊有　　船一艘年久失修船身滲漏以致忽然沈下船中祇一年近九旬之老嫗幸經鄰船援起不致葬身水府惟器物已漂没無蹤捕頭得悉情形令查明再核 
[新書快覩]  
　　閩縣王文勤公箸有熙朝新政一書又名石渠餘記歴記聖清掌故足補皇朝通考之所未備曾文正公讀而善之謂爲謀慮老成操之有要今者朝廷詔廢八股專重時務士人志在經世所宜伏案揣摩鎔經閣主人因倩圖書集成局用聚珍鉛字印成以貽來學昨承惠示一帙爰書數語以答盛情 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[築坦批詞]  
　　廣州訪事人云粤省商人承築黄沙海坦一案訟藤糾結久未清釐日前東莞舉人盧紹基又赴藩轅具禀藩憲丁方伯批示云本案前據職商盧少屏以朋比把持等情具禀到司業經明白批示并飭據南海縣查明禀覆前來兹該舉人具禀各情本公司檢閱案宗推尋原委所有光緒二十五年首先出名承築黄沙海坦與蔣煥章黄雲瑞合夥之盧少屏係東莞縣舉人盧紹基之弟而現在公司經理興築并執持奉給示諭之盧少屏則係葉德謙隨後招入新會縣人盧炳南所頂之名然東莞盧少屏雖原係承築的實正身因見控阻紛紛當時意存觀望蓋欲事成則坐享其利事敗便置身事外不圖葉德謙轉而之他致使新會盧炳南假少屏之名經營開辦漸窺成效也弄巧反拙此自取之故惟新會盧少屏葉德謙等竟以冐名棍騙等詞具訴請將蔣煥章黄雲瑞兩商註銷亦不免言之過實平心論事東莞盧少屏及蔣煥章黄雲瑞固屬自悮事機然倡首禀承案牘俱在究與平空索詐者有别若竟不論始末率子批銷不獨爲所向隅卽當原合夥之葉德謙似亦過於不義現禀股本粘抄單約各底據果否屬實非提同騐訊不足以折服其心候備移善後總局飭備兩造一千人証分别調騐審訊或仍合辦或酌給津貼持平據斷以安生業而息訟端仰卽遵照 
[法租界捕房瑣案]  
　　數年前有韓梅生者托已故之過永發將田五畝向西捕柴某抵押洋銀六百元嗣因延不往贖控經讞員杜枝園大令迭次訊供押追迄今案懸日久尚未了結大令諭令韓將田立契售與西捕韓允之昨日大令蒞捕房發落各案時三圖地保許炳如投案禀稱此田係趙姓之業由趙抵與韓令韓不得貿然出賣大令諭令協同包探傳到趙姓再行訊判○李馬氏前控鍾全貴借去洋銀二百元圖賴不還大令訊供之下鍾供小的有木器約值洋銀二百元本可抵償此欠現被縫工王矢揚隱匿不還叩求追究大令飭包探查明實在情由然後酌量判斷昨日王投案呈遞帳目訴稱小的曾被鍾欠去衣服洋銀一百餘元又代借洋銀四百元鍾自願將此項木器抵欠然尚不敷大令命退去聽候嚴追一面責令鍾措繳洋銀如延干比○沈兆恩之妻某氏被同鄉吳六誘匿無蹤遂將吳兄福康扭案大令訊取口供諭令尋交其弟迨昨日命提復訊福康供小的實不知情求恩明察大令著責二百板還押捕房○徐長明竊取樟腦值銀一百餘兩失主控經大令訊供徐稱所竊樟腦已交工頭昨日大令飭包探帶往責令指明交與何人徐一味支吾不能實指遂帶回捕房押候嚴比○誘拐小孩之王洪淮混用銅洋銀之范阿炳均經包探解奉大令訊供押候枷責昨日命提到案著枷號一月期滿責釋○拐匪王世泰誘拐崇明育嬰堂留養之女孩來滬求售被党中司事查知控諸公廨大令訊取口供著枷號三月同黨楊少卿陸國章各枷一月期滿分别責釋○偷兒楊理天張子林王金瑞周阿增均經包探解奉大令訊供著各責二百板卽行斥釋 
[維揚官報]  
　　十月初一日丁分轉乃鎔銷鄂岸聽差委高寳總巡趙鹺尹爾旅由順清河卡來分發經歴程鹺尹元洛安徽人禀到初二日蔣　尉忠照委中富局王鹺尹恩溥委西臨局李鹺尹恩藻委臨浦局葛鹺尹培源委大伊山卡初三日代理石港塲金鹺尹缷事回陸鹺尹積源赴富安灘王鹺尹文　委總局騐差初四日嚴鹺尹毅委廟灣鎭卡蕭鹺尹晁相委總局聽差夏鹺尉培福委總局文案初五日姚分轉近愷辭回姜埝龔鹺尹齊讞委皖岸聽差許鹺尹調元起復回淮戴鹺尹珊委揚莊卡初六日運憲公座掣　初七日王分運桂芬淮北來童鹺尉敬孚委瓜濠保甲差初八日吳鹺尹時雍委泗源溝卡繆鹺尹延祉委寳坊者分發運判林分轉之蓀安徽人禀到 
[上海六馬路仁濟善堂籌振公所施子英經收秦晉順直振捐七月初一至卅日第八十三次清單]  
　　初一日求家宅大小平安人洋十四元○初二日嘉定太原仲子求妻及子病愈　七元○初三日彭雲從洋十元曹八小姐求病愈洋二元曹沈氏一元○初四日無名氏洋廿元○初五日完心愿人洋三十一元汪鶴記洋三十元弇山漱花氏洋廿元無名氏完宿愿十五元黄施記比阜氏隱名氏求母病愈無名氏四户各洋十元程再生洋二元小洋五十角卜王氏五元胡金氏求玉英女兒病愈四元鄭世潦吳全諧各洋一元恆孚銀樓桶内另户小洋十角○初六日嗔州存心堂洙涇陳楊氏各洋一百元石柳溪天水明德堂主人各洋五十元守愚氏洋二十元四牌樓倪將衡宅兩月租金移助洋六元陳桂森求合家平安洋五元徐傳楹代募六户龍洋二元十角希渠氏洪何氏二元源記王傅氏各洋一元○初八日陳　記洋五元黄義墉二元○初九日彭孟芳洋三百元金邑馬孝女洋一百元謝芹先謝樂賓合三十元石卿溪洋廿五元紫石山人洋二十元沈翊卿二元○十一日澄園生洋十元隱名氏五元楊爵修銅洋二元○士二日高畔　洋一百元三壽堂星記十元焚疏求子病愈人洋九元求家宅大小平安人洋七元冥父錦忠洋二元五角○十三日顧采記洋十四元沈葵記洋六元○十四日正康號衆友節省四腹洋十二元又緒友寳酬宿愿馮唐氏爲子昭生求消冥譴黄海釣徒三户各十元潘家福求妻病愈一元正康號銅洋十五元一百角十五日吳祥熊求病愈周隱名各二十元馮蓉舟求兒病愈五元○十六日袁經記洋二元無名氏一元○十七日曹維翁來無名氏洋五十元章曹氏無名氏無名氏無名氏四户各二元倪趙氏倪陳氏壽桂生萬毓昌陳聖浩祝智廉汪文秀謝子和八户各一元○十八日奚仲侯洋三十元金陵隱名氏龍洋五元○十九日全城花甲　　求次子病愈洋十元無名氏一元○二十一日采少柯洋五十元焚疏病愈人十一元求家宅大小平安人八元○二十六日徐來復堂洋五十元慈谿無名氏祈子病愈代完宿愿五元○二十七日東學老師芍舲募撥新進文生何洋十元○廿八日高叶　洋五十元源泰莊曹維翁來無名氏洋念五元○二十九日延源莊交來汪賛勳洋四十五元顧采記洋七元沈葵記洋三元○七月份共收洋一千陸百五十四元扯七三八二五申元一千二百念一兩零六分半小洋七十五角作元五兩一錢零七釐以上共收元一千二百　六兩一錢七分二釐銅洋念七元連前共收元十二萬二千九百九十四兩一錢五分半除解各賑銀外凈存元二千零千兩零七錢三分二釐銅洋一百三十元零八角又存水晶圖章二方鼻烟壺五只珊瑚頂珠一座湘　屏四幅九成宫法帖一部勸學篇一千部歴代充系歌四百部幼科醫書一百九十四部 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
