# 1891 - 305 - 4906664

 

Page 1

 
 
[新印通問便集告成] [  申報舘主人啓]  
　　是書爲南沙子虚氏所輯盖亦尺牘之流亞也首列案族禀函次爲外戚箋簡由是而通禀尊長友朋贈答門分類别井然秩然凡持身涉世之規慶賀弔唁之節以及信面格式行輩稱呼羅羅淸疏無　不備又恐初學家于書中典實未能一覽而知因復博攷詳稽逐加註釋人苟悉心披覽則飛箋染翰自能右有左宜本舘因取而印之以公同好每部分裝四本祗收碼洋兩角諸君子有欲以箋素見長者認明本埠申報舘申昌書室或各外埠申昌及分售申報處購取可也 
[中英大勢論二]  
　　余爲中英大勢論言中英之勢宜合不宜分有駁之者謂中國在亞細亞洲境内與俄國爲最近去英國則遠矣英國之地有與俄國相毗連而與中國毗連之地未之有也古云越國以鄙遠吾知其難也然則英國惟有就近以合於俄安能舍近就遠而合於中戰國之時雖有遠交近攻之說然所謂遠交者不過結之以利使之按兵不動勿相聞問而已非欲其出力以共禦隣近之强敵也故中國之合於俄其舆順而易英國之合於中其勢逆而難子乃以爲中英有合而無離不亦異乎余曰子但知英國於歐羅巴而不知英之屬地則早及於亞細亞俄國名爲跨據三洲而在亞洲境内之地多係苦寒荒瘠之區英國則不然在歐西之英國惟倫敦蘇格蘭愛爾蘭三島之地倫敦爲其都城幅員計五萬七千九百六十方里户口千四百十八萬有奇大部落五十有三小部落四百八十有五蘇格蘭則西歴一千六百有三年英始滅而有其地以伊靈馬社爲首部落計幅員三萬九千六百方里户二百三十六萬三千八百四十口大部落三十小部落三百三十八愛爾蘭島則在倫敦之西少北獨峙一隅先爲法蘭西所開闢繼屬於領墨後乃爲英所有以臘墨領爲首部落幅員計三萬方里户口七百七十六萬七千四百有奇大部落三十有二小部落四百四十有二以此區區而欲稱雄於海外不亦難乎然而英人則不畏其難也師船遠出割據屬地其數甚多若地中海島地則有十四萬户口若亞非利加海濱新地則有二十五萬三千户口若五印度各藩屬則有八千四萬口在亞墨利加接花旗國之地則有百五十萬口并其洲東羣島白黑居民八十二萬口别有新賀蘭島當中國南洋萬餘里人户歲有增益凡此諸屬地皆無陸路聨絡全賴舟船往來以聨聲勢古人所謂有居國有行國若英國諸屬地則非居非行遥遥相制若非舟師巡行以聨聲氣恐國非其國矣然則居則失國行則得國亦可名之曰行國英國本土生齒殷繁無可安置故每年必有數萬人離家開墾新地建邑造船其人多散布天下無論何地無不有英國商人貿易於其間其商務之盛亦由於此夫以相隔數萬里之地而且能據而有之以爲屬地歲收其賦稅而服其政教此其聲威所及可謂遠矣古所謂難者英國殊視之甚易越國鄙遠習爲故常且所鄙之遠方不止一處所謂遠者又在數萬里以外甚至陸路之所不能通而英人恃其舟師之利環游所經皆將有版圖之隸焉以視今昔之勢其情形大不相同然則英之於申又何慮其遠乎俄之怨英以英人諸此久阻其商務故也英人自以商務興其國因忌他人之商務而其忌俄人也尤甚蓋俄人而不通商務則已苟其通之則俄人貿易之地皆卽英人貿易之地英人之利勢必漸奪於俄人况俄國之地雖曰荒瘠者多而所産之物究亦不少英國如專恃其本土所出能有幾何以屬地之物由此運之彼而利倍之由彼運之此而利又倍之此英國之商務所以鼎盛也俄國亦倣英國之法而行之其貨有不日多商務有不日旺者哉前此之被阻也久則蓄極而發其發也勃焉雖欲再阻之而有所不能而俄人之怨英也旣染卽英人之防俄也不得不謹然以星散　屬地爲數雖衆徵調殊亦非易又何足以制俄人故英國於此未有不願他人之牽掣俄人而所以牽掣俄人則莫近於中國以故屢作危言聳中國之聽謂俄將不利於中國其意盖欲使中國有防俄之心則俄人亦必有疑中國之意兩相疑感兩相防備而英人乃得高枕無憂袖手以觀成敗此其理勢之必然者也故他國或有欵英俄合以害中國者余則以爲英俄之勢其合也難中英之勢其合也易我中國於此所貴有善全之上策勿使倚於一偏是所望於秉國鈞者 
[諭旨恭錄]  
　　九月二十八日奉旨太常寺少卿員缺着桂勛補授卓異俸滿福建莆田縣知縣升補福州府福防同知徐承禧着准其升補於知縣任内卓異加一級補授福建臺灣臺北府基隆同知方祖蔭着准其補授保舉山東補用知州馮德華安徽補用知縣趙景淸河南補用知縣程壽式俱照例用擬補杭州將軍衙門筆帖式全海着准其補授前四川試用道林壽鼎着仍以道員發往四川試用已革花翎知府用山西候補同知直隸州朱焜着開復原官翎枝發往山西補用已革浙江慈谿縣知縣趙煦着以知縣發往安徽補用　山西候補同知炳玉着准其開復原官仍發原省照例用廣西補用知縣楊自明着准其開復原官照例用病痊前山西歸綏道安祥前四川安縣知縣黄敬熙俱照例用京察一等泰陵禮部郎中恒志慕東陵工部員外郎倭勇武泰陵禮部贊禮郎額勒亨額俱准其一等加一級盛京刑部筆帖式奎齡着准其每次一等加一級京察年老官泰陵禮部贊禮郎奎成慕東陵禮部讀祝官唐堪布俱着照舊供職欽此 
[本館接奉電音]  
　　昨由京友電傳上諭一道敬謹譯登○十月初五日上諭山西巡撫劉瑞祺由翰林洊升道員擢任封圻克勤厥職兹聞溘逝軫惜殊深加恩看照巡撫例賜卹任内一切處分悉予開復應得卹典該衙門查例具奏欽此 
[覲見盛儀]  
　　奥法俄三國欽使先後來京自應以抵京先後爲序依次覲見俾得將所奉國書而遠天廷惟各使臣以紫光閣地不合宜早與譯署聲明今奥欽使首先入都迭與譯署議論總以改擇合宜之所爲請經譯署上遞封章請旨酌裁前已綴錄在報復由譯署迭與奥欽使和衷商榷覲見之地擬改於西苑團城中承光殿此殿不僅外藩所未至中朝臣工亦不克輕易至彼較紫光閣爲宜彼此議定簽押立案後經譯署又上封疏請旨定期覲見奉○旨着於九月二十五日在承光殿覲見欽此旋悉奥國使臣畢哩本君率繙譯官於九月廿五日九點鐘往西苑由三座門入與總署堂司相唔略叙寒暄卽同進琉璃門於值房少憇逾二十餘分大皇帝大駕卽臨承光殿升寳座總署偕畢欽使繙譯入昭景門至承光殿由殿東門趨進畢使在前繙譯在後初進殿時畢使繙譯向上行一鞠躬禮 
 
 

Page 2

 
 
前行數武復行一鞠躬禮至龍柱間應立處又行一鞠躬禮畢欽使捧國書致洋語繙譯以華語譯之畢欽使捧國書向前至納陛中階下慶邸由左階下迎接國書轉陳御座前黄案上欽使再行一鞠躬禮大皇帝點首答之畢欽使遂退回柱間原立處大皇帝宣慰温語欽使繙譯肾出殿復向上行一鞠躬禮然後次第而出當人覲時殿内外王公侍衛官員凡百執事擁衛排班靜穆無聲及奥欽使退出昭景門大皇帝啓鑾還畫舫齋此奥欽使覲見之大略也錄之以見中朝懷柔遠人篤念邦交之意 
[覆試紀事]  
　　辛卯科順天鄉試中式舉人奉旨著於九月二十四日在保和殿覆試業登前報兹悉諸新貴於是日黎明衣冠濟濟畢集於中左門堦下東偏西向設公座景少宗伯在此點名給卷並各給官板詩韻一本欽派稽察中左門謙護軍統領光循例調派廂黄旗護軍營官兵二十餘員名在門下西偏排立每點新貴十人卽由謙統領啓門放放新貴循石級以抵殿廷計投結覆試者二百餘人内有臨點未到者五人點畢留禮部司員於門下監放出塲保和殿内羅列短足方桌下鋪棕毡坐墊預由禮部派筆政二人於各桌上徧貼新貴名簽以憑認座諸新貴旣入殿監試王大臣由寳座恭請題匣啓視令解元將欽命文詩二題另紙恭抄貼於左楹柱間後將題匣送回座上諸新貴執筆搆思各盡所長午前内務府官携奶茶出新貴中願飲者向上跪飲不飲者聽旋有内餑餑局員帶役齎出糖餡糕點每人各給十枚或食或携各由其便此蓋唐時紅綾餅遺意也殿外西北隅設壼烹茗以供士子解渴至午刻卽有交卷者至五點鐘許始繳齊淨塲試卷由監試王大臣收彚一處每十卷則以黄紙條束作一捆經監試彚交南晝房以備翌晨欽派閱卷大臣在被分校擬列等第進呈御覽候旨欽定欽命覆試題目之秋省歛而助不給夏諺曰賦得三年通一經得言字五言八韻 
[鸞坡珥筆]  
　　總管内務府大臣爲知照事總管李蓮英口傳奉旨皇太后於九月二十六日由頤和園還蹕南海所有應行導引扈從以及跟隨關防各項侍衛官員均於是日卯刻在東宮門伺候等因奉此相應知照各該衙門凡有應行傳派預備之處查照歴屆成案辦理○禮部爲咨行事祠祭司案呈本部議覆廣東巡撫劉題請將年屆百齡五世同堂之廣東從化縣壽民李彩高照例旌表等因核與壽民請旌例案相符應請旨准旌一本於光緖十七年九月十三日具題奉旨李彩高着照例旌表加恩賞給上用縀一疋銀十兩餘依議欽此欽遵到部合行抄黏原題咨行廣東巡撫查照辦理○九月廿四日内閣呈進本年第三次奉天等四省勾到本合將已勾未勾人犯數目錄左九月廿四日第三起勾到奉天省舊事服制情實斬犯二起名未勾舊事常犯情實斬絞人犯三十三起三十三名已勾新事常犯情實斬絞人犯六起六名已勾江西省舊事服制情實絞犯一起一名未勾舊事常犯情實斬絞人十起十名内馬連中一犯免其勾决餘俱勾新事常犯情實斬犯二起二名已勾安徽省新事服制情實絞犯一起一名未勾舊事常犯情實斬絞人犯八起九名已勾新事常犯情實斬絞人犯五起五名已勾江蘇省舊事服制情實斬絞二起二名未勾新事服制情實絞犯一起一名未勾舊事常犯情實斬絞人犯廿一起廿一名内尹兆詳一犯免其勾决餘俱勾新事常犯情實斬絞人犯十三起十三名内胡憨子一犯免其勾决餘俱勾以上四省已勾九十六名未勾七名免勾三名○内閣侍讀奎華謹禀中堂爲禀聞事今日侍衛處送到淸字諭旨一道皇上明日辦事用膳召見後由勤政殿乘轎出德昌門福華門進衍祥門至承光殿覲見奥使臣畢乘轎還畫舫齋已刻伺候欽此○侍衛處爲咨行事查照同治年間覲見外洋使臣成案應由善撲營出派布庫侍衛等六十人前往備差等因在案今年九月廿五日在承光殿覲見外洋使臣相應咨行貴營照數出派於是晨前往該處備差○吏部爲知照事所有貴衙門掌京畿道監察御史舒普引見太常寺少卿一缺本部于九月廿七日帶領引見相應知照貴衙門轉令該員於是日子刻穿天靑褂備帶補褂並佩帶對子荷包手巾赴西苑門六項公所吏部公所書到聽候排班帶領引見萬勿遲誤因用印不及經行白片○會典館現懸有測畫校對官缺已咨取各部於司員筆帖式中擇其通曉測繪界畫之員堪充校對者卽日開具銜名咨送本館以備充補○宗人府現審處奉司憲諭現審處爲辦理案件之地理宜嚴密乃近來每遇審理案件之時閑雜人等竟於門口擁擠窺探實屬不成事體嗣後卽着皂役等認眞攔阻倘再有前項人等不遵約束卽由皂役扭交當月司從重懲辦不貸特諭○吏部爲咨行事騐封司案呈本部議覆户部題以管解京餉五萬兩以上之陝西補用同知聞昌壽議叙等因核與解餉無悞予叙例案相符應准其照例奬叙一本於光緖十七年九月十六日具題奉旨依議欽此欽遵到部除移會户部外合將原題黏抄咨行陝西巡撫查照○吏部示傳所有病痊起復前山西歸綏道安祥一員本部於九月廿七日帶領引見相應知照該員於是日子刻穿天靑褂備帶補褂靑褂並佩帶對子荷包手巾赴西苑門外六項公所吏部公所内書到伺候帶領引見如排班時不到定將緑頭簽撤下勿得違誤特示 
[厦門市景]  
　　厦門途郊生理資本甚富輪船載物來往絡繹如梭每日出入口岸多至十數艘至少亦有二三艘若開往南洋新加坡各島輪船載送番客人貨者尤覺後先接踵貿易之繁闤闠之盛上海香港而外卽應首推厦島本年自各銀號倒閉北郊之糖貨出口荳餅荳油入口無不蝕本内地臺灣兩處之茶運往南洋歐洲各國者亦多虧折加以票局匯兌期票拆息甚多各途貪做生意動輙向票局匯借通扯闔厦借欵以六七十萬兩爲額則利息可觀矣生意場中有此一番盤剝無怪乎日見虧短也而開設票局者則無不大獲其利聞協同慶一家掌事牛某自光緖六年到厦善於會計熟悉情形與各途往來交易迄今十一二年獲利已有十四五萬金此外尉長厚新泰厚亦獲利各十萬餘金協和信源豐潤及蔚泰厚雖來厦未久而獲利亦不少此贏則彼絀自源通倒吞以後阜通恒寳源繼之日前通裕錢莊又無端倒閉更有某號爲貿易中之巨擘日前因牛莊上海匯欵不能按期給付又有難支之勢漳州石碼各處糖紙兩郊倒歇者已十數家市面之衰頽以本年爲最甚有心世道者能無感慨系之耶 
[親勘災區]  
　　南昌新建兩縣屬凡濱臨章江之鄉歲有水患本年經鄉民呈報昨署南昌府曹朗川太守督同南昌縣汪芍卿新建縣朱紹霞兩明府輕裝减從親詣災區勘明輕重分别蠲緩錢漕是可謂關心民瘼矣 
[變通章程]  
　　兩淮各項差使向歸勞績候補兩班輪委自方子箴廉訪都轉兩淮定章後迄今垂廿餘年矣兹聞運憲江都轉以淮北大伊山卡等差事務殷繁責任綦重非精明幹練熟諳鹺務之員不足勝任照章輪委固屬至公設遇其人才具闒冗而名次到班則不免大費躊躇歴年來奉派各員雖尚無貽誤然當此整頓鹺務之際又豈能拘守成例不爲先事預防遂於上月具禀督鹽憲請將淮北之大伊山淮南之南鹽廳曁西鹽查艙大河口等要差變通章程改爲酌委刻聞已奉上憲批准從此量材器使不爲成格所拘未始非因時制宜之一道也 
[夏姬再世]  
　　婦人之美而淫者不獨夏姬然自有巫臣數語而夏姬遂獨有千古厦門有某氏婦年甫三十餘而已七易其夫是亦夏姬之續也婦日居鼓浪嶼西國墳前姿態嫣然有傾國傾城之目無如命犯桃花結褵以後甫兆維熊之夢遽銜寡鵠之悲婦年纔十八耳靑春艷質未能獨守空閨由是招夫入贅不出一二年依舊披麻帶絰作未亡人先後十數年間視藁砧如傳舍焉近以形單影隻又擬别選新夫媒妁告曰娘子雖美然已屢易其夫彼唱雉朝飛者顧惜性命恐不敢向石榴裙底深深百拜耳婦聞其言爽然自失竟於霜降前一日購芙蓉膏和酒飲之了却一樁公案懸崖撒手此則與夏姬微有不同耳 
 
 

Page 3

 
 
[江西官報]  
　　翰林院黄樹棻進京靖安縣梅雨田由新海防例加捐知府歸班歸部候選並捐免離任先換頂戴知縣王易委解地丁並固本銀進京准補新昌大姑司陸炳飭赴新任知府姜秀瀾缷辦三湖卡接辦牙釐總局提調吉水縣林嵩堯委往浙省公幹陳蘭生由新海防例加捐遇缺先補用同知許應銑委解賑榖往金陵 
[甬上雜記]  
　　往年逢十月初一日奉府縣城隍神出巡二晝夜今因各業艱難力有未逮是以停賽神前止有銜牌旗幟而已○十月初三日爲寗紹台道吳福茨觀察之母太夫人七旬壽誕是日署中懸燈結綵並召菊部演劇以博堂上歡○代理鄞篆楊荻階大令近奉省憲來文改爲署理前任徐翔墀大令自銷闈差後近又來甯俟交代淸楚挈眷回省○賣買銅洋本干例禁兹聞寗郡東門内一帶沿街攤賣風藤鐲兼兌銀錢其實私售銅洋藉以漁利各業稍一疏忽便受其欺惟孔鳳春香粉鋪悞收最多一日孔訪聞底細特向東門内沈某攤上買得銅洋五十元沈初不介意當出四十八元尚少二元囑其少待不防孔某暗已着人赴縣指名控告洋未交齊火籖已到立將沈某拘住送縣究出同黨十九人及開明橋愼琛現兌店並扳連東門餘億珠寳鋪夥徐某楊邑尊得供之下飭差往拿餘皆聞風逃逸僅拿獲徐某等六人分别責押卽將愼琛餘億兩家房屋封鎖俟拿齊同黨再行核辦 
[賽馬紀餘]  
　　西商於賽馬之後餘興未闌復令馬夫跑賽年例如是昨日係馬夫跑賽之期恰值天日晴朗氣候宜人捕房仍派各捕到塲彈壓日加午馬夫畢集各穿號衣結束而前絶塵而駛頗覺興高采烈又有兵輪水手與於是役然以使船之手叚用之於使馬未免用違其長傾跌者有之若馬夫則跳花萁跳浜踴躍超騰不啻行所無事至五點鐘散歸往觀者寥寥無幾不似前數日之熱閙矣 
[捉姦紀聞]  
　　本邑人阿虎家住滬城張家弄其妹已嫁與爲肉莊生意之金阿榮爲室金出外日多在家口少該氏不慣獨宿與在英界開設鞋店之某甲有私暗去明來已非一日前晚甲又至氏處尋歡春夢沈酣日射紗窓依然未醒適金有事回家謂彼何人斯入此室處不覺怒髮衝冠將甲扭住咬去手指二節家人聞聲齊集將甲並該氏一併綑縳送到阿虎處向其母理論未知如何了結也 
[拔妓送縣]  
　　英租界石路兆貴里内沈士春所開長三妓院中有客妓吳蓮卿浙江嘉興人也淸歌一曲素著艷名有湖州人現在滬北開邱仁記絲棧之邱某見而悅之出洋三千元娶以爲妾另有浙寍某武員之子孫榮生亦欲娶妓未有成議聞妓將從邱心頗不平遂於初一日夜間邀同友人至妓處龜奴及男女傭人阻之不使見面且言妓將脫籍不再見客汝等勿萌妄想孫榮生等以妓曾借洋千元立有票據旣欲從良須還此欵兩相口角後由沈士春及妓父沈錫堂妓母沈周氏以索洋轇轕等詞投訴捕房巡捕頭以錢債細故非捕房所管却之又投英公廨喊控由代理讞員宋二尹訊供之下以沈錫堂初時不應縱女爲娼今旣有人娶以爲妾此係美事如再有人尋釁自當提究案已了矣後由六號西包探紀林同華包探何瑞福查明孫榮生於是夜同張寳生林成金葉文標等八人闖至妓處孫抱妓出外餘人簇擁而前男女傭人上前阻之被其毆擊及龜奴投訴捕房孫始將妓寄在隔鄰妓女王金鳳房中龜奴當向王金鳳言彼此皆是妓院不能將别院之妓寄在此間問邱某聞之托吳蟾淸轉托趙金至王金鳳院中向孫等言若要索洋固可理說若欲娶妓亦須妥商不能似此胡行現且擔保妓女吳蓮卿仍回沈士春院中再行計議始得將吳蓮卿領回等情禀明麥總巡捕頭麥捕頭以孫等皆係體面人豈容妄作胡行應照拔妓例查辦隨帶中西包探禀明代理讞員宋二尹一面傳男傭朱春泉女傭陳崔氏楊顧氏到案訊明孫將妓女吳蓮卿拔去上前欲阻被其毆傷各情錄供候示又經總巡捕頭請簽票協提孫榮生張寳生林成金葉文標等四人至捕房暫押旋經人具保出外昨晨投案候訊麥捕頭命中西包探甲訴前情並稱孫張二人前因賭博逮案判罰此次拔妓共有八人今祗提到四人當有某洋行西人投案申訴孫張等人並無不合德國福繙譯官以此係華人之事巡捕房以其拔妓從嚴查辦與爾無干卽行斥退女傭陳崔氏楊顧氏同訴前情並稱妓被孫抱出外面欲阻時被林成金毆打致手臂等處受傷男傭朱春泉供訴前情並稱被張毆打受傷孫榮生供被妓女吳蓮卿借洋千元立有票據現因吳蓮卿脫籍隨人向索借洋不敢逞蠻拔妓二尹謂爾年尚輕出入娼寮已屬非是借票何在答稱吳蓮卿已嫁邱某借項亦已了結票已挈銷此事捕房初則置之不理閱數日忽又查究莫明其故然我等之事已了矣二尹謂捕房初以錢債置諸不理繼由沈錫堂到廨喊控經本委問供後不復來控諒已了結矣捕房查知爾等逞蠻拔妓顯違租界章程禀請查辦前來孫又稱並未逞蠻拔妓張寳生供寍波人現在洋行爲帳房與孫爲友並未帮同拔妓毆打男傭可請對質林成金供寍波人現在虹口開聚昌洋廣貨店當夜同孫至妓院被女傭阻止不許登樓向伊掌頰一下葉文標供寍波人現在萃利輪船爲買辦與孫同去並未帮同逞蠻包探又稱孫等打開房門抱妓出外以致房門損壞男女傭人均被打傷後聞報捕始將妓女寄在王金鳳家由趙金擔保領回沈士春院中查問趙金言由吳蟾淸托查現在妓女已被邱娶去皆可質對捕頭請傳該妓及趙金等質訊二尹謂妓旣從良未便再傳且伊等轇轕已了惟孫榮生不應胡閙商之福繙譯判罰洋銀藉充中西善堂經費以儆效尤麥捕頭及福繙譯以拔妓情節甚重未便以罰洋了事二尹謂吳蓮卿風塵下賤非良家女可比福繙譯堅請懲辦以儆將來否則請移送上海縣發落二尹謂此係租界捕房查辦之案應由公堂判斷貴繙譯旣不以爲然移縣亦可照本委之意但須判罰並令具結足矣麥捕頭福繙譯總不以爲然二尹乃飭將孫榮生張寳生林成金葉文標等移送上海縣請辦 
[失竊報案]  
　　本邑西南鄉虹橋左近鄉人顧木堂家前晚被妙手空空兒挖門而進竊去銀飾衣服田單并洋銀二百元顧從夢中驚醒出外追拿已無及矣昨晨協同該圖地保鍾萬和投上海縣開報失單值差據情禀明袁海觀大令着於今日下鄉履勘 
[人証提案]  
　　孫阿炳被康赤來追赶落河溺斃當經屍父孫錦雲屍兄孫雨泉投縣報騐袁大令詣騐之下卽將康及其妻李氏等一併帶回訊供着屍父往查阿炳曾否至八仙橋王李氏家脫去濕衣禀覆再訊一面着原差往傳朱炳生到案等情已紀前報昨經該差等將朱提到大令飭將案中人証帶齊聽候訊供核辦 
[英界公堂瑣案]  
　　包探何瑞福稱寗波人王芝友前在王豐裕西式裁縫店爲夥今已辭歇持王豐裕票至西人處冐攬生意西人交伊白紡綢等衣料已被質洋使用西人向王豐裕查問始知被伊冒取報捕拘獲王芝友吊贓送案西人申訴前情王芝友供認冐取衣料現已繳還質本宋二尹判王芝友管押七天着繳質本歸償質鋪贓交西人領去○包探何瑞福稱杭州人朱少卿掮鋪蓋衣包欲趁輪船往寗波在友頭上遇向不相識之林阿順言亦欲乘輪往寍波輪船尚未到守候需時不如同去啜茗朱悞墮其計同至茶館又邀用點心囑朱將鋪蓋衣包寄在茶館及到點心店林僞托出外小便隨至茶館取鋪蓋衣包逃遁及林至茶館始知被騙報由小的拿獲林阿順已被將衣物質洋九元立卽吊贓送案朱少卿已往寍波托其友謝寳香到案謝寳香申訴前情林阿順俯首求恩宋二尹飭將鋪蓋衣包交謝代領歸還朱少卿林阿順管押十四天着繳質本洋九元歸償質鋪期滿開釋○包探王阿二稱租界中店鋪存儲火油不得過十箱逾于查究今查得挑擔賣火油之毛龍順家存油二十箱杜才良存油十三箱拘案請罰毛龍順杜才良同供以後不敢違例尚求施恩宋二尹判毛龍順罰洋十元杜才良罰洋三元均充西醫院經費○包探黄四福稱女子錢仁金前控陳錦山强欲通姦解案後奉判不許陳錦山再往纒擾今據錢仁金到捕房訴稱在外買物突遇陳錦山將石　末抛擲滿面兩目受傷因此拘陳送案錢仁金申訴前情並請騐傷陳錦山供蘇州人爲薙髮匠昨與伊相遇不敢抛擲石灰錢仁金又將衣 
 
 

Page 4

 
 
服呈騐宋二尹謂爾等之事前經訊明錢仁金固有不是陳錦山一再尋釁更屬凶頑判笞一百板押候備文遞籍○包探黄四福稱無錫孩子俞仁金行竊絨單二條禀明帶回捕房緝查有無别案今查得俞在洋貨店以購辦貨物爲名乘間竊取買客東洋布三丈二尺質錢使用吊贓送案失主尚未尋到俞仁金供無錫人年十五歲連次行竊惟求施恩宋二尹以俞仁金年幼犯竊殊堪痛恨判戒責二百下押回原籍東洋布暫存捕房如十四天内無人認領卽行給還質鋪○包探王阿二稱太倉人王阿四前因拆梢奉判遞籍今又來滬向朱金寳等拆梢獲案請辦朱金寳陳阿順同稱我等挑糞擔自相碰撞爭論幾句與外人無干不料王阿四插身排解索酬洋二元因此報捕拘案王阿四供詞支吾宋二尹謂王阿四前因拆梢遞籍豈容復來滬上仍蹈前轍判管押二月期滿仍行遞解回籍 
[法界公堂瑣案]  
　　劉蘭芳方瑞初徐子勤投案禀稱小的等均在震澤地方爲鹹貨生意日前由震澤搭船至嘉興換坐烏山船於前日黎明時抵滬停泊小東門外碼頭待江天輪船來滬搭往寗波正欲搬運行李當有舟子柴福生徐阿江等謂爲時尚早且衣箱均放在艙底一時未能拿取囑小的等上岸啜茗得其起貨時往取行李小的信以爲實帶同别客徐子勤登岸啜茗畢回至船中查點竹箱已被開動中有洋銀八十五元不翼而飛當向該舟子理論該舟子一味推諉不得已將柴徐兩人拘案請究明府問爾由震澤至嘉興過船時箱子曾否開視答稱確曾開視並未移動小的等兩人之物放在一箱内明府謂舟子曰船至碼頭爾應將物交還搭客領去爲何令其上岸啜茗自擔干繫情節不無可疑供稱因輪船未到以致躭悞據包探王榮培禀當失洋吵閙時舟主曾出塲理勸言明情願代爲料理今又置之不問明府謂俗語云船不漏針况船中並無别客箱中之物豈能飛去着將柴徐兩舟子管押候交的保理處○包探王榮培禀張德功手持二馬車水烟袋一枝在法界行走盤問來由言語支吾故將人贓拘案請究明府問張德功水烟袋何來供稱由友人處借來明府以失主未到判將張管押一禮拜水烟袋交捕房待領○通事稱王榮郎深夜匿在小弄中意圖行竊被捕撞見拘案請究明府訊問之下王榮郎供稱夜間失路悞被拘押明府謂犯夜亦應究辦判押捕房一禮拜以儆○孩子楊阿林年僅十齡獨自出城看夜戲及歸時城門已閉棲身無地在路號哭當被巡捕帶入捕房昨晨解送公廨明府詰問之下楊供家住城内穿心街父親名晉卿向在興聖街爲刻字匠明府卽飭包探將阿林送往興聖街如不見其父卽送歸城内交其母收領○華捕李大川禀稱二十八號華捕曾起一會以小的爲會總内有同業人李仁壽短欠會洋六十六元小的代李作中向人借得洋二十元仁壽另向小的之妻借洋十三元今李仁壽爲掮客生意虧本後逃避無蹤所遺屋中什物均被仁壽之母及其兄等搶去今將仁壽之妻李張氏扭送來案務請追究明府問李張氏曰爾夫現在何處所欠之洋如何料理答稱小婦人向以揀鷄毛度日初一日晚上樓時箱中物件忽歸無何有之鄉我姑逼令小婦人出外找尋至晚間十一點鐘時仍無着落回至家中見我姑將物件運至夫兄家内明府謂旣然如此着將李張氏交保出外限三天將夫尋交到案一面飭提仁壽之兄到案追究李大川禀情願保李張氏出外明府允之 
[湯餅助賑]  
　　本館協振所昨承信義洋行交來　靑氏撙節湯餅筵席寳三十元彚充賑濟公綺筵之駿惠拯蓬户之鳩民義聞宣昭仁風翔冾此日啼聲初試繡褓曾輝他時騰逹蜚英德門有慶胥于此一念基之矣除製付收條外特誌數語以揚休美 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[杳如黄鶴]  
　　邦上靑皮痞棍屢經地方官出示訪拿内有王小三子一名尤彼黨之著名者屢拿未獲前日上燈時分有捕役班夥某瞥　十在馬市口某店閒談口講手畫旁若無人夥自忖非其對手急就近招集同儕數人驀前掩捕詎王眼明手快一轉瞬間已竄至對過某日卽店後短墻聳身上屋而遁鋪等見其登屋遂亦揉升而上四面兜尋杳如黄鶴燈籠火把照耀通明擾攘多時只得緣梯而下分投向短墻後各　追尋然已杳無蹤影矣 
[上海北市絲業會舘籍賑公所施少欽經收順直山東賑捐九月十八至廿六日第二千九百七十二至八十次淸單]  
　　十八日徐銘鑑求保令慈闔宅平安洋三十元常州新盛恆代寄華記由厚康莊籌來十元王善士許賑求妾病愈不獲仍故補助十元又爲故妾名扣子保佑在九泉安逸十元賜書堂嚴求病速愈四元慶芝二元無名氏還符願一元楊世恆銅洋四元無名氏錢四百文○日昇昌來湖南謝愛堂因上各近鄰失愼幸獲平安以謝乾元宮神願移助長沙省平銀六兩又移善化定湘王神願六兩楚南古敦不留名名五户合銀十八兩四錢黄曉珊對翁經手託永州厘金局許靜瀾兄寄來永平銀五十兩申省平銀一兩共四户合規元八十五兩九錢五分○十九日玉山徐廣鎔爲母病愈完願由延康莊來洋廿元太倉陸頌笙募陸王氏曁女如玉補繳十四元川沙司獄署王楊氏爲女玉霞驚風卽愈完願並求胎虐斷根十元南匯徐耘渠求病速愈四元盛耦記一元無名氏還願五角已壽氏節資移賑四角○二十日安康里盛太太病愈還願洋五元孔顧氏求吐血氣喘等症速愈二元徐耕麐爲兒福保求病速全四元泰興土行求生理興隆二元沈紹基補還生經資二元裕記爲予咳嗽求速愈二元銅洋五元蕩口鎭華鴻漸洋二元程汝湖求病速愈二元○廿一日徐依仁堂洋十元輝蕚堂范因病求愈十元隴西氏爲産孫大小平安香港票洋十元南屏葉洋六元歐陽善士由惠泰莊來五元梅里塵餘泰陸侍眉爲慈瘧愈一元○廿二日蛟川陳大煥求病愈由成茂來洋一百元山陰朱曜廿元無名氏由朱大全來十元徐朱錫爲母病愈保佑延年益籌由協同慶來十元嘉興姚家埭放生室求卻病延壽三元慈北鳴鶴場葉雪航二元王餘生求病愈二元嘉定隱名氏求痢速愈一元坦直橋王文卿求寒熱愈一元嚴徐氏一元恆大莊寳和莊銅洋一元○廿三日嘉興源泰莊曹鼎芳爲兒廷金身熱求愈洋五十元養記十元無名氏十元松江不留名二元 
[上海北市絲業會舘籌賑公所施少欽經收順直山東賑捐九月初九至十七日第二千九百六十三至七十一次淸單]  
　　初九日謝綸輝得孫彌月蒙親友賜儀理合酬謝兹將湯餅筵資移助洋五十元浙嚴桐署榖詒堂劬記祈保平安十元碧雲軒求生理興旺十元劉江求子瘧愈神淸三元陸順大二元包塡生二元汪夢卿銅洋二元○初十日周伯新無錫瑞生託餘大莊匯來洋一百元沙頭鎭李之輝之煒之燦求母病速痊六元定海無名氏三角葉姓銅洋一元晋和莊永豐莊洋一元○十一日存雅代已故嘉興孫謝氏捐由松江萬華寄來洋三十元新安徐公舘十元全仁堂念元又十元浙紹傳門雲軒氏祈佑母卻病延年由江西寄來江省无三八平銀十兩陳康伯洋二元漢口升昌典項少卿求保父母平安二元項小坡求保妻生産平安二元谿上無名氏一元東台學署讀書子銅洋七元○高郵丁玉軒募無名氏錢一千四百文張秋岩潤筆三百文龍手三百九十文共三户合洋二元○十二日俄都署無名氏由恊成乾來規元二百兩嘉興徐家棣殷紫垣善十求弟病速愈洋一百元吟梅仙舘求合家平安十元無名氏銅洋二元○十三日蘇順記由源豐潤來規元二百兩嘉興徐家棣殷紫垣善士求弟病速愈續助洋一百元川沙馬佳椿同子孫求病速痊消災延壽六十元無名氏求病速愈由恆豫莊來五十元廣東電局盛荔翁經募陽湖鄭善士病愈助賑由滬總局來洋五十元合規元三十六兩王和侯　妾病愈洋十元徐詠琴還願三元陳節美一元○十四日葑門長豐棧陸墨緣求妻病速愈由允章綢莊來洋一百百無名氏由趙子芳兄交來洋一百元胡朱氏由朱大全來廿元又朱胡氏十元蘇城同源昌無名氏求妻病愈十元台中營存心氏三元無名氏保平安二元鼎裕洋貨號銅洋十六元○十五日吏部孫鏡江善士爲尊閫疾以兩愛願湊見儀壓歲資移助求速愈由豐泰來洋一百元太倉張老太太心願洋三十元李德甫求病愈完願十元由陰孫鶴齡爲慈病愈完願十元盛源二元無名氏二元○十六日南翔陳留氏祈禱病速愈大洋三十元八開洋六百元鄧仁泰求合家平安洋十元維新氏求合家淸吉船上下平安十元有心無力人求　症速愈十元鄂垣吳　訓爲兒週歲集親友所賜十元如臯丁捻局蘭　書屋十元松蔭代嘉興已故孫謝氏捐由松江萬華寄來四元慈谿秦馮氏宏良求合家平安一元無名氏求平安銅洋二元○常熟顧康福爲次男淸瑞三塲平安完願洋三元又爲三男銘瑞三塲平安完願三元又爲銘瑞旋里痧愈完願三元又爲長孫女痢愈完願二元又爲次媳錢氏産前後平安売願三元○十七日金陵信女孫陳氏換去金戒指一枚幼急賑洋十一元六角平　棣鶴堂馬十元潘媽因病完願銀一兩祥記小洋二角 
 
 
 

Page 10

 
 
   
 
 

Page 11

 
 
[光緖十七年九月二十六日京報全錄]  
　　宮門抄○諭旨三道錄前○發抄硃批四道○教職單○御史鳳等奏請賞給米石摺○陝撫鹿奏安康等屬　水　霍等賑撫恤情形片○東撫福奏拿獲盜犯審明按律辦理摺○九月二十六日兵部太常寺太僕寺廂白旂值日無引見○裕公守護東陵謝恩○恩公假滿請安○榮公續假十日○明安請假五日○兵部奏派查齋之大臣派出文秀慶福英信明秀恩　賡音布色普徵額恩普○召見軍機良培現換珍珠毛褂白袖頭○發抄依克唐阿奏查丈綏化等處迎畝起著日期奉硃批該部知道欽此○又淸丈事宜暫刊齊齊哈爾副都統防奉硃批該部知道欽此○又請將虧短淸賦之呼蘭同知璧良勒追奉硃批着照所請該部知道欽此○又請修船隻奉硃批工部知道欽此○光緖十七年九月分教職單教授甘肅蘭州江樹蕙平凉舉廣西慶遠黎中偉桂林舉正諭陝西吳堡李象怦西安浙江西安湯學堅紹興廣東揭陽李開禧廣州羅定張爕坤肇慶貴州廣順羅興士安順俱舉訓導吉林伊通華鉁天津歲江蘇贑榆張希鷟太倉廣東樂會何景康廣州東安韓梧覲瓊州俱舉復諭直隸欒城張錫祐保定恩江蘇宿遷何寳炘蘇州舉山西夏縣王鳳岐保德舉河南蘭儀蔡良賚懷慶舉陝西膚施徐繼陵同州恩甘肅皋蘭潘繼棠平凉廣東新安馮應坦肇慶江西樂安徐鍾祐南昌俱廪復訓江蘇淸浦汪兆會陽州山西遼州侯徵泰太原河南信陽步鳳樓開封陝西懷遠崔恩泰同州俱廪廣東博羅林占春廣州恩四川新寗胡培森重慶歲貴州大定羅克敦銅仁增黔西李正華貴陽增○○巡視西城掌山西道監察御史臣鳳英等跪奏爲籲懇天恩賞給米石以廣皇仁恭摺仰祈聖鑒事竊據兵部員外郎孫賦謙呂海寰主事朱懷濟工部員外郎吳聲振吳文堮户部主事吳永智大理寺寺丞吳聲津等赴臣城呈稱宣武門外皮庫營地方於嘉慶二十三年由前禮部侍郎吳烜及其子前后倍侍郎吳其彦創立西悅生堂修建房屋三十餘間每年十月朔收養年老貧民至次年四月朔止並設義塾延師訓誨單寒子弟其經費由京外官紳捐廉資助嗣又試辦恤嫠一事凡靑年守節無親族倚靠者憑保結查明每人月給米十五斤並鹽菜之資以百名爲限近年京外連歲告災來堂就食之老民孀婦倍增於前而官紳捐賑之餘力難兼顧以致籌辦爲艱實有不克支持之勢擬請奏懇天恩每年與各善堂一例仰沐鴻慈賞給米石以資久遠等語臣等查西悅生堂辦理養老恤嫠義學諸善舉歴有年所實惠及人與長椿寺梁家園育嬰堂臥佛寺各善堂事同一律合無仰懇天恩每年賞給粟米三百石由倉具領俾該紳等得資接濟庶辦理善舉歴久不墜未始非推廣皇仁之一端也如蒙俞允卽請自今冬十月爲始嗣後每屆由巡城御史援案奏請臣等愚昧之見是否有當伏乞皇上聖鑒謹奏奉旨已錄○○鹿傳霖片再據興安府屬之安康洵陽二縣及商州屬之鎭安縣具報前於六月十五六等日大雨傾盆山水漲發沿河田地各有淹浸安康縣查明水田壩等處冲淹水田約可收稻榖三百五六十石洵陽縣查明西盆河等處冲淹水田約可收稻榖九百餘石溺斃男女十四丁口鎭安縣查明胡家寨等處冲淹田地二頃有零浸塌房屋三十餘間又據榆林府屬之府谷縣具報該縣境内於六月二十九三十等日雷雨交作帶降冰雹查明鎭羌堡馬家山等處共六十二村莊約長六十餘里永興堡楊家莊等處共三十四村莊約長三十餘里大堡吉見灣等處共三十四村莊約長四十餘里寛約二十餘里及十餘里不等地畝尚未查淸被雹秋禾收成全行失望又據神木縣禀報該縣東北鄉王家胡同等七十七村莊於七月初八日驟降冰雹大如杏栗查明打傷秋禾地二百一十餘頃其中收成無望者十居八九稍徑者不過十分之一又據邠州屬之長武縣禀報該縣西南鄉落箭　等二十餘村堡於七月十二日被雹積地一二寸不等查明打傷秋禾地一百四十七頃餘畝輕重牽算被災均在八成以上並壓斃幼孩一名牲畜亦有損傷又據綏德州屬之米脂縣禀報該縣西北鄉趙家畔等處一十七村莊於七月十三日被雹内有五村秋禾全行失望其餘各村莊被災約七八分五六分不等地畝尚未查淸各等情臣查該七屬猝遇偏災以府谷神木長武米脂爲最重當已飭司移行該管道府直隸州親往覆勘督同確查被灾輕重錢糧應否蠲緩先行出示曉諭停徵一面淸查極次貧户散放義倉酌籌賑欵妥爲撫恤務使災黎衣食有資毋任一夫失所除俟查辦完竣另案彚奏外所有安康等處被水被雹籌賑撫恤情形謹附片具陳伏乞聖鑒謹奏奉硃批知道了卽着飭屬妥爲撫恤毋任失所欽此○○山東巡撫奴才福潤跪奏爲拿獲行刦運河道工次坐船首夥盜犯審明按律辦理恭摺仰祈聖鑒事竊運河道耆安前在滕縣西灣督挑運河坐船被刦一案經前撫臣張曜會同河東河道總督臣許振褘先將滕縣知縣秦應逵等恭摺奏叅於光緖十七年五月十五日奉上諭張曜奏運河道耆安工次被刼獲犯訊辦請將疎防員弁摘去頂戴一摺等因欽此欽遵轉行遵照先據秦應逵袁其智選撥兵役隨同管帶濟字後營仙將陳大勝於五月十六二十一等日先後拿獲盜犯公安張其玉姜三三名起獲銀兩衣物多件送經運河道耆安認明確係被刦原贓由秦應逵提訊公安等供認聽從袁開誠行刦運河道坐船不諱並據江南徐州鎭道督飭所部先後拿獲張淸雲殷茂榮魏邦巨三名亦訊係行刦運河道坐船夥犯經漕運總督臣松椿奏明解交滕縣歸案審辦旋據秦應逵向姜三究出首犯表開誠逃至湖團潜匿處所復與袁其智密飭兵役隨同兗州鎭臣田恩來兗沂曹濟道中衡派出弁勇於六月二十四二十七等日續獲袁開誠袁破鞋二名由秦應逵訊供禀經前撫臣批飭前署兗州府知府王恩湛行提犯卷至郡訊明袁開誠等五犯確係案内正盜惟張淸雲魏邦巨僅認行刦魚台沛縣等縣不識姓名事主各案殷茂榮堅供在徐州充當鹽巡並無爲匪不法均委無夥刦運河道坐船情事前在江南被獲時實係畏刑妄供質之袁開誠等亦供與張淸雲等素不認識其行刦運河道坐船實無張淸雲等在内各等語王恩湛錄供通禀復經　撫臣札飭兗沂曹濟道中衡會同運河道耆安督同兗州府知府穆特亨額提集各犯覆加研鞫綠袁開誠卽袁開存張其玉公安姜三袁破鞋卽袁敘倫又名袁春均籍隸鉅野縣先未爲匪犯案光緖十七年三月二十七日袁開誠張其玉公安袁破鞋姜三與素識在逃之袁稱卽袁守先杜金起黄靑春馮來田黄老四賀全偏馬金道龔佃元傅重舉趙方田曹慌慌卽曹孫眞並不識姓名二人遇道貧難袁開誠起意行刦張其玉等與袁稱等允從卽於是夜初更時分同夥十八人分携洋槍油捻刀械偕抵滕縣西灣地方瞥兄運河道坐船在河邊停泊搭有跳板艙門未關當留袁破鞋龔佃元傅重舉曹慌慌在岸把風接贓袁開誠等一齊上船進艙行刦耆安喝令水手人等攔捕並親自搶護關防袁稱開放洋槍轟傷水手孟石頭右䏩膊右脇並用槍筒擊落耆安上門牙一個杜金起等分用棍械拒傷水手劉廣月左額角承差馬月謙右手腕茶夫胡協文頂心當時人多手雜何人拒傷何處各犯並未看淸刦得銀物下船遞交袁破鞋等分携逃逸將贓分别存留變賣與不識姓名人得錢同刦得錢文分用各散詰無巨匪溷跡亦無窩夥搶刦别案及另有知情同夥並逃後容留分贓之人再三隔别研訊各供失口不移分别擬議禀請核辦等情奴才伏查該犯袁開誠胆敢紏夥執持洋槍行刦官船銀物逸犯袁稱等拒傷該道及水手人等平復實屬愍不畏法張其玉公安袁破鞋姜三聽從行刦得贓亦屬同惡相濟贓有起獲正盜無欵未便稍稽顯戮核明後當批飭將袁開誠卽袁開存張其玉公安袁破鞋卽袁叙倫又名袁春四凶均照章就地正法首級解回犯事地方梟示以昭炯戒其姜三一犯供獲首盜袁開誠並供由逸犯馮來田等逃所現已由該道等密飭該縣帶同該犯供指眼線馳往查拿應將該犯姜三牢固監禁俟緝獲逸犯質明辦理張淸雲魏邦巨訊非此案正盜惟供有行刦别案應飭覊查報案訊明另行擬辦殷茂榮訊係悞拿並無爲匪不法應卽遞籍保釋一面仍飭已革滕縣知縣秦應逵等協同接任之員上緊嚴拿逸犯袁稱等務獲究報毋任漏網兹據署臬司趙國華詳請具奏前來除飭取供招咨部外所有拿獲行刦官船首夥盜犯審明擬辦緣由理合恭摺具陳伏乞皇上聖鑒再前撫臣原奏聲明先由營縣獲犯八名現經訊明均非此案正盜業已分别另辦合併陳明謹　奏奉硃批刑部議奏欽此 
 
 

Page 12

 
 
[光緖十七年九月二十七日京報全錄]  
　　宮門抄○諭旨二道錄前○發抄硃批五道○直督李奏永定河伏秋大汛搶護平穩獲慶安瀾摺○雲督王等奏揀員請補　府摺○川督劉奏甄别各員留省補用片○粤督李等奏調署知縣片○直督李奏請奬勵片○九月二十七日刑部都察院大理寺廂紅旗值日吏部引見三十七名正紅滿九名内務府十一名○兆伯假滿請安○翁同龢因伊弟賞匾額謝恩○恩佑因伊子補侍衛謝恩○秀吉稽查中左門覆命○溥顧服滿請安○惲彦彬謝授少詹事恩○大額駙續假十日○召見軍機敬信淸安張蔭桓皇上明日用膳辦事召見後還宮入齋宮派出閱卷額中堂淸安○發抄卞寳第奏試用通判蕭賛廷試署澎湖通判奉硃批吏部議奏欽此○又宜蘭令沈繼曾等調署新竹令奉硃批吏部知道欽此○譚繼洵奏應城縣民李慈臣等京控案審擬奉硃批刑部議奏欽此○又拿獲搶刦盜犯審辦奉硃批刑部議奏欽此○張之洞等奏舉行武闈鄉試奉硃批知道了欽此○○大學士直隸總督一等伯臣李鴻章跪奏爲永定河伏秋大汛搶護平穩獲慶安瀾恭摺仰祈聖鑒事竊本屆永定河凌汛安瀾前經奏報在案當飭將伏秋下汛事宜妥籌布置加謹防護並因下口淤墊高仰下壅則上易潰經臣奏派記名道吳廷斌前往勘度形勢在於鄭家樓地方挑挖引河改移下口以暢尾閭伏汛前趲辦完竣入伏以後節據該河道萬培因禀稱迭次大雨如注河水接續盛漲伏秋汛内共漲至十餘次深一丈二尺五寸至一丈六尺大溜洶湧趨向靡定兩岸險工迭出蘆溝司南岸之六號南上之三號五六七八號十一二號十五十七號南下之頭二三號七號十一號南二之五六七號十五六號南三之七八九號十六七八號南四之四號十二三號南五之四號十四號二十二號南六之十號十八號南七之二十號南八上之四五號十五號南八之二號北上之二號五六七八九號十號十一二三號十五號北中之頭二三四號六七號北下之五號北二上之三四五六號北二下之六七號北三之五號十一號北四上之二號北四下之五號十六號北五之十一號北六之二號七號各工埽叚隄蟄入水甚有隨廂隨蟄冲刷老坎潰動隄　之處情形均極危險迭經該河道督率文武員弁無分雨夜分投相機搶辦或帮寛隄壩添下新埽或捲由挂柳堆築柳壩並用蔴袋裝土沉壓一面啓放南上灰壩南二金門閘分洩盛漲實賴下口新河暢順宣洩較速始得搶護平穩現在節過秋分水勢漸落河流順軌蘆溝橋存底水六尺五寸伏秋大汛安瀾等情禀報前來臣查永定河兩隄純沙中洪淤墊每屆汛期卽虞潰漫去年北上合龍以後兩岸險要半屬新工防守極難本年伏秋汛内迭次盛漲衝擊埽叚紛紛蟄陷勢甚可危所幸汛前改移下口挑挖新河洩水極形暢順該道督同二員設法搶辦全工得以平穩沿河州縣胥免昏墊之害堪以仰慰聖懷至本屆出力各員擬先行存記俟下屆彚案奏保理合恭摺具陳伏乞皇上聖鑒謹奏奉硃批工部知道欽此○○雲貴總督臣王文韶雲南巡撫臣譚鈞培跪奏爲揀員請補極邊要缺知府以資治理恭摺具陳仰祈聖鑒事竊查署雲南臨安開廣道開化府知府蔡信義於光緖十七年七月初一日在署任内病故當經具題開缺聲明所遺開化府知府係極邊要缺例應在外揀選調補照例以該員病故本日作爲開缺日期歸於七月底截缺該府係極邊要缺毋庸掣簽業將截缺日期咨部在案查定例外省知府如係奉旨命往或督撫題明留於該省候補者均無論應題應調應選之缺令該督撫酌量才具擇其人地相宜者先儘補用又道府直隸州同知通判遇題調要缺酌量以候補人員請補時應先儘記名分發人員酌量請補如果實係人地不宜始准以各項候補人員請補各等語查開化地處極邊漢夷雜處控馭撫綏最關緊要必須精明幹練熟習邊務之員方克勝任臣等督飭藩臬兩司於通省應升應調人員内逐加遴選非現居要缺卽人地不宜一時實無堪以升調之員其候補班内亦無記名分發人員惟查有軍功候補班先前補用知府劉春霖年五十三歲貴州安順府人由附生應同治丁卯科鄉試中式舉人戊辰科中式貢士殿試二甲引見改庶吉士辛未科散館授職編修光緖四年遵例報捐知府指分雲南試用是年十二月初十日經欽派王大臣騐放堪以發往五年六月初七日到省歴經委署廣南昭通東川等府知府因軍營出力保以本班儘先補用旋委護理雲南迤南道十五年十二月十八日到任嗣因剿辦猓黑夷匪出力保以本班歸候補班前先補用十六年五月初九日奉旨依議欽此兹據雲南布政使史念祖按察使岑毓寳以該員果敢有爲操守可信熟習邊情堪以請補開化府知府詳請具奏前來臣等查劉春霖器識沈毅守潔才長諳練邊務合無仰懇天恩俯念極邊要缺淮以劉春霖補授開化府知府實屬人地相宜與例亦符如蒙俞允該員係候補班前先補用知府請補知府銜缺相當毋庸送部引見所有揀員請補極邊要缺知府緣由謹合詞恭摺具陳伏乞皇上聖鑒飭部議覆施行謹奏奉硃批吏部議奏欽此○○劉秉璋片再查通行内開嗣後道府以至未入流凡曾任各官保舉並非應升之階行令試看扣滿一年分别奏咨甄别後方准按班序補又業經在省人員勞績保舉補缺後以升階用者如係咨補以堂稿畫齊後第五日行文按該省照限减半計算以奉到准補部文作爲升階到省日期各等因兹查有在任補用同知直隸州知州隆昌縣知縣樂順年四十四歲係正黄旗漢軍周文福佐領下人由文生報捐筆帖式儘先補用於恭修實錄全書過半議叙以知縣雙月選用又於恭校聖訓完竣出力保俟選知縣缺後准其在任以同知直隸州知州歸候補班前先補用光緖十五年五月選授今職十五年十二月初四日到省十六年閏二月十三日到任之日任爲直隸知州到省日期又在任候補直隸州知州羅江縣蔡承雲年四十二歲係安徽合肥縣舉人遵例報捐主事分户部山東司行走學習期滿留部候補光緖十三年遵例改捐知縣歸部選用十四年投効北洋於直隸永定河南二工漫口合龍案内因挑竣下游出力保俟選缺後以直隸州知州在任候補是年九月選授今職十六年閏二月十七日到省旋卽髜署大邑縣知縣於十七年三月十二日到羅江縣本任係部選之員應以十六年閏二月十七到省之日作爲直隸州知州到省日期又在任候選知縣眉州直隸州州判楊慶遠年五十四歲係雲南麗江縣拔貢赴京朝考後以本班直隸州州判註册候選隨捐指川試用光緖元年正月二十二日到省復捐分缺間補用因籌解協餉關隴肅淸案内保俟補缺後以知縣補用十五年咨補今職十六年十月十八日到任奉准部覆部中坐光緖十六年閏二月初七日行文照限减半計算應以是年三月十七日作爲知縣到省日期核計該員等自到任之日起均已試看一年期滿例應甄别由藩臬兩司塡註考語分别造册會詳請奏前來臣查在任補用同知直隸州知州隆昌縣知縣樂順才具明晰又在任伏補直隸州知州羅江縣知縣蔡承雲明練有爲又在任候補知縣眉州直隸州州判楊慶遠年力尚强均堪以本班留省照例補用除咨部查核外理合附片具陳伏乞聖鑒謹奏奉硃批吏部知道欽此○○李瀚章等片再饒平縣知縣王松丁憂所遺篆務應行委員接署兹查有大埔縣知縣趙夢奇才長心細堪以調署遞遺大埔縣篆務卽以候補知縣邱寳森署理該員趙夢奇並無盜刦已起四叅之案據藩臬兩司會詳前來除檄飭遵照外臣等謹附片具陳伏乞聖鑒謹奏奉硃批吏部知道欽此○○李鴻章片再統領毅軍四川提督宋慶統領銘軍記名提督河南河北鎭總兵劉盛休統帶親慶軍記名提督黄仕林記名總兵張光前統帶護軍儘先叅將張文宣歴年分防旅順大連灣威海衛各海口修築臺壘督率操防均屬勤勞懋著辦理旅順船隖直隸試用道龔照璵會辦大連灣砲臺記名道吳廷斌督造鉅工精勤罔懈水師營務處二品頂戴直隸補用道羅豐祿襄助海軍鉅細靡遺自應一體奏請奬勵宋慶擬請勅部從優議叙吳廷斌羅豐祿均擬請隨帶加三級龔照璵擬請歸候補班補用劉盛休黄仕林張光前均擬請賞加頭品頂戴張文宣擬請以副將儘先補用並加總兵銜仰懇天恩俯准照擬給奬以昭激勸謹附片具陳伏乞聖鑒訓示謹奏奉硃批覽欽此 
 
