# 1892 - 275 - 4906992

 

Page 1

 
 
[重印五經體注○全號畫報○岑宫保介福圖出售] [  點石齋啓]  
　　五經體注一書久巳風行海内而善本則殊寥寥或字多漫漶而莫辨或板太縮小而未清不獨閱者有費目力而且場屋中題解有失貽誤非輕本齋有鑒於此曾將是書悉心校印迄今銷售久罄頗蒙士林稱賞今復重印成書紙張潔白字跡清疎行欵悉遵鑒本仍裝三套碼洋兩元六角如欲躉購另　全號畫報自元號起三百號止裝訂廿五本分作四套實洋十五元所附畫譜等各種亦分訂成七本附在套内岑宫保坐鎭滇黔閩疆戰績在人耳目間士民翕服今將平生事跡繪圖置說名曰介福圖亦已印成每部實洋八角如蒙賜顧上海向本分局三馬路北甲昌京部廣東兩湖福建汴梁西安四川等省各分莊購取 
[御纂醫宗金鑑預啓] [  圖書集成局代白]  
　　醫宗金鑑一書操是業者莫不奉爲指南近緣坊本字多漫漶貽誤實甚今文記主人將家藏殿本付本局排印另請良工重新繪圖校正以公同好欲預定者每部洋二元祈至申報館購取書票准本年十月成書持票仍向申報舘帳房取書可也 
[書剿匪捷音後]  
　　江西萍鄉縣與湖南之醴陵縣本屬毗連犬牙相錯之交忽有哥老會匪相與揭竿爲亂近接有九江信息云南昌發來電報言江西省中據吉安府禀報稱初四日離萍鄉三十里之南坑地方有會匪三千餘人作亂吉營往剿相持一時許吉營獲勝殺斃會匪五十餘人生擒者三人槍傷更不計其數吉營中則不過傷十人而已閱竟爲之拍案一快此正與福建陳拱相似小醜跳梁思欲弄兵於潢池卒之天兵所指如湯沃雪聚而殲旃此輩匪徒可謂不自量力者已夫此時中國之兵旅豈猶是道咸年間之比哉自與泰西各國通商以來泰西之軍火器械駸駸乎漸人中國今則自設製造船政諸局開爐鼓鑄自造快鎗快砲如去年薄遊海上製造局晤劉仁澍都戎出新製快槍見示云其式爲劉康侯觀察所自出一放五排一排五彈連珠不絶其彈有銅壳一響之後彈子放出則銅壳自然飛舞而出不碍後彈其製之巧妙直駕乎西人而上之曾經呈騐於李傅相傅相亦所欣賞至於各種後膛砲與夫水雷魚雷無一不備無一不精曾與同鄉陸韻樵二尹談及彈子之製其式不一有鋼彈有鐵彈一槍有一槍之大小一砲有一砲之輕重分門别類不能相混又得新開煉鋼之爐從此中國之礦産凡有出鐵者皆可以煉而成鋼并無須取給乎外洋而中國製造軍械之精美實爲從前所未有也至於訓士卒則自曾左諸公與合肥相國削平粤逆士氣桓桓坐作進退皆各有法度至今湘楚淮軍聲勢自與他軍不同壁壘皆新旌旗耀采以此制敵何敵不摧以此圖功何功不克雖曰會匪大半皆遣撤之勇亦多老於行伍之人然旣經撤散之後則操練不常究不能與在營有齊驅並駕况其軍械雖亦有串通奸匪私自運濟甚且有私通西人代爲運送者然其來路究屬有限以視各路開爐自造者則小巫見大巫矣比聞湖北亦將開創製造之局香帥曾已委桑鐵珊太守張小廉二尹等計共八人在滬詳查製造諸法繪圖貼說逐細登載以待呈進香帥仿照開工將來製造之興將必有聞風興起互相則效者故吾賞與素心人談及以中國此時之軍威以之禦外侮或向虞其不足以之平内訌則可决其有餘何則我所仿者外洋之法我所用者外洋之器我所製者外洋之式而外洋之於此事早已熟極熟能生巧故其製變化層出而不窮有人謂外洋之軍械其售與中國者皆其所不用者也軍械造成而後不用則漸致銹窳卽使勤加磨擦亦將久而弗宜故外洋槍砲時易新樣而以其舊者售之他人中國購辦軍火之委員一或不慎略貪小利則最易墮其術中且一樣之出精而愈精一法之變上而益上孟子所云矢人惟恐不傷人近日泰西各國則實足以當此語而中國之製造者未免拾其唾餘其有自出心裁製成新式快槍快砲如劉康侯觀察者有幾人哉我以爲新彼已謂舊以故用以禦外侮則尚不能遽有恃而無恐而彼匪徒旁睨猶以爲中國之武備與道咸年間相似而竟敢自作不靖何其愚也試觀去年焚燬教堂謡言四布幾幾乎致中外鬧成釁端此其用計實爲最毒而卒亦涣然冰釋中外之睦誼不因此而稍傷匪徒徒自喪其元而已西人美生爲會匪私運軍火夾帶炸藥此其禍直是不堪設想而天假之緣一旦敗露卽使該西人倖逃法網而匪人之計則已不成矣由是觀之會匪之所以欲擾亂乎中國者果何爲哉夫粤匪以數萬之衆紛擾者千餘年蟠踞者十餘省而中興諸將帥整軍經武不數年而次第蕩平而况此時内難之平未逾三十年外憂之警不止一二國正在兢兢業業之際方求有備無患之策而匪徒乃不度德不量力任情以逞其有不自投羅網直致誅夷者哉 
[本館接奉電音]  
　　昨由京友電傅旨一道敬謹譯登○八月十六日奉旨淮安關監督署印恩兼管欽此 
[鳳闕祥雲]  
　　京師阜成門内祖家街正黄旗官學門前有一人肩荷重枷上書土棍一名續貴卽小續攪擾官學滿日責放等字樣詢諸知其事者謂七月十四日此人在該學門前滋擾館役喝阻不依互相揪打遂由管學官片交地方官解送提暑懲辦經提署派役押赴該學門前荷校示衆並令往八旗各學門前枷示以儆將來○新簡長江水師提督黄軍門翼升於初四日入都寓居東安門外煤　胡同賢良寺敬繕安摺膳牌差弁於初六日子刻齎往西苑門交由奏事官呈遞軍門於寅刻趨詣西苑旋由樞垣發出傳單令於第一起入見上在勤政殿垂詢長江今昔情形軍門條奏明晰退出南海乘輿回寓飯後往當道處禀安○臺灣巡撫邵中丞奏稱彰化縣屬鹿港地方原設有中路同知一員迨光緒十四年臺灣郡縣分治因該縣轄境旣分遂將鹿港同知裁撤兹據代理臺灣守龍景惇查明鹿港爲中路最要口岸沿海一帶人烟稠密商賈雲集距彰化縣城二十里卽有鞭長莫及之勢不可不派員分防俾資彈壓查彰化縣舊設南投縣丞一員分治後因該縣丞駐南投攺隷新設臺灣縣屬故僅管南投北投二保該二保地只一隅民情安靜似可無庸縣丞分防以之移設鹿港卽名爲彰化縣鹿港分防縣丞實於治理有裨該縣丞移駐後緝捕界址卽以鹿港沿海一帶馬芝二林深耕線西四保歸其分防餘仍由彰化典史專管至南北投二保統歸臺灣典史管轄以專責成等因會同譚制軍聨銜入奏八月初四日奉硃批該部議奏欽此○禮部示頭傳八旗官學候補教習叚鴻文叚翔恩知悉限三日内親身赴部騐到並携帶肇墨以備塡寫親供當堂覈對筆跡毋違特示○禮部謹奏爲奏聞事恭照八月二十七日先師孔子聖誕此一日虔誠齋戒禁止屠宰不理刑名謹此奏聞八月初七日奉旨知道了欽此○吏部爲示傳事現出有兩浙東漉塲鹽大使一缺查有在部投供之卓異鹽大使馬晉恩一員應行擬補相應示傳該 
 
 

Page 2

 
 
務員於三日内親身赴部騐到勿得自悮特示○工部尚書祁子和大司空世長因失血舊疾復發迭經請假醫治無如年老氣衰　餌不易奏功病勢日漸沈重延至本月初五日戌刻跨鶴西歸經其公子備棺含殮遵制成服擬停柩宅中數七俾得唪經建醮擇於初七日迎三大司空臨終口授遺摺循例代繕已由工部於初八日晨呈遞矣○户部爲片傳事俸餉處案呈所有正白正紅廂白三旗應領八月季甲米折色銀兩現准銀庫付稱於本月初十日已刻開放相應片傳貴旗飭知承辦人員務於是日赴庫承領○管理正黄旗滿洲都統和碩禮親王爲咨覆事印房呈稱准兵部文開現出有和碩醕親王載濤門上長史一缺咨取各項三四品人員保送入放等因前來查本旗副參領兼公中佐領海明堪以保送入放和碩醕親王門上長史相應將該員銜名咨覆兵部查照○初二日阜成門内馬市橋南溝沿順承王府東阿思門外南側有一女屍一具足未穿鞋項有刀傷地上血跡淋漓蓋自他處移屍至此者經看街兵瞥見報明本管官廳詳報提署移坊詣騐迨初五日西城指揮帶仵穩婆臨塲相騐騐得婦屍係生前被人毆傷數十處心坎項上刀傷係自行抺死屍身係由他處移來當卽塡格存案因看街兵有失察之咎笞責數十下指揮正欲言旋忽有二人跪呼寃枉認死者爲母訊其何以受傷答稱母於初一日赴阜成門内北順城街獨霸扛糧常某家因常重利盤剥不准贖回錢糧與常理論至今並未回家往詢常某被其恐嚇不期在此尋見母屍求請拘常訊究以雪沈寃指揮謂扛糧常某迭次行凶不法已極立派捕役會同廳兵帶屍子赴常家指拿解案指揮遂回坊署以後如何容俟續錄○本月初四日皇上詣頤和園恭請皇太后安是日阜成門内馬市橋地方於三籌後經步營弁兵把守巷口將席帳放下攔禁車馬往來及大駕將至突有一年逾三十口操外鄉音者飛步向前弁兵急行揪住迨　大駕過後帶至官廳訊問何爲答稱因沈寃不白意欲叩閽廳官本擬送交提署因伊再四叩求麾之使去○合肥李傅相奏稱花翎候選道王嘉善因本年直隷水災工撫賑濟需欵孔亟籌備銀一萬兩交由賑局分放並稱不敢邀奬等語查王嘉善由福建試用同知遵新海防例捐升雙月道員選用並免保舉於閩地情形甚屬熟習今以直災需賑慨捐鉅欵雖稱不敢仰邀奬叙自未便没其好善之忱應照賑捐章程專摺奏請破格優奬查上年八月間候選道榮森捐助直賑銀一萬兩奉旨榮森著發往奉天以道員補用欽此在案今王嘉善與榮森事同一律應如何破格優奬之處出自天恩等情專摺入奏八月初四日奉硃批王嘉善著發往福建以道員補用欽此○内閣典籍廳爲片交事前准禮部咨請撰擬已故正黄旗漢軍副都統恩全滿漢祭又一道等因兹將祭文業已撰就相應片交貴部卽日派員持片赴閣承領○吏部爲曉諭事現出有盛京禮部本處郎中熙敬員缺本部將論俸應升之盛京禮部本處員外郎明良擬選行文調令給咨到部相應示傳該員於八月十三日子刻穿天青褂備帶補褂元青褂並佩帶對子荷手巾赴西苑門六項公所吏部公所内書到聽候排班帶領引見如排班時不到卽將緑頭簽撤下再傳該員於十一日午刻衣冠赴部演習口奏履歴萬勿遲悮特示○户部爲片行事所有太常寺請領光緒十八年秋季經費銀兩本部銀庫於本月初十日辰刻開放爲此片行貴寺派員於是日赴庫承領莫悮 
[詳述江西匪耗]  
　　哥老會匪聚集武功山乘間搶刼此已迭詳前報兹聞該匪總頭目在湖南張貼僞示大約襲赭宼之舊說以恢復勝國爲名指斥官長煽惑民心實則因各處嚴拿會匪若輩自知法網難逃挺而走險自取滅亡也僞示内載明有僞王三百餘名兄弟或萬餘衆仍用前明國號紀歳曰洪北元年其竄踞武功山者亦出僞示自稱平南王種種狂悖令人髮指月之某日擾至湘東市蘆溪市搶刦錢鋪富户數家并聞蘆溪司巡檢蘆溪卡委員均不知下落其瀛眷皆被匪黨戕害雖未殺害居民然當倉皇逃竄時風鶴驚心手足失措紛紛跌仆被人踏死數名又聞安福地方亦有錢米店鋪被該匪餘黨搶刼一空各縣皆以逆氛逼迫岌岌可危刻下無兵無餉城池萬難支守相率禀請撫憲招勇保衛並請派兵援勦以保孤城否則失事將在朝夕不能當此重咎情詞迫切實出於萬不得已撫憲接禀後批飭先行抽丁團練不准招勇以免開銷錢糧且令靜候省垣撥派兵勇尅期援剿旋聞袁州府有團丁千名入城恊同營兵守禦撫憲復撥内河水師長龍船及小號砲船數艘揚帆駛往藉壯聲援兵力頗厚民心漸安又派萍鄉武弁在省投標者馳回萍鄉辦理團防恊同原紥之吉字營袁州營相機堵剿兵力亦巳不薄當可無虞萬載縣亦有團丁二百名守城撫憲又派在省親兵營勇百名馳往防堵安福縣則有剛字營由吉安前進路經安福定敷剿　此近日賊勢軍情大慨也官塲皆謂該匪初在湖南醴陵地方江西卽撥營勇馳往萍鄉堵剿上月下旬湖南大兵向醴陵追剿該匪敗遁倘江西某營勇力扼邊界合同勦捕該匪當不能竄至武功山何致擾及江西界内坐失事機良堪惋惜惟該匪有三千餘人之多某營勇則僅三百名多寡懸殊未能扼守此誠迫於情勢非帶兵者之畏葸貽悮也嗣又聞吉字營袁州營會同宣風市團丁移營進剿遇賊開仗陣斃賊匪八十餘名生擒二名禀明撫憲批飭就地正法有此一勝軍威大振匪勢漸衰日内振武後營及剛字營皆可尅期到袁會同各營勇團丁乘勢追剿當不難迅掃　槍以伸國法而慰輿情也 
[禁民械鬥]  
　　頭品頂戴兵部侍郎兼都察院右副都御史巡撫廣東等處地方提督軍務兼理糧餉剛爲剴明曉諭嚴禁械鬥以安良善而挽頽風事照得相友相助原以聨桑梓之情睦族睦親無非篤本宗之誼昭昭古訓垂示後人蓋欲使天下編氓羣知禮教並非以私忿爲公義以族大爲勢强也粤東地處海濵毗連閩界民俗素稱樸厚惟習俗强悍往往因小忿細故糾衆械鬥積習相沿毫不爲怪而廣州及惠潮等屬爲尤甚夫人生之初其本然之性有善無惡粤中之民天禀未嘗獨異其蠻横之故皆緣平日耳濡目染好勇鬥狼之事致令至善本性日就蕩佚而不知一遇雀鼠之嫌不論本家外族動輒糾衆械鬥焚燒房屋搶掠財物視傷人爲常事以殺人爲無妨强房凌弱房大姓欺小姓凡兹惡習所在多有甚或招集外匪購砲築臺如臨大敵逞一時之忿忘日後之憂更有一種蠧役訟棍借此圖財慫恿搆釁而别鄉無又復藉詞帮助乘隙播弄迨至釀成鬥案交相殘殺經官查辦繳兇懲究斃命者已至數十人破家者已至數十户情形之慘筆不勝書在愚民事後回思應亦未嘗不悔而當時之迷惑不省輕蹈禍端獨不思身體髮膚受之父母自襁褓以至成人教養培植劬勞備至本爲光大門閭祖宗嗣續起見爲人子者宜如何自愛身命以慰父母之心顧何以一逞血氣卽不顧身家當時卽不戕生殺人勢必抵命是欲致人於死卒亦自陷其死愚民縱不自計獨不爲父母計乎爲祖宗計乎靜言思之能無駭然驚憬然悟耶本部院三履嶺南深悉此邦民情蠻野未必盡遵善言然念及民吾同胞之義鑒此頽風實深憫惻合再重申禁令剴切曉諭爲此示仰闔屬士庶軍民人等知爾等須知立身之本孝悌爲先處世之方禮讓爲本平時鄉間習處雍雍穆穆一無所爭豈不甚善卽或偶有不平凡事須權輕重但得平心設想仇與身孰重忿與命孰輕自必盡人知之本部院之據理告誡良言與蠧役訟棍之貪利播弄誆語孰得孰失亦必盡人知之至於睦族親隣之道尤宜隨時講求我能容人人必服我揆情度理天下皆然倘或實在負屈儘可投公理處卽至相持不下猶可赴官具呈若控告而不審理或審理不能公允不妨來轅據實上控本部院無不斟情酌理立飭地方官秉公訊理該管道府秉公查辦總使吾民不留一分寃抑又何必自相忿爭致蹈刑章徒取鉅禍貽身家父母之憂乎爾居民其敬聽吾言此後務各束身守法毋倚族衆之大毋恃器械之堅毋逞一朝之蠻毋爭一時之利毋以逋逃淵藪爲可恃毋以購買頂兇爲可避毋受蠧役訟棍之教唆毋　外鄉匪徒之愚弄各馴野性一變澆風將見户盡敦龐俗無剽悍不特爲地方之幸抑亦吾民之大幸也至於族紳家長原有約束之責著將告示大意明白講解務使鄉愚年少之人共知禮法化蠻爲良仍各隨時隨地長戒其幼父戒其子不准再有購械圖鬥情事所有私藏器械悉數追出 
 
 

Page 3

 
 
一併繳官倘敢縱容包庇一經訪聞或被告發除飭地方官會營勒緝滋事各兇匪按照律例擬辦外定將該族紳家長併從嚴懲　經此次示諭之後倘有蠻鄉鉅族不遵禁令仍前械鬥迨經官司查辦尤復負嵎抗拒則是形同化外此等頑民何足顧惜惟有派撥大兵前往會同地方官剿辦凈盡有犯必誅决不稍爲寛貸本部院一片苦心爲爾民熟籌利害以期力挽頽風不憚諄諄告誡其各凛遵毋違　切　示 
[南湖風月]  
　　嘉善諸紳董不知有何公事禀商江邑宰出示勸令各茶館每碗捐錢兩文茶館主以生意艱難斷難遵諭遂約齊闔城七十餘户一律閉門聨名具控府轅請爲豁免宗太守核其情節似乎未便加抽乃出示曉諭通衢並派差役數名赴嘉善傳諭各茗寮令其照常開市○王店鎭趙姓樹行主不知因何被人剜其雙目由家族舁至禾郡投嘉興縣訴請騐傷金邑尊詰問兇手伊誰供稱實難指出遂諭令遄回醫治一面派差前往密訪情由○本月初八晚嘉恊張恊戎乘舟赴滬然後换船赴福建署中公事由都司代拆代行 
[䔉嶺鐘聲]  
　　鎭江南門内晉家巷某姓家向業蠶絲某日夫妻因細故勃谿妻遂歸寍母氏夫亦他往閒游家中祗留一十二齡之男孩獨宿空房不無膽怯遂於晚間高燃樺燭然後安眠并以紙燈籠懸挂牀邊朦朧睡去忽燭花飛墜燃及燈籠烈烈轟轟牀帳盡燬幸多人未經就寢急奔入房中施救將孩赤條條從火中拽出然後取水以澆幸孩未受傷而牀帳已付之一炬矣○前月某夜突有强徒明火執仗擁入鎭江西鄉畫字橋羅姓磨坊刼去銀錢衣物約值數百金當經報案緝拿迄今尚未破獲丹徒縣王伯芳大令恐干參處乃於街衢遍貼賞格大約謂如有人拿獲眞贓正盜者賞洋銀五十元聞風報信因而緝獲者半之　棠日有某國兵船水手放假登岸買醉壚頭旣罄三蕉策蹇至京畿領外適有甲乙二鄉人至見其醉態可掬思有以魚肉之突從驢背曳下按倒於地向身畔搜尋見腰槖空空祗有一金對時表遂强行攫取自以爲慰情聊勝於無陡遇一十餘齡童子意欲俵分甲乙允之乃招邀他往水手酒力稍退正擬報請緝查隨有某辦館夥伴前來因告以故並請代追夥伴允之得將童子追獲送請洋務局究懲研訊之餘供出甲乙二人姓名住處立卽飭差按名提到想須加意嚴懲也 
[神山仙語]  
　　發布憲法開設國會二者爲日本建國以來空前絶後之舉此次擬習西洋例建一碑閣以垂記念其議創自靜岡縣士族清水某旋由其知已之友襄成其說事乃得成初擇地東京日比谷舊練兵塲其閣廣十五間四面疉石圍以鐵欄中立記念碑側建一石記捐户之名閣共三層第一層置碑第二層陳列明治當代朝野諸名士玉照第三層則奉安日皇聖像四方置電燈上懸某親王篆額期以三年告竣惟大匠言日比谷地土甚鬆不合建造高閣故更擇向島白髭之嶷云○前年高麗元山地方官下令不准米荳出口彼時日本商人之業此者以虧折甚鉅聨名禀請駐韓公使照會政府索償初時政府不依旣而公使催促再三政府始於今春允償銀圓五萬日商以所償太少請再索賠公使與政府往復函商延不結案兹新任陸奥外務大臣查及此案遷延過久特於日前令駐紥朝鮮之梶山公使謂索償事件延宕至今尚未處置殊於我國威信二者大有關係宜作速向彼議定云○駐紥中國之日本公使大鳥君圭介瓜期伊邇傳聞日廷擬派中島君信行接任然猶未見明文也○今秋日本靜岡縣屬水災甚重地方官上奏後日皇憫之特遣使前往巡視九月二十九號又與皇后共賜銀一千圓以資拯恤 
[九峯黛色]  
　　松江訪事人云每屆中秋好事者必舁錢明宫楊侯雙板橋施相公偶像出游名曰賞桂循俗例也此次施相公會申有文武欽差收毒放毒解餉官臂鑪香之類香車絡繹寳馬縱横較前尤爲執閙楊侯會亦鹵簿鮮明窮工極巧有扮小犯人者錦衣玉貌聳立健漢肩上以行童子無知不知所犯何罪而乃琅璫鐵索幾類重囚愚人之愚一何可笑○婦女入廟燒香本干例禁今則相沿成習大有積久難返之形揣其心直若以我佛有靈總不難消災獲福然此第冀幸於今生未嘗妄求夫後世也乃松江之燒八寺香則更可笑矣八寺者何東禪南禪西禪超果普照妙嚴龍門廣化是松俗每屆八月初八日青年少女白髮老奴各乘肩輿往各寺拈香默禱虔求菩薩保祐使來世投生時得好八字殊不知字與寺音同義異而欲藉此心香一　求來世如郭汾陽之大富貴亦夀考嘻何其惑歟茸城不乏讀書明理之君子奈何不思挽此頽風乎 
[觀察逝世]  
　　昨日滬上接到天津電信知唐景星觀察於十七日午時因病逝世聞者無不惋惜云 
[敬業書院道課題]  
　　昨日關道憲聶觀察課試敬業書院清晨諸生童紛紛齊集學師宣廣文乘輿先至至鐘鳴九下聶觀察亦鳴騶涖止廣文降階迎入至西側廂暫憇略坐片刻旋升公案點名給卷約共三百餘名是日課題錄左文題入其疆土地辟田野治養老尊賢俊傑在位則有慶慶以地詩題賦得最是橙黄橘緑時得時字五言八韻 
[滬濵瑣紀]  
　　前日南市新大水果行夥殷泉明雇車押送貨物行至中途被貨捐局某甲所見上前盤詰殷大肆咆哮互相扭打甲遂告知地甲將殷及車夫陸仁七江候寳一併拘住交與地甲一面回局禀明不知作何料理○近來新花上市本埠南北各花行生涯頗形暢旺前日有小工六七人不知因何起釁突至滬南與榮廣大花行主某甲理論聲勢洶洶甲卽唤十六鋪地甲前來彈壓旋由工頭張村榮陸堃林出爲調處令各小工購備香燭向甲服禮其事始寢 
[縣案彚錄]  
　　有康阿桂者賊星照命往西南鄉廿六保三十二圖關港地方行竊鄉人徐姓家衣服釘靴等物當被徐姓知覺將康拘獲交由圖董送縣訊辦黄愛棠大令諭飭收所候訊此已見諸前報前晚大令升堂研詰康供稱係本邑人已失怙恃亦無兄弟小的向在鄉間耕種度日安分守已不敢爲非此次因有急需初次悮犯叩乞施恩大令以康阿桂旣已犯竊尚取花言巧語判笞三百板枷號二月發頭門示衆期滿再核○張阿大在滬城大南門内陸姓家行竊康熙字典等書籍由捕拘獲解縣訊供收所本報已紀之矣前晚由黄大令提訊失主陸姓並未到案詰問張阿大供稱童生係南匯縣人向以訓蒙餬口此次竊物實因貪小起見所有贓物除起案外尚有數部售與城中四牌樓相近某書坊内求請明察大令以張阿大旣係斯文中人不應犯竊喝令戒責一百下仍飭還所候傳失主到案覆訊○縣捕緝獲竊犯曹祥貴並搜出破舊衣服解送案下經黄大令升堂研詰曹供稱初次犯竊現患疾病求恩寛宥大令騐得曹祥貴患病屬實判發善堂醫治俟病愈解案發落 
[英界公堂瑣案]  
　　英廨讞員蔡太守於昨日起銷假視事會同英國佩副領事訊問各案臚列於下○王德富撑駕木排駛過大橋與朱三才之船碰撞朱三才欲將木排推開勢已不及反致軋傷當由巡捕將王朱兩人一併拘至英公廨蔡太守飭將王暫押朱送往仁濟醫院療治俟傷痊再行訊斷○包探陳阿九禀稱胡子柯向楊順林店中行竊洋布三疋拘獲人贓送案請訊楊順林訴稱胡掩入店堂竊取洋布胡子柯供係廬江縣人貧迫異常致犯行竊包探又禀稱胡已屢犯行竊察太守判將胡笞責一百板枷號一個月期滿遞回原籍贓給失主領去○包探秦少卿沈金隆稟稱程慶鴻行竊陶榮庭之水烟袋又竊姚榮春之扇子等件今得查獲人贓送案請究程慶鴻供稱係歙縣人承襲雲騎尉世職寓居天保棧以書畫餬口扇子係大吉祥扇店夥吳少卿交來水烟袋確係行竊得來惟只求施恩蔡太守判程管押三個月期滿遞籍贓存捕房給還失主月王長夀訴稱開設麵館藉圖微利有熊錦秀乘醉闖入毁壞物件值洋一元是以交捕送案又有開茶肆之張天祥訴稱被熊錦秀破碎茶碗值洋一角熊錦秀供稱因醉誤事所毁各物情願賠償蔡太守謂熊錦秀酗酒滋事本應嚴懲旣願賠償姑准從寛了案 
[法捕房瑣事]  
　　長源客寓主王老長所開裕成昌掮客行被股東羅瑞照朱玉堂卽翰香及司帳陸寳堂等串騙客貨經各鋪户赴公堂控告由王老長將陸羅朱等先後尋獲扭送捕房其詳已列前報迄今案懸日久原告一再禀追朱玉堂由英公廨移送到案昨晨經葛同轉將陸 
 
 

Page 4

 
 
寳堂提案訊問陸供裕成昌掮客行實係王老長所開羅瑞照朱寳堂在店作夥日前向衣莊賒去熟羅長衫二件由朱羅二人穿著又有官紗女衫由羅瑞照送與妓女問所騙鞋襪如何售去供稱出售之物由朱玉堂經手典押之物由羅瑞照經手尚有剩下各物由伊等帶往杭州銷售店中有白米一擔被出店羅昌良携回家中問王旣是股東常到店中否答稱王有資本洋四十元所以常到店中用膳同轉卽將朱寳堂帶案質問朱稱五月間小的賦閒無事向王老長托薦生意王欲開掮客行用小的爲夥又用舊夥羅瑞照爲擋手五月二十日王以洋銀四十元給與羅手作店中資本當卽購買生財於二十二日開張問爾等開設掮客行必有合同供稱本有蕭山客人某甲等言明來滬後住在店中並囑代辦各貨不料開張後該客並未來滬王老長卽欲將股本洋四十元抽出允於六月中歸下適其時店中並無洋銀遂向各鋪户賒到鞋子數十雙付諸長生庫歸還洋四十元詎料王取洋後竟不付下被各店鋪催迫祗得將店關閉各自逃避問王老長曾否分用物件供稱王但取鑲鞋一雙同轉著帶王至案謂曰裕成昌掮客行係爾所開所用夥伴騙人物件應由爾理明不得置身事外王稱羅瑞照曾向小的借洋十元並有筆據至股東一說實係被誣同轉一再研詰朱羅均執定前詞同轉謂王曰爾夥向各店鋪騙去貨洋一百七十二元六角爾將若何料理王稱小的實無串騙情事求恩寛宥謂朱羅指爾爲股東豈容抵賴著與朱羅分别管押限交騙欵○朱大控聶長海將女誘匿一案已詳前報昨晨朱又投案禀追同轉謂聶不認誘騙爾將如何朱稱探知聶長海與其友串通將女騙往嘉定售與太倉某染坊内作媳已得價洋一百五十元同轉著帶聶長海到案質訊聶稱朱大向開花烟館走失者乃其買女大約隨客逃逸同轉謂朱曰爾控聶長海誘逃毫無証據碍難追究况爾開設花烟館門庭如市往來人衆不能指實被聶所誘朱稱女孩被售太倉有沈長根知其底藴同轉著朱邀沈到案再行質訊○紅黑籌賭徒張和尚引誘孩子顧金生賭博輸錢一百五十文又將棉襖典押錢五百文一案已登報牘昨晨包探將棉襖一件吊到同轉著將張帶案判令先行枷號再行管押著交錢六百五十文棉襖交顧領去○洋瓶店主王之福控江北人管二卽潘二串同潘三以兠售洋瓶爲名騙去洋三元一角經葛同轉判令押交在案昨有在虹口開設車寓之吳四投案禀稱潘二向以推車爲事尚稱誠實此次實係受人之愚小的願代繳洋三元請將潘二開釋同轉察得潘二狀類痴愚准卽釋放洋交王之福領去並諭王曰如以後遇見騙子准卽扭送到案以憑嚴辦○私攺東洋車照會之孔華小枷期未滿因病交保兹因病已愈包探查知孔在家賭博遂於昨日傳案補滿枷期然後釋放 
[六馬路仁濟善堂彚解山東急賑第一批啓]  
　　謹啓者敝所連接潘振聲翁濟南來電告急因該電告急因該處廿餘縣被水億萬災黎嗷嗷待哺囑於無可設法之中籌欵接濟不得已先行彚解銀一萬兩分裝五箱由招商局輪船運往登萊青道李觀察轉解濟南潘振聲兄擇最苦者散放是批申報館銀一千兩絲業會館銀六千兩敝堂銀三千兩合併聲明目下奉豫順直各路待賑更兼山東連年被災籌賑情形眞同弩末惟望海内諸大善士俯念億萬災黎死生呼吸解囊救命功德無邊再目下天氣漸寒轉瞬風雪凄其災民何堪設想更望大善士及時授衣挾纊之思奚啻冬日如欲請旨建坊捐助棉衣尤爲捷徑有志顯揚眞是大好機會望雲叩禱敬盼鴻慈[  滬北籌賑公所施善昌等拜手]  
[桐孫擢秀]  
　　葛耕心堂主人慈祥愷惻善念充周近以新得文孫誕彌厥月戚友備多儀以餽本欲筵開湯餅以答隆情祗以晉豫燕齊飢民載道　此寒威洊至北地冰凝需振孔殷刻不容緩因以此費送交敝館協振所囑爲散給飢黎呼癸聲凄憫此衆生之苦惱添丁喜溢培將善果而滋榮欣看麟降自天提戈挈印拯彼鴻嗷遍地發粟散財善與人同福眞無量矣特志報尾以表謝忱 
[鉅欵賑災]  
　　頃奉到恊源莊交來無名氏大善士規銀一千兩特助順直賑欵求保次子病愈請符療治拜領之下感佩奚如值此災區急待拯救今蒙大善士慨解仁囊巨欵惠濟仰體上天好生萬民感戴俯爲少君造福二豎潛消勿藥之喜可爲立待恭篆靈符備函奉謝外謹請登報用彰盛德[  上海六馬路仁濟善堂籌賑公所施善昌等謹誌]  
[筵資移賑]  
　　浙湖嚴伯經廣文俯念災區需振孔殷將嚴廣茂嚴承茂南北貨糖行中秋宴客筵資移助賑欵計鷹洋二十元賓主同心好行其德志其崖略亦足感動人心矣[  上海北市絲業會館籌振公所施善昌謹誌]  
[申報舘恊賑所經收順直山東河南賑捐八月十一日至十五日止第一百七十二次清單]  
　　十一日姚江四留居士洋十元陳善士爲同人恭賀夀禮筵醵餘資少思生中秋香斗酒食資二户各洋三元許華華洋三元五角王玉峰洋二元温宅一善堂蘇州道修堂定邑王泉記三户各洋一元江萊官江青官嘉善堂三户各錢一千來洋二元八角錢六十文安慶虚白齋錢二千胡俊清錢一千一百三十裘文明保平安二户各錢二百兪紹章錢四百來得恭錢三百七十魏菊生錢九十龔中來錢一百三十文以上八户來洋四元○十二日無錫蓉陽洋十元崑山葉鳳崗陸芳洲等洋六元莫釐嚴洋五元五鳳樓代收書畫潤資洋三元九角退思居士洋一元松江受愚字銅洋十五元○十三日崇讓堂劉洋五十三元吉人氏玉山博雅堂張邨邱馬氏祈病人三户各洋一元南翔諫溪漁子書院膏伙助賑洋三元江西力不從心子求母病全愈洋二元隱名氏洋一元銅洋三元蕪湖無名氏銅洋四元嘉定祥泰成銅洋二元學棗一沙子洋三角○十四日悦昌文洋十元又中秋筵宴資洋四元李門宋氏求病速愈洋四元大豐號月餅資洋二元東莞秦煜珍經募衛和廠洋一元無名氏同華居中和平碼店三户各洋五角杜廷輝陳仁圃二户各洋四角鄧曉山李仁三姚濟庭劉宅朱宅張宅六户各洋三角盧海山洋二角五分陳澤慶陳履仁劉姓徐昭堂周月池梁蓉譜林宅王耀庭黄氏九户各洋二角陳宅葉宅二户各洋一角○十五日宏大莊衆友節省月餅資福州得過且過子二户各洋四元汪履祥求病速愈洋二元百花祠主人浩然正氣散一千服黎以炤銘洋五角雙林有心無力人洋一角保平安去三酉保慈安三户各洋三角居易子無名氏吳時氏陳四郎香斗資求平安四户各洋二角以上總共收英洋一百五十八元一角五分銅洋廿四元大錢六十文浩然正氣散一千服 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江寍官報]  
　　八月十一日總辦江南水師學堂前淮揚道桂嵩慶總辦沙漫洲緝私鹽厘候補道楊鍾琛到統領新兵等營福建汀州鎭李占椿均見叅將權可仁禀到由漢口回知縣胡杰赴溧水公幹回代南瑞兵船葉伯鋆由上海來代鈞和輪船孫紹鈞由湖北回卽辭赴上海十二日請補江南鹽巡道胡家楨辦支應局候補道吳炳祥均謝委順直賑捐辦釐捐局歐陽霖辦沙漫洲緝私鹽厘楊鍾琛辭常鎭道黄祖絡江西吉安府訐道培卓異俸滿請咨赴都引見候選通判劉盛鑲進京辦高郵厘捐知縣馮譽騏江西試用縣李光表由江西奉委來寍投文候領砲運轉湖口瓜洲鎭謝濬畬統領新湘全軍記名提督陳基湘代漕標淮海水師左營遊擊歐陽成松均到見巡道謝禀知今日考吏治十三日知府張炳生通判羅繼琛禀知復勘城工事竣通判朱廷佐知州陸樹榘禀知由蘇分寗都天廟砲臺監工委員知縣葉元鋆鎭江來奉示察看請補江南鹽巡道胡家楨辦防營支應所候補道吳炳祥稟知今日開辦順直賑捐兩首縣陶藍禀知今日四覆文童完塲正任宿遷縣黄沛縣馬准補碭山縣陳知縣葛祥熊州同胡瀛禀知府署閱卷畢准補碭山縣陳守晸知縣戴輔道葛祥熊蔣德修禀知對本畢訓導許桂清奉示考試瓜洲鎭謝濬畬署長江江隂協張樹霖代奇兵中營提督易至忠禀辭奇兵營守備林夀康叩謝禀到調署贛標中營左哨千總魏得高禀辭補昨日正任理事同知文禀知奉委管解京倉餉銀禀辭十四日將軍豐親拜辭行總辦儀徵淮鹽總棧候補道凌蔭庭到江西吉安府許道培辭進京知州楊增芳到清江來正任沛縣馬光勛謝委府發審差代江安輪船楊星田禀知丹徒接貢巡檢朱錫蕃到奉海分司委解三書院膏火銀兩來 
[上海北市絲業會舘籌賑公所施少欽經收順直山東河南賑捐七月十三至十八日第三千二百九十一至九十六次清單]  
　　十三日咸寗縣樊善士筵賞移助由蔚泰厚來規元一百兩青浦錢和寳求體健長夀洋一百元西灞怡怡軒求安氏由寳和莊來各洋五元又不求名洋三十元鄂省湯西侯由源豐潤來十元振端二元金和隆二元揚州阜成典三行氏以免過處一元遇安子省吃藥五角憫災人爛板洋二元不例名次小洋十角○十四日武寳記洋十元直塘陶培卿求女病卽愈五元顧義方求病卽愈一元于慶熹求病卽愈二元孔隴同茂典雷陽無名氏由武穴寄來二元隱名氏二元無名氏求合家平安二元安省公阜康銅洋二元○十五日誠資先慈冥福洋十元吳琨圃求平安洋十元無名氏十元楊季玉爲内人病求速愈十元常熟夏益三爲兒坤元求病速愈十元忍和堂五元陳姓五元鎭洋李慶升六十夀辰同室楊氏節省夀席捐賑求身體康健合家平安五元周饒氏三元吳縣藉寓常德顧桂生常平紋銀二兩祝詠記求肝疾速愈洋二元許勤官一元成記求母夀綿清吉一元公和祥盛次梅求利一元隆慶里公醮餘資四角三分又紙燈售價三角無錫鮑允執銅洋廿一元○衢州逸樵氏洋一元一角又墓種德堂洋八角梵音氏六角無名氏清德氏郭茂言三户各五角景周氏四角周耀氏三角成善軒阜通棧恊成無名氏學善成五户各二角無名氏存樸軒無名氏樂餘軒無名氏楊泰茂孫華氏清吉軒八户各一角共廿一户合洋六元對開洋一元○十六日崇德堂由源豐潤來洋五十元又邱姓四元又丁姓二元武林申昌書畫室募無名氏保胎産平安十元閩省鹿引山人酉祿氏求母康健平安四元錢林保求母病速愈三元湖州織簾内史二元　溪樵子求家口吉慶妊孕平安由招商局來二元○十七日蘇州梅先女史還願由惠泰莊來洋五十元高郵河捕分府署陳雲樵募蕭駱氏太淑人廿元景鎭九吉甡崇德堂奉慈命夀筵資移助求保康健合家平安十元默禱氏求除隱患四元隱名氏祈沿途平安四元宿瀛彪十元黎門譚氏三元嘉興吳海亭募蓮姑求早得子一元二角又方門鈕氏求病愈二角柘林守身居士求病速愈强健五角○李靜錢三百文又募仰止堂洋三角錢二百文榮月林安雅堂楊叔記朱錫麒四户各三百文范靜記二百文共七户合洋二元○十八日王康衢爲兒普慶求鼻塞速續捐由惠泰莊來洋五十元天津海關道署述泉睛四十二元懷寗氏求合宅平安由寳和莊來廿元徐少甫中元節經懺資移助求體强健合宅平安廿元朱鳳池求妻病愈五元士公堂三元無名氏二元葉長春求合宅平安二元金陵九痕外史二元葉桂生求目疾速愈一元無心無力人求平安一元○吉安無名氏洋一元又二角王惠庶二角錢三千文王門韋氏一千文無名氏五百文諸元魁王門李氏各二百文水巷李氏一百文王惠民洋邊二元共九户合洋五元四角爛板洋一元對開一元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年八月初九日京報全錄]  
　　宫門抄○發抄硃批五道○皖撫沈奏揀員請補知州摺○湖督張奏訊明已革守備劣跡各欵按律議結摺○八月初九日刑部都察院大理寺侍衛處值日無引見○錫侯假滿請安○那公續假五日○左侯續假二十日○掌儀司奏十一十三日祭奉先殿漪貝勒澍貝勒行禮○召見軍機懷塔布清安阿克丹○皇上明日卯初二刻至奉先殿夀皇殿行禮○發抄德馨奏請將拿獲會匪陳常等出力之撫州守顔鍾驥等奬勵奉硃批著照所請該部知道欽此○又收捐順直賑銀二次請奬奉硃批户部議奏單併發欽此○又候補道繆德棻署贑南道奉硃批知道了欽此○又試用守吳廷桂期滿甄别奉硃批吏部知道欽此○又星子令慶錫庚署餘干令奉硃批吏部知道欽此○○頭品頂戴安徽巡撫臣沈秉成跪奏爲揀員請補直隷州知州以資治理恭摺仰祈聖鑒事竊照和州直隷州知州羅錫疇病故遺缺業經聲請扣留外補在案伏查例載外官道府以至佐雜等官病故之缺應以病故本日作爲開缺日期每月自初一日起至三十日止截缺一次如下月報到上月所出之缺應勒歸上月截缺各等語今據懷寗縣申報本任知縣直隷州知州羅錫疇於光緒十八年三月十七日在省病故應以病故本日作爲開缺日期應歸十八年三月分截缺是月分並未出有缺項相同之缺毋庸掣簽應遴員請補兹據布政使阿克達春按察使嵩崑查有發往安徽補用直隷州知州徐宗澄堪以請補會詳請奏前來臣查定例各省道府同知直隷州知州升調所遺及病故休缺出俱先儘候補班前酌補一人次將候補正班酌補一人又查例載欽奉特旨以何項官員留省卽補及明保人員引見奉特旨以何項官員留省補用儘先補用遇有缺出悉准該督撫酌量先儘補用不積各項班次之缺此項人員補缺不扣甄别又各省同知直隷州知州如係奉旨命往或督撫題明留於該省候補者均無論應題應補應選之缺悉准先儘酌量補用又奉通行章程内開由部分發赴省例應扣滿照限以製簽之日作爲到省之員如限内到省旋卽丁憂查其丁憂日期在該員赴省照限製簽坐日以前未屆製簽之日先期丁憂者尚無到省日期可計應以接到准其起復部文之日作爲到省又准吏部議覆在部就近起復人員通行章程内開嗣後各省候補試用人員丁憂後屆服滿時緣與來京在部呈報服滿者核計丁憂服滿之案與例相符一面辦理准其起復一面發給該員執照俟准其起復堂稿畫齊按五日行文於文内隨案註明坐日按照各省程限减半計算以接到部文之日作爲該員起復回省日期各等因安省直隷州知州病故休一項上次廣德直隷州知州缺出已用至候補正班人員止今和州直隷州係繁疲中缺安省現無鄭工新海防遇缺先海防先海防卽舊例銀捐遇缺先遇缺各班人員惟有特旨命往補用人員自應照例以特旨命往補用人員不入班次先儘補用查有發往安徽補用直隷州知州徐宗澄現年三十九歳浙江歸安縣人由附貢生遵籌餉例報捐主事同治十二年十一月騐看簽分刑部陜西司兼貴州司行走光緒元年乙亥恩科中式順天鄉試第十七名舉人二年十一月學習期滿奏留補用歴派陜西司帮主稿正主稿督催所保送倉塲漢監督五年在河南恊黔捐局攺捐不論雙單月選用知縣並加同知銜七年本省海運出力保俟選缺後以應升之缺升用八年北城捕盜巡夜出力保加一級十三年遵鄭工例捐升直隷州知州不論雙單月選用十四年報効製造軍器銀兩經海軍衙門王大臣具奏十四年十月十四日欽奉懿旨徐宗澄著以直隷州知州發往安徽補用欽此十一月二十三日由吏部帶領引見奉旨著照例發往欽此四月二十七日奉發執照硃限五十五日到安扣至十五年正月二十二日照限期滿該員先於十四年十二月二十一日到省是月二十五日丁父憂回籍守制係在照限期内丁憂尚無到省日期可計應俟服滿以接到准其起復部文之日作爲到省嗣經服滿在部呈請起復領照於十七年五月二十七日到省坐十七年五月初九日行文按安省照限减半計算應扣至是年六月初七日接到准其起復部文卽以是日接到准其起復部文之日作爲該員到省日期註册補用照例毋庸甄别該員留心治理處事精詳以之請補和州直隷州知州實堪勝任與例亦符如蒙兪允該員由發往安徽補用直隷州知州請補直隷州銜缺相當毋庸送部引見除將履歴清册咨部查核外謹會同兩江總督臣劉坤一恭摺具陳伏乞皇上聖鑒勅部議覆施行謹奏奉硃批吏部議奏欽此○○頭品頂戴湖廣總督臣張之洞跪奏爲查訊已革守備開補糧缺挪移日期虚扣曠銀限内全完按律議結恭摺仰祈聖鑒事竊前據署湖南永州鎭總兵馬朝龍禀稱訪聞嶺東營守備謝上元貪婪妄爲物議紛騰當飭據署鎭標左營遊擊劉河清就近密查禀覆查得該守備謝上元劣跡多端有冐餉賣糧受人財賄情事並將查明款單曁兵丁開補日期清摺鈔送前來當經臣將謝上元撤任奏明請旨革職提同飭發湖南臬司嚴行查訊擬辦欽奉硃批著照所請兵部知道欽此欽遵轉行去後兹據署湖南按察使吕世田詳稱提到謝上元曁嶺東營把總樊二鼎營書隊目人等並全案卷宗來省按照馬朝龍原禀各節逐一查訊如原禀撥補糧缺勒索花費一節謝上元堅不承認詰訊把總樊一鼎書識隊目人等僉供謝上元在任挑補兵丁因諭飭隊目分派歸伍未照向章由把總轉行致滋疑謗並無得賄實據又如原禀侵吞馬價並以革兵作故冐領惠餉一節據謝上元供嶺東營每年應領額馬四匹價銀四十八兩八錢遇有倒斃隨時買補並未缺額兵丁病故每名應領惠賞銀二兩奉文减二成騐發實正領銀一兩六錢在任六年凡有故兵應得惠賞一經赴司領獲隨卽轉發有兵丁李青蘭等三名病故因無家屬承領惠銀當經留充營用有卷可稽質之把總樊二鼎及書識人等供亦相同又如原禀吞蝕前任移交修整衙署公項勒派兵丁捐銀所領公費並不製造火藥以致庫存鉛藥稀少一節據謝上元供前任守備移交公項僅止十二兩二錢而衙署年久失修勢將傾圯當此庫欵支絀旣未敢請領卽捐廉爲倡並令把總隊目營書共湊銀三十七兩零彚同前任移交公項購備工料稍爲修葺並非勒派至營中應領公費每年銀八十兩除循例支用外僅存銀三兩悉數購買火藥尚屬不敷無可侵漁質之把總樊二鼎及書識隊目人等所供無異至原禀遇糧缺壓擱不補一節調到歴年開報兵丁花名年月底簿當堂查閱自光緒十一年三月謝上元到任起至十七年十月交卸止革故兵丁共有五十四名或將開單日期攺遲或將募補日期攺早核算虚冐應扣曠銀四百九十一兩八錢三分五厘並未解司此外詰無另有侵冐入已之事研鞫不移案無遁飾並據謝上元將扣存銀兩如數呈繳到司應卽擬結查律載管軍官吏冐支軍糧入已者計贓准竊盜論註云承委放支而冐支者以監守自盜論又例載監守盜倉庫錢糧入已數在一百兩以上至六百六十兩杖一百流二千五百里勒限一年追完如限内全完流徒以下免罪各等語此案已革嶺東營守備謝上元經管兵馬錢糧宜如何核實經理乃任意挪攺開補日期扣存曠銀四百九十一兩八錢三分五厘並未解司實與管軍官吏承委放支而冒支軍糧無異自應照律以監守自盜論謝上元合依監守盜倉庫錢糧入已數在一百兩以上至六百六十兩杖一百流二千五百里例擬杖一百流二千五百里現據該革員將扣存銀兩如數繳出業已革職所有流罪應照限内全完流徒以下免罪之例免其治罪所繳銀兩飭移藩司彈收歸入曠銀報撥該營兵丁開除募補各日期飭令後任守備另行據實造册送查以昭核實等情具詳前來臣查已革守備謝上元雖查無補糧索費冐領惠賞吞蝕公項勒派兵丁少製火藥各情事惟挑補兵糧並不照章由把總轉行復令弁兵湊銀修署以致物議紛騰已屬不合至該守備經管兵馬錢糧乃敢任意弊混挪攺開補日期虚扣曠銀所扣存之銀並未解司實屬違例妄爲自應按律問擬現已據將扣存曠銀如數追繳業經革職照例免其治罪所有訊明已革守備虚扣曠銀限内全完各緣由除咨部外謹會同湖南巡撫臣張煦湖南提督臣婁雲慶恭摺具奏伏乞皇上聖鑒勅部核覆施行謹奏奉硃批刑部議奏欽此 
 
 

Page 13

 
 
[光緒十八年八月初十日京報全錄]  
　　宫門抄○發抄硃批四道○台撫邵奏拿獲積年巨匪訊明懲辦並保奬出力人員摺○楚督張奏叅軍守備嚴拿審辦片○直督孚奏請攺奬片○又奏叅革知縣片○新撫陶奏吐魯番等廳州縣被災大概情形摺○八月初十日工部鴻臚寺廂黄旗值日無引見○熙貝勒請假十日○召見軍機○發抄劉樹堂奏潘庫缺額災荒等銀另籌撥補奉硃批户部議奏欽此○又請將已故撫臣趙士麟帥承瀛專祠列入祀典奉硃批著照所請禮部知道欽此○又烏程令張覲光與新城令周銳調署理奉硃批吏部知道欽此○又解北洋海軍經費奉硃批户部知道欽此○○頭品頂戴福建台灣巡撫臣邵友濂跪奏爲拿獲積年巨匪訊明懲辦謹將在事出力人員籲懇恩施恭摺奏祈聖鑒事竊台地民强俗悍盜風素熾外海内山緝捕匪易雖經迭飭營縣獲辦不少而著匪鄭尚頻年到處刦掠聚則百十成群竟敢抗拒官軍散則飄忽靡常終莫得其蹤跡前據台灣道以該犯　尚實爲台南一帶盜賊之魁民間受害不可勝計禀經臣批行飭委熟悉台南情形之留閩儘先補用都司鄭超英隨帶勇線分投跴緝亦以該犯黨羽衆多耳目通靈屢獲屢被幸脱嗣於本年四月十九日鄭超英探得該盜因聞拿緊急由鳳山率黨往結嘉義匪徒該員得信卽督帶弁勇馳往截拿是夜遇賊黨於嘉義縣屬之藔仔廊地方壯勇上前兠捉鄭尚卽喝黨開槍拒捕互相攻擊立傷勇丁三人該員見賊勢兇悍亦卽揮令勇士分布圍捕一面親率軍功鄭揚聲等奮不顧身直前撲捕鄭尚相持力竭遂得就擒獲並擒夥犯鄭青一名賊黨擁衆奪犯適營縣兵役亦聞信到卽會拿餘匪始各逃散追捕無蹤奪獲洋槍二桿六響小洋槍四桿尖刀四把一併解道督同代理台南府包容調集鄭尚積年被人指名控告之殺人搶刦黄鵝等命盜各案六起放火焚燒黄牛房屋並捉其三子勒贖一起抗拒官軍喝黨銃斃什長廖玉琳一起訊據鄭尚均一一直認不諱詰其此外未被指告各案據稱伊爲匪十餘年歴犯案件實已記憶不清等語究詰鄭青尚狡不承認錄具鄭尚認供禀經臣核飭先將鄭尚就地正法梟示以快人心在案兹據台灣鎭道將在事出力員弁呈請奏奬前來臣查拿獲著名大盜人員勞績與戰功無異者例准破格奬勵並免送部引見此案積匪鄭尚頻年搶刼殺人捉人勒贖抗拒官軍業已罪不容誅今該員鄭超英奉委盡心拿辦奮不顧身用能將屢犯積案盜魁鄭尚首先擒獲爲民除害核其勞績實與戰功無殊合無仰懇天恩俯准將留閩儘先補用都司鄭超英免補都司以遊擊仍留福建台灣鎭標儘先補用並加叅將銜免予送部引見出自逾格鴻施除將履歴供招咨部查核並飭道將鄭青發縣照例訊辦其餘出力稍次各員由臣酌給外奬以示鼓勵外謹會同閩浙總督臣譚鍾麟恭摺具奏伏乞皇上聖鑒訓示謹奏奉硃批著照所請兵部知道欽此○○張之洞片再據湖北布政使王之春按察使陳寳箴會詳稱據枝江縣通詳民人楊學榮縣報伊子楊尚訓開貿榨房生理因在籍花翎守備劉志鼎以修四聖廟爲名私議抽取鋪店厘金各鋪店俱不應允劉志鼎疑係楊尚訓把持途遇爭閙起釁致楊尚訓被劉志鼎喝同劉家科等持刀致傷身死一案劉志鼎先已逃匿騐明塡格通報請將劉志鼎先行褫革以便嚴拿審辦查劉志鼎係湖北荆州府枝江縣武童投効甘肅軍營出力歴保守備歸湖北提標儘先補用並换花翎均經前帮辦新疆軍務伊犁將軍金順咨照行知在案因軍務大定給咨回籍歸標乃該守備劉志鼎回籍後並未赴營歸標現在籍殺斃人命逃匿自應詳請奏明褫革嚴拿審辦等情前來相應請旨將劉志鼎原保花翎儘先補用守備卽行褫革嚴拿審辦以重人命除咨兵部查照外謹會同湖北巡撫臣譚繼洵附片具奏伏乞聖鑒謹奏奉硃批著照所請該部知道欽此○○李鴻章片再准吏部咨熱河肅清保奬案内鹽運使銜遇缺卽選知府梁誠請分發省分歸候補班前補用候選知縣吳瞻莪請俟知縣分發省分後歸候補班補用並戴花翎候選巡檢許元鎧請俟分發省分後歸候補班補用該三員均係候選並非原有省分人員核與章程不符又候選縣丞周炳祺請以知縣不論雙單月儘先卽選該員前由縣丞銜保縣丞選用之案已經奏駁此次由縣丞保舉知縣碍難核准又候補府經歴李道煌請戴藍翎該員履歴内聲叙已有藍翎所請係屬重複以上五員應令另核奏明請奬又直隷候補知縣吳家修該員係教習候選知縣並非直隷人員礙難核准又在任候補知縣越支塲大使劉承基請補知縣後以知州用該員係鹽務現任人員因何派赴熱河剿匪出力均應查明核奏再行核辦等因臣查梁誠所請分發省分旣與定章不符擬請攺爲賞戴花翎吳瞻莪原保俟分發省分後歸候補班補用並非保舉分發該員本有五品銜應請仍照原保俟知縣分發省分後歸候補班補用並戴花翎許元鎧擬請攺爲以縣丞不論雙單月遇缺儘先前卽選周炳祺擬請由縣丞銜攺以縣丞不論雙單月遇缺卽選李道煌曾經得保補缺後以知縣用及歸知縣班後加同知銜擬請攺俟歸知縣班加同知銜後賞戴花翎吳家修本係教習知縣例應呈請分發人員所開直隷候補知縣委係筆誤該員前在山東姚家口河工合龍案内已將保俟分發後歸候補班補用於光緒十四年四月十九日經吏部核准有案擬請仍以直隷州知州分省補用劉承基係北洋留營差遣人員雖經按班輪補實缺尚未飭令赴任此次剿辦教匪該員轉送餉械出力核與此案吏部核准候補候選鹽務人員情事相同擬請仍照原保給奬又查已經吏部核准議叙候選鹽大使達錫綬請以議叙本班儘先前卽選單内誤寫請以本班遇缺卽選又候補州吏目陳炳堃原請俟補缺後以縣丞補用單内漏寫補缺後字樣實因軍務悾偬繕寫舛漏所致達錫綬擬請俟補缺後以縣丞留省補用據直隷提督葉志超查明咨請核辦前來合與仰懇天恩飭部分别照擬攺奬更正註册以昭激勸謹附片具陳伏乞聖鑒訓示謹奏奉硃批吏部議奏欽此○○李鴻章片再曲陽縣知縣英順因各民李贓子患瘋失跌落井被淹身死據報詣騐門丁王姓囑令仵作張海揑報屍傷英順受其朦混將平民鄭道謨等用香火熬審誣認共毆斃命提州審辦因與縣訊供情迥别顯有寃抑禀經提省飭發保定府審得李贓子因瘋失跌落井淹斃供證確鑿毫無疑義當將鄭道謨等保釋仵作張海揑報屍傷供無受賄情弊顯因門丁王姓在逃恃無質証任意狡展應發回嚴行鎖押該門丁應貢令英順嚴拿務獲提　張海質究詳辦英順承審命案相騐時並不認眞親騐輒聽信門丁揑報多傷更攺屍格並用非刑逼勒無辜誣服幾成寃獄實屬糊塗荒謬未便稍事姑容據藩臬兩司詳叅前來除已將該員撤任外應請旨將曲陽縣知縣英順卽行革職以爲昏酷不職者戒所遺曲陽縣員缺直隷現有應補人員照章留歸外補理合附片具陳伏乞聖鑒訓示謹奏奉硃批著照所請該部知道欽此○○頭品頂戴甘肅新疆巡撫臣陶模跪奏爲新疆吐魯番等廳州縣被凍被雹被水被旱大概情形恭摺彚陳仰祈聖鑒事竊臣據署吐魯番直隷廳同知彭緒瞻禀報該廳本年四月初五初六等日微雨寒凍旋復下霜沙河子洋海等十二莊葡萄果木正值揚花被凍復漸就萎悴多未結實其低窪處所受傷尤重又署莎車直隷州知州潘震詳報該州和什拉普熱瓦奇兩莊屬五月二十七八兩日忽降大雨山水漲發共淹壞地二千二百餘畝冲倒民房三百一十五間傷斃民人一口又署鎭西直隷廳同知易春松申報該廳六月初八日大有地利人和三莊大雨如注冰雹並下打傷麥豆青稞地共一千八百餘畝又署葉城縣知縣魏景桐禀報該縣牙斯冬及察仕木可等莊六月十六及二十五六等日山水暴漲禾苗被沙泥淤壓共地六百餘畝冲塌民房九十間又署疏附縣知縣楊其澍詳報該縣亮格爾麥爾鐵砥二小莊六月二十二日忽降冰雹積地五六寸不等禾麥豆榖高粱等項均被打傷共地一萬餘畝又奇台縣知縣劉澄清禀報該縣入夏以來僅得微雨四鄉又未均霑夏禾多就枯槁各等情前來臣先後飭司移知各道委員迅赴災所會同各廳州縣逐叚覆勘查明災傷輕重按照丁口大小量爲賑撫毋任失所其傷斃人口及坍塌房屋並令酌給銀兩出示停徵一體確查被災分落分别蠲緩造具清册由司併案詳辦除俟詳覆至日再行奏明辦理外所有吐魯番等廳州縣被凍被雹被水被旱大概情形恭摺具陳伏乞聖鑒訓示謹奏奉硃批知道了欽此 
 
 

Page 14

 
 
[光緒十八年八月十一日京報全錄]  
　　宫門抄○諭旨一道錄前○發抄硃批三道○黔學政葉奏恭報上游歳試事竣摺○直督李奏調補知縣摺○將軍長奏解犯中途脱逃請將簽差不愼之員交部議處摺○川督劉奏調署武職各員缺片○八月十一日内務府國子監正黄旗值日無引見○帛公續假十五日○松森續假五日○内務府奏派致祭黄木神派出崇光○掌儀司奏十五日祭奉先殿謨貝子行禮○召見軍機啓秀徐會灃○皇上明日辦事後至畫舫齋看侍衛箭○發抄李鴻章奏候選道員捐助賑銀請奬奉硃批王嘉言著發往福建以道員補用欽此○又江蘇試用道唐治堯兼襲騎都尉兼一雲騎尉世職奉硃批着照所請該部知道欽此○又請將在差勞故之候選縣丞陳世敬議卹奉硃批着照所請該部知道欽此夀○○貴州學政臣葉在琦跪奏爲恭報貴州上游歳試事竣仰祈聖鑒事竊臣荷蒙恩命視學黔中於上年十二月十三日接任視事業經奏明在案旋於今歳正月二十八日出省接試先安順府次興義附考普安廳次大定次遵義附考仁懷廳六月初六日回省接試貴陽二十九日文武試均竣臣查考試以防弊爲先欲拔眞才必杜槍冐臣每到一棚申明功令曉諭再三點名時責成廪保詳細認明始行放入復准與考衆童從實指攻印戳時親入號内勘對卷號以杜易换卷之弊間獲槍手或經廪生舉發或經臣巡塲查出皆發交提調究辦隨棚枷示閱卷之時必騐草稿凡有不符概從屏黜面試再勘原塲文理筆迹眞　優絀一望瞭然臣試生塲童塲終日堂上自題以迄掃棚事必躬親毫不假借生員覆試之塲諸生初謂等第已定視爲故常臣當堂評隲就本日文字再行奬勵遂皆振作不敢自就苟簡武準文試之例扃門校射隨看技勇分屬試畢出棚通校馬射歧考倩替各弊隨發隨懲近皆肅然頗知規矩各屬文風以貴陽遵義爲優安順大定次之興義又次之武以普安廳爲最餘亦就地取材均能如額士習大都樸愿無夸詐浮囂之象是其所長而地瘠民貧被兵以後考試人數未復曩規雖振拔近亦有人宄少綴學之士武生僻鄉處曲尤易恃符干預外事必至褫革懲辦始稍悔恨夫非厘剔弊端則今日詭遇之士卽他日骫法之人而非培養廉恥使自濯磨則委身於學者徒冐其名而違其實綜而論之整率物培養之事較厘剔尤難如臣庸愚兩無所當然不敢圖所易而忘所難惟思拔寒畯以伸其氣使不因貧而廢業奬良士以勵其餘使不因貧而攺行發落之日頌發條例文則勉以敦品讀書武則戒以安分守己冀有薄效可觀以副聖主樂育邊庠之至意臣擬於七月問卽馳赴下游歳科併試所有上游歳試情形理合恭摺具陳伏乞皇上聖鑒謹奏奉硃批知道了欽此○○大學士直隷總督一等伯臣李鴻章跪奏爲調補海疆委缺知縣恭摺仰祈聖鑒事竊查天津縣知縣孫錫康升補易州直隷州知州經部覆准應以光緒十八年五月十八日接到部文之日作爲開缺日期歸五月分截缺所遺天津縣知縣一缺水陸交衝經管運河堤工查緝盜賊彈壓地方責任綦重自中外商民互市華洋交涉事務尤　繁多係衝繁疲難沿河最要之缺嗣攺爲海疆要缺例應在外揀選因一時未能遴選得人咨部展限在案兹據布政使裕長按察使向馥在於現任通省選缺知縣人員内逐加遴選查有肅寗縣知縣李振鵬堪以調補會詳前來臣查李振鵬年四十二歳江蘇吳縣人由附貢生於同治十二年在河南勇糧案内奬叙中書科中書光緒三年攺奬通判雙月選用嗣在河南辦賑出力保加四品頂戴捐足二班指分浙江並　保舉復因蕩平新疆克復南路八城案内出力保以同知仍留原省補用旋保以知府用八年順天鄉試中式舉人九年會試中式貢士殿試二甲朝考一等引見奉旨以翰林院庶吉士用十二年丙戍散館二等奉旨以知縣卽選旋選授今職是年十月二十日到任十五年捐助豫賑銀千兩以上保以應升之缺升用十六年捐助東賑賞戴花翎調署天津縣於十七年三月十三日到任該員勤明幹練守潔才優現署是缺措置裕如以之調補天津縣知縣實堪勝海疆要缺之任該員係現任選缺知縣請調海疆要缺知縣銜缺相當毋庸送部引見至該員任内並無審案緝盜經徵錢糧已起降革叅限處分且題調要缺任内一切因公處分例免核計該員係屬初調毋庸扣解罰俸銀兩所有叅罰案件在於光緒十五年三月十六日欽奉諭旨寛免以前者毋庸造册其奉旨寛免以後叅罰案件已據造册呈送所遺肅寗縣知縣選缺直隷省現有應補人員應請扣留外補除叅罰册咨部外理合恭摺具奏伏乞皇上聖鑒勅部核覆謹奏奉硃批吏部議奏欽此○○奴才長順跪奏爲解省會勘發回新事秋審斬絞重犯中途脱逃拒殺解役請旨將簽差護解不愼之員交部照例議處恭摺抑祈聖鑒事竊據吉林分巡道訥欽呈據署吉林府知府文韞禀稱光緒十八年四月二十九日據護解捕役劉永和閻永升等稟稱竊役等奉派協同原解劉占海張德押解伯　訥賓州二廳秋審人犯王有起楊舜姜萌河盧得方等四名前赴伯都訥廳交投於四月二十八日起解是晚行至　拉街投永和　住歇四更時分役等與原解勇役困倦睡熟詎知該犯拿用護勇馬刀劈壞木扭扭斷鎖鐐下炕欲逃役等驚醒起追該犯等先已搶刦原解勇役槍刀一齊拒捕伯都訥廳人犯姜萌河用洋槍將原解席才楊玉青放傷賓州廳原解崔振東亦用槍將人犯王有起放傷身死姜萌河後用槍將崔振東放傷與楊舜盧得方出屋逃跑役等與原解勇役將盧得方追獲姜萌河被追情急投河被淹身死楊舜乘隙逃跑押解楊舜之原解李珍與捕勇扈慶雲追捕逃犯楊舜未回原解楊玉青席才崔振東均因受傷沉重在店調治理合携帶　禀將追獲人犯盧得方一名恊同原解勇役解回禀請勘驗緝究等情據此當選差移營嚴緝逃犯楊舜務獲一面將解　盧得方一犯加以刑具與護解原解勇役分别覊禁看押正擬前往勘騐旋據永和店主報明解役崔振東楊玉青席才等在店先後因傷身死隨帶領刑仵前往該處勘騐明確人犯姜萌河委因投河被淹身死王有起與解役崖振東席才楊玉青均係被槍放傷身死分别塡格取結各屍飭令棺殮標召提訊該斬犯盧得方供認從姜萌河等乘解役睡熟不防劈壞木扭扭斷鎖鍊同逃屬實訊據護解與原解勇役均稱實因是夜困倦睡熟一時疎忽並無鬆刑賄縱情弊等情開具職揭禀由吉林道詳請奏叅前來查賓州廳人犯王有起係因誤將譚久盛之女領兄兒毆傷身死案内番依鬥毆而誤殺其人之女依鬥殺本律科罪鬥殺者絞律擬絞監候秋後處决楊舜係因與民婦蔡孫氏通姦謀殺本夫蔡洛三身死案内審依因姦謀殺死親夫者姦夫斬監候律擬斬監候秋後處决伯都廳人犯姜萌河係因用火槍放傷趙成復毆傷身死案内審依鬥殺人者不問手足他牣金刃並絞律擬絞監候秋後處决盧得方係因故殺盧鳳成身死案内審依故殺者斬律擬斬監候秋後處决均奉准部覆入於本年新事秋審經各該廳先後解省會勘完竣發回之犯今簽差護解各員於秋審斬絞重犯並不愼選妥役小心防範致中途拒斃解役脱逃淹斃實屬異常疎忽除分飭各屬嚴緝逃犯楊舜務獲究報並飭吉林道行提犯卷並解役人等研訊有無鬆刑賄縱情弊按例擬辦曁咨報刑部等衙門將該犯楊舜姜萌河王有起三犯於秋審册内扣除外相應請旨將簽差護解不愼之伯都訥廳同知雙全賓州廳同知曹廷楨署吉林府知府文韞交部照例議處以示懲儆所有解勘新事秋審斬絞重犯中途脱逃拒殺解役將簽差護解之員請叅緣由理合恭摺具奏伏乞皇上聖鑒勅部核覆施行再賓州廳同知曹廷楨現已病故伯都兩廳解審斬犯盧得方係登時追獲絞犯姜萌河係被追失跌河内溺斃與實在脱逃者有間該廳應議處分可否寛减之處出自恩施合併陳明謹奏奉硃批該部議奏欽此○○劉秉璋片再新授四川川北鎭總兵何乘鰲於本年閏六月十七日到省當經臣照會赴任卸署川北鎭總兵記名提督馬邊恊副將張祖雲堪以調署重慶鎭總兵馬邊恊副將缺卽以　名總兵萬重暄就近者理卸者馬邊恊副將鄧全勝卽飭赴軍標協副將本任各專責成除分别照會飭遵外理合附片具陳伏乞　　謹奏奉硃批兵部知道欽此 
 
