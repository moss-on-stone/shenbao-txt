# 1909 - 78 - 4912980

 

Page 1

 
 
   
 
 

Page 2

 
 
上諭 
　　監國攝政王鈐章　閏二月初四日奉 
　　上諭國家設官分職各有應書書責任現在朝廷豫備立憲屢降諭旨不啻三令五申然望於賛助數猷實爲内外諸臣是賴近觀内外諸臣中公忠體國勤勞將事者固不乏人然涉於推委敷衍者仍所難免自此次宣諭以後内則責成各該部院衙門堂官外則責成各省督撫大吏舉凡應　要政及一切關于預備立憲各事宜皆當次第籌畫督率所屬官員認眞辦理上以副朝廷倚畀之隆下以慰薄海蒼生之望如能各盡其職定必優加賞賚倘敢敷衍因循空言塞責放棄責任上以委過於朝廷下以累及於民庶朕惟治以應得之咎决不姑從寛貸也將此通行曉諭知之欽此 
　　上諭禮部議奏滿漢服制一摺現當預備立憲滿漢服制一事尤爲倫紀攸關自應統歸畫一嗣後内外各衙門丁憂人員無論滿漢一律離任終制其有責任重要關繫大局勢難暫離不能不從權奪情者應聽候特旨遵行至一切喪服事宜着禮學館詳細編訂奏明辦理另片奏丁憂之漢員在外投効滿員在部堂差應如何定章請飭吏部詳議具奏等語着會議政務處會同吏部議奏欽此 
　　上諭昨據都察院奏参李灼華等一摺已照所請懲處矣朝廷爲言路中揚清激濁具有深衷嗣後凡有言責諸臣仍當愼體朕意於一切新政得失利病吾民病苦皆須剴切敷陳屏除邪說當以李灼華等爲戒勿蹈故轍用副朝廷虚懷納諫期裨萬幾之至意欽此 
　　上諭昨日吳士鑑所進西洋通史講義尚屬可觀嗣後進講諸臣務當於各書中有關一切新政憲法之處詳愼採擇剴切敷陳俾有益於朕殷殷求治變法維新之至意斷不可摹拾空言謬論無補時艱爲要欽此 
　　旨蘇嚕岱着調補正藍旗滿洲副都統所遺正白旗漢軍副都統着麟光補授欽此　軍機大臣署名奕劻世續張之洞鹿傳霖那桐假 
[宫門抄]  
　　閏二月初四日　召見軍機　麟先　張英麟　伊克坦　陳名侃　楊佩璋　鶴春 
論說 
[論本埠西人贊成推廣租界事]  
　　明明爲鯨吞之狡謀。而必設多種之門面語。明明無可據之理由。而必行堅請之强硬權。明明理屈詞窮。無可再說。而必挾多數之賛成。以遂其非分之要求。以行其威迫之手叚。嗚呼。觀於本埠西人此次推廣租界議案之决議。果將。實行。則公理何存。主權安在。有不得不令人駭懼者。 
　　工部局推廣租界之議。歷時已久。去年六月間。駐滬各領事照會江督。聲請擴充。經江督據理駁拒。十二月間。英使照會外部。重申前議。外部電詢江督。江督一再電覆。外部遂據情照覆英使駁拒。其間外人所主張者。内 
 
 
 

Page 3

 
 
經外部主持。外經江督滬道。逐層解釋。逐條辯駁。方謂絶無推廣之理由。則服從公理之外人。行且寢議。不謂本届納稅西人續議常年大會議案。其第八條。擬將介乎滬寗鐵路蘇州河間之地自廣肇山莊起。至虹口衛生塲止。圈入租界。業經各議董多數賛成。夫其損人利已之謀。在工部局觀。固知其不待開議。而必得多數議董之賛成。不知其慾望之奢。有足以蹂躙主權。蔑視公理。違反條約。重傷睦誼。工部局而代爲設想也。幸毋以多數贊成爲慰。而姑戢其鯨吞蠶食之野心。若曰旣經决議。即須實行。則國際縱多紛爭。世界當有公理。謹撮最淺最顯之說。爲醉心推廣者告。 
　　如謂人口擁擠。必須推廣。則旣經推廣之後。依外人理想。租界之市面必益盛。然市面益盛。則中外商民之居住租界者必益多。居住益多。則人口之擁擠必又見。人口旣又擁擠。則租界又須推廣。中國之領土有限。而租界之推廣無窮。其極不致胥中國之領土。盡入諸租界之範圍不止。夫使一國之領土。圈入外人勢力之範圍。而當野心勃發之初。不許有領土權者之謝絶。而必以我之人口擁擠。使彼之土地割讓。雖三尺童子。當知其說之不成立。而况租界本極廣闊。現在公共租界原有及新增者。已有三萬二千一百餘畆之地。其間曠地尚多。斷無不敷之慮。理由之不足據此其一。 
　　如謂推廣租界。可免工部局與寳山華官之不和。豈知寳山華官。自守其應守之職權。苟彼此相安。當無不和之事實。其因接境之故。有時與工部局交涉者。以近來工部局越界侵權。時有所見。華官爲主權計。不得不行其爭論。使工部局處寳山華官之地位。將保全本國之主權。以拒却外權之侵入。而求實際之和好乎。抑將抛棄應守之職權。以本國之主權爲贈品。而以被侵之不問爲見好乎。且果如所云。以寳山華官堅持主權爲不和。則必接境之華官。盡棄主權。而後外人無不和之訾議。若其猶重主權。則寳山之地雖竟圈入租界。而對於非寳山之接境華官。仍有彼此爭持之交涉。仍有彼此不和之訾議。卽仍得以。此爲推廣租界之藉口。理由之不足據此其二。 
　　如謂隣近一帶。竊盜横行。賭風甚熾决其爲下流所歸。則試問隣近若城内。若寳山境内。一切持械搶刦殺傷命盜諸要案。猶不常見。而租界一隅之地。日必數起。月必數聞。度工部局亦有不足以自豪者。至如内地賭風之熾。則因行政機關。方事整備。容有未及禁絶之時。然租界聚賭。其勝負之數。遠出内地之上。而時煩捕房之拿禁者。亦常有所聞。他若租界乞丐之多。爲内地所罕見。始猶私入里巷。今則公行馬路。始猶伺諸稍僻之馬路。今則福州路南京路等最盛之地。無不有乞丐之足跡。而其他形同乞丐。乘間竊物者。尤以租界爲多。然則下流所歸。不在隣近之華界。而轉在號稱文明之租界。工部局不速籌界内處置之方。而以此爲訾議隣近之資料。尤以此爲一種主張之理由。適見其文飾其之未工而已。理由之不足據此其三。（未完） 
專電 
[電一（北京）]  
　　某御史奏貽穀案經文哲珲揭叅在前鹿紹兩大臣查辦在後始交法部追贓治罪案情何等重大即鹿傳霖查覆不實亦應另簡重臣復查如果不實反坐亦可不得僅憑信勤一查含糊了結原摺留中 
[電二（北京）]  
　　粤漢鐵路借欵英人要求用料及派總工程司督辦張中堂堅拒不允德人則自願遷就凡路權折扣釐息均照津浦辦法業已商妥將次簽押 
[電三（北京）]  
　　海軍處議設海軍港處所大沽煙台象山俱在内 
[電四（漢口）]  
　　利漢輪船今日（初四）辰刻開赴黄州鍋爐炸裂死五十餘人 
緊要新聞 
[實錄館開辦前部署情形北京]  
　　實錄舘諸大臣擬定奏派正副提調等官已誌前報兹聞二十六日奏派滿漢總纂各二員蒙古總纂一員滿洲字蒙古字纂修各十員繙譯官各二十二員收掌官八員漢字纂修官翰林二十員滿洲字蒙古字謄錄官各二十四員漢字謄錄舉貢生監二十四員共應咨調一百六十九員日内將由内閣吏部翰林院等衙門咨取矣　實錄館奏派滿蒙漢三項提調已奉旨准聞滿提調官現任江西南安翠裕隆考語係通曉繙譯館務熟悉滿提調官軍機處幫領班四品章京文年蒙文諳習樸實耐勞漢提調翰林院侍讀吳士鑑才長心細學問淹通其滿提調裕太守已由閣抄錄原奏咨行江西巡撫轉飭該員迅速來京　各總裁以此次恭辦實錄擬不招考供事等項人員所有應行繕寫稿件擬參照玉牒館修書館辦法撥籌欵項傭人繕寫以免將來濫保　軍機大臣昨飭交欽天監交片一件聞爲飭該衙門選擇實錄館開館日期迅速具奏等語 
[預備開議京官制北京]  
　　京師官制原定今年改訂現經憲政館寳劉二提調回明慶邸定於閏二月初一日開議（按此係上月 
 
 

Page 4

 
 
杪所寄之訪函）已飭編制局先行擬訂草案以便届時會議并聞資政院政務處有併而爲一之說即以立議院之基礎云 
[憲政進行種種]  
　　預籌簡易識字學堂　學部通咨各省督撫略稱遵旨本年應設廳州縣等簡易識字學堂著學司轉飭所屬預先籌畫俟課本編齊再行頒布　　飭訂民政民財調查事宜　憲政館曾於二十日奏請遵辦統計要政擬從民政民財入手一摺奉旨依議兹聞寳提調奉王大臣諭飭將關於民政民財各項調查事宜檢查齊備即日鈎稽編訂迅速將事勿稍滯延 
　　資政院章程將次入奏　聞資政院章程刻已定稿已由總裁協理諸大臣核閱入奏日期約在三月下旬 
　　分擬交議要摺　日前旨交會議政務處憲政館議奏之御史徐定超奏司法官制關係憲政始基擬請詳加釐正一摺聞是摺昨奉軍機諭交分擬辦法關係司法一節令由法部擬訂議略官制仍照政務處現議之件會擬俟議略擬定再由憲政館核訂 
[澤尚書對於清理財政之注意北洋]  
　　度支部澤尚書擬將各省自督撫以下至佐雜人員每年之薪俸共需欵銀若干其他全省辦理雜項差務每年開銷若干銀兩飭各該省將辦公之出欵統一總數至各該省入欵於地丁錢糧征收各項稅欵以及種種入欵亦爲統計全年所入若干報部以備豫算之根本現澤尚書已通飭各省督撫赶速調查　度支部以現當清理財政之時聞各省多有虧欵情事擬將所虧情形詳細調查即飭該省督撫分年籌補以重財政　政府又議選派會辦人才必須鄭重該員於辦理財政確有實驗始能胸有成竹不至於議辦事宜茫無頭緒各省於選派該項人員必須格外詳加愼重並應將該員諳練經驗情形考試明晣詳細造報以便核辦 
[譯學館奬勵之爲難北京]  
　　譯學館奬勵初因國恤期内未曾出奏兹聞學部以該館原定奬章實屬過優於出洋學生大有關碍擬分别酌量核减已經會議兩次衆謀僉同惟寳侍郎則謂譯學館定章之後此次係第一次畢業請奬無論此項章程如何優異總須奬過一次再行更改故迄今尚未議定 
[擬飭呈遞清理外債說帖北京]  
　　外務部以現在統一財政之際外債纍纍棼如亂絲一時不易清理擬請俟　德宗景皇帝梓宫暫安後通飭各省督撫及各部院轉飭所屬各抒所見呈遞說帖報部再行核議辦法奏明實行 
[學部議覆順天府尹叅案北京]  
　　御史張世培奏順天府尹破壞學務淆亂定章一摺兹經學部議奏云據順天府紳士張錫光等九十九人呈請不願歸併等因當經臣部行文順天府調取關係各項學務案卷並派司員前往順天東西南中學堂考查一切情形詳細稟覆前來謹詳晰妥議爲我　皇上陳之查順天四路中學堂創始於前順天府尹臣陳璧議由各屬契稅項下酌加五成專備四路中學堂之用東路設於通州城内南路設於大興縣屬之黄村每年欵項均約六千兩西路設於蘆溝橋每年欵項三千餘兩北路欵項僅一千餘兩已另攤派各屬每年三千餘兩辦理初級師範學堂而東西南三路中學自開辦以來或三年或二年議者謂人數太少程度不齊遂有主歸併中學添設師範之說順天府尹凌福彭到任後札飭二十四屬各舉紳士定期會議開議之時主歸併者十有四人主不歸併者十人遂定於京師另立中學堂一所現在三中學堂之學生經費槪行歸併而不主歸併之說者咸不免嘖有煩言此御史張世培所以有破壞學務淆亂定章之奏也伏查此案順天府尹之主張歸併者實以三路中學堂程度不合學生太少虚擲欵項未免可惜故擬歸併京師辦理而順天府屬紳士之意則以此欵係順屬百姓於正供外加納之稅原爲四路辦學之用故仍願在四路辦理中學堂臣等公同商酌竊以爲欵項之出自地方者自應留作地方之用一旦歸之於官實不足以饜紳民之望而學堂程度不合學生人數太少分設中學堂三所亦非核實辦法似應照該府尹原議先在京師設立一所分選各屬合格學生入堂肄業查從前順天府宛平小學堂校舍甚爲宏敞現在該堂移設外城其原有校舍擬作爲順屬中學堂其現辦之東西南三路中學堂學生併於此校肄業北路學生有合格者亦酌量選擇收錄以昭平允俟將來各路高等小學升學者漸多再行逐漸擴充以符四路設學原議所有擬辦之順屬中學堂常年經費自應豫先籌定以便即時興辦上年順天高等學堂經順天府派員整頓每年可省一萬餘兩若以此欵撙節動支當可敷用如有不足之處擬請由順天府會商直隸提學司設法籌撥應用至現在所辦之東西南三路中學堂學生既已歸併則從前之校舍廢棄原有之經費虚懸未免可惜若將經費分給各屬辦學爲數無多收效不易自應别籌變通之法以期欵不虚糜查順天府咨送各屬紳士會議案内本有籌辦完全師範學堂農業學堂二議據臣部查學司員禀稱東南兩路校舍甚大四路學堂係將永定河道行轅大王廟兩處歸併改設講堂尚爲合式體操塲學生寢室均應整理且東路附設之簡易師範生極守規矩專心向學已立師範之基南路學堂附近地畆便於農學實驗尤合農業學堂之用西路規模粗具略加葺治亦可敷用擬請將東路學堂改爲初級師範學堂南路學堂改爲中等農業學堂西路學堂改爲初級師範學堂北路已辦初級師範學堂自無庸再議更張至改辦學堂經費東南兩路以原有經費核實支用當無不足惟西路經費較絀應否仿照北路各州縣攤欵辦法以資補助之處應由順天府會商直隸提學使督同紳士核議辦理惟此次改定之後東西北三路皆辦師範學堂南路辦理農業學堂東西北三路不無願學實業之人南路亦 
 
 

Page 5

 
 
需師範之選應准彼此酌量選送惟須由各路互相籌給學費膳費以宏裁成而清欵項如蒙俞允擬請飭下順天府尹欽遵辦理二月二十五日奉　旨依議 
[京師近事]  
　　西陵守護大臣奎瑛等以上届恭備謁陵大差由直隸藩庫撥銀一萬兩今本年三月　皇太后恭謁各陵所有陵寢急修地面並一切工作以及辦買物料均應早爲恭備爰于前日奏請准照前案仍由直隸藩庫籌撥銀一萬兩以濟要需並請飭下直督轉飭藩司務於二月内照數委解歸入廣恩庫年例奏銷 
　　政務處王大臣定於閏二月初二日妥議度支部所奏幣制要摺以便决定後迅速擬稿覆奏 
　　度支部日昨接到鄂督咨送銀幣局遵照部頒模範鑄造之一兩新幣計一百元請代奏呈驗是否合式電覆飭遵等情該部堂憲以此次復議銀幣重量問題尚未解决暫緩呈驗 
　　度支部澤尚書以籌辦海軍措欵爲亟本部職司財政特飭各司員將籌欵辦法各抒所見詳具說帖呈堂核閱 
　　陸軍部各堂會議各省所設之陸軍學堂大抵注重在步馬砲工輜五項普通學科於經理一門迄未籌及决議先在北洋創設軍事經理學堂一處以期造就專科人員分派各鎭經理各項軍事 
　　陸軍部日前電致各省督撫以陸軍三班畢業生業經咨發各省分鎭差委請飭查報現已派差者計若干名其未派差者飭即酌量委用以免向隅 
　　學部前曾札飭各省提學使考查各省風俗習慣以便實行强迫教育惟各省人民程度不齊必不能全國一致若劃分先後實非憲政之宜現擬俟各省一律報齊後卽行體察情形酌定適中年限以昭劃一 
　　梁尚書對於哈爾濱中俄交涉極爲注意謂此次交涉擬結决不使俄人在哈埠擴張勢力仍擬派熟悉東省情形通達外交幹練人才先赴哈調查詳細原因迅速報部以備開議 
　　外務部擬定用人新章所有大小各員先儘曾習外國文字者充補其餘酌量裁撤 
　　東三省新設官缺無論大小槪由外用未免大權旁落現政府議准嗣後東三省司道府廳州縣缺出仍須由部開單請旨簡放以示愼重 
　　廣州副都統莊健奏請開缺已見明諭現聞世相國力保謂莊都護在内府當差時頗資得力此次來京後擬請以三院正卿位置俟内務府大臣缺出再行請　旨簡放 
　　農工商部以中國綉貨日見發達擬將繡工科大加擴充推廣額數以示提倡 
　　外務部右丞張蔭棠日前乘坐快車赴津聞係與唐紹怡星使聯爲兒女姻親現正預備修蓋房舍以便將來作爲婚娶庽所 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[酌擬出洋學習完全師範畢業奬勵北京]  
　　學部奏云查臣部此次奏准游學畢業考試章程與考各生皆以在高等以上學校與外國人同班聽講者爲限誠以中等學問宜在本國肄習不必遽求之於海外故未定有游學中等畢業之奬勵也惟四五年前於咨送出洋遊學並未限定資格出洋以後入中等學校者甚多其習普通中學及中等實業者畢業以後卽可升入高等各學校應仍俟高等專門或大學畢業後再給奬勵惟習師範者畢業以後即須回國効力義務未能再入他項學校而奬勵遂所不及各省似此者頗不乏人現在興學孔亟師資缺乏師範人才自應特予鼓勵而此項學生轉以効力義務之故不得出身奬勵似非持平之道臣等詳細籌畫同出洋學習尋常師範及於光緒三十二年臣部奏准限定遊學資格以前出洋入專爲中國學生設立之長期師範班肄業者畢業回國擬令盡義務五年俟五年期滿後均按照初級師範畢業優等奬給出身官階外仍照教員五年期滿之例准保升階其不盡義務者槪不給奬庶不致過於向隅亦不致失之寛濫如蒙俞允即由臣部通咨各省遵照辦理二月二十五日奉　旨依議 
[電催查報禁煙事宜北京]  
　　禁烟王大臣日前會議擬俟京官調驗完畢後即將禁烟公所奏請裁撤以節經費並又擬定通電一則分寄各省大旨謂上海萬國禁烟會旣已開會禁烟功令日益急迫所有上年部頒之禁烟章程如土市公行是否設立吸烟牌照土膏各店營業執照曾否造册各屬地方共立戒烟會幾處如何提倡推廣以及各土膏店之照費營業稅曾否查明資本各條欵在在均關緊要而各省詳報者尚屬寥寥合再電催速即詳細調查咨報不得延悞以重禁令 
[大清銀行開源節流之辦法北京]  
　　度支部以大清銀行紙幣流行甚滯近又通行各省飭將此項紙幣一律通用准其完納關稅錢糧如有藉詞貼水及尅扣留難情事一經查出或被告發定即從嚴參處决不寛貸並飭將外國紙幣行銷情形調查聲復以便籌議抵罰之法而挽利權一面諭飭京師大清銀行總辦通飭各省分行將所有各項執事人員確實查核其有迹近冗濫者即行裁汰以杜糜費並將裁汰人數辦法詳報總行復部查核 
[西報譯要]  
　　中日滿洲交涉近聞　字林報載初三日東京電云東京官場宣稱新法鐵路及滿洲中日交涉各問題均無庸公斷云　文匯報載初四日倫敦電云倫敦泰晤士報北京訪事電稱中政府已以正式公文照會日本請將滿洲中日爭端交海牙和平會公斷 
　　葡勘界大臣定期啟程　文滙報云葡萄牙澳門勘界大臣馬沙都將軍定期西四月間由葡京里斯本啟程赴華 
分類新聞 
政界 
[調查東邊一帶之韓僑奉天]  
　　東督徐欽帥派員調查沿邊一帶韓僑業經據實詳覆略謂由省起程馳赴樺甸飭傳鄉約查明樺轄西南北一帶並無韓民僑庽惟東自頭道江起至二道江兩江口娘娘庫爲止均有韓民零星僑庽租種民田安守本分尚無不法情事界限雖未畫定户口亟宜清查另行造册呈核復查濛江州屬自松花江上遊及頭道江東西兩岸並大小湯河一帶詳查韓民旅居該州有十餘年數十年不等甚有更替數代竟忘原籍府縣者然皆租種華民地畝並無一户領有墾荒執業之地該韓民均操華語與各地主相處旣久睦誼素敦近來濛地安靜胡匪歛跡經張丞籌辦巡警無論土著客籍　及僑庽韓民所有財産生命一視同仁加意保護去春選充韓民李有福全星奎等爲保正詳蒙批准至今韓民頗守法奉公至松花江上游擬屬長白府管轄雖未曾奉飭亦未便疎漏仍由頭道江東西兩岸及二道江南岸大小淂河一律查明韓僑之有家室者二百一十二户統計大小男女七百七十七丁口其無業游民上年夏秋造户口册時已飭令回國察看動作情形尚稱安分務農就我範圍等語奉批詳及圖册均閱悉仰候彙核辦理再行飭遵 
[籌撥禁烟公所經費蘇州]  
　　蘇藩瑞方伯以禁烟公所經費改撥情形並籌議辦法詳復撫憲當奉陳伯帥批云查現在公欵支絀各司局困難情形大略相同所稱只能補苴目前不能規及久遠自屬實情來詳以司庫認定代籌商局警費千元仍當勉爲其難按月照撥足徵顧全大局惟禁烟公所經費司庫旣力難增籌應即如詳將所認警費千元改作禁烟公所經費以免取諸膏捐有乖名義但禁烟公所月需經費本係錢數一千三百餘串今爲洋欵千元以刻下兌價核算所缺無多是否可以敷用抑必須量爲寛撥候飭禁烟公所核復飭遵又前據司詳咨部代商局認籌警費一案原可不必取銷然司庫認解禁烟經費則應由司會同公所另叙簡詳咨部立案以免將來造報有干駁詰至三縣膏捐旣經核明上年冬臘兩月報數以抵原支各欵尚可有贏無絀祇可由警局暫收濟用如以後收數逐漸减少再由警局隨時詳請飭撥仰候札飭巡警總局遵照其警局經收膏捐已據報明定於閏二月初一日爲始並飭遵照 
[鄂倫春之收撫黑龍江]  
　　江省璦琿庫瑪爾路一帶之鄂倫春族素以打牲爲業困苦殊深歸入俄籍者不少現據璦琿副都統姚都護咨請擬就各本地屯墾以教授耕作爲開通該種族宗旨并責成該管收撫 
 
 

Page 11

 
 
如果能有進步准發俸餉否則縮放俸餉以免虚糜 
[汴撫請改縣名河南]  
　　汴撫吳重熹奏云竊據蘭儀縣知縣沈福源禀該縣原名蘭陽嗣因儀封縣歸併始改今名現以下一字應避御名並無可以恭代之字若僅缺末筆而字音無異不足以昭誠敬擬將該縣改爲蘭封縣並將儀封鄉學改爲蘭封鄉學以歸一律由布政使朱夀鏞詳請具奏前來臣覆核無異除咨部查照外理合恭摺具陳伏乞聖鑒如蒙俞允所有該縣印信並教佐各員鈐記均應改換另鑄容飭造呈模册分别咨部飭司更換二月二十一日奉硃批着照所請該部知道 
[吉林擬增縣治吉林]  
　　吉林人烟稀少地方縱横數千里設治之處僅止二十二近聞吉撫擬於延吉琿春寗古塔數處添設縣治移民就墾以實邊防日内已具摺奏請矣 
[安徽查禁種烟地畝情形南京]  
　　安徽和州印委曾以查禁種烟地畝情形禀復江督兹奉午帥批云據禀該印委會同周歷巡視向來種烟地畝已一律改種雜糧至鄉僻村莊間有一二私種之處亦勒令業户即刻剷去並取有各該鄉董户長總甲等查禁凈盡不許再種如有扶揑願甘同罰切結存案辦理禁烟尚屬認眞仰安徽禁烟公所轉飭該州督率董保隨時查禁務令盡絶根株勿稍鬆懈 
交涉 
[外人在内地開棧之糾葛蘇州]  
　　近有德商福來德在蘇州葑門外開設鮮牛皮棧蘇關道惠澤民觀察查得該處係元和一三圖地方並非租界外人不得開設行棧當經一再照會駐滬德總領事務令該商遷至租界以内旋據德領復文謂通商口岸城鄉内外一帶亦可開設行棧不能限於租界以内業已禀請本國駐京大臣與外部商辦等語惠觀察愛即將詳細情形禀詳督撫兩院核奪辦理聞陳伯帥以洋商不得在内地開設行棧載在約章蘇州雖開埠通商然元邑一三圖不在租界以内即屬内地設一經開埠無論城鄉内外皆可任便洋商開設行棧則又何必劃定租界因即據情電咨外部向駐京公使據理力爭以保主權 
[長春日商納捐之原因吉林]  
　　長春商會以日商三井洋行每日賣貨不下吉錢三四千吊向不遵章納捐與之理論竟置不答於是羣思抵制之策議定中歷二月初一日起凡在寛商家均不向該行購貨日人遍處詢問商家皆答以貴號若能照華商一律納賣錢捐某等當照常交易聞日人現已允認約計每月納中錢六千餘吊以爲警局經費 
軍界 
[處置軍警之衝突法黑龍江]  
　　江省呼蘭府駐紥奉軍與鄉巡衝突經范守貴良前往查辦並擬訂善後辦法當經呼蘭府大加增改稟請奉天公署略謂江省尚未編憲兵則普通警察例得干涉軍人亦得裁判軍人若以本國軍隊故訂特别權利使地方官吏於各國公使領事教堂外又增一層最難辦之交涉誠非國家之福然猶謂新律未頒當局作權宜計惟非軍人而冒爲軍人或實爲軍人而出外不服軍裝或前爲軍人而今已除名或已投營而尚未補名或非軍人而與軍人有購買雇賃之交涉有親戚故舊之瓜葛警察烏從而分别之今范守所查在外居住之修理鎗械人雇用薙髮洗衣服人則正所謂貿易雇賃之平民也所查吳統領與能寠江素識之鋪商則正所謂親戚故舊瓜葛之人也至於並無服裝逐隊遊行更不可以一二數若統目之爲軍人則是通國皆軍人違犯警律皆不得治則是通國皆處於警律以外應請飭下民政司陸軍兵備處營務處共同會議范守所訂特别優待軍人之處何者爲正式何者爲非正式並軍警待遇之禮節軍警事件之交涉軍警權限之範圍均應詳定規則俾永遠遵守旋經東督批示該府所陳各節均有見他惟軍人犯違警罪擬歸巡警處决現在軍警程度甚低若予巡警以處决軍人之權辦理不善反滋事端嗣後凡隊兵滋事及軍警互毆之案仍應送交各該管官懲治倘軍隊犯有命案及罪至徒流以上應由地方官知會各該管官會同審理先行革除軍籍按律科斷俟定讞後仍由地方官執行以期權限分明不至再生糾葛至於軍隊有購買雇賃之交涉或親戚故舊之瓜葛誠不得目爲軍人蓋此項雇傭人等非軍隊所應徇庇親戚故舊雖許探視亦本不應留營住宿如遇有滋事即應照非軍人辦理若前在營隊而今已除名或欲投營隊而尚未補名亦應分别辦理除因案除名之營隊及未充當軍隊而投營未補者自不得以軍人相待外其有本係營隊或告假復來而額滿未補者或他營欲投此營而尚未補名者是彼已有軍人資格其軍隊亦有招待此等之慣例似不得謂之非軍人也至非軍人而有軍衣之服裝者一經查出加等懲罪 
[擬建新軍療病所廣東]  
　　燕塘沙河附近地方有福軍舊營房數座前經大憲飭由善後局派員前往查勘旋即稟請拆卸移作别用招匠估價將所餘物料承領現聞大憲以該處地址頗寛且隣近各標營駐紥處所尤爲合用因擬在該處建造病房以爲各新軍兵士療病之所 
學務 
[豪紳毀學四誌蘇州]  
　　洞庭西山鄭祖庚毀學情形屢誌前報兹悉鄭祖庚因恐毀學事發特於二月二十四日在宗祠内設一求賢小學以爲塞責其校具課本皆向羅紳所辦之求忠小學强取并以野蠻手叚迫令鄭竹庭分給學額二十七日鄭祖庚即率同流氓多人將地藏神龕仍舊搬入雲深堂並將靖湖廳所出之告示擲置牌樓頂上祖庚之姪恩富并於是日往東宅河村靖湖教育會中勒令廳視學戚蘭初親詣雲深堂向地藏神前拈香服禮戚君不允彼卽大肆咆哮竟將教育會器具打毀多件聲稱教育會係我母舅捐欵發起爾等均係走狗豈能作主戚君見勢不佳當即逃避旋經會員莊宗培再三調停允其偕赴甪里雲深堂謝神服罪其事始寢現在求忠小學已由鄭祖庚作主强借朱姓民房開辦聞各學生自經祖庚以威力驅散之後視爲畏途莫敢入校而祖庚又飭地保逐户傳催如捕大盜亦可異矣 
[湘省教育總會興議建築長沙]  
　　湘省教育總會開辦已逾兩載原係租賃房屋去歳經諸紳禀請大憲於貢院舊址劃分地基以資建造旋以經費無着迄未與修現由各紳電商蘇撫陳伯帥極言籌欵爲難旋 
 
 

Page 12

 
 
據覆電允籌銀二三千兩昨又接到雲貴護院沈幼帥電匯銀一千兩合之湘省已籌之欵可敷建築特經各會員集議不日興工 
[女子公學附設技術專修科江西]  
　　江西女子公學向分初等小學高等小學及師範預科三班惟以上三班學生均有一定年齡資格始能入學其因年歳稍長或因資格不合者未免向隅該校總理龍之溪君特商之監督張清如女士於本校附設技術專修科凡有志入學者不拘年齡不限資格以一年畢業學費十五元現已張貼廣告招生入學矣 
實業 
[湖北籌辦博覧會之規畫武昌]  
　　鄂督陳小帥擬在平湖門外乙棧籌辦博覧會飭勸業道妥擬規章禀復核奪已紀前報兹悉勸業道鄒元汴善後局總辦金峙生官錢局總辦高佑諸已會議數次以湖北商務繁盛物産豐饒亟應提創賽會以資比較但初次開辦一切設備多不完全範圍不能過大擬先就武漢銷行内外各國商品並此外本省商務較繁口岸如沙市宜昌樊城老河口武穴等處所銷行品物一併附入開一勸業奬進會業經會擬簡章十五條並出品商人報名規則八條先行禀奉鄂督核准批飭勸業道移行各衙門武漢等處商會並移請江漢關道照會各國領事轉諭洋商知照一面由勸業道出示曉諭商民人等一體知悉 
[勘測松花江航綫吉林]  
　　吉撫陳簡帥以擴充航業興復水師須將水道疏通方無窒碍而松花江水程大哨喀拉穆牛家梁子黑河口鑼圈背三塊石三叉河白土崖黑通鶯山等處均屬逐年淤塞至有可以褰涉之處於航業水師前途大有妨礙現擬延聘工程師先行勘測情形然後撥欵修濬以資通行 
[部覆籌撥津浦路工經費安徽]  
　　津浦路工經費前經度支部議歸皖北鳳陽關籌撥銀三萬兩現該關因徵收各項稅捐實屬難敷撥解即詳請大吏咨部改撥頃奉度支部咨覆該關奉撥前項工程經費旣稱徵不敷解固屬實情惟各省欵項同一支絀無從改撥應准在於該關解司庫項下抵補並准展限數月務期一律解清 
雜記 
[革生糾衆毆官之駭聞安徽]  
　　皖屬東流縣八都湖墾務糾葛迭肇釁端劣生章虎臣即章含貞唆使其間意存把持經前恩撫查明屬實斥革訪拿在案詎該革生潛行返湖怙惡不悛上月廿九日適東流縣楊令光貽親赴蔴石橋察看墾務公司並勘築直隄隄線不料章革生父子糾集鄉愚數十人蜂擁而至攢毆差役毀辱官長（聞楊令面部受傷）搶刦鎗枝如臨大敵楊令踉蹌反署當晚即親自晋省面稟撫憲核示辦理三十日朱經帥札派水師安慶兩協戎各帶巡防兵八十名砲艇十艘由安豐兵輪載運馳往該邑彈壓一切並嚴拿章虎臣父子務獲究辦以儆效尤 
[江督批飭辦案延宕之縣令南京]  
　　江西信豐縣稟袁五古被搶等情當奉午帥批云此案搶犯老何卽劉金華並郭愛忠兩名旣係登時拿獲且起回原贓所謂人贓并獲何難訊實詳辦乃禀稱供詞遊移分别管押嚴拿逸犯再提同確訊等語明係官樣文章藉此延宕爲圖省招解小費張本最爲州縣惡習殊不知逸犯如果遠颺迄難弋獲該兩犯又將押至何時耶在情有可原者則久困囹圄其法無可貸者又倖逃顯戮父母斯民者豈宜出此除逕行該縣外仰西臬司嚴行申斥勒限文到半月内研訊確情錄供按擬詳辦一面飭令懸立重賞選派兵役嚴拿逸犯務獲究報 
[遼中拿獲教徒解奉奉天]  
　　東督徐菊帥訪聞遼中河西各屯入大乘教者不下千餘家行爲秘密均有軍械當飭該縣嚴密查拿毋任漏網兹聞該縣已拿獲教首胡振齡教長楊老道夏明喜趙忠尚有蘇爲山吳元福二人在逃即將蘇之父祥春吳之弟元祿共計六名並各項書物帳票四十六種一併逕解公署候審矣 
[閏月薪餉改發銅幣武昌]  
　　湖北造幣廠去歳奉部文改鑄宣統年號銅幣兹已鑄成二十餘萬亟應輸出市面流通昨陳小帥特飭該廠將鑄成銅幣發交官錢局兌用並飭善後局所有閏月份薪餉均按照市價改發銅元以資流通 
記事 
[投票瑣談（續）新愁]  
　　查白票有心暗記 
　　乙縣第一區實到票數不少惟某監察員頂住投票人認眞看寫不肯放鬆一人致投票人負氣者不願寫嫩色者不敢寫往往有不著一字逕投白票者某監察員乃白初選監督（是日臨場）謂今日白票太多實數難算請將白票檢查一過監督遽應曰不錯不錯一時手忙脚亂準備查票某君時亦任監察主張未便監督謂不檢查如何申報太尊某君告以設有漏泄公祖責任不輕乃已 
　　按申報投票情形乃管理員監察員之責紀錄其事而申報於初選監督自有人在於初選監督何與（見章程第三十四條）初選監督雖有申報初選情形於複選監督之責亦應在初選完了之後（見章程第六條）某令遽允其請殆加工雙料之木佛某非每票看到何知有白票即知有白票不過無效而已何容某慮即欲决定爲無效自有開票所管理員監察員在於某又何與若欲查白票必須每票查過每票查過則每票之被選舉人姓名不待開票而漏泄已盡何必鄭重其事或曰某殆欲借此以暗記自已被舉之票數或又曰某殆欲借查票忙亂之際暗塡已名於白票其然頗具巧思其不然實屬荒謬 
　　領墨銀無意發財 
　　主查白票之某監察員因不遂意頗懊喪然有差堪自慰者則是日中官發給監察費三十番是也某曾上條陳謂監察須費請付五十元交某展布數日無消息方謂數日來之開會吃點心費歸自已覺得太犯不着不意是是見官官謂前說一節兄弟現正籌撥請先收三十元一俟籌有的款自當如數找上言次袖出面團團者果然而立之數人生貴知足耳此三十元者數雖不多姑且權領丨諸君丨今晚囗囗館恭候請早些 
　　按五十而得三十過半矣過半矣他監察員其有此能力否或曰此款可買烟丸不少（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[舉行初選舉開票]  
[江蘇蘇屬（蘇州長元吳）]  
　　長元吳初選監督昨日各在本署大堂開筒宣布票數長洲城鄉實到票數五百零六票應選十三人須有二十票數當選元和實到票數因章練塘一區昨日午後四下餘鐘尚未將票匭送至縣署故票數未得其詳惟應選十二人須有二十票以上數當選吳縣城鄉實到票數七百票應選十九人須有十九票數當選兹將初選當選人姓名曁票數不足者一併錄下 
　　長洲　潘承鍔得二十五票當選　朱祖輝得二十票當選　其餘票數不足者楊廷棟十七票　張士達十三票　沈祖蔭十三票　周鳳翔十三票　馬應驥十一票　陸基十票　沈琨海十票　謝　九票　姚文潞九票　張炳翔八票　姚文澂八票　吳鳳清八票　倪開鼎七票費廷璜七票　胡柏七票　張世璋六票　王風池六票　居子高五票尤鴻翥五票　徐寳增五票　楊則靈五票　李大楨五票　周大增五票　邱永康五票　徐伯年五票 
　　按長洲一縣應選十三人尚少十一人照章按照應出當選人額數加倍開列姓名重行選舉現有同數三名應由初選監督掣簽定之以符重行選舉加倍之額 
　　元和　陶惟坻得九十一票當選　王同愈得三十二票當選　曹士龍得二十五票當選　鄒福保得二十二票當選　其餘票數不足者尚有江衡蔣鴻元金國楨祝秉綱諸人因章練塘票匭未到其數難詳 
吳縣　孔昭晋得四十八票當選　尤先甲得三十六票當選　張家良得三十四票當選　錢家麟得三十一票當選　姜文蔚得二十七票當選　蔣炳章得二十六票當選　俞武功得四十二票當選　莊鴻書得四十二票當選　葉昌裕得二十四票當選　王亦曾得二十一票當選　王昌得十九票當選　其餘票數不足者顧彦聰十八票　顧慶初十七票　吳本齊十五票　馮澤衍十四票　馮兆琇十一票　吳錫熊十票　曹元弼十票　俞人杰十票　潘祖謙九票　姚銑七票　陶治元七票　徐基六票　郁照昌六票　沈恩孚五票　劉昌熙五票　陳增泰五票 
　　按該縣當選人城内只有四人餘係鄉鎭區董獨占多數且有沾染烟癖者 
　　昨日各縣參觀者甚衆長吳兩縣票數不足諸君均照不足數重行選舉兹經三縣初選監督商定展緩二日一律於初九日在原投票處重行選舉 
[又（松江上海）]  
　　上海縣初選監督李邑尊昨出榜示云照得本届初選投票實到二千一百九十人以當選額四十四除之得數折半應以滿二十五票爲當選兹於初四日開票計當選者二十二人除將缺額加倍榜示再行投票外合將得票滿額之當選人先行榜示如左 
　　李鍾珏八十一票　姚文枬七十六票　劉增祥六十四票　秦錫田六十三票　唐錫瑞五十六票　顧言五十六票　郁懷智五十六票　朱夀朋四十七票　李祖祐四十七票　馬軼羣四十七票　蔡正蒙四十四票　林曾賚四十四票　王豐玉四十三票　姚文棟四十二票　王增祺三十九票　王震三十三票　莫錫綸三十一票　朱開甲三十一票　錢椒三十票　劉志濤二十八票　顧鏡清二十七票　陸文麓二十六票 
　　又出示云（前略）兹於初四日開票計當選者二十二人尚缺二十二額遵章應就得票較多者按照所缺額數加倍開列姓名榜示再行投票一次以期足額除將得票滿額之當選人二十二名另行榜示外合行出示爲此示仰合邑選舉人知悉務於本月初七日在原投票地方就後開姓名四十四人内再行投票仍候開票再行榜示其各遵照 
　　李宗鄴廿三票　謝源深廿一票　吳馨念一票　顧履桂念票　梅豫棖念票　楊鴻藻念票　范熙瑞十八票　蘇本炎十六票　孫燾十六票　朱日宣十六票　穆湘瑤十五票　葉景澐十五票　貝仁元十三票　王炳善十一票　顧鴻逵十二票　朱孔文十二票　盛麟書十一票　沈宗懋十一票　蔣家鳳十一票　葉佳棠十票　祁祖鎏十票　楊辰十票　郭廷軫九票　周晉鑣九票　沈懋昭九票　李厚祐九票　錢允利九票　趙履福九票　姚曾榮八票　朱佩珍八票　吳炳熊七票　周文彬七票　張嘉年七票　顧藩七票　沈功章七票　劉汝曾七票　王銓運七票　姚元增七票　潘上珍七票　潘紥綬七票　周樹藩六票　姜渭漁六票　沈寳寅六票　楊維邦六票 
[舉行初選投票]  
[江蘇蘇屬（鎭江丹徒）]  
　　本月初一日爲初選舉投票之期丹徒縣各區均各整備一切由所派管理監察等員衣冠到區設立投票匭恪恭將事選舉人絡繹而至如法投票惜因午後天雨投票者頗覺徒步爲艱自早八點鐘至午後五點鐘始各收匭而散 
[又（太倉崇明）]  
　　崇明縣何希曾大令初一日稟撫憲曁諮議局籌辦處電云崇明選舉所需投票匭投票簿於二十五日領到奉諭投票紙由州轉發二十六專人赴州請領奉本洲函復業於二十三日由驛發遞知縣守候兩日又專人迎探至今未到不得已會商紳士由知縣照式預備投票紙星夜蓋印分發各區備用事關選舉要政恐誤限期由縣目備投票紙係屬變通辦法理合專電禀聞　　按太倉州不得辭其咎 
 
 

Page 19

 
 
專件 
[贛撫致籌辦處選舉文牘庶務三科長函]  
　　啟者司選員先由公舉復經研究於章程規則旣已瞭然自能恪守該員等以本省之人辦本省之事尤當屏除官氣俾所至之處主服歡迎現當出發在即鄙人所期待該員等甚重責望益不得不嚴此行關係新政人材全體名譽對於長官宜恭敬對於紳民宜和平地方長官紳民對於該員等不得有酬應讌會餽贈等事該員等無論在城在鄉不得需索供張輿馬食宿及干涉範圍以外之事所有應辦事宜隨時稟承監督會同就地事務所辦事員相助爲理勿得使氣任性遇事衝突致阻進步江右新政以諮議局爲第一件事該員等奉派司選當爲第一等人倘該員等此行辦事妥速官紳交口稱道則鄙人所樂聞設或被人指摘或經訴訟以致名譽失敗則人的鄙人之所望也希將此函交與司選員公閱毋負鄭重委任之意仍錄函通行各屬知之是爲至要 
本埠新聞 
[農工商部札上海商務總會文（爲整頓茶業事）]  
　　爲札飭事接據駐德代辦沈参賛瑞麟申稱據德國勃雷門商埠茶商福崙函陳近來華茶運歐情形所論不爲無見際此各國商戰之時亟宜設法改良保全名譽因飭委照譯漢文呈請轉飭上海漢口福州三處商會勸諭茶商定章查驗以挽利益具文申請察核施行等因前來查華茶攙僞滯銷遂至退居人後亟宜設法整頓以保利權該叅賛所陳各節係爲暢銷華茶起見合行抄錄德商原函札飭該商會總協理等遵照傳諭茶商等嗣後運茶出洋務宜改良勿蹈故習此札 
[照譯德國勃雷門茶商福崙來函]  
　　中國使館諒必深知近來中國茶葉到處爲錫蘭及印度茶所排擠曩時之用中國茶者今皆用他處出産矣　錫蘭及印度茶之質頗佳堪與中國好茶相較然中國不以壞茶輸入市上則錫蘭及印度之茶葉亦不能若是之盛　中國常輸運壞茶故素有之名譽漸形減損而錫蘭印度之茶葉日見興盛　美國曾有禁止假茶之廣告限制攙假貨物不准進口　在德意志及他國並不攔阻壞貨進口可惜今年中國數商家運茶來國其貨至劣　各國茶商之中識者殊少所購雖係壞茶而銷場仍廣因其價廉也然民間之購是茶者均一嘗即不復購其貨之劣於此可証　識者以爲中國輸運賤茶須設法抵制　若將來德意志及各國或各商家聯合嚴行查驗中國所運賤茶恐於中國出産之名譽有碍　中國茶葉經印度錫蘭茶之排擠大爲受損是以上海漢口福州運茶出口該商等於每半箱提墨銀一元六角爲保持茶業之欵中國政府亦助銀一萬二千兩此兩項約爲擴充中國茶業起見藉以推舉中國茶爲良美平安之飯品　若中國仍以壞茶運出此舉亦屬徒然耳　因中國尋常之賤茶各茶商受害非淺　倘中國茶商亦若印度錫蘭專以凈茶輸入市上中國自已獲益固宜全球茶商亦必歡迎　若歐洲各國爲中國壞茶所激怒於中國茶産固屬有損而購運印度錫蘭之茶更必日盛一日矣　中國政府若欲禁止壞茶出口極易辦理最注重者爲上海漢口福州三處况繳出口稅時亦必查驗　中國政府若禁止壞茶出口由此中國茶産之舊譽可以復回而茶商亦必互相警戒不敢再蹈前轍全國獲利决非淺鮮今歳茶葉價銀落至八九兩平時潔凈尋常茶價每百斤值銀十四兩左右 
[移催日商賠償貨船]  
　　蕪湖鹽商吉順祥號主師啓明雇莫宏發汪吉祥兩船裝運鹽斤及各項貨物駛至懷寗縣屬之節清州河面突被日商某輪船由南岸下水盡行撞沉溺斃人命當由懷寗縣勘明情形稟由蕪湖關道郭觀察照會駐寗日本領事飭賠在案兹因延不照賠復由蕪湖關道移文滬道請即轉致駐滬日本總領事飭令該日商迅速賠償以免虧累 
[鄉民請裁清潔所]  
　　閘北清潔局糞頭黄金成等前因爭挑邢家宅一帶糞坑以致鄉民羣起反對鳴鉦閙事迭紀前報兹又有鄉民金勝華等一百餘人具禀滬道謂黄金成係土棍王阿九之化名冒充監生出洋三百元賄通巡警局某副巡官運動批准强挑坑糞並將鄉間坑厠盡行拆毀求請移局訊將清潔局撤除等情蔡觀察閱禀後當即移文警局總辦赶將此案妥爲維持毋任滋閙一面批飭該鄉民靜候商辦不得率衆暴動致干咎戾 
[元源莊倒欠暫緩解省]  
　　蘇撫陳伯帥日前札行滬道飭將元源莊倒閉案内之莊主沈上之經理趙松坪解蘇訊辦已紀前報兹聞蔡觀察以刻正追繳滬欵須俟滬欵稍有頭緒再行解蘇業已電復蘇撫核示矣 
[查獲私鑄銅圓]  
　　美租界漢璧禮路三百八十七號門牌一任阿四銅作私造銀元昨被中西包探查獲將任及店夥四名老婦一口以及機器印模一併解入捕房押候解請公堂訊供嚴辦 
[閔行商會選舉總理]  
　　商會總理照章不得連續四次本年四月間爲總理三次期滿例應更舉預於三個月前投票業經分佈選單三十日邀集官紳業董由業董先舉議董再由議董選舉總理開筒檢視得票最多者爲陳恂如君（係開復新木號升華銀樓）當選總理不日由前總理備文申報農工商部札委任事 
[文明結婚]  
　　西鄉七寳鎭董潘子疇之第四子宗仁係南京陸軍學堂學業生文定本鎭紳士孫翰青之姪女孫葆眞女士係松江清華女校畢業生日前假本鎭女學校行文明結婚禮本邑龍門師範軍樂隊及各學堂教員女學生均往道賀來賓約有百餘人一時甚爲熱閙 
[議籌接辦自來水經費]  
　　内地自來水公司收回官辦屢紀前報兹南市工程局董事因屢奉滬道照會飭令赶緊籌欵並議加水價爰擬於初六日下午兩時在局開會邀集各商董及本局議董集議一切 
 
 

Page 20

 
 
[城内]  
[勒還墊欵]  
　　黄卓元控藍阿昭黄河新串賴墊洋由縣提審黄卓元供前有楊大有被父控告賣去孩子黄阿新即藉端騙楊銀洋被控管押局中由廣和隆烟膏店主藍阿昭央小的具保阿新出外墊去洋五十五元事後向索反欲扭小的至工程局誣控爲此控求究追訊之藍阿昭黄阿新供俱支吾判阿新阿昭交差着令賠洋五十五元了事 
[追還貨價]  
　　黄瑞衡張少伯控王芝珊圖賴貨欵由縣提訊黄供在保大花行爲夥前年十一月王芝珊與掮客孫慶桃來行購去棉花除收尚欠銀五百七十餘兩屢索圖賴訊之張少伯供在合興公行爲夥被王欠去棉花貨銀三百二十兩訊之王供在東亞公司爲掮客保大等貨係孫慶桃購去轉售於周子香孫供欠保大合興公花行銀兩是實惟因王虧欠日本人欵項是以被日人將貨扣住判王交差限十天還銀 
[道批三則]  
　　楊炳卿禀批此案現據上海縣詳復以王永祥執有該田上首原契且有絶契可憑爲當時買受絶産無疑爾見王永祥將田轉賣得有重價欲圖加找未允抺情訟制殊屬可惡除批准銷案外如再來轅混瀆定予發縣訊究不貸懔之　姚袁氏禀批金裕生拐賣氏女旣據控廨訊寔判押仰公共租界會審官再予提案嚴切根究下落毋任狡賴仍錄供禀復察辦黏抄并發　楊元溥禀批此案前據縣詳已批飭逕詳江南商務總局核辦矣仰即知照 
[官事]  
　　湖北候補知縣武世安昨日到道禀見 
[南市]  
[僅令遷移]  
　　滬道蔡視察查辦陳阿根開設佛店惑衆騙錢已紀前報昨由南區長飭令地甲傳陳到區予限三天内交保遷移出境不准逗留如經道憲飭提仍着原保交案 
[賭徒罰洋]  
　　裏鹹瓜街正源信局每夜紏集脚划船户在局賭博嗣被總工程局訪悉於前晚特派巡員巡士等前往拘獲賭徒洪阿桂楊欽來張阿連王阿庚陳慶榮李明卿林阿連林阿福沈惠生方阿能董廷富沈立卿王阿毛陳長松黄阿根等十五人連同賭具解回局中經當值處諭飭各罰洋五元充公開釋並候補提店主究罰 
[鹽巡詐擾]  
　　北市浙鹽分銷局巡丁劉祥生等七八人昨日在南市浦江查見有賣鹽婦人五口駁運零鹽上前阻止勒索小洋數角不允追至岸上被逕士查見將劉及賣鹽婦人沈張氏陸陳氏朱沈氏劉朱氏朱魁氏一併解至工程局陳參軍以該巡丁不應持械嚇詐申斥寛釋鹽交氏等領去 
[何用公所]  
　　郎茂鴻前控駁船户楊和尚吞没貨價洋一百餘元曾由紙業公所司事方允章向楊収清早已了案兹郎又至工程局請追經孫明府飭傳該公所司事吳浩江到案訊據供稱方已辭歇回家判吳交原被帶出趕緊由公所理明如違嚴辦 
[分期還洋]  
　　廣盛米店執事華錫祥控木作頭張廷富欠洋二百三十六元五角二分昨由工程局復訊張供小的正倩張某担保尚未允洽遽被喚同巡士扭案判限月底先還洋八十六元五角二分其餘出立期票三紙交保限四月半理清一面候知照警務處查明南區巡士是否聽信一面之詞擅自拘人覆到再核 
[閘北]  
[巡士犯竊]  
　　四路分局乙班巡士鄒南云係第三班最優等畢業生前日竊取同局某巡士皮靴一雙正在典押適被巡士馮玉奎查見歸局報告鄒遂一去不返現孫巡官已諭飭長警偵探人等一體嚴緝矣 
[巡警總局批詞]  
　　孀婦鄭陸氏禀批此案前奉蘇撫憲批發該氏上控原禀當經派員確查該氏所控各節毫無實據業經據情禀復撫憲請示核辦矣該氏毋庸多瀆　民人王正興禀批禀黏抄據均悉此案究竟是何情節仰四路分局確切查明復候核奪着即知照禀發仍繳 
[英租界]  
[各得一孩]  
　　南翔人蔡奎生控干鴻慶姦拐伊妻由探將干與蔡妻顧氏一併查獲昨解公堂請究蔡供顧氏被干姦佔四年今因父母安葬尋氏回家氏竟不允故將兒子携回鄉下詎干竟出爲行兇因之扭控捕房解案請究蔡顧氏供與干姘識四年生有二孩次孩甫及三月本夫亦時常來滬求察詰之干鴻慶與顧氏所供相同判干給原告洋三十元次孩歸干領去顧氏交蔡領回完案 
[燙傷女工]  
　　乾康絲廠管車人楊福生將打盆女子陸阿林頭面燙傷經女父報知捕房飭探將楊傳至公堂請究判給原告醫費洋十元再罰洋十元充公旋又有女工張王氏等數人投案附追工洋中西官諭各退去著向該廠索取 
[必非善類]  
　　流氓高應桂周守匿居蕪湖路月桂里五十二號小客棧内前日被包探查獲一併拘入捕房並抄出尖刀一把小照數張及結黨盟帖昨日解廨請究先據包探禀稱該匪等在福建路十一號押舖質鞋經小的查見跟至五十二號小客棧然後拘住並搜出尖刀各物訊之高周二人供詞刁狡判一併押候查明再訊 
[稽查押所]  
　　新委公共公堂稽查男女押所委員謝樹伯明府崇聲前日到　後即至女押所查點各犯並諭官媒嗣後宜嚴查押犯不准私食洋烟昨又至男押所稽查一切 
[玩視禁令]  
　　粤人莊阿連前在虹口開設烟間業已禁閉詎仍違章私售由捕查獲昨解公堂請究判莊罰洋十五元烟具銷燬 
[賠欵充公]  
　　乾亨鐘表店失愼後由捕房將該店主張六寳拘解公堂判罰洋三百元給於未保險之桂飛脚踏車行領取在案兹捕房查得桂飛所燬貨物祇值洋四十元昨特禀奉讞員將洋四十元給與桂飛具領餘洋悉數充公 
[火案未結]  
　　甬人葛初香賃居西大路十四號門牌因保險起火由捕房解至公堂審問各情屢紀前報昨又復訊據五十四號　探禀稱葛保有險銀二千兩同居甬婦保一千兩其弟亦保七百兩當晚葛誘各鄰人往看電戲葛在廚房縱大前堂已由葛之隣居供明况葛家内毫無值價之物顯係縱火圖賠請爲澈究葛延博律師到堂代辯判葛仍交原保候下禮拜二再訊 
[定貨不出]  
　　英商爾脫勒納斯控正豐號主戴朗軒定貨不出昨由公廨傳案判戴交保候訂期會訊　又英商義記洋行控馬燕堂定貨不出昨亦傳案判交保候訊 
[美租界]  
[西紳逝世]  
　　英國庽滬紳士巨恩詩君日前在公濟醫院因病逝世昨日午後四時出殯至泥城外墳山安葬 
[賭棍遠颺]  
　　奥人潘阿力在美界青雲里二弄及法界二里開設花會二處誘人賭博兹經法捕房拘住同黨四人供出由潘爲首昨派法探禀請美捕房派探協拿詎已逃逸當由該探回禀法捕頭請爲核奪 
[茶肆聚賭]  
　　外虹橋鴻泉樓烟館葉記路六百另四號老虎灶均因聚賭被捕房查悉特飭中西探查明核辦 
[妻子逃濳]  
　　沈洪卿昨投捕房報稱其妻張氏前晚捲取衣飾與同五歳男孩潜逃無蹤請爲查緝捕頭准之 
[車夫拆稍]  
　　包夫李阿三朱來羣王阿金等昨向張金生拆梢不遂肆行兇毆由印捕一併拘入捕房收押丐牢一天 
[法租界]  
[曾否預聞]  
　　英捕房華捕毛久康被人戳斃屢紀前報兹法界包探查知王順林施小狗兩流氓曾預其事因即禀明捕頭購線緝獲解廨研究王施矢口不認判押候查辦 
[拍賣棧房]  
　　吉祥街鴻發棧虧欠房金存款等項爲數甚鉅經公堂判將棧主車阿連經理梁梓蔭盧大昌交保料理在案迄已日久仍未理清昨經各原告控奉傳訊據車盧同供因棧房尚未盤去一時難了務求寛限並將房金减折理償並司馬以各原告未便久待判仍交原保候將棧房生財拍賣備抵 
[招領小孩]  
　　前日有年約七八歳之男孩一口在途啼哭巡捕詰其姓名支吾以對遂解送公堂判送善堂留養候家屬認領 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
小說 
[譏彈小說滑稽魂（二十七）]  
　　第五回　巡捕房包松濤吃虧　一家春施雨田請客 
　　門差巡捕不等他說完。冷笑一聲道。我這裡是外國人的地方。那裡管你什麽督撫不督撫。你那督撫的勢力。只好用在内地去。上海地方。是用不着的。不要說是你。就是眞的現任督撫。犯了我們租界上的規矩。也要關他一關。我勸你少說幾句話兒罷。好便好。不好就把你關上一禮拜。看你有什麽法兒。這幾句話不打緊。直把那位包師老爺。嚇出一身冷汗來。暗想别的還好。只怕他眞要把我關上一禮拜那就糟了。不要說别的。就是這個鴉片癮了不得。給他關了起來。到那裡去過癮呢。想着。便不敢言語。又等了一點多鐘。包松濤實在支持不住了。只見他連連呵欠。涕涙交流。坐在那裡就如癱了的一般。渾身酥軟。立都立不起來。只得虚心下氣的。對着那門差巡捕說道。我一時烟癮來了。可否容我出去一下子再來。那巡捕冷笑一聲道。你倒說得好容易的話兒。這裡又不是你的府上。難道好憑着你。要來就來。要去就去麽。你是在馬路上犯了規矩。拿到這裡來發落的人。不要認錯是發了十二頁大紅全帖。來請你吃酒的。包松濤被他搶白了一回。無可如何。只覺得頭暈眼花。兩個眼珠裡頭。金星亂迸。那背脊骨上。好似澆了酸醋一般。十分酸痛。腰都直不起來。没奈何。只得死命的挨。挨了一二十分鐘的工夫。好像已經過了好幾天的一般。幸而隔不多時。捕頭走了出來。問了一回那拉他的巡捕。走上去說了幾句。這個時候。包松濤已經動撣不得。就同死人一般。說不出一句話來。只得低頭聽判。只聽得那巡捕頭口中嘰哩咕嚕的講了一回。就有一個巡捕走過來。對着他把手一指道。出去出去。包松濤好容易巴到這個時候。連忙一步一步的挨出來。出了巡捕房。便呌了一輛車子。這個時候。也顧不得什麽上等車下等車的了。跳上車去。把手亂指道。鼎陞棧。鼎陞棧。快些快些。那車夫見了。知道這個人是外省的曲辮子。便對他說道。到鼎陞棧去。規規矩矩。要給兩角錢。 
國外新聞 
[駐滬日領定期回任]  
　　初三日東京電云駐滬日本總領事永　君擬於今日由東京啟程明日在神户搭天海丸郵船回任 
[菲列濱反對自由貿易]  
　　初三日小吕宋電云菲列濱下議院現反對美國國會主張與菲列濱島自由貿易之議案 
[美國修改稅則之阻力]  
　　初三日華盛頓電云美國修改稅則議案反對者頗不乏人此間信其必將失敗也 
[羅斯佛啟程赴斐]  
　　初三日倫敦電云前任美總統羅斯佛已由紐約啟程赴菲遊歷祖餞者頗爲擁擠 
[英屬擬興海軍自衛]  
　　初三日倫敦電云澳洲曼爾巴恩電稱澳洲聯邦政府决議將貢艦於英之舉作罷擬愼守防衛澳洲政策藉以輕减祖國之責任英屬坎拿大現已謀興海軍保護坎拿大海岸 
[南極探險隊之報告]  
　　初三日倫敦電云英國歇克爾登海軍大尉南氷洋探險隊於一千九百零八年正月啓程現已回國全隊無恙歇君電告每日郵報謂該隊直至南緯線八十八度二十三分東經線一百六十二度距南極約十一英里之處始遵原道而回並在南緯線七十二度七十五分東經線一百五十四度之處測定地球磁極即在兩端樹立英旗並謂在最後三度之間生命一髮異常危險是時全隊每日糧額其重量已减至二十兩然仍衝冒風雪鼓勇前進風力之速每小時可達七十英里寒暑表已至氷點七十二度從人吹凍幾僵乃於西十二月二十六號行抵南緯線八十八度二十三分在該處發見高原一區高可萬尺歇君自信南極中心點必在此高原之上地學家推測南極附近恬靜無風之說亦未見信然途次並無患血枯之病者惟有數員因食馬肉致染痢疾 
[近東大變局百二十誌]  
　　初三日栢林電云外間所傳奥政府已拒絶各國調停之說實屬不確俄國外務部大臣伊斯華克已奉俄皇勅諭關於塞爾維亞問題姑爲讓步　奥國奥羅馬尼已結約抗拒塞爾維亞土爾其與奥合籌森特却克防務條約不日可結 
[英皇定期出游]  
　　初三日柏林電云英皇英后擬於西四月間赴雅典及愛特里的克海游歷至維里司爲止即在該處由戈薩特墜道遄回倫敦 
[德皇御艇撞傷]  
　　初三日柏林電云德皇御艇化海齊倫與腦威干汽船在洛特萊附近互撞腦威干汽船即時沉没化海齊倫則修理一日之久德皇並未在船 
[英首相宣讀電文]  
　　初四日倫敦電云英國首相愛士奎斯在下議院宣讀殖民部大臣克里維致新西蘭總督泊倫開脫電文即答覆該邦允受所貢之奪雷諾脫式戰艦者 
　 
 
 

Page 27

 
 
   
 
 

Page 28

 
 
   
 
