# 1893 - 305 - 4907381

 

Page 1

 
 
[新科順夫江南浙江廣東江西闈墨出售] [  圖書集成局啓]  
　　時文雖小道而士子進身必基於此每科闈墨出揣摩家於此覘風氣焉今歲慶榜宏開多士之負異懷奇者先後名題雁塔榜花旣敢友人咸以闈墨郵寄本局速付手民印以潔白連史紙刻巳印成順天江南浙江廣東江西五省闈中傑作首弁題名錄後附試帖詩校讐精審　點分明每本碼洋七分諸君子欲覩時新花樣請至本埠三馬路申昌書室及各埠申昌或發售申報處購取若欲躉買則請移玉申報舘帳房面議此布 
[修兵]  
　　所謂修兵者何也有物焉鈍而使之利舊而使之新則曰利用修故賢君在位曰修文曰修德曰修政朝廷之事無所不用其修修之爲義大矣哉由今日觀之兵其不可不修矣雖然修必有所以修之道處今日而議修兵果何道之從歟曰莫若以改武試爲第一義夫文以定治武以定亂二者並重上古之世文武未嘗分也自後世右文左武之見太重而循名責實之道不講於是文者自尊武者自卑其勢遂積重而不返今國家武試與文試並行下自秀才上至進士其名目亦與文科一一相準似乎無所偏倚乃必設爲唱名跪報一切卑下之禮使不得與文士抗而又以行伍爲正途科甲反不得與顯與國家設科之意相背郭隗曰憑几據杖眄視指使則厮役之人至若恣睢暴戾叱咤奮擊則徒隷之人至矣故武科一途衣冠之族不屑與一也力士多出藜藿而試事之費十倍文士寒素不能與二也武職有教師壟斷非其素識無門可入窮鄉僻壤不得與三也所取之途旣狹故所得之才不眞試以常人之有文學者十人與十文生校其勝文生者究少以常人之有勇力者十人與十武生校其勝武生者恒多當世爲大將立大功者行伍多而科甲少武科之不得人視文科爲尤甚此其故一由於輕武之見太重一由於考試之不得其道盖武試之法惟以舞刀擎石馳馬射箭諸技爲主至於策論默經不過剿襲抄寫潦草塞責而已甚至有目不識丁而倩人捉刀者此已司空見慣不以爲非夫稱戈比干立矛者士卒之事而武試取人將欲得將帥之才也爲將帥者大則統御六軍總決軍務審敵情應機變運籌帷幄之中决勝千里之外其次亦必指揮進退足以獨當一面乃欲得將帥之才而以士卒之事試之則所得者亦止於士卒之才而巳夫果欲得士卒之才不當與以進士舉人之名目果欲得將帥之才不當僅試以士卒之事今武科一途兩無所可而猶沿襲具文果何爲哉則其勢不得不出之於攺改之之法各省宜仿泰西分設水陸武備學堂廢乘弓矢專習槍礮尤必先使其讀書識字文理明通然後可以施其教陸軍學堂中宜教以兵法之學如戰陣攻守之類是也輿地之學如山川疆域形勢險要之類是也測算之學如測量遠近使槍礮命中及遠之類是也氷師學堂中除兵法輿地測算諸學外更宜教以測風防颶量星探石涉大海渺無涯岸之際隨處可知船在經緯線若千分數辨認各國兵船識水面沙礁及水面戰陣截敵人不得登岸各法各省旣設學堂之後詳定章程妥立條規延請教習用心教授然後由朝廷明降諭旨停武試五年使天下咸曉然知上意之所在則風行草偃智謀勇敢之士必將濯磨砥礪以表見於當世五年之後乃行小試試之之法先試以各學設策條對以觀共造詣再試以槍法布侯樹鵠以觀其命中其有平時不在學堂肄業而學術精通槍法熟諳者試時准其一律報名赴試以廣延攬試事旣畢然後彚其所學之優劣所中之多寡以甲乙其高下而進退之由此而鄉試而會試而殿試悉用此法名目稱謂官階遷轉一如其舊惟嚴其額精其選優其禮貌與文士視同一律與行伍同作正途若此則所試者非士卒之事而所得者亦非士卒之才固灼然可知矣舉從前所習非所用所用非所習數十年來武試之積弊一掃而空之使武人咸知韜略深諳學術循是以往可漸復古時文武不分之舊而我國甲兵之强當不難與泰西諸國並駕爭雄則改武試一節謂非今日之要務哉此修兵之亟宜講求者也 
[本館接奉電音]  
　　昨由京友電傳上諭四道敬謹譯登○九月二十六日奉上諭此次覆試順天鄉試舉人列入一等之曹汶麟等三十一名列入二等之崔岳年等四十名列入三等之舒齡等四十名俱著准其一體會試列入四等之玉崑夏冕二名俱著罰停會試一科欽此同日奉上諭李鴻章奏東昌黄河伏秋大汛獲慶安瀾一摺直隸東昌縣屬黄河南堤上中下在汛本年伏秋盛漲掃叚時有蟄陷經李鴻章督飭文武員弁竭力搶護現在節逾霜降仰賴神靈默佑獲慶安瀾實深寅感發去大藏香十枝著李鴻章祗領交護理大順廣道陳啓泰虔詣李連莊高村黄莊大王廟敬謹祀謝以答神庥所有隨摺保獎文武各員著該部議奏欽此○二十七日奉上諭麟書徐桐奏遵查試卷文理筆跡據實覆奏一摺所有文理不符之蔡學淵筆跡不符　黄樹聲文理筆跡均不符之萬航均著斥革舉人其文理筆跡相符之周學熙湯寳霖陳步鑾三名著禮部傳齊奏請定期另行覆試欽此同日奉上諭給事中洪良品奏永定河連年决口請及時修治一摺著海軍衙門户部工部會同妥議具奏欽此 
[金鰲珥筆]  
　　新調兵部右侍郎克少司馬們泰涓吉於九月十七日未時進署履新經司務廳示仰闔署官吏曁馬館厩長本部効力差官各省駐京提塘並巡捕五營副叅游都守十六門千總以及皂役人等知悉至期進署伺候一體謁見毋違特示○户部三庫爲咨行事三庫檔房案呈縀疋庫員外郎崇寛升任遺缺照章咨取副理事官侍讀員外郎等員帶領引見請旨調補相應咨行貴衙門卽於京察一等人員中出具切實考語保送一員如一等不得其人或有經手未完事件准以二等人員出考保送務於卽日開送過庫以憑辦理○吏部爲示傳事所有二品頂戴保舉廣西候補道何昭然保舉北河儘先補用同知通判石壩州同高翰閣同知銜保舉山東補用知縣傅培裕等三員本部於九月十六日帶領引見相應示傳該各員於十四日已刻衣冠赴部演習口背履歴於十五日晚在内城左近歇宿十六日丑刻穿天靑褂備帶補褂示靑褂並佩帶對子荷包手巾赴西苑閂外六項公所内吏部公所書到伺候排班帶領引見如排班時不到卽將緑頭簽撤下再是否原任現任一二品大員子孫抑或現任一二品大員兄弟立卽赴部呈明毋違特示○管理太常寺事務禮部尚書臣宗室崑岡等謹奏爲循例具題事恭照光緒十九年十月初十日慈禧端佑康頤昭豫莊誠壽恭欽獻皇太后萬壽聖節應行遣員前詣顯佑宫讀文致祭謹案臣寺祀則應由臣寺滿漢卿等中題遣一人往祭謹將臣寺滿漢卿等銜名繕具題本進呈恭候欽遺一人屆期恭往將事謹此題奏請旨於光緒十九年九月初十日奉旨遺太常寺少卿常明行禮欽此○禮部爲曉諭事照得本年癸巳恩科順天鄉試 
 
 

Page 2

 
 
所有新中舉人本部奏請覆試日期一摺於光緒十九年九月初六日具奏奉旨著於九月二十四日在保和殿覆試欽此欽遵到部爲此出示曉諭該舉人等知悉速卽取結赴部納卷以憑備卷該舉人等卽於覆試前一日在東長安閂左近歇宿於二十四日黎明齊集中左閂堦下聽候接卷勿得違悮特示○户部福建司示傳承領西陵本年秋俸銀兩委員員外郎瑞純等知悉務於九月二十三日辰刻赴庫關領毋違特傅○上駟院掌印堂郎中德生蒙恩簡放粤海關監督所有上駟院掌印堂郎中應卽派員接署以專責成經管理上駟院大臣遴得上駟院員外郎世序堪以署理本院掌印堂郎中等因已於九月十三日奏聞矣○郡王銜多羅貝勒奕絪薨逝所有管理八旗覺羅官學事務應卽另請派員管理經宗人府開列王貝勒貝子銜名單請旨簡派八旗覺羅官學一摺於光緒十九年九月十四日具奏本日奉硃筆圈出郡王銜多羅貝勒載漪欽此○新授工部尚書懷紹先大司空塔布詹吉於九月十七日未時躬抵冬曹履新行拜印禮經司務廳出示除移付四司等處外仰闔署吏役人等知悉至期一體謁見各宜懍遵毋違特示 
[新疆水災]  
　　聞新疆庫車直隷廳所屬地方於本年六月二十五日大雨滂沱山洪怒發河水四漲該廳東關外一帶地方濵河中流暴漲勢若排山而來旁溢衝决銳不可當田禾蕩盡平地水深五六尺冲淹倒塌民房二千五百數十間官地上民蓋房屋一百七十餘間淹斃牲畜百餘頭壓淹身死男婦老幼二三十人被傷者二十餘人衣服糧米大半淹没該廳官赶爲設法拯救搭棚給食以濟孑遺並動倉榖先辦急撫陶大中丞得報後委員馳往該處會同勘災應如何籌辦撫恤蠲緩田糧速行禀覆核奪並將此災情上報九重矣 
[諭祭盛儀]  
　　九月十四日爲皇帝諭祭已故兵部左侍郎洪文卿少司馬鈞之期孝子洪正郎洛備黄亭一座全副儀仗鼓樂延請引導官十人花衣補褂在東安門賢良寺迎接祭文天使等官引導官騎馬列對前導儀仗鼓樂列對執行黄亭内奉置祭文八人恭舁迤邐而行至小草廠司馬宅内孝子門左跪迎鴻臚寺官由亭内請祭文恭捧禮部筆帖式四員前引至靈前將祭文暫陳黄案主祭爲禮部尚書李大宗伯鴻藻步行月臺上靈前以立陪祭則禮部祠祭司滿漢二掌印禮部司員二人展開祭文鴻臚寺官宣讀畢禮部司員執壺琖者二人卽遞酒於主祭官李大宗伯立奠三爵畢鴻臚寺官捧祭文禮部筆政前引至燎爐焚化孝子向上謝恩行三跪九叩禮畢主祭率執事各官以出孝子仍於門左跪送諸官乘輿各回私第 
[閩火兩誌]  
　　福州開元寺古刹也歴年旣久勢將傾圮寺後客堂賃與庠序中人爲讀書之所左首鐵佛殿則有小家婦女雜住其間已非淸凈宗旨寺僧某曾求某紳倡捐修建久而無成頭門供阿彌陀佛左右祀四大金剛身高數丈大殿供三寳佛觀音大士列坐其間高與簷齊惟年湮代遠之餘丈六金身皆已七零八落本月某日十二點鐘大殿忽肇火災光焰熊熊箕伯又助之爲虐保甲局文案卜少尹聞報督率兵勇飛往救援幸三面高垣屹立祝融氏不能飛越立時撲滅頭門及鐘鼓亭附近民居幸免殃及相傳六十年前寺已燬於火故閩中有火燒開元寺三寳帶斗笠之諺此次被焚後三寳及觀音大士像巍然獨存寺僧恐爲風雨烈日所侵亦取草笠覆於頂然則閩諺相傅至今不一騐再騐歟事後地方官拘拿寺僧訊究起火之故想明鏡高懸者不難水落石出也後二日南臺街之德成棉苧店棧房内不戒於火幸店夥將門緊閉立時撲救四面均係高垣烈焰不能越過祗將棧房付之一炬而已附近店户民居聞警時已相率搬取物件爲避禍計後聞火已告息始安謐如常數日之中祝融氏已稅駕二次何不憚煩耶 
[癸已恩科福建鄉試官板題名全錄]  
　　林旭福州附　王慶生福州附　謝叔元侯官附　卓凌霄閩縣優　林怡侯官廪　陳家楣泉州附　蔣仁閩縣廪　劉志琨福州附陳震福州附　何履祥甌寍附　曹謙漳州增　林鎭荆平和拔　林葆恒閩縣附　劉廷賓侯官監　張荄泉州附　祝文治侯官監興培駐防附　王世澂福州廪　林宗奇福州廪　施菼彰化監　郭傳昌福州優　何爾坊閩縣增　陳熙績閩縣附　鄭星駟侯官附張炳謙侯官監　呂澂同安拔　李炳福州廪　劉登瀛閩縣附　程琦福州附　賴文安安平廪　林煥霄侯官廪　曾蘭春莆田廪林鴻儔興化廪　吳葆疇福州優　方新閩縣優　劉成安駐防附　李思曾新竹廩　程啓昌永福廪　葉大華閩縣附　翁鳴瑝侯官附劉孝祐閩縣職　何炳修閩縣監　葛世鋆侯官附　黄增培侯官監　謝維嶽臺灣增　宋天逹駐防增　高彤閩縣附　潘翔墀南安附陳漢章侯官廪　陳保棠長樂附　林灝圖侯官監　楊豫建寍廪　俞庭萱閩縣附　陳祖謙長樂附　林瑤安平附　林文奎侯官監張繩武漳州拔　陳翼爲福州附　周建藩侯官廪　陳兆琛福州附　魏肇昌閩縣教　洪謙光彰化附　李曜庚閩縣附　柯肇獄閩縣廪陳眉瀚侯官附　張其蘭彰浦廪　蔣琛侯官廪　高鴻燾長樂附　趙應鼎閩縣監　鄭希穆侯官附　謝賢霖侯官增　邵瑞閩縣附施大猷莆田廪　蕭鴻昌福州附　盧景淵福州附　林大瀛侯官附　伍亮寅惠安拔　姚錫蕃閩縣增　林又欽臺灣附　鄭祖祺閩縣附楊輔侯官增　葉大鋆閩縣附　黄漢章莆田廪　謝松濤長汀貢　卓祖茂侯官附　劉澧閩縣副　林鍾祺福州附　陳寳瑄福州優葉在誠福州附　葉如玉福淸優　莊璇侯官監　李熙侯官廪　鄒士喆建寍廪　鄭箎閩縣附　林炳章侯官監　李仰高閩縣附林秉衡侯官監　程希箴侯官附　翁應圖閩縣監　林福貽閩縣附　李含芬連城附　卓祖蔭侯官監　黄樹榮寍德廪 
[副榜]  
　　許秉鈞閩縣監　黄友仁永定附　張書馨永福附　葉世鵬閩縣廩　蔡恩綸侯官附　林夢淸閩淸拔　吳拱漢南安附　邱豫鼎長樂附陳士霖同安廪　鄭宣綸福州附　魏文琪閩縣附　林玉墀長樂附　黄翼雲永福附　林承機侯官監　曾琛侯官監　李絳閩縣增馬天翮侯官廪 
[順德火災]  
　　廣東順德縣屬陳村墟水陸通衢商賈雲集月之十二晚有某姓家因晚炊遺火於積薪内致兆焚如是處屋舍皆以板片爲之且貿易以生油紙料爲大宗一切皆係引火之物一經燃著遂致不可收拾歴四點鐘之久始能救熄計焚去屋舍二百餘椽貨物傷殘指不勝屈其中多有貧户家産旣燬食宿無資流離失所情殊可憫刻聞省中某善堂已派妥人前往查勘將擬撫卹云 
[儲憲抵粤]  
　　新任糧道魁文農觀察由滬附輪來粤履新已於初十日抵省首府兩縣及印委各官均至碼頭迎迓觀察接見有差旋卽排道登岸暫假新城天馬巷陸路提督行臺爲駐節之所按觀察在蘇州府任内多年勤政愛民口碑載道此番榮膺豸節更可大展鴻猷屬下紳民咸拭目以觀新政矣 
[文宗起馬]  
　　廣東學憲徐花農大宗師示期十五日起馬前往琼簾等屬巡試宗師連日排道出門向各當道拜别各憲亦如禮拜送冠蓋往還絡繹不絶兩首縣亦飭役將碼頭日近亭灑掃虔潔以便憲駕下船時假此爲茶座也 
[蠻觸相爭]  
　　肇城北三元里鄉與瑤臺鄉洽比其鄰三元里無河道可通舟楫往來須借瑤臺鄉碼頭上落從前因爭此碼頭迭經搆怨嗣經人調處早已和息十四日三元里因修建祠堂採辦灰石等物用船運載回鄉業由紳耆商之瑤臺鄉暫假其碼頭停泊詎瑤臺鄉人忽爾逞 
 
 

Page 3

 
 
强出而抗阻兩鄉因此不睦遂起干戈砲火互攻儼同大敵瑤臺鄉人少三元里人多衆寡異形頗受其困幸南海縣潘子玖大令訪聞卽請營兵馳往彈壓始得解散刻下營勇仍紥在該鄉内不敢遠離未識能捐棄前嫌重敦和好否也 
[禀請展期]  
　　粤東撫憲剛大中丞以闈姓一項實於科塲有礙故武闈擬俟闈姓截收後始定期開考昨聞諭飭公和瑞成兩堂商人限以九月廿五日以前將武科闈姓一律截止而該商以爲日過迫收票無多深恐餉源短絀一再禀請展緩限期未知能邀允准否 
[遼東寒信]  
　　營口訪事人云本月初八日下午風雨雷大作聲從東南起咸謂是重陽暴更定後雨止而雪次日仍然六出花飛嚴寒驟至初十日雪霽忽晴煖異常至十五日轉北風十六日晨又漫天大雪扯絮搓棉至三點鐘而止○本月十三日丁禹廷軍閂節麾戾止隨帶北洋水師兵船九艘以大街東盛和棧房爲行轅○本月初七晚有盜麕集蓋平縣屬東北鄉小邊上聶孝廉家毁其大門一擁而入室刼去金銀衣物共值百金孝廉夫人出而禦之受傷極重鄉約星夜入城禀報何邑尊立派大三班榦役及捕盜營勇丁二三十名追緝十四日卽在鄰近數十里内得獲盜首冷大個子起出眞贓○復州煤窰工頭久因械鬥涉訟案牘如山近忽有土棍某甲從直隷來率領兵役百數十名身穿北洋海軍號衣將舊日做工人一併逐出舊工人不允以致互相鏖戰幾如大敵當前幸復州金伯侣刺史聞信赶前設法勸散一面禀請上憲派委營口海關道善廉訪前往稽查 
[楚語]  
　　漢口錢巿生涯頗難獲利以致閉歇者時有所聞上月之杪打扣巷裕誠黄陂街永大均以運掉不靈先後收巿店閂已由地方官發封矣○上月初十日有差役十餘名率聚五鳴園恣其大嚼果腹而出囊中皆不名一錢酒保索之卽犬肆咆哮將頭劃破誣館中人行兇毆擊誓不甘休館主以其太肆猖狂奔向淸軍府禀訴厲吉人司馬立時飭役票傳十餘人到案加以笞責以儆將來○每屆科塲必有賭徒結黨成羣串通差役作護身符引誘考生開塲聚賭每致傾囊以献並將行李典質一空爲害無窮實堪痛恨目下棘闈戰罷縣試將興臬憲陳廉訪防患未然出示禁止並密委員弁會同地方官四下偵緝如果拿獲定卽重懲 
[厦客談資]  
　　厦門訪事人云八月初二日颱颶爲災金門島所泊漁船失事者多至一百數十號溺斃漁户數百人泉州崇武琛扈等處漁船亦飄失一百數十號溺斃男婦八九百人至十九日接小呂宋電報云迤東尚有狂風爲患至二十日果龍吟虎嘯屋瓦俱飛海中湧浪如山港内諸船幸已預爲之防不致走錨斷練而山中大樹拔起者不知若干株倒屋坍墻亦無地蔑有二十二夜風勢稍殺而雨師又命駕而至徹夜淨淙○伏波輪船於八月二十五日由福州送鄉試士子歸來船中計八九百人之多吳芷献觀察亦附之到厦隨換船赴漳州石碼聞因龍溪縣屬有一山路可逹潮汀交界之處貨物大都於此偷越擬就彼設立陸卡徵納厘金云○福建陸路提督孫庚堂軍閂開華於八月二十七日出缺電音傳到凡曾隷軍門麾下者無不悼惜良深而道路傳言謂軍門於前年親統大軍拘拿逸犯陳拱至則陳已逃逸軍門大怒立命將鄉社中無分老幼男婦鷄犬房屋一概燒殺不留因得革職留任處分至本年正月泉州提轅火災湖南府第亦遭回祿今則大星遽隕壞我長城何其勲之高而運蹇若此乎 
[三巴晴眺]  
　　前有鉛船四艘由四川來宜共載雲南鉛五十萬斤解赴京師惟此項鉛斤只准招商局輪船裝載故必候江通輪船來宜方能運往漢口再行起解北上○本屆恩科鄉試省中於初九日揭曉初十日發電傳來知宜昌府屬僅有鶴峯州楊姓高掇巍科按鶴峰州前本士司地界乾隆年間始改土歸流每年科歲考只進新生八名地極僻陋士生其間鮮有卓然自立者自國朝以來未聞有賦鹿鳴而去者今楊君獨振翮高搴從此邑乘增光豈特門庭炤耀而巳哉○前報列張制軍來宜巡閱官塲巳預備供張近接消息知制軍往荆口閱視鐵礦未能卽來於是辦差者可以稍息仔肩但不知大纛高牙果於何日涖止耳○某鋪地保張姓近冋本地殷實之家勸寫捐輸有不從者加以恐嚇某甲心不能平邀約該處紳衿禀官請究該地保自知卵不可以敵石挽人緩頰而甲等務要追究必使水落石出而後巳想該地保不免匍匐公庭飽嘗竹笋燉肉矣○有某號船裝載棉花二百餘包入川行至大峽中之大靑石灘此處兩岸壁立中流洶湧舟行過此偶有疏虞卽易失事該船行至大靑石忽觸於石上勢將沉没赶雇小划船二三隻搶救　將棉花九十餘件搶出其餘盡入中流該船耆舵人等恐遭訟累逃遁一空經押運者將救出之花運至萬縣該號家得信後派人前去另雇他船裝運然所費已不貲矣 
[敝帷感德]  
　　沙遜洋行所拳黄花馬連年比賽多奪錦標誠有如少陵所謂與人一心成大功者上禮拜五黄花馬忽患　症急延獸醫施治迄無效騐至禮拜六倒斃圉中龍飛馬房西人特下半旗以誌哀慟沙遜更深爲惋惜飭工照成一像購地瘞之聞尚須磨石劖又柱諸隴上古人云得一知已可以死而無憾若沙遜者可謂馬之知己矣九原有知定當銜結以報 
[軍犯起解]  
　　曹錫榮顧裕生二犯向嘉興船主陳四發勒索資財案發經前任縣袁海觀大令訊實將曹擬定軍罪面上刺烟瘴改發四字顧擬定徒罪刺蠧役二字騐明箕斗聽候起解旣而顧在監病斃大令隨於昨日午後飭差將曹提出押解赴婁縣然後由婁縣解往福建浦仁縣并聞婁縣監内尚有家丁差役與曹一併起解云 
[諭禁毒魚]  
　　本邑四鄉每有貪利漁户於秋冬之際以毒藥置河中使魚食之而斃浮於水面得以撈取售錢屢經縣宰出示諭禁而若輩不免日久玩生仍有前項情事爲黄大令訪悉遂於昨日示諭禁止厲禁重申特不知果能洗心革面不致陽奉陰違否 
[閱兵例志]  
　　前日本邑城守營李千戎禀請提右營廖楚才參戎閱視各營操演參戎准之諭候二十八日黎明時臨大校塲簡閱此蓋古人秋獮除積穢 
[糞除積穢]  
　　本邑城廂内外各河道挑濬後經蕭楊二軍門查得河旁尚有汚泥堆積河中亦時有人傾棄穢物誠恐日久依然淤塞不通特於昨晨親率勇丁分投糞除盡淨雇船裝運出外一面傳諭沿河居民日後不准再行蹧蹋 
[預防火患]  
　　前日西人台弗司親至十六鋪保甲北局拜會局員祝翼雲二尹稱治下洽興街一帶房屋均係商人之産房客多閩浙兩省人大半小本營生一至夜間輙點洋油燈紏人聚賭請飭局勇更夫人等留心偵緝如再有此等情事立卽訊辦驅逐二尹曰諾台弗司遂稱謝而去 
[妓女鳴寃]  
　　娼婦王小寳奔投上海縣泣稱小婦人本姓薛小字金龍蘇州人幼時已由父母許字張姓家去年隨母來申傭工餬口不幸母親病故小婦人被匪人誘入龜子阿寳所開新王記娼院賣娼自問淸白良民不願作此皮肉生涯迭遭龜鴇凌虐異常逼令接客屢思奔投案下苦於無隙可乘本月十九日龜鴇令小婦人至邑廟燒香與父親不期而遇雖已訴明苦趣然無可如何今日得見靑天叩求超豁黄大令諭令補詞候訊 
[掌珠幾失]  
　　陸某家居倉橋之畔生有一女年將二八艶麗苗條前日親戚人家邀赴喜筵歸則新衣偶沾油跡陸性本躁急見之卽大加訓責女忿甚乘人不備私購紫霞膏一盞吞之幸爲陸妻某氏察知急延某醫生來家救治否則掌珠遽失其將何以爲情耶 
 
 

Page 4

 
 
[學徒猝斃]  
　　本邑英租界三馬路某成衣店學徒某甲昨忽身死道路傳聞咸謂其吞烟自盡捕頭以未便含糊了事特傳地保前往查問店主告以急病而亡地保略視屍身囑知照薦保人邀屍屬到來計議 
[客死可憐]  
　　徽州人胡某年約五十餘本月二十一日偕張姓友投宿老間南首泰來客寓二十三日張有事往蘇州胡忽病莫能興日漸沈重至昨晨氣絶身死寓主以其滬上並無親屬告知二圖地保同往檢點見行李中有摺扇灰色布棉襖藍洋布衫褲套褲破白布襪遂送存保安善堂請爲棺殮發壇所存之物俟親屬於領棺時點付 
[鄉人賽會]  
　　本埠外虹口地方有下海廟焉供奉城隍神該處鄉民每於春秋二季舁神像出遊昨日又值秋賽之期各會首齊集廟中拈香至二點鐘排齊全副儀仗前導除旗鑼傘扇之外有肅靜廻避靈佑護海公銜牌馬執事旗牌駿馬數十匹錦韉玉勒映日迎風繼以逍遙傘臂香清客串班沿途吹彈豪竹哀絲悠揚入聽蕩湖船一艘倚棹淸歌如在三十六陂間更有少年子弟扮成巾幗肩挑珠燈或裝高蹻舉步如飛神像　緑呢大轎以八人舁之出廟向東入馬路由西王家宅過新馬路裏虹口折而北迤邐回廟所過之處鋪户人家擺設香案觀者人海人山途爲之塞美捕房派中西巡捕按叚彈壓以免滋生事端是亦一時之盛會也 
[拔刃行兇]  
　　著名流氓小徽州日以拆梢鬥狠爲事屢經犯案怙惡不悛前日下午在護城河林裕豐烟館開燈因渴脗難堪出洋一角向賣水菓之某甲買文柦一枚长錢而去迨傍晚甲又至該處求售小徽州以日間所購之物價值太昂向甲爭論甲以物已下咽何得饒舌小徽州　目直視拔刀相向將甲連刺四刀胸前左右兩刀臂上一刀其最重者掌上一刀適在脉際血流不止爲巡街捕所見拘入捕房捕頭騐明傷痕飭送仁濟　館療治據醫生云難保無性命之虞捕頭命將行兇之小徽押候堂期送案究懲 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[稽查散勇]  
　　近日臺灣善後總局接奉閩浙總督部堂牌行某日准江西撫憲德中丞咨據善後局詳稱案奉批據袁州府知府賈修孝禀稱卑郡爲閩楚來往要道其各營勇丁告假回籍以及事畢回營並遣散過境者絡繹不絶有護照者固多而僅止號褂並無護照或執一二年前護照者亦復不少雖經委員隨時稽查眞僞難辨其或號褂團子竟有字跡糢糊詢其何省何營任意頂撞不服盤查種種倔强情形殊難枚舉旣不可繩之以法亦不能不詳細盤查仰懇咨會各省督撫院分飭防營於遣散給假各勇丁按名給以護照定以限期俾沿途州縣印委得以詳細稽查不致匪徒假借混冐等情奉批轉移水陸各防營如有遣散給假勇丁務卽按名給發護照俾便盤查而昭愼重并行各府州飭縣一體知照仍由局詳候咨會各省督撫院轉飭各防營一體查照辦理等因奉此除由局轉移江西省水陸各防營并行各府州轉飭各廳縣一體遵照外理合詳請咨會各省督撫院轉飭各防營一體查照辦理等情據此除分咨外相應咨明查照轉飭一體遵辦等因到本部堂准此行局移飭各路防軍一體遵照以後如有遣散假汰勇丁回籍務須按名給發護照俾便稽查而杜假冐等因臺灣藩憲唐微卿方伯奉到此文查得臺灣各防營遣撤勇丁均派輪船委員護送上　厦門等處資遣回籍歴經辦理在案惟各營勇丁陸續請假及革逃者均係聽其自行過境難保不逗留海外爲非作歹兹奉前因應卽擬定章程凡各營假革勇丁應由該統領營官給發護照飭令内渡一面移行全臺各營縣汛防查騐放行如領護照挨至三月以外未行内渡卽作逃勇論送交地方官遞解辦理其逃走勇丁自無從給予護照應由各該營管帶統領立卽將逃勇姓名年貌籍貫開單移行各營縣汛防一體查　如由何處查獲卽行拿送地方官收管遞解回籍以免逗留冐混一面仍報明本總局曁營務處備查除申報移行外一體札飭所屬遵照 
[掌珠頓失]  
　　鎭江西門外王家巷韓某氏所生一女荔支年紀桃李風姿雖臨水理妝因風梳髮而一種天然娬媚自足令人魂消氏因家道貧窶欲將女居奇以索重聘奈高門鄙其寒賤小户又乏多金故年旣長尚未字也附近某姓之子某乙年輕貌美顧影自憐頗有惹草沾花之意暇時屢來調戲女亦淫蕩性成竟締露水姻緣暗度陳倉已非一朝一夕不料前日女奉萱堂之命往京幾嶺探親艶妝而出釵光鬟影炫人心目道經小街有陳姓者其時正立門前徘徊瞻眺女蓮鈎纎小緩步前行陳見而悅之爲之廢寢忘餐旋令人訪其住處知其氏族因託蹇修往求婚焉言明聘金二百兩結朱陳之好當憑冰上人交定洋四十圓餘俟諏吉迎娶再行交兌女聞之隨告知乙乙知非久計竟於本月十七日淸晨乘女母出外購　隨席捲　軟雙雙偕遁迨氏歸來見雙扉緊閉叩之再三迄無應者破扉而入升堂遍覓闃其無人氏疑女往鄰右家嬉戲轉瞬間鄰人前來詢之曰今日吾見爾女手携衣服不識何往氏猶不信轉身至女房見粉盝脂奩抛散滿地查悉箱内衣服新者悉數携去惟舊者尚存始遣人四處找尋已逾數日蹤跡杳然陳向氏饒舌兹聞該氏已請親友等出爲調停限二十日内如將女尋覓歸來仍舊完好否則再議一目著人往金陵等處探尋未識能珠還合浦否也 
[挑取謄錄]  
　　本年癸已恩科順天鄉試經翁孫陳裕四主考由薦卷中挑取謄錄一百四十名當將三塲珠墨試卷裝箱由至公堂派員於揭曉日咨送吏部查照辦理吏部照例將送到試卷拆封按照原取謄錄福建監生葉在藻等一百四十名名次塡榜宣示合將前茅十名錄左一名葉在藻福建監生二名褚成昌浙江廪貢生三名張梓誥廣東廕生四名文耀廂黄滿優廪生五名朱黼浙江監生六名王克明直隷廪監生七名　希祖安徽監生八名莊憬山東廪監生九名徐蔭春順天拔貢生十名慶康廂紅滿廪生 
[失竊證訛]  
　　杭垣梅花碑地方係衝要之處最爲熱閙路南有長壽心庵向住緇衣三四人主持香火廿二日有造言生事者傳說前夕七點鐘時有赳赳者七人扮作香客叩門而進各處拈香畢與僧人接談其同夥私將後門封閉腰間抽出苗葉刀謂僧曰不准聲張全汝性命遂將僧綑縳柱間於是翻箱倒篋搜出銀洋及細軟等件俟東方向明呼嘯而去仍將庵閂虚掩云云菜巿橋以下茶寮烟館無不喧傳及往探該處依然無恙詢之謂某日有妙手空空兒乘未掩門時潛身佛座下更深人靜竊取僧衣數件拔關而去及覺已杳然不知所之噫子虚烏有之談何足信哉亟錄之爲是說証其訛焉 
[潤州采菊]  
　　特授鎭江營守府焦安邦守戎於本月十八日傍晚乘招商局江寛輪船溯江而上赴金陵謁見劉制軍面禀事宜不日當可遄回○鎭江水陸各營兵丁前因炎夏暫停操演今者凉風報信暑氣全消正宜及時操習邇來鎭江營及督標新兵前後各營管帶每當紅日東升率領麾下健兒在校塲中操習馬步洋槍籐牌等隊各士卒莫不整齊嚴肅槍砲連環大有如火如荼之盛 
[偷兒被獲]  
　　英包探王阿二前晚十二點鐘時行經西華路見寍波人黄德桂手携花盆一隻俯伏小弄中情有可疑拘住盤問答稱向魯冬冬家竊來包探在身畔搜出當票數張係同和煤炭店之物遂拘入捕房以待解案研究 
[英界公堂記事]  
　　寍波人陳竹春扭郭炯益至公堂訴稱伊投原籍鄞縣署中誣控小的之妻由鄞縣楊大老爺訊明諭再示期覆訊豈伊竟情虚不到以致案懸莫結今忽遇諸治下是以扭案請懲蔡太守諭候訊供核奪○女孩阿增出門惘惘迷失路途由某號巡街捕帶至捕房移送公廨旣而其母投案認領蔡太守諭令央人具保始准領回○包探黄四福見孩子陳松其失路無歸竚立癡望詢之云年甫十二歲因卽帶至捕房移送公廨差役向之詰問自言寳山縣人隨母至石路口於人叢中散失隨據情禀諸蔡太守太守飭留候其母來案具領 
[法捕房瑣事]  
　　鄭家木橋施泰豐米店主購買燼餘之物被包車夫某甲在棧房中竊取洋布一疋半爲包探拘獲盤問何來答稱該店學生託爲帶出及向學徒根究不發一言遂一并送入捕房捕頭命店主將學徒保出車夫押候堂期解訊○江天輪船將開行時榙客某甲有衣包一個被同舟之人竊取另用花布包袱裹於包外令失物者無從指認適包探冷眼旁觀待其將行上前拘獲詢知失主卽欲赴甬遂將衣包交伊收領竊物之人拘入捕房捕頭命押候解送公堂究辦 
[筵資移振]  
　　敬啓者頃接黄庭瑛世兄付來筵資助賑洋一百元據稱家嚴本年七秩開一榮慶蒙各親友賀儀優渥理宜設筵致謝因念順直災區甚廣特寄呈百元乞代移賑爲各親友造福云云捧誦之餘不勝欽佩按黄梅西太封翁老成持重忠厚慈祥駐潯招商局十餘年辦事勤能夙爲上游器重今者虬髯鶴髮頤養冲和哲嗣等濟濟英才芝蘭挺秀他日門閭昌大正未有艾也謹綴蕪詞葑楊懿美並爲世之積德者勸焉廣肇公所内恊賑所唐庭桂韋華國鄭官應等謹啓 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
