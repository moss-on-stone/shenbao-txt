# 1891 - 343 - 4906702

 

Page 1

 
 
[二百八十三號畫報告白] [  點石齋啓]  
西藏有一山名古里山上有一大樹其花一歲兩開初春色紅秋時色白若有異僧降世則此樹之花紅白相間歴騐無爽亦可異也他若捉賭之奇聞合𢀷之異事鄉人之得銀旋失房客之塗穢濳遷臥佛惡淫而顯靈越王微服而試盜或欲明心而剖腹或抒妙論以解園及新附乘龍佳話圈曲並山水人物各册頁與輿地圖等准於十六日出售此佈 
[論禁旅出征]  
　　本朝禁旅素稱勇健所向披靡相傳父老言國初時索倫兵能於無鞍馬上立而發矢背射横射無不中其箭亦與尋常不同長且逾三之一弓亦特勁他人挽之竭力不得開以故禁旅所至無堅不破惟云性情多蠻其横特甚過屠肆輙攫取豚肩以佩刀聶切而生啖之南來亦有數次因其横太甚後遂禁不使出積而久焉亦稍稍减於從前前此粤東之擾兩將軍統禁旅以出仍無所濟而髮捻諸匪之平皆恃湘淮各軍而初無勞乎禁旅醕賢親王有鑒於此知武備將漸由强而弱於是乎奮然興起大加振作特請設立神機營親爲管轄而教練之數年之後聞已稱爲精强此次熱河匪𠮓朝陽被賊所據飛章入告特請禁旅出征神機營遂派撥駿字洋槍馬隊一百六十人奏派正紅旗满洲副都統全營翼長右翼專操祥智護解第一起軍火起程其第二起奉撥軍火藥彈已由存儲軍火局提撥經大興宛平兩縣預備大車二十餘輛於上月廿六日裝載起解委派正藍旗護軍右參領營務帮辦翼長銳字洋槍隊帮操祥平率帶驤字洋槍馬隊官兵一百六十人全副軍裝護解出京前往熱河以應急需計程早已可到且神機營於發月餉時特意默爲識别選取精强以備出征之用吾知禁旅旣至跳梁小醜其何能爲然而天下之事患在有所恃以故管理神機營王大臣猶復刻意遴選而駙馬都尉廿拉豐阿亦有自願請纓之志蓋都中於此事亦頗視之甚重觀於歴次電傳諭旨屢有捷音而朝陽一邑尙未聞有克復之信可見賊匪勢𦦨殊爲鴟張疆吏提臣亦不敢妄爲粉飾也因此一事外洋諸國正窺伺甚深議論紛紜亦頗不一有以危詞聳聽者有以冷語含譏者此非諸西人於中國有幸災樂禍之心實亦將於此覘中國之盧實也西人每謂中國軍報大都粉飾卽如前此法人之擾於馬江之敗則必極意描摹於諒山之捷不過寥寥數語而鎭海之守且多疑詞然夷考其實則馬江之敗亦不必諱諒山之捷鎭海之守亦不必矜所謂名實相副者也今者熱河之匪黨正不知其若干其中居然有旗號有僞職有統帥有軍師并有異服誦咒之道人猝然而起突據城池朝陽斗大一城守兵本屬無多雖近在京畿而汛弁殊苦寥寥匪人窺之有素知其無備乃崛起以相嘗試果也束手無策立爲賊據顧賊之得之也如是其易則官軍之克復當亦不難今者屢獲勝仗陣斬賊匪多名巨魁亦旣就獲異服誦咒之道匪皆被馘斬意者朝陽一邑早可肅清而奏牘中不見有此語綸音中亦不見有此語若以爲賊渠已獲賊黨星散朝陽之收復已於言外見之不必贅述然此則舉業家所謂消納之法或者稗官小說亦可以用此法而公牘中則必須前後照應豈有前則曾言其地之失守後則不言其地之克復者此必無之事也然則朝陽一邑其尙未見有克復明文卽知賊匪雖屢敗而仍有負固不服作負嵎之勢苟非大加剿洗恐稍縱卽逝反致滋蔓他處李傅相屢派勁兵各處守禦以防賊之内竄正是此意於此而以爲賊已盡平者意已近乎粉飾非西人所樂聞也失國初之時禁旅之强也如彼今日神機營諸軍經醕賢親王創設訓練有年亦必如荼如火大有可用故熱河都統德軍帥奏請調派禁旅而從事於北地所謂駕輕車以就熟路德軍帥之所以有此請者亦正老成愼重之見不敢輕視賊匪而又以使天下知禁軍之强無異於昔可令不逞之徒聞風慴伏也所願禁旅一到恊同德都統葉軍門奮往直前痛加洗蕩巨魁脅從誅者誅而散者散朝陽一城尅日恢復跳梁小醜如死灰之不能復燃此則籌筆者得意之事也夫 
[諭旨恭録]  
　　十一月初五日奉旨這所叅疎防監犯越獄之管獄官浙江仁和縣典史洪樹勳著卽革職拿問交崧駿提同刑禁人等嚴訊有無鬆刑賄縱情弊按律懲辦有獄官仁和縣知縣高積勳著先行交部議處仍勒限將逸犯王在盟嚴緝務獲究辦餘著照所議辦理該部知道欽此 
[本館接奉電音]  
　　昨日本館接京師電傳上諭二道敬謹譯登○十一月十五日内閣抄奉上諭麟書著教習庶吉士欽此同日奉上諭户部右侍郎崇禮兵部左侍郎洪鈞著在總理各國事務衙門行走欽此 
[天上瑶華]  
　　本年十一月二十一日醕賢親王週年大祭之期皇上應於是日行釋服禮惟是日恭遇冬至大祀天於圜丘前期一日禮應宿壇所有醕賢親王週年大祭並皇上行釋服禮經禮部聲明奏請攺期舉行於十月二十九日具奏當日留中至本月初一日由軍機處發出奉皇太后懿旨著於本月十七日已時舉行欽此○和碩博多勒噶臺親王伯邸奉柩回旗營葬十月十四日子刻薨於途次距本籍約一百數十里之遥所有飾終恩禮已見邸抄又已故固倫額駙景駙馬壽之側夫人候補四品京堂志繼亭之生母太夫人近因二豎爲災醫治莫效十月二十九日戌時病終京堂棺殮如禮擇於十一月初二日接三○吏部爲咨行事文　司案呈本部具題請將簽擬 
盛京兵部員外郎之江蘇鎭江府理事同知毓壽先行開去底缺以便送部引見十月二十六日奉旨依議欽此欽遵到部合將原題抄黏咨行江蘇巡撫查照辦理○兵部爲咨行事職方司案呈本部議據管理健銳營事務大臣咨以健銳營廂黄满前鋒校清瑞年老力衰觸發傷疾呈請休致並聲述前在直𨽻等處打仗受傷等情援案乞恩給俸核與定例相符應准以原品休致惟可否給俸請旨遵行十月二十四具題奉旨清瑞曾經出兵打伏殺賊捉生受傷著以原品休致加恩賞食全俸以養餘年餘依議欽此欽遵到部理合黏抄咨行健銳營曁廂黄满都統查照辦理○吏部爲咨取事據理藩院咨稱本部司庫現在懸缺請由吏部照例揀補等因查定例遇有各部院司庫出缺應由吏部咨取各衙門京察一等筆帖式奏請欽派揀選擬定正陪帶領引見請旨簡補等語今出有理藩院司庫一缺應咨行六部大小九卿各衙門於京察一等筆帖式中各保送一員卽日開造履歴送部以便奏派揀選○某日右翼步營某弁帶技勇十餘人潛往馬市橋南後泥窪枕頭胡同張某家叩門張甫啓扉衆卽擁入立時擒住出大索繋其項解往翼 
 
 

Page 2

 
 
尉公所伊妻詢以何故弁言魏兒胡同盜案有人供伊在内妻尙欲言弁卽扭張以去解往公所訊供說者謂張係山左寍海州武生名殿元妻本張邨寺之尼被張誘拐入京同處云○安徽巡撫委員管解地丁漕折等項銀六萬兩分用木繕裝盛釘固黏貼印封於十月二十九日午刻到部赴當月司挂號訖然後雇夫將鞘扛入部内後庫堆存鎖繋原解官在彼看守俟委員投納文批後開庫騐收○禮部爲咨報事本部奏派壬辰科會試正副提調一排四人擬補堂主事一排一人擬補筆帖式一排一人奏留期满小京官一排一人共四排七人於十一月初二日加班帶領引　見相應將排單預行咨報奏事處查照○户部爲咨行事山東司案呈本部具題准吉林將軍長咨請以吉林寍古塔正黄旂佐領蘇崇阿充補寗古塔倉監督等因到部核與定例相符應准充補十月二十九日具題奉旨依議欽此欽遵到部合卽抄咨吉林將軍查照辦理○軍機處爲片交事光緒十七年十一月初二日軍機大臣面奉諭旨本日引見截取江南道監察御史陳懋侯著於本月初四日預備召見欽此相應片交吏部轉行遵照 
[再述剿匪]  
　　上月杪官軍進剿教匪大獲勝仗本報已將電傳諭旨恭録報首露布遥傳聞者同深忭舞兹接天津訪事人信所述剿 
匪情形與電傳諭旨大略相同蓋明諭宣布者係據各路奏報之詞而津友覆述者係據葉軍門移咨傅相之文也其文日十月廿七日在健昌所屬五官營地方陣斃賊匪奪獲馬匹器械無算其煽惑賊人之妖道亦聚而殲旃現由建昌全朝陽節節進攻殊形得手又會同奉天所派統領銘字五營聶功庭軍門於廿七日在朝陽縣開仗用開花礮雲遮士得槍轟斃賊匪千餘名屍横遍野血流成渠生擒匪首楊明郭澫淐當卽移軍前進以期一鼓擒渠傅相旣接咨文卽據以入奏並隨摺保舉統兵將領葉曙卿軍門等四員佐貳兩員其餘立功員弁聲明隨後開單列保以示奬勵津信又云津郡近日頗有造言生事之人海關道李勉林觀察於初六日飭轅門差弁協同租界彈壓委員隨千戎清選張百總得全嚴囑租界附近各烟館不得容留閒雜人等妄造是非惑人觀聽云 
[府監失火]  
　　本月十四日下午兩下鐘蘇城司前街按司獄府監不戒於火霎時烈焰飛騰紅光萬道延燒監房約計一點餘鐘省中藩司鄧方伯臬司陳廉訪蘇府魁太守曁撫標中軍守備大小文武各官均卽分别乘輿策騎帶領隊伍飛赴彈壓開鎗保護獄囚幸時在白日人力衆多各叚水龍併力澆救祝融氏始歛威而去至燒燬若干間以及起火之由俟訪確再録 
[天道難知]  
　　金陵某翁住青溪九曲旁年逾花甲膝前四女僅生丈夫子一年已而立掇芹香有年矣閉户讀書家聲克紹壯歲以筆墨餬口積銖累寸家道小康平日恤親族周貧乏見善必爲無求不應鄉黨間頗有長者之目羣以爲天之報斯人正未有艾也不圖孫枝擢秀轉瞬摧殘再育再殤解之者謂翁子命中得子或有遲早然積善之家固無憂乎餒而也乃事有出人意料之外者秋闈報罷翁子感冐風寒患濕瘟之症延庸　診視藥餌誤投病勢日重一日翁夫婦惶然焚香祝天願以二老餘年錫諸愛子朝夕赴城隍廟跪禱頂踵幾磨一月以來迄無小效竟於冬月初四日溘然長逝掌珠頓失痛不欲生老夫婦欲隨愛子於地下屢屢自尋短見幸僕婢環守未罹于阨嗟乎蒼蒼者如罰翁則翁固善人也如罰翁之子則翁僅一子佑翁而絶其子乎且其子亦忠厚人也作善降祥不善降殃天理之常而今之天抑何夢夢或日夷齊餓死盜蹠令終伯道無兒張湯有後冥冥中顚倒衆生大都如是是說也我不得而知之矣 
[么六不利]  
　　杭州風俗有所謂么六者少年無行之徒也其類不一而以公門中跟丁爲多機坊扇業中人亦時有之至于鄉宦富豪子弟讀書不成往往流入其黨其爲人也身穿短小闊鑲大襟背心長僅尺餘淺頭繡花厚底鞋紥脚套褲瓜皮小帽披髮半截大辮頗類京伶模様終日三五成羣閒行街市满口非烟館卽麻雀或臺基刺刺不休金釵袋巷有江北婦爲人縫紉爲業一日惡少某甲偕同人過其前羡其色呼而至婦日無物可縫將何爲也甲取束腰帶剪作二叚屬其縫補順手捘其腕婦若不知也者縫竣贈以青蚨百翼約明日在此守候次日傍晩甲獨至其處婦果緩緩而來與之調笑婦亦不拒引至無人處　近身旁作狎褻語婦日得錢則惟君命是聽甲從夾袋中取廌餅一枚尙有兩枚婦卽奪去大呼救命有老婦亦縫工也趨而至前扭住甲辮掌其頰聲稱媳婦被人玷辱勢不干休一時觀者如蜂屯蟻取甲無由辯日抱頭鼠竄而去噫孽由自作於人何尤録之爲輕簿子弟蕩檢踰閑者戒 
[鐵甕江聲]  
　　候補縣孫大令在鎭從公多歴年所上年江有才閙漕案出奉大憲檄委代理縣篆事定交卸憲眷因此而隆委以督辦保甲總局浙鹽徒陽緝私道轅發審洋藥委員等差近因夫人抱病日就沈綿料量醫藥内外分心保甲差因之被撤其夫人竟於月之五日西歸瑶島大令遽賦悼亡未免鬰鬰不樂幸其長公子少年英發去春回籍應試一戰采芹再戰食餼蓋壽州向例歲科並試也今秋又高捷蟾宮可謂投無不利有子才如不覊馬前程正未可限量大令亦可稍釋愁懷矣○西鄉金家邊唐家庄等處田功旣畢土人多以鑿石爲事大而牌坊碑碣小至河工碎石打磨米麥所用無不取給於此向來皆恃人力鑿取近有取巧之法就石壙内横鑿一孔深尺許大以寸計實火藥於其中引以長綫燃火後人卽狂奔遠避忽聞轟然一聲幾類山崩整碎石塊飛散半空勢極可駭去冬今春因此兩傷人命本月初七日土人復用此法轟石一里外一牧童横牛背上適石子墮落牛受驚而躍童遂顚仆幸未受傷誠幸事也以此法取石雖較便於人力然意外之事卽肇於其間未可爲利也○各機房現作夜工每至二更許始就寢南門外張姓亦以織綢爲業家計粗裕偷兒窺伺久矣初七夜乘人熟睡後穴墻而入適當中柱矗立阻不得近又穴其旁張家一年老翁每至夜半卽不成寐輾轉枕席聞聲驚喚　倉皇遁去張乃幸免失物老翁守夜古語有然顧安能夜夜隄防免爲梁上君子所算哉○下河客王姓來鎭辦貨寓居租界内某客棧初九日清晨用藍花洋巾包洋三十餘元上街購買零物先向惠風茶社品茗置洋巾包於桌上爲同座者所見王不知也後至綢縀鋪又至南貨鋪置洋包於櫃上詳論貨價適一衣冠濟楚者亦來買物連聲𠻳喘痰沬污客衣其人跼蹐不安一面謝過一面代拭痰唾櫃中人覓紙遞之拭畢遜謝再三而去視洋巾包仍在原處及檢視則洋已不翼而飛矣始恍然吐痰之人卽頃間同座品茶之人覷知包中有洋一路相隨至此見有隙可乘暗中掉換祇以手法靈敏使旁人不及覺察王以命應破耗並未追尋惟躑足浩歎而已○山陽唐姓者因年歲荒歉挈其妻子來鎭覓食搭蓋圑焦聊蔽風雨唐率長子在轎行以肩輿餬口幼子年二十許略識數目字遂爲放債者收印子錢日荷一囊往來熱閙市口尤與諸賭徒相狎蓋皆所放所收者也久之見獵心喜不覺逢塲作戱日復一日瞻愈大心愈豪初二日一博失去鷹銀十餘枚典質一空尙不足數又稱貸而益之父見向之訓斥因此鬰忿成疾日見沈重氣息奄奄近日延醫服藥似有轉機噫賭之爲害可勝言哉此猶其小焉者耳○推牌九爲賭局之最大者年輕子弟蕩産傾家甚至性命不保比比皆是春夏時此風甚熾抽頭之家一塲可得洋數百元輸贏動以千計遠客某某被誘入局一則輸八百餘金一則輸二千餘金王太守偵知之按名密訪蹤跡始歛迄今日久玩生遂又蠢然思動未知賢太守其亦有所聞否 
[蘇臺寒色]  
　　桃源縣某姓女命犯桃花顚同柳絮初與某甲有私旣而貪得無厭復與某乙通以膠投漆情好甚敦頗有委身之意女幼時已與某丙聨姻迫於媒妁之議勉諧婚媾非其素志也乙偵知之伺隙而往仍續舊好適其夫自外歸驚散鴛鴦未得圓成好夢乙銜之陰與婦謀欲去此眼中釘一日乘其夫不備扼住咽喉氣絶身死後經親族查悉前情報知桃源縣將奸夫奸婦獲解到案訊實後押解來蘇聽候臬憲過 
 
 

Page 3

 
 
堂聞已定於初九日提審云○日前閶門外楓橋相近有湖南人董某獨自一人在酒肆内縱酒適有元和縣差役由鄉間回城道經是處足力已疲亦赴壚頭小飲三杯見董形跡離奇上前盤問董始則口出大言旣而黔驢之技已窮頓有驚惶之色差役知非善類當卽扭住在身畔搜出印布小旗等件解送元和縣請究經李大令研訊再三董供是哥老會黨大令著卽釘鐐收禁稟候大憲核示○原任蘇州總捕分府朱璞山太守疾終西善敝巷公舘其長公子方任直𨽻清河道聞訃奔喪擇於本月初十日領帖公館中懸燈紥彩一白如銀省中自鄧方伯以下均往吊唁輿馬紛紜途爲之塞○新授福建藩臺潘方伯駿文由京南下行抵吳門印委各官赴官碼頭恭迓如禮 
[九江官報]  
　　江西學政龍大宗師考試全省十三郡歲科試畢於本月初十日舟抵九江道鎭府縣曁文武印委各員俱恭申迎迓并聞宗師奏請賞假三月回湘掃墓○新簡江西遺缺知府崇濟川太守俊陛辭後於前月到省謁見上遊大憲以九江府曹朗川太守秉濬調補南昌尙未接到部覆遂委崇太守先行署理初八日太守由省遵陸赴潯頒發紅諭擇於十二日接篆○升授廣西右江道崔第春觀察國榜於本月初八日抵潯初十日附江裕輪船東下 
[良緣易阻]  
　　九江東門外三十里有王姓聚族居焉族中人王某生有一女年已及笄雖出小家頗具姿首情人碧玉誓嫁汝南一日有蕭守戎之子薢茩相遇不覺眉語目成歸告乃翁央媒撮合王以田舍翁與貴顯聨姻婭不覺喜上眉稍諾畫鴛鴦毫無疑義及迎娶王忽萌貪念索取聘禮四十八金薰雖金印懸腰從未見黄金斗大設詞峻却自願退婚王亦忿然日看汝赳赳者何福消受我家掌上珠遂將衣飾一槪璧還索回庚簡現在蕭氏子已别求嘉偶王氏女亦另繫紅絲矣噫紅葉緣慳空寫相思之字朱提勢大竟摧連理之枝古今來怨女痴男被守財奴所摧折者大抵如斯豈獨王女已哉 
[楚人喜雪]  
　　漢口來函云十月廿七日曜靈畫匿飛廉怒號人家皆安排紅泥小火爐撥取甕頭泥以消寒意至鐘鳴十二下雪珠飛濺翠瓦聲喧俄卽寂然啓户視之返照夕陽斜掛梅花塢外戱語簷前乾鵲日騰六君何不屑下顧蓬茅稍助詩人清興耶至本月初二夜狂風大作幾如虎嘯龍吟初三日黎明日雪又自天而降隨風柳絮到處飛颺遥望江天無際中數點烟嵐悉披縞素嘻豈山靈亦解閒愁致令鬂絲漸白乎是時寒氣更甚重裘不温池水盡結冰花玲瓏剔透而樹頭初日又掛銅鉦回憶昨之凍合玉樓光摇銀海景象又大不同矣碧翁翁眞可謂須臾萬𠮓哉 
[兵返襄陽]  
　　湖廣總督張香帥所調襄陽鳳字馬隊大操後休息已久今始調回原處於本月初二日渡江至漢口洋街三碼頭登岸繞出通濟門望襄陽而去 
[夫也不良]  
　　漢口祝良惠席先人餘蔭在廣益橋開設人和紙店積貲巨萬雄視一方後忽溺於阿芙蓉兼喜尋花問柳店中事務槪不經心未數年貲財耗盡其妻羅氏頗切隱憂鬰鬰經年竟成癲癇洎病愈則已衣食全無矣百結鶉衣瑟宿於冰天雪地中幾類吹箎之客堂兄亦在漢口萬壽橋開元和紙店見其困頓留養家中一日不知因何自縊而亡母家聞信到來興師問罪謂阿女困阨數載凍餒可憐然亦惟貯苦停辛從未輕萌死念何以一至爾處遽爾雉經其中必有大故旋有地方紳士爲之調停除衣衾棺木從豐外復堂祭一日齋醮七天始於本月初四日收殮 
[鄂垣官報]  
　　委辦應城釐局大挑縣武思睿禀辭王錫韓赴兩院禀辭赴天門縣屬公幹候補從九唐書笏奉臬憲委監印差赴兩院禀知候補縣王奎照自宜昌藥土局來候補按司獄史賡盛候補典史陳廷芳俱送主考起程事竣委辦宜昌鹽局候補道恭進見卽用縣劉翰藻奉委輿圖局派委員紳測量江夏地界赴兩院知候補州判左佩馨解土藥稅銀兩胡得立奉委監修火藥庫工程候補縣陳錫霈奉武昌府委赴咸寍勘災俱赴知謝卽用縣劉延坦奉委閱晴川書院課卷調補漢陽縣仁義巡檢許鑾任事咸寍縣典史事務詳委分缺先補用巡檢呂培元署理臬憲於上月廿四日回署署江陵縣沙市巡檢陸顯仁奉藩憲飭知回任　 
[誣竊罰鍰]  
　　金陵某甲秉燭夜遊見路旁字紙一握俯而拾之知爲某布號期票一紙計銀大衍之數歸遺幹僕持票往騐某號允以届期給發甲困守青氈歴有年所忽得此儻來物如寒乞兒驟登寳山心魄都醉欣欣然不知置身何所矣不料號主某乙因醉後遺失不甘付銀商諸某役籌所以圖賴之計役教以飾詞被竊單開枕頭箱一口洋蚨若干元匯票五十兩外有零星衣服十餘件具禀到縣復聲明某甲持票索銀之事請飭差提甲到案趙明府准詞將某甲拘至見其儀容儒雅舉止端方又聞其口稱生員知爲士林中人不類行竊者疑之著差將兩造帶卜遲日再審密遺心腹吏訪之據該布號隣人云前數日聞乙口中喃喃大詈麴生誤人詢之知有失票事至梁上君子行竊一節我輩近在咫尺未之聞也吏覆命趙明府卽於次日提乙當堂謂日自不小心將票委諸路側應冋拾取者婉商衣冠人物未必靳此區區也乃妄興訟端誣良爲盜心術已不可問姑念年近六十免嘗竹笋風味著繳匯票銀五十兩充本城善舉另繳三十兩償某甲匍匐公堂之累復問甲日本縣何惜笞一守財奴然旣責不能再罰何若破彼慳囊助爾膏火之爲得乎甲叩謝而下聞者咸嘆趙公斷案之神 
[上海縣試二覆題]  
　　文題事齊乎事楚乎孟子對日是謀非吾所能及也詩題賦得宜與諸君論石渠得渠字焚香薦士賦以所薦雖少無不顯者爲韵問梅探梅七律一首不限韵口無擇言身無擇行論誠者聖人之本論 
[查訊軋花]  
　　本邑軋花機器局總辦函咨江海關道内開創設軋花局禀由北洋大臣李批准以十年爲期不許他人仿照辦理等因在案今查得丁玉墀在北泥城橋外鴻慶里内租房開設新棉利軋花局隱戤洋商用張少台執事請爲禁止聶觀察札飭上海縣查覆上海縣袁邑尊飭差查得丁倩洋商出面遂移請英公堂宋二尹查究二尹飭差往查張聲言新棉利軋花局係美商咖士連所開與丁無涉禀覆後二尹飭傅張訊問昨日午前咖士連偕張到案供稱因子花運往外洋諸多不便故設軋花處軋去花子並非攘奪紡職之利二尹商諸美副領事易孟士君諭以俟據情照覆上海縣申詳道憲核示 
[海外生還]  
　　本埠萬壽安商船由滬開往牛莊相近遭冰牌擦損以致全船沈没船中耆舵水手人等均得更生遂投山東登萊青道署求請撫卹盛觀察查得各人𨽻籍上海寳山兩縣因卽備文飭差將耆舵陸貴全朱寳生陳海觀陸松徐良卿許錫榮顧福慶張元元沈文生許長桂等二十六人于昨日午後移解來申該差赴道轅投文聶觀察飭送上海縣發落值日差據情禀明袁大令飭將陸貴全等解往商船局交董事妥爲安挿 
[滬壖瑣録]  
　　某甲在沙頭裝載漏捐花生八百十擔來申消售適被貨捐局巡丁查知立卽禀明翁子文太守傳甲到局判罰銀九十七兩零甲遵斷繳銀具結而退○前日有山東人某甲至滬南鹽碼頭裏街某熟貨店購買花生五文嗣因其陳陳相因向店夥掉換店夥不允始而口角繼而爭毆互扭至十六鋪保甲北局祝翼雲二尹以事起細微置諸不理旋經旁人理勸令店夥出洋三角給甲養傷甲始揚長而去○南市紫霞殿附近升安里林姓之子名阿巧前日在門前嬉戱轉瞬間已不知何往林立卽派人四處尋緝杳無蹤跡諒亦已入拐匪之手矣○十六鋪 
 
 

Page 4

 
 
保甲北局委員祝二尹訪得小東門左近有人聚賭立飭局勇協同地甲往拿拘獲賭徒馮阿四一名押解至局二尹研詰之下地甲等禀稱馮阿四向來專做翻天印入其彀者有輸無贏因此蕩産傾家指不勝屈馮阿四供稱小的向作小本經紀歴來安分今日偶然賭博實係初次悮犯惟求開恩二尹日賭博之禁甚嚴爾豈不知喝令重笞五十板並著地甲驅逐出境不准逗留 
[英界公堂瑣案]  
　　包探禀稱蘇州船户錢金林泊舟老閘附近蘇州河中抛有鐵錨有陳錦山者用船載石塊駛過被錨齒戳穿船底以致沈入河心陳遂偕夥倪掌雲將錢船上櫓篙携去勒令賠修錢言陳自已不愼擱穿船底與伊無涉兩相爭閙由錢投報捕房捕頭派小的偕錢前去將櫓篙取還今復解案請訊錢申訴前情陳供稱小的原知航船抛有鐵錨問伊碍事否錢言不妨事豈知駛過之時擱穿船底鳩工修理須費洋銀四元小的令伊賠償二元伊竟不允倪所供與陳同宋二尹謂錢雖有不合然陳見錨不避亦屬不是今姑判令錢繳洋銀一元酌償陳修理費櫓篙給錢兩造均遵斷而退○包探禀稱賣申報人詹嘉如投捕房訴稱被寄園烟館堂倌沈毛毛及小帳檯夥沈書卿毆傷捕頭以　旣受傷著送西醫院醫治詹欲自延華醫及小的至寄園查問據云詹將申報畫報放在毛毛所司烟榻止毛毛移放小帳檯上書卿又移放後面詹往取無著問之毛毛告以在小帳檯上尋之不見遂向爭執書卿言申報畫報在此豈我等須代爾照管乎毛毛復掌詹之頰以致吵擾不休詹謂二沈有心佈弄二沈謂被詹碍事今特送案請訊詹倩妻某氏扶掖上堂訴稱小的被二沈毆傷腰肋不能生理毛毛書卿各執如前宋二尹謂詹旣稱受傷飭將二沈交人保出俟詹醫痊再行訊斷申報畫報發還○包探禀稱楊樹浦緑絲廠法人某甲被包車夫王順裕竊去洋銀六十元小的查得王與黄景禮同居因往拿黄送案經老爺著黄尋王解案訊供飭查有無存洋之所禀覆等情今小的又向王詰究王仍稱父喪需資洋已用罄再四盤問堅執斯言查王是崇明人究不知其是否用罄法人申訴前情並稱雇王御車兼充灑掃之役宋二尹問用王有人荐保否答稱從前王在經管繅絲廠之西人處及西人交卸回國轉荐至家黄供稱小的與王同居不知伊如何竊洋而遁包探驀將小的拘案著交小的無奈至崇明尋王來此王仍執前詞二尹問黄日爾知王洋銀存在何處是否用完答稱小的不知問王日爾原籍何處答稱小的父母俱亡胞弟亦已病故雖原籍小少然已毫無親屬二尹著押候飭查覆訊核辦黄仍交原保○華捕禀稱昨日小的巡路時見有形跡可疑之何桂年等三人送案請訊何及劉正齋薛雲香同供稱小的等皆湖北人現在三官堂附近信字營後哨當勇來此買物平空被拘宋二尹謂爾等旣在信字營後哨當勇候函送回營可也○包探禀稱耶松船廠小工楊阿金范金生二人竊取舊鐵經小的拿獲人贓送案楊范同供稱小的等皆江北人現在船廠作工貪小拾取舊鐵宋二尹判令各押三日舊鐵存在捕房以俟給還船廠 
[法界捕房紀事]  
　　昨日禮拜二爲公堂訊案之期捕頭見押犯甚稀禀明繙譯官轉達朱森庭明府暫免駕莅公堂統歸禮拜四解訊○甲乙兩人同操煤炭業前晩相約至公館馬路聚順館飯店夜膳殽芬酒洌興往情來酬勸移時皆有醉意相與昻然而去不給分文同應者向之索貲甲乙竟以老拳奉答以致洋油燈碎裂幾兆焚如旋有巡街捕聞信而來將甲乙扭入捕房管押昨晨備捕頭詰知情節令甲乙賠錢三百文始得開釋 
[病痊完愿]  
　　接誦姜埝鎭馮濟川善士濬函聆悉令甥嚴振才兄家住興化縣九月十九日偶染牙衂邪症其勢頗重奄奄待斃因向神前哀求立願籌欵施賑近日閣下接令甥函述渥蒙神靈福庇轉危爲安病勢漸退飲食日增囑備英洋五百元由協源莊交來委解災區正在籌措維艱而得此成數支持蓬樞甕牖之間當亦感仁風温燠而稱頌弗置焉非一念之肫誠其孰能捷於斯[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十七年十一月初五日京報全録]  
宮門抄○諭旨三道録前○發抄硃批四道○陜督楊奏冐籍中式懇請扣除舉人摺○江督劉奏委署知府片○陜督楊奏校閱省標各營官兵秋操事竣摺○又奏揀員借補遊撃摺○湘撫張奏更换防營統帶摺○又奏更換管帶員弁片○將軍依奏請暫停冬圍摺○直督李奏調署守備管帶兵船片○十一月初五日理藩院鑾儀衛光祿寺廂黄旗值日無引見○慶王等各謝授缺恩○熙貝勒假满請安○載瀛請假五日○榮公徐郙譚鍾麟各請假十日○提督衙門奏拿獲太平倉偷米賊犯李英順一名請交刑部○召見軍機崇禮鳳鳴○發抄張英麟奏到奉天府府丞任謝恩奉硃批知道了欽此○額爾慶　奏城工完竣請將出力各員保奬奉硃批着准其擇尤保奬母許冐濫欽此○又佐領忠瑞署邊防印務章京奉硃批該部知道欽此○又請前調佐領德海迅赴塔城辦理營務奉硃批兵部知道欽此○○太子少保頭品頂戴陜甘總督臣楊昌濬跪奏爲冐籍中式懇請扣除舉人以肅功令恭摺仰祈聖鑒事竊據署甘肅布政使裕詳祥請本年五月奉行准直𨽻督臣咨以順直水災各省開辦推廣賑捐請奬頁監一時未能頒照現逢鄉試之年若不𠮓通辦理衆捐生徒執實收不能應試不足以造人材令照光緒十三年蘇皖賑捐成案凡由俊秀報捐十成監生准轉送録科等因遵卽通飭各屬並曉諭各生知照在案嗣值鄉試伊邇據在省新捐臬闌縣監生魏亥齡古浪縣監生董振甲正寗縣監生陳寳璇陳森碾伯縣監生陰永泰均因未奉部照呈請援案申送等情該者司以甘省地處邊隅類多寒士該監生等旣係有志上進試期已迫自應循照直督來文𠮓通辦理隨卽造册飭送學臣查騐實收録科一面行令各監生原籍取具户鄰各結去後詎各籍道里遠近不一尙未報齊於九月初四日揭曉其正寗縣監生陳寳璇中式第八名陳森中式第二十五名舉人旋經該署司訪聞俱係冐籍應試飭行蘭州府查訊據供實係原籍廣東流寓甘肅不知入籍先須呈報故捐監應試委無别項情弊查陳寳璇等流寓甘省不諳定例在甘肅冐籍應試雖與甫經到甘者有間惟究係未經入籍旣經訪查明確自應扣除舉人等情詳請具奏前來臣覆查無異溯自甘省分闈以來客籍士子中式者亦有之然皆入籍有年由學備文送考今陳寳璇等冐正寗縣籍於順直賑捐案内報捐監生該司因有直𨽻督臣來文准以實牧應試不得不𠮓通辦理卽一面行查一面先行送考無非爲曲體寒士起見惟榜發多日該縣文結查尙未到人言藉藉旣經該司　　確係冐籍中式自行檢舉相應請旨將陳寳　陳森中式甘肅第八名曁第二十五名舉人一併扣除以肅功令而杜冐濫窒頁監生不候部照卽以實收應試在辦捐省分意在招徠究竟流弊滋多以後應否停止並懇飭部議覆除飭追繳陳寳璇等原捐實收　部查銷外所有藩司訪聞冐籍中式懇請扣除舉人緣由理合恭摺具陳伏乞皇上聖鑒訓示施行謹奏奉硃批陳寳璇陳森均着英去舉人餘着該部議奏欽此○○劉坤一片再揚州府知府陳卿雲調省察看應卽遴員接署以專責成該府係衝繁披難四項兼全之缺政務殷繁督率整頓均關緊要非精明幹練之員不足以資治理查有候補知府許寳書堪以署理據藩臬兩司會詳請奏前來除檄飭遵照外謹會同漕運總督臣松椿江蘇巡撫臣剛毅附片陳明伏乞聖鑒謹奏奉硃批吏部知道欽此○○太子少保頭品頂戴陜甘總督臣楊昌濬跪奏爲校　省標各營官兵秋操事竣恭摺仰祈聖鑒事竊查陜甘督標並蘭州城守六營馬步官兵向按春秋二季合隊操演本年春操臣前於查閱營伍之期合併辦理業經隨時陳奏在案兹值秋操之期臣率同司道於九月二十日親赴教塲校閱各營官兵並陳　防勇合隊操演香山速戰等陣步伐整肅器械鮮明奇正相生進止如法　放連環槍砲並噴伺火彈皆穩練有準比較刀矛籐牌更臻趫捷馬隊合　馳驟嫻熟馬上放槍聲勢亦極聨絡臣當擇其技藝出衆者分别奬賞以示鼓勵仍嚴飭各營將弁一體　操演務期精益求精兵歸　用餉不虚糜以冀仰副聖主整飭戎行至意所有校閱過省標各營官兵秋操情形恭摺具奏伏乞皇上聖鑒謹奏奉硃批知道了欽此○○太子少保頭品頂戴陜甘總督臣楊昌濬跪奏爲揀員借補遊撃要缺以裨營伍恭摺仰祈聖鑒事竊臣接准部咨陜西固原提標前營遊撃常守仁病故遺缺係第二輪第二缺應用儘先合例人員請補等因臣隨在於儘先應補人員内揀選得總兵用留甘儘先卽補副將肅州鎭屬紅崖堡守備張志春樸實幹練營務精明該員在甘年久熟習地方情形以之借補期　實堪勝任亦與部章相符合無仰懇天恩俯念員缺緊要准以張志春借補固原提標與營遊撃俾期得力如蒙俞允該員現　　給咨赴部引見應請飭部發給實授劄付以符定制除查取該員　歴清册另咨送部外所遺紅崖堡守備員缺容臣另　揀員請補謹會同陜西固原提督臣雷正綰合詞恭摺具陳伏乞皇上聖鑒訓示謹奏奉硃批兵部議奏欽此○○頭品頂戴湖南巡撫臣張煦跪奏爲更換防營統帶恭摺仰祈聖鑒事竊查各省防營如有更換統帶管帶人員前於光緖十五年十月問欽奉諭旨勅令隨時奏明等因歴經遵辦在案據永州府知府光熙呈報統帶親運左右營駐紥永州府等處之副將楊名聲病故查該府毗連粤西邊界其分防之郴州又與江西廣東接壤且係苗疆重地彈壓巡緝均關緊要必須老成穩練素著聲威之員接防方期勝任兹查有統帶樹字親軍兼帶毅安右營駐紥衡寳等處之記名總兵劉樹元歴練有爲才善操縱堪以接統惟劉樹元原帶樹字親軍一營操練有素未便驟易生手應請將樹字親軍中營一營攺爲撫標親軍中營仍合該總兵帶赴永州並將原駐水州之親軍左營攺爲撫標親軍左營以歸畫一連親兵八十名並令該總兵接統仍符原駐一千零八十名之數其原紥永州等處之親軍右營攺爲撫標親車右營查有常德恊副將鄧第武久歴戎行人亦明幹堪以督帶飭令前赴衡州府塡紥兼帶毅安右營勇丁四百名仍駐防寳慶等處各專貲成又管帶衛隊親兵二百名候補叅將王禮坤病故改留南候補游撃吳宗長管帶仍紥省城及城外潼關地方以資防緝所有更換統管帶緣由理合恭摺具陳俟奉旨後由臣飭局刊給統帶撫標中　營曁帶撫標親軍右營兼毅安右營之木質各關防發給領用以昭信守伏乞皇上聖鑒謹奏奉硃批兵部知道欽此○○張煦片再管帶振字中營之留黔儘先副將顔武林請假回籍葬親所遺振字中營由統帶官前陜西陜安鎭　兵余虎恩自行管帶又振字左營管帶記名總兵樊本德因病辭退所遺振字左營查有記名總兵余福章驍勇精幹堪以接帶振字前營管帶記名總兵蔣其順呈報病故所遺振字前營派委候補都司劉俊堂暫行代理據該統領營官呈請具奏前來除分别飭遵並查取各該員履歴咨部外謹附片陳明伏乞聖鑒謹奏奉硃批兵部知道欽此○○奴才依克唐阿跪一奏爲本年冬圍届期裝銀無欵籌墊請暫停舉行恭摺具奏仰祈聖鑒事竊照黑龍江省向届冬令舉行圍獵以資演練俾成勁旅用備一月之需惟官兵應須裝銀一萬四千餘兩歴經户部指由山東撥解而年復一年終未解清現值本年冬圍又已届期本省地處極邊冋無别欵可籌擬卽皆行停止請旨飭下山東巡撫迅將歴年欠解本省圍裝銀兩赶緊籌撥以歸商墊所有本年冬圍擬請暫停緣由理合恭摺具奏伏乞皇上聖鑒再副都統增祺現往綏化廳一帶清厘荒務故未列銜合併聲明謹奏奉硃批着照所請該部知道欽此○○李鴻章片再北洋海軍升署左翼中營守備充定遠船駕駛大副之鄺國光升署右翼中營守備充定遠船砲務二副之鄧士聰操巡怠玩難期得力前經附片叅革奉旨允准在案所遺各缺應遴員請補查有右翼中營千總朱聲岡堪以陞補右翼中營守備充定遠船駕駛大副事其左翼中營守備定遠船炮務二副一缺俟遴得妥員再行請補據北洋海軍提督丁汝昌請奏前來臣核與海軍定章相符仰懇天恩准以千總朱聲岡陞補右翼中營守備充定遠船駕駛大副事仍照章由兵部先行發給札付除飭取履歴分咨外謹附片具陳伏乞聖鑒訓示謹奏奉硃批該衙門議奏欽此 
 
 

Page 12

 
 
[光緒十七年十一月初六日京報全録]  
宮門抄○諭旨四道録前○發抄硃批五道○陜督楊奏請分别奬叙摺○奉錦山海道善奏恭報接篆日期摺○江撫德奏甄别知縣片○又奏更換防營管帶片○又奏知縣暫緩赴任片○將軍依奏已革總兵因病未能赴差片○湘撫張奏委署知州片○江督劉奏調署同知各員缺片○陜督楊奏守備出缺日期片○十一月初六日吏部翰林院正黄旗值日無引見○克王等备謝調授缺恩○奉天學政延茂到京請安○遷公恩中堂熙敬貴恒各請假五日○吉恒請假十日○嵩申遞遺摺○召見軍機麟書延茂○發抄延茂奏交卸奉天府丞回京奉硃批知道了欽此○載卓等奏補種回乾樹株數目奉硃批該部知道單併發欽此○又請飭部查勘工程奉硃批工部知道單三件併發欽此○裕祿等奏補用守錢開震補昌圖守奉硃批吏部議奏欽此○又奉錦山海道善聨各飭回本任奉硃批吏部知道欽此○○太子少保頭品頂戴陜甘總督臣楊昌濬跪　奏爲各省籌撥十六年甘肅新餉依限掃數完解請將籌協各員分别奬叙恭摺仰祈聖鑒事竊臣前准部咨欽奉諭旨甘肅關内外餉銀關撃緊要經户部分别餉數請飭依限報解着該將軍督撫等嚴飭各該司道按照部撥數目掃數解清如能依限完解卽由陜甘總督奏請獎叙等因欽此歴經欽遵辦理在案兹查光緒十六年甘肅新餉户部指撥銀四百八十萬兩各省俱已掃數完解應叙職名經臣分别咨取垷准陸續咨送前來臣羅各該司道等當賑務紛乘之際均竭力籌畫移緩就急遵依部限掃數解清俾西陲軍士得資飽騰地方事宜亦藉以勉力布置寔屬著有微勞應懇天恩俯准照案給獎以示鼓勵抑臣更有請者甘肅自定新餉以來各省恊欵至數十百萬兩之多　年復一年接遞籌撥固由各該司道權其緩急設法挹注尤賴各將軍督撫臣公忠體國不存畛域之見嚴飭各員極力籌措用能源源接濟毫無短欠在該臣等竭盡心力無非仰副朝廷愼重邊防之至意卽微臣得所藉手亦可敢以惑幸私心上瀆天聽第其間如湖廣督臣張之洞江蘇撫臣剛毅安徽撫臣沈秉成督飭籌協提前赶解爲數較多而各該省撥欵煩鉅逈　優處實爲關念大局力顧邊陲可否仰懇恩施將張之洞剛毅沈秉成諸臣均賞加頭品頂戴之處出自聖裁微臣未敢擅便此外福州將軍臣希元四川督臣劉秉璋山西撫臣劉瑞祺陜西撫臣鹿傳霖江西撫臣德聲湖北撫臣譚繼洵湖南撫臣張煦升任新疆撫臣前陜西藩司陶模升任貴州撫臣前四川藩司崧蕃於西域軍餉均極盡心籌橃應否懇恩一併交部從優議叙候旨遵行謹繕清單恭呈御覧伏乞皇上聖鑒訓示謹奏奉硃批户部議奏單併發欽此○○二品銜奉天奉錦山海道兼按察使銜奴才善聨跪奏爲恭報接篆日期叩謝天恩仰祈聖鑒事竊奴才於光緒十七年三月督押山東漕糧運赴通倉交納在壩奉山東巡撫行知准吏部咨開四月十四日奉上諭善聨着調補奉天奉錦山海道兼按察使銜欽此跪聆之下感激莫名當將漕糧逐一交竣回東卽經禀請山東撫臣代奏叩謝恩施旋卽交卸督糧道篆起程北上行抵天津謁見直𨽻總督北洋通商大臣蒙示應辦交涉一切機宜並卽乘輪馳抵營口奉將軍府尹飭赴新任於十月初二日准署道希賢將關防文卷移送前來當卽恭設香案望闕叩頭祇領任事伏念奴才满洲舊僕　受國恩知識庸愚分禮曹而趨公譯署監司忝列官陜右而再任岱東方漸儲粟分巡曾無報稱兹荷　温綸渥沛復子量移查營口地重海疆道員職司筦榷華洋交涉撫馭兼施商貨往來稽徵並重應使分嚴中外遇事仍處以和衷力裕餉源整頓尢先以盤詰况提刑之兼攝何以戢暴安良更防務之宜籌何以整軍修武舉凡緊要懼弗克勝惟有矢愼矢勤隨時隨事禀承三口通商大臣曁盛京將軍府尹認眞經理以兾仰酬高厚鴻慈於萬一所有奴才接篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○德馨片再查前准部咨嗣後道府州縣保歸候補班人員應於到省一年後察看考核分别補用等因歴經遵辦在案兹查有簽掣江西歸候補班補用知縣傅晉泰試看一年期满應行照章甄别據藩司方汝翼會同臬司福裕詳請留省照例補用前來臣詳加察看簽掣江西歸候補班補用知縣傅晋泰老成練達堪以知縣留於江西補用相應請旨留省照例補用謹會同兩江總督臣劉坤一附片陳明伏乞聖鑒謹奏奉硃批吏部知道欽此○○德馨片再臣案准兵部咨光緒十五年十月二十八日欽奉上諭各省設立防營如有更換管帶員弁並著隨時奏聞等因欽此欽遵在案兹查南昌城守恊副將興壽於光緒十七年六月二十八日由江寗考騐旋省回任接管省標選鋒中營營官事務所有前帶省標選鋒中營兼署南昌城守協副將現帶親兵營留江儘先補用總兵周有才卽於是日交卸管帶省標選鋒中營事務又管帶贑州選鋒右營營官總兵銜臣標右營儘先補用叅將署贑州後營都司周國玉於七月初一日交卸所遺贑州選鋒右營營官事務委新授贑州後營都司國興阿卽於是　接管又統帶九江選鋒左右兩營並新勁營記名堪勝提督署江西九江鎭總兵江寍城守協副將劉光才調回江寗城守協本任於光緒十七年七月初二日交卸署九江鎭事所遺九江選鋒左右兩營並新勁營統帶事務現歸署理江西九江鎭總兵兩江候補副將何明亮卽於是日接辦又九江選鋒右營營官總兵銜儘先副將署九江後營遊撃盛永清於八月初三日交卸所遺九江選鋒右營營官事務委記名提督署九江後營　撃邱時成卽於是日接帶又内河水師後營營官花翎叅將銜臣標左營候補遊撃颜先金於八月初十日交卸所遺管帶内河水師後營營官事務委臣標左營補用遊撃李廷元卽於是日接帶據善後總局司道詳報前來除批飭遵照外謹附片陳明伏乞聖鑒謹奏奉硃批兵部知道欽此○○德馨片再新選上高縣知縣江召棠業已到省本應飭赴新任因南昌府現有發審緊要案件已札委該員赴府帮同審辦一俟事畢再行飭令赴任理合附片陳明伏乞　聖鑒謹奏奉硃批吏部知道欽此○○依克唐阿片再上年爲設立水師曾經奏調已革總兵銜廣東補用副將周炳林並令該員帶領教習五名造船匠役二名以便製船教戰之需嗣奉硃批卽着咨行兩廣總督迅飭周炳林赴黑龍江差委欽此欽遵在案嗣據兩廣總督李瀚章咨開據該副將周炳林禀稱舊病復發舉步維艱縱使勉赴從公究亦無補當經派員查騐係屬實在情形尙非耽逸偷安飾詞推諉等因前來奴才伏查該副將周炳林因病旣不到差所有水師營官教習造船匠役業由奉天吉林分别揀選調委以資熟悉而便操防除咨總理海軍事務衙門外謹附片陳明伏乞聖鑒謹奏奉硃批該衙門知道欽此○○張煦片　再湖南武岡州知州劉華邦升補桂陽直𨽻州知州業經奉准部覆所遺員缺自應委員接署兹查有本任長沙縣知縣沈錫周練達有爲堪以調署據藩臬兩司會詳前來除批飭遵照外謹會同湖廣總督臣張之洞附片具陳伏乞聖鑒謹奏奉硃批吏部知道欽此　○○劉坤一片再海門同知李春藻病故遺缺應卽委員署理以重職守查有江寗府北捕通判劉文澈堪以調署遞遺北捕通判員缺以候補同知慶錫壬署理據藩臬兩司會詳請奏前來除分檄飭遵外謹會同江蘇巡撫臣剛毅附片陳明伏乞聖鑒謹奏奉硃批吏部知道欽此○○楊昌濬片再據署寗夏鎭總兵李培榮呈轉據古水井堡經制外委李成　報呈古水井堡守備蕭得華因散放兵糧於八月初七日前往中衛縣倉點名散籌畢馳回本營行抵河岸天色已晩渡船不便雇覓羊皮排子過渡詎黄流急湧排子散拆該守備同兵丁水手等一同落水僅兵丁李玉等三名流至河邊得生而該守備同水手周存娃隨水漂流直至十三日始於下游尋獲該守備屍軀呈請核辦前來臣查該守備蕭得華從征多年尙無戰績現在該守備任内整頓操防一切尙屬認眞今因公由縣回營遽因渡河溺斃情殊可憫除彚案請卹外所有守備因公溺斃日期相應先行請旨開缺除查取該故員原領劄付曁承查印甘各結另咨送部並委員接署外所遺古水井堡守備員缺甘省現有應補人員容俟另行揀選請補理合附片具陳伏乞聖鑒訓示謹奏奉硃批兵部知道欽此 
 
