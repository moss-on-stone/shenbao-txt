# 1892 - 17 - 4906734

 

Page 1

 
 
[新印通問便集告成] [  申報舘主人啓]  
　　是書爲南沙子虚氏所輯盖亦尺牘之流亞也首列家族　函次爲外戚箋簡由是而通禀尊長友朋贈答門分類别井然秩然凡持身涉世之規慶賀弔唁之節以及信面格式行輩稱呼羅羅淸疏無體不備又恐初學家于書中典實未能一覽而知四復博攷詳稽逐加註釋人苟悉心披覽則飛箋染翰自能右有左宜本舘因取而印之以公同好每部分裝四本祇收碼洋兩角諸君子有欲以箋素見長者認明本埠申報舘申昌書室或各外埠申昌及分售申報處購取可也 
[論臺灣金礦]  
　　本報前記臺灣暖暖地方新得金礦邵筱村中丞曾派委員前往騐看意欲開采當有人致意本埠某君擬請製造局　司馬前往辦理事雖未果而金礦則已確鑿當中丞由申赴臺時蘇州徐柄權貳尹隨節同行特赴三貂一帶親往查閱見礦沙四五十里一望皆是無不出金淘沙者每日本千餘人晨則裹糧入山晚則獲金而返蓋近礦之地無所棲止故往返頗覺爲勞徐貳尹細騐金苗所出頗旺且金色粒粒晶黄又有黑砂一種其中亦皆兼金土人以其未能化分故委棄之貳尹深爲可惜當購金砂數十兩黑砂數兩回申試化考悉純金約可得十分中之分八一分半爲純銀硫質炭質五六釐耳嗣試黑砂純金亦可得十分中之三四分不過化煉稍難蓋徐貳尹幼習化學精益求精在北市銀鑪提煉二十餘年聞逹不求前李秋亭觀察曾欲聘往漠河遠而未就今臺疆之行蓋欲設法集股采辦也夫中國地大物博五金煤礦無處無之而承辦者不得其人皆少實事求是之效泰西之所以克致富强者半恃礦産爲入欵之大宗蓋國家無不竭之財天地有自然之利苟能以天地之所生應國家之所給則取之無窮用之不竭閭閻日見其富府庫日見其充如是而備凶荒籌餉項源源接濟措置裕如一旦朝廷度支忽需鉅欵理財者有恃無恐以有餘而備不足斷不至左支右絀掣肘堪虞中國金礦遼瀋之地最多而雲南銀銅各礦尤早著名當雍乾之朝每歲例當貢三百餘萬斤然皆以工力開掘斧斤畚鑿在在需人銷耗過鉅今西法通行光緒初年李傅相卽采開平煤礦十餘年來若基隆若金州若貴州若利國若淄川若漠河若平度等皆先後開辦官本不足則集商股以成之開采之法多參用西洋機器人工旣减所得又豐苟辦理得人自可獲利無算卽以開平而論出煤多而且佳自礦側以至河濵皆有火輪車路以便管運大抵煤礦之開須運路利便鐵礦須與煤礦爲鄰苟不能然皆難合算惟金銀銅鉛等礦須以化學爲上據徐柄權貳尹言化煉金礦較銀礦爲易較鉛更易今中國化學家雖不乏人其所以不能得法者由於未經親自試煉耳大抵化金所用緑氣之法金質多者可以行之若黄金而雜質多又當别用他法或用鐵或用鋅如淄川鉛礦中雜銀質爲數式微若於化鉛提瀝之時用鋅質加入則銀入鋅中分鉛取鋅再從鋅中取銀此西國簡法也至於臺灣金礦較平度金砂化煉更易數倍惟欲辦理則現今淘采之人無從安置耳其言如此想亦確有可憑不爲無見惟安置一節若仍用現今土人則地方遼闊防不勝防自當另起爐竈或官督商辦或官商合辦其工人可先禁而後再招逐叚開采未開之地封固防守編成號目或祗采一號或兼采數號此處旣畢再開彼處若防其藏匿可以另給礦工號衣是處本爲熱地雖或海風作寒亦不至於重棉不暖故夾號衣一襲已足敷衍且作工時有人監視或不至作奸也方今西學盛行當軸諸公動以富强謀國若更知人善任推廣章程則可以富國可以强兵獲益自可操劵所慮者官辦之後礦師之俸糈委員之薪水僕隷之開銷事未能成而經費已竭殊非計算之宜兹宜選擇熟於礦政之人面試其才旁察其行須實有把握者方可充總辦之任卽司事諸人亦須考試其才憑公選用雖上臺之薦戚友之情苟才未能勝亦不得濫竽充數開辦之始應請才優德劭者爲主持之人而成敗之間尤須嚴定賞罰以商力開采以官力扶持責成於主辦之人黜用人才均歸節制此後苟有不善惟懲主辦之人使不得置身於局外成則安享其利敗則隱避其害此最今日之通病也如是嚴定章程則礦政之興可計日而待也 
[本館接奉電音]  
　　昨由京友電傳上諭兩道敬謹譯登○十二月十六日奉上諭正藍旗滿洲都統奕謨等奏北新倉支放甲米不堪食用將米樣呈進請旨辦理一摺據稱該監督所呈米樣尚堪食用至由厫内領出皆係土米攙雜等語此項米色何以前後不符著倉塲侍郎查明具奏欽此同日奉上諭崧駿奏特叅庸劣不職各員一摺浙江定海廳同知黄樹藩辦事顢頇不知緩急著開缺撤省另補泰順縣知縣金鴻霄家丁被控約束不嚴奉化縣知縣夏經鎔年力就衰難膺民社該二員文理尚優均著以教職歸部銓選錢淸塲大使程萬里巧詐貪鄙任性妄爲著卽行革職永不叙用以肅官方餘著照所議辦理該部知道欽此 
[温室梅香]  
　　内閣考試供事已將考試題綴諸前報經奎侍讀等評閱試卷取中程珍等五百八十九名於十一月二十五日在東長安門外黏榜二十六日晨西長安門内刑部令取中各生書寫本身履歴覈對筆跡今將前列百名照錄以供衆鑒程珍汪植陳元士張恩浚張鼎新胡宗華李乃麟劉恒言蔡學曾萬邦基蔣煥章李瑞黄允中李文彬徐皞庚信儒王維垣李冠甲朱霖熊樹寳郝豐潤王雲臣高瑞樓朱克濟梁春和葉蔭榴晁桂昌陳寳善余文光李世長盧耀彩李廉泉康良材羅福長郭永和葉炳文朱沛然季肇璠李登瀛金麗章江萬鵬李愈于兆奎何福新張乃猷項重光呂金鰲趙憲沅王振麟鄭之翰張樹榮張邦良李澐胡溎森曹燕慶王炳綱方洪鈞焦洪韓淸恭賈其瑞張書紳尚顯廷衛壽籛張占魁吳興基趙林吳炳耀胡玉芳吳司中陳冠軍王錫福胡國英劉如鏞冀餘慶張均溥劉如錦陳玉庭梁思義湯福田白文綱王瑞芝楊文彬何厚申方邦綺王正溥王照藜楊壽樺李鴻　江文蔚曾進彦王濬中韓維新吳持訓王之斌李殿林張榕格馬若霖閻秀桂翟樹常李世儒何廷弼李家祥○新授刑部尚書貴午樵大司宼恒病痊銷假於十一月二十九日巳時上任預期由刑部司務廳黏貼紅諭示仰闔署官員吏役皂仵人等至期進署謁見○禮邸嫡福晉仙逝後於十一月二十六日巳時行大祭禮是晨内廷以黄亭奉祭文八人肩荷以行前設龍旗御棍提燈引　鼓樂邸中護衛官員十人乘馬列對前導迤邐出西安門以抵府第主祭官爲禮部侍郎啓少宗伯陪祭官爲禮部司員斌高兩部郎捧祭文者爲太常寺官導引則禮部筆政展祭文執壺琖皆禮部司員當祭文未至府時先以餑餑桌張酒羊 
 
 

Page 2

 
 
楮錠敬列靈前亦禮部光祿寺所預備也祭文抵府禮邸成公出門外迎入主祭官至靈前太常寺官宣讀祭文主祭官跪奠三盞酒畢恭送祭文至燎池焚化主祭官率執事官出府禮邸成公恭送如前○管理太常寺事務禮部尚書臣宗室崑岡等謹奏爲題請派遣事恭照十二月二十五日孝莊文皇后忌辰應行遣官恭詣昭西陵讀文致祭謹案臣寺祀則應由陵上守護公等中題遣一人就近致祭准宗人府開送守護公等銜名到寺世等繕入題本進呈恭候欽遣一人俟命下之日再由臣寺知照屆期恭往將事謹此題奏請旨十一月二十五日奉旨遣奉恩鎭國公光裕行禮欽此○吏部爲咨行事文選司案呈本部議覆貴州巡撫崧奏以貴州禮用知府區維瀚請補貴州都匀府知府一摺查貴州都匀府知府樊葆書出缺旣經該撫隨摺聲請扣歸外補今請以分發貴州補用知府區維瀚抵補之處核與例案相符應請旨准令補授十一月二十四日具題奉旨貴州都匀府知府員缺著區維瀚補授餘依議欽此欽遵到部合將原題抄黏分咨雲貴總督貴州巡撫查照辦理○吏部示傳所有光緒十七年十一月選月官主事蔣體梅一員知州馬玉麟一員知縣胡經一魯宗禮三員並補議十月分月官鑾儀衛經歴喬蔭福一員補行騐看知縣張秀升一員相應傳令於十一月二十八日黎明赴上諭館考試畢同雜佐典史蘭維琦一員於巳刻赴午門前伺候騐看再知縣魯宗禮典史蘭維琦應令取具六品以上同鄉京官識認印結○禮部爲知照事儀制司案呈本部議覆請捐助育嬰經費之江西吉水縣二品命婦王氏等准其照例旌敘十一月二十三日具題奉旨依議欽此欽遵到部應將原題抄單分行知照江西巡撫等查照辦理○兵部爲咨行事武選司案呈本部議覆湖廣總督張請以湖北儘先補用游擊張有功擬補湖北鄖陽鎭標右營游擊等因查該督請以保留湖北儘先補用游擊張有功擬補是缺之處核與例章相符應准擬補照例咨給送部帶領引見恭候欽定十一月二十三日具題奉旨張有功依議擬補餘依議欽此欽遵到部合行分咨湖廣總督湖北巡撫查照辦理前護理貴州巡撫黄廉訪槐森循例將本年應進方物上貢檀香硃砂雄黄龍里茶分裝二十餘箱以黄紙黏糊委員管解北上旣已抵京齎至西苑門外呈明奏事處以便送交内務府候旨賞收○内閣侍讀奎華謹禀中堂爲禀聞事今日侍衛處送到淸字旨一道皇上明日辦事用膳召見後由勤政殿乘轎出德昌門西苑門走北長街至大高殿拈香畢仍走北長街進德昌門還瀛臺卯正伺候欽此○吏部爲咨行事騐封司案呈本部請將安徽省奉撥光緒十五年分京餉全數解淸之前安徽巡撫陳彝等請旨奬叙十一月二十三日具題奉旨陳彝沈秉成阿克達春均著加一級餘依議欽此欽遵到部合將原題抄黏咨行安徽巡撫查照辦理○本年十二月二十九日歲暮應遣王公分詣東西兩陵讀文致祭太常寺准宗人府咨到王公銜名繕入題本於十一月二十六日咨送内閣票簽鈐印二十七日進呈二十九日奉旨致祭昭西陵遣和碩鄭親王覬泰行禮致祭孝陵遣奉恩鎭國公桂豐行禮致祭孝東陵遣奉恩鎭國公光裕行禮致祭景陵遣奉恩輔國公麟嘉行禮致祭泰陵遣奉恩鎭國公榮毓行禮致祭泰東陵遣奉恩輔國公載卓行禮致祭裕陵遣奉恩輔國公奎瑛行禮致祭昌陵遣奉恩輔國公榮頤行禮致祭昌西陵遣奉恩輔國公意普行禮致祭慕陵遣鎭國將軍善耆行禮致祭慕東陵遣不入八分輔國公聯寛行禮致祭定陵遣不入八分輔國公毓祥行禮致祭普祥峪定東陵遣不入八分輔國公毓祥行禮致祭惠陵遣輔國將軍謙光行禮致祭端慧皇太子園寢遣鎭國將軍德隆行禮又題同日致祭三陵奉旨永陵遣總管裕誠行禮福陵遣總管恩常行禮昭陵遣盛京工部侍郎阿克丹行禮欽此 
[同時兩火]  
　　月之十四夜二鼓時寍郡南社壇橋下姚姓廚房遺火積薪未及覺察烟燄迷漫紅光上熾更夫見之立卽鳴鑼報警幸水龍迅速赴救得卽澆滅僅焚去小屋一椽當火起時隣右宋姓家適有喪事婦女均在堂上嚶嚶哭泣猝聞火警婦卽回房欲搬物件突見一人在床上將被搶去被内睡有嬰孩婦大聲喊拿是人棄被欲逸婦亦不顧嬰兒啼哭兩手緊握是人髮辮不肯釋手旋卽送官懲辦又湖西岙底辨志精舍西耳門同時火起幸中府衙門近在咫尺雷叅戎聞警督率兵勇將本衙洋龍舁出而長安來安等會各水龍均在南社壇橋尚未回局聞警亦先後馳至併力合救此處有十洲月島四面皆水汲取極便得卽撲滅僅焚燬耳房一間云 
[書院課題]  
　　江寗鹽巡道馮觀察於本月初二日試鍾山尊經兩書院肄業諸生是日鍾山題有天爵者二句詩題望雲思雪意得思字尊經題仁義忠信樂善不倦五句詩題瑞雪兆豐年得祈字 
[楊城茶話]  
　　揚郡蝗蝻幾於各鄉皆有幸江甘兩邑宰督率搜捕並於縣境設局收買故尚未十分貽害兹本府許太守奉到省中大憲來文大旨云據盧江縣禀稱今年飛蝗初時原屬不多嗣因各處搜捕未能認眞以致蔓延江淮及上江一帶現雖盡凈然比時停落之處難保無遺子其間若不預爲搜挖則來年春夏又復萌孽爲害匪淺擬請通飭各府州縣乘此冬令農隙赶飭鄉民細爲搜挖照章給價以保田疇而免貽患等因除批飭外合亟札府轉飭各屬一體認眞搜挖云云許太守遵卽立飭所屬遵照江都林邑宰奉札後刻已在南門爭慧寺設局收買核定每斤酌給大錢二十文以示鼓勵一面諭董並出示曉諭通衢想各鄉民值此休暇之時旣得錢文又可自保田畝欣感之下當無不樂於從事也○連日北風其凉寒　肌骨彼無衣無褐者瑟縮街頭殊堪憫惻昨崇德巷左近一行路男子遽爾倒斃該處距棲流所不遠旋經所中人發出棺木一具立飭坊保代爲殮埋有見者謂該男子似是手藝中人身上衣履極其單薄或曰每交冬令本城多有好善者施放棉衣何此等眞正窮民反不得受此嘉惠耶○東關門内田家巷南首隙地甚廣窮苦小民多於此聚族而居竹屋柴扉儼如村落本月十三日傍晚該處居民咸作晚炊忽見一道濃烟衝霄直上旣而烈焰騰空某姓之茅龍已破壁飛去一時人聲鼎沸擾攘喧譁幸左近人手衆多赶將下風毗連之屋折斷火勢始漸就衰一面汲水澆灌得以應手撲滅僅燬草屋數家○泰州人徐某年將而立讀書未成嘗語人曰呫嗶半生尚未得靑一衿命也然男兒不得志與其困守靑氈曷若浪遊寰宇或者可遇梅福林逋之流相與把臂俱去俾同遊福地洞天不較勝於黌宮泮水哉聞者疑其一時忿懣之詞不爲意詎徐竟潛存慕道之志遽於上月杪惘惘出門迄今未返家人偵騎四出影響毫無其母年已七十有餘平素最愛此子忘餐廢寢終日含淚倚閭見者多爲之惻然現其胞兄已蹤跡來揚向各處寺院遍訪並出有招帖略謂胞弟徐子明名智彰别號嘯月山人年廿九歲面白無鬚家住泰州北門晏公廟後身今因老母倚閭情切恐有性命之憂懇求四方仁人有知其下落者送信至家或送信至揚州舊城怡新客棧内徐彝伯處定當重酬云云見者咸謂仙佛皆以慈悲爲本今徐竟具此忍心抛母遠遊致令垂暮高堂受此慘况爲人之道尚未知尚望其能成仙成佛耶無怪乎其一衿未靑也 
[錢江雁帛]  
　　初八日九下鐘杭垣鬥富三橋東首某甲家失愼各叚水龍聞警馳往竭力撲滅僅燒燬瓦屋三椽詢其起火之由係某甲素業木作早膳後携帶刀鋸至下城建造屋宇家中無人扃鎖而去約一刻許隣人覺有烟煤氣初不疑甲室之遺火也轉瞬間見濃烟上穿屋頂急破扉而入而火已轟轟烈烈不可嚮邇矣是役雖未沿燒别家然左右鄰受驚已不淺矣○杭人以白晝竊人財物者謂之白闖賊有甲乙兩人身穿華服至某富室將廳上自鳴鐘一具懷之而去及主人覺察四路追尋蹤跡杳然復倩人向長生庫探問不料甲乙正在當鋪評論典價當卽扭住指交地保送至保甲局現已枷號肅儀巷口一月期滿始准釋放○每屆冬令城廂四隅開設粥廠周濟貧民誠善舉也無如狡猾者往往冐爲窮户將粥攙和腐渣以供豕食今年冐領者尤衆所望司其事者盡心查察毋使以養人者養畜則功德無涯矣 
 
 

Page 3

 
 
[黄堂政績]  
　　九江府崇濟川太守俊自蒞任以來孜孜求治凡遇地方公事無不極力整理尤以保護教堂嚴辦保甲爲事并禁私鑄私宰花鼓採茶以端風化各屬所詳案件必躬親批閱盡心推鞫不稍覊延每夜二鼓乘肩輿出衙巡查城内城外大街洋街以至僻巷偏隅皆須　歴一周縣令與保甲委員以及武營中人均能勤愼將事地方賴以謐靜商民因之樂業今將禁止花鼓採茶示諭照錄左方○欽加三品銜賞戴花翎署理江西九江府正堂加五級隨帶加六級紀錄二十次崇爲出示嚴禁以肅風化事照得無恥之徒演唱採茶淫詞久干例禁兹本府蒞任訪所屬地方有等外來不法遊民無分晝夜在於各處唱演採茶引誘男婦聚集觀看大爲風俗人心之害且不免有開塲聚賭窩藏竊賊乘間肆竊情事若不嚴行驅逐禁止不足以靖地方而敦風经除密訪查拿外合亟出示嚴禁爲此示仰闔屬軍民人等一體知悉爾等嗣後須知演唱採茶最足以壞習俗務各互相禁約嗣後毋得任令仍前演唱其演唱採茶之人各宜痛改前非另謀生業自示之後倘敢仍蹈前轍一經訪聞或被告發定卽拘案從重究辦决不寛貸該捕保人等有稽查之責不得狥情容隱如違併究各宜凛遵毋違特示 
[潯陽瑣誌]  
　　初十日九江城外龍池寺巷口傅姓油貨店不戒於火幸時在白晝人手衆多保甲局又在間壁朱委員督令巡丁等奮勇撲滅幸未成災只燒毁門壁樓板而已查起火之由因熬油時火力太猛遂致油鍋火發延燒盧壁若非衆人極力灌救恐不免殃及池魚矣○十三日有某輪船抵埠擬在躉船鋪搭跳板以便搭客上下適有一漁翁駕扁舟來至輪旁渡客近靠躉船不料跳板霎時墮下將漁舟擊沉漁翁頭破血流漁婦漁子紛紛沉入江中轉瞬浮起流下數十武均經别船救起漁翁則送往醫院療治所壞船隻由輪船照賠云 
[吳中决犯]  
　　本月十四日傍晚江蘇省垣接到刑部釘封公文立向司監提出盜犯一名長洲縣監提出盜犯二名元和吳縣監各提出盜犯一名連女犯王汪氏共六名口綁赴市曹處决是日輪應元和縣監斬適李大令會同長洲縣沈大令下鄉覆查十家門牌陳廉訪因札委吳縣代辦計各盜犯皆斬首惟女犯則凌遲處死聞卽桐山縣民婦謀死本夫之案其奸夫卽上月所决之趙昆也 
[栢府慮囚]  
　　某日江蘇臬憲陳廉訪升堂慮囚隨飭差將男女犯二名解回丹徒縣訪事者前往觀看見女犯丰致嫣然年可廿餘齡詢之解差云係丹徒某鄉成衣匠某甲妻與賣荳茅人某乙有私今春某日乙忽謂之曰今夜我欲處死爾夫爾其允否婦曰奴惟隨郎之使而已至晚夫婦方同宿至二鼓時乙忽掩入黑暗中抽刃㓾甲喉間血流管絶反身脫逃婦大呼隣人趨而視之見甲已一命嗚呼遂守至天明令婦赴丹徒縣署喊控盖不知此中情節尚疑斃於盜也縣宰准之臨塲相騐斯時人山人海羣聚而觀乙亦口銜旱烟管大摇大擺而來看鄰人心有所疑未免交頭接耳某役向乙細視則衣袖下血跡顯然尚未洗去突向盤問乙色頓變恐懼不安遂禀知縣宰立卽拿下連婦帶回一鞫而盡吐其實迨解省過司復極口呼寃供稱通姦不通謀上憲以所供不符發回再訊及至本縣又矢口不移今已往返第三次矣 
[袁江雜錄]  
　　淮揚鎭一缺現經漕督商諸制軍暫委漕標中軍松協戎護理已於初十日辰刻接印其老湘合字營則由制軍揀委舒軍門永勝接統○江西副主考余太史壽平於上月廿五日過浦旋卽北上○補授山東布政使湯幼安方伯自廣西赴山東於初七日過浦○廣東正主考徐副憲季和入都覆命已於初九日過浦○柴行牙儈侵佔地叚兠攬賣草者高下其手多扣行用致令賣者受累誠爲惡習近經翁邑尊嚴禁兠攬限制地叚勒令公平交易不准視若具文○翁邑尊余都閫於上月三十日由獄提出盜犯一名押赴市曹正法以彰國法○翁邑尊於十一日起禁止屠宰三日設壇邑廟朝夕親臨虔禱以冀祥霙渥沛藉蘇民困 
[邗上官塲紀事]  
　　初七日張午橋觀察夫人設帨良辰在城印委紳商均往祝嘏初八日陳分轉康禀知赴省甄别分發巡檢許鹺尉先登禀到朱鹺尉祥麟委淮北聽差初九日新任甘泉縣學周廣文鼎彝禀知任事初十日分發巡檢王鹺尉壬林禀到十一日前任安徽學政錢大宗師桂森由皖交卸回京過揚十二日鄭分轉德璇由淮北差次來揚 
[譯員來滬]  
　　法公廨繙譯官祁禮恒於今春請假回國業於上禮拜二附法公司船來來滬昨晨乘輿入城赴轅拜會 
[淞濵瑣錄]  
　　代理浦東爛泥渡巡防局員魯二尹前日下午帶同局勇巡查至陸家渡張文咸小茶館中見有人賭博卽飭局勇上前拘拿各賭徒紛紛逃逸祗將賭具起出禀明二尹昨日二尹飭勇協甲將各賭徒拘拿到案以憑訊辦○浦東南鄉三林塘地方近有無賴之徒開塲聚賭前晚有鄉人某甲因賭口角遭賭徒周阿四等毆打甲不肯干休於昨日向周理論未知如何了結也 
[縣案彚錄]  
　　本邑西鄉顓橋鎭孀婦孫沈氏遭蟻棍何浩榮等刼出逼醮與徐阿榮爲室圖董孫鴻藻以此風斷不可長投上海縣呈控袁大令准詞將一干人飭提到案集訊之下著候鴻藻投案再行覆訊此已詳列前報前日晚堂大令覆訊先據孫鴻藻投案訴稱係本邑人現在閔行鎭爲圖董族人孫得和在時娶沈氏爲妻生有二女去年秋間得和患病醫治無效旋卽身故遺下沈氏矢志守節甚屬可嘉不料今年十月初五日有蟻棍何浩榮串出同姓不宗之孫貴松冐認沈氏之夫弟擅立筆據並有王書田代筆當晚刼至三十二圖徐阿榮家計收身價洋七十五元次日查悉前情卽向理論置之不理爲此來案呈控叩求究辦孫沈氏訴稱丈夫名得和娶我爲妻已生二女去秋七月間丈夫病故我甘心守節不料十月初五日有孫貴松何浩榮五書田董古山等將我搶至徐阿榮家逼勒成親事出無奈求請明察董古山供小的充當地保孫何等所作之事實不知情徐阿榮供稱係本地人向以耕種餬口嗣因内顧乏人由何浩榮王書田等爲媒娶再醮婦孫沈氏爲室由伊夫弟貴松出面立據實不知其中尚有轇轕且身價洋七十五元當時給付與何由何付王轉給貴松收領現在求恩將洋追給何浩榮供稱從事耕耘歴來安分不敢犯事與徐有戚誼徐娶沈氏由貴松作主我惟從中關說而已王書田供稱雖爲媒証不知有此曲折叩求明鑒劉大中供稱本邑人向作小經紀沈氏係我外甥女自外甥婿得和病故後遺下沈氏及二幼女在家守寡沈氏以家中並無男子照顧遂托我時常照料本年十月初　日前去探望惟見雙扉緊閉二女在門外啼哭詢問隣家始知沈氏於昨晚被何等刦至徐處欲將情訴明圖董孫鴻藻已在憲案控告我實無爲媒情事孫貴松供稱族兄得和病故後嫂嫂不願守志再嫁與徐阿榮爲室所有身價除中金費及一　開銷外我所得無幾大令一再盤詰各執如前大令以孫貴松誘孀逼醮實屬可惡著先笞二百板與王書田何浩榮分别收所董古山劉大中徐阿榮分别交保孫沈氏交官媒孫鴻藻退去聽候覆訊核辦○本邑人張朱氏生有一女年已及笄因無子嗣撫養甫林爲螟蛉子無如甫林不務正業日與匪類爲伍屢經該氏管教依舊怙惡不悛近日甫林出外不歸且在外面揚言欲娶張朱氏之親女爲妻以致張朱氏情急於昨日投縣呈請備案是免日後轇轕○張燦文等在縣控懋記號主葉榮倒欠銀兩一案袁海觀大令提訊之下判將葉收所一面著錢業董事議覆在案兹經該董議得蘇州及上海兩處葉尚置有房産應將此産抵作張燦文等欠欵該董遂於昨日投縣禀覆 
[英界公堂瑣案]  
　　昨係禮拜六輪應德國福繙譯官到堂與宋二尹會審據包探黄四福禀稱拘獲積竊王金海盤詰之下據稱從南京來滬曾在長安輪船行竊同船搭客竹箱内有京式金頂一座大小五彩方圓盃盒四件錫茶壺一把水烟袋一枝布衣褲四件棉被一床送請訊究宋二尹詰訊之下王金海稱籍隷湖北此次自南京來滬詰其所竊金頂磁器等贓先稱帶來送人及問其來歴復言係别有同鄉人陳元奇托帶問陳元現在何處供稱在寍波帮夥宋二尹再問該包探盤獲情形據黄四福聲明認識王金海上年十月間伊曾犯竊遞解回籍此次遇見盤 
 
 

Page 4

 
 
問　由查其行李竹箱索取鑰匙不肯交出情有可疑問箱中所藏衣物據報花色件數開看時均不相符始據承認實係在長安輪船混竊同船搭客之物惟失主未據具報伊曾在法租界三次犯竊實爲專竊輪船之積賊又據包探何瑞福聲明前此拘獲楊國香等送縣有吳把總會言牽涉王金海宋二尹當堂吊卷查明王金海實係曾由上海縣移查金陵保甲局差弁吳把總在縣收領前獲楊國杳等行李失物案内所稱同寓悞獲之人遂商之福繙譯將王金海連贓一併送縣查核前案訊辦○包探黄四福禀稱有山西路顧綉店東紀忠全訴稱其夥金善泰經手放出女工綉貨係送壽禮所用一去不來是以帮同尋獲解案詰之金善泰據稱因天氣寒冷女工不能如限告成各綉貨均在女工家並無遺失宋二尹謂東夥放工遲悞亦是常情乃竟公然肇訟無怪公堂訟獄之煩飭令值差同在收回女工所繡各件完結○包探唐寳榮與張九意緝獲積竊俞阿元起到金銀對時表各一枚皮馬褂一件絨毯一條當經宋二尹提案查訊據俞阿元供係寍波人先後在招商局及大沽愛活各輪船混竊對時表等件宋二尹判發捕房管押一個月期滿遞解回籍○寍波人李阿雷訴稱在路遇見同鄉人沈阿桂詭稱索欠任意糾纒是以交捕送案質之沈阿桂據稱被欠洋銀兩元屢索不還故向理論宋二尹以事起細微彼此旣屬同鄉毋庸肇訟李阿雷聲稱伊所索者係賭欠不應截路糾擾務請究辦宋二尹大怒謂同塲聚賭彼此均有咎戾尚敢公然請究太覺藐玩飭將原被一併押候過堂復訊究辦○包探唐寳榮禀稱有王炳發徐八八身穿浙西緝私巡勇號衣在虹口見有鄉人趙春生携鹽十餘斤竟欲拿送甫與爭論卽出手槍恐嚇經巡捕獲送詰之王炳發等供在緝私船龔哨官處當勇船泊小東門外浦江見鄉人携鹽祇問爾等由何處來並無恐嚇情事宋二尹飭將王炳發並號衣兩件手槍一桿送交該管哨官自行查辦○印度巡捕在坭城橋外見江北人王尚海在西人楷倫脫花園砍竊柏枝拘獲詰訊王稱向做皮匠携籃拾柴不知栢樹是西人之物是以斫取宋二尹判枷號三天示衆 
[法界公堂瑣案]  
　　前日剪綹賊陳阿純見興聖街口楊祥記玻璃鋪主之幼女嬉戲門前遂乘間竊去耳上金環其兄楊寳洪見之立卽追獲人贓扭送捕房管押旣而備捕頭嚴加詰究供出同黨姚阿仁休阿有等數人慣在彼處行竊其口號曰淸擦手因飭包探拘獲姚何兩人搜出剪刀兩把洋刀一柄解送公堂包探王榮培禀稱上月彼處同茂客棧内女孩由書塾歸途中亦被剪綹賊搜去金耳環至今未獲原贓務請大老爺嚴加追究朱明府詰問之下陳供稱小的有同黨陸阿福等日在護城河畔請提案究問可也明府謂爾由楊親自追獲無庸細究著連姚何還押候責二百板枷號十日期滿押至明春二月初一開釋○仁發客寓主婦林應氏訴稱福建客盧雲山投宿甫四日而寓中時時失物昨日見盧潛入臥室竊得銀鈕扣耳環等物小婦人尾追其後獲諸三茅閣橋畔扭回寓内在身畔搜出原贓盧供稱小的並未行竊朱明府謂旣不直供著押候飭包探查明實在情由于下禮拜二禀覆定讞○義心園浴肆伺應人王正榮李祖耕同訴稱連日浴客失衣服無可追查昨有金阿福者混入行竊經小的等目覩拘案請懲朱明府訊究之餘金不認行竊明府謂姑念圖竊未成押候笞責一百板枷號一禮拜發浴肆前示衆○東洋車主王馬氏訴稱蘇金海向在小婦人處爲夥嗣因竊物停歇蘇央舉薦之人屢次哀懇是以仍復收留不料其賊性未移又有前項情事爲此送案請追朱明府詰問之下蘇供稱春間有人竊物連累小的旋於六月停歇目下並無行竊事情明府謂王馬氏曰蘇旣行竊爾何以尚復收用此乃爾之自誤隨判令將蘇笞責二百板○王愛寳訴稱日前小婦人至蘭芳里某花烟館尋姊竟被惡鴇掯留逼令接客小婦人不願徹夜悲啼次日姊來以洋銀六元料理其事其洋向沈周氏借得尚未付還沈周氏訴稱英洋六元由顧海金來向小婦人借去今將顧送案請追朱明府問愛寳曰爾現在何處供稱在某花烟館傭工明府謂本委觀爾等均非好人又查得顧屢次犯案遂判令笞責二百板枷號一禮拜沈周氏掌頰四十下愛寳掌頰二十下○前者沈新桂虧欠董正和洋銀朱明府訊明管押着卽理處昨晨董又投案請追沈供稱小的與伊合夥虧本並非借欠明府着將沈交人保出限三日内理處○元生盛米店主賀少甫請追粥店主土連根所欠米價洋銀三十六元三角五分朱明府提王訊究王供稱小的一時無力容緩拔付明府限三日内理處○震元錢莊主黄正新控呂一亭欠銀一千七百兩朱明府提呂訊問呂供稱號中往來所欠須問主人吳寳生李春甫朱明府問吳現在何處供稱吳僑居英界明府著押候追到吳李再行核訊○有恒洋行收租人潘晉卿訴稱小東門外烟鴇王趙氏欠租屋洋九元向索不還反唆令姘夫某甲將小的赶出無奈喚捕該鴇送案王趙氏供稱潘來收租闖入房中與烟妓調笑事爲姘夫所見以致忿爭朱明府謂爾等花烟館太不顧謙恥豈潘旣入房歡樂卽可圖賴房租乎遂判令佃候掌頰二十下王趙氏一再求恩情願罰鍰免責明府不准○泰記米鋪主楊益淸訴稱泰源小飯店主江老三積欠米價洋銀十七元六角五分屢索不還請爲追究朱明府飭包探持票傳江至案問爾是否欠楊米價供稱小的祗欠十六元之譜約年内可還一半明府著候三日内理還○卑利公司收租人孫厚卿訴稱林小林業已交到屋租洋銀十元朱明府著先領去再行核奪○葉更甫侵呑主人張啓壎票洋十元致被控案朱明府著交保還洋昨晨葉繳洋五元請爲銷案明府謂爾收用十元豈可以五元了事著原保限下禮拜二傳張再核○唐錢氏控方單抵銀案内之宋朝海繳到洋銀三十元哀求銷案并訴稱胞弟金茂唆使王恩狗等朋比爲奸以致小的受累非淺朱明府著於下禮拜二到案核奪○泰昌魚行買客王宣德偕孫厚卿投案訴稱泰昌股東張樹芬林福堂王潮昌欠去所存銀二千一百元及冰鮮魚價一千四百元延不料理請卽提追張等同供稱所欠之洋均係存項例應歸入倒帳中折還幾許朱明府謂冰鮮之價不能折扣且爾等旣已保出日久何以仍不料理遂著一併押追張稱現有票銀七百兩請先收下明府著給王具領謂其中尚有孫所存之二百五十元須先理付張等唯唯遵諭遂著仍交原保 
[陰德耳鳴]  
　　從來陰行善事厥後必昌伊古以來若合符節盖有隱德者雖不求人知而天必知之且厚報之謂其居心之誠也行善之眞也故不求名而名益彰不望報而報益厚也遐思往事敬慕殊深而今亦有合乎古者本月十三日廣和興寳號方君晴暉交來經募天津隱名氏慨助洋七十八元又無名氏惠助洋五元厚貺之頒竟不署款是眞所謂陰行善者歟何居心之誠與行善之眞也吾知天必深喜之而厚報之也代募方君之不辭瘁也好德之士也其居心與行事也亦猶隱名氏無名氏之志也諸君子者其捐助非一次也敝堂深愧未知其人也然不敢聽隱名無名也故登之報章以誌謝忱也且冀同志也[  上海虹口白大橋元濟堂同人等謹啓]  
 
 
 

Page 5

 
 
德等八戶存項洋六千四百餘元情極曾經赴縣呈控蒙批照股公攤在案一面迭次邀請司董樓麒樑周文濤等情懇各戶五折分期歸還已蒙允許祇因王維峰長子昌盛股東未經到案追攤而王昌潮林馥堂張樹棻葉有震四人憑董勸墊規銀五千兩有零立有公墊簿據備查現在四人力實不逮故將泰昌正記經氷鮮董事余文榕估價將生財存貨行帖及帳底什物盡盤與蕭茂忠爲業改換恆記開張所有以前正記所欠怡盛王顯德等縣中有案之戶均經淸理明白毫無蒂累凡今恆記開張之後一應進出銀錢貨物存欠盈虧不與正記各東相干恐未週知特此佈　　泰昌正記 
[林桂芬逃避]  
鼎豐里底林桂芬女校書年甫十四爲常熟張氏良家女父歿母存奈人太忠厚因此被人誘引來滬押在林阿金處計洋三百五十元以六年爲期今甫年半生意尙佳其母則另住正豐街小屋中苦不堪言雖許以月貼十元然亦殊難到手茲有客某自十月起賞識至今實未曾眞個銷魂然已千金擲去且憫其淪落願以金屋藏之桂亦心許商諸其母允其珠不離櫝母亦欣然及商之阿金乃頓生變計將桂藏避他往託詞赴蘇就醫噫是何病耶是病實因掯其從良之故似此惡龜旣已押良爲娼又復阻娼從良居心如此天理難容凡有血氣者聞之當無不同聲憤恨爲此登報聲明倘有人能將林桂芬蹤跡覓着俾得送官公斷不致令荏弱女子終身沉墮于烟花中自當解囊重謝酬其德惠黄衫俠客舉世應有其人臨頴不勝翹企之至惜花如命人白 
[附正龜蒙]  
自登報聲明林桂芬逃避之次日卽經該惡龜林阿金自稱爲住鼎豐里人登諸滬報妄肆誣汚謂呌局吃酒不過數次局帳不過數十元痴心妄想咆哮毁物等語並謂以洋廿元皮統一件送桂母處拒而不納店夥跟索云云可發一笑夫悅妓脫籍亦事之常擇人而嫁亦情之正旣非上手之明珠則失之亦何足惱此正名花之刧運未終歸諸天數不聞人事耳億余自十月始識桂芬迄今不過兩月餘計擺酒掽和十餘次呌局六十餘次除已付外尙欠誠不過數十元惟此番之皮襖未收面前此之衣服金飾洋貨各物件則未嘗拒也金鐲金指金超金戒等物方九霞三益愼之帳鑿鑿可據數百元可查也及綢料卽娘姨輩之衣料皮統皮馬甲四件等萃豐安吉莊帳數目元歴歴可考也以上各件或係慷慨擲付或係情求賞賜或係贈作聘禮誓不揑造至余向各衣莊金鋪置貨一二千元未欠可証也余不惜此浪擲之金錢亦不怪名花之背盟負約惟痛恨惡龜作崇誣汚爲此正朦願來本埠涉花叢者取余爲殷鑒更願執董狐之筆者鑒余心跡之無他已耳 
[王恒豐雲記烟袋號聲明]  
啓者本號自雲錦公創立雲銅烟袋用王恆豐雲記五字名牌積於今七世矣銅色極其眞工匠極其細式則精而脩短合度價則亷而童叟無欺由京都以達各省凡購買烟袋者無不惟本號之歸而本號亦斷不肯以寙器希圖重利　仕商相信已久百餘年來無異也不料近有無恥之徒假本號招牌以射利在初次賜顧或託人購買者往往爲其所愚眞贋莫辨是　仕商之受欺較多而本號之爲累不淺不知本號王恆豐雲記五字牌名一在湖北省城藩署西首一在漢口馬王廟正街一在上海法大馬路中市只此三家餘無分店誠恐　貴宦客商遠近未能週知用撮其緣起列之申報以示聲明凡各省　仕商賜顧者須認明本號王恆豐雲記五字牌名庶不致魚目混珠受其愚而不覺也 
[三雅園]  
十二月十八日演 
正本長板坡 
十二月十八夜演 
成套孔明借東風 
火燒新野敗走當陽萬軍藏斗喝退曹兵舌戰群儒獻苦肉計燒連環船大敗曹兵過華容道義釋曹操 
[和春茶園]  
十二月十八日演 
湘江會　黑風帕　殷家堡　大嫖院　七星燈　三上吊 
十二月十八夜演 
暫借和春茶園德商蜜士瑪而司 
全班到申合演 
外國戲 
[丹桂茶園]  
十二月十八日演 
兵下河東　駡打嚴嵩　問路掃松　狀元狗洞　學堂閙學　舉鼎觀畫　大補百草山　缸孽海成婚　雙天師 
十二月十八夜演 
小雷新軿前後本連檯雙軍崔弑 
五陣大名府定山子君 
[天福茶園]  
十二月十八日演 
惡虎莊　雅觀樓　貪歡報　招賢鎭　洪羊洞　海潮珠　青風寨　新排新戲前後本四進士 
十二月十八夜演 
百壽圖　定軍山　陽平關　雙摇會　雙泗洲　羣臣宴　珍珠衫　搜盃計　盈花潭 
[天仙茶園]  
十二月十八日演 
大長春　六部大審　秦瓊賣馬　四郎探母　雄黄陣　盜仙草　梅龍鎭　全本紅鬃烈馬 
十二月十八夜演 
大回朝　寳蓮燈　鎖五龍　收關勝　小上墳　賣胭脂　烏龍院　取成都　連陞店 
[不明其過]  
蓋聞市上莊票非比尋常昨閱報登昇元莊本票不付反登張阿金與弟張子卿串騙等事此係該莊居心揑造有意圖呑竊思昇元莊與張子卿往來其兄張阿金並未作保何以拖及况各有店業此等含血噴人之言賜吾仝人聞知盡皆不平故而代白其寃佈仝人公具 
[聘請新到]  
蜜士瑪而司外國名班 
德商瑪而司外國戲班素在西歴演唱文武絶技奇藝可爲沉魚落鴈無一不美世所無雙較之中華新齣可勝萬倍昔逢滬江劉君設園寳善街目今敝園同處請過此班往申一次眞爲千紅萬紫臨晚看客密擁無不拍案稱讚勝景數十年以逾華人從未復過刻遇小園深用重資親赴東瀛接下全班到齋選吉是月十八晚登檯一切細爽較前更其精益大略申明届期以供諸君雅誦同樂罕見罕聞須要預定座位庶免失望矣　寳善街和春茶園謹識 
[拍賣車糖]  
本行准於每逢禮拜一四早十點鐘在本行不限價拍賣Ｂ拍唛四呍車糖拍定卽收定銀限兩禮拜出淸如過期不出將定銀罰去下期另拍此佈老太古帳房啓 
[聲明]  
三馬路恆德南貨店一應生財貨物招客估盤限三日爲止或無人召盤將生財貨物於十九日二點鐘衆行拍賣持此聲明衆行具啓 
[欠租拍賣]  
仁濟堂北首第六百三十四號欠本行租金至今不理限於十九日二點鐘拍賣一切么債與房東不涉德和洋行告白 
[禮拜二拍賣]  
二十日兩點鐘拍賣和大雙工龍牌色小呢魚牌色羽毛牛頭紅嘰等貨此佈此次拍賣限三個禮拜五天票出淸公平行啓 
[禮拜二拍賣]  
二十日十點鐘拍賣十一磅十磅藍龍十一磅輪船市布八四藍龍輪船人馬藍大英七磅藍龍輪船二六二四銀龍輪船人馬七磅藍大英八四七四頭二三號金福標貨此佈老太古啓 
[禮拜四拍賣]  
准於廿二日十點半鐘在泥城外跑馬廳南首第四號住宅内拍賣房間大菜間書樓廚房洋琴一應家用木器什物不計此佈瑞和行啓 
[貨眞價實]  
英二月吕宋大票雙張十一；圓一角分條照算外埠賜顧申　馬路西　明各行號范財記錢運來大家有天寳齋公啓 
[拍賣展期禮拜四拍賣]  
啓者禮拜四卽本月廿二日十點半鐘拍賣路燈船牌九老羽毛人鎗小呢　嗶嘰船牌九老羽綾十一磅彩三元十磅十二彩人鎗十磅紅三元紅萬壽圖紅四美紅人鎗藍人鎗市布八磅四五子登科紅三元紅送子紅三多藍彩人鎗藍三元藍四美藍人鎗洋房雙人七磅藍三元藍四美藍人鎗六磅雙人採蓮圖原布八磅彩三元花邊藍獅七磅紅三元紅彩人鎗花邊藍獅藍三元藍人鎗挺市洋標八磅雙松鼠細斜紋十五磅老人頭十四磅老人頭雲獅九獅粗布十二磅人鎗九獅細布十四磅老人頭人鎗十五磅跑鹿斜紋紅金星白三元七十二線紅二美紅五星紅雙路燈六十四線烏金三元藍雙路燈藍房洋光毛市漂布此次拍賣限至明年正月十七日到期准用五天期票出淸凡拍定貨者叨付定銀此佈　　十二月十八日　　元芳洋行啓 
[拍賣值錢産業]  
啓者今准密斯格郎脫於本月廿三日卽禮拜五下午兩點鐘在四馬路第六號門牌本行内拍賣值錢產業坐落浦東名曰慕維亷地其地在大英總領事署掛號係第六百四十九號照契量見廿三畝五分並地上造好房子計洋房一所帳房四所其四至北至江海關地皮南至怡和洋行地皮東至一條河西至黄浦其地有許多已租與軋花有限公司至西歴一千九百零四年正月一號爲止每年租銀六百兩正現在拍賣買客仍遵此項租欵欲知詳細情形者請至本行而議可也此佈　　光緒十七年十二月十六日　　長利洋行啓 
[易來全不費功夫]  
僕妾咳嗽傷肺而成吐血危症屢屢求醫服藥難效月前幸閱貴報得悉滬北桃源坊益三堂大藥房吐血膏奇效神速立兌一料服下果愈特登報誌謝貴堂靈丹也南市廣祥合糖棧主啓 
[四馬路麥家圈仁濟醫舘隔壁成和典]  
原當滿衣零躉出售照碼七折劃一不二綢棉皮貨一應俱全價均克已包退回換 
[白木耳出售]  
特辦川省頂尖銀耳批發零沽其價克已遠埠信購請至上洋四馬路盤記内仁壽昌面議　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
