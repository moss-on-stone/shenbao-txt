# 1917 - 284 - 4916050

 

Page 1

 
 
   
 
 

Page 2

 
 
   
 
 

Page 3

 
 
時評 
[新孟羅主義（冷）]  
　　孟羅主義始於美國其意謂勿許人干涉及侵略也此次石井日使在美宣言美報稱之爲亞洲之孟羅主義亦謂之新孟羅主義其實日使之言非新若中國今日之孟羅主義乃眞新耳 
　　何謂中國今日之孟羅主義試觀南北之於川湘皆欲置諸權力之下而勿使他方染指是即孟羅主義之眞諦也軍政或財政均有所謂統系而勿使他黨插足是又孟羅主義之實情也不過他國之孟羅主義於其國外擴而大之中國之孟羅主義於其國内劃而小之以斯言孟羅主義是誠孟羅主義之新者嗚呼 
[命令]  
　　十月十五日大總統令任命劉乃勳爲陸軍第十五師參謀長此令 
　　又令外交總長汪大燮呈請任命濱江遵道尹施紹常兼任哈爾濱交涉員應照准此令 
　　又令陸軍總長段祺瑞呈請任命韓信成爲陸軍第八師步兵第二十九團第二營營長應照准此令 
　　又令陸軍總長段祺瑞呈請任命吳高準爲陸軍第十一師步兵第團十三團團附胡恩煜爲陸軍第十一師步兵第二十二旅少校副官應照准此令 
　　又令陸軍總長段祺瑞呈請任命曾鼎基爲山東陸軍第五師步兵第九旅第十七團團附應照准此令 
[專電]  
　　北京電報載川戰事内江並未失守但此係前日第一報告至昨日又接來電則云滇軍在内江以三師擊川軍一團一旅衆寡不敵内江確爲滇軍佔領故昨日命令有佔據内江之言據續報川戰事益劇仍在内江一帶（十八日下午六鐘） 
　　北京電政府發表滇軍事有以撤兵之名要求餉欵暗中進兵及預徵賦税紊亂國課並言焚掠某某等處大約皆據周道剛劉存厚等報告其詞甚長 
（十八日下午六鐘） 
　　北京電十八閣議原有閣員主張即行宣布滇軍罪狀開復劉存厚原職嗣又决定分兩次發表先嚴令滇軍退出一二日内如無覆電即發表滇軍罪狀並開復劉等原官令速進擊 
（十八日下午五鐘） 
　　北京電據官報王汝勤巳將賀家山克復（十八日下午三鐘） 
　　北京電某使館消息湘潭湘隂及寳慶一帶南北軍巳發生戰事惟政府未接確報（十八日下午三鐘） 
　　北京電川湘前敵催餉甚急財部兩日來已撥出三百萬昨吳光新又嚴催第二批五十萬部覆以應商准中行在渝墊發 
（十八日下午三鐘） 
　　北京電政府巳電知周道剛准復劉原職（十八日下午五鐘） 
　　北京電陸至今尚無覆電 
（十八日下午五鐘） 
　　北京電當局言外傳出兵歐州三十萬全非事實十五日法武官確曾與陸部接洽一次但僅及大綱未提人數十六法代使謁汪外長係他項問題與出兵無關（十八日下午六鐘） 
　　北京電朱英使昨訪梁財長談甚久對我財政謂英雖忙於戰事仍願竭力助我論及西南問題謂兩方因主義不同而有誤解是不難互相讓步以求和平了結言次似願作調人惟認時期尚早（十八日下午三鐘） 
　　北京電協約國爭用敵船商准向大達轉租照萬國船舶公會定價每噸英金四十先令 
（十八日下午三鐘） 
　　北京電中央電召沈瑞麟迅速來京另候任用（十八日下午三鐘） 
　　北京電魯督請欵七十萬浙督催協餉十萬（十八日下午三鐘） 
　　北京電中希通商設使巳將定議希臘在華設一公使我則駐希使事暫由駐法胡使兼理 
（十八日下午三鐘） 
　　北京電浙參議員確定袁榮叟汪有齡陸宗輿王廷揚蔡元康（十八日下午五鐘） 
[外電]  
　　北京電滇軍大舉入川之行動刻似在進行中滇軍顯欲從瀘州根據地順流而下以窺重慶而阻北軍之深入刻方與蜀軍相值於自流井四川傳來之消息多空泛而不可恃據華字報云陸榮廷與程璧光會議時海陸軍各要人皆到决定出師援湘調桂兵四十五營粤兵三十五營共分五軍以譚浩明爲總司令陸榮廷駐紥南甯指揮戰事程璧光留駐廣州艦隊經費由廣州籌撥每月十萬元如須由海道運兵則廣州可供給軍隊由程璧光調度此說確否不詳惟官場之意以爲時局今巳至調和不易之程度湘南未有續報大約北軍已停頓於衡山矣 
（十七日） 
　　北京電籌備國會事務局之章程昨夜巳由命令公佈俟籌備完齊後該局即須撤除南方諸省旣不願選派臨時參議院之議員故當道擬在北京選定粤桂滇黔之代表（十七日）　　以上字林報 
　　北京電四川消息謂滇軍三團於十三日開始攻擊内江蜀兵一團與之接戰抵禦兩日卒被迫棄内江而退滇軍刻集重兵於自流井已在該處設立大本營估計滇兵巳在川者約三師援兵尚絡繹於途（十七日） 
　　北京電希臘政府之商務委員萊柯斯氏游歷中日調查商情今日由京赴烟台然後往大連轉赴日本聞辦法業巳定妥先磋議中希兩國友誼之約然後再訂商約俟商約告成希臘將派代表駐紥北京（十七日）以上路透電 
　　東京電聯合國有從俄國政府及他之希望將於巴黎開會之說聞此會議異於向來軍事會議爲政治的協議（十八日） 
　　北京電據參謀本部某要人言因西南事變特備飛機二台送往前敵目下正就南苑飛行學校選拔操縱之人（十八日） 
　　北京電據四川電云成都資州之間電　十六日起不通（十八日） 
　　北京電近有四川内江附近雲貴兩軍衝突之報惟事未經證實一說謂有十六日陜西軍敗北之報（十八日） 
　　北京電向來各省報告中央事件各行專斷殊欠一致政府諸人以當此時局多事之秋亟宜統一故决嗣後各省來件先行互相交换後由國務會議决定呈請總統核准（十八日） 
　　北京電浙江楊督軍請欵十萬元政府以現需費浩繁難以應付婉詞拒絕（十八日） 
　　北京電參議院議員因各省代表未齊故須十一月二十日前後方能開會（十八日） 
　　北京電江蘇齊省長因定今日啟行回任特於昨日晋謁馮總統當承總統面諭歸任之後以與李督軍共維難局防遏騷亂爲最急之務並飭地方文武各官力籌防務現在西南時局日趨險惡政府原不欲以武力解决然形勢愈覺切迫平和解决無望江蘇省爲重要地方務同李督軍維持秩序勿使亂徒乘隙滋事以安商民等語齊省長已於今日首途回寗矣（十八日） 
　　北京電第一舞台大股東名伶楊小樓因吃鴉片嫌疑被捕收禁（十八日） 
　　漢口電近奉政府特命派赴廣東之李開侁繞道來鄂與王督軍秘密會議卽一兩日後北上（十八日） 
　　漢口電中央近又派遣第十三師第二十六旅赴湘業巳電命王督軍凖備輸送兵隊等事（十八日） 
　　漢口電日本軍艦隅田號昨日來漢暫駐本港以當警備之任（十八日） 
　　漢口電漢口日本居留民之有志者爲籌天津水災捐欵定於二十日開音樂會（十八日） 
　　東京電中國幣制借欵四國銀行團近將在倫敦開會决定（十八日） 
　　東京電日本駐在滿洲各地領事近在奉天會議開會以來成績甚佳進行頗速但因尚有未了事件故將會期延至二十日（十八日） 
　　東京電朝鮮銀行近於青島設立分行定於二十日開業該分行長即以現大連分行長片相篤太郎氏調任（十八日） 
　　以上東方通信社電 
　　東京電章公使十七日招待憲政會幹部開晚餐會來賓爲憲政會各總務及顧問主人則公使以次各館員均列席盡歡而散（十八日） 
　　東京電紡績聯合會十六日開委員會議决二事（一）購買美棉以爲調劑滙兌之事對於政府所取貿易及金融方針有須陳請者（二）調查棉絲界之現狀於必要時期應取適當處置之法 
（十八日） 
　　以上共同通信社電 
[戰電]  
　　俄京電俄國公報云德國無畏式戰艦一艘轟擊索拉森港外之俄國巡哨船隊重損魚雷艇格羅號旋有德國最新式魚雷艇十二艘駛入索拉森港與俄巡哨船隊交戰格羅號至是砲失效用起火而沉艇中之人泰半遇救俄艦擊沉敵魚雷艇一艘敵艇隊見俄艦駛抵即退回俄海軍司令曾表示其兵士勇戰善擊之特色據與戰者聲稱敵魚雷艇之沉失與被損者爲二艘敵軍得援後仍在哇塞爾島乘勝進攻現圖奪取塞里爾之排砲該處排砲乃以掩護里加灣口者也（十五日） 
　　倫敦電俄國公報云敵軍迫令俄軍退過月島方面之海堤截斷哇塞爾島與月島之交通據與戰者聲稱星期五日目覩敵無畏式戰艦一艘駛入水雷區域爆炸之後向海濱駛去其最後之結果則未知之云（十七日） 
　　倫敦電今晚海格將軍報稱戰線一帶英斥堠隊頗活動俘敵若干人雙方砲隊交轟甚烈天氣已稍清朗英軍回轟敵軍益力昨夜英軍襲擊羅曷附近之敵戰壕殺敵多人敵軍在亞歇村西南猛襲爲英軍砲火擊退昨日敵飛機翻落者五架英飛機失蹤者三架（十六日） 
　　巴黎電今日下午公報云敵飛機以炸彈猛擊南錫死平民十人傷四十人十五十六兩日敵飛機被毁者五架失駕駛力而降落其本軍陣線者二十架（十七日） 
　　俄迭薩（俄國）電軍官多員被控圖占軍區司令部均就逮（十六日） 
　　亞姆斯特丹電德皇已抵君士坦丁土皇偕諸親貴迎於車站（十六日） 
　　巴黎電衆議院開秘密會討論德國向法提出之單獨媾和之議後一致通過信任政府案（十六日） 
　　紐約電威爾遜總統請官銀行與企業公司之未加入合衆豫備全部者一律加入俾得共濟時艱今銀行與公司之加入者共有八九千家其財力共約金洋一萬二千至一萬六千兆元其行動概受國訂條例之約束威爾遜總統願集合此巨大之財力歸合衆豫備全部節制據謂欲使戰事活潑進行而得滿意之結果多賴政府財力足以自給且可有餘以助協約國凡協約國應需之軍火燃料與夫各種糧食均當源源濟之云（十六日） 
　　華盛頓電美政府續以英金五百萬鎊貸英千萬鎊貸俄四百萬鎊貸法六十萬鎊貸比美國前後貸與協約國之欵共五萬四千二百萬鎊政府發行四釐息債劵美金洋三萬萬元應募者大逾原額自由借欵募集之數約美金洋千兆元 
（十七日） 
　　巴黎電協約國大會業巳開會（十六日） 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[廣州政府代表之南北觀]  
　　大陸報云廣州政府代表昨抵上海將在此稍住數日據其傳來消息伍廷芳博士之子朝樞巳擔任廣州政府外交次長之職此事頗可注意上月初廣州軍政府成立時曾以外交總長授伍老博士伍雖未正式辭謝然亦並未離滬此後屢經催促赴粤伍仍不往而遣其子南去此伍君朝樞服役於廣州政府一事之所以可重視也惟伍老博士目前尚未允發表關於其個人計畫之意見就各方面可恃消息察之南方情勢今已顯明和平無望殆可斷言而南方各份子今巳暫時聯合一致對待北京且較北京尤爲團結此亦成眞確之事實南方份子其主要者爲孫中山陸榮廷唐繼堯過去三個月中之往事皆與孫陸唐三方面疎通情愫有關從前三人問意見不同無庸爲諱陸唐尤不表同意於孫氏蓋孫之主張偏於激烈與穩健派不合而孫氏未先商諸陸唐遽以大元帥自命亦足引起個人嫉妒也再陸唐二人互相嫉視由來已久此亦意見參差之又一原因穩健派初欲排斥孫氏但唐繼堯似爲孫之後援以軍事言唐較陸尤强是以陸置身事外久無鮮明之態度但時事之發展迫令陸氏登場而北京之笨拙政策亦促成南方之結合北京當南方分裂之際不思乘機利用而乃鼓盪湘省之風潮以傅良佐爲導火線遂釀成零陵之獨立戰事旣將不免陸榮廷調和時局之請求又不爲北京所重視陸氏至此别無他道惟有與廣州一致行動而巳陸在今日擁護廣州雖未必出於熱忱然無論是否陸在今日固扶助廣州也陸旣傾向廣州則其他份子視陸爲轉移者亦皆聯合廣州矣其結果目前南方政府視前較强爲六月間督軍反抗中央以來所未有蓋陸唐軍隊今巳同氣程璧光率艦隊從而助之而唐紹儀又率其同黨中之穩健份子以附和之也今南北調和似斷難告成世人注意之集中點現移向北方以視其如何支配軍力至於馮總統將有何爲亦爲重大疑問傳說馮氏勢力所及之省如江蘇湖北等將守中立若戰事果作則戰場或不僅爲湘省聞南方定計擬海陸并舉合攻閩省再唐繼堯派兵入蜀之消息已見報端統觀全局中國殆將又有内部戰爭矣 
[政府與陸榮廷之情勢]  
　　政府對兩粤之關係恐將决裂日昨已略有所聞惟據政府方面人辯明尚謂事不至此政府並非不能用武亦非無用武之準備不過現尚無此决議並認爲將來事實上無須用武至其所持理由則謂陸榮廷要求撤换湘督有傷中央威信政府自萬不能允許然期料陸榮廷未必眞能用兵故中央亦無須汲汲於戰備蓋廣東之桂粤兩軍亦有隔閡李耀漢與陳炳焜亦非一致因陸榮廷有此弱點故中央雖不許彼之要求而復認爲無武力解决之必要云云此等論調似嫌過於樂觀然中央對陸榮廷决不讓步則由此而益可設明矣又據新聞編譯社報告中央對陸榮廷交涉之顚末云陸氏第一次來電確言召集國會之命令業巳讀悉惟湖南方面應從事實上解决第一即在督軍問題自傅督湘之命令發表後湘省與兩廣軍界咸多懷疑政府當先解决此層則他事自可迎刃而解此爲陸氏等來電之大意詞氣不即不離外間所傳贊成臨時參議院及撤换傅督代以某某之要求皆非來電之眞相也政府接此電後適值上一次閣議段總理以撤换傅督一層與中央威信有關萬難辦到但果能與大局有裨則亦願示讓步惟湘督繼任何人應由政府自擇一方並須以取消兩廣自主爲更調傅督之條件更與總統面商亦屬同意遂以此電唐陸此際兩方之交涉旣除去法律與官話故咸謂湘局或可從此解决乃前日政府所接陸氏覆電則態度與前又異大意言用人行政政府自有權衡外省何得干預但根本上以法律言則政府之成立巳欠根據云云此則又舍事實而言法律蓋因中央雖允史調傅督而繼任者仍由政府自擇則陸之目的仍不得達故有此覆電並聞前日閣議畢後同赴公府會議馮總統亦頗露不滿於陸氏之色云云又一消息云關於湘事問題馮段二公已密定調停辦法擬將傅督調動後另擇與中央接近而又爲陸氏所親信者一人由中央自由任命使其繼任如湘督調動後陸氏再有抗議則用兵殆不能免至所擬湘督繼任之人物則聞以前廣西省長劉浩春氏最有希望前日元首總揆派人赴津與劉氏相商者聞即係此事至外間喧傳將以熊鳳凰督湘之說則因態爲湘人桑梓感情易於聯絡仍係以湘治湘之法但以今局勢觀微特熊决不願赴湘卽中央今日旣用兵湘南則巳無須聯絡而其解决之要點惟在陸氏一人故宜以前說爲較可靠也 
[關於軍事借欵之所聞]  
　　日本與我國政府近提議一種軍械借欵此已成公然之秘密據聞此番交涉似發起自我兩方磋商進行甚利國慶之日駐京日使館武官齋藤少將忽然回國而政府顧問坂西中佐聞亦有日内歸國之說道路相傳皆爲催促此項借欵而往至借欵額數大抵爲三千萬圓其所未决者則或係全以軍火折價抑係交幾成現欵據現勢推之此項交涉大有成立之望中國政府對於軍事外交向來包括於秘密二字之中不令一般社會與聞眞相况此事具備兩種性質局外人當然更無從窺政府之用意惟據某機關消息云陸軍部與泰平公司交涉之軍械借欵合同正在協定細目之際其正式簽字尚須二星期該契約自十一月初旬開始實行日昨外間所傳日本對軍械借欵有不供給討伐南方等條件並不可靠此項借欵與日本現在未來之利益極大又爲其軍界夙昔之主張中國願得則日本當然願借固不必有所謂用途之限制也 
[天津水災善後之京訊]  
　　京師籌辦天津水災急賑會接天津埝工辦事處十月十二日函云近日水勢忽落忽漲毫無定止按之標尺比較上旬之水無減有增惟聞白露爲收水之節從未見寒露以後尚有漲水之事天降奇災罪我津民言之殊深慘痛今租界西人公議擬築埝截住水源内有機器抽水辦法行之頗有效驗現我國巳與日本合議由督軍籌欵六萬元議定由天津南關下頭海光寺止日本由海光寺至英租界止其篆長埝一道亦用機器抽水法抽水向西流入於海其安機事宜統由日本擔任似此辦理倘能感騐天和水不再漲則保全局房産商業誠非淺鮮矣今據調查員報南北運河之金華金鋼金湯三橋水勢均落五分北河辛莊浮橋落水一寸合即報聞云云全國水利局前派技正楊豹靈等查勘津埠被水情形楊枝正等查明此次水災其受病之處實在永定河函報到局當奉李總裁指令略云據函報查勘永定河下遊及天津水災情形已悉此次津埠被水據該技正查明皆因永定河而起是否别無其他原因應詳細調查如尚有别因應再分往來水各河道詳勘呈報至天津一帶積水據該技正報稱平均約有八千萬萬立方呎現時流量僅爲每秒鐘十萬立方呎須九十餘日方能完全退盡等語轉瞬天寒氷凍民何以堪非先籌宣洩之方則災區損失更鉅災民困苦愈深思之痛心雞安方寸該技正應就查勘所得獨抒所見擬具津埠洩水切實辦法繪具圖說呈覆候核總期速消積水防患將來標本兼籌用紓民困爲此指令仰即迅行遵照辦理云云 
　　順直同鄉會值年劉若曾史履晋二氏因籌設京畿河道善後研究會特定於本日（十四）在松筠庵開同鄉大會公舉會長理事其所發啓事略云啓者京畿水災今年奇重推其本原係河道累年不修以致此厄現已奉大總統命令特派熊君希齡督辦京畿一帶河工水災善後事宜仰國家軫念民依視此事爲極重吾鄉同人桑梓所關見聞更切不可不精詳籌畫爲一勞永逸之基現經公議擬設一京畿河道善後研究會廣集見聞研求利弊一俟籌有成議即可彙陳督辦見諸實行從此永澹沈災未始非吾鄉之福兹訂於十月十四日星期准下午兩點鐘在松筠庵開同鄉大會公舉會長理事以策進行云云津埠水災借欵刻正與銀行團交涉已由銀行團將政府提出之條件電詢上海俟日内覆電到京大約於下星期一可見成立聞其金額爲七十萬兩（一說三百萬元）期限一年除四國銀行團外由麥加利花旗華比三銀行分擔 
[鄂官民籌振津災紀詳]  
　　今歳各省水災迭見以京津爲最重川湘鄂魯次之前者漢口紳商以本省被水者約有二十餘縣現多水勢未退不能補種轉瞬冬寒無衣無食殊堪憐憫王兼省長雖巳請准中央撥發帑銀五萬元杯水車薪振濟殊難普及用是發起義振擬寬籌欵項辦理振濟乃一般富紳巨賈以連年籌振濟災多半懶於從事致遷延日久籌振事務所迄未成立兹王氏因迭接直魯官場乞振之電以天津一帶災情最爲慘重救災恤鄰自古巳然未便漢視爰於前日柬請武漢紳商學界領袖至署會議籌振辦法到者五十餘人當經議定以國内被水區域太廣今先其所急以京津爲最要次及湖北再次及川湘各省即於漢口總商會省公署兩處設立籌賑事務所委託財政廳武漢兩商會漢口慈善會爲經收賑欵處官商合力通籌暫先由省署飭財政廳籌欵五萬元墊滙往津辦理急振待由　會收集振欵之後隨時歸墊如有餘欵再支配本省賑務聞王氏預計全省官民盡力籌措約可得銀十萬元兹將官民兩方籌振情形分紀於右 
　　紳商漢口商會長兪崇敬及特别會董李紫雲等在省署會議後卽召集商會全體董事會員等磋商擬將所有在會之人一概署名爲籌振發起人或列爲贊成人發起人各先捐一百元贊成人各先捐五十元如有自願多捐或助寒衣食物各聽其便惟發起或贊成者均須擔任分途勸募捐欵爲數雖不拘定多寡總須各盡其力每人經募若干將來造册呈報省長查核大約經募至千元以上均有相當奬勵此刻雖未明言其意則已顯露矣各富商大賈現均欣然承認署名發起者有一百餘人贊成者亦有三百餘人僅此兩項捐欵爲數巳屬不貲商會又更定一例凡捐欵十元者皆列爲贊助人與贊成人名册一併造報其捐欵之旺必可操劵而獲也慈善會一方面則定於十八日集合各團體代表善堂董事紳耆等籌畫勸募方法該會因以慈善定名旦欲自辦棉衣褲一萬套先行解赴天津振濟此項棉衣每套須洋兩元商界認捐者亦極踴躍云 
　　官場一王兼省長前以此次國慶明令停賀所有武漢各文武大小機關慶祝宴會之費一概存在巳令將該欵撥解財政廳彙齊滙津振濟災黎聞共計約得欵一萬元兹王氏以紳商學界籌振極爲踴躍軍政警各界亦應當仁不讓量力佽助除自捐廉銀三千元外特令各文武各機關長官一律督率所屬在公人員兵役各自捐提薪工助賑至少以一月之薪俸爲度分月由財政廳軍需課拍集又以各道尹縣知事各征收局長亦應力任募捐特令援照漢商會所擬辦法將各道縣局長等一概認爲籌賑發起人設法勸導其各縣紳商學界領袖以及縣佐警佐縣署之科長科員等其願爲贊成人或贊助人固屬更妙否則亦須令分途勸捐以成巨欵昨巳由財政廳三道尹分函各知事局長查照辦理矣似此極力搜羅將來或超過十萬元亦未可知但鄂省二十餘縣災黎待振甚急將來未知有餘力顧及否也 
[湘南最近之戰况（并公通信）]  
　　此次衡永獨立因有黔桂等省爲之後援故其勢力頗爲浩大前敵各軍雖巳屢報勝利而傅督尚以爲慮計前敵兵力除湘軍之第二師第四旅外尚有北軍第二十師及第八師中之四營兹聞九日晚間又有數千人開赴株州醴陵及衡山一帶蓋獨立軍不僅得有援兵且其所處地勢亦較優勝非以全力對付難期勝利也至省城所有兵力現在不過千餘人就情勢而言殊嫌單薄惟近畿第二師之第六團巳由湖北開抵岳郡此項軍隊日内將調駐省城岳陽方面巳請中央另派勁旅帮同吳光新新募之軍擔任防務近日來因北兵紛紛南下故長岳株萍火車除白日運兵運械外並每日加開夜班汽笛之聲晝夜不息至江中防務原有水警砲艇沿途布置兹因嫌其單弱又由第二艦隊中抽派楚謙兵艦乘湘游弋 
　　前敵各軍據連日電傳頗爲得手湘鄉方面之朱澤黄旅長因奪佔界嶺要塞之功已經段内閣奬予三等文虎章其出力最多之黄代彪營長亦奬給四等文虎章至衡山方面據王汝勤旅長電告蒸日卽可佔據衡山惟據某方面消息九日晚間之添兵赴敵係因前敵某軍大受損失故添兵前往以厚兵力云云又聞九日軍隊之開動頗爲匆忙該軍官兵於傍晚時尚未知悉據此而論則某軍受挫之說或者非虚也 
湘南戰事聞王朱兩旅長又巳大獲勝利蒸眞等日連次有電來省告捷其一湘軍二師四旅朱旅長澤黄由永豐報告奪獲馬屋嶺電其二又報告佔領洪羅廟電其三北軍第八師王旅長汝勤由衡山報告佔領石橋舖電其四又報告佔領衡山縣城電（電文均略）惟當此告捷聲中聞醴陵方面北軍亦略有損失據某方消息該項北軍並未與獨立軍接戰因行經淥口附近之某處兩旁山内均有獨立軍埋伏北軍未及提防致被擊斃數百名其運輸夫役在先北軍在後北軍因死傷過衆遂遷怒夫役竟開鎗將夫役擊傷頗衆至其隨行軍械糧食悉被獨立軍奪去傅督聞此警耗立命第二十師之第三十九旅開赴淥口接應矣 
　　衡山朱亭各方面湘南軍隊連日巳與傅督之軍鏖戰勢甚猛烈衡山之役傅軍係分四路夾攻以一大隊由湘潭沿河西岸前進復以一大隊由湘潭沿河東岸而入夾擊衡山洞時並以一軍由湘鄉進寳慶以窺衡陽以一軍由醴陵進攸縣以入安仁永興相繼併進意在四面包合一鼓成擒至湘南軍方面則由趙恒惕親率所部防禦衡山河西一路劉建藩與羅某督隊抵禦衡山河東一路昨在衡山界外南冲惠熊家榛朱亭等處與傅軍接仗四次均死力抵禦林修梅與謝某則各領一軍堅守寳慶武豐以禦由湘鄉前進之北軍聞昨日前哨已有衝突統觀連日兩軍戰狀湘南軍抵抗之力雖甚堅固但傅軍分路進擊戰線遼遠兼顧爲難加以衆寡懸殊支持不易使非有兩粤援軍速至則勝負之數未可料也 
[全國教育會聯合會開會之第六日（惟心）]  
　　十七晨八時三十分全國教育會聯合會開會之第六日出席者二十九人首由主席經子淵君請北京代表梁錫光 
 
 

Page 7

 
 
君報告北京教育情形略謂政體改革後事變迭起險象環生一切國是莫不因經濟困難而日以維持現狀爲急圖就中以教育爲甚而京師復較各省爲尤甚蓋京師教育經費僅年由部中撥給二十三萬餘圓以爲補助至於地方各項税捐統由政府直接征收從未有絲毫挹注作爲教育經費之用北京教育會對於此問題雖屢經研究請求政府而數年以來終無效果直至本年五月始有市政公所每年撥給一千二百元於教育會藉資小補地方收入用之於地方教育者實以此爲權輿惜爲數無幾不能使教育事業漸漸　充以增加學校與生徒殊爲任教育者之憾事惟望將來能將地方收入税捐提出若干撥歸教育之用京師教育或有發達之一日現在中央補助欵項悉數中交鈔票平均每年之價格計在現銀八折以下就多數之小學教員論之月俸不過二三十圓左右而受如此之損失雖然京師教育受各方面之影響固難期進步而在此無可如何之際亦未敢坐視故不得不略事經營以求進步其所經營及圖改良之各方面事件如下（一）檢定教員（二）行政會議（三）添設視學（四）變更勸學（五）考查教育（六）劃歸師校（十）增加小學（八）研究學術（九）培植女師（十）添設職業（十一）趨重實用（十二）注重體育（十三）設童子軍（十四）擴充宣講（十五）添圖書館 
　　山東代表郭葆珍君報告山東省教育會所辦之事該會開有成績展覽會比較各校成績辦師範傳習所研究師範教育又開運動聯合會辦一公共運動場並設研究會研究教育事項至山東專門教育一項有公立工業專門省立農業高等商業私立商業公立法政醫學校等又山東自高等師範停辦後設師範學校四所師範傳習所一（卽爲省教育會所辦）省立中學十所私立中學兩處又有縣立中學校三處省城辦有基礎小學以爲小學模範又有女子師範女子職業女子蠶桑等對於職業教育將來設施之計畫擬辦棉業試驗場蠶絲試驗場蠶桑講習所等郭君報告畢主席宣告繼續討論續提議案成立者爲福建提出之縣教育行政案各省官産充作教育基金案安徽提出之促行義務教育案京兆提出之請變通中學以上學制案利用高小國民學校餘問酌加作業功課案補助職業教育進行案各特别區域擬請速設教育廳案未成立者爲湖北提出之關於通學生校外寄宿宜設法管理案及主管官廳招集假期教育會議案諸畢已十二時半遂散會晚間浙江教育會在會所設筵讌代表來賓職員諸君 
　　浙江省教育會於十七日晚設席於新建之會所讌各省代表及職員來賓共八十餘人自會所落成後此爲第一次之讌會全國學界領袖聚樂一堂不獨爲新會所留一紀念且爲湖山生色席半主席經子淵君起立略謂各省代表不遠千里而來是邦不獨本教育會之榮幸實浙省之榮幸也敬請一言奉敬即中華民國之日趨於大同是也吾國各省雖稍有異而大體則同今各省教育家共處一堂實爲造成大同之基礎將來教育發達養成中華民國大同的人格敬以杯酒恭祝康健 
　　衆推黄炎培致答辭略云浙省爲文明古地二千年前越王勾踐有十年生聚十年教訓之遺訓浙江省教育會以生聚教訓四字鐫於茶杯印於信封以爲自勵此同人所當自省者也竊謂教育之道有教有養生聚養也教訓教也教養兩者兼而教育之道備以吾國近年來之教育觀之而教者自教養者自養不相問聞吾輩當守勾踐遺訓有教有養有養有教滿通　養兩界他日教能之發達浙江之賜也 
　　次由主席請來賓蔣夢麟君演說略云麟承浙江諸父老先生不棄召我同飮得親各省代表諸大教育家之面曷勝榮幸諸大教育家來此人傑地震爲之江湖山生光麟初自外洋歸來　國十載於祖國教育未免有所隔膜一星期來在會場親聆諸先生正言謹論得益不淺且見會場議事有一種千折不磨之精神欽佩異常竊謂教育之道首重精神精神之運用謂之自動西洋之進步以能自動也吾國之退步以不能自動也吾國自有歷史以來文化之退步至今日爲極故不得不借歐化西洋文明與吾國文明有不同之一點此點惟何曰西洋文明爲個人主義的東洋文明爲家族社會主義的以重個人主義故個人所固有之種種能力得以發展養成完全有特才之人格以重家族社會主義則個人爲國君家長鄉黨鄰里所壓迫束縛故個人所固有之種種能力盡消滅於堂廟酬酢之間抑讓拜跪之地老子曰聖人不死大盜不止莊子曰聖人其非人情乎奈何欲以仁義而膏天下也陸象山曰天生我至大至剛問你還要傲一個人麽又曰教小兒當教其自立王陽明曰證諸吾心而是也雖其言之出於愚夫愚婦者吾是之證諸吾心而非也雖其言之出於周公孔子者吾不敢以爲是於是倡爲良知以良知斷是非重個人而輕陳言習俗中國個人主義之發展先秦有老莊宋後有陸王惟自漢武以赫赫武人之威力表彰六經排斥百家以來中國人之個人遂殘缺不完象山姚江尊重個人其學校乃不容於漢儒僞託禮教盛行之國絕大洋面東渡扶桑爲新日本之基礎可勝嘆哉 
　　故吾國今日而言教育當首重自動主義自動主義之基礎爲個人主義行自動主義之方將奈何曰在學生一方面當發展其個人固有之種種能力至其極在教師一方面當運用其個人所固有之種種能力至其極自動主義之結果如何曰進步凡求一學作一事求進步而復進步而至無窮者自動主義之標準也故教育之精神在自動自動之基礎爲個人主義測量自動主義之標準爲進步 
　　蔣君演說畢金君泯瀾演說以反語作談諧之談席中聞之莫不大笑稱書其駁黄君之讚生聚教訓說曰勾踐做太子時其鬚巳白做王時亦是同副之白鬚其所經過之時間那裏能十年生聚十年教養此爲歷史上之謬誤惡足爲浙江光現在中國人生了甚多且也聚了何所聞其生聚我們所要的爲金錢你看現在金錢的勢力多大没有錢百事做不來黄先生謂要有教有養兄弟謂須要先有恒産而後能教孔子門徒中最有恒産的是顔淵食雖單薄居雖陋巷到有恒産所以孔子之徒顔淵最賢又有教有養是平民教育萬萬行不得的中國今日却要豪傑教育一個豪傑較百萬平民爲有力蔣先生所講的自動主義也是不對自動則近浮躁則百事不成兄弟謂教育要主靜諸君但看腹是靜的手是動的這動的手反要爲這靜的腹做奴隸又看小孩子動就是吵鬧靜就讀書云云次由安徽代表徐傳友君演說略謂平民教育爲國家基礎金先生講豪傑教育莫非要養成漢高明太麽於國家有柯益處蔣先生講箇人主義竊謂西洋以個人主義激成此番歐洲大戰吾國萬不可同入漩渦個人雖是要緊當與吾　禮教同化始爲折衷之道云云時巳十下主席遂宣告散席 
[杭州快信]  
　　昨午杭總商會顧王兩會長率各業領袖金愼泉何敬安兪延生張篤生等二十餘人應督署讌　楊督軍柬請齊省長陪座躬自欵待聞商界一部份擬認募奉直水災賑欵以一萬元爲額 
　　北京全國商會聯合會以轉瞬來年開第三次大會各省來電必多已向電局照章掛號以一（會）字代全國商會聯合會七字藉資撙節昨函杭甬兩總商會查照並轉致各屬分會 
　　督署副官吳斌因被砲兵營長王維案牽涉訊明宣告無罪昨已奉陸軍部覆准實行釋放 
　　袁運使出巡公畢昨巳由滬附快車旋省 
　　杭地審廳簡易庭民事案件積壓百數起新任廳長陳簠昨飭刑庭各推事兼代清理 
　　財政廳委沈用儒充任武康統捐局長以武康局長錢夀彭調充嚴東關統捐局長 
[南京快信]  
　　岑西林派王有蘭趙正平來寗會晤李督軍商西南事昨午李督派王副官長在署設宴欵待王趙晚車即已回滬 
　　張敬堯昨電軍民兩署籌商徐海各屬清鄉善後謂生計維艱鄉民聚則爲匪散則爲民欲絕匪源非從籌辦貧民工場不爲功云云 
　　第十六師第三十一旅准本月底開拔赴湘助戰聞王師長日内即出京回寗 
　　李督委任第三混成旅參謀梁駿德升三旅一團團副一團二營營副李伯勳升三旅旅部參謀又委第三混成旅軍督官徐志端升任陸軍醫院副院長 
　　旅寗美人准十九二十兩日在金陵大學開游藝會演放電光影戲奏西樂西女跳舞青年會學生演文明新戲武術研究社試演各種技術入場劵頭等二元二等一元所售票價全數助賑 
　　兩淮運使張子蔚電稱場運各商捐助順直水災賑洋萬元卽日電滙來省交籌賑會核收 
　　通海鎭守使張仁奎在通發起直隸水災籌賑會已由軍警政紳商學各界募集賑欵萬元滙省轉解災區 
　　順直水災此間各界籌辦義賑下關和記洋行買辦韓永清羅步洲捐助一千六百元勸募數千元現在又擬赴滬聯絡華僑集大宗捐欵以救災黎又聯陞成陳明山勸募一百元龍園喻德成三十四千六百七十文 
　　海軍部艦隊經費前係發給現洋二成劉繐長仍擬要求悉數給予現洋 
　　財政部特派江浙財政調查員蔡國器前日來寧會晤胡財政廳長昨日晚車赴滬 
　　聞蚌埠近日大興黨狱已殺數十人現已極力搜捕被逮入獄者甚多内有安武定武兩軍官佐目兵數人 
　　省署教育科股員戴仁奉委赴滬考試神州法校學生昨已事竣回省銷差 
　　兪代省長准吉林督署咨請通緝在逃參謀張鑑唐已通令各機關辦理 
地方通信 
[蘇州]  
　　吳縣籌備初選第二届省議會選舉事宜業經省公署電飭遵照内務部通電籌辦按照選舉法第十四條應以各縣知事爲初選舉監督初選舉投票區域各縣應照上届選舉臨辦理毋庸另行劃區等因代理吳縣連知事巳查照上届成案委任第一科主任科員余志慰兼充籌備初選舉事務所主任員即在本署内附設事務所該所巳於十月十五日成立昨巳函邀蘇城各士紳及商會總理二十八市鄉公益董事定於十月十八日下午一時齊集縣公署以便會議選舉區域調查資格經費各項問題聞洞庭西山鄉上届係與東山前後山合併一區投票然西山至東山有太湖阻隔公民前往投票諸多不便本届須呈請變更區域擬請另劃一區即由行政委員主持其事旣毋須派委員又毋須多增經費聞巳由該鄉董事等公懇行政委員轉請縣署核奪 
　　遞解盜犯退回吳縣公署前日接崑山縣解來盜犯柏秀山柏正幹朱正龍朱正清四名係由東東海縣刦案盜犯須解回山東審辦連代知事當即派警將該四犯押解赴無錫縣轉遞前進日昨吳縣接無錫縣函以江北至山東郯城等處道途不通仍派原警將該四犯退回到蘇已由吳縣派警退回崑山縣矣又有接遞犯人孟雲標馮楊氏二名口解至無錫亦以前途道路不通將犯押回吳縣矣 
[松江]  
　　監犯希圖反獄松江縣監獄押有刑事重犯百二十餘人昨晚該犯等得悉領袖警佐那鶴年於是日隨同李縣長前往小崑山等處查勘蟲災以爲有隙可乘相約於晚間反監越獄事爲管監獄丁所知立即往報縣警兩署當由兩署關齊警備隊及第一區巡士荷鎗實彈前往圍守監獄以防不測一面卽飭幹役往追李縣長那警佐回城時已晚間矣九句鐘縣長所偏勘荒船隻已駛抵西三區保娶閣附近是役幸覺察甚早未成巨禍今日（十七號）李縣長巳飭第一科劉科長將押犯按次傳訊並調看所釘鐐具查得盜犯四人脚鐐已有鑿開痕跡當由劉科長飭令重行改釘還押候辦 
　　螟災續行履勘本邑自發見螟災後李縣長即飭各區警察區官就近將各該區災狀詳細查報並委第一區巡官尹子蓮前往五庫等鄉覆加勘查李縣長旋亦於本月九號前往楓涇五庫亭林等鄉會同各該鄉自治委員親行履勘昨日（十六號）因集議省議員選舉手續遄返縣署昨晚又偕警佐那鶴年書記費蔭椿等往勘天馬山小崑山泗涇等鄉繼聞監犯反獄即於當晚折回今日（十七號）上午復偕那警佐等仍往小崑山等處勘災矣 
[無錫]  
　　會議選舉事項縣知事楊似鳩因夀備第二届省義員選舉事宜於昨日下午一時特行柬邀十七市鄉董事在聞喜堂開會籌議由楊知事臨時委任第一科長章子樵主席討論各市鄉選舉投票地點曁調查時之手續嗣各董事以所定期限爲陽曆十一月十日過於急迫兼之經費又不充足故未表决尚須續　云　　慈善事業之缺點日前聖公會美教士慕高文於三下塘荒場上發見一垂斃之男孩年約十齡衣服襤褸氣息奄奄不能言語身畔有銅元數枚麫餅一個慕教士詢悉該孩孤苦無恢爲入所棄惻然憫之即送交普仁醫院療治詎此孩在病室内　　狼藉爲公衆所　該院囑慕教士别謀處置慕以無錫並無貧兒院一時無可安置不得已致函楊知事請予設法安頓庸知函去三日知事不覆箋字慕君遂雇車將該孩送至縣署收領以爲可免餓莩矣乃日昨慕教士行經北水關橋見有一孩倒臥橋堍以稻草蔽體四肢　曲形同路斃詳細察之卽前孩也知又爲縣知事所棄不禁喟然長嘆云 
[杭州]  
　　水利議事會之談話會浙西水利護事會無常臨時各費業經三讀通過呈送省公署兹聞齊省長以該會會員經省議會議决爲無給職僅給津貼現定爲六十元未免木鉅應酌減爲每員月給津貼三十元技術員一員業巳裁去其他薪工旅費亦大加削減所訂暫行細則又經逐條修正現該會因此問題巳休會三日即定於今日（十八）上午開談話會解决 
　　軍界捐助水災賑欵辦法此次直隸天津等處洪水鉅災迭接電告情形殊堪憫惻現各省均紛紛助欵賑濟楊督軍以浙省軍界亦當有所捐助特於昨日（十六）召集各軍事機關主任曁本署參謀課長等職員會議助欵辦法即繼議决各級官佐月　在一百元以上者應助十分之一在五十元以上者應助百分之五在三十元以上者應助百分之三由各主任官查照辦理槀送軍署轉解災區助賑副官處業巳通函各機關遵照矣 
[濟南]  
　　五專門學校運動大會山東商業工業農業法政醫學五項專門學校於十五十六兩日在商埠公園南部開聯合運動大會十五日早七時各職員陸續到會會場外門均樹松坊問懸國旗場内東列彩棚數座爲長官席爲男賓特别參觀席爲普通參觀席爲女賓席鐘鳴八下各校皆彩旗飄颺笳鼓競奏相繼列隊而至九時參觀之各校亦到而武衞傳習所各生精神尤爲振奮長官之蒞會者有濟南道尹唐柯三鎭守使馬子貞等男女參觀者殆不下數千人本日運動程序第一次九時至十時百碼預賽决賽第二次十時至十一時（一）二百二十碼預賽（二）持竿躍高（三）躍高預賽（四）擲鐵球第三次午後一時至二時（一）四百四十碼預賽（二）躍高决賽（三）擲鐵球决賽第四次二時至三時（一）一英里决賽（二）躍遠預賽第五次三時至四時（一）半英里二人接力（二）立地躍高預賽（三）擲鐵餅預賽决賽 
[奉天]  
　　國慶聲中之防範國慶日督軍省長兩署及財政廳督務處各局所均紥松坊結燈彩凡軍政兩界人員均於本日上午九鐘御軍禮服齊集公署廳事行慶祝禮歡呼共和萬歳此外外賓來賀者隨時由交涉署長招待軍政各界停公休息三日並由張督代表二十七八九三師兩鎭守使全省行政長官馳電大總統祝賀各商店住户則均懸掛國旗以申慶祝並聞當局於先期通知各軍事機關於此三日之内嚴加防範以免意外蓋恐有人乘機擾亂也 
雜評一 
[不悟（一子）]  
　　世界最大之罪惡皆不悟二字造成之也以個人言一日不悟則一日無改過自新之機以大局言一日不悟則一日無轉危爲安之望歐戰所以延長至於今日者以敵人自恃其强力而不早悟也俄國今日所以有里加灣之失敗者以其國人一再内訌而不早悟也我國今日所以仍不免有川湘之戰者以我國人一再憤爭而不早悟也舉世之人悉陷於昏迷不醒之中而世界之慘禍遂一演再演而不已此吾之所以爲今日之世界悲也 
　　雖然使今日而能幡然悟也則禍雖烈猶有補救可圖收拾殘局猶不失爲善國否則長此夢夢各盡舉共所餘以投入於無形無影之意氣中將來力竭氣盡而國亦墟矣雖悟寗有及哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[紀青年會演說製皂與飛機]  
　　前晚四川路青年會數請飛行家司密士君製皂家李潤田君蒞會演說二者於軍事及實業上均有密切關係故往聽者頗形擁擠鐘鳴八下由李仲照君報告開會宗旨畢即由李君潤田登台演說今將李司二君說詞分錄如下 
　　李君略謂肥皂爲日用所必需上海華人製皂廠雖有數十家而銷路不及西人遠甚非華人製造不精實由器械不全魄力未厚等情有以致之今將與西人不同之點比較於後西人所購原料必詳細化驗始行鎔化則貨物身骨顔色始終如一能保持用户永久的信用資本須數十萬每日出貨旣多則利益自厚工廠佈置合宜辦事聯絡迅速以蒸滊鎔化原料後移入别處以冷滊壓之約三刻鐘即可釘箱裝盒箱盒廠中以機器製之木箱每二分鐘成一只紙盒三分鐘成十餘只用人必不使人浮於事薪水則寗厚毋薄管理工人恩威並濟上工時規例嚴肅散工後和睦如家人不分等級而我國皂廠購進原料並不化驗以致出貨成色亦不一致用户信用不能堅久資本多則數萬少僅數千出貨少所賺有限工廠佈置未精則費搬運鎔化原料以煤爐鎔化後須一星期候其自行堅硬而箱盒更不能自製用人以情面爲重並無經驗徒耗資財管理工人非過嚴即失之過寬辦事精神不能整齊劃一相提並論自行見絀望蒞會諸君實業專家研究而促進之自能與外人媲美也云云李君演說畢台下鼓掌聲如雷 
　　鐘鳴九下李仲照君偕司密士君聯袂登台各來賓一致鼓掌表示歡迎由李君爲司密士君通譯司密士君以日間在楊樹浦東試演飛機巳極囦憊翠日（十八號）又即須回國收拾機件整理行裝致蒞會不免略遲向衆來賓先致歉詞旋謂余每從飛機下地時有多數友人詢余在飛機中横飛側墜顚倒翻騰時心中是否驚駭設遇障碍等情神志若不鎭定駕駛失宜則危險殊甚彼時將何以處之作此等詢問者不一其人蓋不知飛機器械簡單機器在前而舵在後自必頭重而尾輕與孩童所玩之飛翦相等（係西孩一種玩具）前端有針石後端有羽毛管理極易内有壓平機使其前後重量平匀卽使萬一遇有障碍飛機受損仍可平穩下地飛行家在空中時遇有障碍惟恃此壓平機爲保障有恃無恐無所謂驚駭神志鎭定駕駛何致失事惟鎭定二字係飛行家唯一無二之要素此次在申試演飛機余升至四千尺以上時下望四周一片平陽青葱滿目覺中國境緻幽秀覽之不盡飛行家遇此場地欣快無涯余望製一大機遍遊中國名山大川始能滿志並望飛機可以儎運貨客遞送緊要公文貴重物件務使較火車更爲迅速而後已更希望在場諸君將來亦成就多數飛行名家則又余所深願焉今日（十七號）在東方末一次飛演明日（十八號）即回國從戎如戰事解决再來上海與諸君共聚一堂必再有貢與諸君之前以資研究言畢臺下掌聲四起表示感謝旋即散會時已鐘鳴十下矣 
[定期演講幼稚教育]  
　　江蘇省教育會幼稚教育研究會講演會通告云逕啓者本會本擬於陽曆十月十四日（卽隂曆八月二十九日）開研究會請朱胡彬夏先生主講兹因朱胡彬夏先生微有清恙擬延期至十月二十一日（隂曆九月初六日）午後三時開會講題爲（嚇爾佑氏之訓練兒童談）注重種種訓練方法使小孩養成善良習慣並以極普通之事物啓兒童之天資授實用之技能嚇爾佑氏爲美國加爾浮學校之主任加爾浮教授法在美國亦巳成爲一家之說故甚有可研究之處也届時務請撥冗惠臨是荷專此布達並頌秋安 
　　附朱胡彬夏先生講義之綱目 
　　（甲）嚇爾佑氏之教育目的 
　　（乙）其訓練方法分爲八類 
　　（一）習慣善練服從觀察注意專一各種習慣 
　　（二）儀容練習語言容貌舉止動作諸禮節 
　　（三）故事以能引起志望增關理想而堪作模範者爲主 
　　（四）體操在使筋骨舒暢格端正能自克制有鎭靜之態度 
　　（五）歌舞以音韵歌曲興起兒童之美感與天眞 
　　（六）游戲使小孩習於競爭而處事公正又藉以涵養敏捷機警智略膽敢諸美質 
　　（七）藝術如揑像圖畫之類使習於用手作事能敏巧精練并能勤勞耐久整潔畫一 
　　（八）知識關於天然景物科學美術等知識 
　　（丙）習慣與儀容之特殊訓練參講蒙台梭利關於此項之教授法 
　　（丁）故事之講演與藝術游戲教授法之參攷 
　　又徵求叢刋投稿函云敬啓者敬會前出第一次叢刋千册早經送罄第二次定陽曆十一月十八日開講演會時續送仍徵求投稿不拘體裁或育兒心得或教授經騐以及調查譯述名論鴻著均所歡迎同人自維　陋務祈海内外教育家輔而進之集思廣益幸甚幸甚惠稿請寄上海法租界博文女學黄紹蘭君或北四州路神州女學陳鴻璧君均可 
[參觀先施公司紀]  
　　粤商先施公司在南京路（浙江路口）建造高大洋房組織商場旅館及游戲場定於舊曆本月初五日先將商場旅館開幕營業巳紀各報昨日爲該公司柬邀本埠中外男女人士參觀茶點之期午後來賓即絡繹而至至晚不絕兹將昨日參觀時所見所聞錄其大要如下 
　　南京路本爲全滬精華所萃而浙江路口一帶尤爲衝要之區該公司特於該處建設商場旅館及游戲場等於地利上巳佔優勝至建築之堅實規模之宏壯佈置之周妥裝潢之精美尤其餘事他若貨品之精良及陳列之地位該公司已登廣告兹不復贅 
　　粤商團體素稱堅固昨晤該公司環球貨品總理歐靈生君詢以旅館司役及商場等全部司役人等究有若干則曰旅館一百人商場等五百人云昨見各司事等皆隱健一流並知其用人之法旣須考試又須薦保故各司事均極自重絕無時下店夥輕佻傲慢惡習而昨日旅滬著名粤商周清泉君等亦皆到場招待來賓尤足爲粤商團體堅固之證至該公司貲本之充足魄力之雄厚人所共知亦不復贅 
　　自歐戰發生於兹三稔舶來品日見其稀故其價亦日見其貴該公司所有舶來品均由香港總公司向外洋各國直接訂購因近來各國商輪雖受戰事影響來華者日見其少而香港總公司則存貨甚多該公司營業之發達可預卜焉 
[德人因病懇請離華]  
　　奥商光耀有限公司副經理德人希密特因病懇請准予回國或在美國居住檢同醫生證書報由和領轉請薩交涉員核准並商美領發給通行劵等因聞交涉署當如電請外交部核示俟復到再行遵辦一面於昨日函復和領云 
[各國兵艦停泊浦江之調查]  
　　本埠浦江所泊各國兵艦照海關定章須將士兵若干名砲械幾尊是何船名開單報關查考如須離滬者亦當報告以資稽考兹自湘省告警以來各團軍艦駛往長江流域駐防者甚多現由新關税司調查浦江中泊有英法日三國兵艦各一艘美國兵艦兩艘爰將船名查錄於下法國兵艦一艘名Ｄ·ＤＥ·ＬＡＧＢＥＥ（法兵名數及砲數未詳）日本兵艦一艘名ＦＵＳＨＩＭＩ内有日本兵士四十六人快砲六尊又英國兵艦一艘名ＷＯＯＣＯＯＫ内有英國兵士三十九人快砲二尊又美國兵艦二艘一名ＳＡＭＡＲ内有美兵三十人快砲四尊一名ＭＯＮＯＣＡＣＹ内有美兵四十九人快砲二尊以上五兵艦現均停泊浦江 
[電飭調查黨人舉動]  
　　松滬盧護軍使近接中央電以寓滬民黨近頗活動來往粤滬絡繹不絕有無謀爲不軌破壞國際值此西南多事之秋急待設法敉平特電仰即密爲調查該黨等舉動行爲隨時密報云云盧護軍使業巳密飭稽查處秘密偵查具報矣 
[帶土犯被黨案牽涉續誌]  
　　浙人沈泉惠沈玉寳前因私帶值價一千八百元之煙土擬運往浙省硤石等處販賣在南車站被憲兵營查獲解送軍署後浙軍署忽據探報謂沈等涉及黨案於是行文來滬迎提盧護軍使以是否牽涉黨案須俟調查明晰始能起解等情巳誌前報兹悉沈惠泉係南車站附近某轉運公司司事沈玉寳係其從人當搜查時祗在皮包内搜獲煙土十二大包後在沈惠泉身上搜出行李單上行李十一件已運往硤石遂由軍營發電至硤吊回行李又搜出大宗煙土據聞此項烟土係浙省某要人託帶今忽涉及黨案沈之家屬異常驚慌云 
[兵工廠趕練鋼料]  
　　山東德州軍廠現專承造各軍隊所需快鎗子彈凡各省所駐陸軍如需鎗彈皆須該廠解濟惟鋼盂一物（即槍彈之尖頭）素以上海練鋼廠提練之鋼質爲最佳是以槍頭鋼盂均歸滬廠製造兹因各軍需用浩繁故由德州軍廠日前電請上海兵工廠速飭練鋼廠加工配造鋼盂多多益善陸續解魯以便配造鎗彈而謝總辦因恐鋼爐不能出料昨將清江銅元局拆來汽鍋一只發交鋼廠裝配以便趕練鋼料 
[續誌鄉民反對檢查棉花之風潮]  
　　浦東各鄉販花農民聚衆在南市沿浦碼頭攔阻運花起岸及不許各行家收買因之打架毆傷棉花檢查局檢查員程寳森巡丁奚阿六等由上海縣地方警察事務所派探拘獲季全根王錫華兩名移解淞滬警察廳預審拘留各情已紀昨報昨日各花行仍未開秤各行執事已由沈局長邀集赴縣公署會合籌議善後辦法各販户之貨到滬後尚在觀望一時不即脱售至被衆毆傷之該局司事程寳森巡丁奚阿六等兩人由該局舁送縣公署轉送淞滬警察廳後經司法科見程等受傷屬實當以案屬刑事正擬備文解送檢廳時又據該公署將爲首聚衆不服開導强欲闖入縣公署而見縣長之浦東杜家行鄉民季全根王錫華兩名續解到廳發科研訊卽由該科劉科長略訊一遇遂飭警備函將季王兩人連同受傷人程寳森奚阿六等併送地方廳請辦當經檢察官提案預審之下並驗得程受傷非輕遂諭將程奚二人發送新普育堂醫治季全根王錫華分别收押候究並聞此事發生後沈知事以關係農民生計及花業利權恐檢查局對於鄉販查驗未能盡善以致衆情不能滿意激成風潮故派第四科科員汪菊齡至該局詳查辦法如果有拂民意再求改良規則冀成善法庶幾商業農民兩無妨害該科員調查禀覆後即將該鄉民代表金浩生等所呈罔利害農環求查辦之禀詞批示並出布告禁止阻撓販户售花及聚衆滋鬧一面訓令該局改良辦法以順民意兹將縣署之批示布告訓令錄下 
　　批示縣署批金浩生等禀云呈悉案經派員按照指控各節詳晣查明該局辦理檢查確有未能妥洽之處已嚴責該局長力加整頓以後所有樣花烘驗後悉予發還不得留局致滋口實查獲攙水販户悉解本署訊判該局不得自行處罰分文惟來呈所稱保險費查卽局章内之烘費係抵補保險之用曾經呈省咨部核准有案未便率行變更以後如有逾額浮收情事准其指實控究至挑力一節查係歸蘿夫收取與該局不涉如有任意需索並准禀縣核辦此乃爲體恤爾等生計起見着該農民等傳諭各販户務即照常營業不得再有集衆滋擾情事自干咎戾切切此批 
　　布告縣知事公署布告云爲布告事據農民金浩生等集衆來署呈控棉花檢查局罔利病農環求查辦一案當經派員按照原控各節詳晰查明該局員丁辦理檢查事宜確有未盡妥洽之處現經本縣嚴飭該局長切實改良力加整頓以後檢查時挖取樣花烘騐後連同包件原花一併發還不得留局致滋口實如查獲濕花應行處罰之案一律送縣訊辦不得由局自行處理以符定章至原控苛收挑力一節查係由蘿夫頭自行收取並不由局經手收付來呈未免誤會所稱保險費一端查卽局章所收之烘費抵補保險之用案經呈省咨部核准有案未便率行變更惟如有逾額浮收情弊應准指實禀控以憑澈究所有該局各員丁辦事乖謬咎有應得並已飭令該局長分别查明撤换開單報縣查考本縣爲體恤鄉民生計起見據禀後一秉至公澈查整頓除將核定以上辦法訓令該局長切實遵行並嚴申誥誡外合行布告仰各鄉農民一體知悉自示之後務各照常上市貿易以安生業如再有阻撓販户售花及聚衆滋鬧情事顯係不安本分聽人晙使本縣爲保護公衆治安定當從嚴澈究依法懲辦不稍寬貸其各凛遵切切特此布告 
　　訓令縣知事公署令棉花檢查局局長沈惟耀文云案據農民金浩生等呈控該局罔利病農環求查辦等情業經派員查明該局辦理殊多未善查原呈所稱各節其不滿於該局者大致厥有三端一爲勒索挑力保險費一爲不發還樣花一爲攙水販户由局處罰現據委員查復除挑力歸籮夫收取與該局不涉保險費即係呈准之烘費外其餘二端均實有其事且外間人言嘖嘖謂該局於檢查烘驗頗多弊混此次鄉販聚衆滋鬧固屬違法行爲然該局之辦理不善取怨於民亦可概見該局長實不得辭其咎查該局係由花業商人呈請設立由官廳爲之監督局長係由花業公舉似此溺職殊負同業之望除已面加申斥外合亟令仰該局長將局務切實整頓以後所有樣花烘驗後應即發還販户不得留局致滋口實所獲攙水販户應解署訊判不得擅自處罰分文至烘費雖係章程所規定挑力統歸蘿夫收取亦應嚴密稽查以防違章需索之弊並仰將辦事乖謬之員丁等分别查明撤换開單報查事關商業公安該局長務當振刷精神力圖改革以恤鄉農而𪲐物議切切此令 
[巡警捉賭釀成命案三誌]  
　　浦東南匯縣張江栅鎭第七區警局巡長李慶雲率警前往潘家橋奚掌法木作内捉賭致將鄉民奚和尚追趕投河溺斃並由鄉民毆傷巡警各情巳兩誌本報兹悉此案發生後當地紳商僉以該警局自民國元年設置以來地方未受其益先蒙其害實因所募巡警良莠不齊以致有此腐敗狀况迭經紳民禀縣整頓區員屢更而腐敗如故徐區員到任未久頗思整頓而風波又起總計六年來民警衝突時有所聞而其間因捉拿烟賭釀成命案者巳經三次若長此以往地方恐無安寗之日是以公同議决擬於杜知事蒞場勘驗時聯名禀見痛陳利害請從根本整頓現在鄉間訛言四起謂將集衆拆燬警局云云故連日由各紳董分投勸導鄉民遵守文明靜候解决一面商請徐區員將獲案之潘金泉一名先行釋放以安人心 
[閘北民警衝突案五誌]  
　　閘北民警衝突一案已四誌前報昨由司法科將解廳之朱贊卿等三名提案研訊朱等供明此案情形並稱徧體受傷近在押數日雖稍見好仍未全愈請保釋醫治等語聞警廳本擬即解地方檢察廳因彼等傷勢未愈且在偵查之中故尚在押又聞徐廳長對於此案並不袒護巡警昨巳令飭四區三分署查報所往肇事巡警人名號數及執行職務時曾否穿着制服令即據實詳復以憑核辦 
[禁錮重慶路刦案盜匪]  
　　新閘重慶路二百五十六號門牌婦人郁胡氏及樓上同居之喬品培於上月十九號夜被盜匪七八人持械入室刦去值洋一百二十元之金飾等物逃逸當經報請新閘捕房由探攔獲皖人張義盛一名並在張身畔搜出原贓金飾旋在事主門首檢得該盜等所棄銅劍一把一併解送公共公廨迭經訊供判張押候帮同捕房指拿同盜到案訊核在案昨晨由廨復訊先由原告上堂訴明當時被刦情形繼據中西包探投訴前情將搜出原贓及拾得之銅劍呈案請察訊之張義盛仍堅稱贓在馬路拾來不認搶取經王崧生襄讞核供商之美博副領事以張盜曾經見證到堂指明當亦在場搶刦且贓證確鑿豈容狡賴會判張押西牢三年期滿逐出租界贓交原告認領銅劍充公 
[研鞫大豐永被刦金條案]  
　　南京路大豐永金舖經理施善畦於九月一號清晨九時着學徒陸樹棠　乘馬車金條七百兩（計十根）至滬西戈登路勞勃生路附近被乘坐汽車之盜匪多名持械嚇禁聲張將金條悉數搶刦而逸當由事主報捕請緝去後由捕將汽車夫劉炳榮解廨訊押嗣經淞滬警廳緝獲是案盜當通州人陳金川陸會堂張祝福顧學福張二郎盜婦陳張氏抄出原贓金條一根計七十兩並手鎗一支子彈數粒經戈登路捕房捕頭查悉派令三十六號西探與華探目陳永康包探毛伊文前往警廳將陳金川等提回捕房管押候訊各情已詳本報前日午後由捕傳同事主人證將陳金川等男婦六名與劉炳榮併解公共公堂經王肇之襄讞會同英白副領事升座刑庭研訊先由西探 
 
 

Page 11

 
 
上堂禀明調查及移提被告各人情形並將手鎗子彈及原贓金條二根呈案請察即據原告施善畦延代表律師上堂譯明案情並詰據見證陸樹棠上堂訴稱九月一號早九句鐘雇乘馬車運送金條七百兩駛至戈登路勞勃生路附近忽聞鎗聲一響突來匪徒數人一匪將馬攔住二人各執手鎗相向嚇禁聲張將金條悉數搶去後我與馬夫回至戈登路訴知印度馬巡同至該管捕房報緝至於各匪面貌因當時被嚇心慌故未辯認云云繼據馬夫張丫頭投案證明前情（所供情形與陸相同）詰之被告劉炳榮供稱在湖北路億泰汽車行内爲汽車夫七月十三日有前亦爲汽車夫之崇明阿四（卽王阿四）來雇汽車至戈登路接客游玩至翌日清晨又來雇乘五百十五號汽車囑我開往滬西駛至泥城橋附近有身穿竹布長衫之二人上車駛至戈登路停車王阿四與該兩人下車而去未幾忽聞鎗聲砰砰旋見王阿四等回來又多兩人手捧一物均各上車當由一身着竹布長衫之人執持手鎗與我並坐囑即開駛快車逼令由膠州路開駛行經愚園路長浜路徐家滙路至善鐘路下車給我車資洋五元並送金條一根囑我不許洩漏此事否則置之死地其時我因嚇極心亂將車直駛至總巡捕房將金條一根送交捕房並將前情訴明云云並延律師到堂代辯之下中西官以爲時巳晚不及研訊遂判各被告分别還押候明日午後再訊 
[省釋炸彈案嫌疑人]  
　　法租界游戲場前被匪徒抛擲炸彈當被二百三十八號華捕拘獲嫌疑人章孟康一名帶入捕房等情已誌前報昨由捕房將章解送法公堂請究由沈探目上堂禀明前情繼據二百三十八號華捕趙文鹿聲稱是晚巡捕派在該處照料聞得場内有人抛擲炸彈之聲當即入内查察見章孟康形甚慌張故此拘案是實又據游戲場司賬趙仲隂投稱是晚商人祗聞場内有炸彈之聲不知何人所抛求請向章澈究詰之章孟康供蕪湖人向在原籍某學堂肄業因下體患有病症故請假來申醫治現住法新租界商陽橋三百三十號門牌内因有友人許某約在游戲場會晤且由友人王利順送我入場劵一紙故入内游覽直至晚間十時後未曾遇見許某正擬出場忽聞炸彈爆烈且似有許某在後呌喊民人之聲是以復回場内找尋致被探捕起疑拘案民人實無爲非情事求察中西讞員察得章實與此案無關判令省釋 
[關監督謁會税務司]  
　　新任海關監督馮國勳自上月十九日接印後本欲循例拜謁中外各官以資聯絡詎風塵勞頓旋攖小極直至近日始獲告痊昨日午後二時乘坐汽車至黄浦灘路拜會海關税務司當經威税務司延入樓下客廳茗談片刻握手而别聞所談之事係對於改訂關税有所商榷云 
[包銷租界食鹽之開辦期]  
　　租界食鹽現由商人顧棣三投標認銷每月以九千九百六十擔爲定額曾經浙運使呈部等情巳誌前報兹悉前項認銷食鹽須預繳鹽課三月聞巳繳過二月原定九月初一日開辦旋因内幕各問題均未布置舒齊未能實行兹聞前項交接業已次第進行一俟清理完全即當開幕至遲十月半定當實行云 
[米業會議承掃地脚事]  
　　豆米業仁穀公所漢帮志成堂前與運輸公會爭掃地脚一事雙方交涉巳有三日之久現經滬寗鐵路車務總管韋慈君邀集雙方磋商之下地脚准歸運輸公會承辦用人一切亦歸該會專主如有缺貨歸運輸公會賠償南市米業各行尚未全允而運輸公會巳於九月一日實行是以南市米業仁穀公所及漢帮志成堂於昨日在大東門外仁穀公所邀集兩帮全體同業到場開會集議經衆决定於本月初七日起每日派司事四人至麥根路站棧房會同運輸公會實行辦理如有缺貨其貨價應自出貨之日結算交清並請業董張樂君向麥根路站長接洽將貨棧欄杆加高俾免天雨貨物受損倘出貨時有短缺斤兩應令棧中加足否則亦須照市結償短價以保同業利益一面通告各同業一體知照 
[糧食裝輪運津]  
　　天津駐滬商號源泰順益穗裕等各莊客昨接天津來電略云津埠水勢現已退淨市面逐漸回復將可照常往來運貨交易現最缺少者惟糧食云云故由各莊客分購客秈六千包麵粉一萬七千包又義賑會亦購一萬包均裝太古公司之景星輪船運津發糶散放巳於昨日午後一併裝載該輪定於今晨八時啟椗開放赴津 
[賑務彙誌]  
　　京直奉水災義賑會以北方災區待賑孔亟所有放賑手續急須規定特於前日午後四時邀請本埠政紳商各界在三馬路中國銀行事務所會議到會者爲松滬護軍使署代表秘書長兼工巡捐局長杜梅叔滬海道尹王芷颺上海縣知事沈藴石淞滬警察廳長代表曾顯庭哈同代表姬覺彌餘如各職員宋漢章王一亭田資民徐乾麟項如松趙芹波王佑之蔡春芳徐少裳陸維鏞陸文中陳舜卿等經到會各員將應行提議事件逐條討論至六時半散會兹將議决各條照錄如下（一）本會旣與濟生會聯合放賑應否另定聯合會名義公决定名京直奉水災義賑會中國救生會賑務聯合放賑處（一）放賑員出發時間公决定九月初十日護軍使署派副官李鍾元事務所派田資民陳榮華谷照亭會齊後前途出發（一）撥用賑欵應否另舉簽字公决由護軍使簽字（一）製備施衣交濟生會承辦應先撥欵若干公决託濟生會趕辦先付洋一萬元（一）裝運賑品海關及船車護照及減價等手續公决由護軍使署知照各處並先發半價票數十張交事務所（一）要求交通部往來電報免費及電報局掛號手續公决由護軍使署發電要求（一）電訊被災各省情形公决俟放賑員到該省後會同官紳斟酌辦理 
　　本埠紅十字會昨接放賑員蔡文泰由北京來電云連日會議共中外九慈善團體巳組織一會定名京畿水災賑濟聯合會以聯合中外各慈善團體籌議賑濟京畿水災辦法並一切善後事宜爲宗旨所有各團體自行籌辦之事務並不受該會監督惟須將辦理各事通知以免重複偏枯之弊泰篠金台館 
　　南滙縣杜知事昨接滬海王道尹來函云本年近畿一帶因天雨連綿山洪暴發以致河水陡漲冲决堤防一片汪洋竟成澤國田廬漂没遍地哀鴻災區之廣災象之奇實爲近數十年來所未有北望鄉關曷深憫惻現經弟與在滬各機關發起籌賑素知執事以饑溺爲懷義聲丕著務希諒爲捐助拯此孑遺倘能設法勸募多多益善集有成數即祈送由道署轉寄當代順直數百萬災黎同拜仁人之暘矣 
　　開明公司新舞臺曾於隂曆八月二十二日晚間演劇籌欵恊助京直奉水災急振經紀前報兹悉該公司現將是晚所得劵資及前後塵司事藝員等捐俸一天並當場由各善士在臺前慨擲之銀洋金飾與經理人姚紫若曁各善士特别捐輸核計總數共有大洋四千三百零二元四角五分小洋六百另七角銅元八十九枚金戒兩隻共重三錢八分一併開明細數送致縣商會請爲彙解當由該會轉報盧護軍使即交中國銀行義振會事務所核收請爲代滙災區以濟災黎 
[南洋路礦學校五週紀念會預誌]  
　　南洋路礦學校開辦巳届五年兹定於二十六七兩日開五週紀念會其預定秩序如下二十六日下午三時開會名人演說八時學生游藝會二十七日下午成績展覽會運動會八時至九詩戲法九時至十一時影戲刻已由該校分發入場劵邀請各界屆時前往參觀 
[振中學校演劇籌欵預誌]  
　　振中學校孫陳明誠獨辦自乙卯年開辦以來除兩次演劇籌欵外尚虧四千餘元本學期經濟更形奇絀不得巳商諸天塘舞臺經理許君少卿訂於夏曆本月十二日星期六演日戲一天届時一班熱心教育者諒必樂於往觀也 
[捐地興學之熱心]  
　　北四川路廣東小學係於民國元年由唐陳關三女士發起創辦數年以來學子已達二百餘人惟費用浩繁歷年非常拮据主事者備嘗艱困勢將不支昨日有韋淥泉勞敬修歐陽星南諸君出爲維持特約請粤籍紳商伍庭芳陳輝庭胡耀廷黄式如黄朝章胡伯平譚海秋馬應彪歐鸞生等十餘人在韋宅共籌辦法座中有同記圍主趙灼臣君慷慨發言願獨力捐撥校地三四畝並爲建造可容四五百人之洋式校舍一所以樹永久基礎主事者以趙君豪俠足欽請以其篆名校以誌紀念趙君再三謙讓最後始允出乃翁岐峯之名以名該校聞校址巳擇定宜樂里後該地本屬六合公司産業兹該公司各股東以趙君慷慨可風特願貶價讓出成斯善舉云 
[和尚匿居妓院被獲]  
　　福田庵僧人觀如因騙取城内居人楊慶熙值洋一千三百元之方單被控地方廳該僧遂匿居雲南路二百三十號門牌雉妓院内經楊偵悉控請地方檢察廳於前日派警持文協同老閘捕房中西包探前往將該僧拘押昨解公共公廨即據來警偕中西包探上堂訴明前情訊之該僧延律師到堂辯護要求准予交保展期研訊中西官核供判被告觀如押候下禮拜二預審再核 
　　又一訪函云福田菴住持僧仰西又名觀如前因勾引楊慶熙之妻馬氏捲逃衣飾單契到菴姦宿吞没單契暗串黄銘在地方審判廳以民事起訴嗣經楊查悉投地方檢察廳以刑事控訴奉諭派警往拘詎仰西避匿屢緝未獲由林檢察長備文通緝在案前日下午有眼線趙某係法租界紫來街趙源泰嫁粧店小主投檢廳密報聲稱仰西即觀如業已改扮商家模樣避匿公共租界雲南路安康里二弄第二家二百三十號門牌姘婦趙奚氏家請速往拘等語當經林廳長備文飭派警長梅南枝法警韓瑞生劉曜南等帶同眼線會同老閘捕房捕頭所派中西包探前往趙奚氏家搜查不料仰西匿在牀下搜查無着中西探卽返捕房禀復而眼線堅指仰西實在内室是以該警長等暗在前後門一帶守候越一時許仰西身着醬色呢夾袍頭戴元緞瓜帽偕一年約三十餘歳之人由後户走出當爲該警長等遥見立往拘獲仰西情急向該警等懇商再四願給重賄該警等但言諸事到捕房中解决仰西復稱可否准我到趙奚氏家更换僧衣僧帽願送洋蚨四百元該警等言途中不必多言於是將仰西扭送老閘捕房收押一面回廳報告昨晨該警等帶同楊慶熙等投公堂禀請將仰西引渡捕房亦將仰西解案中西官訊供之下判仰西押候下禮拜二再行復訊該警等亦返廳據情禀報下午楊慶熙又到檢廳具訴請求迅速備文致廨要求將仰西押解來廳歸案訊懲又黄銘前在法地上行兇毆打楊馬氏一案業經審判廳判决拘役十五天黄奉判之下已命家屬到廳請求易科罰金事爲楊慶熙所知以黄銘爲仰西案中最有關係之人設或開釋再傳到案恐非易事現幸仰西獲案引渡有期是以於昨日午後又投檢廳具狀聲請將黄銘暫免易科俟仰西送案集訊後再行核辦當經該廳諭飭候示又聞眼線趙某之繼母奚氏因趙父故後遺産大半遭仰西騙吞曾經母子涉訟公堂所以趙某恨之刺骨故出首報告云 
[南市火警]  
　　南市久大碼頭吉祥弄口華興機器廠前晚（十七號）八點鐘時被學徒潑翻洋油燈致兆焚如一時火勢甚烈冒穿後披屋頂延燒左隣協興糕　店右隣裕興笋乾行兩家灶披當由救火會各區會員飛驅皮帶車到場竭力灌救始得撲滅其損失爲華興機廠最鉅當火起時適因各工匠於是日領獲工資均往茶館浴堂憇息廠中祗有學徒二三人失愼後一時無人施救以致不能即行撲滅且該廠現正承修鈞和巡艦及超武軍艦之各種機器鍋爐等件兹爲鈞和艦長薰仲發所悉以該廠旣經失愼則承修之兵輪物件深恐遺失故於昨日派令士兵八名在火場妥爲照料事後并由該處第一區警正董署長查得延燒之裕興笋行保有火險當即飭傳華興廠裕興行二號經理到區訊問起火實情以憑核辦 
　　又函云前晚十時許南市久大碼頭老馬路吉祥街口華興機器廠不戒於火頃刻冒穿屋頂延燒貼鄰裕興菉筍行樓面協興齋糕　店等約焚一時許始熄計燬去房屋六七幢事後由崗警將起火之華興廠學徒曾少雲帶區問明飭即拘留昨日傳到司帳人黄春元據供失愼時並不在内執事董國寳現適他出故未投質等語旋飭將學徒開釋該司帳着備函申送警廳司法科訊核 
[草屋内失火即滅]  
　　前日上午閘北夏家弄滬寗鐵路北江北客民草屋内起火迨各段救火會到來火已熄滅事後由四區警署傳到起火之張李氏劉唐氏二人聽候查辦 
[昇平輪船請部給照]  
　　源通輪船公司兹購得新輪一艘計長一百四十二英尺闊二十九尺八寸取名昇平儎重三百二十五噸其航路自上海開往寗波經過坎門三都福寗興化崇武泉州鎭海等處業經照章禀請新關河泊司攷驗合格昨已報明海關監督公署呈部註册給照矣 
[走失男孩]  
　　小南門内朝陽横路十號門牌居户陸姓之四歳男孩名小福子於昨日上午十一時在門外閑玩忽然走失陸卽四處訪尋沓無影響遂投一區三分駐所報告請爲查緝經宋警佐諭再找尋候飭偵隊代爲訪查 
[函請驗放和僑採買之騾隻]  
　　山東烟臺交涉員日前函致交涉署以和僑採買騾隻二十頭由濟南發往上海再運爪哇囑爲轉知主管官署查驗放行並將所發護照繳還查銷等因薩交涉員當即呈報省長並函致江海關查驗放行一面函復烟臺交涉員查照 
[黄包車夫因病猝斃]  
　　黄包車夫陸喜根前日拖載女客趙陳氏至四馬路青蓮閣門首忽然倒地身死由捕查見回禀捕頭飭探將屍昇入斐倫路驗屍所報請公共公廨中西讞員蒞所驗明因病身死並無别故塡明屍格即飭屍姪陸阿林備棺收殮 
[拐匪候原審官訊斷]  
　　馬夫張榮林與在押之王德明女子金銀珠等串拐新閘路姜倍卿之女阿二奚順金之女阿娥及孟納拉路趙王氏之女阿巧帶往南京奉天等處販賣逃逸業經捕房將姜奚趙三女移提來滬諭交各該父母領回並經趙女供明被拐情形及張匿居地點復經包探周小弟將張獲解公共公廨諭着收押在案昨由捕房傳同趙女將張解廨請究即據中西包探上堂禀明前情以新閘尚有某姓女亦被拐賣迄無下落請爲澈究中西官向張略訊一過判仍帶同捕房候原審官王肇之襄讞與陪審西官英白副領事訊斷 
[輪船上查獲拐婦]  
　　廣東拐婦陳王氏不知從何處拐得年約四歳之無名男孩一口昨乘招商局廣大輪船動身擬赴香港等處販賣當爲救濟會調查員趙再青偵探余長林登輪查獲解入水巡捕房轉送地方廳午後由檢察官提案預審一過判令陳王氏收押候辦該孩送救濟會留養候家屬認領 
[烟妓跳出火坑]  
　　直隸路二百五十九號門牌花烟間煙妓楊大巧子因遭龜鴇虐待於前日自投老閘捕房訴明前情求援當經捕頭諭將楊妓送留濟良所並派探石仁信將龜奴顧阿六（即常州阿六）鴇婦高趙氏拘獲分别收押於昨併解公共公廨經中西官研訊之下以楊妓被虐受傷屬實會判龜鴇分别各押四月示儆楊妓發濟良所留養照章擇配 
[妓院容留幼女]  
　　浙江路清和坊五十六七號門牌妓院内因容留幼女周阿囡沈桂生曹雙喜金二寳葉蘭亭經人函告總巡捕房張副總巡於前日諭飭該管老閘捕房捕頭派令華探目張寳榮包探顧阿根協同一百九十六號西探奎兒往將該幼女五名一併拘獲送留濟良所昨解公共公廨先由中西包探上堂禀明前情繼由濟良所西女董投訴向該幼女等詢問情形訊之周阿囡供年十六歳因阿姨花鳳春在該妓院内邀母晚膳女亦隨母同往致被誤拘云云中西官向詰該院龜鴇何人周女不肯吐實判該幼女等仍留濟良所候查明龜鴇姓名於下禮拜四再行訊核 
[席店起火之科罰]  
　　法大馬路泰安祥席店於日前晚間三點時因火油壁燈潑翻一時冒穿屋頂延及貼鄰陸稿荐醬肉店及隆泰米店巳誌前報旋經捕房飭探陸海林前往查得該店保有火險店主張行生已於起火前數天有事往蘇故着店夥交出後張行生在蘇得悉自行投到捕房昨解法公堂請訊張行生供此店設有二十餘年保有一千五百兩火險起火時商人因往蘇未回如何起火不得而知詰之店夥顧其康供民人睡在樓上不知如何牆上所懸火油壁燈潑翻以致肇禍是實中西官判張罰銀一百兩顧罰洋十元充公 
[包探禀陳縱火證據]  
　　浙江路民慶里秀州旅館因保險起火可疑由捕將該旅館股東周昌林張彩文及牽涉之顧兆榮一併拘解公共公廨迭經訊供判均押候查明澈究在案昨晨由廨復訊據中西包探禀稱被告張彩文已在捕房供明此次縱火實係周顧二人教唆言明如領到險銀一千兩後提出生財等價銀四百兩其餘分作各方面運動費當時立有借劵兩紙載明領得險銀即行交付言至此即將所書借劵及引火物呈案請察並據顧兆榮之代表律師向該探等略詰數語中西官宣判被告三人仍帶回捕房候再復訊核辦 
[被告否認通姦]  
　　兪金泉住居閘北夏家弄前日扭其妻嚴氏及袁林多至四區警署控稱妻與袁私姘今日歸家　見請爲究辦經姚署長判解司法科由段科員質訊被告不認押候偵查再核 
[長警破獲竊案]  
　　浦東陸家渡全昌棧於前日夜半被竊賊挖洞入内竊去小麥五石翌晨由該棧經理吳瑾樑投報楊家渡三區一分駐所請爲飭緝贓賊當經許警佐飭派長警徐懋張玉山等緝獲夥竊吉步成吉黑子二名帶署訊據供稱此案係積竊張阿三金秀桃起意糾往夥竊銷贓於沈家弄奚錫林處現張金二竊匿居於陸家渡崇明人林華郎家内吸洋烟等語許警佐遂飭派長警前往林處將張阿三金秀桃拘獲並抄出烟具多件連同林妻蔡氏併解至署旋往奚處吊出原贓小麥四百三十九斤於昨傳同失主將一干人併解警廳司法科訊辦一面飭緝在逃夥竊金洪和尚二名務獲解究 
[工人竊取鉛皮]  
　　楊樹浦路瑞鎔鐵廠工人張大通昨在廠内工作時竊取鉛皮一卷被同在工作之王其昌瞥見報捕飭探程明德將人贓拘入捕房捕頭諭飭押候解廨訊究 
[工巡捐局批示]  
　　工巡捐局批唐益慶禀請改演女子新劇由禀悉該戲園坐落所在地近荒僻改演女劇殊有未便仰即禀請警廳批示後再行核辦此批 
雜評二 
[電查黨人行動（步陶）]  
　　滬上爲黨人薈萃之區中央對之常特注意故中秋旣巳過雙十節又巳穩度而調查黨人舉動之電今猶見之官文書焉惟是黨人在粤活動不自今日始滬粤間黨人時有蹤跡往還亦非自今日始其所以至今而始電令調查者蓋謂粤東局勢今乃備極其嚴重也再以昨日西報所述之言參之是粤政府之代表早經蒞滬滬地往粤之人才早經寄以重任今雖調查已無術使滬粤黨人不相聯合而其效果所及恐徒以重黨人與政府間無謂之惡感巳耳且滬地偵探密布平日千方百計以謀發覺黨案而爲發財升官之代價者正所在多有今復有此調查之重命則挾嫌誣指或捕聲吠影以妄冀貪功之偵線難免不重爲尋常百姓平地添出許多荆棘也嗚呼今日中國亦云多故矣而當道者猶有餘情以調查黨人抑何好整以暇之甚也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[麰君别傳] [  老農]  
　　麰君者不詳其姓氏産自紹興或有謂爲宜興産者然終莫能必性狡猾循循善誘能使人憂能使人樂能成就百千姻好能誤盡千古英雄而與之遊者輒頽然一臥不知飯熟黄粱然人之欲發其牢騷者舍管城之外端賴此君昔者李白與結不解緣而詩才亦藉以增蘇生紅友之稱良有以也漢時北海好客禮賢當冥會之時君必在座淳于髠得傳滑稽之名於後世者何嘗不賴乎君之力哉麰君廣交游更不拘細節雖皇宫御幃之間花燭洞房之下麰君無不得至者他若管絃絲竹之時對月飛膓之際更非所論矣其行止之出乎常人也如是及中外交通之後白蘭地殖居中土於是邦人士與麰君情漸疏而交白蘭地矣麰君雖惡之奈凡人素存棄舊憐新之心理故亦末如之何也已彼曾語予曰數十年前予誠不料有今日也嗚呼意其作此語也其心酸矣（五） 
游戲問題 
　　沈别村君來函云鄙人近得一新式乘算法旣簡且易欲藉大報餘地公諸留心算術者并徵其原理以增讀報者之興味如有答者凡首先見登於大報鄙人當薄有所贈列式如左 
　　乘算新法若以１２４１７５將該兩數分列左右如７５１２４１，左方之數７５／２＝３７１棄其所餘之１祗書３７於下（以後凡遇除算有餘１者皆棄之）右方之數１２４１２＝２４８２卽置於右方之下如法除乘至左方被除者祗１而止乃將右方數中相對於左之偶數抺去加其所餘者即得矣 
乘算新式 
１２４１７５＝９３０７５ 
　　栩按此法雖易而簡便則殊未必若左方之數多至五位則大費事矣賜答請於陽曆十月底前投寄本館凡被選者另有薄贈以助雅興定於十一月十號揭曉 
家庭常識 
[辨蛋之生熟] [  德照] 　 
置蛋於桌上以手使之旋轉觀轉勢之緩捷卜蛋之生熟如轉勢緩即係生蛋反之即爲熟蛋（不受酬） 
[治瘟猪] 　　 
皂角細辛爲末吹鼻即愈公左母右 
[痰核] [  一鵬] 　　 
大南星磨酸醋調敷數次自消余嘗躬試之頗驗 
　　刷牙刷牙之時間普通必在早起漱口時其實最好在晚餐臨睡前蓋齒牙之汚垢皆從食物而來晚餐後及臨睡時旣不再食自須清潔之以免食屑殘留齒内越宿而腐敗至明晨洗面時但須漱口以去其胃氣耳刷牙須先刷齒之内面蓋吾人咀嚼食物恒在齒之内方故齒裏實爲藏垢納汚之處而常人往往徒刷其外而鮮顧其内部是無益於齒也牙刷須上下移動則齒縫之殘屑易去又不可用力過重以防損壞其琺瑯質每食後須漱口數次 
[用橡皮法] [  塔東小隱] 　　 
橡皮之表面每多堅梗之硫質用以拭鉛綫非特不能拭去而且損壞紙張法將橡皮於白壁上磨去此質使潔白糯軟然後用之頗如人願且可免前者之患 
工業須知 
[醋酸製法] [  孤舟]  
　　醋酸爲工業上之要品其製法如下（一）取三口瓶一個於各口揷曲玻管第一管與燃燒管相連燃燒管内盛白金絨少許與冷器相連第二管與燒瓶相連瓶盛酒精第三管亦與燒瓶相連瓶盛綠養酸鉀與二養化錳等分用酒燈先加熱於二燒瓶使發酒精氣及養氣後加熱於燃燒管則醋酸生成凝於冷器中此爲最新之法（二）以木屑置罐甑中加熱而引發出之氣入冷器凝成液體更置曲頸甑中加以攝氏六十七度之熱蒸出木酒精放冷漸次添入石灰粉末加至適量用藍試紙試之如變紅色則少添石灰而再試之至藍試紙不再變紅濾取其沈澱每沈澱八分加硫酸五分置曲頸甑中蒸溜即得醋酸名曰木醋其副産物木酒精工業上有大用價甚貴（三）取腐敗之酒用燒紅之　棒屢屢攪拌即成稀醋醱（四）取酒精置空室中使腐敗至極蒸溜之即得醋酸此外製法尚多不及備載 
集益錄 
[第五十三問] [  述之]  
　　每見毛巾廠中之漂手至冬日手多龜裂血液淋漓指難伸曲然仍須逐日作工此亦一艱苦事也擬請徵求解免之方想提倡工業諸君諒必樂道不禁爲此輩工人馨香祝之再者考錄氣從鹽中分析而出一方是鈉即碱若漂工之手紋與碱遇當如何與硫酸遇當如何諒化學中必有解除抵抗之法其石灰亦是澡物嘗用蜜糖非但無大效且價亦貴未識此外果有不龜手之方否 
長篇小說 
[社會小說貪嗔小史] [  常覺小蝶天虚我生合譯]  
第二十章（一） 
　　納蘭登舟後苦無聊賴則徘徊於舵樓之傍其時天色已近黎明曉霧蒸海起如堆絮仰望遥天則孤月巳隱但見小星三五背曙色而明靜氣撲人四無聲息惟聞浪花細濺撲船舷瀟葏作響船長馬克卽倚身於舵樓間顧納蘭曰孺子汝居島中樂乎然我視汝面色殊不甚佳蓋島雖近海終爲陸地不及舟艇中空氣佳也言次且遠望曰今夜乃有霧吾船不能應時而至苞洛區矣納蘭曰此何故船長笑曰孺子烏知者蓋以航海而遇霧其危險實萬狀霧一起則航行失其路線往往觸礁而鐵甲船尤可恨彼自恃其船身堅固横行於大海之中初無顧忌然吾舟則木製一與相撞卽虀粉矣納蘭曰若是其危乎則吾但願今夜之霧勿作乃佳船長仰望風標曰但風不絕者霧或不重言時面有憂色時時注目望海旣曰孺子倦乎汝夜起非慣即可少休俟早餐時吾再呼汝納蘭諾即就船長身旁假寐顧船方顚簸如何能睡則復起立此時風息盡寂船身但藉水波之力浮泳前行四埀大霧塞天三尺之外不可見物時鐘已鳴五紀而船中重復然燈船長鵠立聳肩力握其舵俄而吼聲發於水面聲銳而長船長曰噫彼横行之怪物來矣特不識其航路亦與我同線否同則殆矣旣而曰吾見其紅燈矣見船桅矣謝天彼路線乃取吾左言時吼聲益近但見巨物高如城垣昻然前進直擦船身而過過時兩船之人各起驚呼波浪激天而起似與呼聲相應其船過後船中人乃互相慶賀船長亦噫氣曰第一難關過矣然此等怪物海中乃不知其數吾唯望其勿再遇也言未畢而第二舟又至於是續續進又不知凡幾兩舟皆於暗中摸索托其性命於天納蘭經慣乃傳不驚則自席地而臥取錢囊枕之於首以防猝變而其夢魂栩栩已不自持竟鼾然入睡旣而船忽一震大聲吼發納蘭立自夢中驚起曰何耶船長急曰來舟之汽笛耳逆浪直撲吾舟吾知其路線直與我同吾已燃紅燈不知彼舟中人見否又曰孺子吾旁有救命之圈汝可取之以備不虞納蘭曰汝則如何船長聞語展笑曰吾焉能避且吾航海六十年即今日死亦不爲早孺子趣備不見來船已近去吾舟僅六十碼矣吾船當左左！而船中人則大起恐慌怯弱者且跽而號天而來船愈行愈近但見龐然一物已直蔽眼縻而前船長駭曰已矣彼舟乃亦左耶語未畢而大聲砰然一片呼號潑天而起納蘭立足不定即應聲而倒昏暈之中不辨事物但見有黑影無數一一向己身上疾竄而過旣則大聲轆轆來舟已碾此破舟而過笛聲復鳴則隱隱已在百碼外矣 
 
 

Page 15

 
 
   
 
 

Page 16

 
 
   
 
