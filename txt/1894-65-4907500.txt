# 1894 - 65 - 4907500

 

Page 1

 
 
[恭印大淸會典告成] [  圖書集成局代啓]  
　　大淸會典一書薈萃列聖之實錄博采本朝之掌故門分類别井然秩然禮備　明超軼前代茲有友人覔得欽定本倩本局付諸手民刻已告成卽日出售計書一百卷分裝八本盛以錦套釐定碼洋一元六角寰海内外欲知昭代鴻規者允宜家置一編以資攷核也售處在三馬路申館及申昌書室或臨各書坊及外埠同文書局選購亦無不可 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彙爲一編覩新奇於平淡之中寓褒貶於語言之表有功名敎可佐淸談以視别種裨官或失之蕪穢或失之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角賜顧者請至各書坊及三馬路申昌書畫室購取可也此佈 
[禁賭似難而非難説]  
　　閲昨日本報記保甲總巡葉臨恭司馬禁賭文告而卽繼之曰博徒評理不禁唖然失笑曰有是哉賭徒之視禁令如弁髦竟若此哉夫滬上之賭風可謂熾矣大而行號小而地攤北至虹口鄉間南迄大小南門之外無地無賭局無人不賭錢其賭負而典質一空鶉衣百結枝棲旣失流蕩無歸猶害之小焉者也其甚者因賭而失火因賭而輕生因賭而揮刃稽諸報牘時有所聞在地方官務爲慈祥凡有拘送賭徒者或稍稍罰鍰或竟湯網宏開立時釋去致若輩其膽愈大其興愈豪彼蒿目時艱者咸歸咎於牧民者之姑息養奸養癰貽患每一道及疾首痛心究之牧民者亦非盡不見不聞惟是賭窟深藏賭徒狡惡禁之誠非易事耳試觀總巡之示謂前曾出示禁賭豈料賭風較前更甚各處地甲從無一人至本總巡處報有聚賭情事其爲得賄包庇無疑兹更出示禁止仰諸色人等知悉現在新正已過自宜各勤各業不得在外聚賭致干咎戾自示之後倘再有聚賭情事一經獲案重責不貸地甲匿而不報定卽斥革云云誠可謂義正詞嚴令人見而栗栗矣不料此示甫出而大南門外某甲老虎灶依舊通宵達旦或牌九或搖攤致香作夥某已試其妙手通天經人指摘擁至豐順烟館評理幾乎又醸事端嗚呼噫嘻何堂堂總巡而號令不能行於若輩耶抑若輩恃有護身符在逆料總巡必不能加以刑法故若是之忌憚全無耶我因以見賭之不可不禁而禁之實有所難也且夫賭亦不一其道矣其爲大賭者大抵皆衣冠中人聲氣廣通應酬周摯甚且交結顯宦出入宫衙官旣面面有情自然投鼠忌器心雖欲禁夫安得而禁之下此則巨賈豪商揮金如土日馨聚倡樓妓院羣花圍繞喝雉呼盧探捕雖有所聞亦難顧問官惟有假裝聾瞶任其終歲賭錢而已至於小賭則類皆短衣窄袖之流輸贏惟以數百文數千文計彼其人旣不以蒲伏公庭爲辱且見前經被捉大慈大悲之賢父母並未責一板罰一錢夫亦何樂而不藉此消閒并可抽頭獲利乎若夫南市之賭旣有地甲得賄包庇益復行止自如苟非拔刃揮拳釀爲命案官旣絶無聞見何從而拘獲訊懲卽使日報中苦口諄諄痛陳弊病亦落得閲如不閲一笑置之尙安望賭風之得以稍息哉雖然必欲禁之亦非難事妓固宜禁也然上海必不能禁則宜提龜鴇到案著出具並不容留狎客聚賭之切結存案備查如敢陽奉陰　則將衣物發封妓則發交官媒變價以充善舉如是而妓家之賭可以絶小賭則租界可商諸捕頭著探捕具所巡地界並無賭塲之結違者斥革南市城内則地甲具結亦如之如是而小賭亦可以稀至於衣冠中人及豪商巨賈一經犯賭則於訪查確實　　提到案詳革功名然後施以官刑枷號示衆如敢央人關説或投遞信函則加等重懲并將關説投函者一同究辦卽　巡局公堂政權有限亦不妨移送縣中夫如是而賭患或可稍弭賭徒或可略少矣非然者不特總巡告示若輩視爲具支或且肆意譏嘲謂爲定造字紙卽大憲赫然震怒通飭嚴查亦惟故事奉行略略掩人耳目而已奈之何哉奈之何哉 
[諭恭錄]  
　　正月十四五日奉旨隆懃現在丁憂所管廂藍旗漢軍都統着世鐸署理欽此○十六七日奉上諭本日召見理藩院尙書松森詞以該衙門有無熟諳家文人員該尙書奏對未能明晣松森着交部議處此次具奏事件該尙書何以又未呈遞　牌着明白回奏欽此○十八九日奉上諭給事中徐樹鈞奏筵宴禮儀不肅請飭整頓一摺殿廷筵宴典禮攸關承辦各衙門應如何恪恭將事若如該給事中所奏殊屬不成事體嗣後筵宴事宜務當認眞整頓妥爲彈壓遵照禮部奏定禮節敬謹辦理如有草率紛擾情事卽着該管大臣據實叅辦以重典禮欽此○二十日奉旨興安着加恩賞給委散秩大臣欽此○二十一日軍機大臣面奉諭旨本月二十四日所有進内値日奏事當差之王公文武大小官員均着穿蟒袍補褂欽此○二十五日軍機大臣面奉諭旨本月二十五日着推班欽此又奉諭旨本月二十五日二十六日所有進内奏事當差之王公文武大小官員均着穿蟒袍補褂欽此同日太常寺題二月二十七日致祭歴代帝王廟奉旨遣凱泰行禮兩廡遣壽蔭景善志顔會章各分獻欽此○二十七日奉上諭朕欽奉慈禧端佑康頤昭豫莊敬壽恭欽獻皇太后懿旨榮壽固倫公主着賞食固倫公主雙俸惇勤親王奕誴之媵妾當佳氏着封爲惇勤親王側福晉順承郡王訥勒赫之生母楊佳氏着封爲順承敏郡王慶恩側福晉欽此○二十八日軍機大臣面奉諭旨二月初一日着推班欽此 
[京華記麗]  
　　正月十二日皇上行祭星之禮正陽門外大街兩旁草屋一律拆除道上布置與冬至祭天同十一日皇上夜半啓蹕出城入天壇十三日寅正祭畢還宫○新正時節琉璃廠攤肆如林元宵後收拾凈盡十六日起闔城士女出游白雲觀謂之遇神仙俗傳十七十八兩日八仙下降有遇之者必發大財嘻眞無稽之言歟○元宵節届前門外各店鋪有張掛花燈者十一日起晚步天街頗形熱鬧户部署自頭門内至二門外銀燈乍上彩徹層霄火樹星橋幾訝城開不夜○去年直隷山東兩河工保案因開列太優大半遭吏部指駁亦以見名器之不可濫予也○六部主事俸滿後皆得截取截取後或外放或呈請分發惟大理寺寺丞一項無所謂截取者故候補人員異常擁塞現經徐季和大銀臺奏定照六部主事一律截取或者此後可望疏通乎○木天淸望幾比神仙中人乃有不避猜嫌致遭彈劾者此誠見所未見聞所未聞者去歲自丁維提被叅褫職饒士騰服毒輕身後又有太史公七人經李侍御叅揭欽奉諭旨著翰林院掌院學士查覈現已查得大叚尙無劣跡容隨時察看 
[皖省官塲紀事]  
　　本任寗國府林少眉太守載亨遣丁赴省禀報丁憂藩憲德靜山方伯卽委候補知府楊太守綜淸署理是缺太守奉委後卽詣憲轅禀謝擬二月初率帶家丁束裝赴任○候補道陳子元觀祭於正月廿六日行 
 
 

Page 2

 
 
抵省城在黃泥崗公館暫駐次晨乘輿謁見沈仲復中丞並拜會兩司及各同寅各官亦以禮答拜聞觀察此次來自白門返省後仍回保甲差 
[京口官塲紀事]  
　　江寍潘司瑞弗俟方伯遵旨入都陛見於月之初四日自金陵乘輪東下鎭江文武各官預飭辦差人等在義渡馬頭搭蓋蓆棚懸燈結彩以待憲旌戾止○調署江蘇臬司常鎭通海道黃幼農廉訪於日前回鎭已紀報端兹悉廉訪將關道事宜料理淸楚擇於初十日夘時交卸逕赴蘇垣筮期十二日接篆○署理常鎭通海道蔡和甫觀察日前自白門赴蘇省謝委已詳前報兹聞觀察在省事畢日内當可蒞鎭縣署差役已在六吉園馬頭預備迎迓矣 
[信局罷市]  
　　蕪湖信局九家皆浙江寍帮人所開睘宇消息賴以暢通亦商務之不可須臾離者其信力早年議有定章不得私自增减乃同業意見參商往往盟辭甫設暗中巳减價招徠以致行規屢立屢敗去年蕪地宦途中人創建全浙會館其捐欵大半集之官幕兩途規模草創土木繁興冬間正虞經費不敷信業聞之遂請先行公捐洋一百元以後當每信抽捐二文綜計每日可得一千三四百文全數津貼會館作爲常年經費不無裨益首事遂欣然首肯約定俟彼業重整行規將信力恢復舊章蓋是舉固各有所圖會館利其常年津貼而信業實欲藉會館爲聲援可藉抽捐以齊行卽藉齊行以恢復信價開歲以來已屢次知照各行號商家在商家自必不願增價故各信局遂於本月初一日相約罷市片　隻字不准收寄於是各商家平時往還書札如密雪之紛飛至是皆大受其窘未識三日後能卽議定章程否耳 
[三山春雨]  
　　福州宜和大錢鋪倒閉已紀前報兹聞該鋪主生員陳益三掌盆唐細姆均已到案海防廳朱子香司馬提訊之下押令措交銀錢償還各户陳唐俱唯唯遵諭惟所出票張甚多獨力難支尙有股東莊道堅當時席捲脱逃事後亦不投到禀請拘拿到案以便通力合作淸還各債朱司馬准如所請并出賞格如有人能獲莊道堅送案者立賞番佛百尊以示鼓勵○閩中文舉子計偕北上近日已紛紛啓行其有措資不及者則俟二月初八日末批官輪起椗時進發有侯官舉人宋爲儀前壬辰科會試已領過船票迨至天津時串病未禀地方官移咨到閩今科孝廉有志觀光具禀藩憲請領船票黃方伯以前次已領船票如未到京不能再領一面札飭正誼書院監院查照○棍徒某甲在街心排列賭桌招人猜壓經官瞥見立卽拿獲並將桌面所寫花會字釘於枷上令甲肩荷發犯事地方示衆○閩中以正月廿九日爲抝九佳節是日咸　稀　和以紅糖雜以莓梨芋頭花生烏麻黃豆之屬又呼爲孝順粥供奉神明祖先之後饋送親友相習成風蓋已久矣○閩侯兩縣文童以試期伊　於二月初一二日在明倫堂畫結具卷𧴨院前一帶居民亦將房屋出租爲應考諸童駐足地莫不獲利三倍○水師提督楊軍門於正月廿七日至督轅辭行與本任水中協劉毓仲叅戎同坐輪船回厦○顔少尉辦理營前税　分卡頗洽輿情以故徵收甚有起色迄今瓜期已滿回省銷差送行者咸有依依不捨之意○南臺税厘總局新任提調郭和卿司馬業已接辦查知奸商私販走漏者多遂派親丁四名充當哨勇以資巡緝 
[賭負輕生]  
　　福州南臺倉下洲金春茶棧門口某夕有一男屍倒地身材高大年紀約有三十餘身穿綢色呢短襖脚下無鞋項間有吊痕閲數日無人來認或謂死者係高湖鄉人因赴賭塲猜壓人和屢戰屢北約輸靑蚨三十餘千無顔復生遽明短見卽在賭塲門口雉經而斃後經賭塲中人移至是處以免拖累傳言如此姑照錄之是否屬實亦惟個中人自知之而已 
[巴山聽雨]  
　　上元節後好事者紥就獅子沿門戲耍雜以鞭爆鑼鼓暄譁擁擠幾將衢路阻塞又有人在圓覺奄前搭蓋草臺演唱花鼓戲紅男緑女結隊來觀傷風敗俗無過於此在上者曷其奈何弗禁○近日賭風仍熾嗜此者常解衣以博孤注竟至徒手而回失業傾貲貽害不少有某甲因時値新年急欲歸家奈客囊羞澀轉向友人借得皮袍一襲託某乙持赴質庫質錢五弔以作路費不料乙將所質錢携往博塲全軍盡覆及甲將乙尋見則已兩手空空無詞可對甲亦徒喚奈何賭之爲害烈矣哉○正月十九日宜昌城内文武各衙門開印往來道賀輿馬紛紜又値大南門外鋪面開張各放花筒火爆徹夜不休次早亦然巷尾街頭衣冠絡纆咸操吉利語以相問答欣欣然喜動顔色○下路各各棧房均有人來宜接客日前有上海某棧夥隨船至宜捷足先登往平善壩接得十餘人宜地各棧接客夥不服與之評理經人調處罚某棧夥盛筵二席邀衆宴飲始得了事 
[廉訪懲賭]  
　江西臬憲福餘菴廉訪疾惡如仇嶽豸冠見者爲之股慄新正某日因公出轅至石頭街見某鋪東夥多人在門首抺牌毫無顧忌廉訪飭役嚴拿送縣懲治計抺牌者四名抽頭者一名共荷五眼枷抽頭者居中抺牌分居四角儼然當日聚賭情形發示該處以儆效尤次日廉訪又見廣潤門口設立賭攤亦飭嚴拿送縣枷號示衆各賭徒聞之咸有戒心不復如前此之肆無忌憚矣 
[廣厦臚歡]  
　鄂省貢院當兵燹後重行修建凡列號二百七十有九共計號舍一萬一千八百零三間爾時大亂初平人文寥落每届科塲携囊挈榼而來者不過五六千人承平旣久多士沐浴膏澤蒸然向學應試人數較前頓增數倍號舍實不能容故歴來學憲錄遺必按號舍之多寡以定去取滄海遺珠在所不免卽間遇學憲愛才若渴錄遺稍多監臨於臨塲時添設蓆栅俾資棲止然天時晴霽不免烈日薰蒸風雨漂搖更苦渾身沾濕當此之時雖有七步之才八义之手亦將攢眉蹙額志奪神昏茫然無下筆處矣現任鄂撫譚敬甫中丞有鑒於此特以謄錄對讀兩所改作號舍三百餘間而移謄對二所於至公堂之旁從此觀光之士可免向隅而謄對二所近在咫尺耳目易周弊端易絶中丞此舉誠楞謂斟酌盡善者矣 
[雨雪交加]  
　　鄂省自正月二十日至二十四日雨雪間作二十五日依舊滂沱不已至夜半夢回枕畔聞空中有聲隱隱知阿香已驅車而至翠衾低擁潑水寒生洎乎晨雞三唱曙色微明試啓紗窗銀輝射眼籬下林間已積雪一二寸有頃雪止繼之以雨檐溜聲如瀑布二十七日雲開風定始見旭日東升竹籬茅舍間婦子熙熙然笑謂曰黃緜襖子出矣不料是夜雨師滕六又並轡而來氣候寒甚繞屋梅花尙含凍蕚安得封家姨吹散痴雲俾萬紫千紅煊就無邊春色也 
[寗郡天時]  
　　寗波於上月廿三至廿五等日濃雲密布大有雨意廿六日萬斛銀濤從空倒瀉廿七廿八兩晝夜滕六乘興而來旋落旋消尙積尺許廿九夜電光閃閃雷聲隆隆大雨繼之徹夜不休河水暴漲一片汪洋四鄉航船見波濤洶湧均不敢解維田疇低窪處積水盈渠一時難以宣洩若不早放晴光恐於春花有碍也 
[甯郡辨志精舍押午春季課題]  
　　漢學讀豐卦讀康誥漢儒輯禮記者自大小戴外復有幾家○宋學官先事士先志論仁術説述浙中學派○史學兼掌故文中子論書史記諸侯王表後蒙古源流考○天文兼算學今歲二月望月食其食分食時各數試詳推之黃赤二道一周朓朒四變説斜弧二角用垂弧法或作于形内或作于形外或作于次形試言其理○輿地浦陽江源流故葵邱齊地宋地辨問續漢郡國志吳郡安縣當今何地○詞章宋左諫議大夫安燾起居舍人陳睦乘神舟奉使高麗賦以歡呼出迎館之别宫爲韵擬蕭大圜言志杖錫山漢隷拓本歌詠水仙花七絶不拘首數 
[蕪湖火警續述]  
　　上月廿二夜兩點鐘蕪湖鷄窩某姓姓木棚失愼延燒八九十家已紀前報兹悉火實起於張步雲木行西首風爐店間壁之某姓草屋時値羊角風斜飛亂舞致火亦旁見側出時而循途疾進時而越畔狂飛老湘營並城内外各叚洋龍悉數臨　尙難　抑以致　簷蔀屋無不席捲一空惟瓦屋數家仍如魯靈光殿巍然獨存次日蕪湖縣保甲局均重蒞火塲查勘一周檢點災民計有一百十一户大都焦頭 
 
 

Page 3

 
 
爛額短褐不完袁　察聞而惻然立卽捐廉購買蘆蓆干餘張散給災民聊蔽風雨又蒙老湘營譚軍門按户施送白米五升俾資果腹次日大雨滂沱各災民無不帶水拖泥有禾姓侍姬見此情形深垂憐悯將所蓄奩資兑錢施　每户給以四百文於是災民始免宛轉垂斃誰謂巾幗中無朱家郭解一流人哉 
[伺迓襜帷]  
　　蘇州藩憲鄧小赤方伯遵旨入都陛見本報巳屢紀之矣兹聞方伯定於昨日由蘇起程來滬憲旌戾止冨在指顧間上海縣黃大令得信之下立飭辦差人等在滬北抛球塲後廣肇公所預備行轅又聞江寍藩憲瑞茀侯方伯亦於日内來滬大令亦飭差役在小東門外金利源碼頭預備迎迓 
[廉訪回滬]  
　　厘捐局總辦朱竹石廉訪日前因公赴江寍拜賀各大憲新禧兹悉已乘招商局之長江輪船於昨日行抵滬濵回局視事 
[旌麾再涖]  
　　署常鎭通海道蔡和甫觀察赴蘇謁見撫憲已於昨日來滬聞須乘輪至江甯謁見制軍然後榮赴新任云 
[致祭吕祖]  
　　昨日係致祭吕祖之期文自關道憲聶仲芳觀察以下武自提右營廖楚材叅戎以下皆於午前七下鐘時整肅衣冠恭詣拈香而居民之具一瓣心香竭誠默禱者亦復駢肩接踵有舉國若狂之勢云 
[預推月蝕]  
　　每届月食例由官府出示曉諭軍民人等届時一體護救今年月食欽天監推算在二月十五日由部行文到司札府飭縣前日縣中出有告示一通照錄如左爲月食事光緒十九年十二月初六日奉本府正堂恩札開光緒十九年十一月廿九日奉布政司鄧札奉禮部札開精膳司呈准祠祭司付稱欽天監具題光緒二十年甲午二月十五日壬戌望月食江蘇月食二分三十六抄初虧亥初一刻八分食甚亥正一刻五分復圓夜子初一刻一分等因到司札府轉飭到縣奉此除移行遵照外合行出示曉諭爲此仰闔邑軍民諸色人等知悉届期一體護救毋違特示 
[定期甄别]  
　　本邑敬業書院例於二月間由關道憲示期甄别以定取士本届甄别之期已由聶仲芳觀察定於本月十三日蒞院點名給卷扃試業巳縣牌曉示矣 
[祭海改期]  
　　往届糧米出口之際必行祭海禮其期則在二月初八日今届江蘇督糧道吳廣涵觀察改期於昨日祭海黎明時排齊全副儀仗至滬北天后宫拈香致祭江海關道聶觀察提右營廖叅戎松海防劉司馬上海縣黃大令及糧米總辦委員等次第行禮至十一下鐘時祭畢各員始分道而回 
[日皇大婚祝賀記]  
　　我聖淸光緒二十年二月初三日爲日本天皇大婚後二十五年之期日人士之作客申江者相約爲慶賀之會禮也先是領事館中供御容於廳事琴書花木位置一新日加午日人士絡繹而來折腰致祝領事出酒果欵之各慶歡忱不拘形迹至晚鐘鳴六下復宴於東和酒肆時則銀燈乍上星月交輝裙屐履綦如雲如水客有好事者約伴爲轉丸之戲或有端坐閲新聞者余則素不解和音惟擇友朋中通華言者寒暄互敘而已旣而主人速客入饌室長筵旣列肴核紛來酒罄三蕉郵使局長小田君琅琅宣頌詞客皆　立恭聆無敢或慢宣畢署總領事山座君作而言日本領事與在席諸君子同客滬上已有年矣深望諸君子黽勉同心振興商務日新月盛靡有已時爲國家擴無外之基本領事亦與有榮焉今日爲我皇上婚期理合同伸慶賀祗以寄居海外不獲其一芹之獻瞻望天顔淸晨八下鐘時爲諸君子傳慶賀電報至東京諒此刻已塵天聽矣諸君子躬逢盛事尙其醉酒飽德竭盡驩悰聽者鼓掌應之齊呼萬歲時譯史速水君方與余耦　語余曰今兹慶賀西語謂之銀婚敝國則無此説也然聞各處所貢方物皆以銀製成鬼斧神工各矜精巧卽今日宫中賜讌刀匕罇斝亦皆用銀蓋雖不踵武泰西亦與西禮暗合焉余應之曰唯相與略談西藏通商事客曰眩人安達操將演鐵四媽戲盍往觀乎乃隨之下樓甫人座伎者以紙翦成蛺蝶扇以扇蝶卽振翅而飛依草眠花神情栩栩旣而置甕盎内叩以杖其聲淸越蝶忽臨風直上翩然飛舞半空捉而視之則依然紙也嘻何術之神如此乎一人以瓶注淸泉問客曰思飲乎客曰酒則可泉則不可試傾於杯則爲啤露爲香餅爲四格爲白蘭地從心所欲取之　窮　飲畢搖其瓶忽有聲屑屑然傾之十色五光出洋糖數十粒可謂神妙欲到秋毫顚矣由是呑火也變鴿也種種戲術美不勝書殿之以燃放哈拿皮而戲乃畢時將午夜余以不勝濟力經圓山君扶掖而歸適硯墨未乾乃就燈唇記之如右鐵四媽係日本方言譯爲手　哈拿皮者烟火也 
[五馬回滬]  
　　松江府恩太守於昨午由金陵回滬船泊金利源馬頭法讞員葛同轉飭包探線勇前往照料松海防劉司馬上海縣黃大令寳山縣馬大令松滬厘捐局督辦朱廉訪均詣舟次拜會冠盖紛紜一時稱盛 
[西員拜客]  
　　昨日下午二點鐘時英副刑司兼止領事哲君美森至英公廨拜會代理讞員宋别駕别駕欵以茶點俄卽告辭 
[示期諭告]  
　　上海縣黃愛棠大令前日由金陵回署遂於昨日牌示頭門定於初六日諭話初八日放告 
[坐車敗興]  
　　昨日午後一點鐘時有客官坐馬車至法馬路名利棧拜會候補道某觀察適觀察公出由家丁擋駕旋被巡街捕查無車照將車拘入捕房客官以蔡其華名片相示並告以自備包車克捕頭飭探持片至葛同轉公館詢問迨回時馬車已去旋據包探禀稱蔡係記名提督向在臺灣管帶營兵現住滬北乍浦路捕頭頷之 
[滬南巷語]  
　　滬南二十三七鋪巡防局委員戴憶珊二尹前日帶同巡局勇丁八名編查門牌行經大南門外沙家石橋見小茶肆中燈燭輝煌人聲嘈雜似有人聚賭卽命停輿喝令勇丁將店主周玉昌傳案訊問周叩頭如搗蒜口稱下次不敢再犯二尹申斥再三始縱之去○本邑人某甲住居滬城也是園浜附近其子阿新年甫十三昨日與隣孩至河中所停木排上游戲阿新偶不經心失足墮水大聲呼救經行路者援之以手得保無恙送回其家雖慶更生然已淋漓如落湯雞矣水懦易狎誠然 
[兇手送縣]  
　　鑷工垂斃一事曾列報端昨日包探張阿五將姚再良卽姚載良解送到案禀稱楊阿三被姚用鐵錘擊傷太陽穴旁勢甚沈重難保無性命之憂姚先已脱逃由店主周阿四帮同尋獲楊現在同仁醫院醫治不能投質周供稱小的係鎭江人現在虹口開薙髮店姚楊在我店爲夥不知究竟因何起釁昨晨楊睡尙未醒姚用店中敲煤之洋鐵錘擊傷現在醫院一息奄奄姚供稱小的亦鎭江人向在周店中爲夥鋪上有洋銀二元六角忽然失去同事馬姓言及難免被楊竊取小的向之查問以致彼此爭執楊先將鐵錘擲來以致取而還擲實出無心只求恩宥宋别駕著將姚送縣訊辦并諭令周自行投質鐵錘附送 
[倔强已馴]  
　　昨報列虹口捕房各華捕倔强不肯上差一節兹悉各捕房所雇華捕上卯時麥捕頭必告以捕房中一切章程務須一一照章不得稍有違犯如辦事勤敏熟悉公事情形則升爲三道頭捕工資可以較優每一禮拜則稽查一次察其有無違犯章程倘二次違犯則視事故之大小罰扣工貲包探則每禮拜考察辦公之勤惰賞罰有差華捕上差逢有火警各歸各叚巡查落班捕須住在捕房聞警卽穿上號衣奔至火塲彈壓從前華捕落班後各自回家凡有火警等情到者寥寥無幾雖經示罰仍或誤公是以邇來令住宿捕房不准擅自回去前夜十一點鐘時虹口各華捕換班之際應上差者皆喧譁騒擾不肯上班甚至敲碎號燈并將章程牌擊破副捕頭急用德律風告知麥捕頭麥捕頭立卽乘馬車而去旣抵虹口沿路華捕知照馬夫停次有話欲陳麥捕頭置之不睬令馬夫駛至美捕房副捕頭歴述情形麥捕頭傳集各華捕諭以爾等 
 
 

Page 4

 
 
上卯時皆曾告知捕房中一應規矩莫不應聲曰願遵照今何敢如此行爲耶各華捕皆曰謹遵台諭不敢有違惟落差時飲食起居均不准出外是無片刻之間矣務求寛典麥捕頭又問各捕曰爾等旣以捕房規矩尙嚴可卽辭去願留者亦須言明各捕皆願留麥捕頭曰然則爾等照常上差本總巡自有一定道理靜候示諭可也各捕皆唯唯上差麥捕頭遂卽命文案書就華文告示遍懸各捕房門前略寛所定章程以示體卹今照錄其示曰美租界總巡麥諭中國三道頭及巡捕住宿捕房章程開列於後凡三道頭及巡捕輪派一半間日在捕房住宿靜候差使若輪派値宿之三道頭及巡捕出外用膳等事時刻載明於左夜差自淸晨六點鐘至八點鐘又下午五點鐘至七點鐘日差上班淸晨五點鐘至六點鐘又十點三刻至十二點鐘又下午七點半鐘至九點鐘日差下班淸晨八點鐘至十點鐘又下午三點半鐘至五點鐘又夜間十一點半鐘至十二點半鐘以上時刻均准出外用膳等事仰各中國三道頭及巡捕知悉均各恪遵毋違此諭光緒二十年二月初二日西歴一千八百九十四年三月八號 
[詳述獲盜情由]  
　　盜犯成擒已詳昨報事緣本邑西南鄉虹橋鎭王豐崙家於去冬十月被盜後報由上海縣黃大令踏勘情形勒捕嚴緝盜犯旣而經松海防同知劉司馬以案懸日久尙未破獲著各捕赶緊緝拿毋使盜犯漏網如再躭延定干嚴比捕役趙金柴樛卽督同捕夥四處購線旋有某甲者報稱虹橋附近亭林鎭小烟館主沈小弟卽沈順德等有糾同流勇行刦王家金飾衣物之事趙柴二捕再四盤詰矢口不移因禀諸本官帶同副役前去禽拿突有王蓮生及馬阿小卽大脚阿小等人佯爲解勸使沈脱逃捕役遂將王馬一倂拿獲連焑館雜物交地保看管惟搜尋再四並無眞贓祗存當票十餘紙遂一併解送到縣云 
[分發人員騐看名單]  
　　新海防例掣籖分發郎中齊鴻聲奉天特用主事五品銜劉繩武湖南光祿寺署正石銘勳湖南内閣中書雷鎭華陝西光祿寺典簿余廷珍浙江知縣李之鼎江西直隷州州判王鴻賓河南○新海防例指省分發知縣六品銜鍾爾榖江西鹽大使壽康正黃旗長蘆鹽運司經歴李賡唐江蘇廣東直隷州州判陳其謙雲南四川府經歴徐培厚順天四川劉蒓直隷山西趙鉅弼山東江蘇黃作元貴州江西董嘉章四川貴州縣丞萬其靖直隷山東何澍順天山東劉學堃湖南福建鄭琳湖南北河孫孝藩安徽四川潘嘉馴安徽江蘇錢正方雲南山東張傳耜安徵四川尤華鈺江蘇四川程逵鴻江蘇浙江廖冕江西福建朱玉琛江蘇河南焦應庚江蘇山東吳達浙江四川陳世輔四川湖南縣主簿張藻安徽北河楊鼎貞江蘇北河劉爔四川北河胡其溶浙江江蘇張文運河南北河州吏目王維翰順天甘肅府司獄錢寳宸浙江山東巡檢鍾祖光廣西廣東湛恩澍湖南山西吳同登江蘇湖南李廷慶江蘇北河孫多年安徽湖北金全慶浙江廣東王開藩四川湖北陳言昌江西四川楊兆蘭山東湖北從九品謝慶榮福建北河張湘順天四川黎寳麟湖北江蘇何蔚生江西雲南高承裕四川江蘇莫樹滋浙江河南徐錫珪浙江河南姚守榖浙江廣東典史居培松江蘇浙江濮蔚文江蘇四川鄒熙培江蘇山東姚起田湖南江西閻文哲湖北四川覺羅惠麟正藍四川顧鋆浙江直隷樓炳瑩浙江直隷王延福浙江直隷張宗藩浙江江蘇侯錫蕃河南直隷未入流梁錫齡順天江西王永齡江蘇四川孫念祖甘肅四川○海防例指省分發府經歴蔡治華順天河南巡檢葛其杰安徽福建○籌餉例指省分發縣丞陸福昌江蘇浙江典史茅大年順天河南王叔嶲江蘇山東○特旨掣籖分發鹽運司運判鹽提舉升銜張鵬展安徽○勞績掣籖分發知府馮相華廣東○勞績指省分發道馮相榮廣東廣西知府焦宗良江蘇山東許之琪浙江山東花翎吳積銞浙江直隸直隸州知州花翎世襲騎都尉恒秀廂黃福建知縣郭紹聞河南山東羅忠祥安徽湖北李寳枬直隷浙江巡檢魏程先湖南江蘇從九品未入流藍翎童振聲安徽甘肅○進士指省分發知縣張鍵雲南貴州○恩蔭掣籖分發通判李光麟湖南○應補呈請分發知縣舒泰正紅河南州吏目張鎔浙江山東巡檢沈祖德浙江山西未入流羅詩源湖北江西 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[有九如虎]  
　　粤婦周氏向在吉隆居住不知其所操何業去臘由隆抵叻言欲尋雇傭不往隆工作遂雇定同籍陳姓黎姓二人議明每月工洋五元當議定時陳黎二人語婦云現因歲暮需用孔多求每人先給兩月工値到隆之後按月扣回婦諾之爰各給以銀餅十枚并與訂定程期偕同前往詎陳黎二人得婦資後頓起不良之念意圖騙賴乃相與遁匿不知所之婦四處偵尋因聞人言此二人匿在柔佛地方婦聞耗卽於十二日赴柔尋覓至大吧窰地方適與二人相遇婦見之卽責問其不來之故陳黎二人見婦獨行無伴以爲荏弱可欺因出惡言肆其毁辱婦怒上前纒扭陳黎二人因恃其血氣欲執婦而毆之不意婦技擊素精身手復靈便異常陳黎二人均非其敵以故拳足甫交卽被婦按之於地莫能少動二人至此知非婦敵不得已低首就擒婦因將此二人帶回丹戎巴葛友人家中着其覓人備資來贖二人不得已乃函致其戚友四處張羅始如其數婦領銀後亦不深究縱之使去 
[虹口委談]  
　　江北人四六子向以小工餬口生有子女二人女名快丫頭年逾花信尙未字人其子則去年聽冰上人言娶山東人倪老二之女爲室賃居美租界裏虹橋浜四六子日得工資不能贍養遂命女及媳至裏虹口寳昌繅絲廠工作前日不知因何口角不料快丫頭突持利剪刺傷其嫂之頭鮮血淋漓痛不可忍奔回家中哭訴其母忿甚立卽携女至小四子家向之饒舌小四子之婦雌虎也扭住媳母敬以老拳媳母受辱不甘於昨日午後四下鐘時糾集多人扭小四子夫婦至新虹橋某茶寮啜茗評理旋經人爲之排解令小四子之子購香燭叩頭服禮付給茶資詣人始鳥獸散○前日午刻有某甲者乘東洋車過外大橋行經百老匯路遇一大行某號馬車轔轔而至馬忽驚躍碰傷甲之車輪甲仆於途馬車飛馳而去及車夫將甲扶起則已遍身泥汸乃至一大行向執事者詰責執事者婉言賠罪甲遂悻而回 
[英界公堂瑣案]  
　　包探黃四福禀稱前者王桂三誘拐案發送請蔡大老爺遞籍後復來此再行遞解今仍在滬是以拘請訊懲王供稱小的係丹徒縣人如今不敢犯事矣宋别駕判令笞責一百板仍行遞籍○邵東生訴稱小的向王大紀買麻花兒偶然爭執被伊推跌致傷額角王供稱小的係寍波人在餅攤爲夥伊嫌麻花兒太冷以致口角不敢行兇宋别駕騐邵所傷甚微判令將王管押五日○趙四福訴稱小的在虹口當小工周春法前來爭奪并用煤塊擲傷額角由捕拘拿送案周供稱小的係甯波人彼此爭做只乞施恩宋别駕騐得趙略有傷痕判令將周管押五日 
[法界公堂瑣案]  
　　西人哈利生控包薛氏欠洋一案葛同轉會同祁繙譯官迭次訊問已據包薛氏供明所有前後借項已於去年十一月十八日一併還淸並無蒂欠葛同轉商請祁君將包薛氏仍交原保聽候傳案覆核昨禮拜六堂期飭探傳包薛氏並西人哈利生到案同轉與祁君檢閲原卷謂包薛氏曰爾呈遞禀詞所有達立多借項於去年十一月十八日一併還淸何以十一月初十日西人向爾索欠供稱十月初二日付長利洋三百元又問前後總數還過幾何供稱五百元印子還過六百元又還長利一百元資本三百元問因何據上寫因百廿及一百元供二十元卽加上之利問印子洋如何還法供摺上每日正面還四元反面一元長利八個月計七十二元交與達立多資本三百元交到捕房祁君將情轉告哈利生哈　不合其三百元一項尙少四十元祁君又轉違同轉包薛氏供西人因一併還楚所以將票給還况三百元一項達立多自願讓收洋二十元作九折償還哈利生呈遞西字帳目同轉與祁君統核前後總數謂包薛氏所供與摺上數目符合遂飭退去候祁君禀明領事傳案覆核票據存堂○包平和鞋店主包雨亭携合同票據一紙計洋三百元以一分七厘起息投法公堂控張仁生等串同陳馬氏將僞禀滋詐經克捕頭飭探提張仁生方子華陳籣舟陳馬氏等一干人解案請訊包又呈僞票一紙訴稱去年五月曾來冒取因被兔脱未經控訴張仁生供在順源糖坊爲夥由方等將此票托抵銀洋陳馬氏供其姊彌留時遺下此票給予小婦人方子華供與娻籣舟同向陳馬氏借來陳馬氏供姊於去年九月逝世並未取過利息此次因方等拮据暫借此票轉抵同轉閲視息摺謂立據在光緒十七年何以先在七年取息顯見情節不符陳馬氏供外甥張桂林其母未死以前曾經取息伊住英界香粉弄同轉著將陳馬氏押候飭探查明禀覆張仁生方子華陳蘭舟交保原告斥退候傳案覆訊票據二紙息摺一扣存案備查○廿二號華捕禀稱小的巡至黃泰豐京貨店門首見小車裝載火油五箱其店内已存四箱半違犯租界定章上前盤問卽被店中人將小的拉住令出店秦士全毆擊撕破號衣求請懲辦張子卿董順卿張桂卿等同供在該店爲夥火油只有四箱半因巡捕與出店互扭上前解勸不敢行兇同轉與祁繙譯官傳商以該店違犯章程著每箱罰洋一元又令賠號衣洋三元出具不再違章　結秦士全逞兇毆捕本當究辦因已判罰著押至下午五點鐘釋放○胡阿壽控李阿木串同拐匪將女孩誘拐一案經葛同轉訊供著將李阿木押候傳到見証再核此巳屢紀報章昨據趙老三及許龍生投案趙供開設老虎灶樓面設鋪以供野雞挑夫樓宿當時在老虎灶啜茗後拐匪旋卽走散胡又稱陳阿三曾與拐匪同宿一宵陳阿三供曾與拐匪同住吉祥街小客寓内問拐匪何名供稱不知李阿木供陳阿三旣與拐匪同宿不知底藴請向詰問陳阿三供拐匪係崇明人所領小孩乃係姪女許龍生供拐匪於正月廿三夜住宿一宵知非安分之人次日卽不留宿李同拐匪至蕙芳樓茶館啜茗卽被縱去同轉謂陳阿三曰爾如實供尚可從寛若將小孩領回尙有賞賚陳供正月十七八等日曾往虹口查訪兩日並無蹤跡同轉飭將陳阿三還押李　木供弟名小金福在金利源碼頭爲小工同轉飭探帶同李阿木至小金福處查問趙許二人交原告帶出帮同尋緝下期投案備質○東洋車夫某甲於昨日下午手持寗綢衣料一包投法捕房聲稱係坐客遺失不敢隱匿求請收存克捕頭以該車夫頗知大義嘉奬數語命將此包暫存候失主認領 
[陰德耳鳴]  
　　隱名氏樂助順直賑捐洋銀五百元無名氏三十元當此待赈孔殷之際不吝解囊較尋常救命之功尤徵倍蓗矣乞登報牘叩謝鴻慈[  上海六馬路仁濟善堂籌振公所施善昌等謹誌]  
[鄂省官報]  
　　新正月二十三日候補縣周守典奉兩司委二十日禀知讞局帮審○二十四日委辦宜昌士藥税總局候補道葉禀見辭赴宜昌襄陽府同知唐華　宜城縣黃依麟委辦武穴卡釐局候補縣余吉甫祝汝嘉起服來省藩憲牌示雲夢縣典史員缺飭准補之史悠森赴任○二十五日候補府許炳恭奉司道委辦淸查交代局武昌讞局候審所候補同知黃秩柄奉委留辦賑捐新海防捐輸事務俱禀知安陸府同知盛　缷署宜昌府同知事調署荆門直隸州事江夏縣諸謝委調署江夏縣　任黃梅縣徐士彥署通　縣事葉熙錕署恩施縣事本任　陽縣鄭敦詰俱禀見謝委鐵政局委員揀選知縣徐苞見辭赴京本任安陸縣陳實樹禀辭回籍帮辦漢鎭保甲局署漢陽縣禮智巡檢孫炳煜禀知任事 
[皖省官報] 　 
　　正月廿五六日壽春鎭王幼山委辦皖南土藥提調會辦洋務保甲同知吳乃斌太和兼亳州土藥分卡巡檢陸昭調署廣德州吳雲濤　州同知周康榕均辭巡檢黃萬増知奉委帮辦賑捐局文案差○廿七八日牌示候補知府楊綜淸委署寗國府新選祁門縣王錫光飭赴新任委辦華陽厘卡本任頴川府　判任棠六安厘卡知縣史攸康頴上厘卡汪錫麟蒙城縣胡　祺頴　縣馮繼昌均辭本任懷遠縣黃樹棻謝奉飭知賞還頂戴註册留緝按照磨兪光烈辭委解京棕候補直隸州引恩培到赴蕪湖來知州姚學仁辭赴蘇滬採辦大閲賞　差知縣方維濬知丁外艱巡檢湛元珠到赴宿松查牙帖回缺署太湖後部司祝慶恩到桐城六百丈司李懷　到 
[邗江官報]  
　　正月廿五日南河同知沈司馬　慶公幹抵揚葛鹺尹培源委蘇州餉陳鹺尹憲委赴泰屬查勘范堤高郵州錢刺史到揚○二十六日童鹺尉士成銷廟灣鎭　鹺尉承廣銷新河口分發巡檢程鹺尉運鵬禀到○二十七日鹽城縣劉大令崇照過揚吳分轉允徠銷四岸總巡笪鹺尉均委南掣監秤程鹺尹宇淸銷泗　溝差 
[上海六馬路仁濟善堂籌賑公所施少欽經收山東順直賑捐十二月廿一至三十日淸單]  
　　古越惜道味齋主助洋三百元新號二百元林實記四十元隱名氏孫病愈完愿鎖邑劉承煜福五三户各二十元尙志堂楊十六元江西贑州會昌縣慕友十二元甬上王蓮舫母病愈完願傳玉珊妻產平安公記保平安沈震記求病愈莘學耕堂劉福記孫硯香有心無力氏無名氏九户各洋十元鍾錄卿八元不留名七元莊雨衡妻病求復元施耀德子賀分保平安娥氏省年費東字求福壽安康無錫無名氏文獻堂無名氏七户各六元劉曉記五元一角榮昌老廠榮昌新廠余梁氏三户各五元無名氏罰欵亷讓子母壽辰麫資鄭雲瑞祈合家平安顧錫桂四户各四元退修齋沈學興各三元　薇卿求岳母康健顧潤押歲資凌氏求病愈鎬興金懋熙王金氏六户各二元綺園一元三角章姓徐隱名瑞昇泰丁張氏無名氏胡玉記馬雲記七户各洋一元馬姓洋七角古黟五角存心人三角徐根光二角江西裴李氏紋銀八十兩京都張瑞占爲父八旬冥壽五兩義生榮銅洋廿四元匯通當銅洋十六元免害居銅十四元無名銅十元淸河蘭記銅七元養性居銅洋五元張雪堂復泰各銅一元廣和糖行來王保初等四十三户六千文何景華等三十九户二千五百六十五文周春芝等十户一千四百文陳國太等十七户一千三百五十文以上共收洋八百三十九元一角銅七十八元紋銀六十五兩錢十一千三百十五文 
[法公堂目一千八百九十三年正月分起至六月底止罰欵收付淸單]  
　　收宋玉如議買贓酒罰洋十元兪龍昌等犯賭搜洋一元二角三分罰洋四元林有豫等犯賭罰洋十四元周昌林等犯賭罰洋二元唐阿三等犯賭罰洋十二元方保和等犯賭搜洋五角陳阿四不捐車照罰洋二元徐文標等犯賭罰洋三元陳四木收　罰洋八元六角　阿全等犯賭搜洋二元二角七分罰洋四元蔡阿金等犯賭搜洋一角五分罰洋六元繆金全等犯賭搜洋二角四分罰洋四元何錫照等犯賭罰洋五元邵金生等犯賭搜洋一元四角罰洋五元畢理卿等放風筝扭打罰洋二元金炳仁收贓罰洋十元李松林等犯賭搜洋一元七角五分罰洋八元龔伴榮違禁吃講烟罰洋二元沈大慶等販小錢罰洋二十元張寳記私將人車租出罰洋一元張王氏販小錢罰洋十元何守富犯賭搜洋二元罰洋一元彭順德爭吵罰洋二元以上共收洋一百四十五元一角四分○付護勇解案車力洋一角徐海工食洋四元彙成煤柴洋七元九角三分徐海工食洋四元徐源盛做窻帘工料洋一元九角徐海工食洋四元聚寳齋刻公堂信票板洋七角丁聚印信票工料洋一元一角宋升工食洋四元公堂用拖布洋四角宋升工食洋四元彙成煤柴洋二元七角五分護勇解案車力洋二角宋升工食洋四元護勇解案車力洋二角以上共付洋三十九元三角八分餘洋一百五元七角六分 
 
 

Page 10

 
 
   
 
 

Page 11

 
 
[光緒二十年正月十四十五日京報全錄]  
　　宫門抄○諭旨四道錄前○直督李奏甄劾庸黯　職各員摺○又奏保舉人才請送部引見片○黔撫崧奏　　　無徵存　　　　　造報交代各案摺○桂撫張奏派員查閲邊防各營秋操情形摺○又奏請將春操歸併秋季校閲片○江撫德奏越　　七第八兩批漕折銀兩片○閩督譚奏揀員調補同知摺○正月十四日○嵩山請假十日○正藍漢奏派署符宴之大臣派　　　○召見軍機麟中堂皇上明日卯初至大高殿壽皇殿行禮卯正升保和殿筵宴蒙古王公後至皇太后前請安畢　　○正月十五日○禮王謝署廂監旂漢軍都統恩○博公明桂各假滿請安○熙敬　署管宴大臣恩○内務府奏派雍和　　經派出施恩榮○召見軍機明日廷臣宴午初入座○○大學士直隷總督一等伯臣李鴻章跪奏爲甄劾庸黯不職各員叅摺仰祈聖鑒事竊州縣爲親民之官關係民生休戚其有庸劣不能稱職者必須隨時察看據實甄汰兹查慶雲縣知縣吳家麟揩置張皇操守不謹臨城縣知縣李耀東辦事　頇官聲平常晉州知州瑞徵庸懦無能難膺煩劇永年縣知縣楊誠一聽斷草率年力京衰捐升知府宣化縣知縣王家瑞粗率任性不洽輿情東明縣知縣徐銓才識平庸緝捕不力以上六員應分别叅辦擬請旨將吳家麟李耀東卽行革職瑞徵以通判歸部選用楊誠一王家瑞均勒令休致徐銓開缺另補以示懲戒如蒙兪允所　各缺本　現有應補人員應請扣留遴員請補合並聲明所有甄劾不職各員理合繕摺具陳伏乞皇上聖鑒訓示謹奏奉硃批另有旨　此○○李鴻章片再治事首在得人選才必先歴試臣久膺疆寄留意人才每遇屬僚材器可用者詳加考察旣有所見臣自應隨時論薦以備聖明採擇查有候補道保定府知府朱靖旬勤求民事練達老成在任已歴十年迭經薦舉卓異保定發審局爲通省獄訟總會之地該員總司局務事必躬親遇有疑難大案盡心推讞多所平反吏才精敏人所稱最候選道劉啓彤前由總理各國事務衙門奏派出洋徧歴回華後將著英法印度政事鐵路各册進呈御覽該員採訪精詳有裨時務奉旨發交臣處差遣委用該員明體達用樸健耐勞於洋務吏治均能認眞研究上年晉邊大旱經臣奏派前往辦賑周歴荒山窮谷全活甚多並代籌善後積榖之資晉中官民交口感頌道員用候補知府獨石口同知潘靑照迭署延慶蔚州懷來萬全張家口各廳州縣凡所設施皆思慮精到可垂久遠士民樂其條教嚴密而不涉煩苛去歲北口内外旱荒該員多所救濟仁政所感咸願集資助賑活人無算輿頌翕然歴任道府皆稱其能實爲循良之選以上三員臣知之甚確不敢壅於上聞合無籲懇天恩俯准將該員朱靖旬等由臣咨送吏部帶領引見應如何錄用之處出自逾格慈施臣爲人才難得起見是否有當理合附片陳請伏乞聖鑒訓示謹奏奉硃批朱靖旬等著交吏部帶領引見欽此○○頭品頂戴貴州巡撫奴才松蕃跪奏爲黔省屬庫查無徵存未解銀兩並交代各案依限結報遵照章程開具淸單恭摺具陳仰祈聖鑒事竊查户部議奏各直省交代應令按限淸楚一摺欽奉上諭各督撫嚴飭司道等各官悉心綜覈並嚴提已徵銀兩統歸司庫其各屬接收交代亦照山東章程依限結報每年於歲終開單彚奏等因欽此又户部咨開各省交代除額設倉糧及應留屬庫坐支銀欸例由該管道府隨時盤查此外徵存應解之欸勒限兩個月掃數提解藩庫逾限不完卽行叅辦統令於年終開單彚報一次明列交代幾案每案有無徵存限滿有無欠解曾否叅辦一一註明等因歴經遵辦在案奴才查黔省額徵正耗錢糧爲數無多定例九月開徵以年底完半爲上忙次年三月全完爲下忙歴係儘收儘解年淸年欵自咸豐四年以來因上下游逆匪滋事地方士庶或集團堵剿或遷徙流離以致田土荒蕪錢糧未能及時完納且被擾之區民力拮据實難徵收前撫臣曾將被賊擾害地方節年應徵丁糧秋米先後奏請分别全免减免在案兹查各屬已徵錢糧均係隨時解司實無徵存未解銀兩各屬交代自同治十二年肅淸以後所有造册舛錯遲延職名限内結報者邀請免議限外結報者卽隨案開叅現據署布政使唐樹森開單具詳前來除飭催各屬迅將光緖十八年下忙未完錢糧掃數淸欵並查明徵收十九年上忙錢糧截至年底已未完解數目另行奏報外謹將黔省屬庫查無徵存未解銀兩曁交代按限淸楚緣由繕具淸單恭摺具陳伏乞皇上聖鑒謹奏奉硃批户部知道單併發欽此○○頭品頂戴廣西巡撫臣張聨桂跪奏爲派員查閲水陸邊防各營秋操情形恭摺具陳仰祈聖鑒事　前撫臣馬丕　於整頓防營摺内奏明每年春秋兩季派員查閲水陸邊防各營迭經按季奏報在案臣維粤西外接蠻荒内多伏莽緝匪與防邊並重陸軍偕水勇分屯選將尤貴練兵宜嚴簡閲循名必先責實共懔操防兹届秋操之期經臣照章派員查閲去後旋據省防營務處補用道方長華署左江道劉亮沅署右江道趙時熙太平思順道蔡希邠先後將閲過各營禀報前來臣覆加考核證以見聞其間紀律嚴明兵精械足以提臣蘇元春督辦之邊軍二十營爲通省之冠副將王寳華所帶中軍中營都司韋正光所帶左軍右營通判梁學智所帶右軍右營遊擊戴慶有所帶水師中營爲水陸之冠其餘各營亦均勇技兼精日有起色間有不甚得力之將弁勇丁經臣隨時分别撤換淘汰仍嚴飭各營認眞操練加意巡防務期精益求精以仰副聖主整軍經武之至意所有秋季派員查閲水陸邊防營勇事竣情形謹會同兩廣總督臣李瀚章恭摺具奏伏乞皇上聖鑒訓示謹奏奉硃批知道了欽此○○張聨桂片再粤西防營春秋兩季調操自前撫臣馬丕瑤奏明遵辦以來營務日有起色現在秋操事畢專摺奏報臣考核之際詳加查詢咸謂粤西春間雨水過多閲　之員與調操將士水陸馳驅往往不能如期集事兼之冐雨遄征染受山嵐瘴癘之氣士馬易生疾病而靑黃不接之際宵小竊慮潛滋因調操而致防所空虚轉恐巡緝未能得力凡此均屬實在情形臣念立法期於必行尤貴因時損益春秋巡閲旣有窒碍之處自宜略爲變通擬請嗣後將春操歸併秋季校閲庶營務操防兩有裨益理合附片陳明伏乞聖鑒謹奏奉硃批著照所請兵部知道欽此○○德馨片再江西省光緒十九年分漕糧體察淸形仍難起運本色應請循舊折徵經前護撫臣方汝翼據實具奏奉硃批著照所請户部知道欽此欽遵並催完光緒十九年分漕折銀三十萬兩分作六批札委補用知縣王金元等先後領解赴部交收經臣附片奏報在案兹據督糧道鄧蓉鏡詳稱現又催完光緒十九年分漕折銀十萬兩分作兩批以五萬兩作爲第七批札委截取知縣徐寳　以五萬兩作爲第八批札委候補通判范啓恒各領解於本年十一月十八二十二等日起程查照舊例仍由湖北安徽江蘇山東直隷等省正站行走解交部庫等情前來臣覆核無異除照例分别塡發勘牌撥兵護送飭令該委員小心管解星速遄行確探前進曁咨移部科並咨前途各督撫一體撥護以昭愼重一面嚴催赶徵續解外所有起解光緒十九年第七第八兩批漕折銀兩緣由理合附片陳明伏乞聖鑒謹奏奉硃批户部知道欽此○○頭品頂戴閩浙總督臣譚鍾麟跪奏爲揀員調補要缺同知以資治理恭摺仰祈聖鑒事竊查福州府海防同知徐承禧於光緒十九年九月初八日丁母憂照例以聞訃日作爲出缺日期歸九月分截缺所遺係衝繁難要缺例應在外揀選升調該同知分駐南臺華洋雜處兼辦通商必须深知大體之員方克勝任臣督同藩臬兩司逐加遴選各項候補同知及勞績應升各員人地均未相宜亦無卓異引見回任候廾之員惟有現任漳州府雲霄同知倪惟欽年三十九歲雲南昆明縣進士由内閣中書俸滿截取記名以同知籖掣福建光緒十二年十一朋二十五日到省補授漳州府雲霄同知十六年八月二十二日到任該員才識穩練爲守兼優於海疆風士洋務情形最爲熟悉以之調補福州府海防同知人地相宜歴俸已滿三年任内並無已起疏防　四叅及有關降革留任處分合無仰懇聖恩俯准以倪惟欽調補福州府海防同知實於地方有裨如蒙兪允該員係現任調補同知銜缺相當毋庸送部引見並免覈計叅罰所遺雲霄同知係選缺照二留一咨新章係第一次留補之缺閩省現有應補人員俟准部覆再行揀員請補據福建藩司黃毓恩臬司張國正會詳前來除咨部查照外謹恭摺具陳伏乞皇上聖鑒勅部議覆施行謹奏奉硃批吏部議奏欽此 
 
 

Page 12

 
 
[光緒二十年正月十六十七日京報全錄]  
　　宫門抄○諭旨四道錄前○新撫陶奏揀補兵備道摺○豫撫裕奏知州催科勤奮懇恩優奬摺○又奏飭知縣赴任片○晉撫張奏解還嵩武軍駝乾銀兩片○湖督張奏三省會哨情形摺○正月十六日○恩公愛隆耆齡各假滿請安○徐致祥謝放浙江學政恩○顧璜謝署順天府府尹恩○海公等東黃寺聽經覆命○召見軍機松森徐致祥顧璜皇上明日已正至慈寗宫演禮○十七日○橚貝子由西陵回京請安○福州副都統綽哈布服滿請安○會章續假五日○召見軍機崇禮○○頭品頂戴甘肅新疆巡撫臣陶模跪奏爲揀員請補兵備道要缺以裨地方恭摺仰祈聖鑒事竊准吏部咨光緒十九年三月三十日奉上諭甘肅新疆阿克蘇道陳名鈺著開缺送部引見欽此等因按行文程限計算應以本年六月十六日接到部文之日作爲開缺日期所遺阿克蘇兵備道係衝繁疲三項要缺亟應遴員請補以重職守查南路新設各缺經前撫臣劉錦棠奏准由外揀補一次後援照甘肅變通章程道府丞倅州縣以及佐雜各要缺將現任各員按照應升官階任内無論有無升案並是否到任實授以及歴俸試俸未經期滿各員准擇其人地相宜者一律升調其初任候補到省在後各員亦准通融揀選題補等語又甘肅候補人員如熟悉邊務調赴新疆差遣遇有人地相宜缺出准予請補今阿克蘇兵備道要缺於現任人員内逐加揀選非現居要缺卽人地不宜惟查有署理喀什噶爾道鹽運使銜新疆補用道李宗賓年六十歲湖北蘄州人由文童於咸豐六年投効軍營攻剿童司牌等處賊壘案内保戴六品藍翎回援宿太及攻克太湖縣城案内彚保九年七月二十二日奉上諭著以從九品不論雙單月遇缺選用欽此攻拔石牌僞城案内彚保是年十一月二十四日奉上諭著免選本班以府經歴縣丞不論雙單月遇缺先選用欽此攻勦懷桐大股援賊案内彚保十一年正月十一日奉上諭著免選本班以知縣留於安徽不論繁簡遇缺儘先卽補欽此攻克桐宿等縣城垣案内彚保是年十二月二十日奉上諭著免補本班以同知直隷州知州仍留安徽不論繁簡遇缺儘先卽補並賞換花翎欽此克復廬州府縣城垣案内隨摺奏保同治元年四月二十九日奉上諭著免補本班以知府記名遇缺簡放欽此克復盩厔縣城案内彚保三年四月二十八日奉上諭著交部從優議叙欽此剿辦蔡啓二逆攻拔西大峪保案内彚保是年十月三十日奉上諭著加道銜欽此收復寗靈城垣案内奏保五年八月初三日奉上諭著補授雲南臨安府知府員缺欽此准前署陝甘總督臣穆圖善奏准留辦經手未完事件八年四月卸署府篆八月復委代理寗夏府事攻拔蘇家燒坊案内彚保九年十一月初一日奉上諭著賞加布政使銜欽此部議另核請奬十年二月交卸府篆寗夏府守城防案内彚保是年十二月十二日奉上諭著遇有道員缺出儘先題奏並賞加布政使銜欽此部議如遇有道員缺出儘先題奏註册所請加布政使銜及攻克王家疃莊賊巢案内奏保二品頂戴均改爲議叙給予隨帶軍功紀錄六次十年十一月初八日奉上諭著補授甘肅蘭州府知州所遺員缺欽此准部奏補蘭州府所遺寗夏府知府員缺十二年三月初二日奉旨依議欽此十一月委署鞏昌府事十三年七月交卸九月飭回寗夏府本任准前寗夏將軍臣穆圖善於隨征出力人員案内奏保是年九月十六日奉上諭著俟補道員後賞加布政使銜欽此蘭隴肅淸籌解協餉及各項差使案　彚保從優議叙部議照准光緒二年十月十五日具奏奉旨依議欽此三年十二月呈請開缺養親經部覆准四年二月交卸府篆因在任查禁鶯粟案内奏叅暫行革職五年閏三月二十八日聞訃丁母憂回籍守判服滿起復仍赴甘肅經前陝甘總督臣譚鍾麟奏請查銷暫行革職處分奉旨吏部議奏欽此部議准其開復出考給咨赴部引見仍回原省補用十年六月初六日具奏奉旨依議欽此遵卽請咨赴部引見十一年十二月初五日經欽派王大臣騐放覆奏仍回原省照例用奉旨依議欽此復經前欽差大臣穆圖善奏調總理東三省練軍營務處兼管文案事務十三年六月以廉靜明練處事精詳奏保奉硃批著交軍機處存記欽此嗣因經手事竣請咨回省候補十五年正月二十日到省十六年經前護理新疆巡撫臣魏光燾調赴新疆差委九月二十日到省旋奏請以道員歸於新疆補用十七年正月十七日奉硃批著照所請吏部知道欽此六月委署喀什噶爾道篆務八月十六日到任臣查該員李宗賓老成練達勤愼有爲現在署任内辦理中俄交涉及地方事件均屬裕如邊情尤爲熟悉以之請補斯缺實堪勝任人地亦極相宜合無仰懇天恩俯念要缺需員准以新疆補用道李宗賓補授阿克蘇兵備道員缺洵於地方有裨如蒙兪允該員以道員請補道缺銜缺相當毋庸送部引見再該員署任内並無叅罰案件合併聲明謹會同陝甘總督臣楊昌濬恭摺具陳伏乞皇上聖鑒謹奏奉硃批吏部議奏欽此○○頭品頂戴河南巡撫奴才裕寛跪奏爲知州催科勤奮籲懇天恩照例優奬以昭激勸恭摺仰祈聖鑒事竊查定例直省州縣一官經黴有分數錢糧數在三萬兩以上九年於奏銷前全完者於照常議叙之外准其指定應升之階保奏免其送部引見等因遵照在案今查有知府用禹州知州李樹基經徵該州錢漕數至三萬兩以上自光緒八年起至十八年止除十年曁十一年並非該員一手經徵扣除不計外其餘前後接算九年均係一官經徵俱於奏銷前掃數全完並無因災停緩等情洵屬催科得力如終勤奮例得指定升階保奏據布政使廖壽豐糧儲道王維翰會詳前來奴才查該員李樹基於同治五年因在襄城縣生擒自逆出力保奏十二月十六日奉旨着俟補缺後以知府用先換頂戴欽此欽遵在安查該員已得有知府用升階合無仰懇鴻施俯准將知府用禹州知州李樹基仍以知府在任卽升用昭激勸除咨部查照外爲此恭摺具陳伏乞皇上聖鑒訓示謹奏奉硃批着照所請吏部知道欽此○○裕寛片再署新安縣知縣杜玉調省另有差委的遺員缺應行委員接署查有息縣知縣宋克揚穩練精明堪以調署查明該員任内並無盜刦已起四叅及經徵錢糧有關降調處分與調署之例相符又部選湯陰縣知縣王祖畬先以該員初膺民社情形未熟留省學習因係科甲出身旋又派充癸已恩科内簾官奏明在案闈差完竣後歴練有時該員於地方事宜已識端緒應卽飭赴新任以專責成據藩臬兩司分别會詳前來除批飭檄遵外理合附片陳明伏乞聖鑒謹奏奉硃批吏部知道欽此○○張煦片再前准部咨山西藩司河東道兩庫舊欠免解嵩武軍駝乾銀二十六萬八千七百兩仍令分年籌撥按期解交北洋大臣查收歸還該軍原欠洋欵准其作正開銷等因當經分飭遵照並將光緒十七年十二月分曁十八年三月六月十二月分應解銀兩如數委解分别奏咨在案兹據布政使胡聘之詳稱在於司庫籌動銀四萬四千七百兩又河東道解到銀一萬兩共銀五萬四千七百兩差委候補知縣丁維晉管解於十一月二十八日起程前赴北洋大臣衙門交納作爲本年十二月分應還嵩武軍駝乾銀兩以濟要需等情請奏前來臣覆核無異除分咨户部北洋大臣查照外謹合詞附片陳明伏乞聖鑒謹奏奉硃批户部知道欽此○○頭品頂戴湖廣總督兼署湖北巡撫臣張之洞跪奏爲三省會哨事竣邊界靜謐恭摺仰祈聖鑒事竊照湖北鄖陽宜昌施南等府界連四川陝西兩省山深林密最易藏奸向係責成鄖陽宜昌二鎭於每年農隙時酌帶兵丁各赴邊界地方與四川陝西各鎭協總兵副將會同巡哨年底專摺奏報歴經遵照辦理在案今届光緒十九年會哨之際經臣查照成案咨會四川陝西督撫並分飭湖北鄖陽宜昌二鎭總兵各赴邊界地方認眞會哨去後兹據湖北鄖陽鎭總兵何長淸呈報於本年十月十六日行抵陝楚交界之蓮花寺與陝西陝安鎭總兵姚文廣見面會哨又據署湖北宜昌鎭總兵湖廣督標中軍副將蔣澤斌呈報於本年十月二十五日行抵川楚交界之火峰界嶺與署四川重慶鎭總兵張祖雲見面會哨並據該鎭等聲稱所過地方及沿邊一帶均極靜謐並無游匪溷跡其間等情前來臣查湖北鄖陽宜昌施南等府邊界層巒疉嶂道路分歧匪徒出没靡常禁暴詰奸不容稍懈且時値冬防緊要巡緝尤當嚴密除仍飭各鎭曁地方文武員弁隨時督率兵役認眞巡防外所有本年三省會哨事竣邊界靜謐情形謹循例恭摺具奏仰慰宸厪再新授湖北提督臣吳鳳柱尙未到任毋庸會銜合併陳明伏乞皇上聖鑒謹奏奉硃批知道了欽此 
 
 

Page 13

 
 
[光緒二十年正月十八十九日京報全錄]  
　　宫門抄○諭旨三道錄前○東撫福奏請准已故提督從優議卹將事蹟宣付史館立傳並附祀故撫臣專祠摺○滇撫譚奏調署府州縣各缺片○桂撫張奏請將各屬奏銷展　造報片○東撫福奏甄别教佐各員片○正月十八日○湖北正考官彭述到京請安○鍾公假滿請安並謝得賞恩○召見軍機彭述皇上明日辦事召見後至皇太后前請安畢未初至紫光閣筵　　　　　　　 
宴蒙古王公○正月十九日○掌儀司奏二十一日二十三日祭奉先殿澤公瀾公行禮○召見軍機立山○皇上明日已刻至慈寍宫演禮○○尙書銜山東巡撫奴才福潤跪奏爲已故提督勳勞卓著功德在民籲懇天恩俯准從優議卹將事蹟宣付史館立傳並兩祀前撫臣張曜專祠以彰忠藎恭摺仰祈聖鑒事竊據嵩武軍營官記名提督楊壽山林秀全補用總兵杜金標胥明德儘先　擊張奉先等聨名呈稱前分統駐東嵩武軍頭品頂戴記名提督西林巴圖魯王得魁存年五十三歲係河南汜水縣人由武童於咸豐十年投効前河南團練大臣毛昶熙内充勇殺賊立功維時原任山東撫臣張曜在豫統領豫勝營稔知王得魁忠勇調赴行營初以數十騎衝突賊陳解魯山縣圍自是每戰必當前敵巨逆張鳳淋據汝寗府王靈莊塞得魁激誘出戰短兵相持刀傷兩腿血流如注堅忍奮搏幸生擒之尋又攻克尙店黃坡各大寨同治三年三月馬山口之役粤逆大股方由内鄉縣南竄與逆捻張總愚勾合二十四日得魁首先陷陣手斬悍賊十數名復率隊抄賊後破賊壘二座鏖戰四時許賊始翻山向西南奔竄追殺二十餘里斃悍賊七八百名生擒二百餘名斬僞將軍唐姓僞指揮劉得保僞檢點何子整等二十七名復隨張矅擊賊於老觀河東岸生擒　陳二賊目四五月間在楚豫交界之處連獲勝仗六月解麻城縣圍七月攻賊於商城之李家集等處殺賊百餘名擒逆首徐會慶等八月羅山宣化鎭盤踞悍賊三四萬得魁兵不滿千戰走追至棗陽唐縣等處斃賊無算四年二月確山縣東門外遇賊大戰獲勝一路追賊出境五六月間張總愚圍嵑陽時皖臬英翰被困得魁由亳州星夜渡河進攻賊壘遂解重圍六年張總愚竄豫得魁遏守許州八里橋以少擊衆生擒要逆數十名賊不得前旋檄調山東安山戴家廟防守運河十二月張總愚由山陝回竄河南得魁督隊兼程回豫行至湯陰縣　與賊接仗自六年除夕鏖戰至七年正月元旦日暮雖饑甚不稍休息賊竄至直隷得魁轉戰而前直至保定府西無日　戰事最著者澽沱河之戰生擒悍賊數十名轟斃並擠入河内人馬不可數計而饒陽之戰尤關全局先是張總愚渡河北竄聲言南折實欲西　易州張曜洞知其情派得魁督軍突起兩面夾擊殺賊甚夥並轟斃要逆張五核賊膽始寒遂復東竄嗣會合大軍殲除張逆　　直東無役不從是年冬隨軍西征行至山西河曲縣古城十里灘等處賊連營百數十里我軍屢攻不利得魁以所部馬隊首先衝鋒廣設疑兵聲東擊西乘夜縱火賊傾巢出禦伏兵四路邀擊賊走敗走晉省肅淸八年由河曲起行走草地歴淘海且戰且進先解阿拉善王圍追剿至甘肅寗夏之阿克蘇前燒房九年正二月攻克杜家寨賊巢十二月攻克王家疃擒賊首王三春斬之十年正月力攻通昌通貴里癅矛馬札虎等匪得魁額左中槍深入寸許裹創搗穴收隊後暈絶一晝夜起出槍子次日又進隊納家生擒逆首納文元河西三縣肅淸十二年　軍出嘉峪關進剿纒匪十二月拔赴哈密得魁委辦開通十間房等處運道曁屯田事宜雪地氷天五閲寒暑悉心闢治化險爲夷光緒三年進攻吐魯番隨同大軍克復滿漢兩城進兵喀喇薩爾庫車追剿至阿克蘇一帶四年駐阿克蘇搜剿餘匪五年分隊烏什剿匪六年駐辦善後七年移駐喀什噶爾葉爾羌和闐一帶仍各處搜剿迨新疆肅淸十一年冬移軍到東分統諸軍派駐汶上南旺一帶巡緝修濬運河盜風大戢　艘無滯十八年白茅墳河工緊要委挑引河時値嚴冬得魁身率將弁衝風冐雪受寒觸傷河干醫治失宜至春增劇仍力疾辦公遂至不起於十九年四月初四日在營身故壽山等袍澤三十年見聞眞確不忍聽其湮没請轉評奏懇恩卹將得魁事蹟宣付史館立傳並附祀原任山東撫臣張曜立功省分各專祠以彰忠藎而伸報享等情由總理營務處布政司湯聘珍詳請具奏並據汶上縣紳民候選光祿寺署正曹葆樹舉人路靄如等亦以前情呈由署汶上縣知縣陳壽淸轉詳前來奴才伏查已故提督王得魁束髮從戎以忠勇見知於前撫臣張曜檄調赴營轉戰河南湖北山東山西陝西甘肅新疆各省大小數百戰身纍受傷屢瀕於危新疆肅淸於光緒十一年冬隨張曜到東分統嵩武諸營駐紥汶上南旺一帶巡緝破獲巨盜胡四竇幅舉等十六年六月安山運河中八堡漫溢漕船被阻該故提督設法挽運得以無誤期限又値黃水盛漲戴廟迤南各村鎭儘恃民埝一綫爲保障岌岌可虞該故提督於十里閘内外赶築四壩南路安山迄汶上一帶均獲安全十八年白茅墳河工緊要派令督隊挑挖引河時値嚴冬冐雪衝風盡叻工作致受寒　觸發舊傷在營身故業經奴才附片奏報在案今該提督楊壽山及紳民呈請議卹立傳附祀出於至誠合無籲懇天恩俯准將已故記名提督王得魁從優議卹事蹟宣付史館立傳並附祀前撫臣張曜立功省分各專祠以彰忠藎而順輿情出自鴻慈逾格除將履歴淸册咨送國史館查照外理合恭摺具奏伏乞皇上聖鑒謹奏奉硃批另有旨欽此○○譚鈞培片再雲南府知府鄒馨蘭請咨引見遺缺查有廣南府知府興祿堪以調署遞遺廣南府缺查有現署昭通府事臨安府知府胡泰福堪以調署遞遺昭通府缺查有候補同知龍文才識明練堪以署理署臨安府事昭通府知府松勳據報因病出缺遺缺查有候補知府胡錫銓歴練穩成堪以署理又署鎭元直隷同知事補用通判劉國光署雲龍州事補用知州余秉鑅署他郎通判事試用通判張鴻裔均調省遺缺查有准升鎭元直隷同知尹元亮新選雲龍州知州周名建調他郎通判葉如桐俱應飭赴本任各重職守又雲州知州王培心烟瘴俸滿撤回候升遺缺查有補用同知周興該員年壯才明堪以署理永善縣知縣安寳宸調省遺缺查有富民縣知縣王宗炎堪以調署遞遺富民縣缺查有卽用知縣陳霖樸實穩愼堪以署理又准調文山縣知縣方宏行前己飭令赴任現在另有差委遺缺查有補用知縣熙珍明幹有爲堪以署理據藩臬兩司先後會詳並聲明王宗炎任内並無二叅限滿已起四叅之案等情前來除分檄飭遵並將雲州知州王培心俸滿開缺日期另疏題報該州係烟瘴要缺照例由外揀選升補及松勳因病出缺日期已恭疏題報請旨簡放外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○張聨桂片再廣西省額徵舊熟驛站錢糧有徵無驛州縣遵例統入地丁項内造報尙存桂林府屬臨桂靈川興安全州永福陽朔平樂府屬平樂照平　　　　　 
州府屬蒼梧藤縣等十州縣額徵驛站存留銀兩徵收支解數目例應於次年五月内造册奏銷其未完驛站銀兩應叅職名隨同地一錢糧由藩司合計分數造　今光緖十九年分粤西漢東各屬應徵地丁等項正雜錢糧或因雨水過多收成歉薄或因元氣未復民力拮据經臣奏請分别蠲緩並請將該年應辦奏銷册籍展限半年辦理在案所有應辦光緒十九年分驛站錢糧奏銷事同一律且　完驛站錢糧應隨同地丁錢糧由藩司合計分數造報開叅臨桂靈川等縣錢糧業經奏請分别緩徵頭緒糾紛亦難先期辦理據臬司胡燏棻詳請展限前來合無仰懇天恩俯准將廣西省光緒十九年分各屬徵收支解驛站錢糧奏銷並入地丁蠲緩案内展限半年造册具題以歸劃一而免遲誤除咨明户兵二部科外謹會同兩廣總督臣李瀚章附片具奏伏乞聖鑒訓示謹奏奉硃批着照所請該部知道欽此○○福潤片再定例教佐备官年終甄别足額者照案咨部如無衰庸戀缺之員應將無可叅劾緣由切實奏明歴經遵辦在案東省額設教職二百一十員照例應叅五員佐雜一百八十九員照例應叅四員兹查光緒十九年分教職叅劾二員又因人地不宜咨部開缺者一員計尙少二員佐雜因案叅革一員計少三員奴才督同藩司詳加訪察此外尙無衰庸纞缺應行甄别之員無可叅劾惟有隨時察看如查出庸劣不職者再行據實叅辦除咨部查照外謹附片陳明伏乞聖鑒謹奏奉硃批吏部知道欽此 
 
 

Page 14

 
 
[光緒二十年正月二十日京報全錄]  
　　宫門抄○諭旨一道錄前○臺撫邵奏續請報効經費摺○將軍長奏請報効經費片○豫撫裕奏委署司道片○又奏劃解毅軍月餉摺○福州將軍希奏報効經費懇恩賞收摺○又奏報効經費懇恩賞收摺○浙撫崧奏呈進天生野术摺○　撫福奏總兵暫緩回籍緣由片○江撫德奏解淸烏科二城經費片○豫撫裕奏調署知縣片○正月二十日吏部翰林院傳衛處値日侍衛處引見一名○立山因伊子加俸謝恩○召見軍機壽蔭文琳○○頭品頂戴福建臺灣巡撫臣邵友　跪奏爲籲懇天恩恭摺仰祈○聖鑒事竊維歌祝之忱不分京外輪將之願罔問澨陬來歲恭逢慈禧端佑康頤昭豫莊誠壽恭欽獻皇太后六旬萬壽在京王公及閣部九卿先後奏請恩賞地叚點綴景物經壇共申叩祝奉旨准交内務府辦理欽此欽遵在案臣世受國恩忝膺疆寄際此安瀾著慶羣歌郅治之熙春欣逢壽宇宏開願效野人之獻曝查乾隆二十六年大學士傳　等奏明各叚點景交納銀數職名單開各省督撫每省交銀三萬兩成憲昭垂允宜敬遵辦理臣謹率同臺灣兩鎭及司道等於王大臣前次奏定報効經費分交數目外再籌集銀三萬兩以備添設地叚點綴景物之需籲懇賞收俾得各獻悃忱莫名抃舞再查傳恒等原奏内稱外省督撫向俱派員來京該員等辦理鳩工均非素所熟悉以至辦理周章而糜費亦不可枚舉請仍由該大臣等總司其事等因臺灣初設行省道府大員無多且於京中應辦事宜尤爲隔膜合無仰懇天恩俯准將此項銀兩仍飭交内務府辦理無庸派員前往俾昭妥愼所有遵照成案續請報効經費緣由理合恭摺具奏伏乞皇上聖鑒訓示施行謹奏奉硃批准其報効聽候部撥該衙門知道欽此○○奴才長順等跪奏爲籲懇天恩仰祈聖鑒事伏念來歲恭逢慈禧端佑康頤昭豫莊誠壽恭欽獻皇太后萬壽敷天集瑞寰海臚歡中外臣工咸思各効微忱共襄盛典恭查乾隆年間歴次恭辦慶典成案中外諸臣呈請祝嘏均經奏明請旨遵行現在在京王公大臣及閣部九卿先後奏請恩賞地叚點綴景物經壇共申叩祝均蒙兪允奴才等供職吉林久承渥澤躬逢景運敢效嵩呼卽所屬道府協領以下等官亦羣恩攄葵藿悃忱上頌宫闈福祜奴才謹率同吉林闔屬旗民文武各員於王大臣前次奏定報効工需分交數目外敬再籌集銀二萬兩合無籲懇天恩俯准報効請賞地叚恭備點綴景物經壇虔申叩祝俾效媚兹之義而抒愛戴之忱謹合詞繕摺具陳伏乞皇上聖鑒訓示謹奏奉硃批准其報効聽候部撥該衙門知道欽此○○裕寛片再接准部咨光緒十九年十二月初二日奉上諭浙江巡撫著廖壽豐補授河南布政使著劉樹堂調補等因欽此當經欽遵咨行在案查劉樹堂到豫需時應先委員接署以便廖壽豐交卸查有按察使長祿前曾委署藩篆綜核精詳應卽委令接署藉以駕輕就熟所遺按察使印務查有開歸陳許道桂霖曾署斯缺讞獄明愼仍卽以之遞署以資熟手遞遺開歸陳許道印務查有候補道白文淸才識穩練堪以委署除分檄飭遵外相應附片具陳伏乞聖鑒謹奏奉硃批吏部知道欽此○○頭品頂戴河南巡撫奴才裕寛跪奏爲光緒二十年部庫應恊毅軍月餉仍在豫省應解地丁京餉内按月劃解恭摺仰祈聖鑒事竊查部庫應恊毅軍月餉銀兩前准部議在於河南京餉内每月劃撥銀一萬兩作爲恊餉自光緒七年七月爲始由豫省派員徑解宋慶軍營兌收下餘銀兩仍解部庫淸欵歴經遵照辦理按年淸解並奏咨各在案現値籌解二十年餉項之期毅軍遠駐旅順月餉等項必須先期解往方免貽誤所有河南省應解光緒二十年地丁京餉已奉撥銀二十萬兩部庫應協毅軍月餉一欵二十年分計十二個月共應恊撥銀十二萬兩自應照章仍在於河南地丁京餉内如數劃出由豫按期分次委解以免遲誤據布政使廖壽豐會同善後支應局具詳請奏前來奴才覆核無異除飭令照章先期籌解外所有光緒二十年分部庫協撥毅軍餉銀十二萬兩照案仍在地丁京餉内接月劃解緣由謹恭摺具陳伏乞皇上聖鑒謹奏奉硃批户部知道欽此○○福州將軍兼管閩海關税務世襲一等繼勇俟奴才希元跪奏爲籲懇天恩仰祈聖鑒事伏念來歲恭逢慈　端佑康頤昭豫莊誠壽恭欽獻皇太后六旬萬壽普天率士謳頌同聲凡屬臣工咸思勉効微忱上襄盛典况奴才受恩深重未報捐埃宜申芹獻之私藉效康衢之祝除會同閩浙督臣譚錘　率同提鎭司道等籌集銀三萬兩另摺籲請賞收外奴才謹報効銀二萬兩解交内務府恭備慶典經費之需伏乞聖慈俯准賞收不勝榮幸之至所有報効經費緣由理合恭摺具陳伏乞皇上聖鑒訓示謹奏奉硃批准其報効聽候部撥該衙門知道欽此○○福州將軍世襲一等繼勇侯臣希元頭品頂戴閩浙總督兼管巡撫臣譚　麟跪奏爲籲懇天恩仰祈聖鑒事伏念來歲恭逢慈　端佑康頤昭豫莊誠壽恭欽獻皇太后六旬萬壽普天同慶率土臚歡凡在臣工莫不竭愚誠而申頌禱臣等職守海疆情殷曝獻雖涓埃無裨於川　而葵藿各効其悃忱兹率同閩省提鎭司道等籌集銀三萬兩以備添設地叚點綴景物之需籲懇天恩俯准賞收由内務府酌籌辦理曷勝感激榮幸之至再准户部咨王大臣等奏准中外臣工報効銀數福建應呈進銀四萬五千兩經藩司分别存儲聽候部撥合並聲明所有報効經費緣由謹合詞恭摺具陳伏乞皇上聖鑒訓示施行謹奏奉硃批准其報効聽候部撥該衙門知道欽此○○頭品頂戴浙江巡撫奴才松駿跪奏爲遵旨採辦天生野术專弁齎交内務府查收呈進恭摺仰祈聖鑒事竊於光緒十五年五月十三日欽奉上諭前經諭令劉秉璋裕祿於浙江之於潛安徽之黃山採辦天生野术業經該撫等先後呈進現查將次用竣著再於各該處採辦不拘多少卽行解交内務府應用嗣後仍著隨時採辦陸續呈進將此各諭令知之欽此欽遵在案兹據藩司詳委候補典史李緒賢前赴於　及時採辦去後兹據該委員禀稱近來於潛產术甚少欲求野术尤爲難得　倣上屇辦法逐細揀選購買眞正野术四斤分裝四匣共爲一箱由司呈送前來謹專弁齎交内務府查收呈進理合恭摺具陳伏乞皇上聖鑒謹奏奉硃批該衙門知道欽此○○福潤片再登州鎭總兵章高元前丁母憂因値派委督辦膠州海口砲臺工程緊要未便驟易生手當經奴才會同北洋大臣直隷總督臣李鴻章奏懇將該鎭改爲署任並賞假百日扶柩回籍後仍回署任以重要工欽奉硃批章高元著改爲署任餘依議欽此欽遵轉行在案兹奴才查膠州海口炮臺關係至重派委該鎭督率防營相機興築正値開辦伊始頭緒紛繁工程異常吃緊如該鎭回籍暫時派員接辦設意見稍有叅差貽誤殊非淺鮮且該鎭仰蒙天恩賞假百日治喪業足遂其孝思現經奴才商令暫緩回籍假期内凡臺工事宜仍　該鎭一手經理俾專　成合再附片陳明伏乞聖鑒謹奏奉硃批知道了欽此○○德馨片再查江西省奉撥烏科二城經費釐金銀一萬兩自光緒九年四月起照數籌解二年共應解銀二萬兩行據藩司籌解銀五千兩光緒十七年三月内接准户部咨江西省尙欠解前項銀一萬五千兩應自十七年起由釐金項下按年撥解銀五千兩限三年解淸等因轉行遵照又經由司於十七年十二月籌解過銀五千兩十八年九月籌解過銀五千兩均經臣附片奏報各在案兹據藩司方汝翼詳稱查烏科二城需餉孔急且原奉指撥銀二萬兩業經前後三次解過銀一萬五千兩現惟無解銀五千兩自宜竭力籌撥掃數解淸現籌撥厘金銀五千兩以爲第四批解淸烏里雅蘇臺科布多二城九十兩年經費銀兩惟路途過遠委員領解維艱援案飭令蔚長厚商號於光緒十九年十一月二十三日赴庫具領妥速匯赴山西朔平府綏遠城將軍衙門投兑知曾烏里雅蘇臺將軍曁科布多叅贊大臣一體派員迎提應用並查從前匯解成案放給商號匯費銀一百兩等情詳請奏咨前來臣覆核無異除分咨户部曁綏遠城將軍及烏里雅蘇臺將軍科布多叅贊大臣查照外所有第四批匯解烏科二城光緒九十兩年經費淸欵銀兩緣由理合附片陳明伏乞聖鑒謹奏奉硃批户部知道欽此○○裕寛片再署西平縣知縣華　調省差委遺缺應委員接署查有本任淮寍縣知縣程鍾精明勤幹堪以調署查明該員任内併無盜刦已起四叅及經征錢糧有關降革處分與調署之例相符據藩臬兩司會詳前來除批飭遵照外理合附片陳明伏乞聖鑒謹奏奉硃批吏部知道欽此 
 
