# 1895 - 300 - 4908094

 

Page 1

 
 
[募振引言] [  申報館協振所謹啓]  
　　黄河潰决平地汪洋山左黎民死亡枕藉其幸而生者流離轉徙吸露餐風凍餒交加朝不保暮而汴梁苦潦亦復顆粒無收磽瘠之區災後益無聊賴此種慘狀幾非昔年鐵涙圖所得描撫苟非急籌數十萬金恐施振終難遍給而南省頻年勸募亦已成弩末情形欲請發棠實難啓齒惟有仰求樂善諸君子以救人救澈爲念不論多寡慷慨傾囊多一文卽多救一人早一日卽早全數命上天福報如影隨形本館蓋不勝馨香之祝矣特布微忱伏祈德鑒 
[重印西事類編出售] [  申報館主人啓]  
　　西事類編一書　摭歴任星使參隨游歴外洋所箸日記大而兵刑禮樂小而風土人情類别門分參以議論留心洋務者誠不得不家置一編也本舘前曾付諸手民流傳于世未及數載鄴架已空而問價者仍源源而來因之重爲排印刻已裝釘告蕆工料較前者益精每部碼洋三角五分購者請臨本埠申報舘及申昌書室各外埠則概歸申昌及經售申報人出售 
[論臺事]  
　　自臺灣割畀日人之後日人之視臺灣固如囊中之物取之裕如轉瞬之間不加一兵不遺一矢而臺之地不日爲日之地臺之民不日爲日之民臺之府庫財物且不日而皆爲日有也不料臺民義憤誓不從日擁唐中丞爲民主併力禦日於是日人始有戒心調兵遣將不遺餘力此時薄海之人無不爲臺灣危然亦無不轉爲臺灣幸者咸謂臺灣無不可守之理雖孤懸海外而高山絶壑道路崎嶇此地利之可守者也府庫充足人民富厚一歲三熟此糧餉之可守者也軍火器械自各局解往者尚未動用足資抵禦此軍火之可守者也各處義兵雲集團練成軍衆志成城兵民合一皆有氣吞日人之勢此兵力之可守者也而又有唐中丞坐鎭臺北劉軍門鎭守臺南日人雖有必取之心未必有必取之力可見中國人心固結不肯以片土讓人而惟有望於唐劉二公爲中國吐氣以洗遼東用兵之恥故無不作此滿意之想滿意之言而不復計及於日人之詭計百出用兵堅忍臺灣之孤立無助戰守皆難也而果也基隆之役日人攻取砲臺尚未登岸兩家之勝負未分城内之亂兵陡起中丞潰逃内渡臺北之地日人唾手而得夫臺北爲全臺精華所聚之區一旦淪陷不特庫府之充財物之富軍火器械之足皆爲日人所有且阻南臺中臺之進步而地勢亦失兵民不和人心已成瓦解之勢臺北之失固出意外至臺北失而臺南之不能守固在意中未有臺北失而臺南猶能守禦者也使唐中丞亦能如劉軍門之堅忍不卽潰逃俾劉軍門得從容布置軍火糧餉旣可以賴臺北接濟則當分其餘力以助臺北則謂臺北至今存可也臺北至今存則臺南亦至今存可也乃中丞内渡日人力據上游軍門死守臺南相持至數月之久關心時事者尚望軍門以守爲戰恢復全臺而更不復計及於日人之詭計百出用兵堅忍臺南之孤懸一角而較前此之戰守爲更難也閱昨日本報所紀臺南近事據厦門訪事友人來函云署理臺南府縣兩印之忠大令與署臺南府篆之黎太守於八月中旬已趁爹利士船到厦臺南難民之赴厦者亦由該船往返裝載其時臺南雖未失陷而百姓見外無援兵内無糧餉劉軍門斷難支持不能不相率逃避旋悉日人攻打旗後砲臺及打狗地方劉軍力支二日夜因大砲炸裂且奸民貪倭之利甘爲用命爲之引帶路徑避出設有地雷之處臺南府城又係土築低小難守以致劉軍門不能抵禦又云自旗後砲臺失守之後府城卽被圍城内賣物不收匯票鈔帛一律均要現銀軍民彼此驚慌互相搶取軍門見人心已散不能收拾避入内山而倭人卽乘勢而進府城卽陷閱至此不能不爲劉淵帥痛哭流涕長嘆息者也以淵帥之才淵帥之勇淵帥之忠淵帥之義而猶不能守一臺南是豈淵帥之過哉淵帥舊部不過數千人餘皆客兵及義民耳客兵間諜居多義民又不知紀律而且無餉之可籌無糧之可運身居絶地遠作孤臣致相持數月之久日人始得佔據不可不謂淵帥之盡心竭力矣夫事苟能盡心竭力卽兵敗將亡土地盡失亦時勢之使然無不可以對臺民亦無不可以對天下卽天下不能諒之臺民不無怨之而究不能没其忠勇才義之志而致與庸臣懦將等量而齊觀也說者謂淵帥南澳之總兵也調往臺灣防禦若未經割棄之時與臺死守固人臣之分乃朝廷旣不惜全省之地割畀日人召取内渡斯時卽整旅而返誰得謂之不忠而必欲與日爲難爲朝廷爭所棄之地不顧違旨之罪智者固如是乎然猶得謂牽制於唐薇卿之爲總統也迨唐總統微服内渡臺北盡失爲淵帥計當見機而作知難而退而徒取怨於日人仍不免喪師失地豈非無益而有損哉未完 
[本館接奉電音]  
　　昨日午前京師飛電傳來上諭一道敬謹譯登○九月十一日奉上諭許振褘奏節屆霜降黄河安瀾一摺本年黄河各工悉臻平穏普慶安瀾覽奏實深寅感著發去大藏香十枝交許振褘祗領虔詣河紳廟恭代祀謝並頒給金龍四大王黄大王朱大王栗大王楊四將軍黨將軍廟御書匾額各一方由許振褘飭屬分别懸桂以答神庥所有辦理河工出力之河南布政使額勒精額前開歸陳許道桂霖河北道岑春榮開封府知府吳重熹均著交部從優議叙署開歸陳許道陳酒瑛著賞給二品頂戴署河道耆安署運河道龔秉彛暑一併交部從優議叙餘著照所議辦理該部知道欽此 
[閩垣火警]  
　　福州訪事人云九彩園某公館於某夕四鼓許火起幸只延燒二三家卽行救熄然鄰里已受驚不小矣聞某公館主先與某甲同居旣而甲因事遷住他處不數日公館卽被災殆亦有數存乎其間歟 
[八閩鴈帛]  
　　福州訪事人云慶軍帥故後家人擇於重九日舉襄回旗安葬官塲有沐其恩惠者咸往執紼送之○福建臬司張廉訪以某縣門丁經人控訐卽檄提至省委員研訊現已分别責押矣○英美各國兵艦十餘艘分泊馬江番船浦等處閩中人大驚小怪頓起謠言好事才又從而附和之事爲上憲訪聞深恐衆口爍金遂飭地方官出示曉諭○有巡海輪船官弁獲到盜犯九人押解至省送人督轅督憲飭發地方官署管押聞各犯皆犯有刦案想不免虚以極刑矣○后州八寳廟旁有某甲焉某夜有賊撬門入室正在搜括囊資甲從黑甜鄉中驚起追赶賊膽敢持刃剌傷腰腹立時昏倒迨家中人急呼拘捕而賊已蹤跡窅然矣○地棍連江水聚衆在法海寺開設賭塲私收花會經侯官縣差役某甲獲送至案旋由某紳函致戚大令乞恩開釋大令不　提訊屬實發押翼房閱日當堂枷號飭役帶出通衢　行示衆 
[文宗起節]  
　　金陵訪事人云江蘇學政龍大宗師按臨江寗府考試合屬文武生童業已竣事旋於初十日赴 
 
 

Page 2

 
 
通州督憲張香帥先期飭威靖兵船伺候是晨江寗府李太守上元縣朱大令江寍縣翁大令赴旱西門外接官廳鵠候俄而織造文尚衣都統志統制江寍藩司瑞方伯江南鹽巡道桂觀察接踵而至迨鍾鳴十下宗師由下江考棚起駕前導爲對子馬巡捕官金瓜鉞斧次則清道旗飛虎旗肅靜廻避牌江蘇督學部院詹事府大堂刑部右侍郎教習庶吉事稽察中書科事務内閣中書翰林院編修壬戌進士等牌銜再次爲頂馬官督標護勇十餘名宗師端坐緑呢大轎左右扶侍者有晶頂藍翎武弁四人前呼後擁迤邐至碼頭降輿與各官相見稍叙片刻卽一揖登舟其時督標營新健營城守營督捕等營均整隊江干由三叉河口直逹下關惟聞排槍聲若珠貫下關砲臺連放巨砲幾疑石破天驚宗師卽乘小火輪船出口度上威靖鼓輪下駛 
[白下官塲紀事]  
　　江寍藩司瑞方伯將應補諸缺人員於本月初七日牌示轅門略謂江浦縣缺以劉誥請補阜寍縣缺以盧維雝請補安東縣缺以王樹鼎請補均已奉部覆准自應飭赴新任桃源縣沈佺調署寳山縣遺缺查有知縣陳紹唐溧水縣孔廣仁調省另有差委遺缺查有知縣馮譽騏睢寍縣沈承德調省差委遺缺查有知縣邢毓馨均堪署理 
[賑捐開辦]  
　　今年順直等處洪水爲災浙省現奉部文籌辦協賑捐輸於本月初七日開辦局設防軍局内一切差務均由防軍局員兼充蓋因和議告成局中公務稍暇不妨兼顧并可節省經費防軍提調向子冕太守人冠兼理賑捐提調黄大令福元畢大令奎辦理文案金叅軍鼎收發文移羅主簿堃核奬並管關防其胥吏人等均不增添亦可謂惠而不費者矣 
[高喬勝會]  
　　杭州荐橋高喬巷有土地廟神姓施氏爲岳鄂王小校當年伏於衆安橋下思剌秦檜未成因此遇害土人立祠祭祀後封興福明王爲該處土地神香火極盛俗傳重九日爲　誕辰例有朝闕巡社之典是日居民舁神像由東轅門出至萬壽宫朝拜北闕隨由大街至荐橋章家橋等處徧巡社下而回前導旗牌傘扇及馬道十餘匹香亭一座高蹺清音劊子手文武判官無不齊備所過之處路爲之塞緣杭地近來賽會稀少稍有舉動好遊觀者無不以先覩爲快也 
[吳山秋色]  
　　署杭嘉湖道陳淀生觀察到任後勵精圖治不憚辛勞夜間時往各處巡查見街巷棚欄大半坍塌卽傳保甲提調沈太守詢問太守答以向例於十一月間舉辦冬防添設栅夫嚴加啓閉各栅欄始由民更局董措資修整大約十月内方可興工也觀察以今年節氣較早且現在竊案甚多雖由民捐民辦須勸其早爲竣事俾有關閉竊賊無可潛蹤想民間當無不樂於從事也卽此一端已可見觀察之關心民瘼無微不至矣○胡蘄生中丞於初七日接到部文恭錄○上諭一道當卽排設香案叩誦一過望闕謝恩次日遂往各處辭行聞憲駕擇於十一日起程北上○清波門直街吳姓老婦向以洗衣度日貧窘異常日前搖得一會收錢三千文將欲製辦棉衣夜間爲偷兒竊去婦從睡夢中驚醒卽行追赶而賊已去遠號泣待旦憤不欲生幸爲鄰人勸阻次日聞人說及該處保甲局捉獲一賊持錢三千文并舊衣數件婦卽赴局禀訴局員略爲訊詰知所獲之贓的係婦物遂命覔保領去賊則送縣懲辦 
[珠海濤聲]  
　　海珠河道係歸河政廳管轄現廳官擬舉辦船户保甲諭令船户到署報名領牌方得在河上停泊如係妓船須輸納牌費銀數十兩各妓船以此格外誅求皆不肯輸納廳官大怒飭差拿人龜鴇等聞風遠逃卽燕燕鶯鶯亦紛飛四散平時絃歌逹旦今則闃寂無聲凡往尋芳者皆不免有人面桃花之感矣○日前某營勇丁拿獲强盜二名解交五仙樓營官歸案審辦詎該盜於夜深時候竟將刑具扭開私行逃脫翌日失盜所在營官大驚急派勇役四處追尋杳無蹤跡祗得據實禀明太憲通飭各屬一體查拿大憲以該營官如此疏忽實難辭咎除記過外並勒限嚴緝如逾限不能緝獲再行叅辦云○城廂内外刦案迭出各鋪户皆有戒心日甫西沈卽閉門自衛如有人來購物就門上開一小孔傳遞不敢放人入内如此防範以爲匪徒無所施其伎倆矣詎前晚長樂街某紙店忽有匪徒扮作寄書郵投到信一函並食物一包信面冩有店東名字該店遂信以爲是開門接物匪徒卽乘勢闖進露出鎗刃嚇禁衆夥不許聲張倒篋傾箱肆情搜括是日適收得匯項有千餘兩存在店中悉被刦去當時有某營勇巡查至此聞店内人聲嘈譍心知有異立於門前以觀動靜迨匪出門聲勢洶洶勇等卽退避不遑任其逃遁次日該店招集街隣禀官追究未知能破獲否也○某甲承先人餘蔭坐擁厚資娶妻某氏性情極悍甲畏之如虎不敢稍有拂逆一日甲爲友人招飮深夜始歸妻疑甲冶遊雌虎之威大振甲百般解辯怒終不息甲自念夫婦之道如是其苦何用生爲遂吞服洋烟以回畢命迨毒發時妻始知覺多方解救已無術返魂矣噫以堂堂七尺之軀而見迫於女子亦事之罕聞者也○前日有老民多人手執狀詞立於臬署轅門外迨臬憲張廉訪排道出衙卽攔輿呈遞臬憲將禀詞閱過卽面諭該民等回鄉聽候批辦各老民皆喜形於色叩謝而退至所禀何事外人無由探悉也 
[黄堂條教]  
　　寍波訪事人云新任寍波府程稻村太守下車伊始循例出示黏貼通衢一嚴拿窩留盜賊包庇分贓一嚴拿遊匪地棍結黨擾害一嚴拿開塲聚賭貽害良民一嚴拿奸胥蠧役搭臺串詐一嚴拿積慣訟棍播弄教唆一嚴禁串客遊民扮做淫戲一嚴禁無恥娼優扮演擡閣一嚴禁師巫邪術歛錢惑衆一嚴禁溺女惡習保全嬰命一嚴禁縱容婦女入廟宿山 
[潤州近事]  
　　鎭江來信云新任遺缺常州府有夢琴太守日前由京南下乘舟赴金陵謁見江督張制軍兹悉太守在省事畢於初三日清晨仍乘原舟東下午刻駛抵京口舟泊洋浮橋碼頭太守旋卽登岸乘輿入城詣各衙拜客常鎭道吕觀察設筵署中以伸東道之情邀請太守讌飮羅水陸之珍盡東南之美直至日墮崦嵫始盡歡而散初四日上午憲舟解維高掛布帆由内河前赴姑蘇叩見大憲後卽當擇吉履任童子爭迎郭細侯可爲太守詠矣○自來賢良在位宣上德抒下情誠無取乎德政牌傘也而民之攀轅餽送者自出於情之不容已調署上元縣正任丹徒縣王伯芳大令在任六年勵精圖治興利除弊尤能勤政愛民孜孜不倦實州縣中不可多得之員自交卸徒篆後鎭郡士民連日有恭送牌傘頌揚德政者約計十餘起兹聞大令有二十二日起程之說於是高資大港丹徒各鎭紳民各以大紅縀製成德政匾傘上書金字令人炫目特於初八日午刻恭送至署一時鼓吹之聲不絶於耳大令以禮相迎謙讓再三然後收受聞東南鄉農民公製萬民衣擬於大令動身時送至舟次以誌勿諼苟非善政及人烏能致此○鎭城内四牌樓五條街及南門大街店鋪雖鱗次櫛比而街巿生涯殊形冷淡今春馮宫保奉命督辦江南防務統率常勝萃字十餘營駐防潤州所有各營勇丁分紥東南門及考棚一帶距該處不遠所以各營逐日所用雜物均就近購買熙來攘往終日絡繹如梭由是鮮貨米肉雜貨各項生意有蒸蒸日上之勢冷落之區忽變爲熱鬧之塲各勇上街購物均屬公平交易各鋪亦並不高擡巿價此外大街各水菓攤亦無不利巿三倍也○鎭城内各機坊中人向例每届秋間捐集巨欵召梨園子弟在張文廟演戲十日以答神庥今歲首其事者擇於九月初五日特雇同慶班諸妙伶登臺奏技銅琶鐵板高唱大江東去傾城士女皆聨袂而來爭先快覩戲塲之間人多如蟻有衣雇翩翩之某甲偕輕年婦二人雖蓮船盈尺而艷麗濃妝亦頗楚楚可人同往觀劇甫至該廟門前被前曾姘識之某乙所見不覺酸氣冲霄糾集青皮多人蜂擁而至不問情由將男女亂毆幸甲足力甚健有神行太保之名飛步遁去二婦竟被毆破頭顱始各釋手乙復將二婦簪環悉數攫去二婦無可如何祗得蓬頭垢面而退○南門有甲乙二人同來觀看興盡而返行未數武驀聞手鑼聲鏜鏜一人荷糖擔貿貿然來雜置人物鳥獸類皆取材於餳飴而離鏤精奇幾訝神工鬼斧乃出資與之博相約勝則取其糖旣而花骨頭分外顚狂有似管夷吾三戰三北不覺怒從心起與賣糖人攘袂互毆竟將糖擔推倒於地將擔上所有打毁殆盡賣糖人之妻性情暴躁稍不如意輙效女　之怒詈一聞此信飛步而來猛摑甲頰 
 
 

Page 3

 
 
甲以堂堂男子不悄受辱裙竭力與之揪扭婦柳眉倒竪力可扛山頗似一丈青大戰矮脚虎將甲輕輕提過按倒在地拳如雨下乙知寡不能敵乘機逸去斯時圍而觀者頗不乏人旋經和事老出爲排難解紛令甲出青蚨二千文爲賠糖擔之資婦怒始息其事遂寢○城守營於九月初七日辰刻恭迎霜降先是城守兵丁咸在守府署前排成隊伍均執大旗及刀矛槍劍之類迎風招展映日鮮明俄而守府焦守戎以及千把等官均著蟒袍補褂以銜牌職事萬民傘五色旗等爲前導最後則八人顯轎一座中間陳設盔甲一副金碧輝煌耀人眼目由千字橋向南至五條街出南門然後繞道大巿口過四牌樓遄回衙署隨而觀者異常擁擠衢巷幾爲之塞○鎭郡穀米一項爲銷塲之大宗惟東南鄉山田自八月後雨暘時若各處所種晚穀一律豐收近日農民皆用車載來求售東北門一帶米車林立且籽粒飽滿顔色光潔較初收者爲佳每擔開盤三千二百零是以無分貧富莫不爭先購取也 
[賽馬三誌]  
　　昨係賽馬之第三日例於末次有跳浜之舉以故觀者必多於前二日適值天公做美晨興時雖仍半陰半晴及至午後淡日微烘輕寒薄煖於是傾城士女莫不興高采烈高駕香車馳驟於泥城橋畔賽馬塲邊縱目而觀控馭之能誠盛事也比至鐘鳴二下海關道黄幼農觀察上海縣黄愛棠大令英讞員屠興之别駕先後戾止憑軾而觀是日共賽九次第一次五馬共賽平和洋行勝第二次六馬共賽馬立師勝第三次十五馬共賽會德豐勝第四次五馬共賽又會德豐勝第五次六馬共賽牛奶棚洋人沙勝第六次十二馬共賽順全隆勝第七次八馬共賽會德豐勝第八次十二馬共賽順全隆勝第九次八馬共賽平和洋行勝是日本應跳浜嗣以久雨初晴不能從事因定於禮拜六補跳賽畢游人乃絡繹而返而黄觀察等亦相率呵殿回衙 
[暫停會訊]  
　　昨日禮拜三輪應英代副領事傑深遜會訊傑君因有他事是以停訊一天 
[幸免火災]  
　　前日亭午時英租界中泥城橋西首某姓豆腐店炊煮豆腐漿火力過猛以致烟囱中火星直冐勢甚披猖幸隣人瞭見火光立將鹹滷灌入火卽告熄不至成災 
[馬車肇禍]  
　　趙阿狗向在自來火行主人處當執鞭之役前日由黄家厙駕車至新閘馬忽驚躍趙控勒不住致將老嫗黄朱氏撞翻頭額受有損傷鼻中血流不止事經新閘巡防局勇丁所見將趙拘至局中旋由主人至局保去並給氏洋銀兩圓氏回家後傷勢日益沈重氏子黄秀竹恐有意外之變特於昨晨在新閘守候適見趙駕車而過上前扭送入局聲訴情由局員藍茂如二尹飭丁將馬車送至自來火行一面備函送趙至英公廨屠别駕立卽備函飭差轉送上海縣並諭令黄將伊母舁至縣署請驗 
[扒手成禽]  
　　昨晨有某甲者手抱一孩至賽馬塲閒觀忽有賊人自後攫取孩腕上手鐲孩受驚狂喊甲詢知其事飛前狂追追至新馬路旁經某姓馬夫將賊拘獲由甲送押英捕房 
[求請憑文]  
　　浙江寍紹台道吳福茨觀察派委員護送遭風朝鮮難民廿八人搭超武兵船來滬移請上海縣轉爲遣送回國已列前報該難民到滬後憶及所駕捕魚之船係向官家領撑現經傾覆毁棄誠恐回國受責求黄大令代請寍紹台道吳觀察給發文憑來申俾該難民賫回咨照該國官長代爲說明委係遭風所致並非有意毁棄官産俾免究辦云 
[恊緝刼盜]  
　　崇明縣轄境民人林金榜家於八月初八夜被匪撞門入内搶刼衣飾銀洋計贓甚鉅翌日事主開單報案當由縣尊黄明府詣勘被刼屬實飭捕訪緝至今未獲因移知鄰封營縣一體恊拿前日行文到滬並發賞格謂如能全案拿獲者賞洋一百元如拿首盜者賞洋五十元知風報信者賞洋三十元本縣黄大令接准來文飭捕赶緊嚴緝務獲解究並將賞格發貼通衢 
[縣案照登]  
　　江阿木控曹阿掌誘拐伊妻逃逸等情求提緝拿嚴究旋將徐阿弟扭送徐阿弟到縣控稱查悉曹阿掌拐小的之妻在徐處住宿數宵應向徐究追黄大令諭差將徐看管聽候訊究前晚經委員夏明府提訊原告江阿木未投質訊單訊徐阿弟供本地人開設茶館度日並未容留曹阿掌拐女來住實係江阿木悞聽人言誣控務求明察明府反覆研詰一味稱冤判收待質所候人證提齊再行復訊○前經蘇臬憲胡芸台廉訪查得本邑廿七保十圖地保陳惠亭等五人因爭購灘地時有涉訟之案札飭黄大令提齊解省已列前報黄大令奉札候飭差按名提案前日升坐花廳訊問陳等供稱並無違犯及搆訟情事現奉提訊不知臬憲大人所訪何事求請明察黄大令諭曰有涉及寳源祥地皮之事爾應自知現經查核各案雖無劣跡然奉臬憲訪提自應備文申解臬轅候訊○陳蔣氏控族長陳汝棟盜　伊地一案前經黄大令訊斷諭著册書地甲丈明禀候核奪在案堂訊供詞俱詳前報迄乙數月尚無頭緒前晚經委員夏明府提案復訊陳蔣氏供是汝棟之姪媳丈夫已故所有祖遺房基四分六厘地在本城魚行橋火腿弄與汝陳之新造房屋毗連刻因汝棟將該屋售賣致將氏地混入一併賣去氏雖執方單無從歸地應請大老爺明斷陳汝棟供小的造屋已名下有地一畞二分四釐六毛現因乏錢使用出售於太來錢莊價銀二千兩今據買主丈見該地祇有八分之譜亦少四分有餘照此而論並未悞將蔣氏之地盜賣册書蔡錫華供陳姓大族房數甚多該處之地尚有别房執業者皆是祖遺分派劃界均屬毗連如魚鱗狀一時實難清丈明府以兩造均少地基難以懸斷姑著圖書等再行逐細丈明確實禀覆核斷 
[英界公堂紀事]  
　　王蔣氏生有一子小名喜龍性喜游蕩與蕩婦周吳氏有私近忽小極臥於周吳氏家王蔣氏見子數日未歸倩人偵知其事遂於前日奔至周吳氏處探問甫入門卽被周吳氏之戚串邵阿梅出爲阻止喜龍爰乘間脫逃王蔣氏忿無可宣將邵扭至英公堂請辦屠别駕著押候訊奪○前者上海縣移提倡婦史湘雲卽李氏鴇兒李秀姐卽吕氏别駕立飭差役恊捕往提前日午前將史娼李鴇一併提到别駕令暫交官媒收管至下午卽備文飭差送縣署歸案訊究 
[美界捕房紀事]  
　　本邑人胡茂茂向爲鐵工在美界百老匯路發昌機器鐵店爲夥昨日上午工作時與同夥之粤人某甲口角甚至用武詎甲異常兇横卽取鐵梗當頭猛擊適中頭顱鮮血淋漓經二百二十一號走街捕拘送捕頭飭將胡送至同仁醫院療冶尚未知捕頭將甲如何發落○江北人某乙前晚至吳淞路望月樓茶肆後面某烟妓處尋歡事畢將妓之衣服竊去爲妓覺察隨後赶出經走街捕拿獲拘送捕房五十號冩字西捕詢知情節本欲送廨究辦妓爲畏事代求免究西捕准之衣給妓取回乙覊押一宵開釋以示薄儆○寍波人某丙前晚往斐倫路外虹橋相近天和坊浴堂洗澡畢覔衣不得丙向堂倌理論堂倌不自引咎互相爭論繼復格鬥適三百八十三號華捕巡至一併拿解捕房捕頭詰問之下以浴客衣服理應堂倌經心令罰銀洋一枚償内衣資一併斥釋○江北人徐樹林王雨亭各荷筐籃滿盛穢物行至漢壁禮路爲工部局打樣西人所見以其舉動齷齪因喚三百五十八號華捕拿送捕房三道冩字西捕詢明原委尚須禀知捕頭辦理○南潯路天主堂南首翻造洋房昨午有寍人葉丹榮由是處竊取木料數根負至西華德路兠買經包探衛阿和查獲拘解捕房捕頭令押解送英公堂訊究○百老匯路第四十一號洋房前晚失去對時表一枚昨晨西人函告捕頭捕頭卽派包探倪順泉並二十二號西探查明情節許爲訪查 
[東災電音]  
　　施子英兄鑒奉賑迭蒙恊賑感謝不盡事畢正欲旋南不料黄河大决鑑帥來電謂災區甚廣待賑極殷擬請台旆來東俾義粟仁漿民沾實惠無任感盼云弟素知東省災民向就食於奉省今奉民尚逃荒於邊外東民更無求生之路百數十萬災黎流離失所恐致爲盜爲匪隠患甚深原知籌募爲難然大局攸關不忍坐視當此時事多艱正我輩竭力報効之日蒙夔帥倡率恊賑五萬盛觀察墊五萬此後難乎 
 
 

Page 4

 
 
爲繼務乞兄與諸善長多方設法請登報章大聲疾呼俾義欵源源接濟東省安蘇省亦安上紓朝廷宵旰之憂下造子孫無窮之福祗要每人節省一金不難立致數十萬禱切盼切霖叩天津朱子翁轉致嚴佑翁電囑募東賑當設法勸解惟鉅欵難集徒切札憂將來報解時擬先電請鑑帥行局墊發應急祈先面禀敬○義賑公所子英兄電悉遵示回明鑑帥可由局先墊今至齊東詢悉由北趙莊開口直灌青城闔境三百數十莊祗留一城與齊東邊界六七莊而已其餘全被水漂去傷人甚多下游高博樂壽濵蒲利其苦可想而知卽青城一縣而論雖十萬亦尀補救乞諸善長廣爲設法由省局先墊緣水旱不通換錢轉運節節爲難非早爲籌備不可求電請鑑帥飭局滿墊三四萬金則感激不獨災黎已也霖○濟南撫院鑑帥鈞鑒嚴紳作霖電囑募助東賑並傳諭可先墊應急應請行局墊發規銀二萬兩派員解交嚴紳領放此間當陸續解還施則敬禀○周村探交嚴佑翁電囑解東賑已電禀鑑帥行局墊規銀兩萬交公查放則敬○施公則敬台鑒奉電示蒙籌助東賑規銀二萬兩當遵囑墊交佑之兄領放謹率災黎先此叩謝秉衡虞○義賑公所子英兄兩電諒逹齊青大堤上七八十里長蓆棚不斷啼飢號寒之聲慘不忍聞窪内村莊轉瞬水旱不通糧草俱無冬衣全行深没買辦不及已禀請鑑帥飭典讓利聽贖滬上高梁醉飽恒舞酣歌幾不知天壤間有凍餓之人設身處地當亦惄然不忍者省無益之費造無量之福乞兄與諸善長多方勸募先請鑑帥墊發三萬金隨解還霖卽可及時散放挾纊歡呼皆頌兄德乞速復霖叩虞○籌賑局子英兄前電諒逹今查齊青五百村莊全行漂没房屋糧食衣服器具一洗而空盡在大堤露處瞬交冬令嚴寒交迫查青城當鋪棉襖棉褲絮被當本在五百文以内者有六萬餘串擬借本代贖請撫憲飭典讓利如可接濟二三萬金弟卽代購上游災區十一縣賑欵萬分不足弟辦東賑以來未見如此奇災約計百姓傷損不下千萬金最苦桑條菜樹全行淹死房屋一間没有難以存身設身處地當有惄然不忍者乞兄與諸善長速電請鑑帥由局墊發三萬以濟眉急是否祈速復霖叩徵上海北巿絲業會館籌賑公所施則敬子英甫鈔登 
[行道有福]  
　　捷慶堂爲病愈完願助施醫給藥經費九八元二百兩際此度支告竭勸募無方忽承鉅欵遙頒艱難宏濟行道有福感銘無涯矣除掣奉收條外請附誌報章爲來者勸[  滬北鐵馬路廣益善堂董事施善昌唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　某號巡捕解互相爭閙之陶廟發陶陳氏鍾阿紀張阿二至公廨前晚屠别駕升座提訊陶供稱小的係上海人現在法界大古碼頭當扛夫頭目陳氏係小的之妻入門後時時觸忤老母稍加訓　　不改悛去秋將室中衣飾席捲而逃匿蹟老閘北首徐家花園左近與甬人鍾阿紀姘識兩次由小的領回旋復逃出前日又逃至鍾處小的忿甚將鍾并妻子扭入張阿二所開老虎灶評論鍾一味逞蠻張代抱不平報知巡捕拘送案下陳氏供稱陶係小婦人丈夫將小婦人逐出已歴三年小婦人無處安身故與鍾姘識前日陶將小婦人尋回查知小婦人懷六甲恣意痛毆婆婆從中解勸陶不聽小婦人無奈仍至鍾處現旣到案情願回家不卜伊尚能容納否别駕詰鍾曰爾膽敢收留來歴不明之婦人可知錯否供稱陳氏堅稱被丈夫逐出故小的暫且容留兹求大老爺格外恩寛恕其已往嗣後决不再姘有夫之婦矣判令鍾替陳氏從重掌頰一百下飭具不准再與該氏往來切結陶亦著具領妻管束切結張卽行開釋○某號巡捕解汪連寳探包探夥役胡阿金拆梢一案别駕研訊之下汪訴稱小的係浙江人日前欲乘某小輪往杭州在萬興閣啜茗忽有胡阿金等五六人盤問作何事業手上金約指從何處得來兹往何處小的歴訴前情胡不由分辨將小的拉入某茶館復將衣箱搜檢見内儲洋銀三十七圓及金約指遂均取去及至萬興閣將約指付還洋銀則一併吞没不得已投老捕房聲訴經捕頭遣捕轉送案下此事姊丈倪有榮及萬興閣諸茶客均所目見胡供稱小的在顧探處當夥役已六七年前日某銀樓報失小的等四處緝查見汪素日貧窮兹忽手帶金約指故向查問旣而顧包探將伊釋去并退還金戒至衣箱内並無洋銀三十七圓祗見伊取出兩圓數角别駕將胡暫押候飭差查明核奪 
[法界捕房紀事]  
　　箍桶匠榮祥向住高橋鎭其女年已及笄碧玉小家丰姿不俗昨日來滬觀西人賽馬不諳路徑躑躅無歸巡捕問悉情由帶至捕房據情聲訴捕頭令包探帶出在租界中查問住址姓名行至紫來街適其父在某箍桶店遂將女交令收領○紹興懷德典執事人陳某席捲洋銀珠寳共數萬金不知去向昨日典主知陳友張某僑寓泰和棧内因卽報知捕房克捕頭令各包探至棧將張及所携行李一併帶入捕房候解公堂請訊 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
