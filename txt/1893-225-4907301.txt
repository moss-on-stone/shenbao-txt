# 1893 - 225 - 4907301

 

Page 1

 
 
[績印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印增註八家四六文附補註] [  圖書集成局代啓]  
　　吳氏山尊選國朝八家四六文久以風行海内惟袁吳兩家曩有專集箋注此外六家無注士林憾之侯官許豫生主政聚書宏富博學能文出其緒餘作六家註釋袁吳兩家仍舊注而補正原原本本殫見洽聞誠巨觀也後附陳叔伊孝亷校勘補注託本局用新字擺印出書字影甚大紙張潔自每部價洋一元六角分存京都榮祿堂天津文美齋廣東瑞文堂揚州文富堂鎭江文成堂蘇州緑蔭堂及上海各書坊均有寄售 
[論金銀漲跌大有關於商務]  
　　溯自海舶東來而重農務本之天下不能不變爲通商惠工之天下此固時勢使然君相所無如何也近十年來通商口岸愈推愈廣滇之蒙自蜀之重慶往時西人蹤跡所不到者今亦設關榷稅統各關貿易册徵之每年華貨之出口者過於洋貨進口之數似通商之利歸於中國者已有把握然有心人綜覧大局蒿目時艱不能不鰓鰓過慮者固自有在蓋懋遷貨物不外以金銀相易外洋如英吉利等國皆用金印度中國等處皆用銀往時金銀價值無甚漲跌則以銀易金不致大受虧耗數年以來金磅價昻先令亦因之而昻日甚一日而行商坐賈之受其累者岌岌乎不能自保假如大行鋪有資本銀一百萬兩貿易未嘗折閱也典守未嘗侵蝕也然當金銀價值大漲大跌之際以銀作金磅核算則向之可值百萬者至此僅得六七十萬暗中虧耗爲數不資雖有智者不能爲之計雖有强者不能爲之防甚至新金山一埠倒閉銀行十餘家之多大局爲之牽動幾於銅山西傾洛鐘東應此誠數百年來所未有之變局也商務受虧而國課亦因之見絀是以西國朝廷曾於去冬各遺使臣在比利時都城集議金銀價值有謂宜但用銀不用金者有謂宜金銀分用但當劃一定價永遠無漲跌之慮有謂金價過昻由於用金日多産金日少宜大加開挖來源日裕則價值自平要之天生五材民並用之廢一不可誰能去金價值之有漲趺迫於時勢出於人情又豈能不問時勢不順人情而定一永遠不易之價乎開礦以裕來源自是正論然曠日持久有裨於日後而難救於目前築室道謀此議之所以終於不成也近聞印度已攺用金磅從此以金敵金可無折閱之虞而商務當爲之一變中國與印度同在亚洲印度旣已易轍攺絃中國何可不幡然變計按金銀價值非常漲跌於華貨之出口者無甚關繋惟華人向外洋定購貨物每視先合之漲跌以爲價值之高低先令漲則成本必鉅華商固受其虧成本旣鉅則運至口岸出售價值亦必因此而昻是華民尤大受其虧也有此漏巵則中國銀錢之流入外洋者正不知伊於胡底若不急籌補救之方必致商務日疲民力日絀國課日耗遷延坐視其害將有不忍言者矣有建議者日中國之與日本有輔車相依之勢值此商務摇動之時正當協力同心共圖挽救此後凡中國所需貨物購之日本凡日本所需貨物購之中國西人之載貨東來者雖輻輳雲屯絶不與之交易如此則利不外溢西人雖工於牟利自無所施其壟斷之計矣不知中之與日雖懷卵翼之心日之與中隱有鴟張之意其不能與中合力以顧商局也固不待乎著　又有建議者日中國出口之貨雖年增一年然所運出者絲茶之外如羊毛駝毛草帽緶等貨皆係尙未製成物件之料可見物産雖富工藝未興棉花爲中國夙有之利去年運往日本者帆檣相望日人用以紡紗織布仍運至中國銷售以自然之利拱手而讓諸他人此商務之所以終於不振也以中國人民之多需用紗布之繁誠使每省設紡織廠數十處尙虞不給乃今之以紡織興利者僅僅上海湖北兩處旣無以供本國人之用自難禁其向他人購取爲今之計惟有大興工藝紡織二事固當大加擴充此外各種貨物爲華人所必需者亦當次第製造供本國之用而有餘卽以收他國之利而無不足旣不向西人購貨自不因先令漲跌而受虧耗矣斯言也洵不愧爲探本之論誠能運以精心持以大力何患商務不蒸蒸日上然而言之匪艱行之惟艱振興工藝非假以歲月未易奏功若欲救目前之急其將如印度之攺用金磅乎 
[本館接奉電音]  
　　昨由京友電傳上諭二道敬謹譯登○七月初五日奉旨著派敬信管理满洲火器營事務欽此同日奉上諭廂紅旂蒙古都統文秀由武舉咸豐初年隨征河南湖北江南等省迭著戰功歴任副都統右翼總兵補授廂紅旗蒙古都統管理神機營等處事務宣力有年克盡厥職前因患病賞假調理兹聞　逝軫惜殊深加恩著照都統例賜卹任内一切處分悉子開復應得卹典該衙門察例具奏欽此 
[承平雅頌]  
　　六月二十八日皇上萬壽聖節先於二十五二十六兩日率王公近臣在寗壽宮内閱是樓聽戲經奏事處繕單於二十日進呈御覧奉旨派出閱是樓二十五二十六日聽戲王大臣銜名座次照録於後東邊照料和碩禮親王世鐸總管内務府大臣福錕東邊第一間和碩禮親王世鐸郡王銜多羅貝勒載瀅郡王銜多羅貝勒載濂多羅貝勒載澍第二間多羅貝勒載潤貝勒銜固山貝子奕謨固山貝子溥倫奉恩輔國公載澤不入八分輔國公載瀾鎭國將軍溥侗鎭國將軍載瀛鎭國將軍載津鎭國將軍載濟頭品頂戴溥僎頭品頂戴載振第三間大學士額勒和布大學士張之萬兵部尙書許庚身刑部尙書孫毓汶第四間大學士福錕恊辦大學士吏部尙書麟書協辦大學士吏部尙書徐桐户部尙書熙敬户部尙書翁同龢禮部尙書崑岡禮部尙書李鴻藻兵部尙書烏拉喜崇阿第五間工部尙書松溎工部尙書孫家鼐都察院左都御史徐郙國子監祭酒陸潤庠前國子監司業吳樹梅翰林院編修陸寳忠翰林院編修張百熙西邊照料親王銜多羅克勤郡王晉祺總管内務府大臣容貴西邊第一間親王銜多羅克勤郡王晉祺多羅慶郡王奕劻喀拉喀親王那彦圖郡王銜多羅貝勒載漪第二間正日旗領侍衛内大臣容貴喀拉沁貝勒熙凌阿科爾沁貝勒温都蘇科爾沁輔國公那蘇圖科爾沁輔國公博迪蘇固倫額駙符珍和碩額駙扎拉豐阿第三間廂黄漢都統桂祥正藍满副都統福森布廂紅旗護軍統領芬車正紅旗護軍統領賡音布正藍漢副都統希朗阿正白旗護軍統領明安正黄满副都統色楞額第四間吏部右侍郎崇光户部右侍郎立山理藩院尙書松森都察院左都御史懷塔布第五間工部右侍郎徐會灃内閣學士兼禮部侍郎銜王文錦翰林院侍讀李培元詹事府左中允張仁黼翰林院編修高賡恩順天學政李文田熱河都統慶裕江西巡撫德馨 
 
 

Page 2

 
 
[北通近事]  
　　六月二十三日倉憲提騐浙江末起漕糧江蘇第三十九起漕糧前半起二十四提騐江蘇第三十九起漕糧後半起第四十起漕糧前半起二十五提騐江蘇第四十起漕糧後半起第四十一起漕糧前半起二十六日提騐江蘇第四十五起第四十六起漕糧末二起二十七日補騐江蘇第四十一起漕糧後半起二十八日提騐江蘇第四十二起漕糧江蘇於是未騐漕糧只餘二起約在月内總可報竣矣○江北頭起河運漕糧於六月二十四日抵天津除撥出賑米外尙餘交壩糧米若干不日可連檣北上矣○由通州至山海關沿途電線前因山水横流竿線多有衝毁者刻已一律補修指日可以告竣矣○今夏雨水連綿南門内十八半截胡同天方教中人住房多有因而坍倒者衆回回謀食維艱流離困苦禮拜寺教首特籌欵費每人散給白麫票十斤○西門外西蠻子營某姓甲乙二人叔姪也甲藝菜耘瓜生涯不惡姪不務正業時時游蕩忘歸一日姪向叔買菜若干叔不依致相口角姪一時氣忿掣鐵鋤向叔連毆致傷要害逾時殞命地保將兇手獲送州署經州刺史騐係因傷身死姪亦供認不諱遂飭釘鐐收禁聽候詳請上憲定罪 
[廣州火警]  
　　六月二十七日下午廣州太平門外廻瀾橋某酒米店因酒壚火熾延及積薪立時回回熊熊勢不可遏省垣及河南各水龍踴躍赴救約有百餘架之多終苦杯水車薪於事無濟後得打銅街機器水喉策應祝融氏始退避三舍不復披猖是役也共焚去鋪户三家當火旺時匪徒四出搶掠經某營兵截獲三人送縣嚴辦 
[粤諺]  
　　廣州訪事人云西水盛漲沿海諸村落皆已成災至六月二十六七日每日復漲一尺有奇省城西南門各街一片汪洋深至尺許幸隨潮消長並不停留各鄉所藝晩禾浸壞十之八九茅檐黎庶咸不免雙鎖愁眉矣○順德歐陽孝廉年逾不惑膝下無人去年買一貧家女爲小星意謂抱衾與裯或可兆荔支側挺無如其妻妒而悍不許妾當夕且時時凌虐不堪妾抑鬰難　　　短見濳取紫霞膏吞服毒發呻楚妻又不許施救坐視宛轉而斃殮以一二寸桐棺吁亦慘已○邇來雨少晴多炎威薰灼寒暑表升至九十餘度雖靜坐斗室仍苦粉汗蒸淫以致疫癘流行和緩之流趾爲之錯各善堂施醫贈藥自朝至暮應接不遑醫生目眩神昏藥方時有悮給以致服而斃命者寄語抱病者愼母貪此區區之費遂致貽害無窮也○前任督糧道韓觀察文鈞於上月二十八日回籍午刻由南門外官碼頭登舟省中藩憲以下各官均詣河干恭送長隄一帶車馬如雲 
[貞婦含寃]  
　　漢口百子菴巷内有李媪者年逾花甲一貧如洗其子於三年前病故寡媳彭氏年近花信雖出小家頗明大義夫亡以後誓守柏舟之節願以女工佐家計養姑以終老彭氏之母見其家貧年幼恐難苦守媪壻毛某亦冀彭氏再醮可分財禮遂相與勸日爾盍别抱琵琶庶不憂衣食也彭氏正色日女子從一而終斷不屑朝秦暮楚受人唾駡我計已决請勿復言由此彭氏或代人澣衣或爲人傭工所得之資咸以奉姑街隣人咸稱其節孝無如毛人面獸心復萌前念私與彭氏之母商通挽人撮合漸有成議欲效曹沬刼盟故事彭氏偵知消息以陰謀叵測孤掌難鳴遂服阿芙蓉一盞從容畢命噫嘻幽蘭之質暴雨摧殘松筠之操狂風振落誠千古恨事也毛之利令智昏不足責所難堪者母也天只不諒人只耳 
[同逐波臣]  
　　漢口小董家巷有陳臘狗者年纔十九承祖父箕裘與梅某共駕駁船以餬其口六月廿八日一點鐘時在洋街二碼頭河下駁運　箱陳在船首手執竹篙足踏茶箱竭力一撑因茶箱旋轉失足落水湮没無蹤梅呼同業打撈不獲以爲流水甚急一瀉千里詎意陳抱住某輪船錨鍊抵死不放約半點鐘始得撈起左肱已折霎時氣絶陳素善泅竟斃於水天實爲之謂之何哉聞其父母已定於十月十六日爲陳婚娶乃奠雁未行騎鯨竟去高堂白髮固宜老涙汍瀾也又有王某者黄皮縣人年三十餘寄寓小董家巷後黄某家以挑籮爲生計六月二十九日晩因天氣炎熱在二碼頭怡和躉船上露宿同宿者約有數十人王恰在船邊次晨忽有某西人登舟渡江大喝一聲衆皆從夢中驚起昏昏沉沉擠擠擁擁王足踏空遂隨波臣逐浪而去或謂係陳臘狗討替其然豈其然乎 
[金箔漲價]  
　　漢鎭赤金價現值二十七換有零金箔一業頗難獲利該帮首事因約同業中人至金箔會館集議准於六月二十四日後將金箔概行漲價 
[吳門小録]  
　　姑蘇閶門外山塘奚某年逾知命生平别無他好惟與麴秀才爲莫逆交上月下旬某日偕二三知已至某酒肆轟飲三蕉之後玉山遽頽東倒西歪彳亍而去行至新橋之畔醉眼朦龎一失足墜入波心立時淹斃閱三日始見屍身浮起由家人設法撈起棺殮瘞埋○某日胥門外浮起屍骸一具赤條條一絲不掛身上傷痕歴歴地甲以其並無親屬不肯報官任其隨波逐流東漂西泊亦可憐已○有名阿金者未詳其姓氏向在蘇州閶門内宮巷開設明瓦鋪上月下旬某日　張某者衣履翩翩偕甲乙二人尋　而至定購明瓦若干謂係葑門外彭乾泰油行主所委阿金以乾泰素著名望不之疑也欵接之餘同至某茶肆啜茗論價旋約於翌日再叙各自散歸一日張私語阿金日乾泰小主人極喜賭博往往一擲千金語未旣甲乙齊聲日旣如此何不邀其一博我等暗設黄局不難使黄日物入我手中也阿金心爲之動約定次日在西貫橋鶴鳴樓會晤及期携帶洋銀數十枚而往果見一年逾二十美少年帶墨晶眼鏡臂上籠金跳脫大模大様宛似世家子弟叙談之下自言姓彭於是五人同至金獅河登舟聚賭數局之後諸人腰囊悉爲彭贏去阿金負欠二百餘元遂被當塲勒繕借劵始拱手而别閱日張獨自至阿金處索取洋銀阿金偕至養育巷某酒館午餐商定再張旗鼓與之一决　雄突有善長巷地甲上前拘張以去聲稱奉西路總巡楊大老爺之諭特來訪拿賭棍阿金瞠目半晌垂頭喪氣而回○本月初二日清晨忽有一婦倒仆於葑門内王廢基左右手各執一小盞一盞中略有洋烟跡一盞酒氣直衝知係自行服毒旋經人報知地甲地甲以人命事大不敢隱瞒急投長洲縣署禀報有識者謂此婦姓陳家住元妙觀附近其子年已長成向在某槽坊爲夥當卽報知其子備棺成殮一面偕地甲至縣署訴請免騐邑尊允之至致死之由則一個悶葫蘆無從打破也○本月初二夜二鼓後木凟鎭有盜匪多名擁至蔡姓錢布莊刦去銀貨若干迨營兵至則已杳無影響矣 
[烟雨樓題壁]  
　　海鹽縣俟大令之公子聘秀水縣劉大令之女公子爲室擇於初二日行文定禮氷人泛棹來禾劉大令迎入署中設筵欵待席撤將回聘禮物送至舟中氷人卽解維而去花開满縣召杜分猷蘿繋前生朱陳締好洵暗一時佳話惟女公子年未及笄出閣之期尙須假以歲月耳○嘉興府楊太守率同兩首縣於六月廿九晩赴州塘迎接福建正副主考投遞手版憲舟用小火輪拖駛至西門外官碼頭暫泊旋向杭州塘上駛各官送至三塔塘始返 
[遠客虚驚]  
　　娼妓之流京師呼爲媳婦粤東呼爲老舉閩中呼爲白面上海以先生稱之可謂擬不于倫矣重慶則謂之江湖遠客凡初涉棧雲峽雨者無不聞而訝之意者蜀人恥帶緑頭巾故諱爲來自他省者歟重慶每逢宴會多有假座駱家小園者蓋以其地花木樓臺天然圖畫紅塵不到緑蔭天然便于開青樽招紅袖飛觴醉月共樂芳辰也六月二十日園中盛設芳筵客旣珠履如雲妓亦花枝如笑正在献籌交錯忽巴縣耿鶴峯大令便服徒行隨帶親兵差役百餘人戈戟如林一擁而入一聲號令將諸人悉數鎖拿一時四座驚惶有踰垣而避者有匿於榻下者計被拿者約有三十餘人諸妓皆緑駭紅飛風流雲散徐而訪之始知大令訪得成都哥老會　唐華亭偕鄷都武生羅曉峯瀘州民人孫載陽 
 
 

Page 3

 
 
潛匿此間與劉紹五劉在田蕭二等荐舉石橋鋪人李某入會約在園中相晤不期春光漏泄經差役搜出號片上書榮峯山云云故立刻兠擒幾如迅雷之不及掩耳旣而大令帶回署内嚴刑審訊諸人皆堅不承招遂出示通衢購緝唐華亭務獲究辦 
[醉鄉鬼趣]  
　　松江西門外塔橋左近人褚東癖愛杯中物醉則喃喃囈語昏不知人故人咸以酒鬼阿東呼之實則仍在陽世間非同吳道子所繪地獄中變相也上月某日蹩躠至某飯鋪淺斟低酌其樂陶然瀕行時不名一錢揚長竟去酒保索之急阿東遂效劉四之罵人鋪主亦雄赳赳虎視一方者揎袂掄拳誓不兩立阿東不知所措乘間取某姓整容店薙刀禦之鋪主謂爾欲白晝殺人耶急喚地保到來捆解婁縣署時適張筱蓉邑尊與前任夏大令在華署結算交盤未及訊供遽命覊諸飯歇管飯歇差役以其無可生發驀出黑索示威阿東見之卽大肆喧呶差役遂緊扣其頸喉被扼住登時一命嗚呼差役見禍已釀成奔赴内署禀報邑尊卽詣府轅陳明一切恩太守隨委鄰封華亭縣王幼根明府前往相騐仵作略加檢視以模棱兩可語禀陳謂係醉後沈昏垂練身死大令乃令屍弟褚阿關備棺收殮而酒鬼遂得向枉死城中　槽邱臺杏花邨與劉伶畢卓之流逍遥自在矣嘻 
[遴充包探]  
　　法捕房包探王榮培告退後由克捕頭以二號包探郁庭湘拔置一號以孫錦榮拔置二號遞遺三號包探以五號巡捕朱春和拔補昨已至公堂當差矣 
[親兵受笞]  
　　上海縣儀門内公生明旁有蘇松太道親兵一哨在此駐紥以資保衛有親兵劉占標者時時酗酒滋事前晩經哨官張姓升坐將劉責軍棍二百下以爲不守營規者戒 
[虹口瑣言]  
　　中元令節滬上各業公所咸啓建盂蘭盆會超荐地獄中無祀孤魂而游手好閒者輙結黨成羣向鋪户人家勸捐以肥私槖有吳阿賢者無賴也向當馬夫今已失業前日藉口於施放𦦨口勒令同業姜阿虎捐資姜峻却之吳勃然大怒糾合流氓數十輩守候通衢少焉姜駕車飛駛而來吳號令一聲羣將姜曳下奪車馳去姜向之索取一味恃蠻遂將吳扭赴英公堂據情控告○昨晨四點鐘後包探唐寳榮巡至鐵路舊基見木工薛金錢手携衣包一個行蹤詭秘拘拿盤問供稱竊自西門外某姓家搜其身畔帶有鐵鑿木槌各一遂一併送入美捕房押候解送公堂訊究 
[滬南瑣誌]  
　　青龍橋堍有剃頭店係句容人巫姓所開前日巫子榮生與比鄰阿四戲謔呼之爲小賊阿四夙犯此病忽被道破不覺怒髮衝冠拔刀相冋榮生慌忙避讓幸未受傷後經其父赴廿三七鋪巡防局控告黄二尹立飭勇丁提案訊究阿四供素以小本營生藉奉高堂旨甘不敢　三隻手生涯榮生竟指我爲賊是以忿而與爭榮生供阿四確曾爲賊二尹以兩造各有不合著將阿四笞臀二百下掌頰五十下具攺過切結交其母保釋榮生笞責一百下交其父領回管束○前晩黄二尹出外巡查經過陸家浜軋花局門首見局中工人依舊横臥通衢二尹卽命停輿工人見之紛紛避入局中二尹傳二人至案謂本委前次查夜諭禁爾等不准當街偃臥何以仍然違犯本應懲責姑念生意中人寛宥一次後如再犯重辦不貸○高昌廟一帶竊案迭出巡防局員魯二尹嚴飭勇丁捕保人等晝夜梭巡務獲人贓究辦上月間在廣東街西栅左近見有吳阿松東張西望上前拿獲盤問之下認竊某姓家銅銚二把後又在該處拘獲竊賊梁　南并衣服一包當卽送局二尹適有要公遲至本月初四日會同製造局徐委員先提吳阿松訊問吳俯首求恩二尹判責五百板枷號示衆又提梁阿南訊問則稱五月廿七六月十五等日兩案俱係一人所爲惟歐陽明家所　衣物乃同蔡阿才所竊當卽呈出當票多張查核無異亦責五百板枷號示衆並令拘拿餘黨聞尙有一賊姓王名正明出没無常屢經兔脫二尹仍飭勇丁捕保赶緊查拿以憑從重治罪○山東餅攤主呂老呂曾以洋十六元借於余老五之姘婦已閱年餘除收過外尙少洋十元呂再三逼取致相口角婦思難與爭論乃吞紫霞膏赴呂處以圖畢命幸卽知覺設法灌救得慶更生後經和事老爲之排解呂允出洋廿元婦乃懷之而歸不復多言○楊渭生扭賈榮榮至十六鋪巡防南局控稱被賈糾合多人向小的尋釁因此情急扭案鍾偉臣二尹訊得兩造各有不合本應懲責今姑從寛著各具切結完案○趙長春投十六鋪巡防南局控稱行至老白渡地方遭小船帮小陳林阿狗大才才毛毛等四人攔路行凶致失洋六元七角向論不理來案控告鍾二尹立飭局勇將四人拘獲候訊旋由該船管帮陶桂咸出爲具保情願自行調處二尹准之旋經陶勸令小陳林等將毆失之洋如數賠還再罰山西賑捐洋二元並以香燭服禮其事始寢○吉祥弄延泰錢莊拘獲行竊未成之胡阿明送至十六鋪中局請辦由李蘭史二尹判令笞責枷號十日發犯事地方示衆此本月初四日事也嗣因胡一再求恩二尹於昨日午後提胡至案飭令開枷釋放○葉阿二扭湯阿東至十六鋪保甲南局控稱在東園啜茗遭湯無端行凶鍾二尹以兩造均非安分叱令退去○倪阿七在北局控李景陽不付代賒布欵此案祝翼雲二尹尙未訊供經保人謝名生解勸令李如數還錢兩造首肯遂投局求銷 
[英界公堂瑣案]  
　　西包探紀林華包探秦少卿沈金隆李錦堂同禀稱近年老大昌等烟店自造紙掷烟冐充晉隆牌號晉隆洋行某西人曾報拙房兹查得老大昌正大昌乾泰所售紙捲烟的係晉隆牌號已弔出西文晉隆戳記大生成亦有黏貼晉隆招紙之紙掷烟並有邱金根周李氏陳汪氏等家購辦造紙捲烟器具所造之烟無不非晉隆牌號惟不另刻戳記今將一併傳送案下各店紙烟呈騐晉隆西人訴稱伊等頂冐本行牌號以次貨混售漁利干碍聲名請爲判罰老大昌陸元元正大昌吳瑞卿乾泰王芬仁各俯首求恩大生成朱隆進及邱同供稱所售紙捲烟向榮大買來並非自造周李氏陳汪氏同供稱小婦人等向本造紙捲烟出賣以後不敢再造矣帮審委員宋别駕商諸易副領事判罰老大昌正大昌乾泰洋銀各十元并具不再冐牌切結西文戳記存候毁去大生成及邱金根周李氏陳汪氏各罰洋銀五元亦令各具切結如果無力遵繳則各管押一月○萬金寳王金祥同訴稱家中失去綢衣水烟袋等物聞已由包探查獲請准領回竊賊朱阿法供稱小的初次犯法尙乞施恩宋别駕判令管押兩禮拜贓給各失主分别認領○周永祥訴稱小的家中有事招友人劉阿林帮忙被劉竊去衣服由捕阻獲人贓送案請究劉供稱小的犯竊尙係初次求恩免究宋别駕判管押兩禮拜贓給周領去○三百零七號華捕禀稱昨日小的巡路時見張阿二用紅黑籌諸錢是以拘拿送案張俯首求恩宋别駕判令枷號十日發頭門示衆賭具存報毁去○徐艾生訴稱昨日途遇徐中維邀至某烟館吸烟突向小的借用騐時表小的不依伊卽强行取去又將小的之官紗衫質錢心有不甘候捕拘案中維供稱小的與艾生同族别久重逢邀同至烟館伊自將官紗衫付質小的並不知有騐時表副捕頭禀稱中維向艾生索許情眞現祗吊到官紗衫騐時表尙無著落艾生又稱中維拆梢時尙有羽黨多人迄未拘獲宋别駕判令管押一月期满笞責一百松官紗衫給艾生領去○張如堂訴稱小的在新中園執役昨日烟客蘇阿梅等與陸阿三口魚陸竟持小洋刀戳蘇幸值堂人見之告知小的報捕拘案蘇訴稱小的在某絲棧當打包之役昨與陸及工頭朱阿男等在中園吸烟戲嬉陸忽出小洋刀猛戳朱供稱昨日蘇陸等在中園說笑以致認眞陸供稱小的與伊等吸烟偶因細故遂致忿爭然並不用小洋刀戳伊此洋刀是打包時割繩所用宋别駕判令管押十日○包探顧阿六禀稱王阿二駕馬車至某處將曹鳳珠撞倒碾傷足踝是以拘王送案鳳珠已舁至某西醫院騐明足骨破碎不能投質王深自引咎泥首乞恩宋别駕飭押候鳳珠投案再行訊供究辦○包探孔阿才禀稱昨夜余小毛等在家中义麻雀突有吳增福者以西瓜皮從窗口抛入余奔出查問被吳用利刃戳傷手臂及報捕拘吳詰問吳不認持刃傷人余訴請騐傷吳供稱昨夜小的見余等 
 
 

Page 4

 
 
义麻雀故戲抛西瓜皮余確曾追出然小的並不持刃行兇孔探又將利刃呈堂宋别駕問吳帶此利刃何用答稱此係友人之物戲帶身邊别駕騐得余傷勢輕微飭將吳押候查明究竟如何覆訊核辦○播米公司司帳人陸瑞山訴稱公司中用羅阿根當斛手某日至船上斛米應有餘米交入公司豈知竟被侵吞是以報捕拘案羅供稱小的並無餘米小的只乞恩寛陸又稱公司中所用斛手甚多恐將效尤請爲重辦宋别駕判令將羅枷號十日其中三日發公司門首示衆 
[澤被蒼生]  
　　本館協振所昨承頴川悔過子惠函云僕於上月起　疾　綿迄今未愈因念山西待賑孔急不民蕩析離居當此炎熇烈日之中困苦之情殊堪酸鼻特以英洋廿元助振以資小補並求神佑俾小恙霍然不勝禱盼以助振而愈疾者成效昭然在人耳目悔過子尙其努力加餐自可勿藥有喜又接助振書畫社惠函云寄上英洋廿四元作敝社第四批振欵近聞山西因道路梗塞槪行停振統移順直果爾社中餘欵不妨亦移順直也分毫端之餘潤拯澤畔之殘生旣聨文字之緣愈溥慈祥之澤惟山西並未槪行停振合並附陳又承一息子以順屬水災頗重急應迅集振欵特以積省小費洋蚨二十枚助順屬振捐又承虞君薌山以尊　清恙未痊特借洋蚨廿五元助振一念好生羣黎戴德千祥百福誠不難操劵俟之已 
[上海六馬路仁濟善堂接解山西第九批賑欵啓]  
　　謹啓者敝堂於六月底接解第九批賑銀一萬兩託由招商局匯解山西以應接濟是批絲業會館銀五千兩敝堂銀五千兩合并聲明按山西目下情形正青黄不接之秋所幸連次得雨播種可望轉機詎料天未厭災山東順直河水先後决口一片汪洋浸成澤國去歲被災尙未復元此次雪上加霜較光緒十六年之水高逾五尺較道光二十九年之水則又高逾三心眞是罕有奇炎自津通以至京師城鄉村落冲刷殆遍淹斃人口無算子遺黎庶流離蕩析畿輔禁近之地賑撫尤難稍緩伏望普天義士薄海仁人宏施濟於艱難發慈悲之大願下蘇民困上慰宸衷功德以救命爲先福壽享無疆之報敬祈公鑒盼切禱切施善昌等九頓百叩 
[上海北市絲業會館籌辦順直新災賑捐滬局瑣記四]  
　　順直各屬被災極重待賑孔殷則敬奉飭接辦賑捐自應赶籌解濟兹於七月初五日湊集規銀四千兩交招商局新裕輪船運解天津禀懇局憲照數撥發武清交南紳謝嘯谷諸君查户散放俾濟賑需惟災區寛廣户口衆多杯水車薪其何能濟諸君子有樂善好施不分畛域者乎請乘此救急之時一解善囊何如 [Z初五日錢塘施則敬子英甫謹啓> 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案彚録]  
　　姚思祥扭鄭阿順至縣控被藏匿髮妻一案前日傍晩時黄大令請帮審委員葉司馬研訊姚訴稱係寍波人向爲小經紀今住治下大東門外洽興街與鄭爲鄰小的住樓上鄭在樓下開設烟館鄭與妻楊氏通姦一日被小的撞見恐貽中冓羞並不聲張惟向妻訓斥而已至前月妻言往鄭處索取脚桶良久不返查明被鄭誘拐叩求究辦鄭供稱係廣東人現開烟館與姚爲鄰不敢誘拐司馬問姚日爾控鄉　匿爾妻可有証據答稱無司馬判將鄭交保著限半月帮同姚思祥緝查楊氏到案訊辦○沈阿全盜賣烟妓羅王氏之子經該氏投局控告由十六鋪中局送縣黄大令提訊之下判將小孩給氏領回氏則押候遞籍阿全枷號著繳洋銀旋田阿全將洋如數清交前日由原差解案阿全一味求恩司馬日本當遞解姑念苦求從寛免遞著疎枷開釋 
[法界公堂瑣案]  
　　昨日法公堂訊案因祁繙譯别有要公仍由魯　安君會同葛同轉升座訊問○東盛德西人控失法蘭西銀行匯票一案昨届覆訊之期包探傳齊案中人証聽候訊問葛同轉以所解各案人數衆多統飭下期投案聽訊○西人德爾倫控朱順興包造房屋逾期不將工程完竣一案經公堂迭次訊問旋經周寳湘具保朱順興出外以待完工昨復届訊之期周寳湘同朱順興投案同轉逐加訊問並諭速將控欠之户逐一講明以兾了案二人同供均已講妥同轉飭下期尋到保人投案候質朱順興仍交原保○密采里西客舘侍者陳洪全王有根控范老明作塲中工人擬竊一案經葛同轉迭次訊供將工匠李阿海等分别管押飭老明傳到當日不做工之張銀泉徐阿和二人到案候訊昨據范老明傳到張徐二人並在押之李阿海蔡杏泉范阿寳等到案同轉先　范老明日緝聽如何因何前堂不到范供稱沙遜洋行房屋滲漏倩小的修理又問張徐二人當日因何辭歇二人同供因工已做完當晩作頭給付工資小的等卽往寓處歇宿至十八日在廣東花園工作問十七日八點鐘時見有人進出否行至馬路上有别路可通否供稱當晩住宿作塲中共有七人郁包探禀從後門走出卽是馬路問當時架上所遺短衫究係何人范供係學徒之衣因被灰沙污染放在架上同轉又問廿四日覆訊時諭爾將學徒及不做工之二人一并交案爲何不到供稱小的不知堂期求恩明察又問原告爾等曾往作塲看過究竟如何陳王二人同供附近卽近水坊均有看門人照管同轉謂須傳到管門人詳問是日八點鐘可有人在此進出張徐二人旣不在塲交作頭范老明帶出　候傳訊並將李阿海蔡杏泉一并帶出俟下期將學徒及四人解案備質范阿寳還押○前報紀金利源碼頭搶米之六人由包探拘獲捕頭命押捕房候堂期解訊昨將收贓之趙金生及搶米之徐和尙陳了頭蔡阿炳劉阿狗周春泉陶阿福一併解案同轉逐加訊問據徐和尙等供稱在金利源八九號棧房充當小工上禮拜六卽本月初一日一連三日在棧房中出米同轉問何人雇爾等做工徐等同供係南市裕豐米行問出米幾何供約三百石裝海琛輪船小的等工作後卽以此米作工資問爾等多少供每人約給二三斗問有工頭否供無工頭同轉問收贓之趙金生米向誰人買來供在新開河老虎灶出洋十一元三角買米五袋每袋約重一百二三十斤共六百餘斤問　誰人買來供稱各人皆在洋交陳手米亦由陳買來同轉謂每日二三斗不應如許之多供稱尙有餘米在城隅老虎灶木作頭楊司務處包探禀稱周春泉陶阿炳前因犯案由公堂屢次懲辦同轉謂爾等怙惡不悛殊堪痛恨飭將趙金生交原保徐和尙等一并押候交到老虎灶見証人並飭包探傳到裕豐米行主人下期投案傳質○前報紀八仙橋巡防局員咨照捕房拘提慣窩竊賊專買賊贓之支增祥請歸本局訊辦捕頭答以解送公堂請問官發落昨據八仙橋局差張炳投案請將支增祥解歸巡局并案究辦同轉准之飭將支增祥交張炳帶回巡局候趙老爺究辦○郁包探禀稱汪翟才在江天輪船行竊鐵箝解案請辦汪供在艙面竊取同轉謂此在機器艙内不應在艙面又問前次失竊鐵箝必係爾竊著押候笞責四十板○蔣灝堂在公館馬路西首同盛米店對門掛牌行醫有在同盛販運麫麥之張錦榮因耳内患病　將醫治言定包愈酬洋五元當時先付一元給藥調治愈形腫痛後至别處延醫蔣以此懷恨昨見張在同盛卽呼入家中重批其頰適中患病之處以致鮮血直流衆人咸抱不平將將招牌取下送押捕房昨日蔣遞禀夾入名片同轉將片擲還蔣供稱行醫餬口有同盛米店中之張錦　因患耳病求小的療治小的允爲包治索酬洋八元問包至何時供約三月問現在如何供稱已有五六分張當時許酬五元只付一元病已將　　意圖賴反來吵　索還洋銀問此話在何時供在昨日下午同轉問爾到過同盛否供稱未到被衆人將招牌除去求請追給張錦榮供稱小的年老龍鍾因患耳聾倩將醫施治於六月初八起包至月底可愈曾許酬洋五元先付一元二角豈知塗藥後愈覺腫痛後倩馬六鎭黄墻地方之某醫療治始得就痊問爲何至蔣處辱駡供稱昨在門前經過蔣遣學生將小的拖入京貨店内攫去洋傘一柄連批小的之頰鮮血直冐訊至此同轉傳三道頭捕張湘寳上堂訊問該捕禀稱昨日蔣將張錦榮毆打爲衆目所共覩同轉謂蔣日爾旣爲醫生自應講理何得動輒毆人蔣稱不敢行兇實被張毆傷解衣請騐同轉謂年老人豈能毆爾顯見爾之兇横著罰洋兩元並前送之一元一并交張收領張湘寳又禀蔣灝堂尙欲上控同轉准其上控著押候交到罰洋釋放○莊阿坤控殷渭亭打失對時表一枚捕房將殷拘押昨日解訊莊阿坤禀稱在黄捕輪船充當水手有爲巡捕之王寳玉邀至殷處义麻雀迨第二次到伊家内卽被殷毆打並失去對時表向小的逼寫服辯有張阿四及衆人目見求請究追殷供向爲米業在虹口某店爲夥有爲巡捕之王寳玉於落差後同張阿四常在門前經過欲在小的家内又麻雀小的不許孫包探禀稱小的查得殷家門户甚多昨往詢時粼居言爲打架起見小的查明祇有洋傘並無封時表同轉謂莊日爾旣至捕房控訴何又紏衆行兇飭將原被交保下期邀到王寳玉張阿四二人至八仙橋捕房候訊○元大米行李少雲控戴松坪於五月間買米二十五石付過洋六十一元除收尙欠九十六元一味延約迄今店已閉歇求請究追戴供五月十一日由陸金生經手售米同轉問是否售與爾店供稱須待經手人來可以給付同轉謂爾旣欠洋理應歸還者交保限三日内一併付訖不准延宕並邀到陸金生候核○元亨洋行侍者汪樹才控薙髮匠吳九子竊取洋布短衫同轉提吳到案訊供屢記前報昨又傳馬夫陶阿昌到案同轉問上月廿九日二人吵閙爲何事起見陶供稱因索剃頭錢將吳毆打由小的勸散汪供剃頭錢二百已付過小洋二角吳稱只　一角汪供稱當時小的在樓上吳竊短衫尙有出店目覩同轉謂吳旣竊衣不應尙在行内顯係被誣著罰洋五角並所欠之一角一併父與吳收并飭包探往行内查明禀覆○彌羅洋行買辦鄭心泉將洋燭三百箱向沈炳仁押銀四百兩涉訟公堂案懸日久求請拍賣已邀　官俯准昨據沈炳仁遞禀並呈鈔票二紙同轉檢閱絀帳共洋燭三百箱拍見規銀四百六十五兩由瑞和洋行經手除去用銀三十五兩八個月利銀三十二兩及各項開銷外尙餘銀八兩同轉命暫存捕房候下期投案候核 
[鉅欵助賑]  
　　錢鶴書大善士俯恤山西困苦異常助英洋五百元委解拯濟輸鉅欵以匡時拜宏施而鳴感傾資慷慨其識見殊超越尋常焉此欵由南市順元莊交來用特聲明[  上海北市絲業會館籌賑公所施善昌謹誌]  
[佛心仙術]  
　　蓋聞藥可回生振臂而瘡痍悉起丹能奪命原心則化育胥參敝堂施樂正在不敷廼蒙普澤園善士惠助痧氣丸一百二十瓶白　散一百瓶午時茶十二匣又老泰山堂善士陳君延慶爲令郎求頭瘡速愈并保長生惠助外科六神丸五盒先後拜登仰見垂憐貧乏蓄念仁慈取譬醴泉旣可蠲兹沉痼又將延彼遐齡功效實非淺鮮而諸善士厥德維宏有求必應福壽亦自此無疆矣請登報伸謝並誌頌沈上海虹口元濟善堂同人等拜啓 
[上海北市絲業會館施子英經收順直賑捐壬辰十二月廿五至癸已二月廿九日止第八次清單]  
　　十二月廿五日翁詠笙續募十三户合洋廿二元○廿八日江右恩水味楳雪道人爲慈病愈完願爛板洋四元○永豐莊來湖南永州府署菊隱廬主人湘平足銀廿八兩葛書蓀　屋二兩葛　蓀草堂十元葛頤壽堂四元唐錫　堂無名氏葛四勿齋三户各二元共七户合規元三十一兩六錢五分洋廿元○正月初九日隱名氏洋一百元○十二日廬州官亭署雙起堂主人洋二元銅洋一元○十七日奉興無名氏求生　平安洋八元○十九日寳泰規元三十五兩○廿七日福建王雲汀經募星堂洋四元義合泰萬安號廷彦楊地萊叢桂小築曾萬益六户各二元深滬尤承源和興號泉盛三户各一元惟善堂聽范堂王益　　萱堂陳無益號翁君選如意堂陳隆興順興號勝豐號萬春號信泰號承了然陳承翁得記號日珍號芳遠　壽萱堂陳興利瑞德堂聨記號合春號重慶號詹子珍陳聨隆號聨美號廿六户各半元共三十六户合燭板大洋廿二元對開廿元○二月初十日曹啓豐求肝恙速愈十元○十四日江西陶濬生一元又募包鳳庭陳念茲　翰臣陶裕昆醉鄉侯崇德堂六户各一元趙宜齋九五票錢一千文共八户合英洋七元日本洋一元○廿五日江陰蘇靜卿募范正記十元○廿六日桐城裕泰洋二元葉敦厚堂三元葉如止軒二元永隆日生店董裕裕恆漋仁記李坤厚堂五户各一元○廿九日志成信來署錦縣知縣馬鳴岐銀八兩致遠堂萬得益各四兩源和成存聚徐慶麟三户各二兩　義亨永茂益廣興泉馬東垣四户各一兩沈步洲東錢五串錦州復興順元亨號各東錢二千文共十三户合規元廿八兩七錢七分○十二月起至二月廿九日止共收汁四百七十八元六角規元九十七兩五錢五分本洋廿元　板日本洋廿七元對開洋廿元銅洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
