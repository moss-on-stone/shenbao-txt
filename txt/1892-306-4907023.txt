# 1892 - 306 - 4907023

 

Page 1

 
 
[石印各種法帖出售] [  點石齋啓]  
　　黄敬輿太史自元書法擅一時出入於顔柳歐褚各家數十年無不臨摹逼肖而其結搆謹嚴筆力遒勁復時有一種秀逸之氣流露毫端尤令人愛不忍釋本齋近得其臨本數種付諸石印雖喀爲　小而一鉤一畫神氣盎然誠家塾中楷模善本也茲將各帖裝裱齊全以公同好計開元秘塔每部價洋一角六分皇甫君碑二角九成宫一角六分陶先生墓表價洋一角五分又查太史臨古法帖前後用文木夾板每部洋五角黄愼之殿撰法書不二歌洋一角賜顧者請向申昌本分局及新北門内墨錦堂四牌樓墨海堂等處就近購取躉購從亷面議可也此佈 
[論蘇垣賭案]  
　　余嘗過通都適大邑見官府告示煌煌大張曉諭貼徧通衢過往之人或有高聲念誦者則禁賭之告示也賭爲害人之事可以使人廢時失業蕩産傾家甚而至於墮名節喪身命愚人但知欲贏人之錢而不知勝負之數本是各半己欲其勝誰則欲負者此理不明而中於貪之一念以至終身不悟至死不變國家定例嚴禁原所以愛全百姓教之戒之不聽則拘之懲之所謂風霆皆教固不僅以雨露爲恩也然而告示之貼雖多而有時行經衙署之前則門前茶館歪其帽而豁其襟者大半聚而抺牌並有執事上人或坐於戸檻之上或蹲於大堂之側擲錢爲戲以决小輸贏雖掮旂之小孩亦且畫地爲圈就臺階之前爲簸錢之戲其尤鉅者則各房科書辦偶值公暇卽相邀爲摴捕之遊一入衙署則牌聲骰聲與算盤聲聲聲相應官或出入於其地則稍稍斂迹若有官親幕友亦與共賭者則瞻子更大卽官至而亦不之畏余又屢見之不禁默然以疑曰何以官府之禁賭博告示所載嚴厲如此而獨於衙署之中則縱之有嗤然笑之以鼻者曰子誠迂士也此等禁賭告示名曰例示凡官府下車伊始必循例出示數示如禁小錢禁私宰禁賭禁娼言者諄諄聽者藐藐不過當其告示新頒之際差役坊保藉此以爲生財之道捕風捉影恐嚇鄉愚見者或稍稍畏懼暫自隱藏其實非畏官之法畏差役之需索也數日之後差役之關節已到則依然明目張瞻無所顧忌彼見告示而誦之者殆鄉人之初進城者也誰復有人視爲禁令而衙署之前則差役人夫等所薈萃之處日長無事又不敢四散遠離貽悞差事則莫不羣聚於一處以便就近伺候候久而事無則相與抺牌擲錢以作消遣之計漸而久焉遂有無賴游手之人如蟻之附羶蠅之逐臭愈聚愈衆遂儼然在衙署前設賭局矣夫賭局而設在衙署之前則差役必然與乎其間地保不敢過而相問官府深居簡出耳目有所不及設或有時出入則近水樓臺自必先知沙息可以預避内外通氣斷不至走漏風聲此其藏身之固較之在他處更妙所以衙署前之賭其多若此而且千篇一律不獨一處爲然卽他處亦莫不皆然子何見之陋耶余曰告示所以禁人之賭而衙署前獨不之禁近者如此遠者可知然而亦有賭博被獲之事意者差役之上下其手所以顯神通而廣賄賂之門者乎自是厥後凡所過之地其情狀果然莫不如此則以爲天下之官府無不禁賭而天下之衙署無不有賭衙署愈大曠地愈多耳目愈有所不及稽察愈有所不到人類愈覺其厖雜宜乎賭興愈見其豪賭風愈見其熾也而孰意蘇州臬署照墻後聚賭一案乃忽爲陳舫仙廉訪所知也此案先由廉訪飭總捕惠司馬帶領親兵拘獲所以用親兵而不用差役者知其通同一路也初僅薄子懲責廉訪以爲不應輕縱隨傳凌大令諭以照例重辦廉訪之意固以爲衙署之前照墻之後而賭棍敢明目張膽大張旗鼓若此則必有本署胥差爲之壯膽且必有本署胥差頭役等人與乎其間因得以朦蔽官長知法犯法其情可惡故必欲澈究也嗣據提訊所獲之爲首賭徒麻子阿順供稱身充頭役已歴多年近來新易夥友數名恐其走散悞公不得不令彼聚集於此以便伺候差使夥輩無事消遣是以團聚抺牌輸贏不過三四百文而止冉三駁詰矢口不移私下探訪一如阿順所供遂分别發落惟將阿順及二差仍發刑房管押觀乎此案而知衙署之賭亦未嘗不可禁也特他處官府未能如陳廉訪之認眞耳或者謂各署之賭旣屬到處皆然則蘇臬署前之賭當亦不始於今日至今日而始破耳此次破案之後安知以後不復再賭僅此一次亦無關要余則以爲禁令之行總宜由近而遠若告示煌煌嚴余民間不准聚賭而衙署前公人頭役終日聚賭而不及覺又豈能令行而禁止也哉廉訪此舉實乃正本清源之道然而禁賭其小焉者也 
[諭旨恭錄]  
　　九月十一日奉上諭巡視中城給事中國秀等奏援案請賞外城粥厰粟米開單呈覽一摺現在節屆寒令貧民生計維艱所有中城之朝陽閣東城之臥佛寺育嬰堂南城之打磨廠西城之長椿寺磚塔胡同北城之圓通觀梁家園各粥廠每月共需粟米三百三十石加恩照數賞給自十月初一日起由各該城咨明戸部札倉給發該給事中等務當督同紳士妥爲散放毋任侵漁單倂發餘依議另片奏請賞給崇善堂等處米石各等語崇善堂等處各廠收養貧民人數衆多米石不敷支放加恩著照所請所有清化寺街之崇善堂梁家園之百善堂太清觀之公善堂三處煖廠各賞給粟米三百石教子胡同禮拜寺賞給粟米三百石朝陽門外南海會寺崇文門外玉清觀各粥廠並岡子上興善煖廠各賞給粟米一百五十石東便門外三忠祠粥廠賞給粟米一百五十石宣武門外皮庫營西悅生堂賞給粟米三百石以惠窮黎該部知道欽此 
[玉蝀晴雲]  
　　永氏一案經翁懷二欽憲姿派司員於初三日提同寳環等在都察院内覆審因孫氏業經刑部擬以杖徒罪名照例收贖歸家至過付錢財之鴇婦名二十者亦係案内緊要人犯奉二欽憲示諭於次日片行步軍統領衙門順天府五城一體嚴拿歸審至案内尚有劉海一名前經刑部擬以杖徒由順天府定地起解兹因劉海謀同夥賣永氏亦係案内要証遂行文直隷總督飭派官役提解劉海來京歸案詳訊以成信讞○有妓名海棠花者前與閻一立有嚙臂盟嗣復與于七認識海燕雙棲不復念及舊好匿居陜西巷雙扉半掩穩佔香巢閻以其得新忘舊也銜之剌骨糾約多人將海棠花搶至家中于七聞之以爲半世英名未可一旦掃盡袖藏利刃欲得而甘心嗣有人居中調處令閻將海棠花送交龜子趙某手此後或仍作半掩門生涯或仍與于七姘識不與閻干涉另由中人等措集京蚨若干串給與閻手藉以解釋仇怨醋海風波一朝頓息不可謂非魯仲連之力也○天津人張瑞曾往王廣福斜街劉七妓院内索錢與劉七口角起釁經劉七持刀砍傷頭額肩背等處暈倒在地俄而張之同鄉友人聞知其事代抱不平各持刀械往該妓院内砍傷龜僕甲乙二人傷痕較重劉七乘間赴中西坊署控告派捕拘獲諸人早已竄逸嗣由副指揮張君帶 
 
 

Page 2

 
 
同仵作檢騐兩造傷痕飭吏塡寫傷格禀詳城憲一面飭役訪拘逃犯到案以備帶城審訊嗣有人爲之調停兩造各自養傷呈遞合供聽候帶城具結完案○鮮魚口内裕興戲園關閉多年現有韓某將房地置買依舊開設戲園已由某木廠傭雇匠役大加修飾未悉月斧雲斤何時始報工竣也 
[匪類潛蹤]  
　　江西匪類肅清所有頭目業經拿獲正法此已先後列報兹聞蓮花廳等處並無匪蹤隣近各邑亦無風鶴之警大約該匪等勢蹙力窮全股逃散不復敢盜弄潢池矣是誠江省生靈之福也 
[鷺島雜聞]  
　　八月二十四日有一鄉民携搭連袋内藏番佛二十四尊錢數百文行至厦門留春閣購買藥酒將袋放在長凳上一轉瞬卽爲妙手空空兒攫去鄉民驚惶失色立卽告知馬快請爲追緝未知能完璧歸趙否○去歲厦門源通號倒吞各票商官款及本地商賈存欵數十萬金牽聯途郊錢莊因此停歇者數十家惟寳順建茂兩號如魯靈光殿巋然獨存未幾建茂因恒寳源倒閉波累美打匯項纒訟官署暫停貿易而寳順各股東亦恐號中或有虧耗相約收帳核算因之厦門錢莊竟無一家今年建茂各股東復措資本於七月間開張寳順股東内有某甲者將本抽出另營别業兹有黄姓家資巨富知寳順當事柯某樸誠可恃善於會計特備資本合夥營生攺寳順爲寳泉擇於九月初一日先行交易諏吉開張說者謂厦門錢莊資本之冨以寳泉爲巨擘可見多財善賈亦須得人而理也○近日内地華崶各山有虎爲患時至漳馮一帶鄉間攫嚙羊豕鷄犬而幼孩老嫗爲虎所傷者亦有數十餘人又有一種巨蛇出外傷人居民不堪其擾有保衞地方之責者所當設法捕治也 
[登堂視嘏]  
　　督辦儀徵准鹽總棧凌問樵觀察於本月十一日六十誕辰往賀者官商薈萃輿馬紛紜一時稱盛運憲江都轉至鎭江迎謁蘇撫奎中丞後亦鼓棹至十二圩登堂祝嘏觀察肆筵設席以伸地主之情都轉略坐片時興辭而出解纜言旋卽於是夜三鼓回轅 
[揚試續述]  
　　江蘇學政溥文宗按試揚屬開考日期已登前報兹將歲試闔屬生童文題照錄於左　府學生題唯天下至聖至行而民莫不說高郵葉公語孔子曰至不可棄也東臺戴盈之曰全以待來年然後已通塲次題王左右常伯常住準人綴衣虎賁詩題月浸蘆花水浸天得花字江都生題齊人至與王言者甘泉義也至聖人先得我心之所同然耳興化愛人不親反其仁至一國之所慕通塲次題武車綏旌德車結旌通塲詩題秋天不肯明得明字儀徵生題孟子曰事孰爲大至必請所與問有餘寳應二老者至嗚鼓而攻之可也泰州愛人不親至一國之所慕通塲次題維桑與梓必恭敬止通塲詩題巨魚縱大壑得魚字高郵童題今時則易然也夏后殷周之盛寳應處士横議楊朱墨翟之言通塲次題斯遠鄙倍矣筵豆之事則有司存通塲詩題秋風吹雨凉生膚得凉字江都童題雖周亦助也設爲庠序學校甘泉道不遠人至詩云伐柯伐柯儀徵富而無驕至未若貧而樂通塲次題古之人有行之者武王是也取之通塲詩題多士如珪璋得多字興化文題子力行之東臺子必免之通塲次題不受也者至雖袒裼裸裎於我側通塲詩題樓生晴靄風盤雲得盤字泰州文題若火之始然泉之始逹苟能充之次題爲淵敺魚者獺也爲叢敺爵者鸇也詩題明月秋風洞庭水得秋字 
[學憲啓行]  
　　江蘇學政溥大宗師按試揚州已於本月十三日一律試竣十四日奬賞新進文武諸童十五日辰刻起馬按臨淮安 
[籌欵濬河]  
　　通屬鹽河淤淺已紀前報兹聞該屬塲商裕盛隆等公同籌議以通屬鹽河今春未挑各叚現已淤淺有碍鹽運懇乞籌欵儲備以便及時興挑聯名禀陳淮南總局當蒙局憲批示略云據禀自係爲利運起見仰候轉飭各錢莊先爲籌墊工欵足西錢一萬五千串交由該商具領以備挑濬之用自墊借日起按月認息八厘俟該商等售鹽時按引扣繳歸還惟究竟自何時起捐每引認捐若干未據聲叙仰卽詳覆以便轉報運憲查考 
[白下瑣談]  
　　金陵自入秋以來天氣亢晴雨澤稀少農人盼望甘霖以圖種麥劉制運關心民瘼諭上元江寍兩首縣於十三日起洒掃城隍廟供奉龍王神位傳集僧道數十人諷經默禱府縣以下均往拈香倘緑章上達霢霂無期制軍當躬往虔求爲民請命也○金陵居民每赴秦淮汲水以供炊爨近因江潮驟落頓絶來源内河狹如溝澮加以門東門西各機房洗元色絲經謂非此水不足以煥光華而成黼黻此去彼來淸流易爲濁水居民食之易生疾病推原其故蓋河身淤淺外潮不能内泛汚穢之物日聚日多水之不潔實由於此倘撥營兵數千人另以民夫補其不足購洋人挖河機器若干具淺者濬之塞者通之自西關以至東關約十餘里之遠曾不多日卽可竣事所棄淤泥用船載出城外責令鄉人扛回以爲肥田之用一舉數得誠便民之一法也未識各大憲能俯順輿情否○各處逃荒飢民紛至沓來入城者十有二三餘均露宿郊外日間或拾柴薪或向鋪戸求乞終不能大果其腹薄暮時狙伏僻靜之處見有單身旅客携帶錢物者奪之而去距南門十餘里往往有若輩乘閒竊發行人相戒落日銜山後卽結伴携械而行以備不虞在飢民遁而爲此雖係迫於飢寒不可以盜論然賢有司亦當速爲安置以靖地方勿令飢民流爲匪類此則蚩蚩者所馨香禱祝者也○初二日儲憲馬植軒觀察考試鍾山尊經兩書院肄業諸生時值府試之期府署禮房無暇造册備卷遂於十四日補考前課兹將題目開列於後鍾山所謂誠其意者至如惡惡臭賦得野闊江寒一鴈飛得飛字尊經詩云樂只君子至民之所好好之賦得江淸月近人得清字 
[邗江官報]  
　　十一日高郵州錢剌史抵揚公幹十二日方鹺尹臻碩解甘餉起程運轅牌示新選石港塲馮克寛東台塲劉承宗飭赴新任十三日甘肅知府汪太守廷棟公幹到揚柴鹺尹九齡銷太平局差 
[勸捐告示]  
　　欽命二品頂戴江南分巡蘇松太兵備道兼辦海防營務處聶爲出示曉諭事本年九月初八日准駐滬勸辦山東賑捐江蘇前先卽補道李移奉山東巡撫部院福札開據賑捐總局司道詳稱竊查前奉撫院札飭派委江蘇候補道李道振玉會同駐滬勸捐江西候補道馮道芳植勸辦山東四成賑捐當經由局移知在案現在東省沿河州縣又遭水患災區甚廣小民待賑孔殷亟應廣勸捐輸以資接濟查李道振玉需次蘇省有年情形熟悉且係辦捐熟手擬請飭令該道在　另設一局按照馮道前辦折减章程廣爲收捐是局分而事仍一律捐生亦無從趨避並查有分省補用知縣包家吉堪以派爲該局提調以資得力現經由局飭刊木　關防一顆文曰駐滬勸辦山東賑捐南局關防詳請批示札飭馮道李道包令遵照等情到本部院據此除批准照辦並分别咨行外札委該道遵照妥爲勸辦等因並准山東賑捐總局司道專弁移送關防實收捐章齎交敝道督同提調包令點收應用等因各到道奉准此遵卽租賃上海城外法租界大馬路地方設局於九月初六日開辦妥爲籌勸除禀報山東撫院曁移東省賑捐總局幷出示曉諭外移請一體出示俾各捐生有所遵循等因到道准此合亟出示曉諭爲此示仰各捐生人等一體知悉踴躍輸將以濟賑需毋稍觀望切切特示光緒十八年九月十五日示○駐滬勸辦山東賑捐二品銜江蘇前先卽補道李爲出示曉諭事奉山東巡撫部院福札開本年東省沿河州縣又遭水患災區甚廣小民待賑孔殷飭派本道駐滬設局廣爲勸捐解濟照章准給京外文武職銜升銜封典貢監生幷援新章准給翎枝按月册報等因又准山東賑捐總局司道移送關防實收捐章請卽應用等因各到道奉准此除擇賃上海城外法租界大馬路地方設局開辦幷呈報咨明外合行出示曉諭爲此示仰紳商士庶一體知悉須念東省疉遭水患小民蕩析流 
 
 

Page 3

 
 
離轉瞬隆冬飢寒交迫若不亟爲拯救勢將轉於溝壑所冀各紳商等同仁一視憫此嗷鴻一以邀養錫之榮一以救災黎之命凡有志顯揚者開具三代履歴指請何項備齊捐欵赴局上兌聽候照章核明先給實收一面按次造册呈請奏咨給奬俟頒照到日再行示諭換領執照務期踴躍捐輸萬勿遷延觀望切切特示光緒十八年九月初六日示 
[英使抵滬]  
　　英國新簡駐華欽使華加那君於十七日坐法公司輪船抵滬是日清晨英總領事曁正領事江海關正副稅務司坐海關輪船往吳淞迎接至下午一點半鐘法公司船駛入浦中在英公司輪船碼頭登岸西國官商均在江干迎接華欽使旋至英總領事署暫駐行旌 
[滬濱瑣語]  
　　馬販某甲由關外販馬數匹間關抵滬由舟登陸時有三馬驚躍向南飛奔撞倒攤基不計其數幸在白晝尚未傷人及至十六鋪橋南首被人擒獲甲亦跟尋至此向其人一再央懇給以小洋數角將馬牽回○某氏住居浦左唐橋相近前日上午携子渡浦而西入城探視親戚午後出城往萬裕碼頭某店購物其子在店門前嬉戲轉瞬忽失所在四處尋訪已無蹤迹痛哭而去未知掌上明珠能效秦廷璧返否 
[勘視河道]  
　　本邑下海浦巡捕房前被鄉民拆毁經工部局中雇工修造迄今已工竣上海縣黄愛棠大令會同英廨讞員蔡二源太守道憲繙譯徐蘭齋司馬廿三保圖董曹子清工部局打樣西人前往察看大令正欲固署忽有農民吳姓曹姓及該處地保攔輿訴稱此處左近提籃橋河道現被工部局雇工塡泥小的等因有碍水利特來禀明求請詣勘大令著吳等先往伺候旋與太守司馬命駕前往及抵是處察閱一週卽命小工停止當著幹差薛貴將吳及小工等一倂帶往英工部局伺候俄而大令亦至與局董晤商良久旋卽興辭而出鳴駠回署至如何辦理尚待續聞 
[縣批照錄]  
　　油荳米餅業司月長義等禀批米業爲本邑諸業之冠春間仁濟堂米捐案内提捐者共有八十餘家之多以每年售米三四百萬石每石提捐一文計之不下三四千串今該董以油荳米餅四項倂計僅據認捐三百六十千文爲數大相懸殊較之已認各業未免太少該董等旣知育嬰爲奉旨特辦之件非尋常捐務可比尤當格外急公切實勸捐共體皇仁第嬰欵旣屬急需而商情亦當體恤本縣統籌兼顧與其捐自各行或恐難濟莫若出自販客輕而易舉所有油荳米餅四項生意無論分銷合賣均查照仁濟堂每石提捐育要捐一文則欵出販客分之不見其多合之卽成鉅欵於嬰孩大有裨益是在該董等實力勸導耳此案自去秋前縣奉札諭勸迄已年餘仍未議定案關詳奏迭奉大憲飭催萬難再延除再給諭勸辦外著卽遵照指飭赶邀各行商妥速議定禀復核奪該董等果能勸導有方捐集鉅資自當擇尤彚案請奬並傳諭各行商一體遵照毋再觀望遷延是爲至要 
[拐案解縣]  
　　包探秦少卿禀稱洞庭山人金紀堂開設客棧有李德雲拐帶鎭江女子羅桂林至伊棧居住後李獨往蘇州金將女子留在棧中亦往蘇州冐充官役尋見李德雲帶至上海多方威嚇言欲送官究辦暗將羅桂林兜賣娼家尚未成交由小的查明告知捕頭將一干人拘案請究羅桂林供稱係鎭江大閘口人今年十五歲被顧姓婦誘拐先至常州繼至蘇州向人兜賣迄無成議又隨李德雲來滬住金紀堂所開客棧内輾轉托人領看金紀堂供稱係洞庭山人前在上海縣捕役趙金名下爲夥目下開設客寓女子羅桂林被李德雲誘拐來滬住在小的棧中小的問明情節遂往蘇州尋李德雲來滬正欲知照趙金解案請究不料被包探查悉拘解案下小的實不敢兜賣潘黄氐供稱係蘇州人同鄉人陳姓將女子羅桂林領來寄售不知其是拐來暫時留下尚未成交李德雲供稱羅桂林之父托小的將女兒領至上海並非誘拐捕役趙金禀稱金紀堂當裴大老爺在任時曾在小的名下帮夥因不安本分早已停歇蔡太守謂金紀堂雖無圖賣實據其爲營私圖利已可概見案關誘拐飭將通案人証移送上海縣訊辦 
[英界公堂瑣案]  
　　王阿二訴稱在酒店爲夥有傳阿林等醉酒尋釁打失傢伙由捕拘案傅阿來顧何二金阿四等同供醉後口角悔已無及蔡太守以傅阿林等酗酒滋事判各罰洋一角賠償酒店物件且各管押一日以木薄懲○包探顧阿六禀稱談春廷卽談祥林前日混用銅洋遞回原籍已有三次今又來滬由小的拘案談春廷卽談祥林供稱係無錫縣人此次道出滬上卽欲趁輪他往不敢逗遛蔡太守謂旣已遞籍豈容復來判笞一百五十板押候備文遞解○包探黄四福禀稱金阿大行竊朱阿金衣物查獲人贓送案朱阿金投案請領失贓金阿大供認行竊蔡太守判笞一百板管押一個月贓給失主領去○包探王阿二禀稱章阿元行竊伊叔衣飾當獲人贓交捕送案章連生訴稱章阿元係小的堂姪家中尚有老母昨至小的處竊取衣飾等件報捕拘拿章阿无供稱今年十八歲在叔父處行竊自知咎戾尚求寛宥察太守謂章阿元犯竊本應重辦姑念年幼戒責一百五十下交其叔領回轉交其母嚴加管束○任連升訴稱小的家種有樹木昨被陳小弟將樹枝折斷與之理論由捕拘案陳小弟供稱攀折樹枝不過爲嬉戲起見蔡太守判管押五日以示儆戒○包探唐贊榮禀稱西包探拘林阿耕至捕房稱林行竊理物夾板船上錫箔三塊尚無証據據林阿耕言錫箔被新關解餉之飛虎船上厦門人坤三取去今先將林阿耕送案再行補傳坤三與之質對林阿耕供係福建人在理物夾板船上爲水手會竊錫箔交與飛虎船上水手厦門人坤三蔡太守飭該包探將林阿耕帶回捕房俟補提坤三到案再訊○四十七號巡捕禀稱施川郎駕駛馬車揚鞭疾馳違犯定章拘案請罰施川郎供無知悞犯尚乞恩恕蔡太守判罰洋三元撥充西醫院經費 
[法捕房瑣事]  
　　陳玉山向許福根索詐洋銀五枚經許扭探法公堂葛同轉判將陳笞責二百板枷號一月在案昨日下午兩點鐘葛蕃輔同轉蒞八仙橋捕房時查得陳枷期已滿著帶案疎枷再責二百板釋放○八月十七日衞殿卿控某輪船庖人鄔阿安積欠牛肉洋一百零五元同轉判令交保後先還洋銀六十元其餘從緩拔付嗣因鄔保出後延不料理衞遂於昨日投案禀追同轉查得鄔由昇源錢店擔保出外諭飭包探著保人將鄔交案以待追究○陳金山圖竊未成拘獲送案葛同轉判令枷責在案昨日期滿著疏枷押候交保○廣恒豐烟館主章阿家控王金和偷竊烟搶同轉著帶案照原斷掌責四十下斥釋又行竊板凳之吳全全掌責四十○薙髮匠徐光榮被店主疑竊長衫上次送案訊押昨晨店主李長三投案訴稱長衫放在店堂内祇有徐一人進出須請追究同轉提徐覆訊依然抵賴著還抑候再行核訊○金大成控公和祥船局舟子侵吞烟膏一百五十兩及鋪蓋等物同轉著局夥周子香交保限日將舟子送交昨由包探郁庭湘查知金大成所控失去烟膏皆由謝永發同盛等代煎業已問明到案禀覆同轉著飭傳原被告到堂質審○義泰烟館主張鍾虧欠閉逃其詳已列前報昨日土店主馬錫光投案禀追同轉著赴公廨再行核奪 
[嬰孩殯園章程]  
　　江南蘇州府長洲縣正堂沈元和縣正堂李吳縣正堂凌爲給示曉諭事光緒十八年四月二十五日奉府憲札據紳董宋俊王偉楨吳韶生顧鏞徐俊元王永坊孫傳鳸陸嘉釗戴榮孫鑄吳中行呈稱竊查蘇地義塚一事雖有各善堂經辦而殤孩素無掩埋之地且吳中習俗富貴之家惑於風水小孩不附祖塋中下之戸則或用布裹或用蒲包每用空地浮厝數日之間卽已暴露殘骼餘胔見之可慘紳董等伏查金陵同善堂自光緒二年禀請創辦代葬嬰孩至今已葬一萬五千八百餘口之多誠創興歴來未有之善舉也紳等異地同心先行集貲仿辦首倡解囊購地築圍創辦代葬嬰孩凡送到病故殤孩收塡回票編號立簿送塚掩埋不取喪家分文惟蘇城人烟稠密恐設局一處未能周知兼慮東西遠隔勢必顧此失彼紳等公同會議東城擬請婁門内昌善局代辦西城擬請閶門外永善局代辦旣免遺漏且該兩局紳董皆願自 
 
 

Page 4

 
 
備資斧辦公不支薪飯夫馬又節經費惟現在購地築圍造屋延司雇工在在需欵甚鉅先由紳等籌欵分解昌善永善兩局經收先行試辦按年由兩局將收入各捐支銷等項並葬嬰孩口數彚列清册呈核並分送各捐戸以昭信實謹呈所擬代葬嬰孩殯園章程十四條其金陵同善堂創辦以來確有實效兹將該堂章程及歴年葬數淸册一倂抄呈叩求給示勒石並飭長元吳三縣一體抄摺曉諭俾衆咸知以資激勸等情到府除由府給示勒石遵守飭卽一體示諭等因並奉府憲轉奉布政使鄧札同前由又先據宋紳俊等擬呈章程請會銜給示並求諭飭各保留心查察等情前來查仿辦代葬嬰孩殯園洵爲善舉所擬章程亦甚妥洽當經批示在案奉札前因除傳諭蘇城内外各地保隨時留心查辦外合行抄章給示曉諭爲此示仰軍民諸色人等知悉現在宋糾彚議集資創辦嬰孩殯園分設東西兩局商請昌善永善兩局代辦並購隙地培土圍築以備掩理爾等如有夭殤嬰孩隨時分送堂局埋葬立石標記不得仍前浮厝任其暴露所需經費悉由紳董籌募不取殤家分文以前抛棄及暴露孩尸現由司事督同土工收拾埋葬每逢春秋掃墓之際殤家焚化紙錢亦由局指引葬所不准土工需索酒錢事屬善舉倘有地匪脚夫把持藉端阻擾滋事一經察出或堂董指名具禀定卽提案究懲地保徇隱倂懲不貸其各凛遵無違特示光緒十八年月日計抄章程○嬰孩殯園代葬章程　創辦代葬病殤嬰孩仿照金陵同善堂草程凡城廂内外有病殤嬰孩送局代葬者不取分文並選派老成司事問明來人住址姓名隨時登明聯薄當給來人收據聯票一紙其存根聯票留局報銷備查一省城地方遼闊烟戸稠密開辦代葬嬰孩如設局一處恐未週知兼慮送殤孩到局路遠勢必顧此失彼今於西城則請閶門外永善局代辦東城則請婁門内昌善局代辦旣節經費又無遺漏一開辦代葬嬰孩義塚宜擇就近空地爲先今就閶門永善局之傍用價三百二十元購得趙詒德之地坐落元邑九都四圖官則田三十一畝五分九厘四毫其推票絶契諭單田單擔代等十二張交明永善局收執又在婁門昌善局之對面用價二百元購得趙瑶草之地坐落元邑半十九都正三圖正字圩官則田十九畝五分三厘八毫其推票絶契田單等共八張交明昌善局收執平土築圍先行開辦一每局需選老成司事二人專辦代葬殤孩一事隨時輪流督率土土到塚眼同入土次序標號立石掩埋並料理局事塡票登簿以專責成一每局需雇土工二名每名輪流按時挑送塚地掩埋坑深三尺堆高一尺五寸閑時先期開坑修補舊塚不得懶惰偷安並在局灑掃及照料送到之殤孩不得藉事延遲如有曠歇照扣工價倘敢嗜酒洋烟賭博爭閙等情卽行禀責以肅局規一購買空地之處需造平屋數間一爲司事土工辦公住宿之處一需另鋪泥土房屋一間夏間透風冬間關閉只透陽光以作收存殤孩之處司事眼同照料停放半日再行裝匣埋葬一埋葬殤孩每日清晨一次午後一次不得隨到隨葬緣送到殤孩大都無木匣只用衣布包裹居多如遇夏間中暑及痧閉痘殤冬令有寒閉等殤使其停放半日冀得土氣萬一有回陽之事卽著司事土工認眞灌救果得轉生卽知照殤孩之家隨時領回其司事土工由本局董分别酬賞一送殤孩有無木匣塡票註明如無木匣本局代給木匣一具裝好埋葬不取殤孩之家分文一專辦代葬嬰孩原指病殤小孩無論貴賤之家及本籍客居人等送到者一律代葬如有成丁大口男女之棺柩則另有各善堂義塚埋葬不在此例本局只葬小口木匣凡裝棺者一概不能代葬以清界限一富貴之家如有病殤嬰孩因惑風水旣不便埋葬祖墳如送局代葬似嫌義塚名目今公同酌議更名代葬嬰孩殯園以美其名而廣賞效如任意仍在城中空地草草掩埋設有傷殘孩屍者則係自悞一嬰孩埋葬殯圜每逢春秋掃墓之際如有嬰家來焚化紙錢等事卽著土工隨時指引葬所不准需索嬰家酒錢平時禁止閒雜人等入殯園閒遊作踐以昭鄭重一開辦之初需查察城廂内外空地如有以前抛棄及暴露之孩屍由司事督同土工先行收拾埋葬殯園禀請府憲邑尊給示曉諭發各圖實貼使家喻戸曉如有不法匪徒藉端滋事阻擾立卽鳴保解縣禀究並諭保知悉如開辦後仍有抛棄暴露等事由各圖地保送局隨時給木匣掩埋以免嬰孩向隅一現在創辦之始購地築圍造屋延司雇工在在需欵甚鉅紳董局董概不支薪自備資斧辦公先自解囊創捐嗣後推廣日久經費更鉅須竭力廣爲籌募設法接濟以保善舉而垂久遠一現在先行照章試辦倘嗣後有不便之處自當隨時變通力求妥善年終由永善昌善兩局彚造報銷禀報並刊徵信錄分送各捐戸以昭信實理合聲明右告示章程係禀奉各大憲批准創辦嬰孩殯園代葬病故幼孩並冡督院撫院憲通飭各屬仿照辦理現在蘇城婁門昌善局閶門永善局業已開辦已代塟數十口因恐未及周知特登報章以廣傳聞 
[雅興助賑]  
　　抱月山人周君永綱擅琵琶爲大江南北之冠而得其傳者則甚寥寥蓋周君以廉潔自持從未肯自　其技有願學者亦從未收取贄儀學者或不自安不敢多瀆以致衣钵無傳人近來則同調愈少余因勸其以技傳人而收其資以助賑小套一曲收洋兩元周君曰如此亦佳但來學者不須以贄來可令其以洋交申報館恊賑所而持捐票以爲贄是則取不傷廉而　全其㺯余嘉其意因樂得而書之周君寓會香里第四弄琵琶局[  高昌寒食生識]  
[萬善同登] [  上海泰安里同仁永善堂司董謹誌]  
　　敬啓者秋末冬初風凄露冷凡茲貧病羣黎又值飢寒交迫蓋開診給藥已蒙集腋成裘而窮厰棉衣尤賴聚沙成塔敝堂素無恆産經費　　全仗各大善士慷慨愉助接濟貧民迺蒙杭省樓壽康善士十元常州葉光臣十元寗波鼎崇興洪募助廿元震澤談恂如十元馬立師帳房交來南京淸晏堂五元杭州毛子舟代募詒經堂鄭秀芝堂應啓源莊三戸各十元如臯郭星樓代募無名氏二元成泰號義泰德二戸各一元無名氏三戸各一元嘉善絲業公所五元常熟盛翰屏二元滁州汪錫祺一元如臯徐石麟一元江西三瑞堂二元硤石永聚絲行三元本埠三槐堂王銅洋四元閔石山人敦義堂席二戸各二元不留名一元潤昌號一元共洋一百十二元銅洋四元常掣收條請登報　以嗚謝悃 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東賑彚誌]  
　　謹啓者敝堂接奉靜渺大善士爲亡室資培冥福樂助山東振銀合規元一百兩零零一錢一分二厘又奉吳詒　堂人善士樂助洋五十元又奉羅店隱名士大善士樂助洋四十元目下各處振務紛繁而山東水災待欵尤亟大善士宏濟艱難施富其厄證菩提之善願福備人天參保合於太和恩周齊魯先後祇領叩謝難名謹登報章以告同志上海六馬路仁濟善堂籌賑公所施善昌等謹誌 
[上海六馬路仁濟善堂經收咸有一德施醫給藥一文願册捐八月初一至三十日止清單]  
　　徐少卿大善士募藥善士洋三十七元阿囡求保長命如意劉昌銀二戸各洋十元三多堂六元徐正樑病愈完愿徐太太求傷疾速愈落茄山同道人無名氏莊惠泰蘇呀榮小姐七戸各五元順泰永醋貨罰助懷小軒尤杏心吳雲仙四戸各四元馬峻庭三元六角陳省齋汪經訓二戸各三元虞脩篇求妻病速愈周德行服符完愿沈楊氏求符治病奚慧珍求病卽愈王春華吳家駒錢荻訓楊遇　莊心齋丁卯生楊黄氏汪楊氏無名氏無名氏無名氏十五戸各二元成記求母勿藥孫兒臂痛速愈藥資移助一元六角無名氏一元五角鄧名遠一元零八分安陳氏平安完願陸王氏求符　病洞庭逸史扶風郡梁姓郭守園勉力人程蘭亭劉國楨劉賢振揭承晉楊井春楊子蘭楊少塘王喜元隱名氏宋瞿氏文趙氏十八戸各一元莊人麟東學才馬斌范德元施朝清葛振全徐于澄吳仰山朱學昌陳錦華何炳三劉名義十二戸各五角成記求氣順胃納加增四角董靑惟堂孫律三二戸各三角六分李全田周隱名王氏三戸各三角楊家藥許思照無名氏三戸各二角李文秀郭木得無名氏三戸各三角蔡隱名銅洋三元信義和銅洋二元朱學昌陳錦華二戸合銅洋一元尹太守規元二十一兩六錢無名氏錢七百文林萬興胡乾元豫順新德生源朱儒林本立道陸戸各錢五百文宋興泰王恆泰姚小泉三戸各錢三百文錦昌厚萬隆升中和福聿脩德四戸各錢二百文李福泰無名氏二戸各錢一百文以上共收洋一百八十四元七角規元二十一兩六錢銅洋六元錢五千六百文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年九月十一日京報全錄]  
　　宫門抄○諭旨一道錄前○發抄硃批四道○湘撫張奏審明革員誣告緣由照例議擬奏請定奪摺○九月十一日刑部都察院大理寺正黄旗值日無引見○成公英信各假滿請安○前廣東學政樊恭煦到京請安○四川總兵陳濟淸服滿請安○左侯謝授通政司副使恩○長麟謝充國史館清文總校恩○印啓因伊弟以知府用謝恩○淮安關監督常恩請訓○錫光清安連印各續假十日○欽天監呈進月蝕圖○召見軍機常恩樊恭煦○發抄王文韶奏查閱迤西營伍起程日期奉硃批知道了欽此○鹿傳霖奏榆林等處被水賑撫情形奉硃批知道了欽此○又補用令吳功全期滿甄别奉硃批吏部知道欽此○又解京餉銀兩奉硃批戸部知道欽此○○頭品頂戴調補山西巡撫湖南巡撫臣張煦跪奏爲審明革員挾嫌誣告知縣違例横徵衆證明白原告堅不承招照例議擬奏請定奪恭摺仰祈聖鑒事竊據祁陽縣在籍知縣黄維啠呈控該縣知縣洗寳幹隱匿謄黄告示浮收錢糧戸書彭連城等追欠逼命等情經臣批飭藩臬兩司提省審辦並會同湖廣總督臣張之洞附片具奏請旨將黄維哲先行革職以便質審究辦在案光緒十八年四月十四日差弁齎回原片奉硃批黄維哲着革職訊辦欽此欽遵飭司審辦去後復據黄維啠遣抱周吉祥以前情赴都察院呈控訊供取結咨解來湘又經行司歸案審辦兹據湖南布政使何樞按察使王廉督同長沙府知府趙環慶審明議擬具詳前來臣覆加查核緣黄維哲籍隷祁陽縣由軍功保舉知縣選授湖北應城縣知縣經前湖北巡撫臣潘霨以聽斷粗率性情暴戾奏叅革職投効新疆軍營於遵保關外各軍出力員弁案内開復原官尚未補繳捐復銀兩旋卽請假回籍光緒十五年二月初八日有民人鄧正元與高治先口角爭毆受傷身死報經該前縣洗寳幹親詣騐明塡格通詳拿獲高治先到案供詞支展洗寳幹風聞黄維哲在外指官撞騙向高治先之母高段氏索錢六百千包攬和息並據屍兄鄧正英赴縣控告提案訊明黄維哲撞騙未成洗寳幹嚴飭高治先不得聽其愚弄以黄維哲係本地紳士全其顔面未經深究是年八月初八日復有黄雞姑被翁蔣朝聘因紡花懶惰用拳毆傷身死報經洗寳幹騐訊詳報黄維哲又從塲包和由蔣朝聘許給錢一百二十千文先付票錢六十千文蔣朝聘直至審明定案始知被騙具詞申訴其父蔣在任亦赴縣控告洗寳幹因黄維哲不安本分屢次干預命案未便再事優容簽差帶究俾知斂跡黄維哲向以詐術恐嚇鄉愚受此挫折無地自容遂揑洗寳幹隱匿謄黄告示浮收錢糧並戸書彭連城等追欠逼命等情令其胞姪黄國鎭女婿廖鎭西等並竊列邑紳李夢庚周亮功蕭傳瑀王執中之名由府赴省呈控經前護撫臣沈晋祥批司飭委候補知縣顧玉成並經永州府知府光熙札飭東安縣知縣孫開祥曁卸署零陵縣知縣沈錫周先後馳往查明祁陽縣額徵錢糧年淸年欵向無民欠花戸遵照定章完納洗寳幹在任並無浮收情事光緒十五年恭逢恩詔蠲免民欠錢糧頒發謄黄告示到縣當卽遍貼曉諭將貼過地方具文申報有案傳到城鄉保正訊明均經目擊並未隱匿並據李夢庚等以竊名具禀顧玉成等據實禀覆維時黄維哲之子黄震向戸書陳爲風等議和聲言須出錢二千串方准照常徵收錢糧陳爲風等未允黄維哲卽遍張揭貼攔阻花戸赴櫃完糧並由司赴總督並臣衙門節次續控經臣批司將洗寳幹撤任查辦委候補知縣耿湘接署查明黄維哲係挾洗寳幹根究包和人命之嫌揑詞妄控據實通禀並因該縣花戸完納錢糧固多踴躍輸將亦不免間有拖欠湖南自軍興以後藩司因奉撥京恊各餉俱有定限如期批解不容遲緩各屬地丁銀兩均由藩司酌定數目飭令提前批解以備湊解京恊各餉之用該花戸等間有力難依期宗納者歴由戸書代爲墊完以期不誤解期隨後由花戸償還歸欵各花戸等每希圖緩期藉免追呼逼索之累數十年來官民相安在司庫旣年清年欵則花戸所欠戸書之錢卽成私債惟以墊爲完究非正辦出示禁止並不准戸書再向花戸追收歴年墊欵耿湘旋卽卸事准補湘鄉縣知縣趙宜琛曾任祁陽情形熟習委令前往接署趙宜琛到任按照黄維哲所控情節傳集人証逐一查訊均係已結舊案與黄維哲事不干已戸書彭連城等並無追欠逼命情事惟墊完尾欠錢糧有干例禁杖責發落縷晣具禀臣恐尚有不實不盡當經批司提省審辦並飭洗寳幹明白禀覆旋經提到人証由司督同長沙府知府趙環廢研訊並據洗寳幹將黄維哲挾嫌緣由詳細禀明調到蔣朝聘一案縣卷查核與洗寳幹所禀相符質之黄維哲據供充當黄姓族長黄雞姑被蔣朝聘毆傷身死之後如何議和伊先不知情嗣因縣中將蔣朝聘審明定案蔣朝聘之父蔣在任向黄雞姑之父黄天盛索還和息錢文黄天盛欲留作黄雞姑超荐之資堅執不允並將錢票六十千文交伊代爲收存旋因蔣在任控縣究追卽將票錢交黄天盛追還蔣朝聘寢事並未侵創入己其於鄧正元一案指官撞騙恃無質証堅不承認由府禀司具詳經臣會同湖廣總督臣張之洞附片具奏欽奉硃批黄維啠著革職訊辦欽此行司委提黄維哲隨以祁邑錢糧自趙宜琛於光緒十年私定章程弊端百出光緒十五年豁免民欠洗寳幹竟將謄黄告示隱匿不宣差票追繳洗寳幹共浮收錢四萬二千八百餘串趙宜琛共浮收錢三萬餘串又上忙預徵下忙控院批司飭長沙府訊辦洗寳幹趙宜琛未經到案府詳舞文誣陷等情雇周吉祥作抱進京赴都察院呈控並將耿湘禁止戸書不准再收墊欠示諭洗寳幹差拿玩戸劉列高等印票花戸修竹堂上下兩忙倂完糧串黏呈指爲匿徵民欠預徵錢糧之據訊供取結咨解回湘行司督府歸案審辦並據祁陽縣禀報四鄉花戸赴櫃完糧甚爲踴躍所有光緒十六七兩年被黄維哲攔阻未完錢糧業已掃數完清等情到府該府查湘省有糧花戸多屬畸零應完銀數有僅止數厘者農民僻處窮鄉無從兌換現銀情願折錢交納是以或銀或錢因地制宜但從民便其收錢之多寡則視價之長落祁陽縣徵收錢糧章程同治三年以前每兩折收錢二千八百文至七年銀價驟增每錢一千僅換銀六錢折收之數不敷傾解經邑紳公議每正銀一兩加收錢二百五十文年有加收一耗並添補庫平傾鎔火耗解運盤費以及書吏辛工飯食紙張一倂在内歴任照數徵收相沿已久不無弊竇光緒十年文生劉其彦與戸書張春生互相訐控由司飭令准補該縣知縣趙宜琛赴任將徵收事宜實力整頓經趙宜琛稽核成案咨詢輿論會同紳士酌定章程通禀折收錢數請照向章並設立書櫃禁革墨揮嚴杜糧書朦蔽虧空有便民四條儆書六誡經前藩司逐一核明均屬可行詳經前署撫臣龎際雲批飭如詳認眞遵照辦理在案並非趙宜琛私定洗寳幹在任照章徵收亦無浮冐惟黄維哲一味狡展照律議擬詳解到司由司親提研訊各供前情如一質之黄維哲僅認代族人黄天盛收存賄和命案票錢六十吊文旋卽退還並未侵創入已其子黄震向戸書陳爲風等索詐錢文諉爲不知鄧正元命案誑騙未成亦堅不承認查祁陽縣徵收錢糧章程院司衙門均有案可稽並非趙宜琛私定洗寳幹在任循照舊章徵收並無浮冐業經委員就地查明禀覆趙宜琛係先前奉委整頓徵收錢糧之員此次復任祁陽何至自壞成規如果實有浮收情事花戸勢必徘徊觀望何以光緒十六七年錢糧均已掃數完清毫無蒂欠輸納如此踴躍其無苦累可知黄維哲所控洗寳幹在任浮收錢四萬餘串趙宜琛兩次任祁共浮收錢三萬餘串何故收銀價押抵按歴年徵收之數扣算置額徵耗羡並添平炎耗一切費用不論實屬隨意周内譸張爲幻光緒十五年恭逢恩詔蠲免錢糧頒發謄黄告示業經委員查明洗寳幹在任實係隨時遍貼曉諭業將貼過地名申報在案傳到城鄉保正訊明均經目擊事屬信而有徵該縣錢糧係年清年欵並無蒂欠有歴年奏銷册可憑黄維哲無可置喙遂執耿湘在任禁止戸書不准再收墊完錢糧告示爲匿徵民欠之據不知戸書代民完糧係因期限緊迫一時權宜之計若花戸抗不償還該書吏代墊之項全行落空何能當此苦累此次耿湘出示不准戸書再索代完錢糧係因書吏代完民欠究屬有干例禁湘省自軍務以來但有可以有益饟需者無法不施當時議定章程亦未必盡善法積久而必變現在旣經控告雖朝廷正供早清所欠係書吏私債應不准再收以杜藉口在該書吏代墊民欠不准再收負累已深而黄維哲卽藉此以爲拑制官吏之據查閱黏呈洗寳幹差傳劉列亭等之票係光緒十四年十二月判行時已年終猶不完糧照例拘追未爲不合四鄉花戸因距城稍遠所欠上下兩忙錢糧無幾就便赴櫃一倂完納以省跋涉之勞係出於民之情願亦事所常有此稿未完 
 
