# 1894 - 210 - 4907645

 

Page 1

 
 
[添請天津訪事人] [  申報館主人啓]  
　　啓者本館素有友人在天津采訪時事兹欲添請一妥實可靠之友悉心偵探將目下至要之事從速函報以便列入報章其人須向在津門文理明通見聞確實有願俯就斯席者請先擇要錄示數則并開列姓名住址以便修函訂定此啓 
[售藥助振] [  申報舘同人啓]  
　　啓者兹承徐君聞韶以救治呑服生烟藥三十瓶貽贈同人同人以振務方殷願變價以充此欵此藥靈妙無匹每瓶照原價售洋半元祇須詳閱仿單卽可如法施救諸君子有樂善不倦者請臨本館帳房購取以廣流傳也可 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎　昭代之鴻寳醫林之大成也兹由煥文書局主人倩本局本活字排印刻已告成紙墨並佳裝潢益美計分釘廿四本碼洋四元如祗買外科書則收洋八角寄語杏林老宿橘井名賢有欲得盧扁眞傳者請向上洋申報館三洋涇橋沿浜煥文書局鴻寳齋千頃堂古香閣文賢閣文玉山房外埠則山東膠州成文堂福州益記書局購取可也 
[醒日篇]  
　　高麗亂黨交訌我中國提一旅之師平之足矣乃日本偏厠身其内遽動兵戈初亦知師出無名惟稱保護作客之諸日人决不强豫人家國事旣而兵來益衆乃將韓城占踞肆意要求迨中國命將出師欲與决戰而猶敢出其不意擊毁我運兵船旋復刦取高王占奪王宮及海關電局使館諸處嘻日人其眞無理取閙膽大妄爲者哉我則以爲正在睡夢之中無人喚之使醒耳夫中國豈不能敵日本試觀南北洋各兵船砲大船堅兵强器利其中統將皆早年游學泰西學成而歸然後畀以職任類皆忠勇奮發膽略雄豪此次高陞船之被敵擊沈敵人誠乘我之不備耳以彼鐵艦攻我商船彼有利砲快槍我惟束手待斃此則近於刦奪大違海戰章程迨我致遠開砲猛攻而彼船卽糜爛不堪懸旗降服試問日本之兵艦利乎抑我國之兵艦利乎然猶曰水師雖能取勝日人陸軍或非其所敵乃未幾而牙山之戰一連二日日人大經挫衂幾於片甲不回直至調占踞韓京之軍與我抗禦而三戰三北日人死者屍如山積傷者載道呻吟可知日人惟事大言不慚虚聲恫嚇我果大張撻伐彼未有不棄甲而逃者而猶欲鴟張跋扈擾我屬藩此日人之未醒者一也日本國中貧瘠自凡事倣行西法現銀已搜括一空所恃以流通者惟大藏省所出之紙幣然紙幣祗行於本國一出國卽不值分文今者兵士如林分布高麗各處傳聞所用兵費每日須二萬數千圓况日本素非産米之區日食皆仰給於他國兹者旣經示戰他國例不能濟以資糧欲糴自高麗而高麗旣被驛騷米石諒已告匮華軍屢獲全勝氣燄方張自當設法隄防下閉糴之令但使遷延數月日人無所得食飢餓難熬各處殘兵必致脫巾譁譟而猶不肯及早俯首帖耳撤隊而歸此日人之未醒者二也窺日人之意妄謂兵連禍結累月經年海道不通商務减色各國必出而勸解俾得罷兵息民攷公法凡遇友邦勸和祗能勸令休兵不得强爲干預斯時日本苟執定成見略不遷移中國必諸事曲從自甘退讓其自爲計似得矣亦知高陞擊沈一事旣已開罪英人且復將入水之人開鎗擊斃各國皆謂其大不合於戰例不在公法之中他日出而調停卽不偏袒我華亦决不使日人得占便宜以長其暴悍之氣乃猶詡詡然鋪張一切不顧赧顔此日人之未醒者三也卽使戰無不捷攻無不克各國亦齊心袒護日人可唾手而得高麗而俄羅斯久已垂涎高麗終不得爲日有不觀六月二十九日申報記俄國調兵之事乎其事見於日人所撰之日日新聞謂俄人已於琿春調集陸軍三營及列陣圖兵一隊水師船七號前往高麗豈眞欲觀戰乎夫亦思於中取事耳夫日人之所以欲高麗自主者意謂高麗爲中朝藩服日人滅之無名旣爲自主之邦則一旦借故興師覆其宗祏中國惟旁觀袖手不能再發一言其亦知高麗臣服中朝各國皆所深悉俄國苟遽爾奪取實爲公法所不容迨至日人隷入版圖夷爲郡縣然後興師問罪向之奪回斯時中朝旣不能向俄人索還日人亦不能與俄敵而各國見其以暴易暴未必斥責其非螳螂捕蟬黄雀捕螳螂此喻最爲切貼也而日人猶執迷不悟費搏象之全力以與中國爭持蓋不待旣得高麗而俄人虎視其旁已視高麗爲囊中之物矣此日人之未醒者四也今苟大夢沈沈豁然頓醒知兵之不足恃知糧之不能充知各國之不肯使彼得便宜知日本之旣得高麗必仍爲俄人所奪則宜及早斂其悍氣釋甲言和請中朝不復用兵自願撤退軍士之據高麗者并將琉球仍奉還中國我中國眷念友邦之誼未必故事誅求從此玉帛往來同舟共濟桑榆之補未爲晚也然我料日人夢境方酣决不樂人之喚醒則我中國惟有厲兵秣馬從事疆塲毁其師船殲其士卒乘戰勝之勢直擣扶桑使彼泥首求成盟於城下然後責令此後不准自稱帝國永遠與高麗同隷藩封至此而日人始夢醒春婆尚何及哉乃著爲醒日篇以喚之 
[本館接奉電音]  
　　昨由京友電傳諭旨三道敬謹譯登○六月二十五日奉旨溥倫著加恩賞戴三眼花翎欽此同日奉旨二十六日太和殿筵宴賜酒著添派額勒和布張之萬孫毓汶徐用儀翁同龢孫家鼐松桂欽此○七月初一日奉上諭朝鮮爲我大淸藩屬二百餘年歲修職貢爲中外所共知近十數年該國時多内亂朝廷字小爲懷疉次派兵前往戡定並派員駐紥該國都城隨時保護本年四月間朝鮮又有土匪變亂該國王請兵援剿情詞迫切當卽諭令李鴻章撥兵赴振甫抵牙山匪徒星散乃倭人無故添兵突入漢城嗣又增兵萬餘迫令朝鮮更改國政種種要挾難以理喻我朝撫綏藩服其國内政事向令自理日本與朝鮮立約係屬與國更無以重兵欺壓强令革政之理各國公論皆以日本師出無名不合情理勸令撤兵和平商辦乃竟悍然不顧迄無成說反更陸續添兵朝鮮百姓及中國商民日加驚擾是以添兵前往保護詎行至中途突有倭船多隻乘我不備在牙山口外海面開砲轟擊傷我運船變詐情形殊非意料所及該國不遵條約不守公法任意鴟張專行詭計衅開自彼公論昭然用特布告天下俾曉然於朝廷辦理此事實已仁至義盡而倭人渝盟肇衅無理已極勢難再予姑容著李鴻章嚴飭派出各軍迅速進剿厚集雄師陸續進發以拯韓民於塗炭並著沿江沿海各將軍督撫及統兵大臣整飭戎行遇有倭人輪船入各口卽行迎頭痛擊悉數殲除毋得稍有退縮致干罪戾將此通諭知之欽此 
[窺日要言]  
　　有友自日本來函云日本向行紙幣通國流通大藏省所儲現銀實祗六百五十萬圓之譜目下軍事方亟費用浩繁搜括庫儲早已如阮囊之羞澀倘再遷延數月卽將無計支持矣○日本各銀行招客存銀逐日將 
 
 

Page 2

 
 
利銀加重意者誘人存放卽陰以濟軍需耶○日人之傭於各口華商家者多至數千人約計每禮拜内可得傭值四百圓今華商已次第言旋此等人同時失業流離困苦惟有搔首咨嗟而已○日人以額兵不足而中國雄師大舉遮山蔽海而來欲與抗衡苦於寡不敵衆乃遍黏招帖招募諸色人等當兵當報名時先給銀十五圓旣隷營中每日給口糧銀五角然數日之久仍無應募報名者○華商之賒貨與日人者邇來皆向取現銀紙幣半文不值日人苦之深怨國家之無端生事也○日本米糧告匱軍食維艱計每石重一百五十斤值銀十圓以外倘再兵戈不息則餉糈日缺米價當益復高翔矣○日本民人　願與我華和好卽廷臣亦多以勞師動衆爲非惟一文人之任使臣者曾被高麗所辱是以掀風作浪煽令興師噫若此人者其肉尚足食乎 
[日奸宜緝]  
　　客有深知日本軍情者謂高麗事起日人知　中國武備必嚴乃遍派奸人改作華裝分布東三省及直隷邊境賄通各軍臺廢員𧨝察情形歸而報諸當局此項細作多至二百數十人我　中國誠宜加意緝拿盡法懲治者也 
[星使回華]  
　　昨日淸晨日本來電云日廷决計與　中國開戰於前晚照會駐紥日本各公使我　中國駐日大臣汪芝房星使已定於今日秉節回華矣 
[復我邦國]  
　　中日旣經開戰我中國駐日大臣汪芝房星使先於六月二十八日令瀛眷由東京乘火車至横濵附英公司某輪船遄返星使另日率同參贊隨員就道是日參贊之夫人及東學堂中繙譯學生五人亦乘此船回國○各口華商紛紛歇業而去横濵神户等素稱熱閙之口岸刻已市景寥寥横濵有貧户約一千五百人由會館中籌備川貲送之回里日内已將次啓行矣○各口華人之歇業而歸者相約不准附日本輪船是以郵船　社諸船由横濵以逹神户長崎搭客寥寥無幾神奈川兵庫二縣縣知事力勸華人照常貿易自當保護安全而華人决意不從去志益决以致英法各公司船之繞出各口者華人幾如蟻聚蜂屯云 
[占奪海關]  
　　傳聞高麗仁川海關已被日人奪去向各船收取稅銀至此而日人益無理矣死期將至尚若是之暴戾恣睢耶 
[輪舶易旗]  
　　聞招商局來往申甬之江天輪船已歸新太古公司經理遂換懸英國旗號矣 
[傳語平安]  
　　前報載伊稜輪船在北洋載兵赴高麗兹悉諸兵旣抵牙山伊稜又回至北洋裝軍械赴厦門交納將抵埠路遇英公司蘇拉輪船船主卽請蘇拉傳語各處謂本船毫無險阻一路平安云 
[不幸之幸]  
　　昨得天津電報云高陞輪船被日人開砲擊沈時傳聞尚救起華人一百餘名船主及大副亦未罹其厄誠幸矣哉 
[擊毁日船餘話]  
　　前報登中國致遠兵船將日船擊破致日船懸龍旗降服兹悉此船卽浪速艦旣已歸降忽有萩津洲及比叡二日艦從刺斜裏飛駛而來救之以去云 
[俄國調兵續信]  
　　六月二十九日本報記俄人在琿春調水陸諸軍至高麗一事兹接俄信云某日已有俄兵船八號滿裝兵士由琿春出口矣臨行問以何往卽船主亦不能知蓋國家給以密函令其行數十里始啓視云 
[錄烟臺訪事人信述中日交兵事]  
　　昨接本館派赴烟臺訪事人來信云高陞船被日人擊沈後有法國兵輪在牙山口外救起被難兵丁四十餘名於六月廿五日駛至烟臺在廣仁堂安揷妥爲調治聞高陞與飛鯨圖南廣濟等船由天津載兵及軍裝赴朝鮮以致遠操江揚威廣甲廣乙等兵輪護送將近牙山卽有日本兵輪駛來喝令下椗旋有日本兵官登船盤查並請帶兵華官同登日船華官答以兩國交兵堂堂正正終不應乘人之危我輩馳驅王事效命疆塲固是分内事豈屑忍恥偷生爲他人作馬牛哉於是日弁悻悻而去卽回船卽放魚雷并然巨砲轟擊致高陞登時沈没船上英人多名以爲日人步武泰西當守萬國公法遂乘杉板欲往日船逃命不料日人不顧公法惟以戕害生靈爲事悉數用槍擊斃此六月廿二日事也按前報所稱濟遠當是致遠之訛○六月廿五日西人傳述我國兵輪在牙山以外擊沈日本兵船一艘牽獲一艘然官塲尚無確信廿六日有華商附德國輪船抵烟據云場威廣甲廣乙三兵輪與日船交戰擊沈日船五艘内有大鐵甲船一艘水師提督殲焉至廣濟飛鯨此時已駛回威海口轉至東河地方交卸矣○華軍之在牙山者於六月廿三日開仗我軍二千餘人日兵倍之我軍各抱忠憤踴躍爭先無不以一當十日兵力不能支紛紛敗北傷亡甚多近聞續到華兵千餘名以資接應聲勢旣壯轉戰無前於以大振國威殲除小醜不難矣○日兵之駐紥鮮境者水陸關津俱被扼守其西北邊境與我交界之處亦派兵駐守我國由九連城地方調往之兵亦被日人據險阻遏大戈所指無堅不摧藐兹醜類何敢爲螳臂之拒哉○有自威海衛而至烟臺者言有自朝鮮駛回之兵船據言六月廿六日水陸各軍又復開仗我軍頗稱得手捷音屢告義憤同伸薄海臣民有不歡欣鼓舞者哉 
[天津訪事人函述中日近事]  
　　本館派赴天津訪事人來函云高陞輪船被日本人擊沈之信傳至天津英國領事卽詰問日本駐津官日本官大言炎炎謂英國船旣裝中國之兵卽係與我爲仇豈有不准我轟擊之理英領事不懌而回○天津日本各商知戰事已成勢難安處於是樂善堂藥鋪棉花織布公司武齊磁銅器鋪均於六月二十四五日閉門歇業收拾歸裝○我國兵輪船聚集旅順威海二處聽候調遣目下朝鮮海面只有一艘矣○某國人上書執政者謂華兵倘與日本從事於海中不知鹿死誰手不如易海而陸可操必勝之權此亦熟悉軍情確有見地者也 
[督辦臺防]  
　　臺北官塲傳言撫憲邵中丞接到閩督譚制軍來電因臺地防務吃緊已奏派福建水師提督楊西園軍門督辦全臺防務而以劉淵亭鎭軍副之按福建水師提督駐紥厦門有兼轄臺灣之責每年必巡洋至臺一次加以楊軍門爲淮軍宿將龍韜虎略威望素隆前在定海督軍屢挫法鋒今者日人窺伺臺疆督辦防務非軍門誰屬焉至劉淵亭鎭軍係廣西上思州人咸豐年間粤西亂作率三百人出鎭南關時粤人何均昌據保勝地方鎭軍力戰平之遂有保勝軍號黑旗同治十二年卽破法人於河内斬其酋安鄴光緒九年法欲侵呑全越鎭軍擁兵保勝依戀於中越之間時現任臺灣布政使唐薇卿方伯以主事候補吏部以綏藩固圉說奏奉諭旨著發往雲南差遣方伯乃先假道越南赴鎭軍營内激以忠義卒使進軍懷德河内一戰而立奇功今閩督譚制軍以方伯與鎭軍善自古師克在和故奏派爲會辦全臺防務並請二公均多帶勁旅來臺以備調遺邵中丞已派駕時輪船前往兩處迎迓又聞中丞之意擬請楊軍門專辦基滬兩口防務劉鎭軍則駐節澎湖蓋以澎湖爲全臺咽喉之地關繫緊要非智勇兼優如鎭軍者恐不足當斯重任也惟臺防經邵中丞布置於前又有楊軍門劉鎭軍規畫於後彼此和衷共濟目可奠海疆於磐石之安此誠薄海所同深慶幸者也 
[日艦窺臺]  
　　臺北於六月廿五日早喧傳廿四夜四鼓後有日本兵艦三艘在基隆口外數十里停泊駐防是處之張月樓軍門聞警後星夜飛電至郡禀知撫藩兩憲一面傳令各營各砲臺均各持械站隊以侍至海口一帶早已埋伏水雷爲先事預防之計藐兹日艦諒不敢深入重地自取覆亡是早又見日兵艦游弋基隆相近之金包里一帶往來不定移時忽又不見然終未敢越雷池一步要之臺嶠防務旣嚴我軍以主待客以逸待勞何患不操勝算日人雖狡其將奈我何哉 
[大師東征]  
　　昨接本館訪事人自潘陽來信云左楊二統領於六月二十一日各帶本部兵士馳赴東邊以備與日人開戰上又以督 
 
 

Page 3

 
 
辦東三省練軍事宜之定軍師安暫署吉林將軍長軍師順往高麗督辦軍務從此桓桓上將奉命視師惟彼日人尚敢奮螳臂以當車自取滅亡之禍乎 
[譯東報登日使電告軍情]  
　　本館派赴日本東京訪事人飛函相告云日本駐韓公使大鳥圭介屢向韓政府甘言誘說願保護朝鮮爲自主之國并設官分職革除莠政月初電逹東京言朝鮮已允從此說日人聞之卽喜溢眉宇不料十九號韓京忽又來電云韓廷各臣於所諭之事幡然一變刻接政府來文内開貴國所議改革内政一案本國雖心所深喜但目今大兵駐屯此間民人或生疑懼人情洶洶有害政務刻下宜先請貴國將兵撤回至敝國如從貴國所議各國陸續派兵到來詰責敝國將無辭以對故望并將改革之案註銷日人於此不覺爽然若失或疑華人暗中指使始然或疑他國從中煽動然日人之心猶未死也二十一號來電云大鳥公使要求韓政府二事一韓政府直請中國駐屯牙山之兵撤去二韓政府須有獨立自主之證向來與中國之關係一槪斷絶限三日内决就回音二十二號來電云韓政府出示禁止韓人不得爲日人所雇爲之安設電線等事又云中國駐韓商務大臣袁觀察於十八號乘兵輪船回國至此又奉北洋大臣之命到韓又云華兵有進水原府者按水原府距韓京七里餘爲八道中第一堅固之城郭又有從大沽發來之兵駛進大洞江二十三號來電云韓兵向日本兵放砲日本兵遂與之開戰閱時二十分韓兵退去日本兵仍入京城又云大鳥公使限韓廷三日回音之二事韓廷决然拒絶大鳥大憤自赴内廷謁見國王二十五號來電云朝鮮大邱府監司携帶兵器將日本人擊回又云中國北洋兵艦及水雷艇均於二十號開向朝鮮 
[海外生還]  
　　高陞輪船被日本船開砲擊沈初聞船上諸西人皆及於難至前日始悉德員漢納根泅赴岸旁經人救起昨日又得北洋電信云有一船上呂宋人遇救得生附船至烟臺李傅相聞之電飭速至天津詢以當日戰務至船中大副亦經救起惟未知刻在何方耳 
[東報無恥]  
　　高陞輪船之被日人所擊也以彼兵艦攻我商船是以中彈而沈慘遭糜爛耳乃華六月二十六日日本接得電信東京各報館卽刊發傳單如中央新聞每日新聞之類大都侈口狂言鋪張揚厲謂日兵與華兵戰於豐島附近日軍大勝將華軍高陞船擊沈尤奇者時事新報社所發傳單旣登此事於下層復於上層畫日本旗兩面旁書日本帝國萬歲日本帝國海軍萬歲等字嘻顔之厚矣獨不顧人之竊笑於旁乎我不知當日致遠奮力以攻致彼國浪速艦渾身粉碎高揭龍旗降服并懸白旗以乞止兵斯時尚有呼萬歲之聲耶恐徒聞斷頭折足之殘軍呻楚哀號而已矣奈何該報竟不一記之 
[烟臺西友函告戰事]  
　　六月二十九日烟臺友人來信云中國執政大臣傳諭招商局各輪船西人謂國家將用各輪船備戰所有薪水加倍支給倘有殁於此役者卹以銀一萬兩戰而獲勝則事定後每人賞銀二千兩其或不願供職則另由兵船上調一人至船代爲辦事并聞中國尚擬添輪船數號以應軍需云又云烟臺各領事已向本國民人諭以刻下中日交戰凡受雇於中國者應照例告辭如不告辭則以後本領事不能照管又云操江輪船被日人劫去時船上有銀三十萬兩又云六月二十七日海定廣甲二船載兵赴牙山二十八日美富濟遠新裕鎭東利遠拱北圖南各船皆在大沽載兵大沽一帶駁船昕夕不能稍息軍士中有脫逃者統帶立飭拘回正法亦足見軍令之嚴森也 
[獲勝餘聞]  
　　葉聶二軍門在牙山開仗本館早已詳紀情形以當露布兹接續信悉此役擊斃日兵二千餘名之多亦足以大伸天討藉快人心矣并聞續調各路大兵不日可以抵韓聲威旣壯用以殲除小醜如發蒙振落耳海隅蒼生當傾耳以俟好音之至也 
[補述致遠勝敵事]  
　　六月二十八日烟臺西人手告云中國致遠兵船於二十三日天明時與廣乙威遠二船由牙山出口行四下鐘時遇日艦三號突然開砲向致遠轟擊致遠等船急還砲擊之戰至三點鐘之久日艦擊壞其二砲不能施惟日本陸軍少將之坐船尚連開數砲旋亦砲聲停止大約船上所損已多矣致遠亦有擊壞處死十三人傷十九人乃卽退回威海衛回時日本陸軍少將當飛輪追逐致遠發船後之礮遥擊始懼而不敢窮追目下致遠方在船塢興修工竣後仍可出而擊敵也 
[兵船重返]  
　　李傳相聞高陞之變立飭兵船十三號開赴高麗遇有日人卽行轟擊此已紀諸報端者也兹悉各船旣出口重回威海衛暫停其說見於西字報中誠不知其何故也 
[船主到崎]  
　　長崎友人電報云高陞輪船船主入水遇救得至牙山刻已行抵長崎大約當卽遄回中國也 
[日署下旗]  
　　中日開仗後日本駐滬總領事署已於昨日下旗傳聞日人懇美利堅國代爲保護是以昨日美總領事照會各國駐滬領事及江海關道略謂本月初一日本總領事接准本國駐京欽差電飭所有日本在滬之人民物産暫歸本國保護等因從此日署當懸美國旗號而日領事已雖有如無矣 
[銀行暫歇]  
　　日本分設上海之正金銀行於前日起收去招牌暫停交易蓋以兵信甚急生意寥寥兼之各夥多欲遄回是以不復利權子母也 
[照會領事]  
　　聞江海關道黄觀察已於前日照會駐滬各國領事大略謂目下中日有事上海爲戰外公地寓居各國商人仍可照常安業云 
[移提訪事]  
　　六月廿八日新聞報登有暗傷砲位一事昨由代理英廨讞員宋莘樂通刺接吳淞慶字營來函至駐滬值年領袖大西洋國總領事署請爲簽字移提新聞報館訪事人總領事以新聞報館係英人經理須先請英總領事簽字再由值年總領事簽字提人定於今晨九點鐘時會訊 
[巡夜章程]  
　　保甲總巡葉臨恭司馬核定巡夜章程於昨日出示通衢略謂本局奉道憲諭飭整頓巡防事宜專爲綏靖地方起見除由本總巡督同各分局嚴密梭巡并按期會哨外兹將簡易章程七條開明於後凡爾鋪户居民人等其各凛遵毋違切切特示一小街僻巷行人較少每夜限十一點以前由各分局巡視後卽將栅門上鎖非有急事不得呌開爾鋪户居民人等務須早出早歸是爲至要如有深夜擅行闖栅查明提究一滬城夜市較遲大街要道往來不絶至十一點以後亦應將栅門關閉其挑賣點心水果各擔不得深夜逗遛街面勾引閒人飭令地甲驅逐一烟間向章二更關門不得容留外人借宿每夜仍由各局抽查違者提究如有窩竊銷賊等事不但將房屋標封仍照例治罪不貸一客寓按日將循環簿送核每夜仍由各局抽查遇有形跡可疑之人倘不赴局禀報以及容留游勇匪徒查出將該客寓標封嚴究一流氓酗酒打降藉端拆梢造言生事極爲可惡又有一種於黄昏時候僻靜地方攫取簪環等物本總巡歴經查拿多名懲辦在案若輩仍不痛改前非准被害者擒送到局訊明儘法究治一滬城賭風最熾查開場聚賭抽頭漁利例禁綦嚴現在巡防喫緊尤慮匪類溷跡該賭徒再不悛改查明提案亦儘法治究一現際夏令每見街面櫃檯隨處有人成羣露宿一槪禁止以杜匪徒溷跡違者飭令地甲驅逐光緒二十年七月初一日 
[夜巡小志]  
　　七月初一日爲本城團練開局之期各鋪局董督率所募壯丁於二鼓時排隊出巡鼓角之聲通宵不息松海防劉司馬上海縣黄大令保甲總巡葉司馬及巡防各局員提右營廖叅戎守備程守戎城汛李千戎咸各自督率梭巡彼往此來頗形歴碌并聞團丁糧餉現由各鋪局董向店户捐輸南三鋪無店者卽派諸居民每月按户收錢三百五十文無力者家出一丁每月派巡三晝夜 
 
 

Page 4

 
 
[門禁森嚴]  
　　現當辦理海防之際門禁例應森嚴江南提標右營廖叅戎懸示各城門略謂上邑五方雜處良莠不齊現辦海防城門最爲緊要定於九點鐘關閉除憑各衙門對牌開放外一律不准私自開放誠恐未能周知合行出示曉諭爲此示仰合城軍民人等知悉爾等有事出城務須早歸毋得自悞亦不准乘對牌開放之時任意混入各門兵如有得賄私放之弊查出定予重辦不貸各宜凛遵毋違特示 
[失火卽熄]  
　　昨晚八點逾十分鐘時捕房蒲牢怒吼旋分三下知英界有失愼事急出探視並無火光後知大菜塲南首二馬路轉角第一百四十四號之震泰小錢莊失火幸未成災因震泰向來帶賣火油昨晚適有附近火腿店學徒至該店買火油有錢一文墮於地下學徒卽持火油手照尋覓不意手照跌入火油箱内以致火勢炎炎直上店中人見而謊甚連箱抛在街心覆以稻柴灰立時撲滅亦云幸矣然火會中人及各洋龍業已分路馳至後知火已告息遂卽折回 
[並未溺斃]  
　　前去年本報屢紀震源正錢莊倒閉一案日前又紀積欠巨項之寍波咸德莊司帳人俞配德關提歸案中途躍入海中兹悉俞素性善泅當日卽浮至岸邊潛回甬上事機不密原差已有風聞遂將押解之夥役及眼綫等人解送案下黄大令飭候訊明核辦 
[日店被擾]  
　　虹口天潼路八百三十五三十六兩號門牌房屋由日本人岩田氏賃開雜貨店前晚九下鐘時突有流氓十餘輩入内購物挑選久之都不合意岩田惡之問以汝等欲賣貨乎欲肇事乎流氓聞而大怒曰吾等非來此閒觀實欲將東洋人殺盡耳岩田大駭奔告捕房捕頭立飭某號華捕護送回店並諭令緝捕流氓 
[黑人喫醋]  
　　某氏婦江北産也曾與某黑人姘識以異地之鴛鴦作同心之鶼鰈意甚得也近日見異思遷又與黑人名阿遜者有私爲某偵知大含醋意誓欲得而甘心前晚一下鐘時在虹口北河南路新會館門首相遇某高呼阿遜阿遜坦然不疑近前與語某手舉利刃劈面刺來阿遜大驚急將左臂攔阻驀受刀傷血流如注阿遜負痛呼救巡街華捕應聲而至某欲與巡捕爲難該捕見其兇横遂口吹號呌喚集英捕三名華捕二名帮同拘獲送入捕房捕頭略問原由立飭巡捕送往英領事署究辦 
[救急痧極驗良方]  
　　白礬三錢硃辰砂三分共研極末用冷水冲服雖不省人事可救生全願諸善士照方多製每服一包可救一命莫大功德 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[漢書]  
　　漢口訪事人云此間地密人稠每當炎暑之天婦女多於夕陽欲下時列坐門首藉消炎障輕簿子弟往往輕衫團扇結隊游行品足評頭自謂消受生平艷福有地方之責者所當禁止婦女抛頭露面庶足救惡俗挽頽波乎○某日之晚龜更三下小蔡家巷某姓鐵坊不成於火登時烈燄上衝幸鄰有汲水灌之祝融氏始不能大逞威福○漢口錢業向以浙江之紹興帮江西之南昌帮爲盛近數年來人心不古倒塌者時有所聞去歲尹香谷事起府尊出示嚴禁有開設錢莊者必須同業連環互保方謂奸商不能肆其狡獪之謀乃日久玩生月前流通巷某錢店不知因何收歇越數日相繼倒塌者約二三家市面蕭條於兹可見矣 
[勇於私鬥]  
　　四川重慶右營都司衙門設有東西轅門適當孔道爲民間必由之處惟送喪則須繞道不准穿過轅門卽遇殷實紳商亦須先向門丁說明給以門禮方准過往相習已久視若固然某日有四川候補知縣趙大令之太夫人病故出殯凡屬同鄉同寅咸往執紼是日隨行送喪者實繁有徒及至右營逕穿轅門忽被兵丁阻止始而詈駡繼而推攘足踢拳打送喪人等多被凌辱其中有貴州庠生申憲文者受傷甚重擡柩力夫紛紛走散竟將棺木停在此處而趙大令則惟有哭泣而已旋經同鄉黎蒓齋觀察派員執持名片前往知會始得扶柩出城維時受傷人赴地方官衙門控案巴縣耿大令備文移營傳案廖都戎擬將肇事營兵斥革送縣歸案訊辦營中兵弁同聲鼓譟計營兵數百名同在馬王廟會議抗傳不到經張鎭憲嚴飭始將看門之一二人送縣耿大令於六月初一日審訊以動手毆打之人尚未到案碍難定擬諭令暫行具結取保俟受傷人痊愈後再行提訊 
[滬南巡局瑣案]  
　　前晚製造局門外巡防局員督同局勇巡至永淸里後聞嚴家祥家邀人聚賭遂飭局勇將嚴喚出訊供嚴供稱適有砲隊營中友人在小的家納凉偶然藉葉子戲消睡魔並非聚賭不予深究惟諭以此後再敢賭錢定當逐出境外○製造局門外巡防局勇丁某甲向局中總辦禀稱徐曉堂馬俊廷等人時時因賭吵閙以致打架是以小的拘案請老爺究辦總辦飭發審處委員徐司馬會同巡防局員集訊徐供稱馬糾人至小的家賭博忽然起釁將屋中什物擊毁一空小的亦被毆傷叩求訊斷馬供稱小的在伊家小賭徐以抽頭太少不願再賭以致吵閙小的並未毁物毆人司馬商諸局員逐出境外不准逗留○製造局工匠馬杏園家居製造局前日來使其姊張馬氏至周阿全家索取舊欠以致爭閙扭至巡防局控陳局員諭令馬不准再使姊出外滋事如敢再犯定當回明局總將爾斥革馬唯唯叩謝而退 
[上海縣署瑣案]  
　　曹錫堂控曹阿昌藏匿寡媳金氏黄大令准詞飭差提集人証解案前晚倩帮審委員葉司馬升坐花廳提訊曹供稱寡媳金氏素守淸規今春正月十四日被阿昌誘逃當在伊家尋獲訴知地保沈旭山帶回欲活釘於棺内以免醜聲外揚圖董張松年侯明甫向小的勸阻金氏忽又逃匿無蹤向阿昌盤問一味支吾求大老爺追究阿昌供稱小的耕種爲生金氏於正月十四日偶至小的家卽被曹誣陷後金氏又來之事小的實不知情沈保禀稱金氏於正月十四日在阿昌家尋獲後未到過伊家現在不知逃匿何處侯張二董述與原告略同司馬判令將阿昌笞責二百板枷號若干日沈保限三日内將金氏尋交如違重比曹并兩董一併叱令退去○地棍楊佛生唐桂山張升全屢次滋事經黄大令訪拿訊辦枷號示衆今枷期已滿地甲據情具禀前晚葉司馬升堂帶訊唐張稍知悔懼遂飭開枷交保具以後不准再犯切結唐張叩首而退楊劣跡甚多飭笞責二百板依然枷號候伊知改悔再行核奪○昨報紀江北人陳某之妻被三百十號巡捕傅阿金踢傷一案前晚葉司馬升坐花廳提訊陳訴稱妻子王氏懷孕六月被阿金踢傷目下病勢沈重求恩騐究司馬問緣何起釁訴稱妻子在老閘某絲棧繅絲與阿金之妹同事因細故口角互毆誣告其兄稱失去金環須索賠債阿金因到小的家扭信妻子亂毆并踢傷小腹司馬飭仵作騐明王氏小腹之下左邊有靑紫色傷勢屬實司馬著陳將妻舁回醫治候辦○唐聚生在南市萃豐馬頭操駁船爲業因爭裝貨物起釁被盛榮泉榮秀昆季毆傷喊探於爛泥渡巡防局於前日轉送縣署此事已記報章前晚葉司馬升堂提訊唐訴稱小的因爭奪生意被盛姓昆季持鐵尺毆傷當卽奔赴爛泥渡巡防局控陳局員老爺派勇將榮泉獲住榮秀聞風遠遁現在傷處冬痛異常求恩究辦司馬飭仵作騐明唐左肋確有鐵器傷一處飭卽回去醫治榮泉供稱唐逞兇硬奪生意有違定規傷係榮秀所毆小的惟在旁相勸而已司馬飭押候提榮秀到案訊奪 
[英界公堂瑣案]  
　　蘇人石金和與推包車之陸阿妹口角被毆受傷爲包探秦少卿所見一併拘入捕房並擬於明日將石送往醫院療治今先送案請訊宋通刺將原被告詰問數語商之易副領事判將陸阿妹罰洋半元給石爲醫傷費並令具以後不再滋事切結○僧人一峰控恒豐客棧主陸阿囝圖賴寄洋五十元由包探沈金隆拘陸請究一峯供在某寺披剃爲僧奉師命來滬收得洋六十五元並參二枝寄與棧主後又取洋十五元尚有五十元及參二枝向索延約至昨日忽誣僧人在媳房中意欲圖賴是以報捕解案陸阿囝供在洋涇浜開恒豐棧此僧常來與我媳絮語昨日忽進媳房適被小的所見將媳訓斥一番至存洋一事實屬子虚通刺詰問之下以其中情節支離著一併押候過堂復訊○流氓曹阿坤冐充控夥强指夏阿金爲竊賊拆梢布衫一件經二百七十四號華捕拘獲請懲通刺判將曹阿坤笞責一百板○洋人名禮者控庖人徐和尚不服使喚反敢持刀傷人請爲懲辦徐供寍波人在洋人處當烹飪之役向索工資洋六元以致爭論昨日適在廚房切肉洋人適來又相爭論以致互扭其時刀尚在手然並未傷伊通刺謂徐任憑血氣之勇以致肇釁倘一時失手釀成巨禍將若之何所有工資由該洋人當堂交出而徐則判以管押捕房一個月○包探張阿五禀稱林懷卿失去官紗長衫一件報捕後由小的往查係其友人胡晉康所竊故送案下請訊林供寍波人胡係同鄉素來認識不料其竊物而逃胡供實因失業無聊不得已而爲此通刺以林胡旣係相識且係同鄉胡晉康卽著林懷卿料理回籍以免在滬犯事○包探何瑞福拘解犯賭之陳信大朱友生唐阿金張桂福陸阿寳陳仁福及女子金顧氏徐袁氏陳俞氏等到案請判通刺以賭博素干例禁何得違犯判將爲首之同義樓茶館主陳信大罰洋三十元其餘男女各犯各罰洋五元如以後再敢違犯定當從重判罰○黄四福又拘在二馬路公泰小錢莊聚賭之王竹岐張少蘭田貴淸沈子卿陸德甫等到案通刺判公泰錢莊主王竹岐罰洋四十元其餘各罰洋二十元一併充作善舉○大姐陸阿巧前晚隨某娼出局行經四馬路四海春番菜館門前突有爲薙髮匠之周阿金攔路調戲大姐恚甚卽喚一百七十一號華捕拘入捕房昨晨轉解公堂宋通刺判將周阿金管押三日陸阿巧斥退 
[法廨停訊]  
　　駐滬法總領事呂君班前奉法國廷寄著代理駐日欽差兹本任駐日欽差於上月某日乘法公司輪船抵滬小住密采里卽赴日本履新呂君乃將公務交卸於前晚乘法公司輪船抵吳淞翌日換坐小輪船蒞滬代理總領事祁君理恒理應赴馬頭恭迓適昨日爲公廨堂期因咨照捕房停訊一日 
[法界捕房紀事]  
　　有四人在某處花烟館樓下聚賭樓上烟倡忽稱被伊等攫去銀練值錢二千餘文其三人恐被株連乘機遁去巡街捕拘獲其一解送捕房搜其身邊並無銀練克捕頭命管押片時卽行開釋○捕頭訪悉菜市街三和軒茶館中時時聚賭密飭郁孫朱三包探帶領通班探夥潛往拘拿各賭徒紛紛奪户奔逃包探奮力拘住十三人解入捕房待辦 
[廣東官報]  
　　六月十七日從九品朱振基禀知委往雷廉欽雷防等廳縣補充吏攅差禀見○十八日補用巡檢烏兆鳳禀知委鶴開茶厘廠辦事禀辭委署永安縣任燕　禀銷營務處並讞局文案差禀見禀辭赴任補用府經歴明晉禀知委蘆苞厘務禀見禀辭委署沙村司周端麟禀辭赴任候補縣丞郭紹汀候補巡檢喬宣猷俱禀知委解京餉禀見候補巡檢徐佐淸禀銷解京餉差禀見○十九日候補同知福海禀知委往順德會訊上控案件○二十日沙村司周禀謝委番禺訓導張元靑禀知交缷 
[鄂省官報]  
　　六月二十三日統領振字營前陳安鎭余來鄂禀到請咨赴京候補縣羅忠祥奉臬憲委赴潛江縣提京控案徐嘉祥奉藩臬憲委辦招賢保甲局候補未入流蔣熙奎奉鹽道札委代辦武昌官渡局代理崇陽縣桂口巡檢事吳恆禀辭代理漢川縣劉家隔巡檢事李鶴齡謝委代理鍾祥縣豐樂河巡檢事高守謙禀辭代理松滋縣典史事候補巡檢曠楨一禀辭候補主簿蔡鴻熙禀知丁母憂 
[蘇省官報]  
　　廿三日藩轅牌示照得署柘林通判候補同知張福謙另有差委遺缺查有候補同知直隸州周煦山堪以署理縣丞錢文瀾專丁來省續奉委松滬貨捐查驗差○廿四日林毓菁禀知奉飭留蘇差委華德森銷海運津局仍回發審局差府經黄經徵禀知派蘇差委○廿五日五品銜候選通判姚祥符奉撫憲札委電報官局差○廿六日俞世球奉撫憲給咨赴部引見辭○廿七日吳縣凌禀知兼署元和縣本日接印任事元和縣李交缷並辭赴陽湖縣任黄裳治禀知奉飭派蘇差委○廿八日尚昌厚銷解京餉差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年六月二十一日京報全錄]  
　　宮門抄○諭旨一道錄前○選單○御史安　奏請嚴定結黨營私處分摺○又　奏請撤銷郎中保案片○又奏疏通知縣補班片○黔撫崧奏報委署各缺片○御史張奏請核减方略館保案片○六月二十一日禮部宗人府欽天監鑲紅旗值日無引見○濓貝勒會章各假滿請安○松溎因伊子調員外郎謝恩○立侯因伊姪以文職用謝恩○補用道府陸元鼎張毓麟謝恩○杜本崇高潤生預備召見○召見軍機長麟陸元鼎杜本崇高潤生皇上明日用膳辦事後還宮○光緒二十年六月分缺單知府陜西鳳翔熙年捐離任知州廣西横州蕭宗幹開缺另補知縣廣西融縣李德新革　縣丞江西靖安鄒序鵬丁巡檢廣西宜山黄章善江西新建成希廷俱丁典史貴州安平張毓江病○○福建道監察御史臣安維峻跪奏爲大臣子姪捐保取巧不足以服人心請嚴定結黨營私處分以儆效尤恭摺仰祈聖鑒事竊維國家優待勳臣生前有廕子之例没後有推恩之典權操自上不容臣下闇干乃至藉捐圖保有意取巧而結黨營私之事起矣臣於直隷總督李鴻章之子姪曁已故雲貴總督岑毓英之子見之李鴻章之姪李經楚卽兩廣總督李瀚章之子年甫二十六歲報捐道員分發江蘇經兩江總督劉坤一明保送部引見旣奉旨以道員發往江蘇補用並記名簡放矣旋經給事中褚成博叅奏本月初二日奉上諭劉坤一向來辦事尚屬認眞此次保奏未免瞻徇所有李經楚前得發往江蘇補用及記名簡放之處卽著撤銷欽此仰見我皇上納諫轉圜於延攬人材之中仍示愼重名器之意此卽堯舜之明目逹聰也凡屬臣民同深欽佩臣竊以爲捐保取巧者不但李經楚已也卽如李經羲亦李鴻章之姪報捐道員選授四川永寗道丁憂後捐賑銀一萬兩由安徽巡撫沈秉成奏奉旨以道員記名簡放現任湖南鹽法道又其姪李經馥捐雙月選用道向海軍衙門報効銀一萬兩經該衙門奏請奉旨著交軍機處存記遇有道員缺出請旨簡放至其子李經芳報捐道員聞由前出使大臣張蔭桓保奏洋務人才堪勝出使之任旋奉旨爲出使日本大臣夫以數十年兄弟總督之富爲其子姪捐官其所費者渺滄海之一粟况一經得缺每年宦囊所入視所捐之數奚止如賈三倍若以久任計之則一本萬利者也至保舉一層權勢所在何求而不得雖假手於人其實與自保無異是否有才誰得而詰之以臣所聞則有未嘗求保而自以保薦人才結該督之歡以謟附通家者其情尤可奉旨以四五品京堂候補現任太僕寺少卿岑春煦由候選同知因伊父病故奉旨以知府卽選選授河南懷慶府知府此三人者雖當伊父在日皆預圖有官階然以部章推之選補尚屬無期今一任實缺監司一任實缺京堂一任實缺郡守皆蒙逾格之恩而最取巧者則爲監生岑春蓂當伊父病故時奉旨著俟服闋後帶領引見嗣在直隷捐賑銀一萬兩由李鴻章奏請以知府儘先卽選服闋引見奉旨以道員卽選現任湖北督糧道年甫二十八歲捐賑美名也不於他省而於直隷以李鴻章奏請决可操劵而獲也初以監生邀恩終以道員實授故聞李鴻章亦有岑氏子善宦之說非取巧而何顧以少不更事之人膺監司大員之任雖不至貽誤地方然出身詭遇望其表率屬員整頓吏治蓋亦難矣臣嘗證之故大學士左宗棠其功業倍於岑毓英而名望高於李鴻章當其病故也朝廷賜卹之典不爲不優但其平生淸白傳家在陜甘總督任内督辦軍務雖用數千萬之餉無絲毫染指廉俸所入則又隨手散用故没世未幾家遂困窮其嫡長孫左念謙由世襲侯爵官通政使司副使前年病故都門至貧不能殮經其同鄉京官徐樹銘龍湛霖爲之告幫始得歸葬湘陰近聞其子左孝寛左孝勳俱死祇餘舉人左孝同一人至其庶孫當不乏人然臣徧查搢紳其子孫並無服官者假令左宗棠生前以所得廉俸爲其子孫捐官固自易易又使假手於人爲其子孫保舉如李鴻章諸臣之所爲亦未見其不能而左宗棠不爲也今李岑兩家貴盛如此而左氏子孫衰微如彼然則以左宗棠與李鴻章諸臣比較誰淸誰濁誰公誰私自有不容掩者臣恐捐保取巧之風開天下羣趨於結黨營私無以作公忠而勵廉潔明國是而服人心故敢昧死言之况道府之捐旣停將來明保之案必多似不可不防其弊擬請嗣後明保之案無論是否大員子弟但係瞻徇情面且於例不合經人叅奏得實除將保案撤銷外並將原保之大臣予以嚴處以爲結黨營私者戒可否飭下吏部定議施行臣爲懲巧宦杜私黨激勵人心起見恭摺具陳伏乞皇上聖鑒謹奏○○御史安維峻片再兵部學習郎中張彬係湖廣總督張之洞之胞姪而大學士張之萬之堂姪也以資淺中書憑藉勢力瀘充方略館差報捐郎中聞到署數日卽保以本部郎中無論題選咨留遇缺卽補並賞加三品銜查部中司員有日日進署當差歴十數年及二十年未得補主事缺者有補主事缺後歴七八年及十餘年未得升員外郎中缺者今該員張彬到署數日卽保以四字搶缺統壓各班同爲朝廷臣子無勢力者雖鞠躬盡瘁白首無升補之期有勢力者一充館差今日到署明日卽可搶缺而三年學習之例竟可不論彼循分盡職之員何所藉以激勵而捷徑取巧之風又何所底止也伏思李經楚以大員之子濫保取巧旣奉旨將記名簡放道撤銷矣今張彬事異情同若非撤銷保案恐不足以服李瀚章之心而平合署當差司員之氣可否撤銷之處恭候斷自　宸衷謹附片具陳伏乞聖鑒訓示謹奏○○安維峻片再拔貢試用知縣一班十二年一次專補升調遺缺一項歸入大輪序補惟升調之缺或一年一出或數年一出遺缺本屬無多又各班挨補故拔貢人員有到省三十餘年不能補缺者再加以捐納之各項花樣揷補輪次難周補缺更屬無望若不稍加疏通使年富力强精明才幹之員限於例困於末僚殊非國家養育人材之意查大挑知縣亦係試用之班得補病故叅劾之缺出缺較多小輪又不積班如拔貢一班於病故叅劾缺内揷補大挑一缺則正途與捐納並用庶吏治人才兩有裨益矣應請飭下吏部核議施行臣爲疏通積滯起見謹附片具陳伏乞聖鑒謹奏○○崧蕃片　再前准部咨凡調署實缺州縣佐雜不得逾十分之二並將因何調署緣由及委署若干員按季造册詳咨又咸豐十一年十一月二十三日奉上諭嗣後各省州縣無論奏調委署代理著每屆三月彚奏一次由吏部嚴行查核如有違例更調等弊卽將該督撫藩司分别叅奏欽此又准部咨候補委用試用人員除委署無人之缺及暫時代理無庸核計外如委署有人之缺擬請州縣與佐雜分計各不得逾十分之一以示限制又州縣佐雜實缺人員調署比照委署定章各不得逾十分之一以示區别各等因歴經遵辦在案兹查光緒二十年春季分調委現任人員署理别缺者淸鎭縣貴筑縣二缺候補委用人員除實缺調署别缺所遺各缺不計外委署有員之缺現查廣順州一缺據藩司嵩崑造册具詳前來奴才覆查無異除册分送部科外謹附片具陳伏乞聖鑒謹奏奉硃批吏部知道欽此　○○御史張仲炘片再臣伏讀邸抄所有外省各項保案疉經奉旨嚴爲限制或由部明定章程以防冐濫又業經奉旨記名之道員李經楚等復行撤銷仰見朝廷整飭官方愼重名器欽佩曷勝然臣尚有不能已於言者臣惟辦事之大小勞績固判等差而立法之寛嚴京外總當一律前因平定回苗各匪方略告成軍機大臣等以在館人員出力援案擬奬仰蒙俞允諭旨甫下道路駭傳除沈恩嘉等三員出自特恩外其餘奬叙殊覺優逾常格有非應升而越級列保者有預擬升階而遞保數層者該大臣等旣稱查照上屆成案查粤捻方略共計七百四十卷告成不及四年此次所纂僅四百一十卷告成之年數又幾倍之保奬縱不核減何反較成案爲更優試爲略舉數端如以一候補中書而保至知府加鹽運使銜以一翰林而開列五品加四品銜以一筆帖式而作爲員外郎加四品銜又七品而預保以二品道員而保以應升如此等類不能悉數是皆成案之所無而爲今之所創見者也該大臣等近叅密勿日侍　天顔當此嚴核保舉之時自應仰體聖懷量爲裁抑廼復愈滋冐濫何以杜外省督撫之口何以服外省官員之心聞此次保案多係自行開單請奬該大臣等碍於情面未能有所駁斥似此愈趨愈濫將來尚有萬壽慶典曁會典各館保案若皆如此辦理名器未免過輕可否請旨飭下吏部將此次保案比照上屆粤捻方略告成成案酌爲核减以昭公允之處恭候聖裁謹附片具陳是否有當伏乞聖鑒訓示謹奏 
 
 

Page 14

 
 
[光緒二十年六月二十二日京報全錄]  
　　宮門抄○諭旨三道錄前○直督李奏山海鈔關徵收期滿情形並免徵商稅及動撥各項數目摺○閩督譚奏調署知縣片○大奏籌解鐵路經費片○六月二十二日兵部太常寺太僕寺正藍旗值日無引見○禮王謝紀錄恩○魯伯陽預備召見○兵部奏派查齋派出德隆明安英信秀吉色楞額海緒明秀恩普○召見軍機魯伯陽○○欽差大臣大學士直隷總督一等伯臣李鴻章跪奏爲山海鈔關一年關期報滿經徵正額盈餘無虧並免徵漕船商稅及動撥各項銀兩數目恭摺仰祈聖鑒事據山海鈔關監督奉錦道善聯詳稱自光緒十八年七月二十八日起扣至十九年七月二十七日止一年關期報滿海旱各口共照額徵收正項銀六萬一千六百四十二兩三錢七分九厘盈餘銀四萬九千四百八十七兩其正額銀内應發山海關駐防各官俸銀一千五百七十二兩三錢世襲雲騎尉博多歡俸銀八十五兩世襲廕監瑞凌德克精額俸銀八十兩官兵俸餉銀二萬六百六十五兩半餉銀一百三十兩養贍銀九千八百八兩七錢九分二厘八毫二絲二忽二微改支半折米銀一萬二千四百三十五兩五錢防禦忠瑞俸米折銀十七兩五錢驍騎校瑞興米折銀七兩七錢白事恩賞銀四百三十五兩四錢二厘關道衙役工食銀一百八十六兩運米漕米漕船來貨免徵二成稅銀並回貨黄豆豆餅全免商稅共銀四萬九百四十兩六錢二分七釐以上共支銷銀八萬五千六百四十三兩八錢二分一釐八毫二絲二忽二微除將正額銀兩全數開支外計尚不敷銀二萬四千一兩四錢四分二厘八毫二絲二忽二微照案由新增盈餘項下動撥其盈餘銀兩除解奉省各官養廉銀一千一百八十八兩三錢六分部科官飯銀一千四百九十兩帮貼庶吉士銀三十兩節省車脚盤費銀二百五十五兩解交恩賞内閣銀四千二百兩山海關副都統衙門步甲餉銀五千四百兩鉛丸火藥工價銀一千十七兩一錢四分二厘馬乾銀四千八百兩辦公經費銀四百兩又解盛京將軍一千養廉銀八千兩奉天府府尹養廉銀六千兩府尹丞養廉銀二千兩關道衙門書吏心紅紙張筆墨銀二千四百兩巡役飯食銀一千兩各口房租銀四百六十三兩鐵箍木鞘銀七百六十九兩八錢九分二釐六毫添給各役飯食銀一百七十六兩以上共支銷銀三萬九千五百八十九兩三錢九分四厘六毫又解交盛京將軍奏提盈餘銀九千八百九十七兩六錢五厘四毫計統共支銷銀十一萬一千一百二十九兩三錢七分九厘詳請查核具奏前來臣覆核無異其支放各欵印領並徵收海旱各口稅課淸册紅單飭卽照章委員候補州判凌貞瀛親齎分送户部户科查核所有山海鈔關一年期滿並經徵正額盈餘支銷動撥銀兩數目理合恭摺具陳伏乞皇上聖鑒敕部查核謹奏奉硃批户部知道欽此○○譚鍾麟片再署閩縣知縣樊明逵在任聞訃丁憂所遺係首邑非勤明廉幹之員不足以資治理查有署福鼎縣本任長汀縣知縣方朝榘才具優長公事認眞堪以調署遞遺福鼎縣缺卽飭本任知縣丁芳回任供職據藩臬兩司會詳前來除咨部外謹附片具奏伏乞聖鑒謹奏奉硃批吏部知道欽此○○降二級留任又降一級留任大學士管理户部事務臣宗室福錕等謹奏爲請旨簡派四川等省藩臬大員經理京局銅銅運務恭摺仰祈聖鑒事竊查滇黔兩省運解京局銅鉛沿途經過省分需員照料向由臣部將藩臬大員開單請旨每省酌派一員經亞春事三年期滿奏請更換前於光緒十七年五月二十七日將四川湖北江蘇直隷四省藩臬員名開單奏請簡派欽奉上諭户部奏稽查雲南運銅各員期滿請旨更換一摺雲南辦解十起頭批京銅現據咨報起程此後續辦銅斤次第運解前派沿途經理各員期滿該部查照例案將經過四川湖北江蘇直隷等省藩臬開列名單請旨更換四川著派德壽湖北著派王之春江蘇著派命華熙直隷著派裕長卽責成各該員嚴飭各道府及沿途地方文武員弁認眞稽查催䟎護送前進如有無故逗遛及盜賣短少情弊詳報該督撫嚴行叅辦沿途應需水師照料之處卽由派出之員詳咨前途督撫及水師提督調遣仍著自奉旨之日起以三年爲限均責成此次所派之員一體經理遇有陞調事故卽令接任之員遵辦期滿再行更換其貴州省辦解京鉛經過各省並著各該員妥爲照料以重運務欽此欽遵通行遵照在案兹查雲南辦解十四起頭批京銅貴州辦解京鉛已　咨報起程此後續辦銅鉛次第運解沿途催䟎照料一切事宜關繫緊要在在需員經理前奉旨派出各員現已三年期滿自應奏請簡員更換謹將四川湖北江蘇直隷等省藩臬名單開列進呈每省恭請欽派一員責成總司其事仍各委道府一員會同沿途地方文武員弁隨時認眞稽查催䟎護送前進該運員如有無故逗遛及盜賣短少等弊卽詳報該督撫嚴行叅辦至經過各省洋面如有應需水師照料之處卽由派出之員詳咨前途督撫及水師提督調派弁勇切實照料此次派出各員並請自奉旨之日起定限三年責令實心經理遇有陞調事故卽令接任之員一體遵辦俟三年期滿再由臣部開單奏請簡派以重運務而專責成所有請派藩臬大員稽查銅鉛運務緣由謹繕單恭摺具陳伏乞皇上聖鑒訓示遵行謹奏請旨○○頭品頂戴江西巡撫臣德馨跪奏爲查明江西省光緒十九年下忙錢糧徵完銀數恭摺具奏仰祈聖鑒事竊照州縣徵收上下忙錢糧例應將已完銀兩專摺奏報上忙定限五月底下忙定限十二月底截數造報等因兹據布政使方汝翼詳稱光緒十九年分下忙額徵起運留支豁除丁耗等欵共銀九十六萬八千九百二十八兩零内除上忙案内先已徵完下忙銀三百二十四兩零實應徵下忙銀九十六萬八千六百三兩零截至十二月底止催據各屬完解司庫銀六十九萬二百一十六兩零又各屬照例留支等欵共銀十萬四千一百五十六兩零統共已完銀七十九萬四千三百七十二兩零等情造册開摺詳奏前來臣覆覈無異除督飭藩司將未完銀兩嚴催赶緊徵解不任稍有延欠並將送到淸册及已未完分數經催職各淸摺咨部查核外理合恭摺具奏伏乞皇上聖鑒謹奏奉硃批户部知道欽此○○德馨片再查光緒二十年分京餉撥江西地丁銀三十五萬兩厘金銀十萬兩行據藩司先後籌撥地丁銀十萬兩分作兩批飭委試用知縣羅毓椿等領解赴部交收詳經臣附片奏報各在案兹據藩司方汝翼詳稱於甫據各屬解到光緒二十年地丁項下動放銀二萬兩隨解飯銀一千四十兩遴委大挑知縣劉則敬領解作爲第三批地丁京餉於二十年五月初八日起行由陸路前赴户部交收詳請具奏等情前來臣覆核無異除飭續籌委解外所有委解二十年第三批地丁京餉銀兩起程日期緣由理合附片陳明伏乞聖鑒謹奏奉硃批户部知道欽此○○德聲片再查案准户部咨奏撥鐵路經費自光緒十六年起江西等十六省每按年籌銀五萬兩嗣准咨自十七年起卽分春秋兩季報解又准户部咨直隷督臣李鴻章奏關東鐵路次第開辦各省奉撥鐵路經費先行解津濟用一摺奉硃批著照所請該衙門知道欽此計單内開鐵路經費部議各省限五月以前解到一半年内掃數解淸均解交海軍衙門兌收再由臣派員赴京請領實恐緩不濟急擬請自光緒十七年起凡各省報解鐵路徑解天津以應急需而免周折各等因均行司遵照業將光緒十六年銀五萬兩十七年春季銀二萬五千兩先後派委補用知縣凌宣鐸等領解前赴海軍衙門交收並將十七年秋季銀二萬五千兩十八年春秋二季共銀五萬兩十九年春秋二季共銀五萬兩發交蔚豐厚蔚長厚各商號匯赴直隷總督臣李鴻章天津行署投兌隨時奏咨各在案兹據藩司方汝翼詳稱所有光緒二十年春季分自應赴解以供要需現於司庫厘金項下設法騰挪銀二萬五千兩於二十年五月初三日動放作爲光緒二十年春季分鐵路經費銀兩援照撥解北洋海軍經費成案發交蔚豐厚商號限四十日匯赴直隷督臣李鴻章天津行署投兌以昭妥速並向章放給該商號匯費銀二划五十兩等情詳請具奏前來除咨户部曁總理海軍事務衙門及直隷督臣查照外所有籌解二十年春季分鐵路經費銀　　商匯解緣由理合附片陳明伏乞聖鑒謹奏奉硃批該衙門知道欽此 
 
