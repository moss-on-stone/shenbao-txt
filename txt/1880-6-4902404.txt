# 1880 - 6 - 4902404

 

Page 1

 
 
[畵幅出售] [  本館謹啓]  
　　啓者本館所辦來之各種新奇畫幅價値格外便宜而畫則無一不工實爲中國從來所未見其價如中國畵足値三元者本館只須五角可賣中國一元之小畵本館只須一角五分可賣而畵法又極神妙較勝中國畵不止數倍此爲衆目所見詢之丹靑家可共証也按照本館現定之價如往英國零買須加二三倍不等更有一妙處中國之畵數年後便要落色此畵卽數百年仍顏色新鮮不稍𠮓易故可視爲傳家寳也本館所辦本不甚多想除此更無有價廉而物美者諸君子如欲購閱望速來爲幸 
[論妻捉妾姦] [  原情子來稿]  
　　妻之與妾名分本嚴也禮云聘則爲妻奔則爲妾所謂奔者非淫奔之謂也或謂奔有追隨之義如　姒之類隨其姑姊而嫁者也或謂奔則禮儀簡殺不同聘義之繁重故奔則爲妾桓公五命有毋以妾爲妻之戒定例妻得受夫之官誥妾不能也妾所生之子官誥可及于嫡母嫡子之官誥不及子庶母由此觀之妻之與妾固有較然不同者矣夫妻向稱敵體妻之姦夫得而捉之其夫旣死則妾或有姦妻亦得而禁之世固有自恃其大婦名分而凌轢其妾挾制其夫此等不明義理之婦所在多有然其夫茍非甚粗暴亦將心惡之而姑容之何則讀書明理之人固不肯棄名分而妄爲也並后匹嫡自古爲戒而今之視妻妾無二禮者直是不知大體之徒而巳本報登大婦捉姦一則言某甲旣死之後一妻一妾開設烟館其妾與某哨官有染爲妻所掩執縳送巡防局而總局委員並不問哨官之果與妾有奸與否但究帮同動手之隣人幷將大婦掌頰二十下移送上海縣閱之巳不勝詫異矣乃昨經帮審委員訊問亦並不究問其果有姦情與否但將帮同動手之隣人重責一妻一妾並交官媒收管該哨官着交保出外補詞再理此則可謂奇而又奇不禁爲之拍案呌絶也夫捉姦之人原有應捉不應捉之分然以大婦而捉妾之姦不得謂之非其人也丈夫旣死門戶無人其妾醜聲外揚爲主母者安得不防禁特恐某甲之妻妾其名分未必若是之正耳且捉姦之例重在姦所登時四字而已想哨官旣供係因恐營勇出外滋事吃烟等情隨時巡察凡遇煙舘必親看視因過該烟舘門首被三人拉進誣其通姦將其髮辮剪去身畔尙有洋數十元爲其搜去觀此供詞亦可以見其眞僞矣夫以哨官而巡視烟舘誰敢强拉入內指爲通姦此可疑者一巡綽之時身畔何須携帶多洋此可疑者二自謂被誣猶可說也自謂身畔洋銀被其搜去此則狡供圖詐其情顯然矣官謂一婦女不能遽將哨官剪辮必有帮同動手之人此言固屬有理然設或哨官果與其妾通姦大婦目擊悄形自知女流力弱不能與哨官爲敵又不敢呼隣人相助捉獲則凡有力如虎者皆可以橫行無忌肆行姦玷矣吾恐平情斷獄者不宜若是之乖張也至其妾所供因與大婦不睦覬覦獨得產業云云此則顯係遁詞夫之產業妻妾本無分理况現在開設烟館則亦無甚產業可知卽使稍有產業分應大婦執掌何必覬覦何必如此詐陷雖曰妻妾不睦常有之事或者大婦故欲搆陷亦未可知然旣欲搆陷則又何人不可誣指姦夫而必於哨官乎下手豈不知事關營勇恐有官官相護之情而故自尋苦吃乎此其非出於搆陷亦槪可知矣夫鄰居之人倘見有風化之事不能首報以致酿成因姦致命之案則隣居亦有應得之罪今而帮同捉獲又有應得之罪爲人之隣不亦難乎揣問官之意或因事關營務有意爲哨官開脫亦未可知旣欲開脫其通姦之罪不得不遷怒於捉姦之人然平情斷事之謂何而顧偏見若此也總之此案重在姦情姦情之有無旣無實據亦不深究而僅以敲扑了事必不足以服其心原告旣受掌頰鄰人亦各受責則其令哨官補詞無非令其辨白被誣追究失洋而巳哨官亦何幸而得此哉 
[嚴防掘墓]  
　　○京師平則門外掘墓一案巳列前報續據卓姓宅中閽人言上月十六夜賊掘棺未開被管墓人偵覺賊逃未獲管墳人恐賊復來赶卽邀集多人幷預俻手鎗勞晝夜梭巡該賊果於十七夜又來甫行至該宅墳邊官巳知覺卽放手鎗相約窮追仍未獲住該宅已將棺木補修完好添人不時巡查前雖報官拏賊幷行文至順天府所屬各州縣然破案終恐無期刻下由平則門進京送煤之明駝亦不敢夜行則此間盜匪之多槪可知矣 
[善莫爲繼]  
　　○京都順天紳士兵部司務樂公印川經理南城晉善水局晉善粥廠其公舘亦在南城新開路內每歲春夏南城開通地溝之際每溝口設立挂燈一盞又於城內外見有露棺卽雇人用灰磚掩蓋是亦可謂築於爲善者惟有子四人皆不能繼武長君某尢不務正近於十月內因新開路南口舊有聖武廟一座碍 
 
 

Page 2

 
 
路不能行車竟將舊廟拆毁　平人言藉藉現在其父患半生不遂之症未能禁止噫樂君好善之業無乃隳歟 
[冰床開行]  
　　○京城每歲仰冬在各門護城河設立冰床便行路也訐設四處由東便門至崇文門而正陽門而順治門而至西便門乃此一門三里其床方圓五尺有零高二尺餘床之兩邊木下嵌有鐵片人於牀之前而繫繩拉之拉者疾行數武亦坐其上任牀自行缓則再下拉之故馳驟甚速路人爭坐之每河設牀十餘張每牀可容七八人如願合坐每位需京錢三文單一人包坐需錢三百文拉牀者俱係城外田家者流足登草履身衣羊裘日出而作日入而息　堅則行冰融則止今嵗於本月初一日設立開行坐資仍舊又聞每屆拉牀各人必須先在各城司坊衙門出費領照方可設亦不准私自開行按拉牀人每日每人可得大錢十餘吊而各司坊胥役恒向其需索不巳亦積習使然哉 
[懸賞緝兇]  
　　○署鄞縣正堂石爲懸賞緝拿事案查光緖四年十二月二十五日據城內西南十二圖地保汪成禀報圖內有受傷男屍一軀未悉歴是日下午有老婦林范氏認係伊子林茂生委係受傷身死赴案請騐勘得袖藏當禀房無失物情形迭次比限差關緝拿犯未弋獲除詳請分咨通緝外合行懸賞拿爲此格仰差保及諸色人等知悉爾等如能拿獲是案眞正逃兇者賞給洋五十元查明確實指名呈報因而拿獲者賞給洋銀三十元此係本縣捐廉給發儲庫以待審實卽發决不食言須至賞格　光緒五年十一月十五日給 
[牛瘟太甚]  
　　○寍波四鄕牛瘟前已列報近則離城十餘里各家所畜之牛巳死大半至奉化沿海一帶更甚幾無一存者明歲春耕當更費力矣 
[妬姦兇毆]  
　　○甯西後王地方有王阿四者娶同里張姓女爲妻約巳年餘當未娶之先早與隣婦有私迨張氏入門婦生妬心百計煽惑阿四遂有家鷄不如野鶩之意張氏知夫有別腸不敢直言惟時常唾駡隱語絮聒婦聞之以爲直揚其醜俟張氏歸寍將其房中床廚等物搗毁殆盡張氏聞而回至婦家登門索賠婦卽取木棍亂擊張氏腰脇當被擊傷嗣由張氏母家投保將扭婦送究婦已畏罪遠逃一面急延傷科救治據醫云妥傷甚重難保無性命之憂也 
[味良該死]  
　　○憲幕某甲種蓮楚北近已博得頭銜赫如也同年曾向柯姓貸錢千串未署借券近來柯姓家遭不造思及此欵柯姓婦因親造某甲宅歴訴苦况兼請歸償甲不得已還其銀五十兩錢五十千促之行意將就此了帳矣柯婦復與之申說甲大怒將婦送交有司官官以索欠無憑恃蠻吵閙薄責而逐之出婦忿氣塡胸無可伸雪晚就城隍廟神座前泣訴且止宿焉如此者三夜回家遂投續死甲固未之知也甲一日向晚拜客回轅甫入頭門見一長人身穿皂服黑影幢幢亦不辨爲誰何似聞皂服人云汝何在此應去質審言畢不見甲頓覺頭昏腦悶局促不安囑從者張燈還宅迨至家病益加劇並作囈語曰我欠你錢是當算帳歸還鎖我何爲又以兩手作解頸間繩索狀家人欲爲　卜不及隨發狂而死是尙可謂適然之事而冥報不足信哉漢友所言如是亟錄之以爲負心人鑒焉 
[術道被擊]  
　　○新任浙撫譚中丞路經菜市橋有負米袋者廻避不反衝犯儀仗爲白牌張福用牌嚇打不期劈中頭顱鮮血迸射衣衫盡赤某怒將袋撇在路側攔與喊救中丞亟問何事跟役將張福拿住禀聞中丞飭將張福帶囘送縣懲治一面善言慰某著就醫調治初八日張福由縣杖責在犯事地方荷枷示衆以爲衙役滋事者戒 
[河南己卯科鄕試首塲題]  
　　○首題　樂道人之善樂多賢友　二題　親親也敬大臣也詞羣臣也子庶民也　三題　府不怍於人二樂也　詩題　賦得鴈㸃靑天字一行得靑字五言八韻 
[河南己卯科鄕試二塲題]  
　　○易題　日月運行一寒一署　書題　若金用汝作礪　詩題　自今以始歲其有　春秋題　冬城防襄公十直三年　禮題　故貫四時而不攺柯易葉 
[山西己卯科鄕試三塲題]  
　　○第一問　經學　第二問　史學　第三問　兵制　第四問　荒政　第五問　韻學 
[山東己卯科鄕試二塲題]  
　　○易　君子以自强不息　書　帝曰棄黎民阻飢汝后稷播時百穀　詩　大田多稼　春秋　六鹢退飛過宋都僖公十有六年　禮　富也者福也 
[新祠落成]  
　　○揚州平山增築歐陽先賢祠兹已落成其基址卽從前之洛春堂蓋洛春堂現巳移建於平山東偏矣平山下又有所謂第五泉者其地更形遼闊近又環築圍墙約百餘丈所費頗鉅佈施者如此可謂大發慈悲矣 
[車戶逃捐續聞]  
　　○前報兩列法工部局加捐東洋車致車戶逃捐一節兹聞工部局總以各車戶不先請减擅阻車行法界故定欲每月每輛捐洋一元如有不願到法界者聽其自便然各車戶仍以覓利維艱再難加增集衆會議故前日東洋車英法界終日行走不滿十輛昨早英界巳照舊行走不過較少於前法界則尙絶無而僅有行者皆以爲不便然本埠東洋車共有一千五百餘輛車戶亦不能齊心故法捕房昨日巳有幾十戶投捐者又聞三河樓弄某婦有車僅一輛英法捕房俱已報捐昨日在法界行走被別車戶將車拖去該婦投報法捕房捕頭着待查明於今日核辦窃謂法界地方較小於英美兩界卽照兩界按月科捐一元之　而收半元巳屬不免偏重况業已捐至七角五分車戶衹以餬口之故忍氣呑聲按期輸納揆其心必有大不願者今乃再欲加增微特不恤民艱抑且不明事理矣且 
 
 

Page 3

 
 
法工部局之所以藉口者不過因東洋車懷路太甚欲增捐以補修路之費耳乃一入法界除法蘭西大馬路而外無一路可以安步當車者向日所收之捐安在而乃一再加增貪得無厭至此無怪滬上人之嘳有煩言也窃願法工部局一再思之 
[鹽臬拒捕餘聞]  
　　○上海華亭交界之沙港口鹽臬拒捕各情節經列報今有餘聞特補錄之蓋閙事之時炮船不過四隻哨官及勇不過四十人而鹽臬船有十五隻私鹽船二百餘號人數共計千餘致被燒燬炮船一隻掠去划船三隻官軍雖遇此挫然不畏彼衆我寡而奮力迎拒哨官勇于等亦可謂非常出力矣 
[違諭罰銀]  
　　○本埠自興辦水利局以來專指引各船停泊處所及不准各船戶將壓載泥石隨意傾圯以妨水利昨日局中據人指控久大號萬年春沙船有將草泥隨意棄入浦中之事經局立卽派勇將該船耆民傳到查問該耆民無可置詞顧甘薄罰局員因從寬免其移縣着令罰銀三十六兩充公後因再四求减令罰銀二十四兩將耆民釋支似此懲一儆百後來者諒知所戒矣 
[親巡汎栅]  
　　○各處航船夜行最易失事而航船則最喜夜行一則可貪赶路程一則可偷越厘卡也今凇北葉副戎督辦冬防創建水栅以禁夜航爲首務可謂得其要領無如若輩每托別有公事趲行遂至崑新境內出事卽前報淞南管承緝信船被刼煙土等件之案也今聞是案出諸淞南北交界互相推諉已歸淞北是以主將葉副戎不避風霜親身巡緝歴諸汛境會晤有司務嚴水栅槪禁夜航以免慢藏誨盜云 
[賭徒可保]  
　　○本埠虹口落鄕有賭博之粤人悞聞捉賭逃往寳山縣竟與鄕民門毆爲該圖保甲送官情由疉列前報今探明此案業奉寳山縣王明府訉明均可准其覓保省釋矣蓋當時之由保甲解縣也原不過彼此鬥口爲鄕人駡以强盜而爭毆起見並無實在行劫情事卽禀解時亦未嘗報盜案也旋以各該家屬問有在本埠廣肇公所聲訴被鄕民聚毆致受重傷者並有傳述已斃一徐姓者似乎衅成命案是故公所　董聲請會審公廨會縣備函商由公所派司事前往查探所稱巳斃之人經伊妻子赶寳邑具禀亦祇得自傳聞毫無確據卽當時解審之十人訊問時雖稱此外尙有徐某同來均未眼見被毆致斃之所其實事出懸揣殊不足信惟人却莫知下落現在王明府巳飭叧行查訪其在案之十人以爲若論聚賭固各罪應枷責今人巳散處賭具未獲原非在塲可比而彼此鬥毆滋閳巳各受傷如果公所有人具保旣可准其交保管束就此了事云 
[冒差訛詐]  
　　○前由美捕房查獲廣東人雇船載軍械出吳淞口冐稱巡私訛詐商人業將人証送縣巳列本報玆又聞一事言之令人髮指定海　人兪阿龍駕駛小釣船在原籍載金柑六十担駛全吳淞相近之王家灣洋面突遇來船將伊帶住有廣東口音之五六人各持軍械上船稱查私鹽兪稱無有廣人又以兪曾欠銀洋一百二十元遂將船上𠾖具盡行搬去令兪寫借票洋一百二十元兪答以不能寫字廣人遂書就令兪畫押復同駛進口廣人扭兪及其夥李阿金上岸到烟館中留宿一宵至天明放兪出外令辦銀洋贖回人及𠾖具兪役美捕房控告巡捕頭以犯事地方在租界之外未便受理不知以後作何了結再行探報 
[竊鎗押儆]  
　　○英水師兵船武弁某至英公堂聲稱船中細崽李阿桂於西歴去年十二月八號一㸃鐘時竊取手鎗一枝爲小頭目見而搜出送交捕房由平捕頭盤詰已認明共竊九枝餘皆質諸抑舖因將原贓吊齊押本照給今請核示李供曾竊手鎗二枝餘皆廚房友根竊取又據各押舖夥供明李阿桂押鎗及領西人押本情由陳司馬謂押舖擅押軍械本應議罰今姑寛勿究以後不得再押竊犯李阿桂着發捕房管押三个月 
[婦女欠逃]  
　　○徐菊園至英公堂稱在興讓街開設珠寳舖被素日往來賣婆賒去各貨共約洋四五千元屢索無着據稱轉輾移交均歸金利川之妻今已逃𨓜昨見金利川是以交捕送究金供妻子逃避無蹤陳司馬隨令將金管押飭徐菊園明白具禀呈候過堂覆訊察究 
[竊賊破案]  
　　○包探陳阿九至英公堂稱前有顧繡舖夥陳友福到捕房報失花邊二十一板昨日將曉時在盆湯弄口撞見前曾犯竊之張祥發同張步雲一倂獲住盤詰祗認十板其三板巳典於滋大當得洋三元其餘七板尙存其寓之祥發棧內今將原件及洋三元起案請究陳友福供失竊情由幷稱張步雲與張祥發向來並未啓齒張祥發供行竊属實張步雲供並不知悉陳司馬判將張祥發發捕房管押四月張步雲旣稱無通同行竊情弊着罰洋五元起案之件交失主收領洋償滋大當本 
[皓叟迷花記]  
　　○觀盛某之亡身悟靑樓之幻局有不禁喟於長歎者曰數十載眞身如舊幾破情關而五百年寃障相逢竟投慾海遂至攬情入地抱憾埋頭然此亦滄海之未經以故網羅之致墮觀此則未有不轉羡及時行樂鶯花酣綺閣之春隨遇怡情楊柳攬王孫之轡爲猶愈者娟乎何彼蛾眉空憑狐媚耶客有從鳳城旋省者言潮州府近出有謠曲一闋云春花好秋花好可惜人兒年太老緑篷船紅樂塢盡夜風流忘起早心如鋼身如寳倘來此地都難保身化泥金成土一生好事皆顚倒君不見湘子頭橋盛大爺可憐到死都煩惱蓋卽指盛某迷花之事也盛某者外省人素以長隨爲業少時隨某觀察抵省因悅穗垣風景遂家焉早歲守身似玉閱世如雲而於緑意紅情絶非所解當謂人生不過數十年寒暑何苦消磨於妻孥兒女之塲因慕孤山處土之風終身不娶以故頗饒積蓄近已年周花甲 
 
 

Page 4

 
 
鬚髮蒼然而和靖之身依然童子也今春由省垣隨某官蒞任鳳城不意緑酒紅燈竟入美人之局而黃泉白骨遂埋蒼叟之魂蓋盛某摇潮後操持如舊儕輩咸戲之曰人生百年大都如是君固達者而於粉膩脂香未嘗沾染殊爲辜負有愧餘生卽他日九原之下老童子能勿爲鬼所羞乎盛本口訥之人何當此羣喙交攻而竟不能置辨遂爲朋輩所强招飮於六篷船中六篷船者潮屬出色烟花之所也每入夜則花光人笑鬢影衣香珠女珠姨恍若花團錦簇而盛則生平未經此樂故偶來小住遂謂廣寒宮殿未必在雲霄也時盛所邀佐罐之效名素娟者雖半老徐娘而雲鬢花顔猶不减當時嫵媚自與偶逢一席便訂三生盛卷懸於斯轉謂其昔日之愚曾不知酒鄕夢鄕温柔鄕此三鄕別有洞天福地自是稍餘暇晷卽往流連娟亦相愛相憐歡如形影盛至於此亦常謂吾終老於是鄕矣其儕輩有舉諺語以相戲者謂其臨老入花叢平日假道學於今安在盛謂浮生巳老定知來日無多而古禮堪徵信是非人不煖吾之戀此正所以合於古訓非泛泛作蕩子遊也聞者亦一笑置之迨盛戀娟不及半年而平生所積之資耗將八九自念似此勾留終非了局於是幡然作營屋貯嬌之想因對娟告以意娟忽然曰噫鬚髯可惡誰甘貽誚於楊稊昏憒何知曷勿囘思乎木拱我之所以眷眷於君者亦不過靑樓故態視財帛之交耳倘遇囊空勢成陌路君豈不知亦誰肯以艷質靑年相從白叟噫休矣君胡不自量癩貓兒想吃鼠子腥耶盛聞娟言如冷水澆頭一時怒不可遏卽前手批娟顂得龜搗等所勸盛遂忿忿囘衙紏率多人立卽驅娟不許復逗遛於此然盛固暮年風燭何堪暴怒遂至鬱結成病其後事聞主人謂其所爲不端立子斥逐盛被逐後益覺愁思蝟集病轉增劇醫治罔效不數日而遂物故焉噫情牽紅粉百歲空勞命付靑樓一生結局或謂此不能爲娟咎亦盛所自取而巳 
　　選錄香港中外新聞 
[有感]  
　　○人生若夢幻富貴如雲浮惟立德功言令名垂千秋嗟彼碌碌者嗜利工陰謀刻薄如蠧吏錙銖較蠅頭一身集衆怨頭白心未休無非爲子孫甘與作馬牛鬼伯忽相索寂寞歸山邱後嗣罔知難冶遊趨下流每夕招淫朋挾妓登酒樓千金作孤注一擲如輕漚衣裳賤羅綺食品厭珍羞酷嗜阿芙蓉形狀譏獼猴銅山一朝盡落魄誰相賙生計日以蹙蒙袂學黔婁財聚必有散天理可推求西北洊奇荒饑黎泣道周謝公雖髙臥心爲蒼生憂江浙集同人捐賑　箸　杜陵千間屋白傅萬丈裘所恨區區意未能及遐陬倘逢回道人揮手從之遊求賜㸃金術施惠遍九州蓬山不可卽宏願何時酬哀鴻滿中漲白日天悠悠 
　　待鶴齋主人稿 
[俠客行]  
　　○有客虬髯容視異冐雪馳來䇿蹇衞拂衣相遇酒家樓與君慷慨成知巳君言十載事猿公珍重吳鉤未一試出匣能令鬼魅愁亘天倐現虹霓氣圍爐把琖恣長謂意氣干查絶倫　酒酣拍案更髙歌轉眴座中客忽逝巷柝沉沉夜未央身如飛鳥從空墜手提革囊擲我前取出頭顱血痕漬爲言此是負心人代友報讐激於義拱手一躍去無聲燈光如豆猶釐悸舉頭四顧心茫然安得如君幾百輩寸鐵誅人飛冷霜判盡世間不平事 
　　待鶴齋主人初稿 
[光緖五年十一月初四日京報全錄]  
　　宮門抄○諭旨六道○東撫周　奏餉鞘被溜冲沒並淹溺丁役夾片○直督李　奏審明擬結摺子○又　奏爲請　旨簡放道員夾片○十一月初四日理藩院鑾儀衞光祿寺鑲黃旂値日無引　見○齡公謝寬免欠項　恩○托雲假滿請　安○錫珍興廉各謝調授侍 
郞　恩○經文泰等各謝授署副都統　恩○奉天學政潘斯濓請　訓○猗貝勒續假五日○純公續假二十日○召見軍機　都圖普巴札爾　潘斯濓○○旨左翼前鋒統領着熙拉布補授正黃旗護軍統領着恩全調補廂　旗護軍統領着載鶴補授欽此　旨廂黃旗滿洲副都統着志和調補廂白旗滿洲副都統著麟書調補廂藍旗漢軍副都統着德銘補授欽此　旨榮全着管理健銳營事務欽此　旨武備院卿著岳林補授欽此　旨明安着管理御鳥鎗處事務欽此　上諭沈葆楨奏因病懇准開缺一摺沈葆楨着賞假兩個月安心調理毋庸開缺欽此　○　周恒祺片　再臣接據署東阿縣知縣沈葆瓊禀稱江西委員卽用知縣賀靖南領解九江關稅等銀六萬三百三十兩計裝六十一鞘赴戶部內務府交納九月十二日自東平州起身行至該縣龐家口地方突被黃溜冲沒六鞘計銀五千九百三十兩並有淹溺委員家丁曁東平護送人役情事下餘五十五鞘計銀五萬四千四百兩現存該庫等情並據東平州知州周濤江西解餉委員賀靖南先後禀報前來臣查各省解送餉鞘向有應行正路地方官照例派撥兵役按站護送自東平至東阿有應過渡之處難距黃溜非遠惟何以被冲至六鞘之多且查該印委所禀情節不甚相符究係如何行走以致失事亟應委員確查當經臣遴委候補知府戴杰並行司委令直隸州彭虞孫會同前任查辦一面批飭東平東阿二州縣趕緊打撈應俟委員查明詳細專情並所失餉鞘能否撈獲再行照例辦理至未失餉銀五萬四千四百兩未便久存鳳庫自應先飭該解員賀靖南解京交納除分咨查照外理合附片奏　聞伏乞　聖鑒謹　奏軍機大臣奉　旨該部知道欽此　○○大學士直隸總督一等伯臣李鴻章跪　奏爲審明京控按律擬結恭摺仰祈　聖鑒事竊衡水縣孀婦劉李氏遺抱京控州役白丑子等將伊夫劉堉森誣陷斃命一案前經都察院奏奉　諭旨交審遵卽督飭署臬司葉伯英親提人証審明擬解値臣駐津飭委署藩司丁壽昌覆審無異臣逐加確核緣劉李氏之夫劉洛庭卽劉花狗又名劉堉森向不務正與匪人劉玉珍焦洛貫劉新年李二伏劉小合劉元立劉洛虎李三韓大力焦三喜諸三迷糊石洛滎楊同張振京時相往來光緖四年二月李二伏等欲在衡水地面紏夥搶刼因劉洛庭家屋宇較多又有樓房商允劉洛庭窩留分贜李二伏等卽在劉洛庭南院夜聚曉散是月 
 
 

Page 5

 
 
十八日夜李二伏紏同劉玉珍等十二人各持𠾖械在途搶得張國雄錢物拒傷事主一次五月二十六日夜李二伏紏同諸三迷糊等五人持械竊得成德興鋪家錢文一次劉玉珍焦洛貫被獲審明正法劉洛庭等相率逃散秋間又潜囘窩聚九月三十夜李二伏紏同諸三迷糊等持械竊得張微方家驟頭一次十月初一夜劉洛庭主令劉新年等四人持械竊得劉殿棻家衣物一次二十四夜李二伏紏同劉新年等五人各持𠾖械在途搶得蕭秉祿錢物一次十一月初七夜劉洛庭主令劉新年等四人持械竊得郭世貞家騾馬一次經該縣吳繩曾訪聞於十一月二十九日親帶縣役李貴章等並密會營汎練軍前往將劉洛庭拿獲在其家內查起賊械鳥槍軟梯等件訊認窩留李二伏等搶竊分贓屬實飭押究辦旋據報劉洛庭患病驗明撥醫調治岡效於十二月十九日在押病故禀州札委武邑縣包增㴻過境騐訉委係因病身死看役人等均無凌虐情弊塡格詳報劉李氏居住北院患病時多又常回母家未悉其失劉洛庭窩匪情形憶及劉洛庭前用陳士升木價被控係州役白丑子傳去押交嗣因劉洛庭在押脫逃又經白丑子往傳數次遂謂此次被獲係白丑子挾嫌串同縣役李貴章等誣陷添砌情詞囑令其子劉祖鍚作抱赴京呈控兹經審晰不諱應卽擬結查劉洛庭窩盜分贓隣近地面慶受其害疉據該管州縣訪查確鑿禀報有案所獲夥盜亦皆供指如繪該縣吳繩曾因卽親率人役往拿並獲賊械軟梯等件該犯無可抵賴自行據實供明其爲並非衙役誣陷毫無疑義旋因在押病故倖逃顯戮乃其妻劉李氏砌詞妄控實屬違例姑念該氏因痛夫情切所供情節尙非有心誣告亦未始終狡執應照越訴律笞五十照律收贖其餘人証均無不合應無庸議劉洛庭犯事本案及賊犯劉新年飭司另行群辦除俻錄供招咨送刑部外所有審明擬結緣由理合恭摺具陳伏乞　皇太后　皇上聖鑒謹　奏軍機大臣奉　旨刑部知道欽此　○○李鴻章片　再據大順廣道黃槐森報稱該員嗣母林氏迎養在署於光緖五年九月二十六日病故該員例應丁憂請開缺囘籍守制等情查大順廣道統轄三府二十六州縣爲　畿南要冲地方緊要政務殷煩應先遴員署理查有候稱道胡燏棻精明幹練講求吏治堪以委署除將黃槐森親供咨部曁咨該員原籍外所遺大順廣道員缺應請　旨迅賜　簡放以重職守理合附片具陳伏乞　聖鑒謹　奏奉　旨巳錄 
[浙省撫轅事宜]  
　　○十一月十八日特用道梁禀缷　處道篆回省禀到　同知王綜禀知　委接辦　訟事件差　馮兆松禀知奉臬委　審差禀見　　光　禀知臬委衙局公幹叩辭 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
