# 1900 - 250 - 4909847

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[書松郡紳士請移火藥庫禀稿後]  
　　松江火藥庫建於郡城之東南隅庫中儲藏火藥常時不下四五十萬磅蓋南洋五省防營軍火大半皆取資於此也郡人士以藥性猛烈危險可虞一旦失事民命何堪設想因是寢不安枕常思移至他方兹者又以六月某日上海龍華子藥廠失愼之故益有戒心聨合紳士數十人禀請府尊張子虞太守准將庫中火藥散儲各處以免意外之虞徹土綢繆是誠至計而愚以爲郡人士能言火藥之害而不知籌遷移之資恐舌敝唇焦終歸無補夫郡紳之禀移火藥庫也至今已不數次矣當光緒十二年前兩江總督曾忠襄公蒞松大閱卽由郡紳聨名禀懇遷移忠襄許之批候移請江南提督並行機器製造局會議另移他處旣而復由出使之法義比大臣無錫薛叔耘星使及郡人宋養初侍御奏陳朝命下兩江總督派員相度地勢妥籌辦理嗣議在江陰鎭江鳳凰山三處分置數庫卽由前署江督今湖廣督憲張香壽制軍奏聞奉旨兪允并諭令將三處購買地址價銀及估計工程經費造册報部旋又奉旨著在司道各庫酌數提辦赶緊購料興工是松郡火藥庫之移建江陰鎭江鳳凰山三處已爲朝命所准行而迄今遲遲未舉者實緣疆臣之不能撥欵辦理因循坐誤也今松郡紳士旣重念及此似祗須禀催大吏迅速遵旨遷移以重民命無庸以散儲各處爲詞另興波折試問火藥係極烈之物必有極堅之庫以儲之方免不測今欲散儲各處將於各處盡建藥庫乎抑隨意存放乎吾知上憲之必不能允行也况督憲劉峴帥前以閱兵過松曾至藥庫察閱謂四壁空空洞洞無碍於事若欲遷移則到處皆有民命何獨松人士畏之今峴帥仍開府江南未必遽忘前語欲其移建不待智者而知其不能然推峴帥之意其所以不卽遵旨興辦者此中亦自有意蓋朝廷雖有在司道各庫酌數提辦之諭而當此庫欵支絀辦理朝廷緊要之務尚虞不足乃欲毁已成之功撥移建之費似乎無謂故不卽遵旨施行且謂松人士若必執意欲遷當奏知朝廷收回成命永遠將藥庫留於松郡松人士知憲意如此固執故今兹不引上諭以觸峴帥之怒而變通其詞請爲散儲各處此實松人士之苦心冀邀上憲垂憫也愚以爲上憲旣以欵絀而不允遷移則今者散儲各處仍不能免建庫之費而反須處處添設防兵員弁其費不較移建而更巨耶吾是以知此禀之必不能准也然則松人士將奈何曰非自籌移建之資不可或謂移建之資約計總須十餘萬金籌集匪易愚意不如捐之於田捐田之法須分差等近庫周圍百里以内各家不論貧富凡有業田者每畝均捐錢一百文餘則由府屬七縣攤派每畝捐錢三文綜計七縣之田約四百萬畝左右連捐三年應得若干如尚不足請以官欵益之似此則遠處被災不及各家以所捐無幾尚可曲從所患者惟近處各家或隱匿田畝梗議不從耳此事全在公正紳耆先爲之創竭力勸喻陳明利害偕里正按户查明田畝造册立案如瀏河海塘捐例請卽於徵納錢糧時帶收造册後有遷去在百里以外者捐仍如故以歸簡易三年之後無論擇一曠地建一大庫或照前次所奏分設於江陰鎭江鳳凰山三處皆可以樂觀厥成而松郡之火藥庫始可以去否則雖更迭禀陳終無遷移之一日也不識松郡紳士其能以予言爲不謬而不辭勞怨以行之乎 
[駕幸太原]  
　　昨日午後聞之本邑官塲中人云本日調補直隷總督欽命議和全權大臣李傅相行轅中接奉山西來電敬知皇上已於本月十七日恭奉慈輿臨幸山西太原府薄海臣民聞之當倍深就日瞻雲之意矣 
[邸駕回京]  
　　昨日恭讀本月十五日行在所發諭旨慶親王奕劻計約初十日可到京等因欽此兹得京師來電云刻下慶邸已由山西行在回京惟尚未與各國使臣互相拜會云 
[預備履新]  
　　昨接京師來電云護理直隷總督直隷布政使廷方伯雍探悉李傅相已定於本月二十一日秉節北上遂派津海關道沈子枚觀察將直隷繌督關防齎送天津以便傅相遵旨先行接受然後入京會同各使議和 
[聨軍勦匪]  
　　昨日天津來電云駐紥天津之各國聨軍探知邇者拳匪仍嘯聚滄州爲地方之患因於華歷本月十六日議派英日俄意四國兵士前往鵰剿以絶根株 
[毋合滋蔓]  
　　昨日京師來電云月初駐京各國聨軍偵悉保定府一帶尚有拳匪餘孽糾同宋宫保部下潰散之兵狙伏其間似欲入京爲患因議派兵士四千餘名前往堵截旋以天雨泥濘而止日内雲開雨霽寒暖適宜此項軍人已於華歷本月十四日就道矣 
[牛莊近狀]  
　　日本東京某日報云客有歸自遼東者述及牛莊一帶近有俄兵千餘名分築營壘七處河口泊有砲艦二號水雷艇一號某日俄　遣兵士十名乘小艇赴田莊臺偵察華人之由水路回南省者俄兵必嚴加搜檢目下巡察地方之責由俄人任之海關征稅事宜則仍由英人經理 
[德兵赴膠]  
　　日本東京某日報云東歷九月初三日卽華歷本月初十日由香港傳電日本外務省略謂刻有德國兵士一千五百三十一名分乘運艦二艘由此間起碇望膠州灣進發 
[德兵駐靑]  
　　日本東京某日報云東歷九月初二日卽華歷本月初九日由烟臺電逹日本外務省略畆刻有德國兵士九百名在靑島駐紥高密縣境亦駐有德兵甚多 
[西婦出京]  
　　西字報云前德使之夫人自德使遇害後仍困守京城兹已由聨軍統師派兵送至天津想不久卽須遄回本國矣 
[日艇觸礁]  
　　日本大阪某日報云頃得高麗仁川埠來電悉日本駈逐水雷艇名朧者於本月某日鼓浪入口行至月尾島之西相距十英里許悞觸暗礁底爲之破虱方下碇月尾島畔大約須稍稍補苴隙漏然後駛回本國入隖 
 
 

Page 2

 
 
興修也 
[康黨被禽]  
　　　鎭江采訪友人云邇者大逆不道之康有爲勾結黨徒潛謀不軌創設富有匪票令其徒彭桂生等四處散放蠱惑愚氓長江水師提督總統江勝全軍黄芍巖宫保思患預防通飭水陸各營一體從嚴緝捕江勝前營管帶陳協戎楚贇夙以幹練著自奉憲檄卽密沠左哨黎把戎崇發隨帶得力什長換去戎裝託言貿易來往長江各口岸四處留心近聞有淸江人董麟號仲銘者僞稱董大帥依附康逆與彭匪聨絡一氣承領富有票千餘紙專在長江上下游散放而行蹤詭祕緝捕良難某日偵知匿蹟十二圩迨至則已附某輪船赴省於是尾隨而往購線密拿久之始悉窟宅於城中蚊子巷而羽翼甚衆自衛極嚴至本月十五日始由線人誘至珍珠橋某烟館吸烟遂一面派人守候一面赴左近護軍後營請派勇丁前往擒獲搜出手摺一扣富有匪票數百紙爰卽解至鎭江禀明宫保宫保立卽電商兩江總督南洋通商大臣劉峴莊制軍解省訊辦以靖人心 
[贑州閙教]  
　　　客有自江西贑州至九江者語本館訪事友人云上月二十七日突有匪徒將贑郡城外某處教堂焚燬堂中甲乙丙三教士幸先期逃避至省得免池魚之殃迨鎭道府縣各員聞警而來匪徒已如鳥獸散矣 
[示拿匪黨]  
　　　鎭江訪事友人云大江南北向有匪徒自稱安淸道友結黨横行謀爲不軌歷經各大憲訪拿無如羽黨衆多到處蔓延不絶邇者鎭江城廂内外時有若輩誘人入會顧忌毫無常鎭通海道常久山觀察鎭江府向子振太守聞而惡之特會銜出示訪拿略謂如有靑皮地痞交結外來匪徒如安淸道友之類在外布散謡言一經訪拿到案定予重辦並知各衙署差役人等多有喜入其黨者如經訪出一併治罪不貸似此雷厲風行若輩當知所歛跡矣 
[示禁梟匪]  
　　　揚州訪事友人云邵伯一帶梟匪如林邇更越貨殺人異常猖獗下河各塲灶被擾不堪往往强購鹽斤分文不給略與齟齬立卽滋生事端本月某日塲員飛禀運憲柯遜菴都轉詳請督鹽憲劉峴帥核示旋奉峴帥回批以此風斷不可長飭迅卽查緝一面頒出告示轉發各塲張貼大旨謂本部堂近訪聞下河各塲灶時有梟匪不給價値强買鹽斤甚至恃衆刼物擄人索贖不法情形令人髮指除飭司轉飭各府州縣營汛會同塲員一體嚴緝訊辦外合特出示諭禁爲此示仰梟販諸色人等知悉務各痛改前非另謀生業如不知悛改再蹈前轍定卽查拿重懲不貸 
[防務加嚴]  
　　　揚州訪事友人云近日此間官塲接奉上游檄文内開現在各處會匪梟匪均有蠢動之意又値康梁逆黨在鄂散放匪票閻謀不軌雖經破獲正法然聞其羽黨甚多亟應預爲防範等因於是運憲柯遜菴都轉保甲總辦王季棠觀察府尊沈碧香太守會同籌議添募團防勇丁若干名由都轉遴委明幹耐勞之候補官十員各帶若干名日間分往新舊城恊同揚營各弁認眞稽察遇有行蹤詭秘者卽拘住盤詰如察出破綻卽送有司訊辦夜則各就本叚會同保甲巡員分投查緝大約日内卽可舉行矣 
[點騐新軍]  
　　　杭州訪事友人云自衢州土匪肇事後大吏迭次札調防營往剿深恐省中兵力單薄爰招募述武兩營護軍左右兩營新中軍副中左右三營分布各路以防竄擾本月初旬復委仁和縣陳吉士大令至金華續招勇丁一千名作爲副前後二營至十四日整隊回省暫駐貢院中十六日臬憲榮伯衡廉訪帶同候補縣張大令茂鏞親臨點騐 
[點騐團丁]  
　　　蘇州訪事人云月初府尊濮紫泉太守招募團勇七百名保衛居民未幾卽如數招齊本月十六七兩日札委會辦許東畬太守星璧帮帶仇叅戎在城中王廢基營址點騐聞太守尚須親臨校閱也 
[委解餉銀]  
　　　杭州訪事人云浙江應解地丁銀欽奉上諭命解往山西行在藩憲惲方伯遂撥出銀十萬兩委候補縣胡大令祥鈺翁大令錦孫於本月十六日點騐啓行解赴晉沔交納 
[制軍過潤]  
　　　鎭江采訪友人云前任兩廣總督譚文卿制軍由京南下八月十九日辰刻行抵京口泊舟六吉園碼頭常鎭通海道長久山觀察鎭江府向子振太守以及文武各官咸赴江干迎謁迨卓午制軍命駕登岸拜會長江水師提督黄芍巖宫保然後赴各衙謝步旋解維溯江上駛 
[鶯遷誌喜]  
　　　嘉興訪事友人云嘉興府宗太守近奉浙江藩憲惲菘耘方伯詳請調補杭州府知府某日已懸牌示知本郡官紳聞之皆詣府署拜賀至所遺嘉興府篆務札委何人接署則尚未見明文也 
[報館被封續述]  
　　　穗垣各報館被封一事前已紀諸報端兹又接廣州訪事人來函云本月初五日午前十點鐘時南海縣主某大令帶同差役及營勇多人至十八鋪嶺海報館將前後門圍住館中人有知機者已先期脫逃僅將司事六人拘獲適有一客衣履翩翩到館訪友突被縣差拘住將身畔所帶紙幣若干悉數搜去然後釋回館内所有機器等件均由差役率同勇丁舁入城中未及取者交地保嚴行看守翌日有過其地者祗見大門左右有洋紙十餘件桌椅數張落寞情形不堪入目被拘之六人隨經縣主研訊知無干涉釋之使歸至博聞報館亦於同日被封當營勇縣役到時館主人疑係匪徒潛遣人報知近處安勇廠曁西關汛迨各弁勇聞信馳至知係縣主奉憲查拿遂廢然而返時館中司事十二人悉被拘住主持筆政者係香山舉人鍾榮光聞信先逃隨由縣主出硃符將館標封館中有梭布多件聞係他客寄存至是亦遭殃及誠無妄之災也 
[勇丁肇事]  
　　　杭州訪事友人云本月十四日之晚省城横河橋大街居民舉行盂蘭盆會陳設華麗男女觀者環若堵牆有某營勇丁二人駐足玩賞人多擁擠肆意揮拳旁人咸抱不平扭送巡防局局員訊鞫之下立卽送至本營營官令各責木棍二百下次日押至犯事處遊街以爲不守營規者戒 
[明正典刑]  
　　　江都縣獄某犯潛藏軍火以圖乘隙起事幸先期敗露經縣主湯明府搜獲嚴鞫情由此已迭登前報者也兹又接揚州訪事友人手書云連日明府將在獄各囚按名提訊有甲乙二梟匪初已供認繼忽信口誣扳遂據情申詳府署府尊沈碧香太守電請上遊核示本月十四日之晚奉到兩江督憲劉峴帥回電飭將各犯就地正法以昭炯戒爰於十五日黎明時升坐大堂飭役將甲乙二犯提至案前喝令綑綁會同城守營押赴西門外處决臨刑甲放聲痛哭乙則駡不絶口眞所謂頑梗性成至死不變者歟 
[禾中火警續聞]  
　　　嘉興訪事友人云前者北門月城中某鋪失火情形已函告大略兹悉此火實起自晉成包金店店主某甲近與所私某氏婦同居樓上氏性甚兇潑時中脫輻之爻是晚不知因何又起爭端倉卒中將火油燈潑翻遂致釀此巨禍殃及葉湧興刻字鋪懋昌洋鐵店汪恒茂神帽鋪其餘若福潤信局夏永泰花粉鋪及某姓竹箱店等十餘家均經人將房屋拆毁始得免付刼灰雖貨物遺失甚多然尚不幸中之大幸也 
[武林官塲紀事]  
　　　杭州訪事人云省城修葺城垣砲臺經臬司榮廉訪札委候補縣邵楚白大令同珩監督嗣因大令管理遷善所事不能常川到工乃於本月十三日札委候補通判黄别駕玨帮同辦理别駕旋於十四日到差○奉化縣巡檢缺由藩憲惲方伯詳請以候補巡檢張 
 
 

Page 3

 
 
少尹隲彭補授兹已奉准部覆於本月十四日札知矣○嘉善縣知縣缺藩憲惲方伯飭准補是缺之汪大令淸麒赴任海鹽縣知縣缺飭准補是缺乙嵩大令瑞赴任武義縣知縣缺委試用知縣德大令恩署理寗海縣典史缺委試用未入流郭少尉家瑞署理景甯縣典史缺委試用巡檢趙少尹金鑑署理臨安縣學訓導缺委大挑教諭傅廣文學衡署理均已於本月十六日牌示矣○前廣東瓊州府李小山太守釗奉撫憲劉大中丞奏調來皖委在營務處帮辦一切擇吉本月十六日到差○本月初七日藩轅牌示奉化縣縣丞缺委試用縣丞聶醴銘署理鎭海縣縣丞缺委試用縣丞戴延慶署理樂淸縣大荆縣丞缺委候補府經歷鄭汝衡署理瑞安縣大輿巡檢缺委候補巡檢王驄署理泗安巡檢缺現定以本班先巡撿何式琦請補蕭山縣縣丞缺現定以海防遇缺前縣丞張以巽請補○前温郡土藥局員秦樂平大令國均奉藩憲惲方伯委署常山縣缺正欲起程忽奉憲札改署永嘉縣篆因卽乘舟赴省禀謝旋於本月初九日赴各衙門禀辭 
[皖省官塲紀事]  
　　安慶訪事人云安徽試用訓導洪廣文啓人經藩憲湯小秋方伯牌示委署繁昌縣學訓導○候補知州陳刺史宏蓮奉藩憲湯方伯委解南字營月餉由庫領銀裝鞘後擇於本月十一日禀辭起解○辦理舒城釐局林太守載亨前奉藩憲湯方伯札辦華陽釐卡隨卽交卸差使赴省稟見各大憲然後辭赴華陽視事 
[螢苑秋聲]  
　　揚州訪事友人云署淮揚海兵備道正任江安糧儲道吳仲懌觀察現經兩江總督劉峴帥派委要差所遺淮陽海道篆務檄委李觀察維瀚前往庖代本月十四日觀察由省至揚府尊沈碧香太守及江甘兩邑宰立卽出城恭迓觀察接見後卽命輿入城至各衙門答拜並詣運轅拜會運憲柯遜菴都轉茗談移時回舟小憩翌日揚帆赴任瀕行各官仍恭送如儀○兩淮西岸商人源源永由十二圩承運西岸引鹽若干引泝江上駛行至二神維突遇暴風覆没二船汰消鹽三百四十七包共計四十三引隨據情禀由督銷局履勘照章詳請督鹽憲可否准其免完半釐補運旋奉憲批略謂商販源源永承運西鹽至二神維淹消旣據禀由寗局委員會同地方官勘騐屬實出結呈送應卽准免半釐毋庸補運仰候轉飭淮運司飭遵刻聞柯遜菴都轉已奉到憲札立飭淮南局員牌示該商知照矣 
[傅相行轅紀事]  
　　昨日蘇松太兵備道余晉珊觀察直隷候補道余益齋觀察及柯觀察欣榮江南機器製造局總辦潘芸蓀觀察浙江候補道沈觀察玉麒二品銜直隷候補知府施子英太守均詣行轅謁見刑部序中龐正郎元濟赴行轅拜會吳淞獅子林砲臺統領班馥齋軍門提右營叅將廖楚材叅戎均禀安○昨晨七點一刻時接濟南電報一封八點鐘時接金陵電報一封十點鐘時接武昌電報一封大北公司電報 
二封午後四點二刻時接金陵電報一封午後二點一刻時發密電一封一點鐘時日本領事送到公文一件至晚七點鐘時傅相乘馬車至十三號洋房視其四公子并發出洋銀一百元賞給辦差各役 
[示期勘犯]  
　　日前太倉州蔣直刺派差押解强搶婦女之要犯周根周二王全鄒四四名至滬禀請蘇松太兵備道余晉珊觀察勘訊觀察札發上海縣署寄禁昨日發出牌示定於本月二十五日午堂提勘 
[飭詰功名]  
　　前者上海縣民人陸樹梅赴江蘇臬轅及松江府署上控鍾涵春沈子彝槍花阿四卽王長慶等糾令賭博攫去洋銀逼寫服辯據各情旋經批飭上海縣汪瑶庭大令提集訊斷大令訊得兩造各有不合大加申斥諭令具結呈案一面據實申詳兹奉署臬司朱竹石廉訪札開查核詳文所叙陸樹梅或稱文童或稱職員又不頂帽上堂究竟是何功名應再提案查明禀復等因昨日大令已遵杞飭差薛貴提陸至案聽候訊取口供矣 
[器惟求舊]  
　　本邑各營自奉諭旨仍還中國舊制提右營廖楚材叅戎卽製就藤牌單刀等物分給各兵從此跳刀拍張不難禦外侮而致自强矣 
[會訊定期]  
　　寗波人王阿有被西人别脫毆斃報經上海縣主汪瑶庭大令騐明照會英總領事班德瑞君訂期本月二十六日九點鐘時帶齊屍親兇手至領事署會訊 
[命案離奇]  
　　上海縣汪瑶庭大令訪聞浦東陳家行西首裕伯題橋附近河中有屍身一具縛以巨石顯係匪人謀斃查是處係二十一保二十圖所轄爰飭差傳地保陳月亭訊鞫至午後突有鄉人數名稱係屍親報請相騐大令諭候訊供 
[各執一是]  
　　兪昌其向在本城某漆鋪習業近與族中人爭嗣控諸上海縣署迭經縣主汪瑶庭大令訊供諭令交人保出限日理處俞旣出縣門置之不理前日縣差某甲遇諸南市大東門外壩基橋以其不遵憲諭向之申斥兪亦指差訛詐紛擾移時然後互扭至縣署未識大令如何核斷也 
[不應上控]  
　　前者美商皮酒公司執事西人控楊泰記爲英商戴蘭司擔保酒價歷久不還英美租界公廨讞員翁笠漁直刺會同美總領事署繙譯某君升堂研訊尚未斷結楊泰記遽於前日投蘇松太兵備道轅上控昨晨皮酒公司執事人延律師侯魯公到堂聲稱此案尚未訊結楊泰記不應貿然上控今本律師已繕信向道憲聲明俟譯就華文當請貴分府送去直刺允之 
[並未禁牲]  
　　昨報曾登工部局自本月十五日起不准牛羊各牲畜販售他埠云云兹得工部局總辦濮蘭德君來函略謂局中並無其事請卽更正爲要然本館聞之熟於時事者言日前各國駐滬總領事確曾議及此事後不果行故未告之工部局也 
[瘈犬傷人]  
　　本邑工部局定章凡租界居民所豢之犬必用鐵圈籠其嘴蓋恐其觸毒傷人也不意防範如此周密而變端仍不能無前日英界貴州路馬姓家小孩名根壽者偶在門前嬉戲突被一瘋犬嚙傷左頰痛極狂呼迨其母馬時氏聞聲趨救犬已逃逸無蹤因卽投捕房聲訴一面將孩送至某醫院療治醫生謂須四禮拜後方可告痊果如所云亦可謂不幸之中大幸矣 
[上海縣署瑣案]  
　　昨報紀浦東祝家橋航船户管瑶泉控王朋其等吞没洋銀當晚卽經縣主汪瑶庭大令研訃管供小的向駕南匯祝家橋航船本月初三日之夜行經浦東爛泥渡潮水溜急支撑不住勢將傾覆正在大聲呼救時王朋其陸和尚陸衡山駕划船三艘來救小的以木箱一口内儲各店托送之洋銀三百十餘元并布二十餘疋衣服數包寄存划船内不料事後卽駛往他處向索不認求卽追還王朋其陸和尚陸衡山同供初三日夜半小的等聞浦江中有呼救聲因卽駕船往救時管船已經傾覆舟中人盡行入水當卽救起十二人有一人據管云已淹斃小的旋將衣服借與管穿並無木箱内衣包洋銀布疋等物寄存實被誣控划船埠頭小顧卽顧雲亭供稱小的查得王等並無吞没洋銀衣物情事大令飭將王朋其收押陸和尚陸衡山交差看管諭令顧迅卽詳細查明禀覆核奪倘有隱匿庇護之處定干懲辦○北新涇人黄阿華將房屋租與梟匪居住事發拘案前晚經汪大令提訊黄供小的世居北新涇有餘屋租出係李廣東爲中小的當時實未知其爲匪類李供小的係安徽含山縣人餘語支吾大令飭將黄還押李押候備文遞解回籍○著名流氓謝掌華前經大令飭差拘獲訊供管押前晚提至案下略詰情由飭發改過所管押 
[施種牛痘]  
　　謹啓者現屆秋令天氣凉爽本堂擇於八月二十二日起每逢雙日施種牛痘因恐未及週知特請登報布告公鑒上海六馬路仁濟善堂司董等謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[姦夫被殺]  
　　寗波訪事友人云練軍營勇某甲向習成衣與城中鼎春香粉店左近某氏有染乙與甲友善往來甚密不知暗中已牢戴一頂緑頭巾某日甲往續舊歡適乙偕妻兄某丙返推門直入目擊情由不覺怒髮衝冠將甲拳毆脚踢誤中要害未幾卽一命嗚呼鄰人見已釀成禍端喚令地保將乙丙看管一面投江北岸財神殿報知練軍哨弁某君將兇手送交鄞縣署禀請徐蓉齋大令相騐閱日大令帶同刑省騐明飭卽棺殮 
[南市捕房紀事]  
　　昨日小東門外法界恒豐廣貨店學徒楊毛毛持洋銀一枚至南市新馬路十六鋪橋左近必得成彩票店内兌換靑蚨櫃夥李廷標察係銅質囑令調換楊指李有意挑剔正在爭論之際被三十九號巡街捕拘入捕房捕頭令押候移解馬路工程局禀請總辦程雨村大令研訊○小孩某甲向在英界大馬路虹廟弄某木器店習藝昨日因事出外及返見門已封閉欲人無由遂彳亍至南市新馬路某號巡街捕見之拘入捕房捕頭命押候家屬到來認領○江北某邑人冐洪仁向在南市太平馬頭販賣鷄鴨前日有曾興者向之購物混用銅質小銀元四枚冐夥陳阿九在旁窺破囑令調換曾不服將其秤折斷因之口角紛爭三十九號巡街捕見之拘入捕房捕頭以事起細微命地甲帶去調處 
[英美租界公堂瑣案]  
　　包探趙銀河禀稱無賴王毛毛前向胡金林劉金甫訛詐控經大老爺訊明懲辦釋出未久近復唆使其黨宋壽庭喬有江王阿四將劉扭住痛毆劉報捕後捕頭令小的拘獲解請訊究王等狡賴不承讞員翁笠漁直刺商之白繙譯判令將王枷號一月餘人各管押半年○包探倪順泉禀稱積賊顧春元屢因犯案解經大老爺訊明判令遞解回籍蓋已一十八次矣今又潛至租界中小的恐其故態復萌拘案請究顧供稱小的係太倉州屬崇明縣人實緣故鄉無可謀生不得已而來覓機緣尚求恩典直刺判責四百板發回捕房管押一年期滿仍遞解回籍○包探金可三禀稱前日王阿大至印度兵駐紥之所私售洋酒經小的查獲解案請辦直刺判令枷號三日發犯事處示衆○某藥水廠洋人米被李昌發竊去白鉛十四磅報捕後捕頭令包探顧福其缉獲解請訊辦李認竊不諱直刺判責一百板贓給還失主○一百八十一號華捕禀稱前日小的巡至厦門路見吳阿大萬起蘭楊連喜扭毆不釋爲此拘案請訊吳供小的在某處開設小烟館楊萬二人時來過癮非但不名一錢反將烟灰竊去叩乞究追楊嘵嘵置辯堅不承認直刺判令各責五十板○三百六十九號華捕禀稱張阿大在路旁設攤誘賭貽害行人適爲小的所見拘案請懲張俯首求恩直刺判發捕房管押一月○楊林生被王榮生竊去被兩條烟槍一枝布衣五件報捕後捕頭令某包探緝獲解請訊辦王供小的窮極無聊不得已而作此不端之事叩求恩宥直刺判責一百板○包探劉光震禀稱王桂生竊取陳茂生家布褲兩條經小的緝獲送案請懲直刺判發捕房管押一月 
[法租界公堂瑣案]  
　　法商伊麽田前投法界公堂控英界德昌錢莊主王性之虧欠莊票銀一千四百七十四兩讞員朱森庭明府准詞出票飭提去後旋查得王在英美租界公堂有案爰備文前往移提昨日英美租界讞員翁笠漁直刺派差李元送案請訊原告投案求追王供稱小的雖有虧欠然係與華人往來西人並無干涉明府商之法總領事署費繙譯官問伊麽田曰此票究係何人交爾著禮拜六邀同原主來案質訊隨將王交來差帶回俟下次堂期再行送案候質○前者小東門外一枝春茶肆左近花烟館鴇兒十餘輩投捕房訴稱流氓小連生等二十餘人時來滋擾捕頭令包探前往拘獲許桂生張瑞生李阿四王金寳等四人昨日解案請訊鴇兒張陳氏陸李氏吳王氏李張氏陳張氏同投案下禀訴前情許等俯首求恩明府判將許笞責四百板張李王各責三百板押候懲辦後交保開釋○前者王庭芳控兪夢治不交所定蠶繭並吞没定銀一千六百餘兩明府迭次研訊交保理處嗣因兪抗延不理諭令原告邀同保人席介眉來案訊供昨日王庭芳將席邀到席稱職員雖爲兪作保然另由顧永齋書立保據交與職員此事須顧到案方可了結明府諭席於禮拜六邀顧來案質訊再核○工部局馬路小工頭目顧秀泉扭小工楊炳春至公堂禀稱工部局定章小工作工一天發給小票一紙計錢二百三十文由小的見票發錢詎料前日發錢後收有假票二百餘張當卽留心查察至昨日小工楊炳春將僞票五張向小的取錢當時察破并在身畔搜出二張亦係膺鼎爲此扭案請究楊炳春供詞支吾經明府一再駁詰始稱此項僞票由顧秀泉之女婿沈阿虎交下囑爲代取明府判令將楊管押著顧傳其婿來案覆訊候核○某包探禀稱積竊張阿四前經大老爺懲辦遞解常州原籍兹又潛行來滬前晚在某輪船圖竊是以拘案請究明府判責五百板○前者長江積竊李福生竊以某宦所携金鋼鑽數枚經包探獲解公堂明府訊取口供押候傳窩贜之人到案再訊昨經包探傳到舊貨店主陳國安張兆永明府研訊之下陳張皆供認收贓明府判責李六百板張陳二人驅逐出境不准逗留○日前吳姓婢女蘭香在途啼哭經巡街捕送案請訊旋經其主吳鼎投案訴稱此婢出外購物忘却歸途今幸到案求卽給領明府准之○太古洋行管馬頭西人控金耀明陸壽九竊去錫五斤金陸同供所竊之錫已售與王阿巧錫作内得洋銀三角五分旋由包探將王傳案請究明府判責陸手心三百下將金枷號一個月發太古洋行馬頭示衆期滿責三百板王罰洋銀三元交保開釋 
[美租界捕房紀事]  
　　昨晨跑灘賊王阿毛潛入蘇州河某姓駁船上行竊衣被適爲巡街捕所見拘入捕房捕頭令押候解送公堂禀請讞員翁笠漁直刺訊究○昨日午前偷兒某甲闖至穿虹浜鄉民某姓家竊取衣服若干件被事主拘獲送入捕房捕頭令押候解送公堂禀請究辦○前晚十點鐘時西水手某甲醉容可掬行至外虹口百老匯路不知如何遷怒於甬人某甲突舉巨靈之掌肆意兇毆幸爲巡街捕所見拘入捕房捕頭令押至酒醒時釋去 
[金陵官報]  
　　八月初十日委辦楚西掣騐卡候補道劉秉楨四川試用道陳昌曇赴四川到省長江厘捐總巡知府吳炳仁出巡鏡淸兵船徐振鵬赴蕪湖均辭知楊昌祥奉府委赴句容查勘秋災又趙興霙禀知前署六合縣任内盈餘解淸蒙給酌委州縣厘捐一次又但祖翼禀知候補道萬中立聞訃丁母憂烈字漁雷杜逢時辭回江陰鹽巡檢蘇履升到由揚來○十一日金陵營參將陳麟書禀知巡江帮辦新兵等營副將佘文藻禀知奉統領護軍全軍楊中城兩恊會委兼辦轅下各營會哨局卽到差委署淮揚道李辭○十二日署南匯營輪船都司准補掘港營都司張占魁到投文候騐看平鏡輪船馬儉餘江陰回○十三日儀棧鹽釐候補道龔盛際見候補道劉式通由蘇回奇兵左旂夏有篤知府崔鼎由京引見回知縣邵鼎由滬奉上海道委解貢品來開濟兵船李田江陰回鈞和輪船馬廷樹由蕪湖運米回卽辭赴上海知縣張金城奉示察看又李芳辭回局布倉大使周禀知採辦第四批老米收淸鹽經歷成帮藩奉示請寫履歷典史裘增德銷措資假禀知赴鎭江差遣補昨日美國領事馬敦會又繙繹温秉忠見 
[吳門官報]  
　　八月十三日布庫大使沈葆源禀知奉飭吏部咨遵新海防例捐遇缺先補用免試用調補崇明縣縣丞閔榮甲禀謝奉飭赴任縣丞尋汝傑由南渡厘局來巡檢朱兆彭劉鴻圖王起鑾均禀謝飭知本年押解秋審人犯案内蒙給予勞績班前先委署一次從九蔡濟慶禀知由海運差次回五品頂戴指分江蘇試用巡檢林先梅浙江人奉浙撫憲騐看來省禀到前統帶臺灣基隆口砲臺花翎遊擊銜儘先都司莊長勝浙江人由湖南來○十四日同知鍾鴻鈞禀謝奉委調辦南路總巡差花翎儘先遊擊劉步高禀謝奉委閶門路武巡差 
 
 
 

Page 10

 
 
   
 
