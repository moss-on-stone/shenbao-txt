# 1883 - 142 - 4903617

 

Page 1

 
 
[新印子史精華出售] [  點石齋主人啓]  
　　子史精華一書向惟大版計坊間出售者每部訂為四十八本卷軼繁重携帶不便本齋現出重價購到　殿版初印者用石印照相法縮成兩厚本而字蹟仍然清晰可玩天地頭格外放寬部面均用綢綾外加細木套板準於三月十六日出書每部價洋兩員欲購者祈向上海英界三馬路紅禮拜堂南首申報舘間壁申昌書畵室兌取各外埠賣申報人處亦有發賣此布 
[玉峯游記]  
　　明湖子前日玉峰之游以姻戚李夢鶴令新陽過訪之也舟行之次日抵城薄暮入市燈火昏黃雲稠風急頗有雨意亟尋旅舍於城南止焉甫入門雨隨客至檐溜如注呼燈命酒獨酌無聊適逆旅主人叩扉而入立燈影下通殷勤余素不耐周旋且以其形傴僂其音勾䡊殊厭悲之漫與之語曰是間有名勝地足供游覽者乎曰有玉峰在余笑詰之曰玉峰有不在時耶主人曰噫邑遭赭宼之亂名園古剎悉化烽烟惟此半城山色依然無恙塔亦巋然獨存唐人亂後還京詰云惟有終南山色在睛明依舊滿長安以此云在不亦可乎余雋其言莞爾而笑曰子所謂玉峰者吾知之矣憶自道咸迄於同光奔走吳楚道此間無慮數十往返皆以日高風利揚帆而過未之泊也然舟行距城東西二三十里遙見一山大如斗塔矗其巔孤聳如突此邦名勝止於此乎主人曰公所見者山之後峯峯有三中峰低而平坦帶以陂陀乍起乍伏若爲若續與前後峯相接綿亘約二里許俗名馬鞍山象其形也昧爽如晴霽願導之以游公其有意乎笑應之曰諾於是欹忱引被合衣就睡懵騰中風雨戟猶在耳隨人入夢鄕矣長晨睡覺檐鵲聲乾日光射窗紙喜甚起呼主人曰山靈速余駕盍往赴之須臾晨炊具矣食已著屐戴笠偕主人入市西行里許折而北又半里阻溪石梁亘焉題曰玉鎭土人呼爲半山橋以爲山者自南市北行至此路適當半也過溪不數武山色蔚然深秀迎人而來窮極燮態俄頃至中峯之麓有古樹五株亭亭然皆數百年物下有臥石縱橫甚光潔可不掃而坐殆游人所憩歟少憩仰視山間石多透露或嶔崎而如削或欹側而欲墮其最高巖下臨絕壑石齒齒㟏岈若蓮花恍有數人立其上衣冠眉目茫乎莫辨小如拳疑爲仙云山寺之在望者高似遠近不一其處若浮於林表若嵌於石壁掩映於蒼烟青靄間殊有丹青家所不能彷彿者徘徊久之欲尋徑而登主人曰此間有樵徑陡絕躡之繞出後峯之巓空諸所有餘可得而俯也若循前峯之麓爲昔翠華臨幸輦路所經道殊寬廣盤旋處坂稍峻皆磴以石可拾級而登然視樵徑紆遠里許取道而前惟公所擇余曰嘻此中亦有捷徑耶宦游不達偃蹇半生人目爲詩狂酒狂以踈懶名於時久矣吾與子乘興登山濟勝無具何必與筋骨爲讐請從樵徑可乎主人首肯摳衣而進余躡其後直上數址丈徑瞼而滑雨過苔滋時虞傾跌意甚悔又上數十又徑愈高則愈窄幾無容足處矯首巉巖無可攀援側身欲退俯視烟霧蒼蒼牛大如犬馬小於羊足輭目眩心旌搖搖然諺云上山容易下山難是誠騎虎之背矣自念平生不善弄巧偶一效顰適形其拙天下事類如此矣修途宦途不當作如是觀耶倚壁下稽　良久主人指絕壁示余曰自此再折再上層巒間有倉頡祠祠僧有茶癖可就之乞飲余聞其言渴口生津相與捉臂而登又百數十丈果見嚴下有祠顏曰倉聖門左有洞曰桃源入二丈許甚昏黑轉側而出聞祠內有梵貝聲遂推門入就精舍僧燃松枝瀹茗以進色碧香清疑爲泉水叩諸僧僧曰前山之半曩有泉穴深三十六丈水湧於池山居者飲焉宼據城時爲其湮塞客所飲乃天泉也山雨飛瀑自峯頭落祠後層巖巖瀉於㵎質含泥沙性寒勁淅炊澣濯差足以供雨晴瀑止竹根草際尚瀠細流分注巖巒涓涓出於石竇吾於巖下承之以甕其下滴也錯落如珠墮晶盤若疾若徐聲鏗然中琴瑟聽之心神爲清豈惟飲福是資洵功德水也敢以奉嘉客余謝興辭僧請姓氏具以告託曰山東懶布衣子其人耶却坐深談頓忘蚤暮新月已窺於檐矣爲談伊蒲以餉是夜宿於山房 
[禁阻華人]  
　　○三月念二日有火奴魯魯發來電報言火奴魯魯現在新定章程禁止華人不准前往該島云 
[粵東電工]  
　　○廣東至九龍山之電線現已將次成功計有三百十五里之遠其電桿計二千三百九十八根刻已做至山巖地方是處山石犖确工程稍緩然苟天氣晴明則三禮拜後卽可蕆事也 
[漕督起節]  
　　○譚序帥署理漕督以未奉到部文而楊石帥聞將在籍起節故蘇省官塲均謂藩𣳻兩憲可勿更迭署理此已錄入昨報乃刻得蘇台來信稱譚漕師已於上月二十九日奉到部文卽定於月之初三日用小火船拖帶前赴袁浦接篆至蘇藩司已奉撫轅牌示委許廉訪護理遞遺𣳻篆則委部荻洲觀察暫署均於初三日接印云 
[謠傳續述]  
　　○漢口謠言煩多不可窮詰近數日間街頭市上均有風鶴之警由是通鎭百姓各切驚疑日事遷徒東南西北水陸要道均有搬家者先則密地私移至上月二十六日公然發脚雇舟而去此皆本省人爲多是日關頭城門经汉阳谢協戎阻擋不准將家私運出方得暫止幸客帮行店各字號及正街舖面皆鎭靜不動二十七日早謠傳愈緊水陸搬家者不可數計官府亦阻止不住此皆後街手藝住宅之人約計十去六七是日江上及各城門舟車爲之一空龍王廟碼頭喚渡人擁積如山間渡非數百文不允聞邱家壋有男婦四人坐船至接駕嘴船價須四千文又値大風是以龍王廟有二小划覆溺計斃男女六人又南鄕馬家湖同日亦覆兩船人貨盡數無着漢關下首亦覆一船後湖亦有覆溺省此皆欲逃生而反速死良可哀也又聞後湖城頭有吊出城者被跌受傷至今死生未卜是日經官憲至沈家廟集議傳八大行董事飭龍局四十八家於晚間隨帶刀矛鈎子分叚查街每名給錢一百二十文如有火警當詩救滅安民之法亦防之周矣自督撫道憲以及府縣仁義禮智司協鎭都司皆出安民示然宜昌華利兩輪船開行東下男女搭客共有三四千人大艙客艙皆滿其尋常搭客不過十之三餘皆因警信而先避者漢口生意本形清淡今則愈覺蕭索惟當舖則格外忙碌有當衣而贖飾者有當錢而換銀者更有零兌錢店之生意亦轉𤍠閙現已過三月二十八日謠傳之期已過民情稍得安靖然文武各憲仍晝夜梭巡彈壓督撫憲曾出之告示兹併照錄左方　兵部尚書湖廣總督部堂涂兵部侍郎湖北巡撫部院彭爲出示諭禁事照得本部堂院訪得漢鎭居民鋪戶人等近日人心驚惶紛紛搬遷殊堪詫異推原其故必有不法痞棍揑造謠言希圖乘機搶刼亟應查拿究辦除派委交武大員持令前往彈壓外合 
 
 

Page 2

 
 
行出示曉諭爲此示仰漢鎭諸色人等知悉爾等務各安居樂業切勿妄聽謠傳輕易搬動自取意外之虞倘有倖災樂禍造言煽惑之人許卽扭交地方文武官訉明懲辦决不寬貸其各凛遵毋違特示　三月廿七日示 
[茶業章程]  
　　○漢口各茶商前以磅秤參差或致虧累會經禀諸關道憲批飭設立茶業公所妥議章程以昭信守等因在案兹聞該公所議有章程爰照列如左一議公准公正人一位或華人西商務要心地明白品性端和爲中西商人所信服者方可勝任倘遇有爭執傍秤之事須憑其秉公覆核一議設置公砝多副仿照西商初到廣東通商時帶來之砝式爲法每家洋行分送一副江漢大關及茶業公所亦各存一副凡遇交茶與洋行先將公砝較準洋磅然後秤茶倘茶箱輕重不均如連皮不足一磅者則不算除皮則雖半徬亦算扶磅須要持平不得偏倚查外洋售茶照例公平磅準之外每箱明丟一磅以補買家者昔各洋商在漢亦擬仿照舉行迨各茶商因見事屬新創未便依從遂至今日流弊更甚兹已力勸衆帮通融妥定規矩卽以每二五箱照公砝平正磅妥之後於對帳時額外每箱明丟一磅一五箱丟半磅以符外洋之例兼示懷柔遠客之情此外再不能任意多索分兩併不准在磅上縮少呌數用昭平允　一議各洋行磅秤設有不公准邀公正人同往該行覆秤如果屬實務向該行再行公平磅過若茶商有意苛求不分眞否輙邀公正人往覆一經覆過並無多磅則失忠厚待客之情且費公正人跋涉之勞公議罰該商銀二十兩以充善舉俾爲濫報不實者戒　一議經前定例不准售樣箱業已通行有年但近來間有未盡遵行者似非忠信之道自今再定章規必要大帮貨出樣卽有所謂堆尾亦不准混入大帮内致啓買客疑竇之端凡此二事不過所冀沾光者無多若買客藉此减價則所失甚大矣　一議公所各費酌從漢市售出之茶每大箱抽銀一分六厘二五箱抽銀一分正一五箱抽銀四釐正以資濟用毋論皖豫兩楚何路之貨但從漢售者不拘華洋均一律照抽仿公估抽費例托洋行帳房及買家代扣　一議定之章程業經刊佈中西新報使通傳外洋俾其由華回去之茶司共知共曉卽在外洋專托來華商人代辦者亦共悉共諒也　一議定之章程乃現在各茶棧乃衆帮茶商公同酌定者均皆願意衆從自應共爲遵守倘後有添開茶棧與及新來茶商亦當一律照行毋得以未經會議爲辭焉　一議定之規章業經禀蒙江漢關憲立案如有茶棧不遵成法故意紊亂規章者除衆帮通傳停歇不與該棧交易外另行禀請究罰倘茶商明知故犯陽奉陰違以及自行對手與洋行交易或托茶樓買辦代售不准公砝規章者查育確據若其同帮人不便禀訐而衆帮人定必聨禀究罰惟祈互相砥礪共保繩規則中外同樂公平之利矣 
[茶市情形]  
　　○今年兩湖江右各茶莊數目已詳前報惟開秤日期以各碼頭較之最早者爲寍州羊樓峒次之崇陽又次之湖南安化一帶則在上月二十一二等日開秤其餘碼頭繁多不遑細載要亦總在此數日之間也至秤之大小各處自有舊規如寍州之二十四兩湖北之三十二兩安化之十八兩　其大畧也且各有折扣不同今年山價聞得比去年每觔約减價錢二三十文直放外洋之茶船上月二十八日隆泰行已到一艘名金里公司船聞俄國茶船亦有數隻到來約計今年英船有十七八艘俄國船六七艘頭茶上市約在本月初四五日也 
[袁江錄錄]  
　　○河工保獎定例二年一次其間不無寬濫去年又屇舉辦原欲率循舊章適有張副憲之奏遂致大加删汰雖歴年防汛著有微勞亦畧爲從緩於是河工諸君不免有向隅之歎矣○淮揚鎭標練兵額餉之外復支飯食銀向由鎭憲月放月清歴辦多年刻下鎭宪欲仿湘軍辦法每月扣飯食三天計十一月共扣三十三天俾併入歲底統領作卒歲之資想各兵自當樂從也○海州營田叅將鼐臣抵任後適教匪案破乃帶領營兵數十名聞視邊境汛地一日巡至龍溝獲住形跡可疑之人四名一侯訊實卽行禀聞大憲但現當秋審之時各屬解犯到道憲衙門者絡繹於途而訊傳者遂以爲拿獲教匪只有數起云○運河水勢近已漸長漕船已一律挽上天𡚱閘清江閘閘板亦因之起去故閘上下數百號商船均獲利匪淺焉○左侯相前發三十萬株浙桑於海州淮安兩屬已由各鄕農承領種植並刊發種植法則以教章之今復有上元羅廪生禀呈去蠧一法左侯相微善必錄亦通飭各屬曉諭農民照辦卽此可見侯相之愛民矣○清河太平庄孫姓富室也良田百頃陳粟千倉久已藉藉人口近来家漸中蓬江賴孫某維持之迨前歲孫某歿後有不肖子某混號三亂子揮霍自恣百孔千瘡身負重累故時與其庶母需索稍忤意旨便逞志妄爲曾被其庶母請官教訓三亂子被創後更懷憤於胸尋釁報復一日又因需索不遂與其弟口角突出不意以刀背痛擊其庶母見子受重傷復訟諸官雖斷判未定但鷸蚪相爭漁人之利聞已費貲數百貫矣家有荊樹者其以此爲殷鑑焉可○前報淮北新鹽緩期開網兹悉存鹽已將次售盡故已於上月十七日接開已卯一網各鹽號之完納稅課者甚爲忙碌也○上月十六日秋審之期道憲循例舉行案犯共計十七起山陽二起安東三起清河二起海州四起沐陽三起贛榆三起按淮海兩屬海屬竟居其大半可見民情之强悍矣聞內有女犯二起一安東者係其夫與弟口角爭毆婦亦拔刀相助遂致夫弟身死夫婦到案後婦乃獨認不諱爰照律擬辦或謂其夫之脫然事外者皆婦之承認故也○淮揚鎭章軍門前赴安東巡緝已於上月十九日回浦獲到劉某一名係劉家圩之圩主年約六十餘鬚髮皓白當由道轅訊問供係爲人仇陷渠固未入教而並未吃齋何嘗有謀叛情事道憲現將飭拿所謂仇陷之二人以憑對質也○齋匪謠言遍傳數縣民情惶惑各縣已飛禀至省請軍彈壓左相遂撥先鋒楚軍數營至淮海一帶巡緝已於十七日由督辦兩江營務處李觀察建齋督帶到浦旋卽分佈各處嗣因謠言漸息各軍亦次第回浦或謂是役也兼爲青口鹽塲之事先是兵燹後海灘漲涸小民私闢成塲收哂鹽斤雖略有課稅而隱藏過半於是塲商票商覬覦其利爰勾結板浦塲某大使揭禀大憲擬將招商承領奈民戶不服亦具禀在案願自承領照則完課遂致兩相糾纏訟久難結現聞各民戶又行京控幾於勢不兩立是以左侯相特撥隊前往以資鎭懾也○三老壩鹽河某段工程現挖出龍骨一具長約八九丈大亦稱是想識者當能辨別眞僞也○湖南某甲係保甲某委員之傭人一日主人之內眷他山室無餘人留甲視門戶甲至間壁茶爐詭云家有惡水可以食犬豕誑其老婦老婦以不能提携也令其外孫女隨甲抬運甫入門甲卽閉戶而擁抱之意欲强奸女挣扎大喊甲以財誘以劍懾女終不允因而互相受傷迨女脫歸訴之外祖母踵至某委員家大閙族由某委員將甲送縣連日訊問雖將甲笞責數百女已被得賄之官媒婆愚弄供詞含糊故楊邑尊判將申枷示一月滿期再行責釋女則由其外祖母領去因其失家尚不甘服也○賣寒具老者某與湖南勇某口角爭毆拳脚之下者者受傷歸卽斃命哨官出爲調處棺殮從豐復出四十貫以安旁觀之欲爲難者然而老者苦矣○趙家集前有因奸釀命之案沈春桃林標均係正兇沈春桃已經拿獲而林標則在逃已久乃聞近日在南京水西門獲住解回浦上想到案對質後卽可援律定案矣天網恢恢疎而不漏其信然歟○堰盱石工係下河各縣州民生所攸賴自同治年間奏准修砌迄今已十餘年現於三月中一律告竣約長六十餘里所費帑金不下百萬兩想工程定能鞏國也○三月二十一日晨曦皎皎奇暖異常午後黑雲蓊鬱大雨如注聞山陽城河內壞小艇一艘物件頗有失落行人無恙惟行李中有一匣所藏田房契紙亦付波臣故連日打撈向未獲見也是日三尾壩地方電綫桿被雷擊斷九根隨卽補換云 
[盜刼鄕村]  
　　○有友由蘇州趁航來滬述前月三十日黎明船過崑山塘見有盜船兩隻約計五六十人紛紛登岸搶刼鄕村該村人等鳴鑼集衆悉力抵禦該航船不敢逗留飛棹而來不知以後如何也 
 
 

Page 3

 
 
[通州近信]  
　　○三月念五汨江蘇漕糧已兌十起白糧兌四起浙江漕糧兌三起白糧兌二起均過津關銜尾北上近日風頗順利船行自必迅速聞通埧有三月念八日祭壩之說但未准定耳○回教中人滿十爸赤手成家近頗富厚其妻逝世三日後發引回教向例於次日遊墓賑濟本教貧人但富戶亦不過施㪚數十串並不多給今聞滿十爸不分回漢一律施故故是日用去通錢約九百串之多貧民均頌其好施云○前通永道李觀察於三月二十二日由通起程前赴廣東糧道新任是日憲轎出署走北街過東街出東門沿途鋪商及五處粥廠紳董與潞河書院肄業生童四齋義塾師生等均備菓酒餞行憲駕下轎逐一致謝又有男女老幼乞丐數十人跪道叩送至闔屬文武負弁兵勇齊集東門外黃亭碼頭排列租餞遺愛在民是亦宦途中之難得也 
[拓林紀聞]  
　　○拓林爲松江海口之一前朝設有專城駐以通判一員本朝因之紅巾亂後雉堞僅存城內一望荒蕪未治者悉僑富距城十五里之南橋地方南橋雖僻在海隅亦帆檣薈萃之小鎭市也自潘坊儒別駕得補斯缺復循舊制移治城內念積土爲垣列茨爲屋不足以肅漢官威儀遂捐廉倡建衙署數楹後又爲風雨所破不得已而再加修葺計先後共費至一千數百金六七年宦槖盡在此斯翼斯革之中矣聞去冬已援案禀請作爲報効并聲明不敢仰邀議叙在別駕急公忘私固應如是也城內除衙署外僅有差役之屋念餘家此外民居寥寥日用所需如豆腐猪肉皆至南橋購之官眷安居六七年毫不厭取携之不便惟颶颺滷汁在在中人不得已於去冬將官眷移萬松江城內而別駕則仍住署內不以訟庭花落無事輕離查雲南各省有邊俸之例豈海邊不得如山邊之別有調劑與 
[酒債難欠]  
　　○寍波之石碶地方有某甲者欠某乙酒債二千文屢索不償日前相遇于途乙又催逋甲又求緩乙不充遂剝其衣甲與理論乙勃然曰欠債還錢此常理也安用嘵嘵爲竟挾之以去次日甲又至乙店呼酒獨酌自言自語乙不甚介意少頃見其神色驟變暈絕倒地始悟其挾嫌吞煙卽爲灌救已無及矣甲死後乙將買棺私殮隣人恐其身死不明又無屍親在塲由是訴諸地保令招死者之親某丙來令乙從豐棺殮事始得寢嗟乎甲因區區酒債而喪其身而後知高陽舊侶亦不能不乞靈於孔方兄也朱竹垞詩云都緣世上錢神貴地下劉伶攺姓金讀之能不槪然 
[命案私了]  
　　○江西都昌縣某都有劉姓孀婦家小康無子失偶數年惟翁姑二人同居婦遂與隣近某屠戶有染明目張膽不畏人言惟翁姑碍眼欲去之以快意翁姑知之亦有戒心前月杪姑因事至壻家獨翁在家是夕婦與奸夫買通比隣某甲三人濳進翁房將翁按住以敗絮塞其口用鋼針刺其喉復刺其兩耳頓時氣絕將血跡拭乾抬上門板天明遣人報姑姑號哭奔回撫尸徧看毫無形跡欲收殮矣其婿懷疑復將屍之五官細視見喉耳露血痕知係謀殺無疑當經劉之族人將孀婦扭住用刑拷問供出實情又將奸夫及同謀某甲一併捆住欲送縣究辦嗣經邑紳攔住謂此案甚鉅若照律辦連累匪輕公議買阿芙蓉膏二兩分做三起立候三犯吞斃抵罪始得寢事按此等逆倫巨案不發露則已旣經發露則當首之於官明正典刑庶幾國法可伸而奸邪畏罪今該紳等以私辦了之殆所謂不學無術者歟 
[津事雜聞]  
　　○天津城外浮橋原有四座自李傅相在津駐節就河北添設一座計有五座新設者謂之新浮橋餘則所謂東浮橋北浮橋院浮橋西沽浮橋也除新浮橋外餘橋俱定例四年一修在鹽務內撥欵興辦東浮橋及西沽浮橋每橋用船十三艘北院兩浮橋各用六七艘四橋用船約四十艘向定修費每船四百金售船作價二百金或攺舊或全新實用八千金今年又屇修期鹽務中已將欵項撥足由兩拆船行修理從此鴈齒凌波虹腰架霧其有益於行人豈淺鮮哉○天津每出一案輒諉之於勇丁此固謬悠之談然亦有資人口實者南鄕有一貿布者被人扼死棄屍道旁抱布而𨓜詎貿布者氣尚未絕逾時復蘇見鄕人過此遂將搶刼之由告之言兇手係兩勇丁號褂上某營某哨其姓某名一一尚能記憶幸手無兇器故未受傷然氣閉已逾時矣隨經鄕人晚到地保詳述一切聞將赴縣控告云○三月二十三日俗傳爲天后誕辰天津係瀕海之區祟奉天后較他處尤虔東門外有廟宇一所金碧輝煌樓臺掩映俗謂之娘娘宮廟前一帶卽以宮南宮北呼之向例此廟於十六日啓門善男信女絡繹而來神誕之前一日賽會光怪陸離百戯雲集謂之皇會香船之赴會燒香者許帶土儀關卡並不抽稅由豫河起沿至北河海河帆檣麕集芥園灣子茶店口三岔河口所有可以泊船之處幾於無隙可尋河上黃旗飛舞空中俱寫天后進香字樣年來因　國制停止是會而拈香在所不禁遠來船隻雖不逮有會時十之一二然紅顏白鬢迷漫途中桂楫蘭橈逍遙河上亦難屈指而數云○天津軍糧城西於同治五年經崇地山官保奏請將馬廠地開渠引水編成段落繫以號數謂之排地招民屯種按年徵收水利荒熟每畝納銀三分然荒蕪者多而屯熟者少熟田可以種稻及高粱玉米等物荒地不能樹藝惟生草而已今天津道額觀察目觀情形毅然以闢榛莽治田疇爲任詳請督憲撥欵開屯現委張司馬試辦每日約有千人從事畚挶如能扼要以圖則化磽瘠爲膏腴直旦暮間事耳易禁拭目以俟 
[兩車相撞]  
　　○昨日下午英租界五馬路棋盤街相近處有一日本婦人乘坐東洋車在此行走忽與華人所坐之東洋車相撞華人無恙而日本婦人則齒牙墮落情形頗覺狼狽適有巡街捕到來乃將車夫拘入老巡捕房不知以後如何了結也 
[自戕續述]  
　　○前報所載巡捕放槍自盡一節兹更得其詳用再述之該捕係美國人向司收取捕捐賽馬時該捕亦在跑馬場照料因天雨衣服盡濕恐受濕氣致病乃飲酒以禦濕氣其人素來不飲且近日畧抱微恙狀似瘋癲捕頭等見其素不飲酒而忽攺其操因略加以訓誨而該捕忿然愈增其疾遂於禮拜六携槍雇爲車至徐家匯歸至中途開槍自戕馬夫送至虹口捕房復送往醫生處再送至老巡捕房禮拜日醫生偕美領事官至捕房復加騐視領事官遂飭埋葬完結當該捕之出也捕頭見該捕之手槍忽然不見令人尋該捕而該捕已登車而去無從跟蹤詎料其竟以手槍自斃是亦慘已 
[小工受傷]  
　　○前日有輪船路希打尼亞由長崎而來汨於公和祥碼頭正在起貨有小工在船邊擦漆突墜一板將該小工壓傷下頦脫骱腰背俱傷年卽舁之上船延醫療冶未識能無恙否也 
[淘煤宜禁]  
　　○裏虹口有一種人專在各輪船收取燒過之煤灰在河內淘取煤屑以求微利遂致河水污黑該處居民雖有憤恨之意而不敢與若輩爭論然飲此污水恐易成病亦當禁止也 
[落水可憫]  
　　○虹口美領事公廨碼頭浦水甚深湍流又急弄船之人一有不愼易致傾覆昨早有江北人數名至該碼頭雇小船赴吳淞口做工有某甲失足落水遂占滅頂不特援救無從抑且打撈無着殊可憫也 
[春燕用王漁洋秋卯韻]  
　　○雙雙故故引詩魂春滿雕梁翠掩門花氣入簾邀瘦影芹香和雨上泥痕六朝舊恨烏衣巷萬戶新煙白下村回首漢宮思往事當年恩怨怕重論　薄寒天氣尚輕霜掠水啣泥過野塘偶逐鶯歌穿線柳不隨鴛譜入針箱迎人似覔張公子寫照應須顧野王好是江南佳麗地杏花紅簇錦成坊　又向東風溼羽衣依人未必計全非如君不速來何礙似此多情見亦稀映水簾攏宜細語落花時節 
 
 

Page 4

 
 
莫高飛而今對我休言相知否封侯願已違　呢喃小語最堪憐滿院和風半榻烟紅染一襟花借色白沾雙翅柳飛綿玉釵化去無多日金谷歸來又幾年底事不知霜雪苦朝朝暮莫繡簾邊 
　　金陵董實𤲅待定草 
[雲間歲考吟]  
　　○雄鎭松江府宏開選佛塲五茸佳子弟三月好風光燈市臨吳郡花朝蒞太倉帆衝鐘賈麓帷駐秀州塘投刺鳬趨聚麾旗豹隊翔謝　恩纔進院視學去行香肅拜介華殿明倫揖講堂褎忠垂赤日旌節秉青霜古蹟新篇寫經函別解良賦緣清乃俊論取約而詳信砲寅初捷催牌酉正忙國們懸一字　聖諭默三行甲乙評原愜庚辰願豈償登峯超北葉觀海間東楊優等前茅判奇才後輩量小童愁曳白大匠費雌黃得意憑雙比成名附入庠蓬萊森閣道桃李燦門牆緑柳機山秀青芹泮水芳斯時欣展驥他日看騰驤表率心儀博師資首仰汪周朱論道德屈李擅詞章差喜文明盛母將武備定處臣嫺步伐鼠子皎顚狂風雨偏相阻雷霆藉發揚酒仙培柱石詩史晉圭璋城市三千客河濵百十航雞林遊賈遠駔僧集街長四庫瓊籖富雙翎箭鏃剛珠纓纏錫頂錦帶束羅裳摺疉新題扇芬馡古繡囊楹聨曾李左法帖衛鐘王南國箋披赭西湖墨繪蒼歐端宜寶用米畫貴珍藏骨董奚推沈牙書愛鑄張贋徵諸葛鼓佩釋侍中璫星士占朱雀湖人揀紫羊舖絨瑤朶豔掠鬢寶梳颺金合紅絞餅氷盤白雪餹紫櫻鮮果熟翠筍嫩芽嘗解語丁簾燕供餐丙穴魴杏簾傾斗酒荼肆品壹漿餘事談風月閑游趁夕陽圓融青浦客流麗黑姑娘鴉陣噴雙管蚨桶擲自洋持籌花骨畔輸鈔竹頭傍玩物常如是探春或不妨橫涇呼鶴侶歇浦送漁莊濟濟人材出休休化育昌來年重九節訪菊又莼鄕 
　　古華亭似曾相識主人就正章 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[踢傷車夫]  
　　○昨有馬夫騎馬路過法馬路興聖街口馬忽溜韁踢傷江北車夫西捕卽將受傷人送往仁濟醫院馬則拉入捕房該馬夫聞已逃去矣 
[阿母陳情]  
　　○前報列從良不易一案昨晨復據胡殷氏搜案禀稱秀寶實係我親生女且已憑媒許字他人今遭楊雨田龔氏等串同著名之牌九司務葉積寶誘入娼寮又唆使我女揑控我爲鴇母阻其從良等情業蒙判斷何敢故違但婿家將來欲娶我女我將何詞以對且被女携去衣飾不少故特開單呈謂究追并乞斷還我女陳太守閱禀之下着該氏靜候批示 
[各執一詞]  
　　○吳蓮投上海縣署禀稱會與葉松山及張姓等合股開洋貨舖詎被葉姓陸續用去銀兩除所存之股本外尚被透用銀三千餘兩向索不歸特呈帳簿請追葉知吳呈控亦卽投案呈訴曾存吳處銀二千兩立有存銀摺按月憑摺取息業已收回銀五百兩尚存一千五百兩是實詎被反控用虧銀三千餘兩實無其事特將存銀摺呈請究追黎邑尊着兩造靜候庭訊在案前日午後由帮審委員蔣明府傳訊吳葉各訢前因吳又稱葉揑造存銀之摺葉則稱吳所呈之帳簿係僞造者明府謂爾等各執一詞大相逕庭殊難核斷然據吳云尚有股東張姓等語姑令邀到張姓投質再行覆訊所呈之據存堂 
[押解監犯]  
　　○前有天津伶人徐世芳卽除阿狗與馬販劉五爲仇劉先持刀傷徐徐又持刀報復不知凡幾旋因徐於夏間進城欲至虹橋燒香至關帝廟前突與劉遇劉卽抽刀砍徐之面被徐奪刀還砍劉五六刀劉卽臥地當由旁人知照該處地甲舁劉至縣署劉因傷重而斃徐則自行投縣由前縣松邑尊騐殮徐則直供不諱并呈原刀當飭監禁申詳在案然徐在監迄今已有數載秋審數次會撥絞監候因屢逢　恩赦業已减爲徒罪前日黎邑專已批差押解矣 
[英界公堂瑣案]  
　　○富捕頭稱李阿慶之馬車前日午後被鄭　生所拖之東洋車撞壞由捕拘入捕房騐得馬車須修理費洋五元聞車主係王氏今亦傳案請斷李申訴前因鄭供碰壞馬車實係無心王氏供租車與鄭不知伊如何碰壞馬車陳太守着該氏賠洋五元鄭則管押半月○鄕人陸丫頭稱我挑賣青菜有林阿松向我買菜我因嫌伊秤大勿賣卽被毆打由捕拘案林供向伊買菜旣嫌秤大不賣別亦已矣伊竟辱駡我故與之爭執陳太守騐得陸丫頭之面略有微傷判罰林錢百文給與陸丫頭完案 
[法界公堂瑣案]  
　　○昨報烟妓被拘一則復據原告趙文炳訴稱向習米業今在西門外源順店爲夥與愛珠熟識前月愛珠談及鴇母凶狠不願爲娟意欲從良我反無妻故卽禀明老母老母允我卽到該處講定洋八十元前月二十日付洋五十元今該鴇將愛珠鎖閉別室欲吞沒前付之洋叩請究辦翁太守詰之該鴇婦則稱姓周及閱其所呈禀詞又稱呂馬氏詰其究竟何姓答稱前大周姓今嫁呂氏此女出洋一百三十二元於去年買來太守詰之愛珠則自稱蘇氏幼年配與永　徐耕心爲妻因我不慣耕作故將我賣與呂家現在花煙舘已奉憲禁鴇婦凶狠不願爲娼太守詰呂馬氏旣稱女係買來筆據上寫明何人出面當爲呈案呂馬氏稱筆據乃其夫及姑所立因買時缺少洋元故向城中王裁疑處借洋一百元卽將身契作抵故契存王處翁太守見案下尚跪一人詰問何人則稱姓呂名阿帝卽呂馬氏之拚頭也太守謂此案當送縣究辦着男女一併移縣○原告葉阿來稱爲木匠因兄被張渭𤲅將盌擲傷今特抬騐法包採將破盌呈案翁太守見受傷之人頭面流血着送仁濟醫館問張渭𤲅因何逞凶答稱正在吃晚飯爭論之下伊咬我手指故用盌擲伊太守着仍管押看傷勢加何再行核斷○許錦涵稱蘇州葑門人因尋生意到滬在航船內見開店娘娘聚談之間甚屬投機自念滬地少熟識之人故擬借一枝之棲翁太守謂可是素來相識答稱素不相識到滬後曾到過伊家幾次伊開慶雲閣烟館在後伊囑我寫帳願將十九歲之女兒配我爲妻我因年紀懸殊遂謝約之而滬地又無生意擬卽返蘇詎料昨日我到玉露春茶館先有多人在彼開店娘娘謂我豈可卽去須交出洋五十元方可了結不然不得干休將我掌頰兩下并着人搜我身畔太守詰其可曾出洋若干身畔搜去何物答稱並未出洋身畔搜出當票數紙八開洋五個伊等將八開會茶鈔又買香燭點於各處伊等尚不滿意欲我出洋四元又要剝我衣服適巡捕來拘獲男子一人餘俱散去翁太守卽詰該婦朱周氏稱開慶雲閣煙館回蘇掃墓返滬時在船遇此人見我素服知我夫亡夫久卽欲與我拚識我答以我夫新亡如何出此言太守謂夫亡未久不肯嫁人豈夫死多年卽可嫁人乎朱周氏又稱旣到滬後伊竟日至我處欲我將女配伊故與伊爭執太守詰之所拘之男子則稱姓王名阿六與朱周氏爲隣不干我事許錦涵稱該男子亦曾掌我頰太守以許錦涵咎由自取斥令退出朱周氏王阿六兩人從寬各掌頰四十○周吳氏於禮拜一投法捕房控稱媳婦周嚴氏本在英界五福弄童姓家帮工前日送主婦至法租界寶興里伯氏家竟被關閉一夜捕頭卽飭法包探往傳人証一併送案據李小坪稱在公和祥碼頭帳房內與童葉清是異姓同母兄弟因　素不習上娶妻章氏不安於室同不肖弟開怡樂園烟館迨閉歇後將其兄弟收留在家弟婦不知何住因人言藉藉擬欲招至回家前日我弟到家稱弟媳章民已將家中物件搬出人亦將𨓜訪知盡是傭婦間嚴氏所爲且伊等並不是姑媳周嚴氏是香粉弄徐荐頭所荐故欲交還藍頭等語童葉清供與相同童章氏稱今年二十七歲十六歲時嫁於童姓老母現在湖州帮工故擬至湖省母並無物件寄出周嚴氏稱初次到申於二月十九日荐到童家不敢多事周吳氏寔係姑嫜可以查訪翁太守着李小坪將弟及弟媳領歸周姓兩婦交保候查○僞洋一案昨據全順昌信局主崇夢熊投案稱實無查處而崔廣順之母亦投案禀請從寬願賠繳洋數十元翁太守以此案必須澈底根究豈容草率了事祟夢熊旣稱寔無查處當將崔廣順嚴比着祟夢熊於明晨至捕房看比井令原告等退去候追 
 
 
