# 1900 - 231 - 4909828

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[憤言四]  
　　嗚呼俄人之啓釁於黑龍江而思佔奪我東三省也其禍端自俄人啓之乎抑自我啓之乎曰此我黑龍江將軍壽山啓之也壽山漢軍正白旗籍以廕生起家數遷而授今職其性情之謬戾識見之愚蒙雖係漢軍固與滿人無異當四月間天津事起拳匪仇殺洋人東三省雖壤地毗連然尚相安無事蓋拳匪之敢於爲亂實滿洲諸王大臣陰爲之庇縱之使然故拳匪始起於山東而自袁慰廷中丞代毓賢巡撫東省後疾匪特甚有練拳者悉誅之山東遂無拳匪蹤蹟皆轉而至於直隸直總督裕祿天潢貴戚也時剛毅方爲毓賢所惑端王復爲剛毅所惑以拳匪爲有神術具忠義奏之於朝皇太后亦信之以爲毓賢剛毅端王皆親信大臣其説當不謬而莊王崇綺徐桐啓秀復附和之董福祥又誇張之於是皇太后以兵匪爲可恃而遂任其與洋人爲仇裕祿欲得朝廷之歡心復欲迎合諸權要意旨因亦不肯主剿而時局遂至于糜爛若斯壽山之識不能勝裕祿而其迎合諸權要以求得朝廷之歡心也則與裕祿等宜乎惟端王剛毅等人之言是聽其忍而不發者特以彼處尚無匪人起事而朝廷亦未有宣戰明文也乃自接五月二十九日僞諭壽山遂以爲中外旣已失和朝廷復今開戰因卽以僞諭宣示於人而地方不肖之徒遂自稱拳民聚衆焚燬中俄合修之鐵路俄人懼詰之壽山謂苟能保護俄人彈壓亂黨則燬路之事尚小俄人總可認虧乃壽山置不答而俄人遂不能安居挈眷携家倉皇奔避壽山卽縱兵匪殺掠而以大捷聞於朝旋復移知吉林將軍謂黑龍江一帶俄人已盡驅之出境請一律照辦無使俄人得安處我邊疆吉林三姓副都統保成聞之躍然而起謂是天亡俄國也乘俄國工商人等　難之際率兵三千人擊之被害甚夥幸俄以輪船來接附有小隊百人見之大憤發砲還攻三千人者盡潰三姓遂陷而保成亦被俘維時俄尚無大兵在東三省也後俄人知滿洲諸人之蔑理背義幾同化外遂調兵圖奪我東三省今則琿春愛暉海城相繼被俄人攻入東三省岌岌恐非復爲我大清版圖矣而其禍實自籌山啓之然則壽山奏報俄人帶兵前來槍砲齊發當卽還擊及電致南省某大憲謂俄人自焚房屋壞我電線復用輪船載兵數千南下等語率係妄言無非欲以開釁之咎諉之俄人耳嗚呼遼東乃我國家根本重地黑龍江一省經天命迄順治三朝諸部落始次第賓服然俄人仍歲時侵犯我聖祖仁皇帝於二十一年遺諸軍往彼屯駐旋與之定議分界立約俄人遂屏息二百餘年逮咸豐軍興俄人伺隙要盟有江左曠地之請遣使重定界約而失地已多得之艱難蹙之甚易已爲我國家惜乃壽山逞其妄爲無端開釁欲并東三省而悉去之是非喪心病狂奚至若此吾是以痛恨於滿洲誤國諸臣也 
[覆書照譯]  
　　西字報云欽命全權大臣直總督李傅相前曾電請美利堅國出爲介紹向東西各國議和兹得美國覆電略謂敝政府前經電告貴國若能將各使竭力保護不准拳匪驛騷并調動大軍速將匪類撲滅俾各處地方平靖人民得獲安居則敝政府願作調人向各國商請和平了事不意貴國並未允從敝政府之意反任拳匪攻擊使館戕害西人致各國公憤難平稱兵北上恐敝政府未易與之議和也 
[聨軍多病]  
　　昨日友人自日本東京貽書本館云今歲中國北方炎暑過於往年三伏中寒暑表升至一百十度各國聨軍因之多患赤痢之症載至日本治療者相屬於途東京各藥肆所售石炭酸硼養酸沃度仿留謨之類價值惟倍醫具亦出售一空 
[改鑄銀圓]  
　　昨有東友惠書云當各國聨軍攻擊天津城時日本軍首先破門而入占踞贮藏金榖之所少選美軍接踵而至日軍遂將所得金榖瓜分詎料翌日逐細檢查則日軍僅得銀四百萬兩而美軍多至一千萬兩目下已將日軍所得運往大坂鑄銀局改鑄十錢及二十錢小銀圓以便運赴甲江交銀行使用 
[三紀西人會議事略]  
　　華歴五月十一日各國水師提督及各統領在大沽第三次會議西摩氏宣言曰頃得本國駐京使臣電報言目下義和拳匪大約盤踞楊村一帶昨晚眺見楊村之外橋上有土人縱火聞聶軍門已赴天津迤南蘆臺地方先由火車載兵士一千五百人前往隨又派令火車駛至楊村續載二千人此信若眞則其心中並不欲將京師保護矣又有一電係森都利恩兵艦統領由天津發者其文曰傳言拳匪現已馳至楊村如果屬實則天津鐵路恐不穏當至天津英領事則已電達駐京使臣請示倘得覆電飭保火車站則當盡力遵行并須添派兵士若干名携帶機器砲竊思天津河道須用小兵船三十號往來行駛其船只須長四十英尺今已調去水師五十名機器砲一尊復從惡老辣兵艦添調水師九十名機器砲一尊赴津另令水師九十名在大沽登岸伺候厥後天津英領事又來一函遂飭兵艦名狠伯者駛至北帶河保護西人至今日狠伯統帶來電述及北帶河一帶頗覺平安爰由英法德三國各派一小兵船巡察天津河道法提督曰今當飭禮宏兵艦由大沽入天津襄同巡察日本統領曰刻得使署來電欲調兵五十名入京倘事機恰好則應如數調往德提督又曰刻由本國來電命與各國統領商辦救護使臣之事法提督曰現在應告知中國政府中人速滅拳匪俄提督曰鄙意亦宜如此德提督曰此事似宜由各國使臣辦理衆議僉同此事遂不復再議閲日西摩氏接英使電音内開刻下京師棼亂益甚倘君等不火速拯救勢將無及云云遂卽倩人分錄遍致各提督及各統領並言本督此刻不復遲疑定於今晚將能調之兵悉數調令登岸俟天明當卽督帶入京君等意見如何請速來此商議 
[日船失事]  
　　西字報云華歴七月三十日香港來電略謂日本郵船株式會社有一輪船東語謂之富打米容積三千八百四十一墩向日來往新金山本月二十三日行至小呂宋海面忽然失事船中人得遇拯救信函亦不致遺失旋有新金山某輪船鼓浪至此將諸人渡登小呂宋島 
[潯江團練]  
　　九江訪事友人云七月二十二日廣饒九南兵備道九江關監督兼九江營務處督辦團防事宜 
 
 

Page 2

 
 
明華亭觀察會同調辦九江營務處總辦團防事務湖北補用道孫觀察發出示諭一道其文曰爲會銜出示曉諭事照得北省拳教尋仇風聲所播人心異常浮動九江爲水陸通衢五方雜處匪徒最易溷迹本道等雖奉督撫憲札飭添募營勇會同保衛商旅防護教堂惟近來謡言時起民情惶惑若不舉辦團練一旦有外來會匪乘間句結滋生事端則爾商民等無從查悉閭閻勢更驚惶惟團練之法其要有三曰工團曰商團曰民團上海機器紡紗各局及漢陽鐵政槍砲兩廠均已禀准團練此寓兵於工之法也潯陽素無局廠自應舉辦商團民團以資自衛但商團民團同時舉辦恐有竭蹶之虞擬由九江府署妥議章程先辦商團誠得各帮紳商通力合作由各店鋪自募壯丁赴團防總局報名登册日則會齊操練夜則各歸各店徹夜巡查遇有宵小竊發立卽鳴鑼團捕非特官商聲氣可通巿廛亦得守望相助之益其獲益實非淺鮮俟商團辦有端倪然後再飭德化縣督同公正紳董接辦民團俾得衆志成城共維大局將見攘往熙來安居樂業矣除由府署議辦外合行出未曉諭爲此示仰商民人等一體知悉遵辦毋違切切特示 
[招募團勇]  
　　鎭江訪事人云常鎭通海道長久山觀察以邇來京津拳匪揭竿倡亂各處土匪聞風響應勢甚洶洶非招練團丁不足以防内患除通飭所屬各州縣赶緊創辦民團以備不虞外又慮鎭郡兵力過單不敷分撥爰每月慨捐廉俸若干召募團勇二百名藉資震懾遴委新兵前營統領吳養吾叅戎兼帶叅戎奉札後刻已竪旗開招矣 
[獲匪詳述]  
　　長江水師新勝營管帶徐寳山游戎懷禮督率砲艇至邵伯緝獲梟匪若干名已登前報近有自邵伯至揚州者告諸本館訪事友人云彼處時有侉梟出没爲患閭閻自北方匪亂傳來若輩更結黨成羣肆行無忌七月初旬某日街巷忽遍黏匿名揭帖約期某日起事居民見之驚惶無措事爲兩淮運憲柯遜菴都轉訪悉正擬泒隊往查適游戎因公戾止都轉遂商請會同唐協戎所帶鹽捕營砲艇前往緝拿二十日之晚游戎偕協戎駛抵六閘令各砲艇分投散泊一面使人密察匪蹤至二十一日黎明游戎督隊到鎭傳諭各鋪户一律閉門隨擇定要隘派勇駐守復將河内砲艇扼要分駐布置甫定卽督率精壯親往南鄉郎家橋一帶適諜者回報某處屯泊私船行將開駛爰卽解維而往行未里許匪船果銜尾而來遂各奮雄威互相轟擊槍林砲雨石破天驚移時匪黨漸漸力不能支相率鳬水而遁得以當塲拘獲六名内一名已受重傷未幾斃命旋又緝獲私船十六艘内儲鹽數十包因於二十二日奏凱回揚都轉頗加奬勵説者謂游戎反正後感懷知遇之恩誓死奮身圖報此特其發軔之端耳後效詎可量哉 
[土匪正法]  
　　鎭江訪事人云七月十八日長江水師提督黄芍巖宮保接到蕪湖警電内開刻有土匪在大通鎭集衆閙事勢甚猖獗云云因卽檄飭金陵營參將陳參戎麟書太平營都司謝都戎宗培及各營官督隊前往掩捕匪徒聞信相率遁入内山祗獲甲乙丙三人二十七日辰刻解至鎭江稟明宮保宮保立卽升座訊鞫三匪供稱早年曾在水陸各營當勇屢被斥草無計謀生故於去年三月以來放賣票布藉取微利此次大通肇事雖亦附和其間實未殺人縱火求恩寛宥宮保復加研詰矢口不移遂於午後五點鐘時發出令箭將三匪綁至荷花塘正法以儆匪類而安地方 
[匪犯處决]  
　　廣州訪事人云七月十三日番禺縣錢大令接奉上憲批飭將罪應斬决之犯明正典刑因卽調到營兵由獄提出歐陽紹何亞康沈見垣盧缸瓦培陳亞湧葉亞閏董細愛王亞培等八犯當堂騐明綁赴巿曹處决南海縣裴大令亦奉到大憲批示就寄禁之刼匪十五名中提羅福豪馮亞谷鄒成茵陸亞東四名押往滎陽大街輪船碼頭處决其餘十一名則於十四日清晨由輪船押往黄鼎司處决聞羅犯曾在靖遠街開設大觀樓荼館招集匪黨無惡不作并向各漁團私收經費某日羽黨搶掠行人被巡勇拘獲三人羅瞻敢向之索取於是被勇一併拘案亦可謂自投羅網矣 
[匪徒正法]  
　　九江訪事友人云前有匪徒多人約期七月二十日在潯郡起事事爲德化縣應莘臣明府所知飛禀九江鎭宋佩珍鎭軍鎭軍立卽派勇拿獲十餘人交地方官嚴訊屬實飭於七月二十三日黎明將爲首之李炳榮胡少卿彭世才三人在西門外老馬渡正法梟首懸竿示衆似此風行雷厲亦足以懾匪瞻而弭亂萌矣 
[盜賊横行]  
　　廣州訪事人云七月某日城西司馬廟凉亭左近余羅二姓先後被盜所失不貲翌日事主投南海縣署報案縣主裴大令履勘後出有賞格云有能拿獲匪首解縣者賞洋銀三百元從犯一百元西關汛及草塲汛亦高懸賞格謂拿獲首犯者賞洋銀五百元從犯一百五十元現已在西南鄉拘獲是案正犯一名訊之直認不諱旋又在夏茅鄉拿獲從犯二名○城西蘆排巷後街有巨宅焉係胡倫麥三姓同居七月十二日之夜三鼓時忽有人叩門甚急倫聞而啓門則其人已飛奔逸去爰復將門扃閉頽然而臥未及一刻叩門聲較前愈急倫怒披衣而起啓關出視突中一槍應聲仆地撫之已殞矣翌晨經苦主及左右鄰報縣請騐聞倫係南海縣人年逾耳順生有二子均已受室上年二子相繼去世因納一妾爲嗣續計今遭慘斃殊可憫也 
[勿作無益]  
　　浙江寗波府正堂高爲示禁事本府訪聞甬東三眼橋張斌橋西門外北郭廟南門外康將軍廟每逢秋季迎神出殿舉賽龍舟鼓樂喧闐儀仗繁雜哄動城鄉男婦燒香開會遠近畢至卽有游手好閒之徒溷蹟其中遇事生風乘機攫物并有博徒擺攤誘賭設寳猜壓肆其欺騙傾其囊槖弊習相仍實爲生民大害當此辦理巡防鎭定人心之際尤不容作無益害有益以糜財費而生事端除札縣飭保傳諭外合再出示嚴禁爲此示仰各廟首事及居民人等一體知悉爾等須知報賽之道祗在人盡其誠本不必侈觀瞻之美况現在久晴望雨收成豐歉尚難預卜巿面貿易亦不如常物力艱難何必陽扥敬神多此舉動自示之後務將出會賽船之事卽行停止如敢故違本府已將各首事姓名訪明定卽傳提到案嚴究不貸凛之切切特示 
[江右火警]  
　　南昌訪事友人云天氣亢陽日久不雨居民偶疎防範輒肇火災七月十七夜更魚四躍時進賢門内某米鋪燃火驅蚊灼及板壁不及覺察致兆焚如霎時延燒左右鄰五家未幾學院前街及廣潤門外各街亦先後告警幸得立時撲滅當未成災二十二日清晨干家巷某醬園復被祝融氏作崇焚燬無遺同時羊子巷及德勝門外亦略受虚驚 
[三峽秋濤]  
　　宜昌訪事友人云著名訟棍韓芳元係宜昌府屬歸州人省憲知其惡迹昭彰特飭東湖縣緝獲覊身犴狴已閲數年七月十五日中元佳節署中正放瑜珈燄口叮噹鐃鈸梵唄聲喧韓串通看役身穿女衣隨同婦女數人混出監門濳圖逃逸某差察出破綻立時拘住禀請東湖縣某明府研訊判責二千板隨將同行之兩婦各掌頰數百押候覆訊核奪○七月十三日之夜雷電交作驟雨傾盆幾如萬丈銀河從空直下翌日江中水勢陡漲有兩船載客過江中流覆溺幸在白晝得以救起亦險矣哉○前者日本某商人在宜昌大南門外開設東肥洋行及賽珍館嗣因生意清寥難以支拄爰於七月某日將行内貨物裝回滬上至大阪公司所購屋基馬頭業已竣工棧房亦將於日内興作矣○宜昌所招團勇皆係土著現駐城内墨池書院統帶黄君紀律嚴明不准出外滋事如有犯者立予嚴懲○序入新秋河水漸漲米船來者寥寥巿上米價中熟者每石須錢五千數百文轉瞬秋稻登塲或可稍貶也○七月某日固陵輪船來宜僅裝客貨四五百件另有開花砲二十一尊卽日雇船運入川中以資防衛 
 
 

Page 3

 
 
[傅相行轅紀事]  
　　昨晨蘇松太兵備道兼江海關監督余晉珊觀察松海防同知劉乙笙司馬提右營叅將廖楚材叅戎上海縣汪瑶庭大令英美租界襄讞委員張柄樞司馬法界公廨讞員朱森庭明府江南機器製造局總辦潘芸蓀觀察知府張太守薰督辦電報鐵路大臣盛杏蓀京卿某省候補道馬眉督觀察建忠直隸按察使周瀚如廉訪浩内閣學士張燕謀閣學翼某省候補道陶榘林觀察森甲前蘇松太兵備道蔡和甫觀察鈞先後詣行轅拜謁 
[疑圑可破]  
　　拳教晣疑説一書爲直吳橋縣知縣勞裕初大令乃宣所箸於邪術源流頗爲分晰邇由江蘇臬署糾工刊印頒發所屬各州縣轉交紳董廣爲分送昨日上海縣主汪瑶庭大令奉到署臬司朱竹石廉訪札文并書若于本當卽照會同仁輔元堂董遵照分送以破疑團 
[局示安民]  
　　工部局爲出示曉諭事照得兹准英軍統領函稱此次調由香港抵滬之印度兵隊均係節制之師專爲保護本租界而來約束素嚴秋毫無犯今凡該兵駐札處所附近一帶居户人家無論女眷人等以及各項物件一切皆可無慮該兵勇等或有污辱搶奪之事如果有人實受委屈或被搶劫等情是乃大違保護之意應准該人卽來本局明白禀控自當代爲轉送統領立予查究嚴加懲辦决不稍貸想該兵隊久駐香港久與華人相接當已熟悉華情諒不致有少見多怪之誤矣所恐衆未週知不無顧忌合亟出示曉諭爲此示仰租界居民商旅人等一體知悉以釋羣疑而安衆望切切特示 
[委購物料]  
　　江西軍裝局所需製造軍火諸物料向來購自外洋邇者泰西各國援戰例申禁局憲因於日前札委余司馬來申購取銅鐵鉛諸料運往贑省應用司馬到滬後卽赴各當道處拜會并陳明一切 
[漏捐被獲]  
　　船户董某前由寗波舟山運黄石至滬泊舟浦畔貨捐局巡丁查知尚未報捐因禀知總辦林太守將董拘獲發押十六鋪巡防中局聽候罰鍰 
[行主荒謬]  
　　南巿鼎昌元米行主凌少山前倩木作主甘某包造恒生馬頭左近巿房一所共需工料銀五千餘兩除已付若干外尚欠三千餘兩甘屢索無著因投保甲總局禀請究追局員傅辛崖明府准詞飭差提凌到案研訊之下令都料匠協同十六鋪地甲估計價值禀覆候核前日正在估價時凌忽使其妻某氏與差甲爲難明府大怒飭地甲迅將凌拘案訊辦 
[印兵病斃]  
　　前者英國水師提督西摩氏因保護滬上商民特由香港調印度孟買及谷爾甲兵士前來駐紥刻下先後到者已不下二十餘人奈此項兵士於此間水土不甚相宜以致數日來患病而斃者已十餘人亦可憐矣 
[上海縣署瑣案]  
　　前有許某者投縣控龔偉人將伊父明燮拘至家内捆縛等情縣主汪瑶庭大令准詞派差往提到案前日升堂研究明燮供小的係金匱縣人向在天津和祥行代售客貨五月中龔遣夥楊仲安運米二千二百石來津托售小的以津郡無現銀買貨之例勸楊運回楊堅囑速售及至售去二千一百餘石共銀七千餘兩當時先收得四千數百兩嗣因拳匪肇亂各國洋兵攻入津城小的與楊先後逃避南下歴一月餘始克抵滬卽被龔拘至家中向索未收之銀但現在津地匪勢方亟卽將來事平後能否收取亦難逆料求鑒龔供開設彚記米棧前次運米往津托許减價售出未收之銀理應向伊追究大令曰爾夥楊仲安在津時因何未將銀兩收齊卽行返滬供楊在津時因倉卒逃生是以未及收取大令怒曰爾夥旣以性命爲重豈許必當以身狥之耶今旣向之索取亦須從容理説何得恃蠻遂喝令掌頰四十下諭令俟天津平復時自往控理張金海投縣控請騐傷大令向之研訊張供兒子因病逝世寡媳某氏近被族人張某勒令再醮言明身價洋銀六十元小的祗得五十三元餘被張吞用昨往向索張非但不付反勒小的出洋銀二十元爲凈宅之費小的不允致被毆傷求騐大令飭仵役騐得胸右受有微傷惟所供支離諭候查明核奪○流氓小連子專往各烟館吸食洋烟從未給與分文經各烟館主控諸巡防南局送縣責押在案邇者其母遞禀乞恩大令命從押所提出喝責一百板交某圖地甲保釋 
[南巿捕房紀事]  
　　前晚三鼓後馬路工程局總辦程雨村大令率同差甲至新馬路一帶嚴密巡查見小流氓張四福徐桂生周林奎周秋廷方沿街跳舞因命拘入捕房押候訊究○老白渡左近某豆腐店主曹錫堂曾倩船夥某甲代購黄豆若干日久未給價值甲因於昨日至捕房聲訴捕頭令將曹押候解送工程局禀請訊斷 
[英美租界晚堂瑣案]  
　　意商綸華繅絲廠管工人曹正榮投意總領事署控女工王吳氏恃蠻逞兇由意總領事計細君函致公廨襄讞委員張柄樞司馬飭提到案訂於前日午後三點鐘時會訊屆時計細君命駕詣廨會同司馬升堂曹投案訴稱小的在綸華廠管工王吳氏素性貪懶作事遲延反嗔其副手某女孩做工不愼用熱水泡傷兩手小的見而不忍向之理斥王吳氏卽逞兇扭毆是以控請訊究王吳氏供曹正榮欠小婦人工貲洋銀五元九角向索不付以致口角並無泡傷女孩兩手之事求鑒司馬商之計細君判將王吳氏責手心五十下所欠工資洋銀著曹照數付給○吳國瑞控濟和酒店值堂人張榮生誘女遁逃疉經張司馬訊究限交前日張榮生之母張葉氏將吳女阿大交案司馬研訊之下吳供小的係江北某邑人女兒阿大向隨其母出外縫紉前被張誘至洞庭山今旣交案求恩斷領張葉氏供兒子不肖誘拐吳女小婦人實出不知今聞涉訟故領至案下叩求恩宥阿大供稱實因貧苦難堪故願隨張度日司馬惡其無恥著掌頰一百下交吳領回嚴加管束張葉氏不應擅信子言收留來歴不明之女應責手心五十下姑念年老令其子榮生代責責畢著具安分切結然後斥釋○王懷庭扭王軼品陸子鈞至案訴稱小的向開通永牛皮雜毛店王軼品串同陸子鈞虧欠洋銀一百六十元是以扭案求追王軼品供小的在陸所開祥泰牛皮店執事前向王懷庭購貨積欠洋銀是實惟須陸料理小的未能代償求鑒陸供照帳結算祗欠洋銀一百四十元現在店已閉歇無力償還叩求恩斷司馬著分兩月清還違干提比 
[英美租界公堂瑣案]  
　　包探趙銀河禀稱賈鳳照楊阿輝刊印天津爭戰圖摹繪西人被拳匪綁殺情形歴歴如覩事爲捕頭查知命小的送案請辦賈楊同供此圖小的等向城内買來叩求恩宥襄讞委員張柄樞司馬商之佛繙譯判枷示七天圖畫焚燬○四百五十九號華捕禀稱劉春根周明芝在老閘橋北開設南貨店倩某保險行保火險銀若干兩昨晚猝然火發適經小的所見入内救熄事後細心查察似有縱火情形是以送請訊究劉周同供小的等事出無心不敢縱火司馬飭捕帶回捕房押候查明核奪○押犯錢阿生擊毁病房物件經傭人沈德興所見禀請訊究錢俯首無詞司馬判遞解回籍○耶松船廠支更西人禀稱陸云山行竊舊鐵二塊當塲獲住送請究懲司馬判責五十板○金利源棧房司事周惠順禀稱李阿三陳阿生陳阿三三人强向小的訛詐洋銀十元且敢逞兇是以送請究辦李等俯首求恩司馬判各責三百板并將李押五月二陳各押三月 
[美租界捕房紀事]  
　　前晚虹口司各脱路工部局病房内所留病犯錢阿生無端滋擾將碗盞擊毁無遺某號華捕見之因卽帶入捕房捕頭令押候解送公堂禀請讞員翁笠漁直剌訊究○昨晨鄉民陸丙生行至吳淞路突被衆小流氓蜂擁而上將身畔洋銀數元盡行攫去陸隊奔赴捕房訴請查緝捕頭允之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
大井川丸又輪船晚往長江郵船會社代理旅順丸又開往神户横濱郵船株式會社萃利又晚往長江麥邊行德興又晚往長江鴻安公司大通又晚往長江太古公司直隸又晚往旅順牛莊太古公司 
 
 

Page 9

 
 
[釐廠文言]  
　　廣州訪事友人來函云省垣百貨釐金前經議定歸商人包繳兹又改爲官督商辦七月某日補抽釐廠委員姚大令出示曉諭曰前准商釐總局總辦移開照得廣東全省釐税旣歸商包每年額餉四百萬兩之多前擬改行爲坐勸諭各行承認繳欵開辦以來再三諄勸舌敝唇焦計窮力盡無奈各行心志不齊承繳之數較原承額餉不敷甚鉅旋經總局各紳商會齊七十二行各行商首公同集議僉稱包釐一事關係非輕若不及早設法變通斷難足額而應繳按餉又據期限嚴迫倘逾期不繳必將預繳之七十萬兩逼令充公血本無著仍復改歸官辦而四百萬兩奏定之額仍不能少事已實有刻有不容緩之勢前經迭請委妥員酌議章程量爲變通將全省各項坐釐臺砲經費統歸公分照設回行釐各廠禀請遴委廉幹之員改爲官督商辦認眞秉公抽收並訂明官司榷政商包餉银四百萬兩如有盈餘仍歸各商按股均分共已繳按餉業經開辦各行分别酌給津貼將來利益均沾格外優待如此一轉移間則四白萬兩正餉以及費用按照歴年華商營運出口貨物及釐金收數計算定可有盈無絀確有把握洵爲上裕國帑下恤商艱第一良策並粤東永除釐金病民之積弊業經黄鎭軍黎編修面陳各大憲均邀　准並飭先期開辦立卽施行爲此移清查委員迅速擇期開辦並祈照會九拱兩關税務司一律開抽各等情到廠准此本委員覆查此事關係全省釐務改絃更張非詢謀僉同豈能率爾嘗試旋由本委員面請商釐總局督辦各商首各紳董邀集七十二行各行商迭次會商辦法必須衆情允洽始能照辦前日又准黄鎭軍黎編修曁各紳商岑敬輿等知會所有已繳按餉業經開辦各行自商首岑敬輿認餉三十五萬兩已繳按餉一年及通行最鉅之絲行起至甫經繳餉萬金開辦未久之紙行止均經先後到商簽字數十行無不樂從其餘未經承認各行均由廣濟醫院邀集刻日簽字原單兩紙送閲又承黄鎭軍朱道憲黎編修傳奉各大憲面諭屢催開辦等因前來本委員爲愼重釐金餉需起見統籌全局擬於省河設立全省抽釐總廠一所凡由省河出入海口之貨應收坐釐臺砲經費均由總廠及九拱二關分别照常就近與半釐併收一次内地土産及東西北三江外省來貨均歸起釐廠與起釐併收一次至東西北三江上水貨超行釐亦可就近在本總廠一次完清給予照票沿途經過各廠騐票放行均不重徴以歸簡便現在新設總廠爲通省總匯之區必須選擇商賈最旺往來適中就近洋關地叚因事急勢迫未便躭延惟有暫借省河號抽廠先行開辦兹擇上月十七日開廠除照會九龍拱北關税務司查照並俟擇定開抽日期另行牌示外爲此牌示仰各行商人船户等一體遵照毋違特示 
[險肇飛災]  
　　前日之晚南巿大王廟前慶豐烟紙店門首被頑童高懸琥珀燈以致熊熊之燄燃及凉棚幸途人見之設法撲滅然亦險矣 
[匠徒跌斃]  
　　昨日虹口北蘇州河畔某作塲學徒某甲正在作工偶不留神從高墮下以致遍體鱗傷奄奄一息經人舁至同仁醫院求治無奈傷勢甚重旋卽斃命亦慘矣哉 
[法租界公堂瑣案]  
　　法商鉅昌洋行西人前控掮客謝茂金倩潤茂錢莊擔保以草帽邊十五箱抵銀二千二百兩訂期三個月爲限因過期不贖請爲提追等情經讞員朱森庭明府訊取口供諭候補提　茂莊執事人復訊核奪昨禮拜六堂期包探提到潤茂執事人徐巖卿連謝茂金解案請訊鉅昌洋行買辦張顯之偕西人投案備質徐巖卿供並未擔保押欵謝茂金供小的與徐並不相識此事由張顯之之叔張雲成與洪寳和二人經手非干小的之事求鑒張顯之供稱押據蓋有潤茂圖章當時持往照對並無訛悞且謝之胞弟向在潤茂目覩此事安得諉爲不知求提張雲成質對自能明晰明府與費繙譯會商謂徐旣不承認擔保暫行交保飭張顯之明白禀復一面著將該莊薪水簿呈候查核○上期金蘭圃遞禀控小東門外洽昌魚行主宼福田借去洋銀二百五十元圖賴不還朱明府准詞飭提昨日升堂研訊宼福田供借貸屬實然有房契作抵金稱此契未足爲憑明府著當堂給還飭將宼交人人銀並保限十日内理楚○寗波人陸友梅前控野鷄扛夫楊奎安串同林如林吞没衣箱明府著押候查明復核昨日陸又投案求追明府謂本委親往江天輪船查問並無實據爾何得率請究追著一并驅逐出外自行清理○舟人史阿芝禀稱日前小的泊舟某碼頭畔船户唐阿林迫令移開小的不允致被毆傷面部明府謂唐阿林不應行兇著重責四百板交人保出史傷自行醫治○包探禀稱偷兒王阿小掩入招商局金利源棧房圖竊當塲拘獲送案請辦明府判責二百板○包探禀稱王金山在北　輪船行竊衣包一個當塲拘獲贓已交還失主今特解案請辦明府判責三百板○包探禀稱沈張瑞迭次竊取東洋車前送大老爺訊責昨日甫經釋出又在某處竊取東洋車四輛察其形狀似患瘋癲是以解請安揷沈張瑞供小的係川沙東門人向爲漆匠今因失業流落在滬家中尚有父母妻子明府賞給川資洋銀一元飭探押送川沙航船載回原籍交其父母嚴加管束 
[善捐誌謝]  
　　頃承本埠西門外巡防局憲胡交到僧人榮通因罰欵小洋八十角作爲敝堂辦善經費河南隠名氏前因患病請符助振刻病愈完愿續助本堂善欵洋四十元又南通州徐毓萱還愿助振洋念六元隠名氏求合家四季平安洋三十元蓮記求四季平安洋念元以上兩户計交到機器龍洋三十四元英洋九元花洋五元銅洋二元小懲大戒免教誤入歧途卻疾延年端賴勤修善果政聲洋溢潭第庥嘉悉於此舉卜之矣[  上海六馬路仁濟善堂司董等謹誌]  
 
 
