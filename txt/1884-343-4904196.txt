# 1884 - 343 - 4904196

 

Page 1

 
 
[第二十三號畫報出售] [  申報舘主人啓]  
　　雀入水爲蛤雉入水爲蜃生化之機無奇不有廣方言館之闡微子近於庭中菊花下獲一綠色蜘蛛而人面者屢登日報廣求攷證用特照說慕　　與四海博物君子賞奇而晰疑再駐京日公使因其國王壽辰就其署筵宴中西各客一堂之上恊和萬邦亦可見我國家懷柔遠人眞有天下一家氣象兩圖俱編入此次二十三號畫報准於二十六日出售後仍附淞隱漫錄圖說一則閱者鑒之此佈 
[石印精選經藝淵海] [  沈常安主人啓]  
　　經藝向無善本坊肆翻刻者名目新異實祗習見數篇更易姓名移改面目希圖朦混閱者病之近日吳門友人蒐輯大宗經文一部仿多寳船之例編本石刻每經約有一千數百篇統計五經共有七千餘篇皆係搜羅先輩文稿名家窗作及各省書院會課傑構復延請文壇鉅手將應出之題盡行撰補他如坊本中之鴻裁五美選腴文鵠等集亦皆採摭精華攙入一二幾於無題不備無美不臻名曰淵海義取波瀾壯闊挹注靡窮之意巳交點石齋縮印計於明春發售有志舉業之士諒必爭先快覩家置一編以爲研經綴文之助己 
[都下薈談]  
　　風聞前向英商别林格稱貸一事現經駐京英使巴君告知醇王言其銀已如數解到本署卽請總署兌收隨由總署行知神機營查照辦理竊謂此欵果卽兌交則鐵路可望有成矣大功興起企而俟之○禮部出示招考各舘謄錄一節前已登報兹經禮部於初十日復行出示現因各館需用謄錄孔亟八旗各省舉貢生監並捐納貢監及六品以下捐納各官赴部報考人數寥寥惟恐願考人等未盡周知合行再爲出示限於十月二十九日以前取具佐領圖結同鄉京官印結赴部投考勿得自悞功名○十二日辰刻近支親郡王貝勒貝子公等赴慈寗宮入宗親宴並特恩令軍機王大臣亦一同入宴聞此宴筵設殿内兩旁王公以下序齒列坐殿外設有樂舞及什邦音樂喜起舞彈箥箕唱庫們騎竹馬射嗎呼各玩藝聖朝優禮銀潢眞可謂仁至義盡矣○駐紥山海關正定等處防勇議由户部撥發軍餉現由李傳相遣派該防管哨官勇丁數十名齎咨赴部請領十二日經户部銀庫放給該處餉銀十萬兩已由該哨官雇覓車輛分運防所矣○京師銀價分錢票兩盤甚爲不便小春以後日用所需大半長價香油燒酒每斤竟長至百餘文　羊煤炭菜蔬等物亦無不昻貴異常惟米麵雜粮並未增價蓋因奸商射利銀根太緊故也○本月十五日日晡時景運門正白旗值班司鑰長帶領護軍等人巡查禁城各門值班官兵有無曠誤及賭博等事行至景運門南頭九龍碑見有輿夫數十名酣臥地上並有作葉子戯者司鑰長斥以此係禁地不得任意坐臥聚賭詎輿夫等非特不聽反敢出言頂撞肆意詬詈官兵因將爲首之甲乙二人揪赴景運門司鑰長卽據情禀知值班巴大臣克　布請爲懲辦巴公詢係某尚書之輿夫礙於情面立刻釋放囑司鑰長將此情節告知尚書請其究辦云○十四日内散侍御前大臣伯王路經神武門内迤東大房子值班侍衛公所寂無人聲伯玉疑而點查祗有三員在内餘皆不知所之伯王勃然盛怒謂似此曠悞班差若不嚴叅難挽積習卽著侍衛處查取值班侍衛職名預備摺件隨於花衣期後二十一日呈遞叅摺矣○聞曾襲　由倫敦來信謂英廷是中法失和有碍通商大局欲出爲調停俾兩國化干戈爲玉帛如中國願言歸於好英廷卽可電知法廷秉公定議云○本年禁城内外值班之護軍前鋒親軍各營兵丁及内火器營紥街兵丁應得賞給皮衣之奬銀例應欽派王大臣四員分日看視經兵部大臣酌定於二十六日奏請欽派現已咨取各衙門各堂銜名以便　單請點云查此皮衣銀每分五兩禁城各處兵丁皆得賞給朝廷優待兵丁誠可謂美且備矣○聞雷軍門正綰擬於二十日後請訓出都前赴善帥營次帶兵防守山海關○内務府包衣三旗護軍叅領護軍校護軍人等本係神機營練兵例免内廷值宿前經某大員奏請酌派練兵入内恊巡該營遂令此項官兵每晚輪班進内現屇三年操練巡查辛勞倍著自應奏請奬賞以示優崇兹聞本月二十日已呈遞奏請恩施擇優保奬之摺矣○十四晚有一婦人年約而立徐娘半老丰韵猶存不知何故竟赴西安門内三海之御河橋投水畢命翌日經官飭將屍撈至橋上地面兵鞭責四十然後抬往西安門北斷魂橋下安放聽候屍親認領始移咨司坊相騐查禁地輕生例合將屍笞責何該婦未及思維致死後猶遭撻辱也○黑龍江年例所貢貂皮刻已委員運京投報内務府由該府大臣定期二十日在隆宗門查騐進呈聞此次所貢係頭二三等紫貂皮一千餘張四五等貂皮三百餘張○本月初十日蒙古諸土委員進貢白駝一百匹壯馬四百匹到京投報　藩院埋藩院已會同上駟院定於十五日在東華門内騐收云○十月朔日爲頒發朝鮮國時憲書之期本館前已錄登報内兹悉是日禮部恭　黄亭由内廷將書抬出朝鮮使臣跪接於午門之外旋抬至前門内四驛館中盛以黄箱携回本國每年定例如是本年恭遇皇太后五　萬壽高國使臣受歴後未卽回國至初十日在午門外隨班叩祝使臣差大領紅袍戴烏紗帽手執牙笏前傳朝鮮有改易華服之語兹見仍用舊制惟兩袖較前稍窄耳○聞總署現造户部會計册十二套分送各大臣核計將各省出欵逐一節减以作海防軍餉云○鐘表匠某甲居京師崇文門外三轉橋迤南　兒胡同月初歸家日已薄暮至延慶寺傍土坡下蹲伏出恭不期坡驟坍塌壓甲斃命家人見鼉更已盡尚未歸家跡至該處則首露而體已氷矣傳聞此處於兩年前曾被兇盜砍死一人嗣後遂屢有凶鬼爲祟其然豈其然乎 
[高亂電音]  
　　高麗内亂一事本館雖已接有電音列之報牘然其致亂之由究未知其底細昨晚七下鐘越二十四分天津訪事友人電致本館云　處接得的確電信言高國亂黨揭竿起事國王被圍經中朝駐守兵丁及日本兵突圍救出惟亂黨尚佔據地方未經解散并聞李傅相接得亂耗遂飛飭沿海各兵輪一律預備調遣其揚威超武二鐵艦則立刻調回北洋云 
[九江火警]  
　　九江鎭轅前有茅屋數椽係種菜傭所居前夜二鼓後不戒於火烟燄騰空照耀如晝選鋒新勁等營卽掌號集衆竭力灌救卽時撲滅幸未蔓延云 
[光緒十年同文館保舉淸單]  
　　不論雙單月儘先卽選直隷州知州三擬請俟直隷州知州得缺後以知府儘先補用先換頂戴工部學習期滿後遇缺卽補主事徐廣坤擬請俟學習期滿後作爲本部候補員外郎遇缺卽補 
 
 

Page 2

 
 
户部繕本筆帖式左庚擬請俟奏留後作爲本部候補主事遇缺卽補候補八品筆帖式斌衡擬請俟補缺後以通判無論雙單月遇缺卽選先換頂戴附貢生吳宗濓擬請以七品官加六品銜内閣儘先卽補侍讀巴克他訥擬請仍以侍讀遇缺卽補缺後以郎中遇缺卽選候補繕本筆帖式恒安擬請俟到部奏留後以本部主事遇缺卽補先換頂戴内閣卽補侍讀舉人恩光擬請仍作爲候補侍讀遇缺卽補並加四品銜兵部遇缺卽補員外郎席淦擬請作爲本部候補郎中遇缺卽補儘先選用部寺司務胡玉麟擬請俟選缺後以同知在任升用先換項戴儘先選用部寺司務陳壽田擬請俟得缺後在任以同知升用先換頂戴同知銜俟選缺後在任以直隸州知州儘先補用不論雙單月勞績捐班先選用知縣杜法孟擬請侯選缺後在任以直隸州知州儘先前補用加四品銜分部學習行走主事熊方柏擬請免補主事以員外郎不論雙單月選用並賞加四品銜主事銜刑部筆帖式熙璋擬請作爲本部候補主事並賞加五品銜工部候補筆帖式王鎭賢擬請作爲本部候補主事遇缺卽補同文館九品官懿善擬請作爲同文舘八品官並賞加六品銜五品銜候選州判王鍾祥擬請俟選缺後在任以知縣補用並賞加二級户部遇缺卽補員外郎文續擬請俟補缺後以本部郎中遇缺卽補並賞加四品銜監生王文灝擬請以府經歴縣丞不論雙單月儘先卽選花翎四品銜兵部儘先補用員外郎俟補員外郎缺後以直隷州知州不論雙單月歸部卽選張德彝擬請俟補員外缺後　選直隷州知州以知府在任無論雙單月卽選同文舘學生貴榮同文館學生文佑以上三名擬請均予記優 
[粤中雜事]  
　　初五日考試番禹文童初九日提覆有文童高某正塲文字倩人代作僥倖入選提覆時不能就所命之題抒寫擅將題目私改學憲大怒立傳廪保交出該童究辦童係膏粱子弟畏罪不前百計請託卒不能免現在荷校示衆求榮反辱士林恥之○初十日恭遇皇太后萬壽是日五鼓各憲齊集萬壽宮行朝賀禮有某觀察素患足疾拜跪之時偶爾失儀制軍隨於次日將其差使撤去并具摺奏叅云○十一日仰患街陳宅不戒於火鑼警一傳水龍齊集時非黑夜撲救甚易僅燒去一間按陳氏此屋子孫相承已逾數代門閭高大棟桷輝煌一旦化成焦土聞者無不歎惜也○八旗官兵於十一日在燕塘操演大炮聞此旗兵曾經西人教習所發之砲皆有準繩殊多命中閱看者係尚都統昌懋及各統領云○南海某鄉落有麥李兩姓不知何故聚衆鬥毆邑宰訪聞立飭差役前往彈壓以靖地方○粤東地處南方氣勢潮濕比月以來人民多染脚氣症初僅脚腫繼則首脚皆腫遂致斃命醫生爲之束手聞此症先由營兵傳染楚淮兩軍因是斃命者約有二百名之多吁好男兒不能手斬樓蘭而竟病死牖下魂兮有知亦當抱憾於九泉○十二日有轎一乘進小南門守城兵卒忽將該轎扭送番禺縣聞轎内所乘婦人係拐匪云○十三日某甲往陳邨貿易船至半海忽水中湧出賊匪數人將甲銀物掠去并斬傷船户甲力不能敵束手聽命抵岸後始禀官追究未知能破案否○歲云暮矣念彼貧民無衣無褐何以卒歲刻有二三善士各捐棉衣千件分派各處小民受賜多矣○軍伙局差使前委某觀察辦理動支公項數目虚浮已經上憲撤委另委顧觀察元勳接辦○十四晚西關興賢坊閳下有洋藥一包重約斤許藥外揷大香一枝匪徒包藏禍心欲乘機搶掠幸先事知覺未受其害伏莽之多如此安得搜捕凈盡也 
[袁江雜錄]  
　　吳子健漕憲蒞任後適患足疾不良於行於是深居簡出諭僚屬暫免叅謁云○楊石帥奏提蘇松江安兩道庫月餉銀聞江安之欵已委員督解至浦赴漕庫投納想蘇松之欵亦當源源而至也○王東麓邑尊歴任徐屬地方久著循聲聞上游擬以邳州一缺請補淸河則以丁潤之大令請補未知確否○十二夜山陽城内某紳被盜掠去銀數千金數十兩首飾稱是同時被盜者尚有數處而以某紳爲最○淸河西北兩鄉近歲頗知木棉之利今秋收成尚好每觔在河口一帶只售錢一百四十文係彈凈者雖不敵南棉之柔煖然南棉之價亦爲之牽掣矣盖因齊魯皖豫不需南棉耳○漕憲以度支竭蹶裁减各冗員計裁文案十餘員隨營三十餘員隨轅隨局十餘員善後局二員厘金局二員保甲局一員文武巡捕廿餘員又及什一百　餘員此後聽鼓諸君又不免臣門如水矣○淸河北鄉大興庄某農户於某日二更時忽來明火執仗者數輩闖然入室某家有壯男兒三四人起而拒之終不能敵其弟其夥受傷甚重約失衣飾財物數十千文盜風之熾於此可見○星士某甲善後欵内曾有日支錢新漕憲到浦甲欲献媚以自固特將所擇接印時日開單呈鑒漕憲見而詢曰斯何人從者以前事告漕憲卽飭停其日支献媚而反以賈禍豈甲之流年有不利　何但知爲人謀而不知爲巳謀也 
[揚州官報]  
　　廿一日淮鹽總棧楊子穆觀察乘輪到揚謁見張屺堂都轉旋於二十三晚乘輪回十二圩○張都轉回楊後政體偶爾違和想因舟車勞頓所致日内定占勿藥也○吳柏莊觀察前赴瓜洲保甲分局佈置冬防事宜廿一日回揚○廿三日黎明程從周軍門文炳乘坐大紅船抵揚外親兵砲船三艘其餘水陸全軍均紥瓜洲口城中自叅戎以下均至徐凝門官廳迎迓軍門於午刻登岸拜客傍晚回船隨卽起椗聞仍回瓜洲行營略爲部署再赴閩江○劉受亭觀察咸於廿二日到揚 
[甯郡雜錄]  
　　現屆冬令正宵小竊發之時防範更宜嚴密刻聞甬江江東之各鋪户首先遵諭除團練外關會各隣居仍照向章辦理富者出資貧者出力所有大街小巷擇要隘處皆設栅門雇人以司啓閉各鋪户每夜輪值支更外宗太守又添派衛安勇八名以資查緝○甯郡各防營每日兩次練技打靶極爲認眞各統帶約束士卒軍令甚嚴而兵弁亦罔不守法○甯郡五方雜處良莠不齊雖有保甲局稽查然難保無匪徒混跡近來幼孩被拐之事層見疉出皆挜下落雖經鳴鑼訪尋終不能珠還合浦也○日來甯郡各善士施送棉衣兹擇於下月初一日在天甯寺開廠施粥具見念切痌瘝彼貧民可無啼飢號寒之苦矣○甯郡各綢縀舖雖减九折售現無如買客仍寥落如晨星市景艱難已可槪見○今歲棉花價廉花莊生意略有起色而米價更賤小民尚易于餬口○甯郡設栅支更東南各圖業已舉辦惟西北各圖地保沈少葆等藉詞推諉被木邑尊訪聞勒令將應管栅門限五日内一律裝齊否則將該地保等鎖繫栅欄以爲玩法者戒○康明道者前娶章任氏爲妻近被毛順才拐逃確有明証邀媒向毛評理奈毛反噬康某擅佔人妻康不得已附粘婚書赴縣控告朱邑尊疑其婚書紙色新鮮恐有架飾情事批斥不理聞康某情實難甘將具詞上控也 
[藩憲閱兵]  
　　前日譚方伯會同韓觀察親詣北局閱看親兵營操演是日風日晴朗士氣振奮所有世職班簡派輪巡之三十六員以及各路團巡文武員弁均排班伺應而吳子佩明府卓立憲駕之側尤爲精神弈弈其統帶之兩弁揮幟揚令先演排鎗打靶春雷殷地毒霧迷空纍纍乎如珠之不絶繼而改演雜技打對子各勇均帶黑色帽上釘小鏡子數十面光華閃耀倍覺可觀佐以鑼鼓之聲應絃合節該勇等各施技藝一時緑沈花舞白刃霜飛竟與氍毺戰鬥之象卽假卽眞難區優劣惟地近觀前聞風而至作壁上觀者竟似蜂屯蟻聚見此威武靡不嘖嘖歎賞以爲得未曾有日晷正短操畢斜欲墜暉方伯與觀察均賛吳明府曁兩管帶教練之精爰重賞各勇丁佽飛之士均歡呼羅拜燃槍三聲以恭送憲節焉 
 
 

Page 3

 
 
[定期科考示]  
　　特用府在任候補直隸州江蘇松江府上海縣正堂莫爲科考事本年十月廿二日奉本府正堂博札奉督學部院黄扎開照得該屬童生業經通飭取考在案今試畢太倉卽按臨該屬科試定限於十一月初七日齊集松江聽候示期考試並飛行所屬曉諭貢監生有願應鄉試者由地方官起具文結該府加給連照呈騐收考等因再行到縣奉此合行出示曉諭爲此示仰闔邑與考生童知悉遵照示期齊集松江聽候學憲按臨考試如有貢監生願應鄉試者備具册結連照呈候加結送考均毋遲悞切切特示 
[浦江兵船紀數]  
　　各國兵船之停泊於浦江者自十六舖橋法租界起至英租界大橋止計有美國兵船兩艘一係三枝桅一係兩枝半桅又英國兵船一艘亦係三枝桅又意大利雙烟筒兵船一艘日本兵船兩艘則均兩枝半桅惟虹口美租界之浦江中並無外洋兵船祇有天津撥來之超武揚威兩兵艦小東門外浦中則有新博碌篤兵輪一艘南市製造局前有南琛南瑞兩鐵甲船共計各船之停泊浦江者有十一艘而中國居其五也 
[浦畔雜聞]  
　　虹口同仁醫館前日有西捕送被馬車碾傷之某甲求治○意大利領事公館向在浦灘二馬路口現在移駐曰大橋堍前日興工在門前豎旗杆一枝昨日已高懸旗幟矣○法總領事署對門之安樂里有粤東賭徒數起聚賭甚衆輸贏亦鉅每至黄昏時該候賭徒等均集於南誠信烟館吞雲吐霧以施勾引之術纨袴子弟受其害者不可勝計有地方之責者豈得置諸不問哉 
[預備救火]  
　　英會審員黄芝生太守備有洋龍及拆卸房屋之器具且招兵勇四十名設有火警卽可星速馳救亦有備無患之道也 
[竊犯荷校]  
　　昨報小東門外東昇水菓行失竊一案兹悉該賊並非巡防局緝獲因其前晚又到東昇對門之義記水菓行圖竊適在客人房中開箱當被行主上樓撞見立卽擒獲扭送十六鋪保甲局委員略訊數語隨飭移巡防總局經馮刺史訊得該賊於十六舖界内疉次犯竊卽移送上海縣署前晚經莫邑尊庭訊據供無錫人名阿四向在飯店爲夥今因失業暫圖犯竊邑尊謂東昇之贓現在何處答稱東昇水菓行並非小的一人所竊另有同伴常州阿六兩人同竊邑尊謂阿六現在何處答供自前夜在東昇同竊後伊將贓物席捲而去我僅分得皮袍一件英洋兩元皮袍現賣與信泰衣庄洋已用罄邑尊訊供後令將王阿四枷號候緝到同犯之阿六再行核辦 
[捉賭未獲]  
　　浦東三林塘鎭有人聚賭由該處董事查得係某武生爲首特禀請上海縣拿究莫邑尊立飭捕頭柴樛趙金迅速往提不料賭徒已聞風四散該捕等卽尋該處地保令同投案着交賭徒 
[集訊船案]  
　　前報列施又樵控楊岳峯租船轇轕一案昨施又偕王吉甫投訴法公廨稱前日奉諭着中人羅錦舟調停淸楚小的因至羅處等候回音羅稱楊不服調處情願涉訟公庭翁太守謂此言恐非的確旋問羅到案否答稱頃間在此刻不知何往時另有吳秋廷者遞禀聲稱施開船行時用我經手一切進出均由我管萬利船過期不到而裝貨早經攬定致賠貼水脚銀一百九十餘兩太守謂此係爾控施又樵須俟伊等案結後再核着一併退去俄頃施尋羅到案太守謂着爾調處之事目下如何羅笑容可掬答稱調停不下太守謂事旣不成有何歡喜莫非爾從中作梗乎遂着將羅交捕管押俟下期飭保人交到楊岳峰再行訊斷聞施又被楊扭送英捕房未知卽係此案糾纏抑另有他事訊後再錄可也 
[一視同仁]  
　　本埠同仁醫院創自同治六年嗣經美國女士喜而姑及中西各善士慨捐巨欵集腋成裘規模遂由是大擴院中醫士哲文二君秘衍靑囊精心體察病者一經救療罔不着手成春以故臃者煬者瘵者癘者跛者盲者殘廢者户外屨恒滿焉昨院中以光緒九年收支淸單見贈計共收中外捐銀二千二百十二兩四錢九分開支銀一千七百六十二兩四錢七分醫痊内外各症二萬零六十人其急公好善餘力不遺凡我華人實覺受惠不淺矣因援筆而記其厓略如此 
[籌饟說]  
　　上海自泰西人通商以後萬國輳集百貨駢闐爲天下財賦淵藪粤賊之亂東南糜爛獨上海縣城迤北二三里民皆安堵貿易如恒時于是廛市所征足支軍饟而大難以夷厥後逆回蠢動秦晉薦饑朝廷所輸鉅欵强半皆取給於此是則上海一隅之商務其所關繫匪淺鮮也乃講儒術者猶以末務置之諳吏治者又以細故目之豈有當哉近數年來上海商務日替稅務亦日絀會直法人之變軍需浩繁度支或憂其不繼建言者或議及增稅是亦究心時務而設此權變之謀也然不免于剜肉成瘡之虞究未足爲沿流溯源之論夫上海之稅務果何自而日絀上海之商務果何自而日替也則以一時射利之徒假泰西之法創爲股分名目或稱公司或號礦務各集銀數十萬多者至一二百萬通計各項股分所集凡千有餘萬其局皆設之上海其銀皆出自商家其例每股計銀百兩或五十兩得股者各給以票令收執爲據定歲付息銀若干以紙易銀其計巧矣而其誑人之法又有可痛惡者當建議之始亦似井井有條其繼也售票及半或說苗引之旺或誇機器之精於是得票者若奇貨之可居而股價騰貴其卒也售票殆盡或茫無津畔倉卒而停功或稍有端倪潦草以塞責於是執票者若廢紙之無用而股本虚抛而且主辦者非名登仕籍卽身負資銜市井中人雖售其欺徒低首下心而不敢與校則商務焉得而不日替稅務焉得而不日絀耶乃者海防孔亟籌饟維艱宵旰憂勤宣諸綸綍伏冀大吏據情入告請簡命公正大員將各公司各礦務之投分嚴查密訪一應綜核實數遂飭主辦照數歸償勿令侵蝕卽可得銀千有餘萬如以七成還商家三成濟軍饟則瞬息之間可籌銀三百餘萬兩旣足以充軍實復足以整官方而洽民情所謂一舉而三善備焉者此類是也且商家之坐困亦旣無可如何矣卽於三成七成之中略有增損亦無不可何則法人之事薄海同仇以財飽私囊則寃憤以財扶公義將無不歡欣也籌饟之法莫善於此豈若增稅之多流弊哉維當道者裁擇之幸甚 
[江西省景德鎭放賑善士李筱浦先生弟貳次來書]  
　　少欽仁兄大人閣下十月十三日戍刻由省垣專足送到九月廿六日台諭并九江洋關轉解賑捐善士鄭幼戟吳子洽兩兄信知承續撥庫紋銀二千兩又丸藥一箱第一批棉衣五千件均已到潯弟等於九月二十四日自省起身途中被風雨阻滯直至十月初五始到景鎭會晤徐少衡兄採訪一切情形並邀請熟悉辦事之人於初十日自景鎭開行沿途挨查被灾户口房屋冲去十之七八現多篷棲露食滿目凄凉查明卽按户給以查票惟自景鎭至祁門交界之處水路一百七十餘里雖於兩岸分頭查察從速趕緊非二十日不能了事大約須至十一月初旬始可開放錢衣賑欵别無來路全仰給於大君子眞是灾區救苦菩薩日來正與同人慮杯水車薪之無濟乃蒙垂念哀鴻續解來銀二千兩俾可稍爲放手災黎每名所得亦可稍多而究以人衆欵少久延時日但望陸續接濟到開年靑黄不接之時方可救人救澈萬不得已祗能代災黎萬萬生靈即求大慈大悲普渡衆生不能不再懇求於大君子之始終援救也此種功德將來傳流史册縣志永垂不朽棉衣五千件昨接友人來信知已運到饒州府城先經託定荆隆典舖代爲收存一面轉解來此散放舟次怱怱先行佈告餘容續陳敬請福安並璧教謙切勿再施爲幸[  愚弟李岳年頓首十月十四日泐於浮梁北鄉舟次拜發]  
 
 

Page 4

 
 
[追和小樓主人自題小樓吟飲圖原韵寄奉郢政]  
　　世外桃源何處尋嘯傲滌塵襟雅遊屢作蘭亭會高寄須賡梁父吟那有酒兵逢敵手儘多詩句雜仙心登樓王粲逍遥甚忻慕還期結賞音陳濟昌拜稿○銀鈎銅鉢日探尋獨坐開懷暢遠襟桮酒陶濳攄逸興悲凉杜甫託長吟風亭月榭舒靑眼潭水房山寄素心詩卷等身名震溢願從無已覓知音[  宋雲階拜草]  
[贈唐巧寳校書]  
　　忽漫重逢綽約身當筵笑語倍相親嬌憐薄醉潮生頰靜對淸姿玉有神觸我風懷聊縱酒如卿意態總宜人替將星命端詳處格局騎龍認最眞金燈綺閣照深宵小坐渾忘玉漏遥心爲厭囂居近僻身緣善病態增嬌未能艷福供消受剩有淸談慰寂寥數徧名花多少種問誰能比此風標[  夢高生甫草]  
[甲申冬月四十初度口占一律錄請諸大吟壇政和]  
　　行年四十尚如斯壯不成名老可知鞠育深恩嗟未報支離病體愈何時墻邊荆是凌霜質階下蘭非傲雪姿此後光陰尤迅速兒長女大慮濳滋[  泗濵舟子陸鍾鵬小洲民未定草]  
[甲申夏日于役申江辱承松堂司馬惠贈佳章依韻奉酬卽希雅政]  
　　著作林中置此身一篇貽我最淸新共傳雅量周公瑾遠　風流賀季眞君豪於飲家居四明交到名卿才不愧君與皖中鮑花潭中丞爲莫逆交語翻重譯慧無倫君能習泰四語言文字紅塵滿目聯今雨譜畫論詩不厭頻[  餐花室主人嚴錫康未定稿]  
[江督轅門抄]  
　　十月十八日通判趙延珍禀到銷河運差回藩轅牌示江寗府南捕通判員缺前經詳以候補班前先補用同知鄧心茂借補應飭先行赴任○十九日巡道田見銷假謝委署蘇臬司卽選同知陳壽庚鹽城來許肇基銷假候選道周士　禀辭赴上海候選通判李應階浙江來從九陳賢由京騐看回○二十日借補南捕通判鄧心茂禀謝飭知赴任通判瞿鴻瑺禀銷查揚屬牙帖差回○廿一日候補道周嘉猷禀到由京來同知劉度來見辭赴湖北○二十二日浙江知縣黄楨由廣東來已革江西候補道胡光墉上海來○二十三日署碭山縣詹聯芳交缷回分發試用縣柳營禀到署鹽城縣典史龍燮榮禀辭赴任 
[蘇省撫轅抄]  
　　二十四日候補道沈玉麒奉撫憲札委會辦洋務局從九徐德煇禀知辭　委赴崑山徵租差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[望海有感]  
　　濁浪滔滔接混茫無端蛟鱷敢猖狂馮唐論將今誰是趙括談兵莫當横海樓船存想像連營旌斾競飛揚不圖磨盾飛書日先試稜稜白簡霜毛錐犀利勝矛戈百戰功名奈爾何小過豈能容苟變私門自合老廉頗銀濤白馬逢秋怒貝錦靑蠅自古多天意從來佑中國會看談笑靖鯨波[  知黑白子未定草]  
[送别]  
　　一别十六載相逢審舊顔能忘髀肉歎未覺鬢毛斑出處安時命窮通付等閒沅湘盛蘭芷應識使君還衰年倍惜别遠道况綿綿後會知何地前程欲問天烟雲萬態變吳楚一江連倘有相思字還憑赤鯉傳[  失名]  
[祝管母顧太恭人七十壽辰並賀藜牀舊主續膠之喜卽請三十六峰館主松華館主同政]  
　　嶺上梅花喜可知好風香報早春時靈觴壽祝萱堂永斑管妝催翠閣遲鼓舞同聽三島樂和平復誦二南詩畫眉此日成佳耦應献家傳筆一枝昔年畫荻手和丸萊彩今朝帶笑看喜卜宜家并宜室壽徵餘慶更餘歡交游雅誼推三益棣萼賢名嫓二難謂令兄慰喬孝廉鶴算遐齡添罔極駐顔王母有仙丹海上忘機客[  張兆熊遂生稿]  
[恭祝管母顧太恭人七十大慶]  
　　堂前娛老有斑衣如此遐齡古本稀辟穀定然師載道餐霞應是學眞妃筵開玳瑁慈雲集樂奏霓裳香霧霏祝嘏我慙無别献俚詩一首當珠璣[  李鶴一琴氏求是艸]  
[吳郡韓門費孺人殉節絶命詩八章]  
　　日薄西山晝已昏感懷往事暗聲吞妾身旣作君家婦朽骨終隨地下魂不肯偷生全素志羞言宴爾憶新婚完姻四月夫病不起運途多舛良由命勿復人前更細論感懷○慈幃失恃在髫齡遺訓當年耳記聽慈母好談忠節事予聆之熟矣割股療親親不起虔躬禱佛佛無靈年十二先慈徐太恭人生慈李太宜人相繼棄養春暉罔極難言報寸草徒留祗愧形若得此心通帝謂願將福壽乞椿庭思親○取道南來出保陽入門忍淚拜姑嫜相依膝下無多日甫侍堂前又促裝予三月至保定見姑五月姑命扶柩還鄉曾囑麟姨須養志夫妾名麟徵現在保定侍姑膝下更教螟子解愁腸嗣子濟修秋間亦可到保雲山迢遞終非計默祝平安早抵鄉憶姑○同胞手足本無多伯仲塤箎一室和京洛常聯棣鄂句予在京養疴兩年承長兄友愛倍篤梁園更唱别離歌仲兄需次河南别已年餘功名有願終須顯志節惟堅不受磨寄語椿庭年已富莫教涕淚灑滂沱寄兄○范陽一别太怱怱往事思量淚滿胸出岫雲偏分上下同源水亦合西東尚祈努力加餐飯勿爲微軀動怨恫此去幽明當異路尺書珍重寄秋風贈姊○方期百歲締良緣詎意中途失所天恨妾生成眞薄命痛君何遽赴重泉明知夙分三生定還望書香一線延富貴榮華今已矣予生應不受人憐痛夫○痛君兄弟客長安指望成名骨已寒濟急拚將衣飾典附程且把玉棺盤維持幸藉同胞力一路均賴長兄扶持跋涉休嗟行路難同穴有期知不遠歸骸聊盡寸心丹扶柩○伯道無兒果可悲螟蛉有子亦何歧讀書還望簪纓繼示訓先將淸白遺硯作良田宜保用經傳舊德謹操持以五經一部硯台一方授之粗粗了却平生事一笑西歸甘若飴訓子 
　　右絶命詞八章係吳中費孺人於本年八月八日殉節後由其家人得諸故篋中藉獲傳誦者也按孺人爲鯫生通家韓君少蓮淑配憶少蓮自壬申北上後屢躓棘閨浮沈　幕其爲人也詩酒縱横跌宕有奇氣儕輩多以畏友目之忽忽垂十稔鱗鴈鮮通去秋於其仲兄貢甫處始悉就婚長垣倡隨賢淑春間忽聞已赴修文之召爲悽悼者久之越半載孺人伴夫柩來自燕南乃得憑棺一奠彌用愴懷差幸賢婦之稱藉甚里閈嗣孤不日南下聊足爲故人慰未幾貢甫袖一紙駭汗走相告則孺人已潛行伏毒殉節以終矣出手書絶命詩八律詞旨哀惻字跡端莊歌以當哭令人不忍卒讀并悉孺人赴義之夕貽書姊娣姑嫜置枕函間累數萬言書中表明素志料量後事密縷細鍼羌無遺罅其志可哀其人亦遂千古前已將孺人事略拉雜　錄蒙報舘主人標題一節千古遍傳遐邇兹復將此詩手抄一過寄登申報俾採風使者藉爲輶軒之傳當代文人共賦闡揚之什勵末俗而發幽光固不獨費韓兩族銜詠無涯也[  通家侍生句章桂蔚章薰手謹跋]  
 
 
