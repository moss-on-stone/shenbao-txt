# 1902 - 120 - 4910432

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[新印各書籍讀發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○　園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家監案碼洋三角○醫醕　義碼洋三角○瘍醫大全碼洋三元○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻綠碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[欲興商務亟宜設法製造以杜外人覬覦論]  
　　自五大洲通商以來中國之日就貧弱者莫不知中國商務之不如各國故也試問何以不如亦莫不知中國出口之貨少進口之貨多不能抵制利權外溢之故然論五洲之中幅員之廣物産之多人民之衆當以中國爲巨擘其反不如者誠以中國幅員雖廣而不能開闢物産雖多而不能製造人民雖多而不明格致外洋每運中國土貨出口製造之後仍售之中國致中國雖有出口之貨而終不能抵制然當洋貨價平之時中國利雖外溢而尙有便於民生製造猶可緩也至今日洋貨日昻土貨卽出口日多似爲中國之利而仍假手於外人製造是所製之貨愈多卽利愈失并使華人自用之物亦因價昻而少購坐令商務日衰民生日促恐以後物價之貴尙未有艾且非但物價之貴并恐將來出口之利亦漸式微所有利權盡屬之外人民何以生國何以立耶何以言之現在洋貨之貴其故有二一因中國銷塲日廣外人明欺中國不能製造奇貨是居一因賠欵須三十九年之久而運出者皆係華銀各國之銀愈多則金磅愈高仙令愈短卽貨不加貴而以仙令合之已不啻加一倍兩面受虧中國何堪如此剥削耶况猶不但此也外人會計之精幾無遺策現賠欵而金磅驟貴貨價驟昻必致洋貨滯銷遂思就地製貨以爲一網打盡之計聞現在會議商約外人欲就各内地設立機廠製造土貨外人之心不已如見耶幸呂盛兩星使持之甚力故商約尙未有眉目苟能不遂其願則中國商務或有轉機惟恐兩使持之雖力而國勢强弱懸殊徒費時日仍不能出外人之掌握耳大抵歴來議約中國無不磋磨備至舌敝唇焦而卒之無不允其所請不能終始相持故此次亦不能無慮也鄙意外人旣已思一網打盡則中國籌抵制之法莫如自爲製造我卽不能謀外人之利然苟能保一分之利不使外溢則商務卽有一分起色說者謂中國自爲製造固商務之要圖其如中國不求格致素乏專門卽能規仿一二粗而未精不如任外人在此製造俾得向之規仿於中國未始無益誠如是言則華人不過爲外人所用而大利去矣與其爲人用而利爲人得何如我用人而利爲我有乎朝廷旣簡商務大臣各省又設立商務局宜剴切勸諭各商籌欵設立公司仿照洋貨一一製造聘請外洋專門名家督理教授并勸商人出洋研究吾知十年以後中國製造各物無有不精試觀日本從前無事不假手於外人迨國人日漸精能自不受外人之挾制若自甘於不能而不竭力設法恐喧賓奪主不在後日而卽在目前也抑又有說焉日用之最急者莫如洋布現在土布旣少而絲貨又日貴我華幾無一人不穿洋布則製造之法卽不能如外洋而其價自可使之從廉俾外洋銷數漸不能暢外人見銷數日絀必貶價而售商務卽不能驟有起色而民困已不難因之而蘇且盜賊之患皆因游民過多無所執業一旦各廠興起得藉工作以餬口則亂民自少豈非一舉而數善備乎願有商務之責者亟亟振興而提倡之若俟羊亡而始思補牢則已晚矣 
[本館接奉電音]  
　　昨日午前京師飛電傳來上諭四道敬謹譯登○三月二十七日内閣抄奉上諭著於四月十五日在保和殿考試試差人員欽此同日奉上諭福州將軍著許應騤暫行兼理欽此同日奉上諭鄧華熙奏黔省廉能之員籲請奬勵等語貴州候補知府陳惟彦補用知府鄭思賢旣據該撫臚陳政蹟事實卽著傳旨嘉奬以資激勸該部知道欽此同日奉上諭袁世凱奏稱直隸廣宗縣屬匪首景廷賓聚衆煽亂旋經擊散乃該犯逸匿鉅鹿布散符咒糾合煽惑分投裹脅戕害官弁委員官兵至五十餘人之多又謀據廣宗威縣兩城並有攻毁教堂搶掠教民情事本月十九日有法國教士羅澤浦中途遇匪被害已飛飭各營赶即撲滅並令覓獲該教士屍首殮卹等語匪犯景廷賓左道感人謀爲不軌著袁世凱迅卽撥派營隊將該犯匪首擒獲盡法懲治並將餘匪從速剿辦務絕根株教士羅澤浦無辜被害彌深悼恤並著妥爲殮卹仍將各屬教堂及教士人等實力保護毋稍疏忽此次疏防地方文武官弁著卽查明分别奏叅以示懲儆欽此 
[行在宮門抄]  
　　三月十八日禮部宗人府欽天監正白旗值日無引見順天府奏京師得雨一寸有餘崇勳續假五日官祥續假十日延康請假十日召見軍機十九日兵部太常寺太僕寺正紅旗值日無引見甘 
 
 

Page 2

 
 
肅新疆布政使潘效蘇到圑河請安貴州正考官呂佩芬到圑河覆命並請安溥侗德洪額各續假十日車王請假十日志公續假二十日英信請假二十日召見軍機及潘效蘇呂佩芬 
[請禁販烟]  
　　英京倫敦克浪尼哥報云邇來我英通國各教堂牧師聨名繕禀乞總牧師送呈首相沙侯大旨以印度販售中國之鴉片烟實與中國大有所碍求政府下令禁止以救華民沙侯答以此事予頗難以作主容與樞密大臣商之 
[還蹕停車]  
　　天津直報云三月二十二日爲皇太后皇上謁陵後由團河返蹕之期飭將天津塘沽兩處火車各停行一次 
[衙署更名]  
　　聞之京師友人云頃由步軍統領衙門清檔房中人述及執政諸公擬攺統領署爲巡捕衙門不日卽將行文各處俾衆咸知矣 
[漕務述聞]  
　　天津直報云向來當運漕之時直隷候補各官必先調赴通州聽候差委其中多至七八十員去年酌攺新章諸凡撙節以故近日經倉塲侍郎咨調者僅十有餘員著於三月十五日至月杪齊集倉塲以資策遣 
[勤求師範]  
　　聞之保定友人云三月十三日直隸清苑縣知縣葉大令在淮軍公所考試師範學生應考者多至一百四十餘人題爲間三代政法存於今者有幾三代之政有明爲後王所更革者有濳移漸攺而不覺者有名存而實亡者有事同而名不同者有同其事而不同宗旨者試各詳舉以對問三代之時家塾黨庠徧國皆學故其道學昌明人最盛至春秋廢學校而學術始雜至魏晉尙詞章而學術益衰至唐宋設科舉而學術遂亡今學堂未能徧開而中學日就澌滅宜何法以維持補救之其各抒所懐以對問各國學堂教授之法以何國爲最善商鞍王安石合論讀五代史景延廣傳 
[學堂試士]  
　　聞之保定友人云三月十七日直隷清苑縣知縣葉大令在淮軍公所考試大學堂學生報名應考者計清苑九十一人外府七十三人外省七十八人題爲問歐美諸國凡山川要害之地無不建砲臺屯重兵平日守禦極爲嚴密今中國邊事日棘海防旣不可恃而陸路守衞空虚設有警變殆難置想宜如何統籌全局爲日後防患之計其各詳言毋隱問公法凡各國人流寓人國須遵守其寓國之律今中國通商各口及内地遊歴之人均用其本國之律而中國之主權失試言其當日受病之故與將來補救之法問歐美興國之策首在殖民吾國流寓海外人民乃日遭彼國之擯若不設法以爭日後瀛海諸邦將絕華人之跡其熟籌一勞永逸之法以對興孔教以正人心論續惲子居項羽都彭城論 
[長安市價]  
　　聞之京師友人云近日市中銀價稍昻糧食較去冬尤貴老米每百斤值京錢五十六吊白米每百斤四十二吊白麫每百斤四十八吊小米麫每斤三百二十文松江銀每兩易當十大錢十二吊八百文洋銀每圓易京錢九吊文 
[關稅攺章]  
　　厦門訪事人云此間常關督辦近日接福州將軍景軍帥札文略謂光緒九年曾准北洋免稅專照公件札飭南厦各口通行旣而百弊叢生以致常洋兩關莫分界限近因國課支絀百貨收足　百抽五免稅之貨槪行照章納稅南厦各口印刷專照著卽一律停止舊日所領免稅專照作爲廢紙倘取朦混過關照闖關漏稅例懲辦 
[漳匪未平]  
　　漳州匪亂已紀報端昨得厦門訪事人來函云漳州所屬龍溪縣境華崶浦一帶近有土匪揭竿而起刦掠商民長泰縣境匪徒亦乘間起事漳州城内遍粘揭貼以致謡言四起人盡驚惶愚民無知日謀遷徙汀漳龍道榮芝田觀察聞之亟派練勇二百名馳赴長泰彈壓一面函商水師提督楊西園軍門派勇防禦軍門卽派出五營營務處楊懷先遊戎帶勇三百名赴漳剿撫 
[催繳田捐]  
　　杭州訪事友人云大吏因賠欵浩繁無可籌措奏奉諭旨按畝收捐當經藩司誠果泉方伯通飭各屬自本年三月起一律每畝攤派若干隨糧呈繳近見各州縣咸懷觀望因於本月二十二日牌示轅門云照得各屬按糧派捐以爲賠欵所用議自本年三月起所有解庫錢糧無論新舊倣照耗餉之式每兩加解錢三百文通飭遵辦在案兹查三月分解到錢糧仍未隨繳捐錢司庫按月均還賠欵實已力盡筋疲萬難再墊不得不嚴行追解以顧要需嗣後各屬解到錢糧如無捐錢隨解暫寄外庫勒限補繳再行兌收倘仍逾限不繳定卽委提撤叅不稍寛貸凛之特示 
[遭雨損]  
　　紹興訪事人云前者天時亢旱居民望澤孔殷及至屏翳惠臨而春棉已遭災歉邇者茗芽甫茁綠滿郊原而淫雨兼旬又多霉爛恐將來茶市不免受虧也 
[紹郡官塲紀事]  
　　紹興訪事人云浙江新昌縣某大令現屇瓜代之期藩憲誠果泉方伯札委候補縣曹大令韶南前往接署業已懸牌示知矣○餘姚縣知縣趙佑之大令長保於本月初八日交缷篆務後卽挈同瀛眷遄返省垣瀕行時紳民頗有製德政牌萬民傘以獻者亦官塲之通例也 
[皖省官塲紀事]  
　　安慶訪事人云案徽天長縣知縣黄大令兆垊現已捐升某職遺缺由藩憲湯小秋方伯以正途分缺先補用知縣李大令文翰請補○來安縣知縣某大令不知因何開缺藩憲湯方伯以本班儘先補用知縣萬大令琅請補業已詳請撫憲具題矣○上月十八日藩轅牌示試用訓導胡際昌委署建德縣教諭同日牌示試用訓導胡廣文俊委署盧州府訓導○廬州府知府員缺先經藩憲湯方伯以署安慶府石太守鎭請補嗣奉部駁復遂以新海防遇缺先補用知府杜太守恩榮請補斯缺○阜陽縣蕭大令丁艱遺缺藩憲湯方伯擬以候補縣李大令應珏補授業已詳請撫憲入告九重矣 
[神京珥筆]  
　　聞之京師友人云頃間御膳房因市井蕭條米如珠貴每月承領帑項不敷一切開銷禀經内務府總管大臣奏請每月增撥銀一萬兩○邇日京師各待衢擬皆仿外洋程式鋪以沙石并於兩旁多栽樹木以蔭行人責令各鋪戸先捐銀二十萬兩尙需十萬兩向各處攤捐限三年爲期先將二十萬兩辦工其餘放給商人生息以備挑選看街兵役月給薪糧○京師五城所轄各地自遭兵燹卽添設緝捕局經紳商派勇梭巡迄今將及二年辛勤頗著現經城憲專摺保奏某日欽奉諭旨交吏部議奏等因聞吏部因所保之員未免過優刻下均已議駁矣 
 
 

Page 3

 
 
[保陽紀事]  
　　聞之保定友人云三月某日直隷省垣工程局憲出示曉諭曰省城修理街道以便行旅迭奉督憲札飭興辦車捐前次明白出示訂於四月初一日掛號起捐恐省城車戸繁多臨期擁擠有悮車夫生理現訂於三月二十二三四等日分期報捐如二十二日報捐者以四月初二日領取執照二十三四日報捐者以四月初三四日領取執照爲此示仰車戸人等知悉本局係體恤車夫生理起見勿得臨期擁擠切切特示○頃聞直隷藩憲周玉山方伯伺候兩宮回京後定於三月二十二日返省垣○保定府知府陳太守於三月十七日清晨由京師乘火車回省 
[烟海鱟帆]  
　　烟臺訪事人云各處街衢現經廣仁善堂董一律修整其小街僻巷亦塡築平坦民人之出於其途者無復荆榛　足之患矣○月之十二日西南河林姓木鋪不戒於火致肇焚如鄰右立卽鳴鉦報警廣仁堂水龍首先馳往得卽救熄然已焚去瓦屋四五間矣○有甲乙二有同赴關東謀業甲携有青蚨一千八百翼行至中途乙忽生覬覦之心遽拾石塊將甲擲傷奪錢而逸甲忍痛追至某營喚令勇丁帮同拘獲縛送巡司署某少尹研訊之下飭責五百板管押候懲原贓給甲領去○距烟臺里餘之海洋村烈婦賴氏因夫逝世痛不欲生乘人不及隄防懸梁以殉殮日村民之公送銘旌輓額者爲數甚多亦閭里光也 
[鷺島譚資]  
　　厦門訪事人云近有不法匪徒專用迷藥誘取幼孩事爲厦防廳同知張司馬訪知卽派役嚴拿懲辦○亢旱已久老農望雨甚殷日前和鳳宮諸紳董設壇祈雨興泉永道延觀察厦防廳同知張司馬中軍李協戎均至壇前叩禱是日午後果烏雲四合大雨滂沱至次日傍晚始息各處田疇均可及時播種鄉民無不額手歡呼○本月初二日有德俄法三國兵艦各一艘駛入港内聞係添購煤炭及菜蔬等物一俟購齊卽須開往别埠○上月某日英商鳴記洋行望歲輪船由新嘉坡來厦船中客人數百名忽染吐瀉之症斃命者多至四十餘名亦可謂意外之災矣 
[蘭亭觴詠]  
　　紹興訪事人云餘上交界之莊家埠毗連台州地處海濵素爲盜賊出没之所行路者視爲畏途三月某日某甬人行經是處突來壯漢數人攔路行刼甬人自恃孔武有力與之格鬥究因衆寡不敵致傷及兩踝痛極踣地所有行李被攫一空亦可見郊行之不易也○紹屬各縣命盜巨案刻已由縣主檢齊卷宗呈送府署府尊熊再青太守札委餘姚縣縣丞潘二尹淮湘帶同兵役將卷宗人犯一併解省聽候大憲訊勘○紹屬酒捐缸稅自奉趙漁衫大守竭力勸辦收數頗有起色現在省憲又札委歸仲陶大令兆鎔爲酒捐局收支委員綜計捐稅兩項均須收至值百抽三十之譜此後襲杜康業者獲利亦殊不易矣 
[吳下委談]  
　　蘇州訪事人云前浙江寍紹台道顧子山觀察之孫小字順官性喜冶游日與惡少爲伍本月某日在護龍街一帶縱馬疾馳適總捕同知黄司馬呵殿而來喝令差勇拘至輿前詰問見其寛辮窄袖頭留劉海髮圈因卽飭差喚令薙髮匠當街去交地甲送回交家長嚴加管束○府署已革書吏葉小香嗾令龜鴇趙獃子繕禀投憲轅控候補知縣李書棠大令誘妓捲逃等情經吳縣田明府訪拿到案笞責二千下荷以六十斤巨枷押令游行街市葉平日烟癮甚大受杖之後兩腿潰爛步履維艱未及遍游早經僵臥當由看役禀知明府明府飭提察騐見其病已沈重諭令暫免游街延至晚間遽爾斃命明府得報飭傳其母領回棺殮 
[上海官塲紀事]  
　　昨日新委馬路工程局員包鴻卿明府趨詣道轅謁見蘇松太兵備道袁海觀觀察並赴上海縣署拜會縣主汪瑶庭大令均略談半晌而别○山東撫憲張大中丞委候補縣趙和齋明府督解賞欵銀若干萬來申投道轅交納道憲袁海觀觀察卽如數付給各銀行○四川總督奎樂峯制軍委試用知縣蔡元臣明府督解京餉銀若干萬兩取道申江航海北上昨日抵埠後卽赴道縣各署投刺○江蘇候補縣金緒初明府奉藩憲陸春江方伯委令來申向道轅領取硝磺昨日抵埠卽趨詣道轅謁見道憲袁觀察大約日内卽當回省也○漕運會辦沈逋悔明府江蘇試用知縣孫駿生明府靖海巡船管帶黄易池守戎寶山河鹽同知陸司馬桐華均於昨日詣道轅謁見道憲袁觀察○本城小東門稽查委員范少尹旭廷廖少尹瀚清同於昨日詣縣署謁見縣主汪大令面禀要事 
[能員奉調]  
　　本邑南市馬路工程局總辦翁子文太守係福建候補知府現經兩江總督兼南洋通商大臣劉峴莊宮太保奏調歸江蘇卽補前日太守已接到札文矣 
[委辦文案]  
　　本邑南市馬路工程局文案向由襄理讞政之余克安叅軍兼辦邇者叅軍調辦江海北關差所遺文案一席經蘇松太兵備道袁海觀觀察札委包鴻卿明府家吉接辦並兼襄　事宜昨日已到差視事矣 
[收埋路斃]  
　　前晚本邑小東門外法界捕房後忽遺有無名男屍一具年約四十左右身穿白布緊身短衫元色布緊身棉襖元色布馬甲藍布作裙黑布雙梁鞋巡街捕見之報知捕房捕頭令包探報請同仁輔元堂備棺收殮發壇暫厝 
[火未成災]  
　　前晚美界漢碧禮路萬和煤炭店不知緣何失火幾致燎原幸店中人併力救援始得熄滅然左右鄰皆已受驚不淺矣 
[上海縣署瑣案]  
　　木工孟壽生被同業周桂堂戮斃由法租界公堂讞員杜枝園大令將周送縣縣主汪瑶庭大令於前晚升堂研訊周供小的實姓顧名桂生年二十三歲去年孟壽生向小的兩次强借洋銀二元本月十九日又强借五元小的未允至二十二日孟稱如明日無著定不干休延至二十三日伊果糾黨五人衣袋内藏有利器向小的行兇小的知其來意不善遂乘互扭之際濳取其刀連戮兩下以致身死大令問先戮何處答小的已記憶不清矣大令飭釘鐐收禁外監聽候詳請上憲核辦○耶穌教倫敦會堂被賊竊毁籬笆由教士某君報縣請緝大令飭傳虹口二圖地保朱楚卿到案訊供朱保禀稱倫敦敎堂包與某作頭編圍竹籬前日作頭來尋小的報稱失去細竹十八捆柱木二十八株旋由教士告以柱木未失僅失細竹若干小的允卽緝查惟木竹均由作頭派人看守聞之看守之人云係江北人竊去不知伊當時何以不追殊不可解大令諭令赶緊協捕查緝不得違延○寡婦邵楊氏控西式木器店主林榮祥掘壞祖墳等情大令研訊之下四圖地保林少卿禀稱林榮祥將地賣與工部局小的曾向單契上蓋戮不知其中尙有别情陳世榮供稱小的在林榮祥所開店内執業店主有病不能到案故浼小的代質邵楊氏墳地本係林祖遺之産因與邵親戚故允邵借厝屍棺其地計共一畝五六分近者工部局董欲劃出一半開築馬路以故由氏立契售銀邵楊氏供稱道光末年先姑價買林姓地數分安葬棺木十四具今被林榮祥掘墳盜賣故由小婦人檢呈原買契叩求察奪大令判令林榮祥貼還邵楊氏洋銀六十元將棺遷葬取具遵斷切結存案 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示徵畝捐]  
　　廣州訪事友人云粤省創行田畝捐近已釐定章程設局開辦本月某日番禺縣錢大令出示曉諭曰案奉大憲札行按糧捐輸一事前經將奉發告示於城廂内外張貼及札發各巡司飭役在通衢街市處所遍貼曉諭在案查此次所辦畝捐奉行詳定章程按糧捐輸係照額征地丁銀米徵價完納鄉銀之數加三成作爲捐輸如縣屬地丁一項向章每徵正銀一兩連耗羡小費實收銀一兩七錢應帶收二成捐輸銀五錢一分每銀米一石徵價銀五兩八錢應帶收三成捐輸銀一兩七錢四分每折色米一石徵價銀六兩應帶收三成捐輸銀一兩八錢屯米一項前衛每石徵銀三兩四錢九分應帶收三成捐輸銀一兩零四分九毫左衛從化所每石徵銀三兩六錢二分亦應帶收三成捐輸銀一兩零八分八釐於光緒二十八年壬寅起收捐現在開徵錢糧伊始合就出示曉諭爲此示仰屬内紳耆業戸及客籍另甲人等一體知悉爾等凡係完納光緒二十八年分錢糧銀米應卽帶完捐輸銀兩務須糧捐併納不准完糧而不完捐亦不准完捐而不完糧更不准以向完糧銀分完糧捐幾成各留尾欠如係帶完二十七年以前舊糧無庸補交三成捐輸銀兩至坦餉補陞銀米一項歸入沙田案内每畝抽沙捐銀二錢此次按糧捐輸無庸再繳倘有徵收司事藉勢加收或於業戸完納光緒二十七年以前舊糧銀兩民捐屯米混收三成捐輸許卽禀明究治其各業戸隨糧完繳三成捐輸銀數卽於糧串上加戮蓋明帶完捐輸銀若干以歸簡便而免需索各業戸等務卽遵照所定章程踴躍輸將愼毋懷疑觀望切切毋違特示 
[馬路工程局紀事]  
　　東洋車寓主沈少棠扭車夫陶有林湯扣子至馬路工程局總辦翁子文太守倩襄獻委員黄衡堂二尹研訊沈供小的係海門人在南馬頭開設車寓已歴多年陶前於二月初四日向小的租車一輛後小的陶已謀他業將車另租與湯扣子不料湯竟將車賣去小的向之理論有人介紹令賠還車價洋銀六元今日向之索賠竟與小的尋釁求賜究追陶供小的向沈租車旋於次日爲人挑泥沈遂將車另租與湯迨小的向沈取車沈稱已被湯賣去湯供小的係南通州人駕舟爲業日前在沈處租車一輛後欲回家缺少盤費故將車賣與楊姓二尹斷令付還洋錢六元以杜紛爭○前日南市電燈廠内工人某甲失去一鋪蓋疑同廠工人張福仁所竊扭至工程局請究襄讞委員黄二尹研訊之下張堅不承認二尹限二天内帮同查緝 
[英美租界公堂瑣案]  
　　粤婦王春梅竊取陳瑞瑛家金首飾等物交老巡捕房式老夫吳阿德質錢被陳查悉訴諸捕房捕頭令包探劉阿炳將王吳及同黨李來珍周阿海一併拘解公堂讞員張柄樞司馬商之代理英繙譯迪君判將春梅鞭背二百下管押二月吳責手心三百下管押一月李周從寛釋歸贓給失主具領○日前章四泉竊取積出書局機器售與蔣榮昌經某包探解案司馬飭押候提到收贓人再核昨由某包探將蔣榮昌章四泉解案司馬判責章三百板管押三月蔣罰洋銀二十五元○陳阿友竊取陳阿四家衣服經包探竇如海拘解請究司馬判責三百板管押三月○積竊吳寶元竊取唐怡寶家洋傘衣服由某包探解案請訊司馬判責五百板○包探李星福解積竊張阿富至案司馬判責五百板管押一年○鴇婦朱劉氏控妓女林寶仙背人逃至濟良所請卽訊懲司馬研訊之下朱鴇供寶仙係小婦人所生貧無聊類故令作賣笑生涯寶仙供小婦人不願爲娼求恩發濟良所擇配司馬准之○妓女高巧林前因不願爲娼投控公廨司馬飭配陳士林爲妻日前鴇婦高吳氏以巧林仍在外賣娼訴諸捕房捕頭派包探趙銀河解案請究陳延律師侯魯公聲稱高鴇素性兇暴巧雲不堪其虐是以奔投案下求准從良現在並無爲娼情事司馬飭將巧雲仍交陳領回取具高鴇攺過切結然後開釋 
[法租界捕房瑣案]  
　　鄭勝才前薦陳雙寶至公館馬路水萬慶鐘表店爲夥未幾卽竊表十九枚乘間逃逸店主水沈氏將鄭扭送公堂迭奉讞員杜枝園大令訊供押追旋由水沈氏至杭州陳父所開鐘表店查獲質劵二紙携回上海向某押店贖出原贓尙少表五枚昨日大令蒞捕房水沈氏訴稱所失之表均由主顧囑修現在屢來索取實難回覆求卽嚴追大令提鄭覆訊飭氏核計所失共值若干責令鄭照數賠償○積竊喬長生王阿榮陳慶永均由包探解奉大令訊供判各枷號一月昨已期滿命將枷開去各責三百板然後釋出○流氓王阿大張阿寶冒充絲卡巡丁向鄉人王桂生藉端勒索控奉大令訊供判將王枷號一月期滿責釋張責三百板卽行斥釋○偷兒董阿東行竊松板經包探解奉大令訊供著苔責二百板從寛開釋 
[美租界捕房紀事]  
　　昨晨甬人楊阿全投捕房訴稱流氓楊少三借端詐去洋銀若干元請爲追究捕頭令包探錢榮堂前往查明然後解送公堂禀請讞員張柄樞司馬核辦○昨晨小竊葉阿堂潛至蘇州河中某姓航船中竊取衣物携之登岸適爲包探劉杏卿所見連贓帶入捕房捕頭令押候轉解公堂禀請讞員張柄樞司馬馬訊究 
[江西官報]  
　　知縣葛明遠禀謝提前酌委一次行知惲金臺讞局帮審王祥第往豐城查案倪望嶐辦滁槎卡署瑞金縣左秉鈞謝委赴任候補知府劉世芳製造廠是日動土開工項崧　神岡山卡知縣余靖解餉赴上海倪久昶往九江　資縣丞唐樹楠往九江公幹署貴谿縣黄錫光捐升請咨引見該印務以候補縣馮用霖酌委署理又署宜春縣楊國璋期滿更替以正任萬安縣劉步元署理又署分宜縣王之楨期滿遺缺以提前拔委胡宗濂輪委署理王濬道禀謝提前酌委優缺一次指分從九史久俊禀到黄席珍禀謝課吏館記大功三次並酌委一次正任分宜縣馮全琮謝咨進京引見知府徐元霖點給威武營餉宋廷樑會辦軍裝所方霆調查惠民門城防聨震總查七門城内保甲州判盧來源測勘濬湖事務華桐帥元銘詹光斗翟鳳儀鄭季相何敬釗桂森李啓煃俱課吏館肄業陶鈞提前酌委一次潘紹誼辦玉山卡新選贑州府劉敬山指分知府張耆年府照李芬縣丞任昞何忠幹但禀到道庫陳繼祥謝過　判班孔昭熙解鹽餉往金陵揚州試用道沈銘照由京騐放來省攺指分知府吳榮成禀到李啓煃洋務局委辦文案謝啓源發審局又營務處南康縣相安司顧丙倬飭赴准訓浮梁景德司新任所遺相安司汛務以請補斯缺賀鍾濟先行署理星子縣左秉鈞缺事回禀謝補豐城　行知　寛濟往廣信府屬查土藥印花金盛秋往撫建各府屬會辦土藥捐務侯青照李嘉分　酌委一次方履中接辦撫院文案尹光勳酌委　道首領一次王明馨辦武寗保甲署宜春黄圃司陳慶榮萍鄉典史孫新令俱謝委姚廷棟往九江就醫余鎔制辦湖口卡回宋廷樑樂平公幹回王朝賀高肇康俱讞局委辦發審差張鼎銘騐收沙河廟堤工徐紹榘辦硝石卡李興邦往萬載公幹羅廷楨就近禀到知府趙椿年辦省城外厘卡吳城同知王儒楷監修新建圩堤萬載縣張壽齡缷事清理交代回易煥鼎接辦撫院文案王褘第往豐城查案何文炬發審局學習朱鳴球提前酌委司道首領一次 
　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
