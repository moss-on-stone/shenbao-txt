# 1902 - 39 - 4910351

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○　芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[新歲偶閱時憲書率書於後]  
　　指椿樹而紀春秋騐蓂葉而知晦朔此開闢之初盹盹悶悶其風俗固非後世所能及也自黄帝使羲和占日常儀占月臾區占星氣伶倫造律吕大撓作甲子隸首作算數容成綜此六術而著調歴此爲後世言歴學者之祖至夏商周三代迭興或建寅或建丑或建子天地人三者皆曾以爲歲首而孔子與顏淵論爲邦之道則以夏時爲最正後之有天下者皆遵用之迄今五千餘年雖歴法屢變而終不敢易其說惟考元世祖至元四年西域人札瑪魯鼎撰進萬年歴頒行天下明洪武十五年詔吳伯宗與翰林李翀同譯回回歴與大統歴叅用此蓋西人歴法入中國之權輿迨明之季年利瑪竇傳其師歡几里之學携其書航海東來徐光啟李之藻等又爲之潤色於是西法盛行譚歴學者皆謂與中國昔時之法較爲密合本朝世祖章皇帝順治元年以西洋新法推算精密詔用之二年書成以太宗文皇帝天聰二年戊辰爲天正冬至子正起算周天三年六十度度法六十分每日九十六刻刻法十五分其朔望節氣時刻太陽出入晝夜長短京師與各省皆依北極高度東西偏度推算康熙三年復用舊法既又嫌其不密用回回法七年命傳集西洋人與監官質辯測騐正午日影明年遣大臣赴觀象臺測騐遂令西洋人治歴其時時憲書函面載欽天監依西洋新法字旋去之十三年新儀成雍正三年律歴淵源成以欽天監無可治理之處其治理歴法之銜改爲監正有滿漢監正滿者掌印漢者用西洋人有賜爵至侍郎者如南懷仁兼工部侍郎戴進賢兼禮部侍郎其餘監正監副如劉松齡鮑友管亦皆西人居多嘗閱陽湖趙雲崧觀察簷曝雜記謂其幼時所見時憲書尚有湯若望南懷仁等姓名今檢查所頒歴書管理欽天監事務者爲和碩禮親王此外監正監副皆係滿人而並無一泰西人士厠乎其間殆中國所學漸精故不必借才異國以資臂助與夫歴法古疏而今密中疏而西密此固盡人所知而無容諱飾者惟中國自用夏正建寅爲歲首雖其間置閏定朔未嘗不聚訟紛如然一歲終始與月之盈虧時之寒暖皆合於民間日用最爲利便今東西洋各國大都沿用羅馬教皇之歴每歲正月朔在中國冬至後十一日俄羅斯則因與教皇不合别造一歴此外猶太土爾其皆用回回歴法置朔與各國亦有參差雖其於星度日躔推闡至爲微密而春秋冬夏四時每歲未能吻合太隂之盈朒亦不與朔晦相符此則法雖奇而用實未盡便者至中國時憲書每日皆載有宜忌之事考之西法此說無聞卽稽之中國諸史之言歴者亦不載此悠謬之論揆其說之所起必係庸惡陋劣之術士借此以炫惑愚民司歴之無識者遂亦襲謬承訛珍爲秘笈明洪武中解大紳曾上封事曰治歴明時授民作事但申播植之宜何用建除之謬方向煞神事甚無謂孤虚宜忌亦且不經臣料唐虞之歴必無此等之失語極明快此亦今日搢紳士夫所不可不知者至若末葉之紀年遼宋時皆載一百二十甲子蓋欲使壽享期頤者亦得見所生之年嗣後不知何時改用六十甲子至本朝　隆三十五年頒三十六年時憲書高宗純皇帝命增列一百二十年以符籌考之數今檢查民間所用本止列六十行而以六十歲至一百二十歲並列於下俞理初癸已類稿謂當時監中因惜紙起見理或然歟若夫所載節氣時刻除中國順天府及各省外兼及朝鮮琉球諸處蓋當時皆中國藩服必俟鳳歴遥頒始足爲敬奉正朔之證據今則海外屬藩大半淪入異域此則一開卷而又不勝盛衰今昔之感也 
[本館接奉電音]  
　　昨日午刻京師飛電傳來上諭一道敬謹譯登○正月初五日内閣抄奉上諭魁斌善耆著管理行營事務欽此 
[訂約互保]  
　　華歴新正初五日英京倫敦來電云中國光緒二十七年十二月二十一日英人與日本訂立約章畫諾其上大旨謂我兩國須保護國於東方之中國及高麗永遠平安毋使他人割據土地倘有兩國合而侵侮一國則我英日應出而禦之其約以五年爲限如或限内欲將此約註銷則須先一年知照泰西各日報聞之深爲嘉許謂如此互相關注可卜東方一帶不致禍結兵連矣 
[宣布約章]  
　　華歴新正初五日日本神戸來電云日本内閣總理大臣桂子爵太郎於本日蒞貴族院當衆宣言曰日本明治三十五年一月三十日即華歴去年十二月二十一日我國出使英國大臣與英國執政者在倫敦訂立互保中國高麗疆土完全無缺之約章刻已由兩國朝廷核準矣 
[俄人借地]  
　　日本某日報譯登高麗來電云俄國簡駐高麗使臣某君白諸高政府欲借馬山浦附近希烏港口永遠屯駐海軍東歴二月四日午後三下鐘時高王命世子妃之兄閔泳璇及李容翊等人與俄使互相商榷如何定奪刻尚未得而知也 
[美人購地]  
　　日本某日報譯登英國倫敦來電云美國上議院諸顯貴議以美金五百萬圓向荷蘭國家購取所屬西印度烏賢司托伊痕其司島刻已互相决定行將見諸施行矣或曰烏賢司托伊痕其司島係丹墨國屬地前已由美人備價購回此次另向丹人購取三島一爲托麥司一爲耶痕托苦洛伊幾司一爲其摇痕計共民人三萬名口在薄托利誇迤東 
[簡使賀英]  
　　聞之京師友人云今歲英皇加冕之期各國俱應派員往賀中國朝廷已於去臘簡定慶親王之子貝勒載振奉國書前往矣 
[美兵撤退]  
　　聞之京師友人云午門内向有美軍千餘名將各衙門及朝房占據去歲嘉平月之杪以新正 
 
 

Page 2

 
 
伊邇應行朝賀典禮朝房在所必需遂傳知各管帶官定於二十日以後一律將兵退至城外 
[獻歲上儀]  
　　聞之京師友人云去冬十二月二十九日皇上親詣堂子行禮所有祭品及應行禮節先期敬謹備齊並由步軍統領督飭八旗兵丁自東華門至南池子堂子前按叚鋪平御路屇時鑾儀衛飭傳雲麾使冠軍使校尉承值各差毋得違誤至内務府造辦處則飭傳如意館官畫匠繪門神并由南書房書就對聯糊裱成副二十五日分給各禁門敬謹懸掛 
[直督回轅]  
　　天津直報云去冬署理直隷總督袁慰庭宫保秉節入京襄理政務近日天津之事已與各使議有端倪因於臘月十三日請訓陛辭十四日乘火車回省 
[外務部司員題名錄]  
　　昨得京師友人手畢云外務部四司各司員并各項烏布業於去臘由慶邸與王夔石相國公同酌定計和會司掌印郎中樸仁山壽主稿郎中徐悅陶承焜帮掌印兼庶務司主事鄒紫東嘉來帮主稿員外郎保久山恒帮掌印行走主事陳徵宇懋鼎帮主稿行走主事緒鴻臣儒行走候補員外郎吳少渠蔭培行走候補員外郎王仲午榮先行走候補郎中聯世五昌考工司掌印員外郎雷譜桐補同主稿郎中傅蓮峯嘉年帮掌印兼榷算司郎中並兼司務廳掌印松健喬年帮主稿員外郎恒子友文帮掌印行走主事存子孚格帮主稿行走主事李梅坡清芬行走候補員外郎阿厚田克敦行走候補主事曾霽生述棨榷算司掌印郎中童瑶圃德璋主稿兼考工司郎中關詠琴以鏞帮掌印主事唐蔚芝文治帮主稿員外郎王丹揆清穆帮掌印行走員外郎應亮伯瀏帮主稿行走主事凌逸帆萬銘行走候補主事江紫葭慶瑞行走候補員外郎奎祿豐佑行走候補主事全與九齡庶務司掌司郎中周鏡漁儒臣主稿兼和會司員外郎汪伯唐大燮帮掌印郎中何雲帆兆熊帮主稿員外郎存菊莊善帮掌印行走員外郎朱伯平有基現方出差雲南署帮掌印行走候補郎中長光甫暉帮主稿行走主事章甓齋士荃行走候補員外郎王厚軒昌年行走候補郎中靈博珊垢行走候補郎中陳筱山本仁司務廳掌印松健喬年 
[振興商務札]  
　　欽命山東撫提部院爲札飭事照得各國競稱富强金賴商務官府提倡於上商民聯合於下講求貨殖一意振興爭勝騁長幾無止境中國風氣未開不以商務爲重官商隔膜利源外溢以致出口貨物日少進口貨物日多無形折閱歲逾萬萬東省民貧地瘠商貨尤形壅滯如不設法補救其何以紓民困而恤商艱本部院日夕籌維特創設商務局委派該道等先在省城舉辦次則推及各府州縣水陸商埠陸續擴充大要不外乎保護商民提倡商業推廣商利通逹商情諸大端果能上下一心實力奉行全省商務自不難蒸蒸日上内以之厚生計外以之塞漏巵四民富饒國本自固富强之效由是而基現經本部院擬定簡明章程二十四條隨文札發札到該局卽便遵照出示曉諭認眞舉辦務須掃除官塲積習俾官商聯絡一氣呼吸相通痛癢相關以收實效而廣公利本部院殊有厚望焉仍將遵辦情形隨時禀報查考毋違切切此札計札發商務簡明章程一本一本省行業不齊商務受虧匪淺應按各項貿易分行齊集每行各舉董事一人以期上與商務總局可以禀承下與各該行業可以籌議務使分者能合散者能聚彼此聲氣聯絡互相維持並由各行籌設公所各一處與鹽業錢業之有公所者同作爲該董事與該行商因公會議之地遇有商會應議事件卽由各該董事訂期集議一各董事中又須公舉總董事二人遇有重大緊要事件由總董事赴商務局商同妥籌禀候本部院批示遵照一凡公舉公議事件以衆人意見相同者爲定如有眞知灼見確與商務有益爲衆論所阻撓者准其禀明商務局聽候覆核酌奪辦理一各董事每屇朔望必須會集一次討論商務利病遇有窒碍不便之事准其禀局設法改除其尚待振興提倡者亦准禀局籌辦一各行現未設有公所者准其暫行在商務局會議事件一在會各商家如有貨物壓本需貲周轉者准請董事數人聯名出結公保禀局籌貲貸發許其酌認官利俟貨物行銷後卽行歸欵不得飾詞宕延一商務中如有興大宗貿易需本過鉅商人力有不逮准由衆董事議定禀請商務局察勘如確係有裨商務能興巨利而著明效者亦可酌籌貲助一商家財産訟案不許逕赴有司衙門以免拖累須先請董事評議如董事未能了結再赴商務局申訴由局委員秉公調處如無行無董各業准其逕赴商務局控訴至評議調處各案倘有理曲者恃頑不服或逃匿不來即由局發縣追懲並按月分案摘由呈報本部院查核一如有土棍吏役訛詐凌壓商民准該商赴局禀訴由局委員查明實情卽派局差拿交地方官懲辦如地方官袒庇瞻徇卽禀請本部院查辦章程未畢明日續登 
[續贛省興商]  
　　一江西煤礦所在皆有而煤質以袁州各屬曁樂平縣所産者爲佳上種曰顃煤可供輪船幾器之用並可鍊焦鎔鐵鑄器其民間炊爨所資曰白煤曰硬煤曰末煤又工匠所用曰鐵煤産於萍鄕宜春分宜新喻廬陵金谿豐城餘千等邑與廣信府屬苗旺者平岡則現於地面高山亦不過一級之深卽可見苗似此工本不大採取無難但開挖者概係貧民出力殷富不願出貲以生民日用之需地藏自然之利任其廢棄殊爲可惜亟應檄飭地方官切實開導邑紳倡議集股開採爲民興利如慮滯於行銷本局定當多招商販或酌借貲本運售出江至於應完稅課則酌收總捐不准釐卡留難横索以示體恤一各廳州縣物産以何者爲最良何者爲最旺出口之貨何物至何埠行銷爲最暢進口之貨何物在何市發售爲最多凡各州縣轄境所出土産何物係民間生業何物約值價銀若干飭由各地方官逐件詳細查明限兩月内造册報局查核一江民製造除瓷器布疋精巧工緻外他如義武等州縣之茶饒　各屬邑之糖新昌萬載各鄕之紙或粗而不細或濁而不清皆由故智自封不知取法乎上以致貨低價賤獲利甚微如有良工刻意研求仿照西法製造開通風氣俾賤者轉而爲貴低者轉而爲高本局定當優給奬賞並予以享利年限以示鼓勵一商民中如有强幹善於經營之人能興辦大宗貿易需本過鉅驟難措備經衆紳董斟酌籌議確有把握可獲大利禀知本局查勘情形果係有裨商務左劵可操者准其邀保酌認官息借給貲本限期歸償一凡商民借存人貲本及集股夥開行店者如果暗蝕貲財私挪股本託名虧折倒閉捲逃被累人先告之商董妥爲調處倘不遵處准邀商董控局傳訊確實遵照部章勒限追繳逾限發交地方官分别擬罪追欠於繳到欠欵内酌提十分之一歸局充公其避匿不到者卽行查封家産備抵並行文通緝務獲究辦一商家如有錢債糾葛宜先投明商董查詢曲直妥爲評議排解如或不遵再赴商務局申訴其未經舉有董事各商若有爭競准其徑自赴局控告由委員秉公調處倘有刁商理曲不服或避匿不到卽由局發縣追懲一凡以低僞貨物假冐招牌仿　有礙市面銷路及本人聲名生業者經本商查獲扭投商董赴局控告一經審實卽發地方官按照詐僞律分别懲辦一凡商業行戸不遵商規藉勢爭利把持市面經各董事勸導如敢怙惡不悛准卽赴局禀究按律分别罰辦罰欵歸公一凡地棍衙蠧欺壓商戸滋閙市廛挾賒强買准受害之人赴本局禀訴由局委具查明實在拿交地方官懲治一大宗商販與正經賈主過卡完釐無不遵章惟有押載幫夥及市獪奸商慣賄司巡熟識門徑一船之貨頭卡分票以便次卡抽匿已稅之錢護票少塡希圖騐票减收甚致勾串繞越私通賣放種種弊商均干例禁嗣後各業務卽整頓商規嚴束幫夥杜絶奸商舉凡貨船經過釐卡輸一錢必須一錢歸公切勿受人愚弄空費枉化致絀正課倘敢仍蹈前轍定卽查傳訊究與受同科一各釐卡業經革除積弊禁收紅錢几經過貨船除照數遵完釐課外倘有司事巡丁扦手藉口添載隱瞞留難需索准被擾之商遣夥馳赴本局控告立卽由局移提司事扦巡交發審衙門審實追贓給還仍按情罪輕重分别懲辦以昭炯戒奉批據詳已悉所議章程均尚切實可行仰卽分别札飭曉諭俾衆周知仍移牙釐局知照此繳 
[釐務擇人]  
　　武昌訪事友人云卾省各釐局向用司事經理近由端午橋中丞札飭改用候補佐雜人員一時應官聽鼓之人趨之若鶩 
 
 

Page 3

 
 
湖廣總督張香濤宫保以若輩賢愚不一易滋弊端爰檄飭武昌府梁集菴太守傳至牙釐總局扃門考試拔其尤者以次派往各釐局當差蓋亦實事求是之至意也 
[會令撤任]  
　　紹興訪事人云正任浙江會稽縣俞振巖大令貽悞塘工經上憲撤任署任之程輔堂大令擇吉去臘十七日捧檄履新大約俞大令算清交代後即當馳返省垣矣 
[防患未然]  
　　紹興訪事人云紹郡大嵐山毗連寗台二府分隷七邑後枕大洋中有四十八堡風俗强悍類多以刦掠爲生去歲大吏嚴行剿辦後派有勇丁數百名常川駐紥始得安謐如常迨歲杪裁汰一空府尊熊再青太守深恐死灰復燃商諸紹防統領王副戎按營挑撥精壯十名編爲常備巡軍就山前扼要置戍蓋亦防患於未然也 
[保定官塲紀事]  
　　天津直報云去冬十二月十三日直隸藩司周玉山方伯牌示轅門調署正定府同知沈守誠久不到任應卽撤銷飭准補是缺之張錫藩前赴新任署臨榆縣知縣俞良臣調署邢臺縣知縣遺缺准請補廣平縣韓景儒署理代理唐蛐縣知縣沈其康調省差委飭新補東光縣王安定署理○直隷臬司周瀚如廉訪前曾隨駕入京旋於去臘十三日之晚乘火車回省○保定府陳太守本於去臘十四日由京乘火車回省○省城振撫局設在城内南街中州會館中業已於去臘某日開局辦事矣 
[卾省官塲紀事]  
　　武昌訪事友人云去歲卾省大計各員被　落職者由藩司瞿賡甫方伯分别委員接署計咸豐縣員缺委吳大令應丙署理棗陽縣平林店主簿委徐叅軍立煩署理利川縣縣丞委吳叅軍彬署理襄陽縣吕堰巡檢委吕少尉培元署理均于臘杪分别飭知○湖北督糧道譚伯成候補道扎鳳池兩觀察均因捐助卾省振捐奏蒙恩賞二品頂戴去臘某日同赴兩院禀謝寅僚聞之咸往稱賀○候補通判金峙生别駕捐升知府尚未赴京引見卽蒙督憲張香帥札委總辦善後局文案已於去歲之杪到差矣○去歲卞大令斌孫辦理富池口釐金收數有贏撫憲端午橋中丞深爲嘉許札飭調辦武穴釐局以示鼓勵大令奉檄後卽於臘月某日來省禀謝大約不日即赴差視事矣○去臘鸚鵡洲竹木　捐局某委員瓜期届滿由督撫憲會委王直刺常馳往接辦 
[贑省官塲紀事]  
　　南昌采訪友人云江西南昌府查蔭階太守因去年五月洪水爲災小民蕩析特禀明大憲督同各僚屬平糶米榖以救哀鴻旋復煮粥振之全活民命甚衆撫憲李勉林大中丞深爲嘉許札飭藩司柯遜菴方伯記大功三次以示褒榮○江西撫憲李勉林大中丞遵旨改書院爲學堂特調東鄕縣張督儼明府至省垣悉心辦理務期有利無弊欵不虚糜大約今歲新正明府卽當交卸回省矣○升任江西臬司明華廷廉　交卸九江關道篆務後於客於臘月十三日行抵省垣擇吉十七日接篆視事○課吏館肄業之知縣葛大令明遠吳大令孝愷向大令步瀛何大令敬釗李大令啓煃濮大令賢懋李大令嘉芬桂大令森張大令鼎銘何大令榮煇汪大令鴻鄭大令季相周大令銘忠詹大令光斗州判華州佐桐通判帥通守元銘俱於去冬十二月某日放假蓋因年終照章散館也 
[東報譯登]  
　　日本長崎訪事友人云去年東歴六月十六日即華歴五月初一日美國暇何齊來暇輪船由香港駛赴薄耳納哇島中途忽遇暴風漂流海面者八十日直至九月六日始抵島外那猪冷海口船上水手十一名均係日人糧食告盡歴一月餘迨得食後中有四人卽時斃命其餘七人中惟四人尚克支持遂送至新加坡日本領事館貲遺回國三人則已衰弱不以起立矣海外風波誠可畏哉○日本機器所紡棉紗向來運銷中國獲利甚豐自孟買紗盛行其利遂爲所奪致日本各紡紗廠時有倒閉及抵押與人之事近日業此者方會議善後之策尚未知何所適從也 
[京師歲事]  
　　聞之京師友人云去臘戸部將所放各欵一律放完二十五日午刻經那少司農監視封庫俟新正初十日開庫時先收太平關稅銀以應太平之兆○五城司坊所有一切詞訟案件例于封印後清結係呼之爲恩城去年五城公所定於臘月二十五日將覊禁人証取保回家過年誠恤囚之美政也 
[孤山放鶴]  
　　杭州采訪友人云去臘年關伊邇鄕人之入市購物者紛至沓來匪徒每混入其中一試胠篋探囊手叚保甲督立周庚五觀察有見於此諭令各總巡轉飭分巡員弁次第按叚稽查自二十一日起至年終止添雇巡丁若干名日夜輪流邏察省防統領李鳴九觀察亦派委哨弁督帶勇丁數人梭巡市上如有犯者送入縣署嚴懲○嘉平之月杭州府宗子材太守以風寒露冷宵小繁興限令各街巷栅門每夜二鼓時下鑰除各署緊要公事及民間延醫接穩外概不放行一面出示通衢凡擔賣食物之人定於二砲以前收拾歸家店鋪亦於二更時閉門安睡倘敢不遵立提重究○協濟公司善後彩票由富商余某集資開辦去歲曾禀經浙江巡撫任大中丞批准委候補道萬砥莊觀察督理一面出示嚴禁奸民私設小票騙取貲財○每屇年終各衙署公差輒向店鋪婪索節包雖爲數無多而此往彼來騷擾殊甚前臬司趙廉訪查知其事飭縣會同保甲局嚴加禁止有犯必懲去臘湍靜臣廉訪查照成案會同保甲局督辦周觀察札飭仁和錢塘兩縣主及三城總巡派差逐叚偵察各分巡員弁亦帶同巡勇認眞查緝以安閭閻 
[總巡禁賭]  
　　昨日保甲總巡朱森庭明府查得城廂内外各處賭攤依舊大張旗鼓爰繕發簡明告法飭各鋪地甲挨叚曉諭其文曰照得抽頭聚賭實屬有害地方現届五日年過禁止擺設賭塲倘敢仍前抗違提案立卽桁揚合行出示曉諭其各凛遵勿忘 
[通衢揮刃]  
　　前日盛汪氏投上海縣署呼冤縣主汪瑶庭大令升堂研詰氏稱小婦人被堂姪盛得奎糾同流氓葉阿二逞强攔路搶去票據洋銀六百元大令諭候拘盛訊明以便核辦迨傍晚氏子紀昌行至本城邑廟前與葉阿二遇意欲扭入署中葉振臂一呼卽有惡黨劉咸生者掣出利刃將紀昌戳傷痛極踣地路人見已釀成血案相約將葉劉扭解至縣適大令已赴松江賀歲由署中人發收自新所候請典史趙敬臣少尉騐明訊鞫 
[法界火警]  
　　前日將晚六點鐘時駐紥法國新闢租界顧家宅左近之法兵營内不戒于火致兆焚如法界捕房聞之急驅洋龍往救逾時而熄計共焚去草舍四間營外西酒肆亦遭殃及所失貨物約值千金 
[英界火警]  
　　前晚兩點鐘時大馬路福建路轉角處一百八十號門牌不戒於火瞭望臺上既鳴鐘報警卽經救火會各西人馳往施救閱時始熄計焚去怡成永洋貨店易安廣東茶館李順昶電燈店共房屋六幢 
[美界火警]  
　　昨日午後三點半鐘時美和界北山西路某姓家忽然失愼火燄上騰經救火會各西人驅皮帶車前往救援得卽熄滅計焚去房屋三間 
[來方照登]  
　　此方名錫類散專治爛喉時症及乳蛾牙疳口舌腐爛凡屬外淫爲患諸藥不效者吹入患處瀕死可活象牙屑焙三分珍珠三分飛青黛六分梅花冰片三釐壁錢俗名喜窠兒又名壁喜窠二十個用泥壁上者木板上者勿用西牛黄五釐人指甲五釐男病用女女病用男分别合配研極細粉密裝瓷瓶内勿使泄氣用時吹入患處此方尤鶴年附載於金匱翼云張瑞符傳此救人而得子故余名之曰錫類散功效甚著不能殫述王孟英每稱此方靈騐載於温熱經緯有力者配合送人功德無量 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　去臘徐談氏控夫弟徐增祥强分房産縣主汪瑶庭大令研訊之下氏供小婦人係徐某之側室家主在時曾撫一　蛉子今春家主逝世遺有房屋十餘間零剪店一所堂弟增祥欲將伊四歲之子承嗣小婦人與正室陳氏允之議定每月貼洋銀四元爲　資　增祥强欲將房屋對分小婦人與正室撫育女兒五人恐難活命至零剪店前由增祥經管今已閉歇叩求恩斷徐增祥供小的不敢與嫂嫂　分房産實緣嫂嫂到小的家吵閙不堪擊毁鍋灶章秀堂供小的與談氏之夫爲友且是同對增祥邀令盤查店内存貨後又勒令小的向談　勸分家産小的答以不便干預家務致被牽涉到案大令向增祥申斥再三飭令具呈切結不許爭閙○虞燮昌控陳錫卿騙單賴欠等情大令提陳研訊虞供小的租陳房屋四間開設雜貨店陳屲小的借貸洋銀並賒欠貨物共積至一千零數十元將房屋方單作抵繕立借據兩紙除一紙五百數十元已還外尚有五百元一紙前月錫卿串一西婦來索方單一閱掯勒不還反唆伊父投英美租界公堂控小的誘賭勒據借據上有　五保頭圖地保孫順錗蓋戳呈乞究追孫順卿供陳是否借虞洋銀小的並不知悉據上圖章亦非小的所蓋陳供小的年十八歲虞租小的家門面開店旋與其妻誘令小的抺牌初言以瓜子爲輸贏小的輸至二百粒虞以一粒作洋銀一元勒逼小的書借據兩紙每紙一百元迄今五六載利上加利積至一千餘元去年被父親查知還過五百元因虞稱借據已失一紙故僅還一紙另立收清據今特呈閱大令閱得收清據上有借據日後檢出作廢字樣斥虞妄控又以誘賭情眞喝令笞責二百板掌頰一百下借據塗銷將陳大加申斥叱令退去○錢福全控張木勝强取棉花等情大令提張研訊張供錢福全曾借小的洋銀向索不還故邀徐杏喬同去搬取棉花五包又兩簍及四包質得洋銀九元其一包及兩簍由徐杏喬賣見洋銀十元私自用去小的所質四包現已贖出交還叩求鑒宥大令飭押候傳原告到案質明再核 
[上海巡局紀事]  
　　前日有一女郎躑躅英租界中某號巡街捕冋之盤詰自言家在南市及帶往指認迄無定處因送至下六鋪巡防中局局員某君詰知女郎姓施小字樹英父名阿華家居浦東俞家橋左逝乃發交地甲留養候家屬前來認領○昨日午後保甲總巡朱森　明府特傳各鋪地甲到局諭以現在新年已過如地方上有聚賭抽頭情事無論何人必須拿案候辦如敢私行徇庇察出併懲並令嚴查各客棧不准私留婦女住宿各地甲皆唯唯遵諭而退○前晚爲初次會哨之期十六鋪巡防中局委員黄衡堂二尹預備茗點以須届時各局員交侮到來二尹延入客廳殷勤欵待良久始出 
[英美租界公廨紀事]  
　　職商熊保定控同升泰執事人嚴保純串同宏大執事人胡玉生升豐執事人王松齡侵吞巨欵揑造僞單等情讞員張柄樞司馬准詞飭差提到胡王押候訊核旋有某甲者爲之具狀保出候堂期交案○前者鄭陳氏何承恩控掮客毛寳卿欠負巨欵　司馬訊明押追後毛覓人保出具控牲康錢莊夥張桂林不付本票洋銀司馬將張提到押候補提莊主姚順泉訊核旋由張母某氏浼人調寫付興隆票毛遂於前日具結求銷司馬准之 
[法租界捕房紀事]  
　　偷兒陸阿四竊得紅銅鏡屏一架携至某押店求質適爲包探所見連贓送入捕房捕頭令押候解送公堂禀請讞員杜枝園大令訊究○王老六誘拐某姓幼孩報經包探將同居之許某及保租人王長太拘入捕房捕頭著將王老六交出昨日包探又將老六之員妻嚴氏拘獲捕頭著交到伊夫及所拐之孩以便解送公堂禀請究辦 
[美租界捕房紀事]  
　　前晚流氓瞿杏林至裏虹口蔡家浜左近吳金榮家訛詐不遂袖出利刃向之亂刺吳忿極投訴捕房捕頭見其受傷屬實令送同仁醫院療治一面派包探前往拘瞿以便解送公堂禀請讞員張柄樞司馬懲辦○前晚無賴孫阿順蔣德榮在北河南路因賭起釁互相兇毆適爲某號巡街華捕所見一併拘入捕房捕頭令管押乞丐牢中至天明釋出○昨晨跪灘賊吳三存闖入外虹口公和祥碼頭貨棧中竊取舊鐵若干携之而出適爲管門之印度人所見拘入捕房捕頭令押候解送公堂禀請訊辦 
[江西官報]  
　　廻避改指分缺簡用縣陳公度指分從九李之胥俱投文吳祖年施克勤錢之燧俱就近騐看贛標中營右哨千總黄雲高調補南康汛千總事務所遺該弁缺以贛標左營把總蔡雲嵩拔補知府張雲錦缷辦義寗荼局回知縣林熾垣解第六批漕折進京葛明遠接帮牙釐局李德利接辦永平藥庫邵逹善禀謝酌委釐卡一次杜文柄往南康催地丁祝福如解峽江等縣兵加銀兩高維陳解第五批漕折銀俱進京指分府照王銘清巡檢張權義國瑞李聯珂莫常澄陳克明徐浩俱投文孫家揀梅傳甲華晉榮孫震汪繼祖梅炳榮張繼奎查繼臯賓贊襄俱禀到委署崇義長龍司劉景韓無力赴任以祝長齡署理東鄕典史莫令儀據報丁憂以劉輔元署理署新昌典史萬華祝期滿更替以馮士俊署理弋陽縣丞韓錫鏞現奉行准部咨簽千浙江常山縣所遺該縣丞缺以建昌典史王德明調署遞遺典史缺以周澤瀋署理南昌通判董允斌禀謝酌委優缺代新建典史錢紹曾禀謝酌委釐卡南昌府照朱建勳提前酌委陳爲棣酌委供司道首領夏翊宸奬叙酌委州縣儘先　委俱一次胡宗衡解九江關餉進京林元定往高安鄭承志往建昌孫廷獻往德化俱催地丁回李召棠辦贑縣保甲瞿錫佑辦泰和緝私卡雩都典史顧楨俸滿來省禀到指分知縣周保琛先行到省縣丞龍鴞選陶　秋但照　胡炳燿王道昌錢沛恩王舜年弋銘猷俱投文程運年蔣鳳明王襄俱就近騐看南安同知胡耀斗撤省遺缺輪委名次在前之陳希曾署理代武甯縣楊焜撤省遺缺委開缺另補縣彭繼昆署理萬載縣張壽齡撤省遺缺以南城縣洪汝濂署理 
[閩中官報]  
　　十二月初五日調署仙遊縣王士駿禀見禀辭赴任知縣劉恕由湖南原籍來省禀到禀假禀銷修墓假内樂縣陳文　缷事禀到禀假委署　清縣典史沈榮禀辭赴任藩憲牌示照得請補漳浦縣白象賢已奉部覆准應卽飭赴新在供職特示初六日藩憲牌示照得署氷定縣三層嶺巡檢周光逹署事期□遺缺應以請補期缺遇缺先補用巡檢王惟經先赴署任特示初七日督憲許親詣南校塲閱看福勝等軍操演畢回院署溪口州同兼代甯洋縣張調鼎缷事禀到禀假初八日試用知府何紹堂李增霨知縣以景福俱由京騐放回閩禀到禀假調署詔安縣陳文緯禀謝委縣丞周崇理禀謝奉委營務處帮辦文案兼收發差本日到差縣丞彭源崙禀明奉委陽岐分卡典史葉復初禀明奉到札知咨補建陽縣典史禀謝藍翎五品頂戴福勝福强兩軍收發委員巡檢沈業秦由上海公幹禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
李興銳片再據在任補用道吉安府知府許道培禀稱該府係湖北雲夢縣進士由禮部祠祭司郎中奉旨補授吉安府知府光緒十一年正月初六日到任二十年因永寍會匪撲滅案内在事出力保以道員在任補用二十四年奉飭勸辦昭信股票該府認捐銀二千六百兩解司報撥旋經戸部議奏准按籌餉例核給奬叙查由現任知府保有道員在任候補加五成報捐離任歸入道員候補班前例銀二千一百六十兩核計所捐股票銀兩有盈無絀擬請准離知府任以道員歸候補班補用等情禀由藩司張紹華核與例章相符詳請具奏前來臣覆核無異合無仰懇天恩俯准將在任補用道吉安府知府許道培開缺以道員歸候補班補用以示奬勵除咨部外謹便同兩江督臣劉坤一附片具陳伏乞聖鑒敕部核覆施行再所遺吉安府知府員缺係衝繁疲難四項兼全要缺應俟許道培捐案核准由部請旨簡放合併陳明謹奏奉硃批著照所請該部知道欽此 
李興銳片再瑞金縣知縣章乃正因病請假就醫所有該縣印務查有星子縣知縣左秉鈞精明幹練堪以調署該員任内並無盜刼三叅届滿已起四叅及錢糧未完叅限將滿有關降調之案據藩司張紹華會同臬司柯逢時具詳前來除檄飭遵照外謹會同兩江總督臣劉坤一附片陳明伏乞聖鑒謹奏奉硃批吏部知道欽此 
江西巡撫臣李興銳跪奏爲勸辦江西振濟捐輸第四次造册懇恩奬叙以昭激勸恭摺仰祈聖鑒事竊照光緒二十五年四月間江西吉安臨江南昌等府所屬各縣猝被水災當經撥欵振撫並經前任撫臣松壽奏請援照湖北等省振捐成案開辦江西振捐一年藉資派濟接准戸部咨光緒二十五年七月十八日奉硃批著照所請該部知道欽此行司欽遵於光緒二十五年九月初六日開局委員分投勸辦並分咨鄰省一體勸募酌量災區輕重分撥振撫嗣因一年期滿勢難停止復經奏展一年業將所收捐欵先後三次造册請奬迢至本年五月間又遭大水被災者四十餘州縣工振兼施需欵甚鉅復經臣奏請再行接展一年欽奉硃批允准轉行欽遵各在案兹據籌振捐輸總局司道詳稱續收報捐各項銜翎加級封典貢鹽計一千一百一十名共折收實銀五萬四百九十兩三錢悉數解存藩庫陸續轉發被災名屬分别濟振修隄應例歸第四次造具各捐生姓名年貎籍貫履歴三代清册同副實收詳請分别奏咨給奬等情前來臣覆加查核所捐銀數及請奬各項均與例章相符合無仰懇天恩俯准分别奬叙以昭激勸除將清册副實收送部外理合恭摺具陳伏乞皇太后皇上聖鑒敕部核覆施行謹奏奉硃批戸部議奏欽此 
江西安撫臣李興銳跪奏爲江西籌餉新捐截數造報懇恩奬叙以昭激勸恭摺仰祈聖鑒事竊查光緒二十六年六月二十日奉上諭御史劉家模奏請勸捐籌餉一摺著各督撫設法勸辦有能倡捐鉅資者奏請破格優奬其餘按照海防捐例分别奬叙等因欽此經前撫臣松壽以江省防費軍糈異常支絀頻年水旱工振繁多奏准將海防捐例分别减成由司刊刻實收凡四品以上實官曁各項班次花樣照籌餉例四成實銀核奬五品以下三成核奬知州知縣遇缺先花樣八成核奬所收銀兩以一半備候部撥一半留濟本省要需今春議結上年教案撫恤教民賠修教堂欵無從出復經臣電請軍機大臣代奏請將此項籌餉新捐全歸外用旋准回電面奉諭旨允准當卽轉飭各屬實力勸募並仿照秦晉振捐辦法派員赴閩廣湖卾各省分途勸辦業將第一次報捐實官貢監造册請奬嗣接部文七月二十九日奉上諭嗣後無論何項事例均不准報捐實官自降旨之日起即行永遠停止統限一個月内截數報部等因欽此卽經臣轉飭各屬及各省勸辦委員一律停辦惟派往收捐各處遠近不一且多有不通電之處捐生履歴一時萬難齊集不得已電商行在戸部請將造册限期予以展緩隨准覆電准展兩月等因行司將近處送到册籍先行歸第二次造册請奬並將遠處册籍未到造報不及電商戸部展限各緣由附片陳明在案兹據布政使張紹華催據各處將各捐生履歴副收先後寄到共計實官貢監二千二百二十九名按照定章折收實銀一百五十一萬七千四百一十七兩六錢二分六釐截數造册列爲第三次詳請奏咨請奬並請將副收履歴咨送戸部曁分咨吏兵部頒發執照來江轉給等情前來臣查所捐銀數及請叙實官均與例章相符近日各省類皆民窮財盡加以順直秦晉江南湖北紛紛派員爭相勸募集欵尤爲不易臣所派閩廣委員有便道駛赴南洋各處勸令華商報効者因此三卯截數尚得百有餘萬此皆由朝廷深仁厚澤浹髓淪肌用使薄海虑民齊心効力非臣意料所及期者江省歴年帑藏空竭早已入不敷出本年辦理教案陡賠鉅欵而舉行新政如學堂練兵通商惠工諸事無一不深煩擘畫臣現復奏明疏濬鄱陽湖以防水患而振商務正項錢糧釐金既無從挹注不得不藉外捐之欵以拯時之急况又奉派各國賠欵數重期迫無論如何籌措均有左支右絀之勢惟有籲懇天恩俯念時事多艱籌勸不易飭部速行核復分别奬叙以昭大信而濟要需再此案於光緒二十七年七月二十九日奉旨停捐照例五日行文按江省照限减半計算扣至九月初四日作爲接到部文日期計欽限一月展限兩月共三個月扣至十二月初四日限滿兹於十月二十八日出奏並未逾限合併陳明除將清册副收送部查照外理合恭摺具陳伏乞皇太后皇上聖鑒訓示謹奏奉硃批戸部議奏欽此 
江西巡撫臣李興銳跪奏爲疏濬鄱陽湖以防水患而惠民生恭摺仰祈聖鑒事竊江西近年水患而求其故皆由鄱陽湖日見淤淺而長江又昔寛今狹驟遭大雨疏洩不及便致四溢爲災卽如本年五月江省水災漫延者四五十縣實則不過連雨十日而已夫十日之雨氣候常有未可諉爲天災也而水利不修患已如此設遇霪霖匝月豈不徧成澤國何堪設想攷地志鄱陽湖古稱彭蠡闊四十里袤三百里西有章貢之水會南贛寍都吉袁臨瑞諸郡之流爲贑河一千里繞而左穿樵舍吳城入於湖爲鄱陽湖東有軍峯之水會建撫諸郡之流爲撫河四百里繞而右穿楊家灘趙家圩入於湖爲東鄱陽湖兩湖又北駛百里始混於一於彭蠡南跨南昌四接南康東抵饒州北逹潯陽由湖口以出長江故爲通省水道之山戸禹貢治水卽有彭蠡既潴之說其關係緊要可知臣上年越任適當殘臘水落之時察看湖水有深不盈一尺者湖中沙石積而成洲曲折紆環水性多爲所遏抑商賈帆檣亦以水淺濡滯不能暢行生計日困心竊憂之思欲設法疏濬而工役繁興耗費無算際此民窮財盡安從得纍萬金錢擲諸水濱用是四顧徬徨一籌莫展未幾卽遭五月之水當時委員四出散振勒限均飭其詳查受患之由確考彌災之策或謂非湖無以出斯民于昏墊臣再四思維與其年年被水歲歲籌振竭盡官民之力而不能求一日之安誠不如勉籌鉅欵大加修治庶冀一勞永逸且湖水淤滯商船不能通行商務亦無從振起是濬湖雖爲防水患起見亦未始非爲興商務張本也八月間奉文停捐實官臣督同司道牽較所收籌餉新捐除上年辦理團防及撥付教堂賠欵尚有數餘此欵前經奏蒙天恩全數留歸外用雖江省現在舉行新政興學練兵諸大端無不需鉅欵本屬力難兼顧惟濬湖一事既於民生商務均有關係自不得不先其所急臣當飭司道委員赴滬購製挖泥機器輪船數艘乘此時冬晴水淺將全湖淤墊之處分别挑挖其上游河道亦一律擇要疏治顧此時開辦布置粗定卽屇年終仍恐不能竟其全功當期諸來年次第辦理總期逐漸修治盡一分之力卽收一分之效其所需工役費用卽在籌餉捐款内支用不敢動撥正項錢糧臣爲防患救民起見是否有當謹會同兩江督臣劉坤一恭摺具陳伏乞皇太后皇上聖鑒訓示謹奏奉硃批著卽督飭疏濬核實辦理以惠民生欽此 
 
