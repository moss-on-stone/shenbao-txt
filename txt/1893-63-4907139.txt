# 1893 - 63 - 4907139

 

Page 1

 
 
[附送捐册] [  本館代啓]  
　　本埠虹口廣益堂常年施醫給藥善願殊宏經費全賴四方仁人君子源源佽助歴年托本館附送捐冊廣集捐資今定於本日隨報分送惟願見此冊者各發善念慨解仁囊是所厚望焉 
[新印十三經難字音注○感應篇直講○岑宫保介福圖出售] [  點石齋啓]  
　　十三經中頗多疑難之字子弟讀書苟不詳爲考證音義輙易差訛鑑湖金鹿泉先生憾焉爰將各難字及圈讀者均行摘錄謹遵字典按字編成典核精詳字義明晰釘成兩本定價碼洋二角卽日出售○感應篇直講迫潔白連泗紙印成足以啓發愚蒙闡明至理錢釘一本定實洋八分有欲勸人爲善者躉購施送價更從亷○岑宫保介福圖係將公一身出處豐坊偉烈繪圖四十幀每幀繫以小傳合裝一太冊每頁内均觀以連史紙每部實價洋八角售處向北申昌及本分局並各省分局購取可也此佈 
[新印通商約章纂要告成] [  圖書集成局代啓]  
　　是書將道光季年通商而後與各國所定約章及交涉成案　每就簡别類分門羅羅清疎有條不紊誠講求洋務者不可不讀之書也兹已由本屆印成分奘四冊每部碼洋八角諸君子有以先覩爲快者請移玉棋盤街平和里黄廳記及各書坊購取可也 
[論皖省育嬰加費事]  
　　聖人言少者懷之又曰幼吾幼以及人之幼康誥以如保赤子爲喻凡言慈幼之道今天下之有育嬰堂正是體聖人慈幼之道而力行之者也顧育嬰之堂各處皆有而其規模章程則十九不同昨見安慶友人郵示謂安慶省城本有堂所收嬰孩交貧家婦女抱養不下數百人每月給錢六百文以爲養育之資每月初二十六兩期令諸婦女抱孩赴堂具領此項錢文近來教堂中廣收嬰孩令婦女養育給資匪享婦女但知圖利遂舍此而適彼堂中幾致無人養育現經管堂司事瀝情禀縣已蒙批准變通辦理嗣後婦女抱養嬰孩每名加錢二百文以示體恤似此辦理在官則以爲體恤周至矣而其實則猶不足以羅致諸婦女也夫法無百年而不變一成之法積久不變則必有窒碍難行之處然變本而加厲焉則又無殊於王安石之新法中國各處無論省會之所與夫郡縣之地往往皆有育嬰堂北省吾不知南中各省則有育嬰之堂者且一邑之中不止一處有官辦者有善堂自辦者大都善堂自辦者較之官辦稍爲實在而司董等或不得其人則亦有名而無實每月定期騐視孩之肥瘠給發亂媪工資此法大抵皆同而騐視之時騐視之人猶不免上下其手肥瘠顚倒賞罰混淆此猶弊之小焉者也匪有無孩而報爲有孩以冐領工資者而董事司事乃因此得以染指於鼎名爲育嬰實則以有司董諸人而已又有雇婦女在堂中乳哺者此其弊理乐可問嬰孩之生死未可必而婦女之名節反多喪吾嘗謂多養一孩卽多失一節此言雖不免過於憤激然實有此事非妄言也似此育嬰之堂其有也不如其無也自去年閙教事起匪徒往往藉口於教堂之撫養小孩妄加誹謗中朝聞之以爲此必我華人有嬰而不能自育故西人得以越俎而代轉使匪人得引以爲口實倘我華人皆能自養其孩則西人雖有善心亦無所用中國之孩中國人自養之則從此可以少許多唇舌此固務本之道且因此而可以多拯無數小孩所謂仁人之言其利溥者非耶顧因此而廣勸捐資重新創辦則似乎屋上架屋何則一邑之中本有善堂以育養嬰孩約計每一善堂所收養之孩多不過百數十人少不過十數人夫此等嬰孩必其生焉者棄而弗育乃送之善堂則一邑之人卽使人烟稠密究亦能有幾何各善堂倘能認眞辦理綽乎有餘今聞有一邑之中勸集捐資至萬餘金者按業科派逐行收募出捐者未免怨咨而每年收捐至萬餘金則當育小孩幾許若照安慶每人每月六百文之數則每孩所費不過每年十金萬金卽可以育千孩一邑之中何來此許多棄孩而費如許巨欵以育之且各善堂之收養者又未見其因有官辦之育嬰堂而自輟其業將堂中之孩悉數送交於官也夫辦嬰堂之法各處雖曰不同要不外乎量入以爲出一年之中收孩幾何需費幾何若所人而浮於所出者數倍數十倍則其中之思染指者必不乏人而所謂善舉者必反置之腦後矣竊以爲此事由官辦不如由紳辦官辦官則無暇兼顧勢必假手於他人紳辦則紳董尚可以躬親其事但不使劣紳與乎其問尚不至弊端百出且安慶此次辦法頗善不事更張但於前此所雇諸婦女加以工資卽足以收拾人心第每名每月僅加二百文則尚從其儉意者安省局面不大故若是耳若於所集捐欵旣多之後假如有萬金之捐貼入善堂使得於尋常工資之外每月多得一金則堂中乳孩諸婦女前此招之不來者今且揮之不去矣匪徒之以此爲詞原不過聊以藉口此事無可藉口則必又將别出心裁原不能悉爲之備惟育嬰一事本屬先王慈幼之德因此而大加整頓亦是良法而余之爲此論也則又恐事虛名而不求實濟者不免務廣而荒焉復有感於安慶育嬰加費一事於是乎書 
[諭旨恭錄]  
　　十二月二十六日奉上諭福潤奏知縣虧短交代銀兩請分别革職勒追一摺山東前署泰安縣知縣已故知縣汪瀛代理高苑縣知縣候補知縣姚萬傑虧短正雜各欵爲數甚鉅均著暫行革職勒限完繳逾限不完再行從嚴叅辦已故前招遠縣知縣董家瑞已革前署鉅野縣知縣畢炳炎交代算結已久並未解繳尤屬玩延董家瑞著卽行革職同已革之畢炳炎均著查抄任所寓所資財並將畢炳炎照例監追一面飭提經手書吏人等嚴訊是侵是挪按律擬辦董家瑞畢炳炎原籍寄籍家産並著安徽湖北各巡撫順天府府尹一併查封備抵以重庫欵該部知道欽此　 
[本館接奉電音]  
　　昨由京友電傳諭旨二道敬謹譯登○正月二十日奉興上諭明年恭逢慈禧端佑康頤昭豫莊誠壽恭欽獻皇太后六旬萬壽所有應行來京祝嘏之蒙古王公台吉等其間有年班者著該班之王公台吉等來京不該班之王公台吉等均著不必來京内札薩克乾清門行走之王公台吉等有年班者著來京御前行走有情願來京者著來京叩賀欽此同日奉旨瑞普著賞給頭等侍衞在大門上行走欽此 
[鳳城紀麗]  
　　八旗支領甲米例由都察院奏派稽察御史旗漢各一人按季更換此定章也兹屆更换之期都察院開列滿漢御史銜名請派去冬十二月二十二日奉硃筆圈出這稽察八旗兵丁甲米著掌山西道監察御史訥清阿掌浙江道監察御史戴恩溥去欽此○恩侍御溥等疏陳遵保拿獲迭次結夥持械施放洋槍搶刦各案斬梟盜 
 
 

Page 2

 
 
犯出力之司坊紳董請奬銜名恭呈御覽計開東城摘去頂戴副指揮沈銘新擬請開復摘去頂戴處分南城紳士候選知縣陳庚經擬　以本班不論雙單月選用中城紳士都察院經歴郭宗恒擬請加四口銜西城紳士候選知府丁憲曾擬請應得升銜西城紳士州判銜蔣乃鵬擬請以州判遇缺卽選北城紳士布庫大使銜孫庚垣擬請以布庫大使不論雙單月遇缺卽選以上各員係拿獲盜犯趙二等一案出力之官紳前揀發東城正指揮新補北城正指揮陳文熙擬請俟俸滿後以應升之缺升用前東城俸滿六品銜吏目馮文鎔擬請俟補缺後在任仍歸應升儘先選用東城紳士大挑二等教職王程擬請以本班不論雙單月儘先選用東城紳士舉人揀選知縣談長康擬請以本班不論雙單月選用東城紳士大挑二等教諭戈靜安擬請以本班不論雙單月儘先選用西城紳士知州銜儘先選用知縣江召棠擬請交部從優議叙來城紳士直隷儘先補用直隷州知州王繼善擬請加四品銜以上各員係拿獲盜犯廖錢蕣等一案出力之官紳去冬十二月二十五日奉上諭著吏部議奏欽此○兵部爲知照事武選司案呈現出有兩　督標左營遊擊一缺按限應歸光緒十八年十二月分截歸部選照章應用俸滿漢三等侍衞以遊擊用之員擬選查有金國治年四十歳山東歴城縣人由丁丑科武進士漢三等侍衞行走四年期滿引見奉硃筆以遊擊用欽此應將該員擬選是缺相應知照貴領侍衞内大臣處轉傳該員於十二月二十五日晨在天安門外朝房聽候簽掣萬不可悮○新任詹事府詹事朱小唐宫詹琛涓吉去冬十二月十九日午初進署履新主簿廳先期出示仰合署官員書吏匠役茶皂人等至期一體謁見○值年旗准都察院爲知照事本院具題請旨更換專司稽察一年旗務御史一本於光緒十八年十二月十八日奉硃筆著阿克敦舒恩本貴托佛歡專司稽察一年旗務欽此欽遵到院相應知照貴值年旗轉行查照○吏部爲知照事所有俸滿截取内閣中書區湛森一員本部於光緒十八年十二月十三日帶領引見本日奉旨截取内閣中書區湛森著内用欽此欽遵到部相應知照内閣查照○管理太常寺事務禮部尚書臣宗室崑岡等謹奏爲題請欽遣事恭照光緒十九年正月十四日宣宗成皇帝忌辰應行遣員恭謁慕陵讀文致祭謹案臣寺祀典應遣親郡王一人恭往主祭查近年俱奉特旨改遣近支王公行禮准宗人府咨送和碩莊親王載勛銜名到寺臣等繕入題本進呈是否卽令載勛恭往致祭抑或改遣近支王公行禮之處恭候欽定俟命下之日再由臣寺知照宗人府轉行遵照理合具題請旨光緒十八年十二月十八日奉旨改遣固山貝子溥倫行禮欽此○浙江巡巡崧振青中丞差弁恭齎於潛天生野术六十四兩分盛黄綾匣四口外盛黄箱黏貼印花於去冬十二月二十六日清晨報明東華門舁入大内至總管内務府堂地投文交納經坐辦堂郎中驗明禀堂進呈御覽存庫備用 
[襄電譯登]  
　　昨接湖北來電云學憲孔宗師於二十日抵襄擇於廿一日開考 
[法船失事]  
　　前日英國倫敦來電云法國兵船拉布獨業者行至阿非利加海面忽然失事船中二十二人悉數溺斃 
[温州剩語]  
　　去臘二十七日魚更三躍謝池恭寶興橋下岸李明珠家突兆焚如警蘿一鳴水會四集所幸封家姨不甚肆虐得以隨時撲滅僅燬瓦屋五楹然比隣已受驚不淺矣○新正初五晚有鄉船水手名啓南者爲古鰲頭厘卞所雇行經白象芝麻橋悮觸橋柱以致翻身落河凶占滅頂迨初六日打撈屍身由縣署給以棺木草草成殮查南係樂西人家頗小康業已娶妻生子盡力耕耘支持門户不數年間旣抱鼓盆之感復喪子夏之明回念昔日情形恍如春夢行年四十貧無聊賴遂依瑞安河鄉船主以舟楫爲衣食計每日辛資僅得飛㫙八十翼不意災生旡妄竟以水厄喪身吁可慨矣 
[錦江雪浪]  
　　四川雖地處西偏然氣候温和歴年並不見雪去臘重慶府屬雪深二尺水中凝結成氷白叟黄童咸以爲見所未見○某日忽有飛燕破空而下多若恒河之沙翔集道旁行人幾無從揷足人心惶懼疑係天災皆資雇名僧諷經禮佛嘻其愚甚矣 
[金陵燈市]  
　　六朝本佳麗之鄉正月爲陽春之首名區攬勝元夜觀燈誠太平之景象也爰泚筆而狀之俾閱者彷彿置身朱雀橋頭青溪渡口或者有飛夢到江南者乎事起於湘軍統領各營主皆仰承憲意覓得楚中紥燈妙手裁雲翦紙刻翠縷金經之營之凡十餘日至上元佳節一律告成午炊後先遊至督轅前前列爲字燈每盞縱八尺横三尺五色相間鐵畫銀鈎其文爲春王正月天子萬年二語蓋首明頌揚之意也繼之者爲牌燈或玻璃或紗羅中映赤金字類皆綏萬邦屢豐年諸吉祥語每三四對間以綵棚一座棲樂工八泠泠然聲如金石如是者約百數後隨秋千二架高蹻數十人分别生旦丑凈排成諸戲目劇左右跳舞運動如飛加以綵索閒抛驚鴻一瞥吳絳仙順風隨去幾欲築避風臺以贮之鼓掌者曰晳而長衣西洋服肩毛瑟槍戴高帽深目卷髮差疑西域波期胡立高竿上身出檐端幾尺許忽見燈船一艘展輪以爲槳中坐俊童十二人貌則傅粉研朱手則品絲調竹餘音嫋嫋直欲遏雲四面遍懸明角燈象諸果品古所謂陸地行舟安能絢爛若是耶俄而有燈車廿餘輛狀如東洋人力車覆以各色綢繒四面環雕欄深約六七寸飾美童爲閨秀危坐於其中有謳者有吹者有彈者靡靡之音醉心蕩魄途人翹足而望惟極口揄揚不復辨其足撲朔眼迷離矣旣而金鼓一聲百獸齊舞飛鳥廻翔於前鱗介游泳於後成千累百紛然在空厥後綵龍四條一紅一青一黄一白飛舞於爆竹聲中翻騰於紅毬影裏突起突落夭矯不群一轉瞬間每一龍蟠成一字如指日高陞一品當朝之類考諸書譜點畫無訛抑何神妙乃爾於是父老咸欣欣然走相謂曰觀止矣觀止矣 
[犯官改押]  
　　已革安徽廬江縣知縣楊霈霖被繫於上元縣獄巳歷多時去歳爲二豎所侵呻吟困苦適其弟某新授廣東某縣令道出白門惻然憫之瀝情禀諸制軍請出胞兄於獄暫交捕廳看管以便覓醫調理劉峴帥俯如所請檄上元縣陶大令妥爲安置現已改押捕署中矣聞軍臺之擬已定不日當荷戈於天山雪海中北望邊域當亦悔前者之過於暴戾矣 
[粤垣火警]  
　　廣州訪事人云正月十三日之晚譙樓更鼓已轉三聲忽聞遠近警鑼如雷貫耳披衣而起登高望之惟見火光燭天宛同白晝訪之知靖遠街某姓落花生店失愼有知其事者謂店中炒落花生遺火積薪中致罹此禍是時北風甚勁火憑風力益肆鴟張省城及河南等處水龍齊集施救然終苦車薪杯水無補分毫廣州府李宫山太守南海縣潘子玖大令及各營將弁均親到火塲分投彈壓直至天將破曉祝融氏始漸漸收威是役也共燬鋪户約六十七家内有酒樓二押店一付之一炬所損尤多按是處上年曾被火各鋪户建復未久竟被延燒有某甲者開設小雜貨店災後千方百計從事奂輪此次回祿氏重又光臨逃避出門一籌莫展竟奔赴河中自盡深夜無人知覺翌日屍骸始浮起水中嗚呼慘哉 
[海外敷文]  
　　日本長崎啓建文廟曾紀報章新正初二日已破土開工汪芝房星使曁領事張司馬體恤商艱不欲過於糜費是以核定造價銀一萬四千圓令紳董選擇妥實工人訂立合同承攬工作旋經中野三太包定計價一萬三千五百圓核之前任李伯行星使所募捐款尚存四千餘金預備將來製脾位及裝修之用 
[行刼傷人]  
　　陸阿八陸大來陸小來皆土欖也邇來濳至南匯縣境開設烟寮引誘鄉人吞雲吐霧日前有吳如林者持鷹銀五十二枚往周浦鎭仁和典贖取金飾及至典門已閉祗得持之而回阿八等見之頓萌惡念暗中尾隨至上南交界之蘇家橋時則斜月將沈四邊人靜突抄至吳背後扭其髮辫撳倒於地將銀悉數攫取復剥其身上皮馬褂飛步還颺吳捨命狂呼阿八等復返身痛毆致傷兩目及頭額肩背等處適 
 
 

Page 3

 
 
陳錫榮路經其處上前喝散而吳已受傷沈重一息奄奄乃告知其妻奚氏倩人舁歸次日舁往南匯縣控陳值吳子佩明府赴省賀年經捕廉升堂提訊騐明傷勢諭令回家醫治一面飭差拘阿八等訊究前日已由差將阿八拿獲矣 
[格致書院壬辰秋季特課出案]  
　　格致書院壬辰秋季特課係南洋大臣兩江總督劉制軍命題共題三道其一隋書婆登國有月熟之稻抱朴子南海有九熟之稻昔人又云天竺稻四熟交阯稻再熟今有其衝否能行之内地否齊民要術廣志南方有蟬鳴稻五月熟青芋稻六月熟白漢稻七月熟演繁露又有紅霞米早熟且耐旱其耐水者宜何種殷區田周稻人諸法久廢水旱之備宜何施而可其二昔扁鵲爲兩人互易心仲景穿胸納赤餅華陀刳腹去積聚在腸胃則湔洗之今其法華人不傳惟西醫頗用其法而不盡得手究竟中西醫理孰長其三上海海口形勢輿圖廣袤城池道里丈尺考舊歳彙齊諸卷寄呈督憲鑒閱今已甄别優劣評定甲乙計取超等八名許克勤葉瀚胡家鼎胡永吉儲桂山孔憲和柯來泰楊振祿特等十二名鄭學謙王周楨王輔才朱其鋆李經邦程瞻洛樊葆鏡唐祖繩李元鼎孫夢蘅林季賢楊毓煇壹等四十四名馮澂周承緒吳世泉徐繼芳李鼎頤殷之輅金元善李思貽黄紫軒周文治施寶廉施寶熙王元鎭周鳳鏘周光華萬祖蔭王應鑑易潤生張鳳翥楊振祚楊史彬徐巽董琪陶師韓平彝孫維新項蘭生項藻馨項蘭馨鍾如琦李寶鑄蔣文豹唐尊瑶項棓項渭滄康濟才黄爾謙孟繼賢施寶濳黄潤璋王承熙鍾耀祥孟撰賢鍾瑛此次督憲給奬殊優凡列前茅者皆有嘉賚都一百二十圓書院正奬銀二十五兩固有常例依次分給計開超等一名正奬銀十兩加奬洋十元第二名正奬銀七兩加奬洋八元第三名正奬銀五兩加奬洋八元四名五名正奬銀各一兩五錢加奬洋各七元六名至八名各奬洋六元特等一名至五名各奬洋五元六名至十名各奬洋四元十一名十二名各奬洋三元壹等一名奬洋三元二名至五名各奬洋二元督憲衡鑒之公拔擢之當所取皆一時知名之士凡在院肄業士子得邀垂訜如登龍門而附驥尾以後益當爭向濯磨庶有以仰副督憲之盛心也今自出案之日爲始肄業諸生仍至格致書室閱卷領奬可也 
[儲憲將臨]  
　　昨日上海縣黄大令探悉江蘇糧道景月汀觀察由蘇垣來滬約今莊可到因飭辦差人等往觀音閣碼頭伺候 
[暫緩行期]  
　　上海縣黄大令本擬昨日赴蘇叩賀各大憲年禧旋以署中公務栗六遂改於明日啓行 
[禁獵有期]  
　　本埠工部局每年春令有查禁獵禽之舉今已循例聲請英讞員蔡太守定期本月二十五日卽西歴三月十號起市上不得出賣飛禽 
[詳紀會審保險案]  
　　本埠英租界河南路老巡捕房對面文章綢縀店被鄰近廣昌隆打包店失火延燒文章主人以曾在元亨洋行保火險銀三萬兩失事後延不照賠遂延威金生大律師經控買辦殷文榮刁難蔡太守查得元亨係德國商人經理是以訂於昨日下午兩點鐘時會同德國福繙譯官訊斷威律師稱所控案情早經禀明可以無庸多瀆原告陸祥卽陸裕孫現已來案惟經手人張耀卿未到陸現經上游委辦宜昌招商局事卽須動身請先行問明可也太守逐層查問陸稱原籍浙江湖州向在招商局當某輪船買辦現委宜昌招商局總辦明日卽須起程文章與朱西亭等三人合開本銀二萬兩存欵二萬五千兩去冬十一月二十一日之夜鄰居失愼延燒幸先曾在元亨保火險銀一萬五千兩瑞記保一萬兩興隆五千兩統共保三萬兩二十二日先往瑞記興隆兩家索賠均稱元亨所保最多須聽元亨定奪及往元亨先見殷繼見大寫洋人稱須看存貨帳簿嗣竟連次約期又索取進貨帳簿店中均曾檢付計存貨總結本載明歳杪止存貨值銀三萬一千餘兩洋銀一千餘元惟開店以來六年九五折統共已及七折則應作二萬三千餘兩以致藉此爲口實其實店貨逐年折少大概皆然也自與殷會面之日即約往一壺春茶館會見據稱行主令查察文革存貨知止存一萬餘如彼此通融須照數九折收銀并索酬一千五百兩若是則連瑞記等豈非共須少收三千兩乎當日未便應允約與岡殷者商議同股者均不肯允從適朱從漢口來因約二十四日與朱及店中經事人張耀卿同往元亨先至寫字房會見洋東殷亦在塲彼此辨論後稱須將進貨簿查看蓋謂保險後並未進貨也旣於二十六日送進貨簿去在洋人原稱禮拜六可以到行及回店後旋接殷來信約往茶館未曾前往繼復接第二封信有寶號存貨原已得知惟所談一節必須應允等語二十七日係禮拜六再往元亨大寫洋人問殷曰帳簿曾否看明殷故意留難稱未查明洋人約下禮拜一再來其時復接一信信面開致文章經手人最後接第四封信則仍寫與陸裕孫禮拜一再往仍約禮拜三在洋人似乎已可付銀及令細崽喚殷詢問不知如何有查得貨實止一萬有餘之說洋人遂稱不能付銀聽憑禀明公館等語然存貨實三萬有餘先後送往元亨帳簿第一次是八本第二次是五本續後又有十二本送往殷處統共是二十五本威律師問帳簿由何人遂往隨有陳念慈者認明送帳簿由伊送往買辦處其時元亨寫字洋人亦在堂稱止存帳五本然見過確不止五本且五本亦已經瑞記興隆等買辦查核皆稱存貨實止一萬餘兩威律師轉問之陸陸稱三家買辦同會於元亨帳房確有其事然瑞記等兩家均稱須憑元亨定奪太守傳殷到案研問供稱浙江鄞縣人向在義記洋行帮夥上年八月始至元亨專管雜貨生意至保險之事本有式老夫經手文章保險一節先未得知直至十一月二十一日失事後方知曾保銀三萬兩其時外邊均稱文章存貨不及一萬實祗七八千兩所有各情大衆皆悉太守問究竟何人告知稱係洋貨與北貨行中人告知因知文章在上年端午節後不進貨物祗賣存貨也太守曰洋貨等業旣非與綢縀同業何以得知細底遂將陸呈出之信四封給與閱看殷皆承認隨詰其何以邀陸至茶館甚有面懇之說須得應允銀兩卽可向帳房收取賠銀殷稱約同啜茗無非洋東囑令確查存貨餘亦惟代洋東轉述惟信非自寫或致情節有悮出語亦未免含糊太守追問帳房所稱洋東祗許一萬兩之數遂商諸福繙譯官研問大寫洋人稱惟令買辦查問實在以便照數認賠並未許及一萬等數訊至此威律師曰殷有致信實據已與大寫質明虛揑則殷卽應究辦殷復稱陸等確曾許加銀二百兩後三次加至七百兩囑須設法收足一萬五千兩未曾應允以爲豈有反顔太守轉問之陸陸稱並無其事威律師聲明此案兩造已邀請英刑司公論或可明白如再須訊問尚有証人時已房晚太守遂商諸福繙譯官訂定下禮拜一節二十五日兩點鐘時再訊 
[上海縣署瑣案]  
　　浦東郁姓女小寶被叔母郁唐氏串通魏阿華姚和尚擄歸藏匿經姊丈章社和控諸爛泥渡保甲局局員高二尹將小寶及郁唐氏提案訊供之下以小寶婚期在卽交章帶回所有被攫之衣飾若干諭令邀同親族理處此已詳列報章者也兹經黄大令訪明屬實以此風斷不可長飭差往提究懲○拾荒人林耀彩誣指陳阿二竊取破布互相扭毆鄰人王阿金王俞氏母子前往解勸竟被刺傷經巡捕一併解送英公堂蔡太守飭將王俞氏送往某醫院醫治林及阿金解縣請訊黄大令諭令將林收所令阿金赴醫院侍奉具母候傷痊後再行訊究前報所已登前日公堂將陳解送到縣晚間升堂研訊訴稱小的係江北人向在治下小本營生夜則與林同住正初林忽稱失去布絮誣指小的行竊不分皂白持刃行凶阿金母子到來向之解勸林竟將阿金大指砍去並刺傷氏之腰肋小的亦被帶傷今蒙蔡大老爺送案求恩騐究林供稱小的係通州人在治下拾荒度日是日忽失去家中之布向陳查問陳竟糾合阿金等尋釁將小的按之於地小的適在切菜一時情急用菜刀攔阻以致帶傷事出無心求恩寛壻大令飭仵作騐陳並無傷痕喝令退去林笞責二百板還所候核○有華亭榮者略解方書懸壺市上其妻龔氏與塾師楊子奎私通華知之忿然曰生平藉三指之力氣概軒昂久矣不料竟被牀頭人加捐頂戴耶遂入室捉姦割去楊之右耳旋呼地甲解 
 
 

Page 4

 
 
縣訴斌訊懲此已登諸昨報前晚黄大令升堂提訊華訴稱小的係金匱縣人現居治下小南門妻子龔氏娶已十餘年生子登保現年十一歳曾延楊在家教讀不料龔氏不守婦道暗與往來小的聞有醜聲將楊辭歇詎楊仍與龔氏私合黎明時節探知躱匿家中是以入内拘拿刵其右耳襲氏供稱小婦人原籍無錫年三十七歳嫁華多年生過一子邇來丈夫時有外遇憎小婦人貌醜言欲驅逐出門并誣指與楊有私解送案下楊供稱小的係本邑人年三十二歳前在華家教讀去年賓主意見不洽是以告辭邇來華連日出門襲氏招小的前去作伴並購買零星物仵實無暗昧不明之事尚乞施恩沉文康訴稱小的係紹興人與華同居向爲雜貨生意今晨聞有叩門聲拔關而視之見華奔入房内時亦不以爲意至門外小便而回忽聞内室喧閙聲異而入視則楊雙手抱頭龔氏城旁啼哭是否有姦小的亦不知悉華堅稱龔氏實與楊犯姦大老爺如不信請問兒子登保可也大令喚登保至案問爾今年幾歳答稱十一歳問晚間爾與誰人同睡答稱一人獨睡問爾母與何人同睡答稱與楊先生同睡大令復向龔氏及楊盤詰仍執前供並稱如果華在房内則耳旣被割被上必有血痕大令飭差將被嗣到騐得果有血迹遂謂楊曰爾尚有何言楊始供稱實係初次通姦大令曰本縣不問爾通姦次數惟讀書人不應行止不端若是遂判令笞責三百板收入所中龔氏鞭藤條二百下交官媒收管聽候覆訊核辦嘻犯姦也而與耳何涉乎拘而割之實屬寃甚 
[英界公堂瑣案]  
　　包探唐寶榮禀稱包祥雲鞋店主包竹甫報稱被店夥陶阿祥竊去鞋若干拿獲人贓時在陶身畔搜出捕房所用號呌查知華捕孟阿滿所失今特一併送案包訴稱店中用陶爲夥後時時失鞋已多至百餘雙今查明係陶行竊孟捕禀稱小的曾充巡捕去年十月因病辭歇失去號呌今始得獲眞贓陶供稱小的係江北人曾在包處爲夥竊鞋三雙兹已起案與孟交好曾取伊號呌玩耍蔡太守判令管押一月贓給包孟分别領去○二百八十三號華捕禀稱昨日小的巡至天后宫前見盛馬炳王德洪設攤擲骰賭錢獲送案下盛供稱小的係桃源縣人設攤售碗用骰如摇會然得彩則以碗給之以後不敢如此矣王供稱小的係宿遷縣人所犯與盛略同尚求恩宥蔡太守判令各管押一禮拜賭具存候銷毁○包探沈金隆禀稱王亭桂竊取乾昌洋貨店火油一箱阻獲人贓送袍案下乾昌店夥某甲訴稱火油放在店堂中忽被竊去王供稱小的係揚州人初次犯法祇求恩赦蔡太守判令管押一禮拜贓給甲領去○東洋車夫周維元訴稱姜阿金雇坐小的之車至龍華鎭言明往返計錢二百文及回車錢無著向之追索反被同坐車之金富春所毆姜亦助之逞蠻是以交捕拘案金供稱車由姜喚小的不敢行兇姜供稱小的雇車至龍華許以稍待照付車資伊竟不依故與口角蔡太守判令將金管押五日姜管押三日並追取車力錢二百文○陳梅郎訴稱小的失去東洋車一輛兹在王阿寶家尋見因之報捕拘案王供稱小的係寧波人悮拉陳之東洋車只求恩典蔡太守判管押兩禮拜車給陳領去○包探顧阿六禀稱姚阿富前因犯事遞解回籍今又來此是以拘送案下姚供稱小的係崑山縣人前被誤指寗波人解往寧波地方官不肯收管現來携取鋪蓋卽欲回崑册祭太守判令笞買一百板押候備文遞解至崑山○小工金榮春訴稱小的與鍾老忠同拖塌車突被王阿法之馬車撞翻致傷鍾之足昔現在某西醫院醫治須閱三禮拜方可告痊王供稱小的係寧波人現城治下某處當馬夫彼此均不小心以致悮撞蔡太守飭暫行管押俟受傷人投案覆訊核辦○夏胡氏訴稱小婦人向在治下開釘書作用羅載根爲夥停歇後從未說伊竊物豈知伊一再到來纒擾不得已而報捕拘案羅供稱小的因被誣竊故向論說蔡太守著交人保出以後不得再與該氏饒舌違干咎戾○某刷染店主李明三訴稱店中用毛西三爲夥被竊寧綢馬甲綢套　是以報捕拘獲人贓解送案下毛供稱小的因有急需暫時取用蔡太守判令管押兩禮拜贓給李領去○抱探顧阿六禀稱某西人失去馬車中洋毯一條值洋銀五十元現在濟安質鋪查見原贓止質七角捕頭以爲質鋪夥明知值價甚巨之贓不應受質是以送案請罰濟安夥某甲供稱小的實不知洋毯值此巨資以後自當格外小心蔡太守判罰洋銀兩元贓給還失主 
[法界捕房紀事]  
　　積竊某甲專在各輪船上胠篋探囊去臘間經葛同轉拘案嚴懲送請縣中解回鎭江原籍日前又挈同黨某乙乘福和輪船來滬狗盜鼠竊依然妙手空空前晚欲乘大通輪船回去適爲某包探查見一併扣住解送大自鳴鐘捕房大約須解請同轉究辦矣○某賊曾竊取法華鎭人衣物經報役夥在途中拘獲稍不留意仍被脫逃昨日又潛至租界中意圖行竊某包探察知蹤蹟立卽拘送捕房○前日亭午時有小竊掩入四明公所後花局子内竊取園丁臥房中衣服適園丁自外至將人贓一併送入捕房○有某甲者爲芙蓉洞主所迷終日昏昏神疲意倦前日約友至小東門外景春園開燈呼吸冀藉靈苗以暢精神友托名小溲竊取烟槍而出值堂人遍尋不得疑甲所廋刺以微詞致相口角旣而扭入捕房請究捕頭令錮諸班房昨晨向詢情由甲據實以告捕頭令仍行管押以便解送公堂 
[施當其厄]  
　　護啓者頃奉到存德堂善士助山西賑洋五十元爲子求保平安又楊香渠大善士交來吟江館主人先助山西賑洋十元續助一百元爲室人求諸　速愈少君强壯云云當此山西四十餘州縣日食一粥者乃是上等富户悽慘情狀無可甚言眼前籌捐强弩之末爲呼奈何乃蒙解囊樂輪正是救命之錢其間功德自邀神鑒不惟永保安寗積厚流光未可限量矣請登報章用誌心儀上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[種金]  
　　廣州人某甲不詳其姓字承父遺業家號小康性愚而蠢推於謀生一日偶至歸德門内四牌樓某相館見術士鄒某自炫其風鑑卜算之精乃令推算命造鄒故作驚奇之狀曰貴造大富之命也百日内可驟致數萬金究竟目下執何業乎甲以謀生計拙竟日賦閒對鄒曰君命雖應致當然財來必須有路甲聞而信之叩求致富之術鄒故却之曰此術烏可輕授於人必其人之命當富而人誠實可以載福者乃能授之否則反招殃矣君尚誠實容徐圖之遂問甲姓字里居甲具告之談久作别鄒復與之訂後期由是此往彼來交成莫逆而鄒必厚遇之旣而甲又乘間問致當之術鄒仍秘而不宣陰串陳某等二人時與往還陳故意揮金如土與甲邂逅於鄒之座中一見如故鄒指甲謂陳等曰此君異日當享大富者也陳等益厚相結納而日以言惑之謂已之所以財　無匱者皆鄒有以代致之也甲問以何術致之則以種金對又故作咨嗟曰惜我輩家貲無幾銀根有限所種者祗區區故所得亦祗足供衣服飲啖而已然其人實具神術種金得金種銀得銀亦如老圃之種瓜得瓜種豆得豆也我輩無藏金所種者銀故所生者銀若得金而種之卽可由一而十由十而百敵國之富不難致也甲惑之願先出銀使種之種而果騐方　以金遂籌得洋銀二三百枚交鄒鄒爲之書符念咒而封錮之已而其術不騐不但銀樹不花銀種亦歸烏有方知被騙潛通報某營員飭勇河鄒陳交番愚縣李明府訊辦追贓當拘拿時搜得鐵劍一柄枕函一具内贮符咒等事鄒陳自知難以狡辯直供不諱願繳贓銀明府判令押諸羈所俟繳到銀兩再辦以妖術惑衆之罪 
 
 
 

Page 10

 
 
   
 
 

Page 11

 
 
[光緒十八年十二月二十六日二十七日京報全錄]  
　　宫門抄○諭旨二道錄前○發抄硃批三道○教職單○給諫洪奏據實紏叅片○尚書徐等奏遵旨查明據實覆奏摺○護晉撫胡奏調著知縣各缺片○東撫福奏保舉道員請准送部引見片○十二月二十六日○麟中堂謝領閣事恩○張中堂等同鄉官　恩○李鴻藻等謝經筵講官恩○徐會灃等謝直閣事恩○掌儀司奏初一日祭奉先殿瀅貝勒行禮○侍衞處奏派管宴之大臣派出大額駙○召見軍機熙敬崑岡○十二月二十七日○莊王謝賞壽物○恩○大額駙謝管宴大臣恩○依勒洪阿由　外賜奠回京請安○烏拉喜崇阿續假二十日○希隆阿請假十日○裕德請假五日○英信續假十日○長萃續假十五日○内務府奏派弘仁寺聽經派出巴克坦布○又奏派分賞麅鹿派出立山崇光○又奏派拿酒之蒙古王公派出多特諾爾布○召見軍機鳳鳴立山皇上明日卯初二刻升中和殿看版已正二刻至中正殿看跳步扎畢還宫○發抄王文韶奏新授普洱鎭慶連因病且缺聲明立案請旨奉硃批普洱鎭總兵一缺着照舊例辦理欽此○又記名總兵馬維騏署普洱鎭奉硃批知道了欽此○李鴻章奏記名總兵佘嘉鰲等請免騎射奉硃批着照所請兵部知道欽此○光緒十八年十二月分教職單教授直隷河間劉際唐遵化甲奉天府毓堃正藍漢拔江蘇松江温繁炘江寧甲江寧季寶仁常州舉河南彰德劉方生衞韓蒙正諭福建崇安葉筠軒福州舉永安葉大瑄福州舉訓導順天房山吕堂端遵化歳山西崞縣常安太原挨陜西郿縣張世建榆林歳浙江遂昌沈峻寧波挨江西瑞金湯寶書饒州挨廣東和平李兆元廣州陽山譚國恩廣州四川西充趙增瑀敘州俱舉貴州遵義薛治鈞貴陽歳復諭直隷清河周堃順天江西雩都祝維墉廣信廣西平南廖璧光思恩四川金堂陳加樹叙州南川陳桂林成都俱陳山東茌平鍾毓琪青州拔江西會昌李之珂南昌舉湖南東安張昀寶慶副廣東河源陳其敬廣州副四川高縣吳敬釗資州舉復訓直隷清豐王肅遵化舉江蘇藻陽陳重綸揚州廪陜西鳳翔謝鑫同州附甘肅秦州喬本豐階州廪廣東南雄陸壽頤高州廪○○給學中洪良品片再内閣侍讀薛浚性好冶游專與宵小交通有杜權者前爲吏部貼寫書吏捐一雜職綽號刑部大了大了者刑部包攬之名也薛浚引爲黨羽在外招摇權勢凡關說案件鑽謀差事皆以此二人爲歸藪亦無不立竿見影以故物議沸騰刑政遂滋蠧弊合無請旨查辦並飭下刑部各堂官認眞整頓以挽頽風至綽號刑部大了之杜權或革去職銜拿交五城御史訊辦或卽時驅逐出境不許逗遛統候容裁臣職司紏察旣有所聞不敢容隱伏乞聖鑒謹奏○○臣徐桐臣懷塔布跪奏爲遵旨查明據實覆奏仰祝聖鑒事十一月初四日准軍機大臣字寄奉上諭有人奏刑部侍郎薛允升之子内閣侍讀薛浚交通宵小有杜權者綽號刑部大了薛浚引爲黨羽在外招摇等語差派翁同龢懷塔布按照所叅確切查明據實覆奏等因欽此初六日復准軍機大臣字寄上諭前派翁同龢查辦内閣侍讀薛浚被叅一案著改派徐桐會同懷塔布按照所叅確切查明據實覆奏等因欽此先後摘鈔原奏寄信前來當經臣懷塔布派員督飭司坊官携帶勇役將綽號刑部大了杜權一名嚴密查拿比卽聞風濳匿旋經跴緝獲案提訊供詞恃符狡展查係雜職人員照案咨部暫行斥革一面傳訊内閣侍讀薛浚並調查近三年門簿提傳薛浚家人王喜及杜權家人趙文海到案分别研訊如原叅薛浚性好冶游專與宵小交通杜權綽號刑部在了薛浚引爲黨羽在外招摇權勢關說案件鑽謀差事各節據内閣侍讀師浚供稱自當差以來已變二十餘年趨公而外從不敢干預别事妄行一步凡所往來均係同官同鄉同年等新人何至與宵小交通兼之閣中公事繁多值班必早去晚歸遇緊要稿件不時又有起早回堂之事遑能任意閑遊至杜權其人職與伊絶不認識並不知其家世官階住址及品行何如何從與之招摇抑且刑部密理案件點派差事自有各堂公同商辦職又何得預聞亦何能與素不認識之杜權互相關說鑽謀如果職招摇物議當能指出某事某人確據此又不待辨而自明者也其杜權在外有無招摇情事職實不知情不敢妄言等語復傳訊薛浚家人王喜供在薛宅跟班有二年多小的主人出門俱是官衣上衙門拜客均是同鄉同年小的跟隨時多杜權與小的主人並不認識亦無來往有門簿可查不敢妄說等語據杜權卽杜衡齋供浙江會稽縣人北河候補州判光緒六年九月到省十一年大工合龍保舉補缺後以知縣用春夏秋在工當差差竣在京居住十六年丁憂本年八月服滿我與薛浚素不認識亦無　往前幾年刑部圑拜唱戲有刑部老爺陳星馴與革員是親戚因革員與戲班認識託我辦過圑拜戲兩次又有秋審處官人張蕚樓找我講過圑拜戯兩次大約是因付戲價錢少戲班人恨我向來刑部圑拜戲歸科房班上承辦革員代辦他們不得經手因此懷恨致有刑部大了綽號革員與張蕚樓素識往來從前閑談時打聽過案件係屬何案記憶不清並未託辦官司實無關說包攬之事陳　馴張蕚樓均已病故等語復傳訊杜權家人趙文海供三河縣人係在杜權之嬸母處打雜與杜權前後院住杜權常不在家來往之人並無薛少老爺亦未聽說與薛少老爺認識各等語臣等查内閣侍讀薛浚有無冶遊及與杜權父通招摇鑽謀等情必須確有証據方足以折服其心今質之杜權及其家人趙文海等供均稱與薛浚素不認識並無往來調查薛浚近三年門簿亦無杜權卽杜衡齋之名薛浚家人王喜疉經嚴訊亦堅稱並無來往是原叅薛浚交通宵小等情均查無確據至刑部審辦案件點派差事並非薛允升一人主持所稱薛浚關說鑽謀各節當不至此惟查杜權以分發到省之員濳住京師爲刑部代辦圑拜演戲並非一次又與秋審處官人張蕚樓素識往來打聽案件誠難保無藉端影射在外招摇情事若非價事包攬聲名狼藉何以有刑部大了綽號所供因開戲價錢少戲班懷恨各情及所供打聽案件又係已故官人顧係飾詞開脫概不足據臣等徧加採訪僉謂杜權暗中包攬廣通聲氣是其聲名傳播原叅不爲無因再三研詰恃無左訨堅不吐實原叅亦未指出實事未使刑求惟素有刑部大了綽號及與秒審處官人來往均經供認不諱至與薛浚交通一節據稱並無來往傳到薛浚亦稱與杜權絶不認識所有原叅薛浚各節並無確據擬請毋庸置議應就杜權現供各節擬結查例載民人附合結黨妄預官府之事仗一百又綽號並無滋事實跡杖八十枷號一個月又律載斷罪無正條援引他律比附加减定擬各等語此案北河候補州判杜權以職官致有綽號與尋常棍徒綽號不同又與刑部官人來往打聽案件實屬衣冠敗類前經咨部暫行斥革應請旨卽行革職仍酌量定擬檢查律例並無職官得有綽號交官人作何擬罪專條若僅照民人妄預官府之事擬杖一百例止革職尚屬輕縱杜權合依民人妄預官府之事杖一百例上加一等擬杖六十徒一年查杜權現官係佐雜微員旣經加等擬徒應仍照常犯發落由臣等札交順天府定地充徒到配折責拘役滿徒　回原籍交地方官嚴加管束勿許來京滋事家人王喜趙文海無于省釋所有臣等確切明明覆奏並酌量定擬緣由是否有當謹繕摺具陳伏乞皇上聖鑒謹奏奉旨　錄○○胡聘之片再調署曲沃縣知縣高凌霄據報丁憂遺缺自應委員接署以專責成查有署萬泉縣事本任屯留縣知縣周士奇堪以調署遞遺萬泉縣一缺卽以新選該縣知縣陸耀章飭赴新任署陵川縣知縣華鳳章業經准補石樓縣知縣應飭赴任所遺陵川縣篆務查有榆次縣知縣雷棣榮堪以調署又新選祁縣知縣阮引傳領憑到省本應卽飭赴任惟晉省現辦賑捐事體繁里需員差遣查該員前在順天襄辦賑務諸臻妥協應暫留省差委以資熟手一俟事完再飭赴任據藩臬兩司先後會詳前來除分檄飭遵外理合附片陳明伏乞聖鑒謹奏奉硃批吏部知道欽此○○福潤片再道員用候補知府多培歷辦營務河工均甚得力上年伏汛期内黄河迭出奇險奴才委令周歴兩岸查勘情形督率搶護該員奔馳上下游相機籌辦不辭勞瘁保全之處甚多迨秋汛漫溢各口委堵濟陽灰壩甫及一月遂告成功嗣因白茅墳工程較大深恐冬令不能堵合有誤春耕仍飭該員前往接辦當隆冬溼寒之際躬督員弁竭力經管兩月以來大功告蕆其邁往之氣堅忍之操洵屬不可多得現經奴才奏請以道員遇缺題奏併賞加布政使銜該員辦事明敏能任勞怨實爲有用之才合無仰懇天恩俯准將該員送部引見以備進用之處出自鴻慈逾格謹附片具陳伏乞聖鑒訓示謹奏奉旨已錄 
 
 

Page 12

 
 
[光緒十八年十二月二十八二十九日京報全錄]  
　　宫門抄○發抄硃批四道○雲督王等奏新海防第十三卯捐輸請奬摺○又奏遵保拿獲會匪首犯出力員弁摺○閩督譚奏請准建坊片○陜撫鹿奏已革撫臣身殁之後遺愛在人據情籲懇恩施摺○十二月二十八日○恭王謝賞燕窩恩○安興阿假滿請安○王傚等同鄉官謝恩○召見軍機皇上明日寅正至太廟行禮○十二月二十九日○許庚身等同鄉官謝一恩○松森假滿請安○廂黄蒙奏派署管宴之大臣派出熙敬○召見軍機皇上明日卯正升保和殿筵宴蒙古王公○發抄張聨桂奏桂林府經歴程恩配升補鎭邊令奉硃批吏部議奏欽此○又都司許起元更帶毅新副左營奉硃批兵部知道欽此○又叅將文成榜請免騎射奉硃批着照所請兵部知道欽此○李鴻章奏儘先副將蔣廣棟等留直補用奉硃批兵部知道欽此○○雲貴總督臣王文韶頭品頂戴雲南巡撫臣譚鈞培跪奏爲新海防第十三卯捐輸請奬恭摺仰祈聖鑒事竊查前准户部咨奏辦新海防捐輸一摺奉旨依議欽此行令仿照籌餉例定銀數四品以上五成實銀上兌五品以下四成實銀上兌常例封典虛銜升銜頂戴貢監等項均照例定銀數核减六成由各直省督撫責成藩司核實辦理隨時發給實收按月造册並將副實收隨　咨送户部核准換給執照隨收飯照銀兩併同請奬清册解部等因當經行司通飭各屬並出示曉諭一體遵照業將第一卯至十二卯捐生造冊奏咨在案兹據布政使史念祖詳稱自光緒十八年閏六月初一日起截至八月底止收獲報捐實官史茂麟等主名監生三名共收正項銀一千六百六十二兩八錢作爲第十三卯所收正項銀兩存儲候撥部飯照費銀兩俟集有成數另文批解造具各捐生姓名履歴清册及副實收詳請奏咨前來臣等覆查無異除清册副實收送部查核外所有新海防第十三卯捐輸請奬緣由謹合詞恭摺具陳伏乞皇上聖鑒勅部核覆施行謹奏奉硃批户部議奏欽此○○雲貴總督臣王文韶頭品頂戴雲南巡撫臣譚鈞培跪奏爲遵保拿獲會匪首犯出力員弁恭摺仰祈聖鑒事竊臣等前准軍機大臣字寄奉上諭各省哥老會匪最爲地方之害著各省將軍督撫嚴飭地方文武隨時留心實力查緝如有訪獲會匪首犯一面嚴行懲辦一面將出力員弁照異常勞績隨案奏請優奬等因欽此當卽欽遵出示曉諭並嚴飭各屬文武實力查緝嗣據平彝南甯等縣先後拿獲哥老會匪首從各犯李小炳等多名當經臣等批飭懲辦並令出示勸諭被脅之衆准其燬片自新免究旣往出力之知縣賈汝讓業經恭摺○奏奉恩施准其優奬欽遵行知在案所有滇黔一帶附和之徒頗多改悔勉爲善良惟會中首匪及積年頭目怙惡不悛當時雖聞風逃竄事後不免陸續濳回復圖勾結本年四月據署羅平州知州謝詩純禀報訪聞哥老會匪首曹春法率其夥黨濳至州屬之卑浙廠一帶歃血放會暗縱其黨放火刼掠兇傷事主經臣等批飭赴緊會營密調鄉圑親率差勇馳往圍拿旋據禀報拿獲該匪首曹春法審出刦掠多案搜獲號片呈騐餘匪楊戮奇等逃散無蹤閏六月又據署平彝縣知縣賈汝讓禀報密派該縣訓導張純仁圑紳廪生張允中率帶差勇圑練署貴州普安直隷同知曹昌祺亦親率兵差在滇黔接壤之黄泥河鴨巴山各處拿獲綽號大金剛會首羅金山一名會中著名頭目張玉亭張玉發莫長沅莫長有熊存有李發有六名搜獲白布旗及號片多張奪獲洋槍刀矛等件圑丁兵差受傷十餘人提犯會審供認放片燒會捉人弔拷勒贖搶刼傷人不諱各等情均經臣等先後批飭覆審正法梟示嚴拿逸匪八月又據迤東道李肇錫禀尋甸州會澤縣交界之清明里地方哥老會匪首楊安邦卽楊幗青綽號龍頭放會結黨覇占産業控案累累上年富祿之變復通同謀逆屢經查拿未獲該匪地險黨衆相距州縣均各窵遠由道派委熟悉該處路徑之哨官補用把總馬國祥會同留滇補用從九品何紹孝酌帶土勇面授機宜密拿詎該匪膽敢拒捕戳傷馬國祥左胯當有匪黨百餘持械攻救馬國祥忍痛手刃該匪倒地大呼奉拿匪首並經差勇用槍轟散脅從查看該匪受傷已重隨割取首級騐明屬實等情亦經臣等批飭傳首梟示此外各屬尚有禀獲會匪州縣均經批飭嚴辦以非著名實在首要由臣等記功奬勵各在案伏查曹春法等各匪皆著名會匪首惡黨與衆多確有證據均爲地方大害各該員弁深入險阻殲厥渠魁實屬異常出力除賈汝讓一員已於前案得有奬叙其餘出力勇丁亦由臣等酌給功牌合無仰懇天恩賞准將貴州銅仁府知府兼署普安直隷同知曹昌祺以道員在任補用並加鹽運使銜雲南同知銜補用能判署羅平州知州謝詩純免補通判以知州仍留原省補用並加四品銜揀選知縣平彝縣訓導張純仁以知縣歸部在任遇缺儘先選用並加同知銜留滇補用從九品何紹孝免補本班以布庫大使仍留原省歸候補班前先補用優廪生張允中以訓導不論雙單月遇缺前先選用把總馬國祥免補把總以千總儘先補用並戴藍翎以昭激勸出自逾格鴻慈除履歴咨部查照外所有遵保拿獲會匪首要出力員弁緣由謹會同貴州巡撫臣崧蕃恭摺具陳伏乞皇上聖鑒訓示謹奏奉硃批着照所請該部知道欽此○○譚鍾麟片再據福清縣知縣朱幹隆禀稱在籍江蘇補用知縣鄭文禧候選通判鄭文廉遵其故父候選訓導鄭景潮遺命捐銀二千五百兩墾復荒田四百餘畝以充明德書院膏火實屬急公好義造册取結呈由藩司藩駿文詳請具奏前來臣查士民捐助義舉數在千兩以上者例准建坊兹鄭文禧鄭文廉兄弟克承先志慨捐鉅欵墾復荒田俾書院膏火有資洵屬深明大義核其捐數與建坊定例相符合無仰懇天恩俯准鄭文禧故父候選訓導鄭景潮在原籍自行建坊給予急公好義字樣以資觀感除册結咨部外謹附片陳請伏乞聖鑒訓示謹奏奉硃批著照所請禮部知道欽此○○頭品頂戴陜西巡撫臣鹿傳霖跪奏爲已革撫臣身殁之後遺愛在人據情籲懇恩施恭摺仰祈聖鑒事竊據在籍紳士前刑部四川司主事雷光第等聨名呈稱竊維宦遊政迹積久彌彰輿論謳思去官始定陜省自同治初年髮逆竄擾回亂繼興地方大受其害迨兵事甫定饑饉荐臻民間元氣愈虧端賴歴任督撫臣培養安集士民漸次復業光緒五年前撫臣馮譽驥奉命撫陜時值大祲之後馮譽驥招撫流亡心存教養目擊民生凋敝由於户鮮蓋藏爰仿宋臣朱熹社倉遺意通飭各屬擇令富厚之家勸捐積榖就地修備倉厫以資積儲舉地方公正紳耆司其出納並不假手胥吏豐年則積漸加增歉歳則按户分散所立規條無不因地制宜均足經久無弊以故比年各屬時有水旱偏災多賴嚴倉賑濟小民藉免流離又念災祲之後士皆失學仿前大學士臣阮元學海堂詁經精舍之例量爲變通創立志學齋延請師儒主講授以欽定御纂諸書以及十三經註疏朱子近思錄等書使諸生朝夕研究免爲通經致用之材並捐助膏火於署中加設内課公餘之暇手自披詳校定甲乙所取文皆清眞雅正一以欽定四書文爲宗士習爲之一變迄今經明行修之士多出其中而鄉會試中式服官京外者尤復指不勝屈其教養之大端見諸施行者如此此外如創建張横渠祠以崇正學疏濬鄭曰渠以利農田規模宏遠無非本諸教養之心而爲實心愛民之政乃以微罪去官旋卽殂謝迄今飲水思源感誦不置理合籲請奏乞恩施等情呈由藩司張岳年臬司唐樹楠會詳請奏前來臣查已革前撫臣馮譽驥以翰林起家屢柄文衡漸升京職光緒五年荷蒙恩命巡撫陜西到任以來於應辦之事均能次第舉行迹其創建義倉以及訓士勵學諸政是其心存教養尚能實心愛民惟才識不免迂拘措施未能悉當而孜孜求治慈惠爲懷至今訪之輿論異口同聲祗以用人不當致遭叅劾旋經查明奉旨開缺交部嚴加議處經部臣議以革職而去任身故之後幾及十年陜省士民至今猶誦禮不置洵屬政聲卓著遺愛在人伏查已故降調工部尚書賀壽慈前在直隷學政任内遺愛在民業經直隷督臣李鴻章奏蒙恩命准其開復原官恩賞如例今馮譽驥政聲卓著遺愛在民其獲咎之處亦祗因人受過核與賀壽慈事同一律旣據該紳等聨名具呈籲懇未便壅於上聞惟係已革二品大員可否量丁恩施准其開復原官之處出自逾格鴻慈非臣下所敢擅擬所有據情籲懇緣由理合恭摺具陳伏乞皇上聖鑒訓示謹奏奉硃批馮譽驥着開復原官毋庸賜卹欽此 
 
