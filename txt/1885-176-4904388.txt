# 1885 - 176 - 4904388

 

Page 1

 
 
[四十三號畫報出售] [  申報舘主人啓]  
　　中法相持三載餘至今日而大定十條議欵各省雖經傳誦而山陬海澨容有以未經寓目爲懷者兹特繪成畫幅將所議欵自備錄其上以供諸君快覽上年馬江之役中西人均謂孤拔中炮傷身嗣以事無確據人亦未之深信兹謂其甫聞和約畫諾之信卽於是晚死於澎湖舟次不後不先何其巧也想明眼人必有以辨之兩圖俱列入此次四十三號畫報准於十六日出售其畫譜兩圖均係任君伯年所繪後附淞隠漫錄圖説一則閲者鑒之 
[重印曾文正公家書告白] [  申報舘主人啓]  
　　湘鄉曾文正公以理學名儒爲中興碩輔所著家書十卷家訓二卷專以莊敬樸誠爲後人程式而一切一熙朝之堂故幕府之戌機偶一指　亦無不條分縷析我人居官居家誠哉不可不一爲披覽也去夏本舘取而印之遠近風行爭相購致甫經數月篋笥一空兹又重付手民印成問世仍訂十二本價洋六角五分正定于本月二十日出售諸君子先覩爲快者請循曩例購取可也此啓 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而選之務擇花樣斬新最利塲屋者得文約一萬五千篇分裝十二本定價十元現已躉數售出欲購者請至上洋新北門外新昌泰及法馬路南申昌取閲可也此佈 
[皇清經解石印精本出售] [  點石齋主人啓]  
　　皇清經解全書爲儀徵阮文達相國選刻解經各家書於學海堂計一千四百卷通志堂後又一鉅　也　豐丁已燬就兵庚申善化勞文毅督兩粤補刊之又續刻八卷共訂成三百六十册卷帙繁重繙閲較難携帶舟車尤多不便本齋不惜重價購得阮文達初印善本付諸照相石印又取勞文毅續刻八卷補抄附入共計七十四家得書一百九十種訂爲二十四册分爲四函其原刻間有舛訛處敦請諸名宿精細核校附錄卷末凡三閲塞署而書成今於五月初二日出書定價每部十五元正海内經生知經解爲必俻之書而苦無至精至簡之袖珍本今本齋不計貲本程工則精益求精縮印則簡而又簡居則易於繙閲行則便於取携於重規疉矩之中得挈領提綱之妙以此問世更無並駕齊驅者矣好古家宜各置一編以俻稽考惟本齋所印無多恐不敷海内士林購取譬如逐鹿捷足者得尙其先覩爲快乎現已躉數售出欲購者請至上洋新北門外新昌泰行法大馬路南申昌號及醉六堂書坊面訂可也此　 
[論英與中國商取高麗海島事]  
　　前報述津沽西信謂前英欽使巴君欲與中國聯結以高麗海島假與英國屯兵兩國相聯使印度免憂俄患中國亦可無俄國之擾并結暹羅以爲聲勢日本亦係俄人所欲亦須與中國聯合庶免俄人覬覦四國邦交旣固俄人乃無能爲巴使有志未逮遽隕使星今赫税務司德爲欽使則可成此大功而無難矣又云高麗哈密墩島傳聞英國已與中國商定然後佔取而俄人則因此亦使人言於高麗欲得一島以爲屯兵灣船之地倘高麗不允俄必不令英人獨占哈密墩又聞德美兩國皆將向高麗索取一島然則英人之佔高麗海島中國知之且已許之英人並非擅奪人地也蓋俄有欲於高麗無論何地皆能力取之中國不能禁俄人之求有英人在則俄乃有所畏忌高可無虞矣中國新與日本立約兩願撤兵嗣後高麗有事如應調派兵船前往援助須兩相照會議准後行此何異於法之於越欲中國聽越爲自主而但仍舊例以禮物饋獻中國之説本報著論竊疑當事鉅公何以必允日本之請致一旦坐失藩屬乃今觀英人之佔島而曾與中國商定是在英人視之固明明高麗爲我舊藩名分所在亘古不刊日人知之亦無如何也竊謂英人如未與中國商定并不與高廷言明而驟然以師船八九艘東向灣泊且登其岸建築砲臺扼據要隘嚴密隄防視他人之地一如已地吾知英國近來益講信義篤念邦交斷不出此無賴之舉前者穆君麟德奉高王之命乘舟赴該島詰英兵官以佔取之意兵官令見水師提督於是轉至長崎面加詢問而提督亦不答一語意者與中國商允之故不可與穆君明言且不願令高王知之也顧吾謂有此一商而中國將來尙能撫有高麗常伸字小之誼可無慮日人之阻撓也高麗雖有失地之辱而英人措詞固謂借作泊船屯兵之地雖使兩國不幸竟至交兵一啓其端未能卽罷此島須常屬英人駐守而究之其名稱不出於借也况高麗風氣質樸民鮮私財哈密墩島地方廣袤兩島斷續海水灣帶天然形勢而民居不過千餘户開墾之利亦屬有限英人旣有久駐之心竭力經營屯田永戍則所造於地上者亦可藉是以用島内之民是於高人不爲無益且傳聞英人曾經出價購得之然則英人踞此誠何損於高麗而竟有益於中國彼以高麗失地爲言者固不揣乎時勢之大也夫中國保有藩屬之權至於今而稍替矣法之於越亦旣撫有全境近與滇粤爲隣陸路通商邊界從此多事日本之於高麗近甫强我撤兵彼之陰謀秘計何所不至我一一防之何從而知其淺深一旦有事勢必倉皇無措人占先着而已落後塵今幸英人防俄尙與中國商定而行則其關係正非淺鮮卽如美德兩國亦欲乞得高麗海島吾謂苟得歐洲諸國及墨洲大國合力拒俄則亞洲之大局實賴以維持高麗拓地二千里沿海三面島嶼繁多卽假數島於各國庸亦何傷此如春秋戍鄭虎牢賴諸侯之力以拒强楚故事古今大勢誠不相懸也雖然英方與中國商保高麗而高王忽又與俄立約六條主其事者卽係穆君麟德約中云云雖未見其全文而傳聞謂高麗御林軍用俄國武員爲之教習其行軍大道則與俄國要道相接大有利於俄又高麗於琿春地方設立領事官圖門江水道概通舟楫高麗電線直達琿春以及俄國各要隘凡此數條如果屬實則惟設立領事爲有益於高人之在琿春者其餘則皆利於俄而不利於高而教習御林軍尤與李相與伊藤公使所訂中日和約相背盖日本亦欲已國之人教高軍今忽攺用俄國武員日人其肯無詞乎夫高王自前年守舊黨肇亂以來鋭意圖治一切政事皆得中國爲之裁制積弱之俗方望振興乃又以偏信人言棄中而從日國中臣民相傾相軋遂有洪英植之亂曾幾何時而又欲遠結强俄近背日本擅立和約不相告語其慌張無主朝令暮更之紛紛殊非振興氣象異日中英聯合以拒俄而高麗轉欲引俄而敵中英其不至於邢亡衛遷者盖幾於希矣識微微知著之士所以爲之惋惜也 
[上諭恭錄]  
　　五月十三日奉上諭殺虎口監督德克精額奏差滿回京齎交盈餘銀兩一摺所得盈餘等項 
銀三千六百十七兩零均交廣儲司德克精額着毋庸賞給餘着該部議奏欽此 
[本館接奉電音]  
　　昨晨八點鐘時本館在京訪事人飛電傳來本月十八日諭旨一道敬謹譯登○五月十 
 
 

Page 2

 
 
八日奉上諭曾國荃衛榮光奏核議部駁知州門丁被控指官詐贓一摺已革前署江蘇泰州知州長康旣經查明並無藉案科罰徇庇家丁情事惟審理詞訟輾轉牽涉致令案証畏累自盡咎無可辭業已革職卽着毋庸　議此案於同治十年九月經刑部奏駁請飭研訊奉旨允准時逾十數年之久始行奏結殊屬不成事體所有辦理遲延歴任各督撫臬司着吏部查取職名照例議處嗣後各督撫等於交查事件務須赶緊辦結毋得遲延干咎欽此 
[商局收回續聞]  
　　昨日接得天津來信云招商局總辦馬眉叔觀察已與旗昌洋東結算清楚當於華七月初一日收回商局云此信與昨報所言適相符合用亟據聞照錄以告留心商務者 
[淡水弛封]  
　　中法之事業經和議大定淡水海口已於初九日開封初十日海關亦卽開辦中國所置之水雷尙未取起船隻進口由河泊司派引港人導引有三船進口均太平無事又李士卑士致書劉爵帥請派員前往基隆騐收釋回之各人經派蘇軍門於初八日至基隆法官殷勤欵接將各人交付法兵於數日内卽當全數退回越南矣 
[基隆近信]  
　　基隆西人來信云駐紥基隆之法兵已於初九日退盡利士卑士坐船於升中國龍旗時卽升炮二十一門以誌慶海關上人亦均由淡水以往基隆照常辦事當西人未往基隆以前有華兵在海關行刼後爲西人拿獲數人匪黨始散該處居民及地方官亦得遄返計法人在此已有十月之久所築馬路則竟爲華人所用至土人之避亂者大約稍緩時日方能言歸故里云 
[港報照譯]  
　　香港西字報云中法有事之秋法人雇西人爲引港每月工洋五百元兹因和局大定法人除照給五百元外又每人加給洋二萬元已在香港一律付清矣 
[續述水災]  
　　　粤省水災前據本館訪事人電報錄登昨又詳登一切兹續得該處來函云刻水勢仍繼長增高未嘗少退初十日較初九日又增八寸許往來行人皆以舟楫從事人心驚擾異常紛紛遷避婦女不能涉水或乘小艇或上木排更有用大木盆坐小孩於中以繩繫之隨波流蕩者顚連之狀不特目不忍覩亦且耳不忍聞米石銷塲十分暢旺現各家皆居爲奇貨緊閉鋪門不復貿易水勢若不早消恐民食必慮匱乏杞人之憂烏能已已又云蘆包圍崩决一百廿餘丈大路圍崩决數十丈石角圍水已溢過基面由三水至省垣四望汪洋渺無涯岸被災地方不知凡幾肇屬黄崗墟冲塌屋宇六百餘所四會縣屬亦遭波及且邇來疫症流行人民傷亡不少不知蒼蒼者天果何時消此災祲也 
[牛庄得雨]  
　　西字報云各處疉報水災而牛庄則苦於無雨人心惶惶皆恐旱魃爲虐兹聞於十二日得雨旣沾旣足大慰三農之望云 
[放火案破]  
　　寗波火藥局經人縱火一案節次錄入前報兹聞已獲是案匪人一名供稱該局委員通同作弊且有牽涉某紳等語薛叔耘觀察卽將該局員撤差另委接管外並詳報省憲刻下劉仲良中丞將委候補道馬觀察到甯發審云 
[槜李雜聞]  
　　精嚴寺和尙貴誠被逐後曾赴省中控告禾郡諸紳銜之於劉學憲按臨時遞禀請辦學憲卽委宗太守訊理於十二日午堂傳寺僧到案當由該寺監院僧道秀投案供稱貴誠不知何往當時受傷之客僧亦不知下落太守卽着道秀尋該二人到案冉行核斷○嘉善縣何明府於十二日過禾泊舟麗橋下○某甲者其父開設衣莊遂以小主人自居使君固有婦矣小小鴛鴦並頭接翼閨房之樂固有甚於畫眉者一日偶以違心之事遽占反目之爻畫中人不解人事遂以一匣芙蓉膏斷送芳魂家人以羊血灌救已不及矣甲大痛訃告外家幸無他言於是營奠營齋備極豐腆然彩雲易散缺月難圓此恨茫茫豈鐃鈸香花所能解釋哉○十三日係關聖誕辰文武各官均往武廟致祭如禮○嘉興縣捕役在新塍鎭鄉間拿獲盜犯兩名解歸縣署收禁未知何案中之犯也 
[嶺南紀事]  
　　貢院添建號舍費用浩繁原擬令監生每名捐銀三百兩准免錄遺然爲數過鉅報捐者實屬寥寥當道見無濟於事現欲將此款裁去一切費用統在充公闈姓欵内開支將來仍憑文字考遺以免寒士受屈云○前月瓊州有營勇數名口角互毆經營官分别斥責隨卽解散王灼棠觀察見螢官紀律不嚴不能先事約束遂咨請制憲將該營官撤委候叅○日前張香濤制軍遴委幹員查明各欵軍裝註册存案又以軍裝局舊日規模狹隘擬卽鳩工增廣以重軍儲○馮萃亭軍門子材紀律嚴明恩威並濟前者克復諒山所獲法營糧餉悉數賞給衆軍軍士感其厚恩歡聲雷動廣西邊界游勇極多閭閻頗受其害軍門現已設法招集可用者留營不可用者酌給川資勒令回籍日前將此情形電商制憲制憲喜其辦理得宜隨卽由電嘉許云○前有某國領事官晉謁臬司言西人旅居粤垣素稱輯睦自法人敗盟後華人路遇西人咸側目相視每逢五月初五省河游人擠擁深恐無知頑民乘勢滋擾臬司據情禀知制軍制軍諭知營官加意彈壓另委李游戎帶領小兵輪數號巡察河面毋使遊人滋事制軍懷柔遠人之心於此可見一斑矣 
[都下委談]  
　　本月初八日吏部考功司北直甲書吏鄔姓伺堂官入署時跪輿前呈遞訴詞堂官接閲之下見其中訴説平日當差勤愼並未悮公刻下不知因何被本司司官斥革一家數口待哺嗷嗷老母在堂難免凍餒叩求賞還差使云云當卽將鄔交司務廳看押次日經考功司司員禀覆請鄔素不安分客歲曾與同事書吏馬姓因事紛爭幾至操刀互鬥遂革馬留鄔以觀後效詎鄔仍不知自愛動輒把持公事本科經承受其挾制每思告退此次因卽革去卯名堂官洞悉情由擬卽將鄔送交刑部審訊云○初八日户部奉皇太后懿旨五百里飛咨各省督撫將軍監督關道緣目下海防善後需欵甚多令各省通盤籌畫務將一年出入欵項若干並現在善後事宜何欵可以酌減詳細查明限一月覆奏再由部臣核計定奪入奏云○本月初旬皇太后飭上駟院挑選臕壯純色之騾賞給醇邸福晉使用高厚聖恩誠哉有加無已也○本月初二日黄昏時有某甲至前門外東月墻羅興泰凉篷店矢口謾駡勢甚洶洶旁人詢其緣由據云客歲曾在該店存錢百餘緡至今無着旁人見其衣履不類正人知其詐索皆袖手旁觀久之甲無隙可乘遂袖出一大鐵釘穿透兩腮釘於該店門上店夥大驚奔至中城司署控告立派差役逮其人至署重笞之而後釋去○上月二十九日上書房考試四品以上京堂各官試差題爲信及豚魚經藝一篇賦得簷前楊柳緑意多得多字五言八韵詩一首○前門外百星胡同靑樓比櫛古之曲巷平康也雖走馬王孫墮鞭公子往往望之若凂不屑靑眼一垂然登徒子初入懽場無不目之爲理愁窖銷金窩有此閒樂不思蜀之意前月有瑞某向某校書索印子錢嘵嘵不休適有素識之玉姓在房中挺身代抗債瑞惡語抵玉幾至兩不相下旋經旁人從中解勸而散玉五陵年少意氣頗豪驀受瑞辱啣怨於懷至本月初七日又在該妓館中逢瑞未及數言卽以利刃斫瑞致受重傷移時玉奔至中西坊署首告並摔毁大堂公案説者謂瑞渾名熬餅瑞子專以放債爲生出入各妓館盤剥重利刻案已報城不日當卽入奏矣 
[擬撤防兵]  
　　中法新約未經畫押之先沿海各省曾奉不必撤防之諭近以和局大定而餉項支絀異常不能源源接濟北洋大臣擬將光緒十年以後新招各營領部餉者先行撤去其舊額則留防如故聞北洋領部餉者計二十營小站居其半卽所謂盛字新軍也 
[吳淞紀事]  
　　昨晨督轅親兵統領吳安澄軍門乘坐福安輪船前赴金陵公幹○前晚天后宮後門左側有人堆放私鹽十餘包旋有浙 
 
 

Page 3

 
 
西緝私兵勇聞信往捕私販之人均已棄鹽逃去緝私勇目吳君卽傳同地保詣堆鹽處車姓家查詰緣由勇丁鹵莽性成不問情由破扉而入車姓俱係女流覩此情由驚駭特甚吳君諭以實因緝私起見爾等切勿慌張隨將門外之鹽飭勇扛回船上當喧嚷時車姓之戚某甲前來攔阻無端被勇揪毆地保急上前　散不致滋生事端亦云幸矣○前日有一游勇借宿順興棧昨晨趁人未起將棧中棉被一條負之而逸棧主知覺趕至某姓小烟舘查見原物遂將人贓拘至營務處周協戎回明朱星鑑觀察升堂一鞫而服隨令將被歸還該棧並將該游勇從重棍責逐出淞鎭不許逗留人皆頌觀察之嚴而明 
[法員來滬]  
　　法國駐紥天津之領事官乘豐順輪船來滬已於昨日抵半矣 
[辭歇包探]  
　　昨報載英工部局各董事擬將三十六號西包探麥根辭歇一節兹聞各董事已定將麥根辭歇矣 
[枷犯游街]  
　　昨晨翁太守臨捕房先將乾源祥女堂烟館主顧海泉笞責枷鎖隨提望蘭閣主婦陳蔣氏卽阿寳到案謂爾在租界無所不爲惡跡昭彰法難輕貸着鞭責二百下陳蔣氏極口狂呼謂我惟去年至今開設女堂烟館以前實是花烟信口開河撒潑特甚太守謂汝從前但知將人敲扑今日自罹法網亦知痛楚否着卽荷以巨校又提順興烟館主婦張陶氏卽阿二祥發陸記主陸陳氏亦名阿二一一責枷末提女堂倌王小妹嚴阿五王阿二三人一體分别責懲遂飭通事沈某轉諭備捕頭派捕將顧等男女枷犯四人及王小妹等三人項繫鐵鍊押令遊行五日之中務必遍行租界然後將王小妹等暫行管押候親屬到滬投案具領回家陳蔣氏等三犯分發彩視街小東門裕興街戯館街等處鎖押通衢以昭烱戒 
[賭徒應責]  
　　前日有某甲將某乙扭交巡防總局馮蓮士刺史研訊之餘甲供小的在保嬰局内爲火夫前日偶至邑廟花園鳥籠店作葉子戲贏得季姓錢百文季不付出向索逞蠻爲特扭案請訊乙供姓李名仁倫在邑廟花園開設鳥籠店素來安分營生並未犯賭剌史謂爾家聚賭抽頭本委早經深悉張旣與賭尙敢扭爾來案亦應一體嚴懲遂飭將張笞責一百板當堂斥釋李重笞三百板枷號一月發邑廟花園示衆 
[訊明誘遁]  
　　日前有本邑人朱錦堂投縣控稱小的生有一女年甫及笄曾許字爛泥渡王秀甫之子錦淘去春小的遷居珊記碼頭龔阿勝洋瓶店樓上詎龔乘小的不在時時向女調笑經小的窺破隠情隨將房屋退去遷居城内梅溪弄龔又時來勾引月前竟將女誘藏訪無蹤跡向論反敢逞蠻爲特叩求追究莫邑尊准詞飭卽提龔到案由帮審委員王鴈臣司馬升堂集訊朱伸訴前因王錦淘亦偕父秀甫投案候示龔供向在珊記碼頭開設洋瓶店朱曾挈女借居樓上上年十二月二十五日因有急需曾向小的借洋三十元至今正十六日又借洋四十元向之索取無以歸償反稱我女尙未擇配爾亦未曾婚娶可否將我女許汝所借七十元作爲財禮小的當時應允朱卽送女來家並無拐逃情事司馬轉詰朱女供稱父親欠龔洋銀七十元無力措歸遂將小女子許龔爲室小女子之從龔實從父命並非私自偕逃司馬謂龔曰爾娶朱氏爲妻有無証據答稱此係伊父親口所許並無憑據司馬謂旣無証據誘拐無疑卽飭重笞二百板復提朱女研詰仍執如前司馬大怒謂朱錦堂曰爾女如此利口理應鞭責藤條爾尙欲反悔乎答稱求請究懲可也司馬遂命將藤條交朱令朱自責鞭至一百餘下司馬飭令停止復加盤詰依然矢口不移司馬令再責三百下始稱今春父親曾欲將小女子價賣爲娼小女子執意不從偕龔逃逸至龔並無誘拐事情求恩超豁司馬得供後飭傳女之聘夫王錦淘偕父王秀甫至案謂朱女爾尙要領回乎同稱求請恩斷司馬衡情酌理謂王曰朱女前旣由爾聘定現在理當交爾領回惟須湊財禮洋四十元趕緊繳案王父子遵諭當堂具領朱女龔押候究辦 
[西員不到]  
　　昨日禮拜三輪應英副領事至公堂會訊聞因有事未到故一切案情仍由葛大令升堂獨判 
[英界公堂瑣案]  
　　包探陳阿九禀稱昨晚姚祥林賈阿保同至小瑯環里金何氏花烟館内遊玩乘間竊去水烟袋一支該氏知覺當在姚身畔搜出原贓一併交捕及至捕房詰得姚專在花烟館行竊犯過八次所竊衣物等件皆已典押錢文交捕時押票俱吞入腹内無從吊贓該氏申訴前因姚供向在華衆會爲茶博士現已辭歇昨晚偕友人至該氏處玩耍稍有口角不敢犯竊所云押票皆是自已之物賈供在路遇姚同往閒遊並未犯竊葛大令謂姚犯竊已有眞贓且在捕房承認前案押票吞下無從吊贓豈容狡賴又謂前竊之衣物當從實供明以便吊贓給領姚堅稱贓已無從查弔大令判姚管押半月賈減押十天贓交該氏領去○華捕禀稱張行扣與徐阿六在路爭毆爲此拘案張供開車庽徐係推車爲活住在小的家中昨夜先向王姓車夫索欠王稱並未欠錢早經還過以致兩相毆扭小的見徐酒醉已極爲特解勸并言或王已還過錢文俟爾酒醒細思如果未還再可向索詎徐就指小的爲帮賴釋王而反向小的尋仇以致由捕拘案徐供並未酒醉實緣被王借去十六開洋一枚作錢五十五文言明卽日交還昨晚向索無付庽主張行扣帮同胡賴致與爭毆葛大令謂徐向王索錢張在旁解勸理無不合惟因解勸而反致在路爭毆實屬非是遂判徐押十天張押五天以示薄懲○華捕禀稱有人言被劉載芝竊去油紙扇十二柄已經查獲原贓一柄向索餘贓劉不承認反將是人毆傷一併拘至捕房由捕頭將受傷人送交醫院今日不能投質爲先將劉解案油紙扇一柄呈閲劉供並未犯竊因被誣指致與爭毆葛大令飭將劉押候受傷人投質再訊呈案之扇暫行存堂○義錦戲園管門華捕禀稱羅阿林至園看戲囑令買票回稱有按目經手及問按目是誰支吾不答揮令出外竟敢行兇因此拘至捕房管押羅供甯波人現在鐵甲船爲水手昨從江陰來滬路經該戲園向索戲單並不圖看白戲詎甫入門卽被覇阻與論遭毆又被拘送捕房妄言小的毆伊葛大令向該捕曰爾旣由戲園雇用照料不得擅自毆人爾供被毆殊難憑信該捕堅稱實被先毆後經園中人帮同捉住大令又向羅曰爾旣爲鐵甲兵輪水手合當循規蹈矩不得動轍行兇恐統帶知之决不輕縱今姑判罰半元以示薄懲羅稱不敢行兇實被先打且共有洋五元已被打失三元祗存二元大令謂爾洋放在何處致被打失羅稱放在身邊袋内大令又謂旣在袋内何故失去三元尙存其二所言實屬難憑遂飭繳出罰洋卽行開釋 
[法界公堂瑣案]  
　　陳萬初訴稱小的本習洋貨生意現在義泰藥材行爲夥光緒七年分徐松亭説及伊弟虧欠纍纍不能過去欲借銀三百五十兩小的此時實在無銀祗以徐係師兄面情難却轉商之外甥朱小亭因徐在震德錢庄外甥亦曾代伊經手遂分兩次借與二百兩及一百五十兩立有期票詎至今延約不償外甥業亦去世姊氏屢向催追爲此投案請究憑據附呈翁太守檢閲憑據祗有洋二百元又徐永和本票數紙計銀數十兩隨問陳何以數目不符答稱借銀在七年分後屢次約期借據換大期票轉輾更換小期票已屢次變更今本票已不足爲憑矣所有去年收過伊貨物作銀一百六十餘兩又收現銀三十餘兩結算尙少洋二百二十元出立二百元及二十元借據各一紙嗣小的在伊家染病曾用過病費洋二十元之譜故現在二十元借據已在伊處徐供伊與小的之弟合做生意所借之銀小的不曾過手不干小的之事太守謂借據確係由爾作中豈有不干爾事之理現爾弟何在答稱二百兩一項實曾看見借據小的之弟現在城内太守謂陳人尙忠厚否則借據外又有徐永和本票一併向爾追銀爾將如何今爾弟旣住城中近在咫尺着趕緊知照下期將弟交案料理清楚收回票據免得糾纒○順興燭鋪主蔡炳生倒閉虧銀一案訊理情由屢登前報嗣因彩視街房屋憑據抵在文川莊故太守飭傳該莊夥翁靜夫明白開導着劃出房屋八幢歸其經 
 
 

Page 4

 
 
管將一切契紙交案昨翁投案訴稱奉諭商之東人遵將全生里房屋八幢收管但該屋由沿街店房進出卽在二十一幢中若門面歸之别人則此屋從何出進可否請將店房劃下一幢以便出進太守謂蔡虧欠甚鉅照數灘派僅及五成因念爾處抵欵故格外從優核斷不得再生枝節旋有黄泰隆等各債主訴稱全生里大門雖卽是門面房屋不妨另劃一半作爲進出之路與此半間不相干涉太守着遵照前斷下期將契帋交案以便函致英公堂移提蔡炳生歸案將屋分劃○木匠姚桂金在彩視街捉姦刃傷姦夫褚阿松一案本報已兩次錄登姚夫婦送縣後翁太守飭包探孫寳生至仁濟醫院看視阿松擬亦送縣辦理醫士云此人不能再受風寒受風則必致速死如欲騐傷不妨臨院騐視包探回禀太守遂飭據情知照縣署云 
[敬送吉祥藥水]  
　　敬啓者小號歴年所送吉祥藥水專治霍亂急痧服之無不立奏奇效誠有起死回生之功現雖踵門乞藥者不絶第恐别處未及周知用請貴館登諸報章以廣傳佈倘蒙俯允則不獨受惠者感戴大德小號亦與有榮施也二馬路信昌珠號謹送 
[蘇省撫轅抄]  
　　十六日候補同知莫葆辰禀知奉藩憲委赴揚州公幹卽辭升任浙江藩臺許已於十五日申刻由清江開行南下○十七日候補布理問梁文錫禀銷彈壓魚花差並謝委署長洲縣主簿事縣丞鄭濟霖禀銷武陽絲捐差並禀知聞訃丁父憂○十八日同知施晋卸署常總捕通判事回候補縣錢維崧野貓口塘工回並禀知奉委寳山海塘工程差從九品謝有功服闋回省禀到 
 
 
 

Page 5

 
 
　　廣東梁四遠堂藥酒　藥酒 
　　衛生羊腎酒○此酒專依古方虔心釀成凡男子先天不足色慾過度婦人一切虛寒等症服之沉疴頓起百病不生每瓶錢一百三十文○具料虎骨酒○專治一切風濕骨節作痛遍身麻木不仁左癱右瘓半身不遂手足酸軟　痰鶴漆筋骨抽變難於步履等症服之立見奇效每瓶錢一百五十文○鹿茸三鞭酒○此酒以鹿茸爲君以其能通督脉可補腎　虧損三鞭能壯元陽助相火服之大有奇功乃種子之奇方也每瓶錢二百四十寄上洋拋球塲萬勝祥呂宋要號發兌 
　　靈效痧藥 
　　暑天痧癥感受最快留意保身藥物湏帶用藥不精反至生害佈吿諸君愼之採買八寶紅靈丹大二角小一角時症白痧散每瓶洋三分萬應痧氣丸每洋七拾瓶午時茶美洋一百四十塊神效臥龍丹每洋十瓶諸葛行軍散每洋十瓶太乙紫金錠每錠洋六分　廣東鹿芝舘分設上洋英老巡捕房斜對門 
　　武林孫步洲告白 
　　精恭奇門遁甲本年乙西正科預决文武秋闈今因城　塌倒諸公進出不便暫移三洋涇橋老億和棧候敎 
　　新開　表行 
　　啓者本行定於　拜一卽廿六日在英大馬路第三十號門牌開張專門修理鐘表及首飾等所用司務均是高手所修各件均能堅固耐用其價格外公道賜顧者祈認明李嘉森　表行招牌便是 
　　漢口汪天泰姻袋 
　　啓者本號開設上洋法界大馬路中市坐北朝南門面自造雲白姻袋四遠馳名包用修整仍照漢鎭價定公平貨眞價實照碼不二貴客先顧者格外相宜特此佈聞 
　　盈利二彩報名 
　　英六月份弍彩雙張由本行售在杭州德記號分售菜市橋姜榮泰柴號及三角地木庽內屠靜翁各得四開並分條售出得主繁多未及細錄其紅票本行現巳收到其餘附彩並獲頭彩下附彩均巳售開外埠茲不細報現售英七月覃○諸公有意奪標請認明本行購取是荷此佈 
　　盈利行啓 
　　機器造紙局告白 
　　本局加工揀選上白棉料監造中外各色帋張俱極精美兼製各帮配用帳部信封信帋花箋一應俱俻幷接定造帋張厚薄長短闊窄均可如意限日應交價錢格外公道本局在上海楊樹浦分局在大馬路拋球　發售幷發南北各帋號代銷　再本局收買爛布蔴包碎紙等如有訢來面議 
　　彭誠濟添置戒姻丸 
　　本堂向社姑蘇　門內宋仙州巷發兌極貞參片久已馳名今添置極貞參茸定神戒姻丸每兩八百四十文如煙癮一錢服藥五分五日援逐漸遞减其效如神 
　　減價招徠　一家春 
　　茲者小號自開張以來蒙各貴客賞光現下中法和議已成共享　平之福然各貨物通流所有食物　聚價値從亷是以小號照時價格外克己時珍異味與衆不同請嘗試之特此佈達達 
　　一家春啓 
　　告白 
　　啓者茲有本號已歇　友竊去空頭發票一宗此票本係注明支取不憑誠恐悮向各寶號冒取貨物等情與本號無涉特此聲明姑隱其名姓以冀改過是幸 
　　義昌祥啓 
　　呂宋票加彩　同春榮 
　　英七月票售全張六元半張照算分條七角外埠函購原局卽奉上洋四馬路 
　　大呂宋公司英七月份票出售 
　　英七月份呂宋票全張六元半張三元分條足洋七角今七月又更新章得彩照前加多設覃仍三萬號頭彩三萬元二彩一萬二千元三彩五千元其　彩額未及細錄另刋仿軍　票附送開期華歷五月廿六日在呂宋開采卽晚三大彩有電報到申如得主歡隱名者悉聽尊便遠處局寄指明呂商牌號交送並祈驗明各號信式回　圖記庶不致悮此佈 
　　大呂宋公司分設 
　　各洋行列後　廣和天祥盈利天成必得協記萬有利同得利 
　　新開呂宋票行　天來永 
　　英七月票全張半張條頭價照大市躉折克己外埠函購指明四馬路信封有時來福湊爲記 
　　英六月對號單已到　大有恒 
　　本行售出五六七彩以及小彩售去甚多除信報外諸公所購之票德彩紅覃請至兌洋格外克已並售七月覃全張分半條頭價照汰市 
　　上海拋球塲南本行啓 
　　英七月呂宋票　萬寶來 
　　全張六元半張三元條頭足洋七角遠處信購信面批明確投小行回件立繳在二馬路中無分號在外紅覃兌洋公道 
　　今售英七月票　廣豐行 
　　每張六元半張三元栽條足洋七角小彩比前加多得彩較易遠客函購訢認信封洋房圖記 
　　四馬路老廣豐棋盤街新廣豐啓 
　　英七月票出售　鴻運來 
　　全張六元半張三元分條七角紳商函購原班回件驗明本行金錢爲記另有增彩仿單隨票附呈賜　者註明上洋拋球場北 
　　七月票出售　廣發全張六元半張三元條頭七角大小得彩向不登報以免招搖來信寫四馬路 
　　大得其利　大得利 
　　逐月　運呂宋票全張半張分條照市兼收紅票價可相宜士商惠顧原班回件註明棋盤街北首另有新章增彩單隨票附呈不悮 
　　杭州大并巷德記 
　　本號開設有年蒙客賜顧交易照常外埠信購原班寄奉不悮並有外國各種藥水戒姻藥紛代售貢　藥水 
　　四馬路皆宜樓 
　　茲者本樓特邀蘇州十六位女先生日夜彈唱於五月十一日起風雨不更倘蒙貴客光降訢須早臨是荷 
　　同得利　頭彩誌喜 
　　本行逐月售出大彩屨經聲明遠近洞悉今英六月份雙張大票頭彩第一萬二千五百四十四號由本行售與杭省廣發人和號分售許廣和王駿聲正源莊費震音各四開並分條周湯夏胡丁徐何朱陳尙等各一條共得洋五萬元又上下附彩八雙張　與本埠及杭寗徽蘇松江各處共得洋六千八百元得主繁多未及細錄本行逐月連售鉅彩皆賴諸君之鴻福也特此誌喜 
　　呂商同得利洋行謹啓 
　　重言申明 
　　啓者前因匪徒冒名作偽　列申報巳數年矣奈若輩　惡不悛仍然招攬遠客魚目混珠因念屬書者謬采虛名不惜重潤中途被賺　無怏帳用再布吿以後須親交　澤斜橋復初堂本宅若素未識面家居別鎭者寫明住址由局寄下切勿轉託再近年　諸君子索書之件倘有筆跡可疑者送來一辨眞贗然援根究何難水落石出也光緒乙酉四月秀水沈汲民吿白 
　　呂朱票　廣揚興 
　　本號開張在呂宋香港二埠多年今又分號在上海英界三馬路口代辦呂宋姻及批發呂宋票現售英七月份票全張六元半張照計專收紅票格外公道如　賜顧隨卽回件 
　　看書卽知戒姻法 
　　此書蒙　克王爺賜鑒定漳　倉塲督憲宗室鐘　曁　上海道憲沈　賜序最奇者服藥後腸中積滯姻油悉由毛孔而出故能除心癮愈百病坩飲食豐容貌冬月手足不冷夏天身體不熱鬚髮竟可轉黑旣痿復能種子每兩價銀一兩每癮一錢服丸三兩除根惟藥丸無凸凹形者卽係假藥另有　狐騷臭藥每料一元三日除根　雀班藥半元十日退清　髮禿藥六角半月重生　淋鮮藥等兩角　瘧　痢　瀉　目疾等藥一角賜顧者送書一本上海只此一家金陵另有一舖其餘省城各碼頭并無分鋪上海北門外吉祥街如意衖金陵城內土街口 
　　生生堂同啓 
　　鉛皮出售 
　　茲本廠存有鉛皮每捲每尺六磅重其貨要全捲出售不能零翦如要者望請至申報舘問朋可也此佈 
　　江蘇藥水廠啓屈臣氏存心濟世　售藥貨眞價寶 
　　茲將各欵靈驗膏丹丸散藥油藥酒藥水藥餅藥氷香油香水次第登報諸　尊光顧請認每藥封口有龍　伴塔爲記別人不得胃效庶免有誤各省各埠　貴客信購必託原班回件得以了事斷無延誤躉賣務照價簾讓可見存心濟世也計開極品鮮花露水　瘰癧藥水　生髪香水　香口化酒糖　周身骨　藥水　百補固精丸　肥兒疳積餅　止咳藥餅　神效風濕　藥　狐臭藥水　清涼消熱散　急救誤食洋煙並各毒物藥水　玫瑰香油膏　雙科薄荷餅　還魂藥水　搽汗　藥水　搽　藥水　鷄眼腳枕藥水　氣痛散　目疾各癥藥水　寧神安眠藥水　塗面花露水粉　花柳搜毒藥水　延年益壽玉心酒　十全大補鐵精丸　固本寧神丸　燙傷燒傷藥水　耳聾藥水　面生　癧　點藥水桂濁藥水藥油藥丸藥散藥膏　小兒咳嗽　和粉修容香水　立止牙痛藥水　婦科調經丸白玫瑰白粉水　靈效淸補丸　壯陽廣嗣丸　培補婦人產援藥水　固齒擦牙香粉　羊吊癲　藥水　安胎藥水　色思病花癲藥水　傷風鼻姻　烏鬚髮藥水　玫瑰甘水　止痛藥水　鮮艶胭脂香水　癬藥水癩藥膏　尙有無數藥料容援賴登 
　　上海英大馬路屈臣氏大藥房謹啓 
　　瘧疾餅疳積餅　瘧疾餅　疳積餅 
　　三陰瘧疾最易淹纏此餅一服卽愈其效神速每匣三塊計錢二百廿〇小兒疳積畏服藥者此餅芳香甘美化滯生新第一靈丹也每匣六片計錢一百文服法另單寄上洋四馬路口城濟堂發兌 
　　小輕綸啓 
　　後知不足齋叢書 
　　知不足齋叢書邀宸賞荷　御題誠書林希世之榮僕雖不學心竊宗之博搜精取成後知不足齋叢書四編編分四函函分數種紙墨印訂罔不佳妙今先出初編二十五種三十二冊洋十二元惟 
　　大雅鑒之上洋抱芳閣書庄鮑廷爵啓 
　　七月份票　名利行 
　　全張六元半張三元條頭七角遠客函購上海棋盤街同興印字館內並接印湖絲仿單關單紙料　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年五月十二日京報全錄]  
　　宫門抄○旨三道錄前○閩督楊奏爲大員親老籲恩賚摺○豫撫鹿奏爲銷假摺子○東撫陳奏漕船挽入東境摺○浙撫劉奏水災助賑聲請移奬摺○又奏調署知縣片○大臣色等奏喇嘛念經事畢回山摺○粤督張等奏海疆要缺懇恩調補摺○閩督楊奏請補外海水師要缺摺子○五月十二日内務府國子監侍衛處值日無引見○莊王那貝勒各假滿請安○山西布政使高崇基請訓並請假十五日○漕運總督崧駿請訓○江西補用道張興留謝恩○掌儀司奏十五日祭奉先殿漪貝勒行禮○召見軍機醇王高崇基崧駿○○帮辦軍務頭品頂戴閩浙總督臣楊昌濬跪奏爲實任武職大員老親年逾八旬籲懇恩賚仰祈聖鑒事竊准吏部咨光緒十年九月二十七日内閣抄出二十六日奉上諭本年十月初十日恭遇慈禧端佑康頤昭豫莊誠皇太后五旬萬壽慶洽敷天等因欽此欽遵轉行在案兹查福建督標中軍副將楊興科母吳氏閩安協水師副將楊嵩生母郭氏浙江平陽恊副將梁雲山父雨田母劉氏計至光緒十年甲申均年屇八十以上據該副將等先後呈懇奏咨前臣伏維皇太后福備箕疇祥臻大衍我皇上寢門尊養萬方蒙錫類之仁壽寓延禧百世開熾昌之統該副將等俻職邊陲欣覘盛世其父母康强逢吉已叨金誥之榮頒而諸臣祿養承恩又值璇宮之勝會洵屬聖朝人瑞允宜曠典鴻施除分案咨報軍機處兵部查照外臣謹恭摺具陳伏乞皇太后皇上聖鑒訓示施行謹奏奉旨已錄○○頭品頂戴調署陜西巡撫河南巡撫臣鹿傳霖跪奏爲微臣病痊銷假仍請飭催調任撫臣迅來接替以便交卸遵旨北上恭摺仰祈聖鑒事竊臣昨奉恩命調補陜西巡撫當卽叩謝天恩籲請陛見因病尚未痊陳懇續假於三月二十二日差弁齎回原摺後開軍機大臣奉旨着來見另片奏請給假之處着賞假一月俟假滿卽行來京欽此臣遵卽赶緊調治一面力疾辦理緊要公事未敢稍涉疏懈今幸仰邀福庇舊患漸次就痊現屇假滿亟思趨叩闕廷敬聆聖訓而接替無人勢難就道前奏請勅催調任撫臣迅速來豫以便交替北上未奉諭旨合再仰懇鴻慈可否催令邊寳泉早日赴任抑簡派何員暫署俾臣得交卸起程入覲天顔藉遂依戀之忱曷勝企幸所有微臣病痊銷假俟交替有人卽行赴京緣由恭摺具陳伏乞皇太后皇上聖鑒謹奏軍機大臣奉旨另有旨欽此○○山東巡撫臣陳士杰跪奏爲江北漕船全數挽入東境日期恭摺仰祈聖鑒事竊照本屇江北漕糧仍由河運東省南北兩路運河爲粮艘經行必由之路淤淺工段均經臣先期飭屬加緊挑挖並將陶城埠口門淤沙及埽壩各工一律擇要挑修俾免臨時貽誤兹據洄河同知何師范禀稱江北第一起漕船於四月初十日卯時挽抵山東黄林莊在事員弁晝夜催提已於十五日申時全帮十起共船五百二隻一律挽入東境等情臣覆查無異除飭沿河文武各員嚴催迅速北上不准片刻停延外所有江北漕船全數挽入東境日期謹恭摺由驛具奏伏乞皇太后皇上聖鑒謹奏軍機大臣奉旨知道了欽此○○頭品頂戴浙江巡撫臣劉秉璋跪奏爲查明浙省光緒八年水災案内捐助賑欵聲請移奬以昭激勸恭摺仰祈聖鑒事竊查浙省光緒八年杭嘉湖金衢嚴各府屬被水成災民生困苦仰蒙特恩發帑賑濟並經調任撫臣陳士杰捐廉爲倡分勸官紳士商量力捐助民無失所旋經臣查明收支各數聲請援照直隷成案核明捐數照例定十成實銀給予加級虚銜封典並准其移奬子弟各在案兹據厘捐總局司道詳稱浙江温處道温忠翰前捐浙賑銀四百兩擬請移奬該員侄孫監牛温廷麟府經歴職銜又監生温廷驤縣丞職銜核與例定十成銀數相符並據聲稱此外尙有應奬各員紳未據覆到現因期限已迫碍難久待將來如有續到祗可攺爲外奬等情詳請奏咨前來臣覆核無異除批飭造具清册俻齊部飯照費銀兩解部核收給照外理合恭摺具陳伏乞皇太后皇上聖鑒勅部核覆給照施行再前准部咨開辦海防捐輸摺内聲明將所收賑捐等項限兩個月造册送部逾限不准請奬等因計自十年十二月十八奉文之日起除封印日期外扣至本年三月十七日限滿此案賑捐係在限内請奬合併陳明謹奏軍機大臣奉旨户部核議具奏欽此○ 
○劉秉璋片再永嘉縣知縣張寳琳丁父憂所遣員缺係要缺應行酌量委署查有新城縣知縣周熙堪以調署據藩臬兩司會詳前來除檄飭遵照外謹會同閩浙總督臣楊昌濬附片陳明伏乞聖鑒謹奏軍機大臣奉旨吏部知道欽此○○奴才色楞額奴才崇綱跪奏爲達賴喇嘛親至大招攅招念經事畢回山恭摺奏聞仰祈聖鑒事竊奴才等前據掌辦商上事務通善濟嚨呼圖克圖阿旺班墊曲吉堅參禀稱現在達賴喇嘛遵照歴輩達賴喇嘛之例每於藏屬清平並無瘟疫擇期於光緒十一年正月初六日下山赴大招攅招念經曾經奏明在案查近年藏衛地方僧俗人等均蒙皇仁廣被洪沐恩膏清平無事該達賴喇嘛循分於本年正月初六日由布達拉山前赴大招攅招率領僧衆朝夕諷誦經典恭祝我皇上萬福萬壽國泰民安並爲衆生靈祈福當經飭派駐防西藏官弁兵丁迎入大招在彼護衛奴才等並隨時前往照料以期周妥留心查看達賴喇嘛率同僧衆諷誦經典虔心出於至誠實能仰體聖主高厚鴻慈振興黄教之至意兹達賴喇嘛攅招念經事畢已於正月二十五日卽回拉布達山奴才等復飭派官兵護送回山以昭愼重所有達賴喇嘛親至大招攅招念經事畢回山緣由理合恭摺奏聞优乞皇太后皇上聖鑒再奴才崇綱現因目疾請假合併聲明謹奏軍機大臣奉旨知道了欽此○○兩廣總督臣張之洞廣東巡撫臣倪文蔚跪奏爲海疆要缺知縣需員籲懇天恩俯准揀員調補以重地方恭摺奏祈聖鑒事竊照海陽縣知縣胡鑑革職開缺所遺海陽縣知縣係海疆冲煩難兼三要缺例應由外揀員請調該縣爲潮郡附郭首邑民情强悍械鬥成風素稱難治且地方濵臨海洋稽查口岸出人在在均關緊要非精明幹練之員不足以資治理臣等與藩臬兩司於通省現任知縣内逐加遴選非現居要缺卽人地未宜實無合例堪以調補之員惟查有歸善縣知縣鄭菼年五十四歲河南羅山縣人由咸豐辛亥科舉人中式已未科進士以知縣卽用簽掣廣東親老告近改掣湖北准補嘉魚縣知縣同治六年九月飭赴本任七年十二月丁憂嗣服滿起復捐加同知銜請咨赴廣東原掣省分候補題補歸善縣知縣光緒四年三月十四日到任歴俸已滿三年現署順德縣知縣篆務該員操履端謹才具開展以之調補海陽縣知縣洵堪勝任惟該員由歸善縣海疆冲煩難要缺請調補海陽縣海疆冲煩難要缺係以煩調煩與例稍有未符惟人地實在相需例得據寔陳明專摺奏請據藩臬兩司會詳前來合無仰懇聖恩俯念海疆員缺緊要准以該员鄭薠調補海陽縣知縣俾資治理如蒙俞允該員係現任知縣請調知縣銜缺相當毋庸送部引見所遺歸善縣知縣係海疆冲煩難要缺例應在外揀選調補俟核准部覆另行選負調補臣等謹合詞恭摺具陳伏乞皇太后皇上聖鑒訓示再該員歸善縣任内曾經接徵地丁錢粮未完已起降調處分查係是欠在民並非徵存未解係在恩詔以前應行豁免該員任内罰俸案件已於光緒十年十月十一日欽奉上諭通行加恩寛免毋庸列造合併陳明謹奏軍機大臣奉旨吏部議奏欽此○○帮辦軍務頭品頂戴閩浙總督臣楊昌濬跪奏爲遴員請補外海水師遊擊員缺恭摺仰祈聖鑒事竊福建湄洲營遊擊劉得彪病故遺缺係外海水師題補之缺准到兵部咨第二輪第五缺應用儘先人員行令迅揀儘先合例人員請補等因臣隨於閩省儘先補用水師各遊擊内詳加遴選查有花翎儘先補用水師遊擊虞先步年四十五歲湖南湘陰縣人由行伍隨軍剿匪著績遞保花翎儘先遊擊旋於閩省仿造鈇脅輪功成案内出力保奬請以遊擊留閩儘先補用光緒五年七月二十一日奉旨着照所請欽此續經考騐收標造送履歴於上年十月奉部覆准註册在案該員樸實勇敢明悉水務槍炮亦嫻於閩省洋面情形極爲熟悉儘先名次亦屬在前核與例章相符合無仰懇天恩俯念外海水師遊擊員缺緊要准以虞先步補授湄洲營遊擊於營伍洋防均有裨益如蒙俞允容俟部覆至日卽行給咨送部引見恭候欽定除飭取履歴另行咨部外臣謹會同福建水師提督臣彭楚漢合詞恭摺具陳伏乞皇太后皇上聖鑒勅部議覆施行謹奏軍機大臣奉旨兵部議奏欽此 
 
 

Page 10

 
 
   
 
 

Page 11

 
 
[書汪心泉事略]  
　　汪子逢源號心泉芝城茂才也年甫弱冠博學能文聲譽操於里黨者非一日廉隅自勵悃幅無華蓋庠序中碩彥士林内眞修也鬱鬱不得志久矣壬午爲林明府印調陽房荐之首以　藝不合主司見竟黜之抑鬱成疾遂含恨終其原配童孺人亦名家女齎志守節敬事翁姑遠近稱孝婦借歸汪子年餘無出俟其母弟卓源茂　育子承繼嗚呼天道其難知哉汪子幼聰慧好讀書其父乃膠庠宿儒命堤頗切汪子則專心致志每於燈會嬉戲之塲父母或命之轍曰業精於勤荒於嬉兒苟偷旦夕安安望成人有日乎自待不薄如此家貧艱於夜課映雪囊螢之故事兼而有之及應童子試卽爲吳刺史雲所賞識入泮後愈知奮勉嘗語其弟曰吾家祖宗十數世習舉子業又復忠厚傳家吾兄弟苟努力自愛當有吐氣揚眉之日且爲人子孫不能使門閭光大揚名顯親祖宗在地下安用此無益子孫耶子與汝其共勉之志誠嘉心誠苦矣生平所最重者名教綱常之大非徒以文章詩賦擅長也雖未得天年而行事已卓卓可見并有時文遺稿博雅宏通膾炙人口擬卽公諸當世嗚呼如汪子者匪惟家之彦殆亦邦之光歟其弟字鶴秋極磊落光明之概未及冠而遊庠誠翩翩佳士也我輩與其昆玉交有年目覩汪子之爲人不忍聽其湮没用特書其事略爲有志之士勘[  光緒十一年五月望日蕪湖中江書院同人公撰]  
[有感錄請聽濤軒主藜沐舊主吟蝶軒主政和]  
　　最難濁世自甘貧仁里何期更得隣不辱祖宗留傲骨那堪闤闠寄勞身將軍畫馬神誰識老子猶龍氣未馴肯戀蒓鱸鄉味美横飛容易倦風塵[  金壇傲骨書生馮鴻鈺麗崑氏初稿]  
　　松堂司馬出示周君靜齋所寫小影披覽再三訝其甚不相類夫周君名手也援筆儀容百不失一而松於堂其技窮也何焉然松堂是曷勿 
[屬其重寫俾活色生香鬚眉畢肖而後徧徵題咏廣使流傳豈不美哉先賦小詩爲松堂勸卽請郢正]  
　　久羡丹靑擅寫生偶然烘染未分明亦知雅度描難似到底吟肩削易成添取三毫應仿彿差來一着未輸贏何當重把生綃剪摹出詩人骨格清玉琴仙侣太痴高瑩戲稿 
[高陽臺初識余玉琴於座上三年積慕一夕通辭誠艷遇也賦此爲贈戲索小樓主人和]  
　　彩管雕香靑箋鑄約愛花翻怕花嗔是也非耶心頭兀自温存難忘邂逅相逢處占風流第一銷魂記黄昏絮語蘭情欲吐還吞痴生艷遇人爭羡只蒹葭倚玉不稱丰神剩語惺惺賞音偏在風塵餘情散作深宵雨舊相思都化愁痕欵清尊携手平康重叩閒門玉琴寓清和坊與萬翠雅爲鄰太痴生高侣琴草時五月十七 
[觀余玉琴演劇作專呈太癡正和]  
　　老蟾噴霧韜靑銅燭龍萬道嘘成虹仙人之兮下瑶闥麟衫鳳帶飄長空芙蓉羞紅奈慚碧扶出花王上瑶席嬌如碧柳眠朝烟淡若白桃洗春色露珠聲細虬更沉鶯喉欲轉猶逡巡一聲裂制九天起銀筝鐵撥俱啞喑藕腸千縷抽秋緒薄霧紅窗曉鶯語道是無情越有情情絲細共蠶絲吐刀光忽地楹間盤繞身紫電飛成團蘭堂燭暗碧砂走風聲霍霍毛俱寒掌中無力鞋難拓歛怨低鬟入羅幙千呼萬喚頭不回自閟蘭愁掩疏箔狂花爛漫不算春幽蘭空谷宜含馨慘緑翩翩自珍惜莫令菱鏡絲凋靑申左夢畹生 
 
 
 

Page 12

 
 
[光緒十一年五月十三日京報全錄]  
　　宮門抄○諭旨五道錄前○將軍希奏遵查各欵核明覆奏摺子○湘撫龎奏調署知縣夾片○粤督張等奏知縣經征錢糧叅後續完攺議緣由摺子○陜督譚奏特叅知縣革追夾夾○將軍慶等奏遵吉開工請領經卷緣由摺子○又奏揀選主事員缺循例請旨補放摺子○五月十三日理藩院鑾儀衛光祿寺廂黄旗值日無引見○岳林假滿請安○廣東正考官錢桂森謝恩○福建正考官陳學棻謝恩○召見軍機阿昌阿○○奴才希元跪奏爲遵旨飭查各件逐欵核明恭摺覆奏仰祈聖鑒事竊前准吏兵刑等部咨開欽差盛京將軍崇綺查辦吉林前任將軍銘安等被叅各欵於奏結案内聲明此外有無徵存欠解或格外浮收及濫行開銷之處並王紹元經手各欵通盤核算一併核實辦理至現署賓州廳同知李增光詳報各情有無代王紹元彌縫之處均請旨飭下新任將軍督飭吉林道認眞稽核以杜弊端及另片奏明民人郭繼光控告王紹元一案交吉林將軍核辦奉旨着照所擬辦理欽此欽遵咨行前來當經奴才督飭吉林分巡道顧肇熙檢閲荒務局案卷明查暗訪前任將軍銘安被叅案蚋承辦各員委無徵存欠解格外浮收及瀘行開銷之弊與欽差查辦相符請免再議至王紹元經手祱欵必須通盤稽算方昭核實當卽飭遵認眞查辦去後兹據該道詳稱王紹元於賓州廳任内開銷各費均屬因公尙無藉端冒銷情事其攤派養勇市錢每月三百千因城未修齊藉以護衛地方嗣經該廳因奉文准設捕盜營業將前項馬勇裁撤每月勇費毋庸再攤其餘應查各節當經移會荒務局並札飭吉林府賓州廳分别查訊旋准荒務局以王紹元經徵荒價通盤核算共收荒價等項錢二十二萬一千七百四十九千六百五十七文内曾據禀明就近劃撥建造賓州廳城監獄各衙署等工共錢九萬二千一百零四千六百五十文又就近劃撥該廳廉俸役食曁捕盜營弁勇置買軍器發放餉乾等項錢九千五百六千九百零二文下餘錢一十二萬零七十八千一百零五文業據該廳疉次解省批示飭發荒務局存儲等詞移覆並據吉林府詳稱逐細查明王紹元經徵税欵漏報市錢四千九百二十二千又據賓州廳查明王紹元漏報勇費錢二千七百五五十四千九百三十二文等情報經該道覆飭吉林府將王紹元之子已革府經歴王謙傳案訊明該革員之父王紹元正欲補報各欵旋卽病故實非有心侵匿情願將漏報税欵市錢四千九百二十二千勇費錢二千七百五十四千九百三千二文並前蒙查辦原斷退還商人土税錢三百千如數代父賠繳一切公欵亦均逐一報解清楚並無短少分文恒泰號所存市錢九千八百二十三千零並非荒價尾剩卽革員故父前經禀明前將軍由荒價項下就近劃撥廉俸役食曁捕盜營弁餉乾等項市錢九千五百六十六千曁該革員故父浮收薪水各項錢二百五十餘千共計九千八百二十三千零之欵尙未將存墊各項與該舖商劃清卽蒙欽差查辦飭令將前項錢文如數歸公是則不惟恒泰號因借墊公欵轉致受累卽革員故父前禀劃撥廉俸役食等項亦復無著更從何處請領伏望詳查請免歸公致滋苦累等語由府詳道懇求奏請免其歸公等情核與荒務局前查相符應卽擬結並據該道將已革府經歴王謙賠繳王紹元漏報土税之款勇費各項錢文與已革知府劉光煜已革通判劉維楨已革州同朱文卿姜民善應繳贓錢謝儀曰照原奏之數一併由道解交奴才飭司驗收存庫當卽遵照原奏所擬將劉光煜等分别起解或免罪離省以完前案覆查王紹元於賓州廳任内經手各欵未及補報旋卽病故曁經其子王謙將漏報各欵悉數賠繳應請從寛免議至署賓州廳李增光先後詳報各情飭道徧加查訪尙無代王紹元彌縫情事亦毋庸議郭繼光控告王紹元一案業經奴才委員赴賓州廳查明並飭吉林府傳訊實係事不干已卽將郭繼光照例擬以杖枷遞回山西原籍管束並免置議惟王紹元應交公欵旣已清楚其前經禀由荒價項下就近劃撥廉俸等項及浮存薪水共錢九千八百二十三千零尙未撥歸恒泰號並非荒價尾剩未便歸公應請將王紹元前經撥存荒價等項錢九千八百二十三千零准其子五謙自行具領歸還恒泰號墊欵以昭公允而免瓜葛至已革廪生宋培紳應繳贓錢尙未繳到已飭吉林府赶緊勒追前署吉林廳同知陳治保釋之盜匪李幅飭緝獲日另結其飭離吉省各員業已分别給咨送部所有遵旨飭查緣由理合恭摺具奏伏乞皇太后皇上聖鑒謹奏軍機大臣奉旨該部知道欽此○龎際雲片再署芷江縣知縣徐保齡調省另有差委所遺篆務查有龍陽縣知縣余良棟辦事勤奮堪以調署據署藩臬兩司會詳前來除批飭遵照外理合會同署湖廣督臣卞寳第循例附片具陳伏乞聖鑒謹奏軍機大臣奉旨吏部知道欽此○○兩廣總督臣張之洞廣東巡撫臣倪文蔚跪奏爲知縣奉銷後續完錢粮應行攺議恭摺具奏仰祈聖鑒事竊照前准部咨具奏籌備餉需摺内所有錢粮奏銷令該督撫一面具題一面先將未完一分以上各員開單專摺奏報其有具奏後續完者准其續行奏請歸本案開復等因欽奉諭旨咨行到粤當經轉行欽遵辦理兹據布政使龔易圖詳稱廣東省光緒九年奏銷地丁錢糧銀米案内原叅瓊州府崖州尙未完地丁銀二千六百五十六兩六分二厘先經開列經徵代理崖州事試用通判戴嘉齡未完五分以上職名分别詳奉彚奏並題叅在案嗣據該員戴嘉齡完解地丁銀一千六百六十八兩九錢九分七厘業經雷瓊道庫兑收充支兵餉查户部則例内開各直省經徵督催各官叅後或續報全完或續完幾分該督撫將應免處分分别題咨卽子減免開復等因今該員戴嘉齡續經解過原叅未完光緒九年分地丁銀一千六百六十八兩九錢九分七厘應照减免之列及奏定章程辦理查光緒九年分錢糧奏銷開報該員戴嘉齡未完五分三厘八毫四絲五忽今於叅後續完三分三厘八毫三絲五忽實未完二分一絲等情造册詳請具奏攺議前來臣等覆查無異除嚴飭將未完銀兩趕緊掃數完解外所有崖州經徵錢粮叅後續完銀兩請攺議緣由謹合詞恭摺具陳伏乞皇太后皇上聖鑒勅部攺議施行謹奏軍機大臣奉旨該部議奏欽此○○譚鍾麟片再前辦甘肅厘局甘肅候補知縣常鞏昌私收土烟錢文擅挪厘欵事前旣未報明事後又復狡飾實屬胆大妄爲據總局司道詳請叅追前來相應請旨將該員卽行革職由臣嚴餫勒限追繳以肅厘政而儆效尤謹附片具陳伏乞聖鑒訓示謹奏軍機大臣奉旨常鞏昌着卽行革職勒限追繳該部知道欽此○○奴才慶裕阿克丹跪奏爲會同遵吉開工請領經卷等項恭摺奏祈聖鑒事竊奴才等遵照欽天監擇定吉期於本年四月初六日已時祗詣福陵隆恩殿敬謹開工督率司員飭匠興修遂恭查大脊中間尊茂匣内金錢八个金銀銅錫鐵元寳五錠寳石五塊尙堪供用惟經卷藥材人參五色縀線等項均應更換奴才等檢查歴次辦工成案俱係奏請飭交内務府備辦委員祗領謹將應領經卷等項遵照成案開戰恭呈御覽俟命下之日奴才等選派委員赴京請領以備尊藏所有奴才等會同開工請領經卷等項緣由謹恭摺具奏伏乞皇太后皇上聖鑒謹奏軍機大臣奉旨該衙門知道單併發欽此○○奴才慶裕松森跪奏爲揀選彈壓移居宗室主事員缺循例奏祈聖鑒事竊查盛京宗室營額設宗室主事二員遇有缺出向由該營正副族長學長四員内揀選正陪奏明咨送宗人府帶領引見補放嗣准宗人府咨開道光二十六年八月初六日欽奉上諭嗣後除從前移居宗室應照舊例充當族學長等因欽此欽遵在案今宗室營主事全興業已升任盛京刑部員外郎所遺主事一缺現據宗室營主事春詠將應選人員造册呈送前來奴才等詳查該營現送到之正副族長學長均係嘉慶二十年以前作爲移居宗室之人自應循例選用隨經公同揀選得宗室正學長春熙人端方心地明白堪以擬正宗室副族長善兆人小心辦事勤愼堪以擬陪咨送宗人府帶領引見請旨補放理合恭摺具奏伏乞皇太后皇上聖鑒謹奏軍機大臣奉旨該衙門知道欽此 
 
