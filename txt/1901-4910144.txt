# 1901 - 189 - 4910144

 

Page 1

 
 
[新印胡文忠公全集] [  圖書集成局啟]  
　　益陽胡文忠公以文學之才出膺節鉞於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟剛汰過多咸以未窺全豹爲憾既而曾思襄公復取官私所藏勒爲遺集計八十六卷凡整軍經武察吏安民諸犬　甄采無　可稱全璧兹書肆友人倩本局用大號鉛字排印成書紙墨精良校讐詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[新印繪圖大字痬醫大全告成] [  圖書集成局代啟]  
　　顧練江先生痬醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悞良多邗江夏君毓芝有鑒於此爰覔得初印善本倩本局以大號鉛字排印校讐詳愼紙黑精良每部十六本分裝兩函碼洋三元寄語海内諸家尚其各置一編以備衛生之用書處在上海申昌書室愼記書莊及各書坊均可選購請就近移玉可也 
[論醇親王出使德國於中國變法大有裨益]  
　　中國親王養尊處優無論未涉風濤之險飽覽海外之山川卽各直省亦未經巡歴近數十年來惟醇賢親王曾赴天津閱海軍一次然離京不過三百里雖已濱海尚在畿輔之間不得謂之遠涉也大抵天潢貴胄玉葉金枝朝廷誼重親親不肯過勞以險阻艱難之事此中國之體制使然也然在閉關自守之時凡在親貴固不妨養尊處優無俟詠皇華之什而自五大洲通商之後洞開門户無殊天下一家且時事多艱外釁迭起則雖親貴亦宜分宵旰之憂勤聨中外以親睦是則親王之當出使聘問固不當遲之今日矣使當時親王早膺出使之舉則洞悉中外之情去歲拳匪之禍斷不致釀成雖由迂謬之大臣有以助其燄而輔之翼然不能不歸咎於端莊二革王熒惑偏執有以致之也幸也天心有悔禍之機朝廷有轉圜之意和議可成又簡醇親王出使德國道逹歉忱從此中外輯睦永釋前嫌當不僅以此爲嚆矢也說者謂此次醇親王之赴德國也爲德使克林德之遇害代朝廷道逹歉忱非尋常聘問可比恐後此不能援以爲例曰凡事有開必先雖出使之事不一而出使則同夫人之憚於遠涉者畏山川之阻怯波濤之險耳古人所謂惘惘出門有離别可憐之色平人尚然而况於親貴乎乃此次醇親王出使德國雖朝廷不得已之舉然不但友邦可藉此輯睦卽外洋之事亦可周知外洋之情亦可洞悉將來事畢還京嘉謨入告必有足動朝廷之聽者新政之轉機當於醇親王是賴矣現在雖諭旨迭頒振興新政然揣朝廷之意似欲行之以漸未嘗望一蹴而幾故各督撫雖奉詔敷陳直言無隱而至今數閱月未有折衷苟得親貴者反覆進言庶朝廷易於深信然非親歴其境卽欲言之亦終不能詳盡故蒙以爲醇親王此次出使於中國變法大有裨益蓋雖奉命使德係代逹歉忱並非遊歴其於武備文學政事風俗農工商務恐無暇一一推詳且僅至一國而於各國之武備文學政事風俗農工商務更何從盡悉不知歐西政事大略相同舉一可以該百至於逐項推求固非朝夕之事然觀其氣象考其得失則盛衰强弱可一望而知西法具有成書華人非無能閱之而能道之者惟未親至外洋所聞終不如所見若能親觀其大意再徵之於書逐一推求方知歐西各國强盛之所由來卽知中國孱弱之所由致彼此相形則變法之意可立决不僅爲紙上之空談變法之效可漸呈不致躐等而凌節現在言變法者多矣位高者能言而不能行弊由於得之耳聞而未經目見至位卑者雖經目見而未敢輕言限於其分也以至親至貴之人而擴其所聞徵諸所見則輔朝廷以改弦更張吾知響應必捷於桴鼓矣是則中國變法之機不將於賢王之此行是賴哉 
[行在宫門抄]  
　　五月初二日吏部引見十二名兵部二名召見軍機初三日張百熙因修蹕路請訓召見軍機及張百熙初四日吳樹梅回京供職請訓并請假一個月分發陜西試用道饒鳳桂文龍湖北補用道馬斆高山東試用知府宋夢槐廣西試用知府傅運生分發補用知府翁炯孫廣西右江道瑞霖江蘇候補知府陸桂星等謝恩翰林院編修徐世昌預備召見召見軍機及徐世昌初五日翰林院代奏編修徐世昌謝以道員交軍機處存記恩陳邦瑞謝授工部右侍郎兼管錢法堂事務恩直隸候補道孫寳琦預備召見召見軍機及孫寳琦 
[添製花車]  
　　聞之京師官塲中人云皇太后皇上回鑾時所御花車業經恭備惟皇后無之日來政府已電致某大臣敬謹添製矣 
[邸節抵淞]  
　　昨日午後二下鐘時吳淞來電云醇親王銜命出使德意志由天津乘安平輸船南下本日午後一下鐘時已鼓浪抵吳淞矣 
[吏部文章]  
　　京師訪事人云吏部堂司各官原擬五月十九日回署辦公嗣因官衙修葺未竣改遲至二十七日遷回先期由本部司務廳張貼告示俾闔署胥役一體周知其示曰司務廳諭闔署胥役人等知悉光緒二十七年五月十六日奉准欽命全權大臣總理衙門慶李咨稱接准日國使臣照稱前據來文心吏部闔署一事中國立用此署廟國大臣並無炋以爲然之處惟英國大臣欲行明言英國並未在於吏部駐用案卷亦未經見過且該署常日洞開任人出入等情備文奉復等因前來查本部欽奉諭旨清查檔案派出御史嚴行監查萬難延緩是以咨呈貴衙門照會各國父還衙署在案兹旣接到日曷使照會准本部在衙署辦公本部現定於五月二十七日移還衙署照常辦公相應咨呈貴衙門查照希即照會各國使臣禁止洋兵勿得來署滋擾可也於五月十七日咨行總理衙門在案爲此出示闔署胥役人等一體遵照辦理查本署修理漸次完竣此後照常在署辦事倘仍有從前容留匪類勾結情弊該役等立卽扭禀到廳送辦如知情容隱一經查出定行重懲并責成該役等嚴密偵守前後門毋任閒雜人等擅自出入如該役等無故擅離或並不小心防範本廳卽按照逐日點卯名册立予懲辦决不寛貸切切特示 
[咨催卯册]  
　　京師友人來函云各部院自奉裁汰書吏之旨卽次第示期考試以定去留旣而政務處大臣通行各部院著速將現在有卯書吏若干名造具卯册分别咨送以憑查核 
[兵船計數]  
　　天津直報云五月二十四日駐泊大沽口内外之各國兵艦運船忽又多至二十八艘計英國八艘美國一艘德國四艘法國三艘俄國二艘日本國四艘義國二艘粤國四艘意者各國皆議撤兵故特派船來華務備載運歟 
 
 

Page 2

 
 
[西兵盡退]  
　　保定友人來函云正定獲鹿井陘阜平一帶所駐德法兩國大軍俱已撤退僅留法兵數名大約不久當去至于保定所駐德軍先於五月二十一日撤盡矣 
[凱旋獲賞]  
　　華歴五月二十九日英京倫敦來電云英國出征搭浪施華列之兵士三千名近由好望角奏凱而返英皇愛都而第七定於西歴七月二十六號卽華歴六月十一日頒賜賞牌 
[漁人交閧]  
　　華歴五月二十九日英京倫敦來電云阿美利加州西境有英國屬地名萬古佛者向有土著及日本人之以捕魚爲業者麕集於此臨流張網其樂無涯近日偶有違言以致持槍互閧日本人聚至三千名左右將土著人所置漁舟漁具擊毁一空 
[私槍敗露]  
　　香港西字報云華歴五月二十四日此間英巡捕在皇后大道迤西第三百二十二號門牌某店肆中搜出毛瑟槍及對面笑甚多不知是何匪徒購此以圖作亂也註對面係粤語蓋手槍也 
[酷暑成災]  
　　華歴五月二十九日英京倫敦來電云前者美人苦喝死亡甚多日來酷暑未消以致田中所藝木棉悉已傷壞且炎槁之氣漸漸傳至歐洲 
[雹災又見]  
　　天津附近東窪一帶雨雹成災已詳前報兹閱天津直報云五月二十四日之晚九點鐘時黑雲西來雷電交作珠跳浙瀝翠瓦有聲移燈視之則又雹也形圓如栗其大者或似核桃約歴一刻許始止所幸時當深夜行人未被擊傷然大街小巷間人家所點路燈已破損不知凡幾矣 
[粤水爲災]  
　　華歴五月二十九日香港來電云粤之西江及迤北一帶地方洪水爲災湯湯方割農人所藝禾稻以及番藷雜糧刻已悉數漂没綜計所毁房屋物產約值洋銀數十萬圓誠浩刼也 
[漳民患潦]  
　　厦門采訪友人云距福建漳州府治三十里許有地名浦南鎭者近忽洪水爲災漂没房屋六七十所淹斃男女二百餘人鎭上素產錫箔紙料市景繁華一旦遭此巨災貿易頓形寥落矣 
[嚴郡水災]  
　　杭州采訪友人云五月初九日皖省徽州府屬蛟水大發以致浙之嚴州府屬桐廬湻安等縣平地水深數尺居民猝不及備幾與魚鼈爲儔一刹那間陡被淹没四十餘村溺斃男女大小三千餘名口其幸而存活者猱升山巔樹杪以冀殘喘苟延至十三日天始放晴水亦漸退乃十四日大雨復至山洪繼之閱三日夜方止災民之受飢而死者悉數難終錢塘江中每日流下棺木屍骸以及馬牛雞犬江干義渡局員雇人撈起瘞之義阡近日災民之扶老携幼來杭者多若過江之　迭經官紳擇地安插并設廠煮粥以救殘生并聞富陽等處水亦漲至二丈左右惟人口尚不至於傷亡耳 
[湘水暴漲]  
　　漢口訪事友人云近日湘江之水陡漲數丈武漢一帶外江内河水勢洶湧幾與岸齊雖舟楫往來頗形利便而居民則不免有儳焉不可終日之憂矣 
[鄂中苦潦]  
　　漢口訪事友人云湖北漢川沔陽潛江鍾祥各州縣地勢卑下每苦水災兹者川湘洪水汨汨而來兩岸湖田均被浸灌黄梅孝感各縣低窪處尤岌岌可危附近鐵路一帶一片汪洋監工者因命暫停工作 
[通山蛟患]  
　　鄂省友人來函云五月某日一湖北通山縣境忽發蛟水漫山遍野滾滾滔滔淹斃人口以數千計此外興國州西南鄕龍港陽辛三溪口以及贑之義寍州與通山興國壤地相接之處同時蛟發衝塌城垣數十丈淹斃男女丁口不可勝數武寗縣亦起蛟箬溪三帶被災尤重居民皆蕩析流離 
[景德蛟患]  
　　九江訪事人云五月初十十一等日大雨傾盆畫夜不息江西景德鎭猝然蛟發衝刷房屋不知若干所傷斃人口約以千計由南昌至九江電線電竿均被摧毁 
[五志西江水患]  
　　南昌訪事友人云江西省垣洪水爲災今尚未退城外更深至八九尺五月二十一二十二兩日雨師重復戾止狂濤萬斛幾疑倒瀉銀河各處圩隄半多潰决墻屋之坍塌者更不可以數計沿河早稻難望秋收晚禾亦不能補種各鄕村人民牲畜悉付東流數百里間盡成澤國雖有各善士查災散振所苦一時籌欵艱難小民待哺嗷嗷究不知大憲將何以善其後也 
[捐廉施振]  
　　南昌訪事友人函云江西各邑大水爲災撫憲李勉林中丞會集各官紳假座逍遥别館籌商振撫之策擬先撥出銀二萬二千兩委員赴長江一帶購米萬石散給災民先由中丞慨捐五千金旣而藩憲張筱船方伯捐助三千金臬憲柯遜菴廉訪糧道劉幼丹觀察各捐助二千金鹽道張厚齋觀察南昌府查蔭階太守各捐助一千金共得一萬四千金尚少八千金令各紳籌捐以佽各紳唯唯應允惟請先由藩庫墊發以便籌集繳還中丞旋卽電逹蕪湖關監督吳季卿觀察詢以目下米價是否公平隨得覆電謂詢之市中人白米每石約售銀二兩左右中丞遂委王二尹遐齡相少尉長青携銀往購 
[皖中水患]  
　　蕪湖采訪友人云安徽涇縣青陽一帶突發蛟水人民廬墓蕩焉無存計青陽被溺而殞者多至二千餘人涇縣不知其數既而内河之水順流入江沿江草房全被陽侯捲去此外如繁昌寳塔等處亦皆化爲澤國和州大康圩新塘圩洪濤滾滾一望無垠蕪湖三街後大圩居民數百家大憲札飭精健中營屯駐其中以資護衛五月某日江潮忽至圩民急鳴鑼號救事已無及籽糧器皿漂没無遺幸精健中營統領徐壽芝協戎揮令帳下各健兒竭力堵禦得將潰者復塞居民齊聲頌德無殊百面春雷至二十四五兩日夜大雨復至勢如倒挽銀河江水滔滔驟增數寸一時人心惶急多有號哭呼天者不知碧翁翁何日始放出踆烏不令陽侯作崇也 
[三續安徽撫憲王芍棠中丞覆奏條陳第一摺]  
　　今議整頓之法先以出洋學習業成回國之人爲之教習將來變通科舉則營哨各官可取材於各學堂内中式之舉人進士并以久經戰陣之宿將與從前得力員弁相輔爲用彼此考同校異舍短取長當可一變緑營疲茶舊習而兵官咸得其選矣所用槍砲應取西洋新出之精利者縱原購無多不能各營一律而一營必令專習一器當此外洋禁售軍火之時應請旨飭下各省會合力集資就中國已設槍砲廠處所廣爲製造庶期轉應不窮各資利用平時晨夕操演毋使凌雜卽以中靶之多寡排日登記按月總校以定黜陟庶人人共知振勵而技藝亦進於精矣各處防勇按其册籍亟飭該地方宜查明住址取有族鄰保結方准留營流氓無賴悉從擯斥則來歴均各分明逃亡得以追究而游惰不雜於中矣然使月餉不豐未能資以養生焉能責其効死宜仍參酌湘軍營制優給口糧惟痛除缺額之弊每月委員點名發餉并嚴定尅扣之誅使勤樸勇丁自給之外并得寄贍其家所有哨官什長均由該統領營官自行選募不准局外輾轉薦托俾可收指臂腹心之效而將士皆樂爲用矣督撫提鎭諸臣復以時勤加簡閱汰其衰庸奬其精銳公其賞罰絶其夤緣如是而謂營伍之終無起色者臣不信也至廣購鐵甲船及魚雷等器恢復海軍本屬固本要策第值此創鉅痛深之際無論各國方議禁止中國向外洋購運軍火且刻下府藏如洗司農仰屋而嗟自須俟諸異諸非目前力所能辦惟各口兵艦快船所在多有然宜逐加整飭以固内地藩籬方今票會各匪伏莽徧地添募之新勇事定不能不徐議酌裁無形之隱患到處不得不嚴爲戒備惟有力辦保甲多練壯丁以輔兵力之不逮去歲拿辦大通一帶富 
 
 

Page 3

 
 
有票匪隨同追剿亦資其力大抵各處鄕勇未能遠供徵調猶可近衛里閭現擬再加整頓通飭地方官愼加延訪必擇身家殷實品望素著之人方准派充紳首庶幾緩急可恃衆志成城共秉知主有勇之良謀而無挾衆尋仇之妄舉此又軍政外亟宜認眞講求者也一外交宜加講求俾中外輯睦藉弭釁端也首宜正名增設外部卽由總署改設尚侍四員司員數員應爲專官不兼他職或他部人員歴練素深者可調本部本部堂官如不因左遷不得更調他部庶久於其任以期專精惟出使人員均由本部選用二雇用洋員以備隨時咨訪且資聨絡從前恭忠親王曾延比員襄助頗資得力似宜准各部院及各督撫仿照辦理交涉宜於因應較易之國如荷蘭比利時瑞典等國訪請有學問者作爲幕賓應無流弊三民人交涉案件以後宜與各國約明概照西律辦理以期公允四飭地方官平日以禮賓接教士遇事剴切相商不得逞氣忿爭亦不得躱閃退讓其教士之秉公持正歴有年所者應由地方官詳明督撫奏請量給職銜或賞佩寳星以示風勵庶睦誼益敦而一切交涉均無棘手之虞矣以上各條皆就現在情形斟酌辦法其尤要者則一在以博議爲愼始之本宜先令部院大臣各就編檢司員中舉其明于各項法制者於内外條陳發令各就專門考其利弊定其章程必詳必盡議成請旨施行以昭詳愼一在以考查爲精進之本宜於議行之事各設專員隨時查察有有一弊即設一法救之不因噎而廢食尤須於成法研求精進不以一得自封所有各員條議概予宣布令局外咸知其事之始末而任事者可畢殫其精勤庶無謗議横生輕舉輕廢之弊所有統籌全局緣由理合繕摺縷陳伏乞皇太后皇上聖鑒飭議施行謹奏按此摺於四月初八日拜發尚有第二第 [T2 ]三 [/T ]摺容俟蟬聨而下排日錄登 
[鄂撫行程]  
　　武昌訪事友人云卸署陜西巡撫端午橋中丞欽承簡命開府鄂中湖廣總督張香濤制軍先期遴派文巡捕汪二尹武巡捕楊千戎馳往襄樊迎迓上月某日官塲接到電音知憲節已行抵河南信陽州卽日遵陸南下屈計六月初旬可望襜帷戾止連日撫轅辦差各員弁置備供張栗六異常 
[日員瓜代]  
　　武昌訪事友人云駐漢日本領事瀨川君近奉政府之命調任朝鮮爰於上月二十四日率同譯員渡江詣督轅辭别並投刺藩臬各轅湖廣總督張香濤制軍湖北藩司瞿賡甫方伯臬司李少東廉訪皆以禮接見次日方伯廉訪先後詣領事署答拜制軍則派督中協吳協戎代送行旌 
[剿匪獲奬]  
　　紹興采訪友人云去冬寗廣會匪田化龍萬國華糾聚醜類在皖浙交界之廣德州一帶散票謀亂旋經孝豐縣趙鑄伯大令訪悉督率團勇飛騎抵太山賊巢四面兠拿將田萬二匪一併擒獲立卽正法以儆其餘旣而大令四出搜尋直入皖境偵知有陶義興者曾爲匪人遞送逆信約期聚衆報仇并將田萬二匪眷口交黄有材馬成才程從燮諸匪目擁護入山遂一鼓成禽下之于獄迨上憲得報卽派員至孝豐會鞫諸匪自知罪無可逭直認不辭遂於五月十七日押至南門外法塲梟首示衆現聞上憲以大令夙饒勇略爲守兼優擬奏請破格陞遷以示奬勵云 
[飛蝗過漢]  
　　漢口訪事友人云五月某日蔡甸南鄕一帶忽有飛蝗蔽空而來沿途囓食禾苗薨薨之聲令人驚畏鄕民爭設香案望空叩禱求免貽害良田嘻愚人之愚殊可哂已 
[恭迎邸駕]  
　　昨日蘇松太兵備道兼江海關鹽督袁海觀觀察探得出使德國之醕親王由津南下將至吳淞爰於午後偕上海縣汪瑶庭大令乘廣濟小輪船前往迎迓英美租界公廨讞員張柄樞司馬亦於是時乘火車赴淞迨傍晚探悉邸駕乘招商局安平輪船進口停泊虹口下海浦江中定於今晨九點鐘時至法界金利源碼頭登岸 
[行邸供張紀略]  
　醕親王奉命出使德國昨晚已抵楊樹浦定期今晨九點鐘登岸赴滬北泥城外洋務局暫駐使節先期由辦差人員預備供張極爲華麗兹紀其大略於後大門前均以五色綢綾紥成彩幔入内甬道亦蔽以彩幔紛懸各燈其旁設木棚中設檯凳大約係樂人所居也甬道盡處結一彩棚再進爲二門兩廊均懸紅縀繡花寍波燈再進平屋五楹正中一間空洞無物惟兩邊設有靠背長凳兩張滿堂紅一對地板上以漆繪成棋盤格左首兩間爲官廳紅木几椅陳設均用紅縀繡花平金右首兩間亦爲官廳亦紅木几椅陳設均用紅呢繡花平金或言左首爲督撫官廳右首爲司道官廳進内庭心玻璃天幔下陳以五色彩綢中有紅木圍屏一座荷色縀綉花平金絢爛奪目隨意點綴盆花數處再進樓屋六楹其左首第一間爲公事房中設紅木書案罩以緑縀案右置白玉水盂翡翠筆架古樹根筆筒案左置古鐘一架上嵌翡翠一大塊明窰古盆内盛外國橘子筆硯等物無不齊備向外有紅木坑旁置十景廚一對内均古玩玉器壁間懸有王麓臺山水一幅及某名人八言對内間係内奄臥室中設甯波牀二只荷色珍珠紗帳木椅四茶几一方臺一陳設均用荷色縀綉花平金其第二間爲臥室中設紅木床荷色紗帳旁置玻璃廚外國洗面臺近窓方桌一張一切陳設均用洋式内間則盥洗處也其第三間爲憇息所碧紗廚一座四圍嵌以外洋白鐵紗布中設小榻榻上外國枕褥旁置兩紅木椅一茶几其第四間爲大餐房器皿鋪陳悉仿洋式其第五間爲接見外國各官之所陳設甚繁不能悉紀要皆外國貴重各物也其第六間爲接見中國各官之所正中設一紅木獨座紅縀套繡有平金太極圖座旁置有紅木茶几几旁設有外國榻形作月灣色鋪以外國黄縀下均排列外國小椅樓上則祗鋪設四間紅木臺書桌玻璃廚及牀幔等俱全各間門簾均用荷色常熟紗窗簾均用外國白花紗地毯均用外國五色席各處多用電氣燈惟大餐房及内監臥室等則用自來火其電氣燈之最可觀者莫如碧紗廚内一盞上綴三小盞下綴稍大一盞結成一大盞入夜燃之光明如白地錦其各房所懸書畫皆從前名人手筆記憶不眞故不詳載 
[貨船被撞]  
　　昨日某船户滿載貨物駛至本邑南市董家渡突有某小輪船鼓浪而來避讓不邊被撞而覆當由鄰船援救舟子得免於灾然貨物已打撈無著矣 
[觀燈墮浦]  
　　前晚法租界張燈慶賀時有某甲者年約二十左右身穿白洋布衫褲在浦灘公司馬頭駐足而觀不圖失足跌入浦中當經駁船水手設法撈救無如水勢湍急已與波臣爲伍蹤影杳然矣樂極生哀此之謂歟 
[跌斃堪憐]  
　　有某甲者年約六十餘前日午後行經英界大馬路浦灘某馬頭畔偶一失足傾跌於地以致腦骨受傷三百二十八號巡街捕見之急雇車送至仁濟醫館求治移時氣絶由醫館中人飭地保領棺收殮 
[命犯候解]  
　　浦東三林塘鄕民高阿茂刃斃其妻王氏報經上海縣汪瑶庭大令騐明帶回研訊供認不諱遂飭釘鐐收禁一面備錄供詞通詳上憲旋奉批飭解府訊勘因於昨日飭差將高提案順供諭令在供單上蓋印指模仍還囹圄聽候飭吏繕文派差解赴松江請府尊余石蓀太守親勘 
[恩施巨棍]  
　　虹口著名土棍瞿龍龍被獲後歴經英美租界公廨讞員張柄樞司馬與西官會訊供詞暫行管押旋又改押公廨班房昨晨捕頭遣某包探解案請究瞿倩博易律師之夥愛立司聲稱本律司查得從前所犯各案歴年已久均經了結無須再究至劉錫康一案原告未到無從查訊應請交人保出司馬與梅副領事密商再四准如所請著交妥實人具保釋歸 
[施當其厄]  
　　昨承松柏園主助陜西急振洋銀二百元倪臣記爲女求病速愈助振捐洋銀十元施惻隱之恩宏胞與之念生死人而肉白骨彼中澤哀鴻飫此仁粟義漿當不勝銜環結草之思也特志數言代災民九頓首以謝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[彭澤試事]  
　　九江訪事人云江西彭澤縣趙筱洲明府示期五月某日歲試闔邑文童已冠首題必强未冠首題暮春者次　未詳詩題賦得一琴一鶴得琴字及案發前列爲高祖廣劉照奎李九昌劉鳳昌高祖賢歐陽新詹若時黄廷華程寳箴朱嘉元閱日舉行初覆前列四書文題而罷三軍之師其餘四書文題以罷三軍之師經題其人如玉詩題賦得願讀人間未見書官韻未詳閱日案發前列爲韓小雅高祖廣胡崙高祖賢高祖業程宗洛陶震陽劉德陳光澤劉鳳昌及二覆之期四書文題亦可以卽戎矣子曰以不教民戰詩題賦得暖雲無定半晴陰得晴字性理論題乾稱父坤稱母論閱日案發前列爲高祖賢柱寳箴劉鳳昌韓小雅歐陽深遠高樹屏汪之浚高祖廣劉德錡劉照奎迨三覆四書文題公孫丑曰道則高矣美矣至改廢繩墨詩題賦得平生心事白鷗知得知字賦題韓蘄王湖上騎驢賦以絶口不言兵爲韻雜詩題李廣射石七律限猿字道濟量沙七律限糧字閱日案發前列爲高祖賢張廷藩時堯第周道高祖廣高鱣輝周希頤歐陽深遠高祖業韓小雅事某日終覆四書文題博學之颧其所由今之成人者古之學者爲已各作一起講自發正案前列爲高祖賢時堯第周道周希頤高祖業歐陽深遠高祖廣陶震陽歐陽新胡崙 
[幾遭火厄]  
　　前晚八點鐘時美界西華德路第二千八百六十八號門牌某姓樓上悞翻洋油燈以致烈燄飛騰紅光四射幸即設法救熄然四鄰已飽受虚驚矣 
[上海縣署瑣案]  
　　英美租界公廨讞員張柄樞司馬函送竊犯沈桂泉至縣前日之晚縣主汪瑶庭大令升堂研訊沈供稱小的冋業小工前晚行經浦東某廠前突被司閽之某西人誣指行竊扭交包探解送公堂經張大老爺轉解案下大令飭枷號一禮拜發犯事處示衆○前者鄕婦喬高氏探墳丁包東皋盜賣墳地等情大令研訊之下包供稱此事係傅維忠所爲大令飭差傅到地保傅慶堂前晚升堂復訊喬高氏訴稱小婦人有田一畝築有數墳前因家遭回祿之災單契俱已遺失曾冋地保說明今忽被傅維忠將田盜賣棺木慘遭發掘爲特投案控請究懲傅保禀稱此田本由傅姓賣與喬姓後喬姓復轉賣與傅姓未及立契即又轉賣與陳姓傅維忠供此田本係祖傳至咸豐年賣與喬姓已過喬計南户名後喬姓復賣與傅姓未經過户卽轉賣與陳姓今喬高氏聽從包東臯唆使砌詞妄控叩求明察大令叱令氏退去飭傳保將陳姓契據抄粘禀候復核 
[上海巡局紀事]  
　　前晚本邑南市小南門外石街居民邢姓家被賊竊去銅錫器及衣服之類昨日開具失單投二十三七鋪巡防局報請跴緝局員盛雨村二尹立飭捕役往勘屬實限期從嚴偵緝務獲究追○前晚南市楊家渡某姓家招人聚賭適十六鋪巡防北局委員蕭子文二尹巡夜過此叩門入内拘獲甲乙二賭徒研訊之下均稱小本營生二尹從寛開釋○前日鄕人金某氏在浦東洋涇鎭購取零星器物行至僻靜處突有匪棍糾同羽黨蜂擁而來將銀臂釧銀耳環攫去事後氏夫金甲訴知上海縣署捕役某乙在浦東拘獲一匪就近送請巡防局員某君訊辦 
[英美租界晚堂案]  
　　胡錢氏余朱氏投英美租界公廨控鴇婦尤朱氏借貸不還讞員張柄樞司馬准之前晚飭提兩造升堂研訊胡錢氏訴稱前由鴇兒尤朱氏向小婦人借去洋銀五百五十元立有借據將養女花囡囡作抵迄今日久本利無著叩乞究追余朱氏訴稱小婦人被尤鴇欠去洋銀四百二十一元一并求追尤鴇供稱小婦人僅欠伊等洋銀三百八十元餘已由會項劃抵中人屈陸氏及屈義欽所供大略相同司馬判令尤鴇折還洋銀四百八十元給胡余二氏匀收限一月内繳案 
[英美租界公堂瑣案]  
　　沈福林行經帶鈎橋左近被流氓陸福春陸長生無端扭住凶毆三百八十四號巡街捕見之將二陸拘解請辦讞員張柄樞司馬判令各責二百板枷號一月以儆○李六寳冐董瑞元之名至協泰行騙取金對時表二枚現經包探竇如海查獲解案請辦司馬判責二百板遞解鎭江原籍○陶長生在福建路中攫取顧計氏所携牙骨摺扇經包探徐榮珊拘獲解案請辦司馬判責一百板贓給還失主○王吳氏控孫永祥圖賴所借洋銀二百元併被騙去金首飾六件司馬飭提研訊王吳氏投案聲訴前情孫供認欠債屬實司馬著押候追繳○施阿連潛至兆豐洋行圖竊被一百二十九號巡街捕拘獲解案請究司馬判責二百遞解寗波原籍○陳嘉堂屢犯竊案遞解回籍兹又潛來圖竊經包探劉光憲拘獲解案請辦司馬判責三百板再行遞解回籍 
[法租界捕房紀事]  
　　有陳某者與姘婦某氏賃居法界卜鄰里而另就英界四馬路開設妓院烟館近被某紡紗廠司事人某甲以誘妾潛逃等情控諸英美租界公廨讞員張柄樞司馬准詞飭差持票赴法總領事署禀請簽字然後投捕房協同包探拘拿及至卜鄰里則陳已聞風避匿不知所之矣○寗波人某甲誘拐原籍某姓女來滬姦宿適爲女之親戚所知將甲與女一併扭入捕房捕頭命分别禁押聽候堂期解請讞員杜枝園大令訉究○某洋行失去洋酒數十瓶報捕查獲人贓解入捕房捕頭命押候解送公堂禀請懲辦 
[美租界捕房紀事]  
　　甬人李記松向在楊樹浦某繅絲廠工作昨日亭午放工時乘隙竊取絲頭一包携之而出行至西華德路被包探石金榮所見連贓解入捕房捕頭命押候解送公堂禀請讞員張柄樞司馬訊究○賭棍陳根蘭陳雲寳張阿寳皆粤產也昨晨在北四川路青雲里聚賭抽頭被包探劉阿炳所見一併抱入捕房捕頭令押候解送公堂禀請訊辦○前晚江北人李施氏在門外納凉不知因何忽與近鄰某甲口角甲怒扭而毆之嗣由李桂清者投訴捕房請爲查辦捕頭令自投公堂具詞控告 
[善舉同登]  
　　韓君潤生四十初度諸親叔登堂晉祝併餽壽儀　君深感盛情本擬開筵以盡東道之情旋念敝堂經費不支爰將答席洋五十元助入集福册其意蓋謂福緣善慶移有限之筵資易無窮之福報絜短較長想亦諸親友所同聲許可也又承湖南常德義源泰號交來規元十兩七錢亦係助入集福册者足見彼此同心若合符節故連　書之以誌欽佩乞登報藉逹謝忱滬北天后宫前廣益善堂司董嚴信厚施則敬朱佩珍唐榮俊葉貽鑑等謹誌 
[江西官報]  
　　候補縣張樹森解餉銀赴申黄史江秉鈞往彭澤催稅契許旭濟就近騐看唐顯謨九江措資回吳寳鎔接辦營務處文案潘承恕廣信差遣回卽用縣馮由委辦候審公所姚光運安仁催减平回吳貞珉清江催稅契回信豐訓導升授福建侯官大湖縣丞李有楠禀見騐看署臨江樟樹鎭照磨范啟興期滿更替以准補斯缺王培齡署理欽賜翰林院檢討洪廷桂由九江來省通判態濟洙往吳城　辦順直賑捐吳政修卸辦市卡回慶豐解厘金赴陜西回從九蔣景福接查永内保甲秦蘭芬龍泉催漕折回吳逹雲謝咨往湖北濮賢懋楊炤吳孝愷沈秉權俱委發審局帮辦蔣啟昌卸辦昌山卡回汪鳴鑣調查喕外保甲花翎三品銜指分試用道江峰青禀到投文千總王國傑接充轅下頂馬東鄕汛外委蘇繼武解案犯來省代豐城把總嚴登龍卸　回知縣黄宗典南豐公幹回新喻縣石長祐龍泉清結教案回陳善垣往樂平公幹府照王逢康查順化門知縣張炳華代辦吉安鹽　王世曦解漕折陜西回王孔鑄由貴州撫憲委解實收來江分發從九王保清投文世職諶得榮護送春貢赴陜西樂安招携司紀宗翰經代理餘干縣賀令禀准帮辦　甲所遺該司缺酌委正任豐城典史錢衡署理吉安參將松山病故遺缺以周國王署理 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　軍機大臣等片再吏部議選官缺向以各項官册爲馮今吏部疊次陳奏或稱檔册尚存或稱已多散失詞殊閃鑠安竟刻下吏部檔册何項尚存何項散失若不澈底清查必至書吏上下其手因緣爲奸轉開挪移挾持需索等弊現在疊奉諭旨飭各衙門堂官責成司員親自經手例案不准假手書吏自應實力舉行以袪積弊臣等公同商酌擬請飭下吏部堂官揀選得力司員若干員將現存官册檔案責令書吏逐件交出親自檢齊另立總簿將現存檔案註明其上如查竣後忽又交出者悉作廢紙卽由所派之員親自分管並請特派御史二員嚴行監察清釐檔卷則吏胥窟宅由此而空積弊何難漸挽俟清釐完竣即行奏撤至該御史並吏部司員等皆另給經費以資辦公欵項數目由吏部酌定行文户部支領以清部務而絶弊源謹附片具陳伏乞聖鑒謹奏光緒二十七年四月初五日奉旨派出如格陳璧欽此 
　　頭品頂戴江蘇巡撫臣聶緝槼跪奏爲特叅疎防城内被刼之文武各官請旨先行交部議處恭摺仰祈聖鑒事竊據太倉州知州蔣體梅以該州城内事主王寳仁所開復豫錢店於光緒二十七年二月初五日夜被盜撞門圖刦適有鈕海路過瞥見捕被拒傷盜卽撞開店門進内劫去洋銀元寳等物當卽會營追緝無蹤勘訊禀報等情臣查盜匪肆刼最爲閭閻之害迭經嚴飭認眞編查保甲整頓捕務乃竟漫不經心致城内出有盜刼傷人失贓二千六百七十餘兩重案該管文武事前疏於防範當時又不能追獲一盜實屬防捕不力自應據實嚴叅以示懲儆據藩臬兩司會詳請叅前來相應請旨將印官太倉州知州蔣體梅捕官太倉州吏日方矩專汛提後營把總高相二協防外委沈超文一併先行交部議處除勒限嚴緝贓盜務獲究報如敢延玩再行照例叅辦外理合會同兩江總督臣劉坤一江南提督臣李占椿恭摺具陳伏乞皇太后皇上聖鑒訓示謹奏四月十四日奉硃批著照所請該部知道欽此 
　　聶緝槼片再荆溪縣知縣薛星輝江西南康縣拔貢生祖籍福建上杭縣請補荆溪縣知縣光緒十一年八月到任二十五年八月卸事兹據該員薛星輝禀稱近接家信知原籍祖瑩年久失修上年大雨衝刷急須修理以盡子孫之職懇請開缺回籍修墓等情據蘇州布政使陸元鼎署江蘇按察使朱之榛會詳請奏前來相應請旨准予開缺回籍修墓除分咨部籍查照外謹會同兩江督臣劉坤一附片陳明伏乞聖鑒飭部銓選謹奏四月十四日奉硃批吏部知道欽此 
　　聶緝槼片再據江寍布政使恩壽署江蘇按察使朱之榛會詳稱准補徐州府知府張預係浙江錢塘縣進士光緒二十三年由分發補用知府捐指江蘇到省二十六年准補徐州府知府調署蘇州府知府二十七年二月十五日到任兹於二月二十六日接信知親母於是日在滬寓病故該員係屬親子例應丁憂所遺徐州府知府係沿河要缺例應由外揀員請補等情詳請具奏開缺前來臣覆查無異除分咨部籍查照外理合會同兩江總督臣劉坤一附片具陳伏乞聖鑒敕部查照謹奏四月十四日奉硃批吏部知道欽此 
　　聶緝槼片再署蘇州府知府准補徐州府知府張預現已丁憂所遺蘇州府知府係省會要缺查有鎭江府知府向萬鑅幹練老成才堪肆應堪以調署未到任以前查有截取候補知府田庚堪以暫行代理遞遺鎭江认知府查有候補知府許星璧年壯才明辦事核實堪以委署據蘇州布政使陸元鼎署江蘇按察使朱之榛會詳前來除批飭遵照外謹謹同兩江總督臣劉坤一附片陳明伏乞聖鑒謹奏四月十四日奉硃批吏部知道欽此 
　　李鴻章片再江南勸賑前因捐集艱難經兩江督臣劉坤奏明仿照吕宋 [T2 ]彩 [/T ]票取民間公醵之資徵公家什一之利以助賑欵今直隸歲歉兵災較江淮尤爲迫切擬請援案仿辦卽責成裁缺臺灣道顧肇熙翰林院編修吳筠孫核實舉行源源解濟伏乞聖鑒謹奏四月十四日奉硃批知道了欽此 
　　劉坤一片再江蘇前辦淮徐海賑捐凡士民捐助振銀一千兩者歴經臣奏請建坊奉旨允准在案兹據振捐總局司道詳稱三品銜道員用湖南候補班前先補用知府易鳳儀廣西蒼梧縣人寄居廣西省城原籍河南光山縣遵其故母一品命婦易王氏遺命捐助賑銀一千兩聲稱不敢邀奬等情詳請具奏前來臣查該員易鳳儀善承先志捐銀一千兩實屬有裨災黎雖據稱不敢邀奬未便没其好善之忱所捐銀數核與建坊定例相符除捐銀業經撥解災區散放外相應請旨俯准該員自行建坊給予樂善好施字樣以示旌奬而昭激勸理合附片陳請伏乞聖鑒訓示謹奏四月十四日奉硃批著照所請禮部知道欽此 
　　李鴻章片再豐潤縣人營守備用武進士陳希彭因狎暱遊娼致與伊妻崔氏反目上年十二月初四夜崔氏被人毆傷後用帶勒死擲入井内報縣騐明陳希彭時已遠颺迄今無獲崔氏被勒身死雖無見證惟查是晚陳希彭與該娼之兄姪在家共食迨崔氏死後一同逃逸其爲同謀致斃情節顯然查謀殺妻依故殺律罪應擬絞陳希彭係光緒壬辰科武進士以營守備用據該縣詳請奏革緝究等情前來應請旨將營守備陳希彭卽行革職以便嚴拿歸案審辦理合附片具陳伏乞聖鑒訓示謹奏四月址四日奉硃批著照所請該部知道欽此 
　　岑春煊片再管帶誠信前營留甘補用叅將馬占彪臣前派令駐紥壽陽一帶堵截查拿潰勇乃該營勇丁竟有與駐劄該處之川軍勇丁互毆之事雖旋經該叅將將犯事勇丁查明責革究係約束不嚴已由臣撤去該叅將管帶差使相應請旨將花翎副將銜留甘補用叅將馬占彪以都司降補用示懲儆除分咨外謹附片具陳伏乞聖鑒謹奏四月十四日奉硃批著照所請兵部知道欽此 
　　岑春煊片再查前准部咨外省京控交審案件無論奏咨每年將已結未結數目分兩次開單具奏並摘錄案由註明交審月日及未能審結緣由詳細覆奏咨部等因歴經遵辦在案兹查自光緒二十六年七月初一起至十二月底止山西省並未奉有京控交審案件無憑開單仍應陳奏據署臬司恩霖會同署藩司許涵度具詳前來臣覆核無異除咨知刑部外理合附片陳明伏乞聖鑒謹奏四月十四日奉硃批刑部知道欽此 
　　劉坤一片再江蘇省留防水師各營修造船隻動用經費業經截至光緒二十四年十二月底止彚入江蘇留防第二十七案内奏銷在案兹據船廠委員將二十五年分修造留防水師勇營船隻等項用過工料銀數分别開報由江蘇防營支應報銷處核明造册歸入江蘇留防第二十八案内專案詳請附奏請銷前來臣覆加查核共請銷銀二萬一千二百五十三兩有奇均係按照長江水師船工准銷成案核實支給並無浮冐除將清册分别咨送户部工部核銷外謹會同江蘇撫臣聶緝槼附片陳明伏乞聖鑒勅部查照謹奏四月十五日奉硃批該部知道欽此 
　　劉坤一等片再江蘇淮揚海道一缺前經奏請以特旨補用道沈瑜慶補授應飭先行署理以專責成除檄飭遵照外理合會同漕運督臣張人駿江蘇撫臣聶緝槼附片陳明伏乞聖鑒謹奏奉硃批知道了欽此 
 
