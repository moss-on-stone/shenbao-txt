# 1887 - 162 - 4905090

 

Page 1

 
 
[古今圖書集成第一批出售告白] [  圖書集成印書局主人美查終]  
　　本局所開印古今圖書集成截至三月終已印過原書三千八百五十六本尚存未印者一千一百六十四本約至八月間全書可以排竣擬定分裝三箱其第一箱裝明倫彚編並目録業已裝訂成書計四百零八本合原書一千三百廿二本其明倫彚編本可早日訂齊因本局所用排手多至數日人排時不能挨次未免前後叅差其餘之書約至十月間可訂齊第二箱至明年正月間可訂齊第三箱届時望交第三批銀五十兩傾全書一部計三箱如刻下欲先領明倫彚編並目録一箱須卽繳第三批銀五十兩其銀仍交申報舘當給以第三次收銀單並第二箱第三箱發齊銀單計二紙該書亦向申報舘領取前所出第一次第二次收銀單卽須繳還倘未將第三次銀交到者未便取書特此布聞 
[新印滇南雜志出售] [  申報館主啓]  
　　滇南雜志係上海曹春林先生樹翹編輯網羅闕失博采遺聞分爲八門釐成廿四卷滇中古今事實備載書中本舘現用活字印成每部訂作十本計價洋六角卽日出書伏祈購閱 
[大題觀海初二集] [  點石齋主人啓]  
　　石印大題文始於多寳船而文彚文府掄元等繼之然皆陳陳相因雷同者什之九甚有將原書重印改換名目藉以漁利本齋心竊鄙焉用是不惜重資購求家藏舊文於東越吳氏得國初以來鄉會墨硃卷房稿選本文二萬七千餘篇延請名宿詳加選擇始自圖初訖於乾嘉得文二萬篇是爲觀海初集自大學至孟子題惟備道咸而後專取絶時眉樣利於塲屋者亦得文二萬篇鄉會墨什之二窗稿什之五試牘課藝選本專稿什之三其已見文彚等書者概從删薙是爲觀海二集自大學至孟子題亦惟備間有一題兩篇者必一整一散一奇一正相間而登便於取材而評語圈點校勘無一不臻美善庶獲免於草率從事沾沾漁利之譏也於去年六月有間登報搜文九月開選定於本年十一月出書躉售格外公道特此佈聞 
[書中國先睡後醒論後]  
　　嗚呼古今來天道循環豈有或爽哉其間盛衰强弱之故雖隨時運爲轉移而識微知著必有所自歐洲諸國航海東來盛於明季而極於今時咸同之際跋扈飛揚幾若不可復制顧二十餘年間其權勢亦略少餒矣何則昔之勢獨今之勢衆昔之權專今之權分東南洋諸島多自主邦棊布星羅無慮數十百國而今皆亡矣蠶食鯨吞伊於胡底於是亞洲之幅員隘矣屏藩撤矣中國實隠受其禍而不知然猶未足爲中國之深患也至於索酬餉要割地求通商議開埠剥膚之災日益逼處於是暹羅危緬甸蹙西貢亡越南據四分五裂虎視鷹瞵皆挾其所長以凌侮我中國求無不遂請無不從中國幾於束縛馳驟畏首畏尾有志者未嘗不思出於一戰以期一洗此耻然而謀國者老成持重瞻言千里欲捨和戎一策實屬無從下手天實爲之謂之何哉諺有之曰久悶者則思嚏久鬱者則思奮至於今日不得不思變計崇尙西學倣傚西法於是乎始其始雖僅襲其皮毛而久而久之自能神明而變化則在乎能持耻之一字始終自勵而已耻我之不若人耻我之受制於人耻我之弱不如彼之强耻我之衰不如彼之盛耻我之衆不如彼之寡耻我之大不如彼之小須知海軍之創電線之設鐡路之行砲局船廠之建皆甚不得已而爲之原非爲鋪張揚厲也上下官民能以耻之一心發奮自雄則於事乃有濟否則猶未也原夫歐洲諸邦之入我中國也其始未嘗不爲我所制一牽掣於法度之拘攣丹困頓於官吏之需索旣一嚴之以約束範圍復加之以遏抑剥損彼於此時亦惟降心下氣隠忍順受惟命是聽已耳夫亦白至今日而得反之也嗚呼自古以來豈無敵國外患哉昔者黃帝伐蚩尤於涿鹿堯舜戡三苗於三危周逐玁狁於太原漢郤匈奴於塞外晉則有拓跋五胡唐則有吐蕃回紇宋則有契丹女逍况夫禍亂之作將以開聖人也齊有無知　 
之禍而有桓公晋有驪姬之亂而有文公在昔有國家者或以多難興或以無難亡盛衰强弱亦何常之有時運旣轉移至此遂有起而爲之者惟明者能逆料於未然智者能迎機於將發今日之所謂變計者我於三十年前早已言之毋如其言之諄諄而聽之藐藐也此賈生之所以痛哭流涕而長太息者也雖然當軸諸公其識見豈反出漆室之女恤緯之嫠下哉時未及而運不至則啓發者無由也泰西諸國互相立約重在通商名曰商約其於盟聘讌會征伐和戰諸事則有萬國公法在今與中國所立之約名曰和約和者對戰而言者也如不能遵循和約之言悖章越例則出於戰矣此幾於犧牲玉帛待於二境而一惟聽客之所爲者也彼嘗謂此約也得之於戰爭非得之於輯洽得之於勉强非得之於自然故其所行大半智驅術馭力取强索不悉合乎萬國公法而并不許中國入乎萬國公法之中華民之出洋者一至其境上悉歸其管轄犯其國法卽由其定罪中國雖設有欽使領事不得過而問焉權不專屬位若虚懸此有虧於國體者一西商入居中土一切悉由自主凌犯平民莫敢與校凡與華民交涉之事聽訟由西官作主雖有偏徇率忍受而已通商之地設有租界居於租界之華民卽當恪循西例抽房屋租捐以供巡丁經費保護之治理之西官持其權華官虚已以聽之而已有時貴官上客不知租界章程干犯細微倉卒中間受其無端凌辱及當事爲之請則已晚矣其有交涉大事一爲西例所格華法所不得伸　則居租界無異乎旅西國也按之泰四通商諸國所未嘗有也而獨行之於中國此有虧於國體者二西國之例非通商埠頭他國之輪船貨舶悉不得至焉惟已國之民各處可行今乃謂中國輪船之所至西國亦得沾其利坐令中國輪船貿易往來亦不得逹於内地而其利微矣西商親至内地購湖絲售茶葉者不知凡幾近且有私採民種之鶯粟仿製印度之鴉片卽以出鬻民間者亦不知凡幾此皆于西例不合者也而華宫不之言西官不之禁恐卽言之而彼亦罔聞也何則以其無所畏葸無所顧忌也藐視我中國蓋已久矣等法律若弁髦輕官長如兒戯蓋由於約束所不能加故至此耳此有虧於國體者三今欲改絃易轍於一旦亦甚難矣然而以天下公理揆之亦無難也積耻生憤積憤成自强一切整頓悉中自强始夫中國非古强而今弱也非古盛而今衰也元太祖兵力之强天下莫敵聲威所訖震耀歐洲奄有印度方今我國家疆域之廣亘古未有用火器以威敵亦跨越乎前代自與泰西通商練水師尙火器造戰艦改軍政較之四十年前已大異矣將見不二十年重立約章必臻美善天道循環自可得之於操券也 
[本館接奉電音]  
　　昨接友人發來電音有本月二十六日旨一道敬謹譯登○閏四月二十六日奉旨山東青州府理事同知員缺著鏈蔭補授謝陶着照例用恩壽着交軍機處記名以道府用熊汝梅着准其每次卓異加一級仍註册候升湯似慈着准其開復原官照例用戴堯勛王福謙均着准其開復原官仍發原省照例用欽北 
 
 

Page 2

 
 
[鏡濠鴈帛]  
　　十七日澳門信息云中國新議鴉片條欵與香港大致相同自初十日在澳頒行澳商均以爲未便退有後言幸船政司善爲調停故烟商尚不至大爲吃虧○葡廷所議加抽船艘出入費用章程亦於上禮拜在澳頒行據說此項係歸船政司收支非入國家庫帑也惟自此議頒行後華商以生意旣形冷淡船稅又復加增不免嘖有煩言船政司知輿情不洽恐復蹈魚行故轍不得已從寛辦理無如華商心仍未洽於十六日會同三四百人進謁澳督欲將新例所不便者概行删除澳督見衆口紛紜碍難處斷諭令選老成練逹者於十七日下千一點到轅面陳一切各商始散而歸嗣聞澳督已俯如所請暫將該章停辦俟覆奏朝廷然後定奪以上乃循環報所述也又閱西字報云澳門稽查洋藥一卽已于本月十二日爲始照章開辦不數日即在澳門之關閘地方捉穫走私者七人搜出私土二十塊洋七十元遂將人贜一并解官請究然則辦理已有成效矣○澳門律政司李道前因患病請假回國今已痊愈又派爲某口岸按察司矣至補充李道遺缺之員亦行將赴澳云 
[閩浙總督楊石帥奏稿]  
　　奏爲浦城崇安兩縣先後拿獲哥匪情形恭摺具陳仰祈聖鑒事竊臣上年遵旨巡閱營伍曾將回省日期及沿途察看情形附片奏報聲明崇安與江西交界地方時有游民往來不無謡傳已派營分叚巡緝在案嗣據崇安營遊擊孫東軒署崇安縣知縣陳銑以風謡日甚居民遷徙紛紛禀經臣添派練兵楚車馳往巡防以資鎭攝該營縣續查哥老會匪蕭青雲等紏黨分布潛圖蠢動于十二月十二夜二更時候督率兵勇至離城五里寳塔下地方見有匪船四隻立卽捕拿該匪一面抗拒一面涉水逃逸淹斃擊斃多人搜獲會票令旗等件並撈獲屍身十一具匪首蕭青雲在内指證明確當卽戮屍示衆又在赤石街地方追獲張連孫李合裏龍得貴三犯搜出暗號審明正法可星村縣丞獲解吳聯登一犯訊認賊目亦卽正法臨刑時猶自稱東南山好漢面不改色餘匪星散民心始安本年三户間浦城地方復有哥匪造謡煽惑適上游茶市方與客民雲集深慮句結爲患臣復派提督王正和統帶福字左營楚軍赴建寗府駐紥並分哨赴浦巡緝旋據浦城官運委員候補知府黃波浦城縣知縣梁亨吉報獲匪首吳明山徐沙鍋周炳蘭徐炳章葉秉奎五名並繳東南山號票及順天行道英雄結義東南總辦等篆文印戮多件訊明自蕭青雲伏誅後卽推吳明山爲龍頭總老冒徐少鍋爲坐堂老冒會黨正多本圖城内縱火滋事因知有備皆避黄村橋地方被拿拒敵等情不諱隨飭將該二犯先行正法周炳蘭等三人覆訊另辦其匪首章幗安卽張幗安馬金彪逃入浙江江山縣境復經跟追捕獲解回浦城審明正法臣查閩省自法防事起各處游民散勇以投効爲名紛至沓來幾難收拾不得已派輪給費陸續遣歸地方本稱安謐詎去者未久來者復來大率以散票結會誘惑愚民若不早圖實爲滋患如蕭青雲吳明山等確係著名匪首疊經飭拿有案今先後伏法洵足寒匪膽而遏亂萌現在通飭各屬嚴密訪拿供指各著匪務獲懲辦以絶根株並出示剴切曉諭繳票自首者概予自新不准誣扳以杜擾害一面認眞查辦水陸各保甲俾奸匪無所潜跡消患於未形端賴羣策羣力擬俟上下游一律辦竣將尤爲出力者酌請獎敘以昭激勸如玩視捕務縱法殃民並卽嚴叅示懲以仰副聖上整飭吏治鋤莠安良之至意是否有當臣謹據實恭摺具奏伏乞皇太后皇上聖鑒訓示再據福州漳州等屬報獲哥匪已飭訊明禀辦另行奏報合併陳明謹奏 
[鐡路近聞]  
　　鐡路公司會同地方官勘得河東由老龍頭繞達坨後借用坨地數十條可保小聖廟以及火神廟一帶民正不止以千百計惟坨地爲蘆綱堆積生鹽築運熟鹽處所平時旣逼處堪虞倘經借用更難敷衍若欲民居坨地兩兩保全須購附坨地叚三十餘畝惟該地係俄商租産索價頗奢兹經總辦伍秩庸觀察會同委員戴小梧大令覆勘妥籌辦理矣 
[東報彚譯]  
　　日本報載西歴五月二十八日倫敦來電法國内閣葡冷其君曾經將軍富乃雪乃意君保復原職兹又以在任多事欲與將軍意見相反故復辭職又六月初一日來電法國阿鼻冷哈烏司地方附近有亂黨數千人羣集將軍富乃雪乃意以兵示威亂黨遂騷擾一方政府特發兵隊戒嚴殆爲護衛各國欽差而然也○韓京來信英人搭摩松君擬于城内開一牛皮行聚集八道牛皮歸該英人取買再行運往他處以冀利權獨擅小日動手所有在彼日本商及中國歐美人業此者不免大失其利矣○朝鮮於本月十一日鑄造當五錢頒行國中朝鮮出銅在馬山浦卽於此地鑄造總辦爲典關局鄭君洛裕更派委員爲慶尙道裨將玄明運等六人○本月初三日韓王行幸東門外謁墓護衛有前後左右四營並海防兵隊凡二千餘人各帶舊樣火繩鎗弓箭棍棒等軍器此外則旗鼓扇傘隨駕各大員與執事合計不下萬人是日王妃公主隨行輦後市中均搭盖帳幕内務府亦張盖帷幕駕過處觀者甚衆及王行禮時肅靜之中仍覺熱閙而人民尤形雜沓可見韓王之出入無禁止喧嘩之令也○華人潛入高麗内地爲盗共有四五十名内渠魁四名日前梟首於東大門示衆其餘獲到之十餘名數日間尚未行刑祇械繫於袁欽使公館門前傍帖榜文一道照中國例究辦也○中國北洋艦隊水師提督丁禹亭軍門於十二日入韓京訪候各欽差并至日本欽使館代理日本欽使高平君旋往答禮○明治十八年起意往朝鮮謀叛之大井憲太郎小林雄樟磯山清兵衛等現經大坂府提出審訊公判該黨共有五十八人審得種種叛狀均蓄於明治十五十七年間因兩度朝鮮事變彼國民廢我國旗將政府大權歸於中國因此暗結死黨渡韓以冀奪中國之權俾扶朝鮮爲獨立之國當時舉事有檄又一道刻下亦呈官閱看大意與所供同不知日官於審結之後作何處治也○長崎丸山町妓館一妓名阿才者年方十九出於大村士族三年前因家貧賣身以供父母之用度性質温良容貌妍麗見之者無不溺愛龜鴇因倚爲錢樹子前日不知何事出門至晚同伴皆歸獨阿才不見龜鴇大驚四出尋找明晨始有人告曰阿才已在酷臺寺墓所自刎矣羣趨騐之果以剃刀自刺咽喉而死嗣查其致死之由緣與一客有嚙臂盟爲事所阻不得如願因出此短計圖作泉下夫妻可謂癡絶矣現其客未與同死經官訪聞拿去收禁而妓院主人虧折本錢未免日深怨恨矣 
[嚴查縱火]  
　　本月上旬某夜揚城田家巷某公館後院柴房屋角忽然火起主人知覺赶急率同僕役等澆熄僅燒屋頂及柴草數捆當火起時墻外已有數人聲言欲將圍牆扒倒經主人喝阻復有人登墻抛擲磚石將主人之弟打傷似此情形其爲匪徒縱火希圖搶刼可知當飭家屬具禀城内保甲總巡當經舒明府親往踏勘現已會同江甘兩縣出示訪拿縱火之人一面飭役四處查緝鴻飛冥冥不識可能弋獲否 
[錫山新語]  
　　昨有金粟山房主人交來一稿云無錫南門外中橋小鄉鎭距城五里之史打繩巷有史阿正者耕種度日一貧如洗其子性甚戅常云財氣將來咸知其性不以爲意今年仲春下旬戅子在田畔開鑿灰池突見泥中五銖錢無數班爛成塊戅子呼母取錢其聲甚厲隣右悉聞咸往爭取錢中又見一壜壜内錢亦滿焉爭奪之下遂碎其壜迨圖董地保齊至禁搶奪拾散錢貯一處秤見泥錢十一担三十斤約計三百餘千碎者無數中有半兩布泉貨泉共四等俾戅子與業主及董保等分之嗣以錢色爛壞不便通用始以一千六百古錢易番餅一枚有識者云錢經土久可以入藥非尋常可比此言一出爭相購取遞减至八百文易一番餅而購者仍如水赴壑又减至一百四十文易一番餅未幾而購取凈盡續購者多空手而回旋有衣業吳姓舉家患爛喉痧因取五銖錢數枚煎湯飲之立愈由是存積者更覺居奇每一番餅祗可易錢三四十文而已又云金匱縣東鄉甘露鎭有華寳泰槽坊於今年四月初買脚魚兩枚大者六斤小者二斤半破其腹小者腹内有小人一面貌手足俱全云是鼈寳遂用石灰藏之亦一奇也 
 
 

Page 3

 
 
[蘇垣决囚]  
　　廿五日午刻蘇省處决斬犯一名由司監提出吳縣馬明府監斬聞係江北命案中之犯也 
[邗江官報]  
　　廿一日李鹺尹世伊委留辦泰壩監籌差廿二日南掣師司馬謝飭知赴任汪分轉壽祺從正陽關來運轅牌示本月廿三日開辦鄂岸辛巳秋綱 
[覆訊譯略]  
　　申園堂倌王大年被哈金毆打旋在醫院斃命一節經英國正刑司訊問定期於禮拜六再訊打人之事已詳前報昨屆覆訊之期由正刑司升座仍延公正人五位聽審原告狀師爲梅博閣被告狀師爲小樂皮生開堂時梅博閣控哈金實是重打人嗣問見証卽係前次到堂之人口供亦皆與前從同各見証問畢小樂皮生謂聽審人曰所有見証口供君等已聽完勿將此案與前案相混當出事後捕房三道頭捕查此事見得哈金實是輕打人卽醫生亦謂受傷甚輕無關緊要假如人未死在問官都要照輕打人例辦理前查得打死人事已與哈金不相干涉所以現在君等聽各口供亦可照輕打人辦理刑司謂聽審人曰所有各口供君等已經聽見試思哈金是重打人抑不是重打人便知有罪無罪口供中有謂哈金打人因别人先打伊故伊亦還打君等如不信此語則哈金總有罪於是聽審之五人商量片刻便言哈金有罪刑司遂定罪謂哈金曰爾好運氣得好本領的狀師爲爾辦事然聽審諸人聽各人口供已知爾有罪爾是國家所用之人身畔有棒國家與爾管理太平事今爾乃以之逞忿打人此種案情最是不好我當重辦遂判將哈金監禁二年 
[馬戯述聞]  
　　車利尼馬戲獸戯自至滬上開演以來每日往觀者幾於座爲之滿足見其戯術之神矣今車君復徇華商之請定於今禮拜日畫夜開演兩次其戯仍格外認眞不稍草率諸君子盍於休沐之暇挈伴往觀以無負車君之雅意也 
[喜溢花封]  
　　上海縣蒯虎臣不令之公子聘定提右營陳鈺卿叅戎之女公子諏吉於二十七日完姻已見前報昨届親迎之期道憲龔仰蘧觀察以及文武印委各員均往道賀車馬往來途爲之塞誠一時之盛事也 
[派勇彈壓]  
　　昨日邑廟演戯總巡局馮蓮士刺史深恐匪徒混雜易於生事因特派勇八名至戯塲内外彈壓上海縣蒯虎臣大令亦傳諭四鋪地甲妥爲照料亦先事預防之意也 
[請追身價]  
　　前報記滬南花鋪李姓妄嫁與周浦曹某爲妾被李藏匿曹投總巡局控告馮刺史准詞提李候訊一節前經馮刺史於前日飭提兩造訊問曹投案訴稱曹出身價洋四百元娶該氏爲妾已閱四年相安無事至今年三月十三日該氏無端走失尋訪無蹤近始查知被伊父藏匿向之理論一味逞蠻請爲訊究刺史詰李則不認匿女並稱曹娶我女時言明不作妾故有媒証婚帖况所收財禮祗有二百元伊所控情節不符已可概見小的實無匿女之事刺史曰此事並非無因爾旣不將女誘匿曹亦不至憑空控告再三盤詰李始供認女確在家現願交出刺史隨謂曹曰爾妾已有下落爾意尚欲領回乎曹稱不願領回請着伊父收領惟乞究追身價刺史謂爾娶該氏身價究是四百元抑祇二百元曹則堅稱實有四百元又詰李則仍執前詞並稱取曹茶禮時原媒周姓等均在塲過付刺史謂然則着爾於三日内交出媒証以俟復訊並諭曹退候示 
[販私遞籍]  
　　粤人梁阿松陳阿胖因私販軍械經法包探查獲解送法公廨訊供移縣各情已列前報前日由帮審委員宋二尹飭提梁陳研鞫梁供不敢販售軍械所有起案手槍十支彈丸二十八包係在廣東時有友人欠我洋元我動身時向索伊無洋故將槍彈交我售賣所得價值卽償欠欵陳阿胖雖與相識然此事與伊不涉二尹詰之陳阿胖供與梁阿松略同二尹謂陳事梁旣非同黨豈有憑空拘案之理顯見有意逞刁再三駁詰梁陳堅執如前二尹乃判將梁陳兩人押候備文遞解回籍 
[公廨停訊]  
　　英會審員蔡二源太守法會審員王雁臣司馬昨日另有要公均飭差知照捕房停訊一日 
[查明傷勢]  
　　日前有馬車將老人撞倒碾傷脚骨經二十八號西捕拘馬夫陳阿元到案由蔡太守判令押候查明老人傷勢如何再行核辦已列前報蔡太守旋飭陶沈二書辦同值日差到仁濟醫院察看傷勢並將老人姓名籍貫有無親屬查明禀覆旋據該書差等詢諸老人據言姓王名慶贊六十一歲慈溪縣屬六渡橋人向爲藥材生理現在歇業來申至族叔王日升所開之恊和祥襪舖借貸兒子名阿大年二十一歲向在滬上小東門外現無生理不知住處前日下午我在大馬路中行走突被馬車上之羊角絆住我之藍布長衫我欲用力掙脫馬已向東奔馳其勢甚驟長衫破裂我立足不穏遂跌撲致傷左腿骨又據仁濟醫院中外醫生云王之左腿骨已斷大約一月後可稍痊閱二月方能全愈等情稟覆蔡太守並諭着馬夫陳阿元逐日送飯云 
[助賑有方]  
　　清江陸耀堂先生精醫理重交誼尤樂善不倦庚申夏秋僕患瘧爲庸醫所誤綿延百日甚矣憊嗣又轉痢而瘧仍不止兼患痔瘡百病叢生幾於不測因至浦請耀堂先生診視初方痢卽止二方瘧亦愈三方而諸病除進以膏丸而精神復元眠食如常矣僕愈後酬以資而先生再郤不受送以物亦不受因與僕交久且悉僕之處境匪裕也在先生以醫濟世貧病及有交者不取分文酬資係尋常事而僕則時深負負二年於兹今春擬送以匾對先生知之又再三固郤且云醫室匾對已滿無懸挂之處如必欲盡情則山東待賑孔殷曷不代捐賑洋數元乎僕因謹遵囑寄上英洋六元務祈俯賜彚寄東賑並祈將前後細情登列報章俾人知先生之仁術仁心重交樂善爲不可及焉世有如先生之存心聞風興起則東賑又何慮不踊躍乎敬祈少欽尊丈大人賜察[  武陵鴻雪軒主人謹啓]  
　　山陽丁武曾仁大兄以館爲生近閱申報知大善長籌賑爲難又以寒素力薄無可捐助久客在外本擬旋家省視兹將所籌往返川資英洋二元捐作東賑誠一舉而二善備焉旣助賑欵又不曠館世之爲人作嫁者以武曾兄爲法則來源自裕矣[  鴻雪主人再啓]  
[上海四馬路高易籌賑公所撮要]  
　　昨由天順號陳潤夫先生交到雲南鹽法道憲湯幼庵觀察賜函并蒙匯到募集賑銀二百八十一兩二錢五分四除匯費外實滇平紋二百七十二兩八錢五分四核伸規元二百八十八兩一錢三分照數拜領望雲叩謝除除按原册塡掣分户收條備函奉繳外謹列報章藉伸銘佩敝所連接嚴佑之先生自東來信所述災區情形已照登前報想邀青覽惟是近日捐數寥寥難集成數本月中會解墊欵已形拮据不日又將續解深恐斷絀焦灼萬分伏乞大善士仁人俯念災廣欵絀發心樂助無拘多寡務求迅速賜下俾得湊集解濟功德豈有量歟謹此奉告統希德鑒[  李朝覲秋枰氏頓首拜誌]  
[樂善維勤如心了願]  
　　樂善不遑仁者所羡也如心爲恕聖人之行也所慮者撫衷自問未免清夜懷慙耳今有樂善主人如心了願由蘇州鴻源局來洋十五元委解災區顧名思義洵佩服之弗諼救急濟貧幸轉移之多術憫災孔亟足以爲遐邇楷模也用特登報以誌感忱上海北市絲業會館籌賑公所少欽施善昌謹誌閏四月二十二日 
[冥壽謝筵移資助賑]  
　　大凡先人逝世迨冥壽之期間有出資超薦以慰先靈俗尙相沿亦已久矣今有陳善士慶恩爲其尊人七十陰壽承友賜儀謹將謝筵移助洋二十五元由乾豐洋貨號送來委解山東拯濟是能見其大者分明緩急足以爲救世良箴焉上海北市絲業會館籌賑公所少欽施善昌謹誌閏四月十五日 
 
 

Page 4

 
 
[助賑情殷]  
　　凡人坐擁厚資妻妾之間窮奢鬭靡有所難免至女子繞膝日用所需鮮能從權節然未可一概論也蘇州需次者善士完愿洋五十元又尊閫簉室及長次兩令嬡歴年節省日用洋一百五十元委解山東濟世多方亦由於持家有道不但以大衍之數完斯夙願已也用特登報衝勸[  上海北市絲業會館籌賑公所少欽施善昌謹誌閏四月十五日]  
　　題扇贈周月琴校書并引素蕤閣主周月琴琴川人體態苗條丰神淡遠玉魫生箸淞隠漫録收入十二花神品爲玉簪花娼娟秀雅當之洵無媿色也余春風一面情爲之移先遺四詩繼復以書畵摺疊爲贈吾友倚枰主人綴一絶於便面餘幅尙多擬徵名流題詠未果也宵來過訪見扇頭有補題者曰友吾氏雖不知爲誰何然寫作俱佳情深一往我輩中人也欣然次其元韻續成二詩就正諸大吟壇并録倚枰友吾二作於後爲花尋命乞賜和章才子多情文人好事提倡風雅者想皆以我心爲心珠玉之投當洗硯焚香以待 
　　同此天涯斷時洛神一賦感陳思多情半是多才者爲問香盟孰主持黄金作屋卜何時密意柔情繫我思風雨妬花留隠慮憐香人到幸扶持○附録倚枰友吾元作風流瀟洒擅丰姿一曲求凰别有思翠袖倚寒情脈脈琴心祇許月明知倚枰主人題贈應恨歌樓見時天涯地角惹相思殷勤寄語司香尉十萬金鈴好護持月琴閨友可人也丁亥夏余游海上歌棲乍遇遂爾傾心握手言歡殷勤倍至客有贈詩贈畫姬必出以相示余獨愛此箑字畫精工情詞懇切因歎英雄所見畢竟略同但余落拓天涯正如浮萍逝水不能應呼援手使姬脫離苦海亦屬恨事遂泚筆書二十八字俾後之觀者知姬之鍾於情不負於心也他日天台重履願不相遇於風塵中是爲幸甚禱甚友吾氏并識 
王君海嶠朱滋仁先生之入室弟子也醫理精熟著手成春且無時醫習氣兒輩有疾請之輒至不數劑病皆霍然技亦神矣用贈一詩藉鳴謝捆巨眼能窺垣一方師承况復有青囊春回妙手民無厲道雜仙心醫自良肯向風塵邀賞識好從世味辨炎凉靈樞我亦參稽久願就先王洩秘藏[  高昌寒食生拜手]  
從前别號殊不一定究亦無一當意者偶念蹉跎歲月半生將至一事無成遂自號曰誤半生紀實也因走筆成五十六字誌之録請高昌寒食生吟壇斧政半生誤我是癡頑狂態何妨取次删回首漁樵成獨笑曾號南海福山漁樵隠者脫身名利學偷閒從來佳境貧方悟何必窮途盡始還大夢沉沉今頓覺清吟聊自當嘲訕[  誤半生嘵雲吳寳震甫稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十三年閏四月二十二日京報全録]  
　　宫門抄○諭旨四道録前○發抄硃批七道○粤撫吳奏請更正保獎片○河督成奏爲飭部從優議叙片○粤督張奏請勒限嚴追知縣欠解交代銀兩摺○將軍希奏爲保獎片○豫撫邊奏爲調署知縣片○將軍希奏爲審明職官聽從聚衆夥搶犯姦民婦按例定擬摺○閏四月二十二日工部鴻臚寺正紅旗值日無引見○舒存恩溥各預備召見○桂全續假五日○壽昌續假十日○工部奏派承修寳泉局工程之大臣派出福中堂廖壽恒○召見軍機清安舒存恩溥尙宗瑞○發抄岑毓英奏招撫猓黑山頭目李芝隆等請予土職奉硃批着照所請該部知道欽此○又請免議欠解恊滇舊餉處分奉硃批着照所請該部知道欽此○劉銘傳奏更正世職賀名勳等銜名奉硃批該部知道欽此○又補送剿服生番出力各員履歴奉硃批該部知道欽此○又給挹生洪隆光樂善好施建坊奉硃批着照所請禮部知道欽此○李鴻章奏皖撫陳彞等捐賑奉硃批陳彞高萬鵬均着交部議敘欽此○唐炯奏關防開用日期奉硃批該部知道欽此○○吳大澂片再臣上年奏獎吉林勘界在事出力人員案内沈庚垚一員係由候選知縣保以直隸州知州不論雙單月儘先選用奉旨允准在案查該嗣員先於吉林創設機廠請獎案内由鹽大使保歸知縣班現經吏部核改俟選缺後以知縣遇缺補用是該員底銜仍未離鹽大使一項所有勘界出力應得獎叙自應聲明改請知縣用候選鹽大使沈庚垚擬請以知縣不論雙單月遇缺卽選合無仰懇天恩俯准飭部查核更正以符前案而免歧異之處出自鴻慈除咨部外謹附片具陳伏乞聖鑒訓示謹奏奉硃批吏部議奏欽此○○成孚片再二品銜彰衛懷道裕昆於上年伏秋汛内督率廳營汛員勤慎修防辛勞培著當經奴才於奏報霜清安瀾案内附片奏請遇有應升之缺開列在先旋准部議以該員曾於光緒七年九月二十日奉上諭工部司員郎中上行走裕昆着俟服闋間放道員後遇有應升之缺開列在先欽此業經遵旨註册在案此次所請獎敘核與例章不符應令另核奏明請獎等因奏奉諭旨咨行遵照前來奴才遵查該道諳練勤能修守得力原請獎叙旣與例章不符未便没其微勞合無仰懇天恩飭部從優議叙以昭激勸之處出自逾格鴻慈理合附片具陳伏乞聖鑒謹奏奉硃批着照所請吏部知道欽此○○兩廣總督臣張之洞廣東巡撫臣吳大澂跪奏爲前代理知縣欠解交代銀兩延不完解請旨勒限嚴追以重庫欵仰祈聖鑒事竊據廣東布政使高崇基會同署督糧道益齡詳稱查有前代理長寍縣已革知縣柳應喬交代初叅限滿未據造册移交後任結報先經咨部查叅在案現據該員於二叅限内造册結報到司因欵目不符發回改造並查得柳應喬徵存雜欵八百餘兩迭經勒限嚴催未據完解詳請叅追前來相應旨將已革前代理長寗縣候補知縣柳應喬勒限四個月將欠解銀兩掃數完解倘逾限不完或解不足數卽行查明是侵是挪分别查抄監追所有叅追前代理知縣欠解銀兩緣由臣等謹合詞恭摺具奏伏乞皇太后皇上聖鑒謹奏奉硃批柳應喬欠解銀兩着勒限四個月完繳餘依議該部知道欽此○○希元等片再查驍勇營營官五品頂戴儘先選用未入流張漢源前因緝賊出力於光緒十年三月經奴才等彚案奏保請以本班留吉補用奉旨該部議奏欽此嗣准部覆以該員所得保獎核與定章不符駁令另核請獎奴才等當以該員帶隊擊賊計先後拿獲審實正法盜匪三十六犯最爲出力復於光緒十一年二月間奏保改獎擬請賞戴藍翎奉旨談部議奏欽此復准吏部咨覆内開查嚴核保舉章程拿獲馬賊之員無論所獲若干名數不准保獎翎枝應仍令另核奏請獎叙等因伏查該員以佐雜末職帶隊緝賊夙稱勇敢除前獲之犯不計外現又陸續報獲審實正法賊匪多名實屬疊著勤勞異常出力營官張漢源擬請以縣主簿儘先選用懇恩飭部核准以昭激勸是否有當理合附片具奏伏乞聖鑒謹奏奉硃批該部議奏欽此○○邊寳泉片再代理柘城縣知縣單履謙調省所遺員缺查有鎭平縣知縣許成忠才具明練堪以調署據藩臬兩司查明該員鎭平任内並無盗刦已起四叅及錢粮有關降革處分與調署之例相符會詳請奏前來除批飭檄遵外理合附片陳明伏乞聖鑒謹奏奉硃批吏部知道欽此○○奴才希元跪奏爲審明職官聽從聚衆夥搶犯姦女婦按例定擬恭摺仰祈聖鑒事竊查前據署長春廳通判李金鏞詳報叅將胡玉傳聽從苗鄭氏聚衆夥謀搶奪曾經犯姦民婦穆苗氏已成並拒傷氏姑穆李氏平復一案當經奴才奏請將該叅將胡玉傳先行革職解省交發審局歸案審訊奉旨允准在案嗣據署長春廳通判李金鏕將已革叅將胡玉傳並應訊犯証解省交局審辦去後兹據吉林分巡道豐紳泰呈據發省局總辦署吉林府知府同勳等提集審訊明確擬議由道核轉前來奴才親提覆審緑胡玉傳籍隸湖北襄陽府光化縣與苗鄭氏並其女穆苗氏卽苗多兒先未謀面同治四年投入湖北大營歴保叅將於光緒十一年五月間由籍來至吉林投營未經收用至長春廳境内遊蕩遂與張睿相識胡玉傳因無妻室託其作媒張容係苗鄭氏大女之夫八月初聞張容至苗鄭氏家探望談及胡玉傳託其作媒情事維時苗鄭氏已將次女苗多兒許與長春廳民穆泳淋之次子穆成子爲妻正嫌穆姓貧苦乘伊夫苗儉並子苗近喜外出販運欲將苗多兒另許適聞張容之言卽告知悔婚意思張容轉向胡玉傳告知並令胡玉傳同至苗鄭氏家相看胡玉傳允諾卽同至苗鄭氏家相妥與苗鄭氏商允住宿因與苗多兒成姦十一月間穆泳淋查知探廳傳訊斷令苗多兒仍歸穆成子完婚胡玉傳潜逃未及緝獲究辦將苗鄭氏張容分别責斥隨經穆泳淋爲其子將苗多兒迎娶過門後胡玉傳潛至苗鄭氏家稱欲回籍苗鄭氏向其勸留並言不定早晚必將伊女苗多兒接回令其拐逃胡玉傳應允苗鄭氏卽令人去接苗多兒其姑穆李氏未容接回苗鄭氏氣忿起意糾人搶奪商允胡玉傳於十二月三十日下午胡玉傳邀同左瑞成王甸詠朱業深張汰增閻喜全張萬等卽於是日胡玉傳持用夾把刀張萬等分持刀械苗鄭氏乘坐爬犁一共八人行至中途左瑞成因腹痛出恭落後苗鄭氏同胡玉傳等並未等候卽赶前行走二更時分行抵穆姓家門首瞥見門尚虚掩胡玉傳卽同苗鄭氏進内聲稱欲將苗多兒接回穆李氏不依胡玉傳卽將苗多兒搶出門外按放爬犂上穆李氏赶前攔阻胡玉傳用刀將穆李氏拒傷適其子穆幅赶護用撲鎗將胡玉傳札傷倒地立卽拴住苗鄭氏乘坐爬犁卽令張萬赶逃途間撞遇左瑞成苗鄭氏向其告知情由一同逃至苗鄭氏大女張苗氏家苗鄭氏卽與苗多兒存住餘人各散至十二年正月初一日穆幅赴廳喊控苗鄭氏聞知將苗多兒留下自往昌圖界藏匿經該廳飭役將胡玉傳帶案騐訊胡玉傳恃符狡展堅不認供六月十五日經廳役查獲左瑞成究出苗鄭氏藏匿處所將其拿獲送廳訊明提訊胡玉傳仍不認供當將胡玉傳原保叅將部覆獎札追出詳由吉林道轉請奏叅革職交局審辦等因嗣據長春廳將應訊犯証解省發交到局隨卽逐加研訊胡玉傳始俯首無詞據各供晰前情不諱究詰不移案無遁飾查例載聚衆夥謀搶奪曾經犯姦婦女已成爲從帮搶者杖一百流三千里同謀未經同搶之犯杖一百徒三年又母家悔盟另許男家告官斷歸前夫而母家與後夫奪回者照搶奪律杖一百徒三年又律載犯罪拒捕於本罪上加三等又例載軍民相姦枷號一個月杖一百各等語此案已革叅將胡玉傳知苗多兒已許穆姓輙因其母苗鄭氏意欲悔婚先與苗多兒成姦迨穆姓查知控官斷歸迎娶過門後復敢聽從苗鄭氏邀允左瑞成等將苗多兒搶奪出門並拒傷其姑穆李氏平復實屬藐法自應按例問擬胡玉傳除犯姦輕罪不議外應請合依聚衆夥謀搶奪曾經犯姦婦女已成爲從帮搶者杖一百流三千里例加拒捕罪二等遵照通行由滿流加等極邊再加一等應發極邊烟瘴充軍仍以足四千里爲限係職官應否改發聽候　 
部議左瑞成聽從胡玉傳糾邀同行因腹痛出恭落後未經帮搶亦應按例問擬左瑞成聽合依同謀未經同搶之犯杖一百徒三年例擬杖一百徒三年俟奉准部覆解回直隸定地充配至配折責抱役限滿豫詳遞籍安插苗鄭氏雖訊供爲首惟係被搶婦女之母應仍依母家悔盟另許男家告官斷歸前夫而母家與後夫奪回者照搶奪律杖一百徒三年例擬杖一百徒三年該氏夫男均已外出照律收贖穆苗氏卽苗多兒與胡玉傳雖有媒說第未成婚輙先通姦自應仍科姦罪應請合依軍民相姦枷號一個月杖一百例擬杖一百枷號一个月係犯姦婦女杖决枷贖飭交其姑穆李氏領回給子完聚追取贖銀入官册報穆幅因其弟婦苗氏被胡玉傳持械搶奪並拒傷其母用撲鎗將胡玉傳札傷平復核與被害之人毆傷實在兇惡棍徒至折傷者無異且事在危急救母情切應請免其置議逸犯　 
張萬等仍飭緝獲日另結除備録供招咨送刑部外所有審擬緣由是否允恊理合恭摺具陳伏乞皇太后皇上聖鑒飭部核議施謹行奏奉硃批刑部議奏欽此 
 
