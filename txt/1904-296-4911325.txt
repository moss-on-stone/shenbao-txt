# 1904 - 296 - 4911325

 

Page 1

 
 
[古今圖書集成并二十四史全書增價出售] [  圖書集成局啓]  
　　本局所印古今圖書集成一書除股印外多印之書歴經售出前者曾减取價值每部祗收九八規銀二百兩近以購者紛至故增價五十兩每部計九八規銀二百五十兩惟所存僅數十部賜顧者請速移玉帳房購取遲恐悉數售罄不能應命矣再是書間有誤訂處現亦悉數查准補訂完全可稱毫無遺憾惟海内鑒之○二十四史全書共訂三百九十二本分裝三箱實價洋六十元此佈 
[重印明季稗史發售] [  圖書集成局白]  
　　明季稗史一書搜採名人箸述十有五種所紀皆前明鼎革時事中間如廷臣門户之爭疆吏撫宼之議以及庸奸之賣官鬻爵奄宦之納賄擅權舉凡勝國之遺聞皆足爲盛朝之殷鑒惜坊間向少刊本本局曾用大號鉛字排印成書紙張潔白校對精詳每部六本僅售洋蚨六角定價尤極從廉以是海宇風行久爲有識者所鑒賞兹特重行付印以廣流傳售價仍照曩例海内士大夫之欲研究明季遺事者請臨申報館及各書坊購取可也續編葺華尤廣不日可以出書肅此佈陳諸維雅鑒 
[書四川學政鄭宗師奏請以教官兼任學堂總理摺後]  
　　日前四川學政鄭叔進宗師以川省新生提覆積弊奏請以教官兼任學堂總理執筆人讀其奏摺始而色然異終而啞然笑以爲如宗師者眞可謂不學無術徒知爲廣文先生謀盤中苜蓿而不知國家設立學堂之意乃培植人材也非以調濟貧員也烏得以教官清苦借學堂總理之名使月得薪水以周卹哉或謂教官本有管理士子之責以之總理學堂爲學生之統率名實相副何不可之有焉吾獨以爲不然教官中非無學問純粹品行端方之人以之表率諸生原無愧色然豈四川全省之教官人人皆學問純粹品行端方足爲學堂總理乎吾有以知其必不然矣夫擇一二教官之賢者以爲學堂之總理原無不可乃宗師竟欲舉全省之教官盡爲學堂總理在教官之賢者固與學堂無損設有不肖則學堂不因此而敗乎夫中國倡設學堂風氣初闢衝突之事時有所聞推原其由半因學生沾染呌囂之習半亦因總理與教習其學其品俱不足以服人然而未足以敗學堂者則以過在學生不難斥退過在總理與教習不妨辭退另延也苟於有事時一秉至公不存纎毫之私意彼學生也教習也總理也縱有不愜之心要皆不能無理取鬧故雖波瀾迭起而不足以敗學堂今乃以教官兼任學堂總理奏聞朝廷諭知學務處是川省學堂之總理必教官而可後矣事爲一成而不可變其賢者原未足爲學堂害其如不肖之教官何吾恐川省學堂將因宗師此奏而敗之其咎顧不大耶且更有可怪者宗師謂新生提覆届期往往到者無幾其故皆以新生未繳學費各學遂扣卷不申於是有隨棚帶覆者有下屇補覆者而其學費則有上户中户下户三等之分嗚呼吾不知所謂上户中户下户三等者何人所分乎抑教官自定乎夫新生以名列膠庠之故晉謁教官視之猶師執贄以見禮也然何可區其厚薄較及錙銖如市肆購物然懸有一定之價值且竟能把持其際扣卷不申試問川省教官竟如此無賴若令其兼任學堂總理而亦以此法行之是受其害者不在新生而在學生矣學政有管理教官之權惡習相沿何難革去乃宗師竟謂操之過蹙則各學例以招覆不到詳請扣除夫扣除之事豈學政無權而教官反有權哉假使學政果欲革除積弊祇須嚴申訓諭不准教官勒索分毫則此頽風何難盡絶乃不此之計而惟欲爲教官别謀生計之充是無異於同惡相濟也烏乎可哉至宗師謂教職一班世稱清苦全賴各處士紳捐置學田以資贍足則又大謬不然夫各處士紳之捐置學田也以備邑中寒酸子弟俾讀書得有膏火初非以之津貼教官也自不肖教官侵蝕其利邑中寒畯乃不得稍分其潤而教官遂皆由以學田據爲己有實則數典忘祖足以欺局外人而不足以欺青衿之士也宗師身膺簡命視學川中學政全書必曾寓目何亦昧其所自而誤以學田爲教官固有之利乎科舉將停教官可廢存此贅疣亦何所用一言以决之曰宜盡裁教官 
[電傳宫門抄]  
　　昨晚七點鐘越十五分時京師友人專電告知本館云九月十七日皇上召見軍機大臣是日並無明降上諭 
[俄擊漁船]  
　　華歴九月十六日英京倫敦來電云俄國波羅的海艦隊已於九月十五日午後駛經英國多佛海面向西而去當十三日夜半時在黑兒海面遇英國捕漁船若干艘因放電光照之旋復向之發砲擊沈漁船艘尚有二艘被砲所傷各船隨駛至黑兒灣泊漁人之死傷者甚多至受傷之二艘恐其一亦難免沈没矣一時英國斯丹達等報議論紛紛咸謂須向俄廷嚴加詰責云 
[略論俄擊漁船之故]  
　　本埠某洋行得有俄國消息云俄國波羅的海艦隊在北海地方離英國不遠之處擊沈漁船數艘據英電所述或尚出自謡傳卽使果係確情其中亦必有故蓋以波羅的海俄艦隊開赴亞東實爲日本之所畏故必多方設法以阻其行内有一端俄人早經料及其事維何卽用小漁船多艘中儲炸藥及魚雷等物僞爲商船高張别國旗幟駛近俄艦隊以希炸沈其一二使全隊不克成行也然則英電所述卽使確實亦必如以上所云之僞漁船無疑夫以俄回艦隊來東有水師大員爲之統帶豈有一無主意而妄擊漁船之理大約此二三日内擬可有確信傳來以見俄艦所爲必非率爾從事焉 
[日報俄俘及死亡之數]  
　　昨日駐滬日本總領事小田切君以華歴九月十六日東京來電見示内開大山元帥電報日本大本營稱俄兵之被我日俘獲者共七百零九人俄屍共一萬三千三百三十三具其中爲右翼所得者五千二百具左翼所得者五千六百零三具中軍所得者二千五百三十具 
 
 

Page 2

 
 
[詳紀橋頭之戰前後情形]  
　　日本大坂某日報登奉天大窰來電云東歴十月二十六日敵兵渡過太子河迂迥抵橋頭迫我左翼陸軍之側約略計之似有步兵一隊騎兵二隊砲若干尊我駐守橋頭之兵士一面與之猛戰一面飛調騎兵大隊會同砲兵應援十二日在太子河右岸擊退敵人陣上遺有屍骸三百餘具先是九日我左翼右哨之屯於本溪湖畔者與敵人鏖戰勢甚激烈劍鋒相接誓死不休入夜敵人暗襲我營占我巡哨之路致與各營消息不通迨十日清晨我軍乘曉霧迷濛調集大隊援師與之格鬥得將敵人所占之地奪回初我右翼軍士分出左哨二棚屯於石炭山左右十日奮鬥之際右自三家子左迄四家子將敵人之在蓮花山上者包圍迨十四日遂得占有其地是夜鏖戰益烈敵人遺下屍骸約一千具我軍死亡亦多我右翼正兵右哨屯於銀溝蜿蜒一綫以迄張開屯旋於十日開戰步砲各隊綿延至柳河黑牛屯洎十二日我軍攻奪馬耳山十三日進迫廟溝地方敵營左側戰鬥終日至夜始收兵是日我軍死傷之數約共五千人擄獲敵軍奪得敵物其數尚未詳知自是以來無日不在酣戰有地名三塊石山者被我中軍攻據隨追逐敵人至蝦　塘左翼則迫敵於十里河得將其地攻占敵人被逐至黄寳山自開戰迄十三日我奪獲敵人之砲共三十尊 
[詳記沙河之戰前後情形]  
　　日本東京某日報云東歴十月十六日此間大本營得滿洲軍報捷電音内開頃由堿廠營次報稱敵人自本月十日以來日與我軍會戰刻下我軍右翼及中營之前皆甚靜謐惟左翼前面時聞砲聲隆然敵兵之在李大人屯地方者舉動極爲靈捷我少將山田氏所統軍隊於十五日之夜進攻三道岡子一帶高原獲得敵人所用砲一尊載運藥彈之車二輛訊之中營軍士所獲敵弁供稱目下旅順一地日漸岌岌可危援軍之調自歐洲者已陸續馳抵滿洲南境大帥苦洛拔托金駐紥奉天左近部下兵士約共九軍俄歴九月二十七號俄皇特頒嚴詔謂今後奉天以北不許退後些微爾可迅速易守爲攻將日軍驅出滿洲南境等因苦洛拔托金乃出其全力由奉天南部提兵進攻所部大軍編爲中左右三隊中軍以第一第四第五三大營編成歸若路拔依愛統率出自東山口進駐蓮花山左軍約以二軍隊編成進抵日軍右翼之前歸司他開路培羅岳統率右軍以三大隊編成進抵日軍左翼之前而另以一枝隨中軍之後爲之聲援此外更令野戰之師繞由利内何伊氣及烏司利諸地方紆迥向奉天阻截遼陽東南方日軍歸路旋復派令米司氣恩誇統率龍騎兵六營接應駐紥利内何伊氣之分隊及至沙河一戰第三十七軍中第一隊非常損害第一百四十五隊中第一哨軍於三塊石山上幾於殄滅無遺營哨官弁或死或傷其被日軍所俘者數亦不少西伯利亞豫備步兵第三營更耗失不可勝計當其開戰之初約共四千人迨遼陽敗後祗存二千五六百人此次又敗所存者僅六百人猶幸各武弁之戰殁沙場者其數尚鮮我日本各營官弁則計至十四日止共失七百五十員依我元帥大山侯計之是役也俄軍約死亡三萬名是夜大本營續得　廠電音略謂敵人旣退至平頂山未幾卽又向花尖子及興京却退亦有向葦子谷及小甸子退回者其在懷仁附近之俄軍自將堿廠攻破以來尚未馳歸原處先是十四日日軍分隊前進賽馬集橋頭更令騎兵直達牛心臺將敵人逐至牛心臺東北相距十二華里之家阿子始止十五日我分隊之駐堿廠橋頭者追敵至高大營西南約二十四華里十七日午前又得滿洲軍總營務處公電悉高官寨附近所駐敵軍其數甚爲寥落自被我軍追擊其中一小隊退至花嶺餘則退至高臺嶺我軍遂將高官寨據而有之奉集寨迤西相距約一千諸脱之某部落駐有敵兵約五百名中有砲兵另在某部落之東邊駐紥塔山東北方高原之上約駐敵軍二隊築牆圍護卑僅及肩我中軍之前所駐敵軍至十六日黄昏仍無變動左翼左哨前面之敵軍則於十七日清晨六次直撲我營悉被我軍擊退所失諒已不少至夕突有步兵五六隊砲兵二三隊乘黑暗中來襲刻下亦已被我軍擊退矣回溯十五日我左翼陣前所棄敵屍已高如山積洎戰至十六日約共伏屍四千具之多左哨之前更復載屍骸其數尚未查悉 
[俄軍敗耗]  
　　英京倫敦來電云俄國有日報名路司者載有一事大略謂俄俄兵士之負傷者計二萬三千名刻已載至奉天尚有若干運往鐵嶺統帥辣賓司基身受重傷恐不免因之殞命也 
[俄艦中彈]  
　　日本東京來電云某日我軍迭發巨砲其彈墮入旅順口内擊中敵之軍艦三艘一爲列烏脱伊生一爲薄比愛岳另有一艦未悉其名同時彈某某二輪船機器房損壞不少老虎尾棧屋亦被砲火所焚敵人慌亂異常我軍見之大爲愉快 
[俄雷猝發]  
　　日本東京來電云某日天大雷雨巨霆一震岳壞山崩旅順所埋地雷其線感受空中電氣驀地爆發幾於地軸憾摇旣而右翼砲臺一帶地雷幾如銅山西傾洛鐘東應黑烟紅燄羃䍥半空天地爲之翻騰軍士盡成虀粉亦一非常慘禍也 
[俄艦行程]  
　　英京倫敦來電云俄國波羅的海艦隊刻已駛過夫哈開路培而岳以抵丹國所轄海洋隨泊近倫呆倫獨淺灘待賃定日斯巴尼亞國輪船然後向東方進發 
[俄艦折回]  
　　奥京維也納來電云俄國第二太平洋艦隊於西歴十月十三號爲始陸續由利拔烏啓行旋查得此隊海軍大有缺陷因於翼日傳令折回利拔烏然俄人於事之關涉海軍者舉動頗極秘密究竟是何意見外人尚未得詳知也 
[俄人舉債]  
　　奥京維也納來電云此次俄政府諸臣核得有關生産事業者如鐵路水利砂防以及奬勵工商諸要政在在皆需巨欵舉行因擬向德法兩國市中舉借國債四萬五千萬羅布 
[星使蒞寗初志]  
　　金陵訪事友人云此間滿漢文武各官自聞查辦江南事件之欽差大臣鐵寳臣星使將次駕臨卽於本月初十日詣下關伺候至十三日猫睛轉斗星軺始安抵白門直入接官廳小憩江寗將軍永軍帥江寗織造存尚衣兩江總督李勉帥率同所屬各官恭請聖安然後以次謁見俄而星使排導至察院行轅駐節隨卽命駕拜會軍帥次及尚衣次日清晨呵殿至督轅投刺勉帥以禮延入花廳星使詢及前任魏午帥任内各事並擬卽日閱勘標防營伍勉帥請暫息塵勞乃定於十六日同蒞校塲簡閱是日司道以下各官除堂參外概未傳詢公事 
[觀察行期]  
　　武昌訪事人云湖北漢黄德道兼江漢關監督梁嵩生觀察奉調任天津道遺缺經鄂督張香濤宫保札委候補道桑觀察寳署理聞梁觀察擇吉九月十六日交卸篆務卽於是日赴滬小作勾留然後赴津接篆 
[巡弁被戕]  
　　松江訪事人云本月初一日鹽捕中營領哨高友才在得勝港左近追捕私販致身中兩彈宛轉斃命並傷一旁立少年遂由家中人禀知華亭縣孫花樓大令少選大令帶同刑仵前往騐得高小腹中兩彈一彈從腰後飛出一彈尚在腹中少年則僅擦傷肌膚並無大　乃卽命駕而回聞高前與鹽捕中營管帶吳金忠都戎及土梟金昆秀結生死交滋擾南匯縣境周浦鎭迨上憲嚴飭吳福海游戎搜捕高遂冏 
 
 

Page 3

 
 
明都戎將金禽獻解省正法論功得官以故都戎與高情好益密此次高被戕後家中人急追都戎回松飛飭所部各師船由太湖追緝蓋爲高復仇也 
[獄犯焚身]  
　　松江訪事人云前者江南提標中營參將何雪門參戎派出所部綠營兵會同保甲局勇馳至南門外拿獲土棍楊龍生解送華亭縣署縣主孫花樓大令升堂訊鞫楊供認聚賭不諱大令詰以擄勒等案楊稱去年上海道憲袁大人訪拿各犯獨於小的名下註明此人並不擄人勒贖小的於賭博外從未另犯一案尚乞原情大令飭鞭荆條千餘下並上老虎凳良久楊惟極口呼寃並稱去年瞎子阿雲沈雲如等滋擾之時小的曾在亭林鎭竭力防衛大令冷笑曰爾有多大力量能防衛地方乎復飭踏槓直至脛骨已斷乃令還獄翌日傳令原告廪生蔣姓　吳某與楊質證蔣吳同稱此人並不擄人勒贖大令怒謂如爾所說則彼是好人矣胡聲控爲遂飭將吳責手心一百下蔣稱廪生如以彼爲好人何以前縣尊林公祖及前府尊許大公祖任内曾以聚賭害人呈控請查前卷可也大令頷之復飭將楊上老虎凳隨退堂晚膳未幾復升座見楊浴血階除仍大呼寃枉乃令舁歸獄中聽候出示招告旣而有周世謙者投案禀稱曾被瞎子阿雲㯭勒後倩龍生排解付過洋銀若干大令提案質訊楊仍祗認賭博至十二日楊忽在獄中潑翻燈内洋油被火焚灼延至十三日清晨宛轉呼號而斃隨經大令禀諸府轅府尊田紹白太守委鄰封婁縣黎子新大令前往騐得死者右臂及頭面均有焦灼痕口鼻有烟灰鬚髮被燬殆盡遂飭吏塡明屍格據情禀覆將屍由穴中曳出交其母棺殮瘞埋 
[蘇省官場紀事]  
　　蘇州訪事人云本月十一日江蘇藩憲效述堂方伯牌示署常州府照磨王棟期滿撤回遺缺查有試用從九品洪鏛堪以委署鎭江府經歴海齡據報病故遺缺查有候補班前先補用縣丞葉葆齡堪以委署署震澤縣典史張嘉謨期滿撤回遺缺查有試用典史陸夔堪以委署署崑山縣典史李寳賢期滿撤回遺缺查有試用巡檢馬敏堪以委署署崇明縣典史葉承福期滿撤回遺缺飭令現署陽湖縣典史　補是缺之劉文浩前赴新任供職所遺陽湖縣典史員缺卽以正任期缺之陸鑒飭令回任婁縣主簿馮步安撤任遺缺查有候補巡檢郭啓誠堪以委署○翌日方伯又牌示云委署崇明縣教諭沙駿聲現據江隂縣申報在籍病故查有震澤縣人前太倉州學正黄元芝堪以委署青浦縣訓導汪兆曾據報病故遺缺查有丹徒縣人優貢教職殷松年堪以委署江隂縣教諭秦毓祺保送引見遺缺查有長洲縣人試用訓導宋光鎔堪以委署丹徒縣教諭姚有彬據報病故遺缺查有常熟縣人試用訓導宗嘉樹堪以委署 
[龍眠畫意]  
　　安慶訪事人云近日桐城縣監生喻渭濵等以下遊江心突漲一洲聯名禀諸藩轅請卽升科將欵撥充義渡經費藩憲聨方伯批示曰該處洲地是否江心突漲如何撥充義渡仰安慶府卽飭桐城縣確切查明錄案詳奪鐵佛菴住持僧某前以不守清規經紳士禀控憲轅請將菴産撥充學堂經費僧不服串出甲乙二紳士起而爭持日前懷寗縣鄭大令帶同書役至菴詳細稽查以便秉公判斷○日前藩庫發出京餉銀八萬兩邊防經費經四萬兩委員押解赴京旋又發出庫平銀六萬兩交號商匯寄上海解還洋欵○徽寗池太廣兵備道兼蕪湖關監督童觀察近見庫儲支絀報効銀一萬兩當卽委員解赴省垣本月初三日已由藩庫收兌矣○本月初四日委辦磁土公司兼祁門縣保甲候補知州婁刺史國華命駕至省垣趨詣撫轅謁見撫憲誠果泉中丞禀陳公務 
[票匪茹刑]  
　　票匪蕭清鈞由上海縣署捕役徐文拘獲解經縣主汪瑶庭大令訊鞫蕭矢口不承前晚大令升堂復訊蕭供小的原名錦山湖南善化縣人曾在某營當勇因事斥革已閱三四年此次至安定觀神會致被拘拿大令詰以在鎭江開山放票迭次糾衆行劫之事咸矢口不承乃喝令跪練踏槓蕭味茹刑大令爰飭釘上雙鐐收所候核 
[]  
[剿梟回滬]  
　　日前金山奉賢與浙江平湖交界之金匯塘有大帮梟匪逞兇拒捕經江南提督楊鏡巖軍門派右營參將周子安參戎帶領師船會同松防左營陸師前往兠剿及參戎行抵彼處各梟見勢不妙相率遠颺將破船及私鹽數十包抛棄河内參戎爰詣附近各村鎭港汊巡察一周回禀軍門昨日已返滬上矣 
[惡棍收禁]  
　　著名惡棍火燒毛毛卽凌毛毛前在上海南市嘯聚惡黨肆意爲非嗣以緝捕甚嚴遁而至浦東寳山縣境高橋鎭糾同綽號鐵臂膞之丁鳳山卽丁聖法及張和尚等人依舊横行不法本月初八日由鎭上分防縣丞唐二尹率勇拿獲解經寳山縣王緯辰大令刑訊口供本擬站籠處死嗣以丁等十一人尚未弋獲暫行監禁以便質證 
[英界火警]  
　　昨日清晨六點二刻鐘時英租界黄浦灘畔第二十三號門牌老沙遜洋行牛乳棚内不戒於火當經瞭望臺上鳴鐘告警俄而救火會洋人急驅水龍馳至吸取道旁自來水竭力圍噴得卽熄滅計焚去牛乳棚四椽牛一頭約值洋銀三百餘元事後捕頭特派包探李星福前往詳查起火緣由 
[上海縣署瑣案]  
　　趙陶氏控稱小婦人驀被周某之妻某氏毆傷前晚縣主汪瑶庭大令升堂研訊氏供丈夫趙阿三在某廠工作前日遇雨小婦人將釘鞋及傘送往不獲會晤聞人言及丈夫在周某家中因往尋覓見與周妻同坐密語故與忿爭突被毆傷叩求提究大令飭仵作騐得氏稍有傷痕諭候傳趙至案訊明酌核○著名流氓小鐵墩卽華順迭犯傷人巨案後恃無佐證狡展不承前晚大令覆加研詰飭發攺過所收禁一面出示招告以便按律嚴懲 
[上海保甲總巡局紀事]  
　　本邑城廂内外保甲總巡朱森庭明府前奉蘇松太兵備道袁海觀觀察札飭稽查浦江義渡船因與義渡局員吳昌碩明府會商以邇來各馬頭渡船往往貪利多載致有失事之虞爰傳渡夫頭目到局示以所定章程諭令迅卽傳知各船户一體遵照如敢故違查出重懲並著將各船户花名造册呈報以便稽查○日前南市二十三七鋪保甲巡防局勇張翔熊被南馬頭某某諸流氓兇毆並持刃戳傷腿際禀經局員姚李兩二尹嚴限地甲緝拿迄未弋獲昨日保甲總巡朱森庭明府聞之以若輩横行不法一至於此尚復成何事體爰飭傳二十七鋪十二圖地甲到局判究 
[浦東保甲總巡局紀事]  
　　浦東保甲總巡謝岳松明府前據洋涇鎭洋涇廟鄉民楊春華呈報兩次被盜行刼失去衣飾所值不貲遂飭上海縣署捕役陳金留心跴緝旋緝獲盜首兪丹陽盜黨范三毛卽野三毛及李老四等人訊明情節移解上海縣署兹查得范有大船兩艘現泊浦中爰知照大令請派船牙小心看管 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[平山客述]  
　　揚州訪事人云郡城自舉行巡警以來鋪户居民頓受其益乃近日忽有造謡誣　者巡警提調丁分轉查悉立卽會同江甘兩邑宰出示通衢大旨謂巡警之設係爲保民决無累民倘確見其有干犯違法之事不時來局指名禀控以　訊懲若懷私挾忿揑造無稽之言以冀淆惑衆聽則是以德爲怨定係宵小不便私圖欲藉以阻撓大局本委奉飭惟有仰體大憲孜孜求治之意絶不寛容除密訪查拿外合亟會銜示禁○光緒二十六年淮徐海等屬風潮爲災兩淮各鹺商慨捐鉅欵振濟灾民事事按捐請奬均係給發實收兹上憲奉到部頒執照轉行到揚由運憲恩新甫都轉札發淮南總局局員遵卽牌示令各捐生持實收來局换領又昭信股票四次奬案部照早經到局未據捐生换領合併示催務各將前領實收來局領换毋得自誤○揚諺云重陽無雨望十三十三無雨一冬乾今年九月初九初十兩日天氣晴朗絶無急雨催詩至十一日清晨忽盆傾玉女簷溜聲徹夜琤瑽直至十二日午後始止一時老農老圃之儔無不歡欣鼓舞西北高原之未經種麥者至此紛紛補種殊覺栗六昕宵云 
[英美等國租界公廨晚堂瑣案]  
　　蘇州人周才和之子年甫六齡小字金榮日前被鄰人李阿四誘匿因將李扭交包探竇如海解送公堂讞員黄耀宿司馬研訊口供飭押交金榮在案前晚升堂覆訊周投案訴稱四月初一日下午李至小的家適小的他出金榮取烟欵待李隨將金榮携去迄今未返前堂伊稱由吳阿根經手賣與寄居鳳臨里之山東人李姓求卽著交李供稱小的並未誘拐司馬惡其刁賴喝責二百板始供稱金榮實被吳賣去得洋銀三十元小的止分得五元司馬著押候補提吳訊辦○甬人傳龍在控王志鴻誆騙銀兩等情經司馬訊取供詞押候交人保出調處迄今挺押不理前晚升堂覆訊王供此事再閱四五日當可清理司馬予限一禮拜如再不理嚴比不貸○日前包探徐申慶解送投河自盡之劉祥禎到案經司馬訊取口供飭差帶至新椿記棧付給房飯資取回行李前晚升堂覆訊劉稱川資已罄進退兩難求鑒苦衷一爲援手司馬諭候資遣回籍○劉少坤投上海縣控孫學文欠銀不還等情縣主汪瑶庭大令查悉孫僑居美租界簽差移請協提司馬准卽派差協同包探倪順泉將孫提到前晚略詰數語卽著移送縣署歸案訊追 
[英美等國租界公堂瑣案]  
　　前者楊樹浦怡和繅絲廠執事洋人以小工朱金大李聽福串竊絲四包報經包探劉森堂拘獲解送公堂讞員黄耀宿司馬會同美總領事署繙譯官白保羅君訊究之下朱李供稱其中二包由吳阿根竊得交與小的等人銷於城内王國秀因著押候提王訊核昨日劉探將王及借銀與王買贓之賈伯屏一併解案怡和洋人投案請追襄讞委員孫耳三明府研訊之下賈供王前在小的店内爲夥現已辭歇朱李先將絲向小的求售小的因其來歴不明不敢收受時王在旁忽然心動遂向小的借去洋銀二十七元向朱李購得實與小的無干王供小的買絲二包不知其爲竊贓尚求恩宥怡和洋人稱此絲二包值洋銀一百元王乃以二十七元購之情弊顯然無庸推諉明府問能將原贓繳案否王稱業已售去明府遂商之白君著王賠洋銀八十元賈賠洋銀二十元合成百元給洋人領去朱李押候提吳究辦○西婦某氏以陸阿虎時往竊取牛乳扭送捕房昨日捕頭派包探徐阿華解案請辦陸認竊不諱明府判責一百板枷號三日○包探徐榮珊禀稱蔣文炳傭於泥城外第二百十四號門牌任姓家日前行竊同伴楊阿夫之布坎肩一件報由小的查獲憶及伊主曾報失金對時表應向究追請准帶回捕房押候查問明府允之○一百七十一號華捕解陳牛士至案禀稱此人與吳春芝在途扭毆傷及吳之額角請卽究懲陳供小的向吳索取工資並不毆擊吳供小的應付工資按日給發並無積欠實被索詐叩乞究懲明府判笞陳五十板○六百三十二號華捕解粤東妓女王阿妹至案禀稱前晚此妓在蘇州河畔强曳行人經小的拘入捕房旋有人留存洋銀三十元得以暫時釋出兹已投案請卽訊懲明府判罰洋銀十五元○六十六號西探與華探陳三林解朱小生至案禀稱伊身藏金鑲金剛鑽戒指二枚形跡可疑請爲訊究朱供小的年甫十五在某輪船上帳房中執役此項戒指在姑丈房中掃地時拾得明府詰其姑丈姓名現在何處答稱在船上業已開行明府判責手心五十下○積竊林阿寳掩入周木生等四家行竊衣物報由包探李星福查獲解案明府判責二百板管押六月贓分給各失主具領○五百三十六五百五十八兩號華捕解福州路拉客之流妓王小寳王玉寳至案明府判各罰洋銀十元 
[法租界捕房瑣案]  
　　湖北人李先藻文定同鄉王祥生之女玉貞爲媳被王領至上海押入妓院法界某包探夥役楊欣謀聞之冐充母舅串同羅世懷無賴朦控公堂得以領去旋卽轉賣與某妓院得身價洋銀一千餘元先藻偵悉偕媒人李玉書控諸公廨讞員陳楚生大令提楊所私蕩婦阿珠及王迭次研訊予限三日將玉貞交案兹已逾限大令特於昨日升堂提訊先問王曰去年爾因何涉訟於英美等國租界公廨王稱小的並無其事大令著掌頰一百下然後將以上情由復述一遍問王是否王語塞又問阿珠曰玉貞究在何處供稱實在蘇州大令著一并還押聽候復訊核辦○有趙小舫者自稱某律師處舌人倩毛寳卿出本票洋銀五十元向朱少賢調换現洋銀旋竟不還向索圖賴控奉大令訊供押追旣而大令接吳淞某營統領戴副戎來函内開趙前充掮客爲某洋行收取軍裝銀二百餘兩侵吞入已致某洋行復遣人索取請卽追繳等因爰於昨日提案復訊趙狡展不承大令著將朱銀繳清然後訊辦○歹人高金奎勾引寡婦鄭高氏再嫁陳姓被夫叔母鄭吳氏所知控經大令訊供著枷號一月期滿責釋○流氓郁掌林向蔡金山訛詐不遂任意行兇控奉大令訊供著枷號十日期滿責釋○偷兒王阿三郭阿四王阿生行竊浣衣婦吳錢氏家衣服四十餘件報捕查獲解奉大令訊供著各押捕房一月期滿責釋○偷兒陳阿三朱阿四行竊某鄉人家衣服經包探解奉大令訊供著各責二百板 
[美租界捕房紀事]  
　　前晚甬婦貝王氏投捕房訴稱偶至華特路某老虎灶向周阿裕購沸水被周持棍毆傷爲此扭請究辦捕頭見氏受傷屬實令送同仁醫院療治著周給養傷洋銀若干從寛釋出○前日傍晚時西華德路世和洋行煤棧馬夫姜阿松駕車而出撞壞朱明來所拉東洋車朱怒唤令五百零六號巡捕將姜拘入捕房捕頭詰知事出無心令償修費若干從寛釋出○前晚妙手空空兒徐阿生邱阿三掩入元芳路李泰記木作内行竊木板五十餘塊肩負而出適爲五百八十二號巡捕所見連贜帶入捕房捕頭令押候解送公堂禀請讞員黄耀宿司馬懲辦 
[金陵官報]  
　九月初一日攺指江蘇候補道徐懿禀到金陵船廠沈禀知赴廠皖岸督銷局提調知府劉藝辭知州姚炳熊禀知奉委課吏館提調差李國琛禀知到府發審差存彝禀知奉委保甲總局發審差初二日督轅牌示宿州營遊擊畢化成病故遺缺准以皖右營都司頡鵬飛堪以升補直隷候補道朱仁格蕪湖來徐州礦務廣東知府吳惇蔭浮梁　厘知縣張學緒江西知縣邵作賓湖北州吏目陳嗣常均禀到初三日籌防局李禀知赴下關點騐雷艇知縣李國琛禀知奉洋務局委正支應差初四日揚州 
 
 

Page 10

 
 
少懷學堂總教習丁憂員外郎吳鍾嶽親到拜方政禀謝奉委查工藝銀元兩局畢知縣龍振翊禀謝加札洋務局差遣黄厚森禀知洋務局委收發文卷差李世由禀謝奉洋務局加札攺委正文案差護軍副左旂紀步高禀知開赴浦口駐紥縣丞劉鳳山禀知到南門通濟門外保甲帮巡差城守右營把總朱得夀又外委許國祥均叩謝委署初五日直隸州傳夀慈禀知奉洋務局委加札委提調差知州徐士英禀謝委洋務局副文案並保甲文案差知縣王雲章專丁禀知滬甯鐓　總辦委稽核地畝價直差雷艇林長王慧祖辭赴滬初六日候補道穆克登布傳見農工學堂黎禀知由日本回知縣曾紀寅禀知交卸安東縣事回通判王萬選禀知起服回省縣丞劉澍禀知由河運文案内得後捐升知縣初七日候補道穆克登布謝委署江安督糧道城右把總朱得夀外委許國祥均禀赴任事初八日蘇藩轅牌示鎭江府祥福病故遺缺查有常州府德元堪以調署未到任以前查有丹徒縣張紹棠暫行代辦常州府德元調署鎭江府遺缺查有候補知府許星璧堪以署理廣東候補知府丁乃澄通判徐祖年知府黄霽禀知稽查漢滬江匪回知州徐士英禀知到保甲局文案差巡檢閻克權高旭均禀知到省初九日江蘇試用道舒繼芬知縣杜光橋均由京引見來到省通判徐承福知縣戈乃文均禀知起服回省鹽經歴孫新本由揚解餉來知縣劉澍禀知奉委鷄鳴火藥　差請補新陽縣兪熙禀知奉臬憲委赴江浦會審盜案知州孫傳準叩謝儘先酌委優差一次初十日調補上元縣張壯彩叩謝飭知准補署通營都司閔夀田鹽大使賴家榖由楊來候選縣丞沙文鳳均禀到 
[皖省官報]  
　　九月初二日委辦灣沚釐卡知府梁泰亨到萬雲松知代首縣下鄉海口洲查案府經葉贊業縣丞趙士英均謝超委一次初三四日候補直隸州德昆知　委洋務局繙譯兼差遣知縣劉啓文知奉委發審局正辦行走孔廣籍知奉委解京餉陳兆祜委解南河餉唐光祖知奉委解報校軍餉張傳鴻知入課史館肄業初五日萬雲松初代首縣下鄉查勘海口洲水災回陳耕三到由宿松公幹回初六日請補宿州夀州州同張紳辭指分安徽試用知縣楊顯瑞到知州魏業簵謝超委一次 
[七八月份經收月捐清單]  
　　李珊記中秋節洋二百元道署六七八月洋六十元隱名氏洋廿元怡情軒祝蘭舫翁二户各洋十二元陳善亭翁洋十元李雪巖翁六七八月洋玖元泰昌號洋八元戴季蒓翁六七月韓潤生翁貿孚綸華周湘雲翁四五六月五户各洋六元朱葆三翁徐貫雲翁譚幹臣翁韓山曦翁南順記戴生昌祝源昌萃豐八户各洋四元源豐潤洋三元六角莊源大洋三元二角爕昌六七八月源昌六七八月華興公司六七八月三户各洋三元老順記七月戴運來翁第一樓存濟堂何瑞堂翁徐俊良翁六七月蘇寳森翁老悦生新順記大觀樓錦章愼餘堂信昌隆順泰復泰道信五六月申茂江南烟雨樓元昌王陽生翁怡泰昌廿一户各洋二元泳記六七八月洋一元八角中和洋一元三角久成九章北天成永裕成四户各小洋十二角天餘六月老德記七月瑞昌順七月陳志雲翁七月聚昌七月可熾七八月可熾順七八月七户各洋一元萬有全七八月益昌七八月李珊記龐竹卿翁恩補齋棻焕南翁湯蓮笙翁宏源八户各小洋十角怡園永陞湶一新園泳湶杭恆富五户各洋八角其萃樓春園恆泰施德豐徵昌怡昌熾大晉昌恆茂升和六七月十户各洋六角隆昇七月章佩華翁二户各洋五角青蓮閣義盛一壺春曹德大萬椿五六月五户各洋四角咸章洋三角源通官銀號錢三千六百文豐裕官銀號錢二千文嘉綸和康夀康晉和愼餘餘大元甡元茂衍大恆益永豐存德協昇宏大宏元源吉寳和寳順承裕正大升大彚康崇餘永康瑞大晉大延源義善源福康兆豐恆德仁大源利森康厚大源餘瑞元鈞康夀豐鎭昌鉅豐志大鉅元怡豐鼎康永大同餘久源同和同福鉅亨元益瑞裕介福五十四户各錢一千二百文張家鶴元成九和宏章泰四户各錢六百萬康錢八百文怡大五雲日昇樓怡大三户各錢四百金合順恊成祥永愼萬興三户各錢二百文鉅康錢一百文英法美三界一文愿英洋一元小洋一百五拾六角錢四千五百三十七文以上總共收大小洋五百另三元六角錢七拾八千另三拾七[  滬北天后宫前廣益善堂司董嚴信厚龔心銘施則敬朱佩珍祝大椿葉貽釗周鴻孫等謹誌]  
 
 
 

Page 11

 
 
   
 
 

Page 12

 
 
   
 
 

Page 13

 
 
　　光緒三十年九月京報 
[閩浙總督錫奏爲開辦計岸官運出力局員繕具清單懇恩奬叙以昭激勸摺初一日]  
　　頭品頂戴調署四川總督閩浙總督臣錫良跪奏爲開辦計岸官運出力局員繕具清單懇恩奬叙以昭激勸恭摺仰祈聖鑒事竊川省自上年攺辦三十八　州縣計岸癸卯全綱業已辦竣前經造册奏銷查前署督臣岑春煊原奏章程聲明初次開辦之員請破格加給内奬一綱之後仍按尋常給予外奬各等語曾經奏定在案兹查癸卯全綱結報除額引銷竣外配銷積引至二千九百餘道之多新徵勇餉康濟平餘等項計共增收銀三十二萬餘兩分别儲解接濟軍需值此籌餉窘迫之時得能歳增巨欵裨益殊非淺鮮所有開辦在事尤爲出力各員或規畫廠岸配銷或綜核欵項出入上下交益宿弊一清因查前督臣丁寳楨開辦滇黔邊計官運保奬員數多至三四十員貴州舉人華照輝至蒙特旨超擢知府此次援案請奬經奴才大加核减所有擬保各員實係異常出力未便没其微勞謹繕具清單恭呈御覽合無仰懇天恩俯准給予奬叙以爲實力辦公者勸除將履歴清册咨部外理合恭摺具奏伏乞皇太后皇上聖鑒訓示謹奏奉硃批該部議奏單併發欽此謹將擬保開辦計岸官運局尤爲出力各員繕具清單恭呈御覽三品銜補用道趙藩擬請賞加二品銜二品銜候補道吳佐擬請交部從優議叙補用知府現署寗遠府知府黄兆麟擬請免補本班以道員仍留原省補用准補綦江縣知縣毛玉麟擬請以直隸州知州在任候補試用通判周菼擬請免補本玉以直隷州知州仍歸原省補用大挑知縣樓藜然擬請免補本班以知州仍歸原省補用試用通判劉澤椿卽用知縣陳扆候補知縣李遠棨候補知縣許曾蔭試用知縣劉焕文試用知縣謝廷麒試用知縣劉際昌均擬請俟補缺後以直隷州知州補用試用知縣蔡冕擬請俟補缺後以知州補用江蘇候補知縣盧秉鎔擬請俟補缺後以直隷州知州補用補用縣丞梅馥羹擬請免補本班以知縣仍留原省補用補用鹽大使趙哲濬擬請賞加六品銜六品銜黄以傳擬請以鹽大使分省補用試用巡檢沈均擬請俟補缺後以主簿在任候補奉硃批覽欽此 
[調署閩浙總督魏奏爲微臣交卸督篆日期摺初一日]  
　　頭品頂戴調署閩浙總督兩江總督臣魏光燾跪奏爲微臣交卸督篆日期恭摺仰祈聖鑒事竊臣於本年七月二十二日欽奉電傳上諭魏光燾著調署閩浙總督兩江總督著李興銳署理欽此當卽具摺叩謝天恩並籲懇恩准陛見兹署督臣李興銳行抵江寗臣於八月十三日派委江寗府知府羅章署督標中軍副將李祥椿將兩江總督關防兩淮鹽政印信南洋通商欽差大臣關防曁王命旗牌文卷等件齎送署督臣李興銳接收臣卽於是日交卸所有微臣交卸督篆日期理合恭摺具陳伏乞皇太后皇上聖鑒謹奏奉硃批知道了欽此 
[江蘇巡撫端奏爲新選實缺知縣請暫行留省學習摺初一日]  
　　頭品頂戴兩江總督臣魏光燾頭品頂戴調署江蘇巡撫湖北巡撫臣端方跪奏爲新選實缺知縣請暫行留省學習恭摺具陳仰祈聖鑒事竊照定例部選人員留省察看及委派差使應隨時奏咨立案兹據江甯布政使黄建笎詳稱新選東台縣知縣何元泰於光緒三十年二月初六到省繳憑查該員於外省吏治民情尚欠諳練現經留省派委江寗府讞局隨同帮審案件以資學習俟情形稍熟再飭赴任等情詳請具奏前來臣等覆查無異除批飭遵照外謹合詞恭摺具奏伏乞皇太后皇上聖鑒謹奏奉硃批吏部知道欽此 
[浙江巡撫聶奏爲籌解光緒三十年第二次練兵經費銀五萬兩摺初一日]  
　　頭品頂戴浙江巡撫臣聶緝槼跪奏爲籌解光緒三十年第二次練兵經費銀五萬兩恭摺仰祈聖鑒事竊准户部咨北洋常備軍添募第二第三兩鎭三十八營應需餉銀應遵前奉諭旨派定各省税烟酒提中飽並部議籌辦各項分别酌量先行提解浙江省應提銀二十五萬兩等因業經湊解過五萬兩分别奏咨在案兹據布政使翁曾桂詳稱浙省奉派練兵經費勉力籌措數月以來雖已議有大略辦法一時尚難定案兹准部電練兵欠餉催速掃解自應遵照辦理兹先由藩庫挪借銀五萬兩作爲第二次練兵經費之欵發交號商源豐潤承領匯解户部衙門投納等情詳請奏咨前來臣覆覈無異除分咨查照並俟各欵籌定核有的數另再專案奏報外理合恭摺具奏伏乞皇太后皇上聖鑒謹奏奉硃批户部知欽此 
[河南巡撫陳奏爲揀員請補要缺知府以裨地方摺初一日]  
　　河南巡撫兼管河工事務臣陳夔龍跪奏爲揀員請補要缺知府以裨地方恭摺仰祈聖鑒事竊照南陽府知府周鉅前經奏叅降補于光緒三十年六月初四日奉旨係坐第五日行文按照限减半計算應扣至六月二十三日接到部文爲開缺口期業歸六月分截缺造報在案查南陽府知府係衝繁難兼二題調要缺例應在外酌量揀選請補該府統轄十三廳州縣南連楚境西接陜疆民情獷悍訟獄甲于通省地多山麓匪徒出没靡常又有中外交涉事件控馭無綏在在均關緊要必須才猷卓著精明練達之員方克勝任查豫省截取記名分發補用知府僅李廷瑞一員現已請補懷慶府知府此外别無截取人員臣督同兩司兩於通省現任知府應調並同知直隸州知州應升及候補知府科甲出身與别項出身人員内逐加遴選非本任緊要卽人地未宜惟查有科甲出身候補班補用知府袁鎭南現年六十歳係奉天遼陽州人由廪生中式同治十二年癸酉科順天鄉試舉人光緒二年内子恩科會試中式貢生殿試二甲第五十六名進士引 
年九月選授河南南陽府桐柏縣知縣十月初五日經内閣騐放奏請發往奉旨依議欽此是月初十日在吏部領憑四年二月初八日到省遵例加捐同知銜奉飭赴任三月二十六日到任曾派充己卯壬午等科鄉試同考官奉委代理永城縣印務光緒九年正月十五日到任旋經調補永城縣奉部覆准調署祥符縣篆務十年正月二十二日到任又調補斯缺奉部覆准十一年三月調署 
 
 

Page 14

 
 
署河内縣事八月二十七日到任因前在祥符縣本任防汛案内出力保奏請以直隸州知州在任候補光緒十二年五月二十六日奉旨依議欽此十四年二月經前撫臣倪文蔚奏保賢吏奉旨嘉勉六月調充戊子科鄉試同考官於七月初二日卸事進省光緒九年大計並十三年補行十二年大計保薦卓異及歴任接算十年俸滿併案請咨赴部十五年三月初四日引見奉旨著囘任准其每次卓異加一級仍註册照例用欽此三月初六日領照于二十三日囘省又因前在河内縣任堵築武陟小陽莊沁河合龍案内出力經前河南撫臣會保俟補直隷州後以知府用于十五年三月十九日奉旨依議欽此是年十月初六日囘祥符縣任十六年十二月因捐助順直振捐奬戴花翎旋奉委署理光州直隷州知州印務于十六年十二月二十日交卸祥符縣篆十七年正月十七日到光州任旋經題補光州直隷州知州奉吏部議准覆奏于七月初五日奉旨依議欽此照例坐第五日行文按照限減半計算應扣至是年七月二十四日接到准補光州部文之日爲在任候補知府到省日期試用一年期滿加考甄别留省補用十九年十月因捐助直東振捐奬加三品銜二十一年十一月初七日在任丁母憂回籍守制二十三年三月初三日接丁父憂服滿併案起復領咨回豫二十七年十一月十三日到省二十八年二月經升任撫臣錫良保洊賢員奉旨嘉奬四月初六日奉准部咨准其起復奉委署理開封府篆務七月初六日接印復經升任撫臣錫良保洊人才奉旨著交軍機處存記欽此因辦理泌陽教案在事出力經升任撫臣錫良奏保請俟補缺後以道員在任候補九月十二日奉硃批著照所請欽此是年霜清安瀾案内蒙保交部從優議叙奉旨允准二十九年二月十四日卸署開封府篆派充癸卯恩科會闈内收掌差竣奉委署河南府印務五月初八日到任十月經臣奏保賢能奉旨嘉奬三十年四月初一日卸河南府事復奉委署理懷慶府知府六月初八接印任事尚未交卸查得該員才識閎深洞達治體以之請補南陽府知府洵屬人地相宜與例亦符據布政使瑞良按察使鍾培會詳呈請奏補前來合無仰懇天恩俯念員缺緊要准以候補知府袁鎭南補授南陽府知府實於地方有裨如蒙兪允俟奉准部覆到日給咨該員赴部引見該員係候補日班補用知府請補知府毋庸查開叅罰所有揀員請補知府緣由理合恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
[政務處奏爲開辦警察並攺易舊習片初二日]  
　　政務處片再本月二十日准軍機處鈔交鴻臚寺少卿毓朗奏責成駐防兵丁辦理警察並攺易舊習摺又密雲縣警察先用旗丁試辦片奉旨政務處議奏欽此竊維警察乃内治要政且是專門之學自欽奉諭旨飭令舉辦疉據各省先後奏到創辦章程備極詳密並請先設學堂挑選年輕質敏者認眞教練其經費多由裁减制兵撙節籌備締造頗爲艱難原以保衛地方必須其有學識方能得力未便拘於一格至該少卿所陳係爲駐防生計起見查調署兩廣總督岑春煊在四川署督任内會同署成都將軍蘇嚕岱奉辦滿城警察亦係就旗丁挑選專管滿城地方此外各省駐防處所自可仿照辦理其有外府州縣駐防旗丁較少之處亦可挑選合格者令入警察學堂教習學成後卽歸入各處備用於旗丁多出一路不爲無益至勸導敝俗係地方官應辦之事業於正摺聲明所請應毋庸議所有遵旨議覆緣由謹附片具陳伏乞聖鑒訓示謹奏奉旨依議欽此 
[河南巡撫陳奏爲豫省認解練兵處的餉銀兩數目片初二日]  
　　陳夔龍片再豫省認解練兵處的餉每年二十萬兩已於本年四月七月兩次共解過銀八萬兩均經臣隨時具奏在案兹復飭由布政使籌欵所公同籌借銀五萬兩派候補知縣王元瑞管解於光緒三十年八月初九日起程扣限九月初二日到京前赴户部交納轉發練兵處應用據布政使瑞良會同籌欵所司道等具詳請奏前來臣覆核無異除分咨查照外理合附片陳明伏乞聖鑒謹奏奉硃批户部知道欽此 
[署四川總督錫奏爲遵旨查明知縣被叅各節據實覆陳摺初二日]  
　　頭品頂戴調署四川總督閩浙總督奴才錫良跪奏爲遵旨查明知縣被叅各節據實覆陳恭摺仰祈聖鑒事竊奴才於光緒三十年五月十四日承准軍機大臣字寄四月二十六日奉上諭有人奏四川隆昌縣知縣耿葆煃貪劣昏瞶苛罰歛財等語著錫良按照所叅各節確查具奏毋稍徇隱原片著抄給閱看欽此欽遵當即密飭調署川東道馮金鑑就近嚴密逐欵確查禀覆兹據禀稱欽遵逐一查明如原叅該縣耿葆煃肆意苛罰名爲學堂經費罰案至三四十起罰銀二萬餘兩錢萬餘串榖千餘石一節查該縣因創辦學堂邀集合邑紳糧勸捐當時城鄉各紳糧所認捐數聞銀錢合計約近三萬截至本年五月已收數目實僅銀五千七百餘兩錢五千九百餘串經該官紳開明榜示至所收前項皆係出自勸捐並非苛罰内有職員藍澤豐認捐銀二千兩因其時文生何姓正與藍澤豐涉訟民間遂疑爲因案苛罰之欵又該縣曾禀准試辦酒釐充作學費有酒户葉四順廖雲鵬違章私烤各罰錢五十千　數歸入學堂查税釐偷漏向　罰欵充公該縣核辦尚無不合且聞均經禀報該管知府有案原叅罰案至三肆十起之多訪查實無所聞又原叅因案科罰不遵者嚴行責押交清聞有刑押斃命曁小民有活閻王之各一節查該處風氣未開各捐户始則迫於公議量力書捐旋又延不交清或先認後悔該縣以學務至要曾經迭向催問並無嚴行責押之事至今捐欵未交者尚鉅原叅刑押斃命之人未經指實如有其事似非始終所能掩飾卽密訪輿論民間亦未有活閻王之稱又原叅罰欵盡入私囊曁拆修書院圖銷經費一節查該縣所收捐欵皆　時發交學堂首事具領取有領狀存卷書院攺建學堂不止隆昌一處該處一切收支監工等事皆有首事職員郭幼雲等公同經理均未經官吏之手委無冐銷入己等弊又原叅加收税契並辦學堂有餘曁按糧派捐至數萬兩一節查該縣遵飭每年酌提户書税契等費歸入學堂通禀有案其提解藩庫之加收税契銀兩向係另有專支該縣無論留充學費原叅自屬誤會該縣捐欵皆係勸自紳糧而同一紳糧自以收租較多者爲家計較充捐數較鉅並無另行按糧派捐情事又原叅結納紳士黄光藻等將學田公費侵吞曁提撥各廟及公産田租一節查提撥書院經費曁學田廟會等項各屬皆係奉准照辦該縣 
 
