# 1918 - 214 - 4916337

 

Page 1

 
 
   
 
 

Page 2

 
 
   
 
 

Page 3

 
 
時評 
[無期（冷）]  
　　曹錕南下無期總統副總統决定無期主戰主和成功無期時局解决無期無期二字殆爲中國今日之真相歟 
　　然而事有可以無期者有不可以無期者至不可以無期之事届其期也則隨天然之局而定無期乃亦有期矣然其有期也非人力也天然之勢也故以人力言今日中國之事無一可以有期也 
　　此其故何也其一才力不足也其二真心巳泯也挾我詐爾虞之術旣不能以智略蒙人又不能以威權服人則人不我讓我亦不讓人終於相持相視焉爾相持相視安有窮期則其爲無期也不問而知也 
　　雖然人力無期而天然之力有期至天然之期届唯有入於淘汰之例而巳 
命令 
　　八月七日大總統令外交總長陸徵祥呈請任命孫昌烜爲外交部僉事應照准此令 
　　又令劉世熾給予四等嘉禾章此令 
專電 
[北京電]  
　　曹錕以吳佩孚等反對戰爭不能成行張懷芝赴京後亦即回魯（八日下午五鐘） 
[北京電]  
　　津議於曹錕之尅期南下奉軍之改赴前方均相持不下倪嗣冲因命徐樹錚來京面段另籌長策（八日下午二鐘） 
[北京電]  
　　張懷芝本擬即回魯任段去電邀來面商故於今午乘車入京倪因津議不生效力亦將來京另商辦法（八日下午二鐘） 
[北京電]  
　　張作霖擬選舉揭曉後返奉曹錕亦以選期巳近不願離津段聞報派田文烈赴津勸張早日回防（七日下午二鐘） 
[北京電]  
　湘鄂蘇贛四督電請停戰段擬派員分投勸告總統未選出前不必變計畫（七日下午二鐘） 
[北京電]  
　　段宅昨開重要會議决定副座實行推曹勸曹尅日南下並專員赴長江及前敵向各方面疏通議畢派曾毓雋至津報告一切（八日下午二鐘） 
[北京電]  
　　晤王揖唐言總統徐不至於不就副座本先推段無庸諱段旣不願惟以之授有功者張作霖表示不要曹能建功即以與曹（八日下午五鐘） 
[北京電] 　 
　　奉張督在津招靳雲鵬往畀以國防總司令靳辭不就（七日下午二鐘） 
[北京電]  
　　龍濟光昨返京回粤仍無期（七日下午二鐘） 
[北京電]  
　　黑鮑督今早到京 
（七日下午二鐘） 
[北京電]  
　　田文烈赴津知各督甚不滿於段芝貴因軍械不發聞段因此又將請假（七日下午八鐘） 
[北京電]  
　　我國出兵宣言說絶無其事（七日下午八鐘） 
[北京電]  
　　報載出兵宣言閣議巳决並謂係施履本起草頃詢某某閣員言並未提議晤施君亦稱不知並謂中國似無宣言必要（七日下午三鐘） 
[北京電]  
　　政府將以日借欵關係發行金幣劵（七日下午二鐘） 
[北京電]  
　　發行金幣劵部定另設銀行曹汝霖自爲總裁人民持劵兌現先向發行銀行兌取朝鮮銀行紙幣再赴朝鮮分行兌取日本金幣（八日下午二鐘） 
[北京電]  
　　赴崴軍隊兵費巳商准稽核所在鹽務準備金項下先撥三十萬惟通過南滿鐵道尚未得日本許可故仍不能出發（八日下午二鐘） 
[北京電]  
　　安福部又在太平湖大開會議對總统選舉問題及時局新形勢確定應付方法至拂曉無結果散（八日下午二鐘） 
[北京電]  
　　新國會九日茶話會預定十二日開院十五日選議長但迄今未過平數小數派運動消極不到（七日下午三鐘） 
[北京電]  
　　西原龜三今日回國 
（七日下午八鐘） 
[香港電]  
　　兩院定九日開聯合會議討論國會復在廣州成立之宣言書岑春煊昨巳回粤陳烱明報稱巳將司令部進駐大埔（八日下午五鐘） 
外電 
[北京電]  
　　中國通告羅馬敎廷聲明小吕宋彼得里敎士不爲北京所歡迎中國不能認爲敎使而招待之彼得里乃前駐京德使現任外相辛慈氏之舊友（八日） 
[北京電]  
　　法國抗議中國接受敎使一事他協約國皆尚未决定繼起抗議法國之所以先有抗議者蓋以簡派敎使與一八五八年中法條約所載天主敎士由法國保護之規定相反且以敎廷感情偏向德國今若於歐戰未畢之時招待敎廷正式簡派之員是對於協約國不友好也大約協約國將根據後說起而贊助法國之抗議北京對於敎使之級頗多討論今日得官場消息謂政府尚未决定承認從前奥京會議所通過敎使官階較公使爲高之議（七日） 
[北京電]  
　　運兵赴哈之磋商今猶未就緒他日南滿鐵路運兵事商妥後中國第一批出發之兵當有一千六百人（七日） 
[以上字林報]  
[北京電]  
　　敎廷派使來駐北京一事消息靈敏者認爲德外相辛慈之治行動辛慈乃天主敎徒（八日） 
[華盛頓電]  
　　戰爭實業部定價委員會巳與採銅人商定銅價每磅仍以美金二角六分爲至大之率以十一月一日爲止 
（七日） 
[海參崴電]  
　　巿政選舉因投票不合法將被打銷地方議會致文領事團領袖要求立即驅逐霍爾瓦特將軍出海參崴否則地方議會停止職務（八日） 
[以上路透電]  
[北京電] 　 
　　官場宣稱羅馬敎廷派爲駐京尊使照料中國境内天主敎徒利益巳由中國承認之小吕宋彼得里敎士目下暫不就職中政府接法國抗議　巳將恊約國不贊成此舉之意轉告敎廷（八日） 
[英文滬報]  
[北京電]  
　　曹錕因政府無論如何必欲令彼南下用各種方法敦勸不巳乃於最近曹錕又提出一條件如左在德州漢口上海各兵工廠暫歸經略使管轄以便隨意製造兵器彈藥今日參陸辦公處討論此項條件之可否允許（九日） 
[北京電]  
　　駐華法國公使因羅馬敎皇所决定派遣來華之專使寳泰勒黎氏係親德派人物暗中有德國爲之主動特向政府提出警告的抗議政府接該抗議後巳通告羅馬敎皇請勿派寳氏來華（九日） 
[北京電]  
　　臨時參議院定於十二日行閉會禮（九日） 
[北京電]  
　　外交部於前日派施秘書至日本公使館商議中國擬借滿洲鐵路運兵前往海參崴事宜聞日本原擬允中國之請但各當局現尚繼續商議未曾定奪（九日） 
[北京電]  
　　本日新國會開談話會由國會事務局長報告參議院議員到者有一百十三名衆議院議員到者有一百二十六名兩院議員到京者皆逾過半數以上旋由全體决議於十二日行開會禮（九日） 
[北京電]  
　　張懷芝於本日來京即謁段總理陳述廣東討伐之不可能且固辭援粤總司令職而段仍極力慰撫之（八日） 
[北京電]  
　　聞國務會議通過之中和（譯音）貿易公司條例及幣制局官制與金券條等將公布而總統府拒不蓋印府院遂生反目之現象云（八日） 
[廣東電]  
　　因廣東財政困難積欠海軍經費及其他各欵項約三十餘萬元此間鹽運使立案爲通融一時之策起見在鹽稅餘欵量測月額四十萬元按各鹽商每月售額前納稅金交付領證應照其額數售鹽將以此案建議於當局矣（八日） 
 [P漢口電 
　　王督軍最近與李純陳光遠等聯名向中央建議南北調和之策又於五日派參謀至南京面告李純曰某乏政治才能際此混沌時局不能有所貢獻俟總統選舉完畢行將辭職遄歸故鄉云云並與李督軍協議以後長江督軍所當採取之方針（八日） 
[漢口電]  
　　王督軍因在鄂西之南軍近得滇川之援兵轉取攻勢吳光新軍有將漸次被迫退至宜昌方面之勢特於七日從駐剳武漢軍隊中酌調若干編作混成團派往該處協助最近到漢口之奉軍亦巳派往宜昌方面（八日） 
[東京電]  
　　寺内首相本日奉勅命在首相官邸内對於軍事參議官大谷喜久藏大將補授補爲海參威派遣軍總司令官之使命同時有新任命海參威派遣軍參謀長以下各職官之發表近衛師團長由比中將任爲海參威派遣軍參謀長交通兵團長武内中將任爲海參威派遣軍附（九日） 
[東京電]  
　　海參崴派遣軍司令部巳編成任命大谷喜久藏大將爲軍司令官由比光衛中將爲參謀長中島正武少將稻垣三郎少將林彌三吉大佐爲參謀天野邦太郎大佐爲副官 
（九日） 
[東京電]  
　　上原參謀總長本日詣日光御用邸入覲日皇面奏海參崴出兵計劃及其他重要事件奏答勅問後恭請皇后聖安（九日） 
[東京電]  
　　本日首相官邸開臨時内閣會議討論海參崴出兵及其他内外重要事件（九日） 
[以上東方通信社電]  
[東京電]  
　　大谷陸軍大將任爲海參崴派遣軍司令官由比中將任爲參謀長竹内中將任司令部參贊而海參崴軍司令官將執聯合軍之指揮云（九日） 
[東京電]  
在尼哥拉斯科方面之過激派軍向民間徵取軍資地方人民抗不應命現正紛爭日本爲保衛僑民或者將派陸戰隊上陸（九日） 
[東京電]  
　　據最近所得消息德國糧食缺乏巳達極度婦人因營養不良當分娩時與嬰兒突死者甚多要求講和之聲起於四處聞此番新外相賓資尼氏之召歸中立國使臣或者爲徵詢關於講和提議意見之故云（九日） 
[以上共同通信社電]  
戰電 
[倫敦電]  
　　海格將軍今晨報稱海稱格將軍統帶之英國第四軍法國第一軍本日黎明在亞米安東面及東南面廣闊之陣線進攻據初來之數報告觀之英法軍之攻擊進行頗爲順利 
（八日） 
[巴黎電]  
　　今日下午公報云法軍在芒第第愛境佛拉米柯爾南面與美斯尼東南得進步法軍擊退敵軍佔據細里薩爾沙業車站法軍在白萊斯勒東面俘敵百人今晨法軍在香巴業哇白里夫南面敗進攻之敵軍今晚公報云敵軍在瓦斯河與愛恩河發砲猛轟後襲擊二地點均未得利法美軍在白萊斯勒東面渡凡塞勒河列陣北岸雖經敵軍猛力反攻兩次仍固守陣地萊姆北面之法軍陣線前移四百邁當（七日） 
[倫敦電]  
　　滿向將軍傳令嘉獎美國第三軍團中有君等赴戰狀如赴冥余得指揮君等深以爲榮等語該軍團之凌厲無前同輩爲之欽佩此次所立之功爲獲砲九十九尊俘虜七千人得地十基洛邁當（七日） 
[倫敦電]  
　　美軍公報云我軍於巴查歇東面渡凡塞勒河佔據萊姆與蘇瓦松間之大路敵軍反攻敗退（七日） 
[倫敦電]  
　　瑪恩河愛恩河間凸隅之戰事巳暫沉寂惟亞米安東之新區戰事正在進行法軍巳於該處得地且在芒第第愛附近敗進攻之敵軍英軍曾於摩蘭柯爾境大舉進攻 
（七日） 
[蘇里克電]  
　　此間德人所辦之二報皆謂德軍復於自亞拉至萊姆全陣線續退據謂因須派軍至俄之故（七日） 
[倫敦電]  
　　俄國無線電報云英法軍巳於亞昌格爾登陸現沿鐵路前進俄軍司令部人員現駐哇波齊爾斯加亞捷克軍巳佔據洛伏尼柯萊姆斯克·愛加特林堡·新白斯克三鎮俄軍退至桐河之波伏里洛俄軍現派援赴加桑與新白斯克昨日捷克軍砲轟加桑鎮（六日） 
[巴黎電]  
　　據瑞士京城電稱羅馬尼亞之捷克斯拉夫民族近殊活動德人頗以爲慮（六日） 
[倫敦電]  
　　首相喬治君今日下午在下院宣稱前十二個月内敵潛艇被毁者至少當有一百五十艘巳過全數之半 
（七日） 
[華盛頓電]  
　　美國航務部宣稱前月美國船廠下水之船較之平時全年尤多下水者一百二十三艘重六十三萬一千九百四十一噸交出者四十一艘重二十三萬五千零二十五噸此外尚有日本船廠所交之鋼船兩艘共一萬五千八百五十五噸本年七個月内下水之船共有一百七十一萬九千五百三十六噸（七日） 
[倫敦電]  
　　本年六月三十日止之一季内世界新成之商船共有一百二十四萬三千二百七十四毛噸三月三十一日止之一季内共爲八十七萬零三百十七毛噸六月三十日止之一季内世界所成之船較沉失之船多二十九萬六千六百九十六毛噸（七日） 
[華盛頓電]  
　　陸軍參謀總長瑪區將軍促速實行政府提出之人力議案時曾告參議院軍事委員會謂陸軍部現謀儘速募集大軍其數約在五百萬人左右（七日） 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[政局轉變之趨勢]  
　　大局形勢顯將有一種遷移所謂遷移者卽主戰之氣燄日消而停戰之主張復活是也天津會議之結果曾通電各省報告津會議决三端第一進行戰事積極攻粤第二大總統擬公推東海第三係關於出兵及國防問題者至前日巳接到鄂贛蘇湘四督聯銜之覆電由王督軍領銜對來電三端皆有所陳述第一關於和戰問題謂彼等對此初無成見以下就財政外交軍事自下種種困難情形有所論列最後謂若中央仍必决行以前之方針則某等皆守土有責惟有盡力保持全省治安不敢干預中央之政策然若有在轄境以内破壞治安者必以武力抵制决不坐視第二對總統問題謂選舉之權操諸國會未便越俎代謀第三出兵及國防關係重大中央當有縝密之計畫亦不敢妄參末議云云四督同時將此項覆電轉達府院五日晚巳到京段總理接到此電後特於六日分派專員即日出發向四督當面陳述謂段公絶無瀆武之意待選舉總統之後必多方設法以促成統一望疆吏不必另作主張云云曹使方面五日亦接到蘇鄂湘贛四督軍聯名電歷述南方情形北軍近狀以及前敵厭戰之實况主張停戰並阻曹使南下曹使因是又將南下之意打消並聞吳佩孚亦有二千餘字之長電來京請政府明令停戰議和又聞王占元續於六日向中央建議謂出兵西比利亞應即息止内爭互相讓步以圖和平且出兵海外不能不完全進行請將湖北第二師一部分加入以資確保將來在西比利亞之地位 
　　政府某要人云天津會議巳告結束正副總統問題表面似經議决其實暗幕中恐不無變化之虞此不獨現在之中國爲然而各先進國於海宇承平之日會此種問題發生之時亦何獨不然故張奉督對此極爲注意特於京津間加派隊伍並將家眷移住天津曹使亦因選舉在卽不欲驟離天津南下殆與張奉督具同一之意是天津會議之無結果己不啻明認矣張督軍力勸曹南下確係事實惟曹以主力之吳佩孚業巳表示不戰而張奉督則擬將入關之二旅奉軍調回十旅戰事仍仗曹設法進行奉軍不擔任攻粤之主力張曹互諉之結果則無人任戰耳政局之不得不轉變者此也 
　　天津消息曹使日前對催促南下者巳表示允認之意一面向中央提出種種辦法一而亦作種種準備其隨帶直軍補充旅及衛隊六營曾經開單向院部請發經費並飭各將士集合天津附近準備行裝然自六日起又將此項隨行隊伍調回原駐地方曹使現在益無出發之勢張奉督本爲主戰之中堅人物然多日會議結果對於奉軍專任前敵事仍不同意四督覆電到後張奉省督亦無特别主張形勢如此遂影響及於張總司令之心理聞張氏於六日夜七日晨間接直對當局表示請允其暫回山東俟曹使南下彼再赴漢蓋張非推諉責任實因曹旣無行期前敵又有願息爭之意且奉軍未能積極負前線之全責則彼之職權進行上實有困難之點也因此之故天津會議巳爲無形終了昨早曾毓雋特趕回北京報告倪嗣冲徐樹錚二人巳定昨日晚車歸京將與段總理另籌長策此迄七日午間止之情形也 
　　七日早僧毓雋趕回北京後即赴段宅報告當開一重要會議詳情秘密不可得聞惟知段總理阻止倪徐來京一面令曾毓雋乘八點半車再赴天津其重要方針聞係囑曾氏及倪督等對曹經略使再作一重要之商榷關於前敵情形仍請曹使設法一面並示段總理對副總統一席實推重曹氏擔任至對張總司令巳覆電勸其不必專待曹使尤不必回魯對倪督則亦勸其不必來京可即日逕返蚌埠七日晚得天津消息謂六日晚八時之會議由倪督主持對數方面疏通聞副總統問題仍爲會議之中心問題蓋不惟曹使即張奉督方面亦賴倪氏從中提携也結果如何尚未探悉據政界觀察恐一席談話仍未必有具體之結果也安福俱樂部方面六日晚在太平湖大開會議至七日拂曉四時方散是日仍繼續有重要密議大抵對正副總統問題及時局上之新形勢正講求應付之方法云 
　　據某要人云此事之真相並不在前敵之發動而在某當軸鑒於對外之急切頗有將平粤力針微轉改爲延長戰事至新選舉告成再籌統一之法故有此議也某當軸嘗言日本寺内内閣所抱之日本自主的出兵政策竟因容納多數意見巳改變爲與協商國一致行動則我何嘗不可微轉舊日之方針速籌統一之法但此時不能急遽辦到必須稍俟機會耳至津議怕决定之對南不變主戰當然爲舊方針一種之進行順序可信某當軸或不爲津議所牽制也 
　　别一消息云天津會議中各督軍討論南征軍事問題時對於陸軍部接濟軍需頗露不滿之意於是有各督軍直接管轄兵工廠之議五日各督電招田文烈赴津請其轉告陸軍當局自行處决且有人慫恿田擔任陸長者田於六日早歸京列席國務會議當即詳述各督意見言時頗有囁嚅之狀段芝貴聞言即起謂余本無心戀棧今各督意見旣然如此則自明日（即七日）起請假以示辭意云云未知確否 
[出兵與國防]  
　　海參威出兵一事各種整備均巳妥協專待南滿中東兩路運輸交涉解决後卽可出發惟據某方面傳出消息此次所編一支隊人數雖僅千餘人而馬步砲工機關鎗無一不備爲運輪便利起見須分兩次出發第一次計步兵一營曁支隊司令部第二次計步兵兩營馬砲工機關鎗各一連沿途經過地方除在哈爾濱採備糧秣停留一二日外其他各站概不停留但由哈至威程途較遠氣候復熱所帶飲料恐不敷用擬在阿什河及寗安附近并五站一帶給水二次預定行程大概如此至支隊長一席經魏師長派定宋玉峯上校擔任 
　　此次第九師挑選極精服裝器械在在注意軍容頗整現在一切整備均巳就緒待令即發七日南滿鐵路之通行證亦巳交到遂决定此項軍隊决取道京奉換乘日車至寛城子由寛城子乘日俄尚未交割清楚之中東路一叚至松花江（即哈爾濱之濱江站）然後直輸一面坡（一面坡地方巳由孟督郭省長派員照料）稍息即赴海林（帳房山子）如一面坡之稍息即開赴尼古列司克轉車南下直至海參威云至兵房一層雖帶天幕聞前站某委員電報過激派舊營足敷駐紥外間謂在中東路一帶設多處兵站並有穆稜縣磨刀石等處純係揣測之辭云 
　　我國出兵宣言書語極簡單巳於六日閣議討論無甚修正惟另有一說謂出兵海參威暫時係定爲有限度 
之出兵滿洲里方面純係爲國防上之事與出兵西比利亞情形尤異故某當局不謂然且某國軍事專員亦勸中國不必過於鋪張故此事暫行擱起 
　　假道南滿問題巳經閣議議决照參陸處原擬辦法進行令張奉督抽調一旅前往協助一面由外參兩部先與駐京日使會商俾將來運輸軍糧餉械免致遲誤也 
　　段總理與外國某要人接談論及滿洲里最近形勢段總理謂該處過激派軍隊巳向我國有所提議即該派軍隊决不侵入我國國境請我國軍隊亦勿向國境以外有所活動現在國防軍之布置尚未十分就绪當暫允其所提議以維持滿洲里之安謐此亦滿洲里並無危險之證而我國國防之進行程度亦可見一斑矣黑龍江督軍鮑貴卿氏先日電報政会擬來京商國防問題當軸以防務正緊去電阻行聞六日又來一急電致參謀總長廕午樓陸軍總長段香巖詳述江省軍事及外交均甚緊急日本方面業先發動以激黨侵佔滿洲里爲由派兵赴滿站駐防先後開來兵隊將達一師其便服兵士分布在哈爾濱一帶者亦有萬人左右過激黨並未侵入滿站惟在境外陳兵耽耽垂伺江省兵力單薄事關國防外交必須來京面商擬仍於陽日啓行赴都署中例行公事和參謀長代拆代行云云六日下午參陸辦公處因是特開臨時會議討論辦法關防異常嚴密詳情無從探悉惟對於鮑氏來京一層仍擬去電阻止惟鮑督電報七日啓行去電萬來不及大約將俟鮑督到後兩定辦法矣 
　　出兵滿洲里問題政府疊向日公使通告日使極爲贊成惟内容尚有何等意見並無表示據外交界某方面云日使方面以俄過激派協同德奥俘虜聲勢浩大又疊據其駐滿洲領事來電報告出兵問題固屬極端贊同但須籌足兵力方可舉辦恐中國所預定軍隊之數目似嫌過形單薄其意殆欲援前訂之共同出兵協定實行出兵近來中國政府方面似巳爲此事再商議出兵之數矣 
　　海軍總司令藍建樞第一艦隊司令林頌莊第二艦隊司令杜錫珪練習艦隊司令蔣拯聯銜致政府要電一件係密陳兩種要項㈠對於邊地派艦宜取防守性質對於派兵赴歐一事則須積極籌備進行㈠對内派出各艦應取作戰形勢云云 
　　協約國出兵海參威旨在援應乞克政府故對於乞克軍應直接間接與以種種扶助最近乞克軍司令親赴哈爾濱要求在博克圖與哈爾濱一帶採購糧食吾國駐哈司令陶祥貴電報吉督吉督轉電報告中央聞巳允許並决定由兩方面各派軍官共同接洽又齊齊哈爾電乞克軍司令副官兩三日前謁訪鮑督軍稱協商軍巳由海參威向哈巴羅甫斯克前進乞克軍全部亦向滿洲里方面進軍該軍經過黑龍江時務請充分與以便宜 
　　六日鮑督軍又來兩要電内容除報告支日滿站情形外並陳俄新黨目下確在沙拉索以南地方屯駐距滿站尚有三四十華里實無侵入邊境以内情事黑省决定增兵一事聞其抽調之方法奉軍抽調一旅第十五師内抽一旅第十三師内抽一旅第九師内抽一團第十六師内抽一團其砲騎等營如何抽調則未能詳悉六日上午鮑來電謂增駐黑邊之兩師稍緩方能開拔現在邊事日亟務請先開拔一部赴黑以免疏虞張奎武之騎兵一團定於日内由海拉爾開赴滿洲里協同駐防 
　　六日夜間孟恩遠急電致交通部請代籌軍事交通辦法如電線之添設鐵道之運輸速商參陸外交等部辦理又前電請派知兵大員到吉籌商一切段總理即派諮議陸軍中將張　於六日上午八點半車赴吉並携去參戰處所擬定之國防新計畫書 
　　綏遠都统蔡成勳來京與政府接洽添編一混成旅并將現駐近幾第一師留守各營開赴綏遠蓋現在綏遠區祇有北洋第一師及新編之綏遠混成旅邊事緊急殊難支配云 
　　楊增新來電云據楊鎮守使電稱前因俄新黨有越界捕拿富商之說當飭郝副官前往阻止並無其他接洽俄領所稱各節當係誤會又前請募兵兩團業經政府核准此項軍隊現巳招募土著兵兩團於七月十五日成軍發給鎗彈足敷應用分派各路防堵矣又電云精河至伊犂一帶近爲巨匪所據交通遮斷爲害商旅擬先派員前往收撫倘該匪等執迷不悟收撫無效再飭軍隊從事剿辦又電云新蒙聯防計畫屬於塔爾巴哈台霍博克一帶甚關緊要兹巳繪具精細地圖另行驛呈 
　　蒙藏院月前接到外蒙某處送來文書一件係用哈薩克文抄寫（哈文爲回文之一種）無人識其内容曾詢阿爾泰代理長官據復謂該文書係用土爾其文巳將全文譯出内容至關緊要尚未到宣洩之時機 
[西原龜三臨行之談話]  
　　共同通信社記者昨特訪西原龜三氏於北京飯店關於借欵問題有所問答大要如下問閣下此次回國將何時重行來華乎答余（西原氏自稱）何能知其將來問閣下今將離京余（記者自稱）思如承示知過去二月回顧談之真相則社會將受益非淺君以爲如何答余毫無其他感想惟因公務巳畢故束裝回國問記者此際不能交換談話殊於其職有憾敢請有以語我答余自到京以來巳兩閱月日爲東亞人類之利益幸福供奔走惟知以誠心誠意以待中國至世許爲何非所計也問閣下滯京中實在巳定契之借欵共有幾種　答世人雖有種種風評但經余之手者僅吉會鐵路借欵與吉黑森林借欵而巳而森林金鑛借欵係由中國當局與滙業銀行訂立契約余非直接關係者然世人盡向余肆放抵難之詞此余所大惑不解者也從來日本凡關於借欵無不附以嚴厲之條件余此次經手吉會借欵力反從來之誤該鐵路之管理權全然交付中國自問於中日親善上可以告無罪矣問外間所傳交涉中之棉系制鐵金幣煙酒等借欵真相如何答以余所知者絶對無其事特烟酒借欵亦並非向日本交涉乃向美國交涉美使芮恩施之回國蓋即爲此目下美國雖慫恿中國當局定契但中國當局深悉此際向美國借欵殊於大局不利是以知此項借欵决不易成功而美國仍極力進行問借欵之真相巳略知梗概惟當兹南北抗爭之際僅與北方訂立借欵深恐北方南征軍費充實中國内訌更無巳時君以爲如何答余目下只知有中國四萬萬國民並無南北之分問然則南方苟有適當之條件以請求借欵亦將應之乎答此固然南方如有正式責任者而使將來東亞無陷於危險之借欵契約將發生之際何時皆可磋商問承認南方政府之時則何如答如及其時再爲考慮問閣下所訂結之借欵深恐將激起中國之後日氣焰君以爲如何答决無其事日後知其真相其誤會自然冰釋中日親善决非不可能問歸國後仍將繼續運動借欵乎答東亞在緊要之際决然盡力爲之蓋東亞之危機將在今後故兩國民須當發奮自雄 
[敎廷通使問題]  
　　吾國與敎廷互遣使節問題旣成在所必行之事兹聞某國公使對此頗有懷疑曾向吾國當軸詢問遣使之理由及是否無侵犯天津條約之嫌當軸即詳爲解釋大致謂中國與敎廷謀交涉上之便捷起見有互遣使節之必要往昔因雙方未有直接接觸之機關故關於天主敎之一切事務及保障不得不分訂於各國條約之中並非單許一國以保護中國天主敎之特權且遣使問題爲數十年來之懸案今兹不過舊事重提使之實現非創舉也中國與敎廷皆國際中之一箇單位則旣經雙方同意之舉動當然斷行無疑抑亦爲獨立國家應有之最高權云云某使頗表示滿意與了解之意此後以邦交上之關係大約不致發生問題矣但另有一事羅馬敎廷原以菲列濱主敎某氏爲駐華新任公使我國以其有親德之嫌巳表示對於某氏不加接待但此爲人的問題與派使問題無關聞敎廷巳將收回成命另簡人員矣 
[六日之府院情形]  
　　六日上午八時四十分大總統臨辦公室披覽重要文電四五件於十時傳見京畿一帶總稽查長陸軍少將周傳元密談約四十分鐘十一時半元首進内宅午餐下午二時復至辦公室二時三十分延見变通兼財政總長曹汝霖三時曹總長出府後又見報告閣議之段陸軍傳敎育兩總長良久始退至六時大總統方由居仁堂歸私室休息並聞晚九時尚傳見籍忠寅氏國務院方面是日例會段總理較早到院（因預定接見日本某武員故於上午九時許即行到院）諸閣員中除外交仍由陳籙代理出席内務錢總長交通曹總長財政吳次長均係奉召到院列席時間稍有參差外其餘皆於十時半一致到會議廳旋即開議（一說謂十一時始開議）據政界所譚本日無甚正式議案所議决之比較重要者一爲四省經略使曹錕請求編制案此案爲曹使根據津議報告預算謂各路所需軍費月非千五百萬元不辦請由中央預籌應付云云經段總理臨時提出討論有頃即行通過照准一爲出兵之宣言書討論發表案照外部所擬者逐節討論（聞此稿係爲外部秘書施履本君所擬）無甚修正即行通過此外則爲出兵問題及出兵經費中關於某某兩項借欵之談話據聞雖有决定之點惟個中人不欲宣布此問題議結後即宣告散會所有例案多未及議惟任命官吏案照例通過故散議時裁下午兩時許由段香岩傅沅叔兩閣員入府報告元首 
[運河七釐金幣借欵合同之全文（一續）]  
　　㈧如因特别事故債券發行或臨時籌欵或墊欵不克實行時如公司業曾交付墊欵或巳發行債券而不能繼續墊欵則於一年後本合同可聲明中止政府須於三個月内償還所有墊欵或所有巳發出之債券曁應得之利息經此手續後本合同即應廢止無效㈨此次及其他發行之債券並本借欵債券發行之通告其一切内容凡未經本合同特别規定外應由公司與駐美華使商酌規定 
　　第二條㈠此次發行債券之利息以年息七釐核算自債券所填日期起算即作爲發行日期每半年付息一次按照本合同篇後規定辦理凡存於中國花旗銀行未經動用之常期存欵應照時價息率計利凡存於美國未經動用之餘欵以年息三釐計算㈡關於本工程之督辦派定以後公司即將該墊欵並發行債券後之收入撥存運河水利賬下以需用之多寡由花旗銀行隨時撥滙中國存放以備轉滙工程地點督辦及總工程帥派定之後如工程可以進行卽應滙交天津或上海之花旗銀行存於運河水利賬下足敷六個月預計之經費其預算數目由總工程師與包工工程師商議後規定由督辦核准此後按月繼續滙撥總使中國花旗銀行存有六個月之用欵㈢工程經費撥入工程地點應存放於政府指定之中國般實銀行經理之㈣關於本借欵不論關於何種性質之欵項自美至華自華至美及在華往返一切滙費統由政府擔任包括於兌換費以内該項兌換費或於滙欵日折算或於滙欵前折算均由政府與花旗銀行商定㈤在工程時期以内政府應常使包工工程師有欵項以備本合同所指之支用包工工程師於每月月終至遲於一星期前應將來月關於所包工程應用之費預算大概具領經督辦發交總工程師核覆呈准簽字之後應由總稽核村給如手内尚存有餘欵應即照扣包工工程師領欵之後祇可照第六條所規定計畫并所訂之辦法支用總工程局應用經費由該局之會計科掌理每來月之應用經費預算册須經總稽核與包工工程師之同意由總稽核呈准督辦簽字之具領支付㈥總工程局運河水利局與包工工程師平時均應用正當合式之簿記用英文登載進出賬目詳細分項註記雙方均有隨時查閱賬目之權 
　　第三條㈠本次發行之期限爲二十年本發行額自發行第五年終起歸十五年平均分批按照本合同所附之還欵表償還用抽籤之法應在紐約城巿銀行舉行該銀行即受委任爲債券者之代表抽籤抽出之號碼由公司出費登入日報四種償還之本息均以金幣核算由城巿銀行於預先布告之指定地點支付請付之債劵應與所有息票同時繳出抽出之劵其利息以抽籤之日爲止㈡紐約城巿銀行爲經理關於本借欵付息并償本事應得政府每年借欵項内經手費萬分之二十五該項經手費應與按照所附還欵表之本利欵項同時每半年結算一次㈢於各批借欵日期後五年如政府欲將未經贖回債欵之全數或其一部分提前贖回則應照未曾贖回之劵面額另加給予千分之十五每次逢此種特别贖回時政府應於六個月以前正式函知債權者之代表贖回法用舉行額外抽籤按借欵之通告書辦理贖回之劵於代表人指定地點支付所有贖回之劵連所有之息劵即由代表同時收銷㈣借欵期内應於北京花旗銀行特開一借欵賬户歸總稽核接洽每次應償本利期前十五日應由本合同所指之特别收入賬户内提劃若干銀幣存入借欵賬下足敷在紐約折合金幣或其他由代表人指定之地點折合該處幣制支付本利之用該欵應由花旗銀行滙至支付地點倘特别收入賬下之欵不足此用其欠缺數目應由印花稅項下撥欵補足或仍不足則再由他項補之上述之借欵賬户平時存欵數目應足敷六個月之用（未完） 
 [P東省之洪水與鐵路 
　　前星期五南滿安奉兩線因洪水汜濫交通阻塞嗣悉撫順線亦因河水暴漲李石寨撫順間之鐵橋冲壞星期六午後不能通行幸星期日未雨安奉線於星期一照常開通至南滿撫順兩線猶在修繕中火車尚沬開行大約今明日亦能復舊又日前京奉路不能開車消息兹經詳細調查該路火車確未停駛前說殆係南滿線與安奉線因水軌道被冲交通隔絶之訛傳也 
　　自上月二十三號以來連日隂雨不止南滿各路線屢出危險誠數年以來未曾有之水害也各路線之斷絶交通處爲張台子與遼陽間因太子河汜濫自三日午前斷絶交通與立山千山間及安山站立山間並蓋平車站内有四處受水此外如北方自張台子爲起點南方之蓋平因連日降雨火車進行極爲危險尚有數處微受水害又北河太子河橋亦受水害該地之隄防巳崩潰張台子附近之住户流離失所者甚多安奉線亦因連日降雨受水害者爲南墳下馬塘福金本溪劉家河秋木莊連山關等各路線之鐵橋隄防均毁壞僅存鐵條與木枕而巳現日本以南滿與安奉兩路線破壞數十處稽極設法禦防自奉天運麻袋數千枚往各破壞處輸送又撫順線之李石寨及撫順間之鐵橋巳被破壞渾河水出潮勢甚猛烈淹没鄉村田禾蔬菜冲折房屋實不計其數日昨下午水勢漸消至正式水路仍湧湧暴流惟沿河路兩案水均歸正流至大北邊門小北邊門大小南邊門大西邊門均成澤國來往行人均須舟渡凡水經過之區淹没田禾之總數尚未調查確實淹没蔬菜合計按上下木廠三甬碑八家子玉花園方家欄韓家欄十王墳及毛家屯小河南沿大小北邊門大南邊門外等處核算約在千畝以上如西瓜香瓜淹没五十餘畝房屋冲倒三百餘間木廠所存木料冲失約值萬元以上至各居民損失物件尚未調查價值若干日昨警務處及官銀號將楊官屯船隻調來小河沿南沿災民全行濟渡由警察二署備給食物代覔房間如各鄉被水災民由各鄉正籌備木筏濟渡現下雖水深五六尺然居民無性命之虞警務處王處長巳呈請省長撥欵接濟矣張代理督軍輔臣以此次水災省城如是之大各屬亦頗難免故特將現在情形先電告張軍長俟得各縣報告再行續電以便籌辦賑濟及呈請大總統發帑撫恤 
 
 
 

Page 7

 
 
[鄂王督之時局譚（漢口通信）]  
　　鄂督王子春之與時局外人鮮聞其主張就其行徑觀之似專注重於地方治安維持現狀昨有湘紳王盧二君過鄂諧同商會長晉謁王氏談及時局客問云南北相持不和戰區人民痛苦百端商業因而停滯國是益形委靡督軍痛念國家亦有所挽救否王答曰余向抱和平宗旨曾經再三調停戰局顧目下事在實力爲斷無法律可言卽無調停可以着手余自慚力薄終難挽救至於宗旨今日仍不減初衷惜尚非其時耳余惟有維持地方以待時機而巳客又問外交事迫國防日亟督軍意見如何答曰此中央之政我輩軍人以服從爲天職縱有意見亦不便爲諸君告似若對於現在時局甚抱悲觀而意氣頗覺消沉云 
[鄂人生計仁黨人關係（詹詹）]  
　　鄂人素尚守分且某澹泊辛亥之役一般中社人物受時勢之裂造咸趨重軍政兩途自五年七八月之交四川督軍陳二菴湖南督軍湯鑄新先後出走鄂人𨺗失兩省殖民地以故近兩年來其生計日趨日下初僅借貸繼以典質今則興妻鬻子之舉時有所聞蓋川湘歸來失職閑員達三萬以上其間接恃此三萬人爲生活者更不可數計此項閑員以辛亥份子最多雖無黨派關係要皆自負不凡者居其大半其因各方連帶關係仍某株守者固不乏人而迫於衣食鋌而走險者亦所難免近自張鈁郭堅獨立陜南一帶鄂北防務計畫不能不因時局有所變更王子春督軍電商趙豫督籌劃鄂豫聯防湖北省防第五團開赴鄂北助長防線以厚兵力巳可見一斑矣又兼旬以來漢口時有破獲黨案情事臨時軍政執法處訊明鎗决者巳達十數名之多據官場消息此種黨人並非西南派與鄂靖國軍所派遣大都軍政兩界失職之中社人物勾結本籍閑員聯合隨棗土匪圖萬一之徼倖不惜以生命爲孤注因此王督爲預防危害治安起見加緊戒嚴而居民又因戒嚴與殺人引起恐惶記者按鄂人生計窘迫早兆於黄陂新繼總統之時當時黄陂因無廣厦千間庇盡寒士失望者曾有二人自縊於都門或仰臥前門車站之軌道上以求速死想閱者或能憶及彼輩求死之心旣决於兩年以前况冒險一逞乎苟鄂政府不力求所以善後之方致多數本籍閑員受人引誘其隱患誠有不可勝量者若徒殺之禁之皆治標之道吾弗取也 
[舊國會籌備開會情形]  
　　參衆兩院以議員人數巳足卽當開會故於昨日開緊急談話會是日參議員到者九十一人衆議員到者一百七十九人於二時四十分開會公推吳議長主席吳以兩院議員巳逾半數何日正式開議急當指日宣布全國衆議應定下星期二日開正式會（即八月六號）惟此次正式開議對内對外應有絶大宣言衆議由兩院議長各指定十五人專任宣言書起草員嗣參議院指定林森趙世鈺劉光旭金永昌湯漪李紹白張魯泉李文治彭介石王湘王金潤金兆棪王用賓萬鴻圖楊擇衆議院指定褚輔成吕復羅家衡彭允彝王乃昌孟森李載賡唐寳萼馬驤覃超張樹桐易次乾劉盥訓曹玉德周嘉坦衆均贊可吳議長即請褚議員輔成報告在滬招待情形畢又請林議員森報告在津招待情形時己四時二十五分遂告散會 
　　國會宣言書由議員擬稿者巳有數份而以于均生張瑞萱二君所擬者最有採用之希望其文中扼要語云廼者西南各省及國會同人深爲此懼以是海陸將帥投袂興護法之師兩院同袍間關行集會之舉人心未死正氣猶存扶危繼絶端賴乎是惟於此又有不能不掬誠宣告國人者第一次國會最重之職任厥惟制憲此中外所屬目吾人之决心奈自開國會以還野心家反對共和仇視憲政百計防阻兩度解散使國會不能竟制憲之大業此同人所最痛心亦天下人所扼腕太息者也蓋憲法一日不定則國本一日不固人權一日不伸暴力鴟張禍亂無巳奠國彌亂舍此無術議員責任所在詎敢稍釋仔肩倘因脅迫解散遂卽放棄職守使國家日在漂摇之内梟雄恣睢其間内疚神明外慙清議稍有血氣不宜出此故無論如何艱難如何險阻必竭忠以盡制憲之天職期無負國民之委托寗爲憲法供犧牲不爲勢力所屈服寗有損於生命期無負於國家樹民國之基礎培法治之精神此同人所以越山海冒烟瘴自行集會於廣州而西南聯帥亦有誓死擁護國會之宣言者爲此也今者兩院巳正式開會行使立法職權外應速圖正式政府之成立恢復中華民國固有之狀態免除無政府之恐怖均國會所有事也更有昭告於中外者自國會解散之日起迄於將來正式政府成立之日止彼徒恃武力造成之北京政府未經過約法上法定之程序當然無代表中華民國之資格其在國内國際所有之一切施政行爲毫無法律根據當然不得法律上之保障自兹之後願各友邦勿再與非法政府發生交涉願吾國民勿再受非法政府號令約束云云 
　　江西議員張于潯因年齡太少雖被選未能當選去歲經其同區咞 
候補第一之張益芳出而訴訟聞經大理院判决以張益芳遞補未幾國會解散此事雖判决尚未實行今國會繼續第二期當期行將正式開議張于潯不服去年大理院之判决故電請付之院議兹將其原電錄下衆議院吳議長并請即轉同院諸公鑒選舉訴訟不得上訴業經兩院議决大總統宣布大理院違法判决各案不能不得上訴業經兩院議决現在衆議院將正式開會缺席未便久懸應請議長迅速提出諮詢無任企盼并祈電復張于潯叩 
[川中收束劉存厚餘部（成都通信）]  
　　劉存厚所部軍隊自劉由成都引退後多巳隨之北去惟留楊敏生一旅在川南辦理收束問題荏苒數月至日前方始解决楊自引退隨帶兵二連機關鎗一挺離卭行經名山時被駐該地之四師補充團長吳海青阻止僅許楊單騎獨過楊遂折返臥龍場四師劉禹九師長即派員前往安慰并宣布熊總司令優待之意并致函約楊至新津暫駐現尚未往又據卭城來信云楊之部下王纘緒團長現往卭城外小住四師之張濟雲旅長巳入卭城維持秩序帶有江伯純一營邱瑞生營三連湯獨立團亦駐卭城東街銓興店聞湯團將於日内仍返楊場原防劉師長以卭城原屬防區現命宋督辦慶雲率同書記官王應奎前往該縣籌設糧餉督運分處宋并兼任征收局長劉師長出示云照得駐卭楊司令現經解職去卭本師長奉總司令命令派隊赴卭接防以維現狀而保治安所派各隊業經先後到達此間彈壓調護軍民相安惟查卭嵊縣屬原係本師長桑梓之地捍衛維持責無旁貸一切情形尤所深悉自當因勢利導鞏固苞桑王團駐紥此間原係川軍分子同處漏舟艱難共濟以保榮譽於無窮本師各隊甫經開拔到此亟應嚴立禁約以資遵守爲此示仰本師駐卭各隊一體凛遵如有犯後開禁約之一者一經查覺或被控告立予按律懲辦决不姑寛云云别一消息劉師長所轄之張旅楊團巳於十三日開駐羊場高橋一帶聞將向卭崍方面進接防地楊敏生所部聞四師軍隊進駐羊場後異常恐慌除派兵晝夜防範外即將其眷屬送往雅安十六日復派該軍連長王治華率兵三名赴百丈交涉通過預備退駐雅安當王連長交涉時稱奉楊司令命令本軍開拔雅安應請弗阻高營長答云貴軍係援鄂縱隊自應東下赴戰寗雅卭爲本軍防區且該軍無總司令之通行證碍難前進遂將其步鎗三支扣留并調集各連於百丈要隘急作工事防禦聞楊軍現駐黑竹關大塘鋪一帶羅子舟團長聞警後即於十七日午前由名山防次來百丈與高營會商午後仍返名山聞楊敏生率兵四連退駐黑竹關一帶後見百丈等處防禦甚嚴所部有二連聞巳投誠高營一說楊敏生所部四連巳爲劉師長迎返卭城楊亦將返卭云 
[徐州快信]  
　　張鎮守使剿辦豐碭土匪雖獲勝利而高粱正在茂密匪勢並不少減架人勒贖較前尤多銅境西北一帶居民紛紛移至城中避難者絡繹不絶 
　　北關舊黄河近兩日來水漲尺餘係因山東河南雨勢頗大上游發洩而來現仍見漲不止 
　　銅山縣商會發起興辦馬路前由陳會長會同縣委查勘地點現巳設立專局（設在前清息訟局舊址）經營此事並公舉前商會副會長趙品成爲總辦陳會長寳申爲坐辦並推舉董事數人分任事務巳訂立章程報縣立案矣 
　　城内察院街巳經倒閉之裕衡號海州中學校長丁某（豐縣人）所開設也前丁某及其叔因省議會覆選寄住店内昨日警察往查門牌撞見丁及多人正在吞雲吐霧吸食鴉片當即人贓並獲立送縣署收禁不知如何判斷也 
[無錫軍警衝突之詳情]  
　　江蘇無錫縣光復門外警察第一分所被毁略誌昨報兹悉該所實被駐錫蘇軍搗毁錄其詳情如下無錫賭風本熾尤以妓館旅館爲最盛警察所曾定取締章程如麻雀等牌不問商號民居妓館旅棧每夜以十二時爲度逾限則有違定章須科罰金前晚馬路第一分所巡記范薪之帶同長警循例巡查各旅棧在梁溪旅館五十四號房内見有形似軍人身服便衣之七八人聚賭麻雀范巡記告以時巳深夜有違警章勸令停止詎知赌客卽破口惡駡范巡記乃令長警將麻雀牌携取擬帶所罰辦詎該賭客恃其力大即行動手毆打長警均非所敵致將范巡記毆傷數處並毆失金錶鈔幣各物長警服裝亦被撕毁事後查悉該賭客乃駐錫蘇軍第二師所屬之某軍官及其軍士范巡記回區報知分所長侯惕丞侯屬范速赴醫院醫治一面立即報告楊知事派委員警佐調查情形斯時駐錫蘇軍營長李鞠吾亦巳得悉隨往第一分所道歉一場惡鬭方謂就此可以了結詎該軍人因受李營長訓責心不甘服乃於七日上午九時糾合同伍數十人手執木器闖進第一分所（在光復門沿河）逢人卽毆遇物卽毁該分所辦公室及官警私室之門窗牖槅器用雜物悉被搗毁分所長侯惕丞巡官秦鏡清被毆受傷范巡記竟被擲入後面大河内經江北船救起未致淹斃所有長警紛紛泅水逃命戒躱在駁岸之下該軍人臨行時復將拘留所木栅拆毁拘押過犯悉被釋放及出所外迤邐過吉祥橋行至馬路口該兵士興尚不衰又將站岡巡警某甲拳足交加更用木器亂擊以一血肉之軀何堪供數十人敲撲迨至遍體鱗傷奄奄垂斃始行釋手再向前將第二崗第三崗第四崗站崗巡警圍住攢毆是時道路爲塞商民大駭疑有變故竟有閉門逃生者風聲鶴唳草木皆兵一時擾攘不堪幾成巨變旋經李營長得知派出别隊押令該兵歸伍事後楊知事及警界人員地方紳董得悉以兵士如此暴行大爲憤激立即電禀軍民兩長官楊知事並欲赴蘇面禀朱兼師長適火車巳開未果行而朱師長巳派董　長李副官於傍晚上行車抵錫即分頭晉謁楊知事等相商保持軍警感情以免日後再傷和氣如何辦法尚未解决現第一分所全體巡警大半被傷或受驚而病或一時不知底細逃出在外以致兩日未曾站崗且有怵於武力不敢出現者暫由李營長派軍隊梭巡以免宵小乘機擾害秩序 
[南京快信]  
　　軍署昨奉參陸處電略云　　　　　　始終未變巳分電前敵各司令遵照原定計劃積極進行幸勿誤會致礙軍事進行云　　英國駐京參贊某氏昨日午車由寗赴滬 
　　交通部路政司長關賡麟昨由滬來車過寗渡江轉車北上 
　　司法部電蘇高等廳飭查各級審判廳每月收受訴訟及審結案牘若干件聞該廳巳飭屬一律造報以便送部查核 
　　善後工藝廠長劉松齡辭職省署有委謝某接充消息 
　　處分江南貢院委員呈報省署地價估值三萬四千七百元 
　　蘇省議會議員覆選事竣各區複選監督均巳呈報到省齊省長令飭各覆選監督結束完畢卽將事務所撤銷 
　　日本山岡提督昨由漢乘淺田兵艦來寗即謁李督晤談甚久李督准今午在署設宴欵待 
　　龍裕光原定昨日乘津浦車來寗兹因餉械事宜尚逗遛在津 
　　南潯路股東代表程道存前日由贛來寗今午由津浦車北上 
　　京漢路局電軌道被冲毁現火車開至許州止 
　　豐碭兩縣大股土匪有竄入沛縣獨牛鎮之警報 
　　省署委候補知事贾廷琛代理泗陽縣知事 
　　財政委赴各縣勸借冬漕委員昨巳全行首途聞財廳限各委員本月半即須回省銷差 
　　各縣繭捐業巳終結財廳昨通令各繭捐局長限本月十日將局撤銷 
[杭州快信]  
　　督署參謀長范毓靈代表赴津會議昨巳公畢旋省報告一切　　吏治研究所第二期試騐昨巳揭曉知事列甲等者劉壽等十四名乙等三十五名丙等九名縣佐列甲等者汪鍾鰲等兩名乙等八名丙等兩名 
　　各縣重串徵糧案憎見迭出（除德清蕭山巳派員查辦外）財政廳昨又通令查禁責成知事是問 
　　浙省平民工廠辦理多年迄無成效現巳實行停閉欠繳官欵萬金尚無着落 
　　中央將校聯合會各省應補助經費浙省擬照皖省成案辦理　　外海水警第二隊分隊長盧競歐因某案辦理不善有即日更動消息 
　　嘉興知事張昌慶常山知事任汝明嘉善知事孔慶熙崇德知事李壽慈昨俱因有要公（或謂祝督軍壽）先後同日晉省 
　　蘇督特派副官長李鳳山滬軍使特派公子盧小嘉即日來浙祝楊督壽辰巳派員竭誠招待并以陸軍同袍社爲暫駐憺惟地 
地方通信 
松江 
[集議公有林場]  
　　城北左營校場自由軍民兩長批准作爲縣立六高等小學校公共林場後雖巳時隔年餘終以事體複雜尚未舉辦兹由縣立第一高等小學校校長錢魯詹函約勸學所長縣署三科主任縣視學及各高小校長等訂期集議進行方法兹錄其通知於下謹啓者本城左營校場前由縣立六高小校呈請縣署轉呈省長督軍奉准撥爲縣立學校公有林後又奉縣署令擬辦法在案迄今一年未經集議以致林務尚未舉辦殊多可惜兹擬於八月十一日上午十時在敝校特開公有林籌備會協商進行事宜云云 
[警所驅逐女巫]  
　　西外有觀音堂一所廟貌久巳圯毁近日不知何故香火陡盛求籤問病者日必數十百人有女巫數人在内主持來禱者不問其所問何病均由女巫予以香灰一撮警所領袖警佐那鶴年以其謡惑聽聞且妨害病人生命特於八日午後派遣總所張王兩稽查會同西外第二第三兩區員馳往驅散矣 
[婢女險遭壓斃]  
　　西外余天成藥號因改建房屋於八日午後令工人拆卸石庫門緣工人失於經意致長約丈許之石柱兩條由空倒下時有楊姓婢女行經其處被壓倒地幸石柱一端倒於對過堦上距地尚留空隙七八寸不致壓成虀粉嗣經路入將婢抬送西醫黄自雄處施救一面將工頭鳴警送局治以疏忽之罪 
蘇州 
[善局司事毆辱董事]  
　　蘇城婁江昌善局本係富户紳民捐産組成之善堂前董事沈子良於去年六月間以司賬徐培之廢弛局務任令其子柏年浪費公欵遂邀同某紳等公函吳縣知事推舉吳蔭玉丁春之接充該局董事以俾整頓局務經縣署核准照會吳丁二人接辦乃事隔一載徐培之藉口賬未理清延不交代致吳丁未能接任前日吳丁二人具函縣署邀同前董沈子良一同到局接收詎徐培之糾合安節昌善二局司事夫役及無賴等共數十人到局向該紳等尋釁一言不合即行動手毆打並聲言專打沈老頭兒一時桌椅飛舞拳足齊下沈巳年逾花甲經此攢毆受有傷痕沈之同族某在旁勸護亦被毆傷多處旋經轎夫數人趕來衛護若輩始行歇手沈等即赴吳縣公署請驗傷痕並具狀訴請飭提審辦 
[機匠罷工風潮巳平]  
　　蘇城織緞機匠因各賬房始議將前增工價減短繼欲將織料放大尺寸致全體罷工並將宏復祥等賬房招牌尺戥携往公所等情兩誌本報兹悉前日雲錦霞章兩公所董事與各賬房各機户集議工價暫不減短至夏曆十月間再議至織料一律以一尺零五分爲一尺當時各機匠亦一致贊成旋將各賬房之招牌等物逐一送還原店各機匠等於次日巳照常開工旋經紗緞業代表杭祖良等將詳細情形函請蘇州總商會轉函警察廳縣知事備案並請出示曉諭派警梭巡勿任再生異議以維工業而保治安 
揚州 
[派員勸購印花稅]  
　　江蘇財政廳及印花稅分處長會銜訓令縣署謂印花銷數呆滯現遵財政部令從事整頓派員分往各屬極力勸導淮揚道屬巳委派司馬裕勸導蒞境時仰卽派科員督同長警勸導以裕稅收云云趙知事奉此業巳出示布告矣 
[偵探持械毆人]  
　　江都督署偵探隊謝彬（混名謝三麻子）藉土案敲詐游民殷長勝未遂於八日早率同夥友携帶鐵器在敎場與殷毆鬭將殷之頭部及週身毆傷當由殷之同夥抬送縣署請驗趙知事委徐承審騐明送往浸會醫院療治並將兇手謝彬收押第一看守所以憑訊辦 
南京 
[省議會新舊交替]  
　　省議會沈議長期涵後仍繼續職務不支公費兹悉該會經費自八月一日起除議員公費一律停給外所有辦事處各職員薪水及日用雜費仍咨請齊省長財政廳照發以資辦公並聞第二届議員自當選之日起至召集開會之日公費將於開會時補發云 
[警廳禁止盂蘭會]  
　　寗垣歷年以來每届工月各街巷次第舉行盂蘭會地方流氓痞棍亦於此時乘機滋事前清時代屢見不一見去歲王警廳長有見及此即厲行禁止今年又届七月誠恐故態復萌復行出示禁止舉行以免滋事 
安慶 
[三流集釐局被劫]  
　　皖北霍邱縣屬之三流集釐局日前忽來土匪五六十人將該局搶刦一空該局長及司扦人等均各躱避任其搶擄後聞該匪等人數雖衆所帶鎗械無多先搶得水巡民團鎗械數枝並傷斃團丁一名遂蜂擁至該局大肆刦掠刻經該局局長孔慶琦電禀省垣省長巳飭霍邱知事及長淮水警廳會同營隊前往緝拿究辦 
[擬辦金庫券]  
　　皖省長黄雋珊前以省庫支絀擬辦金庫券以爲救濟業令財政廳遵辦前又令將該券按各行政機關經費以二成支配以濟眉急 
[嘉獎救火會]  
　　省城救火聯合會業巳組織成立黄省長以該會自製洋水龍保衛地方熱心公益殊堪嘉許特製四等奬章十五枚交由省商會轉發藉資鼓勵並咨請内部立案 
漢口 
[京漢鐵路中斷]  
　　京漢鐵路三號由京　來之長票車當於四號下午二點二十五分鐘抵漢詎至三時許尚未來漢當由大智門站長發出通告云本局頃接來電本路河南臨頴縣至許州間之大石橋一帶被水冲壞所有三號由京開來之長票車至中途阻止自今日起長票車暫停售直達票開駛至　城爲止 
[補充隊赴湘]  
　　第三師續招補充隊巳經武昌漢陽夏口三知事招齊共二千名三號下午四句鐘在歆生路點名齊集四號上午十句鐘由順風差遣小輪裝載上駛開赴湘南前敵 
[撈獲屍身四具]  
　　諶家磯普化救生局於隂曆六月二十五六兩日撈獲屍身四具年貌衣履分紀如下吉字第十號在對河洲頭撈獲男屍一口年有二十四五歲上身赤膊下穿藍洋布褲子白腰白褲帶足穿草鞋巳有皮姓來認未領第十一號撈獲女屍一口年約二十八九歲上穿白夏布褂子下無褲子腰繫白褲帶兩根足有三四寸白脚帶白襪套青繹羽綾鞋子第十二號撈獲男屍一具上身赤膊下穿白洋布褲子白線膳魚骨褲帶赤脚年有三十餘歲第十三號撈獲女屍一口年有四十歲之譜上身穿有藍洋布褂子打有補疔下無褲子赤一脚一足穿藍布裹脚藍布鞋青棉帶子外穿套鞋 
嘉興 
[小學經費之支配]  
　　嘉興城區國民學校經費自抵補金特捐停止後異常竭蹶去年曾將各校經費減折支給今歲學年又將開始所有各校經費支配方法巳由學董陸效卿於日昨召集各校長集議當經公决預計敎室支配以昭公允平均每敎室年支洋二百元除去二成學費每敎室每年實支洋一百六十元業巳支配就緒通告各校長於本學年起照表支領矣 
[調驗無癮案之反坐]  
　　嘉興王店區公民沈寳廉呈控何斗山烟癮甚深請求傳案調驗並出具反坐切給在案張知事曾於前日將原被兩造傳案略加訊問後即將何斗山送入縣警所調驗即派沈寳廉監視以防弊竇昨日巳届調驗期滿何斗山並無烟癮發現警佐張光烈即造具報告將該二人送縣當即開庭由潘承審員判令沈寳廉處二等有期徒刑六年何當場釋放現沈以不服所判巳具理由上訴矣 
杭州 
[新議員中之舊議員]  
　　第三届省議員各區均巳選出其中舊 
議員共佔二十五人兹特將其姓名探錄於下第一區許祖謙第二區蔣世芳沈宏燮金燮陳樹基顧振庠秦炳漢任鳳岡徐清楊第三區凌福鏡蔣玉麟第四區王廉李鏡第厲支石第五區蕭嘉禾俞弼童養正第六區陳鍾琪黄崇威鄭凝徐佩瑛許一藩吳雲第七區未選出第八區周正杼第九區胡炳旒第十區俟續查第十一區無 
[稽查旅館之嚴密]  
　　近因軍事旁午各處多事深恐有黨匪等潛伏内地有礙治安軍署吳稽查官有鑒於此特派稽查多員親身督率不避炎熱蒞往城站新巿場一帶旅館嚴密偵查 
奉天 
[孫烈忱怱促赴津]  
　　奉軍總指揮孫烈忱回奉後頗表示冷淡態度乃星期六上午忽接張督由津來電略謂撫湘攻粤平川勢難或緩現正與倪曹張徐等會商進行辦法務請迅速來津參與會議云云孫氏即於當晚偕同張叙五旅長乘京奉車前往天津 
雜評一 
[無錫軍警衝突（默）]  
　　自來軍警衝突之事難辦而此次無錫軍警之衝突則易辦也何以故以自來軍警之衝突其長官必偏護其部下各不自認其非互相爭持而意見愈深感情愈惡地方愈受恐佈之影響此所以難辦也今無錫之事於軍人第一次毆警後李營長即向警所道歉是能自知其部下之非並不加以左袒苟其部下而稍知法律者其事即可了也不謂其部下因此益遷怒於警所而致有擊毁警所之事軍警風潮遂愈鬧愈大然其長官能秉我不袒護之初旨將犯法肇事之軍人依法懲辦則惡感自可盡消風潮亦立可平靜若以其部下之暴横無可理喻而稍存畏葸姑容之心則非特此案辦理棘手此後軍人更安知所謂法律也哉 
 
 

Page 8

 
 
   
 
 

Page 9

 
 
   
 
 

Page 10

 
 
[法境華工青年會之羅致]  
　　大陸報云爲法境華工團開辦之青年會現欲羅致旅華熟悉官話而在年齡或體質上免除軍役之英美人民襄辦會務有愛德華氏者曾在法境六星期今由美國來滬專爲招致此項人材起見昨巳赴京上海巳組織董事會中有數華人如鄺富灼即其一也英人敎會允派四十人按法境刻有華工十五萬人故青年會中外辦事員須有百餘人始克辦理妥善一俟招足即須放洋華工之青年會與兵士之青年會同一辦法同一宗旨全以不求名利服役於人爲根據故創辦此事之董事會本此宗旨議定計劃如下㈠支付往來法國之川資及必要經費㈡自到法日起至離法日止支付相當薪金以足敷辦事員之生活經費爲度依照巳在法國者之經驗規定每月薪金約美金六十元㈢如遇必要情形辦事員之家屬自啓行日起每月領養家費若干至回家日爲止至於所領之額數視個人需要而定㈣供給辦事員在軍營中起居所必要之制服與服裝㈤付戰事保險費保險以美金五千元爲限度保費大概每千繳二十五元英人敎會所派出之辦事員將直赴倫敦因彼等對於英國戰事工作會及本國敎會有直接之關係也有願應募者可向上海崑山路四號青年會委辦處或天津濟南開封漢口南京奉天成都吉林保定北京等處青年會索取志願書軍營中青年會之建築約長百英尺中爲大廳兩旁房屋相連工事旣畢可在會中飲茶購買所需遊戲運動聽人演講觀看影戲肄習功課研究敎理如無固定營室則支幕爲之隨時可以移拆辦事員須屬基督敎徒以品性良好才具開展且於基督敎事業有經驗者爲合格云 
[海參崴青年會需人襄助]  
　　大陸報云上海青年會接海參崴來電據謂該處青年會缺人襄助請從中國派辦事員二十人及速記生二人前往相助青年會羅伯森君接此電後巳發通告徵求投効之人如有志前往願知其詳者可赴崑山路四號詢問即可知應辦各事之性質美國紐約巳有青年會辦事員二十人出發在途以後續有五十人從美國赴西比利亞云 
[寓滬日本後備兵將有行動]  
　　英文滬報云現寓滬之日本陸海軍後備兵大約均將加入赴海參崴之遠徵軍或將回國以補赴俄常備兵之遺額今日得確實消息日政府巳電命庽滬之日本陸海軍後備兵隨時準備以便令下即可起程回國至於將否派一巡艦來滬載之或由特别商船載送赴日現尚未悉 
[西捕頭赴澳從戎]  
　　大陸報云公共租界西捕頭台勒管理浙江路與南京路行車事務巳閱多年兹於八日夜間起程赴澳投効從戎 
[華商自設銀行之籌備]  
　　秦晤士報云臺灣·荷屬東印度·新加坡·及東方其他各處之華商擬藉臺灣銀行之助自設銀行臺灣著名商人林君刻駐滬與中國大資本家會商此事其成立尚需時日云 
[和興化鐵廠第一次股東會]  
　　浦東周家渡和興化鐵廠係和興實業公司陸伯鴻發起與南北商會會長朱葆三顧馨一並資本家謝蘅牕郁屏翰樂俊寳等組織定名爲上海和興化鐵廠股分有限公司前日（星期）在機廠街事務所開第一次股東會議决章程選舉董事當場投票舉定朱葆三謝蘅牕莫子經郁屏翰吳懷疚顧馨一張延鐘七人爲董事姜炳生樂俊寳二人爲監察人即由董事等公推陸伯鴻爲經理該廠自上年十一月起造新式化鐵爐至本年四月底告竣其原料購用蕪湖采石磯之礦砂以上等木炭鎔化每日可出生鐵十餘噸鐵質甚佳可與瑞典腦威等國所出上等生鐵並駕齊驅故業此者巳爭先定購云 
[永安公司大致楚楚]  
　　英文滬報云據永安公司總理楊君聲稱該公司於九月初旬可以開幕南京路之巨屋行將落成目下正在從事内部裝修底層與第一二三層均爲售物所第四層爲辦公所第五六層用設茶居及屋頂花園今各部辦事人均在查騐貨品布置陳列事宜云 
[滬甯快車乘客受驚]  
　　英文滬報云昨夜（八日）滬寗快車自寗來滬駛至蘇州無錫間忽有兩輛拖索中斷乘客大驚車尚行動時有遽從車上躍下者致傷十人内有一人傷勢頗重該車因以遲三小時到滬 
[法官不得與律師接近]  
　　上海地方檢察廳長接江蘇高等檢察廳長王樹榮訓令云奉司法部訓令内開案查法官在職於公餘之暇兼充各校敎員原爲法所不禁然執法者實處尊嚴地位即或兼任敎務亦不宜漫無抉擇即如法官與律師所行職務多有關連雖不能杜絶往來亦未容過於接近頗聞京内外公私立各校往往有律師充任校長或敎務長而其管轄區哉内在職法官即在校内兼充敎員者此種事實究易招摇該長官等耳目較近查察宜周應轉令推檢各員如有上項情事即行辭退嗣後不得再蹈前轍至於尋常酬酢該在職法官等亦宜檢點不得與律師往還過密致妨職務除分行外仰即轉令所屬遵照等因合行轉令一體遵照 
[德人被控彚紀]  
　　僑居英租界江西路十號洋房之德國人華脫夏夫因藏有砲閂準瞄尺等年被總巡捕房二十七號西探目彭山查悉以其違犯工部局規定之第二條章程當即前往將砲閂等件帶回捕房禀明捕頭戤畢生請由公共公廨出單昨將該德人傳案經關會審員與英卓副領事訊據西探目彭山禀明前情並將砲閂等件呈案請察次由收買前項軍器之某西人延律師到堂申辯旋經中西官向被告略詰數語判令退去候下禮拜五再行訊核 
　　僑居新閘路之德國人麥利西阿獨司裘因向公共工部局敝僑註册所領取執照後每星期内不至該客捕房報告被註册所西人查悉以其違背定章禀請公共公廨出單昨晨派令一百五十五號三道頭西捕將該德人傳案經關讞員會同英副領事卓君訊據一百五十五號三道頭西捕上堂禀明被告違章情形質之麥利西阿獨司裘供稱近因患病不能照章於每星期至捕房報告實非故意違背請爲原諒中西官會商之下以被告旣因患病不能至捕房簽字情有可原判令開釋 
　　德華銀行清理處延代表律師在公共公廨控捷成洋行經理德國人阿而道夫不理六十萬五千兩之押欵利息銀二萬二千七百五十五兩六錢九分一案昨晨又經公堂復訊據原告代表律師到堂聲請改期中西官准予展期一禮拜再訊 
[撥付赫林里案恤欵之援引]  
　　前年北四川路赫林里發生慘案曾有女學生王秀林亦被鎗擊殘廢經共父王文濤屢次具呈警廳質問該廳自爲瘋人置之不理昨日（九號）上午九時許王文濤又挈女至警廳手持白禀一紙聲稱要見徐廳長講話當由門崗（即警廳守衛巡警）阻止謂具禀須要官紙黏貼印花王謂我本浙江籍因愛女秀林無辜被鎗擊傷殘廢在滬等待此案結束巳二年三個月露宿風餐實巳無錢再買官紙貼印花現聞此案外人方面巳有恤金前奉徐廳長批示此案一律辦理中外决無歧視故特來廳請見廳長云云絮䀨不休揮之不去嗣由督察長張桂榮（聞張爲王之同學）以善言勸喻王始携女而去 
[胡寳怡在滬逮捕三誌]  
　　前浙省督軍署參謀長趙聯璜被人暗殺案内牽涉之清江人胡寳怡（即胡抱一又名胡永才胡國樑胡愚）被老閘捕房特别機關華探目陳雲忠張炳成西探目壳羅香帶同眼線在福州路（即四馬路）青蓮閣茶樓緝獲解送公共公廨訊判押候查究在案昨晨復由包探傳同人證將胡解廨經關讞員會同英副領事卓君訊據西探目壳羅香上堂禀明調查情形並稱被告尚在江蘇地方犯有命盜重案曾經滬海道尹通緝未獲當將公堂所出牌票二紙呈奉中西官察核之下判胡還押候泗陽地方官廳將被告犯案證據送廨於下星期五再行訊核 
[厚生典當刦案近聞]  
　　淞滬警察廳徐廳長昨日發出賞格云爲懸賞緝拿事照得廳屬一區二分駐所轄境厚生典當於七月十日下午五時許爲匪一人藉借貸爲由乘間侵越櫃檯持鎗恐嚇攫取洋七十六元前據呈報到廳業經嚴令限緝並通令協緝在案現巳時隔多日尚未弋獲解究此類不法匪徒殊未便任令久稽法網合亟懸賞跴緝以免遠颺爲此布告諸色人等知悉如能將該盜拘拿者准予給賞洋五十元通風報信因而獲案者准予給賞洋三十元本廳儲欵以待一經訊供確實立即照格給奬以昭大信其各周知須知賞格者 
　　淞滬警察廳偵緝隊士王慎卿宋鳳鳴金殿臣吳福榮等因本城彩衣街厚生興當被刦案盜匪迄未拿獲正在嚴緝昨日午後據線人密報謂住居法新租界霞飛路二十五號門牌内之安徽人退伍兵士謝鑫芝張羽二人與此案頗有關係當即回報徐廳長立即備函飭該隊士等至嵩山路捕房請爲派探協助捕頭准派中西探前往將謝張二人一併拘獲解至總巡捕房問明前情即交隊士帶回警廳訊究 
[盧小嘉僕僕道途]  
　　盧護軍使之子小嘉日前奉乃父命赴津參與各要人會議昨日巳由津返滬當即謁見乃父報告天津會議情形並所議之重要問題旋即奉命赴浙祝楊督軍壽當即乘車往杭 
[金城分銀行開幕誌盛]  
　　金城銀行總行設在天津因營業發達特在上海設立分行於英大馬路山西路口四百七十六號門牌專辦存放滙兌各項業務資本金照中華民國公司條例集足二百萬元昨日爲分行開幕之日總理周作民氏及天津行經理阮壽岩氏均於上日之夜事到申是日本埠軍警官紳各界前來道賀計來賓有七百五十餘人各省賀電不下七八十件賀函約一千餘封營業部收入各項存欵銀八十餘萬兩洋三十餘萬元良以該行信用卓著各界歡迎前途之發達可想而知矣 
[農民望澤孔殷]  
　　近來天氣亢熱久不下雨屈指計之巳有月餘惟四鄉所種花稻正在滋長之時若再不雨收成難免減色是以連日浦東及西南等鄉各農夫紛紛糾衆紥成草龍又以青草紥成海龍王等到處游行求雨各該處地方巡警以此種舉動雖係迷信然出諸公衆民意難以遏阻故並不加以禁止惟諭令勿生事端云 
[交通部提倡鐵路補習敎育]  
　　滬寗杭甬鐵路局長接交通部訓令云欲求鐵路事業之振興莫先於造就人才而造就人才實莫急於補習敎育吾國鐵路舉辦垂四十年分職任事固不乏俊逸之才第營業日繁後進日多或學有專門而知識尚嫌欠缺或富有經騐而科學未暇講求非設法以養成其全才終不免有拘墟之病此鐵路補習敎育亟宜提倡舉行者也按補習敎育本有傳習所與半日校及夜校之分推而廣之尚可别爲冬學夏學此種敎育計劃最宜就辦公時間之暇行之各夜學則普通職員均可就校補習若車務人員以夏期爲閑則宜於夏學工務人員以冬期爲閑則宜於冬學斟酌支配旣可勉勵修能兼能不曠職務又圖書典籍最貴參稽各路於籌設學校之外仍應設備圖畫閱覽室徵集各種圖書報章等以爲同人研究學術之需海通以來著述益多中外繙譯風氣交通片玉零縑羣相搜輯况在官業尤當聞風興起總上兩項果能認真辦理其開辦及經常各費可由公家酌量協助以示提倡爲此令仰該路遵照上開各節指定專員分别籌備辦法詳擬章程呈部察核勿遲爲要除分令外此令 
[三等公典函請發還當本]  
　　南巿縣商會接華界三等公典（即押店）代表陸少雲等函云敬啓者敞同業和泰於隂曆六月十七日被四區二分所吊去木小車一部計當本洋兩元二角曾由敝代表函懇貴商會轉函警廳照木旁規條免利還本辦法即予將當本洋兩元二角發還以符定章然巳數日尚未見有解决詎於同月二十九日又被四區二分所四十八號偵探吊去夏布衫褲一套計當本洋七角雖與該探言明奈竟不睬頗露反對之意似此一波未平一波又起與敝業前途諸多不利若不速謀解决損害伊於胡底爲再備函相懇尚祈貴商會俯念商艱力予維持迅將去函轉向警廳照章力爭務將兩次吊物當本照數發還以安營業不勝盼禱之至 
[温宗堯追償名譽損失]  
　　文滙報云九日午後温宗堯延佑尼干與禮明兩律師在美國按察使署控告藍業川（譯音）譭謗名舉請求賠償損失銀十萬兩此事因廣肇會館建造新校舍而起聞被告曾寫譭謗信件傷損温氏名譽 
[免除發電致美之阻礙]  
　　文滙報云美國官場巳將五月二十一日華盛頓海軍部電信檢查長所頒佈之檢查電信章程若干份寄交上海美總領署凡欲發軍致美而免違背章程致遭延擱者宜向美領署覔取一份云 
[印捕被控之判斷]  
　　文滙報云公共租界某印捕被控竊取值洋五百元珍珠兩粒一案於九日午後判决被告監禁三月兼作苦工所竊之珠由失主具領云 
[閩督催送新兵赴閩]  
　　閩省所招新兵現駐龍華新操場者有一千六百餘名因無赴閩商輪故未離滬而閩督李厚基因急須訓練故於昨日電令承辦招兵之羅副官與排長張得勝等迅將在滬新兵務於日内一併送閩以便編練 
[鈞和艦巡查内河]  
　　鈞和遊巡艦長董仲發訪悉近有匪船潛伏黄浦江兩旁各小港内見有貨船即出刦掠自應嚴加查緝故於昨日由滬開輪出巡經過内河支港將輪停泊另派員弁用划船駛入港内巡查如見形跡可疑之船隻即行盤詰確係民船始可放行否則　解　　現將出巡日期呈報水警趙廳長查照矣 
[押送龍濟光請撥之鎗彈]  
　　龍濟光由津致函上海兵工廠請撥鎗子五十萬顆一面派張會如於前日來滬至兵工廠請領當由謝總辦如數　　分裝五百箱派委孫鶴臯押送巳於昨日午後一點三十五分裝由火車運寗換裝津浦火車解往天津交納 
[賣菜鄉童旡妄之災]  
　　西門外萬生橋南首某姓房屋近因年久失修雇木作頭趙毛毛興工翻造日來正在工作故屋旁搭有木架架上堆置磚料昨日上午十時許有住居外日暉橋之十七歲女子富新囡十六歲男孩富永泉十七歲男孩王順花等各挑菜蔬至西門菜巿求售畢歇擔在木架下休息詎木架上所堆磚瓦忽然倒下連同竹笆一併坍下新囡等避讓不及均被壓傷手足頭面等處富永泉受傷尤重面頰眼目爲竹爿削去血肉糢糊當由巡警趕來將永泉新囡順花連同趙毛毛併送二區警署轉送地檢廳當經檢察官將永泉等驗明傷痕即命併送上海醫院醫治聽候再行訊核 
[江北船户歸途遇盜]  
　　江北船户張仕桂前日由原籍承裝某猪販託運之猪廠十隻到滬交卸後即轉購洋紗十二包運回江北昨日午後起綻出口詎駛至楊樹浦大花園北首突來盜船一艘盜匪五六人各執鎗刀上船勒令取出洋元張告以船中祇有水脚費三十二元餘係貨物該盜卽將洋紗十二包現洋三十二元一併搶刦過船而逃張無奈祇得令船暫泊近處巳即登岸馳回滬南報告某猪行代開失單報請水陸警廳請緝並借給該船户資本以便重購洋紗賠償運客 
[匪徒攔刦未成]  
　　小東門外洋行街某海味行前日午後遣派出店某甲携洋四百元送往北巿某錢莊詎行經福佑門北首突來匪徒三人見財起意跟隨十餘武卽由二匪上前將甲所持銀洋强行刦奪甲堅持不放正在爭奪間適爲二區一分署巡長瞥見會同崗警追上二匪知事不妙向北逃去該巡長以洋未搶失亦不窮追遂將甲護送至新開河甲向該巡長稱謝而去後由該巡長返區報告即經王署員記功一次以示獎勵 
[滬江大學學生遊美記]  
　　滬江大學開辦十年成績卓著畢業生之赴美遊學者頗不乏人其由該校備資保送者有鄭章成鄔志堅二人鄭君巳得博士學位將於今年下半年回國鄔君肄習專學亦將畢業將來亦有博士希望兹悉本年又有學生五人遊美上月二十九日顧秦來君先行放洋本月十五日徐章垿陸麟書姚傳法三君將乘中國郵船南京號赴美又有賴祖光君定於九月十四日起行以上五生大抵研究敎育醫學云 
[農業專校錄取新生]  
　　北京農業專門學校第一百零三號布告云本校此次在北京上海招考新生所有各學科試卷業經評定分數擇尤錄入本科預科肄業合將錄取各生姓名布告如左 
　　本科學生十一名周愷葉度黎慎圖范凝槃葉步青吳　瑛張緒鄧開巳江應笙林熊祥盧會瀾 
　　預科學生二十名劉焯純閔之德莊恩墀楊剛馬盛農徐觀仁鄧開巳趙漢傑黄永中梅盛楙張亮吉金宗華方兆鼒段兆麟鄭崇實韓清廉鄭雲鵬楊祖炯邱璜孫克繩 
　　本校定於九月十一日閣學取錄各生務於九月九日至十一日偕同保證人來校親填保證入學等書並遵照校章繳納學費及制服等費切勿自誤此佈 
[寗波同鄉之急公好義]  
　　昨日下午四時寗波旅滬同鄉會開鄞奉公益醫院成立大會到者二十餘人係張讓三君爲臨時主席首由江北溟君宣布開會宗旨次由江西溟君宣讀草章經衆逐條討論修正當推孫玉仙君爲總董孫梅堂君爲副董何紹裕君徐頌　君爲查賬董事江西溟君爲理事長全體贊成該院現巳開辦假方橋公所爲診室裝置完備極合董院規模更在左近購地擬築洋式病房五幢其經費之巳募集者如何紹裕何紹庭昆仲捐助洋一千元又擔任捐建病房洋約五千元徐頌華徐寳生叔姪捐助洋一千元汪周遜君捐助洋五百元孫梅堂君何鹿山君阮如川君亦各認捐洋五百元江西溟君認募洋一千元孫梅堂君又擔任置辦病房内一切應用各品是日到會諸君尚多有廟助巨欵及願代勸募者 
 
 
 

Page 11

 
 
俱極踴躍寗波人之急公好義於此可見一斑矣 
[寗波同鄉會募捐消息]  
　　寗波同鄉會勸募建築新會所捐欵二十萬元今爲募捐開幕之第三日聞各團員自接到捐册後正在積極進行當必能收美滿之效果定章各團員募到之捐欵定一星期彚繳一次兹因限期未至尚未交到查事務所巳捐到之數初三日止共計洋六萬零八百零二元銀五千一百五十五兩今又承孫孝緒君經募虞和康君助洋五十元又孫孝緒君自捐洋五十元趙滄蓉君募到王作霖君助洋十元 
[義務夜學校長易人]  
　　北京路思婁堂進德會所設之義務夜學創辦迄今巳歷三載敎員均盡義務不取學費每學期只收燈費洋一元一般貧寒學子前往肄業者異常擁擠該校定額五十名上學期超出定額二十餘人其校長霍思華君歷任二年積勞成疾日前具函辭去校長之職當由職員公决霍君暫息存肩藉以靜養並公舉朱榮仁君接替校長下學期定陽歷九月五號開學現巳開始報名 
[三餘英文夜學社訂期開學]  
　　英租界盆湯弄口洋布商業會三餘英文夜學社巳於隂曆六月初六行十七學期夏假禮兹訂於隂曆七月十六晚開學科目革新有商業適用學如銀行學保險學海關學打字日用要語等科 
[紹興旅學添闢敎室]  
　　紹興旅滬學校在美租界東唐家弄所設之補習科現巳停課預備開學校長朱堯臣君因男女二部學生異常擁擠校舍不敷特在聚寳里添闢敎室另行組織中華女子公學科目完備尤注重品行特聘前嘉興女子師範敖韻芬女士爲敎務主任近日男女二校巳達二百八十人聞定隂曆七月初六日開學 
[中華公義會週歲紀念]  
　　中華公義會去夏在閘北新民路協志里開辦施診給藥所曁貧民義務學校以來轉瞬一載地方貧民受惠非淺兹定於陽歷八月十一號（即隂曆初五日）午後三時舉行週歲紀念典禮備有紀念贈品分贈同志並請名人演說以及義務學校學生表演各種遊技以娱來賓想届時必有一番熱鬧也 
[興華機器製麫公司雙週紀念]  
　　日昨爲興華製麫公司雙週紀念之期各界來賓不下二百餘人二時開會軍樂洋洋首由該廠司理蕭君楚南宣佈開會意旨略謂敝廠開辦以來於兹二載藉賴各界君子之賜有以告功今日以後如有應行改良之處尚希時時指示云云繼請華盛貿易公司司理謝君復初演說略謂該公司於二年内能得大好成績爲我國實業之光云云繼由張君冥飛演說謂振興實業可富國强民實業不振則國弱民貧唯一之理可不急起提倡也哉繼由高拱元君蔡雪君徐佩東君相繼發揮實業概略并欵來賓以麵品俱用興華三十餘種出品而成在座諸君莫不交口稱美七時盡歡而散攝影以留紀念 
[志誠錢莊上巿續誌]  
　　河南路抛球場濟陽里之源餘錢莊於今夏改組更名志誠資本六萬元股東皆殷實可靠經理尤信用卓著昨日該莊開巿聞錢業同行即日與該莊進出一百萬元於此可見其在錢業上之信用矣 
[建設會之公宴]  
　　本月十三號正午十二時上海建設會假東亞菜館公宴張昶雲君楊仲達君美國修改稅則委員薩居君卸任美領事博金斯君本任美領事約翰孫君副領事沙約君等聞本届出洋留學歐美男女學生亦多與座届時約有二百人到會云 
[官員往杭祝壽之絡繹]  
　　舊曆本月初六日爲浙省楊督軍壽辰蘇浙兩省各官長咸往慶祝昨日又有寗波警察廳長嚴師愈至滬後即乘快車赴杭本埠徐警廳長曁路局長任筱珊則約定於明日會同乘坐快車往杭慶祝 
[滿洲路火警續誌]  
　　閘北滿洲路德生里二弄第八十六號張姓家於前日下午失慎延燒六家焚斃小孩一口並有婦人跳窗跌傷巳誌昨報兹悉是役延燒左右鄰自八十三號起至八十八號止共計樓房六幢火熾時閘北游巡隊巡官劉啓賢四區署長余炳文各率長警到場彈壓由各段救火會員到場救熄事後由警查得被焚各户惟八十三號八十五號兩家保有火險因將起火之張坤全拘案詰訊一過余署長諭令押候查明核辦 
[寗興輪船先開普陀]  
　　三北公司總理虞洽卿君代寗興公司向香港華商購買泰山商輪來滬托由虹口船塢略事修葺並改名寗興以資營業等情巳紀前報兹悉該輪業巳修竣於昨午起先行試開普陀其官艙客艙之布置頗爲適用且極美觀云 
[拆除碼頭之衆怒]  
　　浦東陸家渡全安棧門首向有水碼頭一座係爲該處居民淘米浦東陸家渡全安棧門首向有水碼頭一座係爲該處居民淘米洗菜之用近該棧司事等以有碍船隻出入函請三區一分駐所飭警勒令將該碼頭拆除致觸該處一帶婦女之怒於昨日清晨聚集數十人羣向該棧司事辱駡旋經許警佐飭將爲首滋事之婦女朱沈氏朱朱氏朱常氏朱俞氏等傳署候訊 
[籌欵興修冰廠橋]  
　　浦東老白渡北首冰廠橋爲往來南北要道邇因年久失修橋樁朽壞危險堪虞兹由楊家渡三區一分駐所署員許壽青會同當地紳商楊顯華黄詠庭等發起募欵興修如有不敷由發起人分别擔認昨巳派地保翟南星向各舖户勸募俟集有成數即當擇日興工 
[女工失足溺斃]  
　　前日傍晚六時許洋涇港口擺渡船由楊樹浦開駛入港内有沈姓女工失足墮浦慘遭溺斃當經同舟女工告知死者家屬雇工打撈屍身尚未撈獲 
[女屍抛棄路隅]  
　　法新租界天文臺路集義公所門前昨晨發現年在三十歲左右之女屍一具身穿香雲紗衫袴赤足無鞋口鑲金牙三只黑紥根辮子臥在蓆上似係死後被人抛棄者當爲巡捕查見報告捕房將屍車送同仁輔元堂驗屍所禀請法公廨中西官蒞所驗得該女屍委係病斃當由善堂棺殮厝壇候召家屬認領一面飭令探捕查緝抛屍之人到案訊辦 
[婦人與女孩一同下水]  
　　住居海寗路高壽里一千九百十三號門牌之婦人老三素有烟癮近因開銷無着於前晚以納凉爲由將同弄一千八百九十六號門牌某姓家之十三歲女孩巧雲誘至虹口先令該女孩將所戴金耳環除下質洋略購食物復偕至荒野之處將女推入河浜該女手快將老三衣服扯住致老三與女相繼入水旋經行人某甲瞥見設法救起雇車將老三與女送回家中該女訴明前情即由女之家屬將老三扭控滙司捕房經捕頭向老三詰問堅不承認捕頭以原告並無確實證據呈出案難成立因即派探押令該婦遷移他處從寛斥釋 
[迷路男孩遣送回籍]  
　　男孩陳錫卿在肇勤路迷路由捕查見帶入捕房昨送公共公廨經中西官訊據陳供年十三歲原籍舟山近在某洗衣作學業因來滬未久故不知路名牌號及作主姓氏等語判留候函送婦孺救濟會遣回原籍 
[養媳私逃迷路]  
　　昨有十四歲女孩小老虎在閘北迷路路五區二分所崗警查見帶入署内詰據供稱母家姓史給與蔡姓爲養媳住虹口四卡子路因被翁姑凌虐私逃出外云云牛警佐諭送慈善團留養候查再核 
[雉妓違章拖人]  
　　雉妓王二寳陳老大前晚均在山西路違章拉客被捕查見一併拘入捕房飭各存洋保出昨經公共公堂傳訊明確判王陳兩妓各罰洋四元充公 
[汽車撞傷女孩]  
　　前日下午某汽車行司機人張毛囡駕車至閘北寳山路撞倒十歲某姓女孩受傷甚重當由三段救火會會員遇見將汽車夫送交五區警署一面將傷孩車送紅十字會醫院療治昨經王警正諭將張毛囡解至司法科聽候訊辦 
[同室操戈]  
　　江北人蔣四真住居閘北新民路美安里前日扭其兄四牡至四區一分所控稱被兄以鐵器擊傷頭面請爲懲辦當經楊署員研訊據四牡供稱因弟調戲民妻宋氏憤而出此云云昨將兩造併解司法科核辦 
[姑妄言之姑聽之]  
　　廟前街一帶昨日紛紛傳言該處刑房弄内某姓家（某爲邑廟大殿香工）蓄有雌鷄一頭業巳生蛋多次前日晨間由家人察其頭上鷄冠漸漸高長且變紅紫身上羽毛亦皆改色全家大爲詫異迨至午時是鷄居然高聲啼呌毫無雌鷄狀態左右隣人聞之往觀者衆斥爲不祥某即順從衆意當場執而宰之携往弄口售賣云云 
[崗警查獲制錢獲獎]  
　　陳子友日前漢口挾帶制錢兩袋約八九千附輪來滬起岸時雇坐黄包車拉送至董家渡某銅錫店適被崗警閻金標查見上前扣住帶入一區署拘留在案兹聞此案現經趙墨林署長訊據陳一再苦求從寛飭罰洋五元贓證没收並即發出條諭大旨謂該警對於查獲狹帶大批制錢案甚爲注意並拒却賄洋不無可嘉着將赴案之賄洋一元給賞以示鼓勵云云 
[賠償搗毁雜物之損失]  
　　浦東裘家木橋信大布米莊夥鄧昌華於前日下午被姜阿天指爲與伊妻有暗昧情事糾合二十餘人擁到鄧家擊毁家用雜物並檯凳箱床等件昨晨鄧將姜尋獲扭控三區二分所即經王警佐函送地方廳由檢察官提案研訊之下姑念正在農忙免予拘留判姜償還鄧昌華損失洋十元了事 
[憲兵查獲鴉片]  
　　松江人李阿六昨晨來滬在吉祥街德昌隆膏店購得洋鐵盒鴉片煙六十二盒又烟土一兩者一包一元者六小包於午後四點時至南站乘車回松正在登車之際被檢查憲兵見其形狀慌張上前搜查當在李阿六身畔將膏土如數搜獲即將人證併解憲兵第一連經吳連長訊據供認私帶烟膏烟土不諱判押候解送軍署訊辦 
[追索墊欵之猛進]  
　　俞明葵前至法公堂控作頭陳信高不理墊欵銀一千餘兩當經傳訊屬實押限繳還詎陳挺押不理復由原告貼償飯資繼續押追迄今仍分文未繳昨又提訊據原告禀稱陳富有家産實屬有意不理商人情願再貼飯資三個月計洋十八元仍求押追中西官准如所請判陳還押措繳 
[藝徒半途而廢]  
　　崇明人仇鳳章昨扭藝徒沈長裕至浦東楊家渡三區一分駐所訴稱在吳淞鎮開設鐵店去年收得藝徒沈長裕言明三年滿師詎沈半途廢業勶逃兹經尋獲請求訊究許警佐判將沈長裕交仇領回家内向推薦之人理論 
[查明小販素行]  
　　某輪船巡丁前至法公堂控小販張根寳專在船上向搭客掉換銅質銀元請求訊究等情詰之張供不承認判張交保聽候查明再行核辦在案昨又傳訊先據捕房中人禀稱查得張實係安分營業請爲核奪繼據張父松亭投稱根寳係民人之子素無不端行爲求察判張從寛開釋 
[被訴人傳案交保]  
　　葛榮甫在公共公廨控陳成林侵吞股欵及借項墊欵洋二千八百元又洽興輪船公司控楊順興陸桂生徐秉生姚士遠顧振卿沈康氏等不付水脚損失又婦人李陳氏控李銘傳不分故父遺産不交清賬各等情昨晨由探將各被告傳至公堂禀奉中西官諭令分别交保候訊 
[車夫攫取衣包]  
　　黄包車夫楊阿二王阿三在滬寗火車站兜攬生意乘間將錢月英錢藴勒錢阿妹等三女子所持值洋七十元之衣包三個攫取圖遁當被包探施金生查見即將楊王兩人一併拘入捕房押候解廨請究 
[劣孩攫取銅圓]  
　　江北劣孩徐阿毛昨晨在平凉路攫取行路老嫗傅魏氏之銅元一百四十四枚飛奔逃逸當經楊樹浦捕房華探目陳銀松將徐攔獲連贓帶入捕房押候解送公堂訊核 
[竊賊禁錮半年]  
　　無賴黄星海在虹口新加坡路鄉婦嚴沈氏家竊取衣服等件携至某押店圖質被探查獲拘入捕房昨解公共公廨訊實判黄押西牢六月以儆又唐興發前日下午在福建路摸竊行人徐錫金身畔皮夾一隻内儲現洋三元被探查見將唐連贓帶入捕房昨解公廨訊實判唐押西牢半年贓給原告領去 
[偷竊鉛字之敗露]  
　　某報館排字頭目趙叔堂昨扭陳阿四至法公堂控稱陳前在館内爲小工業巳因事停歇詎陳時常來館以探望朋友爲由乘隙竊取鉛字巳有數次共值洋六十元之譜前日又來行竊被我瞥見喚捕拘獲抄出原贓請求訊究詰之陳供認行竊不諱中西官判押一月以儆贓給原告領 
[摸竊與收贓之懲罰]  
　　王某前在法租界内摸竊行人銀表一只賣於張阿四家得洋四元現爲包探偵悉將王拘獲並在張處吊出原贓帶入捕房昨解法公堂請究詰之王供認行竊不諱張亦承認收贓判王押六禮拜張罰洋五元充公 
縣署批示四則 
[劉洪興等爲冒稱行業環求照案勒閉由]  
　　呈悉查該商等前次禀請示禁原案係被碼頭痞棍勒索規費欄奪貨物請禁滋擾起見並未叙及同業競爭情事與現禀各節截然兩事豈容牽扯朦混至該公會之如何組織行規如何議訂未據呈准有案事關同業爭執該商等應先邀集行販各商公議劃一辦法方足以昭允洽而息爭端仰卽併遵前批辦理所請應毋庸議此批 
[楊樹洪等爲冒設行業欄奪客貨請核辦由]  
　　呈悉巳於劉洪興等呈内批示矣仰即知照此批 
[周書印爲呈請退捆立案由]  
　　旣據催征吏呈與該民呈詞相符應准立案此批單一紙存 
[何炳南爲圖董縱子爲非請澈究由]  
　　呈悉候令飭該鄉經董查復核辦此批 
[介紹新刋]  
　　中國科學社第三卷第十二期雜誌現巳出版其内容如楊銓之（效率之分類）任鴻雋之（一九一八年萬國原子量表）侯德榜之（炭化矽之製造）張可治之（鉺之功用）陳德芬之（勘路要義）趙元任之（生物界物質與能力代謝之比較）鍾心煊之（下等動物與人類疾病之關係）吳公之（印度之絲業）林襟宇之（債息算法）竺可楨之（衛生談）雜俎中之（趙歐北樹海歌）（棉花油之遺傳性）（菾菜之進步）（顯微鏡用法之衛生）（磁場傾角之粗略測定法）等篇均足供學者之研究實業家之取法其經售處仍爲上海及各省商務書館及中華書局定價每册二角五分全年定價二元五角郵費三角六分特誌之以爲介紹 
[正誤]  
　　前日報載蔣永亮控陶永祥覇佔産業由廨判令註銷一則兹經訪員查明朱斯芾律師實係代表被告前送訪稿誤書原告代表合行更正 
來件 
[爲請南北息戰事徵求全國基督敎徒意見書]  
　　一年以來吾國民之苦受戰禍深矣商業停滯金融窘迫全國騷然而經戰之地尤復慘無人理赤地千里十室九空不僅如古人所云父母凍餓兄弟妻子離散巳也以致怨氣所積上千天怒水災疫癘迭次示警惟天惠民試問黷武能回天心乎吾基督徒本基督救世愛人之旨未能置身事外充耳不聞若　越肥　無關痛癢明矣况今日之戰禦外侮耶適以招外悔揚國威耶適以揖國威救民命耶實適以草菅民命其原因自爭而巳其結果自殺而巳基督不云乎國自相爭必墟此乃理之自然所最痛心者同胞至此將託足何所耳吾基督徒熟聞主訓必存悲憫值兹時會安認不大聲疾呼一醒當局之迷也哉抑思民爲邦本三代之盛雖稱人治要無不愛民以敬天書曰天視自我民視天聽自我民聽故從古聖賢之在上位未有不順民心以出治者故孟子曰堯舜之道不以仁政不能平治天下仁政者體天道好生之德致人民於和平絶不聞有殘民以逞而可謂之仁政也今吾中華號稱民國主權所在一切國事尤須悉準民意以行卽與敵國宣戰亦必以民意爲從違何况同室操戈徒利漁人如今日之南北戰爭乎頗聞當局諸要人亦有以宜從民意依法律解决爲言者義正詞嚴足見非無保國安民之志則發表民意之反對予兩方以覺悟吾徒可自棄其關係興亡之責任乎夫師行糧食必耗鉅餉國庫如洗必借外債借債以整頓内政振興實業尚須謹慎若借債以供軍用殺同胞是自促吾國爲波蘭印度埃及高麗之續也傳曰皮之不存毛將安附吾基督徒國亡之不恤則犧牲救世之謂何矧將數千年祖若宗艱難締造之山河自我而不保不大背十誡敎孝之條乎曩者吾人於憲法政敎分離一議案書聯合團體以請願矣今年五月二十六日又同心爲國祈禱矣竊維國勢日危千鈞一髮尤在今日當此稍縱即逝之際萬難更緘默不言忍與終古又吾基督徒無黨派無南北之見無作官思想惟以光明正大之心爲哀痛懇摯之詞以冀南北秉鈞衡之動聽而憬然於息戰主和之意合四萬萬男女而皆同故有此四十萬信徒之一致則於息事寗人之希望庶幾有一線之轉機歟兹特由同人分電全國各公會信徒徵求同意聯向南北雙方籲請罷兵以保全國命諒吾親愛之父老兄弟諸姑姊妹皆抱救國之同意願盡國民一份子之義務則吾公義之上帝定能鑒其虔誠祝福我中華也父老兄弟諸姑姊妹盍興乎來臨時發起人陳維新謝强公梁一柱柴連復趙義民陳維屏崔通約胡詠驥誠靜怡陳鐵生等謹識 
　　附告有願加入發起人者請寄函於上海北四川路大德里後面三義里四百四十號陳維新收 
雜評二 
[法官與律師（訥）]  
　　法官與律師同處於尊嚴地位非法官之職尊嚴而律師之職不尊嚴也法官與律師各存自重之心各守分内之職務則雖日相接近爾亦焉能凂我苟其不然則雖日如那尹之避面而暗中關說依然可任意舞弊也此接近不必禁之說也法官與律師不必爲敎員而始接近其他可以接近之事甚多即如尋常酬酢法部亦知勢不能盡絶則第禁其往來過密於事有何裨益此又不能禁之說也今日司示之弊在法官心術之不正者多心術不正則其舞文骫法之手段隨地可施故欲爲正本清源計首在任用之初選擇宜慎若此區區與律師接近之禁止其末之又末矣哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[名致實書] [  琴魂]  
　　實兄台鑒友人媚骨來告我以其兄傲骨嘗言閣下才懷班馬行若由夷而日與村夫野老相往還雕蟲小技爲良友窮愁潦倒歲月蹉跎嘗作問天之態時發無味牢騷不曰茫茫濁世無一知巳即曰落落胸懷鮮有同儔嗚呼其真無知巳耶閣下未求人知耳其真鮮同儔耶閣下未求同儔耳請爲閣下陳之僕與閣下志趣不問分道揚鏕如鑿柄之不相入焉望能從僕之言也知言之無效而仍不能巳於言者良以旣同爲中華國民份子義屬同胞勢難緘默閣下縱嫉之惡之以爲不入耳之言請盡吾言而後巳閣下亦知今之時爲何如時今之世爲何如世居今日而欲崇實誠不知時世者矣僕聞之曰識時務者爲俊傑當今之世莫不重虚名上以虚名欺下下以虚名欺上上下交相欺之世也閣下反崇實謬矣處今之世宜行今道所謂通權達變也若天下皆崇實則崇實可若天下皆務虚名則務虚名爲善於天下皆務虚名時爲崇實是以一人而抗天下誠不自量矣徒見其愚耳不見夫蚊蟲乎其實目不識丁吸收人之精血略解吚唔遂得文名不見夫枕乎其實茅塞心胸而外觀有耀竟受佳人垂青蓋敗詐可以行世真誠反爲人笑迂也僕自務虚名以來竟能名利兼收不可謂無實效矣自問胸無點墨推稍知新學名詞略解斜行文字人每以碩學名吾吾始赧之繼安之終而以爲未足宜不知吾之爲吾矣果曷故即世有因名以得實不有因名以失實之說也昔宣王好射所用弓不過三石以示左右左右引試之中闕而止皆曰不下九石非大王孰能用是宣王悅是因名而能冒實也即謂之因名而得實亦無不可也閣下苟改弦更張棄實以務虚名則他日不獨得名且可得實也幸勿誤於拘墟之見僕實苦口婆心忠告善導若仍執迷不悟則必落拓終身爲人唾棄多以白眼相加即僕亦不能爲閣下原也藥石之言惟閣下納之續陳者此函實非僕手筆特請他人促刀而成如有高見不妨賜覆惟文字以淺顯爲妙幸勿咬文嚼字致僕茫然不解耳至禱至盼僕名上㈤ 
家庭常識 
[展平書籍] [  讓竹]  
　　新出版之書籍雜誌書肆中按期發寄恒將書籍捲封付郵致購者收拆書頁必卷曲不能伸非經數十日之壓平不便展讀誠恨事也余嘗思得一法以一手執書脊將書在飯鍋或水鍋上煄之以又一手灑開書頁俾頁頁透入蒸汽然後壓書於二平面物之間片時取出則巳完一恢復原狀平正無嫌矣 
[小腸氣] [  惕厂]  
　　以陳壁土炙於火爐中（或爆於烈日中）及熱以布包之用燻隂囊冷則更熱而燻之如此數次連燻數日即愈且能絶根又方用打碎之生雞蛋置於銅器中而以秤錘於火爐中燒紅先浸以醋再置於銅器中將雞蛋收上及冷後剥下於睡眠前食之可立愈 
[痱子散之製法] [  金沛然]  
　　硼酸末四分亞鉛華十分滑石粉六分和匀卽成 
牧業須知 
[鷄病之治療法] [  朱呆]  
　　病也者失其健全之狀態之謂也人生一世各皆有病家畜一類焉保必無人有疾病則有醫可治有藥可投畜有疾病焉知不可延醫投藥此所以近世新學界有獸醫學之一門供學者之研究爲社會所應用即若雞之一者而論其病之多其治之難巳不暇枚舉兹以予之所知者將雞之病名病原病徵治療法等一一述之於下以餉讀者諸君 
一鷄瘟病 
　　鷄瘟病者鷄病中之最危急之病也傳染之速不堪回頭設想被害之烈言之痛心今世新學者之所謂虎列拉者實雞瘟病之新名詞也兹將病原後述之 
病原 
　　致鷄瘟病之原有二一曰接觸傳染一曰食下傳　接觸傳染者巳生病之鷄與健全之雞同處一方互相接觸爲細菌傳染之媒介因而發生者也食下傳染者飼育者之不慎飼料調理之不周病鷄分泌之糞一或不慎遺於飼料中因而食下傳染者有之總之則管理不周外界感激耳 
病徵 
　　體温高呼吸促食慾減退舉動遲鈍糞色變綠冠色變紫羽毛聳起頭頸縮短是初起時之病徵也呼吸更速全體呆木眼球若凹入者臨斃時之病徵也自初起至死少者一二時長者一二日 
治療法 
　　㈠對於初發者可將煑熟之玉蜀黍和辣椒松節油而拌入飼料以飼之㈠每日可數次灌以硫酸鐵化水百倍每次一匙㈠鷄舍中用石灰水福爾買林液嚴行消毒㈠病鷄與健全鷄不可同處㈠飼料當清潔以杜傳染（未完） 
集益錄 
[種菱說（四）] [  章震福]  
　　殺蟲忌用巴豆水蓋巴豆可殺蟲亦易使菱葉焦爛不能鬯茂吾鄉農人有從上風潑油水面者因風送油可令全灘俱遍然究不如揑死之爲妥云 
　　時當白露菱花盛開倘遇連日風雨則是年收成欠佳 
　　寒露以後菱角巳有結成漸可采食然必俟諸霜降始老吾鄉每當九月中旬則日從事於采菱諺云九月重陽菱苗飄揚言是時始可采菱將菱苗翻身每致散亂也 
　　采菱不可俟菱過老蓋過老則菱易蒂落而收成便減色矣 
　　菱之收成其豐歉視乎時亦視乎地視乎時者即前所說風雨是也視乎地者則往往同在一湖一港之内而是處適可以避風水波不揚則收成每較受風處爲豐收大率水面一畝可得菱十擔菱之種類不一曰火刀秋曰四角菱曰水紅菱曰白紅菱曰麻壳火刀秋兩角而皮綠味甜爲菱之上品銷路亦廣 
　　麻壳兩角半紅半綠皮厚肉少 
　　四角菱乃麻壳變種特多生兩角耳紅綠皆有鄉人每煑熟出售於巿呼之曰熟老菱 
　　水紅菱四角皮深紅色杭州一帶收成最早其味甚淡但有外觀而巳 
　　白紅菱四角皮白而薄帶有微紅肉厚而味甜俗稱爲肉包子生食最佳 
　　凡四角菱皆銷路不廣吾鄉所種皆火刀秋以其能經久而暢銷也（未完） 
短篇小說 
[俠義短篇胡義僕（續）] [  四緘]  
　　嗚呼人之心思才力每因刺激而發憤此兒之所以不得不勉也於是家庭不至中落繼業不慮無人二十年之久而兒巳成立矣誠曰吾喜主人有佳兒門庭可以不弱吾之願遂矣然而刺主人之盜終不得非所謂完全報吾主也遂持千金購刺客訪之未幾客果得其首以獻誠視之良久而哭曰汝誤矣汝誤矣此吾之宗兄胡某也汝胡爲而殞其首乎伊之大逆不道固當殺然吾不願殺之吾手吾尤不願殺之以成吾名吾尤不知剌吾主者爲吾兄兄有七旬老母下無繼續之兒又無兄弟使吾兄不得終養者吾之過也吾欲報吾主反增一層哀痛君固忠爲人謀者君不殺之久知其事必爲他人所殺咎不在君而吾則無面目見其老母矣與其含愧而生孰若無恨而死遂伏劍於客前客亦泣曰矢人惟恐不傷人函人惟恐傷人君子之擇術可不慎歟今以吾一時之好貨而傷二人之命吾罪大矣吾惟以一死謝之吾爲二十世紀之敲人骨吸人髓者之棒喝歟遂觸樹死 
　　昔嘗讀錢烈女墓誌觀其諫父之言守身之烈如聞其語如見其心吾未嘗不掩卷而嘆其死得其所也獨恨其未能明哲保身爲未死之雙親計爲可惜耳此所以遜於胡誠者也誠之爲實數千年來最慘淡之歷史爲吾人獨一無二之模範吾祖國之舊道德四者兼有之矣賣身葬母孝也訓導主人之子義也報主而死忠也平生無借貸節也嗚呼成一德而尚且不易而况以四德兼有者乎其知遇之情較之羊角哀之於左伯桃史公之與左忠　誠有過之無不及矣（完）㈡ 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[漢口之興廢觀（見甲戍年正月二十四日報）] 　　 
　　襄水發源於漢中至於大别東入於江每當桃花漲泛驚濤駭浪衝突堪虞故漢口屬於北岸其自龍王廟河埠迤邐而至玉帶門幾有五千餘弓日與河伯力爭險要十餘年前襄河漲至一百直奔並無黄河之曲以致南北兩岸完善如故由於水順其性也近數年來河流改道水至五顯廟忽折而南及大别之麓又折而北中流屈曲如眠弓形而河身淤塞遂至毗連漢岸突成唇樣之沙洲十年之後光景一新瀉頃新灘頓覺燈火樓臺花街柳巷以供孤篷覊客擊檝榜人消遣風月之地爾祗以漢岸之接駕嘴素爲武漢驛程所必由之徑歷年折北之水冲坍河唇雖地方紳董倡議補修而旋修旋圯今則岸脚漩成潭深千尺幾有不可收拾之勢此處如傾則鮑家巷黄陂街一帶不無滄桑之感但欲塞流不如開源之爲愈也上年春間經地方官親勘地形議於淤起之新洲濬爲順水之故道實於河渠一書大有心得無如創之者可補水經之註而承之者不諳河道之衝可惜四萬金錢隨波逐流而毫無裨益治河之舉此後如議興修願司其事者力求决排之要旨不必與水爭衡而水勢自然順軌漢口地位將從此穩固而繁盛矣 
墨餘 
[杭城冬日雜詠（見甲戍年十二月二十六日報）]  
　　滿城釀雪南風合冰分詠消寒掛一漏萬唯是居鄉言鄉以俗道俗亦與君約略說杭州之意也 
　　學作西湖宋嫂羹包頭魚擔徧杭城明朝冬至如年大早辦辛盤話甲庚（冬至前一夕杭人徧以包頭魚作饌又有冬至大如年過了冬至大一歲之說） 
　　賽罷財神借寳忙五雲山上祝華光香煙一抺雲棲塢田熟隔江開道場（杭城十月結財神會後又往五雲山進香羣謂之借元寳十一月紹興人每於雲棲作水陸道場） 
　　分送麻𩝐駕長差年湯嫂妹早安排剪餘綵紙無些事喚個同年抺紙牌（九姓船泊江干者男稱駕長女曰同年嫂同年妹冬日祀神畢搗糯米黏黑芝蔴作餅如面盆大名曰麻𩝐雜牲牢作羹名曰年湯分送杭人又剪五色紙懸舵尾） 
　　柏葉青青橘殼紅剥黄菱肉插居中炊成斗米隔年飯地掃隔年年歲豐（杭人呼風菱爲黄菱冬至曁除夕以橘與柏枝貫之置飯上曰隔年飯是夕掃地謂之隔年地） 
　　守墓人來分柏枝金團佃户進城時人家興敗憑渠看要好兒孫門户支（十二月初管墳人以墓柏分送佃田户以粉餅相貽名曰金團實窺探城中人家興敗也） 
　　兒童屈指算昏晨冬至交來又幾旬理畢年書放長假（杭俗蒙師十二月朔復課舊謂之理年書望後散館謂之放長假）何曾冬學鬧比鄰 
　　紫芥含酸齩菜根切紅萊菔儉盤餐兒童翻笑紅纓帽帽戴紅纓要自尊（杭俗冬日醋烹紫芥油炒紅萊菔絲儲以待除夕家燕來歲供客從儉也無如有紅萊菔絲兒繞芥菜紅纓帽兒把狗戴之童謡儇薄可憎作此以解嘲寓諷勸也） 
　　節節年年高滿盤發財元寳笑聲喧圓爐熾炭團歡喜吉語多同盡喜歡（冬至度歲立春供神粉餈呼爲節節高年年高并年下節物俱呼爲元寳燒柴炭煤餅於爐呼柴曰發財炭曰金條煤餅曰歡喜　爐曰圓爐盆 
　　卜燒年紙插神籏徧地鑽天奠酒巵變調送神歌一曲杭城隱語大離奇（杭城臘月卜吉祀神謂之燒年紙鐫色紙作旗插牲牢上謂之神旗又諺云徧地徽州鑽天龍游紹興人趕在前頭蓋謂徽州人作爆竹龍游人作紙馬紹興人釀酒祀神畢先奠酒次放爆竹焚紙馬灰馬上下因有此諺） 
　　敎儂歸去伴郎眠嫁出女兒賣出田（借用杭諺）短至新春都過了回娘家要月兒圓（杭俗出嫁之女忌在家過冬至度歲正月十六歸寗謂之回娘家故俗有月亮光光女兒來望娘之謡）竹鐙韻叶足登調善富沿街壓擔挑賣到城隍山脚下沈家門巷不蕭條（杭城里巷名有大善富因熙雍間沈姓居城隍山麓樂善好施鄉人編大竹燈二懸門旌之號曰善富刦後猶存每歲十二月臘前鄉人編小竹鐙呌賣善富户盡購之以圖口號） 
　　小春曾上百年墳除夕上墳斜日曛要與兒孫作板樣松揪頻掃不嫌勤（杭俗唯此風爲最厚） 
四十年後之新世界 
[小亞細亞之新宗敎] 　　 
　　小亞細亞近流行一種新宗敎名巴海敎創立此敎者爲米柴穆哈默特亞里氏於一八一九年生於波斯之希拉士城父以販運羊毛爲業襁褓中卽失怙恃乃由其叔某撫養幼時嘗受普通敎育與羣兒初無少異惟軀體秀立貌尤都美且恂恂多禮一若成人鄉里皆稱述之年二十四忽號於衆曰上帝選余爲特别使者於是乃改名曰巴白巴白者傳道人之謂也厥後四出傳道從之者極衆雖國中碩學之士亦有崇奉者當局指其惑衆拘寘於獄一八五○年鎗决於渡斯太白里士城蓋乃傳道之第六年也其敎旨極爲簡單曰信仰唯一之主宰曰尊重最高之道德曰男女平等米氏死後巴哈烏拉（義爲上帝之光榮）氏繼之德行高厚爲衆所尊波斯人民稱曰德黑蘭（波斯京城）貧民之父後亦爲當局所執與其他信徒五人同繫鐵索居地窖四月迨至釋出家産悉没官府且與諸信徒被流於土耳其之巴格達而從之者如巿旋由土政府召至君士坦丁流於亞德里亞洛泊爾一八六八年復經徙處巴力斯坦北部亞加砲台一八九二年巴拉烏拉氏病殁年七十有五其長子亞巴斯愛芬第氏傳其衣鉢以違背回敎主義故爲土政府監禁多年今亞氏年巳七十餘而囹圄生活占其四十年其信徒之數未能佔計以波斯之地而論至少尚有二百萬人多屬回敎徒改從者間有猶太敎徒與基督敎徒英法美國亦有信徒頗衆 
譯叢 
[英皇太子之謙遜]  
　　美國某軍官于役倫敦一日外出遇雨有少年衣常服遇其前語之曰盍與余共此雨蓋乎美軍官欣然就之兩人行時乃相扳談美軍官即詳言其身世而路人似皆識此少年同伴見即向之鞠躬故美軍官乃轉謂少年曰余之歷史語爾詳矣君能稍以告余否少年答曰余韋爾斯親王也（按韋爾斯親王即英國皇太子） 
[刺鐵絲病]  
　　英國近與土耳其商訂交換戰俘條約時土代表堅欲加入一欵規定英境土俘收容所周圍須改用尋常鐵絲網不得再用有刺鐵絲網蓋土人曾讀報見有有刺鐵絲病字樣以爲與此鐵絲接觸者皆患流行病而不知其原意乃指俘虜處於周圍有鐵絲網之收容所中皆神志沮喪也 
 
 
 

Page 18

 
 
   
 
