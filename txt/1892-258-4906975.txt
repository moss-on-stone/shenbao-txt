# 1892 - 258 - 4906975

 

Page 1

 
 
[第三次印缺心編告成] [  申報館主人啓]  
　　快心編一書蓋天花才子所撰章回小說也雖同一叙才子佳人之遭際而和平雅正絶無淫褻之詞中間雜以記騙子記匪人記棍徒記方士以及老僕之忠肝義膽惡奴之巧語花言無不如顧長康頰上添毫神情栩栩欲活以故綠窻麗質青瑣才人酒尾燈脣一編閒展頗足鉤綺思道睡魔寳近時說部中妙品也前經二次排印購者趾錯於庭寒暑未更篋笥己罄兹者重加讎校付諸手民刻己告成照常出售計每部十本碼洋五角諸君子有說部之癖者請臨本埠申報館帳房申昌書室及各埠申昌或經理申報人處購閱可也 
[論江快定額]  
　　江快者何沿江緝捕巡私之快役也其在州縣衙門者謂之捕快馬快在江邊則謂之江快所以用此江快者由長江一帶輪船民船往來如織難保無販私拐帶等弊故多用江快以資稽查以憑巡綽立法之初其意固甚美也雖輪船非江快所能稽查而民船則藉此一查可以杜奸商弊混走私可以絶水販拐誘子女初非專以爲若輩生財之道也而充富此役者則久而生弊稽查者其名索詐者其實且不僅江快之正身以此生財而已也正役之下又有副役副役則初無預於官事凡有事禀官皆由正役承應副役則由正役雇用之人其數之多寡官不得而知之其所謂雇用者固不必出工資也大都游手無藉之人依草附木情願投充爲正役執鞭墜鐙奉命如響凡正役之事皆由副役爲之代辦而爲正役者乃得以頤指氣使安居樂業或享烟霞之奉或尋花柳之歡或以抺牌擲骰爲樂或以求田問舍爲務而彼爲副役者則往往擅作威福倚勢欺人其弊有不可勝言者蓋正役本假虎之威而副役則又假狐之威而商旅之被其累者無可控訴矣孰意又有冒充副役者如昨日鎭江郵書述及鎭江每有無賴之徒冒充江快遇有客船到岸卽向索規費遠來船户無以辨其眞僞祇得照數給錢甫經開發則索費者又來以僞爲眞以眞爲僞其實皆係同黨客船莫不受其累近來由保甲局饒明府訪知此弊出示江邊將江快副夥核定數目止准二十四名各有腰牌上註年貌名姓如無腰牌皆係冐充俟客知所辨别是亦可謂苦心孤詣矣顧吾竊不解彼江快者何以遇客而聽其索取規費也所以用江快者原爲查船而設船上而有違例禁拘而送之於官以請懲辦可也船上而並無違碍則騐視一周聽其自便可也胡爲乎有所謂規費之名目也夫謂之規費則船隻往來無論其有無違禁但得規費到手卽可坦然徑行倘無規費人囊必且多方刁難若客船果有違禁之物藏之艙中則必早已將規費預備若輩一到雙手奉上遂得以揚帆而去雖有江快所應查應稽之事而熟視若無覩焉然則設此江快將何爲乎定以額數則江快正副皆有限制而匪徒無賴者不能混充客船往來自能辨認然若輩旣係同黨則腰牌何不可以互帶以一腰牌而數人輪流佩帶則一人可以化作數人且客船一到若輩卽往索規費僞者如此眞者亦復如此彼客船方且打發不清又豈能從容騐其腰牌乎卽若輩又豈肯以腰牌呈騐於船客乎吾則以爲與其定額數不如禁規費一紙告示明諭往來各客船但聽若輩稽查不得致送規費其有若輩索取規費者准憑扭禀懲辦如此則不但冐充者無人卽副役亦必漸漸辭去而正役亦將無人承當矣然而一船到岸必且急欲開行若輩旣不得收取規費勢必吹毛求疵多方與客船爲難船户見機又必暗中布置易明而爲暗而若輩仍得遂其所欲則禁規費者亦無異於不禁轉不如并江快名目而裁去之反足以快人心而便商旅夫天下之事有益而無損者自當遵而行之卽損益相半者亦尚可以忍而爲之至於有損無益則又何爲而不攺絃更張耶或者曰有其舉之莫敢廢也衙門中之捕快馬快大半與盜賊一鼻孔出氣竊賊爲捕快養家之神不與則敲打從事故賊而一落捕快之手卽欲改作好人而不可得而事主呈禀催緝上官勒限比緝皆視爲常事不足介意眞正竊賊多不能獲若此者無一州一縣不然直是普天下千篇一律豈無洞悉其弊者則何不以世所謂捕快馬快者而悉數革去之無如其勢有所不能也虎之可畏者在乎牙與爪若拔其爪去其牙則人將貓視之矣山君之威非牙爪不能壯則牙與爪之不能離乎山君也明矣倘能自制其牙爪而不妄逞意肆志噬人則已不可多得矣先生乃尚有所不滿乎余應之曰天下之有快役者多矣初不聞有人力加整頓而饒明府乃不辭勞怨爲之設法整頓定其額數吾固以苦心孤詣許之矣爲之再進一解者盖亦春秋責備賢者之義也豈有所不滿也哉 
[本館接奉電音]  
　　昨由京友電傳諭旨三道敬謹譯登○七月二十九日奉旨正黄旗漢軍副都統着阿克丹補授欽此同日奉旨嚮導處事務着派賡音布管理欽此○三十日奉上諭正黄旗漢軍副都統恩全由三等侍衛授爲乾清門侍衛於咸豐年間隨營剿匪出力朕御極後挑在御前侍衛洊升副都統派充專操大臣嚮導處大臣均能勤愼供職前因患病賞假調理兹聞溘逝軫惜殊深加恩著照副都統例賜卹任内一切處分悉予開復應得卹典該衙門察例具奏欽此 
[浙撫行程]  
　　昨接天津來電云浙江巡撫崧大中丞於七月二十八晚由天津乘海晏輪船啓行來滬 
[遼陽雜錄]  
　　上月二十日下午驟聞五臺廟鳴鉦報警初以爲係回祿成災相與登高眺望並不見濃烟一縷好事者卽往查問且有五臺子人之在營街者亦蜂擁回家爭先馳驟何至數百人及至其處惟見廟前旗桿上綁縳一人似兵勇火夫模樣另有騾馬一隊並有勇丁裝束者亦有似差役者共十餘人指手畫脚對廟前亂駡一時人聲嘈雜不能詢其究竟大約旗桿上所縳者姓王名四向來游手好閒馬隊營弁雇伊專司游牧伊郎藉勢摘取田中高粱穗已非一次鄉民銜之久欲得而甘心是日始得拘住邀同鄉約堡首縳於旗桿上會商處置之法少頃卽有馬隊勇弁七八人廳署差役三人前來索人鄉約以現當雜糧成熟之時若任其摘取將來種地者必盡遭蹂躪又恐勢力不敵遂鳴鉦報警以後不知如何了結次日又聞鄉約之叔于某被勇丁毆傷抬至各衙門喊控未蒙准理也○會友軒茶館間壁有李家烟館上月廿一日被稽查處兵目孫姓梁姓等數人將所有器具毁擲一空復將李某拖至街心盡力捶楚遍體鱗傷後又在烟館中搜出小手鎗一桿錢票八十吊卽將李帶去據旁人言爲某回民賭博事起釁未知確否○上月廿一日北風怒吼不啻龍吟虎嘯至廿三傍晚居人大半御棉衣頗似深秋氣候廿四早起封家姨返旆一輪紅日朗照晴空天氣遂覺和煦矣○日前東圍子門橋内破船中有季姓等六七人共賭牌九被蓋州大三班差役高姓等拘獲三人季 
 
 

Page 2

 
 
雖被獲行至半途乘間兎脱差役追之季竭力狂奔至路盡處竟欲鳬水而逸祗以未諳水性遂入水晶宫向龍王座下一呈其技高等見其淹斃遂將所拘之人悉數釋放各自逃匿季之家屬數日後始知其事卽投東營報案鄉約謂季身死河中當往西營報案請海城縣相騐蓋東營屬蓋平縣西營屬海城縣河面盡屬海城管轄也而西營鄉約又謂溺水係在蓋平地面仍令屍屬投東營報案轉輾推諉遂致屍屬靡所適從欲伸寃而不得公門積習固如是之牢不可破哉○山東人某甲素精拳棒近自軟紅十丈中税駕營街寓興盛鑣局各鑣師以其遠道投奔勸令一顯神通可以稍壯行色遂於上月廿二日至大廟戲塲下闢一圍塲演試各種技藝一時聳動多人往觀者人山人海擁擠異常甲乃結束下塲演拳一套已歛錢十餘吊忽有同業楊某乘興入塲欲供指臂之助甲厭其老憊恐損英名遽批其頰將楊打出圈子外各鑣師以楊雖可厭甲總不應冐昧揮拳相與收拾回去想甲旣失將伯之助未必能重整旂鼓也○湄雲兵輪前次擱於兎島船身不免受傷現已禀請道憲駛赴南中修理定於廿六日出口至受傷輕重須俟估看後方能詳悉也 
[邗溝秋水]  
　　揚州府陳太守於上月廿四日夀辰屬員餽送禮物一概璧謝屆期衣冠往祝者亦飭閽人在頭門外擋駕是日太守在北鄉勘視塘壩尚未言旋直至廿六日憲駕始回衙署持躬廉介杜絶苞苴洵不愧爲一方之表率也○揚城鋪户居家房屋湫隘者每於當街晾晒婦女衣袴行者稍不留意卽作胯下王孫先時不過冷街僻巷有此等惡習近則通衢大道亦復任意晾晒殊屬不成事體適爲江都縣朱明府所見回署後立出簡明告示云街道通衢理宜潔凈攔街晒衣垃圾滿徑齷齪穢跡亟應嚴禁倘敢不遵立提懲儆此後小家婦女其尚體賢令尹垂誠深心互相儆戒哉 
[潯江秋色]  
　　九江龍開河爲往來船隻停泊之所每當大江水漲則水自外而入大江水退則水自内而出急流洶湧駕舟者稍不經心動致失事現由撫帮船隻醵金庀材擬造木鼓數箇多釘鐵環置諸河中下安釘石鼓則浮於水面俾船隻得以勾搭便於繫纜誠可謂意美法良三老長年無不同聲稱便也○新關現雇工匠修理房屋上月廿三日上午有一木匠在屋上失足墜下受傷甚重當經舁送醫院療治不知可能保全性命否○七月廿五日下午四點鐘時有一女子年約二十左右頭梳大辮口操湘音在招商局碼頭躑躅往來據稱係蜀人隨父母至江右被人欺騙嫁與鄂人爲妾因正室不相容逃竄至此一路徧歴千辛萬苦嚶嚶啜泣聞者憐之後不知所終○城内四碼頭某烟館於上月廿三晚七點鐘時有某中欲作烟霞供養而囊中並無阿堵物意欲賒欠店主不允甲遂變羞成怒將烟盤烟燈打毁一空僞爲受傷臥地不起旋經和事老勸店主出錢數百甲始揚長而去此誠無賴之尤矣 
[京江野眺]  
　　禮拜六早天未明時太古洋行蘇州輪船由蕪湖行抵鎭江方擬泊岸裝卸貨物向來下水輪船傍岸初則順流而下後再轉身逆流而上緩緩攏近躉船該船轉身時正當風急潮湧遂横擱於鎭江關門口距岸不過丈餘其船頭離麥邊躉船僅數尺天明後卽呼剥船欲將貨物卸輕以期駛行出淺不料八九點鐘後潮水漸退船身仍牢不可動直至下午後晚潮大漲而大通下水輪船又至竭力拖帶始得出險誠大幸也○賈家巷内有程杲者粤東人也前爲第一樓主人今在某典管事雖有石崇之富頗興伯道之嗟先時在鎭城於他人襁褓中負得螟蛉子以冀式榖似我詎料其子成人後不習正業喜與拳棒師往來酗酒打架無惡不爲程某恐其在外滋生事端於三年前遣回廣東卽欲在廣東爲之婚娶冀其或可攺邪歸正而其子堅執不從復回鎭江近與袁三娘處某妓有嚙臂盟誓同生死欲爲妓贖身約需銀餅數百元歸而商之母母謂銀錢所不計但吾兒生長世家何愁無良偶彼娼妓下賤未免有玷門閭執不許其子聞言不覺兩目圓睜大言曰我已與之訂約誰敢有異言限半月内將所需之欵如數交出否則白刃無情試我手叚程某夫婦素憚子之兇横一聞此言惶懼不知所爲自　於親友家託人向其子解勸數日以來尚無就緒程某眞可謂養虎自貽害矣而如其子者旣已謂他人父至反視之爲宼讐此豈土法之所容哉○王伯芳大令近日赴西南鄉察看災荒數日之中案件疉出有由江北解省人犯二名過境寄押外監忽然逸去現在四出尋緝尚未弋獲又日前西門橋下有邵伯划子船與湖北某船相碰以致湖北船上人落水遽占滅頂之兇當將划船拘回令其帮同撈救竟無着落直至次日清晨始於南門外城河中撈得屍身已由地保報案請騐聞死者僅十餘齡並非船中雇用之人緣湖北船中人有病由他船請來照料不料竟遭慘死死者父母俱存以一子祧兩房香火今若此豈非命耶又閘口某烟館烟妓被其本夫尋見與姘夫口角該烟妓進退維谷遂以一盞紫霞膏送却殘生其本夫已鳴保報騐矣又打索街某姓與街鄰互相口角其一不勝遽以性命相殉亦須報官請騐王大令因蝗蝻爲害寢食不遑下鄉勘視而近日案犢竟如是之多王事靡盬不遑啓處可爲大令詠矣 
[邗江官報]  
　　上月廿一日户部王主政式曾赴都過揚廿二日童鹺尉榮春廿三日李鹺尉鑫均解海分司餉來丁分轉士年赴省公幹廿四日新選如臯縣童大令秉厚過揚履任府學詹廣文奉委兼理副學寳應縣杜大令法孟公幹到揚廿五日黎明常鎭道憲黄觀察公竣起程柯鹺尹鈺辭回三汊河差次 
[浙省官報]  
　　七月十八日中恊曰禀安候補同知夏之時禀知藩司委提麗水欠解官俸差禀見叩辭莊人寳禀見叩辭解餉赴都潘紀恩禀知藩司委署仙居縣缺禀見叩謝錢鴻策卽用縣葉南金汪清麒黄大華黄福元候補縣胡文淵歐景芬陸爾昭俱奉傳閱卷禀安紀驤禀安候補知州李圭禀見叩辭回寍山隂縣顔培芳禀見禀辭赴任江蘇候補縣丞黄楨正任江山縣典史羅堃候補縣丞符天佑俱禀見徐寳青禀銷海運津局差叩見十九日候選員外郎朱上洲拜會辭行藩司黄進見糧道世禀安金衢嚴道鮑進見禀辭赴任候補道鄒進見前台州府李鳴梧交卸回省禀到禀見運副宋仁夀禀見通判陳夀祺由餘姚局專丁來省禀謝飭知留辦一年並紀大功一次同知黄慰曾江蘇人由京領照來省禀到錢鴻策卽用縣葉南金汪清麒黄福元黄大華候補縣胡文淵歐景芬陸爾昭俱禀見銷閱課卷差劉春祺禀知京餉本日釘鞘寄存外庫署仙居縣　禀安大挑縣楊炳灼禀見舉人吳寳堅禀見從九品劉棨禀知藩司委署理烏程縣大錢巡檢叩謝二十日牌示仰試用縣丞邵鴻翥知悉於本月二十五日來轅聽候本護院騐看入册毋違特示藩司黄臬司王糧道世嘉湖道宗俱進見運司惠候補道鄒俱差人禀安省防統領劉杭協林中恊曰候補副將蔡福謙叅將唐連勝唐光耀並禀知赴閩考騐進京卽辭遊擊蘇長慶吕春華徐富春俱禀見四營都守省提塘蔡杭嚴衛韋俱禀安杭州府陳候補府郭式昌許星箕沈庚垚俱稟見袁學彬禀安東防廳高禀見杭同知孟杭理事溥寍嘉分司高黄杭通判陸新選金華通判徐俱禀安仁和縣伍錢塘縣朱俱禀見補西安縣葉承鈉正任桐廬縣王纘勳仁和塲邊候補縣程贊清褟鑑光縣丞倪瑞呈袁玉煊王德勳府照磨沈崇修議叙州吏目王寳善俱禀安 
[淫戲宜禁]  
　　花鼓淫戲本十例禁近聞寳山縣境内江灣大塲各鄉六七月間花鼓戲盛行靡靡之音最足壞人心術小家婦女因此失節墮名者已屬不少加以人多嘈雜逞凶打架無日無之安得賢有司嚴申禁令懲一儆百庶足維持風化也 
[浦牢誤吼]  
　　昨晚七點鐘時密雨如繩斜風成陣忽聞捕房鳴鐘告警盖看管鐘臺之印度人瞭望虹口有光熊熊疑爲失火卽鳴警鐘捕頭旋飭各捕四出查視知係焚化冥鏹誤報火警想該印人又不免受罰矣 
 
 

Page 3

 
 
[幾釀火災]  
　　法界西城河畔西教士晏先生住宅對面有爲布業之張姓置造平屋數間歴年已久有顧姓素以縫紉爲事賃居一間並邀客司某甲帮同作工前晚八點半鐘時甲因連宵辛甘困倦異常正在瞢騰熟睡不料火星墮落棉花中一霎時烈烈轟轟延及床帳顧一時手忙脚亂不發一語將床上幼孩抱出寄與後面隣家回身入内見火已燃及稻柴堆顧益惶急又取皮箱一口出外復返欲用手將火撳熄被傷手臂忍痛而逸甲在夢中被火光逼醒挣扎起身將稻柴翻動火勢更熾冒穿屋頂捕房近在咫尺當將皮帶汲引自來水源源噴射所幸人多手快爲時尚早得以卽時撲滅當忙亂時被匪人混入搶失衣物甚多當經捕房將火頭顧某送往仁濟醫院療治聞顧受傷甚重不知能保全性命否 
[會審定貨]  
　　比利時國商人良濟行東控華商同生號定買手巾五箱共計一千打延不出貨先經領事函致公堂訂於七月三十日三點鐘會審古總領事親莅公堂會同代理讞務之宋一尹訊問先令同生號東袁禮英呈出合同成單由汪繙譯閱看所載與原告所控相同隨問何以不出貨袁答稱並非不出貨因此貨未到已屢次往催無如該行延宕日久至今仍未知貨之已到與否該行不應先控良濟行東聲稱貨已運到若論遲早則於近來定貨已無如此次之快况此貨係寫信前往更非打電報者可以同日而語袁稱此時貨雖運到尺寸不符盖以爲定議雖載長英尺三十一寸應除去鬚邊今量計三十一寸係連邊可見與原樣不符宋二尹再譯成單方知實載明連邊字樣遂向袁申飭袁稱不識英文大受其愚良濟行東稱此項成單係先寫取去一個多月始行簽字伊卽不識英文未必不請别人閱看豈容藉詞抵賴袁至此無可聲說惟稱曾往良濟行聲說貨已過時伊不應毆辱古總領事曰如果被毆儘可另行控告旣不控告應毋庸議卽商請宋二尹悉照成單連零費共應措銀四百零三兩四錢五分卽行出貨袁稱情願貼銀退貨領事不准袁再求寛限遂斷定予限一個月内出貨毋再宕延仍應取具保限各狀備考 
[小虎尋仇]  
　　閘北唐家弄趙洪寳之妻蔣氏素性悍潑人皆畏之如虎咸呼之爲吃人老虎其子名和尚墮入下流常與無賴爲伍每於早晚在繅絲棧附近守候見有女工出外任意調笑無惡不作人畏其凶燄不敢與較前日和尚又在酒店門前閒立觀看見有數女挈伴歸來姗姗蓮步遂又肆行調笑該酒店夥見之代抱不平喝令和尚不得無禮和尚瞠目熟視而去未幾卽邀同無賴多人向酒店尋釁竟將店中所有酒瓶醋罐擊成虀粉蔣氏聞信奔至復助其子興波作浪聲勢洶洶當經二圖地保一再理勸蔣氏等仍不肯干休店主無可如何卽赴巡防總局具控想朱明府嫉惡如仇必當有以處之也 
[狂奴計絀]  
　　本邑城廂内外木栅林立由栅夫看管每夜二鼓一律下鎖如遇要事公文必由栅夫盤問明白始准開放此向例也前晚有某甲至小東門外沿城脚木栅上大呼開栅自稱係保甲局中長隨栅夫見其不帶燈籠亦無公文不肯開栅甲大怒揚言明日回禀老爺將爾笞責棚夫不理甲無可如何厲聲辱駡而去殆亦冐名撞騙一流人也 
[吞烟遇救]  
　　本邑人某甲向爲絲線生意前日不知何故私吞阿芙蓉膏在房内大聲呼喊其妻某氏聞而異之入房探視知已吞烟不勝驚駭立卽遣人邀請陳與昌絲棧中人前往施救甲又呼曰我未吞烟爾等何得大驚小怪邁步飛奔欲赴河中覓死該氏急央鄰人追赶比至中途始得扭回灌以藥餌吐盡烟毒始保無虞不知甲有何不如意事而作此勾當或謂其夙有心疾然乎否乎 
[撞騙送縣]  
　　冐充新署幕友向石寳友騙取洋銀之周鴻坡由英捕房包探拘獲解送公堂代理讞員宋莘樂二尹訊供之下押候送縣已見昨報前日下午二尹備文飭差將周解送到縣值差禀明後黄愛棠大令諭飭看管候訊旋聞原告亦已投案候示矣 
[互控求銷]  
　　有謝德寛投上海縣控稱係本邑人家住西鄉顓橋地方冋開茶館藉以度日生一女小名阿妹今年十八歳許字王姓爲室尚未完姻今年三月初四日小的因事他出祗留女兒在家看管忽有住居同村之武生奋德茂闖入家中引誘女兒成姦致懷身孕小的查知前情向潘理說置若罔聞不得已投案控告求請提訊潘亦投縣呈控謝德寛在鄉聚賭武生前往喝阻置諸不理反被誣指與伊女成奸武生心實不甘是以來案控訴叩求澈底根究當經前任袁海觀大令准詞飭提去後未及訊供交卸篆務由代理竇奠高明府集訊之餘判將謝潘二人分别交保阿妹交官媒收管聽候查明核辦不料阿妹在安班押所小産旋卽患病經伊父謝德寛禀請具領回家一俟痊愈再行交案兹悉此案業經兩造親族理勸明白前日卽由謝姓族人謝思仁投案具禀晚間黄愛棠大令升堂提訊思仁訴稱係本邑馬橋人向務農爲事族人謝德寛與潘德茂互控一案現由小的等理處兩造已願罷訟特取謝潘二人息結呈案叩求註銷謝德寛潘德茂各訴前情並請銷案黄大令查閱前卷以兩造各有不合本應懲辦姑念理勸已明准其從寛銷案 
[禀請發封]  
　　大豐雜貨號錢錫卿同興長倪正賢太和陳榮卿復茂方瑞昌等投法公堂遞呈公禀聲稱裕昌雜貨號主林仁賢共虧欠貨銀一萬一千餘兩現忽棄店逃避已將生財扣住請卽發封飭捕緝拿同轉問爾等知林在别處有分庄否答稱漢口有庄現經羅良學在彼經手同轉著先將生財檢點開帳呈案再行核辦 
[串同拐賣]  
　　成衣匠趙連元投法公堂訴稱妻朱氏於四月初旬由鄉間出外至友人沈蘭洲處暫住小的聞信來滬至沈處詢問沈言妻曾到過伊家並未勾留小的當時並未向伊追究任伊搪塞過去不料沈人面獸心暗將朱氏藏匿家中欲出售與人七月初十日小的同業朱瑞堂由蘇州來滬因中饋乏人託人物色沈蘭洲知之卽謂朱曰現有趙朱氏因其夫遠出不歸魚沈雁杳家同株守衣食難謀自願琵琶别抱講定身價洋七十元囑朱成親後速往别埠居住若逗留滬上恐被趙兄弟知覺轉多牽累朱已付定洋五元一聞此言未免滋疑遂尋小的詰問小的始知其中曲折立將沈蘭洲扭送老閘巡防局由局中派人同至治下菜視街將妻尋見送案請究巡防局預飭廿五保頭圖地保孫成之夥周炳榮到案候示並有趙朱氏之叔祖朱生華投案訴稱小的在鄉間充當地保姪孫女已嫁與趙連元不知何以逃至滬上同轉向趙朱氏詰問該氏供稱丈夫已納小星屢將小婦人毆打麾之門外小婦人不得已遂自回母家當有伯父欲令小婦人再嫁他人小婦人不願是以寄跡滬上陳姓家藉傭工以度日同轉一再研詰該氏固執不移著一併管押再行訊究諭周炳榮回去向局員禀覆趙連元於下期自行投案質訊 
[英界公堂瑣案]  
　　包探唐寳榮禀稱陳阿富在順泰棧行竊海帶菜一梱拘獲送案李德昌供稱爲順泰棧夥海帶菜晒在門前被陳竊取一梱已申包探而獲今請給領陳阿富供稱困頓無聊初犯行竊後當攺過宋二尹判陳阿富管押兩日以示薄懲贓給李德昌領去○陳王氏訴稱有布衣一簍值洋兩元被莫阿寳行竊由捕阻獲人贓送案莫阿寳供認初犯行竊宋二尹判莫阿寳管押十日贓給失主領去○包探黄四福禀稱張阿三被趙阿四行竊布衣三件拘獲人贓送縣張阿三投案請領贓物趙阿四供認行竊尚求恩恕宋二尹判趙阿四管押十四日贓給張阿三領去○徐子仁訴稱被張芝成行竊小烟袋一枝由捕查獲人贓送案求請給領張芝成認竊求恩宋二尹判張芝成管押七日贓給徐子仁領去○李慶堂訴稱在虹口天潼路行走被車夫張榮春撞傷腰背適遇巡捕拘獲張榮春送案張榮春供小的車過橋趁勢直下迅疾異常無力挽住以致撞人此係無心之失惟求恩典宋二尹騐得李慶堂傷勢尚輕判將張榮春笞責五十板釋放○工部局管理街道西人稱虹口天潼路王寳源家門口有積水潭其水汚穢不堪令人聞之作惡附近人家深爲不便請將原主傳案諭令塡平原差禀稱王寳源已遣王氏投案候小王氏供稱王寳源有事出外未能到案門前積水潭無力塡平求請設法塡築宋二尹謂王寳源旣遣王氏投案聲稱無力塡平姑候飭差傳該圖 
 
 

Page 4

 
 
地保來案核示 
[法界公堂瑣案]  
　　包探王榮培禀稱吳淞營中人於七月十六日附搭鄱陽輪船失去衣物屢查無蹤前日查得在江永輪船行竊之王桂林盤問之下王稱所竊各物均寄存同發客寓客人孫殿清處當卽前去將寄存之考籃兩隻内有洋銀一元一併吊到送案請究同轉訊問之餘孫稱物件係王所寄王供稱鄱陽輪船之物確係馮陳兩人所竊其人已於閏六月十九日乘元和輪船往鎭江等處王包探禀稱查得王桂生所穿套褲實係鄱陽輪船所失原贓失單上早已開明同轉訊問王桂生一味抵賴著將兩人押候再核○興園小烟館堂館陳長茂訴稱韋萬龍與其友開燈吸烟串竊烟槍一枝送案請追韋供小的欲往高橋因不識路徑在途問訊突有素不相識之人誘至烟館短榻横陳明燈相對少頃伊言腹中餓甚出外買點心不料私將烟槍取去良久不回小的被堂倌送至案下求恩鑒宥同轉以韋確係受人之愚著押候再核○包探郁庭湘禀稱張桂生唐松濤等屢次犯竊經公堂一再懲辦日前混入晉安里將所放木梯移至某公館門前意圖入内行竊被公館中人知覺該竊遂不敢入内將梯掮至護城河畔拆作木柴出售與人今已查獲問明原委是以送案請究同轉以張等行竊屬實著押候笞責二百板○北京輪船搭客姚坤堂訴稱被温侯二行竊衣包當卽追獲人贓送案請辦温供稱向在西國領事公館服役不敢行竊包探孫錦堂禀稱温竊取衣包被姚追獲經小的等解送捕房温在途中大呼拆梢勢欲行兇務請嚴辦同轉謂人贓並獲豈容抵賴旋有温侯二之胞兄投案聲稱小的現在丹桂戲園經管衣箱胞弟素來不務正業求恩開釋情願帶回天津原籍嚴加管束同轉謂行竊有贓未便輕釋判押候笞責八十下諭令其兄保去○李雲生控被車夫王家郎竊去號衣兩件女褲兩條送請追究同轉向王訊問一味抵賴著押候傳見証人到案質訊○住居高陽里内之章陳氏控逆子章子卿不思習上酷好賭博將家中木器等物變賣一空屢訓不攺送案請懲同轉著押候先行掌責一百下再候究辦○包探王榮培禀稱王阿狗行竊江天輪船搭客藍紡綢長衫一件送案請究王阿狗供稱長衫在碼頭畔東洋車上竊來同轉判押候笞責二百板衣存捕房待領○通事禀稱陳金山混入某西人家欲竊鐵箱中物件幸被知覺陳竟狙伏床下當卽查獲送案請究陳供稱因患痰迷悮入人家不敢竊物同轉謂見人尚知避匿可見不患痰迷問居住何處供稱由友人趙心海向張姓處借得下榻之地卽在該洋人家後面同轉判押候傳張趙兩人到案質訊○包春訴稱由江天輪船來滬被挑夫吳福勝挑失鋪盖兩個送案請究吳一味推諉王包探稱江天輪船侍者願作見証遂將吳指拘到案同轉著押候比究○郁包探送行竊木板之顧阿三請究顧稱板由友人給與小的並非行竊同轉判押候掌責四十下○永夀菴火工王春根訴稱車夫張錫貴於失愼時攫取枕頭套棉衣等物向押店質錢幸經包探查獲特來禀訴張供稱物件由行人拾得囑小的典質衣服均押在廣興豐小烟館内同轉著押候吊贓再核○孫包探禀王桂生深夜混入昇和里弄中情有可疑送案請究同轉以王屢次犯竊判掌責四十下○種園人余晉昌訴稱唐阿濤於夜間竊取田中青葱追獲人贓送案唐供稱初次犯竊同轉著押候再核○顧陳氏偕外　錢玉生投案訴稱失去會洋一百三十餘元疑係同居人擺舊貨攤之沈桂堂及妻沈金氏並其友吳益山等所竊送案請究王包探等將沈處搜出之現洋五元交案與顧陳氏之洋比對圖章未能辨出眞贋訊問沈桂堂飾詞抵賴同轉著將沈管押吳及沈妻交保帮同查緝 
[好善可風]  
　　本館協振所昨承鎭江梳兒巷竹蔭堂代募振洋二十元又漢口胡子雲爲文郎週歳節省酧客筵洋二十元又江西晏正誼堂初生孫男節省湯餅宴洋十元近來順直齊豫疉報災荒乞糴之書紛然並集轉瞬霜寒露冷孑遺黎庶轉徙道塗旣興枵腹之嗟復起無衣之歎苟非鐵石心腸能不爲之下涙乃承諸大善士慷慨解囊或代呼將伯集腋成裘或節省酒筵移資助振仁心仁術誠足令人興起奮發而不能自巳彼身受大德者有不同聲稱頌誌盛美於勿諼哉除分掣收條外彚誌崖略以當嚆矢 
[弔資助賑來書照登]  
　　少欽大善士大人閣下松祖籍鎭江兵燹失業家貧親老供養無資後至淮北爲人作嫁遂家於淮北先慈今年八十有七突於二月初三日見背因茅屋數椽恐生意外柩難久停二月初十日權厝宅西蒙諸親友來弔惠賜頗隆未獲一報本意借本鎭關帝廟開弔再爲擇吉回里奈捐局現設廟所許多不便躊躇再四謹敬奉洋二百元作直省水災賑欵使愛松者知松以開弔之資作賑濟之用庶諒松之簡而鑒松之忱也倘謂松欲藉此旌善則松豈敢[  制丁學松奉書]  
　　附啓者頃奉到西壩丁大善士來函爲太夫人遽歸道山節開弔之浮文作救災之盛舉助到敝堂洋二百元彚解災區具見大善士孝思純篤利濟情殷當此順直水災待賑孔亟得此駿惠接濟鴻嗷仰體慈親以資冥福俯爲災黎而結善緣太夫人有知亦必含笑於九原節用愛人其善士之謂矣特將原函綠登報章用達謝忱布請公鑒[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　通判閻賡良留辦收受撫轅呈詞同知徐之莘拔委州縣一次清江典史郭浩卸事回省新海防分缺先補用縣丞朱秋元禀到係安徽附貢生糧道鄧蓉鏡會辦輿圖館代新建縣陳兆棻帮辦善後局務兪官圻委辦發審局務補用府但培良接代廣潤門防城事務縣丞謝鏳接查章江門義寍排埠司王文欽卸事回省武進士劉表存由京回新昌籍張紹箕解籌邊漕折進京典史李榮植往九江措貲府照顧國珍調查廣潤門縣丞官乃桐禀到係廣東附貢生署南康通判王維新另有差委以伊清額飭回斯缺本任守備顔玉光駐守德外永平藥庫知縣余銑解地丁銀進京府照張傳鼎奉部准起服瑞金典史薛沛恩據報病故以縣丞黄桂芬署理王啓烈往建昌德化安義洪夀彭往新昌蔡瑩往大庾張麟往廬陵吳蘭頤鄭同誥往鄱陽都昌俱催地丁許第樸酌委一次 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
