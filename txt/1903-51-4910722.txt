# 1903 - 51 - 4910722

 

Page 1

 
 
[今日附送仁濟善堂捐册] [  申報館主人啓]  
　　本埠六馬路仁濟善堂歴年廣行各種善事仁聲洋溢久爲海内所欽惟經費浩繁非得樂善諸君恊力匡襄苦難持久本年照章印成戒有一德捐册倩本館隨同今日報章分送尙祈閱者各發善願慨解腰纏俾貧苦小民同飫仁漿義粟不惟堂中諸董所額手稱慶卽本館同人亦　查禱祀者爾肅此佈陳伏惟德鑒 
[機器出售] [  圖書集成局啓]  
　　本局今有印書所用之大小各式機器及用手摇之鑄字機器爐出售有需此者請臨申報館帳房導往局中一觀然後議價可也此布 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請即臨購閱可也此啓 
[閱申報紀墨難用金事推而論之]  
　　中國周秦漢之世金銀銅三品皆充國用黄金尤甚充羨觀其勅賜臣工餽遺動輙數十斤數百金而其時西域各國反以銀爲通行之幣漢書所謂外域以銀爲錢錢如其王面者可爲當日西國用銀之確證炎漢以後外域銀礦充塞轉而重金中國黃金漸耗降而重銀金產之多寡不同價値之貴賤亦因之而異嘗考泰西各國貨弊之名如法之佛郎德之馬克俄之盧布皆係銀質由國家定准價値入其國者必遵之然此不過核算奇零藉便行用也其大宗出入欵項必用金錢金錢之製各國輕重稍别而以英之金磅爲準考英之金磅每枚約重中國公砝平二錢二分其銀錢名先令者每枚重一錢五分一金磅合二十先令一先令合銅圓之名辨士者十二枚當同治年間英國每一金磅合中國銀三兩三錢三分光緒十三年春每磅合中國銀四兩一錢六分五釐每銀一兩合四先令至光緒二十三年秋每金一磅漲至合銀八兩有奇迄乎今日益復有增無减說者每謂磅價愈貴則中國征收所入使費所出無不加倍受虧而貸欵償欵虧損尤鉅我中國商民交受其困日加一日最爲可慮於是議者咸謂中國宜先按先令分兩成色式樣鑄造銀錢務令京師直省一律通用一面飭下各直省將軍督撫速採礦金將來再仿英磅式樣鑄造金　並　禁内地黃金出洋以杜漏巵庶幾利權可挽而國勢可强不知此說雖似足救今日之弊然中國數千年來國法之　已極一旦而欲改鑄金錢恐各國未必能一律通行毫無疑阻且獨不觀昨日本報墨難用金一則乎羊城日報之言曰美洲墨西哥近以銀價低昂不定遺累匪輕財政大臣急籌維持調護之法前月某日美國非律打理非報館訪事人摳衣往謁詢以貴國是否欲仿日本新例改用金磅財政大臣答稱敝國情事與日本不同日本素不產銀我墨則爲天下產銀之國其出口貨每百分中銀占四十分之多合全毬各國所用之銀約占三分之一日本之所以能改用金幣者以甲午一役戰勝中國所得賠欵甚多也我墨通國無一金圓百姓所有之金不過用以爲首飾苟欲改行金弊必由外國購歸然購歸之金日後仍必流出外國觀其言似墨西哥雖在歐美各國通行金幣之世而内顧財政外察民情一時亦有未能遽改者况中國自秦漢迄今用銀已成積習今忽存一亦步亦趨之想得毋亦有窒礙難行者與夫金銀二物皆天地之菁英本無所謂甚貴甚賤所以貴賤之者實出於時勢之各有不同卽如美利堅之爲國有主金主銀之黨所舉總統而爲主金黨中人必揚金而抑銀如爲主銀黨則反是夫一國之中金銀之貴賤亦有時而異矧中國忽欲與地毬各國一律從同其事恐亦不易鄙意但使中國多開銀礦朱提白鏹日見富饒而又舉國中所鑄銀弊整齊畫一無稍叅差持此以與各邦往來受困或尙不至甚巨若任令各省官局所鑄銀幣成色或有不同行之市中價値又不一致則不待與外人爭衡商民已大受其害至此而始悔圜法之不及時整頓嗟何及哉 
[本館接奉電音]  
　　昨日午前京師飛電傳來上諭一道敬謹譯登○正月二十八日内閣抄奉上諭光祿寺奏請簡署卿缺一摺光祿寺卿著王培佑署理欽此 
[俄擴海軍]  
　　英京倫敦飛來電云俄政府豫計擴張海軍由國帑支出盧布一千二百萬枚添製載重一萬六千墩之鐵甲船五號并賃定輪船二十四號編成艦隊言欲用以鎭壓滿洲海盜以期航路平安又聞刻已豫付定銀赶製潛行海底之水雷船若干艘似此留意水師誠可謂不遺餘力矣至日本某日報則謂俄人現已鳩工庀料製一載重一萬六千墩以上之大軍艦以備游弋亞東旋復派令艦隊東來中有名立托烏伊若痕者重至一萬二千七百墩此外尙有戰艦三號水雷艇五號刻已　出薄托耶之獨海洋矣 
[俄請設關]  
　　西字報云俄羅斯人近欲在旅順口及他處租界中設關榷稅此事若成英法亦必於威海衛廣州灣要求相等之利益恐中國不徒失大宗進欵且喪其設關榷稅之利權矣噫中國事事甘心退讓惟設關榷稅尙有自主之權今俄復若此要求竊謂中國萬不可因一千八百九十六年所立約章悞墮其計蓋當時中俄二國因東方鐵路之事訂約遵行其第五條言明中國遼東之地旣已賃與俄人准俄人自定稅則中國則於附近徴收百貨進口稅銀如欲於大連灣立稅關即由東方鐵路公司爲户部收稅云云今俄國藉口此約堅請自立稅關外務部雖峻辭却之俄仍堅執前議恐終必滿其所欲而後已也可慨也夫 
[瑞典告饑]  
　　日本某日報云瑞典國北方天灾流行民呼庚癸自緯綫六十一度迄六十七度薄司尼矮海灣 
 
 

Page 2

 
 
與俄羅斯接壤處約有飢民三萬餘人皆以樹脂木皮及海中魚蝦之屬充飢非得英金一百四十萬磅無從救濟目下各地好善士祗捐集四十萬磅農民所豢猪羊大半飼以蘆芽及樺柳之葉兼之氣捕司疫症曁種種惡疾四處蔓延自一千八百六十年以來從未見有若斯之飢饉者也 
[日藩喪儀]  
　　日本某日報云小松宫彰仁親王薨逝後日皇諭令内閣議定喪自東歴二月十八日爲始輟朝三日宫中持服五日禁止音樂三日葬以國葬之禮葬費豫籌日銀三萬圓又聞小松宫未有子嗣於其殁也日皇命以伏見宫貞愛親王之子嗣之優禮親藩誠可謂恩明誼美矣 
[日人鑄幣]  
　　日本某日報云本年東歴一月中大阪造幣局鼓鑄貨幣二種一爲每枚値十圓之金錢共鑄四百二十七萬枚一爲每枚値半圓之銀錢共鑄二十萬枚亦足見日幣流行之廣矣 
[期集議員]  
　　日本某日報云去冬上下兩議院議員解散後兹已另行選舉定於東歴五月上浣齊集東京至於開會之期大約早則五月二十日遲至五月二十五日 
[開會有期]  
　　日本某日報云日皇定於東歴四月八日由東京起蹕幸神户觀海軍合操旋於十日駕臨大阪舉行第五回大博覺會開會盛儀日后則於十一日啓行刻已明降諭旨矣 
[北海苦寒]  
　　日本某日報云東歴二月四日之夜二下鐘時北海道一帶陡起北風捲地聲雄幾如虎嘯巨冰由白令峽破空而下經宗谷岬以抵薩哈連一望晶瑩儼若玉山千仞寒暑表低至二十度下數分兵商各船皆不得出宗谷岬眞歴年所罕見者也 
[日使告警]  
　　日本某日報云邇日俄國駐韓使臣入覲韓王求准由漢城以達義州歸俄人興築火車鐵路日本駐使林君權助聞有是事急電達日政府告警謂此路已由韓廷允准俄人搿痕司薄路苦承辦若此則東亞和平之局斷然妨礙等情不知日政府將何術以豫爲之備也 
[韓日言和]  
　　日本某日報云高麗禁用日本第一銀行楮幣一事刻已粗有端倪東歴二月十二日外部大臣李君道宰與駐韓代理公使萩原君互訂艸約錜印施行一漢城尹判所出禁用日本楮幣之告示立卽撤銷准此種楮幣依舊流通如再妨碍市情嚴行處罰二此約互換之日即次第電達各道監理不得有違二漢城尹判因此告示致日韓兩國紛擾不安今特敬謹謝過爾後不得再有此等行爲至於因禁榷幣以致第一銀行多所妨害其若何賠補之處刻下方在計畫尙未見有明文 
[韓拒俄求]  
　　高麗漢城來電云前者俄國駐韓使臣白諸韓政府請將京釜鐵路歸俄人興築其費亦出自俄人西歴二月十八號韓廷已命外務大臣李君容翊報謁俄使力拒所求矣 
[奏辦官捐]  
　　日本某日報登中國京師來電云拳亂旣平國帑益絀議償鉅欵籌措維艱政府曾令各省汰冗員節糜費近又由户部會同軍機大臣奏請飭下各府州縣官量力輸財以免度支竭蹶亦足見時勢之艱難矣 
[鐵路近聞]  
　　日本某日報云中國京榆蘆漢兩鐵路總辦議訂合同互相聯絡刻已禀准北洋大臣袁慰帥大約可望如約施行矣至於汴中信陽州附近火車旣可往還卽有中外商人運到百貨肩摩轂擊頓改舊觀亦中國一大好消息也 
[不允撤關]  
　　日本某日報云中國於數年前將福建三都澳闢作通商口岸各國皆未分設領事惟英日兩國由福州領事兼理一切交涉事宜船舶往來皆歸中國設關榷稅邇者福州英領事謁見閩浙總督請俟償淸拳亂時外人所失貲財之後將關撤去不復譏征閩浙總督會同福州將軍答以此處開口通商情形與他處迥異一切工作胥由中國出貲祇就建築馬頭計之已費至銀六千數百兩之譜頻年貨稅所入用以彌補尙少二千餘金是以决不能從貴領事之言以後將關撤去也 
[續錄外務部王大臣會奏出洋學生宜防偏重以杜流弊摺]  
　　一日游學生如民間自備資斧出洋者皆是該生等旣係自籌經費自不必限以年歲除到館報名留書住址以便查詢保護外如無不安本分及别有過犯使館卽無庸過爲覈核欲附民間何學聽其自擇惟欲入官學堂肄業者應禀由使臣考校合式卽爲咨送其造詣有成並欲游歴官廠以資印證者亦卽據禀照請至專門畢業倘禀呈所得文憑求爲過考者亦卽示期調考如果相符與官學生一律咨部如各項學生遇有患病及一切丁憂事故應照成案辦理或酌予奏卹所有用費作正開　又專門學問精微奥妙各有不同如學礦務製造耆須四五年學政治理財律例者須三四年方能畢業况出洋伊始恒須先練口耳或一年或半年聽講時方免枘鑿舉其大略非六年不爲功肄業期内一槪不准充當使館差使藉杜躁進而植人材若夫繙譯各員誠能於中外典章法度沿革源流風土人情利弊所在强弱所分得失機宜胸中悉了而又兼通中外語言文字者誠爲俊選第全才難得必求是選則堪供繙譯者曾有幾人更如出洋之日兼習中文非不甚善無如外洋學堂每日授課四五點鐘聽講之時受之以耳鈔之以手已無問難之隙回至私寓必引伸體會考騐測算夜以繼日尙恐不足何暇兼習中文使臣交涉事繁自難親爲督課卽派監督一員爲之師表地遠人多亦難兼顧調其來學有妨西學之課程置之署中更無多士之廣厦故直以專習專門之學爲斷至謂學生出洋竟有疑三綱五常爲無足重輕一節查各届官派出洋學生及同文館奏派各生尙無此種弊習且歴考外國哲學羣學各書陳說道理皆與中國之聖經賢傳相表裏是第患學生之不眞通西學耳果使眞通哲學羣學則忠孝之心方且由然而生又何有蔑視綱常淆亂倫紀之慮譬如中國讀書不成流爲鄉曲無賴是仍由學詣之未精未可歸咎於識字也英人理雅各譯四書五經風行外國學生倘時加温習不獨不忘中國之經傳且於繙譯虚字等訣領略取法受益無窮各國藏書樓所存中國書盈箱累帙聴人鈔譯更何有偏重洋文之弊要之未出洋之前中學精通而溥通學又已畢業者出洋印證習更專門固自易易否則學無根底即使來洋肄業非僅得皮毛或且沾染習氣是皆不善學西學者也應請准由使臣查出實情嚴行斥革以除流弊現在國家求賢若渴屢奉恩詔激勵裁成如華生願與洋生一同赴考外國之文中秀才武中千把之類應由使臣隨時咨明外務部立案以便將來從優奬勵惟各使臣等所斷斷憂者風氣初開全材難得苟有一端可取卽爲有用之才所習何項專門應卽用以充當何項差使歴試有效卽仿日本變法政策畀以重任俾盡所長惟專門學問日異月新應請選派諸生源源而來以求新得抑更有請者學堂教習及私請之教習其束修應由使臣隨時酌定蓋學生之功課逐漸遞進則洋師之束修亦宜逐漸加增以示鼓勵其有虚應故事並不實心課讀者應立時辭退另行聘請如此賞罰嚴明則教習可期實心任事學生亦必益加奮勉等因會同咨覆前來臣等查該大臣等所議各屬均屬切要可行嗣後如有派赴歐美各國肄業生徒其一切辦法應 
 
 

Page 3

 
 
請旨飭下出使各國大臣曁京師管學大臣各直省將軍撫一律遵照妥爲辦理至日本較歐美爲近現往该國游學各生實繁有徒業經奉旨特派總監督專司其事復經臣等劄令妥擬章程悉心經理應將此次議定各章一併劄行該監督叅酌變通以期周妥所有臣等遵議緣由謹繕摺具陳伏乞皇太后皇上聖鑒謹奏奉　硃批依議欽此 
[湘擬行鈔]  
　　有客自湖南至漢口語本館訪事人云邇來湘省制錢缺乏上憲力籌補救電駐日大臣蔡和甫星使倩日本印刷局印製官錢票銀圓票各數十萬張分批解湘發交官錢局行用 
[榮綰雙符]  
　　漢口訪事友人云署湖北武昌府梁集菴太守自本月初十日升署武昌鹽法道篆後藩司赓甫方伯卽飭正任武昌府署漢陽府余堯衢太守回任供職旣而余太守奉旨陞補荆宜施道遂飭梁太守暫行兼攝 
[營員互訐]  
　　姑蘇訪事人云當撫標備右軍由現署太湖恊副將許鼎臣栛戎國祥管帶時曾將公欵銀一百五十兩製辦旗幟迨交卸後所遺營務大憲飭羅游戎長華接管游戎以營中旗幟半多破舊不堪堅向協戎索還是欵協戎無奈如數付之去冬某日大憲又飭趙副戎雲龍接管副戎查及此已欵由游戎製辦軍士號衣其中似有不實不盡以致互相爭執齗齗不休旣而游戎以副戎藉端訛索等詞禀諸撫轅副戎亦以游戎呑没公欵等詞禀請撫憲恩藝棠大中丞核辦中丞以公欵公用並無不合飭將副戎撤差驅逐回籍此去年臘月事也目下中丞已悉此事原委另委某員詳細稽查矣 
[蘇省官塲紀事]  
　　姑蘇訪事友人云前署吳縣知縣賴大令豐熙因光緒二十三年兼辦海運省局卓署勞績上憲奏保請俟補缺後以直隷州知州用近日撫憲恩藝棠中丞接到部文准如所請爰卽下札飭知大令旋於本月二十五日命駕詣各憲轅禀謝○委署崑山縣知州劉大令有光奉到藩憲陸春江方伯札文卽於本月中旬某日由滬回省趨詣各憲轅禀謝旋擇吉二十五日乘舟赴任○本月二十四日鎮江府知府祥遂安太守上海縣知縣汪瑶庭大令先後來省詣各憲轅叩賀年禧旋於二十六日禀辭回任○候補巡檢陳少尹起前在安徽蕪湖紳富捐案内報捐知縣現已奉到部文仍歸江蘇補用 
[五馬來申]  
　　昨日江蘇候補知府沈沂伯太守因公來滬行裝甫卸卽乘輿赴道轅禀見蘇松太兵備道袁海觀觀察旋復詣上海縣署投刺縣主汪瑶庭大令以禮欵之 
[借捕緝案]  
　　吳縣林蔚生大令以境内紳宦羅姓於去年被賊行竊鉅贓迄未邏獲特於昨日移文上海縣署請縣主汪瑶庭大令飭捕帮同跴緝並遴派得力捕役兩名前赴省垣留心偵察大令准之 
[禁約劣差]  
　　上海縣主汪瑶庭大令於去歲之暮諭令各役將飭提未到之牌票一律繳銷俟新正開篆時換給新票勒限往提猶恐不肖公差仍持舊票向民間勒索特於昨日出示曉諭略謂如有劣差槖役手持漏未撤銷之舊票在外詐取錢財者准受害之人來案指名禀控以便究懲 
[報請騐屍]  
　　昨有鄉民閔進如者偕地保閔秀投上海縣署報稱家住浦東二十四保二區三十圖前日胞弟阿庚至二十四保三圖張阿坤家賭博因與賭棍計姓口用被計毆傷旣而由張舁至計家計拒而不納迨折回張家旋卽身死現聞計已懼罪逃逸是以偕閔保投案報請蒞騐伸寃縣主汪瑶庭大令飭閔保預備屍塲定於午刻帶同書吏公差前往騐視 
[擬修馬路]  
　　本邑南市馬路工程局總辦翁子文太守查得十六鋪迤南裏街一帶馬路崎嶇不平爰於前日飭工頭遂一丈量以便興工修砌 
[法界停訊]  
　　昨日禮拜四爲法界公廨訊案之期捕頭查得所押人犯爲數無多因禀知法總領事署漏繙譯官請轉咨讞員孫建臣大令暫停讞政一期 
[格致書院二月朔課題]  
　　策問中日版權同盟與西國版權定例若何其利弊安在六藝有兩說均禮樂並重今中國士人僅言禮不言樂其故何歟算學設有四項倍進級數其總爲四百六十八而外項和爲中項和之四零十分之二倍試準代數二元法馭求其各項凡平三角形已知其任兩邊及兩邊之對角按法可得比例式兩邊之和比其較如兩邊之對角和之半正切比其較之半正切今試於形内作垂線以直三角形之比例式半徑比斜等於任一角之正弦比其對邊由和較比例理詳細推求其得式卷繳虹口崑山路中西書院以二十日爲限 
[美租界捕房紀事]  
　　昨晨扒手吳阿福潛入寄居百老匯路之某姓家竊取洋紗若干被巡捕所見連贓帶入捕房捕頭令押候轉解公堂禀請讞員張柄樞司馬訊辦○昨晨鄉民某甲行經圓通寺左近突被衆流氓按倒於地攫去小洋銀若干一哄而散事後投訴捕請爲查緝捕頭允之○昨日黎明時有偷兒徐阿寳者不知在何處竊得衣服若干行經北山西路被某號華捕所見連贓解入捕房捕頭令押候解送公堂禀請懲辦 
[籌募東振]  
　　啓者前接潘振聲大善士民表來自濟南致顧緝庭鄭陶齋嚴芝楣施子英楊子萱諸善士及信厚公電云山東河决成災有五百餘村盡成澤國水深氷凍飢民坐困數月待哺嗷嗷而春麥未種田土盡被河沙淤没卽水退恐亦無望務求登高一呼竭力協濟以甦民命等語昨日又接吕鏡宇大司空來函内開去秋敝省河决蒲臺一帶淹没五百餘村流離失所者不下八萬餘人雖蒙天恩撥銀振濟僅敷去冬之用今春靑黃不接餓莩載路尤爲可虞現徐東甫大司馬倡捐春振寄來捐册若干分北誼關桑梓不容膜視伏思大君子樂善好施卽祈慨潤廉泉救此災黎倘能代爲廣募尤所感　等因并交到徐東甫大司馬會同山東京官七十六人聨名公啓叙述災情悽慘情形不堪卒讀東省黃河頻年爲患已屬困苦萬狀去秋蒲臺惠民等縣淹没五百餘村流離失所者八萬餘人是不能不急籌鉅欵源源接濟兹訂於二月初二日邀集顧陶嚴施楊諸善長及義振善士陳潤甫曾少卿陳養泉許春榮邵琴濤蘇寳森洪益三黃公續唐杰臣葉又新樊時勛朱葆三祝蘭舫焦樂山周舜卿席子佩汪漢溪周金箴劉蘭階諸同人在仁濟堂會議分别捐助協力籌募昨已蒙道憲袁海觀觀察首先倡捐銀一千兩伏望海内諸大善士當此東省巨祲之後鴻嗷中澤之時宏飢溺之懷廣慈悲之顧仁施無極感援手於雲天袵席克登免轉身於溝壑不勝延跂之至正月二十八日嚴信厚謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
　　　 
 
 

Page 8

 
 
   
 
 

Page 9

 
 
[上海縣署瑣案]  
　　前有山東人李渭卿者在浦東八埭頭孟掌林圓中挑菜被孟毆斃報經　　　　　大令將屍騐　　孟研訊供出帮兇人王虎林因將王提到前晚升堂究詰王供小的在賈家角與孟同居上有老母日赴爛泥渡當小工早出晚歸安分自守孟毆李　夜小的正在家安睡並未帮兇大令怒其刁狡喝令鞭背四十下王供事後聞人傳說孟弟兄兩人用樹樁毆斃　賊小的實未與聞孟供當日小的將竊菜賊略毆一下卽往北奔逃大約事後又被他人猛毆以致斃命至王是否帮兇昏黑中並未看淸叩求明鑒大令飭掌頰五十下鞭背四十下上开平架良久狂呼小的腹上患瘡痛楚難忍求卽施恩大令飭放下還禁王收押所中聽候復訊○北新涇巡防局員梁二尹訪知有朱阿虎　在某處開設茶肆招人彈唱淫詞抽頭聚賭爰於前日拘送縣署大令研訊之下朱供小的開設茶館已歴多年前雖犯賭刻已痛改前非有時茶客抺牌頃刻卽散至晚雇說平話人演說三國志並無婦女來聽正月二十四日之夜局員梁老爺巡夜過此適有多人由書塲散出因之疑係聚賭將小的拘局笞責轉送至案求恩鑒察大令喝責二百板取具安分切結然後交人保出茶肆發封○竊賊劉根生前因行　淸節堂物件拘解縣署經大令訊責枷號在案前晚枷期届滿大令飭役帶出略訊供詞疎枷斥釋 
[上海巡局紀事]  
　　前日葉榭鎭人李松林曾允如想約至南市正和京貨店購物繼復至王家馬洽記肉莊購取醬肉怱怱而去後忽憶及有洋銀一百元遺忘洽記櫃上急向詢問置之不理因投報十六鋪巡防南局局員賈叅軍立提洽記主人朱桂生到案醋訊之下斷令償給洋銀五十元朱不允遂備函移送保甲總巡局請總巡朱森庭明府訊核○南市久大馬頭駁船户掌林傳者佚其姓與同業陳福積不相能前日互扭至三陽茶樓忿爭不已掌林突出利刃刺傷陳腿際乘機逸去陳負痛至十六鋪巡防中局控陳局員黃衡堂二尹立飭地甲拘掌林到案押候訊究○本邑保甲總巡朱森庭明府以去年除夕南市元益錢莊傭人沈阿三行經泉漳會館前被匪刃傷劫去洋銀迄今尙未破獲因傳十六鋪汛捕地甲到案嚴加比究勒限緝查○前日十六鋪巡防局委員賈叅軍以汛捕錢福抗傳不到禀請保甲總巡朱明府飭地甲裘鎭帶案訊比 
[英美租界公堂瑣案]  
　　包探倪順泉解劉金山到案禀稱此人濳入陳瑞榮所管棧房竊取洋紗等物報由小的緝獲送案請懲適讞員張柄樞司馬另爲他務所覊由襄讞委員魏蒓塢大令升堂訊理商之美總領事署繙譯宫白保羅君判笞責三百板以儆○包探顧阿六解施元羅到案禀稱伊藉端向王金奎訛詐洋銀三元報由小的拘獲請卽究懲大令飭暫管押勒限繳案若不能繳則笞責二百板以儆○包探顧阿六解沈阿三到案禀稱伊在恒隆米行爲夥前因收買某賊所竊之米五斗報經大老爺飭小的往傳玩廷不到迨奉牌提始不敢抗今特送請訊究罰鍰沈俯首求恩大令判罰洋銀十元以儆○包探張天林解張阿二到案禀稱伊手持僞土向周長生售得洋銀九元四角報由小的拘獲送請究治大令判笞責二百板荷校一禮拜○包探顧阿六解侯杏林到案禀稱前者伊投捕房訴稱被劉桂榮搶去金戒指對時表等物及拘劉盤詰據云劉誘姦伊妻被伊故將髮辮剪去今特送請訊斷侯倩律師侯魯公聲稱此案現已理楚請卽註銷劉稱侯在臥室誘姦經小的拘獲本欲送入捕房後因顏面有關僅將髮辮剪下一半今特呈上務乞嚴懲侯律師倘蒙將案註銷侯願向劉服禮大令將侯一再申斥取具改過切結釋之使出向劉負荆○包探陳云忠解牛奶棚主張益祥到案禀稱有張振歧者投捕房報益祥稱殘害伊所豢之伊牛潑去牛奶請卽訊懲旋由律師凱弟士偕振歧投案聲稱上年三月初六日益祥與其子子雲借去洋銀五千元後向索取僅付三個月利息出立筆據將兩處牛奶棚作抵此十二月二十四日事也迨正月二十四日益祥忽手持鐵棍糾約同黨十餘人闖入牛奶棚擊傷牛四頭碰毁牛奶　等物益祥供小的汧吉祥春番菜館此項洋銀五千元係兒子阿妹卽子雲所欠抵據由振歧僞繕聞兩處牛奶棚及牛二十頭早經抵與英婦某氏矣大令飭交的實人保出定於下禮拜四傳齊通案中人訊明核奪 
[法租界捕房紀事]  
　　寗波皮匠某甲與同鄉人某乙賃居洪源里去臘之杪因病身死由乙出資棺殮暫厝四明公所昨因甲妻某氏與流氓某丙私識正言斥之致觸丙怒到扭至捕房捕頭詰悉情由命將乙釋出丙押候解送公堂禀請讞員孫建臣大令究辦執筆人按此事支離已甚其中必别有情由風聞大令明若燃犀訊鞫之餘自能水落石出也○前日流氓徐毛毛欲賃新拓租界中長浜左近某氏之屋糾黨賭錢氏不依徐怒糾同泥水匠石林等人向氏尋釁勒索洋銀四元鄰人楊中林勸氏給予三元以免糾葛徐悞認楊有意霸阻扭入捕房捕頭令一併押候解送公堂禀請究辦按徐旣糾人聚賭不法已極豈有敢扭人至捕房者抑徐之賃屋賭錢徐必不背向捕頭明言夫果誰知之而　述之者此中曲折迨必俟大令升堂推鞫始能畢顯眞情乎○薙髮匠張濤與泥水匠石俊因賭起釁被石連刺三刀血流如注旋經巡街捕舁入捕房捕頭令送仁濟醫館療治一面派包探緝石到案押候解送解送公堂禀請懲辦 
[金陵官報]  
　　正月十九日候補道凌盛熺辭赴蘇見撫憲知縣劉芝蘭由通海公幹回卽選敎諭王錫鼎揚州來二十日銀圓局候補道志由滬回禀知今日開工知府徐乃斌禀知迴避交缷厘捐局提調差辭赴蘇見撫憲知縣陳其奉委馬路工程委員卽到差縣丞尋汝杰禀知在順直賑捐案内過知縣班仍歸原省補用 
[江官報]  
　　正月十四日李鹺尹元振委仙六巡護差汪鹾尹祖齡委六漫閘新選草塲徐鹺尹奉示傳考○十五日代理丁溪塲王鹺尹詔求到揚陳鹺尹景琦委南鹽廳李鹺尹彭庚委臨浦局邊鹾尹承榮委太平局○十六日汪分轉觀潮辭回廟灣差次署草塲錢鹺尹到揚廖鹺尹升委南鹽廳秤 
[皖省官報]  
　　正月十六日委辦皖南土藥卡提調通判梁文啓到准補靑陽縣缷署歙縣張文灝到交代淸楚回十七日委辦羅昌河厘卡縣丞戚文　缷署當塗縣典史陳師曾均到十八日江蘇候補道鄧炬到湖南人准補靑陽縣張文謝記大功一次候補知府任廷枚辭赴桐城勘訊洲案並赴貴池查礦務知州譚祖綸辭知代首縣下鄉飭丈量洲地十九日知縣彭鴻年　試巡檢徐秉鈞辭回籍註册二十日江蘇候補道鄧炬辭行委辦和州匣卡知府丁翰年到知縣林東雲知奉委赴宣城騐收修公壩工程二十一　源縣張振到候補知縣林東雲禀辭赴宣城騐收修公壩工程吕林鐘知太湖任内交代淸楚州同吳象賢辭赴和州差遺 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年正月十九日京報全錄]  
　　宫門抄諭旨均已錄前○護晉撫趙奏爲酌加菸酒稅項湊共要需摺○陜西巡撫升奏爲試辦官運花鹽並抽收加價摺○刑科給事中吳奏爲據實紏參縣官苛歛病民佐雜爲之助虐請旨飭查懲辦摺○廣西巡撫王奏爲道員回籍修墓遴員接署請旨簡放摺護理山西巡撫布政使奴才趙爾巽跪奏爲酌加烟酒稅項湊共要需恭摺具陳仰祈聖鑒事竊晉省連年以來師旅饑饉業成彫敝之區現今公約賠欵歲增九十萬兩已苦難籌而口外教案刻已議結復增鉅欵更將應付無從再四思維徒嗟仰屋伏查户部前奏籌欵六條於烟洒兩項原有加倍抽取之議准直隷督臣咨奏准燒酒一項每斤增抽十六文自應查照試辦當經分飭司局一體遵照妥議詳辦去後兹據籌餉局司道詳覆遵查酒稅曾經先後奏明每斤共徴制錢五文各在案原定收數過微不足以裨度支况晉庫本歲有所虧近年新灘洋欵與一切舉行之新政需欵苦於羅掘俱窮入者祇有此數出者驟然加增亟應多方設措而求其有裨國計無累民生者則烟酒加稅亦爲一端嗣後每酒一斤再行加抽十一文合前抽五文共凑稅錢十六文亦如直隷新捐之數其水旱烟稅每斤前抽八文再行加抽四文綿烟前抽十六文再行加抽八文準此試辦雖係取之於商究可加之於價與商實無所損卽在食户相嗜中多費錙銖亦殊何害此部議所謂重征尙無妨碍者也應於二十八年十二月初一日起通飭一律試辦等情詳請具奏前來奴才查晉直爲接壤省分事同一律亦應彷照辦理一體抽收於餉需不無裨補亦不致有所擾累惟查報加征乃價數踓增而銷數或减通年合計收數仍屬無多固由元氣未復年榖未豐亦由於商價之隱報印委之含糊現經奴才派員赴釀酒各屬曁產焑處所會同地方官認眞親詣城鄕集鎮逐户挨查不准視爲例差務使按户查數按斤加價母任奸儈巧取厚利致有以多報少各情弊旋據該印委等先後禀復前來奴才查其增多課稅者分别記功任聽商人飾詞搪塞者分别記過仍飭重查如係實在市面蕭條者准據現數核實報征俟明歲年成轉豐續行查辦以後即令地方官按年查報增减之數統俟收解成數再行報部立案雞查晉省現正籌辦宣布教化興辦工藝廠自新各要政必須預籌經費方能切實施行此項新增烟酒加課於民無擾擬懇天恩准以一半湊抵賠欵一半提作宣化各項經費實於風俗人心大有裨益出自逾格鴻慈所有試辦烟酒加稅懇乞以一半舉辦要政各緣由除咨部查照外理合恭摺具陳伏乞皇太后皇上聖鑒謹奏奉硃批户部知道欽此 
頭品頂戴尙書銜陜西巡撫奴才升允跪奏爲陜西試辦官運花鹽並抽收加價以濟要需恭摺仰祈聖鑒事竊查新定各國償欵陜西每年奉派銀六十萬兩當經於加收差徭曁抽收潞鹽加價兩項設法籌解由前護撫臣李紹芬先後奏明在案惟計每年差徭潞鹽入欵尙恐不敷萬一歉收尤難如數報解貽誤償欵關係非輕亟宜格外寛籌方免臨時竭蹶查鳳翔漢中邠州等屬向係花馬池鹽引地自乾隆年間廢引歸課遂無認岸專商而川蒙各私乘隙浸灌已歴多年今欲試辦花鹽加價以補償欵之不足非先辦宫運不足服商人之心現擬以官運爲之倡於花馬池設立分局專辦購運於漢中鳳翔邠州三處各設分局以司銷售仿照甘省鹽釐加價章程每官花一斤在甘省完納八文在陜省完納八文其商運之花蒙各鹽一律照此數完納川私則每斤由陜抽收加價十六文期與官運相平并寓以徵爲禁之意將來運銷暢旺收數必多陜甘旣利益均霑商人亦不至失業其官運成本先由司設法籌撥得加價以資挹注周轉亦易等情由釐稅局司道詳請具奏前來奴才覆查陜省籌欵鹽爲大宗潞鹽旣抽加價自應推及花鹽設官運以先導則商人之藉口無從准商運以並行則加價之集欵較鉅迭與督臣函電相商並委知府王公亮赴蘭面陳辦法陜爲其難而甘得其易官開其始而商受其成於兩省籌欵不無裨益除飭詳定章程咨部查照外所有陜西試辦官運花鹽並抽收加價以濟要需緣由謹會同陜甘總督臣崧蕃恭摺具陳伏乞皇太后皇上聖鑒訓示謹奏奉硃批户部知道欽此 
刑科給事中臣吳鴻甲跪奏爲縣官苛斂病民佐雜爲之助虐據實糾叅請旨飭查懲辦以警效尤恭摺仰祈聖鑒事竊臣風聞奉天府屬署海城縣知縣王順存於去年夏間赴任操防團練不循舊章户抽一丁輒按地畝泒出銀圓一二角不等雇用勇丁民稱不便又養給降賊尙澤林等二百餘名按户派費其實招降之賊或納賄派充練長或勒罰給予護照已屬不貲口稱備保經費而保甲所費幾何該令貪婪苛刻於民間詞訟臨事判罰等情無足悉數其最甚者當大難初平閭閻凋敝正在春艱待拯之際不思設法撫卹災黎轉行暴斂苛徴查前將軍户部府尹會奏以二十六年慘遭變亂地方凋敝應徴二十六年分錢糧蠲免三成其餘七成緩至二十八九兩年分年匀納以緑民困而濟時艱等因奉旨允准欽遵曉諭在案惟奉省向係秋收之後十月開徴並無春夏上忙之賦該令王順存毫不關心民瘼卽於本年四月初出示曉諭開徴二十六年分貸緩之賦又不按照原奏將七成之數分三成五一年均納輒卽加征五成勒作三限四月二十日爲頭限五月二十日爲二限六月二十日爲三限逾限不完嚴提血比敲撲之聲日聞於外伏思帶征本應完之賦惟農忙農隙自有攸分且此時二十七年分錢糧正將完納又連催帶征五成値地方被困已極捐有月派課復併納民力實有不逮追逼過峻深慮激生事變爲患叵劉至巡檢吕震甲視其印官肆行貪暴伊卽接踵茶毒恃該縣爲護符以致不守看管三岔河徒犯及娼賭等事職分儼然以有司自命到處收呈擅爲判斷擇肥而噬贓賄甚多諸難枚舉僅卽現在擅受濫刑之貢生史永治旗兵范傳儒等案均可證該巡檢於去歲親赴田莊台滋擾商民無敢控訴其牛莊公所被俄人佔踞令鋪商公會置備公館居住不出已囊而晏如也近又逼令班差向鋪商生發因乏可乘之隙財無可得痛打班差而其班差之能者有四驢八狗　隻　之號則其居官之貪暴概可知已似此印佐兩官儼如狼虎横呑惡筮民命何堪相應請旨飭下軍督部尹嚴查懲辦以紆民困而儆官邪庶鄰縣印佐不致相率效尤忘民生之休戚伏乞皇太后皇上聖鑒施行謹奏 
頭品頂戴廣西巡撫臣王之春跪奏爲道員禀請汧缺回籍修墓遴員接署請旨迅賜簡放恭摺仰祈聖鑒事竊據右江道戴恩溥禀稱職道恭膺簡命補授斯缺光緒二十八年二月初八日接印視事數月以來凡緊要公事無不　愼　勤勉竭駑力經理未敢稍涉懈怠不意昨接家信得悉先祖　墳墓年久失修大半頽壞悵望松楸憂心如焚據情奏請開缺回籍修墓並委員署理俾得早日交卸旋里等情前來臣查該道戴恩溥自到任以後辦理一切均無貽誤兹據禀先塋頽壞請開缺回籍修治自當俯如所請以遂孝思惟查右江道兼管營務處責任甚重近年右江帶匪股甚多防剿機宜在在皆關緊要雖現經臣加派勇營將各匪剿除大半而伏莽尙衆時虞竊發必須得力大員督同搜剿　絶根株而靖地方該道戴恩溥旣請開缺應卽遴委幹員先行接署查有特用道陳明昭才識明敏體用兼賅堪以委令署理除檄飭遵照赴署俾戴恩溥交　　程外所遺右江道員缺相應請旨迅簡放以重職守所有道　禀請開缺修墓請旨簡放並先　委　緣由謹會同署兩廣督　　　　摺具陳伏乞皇太后皇上聖鑒謹奏奉硃批另有旨欽此 
 
