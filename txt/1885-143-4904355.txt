# 1885 - 143 - 4904355

 

Page 1

 
 
[四十號晝報出售] [  申報舘主人啓]  
　　貓可以爲田獵蛙可以爲戲嬉雖屬創聞要有確據特繪兩圖以供好奇者之觀覽其畫譜之兩圖一人物一山水均係任君伯年所繪格老氣倉自有眞實力量與一味趨時以爲能者有上下床之别畫報仍然九圖准於十六日出售後附淞隱漫録圖説一則閲者鑒之此佈 
[譯西信言英俄大勢]  
　　英俄兩國共爭阿富汗一事刻已暫經議和仍得　歸於好是誠兩國人民之福也當阿事初起僕曾著爲諭説謂英俄積怨已久必將有變卽使此時或未卽决裂然而英人扼黑海口而弗使俄船得出俄人實爲痛心疾首已後亦必不免爭端今則英俄已化干戈爲玉帛鄙人之言似爲不騐矣而昨閲西字報見有英人登一信於報中以爲英俄之事今雖成和而揆時度勢其和必不能久蓋印度一隅之地土沃人稠出産豐盛久爲英國之外府而其地適在阿富汗接壤之區俄人實有眈眈虎視之意其所以陳兵於阿富汗者此其志非專在於阿實注意於印度也英人得印度榷其貨棁富强甲於歐洲此固爲歐洲各國所𧰟羡而况俄國近接阿富汗其垂涎也尤甚俄雖跨有三洲版圖廣遠然率多邊荒地土磽瘠統俄國全境而計之盖無一處可以與印度相敵故俄人之屬意于印度已非一朝一夕之事其所由來者漸矣觀於刻下和議雖成而兩國各備邊防無微不至英國旣於印度各口處處設防盛修戰船調集防軍䟎造砲械日不暇給此其意亦慮及俄人日後必將復啓釁端而俄人則於海參崴等處嚴備戰事亦復惟日孜孜名雖謂恐英人開釁必先襲取海參崴故早爲之備實則其所以戒嚴如此其亟者非專爲聊固吾圉之計殆别有進取之謀也惟是俄人而果欲用兵於英則大有可危蓋俄國此時帑藏告匱支絀萬分外强中乾其象已見倘逞血氣之勇一時果於用兵則國債必更增多商務必更疲困其勢必不能支無論戰之得勝與否而國中先不免於岌岌吾知俄人卽使欲戰而德國必將出而勤阻蓋俄與德本爲唇齒且德國近來與俄尤爲親密卽俄國之國債亦係假於德人者多一經開戰則不啻行號之倒帳德國將爲所累故知其必出以相阻然俄與英宿怨旣深譬之癰疽敷治其外而不能清理其内則卽使外治有騐暫無膿潰之虞而藴毒於中發之愈遲其害愈大吾又有以知德國之勸阻終不足以久持而英與俄必有交兵之一日也該信所述如此　可謂深悉兩國之實有情形而一言破的正與鄙人之見有相合者在焉夫英國近來諸事持重不敢輕舉妄動大有持盈保泰之意固不願開釁於俄而俄則前與中國挑釁欲佔據伊犁全境嗣以懾於中國兵威不得不吐其所茹然雖不能得志於中國而必欲逞志於亞洲其視印度也猶庭户然苟得據此庭户則與伊犁相較有過之無不及俄人之私心覬觎蓋已久矣英國旣以持盈保泰爲心則必不敢輕易開兵俄因欲乘隙以圖進取先試兵於阿富汗以窺英人之舉動孰意英人不肯相下立發哀的美敦書伸其前説俄人無以對也遂不得已而暫且隱忍重修舊好權且收兵而所志仍不得遂然則俄人之藴毒也愈甚而謂能渙然冰釋也乎德國之相勸與否不過該西人揣度之詞未可信以爲實然卽使德人勸俄以息兵罷戰而俄人或聽於一時斷難持之日久此則原屬意計中事顯而易見者也且鄙人之意則以爲與英爲難者不獨俄人已也卽法人亦有此心觀於埃及之事法人若未嘗措意於此而暗中布置則亦算無遺策其與俄國約縱與否雖無明騐而以法人之舉動觀之必不能釋然於英中法之事和局則已定矣而法國載往東京之兵日有所聞有加無已説者因此而疑法人另有深謀和局或未可恃顧堂堂一國專逞詐謀已屬可恥而况中朝亦未嘗無人一面議和一面密防法人雖有狡謀當亦無如中國何法縱强悍狡詐抑豈竟不見及於此至以爲此等新添法兵前赴越南皆係爲換回舊兵之用此説則定係法人故爲張揚其語以飾外人耳目意殊昭然盖其所以於旣與中國言和之後而仍紛紛添兵不絶者亦大都爲聲東撃西之計而意欲搆衅於英人也英人亦明知此意故將已國兵之在埃及者悉數撤囘以備他用而託意大利駐兵於其地以便就近經營埃及其所以調回者不但防俄且以防法蓋俄法合而英可危英意合而俄法可不足慮此則英皇及秉鈞諸人早已籌之熟矣觀於西信所言如此其信出於英人則英人之窺見隱衷已可槪見彼逐逐焉求逞其欲乾倘亦無間可乘也哉 
[諭旨恭録]  
　　四月初七日奉上諭京師本年入夏以來雨澤稀少現在節近小滿農田待澤方殷允宜䖍申 
祈禱朕於本月十一日親詣大高　拈香時應宮著派惇親王奕謀昭顯廟著派惠郡王奕詳宣仁廟著派具勒載瀅凝和廟著派具子弈謨同於是日分詣拈香欽此同日奉上諭本日引見之佐領恩祥着交軍機處存記欽此○初九日奉上諭劉錦棠奏總兵積勞病故請飭從優議䘏一摺記名提督甘肅甯夏鎭總兵譚拔萃於咸豐同治年間隨同已故提督劉松山帶兵剿賊轉戰湖南江西安徽河南山東山西直𨽻陜西甘肅等省嗣經隨同劉錦棠出關壘克各城戰功卓著兹以積勞身故殊堪軫惜加恩着交部照提督軍營立功後在營病故例從優議䘏並將生平戰績宣付國史館立傳以彰勞勩欽此同日奉旨潘衍桐轉補左春坊左中允鄧蓉鏡補授右春坊右中允欽此同日軍機大臣面奉諭旨御史方汝紹等奏請飭旌表節孝一摺節婦查彭氏等均着准其旌表單倂發另片奏安徽節烈婦女未徑旌表者甚多等語着該部咨行安徽巡撫確查奏明辦理欽此 
[沙峇來信]  
　　沙峇開地公司總經理人馬立師接到沙峇經辦人葛布生三月廿五日來信昨送本館請爲照譯以供有股諸君披覽信中大略言在新加坡接到蘇浪婆來信言及刻下種烟一切事宜均已布置妥貼雨水方盛烟已栽種下地再閲數日當由新加坡遄返般鳥一俟到後察看詳細情形再行信知又接到蘇門答臘信息云彼處亦與蘇浪婆彷彿烟已下種今年種烟之事以及一切氣候蘇門答臘與蘇浪婆二處不相上下將來收成可以兩相比較而知其　劣也 
[拘船續聞]  
　　匯利輪船被法人拘至鎭海已列前報兹聞法人又將該船拖至基隆云 
[情殷入覲]  
　　四川丁制軍入奏西藏附近番屬有名乍了番者康熙年間曾從王師征討廓爾喀有功賞有封號但迄今二百餘年未曾遣使入貢番目叩求代奏請於明年來都覲見天顔其詞意比於至誠迫切　此摺已交理藩院議奏未知准駁云 
 
 

Page 2

 
 
[漢口茶巿]  
　　漢鎭茶巿自三月二十八日開盤至四月十二日止計兩湖茶共沽出二五箱二十七萬四千一百五十箱刻下漢河尚剩五萬八千六百餘箱其中好者有限餘皆中等貨查較去年此時兩湖茶數當少十七萬餘箱至於寗祁等茶亦算至十二日止共沽出二五箱十八萬二千七百五十箱刻下漢江尚剩三萬六千六百多箱查較去年此時當亦少四萬餘箱現所未售者多屬二字茶其行情甯祁兩處茶以十六兩二錢五分起至三十八兩五錢止河口茶十四兩至十八兩湖北茶十三兩至二十八兩五錢湖南茶十一兩七錢五分至二十九兩安記茶十六兩二錢五分至二十七兩五錢湘潭茶十一兩至十四兩五錢查現在行情較之舊年均相彷彿惜好茶無多如有好茶隨到隨賣不稍留滯行情亦有增無减其好茶之所以無多者並非缺乏實因時勢牽制産户猶豫棄而不摘者有之不應時而採遲者有之或辦客有意减買亦有之漢江外洋茶船業經開放三艘四月初八日晨怡和行之格令夫林輪船開放共裝茶三百八十九萬零八百三十二磅每墩水脚銀四磅同日午後恊和行之湖北輪船開放共裝茶三百念五萬一千二百十一磅每墩水脚銀三磅十十一日晨太古行之賽克老卜司輪船開放共裝茶二百四十四萬九千九百念一磅每墩水脚銀二磅五按照去年此時計開五船共裝出洋茶一千六百四十七萬五千七百三十六磅今則較少六百八十八萬磅有奇兹漢江茶船尙泊英四艘俄四艘雖各有裝載均未裝滿總之今年茶巿較之去年未滿七折日後卽有續到恐亦不見暢旺也又聞轉運上海裝英公司船每墩水脚銀二磅五惟先令匯票傳得比去年便宜云 
[潯陽茶巿]  
　　初六日怡和洋行進利源二五寗百四十六箱二十兩天裕洋行進賽珍二五甯四百十六箱十六兩五冠魁二五甯四百十六箱十六兩二錢五初七日怡和洋行進春蘭二五甯二百四十箱十九兩五天裕洋行進春芽二五祁百九十九箱二十五兩五茗芽二五祁百五十箱二十五兩五初八日怡和洋行進奇香二五祁九十五箱二十五兩福珍二五寗二百十二箱二十二兩五芝蘭二五甯七十七箱十六兩賽馨二五河三百十六箱十五兩五賽魁二五河五百三十五箱十五兩二錢五天裕洋行進靝芳二五甯三百零四箱二十二兩春記二五寗二百四十二箱十八兩蕙香二五甯百十一箱十八兩蘭芽二五河四百六十六箱十五兩二錢五魁芽二五河三百六十六箱十五兩二錢五瑞芝二五祁百四十三箱二十四兩五生逹二五祁二百零五箱二十三兩五初九日怡和進萃蘭二五十三百零七箱十七兩五萬億二五祁九十四箱二十二兩天裕洋行進瑞蘭二五祁二百八十箱二十三兩初十日怡和洋行進蕙香二五花箱二百九十二箱八五龍芽二五河四百六十五箱十五兩天裕洋行進魁芽二五祁二百箱二十四兩五奇香二五祁二百箱二十二兩五奇品二五祁百零九箱二十三兩蕙蘭二五河五百四十四箱十四兩五 
[江陰紀事]  
　　十二日清晨新任湖廣督憲裕壽山制軍乘定海兵輪進江陰口南岸黄山港陸營站隊至鵝毛嘴角一帶計有數里北岸天生港防營亦列隊以迓水師砲艇數十號均泊黄田八圩兩港水陸軍容如荼如火各兵輪同時升炮憲舟至黄田港下椗護送之威靖兵輪及小火輪先後停泊劉方伯李軍門以下各員紛紛迎謁憲舟泊三時許始開往上游各軍收隊而返兩岸觀者幾無隙地○去秋由彭宮保咨移長江水師調水勇技藝出衆者二百名等因業由李軍門百取各勇名册給賞衣服備文送歸廣東派弁張鶴齡護送近張君由粤回據言彭宮保定造尖頭杉板砲艇一百艘卽在水勇二百名内選得三十六人派往砲艇充當頭巨炮艇克日告竣靈捷異常約每船可容二十人船首及兩傍均有巨炮云 
[淞口述聞]  
　　吳淞西巿有江北婦拚識楚人開設烟館名雖野鶩無異家雞該婦於前晚至營務處喊冤報稱有勇丁三人借吸烟爲名將其女調戲朱星鑑觀察卽飭總巡周副戎前往查拿及到該烟館並不見勇丁副戎斥其旣經赴訴不應將人私釋况烟館早經示禁何敢私設且有女子混居顯係誘人滋事卽着閉歇如敢不遵卽飭地保驅逐○雷震初鎭軍之母張太夫人今届八秩壽辰理應稱觞祝嘏因防務未鬆而止近悉常昭翁龎季蔣各紳士以太夫人年高德厚况蒙皇太后覃恩賜賚係人間罕覯之事故擬十八日羣詣福山補祝届時奏八琅之曲進九霞之觴太夫人當亦顧而樂之 
[西員受賞]  
　　近三年中租界推德國爲首領事呂君辦事有方而繙譯官施德理君於中國語言文字皆能精熟凡遇交涉事件無不和衷共濟由海關道邵觀察詳請總理衙門奏准頒賞三等寳星以示奬勵昨由道署奉到寳星發交英會審員黄太守送呂正領事轉給施君朝廷之懷柔遠人恩膏遠沛咸有如此者 
[大閙公堂]  
　　四十五號西捕拘拿洋藥局巡丁陳阿四李阿炳徐四金等三名解由黄太守會同英國翟副領事訊供飭將陳阿四等帶回捕房俟傳到原告再訊各情已列前報昨由該西捕將陳阿四等解案原告係粤人關得棠上堂稱在同和洋行寫字前夜陳阿四等在我行門口初則往來無定繼則呆立良久形跡可疑爲特知照西捕西捕卽將伊等拘案西捕申訴前因并稱所拘三人内有陳阿四前曾犯事送案懲辦確係租界中之無賴陳阿四李阿炳徐四金同訴前因并稱我等確星洋藥局巡勇之夥有正役巡勇腰牌路經該行門口適遇大雨　在簷下躲避詎此粤人卽自稱爲捕房包探將我等指交西捕黄太守命唐繙譯問西捕究竟當時如何拘陳阿四等該捕答稱據關得棠稱見伊等在門口徘徊觀望　甚可疑因卽指拘翟副領事謂其時係在夜間陳阿四等因何事在該行門口來往不休且陳阿四前曾犯事判發捕房管押二月可見非安分之徒今雖稱巡勇之夥亦不可恃旣已犯夜必有不合之處請科陳阿四等之罪太守謂陳阿四等旣在洋藥局當差本有稽查偷漏之責雖被誤疑爲犯夜及至解案騐明腰牌號褂屬實理合釋放實難科以無名之罪翟君又謂陳阿四前次犯案管押捕房確有証據貴分府尚視爲好人乎且洋藥局巡丁之弊竇本副領事素所知悉太守谓論案陳阿四等並無不合至貴副領事所言洋藥局巡丁有弊竇一節請貴副領事照會道憲札飭洋藥局員辦理本分府未便干預設以本分府辦理不善亦可照會道憲撤本分府之差本分府現難從貴副領事之意妄科人罪且原告關得棠是華民指控陳阿四等亦是華民理合由本分府獨斷貴副領事不過有聽審之職並無判斷華人罪名之權本可與貴副領事無于此固悉照公堂定章貴副領事設欲更章亦須詳請總理衙門聽其俯准與否翟君曰貴分府視陳阿四爲好人乎太守曰陳阿四前旣犯事已經懲辦旣已改過自新而爲好人將不准其爲好人乎譬如閣下現爲副領事自當以副領事待之不　追問閣下前作何事翟君大怒拍案曰會審公堂西官本有會判之權至華人控告華人如有好官原應由華官獨斷太守亦拍案謂本分府有何不好之處爾可指明本分府秉公辦事毫無偏私恐爾或有偏見翟君曰爾乃該死的奴才太守謂爾乃無恥之領事正在兩相拍桌之際太守持硃筆在手翟君之手適碰及太守之手致筆脱手翟君乘怒將筆向裏面揮去致手揮及太守之補掛朝珠硃筆亦從胸而下翟君卽起立轉身太守亦起立手推翟君之背而言曰爾滚罷翟君忿極推開坐椅拉去茶几而去麥總巡捕頭欲將陳阿四等帶回捕房太守命唐繙譯傳諭麥總巡不能帶回捕房麥總巡謂領事官要人如何太守謂可送陳等至洋藥局自有着落且腰牌寫有西文初因懷疑帶至捕房已見腰牌先行釋放可也麥總巡謂然則捕房亦有　乎太守謂 
 
 

Page 3

 
 
捕房旣有人指拘解歸公堂辦理亦無甚不合麥總巡又向唐繙譯曰頃間確係爾老爺毆打領事衆目昭彰唐旙譯曰領事官確先拍華官之手又揮筆帶拍及華官之胸然後華官手推領事官麥總巡謂此係衆人目撃之事可毋與爾辨惟陳阿四究係犯案之人爾老爺緣何堅報勿科其罪唐旙譯卽將太守與翟君辯論各情告之麥總巡謂旣有此種辯論爾老爺何不告知領事官唐譯旙曰已言之再四矣無如領事官不允麥總巡始命中西捕將未經解訊之各案帶回捕房太守飭差將陳阿四等看管俟備函連腰牌號衣一倂送交洋藥局發落旋卽退堂赴道轅禀明一切當時堂下觀者甚多咸謂設立公堂以來中西官之齟齬未有如此次之甚者也 
[鹽梟拒捕]  
　　聞眞如鎭于十五日到有私鹽船均有鹽梟爲之保護巡鹽水師知之由哨官督同兵丁往拿鹽梟胆敢拒捕鎗械互施彼此均有受傷甚有斃命者此係該處鄉人所述其詳容俟續録 
[再訊逸犯]  
　　上海縣拿獲逸犯賴某收禁各情早登前報前晚莫邑尊升坐三堂飭將賴提案問究竟如何脱逃如何來𣺣並諭站起免跪賴供今已獲案惟聽自然何必多問邑尊謂爾亦明理之人本縣録供須詳上憲不能含糊了事答稱去臘起解後十八日行抵鳳陽府屬盧渭關地方賄通解差出洋六百元雇一面貌彷彿之人頂替該差仍將其人按路押解我則扮作僧人潛來𣺣地此係實情並無虚語邑尊謂本縣據爾所供照詳上憲賴俯首不答又問究竟爾意若何賴稱惟求超豁邑尊細加研詰堅報前供遂飭還禁候詳核示賴叩首而出 
[寡鵠銜寃]  
　　前日有寡婦奚周氏挈同子女投上海縣控稱夫故守寡侍翁撫子全賴耕織度日不料翁于今春病殁夫叔奚義拘屢肆欺凌本月初六日向伊索欠口角及晚閭義狗糾領伊子新新並張福元葉木木等十餘人忽至我家不問情由將氏拉去關閉在地保張兆卿家至二十一日始得乘間逃回家中各物亦遭奚義狗搬運一空情極投案請究當經值日差帶候晚堂帅帮審委員王司馬提訊該氏伸訴緣由司馬謂該氏曰據爾禀控多人是否情實抑另有别情答稱並無别故俱屬眞情司馬准候飭提集訊該氏叩謝而退 
[菜巿將成]  
　　公平洋行擬在五福弄向南及致遠街再南至小弄一帶房屋拆卸收進改爲北菜巿街擇於本月二十四日起招徠魚販菜攤肉鋪以期東北一帶居民鋪户易於購辦已登本報告白兹悉此事係由公平洋行東禀明工部局董准行業已知照各租户搬遷動工改作想不日卽可成巿也 
[押所宜遷]  
　　大自鳴鐘捕房覊押人犯之處地甚卑濕一交夏令穢氣薰蒸更不可耐且終年不見日光以故被押之人類多沈溺重脮之病日前有某案竊犯亦染此症待保出後卽已斃命又有小東門外盛發客棧之司帳林炳三棧主之姪潘玉鑾又有東洋車夫沈春泉及測字無錢案内張子明假票眩人之顧堯堂等先後因病交保翁太守惻然憫之親至押所勘視見地之濕而室之暗也殊不可使人犯居之隨商之備捕頭將枷犯歸小東門捕房收押其未結案而待訊者則擬就八仙橋捕房另建押所候商公董局核辦 
[失物候查]  
　　周正榮控義和棧接客戴東山圖呑行李一案困周稱爲許萬春之母送信至吳淞曹統領部下慶字營中翁太守卽遣人偕周至淞邀許來𣺣去後當日回申許係營勇不能前來祗將送去之信帶回呈騐昨晨翁太守臨捕房周復投案請追并陳苦衷太守謂今閲所送信不甚緊要何致不顧自已行李急行代送同行者何人難保不因此生專爾當直説周稱因許母有病想是要信故急爲送去在金陵搭北京輪船於十五日午後下船至十六日十一點鐘抵𣺣在船時有王姓從清江來在鎭江搭船欲往吳淞與貢生閒話詢及到𣺣後再欲何往答以往吳淞在後抵𣺣王姓約坐馬車到淞同行者有章統領寄子車資四百文又詢王姓年歲若干章統領寄子是何名姓年歲幾何答稱伊等均約三十歲左右至章統領寄子雖曾問其名姓現却記憶不清翁太守謂此事現在究查着暫退 
[追取洋銀]  
　　朱光進與林阿通互控拆梢一案昨晨翁太守復提朱夏氏問同春樓取去洋元當速交出朱夏氏仍不認太守謂見證確鑿尚敢狡賴汝同林阿通到萬福菴作何事婪索不遂卽誣伊拆梢安有此没廉恥之婦人喝卽掌頰太守又謂此係責爾狡賴取洋至犯姦事待後再懲汝可預備又提朱光進着將洋元取出爾年輕之人當可上進不可爲婦人所誤朱稱武生實不曾取洋初一日並不到同春樓已同包探問過至於見証是禮拜三林阿通保出時買出來者翁太守謂昨日房東到案之言豈亦是林阿通買出朱答稱此是夏氏犯姦求請照辦武生失於覺察尚請從寛太守謂洋元究不得謂烏有爾人尚聰明轉關亦快當去自思朱又稱武生與林阿通面不相識何能取彼洋元太守謂爾不相識豈無夏氏在内轉遞林阿通犯姦果不好爾等旣用伊洋又誣伊拆哨朱夏氏卽稱夏永祥先拆我梢此人昨在案下翁太守謂朱光進所遞禀係控林阿通並無夏永祥名姓爾是武生失於覺察亦應懲辦知情縱姦更要辦汝當細思明日解案禀覆隨着將朱光進朱夏氏分别管押張許氏林阿通卽行釋放 
[謀財害命案詳述]  
　　船户謀命一案曾一再登報今知大略情形無誤而姓名尚差合再述之據傳死者是姚阿七去年四十歲潮州府潮陽縣人向在黄渡鎭開設烟膏店與該處船户陳大源相識陳積欠烟資廿餘千向索無歸又有陸阿懹者亦黄渡人在陳大源之船爲夥常向阿七賒烟不遂因挾怨架詞於陳大源謂阿七以烟資念餘千不還背地痛駡陳聞言心滋不悦稔知阿七有積蓄遂起謀財害命之心於去年十一月三十日向阿七云我欠爾之烟資現可歸還緣近在上海浦東賣靛青收有期票洋一百三十元爾如同吾到申收取可以劃還阿七信以爲實復自湊銀洋意擬到申辦貸卽趁陳大源之盤行至野雞墩隬邀阿七登岸飲酒醉後回船卽偕陸阿懷用巴斗壓住阿七咽喉身坐斗上阿七六斃及該船行至潭子地方始用繩將屍反縳抛棄江心所有錢洋盡數八已次日船泊虹口大源命阿懷看船自帶阿七之烟盒穿阿七之棉鞋折回阿七店中稱阿七在申買土缺錢十五千令伊來取店夥周來興信其言當給洋五元錢九千五百陳到上海詭告阿懷只取得錢八千當買糞裝回黄渡阿七店夥見船回而人不回向大源究問大源答以阿七要回潮陽云云店夥乃函詢阿七家屬及接回信方知阿七無下落延至十二月十九日聞潭子地方有屍浮起大源與阿懷知事敗露遂各逃往他處今正探知屍屬未來復各自回家詎阿七之兄阿道忽乍潮搭船赶至黄渡問明情由遂扭阿懷至嘉定縣喊寃龍縣主以犯事在上海地方將兇手陳大源陸阿懷解歸上海核辦經莫邑尊集訊一鞫而服直認謀財害命不諱惟何人爲正兇何人爲帮兇彼此尚在推委又聞屍身上之繩索並已入庫現取出令陳陸辨認皆稱的係此繩捆绑惟驗屍時見腎囊已割去現訊之陳陸　當時腎囊並未割下是則潭子之浮屍是否卽姚阿七爲尚可疑耳及前晚莫邑尊升坐三堂飭將徐阿發並船户陳大源提案研訊先據阿發供稱向以撑船爲生於上年不記月二十九日我船開行赴𣺣路經黄渡有烟館主阿七趁舟及抵𣺣彼卽登岸後不知何往並無謀害等事邑尊謂現旣獲案毋庸抵賴自當從實供明本縣當格外施仁盤詰至再始供此事實係　夥陳大源所爲求請明察質之陳大源供在徐船爲夥是日在黄渡開船及旁晚時抵野雞墩旋卽停泊阿發卽同客上岸少頃一同回船阿發卽與我商量意圖謀死我却當場阻止至夜半時安睡阿發不問情由將巴斗套於客之頸上阿發坐在巴斗上客卽斃命隨將屍抛棄河中邑尊問謀害之後當塲抛棄屍身抑是開船後抛棄答稱開船行里許路始行抛棄邑尊復將阿發提案研詰堅不承認繼喝用大刑始亦供認邑尊録供畢飭將阿發及陳大源一倂管押候辦 
 
 

Page 4

 
 
[英界公堂瑣案]  
　　包探康阿順稱西　到捕房訴被工人名阿弟竊去金銀節約值一百六十兩曾在阿弟軿婦顧李氏處　得原贓缺少無幾故將該氏及贓拘案并請着交阿弟西婦申訴前因顧李氏供並不與阿弟軿識寄交金銀飾是實據阿弟言已往崇明黄太守商之翟副領事飭將該氏交官媒着交阿弟到案再訊贓存捕房○新關副税務司失去雪茄煙洋紙查係工人胡順富胡阿三所竊報捕拿獲人贓昨晨解案副税務司亦到堂説明情形胡順富供雪茄煙是東家之物洋紙係胡阿三送我胡阿三供經管刷印事並未送紙與胡順富捕禀二胡處均有失贓起到黄太守商之翟副領事判二胡各押十四天贓令巡捕送還○李三和胡阿二等向必得呂宋票店買呂宋票因至永發呂宋票店對號該店夥葉春州答以旣買必得票當至必得核對中彩卽可收銀兩相口角由捕拘案各訴前因黄太守以細故不得擾衅一倂斥退 
[來信節録]  
　　初四夜三鼓時余家遭賊由後墻跳進用軟梯椅屋而下旣竊零物復縱火余於夢中驚覺起喊救者咸集　卽熄滅次日投縣請勘適邑尊有事飭地保先來看夜定於明晨履勘地保知于係重于邑尊前揑禀鬥牌遺火意圖卸肩其實余以課徒爲生從未鬥牌如果因賭遺火先自冒不韙何敢報官請勘此情理之顯然者貴館訪事人諒必誤聽地保傳言報諸貴館以致松郡雜聞中亦謂鬥牌遺火在貴館有聞必録原無足怪惟余爲地保所誣實覺寃忿用特專函布知乞卽登入報章爲感[  知非子痛哭書]  
 
 
 

Page 5

 
 
［G>　　無處申寃 
　　先父趙闐洲在日於九年春被兩淮候補運判程承潞號雪門囑為代移純泰莊銀二百兩屢次函催杳無回信先父因之鬰成肺　竟於十年春辭世嗚呼痛哉目下人亡家破一門十餘口嗷嗷待哺無路吿門且爲該庄催逼家母幾至自靈惟望程公發一點良心卽無現銀可將物飾抿歸以淸經手之累若仍置之不問家母欲吿本邑城隍想雪門全家亦不能永享於世也 
　　滬城趙敬伯啓 
　　盤店聲明 
　　今有英大馬路泰華銀樓所有浮沉生財一切等件均盤與慶華樓爲業其盤價銀當卽付淸所有泰華樓定貨押包及一切往來交接等均向前主理直與慶華樓無涉恐未週知特此佈聞 
　　慶華樓主啟 
　　洗心泉書舘 
　　本書館特聘湖北新到同樂名班先生坐唱傷音與別不同諸公賞光祈請早臨爲盻特此佈聞 
　　六月大票　廣發 
　　雙張十二元分半四開條頭均可大小得彩向不登報以免招搖 
　　來信寫四馬路 
　　公平易收賣各項股份單 
　　敝公司寓拋球場後馬路早成里口易豐棧內諸君如有各項股份單買賣者請至敝處卽當代理可也 
　　頂上花壽板出售 
　　今有自辦建昌頂上花木壽板數副其價甚廉如有願買者請至三洋涇橋泰安棧帳房面議可也特此佈聞 
　　失票 
　　啓者今遺失厚孚莊卽期九八元三百兩第四千六百八十七號此票已向前途說明作爲廢帝望各寶莊號切勿收用此佈 
　　四月十五日信記謹啓 
　　潮天不壞 
　　啓者本廠所製自來火近得秘藥卽遇還潮天氣不致發軟現在所出者槪以此藥製成故比從前之貨更加精好望買客將本廠所出之自來火與外洋來者比校卽可知其妙也欲辦者請至三馬路大禮拜堂南面申報舘隔璧向申昌書書室價買可也 
　　燧昌自來火廠啓 
　　頭彩並上下　彩聲明 
　　英四月份呂宋覃本行售出頭彩第二萬六千三伯三十一號半張售興南京胡萬昌信局代分隱姓氏四條雨花台奇兵營藥局內方秋屏翁一條共得洋二萬元分條售與本埠劉張顧楊詹五位各得洋四千元以上共合洋四萬元上附彩半張怡和西洋人得洋五伯元分五條太古棧盧郭新關洋人隙朱五位各得洋一伯元下附彩全張徽州休寗五城黃聖與翁得洋一千元新增章程諸位財翁鴻福就獲頭彩本行亦有榮名但本行素向雅不假冒頭二彩常有惟願日後接踵而得承蒙　賜顧望速來購覃是禱 
　　大呂宋公司呂商必得洋行聲明 
　　新書發兌 
　　建炎以來繫年要錄二十元漢魏百三名家十八元謝刻三通一百元佚存叢書十二元永嘉叢書四元宜稼堂叢害六元讀史方輿紀要天下郡國利病書二十元仿殿板十三經註疏附考證十了翁全集三元明詩綜四元周易述七角角山樓類腋一元四原板廿一史約編八角吾學彔六角兵書七種五元練兵實記六角紀效新書六角通俗編一元弍溫熱經綐四角觀聚補要方六角辦證奇聞六角校正內經知要四角陰陽二宅全書二元神相彙編三角原板八家四六六角分隸偶存三角說文管見二角國朝書識六角橋中秘三角周　予二角 
　　寶善街業文閣啓 
　　其法果除 
　　敝友吸烟多年用上洋中和里內詹誠德堂三香戒烟膏戒除烟癮語於予日該堂之藥非但戒烟除癮之妙而且能使見烟不能復吸據友云斷癮後偶取烟呼吸覺難入口一似昔年無癮之時可見該藥功能洗除腸腹歷年積毒蒙友力勸予購用果至三十五天除根予商於友登報傳揚俾衆周知早除惡毒非有私意代人標榜也 
　　蘇城童家萬顏渭仝頓首具 
　　同根所發　同發 
　　本行自運呂宋六月份大票雙張分裁條頭均可收兌紅票格外公道賜願者速來購取 
　　上洋四馬路中 
　　顧臣氏存心濟世 
　　售藥貨眞價實 
　　茲將各欵靈騐膏丹丸散藥油藥酒藥水藥餅藥氷香油香水次第登報諸　尊光顧請認每藥封口有龍麟伴塔爲記別人不得冒效庶免有誤各省各埠　貴客信購必託原班回件得以了事斷無延誤躉賣務照價簾讓可見存心濟世也　計開 
　　極品鮮花露水　瘰癧藥水　生髪香水　香口化酒糖　週身骨痛藥水　百補固精丸　肥兒　積餅　止咳藥餅　神效風濕搽藥　狐臭藥水　淸涼消熱散　急救誤食洋烟並各毒物藥水　玫瑰香油膏　雙料薄荷餅　還瑰藥氷　搽汗　藥水　搽　子藥水　鷄眼脚枕藥水　氣痛散　目疾各症藥水　寗神安眠藥水　塗面花露水粉　花柳搜毒藥水　延年益壽玉心酒　十全大補鐵精丸　固本寗神丸　煬傷燒傷藥水　耳聾藥水　面生　　　點藥水桂濁藥水藥油藥丸藥散藥膏　小兒咳嗽　　和粉修容香水　立止牙痛藥水　婦科調經丸白玫瑰白粉水　靈效清補丸　壯陽廣嗣丸　培補婦人產後藥水　固齒擦牙香粉　羊吊癲　藥水　安胎藥水　色思病花癲藥水　傷風鼻煙　烏鬚髪藥水　玫瑰甘水　止痛藥水　鮮艷胭脂香水　癬藥水　　藥膏　倘有無數藥料容後續登 
　　上海英大馬路屈臣氏大藥房謹啟 
　　書城大觀 
　　本莊發兌經史子集新舊各書並占石同文石印東洋銅刻鉛板各式書籍以及衆書坊登報之書悉皆該俻其價較爲公道歷年來自奉直滇黔江浙閩廣以至東西各洋來購者無不滿其志而去且向來承運各省官書道途習熟遞寄較便近者親自採擇遠者一紙書來尅日可以報命凡官紳商富如荷屈尊均當効力俻有書自巳極大觀而目外之書尙多佳本我國家文治日昌敝莊所儲亦藉可爲博雅宏通之一助焉上洋棋盤街抱芳閣主人謹 
　　頭彩並四彩聲明　立發 
　　五月份呂宋票頭彩第一萬九千八百三十二號全張售與烟暈坐江輪船洋人得洋四萬元又四彩一張分拾條售出並七八彩甚多不及細登得彩者請來兌洋爲盼 
　　立發行啓 
　　看書卽知戒烟法 
　　此書蒙　克王爺賜章鑒定倉　塲督憲宗室鍾　曁　上海道憲沈　賜序最奇者服藥後腸中積滯烟油悉由毛孔而出故能除心癮愈百病增飮食豐容貌多月手足不冷夏天身體不熱鬚髮竟可轉黑旣痿復能種子每兩價銀一兩每癮一錢服丸三兩除根惟藥丸無凸凹形者卽係假藥另有　狐騷臭藥每料一元三日除根　雀班藥半元十日退淸　髮禿藥六角半月重生　淋癬藥等兩角　瘧　痢　瀉　目疾等藥一角賜顧者送書一本上海只此一家金陵另有一鋪其餘省城各碼頭並無分鋪上海北門外吉祥街如意衖金陵城內土街口生生堂同啓 
　　四彩詳細聲明 
　　接英五月號單查本行經售第二千九百號四彩全張半張常熟致大局徐鴻馨又五條崇明浜鎭大成烟店金渭橋萬豐號盛澤福興館楊文卿本埠城內館驛橋豆腐店六馬路正隆土行共得洋一千幷小彩頗多不及細載速請對號兌洋今售六月大票 
　　天源行啓 
　　四五六彩誌喜 
　　頃接英五月對號單到申查本行售出四彩二張第二千九百號得洋一千元拆與同業天源號第三千七百八十二號得洋一千元拆與同業發記又五彩一張第二萬六千二百八十三號得洋五百元拆與同業天祥其餘六七八彩售與本埠繁多不及細載雖諸公鴻運小行可稱財氣旺相特此誌喜 
　　萬豐洋行啓 
　　誌謝 
　　予乃揚州人也糊口潯江已之餘年身爲烟累欲戒不能綠予有遣精患也不吃烟其患更甚至甲申臘盡適敝行同人購得上洋中和里內詹誠德堂寶店所製三香戒烟膏悉其法攙入烟中調勻裝烟鎗上燈吸之果極襲應予亦躍躍一試購用月餘確能奇驗更可喜身健病愈受惠不淺理宜登報感謝此佈 
　　唐其初拜稿 
　　出洋須知 
　　袁翔甫大令隨使外洋車轍幾遍全球深知各國風俗迥與中國不同而天時亦與中華懸殊記有出洋須知一卷閱之不啻親至其地滄海客更宜各置一編庶入國不須問禁入境無容問俗矣每部一角寄上海城內外各書坊發售 
　　大樹後人啓 
　　大英醫院 
　　公平爲記貨眞價實 
　　老鋪在上海外洋涇橋 
　　分設天津紫竹林 
　　漢口黃陂街 
　　本藥房開設上海多年存心利濟素蒙中外仕商推許馳名遐邇爲特不惜工本精益加選俾使藥到回春功歸實效是則小院亦有厚望爾賜顧　諸君請認明牌號庶不致悮 
　　泰西壯陽酒　肉液鈇質酒　平胃潑心酒　本院衛身酒　十全大補酒　沙士罢禮酒　百補藥酒　風濕立愈酒 
　　調經種子丸　婦女白帶丸　發司夫鈇丸　平安保胎丸　百補固精丸　神效淸毒丸　萬應腸紅丸　化痰止咳丸 
　　生髮香水　先面香水　艷容粉水　退斑藥水　染鬚髮水　固牙香水　去油漬水　汗斑藥水 
　　戒烟各藥　乾濕癬藥　光明眼藥　狐臭靈藥　瘧疾症藥　除臭蟲藥　止牙痛藥　白濁妙藥 
　　修文書館活字版出售 
　　本舘監製各體大小銅模鉛字花紋刻版並各式刷印機器及各種印字墨料等件一切俱全隨需出售又用活字包印古今書藉工巧式美料精價廉一應包辦無誤凡士商賜顧者請至上洋英租界三洋涇橋北江西路東角第七號修文館活版所面議爲荷 
　　鄭氏修譜催單　鄭 
　　蘇州府吳縣洞庭西山鄭氏宗譜現在重修擬本年冬開雕所有遷居各省之子姓未克週知恐致漏列茲再佈吿祈速將昭穆世系詳細繕寄信局交長沙府湘潭縣鄭恆豐緞號收或交蘇州閶門鄭義大布號收並祈閱報　君子廣爲傳告俾偏僻鄕鎭鄭氏後裔知悉功德無量角里鄭祠啓 
　　新刻英雄紀鈔 
　　是書王仲宣所蓋向係秘本專載後漢傳一代英雄事蹟較陳壽三國史更全俻焉且記述各事俱新異可觀實目所未見之奇書也閱不能多增識見幷附兵法陰符經一卷價洋一角半 
　　上海四馬路萬卷樓書坊出售 
 

Page 6

 
 
　　廣東詹誠德堂 
　　遺精之症各有不同而所致之本則一大凡有所注戀而夢者其因在心有慾事不遂而夢者其因在腎有值勞倦即遺者此筋力有不勝肝脾之氣弱也有因用心思索過度徹遺者此中氣有不足心脾之虛陷也有因濕熱下流或相火妄動而遺者此脾腎之火不清也有無故而不禁者此下元之虛肺腎之不固也有素禀不足而精易滑者此先天元氣之單薄也有久服冷利等劑以致元陽失守而滑泄者有因吸洋烟以致精神虧損而成遺精之患者凡此之類是皆遺精之病然心主神肺主氣脾主濕肝主疎泄腎主閉藏則凡此諸病五臟皆有所主本堂細心巧究擬有一方修合濟世名曰魚鰾固精丸耑能治遺精之患且能添精補髓種子益壽此丸在粵久已馳名仕商賜顧者認明本堂招牌不悮每盒念粒價洋一元每服兩粒○並售白濁固精丸每兩二角此丸形如凸凹神應無比○其餘膏丹丸散藥酒戒烟丸鎗上戒烟膏一應俱全貨眞價實此佈 
　　上洋英界老巡捕房對門中和里內只此一家並無分店寄售 
　　小兒斷乳藥 
　　凡小兒斷乳啼哭不已本堂獨有秘法用麻油調此散候兒睡濃時塗其兩眉上醒來自然不思吃乳愛子者購去或送親明費錢無幾功益甚大大瓶一百十二文並售耳內各巴臭　腫痛藥不論虛熱之病皆能應騐每瓶二角半 
　　上洋中和里內廣東詹誠德堂啓 
　　英六月大票已到　大寶來 
　　雙張十二元單張六元四開三元分條頭價照大市仕商惠顧信購原局回件 
　　騐明上海棋盤街中 
　　英六月份票 
　　呂宋票出售每張洋六元分半均可紳商函購原　奉上請認圖章無悮大馬路老旗昌斜　遇南首　利行帳房啓 
　　新到 
　　本公司由外國辦來機器火油燈其用法與舊欵式火光三倍宜且能用廿五年之久放在檯面或裝在墻壁或吊高或船上而用俱能就便其價相宜此佈 
　　福利公司 
　　法工部局告白 
　　大法國公董局諭爲飭招工匠包造法界新開河浜木橋事如有工匠人等欲願包造者請先至打樣房閱看造橋圖樣須將如何造法承攬一切章程寫明務須用英法西文信函封固投送法工部局寫字房如甩華文信一槪不收於西歷五月二十三號卽華四月初十日起於西五月三十號十二點鐘爲止過期一槪不收特此諭知 
　　機器造紙局告白 
　　本局加工揀選上白棉料監造中外各色帋張俱極精美兼製各帮配用帳部信封信帋花箋一應俱俻幷接定造帝張厚薄長短闊窄均可如意限日應交價錢格外公道本局在上海楊樹浦分局在大馬路拋球塲發售并發南北各帝號代銷　再本局收買爛布蔴包紙碎等如有訢來面議 
　　杭州大井港德記 
　　本號開設有年蒙寄賜顧交易照常外埠信購原班寄奉不悮並有外國各種藥水戒烟藥粉代售貢　藥水 
　　大呂宋公司英六月大票出售 
　　英六月份大票雙張十二元單張六元四開三元單條足洋七角票額二萬五千號頭彩五萬元二彩一萬五千元三彩一萬元四彩五千元小彩起碼加增百元其餘彩額未便細錄另刋仿單隨票附送開期華歷四月廿六日在呂宋開彩卽晚大彩有電報到申惟開期日促宜從早購是幸遠處局寄指明牌號交送並訢騐明各號信式回件圖記庶不致悮此佈 
　　大呂宋公司分設 
　　各洋行列後 
　　立發 
　　天祥 
　　盈利 
　　廣和 
　　天成 
　　必得 
　　協記 
　　萬有利 
　　同得利 
　　管可壽齋新書妙藥 
　　剃而不痛粉每瓶足錢一百文○內外痔瘡藥每瓶八十四〇乾濕癬藥每瓶八十四○管玉照堂眞玉容散每瓶八十四○新印三借廬贅談一本足洋一角四分 
　　本齋在上洋四馬路西首胡家宅北平安里 
　　致語道謝 
　　竊維志在濟人訣發枕中之秘功能種子方傳海上之仙此在昔所嘗聞迨於今而始見得斯法者其爲梁愷悌堂乎該堂創從粵海開設申江以其所得良方製爲各種丸藥兼臻衆美獨步一時治則對症必瘳名巳不脛而走矣僕弟兄年過三十虛熊夢而求子情殷椿萱壽並六旬感麟趾而望孫念切禱神未應乞藥無靈亦旣意沮心灰自謂數奇命定矣癸秋有友歸自滬江出梁愷悌乾健坤順兩丸仿單相示具言其妙且囑購嘗其初猶未信心取用乃徵實效按乾坤之命義別男女以分餐日服數錢月雙坐喜甲甲九十兩月先後各舉一男二老籍以開顏衆親咸來稱賀筵開湯餅慶集堂階旣而語及綠由罔不詫爲奇異其有未曾得子者彼此傳言相率購服近聞各皆懷孕從知應效如神此外則同里郭肯堂　年白濁中表朱雲甫素患遺精服乾健而均愈內戚何范氏每病經期鄰婦張李氏常流白帶服坤順而並痊事豈偶然功誠偉矣設非該堂方藥良美製煉精純惡能若是也耶余弟兄旣愜心期不忘所自特登申報略表演忱所冀芳名愈播咸欽種子之丹吉兆可徵不羨宜男之草謹佈 
　　姑蘇　門陳亷石鏡秋拜啓 
　　續印小題文藪 
　　是書選擇精嚴紙印淸晰久爲士林賞鑒前印數千部早巳不脛而馳悉數售罄茲仍託點石齋續印業已出書每部價洋四員售處在上海棋盤街文瑞樓抱芳閻及各書坊福瀛書局申昌書畫室各埠如有躉售請至後馬路乾記衖蔣同泰綢莊面議可也 
　　誌感揚名 
　　江南地土卑濕故患痔者多僕等昔染此症不堪其苦累延名乎終難除根嗣遇江寗張君秉衡世傳精秘一治而竟除根幷以妙藥將漏管拔出毫無痛楚現野荸薺茶食店梁姓內痔治不半月亦除根誠當世之盧扁也寓寶善街麥家圈楊榮興鐘表鋪因誌感揚名以共濟世焉 
　　陳厚齋王禮門同啓 
　　始創龍涎香戒烟丸　龍涎香戒煙丸 
　　原夫洋烟之悮人也初時吸食藉爲叙談消遺之資漸而流入五經日久遂成痼癮因虛受病百弊叢生於是有戒烟一法紛紛擬方以售於世而往往配入烟膏烟灰以爲藉此作癮乃易隨漸减食卒之能止癮而不能斷癮戒之不脫服之無益而爲患滋甚焉夫吃烟者吃其氣味而癮則能成况以烟膏烟灰等物配藥服食渣滓留存勢必日積月累停滯胸中至於隨經發病無論弱者固傷氣質卽壯實者亦損精神無怪乎世之爲戒烟者旋戒旋食癮亦旋增終入於迷途而莫之悟也本齋得有家傳秘方絕不用烟膏烟灰以助藥之因只選上藥配製爲丸服後不思吸烟亦無庸戒口自然斷癮身體强健飲食勝常卽吃回再戒亦隨其便永遠無獘幸而遠方播傳仍恐異鄉外客採買維艱特將原方開列於左務使人人週知以公諸世並非專爲圖利秘而不傳方內用牛黃胆是川貝陳皮以除痰玉桂洋參沉香木香丁香白扣仁温寒固氣北芪於朮衛生丸以寧神開冒補血加蘇合丸以袪風用龍涎香以統除烟之積患矣每癮一錢吞丸三分每瓶價大洋五角　諸君恐難戒斷卽到本齋包戒斷癮後謝亦無不可本齋原為方便　諸君起見並非有心圖利也丸之妙處並非徒托空言若有煙膏煙灰攙入製丸　皇天不祐此丸不獨為戒煙之用並治一切心氣肚痛癮疸癐瘍筋骨疼痛諸痛即止如神　原方　正龍涎有二類　正母丁香五錢　上廣木香五錢　正西牛璜兩半　紅肉洋參三兩　鮮白扣仁一兩　九轉胆星三兩　加料衛生丸卅個　天生於朮二兩　去白陳皮一兩　正好沉香五錢　加料蘇合丸廿個　米炒北著二兩正川貝母二兩　上甜桂心二兩　共未蜜為小丸　廣東邇遐齋分設 
　　上洋英界老巡捕房對門開張另有正龍涎香發售 
　　着彩不登報 
　　現售六月份大票　發記 
　　本行自向呂宋運售按月發財票倘得大彩住址姓名槪不登報受實惠而免物議巳列前報現售英六月分條均可價照大市遠處託局立速回件 
　　上洋棋盤街北首發記行啓 
　　好運齊來　運來 
　　本行運售呂宋覃巳非一日屢中大彩不勝枚舉紅票兌現此衆克己是以馳名久遠現因六月大覃頭彩五萬元餘彩悉註仿單全張十二元分半四開照算條頭七角光顧者指明棋盤街北首不悮 
　　萬利發財票　一本萬利 
　　本行運售英六月大票全張十二元半張四開分條照市遠客函購訢指明棋盤街北首原局寄奉不誤 
　　五四三温火車糖發售 
　　如貴客欲買者或幾十包或零拆亦可價錢與別家格外公道請到本行帳房看樣議價可也大橋花園對門老太古帳一房謹啓 
　　上海匯豐銀行告白 
　　本年所有原本洋五百萬元並招新股尙未交足計股洋二百零七萬四千七百四十四元七角五分兩共計洋七百零七萬四千七百四十四元七角五分另外公積洋二百五十萬元並新股餘利洋一百五十六萬三千三百六十一元六角六分兩共又計洋四百零六萬三千三百六十一元六角六分總行開在香港今在天津紫竹林設立分行廣招中外商務凡上海香港福州厦門漢口小呂宋西貢新加坡並外國倫頓法國印度新金山美國日本諸凡貿易繁盛之區無論零躉匯覃俱可由津匯兌並代押欽及存銀生息請至本行面議可也特此佈聞 
　　吳友如啓 
　　題跋崑戲二圖京戲四圖每十二　洋二分八景八圖越南捷報四圖每洋二分華軍得勝四圖每洋三分躉售八扣上洋三馬路西福康里發售 
　　廿四史內三國志告成 
　　本局廿四史已出史記陳書前後漢四種早經登報佈聞今三國志又出凡在股者請携書單來取現在續印梁魏二史以後各史均可次第吿成如欲附股請早認定此佈 
　　同文書局啓 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緖十一年四月初七日京報全録]  
　　宮門抄○上諭兩道録前○大臣興等奏請暫留新任運司摺○大臣林奏請予更名補復縣學片○又奏請從優褒奬片○大臣楊奏哨官不法立正軍法片○豫撫鹿奏請旌表摺○西撫潘奏請補要缺同知摺○大臣謙奏續查剿匪出力懇恩給奬摺○四月初七日兵部太常寺太僕寺鑲白旗值日宗人府引見三名兵部四名理藩院一名○文碩因伊子補筆帖式謝恩○趙佑宸謝授通政司副使恩○譚承祖謝授廣東韶州府知府恩○補用知府鄒聲蘭謝恩○麟公請假十日○許庚身續假十日○召見軍機譚承祖○○臣興廉臣游百川跪奏爲江安河運漕糧可否令升任道員經理完竣再赴運司新任恭摺仰祈聖鑒竊臣等恭閲邸抄光緖十一年三月十四日奉上諭兩准鹽運使員缺著張富年補授欽此伏查光緖八九兩年江安河運漕米張富年辦理均臻妥速本年江安漕米經兩江督臣奏明仍飭該道督運限本年二月内全　兑竣開行北上臣等按照往年米糧行走日期核計三月内可入東境該道早已督運啓行若中途更易生手交替之間恐致延悮且本年江浙白糧及江蘇漕米十萬餘石亦由河運諸事生疏均須仿照江安辦法是江安漕米必須熟手道員經理方於河運全局有裨臣等爲愼重漕務起見可否令張富年俟交米事竣再赴運司新任之處伏候聖裁謹恭摺具陳伏乞皇太后皇上聖鑒謹奏奉旨已録○○林壽圖片再臣前准部咨團練由司籌費尚有不敷之款由臣自行籌辦祇以閩省紳富力多未逮僅據晉江縣職員楊啓文禀願捐輸洋銀五萬元爲伊姪楊寳綜請予更名補復縣學臣查其急公敦族尚屬可嘉除將呈繳洋銀如數移交本省藩司兑收一面據情轉咨督撫臣查案核辦外理合附片陳明伏乞聖鑒證奏軍機大臣奏旨知道了欽此○○林壽圖片再據刑部主事黄貽楫函稱奉伊母許氏之命以團練需餉將留備養瞻銀一千兩捐充公費藉資倡率並聲明世受國恩不敢仰邀奏奬等情臣維閩省財力奇窮人情儉嗇籌費萬分爲難查一品命婦黄許氏係前吏部侍　黄宗漢之妻年届八旬深明大義核與士民急公捐銀千兩以上者請旨建坊之例旣屬相符上年恭逢皇太后五旬萬壽凡年老命婦均邀賜賚合無仰懇天恩准將該命婦黄許氏從優褎奬以昭激勸至主事黄貽楫經臣於十一月二十八日附片奏請襄辦福建漳泉厦門一帶團練業奉俞准欽遵在案兹查該主事近已由籍遵旨入都引見應請飭下刑部催令黄貽楫迅速向痋俾資董辦理合附片陳明伏乞聖鑒訓示謹奏軍機大臣奉旨黄許氏着准其建坊該部知道欽此○○楊岳斌片再臣於上年秋間在乾州奉旨募勇尅日成軍時有湖南永綏廳人花翎都司王正印來營投効臣見其年力富强派充正前營哨官迨拔隊下紥長沙馬廠地方遂由湖北過江西入福建泉州臣道路奔馳時恐臣部官弁勇夫約束難歸畫一致生不法事端兹讠聞王正印前在馬廠誘拐李姓兩姑嫂在漢口騙賣復沿途遇事挾持該管帶官暗縱勇丁滋擾又於本年正月初一日在福州地方邀人拜會結盟新立飛片放標名色確係哥弟會頭目臣前在泉州渡臺時傳到王正印將以上諸事究供確實當將王正印就地正法　僃並通飭各營密查有無黨羽以免敗壤營伍累害地方理合附片陳明伏乞聖鑒謹奏軍機大臣奉旨知道了欽此○○頭品頂戴調任陜西巡撫河南巡撫臣鹿傳霖跪奏爲查明節烈婦女年例相符據情陳請恩准旌表恭摺仰祈聖鑒事竊據籍𨽻浙江之河南糧儲鹽法道姚近韓等　名禀稱職等同鄉節婦章裘氏係浙江會稽縣儒士章湘洲之妻又節婦鍾趙氏係浙江蕭山縣儒士鍾啓瀚之室又節婦陳周氏係浙江山陰縣儒士陳嘉貽之妻當湘洲啓瀚嘉貽病故該氏等均在青年上事高堂下撫弱嗣茹苦矢志清操卓然現在章裘氏存年五十六歲守節已二十八年鍾趙氏存年五十九歲守節已三十五年陳周氏存年六十八歲守節已四十四年又節婦陳沈氏係歸安縣儒童陳潮之妻平時孝敬翁姑曲盡婦道同治元年五月粤逆竄陷湖州府城該氏懼辱倉猝赴水殉難今該氏之子候選訓導陳宗蕃遊幕在豫卽章裘氏等亦先流寓汴中故鄉親族無人未及舉報伏查各省流寓人户有以孝義節烈著聞者皆蒙奏請旌表近年歴次辦理有案職等忝同鄉并聞見不虚理合造具事實册加具現任同鄉官印結呈請核辦前來臣查節婦章裘氏等或青年守志白首完貞或見義舍生臨危殉節并作閨之矜式宜邀綸綍之褒揚合無仰懇天恩准予旌表以彰潜德而勵風化除册結咨部外謹會同學政臣馮文蔚合詞恭摺具陳伏乞皇太后皇上聖鑒謹奏軍機大臣奉旨章裘氏等均着准其旌表禮部知道欽此○○頭品頂戴廣西巡撫臣潘鼎新跪奏爲烟瘴要缺同知需員籲懇天恩俯准揀員補授以資治理事竊照百色直𨽻同知曾延生於光緖十年十一月十二日在任聞訃丁憂應　十一月二十日截缺所遺員缺係烟瘴水土惡劣冲繁至要三年俸滿撤回内地候升之缺應卽遴員調補該廳駐土田州地方與雲南接壤新改理苗直𨽻廳兼轄一縣民苗雜處有彈壓土司審轉命盜案件之責地處邊儌伏莽未靖一切整飭緝捕尤關緊要非精明幹練之員　克勝任臣於内地同知内逐加遴選非現居要缺卽人地未宜一時實無可調之員伏查定例道府以至同知知州如係奉旨命往或督撫題明留於該省候補均無論應題應調應選之缺該督撫擇其人地相宜者悉准先儘補用又前於奏補百色直𨽻廳同知案内奉准部咨百色直𨽻廳員缺無論請調請升時均先儘籍隸廣東福建湖南雲南貴州等五省人員揀選如果　係人地未宜准其聲叙再以别省人員揀選以資治理等因　案今百色直隸同知係烟瘴要缺例應以籍𨽻廣東福建湖南雲南貴州等省人員練選請補請升惟查實缺同知及應補應升同知内雖有籍𨽻五省之員與此缺人地未宜未便稍涉遷就兹於籍𨽻别省應補人員逐加遴選查有四品銜知府用候補班補甲同知夏敬頤年三十四歲江西南昌府新建縣人同治十二年在廣東黔捐局由監生遵籌餉例報捐主事雙月選用並免保舉復在湖南恊黔捐局改捐同知不論雙單月分發省分試用光緖四年正月在廣東鎭捐局報捐廣西試用是年四月初十日蒙欽派王大臣騐放覆奏堪以發往奉旨依議欽此領照起程九月三十日到省旋奉行知接准吏部咨行以前由分發省分試用同知在貴州克復下江永從廳縣各城案内出力保奏請以本班歸候補班補用欽奉上諭允准復經部議核准在案又因剿辦廣西全州等處匪徒案内出力保奏奉上諭着俟補缺後以知府用欽此光緖五年六月二十一日聞訃丁母憂請咨回籍守制扣至七年九月二十一日服滿起復由籍領咨來粤八年二月二十九日到省卽於是年四月十一日奉准部咨准其起復試看期滿光緖八年六月二十四日奏明甄别堪以本班留省歸候補班補用是年九月初四日承准軍機大臣奉旨吏部知道欽此委署鬰林直隸州知州九年四月十五日到任由援剿越南逆匪案内出力保奏請師知府班後加鹽運使銜經吏部核議該員係知府補用同知補同知後應以知府在任候補是歸知府班後其現官仍係實任同知所請歸知府班後加鹽運使銜已逾加銜限制改爲四品銜在案十年六月初三日卸鬰林直𨽻州任回省該員渾厚精明盡心民事能耐烟瘴以之請補理苗百色直𨽻同知員缺實堪勝任該員雖非籍隸五省例得聲明請補據藩司張夢元臬司李秉衡會詳前來相應籲懇天恩俯念邊儌要區需才孔亟准以候補班補用同知夏敬頤補授理苗百色直隸同知於烟瘴要缺可收得人之效如蒙俞允該員係軍務出力保舉奉旨以同知歸候補班補用之員今請補缺銜缺相當毋庸送部引見亦毋庸查叙叅罰合倂陳明謹會同兩廣總督臣張之洞恭摺具奏伏乞皇上聖鑒勅部核覆施行謹奏軍機大臣奉旨吏部議奏欽此○○奴才宗室謙禧跪奏爲續行查明剿匪出力之圍塲粮捕同知懇恩給予奬叙以昭激勸恭摺仰祈聖鑒事竊前因魚泡子逆匪楊長青竄擾圍疆盤踞内圍經佐領全齡等分帶兵勇合力勦捕疉獲勝仗生擒首要數十名陣斬百餘名地方一律肅清前任都統繼格將文武員弁奏請奬勵奉旨允准在案惟查有俸滿圍場糧捕同知李天錫當賊氛竄擾之餘該員督帶鄉勇扼要防守所屬街鎭均獲安堵未遭蹂躪迨佐領全齡等先後追勦到圍該員復合力勦　月餘之間圍境一律肅清實屬奮勇可嘉爲口外不可多得之員現在出力文武各員均蒙恩給奬該員同一打仗出力未便獨令向隅自應奏請奬勵以昭激勸李天錫係由熱河豐寗縣知縣調補圍埸粮捕同知現經俸滿開缺應仍以知縣原官補用該員係熱河曾任人員合無仰懇天恩俯准將該員李天錫仍以知縣歸於熱河儘先補用以示鼓勵之處出自逾格鴻慈理合恭摺具陳伏乞皇太后皇上聖鑒訓示謹奏軍機大臣奉旨吏部議奏欽此 
 
 

Page 12

 
 
[光緖十一年四月初八日京報全録]  
　　宮門抄○發抄旨六道○大臣左等奏爲遵旨查明據實覆陳摺子○粤督張奏爲請補要缺知縣夾片○河督成奏爲請升都司守備各缺摺子○四月初八日刑部都察院大理寺鑲紅旂值日無引見○召見軍機醇王○發抄載卓等奏廣恩庫光緖十年分收發銀數奉旨該衙門知道單倂發欽此○衛榮光奏提撥鄉試經費奉旨該部知道欽此○希元等奏請將遺愛在民之前將軍富明建祠奉旨着照所請該部知道欽此○又遵查前將軍銘安等被叅各欵案内各員擬結奉旨該部知道欽此○又捐建書院之封職王國楨之子王子春奬叙奉旨着照所請該部知道欽此○又吉林守孫堪等署吉林分巡等缺奉旨吏部知道欽此○○欽差大臣督辦福建軍務太子太保軍機大臣大學士二等恪靖侯臣左宗棠帮辦軍務頭品頂戴閩浙總督臣楊昌濬疏奏爲遵旨查明閩省監司同悮軍事各員謹據實覆陳恭摺仰祈聖鑒事竊臣欽奉上年八月初四日上諭有人奏閩省監司各員同誤軍事飭將所叅各節確切查明據實具奏等因欽此又奉八月初五日寄諭飭查潮勇擾民道員司徒緖盛世豐方動著名貪劣着一倂查覆各等因欽此遵卽密委妥員按照原叅各欵逐加訪查並核對案卷博采輿論數月以來是非虚實有不可得而掩者謹一一爲我皇太后皇上縷晰陳之如原奏藩司沈保靖堅僻傲狠蔑視其上去冬迭奉嚴旨籌防督撫議次弟舉行該藩司堅不撥餉軍政毫無區畫一節查沈保靖秉性剛執遇事好爲爭論誠所不免不知者謂其傲上其知者實事求是前督臣何璟以其精明强幹不避嫌怨委充營務處藉以稽核勇餉籌購軍械緊急要事彼此叅酌至于選將練兵運　决勝固非藩司所得而張弛之也國家經費有常藩司爲錢粮總匯愼重出納是其專賣若募勇置械關係軍國大計督撫議行該藩司何敢抗違况自前年秋開辦海防以來已用銀一百數十萬兩之多卽張佩綸到閩與何璟等託南北洋定購鎗砲子藥計銀亦不下五六十萬兩由善後局先後應付均有奏案可查不得謂其堅不發餉貽誤軍事也當省防事急在城紳士舉辦團練與督撫司道在公所會議數次請發經費該藩可以團練應歸地方捐辦向無請領公欵之事不肯允從吝餉之説或因此而起至於軍火本以利戰張佩綸身居前敵需用水雷火箭船廠未備省局購存無多當時量爲解送張佩綸雷厲風行誰敢靳而不予若犒賞銀兩乃朝廷特沛殊恩奬勵戰士馬江各軍由省局領發長門各軍派員解送彼時紛紛請領恐防冒領文移駁查以期實惠及人自非推委屯膏可比也又原奏沈保靖剛愎自用援引私人凡募勇購械砲臺城工等事信任知府程起鶚知縣朱幹隆朋謀營私程起鶚係該藩司私人一人兼數優差招權納賄物議綦生一節查一省屬員雖多遇有事體要必擇能而任大抵皆然知府程起鶚委辦善後局務十有餘年認眞經理破除情面朝夕在局不輕與人　酬何璟張兆棟均稱其賢非沈保靖始用之也程起鶚於光緖九年七月奉旨准補臺灣府知府值中決多故局務殷煩藉資熟手未令赴任此出自督撫臣之意不盡沈保靖主之各省幹員兼派數差事所常有程起鶚於九年正月委兼清查交代各局因其明習例案精於勾稽並不另開支薪水何爲優差若謂募勇購械歸其經理遂議基專不知善後局總司全省軍需出入程起鶚旣充當提調卽屬應辦之事固無所謂攬權沈保靖亦無所謂偏信也從來任勞者必任怨經手錢糧更易招尤程起鶚行止謹飭衆論僉同實無納賄証據該員如果營私應早謀赴任願戀此月數十金之薪水久而不去乎此又事理之易明者也候補知縣朱幹隆明練有爲勇於任事前任彰化有好官之稱何璟勒方錡奏保有案上年承辦金牌砲臺砌江岸闢石山立基仿照洋式用三合土築成費銀二萬一千餘兩工甫竣七月初八九日法船叢彈轟撃守台兵勇先潰致砲台損傷臣昌濬去秋曾親往察看頗得地勢外面三合土墻雖有損坍容易修補内面規模間架無恙現已安砲三尊當時守禦無人任敵縱撃無堅不破此非修占之過也長門水深溜急原非石船可塞值時勢險危當事者出以權宜之計該員奉委陸續購到大小民船四十餘隻編列字號裝石以待並撥勇看守嗣經張佩綸謂船不合用咨撤查辦法攻金牌船勇走散船擱淺沙經臬司裴蔭森候補道劉倬雲取以塡塞林浦梅花港是朱幹隆所買船隻非不可用已有明徵也又原奏沈保靖於收發各欵私行挪寄浙江阜康生息阜康倒閉欵項無著故舉辦籌防堅不發餉等語查前年浙商胡光墉阜康號及分開之裕成銀號倒閉其時閩省司道府庫及税厘善後局　兑京協各餉或購辦軍火或地方善舉由該商經手共計存銀二十三萬一千兩經該藩司聞信即咨浙封產勒追一面委同知秋嘉禾赴浙守催已先後提回銀十七萬一千餘兩尚有二萬餘兩亦已匯解在𣺣其餘所欠四萬餘兩並可指產變繳該號商虧欠各省官項甚多閩省咨追較速所以能次第收回不致無着發商生息當係善舉之欵若謂藉以漁利乃巿儈之所謂沈保靖以現任二品大員或不至此至兵米攙碎查係營勇挑剔之詞其實並無大壞又如該藩司與鹽道各官爭買金藥及鹽庫失銀各節聞上年省于危急官紳多有换金藥者該藩司等有無其事無從追求鹽庫失銀因銀舖解到尚未收庫被失後旋經賠補足數欵項並無出入似可毋庸查究惟聞警之際該藩司移眷出署至今異口同聲曾詢諸　撫臣亦稱難保其必無在該司自言係其弟挈寄回家然彼時人心惶惶形跡疑似之間未能阻止亦有不合相應請旨將該藩司沈保靖交部議處以示薄懲臺灣府知府程起鶚候補知縣朱幹隆查無别項劣跡應請免其置議除將粤勇滋事及候補道陳維漢等另口附奏外合將查明藩司沈保靖及程起鶚朱幹隆各員實在情形恭摺由驛覆陳伏乞皇太后皇上聖鑒訓示謹奏奉旨已録○○兩廣總督臣張之洞廣東巡撫臣倪文蔚跪奏爲省會首邑要缺需員懇恩俯准揀員調補以資治理恭摺餐奏仰祈聖鑒事竊照准部咨行缺單内開南海縣知縣盧樂戍以教職銓選所遺南海縣知縣冲繁疲難四項最要缺例應在外揀選題補該縣爲省會首邑政務殷繁時有發審要案及交涉洋務非精明幹練才識兼優之員不足以資治理臣等督同藩臬兩司於本省候補卽用及應升各員内逐加遴選非現居要缺卽人地未宜實無合例堪勝斯缺之員惟查有石城縣知縣郭樹榕年四十一歲山東濟甯直隸州人由廪生中式同治三年甲子科本省鄉試舉人戊辰科考取宗室學教習在籍辦理團練出力保奏奉上諭着以教諭不論雙單月遇缺選用欽此旋赴黔營投効克復興義府新城縣案内出力保奏光緖元年正月十六日奉上諭着免選本班以知縣分發省分歸候補班前先補用欽此遵例捐指廣束並加同知銜三年四月二三五日到省題署石城縣知縣八年八月二十四日到任九年試署期滿題准實授在案該員穩練老成辦事踏實以之調補南海縣知縣洵堪勝任該員歷俸未滿三年現飭遵例赴部捐免南海縣本屬題缺今請調補與例稍　未符惟缺係繁要人地實在相需例得據實陳明專摺奏請據藩臬兩司會詳前來合無仰懇聖恩俯念省會首邑員缺緊要准以該員郭樹榕調補南海縣知縣實於要缺有裨如蒙俞允該員係現任知縣請調知縣銜缺相當毋庸送部引見所遺石城縣知縣粤東現有應補人員請扣留在外俟接准部覆另行遴員請補臣等謹合詞恭摺具奏伏乞皇太后皇上聖鑒訓示再該員係初調人員叅罰案内另行列册送部又該員任内並無承審積案及欠解粮錢承緝未獲盜案已起降調革職叅限合倂陳明謹奏軍機大臣奉旨吏部知道欽此○○頭品項戴河東河道總督奴才覺羅成孚跪奏爲遴員請升河標都司守備各缷以重操防而裨漕運恭摺仰祈聖鑒事竊照准補河標中營都司王不安因病出缺日期業經奴才另疏題報在案所遺之缺有經管兵馬錢糧訓練營伍催　漕船之責非在標年久熟悉河運情形難期勝任奴才於所屬標營守備内逐加遴選查於左營守備朱嘉增現年四十五歲山東濟甯州人由　納千總分發河標咨補中營千總同治八年升補今職光緒六年催漕出力案内奏准以都司儘先補用該員年富技優差操勤奮於河漕緩急機官尤爲熟悉以之升署中營都司可期勝任所遺左營守備員缺查有中營左哨千總王金詔現年四十一歲山東濟寗州人由　伍投右營食粮遞拔千總該員弓馬嫻熟訓練認眞歴練催攢漕船巡查汎閘各務諸臻　練以之升署左營守備亦堪勝任惟朱嘉增王金詔皆籍隸本州且王金詔歴俸未滿　例俱稍有未符查例載如有員缺緊要人地實在相需例得詳細聲明專摺奏請令以该員等奏請升署係爲人地相需起見合無仰懇天恩俯念員缺緊　准以左營守備朱嘉增升署中營都司中營左哨千總王金詔升署左營守備實於漕運操防均有裨益如蒙俞允俟部　至日照例給咨該員等送部引見奴才仍一面咨商山東撫臣於撫鎭各標内揀選明白河漕之員酌量對調以符定制爲此恭摺具陳伏乞皇太后皇上聖鑒謹奏軍機大臣奉旨兵部議奏欽此 
 
