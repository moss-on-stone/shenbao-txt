# 1892 - 276 - 4906993

 

Page 1

 
 
[新書减價] [  申報館主人啓]  
　　本年本舘所印小五義續小五義二書海内風行不脛而走未及一稔篋笥巳空兹又續印成書成本較前稍减是以格外從廉出售以饜閱者之心計小五義碼洋三角五分續小五義碼洋四角諸君子盍惠臨購取乎 
[新印正續新增刑案匯覽出書] [  圖書集成局啓]  
　　刑案匯覽一書爲申韓家金科玉律向來雖有印本苦於漫漶模糊兹本局代鏡古書屋用新式鉛字排成印以上品洋墨紙則精選雪白連史挍讎諦當裝釘精工盛以木箱式亦古雅兹巳告竣因將股票停售每部四十本連箱核定實價洋銀七元正由申報館帳房出售所有從前入股者再向申報館繳洋銀三元卽可取書一箱特此布陳伏維雅鑒 
[古之醫學失傳論]  
　　醫學失傳乎未嘗失傳也然則今之學醫者何皆爲泛泛之庸醫而無一人能得古人之衣鉢者昔先哲有云不能爲良相當爲良醫噫斯言也其卽醫學失傳之由來乎何則良相之學輔翼明主爕理隂陽將以治天下國家無一夫不被其澤此爲學問之極功若醫則小道也日視數症月治數人卽使門庭如市著手成春而同處一方之内相距數十里恐已有不能徧及之勢况乎顧此失彼病有所不可治者又非眞能起死人而肉白骨醫者術雖工技雖精而其爲人也職或捐納並無爵位之尊年卽老成又鮮師保之重一介之微呼之立至一束之敬延之卽來至其人之自視也亦不過爲衣食之謀身家之計嗚呼執是以言醫醫學亦從可知矣又安在能與良相抗衡哉雖然人之所係莫甚於生死貴如王公尊如賢聖才則經文緯武功則旋乾轉坤而一有疾病莫不聽命於醫生之者醫殺之者醫夫以一人係天下之重而生殺則懸於醫者之手然則遇良醫而生之也我固爲斯人幸萬一遇不良之醫而竟殺之也我不獨爲斯人惜并爲天下惜矣醫學其可失傳乎且吾謂醫之不能與良相衡者乃謂夫醫業之不若相業非果以醫者之不可學而忍令醫學之失傳至流而爲泛泛之庸醫殺人如草菅也古來名醫指不勝屈羲軒歧伯尹咸長桑倉公扁鵲醫中上聖莫或儷焉至東漢張仲景先生實爲千古集大成之聖人猶儒宗之於孔子他如華佗孫思邈等人則亦别有師承各操絶技厥後至河間潔古東垣丹溪輩雖皆能遵其遺法而已淪爲一偏之學開後世便捷之門醫學漸漓醫道亦晦至今日則不可問矣人自爲書家自爲說姑不具論其間有欺世之醫有惑人之醫有墨守成說之醫有荒誕不經之醫如司天有運氣焉以爲向氣司天則是年民當有何病卽當以何法治之如厥隂司天者民必皆生肝病也此欺世之醫某藥應入某經臨症則必援引其說且執書以証之不知藥之入臟腑無所不到誰能洞見而爲之分疆劃界乎不明感通之理而肆爲無稽之談卒至藥不對症者有之此惑人之醫也藥之悮不遽殺人胸中本不甚了了而錮秘師傳輕心嘗試偶爾倖中其功莫大萬一誤投之而遷延難愈不知變更者此等墨守成說之醫患猶小也最可怪者藥瓶則纍纍也醫室則煌煌也人同鶖脱不禁信口雌黄字類鴉塗大率滿腔漆黑大言不慚荒誕不經此種醫生林列滬上然而功同良相居然懸匾於門焉吾不知其醫學究何謂也上古聖人通天地之道究性命之原於醫學也凡經絡臟腑氣血骨脉釐然不爽故其治病實能洞見一垣如内經靈樞等書每重刺法而其所用之藥往往自行入山採擇絶非今世之藥肆可比是以投之輙效迨後秦越人以寸口脉决人疾病而金匮傷寒論各書於脉理方藥亦詳哉言之洵爲後人切脈識病之祖由是而以舌苔辨症之虚實者有之由是而以面色辨症之寒熱者有之由是而以目睛辨症之生死者有之由是而以聲音辨症之輕重者有之然則古人之於醫學何等審愼古人之於醫道何等精詳若今之業醫者皆無聊之甚非盡聰明智巧人也非盡讀書强記人也非盡虚懷好問人也非盡精思卓識人也凡此通儒碩彦所畢世不能窮終身不能工之藝乃以全無道理之人輙詡詡然號於衆曰名醫也名醫之學果如是乎哉噫醫學之失傳亦從可知矣或曰子知醫學之失傳而不知醫道之通於相道乎風寒暑濕燥火外患也喜怒憂思悲哀驚恐内憂也治外患者以攻勝八荒不靖命將出師掃蕩焉可也若垂衣裳而講揖讓則敵已入關矣彼補劑輕投不知攻伐者奚爲治内憂者以養勝四維或愆崇儒論道教化焉可也若逞干戈而嚴撻伐則民不聊生矣彼峻劑雜投不顧本元者奚爲征誅之年亦脩内政兵戎間有玉帛攻中之補誠不可忘也大盛之世詎少頑民辟雍内有鼓鼙補中之攻亦有由來也治天下以全力故大病以大藥制之安天下以從容故小病以小藥行之所用之藥各得其理猶之所施之政各得其道良醫能爲亦安見良相之不能爲哉然而良相吾知之矣而良醫何其少也吾是以思古之醫學而終不能已於失傳之嘅已 
[本館接奉電音]  
　　昨由京友電傳諭旨六道敬謹譯登○八月十七日奉上諭工部尚書著孫家鼐補授都察院左都御史著徐郙補授欽此同日奉上諭徐用儀著轉補吏部左侍郎吏部右侍郎著廖夀恒調補張蔭桓著轉補户部左侍郎兼管三庫事務陳學棻著補授户部右侍郎兼管錢法堂事務欽此同日奉上諭盛京兵部侍郎著啓秀調補禮部左侍郎著長麟補授欽此○十八日奉上諭孫家鼐著兼管順天府府尹事務欽此同日奉旨正黄旗漢軍副都統着彭夀補授欽此同日奉硃筆朱琛補授詹事府少詹事欽此 
[電音彚錄]  
　　昨接雲南發來電信云督憲本日起節西巡○又接天津發來電信云黄軍門翼升十八日出京 
[京師巷語]  
　　正陽門外正陽橋中叚爲鑾輿出入之所理宜清潔近來餅麫肉脯等攤鱗次櫛比任意喧譁實屬不成事體經巡視街道吳侍御諭飭東西兩河汛官各派弁兵一律驅逐並出示諭禁以後如敢故違卽行拘拿重懲如該汛官日久弛禁亦卽指名叅處經此一番整頓彼小本營生者當不敢以身試法矣○某甲者有劉伶癖一夕獨自沽飮酩酊之餘至王廣福斜街妓院内尋歡買笑因妓不善周旋不覺觸動無明火使麴秀才勢將桌案翻倒擲碎瓷器甚多龜子龜僕各以老拳奉贈甲寡不敵衆狼狽而歸怒猶未巳遂糾集多人馳往該妓院將妓背負而出龜鴇在後赶至十間房地方爲巡夜哨勇所見喝問何爲甲倉卒中無可置詞答以往北吏衙署控告哨勇在後相隨至北吏衙署前甲先入喊控龜鴇等亦隨之而入未知以後如何○北城吏目王君應　現爲二豎所侵禀奉兩城憲賞假十日藉資調攝所有北城内坊一切事務酌派練局委員揀發北城副指揮邵君虎文暫時庖代○西單牌樓王府護軍校宋某夙有登徒子之癖偶往百興胡同北三順妓院内見某妓而悦之由是　月看花　筝擫笛兩情繾綣似漆投膠俄而金盡 
 
 

Page 2

 
 
牀頭露出窶人子本相仍戀戀不肯捨龜子李五恨之刺骨遂邀約天津人五六名僞爲尋春而來者唤某妓出見妓故意不出天津人大怒效劉四之駡人波及宋某宋聞之出與理論天津人一擁向前强拖硬拽以木棍奮擊遍體鱗傷李五始令龜僕將宋舁出調養嗣見其奄奄一息復舁回妓院往報中正司署先派吏役前來問取活供迨正指揮某君帶同仵作前來檢騐宋已魂赴泉臺矣李五已承認行凶由司帶城審訊一次移送刑部收禁以待掣司審訊○龜子李大永在掌扇胡同開設暗妓院蓋卽所謂半開門也一日有劉四因索借不遂互相詈駡經人勸解始各分散李赴本巷浴堂内洗澡劉四知之袖藏利刃一柄在浴堂外守候迨李浴畢出外劉一語不發突向李砍去面額受傷立時暈到劉又舉刃向膀臂胸間亂砍數十下其時圍而觀者如堵墻自料難以逃逸遂大言曰好漢作事一身當决不拖累别人自携凶刀往中正司署首控經捕役收押候訊聞李飮食不進一日昏暈幾次當不久於人世矣○左菱洲者係江蘇人浪游京邸十餘年囊空如洗刑部某主政有上等名筆徽墨數十篋交左代售應得價銀二百廿餘兩左僅付五十兩其餘屢索不付某主政大怒飭僕持片以拐騙等詞訴於坊主坊主王君立卽派捕拘左到案帶城審訊左將始末情形和盤托出城憲復交坊署取保釋放自向某主政料理嗣因左跡似蓬飄無人具保王君不敢擅釋拘繫囹圄轉瞬兩月有餘復於初七日帶城訊追兩城憲憐其困頓仍飭覔保釋放○初九日午後有某甲至宣武門大街長裕典鋪突持刃自宫置諸櫃上言須典銀百兩語畢暈倒在地司事見勢不佳卽遣人赴北吏衙署禀報適署任之邵君因公他出由值日吏役先往該典鋪問取供詞甲言與該鋪無仇隙因貧困無聊求借川資耳司事卽請名醫敷以藥散未識能保全性命否也 
[蘇垣火警]  
　　前報曾紀本月初十夜蘇州婁門内北街跨塘橋附近某甲家失火云云兹悉甲向開藤器作年逾知命尚未娶妻作中僅夥伴六人是夜三鼓時皆已深入睡鄉路人見屋頂冐出濃烟縷縷直上少焉火尖上熾漸透紅光遂大聲疾呼鄰佑聞之麕集灌救一面鳴鑼告警各叚水龍隨飛奔而至吸水狂噴文武官員亦皆到塲彈壓幸是處取水尚便得以立時救息尚未殃及比鄰亦云幸矣所不忍聞者六夥中僅逃出二人一夥當場焚斃三夥初猶奄奄一息翌日亦次第云殂甲則一臂被焚血痕狼藉惟尚可免性命之虞云○十五日上燈時元和縣署前某姓家又不戒於火登時轟轟烈烈上燭層霄及水龍絡繹而來各叚巡防局員亦皆率領勇丁施救幸爲時尚早人手衆多僅焚去平屋二椽祝融氏卽興闌而去 
[北通州試事]  
　　李芍農宗師按臨北通州舉行歳試已列前報兹聞八月初一日提覆頭棚錄取文童初二日考試良鄉固安永清香河涿州房山霸州七屬文生初三日提覆二三棚錄取文童初四日考試文安大城東安昌平順義保定六屬文生初五日考教官優貢并委提調較閱武生外塲初六日考試府學密雲密雲衛懷柔平谷五屬文生初七日武生内塲并補欠考初八日考試通州三河武清寳坻薊州寗河六屬文生初九日二十五屬新進文童覆試初十日在南倉箭道考試武童馬箭○大興縣某文童已蒙取錄因招覆點名未到學憲牌示扣除飭該學將西堂四十三號某童迅速傳到備卷覆試一則得而復失一則失而復得功名遲早殆關乎定數耶○第二棚文童發案時各士子紛紛擁上爭先快覩人多力猛砉然一聲已將木攔折斷衆人跌仆在地受傷者甚多有某童名落孫山又被木壓傷厥腿求名未得禍反隨之豈眞磨蝎臨宫以致動遭挫折耶○初五日學院委提調陳司馬在北關箭道較閱二十五屬武生步箭各生之技擅穿楊者固不乏人至若年邁諸生久已將本業抛荒所發之矢横飛亂舞令人不及避讓有某幼童因拾遺箭爲飛矢所中血流如注又有某鄉民正在凝神注視一矢迎面而來射中右顋昏暈在地逾時始甦敷之以藥始蹣跚而去 
[廣州試事四志]  
　　徐花農宗師查得粤東槍手往往恐同考者於點名時識破故意留俟補點以期混入塲中遂牌諭諸生略謂所有此後各塲該童生等務須按照時刻齊集聽點倘臨點不到雖係案首亦均不准補點毋得自悮○本月初七日考試增城三水等縣生員題紙旣下諸生方伏案搆思忽有某生出號遊行言笑自若徐宗師見之唤令差役拘至堂皇親爲研究生語無倫次有類瘋癲宗師遂不予深求惟令差役好爲看管俟放牌時攆出聞此生素有文名但每屆入塲卽失其常性意者其内行有虧故爲鬼神所侮乎○學轅提調張墨園太守因事銷差由藩司攺委候補府潘植生太守接辦○學憲考試各學生經古及正塲均已發案凡所取錄者皆知名之士衆論翕然 
[嶺南叢話]  
　　廣州訪事人云南海楊敦甫孝廉裕芬當戊子科張香濤制軍監臨粤關時以第一人中式揭曉後制軍閱其二三塲經策徵引繁博經術湛深大加賞識及移節鄂省創建兩湖書院特函請孝廉主講席刻下孝廉已檢點琴書束裝就道矣○黄埔水陸師學堂現屆秋季考課之期督撫兩憲以公事繁多未遑兼顧札委候補道楊顧兩觀察前往代考○闈姓公司承充時由劉問芻太守學詢具保月前太守突被大憲所拘發交府經廳看管其封翁述庭觀察因之積憂成疾旋於某日仙遊太守聞之急哀乞大力者懇諸上游得以取保釋回守孝 
[丁祭誌盛]  
　　八月初二日爲丁祭之期九江鎭道府廳縣及各教官均先期齋戒於是日黎明齊集大成殿行禮俎豆莘莘衣冠濟濟肅雍將事無敢隕越貽羞可知盛典昭垂歴千百年如一日也 
[西泠玩月]  
　　杭垣艮山門外釐捐局司事某甲邀集鄰近釐卡同事及巡役等在局聚賭共决雌雄卽素不相識之人一經邂逅往往邀入局中喝雉呼盧幾無虚日有某乙將往滬上一行在是處守候船隻因爲時尚早至卡前閒眺聞打牌聲欣然而往甲視其人翩翩華服知其囊槖充盈引與共賭不料乙係此中老斵輪手初時佯負旣而連戰皆捷得洋十餘元登舟而去甲本欲騙人不料爲人所騙甚矣機詐之不可恃也○秋風容易蟋蟀塲開花鳥魚蟲原不干乎例禁分花鬥彩究易肇乎釁端近來若輩以豐樂橋松嵐閣茶肆爲聚會之處蟋蟀塲亦日有所增各署差役視此爲利藪遂壅於上聞少年子弟喜效半閒堂故事者往往廢時失業破産傾家有整頓風化之責者曷其奈何弗禁○仁錢兩邑尊禁止小錢已列前牘兹聞有某甲在駱駝橋擺設錢攤私售小錢仁和糧廳差役某乙察出弊竇持洋一元前去請易通行錢甲不知其爲差役也卽以小錢易洋乙忽曰此錢何來禁止已久爾尚藉此以射利耶語畢將所有小錢六七千肩負而去甲無可如何惟躑足懊恨而已 
[盜刦富户]  
　　湖北黄陂縣小西門外四五里桃花廟有陳姓者係新科進士少年科第咫尺蓬瀛談者咸嘖嘖稱羡不去口其家頗素豐以財雄視一鄉本月初二日夜半忽來盜匪百餘人明火執仗蜂擁而來破門直入肆行刼掠將所有衣服物件席捲一空又將房地契劵及花票一千數百張付諸丙丁然後呼嘯而散陳父被盜擊傷登時斃命當未破門時盜匪先派黨羽將同村人家堵住門户大聲呼曰今夜之事不與爾等相干如敢開門當以白刃從事村人聞之遂蝟伏一隅不敢出外探視盜遂任情搶掠毫無顧忌幸有黄岡一帶鄉人往木蘭山進香者約二百餘人一路鳴鉦擊鼓而來離陳村不遠盜匪聞喧譁聲恐係陳姓糾衆來援始各分散陳姓家人潛躡其後行數里許天色欲曙忽失盜蹤所在不能知其究竟待黎明時赴縣報案請派差捕嚴緝又聞有某甲素在陳姓家賣欄杆絲綫初三日甲又携貨至陳家陳家人見之以爲卽昨晚行刼之人遂將甲拘住送縣請辦未知能究出底藴否也 
[泰山勢利]  
　　湖北漢陽縣風俗男女在襁褓中卽締婚姻但憑媒妁傳言一經兩下肯首則各設盛饌以謝蹇脩無所謂婚書聘禮也男女至十歳以外然後補送庚書習俗相沿由來舊矣近聞漢陽北鄉高某之女於孩提時曾憑月老許字張某之子某甲爲室鸞盟雖訂鳳諾未書 
 
 

Page 3

 
 
後見張家漸漸中落高以爲我家掌上珠豈可入窶人子手遂又將女與魏姓訂姻甲與女本係中表親兩小往來素相契洽迨知識漸開未免有月下花前之約兩情似漆益覺難捨難分自念美滿姻緣未可蹉跎歳月密與女商議相率潛逃高遂赴縣控告經邑尊提集人証於本月初五日庭訊高謂甲强搶民女女則謂父愛富嫌貧意圖賴婚邑尊飭鞭女千下甲亦受責又於初七日覆審不知如何斷結也 
[菁莪造士]  
　　江西藩憲方佑民方伯往湖口察騐砲臺工程事竣言旋卽於初三日課試友教書院生監題始吾於人也聽其言而信其行今吾於人也聽其言而觀其行童生題始吾於人也詩題賦得人語中含樂歳聲得聲字初八日課試孝廉堂文題德之流行速於置郵而傳命詩題賦得風揚旌旆遠得揚字豫章書院生監題爰整其旅以遏徂莒童生題故君子有不戰詩題賦得捷書夜到甘泉宫得書字 
[渡船覆溺]  
　　本埠自十六鋪迤南各碼頭渡船載客向有章程大者載客十人小者祗載數人而已無如杉板船户往往貪多攬載致遭不測前日有杉板船在爛泥渡載客十餘人翦江而過駛至中流適值風狂浪急加以人多船小顚播之餘立時傾覆諸客紛紛墮水大呼救命經别船赴援將各人先後救起查點之下缺少一人諒已與波臣爲伍矣 
[巡捕被控]  
　　上年莊炳文曾央陳阿榮爲媒文定英捕房二百四十四號華捕吕雲亭之女桂寳爲室送過茶禮洋銀一百元首飾四件邇日莊欲迎娶陳一味延約意圖賴婚且聞桂寳攺名素貞爲野雞流娼因之控請提究昨晚莊行經四馬路見桂寳與一少年男子雇坐東洋車因尾至吕家門首桂寳與男子相携同進向之詢問突被兇毆意欲扭至捕房經過公廨前適吕夫婦追來莊卽將桂寳扭入喊控蔡太守飭候訊供核辦 
[跡類臺基]  
　　前日有青年艷婦及一少年浪子在英租界德仁里某姓嫗家婦夫某甲聞之扭至捕房指爲同上臺基請卽究辦捕頭因兩造各執一詞事無証據開釋不理說者咸謂如是臺基未免太便宜若輩矣 
[案未辦過]  
　　滬北火警已列報章昨日英包探陸阿祥稟稱前日下午美租界天潼路八百三十三號房屋劉阿祥木作被焚事後由小的查明因煮飯遺火所致今將劉及庖人郭容第送請大老爺訊究劉供稱小的係廣東人在治下當木匠收郭爲學徒灶在住房樓後郭煮飯不知謹愼遺火木花堆中致成此禍今已全家被燬只乞施恩郭供稱小的亦廣東人年十五歳拜劉爲師學爲木匠前日煮夜飯在鍋出外買物不知如何失火以致被焚蔡太守謂爾等雖非故意縱火然未免不自小心本公堂向未辦過此等案件姑念劉全家被燬郭年幼無知申斥一番均著交保出外 
[相騐自縊]  
　　鎭江人陳兆洪向在英租界棋盤街德裕小錢莊爲出店中秋節屆該莊將陳辭歇陳遂鬱鬱不樂至十七晚陳尚宿店中突於夜半時在大門口自縊身死至昨晨爲經手人趙錫卿所見當卽遣人向爲陳作保之陳兆彭經薦之黄錦庭等知照趙於亭午時協同廿五保三圖地保石茂卿投上海縣署報請相騐值日差朱榮禀明後黄大令飭候核示至下午五點鐘大令帶同仵作書差人等命駕而至該地保已預備屍塲大令升坐公案地保投案候示趙錫卿訴稱係鎭江人今在治下開設德裕錢莊由我經手閱時未久陳兆洪向爲出店於中秋節將伊辭歇不知伊如何忽於昨晚在店自縊身死求請檢騐黄錦庭卽黄沛供稱陳兆洪至德裕莊爲出店由我經薦此次聞伊生意停歇昨晚不知如何自縊叩求鑒察屍兄陳兆彭携同屍子陳瑞培投案陳兆彭訴稱係鎭江人向爲錢莊生理今年五十四歳兆洪係我胞弟今年四十五歳由黄薦至德裕莊爲出店此次胞弟自盡實因店中誣指伊偷竊小洋二角忿無所洩出此下策求請伸寃大令尚兆彭曰竊洋之說何人向爾告訴答稱係黄沛所說黄接口供稱並無此言大令卽命仵作將屍移至街心如法檢騐旋據喝報陳兆洪實係自縊身死並無傷痕大令親視無悮遂命兆彭至屍旁察看兆彭供稱雖無傷痕事有可疑大令飭令具結兆彭又稱現已發電知照弟婦如日後到滬小的難以交代是以不願具結大令向兆彭開導再四兆彭堅不具結大令曰旣不具結可將屍收殮發壇標封俟兆洪之妻到滬再核兆彭始允具結大令飭將黄交地保帶去命薦而回鐘聲已報七下矣 
[縣案彚錄]  
　　緝私巡船委員袁君在浦江拘獲漏捐曰布四百疋並將船户沈和尚胡洪操二人送縣訊辦旋由布莊主　相洲兪桂祥投案伸訴此已詳列前報前晚黄愛棠大令升堂覆訊裴投案訴稱係松江人在朱家巷開設永發昌布店已歴多年運貨至滬一路並無關卡故不報捐現在情願認捐求請明鑒兪供稱在朱家巷開設義順布莊此次與永發昌合裝布各二百疋餘供相同沈胡同供稱小的等向以駕船爲事日前由永發昌布店雇船裝布來滬不知伊如何漏捐行至中途被巡船拘獲求請明察大令以裴兪旣願認捐姑從寛恕著每疋捐錢八文共應捐錢三千二百文俟繳清後著原差帶同出外將船貨交伊等領去沈和尚胡洪操訊無干涉當堂開釋○本埠茶擔小甲現由王炳年之子王金坤承充王夥王介堂欲與爭利在縣涉訟經前任袁大令斷令金坤承充日前兩造又在英界爭奪生意毆鬥之下由捕拘送公堂訊供管押金坤又投上海縣控告黄大令准詞移提到案卽於前晚請帮審委員竇奠高明府升堂研訊王金坤率子炳生投案訴稱係本邑人父親炳年在日曾充茶擔小甲用王介堂爲夥前年父親病故王介堂意圖爭奪控案後奉前任憲大老爺斷歸小的承充有憲諭爲憑今特呈閱求請明鑒王介堂供稱王金坤與小的同族茶擔小甲向由小的父子承充已歴多年各大憲過境差使均由小的承值用夥二人一日出外當差二人被火藥轟傷致成殘廢由小的收養在家今金坤欲充是缺須將二人領去免致小的愛虧叩求恩鑒明府以金坤具控各節均有証據介堂所供毫無憑証且旣由前任斷定此次豈可翻變著介堂具以後不准再做茶擔一業本當究辦姑念業已具結從寛斥釋○竇明府訊案時有趙炳雅扭高亭梁至案控高不還擔保洋銀明府訊問之下趙訴稱小的爲客棧生意今春有劉濟川薦小的至祥陞棧爲夥當有押櫃洋一百元交劉濟川轉交與該棧經事錢田村手未幾棧主李瑞大以資本虧耗不願開張卽將棧閉歇小的向錢索取押櫃錢一味延約繼由高出面擔保約期歸還屆期錢忽逃避爲此將高扭案請究高供稱係通州人與趙同業本年六月初四日趙向錢索洋由小的擔保現在錢亦在滬容俟尋交到案明府訊得趙炳　先將洋銀交劉自應向劉處根追高旣爲保亦不能置身事外著將錢交案一面補傳人証到案訊辦 
[英界公堂瑣案]  
　　禮拜六向由德國福繙譯官觀審昨日德國總領事施妥博君親自到堂蔡太守依禮接見○包探江阿三禀稱小的隨西包探某甲至張光祖押店起到西人郡姆四美夫所失金表一枚查得由百老匯路第四十四號屋内某粤娼家車夫往押押店主猶識得車夫面貌及問粤娼據言車夫已歇無從交案因傳此娼請究張供稱小的係廣東人現在治下開押店當日車夫來質金表小的知其常在粤娼家粤娼許陳氏供稱小婦人原籍廣東曾雇江北人阿三當車夫已於二月中停歇當時無人薦保是以不知其何處棲身卽伊竊表後亦從未見過蔡太守飭江探查明實在俟下禮拜六再訊○包探沈金隆禀稱瑞生祥洋行先後被竊自鳴鐘一百二十四架曾在出店人何錦標處搜出押票認竊兩架餘尚無憑今請訊究瑞生祥某西人訴稱一二年内共失鐘一百二十四架現在何處搜出原贓請爲究辦何供稱鐘由沈阿才囑小的竊取沈供稱小的不會作賊安有唆使取鐘之事蔡太守判令將何發捕房管押一月沈省釋起案之贓給失主領去○陸阿富訴稱小的係本邑人在治下新開飯店劉牛郎等時來店内强賒稍不依從卽與值堂人阿四尋釁當尋釁時有同黨佯爲調處約小的去啜茗　新開店向有規例 
 
 

Page 4

 
 
須請衆兄弟聚飮小的無奈典質衣服湊得洋銀四元經劉等六人收去豈知尚不滿意又來尋釁爲此報諸捕房由某包探拘拿解案陳阿四供稱小的在阿富飯店中當堂倌劉等時來尋釁兇毆餘供與阿富相同包探顧阿六禀稱阿富投報捕房後小的卽將劉等拘獲查得滋擾確是實情劉及徐百林謝文才張阿富田錫奎張金狗同供稱小的等皆本地人偶與阿四口角爭毆不敢訛詐今蒙研訊只乞施恩沈福源供稱小的係江北人年廿二歳曾在大老爺案下當軍健劉等如何訛詐小的並不在塲蔡太守判令將劉等六人各枷號半月期滿各責三百板陳押候查明發落○泰順洋行某西人控稱細崽王桂泉竊取衣服交與堂叔王順言轉交伊父王生和等情旋由包探秦少卿拘獲　泉起贓送案西人以贓尚未齊禀請移提順言生和再訊此已列入報章矣昨日秦探禀訴前情泰順西人稱除起案之衣包外尚少衣服若于况桂泉曾承認竊得各贓半交父親半交哥子後忽攺供憶二月前曾目見伊竊衣因卽教訓伊不可如此令其仍置原處豈知伊不攺前非仍圖行竊現在共缺衣三十四件值洋銀四十元順言供稱小的係川沙人在本城當玉工桂泉是小的之堂侄伊父曾寄衣包後由包探來查卽行交出生和供稱桂泉是小的之子曾將舊衣包給小的小的卽寄在順言處此外並無藏匿桂泉供稱生和是小的之父小的以前並未認過一半交與父親一半交與哥子至二月前實因悮取衣服並非有心行竊蔡太守仍交秦探帶回捕房管押順言交人保出再著秦探細查明白於一禮拜後覆訊核辦 
[法界公堂瑣案]  
　　錦名洋行收租人吳榮山投案訴稱劉王氏積欠屋租洋銀十二元上月十九日曾送案請追蒙大老爺准交保出外限期理處迄今置諸不理向之索取反敢行兇是以報請捕房拘送案下包探郁庭湘禀稱往提時屋中有數少年摩拳擦掌勢欲兇毆葛同轉訊問之餘劉王氏卽繳呈洋銀四元餘求寛限同轉謂爾家中少年人是誰供稱兒子仁旭現在外間伺候同轉命傳仁旭到案嚴加訊究供稱行兇者係同居之車夫及烟客同轉著押繳屋租曁行兇人到案再行核奪車寓主婦劉尹氏訴稱車夫劉全勤欠房租飯食錢三千四百文于上年逃回江北今又來滬上向索不還因之送請追繳葛同轉詰劉曰爾爲何欠錢不付供稱小的祗欠一千二百文有棉襖等衣五件作抵氏因嗔小的另借卞德隆車寓住宿是以送押捕房同轉飭探將劉送交卡處著其理處○方生福訴稱小的傭於丹桂戲園優人夏月恒家前晚家主之弟乘某輪船往蕪湖有一鞋籃在碼頭上失去其中雜置演劇所用之假鬚及衣服現由包探查獲是以來案具領包探王榮培禀稱上次江裕輪船某客失去綢衣一包今在某小烟館内查獲並將屢次犯竊之李國友送案請究李供稱小的現在鎭江當小工因有病來申就醫衣物是福建人兪仁發所竊兪偕江北人陳姓等來此葛同轉謂失單上尚有銀信三封爾可竊取否供稱信内有洋銀四元被兪拆去小的祗得一元陳現住虹口同轉查得李尚有押票六紙著押候吊贓再核假鬚及鞋籃等給方領去○泰昌烟館主胡阿海控烟客張德元竊去水烟袋一枝葛同轉　究之餘張供稱水烟袋經小的質在南市得錢二百文旋將質票售與某處舊貨攤上得錢十文同轉飭探帶張前去向舊貨攤取回押票以便吊贓○前者富王氏控孀婦孫秀英卽孫閔氏誘引伊夫反敢毆辱葛同轉飭提訊究孫閔氏聞風逃避遂將帮兇之鄰人姚張氏等押追昨晨孫閔氏自行投案供稱小婦人於去年五月痛失所天僑居治下高陽里親戚人家上月二十五日富王氏帶數人闖入小婦人家妄稱丈夫在爾室中陡將小婦人毆辱以致面上有傷富王氏供稱氏丈夫於去年與孫閔氏有染以後卽不復返家上月二十四日之晚小婦人遣乳嫗前往深望見丈夫確在伊家次晨小婦人卽挈乳嫗及傭婦三人前去孫閔氏租屋二幢有六姓同居突有氏父手持鐵尺將乳嫗頭顱擊破小婦人亦被辱　　爾進屋時可見爾夫否供稱小婦人見丈夫在伊房中孫閔氏出爲阻攔致被逃脱同轉問孫閔氏曰爾是何處人丈夫已故爲何不回家守寡竟敢飄蕩外鄉供稱小婦人原籍江西嫁後從未到過夫家是以此刻未便前往謂爾父如此兇横須交案訊懲孫閔氏供稱父親患咯血症不能到案謂旣能毆人豈有不能到案之理著卽押交氏一再求恩同轉遂准交保出外限下禮拜二交伊父到案核辦○復茂雜貨店及方昌瑞泰和陳榮卿等於上月三十日具有禀詞控稱治下裕昌號主虧欠萬金閉門逃脱葛同轉著先將生財查點此已詳列報章旣而方投案訴稱裕昌司帳人陳洪年匿在虹口兹已扭獲據云有銀洋存在友人秦誠財處可同往劃付及秦見面卽約陳上樓小的因不放心向秦說明其事據稱諸事由我擔保且陳在裕昌司帳亦由我薦保云云小的信以爲實任伊上樓少頃秦獨自下樓云陳已由後門出去矣迹類串逃請卽提究同轉飭包探將秦傳案訊究之下供稱陳與夥邱姓爲友是日並非由小的放去同轉謂陳由爾舉薦爾不能推諉不理著交人保出限五日内將陳交案 
[賀儀助振]  
　　錢君昕伯新得文孫曾將筵資助振兹有謝君筠亭王君松堂各具屬銀二圓致賀錢君力却不受二君乃擲交本館協振所以濟飢黎善與人同功德無量兩賢濟美相得益彰矣 
[聲明捐數]  
　　昨日本報登桐孫擢秀一則計葛耕心堂主人以文孫湯餅筵資薦銀一百圓交敝館恊振所彚入賑捐怱促中夫及將數目書明故特聲明如右 
[靈丹普濟]  
　　謹啓者敝堂接奉百花祠大藥房畢大善士樂助自製浩然正氣丹一千服囑解山東災區以濟貧病保全一命勝造浮屠活遍千人眞如生佛祗領之餘佩謝無旣又申報館交來一千服亦係該大善士所助敝堂現磬東賑銀一萬兩此丹卽由招商局新豐輪船一并彚解前去附登報牘以誌仁風[  上海六馬路仁濟善堂籌賑公所施善昌等謹誌]  
[贖牛救災]  
　　謹啓者敝堂接奉張雪堂大善士經募同善居士方文生無名氏諸隱名四户大善士樂助丹徒贖牛捐錢三百六十千文合炭錢二百五十六兩三錢該處災民賣牛暫延殘喘以顧目前鎭江大善士爰設保牛局爲兩全之計且明歳眷耕又　　　眞是救災善法該大善士踊躍　輸　人　　迓天和推仁民而兼愛物功德無量欽佩莫名求登報章爲善者　上海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂省官報]  
　　鐵政局委員湖南候補典史王天爵自湘採辦麻石回省並謝留鄂差遣調補咸豐縣余良才禀見謝准補知行調補湖南桂陽縣吕福恒禀見謝知行藩憲牌示天門縣乾鎭巡檢事務詳委鄭工遇缺先補用巡檢丁起麟竹谿縣典史事務詳委試用巡檢顔子卓俱署理候補縣丞劉肇墀赴兩院禀辭解緝匪餉銀赴岳州候補按司獄張尚賢奉糧憲行知詳請給予提前儘先揀委一次赴兩院禀謝藩憲牌示黄安縣黄陂站巡檢事務詳委試用從九品黄紹元署理鶴峯州吏目員缺詳請以海防儘先補用州吏目鍾慶藩咨補候補縣李增榮奉委赴興國州辦理運道赴兩院禀謝候補縣丞元復奉委赴興國州會同濮牧購修軌道辦運錳鐵稟謝候補縣周吉雲禀知順直賑捐開局調補南岸釐局候補府經歴羅忠祥蒙兩廣督憲李于順直賑捐案内保補缺後以知縣用赴兩院禀知謝候補從九徐麟奉藩憲札給予揀委一次禀謝卸署武昌縣鍾期濬回省赴兩院稟到廪知丁父憂 
[浙省官報]  
　　八月初八日翰林院郭曾準親拜敷文山長吳親拜謝步太常寺博士應德明親拜台州同知張毓麟來省禀到禀奉憲恩順直賑捐案内保奬知府銜山東賑捐案内奬給花翎禀見叩謝東防廳高禀辭赴海寍工次候補同知顧璜交卸曹娥局回省禀到禀見季綸全義橋通判葉祖巽安昌俱禀見叩辭回局運副貝澂禀辭回紹興鹽局大挑縣胡夀海禀見叩謝海運案内保准補缺後以同知用任環增禀奉飭知甄别加考叩見汪肇敏禀知坐催裕泰莊所欠公項現已如數繳清禀見銷差咨補錢塘縣縣丞洪禧禀銷津局差候補縣丞白曾蔭禀見銷海運差初九日嘉湖道王差人禀安候補府萬福康禀知糧道委十二日學海堂監塲收卷差卽用縣左宜之紀驤汪清麒俱奉傳對本禀安銷差轅下文巡捕强紹嵩蔣量俱禀奉委仍充轅下文巡捕兼監印差叩謝龍斌禀奉委仍充轅下文巡捕差叩謝 
[粤東官報]  
　　藩轅牌示曲江縣縣丞委試用縣丞徐贊庭署理新寗縣縣丞委候補縣丞許瑩章署理准補香山縣縣丞甘潤寰飭赴新任 
[上海北市絲業會舘籌賑公所施少欽經收順直山東河南賑捐七月十九至廿四日第三千二百九十七至三百零二次清單]  
　　十九日保安堂由寳和莊來洋五十元廣陵伯仲子求父病速痊母體康寗合宅平安洋廿元崑山野荸薺號十元嘉定廖聰彝堂退想軒主人十元鎭江無須名求兒輩平安不哭十元羅溪榮陽隱名氏洋五元銅洋廿元馮存仁堂年例西瓜燄口資移助八開洋八十元湘湖氏祈宅眷平安銅洋四元○漢鎭惠慶裕號募張恆兆義發祥永茂和萬益茂集義生柏茂森怡和福興茂祥吉大祥謝虞卿十户各錢五百文合洋五元○二十日松府署隱名由惠泰莊來洋廿元無名氏酬願由惠泰莊來洋廿元漢口讖餘老人由招商局來銀十兩太倉陳玉森洋十元張炳生保産後平安四元王大生錠捐餘三元二角無力子求癬速愈二元京口裕康洋行先裕堂慕苟安子洋一元又勉力人步洲氏各五角○湖郡潘公橋卞衆執事二元洞庭山柳客人一元錢二百三十文頓邱郊記一元錢一百八十二文海陽徐昌熾洋一元譙國春記錢六百十八文共五户合洋六元○廿一日隱名大善士洋一千元星江寡過未能堂規元一百兩退補山人洋廿元泗安孫輔元求子病速愈八元朱家角涵大隆求平安二元金宋氏祈左臂痛卽愈二元定陽庸字棧朱炳章生辰荷諸親友賜儀移助求保平安二元甬江乾茂懷玉山人一元○廿二日姚筠溪求病速愈規銀二百兩不留姓太芙求合家老幼男女人口平安由元甡莊來洋二百元洞庭山人得子蒙諸同事賜儀節湯餅筵資移助代爲祈福由泰源號來洋十元又隱名子三元如願平安主人由汪文翁來十元無名氏八元吳中張心願氏五元永記一元慈東無名氏一元○金閶趙公舘洋五角又募趙陳氏尤氏阮氏三户各一元趙奎文奎章奎翰五角共五户合洋四元○廿三日甘肅衆善士由恊同慶號電匯來規銀一百廿五兩錢裘霈山爲子吉生病體輕鬆神氣較清惟血痰時發時止求愈並求合家平安由立大莊來洋四十元無名士爲父母五十雙夀助賑廿元星江無名氏求保平安廿元九江電報局盛鞠蓀募不書名病愈完願廿元羅店榮陽氏洋十六元二角李九德堂還願六元蘇州鄧吳氏求病愈六元江文臣四元五角不留名四元王天脊二元隱名氏爲妻外症求速愈由春華祥來一元徐代王求病愈二角○廿四日天水水産氏病愈完願規銀五十兩松江廣大募五蘭書屋金爲擲胎求速胃暢食旺産母平安洋廿元無名氏保佑合家清吉水陸平安洋十元長沙實貽堂銀七兩隱名氏保孕婦平安三兩二户由立大莊來合規元十兩零五錢六分嘉善廣昌典朱麗生求病速愈洋六元周浦味世生病愈完願四元傳馨堂四元怡怡洋二元季孝享長痴雪廬居士羅其泰籌萱書屋始吉堂六户各一元高郵河捕分府署陳雲樵二元○高郵賑所丁玉軒募敦銘記洋五元釐鏡記一元愼記得過且過客各錢五百文共四户合洋七元 
 
 
 

Page 10

 
 
   
 
