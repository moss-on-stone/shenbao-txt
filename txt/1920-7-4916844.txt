# 1920 - 7 - 4916844

 

Page 1

 
 
   
 
 

Page 2

 
 
   
 
 

Page 3

 
 
時評 
[商量餘地]  
　　凡事自料有餘地者可以商量自料無餘地者方其事之初起即不必商量即有商量日後亦終必至於不能商量而止也然而今之執政者流每自知無餘地之可通融而又每示人以可以商量之狀此其結果勢必益陷於危境我實不知其是何用心矣 
　　我爲此言雖不僅爲北京當局對於此次敎職員風潮而發然即以此次敎職員風潮爲證去傅問題可則曰可否則曰否無所謂先上課總好辦總不好辦也 
　　我有一言敢爲執政之人告者苟不畏風潮當於事起之初即下堅决之表示使人咸知無商量之可言否則即當以赤誠謀其妥洽若欲以苟且敷衍之策使人遷延日久而自忘恐非今日所能復售也 
[專電]  
　　北京電議員沙明遠等質問敎職員風潮靳復已維持又敎職員請面見靳述意見靳今午會見對敎育基金及薪費改現各層謂已實行對撤傅事不置答惟謂諸君宜先上課總好辦（七日下午四鐘） 
　　北京電敎職員製大旗四面上書寡廉鮮恥之傅嶽棻敎育界蟊賊之傅嶽棻字樣排隊而往以三面交敎部門者一面交其宅閽人轉呈傅大憤决向法庭起訴（六日下午三鐘） 
　　北京電王沈調查閩案已了日委員要求對日本所查各據會同證明現又著手會查（七日下午四鐘） 
　　北京電閩訊日艦撤退僅一種表示迄無起艦准期（六日下午三鐘） 
　　北京電全國和平維持會電請積極續開和議（七日下午四鐘） 
　　北京電和議協定事實問題從實力方面解决法律以舊國會制憲交滬會形色通過（七日下午四鐘） 
　　北京電滬南代唐復靳電對和議前途原無成見如西南多數贊成皓電與王君一堂不再反對卽可接洽進行（六日下午三鐘） 
　　北京電靳電蘇李督和議地點絶不更易藉省周折現據各省會紛電促和速與雙方代表接洽並轉告各方一致進行（六日下午三鐘） 
　　北京電王克敏昨始南下帶有議和條件過寗與李協定卽赴滬促開議（六日下午三鐘） 
　　北京電頃財長李思浩接見銀圑代表商借欵代表不允李謂格於優先權舊約故儘先奉商如否認惟有將鹽稅餘欵向他國接洽結果代表訂日再議（六日下午八鐘） 
　　北京電銀圑代表頃電倫敦中政府催交五百萬鎊墊欵甚急以十六爲限逾期不復應准自由借欵（七日下午四鐘） 
　　北京電馮部衛隊六營因日來多謠由徐商准師景雲先將四營移駐北苑（六日下午三鐘） 
　　北京電十五師餉已發現八萬國庫證券四萬（六日下午八鐘） 
　　北京電魯田督電請任馬良帮辦山東軍務（六日下午三鐘） 
　　北京電曾廣鑾電府爲湘張敬堯辯護稱范源濓等所控不實（六日下午三鐘） 
　　北京電劉恩格由奉回稱復辟說無根（六日下午三鐘） 
　　北京電奉省會反對溝帮子等站車價收現（七日下午四鐘） 
　　北京電陸外長電告眞日可抵香港（六日下午三鐘） 
　　北京電陸徵祥等預定十五抵滬十八抵京（七日下午四鐘） 
　　北京電田中玉電解散學生聯合會請自魯始（六日下午三鐘） 
　　香港電古日光昨在廣州被刺受傷（六日下午四鐘） 
　　南京電劉恩格過寗赴滬 
　　南京電李齊昨公讌軍政界今午讌紳商學報各界（七日下午八鐘） 
[各通信社電]  
　　廣州電憲法地方制度第十　條省長職權經兩次大會無結果冬日審議會通過張善與修正案大旨爲省設參事會執行省政務參事由省議會選舉省長由參事互選今付大會討論未終結形勢可望通過 
　　廣州電和會秘書長慮信已起程赴滬（以上七日） 
　　以上聯合通信社電 
　　北京電大學校將開聯合會研究對付傳及閩案問題 
　　北京電顧維鈞電謂美國對於閩事以爲當此靑島不决中國如再退讓他國不便再代中國爭執公理 
　　北京電傳嶽棻二次辭職議决仍挽留（以上七日） 
　　以上中華通訊社電 
　　北京電家長聯合會推代表謁府院請維持敎育願預繳學費發敎員現金并函蔡元培請勸中小學開課另率專門以上敎員與政府抗 
　　北京電各省因裁兵費無着有主由省轄稅局酌加比較以資挹注者電商政府交部核覆（以上六日） 
　　北京電陸部以各軍欠餉太多擬設法於陰曆年關發淸以安軍心 
　　北京電南北各省信使往來之結果將一致通電促和以國内早日統一協力對外爲言（以上七日） 
　　香港電湖南譚浩明軍求餉甚急岑允撥欵接濟（七日）以上中孚通訊社電 
[公電]  
　　蘇州省立學校敎職員通電各報轉各地各學校敎職員同人公鑒敎育爲立國根本吾國執政者陽言維持陰實阻遏五四而後以痛恨學界之暴露彼輩罪狀益復變本加厲肆意摧殘事實昭著無可諱言邇者北京各校敎職員宣言五大信條實爲根本計畫此舉成敗存亡係之凡吾同人當其負責任力求貫澈應請各地各校敎職員同人迅謀結合分推代表組織全國敎職員聯合會討論辦法協力進行至爲盼禱蘇州省立學校敎職員聯合會叩 
　　浙江第一師校敎職員通電申報並轉各圑體公鑒本校同人於本日致北京大總統國務院電文曰京校輟敎多日敎育當局猶復强顏戀棧致數萬學生久荒學業同人等以爲非請政府立如京校所求不足以維敎育前途特於本日輟敎待命又致北京各校敎職員聯合會電文曰本校同人已於本日輟敎爲諸公援特此電聞浙江第一師範學校全體敎職員陽 
　　譚延　反對張敬堯賣礦電各報館均鑒前聞張敬堯擅押湘礦業已迭次通電反對在案頃據確報張敬堯派湘礦局長張榮楣在北京將水口山鉛砂預賣與美商馬竟克巴流金等共美金一百四十萬元以五年爲期已於本月十二日簽訂草約交洋六萬元卽呈請北政府調印等語聞之憤激查該礦爲吾湘命脈所關詎能任其押借外債湘人誓死不承認應請軍府急電北庭嚴令張氏取消草約並請諸公一致主持以保湘礦而杜狡謀無任迫切待命之至譚延　勘印 
[里昂無線電（路透社電）]  
　　六日巴黎電漢志國代表愛米爾菲爾氏明日由巴黎赴土倫星期四日將在華爾特區羅索乘船赴比羅特 
　　六日不魯塞爾電比内閣昨日集議由比皇主席討論外交政策各問題及與英法協約事宜 
　　六日巴黎電實業善後總長洛歇爾氏復請高等議會從速注意奥國糧食現况尤以維也納爲最奥國所得協約國濟助之糧食僅能支持至一月三十一日非速設法援之則一月杪以後卽將患僟高等議會决議復請美國助同解决該問題 
　　五日倫敦電意相尼蒂氏今日偕　外相謝洛嘉氏抵此英相喬治氏及意國大使等均至車站迎之英意兩總揆之談話至爲和洽明日尼蒂氏將與喬治氏克松氏波拉勞氏開第一次會議阜姆現局意國與巨哥斯拉夫國之交誼及財政問題均在討論之列且將注重鞏固匯率一事以上諸重要問題隨後將在巴黎續加討論 
　　六日巴黎電塞勒河之水繼續低落巴黎不復有被淹之虞 
　　六日巴黎電和約將於一月十日調印 
　　六日巴黎電高等議會已决定與德政府談判交讓丹齊主權之辦法 
世界路透電 
[俄國過激黨之勢力]  
　　二日倫敦電過激黨與愛沙尼亞昨在杜爾巴簽定休戰條約之說業已徵實過激主義勢力爲之一振里特倫或亦將與過激黨開始談判休戰期限規定七日可每星期展限一次條約中規定中立區域之邊界及過激黨承認愛沙尼亞之獨立過激黨允不在維魯太愛河正面駐紥軍隊 
　　紅衛軍公報宣稱桐河陣線之裂口日見廣敵兵被俘者數千人台尼金將軍似不致能保羅斯土夫及諾伏乞加斯克二鎭愛加特里諾斯拉夫鎭之陷落最關重要蓋紅衛軍因此可安駐尼斯特河兩岸並可得路停抵克里米亞克森及俄迭蕯也共同新聞杜爾巴訪員電稱休戰條約使愛沙尼亞脫離前對於俄國之義務愛沙尼亞可待至和約調印後驅逐宇登尼克將軍之軍 
　　三日倫敦電各報皆注重柯爾恰克將軍及台尼金將軍處境之困難及遏阻過激主義傳播西北利亞東部之關係每日郵報代表謁見某要員據稱日兵出臨西比利亞東部可因以保全西比利亞即滿洲亦可藉此免爲過激黨所控制日本在西比利亞東部未必有土地上之要求就彼之經騐而論日人必不願移居西比利亞南部酷冷之地其殖民志願實在西比利亞之南彼意日本所欲者乃爲貿易與礦産權大約可如願以償云 
[美國國際聯盟之票權]  
　　二日倫敦電每日電聞報紐約訪員電稱參院民主黨領袖希區柯克氏曾與葛雷子爵討論限制國際聯盟會投票權之保留案葛雷子爵謂此條保留案如果通過其影響甚大加拿大與澳大利亞均將提出抗議英政府爲勢所迫必將助之則國際聯盟會終必裂而後已葛雷子爵與參議員及其他官員談話時曾謂彼主張此條保留案者對於英國殖民地各有投票權之前途鰓鰓過慮不知美國如堅主在國際聯盟會應與不列顚帝國有平等票權轉足損害國際聯盟會之存在希區柯克氏詢問前經參院拒絶之約翰森氏保留案志在使美國有票權六（此即不列顚及殖民地所有票權之總數）者英國殖民地將不贊成葛雷子爵答稱或將贊成惟法意等國僅有一票權者必將抗議指爲不公且將要求同有六票權希區柯克氏直言彼恐該問題將爲最難解决者之一 
[英國掠刦郵局大盜]  
　　二日倫敦電夜半有戴假面具者一人率携武器之人二十搶刦里姆里克郵局共刦去現欵英金四千鎊及其他物品並恫嚇郵務員十二人弗可尾隨否則將加槍擊當時通郵局之各路均有匪黨把守迄今尙未拘獲一人當道已派兵衛守該郵局 
[各國近事記]  
　　二日巴黎電各報皆注重華盛顿傳來美國已决議許日本在西比利亞自由行動之消息 
　　三日巴黎電高等議會决定遷移受過激軍侵逼之西俄居民辦法 
　　三日巴黎電奥國煤斤大缺載客之火車已停駛一日維也納之電燈與電車亦有全停之勢 
　　二日倫敦電過激黨無線電稱台尼金將軍敗北後其 
司令部中發生暴力政變建設新政府以羅瑪諾夫斯基將軍代台尼金將軍主持政務 
　　二日巴黎電明日有法國飛機一架自巴黎出發擬取道雅典加拉齊仰光盤谷而達西貢 
　　二日戈成堡電丹麥船巨特倫號在巨特倫北面觸水雷死五人 
　　二日倫敦電鑄模匠罷工已商定暫時解决辦法僱主允每星期增加工資五先令惟須在一月十九日以前開工工人將投票表决接受此項條件與否 
　　二日紐約電昨晚全國各處搜捕急進黨共拘獲數千人預料將分批驅逐出境其中雖有生於美國之人惟外僑實居多數俄人尤多 
[太平洋路透電]  
　　七日大阪電流行性感冒症即痒症患者日多大阪昨日死三百十一人死於痒症者過半神戶昨日送往火葬場之屍共有二百具紗廠及軍隊中患痒症者實繁有徒 
　　六日大阪電大阪今日開市商業殊形安靜米市見弱衆皆注意於不動産棉紗業大爲活動 
　　七日北京電旦夕將有命令任葉恭綽爲實業專員游歷各省查視實業 
　　七日北京電政府否認復辟及更易大批督軍之說 
　　七日北京電今日有命令切言敎育之重要令財政部撥適用之經費措敎育於安全之地位 
　　七日北京電茲悉元旦日之恐慌乃因有兵三人入某銀樓欲用其電話未經允可乃搶洋千元而逃此三人當晚即在赴津車中拘獲並搜出贓銀一部分 
 
 
 

Page 4

 
 
   
 
 

Page 5

 
 
   
 
 

Page 6

 
 
國外要聞 
[爪哇通訊（十）（五）]  
　　華僑困厄之狀况 
　　歐戰以前華僑商務頗稱穩健其進行之景象宛如春天之樹小者漸次蓬勃大者益形茂盛從未聞有經濟支絀歇業倒閉者乃歐戰發生爪哇土産禁止出口土人無錢各項營業大受影響而其時歐貨缺乏一班業歐貨者因金融停滯中途歇業者大不乏人狡者專一推銷日貨於是利市數倍多以致富當日貨最發達之際無論何種營業均以日貨爲巨擘一班業國貨者遂紛紛歇業倒閉蓋中國匯水漸高貨樣價値均不能與日貨抗其倒閉歇業或轉改他項營業者亦勢所必然耳迨今歲六月間抵制日貨風潮起後一班業日貨者漸不能支小本經紀歇業者無慮數百家而素號註册有限公司者亦紛紛歇業達數十家之多以南洋此番抵制而論華僑可謂異常熱心自八月以來日貨全無華人過問所行抵制之法亦極妥善蓋華人儆戒華人從無聚衆示威舉動故荷人官場中之親日派無論如何維持然終無辭可以責難也其儆戒之法異常嚴密偵察員羅布於海關街市凡領日貨買日貨者無論如何秘密均不能逃偵察員之耳目對於冥頑不悛者初則給函警告次則以德油掺糞塗其門面如仍不改則以激烈手段對付之輕則毆之重則毁其體膚如巴達維亞甘崩馬里陳某被人削其左耳萬隆張某被人劓其鼻然此猶對付於小商店者如對於大商店則逕派代表詰問務將該貨繳出充公并議罰欵否則全體華商共同抵制之其熱心國是殊堪欽佩以實際言之華商自抵制日貨後莫不受極大損失因自歐戰以來百貨缺乏市面極壞所以能謀蠅頭之利以保全衣食者全賴日貨而已今者日貨已不准買歐貨尙未運來美貨多不完全且其價頗貴不合土人之用國貨更少間有一二港粤之貨而其價較美貨更貴（現國内滙水較美國更高故其貨較美更貴）於是華商之進欵較前減少而用費身稅則更多於昔其憂苦之狀不言可喻然華商雖受金錢上之影響而仍宣誓於抵制事務必堅持到底較之國内朝三暮四之流其良心固遠勝也 
　　自七月以來抵制日貨實行後各處華僑均紛紛提倡國貨公司於是百萬以上之國貨公司立成四家乃爪哇荷蘭漢務司官毛君竟禀告荷督謂華僑組織之國貨公司均由過激黨運動而成此公司成立或將爲過激黨之機關或實行過激派之主義荷督遂出示禁止一般懦怯無識之國貨股東因此頗有退縮觀望之象所幸主其事者毅力堅持不以荷官之恫喝而中餒一面登報斥駁漢務司毛君之報告一面派代表與毛君理論請其指出證據毛無詞可答據此間外人論調以爲華僑因愛國而抵制日貨自必組織國貨公司以期替代日貨若不因抵制日貨之事則華人决無組織國貨公司之意此中原因橋爪各外人咸能知之今毛君藉三寳壟眞理報主筆白蘋洲論過激黨事遂藉題發揮加此名目於全體華僑身上恐人未必能服無怪論者咸疑毛君受日人之運動也 
　　此間自六月以來所有大米商全行停業其米統歸荷官專業在荷官之意以爲可免米商之屯積居奇然事久弊生不啻爲一般差官衛役開一大宗利益荷官定章凡商人之米經荷署買入每石作十二盾半賣出則每石十七盾半賣時不准買者選擇過秤并不准退換於是紅糙腐爛之米掺雜於好米之内人亦無如之何此米經各小店轉輾零賣後則價値倍昂以買米一包非三兩日之久不能到手其中腐爛紅糙者挑選後自必以倍價的賣出此兩月以前之情形也近月來米之來源已缺荷官維持更力每人每月限定米十二斤如不敷用聽之凡有買米者必須先示以身稅字并須有街長之證書如身稅未付淸則不准買米然更有身稅字街長證書均已全備而仍不能買米者蓋荷官之威風與專制皇帝之威權相似如於狂醉中理事或見買米之華人言語欠恭謹即將街長之證書扯碎硬不賣米惟此盛威之荷官但遇英日各强國之民則雖手續不完全亦可通融一二今日買米之人擁擠不堪往往聽候數日之久尙不能買一包米預料愈久則情形愈壞而華人更難得米彼富者有通神之勢力當不致無米之炊但貧者不知將如何度日耳 
　　荷人匝月進欵在百盾以内者可免身稅而華人每月之工資在十盾以上者必須納稅若過期未淸則立行逐出荷境身稅之外更有房稅如租房每年一百二十盾必須另付政府稅四分半如家中用具床桌各品價値在一百盾者亦須另稅其稅金每年增加一次計華人富者每年曾繳各項稅金達二十萬左右其極貧者亦須繳納兩盾左右故統計荷屬百餘萬華僑除醫生敎員敎士之外則無人能免身稅者也現時市政廳又出一種新稅則追查僑居之華人有若干人口其男女有何項進欵每年用費若干醫生藥金若干全盤酌量其進欵以百分之一二繳納於市政廳如有虚報或抗延不納者則可監禁自一星期至一年之久荷官對於謀財之道可謂無微不至對於華僑更爲密切質言之凡華僑各種生利之事業彼政府必得一二報效金方覺滿意但華僑對於各項稅金旣如是之多而終不得荷人之優待華人所居之街市荷市政廳亦不樂修整事之不平無逾於此深願國民熟思之 
　　自中荷設領條約簽字後凡生長南洋之華僑均作荷政府殖民地之民此段失敗之交涉前已報告今年元月荷政府又施行一種新律凡華人嫁娶者必須到荷署簽字註册納稅金四十盾几有生子者於三日内須向荷署註册繳稅金四盾如隱匿不報者罰銀自五盾至百盾或小兒殤亡不得埋葬之地凡擬出荷屬者必須領護照其財産不得變賣運回中國聞尙有更嚴酷之法律對待一班華僑富翁今華僑雖有派代表赴京哀懇代爭國籍各事恐亦未免徒勞跋涉也悲夫 
國内要聞 
[東三省通訊（遠東寄隠）]  
　　中東鐵路之危狀 
　　哈爾濱函云中東鐵路即俗稱之東淸鐵路根據光緒二十二年所訂之中俄合辦東省鐵路公司合同章程而成立者照合同内容完全爲中俄兩國合辦詎初時俄人野心勃勃有淸權貴絶不以主權爲意馴致名義合辦之路實際成爲俄人獨占之路有年矣自前年俄多數黨南侵時歐西各國有事於歐陸東亞問題弗遑顧及俄亦弗能制止我國當局爲地面治安計爲合同計特起而主張合辦之權利組設東省鐵路督辦公所在哈爾濱路界内設置警察總局沿路則派兵護路旣而海參崴各國委員代表集會對於西伯利亞及烏蘇里中東各路爲具體之計畫而中東一路護路之權完全歸我鮑督辦並組設總司令部分段節制矣 
　　此路俄國方面之主持者爲霍爾瓦特霍氏居東有年於遠東情形與我國俗尙最爲熟悉軍事方面有謝米諾夫者奔走呼號欲有所爲而於路務上霍氏實占優勝蓋其資格最老名望亦較孚也最近爲俄帖暴落前値大洋一元有奇之幣現在大帖（即二百五十元五百元千元者）僅合銅元二枚以致該路收入實不足以抵所出公司中收存之幣堆積如山無可動用幾乎擱淺上年十一月間議折用金幣張巡閱使大爲反對因此吉省長官亦不得不隨之而反對此時俄國勢力至爲薄弱欲自强行諸多窒碍無如之何曾於上年十二月二十五日霍派拉琴諾夫到吉與鮑督辦磋商加價事宜其法客車票價照中東鐵路從前金幣價目每俄幣一元由搭客以一元三元五元十元二十五元之羅幣（即羅贊諾夫之幣）或一元三元十元之鐵路與銀行之兌換劵納之其貨物運費按照從前價目每元運費數目用一元三元五元十元二十五元之羅幣或一元三元十元之鐵路與銀行發行之兌換劵二十元等其不足此數者准以數小之幣付納此議定於上年十二月十八日實行已通令沿路各站矣詎鮑督辦力拒否認開議之頃幾不能下台拉等無可如何聲請依照合同將公司賬目送呈督辦查核之後再予核准加價鮑督辦始不反對此議遂告一段落拉氏亦於二十八日旋哈現在公司狀况岌岌可危據長春及吉垣來人云現在吉長兩埠商民因中東路拒收大帖市面大受影響並已請求當道交涉不知如何結果也 
[濟南第二次慘劇續聞]  
　　元旦流血後之風浪 
　　敎育界同盟罷工 
　　屈省長態度强硬 
　　元旦日濟南學生圑在大舞臺演劇被警察毆打一事已誌本報連日以來敎育界同盟罷工雖經省議會出任調停而掀天風浪目下尙無頭緒聞是日警廳方面已將二三兩區署長撤差（查其撤差原因二區李署長係當場指揮巡警毆打學生者三區牛署長係將大舞臺之器具派警搬運敎育會而學生要求運回彼此衝突者）是役惟第一區署長崔情田君當大舞臺肇事時不但禁阻巡警不可打人且因維護聽戲之人及力擋巡警羣毆學生被巡警傷其腿部故崔之不撤差一般人士尙認處分之得當省議會方面前次之調人如鞠思敏杜星北張星五等現以官府屢失信用已卸去調停責任鄭王兩議長繼續向當道交涉至三日晚間省長答覆兩議長謂學生之元旦演戲據金伯衡氏言對於准在大舞臺演戲及爲學生分散戲票之三條完全否認現在學生被打之情實及金氏否認之三條如完全證實則警廳當然撤換除自己切實調查外尙祈議會帮同調查云云省議會以此結果於日昨下午開茶話會衆謂被打之學生現在醫院養傷此條不成問題其餘三條由學生會派人說明如下（一）警敎兩廳允許演戲有杜星北張星五諸議員擔充證人謂前次調和學潮警敎兩廳實已承認（二）允在大舞臺演戲除口頭允許外有第三條可證明（三）戲票一百張係學生代表崔書馨李金階等於上年十二月三十一日當面交給金廳長者此項戲票上邊註明地址在大舞臺且廳長尙詢問容人多少並允派警保護等語因此種種證明遂議定據情函覆省長（函從略）又因現在山東陷入無敎育地位並將情形電告中央文云北京大總統國務院鈞鑒東省元旦學生在大舞臺開演新劇敎警兩廳長事前均已承諾臨時陡行反變縱使警兵二百餘人毆傷學生數十名内有十餘名受傷極重均抬往醫院醫治現在各校職敎員全體罷課異常憤激風潮日益擴大除函請省長查辦外特先電聞山東省議會支印 
　　昨日（三日）下午六點假省敎育會開第二次省垣各校全體職敎員聯合會首由主席鞠思敏君報各二日各校長謁見省長狀况屈省長對於各校長提出七條件含糊答復按長誠非其敵昔袁項城有言生子當如屈文六屈氏之本領槪可想見各校長旣不得要領遂興辭而返又省議會議員王洛平聶相溪等赴省長公署調停亦無結果此最近經過之情形云云主席報告未畢劉君次簫起言各校長謁見省長旣不得要領當然有相當之表示旣不能有相當之表示是否可認爲自由行動誠以各校長含有半官吏性質與敎員之僱傭關係不同各校長可否加入聯合會皆有研究之價値有一部分主張各校長可以持旁觀態度留出活動之地步有一部分主張校長加入與否有自由權雙方頗有爭論女校張蕙貞君發言受傷學生性命尙且不保大家不要爭此小意見多數承認主席遂將該問題暫擱提議聯合會之組織辦法即將王祝辰所草擬之聯合會簡章宣讀多數可决通過繼又公推王詩明王祝辰劉次簫魯佛民擬致北京政府電稿並修正宣言書又公推胡价人楊玉泉赴天津拍發該電聯合會之重要部分由各校推三人或二人一人組織委員會作爲言論機關議决事件交執行部施行執行分交際編輯糾查三股此該會組織之大槪情形十點散會本日（四日）九點開全體委員會公推職員分部辦公計交際股十五人編輯股十二人糾查股十八人各部職員均爲敎育界之優秀分子對該會之若何進行學生之若何共同一致當有一有統系有計畫的辦法將向魯官府奮鬭作開戰方略之初步也 
　　二日早十時小學以上各校校長面見屈氏提出敎職員聯合會議决之七條請求指示辦法屈省長不但不與承認且謂學生罷課我是不怕職敎員停職我也不怕屈映光長魯一日是有一日辦法對於所提七條（一）解嚴易如探囊不及一小時即可辦了但學潮未平一時斷難撤消故必須稍待時日（二）懲辦警察廳長及肇事人員是宜照辦一俟查明按違法之輕重處以記過及罰俸（三）敎育廳長本當富有學識之人充之但人才一時難以物色只好稍延時日（四）學校原非囹圄軍營本省長知之甚詳只要學生照常上班不再出發軍警當可撤去否則把門與否本省長自有權衡不勞陳述（五）賠償損失及養傷費此項不成問題若以省長說話决不能承認以屈文六說話尙可照辦待詳細查明我屈文六自己賠償（六（）七）兩條原關敎育基礎本省長亦其必要但每月爲欵甚鉅一時難以措置以致延宕數月之久實在抱歉實在對不起總之以上諸條諸位回去可以報告各敎職員學生照常上課後日四號假期已滿學生敎員安心上班否則本省長必有嚴厲辦法諸位校長不是賊王學生亦非賊類本省長亦甚知之敢請上課爲要否則校長學生不守職分即是平民法律所在决不寛容我屈文六家中有田百頃不做省長亦可生活不同諸敎員尙有患失患得之病諸敎職員果不能翻然自悟我屈文六卽不做省長亦必有法辦理卽使各職敎員學生全體不斡山東敎育當然仍能進行敎員學生實不止欲與我爲難諸位已也此爲我最後之言還勞諸位回去辦理二次可不必再同我見面也此時校長中雖有鞠思敏君等與之辯論然屈氏難以理喻遂相率而出因之各校長辭職之心益形堅决矣 
　　學生會於三日早全體職員會中表决各校派代表一人用各校代表名義持請願書向省長陳說學生會宣言書中要求之條件允予核准至四號早十時各校學生代表郎國珍張文英崔惟吾孫鴻文等十六人在敎育會會齊向省長公署呈遞請願書求見省長傳事處進内傳達少頃回報謂省長今日不見明日再來學生代表謂學生等有要事相呈必求一見省長何故不見門者謂要事不要事省長今日早期休息决不見客辦公學生代表謂省長今日旣然不辦公明日何時可見門者謂省長今日不辦公就是不見的意思你們明日若來也是白來明日還有個明日就是了以後該代表等知屈映光毫無延見學生誠意只好回校現正磋商善後辦法矣 
　　此次風潮實激動全省公憤茲續錄兩電如下（山東省敎育會冬電）北京大總統國務院敎育部鈞鑒東日省城各校學生集合演劇慶祝元旦警察無故到場干涉橫肆兇毆被傷學生至七八十人折臂穿胸慘不忍覩查學生元旦演劇係先期已得敎育廳長許可演劇地點事前亦經警察廳長允認是學生此項舉動並非踰越範圍即謂臨時有其他原因必需令其停演亦應由前此允許之長官剴切勸諭解鈴繫鈴事自易了乃敎育廳長旣逶迤不能負責警察廳長又避匿不肯出面第暗嗾警兵任意蹂躏似此自埋自搰何異設阱陷人東省學潮近方略就平息經此衝決將復不可收拾萬懇嚴令澈查分别究懲以肅官方而衛敎育臨電無任迫切待命之至山東省敎育會印冬（省垣各校職敎員聯合會江電）北京大總統國務院敎育部鈞鑒東日省城各校學生乘年假期間集合演劇慶祝元旦事前已得敎育廳長許可演劇地點亦經警察廳長承認是學生對於該長官等極盡服從之能事臨時設備亦並無絲毫之法外舉動不謂是日下午一鐘警察廳長金榮桂派武裝警士二百餘人突入劇場任意蹂躏橫加兇毆一時觸刃洞胸墜樓折臂者除觀劇者不計外受傷學生至七八十人且掠奪物件勢同盜匪慘無人道以至如此如謂有其他原因必需令其停演亦應由該長官等剴切曉諭東省學生素守規則自無違抗之理乃警察廳長旣先事逃匿敎育廳長又推諉不負責任第暗嗾警士演此慘劇此與設阱陷人何異查東省學潮略就平息經此法外之摧殘此後何可收拾萬懇嚴令澈查分别究懲以肅官方面衛敎育茲公同集議决於本月二日起所有濟南各校全體敎職員一律停止職務以待後命迫切萬分無任翹企由東省垣各校全體敎職員聯合會叩 
　　此外尙有一事足資點綴者即金太太跳墻是也當學生赴警廳質問之際警廳人言廳長不在廳内有一部份學生赴縣西巷金榮桂之公館意中以爲金廳長在家度歲遂圑圑排列門外聲言請廳長出來答話然金廳長雖不在家而其太太及姑娘等則大起恐慌以爲學生將有激烈行爲（其實不然）大家相率跳郌以圖躲避適其隣正是縣立女子小學校跳過之後該校職敎各員不明眞相甚爲駭異近前一问方悉來由當被某女敎員招待至屋中此乃因情面所關不得不然也孰知該女眷中之一人入室後即大駡學生不止該敎員亦略與辯駁不意當彼大駡時被在校年長之女生數十人聞知忍氣不住羣起赴院中與之對駡勢將用武金太太等見勢不佳並聞學生已退去遂仍跳墻而回 
[新疆農鑛兩産之槪况（隱市）]  
　　新疆一省僻在西陲往往爲内地人士考察所不及但一檢其經濟上之實况雖工商諸業異常幼稚而土壤肥沃地藏豐富天然大利足資開發苟善經營將來富庶之程度定不弱於内地諸省也今僅就其農鑛兩産而一述之 
　　（一）新疆之農業新疆一省地廣人稀南方一帶人烟較密土著爲多北方則多移殖之民大率皆來自甘肅陜西四川三省而直隸山東之人亦有之荒地極多一經墾熟獲利頗厚其農産品如麥如米如豆如高梁如玉蜀黍凡黃河流域各省所有者無不有之據最近農商統計所揭載者麥之收穫量爲七九四○六八二石較之陜西數雖略省而比之甘肅則增及七分之一若比之奉天則且多及十倍米則較少因其地不便製水田而旱稻亦不甚相宜也故其總量僅有三六二二六六石比之陜西相差遠甚但較之甘肅仍屬增多豆之産量甚少僅有八七二一一石在各省豆之産額中居最低位高梁則有一五七○七○石玉蜀黍則有四三二三五○九石玉蜀黍産額之高在各省中除廣西殆無有及之者是則可居全國之第二位矣園蔬果品産量亦不少菸葉大麻苧麻棉花三項年來均有增進之趨勢在農商統計所載者爲數雖不甚多然在本省以内人民需用綽綽有餘且有時可以運銷外省及外國茲就其銷路略言之如阿爾泰塔城及英俄所屬之印度條拜提安集延塔什干等處皆爲麥粟高梁玉蜀黍等銷售最大之場果品則多銷於陜甘兩省菸與蔴則銷之印度者極多棉花除充本省服用外多銷於甘肅曁俄屬斜米桑蠶之業不甚發達桑田幾等於無而蠶絲之産量尙有一一五三一擔此則不無可疑也森林面積共六六二一八九畝數量共一八五八七六二四一株經費共計一七一一六八七一三元比較内地各省並不爲少惟經費之數是否有誤殊不可知畜産以馬牛羊爲大宗馬共一二三六四七頭牛共四五五八八○頭羊共四七五三一八四頭此農商統計所載之數也惟據實地考察者言新省馬牛羊三項絶不能僅有此數調查疏漏自不待言因此三項産品除供本地農用工用食用外實爲每年輸出品之大宗且其質地極佳價値亦貴馬之出産地以伊犁焉耆輪台三處爲最佳鄰省甘肅多採用之且有銷售於俄屬者每一匹之價額多者能及銀三百兩以上羊則毛皮皆有用每年銷售於俄國者頗多此農産之大槪情形也現在該省荒地領墾之人較前益多將來發達正未可量 
　　（二）新疆之鑛産以新疆鑛産而論其藏蓄之富可稱甲於全國即以目下之開採面積面言亦不復過遜於他省且每年比較均有逐歲增加之勢列表如次 
　　（年次）（畝數）（區數） 
　　民國元年一三二二○○五二 
　　民國二年一六二○二○六○ 
　　民國三年一七六三九○八四 
　　民國四年一四一五九九九七 
　　民國五年二○八六二○一○一 
至其鑛産之種類除五金不計外寳石鑛煤鑛石油鑛食鹽鑛均爲大宗金鑛以拜城子　綏來且末沙灣五縣爲多近來每年製煉品價値約在二十五萬元以上銅鑛以疏附拜城爲多煤炭以庫車疏附伊寗三縣爲多石油以沙灣烏蘇兩縣爲多拜城銅鑛初由官辦近則改爲民辦因煉銅所需用之木炭取採不便費本頗多折耗不堪因而停採殊爲可惜于　金鑛由民採辦由官收買惟各地鑛産雖豐開採亦衆而核其成效尙屬渺茫其絶大原因（一）交通不便新省礦地所在往往在叢山絶谷之中或在沙漠長途之外距城市旣遠環礦數十里幾無人烟水陸交通均不便如此則雖入深山亦只好空手而回矣（二）人工太貴新省居民本少且務農者多職業固定不樂遷徒故人工極貴所費之資本自多多則不堪折閱（三）技術粗劣多用土法開採不思改良（四）官府無遠大計畫官辦之礦旣不思設法整理而對於民有事業更不知用何方法以資提倡其實所列四種困難原因皆可以人力戰勝者築鐵路開水道交通旣便則居民自多居民多則人工之價自可低落至於三四兩項則得有專門技術家經理一切其困難問題即可迎刃而解成敗之分實在一反手間耳今有最大希望者該省現已設有礦務總局由總辦鄥某專任其事决定先從改良石油礦入手派學生多名赴陜西延長石油廠實習其餘各礦亦分别調查以其設法整頓將來定有起色也 
[南寗學生檢查日貨之風潮]  
　　風潮之起因邕城學生自實行排貨以後卽由各校迭派學生組織學生調查隊依照檢查日貨辦法時常嚴密檢查從無懈志所有奸商暗中偷運入口及改換　裝被學生調查隊檢獲焚燬者非止一次乃少數奸商仍無悔悟十二月二十二號有某公司由梧運到大批日貨共三十餘大箱用駁艇載至來安棧（即舊行棧筏筏泊石巷口碼頭處）起岸被學生調查隊查悉扣留檢驗該商抗拒不許彼此互相爭持未幾突有軍械局派出之軍隊十餘名手持槍械紛紛馳至阻止學生調查聲言此種貨物縱是日貨特係軍用品現在需用正亟不能再事調查並欲立即起貨各學生堅持不允迨至入夜十二句鐘尙無解决軍械局長田次連乃下一命令派人暫携至中學内 
　　學生之憤激學生調查隊原來人數甚少因見軍隊聲勢浩大知事不妙乃派人奔回各校傳報各學生各學生又以軍械局長有意與學生爲難異常憤激立即聯合各校全體學生同赴來安棧協助檢查除各國民學校及蠶業學校女子學校外其餘省立師範道立師範省立中學縣立中學并模範小學高等小學共六校全體學生均皆出發夜適遇天雨氣候甚寒各學生均冒雨而立露宿一夜毫無懈志次日上午九點餘鐘各軍隊因見各學生如此堅决稍爲讓步各學生乃將各箱貨物雇人抬入商會暫行扣留擬開國民大會磋商辦法聞各界均主張從嚴檢查如果發見日貨即行焚燬 
　　貨物之來源聞此種大批貨物原係先施公司所購辦者因該公司曾在邕城内倉西門大街新設一支店開張在卽後急欲將此項貨物運上發售惟軍械局長代其掩護不許學生檢查是否因有股份關係抑另有别故不得而知但一般人士頗恐廣州風潮將再演於邕垣云 
[閩南陳方兩軍衝突紀]  
　　閩南陳烔明方聲濤兩軍久已積不相能自方聲濤離詔安率所部進駐仙游後與陳部相逼更甚今年春間陳方互電攻訐并向軍府辭職卒經軍府迭次電令及派員調和始告無事方係閩人在閩間常鼓吹所謂大福建主義排除粤軍陳部久懐憤恨詎至近日不知如何兩軍竟忽起衝突方部爲陳所敗被粤軍包圍方聲濤所部在永春仙游間勢甚危急查方所部尙有兩旅一爲伍毓瑞所統一爲夏述唐所統皆駐紥詔安現詔安與永春仙游間之陸路交通已爲粤軍遮斷連日軍府已迭接到方聲濤及伍夏二人來電告急請予援救而陳氏亦有長電數通到軍府指斥方部挑釁林葆懌亦閩人前日爲此事特到軍府與岑春煊有所籌商軍府處於調人地位自不能爲左右袒祇可發布電令勸其息爭聽候解决若將來電令無效則林葆懌當親往查辦赴閩一行倘林氏不去則當以軍府明令派魏子浩赴閩爲調和使亦未可知 
[紀廣東警察游擊隊失彈事]  
　　廣東駐紥東堤二馬路警察游擊隊第一中隊於月前忽失去彈子四箱計共三千餘顆此事發覺後全營震駭總隊長楊其偉警廳長魏邦平均先後到隊本部查甚嚴切查究查第一中隊長爲熊威該彈子向存司務長室内熊於月前奉警廳令將全隊兵調駐警廳祗留護兵數人守衛軍營重地匪徒固不易入内行竊且彈子四箱重量逾數百斤亦非易 
 
 
 

Page 7

 
 
竊之物卽雇夫役扛抬亦須四五人方能運出營外事至可疑該子彈向存司務長室本應負責惟該司務長某係一落拓軍官近由總隊長楊其偉提拔由隊目洊升委充是差到職未及一月伊家内一負如洗爲全營同軍軍官所共信事發時第一中隊各小隊長以事情重大飭令將各衛兵收押查究楊其偉亦飭將司務長某一同拘押嗣審訊衛兵據供某夕深夜中隊長熊威曾私開司務長室入軍裝房一次爲伊所撞見熊并飭該衛兵以後切不可將伊夜入軍裝室事告人否則當以手槍對待當時實不知他是何用意今次將被收押時熊中隊長亦先傳飭入内面諭前事萬不可提出否則余當入監房先將爾轟斃等語據供各情熊實犯有嫌疑魏廳長據報大怒當親赴隊本部親發手諭交令四中隊長鍾韶將熊扣留嚴究并飭副官莫公毅暫代充第一中隊長詎鍾氏往見熊氏交出令時熊竟大譁且哭謂寗願往見廳長如有罪願伏其辜鍾亦未予拘捕熊旋倩人具禀極力申訴一面又極力運動魏意亦稍緩所有前發出手令將熊拘押撤換之事一槪作罷而改爲限令熊於二十日内將案破獲并將前押之衛兵數人司務長某槪予省釋惟刻下計算二十日限期已滿案仍虚懸不知又將作若何辦法也 
[紀廣州之憲法會議（十）]  
　　三十日憲法會議吳議長主席繼續討論地方制度第十一條第一項沈鈞儒呂復贊成原案謝持反對原案各持理由爲長篇之演說尙鎭圭提起討論終結可决議長將張善與江浩許森丁象謙李建李春榮張瑞萱田桐劉雲昭湯漪各修正案付表决一槪否决嗣表决原案亦以少四十人未能通過呂志伊提議再付審議附議在五十人以上表决通過楊銘源主張即日開審議羅家衡贊成楊說湯漪汪彭年丁象謙呂志伊諸氏反對楊說主張繼續開二讀會討論第十一條第二項劉雲昭主張延會議長宣告休息十分鐘再開會時人數不足遂延會 
[貴州二廳長被刺自盡原因]  
　　貴州政務廳長陳幼蘇被刺財政廳長張協陸自盡已見報章於事實眞像殊未明瞭茲得劉顯世任可澄電如下北京蓮花寺姚崇光先生請轉旅京滬同鄉諸君鑒黔自路約事起當事者大都爲愼重考慮起見政見雖有異同而私人感情並未參商倖進者流乃乘機挑撥散布流言市虎杯弓妄加訾議於是靜謐之黔局現象頗現糾紛幼蘇以爲欲解糾紛亟謀政治刷新調和新舊擬照軍政府地方制度成法組織參事會網羅各方人才溝通意見與電輪數度商酌極表贊同各方疑圑渙然冰釋計畫已定遂擬實行殊幼蘇忽被狙擊此必不逞之徒恐無所施其利用橫施破壞俾遂詭謀現正懸賞緝凶或有水落石出之日協陸因幼蘇被刺不免自危適以省議會之查辦案攻擊頗力實由不知底藴故事吹求協陸苦受此擠排乃憤極自戕預寫遺函多件皆有爲社會犧牲之語言不及私斵喪人材悲痛無已現正撥欵治喪撫恤遺族藉表公論外間對於此事疑議頗多要皆未明眞象世惟力持鎭定黔局幸安定如常當事者並無隔閡望向同鄉諸公切實解說以免誤會實黔全省至幸禱切盼切可澄顯世同叩號 
[成都商學界之聯合]  
　　成都商會現因外間排貨風潮甚烈特議與學生聯絡進行十八號午前十一鐘商學聯合會開商界選舉職員會到七帮約二百餘人先行通過簡章後推定「總幹事」爲吳堅仲「副幹事」爲胡浚泉「文牘」爲沈智高「編輯」爲陳嘉霖陶鶴齡「評議」爲瞿載之周其相向少誠𨳐問聃「會計」爲洪子才「庶務」爲幹文軒「調查」爲楊耀先姚仲甫趙宗霖王少屏蘇用之張次常廖協霖龔祝三陳雲章劉玉堂覃茀軒楊寳全等次由商會舉出歡迎代表汪澄波等六人於午後四鐘歡迎各職員以便十九日與學界共同開成立大會 
　　十七號各校代表到商會開會散出後即赴樂羣公學提議事項係通電南北政府及上海聯合會（二）學生聨合會事務所地點已假定后子門高等師範附設小學校（三）推選商學聯合會之各職員（其推選方法係先就規定各職員以學校爲單位選定學校然後再由各學校選出職員人名選定「總幹事」爲四川公立法政專門學校「副幹事」爲成都高等師範「評議」爲工業專門學校外國語專門學校農業專門學校省立第一中學「調查」爲靑年會學校華陽中學校華西協合中學校叙府中學校資屬中學校浙江館中學校華西協合師範學校儲才中學樂羣公學甲種工業學校高等蠶業講習所茶務講習所「文牘」爲志誠法政「編輯」爲國學院省立第一師範學校「會計」爲商業專門學校「庶務」爲高等師範附屬中學 
[江西政象之回顧談]  
　　贛處腹地人民素以質樸著聞近年頗尙時新京滬奢侈風氣逐漸侵入士女衣服器用多採滬式質言之每年多耗費幾許金錢爲外人助一筆大收入而已自官廳濫發地方公債票金庫劵後金融頓形停滯百業蒙其影響錢商則效京商買空賣空之故技大做暗盤獲利不少十二月五日米糧弛禁後人民咸抱米珠之憂議會學生官廳前曾開會討論善後有如漲價至十一千即禁出境之調和說其實米價已經暗漲緣米商旣須趕運出境又須敷衍民食於是米攙蚌粉碎米撒水等弊無一不備向之苦力購米二升可活三口者今則非購三升不可以故道途偶語怨歎不置尤有一事可駭人者即江西烟禁廢弛永無肅淸之望是也軍政各界之嗜鴉片者不可勝量烟土陸續輸入通行無阻烟館林立但非個中人不得進行耳上年彭澤興國發現烟苗釀成巨禍今石城又有種烟之事獨怪官廳動用表面文章而不切實查禁安心包庇是何居心此民國八年江西之政况也特未知民國九年能一一革除之否耳 
[皖議會導淮之主旨]  
　　皖北淮泗道區素稱瘠苦而尤以沿淮十八縣爲最每値偏災請賑募捐呼籲達於全國是淮患不除雖一區之害實爲全省之憂也自省議會産生以來每届開會議員中必提有導淮之議案但迄未見諸實行邇者全國水利局導淮計劃乃僅就蘇立論而舍皖不圖若皖人不急起直追以謀救濟淮患將無時或息茲將皖議會提議導淮主旨一述其大槪皖蘇兩省與淮有連帶關係導淮主旨不外兩端曰與蘇合治與蘇分治而已此項問題一日不定即一日不能導淮百年不定卽百年不能導淮此導淮主旨所亟應决定者也主旨旣定無論與蘇分治與蘇合治而在皖淮患何處幹河失治何處支水不通若由沿淮十八縣議員就各縣研究當無不宣之藴自可成一具體辦法研究旣畢提付省會公决咨由主管機關定將來施工之計劃現時全國水利局導淮計畫竟以皖省河工未克懸議爲言是疏濬淮患尙無一定辦法閭閻疾苦從未經人道及若再緘默直放棄天職耳此導淮進行所亟應力策者也至導淮經費當然國家擔任其有必須補助之處籌欵問題不外兩端曰就十八縣籌欵就六十縣籌欵而已查此次全國水利局籌欵計畫除裁節軍餉外槪取償於受益田畝此項田畝盡在沿淮各邑取諸民者用諸民非不至公至當惟是濱水瘠區增以無窮之擔負縱樂輸將恐力有不逮竊以全皖六十縣直一有耳二八縣如有餘欵不妨與全境共之十八縣如有急難亦當與全皖公之將來大舉導淮必須籌欵補助時擬先就十八縣涸出田畝徵收適當之價稅其不足之數即由全省公攤雖導淮未卜何年而此種計畫不得不早爲規定此導淮經費所亟應預籌者也以上所述係省議會提議預爲將來實行導淮之準備者 
[浙江敎職員與學生聯合]  
　　爲北京敎職員後盾 
　　昨日（六日）下午學生聯合會邀集省垣各校敎職員在省敎育會開會討論北京學潮問題到會者有各校敎職員代表四十餘人旁聽者三百餘人二時開會首由連瑞琦君報告謂今日因北京敎職員罷課事特開此會現在北京敎育狀况已至不可收拾之地步同人等擬聯合敎職員討論辦法作一致之行動云云語畢即公推兪乾三君爲臨時主席謂北京敎育近狀政府全不負責吾浙亦非常育苦現在已有敎職員聯合會之組織但尙未成立鄙人以爲此事非有圑體不可敎職員會應於明日成立云云駱效賓云敎職員會已在組織中一即進行辦法擬俟該會組織成立再行議决今日代表到者甚少不能决　學生代表某君云北京敎職員同盟罷工風潮愈趨愈烈現在迫不及待不能不提前討論辦法宋子方君云敎職員會應自專門學校至國民學校聯絡一起從速組織成立連瑞琦君云今日開會非欲促成敎職員會乃爲營救北京敎職員而開已到諸君不妨自由討論主席云學生旣有聯合會敎職員亦應有聯合會庶有一致之主張將來兩圑體共同進行較爲有力學生代表某君云今日僅討論初步辦法可再付敎職員聯合會審議主席云組織敎職員聯合會就是辦法胡公冕君云現在校長與學生均有會惟敎職員尙無組織近來國家許多事情不是祗有學生可做鄙人早經發起現在是極好機會即須分頭接洽明日即可開會討論陳成人君云今日開會但須發電營救卽少數人亦可以决定然此事非發一電報可以了事必須實力做去學生代表云敎職員會究竟何時可以成立若不成立應如何辦理又某君云敎職員亦係國民何具良心想必能將此會從速組織成立彼此討論多時决定 
今日（七日）開敎職員聯合會明日（八日）與學生聯合會開聯席會議商議一致進行辦法議至此已鐘鳴四下遂振鈴散會 
　　省會各校敎職員於昨日（六日）下午在西園開談話會到者五十餘人公推陸水範君（農校）主席首討論聯合會應否組設衆皆贊成組設次討論範圍决定省會專門中小各學校一律加入以個人爲單位决定今日下午二時在省敎育會開籌備會并推定到會各校敎職員爲臨時籌備員（每校一人）籌備開會事宜 
[杭州快信]  
　　近日省市銀根又緊錢業釐貼昨開出每百元一元五分杭垣米價現又逐漸增漲四隅粥廠曁江干湖墅各分廠共分七處）昨已開放乞粥貧分每廠日必千餘人 
　　省公署接吳江商會電盛澤産綢全賴浙絲貴省議會仍持十五里設置繭行之議數萬機戶生計將絶乞鈞座維持五十里原案以保民命該處綢業公所亦有同樣電文到浙 
　　瓶窰等屬各毛竹行輸捐運竹經過關卡如嘉興桐鄕新市等處各統捐局司巡每因需索不遂多方留難財政廳現奉省飭通令嚴禁 
　　杭縣律師公會本定今日（七日）開評議會現因會長阮性存抱病已通告展緩 
　　張作霖參謀長秦伯秋昨乘夜班車赴滬兩長派代表送行　　省長委許之龍等分赴四道屬調查冬防及習藝所 
　　十四期紹蕭塘工券定期十二日開獎杭總商會已推定于少炎（廣貨業董）丁和甫（綢業董）到場監視 
地方通信 
[蘇州]  
　　鄉校懇親會縣屬西山鄉求忠第六國民學校前日開懇親會是日行政委員劉澍及學務委員勸學員各紳商民等蒞會者九百餘人下午一時開會該校敎員汪念禧報告開會宗旨校長朱元鈞宣布歷年狀况繼由行政劉委員演說畢該校學生表演各節後演餘興「漁樵耕讀」繼復由各校學生扮演化裝游戲「義丐武七」頗有精彩塲中鼓掌不絶直至傍晚散會云 
　　美術畫展覽會舊皇宮内吳縣縣敎育會於一月一日起至十四日止開美術畫展覧會茲將參觀所及略紀如下會場排列作螺旋形布置尙有條理陳理列畫品頗多或懸之壁間或配以鏡架形色色光怪陸離如第四中學之風景油畫吳江周冷吾之山川出雲國粹畫顏文梁之畫室上海奚鶴銘之住宅係攀司丹耳畫朱士傑之顏文梁肖像及程仰蘇君上課時態度均形容畢肖宛然如眞而最足引人注目者爲奚爾康所畫之木炭設色浴倦圖係一靑年女子全身裸體尤爲上乘美術畫云 
　　拒土支會成立萬國拒土會蘇州支部自去年籌備以來會員已達數百人現於一月五日下午假　門内賽兒巷博文公學開成立會到會者爲柏樂文惠更生兩西醫及第二師軍醫長宗月福廛醫院院長等數十人經多數推舉徐問禮爲正會長宗月兪仲英爲副會長孫　衣爲會計陳義芬爲書記並議定於星期四下午選舉董事一面將情函請上海林總幹事轉逮北京總會　案 
　　添加附稅先須呈報之通令吳縣温楝坡知事近奉財政廳轉奉中央電令略謂各省區近年以來多因出入不敷未經呈准中央即行添加各項附稅往往起商民之反對現特整頓凡添加附稅事前並未呈准中央者均須呈報俾憑准駁而恤民艱等因温知事奉令後已飭科照辦矣 
　　省委騐收船工江蘇水蘇二廳日前飭廠定造大舢板十艘飛划十艘業已工竣經趙雲生廳長呈請省署派員騐收當奉齊省長派委張　峯來蘇在胥門碼頭將各船逐一察騐事畢於日返省復命 
[松江]  
　　車大八圖發生盜案近日北鄉之泗涇賣花橋南鄉之柘林西鄉之　涇等處連出命盜重案而東鄉之得勝港新橋莘莊等處因水警官徐亞伯陸警巡官馬良卿鄭富卿等之嚴於防範尙稱安謐詎五日晚間新橋鄉所屬之車十八圖曹家涇口范家祥家亦以盜刦見告事 
主范家祥及其弟媳族姪女壻等四人均被毆成傷翌朝范之弟媳以傷重斃命縣警所那鶴年警佐據報後業於六日馳往勘騐聞是案范姓僅被刦去皮袍絨袴等數事價値不滿三十元事發後即由縣探獲到嫌疑盜犯一人此人係西門外某麵館之小老班現因有人向警所請保已允暫時交保聽候定期傳審 
[鎭江]  
　　美司令過鎭美國艦隊總司令格列夫上將日前由京抵寗小作勾留於昨午後二時乘車過鎭鎭郡各官咸詣車站竭誠歡迎以敦睦誼少頃開車逕赴滬江云 
　　展期調查戶口丹徒縣各市鄉調查戶口原定二十日嗣因本埠戶口繁多調查困難恐於所定期間不及竣事茲經各區調查員呈請縣知事展期已奉張知事核准展限十日以完手續 
[揚州]  
　　草堰垣商請開墾泰屬草堰場垣商劉永和近以煎草不旺擬請領蕩地舉辦鹽墾公司特援案呈請淮運署立案段司長已令泰屬總塲長王以德淮南墾務局葉鳳文曁該塲知事許鳳文一體就近查勘是否有改煎爲墾之必要以憑核奪 
　　請領皖岸報効欵淮南四岸運商事務所現以皖岸報効餘欵業蒙鹽務署核准發還特具文運署請領以資濟川 
　　查禁克露音藥品淮泗道尹近以皖北一帶市僧販運西藥克露音售賣銷場最廣其性質與嗎啡相等爲毒最烈而流禍亦深特呈請該省長轉咨江蘇省長通令各縣會合與皖省毘連之各縣一體查禁以絶鉅患 
　　食商請整頓和鹽江都食商公賣鹽等以和鹽色滯効碍岸銷具文呈請運署實力整頓段司長以各場開墾之際曾通令寛留蕩地以供煎和何和場知事疏懈若此已令通泰兩屬總長查照整頓煎和以暢食岸銷場云 
[湖州]  
　　籌賑會請辦工賑吳興地勢低窪爲浙西各縣最上承天目衆山之水彙人太湖適當衝要加以幹支各流久失疏治以致本年水災受創更甚雖山中央撥給賑欵曁各省同鄉竭力倡捐無如區廣欵絀賑濟難周非辦工賑無以爲繼前山湖屬水災籌賑會沈田莘主任向浙 
西水利議事會請願將湖屬應浚各流提前疏治並雇用就地民夫充當工役庶俾被災鄕民略沾實惠等因現已經該會議决通過函咨各事務所主任查照辦理云 
[嘉興]  
　　籌設織襪廠東門外南堰鎭商民汪某馮某等擬籌集股本於該鎭組織一織襪廠以挽利權而振實業刻正遣人向滬上購備襪機及紗線等運未一面招收女工布置一切定於夏曆十二月初一日開廠 
　　航船因冰凍停駛嘉邑近日天氣異常寒冷雖在日中滴水成冰手僵欲裂大河大港冰凍不能行舟故禾邑各鎭航船停駛者甚多偶有開駛必沿途用械將冰擊破始能通行故開行時刻不能如平時之準確也 
[甯波]  
　　寺僧謀殺護法婆鄞縣東鄉觀音莊左近有寳靈古寺數年前有護法老嫗陳柴氏鑒於該寺傾倒不堪願居問介紹該寺住持僧某甲立約於鄰村某家假洋千餘元以資修葺嗣該氏屢索不償前月由陳柴氏等狀訴鄞地審廳請求追究當經審廳審訊明確諭飭兩造自行調處嗣於元月一日該寺主僧計誘陳柴氏赴寺該氏欣然前往詎該寺主僧早蓄謀殺之計留其過宿即於是夜以菜刀將該婦砍斃師徒二人星夜潛逃翌晨由客僧甲乙報知該氏之子陳某即邀同族人將該二僧扣押一面報請法院派鄭檢察官隨同警吏前赴勘騐聞騐得該氏咽喉刀傷二處長三寸餘深抵骨仰臥斃命旋經檢察官訊據該甲乙二僧果係來客暫予具保釋放但在逃之僧徒若不嚴緝獲案懲辦非但五十年之護法婆死於非命即此後之寺院保護益難矣 
[杭州]  
　　浙敎育會爲海軍學生請命北京國務院海軍部鈞鑒烟台海軍學校學生全體出校事件爲日已久政府遷延迄今尙無正當解决全國學界同深渴望海軍敎育關係國家命脈改良普及洵目前要圖務祈恢復五年原章並將校内敎育刷新整頓以　衆望國家幸甚浙江省敎育會魚 
雜評一 
[傅屈之見解（默）]  
　　今當局之心理以爲國内之人必　盡反對我者有一部分人反對我必有一部分人贊同我者也於是反對我者我可以全力排斥之使反對我者去而贊同我者來我之地位仍可安然穩固也殊不知此種見解眞乃大謬彼政客黨派間供人利用之徒固或可以手段操縱黨同伐異不難獨樹一幟若夫此純潔無私之敎育界則决不能以黨派爲比例當局苟一失信用有以引起敎育界之反對者必全體一致主張之决無一部分人反對而另一部分贊同者也是故北京傅嶽棻謂「敎職員辭職必有代替之人」山東屈映光謂「除與我爲難者外豈無敎職員與學生」根本上見解之謬如出一轍則其對付學潮之强硬到底而不稍悟又何足責耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[要求市民權問題]  
　　交涉經過情形 
　　工部局之覆函 
　　英人李德立之意見 
　　大陸報之紀載 
　　字林報之論調 
　　上海各路商界總聯合會方面消息云本埠華人關於要求市民權及修改租界章程外間以未明其中眞相傳說不一中外報章所載不無誤會茲將連日交涉經過情形爲閱報諸君詳晰陳这星期一上午上海各路商界總聯合會領袖與總商會及商業代表應英總領事之招偕同至其公署談話略事寒喧英總領事即謂「上年五六月間曾知照華人開一名單在名單上揀選二人爲工部局顧問作爲第一步之進行何以華人方面延不辦此手續亦並未有人與我接洽一次今見華報公然登載不納捐之廣告殊不公道華人自己放棄權利虚擲數月之光陰長此以往恐三年五年之後仍如今日所處之地位」等語代表圑領袖答稱「貴領事於去年固有工部局加入二華顧问之允許但本聯合會已有正式答復謂吾人所要求者乃董事而非顧問故依據領袖領事來函先行修改租界章程本會於此數月内之進行按照此覆函行車並　虚擲光陰而貴領事則猶待本會之派顧問前來不免誤會至於登載報章不納捐一節是各路分會的意思因十二月一號提出經三星期之久仍無答覆各路議决紛紛來函質問故有報上之答覆此種困難情形應請貴領事諒解本會辦事處處主張公道如秋季捐各路不納　本總聯會會登報勸告各商始行照納冬季亦然問答良久結果英領事謂我（領事自稱）希望雙方有和平之辦法照本领事之意先有華人顧問二人加入工部局協辦財政部理宜一面各舉同數代表修改選舉章程之一部份代表圑領袖答稱俟開會商會後再行答覆而散午後各代表假總聯合會開會討論英總領事所提出之條件會衆均以中外意見距離太遠頗多不滿旋經各代表再四勸告始先就顧問一條討論良久結果附加三條件（人數）由兩人增至六人（權限）凡關於華人事件須取得六顧問之同意（名義）係全體工部局董事之顧問不僅限於財政一方面次討論組織租界章程委員會結果（一）委員會人數相等（二）華人方面於三圑體中推出由交涉使加以委任外人方面於工部局推出由領圑加以委任（三）修改時間以兩個月爲限（四）修改後按照第二十八條之規定由領圑與交涉使報告各本國公使及中國政府批准施行並公决於翌日再訪英總領事口頭提出此星期一交涉經過之大略情形也星期二上午代表圑再訪英總領事接見之下由代表圑領袖首向英領事述感謝之詞二駁字林西報記載之失實三提出决議條件即（顧問及委員會附加條件）問答良久不得結果末由英總領事自行提出條件（甲）由華人調查選舉名單（乙）選舉資格須得中外之同意或可作爲選舉華董之機關暫時亦可由彼推出顧問（丙）如選舉華董條例及華人選舉名單由納捐西人大會多數之結納即可提出租界選舉章程之修正案交由各國政府批准（丁）以後如有華人被選爲工部局董事時所有租界章程應行修正之處可由華董提出建議案至代表圑提出之六顧問英總領事允許凡關華人事件由六顧問與工部局商酌使工部局明瞭界内華人之意思華人方面亦可明瞭工部局之意思及其計劃談至此遂興辭而出午後英友李德立招代表圑前往磋商疎通彼此意見彼此討論至數小時之久代表圑又往商會及交涉署商榷一切傍晚工部局開會英友李德立提出意見並代擬致工部局函稿一通至十時送至不及討論此星期二交涉經過之大略情形也星期三代表圑開會討論致工部局函稿由上午十時至下午五時結果對於原稿關於代表範圍應加以註釋關於顧問的權限應加入凡關華人事件工部局董事應尊重六顧問之意思關於顧問及委員會原稿顧問與委員會併作一起現公决分作兩起（甲）選舉顧問六人之事直接與工部局交涉（另函報告交署）（乙）委員會另由中西兩方面推出同數代表中國代表選出後由交署通知領圑作爲修改章程之委員西人方面所推出之代表亦應由領圑通知交署以便會同修訂修改期限以三個月爲度修竣後照章由領圑及中國官廳移交北京使圑及中國政府批准施行西文函稿公推余君起草譯述如下逕啓者敝代表等爲目前問題謀和平及滿意方法並爲租界華人及納稅人謀公道之待遇起見余等代表總商會各路商界總聯合會（代表四十路一萬餘家商店）提出種暫行辦法以上二圑體舉出代表六人作爲華人委員會請貴局董事予以同意其六代表姓名俟日後再行通知貴局至委員會之職務爲租界内各項事務及與華人權利有關者與貴局商　辦理惟須取得納稅華人有力量及優勝之贊助則華顧問之意見貴局董事須尊重之余輩甚望此項提議能得貴局滿足之同意及贊助且望此顧問委員能早就職併於同一期間研究根本的解决方法使一方面盡納稅之義務一方面即應享代議之權利必得此項大綱有實行之一日俾租界納稅華人得其滿意敝代表甚願貴局從速答復並能得有圓滿之答復是所企盼上海總商會朱葆三上海各路商界總聯合會陳則同啓 
　　工部局秘書李台爾七日函覆總商會朱葆三各路聯合會陳則民略謂七日來函致工部局總董者頃已接收茲奉諭附上工部局去年十月二十四日致領事圑函稿一紙表示工部局對於來函所言一事之意見（附件）十月二十四日工部局董丕爾斯致領袖領事（比總領事）函其文曰七八月間房捐風潮時發生工部局應加入華人議董之要求此後數月此項要求大爲衆所注意並聞正式交涉近已提交外交圑復轉致領事圑徵集意見故余謹　下述之事爲閣下陳之租界行政加入華董或經華人顧問部或委員會之媒介或由修改地産章程添入允許華人爲工部局議董之規定此項問題近經工部局在職舉退職議董開會集議討論旣畢一致投票反對根據任何考慮加入華人爲議董之議但贊成華人顧問部或委員會之創立附有以下條件（一）集議地點須在工部局辦公室（二）每年由華人公舉五人組合之（三）被選者領事圑可拒絶之（四）被選者須甫在選舉以前曾寓居公共租界五年（五）被選者須曾於此五年内依照估定每年不下一千二百兩之租價付過工部局常捐（六）被選者於被選時或在職時不得受有中政府若何正式之任命（七）職權不得逾出一九一五年推廣租界草合同第四條所規定之範圍華人加入議董之要求始於取銷治外法權租界讓與地與勢力範圍之謀此謀起於數年之前而盛於休戰條約簽定之後工部局之會議依照上述之票决不能承認此項要求一般意見以爲非俟中國有良好政府採取進步發展之政策與各文化國公同之程度相符而表示其可以完全收回各項權利之時則其謀必須應付而拒絶之在華人言之此種權利係外人以不正當方法奪取之者實則外人或依條約得之或因自衛自保之目的或因中國絶無能力自已執行此項權利以福利其國民與在華外人之故不得不取而執行之也至於顧問部或委員會則工部局之考慮與此不同工部局向來尊重華人觀念之價値凡遇關於華人利益之工部局事件有困難時輒設法探詢重要華人之意見雖一九○五年至一九○六年工部局對於所謂代表委員會之承認爲一九○六年三月納捐外人大會所否認但工部局竊信納捐外人對於此事之觀念後已大變蓋一九一五年外交特派使送交閣下之推廣租界草合同内有設立華人顧問部之規定是年三月納捐外人大會對此草合同卽予同意也第當時納捐外人予同意者實以租界可由此推廣爲根據查此合同旣因無待贅述之原因擱置至今未曾批准今無論租界推廣與否是否可有華人顧問部或委員會尙須徵求納捐外人之意見茲余謹告閣下者工部局擬於三四月間納捐外人大會時求其同意想屆時定可得其贊成焉 
　　中美新聞社譯大陸報載李德立氏投函云今日之中國已非數年前之中國華人之心理上已經一大變更而能覺悟此事實者甚少然此事實非常重要苟外人不能覺悟則於行事上必鑄大錯而將自遭其反動之禍也凡人行事對於他人之意見注意研究恒爲善策則今日吾人應注意華人之意見自屬必要自李鴻章時代以後華人漸漸發生國民的粘力舉愛國心今則漸漸發達此種自覺之表現凡外人愛中國者斷不能漠視之目下吾人市政生活中發生一種危機乃上次納稅人會議中之不智行動促成之華人納稅人要求予以承認及滿意已聲言如不被許以讓予權將不納春捐事機已甚急迫爲今之計祇有二法對付之（一）直捷拒絶（二）允許其要求就第一辦法言工部局旣握有武力自可壓制此運動而强迫收捐然而此種舉動結果必大惡中外人間之感情必因此大壞外人强迫舉動之消息必傳至中國僻遠腹地而大失眞相使外人威信一敗墮地是故工部局斷不可行此法也第二法則吾人對於華人之要求自須予以同情的研究而謀所以使彼等滿意之法據余之意要求代議權實極合情理完全與盎格魯撒遜族之政治發展相符不出代議士不納租稅確是至理試觀吾國之歷史 
（譯者按李德立君爲英國人）豈非純爲一種力爭納稅人權利而保護之之歷史乎華人之言曰「吾人納大宗之稅而於行政上則從不得一發言權」就吾人政治上之眼光觀之寗得謂其失言故此種要求吾人直不能拒絶之淺識者流謂上海爲外人租界如華人不願居住儘可他徙若旣住界内則必須服從其章程夫果照此項推理之法則吾外人在中國即不當有權利或地位彼同一淺識之華人豈不可曰吾人未請外人來中國汝等旣來則必依從吾人之法律乎是故吾人須論事實華人旣住在租界將不復去吾人即使有力去之亦不當去之反之華人亦不能拒人於國外須知中外同居則兩利反之則兩傷故彼此應互尊其權利租界中華人旣居大部分當然有參政之權無論從何方面觀察不能反駁之也有人謂須華人先表示其自治之能力然後可在租界内參政試略一尋思即知此說之無據蓋租界之事應由本身自决何必以他處之情形爲標準乎或謂華人一得參政權即將發生一種枝節界内行政恐不免感受腐敗之影響不知租界内之管理權仍鞏固不分彼毗連之華界内之行政方法安能　入總之租界行政决不至因華人加入而漸至腐敗竟與閘北及城内相等此决無慮者也由種種方面觀察可得一結論曰承認華人納稅人之合於情理的要求乃勢不可必之事惟如何解决乃一問題茲就鄙見條列辦法於下（一）編制華人選舉人名册其編制方法悉照外人選舉名册其資格及規定均與外人一律總之外人華人應立於同等地位（二）應儘早邀請華人選舉人選出合格之華人納稅人三名組織一顧問委員會與工部局商酌關於一切華人事件此項邀請最好於本年一月或二月内卽實行（三）工部局應即行設法修改地産章程將董事額九人擴至十二人其三人應爲華人由華人選出之其外國董事九人仍照現狀選舉（四）參列納稅人大會之華人納稅人人數應由工部局及華人顧問委員會協同决定之此項數額之納稅人應由華人於外人及華人選舉中外董事時同時選出之吾意上述四點倘一經允許大多數華人必滿意至兩方面之極端派人可以漠視不理此項辦法縱有大便之處亦未必過於目下已有之不便而所得之便利則甚大姑舉數端如下（一）與華人衝突及誤解之原因縱不能盡泯亦必消除不少凡久居上海者當記得十餘年前因租界沿邊有許多華人商圑從事操練外人大起恐慌謠言蜂起余當時爲工部局董事之一提議請華人在工部局中組一華人商圑即爲萬國商圑之一部分藉以消除誤會及惡感工部局從吾議實行不久租界沿邊之全部運動即行崩潰而租界内之華人商圑迄今大有功於租界今若實行前述之辦法亦必得同一之良果無疑（二）吾人之選舉方法可作華人模範使華人熟習民主社會之選舉法於民國全國必有良好影響（三）華人董事可以親見工部局之行政善法而供華人舉行市政之則效（四）吾人旣以公平之態度對待華人則在全中國之外人亦必得報酬的優待（五）開放租界及其他沿邊各問題皆將容解决（六）華人將覺與外人處於和協同等之境感情因而益融洽此於全國中外人間之關係上必生極佳效果（七）吾人藉此可以表示吾人所說中外親善之言確非虚語確願與華人相提携是故無論從何方面觀察吾人若許華人參政實爲有百利而無一害此舉一實行在中國固開一新紀元而在吾英國人則殊非創舉因吾人在香港新加坡及一切殖民地固無有不許本地人民以共同參政之權者也再質言之此項試驗並非新奇而草創者實爲屢經試驗而已告成功者也吾知本埠公衆不乏明達對於吾之提議大綱定必贊成企予望之也大陸報按云李德立君此函討論工部局與華人納稅人間一嚴重之危機十分重要按李君正圖調和此爭端使得和平解决現料其頗爲順手工部局將於下星期一日起收取春捐於開收之前料能雙方議定一妥治之辦法李君之函於此問題論列極詳盡吾人對於彼之條陳完全同意也 
　　大陸報云昨晨（星期二日）華人代表與英領事哲美遜君開會時英總領事謂華人如不納捐則工部局有權停止供給電氣與自來水並撤銷巡捕之保護云云聞各路聯合會曾預先籌及此節如工部局實行此三事則擬以油燈代電燈並招人取水黃浦濾淨之後供給各戶及在各街組織圑練隊分任保衛居民之責華人數圑體昨夜曾開會議皆允贊助代表圑衆意工部局與華人納捐人之提議今相距太遠選舉顧問委員會足以銷除誤會而使上海早日得享民治華人領袖現信代表及李德立君之提議可以應付現局挽回不幸之事端且謂各商店非得參與市政權之保證决不繳納捐欵此實出於與情之一致若謂有急進派之領袖從中鼓動則誠誤解華人之志願矣昨夜聞工部局决議於一星期内收納捐欵 
　　字林報社論略云指揮華人市政權之運動者擇此時日再肆其鼓噪此爲極可扼腕之事吾知凡有規則之華人亦必以此爲憾焉華人市政權之問題去年八月業已辦理就緒一般鼓噪家今不能以未得合理待遇或未知此問題眞確關係爲言夫華人加入議董一事非工部局所可擅許必由中國與立約國會同解决而後可現此事已由中外當局開始討論想鼓噪者當亦有所聞矣工部局曾建議凡財政問題關於華人者可由財政股董事與華人代表會討論之工部局後復請華人領袖繕具其對於上海將來政府之意見工部局此意今尤不可忽視蓋以吾人所聞今日華人責言藉藉謂工部局不理會之也姑婉詞以言之此種責言完全誤會工部局之態度去年六月工部局不允接受學生之扶助以維持秩序工部局此舉乃爲其所應爲者乃竟爲人所怨恨要知工部局之不允於擾亂時日分其責任爲一事而工部局之不願理會納捐華人代表權則另係一事况工部局從未夢想拒絶納捐華人之代表權乎自八月此問題發生以來鼓噪家所最致力者不在籌議上海將來政府之新計畫而在組織用以威嚇工部局之機關吾人之出此語誠有遺憾但觀其所處地位日有變遷之狀態與其擇此時日復肆鼓噪之行動吾人雖欲不作此語亦不可得也昨日聞鼓噪家接到某種勸告甚爲滿意允即照行但今日聞忽不以昨議爲滿意想其今日所願承認者明日又將不以爲滿意矣如此情形無論何方面之私人談話皆未能有濟於事且恐所産結果適得其反也夫獨負公共租界行政責任者旣爲工部局則華人各路聯合會等之領袖所可與之磋商而必可得其所欲之答語者舍工部局外其誰與歸工部局對於各種意見勸告自當觀迎但取舍之權則必操諸工部局蓋工部局負有種種責任並須保持其無可異議之權力也工部局對於此種鼓噪宜採堅决態度雖付暫時若干公共不便之代價亦無所恤吾人於此時發此言論實代表大多數中外人士之與論蓋吾人不信鼓噪家乃任何多大輿情之眞正代表也吾人固承認彼等或能有所操縱發揮命令而有許多人服從之其故以華人易於被動而不深思其領袖趨向何方也然若謂此輩鼓噪家卽係衆所視爲應有之發言人則完全不可若從事實言之吾不信一般中國商人對於工部局有無其代表之問題果眞注意之蓋中國各城邑從未有居民與聞市政之前例可引起對於上海市政之眞正要求也然吾人所置論者不在此點華人代表權一事當就其本身價値而研究之不因目前之鼓噪或公共之擾亂而稍變易猶之愛爾蘭自治案不因愛爾蘭人之謀刺費蘭巨而有變易也少數鼓噪家專以自鳴重要爲前提而不顧念萬千安分同胞之便利應否許其擇定在何適宜時期而嘗試工部局之權力此乃目前所應决定者也吾人以爲工部局宜與之　决雌雄使鼓噪者自知不爲重要事不宜遲愈速愈佳 
[關於租界施行印花稅之兩函]  
　　工部局否認徵收 
　　印花稅分處通告實行 
　　二日工部局秘書函覆總商會否認租界徵收印花稅之說略謂除中政府地稅關稅有特殊之規定許在租界徵收者及工部局徵收各項捐稅以供租界行政經費者外任何稅項皆不許實施於租界範圍之内向章如此迄無變更工部局亦無變其政策之意凡有在租界中徵收他種捐稅者一經查知卽當取締之今旣有徵收印花稅之說工部局爲預防計已向領事圑提出反對此事之抗議矣云云三日工部局總董根據前函大旨函致領袖領事切實抗議反對中政府在租界中徵收印花稅之謀七日總商會遺書工部局表示謝意 
　　上海總商會南市縣商會昨日同接江蘇印花稅分處處長李湛田公函云逕啓者奉省長訓令内開案准財政部敬電開租界内華人實行貼用印花稅一事經將訂定辦法並施行日期咨達在案並由本部提交國務會議茲准國務院函稱國務會議議决租界商民對於完納印花稅旣已一律贊成所商議者僅在檢查方法應卽責成商民聯合各圑體公共訂立檢查方法倘有遺漏分别從重議罰其執行議罰機關凡有商事公斷處者即歸公斷處執行其無公斷處者由商民自行組合執行機關互相檢察應即由財政部電知各省財政廳及印花稅分處會同各商會即日討論辦法俟辦法决定財政部認爲可行再行咨明外交部取消檢查辦法等因准此查前訂辦法及施行日期嗣准外交圑照復承認應請將第一第三第四各條查照前咨轉飭印花稅分處即日公告於九年一月一日實行至關於檢查議罰等辦法旣由閣議决定即向該分處體察各地方情形會同商會遵照院議酌量擬訂報部核辦並希轉知各交涉員以資接洽等因准此除分行外合行令仰該分處長卽使遵照辦理報候核咨毋延此令等因奉此除分别函令外相應函達卽希查 
照爲荷 
[南京號載來之大批金銀]  
　　中國郵船公司南京號船已於昨晨抵淞聞此次又從外洋儎來本埠滙豐麥加利花旗和蘭等銀行之大條銀美銀洋及美金等爲數甚夥詳細數目明日續報 
　　大陸報云中國郵船公司之南京號本日午後二時可以抵滬載有値美金洋四百餘萬元之金銀並郵件一千零四十一包旅客一百零五人雜貨一千二百七十七噸所載之金銀内有大條銀三千零八十條銀元七百零五袋又六十七箱金六箱南京號此次由舊金山開出取道火奴魯與日本各口岸茲將由滬直赴香港 
[日本皇后號今日過滬]  
　　昌興公司之日本皇后號郵船本月八日午後三時可抵吳淞並定期即日午後開往香港送客之小輪於午後一時駛離工部局碼頭 
[江紹杰吳鼎昌來滬]  
　　北方和議分代表江紹杰吳鼎昌於七日乘滬寗路局特别花車拖掛在快車班上晚間九時抵申 
[美飛行家將在同學會演說]  
　　中美新聞社云美國大學同學會將於一月九號星期五日午後十二時十五分鐘在卡爾登西餐店開新年大會有貝芒德格立滕及赫爾門三氏演說三氏爲美國航空會所組環球飛行委員會之會長書記及會計員該航空會曾集欵數十萬元作爲獎金此環球飛行將於本年七月四號開始上海亦須經過貝氏等來滬卽爲籌備此事云 
[上海交易所近訊]  
　　上海交易所自奉批准改上海證券物品交易所後積極籌備内部組織亦已就緒所有四川路愛多亞路轉角之巨屋已爲該所所有現住該屋之長發棧及日商信託交易所已由該所聘請律師預期通告限於九年二月一日以前遷移出屋以便着手裝修該所并定二月一日在總商會開創立會選舉職員似此千難萬險華人所辦交易所正式成立之期當在指顧間也 
[藥店夥友催請速發薪水]  
　　本埠南市各藥店夥友因各店主於前日（舊曆十六日）發給薪俸之期未將各夥友月俸及每夥加增之一元五角照發以致全體恐慌要求夥友聯誼會轉催新老兩同行董事知照各藥店主趕速發給等情已紀昨報茲悉該業夥友聯誼會以此次各夥友求加月薪一事曾經縣知事憫恤商艱酌中勸加得以尅日解决東夥兩方面各無損失各店主自當遵諭給發乃何以已届發給月俸期各店主非但不將每月增加之薪發給且前定月薪亦不照發究竟改爲何日發薪又不明定日期無怪各夥友之恐慌如各店主抗違縣諭則夥友方面勢必又生休業之舉故於昨日特將各店主届期不發薪俸及此次所加之俸分毫未發各情具呈上海縣公署請求速飭藥業新老兩同行董事勸令各店主迅卽一併核發以免别生事端 
[上海學生請撤屈映光金榮桂]  
　　上海學生聯合會致北京電云北京總統府國務院鑒濟南學生於元旦日演劇先經省署警廳許可乃臨時忽用警兵衝散劇場毆傷學生多人似此野蠻行爲普天同憤乞即撤換屈映光及金榮桂以懲效尤上海學生聯合會 
[學生查獲銅店日貨]  
　　滬城新北門内老街陳聚興銅店爲學生聯合會調查部查悉其專銷日貨向之忠告不理昨日經第二師範學生前去搜查起出日貨紫銅並大小銅絲甚多當衆證明卽將該號招牌取去以便游行示儆 
[海寧路商界聯合會開會紀]  
　　海甯路商界聯合會於一月六日開評幹兩部聯席會議蒞會者二十七人虞兆芳主席報告開會宗旨（一）爲租界印花稅事次宋誠彰陸祺生二君略謂租界發行印花稅之利害關係决不承認云云繼由余仰聖云亟應一致進行（二）報告要求市民權經過情形（三）爲一致改用陽曆以重國體吾商界自民國肇興以來陰陽並用而手續多有不便宋誠彰提議吾商界進出欵項簿據及租住房子交租一致改爲陽曆執行咨請各路商界總聯合會　過施行（四）爲總聯合會議决創辦全上海保火險公司並辦法及股份擬定每股五十元已經起草俟章程印就再行報告（五）茲有加入本會中華糖果公司曾潤及中華糖果公司夥友王世衡亦加入本會爲會員衆歡迎當補選會潤爲評議員王世衡爲交際員宋誠彰謂中華糖果公司旣已發辦希望本會會員諸君亟應各負提倡之職議畢遂散會 
[民國路大火紀]  
　　昨日下午三點二刻鐘時滬城老北門西首民國路面北華界前紫陽茶樓原址下面婦人朱馬氏所開舊貨木器店不戒於火頓時冒穿屋頂時適北風大作以致左右延燒旋由各區救火會會員咸驅救火器具到場施救法工董局救火會因該處與法租界毗連亦派救火會會員前往協助華法電車因交通斷絶只得由小東門開至老北門爲止該處一帶住戶以經紀小民爲多因此哭聲四起扶老携幼搬取箱籠什物紛紛逃逸直燒至五句鐘始熄是役也除起火者外其餘被焚之家爲榮大大昌利彩票店黃長順舊貨店等數家東至狀元樓飯店止西至前紫陽樓原址止後面被焚者爲恒昇提莊長順木作並住戶無算東至元和里西弄口卽狀元樓後面止西至靑雲里口即該木作止共燬樓平房約一百餘間誠巨災也當火熾時二區一分署飭派全班長警前往彈壓火熄後馬警佐飭警往拘火首朱馬氏到署訊究因何起火再行核辦 
[冒探搜攫烟土案三誌]  
　　寓居公共租界天津路四百五十九號門牌之南潯富戶邢 
 
 
 

Page 11

 
 
錦安家於陽曆去年十二月二十八號夜突來乘坐汽車之華人七名西人一名自稱捕房探捕入内搜查烟土當被搜去値洋二萬元之煙土烟膏而遁事後經邢查係冒充公役串刦即報請總巡捕房派令中西包探查悉伊等所乘之九百三十四號汽車係成都路張公館囑令王和尙修理將王拘獲始詰悉此事係王與匯四捕房西崽董四海秦寳初楊雪坤北四川路捕房西崽孫福生趙長生汽車夫杜小金並一號西捕愛倫等所爲業將以上各人拿獲西捕愛倫已解送英按察使署訊辦董等七人一併解送公共公廨諭着押候訊究等情已兩誌前報昨由捕房將一干人證解廨即據工部局刑事科代表律師上堂譯稱被告人數衆多未便隨堂訊理應請另行訂期研訊並稱查悉原告尙有烟槍多枝被刦並未開列單内等語而原告邢錦安所延代表律師上堂譯訴前情訊之董四海仍由律師到堂辯護並由杜小金王和尙兩人同延律師投案代辯聲請准予交保云云兪襄讞核供商之英卓副領事判被告等仍帶回捕房候特别訂期研訊 
[嚇許未遂犯訊實定罪]  
　　皖人唐養田（卽唐三）於陽曆去年十二月十八號身藏形似香烟罐之炸彈一枚書就致南京路先施公司嚇詐巨欵之信函一封在雲南路明樂園内被專查特别事件之華探目張芝卿鍾星南包探張炳成王長根姚阿生查獲詢悉唐係受住居法租界巨潑來師路二百二十八號門牌其戚同鄉人方靜齋（又名楚伯及敬齋）指使故往將方拿獲抄出致唐紹儀之信一函因方稱此信係安徽人張桂山所寫又在福建路將張拘住分别解經公共公廨訊供諭張退去唐方收押候本禮拜三傳齊人證再訊等情已四誌本報昨晨屆期捕房傳集人證將被告解至第二公堂研訊首由捕房代表律師上堂略表案情次由永安公司經理皮何司（譯音）上堂譯述先後接郵局寄來揑名恐嚇信三封其意均係索款第一二次收到兩信已送呈南京路捕房（即老閘捕房）十五號西探長依克第三次收到之信係呈交總巡捕房刑事科阿姆斯脫郎查核云云再次由先施公司副經理尤姓投案訴明自陽曆去年十一日起至十二月共接到嚇許信六封其第一二兩次係寄與先施董事歐彬第三次之信係交經理王觀瀾收後三次信則均係送先施公司收而公司中發現炸彈已有兩次第一次之彈不甚猛烈第二次所發現者較前爲烈送彈之人已不能記憶云云至此捕房代表律師起稱近一年内各公司往往收到恐嚇信自十一月三十一號先施公司發現炸彈後該公司經理殊爲躭憂迨至十二月十八號捕房在雲南路拿獲被告唐養田並在唐身畔抄出彈信翌日續獲第二被告方靜齋並在方處抄出製造炸彈之空洋鐵罐三個玻璃管十根黑藥粉一包硫磺一包致唐紹儀之信一封查核其信上筆跡與永安先施所收到之信相同當往移提時方在法公堂所書之字核與以上各信之筆跡若合符節云云並將各信及抄出物件逐一呈察又由西探目壳羅香與各華探分别投案票明查獲各被告後即將在唐身畔所抄炸彈浸入水中歷八日復用洋槍擊射該彈尙能炸裂其性之猛可知等語又由張桂山供稱方處抄出致唐紹儀之信係方令我代書現所呈案之信面雖亦我寫信箋實已被換等語質之方供稱來滬已六七年前在民黨充當巡長現住之屋已有三年唐係我弟之妻弟向不安分抄出之香烟罐等物係現被禁錮在南京監獄内之哥哥寄存我處迄已二年餘硫磺一包係我購來合製瘡藥玻璃管係裝東洋糖之具上有小日本旗因抵制日貨被我扯去了兩公司收到之信非我所書亦未令人代書唐紹儀之信先請張寫後被唐三所改等語並延律師爲之代辯質之唐三供稱住法租界西新橋堍小客棧抄出之信及炸彈係被獲之前一晚由方及在逃之張三給我囑代送往先施茶樓之抽屜内與我大洋一元我問罐内所藏何物方云是藥故我不知其是炸彈云云張襄讞與英包副領事核供以兩被告嚇詐罪已成立華文解案單上判各押西牢五年期滿帶堂再核西文解案單上則判各押西牢七年期滿一併逐出租界 
[楊日華案重審紀]  
　　粤人陳秉祥訴同鄉人楊日華將伊年逾弱冠之子陳錫麟擄去藏匿勒索鉅欵一案前經法庭訊判楊死刑嗣由省長令飭重審等情已紀本報前日下午審檢廳周刑庭長與賀檢察官開庭審理原告投訴前情要求究訊據在押之證人陳周兩人同供楊前發索詐信函前後共有二次均命民等到郵局遞寄民等與原告並不相識是實質之被告供與原告同鄉且爲朋友前者因民失業向陳告借銀洋則有之並無勒索鉅欵及誘匿錫麟之事實遭其賄證誣控求宥問官得供判將楊周陳三犯分别還押陳秉祥退去候再偵查陳錫麟實在下落再行訊辦 
[毆斃軍官案牽涉人開釋]  
　　陸軍少將浙江省督軍署諮議台州人官成鯤（字培九）於陽曆去年六月十號散步於滬西膠州路被附近一帶無知鄕民集衆持械肆行毆斃事後經戈登路捕房拿獲附和行兇之談和尙等三人解由公共公廨訊明押辦嗣又有人報告特别機關謂該處居民姚渭泉亦係兇手因派華探目陳雲忠於十二月十七號將姚獲案諭着押候訂訊等情嘗誌前報昨日下午由捕房傳齊見證將姚解至第一公堂研訊首由捕房代表律師略述案情次由見證向爲小工之江北人曹阿二及前在新閘捕房充當六百十七號巡捕因事斥革之鹽城人崔長勝並自稱在浙省馬稽查處爲代書之蘇州人姜海峰分别投案供訴被告關與本案種種情節詞多矛盾再次由西探目壳羅香華探目陳雲忠先後禀明拘獲被告在捕房問供情形被告姚渭泉亦延律師兩人向以上見證逐一盤駁良久兪襄讞與英卓副領事核供會商之下以所控案情證據不足被告無庸訊問判將案註銷姚開釋 
[緝私捕士被匪擊斃]  
　　江蘇緝私鹽捕正勇韓得勝日前在浦東沿海奉賢縣境内查緝私販適遇大帮鹽梟聚衆開槍拒捕致韓身受槍傷從左邊腰際彈穿一洞由右邊而出受創後爲孫統領得悉急將韓舁送紅十字會南市醫院醫治詎因受傷要害醫治無效延至昨晨在院身死孫統領聞報後即函致地方檢察廳請騐昨日午後三時由檢察廳長委夏檢察官帶同檢騐員蒞騐得死者係湖南人年二十四歲因生前腰際受有槍彈傷以致身死當卽塡明屍格因死者滬上並無家屬當由該營同人代爲棺殮 
[男子在途猝斃]  
　　昨日下午四時法租界新橋街南首民國路四明公所門首有年約四十餘歲體材肥胖身穿藍破洋布棉襖褲之無名男子一名忽然倒地登時氣絶爲法捕房某號巡差西捕經過即報同仁輔元堂飭將屍車入屍所給棺殮埋 
[婦人投繯殞命]  
　　賃居南市小南門外西鈎玉弄二十三號門牌屋内向操棉花業之洞庭山人葉泰峯頗有餘蓄其次子佩齋向在南市某花行爲夥去冬憑媒說合娶同鄉吳姓女爲室成婚後時遭其姑虐待吳氏憤不欲生竟於陰曆本月十五日夜半時乘人不備將結婚時所用一切衣服穿整復將金臂釧兩雙及金戒七枚並金簪等類揷戴後即在臥室内解帶自縊斃命直至次晨始由傭婦擊開房門見而大駭迨由家中人覺察追其夫由行内歸家設法施救早已香銷玉殞當將屍身暫置大廳上通知吳氏母屬來申再行料理至昨日午後屍兄吳某先行聞耗到滬見屍身肚腹膨脹兩手靑腫立報一區三分駐所請爲派警將屍看守不准擅自收殮須待屍母到申後再報地方檢察廳請騐附近人民聞信往觀者甚衆 
[黃包車載屍抛棄之破獲]  
　　施永興拉公共工部局發給三千一百八十五號執照之黃包車於昨午一時裝載男屍一具在車上沿途奔跑行至滬城縣橋附近施即在該處小弄中將屍抛棄當爲崗巡查見上前拘獲仍命將屍裝在車上解送一區二分署請究由王淸和警佐提案研訊據施供崇明人住在虬江橋拉車爲生此屍係死在虹口小客棧中今晨該棧主呼喚民人囑我將屍車往大南門外荒地抛棄然後令民人回到該棧有重賞等語行至半途民人力不能支只得到小弄抛棄至於該屍姓氏及因何斃命並不知悉求宥王警佐得供即命備文飭警將施押送地方檢察廳究辦該屍仍載車上置放第一區救火會門前一面令四舖地甲投檢廳報請相騐午後四時許沈檢察官毛檢騐員等蒞場相騐當騐得該屍年約四五十歲秃頭無鞋身穿棕色呢西式對胸小衣下着元洋布夾褲靑灰色洋襪周身無傷委係因病而死塡明屍格命由善室收殮發封該黃包車一輛就近發交該警署保存候車主到署認領沈檢察官騐畢即返廳禀復銷差 
[覆船溺斃老者]  
　　南滙縣四　倉鮮船戶周四和昨日午後三時在滬南公義碼頭開行回里駛至浦東白蓮涇口適風急浪湧人力難支船即傾覆當時由救生局巡船及浦江水巡隊水警巡船等聞警趕往施救得將船戶及搭客數人救起惟内有一客年逾花甲落水後不及救援隨波逐浪而去現正打撈屍身尙無下落 
[海門法警移提拐案牽涉人]  
　　海門縣汪知事昨派法警薛政來滬投閘北四區警署稱現居新閘橋堍之兪阿五又名兪小五子爲海門地方周姓被拐案牽涉請求協提　警正准即派警將兪提案暫押候該縣備文來提 
[汽車撞傷華捕之結果]  
　　汽車夫夏阿慶於本月一號夜在北京路開駛汽車不愼將六百九十二號華捕撞倒碾傷脚踝當經五百五十四號華捕將受傷華捕車送醫院醫治並將夏拘解公共公廨諭飭傷捕醫愈再核在案昨晨由廨提訊即據六百九十二號華捕上堂禀稱一號夜七時在北京路江西路口站崗見前面有汽車兩部相撞當即舉手知照而夏不聽指揮任意開駛致被撞倒碾傷有西醫騐單呈案請察並由五百五十四號華捕投案證明當日情形訊之夏阿慶供稱當時開車甚慢因見巡捕舉手知照將汽車調頭偶一不愼致將原告撞倒求宥中西官核供以夏不善司機致肇斯禍判押西牢二月或罰洋二百元充公示儆 
[昨晨公廨訊理民事案併紀]  
　　昨晨公共公廨關讞員會同美丁頭領事升座第四民庭會訊民事案五起（一）袁述之請求給諭執管道契事曾奉公堂諭令登報三月業已期滿無人反對袁昨延律師到堂聲請中西官諭准給諭將王厚存戶名權柄單給該聲請人受業（二）湖州人陳警民控請與妻瞿緯娟離婚事此案迭經訊判原告貼被告贍養費再核因原告未照堂諭履行故昨被告代表律師又投案請求而湖州同鄉會亦延朱斯芾律師到堂觀審原告未到由其代表律師投訴原告因回籍探望父病不能投質聲請改期堂上諭着原告於十四天内到案如逾限不到應照被告請求判决（三）馬子久陳蓉卿張家珍李智之黃詠琴沈誠之李歲華等環控已閉彩章鞋店主粤人潘本達倒欠貨欵事曾經公堂訊諭被告押候函致廣州審判廳曁汕頭交涉使公署查明被告産業復到再核茲因該兩處官廳並無公文復到故昨由潘之代表律師請求將潘開釋而各債權人之代表律師以此案自改歸民事起訴迄今尙未訊供極端反對被告律師之請求並向潘本還詳細詰問原籍家境良久中西官諭着被告交二百元舖保候再訊核（四）程時敏控李嘉鑄不理欠欵案因被告不到中西官會判着原告登報通知被告到堂訊核（五）婦人沈鍾氏探周允章欠洋二百元一案兩造代表律師均聲請改期中西官諭候展期再訊 
[誌謝]  
　　貝勒路民生女學前次舉行藝術會時曾發行「藝術」一册贈送來賓近續印一千本並將前　不及加入之稿如愛國女學唐仲鮮女士之「對於女子解放之感觸」聖約翰大學陟君之「婦女解放與敎育」等重行補入現已出版昨　惠贈一册又浙江興業銀行贈民國九年月份牌一幀書此併謝 
雜評二 
[藥業爭潮感言（庸）]  
　　藥材業店夥要求加薪問題旣經上海縣署折中斷定店夥一面已就範圍吾人方以此事解决之速不至别生枝節爲該業幸乃不謂店主一面漠視夥友之要求并調停者所擬折中辦法而亦未肯實踐抑何其偏執己見也 
　　使一方就範而一方仍膠執成見相激相盪勢必至一方被迫而走於極端在要求者以目的未達而出於最後手段固屬不幸然被要求者亦豈有利與其待至破裂而就範徒傷感情何如及早圓滿解决之爲愈事理甚明奈何勿省雖然世之膠執己見而不諒解他人者豈特藥業中人爲然此亦可爲太息者也 
自由談 
風俗談 
[俄國婦女（八）] [  陳三無譯]  
　　高加索婦女之故事此勇敢之妙齡女郎係高加索産傷痊能言後乃語人以伊之歷史初彼家中之壯丁多從軍於外不幸若夫若父與兄弟三人於六月之中俱遭德軍擊斃惡耗傳來女郎大慟覺此仇不共戴天誓必報之遂易釵而弁更姓易名隻身走而應募經軍醫證明彼之體健實罕其匹許之遂去而之練兵站途中失去護照彼乃以證明書代之始得通行無礙傳者以爲美談此時彼語看護婦曰自此以後不足憂矣余家居時恒縱馬携槍馳騁於叢山峻嶺之中蓬帳之生涯余固甚習姊乎其速愈余傷余將仍回前敵殺賊復仇也此外尙有多數之靑年女郎與少婦効力於疆場者或懷雪仇之志或隨其夫婿與膩友以俱來皆勇敢無疇勞苦能耐並能嚴守規律論者每贊許不置女將軍外婦女居前線三年之久者頗不乏人彼等隨大軍之後從事工作手俱重繭每日出入於槍林之中救護傷兵舁回醫院並備摩托車多乘以供載送若貴族之軍士姊妹輩俱偕行朝中之貴族婦女亦多與其女僕同衣灰色之衣服務於軍中試觀前線之技士工人命婦農婦無貴無賤悉作看護婦服忠勤服職彼等寢無榻食無飽無日無夜或敢稍懈在軍士輩未臨陣以前爲之縫衣製餐旣臨陣以後則巡視傷者從事救護得聖喬治勳章者可數百人余於幸福日識一華鬟女郎於彼得綠克拉城中爲一飛機隊之首領曾於彈雨之中奪得一敵軍之船並載有彈藥與乾餱逃回本營經兩晝夜始達歸時已遍體鱗傷勞疲不堪矣一服務於紅十會之少女曾自告奮勇隨波蘭軍隊奞取敵軍之戰壕斯戰也血肉橫飛屍骨糜泥於得占最後之戰壕時各小隊之軍官皆飲彈死彼乃與其役夫及少年之醫士奮身助戰已死之軍官横屍於地若極舒適勇敢之軍士則奮死力守顧指揮無人勢幾不支女郎乃奪得一軍刀趨而至於陣首代發號令軍聲復振戰壕亦賴以弗失酣戰移時一彈飛來中其腹女郎乃倒地斃後有人奪其屍歸以軍禮葬之棺外並繫以聖喬治軍官之十字勳章奇功偉績炳耀人間死不朽矣 
詩錄 
[登臺城]  
　　江頭日暮兩三鴉我上臺城感歲華試看六朝舊宮殿今時半作酒人家 
[秋日苦雨]  
　　冷雨凄混太空荒城落木動秋風那堪萬里孤身客日日江頭聽斷鴻 
[高唐道中]  
走馬高唐任所之垂楊拂路日遲遲荒村十里炊烟起正是田家飯熟時 
[秋日泛濟南大明湖八首錄一]  
　　一湖秋水碧潔洄獨愛芙蓉雨後開打槳人從橋外過白雲明月入船來 
 
[世界運動之十四　英國高而舞]  
　（高而舞）爲英國蘇格蘭最盛行之游戲除「哥林」外殆無足與之頡頏者矣此游戲大約由荷蘭傳入惟其年月已不可考據史傳所載高而舞於一千四百五十七年已盛行於蘇格蘭此游戲旣興其地之人民往往棄當時甚重要之射藝而沉溺於此游戲以致爲蘇格蘭王所禁十六世紀之末高而舞復興一千六百三年蘇格蘭王渠莫斯第一登英國王位介紹此游戲於英倫一千七百五十七年蘇格蘭之森丹治墟高而舞會成立自此而後凡關於此游戲之規條皆此會所定一千八百六十四年北德風高而舞俱樂部告成是爲英倫沿海岸諸城有高而舞游戲之始一千八百六十九年利物浦亦創立高而舞俱樂部一千八百九十年之頃英倫高而舞之游戲尙不十分發達惟自一千八百九十年之後英倫之人民習此者其數日增及至今日則英國三島共有高而舞俱樂部一千餘其他如美國及澳洲等處亦漸有習此游戲者矣 
　　擊高而舞最少須有二人多則四人有時亦可六人其所用之棒下端甚屈曲與「好古」球戲之棒頗相似但種類較多耳高而舞之球場延長自三十丈至一百五十丈不等故其所過之地面或爲草地或爲沙地因地面之不同於是遂有特别擊球棒之製以適合於特别之地面球塲中常掘有小穴甚多較所用之球略大未擊之先一人將球置於一小沙堆上然後以棒擊之以擊之入穴中爲目的同時復有一人亦取一球置於小沙堆上擊之其勝負純以擊數之多寡爲準譬如甲乙二人爲高而舞之游戲甲祗一擊而球已落入穴中而乙須三擊則乙爲敗續球自穴中取出後復置於小沙堆上擊之使其落入第二穴中如是者數次直至第十八穴爲止上圖爲英人在海濱擊高而舞之情形 
新聞拾遺 
　　三大學校役之球戰南洋約翰復旦三校平時非常注意體育故其校役亦從而效尤今歲三校有校役足球隊之 
　　組織得勝者可得銀盃一只南洋校役旣勝復旦後昨日與約翰校役於南洋之草場作最後之比賽請南洋學生某君爲評判員二時半起賽銀笛一吹兩方球員列陣而進馳騁兩小時結果爲三與○之比南洋全勝三球遂執本年三大學之牛耳云[  松聲]  
　　中西籃球大比賽之確期中西籃球大比賽已詳誌日前本報茲更將比賽之日期與地點錄之如右以告喜觀籃球者[  學周]  
　　日期校名地點 
　　一月七日靑年會Ａ隊與南洋Ｂ隊靑年會　 
　　同日靑年會Ａ隊與南洋Ｂ隊靑年會 
　　一月十日南洋Ｂ隊與靑年會Ｂ隊南洋 
　　同日南洋Ａ隊與滬江Ｂ隊南洋 
　　同日靑年會Ａ隊與西人Ｂ隊靑年會 
　　十月十三日約翰Ａ隊與靑年會Ａ隊約翰 
　　同日約翰Ｂ隊與西人Ａ隊約翰 
　　一月十四日西人Ｂ隊與南洋Ｂ隊靑年會 
　　一月十七日滬江Ａ隊與南洋Ｂ隊滬江 
　　同日滬江Ｂ隊與約翰Ａ隊滬江 
　　同日西人Ａ隊與南洋Ａ隊靑年會 
　　一月廿一日南洋與美國學校靑年會 
　　同日約翰Ｂ隊與西人Ｂ隊靑年會 
　　割肉補瘡之趣談安慶薰風巷某揚班中有紅裨姑娘小金花者手口精良容顏美麗故尋花問柳者頗不絶跡該妓女於月前面孔上忽生一黑痣不甚美觀乃赴某鑲牙店點痣不意痣未除而痣之週圍好肉反爲藥水爛大至於不可收拾後扛至同仁醫院求診據外國醫生云非割肉補瘡不可該妓女無奈依此法行之不數句果然痊愈不過面孔上稍有痕跡耳噫此事雖託諸空言由來已久然該醫生今日實行其法可謂神乎技矣[  獨愼]  
小說 
[黨爭（十四）] [  無我]  
　　維時與聶交談之僞醫士曰雖然彼處此境終覺不佳我儕誠開門揖盜自貽伊戚矣今將奈何一人曰提其身擲之街衢可也曰彼等出時自必爲之何必勞我儕之力聶方注意欲聞其名姓究不知所謂彼等者指何人也乃聞一人曰我儕試加以哥路芳則可無慮矣但聶雅不欲受此迷藥顧猝然躍起奔向樓下而逸乎抑任其所爲而相時而動乎繼思功虧一簣矣何忍輕棄之因决意隨機而行且忍受其難以觀室中人之究竟也於是準備哥路芳之至不料驟然彈門之聲頗急門故通外客廳聞室中一人作大聲曰速啓之又一人曰啓之何爲彼人未答而室中談論之聲遽止已而一人突然曰我儕成敗即在今晚試移榻别室恐爲人瞥見頗屬不雅將疑我儕謀斃之焉速速一人對曰此乃醫室也何患之有聶聞言竊喜此人之議乃衆不能從遂推轉榻之輪入北面之室時門外人喚曰速啓門余來此特欲訪友者一人問曰爾友何在曰即在此室彼嘗與人爭擊而頭部受巨傷者其速啓門納我該人言次聶所臥之輪榻仍前行過北室而進聶暗思必推往最後之側室矣然亦心所竊欲也已而門閉前室之人聲遂不聞而榻亦停輪卽聞一人曰哥路芳在此須厚加之倘彼復蘇則縛其手足余頗注疑其人又一人曰爾其將藥授我任我施行之不患其能再作活劇也 
[自由談之自由談] [  不冷]  
　　藉衆官場口吻人如多者名之曰藉衆以其慣於獨斷獨行也苟衆不可藉者何以近世决議事件有必從多數之制耶 
 
 

Page 12

 
 
   
 
