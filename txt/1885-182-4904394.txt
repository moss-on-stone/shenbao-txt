# 1885 - 182 - 4904394

 

Page 1

 
 
[四十四號畫報出售] [  申報舘主人啓]  
　　津郡某婦生一男孩　有肉角二枚口附𤢸牙四隻是妖是怪可駭可疑今繪入此次四十四號　報俾閱者一新耳目蕭山任君阜長名重每内不但 
時下畫家之錚錚者皆望風下拜卽按之古大名家亦足與並駕齊驅而無愧色本齋不惜重貲囑繪走獸圖二十幅分期間出二圖列入畫報之首今先出一馬一牛妙在着墨無多而人自不能企及吾知購閱諸君自必按期爭取珍如拱璧畫報准於二十六日出售後附淞隱漫錄圖說一則閱者鑒之此佈 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務　 
花樣斬新最利塲屋者得文約一萬五千篇分裝十二本定價十元現巳躉數售出欲購者請至上洋新北門外新昌泰汲法馬路南申昌取閱可也此佈 
[書本報電報總局告白後]  
　　電報之法創自泰西消息靈通瞬息萬里其爲利益也大矣中國自與各西國通商以來至近年而亦仿其製在中國廣設電綫江浙閩廣南北各省布置殆遍近者離京數百里遠者離京或數千里而一時傳消遞息極爲靈便自前年高麗之亂因有電報警信得以早傳立卽命將出師尅期戡定其效最著卽前此法事方亟滇粤關外去京城甚遠若在未役電報以前則軍書往復動輒數月運籌决策每患其不能迅速今因有電報之故相隔萬里不啻晤言一室軍情千變瞬息可通廟算宸謨隨時默運用是軍務得以從速底定迨法願議和各派全權大臣而猶以竟見不能允洽仍由電報自京都至巴黎斯往復商確兩國雖重洋遠隔無異面談和議遂早獲蕆事此皆電信靈便之功效所大彰明較著者也乃昨閱本報後登有電報總局告白一則謂本年五月十三日奉北洋大臣札開准總理衙門五月十一日電開嗣後非軍務及緊要事件各處俱不准率行發電遵旨電達希轉電沿海各督撫及出使各國大臣等因閱之不禁愕然說者或以爲此一舉也殆恐各處電局或有漏洩之處故欲秘密其事而不輕傳電然此一說也鄙意則不以爲然何則中國自創設電報以來總局而外分置各局人手雖多而一切章程則悉仿照泰西之法嚴密簡要一無弊竇各處電傳雖以軍機重務亦從無漏師多魚之事試觀前者法事未定軍務方興各處電咅往來傳報皆不之禁今則軍務已竣乃反虞有漏洩而不輕傳電乎是以知其不准率行發電者實非防有漏洩也盖中國各處奏報本有驛站每站備有夫馬以便投遞公文其尋常公事則由三百里投遞緊要事件則由六百里按站傳遞計日可逹今若動輒由電傳發則驛站將成虚設且電傳不過撮其大要先行逹到其後仍當繕摺由驛傳逹若有緊要事件以及軍務自不得不飛速電傳若其事屬平常何必多此電傳一舉故當此軍務旣平之後自當仍照舊章由驛投遞不得率行發電盖爲此也抑又有一說於此中國電報一局係官省商辦其間有商人股本在内其事當以體恤商情爲重官電之傳照例視商電爲要故前此軍務緊急之際各處電局皆疲於官電而商家電信每多稽壓是於商情頗有所不便矣商家傳電每計字數之多寡盖爲惜費起見也官場電信則往往非一二言所能盡卽曰撮其大要亦且多至數百字不等故官電一多則商電必有所碍彼商家之欲傳電者或以稽延之故而裹足不前則是商情之有所不便實於局務亦有所妨况官塲於電報之後仍須以明文爲據不啻多此一舉何如稍抑官電專傳商電庶電務起色而商情甚便此所謂一舉而數善備焉於以見 
朝廷之顧念商務曲體人情爲無微不至矣方今中國仿行西法亦旣次第舉行如製造各局同文諸館皆仿西法爲之顧製造船械等物或曠日持久需費浩繁而所成諸器仍不及西人之製同文方言諸館與夫水師水雷諸學堂造就人才不無裨益然其功效之速未有如電綫一事者竊嘗私議中國仿行西法諸事最要者莫如電報鐵路兩端有電報則信息迅速骨節靈通有鐵路則運道便捷往來神速此二事當在輪船招商之上今鐵路一事遲遲尙未舉行雖近來都中已聞有將可興辦之信而辦理尙費時日惟電綫則沿江沿海布置已周管理得人辦理如法是爲中國仿行西法以來第一得力之事而朝廷復能俯念商情不欲使官電紛繁致佔商電地步飭總理衙門電逹北洋大臣轉電沿海各省督撫及各國出使大臣凛遵恪守吾知自是厥後各處除軍務及緊要事件而外定必不能發電仍復舊規由驛奏報其出使各國大臣亦必遵照舊章如常陳奏不復率意發塌以爲商電之碍從此商家有事欲發電信者較前更爲便捷無積厭稽延之慮而局務之興旺有可預卜者矣謂非聖明在上洞燭下情宸謨周密不遺巨細之明徵也哉 
[俄高立約續聞]  
　　俄高潛自立約一節前據西報錄入兹西報又言此約由穆麟德主持俄皇嘉穆君之勛錫之以爵并有珍物相酬云該報又登有烟臺來信謂俄高立約已在數月之前刻下則高麗復有不願遵約之意據稱因中國向高詰問故也 
[外洋茶汛]  
　　昨日英國發來電報云怡和洋行之格楞加里輪船自漢口裝茶開行已於本月念三日駛抵英 
國所裝之茶業經開售惟上等茶稍有利息若次等者則不免稍有虧折矣 
[浙藩過蘇]  
　　新授浙江布政使許星臺方伯春間遵旨入都引見由蘇起節及沿途蒞止均經探錄本報 
兹由旱道按站南下於月之二十三日三點鐘逾十分舟抵閶門太子碼頭並未停泊仍由小火官輪拖帶至胥江大碼 
頭泊焉二十四日辰刻衞靜瀾大中丞率同闔屬文武齊詣接官亭廳事恭請聖安望闕叩頭畢各憲隨班進城方伯亦於已刻乘輿至蘇臬署暫憩行程聞不日卽須赴浙蒞新有荷夏初四日接印之說 
[設壇求晴]  
　　相傳陰雨久霹靂無聲又濕熱如蒸釜則爲起蛟天氣近山之處蛇雉蛙蚓皆可爲蛟近聞皖屬 
蛟洪四起爲災甚廣連日江甯府設壇祈晴或騐或不騐以故制府方伯皆焦慮殊甚又於甘露菴另設一壇以竢憲駕 
降臨云 
[江浦閙糧]  
　　江甯府七屬惟江浦爲最小亦惟江浦爲最貧官斯土者號瘠缺今春梁大令以例得授斯邑旣 
抵任不欲以催科政拙考陽城之下下遂於望杏瞻蒲之候遽下星言電驟之符百姓多不理有楊某者商賈人也工心 
 
 

Page 2

 
 
計謂假權於胥吏之手而官反仰面聽其行止何如官自遣親信巡歴鄉閭使愚魯聞呵殿聲咸知所儆畏官韙其言卽遣之楊下鄉儼然官也遽坐堂皇提粮差人等於階下而敲撲之鄉民相驚擾願爲挖肉補瘡計毋貽賢父母憂忽傳說是官係以羊易牛者胡爲乎區區百里間而有所謂周公左召公右者耶於是無分老幼羣噪而逐楊楊不及履跣足奔回縣署官又信其妄言怱怱以閙糧上聞且請彈壓江寗府孫太尊恫民瘝而燭民隱者也得其禀疑大遁詞卽密遣某參軍往詗其狀纔抵岸噪者如故參軍不敢維纜捩舵遄歸孫太尊深知目下官流品雔短簿髯參久不爲百姓所正視因另委曹荃生大令前往查辦曹旣至噪者仍擬以逐某參軍者逐之曹乃呼其年稍長者謂之曰汝等敢逐朝廷之命官耶曰不敢但一印有兩官不過欲逐其似官非官之某某耳曹曰然則我非某某汝等知之乎曰知之曹曰旣知之可明告汝本府孫大人以汝輩鄉曲愚氓一時悮罹於罪並無犯上作亂本心今命本官來問汝輩是非曲直如若所爲則是確有實跡將來必百喙莫解聽本官計宜各解散歸農以一二父老來納正供三分之一自明輸將恐後之誠本官自當以身家性命力保汝等無他也衆乃欣然帖服爲曹備公館如所約不旬日竟完三分之一而民若不知有催徵事者曹大令攜其所徵銀數回江甯府呈繳據實禀覆此上月事也太尊嘉其不動聲色而弭患於無形銷禍於不覺以視先事倉皇臨時局促者逈有霄壤之别意欲轉請上憲卽以江浦之民社畀之使得藉手以展其所長大令以爲牽牛蹊田而奪人牛恐不祥再三辭謝然爾日梁太令亦已引疾師田通详各憲矣 
[續述湘中水災]  
　　湘中被水前報僅登大略兹得其詳爰再述之蓋出蛟之處係在長沙省城下九十里靖江縣對面之銅關地方當 
蛟時水勢浩瀚洪流駭浪如飛而至計淹没數州縣冲壞廬舍人畜船隻不計其數湘潭河街淹没水中所有樓房亦出没於水面則水勢之高已可概見店肆中雜貨不及搬遷損失甚多且湘省應銷淮鹽引地自同治初年定章凡鹽已到岸者例須起棧然後挨次銷售此次被水所失淮鹽有四十七票之多每票约値五千金合計不下廿餘萬金洵可謂非常之災也 
[輪船出險]  
　　漢江近來水勢陡漲茫無涯涘行舟者每有望洋之歎本月二十日晚太古公司安慶輪船由漢赴申行數十里至青山一 
帶忽焉擱淺船身微側該船主先將前艙重物移置後艙二十一日早江孚船到鄂安慶船卽升旗求救江孚船前往拖帶迭拖三次不下二十二早復約江孚往拖適太古公司之上海船亦至遂得協力於是日午前將安慶船拖脫淺處須臾江孚船抵漢而上海船亦相繼進泊漢皋矣 
[坍岸續誌]  
　　昨接鎭江信云近日六濠口江岸又坍塌二三十丈居民二三十户均與波臣爲伴内有王姓一家七口盡罹此刦刻下六 
濠居民咸雇舟拆卸房屋爲避地之計盖有鑒於坍岸之禍也 
[鳩江近信]  
　　梁小若觀察鄒雋之明府會同文武各員自廿一日起至廿三日止每日早晚齊集城隍廟拈香祈晴並延僧道諷經此三 
日内封閉北門並禁屠宰○蕪湖縣屬各小圩業已浸没而大圩尙無大礙毗連江北之九連圩係無爲州屬周圍五十餘里均於十七八等日被水冲破萬疉銀波風捲而至田園牲口淹没殆盡情形之慘眞有非鄭監門所能繪者○聞鄉人云十二夜大雷電以風圩堤上見冰雹無數○米價漲至每石洋二元二角次色者亦須一元八九角城外各菜園被水淹浸故菜價亦異常騰貴五臟神雖欲踏破菜園恐亦非易易○前兩日水勢連退五六寸近則潮汐依然漲滿豈水德猶未厭耶 
[竹西瑣錄]  
　　揚州府宜太守率同江甘兩縣大令於十七日起虔詣郡廟求晴並禁止屠宰三日○各巷口本設有栅欄近日宜太守復 
傳諭司鑰者嚴查出入毋稍鬆懈三更後如有妓女乘轎出局不准放行城内妓家以高郵二子爲最著聞太守意欲訪拿卽作遷枝避葉之計並於門前煌煌然貼公舘條紙豈其中眞有護花鈴在也○皮巿街頭開燭炭店之陳某素有慳吝之癖親族之借貸者皆靳不與且出惡聲以致人多怨之前日同宗某甲向假若干陳麾之門外甲忿恨塡膺以致成疾旋携其妻子同處該店有不肯兩立之勢至二十日病勢增劇夜半氣絶棺殮之資皆取給於陳而甲妻仍不肯坉休若陳者豈非因小而失大歟○某世家子輕衫紈扇顧影自憐問柳尋花殆無虚日前日自外歸登榻而臥未炊許腹痛異常盖巳濳吞鴉片烟赶急延醫灌救得慶更生至因何服毒則非他人之所知也○前日有一婦年約三十許行至石牌樓前猝然倒地作呻吟聲好事者詢之盖欲分娩也遂雌伏路旁未及片時已産一女隨用裙幅包裹大踏步而去一路聞呱呱聲聞者詫爲異事 
[袁江雙鯉]  
　　近日運河水勢添漲五尺有奇伏汛伊邇恐河伯尙未肯返舍○許大令於竹醉之前一日躬詣大城隍廟祈晴俄而采虹 
未見斜日西明不啻如響斯應農人咸有喜色○向來武弁月課放鎗靶高六尺寛三尺八寸遠四十丈近以技藝漸熟遂將靶改低四尺改窄二尺八寸與課者或以爲苦然漕帥激厲人材之意固未可非也○樂輸公所之案業經訊理明白雖無私納情節然帳目頗多糾葛故萬司馬亦不肯草率了事也○前有捆奸之案叔與奸夫旣各受責復由許大令訊得妻固不貞妾亦非寡叔復異姓盖欲設計傾陷之以吞妻之財産也大令乃將叔笞責並掌妾之頰如意珠未經探得並蒂花各咏將離斯眞五花之妙判也○周子良者以孝聞家綦貧傭書自給不意膏肓成疾參术無靈甫度天中已歸地下四壁蕭然至無以爲殮幸數月前産一子得延嗣續天雖厄孝子之遇天終不絶孝子之後也孝子工詩善弈年未强仕有長者風 
[禾中紀事]  
　　十八日塘匯鎭傳鴻福班演戯一臺補祝武聖壽誕○近日絲價更賤而買客仍復寥寥米價則又加漲矣○精嚴寺和尙 
貴誠一案經宗太守連訊三堂貴誠已到案供語支離聞太守尙須嚴密訪查再行訊斷也○分秧時候向有東鄉客民齊集郡城以待佃户之雇近以陰雨不輟未能插秧故若輩未免輟業以嬉也○東塔寺西首有方石一塊相傳宼亂時有人藏鑫其下本月中旬忽見石已搬動下有坎約深三尺許一時群傳以爲有舟子於半夜時掘取畢竟是眞是假孰從而見之又誰得而知之 
[天津紀要]  
　　連日謠傳劉淵亭軍門又在越南與法開仗適十四五六等日法領事署並未懸旗巿虎杯蛇愈成疑案後悉因掛旗繩索 
朽壞須俟修理齊全再行懸掛浮言始息至法使巴特納則日内尙未晉京云○津海新關稅務司德璀琳勇於任事勞瘁不辭東法各國和約辦理和平彼此實資臂助日本密楷度曾錫以寳星以酬勞藎去歲中法草約告成已奉上諭先行傳旨嘉奬俟辦理和約完竣後冉行從優給子奬敘想功懋　賞更當寵錫逾恒矣○津郡民團辦理將及一載現以法約告成當道者擬節省經費遂已盡數裁撤矣○德人漢納根向在旅順口監造炮臺兼充教習旅順得成重鎭漢君之力居多現以中法和約巳成乞假回國瀕行時請以德人善威代善君係去歲到華○周海陵軍門聞訃後卽擬解職奔喪嗣經傅相敦勸暫以墨絰從戎仍統各軍拜摺奏請准介弟薪如軍門暫行回籍現海陵軍門已奉旨賞假白日仍駐新城統率各軍云 
[江陰小誌]  
　　二十四日黎明劉協戎在君山下閱看陸操軍容甚爲嚴肅○統領武毅銘軍唐俟侯軍門前日赴孟河就醫○謝協戎前 
經李與吾軍門札委赴太平府公幹業於前日回營 
[星使抵滬]  
　　李丹崖星使任滿回華在粤小駐等情已列前報前日星使由粤乘英公司輪船來滬午前抵埠旋卽命駕赴鐵路大橋天 
后宫西首行轅駐節卽命僕從持名片至各國領事公廨具道卽欲北上不克親來拜會等語本埠自道憲以下印委各員齊往行轅晉謁云 
 
 

Page 3

 
 
[水手向隅]  
　　邵觀察前曾出示曉諭沙衞各船於四月十八日起一律停裝客貨靜候騐封裝糧北上嗣後沙衞等船紛紛具攬以致船 
多米少而具攬在後者未免抱向隅之憾昨日午後有水手四十餘人赴江海大關請將道憲告示除去大關中人告以爾等在此喧鬧無益何不赴海運局請示各水手始退出莫邑尊得信卽於午後赴海防署與劉司馬商酌機宜想必有良法以處之也 
[凶犯病斃]  
　　著名流氓瞎眼小旺上年在法界同榮里强奸幼女當由法公堂移縣訊供收禁等情前報已詳紀其事近悉該犯在監患 
病由莫邑尊飭官醫診治無效已于昨晨病斃刑禁人等據情飛報莫邑尊立卽申詳府憲派委隣封相騐 
[西員不到]  
　　昨禮拜二英公堂輪應美繙譯易孟士君會訊易君因事未到捕房移解各案由葛大令獨判 
[研訊拐孩]  
　　前日有本邑北鄉江灣鎭人吳金林扭堂弟阿桂至縣訴稱被伊拐失四歲男孩向論逞蠻爲特扭請究辦當經値日差據 
情禀明莫邑尊下午由帮審委員王司馬升堂集訊原告伸訴前因並稱前日小的挈子來滬閒遊囑阿桂帮同照顧行近新閘偶至某小烟館小憩小的出外購物囑阿桂領孩少待及回阿桂與孩均已不在後經探悉已被價賣與人今晨中途相遇向詰支吾爲特扭案叩求根究司馬命提阿桂至案據供前日雖係三人同出然孩由金林挈領與小的並不相干司馬謂爾現已到案尚敢逞刁飭掌頰士上依舊不承繼喝笞臀始稱是日小的在烟館守候多時不見金林回來因卽領孩出外甫至門口驀有人名阿八者糾同數人揪住小的問爾孩從何處拐來隨卽不問情由將孩抱去司馬謂爾孩並非拐來難道被伊抱去卽不與理論乎答稱伊等人衆故此不敢聲張司馬謂伊等抱孩去後爾如何處置答稱小的在後跟隨一路探聽探得阿八等將孩賣洋十六元司馬問賣主在何處答稱在該處大橋左近可請往查司馬遂飭値日差帶同原被前往該處查明有無此事再行覆訊核辦 
[因傷斃命]  
　　唐橋人李新耕戳傷陸勝全由陸父金和控縣等情早經列報現陸已因傷身死昨日由屍父金和投縣具報旋有人出爲 
調處未知能否息事也 
[被毆身死]  
　　應咸全向在南巿十六鋪開設彈棉花店日前與堂弟應諳堂因端口角致將諳堂毆傷延至前日傷勢大發一息奄奄遂 
倩人舁至咸全棉花店中昨遂畢命中該屍族及十六鋪地甲極意調停未知能否寢息也 
[押犯宜分]  
　　巡捕頭至英公堂稱昨由中西捕督令押犯做工時有陳榮榮周阿大陳阿順徐金生等竟將練條扭斷圖遁幸卽覺察將 
四人解案并稱陳榮榮等前曾逃遁請加等治罪陳榮榮等同供在路做工時或力乏暫歇或口渴吃茶西捕皆不准且欲毆打病人亦要做工更屬難堪以後不敢圖遁葛大令判陳榮榮周阿大各笞二百板陳阿順徐金生各笞百板仍發捕房照原斷管押期滿開釋及笞責時大令命照炎天八折行杖又諭押做工之西捕該犯等如有力乏口渴情事爾亦不得動肆鞭撻該西捕答稱設因力乏口渴情事自無不准惟該犯等在路或見行走之婦人牽衣調戲或遇點心店强搶硬食喝阻不依稍加責打事固有之且捕房定章設無違犯確不苛待大令又謂該犯等設因患病不可勉强仍令做工包探王阿二禀稱押所時有西醫及前任陳太守所派之華醫察看犯人如果有病無不立送醫院等誤大令頷之竊謂醫生之察看押犯其法善矣惟各犯良莠不齊生意中人因案覊押與流氓小竊爲伍不特涇渭顯分且往往受其狎侮殊非所以示體恤變通其法斟酌其宜不能不有望於工部局之董事 
[流氓漏網]  
　　前日下午有一武弁路過滬江身畔帶有銀洋數十元行至小東門法租界突遇甲乙二流氓拉住意欲藉端訛詐弁素有 
膂力揪住二人指交捕役同入捕房捕頭以該弁帶有防身利器亦非良善之徒因將甲乙二人先行開釋弁暫押候核 
[英界公堂瑣案]  
　　婦人胡貞林稱丈夫開小烟舘昨日出外購土突有和尙二名前來吸烟逼令我裝烟我答以此非花烟館和尙言不 
裝烟不付烟錢與論行兇爲此報捕僧供名在菊在寳山縣長林寺昨同普陀山僧天滿來滬至該烟舘及付鈔時該氏攫我時辰表天滿供與略同葛大令以該和尙不守清規喝各笞百板驅逐出境○一百三十二號華捕稱木匠韓阿林與縫工趙子江在路爭毆爲此拘案韓供住南杳粉弄中是處有五臺山寺院趙之妹常入寺中以致物議沸騰前夜十二點鐘趙妹又在寺内被衆人圍住後經香火通知趙得將妹領婦疑我唆使衆人故來尋釁趙供實係韓阿林擲磚擊破玻璃窗致與爭毆葛大令問捕二人從何處拘來答稱在石路地方拘來大令謂韓趙均非安分之人各押十天○包探秦少卿稱尤三喜於去冬失妻報捕查得被阿和及余小弟王張氏等誘賣在湖州今緝獲余小弟王張氏先行解案阿和尙無下落王張氏係著名蟻媒尤三喜供訴前因余小弟供阿和令我伴同王張氏送一婦至湖州柴灣地方賣與賭徒陳姓得價洋三十二元皆由阿和收去該氏供與略同余小弟又稱確不知該婦人係尤三喜之妻該氏又稱尤妻自到阿和家始由阿和令我伴送到湖州葛大令謂余與該氏誘賣人妻情堪痛恨着分别管押俟提到阿和再行嚴辦○兆豐洋行主人控被陳杏春行竊花草一案昨據康阿順禀稱已至南翔華仲賢家起到花草十四株尙少十株大令隨判陳枷號一月發犯事處示衆起案之花給還失主○陳子雲稱在中庸洋行爲夥昨被賊竊去雪青紡綢褲二條報捕拘獲人贓請爲侒辦包探秦少卿禀竊犯陳良鳳屢次犯竊葛大令隨判枷號一月贓交失主○蔣王氏控丈夫蔣奎元開客寓寓客王年發積欠寓資向索不還反將丈夫毆打致受重傷報捕將丈夫舁送仁濟醫院現請提王訊究俄據王年發自行投案稱被蔣毆打葛大令查問捕頭知蔣奎元年老遭毆現在醫院不能投質大令怒王刁猾喝笞三百板押俟受傷人到案再訊○妓女楊秀卿稱陳直甫到我處狀似尋人去後查檢衣物失去絨單銀器等件爲此報捕拘徐大姐胡愛寳供失物後始憶陳去時似係帶藏物伴且當時並無他人來過男傭夬春泉供與同並稱以前失物不少陳直甫供有友人與該妓相識故到伊處並未犯竊葛大令飭將陳押候查明實在再行核辦 
[法界公堂瑣案]  
　　前有八仙橋車行主葛錦雲遞禀訴稱著名流氓秦正其藉端尋釁糾黨多人來行生事小的無故遭毆并被乘間攫 
去什物翁太守准詞飭提未經獲案前晚十一點鐘葛收車回店時突被秦黨張東壽等揪住髮辫任意肆毆致身畔所收租車錢四百文及八開三个被攫一空葛女知而鳴捕祗扭住張一人餘一哄而散昨解公堂葛申訴前因張供語含精惟稱見有小車一輛車上所坐之人驀被流氓訛詐故與互毆太守謂爾旣路見不平毆打流氓何又將葛毆扭張低首無詞太守謂實屬可惡着先重笞二百板諭葛如見其同黨卽扭交捕房以憑解案嚴懲○杜雨三訴稱小的向在吳淞當勇本月十八日銷差後擬往漢口一行遂附坐小火輪船來滬同船三人亦云欲往漢口咽之約伴至滬在吉祥街裕盛小烟舘吸烟伊等復欲吃飯因至飯店小的因未餓並未同去後伊等又至烟館坐定後遞茶一杯與小的不知茶中所放何物飮後卽昏沉睡去伊等遂趁勢將刀割開袋子攫取銀洋鋪盖等物亦被取去醒時物已烏有詢及堂倌據云已被伊等三人携去餘不知情因之報捕認明拘到張德勝吳少卿兩人請究太守詰訊之餘張吳同稱在吳淞營務處當小隊有事來滬並不知此等事情研詰至再矢口不承太守着暫押待查明後再爲解訊○捕房解送羅慶坡請訊原告並未到案羅稱小的今年十九歲家住小南門外昨往北遇見似熟非熟之三人約 
 
 

Page 4

 
 
往花烟舘吸烟并勸將衣服脫下暫押小的正在吸烟伊等卽乘間取去衣服不知去向旋烟館中人向索錢文小的身無半文不克應付烟鈔致被送案翁太守將羅申斥數言隨念其年輕從寛釋放○捕房又解吳小群請訊原告亦不到案吳稱小的在旗昌碼頭當小工家住新橋因往新街福建店吃炒麵七十文友伴不來店中和索麵資無錢交付致被將鍋底烟煤塗滿臉上推我出門西捕見此情形拘至案下太守嚴加申斥謂下次示得再去白吃當卽釋出 
[奉贈陳宇山大統帥錄請吟壇指疵]  
　　登壇令肅陣雲開十萬雄師仗主裁保護羣黎資上策日暉港一帶連年盜案疉出去冬經統 
帥防營駐此分設兩卡嚴行巡緝而盜風自此氷消居民得以安堵矣懷柔重譯顯奇才神機妙發千鈞弩豪氣高凌百尺臺正喜塵氛清海甸兵銷日月共昭回第花張國楨求是稿 
[浙省撫轅抄]  
　　五月十九日江蘇丁憂候補同知蔣文鴻奉天來省領餉禀到○二十日候補同知顧璜禀知臬委總查城門差禀見叩謝卽用縣成沐蔭交缷王店厘局回左 
昭　由京騐放來省禀到候補縣丞沙炳鋆交缷厦河厘局回省禀見銷差巡檢袁鎭嵩禀辭赴定海防營 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[姑妄言之]  
　　京西各村落所豢之雞輒被妖人剪鍛羽翼一則已列前日報章兹據金王府村人張某云伊家蓄雛雞五十餘頭本月初 
三日夜鼉更三下羣雞亂鳴張知有異不敢往視迨天曙羣兒聞雞窩内似有人呼救聲視之見衆雞羽翼有已翦去者有未被剪者地上有五寸許油漆紙人一具眉目如生喃喃呼救紙人上有雞矢一堆孩順手將紙人拾起雞矢遂落紙人卽起立在呼好快樂數聲而去孩見而喊嚷張聞聲立往詢悉情由急急搜尋已無影迹矣竊謂此等無稽之談有類齊東野語然好事者旣歴歴言之亦不妨姑列報端以附于干寳搜神東坡說鬼之末云並聞京西各村落昔年剪辫之事近又接踵而起磨石口黄村等處在途行走髮辫輒被剪去或小立門前衣襟忽然割碎被剪之後無論男女大小必神志昏迷有類失魂之狀傳謂實係白蓮教中人作此邪法以惑衆也然歟否歟 
[秃鶖被捉]  
　　天津迤西三十里許運河西岸有一小鎭亦名漢口四月下旬有某君赴津駕小舟過鎭旁驀見人海人山聲如沸鼎窺之 
見四人抬一竹籮一青年少婦與一赤身禪和子對坐其中隨後又一籮中坐一男一女皆五十許人渾身繞以麻繩不能轉動有多人持械簇擁而行某君心甚疑之至津詢得緣由盖少婦係倚門買笑之流錢樹一株父母賴以生活素與該僧私識粥鼓齋魚之暇時時與之叅歡喜禪僧饒有貲財又廣交結近村無賴輩涎其貲瞷僧在婦家糾人捉獲將肆詐訛詎行不數武僧之素好數十人皆手仗刀矛飛奔而至無賴輩見之鳥獸散僧及婦回僧遂衣履翩翩至津首告諸無賴無賴皆被獲到官反央人向僧乞免不知以後如何了結也 
[申禁考船帶私示]  
　　太子少保頭品頂戴兵部尙書兩江總督部堂一等威毅伯曾爲出示嚴禁事案照庚午科文武兩闈考船帶私曾 
經奏奉上諭着該督出示嚴禁並飭各關卡文武員弁實力稽查不准有闖卡漏私等事此次倡首拒捕之武生仇茂森業經格斃其武生吉殿邦等卽着該運司逐細查明分别輕重按律懲辦等因欽此上屇壬午科復又剴切嚴禁各該士子尙能安分守已船户人等亦知畏法不致仍前販私現屇　酉科各該士子平日讀書束身白愛於義利之辨講求有素何致忽生牟利之心頓忘懷刑之戒必能恪守臥碑無負朝廷掄才大典惟恐有梟販人等故智復萌勾串船户或於未經設卡之先預將空船乘虚放入裏下河一帶或載客貨交卸清楚停泊汊港逗遛不出迨考期屇近滿載　鹽央請考生乘坐其船代爲包庇甚有奸商自行販運影射鄉試旗號冒充考生希圖闖卞種種弊端不一而足値此需餉萬緊取資於兩淮課厘者爲數甚鉅豈容藉考販私貽誤課餉現已訪明窩囤要犯嚴飭地方文武按名密拏各要隘應行扼堵之處均已調派水陸防勇砲船嚴密佈置所有江廣巢湖及大號江船一概不准駛入裏下河場灶地方亦不准以貨易鹽其卸載船隻並飭運司派令礮船前赴各場預行驅逐以杜包攬裝運之獘合特剴切示禁爲此示仰各屬士子及船户軍民人等一體知悉一俟科塲屇期不論文武考船均應停泊聽候各局卡員弁兵勇逐一查騐如無私鹽立刻放行倘有夾帶先將鹽斤全行抛水船隻鋸斷考生扣考船户水手解縣嚴辦如有徇庇扛帮聚衆滋事者定卽奏明從重治以應得之罪决不姑寛其各　遵勿違特示 
[關道晉省]  
　　新授九江關道李觀察希蓮於十三日十二點鐘時坐官輪抵潯九江印委各員以及選鋒新勁等營兵弁均在江于列隊 
恭迎各員投遞手版觀察傳見有差隨坐緑呢大轎入城進考棚行台内次日往各衙門拜客於十點鐘時晉省禀謁德大中丞文武各員均出大南門恭送行旌云 
[破鏡重圓]  
　　某甲者江北寳應人向作小負販生一女許辽同邑某乙爲室前年春甲患疫不起母女甇㷀無以爲活其時女年已及笄 
雖出自小家而一種輕盈嫋娜之態令人見而生憐時有隣嫗慣作蟻媒欲以奇貨居之詭言省城地大物博謀生較易卽以針黹自給亦可月得數金日用　外可得贏餘甲妻惑之遂將居屋典作川資偕嫗携女渡江就居城南小石壩街秣陵本無女工可作日惟坐食數月之後盤費漸罄幸嫗轉爲稱貸藉資接濟甲妻至此雖知爲其所騙然已無如之何迨至年終諸債蝟集母女無可爲計圖以身殉嫗復獻計曰若个好妮子如肯與人作小星兼金不難立致否則何妨暫作賣笑生涯亦不過度曲侑酒如能稍積餘資卽可再作歸計現在釣魚巷某家正須延請客帥並可先付帶擋百元藉彌虧累甲妻惑於甘言遂携女同至曲院中豓名噪甚居久之甲妻頗有安焉之志女雖隋落平康本非心之所願又窺母無歸意遂暗托人函致婿家備叙顚末前日其夫某乙携帶婚書渡江來潛住近處假名喚局將女先行誘至然後往告甲妻揚言欲赴縣署呈控甲妻自知理屈赶緊尋至乙處自言爲奸人所悮幸女尙未失節現在情願帶女同回故里擇期合卺乙初言必須經官後經友人再三勸解遂喚船載之揚帆而去從此樂昌破鏡得以重圓不至有墮溷飄茵之歎女眞閨中之豪傑哉我願買絲繡之 
[蘇台雜誌]  
　　金壇縣有因姦謀斃本夫重案由縣訊實解省該犯婦狡翻前供臬憲將全案人卷交讞局研訊現已訊過數次姦夫業已認供不諱而該婦一　狡賴雖疉次用刑仍熬鍊不招各員頗爲棘手該犯婦暫成凶悍每遇提審行經街巿動輙尋釁滋事押差伴婆均畏之如蛇蝎所有鷄鴨店之籠値其走過先由押差知照店中將面上羅網解開否則該婦以爲有意譏誚必致慢駡尋閙不勝其累云○江西有某縣令與新撫德中丞兒女親家例應廻避與鄰省缺分相當者核奏對調現由藩署查得昭文無錫等縣繁簡情形適相符合大約西江宦轍吳苑棠陰行見量移互換也○今歲自春徂夏晴少雨多湖下水勢已大現屇熟梅天氣陰霾之象鬱而不舒氣候則忽燠忽寒雨師時蒞日來東北風一起卽苦雨不止二麥已壞旣田盡没圩田亦積水没踝難望秋針繡出若不晴霽災象將成據老農云道光二十九年大水其四五月情形與今歲大略相同云 
[金陵多蛇]  
　　嘗讀左氏傳謂内蛇與外蛇鬥于鄭南門中又謂有蛇自泉宫出入于國如先君之數可見蠕蠕一族原要軟紅塵裏與猓虫之長相處于華屋之下而與世無爭相游于繡闥之旁而與物無競第各安其窟穴不輕見常山首尾焉耳乃今歲天失十風五雨之常地有三江四瀆之漲秦淮一衣帶在揚子津如榮波之爲瀦屈指纔過桃花黄梅兩汎而水已拍拍盈兩岸岸南北有溝數十道皆所以洩行潦滌濁汙者此溝專屬于官經上年善後避委員督修之後溝益暢今則舉向之瀉溝于河者忽一變而爲倒灌爲平輸委曲瀠洄無科不盈無流不進溝中羣豸一時奮發而出而蛇尤多或不雞而茗冠或非龍而秃尾或盤旋兮丈許或舕舑兮梁間或鬥鼠于老屋之椽或噬人于補蘿之罅街頭至以此爲問訊婦稚至以此爲驚疑據父老云此亦近來所罕見者正不知他處氾濫之區亦有以此同關心于咸若者否 
[勸助振啓]  
　　粤災亟矣洪水横流亘緜廿餘縣淹斃萬千人其倖免者奔至山巔露宿風餐慘不忍言待哺嗷嗷尤不可以數計幸賴該粤省大憲倡捐廉俸各善十慷慨解囊愛育堂紳董核查散放尤屬不遺餘力聞更以大木桶於省中各店舖收取餘飯飯焦散給災民藉免枵腹法至善也無如災區太廣需欵孔殷時有杯水車薪之慮全仗各埠接濟此間承文報局王心如知縣力任收解探悉日來捐欵未見十分踴躍不禁大聲疾呼爲無算災民請命叩求四方樂善諸大君大發慈悲迅速解囊隨緣樂助多多益善少少不嫌僕任傭覓食粗足自給念彼兇閔餘生流離顚沛甲是惻然動念愴然傷懷勉籌得十六番送懇王心如知縣彚解災區自知涓滴之微無補於事惟願大有力之仁人君子踴躍輸將更易集成鉅款滬江乃萬商雲集之區其間不乏樂善好施之士定能重春秋救災恤憐之義拯斯民於水火之中在我粤鄉台知縣固應痛癢相關傾囊勿吝而各直省諸大善士尙望同仁一視畛域無分則集腋成裘聚沙成塔俾得源源匯解不致棘手堪虞功德無量報應不爽語云積善之家必有餘慶又曰作善降祥天道昭彰洵不誣也自怡齋主人叩首謹勸 
[減潤助賑]  
　　蘇城尤文欽茂才素工行楷於五年前得肝陽痼疾重異尋常近略減輕來游滬上願减潤助賑五百件以祈此病霍然潤格附後紈摺扇每件洋五分四尺屏每堂四角五尺屏六角楹聯减半卽日動筆由抛珠場芝蘭室箋扇店代收代繳 
[書畫助賑潤筆啓]  
　　山陜皖豫諸省告菑以來民不聊生易子而食折骸而爨屢讀省報書不盡詳雖歴經陳冠生殿撰施少欽昌麉翁諸大善士曁各省紳官多方籌賑黎元蒙福然荐飢巳久拯濟良艱僕輩蒿目時難棉力又難相助特邀吳下素工書畫諸家減取潤筆移欵助賑幸皆樂善慨從共相許可惟彼飢黎嗷嗷待哺幾有迫不暇及之勢諸君倘念此情玉成其美所有各件卽希賫送山塘星橋西左本舘約期領取不悮諸君所資無幾而卽此皆賴大德功溥海内當爲諸君預祝惟僕輩無非以濟困扶危起見行事一秉大公其資集有成數卽行寄解滬局登申報以爲徵信天神共鑒斷不敢稍利壬己種種微誠伏乞覺察草此藉啓潤筆列后○匾軸屏聯潤筆六尺堂匾篆隷行楷各二元五尺堂匾篆隸行楷各一元五角四尺書房匾篆隷行楷各一元六尺疋堂軸篆隷行楷各二元絹身同立軸篆隷行楷各八角六尺堂聯各五角以下篆隸行楷同價五尺堂聯各四角四尺屏條每堂四解四尺楹聯各二角三尺楹聯各一角二分門聯各八分横幅各一角手卷各二角十六幅壽屏各四元代作均另議十二幅壽屏各三元八幅壽屏各二元○扇册潤筆紈扇行書一角二分篆隷楷書二角　扇十六方行書一角廿四方均倍楷書篆隷二角廿方行書一角半楷書篆隷三角七骨扇棣篆行楷一角小楷倍宫扇行書八分楷書篆隷一角二分油紙扇泥金自備一元秋扇一元册頁行書每張一角楷書篆隷每張一角二分窓心六分燈片五分書信五分小楷二倍名片每戳四分凡畫水墨者潤筆同上人物着色倍半鈎金酌加潤筆先惠約期不爽光緒十一年五月桂馨山館徐寅亮徐少山潘月槎等同誌書畫諸先生王德祿翰臣浙江人程鏕仰蘇蘇蘇州人潘仁瑞月槎蘇州人徐寅亮麟石蘇州人徐兆璋瑤圃蘇州人徐寅恭湘坡蘇州人夏申之蘇州人李希白蘇州人程少卿蘇州人陳仲禾浙江人 
 
