# 1918 - 232 - 4916355

 

Page 1

 
 
   
 
 

Page 2

 
 
時評 
[同性相殘（冷）]  
　　入其國考其事異性相殘者其國也可救人其國考其事同性相殘者其國也罔救蓋異性相殘者由分而合之徵也同性相殘者由合而分之徵也 
　　試觀今日中國之爭何一而非同性相殘乎劃南北者非他人而中國人也區和戰者非他派而北洋派也爭總統者同爲今之政府也爭副總統者同爲主戰派之督軍也爭副議長者同爲安福部之黨員也言馮必及於段有靳不能有徐其餘事之類此者無數矣試問其相殘有一不同性乎 
　　雖然苟其相殘而用光明正大之手段行之亦尚可原也而奈何獨以隠秘以詭謀以流言以誣妄使人心遂至不堪聞問乎 
[命令]  
　　八月二十六日大總統令參謀總長蔭昌呈請任命祁培　　伊犂鎭守使署中校參謀應照准此令 
[專電]  
　　北京電今日安福派先在各省招待所開會再到太平俱樂部開談話會商速舉總統問題（二十六日下午七鐘） 
　　北京電安福俱樂部開懇親會周自齊主席梁王曹陸及徐樹錚王印川等均有演説（二十六日下午九鐘） 
　　北京電安福部懇親會梁演説早组成强有力政府引實案爲證辦事必從民欲非以武力即强有力（二十七日下午四鐘） 
　　北京電段以個人名義覆吳佩孚馬電斥爲失策詞極嚴厲吳再電申辯謂主和實出愛國並非誤解（二十七日上午十二鐘） 
　　北京電吳佩孚等之主張確係與長江各督聯合昨又有敬電重申前議而倪又贊成張奉督主戰説來一長電和戰兩派又成電報戰爭（二十七日下午二鐘） 
　　北京電湘張督以吳佩孚報稱即日拔隊北上來電告急懇速派得力軍隊接替中央苦無以應（二十七日上午十二鐘） 
 
 
 

Page 3

 
 
　　北京電曹張互讓先行赴漢院接電無從置覆（二十七日下午二鐘） 
　　北京電吳光新今日到京即赴段宅商軍事（二十六日下午九鐘） 
　　北京電奉豫陜黑吉聯電速舉總統係奉督欲得副座故（二十七日下午二鐘） 
　　北京電奉吉黑豫陜五督聯電府院新國會應速選總統早安政局（二十七日上午十二鐘） 
　　北京電張作霖將來京並要求急赦張勳（二十六日下午九鐘） 
　　北京電奉張督最後要求特赦張勳謂令下即返奉（二十七日下午四鐘） 
　　北京電某派謡傳岑已歸滬（二十六日下午九鐘） 
　　北京電陳焕章辯稱康來京實訛傳（二十七日下午四鐘） 
　　北京電段定明日在國務院讌議員將發表其唯一主張（二十七日上午十二鐘） 
　　北京電徐與某要人言仍望先决時局且願在段閣任内解决但又不能正式表示主張（二十七日下午二鐘） 
　　北京電龍濟光續招新兵二十營（二十七日上午十二鐘） 
　　北京電西南逕致王家襄數電皆未接到現王以堅持制憲主張决不南下聽其取消資格（二十七日下午二鐘） 
　　北京電張焕相電日司令令滿站我軍撤回後方現已暫行退後分駐海拉爾相特由省赴海親慰軍心並往滿洲里視察（二十七日上午十二鐘） 
　　北京電日本將增兵西北（二十六日下午九鐘） 
　　北京電公使圑今明確將提出對金劵條例之抗議（二十七日下午二鐘） 
　　北京電教廷遣使案通知法國歐戰期間暫不派往來使亦暫不接待法已表示滿意（二十七日上午十二鐘） 
[外電]  
　　哈爾濱電聞滿洲里日兵欲佔據華兵所已駐紥之軍營偶因誤會致　　兵衝突雙方各有死傷（二十六日） 
　　字林報 
　　北京電今日衆議院討論安福系議員提出之提早選舉總統日期案研究派議員黃羣主張宜於雙十節以前選舉张統在未選舉之前宜警告政府請其設法從速解决時局贊成此説者甚少遂不能成立最後依安福系之主張决議如下將此案諮詢參議院於一星期之内開參衆兩院聯合會協議選舉總統日期（二十七日） 
　　北京電今日參議院否决議員所提出之速組織選舉會選舉大總統之議案（此非由衆議院來之諮詢案） 
（二十七日） 
　　北京電河南陜西吉林黑龍江各督軍由張作霖領銜聯名電請政府速行選舉總統（二十七日） 
　　北京電據中華新報云徐樹錚近語其屬僚某曰西南之舉動與俄國過激派無異故萬一討伐力不足時則如捷克軍之求援於外國亦是一法（二十七日） 
　　北京電日本林公使因中國關於輸送華工在大連及滿洲方面適用僑工條例於今日下午訪外交部提出嚴重之抗議（二十七日） 
　　北京電本日國務會議决議開復范國璋原官（二十七日） 
　　北京電吳佩孚又發通電陳述合主戰派張敬堯任湘省南部防務己所部軍隊將離現驻地點而從事於滿洲里方面之防務云云其祁陽之軍隊業已撤退（二十七日） 
　　北京電曹錕昨日發通電駁吳佩孚之通電有一俟凖備告畢余即南下等語據一般之觀測謂彼之駁吳佩孚之通電並未出於眞意（二十七日） 
　　北京電張作霖於二十四日倪嗣冲於二十五日發駁斥吳佩孚通電之通電倪電略謂以武力對付南方尚可望速逹平和之目的如專事平和必陷於若輩这奸計現在財政雖匱乏將來尚可徐圖補救若南北而不能統一則必至於破産云云此蓋段派對抗馮派之現象也（二十七日） 
　　廣東電陳炯明軍之左翼於二十三日佔領平和縣 
（二十六日） 
　　廣東電軍政府之經費决定每月五萬元（二十六日） 
　　廣東電參謀部設立於八旗會館（二十六日） 
　　廣東電廣東軍費需急關於租捐徵收兩月份之案因一般人激烈反對未至决定現在當局者有改收一月之議（二十六日） 
　　東京電日本農商務省本日以官報發表穀類收用最高價目東京大阪正米市場之中號米從九月五日起至二十日止每石定價三十三元九月二十一日以後至再改定之日止每石三十元在九月四日以前收用者逐次酌定價目其東京大阪以外及中號米以外之米價即以全國價目爲標準而定之（二十七日） 
　　東京電陸軍省公表烏蘇里方面戰况之公報如左我聯合軍於二十四日拂曉移取攻勢追擊敵軍是日進至哥烏愛拉耶河之左岸此次追擊中迂回敵軍右側背之我部隊進出於敵之背後以逹破壞鐵道之目的且鹵獲火車二輛云（二十六日） 
　　東京電北滿方面藤井支隊司令部於二十三日晨抵滿洲里又同支隊主力亦於二十四日到該處附近云（二十六日） 
　　東京電謝米約諾夫支隊目下佔領滿洲里西方約十六日里之某地點（站名不明）（二十六日） 
　　以上東方通信社電 
　　東京電在烏蘇里方面之戰日軍之死傷者至二十六日計一百七十餘名（二十七日） 
　　東京電貴族院各派交涉會由各派各選出警告委員一人决定以口頭向寺内首相警告以政府之米價調節策根本誤謬須當講縮減貨幣及其他之根本調節策而對於騷擾風潮又須速講負責之善後策云此外復對各議員傳告由議員率先食用外國米以爲民率（二十七日） 
　　東京電東京日日新聞論政府之頑然不　及改友會之亦　默不問係由軍閥對於反對出兵問　抱有反感之反動云（二十七日） 
　　東京電三浦子　向憲政會員之造訪之者明言將勸告寺内首相辭職 
　　以上共同通信社電 
[戰電]  
　　倫敦電今晚海格上將報稱松末河北岸自今日侵晨起戰事進行不已英軍緊逼敵軍使不得休息英軍在全陣線得進步俘虜甚衆獲各種戰品無算敵軍重援雖至無濟於事夜半後澳軍沿松末河北岸進攻佔據白萊村俘虜多人且乘勝前進奪獲該處附近之敵軍重要陣地左翼之英軍夜沿亞爾貝爾鎭東南之高地續獲進步俘虜數百人右翼中心點之英軍越過一九一六年松末河舊戰地佔據敵軍固守之地點多處俘虜二千餘人英軍已跨據蒂愛泊伐山脊刻正向東進發左翼中心點之英軍與敵終日力爭米羅芒村敵軍死守該村直至爲英軍逐漸包圍而後已該村北面之紐絲綸師圑向巴卜末奮勇進攻已佔據洛巴爾叢林俘虜四百人繼復猛進而逹巴卜末鎭之郊英軍於該處攻線之兩翼佔據伊爾萊向薩比尼愛進發英軍又於戰繳之左面佔據聖勒葉爾村諸地點英軍之俘虜尚未能點明其數英軍陣線餘處僅有限於一隅之戰事亦英軍得利英軍於斯加泊河北面佔據方波東北德軍陣線一部分英軍於拉巴塞運河北面佔據奇凡希東面與東北之英軍舊陣線破德軍陣地俘虜六十人英軍斥堠隊夜間佔據新貝爾康村檢獲德兵之屍多具巴葉北面之英軍陣線晨向前移英軍砲隊擊潰反攻之敵軍（二十四日） 
　　倫敦電今晨海格上將報稱英軍仍在松末河北岸進攻英軍扼守自亞爾貝爾至巴卜末之大路已佔據康太爾美森第三村且佔據巴卜末北面之薩比尼愛與白哈尼愛二村英第三第四兩軍自二十一日晨間起至今俘虜之數已逾一萬七千人敵軍反攻英軍所得巴葉北面之陣地失利而退今晚報稱今日敵以援軍於各地點反攻均爲英軍所敗 
（二十五日） 
　　倫敦電英軍馬兵偵察隊今晨入巴卜末鎭（二十五日） 
　　巴黎電今晚公報云法軍於愛萊特河與愛恩河間得有進步俘虜百人菲斯美西面之美軍已將廣八百邁當之陣線移至蘇瓦松萊姆路陣線他處殊爲安靜（二十四日） 
　　巴黎電今日下午公報云波佛萊業境有劇烈之砲火愛恩河與愛萊特河間之法軍在巴葉東面續得進步（二十五日） 
　　亞姆斯特丹電彼得格勒消息云彼得格勒及北俄各省除有虎列剌症患與饑荒外且盛行傷寒症各村居民每星期僅領取燕麥兩磅而無麵包死者不可勝紀莫斯科鐵路交通業已阻斷雖因鐵路用人不肯工作而其原因則在反革命黨炸毁路橋多處且拆毁軌道之故（二十四日） 
　　哇太樺電加拿大派赴西比利亞之遠征軍爲一混成旅内有馬兵一中隊（二十四日） 
　　華盛頓電陸軍部宣稱自美軍參戰至本日止陸軍死傷者共二萬零四百四十四人海軍死傷者共二千九百零一人（二十五日） 
　　華盛頓電海軍部宣稱德國潛艇在外國海面擊沉美船如下亞斯特白里巨號五六○○　庫波爾號七一一七噸及所租運貨船築基登號（二十四日） 
[公電]  
　　泰縣公電各報館並轉各縣省議員公鑒存土指銷禍蘇辱國請一致堅拒泰縣田震東 
　　盛澤市教育會電各報館均鑒存土指銷蘇省名爲製藥實開烟禁敝處學界同人誓必聯合本地商民共同拒絶特聞盛澤市教育會會長張德騶 
要聞一 
[北京又有復辟之謡]  
　　字林報二十一日北京通訊略云此間謡諑繁興預傳政變北京人士　　　然逆料大政變府如火山之爆發　制派中之主要人物雖以未聞復辟之謀爲言惟滿城風雨處處有兩起復辟運動分途進行之説至於國會本身之選舉和易進行安福皆占上風但聞下星期以前兩院僅有茶會無大會議然後將設法拖延務使選舉總統之日期展至下月據聞　辟計畫略如下述馮國璋與徐世昌將於投票選總統之時作不允膺選之最後聲明紛紛下野而使段總理處於勢必被選之地位然後扼守三條鐵路上軍事要地之鬍兵將進圍北京施復辟之號令執安福全部而盡殲之此種消息當然非安福派旗幟之國會所樂聞故總統之選舉遂因之而展緩矣 
[北京之特别消息]  
　　張作霖忽又來京奉督張雨亭來京之説久而未成昨有偕鮑赴奉之信刻聞並未成行却已預備來京與當軸面商要政二十五日將其隨行衛隊及駐廊房之奉軍一部開赴豐台專候張督來京一说謂張奉督此來或有特大關係云云 
　　張勳特赦問題張勳特赦問題疆吏説項者頗多奉督張雨亭尤屬熱心茲聞某當局以張勳論情不無可憫但不欲於日内遽行赦免擬乘有慶典機會時辦理日前曾命某君赴津面告張督謂至遲新總統就任時必能下令並謂無論如何中央必與公以面子好在爲日無多云云果爾則張少軒復回自由之日不遠矣 
　　康有爲忽然來京康有爲昨日由上海來京即謁見某在野鉅公談論甚久晚間並赴某處晚餐會又聞其徒陳某過訪康謂之曰人疑我爲危險分子不知我爲眞愛中國者也現在世局不可再事紛爭已爲國人所公認我非一定贊成復辟但掛共和招牌而不照共和做去則可懼耳倘政府眞照共和做去我亦求之不得何敢復生他心望以此語轉告當局云云然康此次來京究不知有何等作用也 
　　趙爾巽之去跡來蹤趙爾巽氏刻爲山東災情深重前赴濟南辦理籌賑事項比抵濟埠卽接總理電云請轉回津門代邀奉督張雨亭來京一行或請其早日回奉故趙去未三日卽由濟北旋説者謂總理電令趙氏北旋各節仍係爲催促曹使速行南下之故未知確否也 
[選舉與和戰]  
　　總統選舉問題軍政各界解决時局選舉總統之先後之兩種主張某派以先解决時局再舉總統爲事實所做不到故對於總統選舉之預備已積極進行九月五日舉行之説雖非確定而九月十五日以前必舉出總統乃爲預定之計畫惟此僅就大總統而言若副總統選舉則内容依然非常複雜多數黨内部之一派因强迫選舉劉恩格爲副議長之惡感對於目下一致舉張作霖之主張絶對不能赞成多數黨以外这少數黨亦方從事於反對運動故至選舉副總統時預料難足法定人數大約副總統問題確非至時局解决以後不能選舉又一消息副總統問題久未解决近日各方面爲息事寗人計頗主張推舉馮河間爲副座藉免種種風波此説現頗有力惟南方主張副總統一席應歸西南則將來能否决舉河間尚未可必順天時報云據聞是項問題仍未見有頭緒安福派人士意見紛歧不一黃雲鵬等對於舉曹爲副座之主張均持異議故曹使近因對於該派之眞意不能捉摸南下問題現亦躊躇不决尚未斷然首肯試再窺察他黨之形勢有欲推舉段氏者更有欲推舉馮氏者彼此競爭裏面極爲激烈各派之主旨旣如此紛歧副總統之選舉諒難早見諸實行故各派領袖關於選舉副座問題有暫欲從緩之議且持此議者似又最佔勢力 
　　另一訊云前敵罷戰以來總統問題　愈爲政府所重視現在内閣計畫决意速舉安福部當然意見一致政府一派之解釋以爲新　統選出則新國會得一層保障對於大局如何善後則并未籌及參衆兩院不日將議此案其稍爲政府黨所憂慮者此則三分之二之數是也至副總統則仍爲絶大難關梁燕蓀到後主張舉馮河間殆　成事實梁氏亦不便過於主張因值此危疑震撼之時梁氏不願任受何方面之疑忌也同時有云西南要此副總統一席者西南迄今日止對新國會毫無干係此殆爲一種揣測之詞也 
　　段内閣之眞相段内閣對前敵馬電無允許之意故現在由表面解釋仍爲繼續主戰惟内閣對時局之意見實須從數方面觀察第一内閣目前所亟者在於固北而對南次之第二内閣　看到南北根本之爭點在於法律然認此爲絶對不能由妥協解决第三至今不願卸出政權即須改組内閣亦必豫得保障使現内閣一派之權依然維持换言之則段即下野而後任須亦爲段派因此種種故現内閣目下依然爲極力支持之狀雖内外交迫苦不可言而尚未易别求途徑使國家得渡此難關也 
　　曹錕之態度吳佩孚等馬電聲明曹仲珊曾囑其主和而昨日某某報載有曹錕覆張敬堯之養電係駁吳佩孚者彷彿仍是主戰然探聞該電係由張奉督轉交與曹令其拍發適鮑黑督在座并請將起程日期加入曹雖知之無可如何故即托事赴保以避衆鋒其實曹無南下之意而張總司令早已表示與曹同一態度曹不南行張亦未必肯往又新聞編譯社消息云曹經略使前日已赴保定有即行南下消息外間或有觀測爲曹氏將再從事於對南作戰茲據與曹氏親近者所述曹之赴保實爲南下之先聲然謂其南下即與西南接戰則非事實現在曹之部下已一致主張和平而曹在天津爲主戰者所圍繞有不便宣明態度之苦其主戰之電亦不過表面文章曹氏如果南下一察部下情勢及長江一帶近所醖釀之空氣必一致與部下同其態度以促時局之解决無疑且曹氏與長江各督之間近實有互相呼應之計劃　在津則不能表示耳以現在各種情形之外交緊急軍費軍械一無所有財政束手政府無法對付安有積極主戰之餘暇故謂曹氏南下足以促和平之進行者决非主戰派之所夢想也 
　　又有主和消息吳佩孚等馬電到京後平和空氣漸形濃厚據公府方面傳出消息長江三督亦有要求先决時局後舉總統之電報並謂長江方面風雲漸急聞吳佩孚罷戰通電公府方面於十日前即先得訊此次所傳長江風雲之訊仍出自公府方面當亦不爲無因即此可見前敵將士與長江諸督暗中確有聯絡並聞二十五日京中各機關接到張湘督電一道至六百七十餘字之多其内容亦與前敵各軍官養馬兩電約略相同立言非常懇切 
　　當局對於吳電之應付段總理昨日飭秘書廳將吳佩孚馮玉祥等最近請械請欵之電文一律檢發各省專以證明前敵馬養等電非出自本人本意以此爲解釋外間疑圑之一種辦法段總理初意對於此電擬不置答前日曾向某閣員談論及此謂吳（佩孚）趙（春廷）張（宗昌）陳（德修）各軍近兩月來久已不預戰事故此次罷戰通電與戰局仍無影響現專待奉皖兩軍作戰云云此亦一種辯解之法也梁燕蓀並未主張説中華通信社云近日各報喧傳梁士詒分謁馮段及某某鉅公對於某某問題有所討議茲據接近梁氏者云梁氏此次嫁女馮暇及某鉅公均有賫送奩具梁氏近日分謁諸公係爲表示謝忱其對於時局及南方情形有所陳述亦僅就見聞所及略舉大槪以備諮詢初非有何等主張云云 
　　倪嗣冲催曹張南下倪嗣冲二十五日電大致謂陳兵在外利在速攻若展轉延期不僅妨碍時機抑且易疲軍心曹經略使總攬四省兵馬張總司令統率各路大軍自應早日南下督促戰事進行則西南小醜計日即可擣其巢穴庶中央兵力所及南人誓不復反請中央轉催曹張從速成行按倪之催曹張此爲第三次 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北游通訊（六）長春吉林旅行記者抱一惟心]  
　　記者羣游大連旅順後復折回至奉七月七晨到安奉站即入城寓華昌飯店因連日奔走不息夜間在車上又不得安睡故一到客寓見鐵床兩架如烏鴉見了雀巢歡迎之至午前休息半天午後復忙碌如故晚間在青年會演説次日午車赴長春晚寓長春悦來棧長春者俄日勢力劃分界限之要點南滿鐵道以此告終東清鐵道以此爲始可憐我中國的東三省可似一片桑葉一條黃色蠶自旅順大連經奉天向北而嚼至安東一條白色蠶自西比利亞入滿州里經哈爾濱向南而嚼至長春至是而黃白兩蠶之頭相碰非打死一個彼此不能復進矣南滿鐵道沿途見日本村落星羅棋布東清鐵道沿途見俄國屯子（東省呼村落曰屯子）魚貫雁行長春市中多日本店亦多俄國店自此迤南少俄人迤北少日人故長春者實俄日兩國勢力之分水嶺也近日西比利亞風雲緊急日本已假東清鐵道出兵滿州里矣 
　　自長春至吉林有吉長鐵路爲日本借欵之抵押品總工程司現爲日人自吉長線至吉林約六小時數星期以來慣坐南滿鐵道驟坐吉長鐵路甚覺不舒服抱一謂日本之火車與西洋一般處處爲旅客謀便利中國火車只開行便算了事事惹旅客之煩惱惟心曰近來復加以丘八先生之隨便上落更增了許多煩惱事車至吉林離站數百武見二半西洋式之高塔巍然矗立雲霄尚未完工詢之友人則孟督軍之記功塔也 
　　吉林街道開闊惟未經修築馬路故雨時泥濘不堪車輪之半限入水泥中馬足揚泥四散於前車輪碾泥横濺於後宛若入泥陣中車身又東歪西倒一失手便抛入泥漿中矣 
吉林産木甚多圍抱之材劈作燃料大材小用可惜之至此種木料若運至江南富家老翁必用之造壽具多錢和尚必購之建寺院大族巨宗必求之修家廟今僅爲火坑中生熱不亦冤乎 
　　城中有一大街長可三四里均以偉大之木板鋪成車輪終日轆轆於其上累歳剥碌高低不平宛若廚下之砧板良材誤用材亦有幸有不幸也 
　　吉林山清水秀關外之小江南也南有松花江北有北山松花江上有酒樓聚飲於此遠勝秦淮松花江之魚肉柔味美天下名品也北山之上廟宇聳翠若杭之城隍山俯望吉林城猶武林城也松花江猶錢塘江也渡江而東數里有龍潭山叢林隠翳山徑蜿蜓而上徑旁有溪溪水下流潺作聲引杖緣徑而上仰望山林高可五丈密不見天林盡崇樓乃見廟左有石砌之池一無水俗名旱牢又有潭一俗名水牢鄉人云此地古爲一盜魁所居旱牢水牢皆所以禁錮人者此爲省誌所未詳其言或未可信然觀此山形勢水滸傳之宋江固亦樂居之 
　　廟中神像貌平闊似滿州種族希臘哲學家謂人造神像各似其種族此言誠不誣也廟後有一老樹曰神樹前清時視若聖地游人不得近乾隆帝曾親祭之民國成立後此樹爲雷火所燒現已横死地上矣 
　　自龍潭之極巔下望松花江之闊處若湖江向西繞吉林而北沿江有山有村落有城市關外之吳山也因此而憶及吳山因金人與中國之關係而想到（擁兵百萬西湖上立馬吳山第一峯）之句當金人之渡江南也其氣魄之雄偉誠不可一世今其子孫無噍類矣然吾輩觀今日之吉林森林鐵道已贈友邦前途風雲正無已日又焉暇爲金人悲乎於是又憶及某大將在旅順所書之吳山詩矣無何夕陽西下聯袂而歸 
[海參崴最近之時局]  
　　路透社二十六日海參崴電云海參崴鎭内濮勒施柯夫將軍之兵照協約國軍事會議之决定已於昨日解除武裝當時有大批兵士佔據車站對面之司令部不肯自行繳械協約軍遂圍駐其四周勒令繳出軍器經數小時之磋商被圍之兵始繳械遣散居民恐起戰爭頗形恐慌旋聞事已解决無需用武衆咸欣慰濮勒施柯夫將軍已避往滿洲又電云前屬地方議會後擅自改隸霍氏之兵士四百人已由協約軍勒令繳械協約軍司令會商决定此項辦法蓋以時局危亟將激成變端故不得不爲此杜絶亂機之行動幸未用武力兵已繳械此輩當如何插將由霍爾瓦特將軍自决之大約將遣往滿洲里加入謝米諾夫部下也執行繳械之職務者爲協約軍與捷克軍之小隊各司令集議良久始决言以哀的美敦書遞交離叛地方議會之兵士限令仍聽託爾斯託夫隊長之指揮恢復原狀或加入謝米諾夫部下或繳出武裝二十五日午後五時協約軍與捷克軍之巡邏隊出現於大街趨赴與軍營相連之司令部房屋而圍之一般好奇之居民往來不絶擁擠於附近各街夜半始散變兵先得警告緊閉大門不容協約軍之使人入内後卒帖然聽命午後霍爾瓦特將軍之副官解釋此項變兵願受霍氏指揮之理由並聲明霍氏絶無强奪政權之意謂變兵自因閒置無事久不甘心甚願在濮勒施柯夫麾下與敵交戰故當濮氏抵境召集軍隊時彼等全隊前來聽令惟隊長託爾斯託夫不肯服從因此罷免其職此事原甚簡單不解何以有此騷擾氣象霍將軍現仍與當地政府繼續談判云云 
　　字林報二十五日海參崴電云此間協約國代表辦理昨日所述之時局積極進行不稍延擱時日故今日海參崴之事態已改觀矣義勇隊之兵士自行改隸霍氏政府參與濮勒施柯夫將軍自稱遠東俄軍總司令之暴力改變協約軍司令乃决計解除其武裝以此輩未經當地官場承認按照市政定章不得携械爲没收其軍械之根據當擬此電時司令部爲衆所圍但協约國軍艦各派水兵登岸會同各國陸軍從事驅散衆始稍退俄人極不滿意於投入霍氏方面之義勇隊而以社會黨與過激黨份子爲尤甚蓋彼等恐失保護將受其害也霍氏黨徒因計謀不成頗形懊喪濮勒施柯夫氏已倐然遁去而義勇隊之長官已於市長及英軍官之前　然署發繳械之軍令今對峙政府之磋商當然完全中輟西比利亞政府因彼方面之狡黠行爲雅不願與之續開談判故组織統一政府之問題已受一重大之打擊但西比利亞雖不欲與霍氏再有接洽仍願羅致資産階級之代表人爲閣員當地戒嚴問題因美國艦隊司令賴德氏之反對暫時擱置協約國海陸代表對此問題屢有討論擬由當地官場佈告戒嚴令以地方圑練兵執行之復由協約軍助之賴德將軍期期以爲不可謂有迹近干涉俄人内政之嫌疑但此事由俄人自行之非干涉可比他國代表皆不以此舉爲干涉故賴德將軍之態度頗爲此間美人所評議此事久議不决尤可見協約國各派代表組織有權迅速行事之委員會之必要今英日代表皆已到境法代表亦將蒞止想戒嚴問題及他種重大事件當可早得其注意也 
[北滿軍事要聞]  
　　二十四日駐滿站總司令張焕相電云頃據特派專員偵報俄過激派集合德奥俘虜共計一萬三千餘人預備進攻已由布拉克向滿洲里進發據外電稱日本藤井司令已於滿洲里運到大砲兩尊念三日黎明日軍又到一列車計日軍官十六員步兵二百六十餘名隨帶鎗械機關鎗等同日上午續到兵車一列計日軍官六員騎兵二百三十五名隨帶馬匹鎗械等午後即分駐指定各地點次日又運往新式大砲二十餘門二十五日黑省公署電稱日本白井中佐所部騎兵一聯隊於二十三日通過滿洲里各站並未停車前赴蘇亞岡方面計接觸之期必不遠矣 
　　張司令又電稱日通譯山田復催詢滿站一帶華軍歸日司令調遣問題當以此事未奉中央訓令爲辭與渠正在交涉請迅示方針又電稱日軍司令以我軍所守防地關係重要恐有貽誤請讓出一部由日軍協同防守不背共同防敵之原約等語除已婉言拒復外謹聞二十五日電云日軍近日開到工程營一營即在滿站擇地建築營房事前並未通知旋即派員詢問據來照會以日前曾向我一次通借營房未承允許惟有自行建築等語究應如何辦理之處請示機宜並請外部速與日使交涉是日又電云日軍借用滿洲里海拉爾兵舍之交涉現仍無結果 
　　張司令二十五日電謂日軍藤井司令請求將前者扣留謝米諾夫一部分之軍械發還究竟應否　給又電稱日軍抵滿後　謝軍聯絡謝軍利在速戰故一切舉動逈異平日不似前服我制止日來又疊據王交涉員來電關於制止俄黨招募華工運輸軍械一事與日俄軍官交涉未能得其同意請預示辦法二十五日政府電致張焕相云俄新黨若不犯我境界我軍應防守各卡於後方軍務須積極籌備黑督鮑上將出京擬親赴海拉爾滿洲里各處察視防務再返督署鮑自天津來電云奉督已允撥調一旅隨貴卿回黑助防惟餉械一切須由中央擔負 
　　我國出兵海參崴之宣言書已於二十二日由參陸辦公處擬妥國務員全體署名即於是日將全文電知駐崴林代將飭其錄送協商方面各機關（原文見二十六日本報外電欄）赴崴國軍已於二十四日安抵雙城子據宋焕章圑長電稱我軍敬日抵雙即日向崴進發電中並未提及協助日軍攻擊過激軍之事據外交界密訊雙城子迤北列甫地方與得克河附近某國軍隊（或係日軍）與俄過激黨已有戰端駐崴林建章代將敬電云英日法三國軍隊刻正集合俟我國軍隊開到該處支配妥協後即開始向伯利阿穆爾及外貝加爾等處進攻 
　　吉林孟督軍來電云日軍要求在中東路支線設立警察已婉言拒復現在中東路權正在交涉擬請在未解决以前該路由中國軍隊完全保護二十五日又電云中東鐵路支線增駐日軍問題一面據約與日軍交涉一面令斐旅長其勳么旅長培珍遴派軍隊前往中東路支線駐守其兵力爲一旅一圑又聞日人接管哈長鐵路問題當道已電令駐日章公使向日政府交涉外交界消息云協商國方面日内亦將有一種通告中日兩國文書詢問内情 
　　某使館得滿洲里電云俄過激黨與德奥俘虜突易目的改向蒙境竄擾默察趨勢日軍决意以五成兵力防滿其餘則開赴恰克圖買賣城等處防範俄黨侵擾云云又據庫倫陳都護使　日電稱頃據恰專員電稱接俄黨公文請迅飭恰副領退出恰境等語當即會商庫領電邀恰副領至庫妥商業經允從惟要求國軍擔任保護俄僑 
　　華人應募充俄兵者前由李垣拿獲三十餘名請盡法懲治二十五日政府覆電楊增新李垣及滿洲里司令謂華人應募充兵本屬自由政府并未曾規定條例限制地方官對於此事惟有事前嚴定限制事後設法解散至懲治之舉並無根據云 
[禁止銀銅出口]  
　　歐戰以來我國銀銅兩項之運輸出口者厥額甚鉅以致銀根愈緊銅斤亦缺當局者於上年春間迭經籌議並照會外交圑以除國幣自應禁運外其未經鼓鑄之銀塊及流行各埠之外國銀元等項亦擬暫禁運出以資維持事隔年餘迄未决定而目下缺乏狀况益甚於前故以近由外部將閣議通過之臨時禁止銀銅出口規則正式商请外交圑迅予同意以便及早公布施行錄其條文如後（第一條）生金生銀銀元銀角銀質物品銅斤銅錢銅質物品除本令所定外一律禁止出口或復出口其由此口運往彼品仍照向章辦理運往香港澳門青島大連者以出口論（第二條）政府認爲有特别情形特准前條之銀銅出口時須由財政部頒給護照並通知各關放行（第三條）本國或聯軍方面各國美國或中立各國人民旅行國外得准其携帶銀幣以百元爲限度（第四條）違第一條私運出口者原物全數充公（第五條）領有第二條之護照而溢出所載數目者應將溢出之數充公旅行人違第三條之限度時亦同（第六條）業經報關而未運行出口者自本規則公布日起一律禁止運出（第七條）本規則自公布日起至明令廢止前爲有效期間 
[財政困難之局外觀]  
　　字林報二十一日北京通訊略云自今年一月起中政府每月糜費借欵約日洋二千萬元所謂車費　佔北中四分之三餘數用諸未指明之用途今者北部小麥高梁之收成豐盛異常爲多年所未有而本月借欵之收成則極薄劣雖平民可賴地利以養生然政府恐將因幣制借欵不能成立缺乏滋養料致有涣然氷釋之危矣銀行圑對於金劵條例已有抗議其所持之根據係因銀行圑與政府間曾定契約訂明銀行圑有墊借改革經費之　先權並予銀行圑以編擬改良幣政辦法之權　間人士以爲銀行圑如遇必要時須乞助於使署則各國連日本在内必取一致之行動務使關於金劵之命令非予取銷即須修正並使幣制借欵不得取用也政府知之爲應付急用計不得已而思其次乃向銀行圑请求撥付鹽税盈餘一千萬元而美其名曰以供西比利亞參戰之用第鹽税收入自滇蜀與北京間之交通阻斷後今非昔比不若預料之多鹽税盈餘本係儲欵以保障各借款投資人之利益而防如目前所發現之事態故政府之請求未必爲銀行圑所重視縱銀行圑有所答覆亦不過取各鹽區超越行政常規之事爲當局告耳奉天兌换辦法厚薄不均日商得於奉天銀行每月兌换四萬元獲益較他國人爲優以衆所知日商以日洋三百萬元之借款换得滙兌上之特别優待權北京數使署近曾提出抗議今得覆文對於抗議所根據之理由一槪否認據奉天銀行云待遇公允不分厚薄並無與日人締結日商兌换特别優待之辦法外間所傳厚此薄彼之説純屬　言云 
[新國會彚聞]  
　　參副議長之不就職朱桂辛提出辭職書後聞决計不就副議長亦不來京聞安福派計畫以朱雖不就亦不另行改選其辭職書暫時擱起現在正趕辦總統選舉會之組織届時請朱來京投一束海票感情上當無可却也 
　　衆秘書長之辭職衆議院秘書廳之組織業已發表聞發表後各議員所薦之人未能一律如願相償因之頗有煩言秘書長王印川無法應付二十四日已提出辭職書隨卽前往湯山王議長聞信卽派人往湯山挽留如無回京之確信當再派人往勸也參秘書廳之發表參議院秘書長一席已定梁鴻志茲又續行發表秘書廳科長科員等原在臨時事務處者留議事科科長王盛春速記科科長蔡璋公報科科長王學伊及科員李可蔭林敦等九人新委任者有黃　九李慶芳等梁議長意以爲舊人員可以不更動者均不更動而有數科科長自行辭職此項員額現已補　惟各處所交條子過多大有無法安置之槪故秘書長極感困難 
[外交與借欵]  
　　日使要求取締報界日本使署謂中國報界對於日本出兵滿洲事件登載記事往往與眞相有錯誤故於二十二日警告外交部要求取締政府對於報界尚無表示 
　　教廷通使問題遣使教廷問題法國公使於本月十日向政府提出抗議後當局以此種問題在今日尚非急務雅不欲因此有傷中法交誼法國方面雖提出抗議然柏卜公使亦表示其交誼並無變動雙方意見初未睽隔惟外交部因次長代理遇事不敢專擅又因當局電詢　意公使往返不免稽遲故對於法國抗議迄今尚未答覆 
　　俄人設立護照局之交涉中東路俄人擅設查驗護照局經政府向之交涉而霍爾瓦特之態度極爲强硬現由協商國方面領事出而調停主張由協商國會同中國官吏另設鐵路偵探局旅客行裝則仍歸中國海關檢查 
　　日本新設遠東公司日本以開發西比利亞及北滿地方富源爲目的現以中日實業公司爲中心之日本資本家與俄國資本家間决定新設一遠東實業股份公司資本金一千萬盧布其本店設在哈爾濱 
　　周襄鐵路之測量交通部對於周襄鐵路現已派定該部技正於九月十五日前赴河南着手測量一面由路政司長　賡　與裕中公司磋商一切辦法 
　　美國之對華借欵美政府自允許美國銀行圑加入四國銀行圑後已决定以美幣五千萬元借給中國日前國務院提議無論何國對華借欵均不得有優越權最近日銀行家之一千萬元對華借欵亦應取消等語現日美兩國尚在爭議中故英法應支付之一部分日美銀行家已請其緩付紐約银行家刻正與國務院委員協議美國對華借欵案據聞銀行家頗滿足美政府之提案 
[内戰之京聞]  
　　李厚基之告急軍界密訊閩浙援粤總司令李厚基二十四日致政府急電二件係因右翼司令唐國謨屢戰屢敗而浙軍又不服調遣故請政府准其開去總司令職務另簡賢能俾免貽誤軍機又其一云粤軍首領陳炯明帶兵一師進駐龍岩現分四路攻犯漳平寗洋平和南靖等處勢極猛烈我軍兵單力薄請速設法維持 
　　崖縣樂會之陷落香港探員韓賓禮電逹政府稱瓊州之崖縣樂會等處現報失守敵軍陳繼虞周麟輝所都軍隊已入縣城陵水方面正在激戰中詳情容後電陳 
　　李炳之之辭職駐宜昌第十三混成旅旅長李炳之因病請假北上已抵天津聞李現在天津靜養俟假滿即行辭職李爲吳總司令所倚任必將來電慰留也 
　　張敬堯之乞援湖南督軍張敬堯急電政府稱寳慶右翼兵力過單敬堯現派第七師砲兵圑第二營營長閻樹成於漾（二十三日）率其所部由永豐馳援寳慶又稱湘西自張學濟設立軍政分府後近復任命胡瑛爲總參謀周則范爲總司令四處聯絡土匪接濟餉械預備反攻所請奉軍乞速令兼程開到以資　敵 
　　吳鴻昌之不進江西督軍陳光遠二十四日覆電參陸處略謂奉命攻取　北和平連城並悉該處南軍甚少首領何一　不孚衆望較易奏功等因當經轉飭吳總指揮遵照茲據復電稱粤北連城和平等處敵軍忽增至三千人以上係劉逹慶所部劉已抵連城尚無窺贛之意等語除令定南各軍注意防範外謹聞 
　　王占元之不援湖北督軍王占元電政府稱現駐蒲圻羊樓峒等處之第二十師第三十九旅第七十七圑及第四十旅第八十圑步兵一營正在塡防新抵之際殊難抽調電囑派兵赴湘刻下不易辦到 
[二十四日之府院情形]  
　　二十四日早九時大總統蒞辦公室披閲重要文電六七件十時四十五分錢内務總長來府因受勳人員領受勳位時應由國務總理帶領而段總理於上午有參陸處緊要會議及國務例會未能參預授勳典禮特託錢内務總長代理也元首延見後於十一時蒞居仁堂授予劉雲峯蕭安國蔡成勳劉詢熊炳琦等五員勳位十一時半事畢元首進内室午餐下午三時延見段陸軍傳教育兩總長諮詢本日閣議經過詳細情形四時十分段傳兩總長退出後元首又閲重要文件數項至五時五十分始退歸内宅休息近日府秘書長張仲仁因抱恙進中央醫院調治首席秘書惲公孚亦因父病頗重乞假回寓侍奉湯藥故府秘書廳頗形蕭索是日星期六國務會議段國務總理到院較早各國務員除外交仍由次長代理出席内務總長因赴公府缺席外餘於上午十時有半先後到齊旋即開議（一）日軍指揮中國軍隊案討論結果電令暫時維持現狀（一）關於滿洲里日軍之參陸處議决案討論結果電致駐日章公使（一）豫省水災請賑案查此案原呈係請賑四萬元以爲數較多討論結果交部核辦（一）恰克圖李垣請發給軍費案查此案爲數僅兩萬元故即行可决交由財政部照案撥給此外尚有例案一二件及任命官吏案照例分别通過亦有尚未議及者遂傳觀要電數件林代將密報戰情之電亦與焉傳觀畢即行宣告散會時下午一點三十五分也由段陸軍傳教育兩總長入府報告散議後諸閣員卽陸續出院惟段總理曹總長仍在會議籌議應付軍用特開軍費大會議之舉至何日會議尚未决定會議之要旨（一）各軍本月下半月份及九月份軍餉（一）曹使張總司令所部南征軍費（一）滿洲里緊急軍費（一）國防軍編練費等統俟會議中提出討論 
[美國女慈善家與禁烟會]  
　　收買存土一事各省正在反抗而北美合衆國大慈善家哈密爾檀女士適慨然來遊調查各省運種吸各禁令是否實行始知以前彼邦政府所得報告謂中國烟毒肅清者殆妄言也昨（八月二十二日）由遼東入都與全國禁烟聯合總會主任安銘君諸人爲一度懇切之接晤哈女士之夫在生時曾與海牙禁烟大會十餘年犧牲一切陳請其政府輔助中國禁烟最熱誠之人物女士此來欲繼乃夫未竟之志願以掃除中國煙氛爲唯一之事業 
 
 
 

Page 7

 
 
　　各省或種　吸或運并未禁絶所見不逮所　惄焉憂之更以蘇浙粤贛四省分銷存土將紛紛尤效蔓延更厲被禍者當不止此四省已也且謂當軸締約買土　爲一種戕民亡國之策言下頗爲扼腕并詳詢全國禁烟聯合會之往績一一盡悉最後敦勉禁烟會以堅持毅力不濟不止彼當於回國後請求其政府仍本當日勸阻禁運之正義復出爲二次之勸阻並力任在北美合衆國爲輿論之聲援互通函電以期拯出中國數萬萬生靈永脱黑藉苦海云云 
[奉軍調歸問題]  
　　奉軍自出發南征以來徒耗軍費對於大局並無絲毫裨益日前奉督張作霖鑒於長江之新形勢與各方面主戰者之不能再戰在天津奉軍司令部開一奉天南征軍事會議列席者有秦參謀長孫吳兩師長及各重要軍官顧問等結果咸以兄弟鬩牆外禦其侮加以奉省爲我國門户關係尤切倘不及早籌備不免有噬臍莫及之患張督甚以爲然擬俟返任後决定將南征奉軍一律調回以資國防云云至最近消息則謂奉軍一時尚不能調回因時局又將有變化督之意自身擬先偕鮑黑督返奉其軍隊必須總統選出後時局妥協力始調回也 
[湖北黨會之一敗一興]  
　　鄂省議會選舉應運而生之統一協進會本擬以統一協進之名行包辦選舉之實此中内幕人已共知該會主腦馬宙伯法螺過大早爲一般人所忌嫉旋有人油印傳單宣佈統一協進會包辦選舉之黑幕極言馬宙伯蕭延章等以王兼長何政務廳長之名義招摇撞騙經報紙刋出後王氏見之大怒後又有省議員孫紹基李法等致書王督軍大有請王迫令解散該會之意其原函云子春兼省長大人鈞鑒敬啓者此次省議會改選現任宜昌關監督馬宙伯在省城設立機關倡言包辦選舉查省議會選舉法第六條第三項之規定凡現任官吏應停止其選舉權及被選舉權該員事權不屬又未經鈞座委任何得妄干選政矧關監督職兼外交税務何等重要該員擅離任所藉故招摇不獨有妨選政而且上侵鈞座特權議員等爲維持法意保護公權起見敬懇鈞座依法防止並飭該員即日回任以重選政而肅官方專此上逹王兼長接閲後即函覆各議員云文樓純生諸先生鑒頃接來函誦悉壹是省會選舉自有法令可憑外間謡傳殊不足信敝處綜理選政一秉大公杜漸防微决不假手於外人也專此佈覆云云自此函發表後馬等之謀益敗王氏復揚言教他們（指協進會）自行散夥不然我就要查辦了於是馬乃收拾行裝宣告回任實則偕蕭延章等一聲汽笛北上神京而轟轟烈烈之協進會遂烟消火息從前以五元入會之人亦祇大呼晦氣不已而各縣所辦之分會由公署諭令各知事禁止之馬氏此舉要算一敗塗地然繼馬氏而起者又有屈佩蘭等之自治籌備會屈之出而組黨據外間言當道因惡馬氏之爲人故使屈爲代説之信否未敢預决而内幕中主持之人爲孫堯卿所有一切業經組織就緒協進會失意之會員亦紛紛入會其宗旨雖尚未明瞭然欲使神聖之議會爲彼運動之場合則可决其與協進會等耳 
[株洲慘况之報告（續）]  
　　株洲鎭内昔日繁盛之街市如港口之廣勝街河街新街河岸正街河岸新街長沙橋之新碼頭皂角街徐港東岸之第一二三四五節正街及大勝街等處無不爲砲火摧殘焚燬迨盡十方里内除駐防之奉軍及貧苦無告面無人色之老幼災黎外罕見行人其被焚之各要區均經調查確實冒雨攝影按片附説不另再贅此株洲昔日繁華街市現時之情况也 
　　株洲向爲産米之區自遭此刦田園荒棄野草成林時近立秋分秧未完若再無人過問勢必並晚稻之收穫無着交秋之後即不堪設想矣此株洲境内田園荒棄後患可憂之情形也 
　　株洲爲湘省運輸要道民國以來尚未設官治安恒賴警察維持戰事發生警察逃亡數月以來迄未恢復駐防之奉軍雖紀律嚴明然民事未能兼顧遇事旣少間接承上之機關流亡商民驚魂未定不敢卽回軍無商民協助諸事不便該軍旅長有見及此曾邀舊日商會董事會議應者寥寥嗣由會長周肇燨假株洲鎭刦餘商店同興祥木行組織湘潭株洲臨時商會並於其中設立軍民兌换處所發銅元紙幣便利軍民民情亦由此上逹軍民得以相安此株洲臨時商會與軍官協力維持商民之情形也 
　　株洲臨時商會成立逃亡在外者漸次回株據各都各甲最近調查現時回鎭者約二千餘人其中貧不聊生非賑不活者約三分之二抵株之日查有斷炊四日者四十餘人奄奄一息慘不忍覩其年紀較輕之饑民咸在荒郊覔野菜以療饑有對其已焚之屋　　痛哭者有伏於被掘之祖墓抛棄之屍骨搥胸痛哭而致失聲者人非木石能不酸辛此株洲境内災黎痛慘之情形也 
　　距株洲境五里以外土匪充斥居民悉被刦掠其於戰事發生時逃入鄉間避難者亦遭搜刮困守鄉間覔食無從欲回鎭謀生　字被焚　身無所欲留鄉下則財物已失無以謀生非有　略之士早日赴鄉冒險調查代謀生計强者必附和土匪弱者亦　塡溝　此株洲郊外災黎之痛苦情狀也 
[川滇黔省議會聯合會成立]  
　　川滇黔省議員爲聯絡川滇黔三省感情組織三省議會聯合會業於本月十二日開成立會隨即舉定會長楊重岳副會長黃立綢茲將所草擬之川滇黔省議會聯合會簡章錄下第一章組織及選任第一條本會以川滇黔省議會代表組合而成故定名爲川滇黔省議會聯合會第二條本會以聯絡三省感情增進地方幸福鞏固共和基礎爲宗旨第三條本會地點擇三省適中之地设立於四川重慶第四條本會代表名額每省以三人爲限第五條代表任職後非經本會之許可不得解職第六條本會會長一人副會長一人由三省代表互選之第七條會長維持秩序整理會務對外爲本會之代表第八條會長有事故時由副會長代理會長副會長俱有事故時由代表中互選臨時會長代理第九條本會秘書由會長任免之第十條秘書承會長之命督率文牘會計庶務各員辦理會中一切事務其辦事細則由本會定之第二章職權第十一條本會職權應議决之事件如左（一）關於三省一致對外之事件（二）關於三省公共利益之事件（三）關於三省利害相關應互相維持之事件（四）關於三省軍民財三政誤會衝突之事件（五）答覆三省軍民長官諮詢事件（六）關於三省公共圑體之交涉向本會請願事件（七）關於三省重要事件之意見得建議於三省軍民長官第三章會議第十二條本會開會日期以三十日爲率如有必須繼續會議事件得延長十日第十三條本會非有代表半數以上出席不得開議但三省中如有一省無代表列席即得過半數亦不得開議第十四條代表有二人以上之贊同得提出議案第十五條議案之表决以出席代表過半數爲凖可否同數取决於會長第十六條會議時代表之言論及表决於本會外不負責任第十七條會議時三省軍民長官如有意見陳述得自行到會或派員到會發言但不得列於表决之數或中止代表之言論第十八條本會會議公開之但有認爲應守秘密事件時得禁止旁聽第十九條議事細則及旁聽規則由本會定之第四章議决第二十條本會議决事件得咨請三省軍民長官執行之第二十一條本會之議决事件三省軍民長官如有異議時須於五日内聲明理由咨交本會覆議第五章經費第二十二條本會經費由三省分擔之第六章附則第二十三條本會簡章如有未盡事宜得隨時修改之 
[廣東風災後之水災]  
　　二十日省河水勢陡漲甚洶湧前未淹浸各街是日亦侵刻下居於低窪處所者頗形惶懼又新會縣民代表陳壽徵等電稱連年水災匪熾業佃交困本年復遭西水霪雨早收不及四成衛捐難完而鄭慶章與林業枝爭收衛沙捐阻割截穀騷擾不堪云云南海西隆堡邊街上七約紳耆曾宣湛等函稱上七約於七月初九日因隣園崩决延及敝堡數十鄉所有田禾屋宇均爲淹浸鄉民露宿死亡枕藉伏乞迅速賑濟又小文教闔鄉籌辦圑保局函稱五月南功圍慘被冲决遂至全圍均遭苦累經已趕築秋欄工甫及半潦水復漲連日搶救異常危險惟圍内積水田園廬墓晚糧雜物均遭淹浸飢民待哺嗷嗷番禺高塘商會黃澄波函稱石井大朗基圍崩潰秧苗浸没屋宇倒塌該圍因水患未修以致乘危冲缺晚造秧種復無望其露宿風餐悽慘情形不堪言狀高明泰和下圍已於八月十八日午前六時崩决該圍附近之大沙圍十七日亦已崩决圍内各處悉成澤國鄉民因早稻旣已失收晚稻亦罹鉅浸多爲放聲號哭該處災情極慘又德慶縣屬潦水爲災該處紳商昨經電請賑恤惟連日水勢　甚東南城門以及各處最高之街道亦水深尺餘附近居民扶老携幼避往山崗廟宇露宿風餐情形極其悽慘故該縣知事楊宗熙昨再電呈大吏請飭籌賑處速運米石來縣賑濟否則災民有　浮之虞又增城縣屬連日水勢暴漲基圍田畝悉被淹没前者早造旣已失收晚造更有絶望之虞業佃均受損失該縣保衛紳董尹輝元等特將情形電陳當道請將縣屬新舊錢糧免徵以恤民艱又肇慶通訊云西江水勢連日有加無已現都城通門至古那江口一望汪洋肇城各處均淹浸二三尺深來往買賣全用小艇撑載計肇河水度約在五丈有奇又順德縣龍山鎭樂豐圍内基塘最多此次潦水爲災浸過圍面又值霪雨兼旬山水瀑發外漲内溢一片汪洋居民走避遍野哀鴻待哺嗷嗷目不忍視其慘狀與甲乙兩年水災無異至基塘之損失房屋之塌壞者約值十餘萬金 
　　廣九直通快車自十五日爲風雨摧殘即不能照常通行迄今已有多日頃聞石龍站以下至深圳站一段二十日已可通行車輛至省城之車則僅通至石灘站故是日由省往石龍以下各站者一至石灘即須下車步行往石龍復再搭車方克得抵目的地日内始能完全通行無阻 
[皖省近事]  
　　皖省金庫證劵已擬定由省金庫發行期滿兌現時由中交兩銀行擔負完全責任但未滿期前應照證劵價格應用不加息金如買賣抵押自由通行市面無折無扣現已由財廳劉廳長電召　商會邵會長及中交兩行經理籌商一切聞將由各錢莊與銀行合組一兌現機關互相維持設有不濟之處應由官廳撥欵接濟以昭信用 
　　安省議會覆選第二區監督寗祖武日前因公至蚌忽患中風不語現經醫調治略有轉機不致危險其監督之職現由黃總監督令委財政廳劉吉甫前往代理 
　　安武軍總指揮馬少甫頃來電報告軍署稱駐樟樹之軍隊業於敬日開拔至贛州 
　　代理皖南鎭守使儲耕野昨日已由蕪來省鎭攝 
　　省議會覆選已定九月一日舉行第一區覆選投票所擬假省議會近日覆選劉監督籌備此事甚爲忙碌惟懷寗縣已有指選之説其人爲張桓鮑中丁德等其當選票均由公益維持會出資收買並由某局長代爲包辦説者謂該局可稱選舉公賣局矣 
　　省立第一甲種農業學校馬仲武近因病呈請辭職聞省長已照准 
　　昨日懷寗縣堯年鄉程某爲私將初選通知書（現各縣初選證書一槪未發）出售與桐城姚某（未在指選之列者）當被人告發由覆選監督飭警逮捕拘押未識若何辦理 
　　安省商會現届改選會長之期昨由該會通告各業董務於九月二十日以前將新舉會董姓名履歷具報到會以便定期開全體董事會實行改選 
[南京快信]  
　　聞倪嗣冲現集中所部十餘營於蚌埠希恭先李　臣二統領奉倪派爲皖北警備總副司令倪前日又電促曹　早日南下免疲軍心 
　　馮總統派師景雲來寗謁李督協商局聞師已由濟南至蚌今日午車可抵寗 
　　寗總商會擬發起和平請願由全省商會及地方公圑合詞籲請南北息爭專力對外 
　　上海全國省會聯合會昨派代表來寗晉謁李督請主持和議　　蘇省反對土藥電内務財政兩部迄未電復李督齊長擬再電中央催詢以釋羣疑 
　　蘇省議會及地方各公圑昨又電致中央拒絶土藥 
　　閩浙派員由蕪湖採辦軍米五萬擔昨咨齊省長飭各關卡驗照放行 
　　各屬士紳以民食維艱紛電省吏禁運出口 
　　省署飭財廳着手編造六年度决算書 
　　官産處因財部催欵甚急昨由中國銀行滙欵五萬元解部 
　　召集第二届省議會聞齊省長擬定爲第二届第一次臨時會惟尚未决定日期 
　　聞省議會正副議長將於錢崇固黃炎培陳大猷朱紹文沈惟賢五人中推選 
　　教育廳長符鼎升决定九月中旬出巡視察各屬教育狀况 
　　北京中國大學校長姚憾昨過寗赴皖 
[地方通信]  
　　蘇州 
　　召集賣官地之開標本城吳縣無錫吳江三縣清理官産事務所曾將仁二圖官地及綉衣坊荒地曁盤門外沿馬路荒地五畝有零議定等則呈經本省官産清理處轉呈財政部核准出示召賣日前會同縣署委員當衆開標宣示標額計仁二圖投票者兩户綉衣坊投標者兩户沿馬路投標者四户即時决定以最高之標額爲得主 
　　造屋違章之辯訴縣屬滸關公民余則章呈控鎭民翻造房屋並未依照市議事會議决原案縮讓公路由縣行知警所查復在案茲悉余則章雖稱違章翻造者已有十七家然其控訴之主要點實任沙炳榮一家沙一聞此信亦具訴縣署大致謂違章者已有十七家如須縮進須歸一律云云縣署得此辯狀亦已令行警所查復矣 
　　松江 
　　修志局開會記事松江續修華婁縣志局所定採坊期限現已届滿訪稿亦已將次交齊不日即須分類編纂惟纂修員對於各類志目大都數人合任一門編纂時自應交换意見以期盡善爰由各該員於本月二十五日在市公所集議編纂方法是日共到纂修員閔讞等十二人議决嗣後各纂修時於其所任門目有必須互商時可　約共任此之纂修員到局討論至　行編纂時各纂修　否住局辦公局中不加限制採訪員中尚有未交訪稿者卽日由局函催令其早日結束此外並討論倍志輿圖問題總纂耿伯齊等主張圖已陳舊須加改測擬於修志局外另設一輿　局從　測給估計經費約在二萬金左右惟欲籌集如此巨欵殊非易事各人中有主隨忙帶徵者有主截留上年停解之寳山縣塘工經費者討論結果以隨忙帶徵窒礙　行擬先調查停解之塘工經費究有若干再定辦法故輿圖局之是否舉辦現尚未能確定也 
　　教育會改選問題本邑縣教育會前於十八日開常年大會改選全體職員時當以某會員用金錢供給新會員入會投票希冀當選會長以致發現種種怪象由在場之舊會員倡議投票無效經會衆多數贊成遂將票匭封固作廢現聞舊會員某君擬於重選前先開一職員預備會由會中舊職員提出素負時望者三人爲候補正副會長於重選時一致推選以防破壞並擬取締新會員之資格免人指摘現此項預備會已由教育會印發傳單訂期九月一日舉行 
　　拒銷鴉片之繼起松人對於鴉片公賣一事迭由紳士耿道冲及教育農商各會長電省力爭迄今尚未奉到答覆而公賣之事實反着着進行現聞松江一隅已由有力者合夥承包其分銷城區之人已有華梁高朱等四人出現分銷鄉區之人則尚在醖釀中茲聞典業董事張省三擬聯絡商界合力拒　已將電省之稿撰送各商家蓋章以便拍發電稿措辭極爲婉曲大致謂頻年兵燹民商俱瘁若再禍以鴉片將令陷於萬刦不復之地况我松烟禁已告肅清地近滬濱尤無需此種製藥原料懇求勿銷松地以禍松人云云 
　　金山請協防螟患電南京齊省長張　長鈞鑒金邑收買螟卵已逹五百餘萬塊現仍竭力搜除以期盡絶惟縣屬東鄉毗連境日多插花斗入而松縣辦法寂然以故毗連一帶松民獲卵塊松亦儘數價買但時促費鉅懇電令李知事迅速設法收買以免孵化延害迫切謹聞金山陳　蔡模叩沁 
　　儀徵 
　　各圑體之拒土呈文縣教育會鮑貴藻農會何潤商會周雪松等呈督軍省長文云報載中央收買存土指銷蘇浙鄂贛四省除省設總機關外並准各縣分設機關自由銷售閲之莫名惶駭竊維此説果成事實内無以服被罰之烟民外無以對禁運之與國况蘇浙鄂贛非病民居留區域安有製藥之必要更無需此數千箱鴉片製藥之必要揆中央之意不過假製藥之名行私銷之實以禍吾四省之民耳儀邑雖蕞爾之區人心幸尚未死設有奸商貪利忘義私銷此項鴉片一經查實誓不與之俱生除聯合各界竭力勸禁並嚴密偵查外伏乞俯賜令飭儀徵縣知事嚴禁銷售一面代懇中央俯順民情立將此項存土悉數銷燬以絶禍根不勝涕泣待命之至 
　　鎭江 
　　嚴查迷藥害人之匪徒倪和甫知事昨接江都縣趙知事咨文云據楊獸壩警察區員朱文光呈稱本月四日據巡長王椿報告偵知十五里塘地方倪姓客店内有客商被匪用藥昏迷情事區員當令該巡長協保到店查見客商朱國昌劉兆連均不省人事該匪魏禮清已經店主看守當由區員購藥灌醒被迷客商帶區訊問據供在天長縣境霍家橋地方用藥昏迷質之魏匪供詞狡滑解乞嚴懲等情經飭帶研訊據該犯魏禮清供認與客商朱國昌劉兆連在路同行　知該客商身帶洋錢遂於霍家橋客店起行時和金果粉三碗一碗自吃兩碗放入鬧楊花分給劉朱吃食意在乘其昏迷强取財物詎行至十五里塘倪安松客店事遂發覺此項鬧楊花迷藥係在南京時由湖南人羅佛昌交給等語查詢朱國昌劉兆連人已清楚各將被害情形言之歷歷按諸刑律以藥劑使人不能抗拒而强取所有物者以强盜論當飭釘鐐嚴押擬俟復訊定讞查縣境旣有此種案件發生難保無匪黨懷挾迷藥四出爲患除出示曉諭俾客店行旅咸知注意外並請飭緝逸犯羅佛昌解究以保治安等因到縣查鎭江係水陸交通口岸五分雜處且地與江都縣境接壞一葦可杭該縣旣發生此種案件難保無其他匪黨囊藥潛來若任容留境内爲患滋深准咨前因除飭缉逸犯羅佛昌務獲解究外合亟出示曉諭仰各客店行旅人等一體知悉該行旅務各隨時注意凡在征途寓所遇有素不相識者前來周旋愼勿輕予接洽以防誤墮若輩術中至城廂内外大小客店不准寄留形跡可疑之人倘敢徇隠不報致覊旅不能安枕一經被害人控訴到縣定卽提案併究 
　　南京 
　　軍民兩長之拒土電政府收買存土製藥指銷蘇浙贛皖四省迭經紳商曁各圑體先後呈請督軍省長轉呈中央取銷指銷成案茲悉李督軍齊省長據呈後當即會銜電部請免指銷以維　禁原電略謂蘇省禁煙或效最著此次鴉片製藥分省指銷　蘇當然不在其内第　紙喧傳紳商惶惑紛紛呈請始終禁絶以竟全功輿論所圖未便壅於上聞云云一面並指令各呈请人知照矣 
　　杭州 
　　省垣疫症流行入秋以來省垣發生疫　其症初起時手足厥冷腹痛不止朝觸夕斃尤以下城一帶爲盛旬日來調查死亡人數已逹二百餘名 
　　教育會對於土案之呈請紹興教育會等呈省中大吏云爲鴉片銷浙貽害青年公請亟予挽回以防流毒而端風紀事竊鴉片之害窮其究竟足以亡國足以滅種識者已槪乎言之而受害之最大最烈者莫如我學界農界多數之青年蓋學子罹烟毒其志氣必怠農人罹煙毒其精力必弱大都年少者苟立志不堅則嗜好易染此端一開蔓延自速異日雖欲重申禁令勢必有所不能（中略）在政府雖託名製藥詎不知曩昔鴉片輸入之始何嘗不藉口製藥迨嗜好日多挽回無術而辱國殃民遂成爲千古未有之奇菑萬刦不磨之至痛爲此公請鈞座俯允所請毅然决然堅持到底如此次不使鴉片重入浙境則吾紹學農兩界多數之青年不致再淪黑籍當永拜仁人之賜而没齒不忘云云 
　　華孚銀行近事杭州華孚银行副經理張衡甫君赴京已有三月聞京行開幕之期定陽曆十月一號該行林總理以天津爲大埠亟宜提前設立現已派盛澤承君赴津築備杭行經理吳厚卿於九月一號起添設儲　　滿洋一元以上者卽可存入生　 
　　濟南 
　　土匪消息彚紀錢錫麟在濟寗設局招兵係張湘督派令招匪二旅現有兩大股土匪约二千餘人均已就撫兩匪首即綽號六王爺及大花臉者是也當率夥赴局點驗時從小閘口經過皆背負快鎗腰插尖刀莫不扎以紅巾形殊詭異錢氏因其太不雅觀令將紅巾除去衆皆不應乃飭兩匪首諭之兩匪首乃傳呼其夥曰如有不脱紅巾者立予鎗斃衆匪帖耳無一有敢繫紅巾者矣點驗後共編成四營即以兩匪首爲營長開赴湘省至於招撫范玉林之議至今尚未磋商就緒蓋范匪曾充定武軍連長刻下糾夥不下六七千人故自稱護法靖國軍第一營總司令以自標異非畀以旅長之職决不投誠云日昨又收大股馬匪約二三百人赴局聽點無一不挾新式快鎗而懸盒子砲惟所乘驢騾相雜騎馬者僅及半數又各匪赴市購物多以番餅交易頃見其在道旁買瓜一片償賣瓜者大洋一元蓋匪之搶掠莫不取現洋棄銅元故囊槖雖盈竟無一枚銅幣云　濮縣前被土匪佔據茲夏津縣城亦被土匪四五千人圍困武城縣城東南有大股匪徒屯集該縣侯知事赴直隸鄭家口請兵行至中途被匪百餘人圍困開鎗抵抗經該村圑勇前來救援免爲賊所　頃該知事又赴德州商旅長處請兵矣朝城縣日前有大股土匪盤據　擾該縣知事曾請直隸大名府軍隊一營到縣痛剿該軍到縣後開赴縣屬馬集堵勦將近馬集即遇大股土匪兩方遂行轟　至數時之久匪始敗潰往河東逃竄計斃匪二百餘人匪首吳殿臣日前率夥數百人闖入寗家寨（莘縣東境）除掠去銀錢財物及牲畜約值數萬元外並架去男女肉票十一人鎗斃寨民沈汝龍等六人悍匪顧得林近來糾合野狸子白天祖諸匪南犯曹縣連陷紙坊集趙樓申莊等三十三村莊共架去二百七十餘人焚毁房屋四五百間财産損失不下數十百萬　　縣郭里集號稱富庶圩寨極固日前突有悍匪綽號王四老虎者率領大股夥匪约六七百人均持快砲圍攻該寨寨内圑丁抵禦戰約六小時卒爲所陷匪遂大肆搶掠损失財物約十萬架去男女十三人又嶧縣轄境之官莊圩寨亦爲匪攻破圑丁共死傷三十餘人該匪恨其抗拒挨户搜括無一得免並架去男女十三人索價七萬元否則裂票所以該莊財物已蕩然一空 
雜評一 
[共和以外之人（默）]  
　　今日之南北爲約法而爭爲國會而爭無論其孰眞孰僞則固皆爲共和而爭也卽今日北方之和戰兩派斷斷於速選緩選爲正副總統而爭總統亦共和應有之物也然則全國人之所爭者其名固尚不越乎共和之外而爲之奔走運動調停之人勿論其爲公爲私亦未可謂爲非奔走於共和也然而今日深惡共和并不欲有共和之名之人而亦奔走於此潮流中者何歟張勳請急赦矣康有爲到京矣去年今日正爲復辟失敗而出京而今年今日又復重臨舊地其感想果何在耶嗚呼異已 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[中國郵船公司股東會紀事]  
　　昨日（卽二十七號）下午中國郵船公司假寗波路廣肇公所議事廳開第二次股東大會開會秩序如下（一）公舉臨時主席（二）主席宣布開會理由（三）宣布前次派代表赴港叙會情形（四）公舉代表赴金山解决總公司事宜（五）會議授權選舉總公司第二届董事四時開會先由李郁堂提議舉陳炳謙爲主席衆舉手贊成即由主席倩代表朗讀初次議案並請勞敬修宣布赴港叙會情形當由勞君起立略云南京號所購船身計價九十萬後來修理至二百萬係值美國加入戰圑時候物料旣貴工黨漲價以致修整過预算之外爲初意所不料乃公司資本不過二百萬如何夠用幸得一西人出而維持南京號乃得出發維持之法以發行公債票爲恃香港參事局經已承認請在港各股東到南京船參觀到者不下千人頗極一時之盛云云至此並請黃朝章宣布在港開會情形並參事局致港股東公函又港股東致滬公函並由勞君報告香港方面代表已公派李郁堂吳東啟兩君赴金山解决公司事務云云即由沈聯芳起言頃據勞先生所説總公司兩次開會爲不足法定人數以致無從開議可見辦事人受種種困難今請股東注意必須想法將來開會有全權代表到總公司開議不致使辦事人爲難惟有仿照香港參事局辦法除四人外應否再添幾位請公决主席起言今日之會議最要緊公舉代表同港代表赴美黃朝章起言金山電報除委香港參事十五位上海現委四位最好加多二三位李郁堂起言在港參事之組織弟適在南其設參事局於港不過維持股東資本金山與香港相隔不遠设參事局可以信息靈通又言中國船能走金山者祇一郵船公司公司現欠債一百五十萬每年所餘除開消可得六七十萬約兩年即可塡還沈聯芳起言香港舉李吳二君代表赴金上海自應亦公舉代表同往至此黃朝章言代表赴美好乘南京號及時前往云云嗣主席宣言舉沈聯芳爲參事員（衆舉手）勞敬修舉徐冠南爲參事員（衆舉手）又舉岑庭芳爲參事員通過又沈聯芳追認勞敬修陳炳謙黃朝章歐靈生四君爲臨時參事員衆一致舉手通過並由孫景西起言組織參事局可代表股東權利監督公司進行股東均有託付深爲合宜云云（衆鼓掌）至此沈聯芳起言今日股東叙會所請顧問須要熟悉船務之人主席宣言舉黃季植赴美最爲熟悉船務沈黃兩君並言同舉勞敬修君偕往其討論結果擬組織參事局推定參事員如上述七人滬股東並推定勞敬修爲赴美全權代表衆舉手通過並由勞君起言當與港代表附驥前往與總行訂商參事局權限及公司各種重要事宜遂由主席宣言衆旣舉勞敬修君爲全權代表赴美應仿香港辦法各股東應塡委權紙請早日塡送寗波路廣東銀行轉交勞先生帶美與會議畢宣告散會時已鐘鳴八下矣 
[附中國郵船公司董事局啟事]  
　　各股東大鑒啓者本公司因發行公債事外問不知底藴誤以爲董事局人員私將公司賣與西人羣起詰責自表面觀之似甚可歎息然此亦足見我僑胞愛助本公司之熱誠固可敬可慕者也第其中原委及辦理手續外間多未深悉故再將其始末爲我股東敬告 
　　查本公司於千九百十五年十月十五號立案聲明招集股本二百一十萬元始則以三十萬元購入輪船差拿號繼則以五十萬元購入乃路號初期兩船航行可以多獲利潤節省糜費詎乃路號早爲英政府調用屢向討回不得而同人等外觀機會之杏來内受股東之催迫乃多費籌劃以九十萬元添購前江枝利士船身一艘購入該船後卽照美政府造船辦法由船廠定購物料雇用工人而以十份一之購物佣及十份一之搬運佣折作船廠經費當時預計裝修船身不過需欵百數十萬元便可竣事詎開工未久而工黨卽全行挾制多索工價減短操工時刻加以物料價昂故裝修之費遂溢出預算額之外至今日遂有詰責同人等不與船廠先立合约者夫雇一匠人修一窓扇通例皆有合約同人豈不知之顧當日亦曾與各船廠磋商多次矣第其草约中聲明如工黨挾制及有其他意外則該约作爲無效同人等細思此等合約祇有便於船廠而無益於本公司於是乃倣美政府辦法最爲持平詎爲時勢所交迫裝修竟遠至二百餘萬元誠非初意所及料也今欲破除疑竇當然將裝修以來所費數目澈底跟查乃可此事同人等責所當爲亦深喜各股東派代表前來核算以匡不逮 
　　至本公司資本二百一十萬耳其中有二十九萬係溢利股加入核實祗得一百八十餘萬元加以後來所溢之利五十餘萬亦不過二百三十餘萬元耳而資産所值逹至四百餘萬非借入外資何以周轉故自承買南京船後（即江技利士船）開工修造支費浩繁即向本埠加　寛尼銀行揭入銀四十萬元訂明以六閲月爲清償期限期滿屢來催討已無法應付而裝船工料之費月或數萬至數十萬不等每至五號卽要清支故有時籌劃無方則同人等分揭一萬數千元以資支應按揭無術則向班尼臣君處挪移班君對於同人未嘗少吝今日南京船之能由舍路埠駛來金門港者實得班尼臣君擔借五十萬元之效也本公司財政之困旣如上所述然則董事局何不早爲之所而必待至今日始發表乎是蓋有故查本公司自購入南京船後即知欵項之不足故於去年七月十九日即開第一次股東特别大會擬提議增加資本至一千零五十萬圓嗣因人數不足不能成識乃改期八月二號行之詎至是日仍不足法定人數此案終不能提出於是不能不俟至今年三月四號開股東年會時提議矣乃期限將届而上海香港之數十萬元股東尚未有委權纸寄來同人等又恐蹈上年人數不足之覆轍乃展限至四月一號以候之是次擬提出發行公債案以期通過則公司財政大可轉圜詎届開會之期出席代表祇得四萬七千九百七十一股又不足法定人數至是始知以上兩種辦法均不能逹到目的乃不得已另籌别法以免陷於破産地位然則謂同人等爲不先事預備未爲當也夫公司主權操在股東除股三份二或過半數在場議事有效外其權則托諸董事局董事局旣三次召集股東大會均不足法定人數則不能不行使其本有之權以救危迫萬不許因經費困難遂相率退手顧當時内顧庫欵則所存不過千數百元外來賬目則短欠至百數十萬元倘支應無術則産業全傾同人於此勞心焦慮寢食俱忘以爲我國數千年來絶無僅有之航業公司正當營業發逹之際乃因增置船艘不能周轉之故遂至倒閉將何以對股東何以對國人何以使我國實業前途日臻發逹於是乃於山窮水盡之際别立公司名目發行公債以救危亡此固萬不獲已之舉亦獨一無二之方法也乃外間不諒苦心以爲同人等擅將公司變賣同人等雖駑鈍顧亦有血氣腦筋之人何至膽大妄爲若此自有識想者觀之本無所用其驚譟第一般人之藉口則曰舊公司因不足三份二股東之數贊同則不能將物業作抵發行公債何以改易新公司名目則可以行之同此物業而作用則異此理殊不可解又曰新立公司正副總理均屬西人且西人居其三華人居其二以多數决事論則西人實操其權彼曰變賣則變賣曰解散則解散而已豈兩華人所能禁阻乎此二説也驟耹之未嘗無令人發生疑竇之處應爲之解釋如下 
　　（第一説之解釋）舊公司因不足三份二之股東通過不能發行公債明矣若新公司則由五人出名組成五人中之華人二名實受舊公司董事局之授與權代表一百份中之九十七份之股本外三份爲三西人之虚股故二華人同意發行公債即已過股額三份二之數於法律則許爲可行故在舊公司不能發行公債者在新公司則優爲之 
　　（第二説之解釋）正副總理均屬西人且彼三我二自表面上觀察則極爲危險第從深究之原屬無碍蓋總理副理非自身能發生其權其授與人則必歸諸多數股東不承認其所有權則正副總理當然失其效用以個體論則西人占其多數以股份論則華人實占全部以全部之股東與一虚懸名目之總副理較其輕重固不俟言且立案章程亦聲明無開數無入數無欠數無數尾自眼光明鋭者視之即知此公司名目之改立係求合例發行公債起見並不虞有他變也雖然另立公司名目何不盡用華人出名而必借西人乎是亦有故蓋公債之銷行固在抵押品之穏固尤在擔領者爲有名望之人班尼臣君爲本埠煤油業富商資産逾千萬人彼之協助我公司已非一次當此急切用欵之際非再求其援手則公債實無從銷售經同懇切致意彼乃願爲領銜並介紹布拉士君爲之經理同人等仍恐爲法律所縛束乃加入本公司律師布蘭土典君藉彼爲之指導凡交涉事項彼皆以忠愼出之開具明白理由向美政府立案美政府視此舉爲光明磊落亦照即照准倘有背於法律也者豈俟華行之人起而非難政府已早爲干涉矣此一事也在美國人眼光觀之直視爲淡然無味習見習事而我國人乃大驚小怪以出之致任事人以私賣公司之重咎人民程度之相去仰何遠耶某日人云中國人母自許有實業發生之餘地誦其言不禁心滋痛矣然現有班尼臣等三西人以我國人多屬誤會不欲同人等蒙不白之寃已將職員名義取消不涉及我公司之事則我公司實完全爲華人自有之公司證憑鑿鑿共見共聞彼誤會者亦可以止矣如必持嫉妬之見欲破壞我僑胞千辛萬苦捱饑忍氣所組成之公司則天理良心尚復柯在我萬數千名之股東縱甘爲忍受恐亦未必爲法律所許總之同人等旣受諸股東所信託亦深悉夫辦大事者必有大波瀾無論如何拮据如何攻訐亦惟有本我良心盡我能力以保我股東之血汗謀我航業之發展斷不以信而見疑忠而被謗遂灰厥志皇天后土實鑒斯言臨楮神馳欲言不盡謹頌圑安一千九百十八年六月二十七日中國郵船有限公司董事局謹啓 
[海輪失事三誌]  
　　大陸報云上星期沉没之太古公司松江船旅客乘汕頭派往失事地點之某日船來滬今晨（二十七日）可望抵埠據昨日抵滬之新寗船旅客聲稱松江船船長特羅白里巨氏曾由日本某砲船救起 
　　文滙報云松江船之旅客今晚可以抵滬本埠太古公司迄今未接該船失事詳情之報告 
　　又據訪員報告云太古洋行之松江安徵兩輪船先後失事惡耗傳來中西報紙即爲刋布所有該兩輪司賬茶房水手人等之在滬家屬聞此凶信莫不異常驚恐前昨兩日一般男女扶老携幼至太古洋行向賬房中探詢消息者甚衆經行員善言勸慰並云雖有電信究竟損害如何尚未明瞭現行中已派員前往調查一切衆始散去並有民國路仁記什貨行夥友李某因事赴汕頭乘松江船回滬諒亦在船遇險昨日該行亦已發電向汕頭永裕號詢問着落矣 
[預誌美代總領之建議案]  
　　大報報云星期四日下午四時三十分勸募第四次自由借欵之幹事會開會之時代理美總领事約翰遜君擬建議組織一常設機關勸募第四次自由借欵及助售將來美政府發行之債券 
[海參崴紅會之需要]  
　　英文派報云駐華美國紅十字會之書紀尼古爾斯氏前曾致電海參崴謂曾受教練之看護婦殊爲難覓稍受教練者是否可用今晨（二十七日）接覆電囑招致稍受教練之看護婦一隊俾備隨時調用且允供給應需之經費此足徵西比利亞目下急需看護婦照料傷兵也又昨據海參崴美國紅十字會來電謂需汽車夫與精幹之機匠進行會務以曾駕駛福特汽車者爲合格本埠現已備就福特汽車六輛俟改製工竣即將運往北方海參崴美國紅十字會且囑上海支會趕製羢線所織之衣今日下午四時三十分本埠紅十字會幹事會將開會討論籌備寒季服裝事宜 
[烟酒聯合會特開臨時會議]  
　　中國烟酒聯合會昨爲江蘇單行烟酒補徵新章一事特開臨時會議到者頗多首由主席陳良玉報告近來接得江南北兩業來函甚多對於此項新章極端反對主張不逹取銷目的惟有力籌對付并經本埠兩業疊次催請開會因於今日特開臨時會議尚祈到會諸公從長討論報告畢首由洪少楚發言細閲各處來函如淮安廣懋烟莊等措詞最爲切實其餘各埠所擬抵制新章各辦法亦均切實可行如官廳一方面不允取消均應照此辦法積極進行全體一致贊成次報告全國抵制金幣借欵聯合會上海分會來函籌商抵制辦法公决財政爲國家之命脈如以一紙空幣吸收現欵從此中國金融權操他人之手社會經濟何堪設想此項紙幣發行時我烟酒兩商惟有相戒不用一律抵制誓死到底次邱介帆俞葆康王　敷樂維高張少孚等二十七人連署提議拒絶烟土官賣事其提議書内言烟土流毒全國婦人女子莫不知之何獨政府竟昧於利害使毒燄復張貽譏鄰國實爲我全國人民之恥四省受其害全國蒙其羞不圖抵制何以爲民亟應通告全國兩業共籌抵制公决烟土金幣兩問題事關重大自應一致嚴拒即日通告各省埠兩業同人一體籌抵制議畢時已五鐘乃散會 
[拒土問題近訊]  
　　寗波總商會曁自治圑體一致拒絶行銷存土旅滬同鄉會亦即積極進行先後接到會稽道尹鄞慈奉鎭象定六縣知事復函表示意見業經登報茲又接寗波警廳嚴廳長師愈及南田縣吕知事耀鈐復函照錄於後（嚴廳長函）奉教極佩鴻裁毅力决心遐邇欽仰鴉片流毒甚於洪水猛獸方幸禁絶有期何容指销復活師愈亦國民一分子切膚之痛休戚相關茲幸承乏珂鄉自應守共同一致之義視力所能爲而竭棉薄以維持之也（吕知事函）逕啓者承奉貴會蒸日代電敬悉我浙烟毒早已肅清因恐死灰復燃功敗垂成諸公關懷桑梓羣策預防毅力熱心曷勝欽佩鄙人深表同情責職所在對於此事不敢稍涉縱弛除毒務盡惟力是視以副雅意 
　　浙籍舊國會議員昨致浙江省議會教育會總商會公函云吾浙禁烟竭盡十餘年之心力犧牲千百萬之資財破壞無量數之生命財産始獲有今日之效果迭經英使會查浙省成績爲全國冠光復以來吾浙惟此一事差堪自信并可告無罪於天下者也乃自政府破壞禁烟近聞滬上奸商以巨資運動包辦全浙賣銷烟土不但前功盡棄且何以對前後被戳被罰之人民迭聽傳聞無任惶駭尚祈諸公就近抗阻以竟全功而免後患不勝企禱待命之至浙籍參衆兩院議員褚補成周學宏王正廷杭辛齋童杭時金溶熙蔣著卿張傳保田稔丁雋宣金尚詵陳燮樞盧鍾嶽許　祝震周　公啓 
　　包銷蘇浙兩省存土協記公司自各界羣起反對後即電致政府請示方針據云現已接到復電有事在必行萬難打銷之語故該公司昨已湊集票銀持向特派員辦事處先出大土十七箱當由該辦事處收銀給與棧單赴棧提取預備由各小包繳欵出貨運往指認地點銷售并聞該公司决定蘇省先辦浙省則暫時從緩陽曆九月一號寗鎭蘇三處卽須開辦云 
[油頭餅業請免縮短分運期限之覆函]  
　　上海税務所復縣商會公函云逕復者昨准貴會函開據油頭餅業新記公司鎭康錦記益昌泰彭祥記等聯名蓋章函稱分連單縮短期間以五個月爲限殊於營業有碍懇乞函致税務公所轉呈財廳仍准按照舊章一年爲限等情由貴會函轉到所准此查此次取締分運期限係財政廳特飭之件准函前因容俟據情轉呈財政廳請示能否邀准俟奉指令再行函知貴會轉致該業遵照 
[犯案葡人解澳後之消息]  
　　文滙報云據香港某報載稱上海股票大騙案之葡人迦尼羅等已在澳門開審因須經豫審之種種手續故大約須在四個月後始能定讞 
[南滙肉業罷市八誌]  
　　浦東南滙縣境各肉莊因反對增加屠宰税同盟罷市呈請省道財廳各署撤消認商税欵歸同業攤派等情已迭誌前報茲悉江蘇齊省長對於事非常注意除飭滬海道尹查明呈復外復派員前往密查具覆以憑核辦聞縣署所押之鞠蔣兩肉莊主杜知事已允爲交保開釋鞠等以目的未逹寗受拘留而蔣妻某氏併願代夫拘押曾一再向縣署請求未邀允准云 
[强盜越貨傷人]  
　　前晚九句餘鐘有盜匪四人持械突至新閘重慶路四百九十九號門牌張源泰米店先由一匪持石灰包向該處六百七十七號站崗華捕迎面抛擲致該捕雙目受傷倒臥地上三盜即躍入店堂内各出手鎗向店夥等嚇禁聲張將賬檯上内儲大小银洋二十餘元之小洋鐵箱擔取呼嘯而逸沿途又開鎗示威迨新閘捕房捕頭聞警飭派通班中西探捕馳往兜拿各匪已去如黃鶴該探等遂向事主詢明盜匪面貌衣服口音據情回禀捕頭飭將受傷華捕車送廣仁醫院醫治一面禀請麥總巡通飭各捕房中西探捕偵緝贓盜務獲解究 
[擒獲山東强盜]  
　　老閘捕房特别機關西探目壳羅香華探目陳雲忠李星福等偵得迭在公共租界持械糾黨搶刦山東路帶鈎橋大沽路戈登路各烟紙店小錢莊現洋鈔票之盜匪山東人苗鬍子王天成小二子萬才張桂珍等匿居法租界長洪路新康里十二號屋内因即禀明捕頭於昨日清晨率同通班中西探報由法捕房派探協往將苗等拘獲抄出刺刀二柄連同跡涉嫌疑之某某等三人一併帶入法捕寄押遂即回禀捕頭轉禀公共公廨出票備文以便將苗等提回訊究 
[法庭研鞫巡警毆斃人命案]  
　　浦東陸里橋婦人奚邱氏至上海地檢廳禀控淞滬警察三區三分所派出所（駐在陸里橋鎭）巡警陳文泮用鎗柄擊斃伊夫奚羅春等情當經夏檢察官蒞場驗明判由屍妻自行棺殮一面由警察廳將兇警陳文泮函解到廨預審收押候究在　茲悉此案自發生之後迭經夏檢察官研訊並親詣該鄉調查明晰將案起訴審判廳請爲公判昨午十一時審廳趙毓璜推事官會同夏檢察官開第五庭辯論先據屍妻奚邱氏供年五十五歳浦東陸里橋人丈夫奚羅春耕田度日並無子女本年舊曆六月二十五日下午三時許被巡警陳文泮毆擊身死叩求伸雪且婦人全恃丈夫賺錢過活今丈夫慘遭毆斃婦人生計頓絶請求堂上斷給撫卹以全生命等語嗣訊證人三人先據馮根生（即鳳根生）供年二十一歳浦東人向在陸里橋鎭開設和順油酒雜貨店生理是日目覩巡警陳文泮用洋鎗柄將奚羅春毆擊是實又婦人周唐氏供年六十歳住陸里橋鄉間是日前往該鎭糴米亦目覩該警行兇又陳桂卿供陸里橋人亦證明該警當時將奚羅春毆擊狀况又據該處地保沈明山供年五十九歳出生之日適 
 
 
 

Page 11

 
 
地保前赴縣署完糧迨回鄉始悉據鄉人咸稱奚羅春實被巡警毆斃究竟若何地保當時並不在場不能指明求察質之陳文泮供年二十四歳山東濟南人家有父母妻子現在淞滬警察第三區第三分所陸里橋鎭派出所充當巡警舊曆六月二十五日下午三時巡警在該鎭站崗見有一人即奚羅春形似患神經病者倒臥在該處橋畔巡警以其有礙交通揮之使去但見其起立之後正欲行走忽復傾跌想所受之傷係跌仆所致巡警並未行兇求鑒趙君曰今日公判庭上爾母庸抵賴此案自據檢察廳起訴前來本推事爲愼重人命起見親住實地偵查明確其發生原因係奚羅春擔水經過桶中之水潑出濺及爾之所穿皮鞋爾即將奚兇毆並用鎗柄亂擊以致奚羅春受傷回家斃命並據檢察廳檢驗員報告單上載明奚羅春之小腹上受有木器傷一處闊二寸二分寛八分紫紅色委係受傷致命而死即此顯見此傷爲洋鎗柄所擊爾還須實供爲是陳文泮堅稱並未行兇並稱巡警頗守警規每逢站崗守望常存保護地方之心安有行兇毆擊人民之理求恩察核趙君又謂曰果如爾言則奚羅春之傷究爲何人毆擊爾能指出否陳語塞俯首求恩訊至此夏檢察官起而陳述一切趙君復向奚邱氏曰爾請求撫卹究欲若干該氏管稱現在丈夫已死無從依靠所有衣棺費用盡行賒欠日用三餐完全無着請求公斷供畢在庭哭泣不止趙君復向陳文泮曰爾願出资若干爲該氏撫卹陳答稱因家貧難措鉅欵設或二三十元尚可籌劃趙君得供遂諭本案公訴私訴口頭辯論終結聽候宣判命將陳文泮還押餘人拼退去候示迨至閉庭已下午一時矣 
[三誌浦東發生白晝擄人案]  
　　浦東北蔡鎭附近鄉民丁和尚於本月二十三號下午被人擄去已兩誌本報茲悉此事原因頗爲離奇緣丁和尚於本年春間欲向嗣母分析家産其母不願托川沙顧某控訴南滙縣署指和尚忤逆其母拘押習藝所數月茲和尚釋出又與其母糾纏其母又托顧某函請遠北市經董排解正在調停之間和尚忽被擄去事後丁姓族人除報告警局查拿外復派人四出偵緝得悉丁被擄至川沙城内禁閉密室聲稱須將丁押解南滙判令永遠監禁云云昨日丁姓族長丁雲龍等據情呈報第七區警局及南滙縣公署請求咨請川沙知事按址協拿而遠北市經董龔曉江等以母子糾葛儘可排解今竟因此發現擄人案實屬駭人聞聽亦擬公呈縣長請求澈究云 
[五誌信局船遇盜之慘劇]  
　　寳順日生兩信局之脚划船近在浦東南滙縣境尖口廟被盜搶刦包封銀洋並戳斃舟子高念武詳情已四誌本報茲悉此案由水警偵探偵悉係浦東著名匪徒朱阿蘭並碰頭阿新等糾黨前往搶刦現匿浦東周浦一帶昨已報由李隊長即飭該探馳往緝拿務獲解辦 
[五誌德人窮極無聊之妄動]  
　　德國人卡而林道於本月十九號夜糾合同國人克羅希（即乃爾生）及在逃之二人持械至金隆街仁記土棧内以稽查私土爲由攫取值洋三千二百八十元之烟土現洋銷票圖逃當由一百零八號西捕追獲卡而林道拘解捕房繼由二十七號西探目朋山在閘北續獲克羅希解送公共公堂訊供管押各情已迭誌前報前日又山西探目朋山與華探殷玉鼎會同滙山捕房六十二號西探柏生在西華德路十號屋内緝獲是案同黨德國人勞别脱（即老勿脱法蘭克）一名拘入捕房押至昨晨傳同事主張忠高張永祖張松友等將三德人併解公堂經李囊讞會同美副領事德君訊據西探目朋山禀明前情請爲展期再訊中西官判卡而林道等三被告押候特别訂期訊核 
[開挖西鄉河道之催促]  
　　西鄉蒲肇河及與法租界毗連之肇嘉浜日暉港等河道前因淤塞經滬南工巡捐局前局長朱壽丞枯求新廠訂購挖泥機開挖本年四月間姚局長接辦時始招工承包當由工頭徐錦記包挖每方需工價銀五角七分動工以來迄逾五月刻查徐之工程頗爲遲緩其日暉港之開挖工程由黃浦工口挖至裏段祇有五六十丈肇嘉浜則由中段之盧家灣挖起僅有十餘丈並聞挖起之泥已由法公董局購買計每方價銀六角姚局長以該處河道原爲華法接壞未便任意延長故已傳諭該工頭將河工從速進行以期早日完工云 
[抵制金幣借欵之續函]  
　　抵制金幣借欵聯合會上海分會自繕發通函後復函贊成者日必數起茲將該會續致各省埠商學報界函稿錄下敬啓者自金幣借欵發生後全國恐慌輿論譁然各省商民奔走呼號各商會圑體函電交馳務求政府取消此種亡國借欵而執政諸公充耳不聞置國權民命於不顧吾民若不急籌對付則朿手待斃而已故敝會先行聯絡各省區各商埠互相連絡共同抵制並請報界代表民意一體抵制足見人心不死大有可爲用敢函請貴會通告各界一致進行以救危亡 
[三圑體遷移新屋之開幕]  
　　中國救濟婦孺會紹興旅滬同鄉會上海慈善救濟會三圑體於日前聯合遷居民國路二百七十一號（老北門東首）四層樓新洋房於日昨（二十七日）下午二時行開幕禮先由該會柬邀各界來賓蒞會參觀三圑體全體董事朱葆三王一亭徐乾麟曁辦事職員等均蒞會招待入門即爲紹興旅滬同鄉會事務所二層爲上海慈善救濟會事務所三層爲救濟婦孺會事務所門前滿紥柏枝冬青懸挂國旗並有救濟婦孺會之樂隊奏樂歡迎來賓欵以茶點至六時散會各界送贈頌詞及幛聯甚夥盧護軍使贈紹興同鄉會匾額一方文曰（謀桑梓福）至三圑體會董會員以及本埠各界來賓到者甚衆不及備載茲僅將蒞會政商各界代表姓氏列下護軍使盧子嘉君江蘇交涉員陳貽範君淞滬警察廳長徐輔洲君上海道尹代表高湛臣君護軍使署秘書長杜梅叔君副官長孫梓苓君參謀馬　勳君工巡捐局局長姚志祖君審判廳長陸逹權君紅十字會代表朱芑臣君甯波同鄉會代表張讓三君方椒伯君閘北慈善圑沈聯芳君煤業公會代表何元貞君上海醫院代表王彰孚君南商會顧馨一君陳仲周君中國濟生會代表伊竣齋君華商電車公司陸伯鴻君内地自來水公司代表莫子經君水巡捕房梅羅君紹興旅滬公學袁近初君浙台公所項光華君等閘北慈善圑復派該圑樂隊到會奏樂茲將盧護軍使曁閘北慈善圑致救濟婦孺會頌詞及三圑體答詞錄下 
　　盧護軍使頌詞民吾同胞物同與發政施仁四者兼　慨晚世風城孤社鼠誘騙孩童姦拐婦女家室分離殘兇惡巨雖有官刑難加防禦獨賴貴會輔助有司咸使婦孺同被仁慈經營數載有口皆碑　遷誌喜來觀盛儀美輪美奂教養兼施謹上蕪祝百代名埀 
　　閘北慈善圑頌詞（序文略）頌曰世變糾紛民生孔棘婦孺焭焭尤堪憫惻滬江之濆幸遘碩德胞與爲懷抒茲毅力樂善好施克盡厥職就此一隅爲天下式如大願船以拯不測猶長明燈以炳昏踣輪奂聿新事功允植赤子青年瞻仰無極閘北慈善圑總董錢允利沈鏞主任王楝同拜祝 
　　三圑體答謝詞今日爲敝會等遷居新會所舉行開幕紀念禮辱荷各界諸公賁臨錫以琳瑯曷勝榮幸敝會等擔負善舉公益任重力微懼貽覆餗茲承祝賀益滋疚慚深望諸公時錫教言以匡不逮則敝會等受賜實多謹抒俚詞答謝高誼 
[交通部訓令路局文]  
　　購買美國材料之手續滬寗滬杭甬路局奉交通部令開准駐美顧公使函開查美國戰時商務局長所定辦法几請領貨物出口憑照須由使館將售貨商人所塡請求書核准簽字再送由該局酌辦而此間售貨美商往往不將請求書從速塡送本館縱經函催亦仍間有不復者以致雖接尊處函電仍屬無憑簽證不免延擱茲擬請轉飭各路嗣後在美購買材料務囑駐華經理轉告美國售貨商號將請求書及時塡送本館以便一接尊電即予簽證等因到部仰各該路轉飭訂貨各洋行切實電告歐美本行迅速將請求書連同訂貨號單或其撮要條文隨時塡送我國使館俾免延擱爲要 
　　竊毁軌道機件之刑律兩路局又奉令開據京綏路局呈稱以該路軌道機件屢被竊毁獲犯送案各司法機關並不遵照法令確按妨害交通罪各章所定刑條辦理竊案日多行車前途危險堪虞懇請再咨司法部通令沿路司法機關遇有此等案件務照妨害交通罪所定刑條科斷等情查竊毁已成路軌上機件之案最易發生行車危險自應案照刑律妨害交通罪贓物罪各章所定刑條分别情節科斷以儆盜風而維路政本部已於民國二年間咨請司法部查照通令在案茲據前情復據該路檢查判斷不合各案卷送部證明經本部飭抄種種不合案略咨請司法部查照辦理去後茲准司法部咨開准貴部咨請查照前案迅賜通令嗣後遇有竊毁已成路執上機件之案並銷贓買贓各犯務按妨害交通罪及贓物罪各章所定刑條科斷至此等案件判結之後亦請承審官廳隨時知照該局查照以維路政而彰法權等因到部查本部於民國二年十二月間准貴部來函以嗣後遇有損壞已成路軌上物件之案務須分别情節照律治罪母稍輕縱致妨路政等語通行在案准咨前因除通令京外各高級司法機　轉行遵照外相應咨覆貴部查照等因除指令京綏並分令外合亟將本部咨行司法部文件一併飭抄附寄仰該局長遵照辦理 
[販運烟土之失敗]  
　　滬上販運私士某機關近向香港等處販運大宗私土值價百餘萬金交由某公司商輪載運來滬詎行抵吳淞口外卽被江海關華洋扦巡所悉不待入口即乘小輪迎上登輪搜檢押護者知事不妙即向海中抛擲一時不及棄去之貨均遭抄獲爲數亦尚不少旋經各扦巡查無承認私運之人即將所獲各土搬入小輪解關充公詎翌日又有一船入口亦由某機關雇得駁船二艘於深夜駛往淞口守候俟該輪進口緩行時即傍於艙側由押運私土之人將貨抛入駁船藏之艙中飛駛來滬路遇關輪各扦巡因見該船開行甚速心知有異囑令停駛不應各扦巡即鼓輪追趕至陸家嘴押送者情急始將值洋數萬元烟土盡行抛入港中各扦巡知已抛棄亦不追趕聞近日除抄獲充公外其抛入水中之土亦值洋百數十萬元之譜云 
[護軍使懲辦盜匪之特權]  
　　上海護軍使署向來關於懲辦盜匪等事均須通詳江蘇督軍曁陸軍部核准茲中央以盧使官階較崇已奉院電准照特任持遇嗣後懲辦盜匪准其便宜行事只須告具月報報部查核可矣 
[學校近事彚紀]  
　　南滙觀濤高小校自陸校董以鈞與李校長永聲議設商業科擴充童子軍後寄宿學生日益增多宿舍已添至二十餘號本届暑期畢業生前往省校考取者師範一人中學三人農業一人工業三人商業二人體育學校三人下半年將設校外商店籌開運動大會並聞商業班廣額十名高小三年級亦有餘額續招插班生云 
　　白克路競雄女學自民國紀元開辦以來已歷七載初在城内西倉橋肄業者僅十餘人旋遷白克路來者始衆又經徐校長極意支持多方改革學生遂益發逹先後辦理文藝及師範高小國民等科畢業凡十有一次本届暑假後又以舊校舍不甚適宜遂於本路西首成都路口久興里另覓相當房屋作爲新校刻已布置完全昨日開學新舊學生來者百數十人計上届初小畢業生張利亞董月琴馮琇楊秀貞官朝昇顧彩英彭望岱等七人給憑給獎教職員諄諄勉勵聞報名者尚不少云 
　　上海中醫專門學校城内石皮弄新校舍落成當於陰曆七月二十一日遷入土午行開學禮學生百餘人由總主任丁甘仁君校長謝利恒君及教員率同行禮畢先由總主任校長致訓詞次學監陳君宣布校規而散明日即須開課 
　　大東門育材高等小學（即南洋中學預科）定於古曆七月二十日行開校禮舊生絡繹咸集新生報到者已逹五十餘人較上學期學額驟增云 
[寗波同鄉會募捐消息]  
　　寗波同鄉會建築新會所設立商業學校募捐二十萬元近日交到捐欵甚爲踴躍茲將續收捐欵列后余誠彪君募到美生書局五十元應賢三君募裘天寳德記二十五元裘天寳諸君二十元應君自助五元倪葭甫君募到綸新號及自助洋二十元趙中和君募到趙信裕馮茂泉康順泰江武火各十元水亦明徐武林董忠明各五元趙君自助五元張茂章君募到傳渭川永　泰渭記號各十元張君自助二十元鮑欽如君募到孫　蓀徐惟　汪恒齋鮑莜卿諸君各十元存義公七元盈大祥五元何兆卿三元莊國棠民醒廠鮑芝　各二元張儒堂胡禮章張同銘各一元鮑君自助五十元王瑞龍君募毛新發君五元裕大號二元林九霖陳阿銀王瑞賣鄭南山四君各一元王君自助五元徐永炎君募到周炳文徐兆康二君各五十元榮豐恒十五元吳滙康十元應啓霖崔長餘楊笙　李琢堂諸君各五元周漁笙君四元李蓮如陸志乾成豐陸仲芳徐美烈各二元董菊笙君一元徐君自助五十元總共募到洋八萬一千八百九十一元八角八分元五千一百五十五兩 
[郵務司銷假]  
　　英文滬報云上海郵務司李基君已銷假回任視事 
[借用救火會開喪之反對]  
　　南市救火聯合會一區坐辦員陸錦麟近因其妻顧氏産後病故定於陰曆本月二十二日假座該聯合會領帖事爲商界各業領袖所知以聯合會爲公共消防機關除會員因公而殁不妨假座追悼外其餘私人喪慶事項均宜拒絶尊重消防機關故已公函會長請爲拒絶矣 
[香烟廠員司好行其德]  
　　住居浦東陸家嘴新香烟廠附近之通州婦人趙氏年已六十餘歳近因兒媳逃走氣憤成疾乏資醫治於前日午後斃命身後蕭條衣棺無着當經三區駐廠派出所巡官張欣榮見而憫之爰發起集資捐助該廠買辦汪微舟首先捐助棺木費洋二十元銅匠間司事吕某允助衣衾費洋九元其餘各工匠繼起捐助者頗衆亦可謂好行其德矣 
[發給網球比賽之獎品]  
　　上海華人網球比賽會業於上星期結束茲定星期三晚（即今夜八時在青年會殉道堂發給此次獲勝者之獎品佐以最新影戲以娱來賓云 
[婦人扭控拐子]  
　　北浙江路某筆店主南京人陳德勝曾於三月六號串同在逃之周桂福（即北頭桂福）及婦人周氏將住居法租界之歸人陳王氏誘至青浦地方賣於某鄉人爲妻得洋分肥嗣因陳王氏被該鄉人凌虐不堪其苦乃於前日潛逃來滬將陳扭控捕房昨晨解送公共公廨經中西官訊供一過判陳押候下禮拜二補提人證再訊 
[破獲花會機關]  
　　無賴王阿四陳寳泉劉阿順金忠元與還俗和尚陸耀昌揚州婦人魏陳氏等在虹口鴨綠路一百二十三號屋内私設花會大廠誘人賭博被老閘捕房特别機關華探目鍾星南張芝卿張炳成等偵知禀明捕頭協同西探目壳羅香前往將王阿四等男婦六人一併拘入捕房昨解公共公廨經中西官訊據該探等禀明前情並稱此項賭窟係著名賭棍陳阿慶所開卽將抄獲之花會字據現洋銀角等呈案請究訊之各被告供詞互推堂上得供判王阿四等五人各押西牢二月魏陳氏罰洋十元充公如不繳洋改押七天 
[創設醫院之騙局]  
　　甬人孫磻卿孫守民於本月七號起至二十六號止串黨在新閘大通路信康里六十二號屋内　設惠黎醫院籌辦事務所向席德銘龍星期姜根壽等四十四人騙取押櫃等項洋二千二百八十元經席等偵悉控由新閘捕房派探石仁信協同西探目飛斯蓋潑將兩孫拿獲連同各種證據帶入捕房昨解公共公廨經中西官訊悉前情以此案人證衆多一時不及研訊判兩被告押候訂期再訊 
[冒名騙欵之懲處]  
　　住居新閘孟納拉路八百四十四號門牌之杭州人高品倫於本月十六號冒簽某西人支單向花旗銀行四次騙取洋一千一百元嗣被該西人查悉報由捕房飭探將高拘解公共公廨訊供管押在案昨晨由捕將高解案復訊原告西人延律師到堂代表陳述案情請究被告延律師到堂辯護李襄讞以高品倫冒簽支單屬實遂商之美副領事德君判押西牢一年以儆 
[冒刻圖章之科罰]  
　　河南路南洋藥房經理李逹夫報告總巡捕房稱被南洋製藥公司經理無錫人秦彩南冒刻南洋藥房圖章向郵政局騙取洋三十元等情由探將秦傳至公共公廨判令存洋三百元保出候訊在案昨日復訊原告李逹夫偕證倪根福金瑞生投案證明被告冒刻圖章欺騙情形並延律師到堂請究質之被告秦彩南供稱此項圖章於本年夏曆五月初五日託人代刻蓋在郵票上往郵局領欵無着是　並延律師到堂代辯中西官會商之下以被告不應冒刻圖章判罰洋五十元充公 
[新世界經理控告菜館主]  
　　新業公司（即新世界）經理張石川延代表律師在公共公廨控該場内中西菜館主葛月亭違背合同妨碍營業等情前日午後由廨諭傳兩造到案經張襄讞會同英副領事白君訊據原告代表律師上堂陳述案情並向原告張石川詰據供稱商人在新世界爲總經理被告於去年陽曆十二月一號訂立合同承包中西各菜初時尚照合同履行各遊客並無異言詎自本年陽曆七月份起因對面支樂部告竣開幕内設東洋菜館一所被告葛月亭即極端反對大施陰險手段故意將中西菜烹飪失調損害全部名譽以致各遊客紛紛投函責問並有當場齟齬者所受損失爲數頗鉅請求堂上准予撤消被告營業云云繼由董事會總董徐祥源投案證明被告煑菜不堪適口是實並據原告代表律師譯稱本案被告故章損壞原告營業利權其證據業已顯著應請給諭將被告營業立卽停止質之葛月亭供不承認並由代表律師出庭辨護良久中西官訊至此因爲時已晚遂諭兩造退去候禮拜四再行訊核 
[携帶煙膏被拘]  
　　楊樹浦路某雜貨店主張榮生昨晨至法租界某烟膏店購得烟膏一百數十盒希圖携回店中販賣行經提籃橋附近被四百六十八號六百二十九號兩華捕查見帶入捕房將張押候解送公堂訊辦 
[探捕查抄烟賭]  
　　法租界大馬路吉安里公興旅館因犯烟賭禁令前晚八點鐘由法捕房探目黃金榮禀明捕頭飭派西探西捕五人華探華捕十餘人入内搜獲烟膏烟具帶回捕房押候究罰又小東門外戲館街殷泰記設榻售煙前晚爲小東門捕房捕頭密往拿獲烟具烟鎗及吃客數人帶回捕房罰洋斥釋一面飭傅殷泰記訊究 
[婦人誘人賭博]  
　　江北婦人陳胡氏串黨在西華德路　設賭攤誘人擲骰被二百十四號西捕查見將氏連同賭具帶入捕房轉送公廨留候訊究 
[串放白鴿之控訴]  
　　周和尚之子阿江前憑現充水警偵探之金阿桃爲媒出洋一百二十元娶得金姓女子爲室詎完婚未及一月該女即私行逃逸嗣周查悉該女係金阿桃之姘婦且係由金價賣得價後唆令逃逸周和尚以金串放白鴿投訴淞滬警廳昨日飭探金阿桃拿獲搜出水警第三隊所給偵探執照一張解經司法科訊辦 
[訴請保全祖産]  
　　昨有高庚生至上海地方審判廳狀稱家居本城老北門内高墩頭地方祖父高鴻春置有業産甚夥自去年四月間與今年二月間祖父與父親高鳳翔相繼病故後一切田單契據悉由祖母高王氏掌管邇來祖母聽人慫恿有將房産等出賣情事爲此情急來案請求傳訊保全祖産等語陸廳長諭候批示辦理 
[船户竊取白絲]  
　　船户常熟人周阿泉吳少良於前日傍晚在北蘇州路泰東碼頭竊取恒昌成絲號内白絲四包被該號夥周怡泉瞥見唤捕將周吳兩人拘入捕房昨解公共公廨經中西官訊供屬實判周與吳各押西牢一月以儆 
[淞滬警察廳批示兩則]  
　　蔣子卿批據呈遵章營業等情悔悟之誠溢於言表所扣船隻准即邀具妥保到廳證明給領可也此批 
　　戚吳氏批呈悉查遺業津貼本無世襲之理由旣經有人出爲和解是該氏已逹請求之目的無必曉曉多瀆意欲何爲現本案尚未准工巡捐局函復前來應俟復到後再行核辦所請飭傳訊結之處暫無庸議此批 
雜評二 
[禁出與拒入（訥）]  
　　今日國民與政府相爭之事件多矣而最近則以禁出與拒入兩問題爲要 
　　何謂禁出禁米出口是也何謂拒入拒土輸入是也米爲民食中一日不可無故須預防後來之缺乏土爲民食中一日不可有故不能不預防後來之横流然則關　民食之一禁一拒固亦迫於不得已而出此乎 
　　而奈乎今日之當局尚迷而不悟也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬黑籍公民反對各處電拒烟土呈文] [  徐勵吾] 　　 
　　呈爲各處電請拒絶派銷烟土懇恩槪予駁斥事竊天道必以雨露之涵濡濟雷霆之猛厲時氣必由秋冬之肅殺轉春夏之發生爲政之道時而從嚴時而轉寛其精理亦與是同回思去歳禁烟期滿政府雷厲風行不准私買私賣以絶私吸此時宜從嚴則嚴之之道也繼而俯念民等戒絶以後百病叢生伏枕哀鳴流涙隕涕因而大發慈悲有收買烟土之道延至於今遂令各地分銷存土以療民等痼疾此時宜轉寛則寛之之道也民等前日畏感今日懷德仰見政府行政變化從心絶不拘泥正深感佩何敢稍違乃邇聞各處圑體紛紛電請拒绝派銷烟土均以禁絶之後又復弛禁致吸者不能斷吸留毒不去爲辭殊不知民等烟　早經斷淨惟斷後周身患病他藥難治惟烟能療政府明察及此不忍視死不救特予通融而行分銷製藥之德政併非使斷吸者復癮而痛吸也各圑體誓不承認必欲鴉片妙藥燬化罄淨俾病者死而後已不仁孰甚民等　其指辭察其存心非特漠視同胞疾苦不知矜恤且其對於官長亦極不馴伏思服從官令本人民所當然今旣有令派銷存土乃竟抗令阻銷存土是直西南護法反抗中央之行爲此風一開民權太重官府政令尚有誰遵民等爲一身之疾病計爲官家之咸權計又爲保持行政有權變而不拘滯計用特公呈仰祈槪予駁斥願各舉鎗以爲後盾伏乞批准施行實爲德便謹呈（六） 
家庭常識 
[算術一斑] [  伯泰]  
前刋稻場山農之算術捷訣求圓柱皮積法皮字當係圈字之誤若求圓柱皮積尚須加入頂底兩面積其公式爲圓周乘高加頂底兩面積始爲圓柱皮積又求圓錐體積法宜以圓面積與錐高三分之一相乘即得圓錐體積 
[試洋襪大小] [  黃温如]  
購洋襪時若不自知脚寸而又不得於未購定時配着則有極簡之法祇須配其襪底適足圍拳之一週者便爲合宜蓋拳之一週適與脚之大小相等也 
[痔核] [  笑然]  
用潔棉花　老牌花露水納於肛門患處痛癢卽止日换數次不日卽可獲痊此法乃余親患曾經試驗而愈亦未復發誠簡治之良法也（却酬） 
[手心風濕乾燥] [  謝覺]  
以碗一只用紙封口紙面以針刺極細孔上舖杉木屑以火燃之（燃時切勿使紙接火）俟木屑燃盡後碗内必餘汽水即將此水搽之能解燥患 
詞話 
　　有玉香仙子余在友人案頭見其代父赠廣陵九校書詞　寄高陽臺云月傍層　露滋香晼蓮燈照到花關一片湘雲煞人疑殺仙山廻腸脈脈誰相似黃河水幾曲銀灣笑無端轉盡爐頭未熟靈丹明珠穿破風流蟻更起來爲我妙解連環謝女機絲鴛鴦繡徧雙翰黃花插到西風　記重陽會上追歡且盤桓紅袖圍爐共爾消寒通體隠用九字妙不着痕[  陳兆元]  
蠶業須知 
[夏秋蠶餉育法（九）] [  村士]  
　　（六）夏秋蠶上簇夏秋季之温度旣高則蠶兒之老熟亦速往往上簇失之過熟而陷繭品於不良蓋自來高温之際蠶兒因急無能擇結爲同功繭薄皮繭及形狀不正等繭固已無不加多若復使之過熟則其弊愈甚尤且成爲皿繭與裸蛹焉夫以夏秋蠶與春蠶比其所以多結不良蠶者雖由蠶之性質使然抑亦未始非爲高温及過熟之故而來是以上簇之際必須預爲準備依紫取法而收拾之即行散入簇中之爲得策也至於上簇以一定之面積而容多數之熟蠶亦因難得適所每現如上述同一之弊端故即等此熟蠶等此蠶　而當高温之際則比適温之際須減少十分之一二之頭數以爲宜例如尋常之湖州簇對於一尺方之面積止容四十　内外是也又若簇中濕度之高低有關於繭贸解舒之難易固在春蠶亦猶是耳但就平年觀之夏秋蠶繭之解舒槪比春蠶繭之解舒容易此無他簇中之乾燥迅速也雖然夏秋蠶之結繭中苟值雨天多濕則其解舒之困難反有比春蠶繭而加甚者蓋據試驗之結果濕氣害繭之程度由氣温之高低而有差例如空氣之含　同爲若干度其變壞繭質之弊在高温多而在低温少所以夏秋蠶之結繭中或遇多濕之氣候而解舒特有加難者焉以是知結繭中之排濕於高温時尤爲急要之　凡當天雨之際須宜調查室外與室内之濕度如何苟見室外之濕度稍低自以换氣爲首務倘室内外之濕度相同縱令時際高温亦須限制外氣之侵入而有資乎火力也夫由此而以促進乾燥固不免因高温之故致起弊端然而解舒不良之害究可從此而減輕矣 
　　（七）夏秋蠶收繭夏秋蠶之結繭較春蠶爲速如室内平均温度在八十度前後則蠶兒結繭之工程概於三十六小時而可了爾後再經三十六小時則脱皮化蛹由是更歷二十四小時蛹體始形硬化故收繭之時期以上簇後經過四晝夜爲適當過遲過早皆非所宜與其失之過遲母寗失之過早因我國夏秋蠶恒多蠅蛆之患早採其繭使速就烘亦一驅除蠅蛆之法也（完） 
集益錄 
[第一一六問] [  誠]  
　　曩歳杭城有鳴琴軒磁器鋪專運江西白磁器皿到杭由書畫家自行題繪精美絶倫所用彩色不識係用何物調成能使固着磁面永不脱落且無絲毫　滯筆尖之弊願工藝美術家揭示本欄以資提倡國貨 
短篇小説 
[氷山奇俠傳] [  常覺小媟合譯天虚我生潤文]  
　　原名（ＨＡＮＯＦＩＣＥＬＡＮＩ）法國囂俄著 
　　第二十章織獄（二） 
　　此時主席已發言舉其驕傲之目光以向舒墨客曰老兒若何人何名趣言之當知法不汝宥也舒墨客聞語冷然不爲動客徐曰曾授一等伯爵晉封親王賜白象勳章丹麥瑙威之大冢宰舒主席者遽曰止誰則問汝以此但問汝何名耳舒墨客復冷然曰吾名舒墨客年六十有九實言之即汝向日之恩人耳汝寗遂不相識乎主席微現怍色舒墨客竟呼其名曰亞非爾汝獨忘汝　日之老友曾手援汝於泥塗中者乎亞非　益怍則勃然變色曰舒墨客汝當法庭而侮辱長官罪即當死舒墨客曰咄誰爲長官者吾則但見吾舊時門下之走狗耳大冢宰今爾我已易地而處若前之時我固亦奴叱汝也亞菲爾大頳顧其書記曰秀邨汝當告誡老　公庭嚴重之地非若可肆意者此時舒墨客已復起立亞菲爾曰汝坐申辨爲法所許但不得　言出於題外舒墨客又微哂不語亞菲爾曰舒墨客今有人控汝汝知之乎舒墨客不語又問舒墨客乃故愕曰汝向我言乎敢問我有何罪而遽受審於法庭書記乃宣言曰應請堂上禁止犯人狂　趣判其罪大主教曰秘書誤矣豈有犯人不知所控事實而即以爰書定其罪者亞菲爾亟曰主教言當吾人甚願犯人有申辨之權但爲犯人利益計則其發言宜中繩墨舒墨客晒曰敬謝冢宰垂拂然吾語固未嘗軼出範圍以外也亞菲爾恐其重提舊事乃亟回顧一被縛之大漢曰汝爲罕恩乎時僞罕恩已受傷額間尚裏绷帶聞語則巨聲曰然吾氷山之罕恩也此語出衆皆一驚即舒墨客亦不禁廻首欲視此鼎鼎之罕恩果爲何如人者亞菲爾曰汝等怍亂其出己意抑受人指使耶僞罕恩曰吾固爲被動也曰然則主謀者何人曰其名爲舒墨客而以賄聘我者則爲一肥碩醜陋之少年其人我不識名舒墨客聞語至此不禁大疑則舉目以視亞菲爾之面亞菲爾如勿覺顧舒墨客曰汝能識其人乎舒墨客曰亞菲爾此我正欲問汝亞菲爾乃作色曰舒墨客汝出語尚宜留神殊不可以意氣用事因又顧僞罕恩曰然則汝亦識舒墨客乎僞罕恩曰未也若其使人則吾識之杏格兒此時久默乃不可耐則羼言曰此少年直問諜耳吾若得之必碎其尸其人蓋身矮而肥碩滿面有詭詐之容乍視之絶似堂上之秘書官也（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[中國之神（見甲戌年八月初一日報）] 　　 
　　某西人云中國人之謙遜爲地球中所無功則歸神過則歸己其爲中國之神威靈赫奕者莫如關帝天妃河神龍王每克一城於風雨中見有紅燈則必曰此關帝默佑賊爲破膽遁去及其失城則不歸咎於神之不救也海舶之行於海中危而復安則曰親見天妃冠　而至非神之功不能至此向時遣使於琉球者輙曰龍王効順天妃垂護封勅之加匾额之頒不絶於道至航海失事則又於神無與也治河所以興水利惠民生但盡其人事之所應爲何不可以奏功而每當築壩建閘輙曰豐功未就漫工可虞非龍王著靈事幾不成漕運船艦之出險則必曰河水將涸不足浮送而一祈於河神之廟其水立至浩瀚汪洋舟行甚穏天庾正供得以速達京師者神之所爲也海運亦然每歳運糧放洋皆　有龍王呵護而問諸治河者則年年决口民有其魚之嘆河漕　聞　覆海運未用輪船以前亦未見其果有把握也乃其人皆不肯悉心以求諸人事盡舉以諉之於神嗚呼太空冥冥不可得而名其荒邈而不可致詰孰甚哉此皆由未明天神地祇神鬼之分也神鬼雜　據爲祀典此豈上古之禮本如是哉後世粉飾愈多詐僞愈甚措無深於經術之人以一一釐正之耳現得電報有某國鐵甲戰艦因風沉溺之説上海人聞之必將額手交慶獻媚於神曰此風伯之功雨師之力馮夷爲之効命海若爲之施威是以克摧此巨舶也不當立石銘鐘以紀其績歟按此皆西人游戲之詞嬉笑怒駡無一不備然而我人亦知所自警矣 
遊記 
[遊雪竇寺記（續）] 　　 
　　山邊有木一本依抱其樹俯首下窺水之形勢可全見然心惴惴不敢久戀同遊友四人中惟予與一友尚能久視餘則謝不敏矣由是處徧繞山頂欲尋一路達山下得鹿徑一循而行路險且危巨竹蔽其前迨出林目底又空空恐一失足必至跌落千丈下者遠望深谷諸山之美又忘其疲繞行數里竟達徐烏潭下遥矚之水未及底皆分散爲霧仰觀又似由天空下降者當下山時執一必復上山之見故下山未及上山之勞也初三日復取一徑至筆架山亦爲此山之名勝連日所歷各處山民頗有豐足之象田蓻靛青居多以地利合宜也據土人云地一畝所蓻　草可成濃靛三四石每石可售銀四五元除靛青外又種山　麥米等各田皆有　水可引以灌漑初四日晨興盡欲回另擇一歸途由寺下山至一小村名亭下乃山中三大溪　水會流之處故水流稍深然尚不能容小航鄉人編竹爲　以供載客運貨之用竹　之製取大竹六屈其杪以向上平編爲　俾行水中不至杪插石内可順流而下若行逆水　之頭尾各綑長木一兩人各推一木以上灘每　僅能坐客二人以此代舟亦奇觀也我等僱一筏坐以代步此村爲客蹤所罕至鄉中居民扶老携幼以觀筏行所過河干觀者蓋如　牆云乘筏至江口即由江口附小舟回寗 
四十年後之新世界 
[俄無政府黨之公妻制] 　　 
　　俄國薩拉土夫無政府黨自由會社禁止私有婦女命令夫天生麗質原屬公有而往時僅中等社會得娶美婦獨享艶福天下不平之事孰甚於此匪特極背公道且足大礙人種之綿延因是開會討論議定命令其條例如下 
　　（一）自一九一八年三月一日起凡男子槪不得私有十七歳至三十二歳之婦女婦女之年齡須以誕生證券或護照證明如無此種文件則由地方委員會就婦女之面貌與證人之供詞判决其年齡 
　　（二）凡有子女五人以上之婦女可免照本命令辦理 
　　（三）前夫須放棄對於其婦之私有權惟仍可隨時會晤如爲夫者抗遵命令則應剥奪命令中所許予之權利 
　　（四）凡按照本命令免爲人私有之婦女均爲社會所公有 
　　（五）前項婦女槪由薩拉土夫無政府黨俱樂部分配管理之各婦女應於命令宣布後之三日内開報姓氏年齡住址 
　　（六）地方委員會未成立前應暫由公民執行上述各條例凡公民見有不遵命令之婦女皆有以其姓氏住址及其父之姓氏報告無政府黨俱樂部之責 
　　（七） 
（甲）凡有願參與此舉之人應携有正當工人聯合會之工廠幹事部或工人議員或軍人議員或農人議員給發之執照證明其爲工界之人 
（乙）凡工人須以所得工值百分之二助充公共繁殖費此欵由工廠幹事部於每星期就工值扣取交由無政府黨自由委員會存入本地各銀行非工界之男子每月如認付上述經費盧布百元則亦得享有一切特權 
　　（八）凡社會公有之婦女每月由公共繁殖費内撥付津貼金盧布二百三十八元 
　　（九）凡有孕之婦女在臨蓐期前三月臨蓐期後二月内免除共交之義務 
　　（十）嬰孩滿一月應即送入育兒院由該院撫養教育至十七歳止所需之欵在公共繁殖費内提撥 
　　（十）（一）凡孿生者其母應得賞金盧布二百元 
　　（十二）凡男女均應注意衛生且常須赴公共繁殖費所辦之衛生處驗視身體 
　　（十三）凡犯傳播社會惡疾者應嚴加懲辦 
　　（十四）凡婦女之有疾病者得呈請無政府黨會社給付赡養費 
　　（十五）無政府黨俱樂部將直接主持特殊之計畫及執行本命令各條例如有不願承認或贊助本命令者應視爲國民公敵照反對無政府黨例治罪 
　　一九一八年二月二十日無政府黨議會印 
譯叢 
[巴黎之威邇遜路]  
巴黎市政局提議擇巴黎之大路一名以威爾遜總統之名各議員討論之際爭欲於本區之内擇路名之但多主張以君主路改名威爾遜路蓋以君主二字已不適用且此路通至協和宫殊與威爾遜總統協和各國之本旨相合也 
[戰費之可駭]  
紐約議員希克斯君計算歐戰之費用計前三年内雙方所需者共有九八五○○○○○○○○元如戰事延至一九一八年八月一日則其數將增至一六○○○○○○○○○○元即每八十五日等於美國南北戰爭用費之全數每五星期等於普法戰爭用費之全數其欵可鑿築巴拿馬運河四百六十道若用以建造鐵路則可於赤道環繞地球九十二次若用以購置汽車則可得三百六十兆輛若以每張一元之紙幣相接舖之　可環繞地球七百五十七次今次四年之戰費較一九一四年八月前一百二十五年内所見大戰爭六次共歷二十一年所需者尤巨美國目下日需五千萬元歳杪之前尚須大增諺云揮金如土其此之謂耶 
　　按上述之欵數皆係美金 
 
 
 

Page 18

 
 
   
 
