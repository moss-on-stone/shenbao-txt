# 1908 - 339 - 4912886

 

Page 1

 
 
   
 
 

Page 2

 
 
   
 
 

Page 3

 
 
[上諭]  
　　十一月二十一日奉 
　　上諭前據松壽電奏福建漳州龍溪南靖厦門等屬被災當經諭令設法拯濟認眞撫輯並將續查情形具奏茲據查明電奏除廈門被災即退無礙秋成外其漳州府屬之龍溪南靖等縣均被水冲决堤岸坍塌房屋淹斃人口衆多哀鴻徧野慘不忍聞等語覽奏殊堪憫惻加恩著賞給帑銀四萬兩由度支部發給該督卽遴派印委妥員前往灾區切實散放務令實惠均霑毋任失所用副朝廷軫念災黎至意餘著照所請辦理該部知道欽此 
[宮門抄]  
　　二十一日召見軍機梁敦彥 
論說 
[論度支部奏駁丁銀改章（朔）]  
　　中國官制。主防弊而不主興利。州縣以上各官。層層箝制層層束縛。院司道府。累級而上。皆不過聽申報於有司。以代逹於政府。而其最與民親。躬理民事者。惟一州縣而已。是故州縣而賢。則能周悉民間之疾苦。而民力紓。州縣而不肖。則惟剥削民間之羡餘。而民力困。試過百里之邑。見夫萬民愁歎。蓋藏如洗。則州縣之嚢槖必充。更觀百里之候。如能潔已自守。布衣帛冠。則民間之倉廩恒足。州縣富者民多貧。州縣貧者民多富。此二者實相因而成。相反而趨。徵之歷省比比然也。江蘇夙號繁富之區。優缺尤較他省爲多。候補州縣。曾一任實缺。一收漕糧者。皆官槖纍纍然。即可歸以享其田園妻妾之奉。而民力之凋敝。固已久矣。乃州縣只知爲已。不知爲民。只知富已。不知貧民。比因銅元充斥之故。蘇省錢價驟跌。銀價驟漲。各州縣鑒於歷届平餘之豐。竊有旣得復失之慮。於是合六十三州縣之全力。裝點其說。委曲其詞。雖以撫藩之明察。江督之愛民。亦不得不心爲之。動代作徵銀解銀之請。而不意竟遭度支部之駁斥也。此則蘇省各州。縣之不幸。而我蘇省全省人民之大幸也。 
　　我朝漕賦不許改章。載於令甲不獨我人民知之。各州縣無不知之。各督撫亦無不知之。而今各州縣公然敢作是請者。不啻以全省州縣之去留相要挾也。各督撫貿然爲之陳請者。恐其效法浙省各府州縣之呈請解職也。不知州縣理一邑之民事。受國家之俸。給所謂平餘。本係得之額外。祇以上司。有孝敬。各署有陋規。州縣廉俸微薄。必不足用。此項平餘。遂覺 
 
 
 

Page 4

 
 
受之而無愧。得之爲有名。然旣曰平。餘卽非國家之正供。豈能永垂爲定額。向者光緒初年。銀價本高。每洋一元。兌錢一千一百餘文。每銀一兩。兌錢一千七百文。而糧櫃銀價每兩作錢二千文。外加公費二百文。其時州縣。所得。約五百文。未幾銀價漸跌。最短之時。每洋一元不及九百文。每銀一兩不過一千四百文。櫃價連公費。仍係二千二百文。是州縣所得實有八百文。當斯時也。哀我小民。曾未嘗敢冒憲威。妄請核減。各府州縣。亦未嘗顧念民困。稍緩追呼。而銅元則不收也。洋價則尅扣也。龍洋則貼水也。十餘年來。民力之耗敝於無形者。蓋不知其幾什百萬也。乃今因銅元充斥。銀價飛漲。各州縣即呈請改章。并自定公費六百文。是銀賤錢貴之時。則州縣不顧民力。而必欲取足於民。銀貴錢賤之時則州縣恐有虧。耗而尤必取償於民。民力有限。何以堪此。且一經改章征銀。則銀價之漲落。其盈虧惟民任之。州縣不過爲之過付。而此六百文者。永爲定額。州縣可以坐享其利。而民間永無稍輕負擔之日。州縣之自爲謀者。何其巧也。不惟此也。蘇省州縣。向來習用銀元。一旦征銀解銀。民户無銀可使。勢必仍用銀元。合銀完折。不但完解之時。多一折算之勞。而櫃書胥吏。將於此大開舞弊之門。不肖州縣。即於此多得盈餘之利。誠如度支部會議。所謂將來。必滋弊竇者。乃扼要之論也。但度支部以愛民爲懷故以將來弊竇爲慮。各州縣以自利爲心。正以能滋弊竇爲快。宜乎與部議格之不能相入也。此則我蘇省人民。應感度支部之盛德者也。 
　　爾俸爾祿。民膏民脂。小民易虐。上天難欺。此非各州縣之座右銘乎。夫州縣之俸祿。爲民間之脂膏。則丁銀之平餘。直民間之骨髓。脂膏將竭。敲及骨髓。此次征銀解銀一事非經度支部之奏駁。我民困將何日蘇哉。嗚呼我爲蘇省人民。慶幸無涯矣。 
專電 
[電一（北京）]  
　　監國攝政王禮節昨已奏定計十六條大旨如左（一）攝政王禮制關繫重要應請降旨定期祭告太廟並由王恭詣大行太皇太后儿筵前領册恭錄懿旨二道（二）將來議院資政院開辦時由攝政王親臨代皇行禮（三）按照憲法攝政王有總統全國海陸軍之權（四）皇太后及皇上臨朝攝政王得免列班（五）各國立約簡使由攝政王主持各國呈遞國書由王收受其禮節由外部隨時參議（六）重大事件可請皇太后懿旨（七）降旨（八）召見臣工體制（九）攝政王公費（十）攝政王邸第（十一）攝政王與王公貝勒臣工之稱謂（十二）奏片公牘對於攝政王之稱謂（十三）攝政王對於皇上之稱謂（十四）監察毓慶宮皇上典學功課（十五）升輿服制（十六）代皇祭祀 
　　以上第六至第十六十一條均略如前電（見初六七八等日本報）稍有更改無甚緊要 
[電二（北京）]  
　　川督趙爾巽電告樞府近來謠言紛起人心頗滋疑惑自得喬樹柟電信知大行太皇太后病痢十餘日疑圑始釋似應由素有聲望之京官密電各該省軍學商界以免疑慮再郵局拆閱函件恐徒令難行應於郵局處所派官或紳隨時監察凡有致學界信函先由監察員察閱轉送則謠言自難流入謹貢一得之愚幸祈察奪 
[電三（北京）]  
　　理藩部代逹賴喇嘛辭行呈送貢品 
[電四（安慶）]  
　　皖撫因標營破碎今日（二十一）飭公所裁撤 
緊要新聞 
[各御史分奏攝政禮節之評議]  
　　初十日御史蔡金臺奏攝政王體制關繫紀綱一摺大略謂攝政禮節宜加崇隆蓋國無二主攝政王旣代皇帝行事即行皇禮亦無不可體制旣崇辦事較易云云蔡摺立論與大學堂監督劉廷琛宜崇體制摺同一用意軍機處抄交内閣併案議奏時聞學士等僉謂攝政責任重大體制不妨優崇蔡劉兩人之言亦不無可採云 
　　十一日都察院給事中忠廉陳田等奏攝政王禮節一摺已交内閣併案 
 
 

Page 5

 
 
議奏原摺亦以優重攝政禮節爲言其拆閱封奏及樞臣坐議中設寶座各節亦已議准惟居住大内一層各大臣多駁斥之　　十一日御史趙炳麟奏請攝政王總統禁衞軍以固根本一摺當交陸軍部議奏聞慶邸披覽此摺以體制有關頗不謂然嗣經政務處大臣以民政部說帖本有裁定軍國政事字樣且攝政王代表皇上統率全國海陸各軍不特分際適合并與君主立憲之制亦相暗合已决議將此條採入 
　　十四日御史江春霖具奏會議攝政王禮節未妥逐條辨駁摺單各一件亦已交内閣併案議奏原摺大略謂所擬各條皆屬虚文而於行政之權無所關繫云云昨奉孫中堂等諭交典籍廳知照各部院堂宮於十七日辰刻到閣會議並將原摺單印刷呈閱 
[度支部通籌各州縣用欵北京]  
　　度支部近通咨各省督撫略謂查近來各省州縣每以出欵浩繁虧欠公帑迨至奏參勒追輒藉口缺分瘠苦因公賠累殊屬不成事體前次頒行表式調查州縣缺分肥瘠以便酌盈劑虚匀給津貼並未接復究竟各省州縣每年内外銷一應用欵何項爲必不可少之欵何項可以節省自應通盤籌劃量入爲出各省於所屬州縣何欵可省何欵可減希即從速查明塡表送部以憑核辦 
[江督電請銷燬悖逆函件南京]  
　　江督致沿江海各督撫電云頃又接東京寄來悖逆函件其標題有某某之野心曁某某之前途等語與初三日寄到之憲政會公啓等件措辭雖異煽亂則同尊處如接有此項逆函務祈一律嚴查銷燬禁止傳播以遏亂萌 
[江督復蘇藩電（爲懲辦營兵行刦事）]  
　　蘇州瑞藩台並轉松江戚太守鹽電悉鹽捕前營中哨營兵李長勝張海靑等胆敢至民人顧雨生家行刦拒捕雖未得贓實屬大千軍律旣據拿獲訊供不諱應飭戚守復審明確即行按照軍法就地懲辦以昭炯戒仍錄供補禀查核至請將管帶袁崇訓摘頂留營哨長陳永書摘頂棍責均即照辦仍飭嚴拿逸犯務獲懲辦戚守現爲分統固難亂咎惟平日辦事甚屬認眞從寛改爲記過一次以示薄懲該司自請議處固爲力求核實起見惟該司自督辦緝捕淸鄉殫力經營諸臻周妥此次失察事故甚微所請議處一節應毋庸議此電希錄呈伯帥一閱方巧 
[京師近事]  
　　光緒實錄事極繁多擬即請派正副總裁速行開辦初擬派張鹿兩中堂榮尙書三公聞鹿中堂以耳疾力辭故目下尙未揭曉 
　　大行皇帝梓宮奉移觀德殿後自十六日起逐日應有王公貝勒及侍衞人等輪流駐班守護以昭敬重聞王公班已派定莊王克王堃公意公葵公岐公等分班守護其侍衞班已派定内大臣散秩大臣壽蔭成章崇勳奎順延康文熙鐵麟秀綸曾廣鑾胡祖蔭等多人 
[又另一函云值年旗以]  
　　大行皇帝梓宮奉移景山特派定護軍統領善豫志鈞敬昌祥普并章京恩元連元德海柏恒秀斌伊綿阿恩隆瑞實崇貴德順等每日赴景山輪流住宿認眞稽查以重要差 
　　政府以籌備憲政須釐定皇室經費曾分電駐各國欽使考查各國皇室經費茲駐日胡欽使維德已將考查日本宮内省組織之大綱電覆到京 
　　度支部澤尙書因庫欵支絀各省欠解之欵甚鉅現已分别咨催日昨咨行蘇撫將三十四年漕折運費銀一百三萬七千九百三十兩迅速飭司解交由上海分行解部以應白差之需勿再遲延 
　　農工商部批江寗委用通判朱希魯禀云禀及附册均悉所陳開墾疏濬種植蠶桑畜牧森林數端於興利要圖條舉詳晰農牧問答一册亦見實地調查得有端緒具徵留心實業殊堪嘉許惟所稱報載本部電咨各省保舉工藝農務人才破格任用等語係屬傳聞之誤至懇調部差遣及酌予派往奉吉各省一節本部向尙無此辦法應毋庸議 
　　吏部於本月二十四日傳集候補人員赴部驗到於二十八日請派王大臣騐放各官缺 
　　軍機處片交陸軍部轉咨督練大臣鳳軍門飭令駐紮北苑之陸軍第一鎭各協營官員督率兵丁往京畿西北一帶嚴密巡查輪次更換不得疏懈亦不准無故滋擾以弭匪患而保治安 
　　直隸提督姜桂題來京叩謁梓宮禮畢於日昨已經起身回營 
　　逹賴喇嘛將次回藏聞進内唪經謝恩後當分日赴各王公大臣府第辭行十九日擬赴各國使館辭行月杪准行回藏 
　　科布多參賛大臣連魁昨有電來京稱十一日已由科布多啓程晋京所有叅贊大臣事務已交溥𨬔接辦 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
皖省兵變後餘聞 
[敎練處總辦將釋]  
　　督練公所敎練處總辦顧忠琛黨案株連覊押待質現探得顧與陳昌鏞李玉椿均屬至好今陳已被亂兵戕害而李受重傷當道已知顧非熊黨現在沈藩王臬及余大鴻協統已分别電禀江督皖撫力保開釋想不日可准如所請也 
[講武堂學員已釋]  
　　陸軍講武堂於十四日拘去四人已紀前報茲悉所拘學員某營正目四人發交臬署後各學員大半驚散該堂監督已懸牌提前散學聞此次被拘之由係被二營後隊排長郁長春所攀供刻已訊無確證當堂具結釋放 
[熊成基蹤跡之傳聞]  
　　皖變起事首領熊成基率黨撲城時經兵艦轟砲猛擊潰散後皖中大吏飭發熊之相片四處懸賞緝拿外間傳說紛紛不一有謂熊於廿七日已渡江獨自逃往親戚家藏匿有謂熊率黨逃竄至廬巢由廬巢至蕪刻已由蕪逃往江浙有謂熊是夜起事後見城内内應均未如約知事不濟已乘輪他往城外居民謂是夜確見四人策騎由東門急馳至南門招商碼頭適江新下水甫到其四人即登輪而去果爾則提騎四出徒捕風捉影而熊已去如黃鶴矣 
西報譯要 
[萬國禁烟大會近聞]  
　　二十一日文滙報云上海萬國禁烟大會英國委員施密思君已於前月二十六號由該國乘輪赴滬又萊勞君於本月五號偕其女附西比利亞鐵路至大連灣再由該處附輪來滬約十六日内可到十九號英國下議院會議時議員台勒君起問外務員西正月間上海舉行禁烟大會所研究者究屬何項凡嗎啡等品應否在調查之列外務員胡德君答稱會中所應研究各件目下正在斟酌俟議定再爲宣佈台勒君又問與會之國除英美法德和葡中日諸國外再有他國否胡德君答稱俄國及暹羅亦請入會泰晤士報載二十日香港電云香港總督羅茄特已舉香港民政司克納曼蒂君爲香港代表襄助萬國禁烟會英國代表辦理一切聞該會定期西二月一號在上海舉行云 
[汕頭禁烟事宜]  
　　泰晤士報載二十日香港電云據汕頭電稱該處已不復限制鴉片入口惟尙未見官塲明文 
分類新聞 
政界 
[州縣紛禀冬漕米色爲難浙江]  
　　浙省本年應運漕白粮前奉倉憲行知遵照向例不准濫收壤米萬一水旱灾歉亦須預先詳奏辦理等情通飭在案茲聞杭屬仁錢嘉屬桐秀等縣先後禀詳均以本年夏秋間連遭水旱禾稻受傷大半莖短穗疏萬頃一轍收成極形歉薄冬漕上兌勢不能一律圓潔靑腰白臍亦在所不免可否准予紅白兼收籼粳並納以恤農艱日前奉藩憲批准仰候會同粮道即日詳奏仍飭各該縣認眞揀選征收不得以禀准在先率行濫收干咎 
[籌撥揚州警察經費揚州]  
　　揚州巡警多半目不識丁各項章程規則毫無所知且氣焰囂張與地方紳民時起銜突甚至奸淫邪僻之事無一不爲上官偶欲究辦輒敢聚衆要挾習以爲常經江督委派陳倅承昭赴揚力加整頓聞該倅到差後即將不得力之巡警陸續裁革另招巡警必稍知文理先送敎練所學習畢業後始分派各區站崗約束極嚴故數月以來漸能就範惟常費全恃前保甲及舖捐等項經費現在外間銀根吃緊呼應不靈是以内外薪餉竟難如期散發現特據情禀請大憲可否調省差委或遴員來揚接辦或即由地方官辦理不必另委總辦以節糜費之處懇祈示遵當奉江督批示略謂查揚州巡警從前辦不如法流弊滋多自該員到差以來切實改良深資得力自應隨時益加整頓以期成績昭然具有厚望未可因餉項偶絀遽萌退志所請派員接辦之處應無庸議至巡警之設原爲保衞地方辦法固貴完全經費尤須充足若長此移挪借墊何能持久究竟揚州警費實計每年短少若干候札飭揚州府督同江甘兩縣體察情形務須設法妥籌足數以資應用迅速具復察核仰江南巡警局轉行遵照 
[分給貧員度歲薪水蘇州]  
　　蘇省各州縣年例應捐候補貧員度歲薪水銀兩早經蘇藩司按照缺分之優瘠通飭各屬捐解現據陸續解司業已檄飭蘇州府查明造具候補貧員履歷簡明淸册呈送一面由府分别大小班次路途遠近及本年故員家屬按數派給其卸事離差及到省未及三月者一槪不給 
[安省禁種鶯粟之實行安慶]  
　　皖省勸業道童觀察禀詳撫憲略謂安省自禁種鶯粟之後各屬改種者已屬不少惟調查宿州毫州一帶與江蘇河南毗連該處鄉民因接境之州縣尙多種植鶯粟時有藉口情事禀請轉咨蘇豫兩撫嚴行札飭各該屬剷盡根蒂以期一體實行 
交涉 
[各界對於佛山輪船命案之公憤廣東]  
　　初十日各界因佛山輪船命案事在自治會開大會議到者不下數千人决議辦法一面勸止暴動一面聯合往見南海縣張令催速赶辦以期水落石出折服衆心英領事以報紙所載不甚滿意照請粤督禁止登載報界乃特發傳單遍請各報記者集議僉謂各報新聞莫不據事直書今日對於其事亦未有過激之論自當堅守此議不必有所規避聞粤督亦以報界有言論自由之 
 
 

Page 11

 
 
權未便從中干預等詞照復領事矣 
[查辦目無法紀敎民湖北]  
　　鄂督據沔陽州職員王作賓等以該州敎民李興順領衆執械强挖隄垸燒搶民家懇請督憲究辦奉批云查外人在内地設堂傳敎係勸人爲善起見入敎之人務須循規蹈矩載在條約該犯李興順等旣經入敎自應恪守敎規乃胆敢藉消積水統衆執械强挖該職等隄垸並復燒搶多家如此目無法紀實爲敎中敗類廖春華身充會長理應告知司鐸將該犯等革逐出敎送交地方官照例究辦以儆不法而顧名譽何以反行袒護矇聾該司鐸趙勒彌出爲帮扛殊屬不合惟所禀係一面之詞是否屬實該處敎堂係何國人所設仰北按察司卽飭沔陽州迅速確切查明先行據實禀復核奪一面遵照前批會前署州劉令赶緊勒拿此案首要各犯務獲提同已獲之田明經一犯嚴訊究追禀辦 
[德國要求移交礦山山東]  
　　膠州德國總督近照會魯撫云華人設立之博山某公司距博山城僅數里查中德條約凡沿鐵道附近三十里之内中國人不得開礦請照條約禁止並將該公司開採礦山移交膠濟鐵路公司辦理軍界 
[鄂督陳嚴防匪亂情形湖北]  
　　鄂督陳小帥前日電奏云迭奉嚴旨電飭沿江督撫臣認眞防範查拿革黨謹當懍遵辦理查皖匪起事幸賴供操之鄂省楚材兵輪會同南洋兵輪擊散匪始失據現雖據端方朱家寶奏報剿平但尙未解脅擒渠難免不紛紛四竄自應仍行迅赴機宜以期撲滅前飭鄂軍十五協統領王得勝帶精兵一標業由太湖馳赴皖省並派兵艦一艘魚雷一艘駐泊皖江以壯聲威鄂省接界邊防及武漢腹地關係緊要夔龍自應盡力布置現復飭三十標全標由太湖留駐小池口以固鄂邊兼爲助勦皖匪之王得勝前路一軍聲援武漢一帶就秋操回鄂之軍與右路巡防隊分段據守黃州黃梅羅田麻城一帶飭令前路巡防隊扼要分紥兼與駐小池口之三十標聯絡策應上游川邊檄飭宜昌鎭兼後路巡防統領傅廷臣湘邊檄飭岳州鎭魯洪逹妥爲設防各專責成豫鄂沿鐵路一帶鄂軍近日陸續回省當仍派一軍分守漢口以上路綫直至信陽州其長江下游另派兵艦一艘游弋武穴仍隨時與沿江各督撫提臣時通電信以資互應 
[江督訓勉軍人之懇切南京]  
　　江督端札第九鎭徐固卿統制文云照得治軍以紀律爲先振武以精神爲本其理實古今一致中外同原南洋成鎭瞬届三年本年旣經考驗又與秋操朝廷所以隆重新軍振厲戎行者無微不至本督辦躬親察閱成績俱有可觀敎育良多進步而又勤勞忘倦動作有方洵堪嘉慰惟射擊技藝演習方法間有未盡精熟完密之處趁此班旅回防應即按期實練内務必求整肅軍紀必求嚴明將校各盡其監察率先之責目兵悉竭其服從愛護之忱自本督辦以至鎭協標统凡頒諭發令務當依序傳逹共勉實行藉植南洋師旅之根基爲來秋校閱之預備更有勉者軍人以尊奉君國保護民社爲職以効忠重義尙樸知恥爲心必人人服膺斯義而後社會之信仰益切軍人之價值益高今兵民屢見齟齬軍官或圖安佚本督辦權衡審愼不遽繩之以法而示之以誠者誠欲優其人格養其廉恥諸將校多受高尙敎育當不乏深明此義之人其各防微杜漸身體力行葆養其道德顧全其名譽毌使功虧一簣覆餗貽羞合亟札飭札到該鎭即便分别傳達一體懍遵勿稍弛懈 
[長江提督劃分四鎭巡閱安徽]  
　　長江提督程從周軍門劃分四鎭巡閱冬操本月初由太湖起程沿江上駛晋駐岳州先閱岳標（岳州沅江蘆溪荊州四營）次閱漢標（漢陽簰州田鎭巴河四營）順道下駛接閱湖標（湖口華陽吳城饒州安徽諸營）再閱本標（太裕溪湖金陵各營再閱瓜標（瓜州孟河江陰三江等營）閱畢始行返轅 
[發給新式快鎗寗波]  
　　寗屬各處以及沿江一帶海盜土匪屢滋事端邇來洋面甚屬不靖已通飭各水師嚴行巡緝各勇所持鎗械皆用舊式遇事頗屬不靈經呂道生軍門在省時面詳增中丞領換新式快鎗以資利用當由浙撫飭防軍局發給湖北購來五嚮後膛鎗枝由呂軍門親自帶勇給發各營 
學務 
[江督批示爪哇學務南京]  
　　江督端午帥批爪哇牙魯埠中華兩等小學堂校長陳贊鵬禀云禀及再禀均悉爪哇華僑多營商業當此商戰時代非研究商學與之競爭不足自立該校長注重於此洵爲有見至擬將補助中學之欵轉作商業學堂之用懇爲奏請一節殊與當日因高等小學成立漸多另設中學以爲升學之地辦法不合事關奏定之案未便冒昧直陳惟究應如何辦理方有裨益遠隔重洋無從懸揣仰泗水埠學務總會公同集議妥定辦法禀候核奪又該校擬送學生數人來寗就學情殷祖國殊屬可嘉應即照准并轉告該校長知照 
[請奬獨力捐建學堂浙江]  
　　慈谿縣以北鄉紳士候選道吳作鏌獨力創建學堂一所興造洋式樓房五十二間平屋十八間凡講堂操塲膳房寢室無不完具實用經費洋六萬元名曰錦堂學校擬再購置書籍儀器及一切動用什物定于來年春季開校先設兩等小學學生無論遠近祇須年齡及格一體招徠分班肄業俟將來兩等卒業再酌改爲中等農工商實業學堂而以小學附之現在初辦兩等小學計需常年經費洋三千元以曾置有浙江鐵路優先股票二萬元又購得本鄉新陞稅管海地八百零四畝計價洋三萬五千元兩項共洋五萬五千元即爲學堂基金每年收息作爲常年額支已無不足俟後改辦中等實業學堂再行擴充以上購基造屋置產總共用洋十一萬五千元輸入學堂資產世世子孫不得私爲已有等情詳請學司立案茲奉批云該職吳作鏌獨力捐建兩等小學一所統計開辦及常年經費共捐基本金至十餘萬元之詎詢屬熱心興學深明大義爲晚近所罕見除先予立案外仰該縣前往北鄉詳細勘查造具捐數淸册並加具印結以便轉詳撫憲專案奏奬 
 
 

Page 12

 
 
[學堂銷燬悖逆信件蘇州]  
　　蘇撫曁提學司札飭各屬查禁悖逆信件等情已誌前報現悉各學堂收到前項信函者蘇城祇學務總滙處師範學堂及長洲縣高等小學校等數處各該處管理員已將原函銷燬以免傳播 
[學生薙髮被革蘇州]  
　　長洲高等小學校學生四人違例薙髮適經該叚巡警瞥見拘住學生一名解局傳訊該生謂於初九登極之日所薙局員以其年幼略加申斥令其歸校上課迨經校長得悉即將該生斥革其餘三生各記大過一次亦可謂同罪異罰矣 
實業 
[司道議復維持市政湖北]  
　　鄂省藩憲會同各局遵飭核議維持錢價並減米捐詳文云查該紳等所陳停鑄銅元收買官票兩條前奉憲台札飭會議武昌商會李文藻等條陳維持錢價案内業經詳晣議明批行遵辦毋庸置議所請疏通本省銅元一條核與前詳案内禁止雜色銅元入口一條辦法歧異查鄂省正禁銅元入口適湖南江西等省亦迭來文電限止鄂省銅元入境茲復請以鄂元輸出湘贛購米我可載之以去彼亦可運之而來前此禁令已成空文勢必仍前壅滯現在疎消之法惟有於工賑兩欵儘數撥發銅元或可挽回一二擬即移行堤工籌賑局於核發黃岡等處堤工賑欵時妥籌辦理 
[杭嘉路綫通車確期浙江]  
　　浙路杭嘉綫一叚工程自海寗長安至嘉興王店鎭鐵軌早經鋪齊全叚橋工亦竣聞定於本月二十五日起開行料車以便赶運細石沿途鋪塡枕木由董事會决定赶於十二月初十開行客車十五日售票搭客 
雜記 
[浙撫通飭檢查郵件浙江]  
　　浙撫增中丞通飭檢查郵件文云近有不逞之徒揑造各種悖逆謠言刋刻傳單由郵局投寄各學堂軍營局所衙署意在煽動人心乘機滋事實屬喪心病狂大逆不道若不從嚴查禁誠恐無意識之人爲其煽惑致釀事端亟應設法收檢銷燬以遏亂萌今擬定檢查辦法三條合行通飭一各學堂軍營局所衙署須專派檢查信件之員於大門内設一收信木箱令郵信各局遂信人將函件投入箱内每日早晚兩次由檢查員派入啓箱取信檢查之員逐細查驗二查驗各信時其尋常信函家報可以隨時轉交本人倘有外洋寄來形跡可疑之信件應唤受信人至當面拆閱三如查獲逆信須詢明受信人是否知情如果實係不知卽將原信焚燬以免輾傳播惑人觀聽 
[選舉調查之蟊賊蘇州]  
　　靖湖廳屬洞庭西山董事秦某蔡某等近爲諮議局調查事勒派捐欵以致商情不服於初九日相率罷市旋又因賭棍秦阿四秦詠梅與保衞典當之鎗船爲難迫令該船哨弁以香燭邊爆伏禮了事不料附近某麵店幾爲邊爆餘燼所燬經人救熄後復由該董等勒派永大典當出洋一百元以八十元充諮議局調查經費以二十元分撥兩賭徒及某麵店以爲壓驚之資隨後由公正紳士電追羅君煥回山妥爲排解並竭力開導各董不准勒捐始得照常開市 
[通商塲押借洋欵武昌]  
　　鄂省武勝門外由大堤口至靑山數十里地址張前督曾奏准闢爲商塲其地與漢口租界對岸交通頗便嗣因公欵支絀故開埠章程迄今尙未宣佈現善後局因公欵支絀各處解欵均無銀支放特禀由鄂督陳制軍將通商塲官地契紙一併押於漢口法商東方銀行作銀二十萬兩分三年攤還聞已訂約簽押 
[是奸非拐松江]  
　　绍興山陰人周傑貴前日持禀赴松江府署控西門外章全成酒店主章鑑文姦拐伊妻李氏等情太守立即飭差協保提章及李氏並予周才賢到案訊知周本在紹開酒棧章爲夥時已與李氏通迨棧閉歇章來松開設酒店氏子才賢随來學業嗣因周困守家鄉置氏不顧氏遂尋子來松附居該店核其情節並非拐逃而周齗齗謂被捲去衣飾千元太守哂之判章先繳五十元給周回鄉俟年底歸帳後再給其子才賢二百元領母與章分離 
時評 
[粤漢鐵路之借債]  
　　羞哉鄂湘人。羞哉鄂湘人。　　本報初得借債京電。以爲粤人之羞。繼知電碼悞傳。則又以爲記者之羞。不知借欵專屬兩湖。則粤人無所羞。電碼旣已改正。則記者更無所羞。所最堪羞者。惟鄂湘兩省之人。 
　　鄂省路工。當初仿皖省彩票招股之法。派官錢局承辦。鄂人熟視若無覩也。近年大吏煌煌告示。廣勸招股。鄂人亦熟視若無覩也。蓋鄂省之粤漢路。純乎官辦性質。而鄂入不早設法爭回。致成此次之借欵。此非鄂人之羞而誰之羞。 
　　湘省路工。當初總協理余席二公。有招股二百萬之說。湘入熟視若無覩也。嗣後湖南總公司又有招股四百萬之說。湘人亦熟視若無覩也。蓋湘省之粤漢路。成一官督商辦性質。商情疑慮。觀望不前。乃得最後借欵之結果。此非湘人之羞而誰之羞。 
嗚呼以江浙兩省民氣之固結。股欵之踴躍。尙不能拒絶外欵。重貽大羞。然則自今以後。吾將自羞之不睱。又何睱羞湘鄂人。 
投函 
[忠告廣東同胞（黃志斌來稿）]  
　　吾國力爭路權。以粤漢爲起點。及爭之旣得。則集股之速。交欵之多。亦以吾粤爲最。論者於是謂粤人財力之厚。圑體之堅。爲各省所不及。亦爲中國從來所未有。偉哉我廣東。何幸得此榮名。而足以自豪也。不謂閱時未幾。官紳之衝突甫平。股東與路紳衝突旋起。甚而路紳與各紳衝突又起。嗚呼。我粤漢鐵路經幾許波折。費幾許唇舌。千辛萬苦。始得逹贖囘完全商辦之目的。而今日又爲何如乎。讀昨日申報北京專電。知湘鄂借英欵。吾不禁感從中來。而淚下涔涔也。囘思我粤路自收囘自辦以來。已四年於茲矣。而今寸路未築。各存意見如故。互相攻擊。互相推諉又如故。吁何我粤人之性質。前勇而後怯。前熱而後冷也。噫獅其頭而蛇其尾。羊其質而虎其皮。毋怪人之譏我有辭也。嗚呼吾爲之慮。且爲之悲。今日則湘鄂借洋欵。而異日我粤續湘鄂之借欵與否。尚未敢必。同胞乎。同胞乎。其有知路權之利害者乎。其有知其禍在眉𥈤而急設法挽救者乎。吾敢謂舍却速交二� 
期股銀。别無他法。識時之君子。以爲何如。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
官長設立 
[湖北]  
　　鄂省選舉研究所畢業各學員前經督憲取定上取郭在璜等三十名中取李本良等四十名次取譚世禧等二十二名送入諮議局註册在案昨聞陳小帥復札飭該局喜觀察姚主政等先將上中兩取酌議分派各州縣辦理選舉 
[河南]  
　　河南巡撫吳重憲具奏略謂查諮議局爲資政院之階梯而籌辦處尤諮議局之基礎事體重大條理紛繁非迅速舉行則限期瞬届非考求完密則流弊滋生經臣與藩學臬三司悉心核議並咨調直隸道員錢鑅來豫飭將設立籌辦處各事宜妥爲布置暫就省城合宜公屋作爲籌辦處辦事之所卽委該道總理一切並派三司及糧鹽道開歸陳許鄭道監理其事已於本年十月十二日據報開辦所有在處辦事人員擬設總檢察參事科長曁科員司選員容當愼選官紳陸續分别派充查選舉章程内載每届選舉年限以是年正月十五日爲初選日期三月十五日爲複選日期等語豫省幅員遼闊凡非鐵路經過之處交通不便往返需時現在籌辦處甫經設立次第規畫旣難旦夕程功而創辦之初尤宜選派通曉法政之員講解章程使無疑義然後飭令分赴各屬董勸並施庶可循行無誤計距初選期限爲日無多殊虞不及自應酌量變通遞行展緩務令斟酌妥善於先而刻期程效於後不敢舉行太驟亦不敢貽悞後時以冀無逾明年九月成立之期而仰副朝廷變法圖强實行立憲之至意其一切開辦經費及常年用欵均飭司陸續籌撥應請准其作正開銷等語十一月十三日奉旨該衙門知道 
[吉林]  
　諮議局籌辦處十月廿五日午前十時起至下午一時止開第六次會議（一）議定調查辦法及各項表册（一）前次草擬關於調查事宜各種辦法已經衆議員研究數日略有更改隨由馬君良翰提議第二十一條内載無論寄居年數多寡均得入選一則擬請删除並草具理由已經公同議决認可（一）續舉司選員前擬由法政學堂内挑取茲以該堂尙未畢業改擬再由各議員公舉二十人於二十六七兩日内研習章程俟二十八日假研究所當面詢問以便酌用 
士民動議調查 
[浙江（嘉興嘉善）]  
　　嘉善選舉事務所成立後已辦理初選舉各項事宜現邑尊徐大令發出六言告示云國家預備立憲頒發諮議章程立限明年九月選舉事件告成本省各廳州縣咸奉省會札文冬月調查出發詳註合格人名各項當選資格憲示通告詳明調查務宜得實浮言切勿輕聽並非派捐納稅更非當兵抽丁將來開設議院地方利益甚深朝廷莫大恩典責任在爾士民業已時期急迫勿再瞻顧因循調查如有錯漏許即呈請補更此次愷 
切曉諭其各遵照奉行 
[又（杭州海寗）]  
　　十一月十五日海寗州牧張季符刺史先期通告全州士紳在明倫堂開會届期到者約百數十人先由張刺史宣佈開會宗旨次由徐君光溥朗讀張刺史演說文并提議諮議局劃區調查事宜約分十區（一）州城（二）硤石（三）長安（四）袁花（五）斜橋（六）郭店（七）周王廟（八）許村（九）祝橋（十）澎墩由十區中到會士紳推舉各區調查員張刺史復提議敎育會勸學所兩事當有許君祖謙起言代表旅杭學界推舉癸未進士查君文淸爲正會長吳君淸爲副會長衆贊成勸學所總董以朱君寶瑨前已議定衆亦贊成遂搖鈴散會 
[又（杭州富陽）]  
　　富陽選舉調查事務所於前日由敎育會發起組織成立公推周君增美盛君如彭爲正副所長呈縣立案預備一切調查事宜現已遍發傳單定於十一月二十五日開會公推選舉調查員請初選監督給予證書分區赴鄉實行調查 
[江蘇蘇屬（松江上海）]  
　　上海商務總會通告商界云朝廷爲立憲之預備詔設諮議局並將次第籌說府廳州縣議會以爲議院之基礎其所以加惠吾民者至深且溥謹查諮議局章程凡本地人民合五項資格之一以及寄居人民住居已滿十年而資產有一萬元以上者均皆有選舉被選之權歷載各報想皆閱及上海一部份五方薈萃財產極多深恐調查未周利權放棄是以特請商界各業領袖再行詳細調查一次諸君有合格者務望速至本業董事處報明塡註定於本月二十八日截止切勿觀望自悞至以爲盼 
本埠新聞 
[改派監造藥庫委員]  
　　江陰秦望山火藥庫工程前經江督札委張弢樓趙有倫兩觀察監造茲趙觀察因奉郵傳部委辦江寗電政局務禀准江督歸併張觀察辦理而張觀察亦因製造局正值擴充予藥廠添辦鏹水廠事務紛繁未克兼顧請派候選道鄭嘉榮前往接辦並自委軍火處委員趙安國隨同考察現奉江督批准照辦矣 
[淞滬營統領巡緝匪黨]  
　　淞滬營統領徐太守嘉霪現帶式弁八人前赴浦東上川南寶各境查緝匪黨一面移文滬道請飭各該廳縣一體幫同嚴拿以保治安 
[留學生組織提練礦質公司]  
　　留學英美礦學畢業生王寵佑梁煥彝因中國礦產甚多惟提鍊一法向不講求致受虧耗爰組織一致遠公司購備機器提鍊純銻水銀白鉛雄黃各種礦質業已禀由出使法國劉大臣咨明農工商部立案不准他人在中國境内倣造冒用現由商部允准除通行各省督撫遵照外並飭滬道一體立案 
[南市火政之危象]  
　　昨日大東門外升和里口某姓失愼救火會會員以自來水來源不足連發電話催其開足機器竟置不睬及查看附近之高龍頭詎已被該公司飭匠閉塞各會員心懷不服遂留若干人在場施救其餘齊赴縣署求向水公司交涉本縣李大令詢悉情由允爲轉 
 
 

Page 19

 
 
詳道憲請示定奪 
[洋商租地之糾葛]  
　　那威國商人霍爾海近在浦東東溝附近租地五十餘畝因被塘工局出爲阻撓已由領事函准會丈局員查明禀奉滬道照給道契茲該處董事以洋人租地諸多妨碍聞又具禀道台請爲商阻矣 
[巡警局革除刑訊]  
　　閘北巡警局總辦汪頡荀觀察諭飭各區分局不准擅用刑杖昨已由各區將各項刑具一併繳呈總局 
[金裕壽沙船沉没]  
　　南市久大正康等各號之金裕壽沙船前日由牛莊裝運荳油等貨回申經過石島洋面忽遭風浪全船沉没幸由他船施救致未溺斃人命聞所失各貨約值三萬金左右該船主彭筱雲先在牛莊將貨裝齊即另趁輪船到申故未遇險 
城内 
[建設皇壇]  
　　邑廟萃秀堂於昨日起建設皇壇九晝夜道縣各官均於上午前往行禮 
[催解息銀]  
　　松江府戚太守札行本縣李大令略云該縣典商承領南米武職司庫備振善後水利各項公欵銀兩所有應解冬季息銀未據提解殊爲遲延合亟專札嚴催仰即將前項息銀刻日提齊分别塡批解府毌任違延 
[體統攸關]  
　　本縣李大令以書役差夥人等頭戴西式帽子殊失體統昨特分别傳諭以後不准再戴 
[冒官結局]  
　　假冒道員劉玉麟曾經江督飭屬密拿由上海縣拘獲訊實判押改過局兩年日前劉忽患病送至普育堂醫治遽於前晚斃命昨日本縣李大令正欲蒞堂相驗即由屍母劉王氏到案求請免驗自行棺殮 
[又須開會]  
　　滬城救火聯合會前以疊遭大喪暫停常會現已釋服定於二十五日下午七時在蓬萊路照常開會 
[道批三則]  
　　錢業大慶莊禀批禀悉仰會審官寶令立提豫豐恒號夥閔柳亭到案究追具報原禀黏單並發金子良等禀批談洪良即崔祥係何年承充地保辦事如何有無冒名朦充情獘所控各節是否屬實仰寶山縣查明核辦具報楊陳氏禀批此項屋基墳地是否爲路線所必經所云舍正取曲有無其事能否設法繞避以期保全希工程局總董查明辦理具報粘圖並發 
[官事]  
　　福建補用知府隨辦洋務委員王颂淸昨日到道辭行赴粤調署南匯縣知縣王念祖由皖省隨辦秋操公畢返滬昨日到道禀謝飭囘本任 
南市 
[海運局將次開辦]  
　　海運滬局及總商棧 
因本届冬漕將次開辦業已雇工打掃預備一切 
[篾竹店忽兆焚如]  
　　張河浜附近顧正興篾竹店昨日上午忽然失愼殃及左右對鄰裱畫店等四家事後由工程局董飭探將該店經手宋某拘局訊因吸烟起火遂飭交保出外候今日傳訊 
閘北 
[馬夫罰洋]  
　　英租界二馬路信泰馬車行馬夫徐小毛前日駕車至閘北杉板廠橋北將東洋車夫蔣阿三撞倒碾傷由四路四區巡士拘至巡局判徐罰洋五十元另賠原告傷費洋十元限三天繳案 
[調補巡官]  
　　巡警總局裁判員孫大令現由汪總辦調爲四路一區分局正巡官遺差委孫調鼎明府辦理 
[小孩迷路]  
　　小孩吳龍海迷路啼哭由四路一區巡士查見送局旋由孩父吳松林到局領囘 
[房客欠租]  
　　侯嘉善昨至四路一區分局控告房客王蓮生欠租五月巡官諭候查究 
[毆傷押犯]  
　　淸道夫劉得勝毆傷押犯周阿福由巡官查悉飭將劉提入押候訊究 
[催繳房捐]  
　　管理房捐委員陳廷楨昨飭地甲至四路一區境内知照各鋪從速繳捐違干咎戾 
英租界 
[怕痛不怕死]  
　　洞庭山人俞初寶因患疝氣病在同仁醫院醫治業經醫生開刀三次前日又擬用刀割開俞懼而逃出奔至福州路外灘投浦圖盡由捕救起解至捕房當由捕頭問明緣由飭探送回醫院醫治 
[定貨不出貨]  
　　英商協隆洋行控陳雲峯定貨不出昨晨由探將陳傳至公廨諭令交保候訂期會訊 
[寄居花烟間]  
　　濟良所昨解幼女錢臘梅到廨據供伊父錢阿狗在羣仙戲園爲業住居上林街六十四號門牌餘屋租人開設花烟間並不違章爲娼旋由女父投案求領中西官以錢不應將女寄居花烟間内判女發濟良所留養准錢時往觀探侯成人後由所代爲擇配 
[毒打小活猻]  
　　周森林因將所畜小猴時常毒打昨由捕房禀知公廨往傳不到諭飭再傳 
[傭人竊鈔票]  
　　英商卜納門洋碱公司控傭人陳利生朱貴卿王金生伍小寶伍周氏潘鳴洪潘戴氏串竊鈔票洋三千餘元昨由捕房一併解廨復訊仍無確供判仍分别還押候再訊究 
[婦人尋短見]  
　　張蔣氏與夫口角氣忿投河由捕救起解入捕房昨解公堂請訊旋由氏夫張明餘投案求領中西官准予領囘不得再擾 
[三婦拐一孩]  
　　陳春林偕見証陶二郎控馮陳氏張李氏李陳氏串拐伊孩金桃賣於粤婦林容氏由探將三氏一併查獲昨解公堂訊供屬實判孩交陳領囘身價給還買主三氏各押女所二年 
[頑童竊衣物]  
　　頑童郭才郎竊取張阿四衣物由探解廨請究判押改良所九月 
[沙大頭拐女]  
　　不愿爲娼之雉妓王大寶即倪善金昨由濟良所解廨復訊妓供崇明人被小輪船廚司沙大頭誘拐來滬賣與四馬路合興里百卅五號門牌妓院爲娼求恩超豁判仍留所候移傳其母陳氏到案再核 
[張雲生拆梢]  
　　張章氏控張雲生向伊子拆稍洋六十元由探將張解廨訊係過犯判押三月逐出 
[戴雲寶騙米]  
　　裘大郎控戴雲寶騙米七石由探將戴查獲昨解公堂訊究判戴押限一月繳洋二十五元再核 
[家有不肖子]  
　　田文卿控吳日生私取莊票冒收銀洋由探將吳查獲昨解公堂訊究田延聖文律師代表譯稱吳與王連生私取原告莊票請追吳供係田子囑令往收不知私取求察判吳存捕房洋二百五十元交保候補提人證再訊美租界 
[凌虐婢女]  
　　婢女洪月花被主母毒打逃至捕房捕頭飭將該婢送往醫院醫治並飭探往查該主母姓氏再核 
[欺侮女工]  
　　百老匯路沙法利香烟公司女工徐周氏昨向該公司索取工資無著反被逐出氏即投報捕房捕頭飭赴該管領事署控告 
[女子私奔]  
　　山東婦人曹石氏昨至捕房報稱女婚年十九歲前月由原籍潜逃來滬婦人追蹤尋覓今始尋獲正擬交捕又被兎脫請爲查緝捕頭准予飭探查辦 
法租界 
[車夫竊洋]  
　　義泰錢莊包車夫宋金森竊洋五百四十元由探抄出原贓三百九十七元拘押捕房在案昨由捕頭飭探解廨宋供餘洋由同黨阿生取去求宥聶司馬商之新任博繙譯官判還押捕房候補拿阿生再訊 
[騙竊行李]  
　　騙子張岳生混入立大輪船見致和祥學徒在艙看守行李張即昨稱代換上等房間痗間搬竊鋪蓋而遁旋爲包探拿獲昨解公堂請究判押捕房三月期滿逐出贜給失主領去 
[搶取銀鐲]  
　　匪徒陸湧濤前在太古北京輪船碼頭紏黨强搶李姓小孩銀鐲由探拘獲昨解公堂訊究陸供贜由同黨取去現已逃逸求恩寛宥判再押半月了案 
[收贜該罰]  
　　舊貨店主張月利收買應阿六竊來之鐵箱昨由包探解廨訊究旋由失主張雲江投案稱在首善里開設瑞大昌號並訴明被竊情由聶司馬以張屢次收贓判罰洋八元充公應旣在押日久判從寛再押兩禮拜開釋 
 
 

Page 20

 
 
   
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
第四張第二版 
小說 
[探險實事北京巴黎間競車日記（九）]  
　　少頃蒙民皆出環視。指手畫脚並代覓淸水。給余牛乳。欵待之意頗爲誠摯。臨行時不索一錢。與之則亦不受。蓋沙漠中風俗之厚。誠有非城市所可幾及者也。按諸地圖。余等所露宿之處。去伊荷江約三十啓羅邁當此江即余等所應橫渡者也。 
二十七號四鐘三十分復行。所經各路。非沙塵即泥水。巨壑起伏。約百邁當間須就人問道。方能升降。否則莫審所向。其行路之困難。誠有非言語所能形容者。車出窪谷。陟至最高一處。有山徑頗長。然甚狹隘。忽過牛車結隊而來。與余等車相磨而過。幾至碰撞。其牛車之第一。號插一小旗。以爲標幟。 
　　余等車旣降此高嶺。路皆沙粒。忽見有樹數株。靑葱可愛。蓋其處有一極大之江流。橫亘其間。蓋卽地圖之所謂伊荷江也。余等旣逹江畔。愕然莫知所措。江面旣闊。而流復迅駛。據余等所携之地圖。則沿此江當有一小村落。其名亦爲伊荷。然去此尚有三十基羅邁當有奇。且莫審途徑。正躊躇未敢發。遙見平原有旅客多人。近視之。乃蒙古人之結隊經商者也。余等趨就蒙古人。借馬渡江。迨至中流。水没馬腹。衣衫半濕。計其深量。當在九十生的邁當以上。　　余等旣得渡江。偃息江畔頗久。因須整理一切。以便就道。余遂以此暇力。攝蒙古部落。之影相。並攝蒙古之馬。以爲記念。自伊荷江至哈克圖。道路極壞。時而沙丘。時而沮澤。車行頗不便利曾。有一河余。車陷沮洳中。竟至一小時之久不克動移。 
　　（六）哈克圖至貝加爾 
　　余等最後陟一高處。望見一絶大之城鎭。是即中國之買賣城也。於買賣城之左。緊相接觸。有一絶大之城鎭。是即俄國之哈克圖也。靑色之屋頂。白色。之墻壁。燦爛莊嚴。又彷彿歐洲大陸景象矣。 
國外新聞 
[近東大變局五十八誌]  
　　十九日栢靈電云　德國外務部大臣斯叅今日在議院宣言力辯德國已以軍力助與及其他各舉之說　屬子虚議政府頒布文告歡迎德相蒲　親王演說之言論謂俄德兩國對於巴爾幹半島問題全無異議云同日倫敦電云奥國答覆俄國公文提議各國應開會議擬定承認歸併巴斯利亞與赫在戈維拉兩地議稿隨將該稿呈交歐洲大會以保全奥國體面 
[荷委齟齬近聞]  
　　十九日倫敦電云荷國戰艦兩艘現自柯拉索開抵格拉河預備戰事同日柏靈電云委内瑞拉總統開斯屈洛已抵巴黎京城法政府力誡開君對於各報訪事發言務須謹愼 
[俄國議院批准新債]  
　　十九日倫敦電云俄國議院業已批准籌借新債之議案計借羅卜四百五十兆枚卽在此欵内提撥十五兆彌補一千九百零九年預算缺乏 
[臺灣樟腦跌價]  
　　二十日東京電云臺灣樟腦因他處競爭故近來又復跌價 
[日本紡織會社近舉]  
　　二十日東京電云日本紡織會社决議撤銷限制棉紗出口禁令如有製成棉紗須於月内裝出者每包應收罰洋三元或五元卽在奬勵金内扣付 
[文戈武介議排亞政策]  
　　十九日倫敦電云文戈武近關大會决議要請屬地政府廢去日晒條約訂立法制不許亞人入坎那大境内 
[英人評論中國鐵路]  
　　二十日倫敦電云大英郵船公司開會集議主席蘇碩倫特君謂中國係大有屬望之地中國鐵路日益推廣將來必有不可思議之現象聞來年將有豕數萬隻運入英國届時須望天凉庶無疫癘云以上譯字林報 
[美下議院反對總统公牘]  
　　十九日紐約電云美國下議院以羅總統致國會公牘有侮慢讓院之處已由公議舉定委員五人討論此事蓋羅總統公牘中謂下議院不允撥欵以充財政部密查某某立法員費用因有議員恐被牽涉之故同日倫敦電云美國下議院議員因羅總統妄詆議員已派委員磋議詰責之策羅總統則頗有所恃聲言將臚列多事以證其言之非虚 
[美海軍大臣請築戰艦]  
　　十九日紐約電云美國海軍部大臣曼脫茄甫於辭職之前繕就報告呈遞國會請速建造新艦四艘裝置特别大砲以上繹泰晤士報 
[美議員請增義勇隊]  
　　二十一日倫敦電云華盛頓海電電云下議院軍務委員已在國會呈遞議案請組織義勇隊二百萬名以備不時之需 
[德國新戰艦落水]  
　　二十一日倫敦電云德國新造第四奪雷諾脫式戰艦業已落水以上譯文滙報 
善舉 
[善舉可風]  
　　本所現蒙與時堂善士樂助藍棉襖六十件藍棉褲二十條當即分撥留養各流民用特登報以楊仁風[  滬北棧流所司堇啓]  
[澤饑寒]  
　　敬扄者荷蒙大善長樂助施衣施米無　　靜齋翁洋一百元本堂善　　　均翁一百元祝蘭舫翁一百元朱葆三翁一百元葉志衡翁助施衣料厚洋布一百十疋　堂拜　之下不勝　戴　撜報以謝[  滬北廣益堂同人謹]  
 
 

Page 27

 
 
   
 
 

Page 28

 
 
   
 
