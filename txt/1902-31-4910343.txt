# 1902 - 31 - 4910343

 

Page 1

 
 
[訪求殿板九通啓] [  圖書集成局謹白]  
　　九通全書除武英殿本外祇有浙江局刻今各家仿印九通皆以浙局所刻爲本卽本局鉛鑄亦本浙刻兹已陸續付 
之剞劂詳加校　始知浙刻本訛漏甚多經局中所延各名宿匡謬正俗悉心釐剔然尙恐留遺憾貽誤學人蓋前三通尚有别本可稽續三通與皇朝三通非得殿板原印本無以折衷夫體國經世之書將以沾溉藝林表明憲典大雅君子宜樂成人之美敢告海内藏書家如允以殿板九通嘉惠士林慨然賜假敬當庋之凈几奉爲鴻寳但備臨時考覈並非逐葉披尋蠅污鼠傷决無是慮成書時别撰校勘記聲明由某氏藏本校正以彰盛美外酬新印九通數部聊伸報李之忱或先敬贈股單亦無不可夫别風淮雨識者所嗤誠荷鑒其愚衷助成美善當使薄海儒雅感頌同聲傳之後世永以爲式豈惟本局實受其賜敬登報布告倚盼來玉請寄申報館代收再股票定期本月二十日截止其售處仍在曩所 
[灶神模出售] [  申報館恊振所敬啓]  
　　歳律將終黄羊薦灶禮崇五祀數典敢忘本館恊振所承某善士以舒君萍橋所繪全紅泥金灶神模售貲助振每張洋銀二分旣可用以敬神復得藉之行善當亦諸君所不吝解囊也 
[論房捐之害]  
　　嗚呼房捐者亂天下之朕兆也曷言乎房捐爲亂天下之朕兆曰以其擾民也夫國家自龍興遼瀋定鼎燕京减田賦薄稅斂息徭役施振卹湛恩汪濊普徧寰區入民之寤寐者深故民之感戴之也亦久而弗畔迄今垂二百五十餘年國勢之盛雖不如昔受外邦之侮貽貧弱之憂而民心終固結不解者則以我祖宗德澤之厚皇上覆冒之恩故百姓皆以愛戴爲心而不敢稍有携貳國家縱日卽於弱日卽於貧沃土神皋屢受外人之覬觎而終得恃以無恐者無他亦恃乎此民心而已今乃以賠償洋欵之故忽議加及房捐將見閭閻之寢食不寍氓庶之脂膏益竭迫於貧困而生怨咨積其怨咨而萌反側此亦勢之所必至而事之可逆億者也或曰房捐所取甚微各省辦理亦不一律或鋪户與住户並捐或僅捐鋪户而不及住户或則按值抽捐一成或則按值抽捐一成有半或則均徵之於房主或則令房主與賃客各半分捐法雖不同而要其所取於民者有限安見其卽爲亂天下之朕兆也曰就房捐一事而論未必卽亂天下而擾天下也實甚擾則未有不亂此固人人所知之者然亦何言乎擾曰鋪户無大小之分無貧富之别概令一例輸捐則苦樂不均而民怨以作夫此次户部議覆御史瑞璐奏請抽收鋪捐一摺本言小本經營者無庸抽收良以賃人之屋而爲小本經營之計則其貧困也可知矣以屋賃者而祗小本經營之輩則其屋值之不厚也亦可知矣此中自有等差烏可無所分别乃今各省大吏則多不論鋪户之大小一概徵捐是雖數祗區區而小民衣食所需已不免因之而略損且瑞侍御原奏祇言鋪捐卽户部議覆之摺亦祇言鋪捐而不及民間住屋今疆吏有於鋪捐之外兼捐住屋者肆意窮搜可謂無微不至然亦思三家五家之村一椽兩椽之屋其將一概捐之乎抑將酌量捐之乎側聞江寗府屬地方官皆以此事責之紳董爲紳董者不厭抓羅剔抉苛派於民有數椽之瓦屋而卽不免有數家之村落而亦不免民間凛於法畏於勢往往噤不敢言然徐海一帶日前已因鋪捐而有罷巿情事則吾所謂擾民者不已早有所見端耶况乎委員四出貪廉不齊縱不能上下其手以飽私囊而挨户清查閭里驚恐是亦所謂擾民也擾之則民不得安民不得安則將生亂此情甚顯此理甚明而顧毅然行之不以爲擾他日充其用意將不至於房捐而凡一切之業無往而不抽捐矣大亂之原見端於此故曰房捐爲亂天下之朕兆也不然鋪捐一事咸同年間京師及江蘇廣東均嘗行之光緒二十二年漢口又行之迨中日事定賠欵浩繁黑龍江副都統景祺又奏請專辦鋪稅卒皆不能持之於久良以其擾民也嗟乎擾民猶祇病民而已擾民而必至於亂則秉國者不當深長思之耶 
[本館接奉電音]  
　　昨日二下鐘時京師飛電傳來上諭三道敬謹譯登○十二月二十日内閣抄奉 
上諭禮部左侍郎榮惠奏敬舉人才一摺據稱安徽試用道蔡世昌才具優長歴爲各疆臣所委任等語蔡世昌改官道員本年曾經召見人極平常該侍郎輙稱爲劉坤一張之洞吳大所任用率意鋪張語多不實似此妄行保薦何以激勸人才榮惠者傳旨申飭欽此同日奉上諭明年正月初九日孟春時享太廟朕親詣行禮欽此同日奉上諭明年正月初十日祭祈穀壇朕親詣行禮欽此 
[名將瞻天]  
　　昨日午後二下鐘時京師友人專電告知本館云十二月二十日皇上於召見軍機大臣之後復宣令宋宫保慶入對蓋將咨詢整頓戎行之事也惟宫保慎守温樹不言之戒卓然有古大臣風以故一切細情外人皆無從懸揣 
[封章入告]  
　　昨日午後二下鐘時京師友人專電告知本館云十二月二十日馬亮錫光榮惠榮桂各遞封事一件意者其有嘉謨嘉猷入告我后乎 
[俄員勘路]  
　　俄字報云俄國政府遴派人員至東境耶吉士克之東北方查察情形以便將西伯利亞鐵路築至巴陵海門再從海底闢地道越過重洋以逹北亞美利加洲亞剌士架海角聞已於西歴去年十二月十九號由法京東來矣 
[旅順西函]  
　　日本長崎西字報登有旅順來信云日前此間訛言紛起謂滿洲全境皆有賊人作亂以故俄官特由琿春多調兵士到此每夕分派出巡一面入内地各城駐紥或曰俄官此舉不過借題發揮實係長據滿洲之計耳 
[工師東來]  
　　香港循環日報云經理粤漢鐵路之美國副工程師已於上月某日抵粤僑居沙面旅邸中日夕測繪車路車站河堤等圖以便明年從速興築至正工程師及所屬衆工人訂期西歴二月中由美起程大約新春可抵中國矣 
[土民不靖]  
　　日本某日報云俄國駐黑龍江總督古羅的壳夫君於西歴去年十二月二十八號電告俄政府曰滿洲距白彥蘇蘇四十五俄里處有地名羅西店村者近被土匪所據屢次勸降不應爰派屯駐烏蘇里之可蕯克兵統領生美君率同兵士七十三名合之駐西伯利亞東部之第十七聮隊馬軍六十九名前往征剿二十六號黎明約同 
 
 

Page 2

 
 
進攻有匪徒五十名抵死抗拒直至槍斃四十一名餘始潰散然俄兵亦已傷斃二名矣 
[德船來粤]  
　　香港循環日報云泰西各國咸來粤省貿易并由政府派砲艇巡緝以備不虞德國駐粤砲艇曩有兩艘現聞海軍省又籌貲製造内河砲艇第三艘擬駛至粤之北江保衛商旅 
[軍斾將回]  
　　松江訪事人云江南提督兼總統南洋各兵輪船李壽亭軍門近由兩江總督劉峴莊宫太保札令將駐防江陰及吳淞口之南宇各旗一律隸麾下擬於本月二十四五日由防次起節回轅 
[裁减口糧]  
　　聞之粤東友人云各省緑營廢弛已久現在粤東大吏奉文裁减二成連日各營將領諸官方紛紛會議裁减之法或曰擬將各兵應得口糧自明年正月起一律給發八成未知確否 
[劣胥示罰]  
　　廣州訪事人云前者廣州府施太守在本署糧房中查獲私收白鴿票之劣胥吳少舟發交南海縣裴大令訊辦吳直認不諱大令判罰洋銀三千元嗣以一再求减改罰二千五百元先繳一千元餘俟歳杪繳清 
[思患預防]  
　　廣州訪事友人云本月初五日省垣慶雲里寍居里口牛牌賭館中人槍斃安勇二名事後查悉此館係龜子梁豆皮忠等所開安勇管帶某君卽率隊而往將梁忠梁熾梁照馮昌一并拿獲解交南海縣署請裴大令研訊梁熾梁照供詞狡展忽認忽翻馮昌則祗稱小的留宿娼寮並無帶同若輩鬥毆情事大令令押候查明核辦翌晨將寍居里慶雲里妓寮七十餘家拆毁凈盡所斃二勇棺殮後暫厝梁忠妓寮内所獲妓女及傭婦五口擬發廣仁醫院變賣以爲撫恤之費嗣以醫院祇能擇配並無變賣章程大令乃捐廉俸洋銀二百元給死者家屬領去將棺瘞埋旋復發出告示曰照得西闗寍居里一帶向爲私娼所聚藏垢納污各匪徒呼羣引類倚爲巢穴或搶掠妓女或兇毆滋閙開槍釀命附　居者行者咸有戒心本縣久欲查禁爲滌瑕洗垢之舉惟無隙可乘似不便過事苛求該倡寮等若果自知身犯禁令所業不端格外斂迹本縣亦一視同仁任其孳生卵育付之不見不聞乃匪徒梁忠卽豆皮忠等藐法犯禁私開鬥牛賭館傳巡安勇前往拘逐該匪膽敢拒捕槍斃什長陳發祥勇丁　隆亦因傷斃命實屬梟性獷猂目無法紀除將所獲匪犯梁熾梁照馮昌三各擇尤發往站籠示懲其妓女金鳳等五名交善堂擇配外本縣復會同營弁前往將該處娼寮一併查封招租變價充作善舉其所搭天橋砲位一律拆毁凈盡并請廣州協臺派勇永遠駐紥看守其所封房屋該處人民亦不得任意拆毁致干查究倘有匪徒潛回開娼聚賭復萌故智卽惟勇嚴拿送縣立置重典并責成附近居民隨時密報引拿以遏匪萌從此豺狼狐兎之塲化爲仁里攘往熙來之輩履若康莊本縣將拭目俟之合行出示曉諭并將匪徒等分别首從輕重按名懸紅購拿爲此示仰該處軍民人等一體遵照毋違特示 
[廉訪殯儀]  
　　有客自厦門寓書本館云本月初十日爲邑紳林氅雲廉訪出殯之期前導有清道旗龍虎旗及儀仗全副銜牌五十餘對德政牌十對萬民傘五頂誥命亭一座生員及舉人各八人擁護而行繼以各種綵亭百餘座洋藥一班華樂十餘部執紼而送者衣冠濟濟不下三百餘人戚族之衣白布袍及　袍者千餘人靈　由嗣君景商部郎昆仲八人扶掖道經鼓浪嶼日本領事署下半旗以志哀悼此外各領事署曁海闗稅務司署亦俱下半旗福建水師提督楊西園尙書興泉永道延少山觀察以及文武各員咸步送至半山塘而返旣而觀察復上山祭奠生榮死哀廉訪有焉 
[示期接印]  
　　杭州訪事友人云調補浙江錢塘縣汪大令文炳由富陽查案回即奉藩憲誠果泉方伯飭知赴任隨發紅諭擇吉十二月十七日辰時受篆現署錢塘縣黄菊友大令早將公事料理停妥一俟交缷後卽須禀辭赴鄞縣任所聞擇吉十九日履新 
[尼庵被刼]  
　　杭州訪事友人云省城頭髮巷後田家園寳育庵爲女尼焚修之所本月十三日黄昏時聞有人叩門聲詢之其人云某紳家主母患恙甚劇務須速往唪誦眞經尼信以爲眞啓門使入其人突以手巾塞其口隨有三匪直趨而進手執利器大聲疾呼菴内各尼見此情形無不悚懼衆匪遂逕入内房將衣箱二口負之而去次日菴主訴知地保禀報巡防局請爲查緝總巡陳大令親往踏　移縣嚴飭捕役四出究查 
[浙省官塲紀事]  
　　杭州訪事友人云浙江衢州府峽口同知缺現經藩憲誠果泉方伯飭請補是缺之王司馬恕先行署理現署江山縣知縣准補諸曁縣張大令善友飭赴新任所遺江山縣缺飭現署西安縣准補是缺之龔大令廷玉赴任遞遺西安縣缺飭准補是缺之胡大令壽海赴任象山縣知縣飭請補是缺之戈大令石麟先行署理遂昌縣知縣缺詳請以新海防遇缺先補用知縣趙大令聮元請補麗水縣知縣缺詳請以海防遇缺先補用知縣黄大令澍桂請補○浙江撫憲任筱沅大中丞於本月十四日發出紅諭遵於光緒二十七日十二月十九日午時封印光緒二十八年正月十九日已時開印○浙江候補府朱曉南太守榮璪前奉山西巡撫岑雲卿大中丞奏調赴晉差遣因有經手事件一時不克起程本月某日撫轅接山西移文促令赴晉任筱沅大中承因即飭知太守從速就道 
[越郡官塲紀事]  
　　紹興訪事人云諸曁縣缺自倪愚山大令掛悮後今署任之李志柏大令又屆期滿浙江藩憲誠果泉方伯因飭准補是缺之張子厚大令赴任惟張大令尙在江山縣署任須於明春中和節後方克履新○曹娥釐局委員錢大令汝勛現屆期滿因比較短絀不克蟬聮業奉省憲札委鮑叔衡别駕家鼎接辦刻下年闗將屆須俟明春燈節後蒞局從公 
[稽山寒黛]  
　　紹興訪事人云蕭山縣境西興及長河頭一帶爲由杭省來越要道兹届歳闌行李往來如梭之織傳聞某日有客在途中被人戕害或曰客向在某洋人處充舌人返里度歳突遭意外之禍其確否尙未敢出也○紹郡王元興烟棧由新昌販烟葉五百餘件赴省應完釐金並未如數報足行經蒿壩卡卡員某君查得貨票不符扣留不放想須議罰以儆矣○農人因亢晴日久望雪孔殷各當道每晨赴廟祈求月望之夜果得縢六君惠臨朔風怒號寒氣砭骨至旣望晨起依然高掛銅鉦雖略沛祥霙仍不啻輿薪杯水耳○紹郡本年秋收大歉迭由各農民投縣報荒雖由省中大憲三次派員來越查勘屬實究因度支支絀之時仍難批准故僅减徵糧賦五釐各業主因租穀悉行折作三成出入尙難相抵也 
[南浦雲飛]  
　　南昌訪事人云今歳省垣北鄉樵舍一帶災荒甚重貧民飢寒交迫多倒斃於溝壑之中富紳危子垣善士見而憫之慨捐千餘金製成棉衣棉褲媵以大小錢票親往散給誠無量功德也○南昌新建兩粥廠開杓以來領粥者較去冬多至三倍逐日喧譁擁擠甚有因之受傷者欲謀果腹之資致切剥膚之痛貧民苦况夫亦大可悲矣○江西向設各項公局歴年旣久糜費甚多兹撫憲李勉林中丞督同藩憲柯遜菴方伯一律裁撤并將善後局歸併派辦政事處每年節省浮費亦頗不貲○重游泮水著於甲令蓋亦昭代褒揚耆舊之曠典也梅筱巖太史於道光辛丑年入泮至本年辛丑已周花甲爲重游泮水之期上月杪親赴校士館與新進諸生署行義年學憲吳絅齋大宗師以禮迎入旋復親送登輿次日更設筵招飲士林莫不聞而羨之○月之初七日晚開元觀左近某店忽肇火災延燒二十餘户幸各水龍聞警馳至極力施救始得轉危爲安 
[茸城臘鼓]  
　　松江訪事人云前者上海縣汪瑶庭大令出示招告劣生汪春澍汪知事不得了遣其子赴府遞呈强爲分辯府尊余石蓀 
 
 

Page 3

 
 
太守批示曰文生汪慶燾呈批查該生之父汪春澍前與革舉童迴等聮名具控宣教諭敬熙各欵一案曾經提省訊屬虚揑可見素非安分據稱現被縣差扭縣看管究竟因何奉提收押實被鍾勉孚如何誣砌差毆各傷曾否請縣騐明當時因何被毆如何出諭招告均未切實叙明被控原案及堂諭告示又無隻字錄呈無憑察核仰上海縣迅卽查明具復察奪一時見者咸服太守之明察如神○每屆年終文武各衙門循例行封篆禮本年由部頒定十二月十九日午時封印明春正月二十日午時開印屆期亭午時文自府尊余石蓀太守以下武自中營張華垣叅戎以下大小各衙門紛紛行封篆禮往來道賀車馬如雲○時屆年闗闤闠中人東西奔走收取帳欵忙迫之中每虞遺失某日鄉人某甲道經西門外東嶽廟在磁器攤前拾獲　源錢莊票一紙計洋銀一百元欣然往取比出門而追者適至向莊掛失莊夥辭以已有人取去乃爽然而返候補把總陸某曾向城守營曾遊戎借用洋銀數百元以田單抵押旣而遊戎屢索不還因遣窶人子吕某坐索陸仍置之不理吕乃聲言欲取物件本月十八日順手攫去水烟袋一枝是夜陸歸家家中人告以故陸忿然尋吕理論道經廣明橋某麫館前適與謀面突掌吕頰並互扭赴遊署不知如何料理也○本月十九日午後華亭縣署照壁對河萬姓家後門外有一窶人子蹣跚而至踞坐墻隅旋卽弛然而臥途人見其神色有異撫之則已氣弱如絲瞬卽名登鬼　乃報之地保投某善堂領棺殮理 
[整理路燈]  
　　上海城廂内外保甲總巡江蘇候補縣正堂朱爲出示曉諭事照得城内各鋪路燈自前蘇松太道憲邵創設以來已歴十餘年大半損壞雖歴經前辦總巡擇尤調換究未能一律改觀本總巡於本年二月蒞差以來於地方便民之事無不力加整頓每當親出查夜目覩各叚路燈或因壞而竟不能點或雖點而昏暗不明事闗便民亟思裝換除陸續因案罰繳路燈六百九十盞外其餘由本總巡自行添購燈盞木桿鐵料等件親自督率工匠人等按叚裝換大街小巷概換新燈編列號數以便查點查向有自設民燈者往往貼錢與官雇用燈夫令其買油帶點豈知各燈夫仍將本局發給之油加入是名爲民燈實則仍是官燈是以將民燈一列編號改爲官燈所有燈油均由本局發給各燈夫不准向民間需索分文乃訪聞各燈夫竟敢將燈油偷减向人兠售以致燈暗不明實堪痛恨除諭飭各鋪地甲隨時查察外合將各鋪路燈號數開明出示曉諭爲此示仰鋪户居民人等及各叚燈夫一體知悉自示之後如有仍前偷减燈油兠售等弊察出卽將燈夫責革買主一併究罰决不寛貸倘各叚路燈有失落不點或雖點而不明無論何人許卽當時來局報明號數以憑查究其各凛遵毋違特示 
[誨淫宜禁]  
　　日前上海縣主汪瑶庭大令訪悉本邑南巿十六鋪等處時有流氓結隊成羣演唱花鼓淫戲種種醜態令人心醉神迷爰飭縣差嚴密查拿務獲懲治前日潮惠會館左近正當旗鼓高張之際忽見差至逃逸無蹤說者謂大令素來嫉惡如仇必能蕩垢滌瑕爲民除患也 
[函請催捐]  
　　日前桂圓落地認捐公所董事某君以南巿裹鹹瓜街春陽泰桂圓店欠繳捐銀二十餘兩函請籌餉貨捐局總辦勞厚菴太守移知上海縣主汪瑶庭大令飭差協同十六鋪地甲赶緊催繳太守准之 
[記縣訊父子母女同名奇案]  
　　前者鄉民徐阿毛具詞投上海縣署訴稱小的之父徐阿毛贅與徐壽妹家爲婿爲子今父親徐阿毛已故小的爲之擇日安葬詎料有徐姓老婦張氏者强奪墳地不容窆棺求恩作主縣主汪瑶庭大令察閱呈詞中父子同名夫婦同姓因之批斥不准前日徐阿毛復投縣訴稱張氏糾同流棍將小的毆傷至晚大令升堂訊究徐阿毛供故父徐阿毛本姓王後入贅徐壽妹家遂改從徐姓大令曰徐壽妹是爾何人供是小的母親大令拈髭微笑曰詞中爾與爾父同名阿毛並謂爾父贅與徐壽妹爲婿爲子然則爾父即爾母之子耶徐阿妹瞠目四顧不能置一詞大令飭仵役騐得身上並無傷痕判令笞臂二百板掌頰四十下攆逐出門不予准理按此案不特父子同名夫婦同姓且其父徐阿毛旣經壽妹贅以爲婿爲子而其子徐阿毛之母亦名壽妹則是壽妹之女亦與壽妹同名矣豈非奇而又奇之事乎宜乎大令之莞爾而笑也 
[嚴懲賭棍]  
　　著名賭棍顧阿三陸杏生王阿慶張阿弟馮成巗張有才等專在虹口聚賭抽頭屢經歴任讞員拘獲究懲終不悛改日前又糾同羽黨沈長生顧梅卿顧阿弟邵姚芝顧金生俞阿田等十人在鍾福南所開小茶肆内大張旗鼓經捕頭查知令中西包探前往拘獲昨晨解送公堂讞員張柄樞司馬商之白繙譯判將陸杏生王阿慶張阿弟各責三百板押捕房三月顧阿三張有才馬成巖各責三百板遞解回籍餘人各責二百板從寛斥釋 
[疑竊送縣]  
　　日前張廉泉遣抱張松甫投英美租界公廨控同春棧茶房朱阿榮行竊洋銀五百元等情讞員張柄樞司馬准之飭差協探提到朱及棧主張端甫前晚升堂研訊張松甫禀稱家主張廉泉由泰興來滬僑居同春棧帶有洋銀五百二十五元是日開箱取用被朱瞥見不料當晚卽失所在顯係由朱竊去叩乞究追朱供小的素安本分不敢爲非張端甫供小的開設此棧已閱十餘年從無過悮朱在棧服役誠實無欺當張廉泉聲言失去洋銀之後小的欲報捕房被廉泉不允旋被誣指叩求明鑒司馬以兩造供詞各執著移送上海縣署請縣主汪瑶庭大令訊明究辦 
[恊提拐匪]  
　　昨日蘇州青陽地捕頭蕚爾生投英美租界公廨禀稱近日拐匪王錢生等拐得幼女李阿翠出售與人被原告扭至捕房詰悉尙有同黨陳老二等人匿跡治下香粉弄合請飭役協提讞員張柄樞司馬商之白繙譯准派差役協同前往拘拿歸案訊辦 
[英界火警]  
　　昨日三點二刻時殘月將沈曉鐘未動忽聞蒲牢怒吼每擊四聲急起偵之知英界廣東路六百五十一號門牌日商豐泰洋行不戒於火迨救火會各西人驅皮帶車前往分投噴救旋卽熄滅然已延燒東首正大店西首慎益錢店等樓屋六間矣 
[南巿捕房紀事]  
　　本年十月二十二日大東門外花園弄口公和成洋布店執事人沈惠卿遣傭人某甲送洋布一件至公義馬頭陳姓南匯航船上囑帶交唐正和京貨店被甲悮送川少航船户莊心田處近日唐正和執事人向甲追問甲無奈特於昨日將莊扭赴捕房聲訢一切捕頭令押候解送馬路工程局禀請總辦翁子文太守訊追○昨日太平馬頭烏山船户戴仁甫與同業李榮生在馬路中互毆某號巡街捕見之一併拘入捕房捕頭令押候解送工程局禀請訊究○昨日沈春和持江南義振彩票至廣濟公司支取彩銀甫入門卽被人接去旋稱並未得彩另以他票給還沈不服互相爭論扭入捕房捕頭令押候解送工程局禀請訊核 
[英美租界公堂瑣案]  
　　美商茂豐洋行買辦劉月卿冒簽行主名字私行出貨洋行主查悉報諸捕房捕頭令某包探拘案請究讞員張柄樞司馬商之白繙譯著押候過堂覆訊○劉阿祥行竊丁嚴氏家洋銀六十五元經包探孫阿星拘解請究司馬判責五百板遞解回籍○紀煥明行竊許阿三等家衣服經包探張天林拘解請究司馬判責一百板○顧桂林行竊全亨洋貨號皮馬褂一件經包探邵仁初拘解請究司馬判責五百板逐出租界○鄉人黄端祥王斗園所售棉花有攙水情弊經騐花洋人查出送案請究司馬判罰洋銀六元 
[江西告振急電]  
　　上海道臺袁觀察乞轉前出使日本李大臣製造局毛觀察曁陳觀察公等鈞鑒江右今歳災區甚廣餓莩相望來日大難振欵不繼現經省憲會紳一面就近竭力捐募仍恐不足伏乞顧全桑梓垂憫災黎或復請發欵或廣爲勸募至感並擬公牘借重台銜可否賜覆如有函件請寄江省鹽道唐觀察收另詳函李有棻梅啓熙等同叩[  上海六馬路仁濟善堂謹錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　鄭步春扶妻蕭氏到縣請騐縣主汪瑶庭大令研訊之下鄭供小的係淮安府屬鹽城縣人向在原藉耕田胞弟春榮得有父母遺資先後在虹口開設祥發祥生兩洋貨店兹者小的因田畝歉收貧難度日挈妻子來申向弟分析遺產詎知弟視同陌路驅逐小的夫婦出外妻子氣憤與之理論竟被毆傷故敢禀求騐明提究蕭氏所供與其夫同大令飭仵役騐得蕭氏乳旁稍受拳傷以鄭夫婦形狀可憐諭候飭差查明有無别情禀覆核辦○糞牙俞錫林訴稱兒子澄鈞被清潔局流氓范毛毛等毆傷大令研訊之下俞供小的向充糞牙今范等在南巿新馬路設立清潔局每日集黨數十人各執刀棍率領挑夫强挑積糞坑主稍與理論卽被毆傷致動公憤控案重重范疑小的父子唆使將長子澄鈞圍毆受傷甚重揚言欲置小的父子於死地叩求作主澄鈞所供與其父同大令飭仵役騐得胸肋等處確受傷數處因諭曰清潔局之設時常滋事實屬有害地方今已由紳董環禀道轅自有道憲大人核示爾毋庸再行煩瀆遂喝令退去自行醫治 
[法租界公堂瑣案]  
　　范家駿控陳金藉賭騙去洋銀三千八百元等情讞員杜枝園大令准詞飭提訊究范供陳與賭棍朱祥林祝殿英王樹堂在自來火行街設局騙財求恩嚴究陳供朱等與范素識大令著押候交到同黨再行核辦○王仁卿控李成與其妻張氏將妾董氏誘匿在家等情大令飭將董氏暫　善堂留養李成夫婦管押捕房昨日升堂復訊張氏供小婦人與董氏係姑表姊妹董氏前因反目至小的家暫居王供張氏向設臺基李亦著名無　子大令著將李夫婦押候送縣辦理○方哲卿控金海元霸佔田一分三釐大令飭押交在案昨日金將田單交還大令飭方給金洋銀五十元各具遵斷切結呈案○王福生訴稱扒手張阿四竊取對時表一枚暗中擲與同黨今旣獲案叩乞訊追大令判令責二百板○陳阿福陳阿根王阿狗三犯前由包探解請大令訊明發改過所監禁三月今已期滿送回大令申斥再三從寛開釋○包探禀稱偷兒陳阿四在江孚輪船上竊取竹藍是以解案請辦大令判責三百板○永興洋行西人控福茂祥號主蔣石卿不交所定牛皮大令提蔣到案交人保出旋即脫逃昨日將司帳人薊文年拘案略加詰訊押候提到保人著交蔣到案究追○烏瑞祥訴稱南誠信烟館庖丁張南榮積欠米價洋銀六十六元屢索不付扭案請追大令飭交的實人保出限期理楚○上期劉朱氏遞禀控陳四福借去洋銀一百四十元圖賴不還大令准詞飭提質訊劉朱氏呈遞借票三張大令飭將陳交的實人保出限年内繳洋銀一百元其餘明年再繳○車夫王阿二行竊東洋車上帳篷鐵器售與劉裕被包探緝獲吊到原贜解案請辦大令判責三百板劉罰洋銀三元○錦名洋行收租人某甲控天香樓茶館夥張福壽積欠房租四個月請卽訊追張供小的只欠三個月房租每月洋銀三十五元前被釘門致失物件今先繳一個月餘求寛限大令判令於年内付清一面著甲傳諭房主不得擅自釘門違干究罰 
[美租界捕房紀事]  
　　邇來吳淞路沈家灣左近江北人某甲所開小茶肆内日夜聚賭事爲倍副捕頭訪聞卽派包探錢榮堂前往拘獲數人帶回管押聽候解送公堂禀請讞員張柄樞司馬懲辦○前晚小江姚阿如在漢璧禮路某茶肆中與同業沈阿二核算工資一言不合互相兇毆某號華捕喝阻不依遂一并拘入捕房捕頭令押乞丐牢中至天明釋出○昨晨鐵匠吳小福行至西華德路與同業王永仁遇向之索欠致相扭毆旋扭赴捕房聲訴捕頭詰知事闗錢債令自投公堂具控 
[蘇省官報]  
　　十二月初八日知縣楊　禀辭赴海運滬局差李樂善由瀏河厘局專丁來省禀謝一年期滿比較有盈奉飭留辦馬瑞熙由滬專丁來省禀謝奉委海運滬局差指分江蘇試用直隸州州判沈聞喜浙江人由京騐放領照來省禀到典史余郭成禀謝奉委西　二叚冬防巡查卽到差指分江蘇試用縣丞王樹藩安徽人府經歴丁宗桂巡檢曾祥琇　湖北人李煥章浙江人典史蕯景顔福建人均禀知奉撫憲騐看到省分缺先補用巡檢林培萱福建人試用從九品李　浙江人均由籍騐看來省禀到 
[安慶官報]  
　　十二月初六日委署建德縣典史蔡恩厚辭指分安徽試用縣丞陳延華巡檢金仕安均到江蘇人候補知縣畢登知奉委騐收武衛楚軍正後營修造營房工程同知劉學浩辭回蕪湖府經李正煥謝奉撫憲札奬五品頂銜初七日指分安徽試用府經何熙堯巡檢丁曰善均到江蘇人彭兆麟湖南人主簿蘇如松知奉委籌議分局襄理初九　委　大通釐卡知府　沛然到運漕釐卡知府黄國璸蕪湖商務局知府許鼎霖均到署池太同知陳遠績到卽用知縣王元綎辭奉府委太宿提漕知府姚肇椿辭赴引典史王樹賢知回籍請咨註册初十日委辦棕陽釐卡知府梁泰亨到蕪湖商務局知府許鼎霖謝奉撫憲飭知　保道員署布經廳藍蔚謝奉撫憲飭知保俟補缺後以知州補用並加五品頂戴懷遠縣典史劉煒辭指分安徽試用知縣吕學楷湖北人典史羅修全到江西人遇缺先補用巡檢羅德麟到湖南人十一日淮北牙釐局鄭炳勛大通督銷局朱境　到籖分安徽大挑試用知縣王一鶴到山東人號巢云辛卯舉人委署青陽縣魏馴准補桐城縣王從禮均謝奉撫憲飭知奏保補缺後以直隸州補用改指安徽候補縣丞葛炳庚到指分安徽試用典史楊永清到江西人候補知府瞿世琬奉撫憲委辦　務局提調知縣梁昌駿奉撫憲委辦務局應對差遣十二日指分安徽試用知府周紱　到湖北人號　荄　補頴　府通判王承洛到山清江提餉回候補縣丞壽餘知奉委　務局學習李振遠辭　籍註册巡檢梁玉書到由甯國府差遣回 
十三日新選青陽縣訓導戴邦楨准補銅陵縣典吏張西　均飭赴新任撫院文巡捕縣丞沈承祺知過班知縣仍歸原省補用嗇十四日池州府畢念承辭署舒城縣萬祖始委辦華陽釐卡知府何彬　衡均到大通厘卡知府劉沛然謝奉　憲行知奏保以遣員卽補到補同知黄霽直隸州丁翰年均謝奉撫憲行知奏保以知府均仍留原省補用縣丞吕聮垣謝奉憲行知奬給五品頂　指分安徽儘先補用巡檢甘玉　試用典史熊益琦均到江西人巡檢鍾振華到湖南人從九李家吉到江蘇人十五日署舒城縣萬祖恕委署和州鄭淑琸均辭指分安徽試用縣丞趙　典史顧先炎均到江蘇人 
[贑省官報]  
　　通判陳希　加捐四　銜知縣張鼎銘楊炤董宗典俱提前酌委一次李嘉芬委辦候審公所陳奎齡往安義靖安程　往撫州甯都謝文彬往樂平陳善垣往萬載卜饒俱公　阮志觀缷　往岐卡回府照王逢康接查　内保甲署信豐楊溪司王燮候缷事回指分從九陽煥錢益培郁傳聰朱世觀俱就近騐看吳祖年梅炳榮祝佳春趙彝鼎史鵬施克斳汪繼祖莫紹裘莫錦炎鄭瓌孫家紹錢之燧俱騐看臨江府彬鑑因病出缺酌委撫州府陳振瀛署理永豐縣丞王燮厚無力赴署任酌委王子琛署理新選都昌縣羅長鏞委讞局帮審案件　肇修馮用霖華桐俱酌委一次從九章紹曾接查顺化門署長甯縣王純武缷事清理交代回並丁本生父降服憂 
 
 
 

Page 10

 
 
[奏疏彚錄]  
　　頭品頂戴兼署成都將軍四川總督奴才奎俊跪奏爲川省機器局員弁工匠辦公勤奮又屆五年限滿照章擇優保奬恭摺仰祈聖鑒事竊查准海軍衙門咨開各省機器等局汽鑪火候軋藥輕重稍一不慎皆足致命其局員工匠履危蹈險踴躍從事惟憑保奬鼓勵奏定沿海省分應保營局各員悉當保奬以五年爲限其非沿海省分操防機器皆爲固圉要務並准比照海軍保奬年限章程擇優酌保以免向隅等因嗣准吏部咨移海軍衙門奏定保奬年限應以光緒十二年七月十四日欽奉懿旨之日起扣限五年方准保奬並應將在局各員先行咨部立案奏奉諭旨依議欽此遵查川省機器局自光緒十二年七月十四日起至二十二年七月止業已兩次奏保在案兹自二十二年七月十四日起至二十七年七月止又屆五年限滿查近年加增經費添派員司工匠增訂製造功課較之二十二年以前規模實不相同上年奉旨加工赶造軍火經奴才飭令改造毛瑟各槍加鍊銅鉛細碾藥粒裝配各色槍彈此外如繪圖翻沙造模製器無不精益求精所有員司工匠昕夕在局不避危險洵屬辦公奮勉著有勤勞自應照章依限擇優保奬業於本年三月將員匠銜名造册咨部立案兹據辦理機器局兼署成綿道賀綸夔候選道林怡游詳請奏保前來奴才切實考核擇其尤爲出力者二十七員繕具清單恭呈御覽合無仰懇天恩俯准照擬給奬以示鼓勵出自逾格鴻慈除將各員弁履歴清册咨送吏部查照外理合恭摺具陳伏乞皇太后皇上聖鑒訓示謹奏奉硃批該部議奏單併發欽此 
經筵講官工部尙書臣松溎等謹奏爲請旨事查例載員外郎主事小京官俸深議叙人員將次到班並在署已過三年者准該堂官酌量奏留歴經遵辦在案查臣部蒙古學習主事都倫心地明白辦事周詳現在學習三年期滿堪以留於臣部遇有蒙古主事缺出照例奏補如蒙俞允恭候命下臣部移咨吏部停其銓選理合恭摺具陳伏乞皇太后皇上聖鑒再此摺係留京工部主稿合併聲明爲此謹奏請旨奉硃筆圈出准共留部欽此 
聶緝槼片再臣伏讀光緒二十七年七月二十九日奉上諭現在整頓兵制亟應建立武備學堂培養將才等因欽此遵經督飭藩臬兩司與統領蘇防全軍候補道丁鶚悉心商酌設堂之大要綱領一曰測量以能窺敵軍之遠近定槍砲之緩急一曰輿地以能將山川之形勢分防守之重輕一曰訓練以打靶行陣考手眼之穏捷步伐之整嚴一曰軍械以彈藥槍砲須知其用法而審優劣以上四事初學切要之端皆須有人指授方能再論其餘蘇省庫欵支絀聘請洋教習無此經費現於金陵陸師學堂畢業生内擇其精於測量等事者派撥四名來蘇教習並於防營内挑選年在二十五歳以内精通又字身體堅壯勇丁四十人爲學生酌定課程規條將前建勸工所改作武備學堂於十一月初三日開辦按照前四事由淺入深循序漸進務在精益求精冀得禦侮折衝之選所需經費除教習四名薪水仍歸金陵陸師學堂開支外其餘提調監督書識差役薪水工食及學生伙食衣袴操靴包頭等項每月共須銀六百餘兩據現署江蘇按察使朱之棒詳明在善後局所收膏捐項下支給數尙核實候補道丁鶚整頓營伍辦事認眞九月間赴日本閱操回省深知武備爲立國命　頗有恥不若人之心應卽委令督辦堂務俟二三月後斟酌損益另訂操演功課詳細章程坊實遵辦期收成效所有蘇省開辦武備學堂大略情形理合會同兩江總督臣劉坤一附片馳陳伏乞聖鑒訓示謹奏奉硃批該部知道欽此 
劉坤一片再常熟縣籍五品銜監生沈榮恩於咸豐十年八月遇賊不屈被害經部議給雲騎尉世職襲次完時給予恩騎尉世襲罔替等因該故員嫡長子附生沈壽康承襲後病故沈壽康嫡長子沈祖懋係浙江試用鹽經歴請接兼襲雲騎尉世職據常熟縣詳請核辦前來查定例七品以下微員可否准其兼襲恭候欽定等語該員自應照例辦理除給咨送部引見並將宗圖各結咨送吏户兵三部查照外謹附片陳明伏乞聖鑒謹奏奉硃批該部議奏欽此 
周馥片再道府州縣無論候補試用人員應自到省之日起予限一年詳加察看出具切實考語奏明補用兹查有二品頂戴候補道張肇熊到省一年期滿例應甄别據該員禀請核辦前來臣到任未及三月例不出考惟前在藩司任内知該道明練樸實堪以留省補用俟有應補缺出照例序補除咨吏部外理合附片具陳伏乞聖鑒謹奏奉硃批吏部知道欽此 
夏毓秀片再花翎同知銜補用直隸州知州分省補用知縣張炳華伊犂當差多年前伊犁將軍全順長庚先後奏報在案該員請假回川適川東余蠻子仇敎滋事奉派招撫同現任河北鎮周萬順陷匪營四十七日卒能解散脅從收還司鐸經四川督臣奎俊奏保請俟補缺後以知府分省補用奉硃批該部議奏欽此部議張炳華所請係補缺後免補升階及分省補用與例不符駁回更正奏復到日再行核辦等因未及辦理兹直有事奴才統兵入衛該員隨營差遣現在川軍奉撤回防該員呈請附奏更正擬改俟補知縣離任歸直隸州班後以知府補用先換頂戴合無仰懇天恩敕部更正之處出自逾格鴻慈謹附片具陳伏乞聖鑒訓示謹奏奉硃批著照請吏部知道欽此 
吏部尙書臣宗室敬信等謹奏爲遵旨議奏事准行在臣部咨送内閣鈔出山西巡撫岑春煊奏稱屯留縣知縣白焯病故開缺查有大挑知縣魏元熙才具開展吏治留心堪以請署屯留縣知縣仍俟試署期滿如果稱職另請實授又猗氏縣知縣王寳賢休致開缺查有新海防分缺間補用知縣高逢源才具敏練治譜留心堪以請補猗氏縣知縣係捐納人員仍照例試俸三年等因光緒二十七年五月十二日奉硃批吏部議奏欽此欽遵　出到部查山西屯留縣知縣白焯於光緒二十六年十二月二十七日病故遺缺應以本日作爲開缺日期又猗氏縣知縣王寳賢休致遺缺於光緒二十六年十二月初九日奉旨坐十四日行文按該省照限减半計算扣至是月二十八日接到部文之日作爲開缺日期均係簡缺應歸月選先經該撫扣留外補歸十二月分截缺前據該撫咨稱屯留縣知縣掣得第一缺猗氏縣知縣掣得第二缺其簽掣第一缺之屯留縣知縣該撫請以大挑知縣魏元熙署理簽掣第二缺之猗氏縣知縣該撫請以新海防分缺間知縣高逢源補授欽奉硃批交臣部議奏臣等查該省病故休知縣一項尙出有榮河縣知縣亦係應歸二十六年十二月分之缺應與屯留縣知縣猗氏縣知縣二缺簽掣先後序補該撫並未將榮河縣知縣歸併掣定先後遽請以新海防遇缺先知縣朱善元補授核與定例不符業經臣部駁令掣籖在案今屯留縣知縣猗氏縣知縣二缺應俟歸併掣定先後再行按班請補所有該撫請以大挑知縣魏元熙署理屯留縣知縣新海防分缺間知縣高逢源補授猗氏縣知縣之處應毋庸議查山西係近省補缺定限五十日應以臣部此次行文之日起按該省照限三十日减半計算作爲接到部文之日另行起算五十日限期令該撫遵奉奏明定限於五十日内按班請補專摺具奏臣部仍按照限减半計算該省具奏到部日期如各限均滿尙未請補到部卽將員缺歸部銓選令該省虚積過班謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
 
