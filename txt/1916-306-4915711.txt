# 1916 - 306 - 4915711

 

Page 1

 
 
   
 
 

Page 2

 
 
時評 
[亂（冷）]  
　　亂之一字其義廣狹不同稱戈比干攻城掠地者謂之作亂其外略有紛擾者謂之擾亂秩序傳布謠諑者謂之亂人耳目顚倒黑白者謂之亂是非輕舉妄動者謂之亂人意此皆與治相反而於國家之進步極有關係者也 
　　今之中國大亂初平而小亂雜起每日所見所聞無一非亂耳目亂是非亂人意之事此種種亂者實爲今日國家之大病爲國事所以阻碍之原因有常識者莫不知之莫不思有以消滅之然而憂國之士奔走國是之徒方以爲是乃方法也是有作用也互相報施以求國利而民福嗚呼豈不深可悲哉 
[命令]  
　　十一月四日大總統令王桂林給予三等嘉禾章此令 
　　又令杜傑給予三等文虎章此令 
　　又令董世禄給予三等文虎章此令 
　　又令張炳炎給予四等嘉禾章胡宗沂馬淩雲均給予五等嘉禾章彭望恩黄振中均給予六等嘉禾章此令 
　　又令蔣志中給予七等嘉禾章廖運炎給予九等嘉禾章此令　　又令傅邵芳給予四等文虎章李國斌口起均給予八等文虎章此令 
　　又令董玉麐給予五等文虎章此令 
　　又令師密司給予五等文虎章此令 
　　又令何連陞杜運鴻彭德勝均給予五等文虎章此令 
　　又令潘金山爲陸軍中將此令 
　　又令丁錦陳寬沅授爲陸軍少將吳深成王耀梓汪韞陳俊郭則涑張修祜許世昌斐建凖朱錫泉姚受唐均授爲陸軍步兵上校陶制治授爲陸軍騎兵上校范滋澤方鼎英白文貴均授爲陸軍炮兵上校王光照華世中均授爲陸軍輜重兵上校此令 
　　又令外交部特派直隸交涉員王麟閣着免去本職此令 
　　又令任命黃榮良爲外交部特派直隸交涉員此令 
　　又令開缺湖南衡陽道尹俞壽璋着發往江蘇交該省酌量任用此令 
　　又令任命徐孝剛爲四川兵工廠總辦田婷貞爲四川兵工廠會辦何治方爲廣東兵工廠總辦此令 
　　又令外交部呈請將秘書劉符誠嚴鶴齡免去本職劉符城嚴鶴齡均准免本職此令 
　　又令外交部呈請任命王景岐爲秘書應照准此令 
　　又令内務總長孫洪伊呈准兼署陜西省長陳樹藩咨陜西省會警察廳廳長程立因病懇請免職程立准免本職此令 
　　又令内務總長孫洪伊呈准兼署陜西省長陳樹藩咨請任命南岳峻試署陜西省會警察廳廳長應照准此令 
[專電]  
　　北京電老西開案連日與法代使會議極秘據云尙無結果余聞我國主張闢作各國共同商塲即報載之十三條提案而法國亦已提出對案不贊成作爲公共商塲主張以該地爲中法兩國管理之一種自治區域 
　　北京電老西開案誤於劉符誠調查不實昨夏請將劉免職示懲照准 
　　北京電報載政府某方面又向某國借欵一千萬元說余兩月前聞某府議借華僑而託名外人之欵將成因與某院不合停止是否卽係此欵待查但依報紙派别觀察所謂某方面殆指某府此事與府院問題極有關係 
　　北京電興亞未從又向某國人訂借欵一千萬國會正在注意 
　　北京電現内閣主小部分更動孫出長某省谷調内務起王揖唐總農商 
　　北京電孫久不列席院議惟每日到部辦公 
　　北京電陳家鼎等彈劾財農兩長案曾自撤回昨又正式提出連署者六十一人依目前國會對段對谷之形勢觀察恐將成立 
　　北京電政團憲法協商會對於省制加入意見昨由各代表發布研究會與協議會同主憲法公布後以制憲手續制定全部討論會主公布後制定大綱商榷會丙辰部均主二讀後加入大綱韜園主二讀後加大綱或全部益友社主現在或二讀後加全大綱平社主加大綱 
　　北京電主張省制加入憲法者目的漸達而省長民選則鑒於目下情勢擬自讓步 
　　北京電外長伍同意業於昨晚咨到衆院 
　　北京電伍長外交已提出衆院約七號投票應可通過 
　　北京電俄國對於中美鐡道約尙再有抗議 
　　北京電俄國派兵卒偕獸醫赴滿洲購買軍馬本月二日在開原檢查馬匹時與該處匪徒因故衝突據俄國方面報告於駐京俄使言檢擊俄兵獸醫中彈亦受重傷俄使接此報告卽詳記事實照會外部藉口滿洲保護外人之不完全加該國軍人以暴行開强硬交涉頃外部急致電地方官調查眞相以便對付 
　　北京電明日總統府在純一齋開政治外交特會 
　　北京電駐美公使電述美總統賀我國副總統選出 
　　北京電副總統證書王家襄定明日親賫赴甯 
　　北京電彭允彝有長湘說 
　　北京電陳樹藩頃來兩電（一）請欵五六百萬（一）請予乞休 
　　北京電陳樹藩反對李根源以代攜鉅欵來任及自行辭職等爲要挾 
　　北京電章嘉呼圖克圖定六日進謁元首聞願馳書巴匪勸令歸誠 
[東方通信社電（日本人組織）]  
　　南京電齊省長欲於省議會閉會之後實行改革本省官制現正商議草案（五日） 
　　南京電奉天吉林各省議會先後密電江蘇省議會對鄭家屯事件主張極力抗議協同通電鞭撻中央（五日） 
　　南京電陸軍敎育團此次於普通課程之外更增炸彈敎授學科（五日） 
　　南京電馮督軍擬以現督軍署改爲副總統府另以織造局舊址充督軍署（五日） 
　　南京電黎大總統近派李宣倜耿覲文及前黄興氏之秘書李書城先到南京祝賀馮副總統之當選次赴上海襄理黄興氏喪務已於四日由天津啟行（五日） 
　　東京電日本當局言明駐華林公使於前月三十日及本月一日兩次交涉情形大要如左交涉之内容兩國協議之後應守秘密乃近北京天津各新聞紙所漏頗爲誤謬是否出於故意實有可推之理由例如日本於滿洲要求委任一切之警察權云云又如日本要求中央政府採用有力軍事顧問云云等與事實相去頗遠似出故意喚起中國人及外國人對日反感之目的交涉中之難問題無論爲警察官之配置及軍事顧問二事惟警察問題非由單獨問題我國提起要求原來在滿洲我國鐡道附屬地及其附近本邦人之經濟的發展常來多大之障礙此皆中國之巡警不完全所致尤以革命以來日人被害事件日多我國祗得於四五年前於必要地點派駐巡查中國地方官憲先亦抗議後我警官駐在成績甚佳中國人亦大受其利益却反加以歡迎至去年中日條約成立之後本邦人於滿洲各地獲得居住商租等項權利遂益感其必要按現在滿洲警察之狀態則邦人之危險殊甚居住商租等權不能舉其行使之事實是以我國以鄭家屯事件發生之機使中國政府承認不完全中國警察之現狀按照中日條約所得保障我國權利之實行此所以提起警察官配置之問題非如中國報紙所傳警察委任之要求也至軍事顧問中國報紙與招聘青木中將問題混同其實僅限於滿洲卽數年前中日兩國兵隊衝突頻頻常因中國兵無規律所致尤以最近吳俊陞軍隊益無規律因對日本反感之故故滋事端不僅此也動輒以掠奪之目的入襲我少數軍隊之兵營如是遂至兩國國交之上生其支障兩國均非所利今爲防止方法於滿洲中國軍隊設日本之顧問以防兩國軍隊之衝突與誤解而圖兩國軍隊幹部意志之疏通與利權之要求性質大異與中國之主權等固無影響前兩次中日當局之會見林公使已極力說明兩問題之性質及其歷史代理外交夏總長亦已十分明白此理稱當向他閣員說明惟此問題均有招中國人誤解之虞暫緩解决云云遂終不得要領故下次之會見其日期等尙未定中國方面今後或以内政依然摇動爲名出其遷延之策亦未可料我國對此採如何之態度有對華根本方針之關係或至本野新外相歸國就任以前猶未决定亦未可知云（五日） 
　　附程潛致東方通信社電上海東方通信社新聞報曁各報館同鑒頃閱十月二十九日新聞報載二十八日東方通信社漢口電有潛等反對譚督在湘鄕募兵之事云云極爲詫異潛自愼入湘收復靖寶乃抵長沙一以保全地方秩序爲主自譚督蒞任後將四師改編早思應召赴京共圖國是因經手未竣不克即日首途久已電逹政府無論平素與譚督感情融洽决無此等無意識之事在情理上亦斷無將固有三旅分交他人之後又私募軍隊之理且私募軍隊干犯國法潛縱不肖何至如此無聊此種謠言必爲匪黨奸人所誣陷於本人名譽大有妨礙卽乞代爲更正爲盼程潛叩支 
[戰電]  
　　（英人路透電） 
　　巴黎電今日上午公報云末斯河與凡爾登境砲火時作時輟（四日） 
　　倫敦電海格將軍今晨報稱英軍襲擊亞美蒂愛爾東北敵軍陣線獲勝且逐出廣希英軍戰壕内之敵兵敵軍昨在廣特柯爾東回攻就其用兵之數而論被創可稱絕重棗有死屍百具被俘者三十人且失機關鎗四架（三日） 
　　羅馬電公報云意步軍奪獲特拉比格洛洛山谷細瑪波區南坡固守之陣地一處且於敵軍猛烈砲火之下修繕防務意軍復沿哇巴加塞爾斯至加斯太業維柴大路向東前進一基洛邁當許向海之處有敵軍密集攻擊於意軍砲火下潰走委棄死屍多具意軍捕虜五百五十三人内有軍官十一員並獲有霰彈砲及各稱彈藥（四日） 
 
 
 

Page 3

 
 
　　倫敦電今日奥公報云奥軍在羅特土姆山隘東南及泊里台爾西南戰勝羅軍佔據土地意軍大舉進攻爲奥軍所敗被俘者二千人公報自認加沙高原之奥軍失砲兩排（三日） 
　　烏定電據俘虜聲稱意軍陣線之奥軍司令向羅馬尼亞之奥軍請援甚急奥軍自十月三十日至今已失二萬五千人（三日） 
　　亞姆斯特丹電柏林電稱德國將設一特别陸軍部專司供給雇養工人供給生料軍裝子藥事宜及管理工局大砲製造出入口各務而尤注重工人與肉食二項之供給（三日） 
要聞一 
[北京特别通信（三十五）飄萍]  
　　外交雲雨覆翻 
　　自天津老西開案發生以來京津之人異常憤激各省官民各界以及海外同胞均紛紛來電力爭督促政府嚴重交涉風潮所播全國沸騰乃前日忽有暫復原狀商議善後之允許其實卽令恢復原狀尙未知善後之果爲何如原無足喜之事惟從希望和平之心理觀察或者不失爲中法邦交之幸耳不知言猶在耳又復節外生枝肆其恐嚇以洩漏秘密爲詞推翻前議且謂此事有損法國之體面應請夏次長赴法使署道歉云云雖不成爲事實吾以爲此與外交當局者之資望有關使非一新資格初代總長之夏貽霆法便當不敢出此蓋其藐視極矣法使所指爲秘密者不僅惟在原狀四字而所謂開闢商埠等議法使亦不承認之聞初與夏次長交涉法人援引咸豐八年五月十六日所訂之中法天津條約以後咸豐十年七月二十日所訂開天津爲通商口岸之條約以通商口岸與租界混合解釋希圖侵佔夏次長力爭之蓋中法天津條約有通商口岸准法人自由携帶眷屬來往之言然决非如租界之有特别權利租界爲通商口岸中劃出之一特别區域非通商口岸即租界也兩方解釋各執一詞乃漸入於自行開放之說法使似吐其不甚堅持之意並未有所允許惟以反對風潮日益加烈欲訂善法不可不先平風潮故恢復原狀之議定原非法使之本意適見報紙登載乃遂反覆其言反覆以後星期四（二日）下午法使又赴外交部商議辦法夏次長以前次所議因洩漏而取消故會晤極爲秘密惟外交界之傳說兩方所論仍未及善後問題猶在第一步辦法詳加　論蓋法天津總領事來京以後又與法使議有他種辦法聞比之前數日法使所允許者尤爲簡便不知其如何决定在我國方面夏次長於法使推翻前議之夜即急電駐法胡公使請其重與法政府交涉並詳達我國人反對情形一面仍設法與法代使疎通感情或者又稍有轉機故昨日得開會議乎前日衆議院秘密會中有人質問夏次長言外問傳聞夏次長有允許法人以老西開幾分之幾之說夏次長絶對不認其有此事並言此案由其負責决不承認法人之要求不知其結果究竟何如也 
　　老西開案方哄傳一時爲人人所注目而一方鄭家屯案則秘密催促似有愈迫愈緊之勢近日以來多有會議各報所載爲注重軍事顧問及警察權兩問題以余所知日使所急欲解决者實爲警察權問題當陳錦濤代外交時答以恐爲國務會議所反對乃許其俟報告國務會議再談至是國務會議有漸不可推諉之勢夏次長乃與言此事必爲國會所不許容商之於國會林公使正色言曰貴國有國會敝國亦有國會君以國會反對爲言獨不思敝國國會亦將反對乎並聞商及恐國會反對則不妨交換一秘密公文無須正式條約以余所聞日本在滿蒙已有自由設警之舉動然則亦何必交換秘密公文爲哉 
[老西開交涉之前途]  
　　胡公使又有密電 
　　公民會二次開會 
　　自老西開交涉案發生後參衆兩院議員非常注意日昨已有某某等議員對於政府提出質問書叚總理擬於明後日出席參衆兩院報告最近中央與法人交涉之實情及政府與駐法胡公使往來之電報以便徵集外交意見而免發生誤會駐京法代使馬德氏對於老西開交涉前已允退讓暫時恢復原狀後又有所變更聞代理外交部務夏貽霆次長仍一面定期與馬代使正式交涉務使老西開土地完全爲中國所有天津各界人士亦以暫時恢復原狀未能十分滿意直隸代表日内擬再謁見各當道請再與法使交涉以免此後爭論此外各省區督軍都統省長近日亦陸續電呈政府詞意極爲激烈政府關於此節聞昨日已有電分致各省區軍民長官大略以主權所關政府决不至稍有退讓各該長官應靜聽中央政府如何解决並對於各該地方人民亦須設法詳切開導俾勿出於過激之舉動致使此案交涉愈增困難是爲至要一面設法調查該事件之始末及情形訂期與法公使開始正式談判外又一面電令駐法胡公使向法政府提出抗議並飭密查法政府對於此案之態度隨時報告日前胡公使已向政府爲一次之報告據國務院傳出之消息昨日胡公使又有密電拍逹國務院當經專電處譯呈段總理叚總理閱後卽電請夏次長到院有所密議至於該電之詳細内容以關防異常嚴密一時未易探悉唯聞據胡公使此次報告此交涉案確已可望和平解决 
　　津函云昨日（二號）下午一點半鐘河北安徽會館開公民大會到會者不下萬人首由會長卞月庭報告謂今天第二次公民大會代表等報告謁見大總統國務院所有一切交涉事項推王濬明爲主席登台報告今天開二次大會現由北京國會推定代表三人到津報告中央交涉情形因目下交涉稍有一線轉機不過是不能以其算爲成功今法人與中央交涉伊已允許暫爲恢復原狀暫字稍爲含混仍須一致進行希望諸君平心靜氣去作萬不可與法人有激烈之行爲務要切實進行以良心去作云云又由國會議員谷芝瑞報告云日前經衆議院公舉代表溫支英王小雲及鄙人到津報告謂前朱省長宣言伊在任一日寸土不能讓人今次晤面話仍如前惟望諸君堅持到底至大總統亦主持嚴重交涉前次衆公民搗毁交涉公署大總統以爲夏總長及交涉委員王元愷所激動並望諸君嗣後以文明之激憤萬不可作此無識之舉日前北京亦開公民大會到會者頗爲踴躍在國務院外交部亦堅持不稍退讓望諸君一力進行可也衆議院議員王小雲報告云此次西開交涉已經國會電致法國國會聲明以敦邦交日前衆議院省議會在京組織公民大會要求彼向我國賠禮云云又省會副會長王濬明報告云今衆議院議員溫支英谷芝瑞王小雲三君報告北京交涉情形畢鄙人宣讀國務院電文遂有體育社代表王達文發激烈語王伯辰云今天所到諸君皆係熱心愛國之士鄙人今登台有應報告之事甚多請諸君靜聽爲荷王達文又云本社全體之態度具有一書請卽宣讀當經卞會長登台大聲宣讀語意慷慨激昻讀畢衆人鼓掌孫子文又報告云今代理外交總長夏詒霆交涉員王麟閣及外交部秘書劉符誠種種外交失敗情形昨已電請政府懲處並云此次交涉所有往來函電亦有應公佈週知者亦有應守秘密者至應公佈之件陸續公布如非達到美滿目的不休云云卞會長復又登台因見公民過爲激憤屢有質問者是以未敢延長時限報告未曾終結當卽宣布振鈴閉會隨以天津公民大會邊潔卿卞月庭王濬明孫子文等一萬八千七百人名義拍致大總統國務院電云大總統國務院鈞鑑天津老西開交涉一案現聞係由前外交部參事夏貽霆曁秘書劉符誠勾通天津特派員王麟閣朦蔽政府揑報老西開一帶爲窪下之地希圖遂其賣國求榮之計並於本年六月十八日擅與法使以大體贊同之表示斷送國土罪不容誅應請大總統國務院撤交法庭從嚴懲辦以儆漢奸而正國典臨電不勝翹企待命之至又致參衆兩院電云參議院衆議院鑑天津老西開交涉一案（中間電文同上）應請貴院提案查辦以儆漢奸而正國典臨電不勝翹企待命之至云云 
[省制問題之各派協商]  
　　省制問題近日各派之主張大致已漸歸一致約略計之憲法討論會主張憲法二讀會後加入憲法憲法研究會主張憲法公布另以單章加入憲法憲法商榷會益友社丙辰俱樂部均主張現在提出大綱加入憲法平社主張先提出省制大綱俾衆人曉然於省制之内容研究數日後再加入憲法韜園俱樂部主張先提出省制大綱詳細研究俟憲法草案二讀後再加入憲法憲法協議會主張雖未能深悉然其人數較少似亦不難同意惟關於蒙藏青海等處尙費研究曾有某派籌畫以蒙藏青海（以省論）三字名之其政費設有不足則由國庫補助之其地方之官吏仍由該地王公幾年互選一次似此兩全之方想該王公與人民亦必滿意也又據新支那報云自省制加入問題向審議會提出以來各派均有極端之主張不能互相融洽致審議會屢無結果徒費時日且於憲法制定上有許多障礙幸近來各派意見漸見接近今據其情形分爲兩派憲法商榷會及丙辰俱樂部主張加入憲法研究及憲法協議會主張不加入憲法討論會雖主張不加入然較研究會常持穏健態度此乃最近半月間所經過之情形也憲法討論會以主張加入反主張不加入兩派各有極端之意見遂於前星期之會議執調停之態度且派協商委員極力從事調停以期早日編成憲法所舉之委員爲辛漢孫潤宇江天鐸黃贊元克希克圖五氏討論派之調停條件在暫時擱置兩派之加入與否之主張而先進行憲法議事云 
[兩院議員之紀念日]  
　　昨日憲法審議會通過主權加入憲法一案後秦廣禮君動議民國二年十一月四日爲袁世凱解散國會之日今年十一月四日國會復活兩院可開一紀念會以表國民流血鑄成第二次共和王家襄君復議長席宣告憲法會議延會卽時開譚話會陶保晉君動議在兩院之外開紀念會并略飲饌討議之下公决於四日下午二時假西直門外農事試驗場開會以示紀念昨晚已由兩院秘書廳發出公啓請兩院議員各佩帶本院徽章準時蒞會撫今思昔未識議員諸君及一般國民其感慨當何如也追溯三年前之十一月袁氏先於三日晚六鐘遣軍警圍抄國民黨本部同時分派軍警搜索國民黨各議員家宅奪取其證書及徽章四日辰刻解散國民黨取消國民黨議員之命令旣下沿街軍警林立如臨大敵午後復派多數軍警立於兩院門前手持國民黨員名册凡册内有名者均不令入院在門首被奪去徽章復百餘人於是參衆兩院俱不足法定人數而立法機關在事實上遂歸消滅今三年之後袁氏死亡國會恢復吾人追念三年前之痛史與共和再造之艱難未來建設之不易兩院議員此番集合誠可爲一大紀念矣 
[縣知事不廻避本籍之駁議]  
　　内務部日前曾提議嗣後所有各省縣知事無庸廻避本省此案經過國務會議卽分交各部及法制局等核議兹聞各部均經先後議駁略謂知事爲親民之官與地方息息相關萬一不採廻避舊制則其親戚故舊動輒鉗制必致事事不可爲馴至回復從前之部落政治蓋所謂不廻避本籍者反言之則無民選之名而有民選之實將來必致縣縣獨立省長旣無操縱之力復無黜陟之權倘省長再由民選則中央高拱於上必致一事不可爲兹姑捨理論而言事實當元二年時各縣知事固多本籍人其政績如何尙彰彰在人耳目狙公賦芋朝三暮四衆狙尙不知所爲况以蒞民而言治可以己意爲從違反覆無定耶他如法制局及國務院參議等所持之理由亦大略從同現在院中正從事彚集一俟齊全當再會議一次方得咨行内務部知照 
[徐州特别快信]  
　　張勳語人云如東海出組内閣閣員須一律更換 
　　聞徐東海昨電張勳因得某方面電阻擬不入京此說或不確 
　　萬繩栻昨日赴輝縣晤徐東海 
　　十月份軍餉昨已一律發放 
　　張勳擬由南宿州臨淮關兩處抽調六營開回徐防 
　　張勳電保兩淮運使劉文揆才堪大用請政府以省長任用 
　　龍覲光日昨由廣州來電一通内容未悉張勳昨已擬電答復 
　　連日搶案迭出張鎭守使昨嚴飭所部切實防查 
　　蕭縣土匪四出騷擾已捕獲匪犯三名昨日解徐已送執法營務處嚴刑審訊 
[杭州快信]  
　　政務參議會於昨日開會討論省長交議徵收捐稅事件及警備隊經費問題 
　　吕省長對於浙省應行興辦實業事件均已先後提交議會付議均係否决擬於十二月一日臨時會期再行提交議會付議 
　　浙江地方實業銀行附設招勸華僑興辦實業處現已組織成立處長爲袁仲符 
　　財政廳長莫伯衡聞有他調消息 
　　高等審判廳民一庭推事方壯猶調補金華分廳首席推事遺缺以候補推事謝振采升署 
　　餘杭縣知事成健因事請假由吕省長遴派洪鍾代理 
　　陸軍衛戍病院三等軍醫楊小帆奉督軍委爲工兵營三等軍醫 
　　吕省長昨日委任張學淵爲餘姚縣勸學所所長潘鍾俊爲景寗縣勸學所所長 
[南京快信]  
　　參議院秘書長張東蓀昨賚送副總統證書來甯按此事與京電互異未知孰是 
　　各省督軍省長均派代表來寗祝賀馮副總統舉行受任禮式 
　　吉林省議會昨致蘇省議會電云憲法會議聞有人反對憲法中加入省制一層省制爲全國統法之根本省制如不加入憲法則將來省制一廢省議會卽連帶取消省會不存則由省會所産出之參議院亦自然消滅而從前專制惡毒必致死灰復燃破壞省制卽所以破壞國體關係綦重務請一致協爭吉林省議會東印 
　　魯省議會致蘇議會電云總統選舉由省議會投票以國會爲核票决選機關本會已憲兩院主持萬祈協電力爭共維國是魯議會東印 
贛省議會通電云各省議會鑒准省長咨復内務部宥電開以前各省發布之單行條例已呈報或咨部核准者經國務會議議决無庸追交省議會追認等語查省議會暫行法議决本省單行條例爲省議會職權除抵觸法律命令外自不受何等制限除電兩院主持及國務院收回成命外請協爭贛議會東印 
　　吉林議會又致蘇議會電請協電力爭遼源交涉 
　　廣東國境維持會來電請協爭老西開案 
　　省議會今日（星期）休假明日開第十次大會蘇紳連日在省公署開江北運河水利會議 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[政府答覆丁騫質問]  
　　政界消息政府對於國會議員丁騫君提出之質問書業已擬具理由日内卽當答覆其答覆内容略以外交總長爲國務員之首席當此外患頻乘之際一日不可缺當唐紹儀辭職後政府連提二人均未邀同意現在外交人才缺乏前車可鑒繼起者不願再自失其名譽並非政府故意延宕又國家預算决算關係至要政府亦以不經院决用費即無把握是以迭催京内外各官廳趕編乃文告甫頒會計年度又復變更現雖趕製恐須時日此則並非政府稽延至信條一說恐係傳聞蓋歷來各部呈請之案一經院議即由院代呈總統分别准駁以令發表從未擱而不問卽近來内務部呈請事件均有發表公報尙在不難覆按此又非政府專權云云 
[政府對待華僑之討議與質問]  
　　政府以各埠華僑身居海外不忘祖國共和改政資助甚多曾提出特别待遇之法數大端討議施行一保護僑民以助發展二獎勵商業以資勸勉三提倡敎育以固根本四消除困難以利進行此外並擬每年特派專員前往各埠宣慰一次代表政府與僑民以熱誠相見以示德意而聯感情又一消息政府因本年公債募集十分艱難此次華僑代表來京將承認一宗鉅額公債此於近日國家財政殊有關係惟華僑在海外之或有意外往往致遭損失政府似不能恝置而近來政局糾紛當軸諸公似尙未能分精神以注及此節兹有衆議院議員林輅存等鑒於和屬土番變亂之耗深慮華僑或有損失昨特提出質問案其文曰查和蘭屬東印度一帶華僑甚多學校商會相繼設立對於祖國義務地方公益靡不踴躍爭先近聞東印度之蘇門答臘島土番變亂蔓延頗大和政府正在討伐我國派駐海牙公使巴達維亞把東日麗各領事對於此次亂事有無報告其肇亂原因維何該島華僑總數若干商業幾號直接間接有無損失他島有無波及外交部何日接到亂事報告有無表示保護方法海軍部前派各艦偕考察商務使者親蒞和屬於華僑訴陳苦痛耳聞目擊今對此事變曾否與國務員别有計畫敎育農商兩部有無接到該島學校商會亂事之報告亂事發生時路透電及日本電已紛紛記載部中有無電查中華民國二年國務院答覆本院保護華僑質問案關於華工待遇華僑訴訟兩事據覆和政府正在磋商改良等語究竟磋商如何結果馬腰甲必丹雷珍蘭甲首等職是否允撤以上各節均爲和屬華僑之盼望卽爲我海外殖民之關係政府必有保護良法以慰僑民議員等亟待聞知謹依臨時約法第十九條第九項及議院法第四十條之規定提出質問書請咨逹政府限於五日内確實答覆提出者林輅存連署者牟琳朱觀玄歐陽鈞楊士鵬鄧毓怡丁超五張琴陳蓉光李堯年郭章签一喜託美湯松年王敬芳陳承箕連賢基劉萬里林鴻超朱騰芬唐寶鍔陳堃張秉文詹調元錢崇塏林玉麒黄荃王弌 
[省制問題中之道制]  
　　國務院消息該院日昨接到某省來電云省制問題國會擬加入憲法彼此爭論莫衷一是愚以爲省制斷不可廢其所宜變通者則道制是也大省設道尹四五員各所轄二十餘縣縣知事上呈公事直接省長雖分呈道尹而道尹無准駁之權僅司承轉而已實同虚設擬請改道尹爲州牧每州轄十餘縣所駐之州歸其管理如前清直隸州之制是或稱爲府亦可大省以十州計之就其應得之公費酌量加增即以所裁道尹之公費分配補助儘可敷用而州缺權縣知事所呈公事必由州牧轉呈省長下行公事亦由州牧轉飭予以考察准駁之權各縣政治之良否負完全責任管轄區域較小視察易周庶可以輔省長之所不及如此變通似與現制較爲完善至於官吏民選其獘有不堪枚舉者云云 
[兌現後之中鈔信用]  
　　中國銀行開兌已閱一星期其最擁擠者爲開兌之第二第三兩日此後即逐日減少然昨日上午該行門首兌現之人似又較多於前昨兩日然其兌取之數均係零星少數故行員轉不如前兩日之忙碌調查昨日兌出之欵實不過二十三萬有奇則自今以往兌現者必更日加減少惟兌現之後該行紙幣雖與現金無異而錢商不免有抑勒情事當經官廳出示嚴禁乃昨日後門外某錢店竟較現洋少換銅元二枚事爲警察所知當卽帶回罰辦聞已罰金二十元如此辦理抑勒之風當可稍殺 
　　又據英文京報云中交停兌紙幣價值漲落不常爲之操縱而屈伸者均在奸商之手今日抑爲八折收入若干明日提高九折賣出若干一出一入坐得一成之純利展轉不已小民之損失愈鉅奸商之利益愈多自停兌以來凡百人民無不隠遭侵蝕若輩反從中漁利坐肥私囊就京師一處而論以此弋獲巨資不知凡幾中鈔兌現若輩伎倆宜無所施矣不謂利慾薰心仍萌故智猶復設爲種種方法以抑勒紙幣之價值遇有持紙幣易取現金及銅元者尙敢强分軒輊使金紙價值歧而爲二小民因一元紙幣所損無多不欲親自赴行兌換吞聲忍氣不復與較彼旣以低價易得紙幣即彚往本行換取現幣其所得利益雖不若未兌現時之厚而積㣲成鉅集腋成裘計其一月之所贏數亦不菲夫中行爲國家銀行信用之著全國周知因若輩之奸欺使業經兌現之紙幣在市場行用與現幣比較尙不免有所差殊國幣法業經頒行抑勒幣價破壞幣制律有專條如彼輩之所爲是顯觸刑章在法實無可逭京師首善之地繫全國觀膽豈容任若輩罔法妄爲坐壞中鈔之信用而不加以禁制乎京師警政之善爲全國冠又得步軍統領爲之輔助平日之所以整理市面者無㣲不至當此金融恐儘初經回復之際市場之上又有此等奸商出現任意抑勒幣價破壞中鈔信用警廳提署業經示諭禁止即當嚴行偵察見有此等行徑卽重懲一二若輩乃有所顧忌若禁者自禁犯者自犯不特幣制因而損壞其妨害國家法權實不知所止甚非法治國之所宜有也有管理地方之責者尙其嚴飭所屬密爲查察勿令若輩奸商得以潛施其鬼蜮之計焉可耳 
[書畫與社會敎育之關係]  
　　坊間書畫種類日夥就中不無猥褻有傷風化之書於社會敎育前途之關係良不爲少通俗敎育研究會曾以此情具呈敎育部略謂都中向有一種小販懷挾小筐包件盛貯各種小說於街頭巷尾茶坊酒肆之間任意兜售所售之書大都猥鄙齷齪莫可究詰其或夾帶淫畫秘賣此等人往來街市蹤跡無定較之列攤設肆者流布尤廣津滬等租界亦有此項售書之人外人對此限制頗嚴都中首善之區本會旣以勸導社會改良爲職志不敢不注意於此擬懇咨行内務部轉飭警廳遇有此類售書之人隨時稽查遇有違害之書立即禁止云云敎育部披覽之餘亦以查禁爲正當辦法當爲照咨日昨内務部已爲通咨各省其文略云小說肇自稗官圖畫事關美術流傳綦廣觀感攸資將欲蘄民俗之改良首應以矯正淫誣爲必要矧值此世衰道微之日尤宜嚴防微杜漸之謀倘任此項猥褻書畫流布坊間社會之風尙日漓卽人民之道德日墮充其漸染所及必至閑檢蕩然本部職掌邦禮竊用隠憂自應轉行查禁藉挽頽俗准咨前因除已令知京師警察廳外相應咨行貴省長查照卽希飭屬嚴查禁止販售務期根株盡絕用端風紀云云 
[山東財政上之消息]  
　　省垣邇來金融價格較諸曩昔驟行跌落每銀一兩或銀幣一元均損失數百文幾有一落千丈之勢勞動界頗受恐慌張督軍對於此事甚爲關心昨特召集各銀行行長開會宣言謂銀元跌價如此兵心恐慌將來以此釀成變故我定不負責云云張督軍旣不負責則其責未知誰人負之也 
　　東省各縣烟酒公賣迭起波折致酒商紛紛歇業稅務減色以致財政日益支絀每遇應付惟有剜肉補瘡之法財政部爲調查整頓起見特派部員萬周兩君蒞東調查一切萬於三十號下車周於一號晚下車均經王廳長汪局長會同召集二號即下榻財政廳内以便協商 
　　東省制錢被外人吸收殆盡當局爲亡羊補牢計擬由各銀行派人分赴各道收買日昨齊魯銀行派委員王鳳山山東銀行派委員王協臣先往兗州一帶設局收買聞定價每制錢一百斤發給銀洋十四元五角每制錢一千可易銅元一串二百四五十文該處存有制錢赴局出售者已絡繹不絕 
　　販運制錢久爲厲禁乃禁令愈嚴而東省制錢竟日見缺乏淵巵所在人所共見者也近聞有某國人赴甯陽縣境内設局收買經該縣知事吳廷模據約與爭雙方相持迄未解决吳知事不獲已乃呈請交涉署請示辦法昨奉批示謂須善爲排解並嚴束人民不准賣於該國人云云此亦空言敷衍而已 
[奉天清理銀行之影響]  
　　奉省興業銀行清查賬目停止辦公七日探其原因係張軍長爲楊總理代辦慶畬銀號賠累甚巨而興業銀行係屬官商合辦若有虧累關係金融非鮮因此派員清查聞興業銀行紙幣在市面信用尙著雖兌現風潮吃緊之際並未受有若何影響惟近來官家頗以其紙幣流行市面過多恐準金與現幣不能相抵致生虧累故特設法清理而該項紙幣因之於流通上更發生窒礙矣 
　　前日侵晨各商在錢市聚會有以該項紙幣若因檢查内容而發生危險殊與商况有礙即有人動議暫不通用又經多數有力商家合議以該號此次並非意存傾陷實係清理内幕之故况股欵半由商家半由官家諒必可靠不可自相驚擾僉以爲然乃勸導各商照常以故市面尙通用無阻也 
　　興業銀行爲清理内容之故已由昨日起暫爲停兌張督深恐不逞之徒散佈謠諑商民因此誤會故已拍電屬縣對於興業紙幣照常行使若有拒絕者即以擾亂金融論並諭孫查辦員等速行查明以免曠日不便云云 
　　商務總會對於興業紙幣本有維持本能日昨開會討論均贊成通用無阻已發傳單通知十六街商家通用其外商市面關於金錢交易現金紙幣兩替由商家知會日本商業會議所說明原委以免發生誤解 
　　本省金融活潑與滯塞中外互有關聯張督軍昨已令馬拱宸署長向日外交當局說明清理賬目前日日本因天長節休息停市聞昨已由日外交當局代爲諭知各外商知照其所出各種手形幣均由中國官家負責完全通用 
　　省長公署昨並發出四言告示略云興業銀行清理賬目暫行停兌期滿立開所出紙幣照舊行使由官擔保永維信用商民人等勿得疑阻藉端造謠立拿重辦一時觀者如堵惟官廳雖出示通告聲明不可誤會而人民則不免尙有所恐慌凡該行紙幣不敢使用卽有使用者每元減換半角此等行動惟錢莊爲尤甚云 
[粤官廳與省議會爭執禁賭案]  
　　廣東請禁有獎義會一案自省議會議員紛紛提出質問後當道如何應付久爲全省所注目兹聞朱省長之意以目前種種困難非有相當籌抵遽難取消已將以上情形咨復省會其文云爲咨復事案准黄議會先後咨送劉議員佩書黄議員蓉第第吳議員紹華提議通過及陳議員鴻銓提出質問等案請將有獎義會歸入禁賭案内一例申禁取消招商承辦并限日答復理由各等因查有獎義會本爲病災而設嗣因水災以後元氣過傷百孔千瘡諸資救濟非僅水災二字所能包括正名爲地方有獎義會經前李巡按使會同龍上將軍呈奉大總統電令准行於四年一月五日給諭廣利公司麥商承辦旋因肅政史呈請禁止奉飭由財政部核議具復當經部議以該省大舉剿匪呈准添練新兵十營所需餉項卽在地方善後有獎義會經費項下支出現在新軍業已募集若驟令停止微特賑災乏欵抑且譁餉堪虞况東西各國亦有因災眚時行許地方發售彩劵以募集欵項者粤省開辦地方善後有獎義會旣有特别不得已之情由未便遽令停止然此等急則治標之策自非嚴定限制亦非所以崇政體而垂久遠本部通籌併顧即以該會原定章程三年之期爲限所有該省一切不敷之欵責成巡按使財政廳於三年内迅速籌備以便届期實行停止不得恃此爲經常收入庶於念切籌欵之中仍寓納民軌物之意等語呈奉大總統批准如所擬辦理等因咨行遵照各在案本年夏間因麥商欠餉過鉅經前龍署督軍斥退換給榮安公司承辦代抽代繳惟各屬地方不靖總商權力僅及省城一隅省外分商尙無繳欵頃自本省長與陸督軍後先蒞粤苦心整理雖幸地方秩序依次回復征收機關漸歸統一而大亂之後庫空如洗核計本年省庫結至九月底短征已六百餘萬欠發軍警各項已五百六十餘萬内外債積欠本息又五百八十餘萬地經兵燹收入本已無多而各路民軍復盡截留充餉時閱戰爭支出因之增鉅而收束軍隊尙須籌集大宗術已窮於點金炊難輟於無米若爲寅吃卯糧之計非惟民力未逮而減折之契金當餉又類經挪凑在前欲爲募債應急之圖則已逋負如山而保證之公産田又多屬中央主管主開源則千端萬緒既非旦暮所可程功且休養生息之未遑奚忍更重商民以負擔言節流則累寸積銖原舍是更無善法第杯水車薪之挹注亦尙難抒困急於燃眉總上諸端較龍李治粤時期財政情形艱困尤加百倍實爲共見共聞人情當無衣卒歲之時則敗絮亦資蔽體值懸釜生塵之際雖糠粃亦復充饑仰屋晨嗟繞牀夜走弊先去其泰甚害相權而取輕此本省長與陸督軍所以再三商榷將白鴿番攤花會牛牌雀牌等項賭博毅然出示禁絕僅暫留此有獎義會照案仍作地方善後之需飭行財政廳招回各屬原辦分商按額抽繳兹事原屬官廳痛心茹淚忍辱負重爲之非有所戀不得已也邇者貴會諸君聯翩提議不約而同詞嚴義正訴諸理論本無容喙之餘地按之事實尙當略迹以原心現在省庫空虚水盡山窮朝不保暮索餉之軍警環伺於前催逋之電牘日督於後應付稍不得當譁潰情事隨時皆可發生官廳誠應獨負其責在諸君洞明時勢目擊艱難入爲議員出皆公僕度不忍以尋常繩墨之說施諸存亡危急之秋以致朿縛官廳貽誤桑梓然因貴會之責望於官廳者甚備推想人民之責望於貴會者奢設身以處亦自各有爲難此則易地皆然所當互爲相諒者也有獎義會往歲部中定案限以三年此時尙在期内倘未及滿期官廳或議會方面另有特别籌欵方法足與前項歲收相爲抵補仍當立時停罷以求達與民更始之本願以表示服從與論之决心天日昭昭丹忱可掬至財政廳招承辦法先皆依據原有商承條例賡續進行不過化總商爲散商改間接爲直接以期早日集欵免誤餉糈並非現因發生籌欵事項與貴會章程所指本省單行法等性質旣自不同是以未曾專案交議本省官吏具知尊重立法機關貴會諸君幸無誤會准咨前因相應併案奉復此咨廣東省議會 
[粤省會中之界務問題]  
　　二十七日省議會開議議員出席者八十三人省長代表朱念慈蒞會羅副議長曉峰主席秘書長宣佈文電畢提議香山縣會議長陳鑄魂等請議關於界務維持主權案議長介紹代表登台陳述意見略謂澳門界務轇轕有年查前清光緒十三年赫德原擬協緝洋藥草案有未劃界以前照原有地界不得侵佔逾越字樣自應遵守乃本年四月廣東獨立葡人乘我多事之際擅入灣仔内餌租民人崔泗房屋並於月之五號高竪葡旗紀念其本國之共和又連長馬覺權截獲鹽船一般灣泊中沙華界此固中國緝捕之主權也乃葡人在我界内將船奪去且俘守兵四人種種舉動關於界務主權甚大查灣仔爲中國領土馬連長擅許外人高竪國旗即律以賣國之罪亦不爲重至民人崔泗任意將屋租與外人亦應拘辦其被奪鹽船及所俘兵士自應據理爭回又劃界一事聞有派高而謙辦理之說第高前辦界務非常失敗再令辦理必不勝任尙請極力維持楊吉謂界務久未劃清雖關於國際問題權限本屬中央第近日葡人已有得寸入尺之勢頃代表所陳極爲清楚卽請據理力爭盧伯寅謂查國權領海之區域在國際法上早已訂明至海岸有兩國瀕接之時則處分之法有二（一）從特别條約之規定（一）從慣行使用之舊規今灣仔地方向有中國駐防軍隊而截獲鹽船又在中沙華界海線就慣行使用之舊規一方面而論可斷定其爲中國領土乃葡人駕艦强奪宜卽力爭至外國人在内地雜居條例必因兩艦曾立約章始生効力今灣仔並非租界亦非通商口岸乃不經照會私賃民屋懸彼國旗窮其流弊日久視爲占有涓涓不塞流爲江河自宜咨請省長查明速行防範以保國權者也容伯挺謂劃界辦理許久已成宿案似宜緩日專案與政府交涉至近日種種要點宜直接與省長交涉陳世恩謂事關領七理固應爭但閱來書似欲亟辦者在内地竪旗及懲馬連長崔泗等事應付審查以便修正簡經綸謂此案可分爲二劃界問題似宜請願國會至馬連長喪權媚外及被葡人搶奪鹽船各節曾經禀明當道應咨請查辦宜由請議者收回此案祇將四月以後葡人種種情形惠案情議容伯挺謂案經依法請願即稍有不合可付審查修改曾國琮贊成遂决議張議員世恩說將案付審查表决多數通過 
[湖南兩鎭守使之逐鹿]  
　　長岳鎭守使缺自車震去職後湘省軍官中之具有資格者俱各暗中運動總以力景薄弱難期成熟近聞前湖南水警廳長劉毅於月前交卸後經譚督軍聘爲高等軍事顧問官旋即因事入都取道 
 
 
 

Page 7

 
 
滬上現已抵京由某要人極力保薦昇以長岳鎭守使缺頗有端倪不日可望發表 
　　零陵鎭守使望雲亭辭職赴京後所遺之缺尙無替人現屆冬防吃緊該缺關係重要未便任其久懸譚督軍正在物色相當人物有薦謝國光以資熟手者有薦葛龎以重資望者有薦唐蟒以慰先烈者聞三人以葛龐爲最有希望因葛氏爲民黨之中堅人物其才識亦大有可觀也 
[蘇省校聯合運動會第三日紀事]  
　　省立學校運動會之第三日（三號）辰刻東風大作且有微雨至午刻勢若傾盆男女來實爭先出場霑體塗足頗覺掃興所有各項運動至午前十二時已竣事矣其運動節目如下急救（三師附屬童子義勇隊）兵式操（一商）柔術（開明拳）（五郎棍）（二中）芳草池塘（來賓）（江都代用女子小學敎員講習所）兵式操（排敎練）（七中）套拳（三中）緑陰深處（第一女師範）兵式操（排敎練）（四中）游戲舞蹈（高等師範）拳術武器（六中）應用操（鈴帕）（第二女師範）兵式操（排敎練）（二中）女子武術體操（愛國）拳術（刀術）（四中）行進游技（曲闌花影）（競志）兵式操（排敎練密集）（一農）拳術（一師）場球（愛國）應用操農具（手耙）（三農）拳術（譚腿外純陽）（八中）二人球竿（來賓）（江都代用女子小學敎員講習所）兵式操（一工）拳術武器（九中）刺鎗術（二工）普通操（水産）廻文操（民立）鐡棒操（來賓）（吳江縣立中學校）應用操（簿記棒）（來賓）（江都縣立甲種商業學校）各種拳術（來賓）（吳江縣立中學校）旋即演競技運動五十碼輪流賽跑原地跳遠（團體比賽）各師範附屬童子義勇隊五十碼賽跑（團體比賽）各校選手立定擲十二磅鐡球（團體比賽）各校選手原地跳遠（團體比賽）各校選手來賓運動來賓各校選手運動結果十項競技運動浦東中學第一第一商業第二第二工業第三三種團體比賽第三師範第一第二農業第二第一商業第三各優勝員各得金銀銅獎章省敎育會之銀鼎獎給浦東中學省議會之銀鐘獎給第三師範給奬畢環行閉會又聞該會第二日撑竿跳高時有某校之某生跌傷旋送醫院　治現已醫愈回校矣 
地方通信 
[松江]  
　　銅元價格之驟漲近半月來松市銅元自每洋可兌一千三百九十文續續縮至一千三百十文本日商會鳴鑼報衆又驟跌六十文現每洋祗可兌銅元一千二百五十文而市人謂尙須跌價故措不肯兌 
　　廣育院之游藝會育嬰堂附設之廣育院專培植一般孤貧子弟敎以書算兼課工藝數年以來成績卓著本月初九日特開游藝會陳列諸生自製各品縱竇遊覽往觀者均嘖嘖稱羡　 
　　時疫傳染之宜防今歲秋陽燥烈晴多雨少以致疾病叢生而濕瘟一症染之者尤多不起松人於公共術生素不研究死者衣物及枕蓆等往往抛擲河中毒菌流傳最易傳染公共醫院又祗臨時組立之一處倘警察對於衛生稍稍注意如有人以穢物　　河干者誥誡制止亦預防疫症之一法也 
　　孤兒院開菊花會秀野橋痧神廟孤貧兒院爲籌備經費起見定於本月十一日起至十七日止就院中開菊花大會並請上海笑舞臺著名新劇家及鄭少賡等來松演劇券資四角悉充院費届時必有一番熱閙也 
　　會查全節堂單契全節堂經張永祚控由道尹派顧有容蒞查禀復後復飭縣派員會同地方正紳將堂中現存銀欵賬摺及田單等逐細檢驗日來縣署所委莊科長會同耿謝楊李諸紳到堂會查惟查明後並不接收以後任經董雖經私團舉定尙未得公家之認可也 
　　縣立講演所成立省中組織巡廻講演團依次出發講演已將半載現松江亦組縣立巡廻演講團與省團員互相聯絡共策進行以圖書館雷館長暫兼所長擬定規程十條辦事細則十條定十月初十上午在館行開幕式商榷一切適省團員徐祝平張紀均二君到松遂定下午假西外嶽廟奉高台開會演講 
[嘉興]  
　　附加省稅之電爭浙省會議决抵補金回復元年法案每石仍徵洋三元惟每斗須附加省稅一角禾地人民於減徵抵補金頗爲欣喜而附加之省稅咸不承認前日由方錫川屠善生沈進忠等一百三十二人電請省議會力爭同日縣議會亦有電致省會力爭方錫川等電文云省長省議會鑒抵補金係漕南變相原議三角已屬不平人民忍痛負擔久思革除今又加省稅一角誓不承認縣議會電文云省議會鑒回復抵補金折價斗徵三角民意大慰兹聞擬帶徵省地方稅每斗一角與元年約法不符誓不承認乞極力主持云云 
　　電請停解師範講習所經費嘉興師範講習所經費因動用縣稅致小學經費支絀日前縣議會建議將該所改歸省稅支出省議會仍未决議前日縣議會曁縣敎育會均有停解該所經費之電文致省縣議會電云省議會鑒聯合師範講習所議權旣屬貴會經費應歸省稅敝會建議改歸省稅支出案乞速議决藉清省縣議會權限縣敎育會電云省長鑒第二聯合師範講習所全年經費七千餘元嘉縣已解四千五百元小學費被軋奇絀萬難再解云云 
[鎭江]  
　　出示取締輿夫鎭江警察總局章兼局長以鎭埠野雞小轎沿途兜攬生意阻塞交通於路政上大有妨礙且又强索輿資欺侮過客尤爲行旅之害昨經出示通諭城廂内外各轎業嗣後輿夫等在途中招待交易必須將轎停歇空場不准攔街拉客至與乘客取償輿價官廳雖無定例必須按地叚遠近以爲多寡之比較無論本地外路商民婦孺均不得任意需索致干究辦云云並聞章局長已通令城内外警察各區區長巡官飭長警等於出勤時間認眞查察如遇以上情弊著即隨時干涉設有不服立將該輿夫等拘帶本區訊實後送局懲辦 
　　烟案解縣罰辦鎭江城内外警察各區以刻下禁烟問題部令異常嚴切故對於所獲烟案均詳送縣公署懲辦昨日（三十一號）有人報告警察總局謂三區境内旗民柳福田私開燈吃屢犯不狻請求拘案經司法科長派警前往搜查當場捕獲烟具多件及烟犯宋某等四名預審後卽行解送丹徒縣公署聽候按律罰辦 
[江西]  
　　省議會大會紀事贛省議會三十號開十三次大會議員到八十六人任議長主席首由秘書長宣告收入各函電畢尹士珍發言請變更議事日表將楊景洛提議請願參衆兩院取消國務會議議决各省單行條例毋庸再交議會追認一案議决一面電向參衆兩院及國務院請願一面通電各省議會請爲同一之主張協力爭之旋卽提議審查報告之取消地糧加閏案正輔各幣改用國幣爲本位並禁戳損銀元案查辦宜春縣知事貪縱虐民違法溺職案私塾改良會請願撥發經費案各縣署設立辦理各學務實業專員案五省紙商全省木商等請願停止南潯鐡路保息附稅及勒征路股案願請免除米榖出口雜捐案各省夏布帮及修水縣茶商等請願停止南潯鐡路保息附稅及勒收路捐案均議决照原報告辦理繼議省長咨交籌辦常玉鐡路咨詢案議决交財政股審查又提議提前赶辦地方自治嚴禁花會烟賭案會昌縣知事違法溺職縱賭殃民案均議决交法律股審查又提議查勘萍鄕煤鑛界以保民業案開辦醫學專門學校及附設醫院案省立第一中學校請願撥充經費推廣敎育案裁軍警盤查所並恢復民國二年城門啓閉時間及酌免報故請驗運柩請領護照案查辦星子縣知事貧贓枉法蠧國殃民案均議决交請願股審查議畢時已鐘鳴四句乃散會 
[杭州]  
　　聯合運動會改期中等學校聯合運動會因連日天雨昨雖放晴而道上泥滑萬難爲競走跳遠等運動故今日已决計延期至明日能否開會須視今日天氣而定并聞事務所以此次爲浙省第一次之聯合運動各界入場參觀者定必較多於平常兹特議决將各小學分爲三日參觀第一日爲高等小學第二三兩日爲國民學校以免擁擠昨已函知縣敎育會轉函各學校知照至各幹事午飯現由各部議决每員發給麵票三張又販賣部一部曾經議决以杭縣貧兒院擔任現由范院長函知商業補習學校酌派學生二十人爲經理員專司收貨發貨司賬事宜卽各學生亦可藉此實習云 
　　杭垣銅圓市價日跌浙省近來各屬行用制錢日少一日難保無奸商偷運出口以圖厚利以致銅元市價連日低落至二十餘枚昨市銅元每元僅一千二百左右日内尙須看短因制錢缺少之地須銅元運往接濟也又一函云省城銅元平日每元一百四十枚數日之間跌至一百三十三枚昨日午後每元忽跌至一百二十四枚尙且無處可換良田一般錢莊均裝往滬江以致市面大缺而上落如此之大亦罕見也 
[安徽]  
　　皖議會關於鹽務之質問皖省議會以各縣食鹽引岸秤價互異提出質問書業經審查竣事咨交倪省長請爲答覆其原案略謂本省鹽務引岸紛歧秤價互異兼之近年來稅率屢加以致操此業者得所藉口高抬價值壟斷舞弊食户受苦實非淺鮮即就宿縣一縣而論民國二三年間行銷蘆鹽每百斤售洋四元二角至四元五角至四年忽改銷東鹽每百斤竟售洋六元四角並彰明較著以十四兩爲一斤謂係奉魯運公司通令宿縣與靈璧毗連宿之鹽價比靈竟高一倍强使人民舍賤就貴係何理由且皖六十縣究竟某若干縣應食某鹽係何根據某鹽每引納稅若干約值成本若干運至銷行地方應以何項法碼出售每斤應售何價省公署當有成案可稽事關本省鹽政謹依省會暫行法第十九條之規定提出質問書應請省長查照將全省食鹽引岸之支配秤價之標準向章現狀答覆倘省公署案卷未能明晰并望向主管鹽務機關轉詢咨告俾悉原委云云聞倪省長已准咨查照矣 
　　農林會長代周知事辯誣廬江縣知事周仁撰前被該縣議員霍賡培等電控復在省議會提議彈劾省公署已派員往查乃日昨有該縣自稱農林會會長之夏之時具呈省長爲周知事辯誣其原禀臚陳周之政績并謂周知事被控係由該縣窰户之子盧某與地方財政局勾串專事與官爲難以致近年來歷任知事皆爲彼等反對去職若任令長此刁風此後廬邑知事將無人敢任等語倪省長以此案業經派委調查應俟查明具復再行核辦雜評一 
[改道爲州（步陶）]  
　　省制之紛爭迄無解决而道路傳聞又有改道爲州之主張者所持理由若何姑勿深論第以大體言曰縣曰州曰省其爲三級制固無異於現行之制度所不同者僅道與州管轄之廣狹員缺之多少微有出入耳以實際言蓋猶是裁道留府之舊說也 
　　以道爲可去者謂道乃贅設之機關然未見易以州名遂有若何可辦之事隨之俱起以道爲可留者謂道乃承啓之要職然以一道可了之職務必析而以畀數州其何解於糜費濫權之譏若曰州之職權一視乎道則朝三暮四道與州僅爲一字出入之小别當亦非主張者所以欲改之本意雖然今日京外政潮之所激盪其大原因蓋别有在所謂省制也道制也州制也皆其外表發現之端倪必膠柱求之以與細論制度之長短抑又徒自紛擾而已於政局前途寗有若何裨益哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[銀貴金賤之現狀]  
　　邇來滬埠所存現銀甚少而各銀行所存之條金則甚夥是以金價鬆動銀價步漲據聞各交戰國自發生戰事以來均添製銀幣需銀浩繁大條銀由滬裝赴外洋者每星期必有一二十萬兩故滬上現銀漸漸缺乏近二星期間之金價每條（十兩）已跌銀十七兩之多昨日遠期（陽曆十二月份）標金每條收盤又跌至三百十九兩四錢而星期六之鎊價已長至三先令二辦士二五銀根之緊實所罕覯而昨日各銀樓赤金首飾兌出之價每兩已減至四十七元五角收進四十三元五角較之前日每兩又跌洋一元五角矣 
[總商會之提議案]  
　　本埠總商會日前提議全國商會聯合會攤派經費及暫推評議員案照録如下全國商會聯合會本年九月在北京開第二次大會所有開會經費决算預算兩項併計銀五千六百四十三元九角應派上海總事務所攤認銀三百零九元二角五分五釐此係應攤已用之欵無庸議者也惟概算京師事務所常年經費須一萬三千三百元比較上海總事務所加增十倍上海每年應攤認銀七百二十八元七角六分七釐此係每年攤派而全權皆在北京昨又准聯合會公函因大會完畢尙有進行事件亟須評議經大會公决於各省代表内公推評議員暫行開會一面分别函報各省聽候酌復等云是又以北京爲常有機關矣此二項應如何處裁是否同意請公議 
[錫湖鐡路請部立案之消息]  
　　民業錫湖鐡路籌備處因奉部電查詢故由該處總代表陳其昌特派交際料主任徐叔衡兼程赴京兹據徐君由京來電謂已會同旅京創辦諸君赴部面謁總次長報告籌備成績及現行手續以憑立案事畢卽偕法比工程師戴史二君聯袂南下云 
[國貨維持會常會紀事]  
　　國貨維持會於前晚（三日）開評議常會由議長汪星一君報告本届應議各案逐項表决兹將議决事件録下（一）本年會員常費如於本届收支報告編印完竣而尙在本届選舉期内繳納者一律得有選舉權及被選舉權並補發選舉票所有欵項列入下届報銷惟於選舉大會時臨時揭示以昭核實（一）選舉票議員名數上年係二十人兹按本年新章額定四十人决議照章四十格以符定章惟舉不足數者聽（一）工商研究會來函請爲徵集陳列物品决議函詢該會所有陳列物品之火險及遺失損壞等項如何辦法以便轉告各出品家查照（一）浙省議會議决添設繭行推翻舊章一案除本曾電致浙省長據理力爭外兹决議再行電請江蘇齊省長力予維持以保現狀遂公同擬定電稿如下南京齊省長鈞鑒憶蘇省繭行蒙省長上年定案鼎力維持今爲浙省議會議决十里得設繭行推翻五十里舊章勢將絲繭盡輸出洋蘇省機織原料歷年仰給浙絲浙絲旣罄蘇省機業幾不能存此後江浙千萬機工生計頓絕近日兩省機織工商驚慌日急蠶桑一時旣難推廣繭行何能越額增添事關實業生計除電浙省長求照舊章外伏乞設法挽救以安民生上海國貨維持會叩 
[絲綢機織聯合會開會]  
　　江浙絲綢機織聯合會江蘇協會因浙省議會議决十里得設繭行推翻五十里舊案以致兩省絲綢機織業頓起恐慌特於陰曆本月初三日開成立大會是日因手續繁多不及詳細討論故於前日（初八日）下午仍假唐家弄雲錦公所開會該業均派代表蒞會前日舉定之各幹事亦均到會討論兹將議决事項摘録於下（一）致函杭州總會報告成立並詢在申開大會日期（一）浙省長處前已去電今議决再去公文力爭並要求仍照舊條例以維機織而安生計（一）將協會成立情形呈請齊省長立案並請設法挽救（一）本埠道尹縣知事兩署均須呈請立案（一）備函通告各屬分會地點之商會（一）函咨南京鎭江蘇州丹陽盛澤各處早設分會事務所以促進行並催絲綢機各業意見書徵集後以便向國會請願末由紗緞業幹事汪星一君起立痛陳種種利害而散 
[烟酒聯合會常會紀事]  
　　全國烟酒聯合會昨（星期日）開常會午後二時各職員先後到會旋由主席報告近接京師請願總代表陳玉良君來函所有全國請願書已於舊曆九月十六日午後四時由陳總代表曁漢口代表林煥章君親遞衆議院各省代表署名者三十二人至此次請願書所以遲遲投遞者由於各省代表到京先後不齊且事關全國必得逐條討論公同表决而介紹議員又須簽名處處出以鄭重遂致遲緩請願書提出之後議會提議必付審查目前因籌備一切審查時應付之手續且尙須續遞說明書故在京代表現正逐日開談話會討論一切所有京師辦事機關此時尙應籌備種種未便即行裁撤各省在京代表亦不便撤回否則接洽無人現請將堪爲呈遞衆議院說明書之資料擇其切實可行易於動聽者各據所見即日開送京師西河沿同義棧代表公寓俾便採擇以收集思廣益之效惟所開條件未便與請願書之主旨有異所有各分會各埠應行調查之事項如下（甲）就近各處關於烟酒各種捐稅名目征收方法及沿途經過關卡之狀况（乙）就近各處新舊烟酒捐稅之比較總額及自公賣成立後與公賣未成立前營業狀况之比較（丙）兩業中各種出産行銷之貨物種類名稱數目及每年貨物價格（丁）各埠公賣局棧之地點及其開辦之月日并自公賣開辦日起至本年陽曆六月底止共繳公賣費總數以上各條或分縣分省分市分鎭調查旣須詳細造報切忌重複云二次提議本會並不規定入會費所有因公費用或由自備或由各業熱忱擔任現在續印會册以及各項費用應如何晨自由籌濟以期持久並謂請願書雖經提出須靜候政府解决嚴守法律無論如何困難應守忍耐主義以期不負商人資格保全商人名譽至各處受重稅之影響以致減種減製滯運滯銷生機絕減失業者衆雖烟酒爲銷耗品似無足惜然捲烟盛行洋酒充塞國貨衰而洋貨增華商哭而洋商笑人民言之酸心政府决不膜視自應設法維持市面勉力經營以免稅則改良後反有缺貨之虞云云 
[縣議員聯合會幹事會紀要]  
　　江蘇縣議員聯合會幹事員昨日開會議决二事如下一議决呈請副總統俯順民意咨達政府依據國會議决恢復自治原狀一議决函覆丹陽川沙兩縣議員報告近日本會進行情形 
[日領對於謀害日人案之注意]  
　　中洋印刷所主日本人池原與夥鴨井被人謀斃後業經捕房查得湖南人李正華（卽胡儒珍）甘肅人高志本邑人盛冠文曾囑死者印刷湘鄂兩省官錢局票與此案頗有關係先後將胡等拘解公共公廨迭經訊供判均押候訂期復訊在案兹悉此案已傳訊見證至二十二人之多審訊二十堂尙有案證多人未經研訊日副領事加籐要三郎君以此案關係重要未便久延因特照請公共公廨關讞員訂於本月九號（卽陰曆十月十四日）午後起除星期日休息外須繼續研訊三禮拜俾早結束云 
[偵查炸彈案之手續]  
　　住居白克路西祥康里七百二十四號門牌向爲輪船帳房之常州人吳祥聲與女阿順被匪遞送炸彈忽然爆發父女同遭慘斃並炸傷同居人丁士良家之女傭顧阿巧一案迭經捕房飭探嚴查迄無頭緒兹由新閘捕房捕頭將在死者身畔及其家内抄出之信件逐一譯成西文詳細研究俾便着手偵緝 
[小客棧自應取締]  
　　法捕房石總巡對於租界防務非常注意除選派包探暗捕一百餘名各給手槍等械分往新老兩租界嚴行巡緝外並以各小客棧匪徒最易匿跡故特傳諭各棧主以後庽客投宿須將姓名籍貫職業詳細詢明逐一登簿如有形跡可疑之人卽行報告捕房派探查察若有意容留匪徒在棧住宿一經查獲連同棧主重究不貸 
[茶肆内擒獲匪徒]  
　　法捕房華探目沈德福前晚九時偕同包探項光福周寳生楊振富陳順寳潘瑞福等巡至法新租界巨籟達路見有王文祥陳開山等五人走入全安茶肆上樓上啜茗形跡可疑該探目等上樓拘拿王匪即取出手槍開放陳匪亦持刀拒捕後由該探等奮勇上前將王陳兩匪拿住奪下槍刀並將餘匪張德勝朱德標馬清風等一併拘獲訊知尙有同黨匿跡黃河路一百九十九號門牌迨往查拿早已聞風逸去祇拘獲婦人一口解至捕房石總巡諭令嚴行管押聽候録供解廨訊辦 
[盜案尙有牽涉]  
　　新閘大通路八百八十五號門牌唐子森家上月間被盜刦去值洋數百元之金飾各物業經新閘捕房中西包探在閘北四區轄境緝獲與是案有關之陳阿四沈喜子徐來和李元林等四人連同線人王和尙一併解送公共公廨訊判王和尙開釋陳等四人押候查明澈究在案兹悉陳等帶回捕房後經捕頭詢悉尙有同黨三人匿居某處於上星期六飭由經辦是案之華探韋金福等投廨禀明請即出票按名提究關讞員與德師副領事准如所請諭飭陳等押候提齊同黨到案併究 
[强盜和尙聽候擬辦]  
　　匪僧了根則森於上月間改扮俗家人夤夜持械至閘北養正里婦人嚴陳氏家攫取金鐲逃逸後由探警拘獲解送地方檢察廳迭次預審各情均紀前報兹悉此案已經賀檢察官預審終結起訴審判廳於前日午後傳到事主嚴陳氏嚴桂寶母女並證人本明（卽靜安寺張家宅觀音菴下院住持僧）功源（卽該下院伙）等到案提同在押之了根則森由審檢各官公開辯論原告等投訴前情質之了根則森一味支吾問官判令分别還押聽候擬辦原告等着令退去 
[强盜三罪俱發]  
　　搶刦英租界大沽路萬生烟紙店之盜犯孫大漢子卽沈其清經公共公廨預審後解經松滬護軍使暑軍法課訊明判處死刑電奉馮督軍復電核准於前日（四日）執行鎗决已誌昨報兹將軍署宣布罪狀照録如下爲布告事案據公共公廨詳解搶刦大沽路萬生烟紙店著盜孫大漢子即沈其清一名到署飭訊該犯供認聽糾夥刦大沽路口萬生烟紙店得贓并由同夥開鎗拒傷事主不諱並訊明該犯又名沈阿全爲前去兩年夥同孫三臘子方少卿等搶刦法界太平橋裕新猪腸作及嘉定黃渡附近居民等案内之逸盜三罪俱發法無可貸應照懲治盜匪法第三條第五欵判處死刑以昭炯戒業經電准江蘇馮督軍核復照辦應將該犯依照軍法執行槍斃爲此布告軍民人等一體知悉此布 
[續誌汽車夫與崗警衝突]  
　　上海縣知事沈寳昌（現丁母憂）之汽車夫顧阿根日前與小橋地方第十五崗巡警衝突該警貿然開鎗經景代理知事與淞滬警察二區二分駐所孟警佐等查悉將顧阿根及該警分别送科收押候究已詳昨報兹聞小橋一帶各商民以該警開鎗驚動地方實屬妨害公衆安寗擬聯名具禀警察廳請爲從嚴查辦云 
[滬軍營左近之馬路工程]  
　　南市滬軍營舊址西首能達南火車站及製造局等處之馬路自設電車軌道後因該路不甚寬闊且路旁有大悲庵牆角凸凹出有碍路線故由工巡捐局朱壽丞局長於前日通告大悲庵住持僧懷品將該牆角拆讓原文云照得滬軍營西首道路年久失修本局現擬動工修砌以利交通查該處大悲庵原築牆角有碍路線且逼近電車軌道行人車輛均極危險兹值修路之時應卽提前拆讓合行布告該庵住持即便遵照將關碍路線之牆角尅日派匠拆除事關道路公益切勿遲延云云又滬軍營東首原有營濠小浜迤北有水潭一方俗名夢海兜兹由工巡捐局擬將該小浜及水潭一併塡平築造馬路往西直達習藝所旁之車站路口爲止長約六百密達路闊三丈俾行人欲往新西門一帶者得以便捷曾經令由上邑十二圖地保轉諭各業户將路線經過之各墳墓遷移前日工巡捐局朱局長已飭匠動工開築務於年内告成 
[駐寗英領事注意冒牌]  
　　駐滬楊交涉員昨接金陵關監督兼交涉員公函云案因本省對於農商部咨請禁止假冒外商牌號一案現准英領事函詢本省長官對於兹事如何辦理抑或示諭明令禁止之處請示復等語當以應否將現辦情形通知英領呈請省長鑒核旋奉指令開呈悉查前因華商冒用外商牌號曾於上年五月通行嚴禁頃准農商部咨同前因復經令行蘇常滬海徐海淮揚各屬遵照傳知工商各業一體遵照各在案據呈前情可將本公署前行通飭曁此次新頒訓令由該員轉復英領查照可也此令等因遵將前發飭令兩道函逹英領去後兹又准函稱本領事察閱該項飭令上均載有各道尹飭屬出示字樣究竟此次新奉及前奉通飭之各屬已否出有若何之示諭及各道屬有無若何之揭示請飭録各一份送交敝領察閱爲荷等因前來除分函外相應函逹即希查照如貴署已有查禁示諭卽請飭録一份見示以便轉復 
[沈葆義創辦廣慈苦兒院]  
　　江蘇水警第二專署長沈葆義發起在閔行鎭創設廣慈苦兒院收養貧苦無告兒童創辦經費由沈獨力擔任其經常各費商允江蘇省議會議員錢崇固沈惟賢朱祥紱陳世垣粢錫田李維翰陸渠沈嘉樹閔囐莊以蒞范鎔沈周姚天一資如驤 
 
 
 

Page 11

 
 
顧錢清黃申錫等分函各機關好友量爲輔助兹將原函及該院緣起録下 
　　錢崇固等函敬啓者沈夢蓮君近擬組織廣慈苦兒院專收貧苦兒童授以自能生活之知識技能俾其將來不致習於游惰建築之費沈君獨力擔任熱忱宏願造福無景惟建設不易持久亦難預計常年經費需在萬金以外事賴衆肇善宜樂助鄙人等竊願成人之美不辭將伯之呼現擬聯合同志廣募多金夙仰先生熱心公益鄕望素孚意欲借重大名共同贊助如荷慨允請卽惠復無任主臣 
　　創辦廣慈苦兒院緣起夫康誥存如保之文大雅著哀焭之義矧在髫齔卽屬孑遺凡兹無告之民胥在同胞之列我蘇水警二廳第一專署長沈夢蓮君本任除盜之職益籌弭亂之方謂地方無業者多由於幼時失敎之衆爰發宏願罄歷年俸餘就上海之閔行鎭獨任建築經費創設廣慈苦兒院專收貧苦兒童敎以粗淺之學理授以正當之工業俾將來能自生活不致習於下流現擬度院址采規程誠盛德也沈君勇敢知方質直好義樂與賢士大夫遊無闞誠之氣所轄境内萑苻莫敢竊發而孳孳向善恒有爲人所不能爲者蓋其蓄志也久故其用力也堅所收兒童不限於一隅務取夫多額慈善君子必獲贊同焉嗟乎呱呱墮地始旣迫於饑寒牙牙勝衣或復悲夫怙恃穿殘犢鼻貧逾犬子於臨卬聽到鴻嗷棄等榖莬於楚澤將成餓莩寗無惻怛之心不予栽培孰問流離之苦爰乃亟爲收撫辨别年齡敎養兼資母俾失所生計在乎工藝學識期其普通卽非逹巷之知名庶免互鄕之惡俗基礎云固茨艧足觀矣惟是經費分特别常年須籌久遠學科自升班卒業猶冀擴充茅屋秋風得庇杜陵之廣厦蘆衣冬日更需白傅之大裘功必賴乎衆擎事弗輟於中道流添河海壤益泰山如願解囊豈校纎巨凡具興學熱忱恤貧至願者見沈君之善與人同當各聞風興起匍匐入井應知孺子之可憐呼嘯登高可卜衆山之皆應斯則鄙人等所期其竣事而樂觀厥成者爾民國五年丙辰秋青浦陳世垣謹撰 
　　附募捐方法（甲）特捐或現欵或動産或不動産皆爲廣慈苦兒院基本欵産（乙）常捐以每日制錢一文爲一願捐户認定苦干願交由各市鄕自治機關彚報廣慈苦兒院充常年經費 
　　收捐方法（甲）特捐交各本市鄕自治機關彚繳廣慈苦兒院由院出收證並彚報官廳存案（乙）常捐每年五月十一月由廣慈苦兒院備具捐摺請官廳分發各市鄕自治機關向捐户收取繳院 
　　廣慈苦兒院章程擬俟院屋落成組織董事會公議 
[豎插接軌路旁之電桿]  
　　寗杭兩路接軌工程現正趕緊鋪築梵皇渡徐家滙及黎角尖三處之分站亦已造成惟沿路桿線尙未竪齊故由鍾局長於昨日飭匠將電桿線速爲裝插 
[再誌省校第三次聯合運動之成績]  
　　江蘇省立各學校在揚州舉行第三次聯合運動會其學校最多分數已紀昨報兹再將個人最多分數録下第一名南洋中學王建吾九分第二名第二農業儲振六分四之三第三名第一三業高昌黎六分四之一揚州警廳贈王建吾襟花一事 
[精武技擊運動紀]  
　　昨日本埠精武會假鳳鳴茶園開技擊運動會來賓二千餘人座爲之滿一時半開幕首由副會長陳止瀾君報告會中經過情形次由會員周錫三演說意謂吾華爲四千年古國卒能賓服四方戰勝攻取者蓋有實力以爲支拄即此奕葉相傳之技擊術是也旣擅專長之技正宜發明而光大之惜以獨夫懷妒懸爲厲禁以致國技日益淪隠而讓成老大病夫國誠可恫也况在今日生存競爭之世尤非養成强毅國民不足以圖存惟望大衆注意研究國技大之足爲國力後盾小之足以養成强健體魄云云次由孫中山君演說大旨謂技擊術爲吾華國粹自鎗炮發明而後國技遂微不知鎗炮與技擊交相利用試以此次歐戰證之戰陣開始之時固藉鎗砲而衝鋒肉薄則非技擊不爲功况科學日益步進鎗炮終窮於用然則吾國將來倘與列强相周旋最後五分鐘必藉技擊爲强有力之後盾深望青年學子軍界健兒曁各界同胞咸能注意及之并祝精武會之日益發達云云演說旣完全體會員開始運動於徒手器械對乎各技各展所長來賓鼓掌之聲不絕於耳旋由會長陳君發給各員畢業證書復由虹口廣東小學校學生表演拳術年齡均在十歲以内手法敏妙奕奕有神次由中華鐡路學校學生表演各技亦均純熟次由會員解釋徒手單刀各用法尤能引人入勝云 
[工部局華童公學聯合運動會紀事]  
　　本月四號（星期六）爲工部局華童公學聯合運動會期地點在提籃橋倍開爾路聶中丞華童公學是日下午北區公學校長康泊西區公學校長陶偉均率領學生蒞會比賽計學生四百餘人節目二十一其間以賽跑等尤爲觀者所稱賞而四百四十碼賽賽跑八十碼賽跑以聶中丞公學學生汪家祺爲優勝工部局所獎之銀杯爲聶中丞公學所得惟是日天適陰南而該校會場布置完備秩序井然學生之爭勝心不以雨阻尤爲難得該校開辦伊始平日之熱心辦事可想見矣 
[提倡體育]  
　　龍華西鄕梅家弄鎭近有上海學界借漕河涇鄕第二國民學校組織青年俱樂部事務所其宗旨爲聯絡友誼交換智識振興體育會員尙稱發逹在滬會員每逢星期日多連袂下鄕並聞該會體育場面積甚廣約有九畝故漕河涇鄕國民學校亦發起聯合遊藝會卽擬商借會場舉行想届時定有一番熱閙也 
[秋季賽馬之開始]  
　　今日爲旅滬西商秋季賽馬之第一日中西士女之前往觀賽者必甚熱閙英美總巡麥高雲君恐有匪徒混入施其攫竊手段昨特諭飭新閘老閘兩捕房捕頭届時多派中西探捕分往賽馬場内外妥爲照料 
[工界之歡送大會]  
　　商務印書館印刷所工人唐崇李不日將赴日本學習印刷事業該館同人郁王陳糜諸姓及工界青年勵志會全體於四日晚間假座閘北長老會堂開歡送會到者三百餘人座爲之滿至十時半方鳴鈴散會兹將開會秩序列下（一）開會（二）主席郁厚培報告（三）勵志會夜學主任陳純福演說（四）全體代表糜文溶誦歡送詞（五）唐崇李答詞（六）勵志會代表贈紀念品（七）行歡送禮（八）影戲（九）餘興（十）散會並於五日攝影以誌紀念 
[維持會電賀副總統]  
　　馮督軍當選副總統後滬埠紳商各界均紛紛致電祝賀昨日華商旅滬維持會亦發電往賀電文録下南京馮副總統鈞鑒我公當選副總統薄海商民歡聲雷動從此福民利國恤商惠工致世界於隆平造共和之極執謹電賀華商旅滬維持會張樂君黄少巖徐菊如等叩 
[同義女校愛戴副總統]  
　　法租界麥賽而蒂羅路鴻儀里中華女子同義義務學校於上月三十一日得悉江蘇督軍馮華甫君被選爲民國副總統卽於是日午後一時結彩升旗各敎職員率領全體學生一律戎裝恭詣禮堂就新選副總統像前鞠躬致敬昨日並書公函往賀以表該校傾愛之忱 
[結婚禮節之文簡]  
　　李平書君之女公子昨日午後二時與王瞻生君之次子靜涵君在徐園結婚禮堂布置除羅列鮮花外别無矜奇眩異之陳列新郎新娘用新式禮服證婚人莫子經君介紹人汪南沙君王寳崙君皆用常禮服新郎新娘於行相見禮交換飾物籖字後休息少頃兩姓男女親族同時以次相見禮畢 
[關於觀濤小學基金問題之公電]  
　　南滙徐守清等致南京省議會錢議長電云報載敝縣陸以鈞請議觀濤小學基金應歸鄕有一案敝縣學界多數反對查觀濤書院原爲全縣士子肄業之所科舉廢後改設觀濤兩等小學歷十餘年民國成立觀濤縣産提歸縣有同時並將觀濤高小給以縣費改爲縣立第二邑中士夫從無異議良以該院之産性質固屬全縣所有核其來源用途均甚正確志乘堪稽卷牘具在不容假借詎可紛更陸君請議所持理由僅屬片面貴會若予通過則向屬縣有各項公産均可援例以請南邑縣鄕從此多事是欲解紛適以啓衅後患何可勝言現敝縣學界同人於此問題正在開會設論一俟理由書繕就卽向貴會呈遞務請緩付表决以杜爭端而維公益先此電逹伏祈鈞鑒徐守清許言金永祉宋寳仁楊而墨等公叩江 
[緝私隊長注重捕務]  
　　緝私第三營營長魏焯文所部之第一隊隊長張良臣近奉胡運使飭令課眞整頓緝務張隊長奉飭後以現届冬令鹽菜上市梟匪私販每將沿海奉賢等縣産鹽處之鹽斤從南橋閘港越黄浦由七寳龍華一帶偷運來申在租界私銷爰特派撥巡船六艘以三艘駐泊龍華三艘駐泊七寳控扼水路要道以便查緝 
[海軍次長攷試兵士]  
　　海軍部次長曹嘉祥氏此次因審查新裕輪船被撞一案來申現以浦江所泊軍艦如舞鳳鏡清建康同安豫章各艦水手士兵曁駕駛各大夫之技藝海道是否熟悉應予考試以資整頓故於前日爲始分往各軍艦躬親考試以分優劣 
[保夥擅匿封條]  
　　住居西門外萬生橋南育德里二十號門牌陸星和之妻金氏自縊身死由該圖地保邵徵灝投報地方廳長委派檢察官前往相驗陸與其妾均已避匿當經檢察官驗明該氏委係自縊斃命判令該地保代爲棺殮發封候示在案兹經林檢察長查得該地保之夥吳錫卿龔國祥並不將封條遵諭黏貼實屬藐視官廳因即飭警於前日下午傳吳龔兩夥保到案預審一過分别收押候究 
[棧主毆傷寓客]  
　　老白渡開泰棧主孫少卿因寓客崇明人陳志良因其兩子住宿已久積欠棧資五元八角向之索取一味延緩昨日遽起衝突傷及陳之腰部陳即奔赴第一區署控被毆傷並稱欠資已由吳太發擔保當將孫傳至該署略加詰問飭卽一併移送地方檢察廳預審核辦 
[戲無益]  
　　滬南十六舖大達碼頭流丐高和尙昨將麫粉塗於同類陳金生之面部以爲取樂不料陳老羞成怒竟將小刀戳傷高之胸部等處血出如注陳見勢不妙將刀抛入浦江圖逃當爲崗警查見扭住解至一區署因案關刑事飭送地方檢察廳預審核辦 
[窶人投浦圖盡]  
　　甬人鄔阿芳因貧不聊生前日在南京路碼頭投浦圖盡當經一千二百五十四號華捕查見設法救起帶入捕房經捕頭詢明禀奉公共公廨中西讞員諭送甯波同鄕會妥爲安插 
[艦兵酒醉鬭毆]  
　　前晚有某國艦兵數十名酒醉酩酊在途鬭毆印捕上前勸阻亦遭毆擊該印捕急回捕房報告捕頭立派西捕多名前往彈壓該兵艦亦派水巡數名登陸當將醉兵驅散並將肇事之人拘入艦中自行處治 
[塌車碾傷車夫]  
　　黄包車夫朱高福昨日拖車道經海甯路被某號塌車碾傷足骨當有四百零九號華捕到來將兩車夫一併帶入捕房捕頭命先送院醫愈傷痕再行核辦 
[醫院剖腹治傷]  
　　住居虬江橋之揚州婦人徐張氏控南北園老虎灶夥薛萬明毆傷伊子徐小喜子經司法科李科員將薛移送地方檢察廳訊辦等情已記昨報兹悉小喜子腰部受傷頗重前日下午李科員接到同仁醫院醫生所出之傷單謂徐傷在左脅内部經其家屬允許剖腹檢視其脾已破裂當將傷脾割下一角並進鹽水多許方得止痛刻下形容雖極平穏然須逾兩星期方出險境非五十天不克出院云云 
[婦人被夫尋獲]  
　　住居本埠西鄕陳某之妻日前私逃來滬匿居虹口漢璧禮路昨日被陳查悉將該婦扭送捕房請究 
[拐案訊明判决]  
　　住居新閘祥康里七百六十四號門牌之婦人沈劉氏因誘拐吳淞路錢朱氏家十三歲男孩小有子及楊陳氏家十二歲男孩小二子圖賣被探查獲解送公共公堂訊供管押在案上星期六由關讞員會同德師副領事復訊屬實判沈劉氏押女所半年兩孩各交其母分别領回完案 
[警廳招領女孩]  
　　淞滬警察廳昨日發出傳單云爲招領事案據一區二分駐所巡警於陽曆本月二日夜間在花園西仁吉里地方查見迷路女孩一口帶區解送來廳發科詢據該女孩聲稱年四歲似係寗波口音其餘姓名住址一概不知查該女孩頭蓄劉海髮身穿紅棉袄花布褲大脚着紅色鞋身上有瘡除片送新普育堂留養外爲此傳單招領仰該失孩家屬迅速來廳認領可也 
[同是錢債紏葛]  
　　張載宏控陸亮臣又梁振才控錢友文又易俊臣控張浩然均欠欵糾葛上星期六由公共公廨分别傳案訊供一過判均交保候再研訊 
[家産各得一半]  
　　吳仁章前至法公廨控稱有祖遺田房産業未經分析現向胞兄廷章分家胞兄因民人之妻亡故時伊子金松戴過重孝堅欲多分若干向勸恃蠻請求核斷等情讞員以金松並未承嗣不能多分家産判着公正人秉公分派在案昨又由仁章禀稱各産均已對分惟坐落某圖之産單已失去民人欲各執代單一紙因胞兄不允故難了結金松供父親有病故未到案惟叔父處亦有計地六分之田單一紙未經分派求斷判原告所執六分田單及坐落某圖之産各半分派完案 
[不出定貨之辯論]  
　　中華商業公司經理索梅克前延賚美律師至法公廨控告某號主吳槐卿不出所定蔴布等貨致受損失銀一萬六千餘兩請求追償等情吳亦延穆安素律師代表辯稱被告因貨樣不符故不出貨且内有貨物若干件係該公司夥友所定與吳無涉請察賚律師又稱貨樣並無不符况已出過二十五件至被告所稱内有若干件係該公司夥友所定何以吳之定貨憑據上並無該公司夥友所定字樣且蓋有吳槐卿號中之圖章可憑應請堂上察核中西讞員會商之下判候覆訊核辦 
[梁任公赴寗]  
　　梁啓超君自西南戰事結束後不預政事迄已數月兹悉梁氏於前晚乘滬寗火車赴寗謁見馮副總統面商要政順便道賀 
[查獲花會航船]  
　　住居閘北寶興路之金平福向爲花會航船專在該處引誘女工與賭前日被五區崗警查獲抄出證物解經司法科李科員訊明判送地方檢察廳究辦 
[深夜報警]  
　　楊樹浦路新康里第二百四十號門牌鄧姓家於前日夜半一時失火延燒貼隣空屋數間事後卽由捕房飭探調查起火情形再行核奪 
[押犯偷竊銅元]  
　　拘留公共公廨押所内之方逸如前日失去銅元一百枚訴由看所華捕在同押犯人虞桂生身畔搜出原贓禀奉駐廨西捕頭諭候解送公堂訊究 
[過犯重入囹圄]  
　　趙金氏控流氓彭阿根在福建路攫取金挖耳等情已由捕房將彭拘解公共公廨訊供管押在案上星期六復經捕房將彭解案經中西官研訊屬實以彭係過犯判押西牢二年期滿逐出租界 
[匪徒攫取金飾]  
　　匪徒白阿慶前日在廣西路攫取余趙氏金挖耳圖逃經氏鳴捕追獲帶入捕房押候解廨訊究 
雜評二 
[創辦廣慈苦兒院感言（訥）]  
　　嗚呼今之所謂武人吾知之矣其大者方且以躍躍干政爲能與手無搏雞力之議員爭一日之長短其小者則販土調鹽日爲犯法之行以長人民之仇視誰復有念兹無告之民之苦而發其所謂慈悲心者哉 
　　雖然弗論武人也卽今日關心民瘼之政治家其平日以維持地方治安引爲一已之責者其進而在上則入此競爭之漩渦中政治舞台上尙有念民間啼饑號寒之苦者耶其退而在下則以消極爲言舉一切事於不問優遊林下且自以爲高尙而人亦無敢以瑣屑凟之者所謂在野之政治家而能熱心於地方之利弊者我見亦罕矣因是之故盜賊縱横閭閻塗炭而莫之或恤人民困苦愈甚失業愈多吾人苟縱目一觀今日之社會有一非製造亂源之現象耶所奔走呼號日以此現象爲憂者除二三慈善家外尙有何人耶此則吾之所大懼者也 
　　不謂今日乃以一武人不僅以除盜爲己職并能實行其慈善家之事業而注意於消弭亂源者議員諸君且爲之鼓吹而導揚焉嗚呼當今之世而果有斯人則人之聞其風者宜如何興感也 
來函 
[闞蘭溪等來函]  
　　敬啓者鈞前荷同鄕諸公謬舉爲皖民公會理事公采建芳爲皖民公會評議員自慚疏陋時懼弗勝第以事屬義務桑梓所關究難卸責只得竭盡棉薄以副同鄕諸公之雅意故數月以來經過各事均由全體職員多數通過從無專擅不明之事現聞外邊有假本會名義到處籌欵并往本省招摇者事之確否固不敢必而責任所在勢難緘默除登報聲明不負責任外仍偵查如有上項情事立卽函請該處官廳從嚴懲罰以儆招搖而維信用特此公布皖民公會理事闞鈞評議員李公采王建芳同啓 
[李徵五來函]  
　　大主筆先生大鑒啓者頃見本日某報本埠新聞欄内載資贈黨人船票回籍一節與事實頗有不符敝處承商會委託代爲經手給發船票凡屬困難黨人經各該首領具函前來核實以後每人祗發給船票一張並不另給津貼至於甲乙兩等係專指官廳册報未經領欵之人此次由商會補發另一問題與發給船票事無涉應請登報布告以免誤會特懇卽頌著安李徵五謹啓十月五號 
[補録命令]  
　　補十一月一日大總統令胡景翼劉禮政伍岳秀均授爲陸軍步兵上校並加少將銜王飛虎授爲陸軍騎兵上校並加少將銜郭振軍授爲陸軍砲兵上校並加少將銜王銑授爲陸軍步兵上校此令 
　　又令任命趙玉珂爲直隸督軍公署參謀長李濟臣爲上校參謀此令 
　　又令陸軍總長段祺瑞呈請授鄭子獻李毅爲陸軍步兵中校授劉惠心王鴻恩程鶴馬德潤竇金印爲陸軍步兵少校授洪照滙爲陸軍騎兵少校應照准此令 
　　又令審計院院長莊藴寬呈請任命夏承冕試署協審官應照准此令 
　　又令孟德勝吳本植關德山均給予六等文虎章陳兆箴周惠澤袁蔭桐孟恩祥關魁林張雙祺李長青均給予七等文虎章滅宇元葛常勝劉德寬均給予八等文虎章此令 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊戲文章 
[戲擬周媽祭湘綺老人文] [  紅樹]  
　　維年月日管家婆周媽謹以黃魚老蟹之屬致祭於我主人王老相公之靈曰漢太史公有姬清娛刑餘之人尙憚獨居非人不暖况在耆儒昔之賤妾侍公著書人因老醜見而軒渠公大賞識加妾而譽謂咸同間汝亦麗姝色雖不足情固有餘自入公門恩淪髮膚大胖夜摘（吳語呼敲腿曰摘胖）小辮朝梳行則代杖嗽則棒盂處則同室出則連輿似影隨形不離須臾往事在心如數念珠公今安往不與妾俱嗚呼哀哉甲寅之歲隨公北走京師士夫仰如泰斗前門之外車站之口公步龍鍾妾挽以手並肩疊背狀若夫媍大衆歡迎鞠躬低首（謂北京開歡迎會事）公答以禮而我則受妾命近貴常常自負若是之闊世無其偶轉瞬榮華都歸烏有嗚呼哀哉疇昔之日言過漢陽維時某帥開府武昌公挈妾前謂可觀光以手探袖投刺兩張其一屬妾姓氏生香（謂謁湖北某督事）帥啓中門肅客登堂目逆而笑意致徬徨將母謂妾尙似徐娘頗聞鄂州官多如魴求見帥面植立馬房懷此宏願卒至莫償妾乃不然與共趨蹡歸語竃婢嘖嘖稱揚如斯老福人所難望（叶平）而今已矣云何不傷嗚呼哀哉妾有豚兒爲公之僕恃有母寵神氣十足公爲史官人無敢凟徒以兒故見惡僚屬（謂周媽子與館役爭閙事）妾匪木石寗無感覺遂乃訓兒勤執其役匪以報公冀以自贖使倒溺壺其聲洑洑使挾帖包其行逐逐今失其主同聲一哭嗚呼哀哉自公之逝長日悶懷田螺之髻不戴金釵乾漂之體不禦繡袿願從公終相隨夜臺何以娛公躑躅徘徊妾有藏珍大脚花鞋盛以巨碗可當鞋杯公如不棄請酌新醅雙手一捧醍醐灌顋哭公奠公魂兮歸來嗚呼哀哉尙饗（一） 
　　老嫗有此雋才無怪老懷爲之顚倒或謂紅樹姓周故肯爲老本家捉刀以博兩老之喜歡然乎否乎（栩） 
笑話 
　　兵士之願望英國海軍大將納爾遜率軍艦往攻德拉法而加之聯合艦隊戰鬭艦（復響號）之大尉巡視全舟察兵士能否各奉其職見一兵士肅然伏砲旁祈禱大尉奇之以在海軍中未嘗見此虔敬狀也因前問之曰汝懼乎兵士作不屑狀曰懼乎吾何常懼余祈求敵人之子彈能如勳章賞金之紛紛飛至諸官長得享其最大部分[  海上孤客] （二） 
　　救火機題詞美東北省某鎭購新式救火機一西例凡救火機必取成語爲題詞如中國箴銘之類意至善也消防隊長召集隊員而議合宜之詞而鐫之隊員各有所陳爭議不决後有一人獻一題詞曰（願此救火機如吾鎭中諸老處女日夕凖備然永永無人顧問）[  海上孤客] （二） 
謎語[  栩園]  
　　謎格頗多當以會意格爲正宗桂者極有趣味李東埜述（娘子軍）射四書二句（是匹夫之勇敵一人者也）可謂詼諧入妙朱勤甫述四盤一湯忘其一盤第憶其三一爲（蝦生）射四書二句（夫仁亦在乎熟之而已矣）儼然庖丁口吻可發一噦一爲（魚生）射四書一句（雖曰勿用）驟視之似不可解細爲尋繹蓋取孟子云魚我所欲也生我所欲也而其下文則又云舍魚而取熊掌舍生而取義故謂魚生二字雖曰勿用可謂匠心獨運一爲（燻蛋）射縣名二（内黃外黄）一湯則爲（青龍白虎湯）隠尙書一句（實左右商王）則皆平庸無取 
　　笑平述葩經謎數則亦佳如（司馬遷避父諱）射（不敢戲談）又（膳夫職守）射（唯酒食是議）又（秦二世罷黜李丞相）射（胡斯畏忌）又（也）射（池之渴矣）又四書謎如（小篆不行）射（天之將喪斯文也）又（食不茹葷）射（其回也歟）均妙造自然 
　　楊耕雲嘗作一謎隠韵目三帶數其題而云（一個半錢一隻尖團對搭）射者皆知其中必隠蟹字顧蟹韵之數爲九尖團不能對搭方竊議間已爲小蝶所揭蓋（九蟹十二文一送）人問九蟹如何能使尖團對搭耕雲笑曰渠只出錢十二在理祗得八蟹其一係奉送者又何論其尖團衆皆失笑又（二喬）隠韵目四除數本爲（江東佳艶）予射爲（江東尤物）則直率無味 
小說 
[言情小說妍媸鏡] [  常覺小蝶合譯天虚我生潤文]  
　　第六章（三） 
　　此時廊外月色澄潔如水空庭寂無人語唯樹影瀉地時時隨風而動狀如魚鱗勞倫司置盤飡於膝時方以刀鏤刻雞骽笑而言曰此間殊覺僻靜乃令人憶戰場景狀不置蓋吾人有時恒踞馬背匆匆進乾餱然以較此勞逸乃有天淵之别予曰少尉願汝待吾食竣乃言今糕屑滿塞吾喉曀矣勞倫司笑曰試潤以酒予曰君飲乎勞倫司曰酒杯只一奈何予曰然則合飲亦何妨耶予言時心中自念人皆以合飲爲嫌以吾思之實亦無碍不見彼吻近杯便能變其酒味因啜其半而以半授勞倫司勞倫司曰君許我飲此乎予笑頷之勞倫司遂一吸而盡因曰斐洲人嘗有迷信謂二人合琖飲者則其終身當爲朋友特不審吾人亦能之否勞倫司者亢爽人也初未嘗作含意欲伸語故予亦卽率然答曰是安有所弗能果君不見棄者亦正吾願勞倫司曰然則還當問君亦能不棄我否言次俯身向前呼吸幾觸予面予首乃不禁而俯微笑曰少尉不論何人吾固皆願與之爲友特恐人不我友耳勞倫司爽然以背就椅曰餘則君願友菲雪耶予曰可憐者菲雪汝果何事竟乃恨之齒骨以吾視之彼亦未能噬人勞倫司曰汝未嘗見河馬耳當其曝於尼羅河次亦恂恂然一磊塊物顧一入水波浪頓興魚虫乃無噍類今汝見菲雪正其曝背之時耳予曰若是其甚乎勞倫司曰以後君自當見之今吾亦不願再言此人予笑曰汝旣恨彼則頃間何尙與之點首爲禮勞倫司曰此亦不過虚禮之常恃不審何故吾視其人乃如壁虎施施然使人膚粟吾意君亦宜少近其人致自墮其聲價予失笑曰貧女但不取憎於人足矣安有聲價可言哉勞倫司曰凡人身價固須自定何賴乎人予曰使我自定者則值二辨士有半勞倫司囅然曰然則我出三辨士汝屬我矣既而又愀然曰雖然吾囊中乃併三辨士而亦無之言次聲浪至低不期流露其牢騷之態則立以酒自掩且贊曰酒佳哉特亞琪苦矣吾甚望其再得一瓶不致怨我 
 
 
 

Page 15

 
 
   
 
 

Page 16

 
 
   
 
 

Page 17

 
 
專件 
[各省改設内務財政敎育實業四司官制案理由書]  
　　竊維國家立制因事設官有一事卽有一官必使職有專司然後事乃克舉蓋自事物之進化言之大抵由簡單而趨於複雜其始也不過具體而微而已及社會進步事物分化而處理此事物之機關亦遂分離獨立而各爲一體而自事務之分配言之組織愈密者其分配亦愈精其受重大職事之分配者必皆有獨立活動之權能而其責任始明一切成績乃有可課此國家機關之所以歧分發逹也吾國地方制度其高級行政長官嚮分監督執行兩部漢制以太守爲地方行政官刺史則其監督者也而皆直隸於中央循是以後歷代雖各有損益而大體則同不過其時事務簡約所謂執行一部未爲分立之設置耳明清以來各省設督撫體制雖崇其實卽古之刺史而當地方行政之任者則有布政使蓋亦猶行古之道也迨有清末造政號維新地方行政事務漸以繁劇一布政使不足支配之於是爲施行敎育而有提學使之設爲辦理警察而有巡警道之設爲提倡實業而有勸業道之設而皆爲獨立機關故其時政綱雖弛而各項新政尙藉以興舉蓋所謂失在於政不在於制不得以其爲前清舊制而一概非之也民國成立省制一新僅於省長官之下附設四司而一切監督執行之權集中於省長官一身繼且裁司設科所任科長科員之屬不過掌理文書鈎稽簿録而已考美國地方制度以知事爲一州長官其下則亦有民政財務學務等官皆獨立行其職事而不爲知事之附屬機關吾國幅員廣漠省之大者其行政事務比歐洲一中國而有餘而實與美之各州相頡頏以如此繁複纎悉之職事責之簡單無彈力之一機關其長官徒尸總攬之高位而不能舉兼施並進之實爲之屬者徒有主管之空名而又無獨自運行之權其結果職責無所專屬事廣遂以多荒以故民國以來地方行政事業視前清反形退步夫此等現象之湊成雖有種種而地方之無專設機關實爲行政停滯之一大原因及其敝也前政府亦頗病之而思改革惟於積極發達人民之行政不知注意故於敎育實業兩機關未有議及獨其急於理財故首先變制者卽爲財政廳使獨立隸於中央遂亦頗能收效繼又有各省警務處之設蓋其因事設官不爲無見又未可以前政府之制面一概非之也今當政局大變之後各地方行政亟待整理非於其制度組織加以改革斷不足以集事然若僅將各省行政公署現有之各科改升爲司一如元年之舊則位置雖若稍崇而機體仍爲附屬一切職事何能獨立運用措置裕如猶之乎不改革也故今爲根本改革之計以元年省四司官制爲基礎參以吾國古來分職設官之意於各省設立内務財政敎育實業四司皆爲獨立官廳裁去省公署各科併入辦理使責有專歸各執行其主管事務以直接受成於中央各部庶國家政策可貫注於地方而各地方監督之權仍在省長是於分理專任之中仍不失整齊盡一之意如此則官無虚設而地方政治可以日期發展矣本此理由擬訂暫行外官制草案俾外省行政不至停滯一俟正式官制經國會議决後卽行廢止此區區立案之本意也 
[内務司暫行官制草案]  
　　第一條内務司直隸内務部置司長一人於本省省長監督之下執行全省内務行政事務並監督所屬職員 
　　第二條内務司置左列各料一總務科掌理文書機要會計統計及其他不屬於各科事項二民政科掌理地方行政選舉賑恤救濟慈善感化人户土地土木工程禮俗宗敎事項三警務科掌理警察衛生著作出版事項 
　　第三條各科置科長一人承司長之命掌理本科事務並依事務之繁簡置科員若干人助理科務但其總額不得逾人以上 
　　第四條内務司於前條規定外設技正一人技士三人辦理技術事項 
　　第五條除司長由内務總長呈請簡任外科長技正由司長呈由内務總長薦請任命科員及技士由司長委任 
　　第六條内務司爲繕寫文件等事得酌用僱員 
　　第七條本官制自公布日施行 
[財政司暫行官制草案]  
　　第一條財政司直隸財政部監司長一人於本省省長監督之下執行全省財務行政事務並監督所屬職員 
　　第二條財政司長左列各科一總務科掌理文書機要經費統計及其他不屬於各科事項二出納科掌理各項收支出入並一切稽核保管事項三公債科掌理公債及貨幣並一切金融事項 
　　第三條各科置科長一人承長官之命掌理本科事務並依事務之繁簡置科員若干人助理科務世其總額不得逾人以上 
　　第四條除司長由財政總長呈請簡任外科長由司長呈由財政總長薦請任命科員由司長委任 
　　第五條財政司爲繕寫文件等事得酌用僱員 
　　第六條本官制自公布日施行 
[敎育司暫行官制草案]  
　　第一條敎育司直隸敎育部置司長一人於本省省長監督之下執行全省敎育行政事務並監督所屬職員 
　　第二條敎育司置左列各科一總務科掌理文書機要會計統計及其他不屬於各科之事二普通科掌理各種普通敎育並社會敎育事項三專門科掌理高等專門以上敎育及一切專門學藝事項 
　　第三條各科置科長一人承司長之命掌理本科事務並依事務之繁簡置科員若干人助理科務其總額不得逾人以上 
　　第四條敎育司於前條規定外設技正一人技士三人辦理技術事務 
　　第五條除司長由敎育總長呈請簡任外科長技正由司長呈由敎育總長薦請任命科員技士由司長委任 
　　第六條敎育司爲繕寫文件等事得酌用僱員 
　　第七條本官制自公布日施行 
[實業司暫行官制草案]  
　　第一條實業司直隸農商部置司長一人於本省省長監督之下執行全省實業行政事務並監督所屬職員 
　　第二條實業司置左列各科一總務科掌理文書機要會計漁牧事項三工商科掌理工業商業鑛業及度量衡事項 
　　第三條各科置科長一人承司長之命掌理本科事務并依事務之繁簡置科員若干人助理科務但其總額不得逾人以上 
　　第四條實業司於前條規定外設技正二人技士六人辦理技術事務 
　　第五條除司長由農商總長呈請簡任外科長技正由司長呈由農商總長薦請任命科員技士由司長委任 
　　第六條實業司爲繕寫文件等事得酌用僱員 
　　第七條本官制自公布日施行 
 
 
 

Page 18

 
 
   
 
