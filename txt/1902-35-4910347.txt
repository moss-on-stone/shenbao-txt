# 1902 - 35 - 4910347

 

Page 1

 
 
[訪求殿板九通啓] [  圖書集成局謹白]  
　　九通全書除武英殿本外祇有浙江局刻今各家仿印九通皆以浙局所刻爲本卽本局鉛鑄亦本浙刻兹已陸續付之剞劂詳加校始知浙刻本訛漏甚多經局中所延各名宿匡謬正俗悉心釐剔然尙恐留遺憾貽誤學人蓋前三通尙有别本可稽續三通與皇朝三通非得殿板原印本無以折衷夫體國經世之書將以沾溉藝林表明憲典大雅君子宜樂成人之美敢告海内藏書家如允以殿板九通嘉惠士林慨然賜假敬當庋之凈几奉爲鴻寳但備臨時考覈並非逐葉披尋蠅污鼠傷决無是慮成書時别撰校勘記聲明由某氏藏本校正以彰盛美外酬新印九通數部聊仲報李之忱或先敬贈股單亦無不可夫别風淮雨識者所嗤誠荷鑒其愚衷助成美善當使薄海儒雅感頌同聲傳之後世永以爲式豈惟本局實受其賜敬登報布告倚盼來玉請寄申報館代收再股票定期本月二十日截止其售處仍在曩所 
[灶神模出售] [  申報館恊振所敬啓]  
　　歳律將終黄羊薦灶禮崇五祀數典敢忘本館恊振所承某善士以舒君萍橋所繪全紅泥金灶神棧售貲助振每張洋銀二分旣可用以敬紳　得藉之行善常亦諸君所不吝解囊也 
[膏捐廣義]  
　　鴉片烟物來自外洋流毒徧於中國廢時失業消耗精神傷身敗家莫此爲甚不特不吸者惡之卽吸者亦未嘗不自悔之故其始也懸爲厲禁禁之不可乃從而稅之迭有增加亦已甚重而外洋進口之土仍日盛月增中國自產之土亦幾於各省都有吸者日多銷塲愈廣國家以其爲害人之物而又適值帑藏空虚償欵浩大因思糖酒等物皆已加捐而於烟膏獨不議及是苛之於日用之常物而反寛之於害人之毒物矣不公孰甚故於土稅雖未能加重而於烟膏則决計抽捐事雖等於搜括纎微要不得謂政之苛猛獨是膏捐僅及於購膏以吸之貧民而於買土自煮之富民則初無所捐是行膏捐而貧民被其累富民反得安其常猶未足爲法之平允於是鄂省擬仿照香港章程凡吸烟之人只准購買烟膏不准私自熬者如此則人無論貧富凡有烟癮者捐皆及之法洵公矣善矣愚謂此事若果可行當奏知朝廷通行各省微特膏捐之數可冀其暢旺於一時且有斷絶鴉片烟害之良法其法維何曰一令省會之區設一總局名曰稽查烟籍局城鎭各處均設分局凡吸烟之人均投局報名造成烟籍册匯於總局以備詳查一吸烟之人每日吸烟若干錢在某膏店購買均須報明局中詳注於册有欲易而之他店者亦須先期報明一稽查局核清每日須用烟膏若干某甲店中若干兩某乙店中若干兩令各店照數送入局中待吸烟之人繳錢來取不得賒欠一吸烟之人至局領烟必須親身自赴不得遺人局中先影一相對相付膏其有因患疾病或有要事不能親赴者准先報知以示體卹一吸烟之人每日須膏若干按日繳錢購買不准多購存儲或有因事出外者告知日期准予併日購取發給執照一紙以便携至他處遇有查問可以出照爲憑逾期仍須赴局自購并卽繳還執照一吸烟之人報名造册册成後卽不得再報其有戒除者准赴局報知除名年終彚詳上憲給予悔過自新等匾額以示奬勵似此則僅有已吸之人而無新吸之人五十年後已吸者陸續萎化中國烟害可以絶矣一開設膏店均須向稽查局領取文憑持此文憑可向各土行購土無則係自買私煮之人卽不得出售土行多設於上海租界中國官員辦理諸多不便宜商諸各國欽使照會上海各領事官傳諭各土行遵照各國雖以土爲進口大宗然亦未嘗不深知其患教會中人尤時時引以爲戒善詞以懇之未必不允也或謂似此辦法弊恐仍不能絶吸烟之人或借膏店執照私自購煮或賄通膏店代其購煮將何法以防之余謂借照購煮祗須嚴查查出後將照吊銷從重科罰膏店畏絶生計斷不敢損已以利人若賄膏店代煮則責令土行將逐日所銷之數造册報知總局注明某處膏店買土若于某處膏店買土若干局中卽可按膏店購進之士數以核其售出之膏數則弊亦不難於查察也如此辦法則舉行膏捐一事可使中國鴉片烟之害由此而絶豈僅國家於目前可得一巨欵哉因貢一得以備鄒蕘 
[本館接奉電音]  
　　昨日午後京師飛電傳來上諭四道敬謹譯登○十二月二十三日内閣抄奉上諭吏部尙書著張百熙調補葛寳華著調補刑部尙書工部尙書著吕海寰補授陸仁黼著補授都察院左都御史其所署户部左侍郎兼管三庫事務著李昭偉兼署禮部右侍郎著羅祖謀補授欽此同日奉上諭所參疎防監獄釀命之管獄官湖南道州吏目劉德受先行革職交俞廉三督同臬司親提刑禁人等嚴訊有無得賄鬆刑等弊按律定擬有獄官署道州知州徐啓宇是否先行公出有無揑飾並著查明照例叅處該部知道欽此同日奉上諭交涉事宜最爲重要現在振興庶務尤應博採所長出洋遊歴人員於各國政治工藝潛心考究實力講求庶幾蔚爲通才足備國家任使近來各省士子留心時務多赴各國學堂肄業惟宗室人員風氣未開亟須廣爲造就著宗人府八旗都統遴擇各旗子弟年在十五歳以下二十五歳以上志趣正大資質聰明體質强壯者造册開送軍機處進呈聽候派員覆核挑選數員赴各國遊學藉閱歴而廣見聞用副朝廷圖治育才至意欽此同日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨我朝深仁厚澤浹洽寰區滿漢臣民從無歧視惟舊例不通婚姻原因入闗之初風俗語言或多未喻是以著爲禁令今則風同道一歴二百餘年自應俯順人情開除此禁所有滿漢官民人等著准其一律結婚毋庸拘泥至漢人婦女率多纏足行之已久有乖造物之和此後搢紳之家務當婉切勸諭使之家喻户曉以期漸除積習斷不准官中胥役藉詞禁令擾累民間如遇選秀女仍由旗民挑取不得採及漢人致蹈前明弊政以示限制而恤下情將此通諭知之欽此 
[索地不成]  
　　日本報云意大利國各兵艦之在中國海面者舉動殊屬可疑逆料必有向中朝要索之事未幾果聞意國使臣於月之初二日詣京師外務部向全權大臣索取厦門附近之三門島全權大臣毅然拒之 
[西報之言]  
　　某西報云中國應造鐵路之地每先許給法人粤東應辦路工計共兩處一沿西江至北海初由英領事議及現歸法人承修一由廣州灣逹黄埔生意頗甚暢旺觀此知近日法人權利行將施遍粤中矣至於高州廉州雷州諸府所屬之礦亦經政府許中法公司開采並准法人將鐵路由安南東京通入雲南 
 
 

Page 2

 
 
[日簡賀使]  
　　日本某西字報云明春英國新皇行加冕之禮日廷業已簡定小松宫親王前赴倫敦致賀大約月内將次啓行矣 
[丹讓屬地]  
　　香港某西字報云丹墨國政府議將所屬西印度諸島一律讓與美利堅現已擬定事例若干條訂期在美京畫諾交執矣 
[俄國料民]  
　　香港循環日報云去歳俄國稽查户口共得民人一百二十五兆六十六萬八千名口其中隸俄京聖彼德羅堡者一百二十六萬四千九百二十人以男女而論匀計每男一百二十一名得女一百口 
[電召重臣]  
　　武昌訪事友人云湖廣總督張香濤宫保近接軍機處來電内開聖上甫經返蹕百度待新奉旨飭兩江總督劉坤一湖廣總督張之洞來京陛見以備咨詢惟長江地方闗繫緊要若同時北上防務不免空虚應就近會商分起來京并將任内事宜預爲部署等因爰卽電詢兩江總督劉峴莊宫太保行期旋接覆電知宫太保定於開河後北上大約宫保須俟宫太保南旋然後就道刻已將任内應辦各事預爲圖維矣 
[整頓旗營]  
　　武昌訪事友人云湖廣總督張香濤宫保目擊時局艱難練兵尤爲急務節經延聘東西洋教習訓練防營數載以來成效漸著因念八旗駐防兵丁本爲國家世僕近來營規廢弛積習甚深當此創深痛鉅之時正宜奮勉振興以備干城之用爰咨商荆州將軍濟留守請酌撥旗兵若干營移駐省垣隨同各防營一體操練以固根本而壯聲威留守深以爲然現已派撥旗兵二營飭某協領督帶來省以便演習洋操矣 
[三載考績]  
　　香港循環日報云國朝定例直省各官每三年舉行大計一次此固古人三載考績之遺意也本年辛丑適逢大計之期本月十八日廣東撫憲德靜山大中丞將舉劾各官銜名揭榜曉諭曰爲通行事照得光緒二十七年大計所有應行卓薦各官經本部院會同督部堂學部院秉公考核現在分别薦舉除繕摺奏報並行司知照外所有卓薦各官職名合行開列榜示一體遵照毋違須至榜者計開薦舉正印卓異官八員廣東督糧道周開銘分巡南韶連道張端本廣州府知府施典章署南海縣知縣潮陽縣知縣裴景福署番禺縣知縣事准補歸善縣知縣錢溯灝乳源縣知縣馮端署曲江縣知縣電白縣知縣李滋然瓊山縣知縣葉士謨薦舉教職雜職官四員高州府訓導周熾皋化州訓導羅鼎歸善縣縣丞杜鳳梧佛岡直隸同知司獄鍾璧又示曰爲通行事照得光緒二十七年大計所有應劾各官經本部院會同督部堂學部院秉公考核現在分别糾叅除繕摺奏報並行司知照外所有糾叅各官職名合行開列榜示一體遵照毋違須至榜者計開不謹官五員高明縣知縣李道南海康縣知縣朱念祖海康縣教諭簽升韶州府教授韓河澂徐聞縣教諭鍾應勳遂溪縣訓導吳龍光罷軟官一員靈山縣知縣阮萃恩浮躁官二員連平州信里司巡檢朱錫榮興寗縣典史傅克明有疾官一員和平縣教諭王開瑞年老官二員廣州府教授曾蘇潮陽縣吉安司巡檢任啓勛才力不足官一員電白縣沙塱司巡檢杜恩培 
[鄂垣計吏]  
　　武昌訪事友人云本年值大計之期卾省應行舉劾各官由藩司瞿賡甫方伯臬司李少東廉訪會同考核禀由督撫憲核定本月十八日列榜曉示計保薦官十員漢黄德兵備道岑春　升署安鄖襄荆道本任武昌府余肇康荆州府知府舒惠本任黄陂縣張延鴻本在羅田縣陳樹屏本任廣濟縣何錦琮本任江陵縣劉秉彝遠安縣訓導劉洪烈本任按司獄劉耀麟巴東野三闗巡檢謝鼎不謹官四員本任沌口巡檢兀壽榕利川縣縣丞郭兆琛棗陽縣本林店主簿湯潔興國州吏目韓祖經才力不及官一員咸豐縣知縣董慶昌有疾官一員黄州府教授周文逹 
[山陜災情]  
　　美國紐約克埠哈魯教會報館派查中國山陜災情及美國施振事宜之訪事人聶哥爾君告諸上海某西字報館云各報所載彼處災情不特言言確實且尙有未盡形容者陜西一省三年不雨被災處所竟有六十三縣之多陜境向號膏腴祗以日久亢晴河水盡涸田難灌溉禾麥失收未幾又徧行霍亂之症致通省人民九百萬名口死者二百餘萬鄉民以乏食故紛紛赴各城邑行乞其轉徙至西安省會者亦實繁有徒地方官設法阻之遂各露宿城外飢寒交迫斃者日有萬人屠户臠人肉作丸煮熟出售華官嚴禁不聽後將一屠户正法事始止說者謂若輩之所以食人肉者實出於萬不得已蓋除樹根樹葉外實無他物可充飢也由西安至三原計程一日可逹而沿途人烟已絶村屋祗賸危墻縣城情形亦復相等通城生者僅十餘人死屍徧地縱横盡飽犬腹中國善會籌欵往振經辦者類皆潔身自好然其欵須由官發致被吏役侵漁縱飢民已一息如絲亦復置而不顧眞可謂喪盡天良矣當兩宫初幸西安時扈從甚衆遂致百物騰貴饑民益困苦不堪所幸各省皆解餉前來故閱時卽民困稍解皇太后於此事頗爲垂注曾查得數官侵漁振欵立傳懿旨斬之至五月中大雨時行政府方命停振而洋欵適至飢民得殘喘苟延按陜西向日從未見過洋人是以民皆拘守舊法此次洋人往振莫不喜形於色深致感激之情華官亦極意周旋派兵隨護然則向日人言華人多忘恩負義觀此一事斯言胥不足憑矣 
[豫籌春振]  
　　南昌采訪友人云本年江西各郡水旱爲災秋收告歉歳云暮矣巿并蕭然貧民之就食于南昌新建兩粥廠中者日以六萬口計而米穀日漸騰貴轉瞬明歳青黄不接民生之困苦可知巨紳梅筱嚴太史因邀約同志諸君具狀白諸薇垣豫籌春振藩司柯遜菴方伯援筆批共牘尾懸示頭門曰本年江西被水之後繼之以旱災情之重實爲近今所罕見民間困苦情形本司早已訪悉來年青黄不接貧民缺食可虞本司亦計及之第自五月以來平糶散振給粥修堤費已不貲目下倉廪旣已空虚庫儲又復奇絀而各處請欵請卹猶復接踵而來振欵一勺分潤無多竟有不能徧及之勢民窮如彼財匱如此欲恃官欵别爲振濟力實未逮本司籌思再三計惟官振之外另辦義振早爲之所或可集腋成裘有備無患貴紳等念切梓桑勇於爲善必有良策以輔官力之不足而免災黎之流離希卽從速勸辦一面籌措欵項採辦米石以備春振救災卹難本司於諸紳有厚望焉 
[體恤商艱]  
　　南昌采訪友人云江西商務局憲查知各屬所出之煤運赴省垣者以宜春爲首屈一指樂平次之宜春煤由袁州遵陸赴臨江折赴南昌途中各處釐卡節節留難商民苦累不堪因之酌改章程委員赴袁河口總抽釐金一次上游各卡毋得過問下游各卡則皆騐票放行 
[求通民隠]  
　　福州訪事友人云上月二十五日署理福建福州府程太守出示曉諭曰照得民間投遞呈詞書役往往欺鄉愚無知揑造開銷名目每呈需索至三四千文不等所告尙未准理所費已覺不貲貧苦寃民何由伸訴本府前守建郡有鑒於斯將代書等規革除並禁止署丁收取呈費民間頗爲稱便今兹權守是郡訪查本署收呈各費爲數亦復不少亟應明定章程將書吏筆資等項分别裁减所有代書陋規名目及從前宅門以内門簽人等收取遞呈浮費一律禁革以通民隠而杜弊源除考充代書示期放告外合行列欵示諭爲此通示合屬人等知悉爾等以後赴府控訴事件務各遵照後開條欵據實上告書役不得故違禁令爾等亦不得因呈費無多動輙刁控致干嚴究其各凛遵毋違特示計開一無論新舊控案期呈只准給代書筆資等項錢四百文傳呈每張給錢六百文所有售賣狀紙及傳供抄批一切費用包括在内若於定數外加索錢文許卽當堂喊告以憑革辦一代書填寫呈狀如增减情節羅織無辜希圖於定額之外誑騙錢文准隨時喊究誣告者反坐一本府定于每旬三八日爲告期如有緊要事件仍准隨時投呈均定下午二點鐘時當堂收閱隨時查訊告狀人務須遵式投遞不准用紅呈白禀 
 
 

Page 3

 
 
攔輿喊控亦不得夾名片信函交把衙呈進如違除控詞不准外並于究責如有紳衿禀陳地方利弊不在此例一舉貢衿職及耆民婦女須遠的實親屬抱告以憑查訊倘雇倩他人冒名代遞經本府提讯不知案内所訴情形者是係訟棍包攬除原呈擲還外定即嚴究訟棍姓名查拿嚴辦一未在該管廳縣控告或控而未准並已准審理爲日無幾尙未質訊者一概不准赴控其有已經廳縣訊係理曲抗審逃審及訊係無理詐害者立將具呈人押發訊辦一呈内不錄廳縣批判不開保家住址姓名或不填做狀人姓名籍貫住址並自作各緣由者一概不准並提代書責懲 
[嚴治火匪]  
　　南昌采訪友人云江西省垣素多地痞每見民間失火卽乘機攫物無異宼盜之行爲雖經府縣官厲禁高懸依然愍不畏法本月初七日之夜四鼓後德化門内開元觀左近某店忽肇火災鄰有萬姓者久以豐富著地痞無不垂涎當火熾時糾聚一餘人蜂擁而入口稱代爲搬運將衣物劫奪一空適保甲總局委員王紫閣大令策騎而來得以拿獲五名帶回訊鞫判令枷號火塲示衆并硃批枷上云該犯等膽敢乘危奪物實屬藐法已極著地保押往火塲先行示衆俟枷滿後再送縣照例嚴辦决不姑寛此諭一面將在逃各犯勒捕嚴拿務須一網無遺根株凈絶地方民庶無不額手頌之 
[盜刼山寺]  
　　松江采訪友人云郡城北鄉佘山之西有宣廟焉香火鼎盛久爲宵小所垂涎本月中旬某日之夜忽來緑林豪客五人塗臉排鬚持械闌入住持僧某甲急起支拄致被砍傷足課負痛而踣羣盜旋恣情搜括袈裟鐃鈸席卷一空僧乃匍匐出旁門至河干呼救時河干泊有砲艇一號岸上亦駐屯陸勇四十名顧皆諉爲專衛教堂地方事不便越爼僧無從設法彳　而歸而羣盜已得贜颺去矣翌日投報青浦縣署縣主錢大令馳往勘察飭仵役將僧騐視隨喚地保至笞責數百板勒令赶緊邏緝盜贜 
[雪兆豐年]  
　　松江采訪友人云年矢催人瞬將餞臘而滿窓晴日煖似三春至本月二十二日凌晨寒雨連綿泥沾屐齒牀牀屋漏入耳聲清傍晚縢六君驂虬戾止遥天一白差疑龍女散花騷客文人安排紙閣圍爐共鬥尖义之韻而老農老圃則謂天公豫兆明年豐稔無不色舞眉飛矣 
[鎭郡官塲紀事]  
　　鎭江訪事友人云本月十九日之晚鐘鳴九下時常鎭通海道兼鎮江闗監督長久山觀察命駕出城乘招商局江寛輪船溯江上駛逕赴金陵叩祝兩江總督兼南洋通商大臣劉峴莊宫太保嶽降之辰兼商要公瀕行丹徒縣張允臣大令水陸總巡周錦堂遊戎洋務局委員邵文炳大令均赴江千恭送○本月十九日午刻爲光緒二十七年封印吉期署鎮江府許東畬太守丹徒縣張允臣明府保甲總巡楊紹時大令以及主簿典史各員咸赴道轅恭賀然後次第封印各武員則叩賀城守營叅將封篆之喜後亦各行禮如儀車馬往還一時稱盛○本月二十日江南全省提督兼南洋兵輪船總統李壽亭軍門由澄江防次乘虎威兵艦上駛道出京口下碇江心維時鎭城各官及新湘江勝各營員弁均登舟投剌軍門接見後即命鼓輪赴寗恭祝兩江總督劉峴帥壽辰瀕行象山砲臺升砲以送 
[格致書院庚子春季課案]  
　　超等何錫冕魯眞治楊史彬特等薛葆顨岳保赤丁桂琪陳德普黄懷清施景崧一等顧爾成丁逢甲施景琛張鶴聲姚行沂劉鍾琳 
[格致書院庚子夏季課案]  
　　超等王國華孔時中楊史彬特等儲桂山顧鳴盛程溏蓀萬祖蔭一等岳保赤施秉恒秦汝礦孟宗時劉永錫 
[大令騐屍]  
　　有某甲者向未悉所操何業日前借宿於英界大馬路天來福小客棧内不知何故呑服阿芙蓉膏旋因毒發呻吟經棧主王阿虎報知捕房迨送至仁濟醫館救治則毒已深入延至昨日溘然長逝捕頭令地保投報上海縣署午後三點鐘時縣主汪瑶庭大令帶同刑仵出城相騐仵作唱報委係呑烟斃命大令命差保投某善堂領棺收殮發壇標記 
[滬南火警]  
　　前晚三點半鐘時本邑大東門外大馬頭大豐油麻作棧房内不戒於火致兆焚如十六鋪地甲急率更夫分投文武各署報警俄而城廂内外洋龍二十餘架相斷飛馳而至吸水狂噴約歴二點鐘時始媳是役也焚去面東之元申復藤店某姓整容店萬順水果行柳德和藤店宏源米行協泰錩衣莊庚興羊毛店惟恒裕油麻行略被焦灼並未全燬其面西之森盛和煤行楊源發水果行黄同順繩索店植新估衣店比鄰北三茂南貨店則牆垣高厚未遭殃及約共燬去樓房四十幢左右當火熾時蘇松太兵備道袁海觀觀察上海縣汪瑶庭大令提右營叅將廖楚材叅戎城汛周鑑之千戎保甲總巡朱森庭明府以及十六鋪二十三七鋪各叚巡防局員均趨詣火塲彈壓蓋以防匪徒乘火行劫資財也 
[美界火警續聞]  
　　美界火警情形已誌昨報兹悉火起於提籃橋東首楊樹浦路左近某姓鄉民草屋中幸四面皆係曠在並未殃及鄰居 
[庸醫違諭]  
　　引翔港醫生王旭昇前因醫治虹口百老匯路徐某家五齡穉子用藥差謬致喪厥軀控經英美租界公廨讞員張柄樞司馬訊明惡其草菅人命判令不准在租界中懸壺行道不意王陽奉陰違仍在裏虹口漢璧禮路某銀樓爲人治病昨爲捕頭所知立派包探前往查明以便拘解公堂禀請重辦 
[上海縣署瑣案]  
　　浦東流氓包小安保被人刃斃經英美租界公堂移送帮兇人俞掌生等三名至縣前晚縣主汪瑶庭大令升堂訊鞫朱桂全供稱小的在怡和船廠爲小工前向陳榮索取飯錢以致口角爭扭經俞掌生解勸而散陳雖受傷旋即痊可挾此夙恨遂串通包探誣指小的爲包小安保案内帮兇人拘解公堂其實小的並不在塲求恩鑒察大令怒其刁賴命鞭藤條三十下曰爾在公堂供認與俞掌生張順發在塲解勸今忽翻悔若不從實供明定當重責朱供小的被包探拘至茶會私刑弔打逼令認實受苦不堪含糊供認今至案下務求昭雪俞掌生供小的前爲小工刻方販水果日前朱桂全與陳榮索欠爭毆小的向之解勸適身畔藏有小刀悮傷陳榮之臂陳　告知包探言小的亦係刃斃包小安保案内帮兇人其實此案並不干預張順發供小的並不帮兇實被朱桂全誣攀叩求鑒察大令飭概行收押候再究懲○前者泰來木行主徐穀士虧欠各錢莊往來欵項被控到縣大令略訊情由押令措繳前晚升堂覆訊徐供稱所欠各錢莊及同業之欵已陸續還清叩求開釋大令察核原卷向有吳錦記一欵未了飭仍還押徐叩首哀求稱吳處所欠無幾現屆年終務求交保出外卽行料理大令准之飭交的實人保出赶緊理明○錢阿福控王阿德欠銀不還大令研訊之下錢供開設小錢莊前被王阿德借去洋銀五百元後付還三百元尙欠二百元屢索不還呈據求追王阿德供小的在治下開妓院前借錢處洋銀五百元陸續還過四百七十元僅欠三十元借據被錢藏匿今忽藉此圖詐查錢曾欠倪吳氏會項洋銀勒令小的代還小的不允是以投案妄控叩求明鑒倪吳氏供錢阿福前開小錢莊向小婦人借洋銀二百元後因倒閉懸宕至今經人勸還一百元錢已應允惟尙未付求卽訊追大令判王繳洋銀三十元錢繳七十元一併給倪吳氏具領 
[上海巡局紀事]  
　　日前竊賊黄福生行竊張河浜陸運生家銅錫燭臺古銅香爐等物當卽開單投報十六鋪巡防中局旋經汛捕在護城河畔將黄邏獲解送十六鋪巡防北局局員姚穀蓀二尹飭捕吊到原贜訊得黄認竊不諱判責一百板贜給還失主○南巿陳豐記船號主某甲送租户張某至二十三七鋪巡防局請追租錢六千餘文局員盛二尹著押候措繳 
 
 

Page 4

 
 
[英美租界公堂瑣案]  
　　蔡通明在裘天寶銀樓執業日前製一銀盒竊去銀二兩二錢攙以銅質事被銀樓執事人查知以其有碍聲名投訴捕房昨晨捕頭派包探邵仁初解案請訊讞員張柄樞司馬商之偉繙譯判責一百板○周小亭竊得某姓家綢衣數件經包探沈阿岳拘獲解案請辦司馬判責三百板押捕房三月○張金堂竊得福順興等小客棧内布被若干條經包探何阿春拘獲解案請辦司馬判責三百板逐出租界○陳朱氏竊得鄰人張永興家衣服玉器令其子陳寳成携至某押鋪質錢被某包探查獲解案請辦司馬判責陳朱氏手心三百下陳寳成從寛開釋○前者張廉泉遣抱呈張松甫投案控同春客棧茶房朱阿榮行竊洋銀五百元司馬略訊情由諭令禮拜一復訊核奪昨晨捕頭派某包探將棧主張端甫及朱阿榮解案張延担文律師之夥某洋人投案聲稱是日張出外將房門鎖匙交明櫃上嗣後失銀雖不能指明實係茶房所竊而鎖匙確在帳房中斷難辭咎務求公斷張端甫堅稱茶房並未行竊司馬商之偉君著出外自行理處○陳阿喜由金陵拐得范胡氏來滬寄藏張沈氏家經范胡氏之表兄葉蘭亭查知邀同李利香紀得富將范胡氏領出旋復尋獲陳阿喜同至張沈氏家肆意搜查致同居之畢天興失去洋銀三百三十元報經包探趙銀河拘獲解案請訊畢投案訴稱小的與張沈氏同居是日出外觀劇迨回家見箱上鎖已扭斷細加查察知失洋銀三百三十元顯係葉等查搜范胡氏遺物時乘間行竊叩乞究追范胡氏供小婦人籍隸江浦縣丈夫姓范字友臣上有翁姑與葉爲中表親偶被陳阿喜所愚同至滬上求鑒葉李紀同供小的等並未行竊洋銀司馬判將陳及范胡氏遞解回籍葉李紀發回捕房查明再核○日前范阿得向虹口史阿狗等訛詐洋銀五元不遂所欲操刃戳傷報經包探劉阿炳倪順泉拘案請辦司馬判責范六百板押捕房一年○邱怡文向永昌珠寳店賒取珠花質錢用去控經司馬訊明判押捕房一年嗣由原告偕邱妻朱氏投案求恩司馬允俟會商領事再行官提訊昨晨原告投案請示司馬告以此案已商准領事官俟往捕房商酌辦理○莊子餘向在嘉安錢莊執業日前竊得本票銀三百兩兌現銀取事爲莊主查知報經包探趙銀河拘獲解案司馬限三日内清理違干未便○前者著名流氓胡長生卽小老槍戳傷孟金廷身死在逃未獲前日又向嚴阿三拔刃尋仇經包探趙銀河張寳成協同六百零五號巡捕拘案司馬判押捕房半年期滿逐出租界 
[英美租界公廨紀事]  
　　蘇州葉王氏之女賽金賽蓮被人誘至滬　售與英界老妓胡寳玉易其姓曰胡而以琴書琴珠名之勒令倚門賣笑事經葉王氏查知投控元和縣署縣主某大令移文英美租界公廨請讞員張柄樞司馬飭差協提昨日廨差王蘭協同包探將寶玉及琴書琴珠姊妹解送至案司馬著押候解歸元和縣訊辦○揚州人陳永章專放印子錢重利盤剥流妓陳愛卿曾向借洋銀五十元連利積成六十元除陸續還過二十五元外尙少三十五元屢索無著因串令胡有才扭赴英美租界公廨控請訊追前晚讞員張柄樞司馬升堂質訊陳供陳妓浼胡向小的借去洋銀六十元立有筆據迄未歸還叩求追究陳妓供此欵實係印子錢利息甚重今尙少三十五元並無六十元之數司馬察閱所呈契據載明印錢分四個月拔清本不應追惟陳妓旣稱尙少三十五元姑著押候追繳 
[法租界捕房紀事]  
　　前晚甲乙丙三馬夫在一枝春茶館中與女流氓阿招秀寳任情調笑適爲某包探所見一并拘入捕房昨晨捕頭略詰數語告以時近歳暮格外從寛交人保出不准再蹈前轍○偷兒俞俊生至法界新馬路某姓家行竊磁花瓶一口銅壽字燭臺一對適爲包探陸阿寶所見連贜解入捕房捕頭令押候解送公堂禀請讞員杜枝園大令訊究○積竊小無錫陳阿三在菜巿街　甲所設貨攤上行竊洋銀經某包探拘獲帶入捕房捕頭命押候解送公堂禀請訊究 
[美租界捕房紀事]  
　　昨報紀流氓范阿德用刃戳傷甲乙丙三屠户兹悉甲爲姚雲三乙爲項阿五丙爲張阿狗報捕後經包探劉光震劉阿炳倪順泉查知范避匿小東門外遂偕五十四號西包探前往拘獲帶入捕房捕頭令押候解送公堂禀請讞員張柄樞司馬究辦○前日午後崇明縣人張銀郎牽染病之牛數頭至西華德路適爲工部局某西人所見以其有違租界章程帶入捕房捕頭令押候轉送公堂禀請訊辦○昨晨江北某邑人王三投捕房訴稱行經中虹橋左近同鄉流氓李某索詐不遂肆意行兇捕頭令包探錢榮堂將李拘回押候解送公堂禀請訊辦 
[善與人同]  
　　日昨本館協振所承吳君陳龍交來洋銀二十元以令先慈仙逝十周本擬延僧誦懴因念沿江各地前被水災當此嚴寒待振甚急爰移經資以助振欵爲令先慈求冥福又載君益三捐助棉衣洋銀二十元祇領之下深感解推作善降祥必邀福佑不徒澤中哀雁同頌仁施也爰書數言代鳴謝悃 
 
 
 

Page 5

 
 
　　大德膠州皇家印捐彩票正月十八日開彩 
　　啓者本公司實備鉅資兼理各埠銀兩其中式彩銀經交膠州靑島督憲存儲德國銀行華洋文字均有刋明其票上由皇家蓋印以昭鄭重自第四會票華歴十二月十二日經膠督憲派委員監督在膠州靑島本公司内開彩臺當衆開彩當此萬目共覩之下咸稱大公無私第五會票准於西歴一千九百零二年二月念五號卽華歴光緒二十八年正月十八日開彩風雨不更因新正市面淸淡票業亦然减色故本公司正月開彩之票暫設額八千張每張仍售洋三元分爲十則每則售洋三角俟票市興旺再行加增届時再行預告貴客如欲領額發售者請郵寄本公司或在各埠經理處均可此佈大德膠州靑島仁濟公司謹啓 
　　救人誌感 
　　源順帆船於本月初三日由寗波來滬初七日行抵小赤洋面被盜擄去司帳徐九香水手繆阿春二人勒索三千元取贖胆敢派盜夥到滬等候過付詢知盜窟在浙江海門本船赴江海關報盜卽由稅務司立提來盜送道發縣收押在案一面電求統領鎭海水師吳吉人軍門飭緝吳軍門接電立時親駕兵輪偕黃印三都戎至海門分路搜拿旋查悉源順船係被盜首王小山等搶刧王小山曁餘盜二名已因傷斃命源順難民二人又被他盜名永章等奪去吳軍門卽派傳恆山守戎帶勇十餘人由線民引至北岸山先救釋永濟船被擄二人嗣卽救出徐九香繆阿春二人並獲盜多名而還伏維吳軍門亷能威武允矣有口皆碑吾鄕尤久賴保障蒙深入虎穴救出被擄良民幸得生還實爲莫大功德感激之私豈尺幅能罄僅叙大略登報聊表銘篆面已　　源順帆船主人叩登 
　　覺民錄第一名贈金镯二對値小洋六千角 
　　本館設在上海小東門内四牌樓中石庫墻門内批發格外公道於臘月廿一日起重訂新章一切加重彩物細章詳明錄上現出第九十一期正月份覺民錄每本售小洋一角半其號碼卽照壬寅正月廿八日廣濟公司得彩號碼爲憑每册附送名畫屏條一張購六本送六式遠埠局購信力自給此佈上海覺民錄館公記啓 
　　廣濟公司江南義賑票頭彩四萬元光緒二十八年正月二十八日開彩 
　　本公司現奉　南洋商督憲劉批飭除廣濟義賑票外其餘各項彩票均不准在内地銷售如再有私售卽由本公司就近禀由地方官查封以杜玩違而保賑源除由本公司密派司事分投查察一經察出卽遵批就近禀由地方官查封外特此聲明第卅四會票已於本月廿日十一點鐘在本公司如法開彩所得彩號數經印有對號單分派以便核對如有得彩之票祈携到本公司收銀可也第卅五會票已印出三萬張定期光緒廿八年正月卄八日開彩此佈 
　　皇朝經濟文編出書 
　　是書爲自强齋主人所輯專以講求經濟爲宗旨内分八門一學術二治體三吏收四户政五禮政六兵政七刑政八工政誠爲講求經濟者必需之書也舉凡名公卿之奏疏與夫碩儒之論說雜著其有關於内政外交足供朝廷敷布之資者莫不旁搜博采筆之簡端敝局不惜巨資徵求著作蒙海内通達之士所有宏篇鉅製無不郵寄而來以供敝局之採擇用是細爲編輯詳加校勘閱數寒暑始成卷帙仍循經世文之宗旨而增損其間總以八　分以百餘目世之留心經濟者當以先覩爲快每部四十八本計六函碼洋八元上洋抛球塲愼記書莊及各省分莊均有發售　　張香帥定本○六藝通攷經史新義錄告成○中西武備新書○槍砲算法從新○武備體操學普通體操學 
是稿始於辛已成於丙戌皖南孫玉堂先生譔今兩湖諸君三次補輯貫串羣言折衷至當都爲一百卷類分五十餘門曰天文地志經義史學諸子百家兵刑禮樂政治掌故爵秩制度六書姓氏文學武備人事品物術數動植等凡古今治亂經世要務靡不搜羅具備攷覈精詳於元人馬氏通攷近人時務通攷鼎峙而三槪不雷同有志經濟實學者是書速宜備置也茲全書告成竹連紙精印字大明朗訂四十八本碼洋八元實價六元四角○○槍礮算法從新研究中西測量槍礮諸法上卷施放法中卷測算水陸遠近高斜等術下卷攷正火噐眞訣辨誤補草均設題問答繪圖明晣華蘅芳先生叙云其中推闡各法極爲簡明苟此本朝夕講貫當必有百發百中豈可以紙上談兵目之哉裝二大册實洋四角○○中西武備新書先成甲集七種四册實洋半元分運各省書局出售上海千頃堂點石分局富强齋申昌書室以及各書莊漢口江左書局六藝書局兩湖均有經理代售書經存案翻印必究兩湖譯書學堂啓 
　　新輯中外政治策論彚編計價廿四本四　價洋四元八角現已出書 
　　近今坊間出書大都名目雷同然書本多寡書樣大小自有區别凡蒙仕商賜顧務望認明本局精印大本四函庶不致悞是書早登報端都二十四卷别爲一十六門曰治道學術經史吏政户政禮政兵政刑政工政天象方輿選舉耕織理財商務海邦内分細目百餘條類皆洞明利弊按切時宜有志之士講求經濟實學者藉此進取未有限量洵中外之要領政治之大猷也上海棋盤街鴻寳齋瑞文書局啓 
　　牙醫生黄德勝回滬 
　　本室在申開設十有餘年蒙中外官商所深信今春蒙雲南大憲之聘現已告竣回申凡吾諸友以及官商主顧恐未週知特此登報聲明此佈四馬路一家春對門牙醫生黄德勝謹白 
　　仍歸獨創 
啓者先祖於道光年間始創王承興紙箔一業兼分各埠至髮逆擾害由先嚴邀表伯邱晉廬入股數十年來毫無間言至光緒戊戌年邱姓股份盡行拆出往來欵項當時理淸查點存摺各據至今四年尙有未經收齊未便再延時日誠恐事繁未及細查將來防不勝防雖有拆據爲憑難免另生枝節爲此將詳細情節除已經到縣備案外合行登報聲明嗣後倘有王承興字樣戊戌年以前之舊據檢出一槪作爲廢紙閱報者鑒之勿謂言之不預也王承興主人告白 
　　山西大學堂訪聘敎習 
啓者山西大學堂擬請中國副敎習數人如精通中西文字者及能以漢文敎授醫工農商等學者按執照等次定薪水多寡上等每月八十至一百二十銀元次等每月四十至八十銀元如有願應此席者請先將所得執照文憑保單照鈔一紙并開具履歴封寄上海江西路四十一號廣學會譯書處准於來年二月初五日晤面以便訂立合同此啓 
　　雲錦公議 
　　竊惟吾蘇紗緞售價向視絲經成本以定升降迺近年絲經兩項時價迭次增漲推原其故因新絲歉收兼之繭廠廣辦雖今秋洋絲去路暫緩惟用貨絲經與洋商所辦絶然兩途非但不賤且交冬又復日漲今庚貨價自出新至今雖承三次允加尙屬　敷故不得已爰集同業彙議自壬寅元旦起各貨一律遞加實碼一分鈿非　厚利藉資挹注諒各貴商寳號洞察不情定邀俯允恐未週知謹此佈聞 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[奏疏彚錄]  
　　岑春煊片再晉省應解烏里雅蘇台經費及疉次加增鹽菜等項銀兩向由山西撥解應用兹據署布政使吳廷斌詳稱遵在司庫寄儲項下籌措銀二萬二千九百六十六兩六錢作爲光緒二十七年應解烏城前一半常年經費銀一萬六千六百六十六兩六錢加增减半鹽菜銀二千五百兩加增全支鹽菜銀二千五百兩舊欠經費銀一千二百五十兩烏城京餉内扣札薩克俸銀五十兩飭委大挑知縣汪洪鈞管解於二十七年十月初六日起程前赴歸綏道衙門交納由道轉給該城提餉委員接辦等情請奏前來臣覆核無異除分咨查照外理合附片具陳伏乞 
聖鑒謹奏奉硃批户部知道欽此 
吏部尙書臣宗室敬信等謹奏爲遵旨議奏事准行在臣部咨送内閣鈔出前任山西巡撫錫良奏稱平遥縣知縣張維彬以教職歸部銓選開缺所遺係衝煩難兼三要缺例應在外揀選該縣地當孔道政劇差煩非精明幹練之員弗克勝任晉省雖有曾任實缺候補及卽用知縣非初發仕版卽人地不宜佐貳中亦無堪升斯缺之員惟查有長治縣知縣劉壽椿識見明通志趣端懿以之調補平遥縣知縣實堪勝任銜缺相當毋庸送部引見所遺長治縣知縣係簡缺晉省現有應補人員應請扣留外補等因光緒二十七年二月初五日奉硃批吏部議奏欽此欽遵鈔出到部查山西平遥縣知縣張維彬以教職歸部銓選遺缺於光緒二十六年十二月初九日奉旨坐是月十四日行文按該省照限减半計算扣至二十八日接到部文之日作爲開缺日期歸十二月分截缺係衝煩難題要缺例應在外揀選兹據該前撫請以長治縣知縣劉壽椿調補欽奉硃批交臣部議奏臣等查劉壽椿福建舉人由山西大挑知縣題署汾西縣知縣光緒十九年四月初十日到任業經實授在案歴俸已滿三年復調長沽縣知縣查該員任内有承緝事主杜王氏家被竊拒傷一案核計已滿四叅例闗降調自應查級抵銷應銷去光緒二十年八月恩詔加一級抵杜王氏被竊拒傷一案前在汾西縣任内並無罰俸各案今請調補平遥縣知縣該撫摺内已將實無堪補堪升之員聲叙核與請調之例相符相應奏明請旨准將山西長治縣知縣劉壽椿調補平遥縣要缺知縣簡缺相當毋庸送部引見所遺長治縣知縣簡缺准其留於該省照例請補謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
花翎三品銜掌京畿道監察御史臣許祐身跪奏爲擬勸立學堂懇請奬勵以裕經費而速開辦恭摺仰祈聖鑒事本月初一日召見科道臣跪聆天語感激涕零竊以人才之興基於學校恭讀本年八月初二日上諭令各省書院改設學堂十月問升任山東撫臣袁世凱陳奏東省學堂章程欽奉諭旨通行仰見皇太后皇上勵精圖治深維國家作人之計必先儲之於學堂執兩用中莫名欽佩惟各省自奉旨後辦理如何尙未據次第奏報實緣籌費爲難朱能同時推廣查東西各國學堂之費多者每年至千萬餘兩少者數百萬兩日本海島之國亦八九百萬兩其籌欵之法除由公家發帑外半由民間捐助而成中國風氣初開學堂成效未著不有鼓舞安能振興溯歴年籌餉海防河工振捐等事例皆緣經費無出爲一時權宜之計援例舉行本年七月簡欽奉懿旨永遠停止澄清仕路正所以振拔眞才惟值此帑藏支絀學堂經費籌撥無從無米之炊勢難責之疆吏臣愚以爲籌欵需稽時日喁喁之望何如變通事例爲尅期興辦之資功擬請以學堂捐輪給予奬叙似與疉次詔書及停捐懿旨實有並行不悖者蓋此項出資人員皆仰體朝廷振興學術教育人才之盛心其急公好義固屬可嘉而明白事理知所當務尤宜激勵之以爲方來之勸且以民間自有之財力聽民間自行舉辦歸地方官就近核明確數不必由藩庫上兌及派員設局致多糜費庶有一分之財卽得一分之用國家推大公無私之意而成斆教勸學之規官吏有稽察核助之權而絶耗折侵挪之弊揆之情勢當易集事謹擬奬叙章程五條以備聖明采擇一凡紳商士庶能獨力創建學堂輸資至十萬兩以上者應由該省督撫奏明請旨破格錄用以示優異藉以甄拔人才其不及十萬者准照例定十成銀數給奬實官及十成貢監若干人已有官階不願邀奬者許移奬子弟以免向隅一查封典銜翎本在常捐不停之列此項捐輪學堂人員如已經得有實官願得封典銜翎者應請照准部定新章核奬一凡現任候補各官捐資學堂者應請照例定十成銀數给以升階花樣若資係已出係由勸募而來應視欵之多寡分虽尋常異常勞績給予奬叙庶効力者不至偏枯一凡捐助房屋書籍器具及學堂應用格致化學儀器等項請准照巿價折合銀數給予以上奬叙一凡興辦學堂之處所捐銀數及已用數目均令隨時呈明該管地方官立案其在省城者應由該督臣核明具奏其在府廳州縣及鄉鎮巿者應由該地方官核明詳報督撫奏奬以上籌欵各條係於無可設法之中爲援例變通之計良以舉行新政中外觀瞻非有人才無以興辦名器雖重較之於國脈則輕創始甚難任之以衆擎則易他日英才輩出共策富强截止之期計日可待固非共他事例可得援請准行臣愚昧之見謹恭摺具陳伏乞 
皇太后皇上聖鑒訓示謹奏奉旨一道 
山東道監察御史臣黄曾源跪奏爲學臣聲名狼藉請旨立賜罷斥以儆貪婪恭摺仰祈聖鑒事竊聞福建學政檀璣嗜好甚深性情疏懶兼之貪鄙卑污無所不至當其到任伊始卽以京寓遭亂衣物蕩然向書吏承差借貸銀兩識者以其舉動乖謬卽慮其闗防不能嚴密洎至出棚開考興化一府業已不免人言至泉州則竟公然賄賣毫無顧忌發落之日衆論譁然遂有多人抬一紙糊秀才簪花披紅轎後用新進生員錢必得名帖轎前用以財發身旗幛鼓吹喧呼以相窘辱該學政知人心不平所得贜銀遂託爲振捐欵項運至厦門分中外銀號洋商通泉號管事内有漳泉之人知其來歷不明將其存欵二萬數千元盡行乾没後因提欵無著在厦防同知衙門控告學政職司考試闗防宜嚴何得干預捐事謂卽係該學政一已所捐何以出棚未久捐振章能有二萬數千元之多是其欲蓋彌彰已屬顯而易見且聞該學政預置私人於詹斗山筆墨店中以便交通過付筆墨店隨棚赶考亦卽隨棚代爲招攬興泉兩府除鄉紳子弟幾於非賄不行以致差役人等無不大得其利而漳州劣紳竟有出境遠迎欲爲包認若干名以便從中取利似此貪墨情形實所罕見臣鄉人來京言之確確不敢不以之上聞理合具摺糾叅相應請旨立賜罷斥並祈簡清派正大臣切實查辦以肅網紀而儆貪婪是否有當伏乞皇太后皇上聖鑒訓示施行謹奏奉旨欽此 
外務部片再臣部左丞瑞良右丞顧肇新左叅議陳名侃前均經臣衙門保奬俟得道員後賞加二品銜查臣衙門前章京葛寶華劉宇泰均保俟得道員後賞加二品銜嗣經升補内閣侍讀學士由臣衙門奏請可否賞換二品銜先後奉旨允准在案今瑞良顧肇新陳名侃已奉旨補授左丞右丞左叅議等官可否照案賞換二品銜之處出自恩施理合附片具陳伏乞聖鑒訓示遵行謹奏奉 
[硃批依議欽此]  
　　外務部片再查在任候補五品京堂兵部員外郎曾廣銓前經派充議約隨員深資得力現在臣部交涉事繁時需派員赴各國使館商辦一切該員譯繙精通長於應對若令在臣部當差實於公事有裨擬請將該員曾廣銓交臣等差遣委用如蒙俞允卽由臣等轉飭遵照理合附片具陳伏乞聖鑒訓示謹奏奉硃批依議欽此 
 
