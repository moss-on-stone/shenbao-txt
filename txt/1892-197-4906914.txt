# 1892 - 197 - 4906914

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[悔蹉跎齋試帖出售] [  點石齋啓]  
　　是編爲濟南柳魚筌先生所箸先生現紡四川開縣篆以名進士現宰官身生平學有根柢不徒以帖括見長而於詩尤邃是編雖僅三百餘首而清華典雅頗合　閣體裁誠揣摩之善本也近由先生手爲編次並將所用各典逐一注釋屬本齋用潔白連史紙印成字跡明顯裝釘精工每部四本碼洋八角卽日由本分局及申昌發兌此佈 
[論懲辦串客]  
　　天下事之害人心志壞人名節者不一而足而串客戲其一端也所謂串客戲者大率巿井無賴少年學習淫詞艷曲迨其藝旣成則徧赴城鄕巿鎭搭臺演唱藉以惑衆歛財聆其歌唱則固靡靡之音也覩其形容則皆委瑣齷齪不堪寓目之事也而有逐臭之癖者則不以爲可憎而以爲可喜不以爲害心志壞名節而以爲足以消遣芳辰安排綺思不論男女老少貴賤賢愚趨之若鶩恐後爭先如蟻之附羶如蠅之逐臭串客所至之處幾於舉國若狂誠有不可解者夫串客所演者無非以繪風描月之情傳濮上桑間之事在未開知識之孩童與夫衰朽龍鍾之老者雖亦足以污耳目而虧心術然其害猶有底止若夫紅顔弱女待字閨中正當破瓜之年易動摽梅之感聽清歌於子夜尚喚奈何聞艷曲於前溪能無棖觸倘以一念之差致貽終身之玷雖有西江之水難洗前羞縱回東海之波莫明素志後雖悔之嗟何及矣更有寡鵠銜悲離鸞奏曲願守柏舟之節誓完冰蘖之操石化山頭獨灑望天之涙瀾沈井底常懷太古之心或以偶爾逢塲遂致柔情頓觸所謂一失足成千古恨再回頭是百年身揆其致誤之由謂非扮演淫戲者之職其咎乎昔施耐菴作水滸傳中有數處描寫風月幾於頰上添毫有人謂其因此墮入泥犁彼爲串客者現身說法其惑人也尤易其害人也更多假使天道果有報施當不僅墮入泥犁而已也夫淫書之爲害尚淺者良以别聲被色之倫未必人人識字嘗有性格雖極聰明而不識一相者卷册之中雖有誨淫之語亦無從而體會卽不至爲淫書所誤若淫戲則其事極鄙其語不文人咸得而注視之傾聽之苟其渢渢移情洋洋得意則聲入心通之下未有不頓失操持者又何怪其爲害之至於如此其烈也串客淫戲江浙等省皆有而以寗波爲尤甚大憲以其故違禁令貽害民間亦嘗嚴飭差保留心巡察見有此種淫戲立卽驅逐出境不准逗留以貽人心風俗之憂如有不遵立卽送官懲辦以爲犯法者戒一面大張告示粘貼通衢諄諄然諭以順逆之理報應之機寛其已往之愆導以自新之路亦可謂無幽不燭剴切詳明矣而若輩徒以趨利之故遂致視禁令若弁髦犯憲章而不顧甚或賄通差保暗地濳蹤引誘鄕愚售其故智官憲雖以除惡爲心然深居衙署之中耳目究有所難周精神亦有所難及豈能統都鄙鄕遂一一巡察耶故禁者雖三令五申而演者仍隂違陽奉風俗何由而整頓人心何由而向化哉前日本報載寗波西南鄕又有利慾熏心罔顧法紀之裘鍾鰲金阿洪等特雇串客奉化人邱景新等日在該處空地學習歌唱俟身手嫻熟卽欲搭臺扮演事爲楊大令所聞卽派幹差往拿將裘鍾鰲等三名拘獲到案各責數百板取保釋放邱景新等從重笞責發差看管再行核辦夫裘鍾鰲等雇串客學習歌舞無非爲漁利計耳不知天下何事不可爲懋遷有無囤積貨物苟有計然之術何患不能坐擁厚貲雖曰經商一道必賴貲本以爲挹注苟囊中無阿堵物卽不能徒手從事然商之外不又有工藝乎果能自精一藝自食其力亦可起家室而貽子孫西國之以工藝致富者後先相望亦可見餬口之計隨在皆有又何必甘爲違法亂紀之事耶邱景新等怙惡不悛是眞無恥之尤楊大令旣將裘鍾鰲等各笞數百板取保釋放以懲首惡而受雇之邱景新等亦皆從重笞責發差看管以待後命辦理不可謂不嚴凡逖聽風聲者當無不曉然於楊大令除惡務盡之意相與革面洗心業邪歸止積弊因此而革陋俗由此而挽此一舉也其關擊於政治民風者豈淺鮮哉惟是一邑之中巿鎭林立良民固多莠民亦難保必無所望持之以久繩之以嚴時飭差保到處偵察則莠民無所售其計良民不致受其害淫靡之俗不難一變而爲知禮之鄕書有之曰爾惟風庶民惟草感應之機捷於影響不禁於楊大令有厚望矣 
[觚棱日麗]  
　　廂藍旗護軍統領恩普爲咨行事印房呈稱本旂護軍叅領瑞崑病故遺缺揀擬人員由承辦正藍旗於六月十四日帶領引見奉旨廂監旗護軍叅領一缺著隨同辦事副護軍叅領福謙補授欽此十五日述旨奉旨是欽此等因由景運門抄出到營相應咨行兵部查照卽於本營官册内將瑞崑裁汰添註福謙名字再　謙現任兼充族長合並聲明○福敬崇金吾三堂憲訂於六月十六日辰時在地安門外帽兒胡同提署内揀選右翼副翼尉一缺正白恊尉一缺正黃副尉一缺各固山步軍校四缺委步軍校三缺並點派委協尉捕盜等缺已咨傳應行揀選官員弁兵等務於是日清晨各備弓箭進署預備莫悮○兵部爲咨行事郡王銜多羅貝勒奕絪門上司儀長音得泰因病出缺應卽咨取廂黃正黃正白三旗各項正四品人員揀選補放相應咨行侍衛處鑾儀衛黏杆處前鋒護軍營滿蒙各固山卽於正四品人員擇其老成穩重足孚衆望者保送一二員卽日咨送過部以便會同宗人府揀選○值年旂准禮部爲通行事所有具奏本年皇上萬壽聖節御乾清宫受賀禮節一摺本部定於六月二十一日具奏相應通行各衙門凡有應行廻避事件勿與同日呈遞○西直門内南小街晉豐錢鋪近因資本虧空而外間票存甚多倘一時紛來支取深慮無以應付况近數日已關閉西盛等三家前車可鑒不如作先發制人之計遂於本月十七日清晨關閉當經該地方官廳將鋪中人拘獲解送提署訊究以儆刁風○御前侍衛正紅蒙副都統佛佑前因患病請假調治兹屆假滿病未見輕續請假醫治皇太后深爲繫念於十三日特令御醫張德樞赴佛副都統宅醫治並遣隨侍首領賚銀二百兩前往作爲藥餌調養之需恩眷可謂優渥矣○新授安徽布政使德靜山方伯壽以現將四川藩司署篆交卸蒙恩補授皖藩自可毋庸仍回四川臬任以省周折恭摺叩謝天恩並請恩准陛見俾聆聖訓得有遵循等因專摺 
 
 

Page 2

 
 
入奏六月十五日奉硃批著來見欽此○光祿寺爲知照事所有奏補光祿寺大官署正胡尚德一員本寺於光緒十八年六月十四日帶領引見奉旨奏補光祿寺大官署署正胡尚德准其補授欽此十五日述旨奉旨是欽此相應知照吏部查照○禮部爲咨報事所有辛卯科各直省一二等優生計分七排共五十二人遵旨於本月十八日帶領引見相應繕寫排單二分分行咨報軍機處查照○烏里雅蘇臺辦理軍營内閣事務章京内閣侍讀慶祚現計到烏已屆三年差滿經定邊將軍永德請照例揀員更替等因到部兹由吏部行文内閣於滿蒙侍讀揀送二員卽日開列銜名咨部以便帶領引見 
[殺妻遠遁]  
　　京師西直門内横橋内公用庫胡同有趙某旗人也素業司庖娶妻馬氏出自小家貌美而性淫趙不甘戴緑頭巾苦口勸阻而氏怙惡不改遂致浪蝶狂蜂日集於其室趙不能再忍乃於本月初十晚間令氏先睡趙卽掣尖刀向斫氏急起雙手抱之趙急用刀砍其左右脇氏痛極鬆手趙復割去兩乳並將肚腹部開肝腸迸出氏死後趙以衾遮蓋僞作睡狀遂鎖其門星夜遁去迨次日紅曦當午門尚未開鄰媪隔窗喚之寂然不應濕窓紙以窺見氏安然高臥撬門而入地上血痕淋漓心知有異揭衾細視但見血肉模糊腸肚流出媪大驚急喚看街兵來街兵將媪拘送本管正黃漢官廳廳官以兇手在逃將媪解送提署訊究媪以兇手尚有兄在另居一處遂飭差將伊兄拘案惟以案關旗籍當卽移送刑部遴派司員往騐司員於十三日帶仵前詣屍塲騐明前情塡格備案並將兇手之兄及媪解回刑部根究仍飭該旗叅佐領曁地方步軍校限日緝獲兇手送部核辦以後如何俟有續聞再錄 
[閩督行程]  
　　新簡閩浙總督譚制軍發電至閩準於閏月初三日出都南下署督憲希軍帥已委本轅文巡捕華承棨船政武巡捕吳鼎等前往迎迓屈計旌麾遠蒞當在白蓮大放時也 
[命案姑志]  
　　揚州人陳某向日隸名軍籍摧升哨弁蓋但能彎兩石弓從不識一丁者也膝前一女領自育嬰堂宛若明珠時欲擎之掌上幼卽許字某甲童養在家二八年華始賦結褵之什旣而香含荳蔲生有寧馨石城阿侯酷似其母提携懷抱愛可知已甲自幼在皮巿街孫某成衣鋪習業滿師後孫因其勤儉仍留鋪中遂携妻就鋪之對門賃屋一椽爰居爰處每晨夫婦同往鋪中工作夜則回宿於家孫頗愛之惟女不能得孫母懽心屢遭呵斥間更威生雌虎加以毒毆女惟忍受無言背人飲泣而已前月某日孫母令女爲其子製鞋女因工忙未製孫母大怒曰若此懶婦我鋪中豈所能容與其以閒粥飯飽爾肚皮毋寧餧猪之爲愈乎詈畢復喝令甲將女鞭笞甲亦忿甚曰汝親生子之鞋尚如此懶製耶將女揪倒拳如雨下孫母又從而助之女雲鬢蓬鬆回入已房痛哭不已旣思孫母如此無理良人亦受其挑唆尚復有何生趣遂於本月二十五日清曉濳購紫霞膏一盞背人吞下迨有人知覺則已灌救不遑一縷香魂向枉死城中遁去矣衆人擾擾紛紛覔方灌救孫母猶謂其以死嚇人直至氣息全無始默默不作一語一時街談巷議遐邇哄傳爲本郡某紳等所聞飭查屬實邀到育嬰堂司事某君謂堂中領出女孩何能任人荼毒飭邀同陳姓家屬至縣報請伸寃奈女母族别無親人僅有陳之堂兄然亦長厚非常司事無奈邀令報案一面飭地保看守女屍適甘邑宰李大令下鄕間蝗夜半始返署隨於二十六日晨帶同刑仵穩婆臨塲勘騐據聞女身果有拳掌等傷脇下並有竹器傷委係受傷後服毒身死飭暫行收殮隨將女夫曁孫之子押解回署至孫及孫母則早已避匿無蹤矣當騐時觀者塞途或云女年甫十八身懷六甲已有數月其所生之子將及兩歲仍至屍旁牽衣欲乳啼哭不休見者皆爲之酸鼻云 
[蟲飛薨薨]  
　　揚州自本月初旬連得甘雨各鄕蝻子淹斃良多又得兩邑宰昕夕督夫盡心搜捕且復加價收買田隴間已不似前此之多矣不虞本月二十四五兩日午後忽又有蝗蟲無數遮天蔽日成陣而來側耳聽之薨薨有聲幾訝春食葉觀者皆見其由西北向東南方去集於某某等鄕落當此新秧蓬勃農民殊切札憂矣 
[地棍宜懲]  
　　寧波來信云邇來游手好閒之輩往往成羣結隊專事訛人名爲空手帮蓋卽滬上流氓之類其黨分爲文武文爲士林中之敗類及土著劣紳十時交結公差魚肉良懦美其名爲八大人武則營中弁勇不守官箴竊賭包娼扛帮涉訟美其名爲周文王其中切口謂之青石栽桑或在佐雜衙門誣控平民或在分府署朦混欺詐竟有被其誣控吞服生烟者側聞新任楊邑尊嫉惡如仇頗稱風厲想一經發覺定必按律嚴懲也 
[火災述聞]  
　　穗城西源昌西街之永和昌洋貨店常儲火水以備發沽廿一日下午一點鐘時偶爾失慎致兆焚如一時警鑼齊鳴省城及河南兩處各水龍皆馳赴灌救惟　水氣燄未易驟遏火勢遂趨於西以致延燒靖遠銜榮陽街正興街祝融氏始興盡而返至四點鐘時仍留水龍救護聞是役焚傷永和昌之夥舁往仁濟醫局調治幸未斃命查其失火之由或謂因重裝火水箱而起至其被災之處由失慎之家延及隔隣兩間其對門兩間祗被焚炙門扇不至焚如亦大幸也靖遠街南約上至南閘外下至協和餉押止該押店猶幸保全無恙而平記晏店等鋪十餘間悉付一炬榮陽南約則焚去七八間正興街則焚去三四家計共被焚者約有三十餘家云富火起時有匪徒乘機搶火當塲捉獲二名先割其耳鎖留練廠以備送官訊究至於隣近之源昌同興靖遠北約十三行同文德興聯興等街各店商民咸相戒懼多將店中貨物搬遷别處火熄後衆心始定是日各店仍閉門停歇翌日始照常貿易是役燄警一傳地方文武各官均抵火塲彈壓故搶火匪徒不得恣其志也廿二日寅刻榮陽街洪益柴店其柴堆餘儘復被燃燒街隣傳警幸附近水龍赴救登卽撲滅 
[西客談虎]  
　　客有來自安西者言西省梧州龍川等處地接東境峰巒高峻樹木幽深常爲虎狼窟宅往來行人無不心存戒懼客曾因探親假道其地途遇猛虎六七頭大小不一逐隊而來客欋欲避適有巨松一株植於道周遂猱升其上巨虎旣至昻首四顧見樹上有人不覺涎垂吻外繞樹長鳴欲得而甘心無奈樹高扳躋不上巨虎遂起而齒之以爲樹倒人傾卽可朶頤大快不料松脂在口唇舌爲之膠黏虎展轉不安遂躍至坑旁臨流洗濯而小虎猶逡巡不去旣而巨虎復回見人尚在遂用力將樹推壓客默念一經倒折則覆巢之下當無完卵戰戰兢兢不覺便溺齊下適中虎身虎性最潔一觸穢物卽皮肉潰爛漸至死亡乃方眈眈逐逐之餘忽遇醍醐灌　遍體淋漓遂大吼一聲狂奔而去小虎隨之客始得從容下樹不致生葬虎腹亦云幸矣間虎豹皆能鳬水渡河虎性順水以行豹則逆流而過皆以草自障其首故舟行峽上者每見草球蕩漾波間卽急行駛避免觸兇鋒曾有得死虎於山間者皮肉雖腐四足猶僵而不仆山君之威如此故客至今談之猶覺色變云 
[潯陽雜錄]  
　　九江東門外新洪人何某行年五十向業耕耘前歲始産一男老蚌生珠喜可知已家有地數畝坐落江北張家洲本月十八日駕一葉扁舟往督傭人耕作兒牽裾啼哭堅欲偕行何諾之挈之而往正在一帆風順兒忽凭舷嬉戲致墮江心急呼舟子救援早已全無蹤景矣慘哉○農人劉某年逾不惑尚痛鰥魚近始娶葉氏爲妻葉雖出自小家明眸皓齒花容月貌對此衰翁一樹菜花壓海棠往往引以爲憾月前忽得瘋癲之疾或歌或哭終日昏昏時復刎頸投河意圖自盡劉無奈告知母族鎖閉空房日給粥飯兩餐以待其天年自盡噫是豈鴛鴦簿上錯注因緣致成此情天缺陷歟請還執月下老人而問之○南門外離城三十里有地名潭家畈者民人吕家禮居焉吕之次子年甫十齡一日隨父入城忽失所在四出訪尋信音全無諒已入拐匪之手矣 
 
 

Page 3

 
 
[八閩談藪]  
　　閩中訪事人云古田縣廪生蘇湘等因林邑侯大受勸辦賑捐擅將捐單私變撥充修城等費禀控督轅旋奉署督憲希軍憲批示其略云勸辦賑捐乃萬不得已之舉該縣林令並不將局發收單轉發捐户收執擅行變價撥充修費辦理已屬茺謬迨經被控飭令將變價銀兩按數賠出發還復以五折由糧胥立票勒收如果盡實尤屬妄爲查林令本係奏叅開缺另補人員准補斯缺實已恩施格外乃復不自策勵痛改痼習實屬下愚不移難子姑容仰閩省善後局司道立卽移會藩司查明詳請撤叅勿稍狥庇嗣奉藩憲牌示古田縣林大受撤任遺缺以署霞浦縣徐錫祉調署○閩中土娼鱗次櫛比逐臭之徒往往趨之若鶩城内射圃里等處尤爲烟花薈萃之區而棗園里官巷一帶亦復分道揚鑣爭妍鬥艷自督辦省會保甲局楊觀察任事以來遇事整頓各叚委員無不嚴憚丰采編查保甲早夜不遑鍛羽之鴇曳尾之龜相與望風遠竄前此淫污之藪一變而爲清凈之塲前夕有叚委胡少尹帶勇出巡至大鐘寺地方忽聞人聲嘈雜少尹異之飭傳地保查問始悉外江人李姓窩藏土娼年正青春頭梳寶髻卽俗所謂連江妹也因尋芳之甲乙等打破醋罐遂致大逞凶鋒少尹知此風斷不可長將雛妓暫交地保看管次日禀明總局業經提調朱司馬清澤先提雛妓訊明原委薄予懲貴交伊親人領回管束具結存案一面籖拘李姓及甲乙等從嚴辦理嗟乎時至今日淫風流行甚至龜奴鴇婦喋喋公堂直不知賣娼爲犯法之事安得南面者盡如閩省保甲局員雷厲風行將穢污藪澤一掃而空之也哉○有張某以閥閱之家聲染紈袴之習氣所結交者無非巿井輕薄少年酒食游戲相徵逐又有看花之癖珠媽廟有土娼名水妹者年華弱小丰度輕盈張一見心傾三生夢証某夕正在開筵暢飲附近惡少登門詬詈欲得而甘心聲勢洶洶爲叚委某少尹所聞禀請總局澈底查究張某深恐匍匐公庭必致醜聲四播累及高堂遂詣少尹家長跪乞宥並携水妹另營兎窟始得含糊了事然人言已藉藉矣 
[朝鮮近事]  
　　高麗人與日本人鬥毆幾爲數見不鮮之事五月二十八日又在海關碼頭各奮老拳兩不相讓高麗人腿骨竟被日本人擊斷適有西國捕頭巡邏至此將日本人送交該管領事判罰洋銀二百元給高麗人爲養傷之費○華商某鋪不知因何爲高麗人所惡乘間縱火焚去木柴一堆幸有多人竭力救援不至延及他處隨將縱火之人交官懲辦○今歲爲高麗大比之年新進士皆結彩懸燈以誌慶賀旋往各處遊街拜客上月二十九日有至仁川者遊三日始返○六月初一日海關上失去日本某銀行銀箱一口聞爲苦力人等所竊箱内洋銀七百元匯票一紙已投關報稅現已出具賞格有人　回此物者賞洋銀一百五十元○華商某鋪由中國運來貨物若干卸置關棧尚未報稅被賊竊取一空仁川稅務司許以照原貨賠給○有民船二艘於六月初五日駛入仁川口載來女伶數人日在船上緩歌慢舞觀者數百皆謂耳目一新○六月初七日華商隆盛客棧傭人某甲午後無事與狎友某乙嬉戲一言不合乙忽奔逃甲追之乙絆仆於途一蹶不振登卽斃命查無親族在高未悉後事如何諺曰戲無益於此益見○有高麗米客與日本人往來被欠米錢不少六月初九日向之索取反被擊破頭顱遂控諸該管領事官未悉如何判斷也○六月十二十三等日有英法二國大兵船陸續駛入仁川口蓋來此保護商民也○益州地方民人肇亂傷及知府王已簡員查辦尚未悉如何辦理也○邇來天氣亢旱禾稼日漸乾枯國小民貧蓋藏素乏哀此黎庶其何以堪 
[閩中官報]  
　　記名總兵曹發怡奉委管帶凱字左營事副將田其違禀卸帶凱字營事同知唐雨時禀明接辦善後局支應差卽用縣高楓委辦軍園文案兼收呈差同知平元奎委辦福寧府厘局通判張慶鈞委辦官運課釐局提調差卽用縣蘇元樞委詔浦鹽厘局管帶立字右營遊擊楊春芝禀卸事給假回籍葬親巡檢鄭英卸辦同安茶稅局同知鄒舒宇委辦通濟門稅釐局本任將樂縣汪保駒禀卸事藩轅牌示照得准補平潭同知駱騰衢卽飭赴新任供職沙縣張道亨病故遺缺以大挑本班知縣楊應變序補又南安縣吕元恩病故遺缺以本任甌寧縣現署閩縣蔡軒調補古田縣林大受撤任遺缺以署霞浦縣徐錫祉調署所遺霞浦縣缺應以准補是缺之何紹堂赴任供職 
[邑宰禀辭]  
　　請補上海縣黃愛棠大令經藩憲於廿二日懸牌著先行署理早已錄報兹悉大令於廿七日已赴轅謝委禀辭故縣中各書辦及皂快各班差頭均於前晚雇船赴闔閭成畔敬迓雙見云 
[歌功頌德]  
　　前署上海縣袁海觀大令因丁外艱交卸篆務已紀前報兹聞大令仍住署中不日卽欲回籍守制昨晨有紳士某某等製匾額一方德政牌八扇用鼓吹一部執事全副送至縣署諸紳士衣冠楚楚至署内道賀大令以正當讀禮之時未便與諸紳士雍容醉酢遂請蓮花幕客代爲欵接遜謝再三而後受之其匾曰仁風廣被牌曰冰清繩直鑑空衡平威靖閭閻恩周襁褓鳴琴式化製錦宣猷先勞忘倦匡直無私 
[大師圓寂]  
　　有某甲頂上光光儼然佛門弟子也前日上燈時至縣東某飯館門口忽然倒地奄奄一息旋有人爲之施救無如藥餌無靈一縷游魂已赴西方極樂世界祗得舁回棺殮此僧來去自如了無挂礙可謂得大解脫矣 
[解差抵滬]  
　　朝鮮人金明發鄭某二人逗留金陵遇事招摇詭稱爲訪緝公事而來旋經劉峴帥訪聞拘拿到案查無信票顯見所言不實卽飭江寧府備文遞解昨晨由解差等將金鄭二人押抵滬上立赴道轅投文由聶觀察轉發上海縣代理縣篆之竇明府飭將金鄭二人交差看管再候核示 
[無干省釋]  
　　白時九左客棧跌斃經竇明府相騐已紀昨日報章兹聞竇明府騐屍回署後於傍晚時升堂飭提裕昌棧夥邱文茂寓客爲見証之陳子峯至案研訊邱供稱係寧波人在棧爲夥已有多時白時九於五月二十五日起在棧暫住至本月二十五日早五點鐘白已起身在窓口納凉不料失足墜下以致頭觸磗石受有重傷當送仁濟醫院療治迄無效騐未幾斃命業蒙騐明求請明察陳供稱係浙江人住居該棧樓下是日黎明小的在房内大便見白由窓口跌下以致受傷身死叩求鑒察原差將白遺下之皮袍料藍布衫褲布套褲各一件呈案明府以白實係自行跌下身死與人無尤遂將邱陳二人當堂開釋衣服儲庫一面令地保費金山訪查有無屍親禀候再核 
[明府騐屍]  
　　昨午據虹口廿三保二圖地保沈泉揚投縣禀稱今晨王家宅相近地上有無名男屍一具身上有刀傷七處顯係仇人刃斃兇手不知爲誰亦不知死者姓氏且無親屬爲此來案具報求請詣騐代理縣篆竇奠高明府諭候詣騐至午後四點鐘明府帶領仵作書差人等鳴騶而往該地保已預備一切四點二刻憲駕已臨差保半跪迎接明府當卽徣座地保投案伸訢前情並稱死者現有親人在此明府卽命傳至案下忽有沈瑞周投案訴稱死者姓王名阿多今年三十四歲向在滬上爲小工家小尚有父母妻子昨晚阿多與親戚四人在某飯店飲啖不知如何被仇人殺害阿多係小的内姪已發電信告其家屬求請明察並據馮啓堂供稱阿多係小的之母舅餘語與沈略同明府卽飭檢騐先由小工從小河中將屍撈起遂由仵作相騐報稱王阿多身上受有刀傷十一處惟頸項之處係致命傷實係受傷身死差保將屍旁遺下兇刀一柄呈案明府親自閱勘一周卽令沈馮二人備棺收殮一面著地保赶緊緝拿兇手起案之刀飭差帶回儲庫 
[縣案彚錄]  
　　本埠萬生瑞火腿店倒欠銀兩由生泰元大亨等十五家錢莊投上海縣呈控由前署縣袁大令提訊之下判將萬生瑞經事陳昆玉司帳韓子祺分别管押候訊此已詳登前報者也昨晨由帮審委員宋莘樂二尹提訊陳韓同供自前堂訊供管押後業已托人將在外之帳收到五千餘兩存於元大亨莊上其虧欠銀兩尚求寛限火腿現在尚未賣去叩求明鑒二尹得供著卽赶緊將欠銀料理再行覆訊判斷○陳汝壽控趙明福虧欠房租一案昨晨復由帮審委員宋二尹提訊陳投案訴稱有巿房坐落十六鋪外難租與趙處開設茶肆被欠房金約有數 
 
 

Page 4

 
 
百千前堂奉訊因趙在地面造房飭差帶同前去估價迄今諒已禀明趙供稱係本邑人開設茶肆向陳租房約有十三年並未虧欠房金此處屋内小的造有平房叩求鑒察二尹衡情判斷著陳汝壽免追租值趙明福旣造房屋現在亦應受虧令將屋出清交陳收管兩造遵斷而退 
[英界公堂瑣案]  
　　張東全訴稱小的在城内某鞋店爲夥偶偕學徒出城持鞋料發交諸女工縫製中途學徒悮碰范慶梅范卽肆毆小的婉言勸之突被踢傷小膓由捕拘案叩請騐傷范供稱小的係浦東人被撞口角不敢行兇蔡太守飭暫押一禮拜俟張投某醫院醫痊再行核辦○某號華捕禀稱小的巡路時見曹祥發手持釘鞋縀鞋白布衫夏布裙夏布衫玳瑁耳環翡翠挖耳簪象牙筯付諸質庫形跡可疑拘至捕房盤詰認明竊自某處今特送案請懲曹供稱小的係江北人各贓在城内和尚浜竊來如今只求恩宥蔡太守飭移送上海縣就近傳失主質訊核辦○阮小開訴稱小的係寧波人現在治下當髹工每當工作之時輙被本帮張錦咸等及著名流氓長脚阿全尋釁兇毆兹又因胞弟做工以致口角連次邀吃講茶勒索酒席小的素來畏事已央人勸解願出洋銀六元伊等尚不肯依執定欲得十二元無奈報捕拘案陳阿安李德生朱春田張順義同訴稱小的等與阮同業張及阿全時來索詐苦累不堪今聞阮已報諸巡捕拘到張等三人是以投案禀陳請爲重辦張及沈和尚陸裕春同供稱小的等皆浦東人被阮兄弟辱駡故與忿爭以後不敢肇事矣蔡太守判令各管押十日期滿倩的實人保釋如再肇事定于重處○包探黃四福禀稱華紀昌行經北京路見繅絲女子乘小車而過向之調戲被女子所駡遂將車輛揪翻車夫與爭竟被毆擊當經小的知覺卽行拘獲旋復續獲同黨陸阿仁解案請辦蔡龍虎訴稱小的係江北人在治下當小車夫其時有女子雇坐小的之車被華調戲且推翻車輛小的向之理論以致遭毆王氏等四女子各訴前情華供稱小的因碰撞起見不敢周戲女子陸供稱小的係紹興人當華肇事時並不在塲蔡太守判令將華笞責二百板枷號一禮拜發交捕房帶往犯事地方示衆陸從寛開釋包探孔阿才禀稱竊賊張阿二前因犯竊解奉大老爺遞回原籍兹復來此竊取俞福康等家衣物經小的查獲人贓送案請究俞及梁月庭王如廷趙大川同訴稱被賊挨門竊物旣由包探查獲請准領贓張供稱小的係鎭洋縣人年三十四歲連次犯竊死罪難逃伏乞施因以全蟻命蔡太守判令發捕房管押三月期滿笞責二百板備文遞解回籍贓給各失主分别認領○包探孔阿才禀稱徐長發縱其妻子與和尚私通旋復捉姦致將韋阿堂毆傷現在醫院就醫不能投質今特將徐送案蔡太守飭發捕房收押俟韋到堂質訊核辦○包探孔阿才禀稱竊賊沈品全曾奉大老爺遞解回籍今復來此竊取丁阿珠等家衣物經小的查獲人贓解送案下丁及陸雲和投案請領失贓沈供稱小的係丹徒縣人連次犯竊自知惡貫已盈如荷施恩誓當銜結蔡太守判令笞責二百板仍遞解回籍請地方官嚴加管束贓給各失主分别認領○謝榮亭訴稱小的係寧波人現在治下某洋貨店爲夥孩子羅阿福假買物爲名乘間竊取對時表當場拿獲交捕送案請懲羅供稱小的係浦東人年十四歲以後不敢犯竊矣此次求沛鴻恩蔡太守判令責手心一百下贓給謝領去○包探奏小卿禀稱四馬路楊公館中姨太太失去鏡籨一具内有金飾約值洋銀三十元小的查看情形似非外賊所竊且公館中馬夫王貴掛在壁上之領衣亦被竊去袋内洋銀二元當時祗茶房陳巨山到過因此將陳送案請訊家丁朱義禀稱主人楊宗瀚被竊後並未查出贓據陳雖與小的同臥一室然確未知失竊情由王訴稱小的所失洋銀情有可疑然不知何人所竊陳供稱小的係揚州人本月初始至楊公館當茶房如何失竊並不得知蔡太守飭暫行管押候確查覆訊○包探唐寶榮禀稱虹口百老匯路第四十一號門牌洋人麥根家被賊竊去絨單門帘各一小的先獲竊賊顧關關冋之盤詰指出同黨王文炳是以一併送案王阿金訴稱女主人被竊各物旣經破獲請准領贓顧供稱小的係本地人曾在麥根處爲傭現已停歇獨自一人行竊王實未與聞因捕房追逼甚嚴無奈將王混指王供稱小的係金陵人顧如何行竊並不得知更不知有何寃仇以致誣指唐探又禀稱此案由包探陸阿祥拘王蔡太守飭阿金先領各贓顧王仍交唐探帶回俟傳陸探到質○三百八十六號華捕稱昨夜二點鐘時麥阿明用長柄漿刷在本地人崔竹亭家門外粘糊揭帖經小的獲送捕房今特解案請究麥供稱小的係廣東人現在霍天行堂藥店爲夥此事因取笑起見現在主人已與崔姓說明以後再不敢如是矣蔡太守飭交巡捕帶回俟原告投案質訊 
[法界捕房紀事]  
　　日前長源祥泰等數酒店私收積竊王桂生所竊全埃洋行皮酒數十瓶經包探吊贓解案繼又有駁船户不知從何處竊得洋酒一瓶往彼求售及探夥查拿時船户恃强不服反敢行兇旋經巡捕拘拿管押嗣後捕頭時飭包探在彼明查暗訪前晚有元豐洋行出店人某甲由行中竊得白蘭地酒兩瓶送至三洋涇橋堍合豐酒店求售適有探夥巡見將甲扣住查問之下酒店夥一味指東話西探夥遂將甲並酒送入捕房押候堂期送究○某甲之妻某氏年方二十輕薄性成甲無可如何惟有戴上緑頭巾佯爲充耳而已氏夙與蟻媒阿照相識近由阿照詑引賃屋自來火行街附近與某洋行夥某乙私識旣而以乙給資不能敷用復引誘狂且入室博取夜度之資阿照以氏旣已與乙私姘不應另有所染前日之晚乙遣行中學徒送洋銀三元交氏阿照疑爲狎客呼集冐充包探之流氓十餘輩奮步上樓藉口於捉臺基百般滋詐氏　若輩張牙無爪不敢較量旋由阿照斷令氏出洋銀三十元以了此事氏因一時不能湊手將枕邊所積之洋銀十一元悉數付與并以金耳墜　約指等物抵作十三元許以次日再補六元事經包探查悉昨晨禀知捕頭當將阿照拘送捕房管押○金利源碼頭小工某甲向某龜子花烟金吵閙經某號巡捕拘押捕房前晚有甲友十餘人擁入花烟館偪令將甲保出鴇子知非善類出外呼巡捕至又將三人拘獲送押捕房○某車 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陸官報]  
　　六月二十二日候補道桂嵩慶王詩正均見丁憂知縣汪如翰見叩謝派委儀棧差遣帮　春字砲隊前營張帮才同知周澄清赴句容查勘蝗蝻署句容縣舒霖禀知會算交代清楚均辭遊擊張學景到湖南來指分江蘇試用巡檢龔樹榘由京來到省縣丞　聲音奉委江寧七　公幹叩謝卽辭二十三日江西解餉委員知縣李世申傳見長江瓜洲鎭標中營後哨干總陽又光到見瓜洲來叩謝卽辭回營候選州同黃世清見新選青村營都司劉化彪辭赴任候選知縣蕭淦到由京來縣丞張佑山辭回籍縣丞高葆純巡檢何鴻舉于富之均銷江浦捕蝗蝻差回二十四日軍門黃翼升會藩臺瑞辦籌防局候補道曾廣照辦支應局吳炳祥知縣曷祥熊奉委覆勘江寧縣蝗蝻卽辭遊擊張學景城　都司章宗瀚叩謝借補宿遷營遊擊見同知許錫霖由睢寧交卸土樂厘捐局差回統帶奉軍左營馬隊留江記名總兵耿鳳鳴由奉天來回籍修墓帮帶老湘合字後營副將章馥馨道前淮陽鎭章合才靈柩回淮揚鎭標中營遊擊郎桂林叩謝保舉均到見知縣蔣嶙任治赴江浦朱文炳赴溧水均奉藩司委查勘蝗蝻卽辭二十五日臬臺陳府經歴黃應鼎巡檢龔樹榘均見統帶奉軍左營馬隊留江記名總兵耿鳳鳴回籍保民兵船丁華榮回滬均禀　正任溧水縣譚日襄到禀知溧水蝗蝻飛蝗一律盡絶交卸回省知縣朱之幹禀謝酌委優差羅宗美叩謝酌委一次督轅牌示於六月二十五日起止院一月蘇撫憲奎老太太瓜爾佳那拉氏六月初四日壽辰閏六月初四日有補祝之說 
[上海北巿絲業會舘籌賑公所施少欽經收山東順直賑捐六月初十至十八日第三千二百廿九至三十七次清單]  
　　初十日補缺齋由壽康莊來二七寶銀二百兩合規元二百十五兩一錢江門秦氏由泰源莊來洋三十元又江保傳五元李侍萱代孫完願十元漢鎭茶業公所文虎卿翁募凌幼竹由太古行來錢五千文合洋四元六角招商漢局懺罪子爲母陳妣忌辰求資冥福二元許澤經二元生大銅洋洋三十元○十一日陸元旬洋十元奉賢容德堂朱病愈完願助臥牛山五元無錫不留名五元無名氏求内外平安由金岐伯先生來四元南匯沈希白三元常熟同福義金記一元加定水之興助臥牛山一元燃犀客銅洋一元徐朱錫爲母八十大壽祈延年益壽爛印洋十元李敦厚銅洋二元○日昇昌來浙江陳大宗師諭寗紹台道吳福茨觀察募署鄞縣楊勸洋一百元楊文斌六十元楊炳灼洋五十元胡元潔廿元署定海廳徐承禮廿元曹礪成廿元束季符廿元劉宗藩十二元王維煜十二元何文燿十二元常仲黼廿元又募七元戴子開八元又募三十二元周子莊六元羅小泉八元沈仲照八元程理堂葉雨穗各四元康麗川趙祐之各二元共廿一户助臥牛山合洋四百廿七元○十二日漢口電報局隱名氏因慈週忌將經櫼資移助由文報局來洋十二元陽州黃蔭森爲大母七十冥壽求冥福並祈合家平安十元無名氏求平安體健十元馬門劉氏五元周學俊病愈完願二元○十三日大團粮署隱名氏求内子臌脹速愈洋十元徐方大由滬報舘來八元浙省六齡童子節省七个月點心資求讀書聰明身體壯實由蘇州寄來四元黃勉齋求病愈三元盧鑑齋二元○十四日沈福鑾在黔南爲孫彤書於吕祖殿前求方病痊完願由恊康莊來洋十元○十五日王康衢因子普慶屢次發熱求速愈由惠泰莊來洋五十元又因子普慶彌月求永永平平安永無灾患五十元徐少甫先生代募樂志堂黃助熱河十元高郵武廟脹所丁玉軒軒募六橋居士三元無錫浦正昌求合家平安二元無名氏一元○十六日涇川曹覺先五十生辰節省筵資移助求雙親康健並求第三四子平安洋五十元寄廬書屋邵由江漢關署沈君託招商局來洋五十元皖垣寄客詩庵寰主主人病愈完願十元皖上葉元吉爲兒崇岵肚腫求速愈五元陸寶生求病愈四元金陵鄭書翔一元朱門陸氏求病速愈五角○十七日朱稼馥湯餅移助洋二元萸灣守拙軒主人五十五歲生辰一元又爲妻五五十生辰茹齋節省二元力不從心子二元○十八日蘇州元裕易隱名氏洋二元四角合宅求平安一元○張堰益泰典募怡樂居程洋八元益泰典五元求病愈惜花愛酒客梅隱居綿力子四户各一元志剛氏潤澤居庭氏補漏記無名氏萍香外史六户各五角共十二户合洋廿元知非子銅洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十八年六月二十日京報全錄]  
　　宫門抄○發抄硃批四道○東撫福奏疏濬小清河下游已覩成效續籌開濬上游以工代賑摺○川督劉奏主事因病請開去差使摺○粤督李奏叅革守備勒追欠欵片○署總兵呼奏恭報接篆日期摺○護浙撫劉奏叅革已故知縣勒追欠欵片○六月二十日户部通政司詹事府廂白旗值日刑部引見九名○謙光假滿請安○孫家鼐謝署工部尚書恩○謙貴謝授浙江湖州府知府恩○倉塲奏漕船五日回空○召見軍機謙光立山薛允升皇上明日卯初至大高殿拈香○發抄裕祿奏加放滿營鰥寡孤獨口分奉硃批著照所請該部知道欽此○李鴻意奏查明十六年至十八年直賑用欵銀數奉硃批户部知道欽此○又博野令戴世文捐賑爲故父戴百壽建坊奉硃批著照所請禮部知道欽此○德壽奏謝授安徽藩篆請覲奉硃批着來見欽此○○尚書銜山東巡撫奴才福潤跪奏爲疏濬小清河下游已覩成效現在籌濬上游以工代賑拯除民患恭摺仰祈聖鑒事竊照小清河爲省東各屬民田水利所關河身年久淤塞閭閻迭受災祲上年前撫臣張曜籌議疏通因工長欵絀無力一氣興辦先從下游博興縣之金家橋起至壽光縣海口止計長一百十餘里集夫挑濬將南紳勸集賑捐之欵作爲挖河之需其金家橋迤上工程擬俟下年集欵再行次第辦理當將詳細情形於上年五月奏奉硃批著照所請該部知道欽此欽遵檄飭登萊青道盛宣懷督同南紳嚴作霖招集附近災黎以工代賑分叚挑挖工竣騐收均係寛深如式夏秋大雨時行山泉各水同時泛漲上游未挑河身不免散漫之患自金家橋以下水勢歸槽暢行入海博興樂安壽光等縣秋禾均獲豐收實爲多年所未有核計所費以工代賑之欵僅十九萬八千餘兩而官免賑蠲之費民獲收成之益成效已有可觀奴才前與盛宣懷往返函商上游未竟之工應照原奏接續興挑庶使歴城章邱齊東鄒平長山新城高苑博興等縣所受各水悉以導之入海不令漫溢民田則所全者更鉅旋據盛宣懷遴委員紳覆勘金家橋以上支脈溝曲折淤淺上游來源不絶竟無築壩掣水之法僅能展寛而不能挖深如果遷就辦理借支脈上截爲小清正河勢難得力查古之小清河自歴城章邱起卽承濟水漯水直注海口爲一大幹河康熙年間上截乾涸卽從軍張閘起專洩滸山濼以獺水爲來源乾隆年間高苑境内又乾涸四十餘里船隻難行遂引濟水由繡江河灌注大清河以運食鹽而小清淤矣及大河堵築南堤山泉平漫河已無槽而小清更淤矣光緒八年前撫臣陳士杰自歴城之黃臺橋開濬上新河引水注支脈溝惜籌費太少又值黃河潰口淺嘗　止而小清河忽斷忽續愈淤愈短目前河頭在博興城南灣頭起下至樂安滄頭閘止其狹如線其曲如鈎幹弱枝强陳迹湮廢前人皆略幹而言枝者大抵因小清舊址漸爲民田侵占村莊鱗比河身高於平陸若欲泥守陳迹實屬無從下手盛宣懷與南紳在該處放賑查河五歴寒暑始取議請規復小清河正軌而不拘牽小清河故道去年已由海口向西濬至金家橋今擬由金家橋向西取直就支脈預備兩河套内　　　區援開正河歴傅高新長鄒五縣至齊東縣之曹家坡止計長九十七里半一萬七千六百二十四丈河面馬道仍寛三十丈開深八九尺至一丈三四尺不等兩岸出土成堤約計十方一百三十四萬餘方惟地勢崎嶇窪下中多流沙泉眼並無舊河空土可除工作較難每土一方通扯須京錢五百文又在金家橋迤下起循預備河舊址開濬支河二十四里至柳橋爲止以承濟麻大湖上游各河之水引入新河計長四千二百餘丈開寛六丈深七尺至九尺不等南岸出土成堤除舊河空土外約計土方十三萬九千餘方每方通扯京錢四百五十文以上共需工價銀二十四萬四千九百餘兩又河身占用民地及壓壞麥苗分别給價撫恤約需銀一萬數千兩當此庫儲支絀無從籌撥鉅欵仍由南紳嚴作霖等集捐辦理需用人夫悉係附近貧民以工代賑使捐賑之款涓滴仍歸灾黎以期項不虚糜　歸實在據盛宣懷具禀前來奴才詳加查核所擬辦法均屬因地制宜極爲妥善已飭該道督同南紳一面勸捐一面興辦並派分省補用知府徐金綬赴工照烊其收支一切均由嚴作霖經理概不假手吏胥所有捐項卽照上年成案歸山東賑捐案内照章給奬仍彚入賑欵收支項下另行開單奏報河堤馬道占用民田若干工竣飭地方官查明畝數造册報部除將在事出力員紳勸捐籌辦備極辛勞應與上年咨部銜名容奴才併案擇尤分别保獎以昭激勸抑奴才更有請者歴城章邱齊東三縣連年受山泉泛溢之災亦復深復現在上新河淺窄無堤而繡江河以上至歴城之黃台橋河身更形淤墊前撫臣張曜原擬濟南府所屬由省城籌欵辦理曾經委員勘估因司局無欵可籌遂復中止奴才擬飭盛宣懷無分畛域再與南紳嚴作霖等熟商估計工欵仍行勸捐接續挑辦庶使歴章齊三縣河道一律深通上游千山萬壑之水均有去路不致令居民有向隅之憾所有續籌開濬小清河上游以工代賑藉除水患緣由謹恭摺具陳伏乞皇上聖鑒訓示謹奏奉硃批著照所請該部知道欽此○○頭品頂戴四川總督臣劉秉璋跪奏爲候補主事恆慶行至川省舊疾復發醫治未愈懇請轉陳開去差使恭摺仰祈聖鑒事案據駐藏夷情章京候補主事恒慶禀稱章京係正白旗蒙古成岡佐領下人光緒十六年十二月奉旨圈出駐藏夷情章京差使遵於十七年十月由京起程十八年正月行抵川省正擬束裝赴藏不意沿途染受濕氣引動從前在營所得舊疾醫治月餘仍未見效伏思章京差使緊要一時實難起程恐悮要差懇請據情轉呈開去差使賞假回京就醫等情當經臣等檄司委員查騐去後兹據布政使龔照瑗詳據委員成都縣知縣鳳全查騐得該員恒慶實因前在軍營染患骽疾時發時愈今復途中受濕以致舊疾觸發行動艱難醫調未愈並無揑飾情事取具查騐印結由司詳請奏咨前來臣等覆查該員恒慶患病屬實合無仰懇天恩俯念該員恒慶舊疾復發難以前進准其開去駐藏章京差使以便回京就醫出自聖慈除分咨查照外謹同護理成都將軍副都統臣雅爾堅合詞恭摺具陳伏乞皇上聖鑒訓示謹奏奉原批著照所請該衙門知道欽此○○李瀚章片再前署臣標前營守備効力武進士衛用守備韋有詔虧空營櫃銀四百餘兩當飭措交清楚繼復勒限嚴追迄未交清結報兹據署前營叅將廖得勝禀請叅追前來臣查該員韋有詔胆敢虧空營櫃銀四百餘兩疉經嚴飭追繳乃竟始終延宕屢限屢逾若不認眞叅追殊無以儆効尤而重公項相應請旨將衛用守備韋有詔　行革職以便從嚴勒追俾得速清交案除再勒限嚴催完繳外謹附片陳明伏乞聖鑒訓示謹奏奉原批着照所請該部知道欽此○○署理山西大同鎭總兵潞安協副將奴才呼延霖跪奏爲恭報奴才接署鎭篆日期繕摺叩謝天恩仰祈聖鑒事竊奴才接奉護山西撫臣胡聘之行知署大同鎭總兵林成興因病出缺奏委奴才署理遵卽束裝就道於五月二十五日行抵大同府城據署中軍遊擊胡有才將一欽頒山西大同鎭總兵銀印一顆曁王命旗牌書籍等件齎送前來當卽恭設香案望闕叩頭謝恩祗領任事伏念奴才東魯隸籍山右備員昔從軍旅勉効馳驅疉沐綸音晋秩專閫未盡涓埃之報仰蒙聖慈簡授副將彌增奪勉之思兹又渥荷聖兹　權鎭篆撫衷循省倍切悚惶查大同爲邊疆隘要之區總兵有統轄營伍之責舉凡訓練籌防戢盜安良在在胥闕緊要奴才自維檮昧深懼弗勝惟有矢勤矢愼遇事禀商撫臣認眞辦理斷不敢以暫時攝篆稍涉因循以冀仰答高厚鴻兹於萬一除將任事日期恭疏題報外所有奴才感激下忱謹繕摺叩謝天恩伏乞皇上聖鑒謹奏奉硃批知道了欽此○○劉樹堂片再查各州縣交代應遵例限算清造册徑報如有虧短尤應依限掃解不容逾延兹據署布政使黃毓恩詳稱查已故前任天台縣知縣吳念椿天台任内短交銀一萬二百八兩零札委嚴催迄今二叅已逾延不完解實屬胆玩難再姑容據該管道府請叅到司應請將已　前任天台縣知縣吳念椿先行革職勒限該家屬清解以儆玩汇等情詳請具奏前來臣覆核無異相應請旨將已故前任天台縣知縣吳念椿卽行革職勒追完繳以示懲儆除飭司嚴催該家屬依限完繳解清外理合會同兼署閩浙總督臣希元雨片具陳伏乞聖鑒殣奏奉硃批著照所請該部知道欽此 
 
 

Page 14

 
 
[光緒十八年六月廿一日京報全錄]  
　　宫門抄○發抄硃批五道○分缺單○護晋撫胡奏特叅疎防各官請分别革審留緝摺○將軍裕等奏遣撤營兵飭令各回原防片○台撫邵奏歲試台南台北一律完竣情形摺○護浙撫劉奏委解餉銀緣由片○台撫邵奏叅革各武員片○川督劉奏請奬勵片○浙江提督馮奏恭報巡洋情形及回署各日期摺○六月二十一日禮部宗人府欽天監廂紅旗值日無引見○秀吉假滿請安○召見軍機崑岡○發抄張煦奏沅江令李弼清調芷江令奉硃批吏部議奏欽此○又藍山令陳寶樹調衡陽令奉硃批吏部議奏欽此○又溆浦令趙從炳留省學習奉硃批吏部知道欽此○又記名總兵朱超業等統帶慶字營奉硃批兵部知道單併發欽此○又新漕仍徵折色並籌採運奉硃批户部知道欽此○光緒十八年六月分缺單同知廣東廣州高紀革知縣廣東龍川張灼勒休江西新淦江聯蓉丁州同安徽壽州宗能徵升吏目雲南路南雷家驊故巡檢福建仙遊李佑清故廣東帚善王化彰休致典史廣西懷遠畢拱辰丁○○護理山西巡撫布政使臣胡聘之跪奏爲特叅疏防暫候擬流重犯越獄脫逃之有獄管獄各官請旨分别革審留緝恭摺仰祈聖鑒事竊據汾陽縣知縣李其滋禀報光緒十八年五月初一日早據該縣典史譚士紳申報在監斬犯任受堂流犯張馬兒於本年四月二十九日夜四更乘間扭斷鐐銬越獄同逃當經督同丁役追捕於初二日追獲張馬兒一名任受堂已逃逸無蹤等情據此臣查任受堂因故殺小功兄妻任張氏身死案内審依故殺律擬斬監候張馬兒因扎傷小功堂弟張元善越十三日因傷抽風身死案内審依鬥殺之案如原毆並非致命之處又非極重之傷越五日因風身死將毆打之人免其抵償例擬杖一百流三千里先後解經審勘具題發回監禁聽候部覆之犯該有獄管獄各官並不嚴密防範以致該犯等越獄同逃雖於五日限内拿獲流犯張馬兒一名尚有斬犯任受堂一名在逃未獲實非尋常疏忽可比更恐刑禁人等有鬆刑賄縱情弊亟應提省審究照例叅辦據該管道府揭由署按察使俞廉三會同署布政使張汝梅詳請奏叅前來相應請旨將汾陽縣知縣李其滋革職留任帶罪緝拿俟限滿有無弋獲分别辦理汾陽縣典史譚士紳革職拿問以便提同獲犯曁刑禁人等嚴審確情按律擬辦除將該典史先行撤任飭司委員接署並飭嚴緝逃犯任受堂務獲究報外所有疏防覱候擬流重犯越獄脫逃緣由理合恭摺具陳伏乞皇上聖鑒再汾揚縣典史員缺晋省現有應補人員應請扣留外補合併陳明謹奏奉硃批另有旨欽此○○裕祿等片　再奉天練軍去冬剿辦熱河教匪肅清後經直隸提督葉志超與奉軍統領左寶貴面商以地方甫經平定尚須留兵駐守議由奉軍酌留馬步三營於朝陽地界擇要分紥俟春融農夫興作之時察度情形再行撤防當於上年十二月十八日具奏援剿事竣分别留防摺内奏明在案現在時屆夏令口外農田均已耕種蒙漢民人各安生業地方靜謐如常所有奉軍留駐熱河之隊應卽撤至邊内移紥清河邊門哈接套力改沿邊一帶分駐巡防用節勞費其去冬留駐各邊門後路之隊並飭各回原防地叚以重本省防務除飭遵照外理合附片陳明伏乞聖鑒謹奏奉硃批着照所請該部知道欽此○○頭品頂戴福建台灣巡撫兼管學政臣邵友濂跪奏爲臣由台南回考台北現在歲試一律完竣恭摺奏報仰祈聖鑒事竊台灣舉行歲試臣於三月二十三日由台北起程按試台南業經奏報在案二十六日臣抵台南府卽行開考一面調集台灣府文武生童併歸南棚接續考試四月十四日竣事十五日由台南起程仍坐輪船於十六日回抵台北先就巡撫衙門清理案牘二十六日按試台北府屬文武生童五月十一日一律完竣三府併計與試文武生員一千五六百人文童約四千人武童六百餘人臣俱嚴密關防秉公衡校分别考列等第取進如額臣查各屬文風臺灣府以臺灣彰化兩縣爲上雲林苗栗　縣次之臺南臺北以安平淡水兩縣爲上嘉義鳳山新竹宜蘭等縣次之武風大略相等塲規整肅士習循謹臣於發落之日當堂諭令敦品勵學益加勤勉以仰副聖主樂育裁成之至意所有台灣歲試一律完竣緣由理合恭摺奏報再臣往來台南台北沿海轄境並臻安謐堪慰宸厪合併附陳伏乞皇上聖鑒謹奏奉硃批知道了欽此○○劉樹堂片再承准軍機大臣字寄欽奉上諭户部奏撥光緒十八年京餉限五月前解到一半十二月初間全數解清不准截留改撥藉詞延悮等因欽此並抄單内開撥浙江地丁銀四十萬兩卽經恭錄行司遵照籌解去後兹據署藩司黃毓恩詳稱前項京餉業經解過三批共銀十五萬兩在案兹應解光緒十八年第四批京餉動支本年地丁銀五萬兩派委候補同知胡福保管解循案由滬附搭輪船運津解部交納等情詳請奏咨前來臣覆核無異除分咨查照撥護並取起程日期咨報外理合附片具奏伏乞聖鑒謹奏奉硃批户部知道欽此○○邵友濂片再駐防大嵙崁營官已革提督高登玉管理該處一帶番社前因玩誤事機致開番釁經臣彚案附片奏請發往軍台効力贖罪一面將該革員高登玉發交艋舺營叅將周起鳳轉派遊擊龔席珍都司潘德良看管旋據周起鳳申報轉據龔席珍等報稱光緒十八年二月初三日被高登玉乘間脫逃經臣通飭各屬並照例給限一百日勒令龔席珍等跟蹤追拿去後迄今百日捕限屆滿尚未報獲未便稍事姑容相應請骒將儘先補用遊擊龔席珍儘先補用都司潘德良先行革職以便發交淡水縣研訊究明有無賄縱情弊分别據實按例擬辦除咨部查明並分咨各省通飭緝拿外謹附片具陳伏乞聖鑒訓示謹奏奉硃批着照所請兵部知道欽此○○劉秉璋片再本年三月間據署會理州文芳禀稱州屬貓貓溝地方漢夷雜處内有夷逆劉二馬頭劉立甫等本係逆夷普德昌餘黨昔年受撫後嘯聚其中恃險妄爲近更肆虐去年左發才任耀山等家均被搶刦通報飭緝未獲本年二月該州帶團入溝查拿劉二馬頭等輙敢糾集二十餘支夷衆沿山紥營抗拒形同叛逆等情臣批飭妥速拿辦去後嗣據文芳禀報三月初三日調團數千名與該逆夷連日接仗獲勝初九日復派截擊斃夷五十餘名團丁亦有傷亡十二日進攻順風蹤火焚巢卽有脅從之夷五百餘人前來投誠劉二馬頭等率同悍夷遁去該牧調團窮追至官頂大碑團勇前後夾攻槍砲齊發斃賊無算劉二馬頭劉立甫悉被擒獲當卽訊明正法梟示餘衆分别遣散安置垷已一律肅清此役也查明團丁受傷五十四名陣亡十九名業已籌欵賞恤等因臣查貓貓溝逆夷劉二馬頭等迭犯搶殺經官往拿輙敢紏衆紥營抗拒情同叛逆此次該署牧文芳調團圍捕不旬日間擒獲首要正法地方肅清不無微勞足錄除出力各團由臣查明分别彚案請獎及酌給外獎外合無仰懇天恩准將署會理州知州候補知縣文芳於補缺後以同知直隸州補用俾示鼓勵之處出自鴻慈逾格理合附片具陳伏乞聖鑒訓示謹奏奉原批着照所請吏部知道欽此○○頭品頂戴浙江提督臣馮南斌跪奏爲恭報奴才先後出洋督飭舟師巡洋並令各鎭分帶紅單舟師按　會巡及回署各日期恭摺仰祈聖鑒事竊查浙省洋面袤延十有餘里每年夏令漁船雲集商販偕來良秀難分誠恐游民土匪混雜其間防範稍疏往往乘機刼掠爲害海隅奴才於上年四月間遵卽督飭舟師馳往南北兩洋周歴巡洋順道查閱沿海砲台經將往回日期具摺奏報在案本年漁汛奴才先於三月二十七日乘坐元凱兵船出巡北洋一帶於四月初十日暫行回署清厘應辦事宜復於四月二十六日改坐超武兵船由寗波展輪出鎭海至定海石浦海門温州各要口及沿海港汉紛歧島嶼林立之處莫不周歴巡視所到洋面詢之漁民均稱安謐各口岸砲台亦經會同各鎭將遍歴履勘守護弁兵尚屬得力惟今歲節氣較遲漁汛尚未完畢奴才本擬躬親在洋駐巡因本年舉辦軍政卽須回署考校各員弁舉劾賢否是以商令海門定海温州水師三鎭臣楊岐珍等分帶紅單舟師按叚會巡妥爲彈壓俾宵小知所畏懼洋面藉以平安奴才接見舟師將備重申訓誡務須各勤厥職認　梭巡總期伏莽濳消安堵共慶仰副聖主整飭營伍綏靖海疆之至意奴才於五月初五日回署所有標練防軍各營務自當勉竭駑駘實心整頓如遇緊要事宜仍隨時與督撫臣和衷商榷妥籌辦理斷不敢成見獨持以期仰答高厚鴻慈於萬一謹將先後出洋督飭舟師巡洋並令各鎭分帶江單舟師按叚會巡及回署各日期謹繕摺具陳伏乞皇上聖鑒謹奏奉硃批知道了欽此 
 
