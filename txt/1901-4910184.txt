# 1901 - 162 - 4910184

 

Page 1

 
 
[續錄劉張兩制軍遵旨籌議變法第二摺]  
　　一停捐納捐納有害吏治有妨正途人人能言之戸部徒以每年可收捐三百萬遂致不肯停罷查常捐若銜封翎枝貢監等項本可不停若將常捐量爲推廣但係虛與榮名無關實政者皆可擴充假如清班之銜章服之貴因公處分准其捐免遊幕省分捐准服官寄籍捐准應試生員捐免歲考節孝旌表捐准年限從寛以及賜匾建坊之類似皆可酌加推廣擬請勅下戸部博采衆議量爲推廣必可抵補捐數大半卽或不敷百餘萬然今日須籌賠欵數千萬斷不宜惜此區區以致牽絓有妨自强要政擬請宸衷獨斷明降諭旨俟此次秦晉振捐完竣後即行永遠停罷以作士氣而清治源一課官重祿方今事變日多京外各衙門斷非僅通時文繙查成例者所能勝任欲濟世用非學無由擬請京城設仕學院外省均設教吏館多備中外各種政治之書凡中外輿圖公法條約學制武備天算地理農工商礦各學之書咸萃其中選派端正博通之員爲教習令候補各員均入其中分門講習嚴定課程切實考核進功者給予憑照量材任用昏惰者懲儆留學不可教者勒令回籍其實缺各官願入館討論求益者亦聽其便推善教以培其材尤須重祿以養其廉查京職俸銀俸米爲數無多加以銀賤物貴實不足以自給而科道爲風憲之官翰詹爲儲才之地俸廉尤宜從優光緒八年戸部奏定令各省關籌解京官津貼銀二十六萬兩乃行之一年旋將此項撥充餉需且原定數目較少大小各官不能徧及其分給者爲數亦不敷用度今日亟宜另籌辦理至三品以上大員用度較繁關繫甚重必應一併籌及其名目即稱爲養廉勿庸再稱津貼方爲名正言順謹擬仰懇天恩卽以原議京官津貼銀二十六萬兩仍行發給各官至此項餉需應令各省照數另籌明抵補此外擬請卽以此次奏陳裁汰屯衛各官所省之欵并衛田新擬酌捐之欵發給抑或别籌他欵應請旨飭議施行大約必須籌欵百萬方足敷各衙門辦公之需杜乞貸苞苴之習至外省若府縣等官甘苦亦不一致州縣有民社之寄知府有表率之責斷不可令其苦累州縣瘠　則科派鬻獄而病民衝繁則虧挪庫欵而病國不得己而爲調劑調署之策則傳舍無常而國與民交病其號稱優缺者不過隠匿契稅雜稅减削驛站經費甚至揑報例災蓋州縣官卑事繁科塲考棚之攤捐招解緝捕之繁費驛路大差之供　委員例差之應酬其養廉萬不足以給用不得不迫而出此故州縣多一分之繁費則國帑暗傷一分之進欵知府公費無非取給州縣然公費多少不一往往藉端挑剔格外誅求故府州縣皆須令其辦公有　然後能盡心於國事民事應請飭下各省體察本省情形省州縣之繁費禁上司之需索其辦公不敷者擬爲撥給職田一法考晉唐宋旣以來郡縣等官皆有職田明又有邊臣養廉田此制似可仿行查各州縣大率皆有充公之田私墾官荒並未升科之地及原主久亡契據久失地棍冒認爭訟不休之業此類各項田地若認眞清查每州縣至少亦有數十頃應卽將此業撥充州縣職田之用收其租課以資辦公州縣旣無累可言則可令其久任責以實政設遇地方有重要難辦之事只可因擇人而量移不准因恤累而更調一切公欵責令切實報解不得藉口侵欺知府辦公竭蹶者亦爲籌增公費至增加養廉公費以後京外各官如再有貪墨敗檢者除叅革外仍行追罰充公方今度支困絀之際豈願更增用欵然果使賢才無北門貧寠之憂當官有公爾忘私之志則爲國家所省者多矣一去書吏蠧吏害政相沿已二千年今仰蒙乾斷一旦剗除天下臣民無不欽頌臣等歴年所見部文不過查叙舊案核算數目從未論及事理下等司官皆優爲之其准者不過曰與某案尙屬相符尙屬實在情形其駁者不過曰與舊案不合窒礙難行間有援據古今發爲議論指陳事理語有斷制者則必係司官秉筆或經堂官改定一望而知决非經承稿書所能爲然則此輩一無所長但工作弊索賄至外省各衙門書吏弊竇亦多若督撫衙門之兵房藩司之吏房戸房州縣之戸糧房稅契房皆所不免而州縣爲尤甚緣兵燹以後魚鱗册多已無存催徵底册皆在書吏之手緩欠飛灑弊混極多把持州縣盤剝鄉民稅契項包攬隠匿官無如何其實無論大小衙門書吏伎倆皆極庸劣凡緊要奏牘咨札詳禀或本官親自屬稿或委員幕友擬稿從無書吏能動筆者所能爲者不過例行公事依樣壺盧而已若各局文件多非循例之事則皆係委員辦稿至清書則滿紙俗别謬誤脫落尤爲惡劣實於公事有妨正擬推闡諭旨之意將外省書吏積獘大加整飭昨讀電傳邸鈔已奉明諭將各省書吏槪行裁汰自應欽遵辦理兹擬將各省書吏一律汰除改用委員其額設辦稿經承督撫司道知府直隸州衙門用本省候補佐貳雜職爲之稱爲稿委繕冩清書用本省生員爲之稱爲冩生惟各衙門清書人數甚多如生員可選充冩生者時不能足數則於生員之外就該衙門清書中挑選謹愼守法者充作書手稱爲貼冩生同通州縣首領佐貳教職衙門則稿書用生員如生員不敷則監生童生亦可稱爲稿生清書另雇讀書安分之書手爲之亦稱爲冩生所以必改名爲生者以示改用士人之意緣書吏一項久己爲世詬病人旣視爲不足重吏亦遂不自重而輕於犯法今一律改用士人優其名目則稿生冩生皆有顧惜廉恥之心化去　法營私之習督撫司道知府衙門書吏向有飯食津貼各項銀兩卽以撥充稿委冩生薪水之用州縣等衙門應就地籌欵以臣等所到各省論之其候補佐雜文理通暢心地明白而無差困苦者甚多足敷稿委之用查委員辦稿乃古人州郡有六曹掾屬之意生員繕冩乃鄉會試謄錄用生員之意似此辦法中等省分可用佐雜百餘人生員千餘人大省加多旣可令候補人員練習公事又可爲本省寒士開一生計實屬一舉數善惟此項裁除書吏皆係世業擬請按己滿吏加等給與官職並將其每年應得飯食津貼之數發給兩年令其自謀生理以示體恤州縣書吏令其自行酌賞如慮新換稿生冩生等一時未能熟習或由各省自行酌量情形分爲兩年裁汰惟各州縣戸房糧房藏匿收徵底册以爲居奇最爲藐法可惡今聞將裁汰必多抗匿不交甚且别造僞册州縣按照串票原不難於清查但恐繁細需時於催科稍有阻礙擬請將各省州縣戸房糧房應分爲數年裁汰由督撫體察情形一年先辦六七縣或十餘縣擇其易於清理者辦起如該吏有敢抗匿銷燬糧册者卽行奏請正法俟辦有規模卽可一律推行永除要官朘民之弊至各部則例亦擬請敕各部臣删繁就簡因時制宜以省虛文而收實效塵牘旣清則以吏爲師者自無所藉口矣[  此摺仍未畢容俟排日續登]  
[威海述聞]  
　　西字報登威海衛來函云數日前此間接倫敦樞部電文命將劉公島砲臺停築一時中西人士議論紛如華人每謂大約英國己不欲有此地行將讓與德人實則吾英政府現經議定凡各處屯煤口岸均改歸海軍衙門管理威海亦屯煤之處其所以停築劉公島砲臺者職是故也惟目下應否確交海軍衙門尙須再議聞之水師中 
 
 

Page 2

 
 
人言威海劉公島等處不過爲海軍屯糧取水之地無所用其設防然吾英自築臺修路以來所費己及英金二萬磅之多如竟廢於半途則前者巨資竟成虛擲豈不大可惜哉或曰窺吾英政府之意將來設有戰事水師各艦須在此間口外遊弋不必入口灣泊如必將口岸修治結實所費必至不貲然砲臺不甚堅牢則仍無濟於事旋作旋輟職是之由然觀此亦足見英政府之未能牢握主意矣 
[限期撤兵]  
　　日本長崎埠訪事友人云邇者京師撤兵之議己成所有分佔直隸各處之日本陸軍定於東歴八月十五號至二十號一律移至天津除留護京師使館之三百名外其餘須陸續運回至英國之兵刻尙猶豫未决聲言欲待俄國將滿洲境内所屯罪犯兵全數撤盡方能擇日拔管也 
[奏開經筵]  
Ｐ西安友人來電云日前山西巡撫岑雲卿大中丞奏請皇上詔開經筵以痪啓迪并薦舉屠仁守梁鼎芬于式枚馮煦充講官 
[匪黨伏誅]  
　　京師訪事友人云南苑爲國家豢養麋鹿之囿周圍繚以墻垣長約四十城許今年春夏之交忽有人將牆拆毁運磚石至東交民巷供各國修建使館之需華官無有敢過而問者迄今己歴數月東西北三面無復一磚半石惟南面巋然獨存迨和局己成始由内務府奉宸苑卿禀知堂憲轉禀慶邸慶邸大駭立卽照會各國使臣詰問其故旋經各使函覆略謂所需磚石購自華人不知何自而來並無雇夫拆運之事旣而慶邸訪悉拆牆運售者俱係彼處附近匪人遂密派弁兵前往拘獲六犯送部刑訊直認不辭并供出去歲曾入拳匪羽黨因於六月杪綁赴巿曹正法一時京南各莊民凡曾經附和拳匪者恐被株連相率逃避 
[保定肅清]  
　　京師訪事友人云保定府所屬各處地方前因拳匪蟻聚經議和全權大臣直隸總督李傅相檄調吕軍門帶勇往剿旣而此輩自知勢蹙力窮不敢稱戈抗拒當卽四散奔逃是以目下己一律肅清不留餘孽矣 
[京畿水患]  
　　京師友人來信云近日大雨連綿經旬不止畿南一帶曁京東張家灣等處各村莊洪水橫流竟成澤國田廬墳墓宛在水中兵燹之餘又罹此厄哀彼黎庶情何以堪 
[兵船計數]  
　　天津直報云七月初四日駐泊大沽口内外之各國兵艦運船减至三十艘惟存英國六艘美國一艘德國七艘法國六艘俄國二艘日本國三艘義國五艘 
[卾撫薦賢]  
　　昨得武昌友人手畢云端午橋大中丞志切維新以識拔人才爲己任旣蒞卾撫之任卽奏保于式枚湯壽潛二人謂爲經濟羅胸才堪大用 
[文斾入秦]  
　　粤東梁集菴太史應詔赴西安將次啓行屢被水阻此己紀諸報端昨得武昌友人手函悉本月初六日太史己整束行裝趨詣秦中行在矣 
[出使美日秘大臣伍秩庸星使請奬三年期滿隨使各員銜名清單]  
　　駐美使署三等叅贊官指分廣東試用同知周自齊擬請免補本班以知府仍分原省補用並請賞加鹽運使銜駐美使署隨員五品銜不論雙單月議叙班儘先選用布政使理問徐超擬請免選本班以同知仍歸議叙班儘先選用並請賞国知府銜駐美使署隨員指分廣西試用縣丞馮肇基擬請免補本班以知縣仍留原省歸候補班前先補用並請賞加同知銜駐美使署隨員指分廣西試用縣主簿伍學濂擬請免補本班以州判仍留原省歸候補班前先補用並請賞加五品銜駐美使署繙譯官布政使司理問銜候選縣丞容揆擬請免選本班以知縣不論雙單月儘先前選用並請賞加同知銜駐美使署學生州同銜監生馮國珍擬請以州同不論雙單月歸部前先選用並請賞加四品銜駐紐約領事官花翎指分浙江試用同知鍾寳僖擬請免補本班以知府仍留原省歸候補班遇缺卽補並請賞加鹽運使銜駐紐約領事署隨員指分浙江試用縣丞吳祖培擬請免補本班以知縣仍留原省歸候補班遇缺先補用並請賞加同知銜駐古巴總領事官候選縣丞張蔭桐擬請免選本班以知縣不論雙單月儘先前選用並請賞加同知銜駐古巴總領事署隨員光祿寺署正銜遇缺先選用教諭關以鈞擬請俟補缺後以知縣在任候選并請賞加五品銜駐古巴總領事署隨員分省試用縣丞沈恂儒擬請免補本班以知縣仍分發省分歸候補班儘先前補用並請賞加同知銜駐古巴總領事署學生布政使司經歴銜監生梁謙擬請以布政使司經歴不論雙單月歸部選用並請賞加四品銜駐金山總領事官候選同知何祐擬請免選本班以知府不論雙單月遇缺卽選並請賞加鹽運使銜駐金山正領事官四品銜理藩院遇缺即補員外郎壽廷擬請免補本班以知府不論雙單月卽選並請賞加鹽運使銜駐金山總領事署隨員分省試用縣丞劉鳳起擬請免補本班以知縣仍分發省分歸候補班補用並請賞加同知銜駐金山總領事署繙譯官鹽運使銜分省補用知府莫鎭藩擬請免補知府以道員仍分發省分歸候補班前先補用並請賞加二品銜駐金山總領事署繙譯官匹品銜理藩院遇缺卽補主事元章擬請免補本班以本院員外郎遇缺即補並請賞給四品封典駐金山總領事署繙譯官安徽試用州同温良儀擬請免補本班以知州仍留原省歸候補班補用並請賞加四品銜此單未畢容俟明日續登 
[吉安試事]  
　　南昌訪事人云江西提督學政吳絅齋大宗師考試建昌府屬後卽回省歇夏本擬接考南昌旋因風雨連旬省垣患水諸生不便擔簦負笈而來因遂接考吉安府屬現己擇定七月二十一日由省啓行矣 
[津郡官塲紀事]  
　　天津友人來函云出使日本大臣那星使桐於本月初五日由京師乘花車抵津同車有日官數員及叅贊隨員十餘人旣戾止即開往塘沽登海晏輪船赴滬○天津河營守備劉佩堂守戎近因年老多病兼深慨時事艱難爰禀請上憲開缺歸田以資調攝遺缺己由上憲杜飭某守戎代庖矣○機器東局自被俄人佔據所儲器械以及槍砲藥彈搬運一空至近日始將局屋交還旋由大憲劄委現辦租界事宜之錢紹雲觀察接管 
[甌郡官塲紀事]  
　　温州訪事友人云浙江温處道童紹甫觀察以淫雨兼旬田禾受損深恐將來秋稼不登爰於六月二十六日示禁屠宰竭誠齋戒祈放晴光未知能上格天心下慰民望否○上月二十八日新委竹嶼釐局員趙侃伯叅軍由杭至滬附乘某輪船抵甌登岸後即命駕至府署及總局禀見旋擇吉本月初一日到差 
[鎭郡官塲紀事]  
　　鎭江訪事人云瓜洲鎭兵高藎臣鎭軍訪聞沿江一帶時有鹽臬勾結土匪　塲聚賭小民悮入其殼受害無窮爰札飭所屬水師各營一體嚴密查緝○保甲局員陳蕉裳二尹以鎭郡賭風日熾雖經有司出示嚴禁依然置若罔聞爰飭各圖地保鳴　傳諭復親帶差勇四出訪拿未知劉盤龍一流人果能稍稍歛迹否 
[青鳥傳書]  
　　Ｄ日本長崎訪事人云東歴八月九十兩號日本青森秋田巖手三縣地震甚烈由尻内下田至上野之火車軌道傾陷九十尺中有八尺零落不堪其逹三鎖之枕木則傾陷二十三尺此外各處鐵道亦多有破損摧殘者尻内驛火車機器房椂柱傾頽器物損壞火車不能行駛者數日幸人口尙未損傷○長崎港口神之島砲臺於東歴去年六月中安設大砲二十八門珊砲八門皆由大阪砲兵廠　造今廠中人 
 
 

Page 3

 
 
特派守備二員千總一員將校十卝取道來崎定於本月十六號至下月六號令長崎要塞砲兵隊次第試演○上月中旬久留米地方忽遭洪水之災凡牀榻浸水中者三百五十四戸水及牀下者二百四十九戸而以瀨四丁町繩手町洗町等處爲尤甚房屋橋梁倒坍不少人民心慌意亂終夜有聲巿役所及警察署各派人四出梭巡以免驛騷之患目下雖水己退盡然百工荒廢貨物蕩然小民無可營生無不嗷嗷待哺合計入巿乞食者多至二千一百四十四人幸數日間己集得振米一百四十二石每石二百三十五斤災民當不致坐以待斃耳○三菱船廠所造之伊豫丸刻己竣工日内可以試水芳川遞信大臣定於某日隨帶付久米管船局長及河田秘書官來崎并聞内閣總理大臣桂子爵亦有來崎之說未知然否○此次皇上萬壽聖節長崎縣知事荒川君控訴院長松室君書記官馬洲君以及丸山警部長橫山巿長等官均至中國駐崎領事館申賀禮也 
[燕巿筑聲]  
　　京師訪事友人云六月二十六日陳玉蒼侍御忽諭令五城司坊官將各街恭所張西員告示槪行洗去西員聞之以從前所出示文無非意在安民何至了惡於華官若此因照會議和全權大臣直隸總督李傅相轉詢侍御於意云何侍御雅不欲開罪外人因諭令司坊官立時停止○南漕現由火車運京凡車站中負米夫役皆係天津一帶土棍六月杪大雨之後道途泥濘此輩與巡街之某哨弁忽爾爲難哨弁惡之立即帶同甲乙二勇丁向夫役局理論局中夫役百餘名竟將哨弁捆縛攢毆巡勇懼肇釁端禀請委員飛派練勇前往拿獲夫役八名不知如何懲辦也○自和議大定聨軍撤回從前所佔民房由西員示令各業主報明華捕總局俟查實給予憑票以便將屋領回並無分文花費不意通事人等以西兵己退忌憚毫無依舊肆行勒索後來者仍不免憾抱向隅矣 
[甬江客述]  
　　寍波訪事人云日前源記廣貨莊主以被盜劫掠等詞具禀道轅旋經寗紹台道　春會東觀察批示曰此案昨據本關稅務司來函當以盜劫重情應由船主呈報該管地方官衙門會營勘騐緝辦旦失事洋面係何縣轄界其受傷最重及被擄之司帳把舵等三人是何姓名均未據明晰聲叙無憑察核卽經函復查照飭遵在案據禀前情候移會水師統領轉飭巡洋舟師赶緊查緝救釋嚴拿各盜務獲報辦並咨請提督軍門一體飭遵該號仍查照批指查明界址姓名自赴該管縣呈報察辦可也著卽遵照○日前寗波府高嶼卿太守以居民每將瓜皮沿途抛擲有碍行人特出示嚴禁飭差四出鳴鉦俾衆咸知免蹈前轍○駐防鎭海之瑞字右營统領龔君因病出缺浙江提憲余瑞廷軍門聞報卽札委謝都戎接管營務日前都戎己捧覈蒞差矣○定海生員袁昌喬具禀寗紹台道署請在干　地方設立船埠等情道憲春會東觀察以小港栗港岑港三處早經封閉豈能於干　一埠獨弛其禁因之斥不准行○寍郡新榖現己上巿每百觔可售洋銀一元八九角四野鄉農願慰篝車幾至驩聲雷動 
[上海官塲紀事]  
　　昨日稽查改過所員李浩然二尹因有要公命駕至南巿馬路工程局謁見總辦翁子文太守太守延入花廳暢談良久而出○昨日籌防局員朱霞林明府命駕至南巿馬路工程局投剌總辦翁子文太守飭家丁擋駕○前江南機器掣造局總辦潘芸蓀觀察特於昨日命駕至南巿馬路工程局拜會總辦翁子文太守太守飭丁擋駕蓋謙不敢當也 
[星使行轅紀事]  
　　昨日午前督辦鐵路大臣盛杏蓀丞堂命駕至北河南路天后宫側出使行轅拜會出使日本大臣那琴軒星使茗談片刻而别旣而蘇松太兵備道袁海觀觀察上海縣知縣汪瑶庭大令松海防同知劉乙笙司馬江南提標右營叅將廖楚材叅戎以次呈遞手版星使皆以　欵之○聞三井洋行總理人小寳氏定於本月十四日恭請星使赴讌至招商滬局總辦顧緝庭蘇松太兵備道袁海觀二觀察則擬於十五日設筵欵之○此次皇太后皇上致送日皇之物係書畫古磁各八色星使則另獻珍物二色蓋睦鄰之禮宜然也 
[頭顱易地]  
　　本邑淫棍顧阿六混名小八哥正法後上海縣汪瑶庭大令飭差將首級携至下海浦十三圖仙水菴左近犯事處懸竿示衆捕頭以是處地居租界深恐天時炎熱臭氣蒸騰易致釀成疫癘特於前日傍晚時帶同中西探捕移往租界之外 
[病犯蒙恩]  
　　虹口捕房押犯朱阿榮蔡錫林應阿虎傅桃生奚正祥前因患病經捕頭送至司各脫路工部局病房醫治無奈膏肩深入白久無功昨晨捕頭派人一并解送英美租界公堂禀請讞員張柄樞司馬從寛開釋 
[馬路工程局瑣案]  
　　前日馬夫潘順福在南巿新馬路中溜馬突有陳阿莫者高駕馬車疾馳而至將馬撞傷以致互相爭論某號巡街捕見之一併拘送捕房捕頭令押解馬路工程局總辦翁子文太守升案研訊潘供小的係江北某邑人在沈長茂沙船號同當馬夫己歴二年今日牽馬至董家渡陳駕車馳至猝不及避致被將馬撞傷叩求鑒核陳供小的係紹興府屬某邑人向在西門外陳大人公館中當馬夫邇因家主他出將馬車借與海運局總辦鄧大人自知駕御不愼尙乞恩寛太守乃援筆判曰潘順福於閙巿溜馬陳駕車不愼均有不合惟潘馬因跌受傷著陳出洋銀一元給潘爲醫馬費判畢一併釋之使去○昨日南巿恒生馬頭永愼和米行執事人袁嘉預遣其夥俞槐林投馬路工程局遞禀聲稱上月某日爲增裕麫粉公司雇顧桂華王晉發錢海泉所駕之船至無錫縣境裝運小麥來滬伊等瞻敢用水攙和今得察知請爲訊究總辦翁子文太守准之諭候飭差傳集一干人訊核 
[饋藥志感]  
　　炎暑薰蒸人皆苦喝發痧之症時有所聞本埠仁濟元濟廣益諸善堂以及棲流公所均虔製痧藥以濟病人本館諸同袍辱荷刀圭之貺因書數語以表謝忱 
[解欵聲明]  
　　前者揚鎭七十二洲水發鎭江東北鄉災象己成爰集同志籌墊欵項於六月初陸續由鎭江晉源滙　洋銀六千元擇要散放不料十八九等日各沙洲堤岸决潰周圍數百里盡成澤國念彼災民命在呼吸因公請仁濟堂董事劉君蘭階於本月初八晚趁鄱陽輪船往鎭查勘災情帶去洋銀二萬元會同在鎭辦振諸公赶緊散放奈災區甚廣需欵甚殷本月初二日忽接靖江縣匹來菴季家巿兩處急電告災求助當撥去洋銀一千五百元初六日又接安徽和州姚直剌急電因被災亦重求助尤殷敝振所一視同仁由蕪湖厚泰莊電匯去洋銀三千元目下洲圩急振正在開辦來欵尙無把握而他處求助者又函電紛來百孔千瘡左支右絀繞屋徬徨點金乏術用敢仰求四方樂善君子大發慈悲慷慨捐助多一分振捐卽多救一人之命早一日施救卽早弭一日之災不禁代災民拜禱之至楊廷杲施則敬席裕福高長頤等同啓 
[勸捐小啓]  
　　啓者則敬前奉行在戸部奏派勸辦陜西義振並奉直隸爵閣督憲李札飭會同錫汾兼辦順直善後振捐當經設局開辦並照請浙江候補鹽運副朱運副燦奎在浙省各屬分勸以便捐生就近上兌一面呈報浙江撫憲照騐曁咨會藩司運司分别查照在案其捐項悉照秦晉順直奉發章程核辦並無取結造册換照等費所填各項執照及代收部庫常捐實收係奉秦晉順直發局轉移並未另刊局收俾昭愼重所有上兌各捐生履歴准每月初三日册報京局卽於十三日咨部此外指分各省候補人員並於上兌後立即填給咨文以便及時禀到謹鈔乞登報布告浙省官紳如欲報捐過班及各項實官花樣貢監銜封翎枝免保補監加級紀錄等項請卽就近惠臨照章核辦附錄呈報浙江撫憲公文爲呈報事竊照職局奉文籌辦秦晉振捐兼順直善後振捐並奉行在戸部戸部頒發各項空白執照當經在滬設立總局開辦在案兹查有現辦寍波督銷局浙江候補鹽運副朱運副燦奎歴辦振捐著有成效自應飭令分勸除檄飭遵照並分别報明外理合呈請憲臺俯賜照騐轉飭各屬一體知照施行須至呈者籌辦秦晉振捐兼順直善後振捐駐滬總局任錫汾施則敬謹啓 
 
 

Page 4

 
 
   
 
 

Page 5

 
 
   
 
 

Page 6

 
 
[江蘇巡撫部院聶批]  
指姦無憑照律勿論此案愈鳳琴與桑張氏以姻婭而不知遠嫌誠屬百喙難辭察核各供均未說有姦情且族長桑士逸代剖甚力卽桑永清亦閃爍其詞未能証實觀其致妻母信中有桑張氏素來正直且與愈鳳琴偕回廣信可以照應之語信任若此有無　昧蓋可知矣桑永清聽人慫恿罔顧聲名於亭午族屬聚談之際貿然爲捉姦之舉固屬昏憒而忱思瀛事不干己輙敢在塲指揮手批彈壓縣差之頰實屬胆大妄爲行同無賴案經由司報明提府訊辦仰按察司速飭蘇州府提集應訊人証究明確情錄供詳候察辦毋任含糊牽延切切此繳供摺存 
[書憤]  
嘗聞馬伏波有薏苡明珠之謗岳忠武宥莫須有三字之寃疑謗之來昔賢不免鄙人讀聖賢書敢忘立品突遭誣辱有口難分昨讀撫憲批桑某一案語語如生鐵鑄成明鏡高懸沉誣頓雪迴環捧誦欽佩莫名至斥鄙人以不知遠嫌云云律以瓜田李下之訓誠屬俯首無詞惟是至戚同居世所嘗有人情變幻實所難防桑某始焉託妻繼而遷怒桑張氏疊遭夫挫屢瀕於危其膝下兩幼女險亦同遭不測鄙人以至戚母女三命所關惻忍念牽遷避稍遲遂罹毒計撫心無愧何計人言曾自擬聨云心迹難分苟有神明應默相嫌疑當避竊維嫂溺亦須援知我者設身處地或亦略跡原心否耶嗟乎嗟乎 
[大德膠州皇家印捐彩票九月初四開彩]  
本公司發售第一會彩票暫設額八千張每張英洋三元定於九月初四日經膠州青島　督憲派委員監督當衆開彩以昭公道本公司實備鉅資兼匯理各埠銀兩其中式彩銀經交　大德膠州青島　督憲存在銀行華洋文均刋明票上經由皇家蓋印故與别項彩票尤爲鄭重如有得彩憑票隨時到本公司領取或各埠匯兌分局足兌無悮如各埠　貴商領額發售者請郵寄本公司原班回件或在就近經理處代爲購定可也所有事欵章程刻明票内恐未週知用特奉佈　外埠經理上海南市仁濟公司匯兌局　山東濟南化刧堂内仁濟分局　膠州青島仁濟公司謹啓 
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　汪景福訴稱小的突被羅阿福錦元毆傷叩乞驗明訊究縣主汪瑶庭大令研究之下汪稱前日小的行至丁家旗竿左近見一小孩跌仆於地因之扶起不意老虎灶主羅阿福强指小的撞仆偕其夥王錦元肆意兇毆致受重傷並失去摺扇一柄值小銀錢七枚叩求究辦九鋪地甲李升禀稱彼等爭執時小的並未目擊不知因何起釁羅供仆地之孩係小的外甥當時小的向之訓斥適汪經過以致疑而饒舌並未行兇王供小的在羅處爲夥見羅與汪爭閙向之解勸不敢助毆大令判令羅償還汪所失之扇然後斥釋○蔣彬卿扭孫蘭堂至縣汪大令研訊之下蔣供今年四月某日南巿大和水果行執事人孫掌全冋小的定購葱四百擔議定每擔小銀錢七角立有合同約五月交貨延至目今巿價驟貶每擔祗值小銀錢四角掌全意圖悔賴小的因念定貨時蘭堂在塲目擊爲此扭案求追蘭堂供小的在行中習業此货係掌全代客購定曾付定銀後客堅欲退回可否罰去定銀從寛了案大令著交差看管諭令赶緊浼人尋掌全到案以便究追○某小輪船舵工張山山撞沈王海榮所駕划船以致溺斃渡客陳楚雲胡錦堂被控到縣前晚大令升堂研訊張供是日小的所駕小輪船帶一民船驀見王船在前急放氣管奈王充耳無聞而浦中浪湧如山小的不及避讓以致肇此禍端叩求恩宥大令飭釘上脚鐐還禁獄中聽候詳請上憲核辦 
[英美租界晚堂瑣案]  
　　招商局總辦飭丁控北棧司帳人屠文經及收租人須啓廷虧欠洋銀三千七百元前晚讞員張柄樞司馬飭提屠須研訊屠供職員在北棧司帳己閱多年須則在外專收棧租不敢串同舞弊此項欠欵實由須所收之銀並未入帳所致有籍可稽請爲察核須供所收銀兩均經交付帳房不料竟被屠乾没叩求鑒察司馬著一併還押聽候查明核斷○鄉人顧桂林控同族顧炳生盜賣祖墳司馬准詞提訊桂林供小的有祖遺田單一紙計地一畝有奇係顧東生戸名向收顧根陶納糧兹被炳生串同地保顧掌生浼新瑞和洋行夥林永祥永遠租與洋商叩求追究炳生供是地係小的祖遺與桂林無涉當租與洋人時由地保徐茂卿在契上蓋戳得受租價洋銀八百元旋墳墓一律遷移求恩鑒察林永祥供小的代太古洋行某洋人永遠租賃此地計共五畝有奇當時細加查訪知係炳生之業並無糾葛且由地保在契上蓋戳因之深信不疑顧保所稟略同司馬謂田單係顧東生戸名何以糧由顧根陶完納其中顯有不實不盡至桂林係近房何以炳生將地出租時並不通知殊屬于理不合遂判令炳生出洋銀四百元給桂林兩造皆遵斷而退 
[英美租界公堂瑣案]  
　　流氓王阿弟王阿四囊無半文貿貿然至春仙戲園强欲入内觀劇司閽洋人驅之使出王銜之俟戲闌人散洋人出園時扭住兇毆適爲包探邵仁初所見拘解公堂讞員張柄樞司馬商之佛繙譯判各責一百板枷號一月期滿逐出租界○龔阿金至小東門外某姓船上竊取洋銀七十元持至英租界中經包探顧阿六拘獲解送公堂司馬判責三百板贓給還失主○積竊朱生春竊取震昌大德通等家衣服眼鏡之類報經包探沈阿岳拘解請究司馬判責四百板遞解寍波原籍○紹興人王招福向同鄉王阿金索欠不遂攫取衣箱寄存王阿金處報經包探陳金標拘解公堂招福投案聲稱小的所欠者係在紹興賭輸之欵前己倩人理明不料阿金擅將行李搬去求賜追還司馬判令招福交還所取各物賭欵免追○卡望郡竊取漢璧禮路汪高明家木質報時鐘一座經五百四十七號巡捕拘解請究司馬判責二百板○傅慶章竊取靶子路麥岳生家布衣二件報經包探張阿五拘解請究司馬判責一百板贓給還失主○曹阿朱竊得寗波路高雲生家粗布四匹被五百十七號巡捕拘案請究司馬判責三百板贓給還失主○王阿春不知因何在廣東路將某西人兇毆經二十五號西捕拘解請究司馬判責三百板枷號一月 
[法租界公堂瑣案]  
　　法書信館傭人趙阿大將信上所炶郵票私行揭去轉向接信之人倍索信貲事爲館中執事西人查悉將趙送案請究前日讞員杜枝園大令會同費繙　官升堂研訊趙供稱此事田館中殺拉夫張瑞谷唆使叩乞原情昨日司馬提張質對張供小的並無唆使情事趙稱小的所得信資實與出店龔孔人秀時阿三倩分執事西人復將龔時送案趙忽又供稱實係小的一人獨用與龔時無干大令著枷號一月期滿重責五百板餘人一併開釋○上期王介堂遞禀控前丹桂戯園主周鳳林積欠紥彩工料共洋銀一百零五元大令查得周方被人控諸英美租界公廨因飭探移提研訊周供去冬戲園閉歇後小的于本年六月赴蘇州曾許貼王洋銀二十元大令飭交的實人保出限五日理楚○同興和報關行主張耀奎控行夥曹露清侵呑客欵銀二千五百餘兩大令准詞提訊曹供小的在行爲跑街夥此係客帮所欠事與小的無干大令著傳同各戸對明帳目呈候覆核○潘順德前控嚴娥姐宓均揚積欠會欵洋銀二百八十五元大令飭將宓均揚押繳昨日潘案求追宓供小的與娥姐各欠一半實因無力清償先繳洋銀八元五角求准交保出外陸續歸還潘請提娥姐到案究追大令准之先將繳案之洋銀給領○韓方兆前控王阿珠駕駛小輪船不愼致將機器撞壞大令訊供之下王稱韓尙欠工資遂於昨日飭傳到案著將王帶出自行理處○積竊王順生曾在美界犯案甫經釋出復與同黨金沙卿金阿海潛來法界圖竊被包探拘獲解案大令判將金沙卿枷號二月責五百板王順生金阿海各枷一個月責三百板○劉德勝竊取某姓所駕烏山船上洋銀一百元乘某小輪船逃往蘇州中途與人賭博輸罄前日復來滬十被包探拘獲解案大令判枷一個月責五百板○曹錫林訴稱家住新北門内前日被王阿炳竊去衣服二件報捕查獲吊到原贓求恩給領大令判將王竊枷一個月責三百板贓給失主領去○羅成榮張阿生至某西人處圖竊當塲拘獲送案請辦大令判各責三百板○錢心德控徐阿生欠洋銀五十五元大令訊供之下徐稱錢亦欠小的洋銀三十三元有票據爲憑昨日傳錢復訊徐呈票據一紙大令察係贋鼎著押候嚴此 
[美租界捕房紀事]  
　　甬婦某氏僑居西華德路某里阼晨與同居人張某忽起爭端猛批其頰張忿甚扭至捕房據情伸訴捕頭詰知釁起細微從寛開釋○昨日午前偷兒毛阿大混入提籃橋左近鄉民某姓家　取衣物携之而出適爲某號巡街捕所見連贓帶入捕房捕頭令押候解送公堂禀請讞員張柄樞司馬訊辦 
[金陵官報]  
　　七月初二日廣東直隸州宋治基叩謝飭知奏辦雲臺山樹藝公司事務德國領事貝特蘭英國領事孫德雅又駐滬領事班德瑞均會洋務局候補道汪見初三日藩轅牌示淮安府許寳書病故遺缺查有卽用知府張慶勛堪以請補又陽山縣陳誠丁憂遺缺查有卽用知縣獻祥堪以請補請補溧水縣王延年辭赴任州判趙允龍縣丞劉思保禀知赴湖州督銷差遣調補江寗府揚州府沈錫晉導丁禀知接奉委牌法國駐滬領事巨頓逹又繙譯官　祿亨均會洋務局候補道汪見初四日勸辦上海機器局知府張慶勛叩謝請補淮安府　示知縣羅遵祖叩謝川賑給奬酌委州縣一次陸師學堂候補道　禀知赴鎭江勘學堂縣丞李多節禀知奉糧道委押海　差初五日調補江甯縣盧維雝請補碭　縣秦獻祥叩謝牌示知縣奶佑湯奉籌防局札委曾辦文　差又陳世輔叩謝川賑給奬酌委州縣一次初藩遠示調署江浦縣單儒紳調省遺缺查在候補知縣盧運昌堪以署　總統護軍新元等營楊首府王勸辦上海機器局請補淮安府張慶勛長江提中協楊福田江陰恊胡忠勝裕溪營叅將毛宗瀚蕪湖營遊擊劉炳庭瓜中營遊擊曾紀策均到卽辭金陵營叅將陳麟書禀知巡江接程提臺回督代新勝水師營徐寳山到奏辦雲臺樹　公司事務廣東直隸州宋治基辭赴蘇滬知縣梁繼元均見知府季盛鍾禀謝委充長江厘捐總巡差准補上元縣戴禀謝川捐奬記大功二次知縣陳寳樹禀知在順直賑捐過知縣班仍留原省補用 
 
 

Page 10

 
 
[五六月份月捐]  
　　道署五月隠名氏二戸各廿元怡　軒唐傑臣翁二戸各十二元陳善亭翁史夢仙翁二戸各十元李光琴翁四五文　　附四五六月二戸各九元周湘雲翁正二三四月洋八元戴季仁翁韓潤生翁戴生昌四五六月趙　疇翁半年四戸各六元源豐潤三四五日洋五元四角戴運來翁豐泰帳房五月朱葆三翁徐貫雲翁黃佐卿翁譚幹臣翁韓山議翁南順記祝源昌何瑞棠翁二三四五月信昌隆二三四五月十一戸各洋四元莊源大三元二角義昌成四五六月俞順利半年二戸各三元老順記五月滬江第一樓存濟堂徐俊良翁四五月蘇寳森翁老悅生新順記大觀樓四五月錦章順泰復泰愼餘堂十二戸各二元可熾可熾順周永普金松泉四戸各洋一元錦章正二三四五月小洋十七角嘉綸小洋十四角中和小洋十三角久成九章北天成永裕成三四月泳記四五月五戸各小洋十二角萬有全益昌龐竹卿翁思補齋隆昇梁煥南翁湯蓮笙翁章佩華八戸各小洋十角恆升洋八角其萃樓春園四五月尹梅生施德豐徵昌怡昌熾大晉昌恆茂允章四五月復記四五月源順三四五月十二戸各洋六角鴻運樓義一壺春生大曹德大四五月萬椿三四月祥順三四月怡隆青蓮閣九戸各洋四角源通官銀號鈞康正二三四五六月二戸各錢三千六百和康壽康晉和餘大愼餘元甡元茂衍大厚康永豐存德鉅亨恊昇宏大宏元源吉寳和寳順承裕正大升大彙康崇餘永康瑞大晉大延源義善源福康兆豐恆餘仁大久大協餘源利森康厚大源餘瑞元三十九戸各錢一千二百張家鶴大章九和宏章泰四戸各錢六百瑞昌錢五百怡大金合順五雲日昇樓三戸各錢四百恊成祥永愼萬興鉅康四戸各錢二百英法美三界一文捐英洋六元小洋四百十二角五分錢十八千九百九十三總共收大洋二百廿四元小洋七百三十八角五分錢十七千八百九十三又老悅生寳號交來揚州安豐塲鄭寳記鹽號經募在本堂等九戸計錢十一千五百三十文　洋十一元六角[  滬北天后宫前廣益善堂司董嚴信厚施則敬朱佩珍唐榮俊等謹誌]  
 
 
 

Page 11

 
 
   
 
 

Page 12

 
 
[奏疏彙錄]  
　　署四川川北鎭總兵記名提督督標中軍副將奴才况文榜跪奏爲恭報奴才接署鎭篆日期叩謝天恩仰祈聖鑒事竊奴才於光緒二十七年三月二十一日接奉督臣奎俊行知署川北鎭總兵周萬順奉旨補授河南河北鎭總兵所遺川北鎭總兵篆務奏委奴才署理遵卽自省起程於四月十八日行抵保寗府城隨准署鎭臣周萬順將四川川北鎭總兵官關防一顆曁鎭務事宜飭委署鎭標中軍遊擊鐵鈴齎交　來奴才當即恭設香案望闕叩頭謝恩祇領任事伏念奴才黔省陋質樗櫟庸材由行伍出師廣西江南等省仰沐鴻施歴升副將洊擢記名簡放提督總兵署浙江提督總統江南諸軍嗣軍務平定凱撤回川兩護四川提督施署松潘總兵涓埃未報悚惕時深兹復署川北鎭篆仰隆恩之疊沛倍銜結以難名竊查川北鎭轄境界連秦隴路逹荆襄幅員甚爲遼闊巡防彈壓均關緊要奴才惟有殫竭愚誠益矢勤愼督率將備認眞整飭營伍實力訓練戎行凡邊防營務事宜禀承督臣遵循辦理斷不敢稍涉懈弛以仰答高厚鴻慈于萬一所有奴才接署鎭篆日期並感激下忱理合恭摺具奏叩謝天恩伏乞皇太后皇上聖鑒謹奏五月十六日奉硃批知道了欽此 
　　新授河南河北鎭總兵署四川川北鎭總兵奴才周萬順跪奏爲恭報奴才交缷川北鎭篆日期叩謝天恩仰祈聖鑒事竊奴才渥蒙鴻施補授河南河北鎭總兵於光緒二十七年二月二十一日專差齎摺謝恩籲懇陛見隨准督臣奎俊照會奴才補授河北鎭總兵所遺川北鎭總兵篆務奏委督標中軍副將况文榜署理四月初七日差弁齎回原摺奉硃批毋庸來見欽此兹署鎭臣况文榜於四月十八日行抵保寍府城奴才卽於是日將四川川北鎭總兵官關防一顆飭署鎭標中軍遊擊鐵鈴齋交接管奴才交缷後卽行起程赴河北鎭任惟有殫竭愚誠矢勤矢愼斷不敢稍涉懈弛以仰答高厚鴻慈於萬一所有奴才交缷鎭篆日期並起程前赴河北新任感激下忱理合恭摺具奏叩謝天恩伏乞皇太后皇上聖鑒謹奏五月十六日奉硃批知道了欽此 
　　升允片再據提督銜記名總兵陜西撫標右營遊擊吳雲伍禀稱竊總兵於光緒十六年蒙補陜西撫標右營遊擊二十一年奉調帶隊赴甘剿辦逆回於河州解圍西寗北大通獲勝甘肅關内外肅清三次案内歴保免補叅將副將以總兵交軍機處記名簡放並加提督銜賞換納恩登額巴圖魯名號二十四年奉調駐防直東一帶二十六年八月隨扈到陜蒙委辦理甘軍營務處伏念總兵自奉委帶隊赴甘剿回身經戰陣洊保今職自應呈請開去撫標右營遊擊底缺聽候簡用禀請代奏前來奴才覆查無異可否請旨准將陜西撫標右營遊擊吳雲伍開去底抽之處出自聖裁除咨兵部外謹會同陜甘總督臣崧蕃附片具陳伏乞聖鑒謹奏五月十六日奉硃批著照所請兵部知道欽此 
　　升允片再查己革中書孫毓林係屬獲咎人員理宜歛跡安分乃去歲潛來行在希圖矇領津貼本年復冒辦理義振紳士嚴作霖姓名致函籌賑局稱其辦賑有勞懇予咨部立案旋准嚴作霖來函言與該革員索不相識並未到局辦賑竟敢冐名作函圖邀奬叙懇請嚴辦當經咨查内閣嗣准咨覆以該中書前己因案革職現旣查有冒名作函情弊應由地方大吏核辦等因奴才覆查該革員種種詐僞作奸行同無賴亟宜從嚴懲辦以儆官邪可否請旨將己革内閣中書孫毓林驅逐回籍交地方官嚴加管束之處出自聖裁謹會同會辦賑務大臣刑部尙書臣薛允升合詞附片具陳伏乞聖鑒訓元謹奏五月十六日奉硃批著照所請欽此 
　　奴才那桐跪奏爲叩謝天恩仰祈聖鑒事竊奴才恭閱電鈔光緒二十七年四月二十三日奉上諭左翼總兵著那桐補授欽此跪誦之下欽感難名伏念奴才内府世僕知識庸愚當時事之多艱愧涓埃之未報兹復渥承簡命授奴才以左翼總兵之任查現在京師甫經兵燹閭閣凋敝奸宄易滋加以聨軍議撤之時正當捕務改章之始舉凡一切巡緝善後事宜在在均關緊要奴才檮昧深懼弗勝惟有益矢愼勤勉圖振奮謹隨同署步軍統領慶親王奕劻悉心經理竭力補苴以期仰答高厚鴻慈於萬一所有奴才感激下沈理合恭摺叩謝天恩伏乞皇太后皇上聖鑒謹奏五月十七日奉硃批知道了欽此 
　　奎俊片再查前准戸部咨另籌内務府經費銀五十萬兩四川省解銀二萬兩每千兩隨解平餘銀三十三兩等因查光緒二十六年以前應解經費均經解清在案二十七年雖未奉到飭解部文而内廷供億浩繁自應援照歴解成案在於土稅項下動撥銀一萬兩平餘銀三百三十兩飭交管解二批京餉委員試用通判符霖候補知縣陳炳泰等於二十七年四月二十三日自省起程解赴行在内務府交收以濟要需據布政使員鳳林詳請奏咨前來除分咨查照外理合附片具陳伏乞聖鑒謹奏五月十七日奉硃批該衙門知道欽此 
　　奎俊片再查前准戸部咨京員津貼銀兩改爲加復俸餉四川每年籌銀一萬四千兩七月解半十月解清等因所有光緒二十六年應解銀兩業己解清在案兹據布政使員鳳林署鹽茶道長春詳稱二十七年春夏二季加復俸餉現湊得節省籌備經費銀一千五百兩釐金公費銀一千五百兩官運鹽局銀四千兩庫平銀七千兩發交管解二批京餉委員試用通判符霖候補知縣陳炳泰等承領星馳解部交收等情詳請奏咨前來除分咨查照外理合附片具陳伏乞聖鑒謹奏五月十七日奉硃批戸部知道欽此 
瑞洵等片再查科布多所屬明阿特總管奇莫特多爾濟據報病故業己咨明理藩院在案所遺總管員缺查有該旗印務叅領逹什哲克博現年三十八歲在叅領廷内行走十年人尙去得辦事公平堪以補授如蒙俞允實於旗務有裨至所遺叅領佐領驍騎校缺應由奴才等另行揀員遞補照例咨報理藩院查照伏乞聖鑒謹奏五月十八日奉硃批著照所請該衙門知道欽此 
　　頭品頂戴陜西巡撫奴才升允跪奏爲戍晋陜軍回防分别裁改恭摺具陳仰祈聖鑒事竊查上年陜軍奉旨入援經前護撫臣端方挑派馬步八旗添募成營奏派奴才統領北上時因開行倉猝僅將步隊添足六營馬隊仍舊兩旗又舊陜軍防軍調撥開花砲隊六棚沿途陸續購馬添設親兵馬勇一哨奴才抵京後曾經面奏並禀明軍務處曁估餉册報在案旋值乘輿西幸奴才由東路北回其時己將步隊三營開往獨隊道路隔絶經直隸督臣將該三營留紥固安奴才僅率步隊三營砲隊六栅馬隊二旗親兵馬勇二哨繞出紫荆關赴大同迎鑾奉旨飭將所部駐防紫荆關靈邱一帶嗣因副左營步隊及砲隊勇丁散亡過多遂截至九月底止將砲隊裁歸入副左營步隊仍改爲一旗十一月開固安三營間道西來奴才以餉項不繼奏請資遣當經前山西撫臣錫良籌欵就近道散嗣後戍晉陜軍祗剩步隊兩營一旗馬隊二旗親兵馬勇二哨本年三月奴才遵旨將陜軍交與副將周玉堂接統旋經前護撫臣端方奏將駐晉陜軍調回奉旨允准著該副將周玉堂由晉拔隊西來於四月底一律到陜奴才己飭照舊分駐巡防並將親兵馬勇二哨卽時裁撤步隊兩營仍改爲旗用節餉糈自上年六月入衛馬步月餉係照昔年湘軍援甘行營餉章兹於五月初一日現仍改照陜甘防營旗制辦理以歸劃一所有戍晉陜軍開回緣由除咨部查照外謹會同陜甘總督臣崧蕃恭摺具陳伏乞皇太后皇上聖鑒謹奏五月十九日奉硃批該部知道欽此 
 
