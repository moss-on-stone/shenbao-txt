# 1890 - 19 - 4906020

 

Page 1

 
 
   
 
 

Page 2

 
 
[賀年小啓] [  申報館主人拜手]  
　　春風献　祥呈五綵之絲妙畫圖雞瑞應三元之歴符懸桃而焕彩酒釀柏以含香恭維閱報諸君首祚迎祥履端肇慶樽開蟻緑百華燦鳳　　燈帖寫猩紅九子試麝臍之墨樳輝遥企蒲頌難宣敝館拆襪才疎挈瓶智小生花無夢敢自誇鸞鷟文章篆竹有忱敬遥頌鴛鴦福祿專肅恭賀新喜敬請大安諸維垂鑒 
[本日附送勸相江浙春振册] [  申報館協振所謹啓]  
　　本館　去冬開辦江浙振捐荷蒙遠近諸君慨解蚨囊源源惠擲望雲敂首感謝難名但三冬卽殘喘可延而春日方長靑黄不接便非　以振撫則災區數千里　仍不免于餓殍盈途因又歴叙情由印成捐册附諸今日報紙分贈同仁所望鑒　苦情速爲施濟庶幾救人救澈不致一簣功虧乎 
[二百十三號書報告白]  
　　江西省庚午解首聶君明景其　嗣謙吉於巳丑恩科鄉試又作第一人一門兩世冠冕羣英非祖德流長誰能臻此誠可謂科名之佳詁今繪爲圖以供均覽准於元月初六日出售另倩名筆繪成着色紅杏尚書圖一幅隨報分送不加分文謹此佈聞伏希○惠鑒並賀○年禧不備 
[新聞紙緣始說]  
　　鴻鈞旣轉象緯更新值此新年宜談新事則　聞尚矣新聞之設未知昉於何時盛於泰西而漸行於中土新聞紙亦名日報以每日刊行一紙報之各處遐邇傳觀其造端實由乎印書明成化五年法國始設印書房於巴黎斯京城排印書籍兼又編錄近事此實爲新聞紙之發軔特其時歐洲諸國於著書立說皆有厲禁法京雖設有科條但寛而不嚴日報始行之時亦不敢擅議國政久之主持厥事者務欲彰公道而操清議列國從而效之以爲公道得明清議得伸則太平之景象可致矣蓋自日報之行以迄今日漸遠而漸廣泰西諸國不敢泛然視之幾於雷厲風行有一國不刊印日報者羣以爲非其所載上關政事之得失足以騐國連之興衰下述人心之是非足以察風俗之厚薄凡山川之形勝物産之簡蕃地土之腴瘠邦國之富强莫不一覽而了然褒　必秉乎至公論斷悉衷於壹是無偏無黨有物有恒其所以見重於朝野者良有以哉近日普國士人新著一書載五大洲中所有新聞郵報其數其詳固可得而稽焉泰四日報約昉於國朝康熙時日耳曼刊錄最先而行之日盛他國胥爲官吏所阻遏所論率皆閭巷瑣屑小事而巳凡有關涉　政者例不許印妄置末議者輒寘諸獄後禁弛其行乃由漸而廣遠今則僻壤小邑罔不徧及矣訂普國一千七百四十三家英國一千二百五十三家法國三百九十二家意大利國三百三十三家奥地里國二百六十八家瑞士國二百五十二家荷蘭國一百七十四家比利時國一百九十六家俄羅斯國一百六十家嗹國九十六家四班牙九十一家葡萄牙國二十六家此但計歐洲諸國也亞美利加洲聨邦六百二十二家其餘諸邦如秘魯如智利如玻非利亞等凡一百六十一家亞細亞洲各國凡五十七家阿非利加洲各國凡五十三家澳大利亞島凡七十五家共五大洲中計五千九百五十餘家此其總數也然皆西文而並非華字至華字新聞之濫觴則自西儒馬禮遜始所刻東西洋每月統紀傳是　時任嘉慶末年同時麥都思亦著選持撮要月印一册然皆不久卽廢後繼之者久無其人惟此尚在麻六甲新嘉坡　刊以示華人而猶非華地也咸豐三年始有遐邇員珍刻於香港理君雅各麥君華陀主其事顧閱歲再周遽爾告止七年六合叢談　於上海偉烈君亞力韋君廉臣主其事采摭頗廣搜輯殊勤惜僅及一年以經費支絀罷印同時有中外新報刻於寗波瑪君高温應君理思迭主具事嗣亦無　雅好事者能肩其任同治元年上海又刊中西雜述麥君嘉湖主其事爲時更促後則有美儒林樂知之萬國公報刊行幾十餘年雖中止而今又重刊英儒傅蘭雅之格致彚編今亦絶而復續是書甚有裨益於學者辨論精通記載淵博於理物象藪能舉其大務求　通實開西學之先聲而收華儒之後效一時風行海内不脛而走顧此皆每月一編者兼講泰西雜學涉及教理尚於時事簡略惟香港孖剌之中外新報仿西國新聞式例間日刊印始於咸豐四五年間後改爲每日一篇至今流行不廢幾歴三十餘年實爲華字新聞之創　閱時亦最久其後他處效之而起者如上海字林之新報廣州惠愛醫舘之七日錄香港羅郎也之近事編錄相繼疉出爭先恐後炫異競奇或分門户或相水火而文字之禍興矣同治末年港中又有循環日報及德臣之華字日報挾其筆墨之長互相角勝逮乎近事編錄旣止則繼以維新日報於時新嘉坡亦日叻報其設於天津者曰時報設於廣州者曰粤報而上海之後新報而出者曰匯報曰彚報曰益報雖易其名而仍居其實旋亦有新報之刊不久卽罷同治十一年壬甲我申報乃創行於上海自申報出而字林之新報廢矣年來又有滬報竊計他報刊印最多者不過一二千紙而申報幾日印二萬紙中土設報以來流行四方未有若我申報之廣且遠者也此非誇詞乃實錄也夫日報雖小道然固未易言也必不識學二長兼而有之　足以語此上下三千年縱横九萬里包并靈彚集思廣益然後能筆有餘妍詞無泛設其間秉筆者或非通材往往　小而　大昧遠而務近虚語侜張浮文倣傚事非精核言不雅馴閱石病之若其逞私心以報復挾夙憾以詆娸尤爲下乘無足掛閱至於　訪失實紀載多誇新聞之通弊時所不免惟願期於無過時益加勉學諸葛之謹小愼微師古人之存心忠　故尊王法春秋也有聞必書志良史也傳聞異辭連類並載昭其實也或有所諱以聖賢之心爲心也言之無罪聞之足戒所懷微志如是而巳 
[諭旨恭錄]  
　　十二月十二日太常寺題正月初一日元旦致祭太廟後殿奉旨遣隆懃行禮欽此又題初十日孟春時享太廟奉旨朕親詣行禮欽此後殿遣凱泰行禮東廡遣　豐西廡遣恩慶各分獻欽此又題同日祭太歲壇奉旨遣魁斌行禮兩廡遣榮惠左念謙各分獻欽此又題二十日祭祈穀壇奉旨朕親詣行禮欽此十二月十四日奉旨兵部漢字堂主事員缺着　慶補授廕生鐵珍開印吉蘭泰俱着以文職用許秉琦徐士銘白曾焯容勛錢錫彤俱着内用陳元熙朱廷瑞俱着外用截取郎中江槐廷着照例用山西太原府理事通判員缺着文泳補授分發江蘇道楊兆鋆胡常亨史錫康四川直隸州知州曹綱東河通判馬春祺河南通判于文粱直隸知縣孫毓琇河南知縣于文泉山東知縣張慶堂河南知縣　紹誼四川知縣汪賁之福建鹽大使梁繼瑶俱照例發往保舉河南知縣陳垣着照例用前任貴州糧儲道松長着以道員選用擬補長蘆批騐所大使許之凱着照例用内閣中書顧英中兵馬司副指揮酈炳奎山海關副都統衙門筆帖式阿爾翰保吏部筆帖式承綱盛京户部筆帖式志學俱着准其補授欽此 
[本館接奉電音]  
　　疉接京友電傳諭　六道敬謹譯登○十二月二十八日奉上諭本日户部奏旗　交産請概復舊例一摺宗室及京屯八旗從前所得田産允宜永遠世守查照舊例本不准民人典賣咸豐年間因違例典賣涉訟繁多量爲弛禁兹據該部奏稱開禁以來民人置買甚多將來旗産勢必日見其少仍請申明例禁等語所奏甚是己依議行矣旗人户口日繁亟官籌久遠之計俾資生計以培元氣而固根本嗣後宗室八旗京屯田産無論老圈自置永遠不准賣與民人如有違例私自買賣卽行照例懲辦至從前民置旗地巳經升科報部者仍准執業其巳投稅升科尚未報部及巳經交産有契尚未投稅升科者均自此次降旨之日起子限六個月一律升科該都統及地方官務當實力奉行 
 
 

Page 3

 
 
認眞分别辦理用副朝廷惠愛旗民至意欽此○廿九日奉上諭張曜奏整頓吏治分别舉劾一摺山東武定府知府德椿署歴州府候補知府毓賢署益都縣事濱州知州張承夑署東平州事膠州知州許祺身前署滋陽縣事卽用知縣黄葆年署蒲臺縣事卽用知縣賀福元平原縣知縣楊德成東河縣知縣胡建樞據張曜臚陳該員等才猷政績均堪備循良之選卽着傳旨嘉奬仍飭令該員等益加奮勉毋得始終異轍范縣知縣白桂森廻護捕役擾害地方署寍陽縣事候補　縣陳伯熊才庸性惰氏有怨聲均着卽行革職泗水縣知縣許煇祖胥役疲玩不能整頓惟文理尚優着以教職選用鄒縣知縣麟盛日照縣知縣陳懋才欠開展辦事因循均着開缺調省察看昌邑縣知縣羅熊光聲名平常沂州府通判鄭文耀人地不宜均着開缺另補曹州府教授袁保性情鄙陋士論不孚着以原品休致蒙隂縣教諭傳文莊行止乖謬被控有案着勒令休致泰安縣典史縣慶榮情性鹵莽作事荒唐着卽行革職以肅官方餘着照所議辦理該部知道欽此○三十日奉上諭山東濟南府知府員缺緊要着該撫於通省知府内揀員調補所遺員缺着戴澍　補授欽此同日奉上諭前據張曜奏平度州州同許彬藉差索詐當經降旨革職着卽行審訊並將知州許頌鼎吏目汪景堯一併撤省查辦兹據該撫審明定擬具奏此案己革州同許彬奉委查給口糧任意索詐業據衆供確鑿復敢以經手過付之許守謙在逃未獲一味狡展必應從嚴懲辦許彬着發往軍臺効力贖罪平度州知州許頌鼎雖無故縱情事究有失察之咎着交部議處吏目汪景堯並未分贓着毋庸議仍飭令拿許守謙務獲到案照例懲辦欽此同日奉上諭張曜奏力籌山東黄河應辦各工請派大臣來東勘辦一摺山東黄水爲患連年漫溢朝廷時深厪系亟應籌一經久善策庶使沿河居民不至屢遭昏墊張曜涖任數年於修防事宜尚能切實講求不染習氣兹據奏稱參考前人成法察度地勢河形勉籌應辦工程等語該撫於河工上下游情形業巳悉心考證確知利害之所在卽着實心實力將所擬各節督飭在工文武員弁認眞經理以專責成所請派員會　之處着毋庸議該撫受此重任務當不避嫌怨力任其難一切辦法朝廷不爲遥制總以疎通下游桃濬中腹加築北面堤岸爲緊要關鍵需用經費若干核實估計奏　指撥其現擬收築各工　及前奏韓家坳地方海口情形均着繪圖貼說詳晣奏聞欽此正月初三日奉上諭朕於閏二月十五日恭奉慈禧端佑康頤昭豫莊誠壽恭欽獻皇太后祗謁 
東陵禮成後於二十三日還宫所有應行事宜着各該衙門照例敬謹預備欽此 
[蘇臺小誌]  
　　蘇垣自去歲入冬後天氣和煦如春雨雪稀少臘月廿三日忽覺　風凛冽砭人肌骨午後天公玉戯飛舞半空滿擬普降祥霙預卜來年大有無如傍晚風力漸緩滕六君亦返駕矣說者謂年内如不得大雪恐來歲春收又不免减免也○吳中爲財賦之區每逢年節熱閙非常巿面生意亦因之而大盛近來生意減色巿面日衰頗有江河日下之勢去冬則各鄉　歉收租者分文不進還租者顆粒無餘以致各鋪户買客甚稀生涯寥落較往年不過十分中之二三耳○長元吳三縣所轄各鄉以秋雨成災農民萬分勞苦方將議蠲議賑之不暇又何忍從而苛收之日前三縣會議停徴聞中丞業巳首肯行將會同會爵宫保聨銜入告爲民請命收租各家聞此信息莫不疾首憯眉云 
[拐風甚熾]  
　　漢臯於舊臘十五日有鄉間就賑之童養媳上街買物至暮未歸徧處訪尋杳無蹤跡當晚又聞失一十二歲之男孩據稱亦是難民正未知能否珠還也 
[節序叅差]  
　　日本自改朔後所有官塲及體面紳商一律遵依西歴華歴十二月十一日爲西歴元旦日人賀年者絡繹於道官員不理公務商人則先一日收付往來帳目至元旦合家圍爐飲酒共樂昇平惟民間一仍舊歴與華人無異惟華歴今年閏二月而日人依舊歴謂閏在上年十二月如從華人則凡從西歴者巳有二次度歲更依日本舊歴不將一而再二而三乎據父老言舊歴悉仿中華因華人於正月十二兩月皆非閒暇之時故逢閏獨越此兩月不然豈有輪不到之理此說也然耶否耶又聞日皇於除夕元旦晝夜用火烘花及百官入内廷朝賀時見梅花牡丹及各種盆景悉行開放含笑迎人百官退朝後各述所見咸以爲天上春風吹來獨早非下界所得而髣髴云 
[巾幗鬚眉]  
　　美國紐約烏啞魯獨新開舘之訪事人此次以七餘日遊歴世界一周本月三號至日本横濱係一輕年女子名蒲藍衣寄居西人飯館中翌日乘汽車進東京遊覽後有識者謂此女年僅廿二歲亦巾幗中之丈夫也 
[西電彚譯]  
　　日本報云本月二號倫敦來電燒去大宫殿一所名利空中藏圖書甚富所值殊難估價按利空宫殿在白耳義國南蒲藍朋托州首府浦藍司衰魯之北二英里許有二千五百餘人居此其近勞一都會卽白耳義所屬宫殿四圍約有二千五百步亦皇家之别墅云○本月五號倫敦來電時疫盛行到處蔓延巳死者不計患者尚有五萬人以上又云往來荷蘭鐵道之貨物因時症流行爲美國所阻 
[領事約章]  
　　寓居日本之華人燃放花砲前歲經日官照會清理事請爲禁止嗣因駐紥長崎理事一再批　始准放百子砲而不准放高陞當經楊星垣都轉出示曉諭如遇敬神　慶等事各在自巳門首燃放百子不得抛擲街心並不得放高升如違罰洋五元自出示後至今一年間有以高升放者都轉愛民如子如阿家翁之假作痴聾不予深究現届年關各家爭購花砲大放特放勢必貽日官口實因於去冬封印之日傳三江建廣各董事進署諭令通知各商家各居户不得違禁致干未便並諭本年自嚴禁賭博以來大浦一隅巳變爲清浄世界所有新地廣馬塲二處有時仍有局賭等事雖有犯必懲但至新正閒暇無事睹興必豪不得不預申禁令諸君與各商約元宵以前如义麻雀打天九狀元籌升官圖等小作遊戯則不究若花會寳攤牌九等局名目甚大商家犯者罰洋五百元此外則視其人之有錢與否或罰或責或收押分别辦理諭畢各董咸遵諭而退 
[公道在人]  
　　前報記長崎縣知事日下義雄奉日皇旨着以非職免官而調神奈川縣知事冲守固接任云云兹因冲君不願就繁劇上疏辭職日皇復於正月九號下諭冲守固着調任元老院議官所遺長崎縣一缺着大藏省稅關局長中野健明補授現在新官尚未到任所有縣中事務均由中村書記官代理日下君巳於六號搭坐横濱船動身是日午後五點鐘時送行者畢集於大波户渡口各警察署官區役所郡役所官各裁判官學校教長病院醫官男女生徒陸軍少佐步兵大尉各國領事美國兵船主以及各町紳商不下千餘人日下君與各人相見致謝畢自乘小火輪先行送者爲備船十餘艘陸續卜船共至横濱丸握手話别日下又依次導謝衆始散去官塲送行之盛可稱冠葢如雲惜人民之詠去思者闃寂無聞蓋日下在任時好行西怯造自來水燒死屍兩事最爲人民所不悅目下自來水工程成就大半機器巳向外國購定無可挽　尚幸廢其前議不强内外官商人民出貲買飲舊井亦不塡没任人汲取蓋井水本取諸山泉今自來水亦取山泉故人皆願汲井水而不欲買自來水也燒死屍一事人民擬俟新　到任環求免燒廢此酷刑父老云人生至老而死爲子孫者旣巳慘目傷心而猶欲將其屍燬肉而揭骨不幾類禽獸之梟獍乎未識新官到任後能慰雲霓之望否 
[皖中紀要]  
　　安廬滁和道丁潛生觀察自兼辦營務處以來悉心整頓軍民悅服東流縣地方上年因業户所種柴地被江北人强刈聨名禀請究辦經觀察秉公辦理業户同聲頌德相與醵金製成萬民傘一柄德政牌四扇於臘月十五日恭送至署觀察殷勤延入欵以茶點具見謙光下逮也○皖撫沈大中丞於去臘十八日校閱練軍砲營及澄清營先期命巡捕官傳知各營届期齊赴大校塲聽候校閱是早八點鐘時中 
 
 

Page 4

 
 
丞排道而至先閱砲營次閱澄清營鎗法精練隊伍森嚴頗爲嘉許每營賞給靑蚨十串飭令分給各兵以示獎勵○徽州人某甲曾什縣門口地方開設億兆錢莊歴有年所從前與某乙合夥嗣因折本數干乙遂退股讓甲獨開去冬支持不住遂於臘月十九日夜間逃遁地方官聞信一面簽差發封一面飭役將甲密拿到案從嚴訊辦聞所欠各欵約有二千餘金云○皖垣查放冬賑前蒙各大憲飭地方官諭飭太平局董率各　保正清查貧户一律撫恤巳紀報章現己查畢經太平局董遍貼知單定於去臘廿一日至廿五日在文昌宫换票至萬億倉給米日來老幼貧民前往領取者紛紛不絶○冬令雨澤稀少恐於春收有礙首府聨仙蘅太守率同首縣陳雲溪明府在城隍廟設壇祈雪朝夕虔詣拈香未知滕六君果於何日稅駕也 
[江西官報]  
　　知縣章乃正委解减平銀進京胡欽騐收學轅工程朱炳光往安福提案　省王鵬海翁寳仁陳鳳韶與往新　鄉監修圩堤洪籛生黄錫光俱往南昌鄉監修圩堤泰和縣高廷楨卸事並清理交代回省新選會昌縣沈維善禀到係浙江丙戌翰林建昌縣李寳樹前經牌示飭令回任據禀現患目疾未便久懸所遺該縣印務以石城縣樓杏春調署遞遺石城縣印務以補用縣郭豹斌署理知府許炳煒邵夢善總辦七門城内保甲王景沂卸辦三湖卡通判吳春鍱解餉由甘肅回江卽用縣土啓烈禀到係浙江己丑進士從九胡廷鑑繳照係湖北監生柳樹仁酌委優缺一次同知郁震培由山東賑捐换戴花翎署布庫大使趙天向禀銷鄭工捐局 
[鄂渚官報]  
　　巳丑十二月十四日候補府徐家幹奉委辦沙洋厘局劉度來奉委辦宜昌厘局俱禀謝候補通判陳桂奉委督轅分辦文案奏調差委廣東補用知縣趙鳳昌禀謝奉委督轅分辦文案委員差十五日候補縣歐陽柄榮奉武昌府委赴武昌縣查鹽船淹没情形楊泳春奉委查勘漢口新碼頭王志章奉漢陽府委請領漢陽府屬賑米候補巡檢林鴻漸奉藩司詳補黄安縣中和巡檢分發卽用縣濟生來省禀到藩憲牌示黄梅縣新開口巡檢缺詳請以海防新班補用巡檢陳民風嘉魚縣簰洲巡檢缺詳請以鄭工新班遇缺先補用巡檢賀龍光俱咨補監利縣白螺磯巡檢員缺詳請以鄭工本班儘先補用巡檢史悠政咨署十六日本任漢川縣陳豪赴漢川會同散賑藩憲牌示應山縣知縣印務詳委議叙試用知州趙毓楠署理十七日巡查江面分發從九吳熙詔到省禀知十八日教習知縣郭光爚奉武昌府委提武左衞上控案涂九疇赴南漳公幹禀辭候補同知高成烈禀知發給城外各鋪貧民年米藩憲牌示監利縣窰坼巡檢事務詳委試用從九李維新署理竹山縣典史員缺詳請以海防新班先補用典史江國屏漢陽縣典史員缺詳請以候補班前儘先補用典史李鑫俱咨補十九日分發補用知縣陳鳴珂禀到候補縣徐培光奉委武昌府讞局額外學習差布照磨蓋灃之奉藩憲委帮辦新海防相局廣東候補州凌兆熊奉督憲委辦文案並收呈詞差廣東試用縣丞吳元彬奉督憲委隨辦洋務文案候補通判李鴻儀由直隸塤局加捐鹽提舉銜禀知候補縣張清奉藩臬憲委武昌讞局額外學習　禀知 
[温州火警]  
　　温州訪事人信云臘月十三日魚更兩躍江頭吳姓家失愼延燒房屋七幢聞吳某去年新入武庠家道小康因炊酒遺火致兆焚如該處取水甚便易於灌救得卽撲滅不致殃及鄰家云 
[文明有象]  
　　寗波來信云去臘二十四日之晚巳三鼓矣忽報江東百丈街後某姓家不戒於火一時赤熛怒煽高燭雲霄遠而望之幾疑霞起赤城五色絢爛少焉靈橋門内臨安水龍可城援救祝融氏遂興盡而回說者謂火屬離爲文明之象當此歲聿云暮忽兆火災意者示人以今歲當除舊更新文風蔚起乎 
[機軸一新]  
　　招商局之汀孚輪船去年入塢修理現巳修竣新添艙房二十餘間頗極高爽寛舘並有中國大餐房亦甚精緻自兹江漢遄行倍形便利買辦林君薌泉又照顧周匝衆所深悉想附輪往返者必將什伯於從前矣 
[頒給寳星]  
　　前年本埠各租界工部局議加小車捐車夫聚衆滋閙經奥國領事善爲調處得以免加事後江海關道龔觀察申請南洋通商大臣曾沅圃爵帥咨請總理各國事務衙門王大臣奏請賞給三等頭號寳星昨日頒發到申觀蔡遂　飭上海縣裴邑尊恭送至領事公署用以示懷柔而獎功能云 
[禮尚往來]  
　　新正元日駐滬英刑司及各國領事官咸赴道營廳縣及英法兩公廨道賀新禧盖西歴元旦華官皆往拜賀故西員亦以禮答之也 
[整頓榷務]  
　　江蘇巡撫剛子良中丞查　邇來滬上時有奸商猾僧借洋商牌號販貨到　轉販出洋祗納子口半稅以致江海新關稅銀大减因札飭龔仰蘧觀察於去歲十二月下旬轉飭英廨讞員蔡二源太守法廨讞員葛蕃甫同轉將英美法各租界洋行牌號及行主姓名逐一稽查以免隠戤意者今年稅務得以因此而日上蒸蒸乎 
[重申賭禁]  
　　本埠各租界中每於元旦至初三例不禁人賭博蓋以新年無事藉此　遣閒情苟非滋肇事端原可置諸不論不議之列也至初三下午英捕房麥捕頭派旬探陳阿九唐寳榮等逐家知照令卽告停至明日如再賭錢定予拿辦此令一下當晚卽牌骰無聲不復敢高燒銀燭呼盧喝雉以致公庭對簿矣 
[邑尊拘賭]  
　　新正初二日上海縣裴邑　因公出署道經二十七鋪地方見袁小羣因賭滋閙遂飭差帶回訊責枷號初三日又在十六鋪地方拘獲賭徒洪四洪二二名笞責何枷後並令遊街示衆隨飭傳各鋪地甲到案諭以賭博爲　所應禁如有藉新年遊戯爲辭者可卽將其人帶案究辦爾等倘得賄容隠察出一併嚴懲各地中唯唯遵諭而退初四日倩謝卓夫二尹帶同差役鎖押枷犯游行一時呼么喝六之流無不聞風歛跡云 
[搶女受懲]  
　　去歲之杪有新閘北首朱家灣民人孫建明投上縣控趙麟泉紏衆强搶孫女硬搬物件裴邑尊查得趙家在寳山縣界因事關重大未便姑容乃禀明道憲帶領營勇四十名及差役人等　自下鄉將趙并帮兇人蔣阿六拘拿研訊趙供稱小的向在孫處當長工孫以小的勤於耕作曾將孫女許字爲妻不料長成後意圖賴婚是以循俗搶親叩求明鑒蔣供稱趙囑小的帮同搬物小的並　動手邑尊謂趙曰爾稱孫曾將孫女許爾有何憑證笞稱雖曾親許其實未有年庚邑尊喝令將趙鞭背二百下置諸木籠中蔣笞責管押孫氏父建明領回物件看趙交還候再提同黨到案集訊究辦 
[竊案疉見]  
　　新正以來法界西人家被宵小行竊層見疉出元旦夜法公廨出店房内失竊元布羊皮　褂府綢棉袍各一件其時出店適在後面聞有脚步聲因在黑暗中不能辨認面目當卽詢問該竊含糊回答轉瞬逸去及出店回房檢點物件方知被竊當卽據情禀訴祁繙譯官知照捕房查緝是夜又有住居西城河浜之西都士海先生家失竊元色縐紗女皮袄一件綢洋傘兩把内一把用金皮也枘又失象皮鞋一雙初二夜大自鳴鐘捕房樓上大餐間失去小鐘兩架洋傘一柄湯羹匙三隻並陳設之橘子三隻檯布一塊　頭當飭包探四出緝訪前日包探土榮培李雲發郁庭湘三人見向爲薙髮生理之楊寳卿衣衫藍縷　吉祥街賭檯　小閙鐘一架抵押輸欵經該包探將人贜一併拘獲搜其身畔 
 
 

Page 5

 
 
有押票數張查問之下據云以上各案均係楊竊其中另有熟人指使包探將情禀明捕頭帶楊至各押店吊取贜物甚多放在東洋車上行過護城河忽有小竊上前竊取皮衣一件被包探當塲拘獲送入捕房管押又有以賭窩贜之陳三九及竊法工部局皮帶之蔡長根在陳家木橋擺牽絲攤之賭徒趙長清積竊陳阿金等經包探巡埔陸續拘獲送入捕房管押云 
[英界公堂瑣記]  
　　時值新正暫停訊案所有捕房公　以明日爲始逐漸清釐想蔡太守判决如神定能如昔人之稱臥治也○寗波民婦何陳氏挈女袁何氏扭張寳仲至捕房訴稱被張擊破頭顱請爲解訊捕　問因何起釁該氏稱平空被　張稱另有下情捕頭見該氏受傷屬實飭捕一併移送公堂蔡太守令該氏挈女回家醫療一面將張暫行營押俟該氏傷痊投候訊斷○一百五十九號華捕被徐錢氏陳李氏所毆以致失去對時表回至捕房向捕頭申訴捕頭命拘該氏至詰問情由該氏稱該捕酗酒胡閙故與口角並不知其如何失表捕頭以兩造各執一詞命先將該氏移送公堂以待查明核辦 
　　　巳丑除夕紀事　同治十一年春和國欽使費果蓀來獻國書聘子教讀兼辦公文賓而兼師頗蒙敬禮時有來因者和之俊士也年將弱　　　冠欲與俱學因無閒功未能接教次年秋費君北上邀予偕行以母老子幼不忍遠離握手告辭相約他時再晤去年夏果因二君同來滬　　　地訪子歡然道故計隔十有七年來因巳服官叅贊談及招工之事約生汕頭予言新舊兩金山苛待華人未便遽行於此日辭不就乃互　　　换拍照而去今秋二君復來又蒙見訪相聚月餘費君返國來君署理暇時執四子書繙譯深味聖言孔道西行非一日矣然靜思二君之 
[名遇合之巧因誌數語不足言詩]  
　　前因後果纔完願男婚女嫁去果來因又起頭保節撫孤果報皆因償夙欠季子西歸九載尚存母女二人長男永訣去冬復遺孀　四口因緣有果盼今修仲子七口完聚果能務本因能發此理甚明因自生機果自求當前卽是因果循環人世數自有一定成全因果豈無由照理而行[  金陵覺痴道人偈語]  
[申報舘協賑所經收江浙賑濟十二月廿六至三十日止第十九次清單]  
　　廿六日力不足洋五角樂安　上草堂洋四元羅代顔洋一元無名氏洋一元章億芳童子押歲洋助賑洋一元上泗祿星堂陳南畊洋十元○廿七日益記洋貨號省年節筵席洋二十元代人爲善洋乙元無名氏銅洋一元許似禮祈小兒世康世椿保養成人洋十元行路平安人洋一元一琴仙侣　十元遂和堂洋一元陳福善錢四百李樹深錢四百李裕金錢四百張祖敬錢四百高夢元錢四百三槐堂錢四百秦焯錢四百朱禮和錢四伯汪世榮錢四百馬鑫錢四百夏華泗錢四百張德之錢四百徐瑞锭錢四百培根堂錢四百張祖業錢四百文以上十五户來洋五元王梓卿求産平安洋二元問心草堂主人十元求康健氏洋二元玉樹長春堂廢首飾六兩○廿八日慶林祥洋乙元悅昌文一元售灶神一百十三張四元五角三分售京對日八副洋十四元售今古奇觀洋八角售邃懷堂集五部洋八元售七十二家楚辭三十五部洋四元九角剡原文鈔四部洋二元張茂記洋一元無名氏　二角○廿九日悅昌　洋一元同康銅洋五元無名氏求保平安洋八元○除夕日沈寓東洋花對開一個無名氏洋一元大豐銅洋四元十早軒洋二元潭州鳳儀堂洋二元散學酒洋四元陳與昌廚司徐阿寳米回倉移賑錢四百五十文○共收洋一百廿五元二角三分花洋十元銅洋十元東洋花對開洋一個錢四百五十文廢銀飾六兩 
 
 
 
 
 
 
 
有 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十五年十二月十一日京報全錄]  
　　宫門抄○御史何　奏新捐减成請區别核議摺○又奏督撫請調被議人員請飭部明定章程片○江督曾奏籌修運河東西兩隄摺○又　奏知府飭赴新任片○又　奏道員等搶築出力擇尤保獎片○十二月十一日兵部太常寺太僕寺廂黄旗值日值年旗引　見三名廂黄滿六名正白滿三名正白蒙三名正白漢一名正藍滿八名圓明園六名○恩中堂等搜檢覆　命○崑岡假滿請安○廣西叅將國樑謝　恩○霍穆歡請假十日○提督衙門奏拿獲盜犯郭二等三名請交刑部○召見軍機　麟書徐用儀○○稽察太平倉福建道監察御史臣何福堃跪　奏爲新捐减成宜量爲區别請　飭部臣核議恭摺仰祈　聖鑒事伏查户部議覆直隸總督李鴻章奏請推展海防新捐一摺内開班次均不更張成數分别酌减所有各項官雙月三班等項及分缺先分缺間本班儘先各花樣四晶以上照鄭工减四成例再减一成以籌餉例五品以下照鄭工减四成寔銀上兌等語在部臣酌量變通原爲鼓勵捐輸起見第近年捐數之不能踴躍由於各直省偏災屢告財匱民窮又自海防鄭工次第開捐以來各項未能選補之人盈千累百故人情不無觀望李鴻章加成壓舊之請固非所以昭大信至如該部所奏多减成數以廣昭徠名器太輕似亦易滋流弊並恐暫時踴躍一二卯後仍成弩末曩時籌餉事例可爲前鑒臣愚詳細思繹竊以爲必不可减者有二在所當减者有二可以酌增者有三請爲　皇上陳之　一候補試用等官得有尋常勞績保補缺後以某項升階補用者不一而足該員列報之後無不捐過升班此項捐欵鄭工例以六成上兌縣丞府經歴捐實銀一千兩歸知縣班補用同知捐實銀二千兩歸知府班補用實爲仕途中至捷之徑近年各省候補之員知縣以數百計知府以數十計大半由此今五品以下再减二成是縣丞府經歴捐升知縣只須繳銀六百餘兩四品以上再减一成是同知捐升知府只須繳銀一千六百餘兩定數未免太微擬請凡有報捐免補本班過入升班者仍照鄭工捐例統以六成實銀上兌　一户部原奏所稱各項實官自係統指道府州縣而言查道府爲方面大員州縣膺百里重寄迥非閒曹雜職可比卽使候補當差其月支薪水銀兩亦甚優厚今將報捐成　减之又减是該員輸納於　天府者少耗費於國家者多也　朝廷養士　恩深原未嘗較量及此第海防新例之設係爲籌集經費以裕度支起見似宜通盤計算未可僅顧目前擬請將道府州縣各項正印實官雙月三班及指省分發仍照鄭工例以六成實銀上兌如由候選候補道府州縣加捐分缺先分缺間及本班儘先各花樣則照户部此次奏定成數辦理　一凡捐新班先新班卽分缺先分缺間選用之員續經於原例内加捐分發到省候補准其加銀五成將花樣隨帶此定章也現在議開新例應請將海防舊例及鄭工例報捐花樣在部候選今捐分發一律准其加成隨帶花樣惟此項人員除鄭工例報捐之分缺先分缺間外皆係八成實銀上兌業己捐納鉅欵若必須再加五成非所以示體恤並恐報捐者無多擬請酌减三成准其將候選花樣隨帶候補一京員截取保送　記名以知府同知直隸州用者如加捐新班先等項花樣其　記名知府同知直隸州知州祗作雙月實職計算所抵之數太少所加之數太鉅是以此數年來捐者絶無僅有查此項　記名人員無論雙單月均准銓選如呈請分發准其到省卽補班次極優嗣後如有加捐花樣者應祗收其加捐花樣銀兩無庸收其捐足三班銀兩似此酌量核減則事得其平而報捐者多矣　一各部員外郎與郎中祗相去一間漢郎中例准截取知府而漢員外郎不准截取推原例意以知府非員外郎應升之階故不在截取之數然此項人員出路較少其歴俸巳滿者擬請准其以六成實銀捐足郎中三班與現任郎中一體截取並准其隨時呈請分發　一京員捐免試俸歴俸者應以補官日起實歴六個月之後方准報捐久經辦理在案惟查勞績保舉有補缺後作爲試俸期滿一項該員一經補官卽准呈報俸滿並不計算六個月之限保舉旣不扣其實歴則捐輸亦何妨通副嗣後凡本有前俸及支食半俸之員如補官後有報捐俸滿者擬請酌加銀數卽准其報捐不必扣算六個月之限　一鄭工例道府准捐鹽運使銜佐領准捐協領銜筆帖式准捐贊禮郎銜是捐銜之例巳較舊例酌增誠以實官必當愼重虚銜不妨從寛臣竊宣京外文武各官陞銜往往有勞績准保而捐例未備者請由户部逐一查明酌定報捐銀數一律奏請推廣以上七候擬請　旨飭下該部核議覆奏是否有當伏乞　皇上聖鑒謹　奏奉　旨己錄○○御史何福堃片　再近年外省因差遣需人往往奏調被議之員在督撫各舉所知自必因公起見第該員一經奏調無不旋邀開復並有獎叙微勞較原官更加超擢徑途便捷易啓夤緣奔競之風夫獲咎有公私之不同由公罪譴斥者其人或尚在可原之例若緣貪酷叅革劣迹　然豈可因其小有才能再玷仕版此後各督撫請調被議人員何項應准何項應駁　請　飭下吏部明定章程俾各遵守以社僥倖而肅官方附片謹奏奉　旨巳錄　○○太子太保兩江總督一等威毅伯臣曾國荃跪　奏爲運河東西兩隄疉出險工亟宜　欵修築恭摺仰祈　聖鑒事竊揚州府所屬之南運河東西兩　爲裏下河各州縣田廬民命攸關雖修守多年而工叚甚長未能處處俱到兼之前年黄淮並漲直灌下游浪激波冲兩壩受傷掣塌之處不可枚舉從前緩修各工今己悉成至要本年險工疉出有岌岌不可终日之勢雖蒙　朝廷福庇幸獲保全而安不忘危尤宜作未雨之綢繆成金湯之鞏固臣迭飭隄工局司道詳細履勘擇萬分緊要必不可緩之工籌欵赶築約有數端請爲　皇上縷晰陳之　一日閘工查氾水汎之子嬰閘灌溉高寳兩邑農田金門較寛上吸全河之溜坐當兠灣本極吃重年久失修坍塌巳甚上年突出奇險暫用土工實堵蓄洩亦不過一時權宜之計非拆卸到底從新修築不足以資桿禦又高郵汛之車邏南關兩耳閘病旣相同修宜如式臣巳先後撥銀二萬兩飭令採購石料以免臨時周章此兩汎閘工之不可緩者也　一曰磗工查邵伯臨鎭高郵臨城一帶工程舊制均用磗砌民房櫛比巿肆如林近皆臌裂酥鬆每遇盛漲民房處處害潮澡水輒赴隄工局籲求修理祗因欵鉅難籌兼之逼近鐵牛灣水溜河窄一經動修頃於隄外攔築越壩有碍行船諸多棘手是以欲作旋　者屢矣前今兩届復經汎漲該工損壞愈甚間有倒卸掣動土工者若不亟籌拆砌隠患滋大經隄工局勘明最要次要合傑兵計估修三百數千丈需費較鉅擬分兩年一律辦竣其餘應修之工亦復不少均擬擇要用新磚嵌補完整　各汎磗工之不可緩者也　一曰涵洞沿隄舊設涵洞係爲濟農而設必使過水通靈庶於農田有益向來有民捐民辦者有官爲墊欵者攤捐旣未易收齊籌補亦難免滋弊今擬查明各涵洞之應修應築者一概動撥公欵爲之修整此沿隄涵洞之不可緩者也統計以上各工約共估銀十九萬餘兩而司局各庫均因入少出多司一支絀無可籌撥幸上年開辦蘇皖賑捐本省及山西河南湖北等省各紳富踴躍樂輸集成鉅欵除陸續撥濟賑需外尚有餘存擬卽在前項賑餘内隨時撥濟責成隄工局司道撙節核實支用俟事竣後報部核銷以固隄防而保田　所有運河東西兩隄險工亟宜籌欵修築緣由謹會同護理漕運總督臣徐文逹江蘇撫臣剛毅恭摺具陳伏乞　皇上聖鑒勅部查核謹　奏奉　硃批該部知道欽此　○○曾國荃片　再淮安府知府員缺前以候補知府張球　奏補經部核覆照准自應飭赴新任以專責成據江寗布政使許振椲詳請具奏前來除檄飭遵照外謹會同江蘇巡撫臣剛毅護理漕運總督臣徐文逹附片陳明伏乞　聖鑒謹　奏奉　硃批吏部知道欽此　○○曾國基片　再向來運隄盛漲亟須酌啓車邏新關南關等壩以資宣洩本年節氣較遲裏下河禾稻未經成熟而訊水突至拍岸盈隄東西兩隄岌岌可危但一經放壩則兩有碍秋收不得不竭力堅守以致隄工愈形吃重七八月間廿江汛之邵伯鎭高郵汛之柏家墩等處竄水脫坡巳屬危險而以汜水之子嬰閘冲翻石底邵伯鎭之大馬頭石工倒塌尤爲奇險該處居民無不驚心動魄紛紛遷避近隄一帶民命均在呼吸之間幸淮揚海道徐文逹隄工局道員吳修敱丁葆元督率提調候補通判裕　候補知縣許善同等帶領在工員弁無分晝夜拚命搶築始克化險爲夷實屬異常出力可否容臣擇尤奏獎以示鼓勵之處合先附片陳請伏乞　聖鑒訓示祗遵謹　奏奉　硃批者照所請欽此 
 
 

Page 10

 
 
[光緒十五年十二月十二日京報全錄]  
　　宫門抄○諭旨八道錄前○發抄硃批五道○御史端奏倉匪偷出私米請查明具奏片○將軍色奏對調要缺總兵驟難更易摺○大臣　奏革員懇恩錄用片○粤督張奏革粤省陋規加給公費津貼摺○十二月十二日刑部都察院大理寺正黄旗值日無引見○浙江叅將賴萬謝恩○值年旗奏派查城之大臣派出克侯芬車○高萬鵬遞遺摺○召見軍機熙敬桂全賴萬○發抄張曜奏年老未中諸生籲懇恩施奉硃批禮部議奏單併發欽此○又黔撫潘霨等捐賑請獎奏硃批着照所請該部知道欽此○又各屬應微漕麥改徴粟米奉硃批着照所請户部知道欽此○長順奏請揀派繙譯教習赴吉奉硃批該衙門知道欽此○又審明疏防斬犯陳葆山定擬並巳革雲騎尉成順免議奉硃批刑部議奏欽此○○御史端良片再　海運倉於九月初間開放廂曰旗包衣及步營中米聞有倉匪多人勾結花户偷出私米三千餘石經該倉拿獲王姓及趙姓假稱馮姓等二名交西城坊看押餘匪逃逸迄今兩月之久未聞作何辦理因司坊各官赴山東　謁見之時奴才面詢西城副指揮田寳榮據稱海運倉前交之倉匪王姓馮姓二名巳令釋放等語事關匪衆串竊倉米亟應究辦相應請旨飭下巡視西城御史曁倉場侍郎稽查海運倉御史據實查明具奏辦理再京師近日米價陡長所有倉存米石兵食攸關豈容倉匪花户任意偷竊應請一併飭下步軍統領衙門順天府五城御史派役嚴拿懲辦以重倉儲謹附片具陳伏乞聖鑒謹奏奉旨巳錄○○奴才色楞額跪奏爲對調要缺總兵驟難更易恭摺具陳仰祈聖鑒事竊奴才於光緒十五年九月初九日准護理新疆巡撫臣魏光燾咨稱准陜廿總督臣楊昌濬咨請將甘肅西寍鎭總兵張俊與伊犁鎭總兵鄧增互相對調鈔行摺稿知照前來查西寍地處邊隅極關緊要旣經督臣奏請以伊犁鎭總兵鄧增調補如蒙俞允自應飭令該總兵赶卽赴任以重職守然伊犁亦屬緊要之區該總兵老成持重辦事精詳奴才抵任以來深賴臂助現在抽裁營勇改募標兵均係該總兵帮同料理極臻妥協刻雖辦有頭緒尚未一律完竣一旦更易生手營勇之習不特易啓猜割且恐事出兩歧又復齟齬生事倘有疎虞轉多關碍再四思維惟有籲懇天恩俯准暫緩俟該總兵將經手一切赶緊料理完竣交疑後再行飭赴新任除咨商督臣撫臣外所有對調要缺總兵驟難更易謹恭摺具陳伏乞皇上聖鑒訓示謹奏奉硃批着照所請該部知道欽此○○奴才桂祥謹奏爲請旨事准兵部來文光緒十五年三月十六日恭逢恩詔條欵内開自同治元年以來曾經任用現己革職官員除大計貪贜及居官不職以至失守城池各員外果有才力堪用者在京聽該衙門在外聽該督撫察明詳開緣由自行奏明請旨等因知照前來竊查正黄旗護軍營巳革護軍叅領兼委司鑰長若麟前於光緒十年八月十六日在景運門值班因是夜紫楚城内有放爆竹情事於九月二十八日奉旨革職該革員所得失察處分係屬因公尚無貪贜等項情事今旣恭逢曠典詳察革員若麟年富才明尚堪錄用合無籲懇天恩量加錄用之處出自鴻慈恭候命下奴才遵奉施行謹恭摺具奏請旨奉旨己錄○○兩廣總督調補湖廣總督兼署廣東巡撫臣張之洞跪奏爲廣東州縣疲累現經定章籌欵永遠禁衆陋規餽遺裁免司庫捐攤酌减差役浮費加給道府州縣公費津貼以清治本恭摺奏明立案仰祈聖鑒事竊惟查吏之本首在清廉爲政之方貴乎平恕從古未有不恤民而能言治者亦未有不恤吏而能恤民者廣東仕宦素有豐膴之名其實州縣優缺本屬無多自同治六七兩年裁减各州縣米羡每年計銀三十餘萬兩進欵頓少而司庫派解之捐攤各欵道府之節壽陋規各上司衙門之水禮門包辦差雜費一切如故州縣計無復出若非骩法鬻獄卽是虧欠庫欵大率大缺則擾累無底小缺則窮困無聊强黠者則以貪墨敗檢名玷縉紳庸闇者則以虧空獲罪全家流落苟非操行十分耿介罕有能自全者其中豈必盡甘暴棄一徒累不克自拔爲人才計　甚可憫可惜夫上司誅求無厭而責屬員之貪黷虧空是謂無理上下互相挾制互相徇隠聽其虧帑虐民是謂無政其究仍歸於國計民生交受其害而巳臣前在山西巡撫任内奏明將通省陋規全裁改給公費並將各屬攤捐全行裁免籌欵抵補各屬稱便光緒十年來粤後卽考知此間積獘徒以物力臣力皆有不給且積重己久非澈底查清亦難輕舉惟有先於省城端其本源示之表率除臣實署兩衙門所有餽遺雜費於到任日卽己一律禁絶外司道衙門亦經嚴行戒禁於屬吏之或優或劣隨事示以勸懲自高崇基爲藩司于蔭霖爲臬司相助爲理力懲貪風習爲儉約粤省風氣爲之一變省外屬吏頗不乏聞風觀感者隨於光緒十三年爲瓊州道府籌定公費將陋規一律裁禁上年秋冬間臣再兼撫篆責任較專當飭藩司將各屬公私出入各欵逐一詳查竭數月之力始一一呈露兹經臣督同兩司悉心籌議必欲爲廣東州縣永除鉅累廣東吏治清其本源一規禮宜革一捐派宜裁一辦差浮費宜省一例差宜少派一道府公費宜籌發一州縣苦缺宜津貼查陋規一項相沿己久本非道府等所樂爲特以辦公無資不免襲常蹈故謹飭者聽其自然量從寛簡鄙俗者斤斤計較表率難言其名目亦甚猥雜如節壽到任禮季規月費油米柴炭客幕脩金盤查倉厙費秋審費到任水禮過山禮乾脩修署門包共十四欵或此有彼無或大同小異應卽一律禁革不准别立名目需索取巧其有必不能省之公務供支各欵雖難全無應照先時裁减一半又查捐攤一項乃本省需用而不能開銷者於是派之府廳州縣此百餘年各省相沿之痼習大缺在十千金内外小缺亦在二百金内外屬吏之力旣不能堪於是百計宕欠其應解司庫者或始終懸欠任扣養廉或設法掃兌利歸滑吏其歴任流攤者久成虚濫徒於交代案内多費筆墨延誤例限計藩司衙門凡十二欵曰香蠟差費高錫差費小書工食憲書三成綏猺廳練勇經費猺目口糧餉差盤費清查無着攤欵報資塘兵餉不敷火藥價車馬船經費臬司衙門凡三欵曰驛傅房紙劄飯食傳供飯食司監加增藥餌以下各欵概行　免其有向需支發之項約歲需銀二萬餘兩由司局另籌閒欵動支抵補以後道府廳州縣各員養廉除自行禀請招抵部欵外均發現銀不准扣抵致捐解道府衙門各欵除向係實解公用者其所解多寡之數各仍其舊凡無名之欵或有捐無解之虚欵及流攤欵目一概全裁亦不准再將新欵禀請起攤其學政歲科兩試考棚經費往來夫船向爲州縣藉詞虧累之端除棚規本屬各省通行多年舊章自應循舊辦理此外考棚辦差雜費爲數實煩學臣樊恭煦持廉恤吏深知治體與臣會商酌定一律裁减三成並令司局道府不得將候補人員無故多委例差以省擾累此分别禁革規禮裁免捐攤核减差費之辦法也規禮旣裁各府道中如督糧道南韶連道廣州肇慶潮州廉州等府或向有奏定公費或向有關稅盈餘支用尚充其餘道府各缺减成廉　於辦公實有不敷必應籌給公費學政按試各屬隨棚幕丁吏役人數較多並爲　棚人役别籌書差津貼皆係所給之數稍嬴於所裁之數其承辦考試各州縣曁最爲瘠　之鎭平平　感恩昌化　縣亦酌加津貼以資辦公而免藉口計抵攤公費差費津貼四項通年共需銀七萬七千餘兩卽於誠信敬忠兩商人損欵項下動支此係由外新籌之欵與司局各正欵無涉以之爲恤吏戒貪之用似屬相宜此籌給公費之辦法也似此分别厘正積弊一清道府旣充然有餘亦脫然無累有餘則可以正色率下無累則可以勉爲循良倘道府仍取巧於下牧令仍轉剥於民以及授挪錢糧甘受賄賂兩司不難詳叅道府不難禀揭從嚴懲處亦復何辭從此官無重累民無虐政庫無虧欵廣東吏治民生庶幾可日臻上理矣據廣東布政使游智開按察使王之春會同善後局司道核議詳請具奏前來除通飭各屬永遠遵守理合恭摺奏明立案再廣東巡撫係臣兼署毋庸會銜合併陳明伏乞皇上聖鑒謹奏奉硃批該部知道欽此 
 
 

Page 11

 
 
[光緖十五年十二月十三日京報全錄]  
　　宫門抄○諭旨四道錄前○大學士張等奏遵旨議奏摺○左庶子恩奏滿員科道升階壅滯請飭部疏通正途摺○大學士張奏遵旨查明覆奏摺○十二月十三日工部鴻臚寺正白旗值日宗人府引見五名吏部四十一名户部四名兵部十四名刑部四名工部三名理藩院十五名○光祿寺一名鑾儀衞四名鑲黄蒙三名正黄滿十二名正白滿二名廂白滿七名廂藍蒙一名○肅王裕公良泊文興德慶各假滿請安○烏里雅蘇台將軍托克湍請訓○江西正考官沈源深到京請安○湖南正考官高賡恩到京請安○芬車謝查城大臣恩○杭州協領德楞額謝恩○芸公恩光各請假十日○薛允升請假五日○安興阿續假五日工部奏派管理溝渠河道派出崑岡嵩申文秀德銘○召見軍機沈源深托克湍聽楞額皇上明日卯初二刻至大高殿拈香○○經筵講官大學士管理户部事務臣張之萬等謹奏爲遵旨議奏事内閣抄出兵科給事中方汝紹奏展開海防新捐請酌核變通推廣一摺於光緒十五年十月三十日奉上諭給事中方汝紹奏海防新捐請飭酌核推廣一摺着該部議奏欽此查該給事中原奏條欵内稱從前籌餉例續增各條經部議删去者不無可堔如能推廣變通列入捐條於捐務實有禆益謹就愚見所及臚列四條一道府正印各官照捐免保舉銀數補交無庸减成或再加一倍准其不論繁簡統選一報捐武職於同治五年十一月奉上諭各省報捐武職均着永遠停止該部知道欽此現自停捐以來非從前擁濟可比擬請將己入仕途及正途出身現任並候補候選之武職武生科甲出身者均准報捐叅遊以下各官一查籌餉事例捐生欠交免保補監等銀五年以内准其改獎實官自開海防例改章一年以内准其改獎實官一年以外祗准改獎虚銜封典今開新海防捐擬請再展　數年一士子如有罰停會試殿試者准由户部具呈行查禮部如實係無心　誤無關弊竇者准其捐免罰停以上四條均於捐務有益並懇飭下户部逐細檢查但有可集捐資而無傷政體者不妨多立條目俾益庫儲等語臣等伏查此次展辦海防新捐係　照海軍衙門奏案辦理所有收捐條欵銓補章程係仍照鄭工舊例厘定嗣經直隸總督李鴻　又虞請變通捐章選法復由臣部量爲變通祗於捐欵酌減成數並未更動選補班次於上月三十日具奏奉旨允准通行在案今該給事中所陳四條臣等詳加考核道府優定選班吏部議駁有案武職永停捐納聖諭立意綦嚴改獎移奬所定限期本無碍於原官會試殿試捐免罰科恐有乖夫體制以上各節恐皆窒碍難行且現在臣部所議捐章　經奏定未便再事更張致無以示信於天下所陳各條應請毋庸置議至推廣捐輸一節臣部前於奏開鄭工事例時查照火器營章程及籌餉舊例巳經酌增數條列入捐章以後若須再爲推廣應由臣部詳細檢查如有可集捐資無傷政體者隨時奏明酌量增添所有臣等遵議　由理合恭摺具陳伏乞皇上聖鑒謹奏奉旨巳錄○○日講起居注官詹事府左庶子奴才宗室恩景跪奏爲滿員科道升階壅滯請旨飭部疏通正途以示鼓勵恭摺仰祈聖鑒事竊維官階之升轉旗漢定例不同朝廷之用人貴持平而治如科道一官滿漢各四十員漢科道曁六部郎中歴俸巳滿例准咨明吏部帶領引見截取記名以道府升用惟滿員自嘉慶年間迭經臣工奏請與漢員科道一律截取記名屢奉諭旨俱不准行並着爲例嗣後臣下何敢瀆請凡遇咨取御史各衙門中滿漢司員精明幹練者留署當差所送多係捐升議叙出身或俸滿之員但屬合例卽以點送塞責而漢員皆係正途出身所以截取道府一途滿漢不得畫一今則非其時也溯自光緒初年欽奉恩旨滿洲科道遇有直隸等省滿洲道員缺出准其與各衙門滿洲郎中員外郎輪班間用自此各處咨送滿御史定爲扃門面試或論疏或繙譯清文必須文理明通堪勝言官之任者方能保送與昔年點送者迥乎不同旣經考試掄才不妨同漢員並論升階第恐人才未能盡善而科甲出身似可與漢員一同升轉况漢科道四十員皆係正途而滿員中數十年來科甲出身者僅三五員若准其與漢員一體截取稍示區别未始非鼓勵人才之道謹擬請旨飭下吏部妥議凡滿洲科道由科甲出巢歴俸巳滿准其咨明吏部一體帶領引見截取記名以道府升用庶幾滿漢升途兩昭平允而滿科道得展一階可無壅滯之患矣奴才爲疏通正途起見是否有當恭摺具陳伏乞皇上聖鑒謹奏奉旨巳錄○○經筵講官大學士管理户部事務臣張之萬等謹奏爲遵旨查明覆奏事光緒十五年十月二十二日軍機大臣面奉　諭旨御史御蔭奏通倉匪徒赴京營謀將旗漢俸米移至通倉開放希圖漁利請　旨嚴行禁止一摺着户部查明覆奏欽此欽遵由軍機大臣交出到部查原奏内稱通倉應放俸米皆屬王公與頭二品官員今通倉花户甲斗等因不得從中舞弊偷放黑　故赴京營謀門路布散謡言聲稱通倉　座無餘非將旂漢俸　移至通倉監放不能開除查近年南糧運京久不足額外省水災撥賑之米動輙數萬石京倉所收尚難足數何獨通倉竟有盈餘卽令通倉果有積儲亦不難加修厫座以備存收况文武大小員弁皆有常差若由通倉開故親身赴領必須先期告假或遇風雨多延時日有誤辦公至於米色不堪食用斛斗不足斤兩猶屬末焉者也奴才有稽查倉庫之責不敢安於緘默應請　飭下倉塲侍　嗣後旗漢俸米仍照舊章劄放等語臣等伏查例載宗室王公及公侯伯世職並文職三品以上武職二品以上俸米在通倉支領文職自四品以下武職自三品以下世職自子男以下在京倉關支等語臣部歴年開放滿漢官員俸米均係按照定例並奏准輪劄章程辦理迨至軍興以後俸米改爲本色折色各半兼支白糧放項旣少歲有盈餘同治十二年並光緒五八十二等年均因通倉厫座不敷倉塲咨請設法疏通經臣部援照嘉慶年間成案奏請將向在京倉支領之滿漢四五品文職之四品武職及四品以上世職俸米暫移通倉支領統以由稉米抵給均係奉旨允准麾有成案是官員俸米移劄通倉不獨倉塲不能擅專卽臣部援案變通亦必俟奏奉諭旨後方能改劄豈區區花户人等所能干預者乎况俸米之應否移劄總以厫座爲斷厫座之能容與否臣部必以倉塲之言爲憑現在倉塲並無咨請移倉之明文倉匪雖善於鑚營亦無所施其伎俩盖臣部决不能無端由京改通也至原奏謂外省水災撥賑之米動輒數萬石京倉所收尚難足數何獨通倉竟有盈餘一節查通倉所儲除看倉官兵所食稉粟外均係江浙白糧每年白糧進倉約九萬石以上與咸豐年間相同而放項祗五萬餘石較之從前减去一半此盈餘所由來也至歴届撥賑之米皆係稉粟並未動過白糧與通倉盈虚毫無關涉該御史於各倉情形並未深悉故語多隔膜原奏又稱通倉果有盈餘亦不難加修厫座一節夫巳廢之厫籌欵興修實非易事卽使設法添建而存倉米多出倉米少數年之後儲積過久　變堪虞如其墨守舊章永不准籌疏通之法將來陳陳相因一任其半歸紅朽斷無此等辦法且京通同一倉儲卽臣部初無歧視卽花户人等未必通倉莠而京倉獨良謂通倉花户偷放黑檔豈京倉花户皆堪深信若如該御史所奏將俸米移通開放一節嚴行禁止是名爲杜通倉花户營謀之弊轉致開京倉花户把得之端此等流弊不可不防其漸也總之臣部綜核倉儲酌盈劑虚是其專責如果通倉厫座能容開放官員俸米自當循照舊章决不率請改設　或將來通倉厫座果有盈滿之患亦不能因有該御史此奏遂不思通權逹變之方至論現在情形通倉厫座未聞不敷官員俸米卽無須移扎原奏各節皆屬憑臆揣測之談惟旣稱匪徒漁利營私允宜澈底查明以肅倉政當經片查倉塲及稽察中西二　御史去後旋准覆稱據中西二倉監督呈稱在　甲斗花户均係常川當差從未擅離且有卯册可查詰問該役等僉稱現值開放俸米逐日當差平時亦有看倉之責實無赴京鑽營之事又准稽查中西二倉御史移覆相同各等因咨覆到部臣等伏查該御史旣稱有稽查倉庫之責則遇有匪徒鑽營勾串卽應請旨飭拿何得以抹風捉影之詞率行陳奏各倉積弊本深卽令查倉御史及各該監督等人人秉公事事核實尚慮有失於覺察之處若再憑一面之詞揣測嘗試誠恐於倉務無益而將來之流弊孔多所有臣等遵　旨查明覆奏緣由謹恭摺具陳伏乞皇上聖鑒謹奏奉旨巳錄 
 
 

Page 12

 
 
[光緒十五年十二月十四日報全錄]  
　　宫門抄○諭旨六道錄前○發抄　硃　四道○疆撫魏奏分别定擬摺○江督曾　奏江浙擬仍開辦賑捐摺○又　奏設法捐推廣輸片○大臣溥　奏陵寢歲修工程奏請查騐摺○又奏陵寢急修各工請勘估分别修理摺○又　奏補種儀樹成活分數奏請查騐摺○十二月十四日内務府國子監正紅旂值日無引見○奈曼王馮爾昌各假滿請安○那貝勒續假一個月○吳樹梅續假十日○掌儀司奏十五日祭　奉先殿濂貝勒行禮○召見軍機○發抄李鴻章奏候補直牧李禹言候補令王道範期滿甄别奉硃批吏部知道欽此○又遊擊張士蘭留直補用奉硃批兵部知道欽此○又清河道潘駿德飭赴新任奏○硃批知道了欽此○又都司季啓瑞請補永定河營都司奉硃批兵部議奏欽此○○頭品頂戴護理甘肅新疆巡撫布政使臣魏光燾跪奏爲聚衆入室搶奪良家婦女巳成分别定擬恭摺具陳仰祈聖鑒　竊迪化縣客民吕振林挾嫌起意聚衆入室搶奪陳萬發養女存兄子巳成並羅洪甫等被誘同行一案據迪化縣知縣陳希洛訪聞起獲存兄子並拿獲吕振林等訊供通詳經本任撫臣劉錦棠以情罪重大批迪化府審訊兹據代理迪化府知府　時策訊明議擬解鎭迪道兼按察　銜恩綸覆審轉詳前來臣親提嚴審緣吕　林籍隸盩屋縣光緖十三年帮迪化縣陳萬發煤行作工數月並無主僕名分吕振林性情兇惡陳萬發將其辭退吕振林從比挾嫌見陳萬發養女存兄子少艾起意搶奪姦占爲妻又恐人少不能搶獲光緒十四年十一月十三日向素識之楊國貞誑稱伊定陳姓孀婦本月十九日晚土門成婚央允是日前往帮忙又向羅占鰲誑稱陳萬發願將養女許伊次子羅洪吉不要財禮只用押庚銀十兩羅占鰲信以爲實當卽付銀十兩吕振林旋稱婚巳說成約十九日認親羅占鰲命長子羅洪甫内姪張復生前往行抵距陳萬發家不遠遇楊國貞同行吕振林改稱今日不是認親也非我娶孀婦是陳萬發之妻要將女許内姪柳天福爲妻陳萬發不願教令羅家搶去等語羅洪甫等畏懼不允吕振林聲稱有我承當羅洪甫進去助勢楊國貞等在外看守吕振林廷身入　將存兄子强搶出門陳萬發之妻赶護羅洪甫上前攔阻將門反扣存兄子哭喊吕振林用布勒口嚇禁聲張自行上馬令楊國貞帮扛將存兄子綑伊身後一同逃跑吕振林故意落後另從小路走卡子灣想到相好關世福家借屋成親夜深誤投李勝祥家吕振林解開綑繩存兒子受凍昏倒馬下李勝祥命妻扶進烘火吕振林誑稱係賈張姓之女看定今晚成婚明日卽往古城向李勝祥借屋住宿存兄子私向李睦祥之妻哭訴被槍情節李勝祥力阻次且信知陳萬發適迪化縣巳經訪聞當提存兄子並拿吕振林等訊供由府提審解兼按察使銜訊明轉詳臣覆鞫無異查例載聚衆夥謀於素無瓜葛之家入室搶奪婦女一經搶獲出門卽　巳皮審寔爲首者斬立决又强奪良家妻女姦占爲從之犯如被逼誘隨行止於帮同扛抬权七十徒一年半各等語此案吕振林與陳萬發素並瓜葛　敢挾嫌起意聚衆入室搶奪年十五歲幼女存兄子綑載馬上事屬巳成雖羅洪甫等係被哄誘並非夥謀在該犯吕振林不得謂非聚衆律責　自應按例　擬吕振林除哄騙押庚銀兩並教誘羅洪甫等助勢帮扛各輕罪不議外合依聚衆於素無瓜葛之家入室搶奪婦女一經搶獲出門卽屬巳成爲首者斬立决例擬斬立决先行剌字犯事雖在光緒十五年三月十六日恭逢恩詔以前係聚衆入室搶奪婦女不在援免之列羅洪甫張復生楊國貞先被哄誘迨吕振林誑稱女父教搶輒行助勢帮扛亦應按律定擬羅洪甫張復生楊國貞合依搶奪良家婦女姦占爲從之犯如被逼誘隨行止於帮同扛抬杖七十徒一年半例各杖七十徒一年半犯事在本年三月十六日恭逢恩詔以前所得杖徒各罪應予豁免羅占鰲命子姪等認親並出押庚銀兩係被哄誘應免置議仍追原銀給領存兄子未被姦污賴李勝祥阻止之力亦由迪化縣捐廉给賞存兄子交陳萬發領回是否有當除全案供招咨送刑部外將合聚衆入室搶奪良家婦女己成分别定擬緣由恭摺具陳伏乞皇上聖鑒勅部覈覆施行謹奏奉硃批刑部速議具奏欽此○○太子少保兩江總督一等威毅伯臣曾國荃跪奏爲江蘇浙江被災極重擬仍開辦賑捐藉拯災黎而定人心恭摺仰祈聖鑒事竊江蘇浙江兩省秋後連　霪雨被災情形迭經兩省撫臣專摺奏報在案近日天氣雖己晴霽而江湖充　消退無期小民無米可收無麥可種人心懼有岌岌不可終日之勢江蘇如宜興荆溪吳江震澤常熟昭文等縣浙江如杭州嘉興湖州三府災象尤重兼有客　乘饑　惑地方因之不靖現經兩省官紳籌辦義賑而災區太廣籌欵極難臣接京外各紳告災求賑之書堆案盈几雖臣經在於賑餘欵内各撥銀三萬兩今冬能否勉强敷衍尚無把握迨來年靑黄不接之時卽江寗各屬及安徽之泗州鳳陽等處皆宜普籌撫恤不敢不未雨綢繆豫籌有着　欵藉救無告之民查各省連年荒歉紳富一捐均己筋疲力竭非仗朝廷恩意給予獎寂不足以資鼓勵所有臣奏辦江蘇安徽賑捐經部臣議准凡捐　封典虚銜貢監均照常例减五成給獎翎枝三品以上捐銀二千兩四品以下捐銀一千兩准給花翎捐銀五百兩准給藍翎限半年截止由臣塡發實收將副實收隨册送部核准頒發執照於正捐毫無有碍於災民裨益良多行之無弊著有成效現與司道再四籌思擬卽循照此章續行開辦半年由臣派員及咨鄰省各督撫廣爲勸募以期集腋成裘專備江蘇浙江及安徽賑撫之用俾各路飢民蠢蠢欲動之心藉資鎭定所有江蘇浙江被災極重擬仍開辦賑捐以拯災黎而定人心緣由謹會同江蘇撫臣剛毅安徽撫臣沈秉成浙江撫臣崧駿合詞恭摺由驛馳陳伏乞皇上聖鑒勅部速議施行謹奏奉硃批户部速議具奏片併發欽此○○曾國荃片再上年辦理賑捐本係循照常例及推廣頂戴升銜收捐請獎二品頂戴職分較崇未敢擅收此次災家旣重而各紳富於捐輸重疉之後凡有願捐封典虚銜者大半均巳指捐非再設法推廣難期踴躍查向章二品頂戴如道員有三品銜及鹽運使銜者例銀五千四百兩如無三品銜加給報捐令擬照此數一律减五成收捐又各省文武因案被議及年終甄别人員除情節較重者限於例制不准捐復外如有願捐鉅欵禀請開復銜翎原官而核其情節本在可原之列者自應予以自新之路擬隨時奏明請旨勅部核准後再將捐項核收以昭愼重而廣招徠庶冀多得　　可以多救民命是否有當理合附片陳請伏乞聖鑒勅部議覆施行謹奏奉硃批覽欽此○○奴才溥齡麟嘉英廉跪奏爲恭查陵寢應行歲修處所循例奏請欽派大臣查騐事竊查陵寢歲修工程需用錢糧向例均在千兩以上歴經辦理在案兹據各衙門呈報各陵曁各園寢並禮部工部總管衙門應行歲修處所共計四百二十處等情呈報前來奴才等隨卽派委郎中清泉護軍叅領銜員外郎文錦員外郎忠廉主事麟祥等分往各處復加履勘均與原報情形相符除另造　册咨送工部外　合敬繕清單恭呈御覽伏乞皇上聖鑒謹奏奉硃批工部知道單併發欽此○○奴才溥齡麟嘉英廉跪奏爲循例恭摺奏明陵寢急修各工請旨飭交本年查勘歲修工程大臣按欵敬謹勘估分别緩急修理以昭敬愼事恭照本年應行呈報急修　陵寢各工據該管司員開列各項呈報前來經奴才等親詣各處詳加履勘除情形稍輕尚可緩修並方向不宜俱經劃徐　應請修理者二十一項敬繕清單恭呈御覽冉本年並無風折松樹亦無回乾柏樹合併聲明謹此恭摺具奏伏乞皇上聖鑒謹奏奉硃批工部知道單併發欽此○○奴才溥齡麟嘉英廉跪奏爲儀樹回乾並補種成活分數循例奏請欽派太臣查騐事竊據内關訪掌關防二品頂戴郎中逹桑阿等呈報陵寢共大小儀樹十六萬六千八百五十八株本年回乾樹三百七十三株應請照數補　又光緒十四年共補栽樹二百五十九株成活樹二百五十八株核計九成有餘等情一併呈請查騐前來查向例每年限内限外儀樹回乾前補　成活樹株數目統俟欽派大臣查騐後於冬至前期分别補培照栽式種又道光七年經前任總管内務府大臣寳興奏准嗣後補栽小樹但於大樹稀疎之處照式補栽稠密之處卽可毋庸栽種等因歴經辦理在案所有本年回乾大小儀樹仍照向例於冬至前期督飭該管官員差役挑選茂盛樹株敬謹照式栽種以期易於成活除將回乾樹株數目曁上年補栽成活分數敬繕清單恭呈御覽理合奏請欽派大臣一併查騐謹循例具陳伏乞聖鑒謹奏奉硃批工部知道單併發欽此 
 
