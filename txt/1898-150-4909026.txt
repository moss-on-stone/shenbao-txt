# 1898 - 150 - 4909026

 

Page 1

 
 
[翹盼慈雲] [  申報館協振所謹啓]  
　　江北洊饑哀鴻蔽野道殣相望慘不認觀正勸諸君慷慨解嚢保全萬衆不料江陰靖江等處　又疉告　災滿目飢黎其慘幾與江北相等本館既已頻年籌賑斷不敢以艱於集欵稍謝仔肩惟冀薄海仁人　　　　或捐　俸或損蚨錢量力輸將玉成善舉俾百千萬垂斃之黄童白叟得以殘喘苟延此則本館所敬爇心香代爲　命者爾肅此佈陳伏維垂鑒 
[論大員宜勸接賓客以周知庶事]  
　　本月十二日本報紀福州訪事友函述云德領事法壘斯君日前親至南臺稅厘總局拜調督　　　　元　何觀察成浩司閽者持帖入禀二觀察整肅衣冠約延半點鐘之久領事急不可待飄然竟去二觀察即遺丁致函道歉略謂　駕賁臨時因肅衣冠以致有稽迎迓諸希恕諒等語領事答書不以爲然二觀察復投而請以某日當親叩臺端藉申積悃領事亦不允云云有客見而異之詢於執筆人曰外洋之設有領事蓋欲稽查航海通商諸事藉以保衞本國人民也遠涉數萬里來駐中國凡有交涉事件不能不與地方官吏隨時晤商按之約章道臺與領事公文往來係用照會蓋以平等待之也既係平等則進見之際即迎迓稍遲亦不得謂之傲慢今德領事以兩觀察未能倒　竟爾　然若有甚不滿意者迨至貽書道歉猶未轉圜躁急之譏似恐難免則謹應之曰德領事以他國客官因事請　稍不如志　爾反顔　而觀之似挾强國之威凌轢一切其氣燄未免逼人太甚然竊謂中國士大夫踞見賓客之習自古迄今牢不可破者漢高彪甞從馬融欲問大義融疾不見乃覆剌遺融書曰彪望風慕教久矣故不待介者造君子之門冀得一見龍光叙服心之願而乃養疴傲士如此昔者周公父兄文武九命作伯以居華夏猶握沐吐餐以接白屋之士天下歸德歴載邈矣今君不能相見宜哉融省書大漸遣人辭謝追請徑去不還夫融挾椒房之親聲勢何等煊赫彪以後學意仔請益似能低首下心稍自貶損而乃一不得見拂衣而去則領事之待久而逕回者揆之人情亦不爲過竊甞推而論之内外大員欲周知時事必須勤接賓客欲勤接賓客必須删除繁文西國之俗凡有事須晤譚者必先訂期或主人無暇則先行知會令改期再謁從無僕僕道途屢煩跋涉者至於浮文虚意尤爲君子所不取昔晉謝遏夏日甞仰臥有客清晨猝來不暇衣冠出屋外方躡履千載而下猶爲美譚蓋不以失儀爲譏而以敬客爲重也今之人員則不然平日養尊處優俯視一切其來見者非當路要人必深拒不納夫布衣韋帶之士懷補生之剌帶不疑之劍褎衣博帶以時晉謁者將以抒其藴蓄也殷勤延納儀文周至尚恐不盡所言况復示之以慢乎曩昔湘鄉曾文正公爲中興一代偉人凡四方賢士之人見者無不詳咨博訪退則命人將所言記之於藉以是古今之興革損益各省之風俗民情皆能了然於心蓋其延接人才留心庶事固有古大臣風也今兩觀察於數萬里遠人猶疏於接納其平日之傲賢慢士不言可知不然豈眞有半點鐘之久而衣冠始克整肅者其觸怒遠人不亦宜哉總之中國之官職愈大則體愈尊而其壅　也亦愈甚自今以始　得啓其新機去其舊習能延接華士則朝章國政可以隨時敷陳土壤細流回多裨益能延接西人則平日情意浹冾　遇交涉之事自易熟商載不致遽形决裂所謂費省而益多事近而效久者豈不然哉客聆至此肅然而起曰僕敬聞命矣盍以此言告諸有位諸公乎執筆人曰唯爰俟客去詮次其語弁之報端 
[諭旨恭錄]  
　　四月初六日太常寺題五月初三日夏至大祀地於方澤奉旨朕親詣行禮四從壇遣鍾秀德壽黄永安文熙各分獻欽此○初七日奉硃筆稽察廂紅旗滿洲旗務著文瑮去欽此 
[本館接奉電音]  
　　昨日午後京師飛電傳來上諭五道敬謹譯登○四月十一日奉上諭朕欽奉慈福端佑康頤昭豫莊誠壽恭欽獻崇熙皇太后懿旨恭親王奕訢誼屬親支久襄密勿溯自同治初元子同孝貞顯皇后垂簾聽政其時東南未靖國是多艱恭親王翊贊謨猷削平大難論功行賞特命以親王世襲罔替三十餘年恪恭奉戰殫竭忠忱其間養疾家居旋復起膺樞要朝夕從事力任其難二月之杪舊疾舉發子率皇帝節入親臨看視惟冀安心調理可即就痊不意本月初十日遽爾長逝時事方殷失此良弼予懷震悼曷可勝言本日臨邸奠醊追維疇者　念勷勞恭親王著賜諡曰忠入祀賢良祠守衞四寢添設丁户四時祭祀　爲經理伊孫薄偉著即日承襲親王用示篤念宗親愴懷賢輔至意欽此同日奉上諭朕叔恭親王天賦聰明宅心忠正自幼爲皇祖宣宗成皇帝所鍾愛遺詔命爲親王迨皇考文宗顯皇帝踐阼命在軍機處行走同治初年兩宫皇太后特加倚畀授爲議政王旋命以親王世襲罔替并加一謨　賞食雙俸凡軍國重事無一不盡心規畫上恊聖謨中問養疴數年又復起膺重寄夙夜匪辭終始不渝上月之杪痰喘頻作猶力疾視事經朕再三慰諭始請假調理閏月中旬疾勢增劇朕奉皇太后三次親　邸第看視王氣息僅屬殷殷以國事爲心方冀藥物扶持漸即康復不員於本月初十日　　　　惟近支尊長中王年德最尊勳業最隆失此股肱曷勝震悼著賞給陀羅經被即日親臨奠醊輟朝五日朕素服十五日　總管内務府大臣啓秀辦理喪事所有一切事宜俱由官經理其餘飾終興禮該衙門詳查例章具奏欽此同日奉上諭甘肅甘凉道員缺著曰遇道補授欽此同日奉上諭宗人府奏郡王銜多羅貝勒載瀅呈請賞給穿孝百日一摺載瀅著賞穿孝百日欽此同日奉上諭朕欽奉慈禧端佑康頤照豫莊誠壽恭欽獻崇熙皇太后懿旨我朝家法親郡王等有功在社稷有皆得配　太廟所以示崇敬之典爲萬世人臣樹之鵠也溯當咸豐十年文宗顯皇帝秋　本　恭親王奕　留京辦事中外乂安迨同治初元垂簾聽政恭親王首膺重寄入贊樞機薦舉賢才肅清區宇數十年來蹇蹇匪躬恪勤罔　王之功績薄海咸知王之悃誠祖宗昭鑒今不幸遘疾奄逝論其德業允足侑食廟廷著大學士九卿考定位次一應典禮詳議以聞欽此 
[僞票敗露]  
　　西報云德國人閣勞司及穌魯司僞製鈔票携至印度行使被其騙者不一而足控經地方官查得穌魯司向爲石印工人閣勞司則起意爲此遂商通在德國某處製成爲數甚巨後偕至印度行于帀廛計共值洋銀二十二萬一千圓另有各國銀行僞鈔票及金磅票歴次推鞫直認前情遂定閣勞司罰作苦工十年穌魯司罰作苦工八年 
 
 

Page 2

 
 
[德藩抵津]  
　　天津訪事友人來函云德國親王亨利於本月初六日一點鐘後由京莅津直隸總督王夔帥率同屬下各員在車站迎迓亨利下車即與夔帥行握手禮旋至車站茶話片時遂乘轎過河先期於老龍頭河内搭蓋浮橋過河後即下轎換坐馬車車中共四人内有衣白之西婦車後隨從者甚衆是時觀者塞途人多於鯽亨利先至水師營務處午飯旋即答拜夔帥然後赴德國會館 
[直省認領昭信股票數目表]  
　　直隸督憲認領二百股藩司六十股臬司六十股運司六十股天津道三十股清河道三十股大名道三十股永定河道十五股口北道十五股以上共七百股知府項下保定府十四股天津府十三股正定府十二股大名府十二股河間府十股廣平府十股宣化府十股永平府十股順德府九股以上知府九缺共一百股直隸州項下趙州六十四股深州三十股遵化州二十四股易州二十二股定州二十股冀州二十股以上直隸州六缺共一百八十股同通項下多倫廳六十股張家口廳二股天津管河同知四股永平理事同知六股北運河務關同知六股保定鹽捕水利通判六股楊村通判五股山海關通判四股通州漕運通判七股以上同通九缺共一百股聞大憲查得直屬河工及理事同通有異常瘠苦之處擬免其認領 
[分籌股票]  
　　廣州訪事人云粤東開辦昭信股票刻下已有眉目督憲擬在鹽務項下派認銀四十萬兩鹽務公所業經議妥由各埠商籌銀二十萬兩下河運館籌銀二十萬兩其商人所認之銀由源豐潤票號付出十五萬兩其餘五萬由盈餘欵内湊足下河運館之銀由運庫先爲墊出俟後每包鹽抽銀三分逐漸歸欵此外官紳富商派領股票札飭南番二縣傳諭各大行到局酌辦并分定日期閏三月二十七日傳土絲協綸堂等十一行十九日傳廣肇兩屬打包萬和堂等十三行四月初二日傳錫務昭遠堂等十三行未知各董能依期赴局聽候勸借否又有說者謂刻已改於初四日邀集各行至廣州醫院集議認領云 
[敉亂文告]  
　　委辦沙巿事件即補道扎荆宜施道沙巿關監督俞爲出示曉諭事照得沙巿南帮客民藉故糾衆放火延燒華洋房屋船隻一案當飭江陵縣等拿獲首要各犯余以仁李得勝張太貞袁輝煌到案訊據供認因同鄉楊與全被招商局更夫周興順毆傷起釁滋閙故燒華洋房屋搶奪財物並起獲外國衣服等件解由本道督同府縣印委各員覆加研審據直供認前情不諱照例罪應斬决電禀請即照章就地正法至商局更夫周興順倚仗主勢行兇肇釁釀成巨禍應如何懲治請示遵辦等因本月初三日奉兼署督部堂譚電開余以仁李得勝張太貞袁輝煌故燒華洋房屋搶奪財物已起獲外國衣服等件如此供據確鑿案無遁飾實屬兇暴昭著同惡相濟未便稍稽顯戮自應按照湖北奏定盜案章程將余以仁等四犯一併就地正法案關華洋交涉應再加梟示衆以昭炯戒商局更夫周興順倚勢行兇釀成巨禍應即鎖繋監禁俟定案後再照例問擬治罪仰即迅速遵辦等因奉此遵即飭縣監提余以仁等四犯斬决傳首犯事地方梟示查商局更夫周興　係該局董事同知銜候選知縣張鴻澤所雇竟敢倚勢行兇當爭毆滋鬥之時經各委員屢令張鴻澤交出責懲而張鴻澤始終抗庇不交以致釀成巨禍實屬罪有應得已經本道會同府縣印委各員禀請督部堂撫部院將同知銜候選知縣張鴻澤奏叅革職歸案審辦以昭折服在案合行出示曉諭爲此示仰沙巿軍民人等一體知悉爾等須知放火燒搶罪干駢首倚勢行兇咎有應得嗣後務各安守本分毋稍妄爲三尺具在不能姑容其各凛遵毋違特示 
[寗波停辦屋捐告示]  
　　浙江寍波府正堂程爲出示曉諭事照得本年四月初四日奉藩憲惲札開光緒二十四年閏三月二十九日奉撫憲行准户部勘電鋪稅藥牙奏准照陜省一律暫緩開辦等因行司轉飭知照等因奉此查各屬鋪稅業經通飭各府委員查辦於本年四月初一日起收捐在案兹奉前因自應暫停如有已收之捐即行照數發還不得絲毫扣留除通飭遵照外合就排遞飛飭札府即便移行所屬各廳縣一體遵照辦理仍將奉文停辦日期具文報查毋違等因奉此查各屬鋪稅前奉憲飭當經分行各縣委員查辦在案兹奉前因除移行各廳縣一律停辦外合亟出示曉諭爲此示仰各業鋪户及房主人等知悉爾等須知勸辦鋪稅原屬不得已之舉現值米珠薪桂時事多艱大憲軫念民依奏准停辦所以爲小民計者至周且備凡我良民務宜仰體苦心各安生業勤儉度日是本府所厚望焉切切特示光緒二十四年四月初八日給 
[懸鈴捕盜]  
　　粤東訪事友來函云粤省搶刦之風較他處爲甚既未能當塲破獲迨事後禀報則鴻飛冥冥無從搜捕近南番二邑尊暨廣協左右營汛思得捕盜善法爰會銜出示曉諭其文曰照得城廂内外巷陌交通人烟稠密匪徒竊發巡緝難週近賊匪肆搶在往于鋪户將近閉門之時或藉稱買賣或僞托寄信賺入内室即將事主嚇禁一隅不許聲張恣其兇暴肆行搜掠街鄰附近聲息不通無從圍捕迨匪携贓潛　即使跟蹤追拿多半無及賊謀愈狡賊膽愈兇言之深堪痛恨查民間盜警向以鳴鑼爲號而事起倉卒往往不能應手倘被械禁更難措施苟非添設響鈴通逹各街難期消息靈通守望相助除會營飭差認眞巡防外合行出示爲此示諭縣屬鋪户人等知悉嗣後爾等每家均須購置銅鈴三枚懸諸室内用鐵線牽拉連逹通衢并各置銅鑼一面倘遇匪徒賺門入室即牽拉鈴線左右鄰隨即鳴鑼報警上下各街接鑼傳報其失事之家左右近鄰均以連撃五聲爲號其遠鄰接遞傳報以連撃二聲爲號街衆人等一聞鈴聲首先關閉街棚派人看守一面齊赴截拿務使賊匪不能逃逸立刻就擒惟繋鈴之線平時謹愼掩藏無事不得移動庶免惶惑違者會議重罰倘有聞聲而不接號者一體禀究以警效尤至清晨暮夜如有聲音不熟自稱報信送物之人必須詳究來歴方可啓門愼勿輕信匪言被賺入室致墮賊計本縣本分府爲爾等保衞身家起見不憚煩言各宜遵照舉行毋得視爲具文自貽伊戚切切特示 
[捐建專祠]  
　　鎭江友人來書云張忠武公諱國樑廣東高要縣人咸豐朝粤匪作亂督師赴江南扼守鎭江厥功甚偉後因兵力過單遂依郭濬濠絶匪糧道躬冒矢石力守孤城旋於咸豐八年將鎭江克復迨十年閏三月金陵大營潰散公退守丹陽二十九日出東門迎剿兵士因飢譁潰城陷公殁於水迄今承平日久紳民感戴弗諼前年有人議建專祠以隆報享擇地郡城東門外都天廟之右鼎石山與唐張睢陽祠並峙暮春時節祠宇粗成復就其左築衣冠墓閏三月二十九日爲公殉難之辰奉木主登位闔城官紳士庶敬謹詣祠致祭推關道長久山觀察爲之主運河東岸騶從紛紜鄉民念公之德澤感公之威靈扶老携幼來觀莫不泣下沾襟不能自已先是在籍紳士刑部郎中李正郎愼儒等人具禀鎭江府署府尊彦詠之太守批示曰據禀已悉張忠武公祠既成閏三月二十九日係公盡忠之日自應闔城文武親詣致祭以昭誠敬現需祭品據吳董面稱已由董事備辦候即移行同城文武屆期往祭此後每年三月二十九日由府備祭品會同叅府率屬致祭在城紳董均准與祭永爲定章希即知照此批 
[周卹老臣]  
　　廣州訪事人云顧軍門雲彩湖南道州人自咸豐四年投効軍營大小數十戰克復名城甚多以積功晉秩頭品頂戴遇缺簡放提督賞穿黄馬褂加巴圖魯勇號光緒十年彭剛直公奉命防守海南咨調來粤本年三月二十三日在省寓病故十數年未得一差身後蕭條衣衾莫具家人瀝請禀報大憲求爲周恤大憲批示仰善後局酌籌閒欵給卹俾得扶櫬回鄉仍將給過銀數具報禀覆局憲奉批後卷查候差大員病故局中並無給卹成案惟光緒二十年提督李玉龍經雷瓊道委逐遊匪染瘴病殁由道禀奉前督李批准給卹二百兩今提督顧 
 
 

Page 3

 
 
雲彩係無差人員在寓病殁衣楷莫辦情殊可憫應即酌給銀二百兩俾資歸櫬奉批前因合行曉諭爲此諭仰已故提督顧雲彩家屬遵照刻日取具同鄉官印給備領以憑將前項周卹銀二百兩發給祗領死者有知定當銜結矣 
[粤東試事]  
　　廣州訪事人云南海番禺二縣考試文童業已發出案案南海前列十名關賡麟鄧仕其潘紹褘勞孟才羅躬章關慶麟勞文皆余漢璋程祖彝江尹姚番禺前列十名陳慶保詹憲慈黎煥然鍾岳祥劉勉卿喬家鐸彭鴻祥何澄清李子益白樹成○廣州府周太守舉行府試初九日考南海花縣十一日考番禺新安清遠十三日考東莞增城從化并旗籍十六日考順德新寗二十一日考香山三水并番禺東莞新安客籍二十三日考新會龍門想各屬文童日間定已齊集省垣矣 
[東嘉試事]  
　　温州訪事友人云代理永嘉縣秦樂平大令國均遵奉浙江學政陳桂生文宗飭知定於四月初三日縣試初二日申刻進院牌示四更三點開門聽點與考各童按名領卷肅靜無譁洎點畢封門已鐘鳴四下矣已冠首題而民善矣君子之德風未冠首題參乎通塲次題聖人之徒也詩題賦得聚米爲山得山字初七日晚發案并示期初九日初覆前列十名錄左蔣景華葉國鈜葉桂榮胡衍疇吳鍾鎔蔡壽萱　肇封陳祖光李壽鶴謝國巽○樂清縣試正塲已冠首題我亦欲正人心息邪說未冠首題有孺子歌曰通塲次題而誰以易之詩題賦得鏡清砥平得平字○瑞安縣正塲已冠首題我善爲陳我善爲戰未冠首題無遏糴通塲次題王曰無畏詩題賦得凡今誰是出羣雄得君字○平陽縣正塲已冠首題不亦君子乎有子曰其爲人也孝弟次題未有仁而遺其親者也未冠首題弟子八次題居仁由議通塲詩題賦得首夏猶清和得和不聞各邑考試時諸童均帖然安謐惟泰順萬離郡窵遠題目未詳○玉環州吳鏡茳剌史抵任以來以振興文教爲先務每課環山書院比前加增奬賞故與課之人倍形踴躍現屆考試伊邇想珊網所收當無滄海遺珠之憾也 
[油船失愼]  
　　天津訪事友人來函云有載運煤油船一艘泊於老龍頭官渡之旁所裝煤油雖已起卸多箱船内尚存一百餘箱僅一舟子看守本月初七夜十一點鐘時忽見烈燄騰空紅光直冒海河兩岸照耀幾同白晝管艙者從火窟中逃出然滿身已焦灼不堪岸上人亦無計可施只得聽其付諸刦灰而已火油之猛烈如此可不愼哉 
[上海官塲紀事]  
　　前福州將軍裕壽山軍帥交卸篆務赴都陛見招商局特派新裕輪船前往迎接昨日午後四點鐘本埠文武各員知憲節將臨遂詣碼頭迎迓○昨日午後三點半鐘江南提督李壽亭軍門由吳淞防次秉節來滬屬下各兵列隊迎迓提右營叅將廖楚材叅戎守備程少庵守戎城守營張縵雲千戎咸呈遞手版軍門接見後即命駕至洋務局小駐 
[研求工藝]  
　　日前浙江巡撫廖大中丞派委候補縣張大令大鏞候補巡檢蔣少尹帶同學生八人赴日本學習工藝前日由杭抵滬小住晉陞客棧不日將鼓棹於十洲三島間矣 
[遺發徒犯]  
　　前年界北河南路餅司時阿二被陳阿六等戳傷斃命陳係正兇今屆解省秋審旋仍發回監禁帮兇李阿四羅阿二詳奉上憲擬定徒罪黄大令遵奉憲示飭吏備文於昨日派差提犯騐明加上全副刑具發配丹徒 
[擬加船價]  
　　邇者　珠薪桂小民餬口惟艱各業中人均重議行規相率加價南巿浦江各駁船亦於前日環投上海縣署遞禀請爲核奪黄愛棠大令察閱禀詞飭傳船牙俞書林到縣怒謂之曰爾身充船牙專司約束各船户即欲加價理應使之來案遞禀方可定奪烏得歇業罷巿然後禀陳實屬不合爰命查明誰人爲首有無滋事等情著即禀覆嗣俞遞禀覆稱小的查得浦江駁船共有三百餘艘内由各米行雇定裝運米糧者一百五十餘艘近因各物價貴是以亦欲加價並無滋閙情事大令諭令向各船户開導如欲加價不妨靜候核奪如敢滋事定即查出爲首之人按例懲辦 
[查獲竊牌]  
　　太古公平等各保險行凡承保之家各給牌號一方令釘於門首近來時被匪徒撬竊前日行中人投報法界捕房言如能查獲者賞給洋銀五十元至晚各包探帶領探夥沿途巡緝拿獲竊賊一名搜出牌七方帶回捕房詢問供認陸續撬竊五十餘方賣與菜巿街阮天興銅錫店内捕頭飭探帶往吊到原贓二十四方因店主有病將主婦某氏拘入捕房押候堂期解訊 
[流氓互鬥]  
　　有混名銅匠妙發者流氓也近忽衣服麗都日遨游于英界四馬路一帶黏花惹草無所不爲前晚邀同黨類桂林至青蓮閣打彈子以角勝負忽互相口角旋號召羽翼數十人至東薈芳里格鬥正在各逞雄强之際驀有某號巡街捕到來若輩見勢不佳紛紛如鳥獸散僅獲桂林及申乙二人帶入捕房捕頭令管押兩點鐘時然後釋出 
[欠債追]  
　　鄉婦陸胡氏家居虹口十九圖夫在時同鄉張耀卿浼張子良爲中借去洋銀二十元迄今屢索不還前日氏扭張至圖通寺巡防局據情控告李蘭史二尹升座研訊以張刁猾交十九圖地甲陳咸云保出限五日内一併清還禀覆核奪 
[幸未成災]  
　　前晚八下鐘時虹口元芳路第二百八十七號門牌陳順源小客棧晚炊不愼遺火積薪中逾時蓬蓬勃勃火勢上炎棧中人見而大驚立即取水灌救得以應手而息僅焚去木柴數捆餘皆無恙然左右隣居已受驚不淺矣 
[上海縣署瑣案]  
　　丹陽公所董事楊志山王槐亭私賣公所義塚地郭成邦等阻止不依楊反投縣控郭糾衆滋閙李二尹訊得楊王不應擅賣義塚地斷令繳出田單候核逾限日久抗不繳案前日李二尹又提楊王訊追楊呈上西字信一封供稱田單抵與某洋商處向索不還僅給信一封呈電二尹大怒申斥一番將信擲還寛限三日繳到田單如違嚴追○張文明控傅雲川欠洋不還經李二尹提訊張供與傅爲友陸續被借洋銀四百六十五元屢索不還求爲追給傅供開設雕花作張慣做貼票生理圖收重利去年同業徐子山將洋票央小的至張處貼換現洋今因各莊倒閉揑作借欵來案朦控求恩鑒察徐子山供此項洋票由羅田坪轉託貼現及提羅訊問供係濮端卿向各莊出票展轉託換現洋今濮另案被控管押法界捕房求移提訊追已倒小錢莊主朱小雲供小的所開謙吉莊亦因被累致倒張控傅欠欵内有謙吉票洋一百元確係　端卿原根借出濮至今未付現銀實難代墊二尹將朱交保傅徐羅均交差候移提濮到縣質訊核斷○寳山縣公差投文縣署内開現獲賊犯供出同黨避匿上海飭差前來拘拿即在法租界緝獲湯小麻子一名報諸捕房轉解到縣李二尹訊問之下湯供浦東人在法租界爲扛夫從未犯案二尹以既由來差指獲虚實總須解歸寳山縣訊理飭暫收押候即備文解往○西門外巡防局解送陳炳剛周阿三至縣李二尹提案訊問周供通州人在西門外張公館拉包車主人原籍松江刻因事回籍祗留主母及傭媪在家鄰居義昌燭店每晚糾合主母抺牌通宵逹旦除輸現洋五十餘元外尚欠十八元主母並不醒悟小的向之諫阻義昌店中人因此懷恨初二日傍晚向小的索取賒貨錢二百八十二文兩下口角錢即還清及至夜半執事陳炳剛復來尋仇旋由巡防局拘解案下求鑒陳供洞庭東山人在義昌蠟燭店執事東人林姓其眷住店内與鄰居張姓　熟悉鬭牌消遣周遂藉口騙賭來店吵閙初二夜半時糾人前來行兇是以送局轉解案下二尹判曰周之糾衆行兇與陳之誘婦賭博俱有不合周笞臂一百板陳責手心一百下各具改過結呈案 
[美界捕房紀事]  
　　本地人胡德順穿窬中老手也前日傍晚時至虹口西華德路第一千五百十三號某姓家扭開鎖鑰闖入内室正在翻箱倒篋之際被事主撞見當塲拘獲交二百三十六號華捕帶入捕房押候解送公堂訊究○甬人王阿林蘇阿福前日至虹口狄思威路第一 
 
 

Page 4

 
 
百七十九號門牌某烟館開燈吸烟與值堂人某甲忽起爭端將器皿雜物搗毁無存烟館主某乙喚四百六十二號華捕一併拘入捕房押候解送公堂究懲○圬工應春王茂生高中才在虹口廣東路舀取溝水傾在路旁被一百九十八號巡街捕查見拘入捕房押候解送公堂請究○本地人范慶祥家居虹口百老匯路柏安里第二百九十一號門牌向充小工頭目前日天甫黎明啓門外出忽見簷下有衣衫藍縷年約而立之自縊男屍一具大爲驚駭立即喚同五百三十六號華捕投報捕房捕頭即飭二圖地保徐士義前往查明妥爲料理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[因女圖盡]  
　　某號巡捕解投河自盡之陳李氏至英界公廨讞員張賡三直剌飭提研詰供稱小婦人原籍寗波府屬某邑丈夫在治下當翻沙匠逝世後小婦人傭工度日生有一女小字意香曾送至某繅絲廠做工未幾暗與人私因於去年携回原籍交母親管束今已許字某姓不料其所歡私寄信函誆稱小婦人在申患病騙誘意香來此同居前日在匯泉茶樓尋獲被所歡之友方可安硬霸且誣指非小婦人所親生小婦人無顔見人因圖自盡直剌聞而惻然諭令差役速將意香緝獲奬給洋銀十圓差役奉諭之下訪至虹口將意香帶入署中禁押晚間直剌升堂提訊陳李氏泣訴前情意香雙頰微頳俯首不語直剌飭差役押至某輪船載回原籍並賞給洋銀五圓 
[覆訊待父天年案]  
　　前者馮實銓遣家丁馮貴投英界公堂控詹濟堂在借據上添寫借欵等情讞員張賡三直剌飭提詹及中人馮金 
生馮茂卿代筆人范振森迭次訊究各執一詞因之案懸未結前晚覆訊直剌謂范曰爾既代筆何以借據上忽添寫銀欵究竟其中曲折若何范含混其詞莫衷一是研詰至再始供稱小的祗寫二千五百兩附房契一紙其時寳銓在詹所開行内書就底稿囑小的照謄至今歲元宵後某日詹忽向小的言及據上尚有遺漏之處囑爲添入金生供稱族姪寳銓向詹借銀實係一千二百二十八兩不料竟被勒寫二千五百兩房契一紙作爲信押並無另借五千兩之事據范言今年正月詹忽囑伊加寫數目是以字蹟兩歧茂卿供稱職員於去年回籍探視叔父之病至今年三月來申詹供稱職員借給寳銓之银實係六千兩内加一千五百兩爲三年之利因此兩共七千五百兩並未載明若何計息有細帳可查此欵自去年八月起陸續借給第一次計四千八百餘兩連馮范等人中費代筆費合銀五千兩第二次借給洋銀一千四百圓據上書銀二千五百兩　以連利息在内也去年十一月某日寳銓囑范至職員處將借據取去添寫今范受寳銓之賄是以朦供寳銓及范同供稱並無行賄情事直剌　　曰爾既兩次借銀自應分立借據今在原契上添寫頗覺情節可疑本分府判令寳銓繳還銀二千五百兩爾如遵斷即可了案如不以爲然則自行料理可也詹稱職員欠莊欵甚巨若照公祖所斷職員受虧太大難以曲從求恩交保出外直剌曰爾本無庸管押因爾另欠捐款由局函追目下未便交保遂飭還押再核 
[上海巡局瑣案]  
　　宓子雲家住南巿小南門外裘家弄以操舟爲業生有兩子長洪金次洪林性甚不馴時忤逆其父前日薄暮不知因何細故又將其父毒詈比鄰張蒲友孝廉聞之以其梟獍性成有傷風化告知二十三七鋪巡防局請爲提究局員盛雨村二尹立飭勇甲馳往將洪金洪林二人並其父子雲一併帶回升堂研訊子雲形類瘋癲上堂聲訴洪金洪林一味含糊不肯承認廼判令將洪金重責二百板洪林减　一百板嗣由宓之戚串一再懇求始免送縣飭具改過結存局備查○前晚南巿二十三七鋪汛捕巡至大南門外見有形跡可疑之陳六扣手携錫燭臺一對在南倉街某押店質錢因即獲送巡防局經局員盛二尹提案研訊陳供物由同黨羅毛毛等在北巿某姓家竊來尚有茶几數隻售與滬北某木器店内其餘贓物尚多二尹判責三百板翌晨飭捕將羅拘案訊供判令鞭責一百下復將陳研訊供認行竊判掌頰一百下交捕看管候傅到收買木器之人再行訊奪起案之錫燭臺衣服等物存局候失主具領 
[英界公堂瑣案]  
　　包探竇如海解賊犯藍國清至案禀稱此人溷入某洋棧竊取羽綢一匹失主報捕後捕頭遣小的緝獲人　送請訊判管理此棧之某洋人投案領贓藍供稱小的係湖南某邑人行竊自知不合如今只乞施恩讞員張賡三直剌商諸薩副領事官然　　令笞　二百板管押半年期滿之後遞解回籍贓給失主具領○趙杏三不知何許人瞰女郎奚小弟美艶絶世設計誘姦小弟穉齒無知致　　　　後訴知其父投報捕房捕頭遣某包探將趙拘送公堂小弟鶯聲嚦嚦細訴情由其父投案訴請究辦趙供稱此事出自兩願小的並不行　　　　令笞責三百板管押一年○舟子朱少錦滿載貨物揚帆過公和祥碼頭不知如何將碼頭碰損被管碼頭洋人扭入捕房捕頭遣某包探解請訊究朱供稱其時風勢太狂小的捩舵不靈友致悞碰直剌判令枷號五日發肇事地方示衆○王紀生王阿生二賊犯串竊洋人理家桌　　　　後捕頭遣包探石金榮緝獲吊出原贓解案請究理投案領贓兩王同供稱小的等自知該死求施一綫之恩直剌判令各笞責一百　　　星元周和尚顧海林均流氓也前晚不知何故在途間爭閙一百七十八號華捕喝阻不依遂一併拘入捕房昨晨捕頭令送請訊辦沈等　　稱小的等素日和好無嫌昨日偶在途間游戲直剌判令各笞責五十板○流氓朱桂生彳亍途中故與王陳氏碰撞旋即藉端訛詐扭住兇　　　　　十四號華捕拘解捕房捕頭令解送公堂請究王陳氏投案聲訴前情朱供稱小的不敢行兇叩求鑒宥直剌判令笞責五十板 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十四年四月初四日京報全錄]  
　　宫門抄○陜督陶奏爲補還知縣以裨地方摺○豫撫劉奏爲揀員請補沿河要缺知縣摺○船政大臣裕奏爲製造魚雷快艦安上龍骨摺○又奏爲元凱練船修改工竣摺○楚督張奏委員代防萬城大堤摺○四月初四日内務府國子監正黄旗值日無引見○倫貝子等謝署缺恩○剛毅謝管新舊營房恩○莊王續假二十日榮中堂續假五日○澤公恩公貴昌各續假十日○色楞額請假十日○關防衙門奏十八日太高殿拜表端王行禮○召見軍機○皇上明日辦事後由頤和園還海已刻升勤政殿畢還頤和園○○頭品頂戴陜甘總督臣陶模跪奏爲補還知縣以裨地方恭摺仰祈聖鑒事竊據甘肅布政使曾鉌按察使丁體常詳稱寍遠縣知縣沈瑞霖病故遺缺應歸光緒二十三年十二月分截缺係簡缺業將開缺日期及例不掣簽緣由詳咨在案自應照例按班請補查例載知縣告病故休致三項缺出准其以一缺題補各項候補並進士即用人員以一缺題補本班大挑舉人又大挑人員借補中簡佐貳於大挑本班到班時即按科分名次先後調還不得將其次之員攙補各等語甘省病故休知縣前已用至第二輪候補知縣李瑞徵准補伏羌縣知縣止今此缺輪應大挑到班查有已丑科大挑知縣借補階州白馬關簡缺州判雷正鳴科分在先例應調還該員雷正鳴現年五十九歲四川富順縣人由附生中式光緒元年乙亥科本省鄉試舉人三年考取宗室漢教習十五年已丑科大挑一等以知縣用籖掣甘肅於是年七月二十六日到省年滿甄别例以知縣留省補用旋經借補用白馬關州判十九年三月初三日到任試署年滿呈准實授本司等查該員雷正鳴老成穏愼辦事精詳現經調署西固州同辦理一切諸臻妥協以之調還知縣實堪勝任人地亦極相宜會詳請奏前來臣查該員雷正鳴年强才裕辦事穏愼合無仰懇天恩俯准以該員補還寗遠縣實於地方有裨如蒙俞允該員係以知縣借補白馬關州判今補還寗遠縣知縣銜缺相當毋庸送部引見再該員任内並無叅罰案件謹恭摺具陳伏乞皇上聖鑒訓示至所遺曰馬關州判係簡缺甘省現有應補人員應請扣留外補合併聲明謹奏奉硃批吏部議奏欽此　○○頭品頂戴河南巡撫臣劉樹堂跪奏爲揀員請補沿河要缺知縣以資治理恭摺具陳仰祈聖鑒事竊照河内縣知縣高袖海保升離任於光緒二十三年十二月十三日奉旨後五日行文扣至光緒二十四年正月初二日爲接到部文開缺日期業經截缺報部在案查定例沿河要缺知縣徐照例升調不計外如用候補時將沿河候補酌量補用沿河初任候補人員准補要缺等因今河内縣係衝繁沿河要缺例應外揀調該縣爲懷慶府附郭首邑政務殷繁濱臨丹沁兩河修防尤關緊要必須精明幹練熟習之員方足以資治理臣與藩臬兩司在於通省應調應升應補人員内詳加遴選非本任緊要即人地未宜惟查有沿河候補知縣費堃現年四十三歲江蘇武進縣人由附貢生報捐縣丞指分東河試用因山東河工出力保奏免補本班以沿河知縣補用簽掣河南光緒十九年十二月十四日引見奉旨著照例用欽此光緒二十年四月十五日到省試看期滿甄别留省捐同知銜光緒二十一年十二月委署固始縣知縣光緒二十二年三月經臣以治劇理繁不遺餘力奏奉上諭傳旨嘉奬等因欽此勸辦振捐出力保俟補缺後以直隸州知州補用光緒二十三年十月交卸固始縣事交代清楚據藩司額勒精察臬司長祿會詳候補前來臣查費堃精詳穏練熟諳河務以之補授河内縣知縣洵於地方河工均有裨益惟調缺請補與例稍有未符而人地實在相需例得專摺奏請如蒙俞允該員係沿河候補知縣請補知縣銜缺相當無庸送部引見亦無庸查開叅罰所有揀員請補沿河要缺知縣以資治理緣由謹會同河道總督臣任道鎔合詞恭摺具陳伏乞皇上聖鑒敕部核覆施行謹奏奉硃批吏部議奏欽此○○福州將軍兼船政事務調補四川總督奴才裕祿跪奏爲船廠製造第一號新式魚雷快艦安上龍骨日期恭摺奏報仰祈聖鑒事竊福州船廠製造六千五百匹馬力新式魚雷快艦兩號會經奴才將籌辦情形暨擬先購料興造第一號其第二號俟第一號辦有眉目再爲接造自開工之日起分作三年兩船均令工竣各情於光緒二十三年六月間恭摺奏明在案旋經洋監督杜業爾將造船各項分圖繪妥後即飭匠將船身龍骨赶緊製造並先就内地可辦各廠能造等料件按圖工作一面由杜業爾自行出洋採辦應需新式機件兹據代辦洋監督畢爾第禀所造第一號快艦龍骨業　製成奴才等擇於三月十七日親率在事員紳匠役將龍骨如法安置上台該　龍骨上台後即可接配脇𦨭截堵督匠依次修造先將第一號船身造成下水即將第二號龍骨上台接造現杜業爾購料亦將回工並俟各項機件陸續運到分督各廠修製　攏次第裝安上船以副議定期限所有第一號魚雷快艦安上龍骨日期理合恭摺具陳伏乞皇上聖鑒謹奏奉硃批該衙門知道欽此○○福州將軍兼船政事務調補四川總督奴才裕祿跪奏爲元凱練船修改工竣恭摺具陳仰祈聖鑒事竊查元凱輪船前於光緒二十一年十月間由兵部咨交閩廠拆卸另裝經前兼辦船政大臣邊寳泉飭廠議換鍋鑪一副並修船殻改配銅輪嗣奴才兼管船政後因在船政之靖遠練船本係將就配用不合練船規製艙面逼窄練坐諸形擁擠且僅有輪機並無桅帆砲位於教練亦未能全備元凱船木質鍋鑪機器均屬舊式現既在廠修理如照原式修成不過僅供巡緝轉運之用若照練船式修改加配帆檣砲位則在堂生徒皆資練習於巡緝轉運等事仍可兼顧所增修費無多而　益較大曾將擬辦情形於二十二年十一月間恭摺奏明在案隨即督飭在廠員紳將該船應換鍋爐並修理船殻改配銅輪暨加配桅檣帆纜裝修學生艙位學堂安設操演砲位等工以及該船應添天文駕駛測量各儀器及一切應用書籍器具督飭分别修造購辦兹據船政提調直隸侯補道徐建寅等禀報該船於本年二月十四日將各工一律如式修竣砲位亦俱安設妥協應添儀器書籍等項均已備齊奴才親赴該船察騐工程堅實運掉亦甚靈便俱與練船規制符合奴才伏查元凱輪船係前經奏明照練船規制修改爲船政學堂肄業諸生上船練習之用此船艙位較覺船身較大輪機桅帆俱備比靖遠可以涉歴大洋於習練風濤甚爲有益現經修理完竣即將靖遠練生移該船練習靖遠前因船小練生不能多容因現在更換元凱其在後學堂功課已滿待上船習練之生並可多撥數名赴船隨同學習俾資造就至該船應用管駕教習管輪　駛各項人等若將靖遠船原設之名各額酌量調撥不過略爲增改即可敷用其靖遠一船所有應用員弁舵水人數應如何於現有輪船裁並分　當由奴才與督臣會商妥爲議定另行奏明辦理除將工料等項用欵歸入製船經費報銷案内造報外所有元凱練船修理工竣緣由理合恭摺　奏伏乞皇上聖鑒謹奏奉硃批該部知道欽此○○頭品頂戴湖廣總督臣張之洞跪奏爲委員代防萬城大堤恭摺具陳仰祈聖鑒事竊照湖北荆州府萬城大隄濱臨荆江爲全郡及下游各屬田廬保障每屆夏秋二汛例應督撫輪年赴隄督防如有應辦要事未克分身前往奏委該管道府就近駐工代防歴經辦理在案本年輪應總督前往督防惟省城事務重要應隨時督同司道籌辦未能在荆久駐所有夏秋二汛督防事宜自應照案委員代防以專責成查有荆州府知府舒惠老成穏練堤工盡心堪以委令代防現經檄委該府同在工文武員弁親駐工所晝夜梭巡預備守水器具遇有險要工叚即行搶護務保無虞並劄飭荆宜施道俞鍾頴隨時察看督辦務臻穏固所有委員代防萬城緣由理合會同湖北巡撫臣譚繼洵恭摺具陳伏乞皇上聖鑒謹奏奉硃批知道了欽此 
 
