# 1902 - 13 - 4910325

 

Page 1

 
 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[新印胡文忠公全集] [  圖書集成局啓]  
　　益陽胡文忠公以文學之才出膺節鉞於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟删汰過多咸以未窺全豹爲　旣而曾忠襄公復取官私所飛勒爲遺集計八十六卷凡整軍經武察吏安民諸大政甄采無遺可稱全璧兹書肆友人倩本局用大號鉛字排印成書紙墨精良校讐詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[行小鈔票以輔當十銅圓說]  
　　當十錢之制中國咸豐朝曾於京師行之先時每枚確當制錢十文後以銅質不佳錢式過小市中人遂逐漸貶價每枚祇值二文若今之當十銅圓則與京師當十錢迥異其法蓋仿自日本而與小銀圓相輔而行者也當十銅圓始鑄於閩粤二省時聶仲帥方撫軍吳下見其法良意美乃商諸藩司陸春江方伯開爐鼓鑄頒行所屬各府廳州縣一律通行每百圓折作制錢一千文納稅完糧胥準搭用居民以其錢質之精美而又輕便易於取携一時令出惟行爭先兌取迄今未及二三月而各城鄉市鎭無不見有當十銅圓者所不盡行者惟上海各國之西人租界耳說者謂租界中凡事皆得風氣之先何以此舉獨反形扜格執筆人謹應之曰是誠有故租界中向行九八錢串每百實祇九十八文市僧之狡獪爲心者復私攙一二薄錢小錢翦邊錢及破碎不完之舊錢更或虧缺一二文以博蠅頭微利若銅圓則旣不能虧缺又無從將薄錢小錢翦邊錢及破碎不完之舊錢攙入卽使遵照九八串之例以九十八圓作一千文而每百已少贏一二文每千卽少贏一二十文此所以利無可牟而甘以化外自居未盡遵諭流通行用歟我乃思日本小鈔票其法實盡善盡美而中國亟宜仿而行之焉按鈔法雖古有行之者而兹之市上所行實肇自歐西諸巨國日本仿行西法而易其名曰紙幣製自大藏省頒布市廛其制自百圓五十圓以迄十圓五圓一圓此外更製爲小鈔分五十錢二十錢兩等　五十錢卽半圓二十錢卽兩角定爲律例有作僞者懲之罔有赦於是民人喜其輕便而又無贋鼎攙雜其間貿易塲中儘有不願收小銀錢而願以小鈔爲市者今中國小銀錢之制除福建安徽吉林北洋諸處工質不甚精美外凡粤鄂江南所鑄多多益善流衍無窮前之自日本及香港販來者及今反不多見顧小銀錢雖足利民利國而其利甚微銅圓利較豐矣而租界旣不盡行使則曷若製爲五角及兩角之小鈔票工本較省利益較多夫亦何憚而不及時製造耶或曰小鈔票誠善矣然萬一民間仍不樂用奈若何曰是不必慮猶憶二十餘年前民間知識未開見聞尚隘凡泰西各銀行鈔票僅行之於各租办滬城及南市雖貶價亦不肯收近則人無論士農工商地無論城廂南北市皆視鈔票與洋銀無異一經收用從無有持向銀行兌現洋銀者洎乎中國通商銀行另製龍紋鈔票始雖有奸人作僞以致市上生疑未幾卽一律通行毫無阻隔然則百圓五十圓十圓五圓一圓者旣足行之市上豈五角兩角者反致窒滯不行乎或又曰市儈之所圖者惟利耳銅圓旣無利可圖安見小鈔之定能獲利曰子獨不見市上之行小銀錢乎一出入間必相懸一二文此一二文者卽市儈之利也今以小鈔代小銀錢豈無一二文可獲尚何憂其無從牟利而相約不得流行乎嗟乎今國家帑藏空矣償欵急矣計臣仰屋吁嗟不得已而籌及加稅加稅不足復籌及烟酒糖捐烟酒糖捐又不足甚且捐及住戸鋪房以資補助鄙意與其悉索敝賦致博掊克聚斂之名何如議行此種小鈔俾所得反溢出於加稅籌捐之外乎不病民而利國舍此别無良圖敬以貢之任度支之責者 
[本館接奉電音]  
　　昨日午刻及傍晚兩次由京師飛電傳來上諭十四道敬謹譯登○十二月初一日内閣奉上諭榮祿王文韶著稽察欽奉上諭事件欽此同日奉上諭興學育才實爲目今急務京師首善之區尤宜加意作養以樹風聲從前所建大學堂應卽切實舉辦著派張百熙爲管學大臣將學堂一切事宜責成綜理務期端正趨向造就通才明體達用庶收得人之效應如何核定章程並著悉心妥議隨時具奏欽此同日奉上諭兩廣總督陶模奏遵旨飭查廣西學臣劣蹟據實覆陳一摺前據御史黄曾敬奏叅廣西學政劉家模貪鄙各節當交陶模查辦兹據覆稱該學政嗜好甚深關防不嚴罔知檢束所至之處增索棚規供應幷任聽船戸滿載私鹽被緝私廠拿獲該學政謂有衣物寄放在船電請查追一時傳爲笑柄等語學政爲一省師表當如何潔淸自好恪守官箴似此貪劣昭彰實屬辜恩負職御史劉家模著卽行革職以示懲儆欽此同日奉上諭現值時局大定亟應整頓路礦以開利源著仍派王文韶兼督辦路礦大臣加派瞿鴻禨會辦大臣張翼帮同辦理其關内外鐵路事宜改派袁世凱接收胡燏棻會同辦理務各認眞籌畫實事求是以保利權欽此同日奉上諭翰林院爲儲才之地平日並無公事從容淸暇正宜明通經濟期爲有用之才以備國家任使著掌院學士將該衙門人員督飭用功於古今政治中西藝學均應切實講求務令體用兼賅通知時事而無習氣限五個月後甄别一次由該掌院學士嚴行考核分别優劣據實奏聞毋稍徇飾欽此同日奉上諭此次賠欵載在約章必須如約籌償萬不可稍涉遲延致失大信著各直省將軍督撫切須遵照全權戸部會議辦法竭力籌措源源撥解按期應付不准絲毫短欠致生枝節倘敢因循貽誤定惟該將軍督撫是問懍之愼之欽此同日奉上諭本月初七日朕恭謁圜丘告祭初八日祇謁大社大稷告祭先期齋戒三日以伸誠敬該衙門敬謹預備欽此○初二日内閣抄奉上諭此次告祭方澤著派魁斌行禮朝日壇著派善耆行禮夕月壇著派訥勒赫行禮東陵著派溥偉行禮西陵著派溥倫行禮欽此同日奉上 
 
 

Page 2

 
 
諭廣西學政著吳敬修去欽此同日奉上諭李紹芬著調補雲南布政使山西布政使著林紹年調補欽此同日奉上諭廣東惠潮嘉道員缺著丁寳銓補授欽此同日奉上諭浙江提督吕本元加恩著賞穿黄馬褂欽此同日奉上諭饒應祺奏藩司因病懇請開缺一摺甘肅新疆布政使文方著准其開缺欽此同日奉上諭昨已有旨飭辦京師大學堂並派張百熙爲管學大臣所有從前設立之同文館毋庸隸外務部著卽歸入大學堂一倂責成張百熙管理務卽認眞整飭以副委任欽此 
[築路紛歧]  
　　英京倫敦太晤士報云駐美華使伍君以粤督陶芷芳制軍准法人建築鐵軌由省城經佛山三水以達梧州之事大不謂然蓋因伍君曾與美政府立約准美人建築粤漢鐵路實與此約有違故也至法國使臣則定欲中國政府任法人辦理此路美國不得干預其間且謂美人與中國立約辦理路工之後多將股分售與比人其約已可廢去現在美人復以盛宫保與德商訂立合同由德人籌資二十萬磅興築江西萍鄉鐵路與中美之約亦有窒碍已電達美國政府請示施行矣 
[議禁華人]  
　　美國舊金山中西日報云美人之隸本省者曾於某日在蔑斜普利靖公所共議禁止華人之事公舉五人爲主擬稿遞呈華盛頓議例院總裁旣而合衆國國家副律師麥堅利氏登堂宣講曰鄙意不獨華人當禁卽亞洲各國人亦宜一律禁之自我美舉行禁例以來華人雖百計圖維終不得其門而入可知紀利之例成效昭然今宜决意續行並加數欵凡華人來美關吏當阻不使登岸亦不許假道往别國以杜其日後潛入美境之弊至華婦之來尤宜禁之以杜販妓之事云云綱紀愼教會牧師委廉律打氏則云今之議禁華人非憎惡華人也實欲保我美之風俗耳試思華人來美經數十年各教會咸設義學以教之現在華人之每晚在教會中讀書者多至三千名在國家書院中讀書者亦有五百名而入教者僅一千六百名查入教華人大約曾捐銀六萬其中非無良善者但陋俗依然如故所奉偶像日益加多鄙意與其俟華人到美而教之不如多派牧師赴中國教之更覺事半功倍今欲我美少年子弟免染華人陋俗此禁誠不可不續行但續行時愼勿有傷中華國體亦勿致損我美聲名當以公道示禁公道云何應禁者禁不應禁者勿濫禁也苟華人中有心志誠實無傷我美政教如宣教遊學經商之類凡品行端方者我美仍宜待之禮今者具禀議院請寛此等華人之禁萬國耳目交注我會中人一言一行不可不愼之於先也 
[搭國求成]  
　　英京倫敦郵報云英人與搭浪斯華列交戰已越二年現在搭總統擬向英人列欵要求若能一一俯從則顧將邊境讓與英人統轄五欵維何以取一大赦搭國謀叛之黨二被俘之波兵應卽釋回三英軍應卽退出搭境四各處民房應卽修復如舊五搭國應與英人訂約聲明英人承認搭浪斯華列爲完全自主之國猶恐英人多所懷疑浼法俄二國人爲之作保上月某日英國自由黨首領某君在巴丁省宣言於衆曰僕觀我英近日情形實不能允搭人自立祇得許其獨操行政之權至其國版圖仍不受治於英國也 
[英製戰艦]  
　　日本訪事人云某日接英京倫敦來電知英國海軍大臣近命枯拉以獨製造廠定製戰艦兩艘鐵甲巡洋艦五艘海防巡洋艦二艘工料皆極堅實蓋用以昭威武也 
[葡兵謀亂]  
　　香港循環日報登澳門來電云葡國新到步兵若干駐紥新符蘭思士高兵房内華歴十一月二十一日之晚忽同謀變亂猶幸春光漏洩經千總馬基士氏飛調些亞砲船上水師七十五名嚴爲之防事始寢息聞此項兵士之所以謀爲不軌者因口糧過薄及食用不佳使然現有兵士三名拘拿管押大約須訂期用軍法訊懲也 
[日相行程]  
　　日本訪事人云日本前内閣總理大臣伊藤舂畝侯遊歴瀛西各國以聯邦交兹接英京來電知已於月初由倫敦起程前往他國聘問矣 
[葡使北上]  
　　香港循環日報云葡萄牙國全權大臣布蘭架氏於華歴十一月二十一日由澳門抵香港附法國加都年郵船赴滬以便航海北上兼節詣京師與中朝議定澳門界址並求准將其地推而廣之第未悉能否如願以償也 
[禀呈錢式]  
　　香港循環日報云邇者粤東錢根甚緊市中周轉不靈大憲飭錢局鼓鑄銅圓仿香港仙士之式以一作十遠近流通兹者局員某君復擬鑄五仙以裕民用已將錢式禀呈大憲甚蒙嘉賞不日將籌欵舉行矣 
[電聘譯員]  
　　漢口訪事人云邇聞湖廣總督張香濤宫保電達日本外務省敦請譯員大松君於年内來鄂總理譯書事務蓋因鄂省將有開設譯書局之舉也 
[軍麾過鎭]  
　　鎭江訪事人云江南提督李壽亭軍門赴金陵謁見兩江總督兼南洋通商大臣劉峴莊宫太保事畢於十一月二十七日乘策電兵艦東下道出潤州新湘江勝各營員弁及鎭郡各官均登舟求謁軍門接見有差旋命鼓輪下駛遄返澄江當舟過焦山時砲臺上鳴砲志敬 
[還我使君]  
　　蕪湖訪事人云調署安徽安廬滁和道吳季卿觀察經大憲飭回本任因於上月十七日乘招商局某輪船回蕪合埠文武官僚均赴江口迎迓 
[委查要案]  
　　武昌訪事人云湖北沔陽州與天門縣壤地毗連近因鄉民修築圩堤悞信靑烏家言以致互相爭執上月某日聚衆械鬥傷及多人事後署沔陽州張辛田直刺與署天門縣劉巨川大令互禀大府各執一詞端午橋中丞以案情重大必須澈底淸查現已札委候補縣王大令潤身馳往訪察矣 
[解匪赴省]  
　　鎭江訪事人云前者駐紥鎭江之常備江勝軍緝獲富有票匪黄姓一名寄禁丹徒縣獄禀請兩江總督兼南洋通商大臣劉峴帥核辦峴帥電飭常鎭通海道長久山觀察將犯解赴省垣十一月二十五日觀察遵卽轉飭丹徒縣張允臣大令及江勝某營管帶各派差勇押解登程 
[東瀛火警]  
　　日本長崎訪事友人云西歴一千九百零一年十二月二十二號吉原角町居民長谷川覺三郎家二層樓上所懸洋油燈上忽上炎燃及三層樓板一時烈燄飛騰人聲鼎沸雖各水龍雲集施救而祝融氏東衝西突勢不稍衰自傍晚五點鐘時起至八點鐘時始止計焚去居民三十五家 
[甌郡官塲紀事]  
　　温州訪事人云温州鎭總兵劉吉泉鎭軍於上月十七日偕營務處王雪樓太守乘永靖小輪船前詣瑞安樂淸二縣點騐營兵旋於十九夜十二點鐘時遄返○前署永嘉縣查石笙大令卸篆因有公欵未淸復於九月某日來温假寓某客棧上月忽沾微恙醫藥無效遽於二十日亥刻病故○新委洋廣貨捐局員陳大令允裕於上月二十一日由滬上附招商局豐順輪船來甌擇吉本月朔日任事○新署瑞安縣大　司縣巡檢孫秋亭少尹於上月二十一日由滬上附招商局豐順輪船來温禀見道府各憲旋乘舟赴瑞擇吉二十四日履新○署温標左營守備吕輔臣守戎奉督憲許筠帥委署玉環營叅將委札到日賀者如雲○署玉環營叅將秦景濤叅戎經劉鎭軍詳請陞署平陽恊副將已蒙督憲許筠帥批准俟吕叅戎蒞新後卽須赴平陽任所○正任温左營守備陞署瑞安營都司林運垠閫戎於上月某日因公赴郡偶攖小極遽賦仙遊嗣君在署聞訃星夜奔喪擇於二十三日寅刻大殮遺缺由何人庖代刻尚未奉明文 
 
 

Page 3

 
 
[鎭郡官塲紀事]  
　　鎭江訪事人云前者督辦常鎭運河工程事宜之沈仲期觀察赴金陵謁見兩江督憲兼南洋通商大臣劉峴莊宫太保兹已事畢十一月十八日乘某輪船遄回仍駐萬壽宫河工總局○寳晉書院照章於十一月十八日甄别辰刻常鎭通海道長久山觀察鳴騶蒞院點名給卷命題扃試到者多至數百人孝廉生員題故曰域民不以封疆之界至多助漢章帝詔直言士補外官論童生題然後驅而之善子産治鄭民不能欺子賤治單父民不忍欺西門豹治鄴民不敢欺三子之賢孰優論通塲詩題賦得暖日烘窓釋硯痧得冰字○江南提督兼南洋兵輪船總統李壽亭軍門於十一月十九日辰刻由澄江乘策電兵艦上駛道出潤州就江心下碇署城守營叅將吳養吾叅戎及江勝新湘各營員弁聞報均赴江上恭迎軍門接見之餘旋卽展輪赴省蓋須謁見督憲劉峴帥互商一切事宜也 
[漢書]  
　　漢口訪事人云漢上居民所用之水向皆汲自江心邇有某日商言已集成巨欵擬在英法租界等處創設自來水以開風氣而闢利源○漢鎭保甲局委員張明府德炳上憲别有差委所遺保甲局務委鄭明府詩鎭接辦○新委宜昌土藥局總辦宋觀察育仁於上月二十四日由鄂渡漢乘日本大元刃赴彝陵蒞局任事○彈壓委員田松山都戎辦理洋務亦旣有年邇者大阪怡和二公司執事人在蕪湖爭攬客貨幾肇事端由關道憲龔幼圃觀察電請前往設法調停刻已相安無事矣 
[蕪詞]  
　　蕪湖訪事人云今年洪水爲災民人蕩析麻埠圩董潘某以鄰爲壑濳挖圩堤致圩中廬墓田園悉付洪濤巨浸事後圩民羣起控之縣署縣主柳少汀大令怒將潘發學管押以便詳革衣衿○大關口某甲之子在長街某號習業因竊號中零物被號主告知父兄甲子急迫萬分吞烟自盡甲情深舚犢奔投蕪湖縣署鳴冤不知柳少汀大令如何辦理也 
[虹橋凉月]  
　　揚州訪事人云甘泉縣境陳家集某姓家童養媳於今秋因事服毒自盡至月前母族指爲謀斃一再呈控邑宰謝明府飭照章具結示期上月二十日帶同刑仵團勇前往開棺檢騐○劉君善登素以好善名上月某日因病逝世哲嗣擇于二十一日在灣子街受弔二十四日發引○長至節後天時寒沍北風怒號席豐履厚之家美酒羔羊風景固自不惡而贫民之無衣無褐者際此嚴寒砭骨未免瑟縮堪憐某日傍晚有某甲者形似手藝中人衣服甚單行經缺口街城隅忽踣地不起視之已體冷而僵隨由坊保告知其家草草收殮亦可憫已○入冬以來雨少晴多物燥風乾時聞火患江甘兩邑宰爰飭坊保鳴鑼於市令將凉篷拆卸違則提懲此亦賢令尹曲突徙薪思患預防之善政也○此閒多寺痞靑皮地方官屢次嚴懲迄不改悔上月二十四日有陳萬元者呼朋引類至某茶肆啜茗高談雄辯旁若無人忽來武衞軍巡勇數名縶以黑索餘黨見勢不妙相率遠颺巡勇遂將陳押解至宛虹橋巡防公所禀請某哨弁研訊並在身畔搜出匕首兩柄鋒利異常詰以黨羽姓名俯首不答隨喝責軍棍數十候禀明統領訊懲聞數日前陳曾在某小巷内糾約同黨攫去某叟洋銀事後叟投營中申訴以故營主不動聲色飭勇往禽也 
[金焦雪景]  
　　鎭江訪事人云今夏各洲被氷成災遍野哀鴻嗷嗷待哺上海仁濟善堂董事劉君蘭階親帶銀欵至鎭會同各董前往查明挨戸散放計大小人口共八萬數千餘○近日丹徒縣張允臣大令示諭城鄉各典凡貧民所當棉襖被褲等件自冬至節起至歲杪均著讓利取贖以免號寒 
[皖撫起程]  
　　前任江蘇巡撫調任安徽巡撫聶仲芳大中丞於前日蒞滬就北洋務局小駐行旌昨日午後乘福和輪船赴安慶履新瀛眷則另用均和兵艦護送瀕行時在滬文武各員咸往法界招商局金利源碼頭送别 
[藩旌過滬]  
　　前任福建臬司調任江寧藩司吳仲懌方伯由閩省啓行前晚駛抵滬江旋於昨日渡登官舫赴江寗新任瀕行時在滬文武各員均赴碼頭恭送亦仕途中官樣文章也 
[更棚失火]  
　　昨日午後本邑南市二十三七鋪更夫頭目某甲遺火更棚中登時濃烟縷縷幾兆焚如幸經鄰人所見取水救熄然危險情形已間不容髮矣 
[蒲牢悞吼]  
　　昨晚十下鐘時瞭望臺上驀地蒲牢怒吼每擊四下蓋報火災在英界大馬路迤南也救火會各西人急料理水龍飛馳往救乃四十尋覓杳不見回祿神行蹤無奈廢然而返嘻異哉何司鐘人鹵莽乃爾耶抑火起卽熄故蹤蹟無可尋求耶殊令人無從索解已 
[上海縣署瑣案]  
　　英美租界公廨讞員張柄樞司馬移送管元啓控陳毛頭誘匿甥女一案到縣前晚縣主汪瑤庭大令升堂研訊管供小的係淮安府屬山陽縣人向在原籍開設雜貨店後以虧本閉歇帶同妻子及甥女來滬向友人陸春山索欠賃居虹口甥女年已及笄上月某日忽爾失去今訪悉同居之陳毛頭拐匿聞房主言陳將遷居顯見情虛逃避陳供小的係浙江寗波府屬鎭海縣人在虹口某木作司帳晨出暮歸管來同居僅一月餘小的並未誘拐伊之甥女叩求明察大令飭暫行管押候補提房主某氏到案再訊○前日楊朝堂王錦園扭鄭匯淸寺到縣請追所欠之銀大令向之詰訊王供鄭在蘇州潤昌行爲夥前者來滬辦貨被欠銀三百餘兩請卽訊追楊供被鄭欠洋銀二百餘元鄭供潤昌共欠各戸洋銀一千六百元經小的陸續淸理刻下僅欠楊王兩戸洋銀叩求恩准浼人保出料理陳雲鶴陳鑒之同供與鄭爲友並非潤昌股東今被誤指事實無干大令飭將兩陳開釋鄭交的實人保出赶緊料理不准玩延○前日鄉人曹敬忠雇人舁至縣署訴請騐傷大令升堂研訊曹供小的係浦東人近因舊屋坍毁雇匠興修鄰人沈姓妄稱有礙伊家風水將棺木抛棄小的屋後向論肆毆妻子勸解亦被擊傷叩求騐明提究大令飭仵役騐得頸項胸肋等處果有傷痕諭令自行醫治聽候飭差提訊核辦 
[上海巡局紀事]  
　　日前法界包探拘獲賊犯某甲解送公堂讞員杜枝園大令訊悉同黨莊菊生窩頓小南門外爰派包探沈阿五至二十三七鋪巡防局禀請局員盛雨村二尹派勇恊提二尹准之卽飭捕甲將莊及其弟一倂拘獲略詰數語交沈探帶回歸案訊究○南市楊家渡錦記紙棧主章義和前將樹柴一千餘擔寄存浦東顧全全隙地上前日被浙江嚴州府人郎昌甬郎才餘冐名支取五十九擔雇　間夫唐關華陳金松挑至南市穗祥米行求售議定洋銀二十六元被章查悉扭二郎至十六鋪巡防中局控訴局員黄衡堂二尹研訊之下勒令各具改過切結然後驅逐出境○前日陸阿大至南市竹行馬頭左近恒吉衣莊購衣論價不合驀被莊夥某甲毆傷心不能甘赴十六鋪巡防南局控訴局員陳二尹以釁起細微飭地甲妥爲調處 
[法租界捕房紀事]  
　　偷兒某甲在某處竊得東洋車一輛沿途求售適爲包探所見解送捕房捕頭命押候堂期解請讞員杜枝園大令訊辦○張阿四王阿生二偷兒潛入招商局由甬回滬之江天輪船竊取某客所携衣服懷之登岸不虞爲包探邏獲送入捕房捕頭命押候解送公堂禀請杜大令訊究 
[美租界捕房紀事]  
　　昨日某處釘書作主宋某扭甲乙二夥至捕房訴稱前晚彼等夜工不愼焚去書籍若干捕頭將甲乙押候解送公堂請禀讞員張柄樞司馬研訊○昨有鄭六慶者在虹口西華德路與胡阿慶索欠爭毆適爲某號華捕所見一倂拘入捕房捕頭令押候解送公堂禀請訊究○昨日東洋車夫李扣子曳車飛馳至虹口北四川路誤將某姓小孩撞倒傷及其臂適爲某號巡街捕所見一倂帶入捕房捕頭騐得孩所傷尚輕將李押丐牢一宵以儆○偷兒陳小四子竊取寄居唐家弄之某姓家衣服二件旋由某包探拘獲解入捕房捕頭令押候解送公堂禀請懲辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂案]  
　　前者管元啓控同居之陳毛頭誘匿伊姪女大丫頭掯不交出等情讞員張柄樞司馬訊無憑證諭令押候補提房主劉氏質對前晚升堂復訊管供小的係揚州府屬某縣人帶同姪女來滬尋親僑居劉氏所租餘屋不料同居之陳毛頭竟將姪女誘出藏匿無蹤叩求訊究陳不認誘拐呶呶與爭劉氏供稱伊等雖居小婦人所租屋内然此中底細並不得知司馬以管所控無憑著將劉氏開釋陳交人保出恊同原告找尋　 
[英租界捕房紀事]  
　　日前積賊錢增福竊得徐子卿張少泉二家衣服若干件携至某押鋪求質適爲包探趙銀河所見拘入捕房捕頭令押候解送公堂禀請讞員張柄樞司馬訊辦○章壽豐前因犯案遞解回籍兹又濳入租界中前晚串同歹人董孔朝陳甫寳向長裕里流妓吳仁卿藉端尋釁經包探陳根寶及一百九十一號巡街捕拘入捕房捕頭令押候解送公堂禀請訊究○吳新子竊得鄭雙亭家綢褲一條經包探胡瑞龍查獲帶入捕房捕頭令押候解送公堂禀請究辦○日前仁壽里存濟堂戒烟丸藥店失去烟槍烟盤等物報捕後由包探張寳成在乾源恊源二押鋪内查獲原贓吊存捕房候拘獲賊犯然後解請訊核○王阿寳濳入泥城外賽馬廳竊得馬鞍一副經包探金立生拘獲帶入捕房捕頭令押候解送公堂禀請究辦 
[江西官報]  
　　知府吳祖椿辦吳城分局知縣張鼎銘接派辦處文案姬愼思馬肇修楊炤何塋煇陳奎齡馮由吳孝愷俱查城内人丁戸口通判李士膠起服來江署靖安縣王濟中缷事回從九方楷瑞金辦保甲回指分縣丞金維城王毓　俱東到丁憂四川候補道劉承懿回南昌籍銅鼓營都司曾樊貴由金陵來江禀到指分知府陳光裕禀到吳增翰回籍省親陳紹曾入洋務局學習指分知縣蕭新芸縣丞張振麟典史徐縉先從九徐煐朱元勳俱禀到李召棠張雯邱星炳俱就近騐看陳潤林銷安仁保甲回萍鄉汛千總游國珍因疏防盜案留緝以右營千總戴兆鰲署理前刑部郎中伍兆鰲由安福籍來省署義甯州張元義禀赴任周銘忠委發審學習府經夏顯斌往豐城催漕折正任樂案招　司紀宗翰由餘千縣解革員吳榮椿來省指分按司獄沈志成就近騐看江蘇試用縣樊　元謝咨赴蘇指分湖南試用縣熊從龍高安籍來省指分試用府胡戞禀到准補萍鄉縣吳忠謙缷代安仁縣事回李澂謝咨赴江蘇試用道吳李鏡銘赴饒州淸理交代黄宗典往安義勸捐府經陳鼎往分宜崔鴻順往上高王廷珍往宜黄俱催稅契孫廷獻往德化童盆往新喻俱催减平從九劉壽萱往南豐劉承訓往龍泉俱催漕折吳貞民往　山催屯糧陸佑宸往金谿何家齊往樂平俱催道欵王兆齡辦南昌保甲糧庫趙鍾文報捐同知在任候選指分縣丞葉瑞年繳照萬學懲投文張玉衡劉繼雲陳邦璋張學儉鄭錫麟鄭鳳池俱就近騐看林樹麟易樹煇俱騐看指分江蘇知府李炯謝咨赴蘇唐棣謝提前酌委優差一次濮維查惠内保甲陳爲棣辦南昌保甲莫明鎬往豐城辦保甲知縣丁方穀往豐城會修堤工張鼎銘謝酌委一次行知指分試用縣夏龢會通判帥元銘俱奉批先行抵省直隸州鄭杰縣丞蔡濟良俱東到邱維翰史鴻　易樹煇潘殺增趙彝鼎吳文爐孫家紹程鴻濤俱　近騐看曹昌熾陳孝坤吳爕陽沈澄淸許蓋俱禀到王錫珍往奉新催稅契竇樹敏由樂平辦保甲回往萍鄉催减平葉新　往新喻催地丁張宜中往安福隗開運往廣昌俱催减平胡繼賢往上　催屯糧程嘉華辦高安保甲文巡捕馮晉昌丁澤俱捐藍翎改指安徽候補遣曾邦柱謝咨赴皖劉　拔謝咨送安徽試用道縣丞程志道往淸江催地丁史瀾往高安催减平程宗鐸往奉新朱璋往鄱陽俱催漕折施恩溥辦南昌保甲贑縣丞葛聘廷來省騐看 
 
 
 

Page 10

 
 
   
 
