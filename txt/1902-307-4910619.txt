# 1902 - 307 - 4910619

 

Page 1

 
 
[第六次印二十四史售書啓] [  圖書集成局謹白]  
　　經世之學備於乙部二十四史薈萃歴朝之典章制度興衰治亂斟今酌古洵足以因革損益上以佐隆治之宏規下以起民生之疾苦矧自科舉攺章以後大小考試皆以史事命題博求通達之才藉收宏濟之效若非貫通全史本本原原斷不足以應俊乂之旁求挽艱危之時局本局有見於此因又校印是書業已竣工裝訂成册紙張潔白墨色精艮視前所印售者尤臻精美定價仍遵曩例每部洋銀五十六元海内通碩有抱經濟之宏願而欲以政學鳴者請卽惠臨申報館購取可也此啓 
[順天闈墨出書] [  圖書集成局白]  
　　各省闈藝本局首先覓到次第刊行藉副諸君子先覩爲快之意順天鄉試萃各省英才入彀之文尤足爲四方程式本局預倩汴省友人於榜出後將闈藝飛速遞來用新鑄鉛字排印定於今日出書每部價洋一角六分其解首經義三篇列於論策之前者係照闈中原刻未敢率爾妄更有識者必能鑒及也此佈　 
[書本報所登籌捐新議後]  
　　籌欵之法至今日而可謂至周且密矣若田捐若房捐若膏捐若酒捐若糖捐若車捐若米捐此外一切雜貨凡民生日用所必需者無不有捐或試辦於一隅或通行於各省或雖經議妥而尙未施行或已見明文而暫遲舉辦窮思極索瑣碎繁密誠所謂利析秋毫雖桑孔之心計亦不過此然此皆民之害而官則無與也且非特無與而且有利也夫官之與民其貧富之相去豈祇若霄壤之殊哉民之豐厚者雖田連阡陌宅第連雲而舉動豪奢或猶未足與官相將若夫貧賤之子或恃田租以度目或藉房息以贍家或爲貿易以養其父母妻子終歲所入能有幾何際兹米珠薪桂之時得此區區猶難自給一旦忽出新意迫使捐輸縱禁令昭垂不敢違抗而搜括旣窮於格外飢寒必見於無形而彼巍巍在上者方吸髓吮膏侈然自得以民之財用匱乏而時時逼以輸將以官之財勢自雄而並未責以報効嗟乎天下不平之事孰有甚於此者哉邇者徐侍御堉以國家庫欵支絀籌措維艱特上條陳請將已仕未仕各官酌量捐納一各省實缺官員每年須報効朝廷銀兩按月計繳二各省官員奉有差使須抽捐若干三捐班各員須補足十成四廢員開復原官應繳足開復銀兩無論如何保案均不得請免政府諸公均　其言當卽奏知皇太后皇上批飭交部議奏此事見諸本埠徐蔡匯國報其是否准行固不敢必是否確鑿亦未敢知惟其籌捐之意不取諸民而取諸官理飭　而事甚正良以士從田間來身家大半寒素一旦策名仕版卽覺宦囊充牣顧盼目雄試問百萬一黃標千萬一　標苟非從侵削而來何以能如是之綽有餘裕若夫以貲郎進身者當其捐納之始固已挾一取償之順而來是以手版朝持要纏夕滿蓋其利益之優渥實較民間之田房取租貿易獲利者輕重厚薄大相逕庭於此而責以捐輸豈得謂之過當况乎原開捐之意報捐者本應將銀數繳足十成自後捐務日疲當事者極意招徠遂有再三减成之舉以致羊頭狗尾冐濫益多今者捐例已停彼旣入仕途者將來所得何可限量責其將捐時所减之數一一補繳尤屬情理之公然則侍御此奏於近日籌欵諸法中殆最有利無弊者歟或曰今之官其所以宦囊殷富者謹愿之輩則循照向例索取陋規不肖之流更百計誅求以充慾壑凡此貪吏之囊槖無非小民之脂膏今乃迫令將旣得之貲財酌量輸出勢必别思朘削之計以爲取盈豈非名雖捐於官實仍捐於民乎不知今之印纍綬若者一登仕路其貪黷之念早已固結胸中卽使身處脂膏無人分潤而伿其潔淸自矢並無額外之搜求吾恐茫茫宦海中久已絶無僅有故捐及官塲之法雖似未諳大體然較之竭力向民間羅掘者終覺稍勝一籌若夫厚俸糈嚴考核公黜陟奬賢能整飭官方盡絶私弊此誠正本淸源之論而豈今日之時勢所能行哉際内外之空虚値上下之交困稍取中飽藉補國儲侍御此奏誠今日籌欵艮法而不得謂爲過刻者哉 
[電傳宮門抄]  
　　昨日午前九下鐘越三十分時京師友人專電告知本館云本月初八日皇上召見軍機大臣是日並無明發上諭 
[日擴海軍]  
　　長崎訪事人云本年爲日本海軍第三次擴張之期田執政諸大臣議定一切經費共日銀一億一千萬圓自明治三十七年爲始增收租賦以資補助約計十年之内可得八千餘萬金尙少若千另行籌足刻已具表上奏日皇擬先製造二三等巡洋艦若于艘限令吳軍港船廠務於七年中一律告竣如或不及則令三菱船廠及國中各船廠相助爲理至現已動工未經茂事之各艦如三等巡洋艦名新高者排水量三千四百二十墩速力二十海里載砲二十門約在明治三十六年十二月告成尙有一艘名曰對馬一切相同須於三十七年三月告成以上兩艘一在横須賀製造一在吳港製造此外三等巡洋艦名音羽者排水量二千九百墩速力二十一海里載砲十四門亦在椣須賀製造限三十七年十月告成名宇治者乃二等砲艦排小量六百二十墩速力十三海里載砲七門造自吳軍港須於三十六年七月告成又滅水雷艇四艘一名春雨一名村雨一速烏一名名朝　皆在横須賀製造定於三十六年二月一併告成水雷船二十艘在吳港製造九艘川崎船廠製造四艘横須賀製造四艘佐世保製造三艘下月或可告成至遲亦不出三十七年三月觀此則日本海軍之力有加無已可見一斑矣 
[日籌債欵]  
　　日本長崎訪事友人云前者日政府飭興業銀行售出公債劵計銀幣五千萬元今已議定明治三十五年十二月三十一號收入一千五百萬元三十六年正月三十一號收入一千五百萬元三十六年二月二十八號入收二千萬元 
 
 

Page 2

 
 
[日人除疫]  
　　日本長崎訪事友人云邇來日本政府以横濱一帶疫流行特將附近房屋付之一炬計共燬一百六十五椽以免疫氣蔓延無際然聞之我華醫者言謂日人所謂時疫者大都吐瀉之症皆由夏間暑氣薰蒸所致只須進以神麯痧藥或午時茶紅靈丹之類卽可奏功日醫輒用妥法致不可救死後復將屍火化殊可慘也 
[外務部奏覆四川派人游學事宜摺]  
　　臣奕劻跪奏爲遵旨議奏恭摺仰祈聖鑒事准軍機處鈔交四川學政吳郁生奏請籌提閒欵選派舉貢生員出洋游學一摺光緖二十八年八月初九日奉硃批外務部議奏欽此查閲原奏稱學堂興設之難一曰無欵一曰無師二者相衡師範較難而通知西學者尤難蜀地偏僻乏才更甚自去歲奉旨選派學生出洋風氣漸開士知墨守爲非各屬舉貢生員於省城創設游學公會擬集資斧就學東瀛期於速成師範爲學堂教習之用合詞具禀請爲立案並籌給津貼前來竊維川省夙稱富庶風俗尙樸近則添埠通商開礦造路等事相逼而來蚩蚩者不慮生計之將日蹙猶復輕聽謠言妄思排外不開通其見識則禍患方滋開通見識在乎興學興學必先求師範會同中西在乎游學游學必先取高材惟事久費鉅寒士旣無其力公家亦艱於用再四圖維祇有就地籌欵化私爲公一法查川省各州縣多有紳富捐設學田津貼應試文武生童現在武科旣停歲有閒欵併爲一用聚則見多約計每年可提數千金又中富之邑津捐賓興等局時有贏餘文昌宮各廟等會向多糜費或酌提奇零或量勸傾助大縣中縣歲籌三二百金不難此二項擬分飭各屬按年清解名爲遊學經費彚存鹽道庘候撥學政衙門但任籌催不管收放以淸界限此籌欵之大略也至選派學生出洋歲以十人爲限學以三年爲期前者曅業後者繼往專取舉貢生員志趣純正中學已優者由學臣選定再由遊學公會紳董出具切結方予批准按年給費并咨明使臣照料如出洋後不知自愛行止乖謬由學臣查確撤回分别奏咨革懲其學成得有憑照回籍者謹遵諭旨照官派出洋學生一體考騐奬勵惟應先在本省充當教習三年由學臣考騐合格者再行咨送外務部此選派之大略也如奉旨允行再行詳定章程咨送外務部存案等語臣等查學堂創設經費旣苦難籌師範亦非易得今該學政擬就地籌欵化私爲公選派志趣純正中學已優之學生出洋就學歲以十人爲限學以三年爲期前者畢業後者繼往學成先充本省學堂教習三年再行咨送考騐奬勵辦法欵出衆擎不糜公家之費師能自得免借異地之才一切尙覺周妥可見施行果能辦理認眞將來成就者衆學堂不難普設人才益見蔚興應請旨准照所擬卽行試辦並請飭下該學政將籌欵選派各章程詳加釐定咨送臣部覆核立案所有臣等遵議緣由理合恭摺覆陳伏乞皇太后皇上聖鑒謹奏奉硃批依議欽此 
[京師大學堂仕學生試題]  
題爰卽續錄於左史論德宗任李鄴侯陸宣公而唐業再造論范韓柄國何以不能用張元吳昊論算學問算學爲中國最古之學周髀九章其來最舊爾後夏侯陽張邱建等其所選著至今日猶有傳書有元一代則疇人尤廣試舉其最著者及所選書名季西法入中雖頗有異同然其理無爽其借根方代數諸術以中國何法當之國朝算學家著作尤繁自宣城梅氏之外更推誰氏能專精西法者厥有幾家其各舉所知以對問比例一學其用極多今用於國庫歲入歲出之預算若何政治策問近日中外條奏屢言删减例文道光中鴻臚寺卿劉良駒曾有此奏謂胥吏舞文由於例繁吏部郎中黃輔辰以爲不淸治源但云减例滋弊益甚議駁不行註宋蘇軾有言漢唐法不明而用之不密史得以空虚無據之法繩天下故小人以無法爲奸宋法令明具而用之太密舉天下惟法之知所欲排者有小不如法可指以爲瑕所欲與者雖有乖戾而可借法以爲解其言最爲持平然他日又謂任人而不任法則法簡人重其弊也請謁公行威勢下移今舉於禮部選於吏部者如使有司皆若唐以前得自以意進退天下人恣攬爲害何以止之則仍以守法爲重矣唐以前之法果不可行於宋以後歟問漢武帝作沈命法曰盜起不發覺捕弗滿品主者皆死吏畏誅相匿盜賊益多至宣帝時張敝爲山陽太守郡内盜賊未得者七十七人而以爲淸治是宣帝用法寛於武帝而其時吏稱其職民安其業光武建武中羣盜並起吏雖逗遛廻避故縱者皆弗問聽以禽討爲效但取獲多爲最於是更相追捕賊並解散兩漢盜賊之課得朱如此何得之於疏而反失之於密歟今例定盜案叅限論者皆以爲太嚴且必獲犯過半兼獲盜首方予免議故相率諱盜諱有爲無諱劫爲竊諱多爲少不早報不實報萑苻已起上官不知宼亂濳伏皆由於此謂非寛减照例處分斷無禁絶之法其信然歟 
[火車失火]  
　　漢口訪事人云九月二十四日午刻火車由灄口啓行内儲棉花若干包不知如何遺火幾兆焚如幸卽司車人立時樸救得卽熄滅然亦險矣 
[定期啓節]  
　　福州訪事人云閩省主考戴吳兩星使出闈後遍拜當道督憲許筠帥及將軍司道文武各官先後敦請讌會放賓歡洽美盡東南新貴之執贄求見者無不鍼芥相投殷勤接待刻下諸事已竣定於十月初五日由西路起程行將遍覽武夷諸峯繞道浙江然後入京覆命云 
[閩中市景]  
　　福州訪事人云亢旱已久米價奇昂目下市中白米每石須洋銀六元四角錢則鉛鐵私鑄每百多至數十文省垣官鑄當十紫銅圓每枚可作十二文小銀圓每角値錢一百零四文百物飛騰人心思亂恐不能令人探抱隱憂矣 
[鄂省官塲紀事]  
　　漢口訪事友人云湖北候補知縣汪大令承修現奉大憲委辦圻州釐金事務已於日前到差視事矣○宜昌土藥局總辦宋芸子觀察育仁近以大憲别有差委札調來省所遺事務委陳復心觀察前往接辦○湖北候補巡檢郎少尹裕身奉上憲委辦南關稽查輪船事務已詣督撫轅禀謝不日卽可到差矣 
[上海官塲紀事]  
　　昨日上海縣主汪瑤庭大令以翌日恭逢皇太后萬壽聖節飭差至西門内萬壽宮整備一切以便於黎明時隨同道憲以及文武百官排班祝嘏○本月十一日爲湘鄉曾文正公誕辰上海縣主汪瑤庭大令飭差至江南機器製造局文正祠宇中預備祭儀以便届時前往致祭 
[示防疫癘]  
　　昨日欽命二品頂戴監督江南海關分巡蘇松太兵備道袁海觀觀察二品衡一等寳星江海關税務司好榷使出示曉諭曰照得吳淞口外設立防疫醫院凡有疫之口來船必須停輪候騐所聘柯洋醫員精細和平曾經國家考騐准給憑據所訂章程詳加查核亦頗周妥一經騐有患疫及出天花等症之人送入醫院施治以免傳染原因保衛中外商民起見立法本極美善上海爲通商總匯各口商輪往來必由之地偶疏防檢或致流入長江各埠爲患甚大本年各口疫癘盛行查騐尤當審愼外間傳説西醫診治先用硫磺薰蒸繼用冰塊墊壓前後心背令服外國藥水種種虐待情形本道民瘼關懷深慮中西體質各異言語不通或有便於洋人不便於華人之處致啓猜疑因而人方藉藉 
 
 

Page 3

 
 
故先選派素精西學兼通西語之日華醫並添女醫帮同辦理疉商本税務司設法變通力求整頓一面派員明查暗訪親赴輪船醫院隨同騐視悉心考究務得實情旋據禀復連日察看柯醫員不辭勞苦辦事認眞進口輪船隨到隨騐婦女極其從寛間遇隔閡曹華醫疏通圓融頗得其力硫磺僅止薰蒸換洗衣服外國藥水必先問明是否願服並不强人所難至冰塊墊壓心背食用皆是凉水實無其事細查醫院簿據自正月起至七月初七日止騐過商民共九萬餘人計進院人三百三十三人隨診隨出現在病房祇有二人因病死者華人六名洋人二名籍貫年藐註載甚明其初查時散艙搭客始令排立船面候騐若體面官商由醫到艙查看從無與下等人行走一週之事等情察核所禀尙屬可信惟崇寳沙孤懸海口距吳淞尙有三十里之遙驚濤駭浪渡往維艱服食起居諸多不便殊與華人養病不宜亟應設法攺更以慰行旅現經本道本税務司和衷商定妥立章程擇於吳淞對岸之浦東近便之地起造華醫院一所以供華人治病之用屋宇務令高大明凈分别上中下三等房間用物必備飲食必潔另立女客房延用女醫女使診伺夫中途患病最可憫憐遠客無親全賴院中妥爲照料遴揀老成司事選雇勤謹僕役庶得起居安適醫易奏功更設渡船以便親友看視購辦食物兼置郵政局票遞送家信一俟病痊仍由西華醫生會騐出院所需用費約計甚鉅本道先捐廉銀五千兩以爲之倡人之好善誰不如我官紳商富自必樂於從事尙望協力同心其成善舉興辦一切槪由商務總會諸紳商一手經理本道本税務司不過主持其閒時加考核全賴諸紳商慘淡經營勸導捐助俾經費充裕永無廢墜之虞除詳請南洋大臣外務部蘇撫部院立案以垂久遠曁會商租界領袖總領事互相浹洽卽日舉辦外合先會同出示曉諭爲此示仰商民人等一體知照毋違特示光緒二十八年九月二十六日發商業會議公所及虹口實貽 
[星使起節]  
　　出使比國大臣楊誠之星使蒞滬以來已將兩月始攖小極繼又公務紛仍至昨日始整朿行裝帶同叅隨繙譯諸員乘某國公司輪船出洋履新瀕行本邑文武印委各員咸赴江干恭送 
[舟人滅頂]  
　　日前無錫船户曹美生由原籍承裝小麥來滬行至南卡附近船夥王阿祥偶一失足墮入浦中曹急投報救生局請卽打撈然迄今十餘日尙未獲到聞死者年一十七歲家中僅一寡母殊可憐也 
[秋賽閏聲]  
　　西人於春秋二季賽馬之後如有豪興未閙者例得擇風和日麗之天逐電追風賈其餘勇諺謂之馬夫跑馬實則罄控縱送者未必盡牧圍一流人也昨逢是期共賽八次第一次十六馬同賽龍飛馬房某洋人首到衣帽皆黃色馬黑色第二次七馬同賽小美立得首到衣帽皆黃緑色馬白色第三次二馬同賽蜜司禮首到衣帽皆白緑色馬黃色第四次七馬爲馮河之戱祥茂行某洋人首到衣帽皆黃黑色馬黑色第五次八馬同賽小非倫首到衣黃色帽靑色馬黃色第六次十二馬同賽天津某客首到衣紅白色帽紅色馬黃色第七次七馬同賽來司代道勝銀行某洋人首到衣帽皆緑色馬雜色第八次十六馬同賽馬夫名寳發者首到衣黃色帽黑色馬黃色 
[上海縣署瑣案]  
　　前日明初以夏香仁逞兇毆傷等情投縣聲訴當晚縣主汪瑤庭大令升堂研訊明初供小的係寍波府屬某邑人在籍駕船度日光緒二十四年胞弟明揚向同姓不宗之夏明耀價買烏山船一艘計出洋銀四十五元兹者明耀之族叔香仁向胞弟加價不遂强將此船駕之來滬小的兄弟追蹤而至遇諸南市某茶肆向之理論香仁串同船埠頭將胞弟扭入工程局小的出爲攔阻致被毆傷今將買船據呈電大令謂其中必有别情且身上並無傷痕姑候查明核奪○張士和控趙嘉賓掯付田單等情前日大令升堂研訊張供小的世業耕田光緖二十二年十二月二十日將三畝有奇之田單一紙倩沈士瀛　趙抵借洋銀三百元至二十四年十一月曾交沈士瀛洋銀二百元令贖取田單嗣以沈利息未淸僅將借票交還田單尙被掯勒迨沈病故後小的於二十七年措齊利息洋銀三十元邀同地保陳關甫及中人王文祥交與沈子瑞山令將田單檢還瑞山聲稱田單尙在趙處緩日又向索忽稱小的尙借伊父洋銀一百元以故二十四年之二百元僅還趙一百元尙有一百元由伊父收取然小的雖曾向伊父稱貸早已還清何得有此枝節恐伊有意圖呑叩求追繳趙供小的年六十有三姑丈沈士瀛於光緒二十三年十二月經借洋銀二百元未立借據至二十四年十一月曾付來洋銀一百元至張之田單山沈收𫏎厥後沈病故向伊子瑞山催取瑞山始將田單抵與小的至今尙欠洋銀一百元本利無著田單呈騐瑞山供小的年四十此事皆由父親經手小的初未知悉迨父親去世時言明趙處祇付一百元因張另借若干故將二十四年十一月所還二百元收其一半後趙向小的索單當卽交伊收管大令著交人保出限一月内赶緊將伊父所收一百元繳呈以便給趙具領并令趙將田單還張 
[上海巡局瑣案]  
　　木工龔勳泉投本邑保甲總巡局控同業費同生算帳不符糾同無賴夏全福陸子卿擁至石街口廖復興烟館訛詐洋銀三元等情總巡朱森庭明府見詞内牽涉二十三七鋪地甲夥榮阿金因將原禀附函送至二十三七鋪巡防局局員姚谷蓀二尹命提一干人研訊責令付還所詐洋銀從寛斥釋○南市豐記碼頭左近南園茶肆時有聚賭情事被江蘇撫標滬軍營哨弁查悉禀知營主龍葆珊遊戎遊戎立卽函致二十三七鋪巡防局局員姚二尹飭提圍主朱鶴生研訊諭令具呈不敢再犯切結從寛斥釋○前晚江蘇撫標滬軍營哨弁王某率同親兵巡至三泰碼頭見廣永泰烟館内烟客邱明明陳曹氏胡閙不休並牽涉葉漑和周阿福汪三等人因一併拘送二十三七鋪巡防局局員姚二尹研訊之下將葉周各責二百板邱責三百板陳曹氏及汪三押候傳烟館主訊究 
[英美租界晚堂案]  
　　前日何寳慶何小妹俞壽芝邱許氏在途爭閙由巡街捕房轉送公廨當晚讞員張柄樞司馬升堂研訊何寳慶供小的係江北某邑人携眷僑居美租界女兒小妹年方十九被鄰人俞壽芝誘姦逃逸幸在馬路中人遇俞竟肆行兇横霸不許小的携回叩求究治兪供前被寳慶將所得功牌及一切器物藉端取去故向索還並無姦拐情事叩求明察邱許氏供小婦人與兩造均有洽比之情因見伊等滋閙不休故向解勸被捕誤拘求卽省釋司馬以俞誘姦何女罪無可逃判責手心二百下管押半個月邱許氏從寛開釋何小妹押候寳慶釋出將俞器物歸還然後給領 
[預籌衣米]  
　　人生無食則飢無衣則寒飢寒之慘筆所難傳滬上爲通商總埠富商碩賈皆出其中而貧苦小民則十居八九非必惰其四肢自貽伊戚而時世艱難生涯淡薄一家數口衣食因之不周者亦所在多有敝堂歴年以來施衣施米勒爲常規兹當冬令初交預代貧民設想雖不敢高語解推亦庶幾略資補助耳倘各埠諸善長一視同仁源源接濟俾無數窮黎易飢寒爲飽暖行見婦孺銘恩頌聲交作門庭集慶福曜常臨蓋天佑善人固有如響斯應者矣乞附報章藉希均鑒滬北天后宮前廣益善堂司董嚴信厚龔心釗施則敬朱佩珍唐榮俊葉貽釗等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　洪興米行學徒周友樵僞繕摺據至萬隆米行冐取米三十石經執事人劉子峯查悉扭入捕房捕頭令解送王程局總辦翁子文太守倩襄讞委員黃衡堂二尹升堂研訊劉投案聲訴前情周供小的年一十有八此摺由老白渡同德興煤炭店主付下小的不知其僞今同德興業經閉歇店主逃避無蹤尙求恩鑒二尹令將僞摺擲還交人保出限期將同德興主交案候訊○歹人李惠興肩荷海帶數捆行經馬路中被巡街捕帶入捕房捕頭令轉解工程局黃二尹研訊之下李供小的係江北某邑人在浦左某輪船上工作此項海帶從海濱撈獲並非竊贓叩求恩宥二尹諭令具呈攺過切結從寛斥釋 
[南市捕房紀事]  
　　日前英租界廣利生報關行執事人以船户某甲裝運洋紗短交數十件投報捕房前晚包探黃量海巡至浦濵見張毛毛船上裝有洋紗四十包形迹可疑向之盤詰言語支吾因卽拘入捕房捕頭令押候解送工程局禀請總辦翁子文太守訊究○前晚十六鋪大生小輪船局被賊竊去報時鐘一座當由局主投報捕房捕頭遣包探黃量海從嚴偵緝○日前無錫船户尤阿美被同帮人胡阿美毆傷報經捕頭將胡拘押昨日胡央人調處願償養傷洋銀二元始得開釋 
[英租界捕房紀事]  
　　李金寶前被張林生毆傷足踩因之投訴捕房捕頭派包探張全林投公堂禀請讞員張柄樞司馬發出信票前往拘昨日提到捕房押候傳同原告解案請訊○東洋車夫喬忠良徘徊於斜橋左近偶不經心將某西人所駕馬車撞壞適爲巡街捕所見拘喬入捕房旣而西人見其貧苦可憐致函請釋捕頭允之○偷兒陳阿生掩入王家庫左近馬姓家竊取衣服四件報捕後經包探陳雲忠緝獲人贓帶入捕房捕頭令押候解送公堂禀請訊究 
[法租界公堂瑣案]  
　　中法彚報館排字人丁龍生竊取館中鉛字售與寄居英界之廣東人王杏南事爲館主查悉送案請追讞員孫建臣大令移提王到案訊取口供交人保出丁供出此項鉛字與館中細崽沈桂連張木連二人同竊因於昨日提沈張質訊丁忽稱此事係施祥生囑小的誣供大令與費繙譯會商著將丁枷號一箇月責五百板施責二百板鉛安充公○浦東川沙人紀林氏之女嫁與顧郎郎爲室被曹子卿所私蕩婦曹張氏誘出匿於新街四十九號門牌屋内及顧報捕往拘已被曹領匿虹口昨日包探解紀林氏至公堂請訊供女壻已將曹扭控縣署大令著送縣歸案訊辦○揚州人楊金奎之妹自幼在邵伯鎭某姓家爲童養媳上月某日楊忽起歹心誘至上海寄宿蔡趙氏家旋與蟻媒説合售入某花烟館爲娼蔡趙氏不允因之口角被巡街捕拘入捕房昨日解案請訊大令判將楊責三百板送縣遞回原籍其妹交蔡趙氏領回函致夫族來滬具領○陳金標陳少卿由金陵誘拐女郎羅以貞及毛張氏來滬托蟻媒韓昌發售與鴇兒陳方寶所開花烟館内爲娼旋經包探緝獲解奉大令訊供押候傳家屬來案具領迄今案懸日久家屬未見到來因於昨日解案請判大令飭將金標責王百板少卿及韓昌發各責二百板陳鴇及羅以貞毛張氏各掌頰一百下○陳寳先訴稱本年六月某日馬金榮朱怡珍偕至小的所開店内購去古銅器若干件議定洋銀三百本十元送至吉祥街馬父炳元所開恒義祥骨董店内屢向索價金榮避不見面未幾炳元將店盤去邇日金榮已回滬炳元仍不淸理爲此扭案請追金榮供所購銅器質取洋銀一百九十元將一百元交父親炳元供兒子素行無賴曾在英界送官請辦今此事與小的無涉大令謂爾不能置身事外著赶緊淸理金榮還押朱怡珍叱退○積竊錢阿慶徐炳生被包探拘獲解奉大令訊供著各枷號半個月責一百板○朱福生訴稱小竊徐慶林行竊小孩臂上所籠銀釧當塲拿獲連贓送案大令判責一百板贓給朱具領 
[美租界捕房紀事]  
　　前晚癀東流氓杜阿留至北江西路向同鄉羅某索詐不遂膽敢行兇因之奔投捕房據情聲訴捕頭允派包探查拿○昨晨小竊陳阿發混入寄居北河南路之甬人某姓家窮取衣服數件携之而出適爲某號巡街捕所見連贓帶入捕房捕頭令押候解送公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年九月二十一日京報全錄]  
　　宮門抄諭旨均已錄前○閩浙總督許奏閩省水災宜籌善後現擬疏濬西南兩港以弭災患籲請接辦振捐俾資工費摺○又奏撥解償欵片○四川總督奎奏廬州攺設師範學堂片○又奏撥解滇省協餉片○又奏川省災歉糧昂新募勇丁及駐防旗兵請照防練餉章分别酌給片 
閩浙總督臣許應騤跪奏爲閩省水灾宜籌善後現擬疏濬西南兩港以弭災患籲請接辦振捐俾資工費恭摺仰祈聖鑒事竊查福州省城地勢低窪每屇夏令大雨時行上游山水猝發横溢汎濫幾於無歲無災前於光緖二十六七兩年被害尤重幸蒙恩准開辦振捐廣籌拯墲窮黎受惠非淺臬司楊文鼎前設河工清道局兩年以來將城廂内外溝渠一律疏通附近各河道大加挑治舟楫通行居民頗稱利便本年夏間雖有大水幸未成災略著成效臣維治河之法亟宜探本窮源規畫久遠爲一勞永逸之計前御史陳琇瑩請開西湖以順水道御史陳璧請復上游梯田及去中洲之壅蔽開城南之新舊隴均爲澹災起見因經費無著議而未辦當飭藩司周蓮臬司楊文鼎督同府縣會商紳耆親詣上下游詳加履勘酌擬辦法兹據該司等詳稱閩江源流匯延建邵三府之水挾沙而下至懷安山麓分爲二派以達於海其南流者古曰陶江俗名南港地寛而受水多其東流者古曰台江今名西港地窄而受水省自中房過山一處沙壅成洲尋常溪由石頭山麓經斗米岐而趨懷安分派順行一遇溪水暴漲卽由白頭激越迴旋逕從該兩洲沙塗低淺處傾瀉形如側釜逼而東流其水多歸西港遂致奔注省河泛濫放災南港因水淺流緩積少愈多港路淤塞亦復漫溢堪虞及不治南港日淤西港日暢全溪之水勢將南注省城其患不可思議第必全顧　港則此有所利卽彼有所害將以南港爲鄰國之壑附近田產所損匪細是與其專治一區而勢形偏重不如西南兼治而計出兩全查中房洲自光緖二年挑插竹　歲以爲常今旣滄桑迴異應移該洲以上之大溜斜長約四里許使其面受阻力以障狂流經大水三四次後沙泥繼長增高積欠寢成堤岸洪水自不能衝突而來此裁灣取直以濬源之法也過山洲爲兩港總匯之區游積甚多擬用挖河刷沙之器具竭力疏濬更擇要插竹促衞舊岸使水勢分流順下此東水攻沙使河流順軌之法也自陶江而南有支河可通台江曰隴口河道共長一千三百餘丈年久湮塞者約一百一十餘丈河身水涸時較大河僅高四尺若開鑿深通旣可多一蓄洩之區上遊各屬舟楫亦可直達南台免涉洪山烏龍之險惟開深後尤須另築隄壩　防復淤又濬復支河以紓水道便商民之法也綜其大要以裁灣取直束水攻沙保共有之田開中洪之路使河歸故道水不旁溢數年以後精力旣久西南兩港無衝决之虞鳥龍兩岸復增新洲之益其效有可預决惟舉百餘里之要工去百餘年之積患工在浩大需欵甚鉅閩省庫儲久絀無法騰挪再四商籌擬請自本年七月振捐限滿之日起仍接辦賑捐兩年寛以時日次第興作並可招集附近貧民以工代賑捐欵不敷再當另行籌撥請奏明辦理等情前來臣覆加查核該司等所擬辦法均屬周妥如果欵項應手工作核實洵弭患消災爲民間廣興水利明知近來賑捐久成弩末能否勸集鉅欵殊無把握然事關民生至計除此别無可籌之欵惟有仰懇天恩俯准接辦振捐兩年以濟要工卽派藩臬兩司設局督辦遴選幹員妥定章程認眞經理不准稍涉草率浮靡仍將用過經費彚入工賑案内開單奏報除咨部外所有閩省開濬河道擬請接辦賑捐緣由謹恭摺具陳代乞皇太后皇上聖鑒訓示謹奏奉硃批著照所請户部知道片並發欽此 
許應騤片再准部咨新定償欵攤派福建省歲解銀入十萬兩並欽奉諭旨各該省前次指派之欵應卽按月分匀赶緊籌措先期解交上海道轉付等因欽此業經按月籌解至本年六月第七期止在案兹光緒二十八年七月應解第八期前項庫平紋銀六萬六千六百七十兩除户部議准將閩海關藥釐内税務司逕撥派解銀二萬兩外實尙應解庫平紋銀四萬六千六十七兩現於司道局庫籌集如數於本年七月十二日交號商領匯定限七月二十日以前解交江海關道查收彚付至號商匯費銀一千五百八十六兩七錢八分及藥釐撥抵銀兩應需匯費仍請隨正支給據福建濟用局司道會同藩臬兩司糧鹽二道詳請奏咨前來臣覆核無異除咨批解並價分咨外務部户部查照外謹附片具陳伏乞聖鑒謹奏奉硃批該部知道欽此 
奎俊片再查光緖二十七年四月據署永甯道黃立鰲署廬州直隷州知州沈秉堃禀稱在於該州城内創設經緯學堂擬定章程二十四則舉凡建設之旨教授之程官師分任之權生童巫學之制微及寢食下至僕厮類别區分因事立則通計二十四屬定額一百二十名學以三年爲期歲籌七千之費取之各屬公項不另派捐等情當以學堂爲當務之急批飭認眞舉辦在案二十七年八月初二日奉上諭各省所有書院於省城設大學堂府廳直隷州設中學堂各州縣設小學堂等因　此該道等以川南書院應有經費銀三千兩復禀明以其欵爲學堂之欵以其地爲學堂之地卽將前取各屬公項酌量核减攺經緯學堂爲川南師範學堂以副名實其創設雖在奉旨之先而將來卒業當仍照中學堂定章送入省城大學堂肄業以歸畫一若其中實有才力超異非尋堂學資所能拘者准由教習聲明田總督學政覆考不謬當破格咨送京師大學堂肄業以示優異而勵人才除咨明京師大學堂查照外理合附片具陳伏乞聖鑒謹奏奉硃批管學大臣知道欽此　　 
奎俊片再察川省官運鹽局每年認解雲南省協饟銀六萬兩抵捐銀二萬五千兩練饟銀二十萬兩已解至光緖二十八年春季止又認解雲南省鹽税釐銀一萬四千兩已解至光緖二十七年冬季止各在案兹於徵存鹽引税羡項下撥出協饟庫平銀一萬五千兩抵捐庫平銀六千二百五十兩作爲二十八年夏季分應解滇省恊饟抵捐之欵又於徵存鹽引税羡項下撥出庫平銀五萬兩作爲二十八年滇省二批練饟又撥庫平銀七千兩作爲二十八年春夏季應解滇省鹽釐之欵以上四項均於七月二十六日發交商號天順祥承領匯解雲南藩庫交納據司道等會詳請奏前來奴才覆核無異除分咨察照外理合附片具陳伏乞聖鑒謹奏奉硃批户部知道欽此 
奎俊片再查川省地方縱橫四五千里漢夷雜處民教相訌邊腹均關緊要原設防練各軍無事之時已苦不敷分布今年水旱爲災飢民徧野各亡命之徒無不乘間思逞而地廣兵稀往往一營分紥數處其在扼要處所旣不可以抽動卽有可調之營亦因水陸險阻跋涉需時每致緩不濟急此次拳匪讐教處處需兵不得已而陸續添募勇營並飭各州縣募用土勇以資捍衛惟新募之勇有防營而勇丁四百名者有三百二百一百者不等均係隨時因地制宜未能盡符舊制卽土勇防勇練勇各餉多寡向有區别現値災歉之餘糧食昂貴原定土勇饟銀實在不敷餬口未便令其枵腹從戎是以新募各項勇丁均飭司局按防軍練軍饟章分别酌給又奴才於駐防旂兵挑選精壯六百名分紥四城於該兵應領旂饟之外另照防營饟章由司籌給以示體恤以上各勇一俟事平卽行陸續裁撤理合附片具陳伏乞聖鑒謹奏奉硃批該部知道欽此 
 
 

Page 14

 
 
[光緒二十八年九月二十二日京報全錄]  
　　宮門抄諭旨均已錄前四川總督奎奏查明川省被災各屬發欵振濟曁截留捐輸撥榖數目摺○又奏請將敦倫飭紀之故紳夫婦附祀孝義祠片○又奏撥解黔省恊餉片○杭州將軍常奏循考軍政年已逾歲精力未衰之官員懇恩留任摺○雲貴總督魏奏滇省會剿粤邊游匪添募營勇擬請别爲一軍專備剿游事竣裁撤摺 
頭品頂戴兼署四川將軍四川總督奴才奎俊跪奏爲查明川省本年被災各屬分别發欵振濟曁截留捐輸發榖數目繕具清單恭摺仰祈聖鑒事竊查川省本年春旱雜糧失收入夏雨澤愆期秧苗未能晉插前經查明被災之南充簡州等六十一屬飭辦振糶免捐輸已於本年六月初四日陳奏在案嗣據續報被災應振者十二處連前其計七十三廳州縣此外復有行雹爲災者南充蓬州岳池廣安營山巴州南部七州縣蛟水爲患者馬邊射洪江油彰　平武三台屏山石泉綿州温江崇慶十一廳州縣其中損傷人口牲畜冲毁田廬禾稼多寡輕重不一而被災先後亦復不同或减免捐輸或撥欵動榖均經飛飭妥速賑濟正慮後難爲繼仰蒙皇恩浩蕩欽奉懿旨賞銀三十萬兩由陝西振欵内撥歸四川散闔省官民無不同探感戴遵即督同藩司檢齊各屬先後禀詳悉心察計被災最重者一十三處次重者一十七處又次者四十三處最重者每處撥銀七千五百兩次重者每處撥銀四千四百五十兩又次者每處撥銀二千九百五十兩飭令各廳州縣即於應解地丁捐輸津貼欵内照數劃撥以期迅速而免領解之煩辦振之法或放米糧或給錢文責成地方官因地制宜詳加審度妥定章程躬親督率認眞經理務使均霑實惠以廣皇仁仍不時遴委妥員分往密查倘敢漫不經心定予嚴叅重辦其禀報稍遲者因賞欵業已撥竣均卽另行籌振災黎得此撫卹不致轉徙流離不日新榖登塲即可接濟民食兹據布政使員鳳林將酌撥振銀截留捐輸及提用倉榖各數開摺具詳前來謹分繕清單恭呈御覽除咨户部查照外理合恭摺具陳伏乞皇太后皇上鑒謹奏奉硃批户部知道單二仵併發欽此 
硅俊片再據布政使員鳳林詳稱四川榮縣已故黃世貴黃鄧氏係舉人黃茂黃英職員黃蘭增生黃芸優貢黃芝等之父母敦倫飭紀好善樂施其子舉人黃茂學粹品端士林推重造具事實册結由縣查明加結請將黃世貴黃鄧氏奏請附祀榮縣孝義祠俾彰濳德並予舉人黃茂虚銜以裦實行而勵風俗等情前來奴才覆查無異除將事實册結分咨吏户禮三部查核外理合會同學政臣吳郁生附片具陳伏乞聖鑒敕部議覆施行謹奏奉硃批該部議奏欽此 
奎俊片再查川省官運鹽局每年認解貴州恊餉抵捐共銀十六萬六千兩又代收黔省鹽税釐銀十八萬兩業已解至光緖二十八年春季止在案兹查本年夏委分應解貴州協餉抵捐銀四萬一千五百兩又代徵税釐銀四萬五千已如數提撥分三次發交天順祥商號匯解貴州藩庫交收以足本年夏季應解之欵據司道等詳請奏咨前來奴才覆查無異除分咨外理合附片具陳伏乞聖鑒謹奏奉硃批户部知道欽此 
杭州將軍兼署杭州副都統奴才常恩跪奏爲循例考驗軍政謹將年逾六十五歲精力未衰之官員專摺奏懇留任恭摺仰祈聖鑒事竊照光緖二十七年十月二十九日准兵部咨開外省駐防官員軍政將年逾六十五歲之官員細心考騐如年力未衰者務於十月内專摺奏請留任等因在案覆查五年一次舉行軍政爲澄叙官方大典自應依限倍加詳愼認眞考騐除將考騐軍政事竣並保列卓異及循分供職各員另摺奏請外兹查杭州駐防廂紅旗滿洲協領墨爾根圖廂黃旗滿洲二佐領花連佈廂黃旗滿洲藍翎四佐領廣隆試署正黃旗滿洲三佐領海鏞正白旗滿洲三佐領廣福正紅旗滿洲四佐領兼襲雲騎尉文林正藍旗滿洲二佐領防禦棟魁廂紅旗滿洲三佐領藍翎防禦世襲騎都尉鍾勝正白旗滿洲二佐領驍騎校世襲騎都尉西喇猛額正紅旗滿洲四佐領驍騎校陞額達等十員察看得弓馬均屬尙强精力俱未衰憊仰懇天恩俯准將該協領墨爾根圖等十員仍保留原任以資佐理除造具該員等滿漢履歴塡註四柱考語清册咨送兵部都察院查核辦理外理合謹繕淸單恭呈御覽所有奴才考騐軍政保留原任各員緣由謹恭摺具陳伏乞皇太后皇上聖鑒訓示謹奏請旨奉硃批著照所請兵部知道單併發欽此 
雲貴總督臣魏光燾跪奏爲滇省會剿粤邊游匪陸續照常備軍制添募營勇擬請别爲一軍專備剿游事竣裁撤恭摺仰祈聖鑒事竊滇省防練兵營上年始經臣釐訂營制餉章奏明就現有各營一律裁攺歸併額設常備十二營續備二十四營砲隊工程隊四哨合共萬人比緣光緖二十六年越邊滋釁添攺綱字二十營曁　字楨字各營分布沿邊一帶戒備不虞嗣粤邊游匪漸形猖獗移用防剿尙未能照章撤併僅將省防各營攺照常備軍餉制督練新操旋調赴漫替防冀將原日各營漸次抽調歸併俾兵數不逾常額然後通飭一律攺編以歸畫一廼替防方始適値廣西遣勇叛卒勾結煽引匪燄大張乘勢分股竄滇始陷剝隘繼陷皈朝時思撓我堅壁清野之策雖經調軍次第剿除搜捕而沿邊要隘過多防不勝防原駐各營不敷分佈陛續添募隊伍補苴罅漏計踰原擬額設兵數已實有四營皆照常備軍餉支給邇來粤境游匪蔓延日廣迭奉嚴旨三省會剿並蒙特簡廣西撫臣王之春辦理軍務滇省廣西開化兩府羅平師宗邱北各州縣均三而緊接粤邊延袤二千餘里扼要防堵約會夾擊在在均須兵力粤境一日不靖滇備卽一日難紓而通省所擬攺設常續備軍爲之牽掣不能就範因循簡陋整頓無期　非至計且南防臨蒙　平各屬界連法越四防騰順緬寗各處毗鄰英緬西北之麗江維　與藏番逼處迤東之昭通巧永與川蠻接壤地屬邊陲時虞變故全賴原設各防營藉資鎭壓實有不能移緩就急挹注騰挪之勢兹擬自九月初一日起將通省防練各軍查照奏定常續備營制餉章額數一併攺編照常分駐其陸續添設溢額之十四營另外劃出别爲一軍作爲滇省專備開廣會剿粤西游匪之軍一切餉章仍照常備軍營制統俟事竣隨時酌量裁撤以節糜費綜計前定常續備額營餉項常年不敷尙鉅此時另添剿游一軍各省協撥久虚重以本省因凑集賠款局儲正雜搜剔凈盡亟應設法酌籌另行核辦據雲南布政使總理營務處善後局司道會詳請奏前來臣查滇省幅員遼廓承平時設兵較廣控制蠻徙以邊地瘠貧鄰恊日絀不能不就現有餉力拮据經營故前擬攺設常備兵數僅滿萬際此粤邊游匪日熾養癰將潰遵旨會剿以期拔本塞源預消巨患非别立一軍於當額之外則雖日謀邊就而全局見牽强求節縮而事務益迫該司道等所議添軍專備剿游事竣裁撤尙屬實事求是爲目前切要之圖臣待罪窮邊覩此時艱方節省之不暇此次强籌增灶不得不權宜辦理求常事機一俟防剿就緖即當酌量裁撤俾節餉糈而符兵額除批飭照辦並咨部查照曁將所需餉薪另案奏明辦理外所有添設開廣專備剿游一軍事竣裁撤緣由理合恭摺具陳伏乞皇太后皇上聖鑒飭部立案施行再雲南巡撫係臣兼署毋庸會銜合併聲明謹奏奉硃批該部知道欽此 
 
