# 1918 - 156 - 4916279

 

Page 1

 
 
   
 
 

Page 2

 
 
時評 
[又有天津會議（冷）]  
　　我實不解屢屢督軍之會議其意果何在耶如謂出於政府之意政府何不召集於北京如謂非出於政府之意政府何亦每次必派人預會此蓋爲政府言之也若在督國其奉政府命而有此會議耶則聽政府之主張可矣何必有此會議其不奉政府命而有此會議耶則各督軍之心目中直無政府在於政府之意見外另徵意見即不啻於政府外另設政府也此我之所甚不解者也 
　　况乎所謂會議者屢屢行之而屢屢無結果漢口之會議未久而今又有天津會議矣噫 
[命令]  
　　六月十日大總統令司法總長朱深呈奉天藩陽地方檢察廳檢察長張藎臣呈請辭職應照准此令 
　　又令司法總長朱深呈請任命蒯光鼎署吉林吉林地方審判廳推事韓祖植馮涵清署山西高等審判廳推事潘本殷楊拱辰署山西第二高等審判分廳推事黄周署山西高等檢察廳檢察官徐步善署山西第二高等檢察分廳檢察官徐繼麒署浙江永嘉地方檢察於檢察官陳珍署湖北第二高等審判分廳推事均照准此令 
　　又令張田元晉給三等文虎章此令 
　　又令馬文德給予四等嘉禾章此令 
　　六月十一日大總統令特授朱廷燦王都慶以勳五位此令 
　　又令任命吳長植爲陸軍第二十混成旅旅長此令 
　　又令任命王永壽爲陸軍第二十師步兵第七十七圑圑長此令 
　　又令孟昭月加陸軍少將銜張允明武殿奎振爲陸軍步兵上校此令 
　　又令陸軍總長段芝貴呈請授穆恩棠陳大蘇爲陸軍步兵中校並加上校銜均照准此令 
　　又令陸軍總長段芝貴呈請授易政田統申爲陸軍二等測量正均照准此令 
　　又令内務總長錢能訓呈准貴州督軍兼署省長劉顯世咨請任命高兆煃嚴保康爲貴州省會警察廳警正均照准此令 
[專電]  
　　北京電天津會議聞爲曹錕之主動曹初回津對人言前敵各方業已接洽並深怨馮於長沙攻下時不踐約宣布和議現張紹曾張耀曾梁士詒周自齊等竭力勸其主和到底與會者巳有八省小徐赴奉聞此事又奔回津（十二日上午十鐘） 
　　北京電小徐昨晚由奉回京今晨赴津會議（十二日下午二鐘） 
　　北京電奉天督署現開特别會議聞主和者爲袁金鎧主戰者爲楊宇霆張作霖自身則無主張（十二日上午十鐘） 
　　北京電李耀漢來電輸誠粤事認有把握龍定删日回港借調奉軍一師（十二日下午二鐘） 
　　北京電贛督電告南雄又失敵向大庾嶺進攻贛南形勢危急速撥軍隊馳援（十二日下午二鐘） 
　　北京電湘督電保馮玉祥爲湘西鎭守使覆俟常德攻下照准　　（十二日下午二鐘） 
　　北京電東海經馮段挽留允暫住京不復往汴（十二日下午二鐘） 
　　北京電叚派靳雲鵬赴津代表與議（十二日下午二鐘） 
　　北京電聞段飭撥五萬元交敎育部令給作學生回東費惟學生尚無回意（十一日下午十鐘） 
　　北京電清室債票最初徐段馮梁湯派皆思利用嗣被馮借去乃引以攻擊馮不得巳將票退還（十一日下午十鐘） 
　　北京電廣元南雄均告危急　　（十二日上午十鐘） 
　　北京電此間選舉票已漲價至每票七百元（十一日下午十鐘） 
　　北京電銀圑以粤軍提取鹽欵違背借約請由英法俄日四使向外部抗議（十二日下午二鐘） 
　　北京電以阪谷爲財政顧問將正式提出仍由我國發動聘請　　（十二日上午十鐘） 
　　北京電參戰處電黑督俄黨携械至滿洲里應限日使其離去否則派員監視解除武裝 
　　（十二日下午二鐘） 
　　北京電政府將實行驅逐敵僑　　（十一日下午十鐘） 
[外電]  
　　北京電曹銀爲副總統之候選人現籌備於天津開督軍圑大會據謂志在討論選舉與大局云張懐芝倪嗣冲現均在津陜西江蘇代表不日可到他省尚無覆電曹銀主舉徐世昌爲大總統廣州國會原定十二日昭集因所到議員僅有三百二十人不足法定人數故巳展期一月聞岑春煊不日將由滬赴奥就政府務總裁任（十一日）　　澳門電由大壩（譯音）開回澳門之載客小輪一艘途遇海盜爲盜輪拖行若千里盜輪旋將拖索割斷圖逃有官輪一艘追擊之因盜輪駛入淺水不能追及羣盜後乘舢板數艘挾客五人逃去盜輪已經拖入澳門港搭客受傷者兩人貴重物品均被刦去（十一日） 
　　東京電東東中國公使秘書周博士巳任爲放逐敵僑局總裁周已啓程赴北京在華德國男婦僑民七千人均將運往澳洲聞第一批將於一月内運出其費由協約國政府擔任歸英員監督辦理中國旣放逐德僑可去一大害而德國於遠東將受一經濟之重大打擊（十一日） 
　　東京電公報宣稱汕頭地方騷亂日本水兵巳於九日晚間登陸（十一日） 
　　廣州電西江北江之水漸退東江之水仍在高漲國會定十二日開會所到議員恐難足法定人數　　（十一日） 
　　以上路透電 
　　北京電近今哈爾濱電所述及塞克斯拉夫人與過激黨在伊爾庫資克及鐵路一帶其他數處交戰一節此事甚有關係若輩前戰於奥軍中時爲俄軍所俘繼由俄國編成數師勇抗德奥直至俄國革命始巳白里斯特里土夫斯克和局成後若輩多奉調由墨滿鐵路赴歐追隨協約軍作戰内有兩師由西比利亞鐵路而行現駐紥於烏拉爾山與海參崴之間過激黨政府顯願使之出境以免留存贊成二次革命之分子而協約國亦深願將此贊助協約國之能戰兵士設法運至歐洲今海參崴過激黨頗不喜此軍隊亟欲使之他適但當此時日航運困難在吾人觀之與其任令虛糜時日坐待船隻無寗用之以維持西比利亞時局之爲愈彼等與俄人感情頗佳若在西比利亞利用之以設立穩健政府必可得力且可免去因外人干涉而起之糾紛（十一日）字林報 
　　北京電昨日林公使爲阪谷男爵加藤恒忠兩氏紹介同謁馮總統晤面之際談及時局馮謂南方尚無妥協之意志又云中央遂行討伐廣東之方針等語又阪谷男爵於今夜起程回國（十一日） 
　　北京電政府接在陜西境内之北軍八日佔領龍澆又九日棄廣元退至神宣之報即電令奉天軍速派兩旅往援（十一日） 
　　北京電今日吳佩孚來電感受孚威將軍之任命同時又陳說目下廣東内訌頗盛正乘隙進攻之好機會請政府速命各軍合力攻擊廣東所有衡陽醴陵方面之敵軍自負責任以禦之云云 
　　（十一日） 
　　北京電本日閣議協議關於放逐德奥人之命令將於三四日内發表（十一日） 
　　奉天電殖邊銀行因財政紊亂以至鈔票不能流通現以整理爲名停止營業該行總辦岳都山（譯音）岳能學（譯音）因此潛逃於昨日被捕下獄東三省官銀號總經理劉南清因整理殖邊銀行問題於今晨啟程進京（十一日） 
　　東京電駐日中國公使館二等秘書官周啟濓將於十五日回華聞周氏回國後將被任爲德奥僑民管理取締員（十一日） 
　　東京電小川一眞氏經五年間之苦心研究巳於發明照相乾片一事大告成功此物向恃歐美之輸入日本之需用者恒苦其缺貨與漲價云（十二日） 
　　東京電華盛頓來電云金格氏在元老院提出决議案大致謂美國當聲明派遣軍隊以與中日兩軍合力拯救俄國而驅逐德軍云云（十二日） 
　　以上東方通信社電 
　　東京電孫中山一行於昨十一日抵箱根云將暫滯留於此寺尾亨博士頭山滿翁殷勤接待孫氏與語曰即使如梁士詒等之計畫能妥協南北然依舊留一禍根吾輩之理想在於根本改决故對於妥協案不加着意云云又就於選舉總統語曰以僞民圑而選舉僞大總統固無　論之餘地夫南北之乖離乃由反對帝制贊成共和與否者而起彼等雖主張假面共和然於今時則時有不利云云意氣頗爲軒昂又對於傳其將渡美說滞認曰余將在日本十分靜養即再返中國吾輩决非爲陸榮廷等所逐而至者云云 
　　（十二日）共同通信社電 
[戰電]  
　　巴黎電今晚公報云漢加爾丹桑台勒瓦斯河與愛恩河間愛恩河南岸均有劇烈之砲戰法軍繼續在佛葉布細亞萊境得進步且攻入愛洛村敵軍希圖奪回法軍昨在歇齊至丹瑪爾陣線所得之地雖回攻甚猛均爲法軍所敗 
　　（八日） 
　　巴黎電法國公報聲稱今晨敵軍在芒第第愛與洛瓦容間進攻法軍正在奮勇抵禦大戰進行未已下午公報云德軍於夜半在自芒第第愛北面境内至瓦斯河東岸一帶猛轟備 
 
 

Page 3

 
 
戰法砲隊亦奮力回轟今晨四時三十分敵軍在芒第第愛洛瓦容間進攻法軍於掩護區域奮勇抵禦大戰正在進行今晨法軍於瓦斯河與愛恩河間化特白拉伊東戰勝得地俘虜六十人法軍在哇爾克南岸歇細東之陣地已向前移昨夜敵軍攻入凡萊方面之法軍陣線即經法軍回攻逐出同時法軍佔據愛洛村叢林今晨又佔據白吕細愛萊村正南之叢林法軍俘虜二百人内有軍官五員敵軍於萊姆西面猛轟後在佛里尼境進攻大受損失未獲效果今晚公報云芒第第愛與瓦斯河間廣三十五基洛邁當之陣線敵軍攻勢發展頗烈敵人以重軍屢圖擊破法軍陣線法軍沿全戰線奮死抵禦左翼敵軍未能越過法軍掩護區域法軍令在吕貝斯柯爾勒佛勒土瓦摩爾特美爾陣線與敵密接對抗中路敵軍屢次進攻大受損失後在萊松須瑪資及瑪賽村得有立足地法軍第一道陣線之分隊現正與敵奮力爭持右翼敵軍被阻於貝爾伐爾康萊克丹柯爾維勒陣線屢攻未得逞志 
　　（九日） 
　　倫敦電今晚美軍戰報云夜間敵軍復在夏陀蒂愛里西北及波萊斯歇附近進攻受重創敗走（九日） 
　　倫敦電法軍公報云尼曷卜爾與狄克斯末特境近兩日内砲戰甚爲活動晚晚敵軍圖破聖喬治附近比軍陣線未果 
　　（九日） 
　　華盛頓電裴興將軍報稱敵軍在芒第第愛與洛瓦容間廣二十英里之陣線取新攻勢法軍早有準備敵軍受重大損失後於中路前進四英里惟兩翼均受阻法軍奪獲愛恩河與瑪恩河間之叢林二處俘虜二百三十人又在右翼俘虜五百人　　（十日） 
　　倫敦電今晚德國公報云德軍在瓦斯河西岸奪獲古里高地及毘連之陣線（九日） 
　　羅馬電意國公報云亞斯蒂柯至比亞夫河之陣線砲戰頗烈英兵一隊在亞薩河南突擊獲勝重創敵軍敵軍在伐拉拉斯與亞斯蒂柯山保進攻爲意軍砲火所阻意飛船飛機出襲敵軍各要點獲有佳果並擊落敵飛機五架（九日）　　舊金山電青島之史密司君今日與客談時甚讚華人善戰謂如果需之及有船可供輸運則百萬人不難立致又謂山東省之華人一萬二千名踴躍投入中國工圑現盡役法境尚有數千人報名投効因身體有缺點而經拒絶然仍屢請收容云　　（十日） 
　　舊金山電引擎製造家一圑由莫斯科歸來力主當忍耐與俄國相處謂協約國應擔保俄國土地之完全云（十日） 
　　聖保魯電美國勞働聨合會開全國大會會長戈泊士氏提出幹事會報告内有一節曰專制與黷武主義及不負責任之外交終必滅亡民治公道自由三者與夫政府與人民間之絶對信任終必勝利工人實爲戰爭圑體之一部分凡對於前敵軍人不能證明正當之罷工舉動即不應施行云云（十日） 
　　華盛頓電海軍總長致電倫敦泰晤士報謂德潛艇在大西洋濱外襲擊者不足妨碍海外運兵等事（十日） 
　　西部飛機營電今日新飛機營開幕第一批學生巳到該營佔地七百八十四哀克需費美金洋百萬元以六十日造成可容飛行家一千五百人（十日） 
　　巴黎電法總統下令簡任巴黎濠營防務委員會歸陸軍總長節制該會責任乃在施行組織濠營及給械餽糧諸計畫巴黎衞戍總督杜巴伊將軍已任爲該會總理（六日） 
　　華盛頓電海軍部宣稱掃雷船曾於大西洋濱外撈獲水雷多具顯係德潛艇所布者（五日） 
　　紐約電柯策島（紐約港口）及其他海濱游息處均奉命夜勿燃燈百老德滙之電燈廣告牌亦均不燃燈玻璃窗皆染黑其故未經說明大約乃防飛機襲擊（五日） 
　　華盛頓電福煦將軍著有一文登於某報謂協約軍之攻勢終必獲勝（十日） 
　　巴克電日蝕攝影發見北方亞吉拉（鷹）星座有新光該星座自一九○○年露形後今始見之天文家皆目爲重要 
　　（十日） 
要聞一 
[關於戰局之京聞]  
　　馮總統電覆滇督公府秘書廳於八日晚六時覆雲南唐繼坃督軍一電計一百二十一字聞與時局前途頗有關係該電係諭秘書陳和亭所擬經總統核閱蓋小印後即飭專電處拍致唐繼堯電首明碼爲雲南唐督軍鑒亭密以下則秘不可知當與時局問題有所商榷也 
　　徐樹錚巳赴奉天奉軍副司令徐又錚出京赴津並擬就津往奉茲據某要人處昨得之天津電話謂徐君八日專車巳赴奉計算行程九日應可抵瀋陽矣 
　　鄂西形勢又緊據某交通機關所得漢口電訊謂巴東一帶近日形勢又轉緊急葉荃之軍隊現分三路進擾巴東吳光新司令魚日巳飭李炳之朱廷燦張聨陞三旅長分途迎擊但鄂人梅寳機現亦召集軍隊數千餘人在宜昌附近碓臼白窩望丹崗地方與吳司令激戰兩晝夜經吳司令親臨前敵猛力進攻梅軍始稍退却云云 
　　張敬堯之三電聞長沙張敬堯督軍昨日有電致國務院略謂寳慶連遭兩次焚刦異常慘烈已令田司令（樹勳）辦理善後現由敬堯自捐一萬元再由犒賞費内提出一萬元施行賑濟無如杯水車薪仍懇中央頒發賑欵以成善舉等語是日張敬堯又致電中央謂前電所請維持市面之欵項一百萬元迄未電滙究竟如何辦法務希速覆以維三湘危岌現狀云云此外另有一電政府云據稱湘南永辰桂各屬南軍將士與衡陽道尹林樹藩共事有年素引爲同志現派林道尹前往各該處推誠招撫以期幡然來歸云云 
　　吳佩孚電述招撫聞公府九日接到衡陽吳佩孚拍來長電一通内述招撫南軍方略甚詳其致南軍將士招撫書云（上略）如執事憬然悔禍一反疇昔負固之爲同作擁護中央之計則民國法網素寛自當不追旣往佩孚巳將此節禀請中央凡受撫之官佐士兵悉仍舊職共策將來云云一俟南軍覆到再行電聞 
　　陳督請四路救援陳樹藩督軍被困固市鎭後於陽日突圍而出現退守新市八日有統密急電致參陸處請發四路救兵原電略謂奉軍許旅奉令援川過陜時請暫留渭南剿匪第二層請陸軍部急令姚村訓練之新兵兩圑配械出發來陜第三層係請中央再添派鎭嵩軍十營而援取道黄河沿途較爲便捷第四層請鄂省派援軍一旅經由鄖陽入陜南援助電末有云敵軍如此野蠻斷非和平可了髮稔兩役前清轉戰數十年終經戡定稍加時日必可掃平云云其言可謂永矣又聞陜西形勢又轉緊急段芝泉總理以西南旣經多事西北不宜長使紛擾陜西形勢近益紛糾急欲前經明令任命之陜西宣慰使劉承恩早日起程入陜以資救濟但聞劉使之意以陜省土匪猖獗空言宣慰恐難生效亟欲中央撥給一師以上之軍隊隨行始允就道否則終難即時就道也 
　　令閩督移駐漳州政府電令李厚基童保暄迅速克復閩西巳失各縣茲聞政府九日又致電李厚基囑其即日移駐漳浦以便就近指揮前敵軍務又聞李氏前日曾拍來一電略謂閩省大軍雲集軍米缺乏請在江蘇之無錫安徽之蕪湖各購二十萬包以濟軍用此電已由國院發交財政農商兩部核議並聞恐爲數太多影響蘇皖民食擬稍核減 
[九日之中央政紀]  
　　府院情形九日星期公府各行政機關在職人員進府應值者除秘書廳承宣司庶務司軍事處各有三五員值日外其他　清閒各機關人員多未進應差聞馮總統於下午二時以後仍照常到居仁堂披閱公事旋約張仲仁秘書長至辦公室諮詢東海近况四時除龍紫丞電請晉謁總統約定五時至府五時十分龍氏由新華門入府由承宣官導入居仁堂接見六時左右龍氏出府總統亦退休内室張仲仁秘書長則於上午十時五分由東海宅内入府二時向元首報告東海近况四時以後始行出府國務院方面則沉靜異常惟方立之秘書長於上午九時曾到院披閱文電下午三時以後將命令送府蓋印交局發表即回私宅其他辦事人員除值班者外均未到院 
　　參陸辦公處參陸辦公處九日較爲清靜段香岩總長因某項要事曾到處一次其他辦事各員除值班者仍照常到處辦事外餘均未到惟是日所接之軍電甚多内中最緊急之二件當由某副官持赴合肥私宅請示辦法前敵總執法官殷鴻壽特由劉家廟總執法處派來法官關錫昌於九日晨抵京遂赴參陸處報到陳述一二路軍紀風紀情形並云軍士苦戰頗爲難得其携來之前敵各師旅考核軍紀成績表關於各軍風紀優劣臚列綦詳惟現在戰事尚未結束參陸處未便發布僅准先行備案 
[天津會議之内幕]  
　　曹錕返津張懐芝倪嗣冲兩督復相繼北上天津會議一節乃由傳說而漸現於事實矣頃據昨晚由天津歸京者所述曹仲三督軍現巳預備招待各督軍之地址除魯奉皖三省督軍有親自到津消息外蘇督李秀山所派定之代表爲何恩溥陜督陳柏生所派定之代表爲張寳齡其他各督則九日以前尚無電報到津并聞此次會議除對於時局問題有所討論外内幕中對於選舉總統問題尚須作具體之討論也張懐芝檢閱使八日晚問由漢啓程回濟九日夜間已抵濟垣皖軍倪丹忱昨日由蚌北上過濟時當稍有停留將與張使同車赴津慰問曹使共商援粤軍事至外傳奉督來津之說昨日尚未接有奉督電報也按曹錕之北歸似確由中央某鉅公勸告之結果徐樹錚之親赴湖南前線極力鼓舞各軍士氣即爲窺知此中消息而起而曹錕聽從勸告北歸及見北方空氣竟與在漢口所想像者相反始悉依然爲主戰之風雲所瀰漫故曹錕雖以希望和平之故始由漢口出發惟中央對南方針依然不變其所懐抱遂不克實行顧旣已北歸亦决無再赴戰線决戰之心故目下曹氏巳處於進退兩難之境矣 
[京奉路之大舞弊案]  
　　交通部直轄各鐵路人員每多營私舞弊尤以京奉路爲最甚奉天瀋陽地方檢察長謝震氏因有所聞乃親查搭客見有不購票而賄查票人以銀餅二枚者四人默誌之及抵奉天即令警察拘無票之四客及查票人回署後鞫訊四客直認不諱乃押四客與查票人並及站長一面密飭各縣密查皆報有弊合計每年國家損失不下五百餘萬之多現奉天高檢廳梁廳長已將奉天營口溝帮子各叚長站長吳某等並巡警段長汪某等拘禁提起公訴當謝檢察長拘人時路局人員謂法庭未受交通委任不應干涉路政不容法警拘人並召集護路巡警勢將用武殊不知檢察官乃國家公益之代表者對於各國家機關人員均有檢舉之權該路員等聚衆拒捕殊屬目無法紀現聞司法部已因此事資商交通部將從嚴辦理矣 
[京兆複選已揭曉]  
　　昨報訊訊兆複選展期一說係據個人所言前日實巳定議業將布告寫出旋經關係選舉之某有力者反對故未必期昨日投票結果當選者四人康士鐸白常文張恩波孟錫珏候補第一則爲包庸尚缺候補人三名定於今日繼續投票聞此次選舉金錢之運動甚盛自數日以前即在各旅館各飯莊中公然磋商價額訂立契約最初一票價格不過二三百元至前日晚間票價大漲竟增至六七百元並許多人往來奔走專爲介紹此項買賣之經紀怪狀實爲癸丑選舉時所未有也 
[龍徐赴彰德祭袁]  
　　龍濟光九日病巳全愈上午曾在宅接見來賓數人下午三時由米市胡同本宅出門進謁某要人磋商要務五時左右馳往公府晉謁馮總統在辦公室接見見面時龍首謝前次召宴盛意總統亦即詳詢龍之病中情形繼由龍歷述招練新軍辦法曁回粤後之作戰計劃馮總統未置可否惟囑其與總理直接商奪而行據可靠消息龍之預招新軍計劃巳有頭緒其新軍參謀長一席聞巳聘定講武堂學員潘漢奇充任并聞潘爲湖北蘄水人前曾歷任鄂晋桂黔一等軍參謀職務者也龍濟光於九日下午五時晉謁總統後即於晚九鐘專車赴彰德致祭袁世凱龍氏談及項城知遇異常淒凉往返之期約在數日以内又聞袁世凱忌日在邇曩日舊交及曾受知遇者咸擬親往鄴下致祭九日京漢九點二十分快車特掛花車一輛以備往祭諸人乘坐聞稅務督辦孫慕韓前内務總長朱桂莘及兩廣巡閱使龍濟光等多人均已趁此專車前往致祭項城 
　　昨日張一麐氏特訪東海叩以解决時局之意見徐云余此次來京對於解决時局本擬有所貢獻但主戰首領旣堅持原定計畫而附和者又實居多數時局如斯只好任其自然歸宿而巳東海因即約張明後日同車赴豫致祭項城蓋龍濟光等赴豫時已預與之約定也 
[段總理與王幼山之談話]  
　　段總理於昨日下午招原任參議院議長王幼山君至府學胡同略談如左段君先問王君廣東舊國會情形至王君是否赴會王君答廣東國會已將足法定人數彼己身擬不到會但即令赴會亦非無意識的動作將專力完成憲法由憲法會議公布再修改國會兩法後卽行閉會若果如此則彼亦或赴會且舊國會同人赴會者當不在少蓋認爲如是可促時局之解决也段勸王君勿須赴粤遂說明政府戰事方針現政府巳决定以大軍四萬二千人攻粤刻已集合某處預計兩星期後輜重運齊即開始攻擊一星期准取廣東故共須三星期即可下廣東彼時大軍所至格殺勿論故勸議員諸君勿往否則將遭砲燬也又謂廣州下後將迫令其他省分取消獨立服從中央命令余亦不爲已甚言次表示若有十分把握者王君乃謂同人惟望時局速决到會一層亦所以謀解决之道果總理有如此解决之把握豈不甚善云云 
[東京通信（心危）]  
　　中日同盟之第一階梯 
　　有效時期之兩國協定 
　　俄過激派之反對激烈 
　　前函介紹吉野作造氏之協約評於日人之希望已得略窺全豹之一斑矣據日本某外交家言此次協約由段政府提起蓋根據於發表公文中由章公使先與日政府交涉者也但吉野博士以爲該約提議似由日本出發云云兩說適得其反苟以爲段政府向日本借欵購械以達其討南之目的則前說或有可信之點苟以爲日本欲借此問題謀與中國結攻守同盟之計則後說亦頗有力自公文發表後東京朝日新聞揭載彼陸軍當局者談話言該協約之實行如何須視歐戰之推移假定此協約於歐戰未了以前無實行之必要則可爲將來兩國關係親密之楔子云云又據日日新聞所載千賀博士之意見以爲此軍事協約雖不完全苟能漸次改善使其名副其實則可進於同盟之域故此協約在戰爭中固爲重要而戰後更有莫在之使命存焉縱不完全而實爲中日同盟之第一階梯也若更能奮發進行則於適當之機會中日兩國可以實行聨邦組織也云云此種論調究竟有何用意夫日本强國也果何所取而欲與我弱國同盟乎 
如上之論調蓋贊成政府派之言因反對派對於政府此次軍事協約尚有不滿意而更有非難其政府不應有允戰後撤兵之約者政友會之中橋德五郎談話中有關於戰後撤兵之聲明世間往往有放不滿足之聲者不知此聲明乃爲當然之事非如大隈之無意識聲明交還青島可以同日而語云云此雖中橋氏對於彼人士中之不滿足而爲政府解釋抑亦使吾人知其人民中猶以此協約爲未足者也至若反對政府派之論調如憲政派之江木翼以爲該協約毫無新意味朝日新聞社論則言兩國苟不共同動作則於該約之實際效力如何不能無疑又如憲政會顧問濱口氏談話謂該協約内容不明其有效期間須俟兩國軍事當局協定之公文中又有日本軍隊在中國境内者俟戰事終了後應一律由中國境内撤退等語雖可想像該約之有效時期而其内容及有效時期未定則殊難批評况旣有如此現象則仍不能釋兩國人民之疑慮或更使剕語流言之日盛也云云按之本報二十三日所揭及發表之公文中關於時效規定並不嚴密僅軍隊撤退及建設工程撤廢限定於戰時終了後其他則未嘗有具體的規定况附件未布將來國家實力問題如何實仍不能無惑者也 
　　其他歐美各國論調余前巳略有介紹東報搜集贊成論而摒棄其反對論此不足怪惟時事新報海參威通信員譯載俄過激派機關報之論調則反對極烈其大略曰該協約之締結因極東關係重大之故千九百十五年日本曾强事要求於中國與今之内容相仿當時日本以小事件而對華發最後通牒其内容雖秘卒爲美國報紙所知因英美之干涉而日本乃稍讓步當年所反對而今乃容許宜乎今日中國社會上恐爲第二高麗而羣起反對也段總理締結此密約爲中國輿論界所攻擊該恊約中與俄國利害抵觸者即西比利亞出兵之時中日兩國共同動作之一點其協約中之規定於中國社會反對段氏足爲明徵云云此外對於日本之出兵反對亦不遺餘力此論調乃因有利害關係之故而俄人生此反感也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[湘鄂最近之戰局]  
　　昨據長沙歸客云邇來長沙水勢巳漸平復寗鄉戰事遂又繼續而起前經張湘督特派往剿之四十四圑現正與郭人漳之保礦隊持戰於夏灣衡龍唐一帶戰况雖不可知然以張督軍近又增派七師二十七圑一部往援之事實卜之必亦非常激烈至株州醴陵之間亦時發生戰事再若祁陽永順一帶形勢亦甚緊急所有駐在長沙之第三旅奉軍連日均巳開拔往援矣又據軍界消息張湘督近日對於西南戰策已爲一變以馮玉祥王汝賢朱澤黄陳復初及第七師與十一師之各部肅清常德平定辰永向洪江方面進撲桂林以張宗昌施從濱李傳業張敬湯諸部肅清湘東向郴州之面進撲廣東斷攻贛諸軍之後中路又以一二三四五混成旅直軍第三師全部並奉軍之全部進攻零永俟肅清之後或由東進攻連韶或由西進攻桂林計劃雖如此未知有何把握恐亦大言而已又據自衡山還鄂者云南軍近日退屯零永郴州三城敷設地雷鐵網守禦極嚴伺隙而動故北軍恒爲所敗若林修梅趙恒惕等或向寳慶或向耒陽不過往來游兵使北軍疲於奔命其最要之計劃在固守三城使北軍堅甲利兵盡困敝於該處俟贛南鄂西得手然後取夾攻之勢又聞湘南戰事自王旅承斌進駐祁陽後本擬休息二星期再相機進擊嗣因攸茶方面之南軍乘隙窺伺乃又督率所部前進刻已抵永州屬之鴉嘴山與譚浩明親自統率之桂軍於月之三日接戰一晝夜之久刻已停戰各扼險以守王旅曁後援之閻旅及奉軍之一部以左翼之敵軍尚未肅清亦不敢前進至湘西一帶雖經馮旅猛攻無如戰線延長兼之鄂西一帶黎天才王安瀾之餘勇四出響應此仆彼起不易擊退也 
　　李旅炳之進攻利川佔領火峯劍嶺之險要職戰線甚關滇軍至施者爲數甚多故李旅有首尾不能相顧之慮茲經上游司令吳光新飛令奉軍前往分任戰線於奉軍未抵以前李炳之之一旅暫取守勢又據軍界消息前此進攻巫山之北軍因南軍抗戰過力知難進步當即堅守馬鹿池待援現聞加入防禦線地者已有兩圑以上於軍事上仍無若何發展惟興山方面戰事尚未稍息緣王天縱所部雖巳旁走當陽其滇軍王文華所部又繼王天縱而偪馬靈並有黄毓成之一部逕向興山右翼之伏指山猛撲北軍防地兩軍遂以接近勝負如何現尚在混沌之中無由分悉若建始利川慈利咸豐等處因多爲南軍山没之區故現在均極紛擾北軍尚未涉足也又據交通界消息謂鄂西戰事前十餘日北軍甚屬順適嗣因滇川軍分途東下黎天才王安瀾等又作嚮導地勢頗熟是以日來進犯施鶴興山巫山等處異常猛烈故該地甚爲可危 
[湘鄂和平請願會之發起]  
　　連日各方面提倡和議之說屢見報載而議和之時機與議和之地點以及運動和平之人物大别之可分爲三派如岑西林諸在野者爲一派各督聨電倡議者爲一派紳商兩界又爲一派此三派性質雖有不同而趨向則一就中主張和議之最力者要推紳商兩界長江各督及在野名流轉圜時局之力量雖較强然以窺政府意旨尚未有此誠意故亦未肯顯然主張至對於地點之指定有以滬爲便者有以寗爲便者然而此種種皆非磋商和議之具體辦法故此時祗能認爲有此消息而不能斷定有此事實也惟湘鄂人民以受禍較深希望更切現湘省議會商務會及各圑體聨銜電鄂組織湘鄂和平請願會一俟鄂中諸圑體表示同意卽着手進行以期逹到和平之目的也 
[北京財政金融學會消息]  
　　日本阪谷男爵之演說辭 
　　八日午後四時財政金融學會在石虎胡同事務所請阪谷男爵講演到會者梁燕孫等約百餘人財政部及中交兩行重要職員皆與斯會先由幹事長張君邁介紹阪谷男爵大意謂本學延請鄰邦名士講演者已三次矣最初則昨年掘江博士講演約半年之久繼之者爲山本達雄先生是次爲阪谷男爵男爵在日本近時財政史上放異彩之人兼在世界政局上爲有名人物去年世界各交戰國重要之經濟會議巴黎所開者先生卽代表日本者也今得先生惠臨敝會講演此本會所認爲極大榮幸者也據聞先生之來與幣制改革有關係故就幣制問題略言之此問題爲中國二十年來之宿題自一九○四年正月美國精琦氏提出改革案十七條爲當時之兩湖總督張南皮所反對不及實行此問題雖一時中止然而改革之不可少則人人共知自一九一一年四月十五日幣制大欵成立並聘和蘭爪哇銀行總裁衞西林爲顧問同年十月代昌革命起於是幣　改革又生頓挫　九一四年設幣制局以梁任公爲總裁僅頒國幣條例去年梁君　長財政重提幣制改革問題於各國銀行家商議迄未解决也據以上十餘年之歷史觀之政府雖有改革幣制之意而不克成功者則政局不定爲之也而自他方言之則吾政府與國民並無堅定之决心爲之也現經我鄰邦大政治家不遠千里而來研究此事正促進我國民我政府對於幣制改革乏决心之最好機會也且此事亦萬無可再緩蓋此時正各國交戰之秋戰後各國爲恢復餘燼必求原料於中國中國可乘此時改良幣制增進輸出貿易現時各國紛紛爲戰後經濟競爭之準備而幣制改革即經濟競爭準備之一種也張君述介紹之辭旣畢阪谷男爵登台演說如下余於本年三月間爲中國幣制問題來遊此邦始抵北京以幣制問題不僅紙上空談須從實地考察乃往漢口上海調查實地情形今承貴學會之招待聊述所感如次近時號稱强國者如英德法等其發達之先大抵先經幣制改革一階級中國幣制改革自民國革命後爲一新時代當中國革命消息傳至余耳時正余自歐渡美得自船中之無線電報抵美時由黄克强孫中山遣人至余處詢財政上之方針余答云革命事業大抵偏於破壞破壞後則社會秩序紊亂而財政現狀之維持尤不可不注意孫黄兩氏與余往來信托余至余保存將來可作爲民國歷史之即各國改革之成例具在可供中國參考語有之前車覆後車鑒於各國經過歷史中求得一方針此即中國較各國便利之處以幣制改革論須得一中央銀行爲輔助此驗諸各國歷歷不爽者也中央銀行之重要作用有二事第一左右市場利率第二操縱外國滙兌如日本帝國銀行能左右市場利率者也正金銀行管理外國滙兌者也合此二者乃能保持充實一國之政貨而中央銀行之利率務求其低以圖發達國内之商業即對外滙兌亦復如是考之中國之中央銀行爲現時中交兩銀行尚未能達此程度然一國之中對於左右市場利率及操縱滙兌不能無一重心以中國自身之銀行不能實行此二事業以致在上海之外國銀行圑如日本之正金英國之滙豐得操此權是等銀行雖操此權並非攫奪而來乃經濟上自然之勢落於其手此後中國欲圖收回此權利並不須與外人談判及如何之交涉而後能得一旦中國銀行實力充足自能收回此項權利也此事乃一國經濟根本問題故望貴學會諸君注意至於鈔票應一律兌換此固不待論然現時全國鈔票均以地域區分如上海有上海之鈔票北京有北京之鈔票雖謂中國無國家的通貨可也鈔票跌價以湖南爲最甚北京只值六角餘然圖整理亦非至難之事各國現時鈔票之跌價在湖南票價下者尚屬不少除中央銀行爲改革幣制重要機關外造幣廠亦其一也鑄造統一之幣爲全國人所信用此技術上重要之點不必細論至於本位問題實爲議論紛紜之問題以予觀之亦非難决之事可爲本位者雖多而其結果必歸於金而後巳精琦氏主張之金滙兌本位制及印度所行之制其細目雖各有異同要皆圖吸收現金以達於金本位制也此時中國無須研究本位問題但問如何可以達到金本位制而巳換言之即正貨應何如設法使集中於中央銀行也如日本則一切正貨均在中央銀行中國今後倣日本之制度抑將正貨須分配於各地此亦極重要之問題應請諸君注意者也關於幣制改革雖欲言者尚多俟嗣後遇有機緣再與諸君言之適張君提及巴黎經濟會議姑就此項會議聊述一二此會設於法國外務部中與會者八國共七十人而代表亞洲者獨余一人而已此余引爲平生一幸事也會議也時正浮爾登激戰之時遥聞砲聲並有飛機出没於會場左右此種景况雖謂爲文章的景况可也會議旣閉余自戰線中考察戰况所使余最不能忘者則歐洲各國舉國一致之精神是也余於法國議院時見議席上置花圈者十七人皆各議員戰死者而設也至伊太利在戰線中謁見伊皇其皇后時在羅馬撫養病傷者又至英國其議會中討論財政案議員之中以政府所收租稅爲過少要求政府增加租稅政府以英國戰後提出增稅案已三次今以迫於議員之請重行提出增稅案試問中國日本議員大抵拒絶增加租稅從未有請政府增加者也如英國之現象非一奇事乎當討論公債利率時原定爲六率後各銀行家以爲此種公債非謀利之業乃國民應盡之義務後乃改爲五率此非又一奇事乎歐洲各國當戰爭時其舉國一致如此而中國處此緊要關頭革命之後正當建設所望貴國人捐除個人意見協力進行者蓋現日交戰圑體分爲二種一方爲英法美一方爲德奥此種狀態即戰後亦不能免而我東亞之兩國孤立遠東此乃至危險之事　來中日兩國中國爲兄日本爲弟不過以舊日文明之關係言之中國猶是兄也日本猶是弟也以兄弟之國今後當提携進行以確立東亞之基礎此余所深望者也今日承梁先生及諸君之清聽不勝榮舉之至云云 
[奉省會請救濟殖邊銀行電]  
　　奉天省議會總商會來電謂奉天殖邊銀行濫發紙幣以致票數日增價格日落邇來商民紛紛請求兌現該行無法應付現在事機緊迫市面恐惶人心洶洶不可終日該行紙幣流入　省中外商民之手者竟逹六七百萬元其他　權亦多在不可靠之數若不設法收回將來救濟益恐困難應請於三五日内迅撥大洋五百萬元救此眉急至該行營業内容再由中央與該總行直接清理不然惟有請省長另籌權宜辦法爲兩害取輕之計云云 
[奉天金融之大擾亂]  
　　奉垣各銀行號發行之紙幣自省公署布告無論中外商民槪不兌現後將届一月矣小民生計日蹙商舖困苦萬狀雖將貨價略事增加以期抵補然印花郵電等項須用現洋甚鉅無處可兌現欵勢不得不加價購入環顧商場硬貨業已絶跡近來錢業公所逐日發出行市單載明大洋一元計奉票一元六角而郵電等機關竟索一元七角左右欲購現洋雖出重價竟至無可收集說者謂奉票一元無形中祗值六角上下證以近日滙兌情形洵非虛語也茲際端午將臨賬欵收束之期商家滙付外埠貨價均需現欵惟有紙幣交諸銀行號滙兌然其價格各銀號殊不一律中國銀行滙往天津滬漢等處者須用現洋每百元滙水祇收一元五角而各銀行奉票與本銀紙幣竟拒不收受東三省官銀號每百元竟須奉票一百七十七元左右近更加至一八以上至於官銀號所發之大洋滙兌劵每元僅可付上海規銀四錢八九分據銀行中人云行市早晚不同惟旣名銀行即須代人滙兌現雖價格稍高而到他埠付欵時未知吃虧幾許試揣其言外隱然含有不願滙兌之意如商舖因信用攸關旣欠貨價自應設法寄出現聞多數商人羣向日本之正金朝鮮正隆南滿等銀行購日幣滙往以致日幣價格亦翔貴上星期六每元不過加一角二三分四日即漲至一八九據老於商務者言近節數日非漲至二五六不可商人所入悉係奉票即此滙兌一項直接損失已不可測度况間接被其虧耗者更甚此誠奉省金融千古未有之怪現相也 
[天津八日之兩大會]  
　　紅會之選舉職員會中國紅十字會天津分會於八日下午三時召集職董開選舉職員會到會者共三十餘人四時半振鈴開會由馬千里主席登臺報告開會宗旨略謂今日之會議專爲辦理改選以謀會務之發展前曾辦理選舉一次惟因其中　有悮會是以停頓今日仍繼前辦理而改選細則業經登報公布其當選人均加倍列單以記名投票法舉辦云云旋有郭金壽以本日開會爲違法據各種理由反對與主席爭持甚烈終由警察將郭勸出會場主席復維持秩序卽宣布舉行投票並指定李樾臣仲子風爲檢票員投票畢並公推名譽總董當場開匭由李樾臣仲子風唱票除當選外所有在戰者均爲候補茲將當選人及候補者之姓名誌下名譽總董熊秉三先生曹仲珊先生曹健亭先生楊敬林先生理事長徐靜瀾副理事長曹秉權楊林齋駐會幹事長梁俊峯戰地幹事長劉漸逵文牘漢文部長劉幼樵英文部長時子舟會計部長朱藎臣庶務部長朱祝頤供給部長方卓臣醫務部長劉壽萱文牘漢文部員仲子風周敬侯劉俊卿閻潤章文牘英文部員卞肇新崔仰西會計部員劉渭川葉頌平劉道平王小舟庶務部員李樾臣陸孝先張蔭棠王倬臣供給部員趙善卿吳斑侯董少軒李敏初醫務部員朱神惠雲子至王延年陸蜚卿各項候補職員副理事長卞月亭孫子文駐會幹事長馬千里戰地幹事長竇英堂文牘漢文部長王仁安英文部長王夢臣會計部長方文波庶務部長王緝臣供給部長張國體醫務部員王崇光文牘部漢文員翁佩甫宋祝庭劉子厚吳少棠文牘部員孟桀襄劉驥其會計部員焦世卿趙文卿陸竹孫竇小峯庶務都員張蘭舫楊小林陳席珍孫俊卿供給部員劉子熾畢茂生孫秉衡趙蓬仙醫務部員鍾振東任秉鐸王冠三戴祜臣 
　　全體學生之同樂會八號下午一時天津全體學生假老西開美以美會維斯禮堂開同樂大會赴會者甚形踴躍男女學生約近千人礦務局王厚齋天津國發貨維持會會長宋則久二君亦賁臨歸滬京留日學生救國圑北京大其高等工業等校亦各派代表赴會首由主席牧師劉善庭報告開會宗旨其餘相繼演說辭均悲憤大致以挽救中國危亡爲歸着演至痛切時人皆感泣滿場秩序并然掌聲若雷該敎會規則只允假至五時此次延至七時始散茲將是日到會各校列下成美學校高等工業新學書院北京大學北京高工陸軍軍醫海軍軍醫德華中校法政專門女子師範浙江旅津公學天津私立英文學校南開蒙鏡學校水産學校省立一中第十四代國民學校清眞寺初等小學校明德小學 
[中東鐵路之戒嚴令]  
　　俄霍瓦特以中東鐵路長官名義發布關於沿線戰時狀態之布告禁止左列事項（一）皮壞現在秩序者（二）從事工務機關庫及其他鐵路事業之處中止其作業者（三）爲擾亂鐵道秩序之煽動行爲者違反此令者處以三個月以下之拘留或三千盧布以下之罰金此外凡在戒嚴令實施之處嚴禁在機關庫及其有關係之各工場内出入其無官廳許可而張貼廣告及各種印刷物者亦一槪照以上法規處理 
[農商部近聞二則]  
　　農商部第一勸業場因不愼於火致召祝融聞該場前曾在荷蘭雅哇斯水火險公司何有火險七萬元延燒以後由農商部派司長陳承修迭次與該公司經理磋商除將場内材料估價抵銷外已能賠償五萬七千五百元此欵業經該公司由中法實業銀行於本月二十四日如數繳交農商部會計科收領現正在籌備工程再行建築以興商業 
　　農商部近曾刋行農商法規編製農商統計設立編輯處及新聞記者招待處種種設施均爲發展實業之導線聞日前又由經濟調查會會長冐廣生會同編輯處呈請將該會每月調查報告編作月刋附入農商公報内作爲一種附錄材料更加豐富撰述益切實用洵爲實業界之明星云 
[漢口英界築牆案之近狀]  
　　漢口英工部局在大智門下端建築短牆當局一再交涉尚無正當解决而漢口各圑聨合會亦欲將大智門接壤之馬路一律建 [ 
築短牆以示抵制吳交涉員恐釀意外交涉特將内中應行愼重之點函致漢口總商會詳爲討論茲探錄原函於下英界築牆一案昨據漢口各圑聨合會函請在大智門歆生路口均築短牆以相對待等情業由本署函達貴總會現據警察廳報稱本月二十三日據廳屬第七署報據該區分駐所署員王伯麟報稱據大智門公立保安會函據大智門商民函稱英人於大同里華洋交界之地建築圍牆妨我路政害我商務迭經呈請商會聨合會交涉署嚴重交涉尚無轉回之意商民等大衆一心决定與英租界大智門馬路等處一律築牆隔斷往來除函達漢口商會聨合會外相應函達查照是荷等情署員當即片請該會副會長陳品山王子藩來所據稱此項用欵現正籌捐一俟籌齊即於三五日内動工等語據此除力爲開導不得以意氣用事并不准動工外用特報核等情當即批令轉行開導勿任激烈舉動致滋交涉報請核辦前來查此議意在抵制外人固屬公憤但一再籌度實覺窒礙難行按此兩處市面大都　華人營業洋商甚屬寥寥如遽行隔斷而另闢之馬路又未築成則往來行遠於商民均有未便是有損於洋商者少而有損於華人者反多也此不可不慮者一凡舉大事計勝必當計敗如兩處築牆之後市面爲之蕭索伊時損失何人擔任且各商民至有損之時决不肯堅守原議勢必歸咎首事之人改易前說此不可不慮者二此兩處洋　行店雖少而棧房在大智門者却有多家且屬英商者少屬他國商者多萬一他國洋商以并未得罪華人無故阻碍交通出而干預又將何以應付此不可不慮者三爲此函達貴總會希即與該處保安會及各圑聨合會詳加籌議必須無損華人之便益不慮他國洋商之干預方可由貴總會函復本署核准舉辦在本署未經核准之前不得開工已將此意行知警察廳并希轉告該會爲荷 
[廣東最近之軍政界]  
　　孫中山之不就任說軍政府改組後孫中山立解大元帥職旋被選總裁即赴汕頭對於新位置之去就從未表示意見外間於此一端亦多揣測頃有粤軍某將校回省述中山抵汕時談話云軍政府改組余得卸肩中心欣慰無旣且舉出總裁又爲西南有力之領袖此後新政府之改組已不患不能統一聞國會方面猶有一部份議員力請派代表來汕促余就職者某以爲此舉可以不必因余之不就總裁與陸唐之不就元帥其勢一也人各有志烏能相强且政見自　亦不能以己之主張輕輕抛棄求合於人故余之不就職實有極大之理由在此後余將以自由之身貢獻社會對於護法政府亦必竭個人之力以助惟不負何等責任而已或有詢其此後究將安適者則中山自己意見亦未確定何往但現下則以駐潮爲佳云云 
　　陸榮廷之援湘說聞陸榮廷近以湘南軍務吃緊决定親統大軍赴湘應援刻調集步砲十五營衞隊二營以馬鈞爲左司令陸　葆爲右司令尅日赴湘陸氏則自駐全州居中策應聞右翼前鋒昨巳由貴縣拔隊啓程陸氏須俟左翼完全編妥方能啓節大約十號以前當可完全開拔 
　　肇防與拿造謡者廣東省長李耀漢以肇城一帶現值防範盜匪軍務緊近下令戒嚴一般人民妄生驚懼更有造作種種蜚語摇惑人心不特於地方治安有妨抑於軍務有碍除由翟鎭守使擬發佈告鎭靖人心外昨特電飭政務廳長梁日東卽日函知警廳派探嚴密偵查務將造謡惑衆之人拘案究辦以息謡諑又聞肇城各機關連日因防範盜匪除陸路要隘增派肇軍防堵外復添撥巡輪上至都城下至河口輪流巡察水陸兼防甚爲嚴密昨復調肇軍營長李耀銘率所部開赴　城駐紥加厚西江上游之兵力 
　　惠防與拿張天驥邊防督辦李根源自就職後所有粤邊各地防務已經專員佈置初以惠州連和兩縣亦隷邊防範圍原擬一併派員前往設防以歸一致嗣因東江下游各地與韶關距離甚遠指揮不便誠恐監察未周難資策應特與惠潮陳督辦互電商准即以惠邊設防權限撥交東江籌備司令就近辦理俾連平和平龍川新豐等屬之邊防事項得以專員督促進行惟仍與韶關方面之督辦行營互通聲氣以收指臂相維之效又聞惠潮督辦陳炯明昨據探張天驥因粤軍調集潮汕惠防鬆勁潛派黨羽多人赴東江上下游暗設機關勾結綠林密運軍械俟機思逞乞即防備等情昨巳飛電惠州軍務帮辦鍾景堂警備司令黄强督率所部嚴密設防並即遴派暗探分赴沿江各屬認眞防緝迅將機關破獲藉遏亂萌黄司令奉檄後隨於月之一日派出衞隊三十餘名喬扮民裝四出查察昨在三多竹及平海附近緝獲綠林首領鄧逃等二名回營秘密審訊後隨派大隊分往博羅牛墟一帶圍捕 
　　賣艦已有成議中行紙幣自停止兌現以來般淡友恒以本省財政窘迫兌現規復無期相率空賣空賣紙幣價格遂致漲落無定頃聞廣海一艦現有日商出價七十萬元又有英商出價九十萬元爭買此外復有某國政府出價四十萬元租借兩月本省當道以該艦船身堅固一經修復裝配砲械即成鉅大戰艦稍可支持亦不忍遽行斷賣故租賃亦未始不可惟該國政府欲駛回本國運糧并無現金擔保洋面稍一失愼虧損非輕現復從長計議仍採斷賣之策刻與某公司從新商議佣錢價格及契約字樣均巳訂定准一星期内交易 
　　汕頭請劃戰區駐汕領事圑近因閩軍有進攻潮汕之消息當以汕頭爲各國通商口岸誠恐兵燹所及於外人生命財産將有絶大之危險昨已電請駐京各國公使提議向政府要求將汕頭劃出戰線區域關於外人生命財産應由地方加意保護以免危險 
　　陳炯明之通電廣州國會非常會省議會莫督軍李省長各總裁海軍林總司令魏廳長李鎭守便陳師長粤軍總司令部各報館韶州李總指揮李督辦李鎭守使林總司令南寗陸巡閱使畢節唐總司令成都熊督軍重慶黄代省長章太炎先生永州譚總司令並轉程總司令黎石唐總司令貴陽劉督軍上海嶺西林孫伯蘭汪精衞譚組庵諸先生曁各報館鑒我軍自五月十七日攻閩分路夾擊迭經劇戰屢下名城計前後擊破閩軍右翼總司令唐國謨所部一混成旅兩補充圑奉軍一營之兵力奪得大砲十三門鎗械子彈　數永定一役唐僅以身免現汀州八屬完全爲我軍佔領已經陸續派知事接收民政以安閩民矣合卽奉聞陳烱明冬 
[再紀鄱陽之恐慌情形]  
　　鄱陽縣景鎭恐慌情形已載昨日本報茲接該地來函云六月初二日夜十二句鐘後訪者忽聞鎗聲隆隆爲之驚醒不知何事問之某巡警答以昨夜到有贛北護法軍在城内抛擲炸彈已光復矣現在佔據警所云云往街探詢見各店舖門開而復閉市人均向下街窺視狀極驚慌　往電局未見動靜復往商會警察所等處則見警所門首掛有白旗一書贛北護法軍總司令部一書贛 
 
 

Page 7

 
 
　　北護法軍敢死炸彈圑聞該圑首領前在鄱陽梘視田街充當巡官姓黄名淦都昌人氏（市人呼黄淦等爲南兵）昨夜抵饒直往警察所擲放炸彈警兵只得繳鎗服從黄淦等復往縣署開鎗示威勒繳鎗支旋往隔壁監獄欲入出犯人守監警察隊堅執不允有監役蔡得標一名竟被鎗斃警隊鄧連長相距咫尺聞耗率兵開鎗黄淦抵敵不住退出城外黨徒受傷者四名官兵亦受傷一名當對適時尹知事及合署人役聞鎗聲轟然均大恐慌有謂知事及内眷均由後牆逃避者黄淦退出城外又往水巷口榷運分局擲放炸彈勒繳快鎗數支子彈數箱併索給洋蚨若干元該局司事謂鹽欵已按月解繳現已無存黄等仍回警所是時河下各巷到處均有荷鎗黨徒有某店夥張某開門出視當被鎗擊斃命迨天色將曙始有警察荷鎗在上街行走黄等囑商會備飯三十桌商會各員情急無計有謂須往縣署請示者市人聞城内官兵賊限定鐘點出城驅逐黨徒商會恐地方糜爛急往縣署尹知事磋商擬請官兵暫退有謂須給送黄等銀洋令其他往者旋派人往商黄索英洋六百元商會如數給予併雇小輪三隻饒划三隻當雇定新萬源金利銓安三輪共去洋九十元囑速升火黄等遂陸續上輪河岸看者極多後有小划一隻裝受傷黨徒二名滿身鮮血送上銓安小輪金利船頭掛有敢死炸彈圑旗未幾收下時有某船適由九江來黄恐有官兵在輪囑備鎗對付鐘鳴五句汽笛一聲輪船遂開駛矣是時復有商會數人登輪隨送允抵都昌後將鎗支交還商會人手黄等去後市人始漸放心是日市面生意毫無各學校停未上課均惴惴不安聞黄等來者不過十餘名因有鎗彈且有警兵附從故聲勢遂大倘有兵果出城追逐則必雙方開鎗地方難免糜爛四日各街秩序如常惟鄉人不敢上街耳聞銓安小輪昨夜已回果帶還鎗十四支其鎗彈未知是否給還也現雖秩序已復惟巡警崗位尚未派人上午到有樂平官軍三十餘名駐南昌會館又鄧警備隊長昨已電省聞有官軍千餘人抵饒五日都昌縣知事有電來省報告黄等已乘輪抵境請派兵剿拿當經軍民兩長指派水上警察廳長倪興魁率領督察長夏景星保安隊舢板船十二艘舊式車砲兩尊於六日黎明由省出發是爲水路又派警備隊第四營管帶詹獻廷率領所部全營士兵由南潯車向涂家埠出發繞道吳城是爲陸路而水上警察第二區（駐瑞洪）吳攸濟區長亦於六日率砲艇直取都昌 
[甯屬浮報選民之爭議]  
　　吳江縣選民代表電江蘇省長鈞鑑本届選民寗屬浮於蘇屬幾近一倍查省會選民資格以年納國帶稅兩元以上爲多數而寗屬江都稅額二十二萬零選民近三十萬阜甯稅額八萬餘選民二十五萬六千有零證之蘇屬吳江稅額八十八萬堆而選民僅九萬有餘以此例彼其溢額幾一二十倍浮冒情形已可想見選民等萬難承認應請通令寗屬各縣重行切實調查以重選政不勝企禱之至吳江縣選民代表范祖培沈廷鍾黄元薰王國光王湛霖毛延豐施宗潮倪鴻孚同叩歌 
　　松江縣市鄉經董電南京省長羅所長鈞鑑省會選民資格納稅一項最佔多數寗屬稅額遠不如蘇所查選民數乃倍境請緩辦選舉令飭寗屬各縣正確調查俾免偏重以杜流弊松江縣二十四市鄉經董朱慶咸郁崇光等叩眞 
[南京快信]  
　　軍署參謀長何恩溥昨由津電李督報告謁曹錕及天津會議内情聞徐樹錚已赴奉促張作霖到津會議 
　　段祺瑞昨通電各省述繼續戰事之必要有苟求目前之一日安必貽國家百年之禍等語 
　　倪嗣冲仍主戰甚力即日由蚌赴津 
　　省議會聨合會仍積極進行聞湘贛直豫代表亦巳首途來寗　　金陵道屬衆院初選當選人祗王撰曾等二人棄權不投票 
　　江蘇選舉視察員陶思澄因金陵道屬衆院覆選已告竣昨日午車赴蘇視察 
　　各屬參議員初選告竣者已有五十三縣省署昨飭其餘七縣迅速舉行以便尅期覆選 
　　省議會審查七年度預算日内可告竣惟在省議員不到二十人開議無期 
　　省議會臨時會二十日期滿昨由會咨請省署延長會期十日俟開大會通過七年度預算即行閉會 
　　改釐爲稅省議會議决咨請省長令行財廳轉飭各局所暫緩實行財廳以新稅已實行月餘釐稅局所多已歸併若又復變更諸多困難故現與各商會代表協商尚無辦法 
莊藴寛昨午赴軍署宴會晚車赴蘇 
[杭州快信]  
　　一師騎兵第一營奉飭全體開赴甬郡候令出發聞擬調往閩省補助攻粤現已一律準備 
　　楊督軍昨午九時召二師張載陽師長進署密商軍務要公晤談良久 
　　駐建德第七圑少校圑附鄭薑昨因案奉令罰薪八十元受輕檢束一月 
　　二師師附尉官砲兵中校朱培（曾充軍學補習所敎官）日前因病逝世各同僚現擬訂期追悼 
　　舊曆曆端午夏節駐省一二兩師各旅圑營部曁軍樂隊衞戍病院（卽軍醫院）獸醫院官佐士兵俱給假一天并援照上年辦法發給娱樂費在營休息 
　　内務司法兩部會咨前臨安知事錢增勳前紹縣知事宋承家俱因疏脫監犯分别交付懲戒現議决處錢減俸四個月四分之一宋減俸十個月四分之一 
　　敎育廳呈請委任李哲爲樂清縣視學員省令照准 
　　留浙任用縣知事李師泌薦任職李郁第到省一年期滿昨經齊省長照章甄别加以考語咨請内務部查照 
[地方通信]  
[蘇州]  
　　蘇常道區衆議員揭曉蘇常道區衆議員複選於六月十日在定慧寺前舊貢院内投票十一日在道尹公署開票揭曉實到三百三十八人按定額七名除之以二十五票爲當選額計藍公武得四十七票洪玉麟得四十六票黄家璘得四十四票葛夢樸得四十三票孫潤宇得四十三票彭清鵬得四十一票孫靖圻得四十票均當選爲衆議員已經足額又陳則民得三十四票爲候補當選人照客尚缺複選候補當選人六名當場經監督王可耕道尹宣布擇定於六月十三日仍在原投票所再行投票選舉須足額爲止一面已遍發傳單通告各選舉人知照 
[無錫]  
　　繭行被燬之履勘東鄉虎塘橋永豐繭行由華唐顧高等商人合資租賃該行收貨詎將結束之前晚不知因何失愼作行付之一炬據聞該商先期保有火險銀二萬七千兩其數似較各繭行所保火險爲多該保險公司已派中西職員來錫赴鄉履勘云 
[鎭江]  
　　勸募紅會捐欵美國紅十字會來鎭徵求贊助員募集繃帶英美烟公司美孚洋行旅鎭各美商及鎭江商會等均竭力爲之勸募收入捐欵頗爲踴躍云 
　　鎭郡絲價漸跌鎭郡各絲行開秤以來到貨甚湧各絲行紛紛跌價計本地絲四十五元丹陽絲四十四元江北絲四十二元金壇絲四十一元五角云 
　　禁止擾累家釀家釀酒類前奉部飭一律徵收公賣費各屬經徵人員根據此令每以報告爲不實自行挨户檢查殊多騷擾甚有由經徵人員招商包解者流弊尤多煙酒公賣局長已通飭各屬將上開情形一體查禁另行設法取締釀户云 
[揚州]  
　　舉舉訴訟江都縣公署近據公民黄鏗等指控參院初當選人鄭元穆劉起鳳均染嗜好請予依法撤銷當由趙知事批飭選舉事務所主任查復鄭等以當選與否原屬無關得失惟指食鴉片殊損名舉特自投縣署申辯並請傳原告質訊以明眞相 
　　鄉間盜案江都南善應鄉農民楊永年家於十日被盜刦去財物衣服並砍傷楊之女及媳事主來城報案由趙知事委王審官前往驗勘並飭探警咨隣縣各軍警機關一體緝拿矣 
[南京]  
　　金陵大學養蠶科夏季招生今春南京金陵大學鑒於我國近來蠶亦之式微民生之凋敝思有以振興之遂延聘美國加利福尼亞大學昆蟲學主任敎員吳偉夫先生來華組織養蠶速成科敎授養蠶新法開班以來成效卓著生徒聞風至者至十一省之多全班共七十二人現在巳將十星期畢業之時近矣聞今夏復擬招收夏季班定於陽曆七月五號開學以四星期爲修業期限吳先生將敎授實用育蠶法蠶病研究法蠶種改良法及以科學眼光討論我國養蠶舊法之價值又兼售經濟昆蟲學凡昆蟲之分類産地生活歷史及害蟲之防禦與殺蟲劑之成分其效力及瘧病與蚊蟲之防禦與田野實習等均屬之此外科目爲中國土壤之性質與管理法中國稼穡改良法森林學大意及苗圃實驗所授各科專重實用而與中國鄉村情形相合外以學理副之凡有志者不論程度不限人數均可到校報名入學惟須預繳學費一元膳宿電燈雜費等五元並可向該校校長函索詳章云 
[安慶]  
　　青陽拿辦私繭行肇釁青陽縣南鄉陳元和私行收繭經利青分行經理陳維藩赴鄉警察所報告該惁巡官派警調查確實即將私收繭秤帶所詳辦陳元和店主陳老棟糾集數十人短衣本棍於夜間十一句鐘時擁入警所擊毁器具錢巡官因於夜間赴縣公署報告縣知事飭法警提拿聞衿董寗文程謝鶴菴陳玉忠以愚民無知將願賠擊毁之物請警所寛免云 
　　史分統返省安武軍第一路兼第八路分統史俊玉前因英霍太湖等縣匪亂奉倪督軍電調赴宿松駐紥業已數月八日由宿松返省所有留省統部軍官均往西門外迎接云 
　　衆院初選當選人報到安慶道區衆議院議員覆選事務所報到處設於安慶道署該區覆選人報到者已達十分之九覆選監督已訂於本月十日假省議會舉行 
　　荻港拿煙肇釁繁昌縣屬荻港鎭警局日前拿獲烟犯數名當即訊問均係裕繁鐵鑛公司築路工人經該局巡官照章拘押該處工人聞知此事即集同夥數百人擁入該局要求釋放該局巡官開鎗示威詎鎗聲一響工人愈集愈衆一時該鎭商民立卽罷市甚爲驚慌後該局見勢不佳立將烟犯釋放其事始寢然居民已大受虛驚矣 
　　衆院覆選當選名單第一區安慶道屬王揖唐趙星甫周行原關建藩丁葆光光雲錦胡延禧第二區淮泗道屬吳山子冠軍邱鳳五華維嶽倪道煌劉兆麟第三區蕪湖道屬江忠賡崔法陳光譜陳嘉言高炳麟 
[武昌]  
　　電請緩辦公債七年公債條例早經公布王督軍省長曾提議切實舉辦無如困難甚多不易推行武漢市面異常停頓各縣我受兵匪影響僅僅軍省兩署及所屬機關略可搭放軍隊開拔無定亦難搭放故巳電謝中央從緩舉辦免滋貽誤云 
　　漢粤川總公所減政漢粤川鐵路總公所月支七千八百餘元交通部以現在工務停滯票車不開總公所無事可辦坐糜巨欵殊屬不宜擬縮小範圍月支二千四百元核減五千四百元由總公所督辦詹天佑自行支配卽以本月開始　 
[杭州]  
　　參院覆選展期齊省長昨電北京云查參院覆選日期令定六月二十日舉行因各項手續一時不及趕辦遵照敎令第三條延至六月三十日除電飭各縣知照外相應電請查照備　齊耀珊范印　同時電飭各縣一體遵照矣 
　　浙西水利工程之進行浙西水利議事會議决各屬工程泖河汪德口及北塘河兩處業由陳沈兩主任測量就緒包工疏浚並由水利委員會派員查察以策進行聞杭屬上塘河亦須設立事務所凖備開工此外鹽運顧公等河及嘉興吳興平湖海寗各城市河槪由地方自行籌欵疏浚云 
　　奥婦請照赴滬浙江交涉公署昨據麞山駐山委員鄭繼詩呈稱奥婦格羅支夫人因病請赴滬就醫於本月十一日由拱宸橋乘車赴滬理合呈請飭縣發給移居護照並繳銷登錄執照 
[寗波]  
　　工業學校之進行寗波江北工業學校已歷六年校長陳屺懐代理校長爲林黎叔專科敎員爲南洋大學電機科畢業生馮蕃五北京大學土木科畢業生劉硯齋北京大學士木科畢業生王思成（敎務主任）同濟德文醫工大學電機科畢業生黄伯樵等現因注重實地練習因改訂學則加多實習鐘點前此實習借用寗波工廠諸多不便下學期决計添設金工科實習工場一所對於土木科則添聘浙江鐵路學校畢業前滬杭甬鐵路滄石鐵路工程員某君來任鐵道測量實習等課云 
　　請支自治費補助塘工鎭海江南江塘前因修費超過預算畝捐又未十成收足致短少至五千餘金茲經各區自治委員議决以地方無此公欵堪資彌補惟自治停辦已久積存經費不少請縣撥給以竟塘工而利農事 
[濟南]  
　　通飭早報匪警張會辦以各縣知事對於地方治安多半任意敷衍即邊境鄰封土匪猖獗亦不能事前早爲戒備致便匪臨城下方來電求救雖速派援軍　恐難赴事機往往失陷城池皆係知事疎於防範以致如此前經三令五申而各縣視同具文殊屬可恨現擬定辦法嗣後遇有失陷城池事前並無知覺者定將該知事從重懲辦决不從寛 
　　張邦辦之清源計張帮辦近以東省匪徒之多實由失業貧民近於衣食挺而走險之所致故特擬具清理匪患治本辦法六條通令四道尹督飭所屬認眞舉辦茲將所定辦法探誌如下（一）調查户口（二）整理公産（三）組織貧民工廠（四）荒地壅植（五）藝徒敎養（六）安揷老幼 
　　收麥請求保護連年以來各縣天災匪患人民流離失所携眷來省就食者甚屬不少現當收麥之際一般貧民婦女聚衆成羣至坡内硬行搶奪地主無法禁止多有數畝麥糧搶刦一空者日昨有看義坡之人莊某正遇一般婦女搶刦某姓之麥莊某向前阻止不意竟被婦女一擁齊上將莊某痛毆致受重傷彼等一閧而散現聞紳民已聨名禀呈警署請設法維持漈不聞警署如何辦理也 
[天津]  
　　請展免平糶糧食稅釐前月財政部咨省以直隷省各縣平糶局購運米糧凡持有直隷省長護照者一律免征稅釐現直隷米糧市價業已大跌似無再行採運接濟之必要所有各縣購運平糶米糧免稅辦法應即截止云云茲聞直隷省長電部云購運糶糧本應即時停止但通商鎭埠糧價雖稍平減而偏僻縣分仍苦昂貴現當麥秋未屆正青黄不接之時遽斷接濟深虞困難擬請將免稅辦法再行稍緩數日足見體恤災區維持民食之至意 
　　清室對於謝租之主張上年直隷水災民地丁糧經省署咨部分别蠲緩其旗租一項亦由水災善後處咨部轉咨内務府茲據覆稱查各王公府第地畝本由内務府上賞分撥其征租辦法向無蠲免成案若遇災歉之年向由莊頭儘征儘解此次直隷水災奇重實堪憫惻各府征收上年各項地租均巳照案分别辦理矣再查王公府第地畝初由順治年間得自無主荒田前經隆裕皇太后賞作私産民國元年十二月由國務院批准備案並由國務院行知内務部由内務部行直隷山西奉天一體查照在案嗣陸續由財政部代發執照管業亦在案照法律善意占有經二百餘年由國家發執照業與私人所有權相符故向來所征之租極微爲旱潦不時之地步與永佃律意相合且其征租之莊頭等豐年得有羡餘備補凶年之所不足故無蠲免之成例夫個人之所有異於法人者以歲入無伸縮之餘地近年八旗俸餉積欠已鉅只仰此區區爲一歲衣食之計别無養生之道一遇凶年照案分别征緩其困苦已與莊佃無異此實在情形也 
[雜評一]  
[奉天特别會議（默）]  
　　今日之中央政府主戰者也而有馮段和戰之兩派今日之北洋系主戰者也而其督軍有和戰之兩派今日張作霖之奉軍尤主戰者也而其部下亦有和戰之兩派總之今日之所謂戰派者無不有和派與之連屬而戰派亦遂漸化爲和派焉 
　　惟張作霖爲奉軍之首領早宣言主戰到底今日軍署會議其部下雖有兩派之爭持而張則應示斷然之態度乃反默無主張　豈非可異之甚耶且此次會議適在徐樹錚返奉之後徐旣爲主戰奔走欲於未來之天津會議圖戰派之勝利則必勸張貫澈主張又何爲而絶無表見耶豈其主張亦有不能到底者耶吾將於天津會議卜之矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[收買存土問題之證實]  
　　字林報云某某省復種罌粟以鴉片給與兵士而代餉銀之消处及西南諸省售賣煙膏之說又北京政府訂立合同買賣存土之警電方紛至沓來而最近之消息則政府代表與洋藥公所經理人昨巳簽定移收存土之證據矣政府所付者爲年息六釐十年滿期之國債劵北京傳來政府收買存土一千五百七十六箱每箱價銀六千二百兩然後轉售於某公司後箱得價銀八千兩並由該公司借與巨欵五百萬元之說昨已在滬證實政府代表業巳來滬存土業巳買成洋藥公所旣已正式將存土移交政府則政府自必將存土轉交某公司雖轉授一層須於星期五日批准然此僅爲契約上手續吾人於此即謂政府從洋藥公所接收存土之日即政府以存土轉交某公司之日亦無不可也經此敏捷之操縱手續沉寂甫及一年之鴉片貿易可隨時復活可任意經營此項印度存土不過爲將來鴉片貿易復大昌盛之藉口而已說者謂鴉片用以製藥政府所收之印度存土或將交與一種以政府最高級官員爲其住石之禁烟善會而政府之丸藥貿易將以極愼重方法經理之是說也即去年一月二十八日訂立鴉片合同之說詞當時全國報紙指爲笑談國會斥爲囈語不允批准奈何經手收買者今猶作莊嚴之貌吐仁義之詞耶昨日本埠商界已得充分消息確可信所謂公司者實爲中國官僚之結合圑體純爲投機商業之作用其籌畫巳久之目的乃欲經營洋商在條約上所不許經營之貿易並享受十年前鴉片洋商所已享之厚利而無洋商所遇之種種限制也英政府於一九零七年允逐漸禁止印土貿易每年減少入口印土五千一百箱而以中國亦酌減國内鴉片之産額爲條件一九一一年中央立約於北京英政府允於烟已禁絶之省不再輸入印土一九一五年洋藥公所以蘇粤贛三省煙未禁絶爲詞請求開放三省並允加繳稅項以六千箱供給之限額去年英政府停止印土貿易之末日將至時洋藥公所四出運動欲展長其期但英政府不予贊成故一九一七年四月一日所有合法之洋藥貿易一律停止洋藥公所乃轉勸中政府收買存土其所持之理由爲衆共知時馮總統駐寗竟爲所動遂由其屬員訂立收買合同報紙抨擊一時譁然總統府迄未蓋印馮於二月間措詞自辯謂據聞洋藥公所有英官揚援助如中國不買存土則必有國際交涉云云其實洋藥公所並未得英官場之援助而北京英使署旣未接此合同亦不知有此合同也國會見之即咨請内閣取銷云於是此合同遂擱置矣嗣後張一鵬南來調查揭開黑幕據其報告政府出價後箱銀八千二百兩而洋藥公所僅索價每箱銀五千七百兩有人從中漁利已可顯見去年運動數次但爲反對力所阻今則花樣翻新另有合同政府與馮有關係之某公司從此可大獲其利聞所得之欵將移作選舉總統之運動費又聞有人出資辦理此項貿易此後某公司不顧中外唾駡悍然進行之種種買賣將由斯人一手經理云 
　　字林報又著社論題爲鴉片貿易復活其結句曰吾人旣望英國官場從速提醒中政府道德上之義尤望近數年來犧牲生命金錢以從事烟禁之華人速爲其國家家與民族之榮譽計表示其充分之注意運用其實力阻止任何官僚不許其燃巳死之灰貽國民之患而謀取造孽錢也 
　　英文滬報云中政府收買存土事内容逐漸暴露事之可恥無過於此聞北京官僚謀每箱漁利銀一千一百兩以作留此毒物害其國民之報酬所定之價表面上爲每箱六千二百兩而暗中則有回扣歸於高級官僚馮代理總統與段總理皆在其列回扣之總數約爲銀一百六十萬兩土商每箱實得銀五千一百兩但洋藥公所中之中國土商其貪得之心正與北京官僚不相上下聞洋藥公所之洋商曾向華商言此爲天賜之機會萬年難遇不可錯過如不及時銷脫則存土非腐爛於貨棧卽運回印度但華商猶以回扣太大不表同意至於所謂上海公司者實爲粤人居其大半之圑體國務員之與此有關者亦不乏人今洋藥公所之中國土商能否阻礙此交易之成功尚屬疑問但彼等頗不喜北京官僚取此偌大回扣則固事實也彼等曾語人曰如吾人容許若輩辦理成功則是吾人不究其已往之訛索並長其以後之貪念也吾輩土商非絶無道德者云云又有人對中國土商言華商縱不同意然不能阻止該公司使其不抛却洋藥公所而收買波斯煙土並恢復甘肅等省種煙也 
[輪船用人私帶烟土之禁約]  
　　法租界太古輪船公司大班某氏因該公司有新疆新寗海口綏陽松江開封潁川等輪船七艘名爲香港公司專走厦門汕頭廣東香港等處邇來時常有人私運烟土及他種違禁品物經海關查獲時每有流氓攔攫若不設法取締後患無窮爰與該公司總船主商議决定辦法所有船中水手火夫兩項用人悉歸均安公所（即水手公所）包認由公所繳存公司每艘洋五百元作爲保證金計船七艘共繳洋三千五百元惟對於兩項船員如有不滿意之處公所應隨時停歇另行補且該公所須禁約兩項船員不得私運煙土及他種違禁品物設有違犯公所應負責任視犯事之輕重决定罰欵將保證金之全部或一部扣除後仍由公所補足並規定章程七條譁辦四個月業於前日雙方簽字訂立合同查上海私售之烟土以由香港帶來者居多現經太古大班責成水手公所擔負嚴查之責此後來源庶可稍寒矣 
[劇盜數案俱發]  
　　劇盜通州人陳堯春（綽號白眉堯春）曾於四月二十號身藏實彈手鎗糾黨陳阿四張三郎嚴金濤陸渭堂在虹口密勒路九百七十號門牌合珍廣東飯店内果腹後擬夥刦五福里第一弄第二家某土棧被美捕房西探利扶使華探王四福包探周筱棣薛正昌等偵知前往將陳等五人一併拿獲當場抄出手鎗子彈拘入捕房解送公共公堂訊判押候查明再究在案茲經中西探目榥得陳匪曾於去年三月十二號持械糾黨搶刦百頓路三十一號居户又四月十八夥刦浙江路鼎豐里一百五十九號妓院等衣飾值洋四千餘元又於七月間搶掠浦東魯家滙滙豐當值洋數萬元之金珠飾物九月一號又在勞勃生路攔刦大豐永金號金條十支（計重七百兩）因於前日午後傳同各事主在西牢内提出同黨田阿根王阿二徐川郎等將陳堯春等五犯押解公堂經張讓讞會同英白副領事升坐刑庭研訊先由西探目利扶使上堂禀明前情並稱此次破獲陳堯春等各盜係被告嚴金濤作線應請訊究即據嚴金濤供稱此次白眉毛堯春欲刦租界内各商店係在勸業場約齊同黨至虹口廣東飯店内飽餐後往搶我因白眉毛等於去年在金山縣屬搶刦某姓家財物之後有自稱水警偵探之蠟燭阿美前來向我拆梢指我同黨勒令破案故我此次報捕將陳堯春等拘案云云並據事主陳姚氏（即鼎豐里妓院鴇婦）與妓女李桂英上堂訴明當時被刦之際被告陳阿四手持手鎗對我恐嚇禁阻聲張並將傭婦等驅至一室監視餘匪入内搶刦現在捕房查吊到案之金表練確係原贓供畢將陳阿四當堂指出餘匪面貌因日久難以辨認繼據同黨田阿根等先後上堂證明陳堯春與在逃之某某等搶刦百頓路三十一號門牌居婦現洋衣飾情形訊之被告陳堯春供認搶劫百頓路某姓財物餘均否認陳阿四供認夥刦浙江路妓院惟百頓路搶案並未同去而張三郎則供不承認中西官訊至此因時已薄暮遂宣佈退庭判各被告還押候復訊再奪 
[電燈公司剪斷燈線之反動]  
　　滬南志成公所等二十六圑體反對電燈加價一事迭誌前報昨日各該圑體所設之臨時事務所據烟紙南貨米店各業領袖來所報告謂新西門外放生局左近葉雲祥所開之德和米店及張蕉生所開之德大紙烟店王雲生所開之裕和號周壽章所開之萬盛號等電燈線已於五月初二日六時被該公司硬行剪斷又大東門協生燭店之電線亦被拉斷一時燈火熄滅鄰近商店目擊情形行將相約罷市請籌對付等語該所據報後以該公司不待交通部批示遽行剪線不無擾亂聞巳電部請爲禁阻矣 
[端陽節日之忙碌與暇逸]  
　　海關水巡捕房梅捕頭以端午令節各處商號夥友人等由取賬目携帶銀洋渡浦者較平日爲多深恐匪徒中途攫刦除飭探目何春生督率探夥在各碼頭認眞巡察外復加派中西巡捕駕駛巡江小輪駛赴各處梭巡彈壓 
　　浦東三區警正解恩桂以現届節期特會同各分駐所警佐巡官加派長警前往各碼頭各要道及上南交界之處輪流巡邏俾匪類無從託足以資保衞 
　　英美總巡麥高雲以今日南北市各手藝工人大半休息一天出外游行公共租界内各公共游息處所必甚熱鬧且爲各商歸束賬欵之期深恐匪徒混入施其搶竊手叚昨特通飭各捕房捕頭多派探捕分往界内按段梭巡以免滋事 
　　每届舊曆節期一般流氓地痞往往結黨成羣分往公共租界内各雉妓院與私設各總會及有等不規則之旅館並燕子窠（即私烟間）等處勒索陋規稍不遂意即糾衆行兇茲爲麥總巡偵悉以此種行爲實爲地方惡習因特傳諭各捕房中西探捕各於所管區域内查察如有此等流氓地痞向人勒詐着即拘究不貸 
　　上海縣署並地方審檢兩廳淞滬警察廳等均於今日循例停止辦公一天昨巳懸掛牌示曉諭一體遵照 
　　江海關威稅務司以舊曆端陽本關應循例給假一天停止辦公昨已縣牌布告中外商民一體知照 
　　法捕房施總巡傳諭捕房内部辦公人員於今日午後給假半天停辦公事 
　　公共公廨今日停理刑民訴訟昨先由關讞員照會輪應陪審之美副領事照查並諭知檢察處傳諭各捕房停金解瑣案一天 
　　南北市錢業及中外各銀行與各商業機關均停止辦事一天惟金業公會祗於午後停市上午仍照常貿易 
[敵僑畏懼驅逐]  
邇來旅滬敵僑得有京信聞將實施驅逐於是紛紛向交涉署探詢消息陳交涉員答以此係中央之權其命令發表與否無從得悉昨有年逾七十之某德婦亦向滬交涉署聲請電達中央阻止驅逐謂風燭殘年居滬時虞不測何堪移置海島陳交涉員亦答以此種問題非滬交涉員所能干預云 
[德人須至工部局註册]  
英美工部局刑事檢查科在公共公廨呈控僑居公共租界九江路（卽二馬路）二號門牌之德國律師佛威不照中國政府頒佈處置敵國僑民條例至工部局註册所報名註冊昨由總巡捕房西探堯克將佛威律師傳至公廨請示先由刑事科代表牛門律師上堂陳述案情請飭被告至工部局敵僑註冊所照章報名註冊繼由被告佛威上堂辯論良久大旨謂德國與中國政府斷絶邦交宣戰後伊於八個月之前遵照中政府頒佈之處置敵國僑民條例至上海護軍使署敵僑註冊所照章報名註冊有案可稽並無不合云云經王襄讞商之英卓副領事判着被告即日遵章註冊 
[盜犯解往軍署]  
　　公共公廨關讞員以拋老閘捕房迭次解送到廨之盜犯葉茂正伍友聲王朝恒郭阿三陳玉其曾五曾富生劉雨文俞少堂郭乃緒蔣朝貴周少山等十二名均經預審終結昨日特派印捕四人華捕四人探目二人押解護軍使署按照軍法審判 
[令催計算書據]  
　　本埠行政各機關均接江蘇省長公署訓令云准内務部咨開准審計院咨稱案照京外各機關收支計算書據應由各主管官署按期分送本院審查歷經辦理在案茲查京外各機關應送各年度收支計算書據按期送到者固居多數延未送院亦屬不少應請查照督催迅將應送收支計算書據遵照定限造送其以前漏送者應即赶速補送以憑審查等因到部除通行外相應咨行查照辦理等因准此查此案前准審計院來咨業經抄登省報通令遵辦在案茲准前因合再通令遵照辦理此令 
[中華基督敎會演說]  
　　北四川路中華基督敎會即晚八埘開演說會請廣州基督敎青年會德育幹事吳伯鸞君主演吳君爲嶺表名士品學兼優爲同敎所器重想届時赴會者必實繁有徒也 
[明德夜學擴充]  
　　老靶子路七十號洋房明德英文夜學自今春開辦以來頗形發達以致原定學額不能普及故於端節後依原額增加四十名並請鄭俊軒君主任敎授商業上一切應用之學術學費不論程度高低每月取洋一元 
[交涉公署之薦任職員]  
　　駐滬陳交涉員昨復江蘇政治研究所函云接准大函以本省候補人任曾在局所有差者本所無案可稽應將貴署現在充任各職員内之候補知事薦任職縣佐各員名開錄等因當查有分部薦任職吳葆誼一員現充本公署通商科科長此外並無各職相應函復卽希查照 
[工巡局南局委任職員]  
　　滬南工巡捐局長姚石蓀查得本局路政測繪員一職尚未委任現有額外員葛補生堪任斯職昨特委令充任並飭將裏馬路路線丈勘後測繪圖式呈候察核以便規定標準尚有工程科主任一職委員久記營造廠内張耀良接辦巳下委札令其即日來局任職乃張對於此項職務有兩種不便不理由一爲水木作業董事且爲久記營造事業無暇兼顧二爲因病將次出洋就醫是以不願應職昨將委任令札送還該局請姚局長另委相當之員任事云 
[女校函請取締營造戲園]  
　　南市尚文門外王家闕路務本女學對面空地上近有人以振興西半城市面爲名在該處營造戲園曾具呈滬南工巡捐局請給營造執照及戲園成立後營業執照在案茲經務本女學校函致該局略謂該戲園並非正式營造僅以蘆蒂搭蓋不特危險堪虞且與地方公益有害請爲派員查明事實吊銷執照阻止進行以杜後患等情姚局長業已派員調查矣 
[皖繭不日運滬]  
　　安徽省十五縣屬之蠶桑事業皆爲絲繭總公所董事沈聨芳所提倡故每届新繭上市沈君必先期前往考察一切較諸他處尤爲注意本届因總商會事務殷繁不克抽暇故特囑總公所恊理黄晋紳代往黄君赴皖後卽往各縣考察一週並將分公所及設莊收貨繭灶一一查考布置旣妥遂回申陳復沈總理邇日總公所巳接該處快郵謂繭市現已停秤諸事即待結束黄君接函後又於昨日上午乘滬甯火車至南京再換輪船赴皖並聞皖繭已烘竣成包不日運滬故一面由總所函致招商局各長江商輪買辦對於皖繭運申請多派船員妥爲照料云 
　　又聞江浙皖三省絲繭總公所昨接安徽分公所報告本年春繭已於陰曆四月三十日收秤繭身甚佳惟天時不正出數甚少較諸往歲減少十之三四統扯收價必須五十五六元 
[皖人資遣回籍]  
　　安徽人洪錦祥現年二十二歲向在寗波爲茶葉生理此次因失業來申找尋其叔不遇以致流落在滬所有行李等件典質一空前日頓萌短見在虹口投浦自盡當經水巡船查見將洪設法救起解入捕房昨經梅捕頭諭送地方檢察廳請爲發落經檢察官訊訊悉前情禀明林廳長諭飭將洪發送安徽同鄉會資遣回籍 
[函請警署催領攤捐執照]  
　　滬南工巡捐局長姚石蓀致第一二區警察署及所屬各分駐所函云逕啓者案查滬南一隅各種貨攤業經敝局擬定取締規則令各攤户於五月一號實行報捐在案現届本月征收攤捐之期報者甚屬寥寥核與上月之數大相懸殊其中難免無希圖觀望及隱匿不報情事除飭令稅務處各收員認眞查察外相應函請貴署長員轉令守望巡邏各警按攤切實檢查有無本月份領捐執照如未報捐者責令各攤户尅日來局補報方准營業至紉公誼 
[函請指認賊贓]  
　　淞滬警察廳水包探陳阿華在滬南拘獲行竊鐵件之陳德標一名解經司法科備詰等情已紀前報茲悉劉科長於昨提訊據供由馬阿四竊來囑爲圖銷云云劉君立飭偵探將馬捕獲併解訊核據馬阿四供稱此項鐵條等實在滬北某廠竊來鐵螺絲並非我竊云云劉君得供後以此項鐵螺絲專用於鎗枝上餘無别用當判二竊拘押立飭陳探持贓馳赴滬南兵工廠請爲指認當經該局熊工頭驗看以此項鐵螺絲乃係外洋所製非本廠之物陳探遂卽回禀劉君備函知照滬北某廠請爲派員到廳指認失贓再行核奪 
[再誌拐案姦案接連被控]  
　　住居閘北四區警署附近之江北人丁方卿家九歲男孩勝子於舊曆三月二十九日忽然失蹤丁找尋無着前日有池德標向丁聲言能將勝子尋交惟須酬洋三十元丁以一時難籌此欵禮付二元而池又稱若延宕時日恐勝子被廣東人領往他處則有錢難贖丁聞言以池似有串拐嫌疑即將池扭至四區警署請訊旋又有王揚本投署附控池德標姦佔伊妻劉氏經該署飭警將王劉氏拘署備文申送淞滬警廳轉送地方廳昨日下午經檢察官提案預審之下判池德標王劉氏分别收押並限池將勝子交案再行核辦丁方卿王揚本退去候示 
[婦人投河遇救]  
　　昨晨五時許有住居英租界之劉周氏忽至法租界金利源碼頭投浦圖盡當經舢板船救起由華捕帶報小東門東行詰據該氏聲稱其夫擬圖將伊價賣故萌短見當由該行轉報總行經施總巡派探送氏回庽並諭母再輕生 
[聲訴投河覔死之原委]  
　　海州人徐阿根因貧不聊生在公家花園投浦圖盡由捕查見救起帶入捕房轉解公共公廨訊留在案昨晨復由捕房解訊據徐供稱滬地並無親屬因尋覓生意無著且無川資回籍是以圖盡中西官判徐函送上海縣公署轉發善堂留養 
[米價如數繳還]  
　　某米店主李蹊成昨投法公堂控稱前有麥在記至商人店中賖去白米若干擔結欠洋二十六元三角向索不付故此投案請追麥在記由某甲代爲投案聲稱今將洋二十六元如數繳案請核中西官判將所繳之洋交原告領去了事 
[包運烟土人跳窗逃逸]  
　　海關扦巡洋員前日在招商局碼頭廣大輪船上查獲包運烟土之某甲一名併烟膏數十盒當時某甲拒捕圖逃被扦巡關於　菜間内一面用電話通知水巡捕房梅捕頭立飭探捕前往迎提詎某甲頗有勇力急將窗門擊破跳出圖逸迨該扦巡鳴警追捕某甲已去如黄鶴 
[浦東巡長破獲烟窟]  
　　浦東三區警署巡長王良功昨在浦東爛泥渡花園石橋附近查獲私賣燈喫之韓永懐一名並抄出煙鎗一枝烟燈二只烟膏四盒烟灰少許賬簿二本運同喫客吳和清吳喬保陳二等三名併解至署經解警正略詰一過判轉解警廳司法科訊辦 
[在途打架]  
　　甬人戴元錦在鄧脫路與何新夏因借洋不遂起釁互相扭毆被捕查見將兩造一併拘入捕房禀明捕頭飭各存洋一元保出候示 
 
 

Page 11

 
 
[包車夫毆打巡捕]  
　　包車夫陳文元前日在新閘卡德路一千一百十四號華捕爲難將該捕毆打旋經七百七十六號華捕查見將陳帶入捕房昨解公共公廨經王襄讞會同英卓副領事訊明以陳不應行兇判罰洋二元充公以儆 
[兩人各押三月]  
　　過犯劉正冊日前潛入法租界内摸竊某甲身畔之皮夾一只而逸現爲包探偵悉將劉拘獲吊出原贓又過犯李阿根前晚至法租界内圖竊被控查見拘入捕房昨將劉李兩人併解法公堂請究詰之劉李兩人均供認圖竊不諱判劉李各押西牢三月以儆 
[控告積欠房租]  
　　閘北公益里維益公司經租人張輔臣前日至四區一分所控稱租户趙璧積欠房租洋百餘元屢次向收不付且欲私行遷逃請求追究當經楊署員派警將趙傳案昨解司法科聽候究追 
[途遇來店滋擾之歇夥]  
　　英租界市浜橋開香齋蔴油作主馮銀生前因歇夥丁子根時常來店滋擾曾至新閘捕房報請拘究迨捕房派探到來丁已逸去昨日馮在閘北與丁途遇遂將丁扭控四區警署押候候訊辦 
[電燈匠毆打西孩]  
　　電燈匠陳炳生昨至崑明路二十一號門牌牌某西人家修理電鈴忽將該西人家小孩之手執住毆打當被該西人瞥見立用電話報告滙山捕房捕頭派令六十二號西探目柏生與華探目蔣榮生前往將陳拘入捕房押候解廨請究 
[串竊花衣之辯論]  
　　英商茂新洋行指控楊某與在逃多人在楊樹浦楊家碼頭船上串竊值洋一百七十元之花衣四包業經捕房在引翔港鎭一千三百八十五號門牌成衣店樓上吊出原贓並將楊拘解公共公廨諭交三百元人洋並保在案昨晨復訊先由原告代表律師上堂譯訴前情並據見證顧阿生陳阿弟相繼上堂證明是晚同駕　板船往查目覩被告與在逃十餘人串竊船内花衣是實又據原告西人柯恩投訴得悉後即投捕房報告偕印捕協往引翔港鎭成衣店樓上起出原贓云云並據西探懐脫投訴捕房得報後先拘獲嫌疑人一名令見證顧阿生指認不是卽行開釋旋由被告自投捕房經顧阿生認明屬實是以解案請究訊之楊延律師到堂代表辯稱捕房起案之花衣六包係出洋五十七元二角買來張襄讞商之英白副領事判被告仍交原保候再訂期研訊 
[失主請領失牛]  
　　淞滬游巡第四隊崗警在浦東陸家嘴拘獲竊牛賊倪阿炳一名並牛一頭解由三區轉解警廳訊辦已誌前報茲悉此牛係其昌棧碼頭西人所畜昨由該棧買辦陳某致函三區警署請求給領經解警正核准著取具領狀送廳備案存查 
[移提竊案關係人]  
　　英美工部局電燈公司指控浦東人唐坤泉在楊樹浦外灘竊取值洋六百二十四元之鐵條一百五十六根昨由捕房將唐拘解公共公廨經中西官訊知閘北警區亦拘獲是案關係人馬老四一名遂判唐押候函請警署將馬老四送廨質訊再核 
[鴨店主撞見贓賊]  
　　竊賊汪明福前夜至法租界小東門外大街某鴨店鐵門入内竊取鮮鴨十六只而逸迨至翌晨汪即挑至菜市街求售適爲失主撞見鳴捕將汪拘獲並在汪身畔抄出鐵棍一根帶入捕房昨解法公堂由原告禀明前情請究詰之汪供實係在逃之某甲竊來囑令民人挑至菜市街求售餘言支吾中西官判押西牢一月以儆 
[巡官拘獲積竊]  
　　滬南泉漳　館前介順鹹貨行夥董立三於前日午後由平湖乘小輪來滬在大碼頭起岸携帶帳洋兩蒲包計九百三十元正欲雇車回行忽被碼頭竊匪乘隙上前攫取洋四百三十元逃逸董竭力追捕業已不及旋即投報第一區警察署請爲追緝昨日由巡官王桐與巡長顧恩祥便服密查拘獲積竊童嘉坤一名在身畔搜出十元鈔票一紙現洋一元帶署詰問供出同黨小松江小龍子余阿大等六人夥刦事後分得洋二十元已掉換鈔票等語趙署長飭即申送警廳司法科訊究並補拿在逃各匪務獲併究 
[購物乘間行竊]  
　　無賴陳金生日前糾同陳常夫至法租界某烟紙店以購買紙烟爲由乘隙由陳常夫將該店門前之肥皂竊取一箱圖逸適爲包探瞥見將兩陳拘獲連同原贓帶入捕房昨解法公堂請究先據該控上堂禀明前情繼由原告遣夥洪阿吕投訴被竊情形詰之兩陳供認行竊不諱中西官判陳金生押十四天陳常夫押十天贓給原告領去 
[過犯摸竊鈔票]  
　　楊長安前日午後在福建路摸竊馬成昌袋内鈔票洋十五元被馬察悉鳴捕將人贓帶入老閘捕房押至昨晨解公公共公廨經中西官訊實以楊係過犯判押西牢二年期滿仍逐出租界 
[華捕查獲竊賊]  
　　前夜十一時竊賊施保榮圖入法租界民國路四百二十八號恒大典當内竊取物件被某號華捕察破在施身畔搜出鑿洞鐵器等具將施拘解北行押至昨晨解送總巡捕房請究 
[世籟達路之竊案]  
　　前夜一時後有竊賊掩入法租界巨籟達路二百二十八號弄内十號房屋與劉杭寳同居之洗衣婦陳高氏房内竊取衣服二十六件價值八十八元旋復入其他房客屋内竊取因事主外出失物未知詳細昨晨由劉姓偕陳高氏至總巡捕房報請查緝 
[無賴竊取煤炭]  
　　無賴劉玉平串黨至楊樹浦路自來水廠外灘竊取煤炭四袋圖逃被該廠用人吳連喜瞥見鳴捕將劉拘入捕房捕頭諭飭押候解廨請究 
[縣署批示八則]  
　　陸召南呈爲方單遺失蒙飭冊書查復請求補給新單由前稱十四畝九分之方單已繳縣署現稱繳縣署之方單並非十四畝九分不但無案可稽即該民呈請給單之畝分亦爲前後兩歧所請不准 
　　裘方林爲呈明由滬軍勞遷移案内曾經沈紳照等措繳建築營房等欵應如何收回墳地着向沈紳照等商酌清理 
　　陸金林呈爲田單實在遺失取具證明保證各紹俯准備案由鼠啣田單事非目見本屬無可證明該民前次來呈謂田單被鼠啣於他處恐蕱旁人之手在外抵押詞意尤爲支離所請不准此批結附 
　　黄吉文呈爲出繼異姓正式歸宗請立案由據呈出繼歸宗事屬民事應向司法官廳呈請立案本署未便照准 
　　唐汝襄呈爲理處妥洽呈請銷案由如呈銷案此批結一紙存提單調銷 
　　沈汝謙呈爲沈順順係屬積匪請向檢察廳提回核辦由呈悉查沈順順係屬刑事案犯巳由檢察廳管押在案該公民如有公憤儘可自赴檢察廳證明司法獨立所請發誓盤詰之處礙難准行仰卽知照 
　　鬃業公所代表王植等呈爲遵批修改行規請准立案給示由呈悉查呈閱現送行規旣經分别修改惟該業人數前稱約有千人現稱五百餘人一致贊成先後數目不符且各帮簽允名單未據送驗應即另呈聲復以憑核辦漏送章程應即補呈此批行規存 
　　吳四福爲陳明悮會呈求核准由呈悉據呈該民於充地段與沈永和舊充地段劃然爲二何以不將四至叙明至前清官廳示諭非因故吊銷均可繼續有效沈永和所充地段旣不在該民請充範圍以内何庸該民越俎多瀆揆度情形難保不意存侵越應俟將請充地段四至另呈詳晰聲明再行飭查核奪可也 
[中華職業敎育社通訊]  
[穆藕初演說實業上之職業敎育觀]  
　　我職業敎育社舉行第一届周年紀念大會承黄任之沈信卿兩先生推重囑備演詞固辭不獲勉將鄙見所及者爲諸君子陳之夫職業之解釋有二一就人事上言之凡社會中人各出其本能以就多方面謀生之途統謂之職業如農人之務力田工人之務勞作商人之務貿易等皆是一就天良上言之世界上無論何種微細事業業之者皆得提起其精神發揮其能力擴大自家之責任增高所業之地位此蓋不以泛泛之職司視之而確認自己對於所事有絶大天職在此天職二字並非新名詞即孟子所謂古之人修其天爵者是人不論託業何途對於所立地位皆有發達其業務之天職必如是方可以無愧乎爲職業家世人不察以致無專業常遷轉在事業場裏隨意變動視自身如旅客對職守如傳舍不負其應負之責任不盡其當盡之心力我國百業之衰敗胥由乎此凡若此者烏足以職業家之徽號字之其人對於所業旣如去來無定之行客則吾人於其所業之業當以行業名之職業與行業之異點容易區别一則久於其業始終不遷一則徒爲餬口計惟利祿之是求此外槪置不顧其居心之不良固無待言且以其時常變動故不睱研究本業盛衰得失之原因無研究故無進步其能力之薄弱如出一轍嗚呼以爲謀不忠無甚進步之行業家尸位於百業中陷百業於頽敗處此生存競爭之時代尚何有克留殘喘之餘地乎 
　　振興實業救濟現社會困狀之呼聲日高振興職業敎育力謀實業發展之主張一致風聲遠播響應甚捷吾人提倡此職業敎育說僅及一載而職業敎育之聲已洋洋乎盈耳幾幾乎合全國各學校共入於職業敎育之一途矣何君子豹變之神速也雖然名者實之賓竊願敎育界之提倡職業敎育者從實之一方面進行忽從名之一方面進行也從實之一方面進行奈何即無論舉何事業行實地之研究是巳 
　　僕紗業中人也請以紗業論欲求紗業之逐步發達得就立於不敗之地必須行精密之調查取最善之處置舉凡原料出數之多寡品質之優劣以及社會需求之狀况酌盈劑虛固商工業家應盡之天職而改良物質振興農産亦屬紗業中人所應注意之一要事此外如工廠之管理方法亦非常重要全廠工人至少有千人以上如何而使各工人不空費時間不耗費材料且能愛護機件尊重廠規惟日孜孜盡心工作彼微物細故間往往發生至大之關係凡處理其事者又烏得一日疏忽之 
　　至於製造方面如何使造費節減以增進事業之繁昌如何使出品精美以投合主顧之需要必一一無憾然後消路日暢而信用日厚苟其一廠如是各廠皆然則文明之競爭斯起而棉業之發展隨之矣互相競爭互相進步循環精進靡有已時夫然後我國紗業立足於顚撲不破之地振興紗業之道如是振興他業之道亦何獨不然如凡百農工商礦各業在在準取此手法以行之實業救時之主張始克遂然而此種種大問題豈彼遊移不定視職業如傳舍視自身如行旅而不知責任者所能爲力歟 
　　至於敎育事業亦何莫不然夫敎育二字含義甚廣須將敎育二字分别言之敎爲一事育又爲一事育成之一事比之敎授事項尤爲重要鄙見以爲敎授尚非甚難之事至育成之事談何容易然惟其不容易愈不可以不講求小學重育高小以上諸學校亦未嘗不重育育之爲業不尚口說而尚躬行不限之說講堂以内而講堂以外至廣至繁之地方在在皆爲育之事業活動之範圍西諺謂世界爲大學校不其然歟乃世多忽忽敎育界中人往往除課堂外誤以爲責任已盡無所事事去育之本旨遠矣宜乎各學校所産出之新人物不能見容於實業界所如輒左而絶其生活之途也智慧學術固不可少然立身處世之大道理又焉得而忽諸但欲求脚跟未定之敎員培成實業界需要之人才烏乎其可哉職業敎育確爲今日要務然敎育界中人往往輕視職守雖國敎育事業爲一種職業而見異思遷致無何成效之可言鄙見以爲不應泛視敎育事業爲一種職業當以一校中事爲自己確定之職業旣身任之矣則必苦心從事堅持到底勿起遷動之念並宜隨時保存穩重嚴肅氣象爲諸生表率隨時温習研究母抛荒舊學業更吸收新智識如是以言敎育庶乎近矣 
　　有此篤志敎育家庶可以言職業敎育然尚有一層之誤會足爲職業前途障碍者即狹視職業敎育範圍是蓋彼輩但知敎導諸生能製出諸種物件竊自欣慰以爲巳盡職業敎育之能事豈知製造物品非但僅求其能模仿物品之形式而已更須精密思考如何方能使出品精美如何方合用户心理如何不可以浪擲工作時間如何可以不耗費各種原料必於此數者一一進求無復遺憾然後可以與人角勝於市場否則人巧我拙人賤我貴吾未見其有濟也雖然果使如上所云一一辦到尚屬職業敎育上表面工夫而眞正職業敎育之精神尚在其裏面裏面云何即除上項所云各要點一一辦到外而對於灌輸此職業知識能力之諸少年更努力育成其耐勞習慣持久性質克己復禮工夫斬除一切巧取幸獲之觀念夫然後職業敎育始進於完美無疵之地步吾知諸大敎育家當確認斯言爲職業敎育上急須注重之一事而確立斯業之根基也 
社會生計日益迫促世人生謂生活途窮時勢逼人入於莫可奈何之窮境吾則以爲不盡然凡眞有學識經驗者社會之中正多斯人盤旋之餘地人日求事事日求人在失業者方嗟嘆活計之難尋在事業界方憂慮需要人才之無多也人亦求自奮而已孔氏有云不患人之不己知患己之無以見知於人也西諺云世界不問汝爲誰但問汝能作何事竊謂此語非常適用於吾國職業界吾國各業之不振皆由於缺少適用人才並缺少獨樹一幟之人才耳敎育界諸君子實負斵削人才之重任操左右國運之大權現時之紛紛擾擾皆前此舊敎育之遺孽也由是以觀之則今後之人才能否適用於實業界能否挽救今日社會生計之困狀則叩諸今日敎育界造因之如何而可知諸君子多賢明職業敎育採何方　　胸有成竹無待鄙人之喋喋矣 
來函 
[水警二廳一專署第三分署來函]  
　　啓者本署於六月七日據龍華港巡船解到人犯周學倉潘鶴寛陳學文楊懐璧四名係六夜夥竊楊思鄉陳姓米店得贓之竊盜犯俱江北帮　頭船户事後匿逃龍華是以在彼破獲事主陳春生旋亦投質前來業經歸案核辦先後事實昭彰乃讀九日報載黄浦江中之盜案一則與事不符自係訪員之誤事關本署責任用特馳書糾正希賜刋入來函門内以符事實足紉公誼駐高昌廟江蘇水警二廳一專署第三分署 
[廣昇祥等來函]  
　　敬啓者上海近年以來喉症盛行傳染頗衆倘不幸染斯症者倉猝無措醫藥誤投殊堪憫惻查有前人所著白喉忌表抉微一書辦症明確立方精詳照方服藥無不立效據僕所知已不乏人旣已奇效疊著不敢緘默又恐是書傳送未廣故特印就萬本悉心校對廣爲分送敬求登入來函俾患斯症者知所索取無任感激印送者三馬路廣昇祥洋貨號五馬路南洋襪廠謹啓 
雜評二 
[收買存土問題（訥）]  
　　譬之一家窮無聊賴至以借債度日然商不肯以窮故而爲有傷道德之行爲亦决不肯以窮故而陷子弟於隳落何以故以借債度日人第憂其家計之日蹙然一旦有以償之則其家依然無恙至爲有傷道德之行爲則終身不能洗其恥陷子弟於隳落則其家永無再興之望故雖貧而皆不敢爲之者也苟其家主而爲之者試問其家主尚有人心哉 
　　嗚呼收買存土之當局其熟計之 
 
 

Page 12

 
 
   
 
 

Page 13

 
 
自由談 
游戲文章 
[請鍾進士捉鬼書] [  賊菌]  
　　龍舟簫鼓疑漁陽鼙鼓之來鳳鼎香煙誤豐鎬鋒烟之舉迷離惝恍因飽憂驚慘淡淒涼怕聽熱閙弔江寛於漢口願將角黍多投悲屈子於湘中誰把粉圑作祭延年有縷打綴無心續命名湯殷勤何寄爰浴蘭湯親斟蒲酒烹將老騖煑得肥龜獻於終南山鍾進士之前而有所請焉夫畫天師之像所以除鬼怪而不肯傷其同宗結艾葉爲人所以禳毒氣而不能嚇彼黠鼠今者魍魎魑魅到處横行牛鬼蛇神四方肆毒榴難吐艶萱不舍眉三湘間户户關門平日似天中之節丘八爺家家借襦無地非元武之門惟先生着吉莫之韡持氲氤之扇磔鬚弩目氣奪羣邪烏帽綠衫威驚小鬼刀磨霍霍陰風動於壁間劍舉高高沙雨吹於林際旣張一臂能禦五窮乃盡供養之誠爲致殷勤之祝歷陳鬼號請事斬除一曰冐失鬼旣非競走何用狂奔不是兜圈因何亂轉燻天氣燄直闖横種大抖威風翻天潑地舟獲斬腰之罪人占没頂之凶無老無幼無貴無賤均送性命於洪流若金若銀若布若帛同村資財於流水若此鬼者願先生裂而啖之一曰催命鬼煑豆燃其惡很很藉名護法焚林捕雀怒沖沖不肯休兵民生何罪多歸枉死之城區域延長悉作殺人之市你推我抝問題實爲個人棄戰言和編一未知何日勝則殺降敵以矜功敗則刧平民而出氣若此鬼者願先生刺而殺之一曰無常鬼遼東冀北出没靡恒津埠漢臯往來莫定東奔西走特備專車電掣星馳暗施鬼計才非韓信也　拜將登壇舌比張儀謬想封侯挂印安福部要安排干木心掛兩頭征湘軍扯不住曹操身無雙翼弄巧終當成拙受辱只爲求榮若此鬼者願先生執而誅之一曰魍魎鬼刦掠本鬍匪之生涯上將公然刦械訛詐乃皮五之手段逃官竟學訛人無錢使用要賣兵船有脚能逃請借外債或則芙蓉之禁令久申公然敢種荷蘭之逋逃已倖妄代邀恩若此鬼者宜臠而割之一曰伸手鬼窮郎中一個葫蘆墊款號稱百萬活財神兩番借欵回佣已得雙分此則開援費京電滙來腰纒飽滿彼則克復賞軍前頒到欲壑未塡墨吏殃民則地皮痛刮法官受賄則妙手輕靈凡此鬼類宜副肉千刀一曰急色鬼納名姝於帳下雙燕飛來捉野鴨於民家一文不費上行下效理固宜然强暴姦污罪該萬死無怪滑頭碼子借鴛鴦施訴白之行爲小白臉兒學蝴蝶試穿花之手叚凡此鬼類當鞭屍三百更有陰謀鬼暗中播弄忌妬鬼舌上挑唆没頭鬼亂起風潮媚外鬼秘遵條約六神無主一榻糊塗欲還我清平之世界須驅除擾亂之游魂特借明威以清妖孽切勿爲妖捉　若王道士之拿妖受鬼揶揄没陰秀才之捉鬼（一） 
家庭常識 
[立去衣上沾染油漬] [  知新] 　 
前刋衣服上沾染油漬即於衣下襯以竹紙數層於衣上襯竹紙一層紙上敷以鹿角霜用重物平壓過夜便無痕跡云云予昨膳時偶被油煎魚汁潑污綢衣一時無購鹿角霜處因念炭酸鎂具有吸收油液之功試以無敵牌牙粉如上法敷之用熨斗燙之居然有所油漬盡被吸去無痕事簡功速亦家庭常識之一也（却酬） 
[自製匾額] [  若渠] 　 
木材上旣施彫刻乃以光粉（平常婦女於夏天擦膚所用者粉號中有售）充適量之水用漆刷蘸而塗之務使均匀而光滑如著色可以顔料直攙入光粉漿中乾後再以吧哩㖷油（五金店有售）塗之寳須均再以或藍或綠之顔料調以膠水用筆蘸之塗於所刻之字上即成此予於敝校木工課中曾經實驗之矣栩按顔色粉宜燥糝之勿用膠水尤爲雅觀 
[皮衣免蛀] [  休寗姚襄堯] 　　 
皮衣曬好後取火一盆以生葱放入其内將盛衣之箱倒置火盆上薰半小時俟冷盛衣永不生蟲旣不費錢又無氣味較之樟腦等物實有過之無不及 
工業須知 
[簡製凹凸板之新發明] [  天虛我生]  
　　舶來品之裝璜印刷物每用凹凸版製成使人不能假冒字跡或花紋皆凸蓋非有凹凸印糢及良好確凖之印機無能爲也故吾國印刷業發達至今對於此項工作仍不免有望洋之歎予嘗以理想的方法試行製作居然得良好之結果授諸一二印刷家皆專利居奇予因慨於工業界之知識不能普及也特揭布於本欄將使一般印刷業家均得仿製則此凹凸版之印刷工業亦將奪外人專有之席而共有之矣謹述如左 
　　凹凸版之工程約分三級初級爲一色凹凸版即有花文處凸起而其除爲全藍或全紅全金如芝蘭肥皂之商標是也第二級爲套色凹凸版或三色或四五色不拘而其凸紋非全白者如桂花胰皂之包紙是也最高級爲高低彩色凹凸版卽其凸紋起層台形高低不一極肖眞形是惟雕漆器皿中有之印刷品中尚不多見也茲當分述如左 
　　（甲）一色凹凸版之製法此法至爲簡易凡有脚踏印機或鉛版打樣架者均可咄嗟立辦但使刻字匠刻一陰文之木版凡欲使其凸處皆刻陰又欲其有顔色處則爲平板如常法裝置於印架而於承紙之版上加以軟質之底版襯於印紙之背即如常法擂墨開印即成凸紋之印刷品此其效用全在底板（在打樣架即爲摇窗上之襯紙）其製法有三 
（一）爲濕印法用白色之滲墨紙十六層（亦名生紙但紅色者質堅不適用）直接襯於印紙之下即得但初印時須將滲墨紙完全打濕任令印刷之紙受濕無妨蓋油墨與水本無碍也印至數十張後水分自乾則凸紋之印模已成愈形佳妙 
（二）爲麂皮印法即用半分厚之軟麂皮以代滲墨祇用此種麂皮本爲擦抺鐘表之用洋廣貨舖均有售皮後仍襯生紙數層其成績勝於（一）法 
（三）爲膠版印刷法即以首飾匠所用之瀝青平舖於厚紙上以代滲墨紙用此法最良而瀝青一物且隨處有之凹凸愈顯竟與用凹凸印模者了無差異即印機不甚凖確亦無碍其效果此其故蓋瀝青質軟能移步換形東場西漲非如（一）法之一成不變也大凡陰文之型以軟質之物撳於其上則陰處必凹譬如以手指撳香烟錫紙於陰文圖章上俄而揭起反視則必顯凸紋之正像稜角整然若撳陽文則其稜角不方予以此理推闡乃得此實驗之良　諸君不信但一試之固甚易也茲更進述其高等之作業（未完） 
長篇小説 
[冰山奇俠傳] [  常覺小蝶合譯天虛我生潤文]  
　　（原名HAN　OF　ICELAND）法國囂俄著 
　　第八章露俠（二） 
　　瑟汶未答而侍者已入報亞菲爾伯爵夫人至瑟汶曰夫人此來必爲訪汝然我知涒心未必願見其人且入後室小坐吾當爲汝辭之雅谷諾遂退入複室而於門次竊視二人將作何語此時亞菲爾夫人已展笑入卽曰瑟汶將軍汝乃受弟子之欺矣瑟汶曰夫人此言何指我殊不解夫人曰頃菲力自堡來固言未見雅谷然則雅谷果未嘗至蒙貢耳而乃飾言以欺其先生於禮安可雖然不往亦佳瑟汶聞語態度轉冷徐曰然乎然吾此時亦殊不汲汲待其歸蓋我已知其所往之地矣夫人愠曰將軍此言殊奇有其師則必有其弟豈雅谷竟欲避我而乃他適將軍思之夫以女壻而避岳母天下寗有是禮耶雅谷此時竊聽知瑟汶性情至剛而夫人又驕貴或且交閧轉難排解乃竟挾冠於肘徐步而出向夫人鞠躬夫人初不料室中有人爲之愕然却步及旣審視則曰嗟乎此非雅谷男爵乎胡爲而巳在此雅谷哂曰夫人鑒之予果雅谷也來此已炊許時矣夫人乃展笑曰男爵汝昨夜何往累人擔憂雖然少年人恒不知檢朿放蕩旣慣非有温婉之女子與之同處者殆無望其俱化矣將軍以爲然乎瑟汶未答而雅谷巳鞠躬曰敬謝夫人然賤性好游是以馬轍東西初無定所且素性亦不近女夫人笑曰嗟乎汝殆未聞此間之婚事乎吾且賀汝將得妻而並得爵晋授將軍雅谷色然曰謝夫人盛意然吾以爲男子立身貴當自建功業若因婦人而貴則吾恥之故願夫人勿復言此且吾尚有事不克久侍願夫人晚安言次逕鞠躬而出夫人目送之遠旣羞且惱面色乃無定顧瑟汶曰野哉雅谷乃竟不知禮貌吾尚望爲之師者有以敎誨之也瑟汶微笑廻首不對（第八章完） 
 
 

Page 14

 
 
   
 
