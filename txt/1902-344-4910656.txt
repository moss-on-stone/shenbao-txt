# 1902 - 344 - 4910656

 

Page 1

 
 
[第六次印二十四史售書啓] [  圖書集成局謹白]  
經世之學備於乙部二十四史薈萃歴朝之典章制度興衰治亂斟今酌古洵足以因革損益上以佐隆冶之宏規下以起民生之疾苦矧自科舉攺章以後大小考試皆以史事命題博求通達之才藉收宏濟之效若非貫通全史本本原原斷不足以應俊乂之旁求挽艱危之時局本局有見於此因又校印是書業已竣工裝訂成册紙張潔白墨色精良視前所印售者尤臻精美定價仍遵曩例每部洋銀五十六元海内通碩有抱經濟之宏願而欲以政學鳴者請卽惠臨申報館購取可也此啓 
[論電局攺歸官辦事]  
國家之有電報所以靈消息捷事機太平無事則商情物價各處相通操奇計贏最爲得利而民間急事之藉以傳遞者更無論焉若夫兩國相爭兵端忽起軍謀瞬息變幻百端苟無至捷之電音安能通往來而神策應以故瀛海各國於電報一事無論爲商辦爲官辦視之均極鄭重中國自同治十三年日本窺犯臺灣沈公葆楨奏請在閩境興辦電線速通軍報雖奉旨允准然仍因循未果至光緖五年直隷總督李鴻章就大沽北塘海口砲臺試設電報以達天津號令各營頃刻響應明年八月李鴻章遂奏請由天津循運河以至江北越長江由鎭江達上海安置陸路電線奉上諭著妥速籌辦是年九月在天津設立電報學堂一面由丹國招雇洋人來華教習電學打報工作等事購備各項機器料物採辦木植於天津設立電報總局並於紫竹林大沽濟寗淸江鎭江蘇州上海等處各設分局自七年開辦起至是年十月工竣共用湘平銀十七萬八千七百兩有奇維時英法美德各使商之總署欲在上海設立萬國電報公司擬添由滬至香港各口海線英國署使臣格維納並援同治九年總理衙門已允成案請由英商添設自上海至寗波温州福州厦門汕頭名口海線直隷總督李鴻章恐利權爲他人所攘飭津滬電報局委員盛宣懷等傳集衆商議由蘇州浙江福建通商各海口以達廣東與署兩廣總督曾公國荃飭與粤商所造粤省陸線相接計程約六千里估費約四十餘萬兩於光緖八年十一月奏請開辦踰年而成光緖九年六月又由天津設至京師計程二百餘里十年四月又自北塘設至山海關計程四百餘里自後十餘年來更日有增益通衢大道之中電竿如林電線如網北燕南閩近若比鄰消息之靈事機之捷可謂至矣盡矣蔑以加矣而局中獲利之厚尤超越尋常年來股票之昂較原價竟須加至倍蓰說者謂中外通商以來中國仿西法而得利者惟電報與招商二端而電報尤本輕而利厚兹者恭讀上諭各國電務多歸官辦凡遇國家要政傳遞最稱靈速中國創自商辦諸多窒礙亟應收回以昭鄭重著袁世凱張之洞將中國所設電線核實估計奏請籌撥欵項發還商股卽將各電局悉數收回聽候遴派大員認眞經理以專責成而崇政體欽此竊謂西國凡舉一事惟思有利於國有益於民而不必計及於官辦商辦今各省電局貲本雖半出於商然督辦旣有大員各分局又有總辦其規模體制皆摹效官塲以是糜費甚多而公事反多貽誤然猶不至十分潰決者以尙有商本在内不能不稍存顧忌也是故欲籌整頓之法惟有將督辦總辦等名目一律删除各局悉由各股東公舉富商爲之經理如是始足除官塲之積習振商務之新機乃兹反以商辦爲非欲將股本提還攺歸商辦竊思此事一成其敗壞糜爛情形恐將視今日而更形其甚至諭中謂創自商辦諸多窒礙則嘗查電局規例凡軍國要事皆歸頭等傳報最速阻滯毫無若遇有戰事之時則敵勢軍情尤必卽時飛遞而民間旣禁用密碼多魚之漏亦屬無虞固安見有所謂窒礙者曷爲而必欲另定新章歟夫今之辦理斯事者誠不免爲人指摘然必謂商辦而不能實事求是官辦而必可涓滴歸公平心論之恐亦未必嗟乎中國事機大抵舉棋不定豈特區區電局一事然哉 
[本館接奉電音]  
　　昨日午前八下鐘時京師飛電傳來懿旨一道上諭二道敬謹譯登○十一月十四日内閣欽奉慈禧端佑康頤昭豫莊誠壽恭欽獻崇熙皇太后懿旨禮部奏冬至禮儀一摺冬至令節次日皇帝率主公百官著在皇極殿行禮欽此同日奉上諭冬至令節次日朕率王公百官詣皇極殿行禮欽此同日奉上諭冬至令節次日朕率王公百官詣皇極殿慶賀皇太后禮成後御太和殿受賀欽此 
[俄日通郵]  
　　日本某日報云俄國西伯利亞鐵路告成之後郵信之由亞東達歡洲者較前倍形迅速以故日本遞信省大臣與俄國郵政部首領互相商榷此後一切郵便物擬皆攺由旅順烏港寄至歐西日來横濱商業會議所中人已準備將信件轉寄西伯利亞火車飛速轉遞矣 
[謀弑俄皇]  
　　英京倫敦來電云日前有俄國無君黨匪人欲行弑逆之事西歴十二月六號已在本國利烏矮氣矮埠禽獲數犯覊候訊供矣 
[俄艦赴暹]  
　　日本某日報云俄國海軍提督某君添派艦隊赴亞東上月之杪已駛抵暹邏盤谷府按暹邏與法人所立之約刻尙糾葛未清此一役也俄殆將助法以張聲勢歟抑欲助暹以抗法人歟明眼人自能逆億而知本館正無須詞費也 
[俄製巨艦]  
　　俄京聖彼得羅堡來信云俄國海軍部大臣某君飭額立路他伊島造船廠製一極大戰艦載重一萬六千墩刻已鳩工庀料從事斧斤矣 
[議員格鬥]  
　　英京倫敦來電云西歴十二月七號法國下議院衆議員聚議時民黨中人多所辯難議員答不如法於是民黨與急進黨兩次互相格鬥摩拳擦掌勢甚洶洶旁觀排解不開以致議事中輟 
 
 

Page 2

 
 
[歐洲奇冷]  
　　英京倫敦來電云日來歐羅巴各處氣候嚴寒矮磨司氣路他磨運河冰凌凝結奥京維也納寒暑表退至冰點下二十度亦歴年所罕見者也 
[滇礦叢談]  
　　法京巴黎斯來函云中國政府旣准法人開采雲南諸礦法人卽在巴黎斯集成一大公司併力經營其事西歴十月二十號總理人矮之路及矮他磨二氏宣言於衆日本公司蒙中國政府給雲南開礦之權已將三十五處礦山悉行勘定此外如再有佳礦亦得鳩資開采期以六十年如意見相同則可展期二十五年得共從事八十五年此等礦山獲利可操左劵今擬以百之八充利息百之十爲公積銀又以百之十分還股本聞三十五地中爲礦六十分而計之銀礦二十五銅礦六金礦一餘均錫礦并勘得富州有一錫礦延長八十法里所出之錫每年約得三千墩礦丁每人月給法銀十六勿郎克至於我法朝廷則已許由礦山至各地迅速修築鐵路以通火車矣 
[葡人擴地]  
　　英京倫敦來電云葡萄牙國屬地向有在亞美利加洲殺痕撲氣省南境者近已施其權力擴而大之矣噫葡旣要挾中朝聨接澳門鐵路今又新得美洲之地國雖小其亦有浡焉興起之機歟奈何我中國并葡而不如也譯竟爲这太息者再 
[呂宋用金]  
　　暹邏國家下令攺用金圓貿易前已譯登報章兹得英京倫敦來電云刻下美國政府核定所屬小呂宋飛獵邊羣島亦一律攺用金圓若是則亞洲各邦除高麗外皆以金爲貨幣矣我中國奈何不及早籌之 
[　　日相伊藤春畝侯覲見日皇敷陳庶政昨已紀諸報端兹閱日本某日報云伊侯已於東歴十二月六日之晚七下鐘後由鳥居阪旅次抵大磯歸臥滄浪閣若日則昨所云第十七議院開議後内閣必有迭之說未必信而有徵矣 
[暹儲抵日]  
　　暹邏國王遣其世子赴歐洲游歴繞至阿美利加晚香坡歸途道出日本前已兩次譯列報端兹閱日本某日報云暹儲此行帶有文部侍郎一員及文武員弁一十三人東歴十二月九日行抵横濱旋入京芝愛宕館小駐征驂 
[日船練習]  
　　日本某日報云此次海軍大臣某君飭就常備艦隊中調出松島嚴島橋立三艦編爲練習艦隊定於東歴明年正月十五日告成以松島爲司令官旗艦二月十五日一律在橫須賀取齊然後揚帆向南洋諸島進發蓋以備本國海軍士官學校卒業人員熟習海上風濤島嶼也 
[日艦試行]  
　　日本某日報云日本海軍省飭吳軍港製造廠製一鋼質巡洋艦名之曰對馬長一百零二英尺闊十三英尺又十之四入水四英尺又九寸載重三千四百二十墩馬力九千四百匹每一下鐘時行海程二十里艦中安置十五珊大砲六尊十二斤砲十尊四十七米利砲四尊測海電燈三盞經始於明治三十四年十月一日至本月落成隨於十五日行試水禮 
[飭修馬路]  
　　金陵訪事人云省城馬路雖已興修然不過十之三四署兩江總督張香濤宮保蒞任時商務局總辦劉聚卿觀察已於鍾山書院行轅前添築馬路迤邐達昇平橋繼緣宮保送劉忠誠公靈櫬登程馬車須出石頭城又於旱西門内添築一路至城外接官廳馬頭然皆倉猝成工因陋就簡兹者宮保飭知觀察凡往來要隘一律將路攺築務使四通八達盡成坦途 
[杭試三誌]  
　　杭州訪事友人云本月初八日府尊宗子材太守發出仁和錢塘二縣童生正塲案仁和招覆一百十二名錢塘招覆八十四名初九日發出餘杭臨安新城昌化四縣及駐防童生正塲案均示期初十日覆試是日五鼓開門點名各縣前列十名首題尊賢育才以彰有德義通塲首題敬老慈幼無忘賓旅義通塲次題漢武帝詔求茂才異等論 
[拳匪宜懲]  
　　金陵訪友人云日前城西一帶忽來拳匪勾引愚民私習邪術江寗縣某大令知之飭差拘獲習拳匪類一名釘鐐收禁嗣又緝獲若干名訊係誤被牽連均准取保開釋惟中有甲乙兩犯情節較重未便姑容爰於月之初五日解送府轅一俟訊實口供卽須予以斬决之罪矣 
[鍾埠寒雲]  
　　金陵訪事人云保甲總局向分城内外兩處各委監司一員主之當剛毅南來時飭將城内外保甲總局併歸一人總理以節經費自後遂沿以爲例此次張香濤宮保權任兩江以局中公務無多無庸委派專員遂於本月初五日飭機器局總辦吳鑑泉觀察兼辦觀察奉飭後即日趨轅謝委大約日内卽可到差矣○金陵房捐原訂自本年正月朔日爲始按照逐月租價抽收一成半其欵出自房主責成房客代繳於租價内扣除上元縣春夏二季捐早經收楚江寗迄未開收嗣經房捐局總辦王鹿峯觀察禀奉上峯飭將各處住房一律免捐並攺訂新章自本年秋季起捐欵主客各出其半春夏一季未繳之捐責令房主補繳十月中浣某日由兩縣宰出示曉諭俄衆週知○金陵久未得雨城内河流淤涸民間汲飲不便良多江甯藩憲李薌垣方伯關心民瘼特向機器局商借吸水機器安置通濟門外九龍橋畔用皮管吸引外河清泉　城㒹灌入秦淮滾滾滔滔日夜不絶聞一畫夜能吸水六千餘擔之多城内居民飲水思源莫不感方伯之德澤無旣云○蘇州分部郎中祝正郎承桂經理紡紗織布繅絲等局迭經虧耗幾不能支邇者張香濤宮保由鄂移節兩江正郎特由蘇朿裝來省禀陳一切情形抵省甫二日江甯府朱子文太守忽接蘇州府來電謂該紳如來省會希卽押解赴蘇云云因卽禀知上臺於月之初四日委某二尹率同公役若干名將正郎押解前往蘇郡 
[雲間寒雁]  
　　松江訪事人云郡城東北鄉太平莊某河濱有一無名男屍七圖地保見之卽於本月初四日投華亭縣署禀報時適縣主陳仲陶大令將隨府尊許子原太守巡閱海塘遂諭令小心看守迨初六日回署卽乘舟詣騐○本月初五日有上海縣差役投文華亭縣　關提武生沈長明縣主陳仲陶大令卽派差協仝來差將沈拘案委典史吳少尉訊詰交來差帶回歸案辦理先是沈牽羊二頭赴上海縣境梅家弄求售鄉人疑係竊贓盤詰之餘互相毆鬥沈不甘挫辱旋復糾人報仇將鄉人某甲擄回橫肆鞭撻甲婦王氏遂具詞投上海縣署指控縣主汪瑤庭大令准詞移提迨原差來松查悉華亭學中並無武生沈長明其人嗣往東門外偵求始知沈冐頂戚串邱春根姓名應試故學册祇有邱其姓名春根者乃回滬禀明隨復備文繕明沈長明即武生邱春根始得獲案○某巨梟投誠後復在奉賢縣境釀禍經鹽捕某遊戎親督弁勇馳往拿獲拘禁營中兹者府尊許太守奉上憲諭令移知某遊戎速解奉賢歸案審辦 
[示禁停棺]  
　　上海縣正堂汪爲出示曉諭事奉府憲詳札奉道憲袁札開照得停停棺不葬禁令恭嚴抛棄荒郊尤爲殘忍迭經札行查辦在案今歲疫癘盛行各處傷亡甚多窮民半多薄棺停放於野田露草間一經秋陽之暴穢氣彌增居者行者業已交受其害若不卽令掩埋恐來歲春夏陽氣逼蒸癘氣所招又將感而成疫各州縣有保衛地方之責自應防患未然及時查禁除分行外合亟札飭等因到府今特轉飭札縣 
 
 
] 

Page 3

 
 
卽派差保押令親屬赶緊妥埋其無主無力則由善堂妥爲代葬等因到縣奉此除照會堂董並派差查辦外合行出　曉諭爲此示仰諸色人等知悉爾等如有暴露未葬棺柩有主有力者立卽擇地安葬無主無力者由保報知輔元堂代爲掩埋統限年内一律葬盡如果逾期不葬悉歸善堂收埋義塚以妥幽魂而免疫癘若有刁徒藉端生事准堂董差保指名禀候提究决不姑寛各宜凛遵毋違特示光緖二十八年十一月十四日 
[飭查烟館]  
　　上海縣汪瑤庭大令以刻屈冬令宵小繁多巡查自應嚴密爰派差役分投城廂内外以及各鄉鎮查明共有大小烟館若干户限三日内造册禀復以憑按户發給示諭限晚上十點鐘閉門以後不許私賣並不准容留來歴不明之人如敢故違定卽發封懲治地隱瞞保並究不貸 
[少尉到差]  
　　本邑北新涇巡防局員王靑芝二尹前奉蘇松太兵備道袁海觀觀察飭與西門外巡防局員楊厚文二尹對調王二尹捧檄之下卽赴西門接差楊二尹則因事請假回籍禀奉觀察暫委候補典史梁仲畏少尉朝斌代理少尉奉委後於昨日到差旋趨詣道轅謝委及辭出又至上海縣署謁見縣主汪瑤庭大令 
[流氓不法]  
　　去秋著名惡棍朱華生曾在浦東戳斃同黨紀木林案發脫逃未獲近仍在爛泥渡陸家嘴一帶暴戾恣睢無惡不作前日虹口某機廠工人盛某偶經彼處朱率衆追至强借洋銀若干不遂所求遂刼至荒僻處出力恐嚇盛無奈如數奉獻始得釋回光天化日之下若輩不法至此誠地方之憂也 
[幾釀火災]  
　　前日江南機器製造局木工廠内工人將木片爇火禦寒不虞燃及所堆物料登時烟霧迷漫幾釀燎原之禍幸由工頭禀知總辦毛實君觀察急舁水龍往救得免成災 
[掩埋路斃]  
　　昨日南市二十三鋪地甲錢德行至倉橋左近見有一無名男子倒斃路旁年約三十餘查無屍屬在滬因卽報知某善堂領棺收殮舁厝荒阡 
[讞員來滬]  
　　前法界讞員杜枝園大令交卸回蘇另候差委近以别有公務乘舟來滬僑寓英界長椿客棧昨日命駕至道轅謁見蘇松太兵備道袁海觀觀察旋至各當道處投刺 
[增開馬路]  
　　八仙橋迤西一帶自前年劃入法國租界後業已開築馬路四通八達邇由工部局打樣西人前往勘明擬自陸家觀音堂迤西築至靜安寺左近以利行人現已興畚鍤矣 
[收捐受責]  
　　昨日午前包探陳雲忠解孔仁華孔大寶至英美租界公堂禀稱伊等在乂袋角河内私設巡船向往來各船勒收捐欵曾經寓居租界之船户張桂榮等投報捕房旣而愼昌等號亦以孔等所雇收捐頭目喬仲來設筵以請勒索洋銀一百元報經小的往拿喬已逃避前日張駕船載菜至租界中驀被二孔所設巡船追至恣情勒索爰口小的拘獲搜出船上小旗一面送請究懲仁華供小的係船主每月向認捐公所納洋銀十二元承充此役前日午後公所某師爺囑小的駛至租界中以致被拘到案大寳供小的係公所所雇巡丁每日駕船巡緝不敢越界收捐愼昌等各家歴訴前情讞員張柄樞司馬商之英總領事署繙譯官迪比南君判將大寶責三百板發押捕房三個月仁華從寛免責押三個月旗幟發存捕房 
[西兵釀命]  
　　闪日午後鐘逾三下善鐘馬車行馬夫某甲因事至徐家匯迤南與法人新闢租界毗連之處不知因何被德國防營内乙丙二兵開放手槍擊中其首立卽仆地斃命某西醫見之急由德律風告知王家庫捕房捕頭立派包探陳雲忠前往查得其地並非捕房所轄撥然而歸 
[馬路工程局瑣案]  
　　崇明船户朱長郎駕舟至浦江悞撞徐范氏之網船被氏扭入捕房捕頭轉解馬路工程局總辦翁子文太守倩襄讞委員黃衡堂二尹研訊氏供小婦人係無錫縣人本月十四夜泊船大阪公司馬頭左近時値狂風驟起朱繫纜船旁以致碰傷船板爲此扭案求究朱供小的事出無心尙求鑒察二尹判給氏小洋銀二角爲修船費○船户金桂發肩荷糯米一石向人求售水巡捕頭陳向榮以其形跡可疑拘至捕房轉解工程局金浼人籲求免究二尹允之著卽開釋 
[英美租界公堂瑣案]  
　　包探李星福解顧雨芝到案禀稱此人與羽黨某甲在某烟館内兠售銅質小銀錢小的查知甲卽逃逸僅將顧拘請訊懲顧供此項小銀錢係虹口恒大小錢莊夥號小殷者在彼販賣小的惟與之同榻吸烟叩求鑒宥讞員張柄樞司馬商之英總領事署繙譯官迪比南君判責三百板枷號一月期滿押捕房一年小銀錢鎔毁○包探方長華解奏金生到案禀稱此人前操洋貨業今已失就乘間混入震泰昌洋貨店竊取羽縀羽綢等貨報由小的查獲詰知先竊陳林三王二姐等家衣飾因特吊出原贓送請訊究秦認竊不諱司馬判責五百板枷號三月期滿發押捕房五年贓分别給還失主○包探沈阿炳解張雙福陳金樂到案禀稱伊等將洋人愛史禮之船篷私行賣去報由小的拘獲請卽訊追司馬著帶回捕房吊至原贓於禮拜三訊供核辦○包探李星福解陸昌茂王寳林到案禀稱伊等前因犯竊遞解回籍今又潛來租界中行竊錦豐號内洋傘等物報由小的拘獲送請訊究司馬判責五百板遞解江陰原籍○包探徐阿華解周叙生陳汝福到案禀稱伊等串竊陳王氏等家玉器衣服報由小的拘獲吊到原贓送請訊究司馬判各責三百板分别遞解回籍○包探倪順泉解李阿明到案禀稱此人攫取水泉生所開店内小銀錢一百枚報由小的追獲起到原贓送案請究司馬判責五百板枷號一月期　押捕房六月 
[惠澤覃敷]  
　　昨蒙貝潤生善士爲胞妹于歸將宴客資移助施粥與諸君造福由瑞康號交到洋銀五十元又岳周花張四位合助洋銀三十三元紋銀申元五兩五錢童祥權爲妻宋氏求病愈洋銀五十元費育麟求妻病愈洋銀二十元吳鰲峯林紫恒經募華封氏二户洋銀二十元朱安山翁經募順成公號等二十八户洋銀二百八十二元祗領之餘莫名忻慰晨餐莫繼堪悲季女斯飢嘉貺遙頒恰喜陽春有脚乞登報牘叩謝仁施[  上海六馬路仁濟善堂董事嚴信厚楊廷泉朱佩珍陳作霖焦發昱施則敬劉芬謹誌]  
[申報館恊振所經收四川山東振捐十一月初一日至十一月初十日止第念九次淸單]  
十一月初一日無名氏銅洋五元銅小洋一百五十四角○初二日朱伯魯洋四元○初四日秦希實洋廿元○初五日無名氏求三官關煞開通洋一元○初六日立雪堂游洋四元○初九日無名氏洋五元○初十日瑞和輪船公司洋十元以上共收洋四十四元銅洋廿元零四角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　鄉婦孫汪氏控沈長明等誣竊擄人縣主汪瑤庭大令訊究之下孫汪氏供小婦人家住本邑西南鄉馬橋鎭丈夫孫硯耕向開羊肉店九月十四日向沈佳和買羊一頭計洋銀一元三角翌日沈長明忽糾黨蜂擁前來指丈夫收買伊家所失之羊百般恫嚇内有劉勤仙蔡四明二人僞爲解勸串同索詐不遂所欲卽將丈夫擄去并被劫棉花三十包丈夫迄今未卜存亡叩求訊究沈佳和供小的賣與孫硯耕之羊確是苙中母羊所產不料被沈長明誣竊將小的曳出兇毆雖經蔡劉解勸得釋然事後蔡劉亦欲詐取洋銀蔡劉同供沈佳和被沈長明毆擊小的等祇勸令釋回並未訛詐亦無同往孫家擄人攫花之事求鑒沈長明供友人吳奇忠失去羊一頭查係孫硯耕所買因邀小的同往向之贖回不虞已被硯耕宰殺時其家無人在室吳遂與小的將已宰之羊取交地保汪竹香並無擄人攫花情事大令核得兩造所供均有有實不盡飭將沈長明及蔡收押所中劉交妥人保出限十日内查獲孫硯耕交案訊核○楊雲山控黃生生姦佔弟婦楊徐氏等情前日大令正在飭提由寶山縣分防同知某司馬將黃及楊徐氏移送到案研訊之下氏供丈夫逝世已歴九載當時祗有一女後又生一遺腹子小婦人本願守節撫孤不料今年六月婆婆與兒子相繼逝世依恃無人曾向夫族兄雲山熟商欲立其子爲嗣雲山並不推阻後將小婦人處田單悉行騙去頓悔前言小婦人衣食俱無不得已央鄰人張榮榮爲媒醮與黃生生事前告知雲山並非私奔惟求明鑒黃所供與之相符大令著氏仍回楊家將前夫家事部署妥洽然後適人○安徽濳山學文生趙惟和乘江永輪船來滬十月初四夜被賊毁其行篋竊去寳銀十七錠報經法界包探緝獲積竊曹清和解由公廨讞員孫建臣大令訊出同黨十二人姓名併稱此案小的只分得寶銀三錠業已兌換洋銀二百餘元用剩四十餘元大令因卽轉解縣署前晚大令研訊之下曹供此案由張阿仁爲首小的祇分得洋銀四十元尙未用去卽被拘押捕房今特如數繳呈求恩寛宥大令核得所供與公廨來文不符顯係刁狡諭令釘鐐收押聽候申詳上憲照律重懲 
[美租界捕房紀事]  
　　江北人某甲僑居穿虹浜左近某號屋内其妹小字蘭英年已及笄許字同鄉人孫某孫貧困無力迎娶遂於前日糾衆往劫蓋卽俗所謂搶親也中途適爲某西人所見向之喝散蘭英遂得逃歸昨晨甲投訴捕房捕頭令包探顧福其前往查訪○裏虹口民人某姓家建造房屋雇鄰人張榮春監工張心起不良串通車夫某甲行竊木料私售與人昨經包探顧福其查獲解入捕房捕頭令押候解送公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
