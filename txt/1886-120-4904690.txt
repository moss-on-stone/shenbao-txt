# 1886 - 120 - 4904690

 

Page 1

 
 
[招請文人抄書啓] [  點石齋主人啓]  
　　啓者本齋現有大部書籍須人抄寫如有精於晉唐楷法者祈卽繕寫字様送至老閘點石齋帳房選擇取用其取用之後如抄來之字與原様筆跡不符大相出入者仍要退還不送潤筆再字様望勿送交申報館以免轉輾周折專此佈啓 
[石印有限書籍减價出售] [  點石齋主人啓]  
　　本齋前年所印 
五車韻府一書係取華文繙譯英文如中國人之不通英語者可將此書查出英文給與英人閱看英人便知語意其查字之法今已另刋小張訂人此書之首購而閱之自知異常簡易原價八角今攺五角此外如 
直行六本康熙字典原價三元今攺二元五角大號横排康熙字典原價二元五角今攺一元五角 
史記原價二元五角今攺一元八角兩漢原價四元五角今攺四元子史精華原價二元今改一元凡此五種俱有紅木夾板 
南巡盛典一書綢面錦函原價四元五角今攺二元五角[  全圖三國演義原價二元四角今攺一元五角]  
静安寺圖每張三角槪不着色本齋近年來所印書籍日益加多銷路更期充暢故願將此數種减價出售所望海内士林從速購取此佈 
[七十四號畫報出售]  
　　閩縣屬之龍溪鄉民在海濱網得一魚頭如稱錘尾如蛇四足高搴鱗紋歴剥市人詢名於老漁老漁亦不能對本齋物圖之以供人觀覧淞罷漫録說一則仍附畫報之末准於二十六日出售此佈 
[論中美兩國接待使臣厚薄懸殊]  
　　四月朔本報載有兩事一則言中國欽使到美國舊金山地方爲該處官所阻不能登岸嗣經取出憑據示之然後得以上岸欽使心滋不悅云此以見美國之待中國欽使如此其刻薄也一則謂美國欽差來華駐於沙面美領事署粤督張香濤制軍前往拜會賓主盡歡此以見中國待美國欽差如此其仁厚也此二事適見於同日報中相形之下中美之軒輊不更顯然哉夫華人之在舊金山爲該處士人所惡耳美官則初不之惡也卽使日美官亦徇土人之意而與華人爲難然所與爲難者不過中國之工人耳非與中國之官爲難也如以爲官之與民初不可以一望而知或者該處之官不知爲中國欽使故有阻止不令上岸之舉迨後旣見憑據卽渙然氷釋仍得登岸又安得因其阻止而遂謂美國之傅待中國哉然而欽使之行止與商民迥然不同其　節在於何日其乘坐者爲何輪船當必早有消息以達於美國夫豈有寂然無知之理卽如美欽差之來華一經至官署拜會卽行答拜何嘗有一毫疑忌之意又何嘗有一日欲令其取出憑據以憑騐看而後放行盖中國但知以柔遠爲經凡於外國官商之來莫不推心置腹以待故外人之來中國大有賓至如歸之樂不特美國爲然他國莫不皆然試觀美欽差之來粤粤督待之如是其有加禮則是中美和誼卽此已可槪見豈得日薄待美人哉而美人之薄待華人則不必徵諸他事但於阻止欽使必騐視憑據而後始令登岸一事觀之已有莫可置辯者已前　美教師羅君文耀述反美國之舊金山其所居者不盡土著大都係各國之人以墾種而往彼者五方雜處良莠不齊與中國之客民無異故美官不能治之然中國客民倘有滋事等情則官必率兵彈壓應剿者勦應撫者撫决不能聽其猖獗甚至官反不敢過問若客民所害者爲華人已不能𩕟頇了事倘其有害於西人則尤　雷厲　行澈底根究華官固不敢懈怠西官亦必追查焉有美人爲中國之客民刼掠焚逐中國之官可以藉口於客民而不爲之理者或又日中國客民與舊金山之客民不同中國之所謂客民不過以此省之人寄居彼省雖日異籍然猶是求國之民也舊金山之客民則均係他國之人故美官之令有所不行然試問該處之捐稅等項歸何國收之如其捐稅等項而均不歸美官收取則是舊金山之地乃各國之公地各國之人皆可以居其地卽各國之人皆可以有其地美國不能私爲已有也倘其　稅等項悉歸美國所收則在該處之客民無異於美國之土民美官旣有收稅之權豈有不能施行之令然則美人之爲此言者不過欲自諉其過而并不顧自失其權矣美國之在列邦亦不失爲上國薄海内外罔不周知以上國之官而其令乃不能行於寓居本國之客民其體面何如乎桀之犬呔堯解之者日非有所部於堯吠非其主也然何不日舜禹之犬吠堯而必指之爲桀此其意可知矣假使傭人而攻殺外人其主人日此傭也非我也是猶可說也有主人之相知遺使往主人亦旣知之而傭人阻之使不得人猶得日是傭也非我也有是理乎且美國舊金山之阻中國欽使者官也非民也則是又非傭之比矣美國之官雖日多由民間保舉籌多則得不多則失故凡爲官者莫不以民心爲心無論民之所爲合理與否必曲意以從之然民之所恨者亦不過華傭之有害土人工作耳若於華官則固未之或怨也倘中國因此舉而竟召欽使回國以致兩國絶好正不知中美之交鬨美民亦所願否如其不願則或且有因此而反怨及其官　其將何以自解也噫中國之待美國欽差其厚也如此美國之待中國欽使其薄也如彼兩相比較高下判然而美國之人則直不知曲直之所在猶嘵嘵然有所推諉有所辯白不知自反而猶欲自卸其責吾不知中國欽使行文美國京城詰問此事正不知美京如何回答若果仍執前說是已而非人則與其將來不能終於保護華民不若召回欽使及領事等官之爲愈經日其所厚者薄而其所薄者厚未之有也美官之待中國欽使且如此其他可知矣 
[上諭恭録]  
　　三月二十六日奉上諭岑毓英等奏特叅庸劣不職各員一摺雲南　江府知府朱鴻年力就 
衰難期振作着勒令休致麗江縣知縣席葆眞嗜好太深曦廢厥職河陽縣知縣馬恩榮貪污不職怨聲載道均着卽行革職以肅官方欽此 
[茶巿甚早]  
　　聞得九江茶市已於初二日開盤計每担價銀三十六兩今年開市較往年爲早殊出人意料之外茶師多有未到者　聞廣東茶市已於三月廿二日開盤已有五千箱裝運出口矣 
[日下紀聞]  
　　宗室會試例於三月十七日入塲本科展期至十九日天潢貴胄非可與草茅下士比倫故試以一文一詩當日出場並給以羹湯點饌聞報名者約三十餘人及投卷祗二十六人將入塲有繼君忽報丁艱至點名時又有監試姻親一人廻避故實祗二十有四人云是日文題行不由徑非公事未嘗至於偃之室也詩題賦得遠山含松色得松字○烏里雅蘇台叅贊大臣祥麟現已請訓擬於四月初二日出都前抵烏城履任矣○醇邸前抵津沽已登本報兹聞醇邸在神機營揀派精通書學者共得四員飭令隨節前往將沿海口岸要隘繪圖以備觀覧云○穆 
 
 

Page 2

 
 
軍憲圖善於三月二十三日進内請訓蒙恩召見旋於二十六日出都聞有特副都統爾慶額豐統領陞額倭副都統恆額富侍衞林布鈕侍衛楞額溥副都統隨行云○宗室會試中式第一名景厚廂藍旗伯慶佐領下宗室已卯科舉人第二名吉紳廂紅旗恩全佐領下宗室壬午科舉人○直屬撫甯縣燒鍋商人王德盛等聨名赴户部訴稱本縣差役每年於春秋二季向每家收取燒鍋規費銀十六兩有奇今春因恭俻陵差加倍索取商等力有未逮不能如願以償彼遂不肯給發票照懇恩作主以恤商艱户部隨行文直隷總督轉飭該縣將照給發勿得索取規費云 
[排單照録]  
　　醇邸蒞津日期已登三月十八日報牘兹又悉醇邸定期四月初九日請訓初十日善恩兩大臣曁帮總辦各員先命駕蒞津十一日邸駕出都十三日到津是日發電報一次十四日赴大沽十五日赴旅順又發電報一次十六日閱看砲臺及水操船隖十七日查閱烟臺等處砲臺十八日查閱大沽砲臺又發電報一次十九日回津二十日閱陸操二十一日閱機器局二十二日赴北洋大臣衙門二十三日由津起程又發電報一次二十六日到京二十七日入内請安日前李傅相面諭各司道邸駕到時祇須在茶棚站班鵠俟不必上迎俟由海口回津於二十二日謁見云 
[女醫互鬥]  
　　西人往往有一言不合彼此積不能平邀請証人約期互鬥以雪忿者兹閱香港西字報有法美兩女醫互鬥一事可見此風不僅男子爲然矣據云法美兩女醫一日相與晤談各誇所學兩不相下遂相齟齬法女醫脫下手套擲於美女醫之面美女醫以爲大辱乃約期互鬥所邀証人四名皆係美人至期各持小刀互相撃刺旣而美婦臂上受傷証人等立卽解勸而散以是爲足洗其恥云 
[英國盛會]  
　　英國今年擬設一博物會將英國各處屬地所産之物薈萃其中以供衆覧兹接本月初一日倫敦電報知是日業已開院英皇大駕親臨主其事者係英太子言於英皇謂有此一會俾本國人民知各屬地之貨産庶幾商務可以擴充并使本國與各屬地可以通聨一氣英皇聞言大加褒美謂此言深合我意如此則我國與各屬地氣誼相通最爲有益也聞會中陳設之物印度所出者另置一處其餘各屬地所産則共置一處云 
[雷雨大作]  
　　太古公司之宜昌輪船於初一日下午四點半鐘由甬開行來滬言及途中於八點半鐘時忽值雷雨大作約兩點鐘之久始獲甯靜船中諸人殊覺驚恐云 
[鄂撫行程]  
　　鄂垣於三月二十七日下午五點鐘接到九江來電稱譚序帥於四月初二日節抵沙口初三日晨到省是日進署拜儀門擇於初十日接篆並聞序帥諭飭應行迎接各官府母庸出境迎迓 
[王大宗師歲試松屬題]  
　　初一日考教孔子當仕有官職二句經題君子不盡人之歡二句詩題賦得中書君豈不中書得書字同日覆一等生府學不義而富且貴二句華亭天下國家可均也二句奉賢事前定則不困婁縣文勝質則史金山至誠而不動者未之有也上海諸侯惡其害已也二句南匯說之不以道不說也青浦君子之志於道也二句通塲詩題賦得山向吾曹分外青得曹字同日補歲考欠一考舜五十而慕欠二考子男同一位經題進几杖者拂之詩題賦得白雲自占東西嶺得雲字初二日提覆文童奉賢是亦不善變矣至五尺之童金山將五十里也至若藥上海旣人其笠至布縷之征 
均起講及釣下通塲次題大人者言不必信一章後比詩題月因霧暗星向樓低鍊五律二句是晨懸掛粉牌提覆奉金二縣文童各三十二名上海五十二名辰刻點名府縣試批首分坐散號餘俱堂號塲規極爲嚴密惟不限時刻馬工枚速儘可各盡其長至午後分三牌放出 
[紅橋月色]  
　　揚城來一遊方僧不念法華經不禮梁王懴飲酒食肉顧忌全無誠有如蒲留仙所謂和様者日前在小東門内大街懸壺售藥適程太守騶從過此前導者此令起立僧傲聣視之若弗聞也者太守飭提至輿前怒謂何物秃鶩䏣敢如此狂妄豈以爲佛門清凈不能用兩部肉鼓吹聊僧猶出言不遜太守乃大怒令掌頰十餘下經差役代求始揮之去說者謂世間最勢利者莫如和尙今是僧見堂堂官長而竟傲慢不恭是利勢一層且未傳衣鉢也其受責也固宜○日前有某姓從他處遷居左衛街主人擇定吉時翎頂翹然乘四人輿入宅至大門僕人施放鞭砲不虞火星飛墜輿巓登時燃著幸人手衆多急將主人拖出汲水灌熄而主人已如孫行者過火燄山一身剩有鬚眉在矣○上月二十八日俗傳東嶽大帝誕辰前一日廟中結彩張燈遊人如蟻有某姓童子入廟游觀至晩不返次晨遍尋不得或謂已被人拐去或謂於上燈時失足墜後殿共中父母痛不欲生飭人入井打撈毫無所見蓋水深有十餘丈也 
[襄脞說]  
　　蕪湖城廂内外共分十三鋪人烟稠密良莠不齊宵小潛蹤最難稽察日前蕪湖縣楊璞生大令傳諭各舗地保將所管地叚劃清界限自某處起至某處止在墻壁上書明某鋪字様以便官憲公出時遇有民人控訴卽可知爲某鋪之事云○聞美國將派領事官來蕪駐紥未知確否○各店棧司類皆金斗帮中人年例必醵資爲雷祖會本届集錢二百餘千於三月廿七日起資雇菊部優伶在西湖池搭臺演戲遠近來觀者如蟻附羶如蠅趨熱人海人山駐足良難亦一年盛會也 
[獲盜兩誌]  
　　三月下旬安徽太平府城内拿獲會匪首彭姓當由當塗縣華明府榮萱訊取供詞釘鐐收禁聞該匪共轄羽黨千餘人一朝破氏獲明正典刑亦可見天網恢恢疎而不漏矣○距甯國府屬水陽鎭廿餘里有地名慈溪者荒村寥落野店數家小民聚族而居無異武陵源裏三月初某夜忽來外路游勇多名肆行刼掠並將事主拒傷當赴水陽分司呈報旋在本鎭烟館中拿獲盜首三名解往府城歸案詳辦 
[之罘來雁]  
　　三月二十二日八點鐘時道憲乘泰安兵輪前赴登州二十六日回烟聞因大憲檄委至登會審竊盜洋槍之案也○醇親王將由津赴旅順閱兵一切所需均至烟臺購辦烟臺舊有毅軍轉運局連日局員頗忙迫異常云○日前有上海運來銅鐵頁片螺釘匙件等項由烟雇舟派海防營員弁押赴利津口交卸盖省垣機器局應需之物也○十六日爲榖雨節居民皆書符黏帖門楣禁止蛇蝎亦有狡黠者刊印多張四處售賣風俗使然無足怪也 
[英官告示]  
　　署理香港總督部堂馬爲申明例約事照得香港久爲藩屬居此地者卽爲我大英統治之民應如何保安之處諒四方官民素所深知詎意周泰和管帶藝新砲船由福建到港擅自行權拿人此等作爲不獨蔑視大英國體抑且故違公法本署部堂自不能任其躁妄故卽開釋被拿之人并將此案各節咨請署理駐京欽差大臣轉咨大清總理各國事務衙門核辦旋准回文内開該員妄爲殊深惋惜已行令閩浙總督備文來港謝過并函知各直省督撫嚴飭所屬不得往香港拿人等因隨又准楊制軍電開業已將周泰和摘去頂戴并撤銷札委矣懇購寛其旣往各因理合將此案曉示爾居人等知悉爾等身居港地例有自主之權斷不任人稍爲拘制而匪類等亦不許潜住港中希逃顯戮須念大英與大清和好有年且條約内載中國民人因犯法逃在香港或潜住英國船中者中國官照會英國官嚴拿查明實係罪犯交出通商各口等語本署部堂必念友邦之誼和約之嚴雖具來安之懷實不能爲爾等寛一綫也各宜警醒勿忽特示大英一千八百八十六年四月廿二日示 
[禾中雜誌]  
　　北門外胭脂弄有宣姓老嫗開一烟舘并買一女年十六矣含笑迎賓流波媚客能令見者魂飛色授以故烟霞窟裏履芻 
 
 

Page 3

 
 
常盈嫗亦倚之爲錢樹子一日忽因口角起見女卽以一盞香膏送却薄命嫗悔恨萬狀爲之從豐棺殮嗚呼彩雲易散缺月難圓此恨綿綿曷其有極○塘灣街醬園有一學徒係海甯人前日出外不歸遣人四處尋覓都無所見後聞人語云壇弄後河中有一屍及往視之果學徒也豈逢鬼祟耶抑不得已而出此耶當卽催其家屬至禾領棺回去然園主所費已不少矣○冷仙亭於前晩失火水龍馳救頃刻卽熄文聞悠廣大橋鎭亦遭火患云 
[賞格照録]  
　　欽加同知銜特調松江府南匯縣正堂祁爲懸賞緝拿事據十七保廿五圖民人郭發觀呈報二月二十二夜三更時分有外來口音之人鼓門進内將身縳毆身妻陶氏喊被硬搶而去呈求緝究吊妻給領等情並據地保湯錫園將匪遺燈鞋蔴繩禀解到縣據經會勘勒緝通詳在案迄今日久未獲誠恐盜犯挈陶氏遠颺合行懸賞緝拿爲此格仰諸色人等一體知悉爾等如能緝獲此案首犯同陶氏者賞洋五十元夥犯每名賞洋三十元知風報信因而拿獲者賞洋二十元此係本縣捐廉給賞决不食言倘有知情不首察出定干嚴究須至賞格者光緒十二年三月二十一日 
[春江雜記]  
　　英公廨牌示擇於四月初三日換戴凉帽○滬北棲流公所創由前讞員陳寶渠太守曾舉瞿開桐爲董事薛拙村爲總司事勸令各業隨時樂助以濟經費兹有某某各業延不繳捐因禀請上海縣及會審公堂給諭催繳云○昨下午有華捕送一年約六旬貧病堪憐之老婦至英會審公廨羅太守飭雇車舁交二圖地保馮錫昌安挿行至中途婦卽氣絶地保查知並無親屬遂投報善堂棺發壇召認 
[美員來滬]  
　　美國前在上海爲領事官之逹尼君前赴高麗業經登報兹悉高廷以達尼君爲外政大臣之副達君現坐中國之鎭東輪船回津再換招商局豐順輪船已於前日抵滬不知有何要公也 
[伶人匿女]  
　　江北人姜成子將女荷花抵與蘭芳里陳仁子家爲烟妓得洋一百五十元言定六年爲限去秋限满陳索找洋九十元再抵二年冬間有炳客茅念六者以荷花溷跡娼寮　非久計因商諸成之願出洋一百廿元邀同毛桂松曹萬三及已革包探孫寶生向陳料理贖身當經議定給陳洋六十元其餘五十元由毛等瓜分姜遂將女領回借居英界公堂後面日前姜忽偕妻陳氏投縣控稱荷花贖出於今春二月間忽然失去至三月十五日在寶善街尋見正欲領回卽有天仙園伶人劉金福出爲阻住叩請移提訊究莫邑尊飭差赴英公廨派差提劉並荷花至案前日集訊姜訴稱荷花幼曾許字徐姓上年因事來滬居英界被劉誘匿現旣提案叩請究懲劉供荷花被姜押入娼寮去冬由小的備齊身價央毛桂松等贖出荷花亦矢愿相從並非小的誘拐姜之押據呈電荷花供與劉同邑尊反復研訊兩造各執一詞邑尊遂將荷花暫發善堂餘均交保候補提毛等嚴訊核辦 
[盜犯剌字]  
　　吳清華蔣錫厚均係上海縣中監犯吳前年劫掠本城西門外某米鋪蔣則行刼信船之犯也前經黎明府訊實收禁擬定軍罪邇日莫邑尊擬將該二犯備文起解因於前日移委捕廳許少尉騐明面貎飭印箕斗并在左臉上刺强盜二字尙有從犯霍昆榮情節較輕擬以徒罪從寛免刺仍行帶回監禁候解云 
[英公堂批示彚登]  
　　人和公司徐潤禀批該地抵借德程洋行銀六萬兩嗣售與豐裕洋行銀四萬九千兩向該公司找還銀一萬一千兩此因所售不敷歸還該公司原借銀數與租地之人不相干涉據禀被累沉寃此寃此累豈由於租户耶本府奉委到廨凡遇中外事件無不權衡至當守正不阿事無鉅細惟理是斷一無成見也此案現飭據原差逐户查明房租數目據各租户自行開明租價禀呈前來同有杏花樓租洋核與張信甫所開原租計每月少洋四十元據經飭提杏花樓主洪阿昌訊問堂諭在案兹旣據出名具禀着卽投案候傳集通案人証核明覆訊察斷案須通詳斷難久宕致干憲詰清摺二扣附○職員唐念慈禀批據禀亦屬實情惟案經提訊着該職卽行投案候傳集人証訊奪可也抄單附○職員蔡錫寶禀批案經飭傳覆訊着卽投質○綢業卜文記等詷批旣經理還具結求銷准子銷案結附○寡婦華何氏禀批前經函致英領事飭該洋人將該氏逃媳朱氏交還在案姑再據禀函催可也 
[英界公堂瑣案]  
　　美繙譯易孟士清恙已痊昨晨到堂會審所有各案遴要登之○舟子李春貴訴稱小的胞弟春富在船爲夥乘間竊取客人所寄之洋六十元客索賠償小的苦於無力再四訪查昨得尋見洋已無存爭執間由捕拘案春富供稱有友央小的在天仙戯園隔壁合開饅頭店需用本錢因將是洋竊取詎開不多日折閱良多現惟剩有家伙羅太守飭差協包探帶春富前往查明有無饅頭店家伙禀候核辦○華捕禀稱昨見李裕堂手持自鳴鐘向押鋪質錢形狀慌張拘案請究李供湖南人向充營勇撤遺後流落無依向巡防局同鄉人稱貸其人答以無有遂乘間竊取自鳴鐘羅太守判將李押俟備文移縣遞回原籍贓存候失主認領○西人密法達愛而訴稱曾用俞江瑞爲車夫陸金寶爲侍者昨夜有洋六元放在被下無端失去但房中並無别人出入疑必二人所爲送案請訊俞供洋東房内惟侍者時常出入失竊之事小的並不知情陸供是夜洋東睡時酒醉已極小的買荳腐回來見俞從樓上步下洋東失洋疑俞行竊因令小的到堂訴說羅太守商之易繙譯以該西人疑竊無憑姑飭將俞管押七天陸年幼從寛斥釋 
[皖獎述要]  
　　查上年敝處核獎原捐皖賑各善士因散處四方信札稽遲是以造册詳辦稍多時日今接皖省賑撫局來文敝處請核蔣萼等各户除顧開第應補繳銀兩另行核辦外其餘均已核准惟從九品銜照章應攺爲未入流銜所有部飯及造册等費每百兩應繳銀三兩七錢照費三錢各獎生多有未經繳齊者又未能零星解部務祈各善士迅將應繳部飯等費彚交桃花塢謝宅内張亮甫先生查收以便彚齊解　部照早日到蘇以憑倒換是爲至盼[  原辦蘇州電報局恊賑核獎公所啓]  
[上海文報局内恊賑公所接嚴佑翁山東來三等加急電報]  
　　初六夜決口後連發兩電求速接濟未蒙電復欵已竭災黎待賑孔迫求欵求人切盼切禱霖初二○復電云初九接電解十四批五千十二接電解十五批一萬三十解十六批一萬又會館附三千均揚州轉解求中丞先墊發免斷手福已徧貸親友立劵萬餘限期歸欵力將竭已電通政籌欵振聲來東福初三○再三月十八日佑翁來信係致上海協賑各公所登報時誤加文報局三字其另致文報信但云一切已見公函不贅晉豫以後無此大灾非尋常賑務可比執事以天下爲已任此正爲蒼生救命之時務祈振作精神大辦一次嗣後不獨閣下難辦卽弟亦無此筋力矣臨頴不勝急切待命之至云云 
[上海北巿絲業會館籌賑公所經解山東賑銀]  
　　謹啓者敝公所今解山東本年第四批春賑庫平淮票銀一萬兩又同文報局託楊州專足之便又解山東庫平銀三千兩淮價規銀一零九三備函請東撫憲陳中丞驗收並賑務第三號要函祈一併飭交放賑紳士嚴佑之先生具領接放○附啓者山東今春决口情形並嚴佑之先生連來公函備述災情連登報章實在欵少災重敝公所四月中旬擬籌解第五批賑銀務求各省諸大善士能有集欵如有代募或有移緩就急叩請早日惠賜俾得速解刻下籌勸强弩之末惟求多勸到一分捐多救一分命謹代山東被災生靈百叩代禱不勝迫切待命之至登報奉聞謹呈台鑒[  教弟施善昌拜啓三月三十日]  
[見願花常好館主詠紙鳶詩步韻調之]  
　　自昔飛騰原有志不然骨相亦清閒何緣斷却情絲後鑽入焑雲縹緲間高昌寒食生戯筆 
 
 

Page 4

 
 
[賀藜床舊主弄璋之喜]  
　　天降石麟下太虚珠擎掌上快何如晬盤轉瞬提戈印定卜飛黄著盛譽他年詩禮紹箕裘佳婦佳兒樂事留料得補紅吟罷後黄泉應釋幾多愁原配潘孺人兩産未育丙戍立夏日筍溪臥廬生程麟拜手 
[江督轅門抄]  
　　三月二十一日丁憂浙江知府蔣德璜湖南來分省知縣歐陽佺見○二十二日知縣方紹曾奉調稽查水西門差○二十三日直隸州謝陶禀知由上海採辦回銷差知縣齊鈴禀知調南門稽查差典史江奠邦奉調稽查水西關差○二十四日知縣金元粮禀知奉委府發審差○二十五日知府丁葆元儀棧來辦卓軍火安徽知縣張文照赴京起服○二十六日萬先裕奉委神策門差藩轅牌示　榆縣敎諭缺以訓導陶亮賢又沛縣訓導缺以訓導丁菼均署理○二十七日光祿寺典簿陳彛爵回湖南 
[浙省撫轅抄]  
　　三月廿四日杭理事英禀知本日接印任事前署杭理事延禀知本日交卸新選黄岩訓導王寶瑩禀辭赴任補用主簿沙炳鋆禀知釐捐局委諸曁絲捐差禀謝叩辭巡儉陳永瑶禀知厘捐局委嵊縣絲捐差禀謝陳祖昭服闋來省禀到○廿五日候補同知吳壽昌禀知藩司委解第一批海軍衙門京餉差程　禀知藩司委解第二批安軍衙門京餉差姚裕晉禀到禀安卽辭赴海昌釐局差陶惟塡禀知藩司委解第二批京餉减秤銀兩王瑞成禀知藩司委解第三批海軍衙門京餉差前署富陽典史方鳴陽前署海吉縣丞胡爾昌俱交卸回省禀到試用從九口孫明棟禀辭赴富陽絲捐差 
[蘇省撫轅抄]  
　　三月二十七日新授蘇糧道成到候補縣錢維崧禀辭赴吳江縣丞朱兆錡禀辭赴寶山塘工差攺補巡典王錫疇銷監放吳邑孤貧口糧差藩憲李明日衙期接見州縣臬憲朱明日衙期廳縣及發審保甲等局員照常接見其餘無公事回省槪行止轅○二十八日藩轅牌示照得武進縣奔牛司巡檢劉炯丁憂遺缺查有分缺先用巡被胡福謙堪以委令署理候補按經歴黄履坤禀知奉牙釐局委解淮餉赴揚州主簿李渤禀知奉牙釐局委奔牛厘局司買差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界公堂瑣案]  
　　一女三字一案訊究情形屢詳前報翁太守以徐執定胡介生並無兒子如何將阿大爲童養媳因將阿大暫送善堂着胡及其妻羅氏回籍限二十天内將親生兒子領來再行核斷譚朱氏供曾出洋二百五十元訂阿大爲養媳然檢閱所呈婚帖實與身契無殊况該氏本在四馬路定安里開設妓寮阿大在定安里住過數日後因事發寄於城内賣珠寶婦陸姓處迨追究緊急始行交案並請追所出之洋二百五十元徐供認譚朱氏出洋二百五十元自已用八十八元尙存七十三元在箱内餘經衆人分散云云昨日徐以拘押多時哀求開釋太守擬先將洋元清理因着包探知照各保人傳人質訊捕房將各保人及出洋之譚朱　得洋之捕夥趙裕舟朱周氏隆源舘主陳隆源交到店夥胡永元及起意之蟻媒馬仁進等亦均解到尙有串唆之邰朝福往傳時據邰妻胡氏稱往浦左趁錢不在滬地因卽傳胡氏到案太守逐一研究隨着將徐之箱子開看則空空洞洞並無一洋徐稱尙少紅被面一條太守問胡所取之洋二十元可能交出胡供小的並未取洋是日在鴻春園叕茗譚朱氏取出銀票一百兩及現洋若干由伊等持往錢莊估看旋卽散去徐堅執胡得洋二十元尙有隆源館夥小六長興兩人取去洋十元總計得洋者有三十人陳隆源辯稱並無其事太守謂可將兩人交案洋元自有着落隨謂徐譚日爾等茶肆中聚有三十人之多財禮多至二百五十元大半爲别人所得明　賣女還算父母不成譚朱氏如此聘媳明是買良爲娼此乃身價並非財禮追出亦應充公業今核算朱周氏名下除麻兄繳到洋九元尙少洋十六元馬仁進尙少八元胡永源應繳二十元所供小六長興着陳將人交出應合繳十元趙裕舟洋雖繳齊案尙未定着交保出外徐須交妥保俟胡到時質訊徐稱無人可以作保太守謂然則仍舊管押并着邰胡氏交出丈夫限十日内速將胡介生兒子追到旋有馬仁進自願保徐太守謂爾係案中人如何可保當另覓保人候再覆訊○捕房解送王錦泉請訊洋涇浜西國酒店主訴稱王在店中爲夥失去洋四十元并銀兩刀义等物所以送捕解案請懲翁太守詰訊之下王供小的本在别處做工一日途遇該酒店主婦囑往伊處許以按月工洋八元進店時店中共有三人後將兩人打駡出去祗剩小的一人做工三十三天取洋二元五角又取畵鏡抵洋二元五角現尙欠洋三元有奇前日小的正在揩拭地板主人要飲加非答以尙未生火主人卽扭住痛打及訴之主婦又遭掌頰小的心有不甘因將自已棉被携出其時並不說及失洋情事後知在捕房誣控小的心地光明聞信卽自行投到太守以原告未到着將王交保再核少選該店主婦到來包探復將王帶進該婦遞呈西字失單稱被竊去十元五元之鈔票各兩紙現洋六元小洋約值洋四元及銀刀銀义等件洋典放在床上查得從後面窗口入房行竊王供伊住樓上小的等均住樓下雖有時上樓然無事不敢進去况房内後窗外係馬路如何能從牕口出入太守商之繙譯官祁君以該西人控竊毫無証據因將王交保并着包探往看有無窗口出入之路再行核辦○某甲在金利源碼頭喚東洋車至英界某處車夫索價五十文甲許以三十文車夫不允甲卽舍車徒行車夫尾隨其後將至洋涇橋復稱願照三十文之數甲謂自金利源至此已走過許多不欲再坐矣車夫硬欲拉上車中以致兩相角口馴至各奮老拳甲所戴之帽已被車夫打落身畔有洋五元亦失其二適巡街捕至將車夫拘入捕房甲亦同去訴明原委昨日捕頭飭將車夫解案據供姓戚名裕旋有秦士元者稱係車主因車被押捕房投案請領翁太守詰訊之下車夫見甲未到盡情狡展反認甲圖賴車錢太守謂車夫惡習可惡萬分今旣原告未來當暫蒼押秦斥退○林阿坤誘湯阿東賭博竊洋一案訊究等情疊詳前報昨　包探吊到畾之皮箱一口并將倪國才傳到又在甯春里房屋内搜到刀义等物禀稱小的前往吊取物件時見伊所租房屋在甯春　第十三號門牌據轉稱之房主云伊等於二月來租問伊有無家眷答稱有因之租與旋付定錢二百文至翌晩搬來箱子一口并零物然並無婦人入宅因　重復盤問湯等卽稱妻在虹口某洋行傭工一時不能卽到至近日有一狹長面長子携一皮包到彼欲開箱取物我不允答伊若要開箱須將原人邀到其人仍攜皮包而去太守著將吊到之箱開看見有大菜　所用之白巾數塊中間圓圈織有行家名字并西國衣服數件問有未曾穿過者問此等物件何來湯供此由公司行大寫洋東給我並非偷來太守問皮包何在其中是何物件倪稱並未至甯春里諒必寶榮前去太守謂房東或者一時眼花認不清楚然爾在捕房中與湯所說裏面早有人聞一問卽能明白現在司與同賭之魏阿慶商酌賠洋當從寛典遂著將倪交保限二日内禀覆湯林交捕帶回押　核辦○前紀松江婦謝夏氏因女翠金逃在滬上南門外桑樹地方經人函致捕頭將該處烟館主婦張周氏傳案翁太守着交保出外限兩日内尋交翠金昨張周氏已將翠金尋到送交捕房解案女母偕隣婦顧郭氏投案訴稱女兒於前年四月間逃匿至七月尋回去年五月又逃偵知在張周氏處報捕尋到設嗣後再逃當着該氏尋獲太守問可曾許字與人答稱未字旋據包探禀稱聞是女嫁與車夫已生小孩現在有病昨晩在押病發經同押之人喊呌給以痧藥稍稍痊愈太守見翠金面黄肌瘦病態堪憐問車夫是何名姓答稱不知問爾如何出外答稱因勃谿而起太守着謝夏氏將女領回管束該氏稱尙有一小孩如何處置太守怒其無恥翠金稱求大老爺說明嗣後不得勃谿太守謂念爾有病不子深究爾竟說父母不是乎遂斥令退去復詰張周氏該女如何尋到供稱由車夫在浦東尋來車夫現住小九華後太守着將張周氏交保出外交到車夫再核 
[上海北市絲業會舘核獎籌賑公所施少欽經收山東賑捐三月廿八廿九三十日第九百七十六七八次清單]  
　　蕪湖退省齋二百文嘉興錢金氏完夙愿求愈疾五十元積誠子三十元福建黄兆珪求保妻子瘄症速愈廿元粟香室主求資先姑冥福並合宅平安十元耕麐氏代求胞弟弟媳疾愈五元太原女氏求胎産平安四元葉雙喜求母病愈四元湖北吳募泰順隱名氏四元永嘉張之網錢唐吳錫庚長沙無名氏三户各二元由全盛局來洞庭葉馬氏　元青村港求安子二元八歲孩童孫祝年一元○高郵丁鏡齋善土募十九次琴鶴堂十千文全盛二元爲次子照病愈一元三户合來十二元以上廿八日○漢口敦實堂救生局移助應收經費蔴油帮洋例紋一百兩茶油帮六十兩桐油帮五十兩由胡紹庭先生交到合申規銀二百十六兩八錢三分○本埠洋貨公所振華堂一百廿元江陰知非子移壽禮四十元濟美典友續助六元又飾省立夏酒資四元又公則悅項下節省四元徽州詹氏七元彩記五元甬上隱名氏由正和局來四元談鶴記二元黄榮卿一元○姑蘇來昌册五千一百七十五號蕉山書屋預祝古稀五元又兒厄幸免六元又日節記四元又箔灰變價一元以上廿九日○瀏河施雲溪先生募愧無力氏移善堂經費存欵錢三百千文合洋二百七十三元又隱名氏二十元○平湖隱名氏許愿一百十元青浦縣署錢伯英求身體康强一百元青署開征酒席十元蘇州吳慰祖祈病痊五十元存心堂鄭二十元少伯氏十元周秀軒十元唐國恩十元通州朱伯庸六元俞善士交來病愈完愿五元了愿子五元洪逸卿三元蔡汝端程筠卿葛亷夫江厚卿四户各一元始平氏六元朱敦記求館地久長三元李華四元凌芝二黎里恆益號來二元莫釐潘二元孫彭齡二元朱勿告一元汪承德一元無名氏半元以上三十日○另補二月十六日報登葑溪漁隱塡解洋二百元聲明捐户姓名俟寄到再登今寄開十四户王景記十三元江雲記汪蓮袁仲記葉莜記俞秉記申子記成德七户各十元爲人作嫁氏八元張蒓記四元汪杏記二元修養無名氏代醫平安氏三户各一元合共一百元先行補登 
 
 
 

Page 10

 
 
[光緒十二年三月二十六日京報全録]  
　　宮門抄○諭旨兩道録前○教職單○給事中國奏拿𫊧匪犯請飭嚴訊懲治摺○陜督譚奏叅總兵解任查辦摺○大臣鄧等奏爲遵旨請卹摺○浙撫劉奏報海運漕船頭批開行日期摺○直督李奏請擬加弁兵餉銀成數片○東撫陳奏遵照酌解銀兩夾片○三月二十六日工部鴻臚寺订藍旗值日無引見○增潤謝放粤海關監督恩○兆慶謝授熱河副總管恩○青州協領塔喀蘇堪謝恩○嵩山續假十日○吏部奏派驗看月官之大臣派出延煦畢道遠鳥拉喜崇阿景善敬信清安白桓奕年瑞霖趙時熙吳壽齡俊又方汝紹慶綿祥佑張元普○召見軍機○光緒十二年三月分教職單教職直𨽻順德宋棫臣甲正諭順天寶坻張璯山東曹縣蒯延齡浙江諸曁沈震海甯州陳漢章俱與訓導直隸靜海楊灝山東陽榖張葆侗山西汾州武人慶湖北宜都劉家琨廣東和平陸廷章四川太平趙昌熙俱舉山東郯城張銘範歲四川高縣王道成歲復諭湖南麻陽龍恩錫附直𨽻元氏曹吉人山東東阿臧良基河南葉縣莊耀倫湖北榖城黄毓煊俱廪河南林縣王尊道副榜復訓直桫玉田張克接歲山東濟南卜逢吉浙江海鹽陳祈昌蕭山朱福祁鄞縣吳炳文俱廪浙江蘭谿胡禮謙拔嚴州屠仿規副榜祿勸楊樹煊歲訓導江西武甯梁光策萬安祥臻湖南藍山齊雲翼俱舉○○巡視南城工科掌印給事中臣國秀等跪奏爲遵旨拿𫊧匪犯金瞎虎等請飭下刑部嚴訊懲治以儆匪徒而靖地方恭摺仰祈聖鑒事𥩈本年二月二十二日准軍機字寄内開奉上諭御史愛興阿奏請嚴拿匪徒一摺京師重地豈容不法匪徒肆行無忌着步軍統領順天府五城御史按照原奏所開姓名除已𫊧各犯外嚴飭兵役迅速捕𫊧不准一名漏網以靖地方原摺着抄給閱看欽此寄信前來臣等卽飭司坊各官嚴密查拿旋據練勇局副指揮張翊昌派哨官柯遇春帶同勇丁購覓眼線在趙錐子胡同拿𫊧匪犯金長太卽金瞎虎起出賭具等物詰以匪黨何人住在何處因供出五道廟居住之金升開設賭局洋槍刀劍刻不離身可以指拿哨官柯遇春帶勇前往會同緝拿金升聞勇喊拿手執鋼刀向砍隊長杜長春閃躱衆勇擁入始將金升併日稱職官之陳衍涵劉建魁等一統拿𫊧送案並起出結盟蘭譜軍械賭具等物卽批飭交内坊録供詳解旋供出互有索詐搶掠等情其强悍不法爲害地方已可槪見至是否另犯重案陳衍涵等是否職官同謀設賭窩藏匪類均須嚴訊方能水落石出除將各犯先解交刑部收禁外相應請旨飭下該部澈底研訊分别懲治以儆匪類而靖地方伏乞皇太后皇上聖鑒訓示施行謹奏奉旨已録○○頭品頂戴陜甘總督臣譚鍾麟跪奏爲肅州總兵遊撃互揭事屬有因請旨將總兵鄭金華先行解任聽候查辦恭摺仰祈聖鑒事𥩈臣前據甘州提督周達武咨稱肅州鎭標右營遊撃趙謙士管帶練军不能得力當委提督銜遊撃易順勝前往接署兼帶練軍嗣據易順勝禀練軍内有缺額應補並稱總兵有提存餉銀未發情事後據總兵鄭金華呈稱署右營遊撃易順勝携帶私人請補兵額未允肆行咆哮請卽撤委等情臣卽飛飭安肅道葉毓桐就近確切查明據實詳覆核辦正月二十六日總兵鄭金華來省面禀易順勝以所帶勇丁求補兵額以准補十餘名再三請補未允易順勝卽肆行辱駡所有提存餉銀四百餘兩易順勝不肯具領並非扣留不發等語臣謂練軍挑馬兵團札訓練何得以勇丁補兵額如果該軍本無缺額易順勝何敢撤兵補勇况練軍月餉由管帶自領自放係奏定章程何以提存總兵衙門且肅州餘兵尙多何以派團札之兵充當雜差據鄭金華稱係前任遊撃趙謙士所派旋傳趙謙士質訊據供總兵衙門當差各兵係該總兵自定之數而鄭金華則謂趙謙士扶同傾陷情詞遁飾顯有不實不盡非嚴切根究不足以整管伍而儆効尤除將易順勝撤任另委右營遊撃接帶練軍外相應請旨將肅州鎭總兵鄭金華先行撤任聽候查辦所遺肅州鎭總兵篆務暫委中衛協副將李泰山前往署理並飭會同安肅道澈底查明詳覆如有侵蝕餉銀情事再行從嚴叅辦所有請將總兵解任緣由謹繕摺具陳伏乞皇太后皇上聖鑒訓示謹奏軍機大臣奉旨鄭金華着先行解任聽候查辦該督務將此案澈底詳查奏明叅辦餘依議該部知道欽此○○辦理勘界事宜革職留任鴻臚寺卿臣鄧承修暫護廣西巡撫二品銜布政使臣李秉衡跪奏爲遵旨請邮恭摺仰祈聖鑒事𥩈臣等於光緒十一年十二月十一日電奏勘界章京工部郎中開朝宗於初十日在廣西正南關營次受瘴身故懇請照例優卹十三日恭奉電旨關朝宗瘴故可憫照請賜卹俟奏到降旨等因欽此仰見聖慈矜垂勞勩無遺弗周凡在關大小員弁無不同深感泣臣等查該章京由庶常散部在繐署行走多年練習勤愼此次臣承修奏帶前來辦事精詳萬里間關不辭勞瘁南關爲著名邊瘴向無村落館廨被兵不餘片瓦軍士十生九死使臣以下結茒塚墓間壽濕敲蒸重以積屍之氣中者輙病人有戒心該員素負體强深夜辦公受病不治誠如聖諭實可憫傷臣等時值交涉殷煩入春以後俱在病中暫未具奏救謹縷陳俯懇天恩將四品銜保舉無論題選留郎中工部虞衡司員外郎關朝宗照軍營積勞瘴故例從優賜卹以勵勤勞實出逾佫鴻慈伏乞皇太后皇上聖鑒訓示謹奏軍機大臣奉旨關朝宗着照軍營積勞瘴故例從優議卹該部知道　　　　　 
欽此○○頭品頂戴浙江巡撫臣劉秉璋跪奏爲恭報海運漕船頭批開行日期仰祈聖鑒事𥩈查浙省光緒十二年起運十一年分漕白交倉正耗等米四十七萬四千四百餘石經臣奏明仍請全數由海運津以免遲誤奉旨着照所請户部知道欽此欽遵在案兹據海運局委員候補知府傅斯懌等禀稱本届海運漕白二糧分作三批放洋現在頭批米石據各州縣剥運到滬經該員等會督斛手逐日交兌計起運漕白交倉正耗並商耗等米一十九萬七千餘石由輪船裝運米九萬七千五百餘石商船四十隻裝運米丸萬九千四百餘石定於二月初十日飭令各船陸續開到崇明十滧地方候風放洋等情前來除飛咨江蘇山東直𨽻各督撫臣轉飭沿海水師實力　護並飭將二三批糧米迅速運兌接續放洋外理合恭摺馳陳伏乞皇太后皇上聖鑒謹奏軍機大臣奉旨户部知道欽此○○李鴻章片再據署藩司松椿督標中軍副將陳本榮詳稱督標存城五營額設兵二干三百餘名除撥入練軍外存營僅八百餘名省會重地必須認貞操防其差務之煩尤非他鎭可比該弁兵月餉旣薄久按六七成支領實屬不敷餬口目睹艱窘情形殊堪憫惻查馬蘭泰甯兩鎭官兵俸餉皆按八成支領省標爲各鎭領袖差操又甚煩重若不量子加增不足以資鼓勵今擬將備各官俸廉等項不請加成惟五營存城千總八員把總十五員經制外委十四員額外分委三十六員均係末弁及馬步守兵八百四十四名當差出力情形尤苦擬照馬蘭泰甯兩鎭俱按八成支領計每月共加銀二百數十兩歲僅加銀二千八百餘兩爲數無多尙易籌發該弁兵多得一二成實銀於衣食生計不無小補藉以示體恤而裨營伍詳請具奏前來臣覆核係屬實情仰懇天恩俯准照辦其省外各營俸餉不得援以爲例理合附片具陳伏乞聖鑒訓示謹奏軍機大臣奉旨着照所請該部知道欽此○○陳士杰片再臣欽奉光緖十二年正月十八日上諭内務府奏恭備要差懇飭催欠款一摺本年二月朕恭奉慈禧端佑康頤照豫蔣誠皇太后祇謁東陵該衙門差務煩多需欵甚急着陳士杰將山東歴年拖欠帑利生息先籌解銀二十萬兩以應要需等因欽此遵卽轉飭鹽運使黄大鶴赶緊措解去後兹據該司詳稱運庫應解内務府帑利前因商力疲累於道光十七年奏准以徵收引票加價均匀貼解嗣因加價收數短絀支用浩煩復經前撫臣閻敬銘於同治四年奏准部議自同治六年起每年酌解五成銀六千二百五十兩迄今十餘年勉力通融尙無蒂欠光緒四年奉提銀十萬兩亦已陸續解清當時無河工賑需撥欵尙少設法籌湊今則黄流爲患灾歉頻仍屢次奏提工需賑濟並安設電線等欵爲數甚鉅其鹽斤項下奉裁筆帖式等銀上届所提十萬卽已將歴年存欵搜括靡遇兹在於各年養廉鹽斤領票内零星湊集銀三萬兩外加平餘抬費等欵委候補鹽大使袁以來孫瑞昌等解交内務府兌收藉濟要需其餘銀十七萬兩無從再行籌畫懇懇請具奏前來臣查山東運庫年來入少出多奉提之項如果有欵可籌斷不敢藉詞推諉今該司零星湊解三萬兩下短十七萬兩據稱無從再解委係實在情形相應仰懇天恩勅下内務府另行籌撥以免貽誤要需謹附片具陳伏乞聖鑒訓示謹奏軍機大臣奉旨該衙門知道欽此 
 
