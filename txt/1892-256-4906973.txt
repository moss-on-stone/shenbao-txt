# 1892 - 256 - 4906973

 

Page 1

 
 
[嚴防匪棍] [  申報館主人啓]  
　　邇有不知姓名之匪棍冐刻本館圖章開成收票向某號冐收告白價洋十餘元似此膽大妄爲設心棍騙　　别處再有冐收銀錢冐取貨物等事是以此後另刻工細花邊聨柰添入英文持向各家收告白貲如無此種聨票　卽係匪棍假冐請扭交本館送捕房公廨懲辦决不累及扭交之人至于于西字收銀單則仍照舊式特此布陳惟兾鍳及 
[御纂醫宗金鑑預啓] [  圖書集成局代白]  
　　醫宗金鑑一書操是業者莫不奉爲指南近緣坊本字多漫漶貽誤實甚今文記主人將家藏殿本付本局排印另請良工重新繪回　正以公同好欲預定者每部洋二元准本年十月成書向申報舘帳房取書可也 
[論靜中之樂]  
　　抱月山人數月不見至前日始返海上知余疾造廬而問焉曰先生之疾何爲矣余謝而告之曰不過瘍瘠之疾耳不足動高人之問也曰然則杜門不出惟焚香彈琴以樂乎余曰然因亦詢其蹤跡則曰五月初旬作松江之遊　　三月餘矣余曰然則九峯三泖之風光殆遍歴乎則曰否否松江爲僕舊遊之地幼時習焉慣之所有名勝之地皆　　於胸中固不待見而知之矣余曰然則尋友朋之樂乎亦曰否否松江之地頗有知音之士然僕素性懶友或來相尋則稍稍周旋若追蹤訪戴之舠則僕病未能焉余曰所居有園亭之勝乎則曰借住於友人家潔一室以下榻於其中及亦耕讀人家頗尚樸素日則抱膝微吟夜則挑燈兀坐如是而已余曰斗室之中倘無良友過訪將何以消此永晝山人曰僕能自樂其樂問其樂之狀則曰此其中之趣味固不足爲外人道也試舉一事言之一日者以七文購糕八條一日半日不止亟問其故則曰撚糕作小塊而投之階下有蟻穴一蟻過而見之則盤旋相度忽焉顧而之他盖以報其同一也少頃羣蟻自穴中出盈千累百纍纍如貫珠仍以前蟻領之至糕處爭附而上耳中雖未聞邪許之聲目中則實見紛　之狀漸行之穴口糕大於口者且倍塞其穴不能退不能遂紛紛擾擾若相聚謀適有雞來逕進以啄蟻穴乃通　　蟻所千辛萬苦計欲牽拽八穴以爲旨蓄者則介而距者奪之矣僕乃復投一塊比前爲小且驅雞使去盖不特恐其　蟻之糕并恐傷蟻之命時則羣蟻被驚早已星散穴外竟絶無一蟻殆亦有所警懼而入山惟恐不深入林惟恐不密　　仍投之階下默坐以俟之少頃漸有一蟻行過其處見之則又審度數回而後去去則遲之又久始引羣蟻而出於穴意者前此受創驚魂甫定故不敢冐昧卽出也旣出則行列似較前爲整齊行走似較前爲快捷旣而羣力扛帮飛行而去　至穴則糕尙大於穴口於是紛紛者如前狀此時雞已逐去可以從容籌畫未炊許時糕與蟻皆不見則又取糕投之如是者數次糕盡果　腹僕亦樂而忘倦此則僕之所謂樂焉者也夫上茶館則松江本與上海情形不同衣冠中人以是爲辱酒館則僕素不能飲故從未過問若館子則無論松江不及上海卽有之而一餐之進其費數元轉不若友人不家常便飯隨意適口之爲美品僕之赴松江也實厭見夫海上之喧囂龎雜夏日最宜清凈之時而喧闐擾攘車水馬龍酒芬肴冽依然如平日以故避而之他原所以圖清靜也若仍與友朋酒食遊戲相徵逐則不如安居海上之爲得計吳先生以養疴杜門不出固不知塵世間事近來上海之地愈趨愈下三四馬路之間馬矢薰蒸過者幾將掩鼻馬車行生涯雖好而分之愈衆則亦未必家家利市三倍而其所以害人者則有加無已此事前曾見先生論及之乃工部局則以無關西人之事而不之問華官則又以事冗不及顧到彼行人之往來其地與夫居近此地者幾同於入鮑魚之肆入而與之俱化而僕則實不能忍故舍而之他今則夏令已過金風送凉穢氣之薰蒸或可稍减故幡然言歸耳盖上海之所謂樂者閙中之樂也僕之所謂樂者靜中之樂也閙中之樂人人皆歆慕之靜中之樂則惟一人自知之然在我則但求其樂而已矣人之知與不知非所計也先生以養疴故終日垂簾默坐焚香彈琴此中靜趣當更有勝於僕之所樂者曷亦爲我言之乎余就架上取心園小記以示之且謂之曰我有此園惟自遊之初不肯以共人也子知我心且子同我心則子亦心園中人矣我將與子登被心之臺顧問心之影使心旌凝然而弗摇心聲悠然而相和子當亦能自闢　　　終日游遨乎其中不必同在一園而意境興趣固無異乎同在一園之内也山人聞言歡然取架上鼙婆爲余作平沙落雁夕陽簫鼓普安咒等曲但覺其指上得靜中趣相與握手訂後期而别 
[本館接奉電音]  
　　昨日京友電傳上諭二道敬謹譯登○七月二十七日奉上諭吏部奏遵議處分一摺開缺山西巡撫阿克逹春著照部議卽行革職欽此同日奉硃筆良弼轉補翰林院侍讀學士恩景補授翰林院侍讀講學士欽此 
[上林秋雁]  
　　兩翼前鋒統領人旗護軍統領奴才巴克坦布等謹奏爲遵旨奏叅事於光緒十八年閏六月二十八日由内閣抄出奉上諭本日刑部奏審明擅入禁門人犯按律定擬一摺已依議行矣禁門重地理宜愼重乃近來値班官兵等日久生懈怠忽偷安任令閒雜人等隨意往來殊屬不成事體此次該犯隆憘執持金刃擅行闖入禁門所有各門未經攔阻之値班官兵等著兩翼前鋒統領八旂護軍統領查明據實參辦嗣後著各該大臣　行申諭各門値班章京等加意防範不准稍涉疎懈倘仍前怠惰疎忽之處卽著嚴行叅辦毋稍瞻徇欽此欽遵跪讀之下愧陳莫名奴才等每遇値班之日均面諭各門守衛官兵一體嚴密稽察出入不准稍有怠忽無如該官兵未能實力奉行咎有應得相應將是日西長安門値班廂紅旗空銜花翎富玉天安門値班空銜花翎伊清阿端門値班正藍旗空銜花翎　元午門値玉正黃旗委護軍叅領希鐸昭德門値班補正黃旗正紅旗署委章京護軍校文祿中左門値班正黃旂暫委章京護軍校雅爾哈等交部議處闕左門値班正藍旗司鑰長常緒有表率之責亦難辭咎一併交部分别議處其是日各門値班護軍等咨行本營分别從重革懲一面嚴飭各門朱車各値班官兵等嗣後務得嚴行盤察出入不准稍涉因循倘仍蹈前轍經奴才等察出立卽嚴行叅懲斷不敢稍事瞻徇奴才等謹合詞恭摺具陳伏乞皇上聖鑒訓示遵行謹奏請旨七月初四日奉旨依議欽此○吏部爲通行事文選司案呈照得本年例應奏請欽派閱卷大臣在貢院考試現任筆帖式相應通行六部九卿各衙門卽將現任實缺筆帖式銜名年歳以及現在有無各項事故一併開送 
 
 

Page 2

 
 
過部以憑辦理○前紀拿獲擬斬逃犯宗室銘榘並夥匪郝二一事兹聞經刑部會同宗人府堂訊一次該犯雖招認中途脫逃惟所供與原報詳文間有不符經山東司飭行豐潤縣提拘解役赴部質訊並飭將銘榘在該縣屬岔子口如何脫逃詳細情形查明申報刑部以憑辦理○總管内務府大臣爲知照事總管李連英口傳奉旨皇太后於十五日前詣壽皇殿行禮所有應行導引扈從以及跟隨關防侍衛官員人等均於是日寅刻在德昌門外伺候等因准此相應知照各衙門凡有應行傳派預備之處查照辦理再本總管内務府大臣是日隨　駕有差不克帶領豹尾槍應由侍衛處奏派散秩大臣帶領○吏部爲知照事所有内閣侍讀王蘂修升任遺缺經本部於光緒十八年七月十一日帶領引見本日奉旨内閣侍讀員缺著典籍薛浚補授欽此欽遵相應知照内閣查照○禮部爲咨行事祠祭司案呈本部具題議覆四川總督劉秉璋奏請年逾百齡四川巴州壽婦張楊氏旌表等因核與年例相符應請旨准其旌表一本於閏六月二十七日奉旨壽婦張楊氏著照例旌表加恩賞給上用縀一疋銀十兩餘依議欽此欽遵到部合將原奏抄粘咨行四川總督查照○兵部爲傳知事所有儘先叅將借補游擊王元標等二十一員本部於本月十三日辰時在東長安門外堂考馬步騎射以憑註考帶領引見相應傳知各該員各備弓箭於是日辰刻以前前赴該處先行圈到以備堂考如是日不到扣除引見○長宮詹麟徐宮簷會澧現之升授内閣學士所遺經筵日講起居注官二缺經翰林院將旗漢翰詹人員於七月十三日帶領引見本日奉硃筆圈出經筵日講起居注官二缺著翰林院侍講學士宗室綿文翰林院侍講學士李紱藻充補欽此○管理太常寺事務禮部尚書臣宗室崑岡等謹奏爲循例具題事查光緒十八年八月初四日秋祭昭忠祠應遣散秩大臣一員主祭後祠應派臣寺官一員分献准侍衛處將散秩大臣銜名咨送到寺臣等繕入題本進呈伏候欽遣俟命下之日再由臣寺知照侍衛處轉行遵照謹此題奏請旨七月十三日奉旨散秩大臣一等侯錫光行禮後祠著遣太常寺官一員欽此○侍衛處爲知照事十四日奉旨朕於明日辦事後出德昌門西苑門進西華門隆宗門出景運門至奉先殿拈香行禮畢仍進景運門内左門御前大臣侍衛隨同走長街出順貞門神武門北上門由西山道至壽皇殿拈香行禮内廷行走王等隨同行禮畢仍由西山道出北上門神武門順貞門至建福宫承乾宫乾清宫聖容前拈香行禮畢出内右門隆宗門西華門進西苑門德昌門還瀛台用膳召見大臣卯初預備欽此○造辦處官盔頭作以牛角紥成荷花著色燈下托牛角一片以備中元夜皇太后於三海中燃放計共六七百盞先期舁抵西苑門呈交内監蘇拉等分扛入海 
[北通州紀事]  
　　江蘇河運總辦李子中司馬因途間感冐暑熱遂患洩瀉到通後未能謁見倉憲卽在江蘇總局延醫診治不料藥餌無靈旋於七月初十日病故景觀察代爲料理棺殮並報知其家屬十一日延僧七衆諷經超度十二日出殯執紼而送者均係河運委員暫厝東關恒泰店司馬之夫人公子僑居津沽噩音遞到哀毁欲絶星夜奔喪於十八日在店設筵開弔來唁者頗不乏人十九日由公子買舟扶柩回山東原籍俾正首邱○江安河運漕糧於十二日掃數騐完江蘇河運漕糧於十三日開騐十七日掃數騐完○東路廳郝近垣司馬在署病故曾列前報兹聞於七月十五日由公子扶柩回山東闔城文武各員均在河干致祭以盡寅僚之誼○中元令節庵觀寺院舉行盂蘭勝會該本郡城隍入壇赦孤並邀集十錦雜耍影戲蕩子班演唱淫詞艶曲紅男緑女咸往觀看幾至萬人空巷直至漏下三商始歌陌上花開之句是誠舉國若狂矣○江蘇河運押催回空糧船總辦江大令錫珪隨員爲葉君紫綬馬君中皆徐君振常丁君年○學憲按臨有日應考文武生童相與提囊躡屩而來有大城縣武童數人賃居通州衛民房於夜間私開賭局招人聚賭有本地人吳景二姓入内賭博嗣因算帳兩相齟齬武童恃其力大將吳景二人毆打經人勸散吳心不能平袖藏利刃叩門尋隙庖丁應聲而出吳見之卽以利刃連刺數下復傷武童二人迨武童聚集伴侣尋吳報復吳已遠避矣諸武童卽赴州報案孫直刺飭差拘吳其時吳某已赴東路廳首告廳憲備文送州一時本地居人各屬士子聞此消息齊至州署二堂花廳擁擠喧譁直刺面諭六班頭役伺候旋卽升坐大堂提吳景二人訊問並諭令諸士子出煖閣外聽審詎差役不善奉行鹵莽驅逐諸士子有丢鞋者遺失烟袋眼鏡者頭顱碰破者腰臂毆傷者指不勝屈其時更鼓已報三下被傷士子忿忿不平約同應試者百餘人赴東路廳喊控陳小亭司馬秉燭而出慰以好言並允提案究辦各士子口呼公祖大人叩首謝恩而散孫直刺當夜將吳景二人重責吳責一千二百板景掌責四百下繫諸囹圄次日陳司馬赴州署升坐大堂將毆考之六班差役各責二千板釘鐐收禁諸士子始各翕然○聞諸來通應試者謂文安縣長堤於七月中旬決開七十餘丈波濤澎湃勢不可遏直趨向南傳聞如此其詳容俟續錄 
[吳宫秋草]  
　　吳縣典史石二尹汝松今春爲二豎所侵醫藥罔效延至六月間在任病故所遺之缺上憲以候補典史李二尹暫行代理兹於本月廿四日牌示以請補是缺之候補未入流馮少尹和根署理想少尹不日卽當履任也○吳縣主簿劉二尹恒德於月前在任病故現經上憲牌示以候補主簿程二尹恩浩酌補○某甲向在嚴衙前開設肉鋪磨刀霍霍購者盈門上月某日其婦與比隣野味店某乙之婦因細故口角舌劍脣槍其鋒甚銳旋經隣人竭力勸止翌晨甲婦手提銅銚出外買水行過野味店門前乙婦偕二女突出將伊拉入母女三人併力兇毆甲婦孤掌難鳴倒地乞免二女各持剪刀將伊私處剪破直至聲息全無始各釋手雇人舁歸其家甲見妻奄奄欲絶不覺忿火中燒復雇人舁往已則糾集多人登門問罪聲勢洶洶當經地甲等力爲勸解罰令乙婦修造嚴衙前栅門一座栅棚一架至甲婦所受之傷則令自行醫治兩造皆首肯詎爲某丙所聞某丙者曾文定乙之長女爲室者也聞人言藉藉咸謂事因曖昧而起丙因此羞忿交加竟成癲疾丙之父兄邀集原媒在茶肆評理堅欲索還聘禮乙婦誓不肯還乃於翌日赴縣控告未識若何了結也○金太史塲某姓婦懷孕四月忽於廿四日午前連産四孩耳目畢具惟手指不分尤奇者一孩頷下有髯長數寸與髭王相彷彿其父以爲不祥立斃其命瘞之於野○流妓名阿蘭者向在滬上作野雞妓近赴蘇城與許姓　識居然以野鶩作家雞許自稱係統帶宜興全軍許軍門之公子招摇撞騙倚勢欺人一日與隣人口角繼以兇毆許遂乘輿至長洲縣欲拜會某幕友請將隣人拘辦旋由差役傳出云我家師爺與汝不相識無暇相見請速行許堅欲請見逾時又傳出云若不見機而行當將汝底藴和盤托出豈公子而可冐名乎許聞之不覺汗流浹背垂頭喪氣而返○某甲在元妙觀左右開設烟館二處其門如市廿三日午後有乙丙二人偕來過癮臨行惠帳攙和小錢二枚甲定欲掉換爭論之餘遂以老拳從事甲力大如牛乙丙披靡而遁旋至某茶寮糾集百餘人至該烟館大興問罪之師横衝直撞將所有物件搗毁一空又至甲所開分鋪大動干戈當之者無不披靡然後一閧而散甲卽報知地甲已允查究然若輩行蹤無定凶狡異常恐非地甲所能懾伏也 
[閩中火警]  
　　閩省南街安民巷口王文銘刻字鋪於本月二十日一下鐘時因學徒失於檢點遂兆焚如但見火鴉萬點跋扈飛揚東衝西突箕伯又助之爲虐直向上面延燒左至德成銅錫店止右至天和藥材店止幸有保甲勇丁極力救護始得轉危爲安其向下面延燒者左至福豐　店止宜蘭室粉店與之比鄰經官兵拆毁房屋火力始衰右至懋錦裱畫店止官兵見火勢甚猛急將隣右吉升鞋店等房屋一律拆毁祝融氏無路可行始廢然而返是役也計大小店屋約焚去六十餘家曹素功筆墨店與起火之家甚近曹姓急將文房四寳移存内庫因隔隣寳文襪店内庫之屋不善保護以致波及古帖陳烟焚燬甚多不下祖龍一炬恒盛回春兩鋪於前六年曾遭火厄事後在四圍築造高墻十分堅固此次火烈具舉在垣外環繞一周無從飛入得以巋然獨存高閈閎厚墻垣洵爲防火之上策歟閩侯兩縣因此出示諭令民間築造高墻言甚愷切 
 
 

Page 3

 
 
深合懲前毖後之計藝林堂裱畫店後面有薩姓本係世家當該店被焚時薩姓住屋亦岌岌可危尚幸有空地相隔不至遽罹慘刦其戚劉某年甫弱冠冐險來援直入垓心爲烟火所迷急欲退出倉皇倒地旋經人拖挽以出已爲火氣灼傷回家未久面腫如斗徧生白泡延西醫診治咸以爲怪命恐不能保勇於救人遂致身被灼傷是亦可哀也已閩中舊俗凡被災之戶所有斷片殘磚皆舁至失火之處互相傾倒堆積成山刻字鋪房屋本甚狹小所積之土高與垣齊甚至溢出官街碍人行走經鹽法道龍觀察督飭所部勇丁將街路扒平由是來徒行人得以履道坦坦矣 
[白門火警]  
　　金陵花市街祝善隆錫筲庄於廿五日子刻遭回祿之災詞其至禍之由有店夥某甲患河魚疾時已夜半未能登厠因携洋油燈步上層樓自尋淨桶忽將火油潑翻適有故紙一堆茸茸在下一著火炤便轟然盡熾甲駭絶奔下呼人撲救但見濃烟穿屋赤燄冲霄諸夥從睡夢中被人喚醒措手不及跣足奔逃僅搶出帳箱一隻餘均化爲烏有及各水龍星馳而至倒挽銀河極力噴救終以火勢過盛幾如杯水車薪無濟於事前後廣厦盡付刼灰左右鄰一爲鞋子店一爲舊貨店徒太息於城門失火殃及池魚而已所可異者去歳七月廿三日夜間此處鋪面悉成一炬祝姓亦在其中歳星甫周奇災再見時日亦不甚懸殊何其巧耶祝姓係浙江人家貲頗厚相傳有二十餘萬五年之内盗賊水火諸苦備嘗現已蕩然無存嗟乎桑田滄海尚有變遷富貴貧窮豈無剥復是故君子當積德以貽子孫庶幾令名永保否則藴利生孽多藏厚亡適足供人指摘耳又二十五日狀元境沈姓家牛炊遺火烟塞檐牙光騰屋角勢已岌岌幸在白畫施救尚易各水龍奮勇爭先正屋得以保全僅燬去廚房半椽鄰里諸人咸額手稱慶者久之 
[秦淮烟火]  
　　秋風一起燈舫寂然徵歌來下字簾前買醉坐辛夷花下此情此景如在目前招招者流恨不一挽楊柳情絲覊浪子之遊蹤載彼姝而泛棹也有某公子者思於冷落之中一鼓風流之興又得諸榜人從旁絮聒遂允其所請紥烟火數十架擇於七月廿四五日懸竿燃放魚龍變幻人物新奇火樹銀花光摇餘海是夜水波不興游人如織兩岸立如環堵雙槳疾若穿梭鬂影衣香蕩心醉魄且有小家碧玉世族仙姝桃葉渡頭呼來一舸泛盈盈之秋水隨粥粥之羣雌容與中流船如天上甚至糞舟漁艇滿載而來三十青蚨便許一開眼界迨鼉更四躍緩覔歸途紅板橋頭但聞響屧之聲佩環之韻而已此時舟子歡聲若雷各飽腰纏大酣拇戰方喧呶之未終忽東方之旣白 
[謡傳匪亂]  
　　德化土匪陳拱正法已登前報兹聞本月十八日延郡有警電到閩謂有陳拱羽黨在沙邑謀亂當經司道禀明制府譚文帥卽電傳恪靖等營前往剿辦嗣聞延郡又有電音以此事尚未屬實省垣人心始爲之安謐 
[平湖秋月]  
　　浙撫崧振帥　陛辭後擇於十五日由京起卽回浙江巡撫本任護撫劉中丞接到電音卽飭撫袁文巡政廳蔣二尹恭迎節鉞於二十一日由杭垣武林門外下碼頭登舟赴滬○皇誥兒巷某臙脂作坊於二十四日下午用筧簟將臙脂晒於隙地一色猩紅鮮明奪目忽起狂風一陣所晒胭脂隨風而起千片萬片斜斜整整高入雲霄愈望愈遠細若繁星至目力所不及見而後已說者謂或一年一次或一二年一次係風神收取以貢玉帝者也是年生意必大有起色此種無稽之談不足供大方一噱惟但見其颺起而不見落於何處則有不可解者○運司惠都轉某日偶患霍亂症上吐下瀉寒熱交攻延請醫生診視而病遂霍然可見吉人自有天相也○錢塘門外傍孤山一帶名曰惠湖以白沙堤爲界設有放生局每逢浴佛日魚鼈之屬皆放於此其大者或五六手或七八斤甚至十餘斤者亦有之游泳其中幾忘歳月是亦水國中之桃源也今年夏秋之交久晴無雨湖水清淺游魚可數漁人見而羡之往往於夜間便取市上所賣黑鱗白腹者皆湖中物也又恐局中人緝訪究治稱魚瘟故易拾取似此利口很心若至閻羅殿下當受刀山劍樹之厄矣 
[上海求志書院壬辰夏季題目]  
　　經學題十二食十二衣解其民二男二女解共頭脯薦脯解薊或爲贖祝或爲鑄說○史學題宋大觀算學考宋祠祿考宋元書院考宋建陽書林考○掌故題問國朝各官書館局開撤始末領纂職名及規制義例試考其略問各行省測繪輿圖義例參酌古今以何爲善練内外蒙古以備俄議書日本經藉訪古志後○算學題有合斷各直積有任一銳角法以正餘切相加又加二或减二爲法各以所有積四之爲實法除實開平方得城徑若有合弦或斷弦法以正餘弦相加或相减爲法正餘弦相乘倍之各以所有弦乘之爲實又法以正餘割相加或相减爲法各以所有弦倍之爲實法除實均得城徑假如取一數爲實取一數爲法法除實内减甲仍與原實等屢以法除實一次屢减甲一次皆與原實等或屢以法除實一次屢加甲一次亦皆與原　等又屢以法乘實一次屢加甲或屢减甲一次無不與原實等問此四法其法實二數宜若何取之試以代數及眞數證之設有人出外營商每次獲利俱得本之天倍第一次返以原本存家以所獲利爲二次之本第二次返以二次本存家以所獲利爲三次之本如是往返人次其末次未返時家存共數爲丁若置丁二四連乘之加四本與末返攜回之本利共數等丁小於攜回之數卽天爲大於單一之數求天之同數設置丁以三五連乘之加五本或四六連乘之加六本則天皆變爲另一同數今有代數式甲乙相乘爲實乙内减内爲法於左次置左數自之以甲乘左數减之開平方以加左或以之减左此式可化之令得簡式爲乙之平方根乘甲爲實乙之平方根减去丙之平方根或加入丙之平方根爲法試化其式○輿地題釋詩泉水章泲禰千言赤壁攷班書易史記河渠書爲溝洫志論治河則不顧淮治淮則不顧河治連則不顧河淮論○詞章題顔淵不舍朝歌賦以邑號朝歌顔淵不舍爲韵讀唐人集四首各七律一首孟東野集李長吉集陸魯望集羅江東集青䭀飯五古一首木假山歌七古一首 
[出殯屆期]  
　　松海防劉乙笙司馬之太夫人於今日出殯靈柩用獨龍槓舁之出大東門至大碼頭登舟儀仗則由外灌入法馬路進新北門迤邐回署如天氣晴和必有一番熱閙也 
[浦東火警]  
　　前日下午浦東洋涇鎭陳永發柴行内不戒於火延燒柴草五堆平房五間猪二頭閱一點餘鐘始經衆人竭力撲滅祝融之威亦可畏哉 
[幾肇火災]  
　　法租界小東門及新街一帶花烟館林立無鹽嫫母列屋閒居浪蝶游蜂紛儋並集腥聞所播易肇禍災日前小東門外戲館街第四十九號花烟館因將洋油手炤捕捉蜰蟲致焚去蚊帳等物幸經鄰人帮同撲滅得慶安全此已列入前報詎料一波纔平一波又起前晚十一下鐘時新街三號弄口某花烟館又將洋油燈潑於床蓆之上火星亂迸滿室通紅所幸爲時尚早左右鄰人咸未就睡當卽登樓將所焚草蓆並被帳等物盡行取出向樓窓外擲下得以卽時熄滅然該鄰人已受驚不淺矣値此風高物燥寄語個中人可不防之於豫哉 
[左道宜禁]  
　　釋道二教與儒教背道而馳已爲正人君子所必斥流及旣衰釋道之外又有别裔支流紛然並直怐目雖殊而其惑衆騙財則一也老閘北首某姓家主人病故　七七之期有善男子善女人龍鍾老態白髮垂肩十餘人聚集一堂喃喃誦經以某乙爲領袖兀立中央餘則分立兩旁乙高聲念阿彌陀佛大衆齊聲和之名曰和經識者謂此卽和合門教也似此不僧不道男女混雜亦足爲人心風俗之害爲人上者曷其奈何勿禁 
[滬濱瑣誌]  
　　船戶施生桂曾用某甲爲夥嗣因甲虧欠錢文遂將伊辭歇前日施行至太平碼頭與甲相遇向索前欠甲非但不還反取 
 
 

Page 4

 
 
逞兇施大怒蔣甲扭至十六鋪北局請辦旋由地甲出爲調處令甲如數還錢始得了事○滬南同裕水果行出店某甲前日午後往泉漳會館外灘碼頭上出貨偶不經心悮觸杉板船戶某乙之身乙以其鹵莽將甲毆打甲亦不肯低首下心扭至北局局員以事起細微著地甲妥爲理處該地甲查得乙有不是處令乙自備香燭向該行服禮始得言歸於好 
[監犯解府]  
　　行刦胡姓船隻之盗犯滿小土子五長林由鹽捕初緝獲送縣釘鐐收禁已列前報昨日午後上海縣黃愛棠大令備文飭將滿小土子王長林二犯由外監提出交原差解赴松江轉勘 
[解差回滬]  
　　川沙人陸春春被李惠生誣控竊牛由新閘巡防局員桂二尹加以刑訊致陸斃命旋經上海縣迭次研訊並將通案人証解省訊辦前報已詳紀之矣兹悉解差已於前晚回縣禀覆當該差等將各犯解至蘇省時卽赴臬轅投文適臬憲陳廉訪因公赴江寍尚未回轅旋奉内諭飭將原告李惠生買牛之王阿大汛捕魏德行刑之許大元地保徐克琴鄰人徐阿炳等共十餘名發交長元吳三縣收禁俟廉訪回轅再行訊辦 
[私藏火藥案送縣]  
　　昨報列私藏火藥一案兹悉已由代理讞員宋二尹備文飭知捕房將火藥大瓶六個小瓶一百十七個解送道轅並將私藏火藥之寗波人陳合春及通風報信之鄔茂華高登倫等一併移送上海縣訊究 
[英廨瑣紀]  
　　二百八十三號華捕在路巡緝見張理明困臥路隅雇車舁至捕房捕頭飭送英公廨値日差禀明宋二尹飭將張理明發棲流公所暫行醫養俟病痊再籌安挿○二百六十一號華捕見有女丐在路向行人索錢一路喃喃不絶聲遂將女丐帶至捕房捕頭飭移送英公廨宋二尹飭差將女丐驅逐出境 
[法捕房瑣事]  
　　小東門外水菓行上下貨物本由籮間挑夫爲之挑送近因水菓行自雇出店挑運該挑夫等未免向隅羣起爭奪始以口舌相競　竟以老拳奮擊適爲巡街捕所知立卽赶至將挑夫某甲拘獲送入捕房管押昨晨經捕頭訊明曲折謂雇夫運賣聽行主自便不得逞凶蠻覇著將甲交保嗣後不准再往纏擾○某乙者不知何許人少年遊蕩迷戀烟花雖囊槖蕭然不名一錢而尋花問柳之興曾不稍衰日前至小東門外某鴇婦所開花烟館尋歡取樂吸烟二盒尚未惠鈔竟欲揚長出外被鴇婦所阻將乙扭住肆行毆辱然後送入捕房管押昨晨經乙母投捕房代繳花烟錢二百文始得釋放○某丙於四月以前竊得某姓家錫茶壺一把避匿無蹤日前又至租界被某姓撞見扭押捕房昨晨經捕頭訊明茶壺業已出售著押候解案請案○某丁在八仙橋相近竊取某姓家檯子一隻行經馬路被巡捕所拘送押捕房○西門外鄉人四名約伴至法界西馬路某酒店内沽飲嫌酒保多算菜錢數文以致口角扭入捕房捕頭訊以四人皆有酒意著管押一宵諭令如數　錢然後釋放○湖北人某戊前晚混入法界西城河浜第五十四號新關洋人家中匿於床下適有洋犬聞聲亂吠侍者疑之登樓細視將戊從床下曳出送入捕房管押候解公堂訊辦 
[助賑摭要]  
　　蹈災每苦於析離咨嗟靡已修德必資乎匡救慷慨以輸置腹濟人歡顔盈路矣不留姓太夫人求合家老幼男女人口平安由元甡莊來洋二百元星江寡過未能堂善長規元一百兩姚筠溪善士求病速愈規元二百兩甘肅衆善士由協同慶號電匯來規銀一百二十五兩四錢天水水廉氏仁丈病愈完愿規元五十兩弇西贅生繳春閒心愿洋五十元委解瘠區寡過未能步前賢於淇澳療疴申謝追曩哲於濂溪重闈不外仁慈門庭迓主多士咸培德澤溝壑銘恩景仰吳興樂善而康彊上頌緬懷春令好生而隱惻旋萌用特表彰藉增觀感上海北市絲業會館籌賑分所施善昌謹誌 
[同善共濟]  
　　謹啓者頃奉到協源莊交來保吉堂大善士助山東賑洋六十元閔巨齋大善士助河南賑洋四十元同日奉到李修本大善士續助直賑洋六十元爲求父病愈並妻産後母子平安又彭雲士大善士爲文郎周歳節筵宴洋二十元移助直賑囑解災區濟急當此順直齊魯汴梁三省被水哀鴻遍地露宿風餐呼籲無門乃蒙各善士解囊佽助拯其垂斃之命活人功德凡有所求莫不如響斯德爲善自膺多福積德尤可延年祗領之下莫名欽感請登報謹代災黎叩祝無量[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
