# 1900 - 45 - 4909642

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印四史告成] [  圖書集成局啓]  
　　四史者何史記前後漢書三國志是也本局前會精工排印甫更裘葛篋笥頓空兹又重付手民校前益加精姜惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[新印繪圖繡像四雲亭傳奇告成] [  圖書集成局代啓]  
　　是書爲蜀東彭寄雲夫人所著宜風宜雅亦諧亦莊兼之詞句清新文情曲折誠稗乘之　觀小說之别開生面者也書凡二十四卷倩本局用大字排印校對精詳紙張潔白謹釘八本飾以錦函印書無多實價洋二元由英大馬路京都同德堂一家發兌想海内文人才媛咸當購置一編藉以助清譚而遣雅興也 
[書標客被戕後]  
　　西北各省風氣剛勁緑林豪客殺人越貨視爲尋常而關外之馬賊行蹤飄忽凶悍尤甚商賈行旅之出其途者苟使輜重稍裕無不横遭劫掠甚或性命亦爲所傷蓋因北方地勢旣廣漠無垠村落人民寥寥若晨星之可數夜深月黑一經被刼呼籲無聞卽聞亦不敢出而救援致遭意外之禍故若輩之瞻愈大而道途荆棘行路咸有戒心然或遇緊要之事旣不能止而不行又不能飛越以過於是競募男兒好身手者躍馬持槍藉壯聲勢此等人在官署用之則爲把什將在居民用之則爲護院在商家用之則爲標客而三者之中標客之藝爲尤精名爲尤顯通都大邑之中皆設有總局局中必有擅絕技者數人從前或飛標或彈丸類皆練習純熟百發百中今則競尚洋槍藥彈所到之處幾如養由基之矢無虚發以是聲名遠震凡殷賞商人行李富厚者必以重金雇標客數人長途數千里苟捕其旗號卽可安如磐石蓋若輩於盜黨之孰强孰弱道路之孰險孰夷咸能熟悉情形胸有成竹盜黨亦懾其威勢不肯輕於相犯致蹈兩虎相鬥之譏故行人得以有　無恐而刦殺之案亦不致層見疉出也乃兹觀前日本報所紀標客被戕一事不禁深爲駭異焉其言曰營口訪事友函述去臘某日營西志誠信等匯票莊自省城發寳銀至營口共裝大車九輛雇著名之元成標局標客數人護送行至遼陽州略沙河子屯左近突遇馬賊成羣結隊而來標客開槍迎敵祗以衆寡懸殊致一客中槍倒斃一客被傷一目身上亦受傷甚重尚有一客見勢不妙策騎而逃於是所載寳銀數千錠均被刼去云云夫裝車而至九輛其押解與護送之人必係實繁有徒且民雇標客旣係著名之局則聲勢之盛更不待言而各馬賊竟敢刼財傷命顧忌毫無匪膽之大殊出意料之外吾乃觀於此而竊歎防禦盜賊之事今昔亦微有不同焉昔時標客之能爲盜賊所畏者非必徒恃勇敢必皆身有絕技一人而可敵數十人如世俗所傳黄三太竇二墩之事雖未免近於夸誕然按之紀文逹五種筆紀當時亦實有其人故盜黨雖皆亡命之徒然藝旣相懸亦不得不知難而退迨洋槍之法盛行有五響者有九響者有十三響者𥔀砰一聲彈如珠貫避之無可避禦之無可禦雖歷經大憲禁　私行出售而盜黨每不惜重貲得以展轉購置利器在手膽略愈豪雖標客亦未賞不改習洋槍然衆寡之勢旣殊卽勝　之形自判而謂藥烟彈雨之中猶可以血肉之軀當之哉然則防之之法奈何曰是非建設鐵路廣通電線不可夫南中水道紛歧從前輪船未行夜靜更深亦時有刼掠商船之事今則長江萬里無不視爲坦途若西北旣皆曠野之區倘得盡建鐵路則火車之電掣風馳較輪船尤爲速捷匪黨雖衆安敢生心若電線廣通則銀欵往來彼此匯劃尤易更無須以巨萬之朱提行數千之遠路如此則免不測之險省跋涉之煩無遲滯之虞少營運之費豈非一舉而數善兼備者乎僕僅因標客被戕事而推論及之倘西北各省果皆起而行之則商務盛民心安行將拭目以俟之矣 
[本館接奉電音]  
昨日午前京師飛電傳來上諭一道敬謹譯登○正月二十日奉上諭佛林保希均著賞給委散秩大臣欽此 
[重圍己解]  
華歷本月二十日倫敦來電云英廷新調赴阿非利加洲之大帥羅伯氏設法攻搭浪司華列人似有轉敗爲勝之勢搭國西南陲更不利地方向被搭人所困兹已由英兵擊退旋復揮兵追逐奪得糗糧百餘車至東南方所駐英兵亦漸漸準備一切攻戰之具矣 
[節錄匯報述英搭起釁緣始]  
徐家匯匯報云荷蘭及波爾斯人之往阿非利加洲南境在英人闢士之先旣而英人竟後來居上將非南土地漸次蘇吞先於一千八百八十五年取别租亞那迨一千八百九十年復取蘇亞西卽蘇路地及老代西亞得寸得尺較暴秦之吞六國無以過之所存者惟搭浪司華列曁阿蘭日兩國而英人猶復向之垂涎一千八百九十六年有英員陳生者私結寓搭英人欲夷搭之宗社搭人惡之驅令返英請英廷治罪一千八百九十九年英人之在搭採金者蟻聚蜂屯聯名上書搭政府欲分操搭之政權署名牘尾者多至二萬二千人搭總統克慮該耳氏與上下議院中人皆不允謂英人必寄居五年方准入籍然猶破格相待准選議員六人英人懲壑未盈必欲在搭設官干預搭之内政搭人拒之甚力以致齟齬至今識者早卜其有决裂之日矣然英人不動聲色仍與搭玉帛往來而水陸兵丁已暗度陳倉源源而至而波爾斯人稍稍覺之阿蘭日總統司丹内氏曾明告英廷謂英果與搭尋仇我當爲搭臂助去年西歴十月初十日搭人電致英廷哀的美敦書略謂一千八百八十四年倫敦所訂約中載明英搭各爲自主和好永敦今爾英兵艦陸續前來有不可終日之勢請傳令通國英兵一律出我之境兵艦亦卽撤退限十月十一日復我好音英廷得書置若罔聞遂致開戰目今各國陽雖置身局外然豪傑有志之士多有暗中爲搭羽翼者宜乎搭之兵威大振而英人反師久無功也 
[英員被戕]  
本埠某西人得華歷本月十七日京師來電云近日英國駐京使臣得有緬甸消息悉英廷派赴緬甸之劃界人員一爲紀德一爲蘇得龍本月十一日行至某處突被匪人戕害另有駐紥是處之英領事官李登身上亦受傷 
[飛美議和]  
廣州博聞報云美利堅與飛獵濱鏖兵幾經歲月兹者飛人意欲寧人息事特遣　權委員往美 
 
 

Page 2

 
 
國議和美人以九事要求其一曰美飛兩國爲共享利益貿易上採用自由制度二曰飛國宗教要一任國民之所信三曰美國就飛國羣島中無論何處均得設貯煤所四曰羣島軍政要兩國之協定五曰海關司員各官由美國選任之其俸金由飛國支給之六曰警察度制一律採用美國成例七曰裁判制度宜倣古巴島施行八曰國憲法之宗旨建設飛國政府要使民心相安九曰美國政府保護飛國要使飛國政府共和制度特不知飛人能降心相從否也 
[大帥回防]  
昨得廣西來電云欽命廣西提督軍門蘇子熙宫保自劃定廣州灣租界後卽秉節回鎭南關邊防上元佳節戎旌已行抵龍州矣 
[述拳匪起事緣由]  
山東義合拳匪徒揭竿倡亂延及直隸景州一帶一切情形縷紀前報兹接天津訪事友人續函云日前直隸總督裕壽帥得禀卽札委候補道張毓渠觀察蓮芬督師剿辦旋拘獲匪徒七十餘名本月十二日會同州主某剌史研訊大約卽須斬首巿曹矣聞拳匪滋事之初實由山東某縣土人與教民積不相能頗有蠢蠢欲動之勢紳士懼相約詣府署稟陳府尊某太守飛禀山東巡撫毓大中丞請派兵彈壓中丞立派袁軍門帶兵而往及至卽傳紳士到營詰問而人多口雜不免稍有不遜之言軍門赫然震怒遽令開槍轟擊以致當塲塲斃二百餘人於是紳民窮無復之激而爲亂與大刀會義合拳菲人合股欲與官兵爲難事爲言宫所聞據情入奏故皇上特召中丞入都而令袁慰庭侍郎署理撫篆云 
[整頓江防]  
金陵訪事友函云正任兩江總督南洋通商大臣劉峴帥以邇來時艱日亟外侮紛乘江海之防允宜嚴密因之增砲臺添戍壘凡諸要隘早經加意圖維迨署督憲鹿芝帥下車絕不以五日京兆自居日前電咨長江水師提督黄芍巖宫保江南全省提督李壽亭軍門並飛飭南洋兵船統領陳印波總戎各要隘防營統帶一律加意操防從嚴設備毋使外來敵艦窺我巖疆似此蕭規曹隨後先媲美東南半壁可以固若金湯矣 
[嚴杳積弊]  
欽命署理兩江總督南洋通商大臣鹿芝帥前在蘇撫任内卽知江寗各局所積弊甚深祇以主持另有其人未便效尸祝之越爼兹承恩命攝篆兩江甫下車卽委各員分投查察嗣查得某局弊端百出擬將總辦撤委示懲本館旣由金陵訪事友函知卽紀其事於本月十五日報首惟以不言此局爲何人所司局中所管何事因之飛函往問務得實情兹續接訪事友來函謂芝帥現又委候補道劉觀察思訓查得江南銀元局贏餘一項積弊尤深爰最飭總辦任葆棠觀察速將連年報銷册遂一詳查必俟弊絕風清始准赴淮揚道新任觀察恇怯求某逹官爲之緩頰芝帥一秉至公不稍寛假因是各局員聞之無不惴惴於心獨不解訪事者何以於前此所查之局仍不詳細報知豈尚未接本館往詢之信耶當再函催以冀確實曲爲之諱咎奚能辭 
[皖撫行程]  
天津訪事友人云新任安徽巡撫王芍棠中丞之春於本月初九日由烟臺乘海晏輪船北上初十日行抵秦王島十一日乘火車抵天津天津縣某大令飭差在紫竹林佛照樓預備行臺以便憲旌暫駐 
[推廣龍銀]  
金陵友人來函云江南所鑄大小五種龍銀　質精良通行己久近日署南洋通商大臣兩江總督鹿芝帥謂小銀錢僅足以救錢荒不若重七錢二分之龍銀實可敵海外來源漸漸收回權利查江浙兩省向來每歲行用鷹銀以二千萬計若得龍銀通用頗足藉以　漏巵因札飭候選道嚴少和觀察來滬設局分銷其價與鷹銀之價相同不准巿儈居奇抑勒至於關稅錢糧等項准以龍銀　成配搭以示大公日前觀察己捧檄就道矣 
[韓士來游]  
金陵訪事友人貽我宜春帖子云去年臘月南洋節署承准京師總理衙門來文内開朝鮮國君主　派内務部總主事崔性麟及進士加善兩員來華遊歷本署已給子護照不日將至江寍應飭地方官妥爲照料並將到境出日期隨時咨報備查等因迨新正十四日崔加兩君同時行抵省垣赴洋務局掛號旋經總辦汪叔芾觀察導謁南洋大臣鹿芝帥聞兩君將作平原十日之留然後溯江往鄂湘以次游歷云 
[蘇隄柳影]  
杭州訪事友來函云每屆新正武營中例有迎喜神之典浙省撫杭四營定於本月十五日舉行是日辰刻杭協李副戎中協管叅戎城守張都戎各率所部兵丁排隊出望江門詣羅木營備具牲牢設壇祭旗行一跪三叩首禮祭畢由清泰門入城經板兒巷至撫轅禀見劉中丞然後各回營欠嗣定於十六日開操亦愼重武備之意也○文虎爲廋詞之遺杭垣每屇新正諏有文人墨士藉此爲遣興之端本年因連綿陰雨意興蕭條惟元宵節揚州趙君特製燈虎數百條懸諸吳山趙公祠射中者贈以筆墨諸文玩亦雅人深致也○紅廟前張姓家有二小孩竹馬同騎嬰　可愛本月十四夜隨母至獅子巷觀龍燈　閙之際失去一孩年甫六齡事後遣人四處鳴鑼尋訪至今蹤影杳然未識將來能否珠還合浦也 
[宜昌瑣紀]  
宜昌訪事人云去臘江水枯涸輪船行駛動致擱于淺灘以致估客往來時虞遲滯近經各公司集議在漢口另雇民船由内河載搭客貨物至荆沙使河橋盤堤入江轉雇紅船運赴宜昌似較輪船爲便聞己派人前往漢口辦理矣○城内有某甲者厀下小嬌生年方五歲去年臘月某日被鄰婦誘賣與拐販某乙適有魚販某丙由漢來宜卽轉購焉嗣經地方官查悉將乙拘獲刻方訊究丙之下落不知能珠還合浦否○四川自開闢洋碼以來英國所設領事官向賃民房爲公署近已購就地叚於去年臘月某日雇工程師入川以便大興土木並由大元丸載建屋物料交重慶領事署收存想指日卽可工作矣○去年臘月某日有甲乙丙三礦師由漢口附某輪船來宜雇民船入川船上旗幟書大英甲開四字究不解其何義也○去臘天氣寒沍異常城内外好善者憫窮民無告多以米票分給每張二升三大不等惜未能實惠宏施故向隅者仍不少耳○去年臘月某日升任安徽巡撫王芍棠中氶由川過宜泊舟鎭川門外宜地文武官員咸往迎迓各砲艇更升砲鳴槍誌敬當晚憲舟卽起碇下駛各官復恭送如儀○前者有甲乙兩西人欲往長楊縣獵鳥因恐地方不甚安靜稟請地方官派差保護近日宜昌鎭傳鎭軍復撥兵丁四十名前往巡察○去臘宜地米價昻貴開歲後南米來者頗多價遂漸减米商反有折本之虞○去年臘月某日有某旗船由重慶載藥材士藥等貨來宜行至獺洞船身忽然撞壞以致貨物入水旋雇駁船裝運然已受虧不淺矣○雲南報解秋季京銅共五十一萬一千五百餘斤分載民船十一號去年臘月某日過宜須俟今春方能轉運也○前者宜昌招商太古怡和三公司議定下水貨物不准由大元丸裝運如違卽充公議罰現在三公司輪船未克多裝各客又急欲運往漢口以致爭論不休旋仍雇大元丸裝運三公司亦無如之何故夫元丸此次載貨至二三千件之多亦意外之利也 
[鶴樓春眺]  
武昌訪事友人云本月某日鄕民某甲携青蚨四千翼入城購物忽有賭徒誘之入局五木無靈頃刻輸罄愁恨交集無面目歸家竟欲從三閭大夫於地下幸爲好善者所見給以番佛二尊甲始叩謝而去是以爲善政者嚴禁賭博不肯以新年而稍寛也○花鼓淫戲久干例禁惟封篆期内法令稍寛若輩遂故態復萌每於鄕僻間開塲演唱雲情雨意極力描摹敗俗傷風莫此爲甚有地方之責者曷其奈何百弗禁○鄂省創行東洋車居民貪其價廉每喜雇坐新正時節賀年者往來絡繹適值雨後道路泥濘車價不免略昻各車夫每日可獲青錢五六 
 
 

Page 3

 
 
文莫不色然以喜 
[秦淮水調]  
金陵訪事友人云私宰耕牛向干例禁省垣以宰牛爲業者咸萃於七家灣一帶星羅櫛比不下數十家每日所宰耕牛動以百計地方官雖有時查例示禁無如劣差蠧役皆視爲具文惟藉一紙官符爲索詐之計宰牛者苦之邇因下關已開商埠泰西人士接踵而來牛肉銷塲倍於疇昔而差役之婪索亦更甚於曩時有向爲宰坊領袖之回民某甲得識某西人遂託其覆庇以爲護符新正某日各宰坊一律懸掛洋商牌號於是地方官無復有權力禁止而奸胥猾吏亦過門不入不再能狐假虎威矣○近年風氣大開學堂林列凡搢紳子弟庠序英才咸習各國語言文字俾成有用之材如肄業東文學堂者習東文肄業名教呇及格致水師陸師等學堂者習英文惟法文則鮮有人肄習者電報局總辦廖二尹壽熙以法文亦關緊要不可付之闕如特延某君在局設塾招選聰頴子弟年在二十以内者來局授讀屈指開學日期當在杏花時節也 
[備迎虎節]  
近日提右營參將廖楚材叅戎探知江南提督兼自强軍統領李壽亭軍門將次由蘇蒞滬爰飭辦差人　在馬頭上預備一切俾憲節到時敬謹迎迓 
[總巡赴省]  
前晚本邑保甲總巡周秋江司馬附某輪船赴白門禀見署理兩江總督鹿芝圃制軍事畢擬繞道至蘇垣稟見各大憲然後遄返滬江 
[讞員返斾]  
日前英美租界讞員翁笠漁直剌乘舟赴蘇省叩賀諸太憲年禧事畢後于昨午返斾聞不日尚須親赴白門謁見制軍鹿芝帥不知有何公事也 
[兇犯候解]  
前年英界北香粉弄鴇凶李許氏被劉大及其妻高氏謀財害命一案迭經前上海縣主王欣甫大令訊明口供於去年臘月某日派差押解松江府署禀請府尊濮紫泉太守勘訊明確發回原縣收禁近日代理縣篆之戴子邁明府以時已開篆應卽解請江蘇臬憲朱竹石廉訪覆勘昨已飭承行書吏繕具公讀將次起程矣 
[嚴拘賭犯]  
前日本邑南巿十六鋪巡防北局委員楊二尹嚴飭勇拘拿賭棍旋拘獲在街上設攤聚賭之甲乙兩犯押解局中二尹研提訊之下判令各責五十板飭汛捕驅逐出境不准逗留并諭令地甲巡勇在外隨時巡察凡有聚衆賭博者務須拘案訊懲不得私行庇護如違察出重究不貸 
[訪查賭窟]  
新正以來賭風甚熾每有無賴子弟邀人賭博漁利抽頭事爲英界捕頭所知因於前日爲始每晚派出暗捕多人四處訪查如有犯賭之家立卽告知以便前往掩捕不知劉盤龍一流人聞之其亦稍知歛迹否 
[領媳糾葛]  
前日有周懷玉者揩其子周雲寳將媳婦高氏領回原籍高氏行至南巿在途倔强事爲新馬路四十四號三道頭巡捕所見以其形跡可疑將一干人拘解捕房捕頭立卽轉解馬路工程局禀請總辦程雨村大令研訊周供稱小的係淮安府屬鹽城縣人年五十三歲在原籍開設小茶肆兒子雲寳附舟來滬爲人春米媳婦高氏在南馬頭軋花廠内做工今者小的欲領之回家媳婦不允致在途中爭閙並無别情雲寳供稱小的年二十歲餘供與其父相同周高氏供稱小婦人年二十一歲丈夫性喜賭博甘入下流小婦人不得已至某軋花廠工作聊博蝇頭以餬其口現在阿翁串同丈夫欲將小婦人價賣心有不甘因之爭閙今被巡捕拘案叩求大老爺超豁大令飭周懷玉訪尋高氏母屬來案再行核斷雲寳還押高氏暫送普　善堂留養至昨日提集覆訊周供小的奉諭往訪媳婦高氏之母屬無奈被洪阿三覊留蘇姓家不使出門以致無從尋到大令怒其刁狡飭掌頰二十下雲寳供妻子高氏於本年正月十四日在洪阿三家勾留多日且作工之處亦由洪薦往情有可疑求恩追究洪供小的亦淮安府屬鹽城縣人年二十六歲在南馬頭某軋花廠做工家住船上尚有老母高氏係小的之表姪女現與同廠工作故曾留住家中大令以洪不應留宿年輕婦女著笞責一百板周雲寳不務正業致不能瞻養妻子判笞責一百板一併還押捕房限交高氏母屬到案覆訊 
[種火宜查]  
前晚三點鐘時英租界大馬路某里某姓家忽有宵小擣門而入直至臥室竊取各衣主人聞有窸窣聲披衣起視賊知事敗飛步脫逃主人追之不及遍加查檢所失約值洋銀數十元旣而聞有烟火氣細心尋視則房門之側遺有著火之紙一堆爰卽用水澆熄於是僑居里内之人咸有戒心爲之通宵不寐次晨某姓開具失單投報捕房請緝但失竊事小種火事大尚望有緝捕之責者嚴加查緝毋使若輩得施其鬼蜮伎倆也可 
[暫停讞案]  
昨日禮拜二爲法界公堂訊案之期因讞員朱森庭明府赴蘇省叩賀各大憲年禧尚未回申捕頭爰將應訊各人暫行管押不復解赴公堂 
[英美租界公堂瑣案]  
有名得祿者馬扁一流人自稱旗籍時肆其偷天換日之技受其害者已有多人日前至三馬路寳泰綢莊購取寗綢若干疋囑送至後馬路乾記客棧中及送到得卽取綢入内旋忽退還嗣經綢莊執事人金順生察知每疋已被剪去四五尺或三四尺不等遂投報捕房捕頭遣包探竇如海拘獲送案禀稱小的在得身畔搜獲當票十餘紙呈求電鑒金順生投案供訴前情得祿供詞一味含糊襄讞委員張柄樞司馬商之白繙譯著押候查明再究○霍九皋串同邵順發僞繕鷄毛棧戰向醫生曹俊生抵押銀兩事發由包探竇如海送案曹投案請追霍供棧單實由邵順發交來小的並不敢串騙司馬著押候嚴究○王仁才楊如春及林王氏陳王氏等僞造晉隆牌香烟在巿混售經包探秦少卿查獲送案請究王仁才供稱此事係小的與林米大所爲楊不過帮同料理而已林王氏陳王氏同供事與小婦人等無干司馬飭將　楊管押候補提林米太到案冉訊林王氏陳王氏均交人保出○包探顧福其解陳福榮張王氏至案禀稱昨日陳福榮投捕房報稱被永發小客棧主婦張王氏竊取灰鼠女皮襖兩件捕頭倩小的前往向氏盤詰陳忽稱業已勸和不欲多事迨小的稟知捕頭捕頭未允今者陳又求解案請究小的查得張王氏並無行竊實據其中必有不實不盡之處陳福榮張王氏供詞皆極支吾司馬命一併逐出○流氓潘江聲在途攫帽五百九十一號巡捕見而拘拿反敢恃强拒捕昨由包探劉升堂送請究辦潘江聲供小的係本地人帽在地上拾取並非攫自行人亦無拒捕情事叩求恩宥司馬判責一百板 
[美租界捕房紀事]  
昨日清晨靶子路同昌里南首木作頭陳海榮至捕房報稱門外忽有無名男屍一具年約四十左右下身無褲不知如何斃命何時被人移屍至此請卽查核捕頭允之立派某包探前往查明以便禀官辦理○粤人蔡阿福年已古稀稅居武昌路叢桂坊門樓上昨晨不知何故手持利刃欲將其媳薛氏砍斃薛氏情急大聲呼救六百二十八號華捕聞之將蔡拘入捕房捕頭令押候解送公堂禀請讞員翁笠漁直剌訊辦○昨晨某西人乘四輪馬車至外虹口馬夫陳寳玉加鞭飛駛致車上鋼條忽爾中折幾釀禍端五百六十六號華捕見之將陳帶入捕房捕頭令押候解送公堂禀請究罰 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
