# 1916 - 64 - 4915470

 

Page 1

 
 
   
 
 

Page 2

 
 
時評 
[宣撫使（默）]  
　　廣西陸將軍之態度人咸謂爲不明瞭而中央對付陸將軍亦以不明瞭之態度處之旣曰桂疆重要有賴坐鎭何忽又令其離桂耶旣嘉其義憤准其率師遠征何又僅加以宣撫之名耶自滇事發生以來中央議派之宣撫使多矣何今又以重要之地之陸將軍爲宣撫使耶粤桂軍之聯合進攻喧傳已久於粤之龍稱督察使於桂之陸稱宣撫使究有何種之分别耶此吾所以謂態度不明瞭也 
[命令]  
　　三月五日政事堂奉策令胡景翼郁振東均給予五等文虎章此令 
　　又令呂煥章授爲陸軍少將此令 
　　又令李根固授爲陸軍炮兵上校此令 
　　又令陸軍部奏請將董烔鑑授爲陸軍步兵中校並加上校銜應照准此令 
　　又令參謀本部奏請任命趙桂成爲陸軍第七十六混成旅參謀長王通爲宣武上將軍行署少校參謀應照准此令 
　　又令國務卿奏據銓叙局詳稱遵核晉南鎭守使署薦任文職人員資格請予叙官等語張淑琳授爲少大夫此令 
　　又令司法部奏僉事段毋怠奉令發往福建任用擬請開去本職等語應照准此令 
　　又令文官高等懲戒委員會奏議决内務司法兩部咨請懲戒吉林汪淸縣知事張朝柱疏脫監犯一案依照知事懲戒條例應受降等處分等語張朝柱著准照所議即行降等以示懲儆交内務司法兩部查照此令 
　　三月七日政事堂奉策令特授李文富以勳四位此令 
　　又令湯薌銘給予一等文虎章此令 
　　又令沈金鑑給予二等文虎章此令 
　　又令黃廷綮伍堃均給予三等文虎章此令 
　　又令王愷慶給予四等文虎章此令 
　　又令劉義承趙觀江均給予五等文虎章此令 
　　又令特封馮玉祥爲三等男此令 
　　又令特予趙錫齡一等輕車都尉世職此令 
　　又令特予孟振元三等輕車都慰世職此令 
　　又令特派陸榮廷爲貴州宣撫使此令 
　　又令特任陳炳焜兼護督理廣西軍務此令 
　　又令黃廷棨伍堃均加陸軍少將銜戴桓授爲陸軍步兵上校並加陸軍少將銜陳國棟授爲陸軍步兵上校此令 
　　又令陸軍部奏請將陳體兆劉興襲包維棟授爲陸軍步兵中校韓靑雲李樸遠何鵬雲唐遠淸周卜年張及第李鶴遐周松靑授爲陸軍步兵少校應照准此令 
　　又令任命楊承楨爲湖北陸軍第三旅步兵第六團團長此令又令内務部奏准浙江巡按使屈映光咨稱浙江省會警察廳警正胡宗成楊桂欽現以縣知事分省任用請免去本職等語胡宗成楊桂欽均准免本職此令 
　　又令内務部奏准浙江巡按使屈映光咨請任命蔡作藩試署浙江省會警察廳警正應照准此令 
　　又令陸軍部奏准吉林巡按使咨請以達德景荃補協領應照准此令 
　　三月七日政事堂奉申令滇變以來廣西耀武上將軍陸榮廷　憤異常屢請率師致討當以桂疆重要未許其行近據一再奏請情詞懇摯該上將軍公忠體國不辭勞瘁仁心壯志洵屬難能已勉如所請特派爲貴州宣撫使該上將軍率衆遠征入黔以後飭當宣布德意將剿撫事宜悉心籌劃用副國家除暴安良之至意此令 
　　又令據成武將軍督理四川軍務陳宦電奏蔡鍔等前率叙寇侵佔叙州據岷江上游地極重要奉令分途進剿曾派旅長馮玉祥等率兵規復茲據報稱於本月一日開始進攻奪據觀斗山　火山等要隘鏖戰一盡夜二日淸晨乘勢掃盪將江左岸要隘完全奪領隨攻佔江右岸眞武山萃平山等要隘激戰連夜自三日上午又據白塔寺一帶高山俯臨叙城殲寇甚衆寇股潰退當將叙州克復該城商會來迎大軍入城安撫各等語查蔡鍔等重干國紀侵掠川境馮玉祥等率兵討逆酣戰累日恢復鉅郡忠勇奮發極堪嘉尙已另有令分别給奬其餘出力將弁著陳宦查請優給奬勵傷亡將士妥爲撫卹療治所有叙州被擾人民並著陳宦妥爲撫輯以安地方此令 
　　又令茲制定掾屬叙官令公布之此令 
　　三月八日政事堂奉策令國務卿奏據銓叙局詳稱遵核昌武將軍行署軍用薦任文職各員資格請予叙官等語傅繼說劉乃晟謝傳安徐廣恩譚毅張之銳沙昌壽楊城年舒運鴻均授爲中大夫高培樞程用甲陳鎭均授爲少大夫潘英裕梁逢森王履占賈壽愷范廷振許之忠孫毅威王儒鏡齊兆桂夏壽履尙芝文均授爲上士此令 
　　又令任命沈爾蕃爲政事堂主計局參事此令 
　　又令任命閻恩榮爲江西全省警務處處長仍兼省會警察廳廳長此令 
　　又令審計院奏請任命于秉信試署協審官應照准此令 
[專電]  
　　重慶電近日川南戰况較前二星期情勢已絶然不同現滇軍忽變攻勢爲守勢將移其主力軍猛攻常德岳州故叙西一帶現無滇軍蹤跡使北軍得完全收復瀘州一帶祗留劉存厚一部爲之抵抗亦無眞正滇軍如北軍張敬堯再用猛銳之砲兵力威脅劉存厚亦必率精兵利器東下不肯死守至綦江方面前二十二三四等日兩軍交綏甚烈均行黑夜攻擊二十五晚滇軍約一混成團攻入江津北軍甚爲失利後北軍援至遂成相持二十八號滇軍約一混成旅攻綦前方北軍祗以一團兵力抵禦傷亡甚多後有南州之駐兵一營來援始各退回原地三月二三四日北軍黃鵠舉率一旅與滇軍遇戰北軍稍爲勝利並佔據靑羊巿石角鎭陣地惟此次出戰滇軍大半係新募土匪尙非正式黔滇陸軍或五六人一隊或數十人一隊潛伏山中專以短兵相接令人不可預測其主力軍尙在貴陽遵義云 
[譯電]  
　　北京電日本軍艦十一艘已於本月三日駛抵靑島聞日本派艦至華因中國南方時局不穩之故昨日外交部開特别政治會議由陸徵祥及孫寶琦主席討論重要政治問題外國顧問亦與議　内國新債已有九省認購粤百萬蘇浙各八十萬魯晋閩各五十萬餘三省數較少北京日人各界否認靑木中牆游京之後即將回國之說且稱該中將現將駐滬云 
[東方通信社電（日本人組織）]  
　　北京電據廣東來電云陸將軍部下之廣西兵口（電文不明）營目下有集於柳州方面之報（九日） 
　　東京電日本對中國之現情有採積極的態度之風傳惟當局否認其說時局未見發展以前並不輕舉如果影響及於列强之利害與日本人之財產生命時方出適當之處置至認否革命黨爲交戰團體一節現在騷亂之程度　其域尙爲時日問題未能决定使商軍如果成功之後至建假政府時日本之於南北　不左右袒當仍持續嚴正之態度惟因此之故或且承認假政府亦未可知　（九日） 
　　東京電俄國駐東京大使馬勒維慈氏之歸國人咸惜之然其新任大使庫魯邊司幾氏朝野亦極歡迎馬大使歸國之期約在四月中旬云（九日） 
戰電 
[其一（英人路透電）]  
　　巴黎電德軍已停止進攻杜哇芒而在末斯河西岸進兵戰爭因以入一新幕德軍是否將專力從事平此艱險之凸角抑以兩翼合攻尙屬疑問法軍早料德軍將在末斯河西岸取攻勢故已大事防備末斯河流域現遭水淹德 
 
 
 

Page 3

 
 
軍利於進攻故法軍已棄流域下端之福巨村及二六五山法軍現固守口末山陣地以禦猛攻之敵軍（七日） 
　　倫敦電倫敦所接今晚巴黎公報其文不全大約因海電爲風暴阻斷之故文曰末斯河西面兩軍　重砲轟擊甚烈敵軍於日間增加步軍進攻計在白桑柯爾與末斯河之間進攻三次僅在克勞叢林得一立足地德軍在末斯河東化扯芒叢林　砲隊猛轟後攻入一砲壘即爲法軍回攻逐出華愛佛德軍大受損失後佔據佛萊湖萊村伏斯巨法軍轟擊末爾巴區東之敵營及華特維萊爾之敵戰壕亞貢擊落德叅機一架機中二人受傷就擒（七日） 
　　巴黎電凡爾登戰事停頓數日今又活動法軍在數處回攻重創德軍第二次進攻時德軍未得寸地徒留死屍若干堆於法軍鐵牆之前耳不獨法人與法報自信獲勝之心日見其甚即外國輿情亦謂凡爾登一役利於法軍美國與瑞士報界雖不免爲德人消息所淆惑然亦以法軍佔優勢基尼夫郵報云德人極爲焦慮以爲凡爾登且不能破則巴黎·加萊·南錫里加·特文斯克·薩洛尼加等處更無望參所謂無堅不破之大砲果有何用乎云云 
（七日） 
　　倫敦電海格將軍報稱本日除化漢索倫砲壘附近尙稱安靜昨夜敵軍在上述砲壘一帶以炸彈進攻三次均未得利今晨敵軍又在該地轟發地雷一具炸陷之地由英軍控制之化漢索倫與魯斯之間有砲隊炸彈及戰壕白砲戰事頗形激烈（七日） 
　　倫敦電柏林公報謂在香巴業俘敵百人在佛萊斯萊俘敵三百人且佔據該村一部分又謂末斯河西面砲戰頗烈齊泊林飛船一艘攻擊巴勒杜克（七日） 
　　　倫敦電法國公報云凡爾登北面無變動德軍 
在末斯河四面接續轟擊未圖以步軍進攻末斯河東西兩面法排砲回擊甚力華愛佛砲隊甚爲活動法軍轟擊白蘭齊·格里摩柯·佛萊斯萊德軍進攻鐵路及滿赫業爲法軍步砲隊擊敗法軍在香巴業邸東面進攻奪回六日德軍所佔之戰壕俘敵多人且擊退回攻之敵軍法排砲轟擊亞貢德軍摩托運送車（八日） 
　　巴黎電軍事著作家謂末斯河左岸德軍之攻勢不足爲慮德軍在該地以後備軍十萬人攻擊杜哇芒而未得利敵軍猛取攻勢實聯軍之利　法國大批後備軍今尙未用而德軍經此大戰後必休息多時始能續　攻勢德軍迄今已於凡爾登死大將五員德軍似已更變戰法而以大將及司令領隊衝擊 
（八日） 
　　彼得格勒電公　云俄軍已將土軍逐出瑪巴夫里之外俄軍又佔領柯拉其地在克滿夏西二十七英里距巴格達一百英里（八日） 
　　紐約電華盛頓電確實消息謂高加索土軍大敗之後無力續戰已商請俄國軍獨媾和（八日） 
　　倫敦電法公報中所云之二六五山距福巨村東南約一英里（七日） 
　　倫敦電竇比貴族在孟哲斯特演說謂已婚男子之被召集早於彼等豫料之期惟彼知國民必熱心應召彼信政府日後必能以未婚男子編成足用之軍云（七日） 
　　倫敦電澳洲首相休斯氏已抵利物浦據稱此行乃　與帝政府交換關於戰局之意見澳洲願竭能力襄助一切以得戰地中及工商業上之勝利澳洲希望於六月間招足兵三十萬人休斯氏又稱將遊西歐戰地（七日） 
　　倫敦電海軍部大臣貝爾福今日在下議院稱德艦摩威號潛出軍港未爲英國巡邏艦所覺今已繞行哀斯蘭北面而回（七日） 
　　倫敦電英國二月份貿易較諸去年同月輸入增多英金二百十四萬七千七百七十一鎊輸出增多一千零十五萬八千八百四十五鎊（七日） 
　　華盛頓電衆議院民主黨代表美克里摩爾君提出警戒美人勿乘武裝商船旅行議案並未成立衆以贊助威爾遜總統者勢力益增大爲興奮（八日） 
　　倫敦電瑪爾太電稱大英公司船尼洛爾號（六八五三噸）由横濱開赴倫敦中途貨船失愼旅由拖船援助船客與郵件得以登陸（八日） 
　　倫敦電澳斯土里斯號（八三七一噸）霧中觸礁五分鐘内即沉沒溺死四百人詳情未悉（七日） 
　　倫敦電海軍大臣貝爾福今日在下議院提出海軍預算案演說英國海軍之國際事業大旨謂目下海軍部對於前任大臣所主張之政策仍繼續進行如造船之活動即其一也前任大臣邱吉爾會謂所準備之艦隊足以擔負維持海上覇權之責此言確有把握海軍部之掃除海上德艦其功績有足嘉者自德潛艇出現於地中海以來海軍責任愈爲重大計海軍所運送者戰士四百百萬人馬一百萬匹軍需二百五十萬噸油二千七百萬加倫在潛艇出沒無定危險易生之際而能有此成就亦足嘉矣世界之自由賴海軍保護之開戰以還海軍大爲膨脹其噸位已增多一百萬噸邱吉爾氏在海軍部辦理飛機事宜功效卓著飛機得以增至十倍之多將來齊泊林飛船與飛機之關係若何今尙無能言之者兩種皆日有進步飛機進步尤速余以飛船爲海軍偵視所必要之物刻方力求發展近十九個月中建築戰艦之進步超越前代無畏式戰艦無畏式巡艦巡洋輕艦驅逐艦潛艇斥堠艦皆大加增迄未停滯槍砲彈藥亦然大艦隊之實力與紀律已至完全無缺之地位云云貝爾福盛稱英潛艇等在瑪摩拉海與巴羅的海之功業並表示感謝商船勇敢之意又謂海軍中桀里柯等諸司令皆能盡其職務海軍部與諸司令互換意見各事皆和衷辦理毫無可抱悲觀之處世界皆知英海軍爲協約國之根據今若有人在一九一四年尙抱樂觀而在一九一六年反抱不安則爲余所不解云云邱吉爾繼起演說謂吾人切不可以德艦隊匿於基耳軍港不敢輕出遂生玩視之念前海軍部所規定之造船時間表不知今仍續行否艦隊工程必不可有所限制國内工力當先用於存亡所繫之物云云（八日） 
[其二（德人德文報專電）]  
　　柏林電德軍大本營八日公報云法軍回攻爲德軍克復之香巴業邸東面陣地失利而退現僅西翼有炸彈戰事末斯河左岸之德軍於廣六基洛邁當深三基洛邁當陣線攻擊白桑柯爾下福巨巴克兩方面之法軍陣地俾得與末斯河右岸自太洛坡南端起越波　佛坡直趨杜哇芒之德軍新陣地交通益爲便利福巨·勒業維勒二村及柯爾伏·小克米愛萊森林中之高地均入德軍之手法軍回攻森林南邊大挫而退死者數百人有且有未傷之軍官五十八員兵三千二百七十七人爲德軍所俘又失砲十尊及其他戰品甚夥華愛佛平原之德軍已奪獲敵軍在佛萊斯萊所守最後之屋並俘軍官十一員兵七百人德飛機隊以炸彈擲擊凡爾登西面之法境各村（西境戰况）俄軍進攻數處均未得利德飛行家攻擊巴拉洛維斯基拉尼東南之拉恰維斯基鐵路頗得利（東境戰况） 
要聞一 
[西報述叙府滇軍之人格]  
　　字林報二月六日叙府通訊云三星期前滇軍遇官兵於川邊（在叙府西北相距約一百至三日路程）官兵屢戰屢敗當滇軍距叙府尙有三十英里之遙時叙府官兵即胡亂放砲糜費彈藥甚多於一月二十日淸晨踉蹌奔逃縣知事亦隨之俱去至今不知下落滇軍嚴陣而進二十一日午後入叙城沿途無阻叙府即組織地方自治機關與滇軍會同辦理城中自始至終秩序安寗雖有謠言不足爲擾三十一日北軍分兩路同時進攻在自流井大路上與滇軍遇（距叙府北約三十里）交綏甫一日北軍即棄甲曳兵而走叙府東十五里在瀘州大路上亦有戰事滇軍人數較寡初未得利次日南軍大至逐退北軍交戰兩日滇兵傷者約二百人皆送至美國浸理會醫院療治上星期中叙府東北兩面戰事繼續進行幾無間斷昨日叙府北三十里又有大戰滇軍傷數十人亦抬至醫院統計此方面戰線中滇軍陣亡者不過數十人至於受傷兵士泰半傷勢不重不久即可復行入伍滇軍僅兩梯團約三千人從各方面調查北軍人數幾多一部然北軍每戰輒敗叙府四周滇軍實佔優勢今援軍已至聲勢更壯一時似不致爲北軍所逐退也比來郵電皆不通吾人已與外界斷絶中國他處革命進行何若無從知之惟就滇軍而言其膽量之豪能力之大宗旨之正皆足令人欽感滇軍有一種可驚之團結精神且富於自信心臨事不畏困難滇軍由昆明出發跋涉山徑經二十六站路程而至川邊不事休養惡戰經旬無日不出入於砲彈榴霰彈機關鎗來復鎗之下其堅苦卓越之精神爲何如哉醫院中鎗傷遍腹之戰士誠爲有豪傑魄力之絶大奇人爲吾人前所未見者也傷兵不獨無怨言且亟盼傷勢早愈復入戰場少年軍官熱心尤甚人人抱必勝之决心且謂滇中大軍陸續出發今在此作戰之一小軍不過爲入蜀大軍八分之一耳蜀人亦謂苟北軍復至叙府則除外人而外百姓無寗日矣此非言之過甚北軍實有種種行爲足以證明其爲殘暴不仁之懦夫余（通信員自稱）曾目覩許多 
滇兵死屍爲北軍支解者或割舌或挖眼種種慘狀不一而足余又曾於滇軍獲勝後在戰地襄助掩埋死屍目覩北兵屍身二十餘具絶撫支解或殘割等痕跡滇軍購取民物必予原酬自入叙以來吾人從未聞有品行不端情事革命軍苟能皆如此路滇軍繼續表示此種精神與能力則中華民國其庶幾乎 
[湘鄂間現狀吃緊之别報]  
　　七日英文京報云據漢口消息謂岳州長沙兩處接續傳來謠言均稱常德寶慶恐有即被滇黔軍佔據之虞某某方面且謂寳慶業已陷落常德萬難保全政府已接兩處乞救急電又據長沙傳來消息謂居民移居漢口者雖衆現狀較常寳兩處略佳今觀滇黔軍之舉動似在并力攻取長沙俾得控制揚子江之上下游長沙私家電音已徵實湘省大局危急之說湘省吃緊消息曾傳至武漢而革黨復在武昌散佈種種謠言故近數日内移家赴漢者絡繹不絶警廳曾出示禁止居民携帶家具等物出城未見有何效果官產處長黃祖徽首先違禁遷徙王將軍意欲參劾之經叚巡按使爲之說項而止其實省中要人亦早在漢口某里租屋一所矣 
[馮將軍與東南大局]  
　　字林報三月七日南京通訊云此聞傳說紛紜　北京當軸恐馮將軍不可恃乃電諭張勳監視馮之行動張遂來寗親自晤馮告以北京旨意並叩其意見馮聞言即取北京來文示張則爲北京囑令馮將軍監視張勳之訓示也此說確　記者不能斷言但傳說者極衆似非盡屬無因聞南京商會集議决定籲請北京留馮坐鎭東南此舉絶非出於客氣馮之政績實有令人攀轅之處蓋癸丑年馮氏來鎭江南承疲亂之後尙能綏靜地方也 
編輯餘談 
[無責任之原則（二）（飄萍）]  
　　不待討論而可以决定爲無責任者大約有左之四例 
　　其一兩國間有無責任之條約者 
　　其二損害之自來或因受損害者自已之重大過失或因違反國内之法令或因爲國際法上可受惡報之行爲 
　　例如求特别之利益而自入於危險之地（過失）或住居於國法禁住之處（犯國内法）或爲海賊或爲間諜或侵害封鎖或運輸戰時禁止品（國際法上可受惡報之行爲） 
　　其三外國人已失外國之國籍者如有損害國際法上不生賠償之責任自不待言 
　　其四交戰團體已承認之時蓋原有之政府苟認革命軍爲交戰團體則外國不得請求原有政府負已被革命軍佔據各地之責任外國苟認革命軍爲交戰團體亦自不能再向原有政府請負被革命軍佔據地方賠償損失之責任 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[川湘戰局之最近大勢觀]  
　　寶衡不穩之電告湘西軍情極爲險惡湯將軍之告急電文絡繹不絶政府雖已加派各省精兵開往湖南而道路險阻交通不便北軍之赴湘者進行頗緩而湘西之南軍業已得勢連獲要隘六日上午湯將軍又來火急電文略謂寶慶衡州亦有不穩之象所有援軍懇請加速進行寶慶爲長沙之屏蔽衡州爲省城之咽喉於軍事上關係甚大當局接此電文頗爲焦灼當親擬電底寄出同樣電文七件大約係指示各省援軍火速向湖南進發另有一電係寄與湯靖武將軍其内容係指示臨時變更防堵及進攻各軍事計畫惟近數日來中央與湖南所通之電忽斷忽續以致該省狀况難得正確消息而一般疑慮遂以滋甚　　長沙危急之參證中央臨時軍務處六日上午會議　曾由陸軍王總長提出改編北洋陸軍第六師之辦法密議案大致以該師近在湖南敗績損失過衆現擬將該師所餘各旅團改編一大混成旅或酌由奉天等省特派防湘之八營内抽撥加入仍成一師等情是湘西一面軍事政府方汲汲籌議所以補救之策也乃京中某一派報紙已爲鋪揚厲大述周文炳之戰功以事實考之據英文京報云日來外間頗有關於長沙之重大風說即外人間亦有信爲已成事實者惟政界某公云目前長沙尙無何等變故但全省紛擾已甚省城兵力分散黨人乘虚而入近日往者尤多目前情形終覺可慮又京津太晤士報北京電云湖南將軍湯薌銘電致政府謂湘西綏寗縣失守寳慶新化兩縣甚爲吃緊現已在衡陽衡山祁陽三縣設防以免黔軍進窺長沙又順天時報云黔軍分派一支隊進取靖州通道綏寗一帶已師黔軍佔領就以上各節觀無論目下長沙之現狀如何而北軍在湘之尚未得有若何勝利可顯見矣 
　　川湘關係之密切中央臨時軍務處於六日上午九時特開密會議聞爲政府因疊接川湘兩省將電及特派高等軍事偵探等先後密報黨人對於川湘攻擾計畫現已變更大致係因川中戰局小有變動故已變計進擾湘南定爲主戰地點並有棄却川邊轉攻重慶之意現經議定撥　川邊各大軍轉攻爲守變防爲攻轉移戰守之計畫日前電令川省嚴衛重慶一節亦係預料及此據官場消息湯薌銘將軍昨有急電到京略云湘西多山而與貴州交界之處險山尤多各兵隊半係客軍於山路多不熟悉軍用地圖一時又難繪得應迅請撥飛機兩架來湘專用　偵察敵情　探道路以爲各軍隊之先導等　　政府業已核准並先發給一架昨已裝箱運往漢口再到長沙並隨帶炸彈多枚此蓋　於湘中北軍多有失利故借飛機以圖張聲勢其適用否固另一問題矣聞前敵電傳消息湘西之戰線次第展長現在之狀况以會同爲起點經黔陽芷江麻陽辰谿以至鳳凰乾州全長約三百餘里到湘北軍實早不敷分配惟現在四川方面南北兩軍適在激戰之中又地面遼闊散兵隨處多有北軍派往者尙覺難敷布置萬不能調往他處故日内湘事每論到何現象决不分在川之兵力惟爲一時救急計聞已令山東第五師分派一旅尅日拔隊赴湘以資策應　　叙瀘戰事之近狀川省陳將軍會同征滇右路司令曹將軍等於六日午刻又來密軍報一道聞係陳報敵軍現復得有滇黔援兵加入當地散兵擁衆萬餘人復由南川納溪等地分兩路越江迫近叙州意在復據該地現正督飭防軍加意固守另飭兩翼游擊各防軍相機迎擊聞此戰尙未停止故未申明勝負並聞是日下午又來一電内容甚密加以前日收復叙州奬令又遲遲始經發表都人頗於此電内容有所懷疑在政界一方面則稱征滇總司令曹將軍鑒於納溪之得而復失故此次恢復叙州後飭各軍暫緩入城先在各處堅固設守以防滇軍回攻並擬在叙州舉行淸鄉事宜昨特致電政府請示並稱如蒙照准請特任大員專督其事云云究竟下文如何容俟續聞又據北京路透社得成都本月三日電云曹錕部下之軍隊擾動瀘州人民極爲驚惶婦女逃入敎堂以避强暴恐爲所汚商會欲加入敎會以爲保護之計又有數百人家願將貴重產物獻與敎會現立待中央政府處置此等現勢成都尙屬平靜洋人仍得安居營業成都重慶電報之交通現已灰復云吾人於此又以見戰線中人民之苦况矣 
[徘徊瞻顧中之帝制問題]  
　　閣制與軍樞中央政府現爲組織責任内閣一事曾疊經開會密議並擬電召直隸巡按使朱家寶來京參與會議各節已誌昨報茲悉其原因開議之初陸徵祥力辭不就當局擬以建威將 
軍段祺瑞爲國務總理兼領軍樞嗣經密諭段將軍徵其政見並諮詢關於現行軍事之方略等後段於日前呈覆聞所陳除將關於軍事之方面分陳意見仍主調停外其對於内閣一節僅陳不明憲法之四字餘無所陳是以轉擬朱經田將軍擔任總理國務之職朱願否就任尙未得聞另一消息謂近日外間所傳組織責任内閣又組織軍樞内閣等情皆非内容之眞相據聞公府連日密議内閣制之問題頗費研究迄未定有政策其原因係近有某要人條陳閣制大旨爲文武閣制除内閣設一國務總理外於陸海軍大元帥府中另置軍樞總司令一員所議人物聞内閣總理擬任朱家寶軍樞總司令擬任段祺瑞兩機關同時設立一爲總理國務行政一爲總領軍樞至外間所傳段祺瑞組織責任内閣各等情即緣於是　聞此議果可决定則現任國務卿陸徵祥即專任外交又據英文京津時報云京中某某要人謀得政府許可組織武人内閣以段祺瑞氏爲總理其目的一爲平國中内亂二改革軍政惟現時官僚掌權此舉能成功與否尙不可必云 
　　帝制與年號政府以湘西警耗頻至内憂外患日迫一日特又徵集各省將軍巡按使關於帝制問題之政見以備擇要宣告人民此次徵集意見相繼接到覆電二十餘件除有十二人仍主張速正大位以免革黨之覬觎外其餘均以帝制不宜速施必須另行改組並詳述帝制問題發生以來各省人民所受困苦及茶毒情形政府見此趨勢爰於日前召集一派重要人物進府開議密商對於洪憲年號應用何種手續措何種言詞致令取消之後政府體面尙能顧全其中有少數帝制派心灰興阻絶不表示贊成至終結時乃以川中南北軍交戰後之勝負爲取消洪憲年號之標凖未幾滇軍退出叙府之電適於日昨到京一般政府要人接閱後鼓掌稱善喜悅非常並謂好事多磨皇天不負蓋洪憲二字之命運遂復暫以存留云 
　　報紙與時局目下帝制狀况之搖動洵爲當今惹人注意之一問題茲聞初五日阮内史曾奉諭飭將國内發行之各種新聞紙凡有關於戰事帝制上之著作須一律檢齊逐日呈閱以覘其主旨之所在而定國家之大事並聞尙 
有指出要點數端飭於核閱時特别注意惟據 
英文京津時報云政府對於中外各報之時局評論頗爲注意曾命内史廳購買負責任之中外各報擇其重要者剪下呈覽外報則由蔡廷幹氏翻譯吾人甚望執政元首得見各英報對於時局之評論然元首果能得見與否其間有無朦蔽之處實爲一疑問刻外間盛傳前次元首欲閱順天時報命左右購備呈覽而左右以特别原因竟謂不宜使元首閱覽原文之順天時報因令印刷所擇元首所宜看之新聞另印一份進呈云云設此說而確則國家元首閱報尙須先經檢查則彼所得見而滿意者無非外報所載與之表同情之言論而已 
[曹錕抵渝後之川中消息（成都特别通信）]  
　　虎威將軍曹錕於陽曆本月十五號抵渝先一日重慶魚市街關廟街都郵街小梁子街小十字街直下朝天門一帶均有巡警整潔街道並有巡警與官軍執梒站街傳說曹將軍是日必到詎竟信息杳然待至十五號午前站街兵士更衆各巷栅欄緊閉各舖户皆不准開無論何人一律廻避及一鐘時將軍乃乘肩輿飛跑而過前呼後擁刀槍如雪逕往師範學堂（即舊學院地址）駐紥此眞有威可畏者矣 
　　陰曆正月十三日第十六混成旅開往富順方面瀘縣自陰曆正月初三大戰後至今雖未解决而情形無甚變更至防禦瀘縣之軍爲一師熊團長部下及北軍四五千人 
　　劉存厚軍自退駐瀘縣對岸之某山後以大砲轟擊直射入城砲彈所至民房均未破壞惟鹽運使署中一彈亦未傷人運使每日辦公用膳均在桌下四圍堆以棉絮各科員亦以此法避險聚興誠銀號亦中一彈現在由瀘至富順及至自流井一路尙安靜無事 
距犍爲一百七十里之地方連日均有戰事而尤以眞武廟一帶爲最劇雙方火力均極猛烈滇軍約有三千人 
　　雲南軍之服裝不一有戴紅邊帽者有白邊帽及靑套頭白套頭等至於川省土匪之附和該軍者則並無一定之服裝故北軍每與着並通衣服之人作戰蓋非正敵乃匪徒也 
　　自井地方駐紥之川軍第二師三旅第五團杜團長第七團張團長近已將前敵之兵調駐井上前敵各要隘則有北軍往代駐紥駐井二師第五團及第七團前奉將軍令第五團改爲獨立團第一團第七團改爲獨立團第二團杜張二團長奉命後已通告周知砲兵第二團李團附日前在自井一帶現已於日昨回省 
　　昨聞東門探訪所盤獲可疑之劉洪興李輝三二名因查獲李身上帶有槍上之絲簧一節故該探訪將其拘住並搜出信稿一件語多含混又有熊克武陳步三五六人在峨等語復在衣袋内搜出洋三十餘元又在儭衣上搜得縫於衣内之二十餘元王之身上則搜出銀三錠現已一併送署究辦 
　　崇慶縣之風潮已誌前報近有自崇來者云該縣戒嚴時城内有徐得五從前之徒弟（徐前淸時開當舖現不開）出城上墳借鳥槍一支買火藥一筒沿途打鳥歸來時槍還於人而火藥帶在身旁進城時經盤查搜出該徒年少語多衝撞答盤查者曰你說我是孫澤沛的隊伍我就是隊伍乃執以見知事迫以嚴刑問同黨有幾人答曰數百人問在何處曰散布街市問有何人内應曰徐得五（以其前爲掌櫃名頗著故隨口說出）知事當即挨門搜索并逮捕徐得五衆雖知徐爲好人然亦驟不敢保及四門搜索並無影響乃將徐保回該徒監禁 
　　東路電音斷而復通已誌前報現聞電線仍舊未通蓋川省現有兩線路一由東大路一由北大路近日所到之電皆由北路來也東路線不通之故初疑爲榮昌亂事影響後經調查知資中到省線亦不通則非榮昌之關係可知資中距省僅三百餘里究因何故亦不得而知現聞電局已派人修理矣 
　　近日淸溪縣（即漢源縣）有防軍一營譁變在該處騷擾現該地附近各縣均防範甚嚴綦江於十七號有軍隊由該處經過行色甚爲倉惶聞係敵軍將由此進攻故該處人民非常惶恐 
　　榮昌縣亂耗已誌前報茲聞該縣各處勢甚猖獗風潮日甚十五夜忽來散兵（即川人稱爲匪者）數百人攻擊該邑於二更後起至天明砲聲始息有陸軍一連駐此與之支持傷平民十餘人焚毁西南店房十餘間當火起時軍隊即開城出戰該散兵等遂猛撲進城遇於各街巷戰二三鐘後適有駐紮之隆昌軍隊開赴永川由此經過該散兵等聞信始將征收局之欵擄去縣署之案卷燒毁并將監卡打開放出囚犯然後全體他去現在人民尙驚惶不定 
[湘事緊急之續聞（武昌通信）]  
　　在湘之北方諸軍確已大遭失敗而以第六師爲最甚傳言曾由一混成團在會同縣降服黔軍因之士氣愈爲喪沮現據由辰州寶慶方面來者言彼等於前月二十日前後在辰寳起程時黔軍已在距城百餘里地方紥營現在情形則不可知但觀北方及皖贛各省連日急派援軍過鄂往湘亦足徵近日官軍仍未得利也聞張作霖之第二十七師已於四五等日由京漢車運來轉輸入湘王將軍已派軍需多員在市購辦饅首麵包各物犒師並因接奉中央征滇軍務處來電以轉瞬天 
氣和煖出征諸軍均須春服囑辦夾衣二萬套以備川湘各征軍穿着云云故特飭軍需課軍儲局陸軍工作廠趕急製備惟以欵項支絀不能盡辦新衣爰命將庫存各軍衣分别檢查棉衣之未破壞者着即拆洗改製以省工費 
[軍事危急中之湘防務（長沙通信員）]  
　　湘省西路一帶自黔軍竄入邊境防務甚爲吃緊各縣知事職務旣　又無軍事學識對於籌辦防務勢必難期周妥湯沈二長官有見及此擬於邊地各縣一律添派防務帮辦一員以富有軍事學識人員派充已於日昨會咨内務陸軍兩部核准現正物色人才不日即當派往供職計應派各縣如晃縣鳳凰乾城永順保靖龍山桑植沅陸芷江黔陽會同靖縣通道綏寗永綏麻陽等共十六縣 
　　沈巡按使以現在湘邊不靖土匪又乘機滋擾各縣保衛團丁關係極爲重要除業經頒定整頓條例二十三條外昨與政務廳長林君磋商以湘省七十五縣合計團丁總額僅十萬二千餘名以之散布各區爲數不免太少若一旦事急難以應付擬將全省團額編足二十萬人以補警備隊之不及已經訂定簡章咨請内務陸軍兩部核復矣沈使以各屬警備隊爲地方主要防軍現在邊陲用兵地方黨人響應全省爲所牽動此項警備隊亟應力加整飭昨特遴派李鏡蓉馬繼良等四員分赴各道區切實考察一面通令四道尹派員會查外並飭轉知各縣遵照迭頒操練規章辦理以張聲威 
　　湘垣自黨人活動後各處放火及抛擲炸彈之事時有所聞城箱内外異常恐慌居民夜不安枕軍巡二署除派兵巡防外復飭各叚巡警嚴密查緝數日以來其由巡警拿　放火有據者不下數十名均已隨時槍斃目前尙未安靜而沈使以此次警界緝捕頗著勤勞除查照所懸賞格照數賞給外並傳諭每巡警一名發給奬洋三元共計一千二百四十一名奬洋三千七百二十三元已飭由財政廳籌欵墊發至警察廳長及各署長署員亦已擇尤呈請奬叙聞保案中共列員警十九名張廳長樹勳係保奬陸軍中將加陸軍上將銜所聞如是未知確否 
[鄂軍務中之人才與金融]  
　　近年湖北人士於軍政兩界甚難厠身非有大力者汲引謀事幾如登天之難自滇黔事起湖北亦爲用兵省分一般賦閑者遂欲乘時而起希冀攫一位置其乏人介紹之輩或上條陳或呈奇計以爲干進之具惟無論如何當道總是拒絶而彼等不憚徒勞繼續陳請者仍有所聞茲有朱黄强者前曾充川省軍官熟悉川不滇地勢今聞北軍在川每每失利爰將北師入川擊滇各策詳爲規畫逕禀主將軍轉咨曹總司令並呈甘結情願投効爲前驅鄉導王將軍以條陳征滇各策尙有見地着留備參考惟大軍業已入川諒不乏引　之士所請投効志固可嘉第在事實上可以不必此亦爲挾策干進者失敗之一人也更有毁家助餉亦討沒趣者如公安縣民陳龍因知公帑　絀可以利動爰具禀軍署請以田產助餉並願捨身從戎經王將軍批云查該員前願將自置田產變價購買公債因淸丈員延不往勘旣經禀奉巡按使飭查有案仍應靜候核辦所請變賣改助軍餉應母庸議請求位置一節現在人浮於事礙難照允所呈委札發還　呼今日之所謂忠於政府者類如是也 
　　鄂省商會因維持金融起見擬請當道發行一二百文小錢票俾資周團茲已詳奉兩署飭官錢局督辦江漢道尹財政廳長妥議具覆昨錢局高督辦已邀集道廳各官商會總理等討論謂發行小錢票以辛亥往事徵之流弊甚多不如趕製一二角銀元補助以免紙幣充斥但事關幣制須詳由巡　使電部核辦云云聞段巡按以趕鑄補幣一事非倉卒所能辦理不如一面嚴限銅元出口查民國元年黎前都督任内以武漢銅元缺乏曾經示諭商民携帶銅元至多以十串爲率如有販運大宗銅元出境即全數扣留本使前爲體恤商民起見改以五十串爲限當經通飭示諭在案現在銅元旣缺自不能從寛辦理茲參酌舊章凡商旅携帶出省者改以二十串爲限多則查出充公至本省境内仍准流通不加禁阻除分飭接近鄰省各關卡路局嚴密稽查外並出示　諭商民知悉惟念鄉僻之區一時恐未周知姑予通融展期一個月實行期内如有　銅元至二十串以上者姑從寛以官票換給以示體卹一個月後一律照章扣留懲罰决不稍寛 
[山東方面之黨人消息]  
 
 
 

Page 7

 
 
（越臣通信） 
近日山東方面表面上似屬平靖而晴中則戒備甚嚴且膠濟一帶時　有黨人往來當道已大爲注意近自上海方面由某國郵便局寄來之黨人印刷品各種檄文分遞濟南各大洋行旅館商舖致軍巡兩署更爲警備派出多數高等偵探密爲查察於是人心惶惶謠言更甚昨據諜報課某偵探自城陽車站由郵呈報將軍府據稱調查得靑島小包島上海町某屋内設有亂黨機關部部長爲黨首所派之劉克明副部長爲張國遠劉黄洪又在河南町某棧内住有馬竹波程英烈張仲禹范德新李天相王春田吕錫麟徐謙陳小泉黄佐棟柏天壽等多數黨人均爲日本士官師範法政農林等校之官費生受有黨首委任私自回東者並有人爲之購買軍火炸彈手鎗等物代爲藏匿預備乘機起事等情更由黨人機關部籌有欵項託人 
在濟南緯八路虚設某某洋行等以收買貨物爲名實則私運軍火至濟並藏匿黨人爲主云云靳將軍得報後即行派員密往調查屬實因事關交涉故即照會蔡巡按使特派省會警察廳廳長宫毅會同聘任日本警察顧問有田大尉及勤務督察長王文翰等於本月一日前往靑島調查並向大谷司令官磋商一切交涉矣 
[定武軍抵潯紀]  
　　贛省昌武李將軍以駐防九江湖口之安武軍現奉統率辦事處命令移駐湖南之岳州而潯湖兩處爲贛北咽喉不可無重兵鎭守特電請中央派兵駐紥以固防務當經統率辦事處照准特令長江巡閱使張上將撥調定武軍五營移駐九江湖口刻聞　武軍周统領已率軍隊五營於日昨抵潯李將軍即派行署一等副官蔡幹卿赴潯慰勞並聞九江文武官員亦極盡迎歡之禮 
[南京快信]  
　　阮忠樞由寗回京後確又於前日出京復至徐州向張磋商抽調軍隊張初似有不肯意經阮再三婉言張始允抽撥五營開往援湘統兵者　康長勝不日由南宿州拔隊乘隴海鐵路出發齊使昨接中央密電聞係探詢江蘇臨時籌欵適用何策商民之負擔能增重幾何望即督飭財廳迅速核　　復 
　　　京參謀部前派謝　淸常川駐滬調查軍情茲聞　質夫人次長以寗垣亦關重要特又派周景恆少將來寗當　調查　　具報 
　　某營　　彭太元無故潛逃昨　已在鎭江截獲　州鎭守使白寶山奉馮將軍電調來省籌議海防事　 
　　軍署師參謀長昨偕警務處長王桂林謁見齊　會商省防布置方略及軍警分段擔任防務此　海軍中某　　湯薌銘治黨人嚴酷此次湖南炸彈案所獲人犯及跡涉嫌疑者均一律處以重刑故特去函嚴責 
　　軍署要人言湖南消息甚惡内容未悉此間接到克復叙州之官電後各方面態度冷靜如常 
地方通信 
[蘇州]  
　　常熟縣更換警佐新任代理常熟知事楊夢齡以前警佐楊某辦事不力先行撤差改委現充泰興縣警佐葛夢樸來常任職前日葛警佐因搜查南區王錢氏家鴉片烟案又在招商旅館抄獲上海盒烟四十餘盒立將旅館主人高錦堂父子及王錢氏一併解縣由楊知事親自鞫訊判各罰洋了案葛警佐前日又至南門外耀忠家查獲烟具等證物解縣亦判罚洋百元了案昨日又至各區點名並考察巡士操法及城廂東南西北四區甲乙兩級巡長葛回署後立傳第一分所巡長柯復明至署大加申斥命其消差衆長警聞悉代爲不服要求宣佈斥革柯巡長理由擬以罷崗相要約後幸柯巡長再三勸慰各巡士始各服務如常 
[鎭江]  
　　彈壓過境難民昨日下午二時寗省午班火車抵鎭有淮北難民數十過境　　車站稽查以電話通知三區派警護送出境陳區長答以車站地點已劃歸四區管轄應由四區派警彈壓三區亦飭部下到場帮　照料以期周密以後情形則尙未知 
　　染業會議加價鎭郡各染坊因顏料漲價虧蝕甚鉅去歲封缸後多數主張就此停止營業茲聞該業领袖以如此消極的主張究非善策爰於日昨邀集同業在城内紅梅閣會議加價辦法當經决定單印每百增至四十元（去年三十元）紅綠另議而各坊家中尙有主張將所存顏色出售不願開缺者 
[南京]  
　　飭選幹員辦匪鹽城縣袁家堰鄉董袁學海家被著匪袁永康勾結匪徒唐茂勳等將其財物搶刧一空並將該鄉董父袁貴安母陳氏戕害分屍海港經事主報縣請緝至今尙未緝獲一再來省泣訴迭經軍民兩使嚴飭究辦在案詎沈知事延玩不力該鄉董復行赴省喊寃馮將軍以淮揚道尹平素辦匪認眞昨特飭行左道尹遴選幹員會縣加派警士務獲嚴懲 
　　徐廳長請領警費淞滬警察廳長徐國　將該廳三月分應領警費三萬五千五百八十九元及游巡隊警費四千一百四十九元兩憑單詳送請領當經齊巡按飭發財政胡廳長查照核發 
[南通]  
　　鎗决盜犯搶刧任港任敏政家案内之盜犯陳有富莊柱二名曰昨縣署奉高等廳密飭奉軍巡兩署核准着即將莊陳二犯依照軍法執行鎗斃當即監提驗明正身押赴城西北隅如法鎗决矣 
　　殘廢院定期開幕狼山麓新建之殘廢院業已落成聞擇定三月十日舉行開幕典禮云 
　　剌繡科擴充範圍女師範校内之剌繡科近因生徒日衆房屋不敷應用現已遷至城南紙廠舊址更名繡工廠以資擴充 
[杭州]  
　　崇德請免加捐屈巡按使以浙西水利經費無着曾擬提附捐三角在地丁項下帶收此案之綠起蓋創議於浙省巡按署之諮議會而屈使採之以實行者崇德縣人民苦之早由公民曹元朗等電部請求免加未經批准近項　又上禀内財　部措詞甚爲懇切中有飲鴆以止渴渴未止而命已亡剜肉以補瘡瘡未補而身先削農田未受水利之益而人民先受重賦之累此紳等所斷斷以爲不可者也等語未識兩部能否批准也 
[江西]  
　　破獲黨人得奬贛省陸軍第十二旅旅長齊夑元前以苗珍祥宫邦鐸等於破獲黨人肉炳堃一案異常出力特詳請昌武將軍轉請中央酌給奬勵在案茲聞軍署昨接陸軍部咨云奉令賞給宫邦鐸四獅頭軍刀一柄奘給苗珍祥四等文虎章其餘出力兵士共賞洋一千五百元由本省財政廳撥給故李將軍已飭令財政廳長照數動放並咨戚使查照俟軍刀奬章頒發到署後一併分給 
　　預防偷運銅元票贛省中國銀行已於本月一號開收官票經紀前報至該行代理發行之平市官錢局銅元票旣須流通令省而搬運携帶又較現銅元爲易深恐各地市價稍有高下即不免有轉輾取贏之弊現擬以銀元兌換銅元者應按照當日市價每元扣錢十文如以銅元兌換銀元者則每元加錢十文使出入之間有二十文之差旣無厚利可圖則偷運之斃或能稍緝聞已函財政廳轉知商會通告各錢莊遵照辦理矣 
[安慶]  
　　川省派員來皖招兵四川陳將軍現派范連泌等赴皖屬合肥壽縣定遠懷遠一帶添募補充營三營昨已電致皖使請俟該員到時轉飭各屬照料 
　　馬統領調軍鎭攝第一路各營業奉將軍命令抽調若干前赴岳州屯紥馬統領以蕪湖地當要衝防範不可稍懈特調駐紥省城集賢關之一營至蕪湖駐紥至省城防務則親自坐鎭云 
　　皖人爭購食鹽陰曆二月初一日省垣忽有食鹽每斤加價一百六十文（現售一百十二文）之謠傳一時城内外各鹽店醬坊所有存鹽幾爲爭購一空當買客擁擠之際各處崗警加意照料幸未滋事昨經商會以食鹽加價政府必有正式公文宣布現在並無此項明文請弗無胡自擾等語佈告商民周知矣 
雜評一 
[内閣文武（默）]  
　　於此戰事擾攘之中忽然有責任内閣之名詞出現帝制派曰此政府實行憲政之一證也乃未幾而有文武内閣之名詞出現（亦曰軍樞内閣）又未幾而有武人内閣之名詞出現文武内閣云者意猶謂政事與軍事並重也武人内閣則專重軍事矣然則憲政必須用武力乎抑必武人而後能知憲政乎吾誠百思不得其解 
　　或曰以特别情形之中國宜有此特别之憲政也 
[軍人文野]  
　　自來決兩軍勝負者在内决諸財力之盈虚在外則决諸軍人之勇怯其實尙不僅此也在内之財力須視全國人心之趨向爲凖而在外之武力尤以兩軍舉動之文野爲斷 
　　今日人心趨向之何若早已爲人共見矣而兩軍舉動之文野外人亦屢有所評論不僅外人然也即中央所深信之熊鳳凰亦言義軍所至七　無驚北軍所至鷄犬皆亡此蓋見諸事實無可掩飾者也然則兩軍文野之别不已皎然明白乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[紅十字會之需欵急]  
　　大陸報云上海紅十字會近於川湘黔桂數省戰區内各城設立醫院多所需欵孔巨以上數省連日來電催助經費甚急該會以一時無從捐募巨欵故頗焦急現川湘紅十字會醫院共有傷兵三千餘人一切費用均由紅會籌募政府未助分文川湘人心惶惶所助無多上海距戰地甚遠故輸捐者亦不甚踴躍總之出多入少不　甚巨紅會現急望慈善之士出而拔助自滇省軍興之後紅會已於川湘黔桂數省設立分會二十二處戰區附近之各敎堂幾全改爲醫院此舉匪特有益傷兵且可保護敎堂基督敎學堂現亦收養傷兵此與外國敎士之安寗亦有裨益常德附近似已開戰該處曾來電請速派醫士前往組織分會上海總會業已允可請熊希齡君總理該分會事務紅會運藥前往内地甚爲困難曾與蜀商商妥與彼等之商品同運伹至今尙未運出大批藥品云 
[軍警又戒嚴矣]  
　　本埠軍警各機關因日來謠言不靖地方戒嚴除派得力軍隊分段梭巡外松滬護軍使署特加派巡緝員馬善鳴等六名淞滬警察廳亦派偵緝隊士十名每晚隨帶手鎗會同前往城廂各要道實巡邏直至天明始止 
　　又一訪函云近日本埠謠言頗盛故軍警方面又見戒嚴昨淞滬警察廳徐廳長因查閘北華興路一帶爲往來要道且爲道尹公署駐在之所於昨日爲始特派游巡隊二十人荷鎗實彈分駐華興路各要道日夜輪流梭巡以資保護 
[公共租界之財政]  
　　公共租界納捐外國人將於本月二十一號開本年常會工部局昨發佈一九一五年之度支報告及一九一六年之預算以供外國僑民之研究租界華民固無政權然公家出入想亦關心茲特舉其梗槪以爲閱者告 
[一九一五年度支報告]  
　　經常收入三百零五萬一千零十七兩 
　　經常支出二百七十八萬一千七百五十二兩　 
　　兩抵結餘二十六萬九千二百六十五兩 
　　特别收入九十一萬零七百九十五兩 
　　特别支出一百萬零八千二百七十七兩 
　　兩抵結虧九萬七千四百八十二兩 
[一九一六年預算]  
　　經常收入三百二十二萬七千八百五十兩 
　　經常支出二百九十萬一千八百五十兩 
　　特别收入一百萬零六千兩 
　　特别支出九十四萬零七百十兩 
　　一九一五年度支報告與預算之比較經常收入結餘短銀六萬一千八百四十五兩商團少支四千三百七十三兩衛生處少支一萬一千四百十二兩救火會透支一千一百七十一兩巡捕房透支八百八十一兩工程處透支三萬八千九百七十五兩音樂隊透支一千六百五十八兩藏書樓透支一百六十兩敎育科透支一千九百八十九兩財政科透支三千七百九十五兩總辦處透支六千零二十六兩普通費透支一萬九千六百五十三兩利息透支五千一百九十二兩採辦透支四萬二千六百八十七兩普通費中有一萬二千四百零七兩爲大風災之損失 
　　一九一五年發行五釐半公債六十六萬五千兩每劵銀一百兩加百分之五出售投函認購者計達八十二萬餘兩之多至一九一五年十二月三十一號結算工部局所發公債尙未償本者共計三百零四萬九千一百兩與一年間之經常收入適相等一年内所收房捐（俗稱巡捕捐）較前大有增加　　洋式房屋五十六萬九千零五十三兩（一九一四年五十六萬三千二百四十一兩去年增加五千八百十二兩） 
　　華式房屋八十四萬七千六百三十七兩（一九一四年七十七萬三千六百三十一兩去年增加七萬四千零六兩） 
　　照會捐一年共收五十九萬八千三百九十二兩小菜場捐共收八萬一千零九十一兩 
　　一九一六年之預算地稅收入六十八萬二千兩房捐收入一百四十八萬零七百兩碼頭捐收入十八萬五千兩照會捐收入六十一萬二千八百六十兩公產租金捐入九萬七千二百九十兩公共事業收入十七萬兩本年擬發行公債六十五萬兩 
[公共租界二月份之火警]  
　　據公共租界工部局救火會西人報告西曆二月份中共有火警二十起較去年二月份之十七起增多三起失火房屋計洋房三所華式房屋九所總計損失三千九百兩計洋房損失三千一百兩華式房屋八百兩去年二月份損失總計有五萬二千八百五十兩之多今年不過其百分之六而已火警二十起中十四起爲小火一起爲烟通失火二起爲虚警三起爲界外火警救火車共用水二萬五千一百加倫 
[購運硝鏹水辦法之公函]  
　　海關施監督致上海總商會函云逕啓者二月二十九日奉稅務處飭知硝鹽鏹水一項固可製造炸裂之品然近年各項工藝需以製造者亦多前經本處於粤海關監督詳請便利商人購運案内咨商陸軍部定有簡便辦法各關均可按照辦理以便商情除分行外抄錄原案飭即遵照等因並附抄案内開商人製造工藝需用硝鏹水者應先將每年需用額數禀請本省巡按使轉達陸軍部核准立案後即由巡按使給予本年護照一面由部知照本處飭關隨時驗照征稅查驗放行惟不得逾核准原數如洋商請領此項護照者應由該管領事轉請巡按使辦理其餘辦法與華商無異此外如有未先報明立案而隨時零星或大批運入者仍照向來辦法須每次候部核准後再由關查驗征稅放行惟須各商具結報運並將運入及用過與現存各數目另立賬簿以備隨時查察即可照辦由關曉諭商人遵照等因除函致租界領袖轉知各國總領事曁稅務司外合行函請貴總會查照爲荷 
[私運靑鉛硝磺之查禁]  
　　本埠軍警各機關現接軍巡兩署曾飭以接中央來電靑鉛硝磺爲製造軍火之原料私運向干例禁近聞各處商民有將靑鉛硝磺等品違禁私售裝運出口製造運火情事亟應嚴行查禁以杜私運飭即遵照辦理等因軍警各機關奉文後當已遴派得力偵探在各輪埠嚴密偵查矣 
[又有輪船火夫私帶烟土]  
　　怡和公司福生輪船近由大連來滬於前日抵埠時經水巡捕房包探何阿春登輪搜查違禁物品在火夫間内檢出私土四包詢係火夫粤人陳福生所帶將陳夅入水巡捕房昨晨押解公共公廨請究先由何探投案訴明搜獲情形訊之陳福生供詞支吾中西官核供判陳押西牢半年示儆烟土送請江海關焚燬 
[將有一滙兌銀行出現]  
　　茲聞港滬資本家李茂之解和卿張瀛亭諸君並邀海外華僑諸人集資百萬開設一大銀行經營海外滙兌及普通銀行事業名曰興華銀行現已覔就寗波路四百四十四號爲行址不日即行開張營業自來吾國海外滙兌事業幾全操於外國銀行之手今該行注意及此倘能使之發達於吾國經濟前途裨益匪淺也 
[園池内發現砲彈四誌]  
　　法新租界徐家滙路四十四號花園之小池内發現砲彈八箱共有二百枚已經法捕房撈起等情三誌前報茲聞駐滬軍警兩署得悉之後以該處距離製造局頗近事關軍火亟須切實研究眞相故於前日派員馳往考查當查得此項皆係十二磅重之開花彈察其藏匿時間似以日久惟究竟因何藏在該處亦難考查現該員已將往查略情禀復軍警兩署查核矣 
[因洋刀而被嫌疑]  
　　江北人李松濤在某鐵廠用人嚴阿根處爲包車夫家居楊樹浦倍克爾路未釘門牌之屋内於六號夜一時突來盜匪四五人破門入室各執刀械恐嚇一盜持洋刀將李妻陸氏面部戳傷搜刦現洋二元銀飾數件共値洋十元而逸事後由李報請楊樹浦捕房立飭中西包探協往兜拿未獲嗣李在地上檢得洋刀一把交　主嚴阿根察得該洋刀係種花園人嚴阿道之物李即將情報告捕房於前日派令中西包探將嚴阿道緝獲經捕頭向之研詰不認諭令收押昨晨解送公共公廨請究先由中西包探上堂禀明前情關讞員得禀商之美領别克福君判嚴仍帶回捕房候查明訊核 
[研鞫北江西路刧案盜匪]  
　　盜匪粤人王啟倫（即水菓小王）與盧品才等因於一月二十二號下午糾黨持械夥刦北江西路二百二十七號門牌粤婦唐陳氏謝李氏等兩家値洋三千餘元之鈔票現洋金珠飾物逃逸嗣經美捕房西探目利扶司華探目石金榮等在蓬路將王盧兩盜緝獲繼至崑山路又緝獲嫌疑犯戴阿坤一名並在愛而近路七百零六號門牌王啟倫寓所搜出槍彈剌刀及原贓金飾等物一併解奉公共公廨訊供判均押候查明復訊在案前日午後公廨會審員王肇之君會同英領康君升座正式刑庭復訊據中西包探上堂禀稱查得王啟倫曾於西歷一千九百十二年夥劫華特路六十八號門牌陳楊氏又於去年十月四號搶刦吳淞路一千一百六十九號門牌蘇阿弟十二月二十五號夥刦克明路（即崑明路）二號門牌吳毓麟吳陳氏復於本年一月七號夜搶劫北四川路一千九百三十四號門牌朱阿根各家衣飾業將各原告傳案請爲質訊禀畢即將搜獲之鎗彈剌刀金珠飾物鈔票等呈案請察並據探夥鄧阿三投訴因迭出盜案留心偵緝據粤妓院鴇婦說及王啓倫與戴阿坤常到伊家吃酒是以注意將王等緝獲等語繼由各原告先後上堂證明當時被刧情形訊之王啟倫供認行刦謝李氏一家質之盧品才供稱與王雖然相識並未同往行刦旋據戴阿坤供訴與王等均不相識從未犯案求察中西官核供判被告一併還押訂於昨日午後繼續研訊 
[法公廨訊問墳山路盜匪]  
　　盜匪孟瑞友前因持槍搶刦英租界墳山路義昶祥烟紙店洋銀逃入法租界開槍擊傷途人王明甫腰肋後由法探捕帮同拘獲解送公共公堂訊供屬實移回法公堂訊問再行詳解護軍使署懲辦在案昨日法公廨聶讞員會同副領事德君飭將孟提案詰其在法界有無犯案孟支吾不認中西官以孟已　公共公堂判送使署懲辦遂判仍行送還公共公廨詳解使署如判槍斃本廨亦作結案如不槍斃仍須送交本廨再行究辦 
[鎗斃許結仁之示諭]  
　　松滬護軍使署昨發示諭云爲示諭事案據公共公廨解送盜犯許結仁一名訊據供認持械夥刦卡德路黄寶和家得贓等情不諱查該犯許結仁夥衆持械行刧不法已極應照懲治盜匪法第二條處以死刑以昭炯戒業經電奉宣武上將軍馮覆准照辦應將許結仁一犯依照軍法執行鎗斃爲此示仰軍民人等一體知照此諭 
[阜𡩋縣請緝逸盜]  
　　阜寗縣東鄉梅花莊某紳家於正月十七夜被匪强刦刃傷家丁刧去銀洋金飾等件經該莊團練聞警往援與匪拒敵當場擒獲五匪團兵亦被匪鎗傷兩名已經淮安鎭守使署飭提獲犯研訊據供此案係由劉得貴爲首起意糾邀高金標楊開發陳三瘋子葉四趙有才等共十二名同往行刦劉得貴曾在某營充過排長因事斥革等語茲淮安鎭守使以劉犯等飭緝日久迄未弋獲誠恐逃避滬地昨特飭派偵探倪友田等賷文來滬投請軍警各機關加派探役協同查緝 
[製造軍械學校之組織]  
　　上海製造局李總辦以我國製造軍用各項品物亟應精考造法以冀嗣後無論何種軍火均能自製庶免仰求外人茲擬在本局創設製造軍械學校額定學生六十名以便造就製械人材現已詳奉陸軍部批准從事組織矣 
[護軍使署大開宴會]  
　　松　護軍使楊善德爲聯絡官商各界感情起見於昨日（九號）上午十二時就本署備上等西餐邀請本埠官商各界宴會到者如滬海周道尹駐滬楊交涉員江南造船所所長製造局李總辦上海南北市商會總協理曁淞滬徐警長工巡捐局朱局長上海縣沈知事及其他紳董一百餘人大開宴會並由楊護軍使主席演說至下午四時始各盡興而散 
[商會議事廳開幕預聞]  
　　上海總商會建造之議事廳業已落成曾訂本月十五六日開幕預備邀請各業代表及駐滬各西商來會參觀並設筵欵待各情已紀前報茲聞滬上廣肇公所曁南市油荳米業報關公所等以該會議事廳爲中外商業薈萃之所此次開幕諒必踵事增華爰特分别預製匾額先後致送到會懸掛現該會總協理恐各業中尙有製匾之事是以預先辭却並聲明會所係洋式房屋非華房可比多懸匾額恐不雅觀云 
[調查興辦實業之商人]  
　　上海總商會總協理前接江蘇齊巡按使飭開案奉北京農商部飭開所有各省興辦實業之商家應將創辦人姓氏及所興何種實業分别查明彙造表式詳報來部以憑彙總呈請中央核給奬勵以昭激勸而重商務等因希貴會遵照迅行轉知各業領袖詳細調查列表呈報等因爰即轉函南商會請將南市地段興辦實業之各商人名姓履歷一併查明詳造表册送會以便轉詳 
[鹽巡隊派駐海門]  
　　兩浙緝私統領蔡和林前因浦東一帶地方遼闊私鹽充斥原有緝私營勇不敷調遣特招募鹽巡隊一百六十名分作十排派駐高家行等處專司陸路巡緝已誌前報茲悉蔡統領查悉近來海門地方時有梟匪聚衆販私妨碍官引推銷亟應嚴加巡緝以維嚴政故特抽調前項鹽巡隊六十名委孫張兩隊官督帶於前日附搭藩盛商輪開赴海門扼要駐紥梭巡矣 
[關於計政之公文]  
　　淞滬警察廳徐廳長昨飭各區署所文略謂案照前民國三年上半年前兩分廳及各隊支出計算書現奉巡按使轉准審計院來咨審查單據尙有未合式者數端飭行到廳奉此除已詳請轉咨自本年一月起遵辦並分行外爲此抄單飭仰各該署所遵照自本月分起所有單據辦法務各遵照單内指飭各節並歷次文飭切實遵辦愼勿稍有違誤致干駁斥而煩手續事關計政切勿視爲具文仰各凛遵辦理云 
[白蠟桕油之市况]  
　　白蠟一物爲四川特產自滇軍發難後長江上游一帶來往船隻多被官中拘以運兵以致航路阻滯運貨不便白蠟來滬甚爲缺乏市價因而飛漲頂高時每擔售規銀一百四十兩近因自渝至宜昌一帶水程業已通行故該貨漸有來滬滬南市價現每擔祗售銀百兩矣至桕油因近來到貨不多而洋莊大批購辦市價已稍有增漲與舊曆正月十七日比較每擔漲起一兩左右現荆州貨每擔售規銀十五兩二錢江西貨售十三兩二錢嘉興貨售十五兩云 
[禁革掮客硬拉生意之惡習]  
　　本埠花業買賣定章凡各處鄉販載花來滬願投何行秤賣任由該鄉販自主原不許掮客等從中拖拉爭奪茲悉南市棉花檢查局據巡丁報告在碼頭上稽查時每見一般掮客在碼頭守候鄉販挑花上岸即上前硬拉至某行脫售以致口角爭競時有所聞甚有將所得花價從中挪用情事似此情形殊與花業市面有碍故由沈局長先行條諭禁止强拉惡習一面據情禀詳上海縣沈知事請爲出示重申禁令以維花市 
[花衣業議定新章]  
　　本埠南北市花衣同業於舊曆正月二十九日在法租界大馬路吉如里公會議定新章自本年二月初一日起凡花衣成交須用對換成單交貨時須用解貨單違則公議懲罰現已一律實行矣 
[續誌桐油業整頓計畫]  
　　本埠桐油業整頓計畫曾誌前報茲悉此事並非由姚君發起係由該業各同行爲挽回同業困難起見思設一進貨機關於日前公請該業董姚伯棠君擔任籌辦現姚君已允爲籌辦一切矣 
[縱火女子函送檢廳訊辦]  
　　滬南新普育堂前晚被留養女子江阿三顧貞英龔阿寶等縱火脫逃致被焚燬平屋二間旋經第一區第一分駐所長警在王家碼頭小客棧内將江阿三等三口一併拘解到區轉解警廳司法科訊辦等情已紀前報茲悉此案業經科員訊明判江阿三等移送新普育堂發落嗣因該堂董陸君以江阿三有起意縱火嫌疑故於昨日備函將江阿三一口解送地方檢察廳訊辦到廳後由檢察官研訊一過諭飭收押候示 
[巡街捕悞報火警]  
　　前晚七時北京路一千一百四十八號門牌舊貨店樓上因煑晚膳濃烟透出窻外時適樓下不知因何事爭執聚觀多人當被巡街捕所見疑係火警即用電話報告老閘捕房捕頭立命救火西人驅皮帶車馳往施救至則毫無影響遂折回據情回訴捕頭轉向報告巡捕詰問 
[牌示招充催徵吏]  
　　承辦上海縣公署西十八保忙漕之催徵吏朱杏林前日因病身死沈知事以現當徵收忙漕緊要之際未便久懸已於昨日牌示招充矣 
[招領迷路男子]  
　　浦東人李起生年十七歲前日同兄來滬在南市走散迷路由一區崗警查見帶入警署解送司法科留養昨經警廳出示招該家屬認領又苗阿根年十五歲浦東人前在南市一區境内迷路由崗警帶署因無家屬認領送普育堂留養現因苗不守堂規送回警區轉解司法科昨經顏科長再行出示招領 
[失妻請緝]  
　　住居西門内向爲洋貨生意之陳某其妻姜氏忽於前晚走失陳四處找尋杳無影響故於昨日投報該管警區請爲查緝 
[地保匿孩續誌]  
　　二十七保十一圖現年地保談祥生因藏匿某姓女孩在家經淞滬警廳派探逮捕在逃一節已紀前報茲悉該女孩係沈瑞之甥女名阿桃年十四歲被鄭寶興姚春林戴麗生等串拐賣與談妾老三近爲沈瑞訪悉投淞滬警廳告發詎談已先事知覺將女藏於新閘家内迨偵探來提談已避匿顏司法長以該地保係在官人役不應知法犯法已咨請上海縣公署傳談到案澈究矣 
[拐女孩判押兩年]  
　　寶山縣人兪阿祥於正月二十四號在漢碧禮路誘拐徐瞿氏之五歲女孩阿大得洋十五元價賣與嘉興路張裕生被徐瞿氏之族人徐榮江偵悉訴由瞿氏於前日報請捕房將兪緝獲昨晨押解公共公廨請究經王襄讞會同美郭副領事研訊屬實當以張裕生已契女濳逃候飭偵緝判兪押西牢二年 
[醫院主任照常臨診]  
　　閘北恒豐路浙寗帮水木工業醫院醫務主任黄筱堂君家住美租界東漢璧　路九百三十六號門牌詎於上月十二夜被盜搶劫黄君受驚成病不克每日到院應診該業工人抱病就醫者日必數十人聞黄君之病大多失望刻聞黄君病體稍瘥已於前日起按日照常到院臨診矣 
[報堂收殮路斃]  
　　前日有年約三十餘歲形似鐵匠之某甲在天潼路某弄口倒斃一節已誌昨報嗣經美捕房查得甲並無屍屬在申已飭該圖地保報堂收殮厝壇候　矣 
[電車碾斷足指]  
　　前晚有夏錢官在西華得路莊源大店門前搭乘電車　人多擁擠夏被軋倒地碾斷足指五只由某號捕到來展車送入捕房捕頭命送同仁醫院醫治 
[購買藥針之查獲]  
　　無賴朱錫全周同生龔進才等專在本邑西南鄉顓北馬橋等處 
 
 
 

Page 11

 
 
爲人代打嗎啡針度日日前朱等三犯又夥同來申購得嗎啡針一支鐵針二支及藥粉等物乘輪回里甫抵北橋附近爲地方巡警上前搜獲以上物件將朱等三犯一并拘解二區警局略詰一過於昨日解送縣警察所轉送地方檢察廳訊辦 
[婦人賣烟被獲再紀]  
　　婦人戴顧氏因在浦東高家行私賣燈吸由警將該氏並烟客唐松松連同烟具拘送地方廳請訊等情已紀昨報昨日午後經該廳推檢各官開庭研訊後判戴顧氏監禁二個月並罰洋十元唐松松罰洋三十元候　洋開釋 
[客棧聚賭售烟]  
　　山東路五十八號門牌春發客棧因聚賭售烟被總巡捕房查獲稟廨出單於昨將該棧經理甬人張某傳至公堂經中西官研訊屬實判張罰洋四十元充公烟賭具併燬 
[賭案兩起]  
　　賭徒陸阿五姜大竇薛煥根朱金根包順桂李春林李阿三吳錫元劉阿五王黃氏許陸氏等男女十四人前日午後在海寗路二千零八十七號樓上聚賭被捕房查獲昨將各人連同賭具一併解送公共公廨經中西官訊明以陸阿五屢犯賭博着罰洋八元餘人各罰洋三元連同抄獲賭洋三十餘角銅元百餘枚一併充公賭具銷燬 
　　江北人張波州在北西藏路一百二十三號屋内開設小茶館專以聚賭抽頭爲事昨日被捕房查獲將張連同賭具一併解送公共公廨經中西官訊明判張罰洋六元充公賭具燬去如再違犯即將茶館照會吊銷 
[匪徒慣用擲包術]  
　　匪類張洪生前日在漢口路弄口用擲包術騙取無錫人張錫之現洋一元六角被捕查獲昨解公共公廨請究中西官以原告未到判被告還押候下禮拜四原告到堂再訊 
[註銷姘婦控竊案]  
　　滬西曹家渡籮問夫頭王春華前被姘婦陸徐氏指控竊取値洋三百元之金飾由公共公廨訊判王押西牢三月在案茲悉王以此項飾物係伊出洋所兌不服判决於前日延禮明律師到堂聲明原委要求　釋並由見證王楊氏到堂證明被告　原告姘識多年此次因原告深夜出外賭博與被告口角後被告將金飾收藏致被控告行竊等語繼由捕房代表牛門律師向被告與見證逐一盤詰一過復與被告律師互辯良久經兪代襄讞商之英領卓君會判將案註銷王春華開釋 
[篾竹匠頓起貪心]  
　　篾竹匠王阿全於前日午後行經小南門外倉橋浜見方某所開之　桶店門户鎖閉即扭鎖進内竊得紗馬甲綢套褲等正圖逃逸適被學徒洪如生周利生回來撞見大呼捉賊王情急突取大鐵錘擲傷二徒頭顱一時血流蔽面當由巡長南慶祥經過得悉立即協同崗警馬增福將人贓兇器一併拘至一分駐所宋警佐察得二徒傷勢非輕飭送醫院醫治一面將人贓兇器并送警廳司法科訊究 
[汽車公司夥友舞弊]  
　　楊和生在法租界美商怡昌汽車公司爲夥因營業舞獘被洋東查悉控請法捕房於昨將楊拘解公共公廨請究經王襄讞會同美領郭君訊實判楊押西牢三月 
[誌謝]  
　　昨承南社惠贈第十五期詩文集一册又五洲藥房惠贈五彩月份牌四幅書此併謝 
[招請南巿訪員]  
　　本館現需招請南市訪事一人以探事翔實文理淸順爲合格順承斯乏者無須托人介紹請先送訪稿三天註明住址姓氏以待函訂[  申報編輯部白]  
[氣候報告]  
（上海徐家滙天文臺天氣測候報告） 
　　已過者之報告三月八日反旋風行往黃海及江蘇低度隱入太平洋另有新低度中心一在蒙古信風在山東以南天晴九日上海天晴而朗凉風轉向東南氣壓微降九日下午四時前二十四小時内上海氣候温度至高五六·四至低三六·二去年同日至高五三·二至低三二·二 
　　未來者之推測九日下午四時三十分豫測中國北部及西北部低度漸深臺灣海峽北面有自東北至東南之凉風南方有方向不定之輕風 
雜評二 
[川湘之兵災（訥）]  
　　國人對於此次戰事之是非心理上縱分南北而於卹傷救亡之事業則初無南北之分此即所謂人道也不觀歐戰乎敵國之兵尙且視如一體况我國之戰南北皆同胞乎歐洲之兵災我國人嘗爲之設法助賑况我川湘之同胞乎故今日國人對於兵災之盡力與否外人將覘我愛國心之有無矣我國人之幸而未罹兵災者能漠然無動於中耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[態度說] [  佚名]  
　　態度不明態度不明非今日之新流行語乎夫人之態度至易明者也人至極快活之時則必拍手拍脚而笑故人凡拍手拍脚而笑即表示其態度爲極快活也人至極無聊之時則必皺眉蹙額故人凡皺眉蹙額即表示其態度爲極無聊也呌化子在馬路上極喊娘娘太太是表示其態度要討人家錢物也拆白黨至新世　伸頭縮頸東張西望是表示其態度要弔人家膀子也看戲客大呼好嗎是表示其態度看戲看出神也鴉片鬼呵欠打個不止是表示其態度鴉片烟癮頭到也他若官吏之手伸三隻是表示其態度要搜括也考取塾師之張開血盆大口是表示其態度非常得意也然則人之態度豈非至易明者乎今人動曰某也態度不明某也態度不明吾以是感焉作態度說 
詩選 
[有感] [  鴻儒]  
　　一筆難書千古恨滿腔熱血對誰言風淸月白江城夜塊壘澆殘只　樽 
筆記 
[師水齋遊記] [  師水遺稿]  
　　登岱紀略（四續） 
　　升登封臺覽勝返下南天門記 
　　碧霞宫旁飲茗宫後爲嶽帝祠祠之後石壁高聳十餘丈磨崖八分書字大二寸餘鐵畫勁甚唐開元年所製銘也右爲蘇頲東封　而閩人林某鐫忠孝廉節四大字蓋之顏魯公題名亦爲方元煥詩所累俗人喜汚衊古蹟不勝浩歎東行數十步有李斯所篆秦始皇功德碑石埋土中僅透半截玉皇祠前有無字碑亦號秦　子謂祖龍巡遊到處欲標功德曷爲無字此或太史公封禪書所云東上泰山泰山之草木葉未生乃令人上石立之秦山巓者又如應劭封禪儀所記從東陛上臺上有壇方一丈二尺所上有方石四維有距其謂此乎然此皆指漢武而言非秦皇也（予此論似核不知前代名公遊山者何以未考及此）其上爲封禪　是爲岱宗之絶頂道士云漢武東封之玉檢金泥實藏於此縱目　顧　　然白氣　於大荒之東者滄海也纎纎然翠影若蓮蕊之植於北方者華不注也遠則恒嶽蒼烟遙接於西北梁父鄒嶧龜蒙之秀次第螺拱於東南近則若徂徠若神霄二峯稍敢仰面來朝其餘皆戢翼俯伏矣濟泗泮汶如綫痕縈裊山之諸峪有碎雲東噴西吐斯須聯合而　　若截太華如船之藕片滿鋪於地此目陸化人間世無有能盡者道士劇談孔子崖下黃華洞之奇與東西二天　之勝予未遑徧歷但向西蘭丈人峯遙拱而别遂返從南天門下下之勢險尤倍於上幸舁者添一人立兜子前以仰扶予兩手力挽荀圈猶幾幾　出目不旁視而亦不敢瞑每於息肩處見旭光射峯囂谷中一片紫玉舉凡雲巢松影冰窖雪龕皆涵金翠色與昨夜乘月登峯又别有天地矣以奇壓驚以喜壯膽造物之移予情可勝言哉至禦帳沽酒暢飲并犒舁者聞馬棚邊有回仙墨跡高老橋邊有石經峪皆勝境未及訪抵麓經靑帝觀古明堂遺址也亦未入徑向西北行蓋予之行囊早隨四友先發而予訂於本日即乘腰荀追及於章夏計予之登遊不過六十餘刻未免造次獨念古人登高有天地悠悠之感予於岱雖未窺其奥而海邦中華大勢已得於指顧之間則此六十餘刻即視爲無懐氏以上之歲月可也（完） 
自由談之自由談 
[讀五代史感言] [  山陽宋焜]  
　　近時報紙論調多用嗚乎二字繹其意義蓋有哀痛歎息之旨其體乃創於歐陽永叔所著之五代史考永叔之言曰余著五代史凡本紀列傳發論必曰嗚乎蓋以此爲亂世之書也不知近人用嗚乎之意旨果與永叔　合否吾人因永叔此書因以知五代之時實爲道德喪盡廉恥滅絶之時代不知後人因吾人之文字當謂今日爲何如世也至五代史之特例即專爲馮道諸人設雜傳一門貽羞千古爲人唾駡然在當時諸公孰不安富尊榮高爵厚祿誰敢輕議之哉五代時雖天下極亂人格極卑然一行傳中尙有五人而永叔又於李氏割臂一事又極力推揚然則當五代之世忠臣烈婦猶有其人特未知今日之人格較五代時爲何如耳 
小說 
[我之新年（三）（續）] [  天虚我生]  
　　是夜灶神上天土地神例當設餞故於灶前及宅神前皆列供其供品中有予所嗜之物三一爲糖糉以　糖爲之狀如小糉質鬆而脆有類慈谿所產之藕絲糖一爲炒黃豆一爲鈕兒湯團以黃豆磨成粉拌小湯團食味頗香美故予極盻灶神早升庶予得享祭餘之品而吾兄長則所樂不在此送神之際三奠旣終則立取火箝鐵鏟之屬面火而立神輿旣兆焚如鞭炮散如流星則冒烟火而入以箝夾取神座之元寳所謂元寳即竹製善富燈架中之盛油　也着火使燃透則置鐵鏟中返身而奔火熊熊然謂之旺相凡年齡彷彿之輩悉追從其後奔如野馬足音如擂鼓然直至厨下以此元寳納諸熄火壜中乃始擲箝與鏟相與譁笑而出告吾母曰今年之元寳大旺云時予姊妹方聚食各手一盞其中纍纍如蓮實者即小曇手製之小湯團也予因索得一盞自食其半而以餘者犒小曇小　即予手中噙其一九覺其櫻唇之小適與相稱爲燈光所映嬌靚乃如美人含珠予因復作狡獪必不舍此一九索之返而呑之則狂笑而逸至今思之此舉實非所宜假使當時予年不止十四則小曇殊難乎爲情矣惟予當彼之時心中亦未嘗有何等之感想第覺愛好天然初不知男女之問有何當避之嫌也 
[俠情小說紅蘩蕗别傳] [  天虚我生]  
　　第十九章 
　　旣抵海龍私室則海龍已他出亞猛乃頽然就一木榻而坐其勞乏之身軀幾欲破榻欄而倒惟其縈燒於心曲之一念則唯早見海龍俾白浪琪出罪耳有頃海龍始至傲岸之態幾欲呑噬一切略向舒勿林點首見亞猛則斜目　之突然言曰吾尙有事未了今尙屈君更待五分鐘蓋西蒙夫婦現已辭職而去高西佛雖已至然係生手未可倚任吾當自往塔上一視嘉蓓言次卽匆匆去亦不待舒勿林之答言時亞猛仍倚坐榻上目注爐火幾欲入睡舒勿林但負手躞蹀籌劃將來處置紅蘩蕗之法如是者良久亞猛忽一躍而起舒勿林亦驚但聞門外有一陣歷亂足音并雜以怒吼不轉瞬間而海龍已立於堦石之次面肉頓縮潔白有如死灰短髮四飛下蔽其額脣張不合露其黃垢之齒歷歷而顫乍視之似其年齡已頓增十度舒勿林立悟急呼曰嘉蓓乎海龍不答齒戰益急似其舌已軟化乃不能作語舒勿林復曰豈嘉蓓遁乎言時以手拍海龍之肩舒勿林之身雖較海龍短且數寸顧其堅定之態則有過之復銳聲問曰嘉蓓遁耶果如何而遁且何時遁海龍此時迷惘幾如入夢舌噤乃不能一語舒勿林哂之乃退還故處顧亞猛曰汝以勃蘭地飲之亞猛時猶餘睡未醒亦忘已身所處之地惘然竟至廚次摸索得酒瓶傾而授之海龍海龍得酒氣始少定暗聲曰嘉蓓遁矣其遁必高西佛爲之崇也舒勿林大聲曰試言其詳毋作摸稜語海龍咽其氣言曰頃者西蒙夫婦行時吾即親往巡視嘉蓓固在塔中時高西佛亦至吾因命高西佛代西蒙夫婦守塔且令其一見嘉蓓時女西蒙已將嘉蓓鎖入複室因以鑰授高西佛曰吾已錮之室中不能遁矣舒勿林曰然則高西佛亦嘗一入視乎海龍曰然高西佛實令西蒙重復啓門彼即凭西蒙之肩内視高西佛固自誓親見嘉蓓臥於室隅也及至此次······語至此聲乃復咽舒勿林曰此次如何海龍曰吾此次復往則高西佛及其同夥拉司奶勞凌雷格蘭已咸集吾乃秉短燭率四人同入室則嘉蓓固猶臥於地上室中什物已空唯一蠟燭已將跛黯然發光其時四人中忽有一人大呼吾乃陡驚立奔嘉蓓則嘉蓓已不知所往其臥於地上者不過頭髮一束衣履數事耳其中實以稻草故乍視乃不能覺 
　　嶺南翻譯函授學社第一次通告㈠投稿諸君務請細閱本社一切條例以免誤會㈡徵文三題任選兩題即爲完卷每卷須附郵票五分如作兩卷者須納卷費一角餘凖此類推㈢卷費須用一分或半分之郵票一分以上者一槪不收㈣截卷日期以收足三千卷爲限外埠投稿諸君請從速將卷寄上俾得早日止截發榜披露以免懸望 
 
 
 

Page 15

 
 
   
 
 

Page 16

 
 
   
 
