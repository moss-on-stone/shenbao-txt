# 1892 - 229 - 4906946

 

Page 1

 
 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然精僞　變有非三尺所能賅者此司刑者所以有平反之舉駁正之餘也駁案彚編一書爲金君秋濤所輯其中分門别類其事屬詞不特身膺民社者所堂時　披覽卽襄讞之員之刑之幕孰不當奉爲圭臬哉今由本局　新鉛字排印紙色潔淨校對精詳每部釘成十二本連套定價　洋二千有欲所究刑律者請至申報館帳房及各處申昌或經售申報處購取可也 
[新印鉛板大字康熙字典告成] [  圖書集成局啓]  
　　康熙字典一書家絃戶誦垂二百餘年目今　殿板不易購求近時所出者雖極精工然細若毫毛久閱恐傷目力本局特用新鉛鑄成大字排印　成讎校再三毫無髮憾卽燈脣酒尾老眼昏花者亦能一目了然全不費力兹已告竣釘成十二厚本雪白連史者每部連套收碼洋二元五角上　竹紙者連套收碼洋一元八角由上海申報館帳房及外埠經理申報處出售寄語芸窻艉士青瑣才人移玉惠臨及時購取也可 
[宜仿西法以裨時事論二]  
　　竊見今日所亟仿傚西法者有數大端皆因我應有之利益以爲利益者雖審時度勢稍有窒碍難行之處然使心精力果善學之而善爲之一移步换形其功效豈有限哉盖國家之强盛先於是肇其基焉余之爲此論也初計上下萹呈以盡之旣而深思詳慮覺有層出而不窮者乃以是萹署曰第二請覼縷而言之其未舉而宜興創者一曰考材藝以副名實自古取士之法不拘成格品第伏處之徒建一言樹一名選舉拔擢可以立致卿相所以人材傑出遠勝今時卽凡百工藝周禮亦各有其人掌之於是有攷工之記自有明崇尚制藝我朝沿之文章鉅公雖以應時而出然限於科目奇才之抑塞者多矣孝廉方正博學宏詞諸科無論其或舉或不舉大都處士虛聲鮮有實用至考工之典則又廢之已久夫國家所恃者人才也人才或藉藝而見事舉言揚皆有可見者在也今則非憑藉權勢卽僥倖機緣一無所長者輙躐等躁進於功名富貴之中其作僞欺人溺職僨事有可操劵以卜者而懷才者轉多湮没不彰此無他未能實事以求是也西人則不然技無貴賤類皆超軼過人非其禀賦獨殊也學不成則道不行術不高則世不用名不重則位不尊予以課程而甄别之使不得不力求精進今當令士子於制藝之外必兼西學一門其僅通西學不工制藝者亦得另科以取進之下至各種技藝如醫生算士之類皆令投報所屬官長考騐其可否可以行道分定等差各給執照始得問世不善其業則將照收回以免貽悮某出色者亦當量子旌賞以示優異仍嚴定罪名以杜上下蒙混徇隱之弊如此則人才不難自見而虛浮詐僞之習可以挽矣一曰興學校以厚風俗傳曰飽食煖衣逸居無教則近於禽獸語曰玉不琢不成器人不學不知義蓋人必勝衣就傳讀書知禮如鐵在治如陶在爐而後壯年可爲有用之材不然者譬之如鹿豕何以知倫常而識禮義贍身家而顧性命耶其庸懦者長爲牧豎以終矣而狡悍叵測者重驅之以飢寒鮮有不流爲盗賊匪類者夫豈　教已過歟先王知之故設爲庠序以啓迪俊彦使州邑至䣊絃歌相聞後生小子有沾濡沐浴於春風化雨之中者而不知海外諸邦亦復知之嘗聞彼國學校有大者有小者有公者有私者通都大邑僻巷窮鄉靡不徧及約計通國不知凡幾俾髫齔象勺莫不束身於皋比之前從事於鉛華之側以至裙釵粉黛聾瞽殘疾亦一體教誨以激發其聰明使得成一藝以自贍故西人之中自上及下無不識字且多善治生殆猶有古之遺風焉中國向爲文物之邦而太學無寒畯之皃義塾多偏枯之勢紳富子弟且多荒廢椎魯童蒙暴棄尤甚坐視中國先王之道行乎海外則中國之恥焉聖主在上良佐在下必能厪念及之爲今之計亦不必添設各處書院特以國子監爲總學校其各省會之府學卽可爲大學校各郡府學則爲中學校各州縣則爲小學校而盡裁書院一切經費以歸併之責成各學教官以爲之師各鄉則由教官統之或就各鄉設立鄉學每鄉豈無一二讀書人卽以其人爲之表率而官給以祿城鄉稚子有七歳而未入學者罪及家長五年期滿聽其去留若無力讀書并無力習業者報明由學察看可否改爲他項學生代爲習業此之謂官學並准各家自立私學興選一例擇優保奏請奬此則作育人才之要道所謂仿傚西法者其實則仍效法乎我中國古先王之過規而已而第一要義則總不外乎認眞二字 
[鳳池秋色]  
　　戶部三庫爲咨行事所有縀疋庫員外郎宗室經文泰年滿一缺應由内閣侍讀宗尹府副理事官各部院員外郎中揀擬帶領引見候旨調補相應咨行内閣等衙門卽於前項人員先儘一等人員註考保送如一等人員現有經手末完事件准以二等人員註考保送務於卽日保送過庫以憑揀列幸勿耽延○禮部爲咨行事所有醕賢親王神牌奉入饗殿應派一二品大臣二人舉行相應咨行各衙門卽將一二品堂銜務於三日内開送本部以憑開列奏欽派新授雲南普洱鎭總兵慶攸亭總戎連恭請聖訓赴任已登前報兹悉慶筱亭總戎現已俶裝赴戚友寅僚處拜辭詹吉於七月初三日携眷出都取道天津上海赴滇履任○河南巡撫委員運解漕折銀四萬兩分以木鞘裝固按站遞送於上月十七日午刻抵部富經原解丁役赴當月司掛號旋卽雇夫將銀鞘扛入戶部在後庫院内堆存鎖繫由原解兵役看守聽候銀庫示期騐收○原任戶部尚書董醖卿大司徒恂自奉旨開缺卽於東四牌樓無量大胡同隱居自樂以詩書爲枕簟近患疫症延醫调治日漸沈重於上月十四日戌刻跨鶴西歸當由公子備棺成殮停柩中堂大司徒口授蹟摺於十八日呈遞所有一切飾終典禮已見邸抄無須贅述矣○禮部爲　諭事所有本年合考滿漢教習奏請於閏六月廿八日在貢院考試一摺於十八日具奏奉旨知道了欽此爲此曉諭八旂及各省舉人貢生等知悉務於先期在貢院左近寓宿以使於廿七日黎明赴貢院聽候點名入塲考滿教習各士子由東磚門點進考漢教習各士子由西磚門點進各宜凛遵勿遲特示○宣武門内安福胡同東頭文昌閣地方有丁某者以販賣鴨卵爲生娶妻某氏稍有姿色有某甲行經其地覩此佳麗爲之心動時與二三知已在門前往來所謂釣棒也丁某初猶不介意後見馬脚漸露不免忿火中燒效劉四罵人某甲因羞成忿糾約十數人於上月十一日午前以討欠爲詞往丁家叩門丁出未及數語羣相揪打刀棒交加丁立時倒地身帶重傷丁之弟聞之手持五節鞭一躍而出將某甲打倒復奪取刀棒將甲項下砍傷其餘受傷者尚有三四人甲黨卽赴本管廂藍漢官廳控告廳官立卽提人解送提署堂訊一次移西城坊詣騐填格送案遂將人証送交刑部擎分山東可訊究○景運門三旂司鑰會同前朝五旂司鑰長傳諭 
 
 

Page 2

 
 
前朝及紫禁城内外各門値班章京護軍校護軍等知悉禁廷重地理宜嚴蕭値守各門班差嚴查入是其專責乃美閏六月十四日竟有闖門入内人犯隆喜被獲一事是各門値班官兵平時漫無稽察已可概見與其貧咎於事後何若嚴禁於平時此後該各門値班應卽破除情面嚴禁閒人任便出入如有抗違不遵者立卽捆送偏吉官廳解交衙門懲辦該各門値班官兵倘再疏懈並不認眞稽查一經查出本司鑰長等立行回堂叅懲决不寛貸勿謂言之不預也○本年合考滿漢教習一塲需用號軍六十名向由京巡捕各營汛調取赴責院點人分號執役刻已由禮部移咨步軍統領飭五營將汛兵照數撥派於上月二十六黎明造其年貌姓名清册派弁帶赴責院聽候點名放入不得倩人代替卽由該管營汛出具委係實兵派充號軍切結箕斗名册先期送部以備查覈○戶部近准河南巡撫裕中丞寛咨稱向例每年辦理奏銷錢糧後應將司道庫儲銀兩實數盤察一次造册報部等因循辦在案今光緒十七年分河南鹽糧道庫所儲漕鹽正耗等欵除支銷外實存銀一十八萬五千七百一十兩二錢三分四厘造册由司會詳前來當卽委察庫存銀數與册報相符應將原册咨送戶部查照 
[天津官塲紀要]  
　　山東登萊青道盛杏蓀觀察調補津海關道擇吉七月初旬接篆○江安糧道督率江北河運糧船北上於上月二十日抵天津進泊芥園上下不日當連檣上駛直赴通州矣恩觀察佑筮仕川中其太夫人薨於任所現已扶柩回旗於上月二十日行抵津沽觀察前者在山左服官繼又作析津寓公所有官塲半皆故舊某日假城西福壽宮設奠凡具素衣冠而弔唁者其門如市鎭日無休 
[漢口火災]  
　　漢口大智門内三馬路口有某姓者茅屋數椽結搆精雅上有小閣寄寓篾匠數人上月二十三日之晚十一點鐘時方在圑坐賭錢忽悮翻洋油燈延燒竹器頓觸吳回之興毒焰狂飛其地左右鄰家盡係茅廬易於著火兼之封家姨乘機作宗遂致勢若燎原洎乎警鑼亂鳴江漢關道孔觀察曁文武印委各員臨塲彈壓水龍趨往灌溉西人亦執救火器羣來而比鄰三四十家已悉數化爲煨燼有四西人當火勢大張時奮力截斷火路巖牆墮落身上受傷一息奄奄氣絲僅屬及舁歸醫治而其一已赴黃泉矣哀哉 
[黑夜殺人]  
　　漢口河街老水巷口永盛長酒棧釁夫楊某年二十餘河南南陽府賒家店人性素貪凉入夜每與棧中大學徒高松登晒臺露宿上月二十二日之晚鐘鳴三十不知因何生釁乘高熟睡執菜刀猛砍高夢中驚醒帶傷而逃奔下晒臺向樓中躱避楊復追至連砍數刀高下樓大呼楊殺人矣楊殺人矣聞者意其爲戲言毫不介意楊恐被獲逃逸至門適有本棧執事人當門而臥黑暗中將楊阻攔楊喝之曰爾如不釋手我必㓾刃爾胸執事人不信楊以也擊之懼而釋手楊卽出門呼捉賊旋呼旋奔沿街卡房皆以楊爲追賊之人並不詰責及執事人知楊已釀禍携燈視高則高倒臥血泊中不能起立撫之肌如氷冷少選卽一命嗚呼急倩人報知其家高叔見兇手已逃欲與棧主涉訟棧主懼懇街鄰調處出銀三百兩并代備棺木衣衾其事方寢特不知兇手果能永久逍遥事外否也 
[麋臺火警]  
　　上月廿二夜胥門外某鄉某甲家因晚炊遺火積薪初不知覺迨二更後烈烈轟轟冐穿屋頂鄉人咸在戶外納凉麕集灌救得以火滅烟消僅焚去平屋三椽云 
[信船被刼]  
　　上月廿五晚十二點鐘時通裕信局包封船由蘇開赴上海行至葑門外外跨塘地方驀來强徒數人將船中信件去掠一空呼嘯而散船夥某甲不敢與爭任其獨往獨來如入無人之境幸船中皆係空信尚無大礙云 
[蝗集松江]  
　　閏六月二十一日亭午有蝗自松江南門越城而過飛繞提轅前向府署西首廣明橋畔迤北而去翌日道路傳言謂是日午後二下鐘時泗涇忽見飛蝗蔽空而來翔集田内鄉民紛紛擾擾或鳴鑼以逐或執竿而攻地保急投縣丞署禀知趙二尹隨赴城隍廟拈香整肅衣冠行三跪九叩禮以冀默邀神佑滅此么魔少焉薨薨者遽向西南隅而去而蝗所集處禾稻已類牛山濯濯萌孽俱無矣 
[蘇省官報]  
　　廿三日首府總捕三首縣禀知本日起在滄浪亭設壇求雨吳縣凌下鄉相騐回按司獄林守廉禀謝飭知十六年分夏防案内蒙給勞績班前先委署一次記功三次又冬防案内給奬勞績前先委署一次記功一次又十七年分夏防水巡案内給予記功三次廿四日丹徒縣王禀辭通判孫敏驥知縣趙以煥汪瑞曾李麆吳受頤均禀知奉撫憲札委仍留辦洋務局差縣丞程培藩禀謝飭知十七年分夏防案内蒙給記功四次巡檢曹貽禧禀謝十七年分城關案内蒙給記功一次謝鈞禀奉行知廣西邊防出力保布庫大使仍留原省補用詳咨註册上海廿三七鋪巡防委員候補主簿邱慶騄由滬來廿五日同知王秉忠禀謝飭知十三年分海運案内蒙保知府用黃琪知縣章給曾均謝飭知十七年分夏防案内蒙記功一次直隸州趙惟善由奔牛釐局專丁來省禀謝十三年分海運案内蒙保四品封典通判管清佐解餉赴金陵回程鈞解淮餉赴揚詶回委署荆溪縣許之玨禀辭赴任並銷發審局差知縣汪以誠禀辭赴金陵蒯光華禀辭赴上海就醫理問趙善培禀銷海運津局差縣丞吳秉衡禀銷解犯赴睢寗並提公册銀兩回巡檢張廷璪禀謝飭知十七年分夏防水巡蒙給記功三次廿六日候補道羅嘉杰由朱家角就醫回武進縣吳炳禀辭赴任知縣諸可寳稟銷洋務局差方敦吉由金陵回並稟知奉飭派蘇差委縣丞張夢瓛禀謝委署常熟縣黃四浦可巡檢事龔世棟長邑府知事郝會通元邑巡檢巡晙吳邑均禀知奉府委監放孤貧口糧差薄公輔禀謝飭知十七年分夏防案内蒙給勞績班前先委署一次劉樹銘禀謝飭知十七年分夏防案内蒙記功三次主簿邱慶騄稟辭回滬藍翎五品頂戴指分江蘇試用縣丞靳繼曾山東人由河南領咨來省稟到廿七日江南提督譚軍門到蘇知府袁恭宏由忪滬局巡卡來縣丞胡隆　葉承霖均禀知奉委寳山塘工差龔世棟府知事郝會通巡檢延晙均禀銷監放長元吳孤貧口糧差典史余郭城禀謝飭知十七年分夏防案内蒙給記功四次 
[混星宜辦]  
　　天津混星之流雖屬無法無天　向不强搶婦妇卽或有之亦惟向花叢奏手博取酒肉之資而已不意邇來瞻氣愈豪竟爾變本加厲有靜海孀婦汪李氏者早失所天苦難存活隨父李某至津郡寓居西門内東箭道劉某家劉與李蓋瑣瑣姻婭也旋倩氷上人傳語醮與御者張二爲妻擇吉上月初十日迎娶脚行中人偵知消息請於李擬作輿夫李謂弱息雖屬再婚應由張氏來迎並非由我送往今請以津蚨二千翼作君等沽酒資可乎脚行中人得資不便俵分用以購麫煮之相與狼吞虎嚥混星孫洛等見之詰以汝等食貧居賤向以粗糲自甘今日緣何得大烹以享乎脚行中人語之故孫默計李殆荏弱　欺歸而謀諸同類同索重資否則竊氏而逃爲掠賣地步時吉期已屆張於夜間三鼓以轎來迎孫等紏合多人持械登門阻其上轎李詢來意則補貸錢一百千及李與分辯劉出調停均被若輩毆擊隨搶氏欲出氏堅不肯去亦被毆傷卒仍劍負而逃幾若風馳電閃幸事爲門汛所悉督兵截獲孫等三人汛弁以案關搶孀送縣請辦劉等亦投案控訴旋在南馬道莊三宅内將氏起獲尚著嫁時衣邑尊飭役持名片送請讞員王大令從嚴訊究大令以混星不法已極罪不容寛令先各用蟒鞭鞭首四百下責手心五百下暫行鎖押候拿獲同黨然後處以重刑氏則俟傷痊後仍令過門圑聚 
[方伯客]  
　　新　簡安徽藩憲备靜山方伯來滬情形已登本報昨午方伯乘坐緑呢大轎前導有五梅花及布政使司親兵數名頂馬一匹入城住各衙門答拜 
[英界巨災]  
　　昨日午刻上海英大馬路南首五馬路迤西泥城浜附近某香蠟店遺火於冥鏹中致成燎原之勢頃刻冐穿屋頂火毬滾滾飛至對面老虎灶延及斜對面某京貨店其勢益張幾於無可救援以致十字街心四面皆火及至鳴鐘告警水龍絡繹而來百丈飛泉破空而 
 
 

Page 3

 
 
至而火已燒至新橋堍西式房屋珠簾畫棟齊付刦灰計焚去店房住房約有一百幢之譜當火識時附近人家皆搬物避災桌椅箱籠遍地皆是而是處最多流娼窟宅鳩盤茶飛奔而出蓬頭跣足益覺惡狀難堪燕泣鶯啼悽難入耳直至鐘鳴四下火燄雖熄猶有濃烟樓樓然起自頽垣敗堵間水龍吸水以澆尚有未經回去著誠巨災也 
[交保留養]  
　　上月二十六日之晚有鄉間女子年已及笄行至八仙橋西首迷失路途沿途號哭農人見而詢問據稱幼失怙恃孤苦零丁十五歳時許字七寳鎭西首陸家宅農民陸姓家過門童養苦被翁姑凌虐是以乘間脫逃墨暗難行不得已而呼天號泣耳農人心中憫惻帶至八仙橋巡防局歴訴情由局員趙二尹訊明原委以女子並無親族認領諭令四圖地保盛炳華暫爲留養 
[自願銷案]  
　　前有陸伯勲授上海縣控稱胞弟陸六寳在邑廟學習羽士無端斃命小的以胞弟身死不明求請伸雪當經前任上海縣袁海觀大令請帮審委員宋莘樂二尹提訊之下以其供詞支離斥退不理及新任上海縣黃愛棠大令接篆屍叔陸瑞香復投案控告大令正欲飭提前日復據陸瑞香投案稟稱次姪兒陸六寳實係因病身死與人無尤當棺殮時由長姪陸仲池在塲看明小的因悮聽人言以致來案控告現願具結罷訟求恩明察大令准如所請卽於昨日發出批示一道照錄於下陸瑞香詞批爾胞姪六寳在邑廟出家無故吞烟自盡爾長姪當已至廟看明乃爾等輒以身死不明棺不交領爲詞喊控無非意仔圖詐本應澈究以儆姑念據實呈明從寛准予銷案並將義園寄柩票一紙給發卽著領棺歸葬可也切結一紙附 
[大令騐屍]  
　　前日傍晚時有陳曉明投上海縣控稱姪兒陳新發在虹口德興篾作店爲夥昨日被店主王阿虎威逼斃命求請伸寃晚間黃愛堂大令在敬書院公館升堂研訊陳曉明訴稱係鄞縣人姪兒新發尚有父母在堂在王阿虎店中爲夥陸續積存洋銀八十二元存放王阿虎處收取利息閏六月二十日阿虎忽將新發辭歇新發卽至間壁同業吳阿四店内暫住廿一日向阿虎索取存洋無著二十八日又往索取阿虎非但不付反將新發毆擊新發忿無所洩吞洋烟斃命且新發身上尚有傷痕叩求騐究大令曰新發有傷爾可具結否答稱可以具結如騐無傷痕情願反坐遂具切結呈案大令著退去聽候次日詣驗昨晨該處二十三保地保預俻屍塲原差吳吉將陳曉明等及吳阿四王阿虎等一併解至屍塲伺候鐘鳴九下大令帶同仵作書差人等命駕而至差保半跪迎接大令升坐公案陳曉明伸訴前情陳雨榮陳雨金供稱小的等與陳新發爲堂兄弟今因新發身死不明是以來案叩求伸雪吳阿四供稱係寍波人開設蔑作店陳新發住小的店中自食其力上月二十一日新發向王阿虎索洋小的等均未知悉二十八日又往索取王不將存洋歸還反欲將新發毆辱以致新發忿恨吞服洋烟坐在王店中小的卽往老北門尋伊堂兄陳雨榮前來王竟坐視不救迨至毒發急送醫院救治均稱受毒已深不能施救遂將新發舁回中途氣絶王不准舁入店内遂令擡至小的店中當新發未死之前問伊有何言語據稱歴年薄有積蓄及别處所得工資積存洋銀八十二元存在王處今被吞没無以自立是以尋死求請　察王阿虎供稱係奉化人現在治下開　德興竹匠店今年止二月間起用陳新發爲夥每日工資一百三十文嗣因新發懶惰所做各物不合銷路遂于上月二十日停歇新發每月祇賺三千九百又安有如許積蓄存放小的處上月二十八日新發忽吞烟自盡施救無效小的實無借伊洋銀求請查訪大令得供卽飭仵作檢驗旋由小工等在吳阿四店内將屍舁出由仵作如法檢驗以久喝報驗得陳新發實係吞烟身死腰下稍有皮傷並非致命大令親視無悮卽著收殮無如陳曉明衣棺尚未備齊大令卽命原差往對門　棺木鋪中取到衣服數件棺木一口計洋八元當交陳曉明赶緊收殮曉明求免發封大令准之著原差將吳及王一併帶回候訊捕房聲稱吳王二人須由捕房解送公堂然後送縣遂將吳王帶至捕房轉解公堂其時大令已回署由原差奔至公廨適蔡太守與領事會判案牘該差上堂向太守禀明前情太守商之領事飭將吳阿四王阿虎一併交原差吳吉帶去歸案訊辦 
[巡局瑣案]  
　　紀榮昌酒店開設南市郎家橋地方其房屋係朱姓之産邇來該酒店虧欠房租二百千文屢索不償遂由朱投巡防總局控告朱明府准提到案于前日訊問令紀榮昌酒店主于一月内赶緊出屋○前晚南市升記木行拘獲竊賊一名送交十六鋪南局訊辦鍾二尹升座提訊該竊俯首求恩二尹判笞二百板以示儆戒 
[縣案彚錄]  
　　王松桃之妻顧氏小名蘭英被妻弟顧富春等串通蕩婦顧阿翠藏匿僻處王將顧扭控縣署提到阿翠經黃大令訊供不認懲責管押已紀前報前晚大令又提阿翠研詰阿翠一味支吾大令盤詰至再仍無實供判責籐條四十下仍交官媒管押一面令原差緝拿顧氏到案再訊○縣捕拘獲窮賊周阿二解縣候訊周忽乘間逃逸前晚黃大令查悉前事提該捕訊比該捕俯首求恩大令以其疎忍著笞七百板仍飭赶緊嚴緝 
[英界公堂瑣案]  
　　包探何瑞福禀稱牛奶棚主沙報稱棚中時時失去牛奶因偕執事人吳郎三留心查究前夜三點鐘時見顧蓮舫持牛奶一桶計二十瓶售與顧張榮所設張記牛奶棚的係失贓遂帶至附近王家庫巡捕房訴明情卽三道頭西捕向顧詰問顧稱由工頭繆東來囑伊運送伊等共有五人是月售過十五次每人祗得洋銀一元餘皆歸繆取去今將人贓送案請卽訊追沙訴稱称是有人說及時有人竊商人棚中牛奶出外私售其時尚不深信惟向捕房聲訴捕頭卽派包探到來同吳查究始獲人贓吳所訴相同担文稱本律師代沙控訴顧不應收買同業人之失贓况時已夜深豈不知其爲竊得乎請爲懲辦以儆效尤顧繆同供稱小的等售過牛奶二桶每桶約二十瓶得洋銀八角自知不合尚乞恩寛至售與顧時並不言明西人之物顧延英律師小威金生主控蔡太守向之詰問顧遞禀聲稱小的在治下開張記牛奶棚去年顧將自已之牛乳求售小的嫌其不佳設詞却之繆爲沙夥言有牛奶出售然並非主人之物小的以同業中彼此兠售原屬常情不疑其有别故且貨由顧送來是以收受不虞卽有包探偕吳指爲收買竊贓致被管押今蒙訊理故延律師申辯原由威律師一再辯論大旨謂同業兠銷安知竊物担律師謂同業中偶然缺貨原可向人收買然照市價每桶二十瓶約値洋銀三元左右今祗出八角非竊贓而何蔡太守與染副領事再三商議然後判罰顧洋銀一百元以充某地某項善舉繆管押三月顧管押一月贓給沙領去○寍波人嚴錦泉訴稱小的在自來水公司當挑水夫陳岳氏以小的偶然磕碰將小的批頰三下又有趙先照者助之爲虐毆傷小的頭顱是以叩請騐傷并求究辦劉桂芳李阿洪同訴稱小的等目見嚴被陳岳氏及趙扭毆陳岳氏供稱小婦人被嚴磕撞向之理論卽詬詈難聞趙供稱小的亦寗波人現在治下當杉板船水手見陳岳氏與嚴爭執是以從中解勸以後斷乎不敢如今尚乞施恩蔡太守騐得嚴確受傷判令將趙管押十日陳岳氏交官媒管押三日○包探黃四福禀稱杜三子携有金簪一枝無意中被楊福等串同竊去售與九霞銀樓及小的拘楊搜出變贓所得洋銀二十三元查問九霞經手之蘇阿春託稱簪已鎔化無可交還今特送案請訊杜訴稱小的將金簪置諸衣袋中諒必爲楊所見卽妄言拾得一紙包恐人來認暫寄小的衣袋事後當謝以洋銀五元小的信之旋有張少雲者飛奔而來找尋紙包楊慌張逃避豈知衣袋中金簪早被攫去祗存空紙包矣蘇供稱楊持金簪換錢小的不知竊贓是以收買已於五日前鎔化不能繳出原贓楊張同供稱小的等皆江寍縣人串竊金簪自知該死惟求恩恕俾得改過自新蔡太守判令各笞責二百板押候備文遞解回籍變贓所得洋銀二十三元給杜領去○包探陸阿祥禀稱昨日小的巡行裏虹口見有小賭攤向前拿捉賭徒捨命奔逃祗 
 
 

Page 4

 
 
獲河阿掌等十二人何手中持有賭具今特送案請懲何供稱小的係廣東人偶然嬉戯以後不敢再犯矣陸仁卿華寳生龔少卿陳德富張劉金發周阿毛周福水顧咸春黃長壽均不供認賭錢惟泥首階前同求恩宥蔡太守判令將何笞責一百板押候備文遞解回籍請地方官管束黃年未成丁責手心一百下交人保出餘人各罰洋銀三元如不遵繳各管押三日賭具暫存候再銷毁○包探秦少卿稟稱瞿阿生駕而出漫不經心致將老婦撞倒碾傷甚重適二百七十五號華捕巡行至此拘瞿管押一面送老婦至仁濟醫院求治醫生騐得足脛已斷其經今先由小的將瞿解案瞿供稱小的駕馬車至某處老婦從旁行過喝讓不聞以致撞倒求念執鞭之苦格外施恩蔡太守飭秦探將瞿帶房俟查明老婦傷勢究竟如何覆訊核辦○三百零一號華捕禀稱竊犯王阿二前因案發解請大老爺遞回嘉興原籍今又來此竊取沈咬衣服經小的拿獲人贓解送案下沈投案籲請領贓王供稱小的旣作此下流行徑無可諱飾惟求法外施仁蔡太守判令笞責二百板俟備解回籍不准重來贓給沈領去○包探秦少卿禀稱沈梅卿向小的言有小的所雇夥役訛詐錢文覔的暗訪明查知有某客寓主婦王周氏被窩金桂和遂紏同金柏生汪毛毛姚合生等冐充探夥向沈查問藉故訛錢因之一併拘案王周氏訴稱小婦人失去被窩並不疑及沈竊伊等如何向沈饒舌沈訴稱小的賃住氏寓中失被情由並不知悉平空被金等誣陷偪令賠贓二金及姚汪所供詞情節俱極支吾報章體必細錄蔡太守判令將桂和笞責二百板柏生及姚汪各笞責一百板○包探唐寳榮稟稱余秋塘卽余五卿投捕房報稱詹生元私製假烟售致受其愚小的因傳詹至捕房查騐烟灰並非贋物今特解送案下求卽訊供余訴般霑的在治下開烟館藉阿芙蓉作生涯收買詹之烟有三次大率僞者多而眞者少是以投報捕房詹供稱小的係徽州人素有烟霞之癖得以存積烟灰刻已由包探騐明並非僞造蔡太守飭詹開釋 
[法界捕房紀事]  
　　小東門外一枝春弄花烟館鴇婦某氏扭甲乙兩駁船戶至捕房訴稱彼等白吸花烟以致口角二十三號華捕不服膽敢與之爲難送請訊懲俾得安生業昨晨解至大自鳴鐘捕房謝捕頭訊問之餘甲乙供稱我等均安分良民不敢滋事是晚行至彼被拘拿捕頭著伡候傳鴇婦到捕房查明核奪○前日某兵艦水手放假登岸赴某酒肆沽飲爛醉如泥雇坐東洋車自南而北閱數點鐘之名一錢車夫無可如何將水手送至大自鳴鐘捕房據情聲訴捕頭著卽管押迨昨晨酒醒令給車夫小洋銀四角然後釋歸○江北人某甲情成不務正業曾與野雞流妓某氏相識賃屋租界内居然以野鶩而作家雞日久月深資用空乏將妓送入小東門外一枝春弄某鴇花烟仍作倚門賣俏生涯甲竊喜一頂緑頭巾終身喫著不盡矣不料妓於送舊迎新之際厭甲無良前日竟被扭送捕房誣以訛詐捕頭令將甲以候解送公堂烟鴇聞之深恐琴堂質訊之餘未免人財兩失因串令妓與甲商議投捕房聲請將甲釋回捕頭允之隨卽開釋○首善里收某甲向同春樓街房客某乙索取洋銀七元乙出言不遜遂扭遂捕房管押○吉祥街某小客寓各某姓竊取同寓人洋銀人贓並獲送押捕 
[照錄佛弼執禮君來信]  
　　敬啓者前讀貴館刊登閏六月十七日申報内有歐墨雜聞一則首載義大利國時政各等情形閱之深詫緣僕籍隸義邦凡本國諸事皆所素知與此迥異僕來中華身膺公務已歴多年亦不欲華民聞此詭異之言惟見所紀磅數八仙司令弁名目測知此報係由繙譯而成然詳爲推尋恐此言半出忌刻汅衊之口半爲模糊無據之談傳述紛紜轉滋疑誤故特爲貴館辯陳之按義羅馬之裔年代旣久漸至積弱無足自存前三十年義國尚爲分作七區之地極形卑小諸國亦多輕視一旦奮發振作合爲統宇痕除積弊經營至今廿年爲時非久進益殊多凡鐵路水利等或經始創造或次第增添他如軍艦陸師精兵利械莫不逐一修繕加意講求雖消耗巨所吝惜蓋其利益甚溥衆情喻服咸知嚴保障以固疆圉新壁壘而禦外侮皆有成效可觀他邦亦難欺藐與侈興土木無益之舉顯然各判勞民費財而皆無怨咨也至貴報所云義國稅餉甚重民不能堪惟所載各數目皆係國課册籍先年舊額而今闢士開疆創興各業民産所遠多舊時數倍按今收入之利息出此稅餉確乎綽有餘裕毫不爲累謬者如所言工藝人之一節旣備陳其貧苦危急之狀又述其每人工月可得金二十五磅以上攷此數約合中國庫平一百餘兩有此鉅資焉得貧迫此言自相矛盾不辯自明且義國近年生齒日繁孶長亦速洲除英荷比三國之外按地之方輿比較民數未有多於義國者而國外無一屬地可資貼補之助人民皆在國内惟有精求勤治技藝工産累年國中各業茂盛興旺俱有蒸蒸日上之勢義國地土極美山水亦富風景頗佳鄰近各國諸色人民來遊義國絡繹不絶惟此類人中亦於遊隋或失之蠢患其足跡所至耳目所經凡有未見不解之事亦不知加考核往往任意揣測肆口批評竊恐所云曾遊其地之客亦此道說之流也至外邦之輕戯義國又喜造蜚語有心譏誚今見義國富强可致自立無難益有以啓其忌刻嫉妒之心不顧是非出方毁謗惟冀摇惑究竟影響全無况泰西諸國遠隔重洋偶有時事或憑電信或據風聞繙譯抄傳易滋訛誤仍懇貴主筆别著論說俯賜更正庶免譎詞駭人聽聞矣瀆陳縷縷尚乞鑒察 
　　右信於數日前送到本館已將大意錄入閏月廿八日報内昨又接佛君來書謂須將原信刊登庶閱者得知詳細本館重拂雅意爰照錄本館附識 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　閏六月二十三日廣東補用游擊趙定國叩謝給資送回標遊擊張炳泰叩謝轅下先鋒官候選理問　文栩湖北來新　江寍府江東司巡檢齊霈叩謝飭知赴任二十四日安徽卽用縣劉邦槐到由皖來卽辭知縣蔣德修謝委轅下校對禀知到差二十五日正任甘泉縣劉沛霖銷措資假並禀知回揚會算交代督轅武巡捕調署長江金陵營後哨守備陳麟書禀謝縣丞鄧琳禀知換寍差委鹽巡檢朱葆恒奉示騐看二十六日統領新兵等營李占椿見東臺汛千總湯懷仁叩謝借補淮揚鎭標右營守備見辭回東臺督標都司毛發言辭回清江候選從九孚成基到由安徽來督轅牌示諭江蘇試用縣丞馬維騏於本月廿八日已時來轅騐看 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年閏六月二十日京報全錄]  
　　宫門抄○發抄○硃批四道○川督劉奏剿辦川北土匪一律肅清摺○東撫福奏留員差委片○將軍裕等　　　　　　　兩項人員互相選缺照章奏明辦理摺○漕督松奏揀員調署河工同知摺○川督劉奏甄别名員片○閏六月二十　　部都察院大理寺正黃旗値日無引見○福中堂希隆阿各假滿請安○慶王續假十日○都察院奏派專司稽察派出　　○召見軍機敬信信安楊頤○發抄秦溝春奏考過曲阜等棚歳試情形奉硃批知道了欽此○希元奏吳鈺補浙江錢塘營　司奉　硃批兵部議奏欽此○志元奏逹喇嘛逹克敦等報稱被風吹倒殿前樹株致傷殿簷奉硃批知道了欽此○又修造橋道奉硃批著照所請該衙門知道欽此○○頭品頂戴四川總督臣劉秉璋跪奏爲川北土匪滋事戕官迭經兵圑營勇堵剿先後　獲首要餘匪散逃地方一律肅清恭摺具陳仰祈聖鑒事竊查川北土匪陳韓山苟管事周蠻刀等滋事戕官臣當將拿辦情由具摺奏明在案該匪由南江復竄東樓沿途裹脅顀有三四百人踞於東鄉縣屬之樊噲殿一帶地方經前派出壽字營帶孫紹發長勝營管帶姚振榜劉玉田陸續拔隊取齊與署東鄉縣知縣張蘭督圑會合進攻該匪胆敢抿敵接仗我軍奮勇撲擊槍炮如雨鏖戰逾時斃匪三十餘名受傷者無算匪不能支穿山過林而逸生擒郭得賠等五名旋又陸續捕獲夥匪熊武沅等二十餘名並搜出號片各數十張據供陳坤山與苟管事等先後合股謀爲不軌令伊等潜往各處散給號片邀約匪黨齊集水頭市起事等供是日該匪向太平城口一帶奔竄該各弁勇不分晝夜跟蹤追捕該匪所過塲市先經各屬集圑嚴防不能擾入一無所掠僅由邊界荒僻之路奔逃經營勇追獲生擒王金山等九名傷斃謝鬍子等二名旋卽竄入陜境據城口廳蔡右年率圑追擊槍斃夥匪八名擒獲六名又經太平縣楊汝偕追擊擒獲五名該匪竄至陜省紫陽定遠等縣早經臣咨明陜省會拿是以陜境州縣早已整備該匪被陜軍圑勇截擊不能進竄乃回竄太平之大竹汛王家溝等處正値孫紹發劉玉田等督隊入陜會剿相遇之下遂卽圍攻轟斃要匪馮機匠等二十餘名生擒楊華山等二十四名並獲首匪張占鞾　張疤子奪獲抬砲烏槍刀矛二十餘件其時餘匪多由裏脅四散奔逃連日搜捕並無匪蹤是役也營勇役圑先後受傷者亦各十餘名該營縣旋接陜省紫陽縣知縣楊調元函稱已將此案自要周蠻刀拿獲飛禀上司先行正法陣斬數名生擒十餘名等語由營務處徐春榮彚報前來查此案首匪陳坤山苟管事早經巴州廣元拿獲張占靴隨亦拿獲周蠻刀又經陜省拿獲其餘所獲各匪經臣一併批飭訊供分别正法梟示一面分檄孫紹發酌留一硝駐防巴州一哨分駐保寗劉玉田酌留一哨駐劄綏定令各搜捕餘匪以期盡絶根株餘營分飭回防伏查廣元巴州太平城口緊與陜界毘連盡係高山老林嘉慶年間教匪於川陜地方滋事先皆伏匿山林不卽撲滅致貽巨患此次臣分飭各勇營及營縣拿捕嚴飭實刀窮追搜捕不准鬆懈該營弁兵圑頗知効命未及匝月陣斃多匪捕獲多名脅從餘匪盡已解散竣事頗速尚屬著有微勞可否擇尤酌保數員以昭激勵恭候聖裁至陜省員弁拿獲鄰境首要臣已咨明陜西撫臣查明出力之人酌子保奬合併陳明所有川北土匪滋事戕官迭垂兵圑營勇堵剿先後拿獲首要餘鄚散逃地方一律肅清緣由理合恭摺具奏伏乞皇上聖鍳訓示遵行謹奏奉硃批另有旨欽此○○福潤片再湖廣督臣張之洞現委江西補用知府何煥章來東查勘礦務奴才接見該員詢以時事尚能明白兼諳河工於修防一切事宜議論均有條理現當伏汛正河務吃緊之時擬將該員留工差委以資得力除咨部查照外謹附片具陳伏乞聖鑒謹奏奉硃批吏部知道欽此○○奴才裕祿濟祿跪奏爲蒙古巴爾虎兩項人員互相選缺遵照定章隨時奏明辦理恭摺奏聞仰祈聖鑒事竊照道光十六年前任將軍宗室奕經因揀選盛亦巴爾虎佐領等缺之人請照本省揀選協領之例將蒙古巴爾虎兩項人員合併揀放奏經兵部議覆應如該將軍所奏嗣後蒙古巴爾虎公缺佐領防禦驍騎校缺出悉照揀選協領之例將蒙古巴爾虎兩項人員合併揀放各巴爾虎補放蒙古之缺蒙古補放巴爾虎之缺該將軍隨時奏明辦理歴經照辦在案兹出有復州廂黃旗巴爾虎佐領慶喜病故一缺奴才等謹遵奏定章程卽將内外城蒙古巴爾虎兩項應升人員飭傳來省合併考騐騎射文字秉公揀選得由蒙古升授盛京正黃旗蒙古德源佐領下驍騎校候補佐領恩凱擬正由蒙古升授盛京廂紅旗蒙古阿春保佐領下驍騎校防禦銜文璧擬陪又出有遼陽正白旗巴爾虎佐領愛泰開任一缺揀選得由蒙古升授遼陽正白旗巴爾虎愛泰佐領下驍騎校寳春擬正由蒙古升授岫巖廂黃旗已爾虎額爾德蒙額佐領下驍騎校樹棠擬陪除將該員等咨送部旗帶領引　見補放外謹遵定章隨時恭摺奏聞伏乞皇上聖鑒謹奏奉硃批該衙門知道欽此○○頭品頂戴漕運總督奴才松椿跪奏爲揀員調署河工首要同知以重職守而專責成恭摺仰祈聖鑒事竊照南河淮安府裏河同知一缺自咸豐十年裁改歸併兼轄裏河中河外南等廳河汛工叚最長責任棊重爲南河題調難首要廳缺兹於光緒十八年二月初七日准吏部咨淮安府裏河同知王錫光報捐離任開缺例應以接到部交之日作爲開缺日期查吏部則例内載凡河道總督所屬同知專管河務遇有缺出如於現任人員内揀選升調聽該督照例核辦今裏河同知一缺按照舊章輪次前已用過先儘人員萬青選奏試署運河同知在案現查候補人員非歴練未久卽人地不甚相宜未便遽膺繁要之任自應照例於現任人員内揀選請調查南河現有已經實授俸滿引見奉旨回任之實缺揚州府河捕同知施培曾順天監生年五十六歳咸豐二年報捐通判指分南河歴保免補通判以同知用加知府銜花翎補同知　以知府用同治十年十一月委署堰盱同知十三年奏請試署揚州同知扣至光緒　年十月初九日經歴三汛試署一年期滿准吏部題請實授六月十六日具奏奉旨依議欽此九年異漲搶護險工十年五月奏保俟過知府班加三品銜十四年五月奏保俟補知府後以道員用十六年奉部咨催奉滿引　見三月請咨進京五月十二日帶領引見奉旨著回任欽此領照出京七月初八日回揚州同知任十七年十二月調署徐州同知十八年正月初一日到任是月奉文以十五六年安瀾案内奏保俟歸道員班後加二品銜該員才具練逹諳悉河務且在工年久歴任均資得力以之調署裏河同知洵屬人地相宜亦無違碍叅罰事件及應賠銀兩又查定例河工同知應俟題請實授奉旨准其回任方准升調該員係已經實授俸滿引見奉旨回任人員與定例均屬相符人地亦甚相需合無仰懇天恩俯念廳缺首要現任人員别無合例堪調之員准以俸滿回任之揚州府同知施培曾調署准安府裏河同知以資臂助而重職守仍俟試署期滿再行照例題請實授其遞遺揚州一缺應俟奉旨准調後另行揀員請署所有揀員請調首要廳缺緣由是否有當謹會同兩江總督臣劉坤一恭摺具陳伏乞皇上聖鑒訓示謹奏奉硃批吏部議奏欽此○○劉秉璋片再嘉慶十六年八月十五日欽奉上諭嗣後各直省督撫遇有分發試用期滿人員務須嚴加甄别如實係才具明晰辦事勤能准予保留欽訿又例載大挑分發各省試用之一等舉人於到省後該督撫切實甄别詳加驗看其有果能堪膺民社之責者卽以知縣用及通　内開嗣後道府以至未入流凡曾任各官保舉並非應升之階行令試看扣滿一年後分别奏咨甄别後方准按班序補又業經在省人員勞績保舉補缺後以升階用　　　咨補以堂　畫齊後第五日行文按該省照限减半計算以奉到准補部文作爲升階到省日期各等語兹查有試用知州唐紹　　用知　勞又　大挑一等舉人試用知縣胡金釗同知銜在任升用直隸州知州犍爲縣知縣楊鼎昌均各到省一年　滿例應　　　　　　　分别造具各該員履歴清册填註考語會詳請奏前來臣查該員試用知州唐紹　年力富强試用知縣　又　才具　　　　　　　　例補用又大挑一等舉人試用知縣胡金釗年壯才明堪以知縣留川補用又勞績保舉同知銜　任　用直隸州　　　　　　　楊鼎昌勤能謹飭堪以照例升用除册　部外理合附片具陳伏乞聖鑒謹一奏奉硃批吏部　　　　　 
 
 

Page 13

 
 
[光緒十八年閏六月廿一日京報全錄]  
　　宮門抄○發抄硃批四道○川督劉奏審明兇犯按例定擬摺○將軍裕等奏遴員請補知縣摺○漕督松奏知縣續完糧銀清楚片○閏六月二十一日工部鴻臚寺正白旗値日無引見○陸潤庠假滿請安○江西副將興壽謝恩○江西叅將金鳳岐謝恩○愛隆續假十日○召見軍機澕鳴鑾孫楫○現換藍曷紗袍○發抄王文韶等奏普　鎭右營遊擊劉全惠　臨　鎭錢之福對調奉硃批兵部議奏欽此○又請仍以莫矜智等補廣西中營遊擊等缺奉硃批兵部議奏欽此○又儘先經司　贗方借補開化營守備等缺奉硃批兵部議奏欽此○崧蕃奏閱伍完竣奉硃批知道了欽此○○頭品頂戴四川總督臣劉　璋跪奏爲殺死小功兄妻一家三命兇犯審明按例定擬恭摺具陳仰祈聖鑒事竊據署合州知州舒士俊詳報州民羅停榮卽羅煥　戮傷羅張氏及其子女羅臘娃羅珠思各身死一案經臣以案情較重批飭嚴審擬辦去後嗣據該州覆審議擬由重慶府招解到　因核恐案情未確發委審辦兹據成都府知府恩壽等提犯訊明仍照原招覆解由署按察使承厚審明解勘前來臣親提研訊緣羅進案籍隸該州與同曾祖小功堂兄羅庭林之妻羅張氏先無仇隙羅臘娃係羅張氏之子羅珠係羅張氏之女羅停榮與羅庭林隣近居住時常出外傭工度活光緒十七年七月間不記日期羅停榮散工回家貧苦之度行竊羅應山家内麻篼被羅張氏路過　　羅停榮央勿聲張羅張氏代爲容隱各散嗣羅張氏家先後失去榖米鷄鴨因羅停榮常在其家行走心疑羅停榮所竊往向查同羅停榮不服口角投隣理論羅張氏卽將羅停榮往日行竊羅應山麻篼之事信口說出經衆理明羅張氏疑竊無據囑令羅停榮以後再不得向羅張氏家往來息事迨後羅停榮出外尋工因賊名外揚無人招雇羅停榮憶及被羅張氏道破賊情致伊難覓生活懷挾前限起意將羅張氏殺斃洩忿九月十七日羅停榮探知羅庭林貿易出外是夜携帶尖刀潛至羅庭林門首推門不開羅停榮卽將屋側牛欄草棚放火點燃冀羅張氏出外避火便好動手移時羅張氏抱其幼子羅臘娃開門走出羅停榮赶攏用刀向砍羅張氏閃避致誤砍傷羅臘娃頂心相連左額角羅張氏大聲喊救羅停榮復用刀亂砍傷及其偏左左耳左頷　髮際項頸近右右肐肘左手腕左手背倒地羅停榮因見羅張氏在地挣扎恐其不死復連戮傷其左臂膊脊背近左當卽殯命羅珠　踵至瞥見抓住羅停榮衣襟哭喊殺人羅停榮慮人聽聞不能脫身起意將其殺斃復用刀連砍傷羅珠崽頂心項頸近左倒地正欲脫逃適約鄰攏前救火聞喊將羅停榮拿獲盤出實情一面將火撲滅通知羅庭林之父羅世萬報州騐訊通詳奉批飭審嗣據該州覆審定擬由府招解到司核恐案情未確發委審辦兹據成都府等訊明仍照原招解由臬司審明解勘前來臣提犯親訊據供前情不諱詰無起釁别故亦無另有同謀加功之人案無遁飭查例載本宗尊長殺死一家三命分均卑幼内有一人按服制應同凡論者斬决臬示又律載弟毆兄妻至死者依凡人論又名律載斷罪無正條援引他例比附定擬各等語此案羅停榮因羅張氏疑竊查問口角將伊作賊之事道破致難覓生活懷恨起意將其謀殺身死並誤傷羅臘娃故殺羅珠崽各身死實屬兇殘查羅臘娃羅珠崽均係該犯同曾祖堂姪服屬緦麻羅張氏係該犯小功堂兄羅庭林之妻至死應同凡論惟係該犯之嫂並非卑幼徧查律例並無尊長殺死一家三命一謀一誤一故内有一人並非卑幼按服制應同凡論作何治罪專條自應比例問擬羅停榮卽羅炳除行竊羅應山麻篼燒燬羅庭林午欄各輕罪不議外合比擬殺死一家三命分均卑幼内有一人按服制應同凡論者斬决梟示例擬斬立决梟示照例刺字羅停榮訊無財産無從斷給屍家養贍無干省釋屍楫飭埋兇刀騐發案結飭毁　將全案供招咨部外所有審擬緣由理合恭摺具陳伏乞皇上聖鑒勅部核覆施行謹奏奉硃批刑部速議具奏欽此○○奴才裕祿興陞跪奏爲遴員請補要缺知縣以資治理恭摺仰祈聖鑒事竊查寛甸縣知縣徐慶璋請補鳳凰直隸廳同知經吏部准於光緒十八年五月初八日具奏奉旨依議欽此按五日行文照限减半計算當以五月二十八日接到部文之日作爲開缺日期所遺寛甸縣知縣係繁疲難邊要之缺例應由外揀員升調奴才等於應升班中及通省實缺知縣内逐加遴選非人地未宜卽歴俸未滿實無合例堪以升調之員查定例知縣題調邊要各缺應由現任人員揀選升調如無實任堪調之員准以奉旨命往及曾任實缺候補並進士卽用人員酌量請補又光緒十一年奉天省奏准變通邊要各缺章程邊外新設知縣各缺如無可調之員比照熱河成案准於候補委用人員有曾經委署地方者與卽用一往一體揀補試署等因各在案兹查候補知縣劉繼勲年六十歳順天府宛平縣監生遵例報捐府經歴分缺間選用同治七年投効奉天軍營迭次剿匪出力經欽命督辦奉天重務將軍都興阿奏保十二年正月二十二日奉旨著以本班留於奉天儘先補用欽此是年五月赴部騐看閏六月到省十三年十月委赴海關道當差因辦理通商事務出力保俟補缺後以知縣用光緒二年九月十三日奉旨依議欽此差滿回省五年九月委署錦州府經歴六年三月奉文補授錦州府經歴九年三月試俸三年期滿十年七月遵例請咨赴部引見九月初一日蒙欽派大臣騐放奉旨照例用欽此是年十月仍回錦州府經歴本任並准吏部咨該員由候補府經歴保舉俟補缺後以知縣用補授錦州府經歴應以光緒六年三月初二日接到部文之日作爲知縣到省日期十三年正月歴俸六年期滿遵例報捐離任回省歸知縣班候補因歴次拿獲馬賊出力案内奏保賞加同知銜循例甄别十七年二月委署奉化縣知縣到任該員老成諳練辦事細心在奉年久現署奉化縣篆務於邊務民情甚爲熟悉以之請補寛甸縣知縣洵堪勝任合無仰懇天恩俯准以候補知縣劉繼勲補授寛甸縣知縣以资治理如蒙俞允該員以候補知縣請補要缺知縣銜缺相當毋庸送部引見仍俟試看一年期滿果能稱職再行題請實授所有請補要缺緣由理合恭摺具奏伏乞皇上聖鑒勅部核議施行謹奏奉硃批吏部議奏欽此○○松椿片再據湖北糧道惲祖翼詳稱光緒十四年糟糧奏銷案内代理武昌縣知縣補用知縣馬驥未完三分漕糧正耗米折銀二千五百八十一兩五錢五分六厘内除光緒十七年被水案内展緩外實未完二分銀一千七百六十三兩九錢八分八厘又該代理知縣馬驥未完三分漕錢水脚銀二百七十兩七錢九分三厘内除光緒十七年被水案内展緩外實未完二分銀一百八十五兩三分四厘已據該縣於十五年十二月二十四日十六年九月十四日十七年七月二十九十二月十九等日全數續完又該代理知縣馬驥未完四分改折漕糧提解兌費銀一千一百六十九兩一錢一分三厘又武昌縣知縣俞成慶未完一分銀二百九十九兩一分九厘内除光緒十七年被水案内展緩外實未完三分一厘銀九百九兩六錢二分已據該縣於十五年十二月二十四日十六年九月十四日十七年七月二十九十二月十九等日全數續宗各於是日解儲道庫已於十六年春季十七年春季十八年春季各撥册内開報及十五十六等年並俟入於十七年漕項奏銷案内報部查核又署江陵縣知縣候補知縣王培厚未完二分二厘改折漕糧提解兌費銀五百十七兩四錢二厘據該縣於十六年七月二十九日十八年二月初四日全數續完均各於是日解儲道庫已於十七年春季及十五年奏銷案内報收並俟八十八年秋撥及十七年奏銷册内報部查核詳請具奏免議前來奴才查代理武昌縣知縣補用知縣馬驥武昌縣知縣俞成慶署江陵縣知縣候補知縣王培厚等實未完三分以上二分以上及一分各處分均經部議例應降職係在光緒十五年三月十六日恭逢恩詔以前奏請寛免光緒十六年九月初九日奉旨依議欽此欽遵在案今據續完清楚除咨部查核外理合附片具陳伏乞聖鑒訓示謹奏奉硃批戶部知道欽此 
 
 

Page 14

 
 
[光緒十八年閏六月廿二日京報全錄]  
　　宮門抄○諭旨一道錄前○發抄硃批四道○東撫福奏請開復已革知縣汛弁摺○護成都將軍雅奏叅革恩騎尉世職片○將軍裕等奏錦州恊領揀員調補摺○川督劉奏機器局支用經費造册報銷摺○鄂撫譚奏請開復各員處分發○閏六月二十二日内務府國子監生紅旗値日内務府引見十一名造辦處一名○漪貝勒假滿請安○儒先副將張其高謝恩○　佑續假二十日○召見軍機巴克坦布英年○發抄依克唐阿奏審明雲騎尉進喜倩人値班致監犯越獄案定擬奉硃批該部議奏欽此○譚鈞培奏補用令黃炳南更補元謀令奉硃批吏部議奏金此○又候補令韓再蘭等署尋甸牧等缺奉硃批吏部知道欽此○崧藩奏遵義守余上華因病出缺奉硃批吏部知道欽此○○尚書銜山東巡撫奴才福潤跪奏爲疏防運河道耆安工次船隻被刦已革知縣汛弁現已獲犯過半兼獲盗首可否籲懇天恩開復原官恭摺仰祈聖鑒事竊運河道耆安前在　縣西灣督挑運河船隻被刦經前撫臣張曜會同河東河道總督臣許振褘先將滕縣知縣秦應逵等奏叅於光緒十七年五月十五日奉上諭張曜奏運河道耆安工次被刦獲犯訊辦請將疏防員弁摘去頂戴一摺此案匪徒拒傷道員搶刦鞘銀並傷人役多名情節重大非尋常盗案可比難保無巨匪溷迹其間亟應迅速拿辦以遏亂萌著張曜督飭地方文武就已獲人犯嚴行訊究並將案内首要各犯嚴拿務獲從重懲辦不准一名漏網山東滕縣知縣秦應逵該汛把總袁其智於此等重案毫無防範僅于摘去頂戴不足示懲秦應逵袁其智均著先行革職仍勒令恊緝該部知道欽此欽遵轉行遵照先據秦應逵袁其智選撥兵役隨同防營於五月十六二十一等日先後拿獲盗犯公安張其玉姜三三名起獲原贓銀物並向姜三究出首犯袁開誠潜匿處所復密飭兵役隨同兗州鎭道派出弁勇於六月二十二十四等日續獲袁開誠袁破鞋禀經批飭前兗沂曹濟道中衡會同運河道耆安督同前兗州府知府穆特亨額提集各犯訊明袁開誠卽袁開存起意紏允張其玉公安袁破鞋卽袁叙倫又名袁春妻三並在逃之袁稱卽袁守先杜金起黃青春馮來田黃老四賀全倫卽郝全倫馬全道龔佃沅傅重舉趙方田曹慌慌卽曹好眞曁不識姓名二人同夥十八人行刦運河道坐船銀錢財物袁稱杜金起等分用洋槍棍械拒傷耆安並水手孟石頭等平復不諱禀經奴才批飭將袁開誠等四犯照章就地正法姜三監禁備質當將審擬緣由詳晰具奏又據秦應逵袁其智購覓眼綫恊同各州縣兵役於七月二十六十月初七十一月初一等日先後緝獲逸犯劉得漳卽劉安穩黃老四卽黃四格老杜金起馮來田四名當塲格斃李二一名杜金起被拿拒捕畏罪自行戕傷肚腹中途因傷身死劉得漳等解經濟寗州兗州府先後訊明劉得漳李二亦均係此案正盗杜金起臨時轉邀入夥是以與袁簡誠等均不認識其餘各供悉與袁開誠等供詞無異馮來田訊明後在監病故復錄供禀經批飭將劉得漳黃老四亦照章就地正法已彚入十七年秋冬兩季奏報兹據按察使松林以此案首夥十八人業據秦應逵袁其智先後拿獲首夥盗犯九名格斃一名獲犯過半兼獲盗首該員等均尚知愧奮詳請奏乞恩施前來奴才伏查滕縣界連江省水陸交衝地方本極煩要該革員秦應逵由進士以知縣卽用簽擊山東歴任名缺所至有聲曾經前撫臣保薦卓異由嶧縣調補滕縣於上年三月十二日到任至二十六日卽赴兗州府面禀地方事宜公出運河道耆安在工次被刦係三月二十七日夜間失事正在該革員公出期内且到任甫及半月尚非全由該革員平時捕務廢弛所致雖不能先時預防其情究稍有可原且一經叅劾卽與該革弁袁其智於未奉諭旨之先獲犯三名後復不惜重資廣購眼線將首要名犯陸續就獲現又報獲傳重舉一犯亦已解府審訊統計獲犯十名當塲格斃一名僅止餘犯七名未獲實已獲犯過半兼獲盗首洵屬尚知愧奮可否籲懇天恩俯准將已革同知銜滕縣知縣秦應逵已革滕縣汛把總袁其智一併開復原官仍分别留東補用以昭激勸出自鴻慈逾格除仍飭嚴緝餘犯袁稱等務獲究報外理合恭摺具陳伏乞皇上聖鑒訓示謹奏奉硃批著照所請該部知道欽此○○護理成都將軍副都統奴才雅爾堅跪奏爲恩騎尉屢次曠差教誡不悛恭摺據實叅奏仰祈　聖鑒事竊奴才荷蒙天恩護理成都將軍印務接印任事後凡遇旗營一切公事竭盡愚誠實力整頓認眞經理並將各城門以及堆撥一體稽查因見城門値班官員向係二員輪流値宿以覺較少惟恐空誤卽飭每一城門添官一員均令三員輪流値守不得曠誤當經通飭遵照在案查有廂白旗滿滿二甲世襲恩騎尉添榮向派在南東門値班每遇班期時常曠悮當交該營恊領嚴行申飭記過稍示儆誠以觀後效詎意該員不知自愛不惟白晝曠悮及至夜間亦不越城門値宿實屬任意玩懈奴才伏思世職人員世受國家豢養之恩應如何勤愼當差奮勉向上以思報本而盡厥職迺該恩騎尉添榮屢次曠差疉經記過教誡予以自新不知悛改兹又胆敢連日曠誤實屬疲玩不職難期振作若不據實叅處誠恐紛紛效九相應請旨將該世襲恩騎尉卽行革職以昭炯戒而儆將來其所遺之世襲恩騎尉另行照例辦理所有屢次曠差教誡不悛之恩騎尉據實特叅緣由理合恭摺具奏伏乞皇上聖鑒訓示謹奏奉硃批著照所請兵部知道欽此○○奴才裕祿濟祿跪奏爲錦州恊領揀員互相調補以期人地相宜恭摺仰祈聖鑒事竊奴才等查錦州控邊濱海爲奉省西路通衢恊領所營五邊一帶地方均與熱河處處接壤兹値朝陽匪徒甫經平定之後緝捕巡防最關緊要現任錦州恊領阿爾京阿在任六年辦事勤愼無誤惟現在年逾六旬雖精力尚健而値此事務緊要之際恐難周顧裕如奴才等詳加體察查有盛京正藍旗滿洲恊領文楷年富才明精强幹練以之調補錦州恊領實於地方有裨其文楷所遺盛京正藍旗滿洲恊領之缺阿爾京阿歴練老成卽以該員對調亦堪勝任如此互相調補人地俱屬相宜辦事可期得力如蒙俞允該員等均係對品調補毋庸送部引見所有擬請調補恊領緣由理合恭摺具陳伏乞皇上聖鑒謹奏奉硃批兵部議奏欽此○○頭品頂戴四川總督臣劉秉瑄跪奏爲川省機器局支用經費照章造册報銷恭摺仰祈聖鑒事竊查川省設立機器局自光緒三年十月起至十六年十二月底止業將每年支用經費各數目先後奏報在案兹據辦理機器局委員署成綿龍茂道王季寅記名候補道徐春榮詳稱遵查前奉部定新章各省報銷以後必須分晰造册每年奏報一次以符定制不得籠統含混等因查川省機器局自光緒十七年正月初一日起至十二月底止局中修理機器一百一十五起水龍十座各營舊洋鎗一千六百五十二杆續成各種機器一十四起又新造新毛瑟後膛藥彈三十八萬四千顆前膛銅火帽六百六十萬粒水鎗一百六十枝鎗頭皮套三百零五個皮帶三百零五根洋鎗子袋五十個配帶五十個各様機器九十三起已成洋火藥一十二萬一千四百五十斤均經試放合用已陸續解送籌餉局騐收存儲以備撥用其未合成鉛彈銅帽丸藥機器等件歸入下次報銷所有局中支用修整廠房水機器及探買各項物料委員司事薪水匠作工貲各經費仍照原奏不動司庫正欵均於土貨厘金項下開支統計十七年分共支用庫平銀四萬三千五百一十三兩一錢零遵照部定新章分晰造册詳請奏咨核銷等情前來臣覆核無異除册送部外理合恭摺具陳伏乞皇上聖鑒謹奏奉硃批該部議奏欽此○○頭品頂載湖北巡撫臣譚繼洵跪奏爲光緒十五年奏銷案内未完一分以上之員續經全完請將原叅處分開復恭摺仰祈聖鑒事竊照光緒六年二月准戶部咨錢糧奏銷各依定限令各該督撫一面具題一面先將未完一分以上各員開具簡明清單專摺奏報由部核定處分先行覆奏其有奏後續完者准其奏請歸本案開復等因臣於查辦光緒十五年奏銷時已將南糧米石項下未完一分以上各員專摺奏報旋准戶部議覆前署江陵縣事候補班本班儘先補用知州黃宗度未完一分照例降職一級帶罪徵收等因在案兹據湖北督糧道惲祖翼詳稱該員未完米折銀兩已據全完請將降職一級帶罪徵收之案奏請開復等情前來臣覆核無異除咨明吏戶部曁戶科查照外理合會同湖廣總督臣張之洞恭摺具奏伏乞皇上聖鑒勅部核覆施行謹奏奉硃批戶部議奏欽此 
 
