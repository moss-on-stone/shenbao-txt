# 1917 - 211 - 4915977

 

Page 1

 
 
   
 
 

Page 2

 
 
時評 
[國力（三）（冷）]  
　　國力之最要者爲組織力而非破壞力無論對於敵國對於國内之敵黨有組織力者終必勝無組織力而僅有破壞力者即或能勝亦終至於兩敗俱傷而後已 
　　中國人最缺乏者組織力是也有組織力之破壞則一破壞之即能收拾之無組織力之破壞則破壞之後如决潰堤東穿西漏而永無完好之日矣此中國所以改革六年而至今尙在破壞時期也 
[命令]  
　　八月五日大總統令　參謀總長王士珍呈請任命林瀚署薊榆鎭守使署中校參謀何諩吉署直隷督軍公署少校參謀李東洲爲陸軍第二十師二等參謀官應照准此令 
　　又令　宋明善給予四等嘉禾章此令 
[專電]  
　　北京電　宣戰發表初擬十號現確定十三號（六日下午一鐘） 
　　北京電　戰時國際事務委員會今日上午十時開第一次會議由院秘長參議各部次長參事司長各一及聘任之陸徵祥等列席議宣戰手續（六日下午五鐘） 
　　北京電　宣戰擬星期五發表（六日上午十一鐘） 
　　北京電　宣戰後第一急要即爲西南問題現閣員多數仍主調和以減兵禍惟軍人一派頗爲强硬段亦不欲用兵謂不得已務令區域小而時期短云 
（六日下午五鐘） 
　　北京電　國務會議討論外交方針先對德宣戰次加入協約後與奥絶交（五日下午一鐘） 
　　北京電　宣戰發表後擬將德俘釋令歸國協商各使昨特會議此事（六日上午十一鐘） 
　　北京電　引渡張勳將正式交涉（六日上午十一鐘） 
　　北京電　今日上午比使呈國書下午十公使分三班謁見 
（六日上午十一鐘） 
　　北京電　朱邇典有由英來華仍復就職消息（五日下午一鐘） 
　　北京電　馮明日午後分三班接見外團（一）英美法日俄比義葡（二）荷西（三）奥（五日下午一鐘） 
　　北京電　政府對滇督欲竭力提携除籌撥允發之欠餉外或須加以滇黔或川滇巡閱等名義其部下師長或升調鎭守使政府並謂唐督非極端抱西南主義之人（六日下午五鐘） 
　　北京電　召集臨時參院令已送府蓋印陽日發表（五日下午一鐘） 
　　北京電　某閣員告余臨時參議院問題召集尚無確期因各省覆電未達三分二以上外傳與宣戰案同發表非事實云 
（六日下午五鐘） 
　　北京電　大借欵停頓中又有進行希望美亦有願照待英法例貸欵說（五日下午一鐘） 
　　北京電　大借欵允先墊付一千萬元（六日上午十一鐘） 
　　北京電　京漢路兩星期可復原狀（六日上午十一鐘） 
　　北京電　中行實行減政主義几掛名領薪者悉裁（五日下午一鐘） 
　　北京電　徐佛蘇稅務督辦不就願主東三省礦務（五日下午一鐘） 
　　北京電　馮今午宴莫理遜等外顧問（五日下午一鐘） 
　　北京電　財部將派專員分赴各省催欵並與財廳長劃清國地兩稅（五日下午一鐘） 
　　北京電　津電昨十時歡迎曹督朱家寳已赴大連（六日上午十一鐘） 
　　北京電　曹錕段芝貴請赦帝犯梁十詒已自香港來（六日上午十一鐘） 
　　東京電　南洋中日經濟協同希望漸見具體之進步日本銀行家及南洋橡皮業者與南洋華僑大略議定招股三千萬元創辦南洋中日銀行南洋方面華人經濟關係最密切地方設總行上海廣東神户及南洋各地設分行又與中國交通台灣諸銀行聯絡以期調節滙兌開發產業 
　　東京電　三日俄國在日本定購長靴七十一萬雙他種軍需品俟交欵方法議定後再行定購 
[外電]  
　　成都電　聞黔軍熊司令即在成都縱火焚街者已被捕獲斬首蜀軍在仁壽大勝滇軍 
（二十九日） 
　　東京電　東京各報對於中國之决計對德宣戰多有批評其大旨可一言以槪括之曰宣戰雖稍遲終較不宣戰爲愈日人皆謂目下計畫應專注於杜絶德人在華之陰謀作用中國得協約國之協助直接間接定可大有利於中國旣可成立穩固之政府且可維持和平德人從中國逐出後除爪哇外將在遠東無託足之地故此後維持遠東和平較易爲力（四日） 
以上路透電 
　　北京電　北京日報云二日内閣會議後汪大變已以對德宣戰之决議通告協約國各公使並解釋遲至目下始克議决之原因（四日） 
　　北京電　馮代總統定於星期一日接見公使團奥使先於午後三時入見次爲荷使再次爲協約國各使（四日）以上德文電 
　　北京電　各國公使分三班於今日午後晋謁馮代總統協約國方面由法公使代表致詞如前電述馮代總統答稱中國目下政變方息今後甚望友邦之同情使彼此益加親密云云（六日） 
　　北京電　爲討議對德宣戰善後各種事項特新組織國際事務委員會今日開會討議各種事項該會委員爲國務院秘書長及參議各部次長等二十餘人（六日） 
　　北京電　新任中國銀行副總裁張公權今日來京（六日） 
　　北京電　湖南譚督軍之使節昨日到京陳情謂若政府加兵於湘則湖南爲自衛計不得已惟有取對抗之策政府倘力維持現狀譚督軍决不動兵云云（六日） 
　　北京電　由滬護送來京之丁槐將軍段總理主張從嚴處罰惟馮代總統之意以總統之印信既經取還似可不必處罰（六日） 
　　北京電　總統府方面消息段總理擬派段芝貴爲總司令吴光新爲副司令率同某某三師及一混成旅入川平亂並有爲迫唐繼堯之計飭令岳州之吴光新湖北襄陽之黎天才準備出兵之說但馮代總統不允贊成據通消息之某氏談派遣如許大兵赴川由現在情形推之事甚困難若此動員計畫果係事實莫非爲湖南方面之備乎云云（六日） 
　　北京電　協約國各公使定今日午後四時半晋謁馮代總統擬由法公使代表致詞祝頌大要如左閣下就共和國總統之任我等均以熱誠表其敬賀之意吾等政府皆深希望爲中國之發展維持秩序閣下代表之政府際茲歐洲戰争將列爲正義人道戰團之班而此希望尤爲親切吾等確信閣下不變條約之規定且踐曩對在華外國人之約言盡力增進中國與吾等政府之間友誼更加親善云云（六日） 
　　北京電　外國公使館方面觀測中國對德宣戰公布之先須施各種之準備故布告宣戰尙需數日以上云（六日） 
　　漢口電　王督軍至昨日止已得直隸山東奉天河南江西陜西山西浙江福建江蘇安徽等十一省贊成召集臨時參議院之電報 
（六日） 
　　東京電　改訂吉長鐵路借欵契約一事早得中國政府同意旋因中國政變以致中止今者時局業已告一段落兩國之間行將續行交涉（六日）以上東方通信社電 
[戰電]  
 
 
 

Page 3

 
 
倫敦電　海格將軍報稱英軍於星期四夜所失芒希勒泊勒東面之戰濠今全奪回英軍陣地已復原狀英法軍續在柯台克加巴萊東面得進步夜有大雨今晚報稱風雨未止英軍續在聖康丹西北奪獲土地美細萊東面與尼曷卜爾境　戰大爲活動化勒白克附近及伊泊爾至柯米萊運河一帶敵砲隊殊爲活動法軍續在比克斯旭特西北得進步德軍攻擊葡兵所守之哨營一座受挫而退（四日） 
　　巴黎電　今日下午公報云敵軍於夜半在巨凡柯爾南面猛攻佔據戰壕一段法軍力戰後逐走敵軍恢復陣線原狀化末山與柯里愛萊叢林有劇烈之砲戰（五日） 
　　倫敦電　德國公報云德軍攻入巨凡柯爾之法軍陣地俘虜百人（五日） 
　　倫敦電　每日電聞雅典訪員稱土軍刻正準備於九月間在美沙波太米亞取大攻勢杜白魯加與加里西亞各有兵兩師往集於亞里波鎭答拉斯亦有兵開往此外尙有奥國重砲隊一大部分德將法爾根漢氏將指揮戰事云 
（三日） 
　　亞姆斯特丹電　荷蘭郵船洛達姆號（一二五三一　）由紐約駛回載客二百三十五人在荷蘭台克才爾外觸水雷船中之人均遇救該船已經拖入某港（四日） 
　　倫敦電　七月内瑙威船被沉者共三十三艘載重五萬八千二百四十一噸（四日） 
　　俄京電　内閣總理兼任陸軍總長克倫斯基氏因力不能組成應時勢必要之政府難再擔負時局發展之責任故已上書辭職政府决議不受納之克倫斯基氏提出辭職書後政府即召集各黨代表下院諸議員軍工代表農民代表會幹事部開會討論終夜與會者皆承認克氏爲今日安國之唯一人物克倫斯基氏與社會黨閣員會商後决計留任預料新内閣之多數閣員必屬急進社會黨（四日） 
　　希爾新福電　芬蘭參議院决議宣布臨時政府解散芬蘭議會命令議會得報後卽休會芬蘭總督告陸海軍委員會謂議會如不遵命則將以武力解散之臨時政府之命令謂前皇任芬蘭大公之權今已移歸臨時政府所有芬蘭僅享内國自治權於民選國會未定芬蘭與俄國將來關係之前無預定之權云云 
（三日） 
要聞一 
[河間繼任問題與時局關係]  
　　文滙報社論略云馮國璋已抵京矣且留京矣事關重要不可漠視而馮抵京之情狀尤有可注意者馮遲遲而行瀕行之際通電各省以勸黎復職爲言而北京總統府則已籌備完善供張周至蓋北京最高政界已料馮必立就總統之職故有種種之佈置固不僅予馮以體面已也馮抵京後先謁黎總統於私邸間曾力勸黄陂復職黎不允馮乃驅車直赴總統府而切實入居其中馮之所以先謁黎者蓋不欲遽赴公府卽握至尊之權不旋踵復歸位於黄陂致與面子有碍也今則無冒昧從事之嫌不妨留住公府矣種種可研究之問題茲隨馮氏踐位而起依照臨時約法副總統因故織任其在期以完　前總統在期爲限黎繼項城應至民國七年十月爲止今馮繼黄陂當然亦以七年十月爲任期終止期限際此十四個月之短小時期馮果能整頓國事撥亂爲治於一年之内重行選舉而不貽滑稽戲劇之譏乎是則大可疑問者也情愫之渙散意見之參差所在皆是欲解除之恐非一時所能成功雖以力服人其事不難然强爲壓制終非所宜且憲法問題亦須解决臨時約法在實際上業已廢棄惟政府則自認凡約法之可適用者仍然遵守耳再調和南方領袖之意見亦屬與國家永遠治安有重要之關係以馮之資格及其經騐當可調停有效記者深望馮以調和南方爲首先宜即注意之一問題蓋不調和則徒取禍耳調和之策說者不一有以副總統問題爲言者謂此席宜屬諸南人藉以解南北間之嫌疑此說未嘗不是第有兩種困難因之而生第一選舉副總統苟未依照臨時約法或依照臨時約法而非由已被解散之國會選出者能保南方不承認其爲有效否乎此種難題非北方自認完全錯誤則無從解决之今北方似决不肯自行認錯故此難關殊不易通過也第二段祺瑞平復辟之亂當然自信有功可以爲今日之副總統及將來之大總統故欲以南人爲副總統則當先疎通段氏使其抛棄爲副總統之希望而後始可也（餘略） 
[對德宣戰案之籌議]  
　　政府决定宣戰之内容已確定爲無條件的宣戰宣戰文聞已擬定大略先述斷交以後德仍無所覺悟我爲貫澈絶交主旨起見不得不出於宣戰而我國時局騷動德人與有關係一層聞亦約略提及其全文尙在秘密中惟聞大旨如是而已又聞臨時國際政務評議會本因對德問題而設現因宣戰在即此項機關聞擬改爲參戰事務委員會襄議一切並使各方面有經驗學識之人物得有致力國事之機會其章程早經法　局擬定前日閣議時又提出略加修正不日當可發表 
　　至於宣戰時加入協商否則諸說紛歧難得眞相或謂馮河間雖贊成宣戰而不贊成加入協商又或謂將與美國出同一之行動據某協商國外交官所言則謂在京協商國公使間關於中國應否加入協商國之問題尙未有何等决定由來加入協商國與否實際上非有重大意味例如日本與美國日本自早即加入協商出同一之行動然未曾直接出兵歐洲參加大戰至美國　未加入協商然已出兵歐洲直接參加戰　共同作戰最近又將送兵五十萬於歐洲由此觀之則加入不加入非實際上之必要條件要在中國早日决行宣戰與各國同仇敵愾而已云云 
　　昨日馮代總統於上午十一時先後赴徐東海段總理王　卿宅拜會故未能聯席會議范源廉曹汝霖等均已到府預備參與會議旋因馮出府拜會徐段迨回府時間太促馮以爲此事重要須從長討議不宜草率故决定翌日再爲集議是以今日上午當在公府開公府會議際國務員外聞有其他數人列席今日之公府會議對於對德宣戰始有最後之决定一經决定在星期四以前必能發表是日又爲國務會議例會之期各部總長於十時許即紛紛蒞至平日段總理遇有會議之期必絶早到院昨日十時已過尙未見到正在盼望之際接段宅來電云今晨馮代總統親臨邸第現在馮代總統方與總理密議要政總理不能即時到院請各部總長在院暫候直至十二時已過仍未見總理賁臨當由張秘書長宣言變更議程明日（卽今日）補開會議一次以便解决要政各部總長均以爲然在院午餐而散時已下午一句鐘矣又從各方而探索證以外人間之言論聞政府此次對德宣戰爲單獨的行動對於美國方面協商方面以及倫敦不單獨媾和條約巴黎經濟同盟等皆暫時無所依附此爲力弭外交界或生誤會之正當行動惟據某外國外交家所觀察中國若將來有加入之傾嚮時或先列於倫敦條約而經濟同盟必不見其易於實現此係外交家研究之言至於對奥問題政府近日已籌畫一種適宜之處置自不待言而一般外人觀察似中國旣已對德宣戰則對奥當然無可永久維持現狀之餘地此德奥之關係使然也此說聞將成爲事實昨日（四日）星期六以前日國務會議未正式開議之故臨時補行會議聞所議者即爲上述之各問題及一切發表手續與各省接洽情形 
[臨時參議院與舊衆議院]  
　　茲聞府院於前昨兩日（卽三日四日）相繼接到湖南省長兼督軍譚延闓貴州督軍兼省長劉顯世新疆省長兼督軍楊增新察哈爾都統田中玉覆電一致贊成並請提前成立等語大總統以新任黑龍江督軍兼省長鮑貴卿新任綏遠都統陳光遠在京當面承認統計業得十八省三政區長官完全同意特擬星期二（七日）召開公府緊要會議議定後立即蓋印發表更聞此項明令至遲不逾十號一准公佈又聞政界人云此次政府召集臨時參議院其份子之組合雖經某黨極力活動但此項機關究含有代表地方性質故此項議員之選派地方長官操有强半選擇之權中央政府不爲絶對的干涉并聞河南吉林等省與政界接近人士業已開始運動充任此次參議員之預備云云 
衆議院秘書長林學衡本爲吴景　所汲引之人物吴已到粤林於旬日前來京發出通告召集秘書廳舊員到廳辦公在必書廳人員之意僉以林秘書長此次入京係特爲秘書廳人員争薪水而來故皆欣然赴召秘書廳人員前向政府要求七月分薪水財政部已將支付命令發出而此時林秘書長忽然失蹤財政部雖發出支付命令因林不在京負責無人不敢交欵秘書廳人員亦因急於領欵偵騎四出探訪林秘書長下落而林秘書長之行蹤已不可覔事後調查失蹝者不但林秘書長秘書長之小印及議長之小印一併隨之失蹤並據衆院人言院中原有存欵三千餘元亦不知去向此種消息係一衆院人員所報告不知確否然林之失蹤則確有其事云 
[國務院禁止洩漏機秘]  
　　段總理近因國務院機要事件往往院中尙未决議而京外各報多已喧傳殊於政務進行大有窒礙特於昨日在國務院秘書廳發布手諭略云秘書廳爲機務總滙之地所有奉職人員均宜恪遵法令謹守官常不言中秘昔賢可師乃近日屢有漏洩之事深堪詫異應由秘書長傳諭誥誡務各勤愼供職不得再有前項洩漏情弊凡不在秘書廳辦事人員以後非有重要事件亦不得隨時擅入秘書廳各科辦公處致蹈探訪機要之嫌秘書長有督察之責職守所在萬勿推却云云並聞外交内務財政各部總長亦有此同樣之諭誡 
[討逆軍攻京時之傷亡]  
　　日前討逆軍圍攻京師時人口房屋間有傷亡事後曾明令内部酌擬撫卹現已由内部擬定辦法於一日奉批照准其呈云爲遵令查明京師被難傷亡人口曁損傷房屋酌擬撫卹辦法繕具簡明清單恭呈仰祈鈞鑒事本月十八日奉大總統令張勳叛國不得已而用兵　房　台京師各戰流彈　及人民生命財產致受損害良深備念着内務部迅飭京兆尹京師警察廳詳細查明分别呈請撫卹此令等因奉此遵卽令行京兆尹京師警察廳詳細調查此次傷亡人口曁損壞房屋分别造册報部以憑呈請撫卹去後茲據京師警察廳將京師市内各區署調查所得傷亡損害實在數目情形並酌擬給卹辦法造册具報前來其因傷死亡者共計男女三十四名口因傷致廢者共計男女三名口受傷輕㣲未致殘廢者共計男女七十六名口房屋爲流彈所損壞者共計一百二十九家所擬撫卹辦法凡因傷死亡者除蒙藏院繙譯官王錫恩擬比照文官卹金令酌給一次卹金三百元張張氏遺有幼孩五口加給撫養費二百元外其餘每名口各給卹金一百元因傷致廢者自六十元至八十元受傷輕㣲未致殘廢者自一元至五十元其建築物品則視其損害之程度估計修復之費用最多者爲四百八十元以次遞　至少者不及一元分别酌給以示體極各等情本部詳加察核該廳所擬辦法尙屬周妥所需恤金共計八千零五十五元理合繕見簡明清單恭呈鑒核如蒙允許即　　下財政部立予撥欵以便轉發京師警察廳按户分給以廣德音而惠流亡除京兆所屬應俟該尹查明報部後再行另案呈請撫恤外謹將京師被難傷亡人口曁損壞房屋併酌擬撫恤辦法云云 
[蕪湖快信]  
　　日前報載大通有不穩消息茲聞該處軍警尙能維持現地方安靜如常 
　　皖岸榷運局長兼定武軍營務處孫廷林現有更調消息已由總商會電請省長轉電財政部暫緩更動未悉能邀准否原電云省長鈞鑒聞皖岸榷運局長有更調消息商等不勝惶恐伏思孫局長蒞通年餘整頓鹾務大有起色且此次政變駐通定武軍賴以鎭撫各守紀律故外匪無從煽動地方得以安謐敢懇迅賜電請財部暫緩更動以安民心無任感戴大通總商會會長查宗諫副會長方運均曁全體會員同叩 
　　大通警察專局局長陳祖蔭現與海陸軍聯絡感情力謀保衛地方治安衆心甚慰 
　　大通定武軍前經安武軍第三路高統領特派副官田陞爵赴通撫慰並携有酒肉麫等犒賞物該軍極表歡迎田副官卽於是晚乘南陽丸回蚌 
[南京快信]  
　　川督兼省長戴戡爲劉存厚鎗斃此間某機關已得滇督唐繼堯來電徵實 
　　督署與省長公署均接國務院電丁槐處起出之印信已送交元首 
　　馮代總統前委王幼山王玉樹等爲辮兵宣慰使昨王幼山業已回省報告無法宣慰惟據王玉樹電則稱尙可疏通 
　　淮揚鎭守使馬玉仁近以泗陽淮陰交界以及泗陽崇河鄕一帶匪風甚熾特派員來省請領大砲二尊以作剿匪之用昨已運回 
　　齊兼督昨電中央條陳處置辯兵辦法略謂辮兵數十營散駐蘇皖要害之地設有變故何以防制即改編爲警備隊散駐各縣爲害更大萬全之策莫善於徇姜都統之請將該軍撥歸管轄開赴熱河防邊則蘇省隱患立可消弭云云聞此係出自某議員之主張 
　　江蘇要塞掩護隊前奉令改編一團分撥澄鎭滬寗駐防葛應龍遵令改編刻已就緒 
　　陸軍第七十四混成旅奉令調赴阜寗昨已陸績出發 
　　前銅山縣唐知事豐縣孫知事均隨張勳入京現尙無下落昨據新任余知事報告唐在任虧空公欵五萬七千餘金孫虧空八萬四千金齊兼督擬卽通電各省協緝以重公欵 
　　齊兼督聘張勳之參謀長惲毓昌充高等顧問月薪三百元 
　　齊兼督近因職責繁劇所有在省候補人員求謁者槪行拒不接見 
　　寗垣自馮代總統北上後謠言漸息市面亦稍有起色 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[黎馮去就與馮段感情]  
　　黎黄陂赴津一事段總理頗不謂然而黎公亦由某人所勸說已允暫不赴津又據報告黎黄陂以馮代總統旣已來京擬於日内輕車簡從赴津聞馮以黎爲一國元首之尊安能無聲無臭以出都門昨與段總理商議一面派馮耿光丁士源探詢黎公起程日期一面仍照大總統儀注預備頭等花車並派軍警沿途照料另據一消息馮段兩君對於黎公尙擬贈送旅費唐寳潮中將擬隨黎公赴津又聞黎黄陂旣决計出京河間當正式繼任聞馮氏之意擬自黎去職日起再以大總統俸致送黄陂據公府收支處發出通告云逕啓者本年七月份黎大總統應領年俸曁公交兩費以及公府各機關應領薪餉現經遵奉國務總理傳諭業向財政部照舊具領并經部將六月份未發之政治軍事各顧問諮議等薪水一律補發訖除呈送外卽日開始支發惟七月以前欵項應歸黎大總統任内結算自八月起應由馮大總統另行核定云云惟黎已諭公府人員所有大總統月薪公費支送至六月三十一日爲止七月以後决不收受並聞河間已决定卽行正式就繼任職此項手續已在預備中不日即實行但總統繼任之儀式其第一注重者爲依據大總統選舉法在國會宣誓今日國會旣未恢復此項典理或將俟臨時參議院召集後行之聞公府擬發一通電通告得省總統正式就職通電内容略謂余到京後即訪黎公勸告復職而黎公不允似已無政治的意志故余不得已準據約法代行大總統職權云云又據報告謂馮國璋氏因黎黄陂堅不復任已通電各省暫允代行大總統職權茲聞馮氏以正式就任無從向立法機關宣誓故决定以代行名義擔任大總統職權直至臨時參議院組織成立於開幕之日始行正式就職禮聞段總理主張先對内閣行就職禮現在對此問題尙聚訟紛紜云 
　　馮河間到京後當晚徐世昌氏卽由津來京似與某項重要問題亦有關係蓋徐氏固並非專爲清室僕僕道途也昨日上午馮特就訪徐氏於東四五條胡同本宅旋又訪段總理於府學胡同暢談甚久即在段宅午餐馮段感情一層據政界傳說頗有謂其甚爲融洽者據言馮嘗語各總長謂從前總統與國務員不常見面實爲府院隔閡之一大原因今後當設法常常見面聞已商定一種辦法又嘗語某君云外問往往疑我不能與芝泉和衷共濟看我做去如何云云又有某君特訪與馮偕來之當稷笙君（前衆議院議員）據言馮河間在南京臨行時屢次宣言謂此次入京如萬不得已時須就總統之職可預定能與芝泉融洽不致重啓府院之嫌余（馮自稱）與芝泉爲數十年心腹之交彼此均能相信外間推測之語俱不足憑此後對於一切政務决定聽候内閣完全負責毫不干預即間有政見歧異之處亦僅以私人名義說明理由至施諸實行則仍當取决於總理如此庶足以樹責任内閣之精神余亦確信芝泉必能共諒此意云云 
[趙倜等贊成臨時參議院]  
　　汴晉吉三督軍　　張家口田都統 
　　浙奉等省督暈贊成召集臨時參議院電文已迭記前報茲再將山西吉林河南三省督軍與張家口田都統電文錄下開封趙倜督軍等電云國務院敬電根據約法慮遠憂深至爲欽佩大難初定布政宜有經權三權分行立法不可偏廢恢復舊國會論者以爲便利然揆之法理立法部與行政部各執成見兩不相下則解散立法部以訴諸民意聽國民之公斷故形式上國會雖遭解散而實質上民意或可昭蘇若國會妄言恢復則法理即有牴牾求之各國實無其例即以吾國成案證之丙辰帝制之後似有恢復之舉然往者贛寗之變一部分之議員或以謀逆被誅或以嫌疑潛遁法定之人　不足延會又逾於定期其在院之議員雖經政府資遣而從無解散明文是謂停滯而非解散旣非解散故可恢復今則國會分子不純爲天下所疾首政府迫於公忿明令以解散之固不可以各國先例相繩尤不可以丙辰成案比論至於改選一層按之法理雖不通準諸事實則相悖推論其由蓋有其四户籍未清調查無準奸宄竊弄弊混實多一也組織之法根本不善苟一因循覆轍立見二也手續繁密功非旦夕急而促之徒滋謗議三也宣戰媾和締結條約按之約法均須國會同意現在外交各案關係重大旣不能任政府之獨斷又不能爲經歲之久延四也總此四端是改選於今日又勢所必不可行也國會不能恢復而亦不可改選特謀召集約法上之參議院蓋亦委曲求全苦心循法矣惟聞尙有以苟簡疑之者殊不知元年之初議定臨時約法之時僅十四省都督所派之代表省僅三人人才寥落天下鑒當局之苦衷尙無異議今則舉之者以全國之軍民長官而主之者以　才輻輳之樞府被舉者果能嚴加限制或取學識而要於高等畢業或取經驗而限以曾任高等文官當此外憂内訌百倍曩昔之時凡屬國民其孰不諒且美爲共和先進費拉德費亞之會議亦曾於國會之外另謀召集世不聞以手續不完譏之約法上之參議院其性質正復相同斷而行之何所疑慮是故今日維持大局之計畫以召集參議院協同施行約法上之統治權爲第一步以修改約法上國會組織法爲第二步以修改未完善之新憲法爲第三步若夫依據約法第十八條尅期召集參議院勿事猶疑則爲第一義也管窺之見謹就院電引伸其義未審當否伏希鈞鑒河南督軍趙倜省長田文烈卅印太原閻錫山督軍電云華密敬電祗承海宇澄鞏國基重奠而三權鼎峙之最高立法機關尙付闕如鈞座籌因時制宜之方爲挈領振裘之計洞見　結蓋慮周詳猶博訪周諮不遺羣策謹就管見覼縷陳之舊國會之不良爲天下所公認旣已奉令解散萬無反汗之理則恢復之說斷不可行選舉程序繁重萬分曠日持久其何能待苟且遷就旣有猝不及擇之嫌掘井摶沙尤乖急則治標之意則改選之說亦難成立國會組織成法久埀以言改組必先有合法之機關其職權尤必爲法律所許可猝難辦此當可斷言夫今日之中國國會旣已解散憲法尙未制定則所謂根本大法者仍屬於臨時約法際此衆喙棼呶折衷一是覺無戾約法可愜民意者實無過於約法上所載之參議院鈞院推閘詳盡至深欽佩無待再陳爲今日計非自依據約法召集參議院不克計日以程功尤非依據約法行使參議院之職權另定制憲機關修正國會組織法不足以杜　凌而孚喁望鈞座遠矚遐瞻智珠在握伏冀毅力主持以定國是不勝厚幸山西督軍兼省長閣錫山勘印吉林孟恩遠督軍等電云敬電敬悉制憲及修正國會組織法各問題急待解决則依據約法召集參議院刻不容緩惟參議院爲最高立法機關組織之初固須採取民意而參議員資格尤以學優望重經驗宏富者爲宜則資格一層亟須從嚴限制至於選舉之法應由地方高級長官制限選舉以昭核實而期捷速否則即以省議會爲選舉機關省議員爲選舉人而被選人則有以省議員爲限亦可兩項辦法似仍以制限選舉爲宜管見如此伏乞鈞裁謹復孟恩遠郭宗熙艶印張家口田中玉都統電云奉讀敬電殷殷以立法機關垂詢意見具見鈞院尊重法權奠定國本之至意欽佩莫名查舊國會之不良有目共見威信全失斷無恢復之必要改選說則分子雖新組織仍舊其結果恐仍與舊國會等且手續繁重亦非倉猝所能立辦以上兩說誠如尊論難以適用惟改組說尙爲扼要然所謂減少額數嚴定資格修正國會選舉及組織各法洵非按照約法召集參議院實無其他善策緣召集參議院旣不難於約法又可藉此以圖根本之解决經國遠謨莫逾於此伏望鈞院毅然獨斷迅電各省依法選派尅期召集以立法紀而固國基是所企禱田中玉卅印 
[陜晉兵鬨之别報]  
　　英文京報載陜西東部通訊云革命一語已成爲此間之典語一次革命未畢第二次已繼續而起陜西則似歷次均贊助首先發難者該省人有膽力者固甚多惟如能明於大事保愛和平則省中受賜多矣第事實上保愛和平一語在此間實無立足地戰事一起彼等卽亦乘機互攻以報私仇此外則又須與盜匪開戰故戰事竟無已時現在事勢較前愈形不佳吾人時聞大部軍隊之調動濫招新軍各城因不肯任車隊或盜匪經過咸被焚掠山陜軍隊均在沿黄河一帶之山西臨晉縣附近交戰時有滿船死傷兵士載回陜境陜西西部郭謙（譯音）所統之軍隊已全部在夏陽渡黄河入山西境内而陜西東部軍隊因此亦甚恐慌蓋彼等與郭氏部下亦向來仇視彼等初已奉長官命令開至南部不料行至半途爲郭氏部下所截擊鎗斃數名並奪其軍械故懼而復返郭氏之精銳現已有五六營開入山西境内並有沿途所招新兵一二十營同往郭氏本人及其餘部下精銳約共有五千人亦將於一二日内入山西現在山西境内兩軍開戰已有四日然迄無人知兩軍交戰之目的所在山西軍隊顯視陜軍爲盜匪故卽以待匪之道對付之表面上兩軍所宣布之宗旨均相同咸爲恢復民國然而兩軍互戰極烈從遠處遙望見交戰之區黑烟時起可知房屋被焚者必甚多陜軍之行爲顯甚野蠻也 
[黔省招兵與金融]  
　　字林報七月十六日貴陽通訊云聞黔督在其本籍興義縣招募兵士三千此舉之用意乃欲鞏固一已之地位會同鄰省向北京有所要挾而已惟此項新兵是否用以反抗北京抑派往蜀省今尙未悉約兩年半以前貴州銀行之鈔票即開始收回每月約收十萬元去年十月起減收五萬元鈔票市價乃得與面値相符頃據宣告自今日起停止收回於是鈔票價値遂又低落聞貴州銀行定於本月底閉門停業所有營業槪由貴州中國分銀行接辦此間中行直至目下尙未開始滙欵至他省 
[西報述直隸水災]  
　　字林報三十一日北京通訊云直隸省有一形如三角之地約略言之乃北京保定天津三處併合而成其地常患水災河之最足爲患者厥爲恒河恒河發源於距京約十餘英里内之山中起於高山趨入平原流向東南按圖察之恒河流至天津附近與白河滙合就事實言之恒河流至京津間之低地卽漫無歸束旣未有出海之路遂常溢流低地水勢汜濫見方數百英里之大好地方悉被淹没民國元年曾有此災今年恐又將不免元年京津保定三處紳士與美國紅十字會代表曾由前直隸都督馮國璋召集會商補救方法惜次年南方起事反對袁氏治河之議因以中阻至今未克施行而河患遂又見告恒河從前本與圍繞北京之城河相通某年恒河之水灌入城河源源不絶以致城河漲溢南城被淹今北京附近已築河堤堵防恒河凡在瑪可波洛橋渡河者悉能見之是以恒河今不復爲北京城之害惟瑪可波洛橋東南三十英里因近十日大雨不息河堤潰决鄕間又蒙巨災而京津路線偏東寳坻境内之北運河亦潰堤五處災區甚廣故京津間一帶肥沃之地今悉在水中其巍然聳出水面者不過數處鐵路高堤若干英里而已就以往經驗察之此水並無赴海之途惟留於被淹區域至二三年之久致使有用之田地化爲荒田千萬良民變爲流丐若當軸早從良策冬季治河築堤移近日在災境所費去游戲戰事中火藥之代價以從事於茲則河患縱不能免亦何至若是之重大哉嗟乎中國事之類此者多矣治河不過其一端而已 
[腥風血雨中之四川]  
　　成都不兩月間已兩次作戰場矣川人生命財產之喪失言之浩嘆今日痛定思痛無諭此刦之屬於天罰抑屬人罪而吾川人當應竭力懺悔以免再遭此種浩刦乃吾川人不知儆戒閱牆之風倍蓰於前當兵燹之餘不問善後如何辦理難民如何撫綏而竸於腥風血雨中因省長督軍繼承問題大鬧黨見互相傾軋人心之壞可謂極矣當戴戡在成都敗逃之日正北京段總司令攻討張勳之時各省任免官吏之事中央一時驟難顧及所有川中之督軍省長兩職的繼承問題以資格情勢論劉存厚當然有暫攝川中軍民政務之權責乃駐渝川軍第一師師長周道剛嘉陵道尹張瀾一欲督川一欲長川遂使迭遭糜爛之川省不得告粗安於一時省城内焚刦之慘劇甫演畢而省城外仁壽犍爲兩縣滇軍與川軍戰爭之苦劇又開幕矣夫周道剛以一師長而欲代督軍自知勢力不夠不得不藉他方面之力量以補助之故周當川黔軍在成都交戰之日不以所部之川軍赴省救援或作調人而竟於黔軍敗出成都之際電約滇軍西上調停戰事其用心可知矣迨後有省議會電告滇軍成都戰事已停貴軍請勿西上一面又有駐新津川軍旅長劉成勳駐嘉定川軍旅長陳洪範先後在仁壽犍爲兩縣將滇軍擊退并生擒滇軍二百餘名奪獲戰利品無數此信傳入省城人心稍爲安定聞周道剛自得滇軍敗耗又易其方針電約前羅佩金將軍顧品珍師長趙又新假長在資中會議北伐川中軍政各員聞信亦紛紛電　周道剛將此項會議移往重慶以資中逼近省城恐人心有所誤會也聞周之政策均與張瀾協商云周近又游說國民系熊克武鎭守使請熊電商省城軍政各員及省議會公舉前省議員國民系楊庶戡爲省長周道剛爲督軍並反對劉軍長暫攝軍民政務聞熊已允許之矣茲將新津嘉定兩方來電錄下新津來電云萬萬火急軍長鈞鑒頃接張團長附報稱本團在仁壽之藉田舖附近協同蔣營長與敵軍接戰奪獲管退砲機關鎗各一尊鎗枝甚多擊斃生擒敵軍共二百餘名謹聞成勛皓未印嘉定來電云成都劉軍長鈞鑒并請轉重慶周熊兩師長順慶鍾師長張道尹雅州陳旅長楊道尹新津劉旅長均鑒滇軍西上逼我犍城範派兵於巧日將彼擊退斃敵百餘並奪獲機關鎗一挺現仍飭所部駐守原地以示退讓國體動搖我輩宜聯師北伐殄彼元兇該軍不務大者遠者以同舟共濟之人轉肇蕭牆之釁用心叵測路人皆知若再捲土重來範惟率全力以殲滅之而已風雲緊急變態俄頃祈指示方略以便遵行範效叩印 
　　羅前督佩金此次組織靖國軍藉名出師北伐欲實行捲土重來之計特召韓鳳樓劉雲峯商議辦法韓劉於七月一號趕元濟輪船到叙次日（二號）羅氏即召集在叙各軍官會議組織一切將該軍一律改爲靖國第一軍羅爲軍長又稱總司令羅氏委韓鳳樓爲靖國第一軍北伐總司令劉雲峯爲靖國軍第一軍左翼總司令顧品珍爲靖國軍第一軍右翼總司令其參謀部分爲數股（一）總務股（二）庶務股（三）作戰股（四）交通股（五）諜查股并將元濟輪船扣留以便敏活組織旣定聞羅先派二十六團步兵及第一支隊　支隊長出發 
　　靖國軍第一軍左翼總司令劉雲峯前兵工廠廠長也受羅氏委爲司令後旋又受自貢警備總司令之職劉駐自貢兩井未久刻已離井擬赴嘉定之大佛岩烏尤寺碧水院等處一遊羅又委任該軍參議李臨陽爲靖國軍財政處處長駐自流井刻羅已函知川南鹽務稽核所囑將鹽欵交存財政處以備餉糈然鹽欵關係外交該所聞已拒絶矣 
　　川中各師師長於戴戡未走時商定到資中會議調處戰禍十號十一號重慶周鳳池師長熊錦帆師長相繼西上周行至内江時戴已出走周氏以爲已無調處餘地又因渝城重要故迅即返渝 
[鄂財廳籌欵與印花稅]  
　　鄂省各項稅捐因時局影響近來短收甚巨而軍費則日漸增加日前曾經王督軍請命中央擬暫停應解京師各欵俾資籌備省防詎部議以鄂省雖當要衝目前尙無軍事 
 
 
 

Page 7

 
 
弗允所請迭電來鄂催促解欵協濟急於星火均經王督轉行財政處查照現財廳長張詠霓以本省財源涸竭羅掘俱窮即使停止解欵猶虞不足自給焉能協濟中央顧部令恭嚴未便漠視應亟設法籌措共維大局特於三十一日邀集武漢商會領袖及關於財政之各局處所長開協議會公同討論由張氏先將近來財政困難情形詳叙一過謂各處釐捐短收僅及比額四五成者已屬佳運其餘僅及兩三成若卽時大局平靖百貨流通商旅安然而此兩月餘所短收之稅額已不能補足現在省庫負欠官錢局公欵已鉅節流無策開源無方即權且向錢局通挪勢亦有所不能約略估計現至年終如無意外事變發生特别用途連中央解欵尙需虧二百萬元新稅旣難增額舊稅亦無可再加爲今之計惟有施行下之三策（一）變賣布紗絲蔴氈呢造紙各局廠（二）以各該實業局廠作償招募省公債（三）借貸洋欵或以省有各礦作抵押此三者均擬請諸公審愼籌維何者有利何者有弊請各抒所見以憑呈請督軍核行並云日内需欵解京甚亟貴局處所究竟有無存欵切盼挪移相助當時各員議論龐雜大率以贊成借洋欵者爲多抵押品亦有磋商之處至於搜羅公欵則均云報解已盡實無餘存至向商號通挪亦屬匪易須待籌商再以公文呈復云云惟漢口商會長俞清臣因包辦印花稅已於六月實行尙未繳過稅欵當認繳解八千元餘數須候力催各帮趕急繳出彙解是日會議僅獲此結果而散再查漢口商會包辦印花稅認定每年十三萬元依照定案商會以分派各帮之勞產享一成扣頭之權利原負有墊繳稅欵之義務領稅票時卽應繳欵以本年七個月計之應繳七萬餘元彼財廳印花稅處胡不遵照定章辦理任其拖延至今繳欵猶不及兩成或謂商會墊欵乃因時局不靖中變想或然歟然聞鄂省近日施行印花稅以復辟影響突然大形鬆懈曾由王督軍以兼省長名義通令全省變通檢查辦法將攔途截查一項廢去凡行旅携帶之賬簿摺據未貼與貼不足數只有敎導貼用之責皆不拘罰行人所携貨物未開發票貼印花者亦不爲罪所有檢查印稅官員巡警只許向舖户檢查如發見簿據未貼或不足數亦不准拘人至官署卽由員警單獨報告於有權處罰之長官持罰欵若干證及收據前往交該舖户主押令繳欵必其人不認罰然後拘署核辦而罰金充賞一項亦改舊章程僅提一成此種辦法之寬大免人民動輙拘入官署誠爲善政然警吏輩因不能攔途駭詐賞欵又復輕㣲莫不意懶心灰檢查遂等於具文影響於印稅行銷甚大此又今日財政當局所無可如何者也 
[皖省近事]  
　　安武軍第八路一營兵士滋鬧戲園波及巡警敎練所毆傷三十餘人一案詳情已誌本報茲悉當道對於此案未便深究業經現署警察廳長周芝潤將受傷之人送同仁醫院診治至敎綀所搗毁什物由該廳從新備置戲園則准開演夜戲（該園自獨立戒嚴勒令後停演夜戲）免繳警捐一月藉以體恤倪嗣冲現派軍需科長陳旨章赴京聞有要事禀承段總理倪並保陳爲軍署參謀長不日可見明令定遠縣亞細亞公司經售處日前被辮兵搶掠當由該縣派員查勘現駐寗公司呈請英領向倪省長交涉並請照損失之數迅速賠償以恤商業 
　　潛山縣知事徐榮桂現被該縣地方財政局在財政廳呈控徐貪贓枉法懇速嚴究聞財廳已派委密查矣 
　　懷遠縣趙知事因緝捕不力奉令撤委現由該縣紳商學界電請保留以趙於去歲災後極力維持現在國事甫定地方尤賴保護請暫緩撤調云云聞倪省長未允所請 
　　五河縣商會函云本城區前於七月二十二日下午三點鐘駐防定武軍前哨譁變當因事起倉猝防不及防自東門外以達平政街被搶者約有三十户損失數總計一萬餘以烟酒公賣局棧曁裕華洋棧許恒豐煙莊爲最巨縣知事聞警後即商請李管帶會隊追擊該變軍即奔竄西方（管帶駐大王廟前哨駐聖廟相距里餘未能先事防範）嗣由省中委派安武軍第六路張統領來五勒令繳械遣散地方秩序已安堵如恒矣 
[浙省戒嚴期間之近事（靜眼）]  
　　前由憲兵連長吕華雄破獲黨人湯國樑一案省會警察廳廳長夏超以該管署員周汝杰事前毫無覺察曾將該員罰俸半月並將該管巡長繆經榮沈景山等各記大過一次於是城廂内外各警區人員中懷惴惴若惟恐管區内發生黨案也者日來挨户檢查頗爲認眞遇有客民住居必再三盤詰務得眞相一面由衛戍司令部嚴令取締寄宿舍將門牌及寄宿人數姓名開單呈報日前有住居察院前之某姓家因寄宿多人突被一區二分駐所巡士悉數帶去鞫問嗣經署員訊無何種嫌疑乃令釋回又大塔兒巷二十號門牌亦被一區七分駐所帶去男女三人詳詢來歷未知已否釋放并聞偵探隊長林某偶見東興旅館有一寓客異常闊綽探訪之人來往不絶疑其有異特飭該管警察傳去訊問不知此人卽係警備隊司令部總稽查梅某（前充温防游擊隊統領）事經林某陪罪始寢亦足見無事自擾之一斑矣 
　　浙省司法機關之頓挫已非一次今春齊省長裁撤審檢所與司法人員頗有衝突旋奉中央頒布地方分庭及縣司法公署組織法並予省長以監督司法權此事始行消滅是項地方分庭及縣司法公署亟待設立前五月間高等審檢廳經陶兩廳長曾經開會集議數次擬即籌畫經費定於七月一號將嘉湖紹台衢嚴處各舊府屬地方分庭先行設立其餘各縣司法分署亦卽權其緩急次第進行嗣因督軍團先後獨立浙省亦宣告脫離中央軍務倥偬司法乃爲不急之務不得不將籌議進行之司法機關暫從緩辦而應設之地方分庭及縣司法公署乃一停頓於是經陶兩廳長又有籌議八月一號成立之說未幾國會解散獨立取銷而張逆復辟之事又如霹靂一聲横空而下浙爲首先反對省分組織討逆混成支隊尅日出發軍事進行刻不容緩而以餉糈增加之故司法經費一時無從挪墊於是應設之地方分庭及縣司法公署又一停頓現在浙省正當戒嚴期間若論一時的辦法普通司法應受軍法之支配但楊督軍並不另組軍政執法機關惟於衛戍司令部添設軍法官一員其普通司法機關仍照舊辦理而齊省長又以中央政局業已回復原狀所有本省司法事宜亟應籌畫進行已將籌設地方分庭及縣司法公署追加預算案咨達財政部一面由經陶兩廳長委派人員赴嘉湖紹台四屬會同知事尋覔地址擬於九月一號先將嘉湖紹台地方分庭組織成立其餘次第舉辦以免竭蹶 
　　徐州辮兵譁潰以後奉命兜剿間有向徽州一路逃竄者浙省淳安等縣與徽州境界犬牙相錯前月杪有辮兵五六十人逃至屯溪竟在該處設立機關意圖搶刦事爲地方警察偵悉立即報由淳安縣知事帶同營警前往兜拿當場鎗斃辮兵兩名其餘四散逃逸不知去向恐該地人民未必即能安枕也 
[杭州快信]  
　　艮山門外打鐵關岳帥橋地方第一火藥庫昨（五日）夜間一鐘四十分時因藥料積久潮熱觸電爆烈聲震遠邇楊督軍已飭軍械局長蔡鼎彝查辦 
　　省城上羊市街紅廟兒前三十號門牌諸曁人斯競曾充前都督府守備隊司務長因黨案牽涉昨由督署稽查周熙臣會同軍警馳往拿獲斯等五名並搜出手槍刀械軍衣褲帽多件解交軍法課訊辦 
　　督軍公署衛隊團自昨日起加派步哨佑聖觀城頭巷水亭趾梅花碑等處夜間禁阻行人盤詰極嚴 
　　昨爲觀音壽誕天竺一帶游人如織省會警廳特派保安隊警察馳往該處澈夜梭巡 
　　各團區司令部已實行裁撤司令官魯保士童必揮余冠澄等由督軍署分别委用其餘稽查差遣吴有祥等飭發一二兩師部另予差委 
　　第一師師長童保暄昨（五日）因公乘特别快車赴禾 
　　省城各小報如杭州報武林報錢塘報潮報等昨警廳以其傷害風化一律勒令停版 
　　城站樓外樓行售入場劵印稅不足經印花稅分處長畢畏三派丁坤武馳往調查勒令增加違卽傳案處罰 
地方通信 
[蘇州]  
　　警廳長誥誡僚屬　近來警察與商民衝突之事時有發現崔怡庭廳長昨特通令各區誥誡僚屬勿蹈覆轍其文略謂近查各區發生違警案件每因細微口角馴至毆鬭揣厥原由皆緣該巡官事先疎於覺察事後不善辦理以致釀成此種事實殊屬非是嗣後對於各種案件務宜格外愼重首以和平爲主母得偏聽一面之詞遂致意氣用事轉礙進行爲此傳仰一體遵照如再故違定即分别嚴懲不貸 
　　蘇鄕搶案二則　滸關鎭販賣豆腐乾之歪嘴老三每日傍晚至蘇批貨至次日上午到關銷售習以爲常本月十四日下午老三沿鐵路行走來蘇行經七圖地方突遇匪徒三人攔住去路持强將老三用蔴繩綑縳手足將身藏洋三元銅元四千餘搜括而逸迨匪徒去後老三狂呼救命由該處鄕民到來將蔴繩解去老三即赴滸關警察分所報告前情請求派警追緝又木凟鎭相近之西跨塘地方於前晚三更時有匪十餘人擁至客民顧永泉家打門入室欲圖搶刼幸永泉之弟清泉膂力過人且有膽氣當時竭力抵禦永泉則潛出門外鳴鑼呼救該匪等知事不妙旋卽逃散並未失物次日由顧永泉赴縣報請勘緝 
[松江]  
　　模範敎授　本届縣敎育行政會議提議以師範人員赴各校施行模範敎授俾各校敎員知所矜式經會衆一致贊可當場推定縣視學倪伯英第三科主任顧稼軒函商上海第二師範校長賈季英君已荷賈君復函許可准來學期派員首赴縣立各校講演已由縣通知各該校矣 
　　呈控區員　楓涇第一分所區員尹祖鋆聲譽狼藉前已兩被呈控現該鎭紳士施次吾等復委汪山律師以該區員濫用私刑擅受民刑訴訟私收規費縱警調戯婦女四欵代表向道尹公署控請澈究並謂該區員爲本邑李知事所寵任請勿飭縣查辦免致徇情縱容云云現此案仍由道令縣轉飭警所限期查報 
　　警官到委　新委城中第一區員尹子蓮因東外紳商堅拒遷調第四區員楊根龍督帶警所内勤巡士之令致原任一區區員沈詠康未能前往四區接辦交代故尹亦遲遲未能履新現那鶴所警佐已呈請李縣長將沈詠康暫委警所探訪長一面卽令尹子蓮到區辦事一俟向東外紳商疏通後再令沈詠康接辦四區故尹區員已定明日到區矣 
[鎭江]  
　　仙鎭班小輪停開　鎭江關周監督昨接仙女廟紳民等報稱江潮正漲仙鎭班之各小輪往來行駛激衝提岸危險堪虞請即諭令各小輪公司一律暫行停駛俟水勢稍落再爲開行以免損害圩堤致生交涉等因現周監督已函致鎭江關稅務司轉令華洋各小輪於四號起暫停開駛矣 
　　潰兵聚衆刧掠　聞淮北宿遷縣境仰新集地方日前突有海州潰散辮兵百餘人竄入該處將各商號富户擄掠一空並架去十餘人索價勒贖現聞該潰兵已滿載遠颺無從追捕而該處商民資財之損失頗屬不貲云 
　　土販擬糾衆販土　自前月至今鎭郡土業私販由滬運鎭及在鎭分送各處之零躉土件被官廳緝獲及棍徒截搶者不下數十斤日昨縣署徐稽查炳南又在大慶樓客棧破獲烟土三斤並土販丁少一併解送縣署經承審員判罰洋四百元贖金三百元倪知事猶恐土販暗中兜售又加委稽查多員廣爲搜查現聞該土販等擬仿從前梟匪販鹽故技招養亡命之徒二三十人以備臨時决鬭此種計議不法已極有稽查之責者不可不預爲防備也 
[揚州]  
　　步兵先赴通州　駐揚陸軍張旅長現以升任通海鎭守使及所部移防一節由各界發電挽留無效故先令一百五十一團步兵兩營於今日（五日）起陸續先行開往通州 
　　防軍來揚有期　陸軍巡緝隊統領劉槐森所部三營奉調來揚塡防其統副潘瀛州先於昨日來揚接洽聞定於本月十五日即由甯陸續開揚駐紥潘君已於今日（五日）乘輪返省 
　　蘇省與淮商借欵之合同　江蘇齊省長胡財廳長商由兩淮通泰場商公恒茂湘鄂西皖運商清吉昌濟南場七公司大德外江内河食商乙和祥等向淮鹺各商代借餉需四十萬元由財政廳指欵歸還茲雙方已訂立合同如下（一）淮鹺各商承認代行息借銀幣四十萬元以訂立合同之日起一個月内撥繳江蘇財政廳以應軍需（一）前項借欵滙南京交通行兌收一面由財政廳出具印收交由該銀行轉寄淮商以資執守（一）此項借欵議定以江蘇之無錫稅收作爲抵押品即以無錫所收之稅收作爲還欵（一）江蘇財政廳承認借欵以一年爲度自收欵后第七個月起分作半年清還先還本后還息至十二個月底止俟結至十二個月底止如無錫稅收不敷應由財政廳另籌抵補以本息還清爲度（一）前項借欵利息應俟借到之欵須若干利息即以爲定（一）前項借欵俟届還期悉照無錫所收之稅收月結數目按月儘數交還若干卽由淮商隨時出具收據俟本息還清后由財政廳將淮商所出收　並由淮商將財政廳所出印收以及合同彼此換回銷廢（一）自合同成立之日起雙方不得翻異　現淮商等業向各銀行及各錢莊息借計六個月籌還各莊昨已先集多數由交通行滙解南京其餘欵項僅一個月内如數解清以符訂約而應軍需 
　　揚州錢業近况　揚州自受時局擾攘之影響市面蕭索各項營業極形清淡而尤以業錢者爲最以故洋釐逐步回鬆（今日市價大洋祗六錢九分小洋六錢）聞鎭江各莊報信洋釐亦因時局日漸鬆落與揚州仿彿云 
[安慶]  
　　打狗釀成命案　皖城西門外溝兒口王泰和雨傘店主人王某係湖南人畜有哈叭狗一頭昨夜（三號）四句鐘時在店外與羣狗争咬不休王某睡不安枕因持竹棍追打羣狗適該署巡長曹某查崗經過該店門首被竹棍誤撞其身曹問王何爲王對以打狗曹以旣被其打又被其駡爲狗遂用指揮刀向王頭部砍去王向其理論該巡長復用脚踢王下部登時倒地時王某之弟亦在睡夢中驚醒聞兄與人爭鬧即起出視見兄仰臥在地該巡長正在逃跑遂將該巡長追回見王已氣絶王某之弟遂赴警廳報告一面控由地方檢察廳帶同檢驗吏相騐實屬因傷斃命刻聞王某之弟今日已邀集湖南同鄕在湖南會館開會要求地方官長將該巡長抵命 
　　宿松發見蝗蝻　宿松縣東鄕九城莊一帶多屬洲地蘆　叢生近日發現蝗蝻遍地跳躍惟未傷及禾苗刻由該處居民報由縣知事視率警隊馳往該處會同董保雇夫捕打日内當可撲滅也 
[嘉興]  
　　組織私立高等小學　嘉興地方遼闊高等小學校僅有第一第二兩處以故該二學校學生充塞大有人滿之患茲有學界金漢生張季萍等擬在城中組織一高小學校不受公家補助定名勵羣高等小學校業於前日在繭業公所開會集議進行方法當由衆推定金如玉沈邱鴻邵承忻張紹衡沈寳華趙泰祺等六人爲籌備員限即日着手進行其校址决定暫借北門外米業公所現已呈縣備案矣 
[杭州]  
　　羊市街又獲嫌疑人　上羊市街紅廟兒前第三十號門牌施某向以敎書度日早出晚歸屋内僅留一老妻炊飯司門而已近日忽來二十餘歲外客數人聞係退伍兵士下榻于施處事爲軍事調查周某所知即於昨日（五日）午刻十二點鐘報告第二分署周英甫警佐帶同憲兵崗警多人到施寓搜查各寓客往來函信均檢查過目以爲頗有可疑繼搜皮箱内有手鎗一支軍衣數件當由周警佐親押三人赴軍署訊辦 
　　省敎育會開會紀　浙江省敎育會於昨日（五號）上午九時開評議會會長經子淵副會長孫庚三會員俞景賢張佐時范耀雯錢墨卿朱文淵郭成九吴孔懷黄祖洲棄識荆胡墨仙葉棟丞等相繼到會首由經會長報告評議員許僭夫李俊甫來函請假次議第二次中華學校聯合運動會本年仍應繼續辦理討論結果由會備文呈請省長敦促進行次議本會附設研究部所有研究部章程公推孫副會長連同評議部幹事部章程一併起草次議本會幹事部組織尙覺簡單亟應推廣部員各案議畢遂散會 
雜評一 
[責任内閣（一子）]  
　　馮宣言此後首宜消除府院意見實行責任内閣制云云嗚呼此豈易言也哉吾所謂不易言者非以馮段之間或有所不洽也蓋以事實言内閣制之總統名雖駕乎内閣總理之上而其職權實僅限於憲法的補充行爲所有用人行政實權皆操自内閣而絶不能顧問也是故總統而能高拱無爲也則已苟或稍欲有爲則誰甘爲内閣之傀儡者於是府院間之意見起矣吾故曰不易言也 
[非常國會]  
　　廣東民黨欲恢復舊國會而不足人數則擬開非常國會北京政府不願恢復舊國會而又不欲改組改選則擬召集臨時參院夫以臨時參院代國會亦可謂爲非常國會矣以時局言中國今日之事變無一不出於非常以國會言前之解散旣出於非常後此所經非常問題亦必多然則稱之爲非常國會亦何不可哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[杭州火藥局爆發之官電]  
　　松滬護軍使署昨接浙省來電謂杭垣艮山門外老火藥局於本月四日晚因儲存火藥觸電爆發轟傷三人當此謠言不靖地方戒嚴誠恐傳聞失實特電通告以免悮會等語現盧護軍使已通傳各機關一體知照矣 
　　又浙江楊督軍來電云北京國務院陸軍部上海盧護軍使及各報館鑒昨夜一時距靶子門外約三四里鴨稅橋地方藥庫忽然轟炸今晨派員往勘據報當時電光一閃東庫即燬西庫繼之四面房屋同時傾倒存藥一燬無餘此次計壓傷守庫排長司書庫兵各一又兵士六人傷勢較輕等語查該庫積藥年久或因暑濕所蒸乾電猝發似覺尙無别情所幸未損生命除飭將傷兵即送醫院調治並研求有無别情外特用電聞善德魚 
[續誌代送印布委狀之敗露]  
　　滬南火車站於前日（五號）清晨由軍署稽查員查獲携帶印布委狀之某國人二名某國婦一口華人一名並獲印布委狀木印等件解由軍署訊係代人運送往浙已誌昨報茲悉該稽查員等於事前調查黨人謀浙内容頗爲明晰其所寓旅館亦經偵悉故於五號天明時先有稽查員二人在公共租界山東路伺察行動至午前六時許見該國男女三名口同一華人帶一皮包從某旅館走出雇車逕往南車站該稽查員等尾隨至站因距火車開時尙早某國人等即入站之對面望春樓茶館啜茗彼時軍署已預派軍官在站守候迨至車站售票時某國人與一華人各購赴杭二等車票一張軋票出站門在月台上正欲登車之際即由軍官等先向華人查檢所携皮包揭開檢視包内均係委任狀符號及佈告電稿等件約數百張内有已塡黨人姓名者其時二某國人卽入二等車内當由軍官一員向該國人告以時値戒嚴無論何國人氏凡欲旅行者車站土必須檢查該國人亦操華語答以並無夾帶無須檢查嗣因該稽查員定欲搜查該國人遂稱同爾（指軍員）至軍署任憑搜查可也當卽挺身下車偕同軍官等與所獲之華人乘車至署所有木質印一顆係在某國人褲腰内搜出訊其圖謀各節彼卽詳細答復謂定於何處何日起事總司令爲何人發難後如何辦法黨中籌有的欵若干已經運動成熟者爲何處總司令已在浙之某處云云當由軍署派員謹愼看管聞頗優待一面以電話知照交涉署轉致該管領事署該總領事於六號午前即親向交涉署索回所捕該國男女三人並稱中外約章載有華官無治外法權須於二十四小時内送交該管領事辦理等語薩交涉員立派譯員陳世光會同該領事偕至車署磋商當卽允予照辦將所獲之某國男女三人交由該領事帶回惟起獲之委狀等件仍留軍署核辦 
又聞浙江督軍楊善德因黨人謀浙近頗活動且據駐滬稽查員密告連日黨人赴浙者實繁有徒應請詳加偵察並飭屬嚴行防範等語楊督軍除電商松滬盧護軍使飭令所屬水薩防軍愼重防範外又於昨日特飭本署稽查處加派稽查多名分往滬杭火車隨車偵察並來滬協同護軍使署各稽查至輪埠車站留心偵查頗爲嚴密 
　　另一訪函云松滬慮護軍使因據稽查員雷應春報告有人密報有某國人代謀浙黨人運送印布委狀等物當在滬杭車站拘獲某國男人二名女人一口及華人田璧成一名在女人身畔搜出印信一顆及委狀等物當卽押乘汽車解至高昌廟憲兵營經馬參謀長及鄧軍法課長詳詢某國人承認代帶不諱當因星期領署休息無從遞解祇得優爲看待於昨日（六日）商由交涉公署交際科長陳世光先至領署報告繼偕某領事至高昌廟憲兵營將該國人男女三名交由領事帶回發落一面將田璧成解送軍署候核 
[三誌指拿暗殺趙禪之逃兇]  
　　浙江督軍署參謀長趙禪在浙被人暗殺一案由松滬護軍使飭派稽查員至法租界嵩山路捕房聲稱謀刺趙之正兇住居法新租界漁陽里三百零七號門牌請爲協拿等語捕頭立飭探目沈德福包探陳順資前往拘獲夏永生即李東郊孫權五即孫權武兩名解入捕房聽候錄供解廨訊核在案昨日由捕將李孫兩人解至法公當預審護軍使署稽查員徐文偕見證武學海投廨候示經讞員聶君會同代理法副領事花君升坐特别刑庭先訊見證武學海據稱安徽人向在民黨陸學文處辦事現庽小客棧中曾於陰曆六月十二日往杭州督軍署報告夏永生暗殺趙參謀長之事緣五月二十日在英大馬路仝羽春茶肆内與蔡谷勳及夏永生遇見同桌啜茗夏稱如能隨我前往杭州帮同暗殺趙參謀長可得巨欵我因杭州路徑不熟且素來膽小當卽回却夏又云爾旣不去可安居棧中俟事成得欵回申接濟爾之旅費等語翌日夏蔡等即同往杭州庽居胡抱一親戚家内至二十五日夏蔡等守在奉直會館前適趙參謀長乘黄包車經過由夏永生開鎗轟擊致死二十六日夏蔡等即回上海夏改名孫柴卿庽居公共租界六馬路華商旅社以上種種情形均由蔡谷勳告我故得知悉後蔡隨我至西新橋街大有小客棧内住宿一宵二十七日早上出棧同至全安茶肆啜茗後當即分散後來得悉夏等租賃漁陽里房屋居住故即報告軍署引領拘獲是實聶讞員察閱捕房所呈武學海之供單核與在堂所供大不相符當又向武詰責武稱夏永生確曾邀我同往暗殺我膽小未去因有此節恐被夏將我攀入故在捕房時不敢盡情吐露云云次訊被告夏永生據供實名李東郊奉天人向以敎讀賣字爲生於五月二十九日由天津乘新銘輪船來申在船中與法新租界漁陽里三百零七號門牌楊虎家之當差人趙啟發及孫權武等五人相遇抵申後與孫等同庽新長春棧棧中登記旅客名簿上書李大成之名約住半月後趙啟發來言伊有事欲回安徽原籍托我暫爲替工故在漁陽里内被拘我與武學海向不相識並無在茶肆内邀伊往杭暗殺之事亦未寓居華商旅社請求鑒察又訊孫權武據供與李東郊同船來申始與相識抵滬後同寓新長春棧我與楊虎曾見過一面此次因找尋朋友王子元無着故至漁陽里三百零七號楊虎家托訪王子元住址適包探到來拿人致被拘案餘事不知中西讞員判將見證交來探帶回李孫還押聽候覆訊核奪 
[商會對於源康成案之提議]  
　　漢口源康成掣貨潛逃一案曾經上海總商會提議各會董以時在暑假未經開議嗣因此案與滬漢各業多有關係業於日前特别評議其提講案如下　本會先准漢口總商會函電以該埠雜貨帮復泰等菸葉帮恒和泰等被浙帮源康成掣貨潛逃計長安輪運滬木耳五十件蓮子十件武昌輪運滬木耳六十件白蠟五件菸葉五十件洞庭輪運滬菸葉十件請轉商各輪船公司分别扣留經本會分函照扣在案漢口雜貨帮又登載各報聲明提單作廢旋據本埠南市長泰新公昇兩行代表姚紫若君函稱蓮子十箱紅棗七十六袋木耳五十包係伊等託辦之貨執有提單否認漢帮登報作廢又據漢雜貨帮請會秉公剖斷又據漢菸葉帮以菸葉六十件已與本埠鼎記商明貨歸鼎記收買價歸貨主攤分本埠烟葉業健行堂亦函同前情又准漢口總商會公函據該埠德豐錢莊略稱被源康成揭欠洋例銀三千三百三十兩零並以白蠟五支向該莊押銀八百兩轉向興業銀行做成押滙提單已交興業此欵他人不能染指餘請併案追理等情轉請核辦等由各到會惟蓮子紅棗兩種姚紫若君商明漢雜貨帮代表項虞臣君以該兩物易於霉壞先行提出發賣變價欵存本會本會以事經雙方商妥自可照行已函請華昌輪船公司查照原提單准其出貨由會擔負責任現在此案應如何處理即由會特别評議 
[滿庭坊三益樓上之怪劇]  
　　公共租界廣東路滿庭坊六十五號門牌三益樓天津鍋貼店於前夜九句餘鐘有食客六人同至樓上果腹分坐三桌惟一操北京口音年約二十餘歲之少年獨食至十句餘鐘値當人下樓取物上下電燈忽然熄滅五人即乘此下樓惠鈔而去迨該店雇工將電燈修理明亮後見該少年僵臥榻上喉間鮮血淋漓向之詰問已奄奄一息不能言語該店立卽報告老閘捕房飭派中西包探前往察勘似係被人暗殺當將該店主單晋卿値堂人張三一併帶入捕房押候解送公共公廨訊究一面將受傷人車送仁濟醫院醫治據醫生云傷勢過重恐有性命之虞云 
[馬夫糾衆尋仇之兇劇]  
　　山東人陳凱（即老陳）年約三十餘歲向爲馬夫賃居南市二十七舖境内滬軍營後面望海墩地方同鄕人李榮生家與同業馬夫阿二（綽號臭豆腐阿二積不相能聞因阿二向對隣某姓訛詐洋兩元陳出而霸阻以致懷恨前晚九點餘鐘阿二糾約同類多人狙伏該處待陳出外突然扭住蜂毆更用刈草刀猛刺致傷陳之腹部左腰脇及頭面等處其腰子竟被用刀勾出陳尙謁力奔避行未數武倒斃於十二圖境内臥於血泊中後由崗警查見回報一區二分駐所（水仙宫）宋警佐立卽派警查追兇手早已逸去旋至附近地方搜捕未獲當將鄰居砌街匠邵長生之姘婦姚岳氏及邵之女與二房東李榮生邵之同居人駝背田英等拘去又在田處搜出烟鎗烟具等一併解所後轉解地方檢察廳旣而由十二圖地保顧愼之報請相驗昨日午後二時由賀檢察官偕同檢驗員蒞驗復傳二十七舖地甲陶某詰問畢即在肇事處勘視見血跡頗多甚至濺及牆上嗣將屍身如法相驗驗得左邊腰子已被兇刀摘出腹外其腹部傷口闊三寸餘頭面後腦等共有刀傷四處委係刀傷致命而死塡明屍格旋因死者並無家屬遂飭善堂棺殮驗畢仍將鄰居男女各人一併帶回候禀明林廳長飭緝逃兇訊辦聞昨又續獲無賴混名硬矗阿二一名由所解廳歸案訊究 
　　另一訪函云著名流氓綽號馬夫阿二家居南市滬軍營附近與小山東陳凱（又名老陳）素有仇隙該處顧家廳横弄中四千另八十六號門牌蓬頭長生家每日容留無賴聚吸洋烟故各流氓時往購吸前晚（五號）一時許陳凱在彼閑遊適馬夫阿二糾衆持刀尋來一見陳凱即行扭住拖出大門口恣意凶毆並將所持之割草鐮刀亂戳致陳周身受有刀傷立時倒地殞命該處兩旁牆脚及竹笆上均濺有血迹阿二等復將陳尸移至滬軍營泥城邊望海墩地方一哄而逸嗣經左右隣居報告巡警轉報一區三分駐所加派全班長警馳往查拿行凶之馬夫阿二等早已逃逸遂將蓬頭長生黄殿卿等及婦女邱關氏何阿妹徐佩珍等男婦九人拘獲又至四千另八十六號内抄出煙槍煙燈煙膏等一併解署收押惟肇事地點雖在十二七舖界内而抛尸之處係在二十五保十二圖界内是以該分署宋警佐諭飭十二圖地保顧愼之投報地方廳禀請相驗午後二時許該廳委派賀檢察官毛檢驗員等蒞場相驗宋警佐亦飭警將蓬頭長生邱關氏等解到尸場候示經賀君升坐公案略詰數語諭飭巡警一併帶回該分署函送檢察廳歸案訊辦一面命毛檢驗員如法相驗當將該尸周身鮮血用水洗盡然後驗得已死陳凱胸心與左肋左肩右面頰等處共受刀傷四處胸肋二處深約半寸許闊不等實係因傷致命而死賀君親視無訛塡明尸格因無尸屬到場判由善堂棺殮發封厝壇凶刀一把抛棄在附近垃圾箱内由警查獲呈交賀君帶回存庫賀君返廳後將檢騐情形面禀林廳長立派全體法警查緝凶手馬夫阿二並帮凶各犯到案訊辦 
[魚販抵禦暴客]  
　　魚販某甲時當携帶現洋下鄕購魚久爲匪徒所屬目昨晨（六號）上午八時許該魚販又携現洋二三百元擬乘滬寗火車赴某處購魚詎有甲乙兩匪跟蹤而行及至華租交界之北浙江路華興坊附近安大南貨舖門前兩匪突出手鎗上前搶刦幸該魚販素有膂力將匪扭住爭持數分鐘之久路人圍觀者甚衆因見匪徒手持兇器不敢近前而兩匪見觀者愈聚愈多恐難脫身遂向魚販開鎗轟擊洞穿腿部血流如注該魚販仍不放手斯時巡街捕亦聞警而至該兩匪見巡捕到來始掙脫而逸事後由捕將受傷魚販帶入滙四捕房訊問情形車送同仁醫院醫治一面跴緝匪徒務獲嚴究 
[南洋公學同學會近訊]  
　　南洋公學同學會新董事已選定沈叔逵胡敦復黄任之穆抒齋吴步雲張叔良吴稚暉王培蓀徐守五傳緯平吴懷疚等十一人日前開新董事會成立會互選職員當推定沈叔逵君爲會長張叔良徐守五兩君爲書記吴懷疚君爲會計胡敦復君爲查帳並討論進行事務多件該會爲撙節起見已將會所遷入母校云 
[拘傳租界住民之否認]  
　　駐滬交涉員因據外交界報告上海縣署有拘傳住居租界之周文榮張子麟二人情事當經飭縣迅即查覆茲悉上海縣沈知事以所拘二十三保二圖地保周煥榮并非周文榮因其短欠錢糧並發現擅用私戳地保係在官人役理應斥革嚴懲且并無在租界拘逮之事至閘北絲廠主張子麟一名縣署無案可稽亦未拘押業已呈復薩交涉員轉函外交界查照矣 
[江輪增漲水脚述聞]  
　　長江輪運曾有八月一號增漲貨脚之說各客帮以上年江輪因煤價人工加增增漲水脚並未反對現値四方多事商業停滯之時忽又聞此消息曾集各帮開會討論請商帮協會專函質詢各公司得函後已先行展期重加磋議想各公司對於商帮感情夙厚將來答復協會必有美滿之結果也 
[浦東實業譚]  
　　浦東一帶華商實業年來漸見振興其中以花邊公司織布廠織帶廠三項爲廣集女工之所故其營業之盛衰與社會之生計有莫大之影響茲將該三項營業最近狀况調查錄左 
　　花邊公司川沙　創設最早故迄今營業最盛現在如龔鎭曹鎭顧鎭等處公司林立女工之靠此生活者達數萬人一時社會生計頗有活動之象據最近調查該邑城廂内外各當舖本年當本大減如某當舖平時上半年（爲農家下種時期）可當入架本十萬金左右本年祗一萬餘金以此類推其他可知至上海縣境則以張家橋陸家行爲花邊公司集中之地洋涇鎭則有公美興震束兩公司公美興已經出貨銷售而震束則正在招工製造尙未出貨其餘如南匯奉賢等處亦多在陸續創設總計浦東共有公司七十餘家每月可出貨十餘萬金惟首先創設 
 
 
 

Page 11

 
 
者雖已獲利倍蓰而繼起者獲利頗難近日市面甚呆其原因頗爲複雜或因出貨不良致被退回而潛艇梗阻洋行不敢收買亦一大原因也要之此項工業原料（洋線）購自外貨而出品復销售於外人首尾權衡均操諸他人之手故營業發達與否亦祇能聽他人之操縱而已 
　　織布廠　最盛時期共有三十餘家邇因營業失敗陸續閉歇照常開工者祗有洋涇鎭之源茂瑞大爛泥渡之義豐陸家渡之福順老白渡之羣生張家浜之大倫董家渡之大森等數家而源茂瑞大義豐等三廠現已加織絲光羅緞洋紗席法布等以資維持此項出品係仿照舶來品式樣紡織而成價格較舶來品爲廉値此歐戰方酣外貨來源缺乏故此項出品頗受社會歡迎目下各省商埠洋貨店來函定購者絡繹不絶洋涇鎭之源茂資本最巨共有織機七百餘隻以二百只仍織膠布其餘悉織羅緞洋紗等貨種類甚多每日出貨不下一百餘疋現爲擴充營業起見添建廠屋十餘間一俟告竣尙須添招女工云 
　　織帶廠　洋涇鎭之源昌織帶廠自加織羅緞席法布洋紗以來生涯亦頗不惡定貨甚多現正加工趕織而線帶一項銷場亦頗暢旺蓋此項線帶市上所售者向以日貨爲多華商自製者甚屬寥寥目下因日貨來源稀少是以銷路頓旺 
[商業調查錄]  
　　布疋　近來棉紗市價突然飛漲花價亦隨之增高其影響於織布廠者實匪淺鮮核計現時紗價較前漲起十分之四織布出售必至虧耗故各布廠因此歇業者已有十餘家土布一項鄕人織成出售亦難獲利近日南北各布莊每朝收入祗有一千餘疋其價較前每元增加三角尙無大批可收必待紗價低落布市始能活動 
　　麩皮　麩皮爲壅田肥料及飼畜要品向來夏間銷路甚旺各路客帮及東西洋購辦者亦在此時本届入夏以來内外銷路大形減色遂日公會雖有售開未有滿千包交易者其故因内路銀根枯竭不敢多購對外貿易則因日本商人已在南滿洲一帶設廠自行製造以故銷場頓滯近一星期内市價每袋跌銀一錢五分尙無大宗交易公會同業買賣者亦甚缺乏現在福新廠貨開售一兩四錢七分半華興廠貨一兩四錢八分半阜豐廠貨一兩五錢華豐廠貨一兩四錢五分長豐廠貨一兩四錢四分元豐廠貨一兩四錢六分大有廠貨一兩四錢六分茂和廠貨一兩四錢三分半裕豐廠貨一兩四銀八分半 
　　絲頭下脚　本埠絲廠以繭繅絲每日所得之絲頭下脚銷與洋莊每擔亦値銀四十兩之譜大率爲法日兩國商人所購去其蠶蛹則由日商收去製造肥料内地鄕農亦有購以壅田者每擔售價三元左右調查閘北梵王渡小沙渡及楊樹浦等處設廠專繅絲頭者計有十餘家内中以協興協大永泰等營業爲最盛常年生意亦頗可觀本届半年中約出絲頭七百餘擔統計貨價不下五十餘萬云 
[外交團答拜交涉員續誌]  
　　駐滬各國外交官答拜新任薩交涉員其所訂時間已誌報端茲悉交涉公署又與外交團訂明七八兩日答拜時間如下　七號禮拜二日瑞典領事上午十一時　嗎利生上午十一時三十分　韋總稅司下午四時十五分　八號禮拜三英總領事英正領事下午三時 
[市北公學成立二週之成績]  
　　滬寗車站慶祥里市北公學向分男女夜學三部男女兩校各分高小國民兩科夜學分中英德法文算學珠算等科開辦業届二稔學生已達三百人之譜進步甚爲迅速並有校董會商决大計以爲維持指導之機關去冬曾由道視學余芷江學務委員賈叔香考察合格卽經道尹公署宣佈認可該校現更整飭内容由校長唐伯耆宣佈敎育方針主張提倡人格敎育嚴格訓練學科一律完備尤注重國文英文算學手工四項並商允工部局租得愛而近路小菜場空地約二畝建築操場以遦澈三育並重之旨現定陽曆九月六日開學尙擬擴充學額云 
[通俗宣講員渡浦宣講]  
　　通俗宣講社本年夏季宣講已舉行十一期明日星期三爲浦東楊家淺鎭宣講之期由該社函請單貽孫陸治天俞元爵葛敬業汪春涵等擔任講員所有宣講地點已由總幹事函請該鎭警署預爲擇定並請撥派長警數名在場照料如逢天雨則改期舉行云 
[縣知事設席餞行]  
　　上海縣知事沈寳昌因地方警察所領袖警佐景崧及前省立第五工場場長杜福堃現奉省長委署海門南滙縣知事均將由滬赴任昨特在縣公署設席祖餞至地方警察所領袖警佐一職聞擬以該所司法員王敬常升任大約日内可見明文云 
[華興保險公司另選總理]  
　　華興保險公司總理傅筱庵邇因事務殷繁不克兼顧决計辭職經各董事挽留無效照章另選當經各董於前日特開董事會查得該公司副經理梁炳垣有經驗且梁係香港皇家書院畢業生在行多年深資贊助今傅君所遺之總理一席應由染推升遂即公函梁君得其同意於昨日正式任事並通告各公司曁各保户嗣後一切進出悉由梁君簽字爲憑云 
[烟酒公賣照舊進行]  
　　江蘇第二區烟酒公賣分局長謝惠塘日前因公晋省謁見齊省長胡財廳長高省局長面陳一切當奉面諭謂烟酒事務現雖歸併財部在蘇省已辦有成效仍應照舊進行勿因此稍涉疏懈云云現謝局長已公畢返滬矣 
[呈催宣佈河工經費之道批]  
　　滬海道尹因據崇明縣公民顧恒裕等呈訴重歛河費捺不宣佈等情當於昨日發出批示云呈悉查此案業經令據崇明縣知事呈復以河董沈雄飛人尙端正此次續開久隆河係大生分廠與商會發起資助其餘應出河費悉照業食佃力向章辦理尙無苛歛浮收情事至收支欵目因司帳沈蔚如陳邦彥同時外出厥後此往彼來未得會同核算以致尙未公佈已飭該董沈雄飛趕邀司帳沈蔚如等迅將收支欵項册報公佈以昭徵信等情當經指令在案據呈前情仰即赴縣呈催轉飭沈雄飛迅速册報公佈可也此批 
[崇明知事被控之批詞]  
　　滬海道尹昨批崇明外沙代表施滋培等呈爲知事因嫌毒捕環請委員代理由呈悉查該代表等呈請維持公產一案事在本年一月當經徐前道尹以内外沙分縣解决尙需時日驟禁内沙業主變賣公田殊無充分理由等因批示在案迄今相隔六月之久何以倪知事忽嗾使馮闈模張飛熊等以毁壞名譽起訴派警搜拿且原呈係泛請維持並非指名控究馮闈模本無起訴之必要詞出一面難保無隱揑别情候令崇明縣查案具復再行核奪再用人之權操之於上該代表等率請委員代理殊屬不合特斥此批　又批崇明縣外沙公民黄堯天等呈爲知事非法用武勒拘代表環請吊卷核辦由呈悉已於施滋培呈内明晰批示矣仰卽知照此批 
[清理官產處附收五釐經費]  
　　清理江蘇官產處兼辦沙田局昨日訓令上寳駐辦處主任楊覲光文云案照本處前因辦理官產沙田經費不敷開支呈請援照浙省成案隨正附收五釐經費以資補助一案於本年六月十四日奉財政部指令呈悉查浙江官產處經費不敷指令屯田沙地兩項准予附收經費其普通官產並無此例所有該處不敷經費旣據稱實無的欵可指應准暫照浙省成案於處分屯田沙地附收五釐以資彌補並按月將實收實支數目檢同單據造册呈報至普通官產仍不得援以爲例仰卽遵照此令等因當以各縣灘蕩官荒兩種與屯田性質相同可否一律附收五釐經費續呈請示去後茲於七月三十一日奉財政部指令呈悉灘蕩官荒性質旣據查明與屯田沙地相同應卽准其附收五釐經費以濟辦公而歸一律此令等因奉此除分别函令外合行令仰該主任即便遵照會同縣知事布告於處分屯田沙地灘蕩官荒四種隨正附收經費五釐按月專欵解處以憑報部撥用該主任不得擅自留支其特别用欵應先呈請核准再行給領一面於塡發屯田沙地灘蕩官荒四種印收部照内加蓋紅戳以示識别戳式附發仰即刋刻備用仍限於文到三日内將布告開收日期具報至普通官產恪遵部令不准附收切切 
[電車公司車務長出缺]  
　　華商電車公司車務長陶秋賓任事數月管理車務頗能稱職詎近忽患内腑扞格之疾醫治罔效未及一星期即於前日傍晚逝世該公司各股董及同事人等聞之無不惋惜云 
[工巡捐局允繳升科銀兩]  
　　浚浦局以工巡捐局不繳升科銀兩迭次催索經紀前報嗣工巡捐局以所塡之地事屬因公請求海關稅司公斷又經浚浦局會議决定准照應繳之升科找銀一萬六千五百餘兩減去半數繳納函請交涉員轉致工巡捐局去後茲據復稱現准備銀照繳云 
[共和影戲園二週紀念]  
　　方浜橋共和影響園開幕以來於今兩載本月二十日爲該園二周紀念特開大會五天另加中外文武技藝戲法買票一張贈送一張想往觀者必甚衆也 
[法警失去公文]  
　　某縣知事署法警鄧嘉賓因事來滬前日在福州路被陳信元摸去緊要公文鄧即報告捕房派探居阿巧將陳查獲昨解公共公廨請究據居探禀稱原告因有要公故未投質中西官以原告不到遂判將案註銷被告開釋 
[匪徒自投羅綱]  
　　匪徒吴永才曾與現押西牢之吴阿三先後在廣東路雲南路等處串攫妓女金小樓婦人王汪氏等値洋八百七十元之珠花兩朶逃逸前日復來租界由探拿獲昨解公共公廨經中西官略詰一過以此案前由美領陪審判吴永才押候美領堂期解訊 
[小販毆打巡捕]  
　　公共捕房一千零九十九號華捕趙光碧昨晨至南京路菜場向小販許掌福購買菜蔬因論價起釁互相扭毆許之同伴陳雲生亦帮同將趙毆打旋由七百四十八號一千三百十九號兩華捕查見勸阻不服亦被兇毆後經該捕等將許陳二人一併帶入捕房着各存洋三十元保出旋經公共公廨傳案訊明判許罰洋五元陳不應揰身多事着罰洋十元一併充公以儆 
[索交已革偵探]  
　　姚金寳前偕見證等到地方檢察廳並淞滬警察廳禀控偵緝隊士顧陞（卽阿小）何永福（即小阿小）等藉端索詐去洋四十元又被私刑凶毆請求查究等情當經該隊翟隊長訪查明確禀明徐警廳長將顧何一併斥革押候究懲詎顧何旋卽逃出避匿無蹤近原告姚金寳等又投地方廳禀催昨經林檢察長函致警廳請將已革偵探顧陞何永福等卽日押送來廳歸案訊究云 
[舊郵票剪開拼凑之處分]  
　　上海郵務管理局因查有王根堂將用過郵票剪開拼凑在外銷售顯干律禁當經函請交涉署飭廨從嚴處罰以儆效尤茲聞公共公廨關會審官對於此案業已審訊明白將王根堂判處徒刑二年呈報薩交涉員函復郵務局知照矣 
[呑用購買郵票之代價]  
　　開　鑛務公司派遣用人康仲華往購郵票詎被將洋呑用當由該公司報告捕房昨派包探將康拘解公共公廨經中西官訊問康供認呑用洋二元六角求宥判押西牢九月以儆 
[陳訴撫領女子之原因]  
　　王錦鏞昨至法捕房報稱妻子於日前因病身故遣下女兒一口年已十七歲被岳母鍾王氏擅自携去向領藏匿請爲提案追究捕頭准飭包探姚金福前往將王氏帶入捕房詰問據稱女兒在日因寡居無依與王錦鏞姘識祗有五六年外孫女係女兒前夫所生現在女兒病故外孫女無人照顧且風聞王欲將女售賣故此領至婦人處撫養若交王領去勢必被伊售賣請察捕頭察核王氏所供該女子碍難交王領去即着王氏覓保將外孫女領回撫養擇配 
[江北人控告妻兄]  
　　住居閘北憶成里之江北人沈金其娶解三錦之妹爲室前日解氏忽不知去向昨沈金其偕母孫氏至四區警署控稱解氏被伊兄三錦藏匿請爲拘訊等情經警署派警將解拘獲收押候訊 
[本夫不肯收留]  
　　通州人陸四順之妻紀氏與鄰居劉善連姘識陸置不顧問前日劉不知何故將該氏送還本夫陸不肯收留以致互相衝突當由四區崗警一併拘入警署聽候訊核 
[竊賊緣梯登樓]  
　　松江人倪友蘭向爲茶業生意僑居法租界火輪磨坊街（即後新街）一百零二號弄内　康里九十八號門牌卽在樓下開設源興祥茶莊稍有積蓄前日晚餐後倪與妻子夥友等在客堂内抺牌並有人在天井中納凉至深夜尙未就寢詎有竊賊將竹梯一架靠在大門外樓窻口入内至房中將皮箱梳粧台及櫃内所藏之衣飾等物竊取而逸迨至十二時倪等上樓見皮箱粧台抽屜及櫃蓋均已撬開當卽啓視檢點計被竊去珍珠金銀飾物及衣服現洋等共値三千餘元當即開明失單投報捕房由捕頭阿而風西帶同華探目黄金榮包探程金和前往察勘見門外竹梯尙在地上遺有蒲鞋一雙房中遺有電筒二個一併帶入捕房傳諭各探趕緊查緝務獲追究 
[攫取小孩金耳環]  
　　流氓徐阿榮前日午後在望平街攫取周吴氏家四歲男孩炳根耳上之金環一隻圖逃經氏鳴捕帮同追獲昨解公共公廨經關讞員會同英卓副領事訊明以徐係過犯判押西牢一年半期滿仍逐出租界 
[烟紙店私售鴉片]  
　　潮州人翁阿三近在福建路十九號開設小烟紙店私售烟膏被老閘捕房捕頭偵悉於前晚密飭包探張炳成協同西探奎兒前往搜獲烟膏數盒將翁帶入捕房昨晨傳同見證王銀林解送公共公廨經中西官訊明屬實判翁罰洋一百元充公或押西牢三月抄獲之烟膏着送海關銷燬 
[傭婦憤不欲生]  
　　吴淞路某粤人家傭婦梁劉氏前日因被其主毆辱憤不欲生潛至西嘉興路橋堍投河圖盡幸經八百四十八號華捕查見設法援起帶回捕房禀明捕頭轉送公廨留候訊明核奪 
[女子自縊而死]  
　　法租界大馬路榮泰祥洋貨店使女張阿寳年十五歲昨日下午不知何故在曬檯上自縊迨至店主張錫勳得悉往救已經氣絶嗣爲捕房查知當將該店主傳入捕房尸身車送輔元堂驗尸所報經聶讞員花代副領事及葉檢察官偕同毛檢驗員蒞場驗得委係自縊身死當著張錫勳備棺成殮聽候解廨訊核 
[因何自盡]  
　　前日有一年約五旬之人不知何故至斐倫路橋投河自盡迨行人朱老二瞥見趕往援救已經畢命遂由朱鳴捕將屍撈起報告美捕房派探將屍舁送驗屍所昨午報請公共公廨關讞員與英卓副領事蒞所驗得該男屍委係生前落水身死查無屍屬當卽塡明屍格飭交二十五保頭圖地保馬桂松備棺收殮發壇暫厝候召屍屬認領 
[强搶小孩工資]  
　　楊樹浦路某紗廠接紗頭小孩徐連生昨日至廠領得辛工洋一元銅元五十枚行經楊樹浦橋附近突被台州流氓陳阿四攫取圖逃當經包探季立仁查見將陳拘獲抄出贓洋一併帶入捕房禀明捕頭押候解送公當請辦 
[茶館内拘獲竊賊]  
　　浦東人張阿三前日午後至福建路南京路口仝羽春茶館内竊取茶客朱阿福之綢長衫被朱瞥見鳴捕拘入捕房昨解公共公廨經中西官訊實判張押西牢三月 
[小客棧寓客猝斃]  
　　浙江路二百九十三號門牌楊聚興小客棧内前晚有一寓客湖州人劉和尙患病猝斃當經茶房方杏生報告老閘捕房派探將尸舁入虹口斐倫路騐尸所昨請公共公廨關讞員會同英卓副領事蒞所當飭檢驗吏驗明因串急病致死而西醫則主張剖騐俾明眞相旋由中西官訊據方杏生供稱死者爲呌貨生意寄寓本棧祗有四天等語關卓兩君卽會同簽判云據檢驗吏聲稱已死劉和尙因病身死惟據西醫聲稱非剖驗不能明致死之由應候剖驗明確再核 
[賭徒監禁三月]  
　　賭徒許福生在西棋盤街六十九號屋内聚衆賭博被總巡捕房捕頭得悉於前晚密飭中西包探前往將許拿獲帶入捕房昨解公共公廨經中西官訊明判押西牢三月 
[警廳禁售蘆粟]  
　　淞滬警察徐廳長以夏秋之交有種蘆粟在市售賣其皮渣最足汚及道路昨特查案申禁出示如下　照得蘆粟渣　　任意傾素在外　汚穢旣碍衛生　且使街道易壞　爲此布告周知　從嚴禁止售賣　如敢抗違不遵　拘案重罰不貸 
[同寓偷竊行李]  
　　寓居漢口路三百九十二號門牌某客棧内之鎭江人唐湯元前日竊取同寓周長林行李圖逃被捕查獲當將人贓拘入捕房昨解公共公廨經中西官訊實判唐押西牢半年贓交原主領回 
[介紹新箸]  
　　中國科學社第二十八期科學雜誌現已出版内載任鴻雋（實業學生與實業）唐鉞（科學與德行）茅以昇（中國圓周率略史）高銛（輓近之太陽觀）楊銓（中國之實業）孫學悟（說鹽）竺可楨（四川自流井鹽礦）謝堅（煤炭淺言）葉玉良（美國紐約城之公共衛生局）諸篇以及揰圖衛生談調查雜爼介紹新著附錄社記等皆明白曉暢其寄售處仍在本外埠商務印書館中華書局及各大書肆想留心科學者必以先覩爲快也 
雜評二 
[滿庭芳之慘劇（步陶）]  
　　滿庭芳之慘劇不知爲圖財害命抑爲私仇報復抑爲其他原因所可疑者匆促火熄樓上雖一黑如漆而被傷者由桌而榻喉負重刃自必驟發可異之聲息堂倌或修理電線者於時當必不至無一在樓上者何以直至火明始行覺察施此毒手者爲樓上同食之五人抑爲他人尙難斷定如謂爲此五人則傷者必早爲此五人所注意而滿庭芳特其借施之處所然電火未明何從而紛紛下樓又如何以交付所食之帳如謂爲他人則此五人又何必於電火未明之前匆匆會帳以去而况電火之所以忽熄與此五人有無關係又尙未經確知耶 
　　滬地多有不可思議之案今滿庭芳慘劇殆其一端也有治安之責者根究而澈查之使犯者無所逃罪庶足示大戒於將來也 
來函 
[林學衡來函]  
　　記者足下報載鄙人携衆議院印欵赴粤殊深詫異夫國會解散旣出非法院印當然隨國會之地點爲轉移欲問印之所在當認國會主者之誰屬衆議院印早已離京無俟鄙人之携帶也至携欵一則茲錄鄙人南來時瀕行與衆議院秘書廳職員書可以知其梗概事關名譽望貴報速予更正以昭核實原書列下 
　　逕啓者本日赴財政部交涉八九日薪俸事據云支付命令由内務部經收則是當局者視衆議院秘書廳爲已行解散同人於内務部接收時一訊之可也至秘書廳各科關於接收事宜應由各科科長獨立負責此次湯前議長移交先例今次又係湯前議長派員接收當無異辭其會計科出納欵目向由赫科長經手自須一律獨立負責與鄙人無涉至鄙人前領二千元除代墊六七月份憲法委員會經費各七百元衆議院秘書長七月份薪俸三百六十元均分别出具收據外所餘二百四十元於七月五號經秘書林肇烈交還會計科科員陳毓卿取有收據惟鄙人尙有應領之衆議院兼憲法委員會秘書長八九月薪俸共一千一百二十元至今爲財政部拖欠此則須俟同人領薪時託敝戚代領矣觀前書則鄙人於衆議院秘書長任内並無經手未完事宜亦未自由取携院欵異黨造謠者不可以已乎言不盡意匆頌撰祺　林學衡謹狀 
[旅滬商帮協會來函]  
　　敬啓者閱六號報載請弭川患之迫切新聞一節内述星期日川商在敝會集議電請政府不能再事姑息坐待劉存厚糜爛無餘等語查敝會星期日旣無是項集議亦無電致政府乞將此函登入貴報是爲至禱　旅滬商帮協會謹啓 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[觀音大士頌] [  龍湖漁隱]  
　　六月十九日爲大士成道日皈依者多祀之因爲之頌曰南無觀自在大慈大悲心一人具一身云何千手眼乃知觀自在無手亦無眼手眼若神通便非我眞佛衆生墮八難齊呼觀世童觀音來救苦化作千萬身一粒變河沙佛力稱廣大乃知千萬身只此一身具借問觀世音所觀在何處月落天無雲四顧冰霜冷一朝大刦來天地爲朽腐衆生流離盡觀音觀何處（三） 
　　附白　投稿諸君鑒本報因印數增多故第四五張均須提前編印凡有關於時令之件務請早日置郵否則已成明日黄花如此妙文棄之亦殊可惜耳 
家庭常識 
　　錫器去汚　家庭通用之錫器每易積汚如香爐燭台是也一經積汚其色即晦不堪入目昔日悉以竹節草和水洗擦之雖可去汚而不能清潔茲有一法誠可謂廢物利用家庭所通用之定粉器皿設一不愼易於破碎切莫棄之即以此破碎之器皿碾之成灰乾擦之則光可鑑人矣銅器亦可以此法行之 
　　儲筆之法　新毛筆久置不用必易生蟲以其筆端有膠故也若以烟末或皮絲儲兩孔中以紙封之則可免雖久儲亦無礙 
　　止血　止血之法已載一斑但以化學藥品治之恐未易推廣實行茲有一最易之法予昔偶不愼刀傷手指血點斑斑亟以硯中濃墨塗之旣止血且止痛即入水洗物亦無後患更有一法若以皮絲挹諸傷處亦可上一法惟愈後傷處稍有黑瘢深入肌理而已　栩按不如用白糖尤便且妥[  笑吾]  
　　愈瘧　瘧疾雖云小病實易變爲别症若任其不止必釀重患茲有一法余曾屢試屢驗不論每日發或間日發者無不立奏功效當發三次後用膏藥一枚（無藥性的藥舖中均有一文二枚） 
加胡椒末少許貼在第三脊椎上即可斷除 
　　足繭　足上老繭在天氣陰霾將雨未雨之際抽痛甚烈一步難移雖時時洗足挖去終不能斷根且遇剪刀等鐵器挖之愈增其堅厚治法用糯稻根泡在沸水中老繭浸入其中連洗數月漸漸軟薄自能脫盡 
　　自製紅藍墨水　取洋紅洋藍（普魯土藍）泡在沸水中加醋少許即成紅藍墨水與外來品無異 
　　銀元蓋印　銀洋進出商號多以印章爲記若用濃墨蓋戳不易留影法用肥皂少許和墨即可隨意蓋上色澤渾厚 
　　治鼻血　鼻血不止或急流或徐徐流出用茅根一紥去心藕節炭三錢煎服三四次卽止可永不再發予試極驗[  余一辰]  
　　藏鹽法　食鹽置於器内每易融化必藏之　内方可無慮其法先置之　内用力搗之令其結實再用稻柴結辮圈成蓋式緊塞　口倒置潮濕地上則雖經數年决無融化之虞 
　　夏布摺漿　夏日之衣宜求清潔且須直挺庶爲美觀故於洗衣時不可不留意焉對於葛布更宜注意取衣浸入水中須歷一刻鐘後方可用硼砂帶水洗濯勿用猛力竹上宜用布套則無則無黄色竹痕置之通風陰乾處俟其半乾收下摺挺冉以平面重物壓之乾後與用漿者無異且色澤甚白不論官紗洋紗等皆可傚此法行之[  席賓秋]  
　　百合　摘百合瓣之尖顧勢剥去其衣入清水漂過煑爛加糖食之則味不苦[  張嘉穗] 受酬 
　　醃茄子　擇茄子之嫩者（色澤鮮明者）去其包蓋兩手握稻草灰將茄子迥旋摩擦（所以去其皮上之　紫色而使皮柔軟也其未經此手續者食時其皮有硬澀之患）至其皮柔潤無光爲止用水洗凈以鹽搽之（宜稍鹹否則易酸）一日卽可取食如喜食槽味者可將其　傾去加入老糟拌之蓋密勿令洩氣臨時取食香味兼佳尤爲爽口[  山安]  
工業須知 
[象皮印之製法（三）] [  栩園居士]  
　　（五）注意　上法每行一次可同時置成各樣之印章五六個模型用木刻最妙無論爲圓形爲卵形其木塊必方庶可併合多數同入於框調石膏粉時水之多寡最難適度宜熟練乃能無一定之成分可以表示烘石膏時火候宜弱烘象皮時火候宜强時間多寡亦須習練乃知未嘗能刻舟而求之也牙科醫生所用之器具最爲適用上有火表可驗其適當之度但價値甚昻殊不合算如我所述不用壓榨器製則全副器械不過二三元（不用壓榨器者須備天平用之砝碼一副烘象皮時先壓三兩重之一塊每隔十秒鐘加重一錢）購備材料約三元可製圖章數十枚其柄亦可令車線店仿製則每百枚不過一元許耳 
詩囊 
[題吴觀岱觚廬畫萃二首] [  南湖]  
　　造化爲師非想天流傳名蹟壓耕烟丹崖拔地一千尺滄海聞鐘五百年興到且傾燕市酒悲來詎識隴頭絃那堪重蹋西城路寒食招魂憶二賢（辛亥西城寒食之會觀岱爲良賚臣吴綬卿二烈士作畫寒厓自蘭州到京亦當日座上客思之黯然） 
　　一生低首東園客配饗新羅更出羣破帽疲驢塵夢斷寫經秋閣異香聞（芝瑛秋閣寫經圖及余所得驢背吟詩圖皆觀岱生平傑作）胸中丘　千秋業腕底波濤九派分二石（石溪石濤）精神自來往莫敎過眼等烟雲 
長篇小說 
[寫情小說柳暗花明錄] [  常覺小蝶天虚我生合譯]  
　　第二十九章（一） 
　　裘狄斯言時毒燄愈熾然羅倫絶弗動容亦知此時所處之地正如馴獅之人一怯且立遭呑噬裘狄斯則仍倚榻自吸其烟面色倐喜倐怒閃爍無定乃似夏雲濃佈時時漏其閃電旣又曰我爲汝妻汝則我夫使我令汝離棄彼女與我同居吾知名義之上汝亦無能拒却羅倫汝思如何羅倫作勢曰若然則我必先殺汝而後自殺裘狄斯笑曰吾亦料之矣但汝自殺則可若我則固有自衛之力言時舉其手鎗作勢又笑曰然而我亦不願汝死蓋我用汝之處正尙多也羅倫曰嗟乎汝之報復於我亦可謂快心極矣然其味雖佳終不及金錢之味爲美吾固願與汝多金買汝秘密裘狄斯曰買我此何言者須知我爲汝妻汝之財產我豈無權可以揮霍然欲買我亦無不可試言其値如何想又不過寒乞兒每年數千鎊耳汝知今日之事何事此區區者焉能買汝老孃之口羅倫曰然則汝欲幾何言時其心已决寗願犧牲財產之半但求慧德得其平安則此後天涯海角固無往而不可若彼蘇惠恩者亦不免略施賄賂蓋其爲人色厲而内荏利可誘而威可懾也心中自思乃又言曰任汝欲幾何若欲同居則爾我殊不便裘狄斯曰實告汝今我亦欲置身交際之場庶吾生不爲虚度計其每年費用非分汝歲入之半不可羅倫點首曰可可裘狄斯曰然則一言定矣汝我雖夫婦此後相見但作朋友可矣羅倫毅然曰此恐不能蓋吾人即須離去英倫此後當無相見之期即見亦以不相招呼爲佳裘狄斯冷然曰此恐不能蓋汝他去於我宗旨實有不合當知我欲入交際之場正猶需汝介紹且欲時時見彼女郎即汝最親受最美麗之伯爵夫人言次又笑笑中乃似含毒螫羅倫曰裘狄斯此汝逼我過矣我决不願爲汝介紹見··裘狄斯怒曰汝何言豈我與彼交接便足以玷汚其人耶汝乃自忘其身分矣彼何人哉而我則汝妻羅倫不待語畢怒火上迸幾欲直扼其喉而裘狄斯亦已握鎗在手曰汝止敢前一步者則立死又改容笑曰吾親愛之羅倫吾言戲耳汝又何必如此汝旣不願我又何必强欲見彼實則彼女亦非我所喜特是吾生處此寂寞之境亦已厭倦必欲一登娱樂之場汝亦不得再以冷面向我使人難堪並望汝時時引我以赴劇場及跳舞之會使人知我爲羅倫伯爵之好友則我亦得因人而重於汝亦無所傷（未完） 
 
 
 

Page 15

 
 
   
 
 

Page 16

 
 
   
 
