# 1903 - 161 - 4910832

 

Page 1

 
 
[敬募急振] [  中報館協振所啓] 　 
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黄河決口數百里内外室廬牲畜漂没無存而廣四又因匪徒揭竽肆行焚掠今難亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康彊子孫逢吉者此理可操　卜也肅此佈陳惟希垂鑒 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閲爲憾本局不惜重貲禮延通才博學將是書條分件繫編成目錄四十卷已讀九通者得此槖鑰固屬便於檢查卽目未覩尤通全書亦可藉此以上窺數千年之典章文物全帙關鍵其在是乎現在書已告成每部裝釘十二本價洋二元有志經世學者請速臨申報館購取可也 
[慮患篇]  
　　伊古以來爲國家之大患者曰内亂曰外侮一者有一於此必致宗社阽危人民塗炭而國亦隨之以亡漢唐宋元明已事皆可證者也本朝崛起漠北定鼎中夏前代邊患掃而空自道光中葉泰西各國航海東來而交涉之事以起英法俄德諸國挾其船堅砲利攘奪我利權佔據我要隘謀國之士咸競競焉以外患之交乘爲慮夫慮之誠是也然苟使一國之中士有尊君親上之思民有守法奉公之意則國勢雖弱外人亦何能背公法而遽肆狡謀乃觀今日之中國其最可慮者固不在外侮而在内亂内亂奈何一曰會匪今天下之會匪亦可謂盛矣有由散勇嘯聚者有由土棍糾合者小之則殺人越貨爲害一方大之則斬木揭竿擾及全省近年以來如四川之余匪安徽渦陽之牛匪皆聚衆據城爲鄉里患雖官吏剿撫兼施卽時平定而兵戈所至元氣已不免大傷邇者廣西雲南又土宼縱横佔據城邑興師數載未奏凱歌此外若江浙濱海之區鹽臬尤到處充斥非擄人勒贖卽糾衆劫財一旦勢若燎原爲患何堪設想此會匪之可慮者一也一日新黨夫黨以新名其意固欲將中國舊時積習改絃更張俾國家重覩維新之治較之會匪之以宼掠爲事者似不相侔然人類旣不齊黨派卽各别其間固不乏慷慨有志之士思藉空言以救時艱而少年之狂妄者亦往往竄身其間以平權自由爲口頭禪以革命流血爲欺人術子弟血氣未定一經墮入其中父師之教訓旣不能行國家之法令亦無所畏終日狂言謬論不啻如醉如痴核其情事蓋卽各國之所謂破敗黨務欲破壞國家之事以遂其擾亂一世之心苟非早遏邪謀必致漸張毒燄此新黨之可慮者又一也夫此二者議論旣殊行止各異而爲國家此日之大患則同然苟不合而爲一則爲會匪者皆閭巷粗鄙之徒其爲人大率無甚遠志惟恃劫掠爲生涯以販私糾賭爲得計雖有兵械軍火而無人焉爲之謀主亦尙不至驟然舉事如曩時粤捻各匪之到處蔓延若新黨中人迹其行爲狂悖固早視君父爲贅疣謀亂之心未嘗不躍躍於方寸惟若輩手無縛雞之力徒恃毛錐三寸激變人心卽或圖倡逆謀如唐才常等之起事於漢口然奸謀甫露顯戮卽遭所謂秀才造反三年不成者俗諺流傳良非無見然則此二者雖爲中國之害但使揚鑣分道爲患猶不至甚深釀禍猶不至甚大所慮者彼等或途窮日暮里巷椎埋之輩則藉新黨之善於激變奉爲主謀少年横議之流則藉會匪之勢燄鴟張引爲羽翼夫如是則彼此同惡相濟互爲聲援明代闖戲之禍必有不旋踵而來者迨至内亂旣成各國見有閒可乘起而干預無論亂之能卽平與否而瓜分慘禍必見於是時嗟乎月暈而風礎潤而雨凡稍有知識者固無不深爲危慮矣彼有國者盍亦稍加之意而勿使僕有多言而中之譏哉 
[本館接奉電音]  
　　昨日午後七下鐘時京師飛電傳來上諭一道敬謹譯登○五月二十一日内閣抄奉上諭四川雅州府知府員缺著聯豫補授欽此 
[宫門抄]  
　　五月十一日工部鴻臚寺廂黄旗值日無引見車王葵公各續假二十日善豫續假五日阿公請假十五日召見軍機大臣○十二日内務府國子監正黄旗值日無引見慶王克王徐中堂各假滿請安曹福元預備召見裕德續假五日掌儀司奏五月十五日祭奉先殿瀛貝勒行禮召見軍機大臣及曹福元 
[電傳宫門抄]  
　　昨日午後七下鐘時京師友人專電告知本館云五月二十一日皇上召見軍機大臣及張曾敭陸鍾琦 
[議約續聞]  
　　中國與各國所訂商約日久尙未議成近日忽奉綸音諭令在京開議等因已登昨報昨日聞之西友之留心時事者謂近有人接京師來電悉某日軍機處面奉諭旨所有商約事宜著吕海寰盛宣懷伍廷芳來京會同張之洞開議並與袁世凱會商等因欽此若是則前説果信而有徵矣 
[外臣入覲]  
　　聞之京師友人云本月十一日已刻皇太后皇上升仁壽殿英國署使燾訥理帶領水師提督裨利治以禮覲見瀛西劍佩航海來同誠中外一家之盛事也 
[粤士籲恩]  
　　聞之廣州及人云粤東合省京外各官曁會試舉人以廣東捐項煩苛亂食四起聯名呈請都察院代奏請旨飭下新任兩廣督臣分别减免以固人心而杜亂源倡議者爲劉士驥龍建章蔣子敏黄立權署名者爲梁慶桂關鼎勛梁志文鵬益吳翰徵韓步靑張泰清鄭文傑林瑞祺邢詒流韓寅斗林天嶷鄔質義鄧杰材王鼎熙李鼎芬葉佩蘭潘元敉朱汝珍吳尙廉邢榖樵林之楫何和頣梁廣熙張銘誠韓步雲陳芝昌關獻璐韓鼎勲黄遠謨 
 
 

Page 2

 
 
林天位黄有淵王光昭韓堡準黄敏孚區天相温宗羲鄧家仁鄧家讓鄭文治王柟賴際熙馮國華陳培基黄嵩奜李麟書何作權雷玉麟葉覺邁羅恒熊等五十四人屬稿者爲劉鳴博 
[嚴防匪亂]  
　　香港循環日報云月之初三日兩廣督憲德靜山制軍准兼署湖廣總督湖北巡撫端午帥密電内開有日本留學生數人素不安分近竟煽惑二百餘人惜赴東三省拒俄爲名欲入長江一帶煽亂日在日京會館聚議以一班往北京見袁宫保并探政府和戰之信其名目謂之特派　其派充卒伍者謂之義勇隊往内地各口岸轉運軍裝錢糧者謂之運動本部義勇隊正在操練運動部已入内地愛國學社生徒爲之響應名爲拒俄實係革命黨與庚子富有票匪情事相同而餉械較足黨羽較衆度必有康梁孫諸逆居中主持事關重大未敢疑爲謡諑不爲之備迅飭沿江文武員弁嚴加防範以遏亂萌并互相知照云云現已札飭營務處及緝捕局一體嚴密防維矣 
[桂柳設電]  
　　聞之桂林友人云粤西軍務未平羽檄紛馳驛騎幾無片刻之暇現由大憲札飭自桂林至柳州府治設立電線以期消息靈通日來已由總辦兩廣電報局盛太守宙懷札委通判黄君建荃巡檢馬君其芬分投監造矣 
[廉瓊匪耗]  
　　聞之廣州友人云近日廉州各處時有西匪竄擾府尊郭太守以兵力過單飛請欽州知州李直剌酌撥部下營勇前往設防直剌允之立泒卓勇後營管帶郭君移隊赴廉戍守又聞靈山縣境土匪極多雖經官軍剿除而米價飛騰民難果腹且滕八一股黨羽頗衆日内依然出没無常 
[僞帥授首]  
　　聞之粤東友人云日前歸善縣劉邑侯鎭寰在水口鄉緝獲匪人十餘名起出僞印及砲械甚多研訊之下匪首楊金泉楊林娣同供曾山香港會總洪金福封爲正副元帥欲於三月十八日起事嗣因官兵雲集又值副元帥楊林娣行劫平山時被槍傷足故仍伏處於此云云現已分别斬首梟示矣 
[横門剿匪]  
　　聞之廣州友人云香山縣境横門一帶沙田圍館窩聚匪人數百肆掠各鄉村越貨殺人習爲常事上月十四日之夜水師提督何軍門督同中軍吳參戎統帶營勇九百餘人師船十餘號馳抵彼處水陸交攻匪人呼哨一聲四出拒捕相持良久擊斃匪黨六名附近長沙埔村亦有匪類百餘名踞守村後松林甚密若輩負嵎以抗攻至竟日始斃匪十餘人生擒匪首李紀等三名割取耳記若干奪獲洋帽草帽快槍不計其數迨匪人敗走勇丁追至恭都地方時已夜深遂鳴金收隊是役也起出被擄之人七名口逆會圖記數十顆逆書一本陣斃勇丁六名次日軍門飭將匪首劉湄水龍斬决梟示松林砍伐變價以賞陣前出力之勇丁匪屋及圍館一律焚燬旋又在新沙圍擊斃著匪陳藕瓜等三名在各沙擒獲匪黨八名在花洲海邊截獲敗匪吳某一名一併訊明正法 
[教習偕來]  
　　金陵訪事友人云此間創設三江師範學堂經前署南洋大臣兩江督憲張香濤官保奏奉上諭咨請駐紥日本大臣蔡和甫星使延聘日本名儒十二人以備派充教習兹經是使次第聘定資送來華日前已有九人抵省一爲菊池謙二郎二爲管虎雄三爲松原俊造四爲志田勝民五爲大生干藏六爲亘理賓之助七爲枌田隱八爲那原又熊九爲那郎武二率同繙譯晉謁督轅督憲魏午帥待以優禮旋飭材官送赴學務處暫駐文旌 
[秋試先聲]  
　　金陵訪事友人云此間每届鄉試之年例於四月初一日開辦文闈供給事務今届闈中屋宇甫於去年修整且五月逢閏無庸早日開工以故四月下旬始奉江寗藩憲李薌垣方伯檄委江寗府羅少傑太守辦理一切事宜太守以公務紛繁未遑兼顧禀奉方伯另委督糧同知敖司馬式金駐局經理 
[安省官塲紀事]  
　　安慶訪事人云安徽藩憲聯墨樵方伯於本月十二日附招商局某輪船赴申江以便航海抵津入京陛見帶裕留守災柩回旗安葬在城各官均赴江干恭送○連月各卡釐捐極旺荻港委員黄君應珂記功至十三次之多石牌委員張君亦記功數次○署靈璧縣知縣陳大令正源于月之初八日赴省公幹十二日遄回○臬憲札委候補同知張司馬雷赴當塗查辦上控案件司馬奉札後於本月十二日禀辭首途○准補壽州知州錢直剌义冀缷署霍山縣事回省於本月初十日詣轅禀到 
[邗郡官塲紀事]  
　　揚州訪事人云新任漕運總督陸春江漕帥由蘇起節本月十六日下午行抵揚郡泊舟徐凝門外碼頭文自運司程都轉武自叅將袁叅戎以次均詣舟次禀見十七日已刻都轉在廣儲門外史公祠設席洗塵翌日春帥卽展輪上駛鹽揚等營勇丁均列隊河干鳴槍致敬文武各員弁恭送如儀○總統南洋常備左軍正任雲南提督張蘭陔軍門向在袁公浦駐防近因滇邊匪亂未平督師往剿本月十六日先令各管官啓率勇丁乘邵伯划船百餘艘向瓜浦進發 
[麴院荷風]  
　　杭州訪事人云有朝鮮人劉秉觀者言是彼國恊理外務大臣本月十一日道出淛省舟泊下馬頭仁和錢塘兩縣宰及洋務局員均往江干迎迓劉於接見後卽命駕入城拜會護撫翁筱山大中丞及司道洋務縣宰等員隨於十四日起程赴閩江○惠獻貝子於康熙時隨康親王蕩平耿逆分剿温台等處櫛風沐雨卓著功勛浙之人咸被其擇禀請疆臣入告奉旨建立專祠爰於孤山之陽巾子峯之麓營造祠宇歲時祭享粤匪之亂燬于兵燹上年紳士禀請重建經前護撫誠果泉中丞批准飭防軍局委員鳩工興造刻已落成由杭嘉湖分巡道宗子材觀察騐收護撫翁中丞擇於本月二十四日恭請栗主入祠屇時衣冠蹌躋必有一番熱閙也 
[四明客述]  
　　寍波訪事人云前者鎭海縣屬所獲盜犯胡占洪訊明後解府勘訊寄禁鄞縣獄中近日忽患臌脹而斃禁卒禀知縣主周少軒大令詳請府尊葆太守委慈谿縣王大令來鄞相騐仵作騐得實係病故並無别情大令遂飭吏塡明屍格交地保備棺收殮申詳上憲核奪○本月初四日之夜鄞縣南鄉胡家墳左近胡和生所開受益藥鋪被盜二十餘人入室行劫並開槍將胡擊鄨波及隣右益裕染坊事後報經巡檢徐少山少尹申禀縣主周少軒大令勘明飭差嚴緝在案某大令復發出賞格購線緝拿略謂如有將是案眞正盜首緝獲起有原贓者賞洋銀三百元緝獲夥盜起有原贓者按名賞給洋銀一百元通風報信因而拿獲者賞洋銀一百元至本月初十日捕役在南鄉柴山深罌拿獲一盜解由大令嚴刑推鞫供詞一味支吾遂飭釘鐐收禁俟續獲餘盜然後訊懲○日前慈谿縣王大令飭差押解兇犯童臘黎黄眼阿五至府署禀請勘訊府尊葆太守飭發交鄞縣獄中暫行收禁旋於本月初九日提出細詰以便詳請上憲按律擬辦 
[五茸草色]  
　　松江訪事人云前者南匯二團地痞劫掠某沙船所裝錫箔控經縣主汪蘅舫大令派差督同地保往拿突被瞿阿連將地保夥役丁阿雲砍斃後拘獲　及帮兇之吳木香徐金榮訊明情節分别科以斬决軍流之罪日前解府勘訊瞿吳徐三犯忽信口翻供連日府尊 
 
 

Page 3

 
 
許子原太守委發審委員沈聯棣大令提瞿徐研鞫備用荆條挺棍各刑堅不承認吳則時方染病尙未提案推求○數日前南鄉金山嘴左近演唱花鼓淫戯男女混雜傾動一時事爲縣尊某大令所聞立委金山司巡檢某少尹前往驅逐少尹邀同團防勇目督帶弓兵而往及至則若輩欺其寡弱羣起抗拒聲勢洶洶勇目弓兵敗北而逸少尹乘隙遁歸據情禀知大令未知能設法成禽否也○某縣圖差某甲駕舟至天馬山一帶微收錢糧小泊河干客帮梟匪疑舟中滿載銀錢乘隙躍登奪篙駛去幸船上祗藍綢長衫一件及對時表一枚所失甚微差役送不復追求另雇他舟歸去 
[榷憲謁客]  
　　蘇松太兵備道兼江南海關監督袁海觀觀察於昨日午後命駕出城詣泥城橋迤西盛杏蓀宫保行轅晉謁大約有公務禀商也 
[飭究勒捐]  
　　日前本埠永昌等地貨水果行主甲乙丙等人投蘇松太兵備道轅環禀陳斐章藉故勒捐等情昨日觀察繕發批示云如果水果菜蔬到滬投行銷售向無落地捐項陳斐章等何得串同無賴流氓藉捐扣船勒索所禀恐有不實不盡仰上海縣會同貨捐局查明究竟具報 
[美儒講學]  
　　尙賢堂總辦美儒子佳白先生在格致書院講論列國政治已歴多時中外士人聆先生之偉論者無不欽佩良深兹又定於本月二十三日之晚八點鐘時仍在書院宣講美國與税資國政治之異同留心時務者不可不一往傾耳也 
[二訊巡捕舞弊案]  
　　日前公共租界工部局董遣人投英美租界公堂控管理東洋車之三畫華捕馮阿信與蔡朝榮等各車寓主串通舞弊等情讞員孫建臣直剌會同英總領事署繙譯官迪比南君研訊一切供詞已登前報前日午後鐘鳴三下迪君命駕詣公廨與直剌升堂覆訊工部局所延律師瓊司聲稱此案現在鈕金寶爲見証請卽傳案訊供鈕供稱小的向在新閘路開設義園烟館與唐湘舟卽唐松熊係中表行約五年前唐適無事在小的館中帮同照料有時夜間止宿烟館中有時回至本城家中止宿當伊父前充某圖地保伊爲壳件洋行克拉克所雇是否在行中執役抑在宅内當細崽小的不知其細迨光緒二十四年至小的烟館内度歲言及自十七歲至二十二歲時均在克拉克處先前並未在捕房當過巡捕直剌命退下傳問西人某甲供稱在供房充當小捕頭管理東洋車捐務西歴五月三號及十四號總捕頭命至馬路中查看法租界工董局所給各車捐照上年月日之中可有小字圖章暗記當卽往來老閘一帶查見有小字暗記者約九十輛卽抄錄號數回告工部局捐務房第二次又在馬路中查出有小字暗記者一百餘輛迨至五月十六號復奉令往查則小字暗記業已模糊莫辨現在所查之數已記憶不清矣旣而戚秀章投案供稱在工部局管理東洋車捐務隨將蔡朝榮等數家車上捐照號數抄呈並稱此卽西歴五月蔡等所捐之照計蔡朝榮卽蔡海林姚榮記卽姚雲亭馬王氏卽馬阿桂張阿掌謝阿四章阿桂朱阿小馬桂白老春吕長壽卽徐阿昌請爲察核馬王氏供稱阿桂係小婦人之姪姚榮記供稱雲亭係小的之姪直剌復傳訊西人某乙訴稱在工部局當三畫巡捕專管東洋車務局中定章隨時巡緝馬路如見敗車卽送請虹口總騐車捕頭核奪馮阿信亦三畫捕之專緝敗車者西歴五月十二號總捕頭接有西字信指明車上暗記之事迨至馬路中果見東洋車十四輛均有暗記厥後又查出百餘輛至五月十六號各車捐照上忽無暗記統共拉入捕房之車一千一百七十六輛内有法界工董局捐照者三百六十輛查各處東洋車領有法界工董局捐照者共一千五百十九輛祗有公界工部捐照者二千八百七十一輛傳案之蔡孫榮等男婦五人共置東洋車六百零七輛在老閘一帶營生馮祇拉入八輛其餘别家之車被拉入捕房者三百八十一輛西包探頭目阿姆斯脱郎禀稱唐湘舟先充四百六十號華捕尙知勤愼後接壳件洋行來信遂拔充包探惟此信現已無從檢出至謂唐曾在楊樹浦捕房充當五百二十一號華捕請查名字簿便知有無訊至此由西探將歴年各華捕名字簿呈案遍查之下祗有唐錫萬名字並無唐湘舟卽唐松樵又卽唐子萬之名卜律師聲請由本律師再查瓊律師稱如指出實在憑據方准檢查否則工部局公簿不能任意繙閲卜律師又稱唐湘舟實係已革五百二十一號華捕更變名字瓊律師稱此事有五十二號印度捕頭爲証及傳印度捕頭詰問稱五年前在楊樹浦捕房當差時唐錫萬充五百二十一號華捕後因事斥革向來與唐交好是以能辨其面貌唐湘舟與唐錫萬身材有長短之分面貌亦有肥瘦之别瓊律師將法界工董局董復公界工部局信呈案謂捐照上小字不知有何用處然旣有此字法界總捕頭克賴美亦須詳細稽查直剌與迪君頷之隨提訊馮阿信供稱小的在捕房當差二十餘年從未犯事本年西歴二月總捕頭命查騐東洋車小的卽知照各華捕見有壞車或車夫爭攬坐客以及將車横置路中均須拉入捕房至蔡等男婦四人小的向不相識安有告知現充包探之唐湘舟見有小字暗記之壞車槪不拉入並按月在法租界付洋銀四元之説且西歴四五月間唐常告病託稱在病房養息實則在家遊蕩卽唐錫萬實係前時之名曾與同事豈有不知之理務請明察時將薄暮直剌遂商之迪君將蔡等男婦或發回捕房或交官媒分别管押候下禮拜一午後兩點鐘時復訊 
[存銀待領]  
　　四月初七日英界山東路火警時救火會中人急往撲救有一駕水龍之車馬忽驚躍適旁有不知姓名之東洋車夫見之竭力帮同勒住以致受傷會中人命人舁至仁濟醫館療治閲數日工部局董以車夫好義可嘉且貧苦之人因此致傷情尤可憫擬酌給洋銀若干迨至醫館詢問則已傷痊出外無可追尋遂將此項洋銀存儲以待寄語車夫可至工部局告知當日情形仍得如數領取也 
[上海巡局瑣案]  
　　某司鐸函致三十三七鋪巡防局成稱成衣匠周鴻亭攫取陳桂林之長衫摺扇等情局員韓仲甫二尹提周研訊著移送十六鋪中局局員黄衡堂二尹略詰口供著移送上海縣署請縣主汪瑶庭大令訊究○馬阿金扭圖竊未成之陳鳳生至二十三七鋪巡防局局員韓二尹略詰供詞判責一百板 
[馬路工程局瑣案]  
　　甯波人陳寳寶因徐倉林藉端索詐扭至捕房轉解馬路工程局總辦翁子文太守倩襄讞委員黄衡堂二尹研訊喝令笞責徐仍滋閙不休乃令重笞五百板然後移送上海縣署請縣主汪瑤庭大令訊懲○包探黄量海解積竊陳阿三張阿四錢阿二及銷贓之陳寶生至案禀稱小的查知陳張錢三人竊得浦東龍王廟左近某甲家及南市賴義碼頭某乙家竹布十二疋衣服二十三件倩陳持赴某押店質得錢十五千俵分使用是以拘請訊懲陳供稱小的係本邑人年二十有七前在憲局充當四十七號巡捕因事斥革現已改充探夥日前緝獲陳等諸犯致被挾嫌誣指二尹命押候查明訊核陳張錢各責一百板○日前吉陞客棧夥榮兆蓉拘獲竊取紡綢長衫之王阿狗扭送至案黄二尹研訊之下判責若干板押候復訊至前日卽從寛開釋不復深求 
[補脱]  
　　昨報紀格致書院春季道課案脱去特等第十錢允祥一名合亟補錄於此 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　朱王氏挈其女阿妹投縣控金老四黄榮根串吞遺業等情前晚縣主汪瑤庭大令升堂研訊朱王氏供小婦人係金匱縣人從姊金王氏向在城内竹素堂街開設老虎竈因無後嗣將女兒阿妹自幼撫養今已一十五歲四月二十二日從姊患病託伊親族金老四黄榮根兩人代管老虎灶生意至五月初一日病故卽由金黄草草棺殮所有積蓄恣行乾没老虎灶則擅自盤與徐仁和得洋銀八十元　小婦人聞信來滬　已無可挽回　　赴案控求追究阿妹所供與其母同唐阿二供小的在老虎灶爲夥主婦金王氏於四月二十二日患　金黄卽於二十四日前來經管迨主婦故後一切盡被吞没黄供小的與金王氏親戚本月初一日金王氏故後由金老四致信小的帮理壞　　錢均歸金一人主管老虎灶亦由金盤與徐仁和所得價銀小的並未分用金老四供小的與金王氏同族四月十九日金王氏患病其子不在滬上故小的代爲照料至本月初一日病故無資棺殮由小的將老虎灶租與徐仁和收到頂首洋銀八十元悉充喪費尙屬不敷山小的墊付洋銀　十餘元清帳及發票呈閲徐仁和供小的係溧水縣人由金黄介紹租金王氏之老虎竈於本月十五日接開計出洋銀八十元今將筆據呈　大令判將金笞責一百板著出洋銀六十元并責令黄出洋銀二十元歸還徐所付頂首將老虎灶贖回暫交朱王氏母女經管候金王氏之子到來交代○月前浦東及引翔港新閘等處連出盜案大令飭捕嚴緝旋在無錫拘獲易士和陳錦章兩盜解案訊供嚴行收押前晚升堂復訊陳供小的係安徽人向在某營當差今居治下大東門外妻子已故只有兄嫂在家去冬母親在籍病危小的因回籍省視旋於今春來滬謀業未成上月至無錫訪友在航船馬頭茶坊中遇友人易士和互叙别况忽被台捕一併拘解小的實不犯案叩求恩察大令一再研詰執定前供因　交的實人保去易士和一犯因奉蘇松太兵備道憲袁觀察飭拿未便輕縱故已釘鐐監禁矣○前日韓子巖韓夢巖兄弟扭王忠泉到縣大令訊詰之下二韓同供有公産墳地四畝前因急需向王抵借洋銀三十元今者備本回贖王稱單已失去須候地保查明請給代單據繼又托詞游移是以扭求訊究王供韓姓弟兄前將田單抵去洋銀三十元去冬忽有難民來家强索倉卒中致方單失去後已告明地保向韓説明出立代單據今韓强索原單致被扭控大令飭交人保去候傳地保訊核 
[英美租界晚堂案]  
　　鄔申甫投英美租界公廨控趙琇甫圖賴貨銀向索取卽唆令趙冠卿逞凶霸阻等情前晚讞員孫建臣直剌飭提研訊鄔供稱在順記號司帳上年冬趙琇甫偕一吕宋人至號購取雜貨計洋銀一千餘元歲暮向收僅付二百元尙欠八百餘元屢次向催忽由趙冠卿恃勢霸阻求向訊追趙琇甫供稱購貨者實係小吕宋人並非小的所購應向伊追直剌飭將兩趙交人保出著鄔呈帳核查 
[英美租界公堂瑣案] 　　 
　　包探徐阿華解龔少山王張氏至案禀稱去年龔將郁永江之女仁寶拐去兹由王張氏投報捕房始經不的拘獲請卽究懲龔供此孩係周福壽所拐與小的無干襄讞委員魏蒓塢大令商之美總領事署白繙譯官飭分别押候補提證人質訊○包探趙銀河解周宗氏王如生至案禀稱日前周沈氏報稱伊子之妾宗氏被王誘逃兹由小的拘獲請卽訊供大令以原告未到飭分别押候過堂訊核○包探陸阿四解陶和尙至案禀稱此人先後行竊李長元等七家衣物故由小的解請究懲大令判責四百板○包探竇如海方長華解王阿炳等十六人至案禀稱王僑居寳和里在某輪船執役前晚糾同郁阿全等十餘人在家賭博由小的恊同西包探一并拘獲送請究懲大令判罰王洋銀五十元枷號兩禮拜餘人各罰十元如不能繳則責二百板賭具及金戒指等充公○包探張天林解王阿金王楊氏夫婦至案禀稱伊家造屋侵及西人愛爾德之地向阻不服報由小的拘獲送請究懲王供稱小的之地在北西人之地在南並不佔及大令飭押候傳十一圖地保周文邦訊究○包探倪順泉解張阿泉至案禀稱伊行竊王阿二家衣物故由小的送請究懲大令判責三百板 
[法租界捕房瑣案]  
　　去年十月某日裕興立鞋店主胡潤安控湯壽卿借去洋銀四百七十餘元延約不還等情時孫建臣直剌方操法界讞政研訊之下飭卽押追案懸迄今爲日已久昨日胡請提爲湯具保之顧阿五究追讞員魏蒓塢大令諭令退去聽候查案核奪○前者匯德豐駁船公司執事西人控船户侯阿先楊阿四串竊洋綢十餘疋經孫直剌訊明判各枷號二月昨已期滿大令命帶案疏枷各責五百板○竊犯吳阿二彭漢卿潛入海琛輪船竊取某客所携衣物被包探拘解至案大令著各責五百板發改過所監禁三個月○偷兒張阿二鍾阿根行竊事發經包探解案請辦大令著各責一百板○車夫陳阿六朱向榮因事被主人辭歇挾恨兇毆其主訴諸捕房捕頭令包探解案請訊大令著各責三百板 
[美租界捕房紀事]  
　　昨日偷兒張阿四不知在何處竊得衣服若干件携至吳淞路某押鋪質錢適爲包探顧福其所見連贜帶入捕房捕頭令押候解送公堂禀請讞員孫建臣直剌訊辦○前日舊江橋左近開設洗衣作之甬人蔡阿全以日本人某甲無端逞兇扭至捕房聲訴捕頭問明甲姓名著蔡自投日本總領事署控告○昨日僑居西華德路某里之江北人胡阿大失去衣服疑同居林某所竊扭入捕房捕頭以疑竊無憑不予准理 
[邗江官報]  
　　初十日王分轉桂芬委孔涵總巡俞鹺尹鍾騏由吳家集來集來項鹺尹毓溎委總局聽差鄒鹺尹鋭委黄泥港卡裴鹺尉士麟辭回十二圩差次十一日王大令維登委邵伯保甲差彭分轉委海屬總巡劉鹺尹錫綸委周莊卡葛鹺尹培源銷大伊山卡陳鹺尹鳳書委武障河卡朱鹺尹之楨委龍溝卡十二日河分轉炳燾委京餉銷海屬總巡差 
 
 
 

Page 10

 
 
   
 
 

Page 11

 
 
　　認明四十八卷書首洋文爲記 
　　新出新學準繩初編四角○新學準繩二編五角○史論新編三角○大小試法程五角 
　　是書分十類共四十八卷首列政治一代之規在焉次則史户禮兵刑工六官之政具焉政治必由學問故次列學校内治旣修外交宜講故又次以交涉類末以論議殿焉以覘時變資考察也今奉　　上諭次塲問中外政治藝學策是書源源本本朗若列眉　購者務湏認明本號經售書首有洋文爲記庶不致受魚目混珠之悞裝訂十二本價洋二元四角託江左書林經售 
　　申明公產未售 
　　去年余家曾將南市竹行馬頭公產印單二紙司照一紙暫交與許品南兄取有收據爲憑今閱十三日申報忽登有　和洋行拍賣是地告白不勝駭異伏思余家公產并未售去何能拍賣况司照未齊斷難分剖此係舍間公產價五房叔姪出有賣契方可任他人拍賣現奉　憲諭南市之地洋人不能私買卽我中國人亦湏問明來歴方可立契豈可馮一紙空言遽爾拍賣乎爲此登報申明望遠近紳商勿受其愚致有後論　　蔣宏泰主人啓 
　　南京永亨機器麵粉有限公司告白 
　　本公司已購南京下關地基起造廠棧所有機器工程及招股事宜均歸上洋永興洋行洋商經理凡願入股者其股銀存匯豐銀行并請移玉黄浦灘麥邊二號本公司帳房取閱章程或至四馬路黄浦灘永興洋行五金機器帳房閱章可也 
　　廣濟公司江南義賑票頭彩叁萬元 
　　本公司江南義賑票係奉　南洋商督憲奏奉　硃批首先創辦溯自呂宋票後本公司實爲第一歴屆開彩衆目環觀僉稱公正每次大彩係在何處及所得諸君均昭昭在人耳目是以誠實素著中外咸欽較之呂宋尤爲馳名更非他票所及今復善益從善將每票酌分二十則以應諸公惠顧之雅意本公司内地各埠並無設立分公司第五十一會票已於五月十九日十一點鐘在本公司如法開彩所得彩號數經印有對號單分派以憑核對如有得彩之票祈携到本公司收銀可也第五十二會票已印出二萬張每張分爲十則共得彩有二千四百張之多定期閏五月十八日開彩本公司發出之票如有中式紅票憑票收兌此佈 
　　東省鉄路輪船公司碼頭棧房招堆客貨 
　　本公司浦東楊家渡碼頭棧房高大乾燥上落各貨甚便買辦陳潤三誠實可靠今新訂章程所有棧租扛力碼頭費較他棧格外克已以廣招徠無論各種雜貨及煤炭等均可代棧如荷惠顧請至四馬路口本公司帳房或直向該棧房面議亦可此佈 
　　上海裕豐源售出浙江票二彩並上下附彩誌喜 
　　五月十二開十六會票二彩第一萬二千五百十四號售與英界垃圾橋北費　章米行獨得洋四千元上附彩由門莊分條售出得主繁多不贅下附彩全張售與法界萬順錢莊獨得雖明諸位鴻福小行亦誌榮幸現售十七會票閏五月十一日開彩批發門售格外克已　諸君惠顧請移玉十六鋪外灘橋南首 
　　廣東籌餉大票頭彩聲明五彩叠捷 
　　四月三十日開彩第十一會票頭彩並上附彩又五彩各一張均由生泰亨號向上海恆豐分公司領出其頭彩第五千四百五十六號批與觀前匯豐號售與金太史塲吳君頌梅得陸條史家巷盧味梅翁得四條共洋四萬員上附彩泰伯廟橋振泰祥半張閶門吊橋李源昌半張五彩第四千五百八十二號崇眞宮橋源濟號分條售出其餘小彩中者極多雖藉得主鴻運然而小號實明榮光著彩之易而且旺首推廣東票爲最現售第十二會廣東票全張十元分條照市五月廿四日開彩請卽　惠顧財臨旺地連捷何奇　　　　蘇州生泰亨號匯豐號仝啓 
　　耳聾速看 
　　余兩耳遠年雙閉百藥無效今幸閱貴報得悉上海英大馬路萬康醬園對門德仁里内廣東陳恆德堂耳龍丸藥奇效非凡託全盛信局寄購耳藥二大盒價洋八元服之得獲全愈恩同再造特登報以鳴謝杭州織造署内恩裕頓首 
　　普濟告白 
　　本公司上年臘月奉　北洋大臣電諭奏請停辦業經遵諭收歇所有兌紅已一再展限現在事將半年特再展期壹月暫借通源寳號騐領限至本年閏五月初十日截止逾期一槪作廢特此佈告 
　　寄售馬寳 
　　專治癲狂驚癇平肝風善療一切痰症以及癱疽結毒梅瘡等症每用數分屢著奇效　上海三馬路鄭福蘭堂代啓 
　　召租 
　　茲者虹口西華德路東謙吉里内三開間三進公館華房二宅又新式洋房一宅自來水廚房晒臺俱全倘仕商合意者玉移後馬路致遠街安慶里合義和帳房面議可也本主人告白 
　　兼觀風水　相 
　　豫章陳淸照揣骨論相能知三代淸奇名利吉凶奇應如神承邀風水四十元起寓英大馬路中夑理齋 
　　屢獲大彩中外馳名 
　　立中 
　　廣東票十元湖北六元二江南五元三浙江五元條頭三角紅票足兌批發克已函購寄上海吉祥衖口 
　　香港太古糖局 
　　車糖出售 
　　本行由港自運ＢＡ唛五温Ｂ唛四温半ＣＷ唛四温二五　唛四温Ｈ唛三温七五Ｈ唛三温車糖出售如　貴客欲買祈請到本帳房面訂買定卽收定銀如過期不出將定銀罰去特此佈聞上海老太古洋行謹白 
　　茂生經理火險 
　　啓者本行經理皇后火险公司代客保火险事務其費格外公道如有不測迅速賠償不必函問外國總局此佈　華五月十一日三馬路茂生洋行啓 
　　二十八天售出兩個湖北頭彩 
　　覺民錄批發 
　　四十九會第一名蘇州陸烟雨 
　　五十第一名寳善街晉昌土行 
　　天成上海必得成 
　　江南票分條三角正湖北票分條七角正浙江票分條三角○廣東票分條一元售購指明新老妆門西吊橋堍利益仝 
　　廣東邇遐齋 
　　虔修六神丸 
　　耑治時邪癘毒爛喉丹痧喉風喉癰雙單乳蛾諸症每用十丸滾水化服並治疔瘡對口癰疽瘡瘍乳癰乳岩一切無名腫毒兼治小兒驟急驚風危在頃刻者滾水開服十丸其效如神每盒洋七角○萬應錠每粒洋二分○辟瘟丹每塊一角○范志麯每塊一角○分設上洋三馬路 
　　白鐵棧房出租 
　　啓者本白鐵棧房在新閘大王廟東首棧内乾涸寛大上貨落貨水岸兩路便捷如各行號欲租者祈請至江西路四十號本帳房内面議可也　波彌文洋行白 
　　聲明假冐 
　　本號專辦提莊干烟皮油膽輕足砠外有紅篾圈爲記貨眞價實四遠馳名已歷多年近有無恥之徒貪圖漁利冐牌假充者不少本號深慮魚目混珠大悞主顧今於癸卯年爲始另加火烙印爲記以别眞僞貨寄上海葆和糖棧經售誠恐貴客未及週知仍受欺騙今特登報聲明　陳連發敬佈 
　　機器茶磚出售 
　　茲有漢口福州新到厚字川字琴字茶磚出售價目格外克已以廣招徠如有合意者請至後馬路興隆里益生祥面議可也益生祥茶棧告白 
　　招請買辦 
　　有某公司欲請一華人爲買辦須得一極有閱歴交游甚廣嫻習英語之人方可充當此職如有願就此職者望作函投申報館轉交可也此佈 
　　招請寫字 
　　茲本行欲請中國人寫字一位要精通英法二文如願就此職者祈移玉至法大馬路庚興洋行賬房面議可也 
 
 

Page 12

 
 
   
 
 

Page 13

 
 
[光緒二十九年五月初八日京報全錄]  
　　宫門抄諭旨均錄正張○熱河都統錫順天學政陸奏熱河人文日盛籲恩加廣學額以培士氣摺○又奏拿獲著名匪魁訊明正法並核奬出力各員片○熱河總管英等奏恭做綏成殿内應用各項活計奏聞請旨摺○蘇撫恩奏道員勸捐出力陳請改奬片兼閩督崇奏報知縣因病回籍病故循例奏聞片 
頭品頂戴熱河都統臣錫良兵部右侍郎順天學政臣陸寳忠跪奏爲熱河人文日盛合詞籲懇恩施加廣學額以培士氣恭摺仰祈聖鑒事竊查熱河自雍正年間設立承德州所有生童歸併密雲在通州考試乾隆四十三年改爲承德府奉諭旨建造考棚俾生童就近考試經部議承德府原額四名加增二名其六縣原額一名應加增二名俱肄承德府學俟將來六州縣入學入數漸多另於各處建學以昭聖世同文之化迨道光八年熱河都統臣英和順天學政臣彭邦疇合詞請加增承德府學公額四名同治五年以赤峯縣紳民捐貲辦團請加學額一名至今垂爲定例臣等查熱河僻在日外幅員廣闊從胶應試者人數寥寥自沐浴聖化二百餘年今士子咸知嚮學每縣應試者不下一百七八十人較之道光年間奏請加增公額時又添過倍臣錫良到任後周咨博訪知士風敦樸尙少積習臣陸寳忠上月按臨考試悉心核閲歲科兩試取進如額而佳卷較多頗有額滿見遺之憾查熱河文風較宣化固擾數倍卽與内地各府州相衡亦幾不相上下而學額尙不及内地三分之一未免向隅發落後與臣錫良面晤籌商一切意見相同伏念目下時事顚難欲開民智以培養士氣爲先現在廣設中小學堂及蒙養學堂多方勸導而成效總在十年以外當此求才孔亟之時似應加意栽培俾知鼓舞合無仰懇天恩俯念邊陲士子登進較隘於承德原額六名外加增二名所屬之平泉豐寗建昌朝陽赤峯各於原額外加增二名糧捕廳原額二名加增一名原有公額四名仍由學臣酌量撥取其停考之灤平縣俟下屇考試時再行核辦熱河地方遼廓現擬添設郡縣學額如何分撥統俟隨後酌度情形再行請旨至承德可設府學教授一員嗣後加增學額仍歸教授管轄毋庸添員但旣係專缺應由内地各府數授内遴選年力尙强明白事理之員六年俸滿再行更調以專責成謹合詞繕摺具陳伏乞皇太后皇上聖鑒訓示謹奏奉硃批禮部議奏欽此 
錫良片再建昌縣蚌阿川地方素稱盜藪尤以張六卽張鳳翔爲巨魁夥黨最衆久爲民害歴經懸賞購緝該匪耳目靈通隨機狡避奴才到任後訪聞該匪膽敢在建昌縣之劉家窩鋪聚集數十人築壘屯糧並勅向附近鄰村五空牌派供賊餉每月中錢一千九百串等情復派妥員密查屬實似此目無法紀若不　爲殲除　恐釀成鉅禍當飛飭直隸練軍統領雲南鶴麗鎮總兵楊玉書營官記名總兵楊慕時上緊嚴拿楊玉書等飭屬四面佈置密訂除夕猛然攻進以爲必獲詎意該匪聞風逃逸僅獲夥匪二十餘名立將賊壘剷平奴才嚴飭勒限該統領營官等嚴密躧　不獲不已并賞銀五百兩函牘交催不容稍緩現於本年四月十七日據楊玉書楊慕時飛報張六卽張鳳翔已於四月十二日在建昌縣二道河拿獲立卽電飭建昌縣知縣提訊明確卽行正法梟以昭炯戒巨匪殲民心大快該統領營官等不無微勞足錄除將出力弁勇奬賞銀兩外相應請旨將直隸練軍統領雲南鶴麗鎭總兵楊玉書交部從優議叙直隸練軍營官記名總兵楊慕時賞加提督銜以示激勸出自逾格鴻慈理合附片陳明伏乞聖鑒訓示謹奏奉硃批著照所請該部知道欽此 
熱河正總管奴才英賢副總管奴才聯榮跪奏爲恭做綏成殿供奉列聖聖容龕内壁衣地毡應需洋毡撞錦氈實難採辦擬請改用黄雲縀洋氈緣田恭摺奏聞請旨事竊前因修理綏成殿文津閣等處工程完竣所有綏成殿供奉列聖聖容龕内應需壁衣袷幔地毯各七分殿外前後雨搭十架並文津閣應需雨搭十二架經前任總管恒啓查得七龕滿換壁衣幔帳各需黄地紫花洋毯三百三十八尺四寸撞錦毯一百六十八尺黄縀五百四十六尺紅綢一千八百九尺五寸青縀一百十八尺八寸奏請援照成案由總管内務府照數請領歸奴才派委妥員照式敬謹成做其該兩處應用雨搭二十二架向係開明尺寸田工部行取此次詳查原設雨搭竹條尙未傷惟原穿線索全行糟斷布裏多被霉爛若另行整理布裏一律換新尙足以蔽風雨等因恭摺奏聞請旨隨奉到硃批著卽分别敬謹成做整理欽此遵卽咨呈總管内務府查覈以便派員請頭嗣接内務府劄開所需前項黄地紫花氈撞錦毡此二項庫無存儲應由該總管自行辦理其紅黄綢庫内現有惟青縀一欵擬以上用衣素抵放等因劄行前來奴才等派委堂苑副裕寛持具文領前赴内務府將黄紅綢青縀照數領到惟洋氈撞錦毯庫無存儲仍令奴才等由熱自行辦理伏查熱河地處山隅不僅原無此項織做匠工且似此黄地紫花洋氈撞錦毯亦均無有售賣者實難採辦而此項壁衣地毡又難從緩成做當經奴才等督率苑丞苑副等恭詣園内賞用庫將所有存前項成做壁衣用餘之零星毡毯詳細檢看查有用餘洋毡僅敷用做地毯之需其壁衣需用數鉅實難敷用籌思再四惟有據情奏明擬請將存用餘之洋毡用作地毯其壁衣應用之洋毡改用黄雲縀以期照式成做而昭愼重可否之處伏候聖裁如蒙俞允奴才等再咨呈總管内務府照數請領至龕應用白毡鐵條銅環等項以及雨搭需用之布裏線索各項匠工需用銀兩奴才等覈實咨由熱河都統籌欵照數支發以便放謹成做統俟工竣後請將用過銀兩數目歸該都統奏報以昭核實所有恭做綏成殿供奉列聖聖容龕内壁衣地毯應需洋毡撞錦毯實難採辦擬請改用黄雲縀洋毡各緣由理合恭摺奏聞請旨伏乞皇太后皇上聖鑒訓示遵行謹奏奉硃批著照所請該衙門知道欽此 
恩壽片再福建候補道沈祖燕前在署江蘇崇明縣任内因勸捐助餉集銀在一萬兩以上當經前任撫臣聶緝槼彚案奏保俟得直隸州後以知府用旋奉吏部議駁係屬層遞預保覈與定章不符應另核辦奏明請奬飭卽妥擬奬叙核辦等因心經行司轉行去後兹據該員沈祖燕禀稱先於海運案内會保有直隸州升階嗣於二十七年七月在順直善後振捐案内捐升道員指分福建試用給咨赴部引見奉旨著照例發往領照出京赴閩到省在案所有前項勸捐出力應得奬叙現已捐升道員旣奉部駁自應另擬奬叙竊查二十八年正月初九日邸抄有勸辦直隸善後振捐出力案内之江西同知沈傳甡請保免補本班以知府用因已在順直振捐本案捐升知府嗣請改奬以道員分省補用經直隸督臣謹片奏請改奬奉硃批著照所請吏部知道欽此核與此案情事相同援案禀請改奬前來奴才查該員沈祖燕前保升階已准部駁且現捐升道員分發到省應得前項保案卽與直省沈傳甡情事相同自應援案改奬相應請旨將福建候補道沈祖燕賞加二品銜以昭激勸除將該員履歴咨部外謹會同兩江總督臣魏光燾附片具陳伏乞聖鑒訓示謹奏奉硃批著照所請吏部知道欽此 
崇善片再福建本任尤溪縣知縣吳家駿江西臨川縣進士先經因案撤任缷事患病回籍嗣於光緒二十八年九月初五日在籍病故據福建藩司周蓮詳請具奏前來除咨部外理合附片具陳伏乞聖覽勅部開缺施行至所遺尤溪縣知縣係選缺閩省現有應補人員應請留閩另行遴員請補合併陳明謹奏奉硃批吏部知道欽此 
 
 

Page 14

 
 
[光緒二十九年五月初九日京報全錄]  
　　宫門抄諭旨均錄正張○大臣載等奏援照部議請撥經費摺○滇撫林奏昭信股票請奬緣由摺○又奏釐金委員辦事不善請旨交部議處片○駐藏帮辦大臣桂奏交缷貴州臬篆起程赴川日期摺○蘇撫恩奏截留漕糧以抵京口八旗兵丁口糧片○又奏甄别知州堪以繁缺補用片 
奴才載澤奎瑛堃岫跪奏爲援照部議成案請撥分放米折一切經費恭摺仰祈聖鑒事竊查東陵官員兵役每年應支粟米有六萬七千餘石向由直隸藩庫撥給運脚雜欵銀兩在二萬六千餘兩之數自遭庚子之變東漕改折銀兩由二十七年創始以來苦無定章可循又無絲毫經費是以年年辦理難臻允恊去歲七月間曾經欽差大臣敬信查明奏請將此項分放米折經費由山東耗米項下酌核籌給嗣經户部議覆耗米折價業經解滬抵還洋欵請飭直隸總督於停發東陵粟米運脚項下酌覈撥給等因咨覆在案奴才等卽將各衙門分放銀兩剪傷火耗一切經費遵照部議請由直隸總督飭司由運脚項下酌量籌撥並請先行籌撥銀六千兩用清二十七八兩年積欵等因具奏九月十八日奉硃批著照所請户部知道欽此當卽派員前赴藩庫將先撥六千兩如數領回已將二十七八兩年欠欵清釐其二十九年併以後分放米折銀兩剪傷火耗一切經費仍無常欵可籌奴才等再四患維惟有仍遵部議請旨飭下直隸總督轉飭藩司在于停發粟米運脚項下每年籌提經費銀三千兩以符原議而資辦公恭候命下之日奴才等再爲派員前赴藩庫請領所有援照部議請撥經費各緣由謹此恭摺具奏伏乞皇太后皇上聖鑒訓示謹奏奉硃批户部知道欽此 
雲南巡撫臣林紹年跪奏爲滇省文武官員及商民報効昭信股票請奬移奬恭摺仰祈聖鑒事竊滇省文武各官報効昭信股票銀兩前准户部酌擬章程分别請奬移奬奏奉諭旨允准頒發章程通行遵辦又准部咨各省官員報効股票銀兩赶緊一律請奬其餘民間股票如願請奬亦應照章請奬移奬咨部核辦勿得有逾光緒二十九年正月二十九日限期嗣復准部咨各省昭信股票請奬均准展限半年統扣至本年七月二十九日限滿截止各等因業將官股第一次至第五次照章請奬移奬造册奏請給奬在案兹據布政使李紹芬詳稱據鹽法運普津咨並報効股票各員禀請將官股銀兩遵　請奬封典並移奬榮霖等二十八名實官監生遵照例章共合十成正項銀六千五百八十六兩以原捐股票銀計抵外補繳正項銀三百九十兩隨將部監飯食銀一百三十三兩二錢九分照費銀十四兩八錢應列爲第六次請奬又據商民了槐等禀將民股銀兩遵章移奬子孫並請通融移奬計移奬丁煜年等四十七名實官職銜貢監生仍按例章共合十成正項銀三萬七千七百二十七兩以原捐股票銀計抵外補繳正項銀四百九十六兩隨將　監飯合銀六百二十二兩九錢七分照費銀二十四兩九錢查滇省商民原捐股票情形本極艱難以著名寒瘠之區而集股至十五萬七千兩之多或以數人共捐一股或以公欵報捐一股及至給票則塡一人姓名以歸畫一今若令其照章請奬則零星湊集之欵其數實有不符而此次該商民等禀請通融移奬之人類皆親友推愛鄉里敬服實出本意宜示變通俾股票卽可收回庶以昭大信而慰邊民急公之心自應接續官股卯册爲第七次清奬以免牽混而清眉目除將各官商補交正項銀兩另欵存儲彚解隨將飯照銀兩俟集有成數另文批解並造具各捐生履歴清册並同印收股票詳請奏咨前來臣覆核無異除清册印收股票分送吏户部國子監外所有文武官員及商民股票請奬緣由謹會同署雲貴總督臣丁振鐸恭摺具陳伏乞皇太后皇上聖鑒勅部核覆施行謹奏奉硃批户部議奏欽此 
林紹年片再據雲南釐金洋務兩司道同布政使李紹芬詳稱案據下關釐金委員試用知縣陳心燕電禀騰越關起運洋紗行抵下關查騐貨票不符懇核示遵等情當經批飭查照關章辦理去後旋據電禀查出春延記瑞生祥等號持騰越關子口税單運洋紗三百七十六馱行抵下關查騐每駄計多十八斤係屬貨浮於票所有查出浮多洋紗各商恐交原關受累邀同各堆棧再三央懇請照多出之數就近在該局補納　金請准定案並據禀請迅電税司查照等因查委員辦理釐務本有稽查偷漏之責如查有貨票不符照　應一面將貨物扣留一面知照原關查辦此次春延記等於騰越關運洋紗領有子口税單經過下關釐卡旣經查出每駄計多十八斤節應照章分别辦理乃該委員率准就近補釐完結並未送交原關查辦復張貼告　措詞失當致令商人有所藉口實屬辦理不善咎無可辭除先請該員撤差聽候查辦外由司局　文詳請奏叅前來臣覆查無異相應請旨從嚴將試用知縣陳心燕交部議處以示懲儆除分咨外務部吏部查照外謹會同署雲貴總督臣丁振鐸附片具陳伏乞聖鑒訓示謹奏奉硃批著照所請該部知道欽此 
駐藏幫辦大臣副都統銜奴才桂霖跪奏爲恭報奴才交缷貴州臬司署篆起程赴川日期恭摺仰祈聖鑒事竊奴才前准貴州撫臣鄧華熙咨欽奉電傅諭旨簡派奴才駐藏帮辦業經專摺叩謝天恩并陳明俟經手事件交代清楚卽行起程一面詳請撫臣咨開三月十四日接准兵部咨光緒二十九年正月二十五日奉上諭貴州貴西道桂霖著賞給副都統銜作爲駐藏幫辦大臣迅速馳驛前往毋庸來京請訓欽此並准撫臣奏委貴東道袁開第接署臬篆因貴東距省窵遠袁開第尙無到任期任才旣已奉文未敢久延候代遂將任内公事料理清楚於三月二十九將臬司印信咨送撫臣鄧華熙委員暫行接管卽於四月初六日自黔起程前赴成都部署一切定期入藏所有奴才交缷署篆及起程日期理合恭摺具陳伏乞皇太后皇上聖鑒謹奏奉硃批知道了欽此 
恩壽片再京口八旗官俸兵米經前江寗將軍魁玉護理京口副都統文光會摺奏明仍舊截留丹徒縣漕糧等米以濟支放經户部覆准於同治六年分起按年派撥不敷米石由司酌放折色已撥給光緒二十八年分止在案兹查丹徒縣經征光緒二十八年分漕糧正耗贈五南糧省屯節省丁耗等米三萬五千五十四石九斗六合一勺核計二十九年有閠應給旗營全年兵米四萬三千十一石一斗三升九合一勺九抄除將該縣經徵漕南等米儘數撥給外尙不敷米七千九百五十六石二斗三升三合九抄照案由司於續解南糧欵内放給折色銀兩俾資兵食兹據蘇州布政使陸元鼎詳請具奏前來奴才覆核無異理合附郋陳明伏乞聖鑒謹奏奉硃批户部知道欽此 
恩壽片再前准部咨道府州縣無論何項勞績保歸候補往人員卽以到省之日起予限一年詳加考核奏明分别繁簡補用等因歴經循辦在案兹查候補班前遇缺卽補直隸州知州方元熙自光緒二十七年十二月初一到省之日起扣至二十八年十二月初一日止試看已滿一年例應甄别據藩司會同臬司加考詳請甄别具奏前來奴才查該　才具練逹堪以繁缺直隸州知州留省補用除將該員履歴咨部外謹會同兩江總督臣魏光燾附片具陳伏乞聖鑒敕部查照謹奏奉硃批吏部知道欽此 
 
