# 1886 - 216 - 4904786

 

Page 1

 
 
[論新聞紙之益]  
　　從古無新聞紙之說有之則自泰西始而不知其實非創於泰西也古者瞽箴朦誦諫鼓善旌無非求言之道每歲孟　遒人以木鐸巡干路官師相規工執藝事以諫凡此皆所以使下情不壅於上聞而勤求民隱之聖主賢王所必不敢廢焉者也子産之治鄭也有議執政之短長於鄉校者然明請毁之子産不可謂民之情當導之使言不可遏之而不言　則可謂知治有矣善乎祭公謀父之言曰防民之口甚於防川盖謂川决而潰猶可以善其後若民情至於潰決則收掄爲尤難夫欲下情之不壅於上聞則舍新聞紙奚屬哉報舘之體例第一在於尊王所謂尊王者非但以歌功頌德爲　　之拜作昇平之頌已也凡事之有裨於國家者則剴切詳明深謀遠慮必思貽國家以安而無一事之杌隉凡事之有損於國家者不辭苦口不憚逆耳聲明昭著詳盡曲折雖批逆鱗觸忌諱所不辭也若此者謂之直道大　泰　各國以有此一舉而蒸蒸有日上之勢前此無之未見其强如此也僕前論謂理財之道當扼其要者一則録其清帳以示議院令公議其是非一則舉其收支之數目登之報紙以見大公之無我此皆泰西善法所可取而行之者也然議院之舉中國權不下移非可與泰西之民主與夫君民共主之國相比故斷不可以踵行新聞紙一事則實有不可不行者或者謂新聞紙之行也不過行於巿廛各貨行情藉此以傳達或有一二新奇之事可以作酒餘茶罷之談助至於　　則不過幕友中舉付其徒截取一紙黏之律例之上以便將來查成案地步卽其首萹論說縱使洋洋灑灑滔滔汨汨　不過紙上空談言之易未必其行之匪難也由是而言所謂有益於國家者又安在哉抑知天下治亂之機祗在乎上下之通不通而已上有所施下民末由知也下有所訴君上無從見也其所以顚倒播弄隱蔽蒙混全授其權於中間之人而弊爲無窮矣假如某處偏災督撫據情入奏朝廷闓澤立頒或量减錢漕或蠲免租賦災民得此恩至厚也而恩詔之頒由京而傳至外省由督撫而發之州縣爲日已不少矣而又有不肖州縣將頒下之謄黄積壓多日而不遽發轉于此數日中嚴敲急比盡情催繳迨謄黄發貼而錢漕之未收者已無多矣而其奏報又作爲民欠得邀豁免若此者則是朝廷惠澤悉恣其中飽而實惠之沾下民竟無幾焉是皆上下之情不通故也有新聞紙而督撫以何日出　恩詔何日頒發一一詳敘而實記之而見之者已知天恩之下賁有若是其渥且速者又有何人得以肆其遮天之手而實惠可以及民矣各省民風往往不同不可一律而治新聞紙則探訪各處之事凡於某地之人情某地之風土無不遍訪而詳誌之熟觀之可以深知其土地所宜性情所在而因勢利導治之乃爲無難至於國家政事得　亦得以講求論說各　所見所謂言之者無罪聞之者足戒其言之而當也不妨採而用之譬如古者輶軒之使採風問俗求下情之上達不憚况瘁今乃令下情得以自貢於上斯其事較古時爲更便矣言之而不當則存而不論置而不議亦足以見王者無外之規兼容并包之度蓋清議所在卽非必事事可行而其心則一以忠君愛國興利除弊爲念也至於出納之柄操之自上夫安得使其權下移然某州某縣歲收若干民間之實徵實欠者若于其報解於上者又若干雖不能詳細備録而摘其大要概從實録究亦有所顧忌不敢收多而報少不敢以徵爲欠州縣之報解者旣從實數則上憲部臣稽察易周無從蒙蔽於是一洗從前掩飾之積習而欵皆實在庫無虚存然後可以量入爲出而利權之所操者實而非虚焉若以爲恐妄言國是摇惑人心此則更不足慮言不言之權操之在報館聽不聽之權則操之在朝廷又何書焉總之泰西各國之創行新聞紙本期於通上下之情爲人上者不能時時與下民相接則民間之意向若何何由知之古人有言王道不外乎人情又曰應天而順人民爲邦本本固邦甯若不得民心而欲求長治久安之道不可得也而欲知民情莫捷於新聞紙泰西　取中國古時之法使下情得以上達而君民聯爲一體國勢日隆中國何獨不可追復古昔先王之成法變通盡利以視泰西其難易判然矣近見北洋有時報粤省又有廣報中國此風行將漸開漸廣故樂書此 
[本館接奉電音]  
　　昨日清晨八點三刻鐘時經本館駐京訪事人電傳本月初七初九初十三日上諭六道敬謹譯登○七月初七日奉上諭伊犁將軍金順忠勇樸誠勳勤懋著歷在軍營帶兵剿賊轉戰湖北安徽等省迭克堅城嗣入　剿辦回逆戰功尤偉洊升將軍帮辦新疆軍務克復各城收回伊犁噶什喀爾克盡厥職上年諭令來京　見中途患病當經賞假調理方冀漸次就痊　資倚畀兹聞溘逝軫惜殊深着加恩追贈太子太保銜照將軍例　卹任内一切處分悉予開復應得卹典該衙門察例具奏賞銀一千兩治喪由甘蕭藩庫給發靈柩回旗時着沿途地方官妥爲照料該將軍有無子嗣着該旗查明具奏用示篤念藎臣至意欽此同日奉旨奕年補授都察院左副都御史欽此○初九日奉上諭鹿傳霖奏假期届滿病仍未痊懇請開缺一摺陜西巡撫鹿傳霖着准其開缺欽此○初十日奉上諭陜西巡撫着葉伯英補授欽此同日奉上諭陜西布政使着李用清署理欽此同日奉上諭本年六月間連日大雨順直所屬地方水勢盛漲沿河堤岸漫口順天保定河間天津等屬窪區被災甚廣閭閻困苦情形殊堪憫惻加恩着截留江蘇河運漕米及餘米共五萬二千八百八十石奉天粟米一萬三千二百五十餘石以備順直秋後賑撫之用李鴻章會同畢道遠薛福辰督飭各屬詳察災區輕重妥爲分撥核實散給務使實惠及民不准絲毫弊　用副軫念民艱至意其隨漕輕齎等項銀兩並着查照成案核數提扣解交賑局應甲該部知道欽此 
[縣賞購緝]  
　　前報列日斯巴亞駐港副領事在麥加利銀行冒支洋三萬元一節閱香港西字報知該銀行已出有賞格係西洋文英文華文三國文字内開如有知該副領事在何處通知消息者賞洋五百元云恐重賞之下該副領事未必遂能終隱也 
[竊賊跌斃]  
　　港報言本月初五日有賊至某三道頭兵官房内圖竊係從數處空屋迤邐而來詎料該兵官瞥見迅卽起身攔住門口詢以入内何事賊不能對急回身由梯上樓旋至欄杆邊欲盤旋而下突然失足下墜受傷不能起乃舁送醫院至中途則已斃矣梁上君子尚以此爲前車 
 
 

Page 2

 
 
[澳督履新]  
　　西洋新派駐澳門之總督於初七日坐法公司船行抵香港港中各西員往拜至九點鐘澳督登岸拜會港督十二點鐘卽換坐本國兵船名琉璃馬前往澳門履新港報言向來澳門總督卽兼欽差之任今此新總督則不兼欽差聞西洋當另派欽差來駐中國也 
[雷船告成]  
　　外洋新聞紙云中國在德國定造大水雷船已有一艘告竣下水試行一點鐘可行廿四諾脫聞德國代土耳其造水雷船數艘業已駛往土國交付俟其船上水手回國卽當令其坐此船駛至中國且令獨駛重洋不用他船裝載以試水雷船在海面如何用法也 
[新約待議]  
　　中法新立和約聞已於五月廿五日發交議院以憑核議限一年爲期卽須互換云說見外洋新聞紙 
[朝考録取優貢名單]  
　　一等二十五名唐繼勛湖南譚奉璋奉天朱續荃浙江胡延四川李尚昆江西李文翰直隷歐陽蓂福建王世琪湖南王樹人直隷李鍾珏江蘇陳德彝福建饒士端江西朱正本安徽嚴用彬湖北王兆鏞廣東蔡廷芬福建黄廷光河南張濬浙江王兆涵四川李兆慶江蘇范由初山東林　徵廣西姚文倬浙江李垣輔山西劉應鎬直隷○二等二十七名王延綸直隷張可均四川張方杰河南鄧維林貴州吳拱宸福建丁仁煇安徽華世奎直隷劉雄四川張炳璜湖北楊廷椿貴州夏樹立浙江鮑文鑣安徽王福鴻陜西江朝宗安徽李清珮河南韓拜旒浙江容祖仁廣東陳希賢福建丁惟晉山東陳之樹安徽歐謙湖南許焯江蘇劉銘稷四川畢光祖江蘇郭育才山東張維馨雲南李經藩安徽 
[文章憎命]  
　　天津時報云各省拔貢朝考取列一二等者共二百三十七人當引見時長洲陶君有銘已奉諱出都諸曁樓君觀則病殂客舍計實到者祗二百三十五人本舘按樓君字曉滄博學多才詞藻宏富昔年莫滬上詩酒之盛槖筆來游每當坐花醉月選韵飛觴意興之豪一時無兩曾日月之幾何而虎榜未登鶴軿遽杏數千里外魂夢難歸造物忌才何竟若斯之酷哉嗚呼噫嘻 
[張憔野星使致美外部函稿]  
　　啓者前日晤教良慰鄙懷本大臣近閱上議院所議補正限制華工章程未能遵照條約將不入限制之華人分别優待又所議年限墩位兩欵尤不公道兹將種種不便應另酌議之處逐欵標明略節敬煩貴大臣察核施行本大臣竊願遵守和約敦信修睦别無他意想貴大臣公正和平當必妥籌盡善也謹布卽頌日祉光緒十二年五月十三日卽西歷一千八百八十六年六月十四號○　美外部節略稿第二欵自此補正新例准行之後十年内暫停華工中别國口岸等處來美一節查一千八百八十二年五月六號限制華工章程第一欵聲明新例准行之後由九十日起至十年内限止華工來美今一各八百八十六年補正新例准行之後十年内暫停華工由别國口岸等處來美是將已禁之年期抺煞另行起限若遞年加展前限並不扣算則與永遠禁絶何異與續約第一欵並非禁止之義相悖第三欵兹將一千八百八十年十一月十七號在美華工並於一千八百八十二年侂月五號之前來美各華工妥爲辨認俾得按諸一千八百八十二年五月六號所批准原例并一千八百八十四年七月六號所批准之例與夫中美一千八百八十年十一月十七號所訂條約并此補正新例所限制之欵給與該工人應得來美之證據議立赴關請稅務司註册并發給先行暫用執照并回美執照及照相簽字各節查一千八百八十二年四月四號貴前總統諭議院之文有註册領照一事實與國例不符且非向來立例體制請議院熟思審處等語貴國例意本大臣未能洞悉惟一千八百八十年十一月十七號中美續約第二欵已在美國華工均聽其往來自便俾得受優待各國之利益等語今欲妥爲辨認給與應得來美之證憑亦應與續約往來自便之義不悖俾該工人易於遵守第四欵華工中别國口岸來美稱係假途前往别國須赴進口處之稅務司或委員報明一節係預防假途逗遛起見查一千八百八十三年正月二十三號户部所定華工假道美國章程第一欵中中國領事發給護照爲第一憑據現已循辦數年所有假道美國華工該稅關仍應照章認准中國領事護照爲據庶免參差第五欵凡華工以外之華人仿依華工一式具呈照相註册給照須與所給華工執照互異持此項執照便足爲應得重來美國之憑證一節查一千八百八十年十一月十七號中美續約第二欵中國商民如傳教學習貿易游歷人等均聽其往來自便今議以華工以外之華人仿依華工註册領照具呈照相各欵實與條約相悖第七欵凡中華搭客附船來美稅關確查來客實係照上所載之原人體貌相符例應得來美者始准登岸一節查此例未行以前例准重來美國之華人或已領有别項執照可作爲確據者仍應准其登岸無庸赴公堂投訴又查一千八百八十二年五月六號新例第六欵凡條約内准來美之各項華人由中國官查明給照作爲第一憑據以便到美境交關口呈騐等語本大臣現查廣東給照局久已停發盖欲妥籌周密章程並非中國官員不應發照倘以後中國議有善章給與例准來美之華人執照到境呈騐時該關似應照約照例准其登岸無庸赴公堂投訴以省訟累第八欵此例准行後九十日外每水每五十墩船祇准載華人一名不得逾額一節查　欵不特不能施諸不入限制之華人亦不能施諸一千八百八十年十一月十七號以前在美及一千八百八十二年五月六號以前來美華工盖此等華人華工照約均有任便往來之利益若以每船五十墩艙位只准載一華人又不分别應入限制之華工與不入限制之華工及華工以外不入限制之傳教學習貿易游歷諸華人而統限以五十墩船位准　一人横加限制之苦實與續約酌中定限須要公道之義不符若謂受優待各國之利益更難言矣蓋以每船五十墩只准載一人以三千墩船計只能載五十人譬如領照離美者一船同去三百人中或有三分之一回美則一船不能並載更有不入限制之華商人等欲附此船同來雖有執照亦不能搭船展轉守候必待一船恰符墩位之數乃能回美則商務窒滯不問可知又况假道美國之華人如古巴秘魯巴拏馬等處人數不一自别國口岸搭船假道美國亦必限以五十墩只載一人則是假道一行横受限制更於華人之貿易他國者大有損礙夫例准來美之人又有回美執照自不必限以墩位今議院所議當爲限内之華工立例不必統華人言之也以上各節實與中國商民有損遵照續約第四欵本大臣應與貴部公同妥議特具節略如右 
[照譯秘領事致舊金山大埠佈列田日報館函稿]  
　　布列田日報舘主筆先生大人閣下查得禮慢中朝欽差大臣一事本埠榷稅司黑假意欲歸咎於弟以圖卸脫惟本署所奉憲諭第九則有云本署若奉到欽差出使美國大臣中華放洋日期之信須卽詳報本國駐美都欽憲等語西歷三月十號前後本署奉到雷函據稱新任星使經已乘坐加力輪船由中國放洋前來等語本署卽行申報本國駐美都欽憲請咨知外部大臣俾得於星軺蒞埠之日應如何相待之處轉飭本埠權稅司遵照辦理此次本署仍照鄭欽憲前四年抵埠之時一律行事惟斯時本埠　稅司蘇利雲一經奉到部諭卽行照會本署本署自奉欽憲鈞諭藉悉部臣曾已劄飭黑假稅司照辦各情迨因未接准該司照會弟則於加力船未進口前三四天親用電筒向關内詢問各節列下弟問稅司可在公事房否答云公出又問副稅司治林在關否答云在關弟則請該副稅司就　筒答話當承允許弟乃云加力輪船日間可到中朝欽差並隨員等乘坐該船而來至登岸時應如何相待之處未審稅司曾否奉到劄諭飭知如何辦理懇爲示悉答云有之稅司果曾奉户部札諭飭准中朝欽差等并其行李任便登岸毋阻並須盡禮相待又經轉飭總查委員遵照辦理矣弟聞比語喜極以爲事必臻妥遂鳴謝而則正如奇利所謂藹藹君子令德如斯賢豪歸之欽羡奚似逾數日弟道逢總查天年據稱曾經奉諭　 
 
 

Page 3

 
 
准中朝欽差并隨員等登岸云云西歷四月六號卽禮拜二早中朝欽差并隨員等乘坐加力輪船抵埠弟卽於九點鐘搭太平洋輪船公司小輪船捕船恭迎憲駕並請稍待訪輪　泊碼頭然後登岸以便關上官員措置整　登岸之事及十一點鐘三十分時候該輪已妥泊碼頭弟則請　碼頭人急頓　禮　將行李赶緊起岸橋極旣放弟卽登碼頭適見總查天年迎面而來天君是早曾囑弟一俟該輪泊岸須卽將行李起岸至欽差等登岸時亦須覓妥人指明無訛等情迨此除弟吉知諸事已備詎料天君忽稱其中有些欠妥之處因頃奉到稅司諭云若國書不送關察閱則未便准欽差登岸等語弟答云君戲言耳天君則云非也弟惟命　遵否則不准登岸耳弟乃問部臣諭飭盡敬相待之意果若此乎此際值急頓布禮仁上並弟則將天君之言告知請他暫緩將行李起岸弟乃請天君同往船上烟房將稅司之命禀明欽憲欽憲聞之殊深詫異乃謂此　書孫御封之件奉旨親齎美合衆國伯里璽天德稅司曷有索閱國書之權等語辯論久之卒不允所請當時弟察天君之容似亦以稅司之命爲非殊形不悅天君商請派員將國書送閱欽憲亦不許欽憲問弟稅　應否得而索閱國書弟對以按照限制華工例内所載一欵而論倘事涉可疑稅司或可索閱文憑惟此次欽差各員均確鑿有據無容或疑等語弟乃請天君卽往見稅司天君云如去關内見稅司往返恐稽時日莫若　就碼頭上電筒問話尤爲迅便如何之處當卽告知等語弟守候三刻鐘時候未獲復音卽趨進電筒所在見副稅司提拉非站在電筒處側耳而聽此電筒係與稅司公事房相接不過五杪鐘之久弟聞該副稅司謂天君云該人等須按限制華工之例第十三欵而行方能登岸等語弟乃答以據此欵而論必須有可疑其非爲欽差并隨員之處始可索閱文憑天君聞語遂起而趨出弟尾其後及至門外天君謂弟云余當請欽差等登岸其事余當自任之可也弟感謝之且詢其因何躭延此久據其復稱因關内各員用午膳去故爾弟後查得副稅司提君由電筒與關上公事房内答話者非係稅司黑假大概係副稅司治林耳若天君曾奉黑稅司諭准欽差等上岸者其必當時聲明決不致自云余當任其事等語弟偕　君回船由繙譯將天君之請轉禀欽差欽差深爲感謝并請天君過訪於是欽憲并隨員等均卽登岸行李亦然在船上停留約二點鐘之久日報内黑稅司謂弟於欽憲抵埠時未經照知藉此爲詞但該稅司先已奉部諭多天按禮應將其事照會本署而弟僅得私聞之耳奈何稅司稱欽憲抵埠時初實不知迨由電筒報到始知之惟稅司早已諭飭天君一俟欽憲到時卽須遵諭招呼登岸稅司旣有此諭知與不知何以異乎據稅司稱其誤實因候弟之信所致此乃遁詞耳竊思欽憲來美之事係使署外部户部涉理之件與弟何預設弟將部臣所諭稅司之件重爲知照定難逃越爼之譏該稅司必謂曾奉部諭惟所辦公事不敢費勞訓示云云此事端肇於稅司而總查之缺尚望天君實承斯乏焉 
[會審盜犯]  
　　青浦縣錢明府志澄前獲梟匪劉國榮等九名訊供直認搶刼沈秋浦家得贓開迭刼各事主案内之犯均係充當營勇撤遣販私糾刼等情經錢明府禀請臬憲發委會審該犯等于委員初訊時狡供避就歷次刑訊始各承認不諱兹聞錢明府禀請將劉國榮等四犯先行就地正法以昭炯戒其餘五犯再行研訊懲辦云 
[擬賽節會]  
　　七月十五日爲中元令節蘇城向有厲壇在虎邱山下三元令節照例賽會設祭前數年經升任粤撫譚序帥嚴行禁止每逢令節僅准府縣城隍入壇致祭其餘各神均不准迎入壇壝今屆中元之期聞各處廟宇盛設儀仗均擬届期賽會燈船畫舫亦皆端整齊集想是日虎阜鶯湖定有一番熱閙也 
[督辦晋省]  
　　松滬捐釐總局督辦蘇伯賡觀察於前日因公晋省 
[嚴懲私押]  
　　日前本邑人王桂春在滬北某私土行購得漏捐大上半雙夾帶入城中途被洋藥局巡丁搜出將土送局充公人則交十鋪地甲看管至前日王託人向地甲張勝担保出外張索保費洋九元王允之令張跟去向人借貸張尾至陳巿安橋左近適莫邑尊因公出城王卽攔輿喊訴邑尊逐加詰問以兩造所禀各歧着一併帶回候訊迨邑尊回署立刻飭差提究張禀稱日前王因販賣私土經洋藥局巡丁緝獲指交小的看管旋竟乘間脫逃幸卽得知窮追獲住邑尊問王土從何處購來送至何處答稱土由友人囑送南巿曾許給錢百文並不知是私貨邑尊謂該地甲曰王之送私咎有應得然亦須送局公斷不能由爾私押訛洋爾豈不見本縣覊押犯人必在頭門懸示乎爾乃區區一地甲膽取若是妄行實屬不法之尤可惡已極遂飭笞責四十板着王押候交保本館按各鋪地甲但能將發下人犯典守防維從無覊押平人之例乃聞本邑十六鋪及頭鋪等各地甲家均先製就木籠有人犯事發其看管乾彼卽囚入籠中任情勒索今得澈底根究庶此後若輩知所嚴憚不敢肆意妄爲邑尊之加惠於民豈淺鮮哉惜乎僅此四十板不足蔽厥辜耳 
[喪儀誌略]  
　　正任川沙㕔同知調署上海英租界會審分府羅少耕太守之太夫人仙逝於讞署筮期昨日開吊先期由現任讞員蔡二源太守知照捕房停訊二天署中二三堂俱張掛白布幔排列銜牌清晨正任江海關道邵小村觀察提右營陳鈺卿叅戎上海縣莫善徵大令及縣丞主簿各局總辦委員各營統領各兵輪管帶以迄巨紳富賈善堂董事莫不素衣素冠親臨吊奠蔡太守曁法界讞員翁子文太守則由羅太守敦請代爲欵賓今晨卯時由署發引路祭共三處一在保安善堂一在四馬路聚豐園酒肆一在寳善街錦潤堂箋扇鋪云 
[提騐犯父]  
　　毆斃王阿安之兇手曹錫榮由父曹泳淋籲求留養經部中批駁各情節登前報前日晚堂莫善徵大令請王雁臣司馬提騐泳淋之病泳淋供稱小的今年六十三歲染患癱瘓已有三年祗生錫榮一人監禁後小的無人服侍是以屢次籲恩司馬騐得泳淋患病屬實隨問爾現在何處存身答稱暫住族侄處然亦不能久居司馬飭舁回候示 
[護花不易]  
　　勾欄中人多以光棍爲護符此風以津郡妓院爲甚而滬上亦間有之東棋盤街林福堂妓女名張文仙者頗有艶名後父某甲恃爲錢樹子需索無厭時文仙頗以爲苦而荏弱花枝終不能禁狂風吹折也前晚甲以屢索不遂作背城借一之計將於夜深人靜時挾亦而至文仙之弟預知消息卽以告姊文仙自念欲善待之則欲壑旣不能填欲峻拒之則妙計又將安出遂請英包探周安懷至共謀所以處甲者周盖文仙所倚爲護符者也聞文仙語撫慰再三且謂俟其來時自有處置及十一點鐘時甲果至周見其顔色不善諒必帶凶器卽用手向甲衣袖間摸索甲突出利刃信手一揮周之鼻尖耳角肩膀等處已受刀傷血流被面於是龜鴇紛紛赶至甲已携刃逸去報捕後周送醫院療治英捕頭卽飭英包探尋甲所在嗣聞在某處小房子内拘到管押捕房以待解訊 
[法捕房瑣事]  
　　前日有開彈花衣店之老嫗携緑皮一包在小東門外託人估看旋有某甲自稱失主鳴捕將該嫗拘入捕房據稱上月間被竊二包值洋數十元法捕頭詰之該嫗據稱在城内開彈花衣店上月不記日期有人携緑皮到店要買棉絮胎因急欲開船立候應用答以絮胎無現存者請其稍待其人又稱不及久待繼將緑皮放下稱值洋數十元現需洋十元應甲請暫假卽來取贖我因見其急迫况稱立卽來贖故允抵下詎料一去不來是以携出估看法捕頭以嫗與其人素不相識何可以來歷不明之貨貿然抵洋其中必有情弊著將嫗管押候訊○某甲扭東洋車夫某乙至法捕房稱數日前在車中失物今日尋到送究據該車夫供被伊拖住我實毫無頭緒法捕頭詢甲可認錯否甲初含糊以對繼言不曾認錯捕頭着暫押俟查明再核 
 
 

Page 4

 
 
[蕖田二丈大人七旬大慶三疉太僕師七十自壽原韻]  
　　人生七十古來稀塞馬何須辨是非丈感事句云焉辨是非塞翁馬奚知得失楚人弓蓬鳥會中老鵷鳳桂江道上舊驂騑蘇公妙翰齊鋒筆謝傅丰神故練衣猶記禮闈秦鏡在私書誰敢瀆錢徽○人生七十古來稀閱盡名韁與利韈上界摘星　驥櫪故園刼火兀魚磯咸豐季年江上故廬爲賊所燬俗賜誰悟官如夢臣肉甯撄獵者機鍊得丹心成壽骨方知竹柏耐寒威○人生七十古來稀學士冰銜四品緋戀闕江湖勞北望對床風雨訂南歸庭多晚息皆奇慧家盡名師不遠祈嗣君皆禀家訓鄰子殊慙江夏月到門沾得雪霏霏兒姪輩問字十餘年誘掖倍至○人生七十古來稀無限英材被德輝甌海薪傳尊葉適鍾山松柄陋張譏上公禮重交彌澹大匠門高道可幾且喜雲問諸弟子千城正學善防微丈近士講龍門書院○人生七十古來稀傳座光陰羽盞飛剛報隔年春酒熟重簪元日綵花菲丈以正月初六日誕生柴桑好續斜川宴羹菜非沿楚俗禨更有誰參眞率會伯歌仲舞一家肥○人生七十古來稀我欲還山願久違可許幅巾陪末坐共傾樽酒滌離唏棘林自分慙樳木太璞何曾蒲小璣莫問玉堂天上事儘多黄髮贊綸扉世愚姪黄體芳頓首拜祝 
[蘇省撫轅抄]  
　　七月初七日請補溧陽縣李超瓊禀謝奉藩憲飭知蒙補溧陽縣缺奉部核准○初八日候補縣張庭蘭由清江回禀銷江北緝捕差○初九日候補縣　　崧禀知隨同卦吳江騐收驛路工程回熊嘉禎赴葑門旱關從九許之璿赴葑門水關均禀知本日到差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海四馬路文報局内協賑公所經收賑捐七月上旬清單]  
　　初九日福州莫　樓翁交來普安堂經募並厦門濟善祉協賑公所募第一批賑欵規元二百八十九兩八錢三分厦門濟善社協賑公所第三批閩字册募規元一百十兩零三錢零五厘又經募第四批呆銅洋三百七十六元南匯唐廷槐翁爲母目昏花求光明五元蘇城筆耕齋主人二元○同字圖册一萬三千四百二十二號急單黎里毛且安先生募徐潤生資祖父冥福十元游藝堂十元不忍士德潤堂三益堂蔣梁燮亭譚杏村無名氏不留名明德堂八户各一元　遠堂周紙錠灰資王榮廷靈成仁范洪元五户各五角霞舉軒四元凝祉堂石四百文京兆氏三百文陳德五程玉樹良記三户各二百文回春子六百文黄敦厚堂三百文沈敦本堂一百四十五汪國準宋吉帆俞瑶圃吳青選金聲遠　雪桂張正泰詳星八户各一百實收英洋三十七元錢四百廿文楓涇沈敬承翁募峰記一元萬春園一千不留名同興吳福泰三户各三百李合成彭恆義吳壽世同源葉長茂長豐德正大徐正記鍾鼎成徐立昇丁復茂萬昌十二户各二百楊萬茂戴泰山徐增記三户各一百四十葉長春一百實收洋五元錢四百六十○本日共收規元四百兩零零一錢三分五　呆銅洋三百七十六元英洋四十九元錢八百八十文 
 
 
 

Page 10

 
 
   
 
 

Page 11

 
 
[光緒十二年七月初二日京報全録]  
　　宮門抄○發抄旨五道○禮親王等奏爲合詞籲懇摺○東撫陳奏爲遵旨察體情形楚軍衛隊仍請裁撤摺○都御史奎等奏爲奏聞請旨摺○江督曾奏請奬叙救商人員片○浙撫劉奏故員備抵銀兩匯解片○楚督裕奏報長江水師巡閱日期片○七月初二日吏部翰林院八旗兩翼值日無引見○召見軍機○發抄德馨奏海防第七次捐輸請奬奉旨户部核議具奏單併發欽此○又上年南昌等縣被水用過銀數懇准作正開銷奉旨着照所請該部知道欽此○又試用守上明　期滿甄别奉旨吏部知道欽此○又解金陵南字營協餉奉旨户部知道欽此○又光緒十一年分九江關徵收三分平繳銀兩奉旨該衙門知道册併發欽此○○和碩禮親王臣世鐸　跪奏爲合詞籲懇仰祈聖鑒事光緒十二年六月初十日欽奉　禧端佑康頤昭豫莊誠皇太后懿旨前因皇帝冲齡踐阼一切用人行政王大臣等不能無所禀承允准廷臣之請　簾聽政並諭俟擊帝典學有成卽行親政十餘年來皇帝孜孜念典德業日新近來披閱章奏論斷古今亦能剖決是非權衡允當本日召見醇親王奕譞曁軍機大臣禮親王世鐸等諭以自本年冬至大祀圜丘爲始皇帝親詣行禮著欽天監選擇吉期於明年舉行親政典禮皇帝聞諭後當卽長跪懇辭醇親王及軍機大臣亦以時事多艱萬幾繁鉅皇帝日就月將學無止境如蒙從緩歸政將來躬親庶務必更能貫澈無遺益臻上理實爲天下臣民之幸再三籲懇情詞亦出至誠惟念垂簾之舉本屬一時權宜皇帝繼統御極仰承穆宗毅皇帝付託之重當此典學有成正宜與内外臣工勤求治理宏濟艱難自應欽遵同治十三年十二月初七日懿旨即行親政以慰深宮期望之意一壇　廟大祀均應親詣行禮以昭誠敬卽於本年冬至大祀圜丘爲始躬親致祭並着欽天監於明年正月内選擇吉期舉行親政典禮所有應行事宜及應復舊制之處着各該衙門敬謹查照成案奏明辦理將此通諭中外知之欽此臣等伏思皇太后垂簾聽政二十餘年　定大難撫馭萬方海澨山陬無不沾被皇上典學有成擇期親政四海臣民自當廷頸跂踵以觀德政之成惟宮廷之内一日萬幾卽天下已治已安猶煩聖慮况目前軍務甫定亟圖自强一切整綱飭紀經緯萬端無不仰賴慈謨兾收遠效伏讀懿旨敬悉皇上聞諭後長跪懇辭籲求皇太后從緩歸政此臣下所未敢遽陳者皇上已先陳於慈扆之前臣等仰惟皇上純孝之心豈不冀皇太后深官頤養梢釋憂勤特以天下之大庶政之繁多聆一日懿訓庶多增一分德業嚴恭寅畏發於至誠我朝家法昭垂超邁前古伏查嘉慶元年授受禮成後高宗純皇帝躬親訓政惟日孜孜臣等縷縷愚忱竊願皇太后光昭前烈訓政數年於明年皇上親政後仍每日召見臣工披覽章奏俾皇上隨時隨事親承指示非第用人行政大端有所禀承卽現在一切變通整頓之事中外交涉因應機宜皆得躬奉嶽猷備聆心法將來宸謨獨斷措置裕如用成千載一時之盛治天下幸甚臣等幸甚如蒙俞允一切應行事宜恭候懿旨敬謹遵行所有合詞籲懇　由理合恭摺具陳伏乞皇太后皇上聖鑒謹奏奉旨已録○○頭品頂戴山東巡撫臣張曜跪奏爲遵旨體察情形楚軍衛隊等四營勇丁仍請裁撤恭摺覆陳仰祈聖鑒事竊臣於五月二十五日承准軍機大臣字寄五月二十二日奉上諭陳士杰奏山東原留各營現擬先撤楚軍衛隊一營等因欽此仰見聖明慎重地方之至意跪聆之下欽服莫名臣遵查山東現有各營加以嵩武一軍鎭撫巡防目前勉敷分布前撫臣陳士杰請撤楚軍衛隊等四營臣體察情形該勇丁等久役思歸未便再留應請如陳士杰所擬辦理至所撤四營内楚軍衛隊一營已於五月二十四日裁汰之後業經啓行東軍廣武中營原駐登州楚軍廣武後營原駐烟　均由陳土杰行令各在防所遣回原籍楚軍親兵一營初一日由省遣歸所遺各營人數經臣詢據辦理山東營務道員張桐支發餉項委員知府劉景宸僉稱按册點名發餉尚無虚額情弊除將海口布置情形另行妥籌具奏外所有楚軍衛隊等四營仍請裁撤並勇數尚無虚額緣由理合恭摺覆陳伏乞皇太后皇上聖鑒訓示謹奏軍機大臣奉旨該部知道欽此○○都察院左都御史臣宗室奎潤等跪奏爲奏聞請旨事據湖北武生劉鯤等以加徵勒費等詞赴臣衙門呈訴臣等公同訊問據劉鯤供稱年二十四歲鄖陽府保康縣人緣鄖陽府錢粮向有定章辦祭勒費等名目均經示禁至咸豐年間每糧銀一兩折價制錢一千八百文投納水脚火耗等項斷無不數不料同治年間丁書以解費藉口每兩加至制錢三千其交官仍按二千八百餘文飩入私囊猶不滿慾復於糧票稅契祭費酒錢任意苛派逐處訛索幸前歲下忙額府憲札飭更章投櫃嚴禁祭費等獘詎丁書陳二樊子善等匿示不張復敢指酬軍餉加錢四百每兩封錢三千四百之多前經御史屠仁守奏請完納錢粮發給易知由單無如皆不遵辦生等迭次赴上司控告均未定章小民無故受此剥削實不堪命等語餘與原呈略同臣等查該生劉鯤等控稱該縣錢粮折錢交納逐漸加增並於祭費稅契等項任意苛派民不聊生等情控關違例苛徵差擾病民如果屬實亟應嚴禁謹抄録原呈恭呈御覽伏乞聖鑒訓示再據該武生結稱在本府本道藩司臬司衙門各控告一次均未親提合併聲明謹奏奉旨已録○○曾國荃片再輪船救生一案前准總理衙門續議章程嗣後外海水師管駕人等遇有中外船隻在洋面遭風觸礁瞬將沉没者果能奮身冒險救出至三十人以上准比照異常勞績奏奬但每次不得過兩三員等因歷經遵辦在案現計各船先後救護人口有人數已足應行照章給奬者查虎威船光緒九年八月間在吳淞口救商人劉協德等十八名前經奏明存記彚奬測海船光緒八九兩年在青草沙等處救起二十一人内除管帶叅將徐傳隆業已奬叙與前案已斷其餘在船人等未經得奬仍應併前案積算亦經奏明各在案兹虎威船自把總虞慶堂接帶後復於十一年二月初二日起至十一月二十七日止先後四起共救出商民王慎山等二十六名連前所救劉協德等十八名統共已有四十四名又測海船續於九年八月二十日起至十二年三月初二日止先後四起共救出商民譚家員等二十一人連前在青草沙等處所救二十一人統計已有四十二名以上所救人口均係檣傾柁折身没巨浸危在呼吸該管帶人等於風濤洶湧之際竟能冒險往救實屬見義勇爲内除把總虞慶堂於接帶虎威起所救僅二十六名應照章存記俟續有救謢人口再行並奬外所有兩船大副人等合計先後救護人數均逾三十名以上千總董全才從前本係測海船帮帶於十年間擢爲該船管帶迭次所救四十二人均係始終在事出力自應一體給奬以昭平允兹據江南籌防局分别查明將在事尤爲出力員弁詳請奏奬前來臣伏查虎威船請奬二名測海船請奬三名尚無冒濫謹繕清單恭呈御覽合無仰懇天恩俯准給奬以昭激勸此外尚有龍驤威靖等船救護人口因核計人數未滿應由臣存記俟滿額後再行核明請奬除咨總理衙門兵部查照外理合附片具陳伏乞聖鑒訓示謹奏軍機大臣奉旨着照所請該衙門知道單併發欽此○○劉秉璋片再案准户部咨胡光墉經借華洋商款侵取行用等銀十萬六千七百八十四兩原係西征餉銀應於胡光墉備抵産内着追填補以爲新疆工程之用迅卽追齊委解等因前由厘捐總局在於胡光墉欵内提解庫平銀三萬五千兩作爲奉撥新疆工程之用由司飭委知府銜候補同知趙　管解經臣奏咨在案兹據布政使許應鑅厘捐局司道詳稱胡光墉餘欠銀兩業已追齊甘肅距浙較遠擬發號商匯解共應提匯費銀二千一百三十五兩六錢八分實應解銀十萬四千六百四十八兩三錢二分除已解過銀三萬五千兩外此次實應起解銀六萬九千六百四十八兩三錢二分現議照數發交上海號商蔚豐厚兌收並與該號商訂明分爲三期解交甘肅藩庫第一次本年八月十五日解交銀二萬四千兩第二次八月三十日解交銀二萬三千兩第三次九月十五日解交銀二萬二千六百四十八兩三錢二分由厘捐總局轉發該商領回以歸簡捷等情前來除填給咨批匯解並分咨查照外謹附片具陳伏乞聖鑒謹奏軍機大臣奉旨該部知道欽此○○裕祿片再長江水師定章提臣以半年駐下江半年駐上江周歷巡閱察看弁兵勤惰本年五月初六日長江提臣李成謀到鄂察看水師營伍值臣閱兵出省卽於初八日由鄂起程赴岳州校閱現將上游各營巡閱完竣於五月二十一日過卾與臣面商一切隨於次日仍帶師船沿江東下前往江院各省察看營伍所有巡閱上江及起　下赴江皖各省緑由謹會同長江水師提督臣李成謀附片具陳伏乞聖鑒謹奏軍機大臣奉旨知道了欽此 
 
 

Page 12

 
 
[光緒十二年七月初四日京報全録]  
　　宮門抄○發抄旨三道○黔督岑奏爲故員請卹夾片○又奏爲已故洋砲教習請卹夾片○又奏請添設遊擊等員弁夾片○粤督張等奏報解第二批鹽課銀兩謹將匯兌商名委員職名起程日期摺○黔撫潘奏爲調署知縣片○晉撫剛奏請將樹軍出力各員弁留晉補用摺○卾撫譚奏爲湖北牙帖捐輸擬請仍照變　章程辦理暫緩歸復舊制摺○七月初四日禮部宗人府欽天監鑲黄旗值日禮部引見八十一名○慶王假滿請安○蘇州織造奉曾請訓○畢道遠請假十日○召見軍機醇王○發抄岑毓英奏請將在廣西軍營因傷身故之督標左營守備奚長青賜卹奉旨兵部知道欽此○又請將來滇差操染瘴身故之洋砲教習外委議卹奉旨汪茂林着交部議卹欽此○又添設臨元開化前後營遊守等各員缺奉旨該部知道欽此○○岑毓英片再臣接准兵部咨雲貴督標左營守備奚長青現在是否在任如無實在下落照章開缺等因咨行到臣查守備奚長青於光緒九年十二月内由臣給咨北上赴部引見嗣據該員禀稱行抵湖南奉署廣西撫臣潘鼎新調赴粤省軍營遣用當將咨批呈繳註銷旋據雲南督標中軍副將屈洪泰呈據該守備家屬奚蔣氏禀稱該守備奉調赴粤於光緒十一年九月二十七日在廣西平而關白步卡大營因傷身故等情臣查該守備奚長青在廣西軍營傷故應由廣西撫臣具奏請卹除飭取該故員原領守備劄付咨部繳銷外所遺員缺俟題補之缺滇省現有出力人員容臣另行揀員請補以實營伍理合附片具陳伏乞聖鑒訓示謹奏軍機大臣奉旨兵部知道欽此○○岑毓英片再據提解津滬軍火委員雲南補用知府戴作舟禀稱前奏津滬經北洋大臣李鴻章派交洋砲教習四員名隨帶來滇聽候差操内有教習外委汪茂林攜帶來家屬於光緒十一年四月行抵滇省剥隘地方感受瘴氣醫藥岡效旋於五月二十日身故現據該家屬呈乞軫恤理合轉報等情前來除飭司核議給發該家屬回籍外惟念該教習汪茂林趨公邊徼染瘴捐軀深堪憫惻合無仰懇天恩賞准勅部議卹以慰幽魂謹附片具陳伏乞聖鑒訓示謹奏奉旨汪茂林看交部議卹欽此○○岑毓英片再臣前奏請添設臨元前營遊擊照開化中營游擊之制所有守備千把外委兵丁照額增設其應設戰守各兵丁擬以現在防勇充當將來裁撤邊防卽以頂補營伍各情經部議奏奉旨依議欽此欽遵在案所有各營防勇業經挑補戰兵其存留粤勇六千餘名又經出紥沿江新設臨元前營開化後營游守各員缺旣經遴員請補其營汎未便空虚兹據臨元鎭總兵何秀林開化鎭總兵蔡標禀請先行招補新設五成戰兵以實營伍餘候粤勇裁撤再行補足該鎭新設各營十成戰兵以歸畫一等情前來自應照准除檄飭遵照外謹附片具陳伏乞聖鑒訓示謹奏奉旨該部知道欽此○○兩廣總督臣張之洞廣東巡撫臣倪文尉跪奏爲籌撥光緒十二年分京餉及内務府經費第二批鹽課銀兩匯兌解京謹將匯兌商名銀數及委員職名起程日期恭摺奏報仰祈聖鑒事竊照承准軍機大臣字寄光緒十一年十一月二十八日奉上諭户部奏豫撥來年京餉等因欽此並清單一紙内開擬撥光緒十二年分京餉廣東鹽課銀二十萬兩當經恭録轉行欽遵籌辦又粤東運庫應解京餉難以現銀解部歷經臣等　奏請仍行交商匯兌在案兹據署理兩廣鹽運使蔣澤春詳稱光緒十二年分奉撥京餉廣東鹽課銀二十萬兩内務府經費鹽課銀五萬兩先在徵收光緒十一年分省河鹽課項内籌解京餉銀五萬兩一五加平飯食銀一千五百兩内務府經費銀二萬兩平餘抬費等銀六百六十兩共銀七萬二各一百六十兩作爲本年奉撥第一批京餉及内務府經費於本年二月十六日委員輔良等匯解赴京投納詳奉奏報在案兹又在徵收光緒十二年分省河鹽課項内籌銀五萬兩並隨解一五加平餘銀一千五百兩作爲本年第二批京餉又在鹽課項内籌銀一萬兩並隨解平餘抬費銀三百三十兩作本年第二批内務府經費所有本年籌解第二批京餉鹽課銀五萬兩一五加平飯食銀一千五百兩内務府經費鹽課銀一萬兩平餘擡費等銀三百三十兩共銀六萬一千八百三十兩飭令殷實銀號百川通蔚長厚日昇昌新泰厚承領匯兌進京遴委候補知縣邱錦清候補鹽大使　爾度領齎匯單文批於本年四月二十六日在省起程進京照章支取足紋銀分赴户部内務府投納合將籌解光緒十二年第二批京餉及内務府經費銀數目並匯兌商名曁委員職名起程日期詳請奏報前來臣等覆核無異除分咨户部内務府兌收其餘未解京餉等欵仍飭陸續籌解外謹合詞具奏伏乞皇太后皇上聖鑒謹奏軍機大臣奉旨該衙門知道欽此○○潘霨片再署清鎭縣事台檴同知周慶芝事理明通堪以調署施秉縣知縣所遺清鎭縣缺查有施秉縣知縣吳鏡澄勤求吏治堪以調署據署藩司李元度署臬司吳自發會詳前來除　飭遵照外謹會同雲貴總督臣岑毓英合詞附片陳明伏乞聖鑒謹奏軍機大臣奉旨吏部知道欽此○○山西巡撫臣剛毅跪奏爲晉省練軍需材請將樹軍出力各將弁擇尤留晋補用恭摺具陳仰祈聖鑒事竊照晋省就餉練兵現已一律成軍業經奏明在案查緑營　敝已久今當　練伊始其要全在將領得人認眞訓練始可力除積習晉省武職素乏良才若不儲備於平時難收功效於異日臣留心訪察惟大同鎭總兵張樹屏所帶樹字營内將弁可用之才甚多將來該營遣撤良才棄置未免可惜正擬擇尤保留接准大同鎭咨稱查有儘先補用副將徐士海儘先補用遊擊范彦能都司銜兩江儘先補用守備張世友都司銜儘先補用守備任佩玉儘先補用守備陳得吉五品軍功儘先拔補把總鄒佐文岳春鳳林道凡儘先拔補把總李長發馬根義董朝選汪萬起劉克孝王迎福張存寛等一十五員在晋駐防尤爲出力請奏明留晉補用又查前署撫臣奎斌前因議改營制擬留樹字武弁以裨練軍當咨兵部請將儘先補用千總劉義王天愷　文林儘先把總袁崇賢王世蒓申鳴俊余清旺汪立志楊國治董大舉吳洪烈李春瑶等一十二弁留晋補用旋准部咨定章保留武職各員必須奏明文准收標等因前署撫臣交卸未及具奏移交到臣亦應併案辦理臣查樹軍戍晋多年南北巡防聲威卓著其將弁類皆歷輕戰陣胆力過人况駐晉日久熟悉邊要情形是以新練各營旗多叅用樹軍人員俾收　輕　熟之效但各該員未經留晋例難叙補不足以示鼓勵其有現隷樹軍各將弁若不及此挑揀他日裁遣更覺無術保留兹據該總兵曁前署撫臣擇其尤爲出力者共十七員弁先後移咨奏咨留省前來合無仰懇天恩俯准儘先副將徐士海等二十七員各以原官原銜分别改留序補咨部查核註册所有練軍需材請將樹軍員弁擇尤留晉緣由理合恭摺具陳伏乞皇太后皇上聖鑒訓示謹奏軍機大臣奉旨着照所請兵部知道欽此○○頭　頂戴調補廣東巡撫湖北巡撫臣譚鈞培跪奏爲湖北省牙帖　輸擬請仍照變通章程辦理暫緩規復捐銀舊制以收實效恭摺具陳仰祈　聖鑒事竊查前准户部咨具奏湖北省原定捐輸牙帖章程計分三則捐銀嗣經改　制錢宜規復捐銀舊制於餉項不　裨益附片一件光緒十一年五月初七日具奏本日奉旨依議欽此臣鈔録原奏咨行到卾轉欽遵辦理在案兹據湖北通省牙釐局布政使蒯德標等詳請查湖北原定牙帖輸計分三　上則捐銀一千兩中則七百兩下則五百兩次下則三百兩咸豐六年因地遭兵燹商力拮据經前撫臣湖林翼奏明改捐制錢自千串至一百串分爲六等按繁盛偏上中下則辦理行之三十年商情初極踴躍近年洋貨充斥内地　物滯　牙户獲利日薄捐數漸不如前檢查近三年牙捐册籍光緒九年收銀萬五千二百串將錢合銀六百五十三兩零十年收錢一萬八千七百八十串收錢合銀四百十九兩零十一年正月至七月止收錢二萬三千八百三十九串零收銀一千二百五十九兩零爲數甚屬無多於軍需不無小補乃自上年八月規復捐銀舊制起至本年春季　止時越八月收牙帖捐銀一千一百三十四兩零捐數　前銳減推原其故實原商情疲累集　維艱一聞帖本加增不免相率觀望帖須由商自領無從官爲督催體察情形似宜仍照變通章程辦理暫緩規復捐銀舊制以免求贏反絀等情詳請具奏前來臣覆加查核該司等所請均係實情部臣議復舊章原兾裨益餉項今規復以來帖　異常短少不特無益餉需并且驟虧進欵與其循規復之名轉形支絀何若守變通之法藉廣招徠臣再四思維擬將湖北牙帖　　仍照前撫臣胡林翼奏准變通章程辦理俟商力稍裕再　開復　銀舊制以紓商困而裕餉需除咨户部外是否有當理合會同湖　總督臣裕禄恭摺具陳伏乞皇主后皇上聖鑒訓示再變通章程内鹽行藥土行仍遵照部定銀則收捐是以十一年七月　　並有收銀數目合併聲明謹奏軍機大臣奉旨着照所請户部知道欽此 
 
