# 1907 - 100 - 4912207

 

Page 1

 
 
   
 
 

Page 2

 
 
上諭 
[三月初四日奉]  
　　上諭本日召見之前廣西桂平梧道惠綸著交軍機處存記欽此 
論說 
[說新疆（庸）]  
　　新疆居萬山中。沃衍數萬里。自漢唐以來。素爲中國聲敎所及之地。故新疆與中國。有密切之關係。初不自今日始矣。近數百年來。天山北路。爲游牧民族所窟穴。天山南路。爲耕稼民族所憑依。在北者多行國。在南者多居國。至成吉思汗東征。而東西之交通益密。曁乎明代。準喀爾稱雄於北。回回部崛强於南。末造不淸。準回交訌。内部之競爭旣甚。時本朝崛自遼東起而乘之。新疆全部。遂爲吞併。準部之族。靡有了遺。回人智識低下。又爲積威所劫持。厥後與土爾扈特雜居。爲其風俗所染。漸生反抗之心。由是而後有烏什之亂。有伊犂之征。斯時新疆固未建行省也。及阿古栢作亂。費數年之力。赤地千里。縻帑億萬。僅乃克之。鑒於往事。改爲行省。然行省雖設。而制度多未完全。蓋新疆形勢。分南北二大路。北可制南。南不可制北。省垣設於烏魯木齊。去邊徼太遠。控馭防備。呼應不靈。而政府之對於新疆也。凡該地巡撫。皆以恭弱無能之輩任之。伊里一帶。兵力單薄。雖近年陸續布置。形勢稍有可觀然于開鑛山。築鐵路等事。尙未措意。壓制回民。視爲奴隷。回人敢怒而不敢言。一有變端。必且因而生事。此有智者人人能知之也。加以俄人近日。旣不得志於西。而滿洲又爲日有。不得不移其全力。以注新疆。彼在前旣築中亚細亚鐵道。以便輸送。又設費爾干行省。以增兵防。去歲復連派兵士多人。往彼測量水道。其用心之險。所謂司馬昭之心。路人皆知。新疆西北兩邊。旣在在與俄接壤。彼俄人者。必將推廣中亞細亞鐵道。由伊犂直達嘉峪關。又新疆南路與西藏通。其進行之地有二。一由葉爾羗庫庫雅爾卡。經和闐。以達西藏邊境。一由新疆越困都克士山折而南行。倘俄人一旦侵畧新疆。必先以兵由新疆南路。伺西藏之動靜。此皆俄人異日必出之計畫者也。夫新疆之形勢危險如彼而我政府顧猶熟視無睹。若不知其可危者。夫由前之說。則俄人置兵於伊犂之故也。由後之說。則俄人增兵於喀城之故也。嗚呼新疆。行將有第二滿洲之懼。欲弭此患。其惟有速駐重兵於霍爾果斯河。築鐵道於安西哈密乎。 
專電 
[電一北京（三月初四日申刻）]  
　　政府以駐紥東三省日俄兵隊巳一律撤退亟須開放商埠特電催三省將軍次第開放（序） 
[電二北京（三月初四日酉刻）]  
　　北洋大臣袁世凱奏派兵輪游歷南洋保護華僑奉旨允准（敎） 
[電三北京（三月初四日酉刻）]  
 
 
 

Page 3

 
 
第三版 
荷蘭保和會定期西歷六月十五號（卽五月初五日）開會駐荷欽使陸徴祥特電告外部（以） 
[電四北京（三月初四日戌刻）]  
　　北洋前辦美國賽會商品現派洋員帶赴紐約陳列（人） 
[電五安慶（三月初四日戌刻）]  
　　池州殷家匯典當被盜搶刦汎官馳往彈壓竟爲當塲格斃（孔） 
[電六湖蕪（三月初四日亥刻）]  
　　和州土局楊委員逼斃鄉民案初二日又由滁州陳牧蒞驗令楊委員出本洋六百元撫恤尸親了結（少） 
[電七蕪湖（三月初四日亥刻）]  
　　當塗縣境搶劫徐海振米匪犯張元成初二日站斃（少） 
[電八北京（三月初五日丑刻）]  
　　徐尙書世昌簡放奉天總督聞初五日可降旨（法） 
[電九北京（三月初五日丑刻）]  
　　江蘇京官擬於北京天津保定三處設立江北災女擇配所立有三欵（一）必爲妻（二）禁夫虐（三）禁轉賣已選派董事往灾區迎接（自） 
譯電 
[東京電北滿洲火灾]  
　　西四月七號（卽中歷二月二十五日）北滿洲勃德（地名譯音）地方火灾裏村幾全遭焚燬房屋被灾者四百三十五所人口焚斃者二十五名牲畜焚斃者二千頭 
[東京電日本新造極大戰艦]  
　　日本新造戰鬭艦一艘於初三日早下水該艦載重一萬九千八百墩率束二十一海里半爲極大極堅之戰艦 
[倫敦電俄國獄犯變叛]  
　　俄國黎嘉監獄囚犯變叛當調兵士彈壓開鎗傷斃叛犯十九人兵士受傷者亦有九人 
[倫敦電俄國國民院又將解散]  
　　俄國貴族院擬奏請俄皇解散國民院 
譯函 
[駐廣外國領事請設會審公堂]  
　　有駐紥廣州外國領事官某以華洋商人時因錢債爭執難於判結因言於粤督請設會審公堂以便審判華洋交涉案件中外各派委員一人聽審由譯員將供詞用華洋文字迻譯以察案情粤督雖韙其說然恐尙不易見諸施行 
[暹羅華僑籲請派使立約]  
　　暹羅華僑約三萬人以入境時須納人口稅充當兵役逼作苦工暹羅所定貿易章程異常苛刻且旅居日久己置產業如或他徒則產業須盡行抛棄受苦萬狀權利毫無因公禀農工商部尙書振貝子請將各項苦情上達朝廷簡派專使前往暹羅訂約力圖挽救以暹羅小國當不難於就範也以上譯字林報載廣州訪函 
緊要新聞 
[士民上書未能實行北京]  
　　都察院准士民上書疏通下情一節曾見前月十一日本報專電聞現因某堂憲意不謂然故議准士民上書由院代奏一事未能實行（星） 
[不允保送丞叅歸都察院稽核北京]  
　　從前各部保送丞叅均先行預保記名由軍機處臨時開單請簡乃有某侍御奏謂將保送各單應歸都察院會同稽核以免濫保之弊疏上未允（貢） 
[參議官制各員回省北京]  
　　日來外省官制已經停議編制局又已裁撤而南洋鄂粤川甘咨派來京之叅議官制委員廣東提學使于式枚兩江道員俞明震湖北道員陳夔麟四川道員徐某甘肅道員熙麟等均因事畢陸續各回本省禀覆矣（星） 
[俄使催設哈埠稅關北京]  
　　駐京俄使璞科第日前催詢外務部堂官謂哈爾濱業已開通商埠宜先設立稅關何以遲遲至今尙未宣布那相國答以此事已飭黑龍江將軍妥擬詳細章程現在尙未復到若遽行飭設稅關則各國商人無所遵守日後轉多紏葛應俟再行電催請勿亟亟云（氣） 
[荷蘭保和會另派頭等專使北京]  
　　駐荷欽使陸徴祥以保和會各國均派頭等專使電請簡派當由外務部奏請勑派駐荷陸使徴祥爲保和會正議員洋員福士達爲副議員等情已紀前月二十七日本報專電茲聞陸大臣來電謂蒙恩簡派自當欽遵惟保和會爲各國所重視均派頭等專使赴會中國不宜殊異仍請奏明特簡專使以昭鄭重云云故外部尙須奏明另派也（序） 
 
 

Page 4

 
 
按此條可與今日專電參觀 
[郵傳部近聞]  
　　唐小川侍郎家内近日頗有收拾行李預備出京之舉動大約外放巡撫之消息當不子虚 
　　瞿大軍機力保曾敬貽爲郵傳部侍郎慶邸謂其資望稍淺然有此大力爲後援侍郎一席曾君諒可得志也 
　　唐小川侍郎以本部公事冗繁外國人之來見者幾有日不暇給之勢現擬將東四牌樓前鑄錢局改爲接待所聘請美國人賈麥森充接待官（按賈在美國略如御史之職）然則郵傳部中之勢力將來美人必可占居一席也 
　　各堂已决計奏保鄭孝胥丁乃揚二君爲該部記名丞叅又聞揚父駿關冕鈞二君亦有奏保之議（樞） 
[决議緩築川藏鐵路北京]  
　　駐京英使與外務部迭次磋議合辦川藏鐵路已誌前報茲慶邸與那瞿兩相國以現在籌畫開闢西藏商埠經費甚屬爲難若再同時並舉尤爲不易决定暫從緩議（仁） 
[電查贛路借用洋欵北京]  
　　政府近聞人言藉藉皆謂江西鐵路有借用洋欵之事特電詢總辦路事李囗囗君是否果有其事從速作覆以便查核（星） 
[船政局不准商辦北京]  
　　福建船政局經崇督電禀政府請歸商辦一節己見前月二十六日本報專電茲聞政府接電意甚躊躇嗣陸軍部堂官主張官辦并謂加以整頓修造船艦可爲興辦海軍入手地步故卽電覆崇督不准（星） 
[咨繪淮河故道全圖北京]  
　　本報前紀江督端午帥奏明派員測勘淮河故道擬定疏濬辦法即招致江省難民編列工兵籌欵開辦等因現民政部已奉到交片卽咨行江督令將查勘淮河故道繪具全圖呈報本部以便考核（樞） 
[開辦陸軍大學之巨欵北京]  
　　陸軍部鐵尙書咨行度支部請撥的欵四十萬兩以備開辦陸軍大學堂之用聞度支部昨已咨覆准於關内外鐵路餘利項下撥給故鐵寶帥連日在署督同馮華甫都護籌建各項章程月初卽可入奏（樞） 
本埠要聞 
[電請派員襄辦擴充警察事宜]  
　　江督電飭滬道推廣警察一事已誌前報茲江督以事宜急辦擬派江寗警察畢業生五十人來滬當差並由財政處按月協措萬金以資濟用特電促滬道迅卽開辦瑞觀察奉電後以此事極爲繁重一人恐難兼顧因又電禀江督請派精陳韓員來滬襄理（眩） 
[陸軍部飭除製造局積弊]  
　　陵軍部札行滬道略云查上海製造局員司工匠人等積弊叢生往往造謡傾軋殊非鄭重之道日閒冗人員尙未汰除盡凈甚有不肖工匠私竊廠中鋼鐵暗行出賣情事飭卽會同該局總辦張道士珩確切查明力加整頓務使歷來積弊一律剔除閒冗員司悉行裁汰至並不在局辦公按月支用掛名薪水者亦應一槪撤免以省糜費各項委員司事如有舞弊一經查出立予斥退毋得瞻徇情面至誤大局如工匠私竊物料查破之後情重者照軍人偷取軍械律嚴辦輕者押發到縣遞解回籍等因瑞觀察奉文後當卽移會製造局總辦張觀察查照辦理（𣏌） 
[致遠輪船亦無革道眷屬]  
　　滬道瑞觀察派員至淞口守候海晏輪船進口搜捕閩省銅元局總辦已革道員馬景融眷屬查無蹤跡已見昨報昨日觀察復接考查銅幣大臣陳侍郎由閩來電謂該革道家屬或改由致遠輪船來滬速再派員密捕等語觀察奉電後特飭本縣李大令曁曹何馬各委員復至淞口致遠輪船搜捕仍無蹤跡現觀察已電復陳侍郎請再飭查矣（速） 
[通飭嚴密防範搶米]  
　　滬道通札上寶嘉靑等縣略謂奉蘇撫寰電開加寶交界羅店鎭貧民搶米勢甚洶洶若不迅速解散恐釀鉅患應飭張王二令立即會營督紳彈壓解散速辦平糶查拿首要從嚴懲辦並由該道等移會就近防營派隊巡防以資鎭懾等因查此案業蒙兩江督憲電請松江提台酌派營隊馳往羅店鎭附近地方扼要駐紥相機妥辦並飭松江府督飭上海靑浦等縣嚴密防範茲奉前因合行札飭加寳二縣懍遵妥辦並飭上靑等縣嚴密防範毋任竄擾云云（返） 
[工部局與領事公會往來文牘（爲駮阻華商食牛公司事）]  
　　工部局政領事公會函敬啓者義商食牛公司自撤銷後華官又准華商設立公司業於西二月二十八號（卽中歷正月十六日）開辦其辦事之處設在本城西門外左近每牛一頭捐洋二元六角工部局據屠户華人云預料捐數尙須逐漸加增云查一千九百零五年西六月二十五號道台致領事公會之函聲明每牛一頭捐錢一千八百文雖已較以前捐數略鉅然西人以其尙稱公允業己照准前曾有云義商公司因華官所派徴收各項日用貨物釐金之華人百計向西人應用食品重徴捐稅致激其怒一說亦未足深信茲將華字報所載該公司情形以及租界境外所張貼之告示二張譯呈台覽望貴領事公會及貴領事等卽以前者所定責令義商公司閉歇之辦法施之於華人公司並望貴領事公會迅即照會道台毋使該公司成立每牛一頭仍照舊捐錢一千八百文是所切盼此上西四月三號工部局總董克錫具 
　　領事公會復函敬復者西四月三號來函内述華官准華人設立公司向運入租界内之食牛征抽釐金一事業已收到領事公會當以辦理義商食牛公司之法施之於該公司現正致函道台駁阻此等壟斷之公司並力請道台將該公司合同註銷此復西四月十號領袖領事比總領事薛福德復 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
專件 
[農工商部丙午年紀事簡明表（九）（續）]  
[商務議員]  
直隷 
　　周學熙工藝局總辦三十年八月札派 
河南 
　　胡翔林商務農工局總辦三十年八月札派 
陜西 
　　張守正農商局會辦三十二年七月札派 
山西 
　　劉篤敬商務局總辦三十一年四月札派 
湖南 
　　王銘忠商務局總辦三十年十二月札派 
湖北 
　　孫泰圻商務局總辦三十一年八月札派 
江南 
　　劉世珩商務局總辦三十年九月札派 
江蘇 
　　陸樹藩商務局總辦三十一年八月札派 
安徽 
　　任廷枚商務局總辦三十一年六月札派 
浙江 
　　楊葆銘農工商礦局總辦三十二年六月札派 
福建 
　　何成浩汀漳龍道三十一年三月札派 
　　呂渭英農桑局總辦三十二年十月札派 
江西 
　　傳春官農工商礦局總辦三十二年八月札派 
山東 
　　朱鍾琪農工商務局總辦三十一年正月札派 
四川 
　　蔡乃煌商務局總辦三十一年正月札派 
　　周克昌川東商務局總辦三十一年四月札派 
廣東 
　　左宗蕃商務局總辦三十一年九月札派 
廣西 
　　周平珍廣東商務局會辦三十一年九月札派 
雲南 
　　方宏綸雲南商務局總辦三十一年十一月札派 
奉天 
　　陶大均驛巡道三十二年二月札派 
　　金還農工商務局總辦三十二年八月札派 
　　熊希齡農工商務局總辦三十二年十一月札派 
路務議員 
　　詹天佑三十一年九月札派 
　　潘志俊三十一年十二月札派 
　　陳照常三十二年二月札派 
　　鄺孫謀三十二年二月札派 
　　梁如浩三十二年二月札派 
　　張步靑三十二年五月札派 
　　志森三十二年六月札派 
礦務議員 
　　陳樹涵三十一年十一月初四日札派 
　　朱琪三十一年十二月十六日札派 
　　礦良三十二年正月二十四日札派 
　　張守正三十二年二月初二日札派 
　　羅臻祿三十二年三月三十日札派 
　　周平珍三十二年四月初二日札派 
　　許鼎霖三十二年四月二十一日札派 
　　劉景熙三十二年四月二十一日札派 
　　涂懋儒三十二年四月二十五日札派 
　　王昌熾三十二年九月十八日札派 
　　梁敦彥三十二年五月二十一日札派 
　　鄺榮光三十二年五月二十一日札派[  未完]  
内治部 
[聯侍郎條陳分藩練兵北京]  
　　聯侍郎日前呈遞封奏一件條陳分藩練兵之策洋洋三四千言均中肯要惟某樞臣頗不賛成是以原摺留中未發（禮） 
[禁烟條約簽字詳記北京]  
　　當慶邸未病之初曾偕那瞿兩中堂往英公使府會議鴉片烟進口遞年减數一節當時英使朱耳典適接印度總督來文於我國禁烟一事頗爲反對故英使未遽允諾彼此往返磋商數次漸有端倪而慶邸仁請病假此事遂從緩辦理矣迨慶邸病愈銷假復偕那瞿兩中堂到英使館會議此事英使朱耳典頗爲歡迎卽出約簽字其約中大意謂英政府極願贊成中國善政倘若中國十年之期果能將烟害一律禁絶則英廷必泒親王　華與中國君民賀喜倘若到期中國不能將烟害一律禁絶則中國須要認罰照第一年未減之稅再罰三倍等語又簽約時請德美兩國欽使作保証人云（樞） 
[請以先儒從祀文廟北京]  
　　聞御史趙啟霖因孔子升爲大祀特奏請將先儒王夫之等從祀文廟己奉旨著政治館議奏（辰） 
[部院將改早署北京]  
　　各部院衙門向來由換季之日起陸續改爲早署當差現在各堂定章此次由三月初六日起擬定辰刻進署飭總辦人員督催筆帖式　研究政治認眞辦公以免有名無實（星） 
[蘇撫嚴禁擾累漁户蘇州]  
　　蘇撫以魚花一項爲鄉民入欵大宗現當販運之時深恐經過地方有兵役痞棍無端訛詐特札飭經過營汛撥派師船妥爲保護並不准各釐卡留難需索如違定予嚴究云（退） 
[議裁政務處司員北京]  
　　政府王大臣會議原設之政務處前經奉旨改爲會議政務處其尋常交議摺奏及日行公文均由政治館辦理近查該館試辦己著成效應將政務處一切案卷統交政治館接收所有政務處官員除由政治館提調酌留數員外其餘一律咨回原衙門當差以節冗費而重名實（仁） 
 
 

Page 11

 
 
[平糶米粮運浦鎭江]  
　　江督前委劉葆良觀察赴鎭設立淮北轉運總局並派人赴蕪湖上江一帶採辦平糶賑米運浦接濟茲觀察已於初一日飭分委周二尹達雇民船先載白米五千石雜糧五千石用小火輪拖帶運往淸江並于沿途飭派巡防隊兵弁隨往照料（退） 
[閩省碾糶倉穀福州]  
　　閩省官商前因米價翔貴合籌巨欵採辦洋米運閩平糶然每洋一角僅售米一升五合各貧民因赴考查銅幣大臣陳侍郎行轅求恩核減始准加米一合現各貧民以每升仍須六十六文似不得謂爲平糶復至行轅上禀乞恩當蒙侍郎商之當道于初一日起將倉穀趕緊發碾糶賣因之市上米價每石遂跌去三四百文（主） 
[禮部電飭另選舉貢北京]  
　　禮部日前電致桂撫略謂查舉貢册内舉人張舜笙係安寗州學正周延珍係騰越廳學正係屬實官又優生王桂香水經朝考不得作爲優貢均應扣除由該督另選舉人二名貢生一名限三月内册送到京至舉人劉昌昴係游學日本畢業生亦應扣除另保倘辦理不及任缺毋濫云云（句） 
[批准禁米出口鎭江]  
　　鎭江府承太守以近來各處米粮缺乏價値飛漲念有藉詞購辦賑米載運出口因於前日上禀省憲請飭暫封米禁以固民食當奉批准自三月初一日起除軍需賑米外一律封禁現太守巳出示曉諭矣（退） 
[購買雜糧接濟灶丁揚州]  
　　淮南塲商以各塲米貴灶丁食粒維艱現向籌賑局購買給散飢民餘存之雜糧四千餘石領照運往各塲接濟灶丁所有各粮價歸五月内淸繳并取具保結以昭信實（門） 
[勸紳助捐平糶紹興]  
　　蕭山縣地方邇因米貴屢起風潮搗毁米舗後議仿郡中開辦平糶由胡克之大令爲和邀集紳富籌議章程祇以積穀無多設法轉運又所耗甚鉅故擬勸令紳富捐認云（士） 
[購買官米揚州]  
　　兩淮塲商以近來米價翔貴竃丁食粒維艱且在塲無購買之處因公禀運司請將蕪湖購回之米准撥二千担合價若干歸商呈繳仍請給照護運等情旋奉批准米價連運費合洋七元七角著卽呈繳以歸墊欵（止） 
[丹陽設局平糶鎭江]  
　　丹陽商會董事成君等以近來米缺價昻特於前日會議此事縣尊王大令亦到擬將城鄉積穀二萬石全數提出設局平糶以恤民艱並請撥官欵以資週轉大令竭力贊成（文） 
[禀准展期禁米安慶]  
　　蕪湖運米出口一事原定去歲年底禁止停運現皖藩曁蕪湖道以米價昻貴商人觀望特會詳皖撫請展限三個月再行核辦當奉批示照准（俗） 
[淸查平糶貧民户口杭州]  
　　杭省官紳籌欵採辦米糧舉行平糶業由無錫運到數千石并將截留漕米赶行碾礱准於本月内開辦現己按照門牌淸查户口計城内分設五局城外三局大口一升小口減半惟米價尙未擬定大約每升須錢六十文（士） 
[二月分選單]  
　　知府貴州石阡陳武純湖南人知縣浙江遂昌陶瑗江蘇監江西上高蔡思幹福建江蘇泰興王元之山東俱舉直隷樂亭鄭阜康湖南廩陜西紫陽張鐃甘肅監山西五台牛葆忱河南附直隸淶水葛鳳翔安徽廪甘肅隴西馮卓英廣東舉布經雲南楊繼恩河南監府經直隸永平朱炳麟湖北監巡檢山東文登王炳耀四川監典史江西東鄉王鼎銘浙江監（京） 
外交錄 
[雷飭速結釐局扎留洋貨之交涉北京]  
　　駐京英使日前照會外部略稱英商仁記太古貨物被甘省鳳翔涇陽等處厘局扣留致受虧折若不令賠償應請派員會同英員前往調查曲直等語茲外部以此事原因複雜未易辯駁特電飭甘督速卽在外查明設法了結毋使英員會查另生枝節（古） 
[俄領交出黑山國洋人欠欵憑單天津]  
　　河南鐵道栢海倭洋監工係黑山國人去歲以酗酒滋事經鐵路總辦解送順天府照無約之國懲辦嗣順天府管押多日以無成案可循無從科罪解由津關道送交俄領事搭便解至海參威就近押回本國茲俄領又以該洋人前在工次尙有黑山國人及他國人欠其銀錢均有憑據並鐵路工司亦尙欠其薪水函請津道派人跟回工次索取欠項經津道駁復謂如有欠款可將憑據交出代追未便令其去而復來現俄領已將該洋人呈出之欠欵憑單兩紙送交津道轉禀直督送順天府查照速辦矣（大） 
[俄使面告駐吉領事將次赴任北京]  
　　駐京俄使璞科第日前面告外務部各堂官謂接到本國政府電諭已簡派叅謀部議員索克寗充吉林總領事日内卽飭赴任云（仁） 
軍事界 
[練軍彈壓亂民寗波]  
　　奉化縣童夾岙鄉民意圖聚衆搶米一事已紀前報茲由呂道生軍門調遺十一隊練軍馳往彈壓並由邑尊會紳勸導衆己解散惟練軍仍在該處駐防以資保衛（行） 
[江督撥欵建築營房鎭江]  
　　江督端午帥日前籌撥鉅欵札委駐鎭南洋四標巡防統領赫副將會同周錦堂協戎就鎭江北門外查勘形勢劃定基址仿北洋及日本格式繪圖估價建造洋式營房聞日内卽可興工云（應） 
[議派武備生赴英學習海軍北京]  
　　陸軍部鐵尙書現以英政府旣允派生赴該國海軍學校學習亟宜派往因與各堂商議擬在武備學堂内先行挑選二十名於四月間派往學習（仁） 
[電商西藏練軍五鎭江孜]  
　　駐藏大臣日前電商政府擬於西藏地方多設郡縣分理一切並須練兵五大鎭招川湘鄂三省壯丁以爲西藏練軍云云（樞） 
敎育誌 
[大學堂之尙武北京]  
　　日前大學堂特懸牌示略謂學堂體操關 
 
 

Page 12

 
 
擊至要近來學生到塲輒有叅差不齊敎員因時間短促往往敎授簡略恐於進步甚遲嗣後聞鐘卽當齊集若逾五分鐘後到操塲者卽由敎員注入名册以曠課論幸毋自誤云云查大學堂外體操塲今年添置各種器械如天橋木馬鷹架懸橋等每日黎明卽聞鼓聲冬冬角聲鳴鳴蓋由姜桂題軍門麾下兩哨官在該堂内傳習鼓號平日功課亦添兵學一門由該堂體臺敎員講授注重鎗操蓋非此不足振起尙武精神也（星） 
[中國留學女生畢業日本]  
　　前月十八日東京實踐女學校舉行畢業之典于時校長下田歌子首起演說略謂此次畢業生徒共四十餘名有第二次淸國留學女生徒兩名諸子克修學業實績可觀甚爲欣幸惟願遄歸本國後發揮平生蘊蓄以助國家文明氣運等語康氏同荷起而答曰吾等留學貴國今己兩換裘葛日月如流遽屇畢業給憑之日誠可謂一身之榮實校長曁諸先生之賜也惟敝國女子之留學貴國者日多一日然語言殊方風土易地不免望洋之嘆今我實踐女學校敎育克得其道設寄宿舍以勸生徒建師範科以弘女訓盡美盡善誠不愧留學之模範吾等學業已畢從此應遠辭去惟情長詞短憾未得披瀝胸懷以酬厚誼吾等當服膺校長先生之言帮助邦家文明之氣運則吾等之幸抑亦東亞之慶也云云聞該學校畢業女生有一人姓于氏民保眞者係蒙古旗籍云（星） 
實業類 
[獎勵外埠商董南洋]  
　　美國各商埠華僑董事三年期滿經理僑民悉臻妥協現經駐美梁大臣奏請將巴拿馬商董陳燦文秘魯利馬埠商董謝家樹陳燦安嘉里約商董朱顯球照章給獎等語奉旨著照所請已咨行梁使知照矣（樞） 
[限制路鑛借用洋債北京]  
　　政府近日會議各省所辦路礦多因洋欵轇轕嗣後如再有借洋欵等事一律不准以鐵礦抵押並須將借欵利息數目償還期限先期報明郵傳部俟允准立案後方可辦理（辰） 
瑣事欄 
[議定變通烟膏加價辦法蘇州]  
　　蘇垣各烟館聚衆會議已迭志前報茲悉禁煙總局劉觀察及三首縣等禀商撫臬各憲擬定變通辦法兩層（一）凡各烟館願將加價五十文照繳者將來至六月後准其改爲挑膏店其不願照捐者至六月底閉歇後不准改爲膏店（二）將前定加價五十文减爲四十文蘇撫之意祗須衆情允協均可照辦現劉觀察等已諭知各烟館飭令自擇而禁烟局兼稽征官膏局提調盧懋善蘇撫以其辦理不善撤去差使所遺之差已委知府鄧文堉接辦矣（息） 
[續誌奉賢飢民擾事情形松江]  
　　奉賢縣境南橋左近飢民擾事經松江府戚太守派令發審委員沈聯棣大令督帶師船馳往彈壓等情己誌前報茲悉事起時飢民十百成羣向富户乞食擾及南橋司署巡防營幇帶方弁整隊而至擬用强硬手叚於是羣情洶湧幾釀巨禍嗣經陳莊兩董竭力勸慰一面將米減價糶出一百餘石並借給籽種署劵俟收穫時歸還衆始解散目下該處風潮已息惟沈大令尙未回郡覆命（此） 
[飢民又至安慶]  
　　此間又有皖北飢民數百人於日前由旱道抵省寄宿北門外蔡家橋一帶聞附近田園所種油菜均被挖取煑食居民以其滋擾地方擬禀官設法遺散（非） 
[閩鄉大火福州]  
　　閩縣轄境之琯頭地方某姓家於上月二十八日上燈時失愼撲救不及直至次日天明始熄一望數里盡成灰土其幸未殃及者僅二三十家誠巨災也（主） 
[集捐營築自流井蘇州]  
　　蘇城河道汚塞居民飲水均極惡濁殊於衛生有礙今天賜庄西醫栢樂文君特開自流井一座惟需欵頗鉅想注意地方衛生者必能助成美舉也捐啓錄下人民薈萃之區最要者莫淨水若水爲公衆日用所必需而於醫院學堂尤宜注意父兄之遣子弟就學也欲養成異日完全國民之資格也必有健康之體質而後有完全之精神若以飲料不潔妨害衛生一身旣弱豈得謀一國之强乎病者之入院就醫也欲袪其病也淨水缺乏非特藥餌不能見功病且因而增劇矣緣此吾東吳大學堂董事於去歲矢意浚一自流井豫防以上諸患聞日人某雅善浚井遂與訂約興工鑿地三百餘尺而泉脉見聚水上沸日汲可得一千餘石滾滾不竭且異常淸冽與自來水無殊更通以鐵管繚以磚垣所費至一千二百金美國友人聞而韙之慨助轆轤一抽水筒一其値約四百金然井之事尙未盡也蓋無積水櫃行水管則庖湢灌溉之用不能取携卽是惟二器之直需五千餘金一時力有未逮伏冀熱心公德之士襄成此舉其與學堂醫院有素者尤必慷慨解囊而今歲又値余五十初度諸親友諒當辱賀饋遺多珍然惠賀賤誕屬於私誼而余之公職係於學堂醫院能助余盡此公職推一已之寵榮爲大羣之利益則視私誼之厚殆不啻什伯矣况人之爲善誰不如我諸君子之嘉惠當必有出於意外者非僅一水櫃一水管之完備而已也如有羨餘則請以爲醫院戒烟室之經費諒尤諸君子之所樂聞也柏樂文謹啟 
[飢民過境揚州]  
　　南京遣散饑民計七十六船約四千餘人於昨日道經揚河均停泊揚子橋一帶當由籌賑局每名口給錢二百文大餅二塊換船派隊按跕押送北上并給發船價錢一百千文（門） 
[災民攫食紹興]  
　　邇日以來越郡有淮北災民結隊而至沿途求乞郡中有警察兵役等分頭攔阻故皆紛紛下鄉攫食如無官紳出爲安頓彈壓恐不免有爭奪衝突之事殊可盧也（士） 
[揚郡米市述聞揚州]  
　　運憲趙都轉前委莫大使等赴蕪湖購米三萬担已於昨日運抵揚城當分儲城内外平糶局售賣每升售錢四十八文此次購來之米潔白異常貧民購之歡聲載道　 
揚郡米價回鬆已誌前報現在上白米每石祇須七元并聞自今以後日有跌落不致加增因各處採辦之米逐漸抵埠且各囤户經官紳勸導出售從此源源而來米價想不致再行昻貴矣（門） 
[演劇肇禍重慶]  
　　重慶城内雷祖廟日前因修理告竣開台演戲觀者甚爲擁擠内有書樓一座不勝壓力忽然坍塌折足斷手者十餘人有二人受傷尤重恐有性命之虞云（往） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[小說偵探殺婦奇寃（華生筆記）（六）]  
　　福側耳以聽旣畢。仍寂然無一言。而眉稜眼角間。變態百出。若甚用其腦者。已而目忽啓。光閃閃若轉珠曰。異哉所述。誠非常案也。然此事要領甚多。爾言有未盡處。容余詳詰之。爾是晚歸時。宅門虚掩未扃乎。曰然曰。爾平日晚歸。此宅門扃否曰。平時必扃閉。福曰。然則爾歸途曾有所遇否曰。村人皆早寢。余歸甚遲。未有所遇曰。爾入門後。有可異之形跡否。海曰。惟宅門未扃。此爲可異。至入門後。烟巳迷目。卽有形跡。亦不復覩之矣曰。女僕亞登今已來未。其人如何。曰性頗謹愿。今晨即至。福曰。曾詢以夫人昨日情事否。曰詢之。彼云昨下四點鐘始去。彼未去以前。余妻在寢室。偃臥竟日。亦無他人至寓者曰。爾寢室在宅之中央乎曰否。余宅爲祖遺。頗宏大。余以人口無多。居於宅之前進。其後尙多空閉者福曰。室中被火以後。蹂躙者衆。想無可攷驗矣曰然。寢室在東首故近寢室之數間。己多毁壞。餘屋則無恙也曰。宅之前後。衆人施救時。想亦踐踏殆遍矣。海曰。宅前爲大道。衆自大道至。即就宅前施救。立時灌熄。宅後多森林茂草。且相去較遠。故無至者。福默思移時。忽問曰。雪倫與爾有夙仇否。彼以此事控爾。直疑爾爲之乎曰。是不可解。雪少時好游宕。不治正業。余妻父屢憎之。雪因負氣赴美洲。貿易者五年。至其伯父故後。始於上年二月返倫敦。與余相處僅一年。烏得有仇曰。彼有其姊若何曰。彼姊弟之情。固極親愛也。福曰。然則夫人有仇家否曰。無之。我未之聞也曰。夫人平日交往之人。有常至爾室者否。海曰。甚鮮。我妻殊寡交。居恒鮮出門。故往來者絶少曰。然則寓中諸人。有可欵者否曰。是難言。寓中數人。惟約克屈來新至。未深悉其爲人。然彼是日例不至余室。男僕赫迭性粗暴。屢與余妻不相能。似稍可疑。然彼辭去將及兩禮拜。觀其爲人。似亦不至此。舍是更無可疑者矣。福不覺　悶塡胸以手擊膝曰。噫譎哉斯案。此情節之深幻。如入黑闇。之鄉愈行愈遠。愈深曲而不知所底止。入以非常之理想於。此黑闇中。力求一綫之光。以爲導引而不可。得蓋幾無入手處矣。此室火後。雖人跡已大亂。然余必一至其地。察其大槪。先决所向耳。 
國外新聞 
[俄國重犯由配所脫逃]  
　　初三日倫敦電云俄國工人代表議會之會長克勒司爾夫前於一千九百零六年定罪發往西比利亚終身遠戍現由西比利亞逃往外國 
[美孚煤油公司自認舞弊]  
　　初三日倫敦電云美國芝加高來函謂美孚煤油公司已在美國地方裁判自認私受减價之事惟尙未定讞以待上控 
[英國巡洋艦下水]  
　　初三日倫敦電云英國巡洋艦殷文西勃爾號在愛爾斯維克海口下水該艦製造之詳情極爲秘密 
[美國和平公斷會開會]  
　　初三日倫敦電云美國和平公斷會由會長嘉乃基君於今日在紐約開會其目的在發表美國人對於海牙和平會之感情贊成公斷條約設立萬國議會以便逐漸施行兵之策到會者極多皆一時名人美國總統羅斯福亦將蒞會 
[法京麫包工人罷巿續紀]  
　　初三日倫敦電云法京巴黎操食物生業之人僅有一半於禮拜二日同盟罷工麫包工人七百五十人其罷工者有五百八警察憲兵排列巿街以防之 
[英公司郵船行程遲滯之原因]  
　　初三日倫敦電云大英公司郵船馬其頓號昨夜因大風暴雨停泊於蘇彝士運河之外陸路轉運亦因之遲滯矣 
[英意兩君定期相見]  
　　初三日倫敦電云英國愛華德與義皇伊孟紐爾定於西四月十八號在法國葛塔地方相見兩國君后亦皆同往兩君所乘御艇由英意兩國艦隊各自護衛云 
[英國殖民地大會]  
　　初三日倫敦電云英國殖民地大會第一次擬先私議由英殖民部大臣額爾金伯爵主席英首相貝南門君當宣讀懽迎之詞 
[東京博覽大會預算用費]  
　　東報云一千九百十二年東京博覽會之用欵估計須日幣二十五兆元 
[俄國前相出游]  
　　東報云海參崴來電謂俄國前任首相韋特伯爵將赴各國遊歷 
[俄將起用敗將消息]  
　　東報云謡傳俄國哥魯伯金大將有簡陸軍部尙書之消息譯字林報 
本埠新聞 
[日本國會核准建造上海領事署經費]  
　　東報云上海日本領事署建造新署需用之經費業經國會核准譯字林報 
[袁京兆赴寗商議公堂案]  
　　袁大京兆因大閙公堂案尙須與江督端午帥磋商故昨晚乘太古鄱陽輪船至南京（莊） 
[司員考察牢獄]  
　　專派出洋考察各國監獄法部郎中韓兆蕃抵滬後即往美界提籃橋西牢查閱一切又至英公廨查勘男女押所並請道署毛繙譯同赴英法捕房查考云（泉） 
[用樂迷人犯送縣訊辦]  
　　用藥迷醉妓傭顧老二及顧某之沈阿林張云弟張得生等迭經工程局裁判官分别訊責在案昨又有妓女平 
 
 

Page 19

 
 
江小喬之傭婦赴局控稱被沈阿林用藥酒迷醉攫去渡金玳瑁鐲一付寳石戒一只金戒三只騎心簪一付洋五元報由公堂有案今悉沈逮案求追沈供已由胡小二任巧和將各物變價分得洋十二元官判將人証一併送縣（永） 
[提訊槍斃西捕案]  
　　道憲瑞觀察札發槍斃西捕案内之小飩餛卽劉菊生到縣己誌本報茲李大令飭提收禁之小炳泉王增寳對質供稱小餛飩在鴻雲樓酒館爲夥鎗斃西捕一案伊與小的均無涉大令喝劉及炳泉各責四百板劉跪鐵練一句餘鐘仍執前供大令判分别還禁候再研訊（車） 
[卸任學使進京]  
　　前福建學政秦綬章定於今日乘新裕輪船北上陛見呂鏡宇都護盛杏蓀宮保均在天后宮寄請聖安（車） 
[誣控門差]  
　　遞解回籍之流氓陳如山日前潜回租界投捕房報稱被匯山捕房門差費順殷奎勒索洋數十元捕頭飭探查得該流氓實係挾嫌誣控當將一干人送至老巡捕房着押候送廨重辦（西） 
[案犯協拿無着]  
　　陸頌和以接濟范高頭一案經公廨交保候訊迨公堂結案陸已逃匿由保人賠銀一千五百兩當由關太守禀請滬道轉禀督撫憲飭屬一體嚴緝一面移請安徽廣德州協拿茲太守接廣德州覆文稱陸頌和並不在該處卽據情詳禀滬道（泉） 
[閘北小菜塲之先聲]  
　　閘北建造菜巿已紀前報惟菜巿房屋尙在建築故先搭蓬廠試辦昨經巡警局員沈二尹親率勇保諭各菜攤一律移入蓬廠暫不收捐閘橋　不准再行擺攤碍路（舟） 
[斥革縣差]  
　　縣差沈慶爲發堂婦女牽涉李大令立卽提訊將沈斥革不准冒我朦充（車） 
[捉獲拐匪]  
　　李兆榮將徐學成四歲幼孩拐賣於某粤人得洋二十四元逃避崇明爲徐偵悉至崇明將李軋住同乘小輪到滬詎船甫抵岸李卽圖逃幸由道轅探目楊錦拘獲解至道轅奉發縣押訊（車） 
[僧尼之交涉]  
　　南巿送子庵某尼曾將其子送至天福庵爲僧不意該庵住持將伊凌虐斃命載屍至斜橋用火油將屍焚化希圖滅跡爲尼偵知扭僧至南區轉解總工程局究辦（夙） 
[法界火警續誌]  
　　昨報紀法大馬路鼎平里某成衣店失愼等情茲悉火熾時各衣匠皆從睡夢驚起從樓窻躍下致有多人受傷當送仁濟醫院療治中有某甲受傷最重已於昨日身死（絲） 
[上海官事]  
　　候補道周秉忠知府傳范初到道拜會禀見調署南匯縣王念祖禀辭赴松謁見府憲 
[訟案]  
[上海縣案]  
　　西門外瞿雲家搶案己經工程局獲明陳海寛呂金才朱小二子到縣茲局又解李大李三到縣均狡賴不認大令飭帶陳等三犯質認供均不認識大令判两李收押陳等仍收自新所再審○基督敎友吳樂山前被棍徒强剝皮袍褂當洋三十五元先後獲到沈阿狗沈眞林責押茲據工程局獲送同黨俞茄寳到縣訊不承認及帶两沈質對亦均狡賴大令判俞及阿狗各責四百板沈眞林重責五百板分押再究○練勇頭目宋某查得顧陸將發堂頒娶之妻沈阿玉價賣有干例禁將顧及阿寳拘縣阿寶供夫與差夥沈少堂商同出賣顧供並不價賣大令判阿寶交官媒顧交差看管候提沈少堂訊究（車） 
[公共公廨晚堂案]  
　　張爕控劉阿保不理担保費竹林墊銀前晚經王大令集訊張供費抗諭不還墊銀求著保人劉阿保賠償官判交保限三天各邀公正人理楚○隆聚行程裕謙控陳惟彰欠銀一案傳訊程供被欠銀八百餘两陳認欠屬寶官判押限十天理楚○鄭召臣控奚朗如合辦奉天礦務局捐欵被吞四千六百三十四两有二十五年合同爲憑且有見議關勝州爲証奚供合同係廿八年分所立此係鄭揑兩官判暫退補傳關勝前到案察閱合同眞僞再核○汪桐遣司賑虞硯生控王所梅翻印書藉傳訊候王供以後如不再翻印情原消案官以王尙有申報館控追欠銀未便寛容姑還押候將申報舘欠銀理楚再行消案（溢） 
[公共公廨早堂案]  
　　鹽梟俞正甫李文濤鄭文華等爲水巡捕房西捕拘住竟出木棍將該西捕毆傷由楊樹浦捕房包探將俞李鄭解廨水巡捕頭譯訴前情王襄　訊之俞李鄭等均狡賴不認當商之白君判將俞等還押候該捕傷勢稍减再行質訊○華捕王阿全掩入一經堂行竊綢幛又經捕房在其家内搜出某洋人遺失之手槍一枝卽將該捕斥革鹽傳該洋人與一經堂主人余厚卿投廨認領洋人稱此槍在正月内失去余厚卿禀訴前情王襄讞判將該革捕枷號一月押百牢三朋期滿逐出租界○沈瑞根偕兒子阿狗見証人楊尤氏控徐張氏誘匿妻子明府問沈爾每以知妻子是該氏所拐阿狗及楊尤氏同供親見與徐張氏同去王明府飭將該氏押候查明再訊○拐犯王阿江曾判押西牢六月期滿追還身價洋七十元現已屆期將王解案王供無力繳洋明府判再加押二十天○汪李氏將九歲之郁阿大賣子林湯氏被人察出將阿大送入老捕房捕頭飭探將林啺氏汪李氏一併解案林湯氏供出洋五十元向汪李氏買來郁阿大年幼無供明府判汪李氏管押六月追繳洋五十四元郁阿大著暫留公廨○沈海山控沈祝堂姚少雲拆梢洋六十七元由探將沈姚解案原告未到明府以原告不到判將起案洋五十五元交還五元餘五十元充公案註銷○寶鑒洋行控唐少梧定貨不出由探將唐傳案明府判押候訂期會訊○高慶堂控傭婦馬劉氏蔡　氏等串竊金鋼鑽戒二只報捕飭探將馬劉氏拘獲詢問祇認竊金戒二只存姘夫夏阿奎虞宿將金與夏蔡解案質之馬劉氏蔡龔氏推諉不認明府判夏阿奎交捕房管押馬蔡二氏交官媒看管俟提齊人証再訊○顯桂福向鄉人紀錦文買布七疋付與僞莊票當報探將顯拘案訊供尙有同黨陳福生朱生安等判押候補提陳朱到案訊懲（根） 
[法租界公堂案]  
　　倪金生控宋木生紏黨拆梢一案官判宋押捕房一月倪交保○吉祥街謙吉號被陳桂生竊去舗蓋四個送究判押捕房一月期滿押改過局二月○夏益齊控庖人李和尙私竊保險箱内金練銀洋一案茲將正身庖人顧阿根續獲顧供辭歇生意後未曾到主人家安能串竊官判交保在押之李和尙開釋○張步雲馬文駒在途胡鬧由捕拘究官判各押三天○王阿生行竊對特表判押捕房改過局各一月○沈才寶行竊衣物判押捕房改過局各二月唐寶生搶陳書昌衣服判押捕房廿天○宋鍚卿控周東生摸竊銀表判押一月○朱阿炳行竊鋪蓋押捕房廿天改過局一月（契） 
[美租界捕房事]  
　　昨有西捕在百才匯路拘獲犯事西人二名帶回捕房押候核辦○宋資田昨投捕房報稱妻子逃匿西華得路請究奉飭赴廨禀請傳訊○鄔張氏昨至北蘇州路被馬車撞傷馬夫當即逃去由捕　氏送入捕房氏自願回家養傷捕頭允之○唐阿法薛阿寶二人在途毆打互扭至捕房捕頭以各非善類一併斥逐（西） 
 
 
 

Page 20

 
 
   
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
