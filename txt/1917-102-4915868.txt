# 1917 - 102 - 4915868

 

Page 1

 
 
   
 
 

Page 2

 
 
時評 
[内外兩大事（冷）]  
　　對外之大事爲加入今方視軍事會議之如何對内之大事爲賄案今方視法庭審判之如何 
此二事之於國家前途其關係實不相上下也何則以表面論賄案僅屬一部分事而加入則有全國之利害然全國之利害無論何若苟執政而用非人弊竇而不澈究則全國雖一時得利而終必受其害而始止故曰其前途之關係實不相上下也然則賄案之處置我人安可因外交多故而致忽視哉 
[命令]  
　　四月十八日大總統令據財政總長陳錦濤面稱因煉銅廠事次長殷汝驪有代人請託情事並據商人柴瑞周等禀稱該總長令其借墊股欵並勒寫字據各情當派夏壽康張志潭查辦茲據查覆案關欵項嫌疑財政總長陳錦濤財政次長殷汝驪均著免去本職交法庭依法辦理財政部參事虞熙正司長吳乃琛均著先行停職一併歸案辦理此令 
又令財政次長李思浩著代理部務此令 
又令參謀總長王士珍呈稱吉林陸軍第三混成旅參謀長高傳符另調他差應請免去本職高傳符准免本職此令 
又令參謀總長王士珍呈請任命郭　爲吉林陸軍第三混成 
[專電]  
　　北京電昨國務特會議陳案總統命令照元首硃批交院免職交法庭七字批語擬稿惟秘書原稿有受賄字樣會議時改爲請託 
　　北京電昨晚命令發表前殷汝驪確巳出京繼任財長與李經羲商後巳有允意惟云須外交問題解决再表示擔任 
　　北京電商會聯合會長吕逵先受檢廳查問不肯赴廳僅以節畧交檢官檢廳今日上午票傳陳錦濤一面已派人監視 
　　北京電陳殷賄案當局早得有證舉故查辦極速未發表前地檢廳巳著手偵查昨午派王檢察官向吕逵先取得證明書現陳聲稱願即投案殷巳秘密出京 
　　北京電今日地檢廳出拘票捕陳錦濤殷汝驪虞熙正吳乃琛乃陳弟鼎銘殷以外四人皆到案二時起開庭預審極嚴密至五時未完聞高檢廳電話飭不准取保須預審終了再說又聞賄欵過付收據有係陳弟簽字故對彼特以法警嚴重監視一說殷藏在京中某處未出京陳到案坐汽車旁立法警六人 
　　北京電陳錦濤虞熙正吳乃琛檢廳巳飭看管極嚴厲今日檢廳長概不見客殷尙在逃遍緝未獲 
　　北京電檢廳頃已票傳陳錦濤限午前到案虞熙正吳乃琛票拘殷因昨夕大緝未獲當派警將四人住宅看管行將從事搜查 
　　北京電檢廳對賄案昨已受法部指揮開始活動 
　　北京電陳錦濤與虞熙正吳乃琛已於今日（十九）午刻到案 
　　北京電收買烟土合同經政府决定設法取消其從中舞弊之人嚴行查究 
　　北京電收土案國務會議决定廢約經手人員牟利處分參酌特派員報告另行嚴辦頃巳電徵河間同意 
　　北京電許世英將津浦購車案發落後自請用人不當處分一面以東海之第九弟接充局長飭速取消合同 
　　北京電財政定李經羲巳徵得同意今明即提交國會 
　　北京電軍事會議組織法將頒布要點正副議長由大元帥國務總理任之議案先經審查員决定無論巳决未决均嚴守秘密 
　　北京電日人消息軍事會議解决外交而日本總選舉約在明日更爲我政府解决外交之前提 
　　北京電段總理昨晚爲王占元張懷芝閻錫山曹錕李純孟恩遠及各督所遣代表洗塵席間互述外交主張殊不一致 
　　北京電外交界消息協商政府訓令除日本外確已到齊惟日本須選舉揭曉方針方能確定故協商國待日本訓令到再議又一方則視我軍事會議如何决定不欲先發表其政府之意見故外交近見停頓 
　　北京電昨憲法會議自一百零四條至一百十一條均通過 
　　北京電中原報訟案今日（十九）地審廳公開審理兩造律師互辯法官未下决定 
　　北京電今日國務例會討論四川因裁兵擾事之件該省軍隊 
 
 
 

Page 3

 
 
有羅劉戴等派此次羅奉令裁軍省議會昨即來電爲川軍維持語多攻羅國會議員之袒劉者遂去電責羅而政府今晨得報劉羅相持愈急川局甚迫向來軍事不經國務會議今日討論甚詳但未决如何辦法 
　　東京電各大銀行當組織公所以購入聯合國短期債劵更加入英美之證劵引受團以爲利用正貨救濟滙兌策此說頗占勢力不日當有所實行 
　　東京電據美國來電諾威外交界深信德國近日將向中立各國提出講和條件 
　　東京電在總選舉某閣員謂得政府黨二百餘名憲政會領袖自稱有百五十七名以上政友會領袖自稱有百五十五名以上 
　　東京電據維也納電該地各報紙言墺俄兩國講和意見巳一致巿内各敎會於十五日特開平和祈禱會墺帝及閣員均與列 
[外電]  
　　北京電財政部陳總長殷次長免職之命令聞將於今夜發表殷巳赴津數日來報紙詳載保利公司事指斥陳殷受賄今日午後國務院討論委員調查之結果遂决定罷免其職據陳總長之友人云陳受處分僅因其明知殷次長舞弊而不據實舉發云（十八日）字林報 
　　廣州電廣州外交聯合會近曾電致北京反對向德宣戰今朱省長聲明該會舉動概未與聞查廣州並無所謂外交聯合會前電顯係揑造（十七日） 
　　廣州電據專門家云江水暴漲無足爲慮不久即將退去（十七日） 
　　成都電蜀省西　之理番來電稱漢人與番族間近有衝突番族聲言攻取理番刻地方官吏極力設法鎭撫雙方並防堵攻擊（十八日） 
以上路透電 
　　北京電湖北山東山西直隸江西吉林諸省督軍皆已到京段總理昨至各督軍庽所拜會（十九日） 
　　北京電順天時報云駐美顧公使勸政府對德採取與美同一之態度今日外交會議特討論此事（十九日） 
　　北京電各省督軍除馮國璋與張勳巳决計不參列軍事會議外刻皆到京（十九日） 
以上德文電 
　　北京電陳錦濤殷汝驪兩人之收賄事件今日由檢察廳傳集行賄者訊問即經行賄者供明行賄之事實本日午後已將陳錦濤送入押所殷汝驪則於昨日忽然失蹤今明日内將通飭緝拿云（十九日） 
　　北京電天津消息盛傳段芝貴王揖唐倪嗣冲等數日前在天津相會有密議復辟問題之風說（十九日） 
　　北京電馮副總統及張勳均决不親列席軍事會議（十九日） 
　　濟南電北京海軍部有電來省决於山東之龍口及牟平縣建設軍港趕速準備一切（十九日）　　漢口電漢口德商德勝美最時兩洋行所存牛皮羊毛等貨約値十四萬餘元近均賣與中國商人其餘德人亦將馬車汽車等售去所僱用之中國人亦已辭退其在中國地界之土地及工場等亦竊賣去探其内情蓋因豫想中國近將與德宣戰平和前途尙遠極力節減經費故也 
（十九日） 
　　東京電十八日經樞密院議决之對敵通商禁止案全部計分四條其内容爲戰時禁止與敵國人通商且定處罰違反者之規則（十九日） 
　　東京電總選舉之期已逼在明日就其結果政府方面豫測政友會百六十名擁護政府之無所屬四十名憲政會百四十名國民黨三十名反對政府之無所屬十名政府黨可達二百名得其勝利憲政會方面亦豫想憲政會可達百六十名國民黨四十名歸反對政府派之勝利然以大體之形勢觀之其結果似歸政府方面勝利云（十九日）　　東京電華盛頓電云美國各巿内外商業委員會委員長受行政部之委任於十六日提出戰時禁止輸出之方針此蓋大統領爲謀公共之安全及幸福冀定條件之下隨時可以禁止輸出物品並對違反者規定罰則（十九日） 
以上東方通信社電 
[戰電]  
　　倫敦電據德國各報言論觀之德人現亦甚爲關心媾和運動瑞典瑙威丹麥三國之社會黨現紛紛抵德足徵德國雖外示鎭靜其實亦如奥然急欲得一與俄國和平派溝通之津梁德國公法學家最近之建議謂德國舉動不得過急免起俄人之疑當任令俄人自省其實利所在卽與其鄰德國和好相處是也（十七日） 
　　亞姆斯特丹電德國里文洛伯爵投稿於台格斯報警告德皇勿注意德國各報所載取消開拓疆土思想之請願且曰德國非獲勝利則帝位即不能久存云（十八日） 
亞姆斯特丹電維也納電稱激烈之政治騷動仍在進行現又有二大臣辭職聞因視下月召集帝國會議爲不合時宜蓋恐俄國革命鼓動諸議員要求改革政治故也（十八日） 
亞姆斯特丹電德國伏瓦資報謂柏林工人罷工後今巳開工彼等惟欲多得麵包改革政治而尤注重於和平該報並促請政府順從民意行事（十八日） 
　　華盛頓電參議院一致通過兵債美金七百兆元議案惟加入修正文威爾遜總統批准該案之前兩院須開會合會議（十七日） 
　　倫敦電英國兩院明日擬提出申謝美國加入戰團之决議案其文如下美政府加入協約保衞高尙自由主義及人類權利以拒向所未有最大之危害本院感激之餘願向美國政府與人民表示謝忱（十七日） 
　　巴黎電著名政治著作家衆議院議員加狄安氏現赴美國氏爲法國代表團之一有全權與美協定關於專門問題之計畫（十七日） 
　　巴西京城電巴西里哇格欄特杜蘇爾省亞爾格港有衆暴動搗毁德人居屋二百七十所焚燬德人俱樂部旅館大雜貨肆各一警察無力彈壓火且殃及巴西民居暴動之發作乃由某德人在旅館鎗擊經過館前之電車激成蓋電車乘客時皆歡呼贊助協約國也衆並於一德人宅中發見造幣機器一架即將此人拘獲當道已調全省戍兵遏阻暴動蔓延（十七日） 
　　巴西京城電仇德暴動有蔓延之象德人紛紛移居桑太加太里拉蓋該處爲德人之要窟也（十八日） 
　　倫敦電海軍部宣稱上星期駛抵英國口岸之商船共二千三百七十九艘駛離者共二千三百三十一艘計被沉一千六百噸以上之船十九艘不足一千六百噸之船九艘被攻而得逃脫者十五艘漁船被沉者十二艘（十八日）　　俄京電俄國工人軍人代表大會歡迎英法工界代表情殊懇摯先由會長基特士氏讀歡迎謁繼由英國工黨議員葛萊第氏答稱英俄今後將並肩作戰以滅世界之專制者即維廉化漢索倫是也卒由英法俄代表互相握手唱歌而散（十七日　　華盛頓電德潛艇一艘在紐約南一百英里發砲擊一美驅逐艦由此觀之德潛艇封鎖美國口岸巳開始實行美國海軍部宣稱驅逐艦一艘見一潛艇在水下駛行該潛艇發魚雷擊之相差三十碼未中乃遁去此爲德國第一次承認戰爭狀態之存在惟上星期外間已有德國擬宣布波斯盾紐約查爾斯頓薩凡拉台拉威亞角乞塞比克灣爲禁區之說 
（十七日） 
　　巴黎電昨日法軍會同英軍從事之大戰可謂自德軍由瑪勒河退走後最猛烈之一役其戰線自蘭斯北面至萊姆廣逾二百基洛邁當德軍於此戰爭期内從未受此大攻擊全陣線之戰事發展甚形兇惡德軍預料法軍將取攻勢故調各路預備兵厚集以待昨晨大戰開始法軍即於左面奪獲蘇瓦松與克拉盎勒間敵軍第一陣線又於中央佔據克拉盎勒至維勒哇波瓦間德軍第一陣地且進至其第二陣線右面之勝利亦與此相同法軍並得右面以外掩護白里芒砲台之二陣地進至愛恩運河法軍於數小時内俘敵甚衆獲戰品無算足徵是役勝利之大（十七日） 
要聞一 
[字林報之加入戰局利害譚]  
　　字林報十五日北京通訊略云各省督軍刻集於京師擬參列軍事會議以解决中國對於戰局之政策此種發展極爲新異中國所處之眞境可因此而知然非擁護憲法者所樂聞國會前大多數贊成中國對德之政策是民意已經明白表示矣乃政府必欲得軍界領袖之意見然後始進行國民代表所巳許可之方針以軍人後援爲基礎之政府如此行動固屬勢所必然惟請軍人决定國家政策欲謂爲符合憲法則不可得也中國苟欲保持其威嚴則對德政策應爲何種殆不容有異議中國曾對德抗議又曾明告美國與美一致行其所能行者以擁護公法德國旣不理會中美兩國之抗議美遂宣戰處此情勢欲使德國 
捐棄暴行舍此實無他道若中國不步武美國不行其允許美國之言則自食其約將蒙反覆無常之名矣中國加入戰團是否有益之問題今正引起若干方面之輿論上海商會表示反對其所持種種理由間有毫無效力者中國民食將爲協約國吸收及内地商務今因中國加入戰局已受惡影響兩說俱不確膏要知使中國商務受惡影響之原因將爲使中國民食不致爲協約國所吸收之原因此原因爲何則商船缺乏是巳協約國缺食其故在於世界商船大半改充軍役而德國潛艇戰略亦與有關焉南美北美以及斐洲印度皆有糧食甚多足供採辦協約國將先取給於此不必遽求諸中國蓋歐洲與美洲斐洲印度諸處其距離較中國爲近而輸運糧食之船隻亦可少用也中國之所以受戰事影響者由於出入口商品之減少而出入口商品之減少則由於商船之缺乏故無論中國加入戰局與否其商務將仍受商船缺乏之影響而中國之加入戰局則又未必引起其糧食之輸出海外至於康有爲氏所持反對宣戰之理由頗有離奇之處康逆料中國一加入戰局則必不復爲有主權國要知協約國苟有作戰以爭之一物則其物必爲對於弱國之保護今俄國巳爲民治國協約國方面全係同一民政之國家其所爭者爲自由政體之主義耳若請中國旣以協約國爲同志而協約國反與中國爲仇毁其國家以圖一己之利益詎非絶對不可解之談使協約國而果出此豈不與其所持之主義絶對剌謬乎有數方面以中國旣對德國斷絶邦交而協約國卒未履行其所允許之條件遂斥恊約國失信此種言諭其無價値顯然可見蓋僅僅斷絶邦交與協約國有何裨益哉協約國確曾允許至中國依允協約國所提出之條件時當對於中國之要求予以美意的討論凡中國之所有者協約國今已於尋常辦事方法中而得之中國未有一物可以給予協約國而爲協約國所未得者至是協約國今欲求諸中國者不難說明而中政府亦深知協約國所欲得者爲何事此事如何則在華德人應加以取締以永絶其陰謀而打銷其將來開拓中國之計畫是已縱使中國加入戰局而對於德僑不施行與協約國對待德人之同一方法則亦無益協約國不能望協約國有所犧牲也中國若欲獲其所欲得者則當付上述之代價此中情形毫無疑義今中國尙未實行協約國於允許美意的討論時所提議之辦法此時若遽責協約國失信寗不可晒所可惜者中政府未對於全局作更遠大之觀察協約國擁護公法德國則弁髦公法設德國方面得利則世界各國之權利將莫不受制於德國之强力中國富而弱其國家之完全尤賴各國之遵守公法中國加入戰局與否在協約國誠爲細微事件而在中國則爲重要問題中國苟量其能力與保障公法者並列則解决世界將來之議和大會中將有中國代表之一席而中國與協約國間無軒輊可言協約國將以中國爲良友矣自戰事發生以來英國借與諸協約國之欵共達英金八萬萬鎊卽此一端亦足見協約國之互相援助中國若行動適當焉得不爲協約國所優待哉 
[軍事會議之開會預備]  
　　軍事會議前擬於二十日開會國務院昨有軍事會議議及該會大會之期當須展限因以近三日内各省督軍都統代表恐難齊集聞個中人云大約在二十五日以後至其與會之人物大致如下（一）中央參議人員計有國務總理陸軍總長次長參謀總長海軍總長次長（一）各省督軍來京與議者直隸曹督軍山東張督軍山西閻督軍河南趙督軍安徽張督軍湖北王督軍江西李督軍察哈爾田都統吉林孟督軍綏遠蔣都統（一）各省省長之與議者安徽省長倪嗣冲直隸省長朱家寳（一）各省督軍派遣代表者雲南代表葉荃趙世銘貴州代表王文華甘肅代表張中英吉林代表張嵩齡奉天代表楊宇霆湖南代表張翼鵬新疆代表錢桐松滬護軍使代表馬某其餘如兩廣本請陸榮廷爲代表今陸已去不知能否復來黑龍江四川福建浙江陜西熱河所派代表尙未探明惟又聞張勳本决意十六日午乘專車北上所有衞隊隨員均經派定預備出發嗣因某某兩督代表到徐以軍事外交會議關係綦重理應經議會通過更宜視多數民意以爲從違斷非僅由督軍反對贊同所可解决曾云與其疏通各督軍之意見無甯先疏通各省民商多數意見之爲愈故無徵求我等同意之必要云云因以防務吃緊已電達中央緩期入都惟當局得信後巳託某公去電爲最後之敦促來否仍難預定全國軍事大會舉行在邇各督軍已到京都爲山西閻錫山直隸曹仲珊吉林孟恩遠河南趙倜湖北王占元五督軍並均晋謁大總統留宴昨日（十七）段總理爲聯絡感情起見於下午八時特在府學胡同本宅治筵柬邀五督軍並廕午樓王聘卿各軍界要人私宴並聞段氏於筵間關於會議之大旨尙有所表示又得公府消息凡督軍之來京者大總統即各與之合拍一照俟到齊後再全體拍一照片以爲永久之紀念聞大總統與陸幹卿上將合拍之像片巳由照像館製得昨日分贈來京各督軍矣 
[唐寳鍔與閒散軍官]  
　　自辛壬以還各省軍隊收朿閒散軍官甚多乃由陸軍部與以諮議差遣候差等名目分别給予津貼火食此項人員至今共有一千八百餘名所支津貼火食自然列入國家預算現當五年度預算案交議議員唐寳鍔提議謂此曹皆充袁皇帝偵探已失其軍官之資格不能再受國家之津潤主張一列解散即將預算案津貼火食一目删除事爲各軍官所聞當謂軍官資格係依法令取得津貼火食之優待亦屬稽勳令所許唐議員何所根據而云然有葛熙榮等竟公呈陸軍部謂唐議員此舉係激動軍人破壞國家指爲内亂罪犯請從速逮捕依軍法審訊並謂某等服從政府暫不干涉議會如至不得已時惟有與該議員等携手云云又别有詆斥議員之詞則謂議員所議决者前有人支五千元歲俸及死後三千元之卹金近有犯罪不許逮捕及八月一日之開始國會期吾輩無此議决權宜爲議員所薄視云云陸軍部深恐釀爲風潮已兩次由傅次長與議員方面接洽囑將此項預算勿遽删除未知如何結果也 
[南京快信]  
　　省議會昨日（十八）選舉會仍不足法數未投票散會 
馮耿光昨日午後三時已乘車回京復命 
上海土商因收買存土事派高某來寗謁馮副座要求按約履行 
副總統府秘書長林長民奉派於今日午車北上 
國會議員王茂材前日請假回寗調停省議會促進研究兩派議員意見聞新任兩廣巡閱使陸榮廷今日午後可抵寗公民吳紹文昨赴地檢廳聲明能呈出辛潘運動選舉一切證據要求檢察官即傳一干人證到廳開庭預審張檢察官應允即發傳票六時開庭祗當事人楊石律師王朝幹吳紹文律師徐沛到廳張檢察官首詢王朝幹曾否代楊石辦理選舉訴訟案件王稱曾受楊石委任楊之自首訴狀係彼在楊宅河廳擬稿曾由徐沛修改數字由我之書記謄清惟訴狀非我飭人投遞云云繼詢徐沛所答略同張檢察官即當庭宣布改期傳集人證開庭研訊 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[軍事會議與外交進行]  
　　軍事會議昨　預定親來之各督軍尙未到齊臨時將開幕日期展緩俟一二日後到者漸多再行定期馮副總統旣派參謀長師景雲代表來京本巳决定不來惟中央又派人往寗敦勸一行不知馮君意向如何此項勸駕之使昨日方能抵寗故至昨晚爲止政府方面尙未得到馮君來否確息徐州張督軍原定昨晨起程旋聞張又有電來京聲言總司令張文生忽患喉症甚劇不敢遽離任所擬稍緩再行邊遠各省所派代表多就駐京人士中派充現署廣東督軍陳炳焜及廣西督軍譚浩明則又有電請陸榮廷氏代表一切之說此亦當然之理陸君現尙勾留津門其出京時有審計院長莊蘊寛氏與之同行或即爲同遊泰山而去或言軍事會議開會時陸君必能回京與會惟自他一方面觀似又不盡然蓋陸氏出京時曾登廣告道歉中有反粤之語是其同京與否正自難必也河南督軍趙倜湖北督軍王占元昨日均已由京漢鐵路專車前後抵京又聞江西李督軍已於昨日乘招商局輪船江華號由贛抵漢即轉乘京漢特别專車北來今日當可到京同行者有隨員及護衞五十餘人各督軍此次雖多親身來會然各地防務重要大都不能待至會期終了後返任故預定先儘重要問題討論其餘尋常問題則各留參謀長在京預會各督軍行轅現設在將軍府内由國務院陸軍部會同招待聞在京軍警兩界不日又將開一盛大之歡迎宴會並招名伶演劇昨日（十六）外交後援會朱幹事念祖等爲外交問題晉謁段總理密談甚久大致聞總理對於外交仍主張進行惟如何措施與此次之軍事會議關係頗深因國防問題與軍隊統一問題發總理須與各督軍磋商有成然後决定進行時期並非以外交進退决諸各督軍也再前傳協約七國公使將中國提出之希望條件各電本國請求訓示巳有五國使館接到覆電昨據日使館消息該使館並未接到本國政府訓電其他各使館接到訓電之說亦未能證實又據外交界消息目下協商各國政府關於此事方彼此電商交換意見一俟各國意見一致當以同文之訓電通告駐北京之各公使命其依照各國政府所商定之意旨向中國政府交涉蓋此問題若仍由北京外交團開會則各國政府必須先將本國之意向詳細訓令本國公使各使亦必須將每次會議之結果詳細報告本國往返電商徒費時日故不如各國政府彼此直接商議商定之後命北京外交團依照執行較爲敏捷也 
[查辦中之財政當局受賄案]  
　　財政當局受賄案經過情形已紀前報茲聞此案自經陳總長舉發即派員嚴密查辦昨日著手查辦招某某商人詢問巳盡得其眞相緣某某等商人於陳氏舉發之前已密遞節略於府院以此項節略爲根據故查辦毫不費力大約查辦密呈昨晚今晨當可提出至其處分除免職交法庭以外别無辦法先是十四日上午國務會議時甫開議陳氏起立將發言某公遽止之云觀財政總長之意似有他種報告但我以爲此種報告如非至要或非數分鐘可了者似無庸在此會議聲明陳氏　此必須報告者乃云外間所傳財政當局受賄一事確也此事係由某參事經手交來三萬元我　時即行拒絶其後某次長又以爲言我亦不受唯次長確有受賄嫌疑我且有證據可以證明之云云語至此許世英亟以他語亂之改議他事然陳氏又奔往公府將此案告之元首一齊推在殷汝驪身上此時元首之震怒逾常以爲非嚴辦不可並斥陳之溺職乃由院擬命令略謂據財政總長陳錦濤面稱次長殷汝驪有受賄情事殷汝驪著即免職交法庭訊辦陳錦濤　頇糊塗毫無覺察免去本職聽候查辦云云此命令擬好用印後已發送印鑄局矣嗣有某公力言此案宜先查辦乃追回命令而派總統府秘書長夏壽康内務次長張志潭查辦限二日呈覆並聞前日總統又傳殷汝驪面詢殷歷陳此案本末但稱商人交欵一層始終不知元首無言但令從嚴查辦而巳當陳氏在國務會議發言時某秘書長謂此係閣議並有記錄公若發言即當負責萬一若到法庭亦是確證陳氏答以願負責任聞其後國務會議紀錄並未記錄此數語蓋不欲留此爲内閣之玷也前日總理曾召財政次長李思浩命以代理部務李氏遜謝再三聞頗有人主張用周學熙者李仲軒亦有希望昨日政府已派員赴津徵求李之意見矣議員中有多數意見均以爲財政當局乃有受賄嫌疑自非先予褫職查辦不足以肅官紀聞今日衆議院對於此案將有一番提議綜觀以上所聞在陳氏方面自辯已却還贓欵在商人方面聞亦有一聲明書聲明此欵財政當局未曾收受者又據有人詢殷汝驪殷亦力矢此事全不知情然而此案何以人言如是鑿鑿有徵陳氏又何以敢誣殷汝驪自非俟查辦後不能明其眞相也 
[查辦收買存土員回京]  
　　收買烟土一案經馮河間電請派員澈查政府已卽派丁士源張一鵬兩人南下辦理茲聞丁張兩君已盡得其弊竇所謂每箱二千五百兩之利潤確有其事當丁張兩君到滬之日即有人關說以二十萬金爲壽兩君峻却而罷現丁君猶留張君已返京昨日密謁總理呈遞說帖内容甚密莫知其詳也惟據某方面傳出消息此案内分肥之人共有三十一人之多此三十一人似皆由個人得錢並未涉及黨會名義將來結案時果能盡情披露必呈奇觀想政府必不至敷衍了事惟令吐出贓私而止也又聞此項收土合同政府初僅知有一個今查辦之結果乃在滬上又發見一個合同每箱土價實僅六千兩與政府所見箱價八千五百兩之合同相較　竇灼然可見云 
[十六日憲法會議又不成會]  
　　昨日（十六）午後一時憲法會議開會議長王家襄主席兩院議員出席者寥寥主席兩次宣告延長時間遲至兩點仍不足法定人數主席報告云刻下已過兩點查畫到簿畫到者衆議院議員尙缺十五人參議院議員尙缺八人均不足法定人數有議員主張再延長三十分鐘者主席云憲法會議規則無有此例旣過法定時間應即宣告延會而對於不請假又不出席之議員除畫到簿畫到者外一律交付懲戒衆無異議主席遂宣告延會其時各議員各挾其皮包爭先出場旁聽席亦紛紛下樓有遇某議員於門首者詢以不成會之故某君笑指庭樹曰君不見桃紅柳綠風定日和景物大佳大家向中央公園逛逛豈不甚好耶衆聞此語乃悟是日所以不足法數之原因矣 
[預算委員會開會紀]  
　　已審查一段落將停會兩日本日（十六）上午十時衆院預算委員會開會政府委員出席五人理事王樞代理主席報告陸軍部來函一件對於本曾前次表决軍額軍費將軍府裁撤諮議薪津火食減少各問題說明種種理由請仍維持原案衆主仍照上次各省清理官産處辦理將此說明附報告大會解决又財政部函送漢口造紙廠分册衆主交第二科審查後再議主席遂宣告開議並云上次馬君提出畫分國家稅地方稅已表决即行畫分但應如何分畫請討論馬驤略謂國家稅地方稅之畫分本非倉卒所能竣事但此次畫分不過一時之假定並非根本之解决主張逐項討論時由衆核劃認某項欵之大宗者應歸國家照列經常門其認爲苛細者統移列臨時俟政府將釐定國家稅地方稅法案提交後再爲根本計畫王汝圻贊成馬說衆呼無異議主席又謂第二問題政府擬加各稅如何辦理馬驤主提前加一總表决凡各省已來電承認者酌列經常門餘皆列臨時門以各省旣不承認即無把握且政府所加皆漫無標準應請政府釐定稅率後再由法律解决可也主席以馬說付表决大多數贊成遂逐項討論歲入各門第一欵田賦經常門此欵共列二十七項皆各省地丁漕糧租課附加稅等等除附加稅一項由周嘉坦羅綸馬驤等先後主張此附加稅有各省一成者一成半二成者或展期徵收或完全尙未實行不過虚有其名徒滋民累且近於地方稅性質完全删去列臨時門外餘得皆照原案第四欵貨物稅此欵其列二十四項審查報告無甚修改除新疆四川小有挪移外餘皆照原案通過第五欵正雜各稅此欵共二十九項由政府新除擬加者照總表决辦理外均照原案第六欵正雜各捐此欵共十八項亦無甚出入皆照原案通過第七款官業收入此款共十四項亦皆照原案第八欵雜收入馬驤以此欵内多苛細之收入究竟確切與否有無流弊非調取分册萬難攷核詳明主緩表决並主本會審查將告一大段落自明日起可停會兩日只通知理事及各科主任仍明早開會先行整理會議錄編報告書並將各科所未了之問題一一提出一面請政府速將應有册表限明日送來以備查攷衆皆贊成時巳十二時四十分遂宣告延會 
[察勘宜渝水道之呈覆]  
　　湖北宜昌至四川重慶水道天然危險航路多阻自宜渝通商中外輪船漸次行駛而罹險沈没損失生命財産者時有所聞光緒辛丑中外改訂商約經將宜渝脩理水道一件載入約章脩理之任責成海關嗣後雖小有興脩究因國家多故未能籌定經費妥訂章程爲全體脩理之計兩年以來稅務處屢飭總稅務司分飭宜渝各關稅司及海關工程司籌擬脩理章程並經當地商會紳商就地籌欵補助官力交通陸軍兩部亦以該處水道與交通行軍均關緊要並擬協力撥欵期早成功稅務處以茲事關係重大非先經詳細勘察不能分别最要次要之處所非先勘測繪圖全盤計畫不能定工程之大小經費之多寡特呈大總統派稅務處會辦蔡廷幹君親往宜渝詳細勘察蔡君于本年一月出發　三個月航行全叚往復勘察昨巳回京聞經呈覆大總統擬分别大水中水小水三時期之辦法其大意大水及中水時期水漲愈高河面愈寛河石多巳没入水底彼時行船直航中流危險較少此兩項工程不多尋常工程司尙優爲之惟小水時期碍阻最多工程最大非極熟習且精密之工程司不能擔任至於現在動工修理之劉紳聲元將炸碎石塊仍沈河底反生航行之障碍按之工程大不合法云 
[監督縣知事兼理司法問題]  
　　奬懲由部呈請省長監督司法本爲袁政府時代不可爲訓之制度故共和再造以來久矣不經提及惟以時在過渡縣知事兼理司法之制一時尙難盡廢則如何監督縣知事司法事務遂成一問題司法部有鑒於此昨特具呈大總統請嗣後關於兼理司法縣知事司法事務之奬懲得由司法部會同内務部逕行呈請以實行其監督縣知事司法之權其呈略云竊查司法部負監督全國司法官吏之職而監督權之作用端在於奬懲現在縣知事兼理司法制度一時未能驟言盡廢則司法部監督之權責無旁貸顧考之縣知事奬勵條例縣知事懲戒條例及縣知事審理命盜案件懲戒暫行規則等關於縣知事司法事務之奬懲或僅付各地方長官以呈請之權或各該主管部總長之呈請必待該地方長官之具報至當時立法之初原以各該地方長官見聞較切考覈易周惟自該條例等施行以來頗多不便司法部對於熱心司法之縣知事遇有異常勞勩竟至奬勵無由至對於違法審理失出失入之縣知事往往雖經司法部發見有重大錯誤而對於原審之縣知事以不能逕請交付懲戒之故亦復窮於懲罰不能舉監督之實長此以往似非激勵人材之道擬請嗣後關於兼理司法縣知事司法事務之奬懲除依照各該條例辦理外司法部依據職權或據各省高等審判檢察廳之呈請並得會同内務部逕行呈請庶幾兼理司法之縣知事有所懲勸而監督之權亦不至徒擁虚名似於訴訟前途不無裨益如荷允准即由本部等通行遵照辦理云云 
[奉省禁烟之嚴厲]  
　　奉省爲鴉片禁絶省分惟數年以來屢經喪亂並因租界遊民有恃不恐以致挾私偷入在所不免張督軍屢申嚴令昨又得中央電令以全國本年一律禁絶惟友邦相待之誼雖甚殷渥而土商意在侔利必設法尋瘢求疤以期達到破壞目的我若至期稍有疏虞必至騰笑列邦戕喪國運務宜實力禁絶聞張督軍巳擬定辦法如下（一）凡在官人員及服務軍事有吸食及包庇者援照國務院電查實處决（一責成）警察官吏嚴密查拿並知會外領協助遏止（一）如在某署某區某縣某村鎭發見種吸偷運非該本管捉獲别經發覺者卽惟該長官是問若有故飾聾聵匿不究治者即立付懲戒（一）推廣嗎啡療養所廣添探員收納癖好之徒並出白話曉諭設法勸導 
[川路籌備股東大會之暗潮]  
　　川路公司在本月内將開股東大會本届爲最後之一次且該公司歷年轇轕將於此次會場内判其曲直故各派現正積極從事運動其激烈之端現已先兆初有一部份股東於公司内設準備會　他一派在戴省長處運動令警廳將其遷出股東甚爲不平又有總理時霖不交賬簿之事致經股東之干涉茲將最近情形誌之如下川路股東邱逢源等以路蠧盤踞公司警廳故爲徇縱請速取銷以符原令等詞具呈省長昨三十號奉批云據呈張森楷尙在公司盤踞各情是否不虚候令警廳查覆核辦先是省長公署曾出佈告謂前川路公路公司地點近聞有私人組織股東準備會强住於内現在股東大會開會之期甚迫亟應速行籌備自不容他會雜處其間致滋紛擾除令警廳令其遷出外以後無論何人均不得在公司内設會合行示禁各宜凛遵等語於是股東準備會乃發一特别啟事略云本會純由股東及股東代理人組合而成以催促算賬力謀開會研究公司之存廢處分餘存之財産爲唯一宗旨成立之始即電達交通部曁通知省署警廳各在案昨閱報載有匿名假冒股東名義函告警廳謂本會係張森楷私人所組織信口雌黄語多謬妄是否路蠧及路蠧賄買之敗類所爲未經署名不能懸揣除登報痛斥、 
外以後若再有此種無稽之言淆亂是非惑人聽聞者敬告我股東及股東代理人均可作爲童言無忌置之不理倘敢有出名宣佈毁壞本會名譽者本會自當依法處理絶無絲毫讓步特此佈知云云準備會總副幹事傅春吾等前日又以請飭歸案依法究追等詞具呈省署昨經戴省長批云股東準備會洵爲開股東大會應行手續但設置地點並未規定在公司商籌現公司地點亟須籌辦開會事宜該呈等所設之凖備會自應作速遷出以免紛擾至時霖雖涉侵佔嫌疑但賬未算明即未能確定罪名應俟查算員查出賬目實據再行核辦至籌備開會一節現在時霖旣有特别情形自不能再行籌備惟此次賬項算明交由大會公决自有一定辦法所請另舉總理之處應勿庸議亦足見公司暗潮之内幕矣 
[魯事零拾（懷瑾通信）]  
　　保護孔廟之省令張兼省長前日據魯紳王錫蕃等呈稱近聞本省各縣聖廟竟有燬於火者又者又有簷壁頽圯不加修葺祭器缺失不復陳設以及毁損廟門盜伐廟樹者種種傳聞令人心恫若聖廟不能保全極其流弊必至於詆謗聖賢恣爲謬論中國原以禮敎立國禮敎廢則國本墮矣素諗督軍省長尊聖衞道用敢肅具公呈敬求飭令各縣嗣後於邑内孔廟務須隨時保護凡廟内一切祭器樂器几案門窓樹木等項加意保存勿令無知之徒偷盜戕伐庶幾宫牆整肅輪奂尊嚴國家尊孔之意旣可表示人民而人民道德之心自不至於淪失是否有當伏乞鑒核云云頃已令行各縣知事遵照矣 
高密蠶校之現狀高密蠶校開辦以來頗著成效至去歲民軍起義佔領縣城該校遂罹池魚之災標本儀器蕩然一空加以經費支絀籌措無從學生均紛紛散去蹂躪情形言之殊堪痛惜茲將調查所得撮紀如下（一）該校原有校址爲民軍破毁只假湫隘民宅敷衍開辦所有校欵巳三閱月停止未發一切進行未能着手現由省公署暫撥經費一千元修繕民軍破毁之校址恢復舊觀俾資遷移（一）該校原有學生五十餘名近以校務靡定多存觀望巳去者不歸未去者不固只餘十餘人星散零落不能成班現已由該縣知事督同校長招致各生到校以免廢學（一）該校成立於民國元年歷經省道視學視察年有進步近以遭逢兵燹幾至一蹶不振該校職敎員等堅忍支持殊堪嘉許現經省視學王之鑑查明將校長傳叙崑呈請省長嘉奬以資勉勵 
　　濰縣巿面之蕭條濰縣商務向稱繁盛兵燹之後元氣大傷東關一帶票莊四十餘家均已避地他去不能恢復所餘商户均屬小本營業無支配巿面之勢力以故該縣現在銀錢多係空盤（卽賣空買空是也）知事雖出示禁止而現金缺乏巿面零落終亦無可如何加以自去冬至今未得雨澤農民有田不能耕有地不得種四鄉糧米價値昻貴異常以銅元三百枚始獲易高糧一斗糧價升騰可見一斑故該縣車站及城南坊子一帶商人囤積米糧雖亦不少而有行無巿嗷嗷哀鴻之饑不得食餓死道路者仍日有所聞也 
[贛督軍過潯入都]  
　　贛督軍李純電請晉京覲見有要公面陳並參與軍事會議已奉到中央復電照准遂定期十六日啟程所有督軍職務暫委參謀長何恩溥第六師長齊爕元會同代拆代行其隨從人員爲顧問官程道存書記官芮世第許之忠一等副官石錦川二等副官吳三畏衞隊排長蔡憲章又衞隊兵士十名先行電令九江鎭守使探聽招商局輪船班期以便乘該公司輪船赴漢吳鎭守使用電話報告十五日下午招商局有江華輪船上水十六日並無上水船云云於是行期遂改定十五日午前九時一說謂係國務院因軍事會議期迫電促早日入京云 
九江鎭守使因李督軍行期確定特於十四日派本署副官長張壽伯晋省迎接並爲督軍包定江華輪船乘至漢口再乘京漢車入都十五日十二時李督軍乘南潯鐵路頭等快車到潯潯城暫下戒嚴令沿途設有陸軍崗位預備督軍進城嗣因行期匆促無暇進城抵埠後即赴招商局暫憇潯政界均在該局設晏公餞商會亦治酒餞行周旋旣畢旋於下午三時登輪赴漢 
[浙法官請省長廢除監督權]  
　　自巡按使改爲省長以來監督司法之特别委任各省疆吏已久不加此頭銜惟究以中央未有明令廢止而各省民政長官又多醉心於前清督撫之體制遂誤爲卽不委任亦當然有此職權致有前此浙省長齊耀珊擅撤審檢所之謬　演成極大風潮長此因循則司法與行政兩方感情時有破裂之慮固不獨有乖三權分立之義也近浙江金華地檢廳長陳邦屏特致書各省省長諷令自行呈請廢除不知各省長果能不以減削威權爲嫌而毅然自請撤銷否原書云竊邦屏濫竽法曹十歷寒署素餐尸位慚悚時縈茲逢今大總統當國政局一新從前非法制度（如易笞條例官吏犯贓治罪法僞造儲蓄票治罪辦法等）業經次第删除始謂自今以往規制絶無馳背詎意前巡按使監督司法一層現今各省省長仍然沿襲其舊實則省長以最高行政長官資格監督司法求之五洲共和國家無此特例而我國如是其不能認爲眞正共和了無可疑省長曁各省省長學通中外明並日月應付世界趨勢增進民生福利焉有領此不適法之監督頭銜不肯割棄 
 
 
 

Page 7

 
 
之理乃至今依然保存者度自帝制打消共和再造以來政　不靖萬幾急待整理不暇計此夫此監督頭銜無之匪特不損毫髮且斬除許多糾紛有之於最高行政長官之威信尊嚴未嘗增加而司法界壓力愈重反動力亦必愈大行政司法交相爲瘉流波激盪勢不至釀成最不良最破裂之結果不止近日浙省長裁撤審檢所一案爭潮萬丈竟至全省行政首領疊電辭職邦屏所謂最不良最破裂之結果今已略見端倪禍機旣動不早消防後患恐有不堪言者邦屏擬請省長商同司法總長曁各省省長聯銜呈請大總統早頒明令廢除此制以樹司法獨立精神以饜中外人民願望以杜絶政法爭議之禍以鑄成眞正共和之國事猶反手名光靑史一舉千善敢貢蒭蕘是否有當伏乞裁奪 
[杭州快信]  
　　總檢察廳前據江蘇高檢廳函稱尸體能否解釋爲物因失火延燒尸棺是否搆成一百九十條第三項之罪聲請解釋准院覆應援該條辦理咨行到浙陶廳長巳通令查照 
紹縣小南滙及扇袋地兩沙角水勢衝激妨害上虞花弓塘及紹縣東塘議决實行開掘昨兩縣水利會具報來省業巳動工警務處委曾詠風爲孝豐縣警佐章壽齡爲武康縣警佐 
代理外海水警廳長陳常益昨已出巡考察各隊成績署務暫由督察長葉翀代辦 
奉天來咨以該省善緣寺喇嘛丹華擅將寺産（向歸官有）與洋商私相授受押欵（一萬五千元）潛逃案關交涉請予通緝齊省長已飭各屬查照吳興來電康南海擬乘共和艦經太湖穿胥口繞木凟由蘇抵寗謁馮副座 
省公署添委斯醒爲内務科員 
前瑞安知事林鍾琪辦賑舞弊停職候訊高等廳飭提省審辦 
省議會議員王行健呈請復職省長已咨部核示 
地方通信 
[松江]  
　　靑浦警隊藉烟得賄靑浦縣署警備隊楊化祿金福雙喜等三人因訪悉辰山鎭富户周士章烟癮頗大日在該鎭私烟燈内吸烟乘船前往將周拘獲旋因周一再哀求免解並請某君向該　等說項由周出洋三百元了事事爲張靜仁知事所聞將楊化祿等三人提案訊實判令先行斥革並各重笞三百板押候追贓嚴懲 
[南通]  
　　南通水利之進行談通邑因創辦水利設立專會該會規畫成立煞費經營應用經費係於地蘆折價項下每兩帶徵一元二角以六忙爲度三月五日省長據財政廳長滬海道尹會議呈復南通帶徵水利專案隨即指令該縣帶徵水利畝捐旣據會同核明並無窒碍應准備案即由財政廳錄咨蘇常道尹轉行遵照並咨明滬海道尹查照此令該會旣慶成立之後第一次公呈縣署援案請撥畝捐及時擇要建閘開河以防春汛第二次公呈縣署地方急待工賑請照前議將已解畝捐（二萬八千五百三十六元九角一分四釐）如數撥還以便及時舉辦第三次公呈縣署請將巳徵未解畝捐迅撥濟用縣署據呈後乃以快郵代電轉請財政廳核示此該會成立籌欵之大概情形也其内部之組織最 
關緊要者有評議會每年常會四次以舊曆二月五月八月十一月爲會期如有臨時發生事件則由會長通告開臨時會會議範圍以南通縣水利會之重要職務爲準此外地方人士如萬懋昌之擬請開通新港鎭西亭之陸家壩新港鎭商民之請求保全陸家壩使上下不致通連盛鳳鳴之請求自新港鎭西巿陸家洞壩起依河開至五洞口俾褲子港直接蘆潭港水勢活潑横港南北田畝永無旱潦之患觀永巿董事又請求照忙銀帶征費合三年核算可得二千一百六十元由水利會籌撥濟用此南通水利專會成立以來之狀况也 
[蘇州]  
　　新委鄉警所長到差吳縣唯亭第九警察分所長查煒被本所巡長巡士等控告劣跡多端經孫少川知事派員查有數欵確實即將該分所長撤差聽候核辦所遺之缺巳委派現任香山鄉巡官周宗鳳升充遞遺巡官缺先令該處巡長代理日昨周宗鳳巳赴唯亭接事矣 
　　和誘重婚二案併辦震澤鎭民龔吟梅置其妻邢氏復與朱季芬之女朱二小姐潛赴吳縣境施家村結婚被邢氏得悉到場證明後即赴吳縣署控訴其夫龔吟梅棄妻重婚經吳縣裁判員審訊明確迭次傳提龔吟梅畏罪避匿僅提到朱二小姐管押而朱季芬則赴吳江縣署控告龔吟梅誘拐其女朱二小姐潛逃至施家村結婚吳江縣署正在提訊間朱季芬又赴高等檢察廳具狀聲請將龔邢氏在吳縣控告重婚一案移歸吳江縣併入誘拐案内辦理旋經高等廳吊集兩縣案卷核明以按照訴訟條例關涉兩縣之案以起訴日期先後爲斷龔邢氏在吳縣控告其夫重婚案起訴日期在朱季芬起訴之先應即决定吳縣知事爲審判衙門當將誘拐重婚二案卷宗一併發交吳縣知事署審辦現經吳縣署定於四月二十一號傳集全案人證開庭審理一面已派警前往吳江縣查提朱季芬龔吟梅等如期解蘇審辦 
[無錫]  
　　籌商推廣印花稅財政廳派駐無錫督查印花稅兼勸導員之吳桂芬（無錫人）自接事以來實行整頓昨午曾與楊知事同蒞商會晤正副會長孫蔡二君籌商勸導各商家貼用印花並規定按月代銷印花稅辦法復爲督查漏貼印花起見保丁亮祖爲檢查印花稅員面請縣知事加給委狀以便偕同縣署潘委員赴城鄉各處實行檢查以圖推廣 
　　紗廠前經理被控西門外振新紗廠規模宏大爲無錫三廠之冠總理榮宗敬經理榮德生經辦多年頗有盈餘惟因歷届並不將紅利官利分結各股經股東責榮造册報告又延遲不報故上年由董事會將榮解職另舉戴某經理廠務并公推榮瑞馨爲總董監察一切新經理接手後向榮德生追索以前帳目榮祗將總賬繳出經查帳員唐曹二君查出榮德生移公作私等弊端三十餘項爲數甚巨遂由董事會開列細數函詢榮德生限令逐條答復茲聞限期巳滿榮並不詳細答復該廠董事會巳提起刑事訴訟控訴法庭矣未知如何解决也 
[鎭江]  
　　縣署委定掾屬新任丹徒縣倪知事於日前蒞任後業將署内原有職員另行委任現委吕某爲第一科員兼承審員程筱泉爲第二科員錢智聞爲第三科員程采臣爲司法收發員王誦清爲行政收發員劉祝臣爲漕務收發員另委鮑元爲承審員俱已到差任事此外各科書記及一切執事人等雖有蟬聯舊職者然大率更動居多云 
章同確付懲戒徒邑省議會議員朱翼雲蔣士杰張鹿鳴等因丹徒前知事章同抗違省令延不交卸照章質問省長限三日内答覆現巳由省署依限答覆略謂貴會質問各節本署節經令行財政廳曁委員確切查明將該知事按照知事懲戒條例與以減俸處分並准内務財政兩部呈請交付懲戒各在案希即查照云云 
江北農民苦旱江北一帶自入春以來久晴少雨故各處河道多已淺涸高田巳呈荒象小河幾同溝壑航路亦難通行由清江開至鎭江之長班各小輪已不能開行一律停班往來旅客咸稱不便各縣農民則以天時亢旱二麥枯槁米價飛漲莫不憂形於色 
[杭州]  
　　省議會十三次會議紀昨十八日省議會第十三次大會議員報到者一百零八人政務委員出席者四人秦副議長出度報告議事日程畢陳鐘祺動議變更議程以第十案王陽明先生建祠案與第三案推廣蠶桑案第四案裁撤因利局案皆關預算請提前討論衆贊成即開議陽明先生建祠案陳鐘祺說明先生生平學說事業應予撥欵設祠衆無異議付審查限日報告次議推廣蠶桑案何紹韓王廉許祖謙反對付表决在席一百零八人起立者四十八人少數原案打消又議裁撤省立因利局案許祖謙胡炳旒等贊成審查報告主張裁撤何紹韓等反對之意見各執表决結果起立者八十九人大多數本案卽咨官廳裁撤並追究前王局長等虧負之欵又議浙江省六年度省地方歲出入預算書財政股長馮良翰登臺報告審查大體惟尙有未决各案關連預算先就歲出内務財務報告内務費原案經常第三欵浙江省會工程局經費未經本會議决不得變更仍照五年度預算第三欵第四欵列入原案臨時門第十欵烈士後裔撫恤金揆其性質應歸國家費支出爲五年度議决預算案所無故删除旋由秦議長請大會先就大體討論紛紛爭執皆關警備隊費開支不明與貧民工廠建築費事前手續未備無從研究應請分别轉咨官廳詳細備案到會再議卽休息復席不足法定人數遂延會 
[嘉興]  
　　鄰封相騐吳金榮案吳金榮一案雖經商民曹某等雙方調妥出洋一百元以作撫卹然該項銀洋尙未過付卽輿論方面對於此案亦大不平省中前日巳派委某君來嘉查辦張知事雖將肇禍之巡長程某拘押然並未將開鎗之人拘禁以故地方士紳擬提起訴訟以爲死者鳴寃省吏特於昨日（十八）電令平湖縣知事袁慶萱到場相騐以期愼重袁知事即於當日下午帶同檢驗吏蒞禾至北門外杉青閘許家墳相驗屍身確係中毛瑟鎗子身死洞深一尺二寸嗣因屍族不肯不蓋故仍未封釘未識此案將來若何結束也 
[安慶]  
　　鹽商被誣之昭雪淮鹽岸商張性宸前在正陽開設子店有年當二次獨立時運到淮鹽三船計一千三百餘包被正陽商會總理盧翺挾仇誣爲私鹽悉數充公并將該商拘留警署勒令出洋一千元送交商會始得保釋該商含寃數載乃於日前禀控省署當經省長飭由鳳陽縣知事查明屬實據情呈復現已奉批令該知事勒追盧某將該商損失如數繳還云 
　　分卡有碍水電線皖南烏溪釐局近在當塗境内之太平河新設分卡刻經電政監督查得該河原設有電報水線一道關係重要現在新設分卡有碍水線爰特函請省長飭令該局遷移乃該局復稱謂設卡並無妨礙水線昨經省署批斥謂該局雖在南峯設局並不在有水線處停泊且派護卡砲船停泊其上足見保護水線之意惟旣在南峰設卡難保無停船抛錨情事水線爲交通要樞倘有損壞阻滯該局長焉能辭咎仰遵前令移設北岸云 
[九江]  
　　添設警崗廬山向有警署一所惟剪刀閘蓮花洞妙智舖十里舖桑樹嶺等處地當要衝爲牯嶺往來必經之路現當中德絶交該處僑居德人紛紛回國沿途亟應添設警崗以資防範潯陽道尹巳令警廳轉令文署長將剪刀閘蓮花洞妙智舖十里舖桑樹嶺等處設立崗位各派警兵四名聞該署長刻已遵令照辦矣　　烈士遷葬徐秀鈞烈士靈櫬前由遷葬事務所購定大南門外衣缽庵後山場一塊建築墳墓擇於四月十六日申刻下葬是日午前八時假定塔公祠爲齊集地點前往岳師門外迎柩入城由八角巿上正街出西門轉新壩横街沿馬路送至葬地軍政紳商學界來賓約二千人每人贈遷葬銀牌一塊沿途設席路祭者有百餘處之多九江鎭守使潯陽道尹關監督警察廳長縣知事均謂葬地擺設香案致祭其餘送葬諸人亦向柩前行三鞠躬禮禮畢撮影而散 
[南昌]  
　　英員會勘烟苗近訊會勘烟苗英員潘樂納於上月三十日行抵贛縣四月一日由贛縣起程是日住興國縣之江口茅店鎭二日抵興國縣三日抵長興鎭四日抵雩都縣五日抵瑞金縣屬之大河背六日抵寗都縣七日抵石城縣屬之登雲峰八日抵石城縣九日抵落口鎭十日抵宜黄縣十一日抵龍骨渡十二日抵臨川縣駐宿一宵聞准明日（十三）起程由進賢武陽渡李家渡一路晋省今晚汪慈孫已電請省長派淺水輪一艘沿途迎接 
雜評一 
[賄案與新舊人物（步陶）]  
　　最近大賄案之發覺爲新舊人物升沉消長之一關鍵無論將來法庭辦理結果如何當軸者信任新人物之心意必爲驟減追念舊人物之熱度必爲驟長其於政潮起伏之端倪殆不無幾分關係我非敢謂當軸者之心必以爲從此新人物盡屬不可恃特新人物有此一棒擊則社會之信仰心頓爲減色而舊人物之熱中者或得乘問以暗中飛升斯醖釀推移難免不伏有若何政爭之引線平心而論國家之設官人無新舊惟賢是與其新人物之犯賄者固宜盡法以懲治即舊人物之繼續登庸者亦未可不於事前而有所防閑本澄清仕途之定見以互相警惕對於新人物則不因噎以廢食對於舊人物則不墜淵而加膝或進或退一本至公孰罰孰奬胥惟國法庶幾政爭之覆轍其從此絶迹於中國也夫然而以中國政局以往之事實證之蓋正有難言者 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[分送美國棉花種子]  
　　總商會分致植棉各實業家函云接美商加海姆來函外附美國棉花子十七包請分送試種其來函聲明待花桿至一尺長請照相一分收成時再照相一分並以花桿至一尺長需若干日收成需若干日每畝可得子花若干觔詳細記載連同照片一併寄美以便研究土貨明年如有續辦花子仍不收價但繳郵費等語查棉花向以美種爲上品旣准美商寄到種子自應分别轉送實地試驗除分函外茲特檢送花子卽請查收乘時試種並希按照美商來函分别照相詳細記載交會彚寄是所至禱 
[交行第二次擬定之開兌期]  
　　本埠交通銀行自趙行長返滬後卽預備開兌手續趕修房屋整理器具初定本月十五號開門嗣因交通部飭令仿照中國銀行辦法並派袁姓吳姓兩課長來滬改組内部修正舊章以致稍稽時日茲聞該行一切裝修業已將次就緒改組内部爲四大課現正分課組織所有袁吳兩君一爲營業課長一爲會計課長尙有文牘出納兩課長仍從其舊惟副行長徐寳琪擬不蟬聯另派妥員接辦大約於開兌前來申任事並聞該行預計須備足二百數十萬方可開兌現除前儲某銀行之一百萬外前昨兩日由北京及各處滙解來滬劃交該行之欵亦有數十萬他處尙有繼續滙滬者故該行趙行長昨巳决定於五月一日實行開兌不再展期當囑文牘科備文呈報財政部銀行總管理處並分函各機關一體查照 
[關於滬巿金融之官商會議]  
　　本埠官商因近來滬巿現銀紛紛出口以致銀根緊促洋價低落特於昨日（即十九號）午後三時在滬海道尹公署開特别會議駐滬交涉員朱兆莘江海關監督施炳燮上海縣知事沈寳昌總商會正副會長朱葆三沈聯芳縣商會正副會長顧馨一蘇筠尙錢業董事朱五樓等均到會列席僉以現銀出口上年總商會爲維護巿面計曾向官廳條陳意見乃現仍陸續出口漫無限制殊於巿面大有影響當經磋商辦法至六時許始散 
[存土不許再提]  
　　江海關施監督曾奉馮副總統電飭將所存關棧之烟土詳查確數陳報候核當經施監督查明電復在案故日來各土行携帶棧單前往提貨者均遭拒絶不允照出詢之關吏則稱須俟北京稅務處電示辦法再行核辦云 
[第二批赴法華工之行期]  
　　法人招募第二批華工共取一百六十五名現由法工程司陶履德與華經理梁耀卿訂定於本月二十三日乘法公司亞地骨（譯音）郵船放洋赴法惟該郵船艙位狹窄故先出發一百名尙有六十五名俟招募第三批華工後一併出發並於二十二日將先行出發各華工給付安家費九十法郎惟各工匠領取安家費時須覓具妥保以免避匿 
[閩督軍起程北上]  
　　閩省督軍李厚基由閩來滬轉赴北京參預軍事會議巳紀昨報茲悉李督軍巳於昨日由滬乘坐滬甯專車往寗與馮副總統面商機宜再行換乘津浦車北上 
[發現假印花稅券之偵查]  
　　淞滬警察廳奉齊省長來電以各省埠地方近來發現一種假印花稅劵由不肖之徒到處兜售此項假劵花紋模糊不及眞者明顯飭卽嚴爲查察以免混淆妨碍稅法等因並發前項假劵多張到廳該廳長徐君以上海爲通商大埠需用印花較多難保無貪利之徒代爲銷售昨特遴派督察員發給眞僞稅劵督帶偵探隊士前往城廂内外寄售印花稅之錢莊烟紙店抽查調驗有無其事覆候核辦 
[三誌東江樓上之鎗聲]  
　　洞庭山人鄭春波自稱民黨於去年十二月三十一號起至今年四月十三號止代同黨張樹金化名趙三壽迭次書寫恐嚇信函内附炸藥一包郵遞寗波路三百六十七號門牌向邱省三索詐洋二萬元經邱密報老閘捕房飭探張天林與十五號西探目依克設計將鄭邀至法租界東江樓酒館拘拿時詎鄭開鎗拒捕幸經張探將手執住撳倒於地始將手鎗奪下拘送嵩山路捕房翌日解經法公堂訊明拆梢不遂開鎗拒捕屬實判押西牢二年期滿逐出租界嗣經該包探禀請公共公廨備文送往法捕房將鄭提回昨晨傳同一干人證押解公共公堂請究先由原告邱省三之代表律師上堂譯訴前情並稱被告所遞之揑名信函不下十五次之多有一次内附炸藥一包已經捕房送請工部局化驗確係炸裂之物察其來函大致謂此項炸藥聊請嘗試如果不遂所欲非但原告之生命危險且將縱火焚燒邱宅邱之闔家生命均難保全云云當第一次接函後原告即將來函送交敝律師轉呈捕房第二次接函以後則由原告直接送存捕房現均譯成西文查租界内富商巨賈接得揑名信函者往往因恐若輩挾忿仇報復未敢報告公堂此次捕房破獲是案該包探張天林頗費心思應請將被告從嚴懲處以儆將來等語並將所接揑名信函呈案繼由見證周鉅卿投稱與原告係屬親戚現在原告處辦事被告寄來之信均已見過今年正月二十以後被告等時用電話來催至上星期六約定在法租界東江樓會面當於星期一下午三時前往該處與被告會面據云他係趙之代表至少須洋千元我祇允借百元故約當晚八時再議届時我與捕房繙譯陳仲華偕同前往鄭已先在問我如何辦法我云邱已肯出三百元我們衆友帮忙百元共計四百元鄭尙不允正在商量間包探上樓向詢鄭即出鎗連開兩響第三鎗尙未發出即經該探將臂執住未遭危險云云又據十五號西探目依克上堂譯稱捕房得報曾經迭次扮作邱姓送洋之人至被告所約地點均無影響直至星期一始行設法捕獲又據華探張天林上堂訴明拘捕情形並稱瞥見被告將手插入褲袋知事不妙我急上前將其右臂執住詎巳將機關拔去我恐傷人即將彼搿住二人同倒在地旋將手鎗奪下始行拘送法捕房收押云云質之被告鄭春波供前在湖北陸軍學堂畢業曾充陸軍團長二次革命後與民黨各要人同在一處迨後奉命遣散因川資不敷故未回籍現住法租界貝勒路道德里四號門牌前項信函係張化名趙三壽囑我代書前日至東江樓與原告面談亦係代表張姓張與邱省三並不相識惟張友畢姓與邱認識我被捕時張與俞姓在樓下守候見我被拘始行走開我開鎗轟擊係欲自戕奈手臂被執不由自主如果欲擊他人則周陳二見證在我左右早己飲彈而倒矣王崧生襄讞得供後與美領博君磋商之下判鄭春波押西牢五年期滿逐出租界包探張天林奮力擒拿殊堪嘉許俟函請捕房獎勵以昭激勸 
[北長康里盜案又獲一人]  
　　盜匪清江人鄭雲卿於本月十一號糾同鹽廣才孫長本等持械夥刦美租界阿拉白司脫路北長康里二百號門牌陸觀甫家値洋一百餘元之金戒綢衣並開槍拒捕圖逃當經滙司捕房八百五十一號華捕韓玉山與華探目馬阿美包探嚴桂金奚德安金福壽等將鹽孫兩匪拘獲解送公共公廨訊供管押候查在案前日復由總巡捕房華探目陳雲忠與包探張林泰在福州路長樂茶樓將鄭匪緝獲帶回捕房昨晨傳同事主將鄭與鹽孫二人併解公堂經中西官略訊一過判鄭等分别還押候下禮拜四再訊 
[强盜解送警廳]  
　　江灣附近張家宅鄉民張姓家被盜搶刦已記昨報前日下午閘北司法科將探警先後獲到之匪犯倪培芝楊斌朱祥郎李財清張錫榮范振福等八名隔别研訊據供由倪起意糾搶遂判解送淞滬警察廳司法科訊明核辦 
[袪除火車茶房之惡習]  
　　查禁强迫售茶滬寗車務處迭接車客函告大旨謂近來滬寗三等車内屢有茶房以清茶一杯逢客兜售須銅元一枚遇良懦者不論吃否硬索茶價致多爭執客商嘖有煩言請爲查禁等語聞車務總管接信後巳密派員司隨車暗查並責令承辦餐車之某公司約束其所用茶房人等不准强迫售茶違干重罰云 
　　拒絶再賣手巾滬寗鐵路客車内向有熱手巾每站收取銅元一枚嗣因三等車客往往與茶房爭論價値或茶房以定章相迫無論用否均向車客收費以致客商公憤具禀管理局請爲查禁經前鍾前局長商之洋總管將車内熱手巾一項永遠革除在案茲有某商聯名具禀車務處轉呈江局長以現届春夏之交天時漸熱車客長途跋涉不免辛勞車中並無熱手巾以資揩拭殊爲不便擬請仍照向章准予售賣熱手巾責令格外清潔不得需索以重衞生而便行旅等情聞江局長對於此事極不贊成已飭查案批斥謂熱手巾一項不獨流弊滋多且與衞生有碍旣經革除有案斷難藉詞恢復應由車務處傳諭該商等知照 
[郵局禁寄戒烟藥]  
　　上海郵務管理局以各局所承寄各種小包郵件恐有將戒烟丸藥及違禁物品朦混遞寄特於昨日通知各郵局如有遞寄藥品等類均須悉心驗視倘發現戒烟丸藥應即扣住不予遞寄並須將寄件人扣留移送法庭訊辦 
[粤人反對沙田捐]  
　　廣肇公所接粤省來電云上海廣肇公所許奏雲先生轉孫中山唐少川康長素王亮疇温欽甫諸鄉先生鈞鑒粤吏議員串抽沙田每畝一元苛捐案違法病民業佃全體集議决舉代表入京請願茲舉定何君湛霖鄧君家仁先後出發素仰先生關懷桑梓乞賜接洽維持易學清梁廣照尤肇墀吳寳洛陳樾椅等曁業佃全體同叩 
[破獲鑄造僞幣之機關]  
　　法捕房探目黄錦榮包探程富生偵知有閩人胡天富在法租界火輪磨坊街五十四號屋内私造銅質四開小洋當即前往該處將胡及同黨羅三弟陳忠發拘獲並在抽屜内抄出僞質四開五十六枚及製造器具昨解法公堂請究羅三弟供與胡素來相識於本月初八日起陸續向胡購得僞質四開六十枚每枚出價銅元七枚均已朦混用去陳忠發供民人身畔所帶之僞質四開一枚係胡交來托代混用是實訊之胡天富供認僞造售於羅等混用不諱聶讞員判胡押西牢半年羅押三月陳押一月僞質小洋一併銷毁 
[舟子失蹤之查究]  
　　甬人王奚孟駕駛一千一百十號杉板船向在楊樹浦江口載客營業前日（十八日）忽然失蹤昨日黎明時經其妻父施阿三詢問鄰船據稱是晚八時許載客三人往浦東瑞記碼頭等語當經央人四出找尋旋在楊樹浦祥泰木行外灘尋獲杉板一艘惟人巳不知去向當由施察得該杉板船梢白漆上微有血跡恐巳被人傷害故即帶同杉板船赴海關水巡捕房報告經梅捕頭詰詢一過諭令退去聽候飭探查訪 
[再誌運動大會之預備]  
　　本月二十一日星期六開中國東部運動大會其運動員由江浙六大學及其他運動團體組合而成會場在楊樹浦滬江大學校已誌前報茲因會期伊邇滬江辦事諸君預備會場及招待等項頗爲忙碌惟此次不備入場劵以便各界均可往觀兹將開會程序錄下（地點）楊樹浦路底滬江大學内（時刻）上午十點至十二點下午二點至四點（運動節目）百碼競走二百二十碼競走四百四十碼競走半英里競走一英里競走高欄跳低欄跳遠跳高跳持竿高跳擲鐵餅等 
[南洋公學建築圖書館近訊]  
　　唐校長之演詞南洋公學校長唐蔚芝先生爲建築圖書館事特於十六號下午課後在大禮堂開談話會其演詞云前日爲圖書館事開會適緣校事且以籌備尙無十分把握故未克到會報告一切現諸事粗有端緒圖書館之成立當不在遠請爲諸同學一述其略本校圖書館之急須建築數年以來此心耿耿未嘗片刻去諸懷甚至臥起夢寐之問時有圖書館三字縈於腦際誠以圖書館之建設實爲急務其關係至鉅吾國各地各校雖間有圖書館之設然或以費絀或以董事者非其人渺無成績可言東西各國圖書館隨在而有其國民智識程度日高關係文化誠非淺鮮吾國不乏珍典古籍惜無宏大圖書館備資以博羅廣搜坐使可貴典籍任令日人年載千萬卷去以一國數千年國魂寄藴之寳我不能自藏任他人爲吾藏之豈特可惜抑亦可恥也方今東南各省大圖書館寥寥無聞本校際念週紀念之盛倡捐圖建以垂紀念實盛事美舉他日工竣之後萃瑯環册籍於一室其關係豈只供同學博考以廣見聞而已實文化攸關抑亦數千年國粹所攸托也願在座同學以此旨徧告家屬親戚友朋共輸熱誠襄此盛舉現巳由交通部撥欵三萬元段總理許總長各捐洋五百元許總長並派員在京勸募其待遇吾校之優渥可謂至矣惟吾在校同學親沾圖書館之益者迄今於募捐尙未有顯著表示予知同學中固不乏明達熱心之輩聖約翰學校每有建築輒由畢業同學及在校同學肩任捐募吾校同學豈乃異是予之爲此言持以吾校旣承總理總長之熱誠捐助則吾校二十年間先後同學敎職員等感激告奮當更如何踴躍輸將也現小學沈叔逵先生製就鐘面一具面分六十分每分表千元置上中院走廊間以昭衆視依集欵之多少定針行之遲速以現集捐欵計之時針已過半點鐘時矣甚願同學踴躍捐募行見時針之不日行滿一週也說畢後小學沈督逵先生中學科長先生已畢同學朱玉如君在校同學陳長源君徐承燠君及西文文案柴福沅先生均先後演說大旨不外圖書館之急須建造及其關係並勸同學盡力捐募凡曾在南洋畢業或肄業及與該校有關係及愛慕斯校者聞該校全體興建圖書館之苦心當慨然興起不吝一臂之助也 
要聞○澄衷學校長曹慕管先生及南洋路礦學校校長朱貢三先生聞南洋公學將建造圖書館特於各該校同學捐募以襄美舉云 
　　交通部之文電（訓令）本部咨呈國務總理該校建設圖書館請予提倡一案本月九日承准咨復開准貴部咨呈開據上海工業專門學校呈以本年四月爲該校二十週紀念之期擬建設圖書館以垂久遠惟籌欵爲難除由本部酌籌欵項剏辦外請賜提倡等因准此查該校此舉詢爲切要之圖欵項爲難亦屬實情旣經貴部籌欵創辦當由本總理捐銀五百圓用資補助相應咨復查照等因除該欵俟領到後再行令發外合即令知該校遵照（來電）圖書館經費本擬流用留學經費一萬二千元補撥部欵八千一百餘元共二萬一百餘元現增撥留學經費一萬元共三萬一百餘元特電知照 
　　本學校之捐欵小學補習科學生楊天生年僅十一勤敏好學對於校務尤爲熱心本届圖書館捐欵事發紉之始楊君捐洋一百元卯組同學助捐異常熱心至少者捐洋四元據今日之報告自捐較多者爲徐君恩曾巳捐洋二十五元午組同學戴君麟書巳代募洋十八元周君楚翹代募洋二十七元現巳各領捐册一本將來捐欵踴躍希望正無量也該校敎職員現巳開始認捐校長唐先生自捐五百元又撥指洋五百元共洋一千元又阮子衡先生自捐洋三百元徐守五先生二百元其餘各敎職員均慷慨捐助百元或數十元不等該校自圖書館各組捐欵比較表發現後已有二三同學自願加捐可稱踴躍云 
[補錄茶商致總商會之函稿]  
　　近聞英國政府有施行禁止華茶進口新章敝業商人莫名惶駭此事關係吾國茶務前途利害綦鉅不容不請設法維持查華茶紅綠兩種從漢滬等埠販賣運銷英國者每年約計四十萬箱其數不爲不鉅若使遽遭禁阻不但我國商業將受極大之虧卽國計民生亦 
 
 
 

Page 11

 
 
皆損害匪細雖知係因歐洲戰氛船隻減少致英國政府有此限止華茶進口禁令（中略）吾華茶宜與印錫日本同一待遇奚得意爲重輕此則需賴我政府俯念此事關係綦大迅予設法維持急電駐英公使據理抗爭務達撤銷此項禁止華茶進口新章目的而後巳敝業商人自聞此信徬徨萬狀合應函陳貴總會據情代呈外交農商兩部鑒核迅賜維持再紅綠茶巿轉瞬即届併懇大部速予辦理以免茶商進退維谷仍乞錄批見示不勝迫切待命之至 
[俞博士演講腦經衞生]  
　　寰球中國學生會於前晚七時請醫學博士俞鳳賓君演說腦經衞生略謂今晚鄙人所演之題係講究腦經應如何保護之理凡人能使精神快樂則腦經自然舒暢夫快樂主義不外乎先哲所謂樂爾妻孥宜爾室家兄弟旣翕和樂且耽亦即西哲之所謂愛爾社會國家嗜爾職業信爾宗敎是也至先天與後天之影響即爲胎敎母儀其後略分爲嬰兒時之保育兒童時之保護發育時之保護求學時之衞生以及個人之衞生而動靜間之得失可以天行健君子以自强不息靜而後能定定而後能安小人閒居爲不善君子愼獨等之古訓行之其運動與腦經之關係蓋以運動則能使血液易行於腦部營養充足自能使廢物消除内液增多神經之染色素亦能增多而神經又不致過敏且能忍痛而耐勞且臨睡時能運動十分鐘則寡慾而易入黑甜也若過度則脂肪少而腦經暗受其傷矣健腦之主要方法在乎專心則興趣自生而神經之傳性力亦隨之愈增會意能有秩序則記憶力自强凡神經衰弱之原實由惶恐過勞而致中風則因腦力中之血管爆裂故宜戒怒而鎭靜講至此卽以腦經解剖之影片演之聽者均滿意而散 
[勸業場將開牡丹大會]  
　　城内豫園勸業場自開幕以來游客如雲營業發達茲聞該場經理向各花園覔到牡丹多種陳列四座於陰曆三月初五日起初十日止開牡丹大會並由吳門聘到藝員趙稼秋張少蟾張少雲夏蓮君四人合奏大套琵琶並彈三弦洋琴胡琴以娱遊客視聽 
[國貨維持會開會之通告]  
　　中華國貨維持會昨發通告定於陽曆四月二十日卽陰曆閏二月二十九日星期五下午八時開評議常會討論一切以利會務而促進行云 
[書畫會之善舉]  
　　邑廟豫園書畫善會發售書畫展覽劵收入劵資半充慈善經費所徵字畫出諸海上名手者居多兹定於舊曆三月初二初三兩日在布業公所開會凡有劵之人各贈書畫一二件不等並備茶點欵待來賓云 
[花邊業自固藩籬]  
　　浦東一帶花邊公司不下數十家均係當地紳商集資創設茲由浦東同人會倪菊裳等通告同業摘其要旨如下（一）先組織公會固結團體（二）訂定同業營業規律作速立案（三）外人不得至内地營業載明條約當公禀各縣各公司有無洋欵請令具結（四）鬆價濫收過逾範圍者公禀各縣注意並加懲罰（五）各地明達如有卓見務請函告新浦東報社倪菊裳以期集思廣益 
[久未寓目之馬戲]  
　　自歐戰以來已兩年有餘未有馬戲來滬開演今英國克拉克大馬戲全班男女優伶數十人帶有馴練之馬匹甚多及獵犬等獸多頭自本月十六日起在張園開演數日來滬地中西人士以此種馬戲久未寓目每晚往觀者甚衆後到者幾無容足之地該園所演各劇頗有奇異驚人之處故觀者莫不鼓掌稱奇云 
[同義學校送匾]  
　　法新租界麥賽而蒂羅路同義義務學校校長敎習等以代理法總領事那齊君維持校務不遺餘力特於昨日製就匾額一方文曰化育華童於上午十一時由校長等率同全體學生各擎操鎗將匾送至法總領事署懸掛以答厚意 
[梅園街口之火警]  
　　前晚九點鐘時南巿外郎家橋迤東梅園街口二號門牌錢胡氏家忽然失火頃刻冒穿屋頂當經救火會立驅皮帶車到場救熄僅燬去樓房一幢隣居屋面二三間當由崗警將氏及二房東沈陸氏帶入一區警署詰問起火情由據稱不知遂飭申送警廳司法科請訊並聞當火熾時有第六區救火會到場灌救與城東平安社因爭奪出水龍頭接裝皮帶以致口角至火熄後重復爭論馴至用武致平安社失去銅帽四只束腰皮帶四條並傷及社員葛順芝石根泉二人第六區亦失去出水皮帶數條繼即扭至第一區署聲訴董警正以雙方均係熱心公益遂向兩造安慰數語勸令息事後卽各自散歸昨日復經救火聯合會長毛子堅邀齊兩造勸令和平解决勿再介意云 
[軍隊演習野戰]  
　　盧護軍使現因防務緊急各團營兵士均須演習野外戰術業經通飭所屬分别定期操練在案昨日爲步兵第三十八團第一二三營與第四師砲兵第四團第二營五六兩連兵士操演之期在高昌廟前砲隊營操場舉行步兵一營餘由營長王柏林指揮砲隊兵士帶過山砲十二尊由由連長指揮先後操練聞頗嫺熟云 
[滬南馬路亟應修築]  
　　高昌廟望道橋等處至滬軍營一帶馬路年久失修凹凸不平車馬往來諸多不便該處爲駐防軍隊出外操練必由之路故由盧護軍使訪令工巡捐局將該路從速修築以利交通 
[滬南換裝水管]  
　　内地自來水公司查得西陸家浜橋南堍至顧家汀滬軍營一帶所裝水管甚小現在該處居民日多一日偶有火警取水不便故特飭匠至該處一帶換裝四寸口徑三號水管昨已開始興工矣 
[吵鬧新開酒店]  
　　南巿老馬路關橋堍新開之恒興泰紹酒店昨日開巿突有多人進内飲酒計需錢五百餘文不名一錢而去至傍晚時又有數人購取白玫瑰酒十瓶僅付洋一元强携出外店主王友康以尙少一元向之索取反被侮辱並擊破酒碗任意滋鬧旋有巡警到來拘獲吳阿海吳小毛董炳生李桂生周坤興等五人帶至一區警署轉解警廳司法科訊究 
[趕逐小販乞丐]  
　　南巿十六舖外橋已塡浜基現已成爲坦道該路卽在法租界捕房後面每有擺設食物攤之小販及乞丐等盤踞道旁頗爲汚穢茲由法捕頭函致第一區署董警正於昨日派令巡官帶同巡長前往一併驅逐並令站崗警察隨時查察不准再有流丐踞臥以清道路 
[小車夫毆打崗警]  
　　浦東欽賜仰殿廟宇俗稱冥府閻羅殿每逢二三月間香火最盛滬上士女亦紛纷渡浦進香昨日午刻陸家渡各小車夫因爭攬香客生意將車沿途停置該處三區崗警以其有碍道路土前干涉各小車夫卽與巡警爲難肆行毆打該警遂回禀區長由巡官倪文彪督率長警前往拘獲小車夫十餘人帶署押候查明核辦 
[小工被人戳傷]  
　　住居浦東爛泥渡向爲碼頭小工之通州人丁德勝前日傍晚被碼頭匪徒混名小高郵糾衆報仇將丁之腿際連戳二刀血流如注當由丁之家屬鳴警將小高郵及顧林等二名拘解三區警署由解警正略詰一過驗得丁德勝傷勢甚重即於昨午判解地方檢察廳訊辦 
[新生小孩何知驚嚇]  
　　滬城登雲橋畔蔴油店小主馮才瑞之妻吳氏被王永茂銅作　李舜慶調戲經馮向李理論彼此糾合楊金生朱阿根等互相毆打一案曾由地方檢察廳開庭訊問判將李楊朱三名分别收押候示在案茲悉王永茂近生一子祗有十二天忽於前晚殤亡王卽以馮才瑞當時糾衆來家毆人致嬰兒受驚而死等詞於昨晨至地方廳喊寃並請騐究該廳諭令將孩尸自行抱來候示午後王永茂即將孩尸抱至檢廳請驗檢察官以王永茂所禀殊無理由且該孩甫生數天何知驚嚇遂判將孩尸帶回自行棺殮一面飭將李楊朱三人分别交保候示 
[兩造均受内傷]  
　　向在浦東各碼頭爲小工之丁德勝上得期三與同業楊福森爭毆將楊毆傷在家醫治昨晨楊之胞叔楊玉生糾合各小工找丁報復旋將丁扭住任意兇毆丁亦受傷後由巡警將丁及楊玉生拘獲押送三區警署函送地方廳請辦楊玉生亦使人回家將楊福森舁送到廳請騐下午經檢察官驗得丁楊均受内傷判一併發堂醫治楊玉生收押候究 
[打架碰傷老嫗]  
　　紹興人張坤生天津人白金桂均在郵局當信差同居閘北永盛里前日因房租糾葛口角扭毆張母王氏上前解勸致被碰傷頭面由四區崗警一併拘入區署轉解司法科核辦 
[老幼拖車之危險]  
　　閘北華界之東洋車大都破舊不堪且拖車之人大半係十餘歲之童子及五六旬之老者力不能勝危險殊甚迭經四五兩區各署所嚴行取締迄難禁絶前日下午有住居大通路之徐某雇坐童子所拖之車輛往北火車站行經新民路鐵路旱橋堍車身傾覆徐從車中跌出磕落門牙兩個血流不止拖車童子亦磕傷頭面當時四區一分所崗警欲將該童子拘案懲辦而徐則不願多事換坐他車而去 
[小錢莊有意欺騙續紀]  
　　小錢莊主韓泉福與蔡桂林等濫用本票騙取貨物已略紀昨報茲又據訪員報告韓等係在公共租界天津路四百九十號門牌開設　豐小錢莊並在廣東路（即寳善街）九十五號一百十五號門牌兩處分設洋貨字號及報關行濫出支票向新閘路一百二十五號門牌大新公司及恒康正大萬盛立澄等十餘家騙取値洋數千元之洋貨毛巾等物同時將三店關閉人卽逃逸後經受欺之人報告新閘捕房派令華探目李星福包探朱子藩協同西探將蔡桂林及關係人葛先元緝獲拘入捕房查到約値一千餘元之贓物於昨晨由捕傳同受欺各人將蔡葛兩人解送公共公廨經王肇之襄讞會同美副領事柯君訊究當由中西包探上堂禀明前情並稱查到各贓已經事主認明請爲展期再訊中西讞員判蔡葛兩人押候查明於下禮拜四解案訊辦 
[再誌小保險公司之訟案]  
　　愛衆聯保壽險公司倒閉後由介紹人（即保險擔客）顧玉麟等十七人同至法公廨具控後經包探將該公司協理鍾安樵司賬鍾雲生邱榕軒三人解廨迭經中西讞員研訊明白判令兩司賬各交尋常保出外鍾安樵着交三萬兩人銀並保並由廣肇公所再派理賬員一人爲之核算嗣接廣肇公所來函答復不允管理此事故復判限十四天由原告自舉理賬員昨又届限各原告投案禀稱顧玉麟因有要事已往南京故未舉定中西讞員判再限十四天由各原告舉定妥當理賬員一人清理賬目禀覆核奪 
[控告司賬舞弊之辯論]  
　　恒豐裕記碾米廠司賬無錫人孫譽卿因舞弊侵吞賬洋四千二百餘元並私收客賬洋一百五十餘元被股東張蘭初查悉延請代表律師控由公共公廨刑事科出票飭探將孫拘押於前日午後解廨經王崧生襄讞會同美郭副領事升座研訊原告代表律師上堂譯明案情並由原告張蘭初投稱該米廠股東共有七人計股本九千五百兩我入股二千五百兩並存銀二千兩雇用被各爲司賬專司銀錢出入詎被營私舞弊揑造賬目侵吞洋四千二百餘元並向陳德興私收賬洋一百五十餘元出有收據且有見證可以到堂證明今將賬目呈案請究而被告亦延律師到堂代辨並向原告逐一駁詰良久中西官判被告還押候傳到見證再行訊核 
[追問婦女下落之衝突]  
　　陸再根之妻日前忽然走失陸疑被王德輝拐賣昨在虹口西華德路與王相遇向之追問其妻下落王置不睬旋即扭毆當被二百十八號華捕查見以王等不應在途打架一併拘入捕房押候訊究 
[此後勿再虐待]  
　　江良倫前至法公堂控稱髮妻沈氏被人拐逃現聞匿跡慈谿縣鄉間妻母家中請求提究中西讞員准即備文飭探徐新發前往該縣協同法警將沈氏移提至申解廨請訊先由原告投稱奸夫何人雖不能指實惟私行逃逸難保不被人引誘今蒙提案請即給領訊之沈氏供婦人從無不端之事因時被丈夫凌虐難以度日故回母家暫住實非隨人私逃現在若隨丈夫回家勢必仍被虐待求恩公斷聶讞員判沈氏交原告領去如再凌虐准該氏隨時控訴提案重辦 
[不認覇阻從良]  
　　福州路居仁里一百十四號門牌雉妓院内妓女王月英近與狎客胡金堂訂定嫁胡爲妻詎被鴇婦王老二覇阻該妓無奈即以惡鴇逼娼等詞至總巡捕房告發飭派包探將鴇妓一併拘留昨解公共公廨經中西官訊據王月英供稱原籍常熟早年失怙被人押入被告妓院内逼迫爲娼今與客人胡金堂雙方同意結爲夫婦詎鴇母阻止請求成全詰之王老二不認覇阻從良中西讞員以被告王老二買良爲娼罪有應得判罰洋三十元充公月英發濟良所另行擇配 
[續誌拐賣婦女案]  
　　紹興人吳金福之妻俞氏於今年二月初七日在紹興原籍走失吳各處找尋無着近來吳接友人由申來信謂俞氏實被嚴福桂誘拐至滬匿居新閘地方等語吳即偕同妻母俞葉氏來申將嚴尋獲扭控四區警署嚴巳供認將俞氏拐賣於崑山鄉間昨日由警署函送地方廳經檢察官預審之下判嚴收押着原告自行探訪俞氏下落再行核辦 
[爭地案定期丈量]  
　　婦人黄趙氏控潘書卿强佔棊地一案前經地方審判廳訊判原告敗訴茲原告不服邀請律師沈健在原衙門提起控訴昨日午刻又由陳推事官等特開合議庭辯論先由黄趙氏訴稱家住尙文路白漾弄口係祖遺業産所有餘地近被潘恃蠻侵佔因此不服提起控訴旋據證人金某投稱該處基地確爲黄趙氏之産嗣由沈律師起言兩造爭執基地業經本律師查得潘書卿前購該地南首之殷姓地産契據上所載四址有東北至黄姓屋解餘地一語此節即指原告之地而言足見該地確爲黄趙氏之産已無疑義云云潘亦邀律師出庭聲辯略謂此案非請求堂上踏勘難以明瞭沈律師又曰被告律師請求踏勘一節係從形式上着想尙非根本解决現在本律師要求堂上定期親蒞該處詳細丈量即可水落石出問官遂判准原告律師請求定於本月二十號前往丈量再行核辦在案人證着退去候示 
[警佐查獲花會機關]  
　　住居滬寗鐵路北王家宅心興里一弄第一家之張金發現爲花會聽筒每日派人向各工廠男女工人誘賭前日經五區二分所牛警佐訪悉派警將張及其妻盧氏一併拘獲抄出花會票並帳簿等證物解經司法科判送地方檢察廳核辦 
[破獲德人里賭窟]  
　　賭徒郭瑞寳楊春林王長生陳阿三等前晚在英租界西藏路德人里三十三號屋内糾同張永生袁阿四張友才曹根和羅海堂馬慶伯丁大元童阿法等搖攤抽頭漁利經人密報老閘捕房捕頭開立根親自率同二號副捕頭棣西探奎爾華探陳維坤前往將郭瑞寳等二十七人拿獲連同賭具拘入捕房昨晨解送公共公廨經中西讞員訊供屬實判郭瑞寳楊春林各罰洋十元王陳兩名各罰洋五元張永生等各罰洋三元連同臨訊不到各人之保洋一併充公賭具銷燬 
[茶館未捐執照]  
　　北福建路（即老閘唐家弄）一號門牌某茶館主張金毛未向工部局捐取茶館執照昨被管理茶捐西人查見鈔錄門牌號數函請公共公廨出單傳訊 
[滬杭甬局務兩則]  
　　英文秘書長羅泮輝君因奉局長密諭赴京接洽要公已於十八日早車北上聞係條陳整頓車務並密保路員請部核示文牌科長梅豫棖君月前因病請假兩星期期滿銷假適因母病侍疾續假十天聞局長以領袖請假照章應派員代理有派梁某或司某暫代之說不日發表 
[介紹眼科醫家]  
　　本埠青年會中學校自經敎務長朱樹翹赴美調查學務回國後於本年起將一切課程力加改良現因注重衞生起見特聘美國醫生芳第君常川到校調騐學生體質預防疾病聞該醫士於眼科一門尤爲專長每日除擔任青年會校醫外特在四川路白大橋堍合衆藥房隔壁懸壺應診自四月二十號起至三十號止送診十天不收看資祗取藥費五角凡患目疾者盍往求之 
來件 
[中國鑛務工程代辦所說明]  
　　比年以來中國鑛業日見發達而往往有因勘驗不善以致辦無成效者誠數見不鮮故鑛業一道貴在勘驗得人苟勘驗者無實在經驗則毫釐千里受累實多是不可不愼者也本所有鑒於此用特糾集中外著名專門鑛師機器工師人專爲各處實業家代辦已開未開各鑛先在北京設立總事務處俟辦有成效再行次第分設各埠委託代辦之事如勘探鑛苗化分鑛質測繪鑛區及一切開採計畫購置機器並買賣各種鑛砂抵押欵項無不竭誠辦理期收實效已經禀奉農商部批准立案茲將簡章附載於後 
[鑛務工程代辦所簡章]  
　　第一條本所以謀鑛業發達爲宗旨特設礦務工程代辦所以待實業家之委托 
第二條本所先設總事務處於北京其他各埠俟當次第成立第三條本所聘有中外著名專門礦師機器工師多人專爲代辦各鑛勘驗苗化分礦質測繪礦區及籌畫一切開採工程事宜第四條凡有已開之礦因無鑛師指導或工作不善欲延聘本所礦師者於合同訂定後本所卽派礦師到礦調查情形並繪具圖說隨時指導辦法 
第五條凡有聘用本所礦師代爲探礦者除一切路費及夫役人等均由礦主預備外所有礦師調查費計自第一日至十日每日二十元過十日者每日十五元調查後繪圖具說之費得視事之大小需時多寡隨時酌商 
第六條凡巳開之礦欲聘本所礦師每星期或第月到礦一次指示礦工作法者所收之費隨時酌量情形從廉計議 
第七條凡經委托本所探勘之礦如原派礦師有報告或調查不實情事本所當另派他礦師覆勘所需費用俱由本所擔任概不另取以昭公允 
第八條凡自用土法開採之小礦不諳礦章繪圖者本所可以代測代繪收費格外從廉以資提倡 
第九條凡經本所代辦之件事關秘密者自經合同訂定後對於委托人當負嚴守秘密之責 
第十條凡有委托本所柋爲弉置機器及包辦打鑽開井各項工程者本所皆可包辦其一切費用應視工程之繁簡估計之 
第十一條本所與歐美各國專門名廠訂有特約各實業家如有委托購辦各種採礦機器及鐵路機器等件本所均可辦理 
第十二條凡由本所代辦各種鑛務機器者一切繪圖等項可不收費如委托本所繪圖不由本所代購者每份圖說至少須有五十元之報酬 
第十三條本所兼辦買賣各種鑛砂及抵押欵項等事各鑛業家有願以與本所交易者價目利息無不格外克已 
第十四條凡有遠處不能來京面商者可隨時用函開明事由及姓名住址寄交本所當即依次答覆 
來函 
[蘇粤贛三省禁烟特派員王之瑞來函]  
　　逕啓者連日各報於收買存土一案咸集矢於之瑞一人無辜受謗縱可恝置然公道不明是非不彰則不能不辨查收買存土案是非當否别爲一問題惟之瑞旣非創議之人亦無决議之權徒以職司所關不能不奉行中央命令案牌具在無可僞飾中央旣經派員查辦自有水落石出之日且受賄何事名譽何事苟無證據豈能故入人罪之瑞清白持躬内省無疚中華民國果眞爲法治之國自不患無相當保障此時固不願妄議他人亦未便默然受過夙仰大報主持公論乞將此函賜登以告國人再各報登載敝機關有朦貼印花私放紅土情事查之瑞到差以來首將騐銷局更訂嚴密辦法呈部在案所有粘貼印花事宜皆係會同財政部駐滬檢查公所辦理雙方均有詳確記載絶無含混即粘貼印花截止時日亦經呈明財部何得謂爲朦貼至紅土私土迭經敝機關廣派人員查獲多起送交各該地方官究辦有案此次報載私放紅土究指何處所貼印花是否眞確運私之徒機詐百出去年冬間曾經敝機關派人在上海租界查獲私造僞印花一起經在會審公堂起訴判决有案此次所謂貼有印花之紅土縱使屬實亦必爲假造印花無疑除由敝機關設法查明外請併賜登來函欄内至紉公誼王之瑞謹上 
雜評二 
[箴粤人請願撤銷沙捐案（庸）]  
　　粤省沙捐一案按之租稅公正之原則負擔誠不均平惟案經本省議會通過旣已備具法定手續則補救之方舍求諸議會自身而外實無其他方法可以變更或廢止之地故縱不言粤中財政困難裁兵乏費一次過征之痛苦似不妨稍忍須臾就令沙民斷無餘力沙捐萬難實行而自共和國之法治精神言之則議會所决定者人民亦不宜舍議會自身而别求救濟致授行政官以干涉之漸沙捐重乎議會之職權重乎稍知憲政原理者必有能辯之也 
嗚呼自國人好用其感情有所不慊則攻擊之法唯恐不周而破壞亦惟恐不速往往因事及人因人而及其機關若以推翻爲快而於大小輕重之間有所不計社會偏宕之心習不除終難言軌道也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬桃花謝龍華孤兒院開會文] [  藥菴]  
　　夫適當其可爲時正人生行樂之辰幼而無父曰孤在少者懷之之列然而樂其樂憂其憂事相懸若氷炭爾爲爾我爲我風自分乎馬牛未有當賞心之場作恤孤之會借訪艶尋春之舉爲仁漿義粟之施如龍華桃花會之特創者也當夫佳日三春洋場十里夭夭帶露灼灼臨風舒紅艶以助嬌綻穠華而媚客亦足招邀紫蝶勾引青驄占取風光自成馨逸然而流水有情每貽譏於輕薄東風無主誰相賞以風流不經有力之表彰自減歡迎之價値卽或文人好事佳士品題亦祗標艶蹟於人寰寜得播義聲於滬瀆乃有孤兒院者養人以善與花爲鄰培無告之窮黎著爛然之成績當春日載陽之侯正明霞如綺之辰爰借名花特開盛會單無名而不艶劵有字以皆香何彼穠矣羣看一路風光盍往觀乎永作十週紀念是日也冠裳駢萃車馬雲塡人影疑仙繁春如繡主者殷勤而報告來賓慷慨以解囊聆演說之風生鼓掌聲而雷動琴歌雜奏賓主咸歡洵足昭盛概於一時播豔名於四遠已彼夫梅花之會賽盆盎於華堂蘭花之會萃釵鈿於芳墅亦復芳華照耀點綴生姿然而量紅品白僅陶寫夫閒情鬥艶逞嬌究何當於公益豈若此獨標芳譽奉揚仁風舒綃帳之十重作慈雲之萬疊遂使青年焭焭得邀嘉客之憐紅粉盈盈倍受游人之賞幸得蒭蕘下採藉甚聲華豈眞草木無情不知感戴爰修蕪語特謝表揚旣負虚聲益求自好豈徒結芳社於紅樓增閨閣無雙之價庶幾保令名如赤子効社會一分之功（五） 
家庭常識 
　　刻牙章象牙質堅鐫刻家往往以米醋或地栗汁塗之雖易落刀每虞中裂若以象牙與木賊草同煑四五小時其質即軟鐫後復與甘草同煑則牙質仍堅永無裂患[  經常]  
擦銀器銀質器皿及錶類用舊光暗可用宫粉擦之即亮 
染元色布加以綠礬少許則倍黑且亮[  壹衣]  
洗哆囉麻用豆腐以代肥皂能久洗不變黄色 
墨盒中之墨糊夏日易臭冬日易凍如將燒酒或花露水代水磨成墨汁可免此患 
寫大字墨地臨時欲作大字難得許多之墨汁即將洋藍泡水以代墨汁書於紅紙上即與墨色無異[  寄翁]  
菊之肥料泡過茶葉置濕處使爛成泥用以種菊則菊極茂盛舊錫器浸於苛性鈉水中沸半時取出則表裏汚迹盡去光彩煥發[  孤舟]  
譯叢 
[夢之原理] [  非夢]  
　　凡人莫不有夢或以之占吉凶或以之推心理或致力於夢之研究自一生所有夢一一記之於册著爲述夢日記者近若德皇且信誕生夜所作之夢謂爲最有奇中者（見德皇外妾自述記）或以夢爲一種靈魂之分體者客子思鄉則作還家之夢閨婦懷征則有遼西之夢研究夢趣當不亞於研究鬼之趣味也古籍之載關於夢者實不勝紀而關於夢之原理則不能詳而諸家之論此亦衆說紛歧莫知所歸近有從解剖生理上以說明夢理者較爲一般所信認其言曰人之所以有夢者係由循環大腦中血液減少之故而血液之退減乃由循環器樞紐之心臟翕動一鈍血管縮則血壓而降此乃生理上作用趨於徐緩而非停息因而大腦作用之一部卽意識幾分爲之減殺而身體之全機固能依然活動他若各神經系之中樞與潛在意識雖睡眠中亦决不停息其機關昔人以死爲永眠西人亦同此見解然今試以死之狀態與睡眠一較之可立知其不當也睡眠之主要目的在於使意識之一部或全部使之休息一般心理學者所見皆同然此休息之程度亦各有差此睡眠所以有深淺之别也心理學者雖其說法未及正確然尙能以測度其原則其言曰睡眠之深度以從睡眠狀態復於普通覺醒意識狀態時所要之剌戟量爲正比例而由此睡眠之深淺度生出種種之變態現象其中最普通者即夢也夢者乃在半睡中人所思之妄想此妄想不僅爲主觀即伏於腦中之事往往現爲客觀而投射外界此時乃現爲錯覺幻影等如斯作用皆因腦之一部即意識之主部活動所致當此時若加以神經中樞之活動則發爲夢遊之現象也夢遊狀態除常習者或屬病者外以小孩爲最顯著六七歲孩童夜爲惡夢所襲懼而泣者此際多發爲夢遊之現象小孩不特夢而已且發而爲動作因孩童當此年齡之時頭腦發育初始意識之主部正欲活動之時如男女至成年之期必發情苗而生殖器因而生出變調也孩童之頭腦當此年齡亦正其變轉之時此時之孩童易於受種種剌戟雖發育未全尙多有理解力與想像力而爲夢者最多然小兒之受外界印象而搆成爲夢者尤多大抵由祖先遺傳之種族的記憶如古代之森林生活與野獸戰與自然界戰當時之記憶聯想及於小孩之頭腦故如夢爲猛獸所逐或夢墮陷深谷者甚多或夢原始人各種之危險等又世皆傳夢中之事與事情相反者多其理由夢之原理解說之亦正恰合夫睡眠之主要目的在於意識之休息是故醒時最受運用意識之部分在睡眠中最得完全休息而醒時所較未運用之部分則正欲活動故夢見所經之事概於經過幾許時日殆在將近忘却之候而重夢見者多也（二） 
集益錄 
　　答第二問左丹君云光亮之銅放置時久則生銅綠因空氣中之養氣與銅化合也銅遇醋則生銹因醋中之醋酸與銅化合也茶葉中有一種有機酸名曰單寜酸（
TannicAcid）銅茶壺中有類似煤烟之細屑即單甯酸與銅之化合物也錫茶壺中則無有焉他如小銅吊小銅鑊暖鍋等物内側多塗以錫亦防銅之生銹也由此可知銅之化合力遠大於錫故欲防銅壺内不生齷齪物祗須使單甯酸不與銅接觸可矣最妙壺中之有孔小膽瓶以錫爲之再於銅壺内壁皆塗以錫則决可免前患矣但塗錫宜匀不匀則無錫處仍然化合再生汚物此則左丹不認其咎聊書數語用答紫駿君以爲何如 
短篇小說 
[劇塲刦案（二）（哈荔生原著）] [  常覺覺迷合譯]  
　　迨至二十二號之夕予御白色絲繡長袍應御珍飾之外且佩哈雷所贈紅玉項串車馬旣至吾人即入應接室中預備登車予父則蹀躞於室中電燈之下對吾人所御珍飾痴望遂謂吾人裝飾過多漫藏誨盜古有明訓予乃起爲躊躇而予母裝飾尤爲華貴御新製剪絨之裘朿繁繡之帶珍飾纍纍尤不可以數計遂曰吾人即欲更易須費時間顧時不我待奈何哈雷對於吾人裝飾亦不參加意見但謂倫敦婦女赴勝會時裝飾尤多予父乃載笑曰已而汝儕俱中倫敦迷矣此時鐘聲正報八下吾儕遂出門登車御人揚鞭之時哈雷忽曰敎師安往渠豈非約吾人同往者乎予父應之曰日者渠本約飯吾家與吾人同往適才予於街頭與之相値謂適有事須至八點半鐘始蕆然亦無妨蓋渠必能於包廂中覔得吾人也亨曰戲院建築至爲華麗層樓傑閣悉仿摩爾形式故視其表裏不類戲院牆間嵌以各色玻璃遠遠望之發爲奇彩令人刺眼生纈牆壁内部作古銅色埀以深藍色絲織之幕吾人所坐之包廂徧紥玫瑰蓋予母預使花舖佈置之者然觀各廂大概花團錦簇所演進步一劇實爲美國事實美國人編之美國人演之是夕又出現於美國著名之劇場而各式星旗又復飛揚場中故全場觀客咸能鼓動國家觀念吾人樂尤無藝予且舉紐約交際社會内容爲哈雷述之蓋各廂之中滿坐貴顯時髦人物以及著名美婦人也有頃密斯特司格拉敢奇夫婦挈兩女公子連翩蒞止旣而敎師亦至至是所邀賓客遂巳齊集哈雷出英國世胄襲有爵位故一般觀客咸注目焉哈雷爲人潇灑從容如恒略無侷促不安之態吾人且指對面廂中一人告哈雷曰此老即吾美國名將約翰森將軍也哈雷乃以南北美戰爭之歷史叩吾人敎師卽縷縷述之至爲詳盡雖紀載此事之史家亦且弗逮是夕雖爲週年紀念然角色殊不愜人之意敎師亦弗以爲然時當吾人評隲凡所指摘率多中肯吐屬尤至詼諧令人軒渠一言以蔽之直可當得一篇新劇源流之社論也第二幕演畢第三幕未啓幕時密斯特敢奇與予父曁敎師三人俱出廂外祗留哈雷一人爲吾儕婦女伴侣吾人因無敎師妙語解頣頗覺不歡遂至廂後休憇以俟啓幕然俟許久幕仍深閉如故吾人心中以爲預備慶祝典禮以致稽遲迨密斯特敢奇與予父返時不見敎師蹤影詢之則謂於休憩室中與之分散吾人以爲敎師殆有事他適不久當返 
續刋小說 
[南斐洲脫險記（二續）] [  劉鳳生]  
　　於時正籌畫潛逃政策一人立於三角處又一人立於牆足下以作標識標識爲何即用火柴以示意也余等四人旣與恩主及醫生握手告辭後遂沿短垣匍匐而下時天已昏黑細雨濛濛尙有囚犯多人居於獄中無醫生協定母許漏洩春光余等居於短垣外屏氣而立以候信號隱隱聞二敵兵譚論不息距余等約十碼焉余等靜立不動約半小時毫無倦容俄而敵兵二人繞三角處而行行線正與吾等相馳背而余等之信號亦於同時舉發佛蘭生立即由電線下逸出經叢林而此時田莊百碼外犬聲狺狺令人心膽俱碎余等仍伏居原處約十分鐘心殊不安余友馬力斯隨佛蘭生而行次爲馬更些再次爲余吾輩由短垣下逸出異常艱苦蓋必先臥下伸展四肢始得爬出手中仍携有水瓶以備不時之需余旣至垣外復取枝葉若干掩其缺口遂繞大樹而行距短垣約五十碼由此至一村落之牆謀與吾友晤面旣抵其處余始知已失去水瓶一只並糖酒半瓶然此時决計前進不顧其他余等相與握手而言曰第一關纔通過耳於是旅行竞夜經平原郊野之地荆棘密如羅網向西南行直至翌晨六句鐘始獲休息一小時復前行意欲距離彼營愈遠愈善否則敵人見余等失去之水瓶糖酒而猛力前追不綦殆哉 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之鉅案 
[楊月樓案（十二）]  
　　香山榮陽甫致本館書 
（見本報癸酉年十一月二十九日） 
昨讀貴館申報刋刻廣東同人之書何以器量褊淺如此勢利自相矛盾之甚也訽諸同鄉與廣肇公所無一知者書中痛詆香山縣爲無恥之鄉香山人爲無恥之人何以稱上海邑尊爲敝同鄉又豈知香山黄文裕公鄭一岳公兩家十八代書香父子鄉賢名宦者乎上古名儒孝子忠臣指不勝屈前任之兩江制軍何公高風亮節作書者亦知之乎旣謂廣東婆鹹水妹皆係香山一縣之女何以無一操香山之音莫非自幼爲他縣人拐騙作此不類之事乎抑亦入其鄉食其水變其音而心亦變乎洋行買辦細崽迫於貧寒而傭於異域亦非香山一縣之人多有發達體恤時艱捐助軍餉者不知凡幾卽當道顯達者亦多往來其家雖不能致君澤民而比於舞文弄墨顚倒是非者相去幾何普天之下良莠不齊夫子云十室之邑必有忠信何必爲韋某一案而盡没人之善揚人之惡稱顯赫者敝同鄉苟有不類者千言萬語辨之而無一點民胞物與之心也滬上廣肇會館豈香山一縣者乎推此可以盡知矣余久未動筆墨因見同鄉匿名所作之書器量褊淺勢利如此之甚孟子曰予豈好辯哉予不得已也特書此以質高明未識貴館以爲然否 
[本館勸慰香山人論（同上十一月初四日）]  
　　楊月樓一事兩下互相辯論可謂極矣褻凟局外諸君之罪亦敝館所難辭不料論一事言詞牽涉他端如連及香山人是也本館所不願者兩相搆恨故特請諸君將楊月樓與香山人二事不再並論以免煩凟局外肇釁粤人本館視各方人如一毫不偏袒今見香山人稍受辱故於絶論之時不得不略陳數語以示公平蓋韋黨之辱持平子諸君者皆虚言也而廣東諸君之辱香山人者皆實事也故本館特作此平心之論所謂細崽者實中國跟班類香山人之業此亦以謀生耳至所謂買辦則爲生意人類蓋西人旣來他方貿易他方規矩皆不熟悉必賴本地人爲之引導而業此者即稱之爲買辦總之西崽職業雖賤亦不可謂之洋奴何况買辦蓋奴者必賣身之人而後有此稱西人之有賴中國人以辦事猶之中國之海關砲廠亦必招洋人以爲助此類洋人其能以賤役呼之乎夫西人通商之事關於國計甚大而上海一處又爲最盛苟不通商則此處爲一區區小魚鄉香山人能利用其機與西人交接其功甚偉恐亦非上海人所宜加責也夫人類各有分如所謂士農工商是必欲較量其高下而於其所行所爲之大小子細推求亦甚無謂况業商者皆自食其力亦何爲貽笑士人之處以士人論其間品格亦頗有高低考所行爲每有不如商人遠甚者特商人存心寛厚不忍加以指摘耳夫香山人之執商業權者巳屬多處茶葉爲中國生意大宗操之者多半係香山人以一小縣之人能興理此宗大業而猶欲加以輕視用心不太忍乎吾故謂天下各縣之人若皆能如香山人之大奏功效實中國商業前途之大幸即不爲過分之稱揚自當作平情之慰藉發爲是論香山人或亦可以釋然矣 
尊聞閣筆記 
[星術（見本報壬申年七月十三日）]  
　　李某蘇州人故貧家子也性極樸誠貌殊豐厚以小經紀所獲資事其二　不少懈得食必先以奉親未飽弗敢飽焉故鄰里咸以孝子目之後父母相繼殁李年巳三十矣殯殮成禮而蓄積早空兼以哀毁過甚病不克營生日漸窮困向所居爲臯伯通廡下屋遂爲東道主所逐晝則求食吳門夜則棲身古寺蓋幾如蘆中人之落魄窮途矣越年餘忽有豪貴某乘藍輿入寺僕從如雲望之年猶少壯忽細問其年月生日臨去投以白餅一枚李某心甚異之跡其後行未半里見有小屋一間爲某星士館某豪貴逕入其室以李命認爲己命令其推算某星士研究再三忽拍案呌曰此造有松柏歲寒象早年出身微賤平平而過一進三十關爲白虎當頭傷人口破家財不作乞丐不止然日内財爻已動應於西北方得大注財兼之紅鸞星透露定獲美貌妻以後祿壽綿綿非尋常所及某豪貴忽連駡不准來健僕數人碎其檯桌携其招牌而去一時觀者如堵牆俱悉豪貴平時驕横無敢從旁相勸李細訽之知某星士推算命理迴不猶人故到郡未幾談休咎問吉凶者日以數十計因一言獨豪貴怒故借釁端以敗其術焉李自維行乞度日終非了局有中表親世居無錫縣往依之前肩破行李惘惘出城行未十里已覺蒼然暮色自遠而至未幾而明星皓月映澈四野瞥見柳陰中屋角參差重樓覆疊則城鄉間之巨宅也夜闌人倦竟臥其下熟睡久之忽洞然一聲於黑甜鄉中驚醒則見樓窗開處一包袱墮地意必偷兒所爲徐覘之久無動靜旋聞左側開門聲於星月中望之見一女子歲可二十許容貌娉婷衣裝淡雅似向招手李即向前問曰小娘子素昧平生何夤夜見邀某雖貧竊慕魯男子風豈可作月下花間事女驚愕久之始吐語曰妾以主母不見容日加鞭笞幾死者屢矣適遇族兄來探因約於今晚泊舟後河爲遁跡計今不見至妾命危矣進旣不能退則必死郎君如蒙不棄願訂白頭約否則清水一渠即妾之葬身地矣李以家無立錐恐難度日辭女曰是無憂妾所携資値千餘金倘勤儉持家且可望富何慮貧耶李始從其言相隨前行數里天甫明即僱舟至杭城女素通文墨兼工會計即出巨資於城巿租屋開張不數年竟成豐翁後李於店肆閑坐見有一星士貿貿而過視其貌故前在蘇城之某星士也招之入星士茫然莫解李爲之具道始末始恍然嘆曰某游歷江湖所談輒有奇驗然不慣諂諛人故屢遭窘辱近聞豪貴某亦因官事傾其家矣李感其前言竟中贈以白銀十兩星士致謝而去 
文苑 
[水調歌頭（别意）（白門青溪生）]  
　　（見本報癸酉年十一月二十一日） 
離合本前定因果聽之天記得可人如玉小别又經年除是夢中相見無奈長宵不寐有夢也難全惆悵短繁畔孤影更誰憐 
風淅淅漏點點思綿綿百勞飛雁緘愁寄語繡簾前猶恐伊人情重睹此凄凉况味時有涙痕添不信黯然意使我減朱顔 
[花叢談屑]  
　　張素琴校書挽詩（浙西麗水生） 
（見本報癸酉年七月十九日） 
缸顔　命振古如茲煑鶴焚琴傷心太甚海上烟花寨裹此等事端措不勝屈夫亦誰悲之而誰咏之揚俗繁華猶存風雅以故於　素琴校書之事諸名士形之咏歌一再不巳吾友浙西麗水生多情人也抱感尤深詩寄四章情深一往代刋申報藉慰芳魂十萬腰纏騎鶴人識 
畫眉窗下見嬋娟正是穠桃艶李年素志自知氷作骨琴心難遇月初圓一痕簾影遮香玉半　湘紋湧妙蓮此是嫦娥離殿闕應將補就有情天 
强欲開成並蒂香冶遊底事太猖狂東風未嫁花先落流水無聲恨正長怨語自拼窮碧落風流有夢痛黄梁酒闌燭　芳魂去謝却人間錯愛郎 
記得樽前笑語溶如何此會竟難重粉銷釵墜憐非命鬢影衣香没處逢未許含情猜荳蔲應知此去掌芙蓉可憐舊日探花客　淡香銷涙漬濃 
飄零身世比苕華一現優曇最可嗟翠袖無心通夜合青驄何處聽琵琶魂銷廿四紅橋月夢逐三千弱水涯從此桃花三尺墓行人指點笑村沙 
警世寓言 
[鬼神戒訟（見本報癸酉年四月十六日）]  
　　司後街蘇某與某大姓結訟經年卒不得直月初始完結因而抑鬱彌甚獨坐小齋仰屋焦思似聞有語之者曰汝以訟不得伸爲憾乎豈知所謂伸者論理不論事蓋官府可欺鬼神不可欺明明上天監觀不爽汝之所伸者不已多乎又况今日官憲臺前揚眉得意者卽十年後　鏡臺前𣫅觫對簿之人汝思及此夫復何憾某張目間覺聲猶在耳而杳不見人細思其言有理頓舒抑鬱或曰此鬼神之告語以提撕警覽也蓋訟則終凶縱能受服亦不足敬矧金光蓋地之際固難分皂白耶或曰上天之載無聲無臭鬼神之事亦極杳冥詎有親語於人之理此乃蘇某訟負鬱甚然鬱甚則必宣故胸中一隙之明自爲針砭遂似有在其上在其左右而爲之告語者此聖人以神道設敎之微意也然苟能明其理而息其好訟之心則即謂有鬼神相告語亦無不可 
神話 
[縊鬼（見本報壬申年四月二十八日）]  
　　徐州某氏有一僕田姓素暴戾善拳勇遇事生風蓋無日不與人尋釁人畏之如虎遂名之曰横虎一日主人有戚屬某歸家其地距徐約二日程主人乃遣横虎送之歸途間遇事輒與人競日才行數十里便已昏暮至一小村投客舍則已屨滿户外無可棲止前村有一古寺因踵門求宿僧辭以無餘舍固請之乃曰佛殿後有空屋三楹其中有魅時出媚人宿此者多爲所崇不敢欺也田怒曰汝不知田横虎之名耶果有妖物吾爲汝驅之且吾生平雖未嘗與妖魅角力今正欲尋之耳促僧掃榻戚某不願田挾之以入與共寢曰無恐有吾在某心怯近壁眼横虎臥於外明燭以待迨夜將半迄無動靜田倦欲睡忽聞有聲鳴鳴然初甚遠漸逼窻下横虎急開目視見一人自外入　衣綦由姗姗徐步蓋少年麗婦也巳近榻前横虎突起擁抱之曰吾正嫌寂寞無聊汝來亦大佳即與接唇狎戲婦輾轉不得脫乃披髮吐舌現縊鬼形惡狀可畏某戰栗不能出聲齒振振相擊田徐笑曰汝貌雖可憎下體當不異人且一行樂耳言次將按置榻上鬼大號逃去田追呼之竞不返矣遂安寢至曉臨行語寺僧曰此屋大有佳處吾某日還當再宿勿留他客也自是而寺中遂無鬼友人語余曰世乃有逼姦縊鬼者横虎之名定非虚得 
 
 
 

Page 18

 
 
   
 
