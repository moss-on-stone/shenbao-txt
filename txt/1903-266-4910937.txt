# 1903 - 266 - 4910937

 

Page 1

 
 
[彚解蜀中振欵] [  申報館恊振所謹啓]  
　　瞿塘灔澦浪駭濤驚浲水横流民益顚越刻得蜀中手告悉蒼溪縣境突發惡蛟湯割之災延及順慶合州等處哀鴻遍野無以爲生本館不忍坐視流離急湊集捐欵洋銀一千元交天順祥大執事陳潤夫先生解往施振顧蜀省固需貲甚急而山東利津黄縣陰平范縣東阿等邑又以黄河潰决告洪濤所至民盡爲魚豆區釜鍾亟須施濟所望仁人義士慨解囊金集腋成裘拯兹黎庶則本館所九頓首以請命者爾 
[勸募山東四川兩省急振] [  申報館恊振所啓]  
　　山東利津縣南岸漫决費縣平陰范縣東阿等處臨黄民埝衝决無存漂沒資糧淹斃人口其數幾若恒河之沙東平縣一帶被淹至四五百村烟臺大水傷人尤多徧地哀鴻慘難言狀川中蒼溪縣又復蛟水爲患全城老幼盡被漂流水勢順流而下因之順慶合州等處均爲洪流所灌一片汪洋驚濤駭浪之中但聞婦哭兒啼無從挽救現經兩省馳函告振求補瘡痍我南中不乏好施樂善之人睹此災情能無動念伏祈慨施仁術急解囊金憫民命在呼吸之間體修德必獲報之語量力捐助多寡從心俾災民得彼岸誕登皆出自仁人君子之所賜馨香禱視迫切不遑敬此虔求諸維德鑒 
[書中丞懲犬後]  
　　偉乎哉江蘇巡撫恩藝棠大中丞之因猫而懲犬也中丞以所愛之猫被犬嚙斃嚴飭材官逮捕犯犬旣令重責數百板至徧體鱗傷焉復命以脚鐐手銬械其前後足焉復飭發戈什哈嚴爲看管焉復飭傳水師某營管帶用砲船押解至盛澤鎭戍所焉中丞之視犬也如視人中丞之治犬也亦如治人則吾且弗論中丞其他之美政吾但觀中丞今日之犬政而已不勝欽佩深歎乎中氶之才中丞之德中丞之威夫江蘇地大物博巡撫責重事繁苟膺此重寄者才具平庸必至叢脞貽譏安能如丙吉問牛之逸豫廼中丞自公退食委蛇委蛇豢養狸奴消磨政晷昔閱南部新書謂連山張大夫摶好養猫衆色備有皆自製佳名以錫之每視事退至中門數十頭咸曳尾延頸盤接而入時人至稱摶爲猫精中丞公餘多暇玩此以爲笑樂之資蓋猶有張大夫之遺風焉若是則可謂之才殺人者死古今律法大略相同今中丞以素所鍾愛之猫無端而爲外來之犬所斃中丞旣以治人之法治之則吾懸揣其意不難恭請王命明正典刑梟首巿曹以徇衆犬乃中丞慈祥愷惻僅僅焉鞭笞之縲絏之遣戍之仰凖酌乎律意當分别故殺誤殺而用　務極其寛平耶若是則可謂之德撫標將弁水師砲艇國家所資以捍衛閭閻詰軒禁暴非用以獵犬者也乃中丞以一犬之故赫然震怒立遣中營管帶捕之使來繼遺水師管帶押之以去大帥將令之嚴大有夏后氏不用命孥戮汝之槪是以諸將　伏罔或敢違若是則可謂之威且中丞之所以愛猫者蓋亦有故貓性陰柔有媚骨善伺人意呼之卽來摩挱於主人之前提抱於嬌女之手其依依不舍之狀觀之殊足生憐中丞喜其柔聲媚態無忤人之情也故不覺愛之成癖夫古來之愛斷成癖因以留名者有二人焉一爲秦檜之女童夫人一爲錢牧齋之妾柳如是童夫人嘗以亡一獅猫立限命臨安府尋訪及期不獲欲劾兵官悉捕民間獅猫而皆非是乃詢其狀圖百本於茶肆張之并賂　人祈懇乃已柳如是嘗有一猫珍之如拱璧一日猫死哀痛特甚乃製金棺殮之并延僧諷經數日之二人者一爲奸臣之女一爲貳臣之妾然因此事稗史留傳中丞殆恐赫赫之名他日一無稱述轉不若奸臣之女貳臣之妾尚有一二軼事足以供後人之笑談故不屑東施效顰爲流芳百世計乎或曰蘇省吏治敗壞其得優差美缺者大抵皆摇尾乞憐之狗也而中丞偏喜之殺人越貨劫案迭出大抵皆鷄鳴狗盜之輩也而中丞顧置之鹽梟會匪充斥於途猛嚙狂噬毫無忌憚是皆國人之瘈狗也而中丞竟舍之囓人之犬視之漠不關心囓猫之犬懲之轉用國法豈中丞愛吳中之民不如署中之猫乎則應之曰是未深知乎中丞者也中丞之心以爲官常之宜整頓盜賊之宜捕治梟匪之宜剪滅皆國事也然大學言治國必先齊家未有家不能治而能治國者故先以國法軍法懲治署中之犬則治國之基已立於此雖盡置國事於不問而國已可冀其無爲治治矣此正中丞之絕大經濟而於懲犬一事見之者也嗚呼中丞之才中丞之德中丞之威旣如此而又具絕大經濟知治國之必本於齊家此正古今中外臣工所萬萬不能及者乃猶上不滿於廷臣下不利於衆口於中丞若有遺議焉吾恐九重特逹之知正以中丞懲犬之勲烈而寵之曰是國家之功狗也然則中丞異數之邀不又可於指顧間卜之哉 
[本館接奉電音]  
　　昨日午前九下鐘越三十分時京師友人飛電傳來旨三道上諭一道敬謹譯登○八月初八日内閣抄奉旨右翼監督著敬昌去欽此同日奉旨奎俊著管理火器營事務欽此同日奉 
旨溥善著調補廂藍旗滿洲副都統所遺廂紅旗蒙古副都統著逹賚補授欽此同日奉上諭本日召見之奏留北洋差委道張錫鑾著發往直隸以道員補用並交軍機處存記欽此 
[電傳宫門抄]  
　　昨日午前九下鐘越三十分時京師友人專電告知本舘云八月初八日皇上召見軍機大臣及張錫鑾 
[法國親俄]  
　　南洋新加坡實得力太晤士報登英京倫敦來電云某日法國相臣甘美君在直力尼耶省對衆宣言曰我法自改立民主以來政教日臻美善現與俄法聯盟邦交日益堅固若意法則兩國悉存忠厚親愛之心英法刻下雖有微嫌然必和平酌議設使稍有不洽亦不過以文牘往來耳說者謂法之所親祗一俄國自餘特門面語耳 
[禁期已屆]  
　　西字報云軍火運入中國口岸之禁各國載在藍皮書均以西歷八月二十五日爲限惟以華政府文牘攷之則限期在九月六號刻下各國使臣在京會議定於八月二十五日弛禁蓋以中國内亂方亟需用軍火正 
 
 

Page 2

 
 
殷也 
[又謀弑逆]  
　　塞爾維亞國京城來函云塞王被弑後新君踐阼甫兩月餘近忽又有逆匪五人暗中謀弑事敗被拘刻已訊明定以死罪其行刑之法係次第斬首實與歐西各國刑罰懸殊矣 
[續譯美外部照覆中國駐美大臣梁星使商部改定華人來美賽會章程]  
　　第五欵凡華商來美賽會應由中國官員發給執照并經出口處美國公使或領事官簽名此章程第四第九第十各欵均與此項華商來美無涉此欵新增第六欵華人按章允准來美賽會管理華人入境之官須將來美之華人各情節開列照錄兩分一分存入口之處一分送交工商部管理外人入境司收存華商不必照此欵辦理開列情節款式如左工商部管理外人入境司第幾號存根何名何處人由某人雇用本人照片黏貼於上某口管理華人入境官員發給執照式執照共兩分第二分送交外人入境司收存爲發給執照事照得某係某處人由承辦某處賽會之人按照議院一千九百零二年四月二十九號定例雇用來美在會塲作工爲此發給執照作據管理華民入境官簽名某年某月某日發第七欵凡華人按照定章允准來美賽會美國應派委員駐紥會塲查考嗣後若未再將章程更改須卽按照下所開程式開報兩分存案所派之員亦須隨時查察會塲華人是否遵章辦理華商不必照此欵辦理查察委員開報式應備兩分第一分收留存案第二分送交外人入境司總辦傭工之人傭工何名是男是女年歲若干來美賽會爲某處承辦之人雇用在賽會塲充何事業每日作業鐘數若干自幾點鐘起至幾點鐘止何日到會塲何日應由會塲回國傭工本人簽名查察委員簽名照片黏貼於上第八欵第二欵所指之照片三分管理華人入境之官應將一分送交第七欵所稱之查察會場委員黏於所開報單之上以憑考察　第九欵凡來美賽會華人如欲暫離會場必須向第七欵所稱之查察委員領票開明姓氏時日各証據并聲明須於四十八點鐘以内卽回會場曁領票註銷此欵指華工而言原定十二點鐘以内現改四十八點鐘以内第十欵凡華人領票暫離會塲若不按期卽回應按照不准寓居美國之例辦理所有具保欵項固須充公而本人亦須遞解回國所發憑票委員應將此事知照管理外人入境司總辦除將充公欵項移送外并將該華人照例遞解回國此欵指華工而言　第十欵賽會收塲後三十日管理華人入口各官須將入口華人總數具報管理外人入境司總辦并將華人姓氏各節逐一開明以便查考該華人果否按章回國一千九百三年七月十五日工商部大臣葛帖由 
[西粤戎機]  
　　聞之西粤友人云自署兩廣總督岑雲帥到潯後亂匪避入山中路險林深途徑叢雜雲帥擬行堅壁清野之法俾匪出無所掠一面嚴飭各營認眞巡緝以免匪黨接濟資糧一俟秋高卽將縱火焚山以傾巢穴現在各路防軍時報斬獲東蘭百隘懷遠鎮各處已相繼收復雲帥飭赶辦振糶俾飢民不至餓而爲非 
[行船防險文言]  
　　自中國行駛輪船浪駭濤驚飛行絕蹟民船偶一　磕必遭傾覆之虞大府憫之特飭江西九江關稅務司與英員議訂避禍章程通行各處上月下旬某日署廣東澄海縣事龍門縣知縣董大令出示曉諭曰現奉潮州府正堂惠札開奉前署惠潮嘉道秦札開光緒二十九年閏五月十五日准英國署領事官吳照會内開照得船隻如何防避輪船撞碰作何辦理九江關酌議章程載有明條凡本汕頭港口海面往往因漁船自不小心不知躱避以致輪船撞破前來本署控告不知貴地方官曾否出示曉諭本署領事蒞任以來此等控案層見迭出查本口内地停泊章程歷經出示在案想捕魚人民多係沿海居住出沒港口海面未見沿海一帶地方官剴切曉諭彼等自然無知也合就備文卽請貴道查核分别札飭沿海地方文武官弁嚴行申明按照後開章程出示張貼咸使聞知以免撞碰而保無虞等由到道准此除照覆外合就札飭札府卽便轉飭沿海各屬查照粘抄章程尅日出示張貼曉諭俾衆周知仍將貼過告示日期申報道憲曁本府查考毋違特札等因計粘抄章程一紙到縣奉此合行出示曉諭爲此示曉闔屬船戸及沿海漁戸人等一體知悉自示之後爾等篷船漁船如遇輪船相近務須遵照後開章程小心躱避免被輪船撞碰而保無虞其各凛遵毋違特示計開章程一輪船開行時船頭高掛明燈一盞船右邊點有緑色燈一盞船左邊點有紅色燈一盞漁船見此務須小心一查本國商務章程輪船須讓篷船倘若篷船夜間行駛並不張燈以及日間行駛與輪船相近直駛之下忽然遷移改道輪船實難相讓倘若撞碰與輪船無干 
[亟籌補救]  
　　昨得九江采訪友人手椾云新授廣西巡撫護理江西巡撫柯遜菴中丞以洋欵日迫小民困苦顚連補救之方刻不容緩因擬就章程一十八則通行贑屬各府州縣議覆以待酌核施行其文曰照得事貴因時政宜務本天下大利不待遠求維持補救之方在良有司善爲籌畫耳上年拳匪之擾與各國議定賠欵除各項關稅抵償外戸部奏奉諭旨飭由各省設法湊解江西每年派欵一百四十萬金當此庫儲空虚欵鉅期迫不得已議加丁漕整飭釐稅無非取資商民商民具有天良亦無不急公奉上第天地生財祇有此數年歲豐歉本屬無常而此奉派之欵爲日方長目前之商民已多受累設遇旱潦不時旣不能失信外人稍逾限期又何忍重征赤子坐視顚連本護院厪上下一體之懷該牧令有父母斯民之責不可不力圖本計勸諭多方方今振興庶務綱紀一新自應廣建學堂以開民智添設巡軍以衛民生惟共宏綱細目非斟酌盡善未易施行妥議章程另文飭辦合先臚舉十八條札飭議覆事皆切實易舉效亦迅速可期本護院藉用周諮亦以覘該牧令任事勤惰幸勿自辜職守視爲具文時事方叚勉旃毋怠一講求永利各州縣城鄕以何水爲利以何水爲害舊有堤防宜爲興築舊有塘堰宜爲修濬山田高亢可否掘井輔之山溪灘河兩岸能否仿用筒車雖所費稍多而長年藉以灌溉獲利無窮務於冬間先時籌畫并親往巡勘如何施工如何集欵繪圖貼說呈候核奪已興工者派員密查以免空文欺飾一講求樹藝凡木各有土宜如桑麻桐相杉菓木棉松竹之類該縣向有何利山澤之間何者爲宜綜計每歲能課種若干株茂林之下仍可佈種何項使無隙地惟人畜殘傷最爲可惡急應嚴禁至園圃之利勝於五榖急應相度勸導詳察禀陳一振興商務土産向有若干種天時地利人力三者如何相資該縣巿鎭幾處商賈若干人各約資本若干所　何項行商何地或外商來運以何處爲大帮所出土貨或今昔衰旺不同其所以衰旺之故是否商情眞僞懸殊抑地利天時移易應如何整頓方能有旺無衰一振興工務同一製造而精粗迥别銷路暢滯因之利息厚薄亦因之如浮梁之瓷花色卽極工緻而究不及祥瓷之鮮明袁州撫州之夏布銷塲甚遠而究不及廣機之細滑産蔗甚夥何以不製爲糖産樟極臣何以不知煎腦致外省白糖樟腦連檣轉運而來如斯之類均宜因地制宜俾得日新月盛或派人至上海工藝局學習尤易見功文稿甚長容俟賡續 
[皖撫蒞省]  
　　安慶訪事人云新任安徽巡撫誠果泉大中丞由京南下繞道滬江旋乘招商局江裕輪船泝江上駛本月初四日行抵皖垣前撫憲聶伸芳大中丞率同文武各員齊集江干迎迓恭請聖安然後修相見之禮誠大中丞寒暄數語卽鳴騶入貢院行轅少頃紅諭高 
 
 

Page 3

 
 
懸擇定初六日吉時受篆 
[蘇垣血案四志]  
　　蘇州濂溪坊陳姓機坊學徒陳二官奉師命持洋銀二百元至恒大錢莊估看回至唐家弄被匪徒所劫連戳十三　旋拘獲一匪解經元和縣署縣主金大令研訊之下供出爲首者係小蘭喜之徒因飭將小蘭喜拘究限三日内交到案犯種種情節前已三志　端兹又接訪事人來函知小蘭喜姓張本金陵人幼時曾業機坊現在閶門内開設娼院當時所獲之犯亦姓張名小東尚有二犯一姓俞名德　一姓汪名興隆均小闌喜黨羽刻尚在逃未獲當大令研訊時小蘭喜自認織機學徒大令　之以鼻曰本縣深知爾等情形彼三人向汝磕頭呼汝爲老頭子汝呼彼等爲小孩今姑不予深求限汝交到俞汪卽可從寛開釋否則决不能任汝事外逍遥蓋大令深悉彼等實爲安慶帮故道破其隠也至初五日復訊供稱小的派人跴緝今尚未得其蹤大令飭釘上脚鐐下之於獄限三日内務將俞汪交案旣而有丁某者因被小蘭喜强占伊媳投案遞禀求賜究追果爾恐小蘭喜終不能安然無事矣 
[鎭郡官塲紀事]  
　　鎭江訪事人云江南全省提督李壽亭軍門於月之初五日由江陰防次乘某輪船抵京口下碇後鎭城文武各官咸詣江干迎迓初六日午刻軍門舍舟登岸命駕詣小營盤點騐城守營軍裝器械及各弁兵花名箕斗傍晚始畢乃事○鎭江下游釐捐總辦胡太守志雲於月之初四日乘某輪船赴滬江公幹○本月初五日署溧陽縣胡大令蕚輝由溧乘舟來鎮暫泊皇華亭馬頭有頃乘輿入城謁見道府兩憲禀陳要公 
[蘇省官塲紀事]  
　　蘇州訪事人云本月初六日吳縣李紫璈大令因縣治光福鎭某姓家被盜一案帶同差役前往履騐○本月初六日蘇紡續備等營統領松觀察峻帶領師船駛赴宜興一帶查哨○候補知府沈太守鳳韶由上海交卸續備滬軍親兵營管帶差於本月初六日回省趨詣各憲轅禀到併請感冐假五天 
[備迎浙撫]  
　　昨日上海縣主汪瑶庭大令偵悉新任浙江巡撫聶仲芳中丞交缷安徽撫篆將蒞滬江爰飭差至美界北河南路天后宫側出使行轅預備供張 
[示護月食]  
　　昨日蘇松太兵備道袁海觀觀察牌示轅門云爲救護事恭照光緒二十九年八月十六日月食之期理應救護爲此示仰道屬各官遵照屇期一律救護毋違特示計江蘇江寗府月食八月三十五杪初虧亥初三刻五分左偏上食甚十七日子初一刻十二分復圓丑初初刻四分右偏下 
[冰玉交輝]  
　　昨報登蘇松太兵備道袁海觀觀察之公子號仲龍者於去歲抱騎省之戚定於本月十八日喜續　膠兹悉公子所文定者爲浙之南潯鎭人金池園先生令　璧人璧月佳話流傳京兆畫眉不能專美矣 
[暫熄電燈]  
　　本邑南巿馬路工程局總辦翁子文太守以馬路中所設電燈擬俟新廠落成即將機器移往事極繁瑣必須停點數宵因購置洋鐵玻璃燈分布各叚一俟布置妥貼卽可如前大放光明昨已出示曉諭俾衆周知矣 
[諭清道路]  
　　昨日本邑城廂内外保甲總巡兼清道局員朱森庭明府命駕至十六鋪巡防中局飭地甲裘鎭將所募灑掃夫二十名帶案逐一點名諭令勤愼從公毋稍疏忽 
[貧宦可憐]  
　　朱太守維新籍隸浙江蕭山縣同治二年由附生投効軍營歷保至三品銜直隸儘先補用知府近奉部文准補宣化府缺因於閏五月某日來滬僑庽法界新北門外吉祥街金德興客棧宦囊羞澀覊滯他鄕　豎爲災醫藥無出延至本月初八日殁於寓所棧主以太守孑然一身並無家丁隨侍爰遵章報知捕房捕頭令包探前往檢視祗存皮箱二口箱内毫無值錢之物遂將履歷手本帶回捕房一面令棧主出資成殮暫寄紹興會館 
[火未成災]  
　　美界火警昨已略誌報章兹悉是晚瞭望臺上鳴鐘報警後救火會西人急驅英美租界皮帶車赴楊樹浦杳不見起火之處乃相與折回事後訪知實由彼處彈棉花廠偶一疏虞遂致炎炎上熾隨經廠中人撲滅尚未成災 
[新閘火警]  
　　前夜兩點鐘時本邑新閘派克路第一百八十五號門牌某姓家忽然失火守瞭望臺者見之鳴鐘報警救火會各西人急驅洋龍馳至竭力噴救移時始熄計焚燬房屋十餘椽 
[上海縣署瑣案]  
　　龔耀宗控其姪阿妹行兇毆擊等情前晚縣主汪瑶庭大令升堂訊究耀宗供阿妹有地二畝數分浼小的介紹永遠租與某洋行得洋銀六百七十元地中葬有陸硯卿祖父之棺理應遷去小的勸阿妹給陸洋銀百元交付之後忽向小的索回小的不依竟被逞兇毆擊兹將陸所出收條呈電陸供小的年已七十有九是地苦曾售與龔姓祖墳依舊留存刻由阿妹永遠租與洋商令小的將墳刨掘故由耀宗勸給遷葬費計洋銀一百元阿妹供叔父耀宗爲小的介紹將地出租初付洋銀四百七十元後向索又付一百元其餘洋銀串陸吞沒是地僅有古墓一穴業經小的遷葬聞洋商曾給遷費洋銀二十元叔父亦私行用去大令諭耀宗曰地價祇六百七十元安有遷費多至百元之理顯係串吞遂喝令笞責二百板交人保出所吞地價遷費共一百二十元限於月底繳案以便給阿妹具領陸本應笞責姑念年老龍鍾從寛免辦○前者周啓益與張連奎因事互毆拔刃將張戳傷控經大令訊責收押邇者張傷已愈具禀到縣大令遂於前晚將周提出喝令笞責二百板交人保釋○本城巡防北局勇丁緝獲竊賊劉興海一名禀經局員某君移解到縣大令研訊之下劉供小的係金陵人謀事不就流爲乞丐昨在新北門内沿門托鉢適一老婦購取水菓偶不留神被人將手巾包内銀錢竊去後在橋堍遇見小的悮爲竊賊扭局控訴小的有口難分致被局員老爺笞責送案求賜恩鑒大令飭從寛斥釋 
[上海巡局紀事]  
　　前日湯士芬投十六鋪巡防中局控萃豐馬頭左近某荳腐店主丁文彬結欠房租錢六十二千七百文沈恊興茅逢店主某甲結欠房租錢四十六千六百餘文局員黄衡堂二尹准詞飭傳一干人到案訊追○日前賴義馬頭江海關南卡委員錢蔭伯明府公館中失去衣箱兩口報請二十三七鋪巡防局及上海縣署派捕緝查迄未弋獲昨日明府又遣丁投局禀催局員姚谷蓀二尹准卽此捕勒緝○　日滬南董家渡同豐源南貨店主某乙以前晚被賊竊去銀錢雜物開列失單投報二十三七鋪巡防局局員韓仲甫二尹率捕勘明勒限嚴緝○前晚二十三七鋪巡防局員韓仲甫二尹督率勇甲巡行所轄地方見陸阿生楊承全所管栅門並未下鑰因命提案各責二百板以儆繼至馬　橋見有東洋車一輛横亘街頭無人看守立命帶回局中存候車主具領 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[豫章試事]  
　　江西訪事人云本届鄕試各業之來此牟利者惟書店多至七八十家有　黏招紙大减價十天者有高揭丁零大减價七天者較上年之奇貨可居者相去奚啻霽壤何昔盛今衰若此耶又聞上届各屬士子異常踴躍供給所發售試卷多至一萬七千數百號本届　一萬三千餘號 
[浙省簾官單]  
　　杭州訪事人云本科浙江鄕試應調簾官前由藩憲陸續札調三十六員至本月初二日考簾除請假未到之三員外實到三十三員所有銜名照錄於後候補同知黄曾益范慶頤正任歸安縣調署金華縣朱鑑章正任安吉縣汪一麟缷署鄞縣本任德清縣黄大華建德縣謝福慶西安縣胡壽海缷署慶元縣正任嵊縣丁良翰准補富陽縣董鳳來准補武義縣薛應樞前寗海縣沈惟賢卽用縣郝毓椿杜光佑張介祿大挑縣張子謙王嵩年李向庭施榮鼎陳麗生候補縣趙熙光洪錫祁黄士懋李登雲汝夢庚張茂鏞胡遠芬胡爲和胡裔麟馮秉鉞伊象昻韋其謙曾毓經楊泰階 
[籌警察]  
　　鎭江訪事人云常鎭通海道兼鎮江關監督郭月樓觀察下車伊始以鎭郡五方雜處良莠不齊雖保甲局棋布星羅而盜案仍復層見疉出非舉行警察不足以緝奸究而靖閭閻爰禀准督撫憲遴委江蘇候補知府竇奠高太守辦理一切事宜太守奉委後卽於月之某日由省垣乘船抵京江謁見觀察並拜會府尊暫駐江西會館連日觀察面諭署丹徒縣洪鷺汀大令隨同太守邀集紳商議令各業認捐每月可得銀若干兩一俟章程釐定卽當開局矣 
[潯上官塲紀事]  
　　九江訪事人云本任江西吉南贑寗寗道升任廣西臬司劉幼丹廉訪心源由贑赴粤上月二十九日道出潯江各官迎送如禮○委署九江前營游擊曾游戎樊貴於本月初二日接篆任事○道憲檄委九江常關委員劉步青少尹文蕃兼充警察局副文案少尹辭以關務紛繁難於兼顧遂改委候補巡檢陶柳莊少尹思明 
[鷺江秋舫]  
　　厦門訪事人云此間各烟館經前海防同知吕司馬飭地保查明館主姓名籍貫互相保結深夜不准容留匪類以靖地方無如若輩抗不肯遵甚有窩藏盜賊情事厦防同知鄭司馬聞而惡之嚴諭各烟館每晚二更後不准開燈外來之人不得任意留宿如違立提館主及保人究辦並將房屋標封入官倘館主素不安分責令房主隨時禀明押令遷移若將房屋濫行出租明知故犯事發禁封不得朦混求免以杜流弊而清盜源○厦地邇有不法匪徒賃居僻靜之處專事誘拐婢女小孩販賣漁利興泉永道憲延少山觀察聞而惡之委員嚴密查拿務獲重懲以安良善○上月某日戸部街擒獲著名土棍郭仙河許灶兩名押解海防同知署鄭司馬訊明口供釘鐐收禁旋於二十三日置諸站籠遊街示衆以儆效尤○厦門樟腦局自去年改歸官辦後迄今尚未興工近有日本煉腦師數人聯袂至厦禀知興泉永道延觀察欲赴汀漳龍延平等處查訪情形以便設局開辦觀察准之委員督帶防營練勇二十名妥爲保護 
[馬路工程局瑣案]  
　　前日羅炳英携有古銅香爐一枚錫燭臺一對由川沙附航來滬被捕役所見拘入捕房轉解馬路工程局總辦翁子文太守倩讞委員黄衡堂二尹研訊羅供此贓竊自川沙北門外王姓家二尹判令掌頰五十下贜存候失主具領○無賴劉生桂在祥記馬頭引鳳樓烟館開燈過癮串令同黨某甲竊取烟槍植堂人向之查問言語支吾遂扭交八十九號巡街捕帶入捕房轉解工程局黄二尹向之研訊劉供小的與甲素不相識是日伊約小的至烟館未幾翩然而去囑小的在彼守候不料竟一去不來查檢烟槍已失所在小的實受其愚尚求鑒宥二尹命掌頰四十下交人保釋 
[英美租界晚堂瑣案]  
　　某包探解拐匪賈得功卞蔡氏及被拐之女郎阿銀卽阿二至案前晚讞員孫建臣直剌升堂質訊阿二供稱姓朱年十二歲浙江湖州府屬長興縣人父名阿如在原籍開店牌號宏茂兄名金生在店中管事七月十八日偶至門前閒眺被渾名韃子者誘至船上開行來滬旋由卞蔡氏等五六人領至會香里賣與朱姓家得受身價洋銀五百六十元畢蔡氏卽卞蔡氏供稱小婦人係金陵人前夫已故醮與賈得功爲妻此女從長興拐來賣與會香里朱姓家尚求寛宥賈得功供此女在長興時由混名韃子者交與小的帶至上海出售直剌判令將賈笞臀二百板卞蔡氏掌頰一百下押候備文移請長興縣某大令傳女父到滬具領一面緝拿韃子究辦○王書卿卽姚雪卿控譚湘舟吞沒田單等情前晚直剌研訊之下王供稱小的年四十三歲幼年由姚某撫以爲子故從姚姓有祖墳坐落治下二十七保十三圖田單被譚壩吞向論游移求恩研究譚供稱小的所執田單内有一無主荒墳王書卿出而冐認容小的將田單糧串檢呈并邀族長等作証直剌飭將王押俟譚呈到田單然後秉公察斷 
[英美租界公堂瑣案]  
　　包探李四春解張永朝張大有至案禀稱伊等二人行竊奚佛泉田内所種毛豆約值洋銀三元由小的拘請究辦襄讞委員何吉生大令商之德總領事署麥繙譯官判令將大有責三百板訊追豆價永朝責二百板○前者徐芝桂騙取悅來等號各貨約值洋銀二百七十餘元報由包探李星福拘獲解案訊究直剌訊取口供諭令暫行管押昨日徐措繳洋銀求恩寛宥大令判押捕房四月洋銀給悅來等號執事人具領○偷兒陳子定行竊張和根家衣物報由包探竇如海拘解請究大令判責二百板押捕房兩月○某洋人家細崽談阿仁醉後至匯中訪友　中傭人阻之談怒砸毁碗盞等物報由包探李星福拘解請究匯中執事西人請追償洋銀三十元大令判令將談責二百板押候如數追償俟繳案後開釋○某煤炭店夥嚴信記以銅質小洋銀兌與甘阿毛被甘察知報由包探張天林拘解請究大令判責二百板○倫兒張梅生行竊年晉生等三家衣物報由包探李四春拘護請究大令判押捕房四月 
[法租界捕房小志]  
　　甲乙二扒手屢次犯案前日又至法租界中行竊被包探拘獲送入捕房捕頭令押候堂期解請讞員魏蒓塢大令訊辦○前夜小偷某丙圖竊未成被失主拘獲送入捕房捕頭命械至天明釋去 
[美租界捕房紀事]  
　　前晚某國兵船水手某甲醉容可掬躑躅百老匯路中某號印捕見之恐肇禍端雇車送入捕房捕頭令押至酒醒時釋出○昨晨小竊某甲潛入提籃橋左近某鄕民家竊取衣服携之而出被某號巡街捕所見連贓帶入捕房捕頭令押候解送公堂禀請讞員孫建臣直剌訊辦 
[蘇省官報]  
　　七月廿九日新選松江柘林通判李桂榮禀辭赴寗見制憲請補金匱縣汪嗚鳳禀知赴十里亭稽查火藥新庫卽回知縣賽頤禀辭赴丹徒沙洲差正任吳縣林丙修禀回蘇　算交代新科翰林院庶吉士彭世襄吳縣人由京來巡檢馬鴻恩禀知府委守提淮徐海各屬獄官聯水差卽辭八月初一日同知劉　墉辭回黄渡保甲差委署宜　縣莊禀辭赴滬知縣金　麒禀辭回靖江沙洲差張沐慶禀謝奉委騐收奉賢縣積榖倉厫差樊肇元禀銷督銷局文案差並謝飭知咨　隨程道憲赴浙武備　軍 
 
 

Page 10

 
 
何毓駿府經林秋濤均禀辭赴甯見制憲巡檢汪鳴鈞禀謝委署太湖角頭司巡檢事張嘉謨禀謝委署震澤縣典史事劉嘉芷禀謝飭知仍回太倉聽候差遣卽辭管帶靜鯨輸船千總浦水新靜平輪船把總簡傳斌均送撫憲赴甯回 
[江西官報]  
候補縣周紹忠接辦北局總巡向榮往甯都州劉嶽森往宜春縣俱辦清賦李家楨辦文闈添注塗改吳鵬麒袁勵楨顔邦政李光第俱酌委優缺一次陳倫文拔委優缺一次弓世羲辦萬載統稅分口劉子雲往豐　催丁漕指分試用縣李壽森李繼錕　禀到縣丞馮瑞耆府經張道坦俱充主考文巡捕潘晉榮辦龍泉保甲葉薰提前酌　司道首領一次劉葆仁禀丁母憂回籍守制戈銘猷辦文闈内醫務署糧庫胡祖沛據報病故仍以趙鍾文飭赴本任按司獄事務仍以胡廷鉞飭回本任遞遺高安典史以嚴宜煥署理道庫王福恒知府承恩俱稽查接談換卷魏紹濂闈外巡察姜秀瀾兼辦新喻案件趙鵾　辦塘江釐卡錢昌濔隨同姜太守往宜春新喻公幹何嶽閱遺才卷劉會書往義甯辦情賦簽分議敍試用知縣劉鍾琳卽用縣汪春源曾蘭春俱禀到程金鑑辦添註塗改府經石渠縣丞陳體堯俱監收生儒試卷羅傳珍辦農工商務所文案林　棠調往廣西差遺 
[廣東官報]  
藩轅牌示　補新興縣立將司巡檢曹乃猷飭赴新任○督轅牌示委署廣西平樂恊副將方綏德另有差委改委補用參將賴搒接署平樂協事務又新會營　將方沿緝捕不力應行撤任遺缺委候補副將廖廷贊署理 
上海虹口元濟善堂經收七月分送堂一文愿並施醫藥捐清單梁德坤唐花仔李細地唐黄氏于張氏唐梁氏六戸各一元無名氏朱全炳延公館三戸各三角謝翰生　洋八元共收愿洋六元九角銅洋八元○南海梁寓醫藥洋十元無名氏黄張氏張李氏三戸各二元隠名氏一元張立廣規銀三十六兩共收醫藥洋十七元規銀三十六兩 
 
 
 

Page 11

 
 
   
 
 

Page 12

 
 
   
 
