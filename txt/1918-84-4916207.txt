# 1918 - 84 - 4916207

 

Page 1

 
 
   
 
 

Page 2

 
 
時評 
[段派之和戰（冷）]  
　　由中國而分南北由南北而分和戰故和戰者北派之所由分也段派者即和戰两派中之主戰派也今段派之中復有和戰之兩派焉是即所謂主戰派中之和戰派也而此主戰派中之主戰派則唯徐樹錚而此徐樹錚中之所恃則唯一部分之奉軍 
　　以我言之徐樹錚近來之舉動實摩仿張勳之舉動者無張勳之兵則假之奉天駐軍之所張勳駐軍之所也四省剿匪之職張勳長江巡閲使之職也雖其見解未必與張勳相同而其私淑張勳之心則固有不可掩者也 
[命令]  
　　三月三十一日大總統令馬福興加陸軍上將銜此令 
　　又令財政次長沈銘昌因病懇請辭職沈銘昌准免本職此令 
　　又令任命吳鼎昌爲財政次長此令 
專電 
[北京電]  
　　此間和戰兩派段左右徐樹錚派主戰靳雲鵬張志潭等主和徐世昌聲言應勿再戰梁士詒以調停爲幟而新交通系之曹汝霖王揖唐等則附和徐樹錚以妨害梁派現靳張等以排徐樹錚故靳稱病張仍辭院秘長職段意無所决惟慮徐挾有奉軍之實力（一日下午五鐘） 
[北京電]  
　　段總理昨假國務院召開軍事會議參陸次長軍務處長均列席關防極密散會後拍出前敵要電數通指示進行方略（一日下午四鐘） 
[北京電]  
　　東海今晚宴梁士詒邀段曹兩人作陪將討論時局前途先從外交方面解决 
（一日下午四鐘） 
[北京電]  
　　梁説各要人以調停馮徐表贊和段未明確表示但梁頗樂觀謂其説能行擬再留一星期進而爲具體磋商 
（一日下午五鐘） 
[北京電]  
　　梁士詒前晚先訪段昨下午謁馮徐先探取各方意見又日人財政顧問阪谷男適到京徐昨下午合宴梁曹阪谷（一日下午五鐘） 
[北京電]  
　　連日國務院以秘長不到方某等代辦亦不欲負責事務停滯段閣前途暗淡（一日下午五鐘） 
[北京電]  
　　長江風雲日緊之説中央一再派員疏通頃歸報已漸平静李督亦電稱蘇軍出動專爲剿匪奉軍過蘇妥爲招待（一日下午四鐘） 
[北京電]  
　　財政司法兩總長均本日就職司法次長尙未提出（一日下午四鐘） 
[北京電]  
　　新定長期公債案閣議修正後通過額定四千五百萬分十百千萬元四級十年内按期給息十一年起抽簽還本以二十年償清與七年短期公債相輔而行平政院對於控案有對財部處分維持之説（一日下午四鐘） 
外電 
[宜昌電]  
　　招商局船快利因長江情勢不靖停駛四月今夜裝載北方援兵到此沿途未被轟擊（二十九日）路透電 
[哈爾濱電]  
　　昨晚中國軍警嚴巡各街鐵路車站行政衙署及監獄皆添軍警守衛居民見之頗滋惶惑後悉满洲里傳來消息謂過激黨擬藉車廠工人之助力搶取鐵路釋放獄囚故官場有此警備但迄未發生事變近數日遠東軍隊接到由長春運來之野戰砲機關鎗及彈藥等物若干鐵路管理處發出通告謂自海拉爾至满洲里段内所裝運之貨物路局不負責任據可恃之私人消息满洲邊境之紅衣衛隊已得援兵刻方準備一切以抵禦白衣衛隊之攻擊（三十日）字林報 
[北京電]  
　　段派近分爲兩派而發生暗鬭已如昨電所報茲聞其詳細情形係因徐樹錚等欲妨害梁士詒之南北調停運動以阻止梁黨之跋扈而靳雲鵬張志潭等竭力反對徐樹錚之態度表示决計將連袂辭職之意志傳聞靳已告病假要求段祺瑞罷黜徐樹錚段派内部之暗鬭有漸次趨於激烈之傾向云（一日） 
[北京電]  
　　昨日發表命令任命吳鼎昌爲財政次長據一般人士之觀測云吳係梁（士詒）派之人吳被任命爲財政次長實爲梁氏入政界之第一步云云（一日） 
[北京電]  
　　梁士詒於三十日夜入京後即訪段祺瑞更深始出於三十一日午後二時半謁見馮總統至五時又訪徐世昌密議多時梁之活動頗惹起一般人士注視云（三十一日） 
[東京電]  
　　中日合辦之東洋鹽業股份公司於三十一日在東京成立該公司已得政府之許可准其使用膠州灣陰島及公島之鹽田計三千五百町步（一日） 
[東京電]  
　　湯化龍林長民兩氏在東上之途中談論中國時局曰馮段兩人之關係未嘗如外間所傳言之隔離之甚南北妥協之必要可不待言然不能成事實者因兩面之希望相去太遠也故除俟時機之至以外更無他法北方雖有政府但南方無中堅勢力所懷希望亦各不同妥協之所以將成而不成者即因此也云云（一日） 
[東京電]  
　　上原參謀總長今日上午入覲日皇面奏重要案件（一日） 
[東京電]  
　　第五次日本醫學會總會從本日起在東京帝國大學開會（一日） 
以上東方通信社電 
[東京電]  
　　日本租與法國船隻鹿島丸（五０００噸）於一月中自西貢出發擬赴馬爾賽由至今信息杳然當與常陸丸遭同樣之命運（一日） 
[東京電]  
　　法律改正以後臺灣銀行得發行兑换劵一千萬元并得經營中國政府之公金取扱業故擬增資爲四千萬元增設分行及分號（一日） 
[東京電]  
　　唐紹儀林長民二人上月三十一日抵東京關於中國時局交相語曰今日之來日除視察及交歡以外不含有若何政治上之使命現預定盤桓二月間至於中國時局目下無論何人莫不希望調和惟南北均無中心人物故調和一事頗屬困難武斷政治斷不適於民本主義之中國故段祺瑞之復出組閣實甚矛盾惟段氏當不堅守其武斷政策至於出兵西比利亞問題中日兩國或有聨合出兵之一日亦未可知云云（一日） 
[東京電]  
　　自蒙古來日之喇嘛僧團體頗受歡 
 
 
 

Page 3

 
 
迎佛教各團體聨合開催日蒙聨合佛教會成立會釋迦降誕會佛教花祭及大歡迎會等殆無寗日該喇嘛等擬巡游東京長野各地遊覽佛樓佛跡（一日） 
以上共同通信社電 
戰電 
[倫敦電]  
　　海格將軍今晚報稱今日松末河北面僅數地點有戰事敵軍未圖進逼英軍則曾於數處得地松末河南面之敵軍今晨在末齊愛萊與特莫安附近猛攻戰事刻仍在進行中據所奪敵軍公文觀之敵軍於星期四日在斯加泊河兩面進攻志在佔據維米山脊與亞拉鎭至少曾以六師之兵當前而以四師之兵自後助之然仍大遭挫衂南面波瓦里與塞爾勒間之戰事敵軍用兵十一師有奇亦未得有重大利益是日英飛機擊落敵飛機九架逐走五架英軍砲隊亦擊落敵飛機二架英飛機失蹤者十二架（二十九日） 
[倫敦電]  
　　海格將軍正午報稱松末河北面僅有限於一區之戰事昨日敵軍在松末河南進攻迫令英軍退棄末齊愛萊村英軍回攻時俘敵多人敵軍在特莫安村進攻者激戰半日不支而退上星期内英馬隊作戰甚勇屢次擊退敵軍加以重創今晚海格將軍報稱松末河北面昨日稍形沉寂今晨大戰復作敵軍不恤犠牲屢以生力兵大舉猛攻輒負重創而退英軍陣地未動且俘敵多人敵軍進攻後發砲猛轟亞拉東面之英軍防務松末河南及松末河與亞佛河間戰事進行無間雙方迭爲賓主敵軍卒於今晨攻入特莫安村惟爲英軍阻於村之西邊是日英飛機擊落敵飛機九架又逐走二架英飛機失蹤者二架（三十日） 
[倫敦電]  
　　海格將軍報稱英軍奮力回攻恢復呂塞河流域之陣線敵軍在瑪塞爾加夫至松末河陣進攻二次大受損失而退敵步軍昨在松末河北面進攻時共前撲四次均在英軍前哨陣線各地點敗走而此一處死傷者約有千人英軍在塞爾勒戰勝稍進俘敵二百三十人獲機關鎗四十架他處英軍陣線亦稍前展俘有敵兵昨晚布先柯瓦附近敵砲隊殊形活動（三十一日） 
[巴黎電]  
　　今晚公報云日間瓦斯河陣線之大戰勢已减弱德軍僅在法軍陣線數地點進攻均爲法軍擊敗敵援兵源源而至無日或虚（二十九日） 
[巴黎電]  
　　今日下午公報云夜間大戰復猛作戰線起摩勒字伊訖拉細尼境外長約四十基洛邁當法軍奮力抵禦敵軍之强大衝擊法後備軍現正絡繹開至助戰今晚公報云摩勒宇伊至拉細尼陣線之大戰終日未止劇烈更甚戰線已展至六十基洛邁當德軍雖大受損失進攻益力處處爲法軍回攻遏阻哇維萊爾泊勒芒泊萊細特羅瓦伊數村戰事最烈雙方得失數次德兵二師曾佔據後二村爲法軍奮勇回攻逐走德軍進攻者曾於數處爲慘烈之砲火所阻紛亂而退棄屍遍野敵軍損失較前數日更重（三十日） 
[巴黎電]  
　　今日下午公報云戰事進行至昨晚劇烈之勢未减敵軍衝擊者終難逞志敵軍在芒第第愛與摩勒宇伊間進撲爲法步軍逐退敵軍前仆後繼攻入摩勒宇伊村法軍得之復失後卒由英法軍并力以鎗刺鼓勇衝鋒奪回該村且激戰奪回村北之叢林（三十一日） 
[倫敦電]  
　　德國公報云斯加泊河兩面均有限於一隅之戰事德軍擊破英軍前鋒陣地俘敵數千人英軍在亞爾貝爾附近與北面回攻無效德軍復在松末河與亞佛河間進攻迫令敵軍退出舊陣地及勇守之各村法軍屢次猛力回攻芒第第愛與洛瓦容間德軍新陣地德軍自開戰至今俘敵七萬人獲砲一千一百尊勞蘭砲戰進行益猛今晚公報云德軍已廓清亞佛河之德軍逐退松末河與亞佛河間前鋒陣地一部分之英法軍佔據波柯爾與末齊愛萊二村法軍進攻芒第第愛村仍遭失敗（二十九日） 
[倫敦電]  
　　法軍大本營路透訪員電稱敵軍刻被阻於芒第第愛村西該處地勢起伏頗便於防守敵軍今距亞米安最近之點爲十三英里各消息皆言德軍損失甚重惟敵軍置入戰地之兵共有八九十師撤退者大約僅五分之一故敵軍所餘之兵尙多大戰恐須持久云（三十一日） 
[巴黎電]  
　　半官公報豫料協約軍司令一俟德軍在亞米安方而未來强大之攻勢破敗後將即反守爲攻協約軍令所處之地位攻守皆宜英國第三第五軍已以後備兵補足缺額估計敵軍損失之數不下二十萬人（三十日） 
[倫敦電]  
　　星期四日英皇由倫敦赴西歐陣線勉勞將士已於星期六日晚間回京（三十日） 
[巴黎電]  
　　耶蘇受難節日下午巴黎某教堂行祈禱禮時飛來德人長射程之砲彈一枚死七十五人傷九十人内有婦孺多人瑞士使署參贊某君亦在死者之列（三十日） 
[巴黎電]  
　　法國參衆兩院已採納召集一九一九年豫備兵議案（二十九日） 
[瑞典京城電]  
　　俄國白旗一已佔據台末福斯鎭（三十日） 
[莫斯科電]  
　　柯尼洛夫將軍在高加索北部戰敗逃入山中（三十日） 
[莫斯科電]  
　　保國高等辦專處已成立特羅資基氏與佛特里夫斯基氏均在辦事員之國佛氏爲克倫斯基氏内閣閣員（二十九日） 
[倫敦電]  
　　每日郵報東京通信員於二十六日電稱日本首相寺内伯爵外相本野男爵發表宣言謂日本殊友視過激黨無出兵干涉之理由該員又稱駐俄日本大使内田子爵由俄京歸來復申述其對於過激黨之信任（三十日） 
[俄京電]  
　　過激黨領袖里林氏患肺炎症聞哥薩克勞兵會已於桐省拘獲亞力克齊克將軍芬蘭紅旗軍已在台末福斯戰敗退走被俘萬人失砲二十一尊（二十九日） 
[倫敦電]  
　　首相喬治發表宣言書紀述西歐戰情謂敵軍軍權統一故於戰爭中得無窮之利便協約國應付此舉已得極重要之解决英法美政府茲已委任法國福煦將軍爲協約軍總司令指揮西歐陣線協約軍云云（三十日） 
[倫敦電]  
　　政府無論取何增厚陸軍方法絶無反對之聲衆意軍役年限必將增高政府已通告各店主人謂凡合於軍役之用人均將被徵故各業用人均將大受洗刷鐵路電車等務均將加以限制據星期日泰晤士報載稱軍界現視大局極爲嚴重惟不抱悲觀爭奪亞米安大戰之勝負兩星期内恐尙難决今光明之點乃在第三軍之堅毅雖其右翼第五軍遭遇失敗而第三軍仍扼守陣線安然無恙云（三十一日） 
要聞一 
[北京特别通信（一五八）（萍）]  
　　三月三十日 
　　馮段勢力之消長段閣周圍之情形外交財政之危機今後時局之預測　　當所謂第三次段内閣者尙未出現之日爲馮段兩派勢力衝突最烈時代但自奉天軍隊竊據京郊馮派已處於守勢段氏登台重申其所謂内閣制度馮段勢力之爭競於是亦告一終結矣府中重要機關不啻作爲俘虜與戰利品悉移置而陳列於國務院中近日情狀府閑而院忙最足以覘兩方勢力之消長　然此不過一時者耳觀於已往驗諸未來段派勢力仍未可以久恃也蓋我國之所謂勢力者率皆徼倖投機而已人或以是而爲段喜愚則不勝爲叚氏悲矣 
　　此次段閣復活京津報紙除一二消極反對者外莫不歡欣鼓舞頌德歌功其紀載各省不相干之賀電尤爲肉麻可哂此輩何愛於段氏不過以老頭子爲犧牲逹其爭權奪利之目的的耳愚昔評論北洋派中人物從未加段氏以惡言蓋段之個人長短互見有未可爲之一筆抹煞者獨於此次受奉天軍隊之挾持爲乳臭小兒所愚弄貿然出閣種國家極大之惡因毁自身寳貴之人格吾人以善意觀察之則如佛頭着糞西子已蒙不潔之羞以惡意觀察之段之爲段尙可問乎或曰段若不出則奉天軍隊不知將閙到若何田地故段氏不惜犧牲個人以救全局是説也愚願存之但恐將來修政治史者無如此忠厚之董狐耳愚所以不勝爲段氏悲者此也 
　　事已到此夫復何言愚今將一述段周圍之情形以明今後之時局方今包圍段閣之左右者厥有數派試分記之 
（一）徐樹錚派愚嘗言徐樹錚之爲人别具野心年餘以來一方勾結軍人一方勾結新舊交通系中人物漸成爲獨立之一統系愚所謚爲軍人交通系者是也近日此派以戰勝馮派之餘威大有叱咤風雲莫敢誰何之概新任司法總長此派之所主張也院秘書長不安於位此派之所排擠也財政總長兼任問題此派之所允許也故徐樹錚名爲段氏部下之人物實則段氏對之亦已無可如何愚前日晤某要人與戲言此次内閣事愚發問曰當今段氏之心理感激徐樹錚乎抑痛恨徐樹錚乎某要人答言無所謂感激無所謂痛恨還是怕他沒有法子他而已（二）新交通系　此派主要人物爲曹陸輩平時依回於老徐小徐之間最近之運動亦形活潑與舊交通系派又異其趣近且有與徐樹錚派相合以排斥舊交通系之形跡是爲新交通系對段之關係依然親熱非至相當時期未肯離徐段而自立也 
（三）研究派　此派雖與段氏稍有夙緣而與徐樹錚派不能兩立在昔主戰聲浪方起之時該派希望由主戰而再起段氏故主戰亦爲該派所鼓吹自徐樹錚挾奉軍以捧内閣該派始悟徐氏得勢之必無幸故態度又一變而爲冷静湯林東行即此種表示也惟對於段氏尙不肯出攻擊这態度以留他日之機緣焉 
　　觀於上之所述可見政局不出數月必又發生無數風波而和平與主戰之意見尤難望其臻於一致目下最危險者爲財政與外交中央財政每月收入不過數百萬而支出必逹千餘萬請欵之電紛至沓來財政總長竟朿手而無策至於外交方面各國干涉之傳説實已屢有所聞而段氏對此殊不注意如果再進一步豈不可痛然段内閣必視爲無足輕重奈何 
　　更觀於南北之局勢湘省長沙雖爲北軍所佔而衡山方面决不易於攻取湘事未解决也一方唐繼堯之活動陸榮廷之活動湘省似難完全爲北軍所有段氏之所主張雖亦有趨重和平之説然不願磋商條件而必以命令服人故言解决今後之時局一言蔽之爲時尙早而已夫旣冒不名譽之譏以上台而時局依然不能由我解决則所謂第三次段内閣者豈非無謂也哉 
[關於時局之近聞]  
　　長沙克復之後政府對於時局問題除通電各省諮詢各省意見外有取緩進態度頃據某交通機關所得漢口電訊謂南軍退出長沙後某枝軍隊係向株州退却第二路李傳業統領聞訊後即由萍鄉取道株萍鐵路猛力進攻聞入駐長沙之某枝北軍亦擬乘勢追擊湘桂敗兵似此則長沙雖已克復北軍尙未停止進行此事與政府緩進主張有無相左極堪研究據政府某當局云中央雖有寗息之心然恐西南仍無誠服之意如不乘勢攻擊將至死灰復燃此前敵各軍乘勝進攻所持之理由政府以前敵軍聲方振之時亦不便急加阻遏俟湘督張勳臣就職後酌奪情形如認爲無再進兵之必要時中央將明頒停戰命令則各路軍隊自不致擅自前進故現時北軍爲保衛長沙起見不得不驅逐敵軍遠離省城與和議問題實爲妨礙等語又一消息長沙克復後是否就此言和曁用何法進行似尙未有具體計晝合肥就職電中本已標明同心禦侮前日閣議席上亦曾表示彼不相犯我亦不更取攻勢之意二十九日電催張敬堯氏速赴湘督新任同時並電曹宣撫使設法放賑並無更令進取明文亦可窺見當軸之用意矣至若在野名流亦均紛紛爲和平運動如梁士詒君旣云與南方大力者疏通有效有來京後即將着手進行消息但西南意見紛歧近日滇軍窺陜圖鄂着着進行宜昌施南同時吃緊而陸榮廷方親督隊由貴縣出鬰林備與龍濟光鏖戰和平果否有望實尙無把握云 
[三十日之國務會議]  
　　三十日星期六爲國務例會之期段總理於上午十時首先到院張遠伯秘書長請假未到段總理比指定楊子安帮辦代行秘書長職權各部總長除未履新之朱博淵尙未列席外餘均到齊十一時照常開議第一案爲奬勵克復岳州長沙之得力軍官案略有討論因張督軍覆電猶未到京尙未議决第二案爲援助劉存厚計劃已有辦法因事關軍事秘密未便宣布第三案爲中東鐵路問題曾繼續討論良久尙無具體結果至於賑濟岳長居民問題首由段總理將曹宣撫使三十日請欵電報提出報告略有討論决定俟曹兼財政總長到任後再行籌撥欵項俾曹宣撫使赴岳赴長實行宣撫最後又曾照例通過任命冀汝梅爲陸軍第十三師參謀長案一件卽行散會時已下午一時由傅沅叔總長入府報告閣議情形並聞財政次長問題曾由段總理當場報告本日尙未能快定又一消息三十日國務會議提出重要議案甚多茲將探悉之件分紀於後（一）大總統交議克復長沙岳州將官士卒奬勳問題（聞吳佩孚師長可　一等奬勵（一）大總統交議撫慰長沙岳州商民問題（一）任命吳鼎昌爲財政次長案（一）任命張孝栘爲總檢察長案（吳張命令三十一日可望發表）（一）續議收回中東鐵路問題此案討論約二十分鐘仍無具體辦法（一）派兵赴鄂西迎擊滇軍東下問題（一）榆林道尹簡任案其餘尙有三四件旣非重要又無結果散會後由段香岩傅沅叔兩總長赴公府晋見大總統陳述會議經過情形又一消息三十日閣議全體閣員均致新任之詞後首議總理臨時提出之長岳兩役叙功及撫卹災黎辦法當將曹錕電請撫卹岳州災民原案併案討論結果先復曹詳查後併案撫卹次議七年長期公債案又次議製鹽特許條例細則此案結果未審其詳又一消息三十日國務會議重要議題如左（一）援助劉存厚案由陜進兵與吳光新協力奪回重慶（可决）（二）二十年長期公債發行案因會議意見未能一致尙未議决擬下次會議再爲决定又一消息云三十日國務例會共要案（一）爲川湘問題關於湘省善後及奬勵各軍官案均已决定今明以命令公布至四川劉存厚迭電求援决定助劉又關於長期公債案尙未討論其餘爲海軍郭增加臨時費及浙省議墾荒地承墾條例等案皆未及議 
[西歐戰事與吾國關係]  
　　據某署所得消息云西歐近一星期之戰事其激烈爲瑪恩一役以還所僅見德國移其東境之兵取大攻勢於西境察其目的殆欲破協約軍進取巴黎而迫協約國爲城下之盟以實踐其支配世界之萝想也英軍首當其衝抵禦極力法軍助之遂使德軍不能逹其預定之計畫今雙方血戰勝負尙未大定德軍縱或續得進步然亦暫而不久蓋協約軍之主隊今猶未調入戰場其已在數處回攻得利者不過主隊之一小部份耳 
德國抱大日耳曼之主義久矣全球自由國家將莫不受其禍今執戈西境與德奮鬭者雖謂之爲自由國家之保障亦無不可吾國旣對德宣戰即同處於戰爭漩渦休戚繫之是不可不就我力量所能至而爲與國之後援也 
　　世人莫不盼望戰事早了和局早成惟可以促成和局者固有其法則撲滅敵人勢力是已敵人勢力一日不除則世界和平一日不成今德人之勢力已及於西比利亞而在中國者難保不互通聲氣然則阻止敵人勢力及於吾國之法其在妥爲處置之歟 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[長沙攻克後之和局希望]  
　　長沙旣攻克政府以後之解决大局辦法如何極爲留心時事者所注意政府某要人云長沙克復在中央觀察殊足爲和平之轉機馮段兩公日昨晤談時共主緩進態度尙能一致惟南軍此後之行動如何於和局前途極關緊要蓋恐中央縱有議和之心而西南仍無退讓之意則政府仍當以武力爲後援即未頒戰令以前所持之武裝調停辦法是也并聞政府現已通電各省諮詢意見一俟湘督張勛臣抵湘就職酌量情形曁各省覆電到京後政府將頒一重要明令專飭各方面罷兵息戰一致對外如此項命令發出後能收效果則此次長沙克復未始非和平之轉機云云又據可靠消息段總理之意擬俟各省督軍陳述意見之電報到京後將由政府頒布一重要命令并聞時局問題之前途如何當以發表此命令之結果如何爲斷此項命令頒布後西南仍不能罷兵息戰則政府仍當以武力爲後盾云云 
　　二十八日國務會議首議長沙克復之曹錕閻相文張敬堯復電當由段總理發言今後之大政方針確有如西南果有悔禍之誠政府决不咎其旣往一語蓋總理之意欲爲無條件之媾和所謂無條件者不容西南方面有提出條件也嗣各閣員各有建議時間極長直至午後一點半鐘尙未議及例案隨全體赴公府報告並請示總統對於西南之方針亦有極長之討論結果總統言所有西南未表示傾向中央以前政府仍當修戰備暫時不先提和議各閣員全無異議四點半時段總理出其攻克長沙之命令一紙請元首蓋印該命令首述前敵將領之戰功次慰及湘省商民段氏回宅於七點發一電致川省廣元探送劉存厚内容謂放心辦去中央當充分援助執事定川也 
　　又聞梁任公近有一條陳遞呈中央内容係稱此時長沙克復南北時局調解之機已至政府能允付此次雲貴等省戰事之軍費南方必能認可中央此次修改之兩院選舉組織法案依限選舉南北兩方由此一途設法磋商和議必可望有成云云 
　　頃據某要人傳出消息參陸辦公處接得曹仲珊司令長沙克復之沁電後曾於二十八日上午十時召集會議一次散會後曾發出重要密電兩件（一）係致張勳臣督軍曹仲珊司令及在湘全體軍官者大意略謂讀曹仲珊司令沁電敬悉我軍業已完全佔領長沙均由兩公運籌得當及前敵將士奮勇進攻之力不但傅王之恥可雪北軍之氣可振卽時局問題從此亦易於收拾豐功偉烈欽佩莫名除另電催促張勳臣督軍外尙乞將此次得力將士電逹中央以便明令給獎等語（二）係電催張勛臣督軍趕赴長沙即日就職以便籌備善後事宜電文則極單簡并聞此兩電即日昨參陸辦公處會議之結果又據某要人云段總理日昨上午九時到院將曹司令報告長沙克復捷電披閲後比諭秘書廰即時以長沙克復詳情通電各省（除兩廣川黔滇）并聞此電除將曹司令沁電原文完全叙入外最後曾述及中央聞訊後之歡慰情形及各省對於此後時局之意見云 
[臨時參議院之消息]  
　　將代行國會職權 
　　新聞交通社消息臨時參議院將代行國會職權之説喧傳已久最近由徐樹錚王揖唐等運動之結果政府方針已大致决定聞二十八日國務院已擬就通電聲叙總統選舉之期業已迫近召集國會一時尙難成立現擬以參議院代行國會職權特電徵疆吏意見以憑取决此電是否發出尙不可知但此種運動之成熟殆爲事實無疑也惟京津之重要人物中亦有反對此舉者以爲遽如此决定於大局善後益增一種困難現亦在政府方面有所建議云云嗣據調查徐王等之急進派人物確乎運動甚烈但京津一帶之有勢力人物中至少有兩派人對此事頗持異議在主張此事者以爲不如此不足顯段内閣之决心蓋恐平和論盛行之後有一部分策略家之活動範圍將被縮小然多數穏健派則已傾向和平方研究速恢復統一之法故對於此種極端之主張當不謂然且聞急進派意中所欲推戴之某元老者似亦不願與聞此事也 
[西報述鈕永建之對德主張]  
　　英文楚報二十日長沙通訊略云楚報載有新聞一則據稱漢口檢查信件發見某德人致鈕永建一函擬借鈕力成就德人與南軍間一種交易云云記者今日午後適遇鈕君當舉上事告之鈕係滬人能操官話頗具軍人氣度刻充陸榮廷之參謀長故在長沙鈕聞言微笑否認此事略謂去年三月備顧問於陸軍部時美公使曾詢以中國對德應執何種方針之意見當告以就其個人意思而言中國應步美國後塵逾數日遇王正廷論及時事梁以德國舉動按諸基督教理殊相反背凡基督教徒（鈕王皆信仰基督教者）應主張對德宣戰爲言後遇素識之國會議員渠亦勸其贊成宣戰案迨威逼國會之舉動發生後渠乃由京返滬九月間陸榮廷以參謀長一席相招渠初不允之旋上書總理陳述湘事奈總理雖韙其言而不能用之渠至此乃就陸榮廷之招未幾段復上台籌備參戰事宜以渠主戰故復邀其入京但其時渠已南去矣至於德人投函一層則孰能禁德人之不投函如就人所接之函而遽評論其人之行爲則未免武斷報紙載匿名函有譚浩明與瑞記洋行常有往來等語試問往來有何作用湘省德商有何貨品可供湘人之需若本省出產品則湘人能自購置之無勞德人之從中預聞也云云記者非督署司閽者固不能有何證據以證明德人之未出入公門今記者所述不過係鈕等之言但若謂其言不確則記者毫無此理由也 
[ 豫皖兩省之西報消息]  
　　字林報二十七日開封通訊云美工程師裴塞爾於三星期前爲盜擄去今已遇救想裴之友人聞之定爲之欣喜不已昨聞兵匪交戰互相射擊吾人頗爲擔憂蓋以匪曾聲言如官兵來攻定置外人於死地也但今日消息令人釋慮據謂盜匪六七十人擬由山徑潛行越出兵士守線之外惟爲守兵所覺當被驅回兵士旋進圍該山之一部雙方散擊終日未息迨至夜間（大約係二十五夜）盜匪散爲小隊三五成羣乘夜脱出重圍次晨兵士入山不見匪蹤惟見裴塞爾與一華人吳某及一僕人而已裴等雖經種種畢生所不能忘之困苦但未絲毫受傷至於總工程師凱易爾刻在何處尙未查知惟聞人尙無恙且可發函於外查外人被擄後仍能發函致其友人而葉縣知事亦可送入外人所需之食物官場代表與盜匪間之磋商時常進行但盜匪不向被擄人提出要求亦未表明其願釋外人之切實條件某日盜匪建議謂政府應以隊長之職給予匪首乃此議尙未就緒而盜匪又有請求謂政府應准其招兵兩萬編成陸軍以保持豫省秩序云云可謂要求無厭矣 
宇林報二十七日安慶通訊略云禍變可隨時發生而吾人在此尙享太平可謂幸甚黃省長返省已三星期但其眷屬則大半移居他處省長來後省會開議其所首先討論之諸問題無非關於皖省在長江之地位迄今所議之事未有解决此層可見省會議員之智蓋縱有决議彼等何嘗能使之實行耶太湖宿松附近聞有戰事然此未可謂爲戰事不過小有衝突耳安武軍陸續開赴宿松二三日前又有一批出發以小車九百運送其輜重實則若輩並無鬭志也李德立南北議和之説甚爲人所注意凡華人之從未出門者亦莫不知李德立之名蓋南北議和會之辦法實中今日華人之心理華人咸望和平故以李之建議爲善也某君言及此事頗稱讚李氏但謂其議未必成功南方雖可照辦而北方則必不依允記者詢以理由則曰南方不乏曾受新教育之人北方則仍具舊官僚之精神北方未必贊成李之和議者以李爲商人也若李爲領事或公使或政府人物則北方已早依允之矣云云近閲報紙南方已贊同李議北方尙無表示然則北人竟仍未減其舊猪頭之官僚習氣乎 
[長沙騷亂之狀况（長沙通信）]  
　　湘省自南軍退出岳州即已危險萬狀經聨軍極力堵塞故長沙得以保全於一時今則平江亦爲北軍所有瀏陽方面亦警報頻傳平江警務長張强弼已於昨日逃奔至省據稱於二十日平江陷落之際前敵尙迭報捷音乃正在交綏城中忽到處起火始知城中已伏有奸細藉此以亂軍心南軍果因此不支當即敗退北軍隨後追擊平江遂至不守現有謝國光一軍（係零陵鎭守使劉建藩所部）駐在金井正在與北軍竭力支持惟金井距離省城不過百餘里萬一金井不守則長沙必甚危殆云云目下聨軍總司令部已迭開緊急會議擬卽緊守長沙（聞陸武嗚曾有電來令譚氏緊守省城以俟援救）萬一再行失敗長沙必不能守則惟有退駐衡州再圖進取之一法聞警察廳長林支宇亦擬視譚氏之進退爲轉移如譚氏退走則率全體員警一併退至衡州且聞北軍已派有多數偵探到省亦擬照攻取平江辦法到處縱火以亂軍心北區警察署曾於日昨搜得新式火種數枚其形圓而長色白略似筆管試一燃燒殊難熄滅惟係得之某處字紙簍中雖不能查得携此火種之人然爲北軍所爲則無疑義故省城之危險實已逹於極端不特此也長沙各鄕業已到處搶刦靖港一帶已於二十及二十一等日擄掠一空且有閨秀被污羞憤自盡之事並聞出城數里即有匪徒白晝攔刦其因遷避下鄕而被搶刦者尤其所在多有此項匪黨土著尙不甚多據聞半係前次潰退之南軍不願集合者長沙情形旣屬如此危險以故人心惶惶大有草木皆兵之勢城内居民已遷去大半有因畏土匪搶刦者即寄住各外國醫院及外人住宅旅館洋行等處每至晚九句鐘後街巿即寂無行人其恐慌已可想見昨警察廳及長沙知事均已傳知商會令其轉逹各商民從速開辦團防以爲自衛之策刻各街團正在酌議擬即於日内着手辦理云 
　　近日因岳陽挫折風聲所播各方面謠諑紛騰相顧而驚街談巷議無非搬家移眷之事其中有赴衡陽一帶者有避往四鄕者有遠走漢口上海者大約膽力大金錢足者越走越遠走漢口之船無論矣即走衡州一帶小輪平日賣票向以台票計算今則亦歡迎光洋最近除上下大小輪船擁擠外還有在本城内外之各洋行非常受人信仰或予以片面之旗或容以方寸之地卽視同桃源不復作遠走高飛之想搶攘至此亦可憐矣小西門外之某商美乃和旅館日内門限爲穿昨有人電詢其有無空房答言均已住满其中之熱閙於此已可想見矣惟人民雖如此驚惶而南方援軍則已大至昨日下午由株州湘潭一帶來桂軍十六營軍服軍械子彈無數並有極大之砲數尊用龍頭扛數十人抬一尊自昨日下午抬起至夜十二句鐘止一切軍裝子彈尙未起完黔督劉顯世皓日覆湘議會一電詞意甚壯大致言段系傾其精鋭并力攻岳其勢似未易與然川滇軍在荆沙已日形活動黔省亦出五路大師協力會攻一路出陜四路取鄂當可大操勝算云云未知省垣能挽回於萬一否也 
[南軍方面之宜昌消息]  
　　日昨得外人方面消息宜昌已爲南軍緊逼茲聞湘西鎭守副使周則范有電報告聨帥謂駐宜北軍士氣甚餒近日我軍迭獲勝利擊斃敵人無算敵尸裝載數船順流而下敵軍亦漸漸引退大約宜昌指日可下矣又有自宜昌來者謂連日城外鎗聲不絶近已漸息北軍勢頗不支有退回武昌説並由該處司令部軍需處派人分往各棺木舗購賣棺木一時棺木之價値大漲 
　　石攻玉去冬偕黃佑禪中將由京赴漢密籌荆襄自主響應西南當由武漢同志孫堯卿王安瀾唐克明藍天蔚諸君公推黃中將留鄂主持大計一面公派石氏來湘代表荆襄乞援嗣因北派以停戰爲緩兵之謀悉我援軍未至乘間襲擊陷落荆襄石君聞耗馳往籌商共謀恢復繞道會商唐克明黎天才王安瀾等以期收回荆襄聞石氏現膺湖北靖國軍軍事聨絡使之職於日前來湘與各重要人接洽一切據云王安瀾總司令於二月十七日由荆門進駐當陽二十日黎天才聨軍總司令率同顏得勝旅長與王楨旅長（川軍先鋒熊克武部）克復施南全部進駐巴東秭歸二十二日分四路進攻宜昌左翼王顏二旅長由巴東川河南岸進攻右翼張定國劉英由烏頭河進攻中翼黎天才本部山秭歸去香溪進攻唐克明由松滋進攻王安瀾現由當陽去遠安進攻俟宜昌得手再會圖荆襄北軍吳光新軍現分駐荆沙宜昌公安石首等處張聨陞（前黎軍旅長）與趙團長分駐襄陽安陸沙陽等處劉佐龍（前石軍旅長）駐德安等處倘聨帥迅派援軍去助荆襄足以抵制吳光新張聨陞劉佐龍之軍隊云云 
[南軍退却聲中之鄂聞（赤水）]  
　　武漢今日忽有北兵攻陷長沙之傳言而漢口報紙亦載張懷芝軍擊長沙之背譚浩明度不能守已向衡山退却之電報茲探悉連日來鄂省當道所得消息陸榮廷唐繼堯等以湘省爲西門户仍欲盡力爭持南軍自由岳州退散後當經譚浩明程潛等就湘陰長沙等處收容業經集合編制成部以泊羅江新巿高坪爲右路第一線以大通嶺雲居山灌江龍山爲左路第二線湘陰福林春華山瀏陽醴陵爲第三線先是前敵一線皆湘軍現以韋榮昌馬濟陸裕光所統之粤桂軍三萬人赴前敵而以劉建藩林修梅趙恒愓等爲第二線防守其軍亦不下三萬人且組織决死軍炸彈隊等名目與廣西斗笠兵專爲前敵衝鋒之用後方之援軍有榮字軍十營將抵衡山逕向長沙外則川滇黔三省軍隊由湖北之施南來鳳巴東水陸並進總約兩師兵力續續東下川軍司令但懋辛已到施南滇軍司令顧品珍已到巴東與常澧之王正雅張學濟通聲氣綜西南軍之兵力本不足以敵北軍且援軍一時驟難趕至遠水不及近火故所云長沙已下之説未始無因也曹軍第二第三兩旅參謀長昨日自漢赴新牆據云南軍尙固守新牆對岸進攻不易而山東軍與安武軍雖在萍鄕銅鼓兩縣進取尙屬小數果張懷芝之軍進得瀏陽醴陵迫近長沙譚浩明退向衡州則平江湘陰兩路孤軍已無退路當不戰而共走平湘兩處已入北軍之手可無疑義此項勝報皆基於昨日（二十六）漢口和文日報之電報謂有江蘇山東軍扼長沙之背後長沙殊爲危險譚浩明有退却衡州之説云云北軍旣以十萬人獲岳州遂有不可一世之概集全力以攻湘兼之段閣重開張徐稱雄勢必貫澈其素日用兵主張掃平西南曹張輩之得岳議和説早已化爲烏有矣可慨也 
[北軍遽克長沙之原因（武昌通信）]  
　　長沙於二十六日夜八時復入於北軍之手矣如此迅速殊出吾人意想之外究竟爲戰敗退讓抑爲有條件之退讓目前尙難明瞭以第一二兩路北軍未曾實施總攻擊觀察似爲和局之一部成功否則南軍未必肯輕棄長沙而退往湘南瘠區若謂湘南崇山峻嶺便於南軍之戰略恐亦非篤論因省垣一失大勢已歸失敗卽令在湘南戰勝而北軍來源無窮欲復返長沙誠大難矣茲姑舍是不論而述此一星期間戰事經過之事實先是南軍所利用者惟在直皖破裂蘇贛中立故於醴陵瀏陽兩方兵力均極薄弱上年南軍攻破岳州本擬乘勢侵鄂陳光遠忽命安武軍向萍株進行鄂圍遂爲立解此次北軍復奪岳州係屬第一路曹張之軍隊南軍雖爲擊敗然收合殘部重集援師未始不可復戰詎北軍於克岳之後竟促成馮段復合之局直皖破裂之勢突然歸於消滅第二路張懷芝所部各軍前受牽制久不得向萍鄕銅鼓進行者現俱實行進逼醴陵瀏陽南軍在長沙儼如四面包圍與清初吳三桂被困於湘同一形勢譚月波鑒此情勢南軍實處必敗地位不惟長沙莫保而且犧牲軍力故於返攻岳州失敗之後即俯徇湘人請求願自退出長沙以爲議和之脚步適中央亦有攻下長沙再事議和之説遂决定先行退却以促進和議二十三日聞譚已命駐在長沙軍隊盡向衡山湘潭退走二十五日即經退完只剩醴瀏湘平等縣防守戰線軍隊是夜亦潛自退去譚與程頌雲亦俱起程往衡山長沙城中僅有無械之警察痞匪流氓遂乘勢大肆刦掠秩序紛亂張敬堯等二十五夜在岳州得悉探報比即飛令攻取湘陰平江及第二路攻擊醴陵瀏陽各軍一齊向長沙進行期於二十七日在長沙會合内由湘陰進行之第三師五旅之一團二十六日午前八時卽抵湘陰城沿途雖探知有南軍數起皆不 
 
 
 

Page 7

 
 
復作戰逕自退走如北軍追至不能相避之時則聊爲應戰然仍且戰且走故北軍遂於當夜八時逕抵長沙其時吳佩孚已隨軍至探知長沙城中實無南軍當令軍隊駐在城外僅率一營入城安民此軍事上要地之長沙竟不攻自克復入北軍之手矣聞張敬堯於二十七日已率大隊入長沙在岳州之兵艦亦有兩艘開往至南軍退至衡山後仍極力布置戰備但北軍不前進逼亦不返攻長沙蓋譚程等深知南軍實力薄弱已無進取之機會故不戰而退出長沙惟北派得隴望蜀旣克長沙復圖窺粤桂則兵連禍結莫知已時矣 
[勝負未定之粤戰局（廣州通信）]  
　　爭戰之事勝敗無常一方面倐傳大勝者一方面又倐傅大敗各方面皆有秘密之籌畫其内容實不易知也前旬龍軍得機得勢聲氣大壯乃近自李烈鈞爲總指揮省軍聲勢忽又爲之一振邇來克復陽江業已證實其報捷之電如雪片紛來龍軍退出陽江勢力又爲之一挫矣然克復陽江之主力在於滇軍而滇軍官長張懐信捷電僅云奪獲大砲一尊機關槍一挺以龍軍器械充足而所奪獲者祗此是必龍軍自退又與前次之退出陽江同一機局矣聞現在桂軍接續入境於高雷方面着手合攻龍氏主要之振武軍爲數不過數千今注重高雷方面其勢不得不將陽江方面放輕故陽江龍軍之退出目前仍不得樂觀其必引軍他適可知也且近日又有一消息龍濟光最新計畫擬乘桂軍未到粤軍大隊未集親統重兵進扼西江以李嘉品爲東江總司令馬存發爲北江總司令由東江龍門從化進扼清遠李嘉口扼駐博羅以期戰線貫通李馬二人已於十六日抵澳門即集寶安東增龍從各屬綠林首領酌定不日舉事聞當道亦據截獲李馬等致顏啓漢詭函多件已嚴令所屬防範然此消息必屬龍氏故作大言欲使省軍多所防備而已以龍氏之實力萬難忽到東江北江之遠但龍氏黨羽爲之勾結綠林張龍軍之旗幟則事所必有近又聞龍軍信宜一枝已侵入桂境聲勢非常猖獗前時不過入岑溪境近則岑溪縣城已爲所據並已波及毘鄰諸縣故陸幹卿之大本營在貴縣近聞陸將親到梧州此亦未嘗非藉以鎭攝一切之要圖當龍燄極烈時省中桂軍滇軍一律調出於是各要人又皆以招募新兵爲唯一之急務桂軍招軍滇軍招軍而元帥府又招民軍莫代督以高雷各屬雖經迭派大軍圍攻現爲迅竟全功起見擬再加厚後方兵力以助前敵進行聞昨派員招募新軍十營尅日編練出發已有三營組織成立係委黃如雲充任統領黃雁賓黃雄福均充帮統黃啓瑞則爲第一營長張吉大則爲第二營長梁寶述則爲第三營長一俟配足軍實即向雷州方面進取此桂軍之招兵也二十五日有新招軍二百餘名由長堤登岸直過惠愛街出東門外營盤入伍先行者負白旗書滇軍二字聞多是外省人各人均白布襟章蓋印標誌而穿長衫馬褂者居多數此又滇軍之新兵也而軍政府之招軍更作作有芒前因擴張兵力特將各路募編成立之民軍調回省垣整頓經命衛隊司令馬伯麟督飭厲行訓練並由粤督下令地方軍警遇有此項新兵過境勿爲阻止以免誤會滋事不意馬司令以此事應守秘密不認有調兵來省之舉致地方軍警疑原令業已取銷仍守督軍省長禁止民軍過境之前令誤會之事迭有所聞昨軍政府又遣參議劉德澤周玉堂詹章等前往官山一帶召集新兵來省中途爲防軍方營長率隊拿獲押解統部軍政府以此事純出誤會已函請粤吏轉令釋放矣 
　　附譯字林報云三月十二日廣州通訊言及鹽税問題内有中國銀行副行長已呈出憑據證明粤人所繳之鹽欵移作反對粤人之軍費故軍政府自信在天良上實有權力以阻此欵爲龍軍所有一節（此函曾譯登三月二十日本報）茲聞以上所云絶對不確故特聲明云 
[皖省近事]  
　　省商會接英山縣分會來書謂英邑突於陰曆本月初六日黎明有由鄂圻春縣來兵隊百數十人揭揚護法軍白旗一幟轟轟烈烈圍攻縣城李知事聞警即令衛隊警察登城接戰約一點餘鐘即被匪攻開城池蜂擁而入奪取警察衛隊鎗械子彈搗署刦獄 
并搶掠商店金昌吳瑞記等八家損失近萬元逗遛縣城半日始由原路而走城内外居民扶老携幼奔避不睱刻下謠傳四起巿面恐慌萬狀鄕間大有杯弓蛇影之象此近日來之情形也但彼等初來旗上大書特書護法其實藉護法爲名而行搶掠之實誠可恨也商家損失已電呈省長督軍特請貴會再行據情轉報以恤商艱云云 
　　昨日省議會提議停設查丈洲地局案略謂近日奉省設立查丈洲地局無非爲增加税收查沿江洲地清末曾經清丈而其結果增加之税甚微騷擾之害至鉅今復襲此弊政重行查丈騷擾之害在所難免况自民國成立以來戰爭迭起捐税繁興人民無日不在水深火熱之中吾皖地瘠民貧災荒數見人民困苦顚連實較他省爲尤甚何堪再以擾民之政重病吾民且該局章程係本省單行條例旣未經本會議决不能發生效力應咨請省長將該局暫行停設云云 
　　安徽實業廳長呈請指撥附加税舉辦農林試驗場（查民國五年倪前兼省長任内曾以劃定各縣自治經費百份之五辦理森林業經議會公决在案）昨由黃省長咨交省議會核議 
　　倪嗣冲以與日人森恪訂立合同開採銅官山礦案咨交省議會昨日已開審查會討論一俟結果即提交大會公决 
九江通信 
[魯軍離潯]  
　　駐潯魯軍施從濱一師自去臘開來其遲遲不晋省者原爲監視武穴馮玉祥行動嗣張檢閲使來潯雖派員與馮疏通欲仍留魯軍若干駐潯以防意外近因吳帮辦與馮接洽妥協馮旅决不侵入潯陽所有潯防吳帮辦願負完全責任爰於日前晋省面謁張檢閲使陳述一切故張使即令魯軍全部悉數開赴前敵矣 
[一夕虚驚]  
　　馮玉祥一旅扼守武穴早爲潯軍所注意前晚對江（距九江武穴之中心點）忽聞鎗聲隆隆是夜潯鎭署人員從夢中驚起側耳傾聽疑馮軍與皖軍衝突次日派員調查聞係有南軍潰兵二十餘名挾有鎗彈爲馮軍瞥見開鎗擊之該南軍答以我等均係南軍特來馮旅麾下投誠請毋庸攻擊當帶同面謁馮旅長盤詰再三知爲確實始收留云 
[預防疫症]  
　　潯警廳以南京鼠疫流行九江爲輪軌往來之區傳染至爲易易特擬定檢查章程呈候鎭道兩署核准施行以杜絶疫症之傳染至預防疫症發生不外清潔除通飭各署衛生巡警督飭清道夫役沿途打掃清潔外並佈告居户人等逐日洒以石灰或衛生藥水及石炭酸等所有南京運來物品一律禁止收用 
[賓興洲總理問題]  
　　九江賓興洲總理劉穉樵君辭職迭次挽留不獲嗣議由租户及紏察員開會公舉詎開會前有一部份公民聨名繕函反對謂當由公民及租户糾察員合舉前議未免武斷二十八日開會公民到者約二十餘人議論紛紛惟協理舒先庚君言總理問題無爭執之必要必有實力方能辦事所有賓興洲責任先庚個人當能擔負如必爭執總理問題殊與工程前途有碍最後解决仍請劉穉樵君擔任總理如必堅辭須回潯（劉現在滬）交代清楚方爲有效業經據情電劉查照矣 
[杭州快信]  
　　昨夜省垣又下臨時命令宣告特别戒嚴 
　　楊督軍擬即日派員赴湘犒軍現正籌備一切 
　　倪嗣冲由蚌埠來電稱長沙克復歡忭諒有同情犒師費共集有十四萬三千元請卽派員携欵到漢口面呈曹宣撫使並商定親往各處勞師辦法除電告曹宣撫使並另電各省派員外特此布聞 
　　昨爲中校聨合運動會開會第一日天氣清和中西來賓　集文武當道大半蒞席觀者約數千人 
　　浙屬緝私統部業已成立月支經費昨由鹽務署訓令到浙規定每月一千三百元馬弁以上概支半薪惟鹽警改編原擬辦法未妥已飭暫緩 
　　教育部咨崠邑士紳吳守和捐田興學核與奬例相符准給金色三等奬章頒行到浙已令　飭縣轉給 
[南京快信]  
　　疫氣確已消滅自今日（一日）起火車江輪學校茶館酒肆戲園公共游戲場已一律回復原狀 
　　疫氣已滅街上行人及旅寗西人外出戴面具者已不多見惟崗警郵差尙戴 
　　下關車站輪埠將設檢騐疫所檢騐往來旅客行人有無病症以防傳染 
　　中央以長沙已下通電各省徵求和戰意見贛督陳光遠鄂督王占元昨均來電探詢李督主張以歸一致惟李督態度消極尙無表示據聞李即抱定俟各省復齊贊成多數 
　　奉軍司令徐樹錚確將繼張敬堯職任蘇魯豫皖四省勦匪督辦張文生本代理 
　　軍署機要處主任施愚前因患病赴滬就醫旋接家電云伊母在津病危施即於前日由滬回寗昨已專車赴津李督派傳逹二名護送一説謂施赴津實另啣有使命 
　　距城十餘里六郎橋地方昨有匪徒二十餘名持械白晝搶刦該處商舗幸駐防該處之要塞掩護團聞警飛至匪徒竟敢開鎗抵抗嗣因寡不敵衆彈罄棄械向西逃竄掩護團兵士追至姚村獲匪兩名已解送軍署軍法處訊辦 
　　徐屬匪勢又熾碭山豐沛各縣又有危急之報 
　　寗垣米價昨日每擔又驟漲五角聞並非年荒實因商人屯積抬高所致 
　　今日舉行戊祭黎明齊省長齊鎭守使即偕同通城文武赴聖廟行禮以崇盛典 
　　近日特别戒嚴李督昨諭各師旅團營嚴禁士兵外出以重職守 
　　李督派赴徐州勞慰奉軍之副官昨已事竣回寗 
　　倪嗣冲派倪炳文來寧面謁李督接洽一切説者謂倪李意見可望消除 
　　李督委高桂榮充軍署諮議齊省長委俞壽璋充省署諮議 
地方通信 
[松江]  
　　水利局測量浦江江蘇水利局測量隊員數十人現將來松測量沿浦一帶已由隊長孫伯蒼函知縣署由縣咨行警所隨時派警保護並撰成簡明告示張貼浦濱以防鄉民誤會 
　　養蜂公司批准立案公民吳新民等擬在松江城内糾集資本組織養蜂無限公司已辦有端緒命名亨逹並由吳等援照公司註册章程呈請縣署立案亦已由縣批准一面另由縣署轉呈農商部註册領照並爲之出示布告以資保護 
　　詹知事嚴辦革吏金山張堰巿催租局已革催租吏陸桂蓮近在張堰附近冒充縣署差役錢少梅之名招搖撞騙經該巿警佐徐亞伯查獲證據遂卽據情呈報縣公署詹知事閲呈後業已批令各警區嚴行協緝務獲解究 
[蘇州]  
　　防疫弛禁蘇地自聞寗垣發生鼠疫後各當道對於防疫事宜均積極進行凡城内外所有公共聚集場所或令停閉或令遷徙迄今已一星期而疫症迄未發現旦寗疫已告消滅滬寗之直通快車又已行駛蘇地防疫之手續自可解除故城外各戲園均於三十三十一日二日公别開演矣 
　　陸軍執法官被戕之近聞陸軍第二師軍法官張了相被震澤駐防兵士用鎗擊斃一案聞已經朱兼師長訊明判决司務長陳永山兇兵蔣善銀執行鎗斃前月三十一日下午忽傳卽將執行爰有多人聚集閶門外橫馬路跂足以待迨至傍晚未見始各 
散去 
[無錫]  
　　電覆無疫前日縣署奉蘇常朱鎭守使王道尹電令詳查境内有無疫症發現昨日楊知事發去覆電略謂縣屬全境尙無疫症發現業已令委專員會同醫院及各界人士切實檢防云 
　　冠蓋遊山前任國務總理李經羲於前日由滬來錫寓居新世界旅社昨日上午特往惠山昭忠祠致祭後復登山麓遊覽一周李君自云以昨日適値生辰不勝滬寓親友酬酢故來錫避囂云又前財政總長周學熙及前清上海道劉襄孫均爲廣勤紗廠董事此次因到會預議連翩來錫該廠總理楊翰西君特雇畫訪用汽船拖往太湖萬頓堂遊覽周君並未上船步行至迎龍橋下乘人力車前往梅園等處遊覽一周云 
　　好人冒名索詐有匪人沙應龍李墨之二人近假前陸軍第二軍參謀第十一師二十一旅旅長章杰名義向啓泰棧經理張硯清中華輸船局經理錢味青處函索鉅欵事爲寓滬章杰所知昨特致函楊知事請爲查拿嚴懲以儆好宄云 
[南通]  
　　履勘呂四漲沙呂四濱臨東海乃鹽墾精華聚集之要地邇聞該處海内距岸二十餘丈處漸漲成高灘經水利學家之證明不久當然成一沙岸張退公日昨已乘輪偕同水利各專員前往履勘矣 
　　限止調防軍隊駐通揚軍第一百五十一團顧團長所屬官佐士兵曾奉李督軍命令調往靖江等起分駐以防淮揚土匪竄入通海張鎭守使業已遵令辦理茲聞鎭署又奉省令謂匪勢已漸平靖其未經出發之軍隊著即免調以衞原有地方之治安云　　省志徵訪派定江蘇通志局自馮夢華總纂就任以後積極進行不遺餘力茲悉本縣徵訪員已由齊省長委任顧仰其律師兼充並飭縣署移請地方商會農會教育會等選派會員擔任蘇省通志局名譽徵訪以期省志早告厥成 
[鎭江]  
　　佛會賽燈陰曆二月十九日相傳爲觀音大士誕辰鎭屬揚中縣太平洲觀音庵往年香汛極盛今又届其時天朗氣清香客更形熱閙自上午八時至下午五時男女香客計逹萬人宵小溷跡其間鄉民之被賊剪綹與婦女之遺簪失釵者頗不乏人並有好事之徒集資迎賽燈會三日爭奇鬭勝徵夜不休該邑迷信之風可謂盛極矣 
　　派委試驗教員江蘇教育廳長符鼎升以檢定小學教員試驗分爲五區十路定於四月一日開始試驗茲已派委林文鈞爲丹徒試驗主任聞即日乘車蒞鎭云 
　　江北匪亂傳聞聞江北睢寗縣屬之東二港地方匪盜猖獗異常近有盜多人擁至二港西首搶刦周姓富户事主力拒當場砍斃二盜盜黨大舉報復該鄉人聨合各鄉民團農人等與盜開戰約一晝夜民團大勝盜匪被殺者甚多餘均竄去故匪氛現已稍息云 
[揚州]  
　　各軍迎領鎗彈李督軍前發給淮屬第一混成旅馬玉仁軍隊（即淮揚鎭守使）鎗彈三十萬粒徐屬第七十四混成旅陳調元軍隊（駐宿遷）鎗彈三十萬粒海屬陸軍備補軍白寶山軍隊（即海州鎭守使）鎗彈三十萬粒派軍務科員楊魯芹解運至揚並先期電知各軍派員來揚接運馬白兩鎭守使及陳旅長均派軍隊來揚於三十一日先後領運矣 
　　警務彙誌江都趙知事蕖裳現查警察五區長張玉芝於二月十日私自回甯擅離職守及三月内請假接眷未經核准自行返籍有違警律特記大過一次罰俸一星期以示薄懲又第三分區員徐希卓因烟癖經趙知事撤差另委王振朋（即前淮陰警備隊長）充任王奉委業於三十一日前往大儀接差矣 
　　舉放春假江蘇省立第八中學第五師範及縣立甲種商業以本届春假之期均於一日始放假一星期其他各高小學於四日始放假三日藉資休息云 
[安慶]  
　　集賢關鑛區改定辦法中日實業公司上年在皖垣集賢關外開鑛試錐皖人以墳山風水有礙與該公司交涉一再禀請省部阻禁茲據委員李憲祖呈復赴京與中日實業公司磋議改正集賢關鑛區辦法十條（一）不准在墳山上試錐（二）不准依墳山旁試錐）三）試錐應在平坦地方（四）試錐地面與地方議租官廳概不過問（五）試錐期限由官廳限制（六）試錐時由實業廳派員監試（七）試錐無煤地方應卽註銷（八）試錐有煤地方若官廳視爲違礙亦即註銷（九）官廳限制期限試錐至期满時應即改正鑛區（十）試錐限期由訂章簽字日起算各等情現聞省長已令實業廳核議呈復矣 
　　茶商之悲觀徽州祁門地方向以茶業爲出產大宗各鄉莊號共計有七十餘家往年二月半各莊號均紛紛開張外縣人民奔往工作者共以萬計詎今二月半已過各莊號開張者尙屬寥寥蓋因今正接到漢口各茶棧來函云及俄國亂况華茶難以進口等情以故徽屬各縣茶業均抱悲觀云 
[南昌]  
　　省議會籌備開會二十六日午後一時省議會開談話會出席議員四十餘人首由任議長發言略謂此次臨時會早經省長正式召集在籍同人未能如期趕到以致一再展期改至月之二十八日開幕現爲期已近報到議員已逹八十三人按之法定人數有過無不及届時自應實行開幕兩年以來懸案堆積如山或可從此結束惟開會儀式以及種種手續俱應預爲籌備特請同人開一談話會討論一切以便分别辦理云云散會後任顏歐三議長乘輿至省公署將本日談話會情形報告戚省長回會後復囑秘書擬函一件致警務處閣處長請其於二十八日午前派警樂隊全隊到會奏樂行禮又該會庶務課長李放已將門首及客堂會場等處張掛各種花樣及萬國旗氣象爲之一新並在某酒館預定點心百數十份以爲是日招待來賓之用 
　　兩榷運局長之來蹤去跡前任西岸榷運局長王克均因電告第二路張總司令提取鹽欵事被撤另以張光憲充任王氏已决定二十八日離省聞張光憲新局長原任公府秘書馮總統特與王叔魯總長磋商畀以此任陳氏已定於二十四日早車出京來贛矣 
雜評一 
[段内閣之主張何如（默）]  
　　段總理旣爲對德奥宣戰倡議之第一人則今日復職宜專注於對外况乎自俄亂而後德奥俘虜活動於邊境尤宜集全力以防之乃自蒞任以來對於出兵防邊之計劃未聞有所表見而於對内之用兵則一意猛進表面上和戰問題尙須徵求各省意見而實則於兵事上已着着布置進取此外如以張敬堯督湘又議以臨時參院代行國會職權等等均予南方以不快之感覺而絶無表示遷就之意以此而欲求息戰是猶南轅而北轍也内爭不息不能對外此又爲三尺童子所知而段未之知耶如謂對南進取爲急激派所主張而非其本意然以此種國家大計而總理不能自伸其主張則内閣又將成何景象耶 
　　是故段氏今日而能貫澈其最初對外之主旨容納南北間之調和不爲急激派之挾制所動者斯足見段内閣之真力量也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[國貨維持會調和時局之意見]  
　　上海總商會昨致全國商會聨合會函云逕啓者頃據上海中華國貨維持會函以准貴會聶允文君銑電本届聨合會第三次大會開在天津藉以調和時局尙希指導一切等由當經開會集議對於調和時局略有意見請爲轉陳列議等情茲將原函照錄附奉即請查照列入議案爲荷附抄中華國貨維持會原函敬啓者日前准中華全國商會聨合會聶允文銑電内開本届敝會第三次大會檡於四月八號開在天津藉以調和時局尙希貴處指導一切交由滬總商會列議爲盼等因到會准此當經開會集議僉以近年天災人禍相迫而來人民塗炭工商埀斃不度内訌方殷外患日迫若不速謀解决一致對外將何以保國祚而蘇民困今幸段公復出主持政權排難解紛非段公莫屬况對德宣戰爲段公政策而參戰事務又屬段公主政必能堅持宗旨貫徹對外消滅内訌然欲禦外侮必息内爭庶可羣策羣力一致進行且人民之酷愛和平不啻如旱望雨擬請聨合全國商會及商界團體要求段公速令前敵立即停戰然後籌議調和辦法庶免再有和戰不决之弊茲承埀詢用敢將竟見所及函陳貴會懇煩列議核轉以備參考 
[沈祥夫案證實誌聞]  
　　松滬護軍使署鄧軍法課長昨日（一日）提訊謀刺前鎭守使鄭汝成案内之尹神武卽軍署探員所指之沈祥夫又名孫强夫聞審訊之要點爲被告是否爲沈祥夫抑爲尹神武被告初仍否認嗣經各證人先後指認被告始俯首無詞是時鄧課長爲愼重起見當命被告親書姓名被告亦並不畏縮即提筆親書渠實名孫祥夫呈由鄧課長閲畢即詢謀刺鄭前鎭守使案是否由爾主唆同謀究有幾人王曉峯王明山由誰唆使須詳細供述被告祇認參預否認爲主謀訊至此時已薄暮宣告退庭鄧課長即據情面禀盧護軍使請爲核奪盧使查得公廨引渡被告時曾聲明須將訊供情形函復領事團備考於是立命秘書課抄錄供詞函送領事團查照云 
[供養庵發現炸彈後之疑竇]  
　　公共租界北成都路三百三十二號門牌供養庵門前日前被人抛擲炸彈炸燬門窗等物該庵住持僧真逹因事前接恐嚇信函數封當即將情投報捕房請爲澈究已紀前報茲悉此案發生後有住居法租界巨籟逹路善樂里五號門牌之張姓忽接郵遞一函函中語句涉及該庵炸彈案乃由供養庵致函於張一非該宅閲信後因宅主向在寗垣辦事家中祗有女主人與幼孩况並無一非之名惟里名及門牌號碼無錯自應詳查來歷後經戚屬討論之下深恐挾嫌陷累或係誤投均未可知爰即派人前往供養庵詳詢有無是函並述明一切以免奸徒匿名陷累一面報請捕房查拿揑名致函之人以憑根究云 
[試驗小學教員記]  
　　檢定小學教員委員會定期試驗等情迭詳本報茲於昨日（一號）在西門第二師範學校舉行到場受試驗者共有四百四十人六時起點名給卷九時命題上海縣沈知事及第三科李科長均到場點名其餘省委及教育廳委員賈豐臻余沅等亦均在場監試定今日（二號）六時至下午五時止繼續試騐茲將昨日場中發貼之件綠要於後 
　　布告一今日應行受試驗人有因事不及與試者得於明日補行第一試但第二試不得援照辦理此布 
　　布告二茲因報到人數一場可以同日試驗所有第二試第一日定於四月三日合十二縣受試驗入同日行之限於午前六時三十分點名給卷此布 
　　高等小學校教員教育科試題教授上利用筋覺之方法褒賞在訓育上之效果若何國文科考查成續法擬保護人懇親談話會談話之要項（一）正教員專科教員均作四題爲完卷（二）助教員減去第二題作其他之題爲完卷（三）限午前十時繳卷（四）專科教員繳卷後得先出場 
　　修身科試題體育與智育之關係愼獨説怠惰爲衆惡之母説常識爲日用生活所必需常識宜如何養成其最要之科目有幾（一）助教員減去第一題作其他之題爲完卷（二）繳卷時同上 
　　國民學校教員教育科試題説教育之意義試舉修身作法可以在教室内演習之事項課餘監護兒童教師以如何之態度爲最宜擬値日生服務之項目（一）正教員專科教員均作四題爲完卷（二）助教員減去第一題作以下之題爲完卷（三）（四）同上 
　　修身科試題業精於勤説愛生物説能自立與不能自立之别若何居室衛生之條件約有幾種試言之助教員減題並繳卷時同上 
　　午後試題（國民教員）論人民生活與教育之關係（高小教員）平時教授有無困難之點其方法若何（正助教員）國文試題同限午後四時繳卷 
[道屬高小成績品業已陳列]  
　　滬海道屬高等小學校成績展覽會假滬南省立商業學校舉行定期昨日（一號）開始陳列三四兩日開會參觀茲將陳列情形曁開會秩序綠後 
　　陳列情形滬海道屬十二縣共有高小學校一百餘所其陳列物品以太倉松江兩處之手工爲最多上寶兩縣各學校大都爲學校課本圖畫及切於教育實用等品其餘各縣之成績品亦頗豐富昨由會務主任余沅督同吳沈王朱各會員二十餘人開始陳列計分手工圖畫美術職業教育各門秩序井然頗有可觀　　開會秩序（一）舉行開幕禮報告開會宗旨（二）奏樂（三）道尹訓詞（四）代表齊省長致訓詞（五）代表教育廳長致訓詞（六）參觀（七）攝影（八）荼點（九）來賓參觀（十）休息 
[寗滬實行通車]  
　　此次南京發現疫症後滬寗火車即開至鎭江爲止與寗垣斷絶交通商旅頗爲不便茲因疫已消滅經總商會呈准軍民兩長於前日起實行通車故連日由寗來滬之火車搭客異常擁擠幾無容足之地云 
[護軍使注意公衆衛生]  
　　松滬盧護軍使以龍華地方街道污穢不堪深恐發生疫癘昨特發出佈告云照得街巿道途最宜清潔不獨改良風俗抑且有益衛生况近來疫症盛行傳染極速尤宜預爲防範以重生命查龍華鎭内大小街道類多污穢日積月累齷齪不堪邇來天氣漸和若不急爲掃除必致釀成疫癘本使爲注重衛生預防危險并因巿井兵營距離甚近關係密切起見合亟布告仰爾當地紳董務各勸諭舗户居民速將污穢地方卽日掃除并切戒以後不得任意存留倘能妥定章程隨時整飭尤所厚望此布 
[敵僑私自旅行之取締]  
　　江蘇特派交涉公署昨奉外交部電開德奥僑民禁止旅行後如有私自潛行來滬或赴他埠者須按照處置敵僑條例辦理毋稍輕縱以維威信云云陳交涉員業已致函荷總領事查照云 
[打撈沉沒海中之木船]  
　　吳淞口外洋面前有木船一艘沉於海中以致船隻出入屢被碰撞頗爲危險現由商人徐忠信等擬集資打撈所獲木料變價後以二成充作賑欵爰特禀請松滬護軍使署立案昨奉批示云據呈吳淞口外銅沙以内一帶昔年有木船沉沒海中民船行駛經過屢遭顛覆查該處兩邊係爲船隻往來要道早應設法掃除以重民命今該商集合同人籌資起撈俟此項木料出水變價後以二成撥充義賑旣便民船又利賑欵自應准予立案照辦仰即遵照可也 
[英商再請調和時局]  
　　英商李德立君上大總統曁新國務總理函云敬肅者三月二十七日發上沁電諒邀鈞鑒德立近接貴國二十二行省曁各大商埠各縣商會來函莫不立盼和平敦促公民積極進行以期速收效果又旅滬協約各國商務領袖均分電駐京各國公使要求向貴政府速定和局實緣貴國外患緊逼東北險象早爲中外人民所共見然尤有甚於東北百倍之動作亦已屢有所聞雖在吾公明鏡高懸諒有成竹奚必妄參末議然際此岳已北有公使團又以息爭長沙爲清内訌之請是僑商與公民期望和平之心理已可不言而喻而南方代表除西林岑先生早主議和外如孫洪伊先生以及各代表均經會晤頗以德立開交岑先生三大要端至爲適當時則南方允和之意又可證明曷弗乘此時機早定和局外以應公使之要求内以順公民之哀懇息内爭而禦外侮似尙得計况乎北系各督亦早有函電以服從中央爲辭則下令停戰决不至再有阻力不然長此紛爭互相報復往復循環終無時已而且生靈塗炭責有攸歸敢祈貴政府先將所持目的賜示大端俾中外人民共相研究德立異國商人本不應參與政見但事至今日惟有南北各派代表伺聚一堂討論國是或得至當之解决以早甦民困實不勝惶悚待命之至 
[江灣賽馬二誌]  
　　萬國體育會於上星期六日在江灣舉行第四十二次賽馬已紀前報昨日續行舉賽計自午刻起至傍晚始止滬上中西士女之前住觀賽購票者較之前日爲益衆茲將得標號碼洋數列後 
次數香賓號碼彩洋 
第一次五一二二０四三０五一千五百五十七元五角四百四十五元二百二十二元五角第二次四九二四八０四一一千七百四十三元四百九十八元二百四十九元第三次二二五七八三一七一千九百七十二元九角六百六十三元五角二百八十一元七角第四次一二０一五一六三二千一百二十六元九角六百０七元七角三百０三元八角第五次三四九四三五七七二千一百四十四元八角六百十二元八角三百０六元四角 
第六次二四０四五九六四四二千三百九十三元四角七百十二元四角三百五十六元二角第七次四四四一五八六八二千二百０九元二角六百三十一元二角三百十五元六角第八次五一七四九一三一一四千五百十五元一千二百九十元六百四十五元第九次二一七五三三四八五二千二百七十二元五角六百四十九元三角三百二十四元六角按第八次每票十元餘均五元 
[明强學校之防疫談]  
　　明强學校近日因寗垣發生肺炎疫症傳染甚速日昨由校長史啓祥君邀集同志在該校開會籌議預防辦法首由史校長演説大旨謂滬上地廣人稠學校林立若不未雨綢繆發現後非常危險故本校先行通告各生嗣後遇有不潔之物立即掃除以免此症之發生等語次由沈君詳述防疫一切聞者咸謂大衆急宜謹愼迨散會時已鐘鳴五下矣 
[寗茶振植公司股東會成立]  
　　星期日午刻寗茶振植股份有限公司在大觀樓西菜館開股東成立大會該公司創辦人係唐吉軒陳翊周卓鏡澄陳玉麒張躔五其營業目的在江西修水縣買山種茶設廠製茶并用機器以代手工以冀挽回華茶大利自民國四年起業已開荒布種栽新培舊本年即有收穫是日規定股本十萬兩現已收至十一萬就此截止到會股朿潘明訓勞敬修唐仲良胡耀庭潘澄波關紫田楊易初黃伯平張　雲佘明三柯錦庭蕭漱軒等三十餘人當由陳翊周起立宣布以前辦事手續隨讀原始合同及各案卷復推舉關紫田胡耀庭兩君開拆選舉票邵晏卿唐朗山柯錦庭三君當選爲董事鄧瑞人君當選爲查帳員唐仲良勞敬修陳玉堂卓明珊馬耀泉羅貢琳陳孝存諸君均附股五千兩以上照公司定章均推爲董事當即具函分别咨照四時散會 
[雜糧公會紀事]  
　　南北巿雜糧公會成立以來即假福州路杏花樓於每日下午聚集即以該處爲貿易機關茲由會長葉惠鈞特製銀質憑證俾便同業携帶如無憑證即不得入會各帮同行願入公會者須預先報名列册並繳月費一元現聞願入會領證者已有四百餘份之多並聞昨日爲該業春季校磅之期假南巿仁榖堂米業公所校驗磅鍾除由到場同業輪次校驗外葉會長亦親自到所監視以杜弊竇云 
[溥益紗廠之出品]  
　　曹家渡西新開之溥益紗廠業已開幕昨將所出之十六支小包地球牌紗携至南山西路紗業公會與各紗比較確在各紗之上卽由益大崇德南北公茂周杏記等各紗號紛紛訂購約有五百包（小包）每包計銀一百六十七兩扣佣四星期内一律出清嗣據業此者云地球牌紗身分匀淨潔白其分量較他紗每小包重一磅上下所紗帮中人頗爲歡迎該廠之發逹可預卜也 
[紗業競智團之選舉]  
　　棉紗同業組織之競智團因正副會長及各職員一年期满照章應行改選前日午後特在該團事務所開選舉會午後二時許邊吳嚴三會長及諸職員會員陸續到會遂即分塡選舉票互相投筒至四時許始行投齊由監筒員會同檢票各員開筒檢票卽行揭曉計邊文錦得一百零二票爲最多數次如吳惠卿得九十五票嚴蘭生得九十四票邵瑞生得九十四票吳恂卿得九十票（餘略）共選出二十四人及候補者六人揭曉畢經衆議定於六日（星期六）覆選正副會長及各項職員决議後卽分别散會時已六下餘鐘矣 
[碾米公所會長之通告]  
　　本埠碾米業公所業已成立昨由該會會長張樂君錢貴三通告機器碾米同業云竊惟商業以合羣而興團體堅則勢力愈固近世之競言商業者莫不洞明此理悉本斯恉而推行盡利焉滬上爲商賈薈萃之區凡百行業皆結團體以爲集中研究之點故本埠碾米一業亦應時事需要於今春正月同人集會建議組織公所一切規模章程及應興辦之利益經同人悉心研究已覺釐然粗備弟等猥以菲材謬承同人推舉爲會長得與勝會誠抱樂觀極應勉竭愚忱以從諸同人之後茲有一言用以奉告本公所開創伊始所最爲先圖者基礎宜固信用宜彰事尙實際則無虚狡之可言冺除私情則裨公家之補助吾業現因煤價昻而議加工價事實所在同業咸知又因加價而結團體設公所爲後盾順理成章辦法正當固無有二言者矣竊以爲分所成立團體堅結有特色之利權在焉吾業中有依客貨而營業者亦有自辦貨而營業者辦法雖殊投資則一處此社會之中金貨變挽曠日持久發生爲難事端勢所不免或爲客家所侮衊或受船户之欺凌或因債權而生糾葛事無大小輕重一旦交涉發生危及名譽與營業一髮之間不容少差今有會所團體爲之先聲又得商會爲之後盾互相挾持莫或恐懼即使外界囂張見我勢力彌綸當亦泯然無迹不寗惟是公所之設事前籌畫固覺艱難迨至推行日久勢力與利權亦得擴充而無往不利方今農商部修改公所規則不日即將實行滬上各業莫不預備赴部註册吾業起而相衡豈甘人後將來註册有案旣得官廳之保護且爲各界所歡迎不獨爲公所及同業之幸福抑亦社會事業之光榮也我諸同人目光如炬明逹事理歷久不復衆志成城則此後之發逹無量可預也期 
[紗價跌而復漲]  
　　本廠棉紗連日因在耶穌節期以内各銀行各洋行及海關均停止辦事故銷場略爲呆滯大包小包之紗價均跌銀一二兩上星期六上午駐滬天津帮萬德成接到津電謂有山海關營口等帮到津購辦各種棉紗搜羅一空故津地現貨缺乏請即添辦裝輪等語俄而津帮隆順同興德隆聚瑞興益敦慶隆同益興等亦接添辦各紗之電是以滬巿紗價跌而復漲昨日各號又添辦二十支十六支等紗一千餘包其價又漲銀七錢五分爲一兩不等觀此情形紗價必益堅固惟花衣雖較上一星期内跌銀一二兩而核之紡成棉紗之售價則尙不敷成本也 
[皮商之呼籲]  
皮商公會致總商會函云敬略者頃因敝會副會長程眉山君等同稱津浦鐵路停運牛羊皮張致各號無貨交與洋行旣失信用且植春潮外發之時易於霉壞絶大損失殊屬可危亟應函懇貴總會設法維持正核辦間復據敝會商號恒泰昌愼大昌等函稱上月北地發生鼠疫津浦公車停裝牛羊皮張未满一月積貨已巨各號因之困難異常今鼠疫已消亟應籲懇津浦鐵路局長體念商艱准將該車站牛羊皮張照常裝運旣免失信用於外人復免受損失於半路等情到會敝會查歐戰劇烈以來牛羊皮張至去年五月以後滯銷已逹極點間有銷場復因火車停運重受無形損失刻下鼠疫均已消滅即傳言扣車裝兵諒已裝完合亟據情請求貴總會代爲呼籲俾蘇商困至應如何措詞向津浦鐵路局長籲懇之處伏祈貴總會核奪辦理但以准將津浦車站牛羊皮張照常裝運勿令停留爲目的爲禱爲感 
[縣知事由寗返滬]  
　　上海縣知事沈韞石君因公赴寗業已事畢於前晚乘火車返滬照常視事 
[初選事務所招考寫生]  
　　上海縣知事公署附設之參衆兩院議員初選事務所昨日發出通告云爲招考臨時書記事照得本事務所現在辦理參衆兩院議員第二届初選舉事宜期限迫促所有初選調查名册需人繕寫亟應招選書手二十名依限趕辦茲定於本月一日起招考至本月五日截止並規定臨時書記資格及酧金開列如左志願投考者應用大卷低格繕寫楷書二百字並將本人姓名年歲籍貫住址載明於定期内封寄本事務所以便選取榜示特此通告計開（一）本人無嗜好者（二）衣履須潔整者（三）書法端正每日能寫正楷至四千字者（四）每日繕寫時間以上午八時至下午五時爲止（五）每千字給酧金大洋一角五分並由本所備具茶水及午膳一餐（六）此次招選書手係屬臨時雇用以繕寫竣事爲止 
 [P何封翁靈柩過滬> 
　　浙江寗台鎭守使何豐林之封翁清封建威將軍何父甫君因病逝世已紀前報茲悉何封翁之靈柩現由公子輩送回原籍安塟昨午由松江來滬車抵南車站本埠軍警行政司法各官並紳商等均往吊奠至下午排齊儀仗發引前導除旗鑼傘扇僧道執事外並有淞滬警察廳之騎巡隊爲之開導繼以警廳之保安隊軍樂隊並護軍使署軍樂隊又陸軍第十師兵士與陸軍三十七團兵士中有朝亭祭亭容亭魂轎等執紼步行者頗不乏人靈柩以十六人舁之由車站起馬繞行蓬萊路經過上海縣公署由沈知事設筵路祭然後往東過淞滬警察廳前徐廳長亦設筵路祭然後由中華路往北過民國路至西門一直往斜橋湖南會館暫厝以便擇期回里經過之處觀者頗衆由各處巡警爲之照料華商電車因此停止三十分鐘云 
[巡官調差]  
　　淞滬警察一區二分所巡官劉秉寅現由警廳徐廳長調充浦東亞細亞火油池特别巡官所遺之缺以四區巡官李鴻遠調往接辦昨已分别到差 
[公廨停訊一天]  
　　昨日星期一公共公廨早堂刑事輪應英副領事陪審因値西國教主耶穌節期故由英卓副領事照會關正會審官諭知檢察處轉飭各捕房停解瑣案一天 
[請撥添購鐵料之經費]  
　　上海兵工廠所用之鋼料均以鐵質熔化提錬而成邇因造械較繁鋼料將罄而鐵料亦無餘存故擬添購鐵料以便錬鋼昨已電部請爲撥欵採購矣 
[電車走電]  
　　昨晨八時華商電車公司行駛老西門至小東門之二十九號電車行至小南門口車頭機關忽然走電開關損壞不能行動歷一刻鐘始由後至之車拖往車廠派匠修理旋即照常開行 
[催繳地方捐税]  
　　滬南工巡捐局長姚石蓀因本局公欵支絀全賴各項税務收入以資抵補茲查各認税機關應繳之欵積欠甚多屢次飭催延不呈繳爰又知照税務科長派員前往限令卽日清繳毋再遲誤云 
[推廣電氣亞鉛之銷路]  
　　上海總商會昨奉農商部訓令云爲令行事准外交部咨稱准朱使函稱准本國外部電稱現在澳洲設有電氣精製亞鉛（一名鋅）之廠由該處政府監視該廠現轉訂立合同將所造之電氣亞鉛供給中日兩國之用囑爲逹知等語咨請查照辦理等因前來合行令仰該總商會轉逹各商知悉此令 
[瘋婦不知下落]  
　　住居南巿董家渡天主堂西橫街景升里開設時大有羊毛店之無錫人時松泉有一孫媳宋氏年二十四歲夙患癡癲時發時愈昨晨隻身出外不知下落時即投報該管一區一分駐所請爲查訪並赴各警區及各捕房報請一體查緝其面貌服式錄下身中面白瓜子臉身穿棉袄外罩淡竹布衫席法布棉褲外罩縐紗單褲小脚白襪套頭 
[攔刦婦女金釧]  
　　住居公共租界五馬路婦人蔣張氏前晚在本城九畝地親戚家吃喜酒而歸行至該處影戲館相近忽來匪徒二人攔阻去路攫取手上金鐲一只計重一兩而逸該氏大聲喊救即由崗警追上拘獲石大川一匪抄獲原贓尙有一匪已被逸去該警卽將人贓連同該氏併送二區一分駐所申送警察廳昨午移送地方廳訊辦並着該氏自投檢廳禀請領贓 
 
 
 

Page 11

 
 
[誘拐强姦之處治]  
　　拐匪錢金寶日前串同顧海元拐得方右卿家之使女子英誘至鄉間墳墓旁强行姦污旋又領至徐家滙地方售賣未成復領至法新租界内始被方之朋友遇見鳴捕拘獲解經法公堂訊供錢不承認强姦判令還押候將該女子送往醫院驗明是否被污再核在案昨又提訊先據捕頭禀稱現經西醫驗得該使女委係被錢污辱請爲究辦詰之錢俯首求恩顧海元供民人雖爲錢帮同誘拐强姦之事實不得知中西官以錢誘拐强姦罪已成立判押西牢四年顧押四個月以儆 
[三人携帶兩刀]  
　　閘北四區二分所巡警前晚在途查獲形迹可疑之徐順金孫朝陽呂金邦三名當在身畔抄出大刀小刀各一把知非善類解送到所轉解警廳昨送地方廳經檢察官預審之下判令分别收押候究二刀存庫 
[監犯連斃三人]  
　　盜匪李哲英凶犯陳阿根烟犯龔新華等均經上海地方審判廳訊明判决送監執行在案詎該犯等先後在監患病發送新普育堂醫治無效延至昨晨斃命堂中即用電話報告到廳委派賀檢察官沈檢驗員等於下午蒞堂將李陳龔三犯屍身驗明皆係因病而死並無别故塡明屍格判由善堂棺殮發封厝壇惟李屍由其家屬到場自行棺殮求免發封賀君准之 
[查獲嗎啡麻藥]  
　　匪徒趙雲龍專在西鄉一帶爲人施打嗎啡漁利前日又至閔行鎭施其故技爲第一區地方巡警查獲抄出嗎啡一包麻藥一包押解到區申送事務所昨送地方廳經檢察官預審之下判令收押候辦嗎啡麻藥存案 
[唆使拆梢之辯訴]  
　　崇明人秋連福家住閘北五家宅地方前日至五區二分所控陳洪逹唆使王老五向伊拆梢洋四元經牛警佐傳陳質訊據供因秋日前談論民人之妻與叔翁通姦曾向詰問此語之來歷據云係王老五説起當即同往王處質對王不承認嗣秋不知何故服毒　盡幸由其家屬覺察送往醫院　治詎伊憤無可洩今又來案誣訴請察奉諭一併解送司法科押候訊辦 
[甬婦扭控逆旅主人]  
　　寗波婦人顏胡氏年二十七歲於陰曆本月十七日由原籍來申 
至滬北提籃橋公泰糕餅店内招尋伊弟未遇遂於是晚投宿於南巿鹽碼頭恒義公棧内不知如何與棧中人齟龉昨日鳴警將棧主邱錦雲扭至第一區警署控被邱將伊姦宿後又强逼賣娼請爲訊究等情詰之邱堅不承認飭即一併解送警廳司法科訊究 
[女子失蹤之追究]  
　　揚州人李明樓昨扭鄰居婦人徐王氏及王老五等至三區一分駐所訴稱民人家住浦東楊家渡垃圾塘地方駕舟爲業長女翠弟子年十九歲尙未許人日前被徐王氏等誘往浦西游玩忽然失蹤當時由次女仁弟子目覩同往今向伊等詰問下落一味推諉故扭署請究許警佐以案涉誘拐判解警廳司法科訊辦 
[揚州同鄉之爭執]  
　　旅滬揚州八邑公民縢炳南黃慶堂等二十餘人於民國四年發起組織同鄉公所禀准寶山縣公署立案給示在閘北談家橋地方建築公所題名協理堂至去年七月公舉沈鼎臣王月希王印蘭爲董事刻下公所房屋已經落成於前日下午開會集議募捐事宜同鄉見原有協理堂匾額已被除去改爲敦厚堂僉以董事事前未經通知同鄉將禀准有案之堂名擅行更易紛紛向該董質問大起爭執嗣經人從中排解限於三天内邀集同鄉明白答復衆始散去 
[崗警不爲利誘]  
　　江陰人劉少川向在德興輪船爲厨司此次由漢口購買黃豆數石來滬昨在浦東爛泥渡登岸因發票上印花貼不足數爲崗警張悦李樹樾等查獲劉卽賄洋五元求免解究該警不爲利誘連同賄洋帶至警署經解警正略詰之下判劉罰洋五元賄洋充公仍着補貼印花該警等辦公廉潔各獎洋二元五角以示鼓勵 
[請釋嫌疑盜犯之批示]  
　　章漢良因伊子章紹良被誣爲盜於前日禀呈盧護軍使要求保釋昨奉批示云爾子章紹良係據公共公廨前解夥劫北京路一百六十八號民居及居仁里魏楊氏家又桃源里耿漢亭家並鎗斃巡捕余炳炎等案内之决囚張玉盛卽張四等供指有盜案嫌疑曾經捕房拿獲解由該廨訊明解送來署現正在研訊中案關重大所請保釋未便照准　 
[粤妓不服判斷]  
　　粤妓王阿妹張阿妹指控奥國人孤司丹丁來院調戲不遂出示手鎗恐嚇等情業經公共公廨訊明各有不合判將原告發押捕房七天王張兩妓各罰洋一百元充公無洋按照罰欵每元一天改押在案茲該兩妓不服判斷同延律師代表分别函致公共公廨檢察處及總巡捕房刑事科於前日偕同捕房代表牛門律師至公廨聲明理由要求准予復訊經原審官張襄讞商之英白副領事諭令退去聴候商明於下禮拜三再核 
[妨碍公衆衛生]  
　　挑糞夫無錫人王阿榮因在虹口密勒路傾倒便桶時將糞穢倒於陰溝内被四百十一號華捕查見以王不顯公衆衛生當即拘入捕房禀明捕頭押候解廨請究 
[生財先行拍賣]  
　　某店主羅鴻順邇因負債甚巨難以支持遽於日前將店閉歇人亦逃逸現經各債權入陸義記源泰祥茂公司偵悉同投法公堂控羅虧欠往來貨欵請求提案訊追中西讞員判將該店生財先行拍賣候再核奪 
[放風箏罰洋五角]  
　　浦東爛泥渡一帶之電話線邇來因被小孩戲放風箏時有阻碍故由三區解警正諭飭長警從嚴查禁昨經劉巡官率警查見年届弱冠之江北人徐林貴在電線附近放　當將徐拘署經解警正略詰一過姑念鄉愚無知從寛罰洋五角以示薄懲 
[雉妓存洋作保]  
　　雉妓朱阿媛王小寶前晚在南京路拉客經九百四十七號華捕查見以其違章將該兩妓帶入捕房諭各存洋五元保出自赴公堂候訊 
[無賴硬搬豆餅]  
　　無賴張阿五喬阿秋王阿福糾黨至虹口東洋公司碼頭强行搬取荳餅被美捕房包探周小弟與六百零八號華捕查見將張等三人一併拘入捕房經捕頭略詰一過押候解送公堂訊究 
[茶館深夜聚賭]  
　　美租界北江西路五號門牌某茶館主金阿桂糾合賭徒十餘人在該茶館内深夜聚賭被八百二十四號華捕查見即將賭具帶入捕房禀請公廨出單傳究 
[房客欠租避匿]  
　　收租人徐若室昨至法公堂控被房客江阿四陸續虧欠租洋若千元向索不付避匿不面棄下生財所値無幾請爲核示等情中西官判將生財先行作抵餘欠俟被告出面准予扭案訊追 
[債務人准予交保]  
　　王子偉在公共公廨呈控陳錦寶不理欠欵一案前日由廨復訊據被告代表萬伯良律師上堂代辯要求准被告交保出外料理等語原告亦延律師到堂代表中西官判被告先繳洋三百元餘准交保出外料理 
[不理脹欵案仍照前斷]  
　　久和源利等柴炭行在公共公廨呈控金增有不理脹洋二百六十餘元一案由廨訊判被告照數還洋在案嗣因被告不服於上星期六延萬伯良律師投廨聲明不服理由要求准予復訊原告代表朱斯芾律師則到堂反對要求執行前斷中西官判照原斷執行 
[抵產准予拍賣]  
　　戴亭記在公共公廨呈控周仁記不理擔保張吳氏抵欵銀二千二百兩由廨訊判照數償還在案上星期六原告投廨訴明前情呈據請追並要求給諭將抵地拍賣經李襄讞商之英卓副領事准予给諭將方單拍賣得價歸償如有不敷再由原告控追 
[被訴人交保過堂]  
　　陳桂生控薦頭店主蔣竹蘭吉有華與婦人吉氏等不賠所薦女傭竊去値洋七百二十五元之金珠飾物又韓茂萃控庚其序（即耿其序）不賠燃放花砲遺火焚燬之損失洋一百九十餘元又俞秋生控胡子英不理擔保賠欵又王培林控顧金泉不還貨價又顧雲山控趙炳浦不還借欵等案業經捕房將被告各人先後傳至公共公廨請示中西官諭令分别交保過堂候訊 
[汽車夫違章受罰]  
　　汽車夫沈炳良日前駕車至法租界内違章疾馳爲十九號西捕查見抄錄號碼禀明捕頭昨日飭探將沈傳至法公堂先由該西捕禀訴前情請究詰之沈供實因洋東囑令趕快致違定章求宥中西官判沈罰洋五元充公 
[買客乘間行竊]  
　　嘉興人居榮生前日至公共租界河南路五百五十二號門牌某綢莊以購買衣料爲由乘間竊取羅緞一疋被　夥陳再春瞥見鳴捕將人贓帶入捕房押候解廨請究 
[摸竊西婦皮夾]  
　　陳心寶前日午後在四川路摸竊某西婦身畔所儲之皮夾一只圖逃經該西婦察悉鳴捕將陳連贓帶入總巡捕房經捕頭詰問一過押候解廨訊究 
[竊賊拒捕傷人]  
　　前日上午十時許有小竊六人潛入浦東陸家嘴祥生鐵廠内竊取鐵板數塊携贓圖逃當爲更夫王尙貴等撞見該竊等棄贓逃遁王卽尾隨大呼捉賊反被該竊等拒捕用磚石擲破頭部太陽穴血流如注昏倒於地事後經巡丁胡得勝拘獲嫌疑犯江大連子一名就近送交三區警署訊辦受傷之王尙貴則由該廠經理函送虹口同仁醫院療治 
[電車上拘獲竊賊]  
　　陳阿標屢在租界内電車上摸竊搭客身畔之銀洋物件前日被探在車瞥見拘入捕房昨解法公堂由捕頭禀稱查得陳前犯竊案驅逐出境已有六次之多請爲核辦中西官以陳屢戒不悛判押二月期满仍永遠逐出租界 
來函 
[江蘇二區菸酒公賣局來函]  
　　逕啓者頃閲各報載有關於菸酒牌照税新聞一則資菸酒牌照税在羅前局長任内由商承辦今年二月敝局奉廳局調令將前案取銷迭令交代延不遵繳今又通告催徵實屬謬妄已極現已飭令該商即日將文卷牌照交出除再正式通告徵收外爲敢函逹即希貴報登入來函門内以免誤會而昭核實江蘇二區菸酒公賣局啓四月一日 
[毅記轉運公司來函]  
　　逕啓者報載夾帶綢緞之敗露一則閲之不勝駭異敝公司裝運各貨向照路章並無夾帶情形况查本月一百零七次列車亦無衣包裝申敝公司所用運單素來未曾借用三聨之運單諒係貴訪員傳聞之誤即希更正以昭實在不勝盼禱之至　　毅記轉運公司謹上三月三十一日 
雜評二 
[國貨維持會之調和（訥）]  
　　今日之國人吾無以名之名之曰各行其是而已段閣成立後暗鬭仍然暗鬭主戰仍然主戰而　和亦仍然調和暗鬭不因國危而稍止主戰不因調和之多而稍息調和亦不因主戰之盛而稍停卽以滬上言之調和　呼籲不知幾起矣而當局之主張依然如故非即其明證乎 
　　然而調和之呼籲不已爲國也爲民也其　可憐也暗鬭與主戰之不已意果何居 
 
 
 

Page 12

 
 
 
 
 

Page 13

 
 
   
 
 

Page 14

 
 
自由談 
百弊叢譚 
[撲克之弊] [  芰隠]  
　　歐化東漸而撲克亦久經盛行於亞土矣吾國人士尤多嗜奇之癖豪富子弟一擲千金不惜也然此輩習焉不察爭奇鬭勝又烏知其中之黑幕哉僕不敏敢貢一得之愚以告同仁幸埀察而指其謬焉 
　　撲克之要素類如軍事戰略在能確知敵人之虚實而已之虚實不可爲敵人識透故撲克全恃鬭智尤須熟悉秘訣（即審探誘擒縱五種秘術）仁和高浣紅氏所著撲克譜有云每人起牌旣祗五張好牌殊不易得雖掉换亦未必准是好牌此言良是但鬭法如兵法全在虚實互用而已 
　　撲克之弊實固須能手行之熟諳上述之要素即可詐欺而取財例如六人入局後而甲乙串通一氣俟各人已經出注進牌輪至甲家或乙家忽然累司（即俗謂翻加進是也）其他四人中必謂某甲或某乙必有大牌故有牌者自當援例出注無牌者勢必犧牲其已出之公注不願入此漩渦寗知此甲與乙者乃尋常之温配耳迨掉换牌後又必出注矣而甲與乙乃或不换牌而大增其公注此四人中與之進者原不過一二人斯一二人者不論知否甲及乙之虚實因自己牌未换進自量不敵必均派司設有换進者如其牌或福爾好司或四張或大小同花順子之類者勢必與之增注若再自信此牌之大其累司更無已時抑知甲與乙者雖遇此家彼必審探旣透或則早已派司致此家無錢可進或則累司不已致此家終無看牌之時此家之牌雖具有上中級資格即不防甲與乙者較己之牌更大乎故至半途雖或知甲與乙形似投機此家亦有知難而退以派司者或謂此家如起鋤形之極大同花順子將奈何不知此種極大之牌固千百牌中之難得者縱使得之雖能手亦不免微露詞色若輩果知（即甲與乙）其必派司也明矣使此家設自己未進有此牌皆有彼家（即甲與乙）牌大之顧慮試問進退維谷生死人手其不派司者有幾人也蓋若輩作弊必然同進不問自己之牌大牌小而在度察時勢波譎雲詭隨機應變最妙者敵人有中級之牌而若輩累司不已用其充分猶豫之迫力敵人無不派司也故若輩祗須二人串通作舞即操左劵若有三人則更可立而待矣至若插牌作弊擅做明張則尤其小焉者也夫鬭此牌者極難得相交最深之人蓋人心不同有如其面稍或不愼即堕彼術中可不戒歟可不戒歟（六） 
家庭常識 
[鈔票] [  武陵樂漁]  
嘗見檢點鈔票必以手指入口潤以口津蓋取其有黏性便於揭起也不知危險殊甚紙幣爲巿面流通之物由彼地傳至此地經幾千百人之手其不潔可知近日各處發生肺炎疫症患疫之地之鈔票難保不流傳滬埠設幣面附有疫菌一經傳染入口爲害何可勝言又有貼郵票每以舌舐之其害雖微然終以不入口爲妙如能注意於此亦避疫之一法也 
[藏茄楠香]  
余父往粤有友贈與茄楠香十八子一串芬芳可愛然不久乾燥香氣盡失詢之好古者云須用錫盒儲藏分作三層下層以蜂蜜拌沉香末中層鑽孔如黃豆大下層安放茄楠香串如法　之未幾復原 
[擦銀表壳] [  楊幻空]  
紋銀表壳日久色晦殊不雅觀即用鉛粉放入鹿皮頻頻摩擦少頃光亮如新 
牧業須知 
[實騐養猪法（三）] [  振先]  
　　產後數日中小猪恒被壓斃須時時留意於母猪臥時不可令小猪入其腹下 
　　子猪產出後二十餘日即可間以食料（荳渣米糠稀粥最宜） 
餧之一月後可出售或與母猪分隔則乳自斷否則至四五十日尙戀乳不晰與母猪第二次受孕期有礙 
　　子猪生後牡者約二十日即須施行閹割法過早遇遲皆不宜牝者須至兩個月以後不可過早倘牡者因閹時受傷則行走時背必高聳傷口進風則成氣胞在閹後兩個月内遇氣候稍冷即脹大往往有脹斃者豢猪者若遇此等子猪以不買爲佳如係已畜則閹割時施手術卽可無此弊 
　　第二胎子猪極難發育如向人購買詢之售者即是二胎亦必不承可於日光下察得子猪腿上之毛有紅色毛尖者卽是 
　　子猪皮寛而有皺紋者卽母猪乳不足之證 
　　母猪每產之數最少四匹最多二十匹亦有逾二十匹者然不可多得通常自八匹至十二匹惟第一胎至多不過六匹以後漸增（未完） 
集益錄 
[第九十四問] [  淨觀]  
　　乾電池之爲物自電報電話等發明後需用甚廣此等電池均自外洋入口我國自製者僅有二三家較之美國貨紅鷹牌不啻相去霉壤僕於家庭常識第二集小工藝欄内見有蓉軒君所登之製乾電池法僕於工睱依法製造置之試電表上止有二三安倍之電流更有三大缺點 
（一）不能耐久（美國貨可置二三年之久） 
（二）電流不大（美國貨有二十一二安倍之電流） 
（三）用日不久（美貨平均用二百數十小時國貨止五六十小時）有此三大缺點不特價洋不合算且亦止能供電鈴之用故祈海内諸大化學家將詳細手續及製法説明不吝賜教俾國人皆得仿製實工業界之大幸事也 
長篇小説 
[二城風雨錄] [  英國卻而司迭更斯原著常覺小蠂天虚我生合譯]  
卷下第三十六章（二） 
　　當二人出門之時曼萊老人親自撥其爐火移椅四圍之爐次召其子婿及女孫聚而圑坐且空一椅以待勞雷爐火熊熊然温和一室小露莳即坐於老人膝下仰面展笑聽其祖父述一故事湯訥則故偎曼萊以叙一年中之契闊蓋合家圑聚正如疾風雷雨之後忽見行天皓月也惟曼萊之心尙有餘悸忡忡未能復舊頃之忽一驚曰父此何聲也老人見問爲之輟講側耳聽之殊無聲息乃笑曰吾愛汝宜鎭定何以神經不定而屢屢自驚曼萊曰父吾聞梯次似有足音故：：：語未畢已聞一陣叩門之聲砰然而起曼萊不覺失色力握老人之臂曰父父此奈何速匿湯訥嗟乎吾父須救我也老人笑曰勿駭來者必勞雷耳吾當啓之乃秉案頭短燭出而啓門門啓突見紅冠者四人當門而立暴聲曰愛芙孟何在老人微詫因曰何人覔彼其一人曰我也愛芙孟汝勿遁我識汝也來趣隨我行今方有人控汝此時湯訥面如死灰徐徐起自座間曼萊與小露蒔均駭極牽湯訥衣角而泣湯訥强自抗聲曰國民我何爲被逮且控我何罪其人搖首曰此不必問但隨我行自當知之言次並視老人老人此時亦失驚擎燭過頂乃不能下及見四人入門以索加諸湯訥之頸乃始顫騃燭則𥒐然而� 
堕着地立隱室中僅現爐火之光老人乃力牽其人之衣曰國民汝旣能識愛芙孟即當識我其人凝視之頓現爲足恭之狀曰國民曼萊吾人焉能不識其三人亦曰誠然曼萊博士十八年之老同志也老人不答注視四人有頃然後發爲懇摰之聲曰國民汝旣識我則我有一語相問今來果爲何如事耶其人遲疑頃之始曰此事告汝實背成例然不妨略爲言之則控愛芙孟者即聖安東街人也老人愕然曰誰耶且聖安東街之人何爲控彼其人曰此不知矣又指一人曰此國民即自聖安東街來或者能言梗槪顧其人掉首者再初不肯語久之始曰老博士吾今告汝然汝不能爲外人道蓋控愛芙孟者實有三人即資瑪齊夫婦老人詫曰竇瑪齊控彼耶尙有一人爲誰其人乃發爲奇異之聲曰誰哉即曼萊老博士耳（第三十六章完） 
 
 
 

Page 15

 
 
   
 
 

Page 16

 
 
   
 
