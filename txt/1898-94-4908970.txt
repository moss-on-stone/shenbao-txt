# 1898 - 94 - 4908970

 

Page 1

 
 
[索詐待懲] [  申報館主人啓]  
　　訪聞蘇州已歇訪事人石姓向護龍街鄭姓醫生冐名索賄且曾藉端訛詐某僧及戴某但本館所延各處采訪之友　皆潔身自好品行端方蘇州訪事某君任事多年素知其一秉至公從無向人索取分文之事彼石姓者烏得行同鬼　有玷本館聲名敬告諸君以後如有冐稱本館所用之人遇事生風妄求賄賂者或據實函告本館或就近送請地方官嚴　萬勿姑予寛容致入歹人之彀也 
[閱報須知] [  申報館主人告白]  
　　本館於長江各埠所售申報赶早印寄較前可早一日遞到以副諸君先覩爲快之心其中漢口及宜昌沙市武昌專歸江左漢記發售乃近聞不肖之子依然拾取報　閱過之　　報紙魚目混珠附張不全邸抄殘缺　其小也其甚者每將隔月或隔年報紙挖改月日混售與人購者一不加詳卽易受其朦蔽爲此特行奉告如　後再有此種情弊定當遞送地方官署控請嚴懲其各愼之幸毋重蹈覆轍也此佈 
[新出刑案彚編出售] [  圖書集成局代啓]  
　　刑案彚編一書爲由陰周春　所輯皆近今刑案彚爲一編凡入仕途者皆可爲先　之　不僅申　家當奉爲　　也　古書屋主人倩本局用新鑄鉛字排板刷印潔白紙張每部訂八本裝用　套計碼洋一元五角卽日出書并有祝松庵鮑季雲刑案匯覽每部四十本亦本局所代印者如二部并購連籍每部實洋五元欲購者移玉至三馬路申報館及申昌書畫室可也 
[行商必藉公司說]  
　　行貨曰商居貨曰賈二者互相爲濟者也居者無行者不能通往來而贸易之消息滯利必爲人所奪行者無居者不能廣銷售而躉積之貨多利亦必爲人所奪何爲行貨夫貨必有所出之處苟非親往不能知其貨之高下并不能知其貨本之若何且人情不一風俗不同某處所出某貨某處所銷某貨出貨之多少與銷貨之盛衰須有成竹在胸然後可言牟利如浙省之貨以綢縀爲大宗山陜之貨以皮張藥材爲大宗他省之需綢縀皮張藥材者必遣人往是處購買運回銷售有專往販運分售各鋪者有一鋪獨運獨銷者其向販運之人分購者必資本不足卽可得利已爲販運者分其半矣獨運獨銷苟有利益無論多寡皆可獨得故贸易必須資本充足資本足可以惟所欲爲所調多財善賈長袖善　也若居貨者則扳罾守店應酬主顧雖行者不能無居者究屬居者之權不及行者之重中國當海禁未開之前所　者雖皆中國之貨而各省亦無不有行商運販今之所謂坐莊者卽古之所謂行貨也其中雖盛衰不一赢絀不齊然中國之利仍爲中國之人所得而終不致外溢自與各國通商之後外洋之貨愈來愈多而内地運出之貨亦日增月盛西人初至中國未能熟悉情形華商獲利固厚迄今西人在華日久一切風土人情採訪詳明中國應銷某貨卽製造運來外洋應需某貨卽購買運去華人皆聽其轉移於是洋人之商務日旺華人之商務日衰職是故也洋商之在華者皆造有清册其始綂計六百七十二家以英國商務爲最盛故英商居三百六十有三至西歴一千八百九十五年卽　大清光緒　十一年年終核算計通商以來六十九年英商增至六百零三家之多其間倒閉者二家德商由九十二家增至九十九家日商由三十四家增至八十七家美商由三十一家增至四十家俄商由十三家增至十四家　如法商二十九家倒閉其二葡萄牙西班牙意大利荷蘭亦各有增無减至各國在華人數於西歴一千八百九十五年總計九千七百五十五人至去歲年終計有一萬零八百五十五人英得四千三百六十二人美得一千四百三十九人法得九百三十三人西班牙得八百七十一人德得八百七十人日本得八百五十二人說者謂洋人之在華者固屬不少而華人之在外洋者亦不爲不多何洋人商務獨有起色蓋洋人之在華者類皆行商之輩華人之赴外洋者工作之人居多工作之人僅顧一身雖多奚益或謂洋人之來華者皆資本充足故能利權在握華人無此資本何能行商曰是不然洋人資本雖足亦非一人所出也其故在乎設立公司協力相濟其勢合合則商務日盛華人不肯設立公司其勢分分則商務日衰竊意中國欲興商務須設商務公司置備公司船土貨則自行運往外洋洋貨亦自行運之來華雖一切製造不能與之爭勝而自往購運則外洋貨本之厚薄製造之多寡銷塲之衰旺皆可考核詳明不聽外人之轉移否則限於資本囿於一隅貨則聽其挑選價則任其高下如處暗室之中面墻而立而欲與之爭商務之利竊謂其終有所未可也現今西人日見富强中國日形貧弱若欲轉弱爲强非致力於商戰不可欲爲商戰非華商多赴外洋不可然川資之大旅居之費苟非資本充足烏能辦此則公司之設其可緩乎哉 
[本館接奉電音]  
　　昨日午前京師飛電傳來上諭一道敬謹譯登○三月十四日内閣抄奉上諭貫州威寗鎭總兵員缺著熊時敏補授欽此 
[允英賃地]  
　　華歴本月十五日倫敦來電云中國政府已允英國於日本兵退出威海之日卽將是地賃與英人 
[新開商埠]  
　　華歴本月十五日倫敦來電云中國擬增開三處口岸與各國通商一爲閩省之福寗一爲湘　之岳州其一四名金灣尚不知其爲何地俟見公牘再行登報聲明 
[俄船赴旅]  
　　日本東京日日新聞云東歴三月十六日卽華歴二月二十四日有俄國兵船二艘駛抵香港一名希沙以海利内容積九千四百七十六墩長三百三十八英尺闊六十七英尺製自西歴一千八百九十一年上　十二寸砲四尊八寸砲六尊一名那拔利痕容積八千八百九十六墩長四百三十一英尺闊六十六英尺製自一千八百九十四年同於華二十七日望旅順進發 
[俄日近情]  
　　天津采訪友人飛書相告云旅順口經皇上俞允借與俄人俄國官商土庶聞之無不興高采烈本月初六日就黄金山上高揭國徽日本自馬關立　後已切齒憾俄此次愈不能平卽於是日在大東溝調集兵　伺隙而動初二三日俄國正副武弁及游學諸生陸續去津聲稱初六日將與日本交戰不料届期迄無動靜旁人咸不解其命意之所在旣而傳聞俄國旣得旅順不特於泰東占一絶好口岸且北洋鎖鑰亦在掌握之中爰不願再經營高麗以與日本仇成不解日本亦以勝負殊難逆米願就此收科不復秣馬厲兵以干戈從事日來旅順到有俄國步隊二千名馬隊一千名大小兵船九號駕隣虎視雄踞北　至英國保護商旅之兵船一號向泊唐沽猝於初七晚奉調出口不知有何事故也 
 
 

Page 2

 
 
[俄兵假道]  
　　華歴本月十五日倫敦來電云太唔士報言俄國駐土耳其之使臣向土廷奏稱目下本國擬調新兵二萬名至亞細亞迤東定期乘俄國商船取道貴國道得乃爾司江前往土君允之 
[英船失道]  
　　英國有大兵船兩號及兩水雷船同日由香港向北方進發上禮拜三卽本月初九日行至離香港約一千華里之海面天忽陰晦大風怒號以致四船中途相失有一水雷船名分姆者於十四日之晚駛抵上海至兩大兵船一名聖都良一名愛臘格里的雖無蹤跡大約已直往北方惟另一水雷船名華定者不知去向聞須派船沿路追尋也 
[行船瓜代]  
　　日本東京日日新聞云日本兵船名筑紫者向來寄泊上海保護日商兹當瓜代之期遂於東歴三月二十七日卽華歴本月初六日清曉由横須賀調高雄艦前往俾筑紫得以受代而歸按高雄係鋼骨鐵皮船長華度十九丈四尺五寸闊三丈三尺八寸二千三百匹馬力裝砲八尊船上自大佐以下共二百二十人 
[戰端已啓]  
　　西字報云日斯巴尼亞國與美國似有開戰之意緣古巴士人謀叛損壞美國納音兵船致成此釁目下美日兩國各製造廠咸昕夕從事赶製軍裝聞日軍已準備齊全立時可調赴戰地矣 
[英報之言]  
　　本月初十日香港循環日報譯英報云邇來東方事情雖未盡息然亦無甚大事頃聞日前英國戰艦由香港開行已抵高麗巨文島是島雖小而爲東方各海咽喉實窺伺東方之要區英據是島爲駐兵之地已歴年所後以無甚大用遂聽中國調處舍之而去時中日尚未開釁也今俄國交涉已大變則東方情形亦隨之而變我英復據是島以駐水師亦可見我英非不敢動亦非不欲干涉東方之事矣法報嘗言各報每譏英人不敢下手并不欲干涉他國之事夫英人之不下手非不敢也不干涉他國之事非不欲也特時會未至將養其全鋒以有待耳苟一旦時會已至英人必挺身而出卽纎毫之事亦必干涉正不可因目下之不大聲色而蔑視之也甚矣今日報館之好媚人也於中國之事一則曰瓜分再則曰瓜分不求事之眞否惟務取悅於人夫此非無故而云然也危言駭論以聳動當世之聽聞亦報館之故技耳不知中國果瓜分我白人亦必秘之使他人莫得而聞焉且瓜分一事豈一朝一夕之所能猝辦雖歐洲諸國持權於此忽然持權於彼然以一國有權而遂欲鞭笞中國恐欲稍變東方之局亦有所不能遑論瓜分乎今德主與其弟欲以區區水師爲瓜分中國之先聲噫何其愚而妄也英據巨文島雖不能撫有中國然亦可謂不失時懸揣中國時尚未至苟至矣英國必預爲備也 
[嚴密防江]  
　　金陵采訪友人云南洋大臣劉峴帥以德人佔據膠州灣之後泰西各大國各有起而圖我之意爰由電奏請籌備江防令長江水師提督黄芍巖宮保署江南提督李壽亭軍門分防吳淞江陰各要隘山西大同鎭總兵劉華軒總戎督帶重兵游弋長江一帶以爲策應之師迨本月十二日督轅又接准總署密電略謂外務尚未妥治長江一帶防務亟宜格外加嚴峴帥遂立傳劉總戎入轅諭令迅飭所部整備戎事俾可隨時調遣備豫不虞 
[徐州民變]  
　　前者本館風聞徐州有飢民肇事擁入道署膽敢將道憲砍傷祇以未得確音不敢贸然登報日内上海官塲相與集捐往振仁漿義粟澤普閭閻乃昨日西字報登有江北來書略謂去秋徐州禾稻不登以致小民無從果腹地方無賴遂乘機煽惑鄉愚結隊成羣異常譁噪城中各大户屢被刼掠一空某日飢民次第潛入府城至晚間十下鐘時分持柳樹棍闌入道府縣各署恣意驛騷直入上房紛紛行刼見有金銀食用各物爭先攫取無一存者幸庫中所贮銀錢尚未遺失及署中人準備攔截而飢民已搶物奔逃迨某武員督隊到來無復見飢民蹤影矣 
[爰書已定]  
　　金陵采訪友人云前者鹽捕營拿獲梟首白寡婦及嚴二都頭劉峴帥發交江寗縣收禁獄中旣而縣主趙小帆大令迭次刑訊錄供申詳峴帥詳愼爲懷見供詞略有可疑飭縣覆訊具報大令奉飭後又於本月十二日提白寡婦及嚴悉心研詰　以舊案供認無訛駁詰再三堅不移易知已情眞罪當遂詳析錄供呈報上憲大約日内當明正典刑以爲若輩炯鑒矣 
[劇盜解省]  
　　金陵采訪友人云省垣坊口大街豫昌錢莊被盜刼去寳銀一千六百兩報經保甲局及營縣飭捕躧緝未獲上憲大爲震怒以致省中凡有捕務之文武各官分别撤差摘頂記過勒限嚴緝延則題叅旋由江寗縣主趙小帆大令禀商城内外保甲總局憲飭派督捕營弁勇恊同幹捕往淮揚一帶嚴密緝拿本月初九日營弁縣捕由清江傳電禀稱業已拿獲正犯王金標李有德兩名迨十三日午後三點鐘時由小火輪船綑解抵省承解官弁率勇押犯詣督轅禀知一切峴帥諭令交江寗縣訊供大令立卽升堂訊鞫時已二鼓飭釘雙鐐隔别監禁候詰朝再訊 
[採煤滋事]  
　　九江訪事友人來函云興國州屬排市地方有袁羅二姓聚族而居袁族數千人羅族亦不下數百人屋側有煤可採袁姓率人開挖羅以有礙祖墳極力阻之各不相下竟至互鬥袁姓共死七人羅姓亦受傷甚夥地方官極力彈壓刻尚兩爭不休也 
[文旌將蒞]  
　　松江采訪友人云本月十四日午刻華亭縣劉謙三大令婁縣屈吉士大令偕至試院由辦差丁役導觀内外一週然後乘輿而返試院前高矗學憲起馬牌用亮油紙包固隱隱見字跡云　欽命内閣部堂江蘇提督學院瞿爲傳知事照得本部院定於本月十四日午時自太倉起馬按臨松江府屬考試除一切自行雇備外所有起馬日期合行傳知爲此牌仰沿途經過州縣驛卒等牌到卽接替馳傳本部院經過地方官生弁兵營勇概免迎送遵照毋違屈指行旌十五日傍晚文星可高照於九峯三泖間矣 
[豸節回轅]  
　　姑蘇采訪友人云江蘇臬司吳廣涵廉訪於本月初四日秉節赴申江旋在金陵謁見劉峴帥事畢言旋十四日午前驛卒馳報憲舟已至密渡橋省中文武各員咸詣胥門外鵠候長元吳三縣主則同乘官舫出境遠迎至午後三下鐘時廉訪舟抵馬頭旣繫纜各員競遞手版禀安廉訪接見之餘卽乘輿回臬署 
[維持風化示]  
　　常鎭通海道長爲出示嚴禁事照得糾搶婦女逼孀奪醮親屬凡人各有定罪卽翁姑本夫名分雖尊而至於誨淫不屈虐殺其身罪亦甚重兹本道蒞任見各屬禀報搶孀逼醮之案層見迭出甚有夫病方危而妻已議定身價婦志難奪而翁轉誣以姦私又有翁姑本夫勒婦賣姦不從慘毒致斃本婦非舍生無以自全並有求死而仍不免受辱者至親之人毒於虺蝪倫常之地同於陷穽風俗澆漓至於斯極深堪痛忿亟應申明定例出示嚴禁以肅紀綱而維風化定例開列於後一聚衆夥謀搶奪路行婦女一經搶獲出門卽屬已成審實不分得財與未得財爲首者斬立决爲從者皆絞監候知情故買者减止犯罪一等如未搶獲者首犯絞監候爲從審實發極邊烟瘴充軍拒捕殺人者無論已成未成下手殺人之犯斬决梟示帮毆成傷各犯均絞監候一孀婦自願守志母家夫家强奪搶嫁以致孀婦不甘失節因而自盡者不論已未被污祖父母父母夫之祖父母父母杖一百徒三年期親尊長杖一百流二千里功服杖一百流二千五百里總麻杖一百流三千里緦麻卑幼發邊遠充軍功服發極邊充軍期親絞監候娶主知情同搶以爲從論各减親屬罪一等一婦女令媳賣姦不從折磨毆逼致媳情急自盡者絞監候若抑媳同陷邪淫致媳情急自盡者改發各省駐防爲奴一尊長故殺卑幼案内如有與人通姦因媳碍眼抑令同陷邪淫不從商謀致死滅口者俱照平人謀殺之例分别首從擬以斬絞監候一本夫抑勒賣姦故殺妻者以凡論又故殺人者斬監候以上各條立法何等森嚴余 
 
 

Page 3

 
 
通飭道屬地方官隨時訪拿照例徵辦外爲此示仰合屬軍民人等一體知悉自示之後爾等各宜觸目警心痛加改悔除此惡習倘敢輕身嘗試一經訪實或被告發定卽照例治罪决不寛貸至翁姑之於媳夫之於妻名分恩義旣尊且至如若忍心無恥勒令賣姦而又慘毒至死者尤爲天理所不容神人所共憤本道整頓風化執法不得不嚴以後惟有擇尤立正典刑以期力挽澆漓其各凛遵毋違特示 
[彞陵春色]  
　　宜昌訪事人云宜昌向有盜匪爲患迨鎭軍委曹某管帶巡船羣盜皆懾服蓋曹曾爲此中巨擘故能鎭壓綠林也洎曹故後又委李某接帶李係曹之高足羣盜亦伏不敢動今春二月李又物故上憲遂派李之長子接管想能藉其父餘威攝服匪類也○城内德泰祥錢店倒閉後管事之人被官拘押聞所虧不過五六萬金近又有稅鋪二家倒閉係川中某鹽商所設一家約虧百萬之譜一家約虧八十餘萬因各處聨號牽連倒閉故有若是之巨欵也聞各處管事之人亦皆被官拘禁矣○川中某巨商在宜設有號棧往歲辦貨獨多不料去歲一年之中運川貨船傾覆一百餘號現已家産蕩然所該各巨欵不知如何了結也○自二月以來天氣寒冷非雪卽雨晴日無多迨春分天始暢晴驟然和暖 
[雄楚樓題壁]  
　　湖北訪事人云鄂省武備學堂馬路業已竣工張香帥因鄂城街道失修飭將城内各大街一律改築馬路以利行人王芍棠方伯力爲贊成現將藩署甬道改建馬路聞各署均將仿照辦理從此康衢穩步閭閻誠受惠無窮矣○鄂中鹽務改　稅務司經理已奉明文向來鹽務中乾俸甚多今旣改歸洋人不得不概行裁撤連日鹽道朱少桐觀察與淮鹽局劉觀察會商擬自閏三月起將乾俸一律停止凡藉此餬口者無不愁鎖雙眉矣○各善堂施種牛痘因春寒展期已誌前報近日天氣晴和各堂均一律開種遠近鄉民襁負而至者多若恒河沙數亦保嬰之善政也○江漢書院爲湘北合省士子肄業之所向來以時文課士張香帥目擊時艱欲課諸生以有用之學甄别之期特命課論一篇題爲朱子謂學校何用敎時文論說者謂香帥鼓勵人材請求實學誠非因陋就簡者可比矣 
[潯陽官塲紀事]  
　　九江訪事人云九江鎭宋佩珍鎭軍先期牌示標下前後城守三營將弁兵丁應領本年春季俸廉馬乾錢糧於初八日給發○稽查輪船兼保甲總巡吳儀生明府於初六日因公赴省謁見上憲 
[白下採風]  
　　金陵訪事人云金陵城内救生總局向有卹嫠善舉每口按月給錢一千文三十年來未嘗或改今歲兩江督憲劉峴帥以庫欵支絀各項冗濫之費裁撤過半此項卹欵亦應减半放給札飭江寗府遵卽减放劉嘉樹太守爲衆嫠婦籲懇始允許正月照舊給發至二月卽一律折半衆嫠婦齊詣府署泣訴苦衷乞轉懇上憲照舊給發太守哀此㷀獨據情上禀極力懇求始蒙峴帥俯准太守乃諭堂董仍照舊章衆嫠婦聞之莫不歡聲雷動頌太守之德不置○金陵旱西門清凉山翠微亭於上月二十八日之夜被焚亭中御碑同時焚燬起火之由緣有營勇駐紥山巓以此亭爲馬夫偃息之地堆積柴薪是夜馬夫某因天氣嚴寒爇火取煖偶爾不愼火延積薪致肇斯禍刻經督憲劉峴帥訪悉以該營官朱叅戎公遠不能徙薪防患以致天章勝蹟都付刼灰罪有應得某日傳叅戎到轅大加斥責叅戎面陳願輸千金修復名勝峴帥謂亭可重建碑難復鐫斥令回營候叅 
[金閶客述]  
　　蘇州訪事友人云無錫人湯某年甫弱冠向在蘇城金獅巷謝公館當長隨與某傭婦私識嗣爲主人察悉一併斥出湯被逐後自覺無顏立於人世本月初九日下午潛購紫霞膏和燒酒吞服至夜半毒發經人覺察多方施救無奈受毒已深無可救藥延至天明而斃主人以屍屬並不在蘇恐日後或生枝節爰飭地甲報知長洲縣汪大令於初十日午後蒞公館飭仵如法檢騐唱報委係服毒身死並無他故人令親視無誤卽飭書吏塡明屍格存案備查一面飭地甲勸主人出資爲之棺殮○盤門外青陽地圖董包世綬於本月初五夜邀集劉盤龍一流人在家賭博賭徒某甲赢得洋蚨數十枚餘人無不敗北包意不能平翌日遇甲於馬路中卽拉至春風得意樓啜茗并邀與賭之乙丙等數人向之追還賭負復令某某等四人冒稱吳縣差役及某局巡丁欲將甲解送縣署請辦甲孤掌難鳴將所得之洋銀如數付還併書立服辯一紙始得釋回事後甲心不甘服繕禀投赴吳縣署瀝情控告賴大令准詞飭差拘包及與賭之甲乙丙冐差之某某等七八人到案訊究原差卽於初十日持票至盤門外提人未識能一鼓成擒否○道前街恒豐客棧主周春嚴卽周竹巖私約牌九司務在棧内開塲聚賭受其害者已不知凡幾近有候補知府周太守之公子輸去洋銀數百枚旋訪悉竹巖專以局賭騙人因卽繕禀赴吳縣署控請究辦賴大令准詞飭差提竹巖及某某等牌九司務訊究知竹巖素不安分棧中常以聚賭抽頭爲務因飭差將該棧房屋發封併不准再在别處開棧違干重究 
[五茸芳草]  
　　松江訪事人云西門外舉賽龍燈至今鋪户居民興猶不淺爭奇鬥巧彩烈興高議定以三六九等日爲期届時魚龍曼衍不夜城開觀賽之人塡街溢巷一種無賴少年窄袖短衣三五成羣雜處人叢中專向婦女調笑誠惡習也○西鄉某農婦偕夫郁某傭於某富室某日與夫口角遁回鄉間有楊阿三者見婦薄有姿首頓起不良之心誘至羊棚中奸宿嗣復挈往他處郁自失婦後偵騎四出旋聞人言藉藉知楊之所爲遂向楊索婦楊指爲沈某所拐郁又遣人至某烟館覓沈用繩縛住地保顧某從中勸解囑沈書服辨據沈以憑空誣妄極口呼寃并將烟盤中阿芙蓉膏吞服烟館主恐釀巨禍急延某醫士施救得免横遭人命沈父聞之不肯十休遂投縣署聲控郁亦踵至縣中繕詞禀訴鼠牙雀角恐一時未易銷釋也○城中八仙樓對河金紳家爲梁上君子所算失去衣飾及自鳴鐘等物聞紳家前年亦曾失去首飾與此次被竊情形似出一手想須報官嚴緝也 
[禮隆耕耤]  
　　昨日爲致祭先農之期江海關道蔡和甫觀察先時牌示頭門飭屬文武各員一體致祭上海縣黄愛棠大令預飭辦差丁役將南市大南門外先農壇打掃清潔備辦犧牲及耕牛一頭昨晨九下鐘時守備程少菴守戎先往伺候未幾典史蔡季卿少尉縣丞劉耀廷二尹主簿孫立幹少尹曁大令先後命駕戾止俄而提右營叅將廖楚材叅戎松海防同知劉乙笙司馬相繼而至移時觀察亦排導而來駐紥附近之江蘇撫標滬軍營帮帶劉遊戎開斌飭麾下各健兒荷戈執戟排列隊伍燃放排槍各哨弁衣冠迎迓觀察與各官相見後旋由禮生贊請行禮遂各步至祭臺行三跪九叩首禮禮成退班更衣行耕耤禮由十二圖地保顧桂榮牽耕牛觀察手執絲鞭在後緩行各官將花荳粟麥米榖以次抛撒畢復向山川神前行禮迨回署時已鐘鳴十一下矣聚而觀者幾無容足之地善後局梁車王三捕頭率同通班捕勇在四圍照料滬軍營管帶龍遊戎亦飭兵丁執鞭彈壓 
[西員讌客]  
　　前晚七下鐘時瑞典瑙威國駐滬領事官柏固君設筵本署柬請江海關道蔡和甫觀察英界公廨讞員張賡三直刺赴讌燈紅酒綠歡洽逾恒直至月過花梢始各盡歡而散 
[西節停公]  
　　禮拜五卽華歴本月十八日爲耶穌遭難之期本埠江海新關照章停公一日各銀行則一律停公四日至下禮拜二始開門 
[賽會尾聲]  
　　清明賽會後例於次日舁大南門外高昌司偶像詣南市邑厲壇賑濟無祀孤魂昨日午後鐘鳴三下各會首排齊儀仗伺候俄而砲聲大作震耳欲聾神像納入綠呢繡金綵輿中以八人舁之前導有衝風灣號馬執事馬鼓吹以及看馬對馬　誥敕馬約二十餘騎萬民旗十餘面萬民傘十餘頂及逍遙傘臂　會黄衣會青衣會判官夜义大肚劊子女犯仙童仙女之類一路迎賽觀者如潮 
 
 

Page 4

 
 
[賭棍被禽]  
　　前日著名流氓陳阿炳朱阿狗　杏生朱毛毛在楊樹浦半淞園畔大開賭局引入喝雉呼盧　畢不知因何蜂擁至沈家灘沈姓家門前互相打架沈正在黑甜鄉裏驚殘好夢啓户出視各賭棍遽扭而抶之沈固膂力兼人者倉卒中將某賭棍禽獲同黨懼倩人講和沈堅不依從言欲扭交巡防局請辦後竟不知所終 
[拍賣歸欵]  
　　法界公館馬路徵康小錢莊主蔡徵麟德大小錢莊主馬德方自去年冬間倒閉虧空甚鉅經各債主投控公堂鄭景溪大令提訊管押比追在案迄今案懸已久分文不繳屋主屢投捕房請將生財器具拍賣前日克總捕頭禀知領事准其拍賣卽飭包探於昨日午後將莊上生財拍賣得洋若干開單呈繳公堂俟定案後給各債主分領又正陽館飯店欠租洋一百九十六圓棄店而逃房主楊泰記遣經租人馬樹堂投公堂聲訴大令諭令於昨日午後拍賣歸租 
[積善餘慶]  
　　本館恊振所承溧陽寳興號求保平安助淮徐賑捐洋銀一百圓溧陽隱名氏女病求愈助淮徐賑捐洋銀五十圓常熟强君師銘戴君斌欽合募南鄉耆農蔣君岐章同子靜安勤安指助淮徐急賑洋銀五十圓由寳昌匯元大亨莊轉交本館隱名氏求免災晦合家平安捐助洋銀三十圓之數君者或不求聞逹或集少成多雖行善之迹不同而其善心則實出一致我知淮徐各郡縣飢民千萬當同祝大君子積善餘慶矣敬書此以申謝悃 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[德化試事]  
　　九江訪事人云德化縣楊少庭明府示期本月本月初九日考試闔邑文童正塲已冠首題女爲君子儒無爲小人儒子游爲武城宰子曰女未冠首題尊賢使能通塲二題則豈徒齊民安詩題賦得雨絲烟柳欲清明得明字 
[書院課題]  
　　杭州訪事人云本月初二日爲杭城三書院官課之期敷文惲方伯主試生題尊五美屏四惡賦得安危須仗出羣材得羣字童題行有不慊於心則餒矣賦得畫橋晝暝柳如烟得烟字崇文廖中丞主試生題夫子加齊之卿相至不異矣賦得桃花顏色好如馬得桃字童題是鶃鶃之肉也賦得榆莢紛飛亂似錢得紛字紫陽世都轉主試生題用之者舒至而下不好義者也童題無倦至而舉之詩題賦得娵隅躍清池得清字生童同 
[驅逐娼船]  
　　杭州訪事人云拱宸橋新闢商埠以後省中紳富購地營屋生意漸興而士妓流娼亦多混迹其間時在酒館侍讌去年八月巡防局程子良司馬以有傷風化出示嚴禁並訪拿著名窩娼之李某枷號示衆此風爲之漸息現當香市之際各埠香船之來者帆檣相接輒多在此停泊藉以遊玩而蘇申妓女亦雇舟而來招攬生意雖不敢大張旗鼓而蜂媒蝶使句引多方以致逐臭之夫趨之若鶩事爲程司馬所聞立卽出差嚴拿並禁香船不得在彼久留而各妓船早已聞風開往他處矣 
[上海縣署紀事]  
　　本地人樊德昌私刻楊春記小錢莊圖章印造假票騙錢經莊主查出控諸法界公堂鄭大令提樊送縣前晚經李二尹提訊樊供小的年四十歲向業玉器去年收得會洋數百元中有丁姓交來楊春記小錢莊洋票二張貼去現洋二百元不料此莊旋卽倒閉小的不得已將洋票交丁收回卽由丁另出借票付下今已帶來呈電當楊春記倒閉後拍賣生財小的賣得帳桌一張圖章從抽屜内檢出實非假造求鑒二尹飭暫交差收押候查明再核○何秀投縣控稱家主瞿姓墳上被佃户顧掌生擅將别姓骨罎抛置且挑去墳泥甚多私拔界石求提究斷前晚經李二尹提訊顧掌生供向租瞿姓墳地耕種骨罎從鄰處上移來暫放刻已搬去墳泥亦經塡還界石向來祗有一方並未私拔所租瞿姓餘地共一畝前因開築馬路瞿姓自已賣去三分小的每年照七分地還租地保徐毓卿供與顧掌生同何秀供係瞿姓之僕主人祖墳在張家花園西首地名小閘港墳旁餘地由顧租種顧將他家骨罎移置主人地上意圖私埋故將泥土挖去甚多界石私拔若干方現下僅存一方是以主人遣小的投案控究二尹令差保查明繪圖禀復核奪○前晚鄉婦徐劉氏投縣訴稱次女名小妹業經許字徐壽卿徐久病家貧賴次女日往繅絲廠做工度日前日次女自廠中歸途遇敖阿和等膽敢搶去閉置不放小婦人往論一味恃蠻求提究辦黄大令飭差查提核辦○黄大令訪聞浦東爛泥渡一帶時有流氓糾黨閙事昨飭差役前往按名拘拿僅獲朱銀龍一名解回縣署禀明大令飭小心看管聽候嚴辦嗣經爛泥渡巡防局將受傷之徐杏生送縣函稱朱等因賭博起釁致相爭閙請爲究辦大令飭值日差看管候騐 
[上海巡局紀事]  
　　廣東某邑人某姓僑居滬上有傭女名阿金者不知何故於前日私逃昨日獨行至虹口圓通寺畔巡防局勇丁見之詰問情由回局禀明原委局員李蘭史二尹飭解送上海縣署請黄愛棠大令妥爲安揷○楊毛毛陳炳榮家於虹口頭圖蓋鄰居也前日陳鳩工翻蓋房屋佔取楊地五分餘楊遂投圓通寺巡防局控告局員李蘭史二尹研訊之餘備函解送上海縣署請黄愛棠大令訊核○前日南市十六鋪巡防南局勇丁順榮携銅壺往花衣街三勝茶園購開水茶博士張永興偶不經心將水潑丁臂上丁向之理論張不自引咎致互扭至局中禀訴局員鍾偉臣二尹升堂研訊張嘵嘵狡辯二尹判令掌頰八十下著地甲帶交園主管束○目前南市大東門外老白渡馬頭永泰樹行被偷兒穴洞而入竊去現洋九十餘元以及主婦之首飾等項約值洋五六　　　　　　　報十六鋪巡防中局請緝局員潘仲泉二尹傳諭汛捕陳金限赶緊嚴緝務獲究辦兹者延宕多日尚未破獲二尹因於前晚復傳捕夥阿昌到案研訊諭以本應笞責今姑從寛限三日内迅將竊賊拘解來案不得玩延干咎阿昌連聲諾諾而退前報所紀永泰質鋪實係牌號相同以致訪事者悮傳也 
[英界公堂瑣案]  
　　包探倪順泉解沈金榮至案禀稱此人向在文匯西字報館印字房内執役某日乘間竊取館中報紙一捆經館主查知報捕捕頭令小的緝獲人贜解請訊究文匯主人投案聲訴情由沈供稱小的惟拾取廢紙叩乞鑒原襄理讞政之鄭瀚生大令商諸薩副領事然後判令將沈笞責二百板管押半月原贜發回捕房給還失主○三百零八號華捕禀稱租界章程凡出售牛乳者須先向工部局領照兹小的查得費蘭齋出售牛乳並未領照是以拘入捕房今者捕頭令送請究辦費供稱小的係本邑人此種牛乳實由陳銀大託售曾否領照小的不得而知大令飭暫行管押候傳陳到案再訊○包探石金榮禀稱陳阿勝係著名賭棍歴經小的等解請大老爺懲辦此次又在虹口犯賭適爲小的查知是以告知捕頭送請究辦陳供稱小的小本營生不敢犯賭此次偶然抺牌尚求寛宥大令判令枷號十日○包探吳志剛禀稱賊犯王阿和前曾懲辦今又竊取某姓家布衣報捕後捕頭令小的緝獲人贜詰以失主何人堅不肯說爲特告知捕頭解　請究王供稱小的係本邑人贜衣在途中竊得故不能指明失主姓名大令判令笞責二百板○九十九號印度捕解賊犯李玉和至案禀稱此人竊取洋人倫家銀玩器數件持至中途東張西望是以拘入捕房今者捕頭令送請究辦倫投案領贜李供稱小的係浙江寗波府屬某邑人向在某洋行執役邇者落魄此間以致犯竊求大老爺法外施恩大令判令笞責二百板管押兩禮拜期滿之後遞解回籍○馬夫王阿定駕車飛駛肆意加鞭以致馬足受傷經三十號華捕拘入捕房昨晨捕頭令解送公堂請訊大令判罰洋銀十圓交人保出○包探朱阿高解女賊顧陳氏至案禀稱小的查得此人竊取張叔和家銀飾衣服是以拘入捕房今者捕頭令送請究辦張遣人投案領贜顧陳氏供稱小婦人確曾行竊惟求恩典大令判令掌頰一百板發交官媒管押兩禮拜 
[法界捕房紀事]  
　　前日巡街捕在小東門外見一迷路女孩啼哭不止因卽帶入捕房捕頭盤詰情由據稱住南市倉基　年七歲名阿毛父親沈金福挈之出外觀會忽然相失以致不識路途不能回去捕頭卽飭包探前去查問果確爰著家人具領○　北門外吊橋下有一等年未成丁之小乞兒專在是處竊取物件一遭獲住解訊官見其年幼判責手心了事因此其膽愈壯昨日　有甲乙丙三乞兒串竊鄉人之物被巡街捕瞥見一併拘送捕房押候解訊 
[美界捕房紀事]  
　　前日包探石金榮巡至虹口太平路口突見甬人胡阿三在第一號房屋西酒肆内與細崽葉繡法口角向之喝阻均恃蠻不服遂一併拘入捕房捕頭令押候解送公堂禀請讞員張賡三直刺究辦○去歲浙江寗波府屬某邑人鍾阿　挈其妻王氏來滬賃居虹口漢璧禮路永祥里中昨日突有流氓沈中隆闌入其家向氏調戲二百四十八號華捕見之立卽扭入捕房告知一切捕頭令押候解送公堂禀請訊究○浙江寗波府屬某邑人王麻子前曾犯竊經讞員遞解回籍邇又潜來滬上前日　浦東陸家嘴附近某店竊取煤若干携至小東門外朱小之家銷售昨日由管碼頭西人查悉扭入捕房捕頭令令卢解送公堂禀請究辦 
 
 

Page 10

 
 
[謹將第二次集福捐清單開后]  
　　量以善充福因捐集兹奉到漢口常德泰記助規元拾兩零七錢江西隨緣氏山東黄邑恤生　無名氏李鈕川戚子香五户各捐洋兩元張寳康張子康姜炳生有心無力無名氏五户各捐洋一元鎭江順泰永捐洋八角公記平記壽記靖邑安同豐懷五户各捐洋四角嘉興有心無力捐洋五角隱名氏捐洋三角鍾崇榮捐洋一角本埠王明河捐洋五元杏花樓捐洋三元衍澤堂無名氏梁子春三户各捐洋兩元瞿世琬無名氏兩户各捐洋一元共捐洋三十四元七角○附登育嬰施材捐清單何瑞棠翁施材洋四十元黄佐卿翁育嬰洋六元李墨君翁正二兩月育嬰洋兩元共捐洋四十八元正仰見心存利濟老者安而少者懷念切痌瘝病者　而　者喜生養死　胥荷　施在人旣有善心在天豈無善報求子得求壽得子壽不禁爲諸君子馨香祝之[  滬北天后宮前廣益堂司董嚴信厚葉成忠施則敬唐榮俊謹誌]  
[謹將本年二月份諸大善士各寳號月捐清單登左]  
　　唐傑臣翁怡情軒龔府兩月三户各捐洋六元陳善亭翁捐洋五元戴綏之翁李光琴翁兩户各捐洋三元戴運來翁豐泰帳房朱葆珊翁徐棣山翁黄佐卿翁譚幹臣翁陳望生翁老順記南順記戴生昌韓山曦翁順泰兩月復泰兩月寳順堂十四户各捐洋二元源豐潤捐洋一元八角莊源大九章兩月永裕成兩月三户各捐洋一元二角何瑞棠翁何植園翁徐俊良翁柳鶴亭翁蘇寳森翁滬江第一樓存濟堂錦章李珊記金松泉兩月可熾兩月可熾　兩月祝源昌新順記老悅生陸全木翁鳴昌兩月十七户各捐洋一元愼裕莊捐洋一元錢二百九十文五層樓捐洋八角錢七十二文嘉綸捐洋六角錢六十文北天成繼述　福來洽兩月元泰兩月四户各捐洋六角萬有全益昌龐竹卿愼餘堂思補齋隆昇梁煥南湯蓮生八户各捐洋五角端昌捐洋五角錢五十文青蓮閣恆昇祥順兩月成泰兩月萬　兩月徐祥順兩月六户各捐洋四角四海昇平樓捐洋四角錢四十文錦章綢允章九和張家鶴春園五户各捐洋三角錢三十文晋昌恆茂宏章泰恆泰其萃樓施德豐徵昌怡昌　大曹　順兩月亦新　升和十二户各捐洋三角一壺春五雲日昇樓兩户各捐洋二角錢廿文鴻運樓金合順義成恆生義三元同慶樓孔巨豐恆生生大曹德大沈元來通　寅記大昌恊愼復泰恊興源順裕泰元茂萬源怡隆廿一户各捐洋二角恊成祥捐洋一角錢十文源通銀號捐錢一千八百文介福和康壽康延康晋和餘大元甡元茂衍大厚康永豐存德鉅亨恊昇宏元宏大源吉寳和寳順承裕正大升大彚康崇餘鎰大瑞大晉大恊大義善源正祥福康三十一户各捐錢六百文瑞源兩月捐錢九百文大章捐錢三百文怡大元利兩户各捐錢二百文永愼捐錢一百文英法美三界一文愿共捐洋十六元四角錢十一千二百九十七文共收洋一百十七元七角錢三十四千一百零九文[  滬北天后宮前廣益堂司董嚴信厚葉成忠施則敬唐榮俊謹誌]  
 
 
 

Page 11

 
 
   
 
 

Page 12

 
 
[光緒二十四年三月初六日京報全錄]  
　　宮門抄○諭旨十道錄前○黔撫王奏爲比較徵收丁耗銀數片○又奏爲學政閱文幕友姓氏籍貫片○吉林將軍延奏報招墾情形片○燕督王奏爲辦理京城天津上海三處電局人員請奬摺○浙撫廖奏爲查明本年正月分海塘沙水情形摺○三月初六日工部鴻臚寺廂白旗值日無引見○八額駙明安奕功明桂各假滿請安○伊犁副都綂鍾亮到京請安○開原城守尉明志謝恩○郭士鍾徐桓謝左右監副恩○準良請假一個月○張仲炘黨蒙預備召見○召見軍機鍾亮張仲炘黨蒙明志○○王毓藻片再查前准户部咨開道光二年議覆御史劉伊衡條奏州縣徵收錢糧責成藩司催解案内議令各省明列三年比較逐年奏報一次欽奉上諭著照部議設立比較之法各督撫於奏銷題報外照例具奏摺内開具清單明列通省三年比較如本年額徵若干已完若干未完若干積年舊欠若干本年帶徵若干已完若干未完若干比較上三年最多最少之數或盈或絀註明務使眉目清楚一覽了然等因欽此欽遵通行遵照辦理旋因各省辦理叅差復經議令一律比較豐年以額徵之數爲准蠲緩之年以應徵之數爲准各按十分計算計完幾分計欠幾分比較上三年或溢完或少完或相等分數一一註明舊欠帶徵亦照此開報等因前經行司遵辦在案今據該司邵積誠詳稱遵查黔省額徵丁糧歴係年清年欵從無蒂欠並未造過比較清册自咸豐四年軍興後各屬人民離散田地抛荒迭經川楚大兵入境勦洗十餘年來甫經肅清又經各地方官多方勸諭招徠開墾刻下户口較前雖繁然元氣太傷驟難復額内有川楚外來之民水土不服疾病死亡因而轉徙不但荒田未盡開闢卽新開墾熟田又復荒蕪是以各屬經徵錢糧實無一定數目此種難以此較情形前司詳請奏懇展緩造册並聲明光緒十二年下忙截數後再行舉辦在案該司於奉文後督飭清厘查得黔屬除已徵外其荒蕪之田錢糧早已無著自咸豐四年起至光緒十一年止短徵錢糧先後詳請奏懇恩施准予豁免此外如威寍等處被災田畝又係奏請免徵旣無未究民欠更非帶徵評比該司於十二年起至二十年止下忙丁耗截數造報後卽遵章造具各年比較清册業經前撫臣嵩崑奏報於光緒二十二年正月二十七日奉硃批户部知道欽此均經轉　在案兹該司以二十一年分下忙丁耗業經截數造報現又督飭清厘各屬荒田遞年開墾成熟陸續升科至光緒二十二年止藩庫所收二十一年分條丁耗羡耗米官田租米變價銀兩比較原額僅短徵銀四千餘兩以二十年分丁糧綂計雖有短絀實係被災請缓帶徵應俟下年開墾荒蕪升科並帶徵災緩今收各欵核與帶徵舊賦不同自應查照部章蠲免三年以應徵之數爲准各按十分計算照章比較均有盈餘應請免其置議所有未能全徵各屬另行造册辦理仍飭將荒蕪田畝督率糧民開墾以期早復原額再同仁興義二府縣及普安松桃直隸同知普安縣等處額徵耗羡銀兩係全數改徵米石撥支兵米於光緒十五年分經前司史念祖詳請奏咨提解司庫得以添支文職養廉今届查辦十九二十二十一等年比較是以原册内立柱列數撥入比較合併聲明理合造具二十一年分丁耗等銀比較清册詳請具奏前來臣查黔省各屬錢糧未能徵收者實因地盡荒蕪無人墾種所徵前非未完民欠亦非帶徵可比所有比較分數清册二十一年分比二十等年徵收丁耗銀數均有盈餘已飭該司轉飭各屬設法墾種冀復原額並請自二十三年年底造辦二十二年分比較清册起展限半年俟二十二年下忙截數再行造報除册咨部查照外謹附片具陳伏乞聖鑒訓示謹奏奉硃批户部知道欽此○○王毓藻片再查各直省學政到任所延幕友人數姓名籍貫例應查明具奏兹貴州學政臣傳增清　　　二十二年十二月初　日到任所延幕友四人朱潤章係湖南廪生晏孝傳係湖南附生朱嗣徽係湖北廪生聶炳麔係四川拔貢均非　隸貴州之人查黔省應試生童爲數無多幕友四人足資校閱除囑該學政嚴密關防留心稽查外謹將查明閱文幕友人數姓名籍貫緣由附片具陳伏乞聖鑒謹奏奉硃批知道了欽此○○延茂片再查三岔口招墾屯墾兩項地畝一年應徵租銀二千餘兩而總分兩局員　及王屯屯總獵户應需薪餉銀兩每年由邊餉項下開支銀四千餘兩以該局進欵比較一年尚虧銀二千餘兩現在體察時勢該總分兩局概難裁撤亦難歸併若不設法就地寛籌進欵使卽以該處歲入之數足敷其所出之數則年復一年仍於公家進疑毫無裨益兹經奴才與該局總理留吉補用州同李祈年詳加籌議據稱該員於上年經理墾務一年之内體查情形該處可興之利有三一查該處出産以糧石爲大宗近年大半出境銷售勢難禁止擬請仿照省城章程試收斗稅一查該處産糧旣多商人間有私行造酒情事屢經查禁現在擬請弛禁援照省城燒商章程諭令報明領票准其燒酒售賣按年繳納票課一查該處出産雜項貨物向不收捐現擬明定章程一律徵稅以上三項如能辦理就緒約計一年所入足供該局開支之欵至額徵大租銀兩及續放地畝俟清丈報竣一律升科應徵租項可以盡數解省充餉惟事屬創辦佃户多係流民良莠不齊兼之鐵路興工街面時有俄人雜處其間將來試辦有無窒碍之處實難預定等情奴才查核該員籌議各情旣足以開利源而裨正欵與賞此時艱帑絀亟應設法興辦未便稍事游移瞻顧兹已飭令赶緊回局再加詳核卽行妥擬章程禀請出示曉諭次第舉行除俟年終如果辦理著有成效再行奏咨立案外謹附片陳明伏乞聖鑒謹奏奉硃批户部知道欽此○○北洋大臣直隸總督臣王文韶跪奏爲辦理京城天津上海及西路蘭州等處電報委員人等援案懇恩給奬繕單恭摺具陳仰祈聖鑒事竊臣前准總理各國事務衙門來咨以内城　報局前經奏定章程每届三年照異常勞績請奬一次自光緒十八年奏保後計今已逾四年該委員禀請保奬資勞不虚惟向不歸本衙門開　咨由臣查案核奬當經轉飭督辦電報事宜大理寺少卿盛宣懷核明詳辦前准覆稱光緒十八年二月經前督臣李鴻章將京城天津上海三月辦理電報尤爲出力人員奏請奬叙欽奉硃批著照所請該衙門知道單併發欽此欽遵在案計自十八年二月請奬之後扣至二十一年二月已届三年其時官報紛繁各官生雖屬異常勞苦未敢請奬後值西路軍務征調各營指示方略均賴電報迅速相機早奏膚功所有西路各電局自京城起曁天津保定太原西安蘭州等處委員司事學生因接遞重大軍情電報無不奮勉從事晝夜輪守寢饋勿遑其間督辦軍務處總理　門傳諭旨以及各省督撫綂兵大員出使大臣來往官報從不敢一字漏洩片刻遲延自應援照成案一併擇尤請奬以示鼓勵開具銜名清摺咨請具奏前來臣查各電局接遞中外電報皆關軍國要務責成繁重該員生等晝夜辛勤罔敢稍懈歴時已逾三載洵屬著有微勞核計此次　保仍照上届成案共請奬二十四員名内列爲異常勞績者九名列爲尋常勞績者十五名尚屬核實並無冐濫理合繕具清單恭呈御覽仰懇天恩俯准照擬給奬出自逾格鴻慈除飭取各員履歴咨部外謹恭摺具陳伏乞皇上聖鑒訓示謹奏奉硃批該部議奏單併發欽此○○頭品頂戴浙江巡撫臣廖壽豐跪奏爲查明本年正月分海塘沙水情形恭摺具奏仰祈聖鑒事竊查浙江省仁和海寍二州縣海塘沙水情形向係按月繪圖具奏兹據布政使惲祖翼署杭嘉湖道陳允頤會禀稱正月朔望兩汛時届孟春潮勢尚和查勘得東塘尖山　壩併西塘范公塘兩處沙塗及南岸各山之外新舊漲沙誌樁丈尺逐細查量均無升刷與上年十二月相同惟東塘念尖二汛海中新疆陰沙　又升漲　等情禀報前來臣復查無異謹繕單繪圖恭摺具奏伏乞皇上聖鑒謹奏奉硃批工部知道單圖併發欽此 
 
