# 1909 - 298 - 4913200

 

Page 1

 
 
   
 
 

Page 2

 
 
[今日本報目錄]  
　　第一張交旨論說專電緊要新聞一 
　　第二張緊要新聞二分類新聞清談文苑 
　　第三張各省開辦諮議局本埠新聞 
　　第四張專件國外新聞 
 
 
 

Page 3

 
 
交旨 
　　九月十四日軍機大臣欽奉 
諭旨著派善耆訥勒赫博迪蘇陸潤庠溥頲景厚會同原派恭辦喪禮王大臣等在梁格莊暫安殿輪流値班欽此又奉 
　　諭旨御史趙熙奏試學入官宜名實相副一摺著學部議奏欽此 
論說 
[京師第一師範學堂解散感言]  
　　自科舉廢學堂興十年之間罷課散學之風已數見不鮮矣迄於今歳而此風漸息 
　　何以近日忽發現京師第一師範學堂解散一事京師爲首善之區師範爲敎師模範以京師首善之區又爲敎師模範而忽有解散學堂之舉其何以示京外 
　　由是而不得不調查其原因而一一爲之評判若咎在學生歟則此風固不可長當施以相當之懲處若管理員或敎員之咎歟則亦當明定儆戒規則以平學生之氣 
　　今據所聞云京師第一師範學堂敎員敎法不善學生起而問難管理員袒護敎員竟出壓制手叚初五日令學生停膳初六日令學生停課初八日又出牌示將初三初五兩日告假學生一律開除在記者有不能已於言者非敢爲學生作辯護士也特爲學界前途危耳 
　　若曰敎員敎法不善學生起而問難則學生之問難起於敎員敎法之不善此在學生應當問難之例而亦爲學章所容許在敎員固不得因此洩憤於學生 
　　若管理員則僅有管理一切庶務之責於講堂課程及師弟問難管理員無干涉之權更何有袒護教員壓制學生之理 
　　乃管理員非但僅僅袒護教員始則令學生停膳繼則令學生停課終則開除學生是學生始則因學課之不善起而問難因問難而停膳而停課而開除然則學課之不善教員有特殊之權利學生無從侵犯 
　　是敎員縱若何不善敎課縱若何敗劣旣爲該學堂學生則有應受劣等敎員授課之義務從無詰詢問難之權利試問環球各國有此專制惡劣之章程否 
　　總之京師學堂之管理員與敎員均未必有管理員與敎員之資格全恃有勢力者爲之奥援若學問才識固非所長而交結趨附乃其絶技以敷衍爲手叚以噉飯爲目的以脅肩諂笑爲交結之妙法以花天酒地爲報酬之資料以壓制學生爲惟一之能力其所謂管理員敎員之能力盡於是矣 
　　於是學生乃受其無窮之屈憾欲與之反對則受斥逐之恥欲隱忍不發則敎員之敗類若是學課之乖謬若彼斥辱則受終身之奇恥隱忍則日月不居蹉跎容易與不入學堂等 
　　卽以一學堂計之少則數十人多則數百人往往因一二敎員之不善毫無學業上之進步坐廢居諸而不能於敎育界上生數丈光彩而没没無聞者不知凡幾 
　　今當預備立憲之際敎育普及爲立憲上之重大問題而管理員若此敎員又若此則人將視學堂爲畏途而敎育普及之目的終達難到吾故 
　　斷言曰今日學界之不發達無非敗壞於若輩管理員敎員之手 
　　余因之重可慨矣京師首善之地師範爲敎師模範其管理員敎員尚荒誕若此則非第一師範非京師首善之區更可知矣 
專電 
[電一（北京）]  
　　英法美德四國公使向外郵兩部催詢粤川漢鐵路借欵事宜語甚緊急 
[電二（北京）]  
　　十七日召見于式枚時攝政王詢問各國親貴任事權限最爲詳盡 
　　按此條可與要聞欄參觀 
[電三（北京）]  
　　學部奏設編訂名詞館奉旨知道 
[電四（北京）]  
　　各樞臣議俟吏部議覆龐鴻書處分摺上爲之力請加恩 
[電五（北京）]  
　　江督張奏趙濱彦捐助振欵請奬伊子郎中等職奉旨照請 
[電六（東京）]  
　　巡洋艦秋津洲載伊籐公爵之遺骸於今晨（十九日）回至横須賀午後一時到東京舁入靈南坂官邸沿途迎迓者甚衆 
[電七（東京）]  
　　伊籐公爵之子文吉被叙男爵 
[公電（九江）]  
　　各報館鑒九江出品協會於十六日開各業董事會勸業道傅蒞會並允 
 
 

Page 4

 
 
撥助經費衆情歡躍 
[公電（安慶）]  
　　各報館鑒協贊會今日（十八）成立總理方玉山協理學界姚叔節吳季白軍界汪楚生胡星五商界張雨春吕磻奚各界擬日内開聯合會 
緊要新聞一 
[江督函告選舉資政院議員辦法南京]  
　　十七日江督張制軍函致諮議局文云准資政院電開本院會奏資政院議員選舉章程奉旨依議欽此查章程内各省諮議局本届互選定於本年十月十一日舉行其議員定額奉天三名吉林二名黑龍江二名順直九名江蘇七名安徽五名江西六名浙江七名福建四名湖北五名湖南五名山東六名河南五名山西五名陜西四名甘肅三名新疆二名四川六名廣東五名廣西三名雲南四名貴州二名由各該局議員用記名連記投票各照定額倍選作爲互選當選人當選票額以過互選人半數爲準如不足數卽行再選選畢由督撫就前列當選人覆加選定送院所有投票等事宜由各該局辦事處籌備除章程另咨外合行電聞希查照飭遵等因承准此除備貝公牘知照外合先函告卽祈查照電指先期籌備爲荷 
[于式枚入京面奏憲政北京]  
　　考查憲政大臣于式枚已於前日來京寓六國飯店十四日跪請聖安蒙攝政王召見詢以考察憲政情形于奏稱日耳曼聯邦與我國分省彷彿相同其議院制多可採行等語聞攝政王頗爲嘉許 
[憲政館飭報諮議員履歷北京]  
　　憲政編查館現又咨飭各省督撫令將該省本月選定之諮議局議長副議長曁名議員履歷詳細查明曾充何項官職及有何項産業並其品格行止事迹一併咨報到館以備查考 
[電咨各省再議印花稅辦法北京]  
　　政務處王大臣昨奉攝政王面諭令將試行印花稅辦法再行詳細核議俾試行後不至有碍民生等語各王大臣奉諭卽與度支部澤尚書會議擬咨商各省督撫將一切雜稅酌量裁免然後將印花稅設法實行則於國訃民生可以兩相保全惟雜捐能否减免印花稅能否速辦須由各督撫詳議復部方可核定辦法聞此議已於日前電咨各省矣 
[達賴仍不贊成西藏改省北京]  
　　政府日昨又接駐藏大臣密電謂近日達賴對於西藏改建行省一事甚不滿意且有阻撓之舉動請妥籌辦法俾有遵行云云 
　　會議政務處十三日會同外務農工商郵傳度支陸軍理藩學部等七部堂官會議西藏應行舉辦事宜聞因攝政王屢次催辦藏事故議定後即當奏請實行但改省一事則因達賴反對擬暫從緩辦云 
[陸軍部考試留學生情形北京]  
　　陸軍部考試陸軍留學畢業生原擬俟梓宫奉安後舉行嗣因該生等陸續到京未便令其久候已於十二日在新建之貴胄陸軍學堂扃試與考者二百五十餘人鐵尚書親臨監試異常愼重内塲仍照科舉例閱卷人員概行廻避外塲則由南苑調來軍隊數營以便試騐各學生之指揮合法與否聞此項學生錄取後部中無可位置仍當咨回各該原省錄用云 
[贛撫奏請停止分發兩年北京]  
　　贛撫馮汝騤奏稱江西候補人員近年極形擁擠雖實官捐已經停止而以前捐納及考職等員指分到省者仍復紛至沓來統計現在候補道府兩班已有一百十餘員同通州縣五百餘員佐貳雜職則多至九百八十餘員其先行到省未經註册騐看者尚不在内以通省缺數比較人數相去幾及十倍候補者旅食維艱生計不贍中材以下勢必長奔競之風隳廉隅之守出宰而虧公帑奉差而玷官箴比比皆是現與可道再四熟商非請暫行停止分發無以飭治體而肅官方擬請除即用大挑改選等項及例應簽分人員仍照定例辦理並先已到省未經引見各員擬即催令赴引回江候補毋庸改省外其餘捐納勞績考職各項道府以至佐雜各員應請一律停止分發江西兩年俟限滿之後再行察看情形奏明辦理其已捐指江四尚未到省人員如在停止分發限内有願改指别省者並准其改指呈部給照免繳改指銀兩以示體恤九月初九日奉硃批吏部議奏 
[直督奏陳裁减各局所情形北京]  
　　直督端午帥具奏略云今日仕途龐雜登進多門或由捐納或由保舉分發旣實繁有徒報効亦比比皆是卽如直隸各局所中總辦以外復有會辦幫辦坐辦種種名目多或二三十人少亦五六人七八人員司以下猶所不計冗濫旣甚糜費自不待言奴才前在兩江總督任内卽以甄汏冒濫裁併局所爲務今直隸道府以及州縣佐貳候補候選各項差委名目繁多較之南洋加至數倍財政支絀入少出多斷非先從祛浮費汰冗員入手不可奴才歷與司道逐加審度凡原有局所其事之可併者則併之其可歸實任司道及向無責任者則撤之其虛耗薪費並不辦事之員則裁减而　易之約計歳省之數已三十餘萬兩此外應行裁减之處仍當隨時清查認眞整頓用以省無益之繁費免益增庫帑之實虧九月十一日奉硃批著該督核實整頓 
[外國使臣照會恭送梓宮北京]  
　　各國駐京欽使現在會議於九月二十四日詣皇極殿几筵前恭祭孝欽顯皇后梓宫二十七日早五點鐘詣皇極殿恭送梓宫啓行聞各使此次擬定恭送梓宫至東直門爲止已照會外務部轉奏 
[張文襄身後遺聞北京]  
　　張文襄薨逝後檢點宦囊僅 
 
 

Page 5

 
 
餘一千八百金而虧欠百川通票號至三萬金誠哉其不殖生産也聞文襄薨逝之前先授人更改遺摺改畢又取閱之又校正其詩集又取所刻之思舊集閱之又進糜粥一盂旋卽薨逝現靈柩准二十一日起程回南皮原籍 
　　湖北現任各司道及武職等員因文襄任該省總督時廉潔待下兩袖清風及今殁後毫無私蓄莫不感泣涕下故於日前來京弔祭時奠敬莫不從豐此事爲攝政王所聞頗贊文襄有古大臣風範云 
　　諡法有武功乃諡襄南皮相國以儒臣而諡襄外間疑之兹聞月前上諭原有引中法諒山之戰爲華人戰勝洋人之榮光等語因歸功於南皮而諡以文襄旋世中堂恐牽涉外交遂删去此節 
[京師近事]  
　　内務　掌禮司奉皇太后懿旨九月二十七日恭送孝欽顯皇后梓宫在皇極殿跪送時服縞素梓宫啓行後換青長袍褂啟鑾至燕郊行宫歇　後仍換縞素至蘆殿恭迎梓宫及沿途至梓宫前均服縞素抵陵後叩謁各陵則服青長袍褂其他妃嬪亦皆遵照辦理 
　　濤朗兩邸現佩之爵勳徽章係屬新定制度濤邸所佩乃郡王爵章質爲紫色寳石上鐫行龍朗邸乃貝勒　章質爲紅色碧璽上鐫行龍聞親王爵章則爲紫寳石質上鐫座龍 
　　實錄館總裁孫鹿榮三中堂現將調充纂修協修各官於初十日具奏奉旨依議聞此次奏調約二百餘員内有廣東籍者七員係伍銓萃左霈尹慶舉黎湛枝何作猷商衍鎏朱汝珍 
　　喀拉沁旗日前呈報理藩部文稱該旗公爵頭等塔布囊禀請願入貴胄法政學堂隨班聽講 
　　近有留日鐵路學生數人畢業回國赴郵傳部呈請考騐聞部中定於十四日令該生到部考騐然後分發各路差遣 
　　學部考試留學生原以平均分數合算聞此次有最優等唐君者其文憑分數得九十分按唐君係在美國柯勃耳大學習農學卒業所得文憑確係優等惟同校某君亦于前年畢業同習農學當時學部考試于其文憑則僅予以七十分故外間以爲同校同業而文憑分數彼此差異咸莫名其故云 
　　民政部前咨各省調取輿圖志書並飭列表報部爲日已久聞各省覆到以省志府志爲多至州縣志書大省尚少修成邊小省分十不得一即有志書者其輿圖亦半是舊圖於近一二十年建置全未增入今部限一月内繳呈竊恐辦理不及云 
　　聞度支部堂憲會議前奉諭旨設立審計院並屢奉面諭垂詢均未確定辦法現當本部清理財政之際擬添預算决算兩表實與該院有密切關係未便久爲延宕已决意俟各省監理財政人員回京後將其成績最著者請簡爲該院院長組織一切云 
　　浙撫增中丞前日電致外部謂嚴州府淳安縣屬之石山前因以火藥炸取石料致釀人命久經封禁在案近有某國商人堅求開採業已拒絶如再向貴部要求請即據理駁論免釀禍端 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[江蘇諮議局呈報議决事件南京]  
　　江蘇諮議局呈報江督蘇撫文云查奏定諮議局章程第四十二條内開凡議决事件除議長副議長同意認爲應行秘密者外均公布之並隨時報告督撫及資政院等語所有本局會議議决之件合行繕摺呈報除彙呈資政院督部堂撫部院並本局自行公布外謹查諮議局章程第二十二條聲明此爲議定可行事件理合呈請督部堂撫部院公布施行須至呈者 
　　九月十三日會議議决事件 
　　一議决代呈清河紳士張符元等清淮災荒請願書一件查諮議局章程第二十一條内開諮議局應辦事件其第十二項爲收受本省自治會或人民陳請建議事件又案語云以通人民之情愫據此則本局於人民情愫以代通爲應辦事件自應代爲呈請施行 
　　九月十五日會議議决事件 
　　一議决答復督部堂交議寗省接築蕪湖鐵路案一件查蕪寗鐵路畀涉兩省旣經端前部堂建議展築自應由寗皖紳商集資築成惟由寗城起至江蘇盡境共長若干里路線所經有無名城巨鎭應先確實調查方可估計建造成本之多寡及將來收入之衰旺應請制台將前此洋員測勘之圖發閱又寗省鐵路所需成本及通車後盈虧若何均應請制台詳細檢卷示知藉資比例庶籌辦時確有把握一面并請制台行令皖省紳商集議俟有端縮再由寗皖紳商會議辦法呈明制台然後施行 
[浙江諮議局十七日提議事件杭州]  
　　十七日浙江諮議局開第二次審議會其提議事件計共甲乙丙丁四種（甲）一時起至二時提議諮議局預算經費事件（乙）二時至三時提議議員旅費事件（丙）三時二十分至五十分提議勞絅章提議事件（丁）三時五十分至五時關於水利議案併付審查會審查事件又第四股庶政興革審查會第二次報告審查浙江農田水利會法律案意見三條大略謂此項規則本無强制執行之性質但一經規定使辦水利者有所遵守於事實上不無裨益全體表决以爲可行惟對於議題及第八第十七兩條微有意見臚列於左一議題應改爲試辦農田水利會規則議案二第八條内命令兩字應改爲勸令三第十七條加成一項凡該區域内原有關於水利之公欵得由會員公議撥用 
[廣西諮議局舉定部長桂林]  
　　廣西全省議員共五十七名業於上月二十六日舉定正議長陳君樹勳副議長唐君尚光甘君德蕃本月初二日復於全體議員中選舉部長五人分部任事計舉定第一部長周君維宗第二部長黃君宏憲第三部長吳君錫齡第四部長唐君鍾元第五部長陳君太龍惟某部司理某事現在尚未核定云 
[西報譯要]  
　　俄國對哈之狡猾政策文滙報載十九日倫敦電云據紐約日報北京訪事電稱俄國現向各國倡議在哈爾濱境外另闢小地作爲萬國公共租界外交界中人大都反對此議因承認此議不啻卽默許俄國鐵路局要求施行政權管理北滿洲鐵路區城居民一事也 
　　美國駐華公使之繼任者又載十八日柏靈電云紐約著名財政家費虛君大約將簡爲美國駐華公使 
分類新聞政界 
[蘇垣催造清理財政册辦法蘇州]  
　　度支部自會同吏部奏准酌擬報告逾限處分後恭錄行知到蘇並請飭財焉局實力督催遵限報部等因中丞當即電復度支部云儉電悉此次清理財政要當和盤托出不容絲毫掛漏蘇屬省内外關署局所學堂營隊欵目紛雜釐剔非易清理之始著手尤難送到各册間有門類未分晰開載欠詳盡者又必往返駁查研究不厭精審以故春夏季册雖經澂電檄督催尚未一律送齊限期迫急良用焦灼容再督飭局員竭力限催一俟復到卽漏夜編訂詳咨冀副定限而免延誤謹先奉復刻又札行蘇藩陸方伯分别電催省内外關道局所學堂營隊一體凛遵本部院前次電檄限期提前送局彙編倘再遲延貽誤責有攸歸應由局開報職名聽候參處以儆玩泄 
[遵章考試到省官員蘇州]  
　　蘇藩司具詳新章考騐外官第五次報考傳考並歷次送考未到各員計三十四年以前到省一百五員三十四年正月以後到省三十九員開摺詳請示期考試等情經撫憲瑞中丞定期於九月十九日督同三司在貢院考試已示諭各員遵照至期各帶筆硯前往聽候命題扃試 
交涉 
[請禁外人干預臨清稅課山東]  
　　臨清鈔關昨日具詳撫院略謂各國洋人請領護照赴内地游歷定有約章不得干預他事現有日本洋人櫻井幸三郎執持游歷護照乘坐商船由北而南於八月十二日經過臨關兹於八月二十七日復又折回適有天津中裕行販運雜貨到關正在查騐間該洋人卽行出頭干預以致船商恃爲護符意存違抗當與該洋人等以理辯論並嚴斥船商以後不得再藉外人包攬情事貨稅應完應免自有例章稽征爲關榷權限本不容外人過問乃該洋人遽行阻撓稅務殊違約章若不從嚴禁止以後深恐姦商相率效尤實於稅釐大有關係亟應設法整頓俾杜漏巵請咨直督行知海關嚴禁中裕行商此後不准再令洋人干涉完納稅釐等事以重國課而免滋事 
[澳門勘界之鱗爪廣州]  
中葡兩國勘劃澳門界址大臣高馬二使於十一日同乘葡國砲船八地利亞前往澳門會勘界務葡京里斯 
 
 

Page 11

 
 
本各報載稱澳門劃界事宜恐不免將移交海牙和平會公斷自治會電致北京外務部云免澳租我仍地主葡背約應詰責現葡混侵海權各島高使不察葡益野心全粤怨騰勢將激變乞請旨另派專使毅力堅持粤商自治會陳基建等叩又致南北洋各外埠電云高使秘密勘界事危粤恐激變速電請旨另派專使挽救自治會具 
軍界 
[管帶移禍哨弁之結果蘇州]  
　　湘人楊善臣前在巡緝隊張弁處當勇迨後因與隊官有隙遂被開革楊即改名鳳儀至飛划第五營劉楚湘管帶處充當號房巡緝隊劉弁又將楊拘獲指爲拐匪送營務處發縣究辦吳縣陳大令訊無拐情卽將楊送至第五營保釋此六月間事也近日上憲以縣營並不請示擅自交保嚴飭查復劉管帶因楊善臣在伊處充號房係名楊鳳儀遂欲卸過於屬員即以查得本營並無楊善臣其人而右哨有楊立成之名等情禀復大吏閱禀後當以楊立臣即係楊善臣之悮旣在右哨應將該管帶劉楚湘及右哨馬領哨並六號隊長一併撤差當卽分别派員接充矣實則楊立臣確係另有其人聞馬領哨等刻擬據實上禀辯明此事云 
[札派水師保護賽船蘇州]  
　　青陽港賽船屢經交涉詎本届西人仍擬在該港舉行現悉暫編陸軍二十三協統領兼統飛划水師陳主政得龍昨奉蘇撫諭飭酌帶師船赴崑新二縣青陽港一帶梭巡以資保護聞陳主政已於十八日禀辭就道矣 
學務 
[青島特别高等學堂開學紀盛山東]  
　　學部以中德合資在青島開設特别高等學堂定於十二日開學特派李參議熙來東代表觀禮李參議已於日前銜命由京來省十一日附火車赴青預備届期蒞堂監視行禮代致訓詞略云今日爲青島特别高等學堂開學之期本京堂代表學部來堂觀禮旣見斯堂建置之宏設施之盛足徵兩國交誼之隆又見諸生爾雅彬彬從容揖讓可知異日成就之遠本京堂實深欣慰竊願諸生循循受敎努力前修從此分研四科各造其極足不出國門一步而身得與歐洲中原之賢士大夫游與置之莊嶽何異勞逸迥别而精進過之其爲幸何如乎况斯堂敎澤甚宏課程尤備諸生來此旣探西學之精復存國粹之美將來學成而仕學用於中國而聲施於五洲然後斯堂創置之初心爲不負矣不但本京堂身與斯會與有榮施他日人材衆多本部亦莫名歡佩故於釋菜之始略進蕪詞旣以此報在事諸君亦以爲諸生勗 
實業 
[札派南洋羣島協贊會協理南京]  
　　南洋巴達維亞島商會議董梁祖祿能自製機噐以中國此次開辦勸業會深願出品與賽前曾由該商會照會南洋勸業會聲明當經勸業會照復以會塲内本設華僑出品陳列所一區梁君研精機械熱心祖國本會極爲歡迎云云兹南洋大臣正會長張制軍以梁學有實用光我會場復派爲南洋羣島協贊會協理請其組織協贊會以示優異將來審查總長定能奏請特别奬勵爲華僑生一特色云 
[促進華僑出品之計畫南京]  
　　南洋勸業事務所坐辦陳觀察以南洋華僑頗能熱心祖國且於工商各品多能並駕歐洲故于會場内特設華僑出品陳列所藉資表章前已呈請札委王運判樹柟前往調查聯絡一切復以本省與各島通信機關頗形遲滯深慮有誤會期無以慰僑民之望因查悉省垣曁南學堂學生均係該處前來肄業者類多巨商縉紳子弟家庭音問自較靈通特派遣調查科員袁君康候前往該堂演說一切並立賫各項通告章程託該生等轉寄以期鼓舞 
[寛定鐵路佔壓地價山東]  
　　委辦譯縣中興鐵路購地陳梅蓀觀察日前馳赴嶧縣與水大令面商當卽知會各地主於八月十九日將鐵路應壓地畝查明插標灑灰綫丈量八月二十四日丈量完畢計由亂溝莊外崔廣沅地起向西北至嶧縣南關外止壓地三百八十四畝四分二釐地主四十二家議定地價一律從寛每畝京錢七十二千視上年定價加增不少現已傳知地主定於九月初六日十一日十六日爲期陸續赴縣當堂領價再麥地雖未成苗擬每畝給錢二千豆蔴蕎麥等丈旦踐踏擬每畝給錢一千以示體恤 
[浙路總理準期入都陛見杭州]  
　　浙路總理湯蟄仙京卿前奉朝命補授滇臬呈由浙撫代奏籲請入都陛見已蒙俞允本擬卽日趨裝奈路事吃緊接任無人一時股東非股東無不竭誠挽留大有去住爲難之慨嗣經京卿力舉在藉前廣東欽謙道褚成博給諫暫權總理當經股東董事等會一再協商公同認可褚紳亦允暫任現京卿已擇定二十日束裝北上矣 
雜記 
[珠江流域風潮之大刦廣州]  
　　廣東此次東西江一帶風雨爲災爲近數十年所未有且被災地域甚廣而西江之風大於東江有鎭波内河火輪船舟師李榮頓者身親其境據報謂初六日六點鐘其船由梧州開行駛至悅城及肇慶之間即遇颶風波浪洶湧迭捲過船時在晚上約十一點鐘旋即下錨灣泊船中所載有搭客多人及牛百頭雞鴨數百籠其雞鴨死者甚夥以吾所見西法風勢較諸香港尤大當時見有火水罐漂流河旁約有半英里之遥想必係數渡船所載之貨被風吹沉者初七早七點鐘船復起錨開行風仍猛烈沿途零木爛板舉目皆然迨抵三水風勢始殺惟仍滂沱大雨由三水以至香港波浪頗平初八日晨始行到港來往省城三水之電缐爲風吹倒不能傳發電報三水稅關新建上蓋爲風揭去肇慶躉船上大木棚廠亦遭風吹去飄至對岸相距約四五里等語刻下袁督以各屬禾稻登塲在即一經被災不堪設想現特札司分 
 
 

Page 12

 
 
電各屬派委會縣確切勘報以此次風雨爲灾東西江潦水復漲香新等屬均已被災禾稻多被淹浸情形深堪憫惻應即飭行分路勘報一面迅飭地方官速行勘查圍基房屋有無冲决坍塌及被淹田畝與有無溺斃人口情事刻日詳晰具報由司詳議核辦至若各屬電逹救災公所者尤屬指不勝屈彚錄如左（東莞令電）縣屬於初六初七兩日疾風暴雨先經查明尚未被災詎東江水發直注下游三日内水漲一丈有餘各處圍基危險萬分連日親往各鄉查勘如車石壆企石壆均已崩决田禾盡被淹没至有淹斃人口冲决屋宇者（恩平令電）此次風雨爲災沿河晚稻高者被風低者淹水損傷過半惟倒壞民房及被災人數較上年稍輕兹蒙軫念災黎撥米三萬交梁曉初運帶賑濟感甚現已選紳先查極貧次貧彙齊戶口俟梁君到會同散賑但災區遼闊需米甚多尚懇續爲接濟（惠州府電）郡城本月初五六七等日疾風暴雨河水漲發丈餘浮橋冲斷廬舍被淹歸善縣城地勢較低積潦七八尺博羅縣城地勢益低積潦尤甚水竟齊簷田禾傷損居民遷徙饑饉流離殊堪憫惻敝府先經分飭各屬詳查一面親督各縣查勘因水勢奔騰民船難駛現電請善後總局借撥小輪一俟輪到卽往查勘賑撫惟此次東江風雨爲災十餘年來所未有郡城如此各屬可知夙稔貴公所痌瘝在抱饑渴爲懷敬懇迅賜派員多携銀米乾糧先至歸善博羅河源等縣屬散賑以次拯救（歸善電）初八東水陡漲數丈初九早蓬瀛東門舊壆决缺五十餘丈災慘難堪懇乞速賜賑恤（增城電）敝處各圍冲决全禾被淹乞恩速來濟災黎幸甚（東莞電）和平康雲岡各社現報風水成災羊蹄横敎鶴田下等壆崩决之福降壆亦在危田禾淹没野無青草乞設法勘拯（新興函告）縣屬於九月初六下午大雨漸止颶風陡作直至初七酉刻風雨始息而四處山河諸水湧漲縣城南街水街水入舗戶六七尺之深茅蓋泥屋被風吹撤五里亭圍各基圍亦被水冲决西北河水相連片海所有西北橋亭洞口墟等盧田禾盡行水侵時値霜降各處田禾正當放花結米之時此次風災雖無去歳之甚而穀身必多凶歉晚糙收成難期雜糧亦多冲壞損耗非輕農夫種植謀生不勝嗟嘆彚錄觀之則散放急賑又爲不容緩之舉矣（博羅縣函告）本月初六日颺風大作繼以大雨直至初八已刻乃止是夜河口漲發忽長丈餘係由上游建瓴而下淹浸入城内外居民舗戶均被淹浸其低窪處水竟齊簷現在水勢尚未漲定各處民居倒塌淹斃人口亦未查確云（品明三洲各處來信）連日烈風大雨山潦暴漲大沙圍屬横海基址及獨崗舊决口於初七先後崩决全圍水浸一望汪洋該圍疊决五次連年失收饑民嗷嗷請賑云（從化投函）本月初六七連日晝夜傾盆大雨北方大嶺等山高插雲天忽而水從地起山水與雨水同時暴漲平地水深數丈縣城與城南各村莊適當其衝塌屋大小不計其數臨河基圍盡决中和新墟各舗全被冲塌災情之慘實從古所無又鶴山沙坪一帶俱受風災尤以笋山水東圍爲甚且水東圍築復未久泥土浮鬆一時水過基面卽遭崩决云（江門來函）江門於初七日颶風爲災幸蛋民預觀天色知風將至多爲避地之謀向來駁艇均由沙岡等處載客至江門附搭輪船赴港是日亦不敢駁運以故水陸雖有損傷而人命則尚未殃及四邑輪船公司之德慶輪船則被風吹擱於北街附近海面尚未脫險惟幸海乃泥底船身或可無傷云 
清談 
[諮議局公牘程式之疑問]  
　　自憲政館咨行諮議局公牘程式後議員有電館力爭者各報有著論辨詆者其言固已盡矣而余猶有數疑問在 
　　諮議局主體也議長客體也今憲政館旣以議長之翰林京堂與非翰林京堂而分用札用照會之等第則是明明以議長爲主體也而余之疑問即由是生 
　　第一問假如甲省諮議局之議長爲翰林京堂而將行文於乙省非翰林京堂之議長則其程式將如何 
　　第二問假如甲省諮議局之議長非翰林京堂而將行文於乙省翰林京堂之議長則其程式將如何 
　　第三問假如議長非翰林京堂而或曾充邉防大臣或曾爲武職大員如今趙爾豐薩鎭氷等則督撫行文之程式將如何對於督撫之程式又將如何 
文苑 
[湖北旅寗官界公祭張文襄文（恩施樊增祥稿）]  
　　惟大清宣統元年九月丁未朔越祭日丁已江寗布政使受業樊增祥謹偕湖北旅甯同人恭具庶羞清酌之奠致祭於太保文襄樞相夫子之靈曰嗚呼公之靈在天下猶水之在地中國之人失相公如子之失父母方謂道德經綸放之四海而準豈意艱難况瘁至於八月有凶敬具瓣香聊當哭寢惟靈養浩然氣爲王者師第三人及第晚踐綸扉廿六載兼圻入參大政仕宦至將相富貴歸故鄉人生至榮天懷弗與（去聲）蓋古之賢輔舉未嘗爲公之難而今之學林殆無不由公而變極其眼光心力欲奠千萬世之丕基分其懿行嘉謨可作數十人之佳傳登山首岱觀海先瀾言何取詹詹小爲事有其犖犖大者溯自萬國交通生民未有彼强此弱人智我愚自有公而後知美雨歐風益厚中華之根柢孟晶孔玉何憂外物之磷緇戰勝朝廷常以一言增九鼎之重不動聲色而措天下於泰山之安其識量有如此者戊庚兩役危急存亡人惶遽不知所爲公嶷然弗爲之動十國違兵而徐浪六龍西幸而復還蓋嘗結狼虎以恩則狼虎亦感恩而圖報懷鯨鯢以德則鯨鯢亦慕德以來歸自有公而後如典午東遷王道顧榮爲不競趙空南渡李綱宗澤爲無謀天生李晟實爲社稷世無管仲誰止兵車其功烈有如此者穆宗大婚以迄升祔國史方略纂述告成凡有大文皆出公手自非燕國誰能润色星雲賴有宣公始足溝楊忠義奏議百卷皆經世之文章詩歌一門極風雅之正變近漸夷俗爭尚名詞新科少識字之人舊學斷讀書之種自有公而後知經書藏壁猶聞絲竹之聲史學鈎沈不少壺盧之本舉凡南國化行之處爭頌周公將使西行不到之鄉皆尊孔子其學術有如此者自登台閣遂秉機衡國不遇托孤寄命則不知大臣立節之不撓時不際議禮考文則不知宰相讀書之可貴昊天不吊兩宮上　舉國危疑四夷覘伺自有公而後知楊漣頭白枉事張皇韓琦聲嘶未爲鎭定蓋金媵未納先成負　之圖玉几彌留早定委裘之策能斷大事實賴宗臣經三折　始信良醫之藥無一著錯方知國手之棋其相業有如此者嗚呼而今已矣吾道非耶朝廷以保傅加恩遣郡王致奠哀榮備極震悼猶深輟櫻桃以祭九齡無斯恩禮吟秋雁而思李嶠遜此明良祥等桑梓依光菖苓在籠江漢永懷召虎東吳亦祀葛龍敢薦椒漿忝攄藻翰江淮河濟流無盡之恩波日月星辰挹常新之光景從此阿衡三世與聖賢七作以同休傅說一星騎箕尾兩躔而下視皇天后土實鑒老臣夙夜之心内夏外夷常懸萬古春秋之義哀哉尚享 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
[各省開辦諮議局報告書]  
　　江蘇諮議局財政審查會報告（清查荒地案） 
　　九月七日奉議長交到撫台交議清查荒地案由會逐次審查所議節略公推姚君文柟沙君元炳于君定一協同擬稿即用秦君錫田意見書錄如左 
　　同治初年蘇省曾辦清丈時當兵燹以後流民未歸故土官吏視爲具文襲謬承訛章率了事甚且飛灑漏匿弊竇百出迄今四十餘年陵谷已漸變遷阡陌亦多改易執舊册以鈎稽孰爲官荒孰爲民荒大都模糊影響似是實非矣釐正圖籍本屬地方自治入手要著故但查州縣之荒地不如徧查州縣之全境尤爲扼要寗屬之通州蘇屬之寳山業已辦有成效擬請行取通州寳山測量清丈章程通飭各廳州縣叅酌地方情形切實仿辦先設速成測繪學堂限令半年或一年畢業學成之後分赴四境實地繪丈檢核單串對勘圖册按畝清查一絲不漏則舊荒新漲以及無糧無主之田水落石出朗若列眉從前隱匿侵佔各弊一掃而空而農業如何振興農林如何推廣按籍可稽推行自速應請議長付衆公决 
　　第二特别審查會報告（寗省接築蕪湖鐵路案） 
　　九月初九日奉議長交到制台交議寗省接築蕪湖鐵路案委任三人孫啓椿陶保晉楊廷棟所議各節公推楊君主稿照錄如下 
　　查蕪寗鐵路界涉兩省旣經端前部堂爭歸自辦自應由寗皖紳商集資興築惟由寗城起至江蘇盡境共長若千里路綫所經有無鉅城名鎭應先確實調查方可估計建造成本之多寡及將來收入之衰旺應祈 
　　制台將前此洋員測勘之圖發閱又寗省鐵路所需成本及通車後盈虧若何均應請制台詳細檢卷示知藉資比例庶籌辦時確有把握一面並乞制台行令皖省紳商集議俟有端緒再由寗皖紳商會議辦法呈明制台然後施行議員等再四籌商意見相同謹合詞報告伏祈公鑒 
[議案]  
　　顧詠葵補救江北水利議案（二續） 
　　一改訂運河誌樁尺寸運河水誌秋前一丈五尺二寸秋後一丈四尺七寸卽當啓放郵南壩此定例也每遇盛漲之年道憲臨工下河百姓環求緩放道憲輒以定制相難終歸無效殊不知河底日淤誌樁尺寸根段已埋入泥中何能僅以水面之誌爲憑故改訂誌樁尺寸亦事之萬不容已者也 
　　一江北鐵路若用西隄軌道必須加高路綫用西隄必於隄外帮路可無疑議惟築路之始若預爲加高設遇湖水盛漲公司恐路軌被衝或請開壩减水以保路亦事之或有者故亦宜預先議定 
　　一籌欵濬河修隄全行之必一二百萬行其一亦二三十萬除政府酌撥欵項外籌諸民者約有三策 
　　（甲）攤派下河各州縣隨賦帶徵逐年攤還下河苦沈墊久矣聞此無不樂從者道光二十九年培築西隄攤派下河七州縣有成案可稽 
　　（乙）攤派南鹽各商塲灶被淹失利至巨不第農受其害 
　　（丙）清鎭小輪公司宜有助欵小輪收運河之利而貽下河州縣大害甚悖公理目應輸費 
　　請議審查會報告 
　　九月初九日第一次審查會馬良王乃屏張伯英劉永昌張開圻王錫爵王士杰施雲鷺孫靖圻梁菼 
　　一件盛澤商會請議盛澤釐捐洋價照市并搭繳銅元五成文 
　　議附入撫議案改訂釐金征收方法案内一同提議 
　　一件銅山縣鄉民請行徐淮屯田印串書議格式不合無庸提議 
　　其内容可留爲清查徐淮荒地之參考之用 
　　一件江蘇敎育總會請議定全省敎育經費案議交諮議局提議 
　　一件汪潭請議改正稅契繁雜文議照議事細則第二十八條凡人民陳請建議之事應記明陳請人之姓名年歳籍貫職業住所蓋有圖章方爲合式擬請介紹人轉屬陳請人另具合式請議書再行審查 
　　一件張符元請救濟清淮災荒書議應交諮議局提議 
　　王化南莊其仁先通淮水下游以淡沉災案 
　　一借公欵目下公欵雖云支絀而疊次賑災動支數百萬累年搶修亦不下數十萬後顧茫茫漏巵猶無底止果能於今年平糴之六十萬截留其半以爲立局開支聘用工程師測量等費半歸南河歳修項下半歸淮揚海十七州縣地丁攤征兩年分還不特輕而易舉將來一勞水逸不猶愈於目前之剜肉醫創尚難普及乎 
　　一備兵力今年河工吃緊時江北提道兩憲調用陸軍工程輜重等營分駐下游運堤以爲保險搶修入備余謂兵以保民無事而坐食不若有事而立功之爲愈也如以導准之功責成江北陸軍輪班挑濬假兵力之有餘補財力之不足而借欵項下亦可擬充微賞以慰其勞其協統以下各隊目工竣時亦可列入保案援南河終歳安瀾之例以旌其功在官府爲不費之惠在軍界爲不朽之功在地方實造無窮之福亦何憚而不爲 
　　整頓淮安關卡以蘇商困案 
　　一專委府道各有專職兼理關務則府道任印委印委又任家丁層層朦蔽勢愈隔而難通惟仿上年委任穆道之例以歷年之比較專其責成而事得身親各口可按季清查以定其賞罰則苛索抑勒之弊無自生矣 
　　一裁併地方多一局所地方多一開支即費不在官而在民民財空而官費奚出惟擇其最要之口如清江口可稽其漏報落地草壩口可查其出口繞越其餘五口皆可歸併之類委任明幹官吏厚薪俸以養其廉而附近無名各口一律歸併則事不煩而民不擾必設卡愈少而收稅愈多矣 
 
 

Page 19

 
 
本埠新聞 
[通崇海商務總會咨上海商務總會文]  
　　（籌議附設商業研究所）八月初九日奉農工商部札開據廣東石城縣商務分會總理柳龍章等禀稱竊維商會之設原以聯絡商情研究物品講求製造振興商業爲第一要議中國物産富饒商力雄厚若不設立會議研究之所恐無以聯商情而開商智於商業前途終難望其發達職等集議擬懇通飭各直省總商會於會内附設全省商業研究所一區並議定章選舉總董依期到所會議凡關於商業者皆得各抒所見詳細條陳每年會議兩次每次以一個月爲期所費無多於商業大有裨益當此商戰劇烈時期若開會之後一省發其先各省踵其後是合全國之商會商力以營商業業無不成請通飭各直省總會移會勸業道公同核議等情到部查該商所禀係爲交通智識振興商業起見惟各處情形不同分會距省路程遠近不一合行札飭該總會會同核議體察情形酌擬辦法禀部核示可也等因並抄册到會奉此查石城商會原禀所請於直省總商會設立全省商業研究所其宗旨任使商業利弊藉資羣議以興廢起衰立論最爲高遠惟各省風氣進步遲速互有不同蘇省開通較早如石城商會所禀各節久已着手進行特未明訂章程整齊形式就寗蘇而論近年江寗開辦商業學堂上海編輯商法草案均爲商業謀完全基礎因原竟委次第推行似非初通風氣之處所可相提並論現奉飭議前因敝會查寗蘇兩會垣上海一商埠均爲各商薈集之地通州地居江北交通尚未甚便該研究所如果必需籌辦似宜在寗蘇滬三處擇議附設應如何遵奉部飭體察情形酌擬辦法之處應請貴總會主政挈銜詳復除咨寗蘇總會外相應咨請貴總會請煩查照會商辦理並希見復施行 
[城内將興夜市]  
　　地方公益研究會同人致總工程局函云竊維振興市面爲自治之一端上海互市以來内地商業徙移於租界是以租界日盛内地日衰利權外溢彼盈我絀南市自設振市公司後商業稍見發逹而城内各店舗生意清淡銷貨細微揆厥由來城内素無夜市又以城關阻隔一至傍晚城外人則裏足不來城内人則羣趨租界道途平坦撤夜光明耳目爲之一新銀錢不吝化用舉凡衣飾食用之物無不購自洋塲是以内地日形衰落租界日見興發富强之策安所設施敝同人再四籌維目前新門已闢道路已治車輛已通各街電燈已設藉此於城内准開夜市以冀挽利權於萬一爲此函懇貴總局察核集議如蒙許可即希據情轉禀道憲移請提右營通飭各門汛弁悉照新闢城門每夜十二時關閉以便往來并請札飭上海縣出示曉諭俾衆週知敝同人爲振興市面挽回利權起見是否有當尚祈主裁再此事曾於去年商諸貴領袖總董已荷贊成合併聲明 
[京控案牽涉多人]  
　　前年冬間開浚浦東馬家浜河道滋事案内之朱芝琴龔硯耕等因不服縣斷赴京控告奉都察院核准將朱龔兩人發回着滬道蔡觀察集訊詳報朱龔到申後卽奉上海縣交差看管兹經田大令查得此案牽涉浦東紳商學界多人因卽分别傳知聽候道憲示期提訊時到轅候質 
[小販聚衆乞恩二誌]  
　　公共租界内肩挑各小販因被新閘捕房屢次拘罰特於前日聚集同業四百餘人至公共公廨喊控當奉寳讞員諭候會商工部局核辦各情已誌前報昨晨晨未見動靜復聚數百人擁至公廨禀求作主寳讞員諭仍散去靜候與工部局熟商各小販曰小的等遵諭候示業已停業三日務求速賜作主以全蟻命寳讞員又曰爾等速退本分府自有保全辦法衆始稱謝而散 
[中國金石書畫第二次賽會]  
　　此次賽會在張園内十九日會員在事務所議事准於念三日開會聞盛杏蓀宫保龐萊臣京卿蔡伯浩王子展程聽彝嚴予均諸觀察俱選最精良之眞品送會陳列云章程如左　　一本會於二月間在愚園第一次賽會承四方收藏家交到金石書畫旣多且精極邀鑒家欣賞近來各處函詢二次會期爰定九月二十三日開第二次賽會二會場在上海靜安寺路張園安塏第内三開會之期定九月二十三日起至二十九日止爲陳列非賣品之期三十日至十月初四日爲出售品之期四事務室設在張園中國品物陳列所内五中國收藏家欲將金石書畵交本本陳列者須擇眞而且精之品或專人送來或交郵局掛號寄來本會特請名家鑒定果屬眞蹟一概照收即給收條爲據如係贋品概不收存六與會諸君如有極貴之品及品物過多可獨占一室親自派人來會管理不由事務所經手亦可七入場劵每人收小洋四角滿三人收大洋一元在會期内陳列所門票免收八閉會後將收條仍至陳列所前對號收回會員鄭蘇堪王子展何詩孫程聽彝汪淵若李靜之吕幼舲嚴子均龎芝閣陸廉夫高邕之張紱卿朱硯濤程松卿沈溟泉佐佐木蘇江鈴木季竹長尾雨山平松五雄黃秀伯劉葆良惲禹九胡二梅張康甫何熙伯毛子堅倪墨耕余子舫趙鶴垞吳石泉狄楚青哈少甫王一亭李平書 
[法使起程入都]  
　　法國駐華公使馬格利君由閩來滬已兩紀前報兹悉馬君已於前日起節由公司碼頭乘坐小輪流江易坐矮爾伊愛而兵艦赴秦皇島再乘火車入京瀕行時由麥總巡諭飭兩副捕頭戎裝佩刀率領安南捕五十四名華捕三十餘名各荷鎗枝在領事署前排隊恭送法國旅滬官商亦均詣碼頭送行 
[長江匪目就禽]  
　　長江匪目高義桂卽高呆子又名戴子同犯案纍纍匿居靜安寺附近前日被探目陳雲忠緝獲於昨日解至公共公堂押候查明所犯各案再行訊辦 
[城内]  
　　補給烟照○蘇省禁烟總局昨發烟照五千張到縣以應上海拒烟會及總工程局禀請添補之需田大令遵即派差賚送拒烟總會收領擇日給發 
　　何嘗越界○前充二十七保南十二圖地保之吳雨甫因被張秀卿等控告將單盜抵由縣飭差提案訊明釘鐐押追在案嗣因其弟吳新根先至捕房繼投道轅控告縣差越界提人復由田大令提訊吳供小的被拿之處實在華界擺渡口地方乞宥判具供結還押限交新根到案候訊 
　　預備研鞫○水爐公所司年徐順卿等上控傅陳氏勾串李玉堂等在縣誣控等情已奉滬道批飭上海縣提究前日田大令遵即飭差將李玉堂先行拘獲解案候訊 
　　兇犯供詞○公共公廨函解戮傷虞沈氏身死之趙老大到縣經田大令提訊趙供紹興人與弟少春同居少春於去年七月間與虞沈氏姘識聽婦唆使將小的逐出弟于今春三月回籍迨弟復來上海該婦已將衣物典賣一空仍與我弟纒擾後弟染病小的前往服侍該婦有意尋釁持洗便桶之竹帚將小的亂擊小的順手搶檯上所擺之小刀還 
 
 

Page 20

 
 
戮數下不知傷在何處該婦跳窗墜下少春遂先逃出現匿何處實不知悉判趙收押候再復訊 
　　同行嫉妬○茶食店同業生森陽等環控汪鑒泉違規開張經工程局解縣審訊原告徐少庭供同業於光緒三十二年公議凡開新店須距老店三十間門面今汪鑒泉新店祇距老店稻香村十七間應求勒閉汪供租界貼隣可開此項行規已經作廢判候查明前縣示稿再行訊斷 
　　鄉人野蠻○楊運生控楊阿裕硬贖絶賣房屋挈眷盤踞復串伊弟連生拔去麥秧等情昨經本縣田大令訊明判連生償還運生灌田豆餅洋五元一角阿裕收押候再訊究 
　　建設公坑○一路巡局游巡官出示云照得城内坑厠林立臭穢沸騰屢經勸導諭飭拆除殆盡惟旣去多數私坑而不設立公坑致使傾瀉糞穢及登坑之人轉無一定之所更將隨處溲溺滿地皆坑矣近由西北城地方紳董胡文煒王增禧郁懷智胡思錫丁烈姚鴻孫振锷顧學謙趙葆焜金鐘浩顧朝仁等公同商議所見略同擇侯家路僻靜之區設一公坑衛生上固絶無妨碍人民等得均資利便熱心公益實深敬佩現已於本月十七日開工建造恐有無知愚民出而阻擾懇請出示曉諭等情前來合亟曉示爲此示仰土著客民一體知悉倘有不逞之徒藉端阻撓准即扭送來局從嚴懲辦以爲不講公益者戒上海作善人多前有注意於此蓄而未發者儘可一律舉辦本委無不護助除准予給示曉諭外並加派巡警前往監視以免阻撓而裨善舉其各遵照毋違 
　　官事○委署太倉直隸州知州補用道候補知府湯在衡昨日到道禀見並辭行赴崇明查勘新沙案道憲蔡觀察昨傳上海縣田賣榮來轅問話候補典史薩景賢昨日到道禀見 
[南市]  
　　局批兩則○總工程局裁判所此燒酒業恆升等禀云查此案前經明白批示飭自赴厘捐總局禀請核辦何故不遵姑准檢卷移送上海縣衙門至請著保交出吳裕旺彼旣逕投縣署控告自無庸慮及避匿仰赶前去候質此批又批徐啓雲禀云據禀詞出一面碍難憑信究竟穆湘旺與該商是否合開鴻泰花行抑係穆家樟獨開吞没程王氏存欵仰候函請花業公所澈底查明復到再核 
　　未便交保○天發棧主朱松林朱文開兄弟二人因通匪聚賭被浦東商民控由蘇撫批飭閘北巡警局先將文開拘獲繼由工程局獲到松林昨經孫裁判研訊松林求請交保孫裁判以案奉撫憲飭提未便准保命押候巡警局移提歸案訊辦 
　　船戶兇横○山東船戶金樹林前日與友三人乘車至南市車資由友代付金尚未知重又付出後向車夫夏吉甫討還口角遽將夏推跌浦中由巡士救起一併拘送工程局判金罰洋一元以儆兇横 
　　查獲贓賊○鹽城人朱阿和偕友多人乘太和輪船來滬僱車推送行李忽然失去鋪蓋一個朱將車夫李中元扭至工程局訊明與李不涉判令交保旋由局中派探拘獲積竊王阿根一名訊供不諱當至祥泰押店起出原贓判王戒責一百五十下押一禮拜贓存候失主具領 
[閘北]  
　　整頓警規○巡警總局洋總巡官孟治以斯以三路分局境内各巡警服裝不整且有種種違犯崗規情事昨特禀明總辦汪觀察傳諭各局區嗣後如有以上情獘一經查出除將巡士斥革外巡官及該管弁長等亦須分别記過以肅警規 
　　串令誣陷○戴遐壽串通訟棍戴小春至四路一區控告張其香張其先不還牛價錢二十餘千等情已詳前報嗣經張赴總局攔輿禀訴昨奉孫裁判集訊以戴所控無憑且喚巡士深夜至張處將二張從牀上拖出解局又敢妄報被搶票據銀洋實屬狡猾除將巡士記過外判戴笞責二百板飭具改過結訟棍戴小春候再查辦 
　　抑何性急○察海林紏同宋阿桂王阿林王阿榮等二十餘人至總局附近蔣施氏家搶親已詳昨報嗣有某董函致黃正巡官爲蔡說情昨經集訊巡官以該女年僅十三蔡欲搶回成親殊屬乖謬姑寛判責手心二百下具結斥釋女交氏領回待三年後始准成親帮搶之宋阿桂等五人各罰洋二元以儆 
[英租界]  
　　凌虐婢女○粤婢關娟紅因被主人虐待逃至昇昌鐵行内由該行函告濟良所禀請捕房派探張寳榮將該婢帶所昨送公堂請訊據供在虹口仁智里汪姓家爲婢因時被主人毒打是以逃出判送幼女所留養 
　　其細已甚○廣興店主楊芝香控堂侄楊源生竊取烟灰私行出售等情昨日由廨提訊原告投案求究被告延律師威金生帮辦上堂代辯中西官以事甚細微將案註銷 
　　儘可自由○濟良所昨送周張氏到廨聲稱該氏自愿嫁於葉金生爲特送案請示讞員諭將該氏改發棲流所准其嫁葉爲妻 
　　串放白鴿○楊和尚楊丁氏控王董氏徐王氏串放白鴿昨日由探將董王兩氏拘解公堂押候禮拜三訊核 
　　印人索債○某印人控李輝記借洋三百元延不料理昨由包探將李傳至公堂請追判李交保限一月清理 
　　串騙貨欵○法界裕豐潤號主王菊生與葉吉生串騙華洋各商貨欵由探先後查獲昨解公堂訊究判王還押候禮拜六訊核 
　　不認串拐○沈少卿沈吳氏夫婦因串拐無錫婦人徐月梅之七歳女孩由廨判押在案昨日復訊沈供在蘇州某城門口擺設京貨攤並不拐孩務求開釋判沈與氏仍分别還押候分移長元吳二縣及馬路工程局查明再核 
　　曾否串竊○彙司洋行控金葛相葉茂三串竊洋二千四百餘元一案昨經公堂復訊判葉交保金押候禮拜三訊奪 
　　拐匪逮案○王雲生吳阿四在途打架由捕一併拘入捕房昨解公堂訊明王吳二人在無錫犯有拐案判王押本廨吳押捕房候移無錫火車站彈壓委員查明再核 
　　私用帳洋○沈麟記控葉阿佳私用帳洋二千三百餘元昨由包探將葉拘解公堂押候查明帳目於下禮拜一訊奪 
　　追還原贓○女子奚姑妹控婦人倪阿妹騙取金戒一案昨經公堂復訊倪即將戒繳案判倪押滿十天贓交原告領回 
　　將次脫累○張連生魏金鶴二人係戮斃探夥小無錫案内之帮兇於本年五月二十日由探查獲解廨判押在案昨日復訊讞員以二人在押已久判各押滿四月開釋 
　　竊案訊實○過犯張根泉竊取妓女花月蘭等衣物由探沈阿岳查獲昨解公堂訊實判押西牢九月期滿逐出租界 
　　鴇妓收押○鴇婦潘沈氏與雉妓吳四寳徐桂仙蔣桂寳在途拉客由探一併查獲昨解公廨請究判發押棲流所一禮拜示儆 
　　瘋子胡閙○瘋子程雲芳在福州路胡閙由捕拘入捕房昨解公堂請究判送棲流所函請所董設法送回海鹽原籍 
　　賽馬改期○旅滬西商秋季賽馬本定於昨日舉行嗣因天雨改期天晴後再行舉賽 
[美租界]  
　　西人酗酒○某西人前晚乘醉在南潯路胡閙由印捕拘入捕房押候解送該管領事署訊辦 
　　車失貨物○某日人昨雇小車裝載雜貨兩箱中途忽被逃逸當報捕房請爲緝辦 
　　小孩被拐○住居西華得路之邵阿榮昨至捕房報稱前日被人將九歳之子拐去捕頭允爲查緝 
　　沿途扭毆○江銀發昨在百老匯路與車夫兪阿恆因論價口角互相扭毆由捕一併拘押聽候查辦 
[法租界]  
　　瞻禮誌盛○昨係天主敎曕禮之期㝢滬法國官商及中外信教人等咸於黎明時至新北門外天主堂舉行彌撒典禮殊形熱閙公堂訊案因此停訊一天 
　　阻礙行旅○新北門外天主堂街外國戲園門首每晚必有野鷄馬車爭拉主顧往來行人諸多不便兹爲麥總巡查知爰飭副捕頭於禮拜六及拜禮日兩夜帶同四十六號華捕頭前往彈壓以免肇事 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　十五日記（續） 
　　宣布唐慶昇提出實行改良土貨以保利權案 
　　唐君陳述右案之理由（另稿） 
　　五十七號言唐君議案並無條件當從何項入手空洞議題似無從議起　　九十四號言可否併入撫台共進會案内交審查會衆贊成 
　　議長請起立表决多數贊成 
　　九十七號言此案大約附在共進會案内並非審查禁止洋貨之辦法 
　　宣布王乃屏提出實行反坐法案 
　　王君陳述右案之理由略謂中國原有反坐法惟現多不能實行云云 
（詳另稿） 
　　議長言六十三號聲明有反對意見請發表 
　　六十三號言王君意去誣控匿告等事極宜贊成但現在王君僅就人民想法而未爲行政官一面想法即如越控一層人民猶有藉此以伸其呼籲者若禁越控則或下級官上下其手其弊較大 
　　十八號言今欲研究本局權限應否論及立法請先就諮議局第七條一審其職務權限然後再討論議案之内容 
　　四號言憲政館曾覆稱輔助立法者係指地方單行法律而言 
　　四十七號言十八號所言職務權限極有理由然諮議局有建議之權 
　　十八號言建議須全部之建議反坐法必不能獨立建議即如越控保証金兩項言與相關映者甚多如欲建議則必全部上之建議否則不能爲提出一部分之建議 
　　四十七號言諮議局之决議容有章程權限之限制若言建議則必爭建議之範圍能加廣不可先自限制此不可不先伸明 
　　十八號言將發明四十七號誤會之意所謂全部分之建議者因種種機關能完全不完全之關係一部不完全必不能實行並非自限建議之範圍 
　　議長問此議案究成立否 
　　九十六號言反坐法係中國固有之法至保証金須先定罪名之輕重 
　　四十八號言實行反坐法係司法上事件在各國國會尚不能侵犯司法今諮議局應局應否討論如禁越控卽係裁判廳制度故今須先問此案應否討論 
　　十七號言王君議題下有不准越控恐有流弊 
　　八十六號言與十七號同意且言不行反坐法則無端傾陷者必多至保証金恐有流弊 
　　王君言中國法律不完全著甚多所以提出反坐法者亦爲地方自治前途計使熱心紳士得以辦事順遂而已 
　　三十八號言王君爲熱心紳士辦事計故提出此案但從前地方官本不願人民越控者又從前訟費已多名目而又從而定保証金未免更開吏胥索賄之門將來地方設審判廳必能自爲計不必諮議局預爲之地也議長言反對此議案甚多如以爲不能成立者請表决全體起立遂决此議題不成立 
　　宣布方瑜提出肅清帮匪案 
　　方君陳述右案之理由略言省城有警察尚覺匪徒歟迹而鄉間卽爲匪藪故爲今日治標之計必自肅清帮匪始 
　　三十三號言第八條治匪案可提前宣布共同討論 
　　議長請贊成者起立表决全體起立 
　　宣布王以昭等提出治匪宜嚴案 
　　周君代王君述右案之理由（讀稿） 
　　四號言此案可併入仇君繼恒議案治匪問題中交法律審查會贊成者多數 
　　議長請贊成者起立表决多數起立 
　　宣布周虎臣提出禁烟牌票宜認眞辦理以求實效案 
　　周君陳述右案之理由（另稿） 
　　四十七號言頃周君陳述理由時極贊成丁君祖蔭之議案丁君案已併入撫台議案交審查應否併案 
　　議長請起立表决全體贊成 
　　宣布方瑜提出講求水利案 
　　方君陳述右案之理由略謂江北災荒頻仍他日興辦地方自治不能令民加重負擔故不如先講水利云云 
　　八號問方君所言之水利係一地之水利抑一縣之水利 
　　二十八號言他日地方自治辦成自可推及現不必另立一議題 
　　議長請以爲不成立者起立表决（起立者五十九人多數） 
　　宣布寗省接築蕪湖鐵路第三讀會 
　　制台委員虞汝鈞伍光建陳瀚三君蒞會代表議權 
　　七十八號報告審查會議案情形謂須請制台宣示地圖案卷 
　　委員駁洋總管甚屬易易而皖省亦屬制台轄境所以提出此杂者因於制台駐紥之地先行提議以觀公議至寗蕪相距僅一百八十里諸君請討論緩急籌議接築今日如有關於鐵路上各事尚可就問委員陳君瀚云若言圖則洋總管並未呈到督署 
　　四十七號言凡議案開第三讀會因審查會審查已畢可將此案發布乃開第三讀會由書記長朗誦報告稿後即可據覆制台現在寗蕪路案審查會不待調查卷圖及與安徽商妥而卽擬稿交書記長開第三讀會故今日即宜將報告字句斟酌請書記長據覆制台至如何辦法須俟制台咨商皖省後再行議定 
　　議長遂將審查會報告稿通過 
　　二號問第二讀會所宣讀者係二讀會之報告抑讀書記長之呈稿 
　　四十七號言第二讀會係將第一讀會提出之議案分析條件至第三讀 
 
 

Page 27

 
 
會則將條件彙齊全文通過今寗蕪路案審查會之報告分四條件如有反對者當於第二讀會時發表意見今日但將全文通過此全文非但審查會之報告實議員全體已經公决之稿件故第三讀會至此已畢事也議長言是讀會已畢即當據覆制台仍請起立表决全體起立 
　　議長言時晚議事日表尚有兩案不及宣布 
　　又問梁君頃有意見須發表否 
　　梁君言學務事關重要如有學務審宣事件可否交常任審查員 
國外新聞 
[日將羅織韓人黨案]  
　　又載東京電云漢城近有政治會員三人因被疑與行刺伊籐之刺客有關悉已逮獄 
[俄財政大臣擬赴東京風說]  
　　字林報載十七日柏靈電云據聖彼德堡傳稱俄國財政大臣柯氏擬赴東京與日政府協議各事 
[希臘海軍叛事續誌]  
　　十七日倫敦電云雅典續來電稱各戰艦已環擊背叛之魚雷艇斯潘唐號業已中彈據官塲宣稱薩拉者斯之軍庫現已入政府之掌握魚雷艇隊大約將次降服惟據謡傳該艇隊擬乘虛急攻居留島未知確否希臘首相盧買君在國會演說謂政府現决意剿滅亂黨十八日倫敦電云雅典路透訪事電稱叛黨現已實行鎭服叛軍戰死者四五人傷者數人宣軍死者兩人戰艦希特拉號有兵兩人爲滅魚雷艇礮火所傷各省軍隊已經徵調抵京鐵配爾杜斯大尉聞已乘小艇逃往伊厄西斯或謂與叛黨各首領乘減魚雷艇佛洛斯號出逃云十九日倫敦電云雅典電稱希臘滅魚雷艇佛洛司已駛回薩拉米斯海軍軍庫鐵配爾杜斯大尉並未在艇十八日栢靈電云希臘魚雷艇背叛各士官業已降服各首領均已擒獲 
[法國新艦落水]  
　　十七日倫敦電云法國巡洋艦米拉波號（載一萬八千磅）業已落水 
[英國風雨爲患]  
　　十七日倫敦電云英國各處風雨仍未停息開恩脫及塞賽克司受患獨甚梅特斯通福克斯通及漢息恩斯灣三處風力奇猛毁民房數百椽 
[俄皇可國]  
　　十七日柏靈電云俄皇已由意回抵里凡隄亞外務部大臣伊斯華克已回聖彼德堡京城 
[波斯又起亂事]  
　　十七日栢靈電云波斯北部復有亂事消息 
[奥皇嘉待土員]  
　　十七日柏靈電云奥皇約瑟以勳章賜與土爾其抵奥各武員 
[英國名員逝世]  
　　十七日倫敦電云英國著名外交家孟生君業已逝世 
[英國煤礦炸裂]  
　　十七日倫敦電云英國南維爾斯省大蘭煤礦炸裂死者三十九人 
[英國財政議案近聞]  
　　十七日倫敦電云英國財政議案報告事務業已告竣下議院討論該議案共會議五十一次財政大臣喬治君宣言預算案之影響使社會頓起變勳烈酒銷路現已减去四分之一啤酒銷路亦見減少總之國民現被迫戒據財政大臣投稿於自由黨星期報内謂此届之預算案實爲自由黨改革計畫之起點云 
[阿皮西利亞易君]  
　　十八日伯靈電云阿皮西利亞（斐洲東北之國）王中風故世由其孫繼位王后之黨均已失勢 
[英將吉青納行蹤]  
　　十七日東京電云吉青納將軍已於昨夜行抵漢城 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
