# 1902 - 94 - 4910406

 

Page 1

 
 
[彚解江皖急賑] [  本館恊振所啓]  
　　去年江西各屬洪水成災繼又旱魃爲虐皖省沿江一帶亦被陽侯載道飢黎嗷嗷待哺迄今沈災未澹告振之信急若羽書兹籌解洋銀二千元交義善源焦樂山善長匯往災區擇要散放惟是近來助振之欵收數寥寥此次雖由本館恊振所竭力維持先行籌墊尙恐車薪杯水無濟宏施伏願四方各大善士同發慈悲囊金慨解俾得源源接濟以解倒懸非特本館恊振所延頸以望抑亦江皖災民所馨香禱祝以求者也肅此佈陳諸維善鑒 
[皇朝三通出書并仍减價訂期預定全書告白] [  一圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處田慎記分蔣所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[中西交涉之案宜定通行辦法論]  
　　自中外通商之局開交涉之端日增月盛小而商人欠欵大而人命重情一經控諸公庭皆由華官會同西官訊理顧按之萬國公法凡居其地者應受治於其地之有司則西人旣居中國應歸華官管轄無論何人犯事辦理庶得一律乃中國初次訂約時外人藉口於中西津法迥殊議定華人治以華法歸華官管理西人治以西法歸西官管理當事者未悉此中變幻貿然允從自治之權因之而失不知中國之法重西洋之法輕法旣不同則華官不能以華法治西人卽西官亦不肯以西法治華人於是同犯一罪而華人受重法西人受輕法試觀歴年來中西命案華人必議抵議卹無倖免者西人則從無抵償之事西官又必多方庇護縱之回國名爲送歸懲辦實則究竟治以何法華人未之見也豈非天下至不平之事哉曩年無錫薛叔耘侍郎議及此事慨乎言之時適烟臺條欵有照會各國議定審案章程之約且赫總稅務司亦謂中西訟案宜定一通行之訊法通行之罪名乃能經久無弊力勸中國宜乘此時商之各國訂定條約凡通商口岸設立理案衙門由各省大吏遴選幹員及外國律師各一人主其事凡有中西訟事均歸此衙門訊辦其通行之法宜叅用中西律例詳細酌覈補偏救弊洵爲切要之圖惜當軸者觀望遲疑迄未籌議時至今日國勢益弱辦理交涉之案益難華官之畏葸無能者非特不能爲民伸寃或竟抑勒華民圖快西人之心而息其喙於是西人日辦則辦之西人曰釋則釋之聽斷失據惟西人之命是從雖使華人困苦顛連曾不稍恤甚至西人所用之華人明明身犯科條亦以西人爲之護符不敢向之顧問嗚呼時事至此尙可問哉不知華人控告華人之案卽被告果受雇於西人亦應由華官訊辦西官不能侵其權西人更何從掣其肘惟西人凌侮華人之事在西人旣巧爲掩飾西官又不能無偏護之心於此而必欲執法以爭使之無枉無縱斯爲難耳猶憶庚子春美界百老匯路恒豐皮箱店學徒周阿福送貨至元芳路馬頭所泊監色烟囱之某輪船上横被某西人擊墮浦江遂致殞命是年秋西華德路德昌成鞋店夥應春元又被某國兵士無端戕害雖經各家屬先後禀報華官騐明屍身請爲懲辦而西官皆以無可查拿置之不理致二人之死撫卹且不可得安望抵償至今談者莫不憤氣填膺向使易地以觀恐西官必不能默爾而息也夫西人旅居中土馴良者固不乏人而暴戾性成虐視華人甚於犬豕者亦往往而有去年六月初華人陳香芹在徐家匯附近田中耕作突被西人棋林奪耡猛擊幾喪厥軀後其父陳竹卿延博易律師控諸英總領事署訊悉原由將棋林薄子懲儆陳香芹之忿得以稍洩雖由棋林有名可以指控非若輪船上西人及混稱某國兵士之無可稽查然合三案觀之亦足見西官寔庇西人所在難免抑不觀近年閙教之案乎朝廷防微杜漸嚴刑峻法以冀匪徒觸目警心而若輩曾不歛蹟者其故皆由積怨已深而華官又辦理不善所致是以全權大臣會議善後之策皆以日後辦案持平爲第一要義西使亦無異言若西人　華人涉訟獨令華人受中國重法西人則并此西法之輕者亦或巧爲開脫小民縱不足恤其如怨忿難平何竊以爲西洋立法本極嚴明曷党有自私其民之見特與華法不能强合故有各行其法之條今旣知其積弊自宜隨時量爲變通縱不能如薛侍郎之議設立理案衙門專辦中西交涉之案獨不可采赫總稅務司之言商之各國另訂通行之辦法乎前者兩江總督劉峴帥嘗就滬上聘担文律師爲南洋律法官俾主持中西重大之案今誠商請訂立新法必能叅酌中西之宜方今盛杏蓀宫保吕鏡宇司空與英使馬凱君在滬議立商稅約章使將此事剴切商榷未必不可允行而此後辦案者有所依據自不致枝節横生矣急起直追此其時也袞袞羣公盍於此加之意哉 
[澤被遠臣]  
　　日本長崎訪事友人云東歴三月初六日卽華歴正月二十七日中國政府續頒到第二第三等寳星賜與日本宫内省德大寺内大臣香川王后宫大夫及三宫式部長以下各官蓋以前年京津等處拳匪之亂曰軍恊同平靖在朝執政者與有微勞故有此隆施稠疉也 
[日人意見]  
　　徐家匯匯報登華歴二月十七日日本東京來電云英政府立意不在威海衛駐紥海軍日廷深以此議爲不然蓋以中國如有禍變當起於北方若不預爲隄防殊屬失算也 
[荷使至日]  
　　日本長崎訪事友人云荷蘭國政府近將前駐西班牙使臣遥撾海而敵司脫君調駐日本已於 
 
 

Page 2

 
 
東歷三月初行抵東京旋於初六日午前在鳳凰間覲見日皇以敦睦誼 
[韓興鐵路]  
　　徐家匯匯報登高麗漢京來電云自漢京至開城鐵路定於西歷三月十四號開工由度支部給發官銀三十萬圓歸法人魯弗哀監督另聘法工師兩名佐之 
[恭備大差]  
　　聞之京師友人云二月十八日由火車載紅雲縀坐褥及一切鋪陳之物並宫燈一百二十對赴賢良寺交納以備 
皇太后皇上祇謁東陵時行宫之用十九日又由鑾儀衞派雲麾使志亮等由鑾駕庫發出黄布帳棚曁黄幄十餘座蓋亦以備 
陵差也 
[研求商務]  
　　徐家匯匯報云中國商務大臣盛杏蓀宫保延請博通泰西學問者繙譯各國商律以供商務衙門之用并移文政務處及外務部謂將來設立商署時須浼各國駐京使臣代聘著名律師數人充當商務敎習并廣擇講求路礦之書備學習人員肄業如中外人民因房産帳目銀錢致肇訟端地方官判斷不公即可赴商務衙門上控 
[預籌築路]  
　　天津直報轉録順天報云二月某日有人手携帶尺在望兒山硃砂山一帶測量地之高下聞欲由此逹昌平州創修鐵路通至張家口果爾則京北荒凉之地可易爲繁盛之區矣 
[示禁居奇]  
　　天津直報登有順天府府尹陳大京兆告示云爲曉諭事照得京師爲首善之區人烟稠密凡日用糧米爲民食之大宗圃積居奇均屬有干例禁本尹堂訪聞京中各糧店近因銀價低落輒將米石囤積不肯零售以致糧價日益昻貴居民受害匪淺亟宜嚴行曉諭以安下廛除劄飭城内關廂一體查禁外爲此示仰各糧食商户人等知悉現時銀價雖日賤落並無警信而各少米糧源源而至爾等開設各糧食行店者仍須照常貿易毋得冀獲厚利藉詞漲價倘再有奸商藉端漁利囤積居奇擡高巿價或零星不肯出售者一經查出定行照例懲辦决不寛貸各宜凛遵毋違特示 
 [P浙中課吏> 
　　杭州訪事友人云浙江撫憲任筱沅大中丞奉旨在督憲行臺開設課吏館定於二月十六日起排日扃試同通以下候補人員先由兩司録取後呈送撫轅覆試其所定章程十則特照録之一同通州縣分爲一班佐貳雜職分爲一班均限十三日以前赴館報名投考一各員來館報名當卽掣給號單詳明號數自一號至二百號者均於十六日考試其在二百號以下者排日遞推每日以二百員爲率一桌面卷面均有坐號各員接卷後按照號數列坐不准擅越繳卷時自揭浮籖以昭慎重一黎明齊赴課吏館聽點領卷出題後約六刻鐘時謄寫一開或半開以便蓋戳一限日落時繳卷不准繼燭一每課考試或策論或判斷或告示或批辭以二藝爲完卷聽作者自擇一課吏爲拔取人才起見與考各員允宜自愛其或倩人捉刀徼倖録取覆試時核對不符者定卽從嚴叅處一候補人員自同通州縣及佐貳雜職均令與考除有差缺出省者不計外其或因事故離省未回及請假者准予緩考惟按課三次尙未報名投考卽以規避論一每課先由藩臬二司考試酌取若干員呈送撫院嚴加覆試酌定等第再行列榜曉示一考列前茅者獎以優差以示鼓勵此外按照等次分别辦理及屇試期中丞委前署臬司許豫生廉訪點名給卷而令候補府葉茂如錢甘卿二太守監塲收卷塲規嚴肅大門以外特派親兵四十名彈壓以防傳遞等情是日到者一百二十餘員題目尙未詳悉 
[改設學堂]  
　　漢口訪事人云湖北漢陽府城晴川鳳山二書院兹經府尊趙楚江太守與紳董議定將晴川改爲中學堂鳳山改爲小學堂惟一切詳細章程尙未核定也 
[詳誌教習被辱事]  
　　江寗藩轅親兵辱毆陸師學堂教習黄君子和夏君仁溥一事前已紀諸報端昨得金陵采訪友人續函云事緣藩憲吴仲懌方伯被家丁唐某朦蔽貿然欲將黄夏二君以峻法相繩迨京華飛電督轅兩江總督劉峴莊宫太保立卽嚴加詰問旣而湖南諸同鄉擬開會館將是非曲直付諸公評方伯自知爲清議所不容浼省紳濮青士太守爲之排解旋於二月十七日將肇禍之親兵某某等發交江寗縣照毆辱斯文例辭理次晨復命駕往拜太守及陳御三太史貢芷濱主政浼其設法轉圜宫太保亦特派陶榘林觀察盡力調停觀察會同衆紳向黄夏兩君再四負荆請登方伯大轎送入藩轅至則布理問劉叅軍已拱立大堂簷下迎入花廳獻茗代方伯深致不安少選用方伯轎式馬車恭送兩君至陸師學堂當出藩轅時燃放鞭爆巨萬洎抵學堂叅軍命人以紅綾二丈金花二枝懸掛門楣觀察會同諸紳及府縣各官肅入俄而方伯命官廚送至滿漢盛筵一席叅軍奉觴道歉簉坐諸官紳亦爲兩君把盞欵曲竟日以爲此事可瓦解氷消矣不料二十一日張冶秋大司馬忽電致督轅請卽查辦此案黄君之胞兄印鋆隆者方官御史亦電請查明伊弟有何不韙而被藩轅丁役毒毆此外之爲兩君作不平鳴者更不一而足宫太保知此事决不能爲方伯文過飾非立傳到轅出示各電飭從速自行禀覆方伯情頗惶迫查知親兵之敢於若此者實由頂馬伍弁子和嗾使乃將伍發交江寗縣重懲嗣又有京電來催宫太保遂將伍撤去差使並詳革功名鹽巡道徐叔鴻觀察更從中竭力轉圜宫太保則傳諭方伯迅飭因妻肇禍之姪婿冷令利南改省江西然後電覆在京諸巨公聞電語中先叙如何肇事次叙如何息事其於黄夏兩君受傷輕重曁傷後情形俱未經道及未識諸巨公能不再嘖有煩言否至於黄君由典史署歸學堂後屢次嘔血盈斗迭延岐黄家診視僉謂身上傷痕雖重調治三閲月尙可就痊惟臟肺經絡受傷深恐病入膏肓勢成不治宫太保鄉誼關心特遣官醫妻子青刺吏前往視之以回春無術對宫太保以事由藩轅而起卽於二十五日傳見方伯計議良久隨用德律風飛傳上元縣主戴子和江寗縣主盧肅卿兩大令馳往學堂悉心商訂方藥蓋以兩大令皆今之盧扁素能著手成春者也 
[思患預防]  
　　廣州訪事友人云近日南番兩縣主奉撫憲德靜山中丞面諭救火事宜隨卽出示曉諭曰現奉撫憲面諭嗣後遇有火災應由地方文武員弁督飭水會人役先將左右鄰店鋪屋拆卸杜絶火路並多用氈褥棉被等物覆蓋瓦而垣墻之上用水龍機管噴激務令透濕雖火燄飛射均不能入火息之後查明拆卸若干由未被災各鋪家公議集資修復等因誠屬救火第一良注自應謹遵速辦合行出示曉諭爲此示諭仰軍民人等及各水會值事一體知悉爾等務須預備拆卸瓦面墻垣之鈎梯棍索各器具遇有火災携往備用自示之後其各遵行毋違特示 
[造福斯民]  
　　姑蘇訪事友人云邇來省垣喉疫盛行居民一經沾染歴三四日卽不起其速者不及一晝夜甚有甫閲一時許卽名登鬼 
 
 

Page 3

 
 
籙者撫憲恩藝棠大中丞憫之因思此等疫氣大抵由於河水穢濁所致爰令中軍叅將章叅戎督同兵士先將城内河道逐叚築壩一面委員赴上海購辦吸水機器將穢水吸盡然後由太湖中戽水灌入俾居民同飲和甘並以河岸人家輒將垃圾傾棄河中貽害非淺擬令家置一炭箋納穢物其中每日由清道局員飭役挨户取去更不准在河邊洗衣違干究辦誠造福民斯之道也 
[松江府試二誌]  
　　松江訪事友人云本屇府試自上月二十八日取齊以來考巿殊形寥落貢院左近以房屋出賃者幾於過問無人士子之擔簦負笈而來者亦較上屇爲少誠不知其何故也本月初一日爲府尊余石蓀太守考試華婁兩縣文童之期華亭已冠四書題人有不爲也而後可以有爲義未冠四書題無爲其所不爲義通塲經題天子命之教然後爲學義恭默聖諭仍照舊章婁縣已冠四書題人皆有所不爲逹之於其所爲義未冠四書題大人弗爲義通塲經題尊君親上然後興學義 
[好雨知時]  
　　杭州訪事友人云亢旱已久望澤甚殷二月十一日清晨雷雨交作勢若傾盆雖久旱逢甘惜尙未能沾足至十三夜三更後雷聲又作旋卽大雨滂沱天明始止十四夜雨師又降通宵逹旦簷溜淙淙河水陡漲二尺餘十四五日亦連得大雨十六日始放晴光十七日午刻復大雨驟至似此甘霖疉沛非但春苗蓬勃且更河道漸通柴米得以源源而來價值可望略减矣 
[示禁馳馬]  
　　揚州訪事友人云郡中紈袴少年每自矜男兒好身手高乘怒馬馳騁通衢毁物傷人事所恒有保甲總辦章觀察聞而惡之曾于月前出示曉諭大旨謂揚城街道窄狹人烟輻輳前因有人馳馬幾致肇禍曾經本道迭次示禁乃日久玩生近聞又有失教子弟高騎怒馬連轡馳驅直撞横冲每易毁物行人避讓不及亦屬傾跌堪虞甚至邁年幼穉遭其踐踏因傷斃命尤在意中查律載無故臨街跑馬致傷人命者罪應問抵此種肇禍狂且本當卽拿訊辦惟本道寛厚爲懷先勸後懲合亟出示曉諭爲此示仰諸色人等知悉自示之後如再三五成羣臨街馳馬不拘何人一經訪聞按名拘提從重訊辦 
[鄂省官塲紀事]  
　　漢口訪事人云近日鄂省各處釐局委員大有更動聞沙巿釐局經大憲委候補府李太守沛恩接辦岳口釐局委糧道庫大使李庫員逢春接辦黄石港釐局委試用巡檢周少尹葆年接辦前稽查漢陽竹木捐票之畢大令紹基另候差委惟接辦者尙未悉爲何人○鄂省舉行警察事宜已誌前報兹悉湖廣總督張香濤宫保業委梁集菴金峙生二太守商辦一切定於三月初一日開局治事○余堯衢太守交卸安襄鄖荆道篆務於二月十九日馳抵鄂垣上院禀到 
[西湖水色]  
　　杭州訪事友人云月前新橋左近某茶肆被棍徒某甲擊毁器物肆主畏其兇横不敢與較甲欺其懦弱反稱被毆受傷向之索詐事爲總巡趙别駕廷幹所聞飭差拘案研訊判責五百板枷號示衆人皆謂其咎由自取云○上月上河水涸各船不克入城俱改泊大關之外旣而下河之水亦淺不容刀石門灣一帶尤甚凡來往蘇申及嘉興之船均須繞道烏鎮長年三老相與攢眉 
[備祭先農]  
　　今日爲致祭先農之期上海縣汪瑶庭大令飭辦差人役將大南門外先農壇灑掃清潔並由十二圖地保顧桂榮置備耕牛以便屇時文武各官躬行耕耤典禮 
[仍襄讞政] 　　 
　　本邑南巿馬路工程局襄讞委員余克安叅軍近經蘇松太兵備道袁海觀觀察調辦江海北關事務嗣以遺差乏人庖代飭叅軍暫行兼辦一俟派人接替然後駐關辦公 
[金作贖刑]  
　　數年前粤婦汪柳氏謀斃夫妾吴氏事發到官訊實收禁定以絞監候罪名兹奉恩詔改爲流罪因係婦女例得納銀收贖前晚縣主汪瑶庭大令升堂研訊氏供丈夫前在滬北英租界開小烟館納妾吴氏不服教訓小婦人不應痛毆失手悮斃丈夫因已充軍家内無人叩求開釋大令飭卽開鐐交保限一月内繳到收贖銀若干 
[示領屍棺]  
　　二月初九日本邑十六鋪境内指南白玉樓茶館中病斃一無名男子茶館主施財生訴知地甲裘鎮報經縣主汪瑶庭大令騐明因無屍屬由某善堂棺殮厝壇昨日大令出示召認略謂該屍年約四十餘歲面白無麻無鬚頭戴破毡帽身穿元色布棉馬褂藍布長衫内襯元色布短棉襖青布夾襖藍布短衫元色布棉套袴藍布單袴腰束青布兠肚白布襪元色布雙樑鞋遺下元色布棉緊身馬口鐵痰盂當劵六紙如有屍屬卽可查照年貌服色相符者卽行出案具結領棺毋稍觀望 
[東郭火災]  
　　昨晚八點半鐘時大東門外毛家弄附近萬聚醫園後面某姓家不戒於火一霎時間冐穿屋頂延及比鄰城廂内外各洋龍聞警馳至汲水灌澆約歴一點鐘始熄至燬房屋若干俟明日續録 
[未便發還]  
　　前日南巿捕房副捕頭福搿逹在指南白玉樓搜獲機器賭箱及看箱之馮湘文卽方湘帆黄阿三二名一併管押旋由西人克買克所雇通事朱竹記强令釋歸副捕頭不允朱遂含怒而去昨日正午十一點二刻時將方黄轉解馬路工程局總辦翁子文太守倩襄讞委員余叅軍升堂研訊方黄同供小的等係某洋人所雇並非出自已意誘人賭錢叩求明察朱偕洋人海斯登投案聲稱日前已商准捕頭王經年故敢在此設箱糾賭且請領美總領事准照與别項賭博不同叅軍謂馬路定章不准賭博爾等雖稱奉有美總領事准照惟本局未奉明文今旣顯違所定章程自應從重判罰遂令將方黄交人保出海斯登堅請給還賭箱叅軍答以未便給還遂令當堂將箱封固存候禀請蘇松太兵備道憲袁海觀觀察核辦 
[上海縣署瑣案]  
　　日前諸翟鎮民人楊阿梅投縣控族叔楊阿祥將妻朱氏推跌以致墮胎殞命縣主汪瑶庭大令訊係借錢不遂藉屍圖詐諭令差保帶之下鄉將屍棺殮前日殮畢帶案大令向之復訊阿梅供妻子因病身故無力棺殮念及房屋前已售與叔父阿祥因卽　之索借叔父不允是以情急謊告前蒙訊責現已將屍棺殮以後不敢滋擾叩乞開恩大令謂本應深究姑念苦求交地保領回管束○前日楊家渡巡防局員某君函送受傷人丁施氏及其子丁玉峯行兇人朱阿林張寳林到縣大令研訊之下丁玉峯供小的家在浦東藉算命餬口昨日歸途遇母親及妻王氏彼此詢問忽被流氓朱阿林張寳林駡不絶口母親王言申斥以致推跌受傷隨攫取銀簪而逸今由局勇帮同獲住解局移案叩求訊辦丁施氏所供相同大令飭仵役騐得丁施氏胸前磕傷屬實著自行醫治張寳林供昨日小的欲來滬販買零物路遇朱阿林與丁等吵閙因向解勸並不帮同訛詐朱阿林直認不諱大令判責張二百板取具安分切結交人保去朱重責二百五十板收押嚴辦 
[正字]  
　　昨日本報論説第二十行是則河南之亂句悮排熱河之亂怱促未經校正合卽聲明 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南古捕房紀事]  
　　前日南巿天泰木行主遣傭人朱仁發將舊槍七枝雇車送至北巿某機器廠修葺行經新馬路爲三十四號巡街捕所見恊同　十　號巡捕拘入捕房捕頭令押候轉解馬路工程局禀請總辦翁子文太守訊辦○前日浦東張家浜所泊日本公司大利丸忽失去衣服若干件由船主開單投報捕房請派捕查緝捕頭允之 
[英美租界公堂瑣案]  
　　包探竇如海禀稱匯中洋行細崽容雲祥竊取刀义羹匙等物兹由小的拘獲解案請追容供認行竊叩首求恩讞員張柄樞司馬商之偉繙譯判責手心二百下押送城内工藝所習業贓給朱主具領○包探金阿三禀稱怡和紡紗廠工人楊長生竊取某西人家手槍一枝由小的查獲人贓解案請究楊供認行竊宛轉乞憐司馬判責三百板押捕房三月○女郎熊春蘭卽榮春蘭被王吉林等拐賣一案曾經司馬訊供諭候補提人證昨日包探竇如海禀稱小的奉飭補提王天生並無實在居址司馬命提楊王氏覆訊供春蘭由王吉林寄匿小婦人處曾收貼膳洋銀一元餘不知情司馬飭將春蘭函送濟良院擇良婚配王吉林郭子成王慶泰各責三百板楊王氏從寛斥釋○包探長桂禀稱王郭氏被鄰居郭周氏王陳氏王松林串竊金飾數事由小的查獲人贓解案請訊尙有徐徐氏一口經西門保甲局拿獲應請移提司馬飭將郭周氏等分别還押候函致西門保甲局提到徐徐氏訊究○日前洋人史的法控細崽朱和尙不辭而去經司馬訊供飭探查核昨日包探顧阿六將朱解案禀稱原告未到朱供小的因有要事倩人代庖並非不辭而去司馬判罰去工資洋銀八元○朱渭林竊取唐州成店内所儲鐵條經包探顧阿六拘獲解案朱供稱小的自知不合求恩寛宥司馬判責手心三百下○包探趙銀河禀稱徐吴氏凌虐養媳甚至用鐵籖戳傷手腕及兩腿等處是以小的傳同鄰人解案請究徐吴氏供稱小婦人不敢凌虐惟求恩黄司馬以徐吴氏殘忍已極未便姑寛判令鞭背一百下養媳發濟良院醫治 
[法租界捕房瑣案]  
　　匪類楊少正平益甫周久和陳阿連毛阿新劉阿狗朱阿金王阿大陸阿寳張阿根等十根等十人在洋涇浜一帶攘奪行人器物經包探抱獲解請讞員杜枝園大令訊供著各責二百板以儆○張渭生蘇金化串竊棉紗洋燈由包探解請大令訊供著各枷半月期滿責釋○林義園烟館夥管阿金控李瑞興錢士榮周永天虧欠烟資八十文向索行兇經大令訊明著各責一百板以儆○喬長生楊慶永串竊某小船上皮衣由包探解請大令訊供著各枷號一月期滿責釋○前者積賊朱阿三行竊棉紗經包探解訊大令訊明判枷一月昨已期滿著責三百板然後開釋○前者挑水夫朱長林誘拐俞金生家傭婦馮氏控經大令訊明諭令押候比追昨日提案覆訊朱堅不承認大令著責三百板押候再核○蔣李氏被粤人謝昌安欠去洋銀一千八百元逃逸無蹤因將所私蕩婦孫方氏扭控至案大令訊追不理因之移送上海縣署昨日費繙譯稱此案不應貿然送縣大令頷之立飭包探至縣禀明縣主汪瑶庭大令將方氏帶回押候覆訊 
[美租界捕房紀事]  
　　昨晨某號華捕報稱武昌路凍斃無名男屍三具並無屍屬捕頭令地保轉報某善堂備棺收殮○昨日午前一百十一號華捕報稱漢璧禮路某小茶肆中有流氓聚賭不知緣何忽起釁端互相兇毆捕頭令某包探將茶肆主拘送公堂禀請讞員張柄樞司馬訊究 
[解欵聲明]  
　　啓者江西南昌上年水旱爲災待振孔殷經各振所集資邀請劉蘭階善士前往查放春振敝所一再設法勉湊洋銀三千元列作第一批解欵敬乞登報伏祈公鑒又接劉蘭階善士電江西九江北岸被災尤重亟須振撫經各振所邀請韓仲萬羅煥章兩善士前往查放敝所又湊解洋銀三千元列作第二批解欵特此登報伏祈公鑒[  上海陳家木橋電報總局籌振公所啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年二月十八日京報全録]  
　　宫門抄　諭旨均録前○滇撫李奏爲舉行大計叅劾各員摺○漕督陳奏爲留員辦理洋務摺○又奏爲留員整理營務片○管理兵部崑奏爲奏聞請旨摺○蜀督奎奏爲遴員署理臬篆片○又奏爲川省鹽道抽收鹽釐銀兩及撥解存庫數目摺雲南巡撫臣李經羲跪奏爲舉行大計參劾各員以肅吏治恭摺仰祈聖鑒事竊准吏部咨自光緒二十四年十二月扣至二十七年十二月三年之期已屇其各省官員有于六法者應統爲一本叅奏仍令該督撫等將不謹浮躁等官俱確按實蹟詳細登註不得籠統叅劾照例於光緒二十七年十二月内具題臣部於光緒二十八年二月會同都察院吏科京畿道察核彚題等因奉硃批依議欽此欽遵咨行遵照辦理臣維吏治之不肅由於考覈之不嚴瞻徇者毋論矣卽擯斥在所必加而糾彈不能曲當則錯之而未必知懲實與舉之而未必知勸者同失故考績限以三年而卽以六法繩乎其後恭讀乾隆二十四年二月二十七日欽奉上諭尤爲詳審精寗必使情僞無可遁飾而後臧否悉知勸懲臣嘗仰體斯意以與屬吏相警惕兹當舉行光緒二十七年大計之期臣復將通省各官悉心訪察并密飭兩司道府一體考覈察有干六法之罷輭官一員宣威州知州丁澤化才力不及官一員平彛縣知縣蕭仰德不謹官二員浪穹縣知縣黄恩福巧家廳經歴施昭年老官二員威信州判李秀醲永平縣訓導侯增福有疾官一員寳寗縣訓導湯承訓據布政使林紹年按察使全楙績轉據該管署迤東道石鳴韶迤南道松堮臨安開廣道劉春霖曲靖府知府謝雋杭東川府知府凌應梧署昭通府知府龍文署永昌府知府張賡颺署廣南府知府方宏綸署巧家同知黎元熙署鎮雄州知州晏端溶永平縣知縣王賓署寳寗縣知縣王正雅先後揭報並准雲南學政臣田智枚移咨前來覆覈均與臣所訪察無異洵屬實在情形未便姑息相應彚爲一摺據實究叅聽候飭部分别議處以肅吏治除將各該員劣蹟另繕簡明清單恭呈御覽並照例委員摘印署理勒令離任外謹會同雲貴總督臣委光燾雲南學政臣田智枚遵照新章改題爲奏恭摺具陳伏乞皇太后皇上聖鑒飭部覈覆施行再所遺平彛縣巧家廰經歴威信州判均係調補要缺例應俟吏部知照到日由外揀員調補其宣威州州判浪穹縣知縣永平縣　導寳寍縣訓導均係選缺應請歸部銓選合併陳明謹奏奉硃批吏部知道單併發欽此謹將雲南省舉行光緒二十七年大計叅劾正佐教雜各員開具簡明清單恭呈御覽計開罷軟官一員宣威州知州丁澤化查核員迹近巧滑辦事　頇才力不及官一員 
平彛縣知縣蕭仰德查該員辦事因循難膺民社不謹官二員浪穹縣知縣黄恩福查該員約束不嚴罔知自愛巧家廳經歴施昭 
查該員任性妄爲不知檢束年老官二員威信州判李秀醲查該員年力就衰難期振作永年縣訓導侯增福查該員年力就衰疏於訓迪有疾官一員寳寗縣訓導湯阿訓查該員兩耳重聽不堪司鐸奉硃批覽欽此 
漕運總督臣陳夔龍跪奏爲衛守備通曉洋務擬懇留任以資熟手恭摺具陳仰祈聖鑒事竊查兵部奏定章程衛守備在任十五年三次俸滿卽行開缺等因歴經循辦在案前因湖北德安衛守備宗承烈屢經帮同地方官辦理教案無不持平議結應山等縣開辦鐵路所有購路設軌彈壓等事該員會同委員洋工程師辦理尤資得力據湖北德安府知府廖正華禀由督辦鐵路大臣盛宣懷湖廣總督臣張之洞咨商留任經前漕臣張人駿咨會兵部覆准暫免開缺准留一任以後不得援以爲例仍應由該　會同奏明俟奉旨後再行核辦等語咨行前來伏查衛守備管理軍屯有土地人民之責其經辦交涉事件亦與地方官無異湖北現辦鐵路華洋交涉之事甚多該衛守備宗承烈旣係屢辦教案得力之員自未便遽易生手合無仰懇天恩俯准將湖北德安衛守備宗承烈自光緒二十七年十月十七日三次俸滿後再留一任以資熟手出自逾格鴻慈臣爲慎重交涉激勵衛弁起見謹會同督辦鐵路大臣工部左侍郎臣盛宣懷湖廣督臣張之洞合詞恭摺具奏伏乞 
皇太后皇上聖鑒訓示謹奏奉硃批著照所請該部知道欽此 
陳夔龍片再清淮防軍上年經漕臣張人駿歸併整理遴員分帶其委帶步隊中營之記名提督彭臣功樸實耐勞勤於訓練在各營官中尤爲出色現准山東撫臣張人駿電稱奉調該提督赴山東差遣奉硃批允准等因自應遵照辦理查清淮兵單餉絀本乏將才而境界較廣伏莽多尤賴得力營官隨時巡緝彭臣功原係奏留兩江之員在浦年久熟悉情形一時實乏接替之人再四思維合無仰懇天恩俯准記名提督滋彭臣功仍留清淮管帶隊伍以資整頓之處理合附片陳明伏乞聖鑒訓示謹奏奉硃批著照所請兵部知道欽此 
經筵曰講起居注官大學士翰林院掌院學士管理兵部事務臣宗室崑岡等跪奏爲請旨事查定例各省營伍分年差派大臣前往查閲兵部於每年開印後具奏請旨並將領侍衛内大臣滿洲大學士都統尙書侍郎各職名開列進呈或欽點大臣前往或卽令該省總督巡撫就近查閲恭候欽定等語前於光緒二十七年查閲福建浙江廣東廣西四省營伍之期臣部照例具奏奉上諭本年輪應查閲福建等省營伍之期福建卽派許應騤浙江卽派余聯沅廣東卽派陶模廣西卽派黄槐森認真查閲各省營伍關繫緊要各該督撫務當盡心校閲毋得視爲具文其有技藝生疏老弱充數及軍實不齊等弊卽將該管將弁據實嚴叅毋稍瞻徇欽此欽遵在案今光緒二十八年輪應查閲山東河南江蘇安徽江西五省營伍之年定例山東河南差派一員江蘇安徽江西差派一員除親王郡王貝子宗室公軍機大臣步軍統領總兵並蒙古漢軍及出差告假人員向不開列外臣等謹將應行開列各職名繕單進呈或欽點大臣前往或卽令該省總督巡撫就近查閲恭候欽定爲此謹奏請旨奉旨欽此 
奎俊片再四川按察使夏旹奉旨補授陜西布政使所遺臬篆查有候補道曹穗廉幹精實守正不阿堪以署理除檄飭遵外理合附片具陳伏乞聖鑒謹奏奉 
頭品頂戴兼署成都將軍四川總督奴才奎俊跪奏爲查明光緒二十六年分川省鹽道抽收鹽釐銀兩及撥解存庫數目恭摺具陳仰祈 
聖鑒事竊查四川鹽道抽收正餘鹽釐前已奏報至光緒二十五年止在案兹查光緒二十六年舊管二十五年鹽釐銀三十四萬八千七百四十二兩零今自光緒二十六年正月初一日起至十二日底止共收各局新舊引票釐銀三十九萬二千五百六十九兩零每百兩提出公費銀兩共提銀一萬五千七百二兩零以作各局員薪水書巡飯食帋張筆墨並修整局卡房屋置器等項一切之用餘銀三十七萬六千八百六兩零舊管新收總共銀七十二萬五千六百九兩零開除解交藩庫撥充軍餉庫平銀四十萬兩實存鹽釐銀三十二萬五千六百九兩零統歸光緒二十七年舊管項下造報據鹽茶道黄承喧會同布政使員鳳林造具清册詳請奏咨前來除將清册送部查核外理合恭摺具陳伏乞皇太后 
皇上聖鑒謹奏奉硃批户部知道欽此 
 
