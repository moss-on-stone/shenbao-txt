# 1934 - 286 - 4908803

 

Page 1

 
 
[福建闈墨出售] [  圖書集成局啓]  
　　本局前印浙江闈墨帋白板新蒙諸君雅賞購取者接踵而至今又寄到福建闈墨本局一如浙墨排印揣摩家欲置一編者祈移玉申報館及申昌書畫室購取每本碼洋七分此佈 
[王氏潛齋醫書五種○脉學四種] [  圖書集成局代啓]  
　　海寗王孟英先生所著濳齋醫書五種首醫案霍亂論等縱談古今之同異百家之得失滔滔滾滾折衷悉當一案一方發明病源莫不崇論　議　晰條分久爲醫家寳笈前印五百部早經售罄今倩本局二次重印每部八本定價洋一元半○校印脉學四種每部四本洋六角寄上海三洋涇　緯文閣發售 
[閩刻武英殿聚珍板叢書寄售] [  本館謹啓]  
　　刻有友人寄售閩刻武英殿聚珍板叢書計共一百四十八種釘成一千本板旣精緻紙猶潔白裝訂亦工欲購者請移玉至三馬路申報館及申昌書畫室閱看可也此佈 
[燈脣走筆]  
　　太史公曰其文不雅馴薦紳先生難言之雅馴卽俗之反對也我輩雖不能自命爲薦紳而旣已謬厠夫衣冠自當言語雅馴稍稍遠離夫俗態乃以觀滬上之言語則有俗不可耐令人入耳難堪者迷花柳者其言近於娼耽歌舞者其言近於優喜與細崽出店交者一矢口卽爲細崽出店之言慣與探捕吏役狎者一吐辭卽爲探捕吏役之言蓋彼中人皆有巿語門分類別統名之曰切口久與之處則語言應對每有切口雜入其中在言者固已渾忘而聆之者已早知其人爲何等身分矣然猶曰卑賤之儔無足貢也乃會審署也明明顏其額曰洋涇浜理事公廨而必呼之曰新衙門工部局捐也明明爲西人辦理租界中公務之費而必呼之曰巡捕捐西人設有暗差爲偵刺地方之用而必呼之曰包打聽西人舉行競馬之戲必呼之曰大跑馬其言雖俗而猶爲近情乃賽船也而亦呼之曰跑船則果是何意義乎顧此皆出於流俗人之口原知其無足深求乃竟有公牘又字之中而亦有意義刺謬者如英界公廨法界公廨誰不知其爲我大淸朝廷所設用以與西官會訊租界中訟案者乃公牘中竟省其文而曰英廨法廨幾令人疑爲英法二國之官衙輪船謂以輪激水而駛船者也乃公牘中竟省其文曰商輪兵輪甚至登船則謂之登輪附船則謂之附輪豈圓轉如飛之輪軸而人可登之附之乎一揭明也富亦啞然失笑矣洋者海之深闊處也泰西人居海洋之外故曰外洋物自外洋來者謂之洋貨乃外洋之銀獨稱之曰洋而並不加以銀字其通行之墨西哥國所鑄者花紋有一鷹人遂呼之曰鷹洋近且悞呼爲英洋一若來自英國者然習而用之幾不知其出處其舊日所用之日斯巴尼亞國銀圓則以本洋呼之若竟是鑄自本國至近年本國者自行鼓鑄之龍紋銀錢則又不知所自而呼之曰廣東洋錢福建洋錢湖北洋錢嘻昧昧如斯在俗人固容或有之而奈何竟可形之筆墨乎我乃服日本之尙能去俗而近雅也日本自倣行西法以來凡物各立新名往往與中國大異其名自來火曰柳燧蓋取古者鑽燧取火之意而其質爲柳所製故有是名也別有竹製者則以竹燧名之輪船上吹氣聲目爲氣笛蓋其形與聲皆與笛　似也報館執筆人謂之記者此語出自論語朱註蓋謂其藉以紀事也軍中所用之開花砲名曰榴彈蓋中含羣彈如榴房之有多子也格林砲名曰霰彈蓋開放時羣子齊飛如空中之密霰也所不可解者中國御字指皇上而言日本人獨作尊字解如御料理御衣服之類平人皆可用之中國尊皇上爲萬歲日本人則宴會之際舉酒相祝輙呼某君萬歲此則習俗相沿誠不知其所自始驟聆之下不禁驚託良深矣總之滬上爲商賈薈萃之區苟凡事皆取雅馴恐稱謂間反多所不便日本則每製一器必倩文人學士命名故能使生面別開獨標新頴也因守南闈榜電徹夜無眠倦對孤燈泚豪成此誠有如古所謂可爲知者道難與俗人言者爰倩手民冠諸報端而標其目曰燈脣走筆 
[苛禁華人]  
　　倫敦日報刊有紐約電音言美廷嚴頒苛例務欲將華人來蹤禁絶然後快八月二十號有華工五十一名由坎拿在埠至紐約埠被美官查知立卽拘拿科以入境犯例之罪惟如何處置則未得而知 
[英日演武]  
　　日本報言西九月十一日有日本水師戰船一隊計共六艘英國戰船一隊計共八艘在北海道室蘭港齊集兩國提督均在焉兩國之船雖同時萃聚一方然皆各自爲隊兩不相雜日船佈置一如接仗之勢先操大砲次演小艇如逢大敵爭戰於洪濤巨浸之中英船亦擇險寄碇如法操演彼此發令爭鬥敏捷殊覺可觀或言兩軍對操各有所長舍短取長互相切磋誠屬有益之事至此次英日之船同時合操雖各不相涉然兩國管駕想必預期知會故能時日無訛况前者日人時有勸日廷與英國聨盟之事今觀兩國兵船之舉動謂非合謀吾不信也說見廣州博聞報 
[閘門又啓]  
　　湖北訪事友來函云夏秋以來水勢盛漲直逼城閘署江夏縣縣丞彭二尹大齡恐不利於民卽將登仙各閘一律封閉以禦行流茲因水勢消减遂又將閘門洞啓以冀疏通積水云 
[微服捉賭]  
　　蘇省長洲縣署附近一帶向爲賭窟之處時有劉盤龍一流人聚集其間雖經前任縣　王芸莊大令查禁而若輩魁蜮技倆恃吏胥爲之護符是以此風終難凈絶新任縣主汪瑤庭大令履任以來以整頓地方爲急務事必躬親略不假手吏胥本月十四日下午大令公餘之暇帶同長隨一人微服出巡行至韋子弄忽聞呼盧喝雉之聲爰卽步上高阜四面瞭望見一簇人麕集於土阜之下相聚賭博大令卽親自上前喝令長隨帮同拘拿詎賭棍等非但倔强不從反思揮拳用武幸經認識廬山眞面者大聲喝止若輩始歛手一哄而逃惟賭首二名登時獲住大令飭帶回縣中想須照例嚴辦也 
[思患預防]  
　　鎭江瓜洲之北四里鋪爲南北水陸通衢商賈雲屯丹車輻輳惟是魚洲雁四出紛歧盜匪鹽梟出沒其間爲行旅之患日前汛弁王守戎特禀明瓜洲鎭總兵高鎭軍調派水師砲船三號赴是處巡防蓋亦思患預防之意也 
[委勘石龍]  
　　湖北訪事友來函云日前道路傳言謂某商人在漢屬柏泉黃冢山鳩工鑿石用供鐵路總局之需詎鑿至深處內有石龍一條首尾靈動土民恐係神物觸之必有禍殃爰亟行攔阻傳言已久初未深信近聞近處土民已赴縣稟報縣主薛誠伯大令聞信之下深以爲異聞已委員前往查勘矣 
 
 

Page 2

 
 
[補缺有人]  
　　署理湖北漢陽府同知陳蘧卿司馬其瑗已別有差委遺缺上憲以仙桃鎭厘金局總辦金司馬鴻翎補授司馬已上院禀謝不日卽可履新矣 
[委署泰壩]  
　　兩淮泰壩監掣府駐紥泰州專管淮南各場垣鹽過壩時掣騐鹽斤搜查夾帶等事政務殷繁非精明幹練之員不足治理故是缺向不歸輪由上憲酌量遴委茲因署理是缺之鮑分轉瓜期屆滿運憲江都轉遴派楊分轉葆多接署當經禀詳督鹽憲批示祗遵本月初四日奉到劉峴帥回批准如所請運憲隨卽牌示轅門一面札飭遵照聞楊分轉刻已料理行裝俟都轅由省回轅面謁後卽赴新任云 
[水脚價廉]  
　　昨日北通州采訪友人手翰云重陽時節全漕告竣所有由津運到之雜糧包米各貨均由裏河倒閘運京較之旱脚價廉多多矣 
[匪徒荷校]  
　　杭州訪事友遞來魚素云道家者流向有度關解厄之事哄動愚民藉以從中取利杭州各斗壇於九月禮斗之時擇日過關凡男婦大小無不往彼購買關牒屆時羽士誦經仗劍先將劍打開關門凡過關者俱隨之趨過擁擠非常而吳山各壇係富家子弟所爲不收分文故過關者尤多某日璣衡壇過關有某大令之女公子二人年尙幼穉到彼隨衆而行不料人數過衆致受驚恐幷失去首飾二件大令聞知立飭巡防局分巡傳喚地保嚴查旋知人衆之中有一竊匪混迹其間當卽拘獲重責二百板枷號示衆 
[嚴辦拆梢]  
　　蘇州閶門內著名無賴兪金生錫作金海流氓阿寳等於本月初八夜十點鐘時在都亭橋東首某燭鋪門前因向某甲拆梢不遂圍住兇毆時適總捕同知劉少峯司馬出署查夜道經是處聞見之下立飭差勇上前拘拿當獲住兪等三名帶回訊究喝令各鞭籐條三千八百下犯等熬刑不過供稱小的等曾與麫店金林在某處敲詐得金戒一枚洋銀八元二角並未犯過他案司馬得供立出堂籖飭差限期將金林獲案一面飭將三犯解送長洲縣署禁押候獲到金林一併嚴懲 
[嚴辦賭棍]  
　　蘇州閶門外湖田一帶冋有賭塲數處藉賭爲生者不知凡幾惟聚散無常故緝捕殊爲不易邇者賭棍等復在是處支篷設廠聚賭抽頭喝雉呼盧夜以繼日事爲總捕同知劉司馬所聞爰於本月十三日密飭家丁偕捕勇差役人等前往掩拿獲住爲首之張幅寳李金生陳嘉祥等三名餘皆一閧而逸差等卽將三犯押解回城詎至中途各賭徒竟敢糾衆追襲意圖刼奪當經押解諸人併力拒之始獲解至總捕府署司馬提訊之下三犯皆俯首無詞乃判各笞一千板發交吳縣署收管候將在逃之賭徒某某等獲案一併嚴辦 
[流氓橫行]  
　　蘇州采訪友人云省城各流氓每喜橫行閭里魚肉善良往往三五成羣遊行街市或遇靑年婦女卽評頭足品穢䙝難堪一見鄉曲愚民更肆意欺凌恣情敲詐甚至乘機攫物幾與宼盜一般雖經地方官屢次嚴懲無如若輩頑梗性成不知悛改本月十二晚十下鏡時陸大司成府第僕人王某有事至祥符寺巷手挈明燈行經護龍街砂皮巷口突有數流氓蹣跚其步東倒西歪王見而異之舉燈照其面流氓卽怒不可遏拳足交加繼復撕其衣襦攫取金約指及銀對時表各一洋銀八圓王驚悸之餘若輩已一哄而散中有一似曾相識者蓋總捕同知署差役龍大阿松之子吳阿寳也遂狼狽而返將情哭訴於大司成大司成怒甚翌晨函告總捕同知劉少峯司馬司馬閱竟立卽籖差提阿寳訊鞫阿寳任情狡獪諉爲不知司馬喝令以竹梢鞭其背二百下復掌頰四百下仍不招承乃笞臀二千板直至血肉橫飛始一一供認司馬問同黨幾人答稱共有九人事後將對時表及金約指兌取洋銀俵分使用司馬卽飭差押至靑陽地拘獲黃金海一名如前刑責釘鐐收禁旣而續獲七名想須盡法以治也 
[續委勘荒]  
　　浙省今年秋雨過多各縣田禾致被損傷報荒者不下二十餘縣前經藩憲據報後卽委夏司馬敬中等分赴各屬查勘已列前報其續報各縣現由惲方伯札委張司馬臨吉赴湖屬之烏程歸安德淸凌大令啓元赴衢府之西安龍游常山開化趙大令聨元赴金府之金華浦江湯溪周大令錫康赴湖府之長興孝豐安吉幷湖州衛所王大令賡夔赴嘉府之海鹽平湖幷嘉興衛所陳大令廷勛赴嚴府之遂安壽昌鄒大令壽祺赴嘉府之嘉興秀水嘉善張大令彬赴杭屬之於潛昌化新城查勘荒象均於本月十四五等日下札卽日起程其仁和錢塘海寗等州縣已由首府林太守委本府之經歴陳叅軍之鏡前往勘騐 
[例差姑志]  
　　蘇州采訪友人來信云秋光漸老寒氣催人宵小之徒易於竊發臬司乃照舉辦冬防派出叚巡各員計東路李良波王維翰劉廷樑南路李善邦李芳烈吳瓛西路沈慶年余郭成楊遠徵北路楊世輔雷星樵李錦堂陳昌先中路吳　基舒炳錕馬洪勤閶胥閂外周紹棠鄭光衡范鴻錫郝炳麟卓煊蔣奎黃本忠吳祥泰婁門外黃承祖葑門外葉滋汾齊門外陳毓楠城外水巡張彭年應德麟盤門外兼葑門夏爾純又派員編查保甲計東路楊元溥陳光烈龔應圖南路丁振魁孫寳瑞高念慈西路沈乃楫黃壽蕃韓國楨北路章寳瑜張恭壽張孝先中路吳琦梁鼎元劉燮堯閶胥門外楊慧孫楊品臧吳敬師盤門外吳光熙婁門外陳壽眉葑門外計德柔齊門外楊寳書蓋皆例差也 
[鐵中錚錚]  
　　鎭江采訪友人魚素云新河某鐵匠店甲乙兩夥對立搥鐵甲力較大擎搥高過於頂不提防搥柄忽然脫出致搥從空墜下頂門擊成一孔血流如注腦漿隨之迸流登時暈倒於地店主驚駭無措急延醫療治始稍稍甦醒隨向店主慟哭曰吾學藝不精致罹此厄今命在呼吸斷非醫藥所能痊愈何必費此無益之錢爰偃臥於牀堅不肯敷藥同儕勸之曰爾不醫治爾家屬焉肯于休居停待汝不薄亦安忍累之甲聞言卽欲强起出臥街心經人多方勸住甲遂取紙筆欲自述原委奈識字不多握管不能成書乃於左手心書自已死三字延至次日痛極而斃其家屬至見掌上字訪諸鄰人得悉原由遂無所言店主深感其德願爲之從豐棺殮噫若此鐵匠者其亦鐵中錚錚者與 
[衆怒難犯]  
　　月之某日皖城東門外某茶肆有少年某甲衣冠楚楚獨自一人昻然入座呼速烹茗茶博士某乙稍爲遲滯甲以其慢已登時怒不可遏乙方欲辯白詎一語未終而碗盞已從空飛至幸乙眼快急卽閃讓聞鏗然一聲碗已墮地甲怒猶未息又欲持坐凳遙擲時有糧船丁夫十餘人預先在座啜茗見甲如此凶橫咸抱不平羣起喝駡甲亦反脣相稽俄而碗盞紛紛如蛺蝶之亂飛俱向甲擲去甲見勢不佳飛步卽遁諸人猶以碗追擲之甲頭顱碎破血流如注抱頭鼠竄狼狽不堪聞甲係某營弁之姪人皆以少大人尊之因之井蛙自大今受此大創諒不甘心故店主碗盞遭其擲碎旣已耗費不資而心猶喘喘焉恐甲之啣恨而圖報覆也 
[惡婦宜懲]  
　　皖省西門外沿河之大王廟地方有哨弁某甲年踰知命充當保安營哨官在華陽護卡數年來頗富腰纒向與大星橋賣熟食某乙之妻結露水緣月下花前兩情相洽嗣乙染疾身亡婦遂依甲雙宿雙飛儼然以野鶩作家雞矣近甲又以憂懐伯道央媒聘娶楚籍蕭姓女郞爲室其母以其堂堂七尺他日封侯萬里馬伏波之據鞍矍爍未必遜於少年爰爲之首肯者再女二八年華姿旣婉麗性極幽嫻自入門後琴瑟甚爲和洽未幾被惡婦所知大含醋意謂甲薄倖棄舊憐新昔日之誓海盟山竟歸何有甲雖糾糾武夫而性極懦弱遂容婦入室另榻安置女郞婦居然夜郞自大將女郞列爲小星且一拂其意大肆雌威數日前甲撤差回省居於大王廟之東婦將女時爲凌虐鞭鸞笞鳳鄰里慘不忍聞而甲一若　如充耳也者本月初十晨不知因何又觸巡怒將女郞極力痛笞一則嬌類鶯啼一則怒同獅吼紛紛擾擾聲達里閭鄰人雖抱不平而素悉母大蟲之威不敢稍櫻其鋒嗣女郞以痛楚難勝自思紅顏命薄受此挫折終無了期不如死者爲樂爰潛取阿芙蓉膏背人吞服未幾一縷香魂竟向枉死城中而去婦卽備桐棺三尺草草成殮嗣有長江營槳兵蕭某與女郞中表兄妹經隣人告知蕭某卽專信赴華陽訃知女 
 
 

Page 3

 
 
郞之母使之來省未知如何了結也 
[馳馬傷人]  
　　杭城皮巿巷某姓公子於本月初四日邀同二友乘馬至拱宸橋遊玩比及歸來時已薄暮進武林門時甲忽加鞭疾馳經過祥符寺前適一老婦徐步而來不及避讓被馬撞倒致手踏傷婦痛極聲嘶家人聞聲出外觀看卽將甲馬扣住公子及乙亦卽停止代爲說情當出鷹洋五元與婦爲醫治之費初尙不允後因有和事者出爲調處令甲再加二元與之始得了事幸尙無性命之憂否則恐不免涉訟公庭也好馳馬者可不愼哉 
[新豆上市]  
　　營口今年雨水調勻秋收本甚豐稔近接彼處訪事友來函云現在各處收豆僅得六七分年成因所結豆房每個祗一粒者多惟遼河兩岸低窪地畝均慶豐收西城棉花亦有十分收成維彼小民生計可以漸舒矣 
[貧窘輕生]  
　　寗城湖西小巷弄有某甲者家本小康因有烟霞癖生計日絀近且衣食不繼一家之中啼飢號寒甲對此景况自顧無生人趣一日踽踽獨行至西門外欲投河自盡適被某友所見詢知其意再三勸解送之回家不意次蚤又濳行出外至晚不歸家屬著人四處尋訪毫無蹤影越日有人見此處有屍浮起爰卽報知家屬備棺收殮噫如甲者誠所謂性命輕於鴻毛者矣 
[烟臺雜爼]  
　　烟臺人烟稠密雜氣交侵居民最易受病本屆交秋以來頗覺安靜惟間有染患黃病者肌黃自赤令人見厠生畏按是症古人名爲黃疸大抵由濕熱蒸鬱而成但使療治有方皆可痊愈也○入秋以來天氣仍炎熱異常辛苦勞力之輩脫帽露體猶復揮汗如雨以深秋收肅之時而行春夏生發之令凡講衛生之術者宜如何留意也○機器之設事省而工倍近有工於心計者置備機器開設磨房石磨兩盤每日可磨麥粉四五石比較尋常之磨能省馬力十五六匹之多亦可見機器之利益大矣 
[江漢炳靈]  
　　自南皮張制軍於鄂省設立兩湖書院一時多聞博學之士咸薈萃其中江漢秀靈於焉大洩每屆大比之年拾巍科登上第者幾於書不勝書本屆丁酉正科揭曉後悉書院高才之獲中者竟有廿一二名之多是則制軍造就之功與多士好學深思之意均有足多者矣 
[上海官塲紀要]  
　　卸任湖南臬憲李仲先廉訪乘輪北上進京陛見道出滬江假英界洋涇浜全安客棧暫駐行旌本城道營廳縣均往拜謁昨日臬憲乘輿入城往各衙門答拜至縣署時黃大令飭丁擋駕○新選江西萬年縣知縣宗彌加明府因公來滬昨日進城往各衙門投刺○江南鹽巡道胡芸臺觀察因事來滬往本城各衙門拜會至縣署黃大令延入花廳茗談良久興辭而出 
[賽船有期]  
　　寓滬西人例有賽船之舉茲擇於西歴十月二十五號卽華歴本月三十日舉行由水巡捕船下矴處至董家渡浦中爲止屆時禀請領事函請華官示禁船隻往來以防磕撞循向章也 
[馳馬先聲]  
　　寓滬西商每於春秋隹日定期賽馬平原芳草馳驟爲豪茲又屆秋賽之期各西商集議於十月初七八九三日舉行想屆時靑樓隹麗白袷名流聨袂結隊而往觀者必又極車水馬龍之盛也 
[英界火警]  
　　昨日之晚六點鐘時四馬路聚豐園對門杏花樓粵東酒肆忽肇火災警鐘旣鳴水龍雲集而火已延及稻香村姑蘇茶食店及後面萃秀里各倡寮一炬可憐盡成焦土約計焚去樓屋十六七幢是處爲滬上最繁華之地迷金醉紙謔翠矜紅十里珠簾二分明月風光無價幾於一刻千金一旦怒起吳回頃刻塲盈瓦礫彼鶯鶯燕燕翠翠紅紅當茲毒燄橫飛到處珠啼蕙泣夫亦大可憐矣至於詳細情形且俟訪明再錄 
[銀蚨飛去]  
　　怡和洋行吉和商輪船自漢口歸下矴虹口順泰碼頭前晚帳房中忽失去洋銀三百圓遍處稽查並無端緒司帳者遂告知船主函達捕房請緝捕頭令各包探嚴行訪查不知能使合　珠還否也 
[控追錢樹]  
　　婦人花謝氏向開妓院近又不知從何處購得貧家女一口女貌頗端好氏卽教以歌舞爲將來賣笑生涯至今教己數月略有頭緒不料前日忽然走矢不知去向嗣有人言及此女係爲女傭之劉岳氏趙朱氏及徐阿德誘匿氏卽向詢問岳氏等指東話西並無實在謝氏無奈卽將男女三人於昨晨扭至英界公堂請究値日差據情禀知翁大令著分別留候集訊原告補詞 
[願償傷費]  
　　引翔港鄉民唐山山唐福壽叔姪被寳山武生朱友梅索詐當將朱刃傷數處朱卽投縣請騐等情前經蔣刺史騐明飭送朱友梅赴仁濟醫館醫治一面飭差拘提唐山山叔姪到案唐山山管押所中至今唐福壽尙未提獲現在朱犮梅由醫院中私自回家經差禀明立卽傳案朱供外傷雖經西醫治愈內傷未痊是以回家請醫調治叩求恩鑒又提唐山山供稱願與姪福壽合償傷費刺史因諭飭唐山山償洋十元傳諭福壽償洋二十元限日繳案給朱具領作養傷費兩造各具遵斷切結完案 
[醉捕被拘]  
　　華人某甲向在虹口捕房充當第三百九十一號巡捕前晚正値上差被麴生所困沿途躑躅東倒西歪適一百十一號三道西捕得得而來異而問之甲醉語模糊全無倫次西捕遂設法扶送捕房告知値班捕頭暫行管押俟禮拜二解送四馬路老巡捕房請麥總捕頭辦理 
[賭徒交保]  
　　朱朗全者不務正業時有聚賭情事旋經總巡局鍾明府訪聞飭提到案朱供初次犯賭俯伏求恩明府諭責一百板具改過切結交保斥釋 
[車夫脫逃]  
　　嘉定縣人吳某向習薙髮業日前由原籍至滬喚一小車將行李推至某處擬欲賃一隙地重理舊業詎車夫王阿大頓起不良甫至南市新馬路大碼頭地方車忽不見吳立卽追尋毫無蹤影廼奔赴十六鋪巡防北局喊控當由勇丁詢明原由以所控無憑飭自行招尋扭至局中方可准理吳遂躑躅而去未識鴻飛冥冥果能弋獲否也 
[棺殮病斃]  
　　許阿福不知作何生理貧病交迫僵臥路隅由三百零八號華捕舁送英界公堂翁大令飭轉送棲流所醫養詎到所後卽於昨晨溘然長逝由所董告知大令飭差查得並無屍屬遂由公所備棺收殮掩埋 
[細故忿爭]  
　　成衣匠張子成在南市新碼頭某姓成衣店爲夥日前因有要需糾集同人合一六總會倩小橋東首沈子藩爲會證昨日在途兩人相遇彼此言語齟齬兩相口角漸復互毆沈扭張至十六鋪巡防中局喊控被毆受傷請究等情當奉局員蔡二尹飭暫行退去候飭地甲查明後再行核辦 
[坐車須愼]  
　　前日下午三點鐘有東洋車一輛駛至法租界玉露春茶館轉角處適遇來車其疾如風不及避讓遂至碰撞倒翻於地坐客倒臥車中欲下不得聚而觀者甚衆適巡街捕至將坐客設法拖下渾身爲污泥所染將車夫批頰幷欲扭送捕房旋經旁人再三勸解始釋之而去 
[少年出醜]  
　　有吳某者翩翩裙屐少年也前與西門外某氏婦結露水緣氏薄有積畜悉供吳揮霍吳近又與老妓薛定金交好復被騙去金飾衣服等約有四五百金之多吳遂避匿不見薛妓日遣男女傭四處找尋前日夕陽西墜時在途邂逅相遇薛妓卽上前扭住向索各物以 
 
 

Page 4

 
 
致互相爭鬧後爲巡街捕所見一併拘入捕房不知若何了結也 
[弱質堪憐]  
　　小東門外法租界戯館街第七十三號門牌烟鴇王順金將樓面轉租與烟妓貞福小築芙蓉之窟邇者妓憑蟻媒買得貧家幼女一口年僅六齡使習爲彈唱詎年幼習之不易日事敲扑以致徧體鱗傷見者皆爲之酸鼻惡鴇虐妓久于例禁惜無控之者俾賢長官不見不聞也誠可異矣 
[掌珠被拐]  
　　蘇鄉某氏婦住法界菜市街生有一兒年僅四齡前日午後三點鐘與隣居某老嫗嬉戲嫗卽抱之而行雇車東去氏以近在咫尺並不介意詎至晚不歸急詢諸其家嫗尙未返於是心滋疑惑投報捕房翌日遇嫗於途向之盤詰一味支吾因扭交包探盤問矢口不承遂送入捕房禀知捕頭押候堂期解請問官究訊 
[女孩燙傷]  
　　有周文邦者住居新閘向充某圖地保積有多金前晚帶其所生之八齡女孩至新馬路某茶肆啜茗孩則任意嬉游偶及茶爐之旁爐中水正滾熱不知如何水花飛濺女孩卽跌倒以致滿身燙傷周聞聲赶至立卽雇人將女舁送回家一面倩醫調治不知能否無恙也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[頌聲載道]  
　　九江附郭德化縣梁蔭南明府蒞任以來振作有爲百廢俱舉今年伏秋水勢盛漲江北一帶堤埝岌岌可危明府禀請鎭憲宋佩珍軍門飭撥新勁營管帶劉淸泉叅戎督率所部兵勇駐堤搶護幷親往梭巡現在水勢消平居民安業一時感懐恩德者至以梁靑天頌之亦可爲盡心民事者勸矣 
[典鋪遇賊]  
　　金陵城內花牌樓某典鋪於本月某日晚膳後有匪徒多人盤踞屋上冀於夜深時施其探囊技倆適爲更夫窺見卽將典中人喚起持梃以逐奈匪徒並不畏懼典鋪夥旋卽鳴鑼告警一時附近居民無不聞聲馳出典中人復將空鎗燃放數聲匪徒始懼而他竄一時附近居民咸有戒心云 
[燬典賠錢]  
　　湖北漢口鎭喬口已燬義昌典鋪主黃宋二姓因各質戶在府縣兩署控請賠償爰於前日在武聖廟上首行臺處設櫃照票償錢每當本一千折賠錢五百文洵稱公允詎有匪徒某甲者私造假票臨櫃希圖朦取錢文當被典夥看出破綻卽拘住解官懲責以儆效尤云 
[何故自縊]  
　　蘇州府署前東善長巷有郭姓人家卜居於此亦已有年本月十六日晨起甫啓大門驀見屍首一具懸宕於門之正中駭極狂呼諸鄰畢集審視之一年逾二十餘歲之美男子也身穿竹布長衫襪履俱全係將自已髮辮緊緊項下卽以辮稍懸於門之上檻而斃當卽報知地甲查明有無屍屬再行核奪未識能免報官否然其何以自縊於此一個悶葫蘆眞令人無從打破也 
[秃驢遠颺]  
　　九江訪事人函云廬山黃龍寺住持僧星池六根未凈不守淸規膽大妄爲多行不軌不特爲佛門之蠧賊抑亦爲王法所不容也關道誠觀察訪聞之下飭令德化縣同保甲總局梁吳二明府親至龍池寺城隍廟密爲拘拿方丈出見稟稱寺中並無星池其人乃遂將衆僧逐一騐過想秃驢畏三尺法之不爲輕恕早已如黃鵠之高翔矣 
[騾逸傷人]  
　　八月廿二日京師正陽門城圈中有山左人某甲蹲於城垣下僻處出恭突一破騾車自城內出甫及城門騾驚而逸遶城垣狂奔車夫竭力尾追而騾已奔至某甲身旁一時避之不及車由身上軋過頭顱破裂　漿立出是處與大淸門相近地方官不敢停留乘甲氣息未斷差人擡至城西隱僻之地少刻卽斃經官騐後棺殮掩埋車夫實係竭力追赶援救不及爰免其究辦釋之使去 
[鄉鄰偷鴨]  
　　浦東人邱某向在本邑南市薛家浜某姓船廠爲工匠附近有一池潭係是處秦長順鷄鴨行畜鴨之所碧波春暖側翅相呼頗有天然之趣前日之晚有鴨四十餘頭忽蹤影杳然遂由行夥訴知行主秦某派人四處查訪始知爲邱所取廼喚到十二圖地保顧桂榮令前往擬將邱拘局究辦嗣邱自知理虧挽令友人向行主緩頰願將洋蚨四翼爲賠償之費秦始得首肯息事 
[養媳被誘]  
　　捕送沈王氏王阿二男婦兩人至廨翁大令亦於前晚提訊沈王氏供寍波人家有童養媳林姐年已十八歲八月十七日王阿二同其姘婦雙喜來家誘同出外適小婦人不在家中爲兒子眼見至夜不回心竊疑之次日尋訪無著是以向王追詢詎推諉不知故投案稟請追究王供寗波人在大純紗廠做工雙喜前雖相識今已分拆十七日小的在廠做工並未同到伊家伊媳逃逸小的實不知情叩求明鑒翁大令訊得兩造各執一詞判令王阿二交保俟提到雙喜冉行訊究沈王飭釋 
[仍送歸案]  
　　前總巡局鍾受百明府函送挑垃圾之朱立高一名請代騐傷帮審委員蔣刺史飭仵騐得朱並無傷痕當卽飭差持片送歸總巡局訊辦 
[互毆被拘]  
　　張金生錢金甫兩人不知因何在途口角繼復爭毆爲四百零九號華捕拘入捕房捕頭飭轉送英界公堂値日並問明情節入稟翁大令著押候訊究 
[提訊誣控]  
　　本邑浦東人盛錫川喊控伊叔盛玉泉圖姦妻子　遭毆傷等情昨經蔣刺史升堂提訊據原告盛錫川供向爲竹笆匠行業本月初一日小的與母親因事往親戚家去家中祗有妻　一人詎料叔父盛玉泉至小的家中闖進臥房竟將小的妻子調戲意圖成姦因妻子堅不允從正欲呼喊適小的歸家聞聲往視叔父當卽逃逸遺落鞋子一只尙在房中小的因思家醜不可外揚詎料叔父轉懐恨於心至初三日與叔父途中相遇當被糾集同業將小的毆打受傷爲此投案喊控求請訊騐其母嚴氏與妻方氏供詞略同及詰之盛玉泉供稱亦業竹笆匠有姪錫川不務生業日事遊蕩前次曾被借去洋十五元至初三日途中相遇又欲硬借洋十元小的因無力不允詎錫川出言無禮小的怒其蠻橫向之略責並無毆傷情事詎竟反被誣揑汚詞裝傷朦控叩求鑒察刺史向錫川曰爾叔到爾家內在何時候錫川初供淸晨後供日中刺史飭仵騐得錫川並無傷痕且供詞顯有不符怒其汚誣　長喝令重責始供認前次雖曾借過洋銀此次並不借洋實爲爭奪主顧被叔責打心有不甘故裝傷誣姦只求恩宥刺史大加申斥諭令盛錫川具裝傷誣姦切結完案盛玉泉叩謝而退 
[控追衣物]  
　　前由捕房解送管三因吞沒陳汪氏故夫之衣服銀洋等情經公堂訊判將管三管押追繳前日汪氏復具稟詞請爲追究翁明府前晚升座提訊汪氏供鎭江人丈夫再亭前在尙仁里開妓院去年閉歇回籍月初由籍來滬帶洋一百元以備來申贖取當衣及購物件假寓春記不料至初八日在寓病故小婦人得信來申查檢銀洋一無所有棉袍布衣均被管藏匿向伊追究不認是以報捕由包探吊到原贓尙少金表一只銀洋百元叩求訊追管供揚州人向爲庖人本月初五日遇見汪氏之夫因伊患病無人服侍囑小的同住棧內至初八日身死當有同鄉之蔣益堂劉二兩人帮同將箱子封鎖信知氏來滬小的所穿之布衣實向伊夫所借至所少各物實不知情叩求明察翁明府得供之下以管不應將衣服藏匿從中未免舞弊私匿判令押候嚴追陳汪氏飭退 
[法界捕房紀事]  
　　有徐朗軒者與老妓蔡桂英姘識旅居法界文德里前日下午兩點鐘徐手携紡綢牙柄洋傘一把行經後新街口見某店櫃上有報紙因駐足而觀突有某甲將徐髮辮扭住幷批其頰旁人詢以何故甲稱此傘在淸芬堂被徐竊去現獲原贓紛紜之際適巡街捕至將二人一併拘送捕房經捕頭詢問甲又稱洋傘被伊姘婦騙去現在徐手請給領回捕頭衡情酌斷以洋傘現爲徐之姘婦所騙理應向騙者根究仍將洋傘給徐一併麾之使出 
[美界捕房紀事]  
　　常州府屬無錫縣人王阿大鍛工也錐鑿追磨僅堪餬口近依北河南路第九十　號門牌某鐵店爲夥昨日窮無聊賴遂竊取店中鐵鉗等物店主察知其事投報捕房捕頭遣包探洪阿寳將王拘押以待解送英界公堂稟請讞員翁大令訊究○前晚偷兒陳寳林闖入南潯路某弄中陳姓家竊得木板一方荷之而出事主飛步追獲扭交某號巡街華捕帶入捕房捕 
 
 

Page 10

 
 
頭令押候解送英界公堂稟請訊辦○前晚偷兒凌寳林竊得百老匯路某姓家水烟袋一枝藏之袖中意圖付質適爲包探張阿五所見拘解捕房捕頭令押候解送英界公廨禀請究辦○前日之晚斜月西沈四邊人靜西人某甲未知由何處沽飮而歸見有東洋車夫拉車而至其聲轔轔遂一躍而登乘之至虹口有恒路黑暗中突有二匪人伸手攫其頭上之帽甲竭力扭住其一詰之自言姓陳名毛郞爰交三　十九號華捕解入捕房捕頭令禁押一宵然後解送英界公堂禀請訊辦 
[金陵官報]  
　　九月十四日藩臺松傳見中恊王見城內保甲局候補道馬知縣崔作　奉部文准其起服江西知縣李光表辭水雷輪船馬辭赴太平接提臺○十五日　臺松外提調糧道吳內提調均謝委武闈差城外保甲局候補道袁稟知拿獲四次烏江拒捕槍斃營勇梟匪李二一名總理兩江營務處水師學堂准補徐州道桂籌防局候補道唐軍械所候補道楊通判李士彥新選泰興縣韓愔均見洋務局候補道黃提督江上喜均稟知日本國兵船昨日開候補道劉式通監試又范德培張庭杰均校閱均謝委武闈差丁憂候補道楊鴻度叩謝辭回籍鏡淸兵船董全才南琛兵船徐傳隆威靖兵船徐九成裝軍裝來均到由滬來通判未瑞稟知奉釐捐局委赴灣頭　幹直隸州德存知縣席伯　均謝委武闈點名差知州湯華袞知縣呂承瀚孔慶　馮璋均稟知閱卷里又楊激雲稟知再奉司委守提前泰興縣陳令欠欵又胡葆慶謝委靖工厘捐差又丁乃文稟知於五月初四日丁內艱鹽經歴許廷棟辭回揚祥雲輪船李家泰辭赴湖南壹壺輪船周國祥辭奉龍學臺委赴江陰差委署左營右哨把總施長桂外委唐炳田額外姚必　均叩謝守備蘇懐巖○十八日委署淮揚道丁葆元到由蘇回銷沙漫洲緝私差揚　運河隄工局候補道何福海湖北督銷候補道劉思訓拳示甄別洋務局候補道黃辭赴滬總兵楊志高　道賓鄧生業副將李昌桃通判丁邦榕考試運判汪觀潮辭鹽巡檢韓汝霖均寫履歴均奉示從九方景姚到由蘇來分寗均見正任太湖恊余萬興到鏡淸兵船董全才辭江防同知恩知縣陳宗雍到由京引見回正任太湖都司許國祥到壹壺輪船周國祥江陰回 
[皖省官報]  
　　九月十一日安慶府方連軫到赴本屬查　秋成回缷署安慶衛守備楊銳泉辭回淸江差次並交代結　准補祁門縣典史薛學雋金道榮均知奉委赴金陵武闈差同知龍鳳鑣辭奉撫台委赴皖北公幹○十二日牌示新選當塗縣敎諭孫樹藻飭赴新任刑部主事貢士元到寗國人號芷賓委解京麻委員本任霍山縣典史王　森湖北候補府經徐世亨均辭候補州同郭翊相辭赴金陵武闈差縣丞王清濤到由淮北牙釐局委解餉來省知縣黃鵬文辭赴皖北就醫湖南候補道莊賡良辭行督解直隸糧剝湖南善後局提調候補知府沈榮慶辭○十三日內閣中書王恕辭委辦蕪湖大關稅務知縣張振鋆巢縣蕭德驥均辭本任渦陽縣歐陽　銷假直隸州朱式程辭赴淸江提餉知縣華國文至赴泗州屬查勘水災情形回縣丞鄧紹先府經張慶孝均辭赴金陵武闈差余慶麒從九房榮綬均辭回蕪湖關差遣吏目福蔭辭回六安州差遣巡檢龔　齊知奉委解學院銀兩○十四日刑部主事貢士元改指江蘇議叙通判葉在彥均辭准補宣城永陽司王壽臧到赴皖南勸辦賑捐回候補知縣　振鏞到赴皖南就醫回同知范啓驥知州瞿民琬均面試縣丞王淸濤謝酌委一次尹耀庚從九楊光裕巡檢蔡蔭楣宋秉謨典史金道滎均辭赴金陵武闈差董獻臣辭分蕪湖差遣未人流陰嗣　辭分太平差遣○十五日卽用縣周㨗三辭委解京餉候補巡檢龔賢齊辭委解學院銀兩通判陸承鎬到赴鳳陽屬查勘水災情形回典史馮金綬准補祁門典史薛學儀均辭赴金陵武闈差 
[䢴江官報]  
　　九月十一日新選桐廬縣沈大令宗疇過揚復任沈分轉曾棨稟知丁內艱陳鹺尹元單由淮北差次來○十二日范分轉銷孔涵總巡局分發巡檢高鹺　恩灝浙江人稟到○十三日儀棧提調許分轉到揚王鹺尹鍾　交缷富安塲事回 
[上海六馬路仁濟善堂經收咸有一德施醫給藥一文愿册捐五月十六至八月廿九日淸單]  
　　無名大善士助來紋銀申元十兩零四錢二分八釐又次銀兌見洋五元二角五分又銅詳一元公德順號經募十五位合助元四兩四錢一分八釐陳春楠嘉郡大昌主人二善士　洋五十元邵李氏洋廿五元又施茶洋一元茶葉二小簍邵王氏求子嗣洋　元求病愈五元朱昆顧餘世堂各洋廿元楊潤芝求母病愈十元續助五元南城黃價人鹺尹奉　　人侖太平府源永當養拙居士李拜經堂余維孝堂樂善堂錫堂氏賀氏王禹圭吳永康趙志記鄭梅溪不留名十三戶各洋十元無名氏洋八元銅洋五元氷厰街公醮値事何順泰錢德興姚勤仁王公　　　靑合十元又各里衆姓公醮餘欵一元零五分瑞記紗厰洋五元藥水角子十角銅洋一元鍾宗錫沈荷蓀謝源茂楊春記席姓邵王氏義盛無名氏無名氏九戶各五元靑　　　和顧敬修堂隱名士方隱名無名氏五戶各四元蕚照堂三次洋三元周陳二位三元蘇州史康侯無名氏三戶各三元浙湖蔡二元二角朱仲齡求母舅病愈石湖朱不留　理　軒主人蘇垣不書名馮大小姐吳菊　陳瓊愛張竹卿陳瓊愛袁聲大唐鳳泉根本堂譚渭漁汪國桂隱名氏無名氏無名氏十七戶各二元吳怡怡堂一元五角西門外巡防局鄭憲　來罰欵王四許二洋一元二角錢一千四百文鞠義如銅洋二元高金綉洋一元銅洋三元兩戶却之不恭人爲受物自愧移助代祈造福黃義宗周八臣陳書祥鍾小園王滄勵姚琢軒姚琢軒方濟之方濟之虞開芾林杳　　仲䄡觀察李武壯囑安怡堂徐禮耕堂南橋郁姓陳姓綺園陳沈氏簫祝氏心存氏補過氏方李氏無名氏無名氏隱名氏二十七戶各洋一元隱名五角撫躬自　人寳和堂鳴臯各四角曹子元隱名氏各三角不要收照二角嚴瑞邦銅洋四十九元恆茂福銅洋二十四元王氏銅洋十五元隱名氏銅洋十元誠信泰銅洋六元無名氏銅洋四元萬有利三元無名氏銅洋五元無名氏萃和堂各銅洋二元鄒姓周吉祥各銅一元無名氏錢一千五百文陸樹之一千文陸炤夫許月秋各五百文詹崇德堂四百文德生恆三百文高梅仙恆泰昌恆森昌許錫純少庠氏五戶各二百文劉德文恆義昌各一百文以上共收洋五百十五元三角元十四兩八錢四分六釐銅洋一百三十五元錢六千八百文 
 
 
 

Page 11

 
 
   
 
 

Page 12

 
 
   
 
