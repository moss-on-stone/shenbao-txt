# 1910 - 220 - 4913479

 

Page 1

 
 
   
 
 

Page 2

 
 
上　諭 
[監國攝政王鈐章　七月十一日内閣奉]  
　　上諭瑞澂奏查明貪劣不職各員分别紏參一摺湖北候補知府前署夏口廳同知馮篔衆怨沸騰難膺民社補用知府趙承康不知自愛有玷官箴均州知州劉名馨怨聲載道民視如仇准補隨州知州劉家怡貌似有才性貪而狡試用知縣金榮壽卑劣誕妄心術不端應山縣知縣王鴻卿才具庸下神志頽唐前署房縣知縣候補知縣廷啟殘酷濫刑辦事荒謬黃安縣知縣章冕沾染烟癖刻尙未除准補遠安縣知縣車雲好利忘義志趣猥鄙前署棗陽縣知縣候補知縣楊鼎福玩視禁烟諱盜不報丁憂試用知縣傅士修貪詐妄爲不知檢束宜城縣知縣王金城舉止粗鄙行同市井澳川縣知縣何蔚紳貪鄙性成被控有案天門縣知縣張嘉畹鄙俗好利頗有貪名均著革職永不叙用前署興國州知州試用知縣汪文鈞偏執任意粗鄙無才崇陽縣知縣王公輔心地糊塗辦事竭蹶署竹山縣知縣本任鄖西縣知縣聶廣澤性情操切不知大體蘄水縣知縣徐培光闒葺無能公事曠廢前署黃岡縣知縣試用直隷州知州廖佩珣材識平庸不親民事通城縣知縣功釗人太闇懦事權旁落黃陂縣知縣董治勛貌似有才跡近庸滑應城縣知縣皮坤年力衰庸性鄙且狡均着即行革職江夏縣知縣楊壽昌操守尙佳性情惰緩准補光化縣知縣黎培質柔緩無能尙應歷練准補襄陽縣知縣薛炳善人近迂執首劇不宜鄖縣知縣邱炳萱性情迂緩人尙安詳房縣知縣劉鴻熙材具太短難勝邊要准補榖城縣知縣陳湋性近闇懦人地不宜准補東湖縣知縣陸乃棠敷衍因循材難勝任均着開缺又奏參敎佐幕職及武職各片得安府經歷胡維棋性喜多事聲名甚劣江陵縣貅穴主簿謝鼎善於鑽營卑鄙無恥江夏縣金口巡檢楊濬人甚糊塗不能約束子弟鄖縣黃龍鎭巡檢鄭彬敢於爲惡劣迹多端松滋縣磨盤巡檢李湘錡抗違功令烟禁廢弛署崇陽縣桂口巡檢陳銘新畏葸無無能彈壓不力署興國州富池口巡檢鍾蕃信任門丁弄權舞弊竹山縣典史江國屛年老昏瞶難期振作 
 
 
 

Page 3

 
 
鄖縣敎諭阮泰蔭精力衰邁縱容子弟捐升通判江蘇候補州吏目丁炳南前在湖北臬署招搖把持劣蹟種種湖南候補游擊署永州鎭中營游擊袁春亭不守營規行同市儈均着即行革職餘著照所議辦理該部知道欽此軍機大臣署名奕劻世續鹿傳霖假那桐吳郁生 
[監國攝政王鈐章　七月十二日内閣奉]  
　　上諭鑲黃旗蒙古都統總管内務府大臣增崇現在百日孝滿著改爲署任照常當差欽此 
　　上諭龐鴻書奏特叅庸劣不職各員一摺貴州署黎平府准補興義府知府劉大琮年衰性滑馭下不嚴截取同知吳錫珍性情粗率操守難信石阡府經歷馮德霖串差殃民婪索餽禮署錦屛鄕縣丞試用長官司吏目彭錫勳貪鄙無恥罔恤人言署綏陽縣訓導試用訓導馮之俊行止卑汚被控有案均著即行革職該部知道欽此事機大臣署名奕劻世續鹿傳霖假那桐吳郁生 
　　宮門抄　七月十一日　召見軍機　盛宣懷　吳引孫 
　　宮門抄　七月十二日　召見軍機　朗貝勒　澤公　劉廷琛 
論　說 
[論鹽斤增價之害（寒）]  
　　吾國數十年來國庫之收入。自丁漕正供外。以烟稅及鹽稅爲大宗。烟則。以流毒日甚。近始嚴行。議禁。雖當司農仰屋。力竭聲嘶。無可羅掘之時。不惜毅然斷絕大宗之歲入。以斬除此弊政。誠見夫烟之爲害甚也。特是烟。旣議禁。國家取之烟者。早已。作爲經常之欵。不能併此經常之欵亦議禁。之。於是有取償於别宗與鹽之意。近歲特置鹽政大臣。簡親貴以任其事。議加價議改洋碼。百計圖維。欲以失之烟者。收之於鹽。在計臣無點金術。固不。得不。爲此移東補西之計。然一究其流極。則有與本意大相。刺謬者。天下事見以爲得而實則反失。斷言其結果如甲者。往往轉而成乙。不求。其端。不訊其末。惟聚歛朘削爲務。則有海内騷然。國用大匱。一落千丈而。不可救者。如今日之鹽。政其可慮者也。鹽政向多流弊。不務所以廓淸其。弊。轉而聚益之。譬之。患癰養而益滋。遲其潰决。。將益不可收拾不如早决。以殺其。燄不如速。散其。毒之爲愈也。此今。日鹽政所以宜痛加改良也。 
　　使鹽價本不甚昻。當此國用耗。竭府庫空虛之時。稍增其價以。資挹注。猶之。可也。今則鹽斤之成本。已爲甚重。國家。徴鹽稅。有地費規費正課銀種。種。運至遠。地每遇關卡又需抽釐。運愈遠。則抽釐愈重。加以官吏層層中。飽。商家種種居奇。近日銅元充斥。復大受其影響。每鹽一斤。幾及七十文。左。右當民生凋敝之時。取民日常必需之物重增其價。民力安得不竭。窮簷茆舍。盡日之力。所得幾何。而又米珠薪桂以窘之。一家數口。仰事俯畜。即耗費至微末。尙猶嘆力之不任。矧所增者爲甚大耶。飢寒交迫。遁而之。他。則有走險以思逞者。是何異驅之爲非。語曰倉廩實而知禮節。衣食足而知榮辱。民不足而可治者目古及今。未之嘗聞。鹽獨非日。用之。一端乎。苛爲征斂。有不蹙小民生計者乎。 
　　雖然。使鹽之爲物果盡出於官之一途。而苛征所得。又盡作公家之用。則雖敲骨吸髓。小民大受。剝膚之痛。而百廢以興。國家實蒙無形之福也。揆之事理。不得謂爲過舉也。乃今則官鹽。之外又有私鹽以及一切洋鹽。官鹽價日增。私鹽及洋鹽之價。未必日增也彼此相形。有彌覺私鹽洋鹽之。日賤者。則何樂而不趨於便宜之一途哉。若是則官鹽之銷售日以滯。私鹽及洋鹽之銷售日以暢。此之所多。即彼之所少。是不異禁遏官鹽之銷。售矣。議禁烟者。羣倡官買而大昻其價。今欲取償於鹽。自宜反其道而行。之。乃同出一因而欲其得果絕異。一則爲遏絕。一則爲量銷。此不特科學。律令上無此種公理。卽返之寸衷。亦至可嗤矣。今同出一轍者。有能。達異。地者乎。雖三尺童子。有以知其必不能也。故鹽斤加價。官鹽之銷售。有日。滯無日暢。而欲國。家所收鹽稅大增。足抵烟稅之所缺。是猶北之燕而南。其轅。則去之愈遠也。安望有能達其目的地之一日哉。 
　　然使突然驟增鹽價民有惰性。習用官鹽。未必遽有他變。則國家歲入之。欵項。未嘗不可多得若干。以暫濟目前之急。無如鹽政之官吏。窟穴孔多。鹽販之商賈。壟斷。罔利。每一增價。國家之所入有限。而城狐社鼠於其中。者。官家於此方面。則亦加以巡緝委查等查費。託名而巧取。於彼方面則。又與奸商相狼狽。轉輾結託以。嘬啜之。商家於功令所應增之價外。或更。浮增爲無藝之取。而攙雜私貨。影射國稅。擱置官引。帶銷私鹽等弊。雖極。精。明無自攷查其一二。彼旣世守其業。自宜深於作僞。鹽官視其職如傳。舍。雖明知此中之諸弊百出。而過於苛刻。或轉爲鹽商所陷害。則何如隱。忍以私分其利之爲得。故鹽政之壞。壞於官與商者什。之八九。眞爲莠民。冒萬險以偷買者。初不逮十之一二。惟如是。故國家增價之所入。决不敵。鹽官鹽商之所入。愈增。則愈以飽官商之慾壑。上無益於國。下不利於民。爲淵。驅魚爲叢驅雀。國家之所入曾無幾。合之官商之所得。小民將不堪。其吸取。爲益乎。爲損乎。是不待智者而知之。矣 
專　電 
[電一　　（北京）]  
　　今日（十二日）朗貝勒面奏整頓軍政固爲當務之急但財政窘迫萬分實多爲難攝政王諭總須核實辦理並諭澤公盡力維持 
[電二　　（北京）]  
　　郵部徐尙書因粤漢借欵曁招商局事頗多爲難堅請讓歸盛宮保接任慶邸已允代懇 
[電三　　（北京）]  
 
 

Page 4

 
 
粤督袁樹勛屢電某大臣乞退覆電大旨謂急流通退恐非所宜 
[電四　　（北京）]  
　　萊陽激變事聞某邸已於攝政前爲孫撫極力開脫可保無礙 
[公電　　毫州]  
　　各報鑒渦陽大雨河溢屋宇田地皆水秋禾盡没已成奇災連年荒歉餓莩可慘伏莾堪虞電懇速募義賑急扶飢溺力顧危局渦陽自治局牛保裕等叩 
[公電　　蕪湖]  
　　各報館鑒初九夜先由巡士挾娼行兇繼由警察長官率警衞全隊明燈響槍大肆威燄妄捕無辜數十人不分皂白杖笞禁押萊陽慘劇復演於蕪湖北旅蕪全體同叩 
緊要新聞一 
[第三次請願不必待諸明年北京]  
　　國會請願代表團公議以明年二月爲第三次請願之期業已通佈各省請再推舉代表賡續進行必以達到目的而後止兹粤人伍憲子君以時事危迫非速開國會難以挽救現在甫届秋初趕速預備本年尙可舉行第三次請願爰致書代表團略云聞日俄協約除已宣佈之三條外尙有秘密約欵而政府諸公尙優遊安樂熟視無覩以爲日俄協約不過保持滿洲之平和於中國大局無害也嗚呼事之可痛孰有甚於此者哉前日瓜分之說喧傳於列强而我猶未遽信者以爲均勢之局未能定今日俄協約已成如此秘密之條欵而各國亦已承認之則其中必有固結莫測者均勢之局當已定矣諸君子將籌何策以挽救之哉諸君子爲國民代表以請開國會爲責任弟亦代表之一份子也其責任與諸君子等故今日敢與諸君子共籌之弟以爲今日挽救之術亦惟有請即開國會而已遲一年且無救矧能遲之六年今政府諸公必守九年籌備之上諭待至宣統八年而後開也則此後六年之間我政府已受他人之監督我人民方輾轉呼號救死之不贍奚暇開國會故弟以爲欲中國有國會者惟今年宣統二年即開之待之宣統三年已難矣更待之宣統四年愈難矣至宣統五年以後則永永無能開國會之日此非弟故爲危迫之詞以欺上者觀於今日之日俄協約如此而謂其他强國有不繼起而紛紛協約者哉至列强繼起而紛紛有新協約也則瓜分之局已定雖使周公孔子復生拿破崙華盛頓再起亦無能爲况此老悖童呆之政府也嗚呼諸君子與弟之責任如不能得請者則誤國之罪匪獨政府尸之弟與諸君子亦不能辭其罪也弟與諸君子不欲負此大罪則今日惟有竭盡愚誠以期感動我皇上及我監國賢王以我皇上及監國賢王圖治之盛心未必忍覩他日之慘禍特政府諸公蒙惑之一時未及明察耳今聞諸君子定明年二月乃爲第三次之請願弟竊以爲不然俟河之淸人壽幾何至於明年二月則時局之變又不知成何等局面矣前者五月二十一日之諭我皇上及監國賢王尙未知日俄協約之秘密其所以仍俟至宣統八年者或猶有說也今則協約已布此正我皇上及我監國賢王憂懼痛傷思籌挽救之時政府諸公旣無術以解我皇上及監國賢王之憂則諸君子與弟今日請開國會之責任愈重又烏可以久待故弟以爲第三次之請願萬不可待諸明年矣然則今日宜如何辦法以諸君子之明諒無容弟過慮且相見亦不遠留面陳 
[德美之日俄協約觀北京]  
　　濤貝勒前日召見時奏稱此次考查軍政至德國時與德皇接見談及日俄協約德皇頗爲我國歎息有貴國如圖自强非重視軍人不可之語至美國時亦提及該協約美總統亦爲我國歎息不置云 
[日俄鐵路連絡之進行]  
　　日俄新協約協定南滿洲鐵路與東淸鐵路連絡章程草案已於上月在俄京簽字目下該草案送交日本南滿洲鐵路總裁與俄國大藏大臣正在審議此項正案不久亦即簽押又據東京消息謂俄國遞信省所管國家鐵路全部及日本大阪敦賀等處之海上綫並日本地國有鐵路綫亦擬通同倣照滿洲鐵路一倂連絡現已派田中木下靑木等各委員赴俄京與俄國遞信省代表開議矣 
[各國承造中國軍艦]  
　　字林報載十一日北京電云三井洋行已與中國訂定合同承造七百八十噸之砲艇一艘每小時行十三零半海里日本現尙希望承造他艦德國亦正與中政府磋商承造小砲艇四艘美國則將承造巡洋艦一艘 
[禁烟大臣嚴守定章北京]  
　　禁烟大臣片奏云本年六月初二日准軍機處鈔交成都將軍玉崑等奏參防營戒烟不力之鑲紅旗蒙古佐領長松正紅旗滿洲驍騎校錦河體氣困憊難免已戒復吸恩騎尉文煥紹恒沉溺痼習癮癖形外顯係故違禁令據原保各員以實情呈明前來相應請旨將佐領長松驍騎校錦河二員一併開缺恩騎尉文煥紹恒二員卽行革職以示嚴懲一摺本日奉硃批著照所請該部知道欽此欽遵到所查臣所奏定續擬禁烟章程第一條内載凡經此次查驗參革休致人員擬請作爲永不叙用不准投効各處希圖開復等語當經通行在案各省督撫將軍等查有屬官吸烟未斷之員自應遵照章程認眞辦理不得任意變通致有軒輊兹查成都將軍臣玉崑等奏參鑲紅旗蒙古佐領長松正紅旗滿洲驍騎校錦河二員僅予開缺恩騎尉文煥紹 
 
 

Page 5

 
 
恒二員僅予革職均與臣所奏定章程未符相應請旨將成都防營鑲紅旗蒙古佐領長松正紅旗滿洲驍騎校錦河恩騎尉文煥紹恒等四員一倂改爲革職永不叙用以符定章並擬請飭下各省嗣後遇有參劾吸烟未斷人員之案均須遵章辦理不得任意變通庶禁烟前途免至漸形懈弛如蒙俞允當由臣所通行各省欽遵辦理 
[蒙古王公議員馳驛來京北京]  
　　理藩部奏稱竊前准資政院咨稱外藩王公世爵奏請欽選爲資政院議員一摺於四月初一日欽奉上諭本年九月初一日爲第一次開院之期所有單開各項欽選議員外藩王公世爵著博迪蘇貢桑諾爾布色凌敦嚕布色隆托濟勒勒旺諾爾布特古斯阿勒坦呼雅克圖綳楚克車林多爾濟帕拉穆達木黨蘇倫那彦圖索特那木扎木柴巴勒珠爾拉布坦司迪克那木濟勒錯布丹爲議員自應先期召集以備舉行著以本年八月二十日爲召集之期所有該院議員均即遵照定期一律齊集等因欽此當經臣部轉知各議員一體欽遵在案查土爾扈特杜爾伯特霍碩特扎哈沁靑海回子王公台吉等每値年班均由該管將軍大臣發給勘合准其馳驛來京差竣時歷由臣部奏請賞驛回牧至内扎薩克六盟喀爾喀四部落蒙古王公及西藏唐古忒公來京均不馳驛此次欽選各議員除喀爾喀親王那彦圖科爾沁輔國公博迪蘇現係駐京喀喇沁郡王貢桑諾爾布現係在京聽講喀爾喀貝子綳楚克車林現已奉旨准其馳驛來京外所有敖漢郡王色凌敦嚕布等十員可否恩准一體馳驛來京之處恭候欽定如蒙俞允即由臣部咨行就近該管將軍大臣轉行飭知各議員馳驛來京奉旨准其馳驛來京 
[江督奉召入京消息]  
　　字林報載十一日北京電云 
聞兩江總督張人駿將於日内電召入京郵傳部尙書徐世昌將繼其任盛杏蓀宮保有繼徐之望 
[比京萬國博覽會火災]  
　　文滙報載十一日倫敦電云比京萬國博覽會不戒於火英法比三館付之一炬他館亦半受火燬受傷者約二三十人英國館内有借來之陳列品計保險英金十萬磅 
　　十二日倫敦電云會中有無價之名畫幸懸於二里外之特别館内故未殃及英國館被燬之物大半係由洛特保險公司保險估計損失總數約在英金五十萬磅左右各館損失綜計約英金四兆磅十一日栢靈電云比京萬國博覽會因電綫損壞致兆焚如英法兩館全成灰燼並延燒比國館及商店游戲館甚多當時全城爲之震動中美德日俄奥西班牙各館均未殃及意大利館延燒及半後經救熄陳列萬國機械之巨室幸亦保全且幸並未傷斃人命惟動物園之禽獸爲烟悶斃者甚多會中之紀錄室全遭火燬比皇聞警即馳抵會塲大約不致因此閉會現將設法運集他種陳列品以代被火諸品德政府已致電比國官塲吊慰矣 
[鄂倫春收撫蒙旗之計畫黑龍江]  
　　江撫周中丞昨准畢拉爾路鄂倫春協領全德呈稱所屬各蒙旗向居化外不服約束現在被俄人籠絡入彼國籍者十已八九亟應設法収撫以固國權兹擬辦法三條呈請核定施行（一）須先於所屬安設卡倫俾資保護各卡弁兵卽由該鄂民中挑選旣令食餉充差不難逐漸進化則收撫庶易於入手（二）舊有協署僻處窮邊四面俱崇山峻嶺不惟於所屬難於稽查且交通亦多不便新勘車陸地方（前年奏設車陸直隷通判未設治）爲四通八達要區擬請撥欵另建衙署庶幾便於控制（三）旣設卡倫改建衙署用人行政非從前可比應酌加薪費以資辦公 
[京師近事]  
　　洵邸澤公近議所有海軍常年經費除由各省認籌外不敷之數統歸度支部擔任即在鹽斤加價項下儘數提撥日内將具奏矣 
　　海軍處洵薩兩大臣以現在各國紛紛攬造軍艦此事關係重大未便遽行决定譚叅賛本擬先在某某兩國定購嗣因薩軍門以某某兩國取價雖廉必有工料草率之處决計俟此次出洋考查後再行定議外間所傳已在某某等國定造巡洋艦數隻之說實屬不確 
　　理藩部前議添設丞參並改設十司兹聞此項草案業已擬定所設十司爲總務殖産邊衞藏政蒙政王會理刑徠遠懷德學務等每司各設司長一員司副二員又每司分設四科每科科長一員科員二員 
　　資政院日昨咨行理藩部請轉行蒙藩各議員如現回本旗者應於七月内一律到京本院定於八月朔日特開預備會不得遲誤 
　　學部經費拮据萬分本年出欵不敷甚鉅唐尙書甚爲焦灼因飭司調查案卷所有各省歷年欠解之欵即行開列數目咨照度支部切實咨催務飭掃數淸解以濟要用刻該司已查核淸楚移會澤尙書查照矣 
　　濤貝勒日前偕同隨員人等分赴各國駐京公使館答謝各國接待之厚誼 
　　郵政局自七月初一日起普通信改貼三分郵票聞部中預算此欵一年可增一百萬元上下明年即可不必仰濟於協欵足以出入相抵云 
　　度支部澤尙書因本年南省漕運米石被災省分已紛紛奏請截留因此北來入倉之米較往年額數虧短將半核計本年王公大臣滿漢官員俸米以及八旗軍米實有不敷特與各堂官會商擬將滿蒙漢八旗四季 
 
 

Page 6

 
 
軍米只放給兩季其他兩季米石折給米價令其自購 
　　農工商部溥尙書以中國棉業日漸退化特飭各省設法整頓並購買美棉子種試用以期振興棉業而挽利權 
　　學部郎中總務司總辦楊熊祥已簡放知府其所遺郎中一缺及烏布一差已委該司員外郎案牘科主稿恩華充當矣 
　　陸軍部壽署尙日前與那姚兩侍郎會商以本部員外郎孫宜振丁憂例應開缺因該員在部年久辦理武職銓選及升遷調補事宜甚爲熟悉若准丁憂開缺本部辦理此項公牘深爲棘手擬請奏留本部改爲署任現已議定將入奏請旨定奪矣 
　　稽查大臣等會同澤貝子整頓十營擬即改爲扈衞營專任内廷各處守衞事宜倂添設總監大臣一員聞有派瀛貝勒充當總監之信 
　　度支部奏設印刷局前曾聘定某國人爲技師計籌一切詎該技師自到事以來專串通該部司官扶同作弊即以採辦機器一事論當其預算時所有機器皆以最高之品計價而某技師乃暗通某司官引進其同國某洋行承辦令以低貨充數現事爲部中查悉决計不令某洋行包攬承辦以杜弊端 
　　德國威廉皇太子定於陽歷十一月來東亞遊歷並至北京會晤中國監國攝政王駐京德公使雷克司因此正在使館内建築樓宇預備充作太子行宮 
　　御史團初二日在都察院大開會議其宗旨在遵照二十五二十七兩日上諭切實調查内外各大臣舞弊實迹以便據實嚴叅聞某某兩侍郎亦擬趁此機會再上彈章嚴劾某督撫云 
時　評 
[其一]  
　　粤督袁樹勛以欲督兵進村。搜檢民間槍械。干涉民間祠堂公産。提出歸官。爲民政部所奏駁。昨日本報專電。撮舉民政部原奏。有籌備立憲。首重人民權利正當開誠布公。與民圖始之語。吾謂今日亂事之滋出。民怨之沸。騰皆由官吏不能開誠布公。與民圖始所致。使各省官吏。皆能開誠布公。則官與民相洽。民卽頌官之德之不止。而民變之事。自永永無由作矣。故開。誠布公四字。各省大小官吏。皆當作爲座右銘。不獨袁督之當謹奉。敎。也 
[其二]  
　　禁烟大臣深恐烟禁懈弛。致英國有所藉口。擬奏請加各省督撫會辦禁烟大臣銜以專責成。夫各省。烟禁亦。未嘗無進。步種烟地畝逐年减。少售烟之店逐漸停歇民間吸烟之人。亦不乏。戒斷者。雖未必處處整肅。要其大致。非無可觀也。其汚點尙存。雖欲去。之而未易去者。則官界中人是已。自禁烟以來。京官到。部。外官到省。皆須具不吸烟印結。印結一具。則其人爲不吸烟。之人。大部上。司即信之而不疑矣。然以印結爲憑。吾不知其人。之眞。相與印結果合否。然苟無人揭參。即無有從而騐之者。 
　　假使京官到部。外官到省。必逐人而確騐之。吾恐千百官。吏之。中。其反乎不吸烟之切。結者。固不少也。故欲加嚴禁。烟之方法。除禁種禁吸禁售。嚴行查察外。尤必當嚴察官吏。官界之不淸。固懈弛之機之所由伏也。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[浙省淸理財政豫算不敷之躊躇杭州]  
　　浙省豫算不敷前經度支部電浙除各署局裁减公費外其不敷之項酌將軍政費切實核减當由撫院付財政局會議軍政費仍照財政局原開數目不敷之數再由各署局核减等情上覆日前撫院接軍諮處陸軍部來電以軍政費不能變更故增中丞以整頓舊欵增收新欵兩層再付財政局會議詳覆財政局卽於初九日特開臨時會議一切詳情照錄如左 
[浙撫行知軍諮處陸軍部原電]  
　　爲札飭事宣統二年七月初七日接北京來電現値時艱日迫亟應擴張軍備貴督撫提督都統夙矢公忠當能顧全大局力任其難查各省報部預算案内按年編練鎭數奏案諸多未符曾經本部電請追加在案至所有已經編練新舊各軍之經費貴督撫提督都統無論如何爲難未便輕易核計本處本部即按照業經報部册籍作爲貴省軍事經費處部負有國防專責理應統籌希查照辦理爲荷軍諮處陸軍部各印等因到本部院准此合行抄電札飭札到該局即便遵照辦理 
[財政局籌議抵補不敷情形]  
　　本局豫算册原列歲入名欵銀一千五百九十四萬五千六百四十六兩零續電增加契稅訴訟狀費膏捐牌照等欵銀二十萬兩計共歲入銀一千六百十四萬五千六百四十六兩零内除歷年無解之各省撥補浙東釐金銀三十萬兩不可必有之上年餘存銀二百八十五萬六十兩零又現經查出綠營裁撤以後平成等欵短扣銀三萬九百二十四兩兵餉搭錢盈餘銀八千六十三兩又各官匀定公費以後應删報効銀二萬七千九百六十二兩各屬錢糧平餘近來情形變更按照原開尙應删减銀十六萬五千一百六十二兩實共歲入銀一千二百七十六萬三千四百七十五兩零原列歲出各欵銀一千五百四十六萬八百十四兩續電補列練兵經費銀二十萬兩藩署開支銀一萬六千兩計共歲出銀一千五百六十七萬六千八百十四兩部電飭减各欵銀八十二萬五千八百二十六兩零内經各署局認减及另行查出删减各欵銀六十九萬六千五百二十七兩又部電飭删預備費銀八十七萬五千兩實共歲出銀一千四百一十萬五千二百八十七兩出入相抵計不敷銀一百三十四萬一千八百一十五兩但此係照原編之軍政費核計若照陸軍財政局造送總册及另編變通辦法應將原編軍政費第四欵以下各項銀二百三十五萬一百八十二兩零及交通費内提塘驛站項下銀一萬九千七百八兩删去將陸軍財政局所編變通實支各欵銀三百七十三萬三千三百五十一兩零加入則歲出實共銀一千五百四十六萬八千六百四十八兩零出入相抵計不敷銀二百七十萬五千二百七十六兩零前七月初七日撫署會議廳公同議决將各庫存欵假定存銀一百萬兩内藩庫銀二十萬兩運難銀五十萬兩糧道庫銀一十五萬兩杭寗甌三關庫銀一十五萬兩計仍不敷銀一百七十萬七千二百七十六兩所有軍政費昨接部電未便變更現奉撫憲諭速將整頓舊欵增收新欵兩層由主管各衙門會同本局切實會議辦法詳覆惟整頓舊欵旣無把握且無可增收之新欵至陸軍費一項本局原編數目即據現在已經編練之新舊各軍計算並無核减於部電尙不違背擬仍照上次本局議决詳請撫憲咨商度支部軍諮處陸軍部核辦 
東三省近事 
[奉省淸理財政局進行近况]  
　　奉省淸理財政局前日已將光緒三十四年及宣統元年秋季决算等表造齊送部兹聞宣統元年春夏冬三季决算及宣統三年預算表亦將告竣約十五日左右卽可一律呈送刻該局因政軍學各界財政逐細淸理已將就緒惟商務財政未能調查聞各處商會每月需欵甚鉅其所需之欵均由各商會派衆商戶担任並每月出進欵項亦無確數擬禀請農工商部咨行三省督憲轉飭各省商務總會及各城分會將商家出進欵項及按月開消每月列表一次呈送到局查核存卷以免虛糜 
[吉府派員覆勘私種鶯粟]  
　　吉林府李季康太守因日前屬界有私種鶯粟之戶二十餘處以致被人查出罰辦在案兹特札委富勒凱羅祥朱祖彝志文等四員赴四鄕各處協同巡警鄕約親自下田查察或於深山密林之中或于糧隙叢生之處此次務期盡絕根株母使再有一苗滋生蔓延俟偵看畢時飭令該處區官合鄕約等各出具切結冀免私種而絕根株 
[吉東糧市將爲外商龍斷]  
　　延吉一帶自奏設越墾局以來越墾韓民將及二十萬之多而各地移往開墾之華民亦復不少故延境所産糧食爲吉東之巨擘北韓一帶咸仰給之全省糧價之漲跌遂以延琿兩地爲標準自去歲日俄商人在該處爭相購買皆獲厚利近聞韓國糧業社會又派人至延琿四處商埠界内開設分店出貸欵項與墾民作購糧之定金預訂價値定期交糧觀此情形恐吉東糧市將爲外商一網打盡矣 
[鄂省難民聚衆要求回籍]  
　　鄂省難民到江後均經周撫派員照料撥給房屋授給口食以備陸續遣赴荒叚墾荒不意該難民等紏聚女衆百餘名擬赴公署要求資送回籍當被模範營知覺飛報公署預加防範周撫得信後甚形恐慌飭令先將東西鐵門上鎖復將城内衞隊調齊護衞在外又由電話飭城外兵隊進城保護移時該難民等蠭擁而至幸經兵警護衞嚴密未得闖入署内環立署外悲號啼哭聲達四境嗣經財政局 
 
 

Page 11

 
 
甘君幼橋及照料員黃申甫李蘭舫等百般勸諭允以代求大帥資遣回籍始行解散 
[富華公司建築輕便鐵路]  
　　江省甜草崗富華製糖公司總理李觀察聘三現擬由甜草崗至對靑俄國火車站三十餘里建修一輕便小鐵路專爲轉運貨物之用 
分類新聞 
政　界 
[贛諮議局電催議長到局原因南昌]  
　　江西諮議局現因馮撫命令預備召集議員舉行常會所有各種議案亟應期前刷印如期通知惟贛省十四府州相距遼遠交通不便往還經月始達非先期籌備則臨事安有詳實之敷陳且常會事務繁多而正議長謝侍御遠涵前因安葬父柩回興國州原籍尙未還省經該局電催謝議長從速來省主持籌備常會舉行一切事宜 
[札飭調查備荒事宜長沙]  
　　湘撫楊中丞以本年新榖將次登塲豐收可望正須及時籌備通飭各屬切實調查妥籌備荒之策已於日昨札行司局文云照得湖南素稱産米之鄕鄰省均賴以接濟何至上年濱湖各屬一遇水災即有蓋藏空虛民食缺乏之患此皆由於屬境産出米榖數目官紳俱未能先事調查商民又惟利是圖販運毫無限制遂致遇災窘急相率驚惶而痞匪即以饑荒爲名藉端滋擾地方受害何可勝言今幸本年豐收有望新榖漸次登塲若不趁此時機統籌全局嚴飭各屬地方官分邀各鄕團正紳切實調查以爲懲前毖後妥定限制之方設此後再遇歉收其將何以善後兹經本部院周咨博訪目前所急應調查者計有數端一各鄕各團年産榖數若干報告地方官核實統計合境産榖實數若干應統糧戶田戶所收榖石合計不宜專以納糧數目推算一各鄕團積榖社榖及一切義舉倉儲實存榖數若干一本治境内周年民食榖數若干並算至來年靑黃相接之時合計現存榖數除民食外應餘榖數若干或不足若干其鄕間有兼以雜糧爲食者但以所食之榖計算一凡不足之處向恃鄰縣何團接濟其有餘者係接濟鄰近各處若干一各鄕團米榖價値或銀或錢若干以上五條均有關於備荒治安之至計亟應由司局會同善後局布政司遴選誠穩淸勤熟悉各該處情形之廳縣班每府州縣派委一員前往會同地方官紳按團確切調查詳細據實開報最遠之處至遲以兩月内爲限俾可考核各屬收成之豐歉以定榖米出口之多寡除分行外合行札飭札到該司局即便會同善後局布政司迅速遴員分往各屬會商該州縣遵照前開各條切實詳細調查並將委員銜名開報查考 
交　涉 
[英領函請查禁冒牌湖北]  
　　武漢近有样茂肥皂公司係職商張瀚所辦因與英商祥茂商標相似故銷路頗暢日前爲駐漢英領查知以其隱射冒牌有礙英商祥茂商務函請江夏縣夏口廳一倂查禁業經江夏縣將張瀚傳案判罰百元勒令改牌一案兹張瀚赴勸業道署申辯高觀察以該公司所製肥皂牌名样茂係用華字然華字甚多何必定用冷僻罕見與祥茂相類之样字魚目混珠已可槪見又謂箱面蓋有大淸帝國字樣另加仿單一張使用戶一目了然查分銷之家絕少整箱交易均係零星賣售其箱面仿單買主從何而知用戶更無由得見該公司雖非私造商標實屬意圖影射該職商縱多方狡辯而英領持有確憑恐未必不再嘵舌旣據禀稱江夏縣傳究有案姑候札飭查案錄復再行核辦 
軍　界 
[張統制通傳各標隊演習軍橋湖北]  
　　張統制昨諭各標營云據工程第八營管帶官土永泉禀稱據卑營現在巡司河演習架設橋樑及游泳等術前三星期各個敎練及結束各法操練純熟自本星期起擬實行架設架柱舟橋惟橋樑於戰術上大有關係非交相歷練則無以增長學識擬定於初七日通過輜重隊車輛初八日通過野砲山砲下星期一二四五等日通過各標步隊藉資考鑑而圖改良理合具摺禀請仰祈鑒核如蒙俯允並請飭下各標營依期前往演習實爲公便等情據此理應通飭各標隊按期到塲演習以重武備 
[電商温州裁營給餉辦法杭州]  
　　杭垣省憲日前爲裁營給餉事與温州海門兩鎭往來電商一切業已如數核發兹得原電彙錄如下（温州何鎭台致藩憲電）藩台鑒温標四營春夏餉請電温州府撥給祥鱗齋（藩憲致温州鎭台電）温州何鎭台吳守同鑒温標正餉實銀五千八百七十一兩六錢八分一釐温城守營實銀一千八百五十兩一錢九分八釐平陽協實銀二千二百一十兩四錢八釐本已由司庫動放現准貴鎭來電改由府撥應由該守於各縣地丁項下趕緊照數撥放如果不敷由郡釐局借撥仍由地丁解還靑印（海門鎭致藩憲電）顔藩台鑒江電悉今汪啓二守回函除提放協餉恩餉外已無餘剩實難再撥兹因請劉帮統即日赴省請領海標春夏俸餉以昭愼重祈將全數核明速發爲感芬復（藩憲致海門鎭電）海門札鎭台鑒佳電悉海正恩餉辛現經由司核數俟劉帮統到省卽行給領驥靑印 
[咨催攤派調查馬政旅費安徽]  
　　皖撫昨准陸軍部來咨以遵旨籌辦改良馬政暫擬試辦軍馬分監一摺業已欽奉批旨照准恭錄通行欽遵在案查安省應編一鎭攤派補助費銀五千兩此外選擇員生派赴東西洋及伊犁各區調查馬政所需旅費該省應仍攤派銀二百七十五兩煩希儘於年内設法籌滙以備應用 
學務 
[贛提學撤銷私設法政學堂原因江西]  
　　贛省現有安徽候補縣丞周繼昌發起設立章江法政學堂未經禀請立案竟敢刋刷廣告冒稱禀請提學司詳咨立案殊屬有意欺混且廣告内載學費及講義費均由各學員繳納等語經費不敷已可槪見至畢業期限定以年半尤與部章不符當由王提學查明情形特飭該縣丞遵照撤銷毋得故違干咎 
[桐城令組織簡易學塾安徽]  
　　桐城周大令聲洋以籌備憲政事宜於設立簡易識字學塾各州縣一體限於本年成立欽限嚴迫不容緩圖刻聞已於城内籌欵組織此項學塾所有訂定一切章程曁敎授各項科學均謹遵部章辦理現已鈔錄章程及成立日期詳請上台立案矣 
[高等鐵道學堂招生長沙]  
　　湖南高等鐵道學堂監督龍研仙觀 
 
 

Page 12

 
 
察日前函致各州廳縣略謂本學堂現在改辦高等擬於本年下學期續招中等機械業務各一班三年畢業接辦高等本科須由高等小學畢業曾習英文算術者各州縣考送二人定於七月十五日齊集省垣十六日由本校再加試騐云 
實業 
[東成公所禀准給還按餉廣東]  
　　廣東鹽餉業由度支部奏准仍歸舊商承辦袁制府准咨後已諭飭職商陳寳琛等將東成公所裁撤昨職商陳寳琛具禀督憲懇請發還按餉略云竊職商等去年蒙諭改良鹽務籌抵賭餉先繳按餉二百萬兩遵飭分存官銀錢局大淸銀行均給回收條在案昨閱報紙粤鹽經奏准舊商承辦似商等繳存按餉現銀及銀單已屬無用理合仰懇憲恩札飭官銀錢局大淸銀行分别給領等情奉批禀悉仰官銀錢局將該商按餉銀單如數給領具報備考並移知大淸銀行一幷查明辦理仍候本署部堂於覆奏時隨案聲明以淸界限此批該商奉批當即前赴官銀錢局等請領矣 
[浙撫維持華商航業之一班杭州]  
　　浙商樓景暉創辦浙洋外海航業苦心孤詣煞費經營詎甬關稅務司藉端阻撓扣留新輪迭經該商籲求撫院照會該稅司詰問復藉口船身不堅反抗如故業由中座電請郵部主持在案日前該職續又具呈到院謂該關已奉到代理總稅司復電仍持前議商業主權開係重大務乞憲恩維持等情兹奉增帥嚴諭謂此案前經本部院電達郵傳部照會總稅務司轉飭寗關速行騐放並摘全案咨明查核在案兹據該職商等禀並黏呈甬關道批示内叙總稅務司來電言該船修理完固可由稅務司請江海關驗船司驗勘一切費項須由該船業認繳等語核與本部院前次電達大部辦法不同應先准試開一月如實係堅固即可准其行駛餘俟核准部復再行飭遵辦理即日札行勸業道轉飭遵照 
雜記 
[松守訊鞫梟黨之眞相松江]  
　　蘇垣發回搶刧鹽捕前營槍械之梟黨十一名曾誌前報初十日由松府戚太守督同發審沈大令升座會鞫所有顧才福彭三九孔有才徐桂汪得勝王和沈榮華楊金發朱老三朱老四等十名均照在蘇時順供一通高小珠子一名太守諭以上憲念爾年輕思予超豁所有一切均宜直供現由詹管帶獲解馮國紹一名係湖北人是否眞犯高供當日並無湖北人太守飭提馮到案令高指認高供此人確曾揷血飲酒偕往刧械詎馮忽將前供翻異太守笑謂之曰汝前日自命好漢子何今又如此畏葸爲馮始俯首無詞 
[戚守體恤商人之周至松江]  
　　婁差柏春和因周翰臣案經松府戚太守判發公所管押現在周案已了柏管押日久准予保釋日前遂由商民李某到案代求保釋太守諭以爾等商民非差役之敵一時情不敢却到堂代保後恐受無窮之累本府祗需該差同班來保不必爾過問也李乃叩謝退去栢於日昨當已另托兩差求保矣 
[會壇乃有書差挽留之縣令鎭江]  
　　金壇縣戴子邁大令自蒞任後對於煙賭盜三事異常鬆懈前曾爲馮紳夢華面禀撫院摘去頂戴以示薄懲乃戴令毫無振作城鄕市鎭依然烟館林立賭窟蟬聯而匪徒混迹其中晝則呼烟聚賭暮則肆行搶刧失主雖赴縣報案而戴令則以諱盜爲唯一之宗旨非將失主申斥卽誣以朦報盜案嚴行管押任聽書吏差役百端敲詐是以壇民有戴令苛政猛於盜之諺現今戴令署事將滿壇邑士民惟恐其去之不速而書吏差役因戴令寛洪大度縱容伊等作奸犯科其感頌恩德深入骨髓一聞戴令將去皇然若失遂於日前公推書吏領袖虞植基大施運動私宅設席延請士紳籌議挽留戴令之策各士紳均不願與聞虞植基遂謬列戴令政績揑名具禀私向各轅呈請挽留云 
[石埭乃有庇匪殃民之縣令安慶]  
　　皖南石埭曹署令自蒞任後政務廢弛滋盜長寇前於六月十五日該邑南鄕匪首陳孝先等揷血會盟號稱數千百人計聚衆確有三百餘人備筵三十席每席十二名迭在夏村烏石壠一帶持槍挈械白晝搶擄比經該處士紳聯名禀懇縣令嚴行拿辦乃該令僅張貼告示一紙敷衍耳目由是匪黨肆無忌憚鄕民不堪其擾遂邀集紳耆會議結團於二十三日探乘匪衆未聚濳往其巢穴將匪首陳孝先拘縛解送縣署旣又獲送羽黨余小沛一名均經訊明供認不諱並招承黨類多名詎該縣令不惟不將該匪首置諸典刑以昭炯戒且多方袒庇意在代爲開脫致該匪徒勢益猖獗竟敢明目張膽時時在夏邨附近尋仇洩恨以是合境民心大爲惶恐現聞該邑士紳將開臨時大會上請議書遞由省垣諮議局禀陳上台核辦矣 
[鄂屬又有山洪爲災湖北]  
　　鄂屬黃岡縣城外迴龍山亦巨峯也本月初二三日迭降大雨初三夜該山遂發山洪分三道建瓴下注大有醒醐灌頂之勢計冲壞街道一條傷數十人死十餘人房屋之坍塌者百餘戶因時在深夜搶救不及生者僅以身免同日大冶縣亦發山洪水高丈餘冲壞禾稼甚多民房亦有倒塌者幸水退甚速未爲大害而省城江夏縣屬豹子海亡羊畈一帶亦有山水冲下惟其勢不甚兇猛耳 
新樂府 
[麻雀行]  
　　雀聲雜沓喧如市。挾彈腰弓誰作勢。南北東。西各自雄。屹然圍作長城峙。徐如魚貫相勾。連疾如鷹隼飃然至靜。如凍雀寂無嘩。動如。狡免須臾逝。魚勝用强技最工。爭奇出險妙。無窮。目光。燄燄小如鼠。滿堂祇見金錢紅。劇憐壁上來觀者。側擊旁敲每思下。倘敎一發。得雙飛便。逐前途獵一圍有。時一戰仍三北。面面相覷無人色欲。乞諸隣債已逋。俯首探。囊囊底澁鐘鳴漏盡夜將分正。是欲歸歸不。得獵。罷紛然聞笑語尊。前嘖嘖相矜許指。揮得意若無人負者呆視勝者喜。追思歷歷悔。如燒。猶欲背城拚一舉君。不見盤龍奇癖比。嗜痴朝。朝暮暮樂無涯安。得南海明珠搜括。盡献供爾曹一擲。百萬稱。人豪。 
稗　史 
[東俄女武士（十五）]  
　　良久。夫人起身而坐。凝視枕邊之香棺。低聲。自言曰。阿郎恕妾。妾實非無情。言訖。抱香棺。於胸畔。濳然流涕。蓋夫人此時又復具温柔。女性矣。於是夫人頻接吻香棺。獨對良人之。骸骨。而泣訴自已之苦衷。先讚美良人之功勳曰。嗟我良人須函琳中。尉君竟作阿富拉。第斯矣。次報良人之榮譽曰。君戰死之翌日。陞進頭等大尉。兼受得金綬章之寳星。是葢。表君之盡忠也。次述良人戰死後。自已力拒敵兵。苦守孤臺之始末曰。砲臺破。妾負重傷。然妾猶抗上官之命令。誓死不退。至砲臺陷。落。未亡人殘軀。被送醫院。次謝已身之未亡。歎誓約之未踐。曰今妾不得戰死矣。雖君已。戰死。然以爲實踐所約。則未盡也。妾誠無以。對君之英魂。然妾固非背約者也。亦非貪生。者也。姑延生命。以盡愚誠而已。願君在天之。靈。諒妾苦衷。又追述前日贈衣時之約言曰。君且姑待。妾必踐所約。而作潘玳娥。從君於。地下者。語至此。不勝悲哀。嗚咽涕泣。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
大臣　　又　　開往靑島大連天津　亨寳公司 
神戸丸　又　　早十點鐘開往大連灣等埠　郵船會社 
 
 

Page 17

 
 
   
 
 

Page 18

 
 
要　摺 
[新疆巡撫聯魁奏舉行宣統元年各府廳州縣興學考成分别舉劾摺]  
　　奏爲舉行宣統元年分新疆各府廳州縣興學考成請旨分别舉劾恭摺具陳仰祈聖鑒事竊學部奏定章程内開地方學務凡係按照定章復經督撫籌定舉辦者提學使當督飭地方官切實舉辦每届年終出具考語申詳督撫辦理等因新省光緒三十四年分各屬興學考成業經臣遵章舉辦奏奉明諭勸懲在案兹届應行辦理宣統元年分學務考成據布政使王樹柟署提學使杜彤鎭迪道兼按察使銜榮霈會詳稱自去年夏間派省視學分路攷察各屬學堂是否合法地方官籌辦是否認眞嗣據先後報告盡心興學者尙不乏人而玩誤因循任意敷衍之員仍所不免甚或禀報不實揑飾欺朦除隨時詳請撤任記過外兹復由學司檢查表册証以視學員報告悉心考核應即詳具事狀開單註考申請辦理查實心興學著有成績者如焉耆府知府張銑辦事有恒始終不懈署寗遠縣知縣趙孟盤熱心提倡不遺餘力該二員應請從優奬勵温宿府知府彭緒瞻拜城縣知縣談鎭堃前于闐縣知縣朱瑞墀署莎車府知府汪步端署疏勒府知府王炳堃疏附縣知縣錢炳煥署蒲犁廳通判陳澍淸等俱籌辦認眞力求完備應請分别記功其興學不力如烏什廳同知方鋆任意腐敗諸多荒謬前奇臺縣知縣楊方熾欺朦貽誤積習甚深前代理皮山縣知縣劉國福廢弛成規玩視要政鎭西廳同知袁運鴻暮氣已深難資治理以上各員應請量予懲處署綏來縣知縣文篤周署綏定縣知縣陳麟署孚遠縣知縣江詩伯署庫車州知州易壽崧前署鎭西廳同知閻緒昌署鄯善縣知縣劉謨阜康縣知縣魏建勳署哈密廳通判劉潤通署英吉沙爾廳同知劉兆桐等俱迹涉因循少所整頓應請分别撤任停委記過其餘或到任未久或漸逐改良或已病故曁另案撤參各員應免置議等情詳請奏咨前來臣維學務爲自强基礎邊地尤亟賴提倡雖程度難遽强同而董率未容或懈現據詳列各節自應請旨舉劾以促進步所有實心興學之焉耆府知府張銑上届經臣奏蒙恩施准予優叙兹據詳稱始終不懈洵爲難得擬將該員曁署寗遠縣知縣趙孟盤均請傳旨嘉奬其興學不力烏什廳同知方鋆候補直隷州知州開缺奇臺縣知縣楊方熾前代理皮山縣知縣候補同知劉國福擬請一倂革職鎭西廳同知袁運鴻擬請開缺另補其餘應記功過曁撤任停委各員由臣飭司分别辦理除將淸單咨部查照外所有舉行新省宣統元年分各府廳州縣興學考成緣由是否有當謹會同陜甘總督臣長庚繕摺具陳伏乞皇上聖鑒訓示施行再此次參劾所出各缺應請扣留外補合倂聲明謹奏宣統二年六月二十八日奉硃批另有旨欽此 
各省籌辦地方自治 
安徽懷寗縣城自治公所董事會規約 
[第一章權限]  
　　第一條本會應辦事件按照奏定自治章程第六十八條規定各項辦理 
　　第二條本會于議事會議次事件視爲踰越權限違背律例章程或妨碍公益者得照奏定自治章程第六十九條辦理 
　　第三條總董權限照奏定自治章程第七十條辦理 
　　第四條總董有委任指揮辦自治事宜各職員之權限 
　　第五條總董于辦自治事宜各職員查有營私罔利侵蝕公欵者有照約懲罰之權限 
　　第六條董事有輔佐總董担任董事會執行事件之權限 
　　第七條名譽董事有參議董事會應行議决事件之權限 
　　第八條本會按照奏定自治章程第九十四條九十五條九十六條有管理徴收自治經費之權限 
　　第九條本會會議時按照奏定自治章程第七十四條以總董爲議長總董如有事故按照第六十三條以其代理者爲議長 
[第二章時間]  
　　第十條本會以每月望日舉行職員會一次每届會議春冬以午後一時至四時夏秋以午前八時至十一時爲議事時間如事未議竣由總董臨時酌展 
　　第十一條本會職員於議事時間應先一刻到會不得任意先後 
　　第十二條會議時刻已届即搖鈴開議未到散會時不得先行出席 
　　第十三條會議時刻已届而到會職員不及總數之平由總董酌展時間 
　　第十四條職員于臨時會不到者應報告事由于總董繼續三次不到而未經報告者由總董宣布各職員照約議罰 
[第三章會議]  
　　第十五條每届會議期本會職員有建議事件須先期備具理由書送交總董由文牘員摘由預備會議時捉議 
　　第十六條凡職員辯論有牽涉議案以外者總董得停止其議論 
　　第十七條本會會議由文牘員將應議事件于開會前五日通知各職員 
　　第十八條會議時議事會議長議員得到會陳述所見但不列議决之數 
　　第十九條會議時本會辦事員就該管事亦得到會與議 
　　第二十條會議時有關係本會職員本身及其父母兄弟妻子以及親友戚族者該員不得與議如總董應行迴避者照第七十四條第二項辦理董事及名譽董事全數三分之二以上有應迴避而不能與議者當即將該件移交議事會議决 
　　第二十一條凡董事會職員如有意見須先起立向總董發言若同時有二人以上起立者由議長定其發言之次序 
　　第二十二條凡臨時會議倉猝通知而職員到會不及三分之二以上者如總董到會亦得决議但須報告全體（未完） 
 
 

Page 19

 
 
本埠新聞 
[錢業保存本票信用之公禀]  
　　南北市錢業元大亨等八十家蓋章公禀公共公廨文云查滬市錢莊所出本票到期即兌不准稍有推諉故華洋各商均能信用無阻同業議定規條除實係盜賊水火遺失准其掛失止付外其自受愚騙票入人手不准止付使非營業失敗倒閉歇業從無違背規則之事所以堅信用資流通也本年六月十九日晋和莊奉到鈞諭内開奉巡警總局憲札以據工築課員衞文熙禀被董體芳以正元等莊票掉去晋和莊票飭晋和莊即將所出之票止付等因並由商務總會函飭遵照及票期届到晋和莊以奉有憲諭不敢照付而執票之庶康大慶兩莊以同業議規受人愚騙無止付之條堅欲照兌曾邀南北市同業全體公議由晋和莊禀陳憲鑒在案莊等以此事攸關合業利害復於本月初五日齊集南北同業會議竊以爲本票信用素著規條遵行已久近自正元等虧倒後洋商出貨已有不收遠期莊票之說本票信用幾被喪失正宜共相維持藉圖補救衞諫員徇董體芳之請掉給莊票以致誤事乃係自受其愚按之錢業規條並無止付之理如果准其止付則錢業規條從此破壞本票信用消滅無蹤影響所實及於各莊不獨晋和損失名譽已也况如已倒之正元等所出本票尙蒙道憲設法維持晋和營業正盛更未便遽失信用公同商酌惟有籲懇仁憲俯念本票攸關合業信用恩准轉請巡警總局憲將止付之案註銷一面卽由晋和莊補息解付以全信用而維商業爲此具禀環叩鑒核迅賜批示施行實爲公便 
[研鞫錢莊倒欠案]  
　　滬道蔡觀察前日午後飭提正元錢莊經理何兆政副經理陸寳潤跑街夥田龍章謙餘莊經理何紀雲副經理戚雅芳兆康莊經理魏寳炎到署審訊初由觀察與本縣田大令及查賬委員四川候補知縣伏益生明府元謙審訊何兆政等供稱此次實爲橡皮股份倒欠四五百萬滬上各莊大受影響以致呼應不靈觀察退堂略憩片刻旣在簽押房將各人傳入細詰直訊至十二點鐘始判將田龍章留在縣署待質所何兆政等五人一倂帶回公共公廨還押候核 
[内地當舖竟可抵押外人耶]  
　　紹興商人金雨蓮近因囤買棉紗虧欠上海日信洋行十餘萬金無法籌還先將開在紹興之豐元豐亨兩當舖抵於該洋行作銀十萬兩該洋行曾禀請浙江交涉司召盤歸欠奈該處殷戶鉅商因該兩當聲名素劣不欲承受以致欠欵尙無着落該洋行主人馬塲不得已遂至紹興着將該兩當一律止當待有人取贖時即將所收本利歸該行主人代爲存放後再核算現聞數日以來所收無幾欲其湊足十萬金恐難達到且該兩當總經理林善夫亦已於前日挾資逃逸此項紏葛不知何日始能了結也 
[鄕民受累已久]  
　　鄕民俞雲卿等前日同至工程局訴稱小的等由西鄕章練塘松江等處裝柴到滬換糞回鄕每次運柴至浦江時被収捐之划船用篙挽住不許開行强勒垃圾捐船捐不一每捐洋一元或找一二角或掯不找給受累已深且船隻不能抵岸每逢潮急或被小輪馳逐衝撞生命可危求請查究局中諭候飭查核辦 
城内 
[注意消防]  
　　東南城地方會董事王心泉郁誦芬兩君以南區十九舖二十舖一帶均無自來水地龍頭設遇火災無水可取遂由王君首先創捐洋一百元餘由各會友廣爲勸募擬於該兩舖地方先裝地龍頭伍個如捐欵充足再行逐段添置 
[扭控漆匠]  
　　陸鼎將吳阿三扭至一路巡局控稱去年曾托漆匠吳阿三修理桌椅一堂至今日久屢催不還吳供因無錢付當求請寛限准在一星期内贖還巡官准之 
[道批兩則]  
　　郁培卿禀批陸秋岩果爲談少卿担保貨洋如有結欠不還原保自難置身事外惟查閱該縣復訊堂訊内有串中硬訛等語核與控情不符究係如何情形姑仰上海縣卽行查案禀復以憑察奪飭遵抄粘並發胡光鏞禀批該商繳案之二千兩前據縣禀請爲移給和豐業經批飭妥辦在案究竟應否移交商會妥理仰上海縣查案核明飭遵一面仍遵前批嚴追鼎生各股東照數攤償勿任訟延 
南市 
[私蓋凉棚]  
　　總工程局路政處查得大東門外北城脚顧源興木器店及陳聚興等五戶均未領執照私建凉棚昨飭十六舖地甲立傳各該店主並工頭到局分别究罰 
[累及乃兄]  
　　法租界洋行街堃源糖行夥茅連芬行竊該行帳房内鐵箱一只内有洋銀一千六百元事隔三載今始破獲已由法捕房派探至工程局移提串竊分贓之同黨久餘米店夥陸渭章陳東生兩名管押又在小東門外城脚朱李氏屋内起出埋在地下之鐵箱一只昨日法捕頭又派包探至工程局禀請移提茅兄即義大藥材行夥茅蓮茹局中准予派探提獲留候法公堂移提歸案 
[吞没身價]  
　　測字人張雲軒前被蟻媒張朱氏等指控藉案關說詐去洋八元奉工程局裁判員提案訊明收押在案嗣因張姊馮張氏托其表弟沈金堂及醫生王謙益等爲媒以住居八仙橋之募婦姚氏許張爲室付去價洋九十二元過門後延不立據向論推諉遂亦扭控工程局訊據姚氏供稱年三十六歲夫故無依情願隨張過活已由沈交來洋二十五元抵付欠租詰之沈供詞含混判沈等留候查明所付身價若干再行復訊 
[限繳房租]  
　　四明公所經租人陶宗耀扭控租戶三陽樓茶肆主陳楚香欠租洋六十二元經工程局陳裁判傳訊屬實判陳交保限月底理楚 
[追償借欵]  
　　江北婦人朱潘氏前被向爲米業之丁子可倩陸菊生吳少甫爲中將田單房契扺去洋五百元延不歸楚控奉工程局判斷後仍抗不遵斷昨經湯裁判復訊判丁交保限半月内理楚 
閘北 
[竊賊何多]  
　　巡警總局偵捕隊官周二尹前日率同孫探弁等在三路一區境内五埭頭後面拿獲積竊林和尙陳祖壽龔金如劉阿二王阿福沈阿四沈阿生王生泉趙小二石金元楊阿六王春林及婦人張江林等十三名解回總局昨經孫裁判研訊一過判將王春林收押餘人一倂開釋 
[勒限交人]  
　　新閘橋北義隆煤　店主徐阿玉日前至四路一區控告陳源茂錠灰作欠炭洋二十三元有零圖賴不還反敢逞兇當經黃正巡官將陳提案押候質訊嗣有義和染坊主投案求保願限三日繳洋昨已期滿飭傳不到巡官以其刁狡可惡諭傳染坊主勒令交出違干未便 
[自行調處]  
　　裕豐米廠小車頭宋如炎控小車夫沈步章謀奪生意唆衆罷工一案昨經四路分局黃正巡官集訊沈供情願辭退惟光緒三十四年份宋弟亡故時曾借給棺殮費錢十餘千文應請追還判沈交保出外各央公正人調處 
[燈夫作弊]  
　　四路分局路燈夫劉義春王梅生因偷减燈油以致未及天明燈即息滅被黃正巡官查悉判各責手心二百下以儆 
英租界 
[流氓就獲]  
　　甯波流氓胡大德於二年前在虹口漢碧禮路恃强拒捕將匯山捕房五百零九號華捕金榮德戳傷手腕等處棄刀逃逸未經拿獲兹胡濳回租界前日在虹口行走被包探姜喬喬查獲拘入捕房昨解公堂請究並將兇刀血衣呈驗詰之胡一味推諉德襄讞興美副領事韋君以証據確鑿豈 
 
 

Page 20

 
 
容抵賴判胡押西牢一年半期滿遞解回籍 
[馬夫還押]  
　　馬夫王阿三在新記浜駕車不愼將殷子桂家二歲女孩蓮鳳撞斃由廨判將王押候上海縣將驗屍情形復廨訊核在案昨由捕房將王解廨請爲復訊判仍還押候禮拜四訊究 
[棄妻另娶]  
　　姚蘭亭近將髮妻江氏驅逐出外央媒另聘談顔氏之女爲室訂期秋凉完姻兹被顔氏偵悉具控公廨昨派包探將姚傳案請究讞員以江氏亦已禀控姚蘭亭棄妻另娶判令交差候晚堂訊奪 
[爭奪小孩]  
　　粤人陳瑞堂前日在途與姘婦劉三姑爭奪收買之小孩由捕一併拘入捕房昨解公堂訊知陳與劉婦早經離異判陳給劉洋二百元將孩領回並諭劉婦嗣後不准再往滋擾着各具遵斷結存查 
[不辨路徑]  
　　女子王冬花在路徘徊由捕送廨請訊據供天津人年廿四歲被人拐至滬上賣於某粤人家爲婢因出外買物不認歸途致被送案判送棲流所留候查明再核 
[乾網不振]  
　　無錫人高云如以伊妻管子過嚴向妻解勸亦被辱罵高忿無可洩吞烟圖盡幸由捕房查悉將高送往醫院醫愈昨解公廨經中西官訊悉前情諭令開釋 
[私售洋烟]  
　　小花園半醉居酒館與月桂里顧春泉小客棧均因私設烟榻售烟由捕查獲昨將顧與半醉居内之馬錦文一倂傳至公堂訊實判各罰洋十元充公烟其銷燬 
[違章聚賭]  
　　沈阿大剃頭店内違章聚賭昨由包探將沈傳至公堂訊明判罰洋五元充公賭具銷燬 
[鴇妓收押]  
　　鴇婦沈陸氏金陳氏縱令雉妓金小寳沈小寳陳長林在途拉客昨由包探將該鴇妓等一倂傳至公廨訊明判兩鴇各押女所兩禮拜三妓各押七天 
[流氓攫物]  
　　毛周氏控流氓李福生在四馬路攫取金挖耳昨由包探將李拘解公堂訊實判押西牢半年贓還原告 
[强搶珠練]  
　　匪徒陳阿三前日在寳善街搶取妓女白玉茹之珠表練圖逃當被包探曹錦珊追獲昨解公堂訊實判陳先枷一月期滿再押西牢十一月珠交白妓領回 
[摸竊鈔票]  
　　貴喜子在吳淞路電車上摸竊日本人佐伯鈔票洋一百七十二元由探查獲昨解公堂訊實判押三月期滿逐出租界 
[串竊衣物]  
　　王阿榮陳阿金串竊鄭陳氏衣物由探查獲昨解公堂訊明判陳押西牢九月王押六禮拜期滿一倂逐出租界 
美租界 
[因妬行兇]  
　　顧阿梅在崑山路七號某西人家爲侍者向與傭婦某氏私姘詎氏尙有前姘夫名桂堂者偵知風聲突於前晚奔入顧室用刀戳傷數處而逸顧即投報捕房捕頭命送同仁醫院療治再核 
[妨礙衛生]  
　　工部衛生局管理街道西人昨至菜市街查得一百六十一百六十二一百六十三號等三戶均在門外堆積垃圾違犯定章當即知照捕房查明姓名請廨傳究 
[索欠被毆]  
　　昨有銅匠周正沛控吳阿喜欠工洋不還向討被毆捕頭以案關錢債命赴公堂禀控 
[學徒不端]  
　　香港路一號謝阿八皮鞋店學徒鄧阿坤陳來記昨日串竊店内皮鞋在途兜售被探拘入捕房旋由謝投案求免究辦准予保釋 
法租界 
[嚴防宵小]  
　　捕房總巡以時當溽暑往往有赤身裸體露宿街頭者不但於衛生大有妨害且恐宵小混雜其間乘隙竊發兹特派令中西探捕及暗差于夜間十二點鐘後分赴各處認眞稽查如有形跡可疑之人拘捕究辦凡坐臥街頭者亦一律驅逐如違拘究 
[通譯互調]  
　　法界羅家灣捕房及總捕房西探目公事房之通譯自陳張鄔二人告退後當由總捕頭飭派在總巡公事房値差之方洪希前往羅家灣捕房承値通譯事宜並添用艾某爲西探目處通譯兹因艾有微疾難勝繁劇飭與顧家宅捕房通譯石某對調以免誤事 
[瘋子胡閙]  
　　瘋子某甲前日在鳳舞臺看戯停演後甲仍徘徊不去茶房收拾茶盌時甲竟不問情由將盌亂擲園中人向之喝阻仍肆胡閙巡捕見而叱阻亦被行兇孔武有力後由他捕帮同拘入捕房押候核辦 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要　件 
[滬捐釐總局爲大達公司碼頭事上江督蘇撫禀]  
　　敬禀者竊本局於上年二月轉詳貨捐局禀大達公司碼頭應請申明原議專屬華商幷上下貨物遵納稅釐一案請示奉前憲端批據詳已悉查三十年七月張修撰諸紳創設大達輪步公司原呈係爲華商自籌進步保守利權起見其章程内聲明不附洋股用意甚爲周密現在公司實行建築碼頭傳聞將與日商大阪英商鴻安各公司訂立租約停泊輪船之事是否屬實曾否先行報明江海關道該處在租界以外若准停泊洋輪界限不淸易生枝節至輪船馳進内地馬頭則上下貨物自應查照内港章程及釐局定章辦理仰候札飭江海關道確切查明該公司馬頭實在情形一面由道函詢張修撰商定辦理宗旨曁繳稅厘辦法持平妥議詳候核奪飭遵等因奉此時逾一載屢經道局提議催問迄未訂定辦法前據貨捐局開具整頓釐金意見書禀稱大達公司建築馬頭南自大東門直街口大馬頭迤北起至十六舖橋止包括永裕馬頭在内永裕馬頭係光緒二十七年職商張源永等禀准建築租賃華洋各商輪停泊嗣因租泊馬頭之英商祥茂日商大阪各公司上下貨物槪不完厘迭經卑局前辦委員鐵守等及前辦稅捐李守先後禀奉列憲嚴飭整頓鐵守等繼又禀請將該馬頭收回官辦幷由各認捐商人禀設衆商公所將該馬頭上下貨物一律收捐先後奉列憲批准照辦均未實行知府等到差後大達馬頭正議歸倂推廣禀請轉商江海關稅務司上下貨物由卑府發給知照單方准赴常關納稅稅務司因允派司事赴關檢抄各輪貨物數目即於三十四年五月派友赴關抄數迄今一年有餘益知各輪運貨之多漏捐之鉅知府等又擬仿照棉紗新常兩關一律收稅撥補釐金成案請將常關稅則改照新關一律辦埋即以常關加收之稅撥補釐局未完之釐奉經上海蔡道邀同李紳鍾珏等會議李紳以爲事屬可行由知府等開具辦法大槪交與李紳集商妥議嗣以衆商意見未同迄無成議現在大達馬頭業已丁竣仍行租給英商祥茂美商馬立師日商大阪等公司停泊輪船上下貨物不服查驗前經卑局以該公司對於地方區域在總工程局範圍之内對於租稅義務即在貨捐局範圍之内自應查照内港章程辦理所有上下各貨卑局定章遵納稅釐等情禀奉前督辦朱道詳明督撫憲札飭妥議在案擬請主持轉飭該公司所有上下貨物應照卑局定章遵納稅釐以塞漏巵等因並禀撫憲在案本局伏查大達輪步公司建設奏案專屬華商蓋有鑒於利源外溢思欲挽回詳審周密斟酌盡善呈牘具在可以復按其於商貨捐欵更經該公司聲明公司地在關道允准總工程局範圍之内日後所有捐欵自當呈請大憲與道局妥訂辦法以資遵守等語今該公司工竣已近一年而辦法迄未規定本局職司榷政近年釐金抵償洋欵出入不敷徒深焦慮迺就貨捐局自三十四年五月派友赴關抄數計之迄今二年各輪裝運之貨其大宗如小麥共四十萬包鹹腿共五萬餘件花生共一萬數千包捐數已達數萬若長此因循益滋負疚查考條約稅則新關與常關界限綦嚴由此通商口岸至彼通商口岸始准在新關報稅若彼此非通商口岸或彼係通商口岸而此非通商口岸均宜在常關報完其報新關者照完正稅子口稅報常關者稅釐並納蓋常關與新關稅則大有差别常關稅則係乾隆五十年所定稅率本輕若以現今物價比例不過千分之二三至道咸間創辦釐金凡由常關報稅進出口各貨一律抽收釐金循行已久各省皆同從無報常關之貨不完内地釐金之理是無論常關與新關稅則輕重何如而稅釐並納實係不易辦法今若巧爲趨避如稅則何且自蘇杭通商内港准行小輪所裝之貨未裝以前離船以後均歸釐局辦理載在總稅務司議復小輪袪弊案内又查英國商人所租棧房及小馬頭須納稅捐如同在中國人民左近相類之房屋一樣英國商人只能用代理人及辦事人等在所租棧房内居住貿易不得因此於中國向來管轄華民之權稍有損失載在續議由滬行輪修改章程第三條内今若於大達馬頭别爲規定如條約何總之土地與租稅相連該輪涉旣由該公司租給洋商一切交涉自應由該公司妥議今日久旣未解决本局再三籌思自應酌定辦法以冀挽回漏巵辦法三端第一端擬照貨捐局初議上下貨物由貨捐局查明發給知照單方准赴常關納稅第二端擬請關稅與捐釐同時並納貨捐局現旣派有司事在關抄數即於完稅時並完厘捐由該司事在關塡票收捐以杜遺漏第三端擬請就在關所抄之數按月向大達公司照撥釐金大達公司如何向商輪抽收由該公司自行商定移咨道局備案三端之中酌取其一庶於租稅義務旣有擔承而主權尙不致坐失擬請憲台俯賜主持轉飭江海關道商明稅務司會同本局迅速議定一面移會大達公司轉飭華洋各商務宜遵照稅則條約辦理不得再有異議並候定議後咨明稅務大臣立案以資遵守本局幸甚大局幸甚理合禀祈憲台察核批示祇遵 
[南洋通商大臣張批]  
　　查大達輪步公司建築馬頭原爲保全主權起見其一切事宜自應查照内港章程及釐局定章辦理現在馬頭業已工竣而完釐章程迭經札飭江海關道函詢張殿撰商定辦理迄今年餘仍未定議今該公司竟將該馬頭租給英商祥茂等公司停輪上下貨物不服查騐其虧損稅釐者事尤小其有碍主權牽涉全局者害實大據陳挽回辦法三端尙屬平允易行該公司慨念時艱素以顧全大局爲宗旨常能妥籌遵辦也仰候札飭江海關道刻日會商定議移會大達公司轉飭遵辦並詳報察核仍候蘇撫部院批示繳 
小　說 
[言情小說玫瑰淚（三十七）]  
　　笛克乍見赤利伯爾。强笑與之接手曰。今日何幸。克乃辱降吾許。赤利伯爾曰。吾今日有至重要之一事。必欲陳詢其顚末。此密司脫迭斯。及密司脫尼喀。亦爲兹事而來。笛克聞赤利伯爾之言。色忽微變。徐徐向華福及倫斐鞠躬曰。二公辱臨。吾之厚幸。華福亦向笛克鞠躬爲禮。倫斐獨兀傲。 
 
 

Page 27

 
 
不動。略俯其首。不答一語。昻然而坐。笛克見倫斐蹇狀。心大不快。顧乃無。如之何。則拱赤利伯爾及華福令坐。倫斐先發言曰。密司脫羅利亞。亦知。鄙人爲何人乎。鄙人蓋即倫敦之私家偵探倫斐迭斯也。笛克固知倫敦。之倫斐迭斯。爲名偵探。而頃見倫斐名刺。則茫然不復憶及。今驟聞倫斐。之語。不期心爲之躍。然猶竭力自飾。不令他人見其皇迫之狀態。笑謂倫。斐曰。密司脫迭斯。吾久慕君之大名。不期今日於。此相見。高賢枉顧。吾心。乃至懌。第不知密司脫迭斯及密司脫尼喀來此何事。能令鄙人聞之否。倫斐岸然答之曰。密司脫羅利亞。鄙人之來。蓋爲此間警長所招。偵察一秘密之黨會。至密司脫尼喀者。於此間有商業上之交涉。故與密司脫羅利亞相偕至此。笛克聞倫斐之言。以爲無事涉已。顔色立定。倫斐微視笛。克一目已瞭其奸詐。則徐徐言曰。吾輩之。來初非無故。蓋　事奉詢。冀君語我。然兹事之梗槪。乃至煩。言之令人無歡。請先舉吾國故事以告足。下可乎笛克聞倫斐出語滋怪。心疑詫不可。止鞠躬向倫斐曰。承君見愛。乃語鄙人以故事。鄙人心滋悅懌。倫斐曰今請述兹故事矣。前此倫敦中有一不幸之人。少年時亦曾在社會中力供其職。繼而以病退職。携其幼女購宅以居。一日忽有一素不相識之人。投刺造訪。談約三十分鐘而去。明日。其人又來。力邀此不幸之人。至一餐肆中。酌酒以進。當彼此勸酬之。頃。此不幸之人。乃未見其人藏一至纖細之物類。於指縫中。僞爲調酒。即舉此指縫中物。墜諸盃中。立泯無跡。酒之澄澈如故。其人即以此酒奉此。不幸之人。此不幸之人不察其詐。一吸而盡。其人大喜。立取其杯。僞作再。傾之狀。一失手而盃已墮地。立碎其杯。其人惶恐道歉。而此不幸之人。乃懵然無覺。 
國外新聞 
[法國組織陸軍飛船隊]  
　　十一日倫敦電云法國陸軍大臣白偏君已定造各式飛船五十隻其欵乃一九一另年籌定白君現擬組織飛船兵一隊尙將請撥法郎二兆枚以充一九一一年飛船經費 
[英國巡洋艦出險]  
　　十一日倫敦電云英國巡洋艦愛汀堡號業已浮起並未受傷 
[法國火車失事慘禍]  
　　十一日倫敦電云法國南部俠郎台番里曷爾之沙桑盎地方有聯車一輛貨車一輛互撞於是死者三十二人傷者五十五人聯車前列之二客車滿坐某女學堂之學生適當其銜肢體零落慘不忍覩 
[英員演說俄英邦交]  
　　十一日倫敦電云英國駐俄大使尼柯爾生君近於某處餞别之宴演說謂彼於别離聖彼德堡之時深信俄英邦交已輯睦無以復加兩國政府决意同謀共有之利益去 
[希臘太子復行回國]  
　　十一日倫敦電云希臘太子將於星期五日回抵雅典按太子前因得罪大臣被逐出國 
[西班牙宗敎問題近聞]  
　　十一日倫敦電云羅馬敎大僧正因敎皇國務大臣不與僧正會共商對付西班牙政策大不滿意羣擬公進諫議於敎皇旣而深加籌議遂作罷論 
[世界偉人之噩耗]  
　　十一日倫敦電云英國慈善家拉丁格爾女士業已逝世 
[土布交涉之佳望]  
　　初十日柏林電云土布交涉問題將有和平之解决（以上譯字林報） 
來　函 
[雷復生來函]  
　　敝友王世昌兄上月突患時疫勢已瀕危華醫束手幸送天津路時疫醫院求治經西醫竭力灌救復承諸執事留心看護得以轉危爲安留院旬餘始許出院王君無以圖報囑爲函懇貴報刋登來函以伸謝悃並爲患疫者告 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
