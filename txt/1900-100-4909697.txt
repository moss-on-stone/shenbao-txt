# 1900 - 100 - 4909697

 

Page 1

 
 
[附送捐册]  
　　虹口元濟善堂向有常年施醫贈藥等善舉扶危濟困小民獲益良多昨日以捐册送交本館請爲分致閱報諸君本館以事關善舉義不容辭爰定於今日隨報附送想海内不乏好善之士當能慷慨解囊共襄善舉也此啓 
[新印萬國新史大事表] [  圖書集成局代啓]  
　　明詔迭頒士崇實學有志上進者常於正經正史盡心揣摩是書於古今政治得失中外學術流列廣搜博採考証詳明學者倘能深思而研究之於塲屋條對之功獲益當非淺鮮也現由本局代爲刊印裝訂址六本每部洋二元欲購者向上海望平街紹先書局及各書坊購取可也　 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頣福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熈字典碼洋二元八角○三家醫案碼洋三角○醫醕騰義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○諸君欲購者請移玉至三馬路申昌書畫室或申報帳房可也此佈 
[選兵不如選將論]  
　　孫武十三篇爲古今談兵之鼻祖其中用兵之法首先五事一民道二曰天三曰地四曰將五曰法五者並行不悖而余則謂五者之中尤當以將爲重葢天地道治固非將莫能知亦非將莫能教者也吳起曰用兵之法教戒爲先一人學戰教成十人十人學戰教成百人百人學戰教成千人千人學戰教成萬人必死則生幸生則死可知用兵之道首重將才將得其人兵自不難轉弱爲强轉敗爲勝一失其人則雖集壯夫數十萬人其與烏合者何以異兩軍相見有不棄甲曳兵者幾稀迨閱前日本報所登選兵說而愈知選將之不容緩矣其說葢得之香港循環報略謂泰西選兵之法必由醫生察騐本人體氣壯盛年歲合格方能入選否則寗少毋濫西報載軍醫之言曰選兵者常以二十五歲以下者最爲合式葢男子未至二十八歲則體氣未足不能耐勞縱其人稍有瞻略亦怦怦無定殊不足以任事惟有一慮凡人將至三十則顧慮牽纏私心日盛求其於砲烟彈雨之中置生死於不顧最是難事大抵常人及此年歲乃氣血消長之界線其一種好大喜功之銳志少時已消磨過半矣雖然亦在人之用人如何耳拿破崙歐洲之善戰者也東剿西征以軍爲家叱咤風生萬國震懼而其言曰余獨愛用中年之兵彼少年不能耐勞徒恃血氣之勇旣無定志易於驚潰目今非洲總帥羅拔士則謂兵過三十後志氣多半頽惰欲其攻堅奪隘一鼓而下非所能矣二人之言竟相反然攷二人功業拿破崙用兵久而不暫羅帥暫而未久用兵久故必取其耐勞用兵暫故祗取其氣盛以此觀之歐西兵力之强雖由講求選兵之法然無拿破崙羅拔士其人則雖兵皆少壯恐亦與老弱等耳今之談兵者輒曰中國兵力疲弱皆因臨時召募不及挑選精練之故若宗西法用軍醫選騐當不致如此夫兵貴挑選精練固也然爲節餉起見備兵斷不能過多兵不多備一有兵事祗能臨時召募如謂召募之兵一無所用則曷不觀髮逆擾亂之時乎當時承平日久民不知兵事起倉皇湘淮各軍何一非臨時召募乃不數月而所向克敵卒藉以成大功至今湘淮之名猶稱競爽非湘淮之人果優於他處也實由曾左諸公乃今李傳相之訓練有方耳然事平之後曾文正公嘗言湘軍已有暮氣不能再用當時幸無兵事否則吾知文正亦必舍舊圖新迨中日之役李傳相初不欲戰亦明知淮軍之不能復用也可見用兵之道將帥自有權衡苟得如拿破崙羅拔士以統之誠何難轉弱爲强所向彼靡今日中國而不欲練兵則已如欲練兵當自廣選將材始選將之法不必盡於武營中求之也西人督兵之將無不不由學堂出身故列陣衝鋒皆有法度中國現在陸師水師以及武備學堂皆已倣西法創設祗須切實講求不遺餘力將來將才輩出所謂以十教百以百教千卽臨時召募者亦不難使成勁旅較之預備兵額糜費餉項不亦愈乎我故曰選兵不如選將也 
[諭旨恭錄]  
　　太常寺題四月初二日孟夏時享太廟奉旨遣載勛莅代後殿遣訥勒赫行禮東廡遣銘勛西廡遣黄永安各分獻欽此又題四月十一日常雱大祀天於圜丘奉旨遣溥靜恭代四從壇遣鍾莠英俊立瑞錫光各分獻欽此 
[節鉞留津]  
　　金陵采訪友人云官塲接得京師電信知正任兩江總督兼南洋通商大臣劉峴帥於本月初七日陛辭請訓初八日握節赴天津旣而天津傳到電音略謂憲節刻已抵津門因與直隸總督兼北洋通商大臣裕壽帥籌商要務尚需留滯兼旬果爾則節麾回任當在桃花凈盡菜花開時矣 
[大帥出轅]  
　　金陵采訪友人云署理兩江總督鹿滋帥定於本月十五日秉節出轅簡閱江蘇全省營伍由鎭江而江隂而吳淞然後由滬蒞蘇州常州越瓜州踰揚州逹清淮以次舉行大閱典禮是日辰刻憲駕由督轅排導出儀鳳門以抵下關所屬文武各官均至江干叩送滋帥旣戾止卽傳令督標水師操練戰船布陣並試放魚雷水雷轟撃敵船之法江干各砲臺弁勇更鳴砲打靶終日而畢滋帥卽乘某兵艦展輪赴下游 
[軍麾過潤]  
　　鎭江采訪友人云署理兩江總督南洋通商大臣鹿滋帥奉命校閱江蘇營伍示期本月十五日出轅午後四點鐘時憲舟駛抵瓜州鎭標水師各營勇列隊江干恭申迎迓槍聲珠貫震耳欲聾俄而常鎭通海道兼鎭江關監督長久山觀察新湘全軍統領陳宇山軍門鎭江府知府向子振太守鎭江營叅將鄭藎臣叅戎鎭江營都司巡綽租界委員周錦堂都戎以及江勝新湘各營官咸渡江往謁迨憲舟就官碼下碇各官復遞手版禀安滋帥傳見之餘獨留觀察及高鎭軍暢談良久至十六日辰刻卽揚帆赴淮徐各屬蒐軍大約三月下旬古潤軍民可瞻望節麾復至矣 
[星使起程]  
　　武昌采訪友人云欽命巡閱長江大臣李鑑堂星使筮期本月十三日秉節赴岳州校閱水師營伍先期由江夏縣陳介菴大令雇備官舫數艘湖廣總督張香濤制軍復派某兵輪船沿途護衛是日辰刻星使由行轅命駕至江干司道各官均竭誠致送聞星使赴岳州無多躭擱大約蒐軍旣畢仍須返棹鄂垣也　 
[代統棟軍]  
　　金陵采訪友人云統領棟字全軍林蔭棠觀察朝棟因有緊要事宜急需北上禀請署兩江總督 
 
 

Page 2

 
 
鹿滋帥准於本月十二日將麾下勇丁歸現統衡字全軍之王子英總戎世雄兼統以便交缷關防尅日束裝就道 
[𧴀貅過境]  
　　金陵采訪友人云正任江西臬司陳雨人廉訪奉命統領武衛先鋒左軍卽交缷臬篆派員分投各處招募勁旅俾得以時訓練爲國干城本月十二日午前由某小輪船帶满江紅船四號順流而下經過下關内載新軍數營遥望之如火如荼大有赳赳桓桓氣象有知者謂此項新軍募自湖北將由鎭江遵陸赴袁公浦擇地駐紥保護運河云 
[武林火警]  
　　杭州采訪友人云本月初七日午刻杭垣包衙前謝姓家方作午餐遺火廚下甫一瞬息已焚去披屋兩椽比鄰某姓草房因有火星飛墮茅龍夭矯遽爾騰空謝家頗小康雖遭回禄之災尚無大損某姓則貧無聊賴風餐宿露幾於慘不忍言謝因恤以洋銀三十圓然猶恐得不償失也 
[浙省官塲紀事]  
　　杭州訪事友來函云去年大憲委浙江候補同知吳望春司馬世欽署理上虞縣篆適值水災之後民生凋敝满目荒凉司馬會同紳董委員籌辦振撫事宜不辭勞瘁邇者藩憲惲菘耘方伯札委署理蘭谿縣缺司馬奉札後以紹郡方在興辦石塘紳捐未集禀請暫留上虞署任俾得次第料理方伯得禀卽於本月十一日懸牌奬勵大旨謂繋懷民瘼辭繁就簡實屬可嘉准其免調云云所遺蘭谿縣缺另委卽用知縣張受百大令介禄接署○調署錢塘縣沈劍芙大令交缷諸曁縣篆來省禀到本擬三月初十日接印因是日適逢國忌爰改期十二日履新○調署秀水縣周少軒大令本定於三月初一日履新嗣因省中有事覊留爰改遲至初十日赴禾十五日接印任事○浙江糧儲道鄭芝巖觀察本擬三月中旬押運北上嗣因政體違和爰先命津通局總辦吳太守京培郭太守懷珠擇吉起程二太守奉札後已於初十日首途觀察則請假五天以資調養 
[贛省官塲紀事]  
　　南昌訪事友來函云江西巡撫松鶴齡中丞自去冬因病請假後從未出轅迄今三閱蟾圓政躬漸就康勝遂於上月二十九日命駕赴各轅拜會閱兩日始畢○今歲爲各省大閱之期撫憲松中丞擬於四月中親赴臨江吉安贛州等處校閱各標水陸弁兵所有秋審大典先於三月中辦理預期行文各屬將應審人犯飛速解省本月某日宜春縣黄圃司劉少尹國琛武寗縣縣丞葉二尹汝琨均已將人犯解到省垣聽候勘審矣○提督江西學政李伯虞宗師科試九江南康兩府事竣後接試袁州瑞州兩府袁州定於三月初六日取齊近日都人士已齊赴蕭仙潭畔玉女峯頭聽候示期考試矣 
[潯上官塲紀事]  
　　九江訪事友人貽書本館云九江府知府孫太守景裴札委許叅軍仲碩赴姑塘劉少尹子春赴官簰峽楊少尉赴烏石門征收魚苗稅宋二尹吟樵赴德安薛少尹嘉生赴彭澤查昭信股票旋又委許仲碩叅軍監修龍王廟工程○兼辦郡城保甲總巡史明府炳南擇於本月十二日接辦保甲局事宜○某日藩憲牌示育嬰堂委員曹廸齋叅軍委署吉安府經歴○某日分潯差委典史林曉嵐少尉禀請給咨回省上憲允之 
[皖省官塲紀事]  
　　安慶訪事友人云安徽候補巡檢及二尹長河奉臬憲聨廉訪札委巡查西門外街道候補典史沙少尉邦彦札委巡查金保門街道候補巡檢孫二尹雲騫札委巡查北門内街道某日接到飭知卽料理到差治事○候補縣陳大令增瀾由本省振捐局加捐同知銜布經歴胡叅軍毓芬由原籍措資回省均於本月初一日詣轅禀見○上月某日署池州府何太守札委某員赴建德公幹聞係某某兩廣文因事齟齬赴府轅互禀是以往傳到府面詢也○本月初二日藩憲牌示新選望江縣學教諭程佐衡飭赴新任○正任望江縣華陽司巡檢張少尹曙蒞任數載邇因俸满調補六安州和尚灘巡檢○本月初九日皖撫鄧大中丞率同藩臬道府及懷寗縣陳大令赴東郊行耕藉禮○委署鳳陽府通判善通守錫去冬蒞任後忽爲二豎所侵上月某日因病出缺遺缺經上憲委候補同知陳司馬其瑗前往署理○新選望江縣學訓道姚廣文道生接奉藩憲飭知速赴新任以重職守 
[吳郡官塲紀事]  
　　姑蘇采訪友人云蘇州總捕同知王竹甫司馬用龢於本月初旬某日因病出缺十一日署江蘇藩司吳仲懌方伯牌示轅門遺缺以候補班前補用同知查倅燕緖請補○江蘇候補道劉少峯觀察錫庚前在蘇州總捕同知任内勵精圖治日昃不遑因之見重上游明保以道員升用去春接奉憲札卽交缷總捕同知篆務束裝北上入覲天顔兹已事畢言旋本月初旬某日重蒞省垣甫缷行裝卽趨赴各憲轅禀到 
[江州客述]  
　　九江采訪友人云本月初七日午刻颶風猝發天氣隂　頃刻間大雨倾盆雷電交作平地水深數寸屋瓦片片如蝴蝶飛約歴一點鐘時始雲收雨霽○前甘肅提督學政蔡燕生太史金臺之太夫人在籍仙逝涓吉本月初七日安葬某山闔郡官紳之執紼以送者多至百數十人可謂盛矣○總統武衛先鋒左軍正任江西臬司陳雨人廉訪札委張叅戎鴻魁前往湖北漢陽應城等處募勇現已成軍本月初七日道出潯江順流東下 
[皖垣瑣綴]  
　　安慶訪事友來函云上月三十日居民就南門外江岸搭臺演戲遠近來觀者如鷺翹如鶴企婦女小孩恨不如曹交九尺四寸以長聳身雲端一擴眼界爰相率至城頭登高瞭望左顧右盼其樂無涯不意有一頑童突然失足而墜幸城下堆積柴薪如氈之厚是以頭面雖破筋骨尚無損傷語所謂不登高不臨深豈不然哉○城東某氏婦文君新寡錦衾角枕不耐孤寒遂與鄰右某甲有染夫兄某乙窺破其情呼令媒嫗將婦别醮焉適某丙鰥况凄其聞婦貌美不覺心動爰倩冰上人從中說合言定財禮若干諏吉迎娶婦與甲比翼鶼鶼一縷情絲遽難割斷預購紫霞膏以待吉期旣届彼此分而服之乙先回家婦則安坐彩輿擁之而去待至氍毺貼地紅燭雙輝輿中人早經毒發丙大警立卽送回甫至門則已香消玉殒矣甲回家後家人倧知有異設法灌救一吐而愈嗟乎愛河永涸難尋碧海之蹤息壤猶存竟負黄泉之約如甲者清夜捫心其將何以自安哉○城内某公館之婢荔枝年紀丰韻絕佳本月初二日不知因何觸主人之怒舉足踢之適中要害香魂一縷遽返泉臺鄰右競抱不平蜂擁入室喧聲如雷地甲恐釀事端禀報懷寗縣署縣主陳大令飛輿前往飭仵騐明委係踢傷身死允爲伸地其寃衆鄰始星散○安省敬敷書院每月官師二課本月初二日爲藩憲湯小秋方伯課士之期題爲有所不足不敢不勉至不願乎其位賦得暮春之初得初字五言八韻 
[鳩水春帆]  
　　蕪湖訪事友來函云蕪湖育嬰堂創自光緖十七年所需經費向由各商按貨輸捐如米每石捐銀一釐洋油每箱捐銀一分禀定照新關進出口騐單承繳以垂久遠兹者道憲吳觀察查得堂中所收捐數與新關稅册數目懸殊因札委洋務局程太令認眞查覈旋查悉米商欠繳銀八千餘兩之多洋油商亦欠繳七千餘兩正擬分别查追適洋油商南順記南岸油棧被邑紳禀請飭遷以防火患遂將棧屋售歸某英商禀由英領事照會地方官投稅道憲以油棧業經批示免遷何必托名洋商顯係有意規避捐欵立卽備函將契退回一面密諭保衛營饒守戎會同蕪湖縣將南順記執事人張子川帶案訊詰數語仍飭蕪湖縣帶回看管候再察核示懲○前報紀道憲吳觀察慨捐廉俸並募諸各商就寗淵觀碼頭建造洋式浮橋以便行人來往兹悉以橋經商務局劉大令帶領工師用帶尺丈量河面試測淺深除兩岸仍用磚石纍砌外中間橋面須寛十有二丈所用樁木及橋面橋柱必長至六丈以外上海此種洋木邇適告乏祇得暫緩開工○泥汊關稅務委員王少尹現已差满道 
 
 

Page 3

 
 
憲詳委保甲總巡鄭子宣二尹接辦遞遺總巡差委主簿袁澤民二尹接辦兹奉院批如詳施行鄭二尹遂於本月初七日交缷總巡初九日赴關任事○鈔關查船委員陳睛溪叅軍金柱關委員楊少尹同届瓜期觀察詳委巡檢程子秋少尹接辦江口保甲事宜袁東村叅軍接辦金枉關事宜均於本月初旬某日申詳約在送春時節卽可捧檄到差矣至所遺江口巡局則札委候補府經歴楊介帆叅軍接辦已於十二日奉札任事○本月初四日爲道憲吳觀察德配某夫人六旬帨旦諸公子擬介壽稱觴夫人節儉爲懷不允所請届期僅家宴一日屬員之詣轅祝嘏者一概飭丁擋駕誠閫德可風也○自内地通行小輪船以來蕪湖有人創設立生公司資購小輪船兩號往來廬州巢縣等處始雖折閱繼卽獲利由是旁觀欣羡現有某洋行小輪船兩號與之並駕齊驅某姓等亦集資租賃小輪船三號行駛安慶鎭江等處約在春末夏初卽可開辦今年恭逢恩科鄕試又值三公司往來金陵蕪湖各船每客驟漲至洋銀一元六角若得小輪船直抵石頭城下獲利之豐自可操劵也○蕪湖創設益新機器礱米磨麫公司已經四載所出之米均極潔淨所磨之麫尤爲細潔非但沿江各埠點心等鋪均喜購用卽北地天津烟臺等埠躉批訂運亦幾於應接不暇現有某紳等觸類旁通擬醵貲開設機器榨油公司股本業經籌集機器亦已購定惟房屋尚未興工耳○清明節後大雨滂沱内河外江同時盛漲黄流滾滾拍岸平隄天氣炎凉幾與人情無異令人莫可測度也 
[皖撫抵申]  
　　新簡安徽巡撫王芍棠中丞於昨日午後一點二刻鐘時由天津乘招商局景星輪船來滬旣下碇卽乘四輪馬車至美租界北河南路天后宫側出使行轅暫駐蘇松太兵備道兼江海關監督余晉珊觀察以下文武印委各官先後至行轅晉謁中丞以次迎入茗談片刻而散 
[豸旌赴淛]  
　　新任浙江臬司榮廉訪銓蒞滬後暫假洋涇浜泰安棧爲行轅昨晨英美租界公廨讞員翁笠漁直刺乘馬車往謁聞廉訪定於今晚乘舟赴浙履新 
[札查契尾]  
　　署江蘇藩司吳仲懌方伯札行上海縣署内開照得司署設局清釐田房洲塲契稅定章業户赴縣投稅限日札給契尾不容稍有遲延乃各屬清領契尾文件往往不交馬遞申送由經承人等逕交司書代遞領發領回悉歸經承以致輾轉延擱莫可詰究其弊固由司書攬辦亦該州縣不能查察經承聽其私相授受本署司遇有各屬申催契尾之件無不逐案嚴詰如係司書壓擱立時分别責革然不清其源弊終不絕此项文件若再任其暗中經手玩承捺擱是其故智民間投稅延不黏給契尾尚復成何事體當此整頓之際弊之所在上下衙門均應禁革合亟通飭札到該縣卽便遵照嗣後清領契尾文件一律發交馬遞申送並於文内將所清契尾仍由馬遞發回或專差候領字樣明白聲叙以憑飭發契尾紙價隨文備抵申解騐給辦公掣批備案毋違切切持札 
[禁約伶人]  
　　邇來英租界各戲園所演殺子報三上吊等戲劇誨淫盜實屬有害人心英美租界公廨讞員翁笠漁直刺特於昨日派差至天仙丹桂桂仙叙樂等園傳諭各伶以後不准再演如違定干提究 
[仍停讞政]  
　　昨日係泰西耶穌復活之期各西人仍須赴教堂瞻禮故英美租界公堂應訊各案再行展緩一日併歸翌日解訊蓋遵照歴年定章也 
[清理河道]  
　　由老北門外城濠至小東門時有居民將穢物傾入河中以致水膩不流有碍河道法界捕頭見而惡之商請讞員朱森庭明府設法禁止明府立卽傳諭地保並函致清道局委員出示嚴禁 
[上海縣署瑣案]  
　　去臘有流棍在新閘十一圖内開塲聚賭土人姚土金與之爲難地保曰其珍喝令與賭之許根全等將姚毆傷旋由家屬舁至縣署請騐縣主藍雲峯大令諭令自行醫治一面飭役緝拿許根全收押在案前晚代理縣篆之戴子邁明府提案復訊姚李氏投案供丈夫姚士金傷尚未痊不能到案去冬地保白其珍縱容廣東流棍在村中設檯聚賭村人被擾不安囑丈夫喝止曰反唆令許及周利發王順堂等行兇今者許已拘獲訊押周亦獲解新閘巡防局局員老爺發交白怕雇夥役徐富寳看管未幾卽賄縱脫逃叩求一併懲辦許根生供小的與姚土金同村姚日向賭檯收取陋規錢一千文同村各家每家派給五十文惟小的不給因向爭閙徐富寳供利發由小的看管黄昏時乘間逃逸小的不敢賄縱白其珍供圖内流氓頗多時有鬥毆情事小的不敢招人開賭求鑒明府曰爾圖内設檯聚賭本縣早已訪悉爾竟得賄包庇隱不禀報殊爲可惡究係何人爲首從速供明以憑拿辦供開賭之事由虹口粤人方士奇爲首明府判責許四百板還押徐責二百板著白交出周利發方士奇○王寳訓扭沈文彩到縣請追股本戴明府研訊之下王供沈文彩前糾同小的合夥贸易小的交伊資本洋銀三百五十元後欲取回沈不能付許加利息至今合計共欠本利五百元沈供小的積欠是實求恩斷减利息情願按月拔還明府准如所請著沈當堂出立借銀洋三百五十元之筆據嗣後按月拔還四十元 
[上海巡局紀事]  
　　本邑人周士垣向操水果業生有一子名曰秉千不務正業任情揮霍周遂度外置之日前忽竊取甌綢被一條蘸以煤油在屋中縱火霎時烟燄上熾幾釀禍端周得悉扭至十六鋪巡防南局控告局員曾二尹研訊之下以其情同梟獍判責手心二十下諭令向其父當堂服禮然後揮之使出○日前南巿郎家橋南首順興館主楊杏生與江海大關橋北首萬隆館夥胡阿慶索錢起釁投十六鋪巡防中局控告局員文二尹飭地甲前往調處○陳根山前欠新馬頭左近張永隆烟館錢四千餘文屢索無著昨日烟館主將陳扭控十六鋪巡防中局局員文二尹研訊之下斷令陳給還洋銀二元○日前南巿泉漳會館左近寗波人張某家被賊竊去報時鐘一架錫燭臺一副因卽開具失單投十六鋪巡防北局請查局員楊聘侯二尹飭捕役嚴加跴緝至前日在祥記馬頭某押鋪查獲原贓解送至局二尹飭地甲傳張具領○前晚二鼓時偷兒姚金富至南巿楊家渡裏街長泰北貨行由小竹梯猱升入内圖竊被出店人某甲拘獲解至十六鋪巡防北局局員楊二尹命押候補提同黨訊辦 
[南巿貨捐局紀事]  
　　本邑南巿洞庭山馬頭紹酒捐公所經理人陶慶三前因短繳捐欵洋銀一百三十餘元經籌餉貨捐局總辦林太守查悉飭提追繳陶畏罪逸去旣而十六鋪地甲將陶夥胡理逹拘解至局太守著暫行看管候追前日胡浼人赴局禀稱去年因公所短收捐欵甚鉅曾經聲明退辦現惟留陶等數人在彼小的久不與聞務請開釋免累無辜太守察閱禀詞諭令邀殷實人具保出外限五日内將陶等尋交到案以便澈底根求○日前貨捐局巡丁在浦江中查獲常熟船户葉某裝運小麥若干右來滬並未報捐遂禀明總辦林太守將葉拘獲交十六鋪地甲看管至前日葉浼同鄕人具禀略稱此項小麥共有兩船一船已經報捐領票其一確係偷漏務求分别辦理太守諭以姑俟查察實情再行核奪 
[積善降祥]  
　　由越及齊沈災未澹自春徂夏爲日甚長遍野哀鴻嗷嗷待哺時艱蒿目情何以堪幸賴四方好善君子囊金慨解接濟源源庶溝壑餘生不致終歸餓莩昨日承洪瀠行大善士交來經懴資洋銀一百六十八元囑移助東省振捐又戴桂亭大善士因添孫之喜交來湯餅資洋銀二十元囑移振紹郡災黎當卽分别掣取收條彚欵轉解竺國之慈雲永庇謝家之日愛長福佑之來定可操劵爰書數言代飢民九頓首以謝 
 
 

Page 4

 
 
本草云牛肉補氣牛骨髓補腎功稱獨步本醫士七次遊歴中華視診應接不暇每見世人輕年殀壽邁年無嗣更有身染損症亦頗不乏按其理初爲先天不充繼被後天失調致有壽殀身損無嗣等情醫者心存良相憫惻殊深由此設法製藥濟人此粉用泰西童子肥牛祇取骨中之髓佐以珍珠並養元固本塡精等要藥用機器製成粉狀入口毫無臊氣善能補腎益氣壯陽健脾添精神養眞元平五贜安三焦獲益甚繁筆不勝載盖人如患腎虧氣虚損症癆瘵陰虚陽痿腰酸腿軟頭眩目暈面黃肌瘦等症服後奏效如神欲享高壽欲廣嗣續欲强體質欲驅百病請常服此則延年益壽螽斯衍慶握如掌心中也連服十天面色卽轉紅潤能服一月可長體肉十磅倘行房後體稍疲倦冲服三錢不使外邪乘虚而入且精神照常倍增試騐確有眞憑識者請早衛身幸弗負本醫士婆心濟世焉每日早晚開水冲飲三錢毋庸戒口○每罐洋一元每打十二罐洋十元○總經理在上洋二馬路中巿西鼎新里石庫門内暹邏大德通公司便是 
[新昌人參號聲明本號馬寶仿單俱用暗記而杜假冐諸君賜顧務望細心察辨勿爲經手者所愚至囑切切]  
馬寳一物千古以來創自本號爲天下人所共見共聞共知者也溯自出售迄今世患痴顚以及羣醫朿手之症服此而愈者實屬指不勝屈因此名振寰宇中外咸知此寳不獨治痴如神且治爛喉痧症其應如響特是年來生意日盛百假隨之效尤紛紛不知用何僞物混充胡閙於市遠方由局寄購雖經本號詳登清單於報而杜其弊無如人心叵測在在須防設或諸君託滬友代購在誠篤者經手受人之託惟謹惟慎當可無慮如不肖者一見爲數較多不免垂涎而滴卽思移花接木恣意舞弊往往藉詞討看仿單爲由而作張冠李戴之舉仿單固是物則非也只知惟利是刧不顧誤人疾病損人招牌言之能無痛恨此等伎俩本號旣已知覺萬難姑容若不揭而出之購主安知其弊是以本號所有馬寳仿單一律俱用暗記而别真僞如託友人代購務祈細察辨明勿爲若輩所愚是爲至要再本號馬寳每分每匣分别均各俱用皮紙封固而於尖角岐縫交接間概由本主人親筆花押再　硃印圖章爲記藉防中途折換之弊而昭慎重竊思本主人旣親筆花押設如購主多購請先試服一二如有不效餘者封口不損圖記花押不糊儘可包退亦足見本主人實事求是至公無私之意區區苦心無非一意真誠想亦惠顧諸君所深許者也如有不符立退立究一面或請另發空信一函致照本號以便澈底根究如此辦法而若輩之鬼蜮恐亦無所施其技能矣彼此兩幸切勿大意至囑切切本主人識本號遷移六馬路仁濟善堂斜對門仁壽里内第五家高大石庫門 
[上海亦中經理華洋合衆彩票招客代售]  
零售全張五元○分條五角半○批拆折扣遠近一例公道外埠另加信局帶力 
茲者小行售票有年素蒙信實今承攬華洋合衆彩票專理批發現批英五月份票卽華四月廿八日在上海天津路第八十號門牌公司中當衆開彩隔日有對號單印出紅票十足立兌現洋除同業定票外本埠及各埠不論何店如欲帶售者另拆均可小行自當仰攀以廣招徠開彩至公中彩章程該公司另登告白恕不再贅進出槪用英洋毛雜小洋等照市貼水紳富信購當班回件指明棋盤街北首○亦中票行謹啓 
[欽加鹽運使在任候選道江蘇松江府上海縣正堂大計卓異加十級紀錄十次黄爲]  
給示諭禁事據職員孫瑞禀竊職原籍新安先祖諱廷標素精歧黄兼通格致之學著有孫氏醫案回生寳笈格致求源陰騭文詩箋等書行世向在京都因念貧病無依特將家傳應騐各方合藥施送全活甚衆索藥日廣實有力弱難繼之勢爰立京都同德堂藥局平價發兌歴蒙各憲惠給匾額知實爲濟人計也職仰承祖志不敢或廢已丑年冬在治下英租界大馬路設局謹遵遺訓常年施送槍上三香戒烟藥膏痧氣丸萬應四時救急良茶遠埠慕名函索亦必覆寄不取分文並禀明前邑尊遠給示該職設立藥局係憫人一吸洋烟戒除無方特施良藥俾其自新至施送痧氣丸等品亦以時屆夏令疾病繁滋不惜重資以廣拯濟等因給示在案迄今遵守無異職爰於前年邀集同志股集資本創立南洋華興燕窩公司設治下英租界南京路一百四十七號門牌力求惠濟直入南洋暹邏等處督辦各種上品燕窩發兌并悟新法以機器去其毛疵以化學取其精華調以眞味創製糖精貨眞價實意圖久遠中西人士爭相購用近來時有假冐牌號魚目混珠於商業生命兩有關礙合無禀請援案俯賜給示諭禁立案以杜假冐而安商業等情據此除批示外合行給示諭禁爲此示仰諸色人等知悉須知該職創立華興公司係屬直入南洋督辦上品燕窩用機器製成糖精原爲力求濟人起見豈容仿冐隱戤希圖漁利害人自示之後倘有假冐該公司創製燕窩糖精名目許該職指名禀縣提究以憑懲辦决不姑寛其各凛遵毋違特示 
[感謝廣東宏仁堂犀黄八寳化毒丹起死囬生真毒門中第一聖藥]  
予友梁君患楊梅毒瘡誤服市上化毒丹收功雖速不數月毒氣大發上頂下穿鼻孔爛去將延及目痛苦萬分日夜呼號方知誤服該店輕粉升藥所致幸經顧謀夫談及上海丹桂戲園南首朝西轉灣正豐街中宏仁堂犀黄八寳化毒丹珠黄生肌拔毒下疳散方眞藥靈功效神速前患毒瘡亦服此丹而愈梁遂購化毒丸下疳散各二瓶内服外搽頓覺痛止腫消次日腐去生肌不及十日竟獲全愈迄今日服該堂麥精牛肉汁貢邦清補藥酒精神倍加身體愈健居然生男育女此予親眼所見觸目驚心每切記不往柳巷詎料日久意忘其害朝夕花天酒地竟染横痃下疳悔不可追而且腫痛異常因憶及廣東宏仁堂八寳化毒丹最爲靈騐購服三大瓶外搽下疳散而愈旣面衆親咸来問病語及緣由莫不驚爲奇事其有同患此病者彼此稱揚相率購服近聞各皆獲愈此外則娼婦吳月娥久年梅瘡表兄楊之謙素患淋濁服化毒丹而均愈斯皆眞憑實據有口皆碑若非該堂用藥道地製煉精良焉能如此之奇騐哉予因身感大德因思海上爲繁華之地花柳林立患此者日其見多謹將前後詳細情節登報世有同病愼勿交臂失之也武林許靜山頓首 
[泰西未士括打聲明始創戒烟普濟水賜頋留神謹防影射 
括打藥房發售戒烟普濟水小瓶一元中瓶二元大瓶十元外埠函購書明地址牌號藥名方免悞購别家之藥託郵政局寄最妥當無敝]  
此藥水乃本主人括打先生秘方創製從戊戌七月起始在上海虹口崑山路中西書院内括打藥房出售因靈騐異常方法簡便故能銷流廣遠日長月增卽就本埠而論凡用此水而戒除烟癮者亦已指不勝屈此固久在賜顧者洞鑒之中初非自詡也所登申新兩報告白計有三起最先爲吃鴉片之人不可不一試中歴言括打先生因憫華人受烟之害故不憚十餘年辛苦叅酌方藥屢經試騐始定是方製成此水實欲爲吃烟者普濟迷津則戒烟普濟水命名之意也復恐閱者未明此水之用法故又登戒烟最便之法從來未有是爲第二次告白更因此水功用浩繁非但能戒烟且能治吃烟人種種疾病故又登神藥奇功一則以上三告白自出售至今按日輪登申新兩報閱報諸君但取而統觀之自知始創之人煞費苦心而面目下談及戒烟之藥必推未士括打之戒烟普濟水爲首者决非倖獲矣再本藥房現遷白渡橋化仁智里十三衖合併聲明 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
[克利馬爾補陽糖汁]  
ＰＵ　ＹＳＳＴＬＵＡ　ＩＲＧ 
ＦＭ　　　ＯＦＦＳＰＳＯＲＦＥＰＯＬＳＨＦＯ 
此汁最能補陽專瘵肺肝之病故治高年陽痿精竭神衰傷風痰嗽吐血將癆肺管腫脹咽喉胸脇腰腹諸痛無不立騐每日两服每服一羹匙照此服之咸謂此汁創製以来三十餘年厯見竒效故令中國通商各口一縂藥房無不代售賜顧者湏認明此汁顔色鮮紅瓶如蛋式上有鑄就克利馬爾補陽糖汁字樣庶不置僞兹寄上洋大英醫院良濟藥房科　藥房　　記藥房屈臣氏大藥房房代售 
[石印書籍批發]  
兹有歴年收藏海上石印精工無訛紙料俱佳各種書籍批發價值格外克已綿料宣紙石印殿板廿四史每部價實銀一百六十兩現寓觀音閣碼頭晉陞站内如蒙賜顧者請至站内面議可也寳善齋啓 
[杭州義利源]  
江南票全張五元半分條六角澳門票單張六元分條六角半兼售老德記各種藥水戒烟參片紙烟香皂照申批拆上后市街石庫門内便是 
[上洋新開稻香村]  
姑蘇觀東分申只此一家專辦官禮蜜餞十景糖果香水瓜子冰糖楂糕五香薰魚猪油定勝糕人物雲片杏仁干糧一應俱全貨眞價實賜顧者請認明四馬路中聚豐園東首不悞主人啓 
[遺失派司]  
茲有鴻安公司長安船安船英三月十二號由漢進口船號５０２７８　小麥二百卅六包英四月二號報新濟出口小麥一百廿包餘一百十六包已遺失向海關説明將此派司以作廢紙望各寳號切勿留用特白怡順昌具 
[杭州祥和扇莊]  
本號向在杭省歴有餘年專辦門市蘇杭雅扇各種泥金花色重礬扇面博古時樣一應俱全承蒙賜顧請至四馬路口北石路認明本號招牌爲記主人謹識 
[日本郵船會社]  
啓者本公司今有玄海丸輪船常川烟台天津其船身合式堅固華麗捷快准於本月初十八日卽禮拜二晚開往烟台天津等埠船上買辦均是華人茶飯應酬一切週到其水脚格外克已倘蒙各寳號貴客如欲裝貨搭輪者祈請至本公司帳房面議可也郵船株式會社 
[三日下地行走包治半身不遂]  
包治氣　水　當日病消包治噎膈倒食立刻不噎包治眼科大症眼珠不壞卽速保好秘授奇方立能回生别家醫生不治我卽保好還陽寳丹愈病無計北京邀来太醫院周觀文告白庽上海三洋涇橋北悅来新棧来者速来 
[應時隹品]  
上海華英大藥房啓 
○補身牛肉汁○凍瘡未凟藥○百補牛髓粉○凍瘡已潰藥○潤膚洋蜜膏○滋肌香蜜膏○嘴唇燥裂膏○麥液止咳露○玫瑰甘露水○麥精魚肝油○銕精玉液酒○立止哮喘藥 
[亞喇時保火險公司]  
啓者本行承保各家房産生財樓房貨物等件其保費格外公道遇有賠欵極其迅速欲保者請至本行面議可也天祥洋行告白 
[上海美商茂生洋行告白]  
敬啓者小行在華向辦疋頭花色五金雜貨以及軍械機器等物約歴二十年素蒙貴官商惠顧心甚感之今又續到各國異樣新式貨物俱已齊備敢請宦商等勿吝玉趾惠臨小行閱看一切新樣其價無不克已以廣招徠况在英美德日本國等均有分行聘請熟手西人採辦各貨如蒙訂購無不悉心照辦决不有負盛情也專此佈聞 
[容易種子]  
新到美國法名醫精製眞正補益壯陽種子康健丸每盒洋六角靈騐異常賜顧者至本行試購附送仿單詳細查明外埠信購酒力自理上海五馬路中市南順泰洋行 
[瑞記洋行告白]  
啓者小行有大快輪船一只名叨特司卽日前往神户横濱等處如各寳號來裝貨物水脚自當格外公道特此佈告卽請台聞 
又啓者四禮拜内小行有捷快輪船可到名肇通前往漢口宜昌重慶等處如各寳行號欲裝貨物可請至小行面定不悮先此佈告容候船到再行通知爲荷 
[英金新章票]  
本行自運星架坡加彩大票全張一元半張五角頭彩得洋一萬元著彩容易紅票足兌現批英四月票華三月二十開大彩電報對單兩禮拜至申分設杭州珠寳巷瑞康發記票行○萬利源○同發○愼安堂○鴻發達○經源大得利○廣惠和鴻運來恊濟○安昌惟善春生堂同得利○蘇州萃寳源○嘉興福潤正和局○寗波王文正紹郡各票行上江寄售立奉廣仁堂公司啓 
[杭州萬利源]  
今售江南義賑票全張五元半分條六角澳門票照市函購回件不悮批發照申上珠寳巷 
[新到火表]  
本行所售烘繭火表早巳四海馳名今有新到其貨較前更美而價亦格外公道如蒙賜顧請移玉爲盼此告上海雙龍洋行啓 
[燕製補丸]  
善能利大便背四肢等病 
此丸專治肝病膽汁不和胃不消化大便閉結身熱腦筋不安痔瘡膀胱與内腎等症無不統治凡各症宜用輕瀉者此丸洵　推第一小盒洋一角大盒二角五分此藥各大藥房發售 
[衆好必察]  
蓋察其所好之實也小號耀華所照各像大者如成湯之九尺文王十尺小者如粟如荳無論矣遞荷名公卿高人士賜顧幾於應接不暇然得乎衆好者不僅以價亷致之猶以匠心運之具大法眼藏者必能察焉小號耀華聚光之室係倩德國最著名光學師所造天陰雨晦其光亦純貴客賜顧請先到一遊始信法外生法精益求精殆與物而不化者床别上下焉上洋大馬路亨達利對門耀華照像啓 
[京都新到各種捐例]  
籌餉事例七角新章大八程一角鄭工新例二角海防事例附簡明條欵四角又新修馬氏繹史八元三朝詞綜三元湖海詩傳二元駢體文鈔一元七十家賦五角詩古徴三元蔡氏廣輿記二元蓬萊仙館駢體尺牘白紙六角竹四角蘇閶綠蔭堂觀前察院塲上海棋盤街文瑞樓三處發售 
[謹防冐牌]  
啓者市上所有茂生及福記牌號各貨均歸本行一家經售近悉有冐牌等事凡貴客商賜購各貨幸勿被朦是盼上海茂生洋行白 
[三月十七日進口船禮拜一]  
通州　輪船　由烟台　太古公司 
鄱陽　又　由長江　太古公司 
永生　又　由香港　怡和行 
新豐　又　由天津　招商局 
泰順　又　由牛莊　招商局 
富平　又　由天津　開平局 
[三月十八日出口船禮拜二]  
瑞和　輪船　晚往長江　怡和行 
玄海丸　又　晚往煙台天津　郵船株式會社 
黄河　又　開往定海　太古公司 
江天　又　下午往寗波　招商局 
豐順　又　下午往寗波温州　招商局 
順和　又　晚往天津　怡和行 
嘉興　又　晚往牛莊青島　太古公司 
温州　又　晚往旅順口　太古公司 
通州　又　晚往威海烟台天津　太古公司 
新豐　又　晚往烟台天津　招商局 
[三月十九日出口船禮拜三]  
寳華　輪船　晚往長江　鴻安公司 
鄱陽　又　晚往長江　太古公司 
德原　又　晚往長江　魯麟行 
龍門　又　晚往香港粤省　禪臣行 
富平　又　開往天津　開平局 
北京　又　下午往寗波　太古公司 
越後丸　正午十二點往神户　郵船株式會社 
[三月二十日出口船禮拜四]  
大井川丸輪船　晚往長江　郵船會社代理 
三河丸　又　正午十二點鐘開往厦門香港等埠　郵船株式會社 
永生　又　晚往汕頭香港省城　怡和行瑞記行 
瑞安　又　晚往長江　瑞記行 
[三月廿一日出口船禮拜五]  
青島　輪船開往膠州烟台天津　美最時行 
萍萃　又　開往長崎神户横濱　和衆公司 
華利　又　　晚往長江　麥邊行 
[三月廿二日出口船禮拜六]  
博愛丸　輪船下午二點半開往長崎神户横濱釜山元山海參崴　郵船株式會社 
叨特司　開往神户横濱　瑞記行 
 

Page 9

 
 
[禀拿地棍]  
　　揚州訪事友人云揚城痞棍之多實不减於滬上地方官雖拘拿懲辦無奈旋責旋釋致若輩瞻量愈大兇横反甚於前近日更有身藏利刃游行於通衢閙巿中白晝逞兇肆無忌憚者周李二紳見而惡之因將著名兇横痞棍姓名訪查確實糾約同志聨名公禀保甲總局及揚州府署請按名查拿從嚴懲辦王季棠觀察沈碧香太守披閱禀詞不禁赫然震怒立卽會銜示禁曰案據文生周邦幹李保安等禀稱本城痞棍滋擾良民結黨訛詐等情迭蒙憲臺先後拿辦在案鋪户居民始各相安乃近來日久玩生該棍等竟敢身藏大刀風砲任意妄爲横行街巿若不禀乞拘懲尚復成何世界生等隨悉心訪得著名兇棍大咬子等十三名類皆惡貫满盈劣跡昭著者開單呈乞查拿訊明從嚴覊禁俾安閭里而靖地方等情據此除派員弁嚴密查拿曁移營外並札江都甘泉兩縣一體出示查禁務獲重懲云云如此雷厲風行想若輩不至視爲具文而閭閻或可安謐乎 
[錢店倒閉]  
　　九江訪事友人云九江西門内愼祥錢店開設有年生涯頗旺祗以出票過多兌錢者衆以致轉運不靈驟於本月某日閉歇德化縣應莘臣明府保甲總巡鄭幼戟明府後營遊撃張立齋遊戎聞報立卽前往彈壓無如兌錢者勢甚洶洶并有匪徒溷迹其間瞻敢將縣署親兵毆傷應明府當卽飭差拘獲甲乙丙丁四人著各笞責一千板枷號示衆店中尚有未兌之票定於本月十一日在縣城隍廟發錢以後准照舊開張以安生業 
[車夫罰跪]  
　　前日東洋車夫甲在南巿新馬路載客疾馳車輪忽脫坐客因之傾跌衣襟遍染污泥某號巡街捕見之將甲拘入捕房捕頭禀知馬路工程局總辦程雨村大令大令姑念貧苦罰令在局前長跪片時然後釋之使去 
[英美租界公廨紀事]  
　　前者民人金山寳投上海縣署控劉清湘卽劉子芳抵契不贖等情代理縣篆之子邁明府查得劉僑居英租界爰移文公廨請卽恊提兹廨差查得劉早已遠避他方無從提案因卽禀明讞員翁笠漁直刺刻下直刺已據情移覆縣署矣○監生朱忠洪前控張榮生托賒綢縀不肯給價请卽提追邇由廨差查得張已避匿無蹤遂據情禀復直刺○昨日華盛紡紗廠執事人送小工夏忠明俞阿寳到廨禀稱伊等於廠中上煤時乘間竊取當塲查獲送案請懲直刺著押候訊辦○盛宦飭家丁投公廨呈控陳雨生積欠米價洋銀一百二十元直刺准詞飭差將陳提案押候訊追 
[英租界捕房紀事]  
　　娼寮竊案已紀昨報昨日惠副捕頭以林黛玉校書之母雖逃逸無蹤而所私名阿壽者現仍在滬與前向林母索欠之成衣匠阿紀同居因飭某包探傳至捕房盤詰再三分别交保令出外帮同尋緝○前晚甲乙丙丁四流氓携婦女至三馬路桂仙戲園觀劇櫃夥向取戲資不名一錢遂下逐客令甲乙丙丁不甘爲三舍之避洶洶然欲與園夥爲難後由管門巡捕喚到某號印度捕一併拘入捕房捕頭搜查身畔每人有皮刀匣一枚知非善類遂押候解請讞員翁笠漁直刺訊辦 
[法租界捕房瑣案]  
　　大有水菓行夥朱生茂控馮雲江積欠貨欵一百九十餘千前經讞員朱森庭明府訊供著人銀並保出外限十日内清理昨日命提復訊馮求寛限明府准如所請飭探帶出覔保限一箇月理楚如延押追○偷兒李阿四行竊寳泰祥絲棧金邊眼鏡等物報捕查獲解經明府訊供著重責四百板然後釋出○楊月山金子餘攫取行人之帽經包探拘獲解請明府訊供著各責三百板然後釋出○偷兒王大生在卜隣里某姓家圖竊經包探拘獲究出羽黨翁杏生王阿二一并拘解至案明府著責王一百板翁陳各責三百板然後釋出○孫義生楊阿六前因向人訛詐經包探拘獲明府訊供之下判各枷號一個月昨已期满命開去所荷之枷各責三百板然後釋出○俞榮卿前因誘拐婦女並將金約指攫去控經明府訊供判枷號兩個月昨日期满命帶案開枷重責六百板然後開釋○賭徒吳阿四金永卿劉洪章三人均經明府訊供判各枷號一個月昨已期满命開去所荷之枷各責三百板然後釋出○積竊張良生經明府訊供判枷號一個月昨已期满命帶案開枷重責二百板因總巡局另有他案押候移解前往 
[美租界捕房紀事]  
　　江北某邑人李佩珠賃居外虹口西華德路第二百九十六號門牌屋内其妻譚氏徐娘半老丰韻猶存素性輕狂不安于室前日被同鄕無賴王阿二設計誘逃李偵騎四出杳無蹤跡遂遷始於阿二之兄阿大捆縛兇毆阿大痛極聲嘶爲五百六十七號巡捕所聞詢知情節飛報捕房捕頭令包探邵潤和前往拘拿李知勢不佳乘間逃匿捕頭以李擅用私刑殊違租界章程嚴戒各包探務卽拘獲以便轉解公堂稟請讞員翁笠漁直刺訊辦○積竊徐阿三前經直刺判令遞解回籍昨又潛來匿跡虹口包探張阿五見之拘入捕房捕頭令押候轉解公堂禀請直刺懲辦○前晚偷兒張阿美至司各脫路第三十七號門牌某小客棧内假宿天明時乘間竊取布被一條棧主陳阿得查知扭交五百十三號巡捕送入捕房捕頭令押候解送公堂禀請究辦○本邑人張文祥在外虹口某碼頭貨棧當小工前晚至西華德路某客棧借宿不知爲何與棧主互毆旋扭至捕房聲訴捕頭詢得事甚細微麾之使去 
[ 
[華俄道勝銀行告白]  
本銀行蒙國家批准備足資本俄金六百萬羅卜合華銀六百萬兩總行設於俄京定於華歷光緒二十二年元旦在上海黄浦灘二十九號開設分行卽前法蘭西銀行原底該行經手事件自元旦起歸本行接辦本行專作銀行應辦諸事 
本行備足資本俄金六百萬羅卜合華銀六百萬兩專作代客存欵每日往來者按日計算及存至一年或半年者來行面議並作押欵及零躉匯票等事匯票可匯至各國大城及各商埠若匯至俄國更爲利便 
[姑蘇真老人和振記綢縀顧繡莊先行交易擇吉開張]  
本號向在姑蘇金閶中市大街開張震記有年貨眞價實各省馳名今於光緒二十六年正月爲始改換振記遷移對岸坐南朝北第二石庫門内交易凡仕商賜顧者請認明眞老人和振記起首老號庶不致悮 
[包愈痔瘡立刻連根脱落]  
廣東宏仁堂獨秘珍珠熊胆人參蘆十寳化痔丹○中外馳名○靈騐非凡○包愈一切惡痔脫肛腸紅立服立愈永不復發不效還洋 
本堂不惜工本精煉熊胆珍珠人參蘆消痔散此散力大效速專治内外痔瘡搽之立刻止痛消管生肌硬塊化軟四圍連根脫落雖數十年惡痔膿血淋漓生管成漏痛不可忍者無不藥到病除業經治好萬人有口皆碑每瓶雙料二元單料一元加内服熊胆珍珠人參蘆十寶化痔丸可將腸内積年火毒濕熱一掃而空愈後可保身體强健永不再發雙料每匣二元單料一元如症重者均宜用雙料最妙○鋪分設上海丹桂戲園南首朝西轉灣正豐街中市宏仁堂便是]  
 
 

Page 10

 
 
[ 
[中井洋行專運日本各式紙料] 　　　　　　　 
啓者本行向設日本西京東京名古屋大坂等處巳歴多年曾與日本各造紙厰訂有專承銷售之約凡機器連史新聞紙料張及刷印書籍各件並糊盒包物所用各色紙張又各種銅鉛版諸色印 *墨統由本行運銷其機器連史自出售以來樓脩五鳳名重三都已早蒙貴客欣賞今特在上洋英大馬路同樂里開設分行專運一切紙張非但花色齊全抑且價亷物美以便貴客就近光臨實所盼禱之至 
大淸光緒二十五年十一月中井洋行告白 
[上海瑞樂洋行專辦各種機器遠近賜顧函問面議均可]  
[和濟公司中西彩票]  
經理批發所○上海棋盤街老協記○天源○同得利○二馬路廣泰和○益成分號後馬路大有利○鎭江益成行 
本公司現售第一會英五月份票准於英四月一號出票額設一萬張每張售洋五元定期華四月十八日在本埠當衆開彩得彩章程開列於後頭彩一張得洋一萬元二彩一張得洋三千元三彩一張得洋一千五百元四彩一張得洋五百元五彩四張各得洋二百元六彩十張各得洋一百元七彩廿張各得洋五十元八彩九百五十張各得洋廿元頭彩上下附彩各得洋二百元二彩上下附彩各得洋一百元三彩上下附彩各得洋五十元共得彩九百九十四張上海河南路三百卅二號本公司謹定 
啓者本公司中國董事朱葆山張麟奎葉明齋顧敬齋經理華人事務钶天生總醫賜羅醫生東方總經理人漢密登本公司於一千八百五十九年七月二十六號卽咸豐九年六月二十七日開設至今埀四十年昨日上海局之經理人接到總局來電註明與本公司之保壽諸君閲看所來電信開列於後　本公司結至西歴本年六月三十號卽華本年五月二十三日所存資本産業値美國金洋二百七十兆合銀四百十兆兩除去應賠各保壽諸君之數尚餘金洋六十兆合銀九十一兆兩所有本公司保壽之數至今爲止共値金洋一千兆合銀一千五百十五兆兩以上按銀一百兩以金洋六十六元合算照此知今年六個月之生意資本産業比去年底已加金洋十一兆七十萬元餘欵共金洋二百七十萬元新接各保欵共金洋十三兆元查餘欵之多統論天下當以本公司一家爲最推原馧利之處均由餘欵而得别家無此餘欵故不能如本公司之獲利也本公司旣獲大利則保壽諸君欵項妥速亦同獲大利是以本公司應爲保壽諸君賀大東方保壽者只有本公司一家爲大與别家亦無來往凡欲保者想必揀擇至大之公司而保之特此佈聞光緒二十五年六月二十日大美國永安保人壽公司首董朱葆山謹啓 
[上海新開真不二價新泰恆洋貨號]  
設英大馬路望平街口承蒙　賜顧童叟無欺 
自運泰西各國名厰定織異樣新式金銀時花庫緞條嵌漳絨眞海虎絨金銀鎗絨新樣官紗鐵線西紗西式窗紗閃光汗紗芝地空紗餘貨隨到不及細載定價不二 
 
 
 
] 

Page 11

 
 
   
 
 

Page 12

 
 
   
 
 

Page 13

 
 
[光緖二十六年三月初八日京報全錄]  
　　宫門抄○諭旨一道錄前○江督劉等奏爲已故臬司勛勞卓著懇恩賜卹摺○齊撫袁奏爲特叅河工劣員摺○駐藏大臣文奏爲收撫上中下三巢一律投誠大道肅清摺○兼滇督丁奏委員署理各缺片○三月初八日理藩院鑾儀衛光禄寺正藍旗值日無引見○廣東總兵馮義和請訓○琦侯熈敬各請假十日○滕經麒德李士瓚預備召見○掌儀司奏初十十一日祭奉先殿瀅貝勒潤貝勒行禮召見軍機滕經麒德李士瓚馮義和○○兩江總督臣劉坤一署理兩江總督江蘇巡撫臣鹿傳霖跪奏爲已故臬司勛勤卓著懇恩賜卹請將生平政績宣付史館附入其父列傳並附祀專祠以彰忠藎恭摺仰祈聖鑒事竊照督辦浙江防剿事宜原任浙江按察使三等男李光久湖南湘鄕縣人爲追贈總督諡忠武前浙江布政使李續賓之子由恩賞舉人員外郎改官浙江知府薦保鹽運使銜三品頂戴儘先補用道歴任鳳頴六泗道調蘇松太道旋遷浙江按察使督辦全省軍務專力辦防海疆得以安謐而光久亦因積勞成疾光緖二十五年十一月二十一日殁於寍波防次彌留昏暓中所言皆部署戰守之事聞者憫之光久厚重有識量歴官頗著政聲如鳳陽之隄工温州之義渡皆能實惠及民乃秉承家教曉暢戎機尤與兵事爲終始前兩江督臣曾國藩左宗棠皆器其才留辦江南營務其在浙江剿平台州土匪在江南攻剿匪首王覺一署温處道時計擒盜魁王炳一皆能出奇制勝蓋其忠忱根諸天性饒有父風而幹略韜鈐講求有素也伏查李續賓殉難三河最爲慘烈其子惟光久一人又復以死勤事一門忠藎允宜特荷褒崇據江蘇候補道楊鴻度等及記名提督周應堂等臚陳政績先後聨名禀請具奏前來臣等覆覈無異合無仰懇天恩俯准將已故浙江按察使李光久照軍營立功後積勞病故例飭部從優議卹並请將生平政績宣付國史館附入伊父列傳曁附祀伊父專祠之處出自高厚鴻施除將該故員事實咨送國史館查照外謹合詞恭摺具陳伏乞皇太后皇上聖鑒訓示謹奏奉硃批另有旨欽此○○山東巡撫臣袁世凱跪奏爲特叅河工劣員請旨分别懲處恭摺仰祈聖鑒事竊維山東河工弊竇叢出而民命所繋國計所關凡在工各員弁宜如何持正秉公實心任事乃以臣所聞其勤愼者固屬不乏而其劣蹟昭著者自當據實甄劾方足以資整頓而儆效尤兹查有上游收支委員候補知縣徐瑞麟辦事糊塗師心自用於支發欵項竟爲軒輊本能隨宜因應以致物議沸騰帮辦收支委員曲阜縣典吹溥繼業品行不端性情浮動平時好爲結納不知遠嫌以上二員均應請旨一併卽行革職又查有管帶鳳字河防營補用都事花鳳魁浮夸矜伐修防不實苛待營勇給怨於民上年營中被盜失去槍械猶自張皇飾禀相應請旨革職並發往軍臺効力以示嚴懲此外如有沾染習氣浮華僨事之員臣當隨時認眞考查從嚴叅辦决不敢稍涉瞻徇以期仰副朝廷愼得河防之至意所有特參河工劣員緣由謹恭摺具陳伏乞皇太后皇上聖鑒訓示謹奏奉硃批另有旨欽此○○奴才文海跪奏爲收撫博番上中下三巢一律投誠取具切結大道肅清併將出力人員量予奬叙恭摺馳陳仰祈聖鑒事竊奴才於上年十二月二十日曾將撫辦博番大概情形曁奴才移住察臺日期具摺奏聞在案本年正月初三日奉到奴才前在江逹具奏原摺硃批另有旨欽此同日承准軍機大臣寄信前來奴才跪誦之餘益見聖慮周詳洞燭萬里欽佩莫可名言伏查博窩地方横亘千餘里爲數百年未經嚮化之野番此次奴才奏請剿辦行至江逹密飭委員弁兵星馳前往正值博屬之瓊多寺衆與洛隆宗爲爭草廠在昻多地方搆兵交鬨奴才飭令委員先爲解散乘勢招撫幸將其爭案了清兩造悅服委員卽飭馳赴瓊多地方傳檄曉諭辦理各情已於前奏陳明嗣於本年正月初旬連接各委員等來禀由昻多前進路極艱險且多雲山迎面高矗霄漢時已嚴冬積雪丈餘氷厚不能乘馬所過山南之縮隆崗要隘有上博窩之番酋業魯第巴派兵三百餘名在彼防守並探有宿本宗之番兵多名在瓊多寺住紥意恐大軍進剿先扼來路各委員等不避鋒鏑雇用牛隻百餘預爲破雪開路一面使通曉番語之人前赴番營開導一面卽率同弁兵行至瓊多寺相距數十里之昔宗地方插帳爲營分派幹兵持檄赴上中下各巢頭目寺院先聲數其連年滋擾大道之罪繼曉谕以投誠圖治之意復將草廠案内之瓊多寺頭目傳集餌以重賞飭赴各巢帮同開導初據上中兩巢番衆沿路留難兵丁隨經設法繞道馳抵各巢半月有餘陸續據各頭目到營偵悉大兵未至旋來投謁委員訴稱本係漢屬流民因無所歸附又在大道贸易生來屢被唐古忒番民欺侮不得已始有搶劫之事然該番巢人衆良莠不齊如荷國法宥其前惡情願倾巢投誠等情永附大皇上版圖卽稍派地方差徭亦所甘願等情各委員等禀經奴才批飭按其上中下各巢頭目逐一取具供結去後現據總管博窩三巢之噶朗營官投禀並上博窩之業魯第巴宿木宗中博窩之雨茹寺下博窩之蒲隆寺瓊多寺先後各具投誠切結其大頭目均稱悔罪投誠願聽酌派差徭永不敢再行滋擾大道等情當由各委員將各頭目犒賞遣回飭候禀請辦法並查明各番兵等均一律回巢大道肅清具禀齎結前來奴才查此次博窩之役先聲進剿繼以招撫當此嚴寒天氣亦雪成窟有人力不可施之處各委員等均能不避艱險且冒槍林之危深入不毛之地不遺一矢不損一人卒能使番衆釋疑相率投誠成功不過數閱月收撫地面千餘里誠如聖諭不動聲色遂使博番就我範圍實於川藏大局有裨不淺其善後事宜尚須查明該處道里户口繪圖造册再由奴才分明地叚酌派差徭量設土弁等職俾有管轄責成以資久遠一切辦法自應妥籌另行陳秦各委員員有勤勞亦應先行景云奬叙以示鼓勵所有行營委員運同銜補用直隸州知州四川候補班前先補用知縣曹銘藍翎五品銜選用知縣鍾元慶已保花翎知府四川候補班先補用直隸州知州何光爕該三員最爲出力應懇天恩優加擢用又運同銜貴州補用知州蕭富榖請俟補缺後以知府歸候補班前先補用並賞加三品銜副將銜儘先叅將疉溪營遊撃額勇巴圖路魯鐵珍請以副將儘先補用並賞加總兵銜其餘在事出力漢番文武各員容奴才查明擇尤奏保籲懇恩施俯念此次用兵雖非破敵衝鋒惟收拓土地有裨大局實與戰功無異准照軍營異常勞績給奬實出逾格鴻慈除將取到各番結譯漢開單恭呈御覽曁將先行請奬各員履歴造册咨部外所有收撫博番上中下三巢一律投誠取結大道肅清各緣由今由五百里恭摺馳陳伏乞皇太后皇上聖鑒訓示謹奏奉硃批另有旨欽此○○丁振鐸片再永昌府知府羅文彬因病請假遺缺查有署開化府事前飭赴本任廣南府知府奎英堪以調署所遺廣南府缺仍以現署該府准各永北直隸同知方宏綸留署又署羅平州知州王福訓調省遺缺以選授該州知州麟瑞飭赴本任姚州知州蔡之模撤省遺缺查有補用知縣黄啓鳳練習公事堪以署理霑益州知州王垣臨彌勒縣知縣陳立逹寗州知州黄如鈺均調省遺缺查有試用知縣郎承詵精明穩練堪以署理霑益州知州補用知縣王鎭邦勤愼耐勞堪以署理彌勒縣知縣試用知縣郭奎光安詳謹飭堪以署理寗州知州據藩臬兩司先後會詳前來除分檄飭遵外謹附片具陳伏乞聖鑒再雲貴總督係臣兼署毋庸會銜合併陳明謹奏奉硃批吏部知道欽此 
 
 

Page 14

 
 
[光緖二十六年三月初九日京報全錄]  
　　宫門抄○吏部奏爲遵旨議處具奏摺○護吳撫陸奏爲起運蘇省冬漕糧米頭批放洋日期摺○兼滇督丁奏僨省候補正佐各員倍形擁擠請旨暫停分發二年摺○齊撫袁奏爲東省三成振捐再行展辦一年摺○三月初九日吏部翰林院廂藍旗值日無引見○怡王等由東陵回京請安○睿王等由西陵回京請安○醇王假满請安○熱河正總管延曾到京請安○裕德續假十日○恩聨裕厚徐承焜預備召見○崇勳等奏派補進文職六班派出溥興孚琦奕杕儒林○召見軍機恩聨裕厚徐承焜○○大學士管理吏部事務臣徐桐等謹奏爲遵旨議處具奏事内閣抄出光緖二十六年二月初九日奉上諭前據御史成昌奏叅浙江巡撫劉樹堂信用私人玩視軍務各節當諭令許應騤確查兹據查明覆奏劉樹堂辦理水陸各營聲勢尚能聨絡該撫派委總兵李福興等爲各營統領亦因久經行陣或曾在學堂量材器使尚無徇私情弊惟於吳春龢自稱保有總兵及懋勇巴圖魯一時未能查出實屬疏忽劉樹堂者交部議處候補總兵李福興雖查無縱勇搶奪情事惟行營加餉遲發將及兩月以致各勇鼓譟實屬統馭乖方李福興著交部嚴加議處餘著照所議辦理浙省地方緊要該撫務當振刷精神實力整頓所屬文武各員尤當隨時考察如有貪劣營私等弊應卽據實叅劾以儆官邪而裨治理該部知道欽此欽遵查原奏内稱吳春龢到省初托名於已故總兵吳春和經前統嘉防之候補總兵馮兆金聞其功名非實商同現統嘉防之候補總兵費金組禀奉該撫諭飭根查吳春龢旋卽辭差告退並無皖人吳姓出首至吳春龢委係假冒衆口一詞並訪得吳春和早經在營積勞病故請卹有案是不必待人出首斷爲假冒無疑因抄出到部除候補總兵李福興嚴議之處應由兵部辦理并由臣部恭錄諭旨移咨該撫欽遵外查定例棍徒假冒職官如給與該犯等印結執照者革職私罪等語此案浙江巡撫劉樹堂前經御史奏叅今據閩浙總督許應騤查明覆奏劉樹堂辦理水陸各營聲勢尚能聨絡派委統領亦因量材器使尚無徇私情弊惟於吳春龢自稱保有總兵懋勇巴圖魯一時未能查出實屬疏忽欽奉諭旨劉樹堂著交部議處因應請將浙江巡撫劉樹堂照棍徒假冒職官給與印結執照者革職私罪例議以革職所有臣等遵議緣由理合恭摺具奏伏乞皇太后皇上聖鑒謹奏奉旨一道○○二品銜護理江蘇巡撫按察使臣陸元鼎跪奏爲恭報江蘇省海運冬漕糧米頭批放洋日期恭摺馳陳仰祈聖鑒事竊照蘇州等五屬光緖二十六年起運二十五年分徵收漕曰二糧内除清賦增徵米石飭屬折價解司充餉提出另辦外其餘米石仍由海運業經酌定辦理章程開單會摺奏報一面飭司分催各屬上緊徵收並限令折色各縣妥速辦齊米石提前運滬船騐兌裝各在案據署蘇州布政使吳重憙署江蘇按察使朱之榛蘇松糧儲道羅嘉杰會詳據海運局委員詳稱本年蘇省起運米石遵經招雇沙衛東船取具承攬核給修費飭令赶緊修艌堅固排洎候兌嗣據各屬陸續剥運漕白糧米到滬除白糧全數並分撥漕糧正耗米石交招商局輪船裝運外其餘漕糧就已到省隨時督飭斛兌配撥沙衛各船承裝現計兌竣頭批米船三十隻共裝漕糧正耗米八萬一千三百七十五石零並隨裝經剥食耗等三項米二千一百七十石零沙船耗米六千五百一十石零當卽發給水脚等銀取具該船户等領狀互保實裝米數各結查明水手籍貫携帶器械塡給聨單於本年二月初八日起委員押令各船陸續開出吳淞駛至崇明縣轄十滧海口候風放洋等情轉詳請奏前來查本届江蘇省海運漕白糧照案招雇沙衛各船並分撥招商局輪船分運承裝行抵天津後仍由蘇省辦運員自行運至通州交兌所有天津雇剥轉運一切事務繁重均應提前赶辦俾得如期運兌無誤交倉兹據詳報頭批米船放洋日期除咨會督臣派撥輪船出洋巡護催趲並分咨本省鄰省沿海各水師按叚防護仍飭滬局催提其餘米石赶緊剥運兌裝接續放洋并催令招商局輪船分批裝運開駛外謹將海運漕米頭批放洋日期會同署兩江總督臣鹿傳霖漕運總督臣松椿恭摺由驛四百里馳奏伏乞皇太后皇上聖鑒再河南省河北三府被災截撥蘇漕二萬石業已飭令派交招商局輪船裝運俟抵津後連同由津運通各費一併撥交濟振以期迅速合併陳明謹奏奉硃批户部知道欽此○○兼署雲貴總督雲南巡撫臣丁振鐸跪奏爲滇省候補正佐各員倍形壅擠請旨暫停分發二年以冀疏通恭摺仰祈聖鑒事竊以爲政首在用人冗滯則生弊竇官方亟宜澄叙清源必先節流雲南地處極邊土瘠民貧缺均清苦軍興後勞績候補保留各員已屬不少嗣因各捐例相繼開辦援例指分及各項正途掣籖人員逐漸加增實難位置前於光緖二十二年奏准將佐雜各員停止一年在案旋以限期届满不獨佐貳雜職紛紛來滇及道府以至州縣分發來省者無時無之現計各班候補試用共有五百六十餘員此從陸續禀到及請假起復回省者絡繹不絕尤難預計無論何項班次均較額缺多至數倍匪特輪補無期卽輪委非六七年及十餘年不能署事且差使向來無多值此裁併同所力籌撙節之際大小差委累年亦難徧及需次各員閑居久賦困苦不堪設想百弊因以叢生若不設法疏通必致愈形壅滯砥礪廉隅者卽不免於飢寒躁進妄干者恒每思夫奔競吏治官常兩有妨碍臣到任後查此情形當與藩臬兩司再四籌商别無良策惟有將正佐捐納勞績等官暫停分發以冀漸次疏通據署布政使林紹年按察使鄒馨蘭會詳請奏前來合無仰懇天恩俯准敕部將未經分發之捐納勞績兩項自道府以至未入流暫停雲南分發二年俾免壅積除各項正途仍照例配簽統掣及曾任實缺曾經保留當差并引騐到省續行加捐得保升階呈請仍歸原省曁捐免騐看先經到省各員均准隨時照舊辦理取結核准外其有先經指分或捐免騐看并保舉捐納尚未分發到省各員如願改指他省應請准免指省離省等項銀兩用示體恤如蒙俞允卽請自奉旨之日起一律停止俟二年限满再行察看情形奏明辦理所有雲南候補正佐各員暫請停止分發緣由謹恭摺具陳伏乞皇太后皇上聖鑒訓示再雲貴總督係臣兼署毋庸會銜合併陳明謹奏奉硃批吏部議奏欽此○○山東巡撫臣袁世凱跪奏爲東省三成振捐限满仍難停止請再展限接辦一年以資接濟恭摺仰祈聖鑒事竊查東省三成振捐上年限满未能停止經前撫臣張汝梅奏准接展一年應以光緖二十五年三月初九日賑撫賑捐局展辦之日起扣至二十六年三月初九日一年期满照章卽應停止惟查東省濱河各屬上年雖幸安瀾而前此被水連年災祲之餘元氣未復其在夾河以内村莊水停沙壓終年不克播種去年放過冬賑今春仍須接濟加以登萊青沂四府去秋間有歉收州縣糧價昻貴始而發欵平糶繼復改設粥廠用欵尤多至如濟東泰臨兗曹濟各府州所屬上年民教不和其被拳民滋擾莊户亦曾一律撫恤錢文現在濱州南北兩岸凌汛漫溢波及利津霑化等縣查放急賑之後復應普振需欵正緊在今日振捐固已勢成弩末然有此捐輸尚可稍資周轉若竟停止更覺莫展一籌據振撫振捐局司道詳請奏展前來臣查東省賑捐僅收銜封貢監翎枝並無實官尚與海防新捐無碍而於振欵則稍可挹注相應仰懇天恩俯念東省賑需緊要籌欵維艱准將現辦三成振捐再行展限接辦一年仍舊委員在各省設法勸募以資接濟出自鴻慈逾格理合恭摺具陳伏乞皇太后皇上聖鑒訓示謹奏奉硃批著照所請户知道欽此　 
 
