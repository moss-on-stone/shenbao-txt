# 1902 - 321 - 4910633

 

Page 1

 
 
[第六次印二十四史售書啓] [  圖書集成局謹白]  
　　經世这學備於乙部二十四史薈萃歴朝之典章制度興衰治亂斟今酌古洵足以因革損益上以佐隆冶之宏規下以起民生之疾苦矧自科舉攺革以後大小考試皆以史事命題博求通達之才藉收宏濟之效若非貫通全史本本原原斷不足以應俊乂之旁求挽艱危这時局本局有見於此因又校印是書業已竣工裝訂成册紙張潔白墨色精良視前所印售者尤臻精美定價仍道曩例每部洋銀五十六元海内通碩有抱經濟之宏願而欲以政學鳴者請卽惠臨申報館購取可也此啓 
[順天江南浙江湖北江西各省闈藝出售] [  圖書集成局白]  
　　本科各省鄉試攺試論策經義闈藝傳來五花八門各擅其勝本局爰將順天江南湖北浙江江西等省闈中原刻付諸鉛印現均次第出書順天江南湖北每本一角六分浙江江西每本一角二分所印無多購者雲集欲揣摩新科風氣者請卽臨申報館及各書坊購取遲恐不能應命也此佈 
[西藏宜攺設郡縣論]  
　　國家之有屬地猶身之有四肢樹之有枝葉所以護腹心而固根本也非此則身必不强樹必不固我朝自世祖定鼎中原撫有二十一行省土地四百餘兆人民其勢已不爲不盛而猶有朝鮮琉球越南緬甸諸國星羅棋布爲之藩籬故能國勢成强卓然在諸國之上自道光中葉與泰西各國通道彼挾其堅忍之志肆其呑併之謀翦我爪牙戕我枝　於是朝鮮琉球越南緬甸諸國或托名自主或服屬他人屏衛旣虚　基漸弱猶幸西藏一隅地雖僻處西服而歴朝覊縻勿絶仍爲國家不侵不叛之臣考之載籍西藏即古吐蕃元明爲烏斯藏其人則謂之唐古特亦曰土伯特其地分三部曰康卽四川打箭爐外巴塘察木多之地爲前藏曰衞卽布達拉及大招寺本吐蕃建牙之所今達賴居之爲中藏曰藏卽札什倫布本拉藏所治今班禪居之爲後藏又並極西之阿里共爲四部其地北界河源南界大金沙江西距雪嶺東西六千餘里南北五千餘里距京師萬有四千餘里由川陜滇入藏有三路皆先至前藏而後西至中藏又西至後藏又最西至阿里其俗崇奉佛法黃教紅教迭爲雄長自唐以來雖皆爲中國藩　然亦叛服無常國朝崇德七年西蕃遣師歸誠順治九年來朝世祖因立達賴喇嘛賜金册金印以榮之又允拉藏所請封阿王伊西爲達賴喇嘛至雍正初年藏中噶布倫等三人忌拉藏舊臣貝子康濟鼐之權聚兵害之欲投準噶爾世宗震怒詔將軍查郎阿率川陜滇兵萬有五千進討未至而台吉頗羅鼐率後藏及阿里兵九千截賊去路禽首逆以獻詔以頗羅鼐爲貝子總藏事賜犒兵銀三萬兩留大臣正副二人領川陜兵二千分駐前後藏鎭撫之是爲駐藏大臣之始至乾隆中而其制益備凡駐藏大臣儀注均與達賴班禪平等其四噶布倫及番目缺均大臣與達賴會同選授并定春秋巡查鄂博之制說者謂自唐以來未有以郡縣之法治衛藏如今日者夫此數萬里之地果得駐藏大臣治之有法易其俗齊其政長使懷德畏威而爲中國之屏蔽豈不甚善無如數十年來中國旣視爲邊外無用之地不甚措意而地與俄接壤俄人時時派人前往查探曩歲藏中亦遣使赴俄俄廷接之以平等使臣之禮苟非意存窺伺何不憚煩若此耶至英自佔五印度兵力逐漸身東亦有咄咄逼人之意以蠢愚無知之藏衆而遇險鷙雄猛之俄英兩國其爲的呑噬不待智者而知然西藏或有疏虞則中國西南邊防益復可慮邇來蜀省京官彼此會議擬蔣打箭爐開作通商公地以絶外人覬覦竊謂地球各國凡其地處衝要無可扼守因之自願作萬國公地藉圖保全於無形进其事固亦通行今援斯例本無不可惟藏地風氣未開驟闢商埠轉恐因而生變故愚意與其通商而或有窒碍不若仿新疆及現在東三省新制將西藏編爲行省分設道府州縣卽攺駐藏大臣爲巡撫以鎭懾之如是則政教一切可以因而整齊英俄兩國知中國有意振興則狡焉思逞之意或可因之稍息不然吾恐中國視爲緩圖而鷹𦗲鶚視之英俄必將貪天之功盡地之利浸假各族受其煦嫗樂其覊縻恐權術所施不十年而藏事决不能爲我主持矣可不懼哉 
[本館接奉電音]  
　　昨日午前九下鐘越三十五分時京師飛電傳來上諭五道敬謹譯登○十月二十二日内閣抄奉上諭昨日召見之刑部候補主事史履晉著以本部員外郎補用欽此同日奉上諭本日召見之直隷補用道何已昇著以道員仍留原省補用交軍機處存記欽此同日奉上諭奎順等奏科布多帮辦大臣瑞璋假期届滿病仍未痊懇請開缺據情代奏一摺瑞璋託病遲延久不赴任實屬有意規避著卽行革職欽此同日奉上諭岑春煊奏特叅貪庸畏葸各員請嚴行懲處各等語四川候補知府文奎委辦釐局聞匪遽避復將該局釐金揑稱匪搶前後禀報不符署郫縣知縣候補知縣洪錫彝於匪徒過境並不認眞堵截招募土勇復有缺額扣餉情弊蓬溪縣分駐蓬萊鎭縣丞官侯治當匪黨竄伏縣屬旣不督團力剿膽敢托故擅離職守均屬罪無呆容著一併革職永不叙用餘著照所議辦理該部知道欽此同日奉上諭各省防營缺額扣餉幾成積習迭經諭令該督撫查察並將不肖營員隨時懲辦不啻三令五申乃聞近日此等情弊尙復不免著各該督撫嚴行稽核嗣後如再有兵額不足及尅扣軍餉者著即嚴叅究辦其情節較重者查出卽行奏明正法該督撫等務當破除情面認眞整頓毋行稍存姑息以肅軍紀欽此 
[商訂教規]  
　　香港循環日報云此次英廷所簡議約大臣馬凱君與中國呂盛兩大臣修攺通商條約中有一欵言將來中國如整頓教務則英國准派員會議妥善章程以便民教相案永無釁隙云云近有耶穌教領袖甲乙二教士以傳教事宜商諸中國外務部外務部擬定兩欵使之遵行一凡教民不安本分而犯法者無論何處其該管教士應 
 
 

Page 2

 
 
即調往他處一凡教士如不分曲直袒庇罪人應逐出中國境外永不准回華傳教二領袖謂須添入一欵其文曰中國地主官如不實力保護教民及教士人等則卽褫革其職其有唆使百姓與教民爲難及仇視教士者則尙未悉外務部允准與否革職後永不叙用 
[琿春近事]  
　　日本某日報云俄國户部大臣致書日本某伯爵謂本大臣現奉俄皇之命遄返俄京以故未克東來遊歴矣按俄臣此行似專爲巡閱琿春及大連灣起見當行旌抵琿時琿春居民曾禀請將其地闢爲商埠並設法利便運貨入口之商人又言自大連灣修築海堤之後每値嚴冬更易𣲙凌凝結請籌集數百萬羅卜叧擇善法經營尙未知如何裁答也 
[日皇巡狩]  
　　日本長崎訪事友人云此次九州軍士大操日皇親臨校閱其護從之員爲宮内大臣子爵田中光顯侍從長侯爵德大寺實則侍從武官長男爵岡澤精主馬頭子爵藤波言忠宮内省秘書官長崎省吾書記官吉田醇一山内勝明侍醫局長岡元卿侍醫石川公一桂秀馬侍從武官公爵鷹司熙通井上良智侯爵廣幡忠朝男爵米田虎雄子爵北條恭侍從伊藤瀨平日野西資博男爵澤宣元候補侍從慈光寺伸敏内大臣秘書官日高秩父藥劑師長山田董調馬師根村當守木村介一馬醫師寺田三郎醫員鈴木金之助儀其大山元帥則於東歴十一月四日卽華歴十月初五日日皇由新橋乘火車抵下關乘御舟赴行營菊池文部大臣當扈蹕西行之際擬折赴福岡醫科大學巡察一周淸浦司法大臣則欲查閱長崎控訴院及各裁判所此外山縣侯細川侯野田男以及佐佐代議士田村叅謀次長並叅謀本部各將校均於六七兩日陸續由水陸至下關直赴熊本寺内陸軍大臣因派祭靖國神社故於六日始啓行小松宮彰仁親王及黑澤武官並扈從諸臣亦於六日由新橋經沼津以抵熊本桂總理大臣則於五日由東京起節六日抵西京將眷屬留住舞子然後赴馬關護駕順道巡視鐵廠熊本縣某知事就南庭園置行在廣列菊花二百餘種市上各紳商貢獻各物有古畫二幅大鯉二頭日皇定於大里登陸以故佐世保鎭守府特派水雷船三艘在彼伺候岸上另設碼頭並將火車塲移向迤東一里許道旁設一憇息所直接碼頭拆毁民房數家由郡村公費中給價其操演也以第六師團長大久保中將總統侵入軍第十一旅團長飯田少將第二十三旅團長木越少將爲指揮官對馬警備隊川村司令官爲救應使名之曰南軍其本軍又名國防軍爲北軍以第十二師團長井上中將爲總統第十二旅團長竹内少將及第二十四旅團長大谷省將爲指揮官交戰處在熊本縣下八代郡下益城郡飽託郡宇土郡鹿本郡玉名郡而以八代宮原小川堅志田松橋宇土三角川尻熊本植木等鎭爲野戰地准於十日開操 
[桂省軍情]  
　　香港循環日報云廣西土匪滋事迄未敉平日前督憲札委廣東候補知縣白大令懷淸前往偵探旋得大令電禀略謂西撫憲王前派胡鎭玉蘭唐鎭生玉各帶楚軍一營開往柳州防剿胡軍在武宣境上遇匪劫掠商船因即擊斃匪黨多名又上思廳禀報某營管帶劉雲楣於鳳凰山剿匪獲勝斃匪四十餘名槍斃要匪黃廷光匪首鄧榮顯立功投誠南寶黃鎭中立於九月初旬在宣化境内與匪接仗擒斬甚衆旋復馳赴隆安擒斬多匪太平府屬这梁管帶亦在隆安境内生擒首要八名惟羣盜如毛所在皆有忽聚忽散出沒無常各軍雖時有擒斬之功殊難收聚殲之效云 
[豆區分惠]  
　　福州訪事人云邇者閩中米價騰貴上白者每石售至錢六千五六百文省垣濟用局提調兼閩安關委員蔣筱山太守官運局提調宋子岳司馬官銀號執事人虞友山司馬各籌千金并向紳商籌集數千金遣人往蕪湖采辦榖米設局平糶以濟飢民此誠救時之善政也 
[籌欵修隄]  
　　安慶訪事人云皖岸圩隄綿長百餘里爲桐懷兩縣保障邇因年久失修不無傾塌前任懷寗縣彭大令曾籌欵興築頗臻堅固名曰廣濟圩十數年來農民受惠非淺至去歲陽侯爲虐連决數口室廬人畜半付洪濤事後安慶府石叔冶太守力請大憲先撥米一萬四千數百石以資振濟繼復禀請籌欵三萬金將全隄加高培厚水栅皆易以巨石以期一勞永逸 
[皖學肇興]  
　　安慶訪事人云懷寗縣學堂刻已開辦日前縣主陳大令親臨考試以定去留生員題生之者衆食之者寡義懷甯荒地平時無人過問一議開墾爭端遂起宜如何辦理方臻妥洽策童生題日省月試義省城水井大半淤滿現議挑浚并將人烟稠密之區添掘新井而陰陽吉凶之說狃於習俗宜如何辦理方無窒礙策 
[邑宰易人]  
　　松江訪事人云署華亭縣林霨生大令兩屇瓜期將次受代而去府尊許子原太守曁中營張參戎城守曾遊戎先後張筵祖䬻城鄉紳董並用彩縀製成軟匾媵以德政牌恭送至署未幾庖代之陳仲陶别駕鎬遣丁齎紅諭至松擇吉本月十七日接篆隨於十六日挈同瀛眷行抵郡城小駐校士館翌日卯刻行接篆禮迨事竣已日高三丈矣 
[婁邑獲盜]  
　　松江訪事人云前年南門外打鐵橋富户薛姓被盜首單友勝衆糾劫掠事後禀官緝獲訊實正法而宵小仍昕夕垂涎本月某日忽來匪船兩艘衆匪假糴米爲各蠭擁登門恣情騷擾薛姓辭以無米若輩遂索借川資洋銀一千元洶洶兩日堅坐不去薛知無可理喻訴諸坊保營汛向勸不睬不得已投婁縣禀探邑宰屈吉士大令聞而震怒立派壯捕馳往拘拿一面由汛弁楊張兩君面禀城守營曾鏡庭遊戎游戎派出副營兵丁三十名整隊前往會同縣役拘獲王國順李七官趙春和王三官李春華及某甲六名連匪船兩艘解入縣署大令立卽升堂研鞫同供籍隷皖省曾充鹽捕營巡勇此次途窮日暮向借米可糶不敢爲非尙求恩宥大令判令各鞭責若干釘鐐收禁惟某甲情節略輕發待質公所收押 
[潯郡官塲紀事]  
　　九江訪事人云江西主試李顧兩星使出闈後於本月十一日乘福康公司利濟小輪船抵潯拜會各當道旋附安慶輪船東下各官恭送如儀○護理江西巡撫遜柯𤲅中丞咨調金陵陸師學堂畢業生朱沈二君來贛教習洋操二君蓋續備前軍統領錢琴齋觀察督辦學堂時所賞拔者○九江鎭總兵王雲笙鎭軍於本月十一日附江永輪船赴江寗恭賀張香帥任禧○藩憲陳鎬雲方伯於本月十二日檄令德化縣呂恪符明府赴新昌署任而飭汪𦬊孫明府署理德化縣篆 
[禹陵蘚跡]  
　　紹興訪事人云前浙江餘姚縣忠若虚大令滿偶染淸恙來越就醫稍稍獲效日前專丁赴省禀請展假以資調攝○天氣久晴百物燥烈民間屢肇火患且多染喉症安得碧翁翁大沛甘霖以蘇民困耶○紹屬各業户應完地丁銀向多延欠本年秋收豐稔縣主督差催納嚴厲異常 
[傳示學生]  
　　督辦輪電大臣盛爲曉諭事照得本大臣創辦南洋公學原爲興賢育材起見士人習藝敦品爲先本月十七日該學五班生因與教習齟齬不遵規矩特班生數名邀約多人借聲訴爲由結伴鬨閙實屬不成事體所有五班漢文教習平時教育無方任意起居漫無覺 
 
 

Page 3

 
 
察應卽辭退五班生藉端滋事自應全班俱撤特班爲諸生之望詎料内有數名昌言煽惑以致一二三四六班學生畏事散學其有立時悔悟限内回堂者准卽歸入原班肄業惟結伴閙學各生斷不准再行入學以示區别並應查明履歴照章知會原保嚴行責罰現在公學暫定辦法務宜遵照後開各條敦品力學勿自暴棄致悞專修本大臣有厚望焉特諭計開所有五班學生一律開除其告假在前者假滿後仍舊進堂肄業凡有畏事走散學生准由原保或家長保送回堂各歸原班肄業以本月底爲限遲則不收凡有各班未散學生及蒙學生照舊肄業凡有告假學生除特班暫緩回堂外其餘假滿後仍舊進堂凡有特班未散之優學生均併入師範專修班目下學堂正在攺定新章功課亦須參酌年内只授洋文功課暫停漢文功課所有漢文各教習除支本月修金外再送修金一月暫行回籍候再延聘右仰知悉光緒二十八年十月二十二日 
[琴堂欵客]  
　　昨日震澤縣夏芝蓀明府因公來滬命駕赴上海縣署拜會縣主汪瑤庭大令大令延入花廳茗談良久甫揖别卽有貨捐局會辦盧崙山明府投刺入謁大令以禮接見淸談半晌旋卽興辭 
[請修兵艦]  
　　南洋所轄保民兵艦近忽機輪損壞管帶某君因於前日下令駛至本邑高昌廟江南機器製造局船塢禀請總辦毛實君觀察撥匠興修 
[總辦回滬]  
　　日前江南機器製造局總辦毛實君觀察乘某輪船赴金陵賀新署兩江總督張香濤宮保任喜昨日已乘招商局某輪船遄返滬上矣 
[葡員抵滬]  
　　大西洋國新簡駐滬總領事官博帝發君已於昨日乘法公司某輪船戾止以禮查客館爲行轅大約日内卽須擇吉受篆至前任總領事官華德師君則調任阿非利加南洲搭浪司華列總領事云 
[讞員善政]  
　　八月初旬妓女高文秀携取房中首飾奔赴英美租界公堂泣訴惡鴇霸阻從良等情讞張柄樞司馬訊悉情形飭發棲流女所擇良婚配所携首飾給予領回兹有翁甲者願捐善舉洋銀四百元娶高妓爲室首飾則由所董估計値洋銀一千八百元一律變價兩共二千二百元司馬諭撥棲流公所一千元棲流女所八百元保全義塚費四百元本月二十日已由翁將高妓領出說者謂司馬此舉不特使烟花弱質得所依歸且得此鉅資公所可廣行善舉而義塚亦賴以保全一舉而四美具誠善政也 
[冒領案發]  
　　妓女一經官斷發堂擇配向不准人冐領作妾或依舊賣娼立法本極周密無如人情多詐防範難周此等弊端終不能免前者妓女花媛媛經英美租界公廨讞員張柄樞司馬發交棲流女所擇良婚配嗣有龜奴張春生者攺名桂生自稱花妓之伯父貿然將花妓領出聲言嫁與陳子良之子福生爲妻不料竟被帶至福州路西安坊一百三十五號門牌伊所開妓院中攺名小陳依舊花旛高建旋被花妓假父王金福查知具詞控諸公廨司馬簽差協同包探劉光震將花妓及張龜提到昨晨升堂訊案時商之德總領事署繙譯官麥令豪君著一併押候過堂訊究 
[幾釀火災]  
　　前晚滬南陸家石橋左近某姓豆腐店中人偶不留意遺火積薪霎時光𦦨熊熊幾釀燎原之禍幸急奮力施救得以火滅烟消然已受驚不淺矣 
[上海縣署瑣案]  
　　日前南通州人李渭卿與其子小羅仔至浦東十四圖八埭頭北首孟隆圃中挑取靑菜被毆身死報經縣主汪瑤庭大令騐得屍身傷痕甚多飭拘田主孟全英訊供收押旣而續獲孟子掌林到案前晚研訊之下地保成如山禀稱小的身當二十一圖地保李被毆處非小的所轄及受傷後匍匐至小的圖中始仆地而斃伊等如何起釁小的槪不知情掌林供小的所種之菜近來時時被竊是晚已睡忽聞足音心知有異及披衣而起開門出視則有四人正在竊菜且呼且逐僅獲一人未幾鄰人聞聲畢集各執木棍向之猛毆小的亦取樹根擊其手足嗣見傷重抛棄塍邊不料行至北首遽爾身死全英供是晚小的早入睡鄉雖聞呼捉賊聲並不相助不知兒子如何將賊毆斃大令著一併收押所中飭地保回鄉將兇器尋獲呈案並查拿加功之各犯解案質訊○吳淞司巡檢王少尹拘獲賭徒許雲亭及庇賭之地保盛瑞堂送縣請辦前晚大令升堂詰訊盛保禀稱許在小的所轄圖内開設烟館偶然抺牌爲戲输贏不過數十文小的不敢徇庇叩求明竊許供是日小的在後屋熬煮烟膏適有船户到來吸烟後因潮水未漲偶爾抺牌爲戯小的聞有牌聲已喝令停止不意司差查悉禀奉王老爺飭拿時各船户業已逃散僅將小的送案叩乞施恩大令判責一百板交人保出盛保申斥一番叱之使退○前有顧守謙者投縣報稱某匪夜被撬門入内竊去金銀首飾大令飭捕緝獲賊匪吳桂金前晚升堂訊詰吳供稱小的係湖南湘鄉縣人向在金陵老湘營當勇四年前攺投撫標滬軍營至今年七月中裁撤後途遇同鄉人張甲周乙起意行竊今小的在門外接贓事後僅分得衣服數件叩求恩宥大令喝令掌頰五十下復加推鞫供稱此外又得首飾一匣質取洋銀二十餘元大令著釘鐐收押所中候再訊辦 
[英美租界晚堂瑣案]  
　　顧陳氏控妓女林黛玉家龜奴王新保王順卿許阿金藉端逞兇等情前晚讞員張柄樞司馬升堂研訊顧陳氏投案訴稱兒子王福在張姓家執御本月初九日之晚道經迎春坊適林妓乘輿而至不及避讓致相碰撞向之理論突被兇毆致傷腰肋等處報由捕頭轉送仁濟醫館醫治醫生言傷勢頗重能保性命與否俟一禮拜後方有把握爲此情急求請究懲二王及許同供是夜小的等舁林妓出局偶與王福相撞王福突將肩輿掀翻因之互扭不敢兇毆司馬謂妓女乘輿在租界中橫衝直撞殊爲可惡本分府早有所聞本擬飭提林妓訊辦今者姑從寛典免予深求遂判將二王及許各責五百板押繳養傷洋銀五十元仍取具攺過切結○姚福嘉控李和林朱金山誘令其妾桂寳捲逃司馬研訊之下姚供小的由朱說合以洋銀二百元納李和林之妹桂寳爲妾未及兩月忽爾捲逃向朱根究置之不理今者賣身據呈電叩乞訊追李供姚娶小的之妹時言明爲正室不料竟賦作小星因之生悔並不捲逃朱供自認介紹司馬查閱李所出契上載明作妾遂判將朱李各責四百板暫行管押限一禮拜内將桂寶交案訊明給領 
[英美租界公堂會訊案]  
　　德商瑞生洋行主投本管總領事署控華人王麟書欠租不付等情總領事照會讞員張柄樞司馬司馬接准來文將王傳案昨晨會同德繙譯官麥令豪君升堂研訊王供稱小的租瑞生洋行買辦何丹書所造福州路房屋開設寶泉園浴堂言定十年爲期迄今已近九年今年三月翻造時被何呑沒裝修生財等物約値洋銀二千餘元曾於九月初二日投案控訴今何忽倩洋人控追屋租尙求明察司馬以何不到堂未便定斷商之麥君叱王退去候下禮拜六傳何到堂質訊察奪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　前日大馬頭承裕帋店傭人華阿順奉執事人之命將川連紙三十件送至浦中唐萬順船上忽促悞送他船至晚貿然至潘錦章船上索回以致口角互毆華及同伴徐子華均受微傷因卽訴諸捕房捕頭將潘拘解馬路工程局總辦翁子文太守倩襄讞委員黃衡堂二尹研訊華供小的於本月二十日將紙送至唐萬順船上由潘收去當時未掣回單至次日往取潘竟不認小的因卽回店告知偕徐向潘理論遽被兇毆徐供詞略同潘供小的係海州人承裝石灰尙未卸去前晚華突向小的索紙貨回單小的答以並無紙貨收到華卽喚同徐來滋閙因之口角並未行兇二尹令水巡捕目頭陳向榮查明以便復訊○前日南市捕房四十九號发捕徐步堂與八十六號巡捕曾國鎭口角旣而嗔八十五號巡捕余松濤三十號巡捕謝金寳在旁說短論長因之互起爭端事爲捕頭查悉一併解至工程局黃二尹研訊之下判罰徐小洋銀八角曾等從寛開釋 
[英美租界公堂瑣案]  
　　包探張才寶解陸秀金到案禀稱此人僞繕提貨單冐提紙貨向聚豐烟店主陳達夫押得銀一千八百兩由陳持向美最時洋行照對致被扣留隨報知捕房將陸拘案請究陸供此單係九江裕豐號金姓倩小的押銀不知眞僞幸金祇取去洋銀一百餘元餘銀尙在店中讞員張柄樞司馬商之德總領事署繙譯官麥令豪君著將陸暫行管押限一禮拜内繳到原銀再行訊核○包探倪順泉解木匠萬金桂到案禀稱此人在龍飛馬房工作瞿文州向之索欠突出利刃將瞿戳傷報由小的拘獲送請究懲萬供瞿傷實係自已所戳與小的無干龍飛洋人投案訴稱萬素來安守本分决無行兇之事司馬騐得瞿傷痕歴歴似非自殘遂判責萬三百板押捕房一月○包探沈阿岳解李毛俊到案禀稱此人在洋人田勒冷田處服役乘間行竊鈔票洋銀七十元及銀對時表一枚報由小的拘獲請爲究辦司馬判責五百板押捕房半年 
[法租界公堂瑣案]  
　　陳阿福竊取小東門外某魚行中螃蟹二簍售與姜富田所開酒肆昨經行中人報捕查獲解入捕房轉解至案讞員孫建臣大令飭將陳責三百板罰姜洋銀十元○趙薛氏訴稱昨日小婦人携銅銚出外購水被王桂加將銚竊去當塲拘獲送入捕房兹已送辦請准領贓大令判令將王責三百板贓給氏具領○崇明教民顧錦甫誘領教堂留養之男女二孩來滬浼　媒丁再揚等售去事爲教堂中人所知函請上海某教士投報捕房旋由包探查獲將二孩吊回羝教士領去顧等解送公堂大令著將所得身價洋銀繳案案懸日久顧等挺押不繳昨日大令命提復訊王顧氏求追還身價洋銀顧等同供小的無力遵繳求恩寛免大令著重責顧五百板丁及周永福曹阿榮各責三百板楊如毛陳阿炳各責一百板○如意樓茶博士朱阿康呑没謝厚榮所寄鋪蓋及洋銀一百二十元控奉大令訊供追到洋銀二十元其餘堅不繳出大令飭樓主柴士堯帮同淸理柴願賠洋銀六十元大令著卽給謝具領朱枷號二禮拜發茶樓門外示衆期滿責三百板○車主馮耀春車夫周阿才應法營之雇裝運磚瓦所缺甚多致被營主送案大令訊取口供著賠洋銀十元馮周同稱無力繳呈太令著枷二禮拜發營前示衆○陳寳光前控馬金榮購取古銅器値洋銀三百七十餘元意圖乾没大令訊得供詞牽涉馬父炳元飭提到案諭令帮同淸理昨日陳投案求追馬偕陳浩堂錢鳴聲投案請將金榮保出料理大令謂爾總不能置身事外著與陳錢同保金榮出外限二禮拜内理楚○朱秦氏前控夫弟朱鏞阻撓租地致洋商談華不能請換道契等情大令訊究之下朱秦氏願與夫弟朱子淸各出洋銀五百元給予朱鏞以了其事大令飭將洋銀呈案旣而朱鏞檢呈田據大令准予出外限一禮拜内理楚禀復兹已屇其延不淸理昨日飭提覆詰朱鏞供洋人處尙未了結請將朱秦氏所得田價一并繳案移送英美租界公廨訊理大令惡其刁狡著押候嚴追○邱惠章前將灰塵瞇某西人所乘馬目致馬驚躍西人顚仆受傷控經大令將邱提與費繙譯官會商姑念年幼無知從寛罰洋銀二元交伊兄保出○偷兒陳阿二濳入某姓家行竊銅銚水烟袋等物由包探拘獲連贓解案大令判枷號半個月責三百板 
[美租界捕房紀事]  
　　前日傍晚木工萬金桂向同業人某甲稱貨不遂拔刀亂刺致傷甲腿及面流血如泉六十九號巡街捕見之拘入捕房捕頭令送甲至同仁醫院求治萬押候解送公堂禀請讞員張柄樞司馬訊辦○前晚偷兒陳阿五混入虹口王阿來家竊取棉被等物携之而出適爲包探沈阿岳所見連贓帶入捕房捕頭今押候解送公堂禀請懲辦○昨晨賊犯田阿二濳至寄居西華德路之甬人某姓家撬門圖竊適爲包探錢榮堂所見拘入捕房捕頭令押候解送公堂禀請訊辦○昨晨積竊錢文關濳入沈家灣工部局棧房内竊取四門盯等物適爲管門印捕所見拘入捕房捕頭令押候解送公堂禀請究辦○昨日亭午王阿五掩入蘇州河中某西人遊船上圖竊經舟子某甲扭入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
