# 1891 - 328 - 4906687

 

Page 1

 
 
[欲富國當先去奢俗論]  
古昔先王命冡宰制國用量入以爲出冡宰以三十年之通制國用而國無糜費民無怨讟蓋量入以爲出固古今之通義也故凡國家每至衰世則上下莫不競尚奢華當其開基之時朝野咸敦儉樸衛文公遭滅國之變節用愛民大布之衣大帛之冠躬行節儉元年革車三十乘數年之後乃三百乘隋楊廣之世樹木亦裹以綵繪而卒致不國歴稽史册信而有徴故曰國奢則示之以儉國儉則示之以禮初未聞有示之以奢之說所謂示之以禮不過儉之有節毋貽葛屨履霜之誚斯可矣今夫一人之身足以自瞻也肩桃貿易小本營生甚而至於勞其筋骨以力自食一日所獲不過百文或數十文而日間亦足以飽冬間亦足以煖并有日久而稍有積蓄者雖所積不過數百文數千文而止而亦足以備雨雪之糧爲禦冬之用設因稍有所蓄而漸欲自炫食則以葷不以素衣則嘉綢不喜布更或遇燕朋暱友拉而至於花烟館老虫一跳靑蚨遂空勢必至於衣食不周久之并不能自食其力淪於乞丐而不可收拾矣今夫一家之中或五口或八口爲家長者或以經營爲活或以筆墨謀生一年之間所獲不過數十千文多者亦不過百金而止而其家中則老者初未嘗缺甘旨也幼者亦未嘗號飢寒也亦不免有男婚女嫁以及喜喪諸大事則亦時形竭蹶或借貸無門挪移無術則亦不過稱家之有無其事未有不了者設或艶羡人家婚喪大禮彼何其煊赫我何其冷淡於是多方稱貸竭力張羅以爲一日塲面飾觀起見勢必至債臺高築從此層累而上以至衣食不充興嗟仰屋而後已是皆奢之一字害之也以上之所謂奢者猶不過偶然已耳若平日之間事事從奢則食必梁肉衣必錦繡居必華屋出必輿馬約計其一年所入亦頗足以給用而倘有意外之用則未有不虧空者以故節儉當在於平時不在於臨事臨事而然後議儉則無及矣由家而推之於國亦何獨不然哉國家未嘗無會計之臣通盤籌臬一年所入者若干而所出之數則不能預計也其可以預計者額糧例賞俸銀養廉其數尚可稽核若有意外之事或如河决或如賑荒已不免有所支絀若再加以他事如今年各處閙教之案東賠數萬金西償數千金房屋則須造還資財則須償給約計所費殊己不貲此皆計臣所初未計及者也前以海防開捐繼以鄭工開捐更以海軍開捐所以開其源也然源之開也有盡而流之去也無窮不特無窮而已竟有出人意表者則又案得而不早計及之也夫當今深宮躬行節儉並無大役大工卽有工役實屬必不得己自古以來儉德莫過於本朝而國家所用之財要無非必不可省之欵卽曰置辦船砲不免銀錢流出外洋然有備而後無患夫豈可以不備者則其不惜貲財廣爲購辦亦屬應爲之事不得謂之奢也然則國家本無奢俗安用去之耶不知治國之與治家究有不同治家者家長去奢崇儉以身率之而一家自化若治國者則不但躬行節儉而又當禁民間之奢民間之奢儉關乎民間之貧富似乎可以不問而不知民貧則國不能獨富民富則國不至獨貧此中有至理焉近來中國民間日用奢靡已極衣服則綢綾不足必尙錦繡飲食則魚肉不足必尚珍錯居處則華屋不足必尚洋房出入則小車不足必坐馬車而且無端而命駕以出不過爲游行之計無端而列鼎以食不過爲徴逐之端吾恐俗語所謂人貧世富正此時也倘能實力示之以儉使民間無無益之耗費天下咸知崇儉而黜奢藏富於民而百姓足者君孰與不足富國之道基於此矣 
[本館接奉電音]  
　　昨由京友電傳上諭一道敬謹譯登○十月二十六日奉硃筆李紱藻補授翰林院持講欽此 
[遼陽確電]  
　　昨報列遼陽警信一則係從字林西館傳單譯出本舘以事關重大急欲得其確實消息當卽發電　營口囑該處訪專人就近詢問至昨日上燈時接到回電據稱錦州三座塔地方聞有馬賊盤踞滋事官兵屢次進剿本能得利駐紥營口之程張兩統領各率隊伍馳往助剿此地與山海關相近離營口約有八百里之遥云云此皆覆電語也按東北邊境素有馬賊出没爲患倐聚倐散旋起旋滅此次又在錦州肆擾小醜跳梁當不難於撲滅官兵雖失利於前而一經調集雄師尅期進討釜底游魂自必難逃法網昨報所云未免言之過甚本舘旣接覆電合亟照登以慰閱者之心 
[赤嵌霜籟]  
　　新任臺灣巡撫邵筱村中丞由都銜命南下至滬駐節旋於十月二十一日黎明時舟次基隆海口換坐頭等火輪車入郡九點三刻戾止屬下印委各官咸至大稻埕車站恭迎定海正副營撫標親兵營均列隊甬道旁鳴槍示敬俄而中丞降車次第接見各官各官恭趨接官亭跪請聖安然後乘緑呢大橋導以本轅小隊先鋒官戈什哈鼓吹百執事迤邐進署少頃各官復以次詣轅禀安中丞以征塵甫息諸事紛繁僅接見司道府首縣其餘槪令巡捕官擋駕○護理巡撫沈吉田中丞假小南門登瀛書院爲行臺擬俟二十四日交卸撫篆後禀辭北上入覲天顔闔城文武各員擇吉二十一日申刻設席藩署公餞行旌○統帶滬尾定海中前砲隊等營萬榮齋軍門本華政躬弗緣禀准開差内渡就醫大府准之委余石泉軍門淸勝前往接統於上月十九日到防任事○日前大科崁五指山加九岸一帶山後生番謀爲不軌紏衆驀然出草戕殺土勇多名防營統領高楚珩軍門聞警之餘立率化番通事員弁入山查辦一面據實禀報郡中各大憲帮辦林時甫副憲商之沈吉田中丞謂番族叛順無常苟非剿撫兼施恩威並用奚足以伸國法而儆將來爰督率定海正副營姚秀芳陶碧軒兩管帶曁六成隊伍并飭前鹿港游擊鄭子凱游戎前滬尾守備張李成守戎立募民壯四百名馳往駐紥以便相機剿辦○近日大科崁三角湧駐防隘勇九月分口糧銀兩經大憲派祁品三少尹督同弁勇護解前往按名發放○基隆銘字中軍右營鍾殿臣鎭軍到防未久卽爲二豎所侵屢倩名醫開方服藥無奈膏肓深入功效全無日前溘然逝世所遺右營營務想須另委他員接管也○基隆所轄暖暖地方夙產金沙夏秋之間經識者察知禀請大憲集銀開辦事未果行土人聞之如蟻附羶如蠅逐臭麕聚淘洗獲利頗饒有持金 
 
 

Page 2

 
 
質赴郡易錢者每兩可得洋銀十八圓近日聞有粤商某姓湊集股本前往購收○陳石齋司馬長慶向充銘軍營務處兼辦基隆配運局務去冬銷差内渡至月前返臺大憲諭赴臺南查辦案件近復因大科崁後山生番肇釁馳往偵探軍情 
[校武認眞]  
　　江撫德曉峯中丞校閱武闈技藝情形前經列報兹悉自上月十三十四十五日連試三天十六日中丞因赴學院衙門會考優生又因是日前署鹽法道惲觀察交代庫儲中丞親臨盤視公事十分忙碌停試一天十七日復行接考至二十一日闔省一律試竣定於廿四日出挑覆榜本屆武鄉試弓刀石技勇由中丞一人躬親校閱極爲認眞計每號硬弓三張皆當堂過錘稱定不許稍有輕重放弓開弓在公座之前咫尺间辨視明晰不許稍有矇混材官遞弓次第循環有條不紊不許經意揀選手執弓梢勿黏弓身不許塗以燒酒武生開弓脫落右袖露出右肘不許夾帶皮條開時須輕鬆平滿不許强拉硬扯掇石舞刀亦須舉重若輕毫不費力不許勉强支撑其有技勇較爲出色者中丞加意注視細批册上南昌有某武生氣宇出衆膂力過人開弓出格十五力如不經意者中丞大爲賞識點首者再及查册薄馬步地毬已中十二枝中丞更覺欣喜徧閱三牌人數無與爲敵者中丞復召某武生至座前再試之開弓出格十五力如不經意復飭材官搜其身畔果無夾帶又飭某武生正立背立覘其相貌始命之退於是衆人皆以爲如此人者當不作第二人想矣中丞之遴選精詳誠有非尋常所能企及者宜桓桓武士交口稱頌也 
[文星南下]  
　　新簡浙江學政陳六舟大宗師彝陛辭後秉節出都於十月二十五日舟抵維揚印委各官均出城迎迓宗師謙遜不遑接見後命駕入城一一答拜旋回舊城糙米巷本宅小駐襜帷約留二三日卽當起程履任按宗師敭歴中外經濟文章久爲士林所欽仰而浙省又爲人文薈萃之區今兹秉節遥臨玉尺量才金鎞選士滿城桃李盡出公門浙水東西目卜文風日上矣 
[嚴查私宋]  
　　私宰耕牛久干例禁誠以服田力穡農夫之力有限不得不借資於一元大武需之旣殷則視之也重固未可與剛　柔毛一例看待也不謂揚城竟有一殘忍之徒不恤生命惟利是貪任意宰割一至冬令尤覺肆無忌憚地方官屢次出示禁止若輩終置若罔聞甘泉縣劉雲軒明府一日因公出署在輿中瞥見街市牛肉攤鱗次櫛比以屠牛者之違禁也不動聲色遽於某夜親自出城逕詣張姓宰坊降輿而入張猝不及備向之恃爲護符者亦未遑送信遂被明府查見骨角皮毛狼藉滿地釜上更血肉淋漓張無從狡賴明府遂飭差役帶回署中照例嚴懲私宰之風爲之稍息 
[憲示照登]  
　　特授江蘇常州府金匱縣正堂加十級紀錄十次王爲曉諭保衛教堂以靖地方而安良善事照得洋人設立教堂意在勸人爲善前奉總理衙門會同議定章程奏奉諭旨准行載在條約斷無害人之事凡我良民自應彼此相安加以保衛以嚴無違功令各保身家乃本年五月間忽有外來匪徒激發衆怒致將金邑三里橋教堂遽行焚燬現經遴派兵役嚴緝造謡生事之首要各犯一經獲案訊取確供卽應立予嚴辦在該匪徒等無非造謡圖搶致犯重罪係屬孽由自作罪當情眞而本地無知愚民聞言不察虛實一時忿激遂致附和同行雖罪有重輕而身罹法網實爲旡妄之災深堪憐惜至於案外之人混被供扳雖經到案訊釋業巳無辜受累尤爲可憫因思爾等本地居民與教民朝夕相見鄰誼素親卽無大憲與本縣諄諄示諭亦應有賓主之情隨時關照况教堂係奉旨准行之事現又疉奉大憲諄札保護若不實力遵行非特有于抗違之咎且恐匪徒滋事累及身家本縣爲地方計更爲爾等百姓計除嚴密訪緝此案首要各匪徒務獲懲辦外合先出示剴切勸諭爲此示仰城鄉各地保及軍民人等知悉爾等須知洋人教堂本係善舉並不爲惡外來匪徒散布謡言蠱惑衆志係乘機放火藉圖搶奪起見爾等良民豈可爲匪徒所惑致犯刑章嗣後爾等務將洋人教堂共相保護倘有外來匪徒揑造教堂害人空言互相談論立卽知照地保拿獲解縣以憑訊究爾等平居無事之時應將教堂並不爲害地方情由父告其子兄謂其弟并於鄉黨親族之間傳說告誡俾共聞知庶幾教堂免滋事端而地方亦臻安謐矣至該匪徒等往來無定自必乘坐舟船一經登岸其情形蹤迹與商賈及良民不同地保有查緝之責如遇匪徒入境應責成地保隨時緝獲匪徒訊明曾在某處地保所轄地内經由住宿者定提該地保嚴行枷責不稍寛貸各宜遵照切切特示 
[恩及蠶婦]  
　　安南同文報云五年前今全權大臣充北圻欽差採訪使第一下手處先察北圻地方土產技藝應如何整理俾人間日就豐富僉言北圻生計全重在耕田一事餘諸藝無多惟飼蠶取絲稍有旺利處仍查北圻所出縤線織本皆不及浪沙人所買諸國之貨致西人所不願買就中邊和平定廣南所織縐頗好南圻諸省所織輕紗薄紈稍似浪沙織本此爲可買餘他處皆不及是同一絲線耳何南方所出之縐錦綾縀等項比大淸日本皆十不及一豈風氣有異耶無他巧手雖多而織機不善故耳今南人所用織機亦似浪沙百年前所用之物然此機器西人委棄久矣不獨此也詳原究本總由絲線之粗細不齊蠶繭之厚薄有異貸何由而美乎此辰全權大臣擬欲繭絲二者皆全好不讓諸國因六年前花蘭國恩爲城有鬭巧會乃委一人往北圻看養蠶術法此人見北圻所養之蠶多細弱較與大淸日本北邊不寒不煖之處所畜蠶子大異且軍動旣遲食桑又不甚健其所飼之桑亦無厚氣致令養繭不多存絲線或粗或細混雜不等係由蠶婦方繅絲辰一條繭線偶盡則合取他繭之線或四或五續成一條而手中斤兩不定致成絲後大小不齊其理然也今北圻桑根如欲攺用他物則費鉅而難行如欲絲線一齊則由蠶婦繅絲手中要求稱適此無消論獨蠶類則應將别處來查之浪沙國南陲多有養蠶蠶大而絲好這處風氣寒煖與北圻稍近有游登多爲都頒者專於養蠶精其藝此人欲爲益於北獻全權大臣蠶卵三十五盒經交管理河内園處分給養蠶諸人免其還錢貴大臣此舉所以爲我南人計衣食者周且至也惟狃於故常而憚於創見近俗皆然不知管中窺海徒自狹耳今試取這蠶卵歸而飼之其利自倍一人之利千萬人之利今日之利千萬年之利農桑天下大本願遵體上意願毋使東方獨擅其美也 
[方伯辭行]  
　　前報紀四川藩憲龔仰籧方伯由杭州交卸交滬滬上印委各員設讌美租界天后宮後出洋星使行臺并有天仙部梨園并此外各名優登臺演劇樽開北海樂奏鈞天袍笏笙歌一時無兩兹方伯定於今日啓節遂於昨日乘輿赴各署辭行 
[兵船來滬]  
　　北水師靖還馭遠等兵船因津沽巳將封河照例駛赴南洋游歴前日銜尾過滬小泊下海浦江濵 
[一睡千秋]  
　　無錫人李阿二異鄉落魄日益困慮加以癖戀烟霞沈迷不悟日前至法界鄭家木橋第一百零二號萬福堂烟間内過竊迨至漏轉燈殘卽借片席地安排旅夢及次日堂倌起身見李僵臥不醒撫而視之則巳魂歸地府矣店主急報捕房當由善堂給棺收殮發壇招認云 
[地保看管]  
　　浦東塘橋鎭流氓糾聚多人向唱花鼓戯人互毆一事會列報章上海縣袁大令飭値差下鄉查究前日差傳是處北十七圖地保朱耀山計良卿到案大令諭令看管候訊 
[報請騐屍]  
　　昨日午後三點鐘時本邑十六鋪地甲曹錦投上海縣報稱今日竹行碼頭有無名男屍一具並無親屬認領求卽詣騐查得死者於昨日下午二點鐘時向東來客棧投宿棧中人以其無人作保堅不招留不料行不數步卽倒仆于地延至今日斃命袁大令諭令候親臨相騐 
 
 

Page 3

 
 
[未經檢騐]  
　　流妓吞烟已詳前報兹悉吞烟身死之金珠並非野鷄流妓實偕其妹千金傭於寳和里寍波龜子某甲野鷄妓院年約二十左右己許字姑蘇某乙千金年約十五六歲貌甚醜陋邇者金珠與小烟館主某丙私識千金向之婉勸金珠怫然於心日前千金偵知金珠與丙同宿潛往窺之金珠無可遮羞大肆唇槍舌劍甚致互拉衣袖扭作一圑旣而金珠羞忿交加購得洋烟和酒吞下奔至大興里一百零九號屋中某氏處横臥以待斃命氏其親戚也及至氣絶身死氏恐被株連避匿不出後二圖地保查得金珠之母舅某裁縫令信追其父母到來料理而捕房中例不准屍骸久停不殮命地保報縣請示其舅以金珠咎由自取與人無尤卽父母到來亦不過棺殮了事遂偕地保投縣訴明情節袁大令准其自行棺殮具結瘞埋 
[英界公堂瑣案]  
　　包探拿獲專竊西人家衣物之竊犯錢順林解請宋二尹判發捕房管押二年贓給失主分别認領已列報章昨晨包探禀稱小的將錢帶回捕房復加盤問供出另竊律師哈華托家之油衣售與丁阿金舊貨店又某西人家衣物已無從吊贓小的因至丁處起到油衣並搜出鐵銹不堪之洋槍頭上尖刀及雙刀共三百四十件是以連丁一併送案錢供稱小的除前行竊各家衣物外另竊三家今吊到油衣餘則殊難指出矣丁供稱小的收買錢之油衣實不知是竊贓至槍頭雙刀等物向别發洋行拍買得來兹將拍賣西文單呈閱滿副領事謂此紙西文單尚係三年前所出恐難查考二尹問丁曰爾旣照廢鐵收下何以躭延三年尚未銷售答稱此種雙刀及槍頭毫無銷路祗可售入高昌廟製造局中然亦無從兠售滿副領事與二尹騐得槍頭雙刀固已銹壞隨判罰丁洋銀一元充某處西醫院經費贓存捕房代爲鎔化鎔見之鐵准丁領去西文單發還錢照原斷加押一月油衣給還失主○包探禀稱翁國球家失去衣物棉被經小的拿獲竊賊王順金問明竊得後雇彭巧寳小車裝載當將水烟袋一枝交彭作車資又將套褲一雙送與彭穿然後運贓至吳淞鎭今先在　　吊贓再請老爺備文派差至寳山縣移吊差役趙金禀稱小的奉老爺公文至寳山縣投遞卽經馬大老爺派差恊吊竊贓解案翁申訴前情并稱尚少土布洋布等物王供稱小的係寍波人行竊該死各贓均已吊齊惟洋布被寳山縣捕役夥取去彭供稱小的係江北人王雇車載衣包等物車力無着故將水烟袋交抵并送給舊套褲一雙如今均已交案小的並不知王係竊賊宋二尹判令將王笞責一百板押候備文遞解回籍彭惟知受雇安知王之　賊且已管押多日從寛開釋贓給翁領去○巡捕禀稱小的於出巡時聞車寓中有賭錢聲入内查看被蔣連卿蔣高卿所毆致失號呌旋經他捕幫同獲二蔣送案連卿供稱小的並未賭錢平空被拘故與爭執然决不敢毆巡捕高卿供稱小的與連卿爲昆季行連卿被拘故與理論安敢兇毆巡捕巡捕又禀稱小的查知連卿前曾犯竊宋二尹謂現在爾因查賭起見何以並無賭具至被毆亦無証據惟二蔣不安本分可想而知俟本委諭令出　可也○也探禀稱昨日小的見陳如昌張金隆携自鳴鐘一架至某質鋪質取洋銀一元形跡可疑向之盤問據稱有涌東人某甲噦伊等在震餘錢莊坐索欠銀震餘倒閉無人遂取鐘質洋購飯小的排往震餘莊確已無人照料惟索債者人多如蟻及搜二人身畔均有小洋小的以其卽使索銀亦不應擅取自鳴鐘是以帶至捕房送案陳張同供主人某甲囑小的等坐索欠銀因無飯資取鐘質洋購飯宋二尹謂爾等雖非行竊究有不合姑飭交人保出鐘存捕房以待莊主認領○虹口聚昌錢莊主朱錦文遞禀聲稱本月二十七日下午學徒曹佛泉肩荷錢五千文手持洋銀五元行過西華德路突被流氓阿勝攫取曹大聲呼喊狂追經友人莊友袍帮同追上阿勝始將錢洋抛下又逢巡捕追獲阿勝之黨吳阿三檢點錢文少去一千二百文祗有三千八百文洋銀少去二元祗有三元今旣送案是以投質曹所訴從同捕頭禀稱朱至捕房並未訴及洋銀惟言缺少錢文華捕禀稱小的聞曹呼喊搶錢爲之追赶目見吳奔逃因之拿獲然祗見有錢文吳供稱小的並不攫錢因恐波累是以奔逃朱又稱是日忘記洋錢故未訴及宋二尹以吳爛非安分人判令笞責二百板朱旣知阿勝之人候補拿究辦○華捕禀稱昨日小的見許德生投河自盡因卽救至捕房換去濕衣送案請爲安置許供稱小的係揚州人年五十八歳向在治下當小工兹因患病無力作工飢寒交迫孑然一身並無依靠是以自尋短見滿副領事聞供爲之憐憫給洋二元宋二尹飭差送八棲流公所醫治俟病痊再謀安置許再四向滿君叩謝而去○華捕禀稱流氓俞往生在某處弄口與小孩擲錢賭博明明設騙爲此拿案請辦俞供稱小的係寍波人與孩嬉戲不敢騙錢宋二尹判令笞責一百板以儆按小流氓盤踞弄内在地簸錢各處皆然最足爲害而守門人旣不過問巡捕又以地非街面不卽拘拿以致其贍愈豪其惡愈甚攫帽剝衣之事時有所聞人家馴謹之孩幾不敢出門一步安得捕房公廨加意拘懲庶若輩稍稍歛跡乎○包探禀稱竊賊李厚林專竊鄉人衣物現經小的拿獲問明行竊張聖祥等三户銅表練布衣等件是以將人贓送案張及張沈氏朱毛毛皆投案請領失贓李供稱小的係寍波人以後不敢再犯矣宋二尹判令笞責一百板押候備文遞回原籍贓給三失主分别認領○包探禀稱積竊張和尚家在上海浦東前犯竊案送請蔡大老爺懲辦不知凡幾今又竊取胡坤玉家布褲一條經小的拿獲人贓開列從前各案由送請老爺究辦并訪知張綽號飛毛腿奔跑甚疾實難拘捕胡請領贓張俯首求恩宋二尹判令管押三月贓給失主領去 
[法捕房瑣事]  
　　寗波人某甲少年浮薄酷喜尋花問柳流連忘返不顧生計去年經其母鎖擊在家令其閉門思過嗣經親屬解勸始縱之出外不料甲怙惡性成終不悛攺前日由其母加以教誨竟敢逞蠻犯上其母卽將甲扭至捕房且請覊禁多時情願津貼膳資捕頭着押候解案請核○寗波人某甲向業京貨生意前日忽將同鄉人某乙扭送捕房昨晨經備捕頭詢問甲稱賦閒日久家計蕭條食指繁多萬難敷衍日前曾將年甫及笄之親生女托乙帶出將締一段婚姻不料乙自領女出外蹤跡杳然恐其心懐不測因此情急扭至捕房務請追究乙供稱甲女現寄友人處並無别意捕頭着將乙管押候解公堂請究○法界打拘橋一帶東洋車往來不絶前日有車夫拉車數十輛在彼爭攬生意途爲之塞行人裹足不前當經巡街捕將甲乙丙三車夫拘獲送入捕房捕頭着將三人管押一宵至次晨罰令各出小洋兩角始得釋放○偷兒某　竊得松板一片行經法界被巡街捕拘獲人贓送入捕房管押一宵昨晨經備捕頭訊明事屬細微從寛斥釋○某甲不知何許人前夜在法界蹀　往來形跡詭秘巡街捕上前阻住盤問甲不服出言挺撞當被巡捕扭送捕房管押一宵爲犯夜者儆 
[纏足說]  
　　夫人秉天地之氣以成形故頭象乎天足象乎地眼象日月口鼻象河嶽此天地間自然之理也降至後世人心不古日出機巧以媚人由是婦女輩淡粧濃抺爭尚冶容其尢甚者爲孫壽之折腰步墮馬髻疉肆妖豔蠱惑人心在有眞識者固早目笑存之視若無覩然此雖矯揉造作尚未幾損形體鑿傷本質至纏足之風熾而流毒不可言矣夫身體髮膚受之父母故聖人戒人以不可毁傷乃必縛束而不使馳驟致生質有虧變本加厲是誠何故哉且父母之于子女也固無不褓抱珍惜愛護彌周平日有疾痛疴癢尚多方以療治之使必卽妥而後快獨至纏足之時雖其女宛轉哀號伸縮求避而爲父母者明知其苦楚偏若以爲不知豈不愛其子女哉抑以足之不纏遂不得稱爲美也余嘗推纏足之說而竊歎其可笑者有三可憫者有三世之婦女相聚而言曰某家婦信美矣某家女信美矣惜乎裙下雙翹未能如吳寸趾不免留爲憾事不知從古美人端在眉目淸揚肌膚細膩態度風流腰肢綽約如必沾沾於裙底雙彎之纎短其亦每况愈下矣就使其雙彎纎短矣而或面目極陋幾如無鹽之刻畫難堪瑕不掩瑜雖雙翹爲塵世所無亦不得謂之爲美此其可笑者一天生男卽有女所以配陰陽也世之生女者待女之往成必令其爲人子婦此亦大禮於是爲父母者乃於女之五六歲時爲之纒足推其意以爲吾女成人後貎之美不美不可　强果使裙下纎小外之 
 
 

Page 4

 
 
可以免隣里之恥笑内之亦可得男子之歡心不知男子娶妻本爲繼嗣原非若秦樓楚館申賣笑倚門令賞心裙下者趨之若鶩足雖纏小無用也况婦以四德爲要假使顔色旣美雙彎亦佳而獨不能嫻閨訓河東一吼四座皆驚其不免鄰里之恥笑失男子之歡心者幾希足之小不小　益焉此其可笑者二嘗考纏足之源流雖未知起自何代或云起自妲己或云起自潘妃以正史悉無明文未遑臆度大怟李後主吏窈娘以帛纏足爲新月之形是卽爲纏足之濫觴顧此皆衰世之頽風也方今海宇承平民登仁壽尚何效前朝破國忘家之習而不爲攺弦更張耶且李後主令窈娘之束足其痛苦在窈娘與後主乎何何今之父母令其子女束足其痛楚在子女實與痛楚在己無異使女之母廻憶二十年前束足之風光痛苦備嘗求稍緩一時而不得易地以想毋亦有惻然不安者而乃於己之昔日則不甘於女之今日則不惜此其可笑者三其在富貴家之婦女揉羅披縠獻寵爭妍故往往藉纏足之舉以助其嬌况簡出深居呼奴喚婢舉凡井臼之事不必　操其纒足似亦無不可者不知人之一身血脈必須流通足旣纒則血脈必死血脈死則百病叢生每見婦女逢陰雨天兩足異常痛苦因之滿身皆然有衣而無心穿有食而無心喫背人暗泣苦不可言此可憫者一也若婦女而生在貧賤之家一縷一絲皆須親自檢點一粥一飯又必躬自經營而雙足之累欲退不可欲進不能在家則遭父母之無端呵斥出門則聽姑舅之任意譏評苦已甚矣迨至殘年就邁簾力皆頽百病又因之雜出其苦更不堪想此可憫者二也天下昇平無事婦女輩内室深居足不出閨門一步雖纒其兩足而疾痛在一身尚不致有大苦萬一四方有刀兵之患警如早年粤匪猖狂令婦女搬磚運石起造僞府諸婦女有不能遠行者往往施以鞭撻哀號之聲達於四野卒至身委於溝壑而後已豈非纒足之累之明證歟卽召四方平靖刀兵之患何至屢逢而平居或逢盜賊或逢水火皆在所多有者一時禍變猝起長脚奴早已避去而纒足之婦女或被其淫辱或因之摧殘藉非平時自詡爲么鳳出羣豈至受此寃孽耶此可憫者三也中國人民溺風者十居八九惟粤省尚無此弊雖世家巨室亦或雙趺盡赤大步而來所謂不爲風俗所囿也然爲風俗所囿者豈獨中國而然哉如英美等國之婦女以乳大腰細爲美乳不必其大而必用布以骨之腰不必其細而必藉帶以束之是卽纒足之一類也所最異者婦人以乳大爲美姑弗論矣而閨閣之女子亦以此相競爲美自申國人民視之其有不驚爲怪事而唖然失笑者哉况人之妍媸所爭祗在眉目間布置停均不在乳之大不大腰之細不細與夫足之小不小也甚矣風俗囿人之不可栘易也有如是乎雖然束腰　乳皆無傷於肢體獨至纒足之一舉實於先天多所虧損矣余因有感於此特筆之以爲諸婦女輩勸人亦循其天地自然之理也可錄畫圖新報 
 
 
 

Page 5

 
 
   
 
 

Page 6

 
 
   
 
 

Page 7

 
 
[廣東百年老鋪鄭福蘭堂]  
温腎湧泉膏此膏不但能治陽痿之症且能固精久戰不怯下元無損氣貫泥宫兼治男婦勞傷遺精白濁足軟等症人參再造丸男婦猝中風痰左癱右瘓半身不遂口眼歪斜腰腿疼痛手足麻木筋骨拘孿言語蹇澁皆可救急回生無價保眞丸調和六脉添精壯陽開胃化痰凡腎虧夢洩憂思過度下元虚冷均能應效此丸以參茸爲君補而不燥十換鹿茸片鹿性純陽能通督脈固命門補精氣一補有十年功效治一切虚損耳聾目潰腰痛腎虧陽事虚痿等症純陽正氣丹此丹專治天行時疫感瘴觸穢腹痛吐瀉抽筋絞腸霍亂等症痰迷心竅四肢厥冷不省人事皆可統治衞生戒烟片凡戒烟者戒後復發此皆未得良方藥内或有烟膏烟灰故烟雖戒而病隨生終難斷癮本堂烟片虔誠配合不用膏灰戒時無絕畏難戒後培元永遠斷癮心腹氣痛丸此症由臟腑之氣鬱滯不舒發作輾轉痛移痛死復甦跳床擦蓆狀甚危苦此丸不論新舊症皆可治之正化州橘紅化州賴家園老樹橘紅最爲地道但不易得本堂不惜重資親行揀選凡氣逆痰喘久嗽無不應效如神分設上洋金陵蘇州杭州鎭江同啓 
[廣東仙壽窩立刻痊愈]  
心胃氣痛散 
此散本窩獨得秘方專治心胃肝經諸般氣痛應騐如神永不復發經騐多人凡患斯症者皆由肝鬰氣滯或木乘土位或痰食停積中宫或包絡受邪是以證有寒熱食積痰飲蟲疰致病多端甚則目眩肢厥顚頂抽痛胸閉難舒嘔噦交作治無良法每成難愈此散最能達肝理氣不論新染故發一服立見奇功眞乃濟世之靈丹也每瓶洋一元中瓶六角　鋪分上海英馬路興讓街老鋪在佛山鎭公正市大街 
[上洋大馬路老德記洋行]  
本行開創已有數十年矣所售各藥揀選頂好品料不論内外疾病按症配給無不見效現代辦各種器械機器材料代客定貨等今天時步寒應補體固神藥物統已製就祈荷早來賜顧其價無不克已十全大補丸　百補固精丸　補氣補血藥　發四夫對唔　扶陽種子酒　貢邦補益藥　百補鐵質酒　寗神安眠藥　上品魚肝油　坤順種子丸　滋腎種陽丸　補益牛肉汁　戒洋烟參片　麥精魚肝油 
[遺失派司]  
十月十五乃普報長安船進口　藥材四件又益利十六日進口VK姜黃六件棕五十五件已向海關說明此三紙派司作爲廢紙此佈廣豐 
[廣東杏林軒精製走馬胎膏]  
此膏出自西粤之南寗原以生藥十餘種同蒸數天復入藥末其膏始成專醫風癱半身不遂手足酸軟四肢無力筋骨腫痛困倦難堪脚疾不能行動等症患者服之必驗經救多人夫風癱乃早頑之症也非此膏不能療之本軒心存濟世不惜萬里跋涉購而藏之以備世用大盅洋一元小盅五角温酒冲服鋪在上洋抛球塲 
[煖腎保眞種子膏]  
此膏能鎖玉池固精不洩壯陽保眞百戰不竭貼腎俞煖丹田子午旣濟百病自除一膏能貼六十日金水相生自用功卽孕久貼返老還童烏鬚黑髮行步輕健延年不倦有通仙之妙又治腰腿寒濕風氣疼痛半身不遂五臓内傷下元虚冷不成胎息大有奇效第見世之望嗣者深爲可惜因本堂將秘方選料照配以公同好非盡爲利是視請試之以爲何如每大張錢八百文小張四百六十文　鋪在上海四馬路英巡捕房對門接元堂何均年啓 
[張製佛手]  
此藥創製數十年專治男婦九種肝胃氣以及氣喘痰湧等症服之無不立效屢試屢騐久遠馳名現在邑廟西舘驛橋堍元亨錢莊分售賜顧者認明晶玉銅石圖章爲記 
[廣東仙壽窩靈騐]  
化痰止咳丸 
咳爲氣逆嗽爲有痰確不移脾肺腎三經爲患夫痰本水也其源在腎痰生於濕其屬於脾氣結上逆痰儲於肺故經曰治痰先治氣氣順則痰消痰消則嗽止矣然延失治變症叢生雖有六炁七情之分而治不離三經之外本窩方傳祖秘不惜工料虔製此丸專治一切痰壅氣逆咳嗽不止虚火動痰或帶血絲或成喘哮種種痰嗽之症皆能立效每服一錢藥到卽愈實有挽回造化之功不可尋常而視每瓶洋二角半兼有正化州橘紅每個洋五角哮喘洋金花每兩洋一角鋪分上海興讓街開張老鋪向在佛山鎭公正市大街 
[看書卽知戒烟法]  
此書蒙　克王爺賜章鑒定　倉塲督憲宗室鐘　曁　上海道憲沈　賜序最奇者服藥後腸中積滯烟油悉由毛孔而出故能除心癮愈百病增飮食豐容顏冬月手足不冷夏天身體不熱鬚髮竟可轉黑旣痿復能種子每兩價銀一兩每癮一錢服丸三兩除根惟藥丸無凸凹形卽係假冐藥另有　狐騷臭藥每料一元三日除根　雀斑藥半元十日退淸　髮癬藥六角半月重生　淋　癬藥等二角　瘧　痢　瀉　目疾等藥一角賜顧者送書一本上海只此一家金陵另有一鋪其餘省城各碼頭並分鋪上海北門外吉祥街如意衖金陵城内土街口生生堂同啓 
[新刻廣嗣秘書購書得子]  
夫婦偕老生子長成得子而殘疾怪貎中道夭亡不知交媾日期冲犯諸神○陳希夷公曾留仙書傳授求嗣各種秘方調養保胎逐月胎形胎前產後保嬰催生符呪諸授秘傳仲法靈驗異常一讀而知一試而得子依法女可轉男各法無不備載每置一部可作家寳遺留子孫每見乏嗣之苦特刋行世每部四本四角南市文楨堂法租界萬選樓書坊發售 
[協安又二彩]  
本號售吕宋票常獲頭二彩遠近馳名茲十一月票二彩由本號售與漢口大有利半張其餘分條附彩與震澤永和及寗波廣源祥今十二月大票批發及收紅票公道 
[廣東梁愷悌藥丸略列]  
小兒回春丹治小兒驚風發搐天吊增寒壯熱嘔吐泄瀉實痰等症五粒頭每丸一百二十文三粒頭每丸八十六文參茸戒烟丸一服此丸立能將烟具藏起戒時毫無難過戒後不生病每兩三百文雙料一千二百文龍涎哮喘丸凡患哮喘每服十四粒數瓶斷根每瓶錢三百文外有雙料洋金花作烟呼吸喘卽立止每包百文追風如意膏專治一切風濕骨節作痛手足麻木寒熱瘧疾小兒吐瀉臍風等症大帖錢百文小帖五十文入塲定志寗神丸此丸專爲讀書人而設大科小試帶進塲中用口含化雖作文至終宵精神不倦每盒十丸六百文經期腹痛丸專治婦人臨經肚痛或經前肚痛或經後肚痛甚至經閉不通悉皆取效如神每丸洋一角拘杞桑椹清補酒此酒滋腎益氣生精助陽常飲不燥不熱聰耳明目烏鬚黑髮益壽延年每瓶錢二百四十文頭風止痛太陽膏專治風氣上攻頭痛法捋此膏一對用自己口津舐濕貼兩太陽穴應驗如神每封錢七文四鞭壯陽丸鹿腎鱸腎海狗腎名爲三鞭善能壯陽種子加入馬腎共爲四鞭馬畜屬火功效尤速每兩洋二角小兒疳積散小兒孱弱飲食少進或食而不肥揉眉擦鼻此疳積也將散拌粥與食自能全愈每瓶二百四十文外有參茸衞生丸參茸白鳳丸全鹿滋腎丸寗坤丸蘇合丸益母丸心氣止痛丸調經種子丸化痰止咳丸赤脚大仙丸八寳吹喉散琥拍抱龍丸止痛丸調經種子丸化痰止咳丸赤脚大仙丸八寳吹喉散琥拍抱龍丸婦人白帶丸如意油薄荷油艾油發兌上海棋盤北首梁悌愷啓一分枝蘇閶中市此外九江廣泰源漢口集稼嘴點石齊長沙省城府正街點江西省城磨子巷羅春臺安慶倒抓獅羅春臺嘉興孩兒橋申昌杭州保佑坊申昌均寄售 
[廣東趙同春堂]  
馳名龍涎香戒烟丸同春堂戒烟丸 
此丸能以少製多以奇制勝應效如神包易戒斷内用犀牛黃以去頑痰龍涎香以化烟積正土木人參北鹿茸以培元而補氣其餘术茋苓草等藥則熬膏去渣取其精液而爲丸是以丸少而力大易减又易戒服丸後如食足烟之精神且能令其聞烟反厭而心引不生頓悟前非轉覺戒烟之爲易耳其初戒也開胃提神固無痰喘燥泄半戒則人肥氣壯盡除枯稿顏容戒斷後轉弱爲强更喜腎元復固是誠戒烟之最善法也卽未戒者閒服亦可除痰隨時尤能頂引無烟引者氣痛痰喘畏寒瘧疾夜夢遺精等症服丸二粒立效如神大瓶洋五角小瓶洋二角半單料洋一角上洋老巡捕房對門開張分設江西温州杭州蘇州鎭江無錫發售 
[東洋新到玄對畫譜]  
玄對先生東瀛畫史也畫法宗董北苑而佐以四王惲吳諸家用筆圓勁揮灑如意所著畫譜六册山水人物花卉翎毛無體不備可謂譜六如之所未譜而傳笠翁之所未傳也刻印精雅直與眞跡不異誠可爲繪事家之矜式價洋二元向上海樂善堂書局啓 
[上海中西大藥房]  
補身牛肉汁 
本艸載牛肉益氣血養脾胃補虚損壯元陽健筋骨消腫利濕泰西牛不畊種養以作餐其功尤效今美國法曼眞醫生用極好牛肉提取元汁以多煉少大補人身功在參蓍以上凡體虚病後冬夏服之最宜中國傳相試驗極佳近來常服此物用送官禮較官燕人參珍重刻由本藥房代售請認四馬路轉角洋房庶不致悞每瓶價一元四角如買六瓶價九扣 
[上海王大吉]  
聲明假冐為記 
本堂發兌各種戒烟丸及戒烟參片固本育麟膏萬應安胎丸王蓉散乾順扶玉丸六神丸坤厚資生丸印蓮散至妙散景岳百補大全鹿丸等名目繁多不能盡述假冐仍然不絶蒙賜顧者須認明上海寳善街石庫門内櫃上錫葫蘆爲記並送目錄單一紙只此一家並無分出餘者假冐 
 
 

Page 8

 
 
   
 
 

Page 9

 
 
[金陵官報]  
　　十月廿六日新任織造文煦到會署北捕通判慶錫壬銷賣武閙試卷差正任句容縣張允淸　由　　　見回同知陳光烈知縣周端麟戴烳織均銷假俞熙三天鄧炬十天均展假縣丞馬廷選到交卸海州州判事回州同葛承霂通濟門外府發歷趙希曾儀鳳門外巡檢劉澤寰江浦曾鵾祥水西門外並冬防差均奉委粥廠差廿七日署徐州道桂　慶調署淮安府桂中行赴任正任江寍縣陸元鼎知縣周濂赴蘇姜泰厘捐正任海州直隷州楊朝鐸署句容縣汪樹堂提督吳隆海叩謝帮帶老湘左營管帶奇兵營馬鴻利到均見分發江蘇儘先候補　黃煊到由京引○見來知縣常牧李雋戴輔衡禀知對本畢道庫大使劉隆禮巡檢吳學文銷秋闈巡查差從九閻佐周奉委浦口粥廠並冬防差 
[邗江官報]  
　　十月二十二日許鹺尹廣成銷李家橋緝私差廿三日洪分轉鉅委會辦淮南總局事務周鹺尹光詒朱鹺尹凱勳同委泰屬聽差前山西道御史徐侍御家鼎過揚廿四日王鹺尉家鼎過揚廿四日王鹺尉家棟起復回淮廿五日南掣楊司馬來揚公幹 
[江西官報]  
　　刑部員外郎鮑濚辭行進京通判洪範委輿圖館壽辦測算縣丞章葆樹銷查順永外保甲唐印庚接查順永外保甲未入朱熾昌由京起服來江按經許之祿委辦瀘溪卡南豐羅坊司單培森卸事回省南昌縣丞左秉鈞監修大有圩堤新昌大姑司陸炳新坪司衛銑俱禀辭赴任江蘇縣丞陳同祿委辦安仁石港卡分防進賢把總周開元玩視　案貽悞公事應行撤省察看所有該汛事務以史榮生署理兩淮運判鮑孝裕由九江來省署宜春典史劉察鑿卸事回省工部主事吳杰代拆代行鹽局事務 
[美國佛羅斯製貢邦補益藥水]  
專治　肝勞　肺癰　癆瘵　飮食停積　胃口呆滯　心悸多驚　四肢酸軟　身虚體弱陰損陽虧　宗筋不舉　氣血衰敗　酒色過度　水土不服　小兒不長成　小兒血不强壯病後元氣未復　精神委頓　吸烟人身體瘦弱　烟癮新斷精神恍惚　傷寒症初愈軟癱以及五勞七傷等患服此皆效 
諸君賜顧請向上海四馬路中西大藥房大馬路晋隆洋行寳善街晋隆分行曁良濟藥房等四家購辦大瓶一元五角中瓶一元起碼小瓶五角原箱十二瓶價目格外公道批折另議美國佛羅斯醫生謹啓 
[今到新法照相]  
致眞樓主人謹啓 
啓者照相一法自泰西流傳以來業此者甚多然而求其歴久不變者蓋亦寡矣本樓今得新法向外國定來象牙片晒出人物山水光艶奪目永不退色無論綾絹布紙磁銅玉石　角雅扇等物均可晒照極其精巧而且佈景比衆不同以壯觀瞻　本樓主人獨出心裁巧設山石樹木曲檻園亭書齋繡闥琴棋書畫零備古裝旗裝東西男女洋裝仙客名媛僧道劍俠一應俱全兼畫西法油相水相壽容神像精工細巧形容無二婉然活現無不暢心如蒙諸　君雅賞價極從亷特此謹佈放廿四寸大相洋八元再大另議照六寸牙片相洋一元半設英大馬路虹廟斜對門 
[英十二月票出售]  
票額設四萬號頭彩得洋十萬元雙張十二元單張四開照算分條七角卽華十一月廿二開彩凡蒙遠處賜顧請早購取此佈老廣豐新廣豐萬福來萬寳來仝啓 
[四馬路麥家閲仁濟醫舘隔壁]  
成和典 
原當滿衣零躉出售照碼七折劃一不二綢棉皮貨一應俱全價均克已包退回換 
[分條五角八]  
萬淂利連連中 
英十二月票雙張十一元四角單張四開照算信購上海四馬路 
[躉批照報公道]  
一定中快得利 
英十二月票零售單張六元分條六角函購上海四馬路 
[頭彩十萬元]  
同得利 
英十二月份票雙張十二元單張四開照算分條六角函購棋盤街北 
[附送月份牌]  
分條六角 
今售十二月份大票雙單四開價照大市信購指明抛球塲北首大富貴萬利生仝啓 
[頭彩拾萬元]  
必得中 
英十二月大票雙張十二元單張四開照算分條六角函購棋盤街北 
[大東惠通銀行]  
啓者本銀行現可代客收存銀洋存三个月者付息三厘存六个月者付息四厘存十二个月者付息五厘特此布聞經理本銀行事務之陶耳薄啓 
[又搬塲]  
本醫室擇於是月二十七日移至三馬路大街東西晝錦里口中間石庫門内發兌中外第一靈丹每服洋兩元閔小槎啓 
[照相大减價]  
本號照相開張三十餘年遠近馳名茲有外國快影新法比衆不同眉目淸潔坐臥安然今欲大减價以廣招徠照四寸紙相一張價洋三角此佈上洋三馬路蘇三興啓 
[上海中華匯理銀行告白]  
一本銀行現備股本銀五十萬磅日後可增至一百萬磅爲額　一本銀行以香港爲總寫字樓本港總理人未士機利士　未士希士　未士活頓　陳傑臣翁　周東生翁　關愷川翁　署總司理人未士麥堅　一英京本銀行總理人未士加蔑佐　未士專嗶打厘　未士仕卒屈厘　總司理人未士卑厘啡　一上海本銀行總理人　馬眉叔翁　許福緣翁　劉貫經翁　徐茗香翁　湯癸生翁　署司理人未士陶本　一本銀行准於本日開張交易○諸君如有銀兩付貯或有存棧貨物欲按揭銀兩者請移玉到本銀行面議此佈　英一千八百九十一年十月一號　光緒十七年八月廿九日謹啓 
[招請描字]  
本局承辦　欽定古今圖書集成所需描手自應招募凡向在本局描潤熟手以及别局曾經描過并遠方願來者儘可到局描寫卽聰頴子弟字畫端正者亦可前來本局當悉心敎導當另給他書先行學描幸勿觀望自誤同文書局 
[小輪整章]  
向來内河各小輪船行駛價無定規行無定時彼此未便今公議十月初一爲始申杭兩處開行每日准四點鐘風雨無阻搭客每位水脚洋二元包無錫快頭艙八元中艙十元房艙六元附拖頭號夾弄快船每隻廿四元二三號照减獨雇另議登此告白以照劃一同業公啓 
[五折七扣眞不二價]  
鎰成祥衣莊 
本莊係石路中分設四馬路新老兩莊揀選重料自運粗細皮貨定做時式新衣每兩向售五角因存貨甚廣特此登報减價十月十五爲始格外七折仕商請來購辦嫌價貴包退包 
[戒烟簡效奇藥]  
僕染烟癖已十餘年矣索覓方藥求戒終難見效今閱申報悉上洋中和里内廣東詹誠德寳堂鎗上戒烟發四膏異常奇效又可當烟裝在鎗上呼吸不滿四十天將烟戒去且此膏每兩價錢一千二百八十文吃此膏則不須吃别烟戒烟之藥無有過此者特書數言登報以吿有戒烟之志者合肥李文俊益齋氏具 
[天成土行聲明價目]  
批發洋葯煙膏吕宋大票 
上洋棋盤大街北首朝東石庫門面選提大小洋藥原箱零兌比衆公道督製淸膏每洋兩四陳膏還灰二兩五公膏二兩八冷籠三兩四熱籠四兩二加平克已五角起碼原貨不合包退包換童叟無欺批發英十二月大票雙張十二元單張四開照算分條七角額設四萬號頭彩十萬元准十一月廿二日開彩賜顧請認明圖記原班帶奉不悞 
[通源拆票]  
本號自運吕宋票批發疊獲大彩紅票申足四遠馳名今售英一千八百九十一年十二月雙張大票額設四萬號頭彩十萬元華文刻錯年份英字爲憑認明有綠色圖記中彩立卽兌現分條公道信購指明上海棋盤街北 
[七折八扣眞不二價]  
晋裕衣莊 
本莊揀選原典估衣專辦各色綢緞時式新衣自運粗細皮貨加工重料本莊向舊七角應今庚存貨頗多於十月初一日起格外减價倘蒙賜顧請棋盤街北首 
[盤店新法票每張洋一角]  
四馬路紳園籌此新法召盤照此次大票得店章程妥善申滬二報載明妙在所失只須一角一朝巧遇驟獲數千只此一家一次祈勿錯過速來購買遲恐不及○紳園本店出售寄售在棋盤街汪恆春堂外埠函購原局回件信資自理四馬路中市紳園告白 
[大東惠通銀行]  
啓者本銀行集本英金二百萬磅又公積英金二十二萬五千磅外國總董係怡和行之開錫惠恩利行之恩利公平行之愛未生匯豐銀行之麥格林前沙遜行之沙遜都阿行之都阿共六位滬董係怡和行之司密沙遜行之馬士美最時行之國夫公平行之百露斯脫共四位所設分行在香港孟買格刺吉打新加坡檳榔嶼長崎神户橫濱厦門福州天津等處凡各種房產貨物等皆可向本銀行作押欵并各種銀錢來往此布光緒十七年六月初四日經理本銀行事務之陶耳薄啓 
[大隆土棧]  
本號自運豐碭本土專做批發格外克已並法製淸膏每洋二兩照本發客從中明無沾惠實欲以廣招徠凡蒙賜顧問明上洋三馬路東鼎新里 
[貨眞價實尙有無數藥料容後續登]  
屈臣氏廣東堅製中國丸藥發售 
十全大補丸專補氣血滋長精神男婦合服每兩大錢九十文赤脚大仙丸治身體虚弱有壯陽種子之功每兩錢七十五文六味地黃丸專治虚火上炎肝腎不足之症每兩錢四十五文附桂八味丸治命門火衰致脾胃虚寒等症每兩大錢九十文知柏八味丸治陰虚潮熱早晚時虚火上炎每兩大錢六十文八仙長壽丸專治虚損勞熱形瘦神倦等症每兩錢四十五文金匱腎氣丸治脾胃大虚腰重脚腫之妙品每兩大錢六十文天王補心丹專治心血不足健忘怔忡等症每兩大錢九十文萬應痧氣丸治發痧疹轉筋絞腸霍亂吐瀉大瓶四十五小　龍涎哮㗇丸治哮㗇多痰服之呼吸自通順每瓶三百六十文男婦八珍丸專長氣血健脾胃清補之妙劑每兩大錢六十文八寶紅靈丹治中暑中痰通關達竅之要藥每瓶一百零八文甘露午時茶治内傷飲食外感風寒甚神效每盒念塊百卅五萬應神麯茶此茶善能疎風解表快膈開胸每盒八塊四百八參貝製陳皮治哮㗇肺痿氣結痰凝無不效每兩大錢九十文袪風濕藥酒治男婦風濕痹癱骨節痛等症每兩大錢一百文萬應如意油治感冐傷風及胎毒瘡症均效每罇錢百五十文神效洋金花止哮定喘順氣除痰和烟服食每盒大錢九十文平安萬靈茶此茶開鬱行滯感冐風寒均合每盒八塊百廿文八寶鎭驚散治小兒慢急驚風及昏迷等症每罇錢百八十文寗心補腎丸治先後天不足失養夢遺洩精每丸一百零八文參茸白鳳丸治婦人虚弱白帶及調經種子每丸雙料百念文廣東丸藥從前槪有加添等　現在一律裁免照廣東原價發售各埠分局一槪同價上海英大馬路棋盤街屈臣氏告白 
 
 

Page 10

 
 
   
 
