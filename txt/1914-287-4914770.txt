# 1914 - 287 - 4914770

 

Page 1

 
 
游記 
[新疆旅行記（下篇）（十）（五）（單騎）]  
　　十四日早出沙拉烏蘇正北行過奎屯河河幅約寛一百米突流水亦急發源額林哈必爾罕山入俄境兩岸土性甚好若引河以資灌漑則可耕之地奚啻數千萬頃詢問土人此項開渠費約須萬金而地方官不知經營殊爲可惜是晚宿小草湖地亦荒凉 
　　十五日早出小草湖西北行入布克楚爾山路甚險天氣頓冷常發大風故該處有風洞以備起風時車馬入洞暫避者是晚宿廟兒 
　　十六日出廟兒西北行仍是山路崎嶇甚險所帶糧食已不敷用而沿途又無地購買心甚焦急惟有催車夫多赶路程耳是晚宿老風口該處有蒙民數家放牧牛羊 
　　十七日出老風口西北行山勢反寛敞路在兩小山之間稍平坦沿途多哈薩民人其風俗習慣與蒙古人同而其宗敎則與纒頭同統系有總管而無王公聞十夫有十夫長一名百夫有百夫長一名千夫有千夫長一名性極强悍以能殺人搶掠爲雄行者多戒心焉是晚宿河上該處市面繁盛約有商民五千餘家春夏之交俄人由迪化吐魯番等處運貨至齋桑下汽航者皆取道焉 
 
 
 

Page 2

 
 
十八日出河上西北行路多平坦居民亦多不到十二時抵塔城宿城内聚奎店旋換衣服用中膳連日路上乏食精神甚爲困憊稍休一時僱俄國馬車赴參贊署拜會汪參贊晤談甚久查汪參贊江蘇徐州人在新十九年邊情頗熟惟人太忠厚内政外交常常失敗頗思引退是晚即在參贊署便飯回庽張科員來會（未完） 
時評 
[拉雜（冷）]  
　　古人有拉雜以作書者今人有拉雜以爲政者 
　　今夫法當有一定者也議法之人亦當有一定者也今乃由總統命之各省都督民政長倡之政治會議約法會議羣起置喙之試問其機關何自而發生議案何由而成立則拉雜以成之也 
　　今夫財取之有一定之道用之有一定之法也今乃協助者協助截留者截留解送者解送實業借欵用之行政敎育經費用之軍餉甲用之乙乙移之丙但求現在不顧旣往與將來亦所謂拉雜以取之也 
　　今夫用人當有統系當有主義者也即不然亦當有一定之章程者也今乃不論學識不論資格朝起而夕罷甲攻而乙仆盡人可用之盡人可退且或有時盡人可捕而盡人可殺之問其何以若是用人則又拉雜而用之也 
　　中國多拉雜事故余亦拉雜以書此 
[命令]  
　　三月二十三日大總統命令陳蔚給予三等文虎章此令 
　　又令盧靜遠授爲陸軍少將此令 
　　又令順天府府尹王治馨著開缺另候任用此令 
　　又令任命沈金鑑爲順天府府尹此令 
　　又令司法總長章宗祥呈稱署山西高等審判廳長邵脩文署山西高等檢察廳檢察長王懋昭署福建高等檢察廳檢察長邱在元署陜西高等檢察廳檢察長張燿均籍隷本省例應廻避請予開去署缺另候任用等語應照准此令 
　　又令任命陳經署福建高等審判廳長許逢時調署福建高等檢察廳檢察長陳彭壽調署山西高等審判廳長王樹榮署山西高等檢察廳檢察長賈晋署陜西高等審判廳長易廣侯署陜西高等檢察廳檢察長任禧璋調署甘肅高等審判廳長此令 
　　又令司法總長章宗祥呈請任命張燿李昭署京師高等檢察廳檢察官邵脩文署直隷高等審判廳推事邱在元署山東高等審判廳推事應照准此令 
　　又令司法總長章宗祥呈請任命高熙楊天壽署京師地方檢察廳檢察官應照准此令 
　　又令代理國務總理孫寳琦内務總長朱啓鈐呈據貴州民政長戴戡呈稱貴州省城警察廳長王文華呈請辭職王文華准免本官此令 
　　又令代理國務總理孫寳琦内務總長朱啓鈐呈據貴州民政長戴戡呈請住命李映雪爲貴州省城警察廳長應照准此令 
　　又令兼代陸軍總長周自齊呈請將金永治授爲陸軍騎兵上尉蔣連城授爲陸軍步兵中尉陳鶴林授爲陸軍步兵少尉黃光五授爲陸軍二等軍需正劉起鳳王裕成均授爲陸軍三等軍需正郝毅卿授爲陸軍一等軍需黃蔭紹授爲陸軍三等軍醫正應照准此令 
[專電]  
　　北京電　五國銀行圑將於明日在巴黎會議决定借否以前此尙無具體成案之故惟法英對此均有意見預測恐無結果 
　　北京電　駐京俄使今早謁袁總統遞俄皇答覆袁報告當選總統之國書 
　　廣東電　順德樂從香山東鎭土匪均起事官軍勦匪尙得力 
　　南京電　財政部電驗契征收費約照十分之一辦理其餘各費均列入預算至奬勵費百分之十以解部數爲准 
　　南京電　蘇省各縣驗契欵項均未解繳僅江寗縣解到一萬元 
　　南京電　昨部員余光粹赴鎭調查農務省長派劉桐偕往 
[特約路透電]  
　　北京電　白狼已取龍駒寨山陽縣大肆刧掠殺死平民二百三十人傷擄數百人現進窺西安府 
　　北京電　約法會議今日下午在前衆議院會場開談話會續行討論約法修正案 
　　北京電　實業銀行借欵法郎七千五百萬枚定四月七日在巴黎發行聞該借欵乃供興築浦口商港及開辦北京電車自來水電燈諸用以浦口商港所入之稅及北京市政各捐爲抵押品且由中央政府擔保 
　　北京電　財政部向交通銀行取洋三百萬元以應本月内地方各用 
　　北京電　聞南方八省反對地契稅甚力以廣西爲最政府决議將此事交財政會議核奪 
　　北京電　袁總統今日下午在府第行授予美德勳章禮受者共有一百五十人 
　　成都電　川督派秘密調查員二十餘人分赴各府調查禁烟情形此實必要之舉蓋官吏之惰者頗不乏人也 
[譯電]  
　　北京電　袁總統以命令宣布關於總統及國務院職權之新憲法四十六條 
　　北京電　袁總統命令任司法總長章宗祥爲約法會議議員該員提出約法修正案時須宣告全體約法會議最要之責任乃在修改約法中窒礙政府之各條云 
　　北京電　張鳳翽電告袁總統已率大軍離西安府以阻白狼入省袁總統致電豫皖鄂秦都督謂匪黨如有暴虐外人舉動當惟本省都督是問 
　　北京電　據國權報載稱外交總長孫賓琦現與駐京各國公使磋商引渡各口岸租界黨入之條件 
　　北京電　據山東都督電稱殺死樂安縣知事之亂黨八人均已正法 
　　北京電　黑龍江護軍使來電趙爾豐因忠捐軀請追加榮典袁總統已將來電付國務院核奪 
　　北京電　袁總統定於明日接見曾得美德金銀勳章之男婦 
　　倫敦電　愛爾蘭陸軍總司令巴格特陸軍中將今日在陸軍部與陸軍大臣西萊君會談一切並召愛爾蘭及亞爾特畜特之軍官若干員至部克拉第三旅騎兵旅長戈君之弟現駐亞爾特畜特昨亦辭職陸軍部會議旣罷内閣卽全體集議聞今夜將於下議院有所宣言聞亞爾特畜特尙有軍官若干員如調赴愛爾蘭則擬相率辭職陸軍大臣離内閣後卽入覲英皇談三刻鐘之久乃復返内閣報告覲見情形愛爾蘭陸軍總司令亦奉召入覲貝爾法斯特之現局極爲安靜水兵與義勇隊頗形親睦卡生君將長駐曷爾斯特據稱擬竭力預備抵制政府之威逼薩米爾君願助英金萬磅供養辭職軍官之眷屬澳洲畜牧家郝斯福爾君致電卡生君願助英金二萬磅以充曷爾斯特軍費平民議院今日開會討論愛爾蘭問題反對黨與自由黨互相詰辯卒由反對黨提議延會經衆否認而散貴族議院今日亦開會討論愛爾蘭問題自由黨各報謂愛斯奎士君仍居首相之任足見反對黨離間軍心之謀業已失敗且謂今已至忍耐界限之盡端保守黨各報皆洋洋自得謂政府預用以加害曷爾斯特之利器今反斷落曷爾斯特之手並讚揚戈旅長爲當世之英豪且稱道各軍官救國之功又謂自治議案今已絶命據貝爾法斯特各報載稱滕甘洛義勇隊電祝第十六鎗騎隊挺立不撓以保寡數忠誠之國民委於溝壑之功昨晚貝爾法斯特各街道行人攢聚以讀各報所刋報告平民議院會議情形之號外曷爾斯特之義勇隊茲始出現各街道咸衣黃色戎裝蓋赴卡生君住宅任守衛之責也市行者皆駐足而觀頗爲注意昨日克拉之義勇隊仍照常操練其指揮官中有辭職之軍官數員 
　　倫敦電　陸軍部派往貝爾法斯特與旅長葛萊成會商政務之陸軍少將瑪克里地今日忽戎裝謁見卡生君謂願向統一黨領袖表示敬意當時曷爾斯特義勇隊司令里佳森大將亦在旁據克拉電稱戈旅長及其他軍官均得有切實保證謂決不以陸軍抵制曷爾斯特於是各員始撤銷辭職書星期二日康特白里大敎長海軍大臣財政大臣及内閣其他諸員均往謁見首相英皇英后均赴其希爾游歷實業各大埠並擬執行博物院市政廳開幕禮 
　　倫敦電　曷爾斯特之風潮現已略平因内閣已爲陸軍軍官沸騰之心意壓制原定抵制曷爾斯特之計畫皆作罷之故各軍官之上書告退者均重行就職未受處分故政府可謂已大遭失敗保守黨頗爲得意 
要聞一 
[約法會議之第一次正式會]  
　　約法會議日昨（二十二）下午一時開正式會參議院門前車水馬龍各議員如期畢至適向君瑞琨於前晚由滬上歸來在開會時亦復趕到茲將各地方面調查之消息一一揭誌於左 
　　議事細則起草員席次簽定以後議事細則亦屬一重要事件此項起草之員非熟悉法律者萬難勝任愉快日昨開會時議長指定起草員四人爲黎淵朱文劭鄧鎔顧鼇聞此項細則限定三日以内編製完好以供大家研究 
　　宣告嚴守秘密指定起草員以後孫議長當場宣告謂從前憲法起草委員會曾有禁止旁聽之例今日修正約法其關係重要當與憲法相等擬仍不設旁聽席以防春光洩漏云云隨由黎君淵要求謂議員與秘書廳人員應負同一責任議長旣有此說請通知秘書廳一律遵守以期公允議長許之 
　　議員之兼行政官者約法議員審查合格者計五十七員内中行政官佔十之九而現在尙擔任行政事務者亦不乏人據所調查者開列於後莊藴寛營辦浦口商埠事宜梁士詒總統府秘書長程樹德法典編查會顧問向瑞琨南洋宣慰便任可澄貴州審計分處處長施愚法制局局長徐鼎康奉天内務司司長王世澂法制局參事王劭廉北洋大學敎務長關冕鈞京漢路督辦舒禮鑑金陵關監督錢能訓内務部次長 
　　五百元之薪俸政界中之譏誚議員其第一口實曰每年五千元歲費但議院解散後忽有政治會議發生其議員每月五百元年計六千元且有招待所爲棲身之地其待遇又較舊議員爲優政界上并無非之者或政治議員多政界中人其待遇應如此也現在約法會議開幕其地位較政治會議又高一層現聞决定之數爲每月按照五百元發給若本會議員有兼他項機關中之差缺者則於原支薪俸之外計算不足若干按數補給以符五百元之額惟原係政治會議之議員則原支數額以外仍給以五百元無所節扣故以政治會議議員而兼約法會議議員者更爲格外合式云 
　　散會後之餘聞散會以後又得一政界消息謂約法會議所有議案係仍仿政治會議辦法遇一重要問題均須先期開茶話會一次以便疏通意見至於正式開會時則祗履行通過手續更無何等爭論 
[對於漢冶萍借欵之各方態度]  
　　特創之一說漢冶萍問題初發生時反對者一鼓作氣大有非取消不止之勢近則漸漸呈一種怠散氣象昨有特創一說者謂漢冶萍借欵喪權失利無可諱言惟此項問題究與外交有密切關係使與日人開取消借欵之談判日人堅不肯允而我國亦難以下臺不得不爲最激烈之爭論如是則二國之感情大傷而於漢怡萍借欵仍無補救云云觀此則似有和平之希望矣 
　　藉口之方法日人最近恐我國政府堅持不經部准不得借欵之說責令盛宣懷取消借欵已籌有一藉口方法謂不經部准不得借欵之規定係近來始行頒布（按指礦業條例所規定者而言）而漢冶萍借欵談判實開始於年前法律無追溯力漢冶萍借欵雖未經部准仍當有效云云此日人之欲與我國於法律上爭曲直者 
　　澁澤之要求中日興業公司與漢冶萍暗中有連帶關係澁澤氏不日來京聞於要求立案外尙有别項要求最著者則爲欲得長江流域之特别權利昨某西報記者言各國之爭權利者多於中央日人獨注意於地方以故自去年來中日問借欵者寥寥無所聞而漢冶萍借欵陡然發現是注意地方之結果也澁澤氏之來其所要求仍係注意地方是不啻爲漢冶萍借欵之後盾也云云 
　　英報之論調漢冶萍借欵我國與日人現正處相持不下地位而第三國大爲注意蓋日人之得漢冶萍爲英人之所不願以侵該國之勢力範圍也日來各英字報對於漢冶萍借欵論調漸加激烈有云英之於長江流域猶日之於東三省東三省之爲日人勢力範圍英人承認之長江之爲英人勢力範圍日人獨破壞之其有背於英日同盟之本旨矣云云 
[俄法兩國最近之交涉]  
　　法使提出廣州灣原約廣州灣法人欲加華人身稅各節已迭誌本報昨聞孫内閣已函致法使康悌氏要求取消此議而法使則以未得本國訓令爲詞復經我國一再致函法使始允電商本國刻聞法使曾有照會到我外交部略謂廣州灣地方當一千八百九十八年（卽光緒二十五年）中法 
條約已屬法國領土應有統治權嗣後無論何項交涉當按照條約中政府不能干涉云云外交部業將此案原約要點兩項擇出日内卽函復法公使（一）廣州灣陸地自麻草芝滿墟開明港至吳川爲限海地自廣州灣至調神島爲限租借限期九十九年爲滿期内不得妨害中國主權（二）往來船舶照各國通商口岸同一待遇並無加徵界内華人身稅之理由 
　　吉黑增駐俄軍俄國提議撤退直隸戍兵時識者早已謂其必另有用意茲聞俄在吉黑兩省之駐兵業添至四萬餘之多該國又恐我國責問日前駐京俄使特專函致外交部聲言中國以後若在吉黑兩省加增軍隊時當於前一月通知該駐使以便轉報俄政府並請將該處之俄警察一律編列軍隊等語聞外交部已據約請某轉逹俄政府務將此項軍隊撤去以全邦交 
[中蒙畫界會議之近訊]  
　　蒙藏之比較藏務會議自開會至今已六閱月尙無何等眉目而未來之中蒙劃境會議其至何日結局更難預測然據劃境會議政府派定之全權正使畢桂芳君秘書某君之言曰伴於民國成立而國境所生之變化厥爲中藏問題及中蒙問題中藏問題由藏務會議解决目下正在開會之中而中蒙之劃境會議與藏務會議頗相類似但其難易不同劃境會議有中俄協約爲之根據所議者不過關於 
 
 
 

Page 3

 
 
劃境之細目而已然藏務會議以前并無何等之根據僅由三方各派委員共同籌議其事件旣極煩難其主張又極懸隔故開會業經半載尙無何等之具體的成議若劃境會議决不至若是之困難可以豫測政府預定此會議以四個月完竣云云 
　　會議之地點外蒙勘界專使畢桂芳早已任定所以尙未起程者蓋須討求庫倫活佛之同意也茲聞蒙藏事務局現已接到該活佛來文認可畢桂芳有專使之資格並定在庫倫爲會議地點當卽轉致畢專使並聞畢已起行將來行抵科布多時由該處派兵保護赴庫云 
[襄漢路决修之原因]  
　　鄂境粤漢鐵路武岳叚總工師林麥氏刻條陳交通部擬請修造湖北襄漢路支線以便利西北境之交通該路從漢口起點溯襄河直上至老河口因該處乃甘陜鄂豫之要口上水直逹陜西甘肅下水逕通漢口且與河南鄧州南陽内鄉鎭平淅川等出產豐富之區相近漢口中西商人行號均派人至河口購辦牛皮木油漆紙汴綢絲藥材烟葉雞鴨牲畜等土貨至漢出口無火車轉運每易遲誤時日現在各國商人均欲助中政府修此鐵路其路線已經測勘建造費並不甚巨落成以後可年獲巨利云云交通部極以爲然已决定修造將派員前來實測矣 
[湘省之實業談]  
　　湘省實業銀行之改組湘省實業銀行前奉湯民政長令飭歸併湖南銀行辦理經該行總理曹訓農曁各商股極力爭持紛紛呈請免予歸併各情迭誌前報現經湯民政長允爲通融准予另行組織並徇該行股東代表之請先行發出佈告云案照實業銀行前飭歸併湖南銀行辦理旋據該銀行股東代表楊棨等呈稱該行營業經年頗著信用請准另行組織等情經本都督兼民政長查明該銀行内容尙無弊竇於實業前途亦不無裨益業經批候酌定章程再行飭遵改組在案茲據該代表等呈請先行佈告以維該行信用自可照准一俟改組章程公布開始營業現在遇繳商股者仍一律照收爲此佈告商民人等一體知悉此佈 
　　英比實業銀行之取消湘省於前月間忽有人自稱爲英比實業銀行派來在湘開辦分行擬卽招工建築等情並在各報紙登出廣告當經湯民政長照會英比兩領事詢明是否實有其事嗣准比領事照復謂比國並無此事英領事則稱候查明再復旋查得該行確未派人來湘遂一面據情照復一面勒令該行自行即日取消以免别生轇轕 
　　梁煥彝之辦礦歷史湘潭梁煥彝君留學東西洋學習礦業專門歷十餘年富有學識經騐前清光緒末造與同學王寵佑君在法國赫侖土米社會購得提煉純銻白鉛水銀雄黃等法及專利權回國與同邑楊君晳子籌商卽在湘省組織華昌鍊礦公司從提鍊純銻入手甫經開辦即著成績近則暢銷外洋各洋商爭相購運曾與英國柯克遜鍊廠所設之支那公司訂約銷售每年約計三千噸有奇目前正在推廣廠屋擴充鍊爐也又曾與雲南合股在箇舊開設寶華鍊銻公司近亦成效大著梁君自創辦華昌公司後即爲前雲貴總督李經羲所招督辦雲南全省礦務首先經營箇舊錫礦前年反正後湘前督譚公迭次電招回省辦理湘中礦務去冬始託故回湘因近年又與楊晳子夥辦醴陵天華台鉛礦及郴縣安源錫礦遂於月前前往該兩處履勘其時適奉湖南官礦經理處委任充當常甯水口山鉛礦局總理遂擬由郴赴常接理局務乃於日昨又接雲南來電仍請赴滇辦理銅礦同日又接北京周大烈來電以現奉任命爲第四區礦務監督需人佐理擬請我公屈爲僉事等語蓋周梁有鄉誼又係至交故有此電 
[雲南通信]  
　　丁槐控追產業案前清廣西提督丁槐係雲南鶴慶州人行伍出身曾署任總兵提督等缺積貲數百萬於滇省迆西一帶及滬漢各埠均開設店號革職僑居上海而其子姪丁素平丁聚五輩則在家居住前年秋間民軍舉義軍府成立後地方人民控訴其子姪覇佔良民田產等事於軍府當經軍府飭令前西征司令李根源殷承瓛等先後兩次查明所控是實乃將其佔得之產業發還原主又經省議會議决將丁家資變賣充公迄已年除近因丁槐受大總統令任爲荆州鎭守使乃赴中央控告請求追還財產當經總統電令蔡督查覆當查得被抄原因乃以不能歸還各情電復去後丁又以李根源名列黨籍殷承瓛已經卸差復控請中央要求拿辦殷承瓛李根源審問總統又復電令將殷解案對質唐督得電乃一面將丁子姪不法情形電復中央一面又令謝鎭守使再查丁被抄有無委屈現經謝鎭守使復稱丁被抄家產實由自取並未稍有委屈電請唐督電逹中央取消前令云云恐此案一時不能解决也 
　　大帮喇嘛赴滇消息雲南向與西藏毗連藏人時常過界然不過數十人一起詎頃間探聞維西有電來滇據稱現有黃敎喇嘛四百餘人由裏塘而來入維西屬之西拉地方據稱係來中國辦貨然其遠來之實意不能得知當經維西知事電逹滇西觀察使奉命阻止伊等仍擬前進不聽阻止乃電逹軍府唐都督以大理亂兵現在到處竄逃恐有疎虞我滇不認保護之責等語電囑維西知事詳細開導令卽折回勿來爲要云云特未知能否阻止也 
[石洞耆民種樹談（本報旅行記者抱一）]  
　　十步之内必有芳草旅行所至往往於荒凉闃寂中發見一二差强人意之事知中國事大可爲也不可以不記 
　　安徽之銅陵全縣分十五耆耆者猶他邑稱圖稱保也東南鄉有石洞耆者其講求敎育及實業成績之優異令人可驚 
　　石洞耆有初等小學校有初等高等小學校聞其設備在銅陵城縣立高等小學上談者頗稱道之顧記者未之見不敢遽下斷語 
　　其講求農藝種植談者津津不倦謂其民殷物阜風俗勸樸甲於他耆其農產物主品爲稻麥之屬固與他耆無異而其副品收利之厚至可健羨非用心研究者不能享此美果也 
　　記者嘗親遇石洞耆士人張君駿書何君守中爲言種桐之利竊願介紹與吾國熱心實業者共研究之石洞耆爲山鄉故種桐最宜其效用在取其子榨爲油可以塗木材使不易腐蝕桐分兩種一爲週年桐每畝可種百二十株下種三年後可收子榨油十餘年後須拔去另種一爲千年桐每畝可種五六十株多至七八十株下種五年後可收子經七八十年然後須拔去另種每株豐收時年可得子十斤次者亦可得五斤每子二斤可榨得油一斤每油一斤可售錢二百文 
　　讀者諸君試一計算之大約每地一畝歲穫必可易錢四五十千文以上夫山人所棄也吾見童山多矣桐又非主產品而利之厚已若此 
　　石洞耆亦種茶稱牡丹茶以記者之口福得於銅官山親試嘗之其香清冽色亦可餐令人作十日想 
　　又嘗種萆麻子收穫亦佳但其製油法尙在調查研究中 
　　石洞耆之敎育實業二君提倡之力爲多二君且爲余言當初種植時人咸漠視之今見獲利仿種者不少二君之宏願固將盡化其地俾無有曠土無有游民也 
　　夫苟有關於利民生者必爲介紹於當世有心人此記者所自任之責也 
[雜評一（無名）]  
　　五國借欵圑五國借欵圑今又將在巴黎會議矣自發現第二次大借欵以後所傳五國借欵圑之消息朝夕而數變或曰借欵有進步也或曰借欵必成也或曰其要求之條件苛也或曰抵押不滿意也或曰英俄將解散也或曰將開大會而俄法之代表不至也今則云又將在巴黎開會矣又云將以英俄有意見故而不能成立矣然則此次旣云决借否則一二日後當行解决也雖然解决不解决於中國何有哉卽使解决而借亦僅僅使行政部一時之活動耳其能蘇中國而袪貧困也耶 
 [ 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[蕪湖之表裏觀（本報特别通信員蕪城）]  
　　說者謂上海乃中國之倫敦然則蕪湖其台衛浦爾乎予初信之及萬里歸來俛仰觀察孰知有大不然者吾寗謂鎭江佳也 
　　蕪湖城堞高不滿二丈而周遭不滿五里也分四門以西門介長街之中爲最盛其他三門荒凉景物如故都城朝啓昏扃以警吏一人司之似甚嚴重而罷酒歸途雖夜深人靜以銅鈔數枚呼之則開閉亦大自由固無須雞唱之徒也 
　　長街號稱十里由江口穿西門而抵於東市實則不滿五里之遙蕪湖一邑之精華萃之金融之流轉居人衣食住之供給均取焉然屋宇之低矮較他邑爲甚大盜可踊而入本邑無土產以米爲著然獨立之後匪警遙傳且以粤省幣荒市面蕭條一落千仭抱一氏之調查所謂前年歲運五六百萬石之粤今則歲出四千石而弱也米之源大都採之皖南北由蕪湖礱後運輸他邦米之佳者逹於九礱而本地及近邑所銷之米大都初二三礱六礱至九礱之米則運入廣東漢口等大市場今則銷路幾滯而礱坊生涯亦遂大减風雨蕭晨杵臼之聲不可得而聞矣 
　　自巴拿瑪賽會出品徵集之令行各省爭設出品會而蕪湖爲商埠之一亦應與焉會長已舉崔星門會所何在尙不可知而昨日行過長街該會招牌固已倒豎於油漆店之牆根油哂矣蕪湖當以何者爲出品物此最費人愁思者也米足爲出品之一耶則米固不出於蕪湖而茶則有六霍二邑尸其名也其他工業品無一匪得之鄰郡學校荒落亦無成績品之可求惟鐵畫一種相傳競賞多有携至都門奉之顯貴者此物殆手藝品之特品溯自乾嘉之際有湯某專擅厥長妄語遙沿謂湯幼時虐於兄嫂覺此身了無生理因趨赭山巓求自滅之道卒遇老人握之以手曰此去可以自謀其躬矣遂能摶鐵如泥發明鐵畫爲世絶技今之市者枝枝筍接麄拙無俚皆出自市上庸工而湯物求之名門會當一覯然渺乎其不可多也 
　　蕪湖名爲商埠舍米而外更無有也然米市墜落百貨亦因之蕭條蓋租界未築而本地亦無實業之可言舉半里强之大馬路茶寮酒坊妓館舞臺南食舖照像店外最耀人目者廣洋貨店而已招商局則自上海分來電燈廠一市不到二萬餘盞僅敷開支廠址近赭山山脚夜遇風來荒凉機音與慘淡之電光相接使人不可終日餘則鐵路公司已爲方夢超賣去部員方仁元已於日前來蕪接事聞此路擬先築甯蕪一線何日發硎尙不可知而大浦之線業已籌議設大浦之線成而蕪湖商埠可以廢矣 
　管仲治齊開市設娼士商雲集而妓女不獨爲集商之媒亦商業之一道蕪湖百業繁盛當以妓業爲最獨立以前　不得知獨立以後張軍自太平遷駐斯業大昌酒後歌前盛宴雅集非此不樂而光復以來軍人之豪情偉舉　足勤社會之觀慕蓋常人之所不敢爲者而軍人能之常人之所憚懼以爲禁者而軍人不敢禁也賭懸厲禁而洋房不禁也所謂洋房者蕪湖之敎坊也士夫紳商叢而聚之呼盧之聲振衢逹旦嗚呼上好之下必有甚焉者吾不敢諱也 
吾嘗謂北人性剛戾其犯罪之數必多於南人而孰知有與吾理想有大相背謬者聞之法界之人謂此間刑事案件其繁　固較民事爲倍蓰也蓋地爲商埠五鄉遊氓及盜賊以爲會歸異方雜處相居無里黨之感情往往比舍之民以戔㣲小故動起爭衡在鄉里以爲可以情忍者至斯不肯忍也居相無業賭博因而生之凍餒相尋盜心遂以萌之或以小利而運煙土或凌寡弱而販人口習慣相生動罹法網而不知其然雖謂政敎不良之所致然實因工商農等業之不振興而無業之徒無所叢聚皖甯富豪曰陳曰李坐擁千數百萬之雄資日遨游於海上一家之頣養豐盛而地方事益一無所計蕪湖大馬路近郊縱横十數里厦廣而至茅舍無一非李氏之產日收萬千錙銖必較吾不知李氏月計歲計其將以金錢爲子孫萬萬世之業乎其曷學美之鐵道石油諸大王母以田舍翁守財虜自菲薄也耶 
　　蕪湖風氣一承舊慣蓋一種頑固之性質惟商界爲堅忍也歲朔一用陰曆元旦則賀帖盈户轎馬環市請酒則紅帖大片拒客則請安擋駕各營長局長一例稱呼大人縣知事則曰大老爺而司法衙門則升沈於其間蓋一般知識以縣知事常理初級廳案件故初級廳亦稱大老爺而以地方廳擬於知府則大人矣然司法機關近頗見絀於各界則行政界勢力强故請帖列名往往落於縣知事之後則審檢兩長又不幸而亦爲大老爺矣 
　　蕪湖攬長江之勝風景極佳城南有赭山山傍桃塘堤柳春舒池荷夏放遊興不淺赭山之巓有夷樓舊爲庠序近則宿兵矣對江爲梟磯祠靈旗映漾宫殿蒼茫想像當年低徊不盡出右爲弋磯山有療院與聖公會爲比鄰主持會務者爲西人宓某居皖垂三十年操華語引用經典雅能得中子女各一人子業於國女居烟台其妻於獨立時忽發癎疾流亡不知死所風雨飄鐙相聯抵掌每提舊事老淚潸然 
[西報論借欵事件與時局之關係特譯]  
　　字林報載北京訪函云借欵事宜近無動靜五國銀行圑代表本定星期一日開會柏林研究中國鹽稅所入是否足抵第二次大借欵以免迭次開議半途而輟會期旣届法國代表忽言不能與會事乃作罷或問其故曰中國時局俶擾若是寗能從事於此耶卒因他國代表之力諍乃允於本月晦日重行開會或謂法代表之不願參與銀行會議非臨時决之焉蓋法國前嘗警告中政府非俟革命賠欵問題旣定則不欲談判他事矣此殊不然夫革命賠欵問題今仍在談判之中法國固願先定此事後及其餘惟借欵問題乃另一事件法之不欲加入借欵談判蓋别有原因也 
　　中國今日之時局確不足以慰人聞各省收入之稅仍多扣留自用者陰曆新年政府雖得各省　濟之欵若干然以征剿白狼而悉擲於虚牝惜哉狼禍披猖大足損政府之威名擒狼之望渺不可期且不獨此也各省匪黨充斥如猬旣見狼突之利恐皆爲心癢欲逞矣 
　　中政府自恃聰明行事多乖大足爲交情上之阻力近者曾圖以南京公債票售於巴黎誠可謂愚人之狡計也且嘗蔑視整頓庶政借欵合同而欲發行不規則之借欵皆爲人發覺而止而一星期前宣布之審計章程整頓庶政借欵合同中固明明載有審計條件而竟不先期示諸有直接關係之銀行家銀行家向提出抗議今又不得不修正矣夫中國財政與政治之地位阽危若是而政府復不以誠道相交法國之無意供給中國借欵固振振有辭也 
　　所幸鹽稅一項雖各省多所阻撓而兩淮與四川二大產鹽之區復一無所入然仍有蒸蒸日上之勢一二兩月雖未届暢收之時而收數已逹五百萬元鹽稅稽核所總辦張弧君今仍時時吐露辭職之意惟輒爲總統府侍者（殆指梁士詒）之甘言所動其人日日進勸張君謂國家之安危實繫於張之去留云云就現狀觀之鹽稅所入足可抵押第二次大借欵然事變不測他日或將大落亦未可知如粤如鄂如皖能支持幾久耶况以一白狼而能横行中原政府之能力又焉可深恃乎 
[司法計劃案二次審查之要點]  
　　司法計劃一案曾開第一次審查會議日來政治會議開會蓋爲此案之第二次審查茲據所聞錄其提出研究之點如下 
　　對於審級制度謂將初級管轄名目廢去歸併於地方廳廢兩頭爲一頭制按之法理事實先例俱屬可行惟令刑事自某種刑以下民事自若干元以下皆以高等廳爲終審與採用三級制相牴牾故初級可廢三審仍應存在云 
　　對於輕微罪案謂擬擴充違警罪範圍省略形式審查會甚表同情擬將輕微案件移歸警署辦理以昭畫一 
　　對於明立審限謂事事勉赴程期事實上萬辦不到宜責成筦有監督權者三令五申丁寧告誡其猶有怠於職務者則實行懲戒之方而已 
　　對於限制上訴謂審判廳試辦章程一方與法官以自由心証之權一方即應與人民以平反救濟之道准予上訴不過定案較遲限制上訴必至含寃莫伸東西各國人民知識程度之發逹法官判斷之公平且不能禁止上訴若幼穉中華遽行理想之創例不獨奪人民上訴之權實貽領事裁判之口實此條全體反對云 
　　對於刑律施行法謂事變之發生不窮法文之列舉難盡必事事定以實行法恐亦勢有所不能今若詳相比例是因法律程度之不齊而轉詆新律之不適於用因噎廢食未見其可 
　　對於酌復刺配笞杖略謂笞刑爲體罰之一沿用已久考之各國亦有　此者此項換刑尚屬可用惟宜有限制當施之再犯者刺配有傷人道充軍並不荷戈今日均不適用流刑義取擯棄亦不可行可設刑事殖民局於各邊使無業罪人化爲邊地土著似於罪犯實邊兩有裨益至整理監獄急難辦到宜於警察署採用指紋法以補救之云 
　　對於法官養成所謂考取後在所實習不若分發各廳實習爲宜講堂授受祗習陳言實際終形隔閡分廳練習則耳濡目染身體力行更爲親切州縣刑幕未諳新律盡可自投法校而於甄拔法官規則中增加一條凡并無法校資格而曾充法官或行政官三年以上者准其一體應試甄取之後分發各廳練習循序而授官云 
　　對於律師資格謂甄别律師厲行懲戒宜照原案辦理 
　　對於法外干涉謂司法部對於强盜聚衆業由分别變通規定正不必規復咸同以後之制將此等一部分之罪犯别由法庭以外之機關訊鞫懲治也且法院審理民刑案件在理不應他界之干涉前因變亂迭乘秩序未復法外牽涉時有所聞亦非常變局不可逆憶未來定一永久法令云 
　　對於司法經費謂司法事務一方面爲積極之擴張一方面受財政之窘迫法官之俸豐嗇不一非先劃一何以示公平廳照原案辦理 
　　以上所誌皆據各方面調查所得其原文内容是否脗合當俟開會報告後探明續登 
[最近着手之甄試人物]  
　　外省文官高等文官甄别會延長六個月甄别外省文官已奉批准茲錄近聞二則（一）現着手審查各省民政長觀察使資格内中有某民政長係高等小學畢業僅任一年敎員並無經騐核與甄别法第四條不符觀察使資格相符者更少將來難免更迭（一）認爲有荐任資格之主事按照甄别法自應受同等之待遇乃前爲銓叙局否認嗣有某部六等一級主事某等呈請甄别刻正在討論准駁中云 
　　律師日昨司法部發出第三號命令謂前因百務草剏各項考試未及舉行故律師暫行章程從寛規定免考資格現計發給此項證書已逹三千有奇而呈部候核者尙復踵至人數旣多深恐庸濫雜投高尚者轉因而觀望甚非創行律師制度之本意現在法官甄拔業經舉辦所有律師考試及甄别辦法亟應次第舉行除由部另定律師考試章程及甄别章程外茲特暫定限制辦法四條列舉如下（一）自本年三月二十一日起暫行停止發給律師証書（二）在此次限制以前業經領有律師証書而未經登錄者自本年三月二十一日起一律暫停登錄（三）業經登錄之律師暫准照舊執行職務（四）第二第三兩項仍候另定律師甄别章程届時分别辦理 
[段世垣案連帶之人物]  
　　徐鏡心前十五日與段世垣同被捕拿者尙有徐子鑒林英宗二人林之爲人略誌昨報徐名鏡心字子鑒山東人此次被捕據聞係偵探往津購買手鎗發露確實證據捕拿之日並於其屋内搜出委任狀等欵此亦外間傳說如此並聞有知徐某爲人者言其生平事跡頗饒趣味初學於本省某學堂後留學日本法政學其人略有才略細行不檢興至時往往以志士自命光緒已已孫文至東京彼卽加入同盟會卒業時考未及　回國後來往烟台東三省間仍以口談革命爲業去年在參議院及憲法起草委員會每一登壇演說恒發閧堂笑屢受議長制止而彼之言興不阻也其人膽小如鼷辛亥冬同劉藝舟光復登黃聞清兵至輙棄城先逃逃時仍口談革命不休共和旣定彼以老同盟會之資格被舉爲國民黨魯支部長忽而發都督狂熱到處運動舉伊爲都督於是徐瘋子之名大著去春因與黨員某爲意見衝突一時濟南喧傳徐子鑒施放手鎗擊傷某人經周督等出頭調停作罷或云彼係以手鎗倒插外套口袋中爭執間斜拖外褂擬外出以致鎗口觸地彈出傷人實非眞能施放手鎗也去年議員取消後彼即避藏於某外國人家說者謂徐之革命始終近於滑稽的今此被捕蓋亦彼十餘年滑稽革命所收之效果也其實寃矣 
　　易孚謙段林徐以外又有易孚謙者亦被捕拿易係國務院錄事其人事跡如何尙未調查得詳但聞此次被捕據稱與白狼有通信關係或曰彼曾以政府軍事計畫報告白狼云云恐係猜測之談 
　　馬秘書此外又有一奇怪之消息昨聞報告叚世垣以秘書被捕後有秘書馬某忽而連日不見或云馬與段有關係故聞風遠颺或云段與馬無關係因與段舊係同一黨籍恐以嫌疑遭禍因而避開實情如何尙待續訪 
[先農壇上之追悼會]  
　　今日（二十二）京師各界在正陽門外先農壇爲前國務總理趙秉鈞氏開追悼會茲紀其情形如下 
　　袁總統趙氏爲總統十餘年患難至交民國成立以來總統倚任之處甚多故此次趙逝總統曾明降命令忱惜並派廕上將前往天津致祭給予治喪費一萬元今日追悼會特派秘書長梁士詒氏於午前十二時代表赴會行禮並頒給愴懷良佐匾額一方輓聯一付上聯爲弼時盛烈追臯益下聯爲匡夏殊勳懋管蕭 
　　清皇室辛亥之際趙氏外靜風潮内寗清室迨共和宣布尊衛清皇族撫輯旗民且於清德宗景皇帝崇陵工程始終其事故清室聞趙凶問卽特派貝子溥倫致祭贈陀羅錦被二幅治喪費銀五千兩聞今日尙須特派代表專員來會參與追悼之禮云 
　　政界趙氏久於宦場所有現任各國務員以迄各部僚屬私交固屬甚多公誼亦頗隆至聞今日追悼會除國務員全體到會外（國務員祭文已由國務院秘書廳擬就）其餘各部次長局長秘書參事僉事主事等政界人物以星期休沐之暇無不欲前往赴會以伸追悼之忱 
　　外賓趙氏逝世後東西報紙多有紀載其生平之言行者茲悉駐京外交圑以及京津旅華外商於今日午後二時多數來會參與追悼云 
　　軍警界趙以行伍起家而北洋警政尤爲平生事業之起點故趙對於軍警兩界感情最摯辛亥秋季海内鼎沸大局岌岌趙奉召出山任爲民政大臣急馳到任召集警界舊部嚴密布置風潮不起與警界人員感情　頗癸丑夏間湖口變起復任爲警備總司令步軍統領復得軍士歡心聞今日追悼會軍警兩界幾於全體來會 
　　各界都人士與趙有感情者昨曾呈請建祠鑄像聞今日各界又推舉代表赴會追悼卽京津一帶家居　處亦有戾止着云 
[荆紫關陷失後之西安狼訊]  
　　白匪西竄攻破荆紫關後勢頗猖獗政府已屢接報告情形茲得確息昨政府又接有西路報告稱該匪現已　至陜屬之商南縣該縣大受騷擾茲據西安府電稱白狼搶掠荆紫關後入陜西本日都督帶大隊軍兵前往禦匪查有前陜西革命首領亦在白狼隊中陜西府現屬安靖惟居民驚惶云云 
[湘省戒嚴續誌]  
　　省城近下戒嚴令及破獲黨人機關詳情已紀前報茲將續聞錄下東牌樓泰安棧西長街精一棧有寓客黎錫奎王子恒耿海山劉有源等十餘人外間皆疑其行動與黨人有關係泰安棧中寓客某遂陽託入黨以覘其動靜乃得該黨票布一枚信札一封立即報告都督府稽查處該處轉報都督於十四號晚派兵往該兩棧將黎王耿劉等並嫌疑犯等共十六人拿獲並搜出製炸彈藥品及入黨要證一册當一併解往都督府由都督發交軍法處審訊當將嫌疑犯六人開釋據黎錫奎供稱曾爲唐蟒造炸彈月薪二百五十元現在並未製造惟炸藥尙未抛棄云云聞黎爲黎尙雲之弟王子恒則曾任衡州推事十九號午後三時有二人自小吳門出走至楊家塘由師克勤家屋門首經過卽擲炸彈四枚於其門首塘内師家工人見之不識何物從水中撈起用石敲擊彈遂炸發傷觀者四人據該宅人云擲炸彈者一約三十餘歲着竹布長衫青布領褂一約五十餘歲滿面鬍鬚現已由警廳偵探隊緝拿未知能弋獲否也 
[粤省連日戒嚴紀]  
　　省城戒嚴原因實由都督府衛隊中搜出形迹可疑者三人隨卽押出槍斃聞其所供頗爲重要故立即戒嚴報界禁止登載故供詞不錄又聞當道日來接到偵探緊要報告謂黨人欲圖起事因此戒嚴各軍統領均奉到緊急命令每日各營官兵於晚飯後分派按段梭巡城内大小北城以迄東門沿路各街均有重兵把守駁壳如林通宵皆聞喝號問答之聲大小北城外均架有機關鎗軍隊放飄至十里以外其大小北城樓觀音山上一帶駐紥軍隊甚多往日購買柴米可以隨時送往十七八日後則由軍隊帶同前往方能上山其餘各城門均添兵防守東堤以迄西堤亦有軍隊數百沿路梭巡河面各大兵輪均澈夜升火留爐各統領各營長均通夜巡查不懈聞十八號午更爲吃緊凡各鄉渡來省除在南石頭大沙頭等處均撥有兵輪搜查軍火外併 
 
 
 

Page 7

 
 
派出大隊駁壳隊在堤岸各碼頭嚴密稽查東郊鹿鳴岡及北郊流花橋二處爲省垣陸路要衝自十五日起每處加派軍隊二百餘名分往駐紮 
　　十八號省城警察廳偵探在城内倉邊街西利工廠搜出炸彈一簍併捕去三人内有一人係義大利籍云 
　　是日下午由軍法科將審實犯人三名押出大北門外槍斃此三犯先刑未久又由都督府綑出三人亦押往該處槍决該六犯罪狀尙未宣布聞内有伍艮一名係管帶兵輪者十八早始行扣留又有陳姓二名内一名身穿長棉袍口操順德音年約四十歲沿途自呼我曾歷辦地方公益及各善舉今竟如此云云聞此人十七號始由香港上省者據稱各人多有黨人關係云 
　　盧雅堂年逾花甲老態龍鍾前清時向當門上置屋於後樓房居住已數十年十八號忽有軍隊將盧屋圍住入内將盧及其同居伶人拿獲併於該屋四處搜查均無證件搜獲盧向詰問則云有人告該屋私藏軍火該伶人云頃須上檯演劇旣無憑據又有屋主到案請將伊放回軍隊遂將盧一人拘去即晚暫收陸軍監獄翌日卽提往軍法局審訊其中是何實情局外人不得知之 
[旅京粤同鄉痛論賭害之文電]  
　　廣東賭商勾結營弁假冒行商電請政府弛禁開賭經國務院復電駁斥旅京粤人全體憤恨昨由梁士詒梁啓超領銜復電廣州商務總會並電致龍都督民政長請嚴申賭禁懲辦博徒電文千四百餘言痛切淋漓於賭之爲害摘發無遺聞電文係歐賡祥之稿茲覓得全文錄於下廣東龍都督李民政長商務總會鑒接商務總會庚電以紙幣日跌請准暫弛賭禁等情傳閱之餘同深扼腕查紙幣低折各省皆然吾粤尤甚大總統深念財政之困難俯恤商民之痛苦於府中特開財政委員會再三籌議已决定清理全國紙幣辦法并由粤東首先進行是維持紙幣政府已悉心經營尅日派員興辦凡我粤人自應安分守法靜候措施何忍自掩良心甘冐不韙貿然請弛賭禁陷粤民於淪胥之域置全省於滅絶之道乎迭經在都同鄉彼此商議全體均極端反對良以賭博一事有百害而無一利請爲我都督民政長曁商會諸公陳之本年一月十二日國務院致電粤都督民政長内開奉大總統令據上海廣肇公所潮州會館唐紹儀伍廷芳等電稱粤東禁賭鐵案永垂近聞有藉維持紙幣爲名興議弛禁經都督民政長批駁仍乞電粤永遠不得弛禁等語粤省賭風甲於天下前經永遠禁絶豈容奸人藉口萌芽復生該督等務卽申明厲禁杜絶覬覦等因是賭禁之弛旅滬紳商久不贊成大總統明燭萬里特申厲禁决無通融俯准之餘地吾粤商民不知愧感顧敢藉端嘗試國法具在詎可姑容此弁髦法令者一賭禁一開則番攤而外若舖票若鴿票若花會若十二圍種種名目必接踵復起舉上中下三流人物胥導之習賭其最慘者店肆之僱傭肩挑之市販甚至閨中婦女幼稚孩童相習成風不可救藥偶而勝也奢侈浪費棄正業而不顧及其敗也囊括旣盡繼以典質典質復盡迫於饑寒壯者流爲盜匪致罹刑戮弱者輒以身殉後悔何追數十年以來目所見耳所聞其破產於賭死亡於賭者不可靦縷誰生厲階成此荼毒此戕賊民生者二今之藉口弛禁者曰公家可得年餉數百萬也不知年餉僅數百萬而賄託之私禮若干日支之陋規若干綜其數歲不下千餘萬稍知粤事者類能言之試問此千餘萬之欵非粤民之脂膏耶竭千餘萬之脂膏而公家所入曾不逮四分之一損下而不能益上孰甚於是况賭者製造盜賊之具誘一良民嗜賭即驅一良民作賊粤省盜風之熾實發源於賭方今伏莽潛滋亂黨煽惑岌岌乎有不可終日之勢迺復因其波而揚之民愈窮財愈盡盜愈多一旦發難全國騷然恐國家用兵轉餉商民失業離居其損失之鉅較之所得年餉殆不止什伯此貽害大局者三遠考歐美諸邦近稽東亞各國從未有不以禁賭爲立國之大法者卽以吾國論如湖北之籤捐江南之彩票數年以來悉已禁絶未聞該省紳商以經濟支絀聯電請開而吾粤公正紳民顧隱忍不爲遏止坐令奸宄之徒造言聳聽奔走若狂各行之電報文章所紀載中西人士見者無不𥈭眙匿笑凡我梓桑能無愧死此玷辱國體者四綜此四端未盡殫述大抵賭之爲害雖智愚賢不肖靡不洞知近接省中函電力請阻止者絡繹不絶公論自在詎可誣飾來電乃謂内地無賭不開禁猶不禁此則地方官吏貪婪徇縱責有攸歸至謂軍隊緝賭傷及良民以是爲不宜禁賭之證然則軍隊緝盜傷及良民亦將縱盜而勿緝乎以三數宵小之奸謀而曰足徵輿論以剜肉治瘡之拙計而曰坐失利權斯則旅京鄉人太息痛恨大惑而不解者也風聞此事發生實由少數賭匪勾串不肖營弁連合積慣賭徒冐充行商私圖漁利七十二行已來電辨正尙望我都督民政長執法嚴懲厲行林令我商會諸公密查惡首呈請捕拿使奸人寒心巨害永紀勿徇目前之小利而釀他日之大患全粤幸甚旅京廣東全體同人梁士詒梁啓超等皓 
[揚州捕獲皖省黨人記]  
　　皖督之電咨安徽都督電移江蘇都督謂皖省黨人李老耀（卽李耀廷）潛至揚州施家橋地方劉德明家私購鎗械勾結裁兵土匪希圖起事希卽就近飭屬捕獲等因經馮都督密令陸軍七十六混成旅張旅長仁奎不動聲色前往逮捕由張旅長特派旅部偵探王廷臣帶同探員陸明典張得成連長郗性發並兵士一連馳往 
　　黨人之供詞王探長等奉命後於二十日將李老耀捕獲回城由張旅長片請方軍法處長礎會同顧參謀長及旅部劉執法官等於二十二日午後開訊李老耀供認曾充柏文蔚部下三十九混成旅第一圑長現爲僞安徽淮揚總司令雷俊樞之參謀長奉令來揚運動謀亂及收買槍械云云 
　　兩次之電令張旅長等訊得確供後即錄供電禀都督奉馮都督電令以該黨等屢次謀佔淮揚當有目的所在着將該犯李老耀妥解至省親自訊鞠張旅長接電後正欲起解又奉續電以該黨等黨羽甚衆途中恐有疎失着卽就地正法遂於二十二日斬决　　正法之情形是日午刻由張旅長親自在旅部監提該犯騐明正身令飭一百五十一圑一營趙營長丙炎派隊將該犯綁至大汪邊小敎場斬决該犯受綁時猶倔强異常後經綁入筐籮抬至刑所就戮 
地方通信 
[北京]  
　　京師接收自治機關完竣步軍統領衙門奉令解散京師自治機關已傳諭四郊自治督辦周忠俊通飭十七區議董事會立予停辦所有官物財產亦已點明接收一併查明並無財產糾葛不法收入已據情呈報政府矣 
[松江]  
　　公堂禁及醬油松地醬園所製醬油於色香味三者均臻弱點致各山貨店承運零售者門消呆滯城内外食指稍繁之户無不自向張堰寄購以張堰醬油較美也各山貨店乃亦紛紛向張堰裝運於是零購者衆利市三倍松醬園銜之遂借認消官鹽爲由要求鹽公堂出而禁阻昨日公堂果派偵探至張堰航船截獲醬油三　山貨各同業聞信咸大不平以爲商人營運自由公堂祇有禁捕私鹽之權不能軼出範圍干涉醬油遂投訴商會一面聯名向知事署指控矣 
　　誣報販烟宜懲煙禁綦嚴選偵日密而地方奸徒往往乘間播弄求逞私欲昨浦南葉榭禁烟調查員投警局報告謂有馬姓等兩人販售私土警局卽派人拘馬等訊押詎馬等素無烟癮經本鎭公正紳士偕同殷實商家來松投保然無辜受累已不淺矣 
[杭州]  
　　部令發還慶餘堂部令民政長發還慶餘堂藥舖該舖係湯前督任内没收與新商東訂有合同如發還公家須償二十萬元并須將合同取消甚爲困難聞前朱兼省長時擬由公家給還十三萬元財產交付舊商志森了案（志係慶邸至戚）嗣志不願作罷此次部令發還聞省長甚覺爲難云 
[福州]  
　　官中之悲耗前閩海關監督林頴啓中將近甫蒙中央委任爲軍港總司令忽於本月六號長逝十二號爲首七之期各同僚紛紛餽賻聞將於日内開弔 
　　李中將厚基之夫人聞到省纔數日卽於陰曆十六日仙逝據外間言夫人體氣素來羸弱又此次船車勞頓故一病不起閩之中西醫亦曾延聘數人醫治云 
[雜評二（默）]  
　　多頭之中國昨電約法修改案謂臨時約法有多頭政治之弊此言行政上之多頭也今審查會討論司法計劃案亦謂宜裁初級而留地方以免兩頭之弊前此議併司法部於大理院卽廢兩頭爲一頭之意此言司法上之多頭也國會取消後有人倡改兩院制爲一院制亦以立法上多頭之故也觀今日情勢殆將斬除種種之頭而成爲一頭然而若立法界之現狀則并一頭而無之矣 
　　時局之外論借欵事件之停滯者或曰抵押品之糾葛也或曰洋顧問之關係也或曰金融界之困難也最近則有法人梗議之說茲據西報所述則並不由於法人之梗議而實由於時局之可危白狼不能平禁令不能行政府舉動不能滿外人意在在足以損政府之威而失其信用吾謂斯言不僅於借欵一事足爲政府之棒喝也政府其猛省 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[全國商會聯合會記事（十）（一）]  
　　昨爲全國商會聯合會開會之第十日會員到者五十餘人於十點二十分鐘振鈴開會由嚴書記長報告正會長周金箴因事未到請貝副會長出席代表當由貝君出會員席登檯入主席北京商會代表陸愼齋云頃接向副會長來函應否宣布貝代正會長卽請陸君登檯宣布原函云（别後於昨夜抵京今晨見極峯詢及會中事件弟將大意說明同座者多不能詳盡云云與某某諸人言之令其挽救程式案以平衆人之怒彼輩皆許我矣退後訪張季翁不遇因約法會中催往甚急遽爾進會討論半日某君來敝庽弟將商界對於總統感情正好惟對於政府以施行不當頗有責備之言告之適見某君亦道及此但未見季直究未探其眞相也）（下略） 
　　言畢嚴書記長報告廣東省代表鄭官應來函係請各省商會聯合會事務所遵律進行事略謂（官應因病喘不便語言請假兩日頃讀農商部致商會聯合會轉陳君電有據國務院函開蔡寳善因奉天商會聯合會干與稅務條陳總統府擬取銷聯合會並嚴重監督各商會交令本部遵照辦理一節讀之令人驚駭（中略）萬一果令取消則我國内商會海外華僑仍照常通信交換智識不失圑體無爲外人所笑而損我商界毅力也）云云 
　　報告畢貝代正會長卽提出一宗兵災善後案内第一件安徽省事務所提議要求賠償辛亥年損失並由續到漢口商會提議請表决兵災後債權債務辦法此件併入第一件内討論當由嚴書記長報告第一件案情云查皖省各商舖於辛亥年民國光復後被潯軍焚刧當時調查損失共計洋六十七萬三千餘元前據各業董援照蘇寗辦法造具損失清册分别呈求撫卹旋奉前都督批呈請中央酌奪又奉前工商部批奉大總統發下原呈清册咨行安徽都督酌核辦理各等因迄未解决辦法究竟此案能否援照蘇甯成例籲求撫卹抑或援照漢口辦法呈求中央頒發公債票藉資補助應請討論報告畢貝代正會長請湖北商會代表吕超伯發表案情吕君登理由檯報告略謂漢口自遭兵燹兩載有餘商業不能振興債權債務不能解决務請諸君公議辦法當由陳文化陸愼齋陳質卿吕超伯等各會員互有意見發表討論後貝代正會長云對於要求賠償損失案如贊成聯合會請願政府者請起立表决多數贊成貝君又云債權債務辦法案擬由本會拍電漢口商會商定辦法贊成者請起立表决多數贊成 
　　貝代正會長提出兵災善後案内第二件安徽六安商會提議豫匪竄入六安商民糜爛條陳善後辦法計兩條由嚴書記長報告原案（原案已見三月十九日本報）請衆討論旋由陳質卿程鳴鑾陳文化胡健春顧竹溪等互相討論貝代正會長云此案付審查如贊成者請起立表决多數贊成 
　　貝代正會長又提出兵災善後案内第三件四川代表白嘉璧提議請各省都督派員清鄉以安商業案當由嚴書記長將案情宣布略謂各省自光復以來兵隊雲集雖經隨時遣散而流而爲匪者所在多有即如川省本年二月間有森昌信船運滬之匯票多種至江巴兩縣交界之魚嘴沱地方遭匪搶刧商業被害實匪淺鮮川省如是恐各處亦所難免應請政府電飭各省都督迅派妥員從事清鄉以安商業而保治安是否有當應請公决陸愼齋云清鄉一事大旨各省有辦有未辦然此案係一省之事當然不能成立顧竹溪云討論此案究竟能否成立貝代正會長云予意此案由各該省商人請本省都督派員清鄉丁敬臣亦表示此案不能成立並請將不成立之說付表决貝君出席登理由檯云予意清鄉一事最爲重要與商業上極有關係務請諸君注意互相討論討論後將此案附入保商案内審查衆意如同當付表决多數贊成 
　　貝代正會長又提出兵災善後案内第四件江西省事務所提議永設商圑弭亂案遂由嚴書記長宣布案情略謂民國初基戰事頻仍不無游兵土匪乘機擾害視線所及在於金錢故惡劇之演恒向商場若非借重兵威奚以維持商業然而國家之兵何能分布非實行敎練商圑不可應卽呈請中央准由商會永設商圑由部頒發圖記視商務之大小定圑練之多寡以一連爲率歸商會會長統轄所需餉械各費槪由商會籌認庶小有蠢動不至大受恐慌是否可以伏祈公議某君請連第五件各商埠不宜駐兵案報告嚴書記長將第五件四川省事務所提議各商埠不宜駐兵案案情報告略謂民國成立於今三年各商埠均受兵禍去年江南上海九江蕪湖重慶等處受禍尤烈推原其故皆由駐兵過多應卽呈請政府令知各省凡屬商業繁盛之處槪不駐兵城中安寗由商人自練商圑保護即或地屬險要應行駐兵亦須列營城外不許擅入市廛庶商人得以安心樂業而兵禍可以永息應請公决陸愼齋陳質卿謂此兩案題目不同仍請分案討論貝代正會長云先從第四件討論當由會員安厚齋陸愼齋沈敬甫余民進互相討論部代表陳司長出席云商圑目下廣東辦理最爲完全所定規則亦復整齊服裝上種種形式均合格式貝代正會長云此案討論終止付審查如贊成者請起立表决陸愼齋謂第五件與第四件之不同因一方面欲永設商圑一方面商埠不宜駐兵余民進謂此議案萬一聯合會辦不到就有爲難故此案不能成立貝代正會長云如贊成此案不能成立者請起立表决多數贊成 
　　貝君又提出一宗商標案計二件第一件上海總商會提議請速行商標保護實業案遂由嚴書記長報告案情云商標爲製造家一種標識所以别眞僞堅信用東西各國最重商標一經註册通行其利甚溥華商貨物雖各有標記國家無實在奬勵保護之辦法致令美惡眞贋混淆其間成爲一種裝飾觀美無足重輕卽或禁止仿冒影射亦惟一紙文告空言無補擬請政府對於商標一事迅速實行奬勵保護之法以興起製造家振興之思想應請諸君討論公决貝代正會長謂商標事陳司長有意見發表陳司長出席謂商標在前清時曾議定商標註册章程而未果行現在農商部有商標規則掛出商標在英美等國最爲完全而在商界貨物中最關緊要蓋商標爲貨物之標識標識辦理得當貨物就可以推行全國現在中國趕緊速興爲是然商標在修改商約之中一種緊要條文此事亦須從根本上着手余民進謂陳司長所云本席極贊成陸愼齋云宜呈請政府提前辦理丁長昇謂對於商標問題本席有兩種辦法（一）呈部趕定商標條理（二）要求政府將條理交商閱看以便有所磋商貝代正會長云如諸君贊成丁說者請起立表决多數贊成 
　　貝君又提出商標案内第二件湖北省事務所提議請定簿記格式由商會刋刷蓋印發行當由嚴書記長請湖北省代表吕超伯出　報告案由吕君報告云商業帳簿係爲紀載商業上計算之用泰東西諸國除英美聽商人任意自製外其餘歐洲大陸諸國及日本皆有法律之規定如種類格式及設備之處所紀載之事項固莫不著有明文而必須依法式製就並經商事裁判所或地方行政官記其頁數蓋以花押所以藉資憑信而畫一商業蓋帳簿係屬澄清根本之圖又爲簡便易行之舉謹特分别條欵提請公議解决（一）商界簿記暫用舊式分三種（甲）流水簿（乙）謄清簿（丙）總登簿（二）右列之三種簿記由商會遴擇精便式樣刋刷發行（三）商會發行之簿記須註明頁數於交縫處加蓋關防（四）簿記價值由各帮董議定之（五）各商需用簿記須隨時開具細目備價交由帮董向商會購取（六）商界旣取用此項簿記如有遺失或因特别事由須另行更換或申明作廢者應具詳明節略呈請商會開會議决辦理（七）商界旣取用此項簿記其餘簿記祗能作補助簿不能作主要簿（八）凡未註册入會之商家欲購用此項簿記者須先註册入會方能購用陳司長出席發表意見略謂商法簿記商人條例在商界中最關緊要予意簿記爲更重要如何規定應請諸君討論鄙人今晚欲往通州星期一回滬星期三卽欲赴京所有呈部議案務請將尙未審查議决之公司條例商人通例及商業簿記等重要之案赶緊辦理至公文程式一案大約可望轉圜如正式呈文呈部鄙人在京當力爲周旋丁長昇云洋商與華商之簿記不同湖北省提出之甲乙丙三種條件與中國習慣相合本席極贊成沈敬甫云商界簿記法應如何規定方爲完善王亦梅云目下銀行與保險行之簿記不同丁長昇云簿記法最好力謀統一特恐一時未易辦到馬息深云可分三種簿記法由商會發行而此案應先付審查貝代正會長云如贊成付審查者請起立表决多數贊成 
　　貝君又提出一宗貿易表册案内第一件湖北省事務所提議請各省調查貿易狀况每年刋布表册藉資考查案當由湖北代表吕超伯出席報告案由略謂泰西各國商業之發逹全賴調查報告以爲之指導若商業志商報各項貿易表册是也而貿易表册爲尤切於用查本會聯合會章程列有關於編查一門故特擬定貿易表册條欵請衆公决一定名爲某年某省各商埠城鎭貿易總册每年每省刋布一次一各省貿易總册須由聯合總會擬定塡寫表式分發各省聯合會照刋頒發各商埠城鎭於每年年終詳細塡列送由各省聯合會彚刋一各省貿易總册刋就後須分送聯合總會及各省聯合會以資互證至發行各商埠城鎭須酌取印刷紙張郵便等費一每本印刷紙張費應由各省聯合會估計定價載定册面並附載郵便費一每年各省貿易總册須限於第二年六月以前刋布一各省貿易總册應詳載貨物價格等項另以表册說明書定之旋由嚴書記長報告貿易表册案内第二件上海總商會沈敦和提議擬歲刋全國商業貿易表之案由謂擬請各省商會一律切實調查其本省物產並每年貿易實數列表送會由本會擔任編輯彚爲一册每年刋行一則有裨於吾國商業二則足以表見本會之成績云云貝代正會長請將此兩案合併討論經各會員互相討論全體贊成表册請由吕超伯沈敦和兩君擬定式樣通行全國 
　　貝代正會長云部代表陳司長星期一由通回滬星期三即須晋京本會議案議事未完應請諸君公同挽留全體起立挽留陳君亦起立致謝 
　　貝代正會長云美國巴拿馬賽會正在分别籌備頃准駐滬美總領事通知美國特派來華勸導出品之專員於星期四上午到滬茲擬由本會名義於是日（即今日）午後四時至六時在大馬路滙中西旅館内開茶叙會以致招待之意務祈全體會員届時駕臨滙中一叙藉通情愫全體贊成 
　　貝君又云今日下午意欲在樓上開談話會討論明日議案全體贊成至此一時遂振鈴散會 
　　至午後二時各會員均集樓上開談話會討論今日提議各案至午後四時散會 
　　昨日又續到南昌代表龔士材梅生編列一百三十五號四川代表李裴之文輝堂董會帆江湘浦巴江列一百三十六號起至一百四十號福建代表姚思藻子崙列一百四十一號羅星衡榖侯列一百四十三號江西景德鎭代表修思永辛齋列一百四十五號吳簡廷瑤笙列一百四十六號 
　　續推蔣萊僊龔梅生姚子崙三人爲審查員 
[省長不准開弛米禁]  
　　南商會請弛米禁一事經上海縣洪知事接准南商會來函後當以榖賤妨農商業固因而受損時艱多故民困亦宜爲兼籌按米市則零售七元之譜價格未及最低論農時則舊曆二月未終青黃正虞不繼審察情勢衡量緩急地方大局關係匪輕未敢擅專卽經據情呈請省長核示飭遵去後奉韓省長指令云内務司案呈據該縣呈據南商會函請弛米禁等情已悉查此案並據該商會逕呈前來現在上海米價尙非最低青黃不接誠如該知事來呈所云所請弛禁之處應毋庸議仰即轉行該商會知照等因洪知事遵卽錄批轉致南商會知照矣 
[西報紀陳其美未死]  
　　大陸報云北方近謠傳陳其美業已病卒茲由本埠華人一方面探得確實消息知陳實未死聞兩星期前尙來上海勾留三日而去現信陳在滿洲起事之計畫業已失敗其同黨之爲中國當道拘獲而定死罪者共有七十餘人又字林報云近數星期來外間喧傳陳其美已死東京迄今未得確實消息或謂陳其美雖未去世今確奄奄一息患癆瘵症甚重聞據醫士聲稱至多能延殘喘一月按陳近嘗致書滬上某戚是書落於鄭鎭守使之手觀於書中所言前說可信其實蓋書中乃請將某女送至東京且云身染重病兼及處置上海產業之辦法頗若一遺囑也 
[楊觀察注意拘捕王憲章之地點]  
　　吳淞鹽捕營副官高華廷因與張慶和等拘拿王憲章經王之家屬以其在公共租界漢口路西藏路口旅泰番菜館内拏獲指爲越界拘捕密報捕房將高拘解公共公廨訊供據稱係在華興坊華界拿獲並非越界拘捕奉判高押候補傳旅泰侍者及汽車夫到堂質訊再核在案茲悉楊觀察使以王憲章究在華界拘獲抑係由租界誘捕案關交涉自應注意昨特令行公共公廨着將高華廷親供抄送到署以便察核關讞員奉令後卽飭承抄錄供詞卽日申復矣 
[又有白狼遣人在滬謀亂之謠言]  
　　上海鄭鎭守使以高昌廟地方爲水陸兩軍根據地且有軍械藥廠設置其間防範益宜愼密茲因謠言滬上現有白匪暗遣徐秀章等在滬謀亂等語自應加意防護除函致駐滬海軍李總司令分令駐伯浦江各軍艦凡遇夜行船隻見其船脚沉重形跡可疑者務須嚴愼搜查外並令高昌廟海陸軍警察隊隊長王雅泉君督同王連長率領警兵通宵巡邏以保治安 
[望平街暗殺犯已定死刑]  
　　匪徒柴啟藩前在公共租界山東路即望平街）暗殺李榮升一案經公共公廨送請地方廳由汪檢察長預審起訴審判廳辯論終結押候宣布判决各情迭詳前報昨日午前十一時地方審判廳刑庭庭長楊樹猷會同葉惲兩推事官並檢察長汪魯懷君等特開法庭命提柴啓藩至案當庭宣判謂柴犯殺人罪當然成立應援照新刑律第三百十一條最高度辦理處柴犯以死刑問官命書記官將軍判詞當庭陳述畢判將該犯收禁俟上訴期滿着檢察廳依法執行 
[陳天民被拘]  
　　四川人陳天民昨日午後在邑廟内被淞滬第一區第二分署巡長張致松瞥見以其奉政府命令飭緝有案遂卽喚同崗巡將其拘獲解至區署在陳身畔搜出牙章兩枚楷片十餘紙當票六張經該區魏署員略訊一過即將陳連同搜出各物派委警探一併解送滬南警察分廳核辦奉諭押候發交司法科訊明再核 
[楊局長統一車捐之佈告]  
　　上海工巡捐局楊南珊局長昨日發貼佈告云照得本工巡捐局徵收各項車捐沿前市政廳辦法分爲南市閘北兩處惟向章在滬南及閘北完納車捐者各分界限不得通行未免有碍交通本局因謀便利統一起見爲特佈告各車夫知悉從本月分起凡在南市總局已繳納車捐領有執照者准其通行於閘北各地其在閘北繳捐領照者亦准在於南市各馬路通行並無阻滯以期變通而資便利除函致警察南北兩分廳查照辦理外合行佈告各車夫人等一體知照 
[楊局長改印捐票]  
　　南市浦江船捐向由金子益承包自市政廳改歸工巡捐總局接辦後所有前項船捐捐票仍以市政廳舊票暫行發用在案茲楊局長已將各項稅票及船捐票更名印刷自四月一日起槪以上海工巡捐總局名義之捐票給用前項舊票逾期均作無效現將通告周知矣 
[寰球學生會演說預誌]  
　　今晚八時靜安寺路五十二號寰球中國學生會請王鈍根先生演說敎育方針有志之士盍往聆之 
[鎭守使注意保護電線]  
　　上海鎭守使鄭汝成君以各處匪氛不靖恐有匪徒將電線割斷阻滯公私電信貽誤事機而滬杭滬甯兩鐵路電線尤關重要除飭原駐各路線軍隊加意保護外並於昨日酌添弁兵派往各駐所協助巡邏以防匪徒乘問損害云 
[鎭守使澤及樹木]  
　　上海鄭鎭守使以製造局至龍華沿馬路兩旁所栽柳樹近爲江北人任意攀折甚至大株柳樹私行砍伐此係公家所栽斷難任令砍竊亟應嚴禁故於昨　令行製造局龍華之駐防各軍隊督飭兵士隨時查禁如果見有砍竊之人即行拏辦 
[添建西牢之先聲]  
　　虹口提籃橋西牢五百二十八號押犯周淡文於前日在押猝斃由捕房報請公廨中西官騐明因病身死諭着地保棺殮厝壇召認候傳醫生証明病由在案昨據工部局專治病犯之醫生陳錫卿王福星到案聲稱該犯於正月十八號報病察其病症惟四肢疲懶死後脚上雖有小痞而無血毒形狀等語王襄讞商之英領康君遂會同於騐訊單上簽判云周淡文究因何病身故未經剖騐無法查考仍飭標封厝壇候認惟查工部局監獄定章每房一人今因房少犯多故三人合居以致空氣太少易染疾病仰工部局即行添建監獄仍照向章每房一人以重衞生 
[徐廳長揭示違警律]  
　　閘北徐警廳長昨將原有之違警律印刷多份分發各區署各分署揭示頒布於通衢要道之處俾商民等知所儆懼以免誤犯 
[重辦竊槍逃兵之擬議]  
　　山東人劉芝安在製造局竊取手鎗等物逃匿租界經捕房拘解公共公廨訊交製造局來員帶至鎭守使署究辦等情已紀昨報茲悉劉芝安係現駐製造局十三圑之兵士所竊之手鎗一支子彈四十三粒乃係該兵上官之物鄭鎭守使自飭臧旅長轉令易副官張排長持文投請公廨迎提來署之後卽交軍法科訊辦惟聞臧旅長之意以兵士竊鎗潛逃殊違軍法非予嚴辦誠恐效尤是以要求鄭鎭守使援照軍法治以死刑云 
[警廳解送嫌疑犯]  
　　上海鎭守使署昨日午前十一點時據滬南警察分廳崔廳長解到傅大文黃得勝二名當卽發交軍法科訊究 
[盜犯解送鎭署]  
　　閘北警廳拿獲盜犯王德標周元楊桂廷謨三名解送司法科密訊各節已記前報茲悉捕拿時惟王德標　名係當場就擒而周桂二人係在鐵路旁拘獲經科　訊明無子已取保開釋而王德標確已　認由劉某爲首邀衆往刼故將王解送鎭守使署訊辦一面仍飭探警嚴組劉等各犯務獲究辦 
[解送盜匪]  
　　著名劇盜王根銓葉阿七等二犯自奉地方巡警警務長景毓華君備文向地方檢察廳索回之後卽於昨日午前立飭偵探並巡警八名各持洋鎗將王葉兩犯押送鎭守使署呈請鄭汝成君發交軍法科審訊 
[盜匪定罪]  
　　浦東人向爲成衣匠之周冬生前隨盜匪徐海泉等至西鄉龍華地方沈餘慶家行刦分得贓物嗣爲探警拘送地方廳預審起訴辯論終結昨午後楊庭長偕惲葉兩推事官以及張檢察官等特開法庭命提周犯到案宣判謂周冬生盜刦得贓罪已成立援照新刑律第三百七十三條第第二欵辦理科二等有期徒刑着監禁九年由檢察廳執行 
[竊犯移提來滬]  
　　王大六子廖者桂等因串竊梅白克路八百二十七號居户季劉氏家值洋一萬餘元之金珠飾物由探將二人獲解公共公堂訊押在案其同黨胡海雲携贓逃匿揚州昨亦由探鍾星南將胡移提到廨請究據鍾稱胡將原贓金鐲一副兌於揚州多子街寳元銀樓内且查胡尙犯有盜案請爲澈究奉判押候與王等併究 
[猪血行亦須領照]  
　　商人陳咸春前在南市開設和大猪血行因未領執照被和泰等聯名在縣公署禀控無帖私開等情洪知事查得猪血一物爲登 
 
 
 

Page 11

 
 
錄稅行目　程中未載因詳請國稅　核示茲奉該　指令略謂開設牙行必須領帖開張否則以違章論本廳所發登錄稅行目亦不過槪括而言至於未盡之處亦應按照等第呈繳稅銀今陳咸春所開和大猪血行爲行目中所無應照牛皮毛骨等類着繳稅銀領照貿易如違着該公署照章押閉等因洪知事奉令後前日諭令陳咸春應繳三等稅銀來署領照云 
[漆作夥之無良]  
　　浦東人錢桂山向在虹口吳淞路三百零二號漆作内爲夥近因作主病故錢卽與店主婦金顧氏通姦經氏翁金錫如偵悉前往搬取衣箱等物詎錢卽將金綑縛並用刀戳傷金肩背等處棄諸門外希圖吞没店業經糞夫姚阿榮瞥見代報捕房派探往查屬實於昨將錢拘解公共公堂請究先由中西包探禀明前情並將兇刀及騐單呈電繼由原告偕同次子投稱長子身故後媳婦顧氏被錢姦佔并希圖吞產將我綑縛戳傷等語並據見證姚阿榮徐根英等上堂證明前情訊之被告供多狡賴關讞員商之英領哲君以原告刀傷屬實判錢押西牢四月以儆 
[姦拐婢女]  
　　南京路壽康里三百三十九號門牌無錫人朱培基家十九歲婢女蘭香被馮金生誘至大沽路七百九十七號屋内姦宿後復串同住居法租界餘慶里之蟻媒阿四將該婢領至小東門劉德生花烟間内價賣爲娼議定身價洋二百元經劉龜詢悉前情通知朱姓報請法捕房將馮與女一併拘送英捕房昨解公堂請究原告令家丁到堂代表請究並經蘭香述明被馮姦賣情形訊之馮金生一味狡賴中西官核供會商之下判女暫留濟良所馮押候補傳人証到堂再行訊辦 
[僞造彩票]  
　　紹興人陳福康私造假彩票冒老北門内裕記牌號專在租界混售騙財前日經買主樂三察破鳴捕將陳拘入捕房昨解公共公堂訊供屬實判陳押西牢半年假彩票燬去 
[爭產案尙須覆訊]  
　　已故永興裕號主鎭江人金東旭之繼室金沈氏控伊故夫髮妻之子金恒義吞佔遺產不顧贍　等情業經公共公堂傳訊因被告不認沈氏爲故父繼室稱係伊父之妾判候再訊核在案前晚由廨復訊兩造仍各延律師到堂互相辯護並據兩造見證上堂質證孫　讞核供以所供各執與觀審西官奥領克君判被告交原保候下禮拜一再訊 
[欠款憑據確鑿]  
　　已閉裕源莊經理許星垣控汪麗堂不理欠銀一千五百八十九兩有零前晚由公共公廨傳訊原告上堂投訴案情將據呈案並延律師到堂請追質之汪供與許素不認識前欵係與潘錫五交接且有潘雲生欠銀二千兩劃抵故須潘錫五到堂質證云云聶襄讞核供以憑據確鑿與觀審之英哲副領事判汪交原保限一月繳清 
[已退股東不認理欵]  
　　立興洋行東投法公堂控萬餘洋貨號欠定貨銀七百兩請向股東金泰峯訊追訊之金供商人已於上年十二月間退股與經理張思榮退股據上書明一切欵項均歸張料理與商人無涉洋行東又稱萬餘虧欠之銀係在上年金未退股之時故須金擔其責任聶讞員判退去候傳到張思榮質訊再核 
[走失小孩]  
　　漢璧禮路煤炭店主李福生之七歲女孩昨晨偕同鄰孩出外在途走失四尋無着由李投報捕房請爲查訪捕頭准之 
[鞋店失愼續誌]  
　　滬南大碼頭鴻昇昌鞋店樓上失愼燬去後樓面由守望警察將店夥董義根帶至第一警署移送第一初級檢察廳預審已記昨報茲經該署派探調查該店承保火險銀二千兩執事薛某在甯波未回店中貨物均未全燬事有可疑須傳執事人究明起火情形方昭核實故於前日將董移請檢察廳查究昨奉預審飭董義根繳呈一百元保證金保出候傳薛姓執事到廳再核 
[供詞支離]  
　　張明恩扭林鳳祥至一區控被搶去洋五十元據林辯稱此洋係張託購烟土因在途失散故尋來閘北反被誣控搶洋等情已記前報茲經司法科研訊之下以兩造供詞均屬支離判送地方檢察廳訊明核辦 
[押儆攫物之流氓]  
　　流氓袁阿泉迭在北蘇州路北山西路等弄内搶取丁吳氏施竺氏女孩秀英等金飾托松江婦人潘沈氏潘金寳母子消贓沈氏母子已經公共公堂訊辦遞回原籍袁亦由捕拘案訊押候辦在案昨晨由廨復訊經各原告到堂證明屬實奉判袁押西牢半年期滿逐出租界 
[公共公堂瑣案]  
　　甬人席榮寳竊靜安寺鄉民陳仲順家衣物由探查獲昨解公堂訊知席係迭次過犯判押西牢一年期滿帶堂再核 
　　謝慶榮控王阿明串黨在乍浦路攫取現洋七元等情昨由捕房將王獲解公堂訊據王供係與原告賭博輸負中西官以原告所控攫洋證據不足判將案註銷被告開釋 
　　瓜州鎭人朱生州控妻王氏背逃等情昨晨由探將氏拘解公堂訊悉原告已得三十元在南京地方將氏賣與光復軍李某爲妻嗣李陣亡氏又另隨他人來滬所控背逃不實判將王氏開釋 
雜評三（訥） 
[陳其美未死]  
　　日來外間紛傳陳其美已死於東京醫院或謂死於南滿病院且有人在滬上爲之開秘密追悼會者所傳似乎確矣而據大陸報今日之消息則謂陳實未死並謂數日前尙來滬勾留三日而去意者陳之來滬將參與此秘密之追悼會耶抑係歡迎會之誤傳耶否則數日前所見者爲鬼其殆魂兮歸來耶 
　　字林報則云陳雖未死而病實甚重據醫士言至多能延一月之殘喘然則今日之追悼會又可稱爲預備會也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[游戲裁判] [  鈍根]  
　　自由談苦無甚佳之游戲文覓之新聞欄乃連得其二是豈游戲文章而誤入新聞者耶貿然爲之改入自由談名之曰游戲裁判亦曰半面裁判以視贅虜之縣知事第二場考試題判斷之公平不能專美於前矣 
　　一洋人姦佔華婦案華婦某某氏被某國人某誘姦本夫知之憤與離婚婦不得已隨某國人居某國人待之虐婦不能堪偕其父母投案控訴官以該父母不能管敎其女致與外人成姦大加申斥婦旣不願隨某國人判送寄養所留養 
　　一營長鎗斃妓女案某處某營四兵士偕同二妓潛逃營長聞之立命追捕獲得二兵士二妓女悉予鎗斃呈報都督都督令覆云查兵士犯案該管官長固應予以懲辦以肅軍律惟遽加鎗斃辦理實屬乖方至妓女二名應送交地方官吏懲治方爲正當辦法乃忽一併鎗斃辦理尤爲荒謬合行令仰該營長遵照此後辦事務宜謹愼審度母再顢頇致干議處不貸 
　　以上兩案之判斷以游戲的理由解釋之殊覺至當而不易也夫個人身體上之事爲父母者無干涉之必要故新婚之壻未聞有被丈母之　告傷其愛女者乃該華婦之父母貿然出而曉凟宜乎受問官之申斥也問官之意若曰汝旣不能保其女之不與人成姦卽不能因其被姦而揷身帮訟也至於該婦雖被某國人姦占多時然究其實際並未受絲毫損害今得原璧歸趙引身而退尙復何求某國人是否虐待該婦應受處分與否自有某國官管理不在本國官權限之内夫本國官與外國官猶外科醫生之與内科醫生也昔有中箭者求治於外科醫生外科醫生爲之鋸去皮外之箭桿曰皮以内之箭頭汝當更倩内科醫生治之今華官之但訊華婦猶外科之但鋸箭桿也不亦善乎若營長之鎗斃妓女爲軍界除去大害所以保全兵士之精神者何可勝數即使殺之不當然事已成事木已成舟死者不可復生絶者不可復續與其以營長抵罪徒然多喪一條性命仍於已死之二妓女無益何如飭其以後謹愼審度爲國家留一人才也且營長之聲價較之妓女高出三倍今但死兩妓女而卽以一營長抵償之則此營長之三分之一命豈非白白送吊太不值得故若營長此後辦事仍不謹愼審度又殺一妓然後判令抵償未爲遲也 
尊聞閣詞選 
[醉太平二閱春日] [  東園]  
　　秋隨雁來春隨燕來　中消息頻催換花風幾回琴書委懷禽魚遣懷背人小立閒階看芳暉碧苔 
　　留行逆風催行順風飄飄無定鷗蹤又愁中病中燈花笑紅簾花夢紅一江春水吳淞恨千重萬重 
[浣溪紗春日集宋人詞句]  
　　幾陣東風晚又陰病花中酒過清明實筝拈得雁難尋樓外垂楊如此碧千絲風雨萬絲晴傷心還上去年心 
筆記 
[雪夜] [  韋士]  
　　湘南曾氏子父爲商營業重慶生侍母家居母嫡也非生所自出小兒孺幕根於天性但知依戀慈幃不暇辨母氏心中之愛憎也髫年母爲擇婦時某氏有女名蓮芬者幼與曾氏子共游處耳鬢厮磨匪伊朝夕兩相愛悅遂結朱陳曾父以子年漸長挈之赴蜀習商業寓老友何姓家何姓多小兒天眞爛漫每作憨態媚其母母又慈愛摩兒髮執兒腕未嘗加以疾言遽色曾氏子幼失恃至是見他家母子融洩之樂因思死母且以嫡母待己之狀態與他家較知平日之噓寒問煖俱假作而非眞誠也數年後曾氏子奉父命返家娶婦一對小偶相及相親春光易度瞬息半年母氏屢勸子外出謂少年烏可久戀房幃曾氏子不得已黯然别妻就道而樓頭少婦夢魂遂日繞瞿唐艶瀲間矣初曾氏子父娶妾而媰遷回家及免身男也未半月妾死或曰嫡鴆之實非也减食飲受詬詈則誠有之其减食非欲產母死也防腹脹耳至詬詈不過主母常態尤不足異妾死嫡殊不懌私念妾在可以博美名今茲蜚語且嘖嘖於是治喪極豐哭之極哀撫兒如己出敎兒主嚴厲故曾氏子能成人且有室也新媳初來姑待之如女子旣外出則力反前態頻頻役之使雜婢媪中操作日限疋布告戚族曰吾恐吾媳惰耳我家素勤儉機聲不可斷也戚族咸服而蓮芬苦矣未明起午夜臥手胼足胝不敢怨怨且蒙斥且蓮芬性忠厚亦不欲怨也蓮芬母家本素封未慣此苦三月後瘦弱不勝衣容顏憔悴不敢歸寗即歸寗亦無人能作慰藉語蓋蓮芬母已死兄弟呆愚不事事存者老父耳老父又迂古不近人情謂爲媳者宜善事姑氏天下只有不孝之媳無不慈之姑此見解老人持之一生至死不易蓮芬又未讀書不能作書告夫一鳴鬱抑但更殘漏盡時能於夢中哭訴之耳生年半未歸姑之聲威與日　積蓮芬動靜言默悉不中程姑氏因蓮芬性情極類其夫之死母十數年前之餘怒又遷及蓮芬蓮芬自疑前生必作大惡故今世爲女兒身受盡苦楚四顧無親己者夫婿遠在他鄉心中寃曲無從吐雪氣梗胸臆間血包裹之久而成塊腹碩碩然見者咸謂蓮芬媰姑怒謂吾兒年半未歸媳不潔耳憑媒使大歸蓮芬父若伯叔咸無語一乘藍布竹輿蓮芬遂回母家而爲曾氏棄婦矣入門拜父父髮指眦裂聲顫氣促曰吾女爾歸耶爾父殊有榮也吾家數十代清白名爲爾污盡矣老父老早晚塡溝瀆爾欲作歹事胡不稍待吾死後恣爾爲之卽使辱及地下人爾死父猶得借柳棺黃土自掩羞顏吾今病肺醫言再怒者必不救爾今又以此傷心恨事惱我爾胡不以三尺帶自經言至此蓮芬欲陳寃曲而老人已昏厥忽又睜目切齒曰吾當含恨入九原也遂死蓮芬不哭蓋淚已久枯矣治喪如禮戚族鄙蓮芬無致奠者蓮芬欲死繼念不可一死人必謂吾身果有穢行兩姓皆蒙其辱乃央族弟某偕行赴蜀尋其夫冀念結髮情俾雪沈寃中道遇刧貲斧盡失族弟散失蓮芬爲乞婦躑躙前進一日只行十重蜀道之難今昔同歎况在婦人所歷艱苦言之殊令人酸鼻也歷數月至重慶轉輾尋訪得至曾氏父子寓所曾氏子因家中出婦不勝悲痛終朝哭泣其父憐之偕返家欲收覆水尙未還蜀也同居何姓細細詢蓮芬事蓮芬泣告之何姓遂留蓮芬寓其家蓮芬日日徘徊曾氏子室外室門加鎖從窗隙窺見錦被也紗帳也顏色尙新則歎曰此吾昔日手紉成之者也見書籍堆架上文具陳列案隅則歎曰此吾昔日爲之整理而拂拭之者也無論何物觸其眼簾皆可認辨想及前時歡樂今則勞燕分飛破鏡圓合尙在未可知之數不覺悲從中來慘然而泣也何姓居在鬧市簷脊櫛比一日重慶全市火延燒數千家何姓一家人悉葬火窟中蓮芬遇救幸得免某善堂收養之堂董悅其美挑脅並施蓮芬逃出貧困無　仍爲乞婦此時曾氏父子聞火警奔至蜀故居焦土百物蕩然幸貨堆他棧得存遂寄居湘南會館中一日大雪曾氏子夜歸羔裘絨帽猶覺冷手提紙燈殘燭搖搖欲滅至會館前見一乞婦衣單衣對己凝視忽放聲哭㗋中嚶嚶作聲北風號嘯不辨是何語曾氏子曰丐乎如此寒天蟄伏雪中何待可憐極矣乞婦聞聲哭益悲曾氏子探囊出銀元一枚與之乞婦不受銀元銀元墜地鏗然作響執曾氏子手不釋曾氏子愠掉臂去乞婦抱其足悲號一聲曾氏子燭之棄婦蓮芬也己暈絶因涙下抱之歸延醫治疾病漸瘳仍爲夫婦父欲二人返湘南慰母子與媳但長跪而泣謂作客天涯較居苦家庭中樂也 
自由談話會 
　　儉德會規則一不狎邪二不賭博三不必以酒食結交四不必華服五不輕寒素 
　　入會者　江西閔杞章　鳩江張潤身　揚州程榕　徐蓁女士　嘉定黃柏受權女士　鄞縣李植棐　徽州汪迪臣　浙江余哲明　朱仲廉　徐午生　徐和生　徐泳生　曾敬安　余少午　金利生　章沛雲　陳國圻　俞春榮　南通焦松濤　嚴世傑　李霞文　周頌華　上海王誠哉　錢鏡江　莊守華　雷春霆　陳適 
小說 
[言情小說臨去秋波（三）] [  瘦鵑]  
　　且說第二天早晨褚靜臣照常到學校裏去這一天他非常難過心中抱着一個絶大的希望望今天放學出去仍能遇見那美人兒便艶福不淺他旣抱了這希望那心越發急得了不得眼巴巴的望那太陽下去六七個鐘頭彷佛是六七年一般看那壁上掛着的報時鐘似乎也較平日分外遲慢那長針移動一分直好似費了九牛二虎之力褚靜臣只暗暗裏呌了一百個苦覺得全身都不爽快立也不是坐又不安好容易捱了好久纔聽得那鐘上鏜鏜的打了四下褚靜臣聽去分外清明忙下了課堂飛步而出再走那昨天走的路這一條路實是遠路另外更有一條近路他平日本來一向走近路的但是要遇見那美人兒就是跪些寃路他也情願他一路走去到了昨天遇美之地那個轉灣角上欣然一望那裏有美人的影兒不覺倒抽了一口冷氣没精打采的走上了十幾步猛抬頭望見前面有一柄雪白的羅傘羅傘的象牙柄上有一隻雪白的柔荑原來這時方交五六月間驕陽已經滿地因此上用傘兒障日那傘下似是一個　娱婷婷的女郎穿着一身雪白的衣服淡妝雅素楚楚可人一手挾着一個雪白的書包輕移蓮步姗姗來遲宛如那月裏嫦娥從雲端裏徐徐出現無奈那羅傘撑得很低他那面　兒一點也瞧不見難道是天仙玉貎不許俗人寓目麽兩人從遠處一步一步走近褚靜臣細看那身段體態已猜到八九分定是昨天的那個美人兒停了會兒兩人已接近了那美人兒忽然把那羅傘擎高了一些一雙水汪汪的眼波兒向靜臣微微一轉便自低頭而去褚靜臣被他微波一溜好似觸了電氣呆了一呆只是他此回著意矜持並不回頭再看那倩影便放開脚步飛一般回到家裏去了從此一連好幾天褚靜臣天天繞道回家天天在那路上和那美人兒相遇那美人兒每每在緣雲　下偷擲星眸直使褚靜臣如飲醇膠非常得意但是他原是個很拘謹的人雖然屢受美人垂青却不敢做出一些輕佻的舉動不過報之以目而已 
　　第二天是星期日了不論是那一個學堂都要休息一天不論是敎員學生都喜氣洋洋說辛苦了六天今天好樂一樂了或是到新民社裏去年齣戲啊或是到春風得意樓去喝碗茶啊有的是不喜歡看戲喝茶的也得在南京路福州路上閒散閒散瞧瞧那車如流水馬如龍倒也着實有趣其中惟有一個褚靜臣說這星期日是個不幸之日他兩個妹子便問他這是甚麽緣故上一個星期日阿哥還同吾們拍曲子不是很高興的麽今天爲何如此鬱鬱不樂褚靜臣只枯坐在書室之中搖了搖頭默默不語說不出一句話兒來他腦海裏似乎嵌着那美人兒的小影片刻也排不開去一會彷彿又瞧見那美人兒姗姗而來秋波送媚十分曼妙一時間覺得左也不是右也不是負氣睡了直到亭午時候紅日烘　他大妹子來喚他吃飯纔醒了回說今天不要吃飯他妹子說阿哥不肯吃飯阿母也一定不肯吃飯你餓一頓倒不打緊難道呌阿母也枵腹麽你一向自命爲孝子的不該如此褚靜臣聽了妹子這一番話便勉勉强强的起身出去一壁還央他妹子說吾心中不快樂千萬别使阿母知道免得老人家擔心到了外邊客堂裏褚靜臣就竭力的裝出笑臉奉承他母親說說笑笑又勉强吃了兩碗飯下去（願普天下做兒子的都學靜臣善事母親）吃罷便向書室裏一鑽依舊是愁容滿面還他飯前的本來面目接着他妹子也進來了說阿哥何必如此愁眉不展你平日喜歡看小說何不把小說來解解悶說着從書廚裏取出一部空谷蘭來授給他褚靜臣勉强看了一章便向桌上一抛說吾今天没有心緒看小說還是睡吾的交罷正在這當兒他小兄弟連蹤帶跳的跪將進來嚷道阿哥阿哥今天禮拜日你横豎没有甚麽事可能伴吾到黃浦灘去逛逛麽他妹子拍手道好啊阿哥還是伴弟弟去走一䞶罷那黃浦裏烟波浩淼總能萬滌你的愁思了褚靜臣被弟妹　着没奈何便去告知了母親領着阿弟邁步出門一路到了黃浦灘在草地上慢慢兒走去只見烟波深處白鵰翻飛若隱若現一二小艇出没其間倐上倐下好似小孩子睡的搖籃一般微風颯颯吹縐波紋日光照在上面鍍了黃金似的異常燦爛褚靜臣望了一會眼兒花了似乎見那美人兒穿了五　衣從波中冉冉的起來臨去時秋波一轉飄飄然入雲而没褚靜臣看得發了呆揩揩眼兒轉身過來說也奇怪却見那銅像旁邊倩影亭亭來了三個女學生裝束的美人兒姗姗的向這草地上走來中間一個嬌艶獨絶好似臨風招展的白荷花褚靜臣分外眼明早認識是天天放學歸來在路上相逢的那個美人兒那美人兒只把兩道横流注在碧波之上似乎還没有瞧見褚靜臣三人一同到了河邊椅在鐵闌干上左手的一個說道芸英姊這水天景色眞是清爽呢中間的那個美人兒答道正是吾們倘能在這雲水鄉裏掉一葉扁舟波光照眼浪花濺衣便使人有天際眞人之想再走到南京路上去就覺得囂且塵上俗不可耐了褚靜臣一聽這幾句話幾乎要脫口喊出好來想瞧不出一個女孩兒家有如此胸襟如此吐屬更聽他聲音不消說是曼妙絶倫眞好比嚦嚦鶯聲花外囀了這時褚靜臣胸中似乎連心肝肺腑一槪都没有了只塞滿了一个樂字暗暗地還在那裏感謝天公可憐見吾今天相思了好半天所以特地在冥冥中支使那美人兒到黃歇浦邊來消吾的渴病好在不但是飽餐秀色還得以領略嬌聲并且連　名都知道了這可不是合着一部新小說的名兒可謂（佳人奇遇）麽（二）（未完） 
 
 
 

Page 15

 
 
   
 
 

Page 16

 
 
   
 
