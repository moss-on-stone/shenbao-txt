# 1903 - 90 - 4910761

 

Page 1

 
 
[正通志出書并發售新編九通全書目錄啓] [  圖書集成局謹白]  
　　九通一書集歴代政治之大成爲本朝掌故之淵藪本局旣據精本校印以餉學人又以全書卷帙浩繁檢閱或多不便爰不惜重貲禮延通才博學將是書條分件繫編成九通目錄四十卷語節繁蕪事無滲漏提綱挈領井然秩然現已付印不日出書定價每部大洋一元八角曾購本局九通股票者僅收工料英洋一元以示區别諸君有欲購取者請於領正通志時繳洋預定掣給憑單俟正通攷告成一併登報發書特此佈聞諸維雅鑒 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定　行者亦臚陳終始備舉靡遺方今崇尙實學朝野上下咸究心經世之務官書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緒不啻舉八百餘書之菁英彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各坊均有出售此啓 
[聞浦左匪人賽會擾及教堂感而書此]  
　　賽會非美舉也閙教甚巨憂也自來閙教之案多矣或妄稱教民誘拐幼孩或誣指教士藏匿少婦甚至謗以采生折割刓目剖心以致各處羣不逞之徒譁然而起縱火焚屋操刀殺人從未有平地生波如此次浦左北蔡人因賽會而遽將張家樓教堂擊毁者嗟乎各處賽會之人其不法情形誠擢髮難數矣不佞口誅筆伐大聲疾呼勸賢有司將甚無道者懲之亦已幾罄南山之竹矣然祗惡其誨淫耳誨盜耳藉會賭錢耳酗酒打降廢時失事耳初未虞及因此而擾及教堂蓋賽會之人與教中人固風馬牛不相及也乃今兹北蔡人諸小全等在會中扮西遊記戲劇手持刀械闌入教堂擊毁大門幾釀巨禍噫是豈教堂中人或攖其怒以致猝起譁囂哉亦以平時習慣恣睢乘此而圖一逞耳不然會中之扮載劇者亦多矣曷爲而諸小全等人獨手持刀械也或謂教中人旣與賽會之事不相涉固何害於諸小全等而必擾之害之意者見中外所訂約章凡迎神賽會等情不得向教堂敎民斂費心中不平已久故乘賽會聚衆之際大加摧辱以快私仇歟則笑應之曰若輩烏得知約章其貿然爲此者殆祗　鬧事耳　財耳自稱英雄　視律令耳若知約章則亦知國法矣何至因此而擾及奉旨通飭保護之教堂然則官將若何治之曰安撫教堂懲治奸宄其急務也嚴禁賽會不特可免教禍地方亦得以平安也閒嘗謂數十年來各處時有閙教之案輕則掠貲財毁房屋重則如昔年長江各處與夫前歲拳匪之作亂於京師及西北各行省獨我松江一府八廳縣除郡城邱灣教堂被考童焚燬外從未有民敎齟齬不休者蓋以他處不免教民恃教逞强欺壓良懦或教士偏聴而未加詳察或有司畏事而曲徇所求以致民氣不平囂然而起獨我松屬教民皆安分守法教土更約束嚴明是以平民之與教民耦俱無猜未有有交相爲怨者　乎朝廷方下睦鄰之詔責令各省將軍督撫保護彌周偶有疎虞嚴譴立至而奸民選事禍患滋生此而不懲我恐宵小之燄益張上之貽君父之憂下之使地方不得安謐詎不大可憂乎或謂教堂教民於迎神賽會等情不准向之斂費以故平民皆怨而怒之此後苟勸令一律出錢怨怒當從之而息執筆人曰否否姑無論教中素無迎神賽會之事斷不樂於出錢且亦思賽會果何事乎賽會之貲果應出乎不應出乎若　令出之是濟會中人之惡矣是會中人得所佽助而此後益將恣肆妄爲矣奚其可抑今者爲患地方之事不一端而莫甚於私梟之關賭騙錢擄人勒贖月之六日鹽捕營緝私勇剿之於浦左新塲鎭斃其一獲其三闔邑震驚市爲之罷居民方中心惴惴寢饋不安而同邑張家樓忽又釀此閙教之案我恐地方從此不能寗謐而向之稱爲安樂土者今將變爲荆棘林矣杞人之憂烏能已哉又聞新塲鎮所獲梟匪送之南匯縣署縣主拒而不收縳交靑村營汛官汛官懼而不敢懲治而張家樓閙敎首犯立卽由東浦總巡擒獲解送上海禀請道憲核示施行一畏葸一嚴明上際誠相懸天壤總之嚴明則地方蒙其福畏葸則奸宄感其恩我甚願蒙其福者之出自地方小民而萬不可使奸宄感恩頌聲交作也敢以告今之牧民者 
[諭旨恭錄]  
　　二月二十五日奉旨一品廕生寳賢著以文員用二品廕生榮海著以文員用容瀾著以文員用分發奉天道德麟湖北道鳳凌直隷道姚錫光山西道馬毓剛福建道兪鳳官羅豫淞直隷知府汪開祉江西知府易郁芳廣西知府張屏甘肅知州陳必淮廣東知州林翰高山西通判兪寳滋浙江通判陳殿元直隷知縣李琢北河知縣周祖訓江蘇知縣李瀠安徽知縣馬宏圖山東知縣盧樹瀾四川知縣鄒毓華直隷知縣周如鎭王逹江蘇知縣王佑之藍薇徐鍾慶安徽知縣孔慶堯任煜熏杜英才山西知縣錢福森史嗚鑾河南知縣梁克綏陳鳳池河南知縣顧碩裘文寛魯彭年陜西知縣程傳銑席位中湖北知縣許鑾湖南知縣任崑源四川知縣續鑑劉嘉福趙文濬吳鍾濬兩淮鹽大使李有桇山西布大使奥鎮南俱照例發往山西太原府理事通判著支銓補授江蘇江寗府理事同知著慶勳補授保舉四川候補知府楊金鎧貴州補用知府朱廷勱俱照例用保送直隷州吏部主事鈺昶黃允中俱著交部記名以直隷州知州用欽此同日軍機太臣面奉諭旨本日引見之江蘇試用道陳際庸著仍以道員留於原省卽補用交軍幾處存記在任候補知府吉林延吉廳同知杜學瀛著仍以知府在任卽補欽此 
[本館接奉電音]  
　　昨日午前京師飛電傳來上諭一道敬謹譯登○三月初九日内閣抄奉上諭閩浙總督著鋾良補授未到任以前　祟　　　此 
 
 

Page 2

 
 
[宮門抄]  
　　二月二十六日理藩院鑾儀衛光祿寺鑲白旗值日理藩院引見三十二員正白滿十六員正白蒙六員正紅漢十員克文假滿請安色楞額謝管理虎槍處事務恩補用道府德麟等謝恩貴壽王繩王瀛預備召見欽天監呈進日蝕　廣西知府張屏謝恩召見軍機及貴壽王繩王瀛○二十七日外務部廂紅旗值日兵部引見二十八員侍衛處三十二員廂黃漢三員内務府十四員樂部二員慶恩假滿請安四川副考官兪陛雲到京請安存恒謝放江南織造恩陜西臬司許涵度請訓連甲叚友蘭預備召見海公續假十日兵部奏派騐放水師砲位派出良泰宗祐掌儀司奏初一日祭奉先殿洵貝勒行禮召見軍機及連甲叚友蘭許涵度皇上於明日卯初二刻進内至建福宮聖容前行禮畢還海 
[電傳行在宮門抄]  
　　昨日午後京師友人專電告知本館云三月初九日皇上召見軍機大臣及載潤全榮慶福 
[行在電音]  
　　昨日正午京師采訪人飛電報稱皇上恭奉皇太后展謁西陵於三月初八日起鑾午後一點三刻時行抵良谷莊在行宮駐蹕 
[俄國太平洋兵艦表]  
　　俄京聖彼得羅堡來信云去歲之杪俄國海軍大臣派令武弁司逹開路培路苦氏督帶軍艦若干號由拔路氣之苦海鼓輪而東俾增長太平洋艦隊勢力目今俄艦之在東方各處者計鐵甲戰艦化路逹滑重一萬零九百六十墩薄培逹重一萬二千六百七十四墩培托洛拔烏洛夫司苦重一萬零九百六十墩培立司烏賢托重一萬二千六百七十四墩息滑司托培路重一萬零九百六十墩一等巡艦矮司洛路獨重五千九百墩薄薄額之伊利重六千三百墩其矮那重六千六百三十墩餓洛磨薄伊重一萬二千三百六十四墩滑利耶餓重六千五百墩拔辣逹重六千六百三十墩洛之耶重一萬二千二百墩利賢利之苦重一萬零九百三十三墩二等巡艦若皮耶卡重一千二百墩辣是薄伊尼苦重一千三百三十四墩諾烏怡之苦重二千九百五十三墩薄耶利痕重一千六百五十三墩鐵甲砲船矮托滑其賢奴伊重一千四百九十二墩逹立米耶唖氣賢重一千四百九十二墩薄捕路重九百五十墩幾利耶苦重九百六十三墩幾烏氣重九百四十三墩誇立之重一千二百三十墩麥痕其賢路重一千二百二十四墩水雷巡艦矮捕立苦重五千墩卡伊逹麥之苦重四百墩夫殺獨尼苦重四百墩報信船矮磨路重四千七百墩賢尼耶伊重四千七百墩此外又有水雷船十有一號皆重六千墩都四十二艘至水雷艇之在太平洋者爲數尙多不及縷述 
[俄撤韓兵]  
　　高麗馬山浦來信云前年俄國海軍大臣派令艦隊馳赴高麗馬山浦栗九味一帶海洋擇要屯泊併就岸上建築營壘駐紥武弁一員兵士十有二名日本外務大臣加藤君聞之移書俄人請减去兵士七名餘亦更換戎裝改爲巡警軍護衛領事公署然栗九味海口仍時有軍艦出入高揭俄旗邇者俄人忽將所駐兵士撤回軍艦亦駛往他處營壘一律封鎖國旗不復搖曳風前意者栗九味地方俄人不復思經營締造歟 
[議設日官]  
　　日本某日報云俄人在遼東逹利尼地方新開口岸准各國設肆通商締搆經營規模宏大日本人民之寄居其地者爲數頗多一切交涉事宜咸受成於俄國官員殊多不便因禀請政府商諸俄外部請准設立領事官一員俄外部允之一俟公署落成日廷卽將次遴員前往矣 
[行李往來]  
　　日本某日報云中朝簡駐海參崴貿易事務官李君家鏊奉檄至大阪訪察勸業博覽會情形問俗采風旣詳且盡隨於東歴三月二十九日回上海珂鄕又江南水師學堂總辦黎君錦彝由大憲札飭攷察日本海軍規制先赴吳鎮守港觀覽一周然後游歴神户大阪等處公務旣畢定於二十八日乘郵船會社神户九遄回 
[太子少保頭品頂戴署理兩江總督湖廣總督張香濤宮保覆陳閩浙總督許筠菴制軍被叅各欵摺]  
　　奏爲遵旨查明督臣被叅各欵據實覆陳恭摺仰祈聖鑒事竊臣承准軍機大臣字寄光緒二十八年十二月初六日奉上諭有人奏叅閩浙總督許應騤貪汚卑鄙各欵請旨飭查一摺著張之洞按照所叅各節確切查明據實具奏毋稍徇隠原摺著鈔給閱看將此諭令知之欽此查原奏情節重大當卽欽遵遴委江安督糧道胡延江蘇候補道郭道直馳往福建省城按照原叅各欵密切訪查詳愼考察據實禀覆核辦兹據該道等會同調查案據兼以采訪輿論互相叅考查明禀覆前來復經臣飭傳該道等詳切面詢復加考察按照原參各欵確查實在情形敬爲皇太后皇上分析陳之一原奏所稱光緒二十七年六月萬壽聖節該督已正始謁萬壽宮行禮爲前福州將軍景星所譏該督拍案詬詈幾至鬭毆一節查是年六月萬壽聖節慶賀該督臣許應騃到班尙早並未遲至已正具與景星爭辯係在朝房更衣之後因船政應撥海關欵項該督臣在兼署將軍任内久未撥解景星到任該督臣移請撥解彼此爭論互相譙訶至於拍案尙無詬詈幾至鬭毆之事一原奏所稱庚子福州大水該督居深不出反召優伶連日劇飲紳士禀請給照買米又靳弗與專給其同鄕義和行買辦吳鑄亭采買該督之弟許應璜與吳鑄亭合夥營商日在南臺招權納賄本年十月倒欠二十餘萬金被其弟先期私運回里一節查庚子年福州水灾經司局詳請奏開振捐辦理振無一年之久尙非玩視民瘼訪明該督臣是時亦未招優劇飲領照買米不止一人吳鑄亭亦僅承立一次查許應璜係許應騤族弟該督臣到任時自粤來閩省視吳鑄亭係屬同鄕向有來往尙無合夥營商招權納賄之事現在許應璜業已回粤吳鑄亭經理義和行事倒欠實祗一萬餘兩並無二十萬之多事與許應璜無涉並無先期私運回里情事一原奏所稱該督於文職信用臬司楊文鼎道員孫道仁武職信用總兵鍾紫雲三人狼狽爲奸文武多出其門屬員習爲奔競政以賄成一節查臬司楊文鼎在鹽道任内卽經理捐局現又總辦武備學堂該督臣因其才堪任事一切要政多與商榷道員孫道仁統帶福勝軍又會辦武備學堂總兵鍾紫雲統帶福强軍皆爲該督臣所信任至以巨金結納及具贄拜門等事查無確據此摺未畢明日續登 
[永州教案]  
　　漢口日報登長沙來函云近聞永州府地痞向某教堂滋事爭鬥之下毆斃教士兩人現尙聲勢洶洶團聚不散府尊禀報至省撫憲兪大中丞飭營務處調派營兵兩旗前往保護 
[疏附地震]  
　　漢口日報云去秋七月十九日新疆疏勒直隷州屬疏附縣地忽大震歴數刻之久城中廟宇衙署一律傾圮東鄕阿圖什三大莊被災尤重壓斃大小丁口六百餘牲畜死傷者以數千計盧舍蕩然無存縣主劉大令國祉親往查勘詳報各憲加意振撫並禀請停收類徵糧草以紓民困近已振撫就緒土木重與地方尙覺安謐云 
 
 

Page 3

 
 
[帥旌蒞鄂]  
　　武昌采訪友人云張香濤宮保交卸兩江署篆後由金陵泝江而上上月二十八日行抵黃州小憇一日次日午前在靑山江面停輪接見署武昌鹽法道梁集菴觀察候補府陳子大太守候補同知雙松如司馬候補府金峙生太守及其三四兩公子至三點鐘時展輪上駛於三月朔日抵鄂垣 
[劫盜就擒]  
　　昨得嘉定來信云上月十六日之夜縣城西南鄕安亭鎭民婦沈何氏家忽來盜匪十餘人明火執仗破扉直入將家人用繩捆縳翻箱倒篋搜括一空并劫去租米十餘石至三十日鎭上巡防局武弁張君在太倉南門外井涎廟左近拿獲此案盜匪王禮郎王七郎陳秋江陳愼和四名就近解至太倉州署州尊謝直刺訊實口供飭卽釘上脚鐐發縣訊辦側聞縣主章大令留心民瘼疾惡如仇自必嚴訊實情盡法懲辦也 
[賽會志盛]  
　　昨爲清明令節午後好事者迎賽城隍會除全副儀仗並旗鑼傘扇外尙有歴次示禁之陰皂隷大鑼班逍遙傘十錦牌臂香女犯大肚劊子解差諸名目鋪張揚厲簇簇生新時值日麗風和莎平草軟所過之處衣香扇影交錯于途然聞浦左張家樓方因賽會而滋擾教堂幾致釀成巨案奈何滬濱羣不逞仍復藐視禁令鬥麗爭奇我恐僅由縣主汪瑤庭大令保甲總巡朱森庭明府派差照料尙不足以息事寗人也 
[令節停訊]  
　　昨爲清明佳節英美租界公廨讞員張枘樞司馬照會輪應會訊之英總領事署繙譯官迪比南君請轉飭各捕房停辦讞案一日法界讞員孫建臣大令亦暫緩發落各案蓋遵向章也 
[英界火警]  
　　昨日鐘鳴四點一刻天將破曉英界北京路山西路轉角處怡康洋貨店樓上雲江樓烟茶肆不戒於火突兆焚如時正狂風怒號以致火借風威其勢益銳瞭望臺上旣鳴鐘報警救火會西人急驅皮帶車馳至竭力施救約焚數點鐘之久始火滅烟消是役也被焚者爲山西路一百四十號四十一號門牌天福糕團店一百四十二號洽太押店一百四十三號洽興烟館一百四十四一百四十五一百四十六三號元森糖果店一百五十一號順太牛肉店一百五十二號森太祥洋貨店一百五十三號陸順記玻璃店一百五十四一百五十五二號葉德馨烟店一百五十六一百五十七二號怡康洋貨店一百五十八一百五十九二號瑞太酒店一百六十號楊友桂薙髮店一百六十一號鄭成利消夜店北京路一百五十九一百六十二號德馨齋香燭店一百六十一號毛建棠道院一百六十二號張永興飯店一百六十三號楊協太洋瓶店一百六十四號楊福順銅器店一百六十五號陳益太烟館一千二百二十號沈洽記舊貨店一千二百二十一號唐聚太舊貨店一千二百二十二號楊恊太舊貨棧一千二百二十三號任福興舊貨棧一千二百二十四號太和染坊棧房及起火之一千二百三十九一千二百四十號雲江樓約共房屋二十餘幢 
[日員謁客]  
　　昨日午後駐滬日本總領事小田切君帶同皆人至泥城外洋務北局拜會中國欽命商訂稅約大臣吕伍二星使至傍晚始回 
[稅司赴日]  
　　江海新關稅務司好博遜君向總稅務司赫　賓宮保乞假若干日乘日本郵船株式會社東京丸赴日本蓋欲一觀大坂博覽會并縱覽十洲三島風光也 
[上海官塲紀事]  
　　昨日江南機器製造局總辦趙渭卿觀察命駕赴蘇松太兵備道轅投刺拜會道憲袁海觀觀察延入花廳暢譚良久而别繼至縣署縣主汪瑤庭大令亦以禮欵之○昨日梵航渡巡防局員楊聘侯二尹因有要公詣縣謁見汪大令○昨日本邑冬防委員江蘇試用縣丞龍二尹際飛詣縣謁見汪大令大令飭丁擋駕○昨日清明令節縣主汪大令循照向章給假一日 
[浦東總巡局瑣案]  
　　前日潘陸氏偕長子阿毛投保甲總巡局訴稱小婦人次子阿二向在某洋廠工作近忽被陳老六毆傷請卽提案訊究總巡謝岳松明府准之立卽將陳提到研訊之下騐得阿二受傷甚重著一併移送上海縣署○偷兒姜和尙濳入爛泥渡美最時洋棧圖竊經管門人拘送保甲總巡局總巡謝明府升堂研訊姜供小的偶往閒遊並未犯竊明府判責一百板枷號一月○曾正國扭胡長春至保甲總巡局控稱被毆受傷總巡謝明府研訊之下曾供小的在馬頭上工作胡來爭奪小的不允致遭毒毆求恩究辦胡恣情刁狡含混無實供明府判責一百五十板枷號一禮拜 
[英租界捕房紀事]  
　　有沈小弟者掩入瑞生洋行竊取狼皮數張持赴南市某押鋪質錢瑞生執事人報捕後捕頭令包探李星福將沈拘獲帶往弔贓以便解送公堂禀請讞員張柄樞司馬訊辦○偷兒周桂法掩入孫全元家竊取衣被等物持至某押鋪質錢被包探李星福查獲解入捕房捕頭令押候解送公堂禀請究辦○小利吳掌法掩入某西人家竊取傭人所用之單被等物報經包探李四春拘獲送入捕房捕頭令押候解送公堂禀請究辦○著名流氓管阿本卽小鬼阿本王阿寳卽小鬼珍寳葉阿根卽臘梨阿根前者用刀戳傷顧三福逃往法租界近又持刃行兇由法界包探拘送公堂禀請讞員孫建臣大令訊辦前日英界包探張寳榮方長華聞之卽恊同三十六號西探投法界捕房請將管等帶回押候解送公堂禀請訊究法界捕頭允之 
[二月分選單]  
　　知府河南河南吳筠孫江蘇甲直牧山西遼州宋夑衡安徽附同知廣西桂林蒲讓卿湖南監知州廣西河池董芳瑄山東舉四川漢州阮尙質浙江監湖北鶴峯徐彬山東供事知縣四川鄰縣丁惪澂直隷山西芮城李宗璡江西四川安縣葉錫蕃江蘇俱監直隷阜平普容廂黃繙譯生員四川江油張汝鈞安徽貢縣丞湖北黃梅縣孫鏡寰浙江監吏目廣西左州謝恩沛江蘇廕巡撫江西新喩吳士鑾浙江監典史順天固安周壽桐浙江監直隷阜平白鴻　江西監江西高安趙瀛浙江監 
[惠書鳴謝]  
　　近世講求新學家羣留意於歴代名臣言行錄一書以爲論世知人之道而於我朝諸大賢事實轉付闕如論者每以爲憾芸華書局主人有見於此禮延名宿編輯國朝名臣言行錄計開國迄今二百數十年中上自元勳宿將下至末秩微員凡嘉言懿行昭昭在人耳目間者皆依次編列誠知今之捷徑尙友之良箴也昨承以一帙見貽用志數言藉鳴謝悃 
[壽筵移振]  
　　嘉興陳老太太今歲五旬大慶因聞廣西潯州府屬被災甚重餓莩遍野滬上善士採辦麥糧往振特以節省壽筵洋六百元囑爲辦麥附振粤西云云仰見一片婆心無微不至免祝壽之浮文作救災之盛舉俾垂斃哀鴻得慶更生敝同人到之卜望雲百叩謹代災黎恭祝無量並請登報藉資觀感[  滬上籌振同人謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[警察興學]  
　　九江訪事人云月前署江西臬司瑞莘儒廉訪出示曉諭曰欽命二品銜賞戴花翎督辦江西全省警察兼學堂事署理按察使司按察使廣饒九南兵備道瑞爲出示招考事照得本署司現奉護院憲柯奏派總辦通省警察事務當此創辦伊始應先就省城設立學堂考選學生講習警察章程及演習各種操法以冀學成之後分别等第派充各項差使但此項巡兵與别項兵役不同旣須身家清白亦須粗通文義一切無賴游民均不得濫竽充數兹本署司撰就招考章程十六條開列於後擬先在省城考取學生四百名入堂學習期以兩月畢業此外各府州縣再行委員分往會同地方官考取調省學習除分行知照外合亟出示曉諭爲此示仰紳商軍民人等一體知悉其有能合招考格式情願與考者統自本年正月初八日起至二月底止照章取具保結來堂報名聽候擇期考試幸勿觀望自悞切切特示計開一身家清白平日毫無過犯一無論土著寄居必須身家住址并切實店鋪作保寄居者取具同鄕店保或印結亦可有店鋪必須正經殷實不得以手藝飯店小貿作保一性情和平撲實耐勞不吸洋烟一五官齊整身無殘廢暗疾一語言清楚粗知文義能於抄寫不誤一年在十八歲以上三十五歲以下一未曾充當差役一無别項事業分身一學堂設文武教習數員照排定功課單按時教授警務章程及操法必須專心學習到期畢業一每逢九及端午中秋萬壽各節均放假一日年節放假二十八日至新正初五日止其餘均不得無故請假一留堂學生每人先給小口糧制一百文兩月卒業後可以當差卽照等第給發工食一當差巡長巡目巡兵三等每等工食又分三等巡長工食一等十兩二等九兩三等八兩巡目工食一等八兩二等七兩三等六兩巡兵工食一等六兩二等五兩三等四兩一卒業後派充當差其家屬人等田地方官妥爲保護勿任土豪痞棍欺凌倘家屬有涉訟案件准援生袊例遣抱以示優待一東西洋各國警務章程官紳子弟及士子皆可充當兹當創辦伊始急宜開通風氣倘有前項人等自願報考自當格外優待一到堂學習經旬毫無進益或屢教不悛酗酒滋事立卽開除一考試抄寫警察規條一則并將本人三代姓名年貎籍貫註於後不准替代違者不錄 
[馬工程局紀事]  
　　馬路工程局總辦翁子文太守查得沿浦木駁岸年久失修頗有岌岌可危之勢爰飭水巡捕頭陳向榮查明禀復聽候親往勘騐飭工修理○大馬頭迤西至大東門吊橋一帶近經馬路工程局總辦翁太守倡議改築馬路前日已飭匠釘立木樁猶恐歹人滋生事端特派華捕數名前往照料 
[法租界捕房紀事]  
　　前日八仙橋左近居民康金滎之子洪生偕比鄰高姓子往遊龍華中途高子跌入糞窖中衣服汚穢經巡街捕援起送入捕房捕頭令包探傳康父子到來交人保出將高子衣服洗凈送還其家○大昌洋行西人園中失去各種花卉約值洋銀二十元因將園丁某甲送入捕房管押昨日包探拘獲竊賊某乙捕頭令押候解送公堂禀請讞員孫建臣大令懲治 
[美租界捕房紀事]  
　　崇明無賴張甲王乙誘得孀婦某氏及子女各一附船來申意圖販賣昨晨經氏家中人在北蘇州路尋獲扭赴捕房捕頭令一併押候解送公堂禀請讞員張柄樞司馬訉辦○前晚小竊某甲潛入寄居唐家弄之甬人某姓家行竊衣服數件携至街頭被某號華捕所獲連贜帶入捕房捕頭令押候解送公堂禀請訉辦 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年二月二十八日京報全錄]  
　　宮門抄諭旨均錄正張○熱河都統錫奏爲抽調勇營添練新軍摺○政務處奏爲遵旨覈議四川省警察事務具奏摺○又奏爲遵旨議覆晉省展緩鄕試緣由摺○户部奏遵旨覈議昭信股票展限緣由具奏摺 
　　奴才錫良跪奏爲抽調勇營添練新軍以固邊防而資鎭懾恭摺具陳仰祈聖鑒事竊奴才上年到任後會同前署都統臣松壽直隷督臣袁世凱奏陳整頓熱河大槪情形以地方多盜必須自練得力之兵方可隨時剿捕近復悉心體察蓋兵力單則盜風熾官軍盛則賊燄衰其勢相因理有不爽庚子之役駐紥熱河統領直隷練軍總兵楊玉書所部各營奉調口内馬賊游匪卽乘機蠭起由朝陽蔓延建平赤峯以及圍塲到處焚殺淫掠猖獗異常茶毒生民備極慘酷迨楊玉書統隊回防提臣馬玉崑督軍出口先後剿辦賊氛稍息馬玉崑現雖暫留五營勢難久駐楊玉書所統直隷練軍八營散布千數百里兵分力單不免顧此失彼且現在口外伏莽尙多盜賊充綁掠之案幾於無日不有商賈裏足民不聊生若不痛加懲創爲害伊於胡底亟應早爲籌畫以資捍衛兹查有直隷練軍右營管帶遊擊尹德盛樸實勇敢緝捕勤能擬將該管帶原營馬隊抽調作爲熱河自練之軍並將八旗原練强勝軍内有隊後營係屬募勇並原練豐字步隊二百人添募三百人合成步隊一營一併歸尹德盛統領名曰熱河練軍又新募衛隊一百名專飭訓練新操所有各營餉項除强勝馬隊一營仍由直隷協餉支領外其新添馬步各一營及衛隊百名均須由奏明新增稅務項下動支而各稅事屬創辦尙難約訂成數如果將來收數稍豐卽當隨時添練步隊一營方敷分布現在擬先將三營募練齊整分紥赤峯圍塲豐寍等屬以固西北一路其楊玉書所統八營於東南塗徑較熟仍駐朝陽建昌平泉等屬以防土匪勾結奉省馬賊竄越肆擾如此分地置兵無事則往來巡警有事則在藉聲援旣免兵稀地曠救應不及之虞且收以守爲戰先事預防之效似於邊防營務兩有裨益如蒙兪允奴才當嚴飭該統領等認眞訓練務期捕除醜類保衛地方仰副聖主綏輯邊陲之至意再尹德盛所遺直隷練軍馬隊營勇有歸楊玉書自行募補足額强勝後營非旗兵毋庸再補至新軍餉乾均照直隸練軍章程辦理合併聲明所有抽調勇營酌練新意緣由是否當謹應恭摺具陳伏乞皇太后皇上聖鑒訓示謹奏奉硃批著照所請該部知道欽此 
　　政務處大臣和碩慶親王奕劻等跪奏爲遵旨覈議具奏事光緒二十八年十二月十三日准軍機處片交署四川總督岑春煊奏川省設立警務學堂酌擬試辦意程課程一摺奉硃批政務處覈議具奏單二件併發欽此並將原摺清單鈔交前來臣等查東西各國警察之政立法周詳其官司職掌往往與周禮隠合用能齊一風俗弭患無形現當整飭庶政之時尤宜以此爲急務該署督原奏内稱四川户口之稠伏莽之衆民教交涉之繁舉辦警務刻不可緩先於成都創立警察學堂挑選文武員弁百五十名擇聘教習編輯課本先行之省會逐漸推廣於各府州縣等語自係察酌川省情形欽遵諭旨辦理所擬章綿課程大率采取日本成法師其意而變通之其所稱警察章程必與其地民智民習相應而後可期相安而持久立論尙屬扼要川省遊民素多匪氛初靖衛民防患尤關緊要應請責成該署督認眞督飭興辦逐漸推廣務期安民而不擾民於地方庶有裨益至所請於京師設立警務部各省特立警署或如何附屬並特立警官等級職任各等語查上年四月恭奉諭旨特派親王善耆督修街道工程管理巡捕事務聖謨深遠實已立警務之基現在京師已設工巡局並立有警務學堂宜俟成材漸多行之有效應否改設專官再行酌核奏請辦理該署督所請特立警務部之處應請從緩置議至各省警務全在各督撫因地制宜妥籌辦理該署督所稱特立警署警官等級職任亦應俟各省警務學堂一律辦齊著有成效方可詳定規制擬請飭下各省督撫已辦者切實考察未辦者迅速籌辦並令查照直隷四川所擬章程各就本省情形斟酌　益務臻妥善以仰副朝廷綏靖閶閻之至意所有臣等遵旨核議各緣由謹繕撥具奏伏乞皇太后皇上聖鑒訓示謹奏 
　　政務處大臣和碩慶親王奕劻等跪奏爲遵旨議奏事光緒二十八年十二月二十一日接准軍機處抄交護理山西巡撫布政使趙爾巽奏察看晉省應行癸卯科鄕試諸多窒礙請展緩抑或將鄕試中額暫缺二三成各摺片奉硃批政務處會同禮部議奏片併發欽此臣等查該護撫原摺内稱晉省士子實在情形及在省官紳所論　二十九年鄕試有宜緩者三一則爲愼重遴選一則爲體恤寒畯一則爲鼓舞學堂反覆臚陳言之頗爲詳盡惟本年正月初一日恭奉上諭明歲恭逢慈禧端佑康頤昭豫莊誠壽恭欽獻崇熙皇太后七旬萬壽於本年舉行癸卯恩科鄕試明年舉行甲辰恩科會試等因欽此綸音特沛慶榜閎開凡在藝林同聲懽忭三晉人士自應共被殊恩至本年正科鄕試業經奉旨歸併丙午舉行該護撫所請展至下届之處無庸再議另片所請中額暫缺二三成留待下届大學堂及西學專齋畢業之時再行補足庶在堂各生咸思專心向學各等語意在鼓勵學校所奏不爲無見臣等公同商酌本年恩科中額擬請照舊其下届正科鄕試俟各省學堂辦齊成效大著再由臣等奏明請旨遵行仍請飭下各省督撫督飭各學堂諸生認眞肄業講求實學並飭催各府　州縣興辦中小學堂以宏造就庶於壽世作人之典與育才興學之規同臻美備矣所有遵旨議覆緣由謹會同繕具陳伏乞 
皇太后皇上聖鑒訓示謹奏 
　　管理户部事務大學士臣榮祿等跪奏爲遵旨議奏事前護理山西巡撫趙爾巽奏晉省紳商士庶認借股票銀兩請奬擬再行展限一年附片一件光緒二十九年正月二十一日奉硃批户部議奏欽此欽遵由内閣鈔出到部查原奏内稱晉省紳商士庶前於光緒二十四年認借昭信股票銀二十八萬六千三百兩准其按照例定十成銀數請獎實官等項旋准部咨行令查照展至光緒二十九年正月二十九日定限赶緊造册咨部以示限制等因當經轉飭遵照傳諭原借股票各户在安迄今瞬届期滿而請獎者仍屬寥寥推原其故在原借商民或遠出貿易携票在外或展轉抵押轇轕未清其不能依限請獎事出有因與無故延緩者不同若限滿而停其請獎並將部頒股票送部繳銷似有碍難辦理之處擬請自光緒二十九年正月二十九日限滿起再行展限一年其本人不願請獎將票售賣與人亦准其一併請獎等語臣等伏查京外官商士民人等報効股票銀兩請獎限期原扣至光緒二十九年正月二十九日限滿嗣直隷奉天兩省因報効股票請獎將届限滿未能依限停止先後奏請展限半年均經奉旨允准有案兹據前護理山西巡撫趙爾巽奏稱晉省紳商士庶認借昭信股票銀兩若限滿而停其請獎碍難辦理擬請再行展限一年等因臣等查直隷奉天兩省股票請獎均係展限半年晉省未便又准一年應令查照該兩省成案一律展限半年俟限滿卽行停止至此外各省凡官高士民人等認借股票銀兩同一報効若不照案展限請獎亦恐未免向隅臣等公同商酌擬自本年正月二十九日起將各省昭信股票請獎均准展限半年統扣至本年七月二十九日限滿無論何澳届期均應截止不得再行推展如蒙兪允卽由臣部通行各省一體欽遵辦理所有遵議緣由理合恭摺具陳伏乞皇太后皇上聖鑒再臣部正繕摺間由軍機處交出御史陳應禧條各省昭信股票未盡取回請照奉天順直成案展限半年等因一摺與臣部此次議奏辦法正屬相同自毋庸另行覈議具奏合併聲明謹奏 
 
