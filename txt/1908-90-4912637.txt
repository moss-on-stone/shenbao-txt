# 1908 - 90 - 4912637

 

Page 1

 
 
   
 
 

Page 2

 
 
上諭 
[三月初四日奉]  
　　上諭世鐸等奏恭修玉牒告成在館出力各員另核請獎一摺此次恭修玉牒卷帙繁多在館各員不無微勞足録旣經世鐸等核實删減自應量予獎叙提調官内閣侍讀學士靈照著以三品京堂候補額外纂修官宗人府理事官記名道府麒振著仍以道府記名纂修官副理事官恒廉著以理事官無論題選遇缺即補並賞換三品項戴遇缺卽選候補副理事官敬祚著仍以副理事官無論題選遇缺即補並賞戴花翎無論題選遇缺即補理事官宗人府主事樸厚著仍歸原保班即補俟補理事官後作爲俸滿遇有應升之缺儘先升用漢纂修官宗人府主事任滿開缺歸知府班李兆麟著免選本班以道員補用記名御史宗人府主事王寳田著俟補御史後作爲俸滿以應升之缺儘先升用額外纂修官記名五品京堂理事官定壽著在任以應升之缺升用俟得缺後賞加二品銜候補副理事官毓厚著作爲理事官無論題選遇缺即補宗人府候補主事聯福著免補主事以副理事官無論題選遇缺即補宗人府候補主事松溥奕元均着作爲副理事官無論題選遇缺即補宗人府主事定秀著免補副理事官以理事官遇缺即補宗人府候補主事志瀚著免補主事在府以各部員外郎補用總收掌官即補經歷主事宗人府七品筆帖式溥恩著仍以經歷主事無論題選遇缺即補俟補缺後以題缺副理事官遇缺即補即補本署主事宗人府筆帖式鍾繼著免補委署主事以本府經歷主事無論題選遇缺即補帮總收掌官宗人府委署主事榮祺著以本府經歷主事無論題選遇缺即補俟補缺後並加四品銜宗人府筆帖式常紀著以委署主事儘先補用俟補缺後以經歷主事無論題選遇缺即補宗人府候補筆帖式載衍著以本府七品筆帖式遇缺即補俟補缺後以委署主事儘先補用委署主事宗人府筆帖式溥壽著仍以委署主事儘先補用得缺後以本府經歷主事遇缺即補正收掌官即補委署主事宗人府筆帖式誼正儘先補用委署主事宗人府筆帖式保申均著以委署主事儘先補用記名御史宗人府筆帖式世珣著俟得御史缺後作爲俸滿以應升之缺儘先升用宗人府筆帖式景元著開缺作爲木府候補主事副收掌官即補委署主事宗人府筆帖式載岫著仍以委署主事儘先補用俟補缺後在任以各部主事即選宗人府候補筆帖式麟瑞著以本府筆帖式遇缺即補宗人府効力筆帖式世昌著以本府筆帖式遇缺即補儘先即補筆帖式鍾啟著仍以筆帖式遇缺即補俟補缺　開缺作爲本府候補主事宗人府候補筆帖式慶文多福文銘毓　均著以本府七品筆帖式遇缺即補俟補缺後均免其試俸額外纂修官得知府後在任以道員補用内閣侍讀連兆著在任以道員不論雙單月選用内閣侍讀松茂著賞戴花翎督催官内閣侍讀成俊著賞加四品銜文增著賞換三品銜滿謄録官内閣中書德馨長紹均著在任以侍讀遇缺即補並賞換四品銜分省補用同知前内閣中書世榮著俟補同知後在任以知府歸候補班補用内閣貼冩中書文炳德蔭均著以侍讀遇缺即補内閣學習中書恩慶著以本堂中書不論旗分遇缺即補内閣貼寫中書碩昌著以侍讀遇缺即補前纂修官現任山東兗州府知府潤昌著交部從優議叙漢帮纂修官分省補用知府前内閣中書宗樹楷著以道員用知府用截取同知内閣典籍閻炳章知府用截取同知内閣中書崔師範著歸知府班後以道員用漢謄録官截取同知内閣中書黄梅瑞著俟補同知後在任以知府即補即補内閣中書朱翰章著在任以侍讀遇缺即補並加四品銜截取同知内閣中書年元鈞内閣中書俞壽滄均著俟補同知後在任以知府即補分省試用同知内閣候補中書朱興汾著俟同知分省得缺後以知府補用額外漢謄録賔在任候選知府内閣中書馬士杰著俟歸知府班後以道員用内閣候補中書李昌宣曹元忠均著俟補缺後在任以侍讀遇缺即補前户部主事内閣候補中書孫榮枝著以主事分部遇缺即補分省試用同知内閣候補中書李焜著以同知分省歸候補班補用候選知府内閣候補中書徐巽著俟得知府後以道員即補奏調民政部内閣候補中書王光祖著以本部主事遇缺即補並加五品銜在任候選道内閣中書楊廷畯著以道員分省補用額外纂修官禮部主事和珍著在任以員外郎遇缺先前即補禮部員外郎多福著作爲試俸歷俸期滿並賞戴花翖滿謄録官禮部候補筆帖式鍚振著俟補缺後作爲本部主事遇缺即補並加五品銜禮部主事雙陞著以直隷州知州遇缺即選並加四品銜禮部候補筆帖式文通著作爲本部主事遇缺卽補儘先題升員外郎無論咨留主事禮部筆帖式存厚著俟補主事後在任仍以員外郎遇缺先前即補禮部筆帖式文英著賞加五品銜禮部筆帖式澤長著在任以知縣無論雙單月歸議叙班先前即選並加五品銜補用主事禮部筆帖式保元著俟補主事後在任以員外郎無論滿蒙遇缺借補並加四品銜禮部筆帖式毓麟著開缺以本部主事遇缺即補並加四品銜奏留供事補缺後特用道即選知府牟其汶著仍歸原以道員補用供事候選同知邵忠綸著以知府遇缺即選分省補用知縣王炳奎吳鏜均著以直隷州知州仍分省補用即選知縣劉玉山著仍以知縣分省補用並換四品頂戴知縣用分省補用縣丞鄔永齡著以知縣仍分省補用候選從九品袁鳳藻著以鹽大使遇缺即選並加五品銜分省補用布政司理問謝恭壽著以知州仍分省補用候選鹽經歷劉榮第著以知縣遇缺即選並換四品頂戴分省補用州判楊以沅著以鹽運司運判仍分省歸候補班補用候選縣丞姚鴻儒楊霖吳敏黄丙爕均著以知縣歸議叙班選用分省試用縣丞楊星吉于星垓王化存王本溯陳○○均著以知縣仍分省補用按察司經歷銜韓文由樊永寳王炳騤蘇殿鵬均著以按察司經歷歸議叙班選用普加五品銜劉五辰張興堂薜恩來馬驤祁忠清均著以府經歷遇缺即選並加六品銜高永齡王世銘孫惟霖許文　趙之榮方維鍂錢中選何斌孫煦辰姚崑章其齡宗華培均著以縣丞遇缺卽選並加六品銜六品銜即選巡檢王景著賞換五品頂戴即選州判王薄著俟補州判後以知州補用分省補用知縣孫緝光著俟補知縣後在仟以直隷州知州歸候補班補用即選州同余林著以同知分省補用候選巡檢李世長著俟補巡檢後在仟以州判補用分省補用巡檢秦錫齡著以縣丞 
 
 

Page 3

 
 
仍分省補用在任候補直隷州知州分省補用知縣孫緝文著以直隷州知州仍分省補用即選巡檢張瀚著俟選缺後　任以州判補用並加五品銜候選從九品王廷治著以鹽大使分省補用並加五品銜婁廷棟著以府經歷分省補用並加六品銜另片奏纂修等官出力如何獎叙請旨各等語纂修官新放福建福州府遺缺知府晰格著在任以道員即選特用道禮部員外郎玉麒著以道員交軍機處存記禮部郎中端緖著以道員即用該部知道欽此 
上諭張人駿奏在籍大　鄉舉重逢籲懇恩施一摺前貴州巡撫鄧華熙早年登第由京曹外简道府洊任封圻嗣在貴州巡撫任内開缺回籍現届該員鄉舉之年花甲適周洵屬科名盛事加恩著賞給太子少保銜以惠耆臣欽此 
[初五日奉]  
上諭禮部奏在籍大員鄉舉重逢籲懇恩施一摺巡撫銜前督辦雲南礦 
務大臣唐炯早年登第宣力有年嗣因病准其開去礦務差使回籍現值鄉舉之年適周花甲洵屬科名盛事加恩賞給太子少保銜以惠耆臣欽此 
上諭奉天奉天府知府員缺緊要著該督撫於通省知府内揀員調補所 
遺員缺著陳恒慶補授欽此 
上諭四月初一日時享太廟朕親詣行禮後殿派薄偉行禮東潕西廡湁 
德壽榮敦各分獻欽此 
上諭四月十一日常雩大祀天於圜坵朕親詣行禮四從壇派恩輝錫露 
德茂秀綸各分獻欽此 
[宫門抄]  
　　三月初四日　召見軍機瑞英 
論說 
[論選舉法之關係]  
　　選舉非良法。外人論之詳矣。微特外人論之。中國人士之深明世變者。亦曾論之然而東西各國。大之如選舉大總統。次之如選舉國會議員。地方議會議員。小之如選舉公司之經理。公事之代表。未聞有捨此而别求他法者。而中國之舉行地方自治者。若局若會。興辦地方公益者。若公司若各種圑體。所舉議員職員及經理人代表人。亦皆踵行選舉之法。豈所謂好爲更張耶。抑亦舍此而外。别無良法不得已而行之者也。惟各國行之旣久。利害洞悉。一切監察之法尙周。故流弊尙少。中國仿行未久。監察之法未備。三數有勢力之紳士廣交納。工酬應。無一不如其願以去。而一二眞熱心能辦事者。反以足不出户拙於請托而屏之。此深可太息者也記者近觀某公司之選舉某職員而不禁有慨焉 
竊嘗推究此事之理由。而得二說。一關於有選舉權者。一關於被選舉者試言其。故 
曷謂關於被選舉者。即運動之說是也。選舉法之流弊。莫甚於運動。而此運動之積習。非特今日中國有之。即東西各國亦不能免。非特中國庸碌卑鄙之人有之。卽東西各國卓卓有聲望有才學者。亦不能免。各國有志之士。作文以詆之。登報以笑之。而運動之競爭自若。此豈非斷難禁絶之明証耶。然各國運動之手段暗。運動之資格高。故未能盡爲世人所揭破中國運動之手叚劣運。動之資格下。故一運動而人卽覺察。如某公司之舉某項職員。竟有運動本公司中少數。人即得達其目的者。且於未發表之先己儼然以某項職員自命。若此者何能惬人祈望也。夫選舉本以有選舉權者自動爲合法。出於被動爲違法。蓋一出於被動。而已失其權宇之性質。况乎顚倒賢否。將來影響於社會甚大。東西各國無論何種圑體所舉而公正者。則其事業必日進於文明。所舉而卑陋者。則其事業必日流於腐敗。此一定之理也 
曷謂關於有選舉權者。即程度之說是也。以正當之選舉法　之。大抵被選舉人。必出於衆心之歸服。而其所以歸服者必。出於其人平日之名望而其所以有名望者。必出於其人有所表見於社會。而其所以表見者。或以事功或以才學。否則其所處之地位較高。不過此數者而己。然所處地位較高之人。未必皆有事功與過人之才學。且所謂事功。亦有偉致者。若夫有才學者。每每度越恒流。不甘自暴。反不若才學較下者之得享盛名於當卅者。往往而有。以是言之即。被選舉者不。出而運動而以一斑和度不齊之社會舉之其。結果必不能盡得高等人物者。可以預料。蓋有選舉權者。而程度不齊。則識見必不盡高。而所舉恒在於有虚名之人。亦理勢之所當然者耳 
觀此則知選舉一事。以有選舉權與被選舉者兩方分言之。皆有不能得正當人物之理由者也。又以運動與非運動者兩方分言之。又皆有不能得正當人物之理由者也。况乎有選舉權者。程度旣不能高。而被選舉者又加之以運動。則其所舉之人。不能盡饜人望者。更可斷言 
雖然。記者僅就其弊而言之。若以利相較。則其利固多於弊。用人之法。誠無有更善於此法之外者。以上所舉之弊。非立法之弊。而行法之弊。特視人之善用其法與否耳。記者此論。因有所觸而縱論之。正以望我國有選舉權者程度日高。而被選舉者。絶無運動之弊。以善行此選舉之法而已 
 
 

Page 4

 
 
專電 
[電一杭州]  
　　今日（初五日）浙路開股東會到者八百九十户共一萬二千二百十三股公舉周金箴爲滬公司坐辦施信之爲總辦定五月十六日大會選舉董事查帳員 
[電二（北京）]  
　　理藩部奏錫林郭勒盟馬賊猖獗搶掠牲畜槍傷蒙兵政府當即電飭東督徐世昌立派軍隊馳勦嚴拿首要 
[電三（廣州）]  
　　日人已得辰丸賠欵核明華人損失數目於昨日知照華人赴安宅商會具領 
[電四（廣州）]  
　　今日女界開國恥會並由某女士創議設一女工學習會以興工業 
[公電（杭州）]  
　　浙路股東會議决繳欵免動存欵會塲整肅熱心勝舊 
浙路轉學會及報館舉施紹基爲滬杭甬總辦董事查帳經衆堅留俟五月開會再舉新股仍四月底截止會事已畢 
浙路轉滬學會及各報議决聘周金老爲滬公司坐辦全體贊成緊要新聞 
[皖省黨案續誌安慶]  
　　安慶二區巡士畢鵬飛任國棟經巡官破獲後牽涉常備軍一標二營管带曹明勳及二標一營第八棚兵士徐本固經皖撫檄飭密拿迭記前報茲悉徐弁聞信即逃回舒城原籍皖撫派撫轅巡捕季光恩前往該縣將徐緝獲二十八日由逍遙津小輪解至蕪湖縣寄監一夜二十九日午後一點鐘蕪湖偵探隊緝捕營曁蕪湖縣均派有差勇多人在輪押護傍晚抵省暫押懐寗縣監内聞須專派委員嚴鞫云按此事已略見前報專電 
[江浙防匪彚聞]  
　　究出鎗斃平民案之首犯寗軍槍斃平民一案迭紀前報茲聞是案己經撫委姚昌頣會同崑新二縣提集全案人證究出爲首肇禍之徴兵五名及該哨隊官各一人即須解赴寗垣訊辦所有無辜槍斃及受傷人等昨經蘇撫陳中丞批飭候詳請督憲從優議恤 
　　督辦定期出巡緝捕督辦瑞方伯以現在梟患漸平亟宜查辦清鄉以期杜絶根株聞已定期初六日啓節先赴松江各屬次嘉興再次湖州並須至杭州一行謁見浙撫面商事宜且順道查勘鹽捕等各營 
　　寗軍又復獲匪駐紮江震一带之寗軍於本月初三日傍晚獲解梟匪二名首級一顆來省請瑞督辦飭發清鄉局審判所訊辦 
　　執法官改名易委蘇省陸軍執法官樊肇元因枉殺蕭艙長已經撤差遣差現經蘇撫陳伯帥札委北洋陸軍學堂畢業生牛逢慈承乏併改定名稱曰執事官 
　據公牘則殺蕭者爲督辦並非樊肇元蕭固寃樊亦未始無寃 
　　巡緝隊易委江浙巡緝隊管带現經瑞方伯札委桂金標接充併委曾記猷爲督隊官己於初四日謝委到差 
　　浙員訂購鎗船浙撫馮中丞現擬仿照蘇省飛划水師辦法添設水師一營已委知縣趙永霖來蘇訂購鎗船四十號併採取飛划營制趙令己於初一日到蘇 
　　緩築軍用電報嘉湖梟患前經議定添設軍用電報禀由馮中丞曁電政大臣會派妥員週歷兩府各縣城鎭計應設立局所者共十六處已於前月間分期勘定禀明卽日興工茲聞馮中丞奉命移節將以建築電線事宜留待後任辦理大約此項工程又須延長數月矣 
[六誌辰丸案結後之之狀况]  
　　佛山國恥會開會紀事上月二十七日廣東佛山鎭七十二行商在廣福醫院續開國恥紀念大會先期柬邀粵商自治會各員蒞會早晨自治會員陳惠普陳章甫郭小舟張崧雲羅少翺梧商何恒齋諸人偕至衆商先開大會歡迎會内高掛國恥紀念横帛當中設宣佈檯是日到會者十數萬人地不能容至午搖鈴開會公推霍子常爲主席崔謙甫爲書記羅少翺爲宣佈（一）宣佈開會理由歷叙二辰丸案始末及關繫國家存亡爲吾民切膚之痛旋將宣佈詞宣讀一過（二）請來賓演說於是譚霸圖陳惠普陳柱朝陳章甫次第演說國恥之不可忘倡辦工藝厰爲實行文明對待之策衆鼓掌（三）宣佈宗旨禁止暴動先將拒約前事詳述以爲前車之鑒隨宣佈張督告示引申大意衆贊成（四）再請來賓演說於是何恒齋郭仙舟張崧雲又演說提倡要求民選　院認海軍捐以爲挾持之具衆贊成（五）宣佈誓詞（六）宣佈議案散會後衆商以佛山工人極多倉猝開會仍恐未及週知定是晚再在戲院及祖廟分頭演說前事宗旨及勸勿暴動以實行振興商務工藝之目的 
 
 

Page 5

 
 
　　國恥紀念會宣布詞本日爲闔鎭開國恥大紀念之期鎭内曁附近各鄉父老兄弟皆奔走駭汗相赴會蓋爲國恥來也國恥何吾國自鴉片戰爭後屢戰屢北割地賠欵無有已時皆吾國之大恥也顧以爲國力不振勝敗之數亦常時有莫可如何姑隠忍之俟政府修内政整軍備終當有戰勝之一日乃無何而竟有昨十七日鳴砲二十一響爲私運軍火違犯公法之二辰丸放船謝過之一事嗟乎我國外交權利蓋失所恃以維繫於不敝者祇此條約關章或尙可以口舌爭耳今袁世凱且並約章而盡棄之以占最優勝之理而亦失敗至此其何以國陸侍郎徴祥赴海牙和平會回奏謂此會爲和平實伏殺機默計數年内當有最危險之事出現我國若不速行憲政前途將不可問痛哉斯言中國者吾四萬萬同胞托命之所也一旦外人以滅國滅種之毒手施之我國吾同胞身命孫子將亦同歸於盡尙何恥之足去然則將束手待斃耶抑背城借一耶在昔勾踐忍辱事吳每日必命人請問曰王忘吳辱乎必應之曰不敢忘不敢忘而吳卒以没是則今日我同胞奔走偕來者良有以也今日之會實以振興實業忍辱圖强爲宗皆我國地大人衆民窮財　不謀生計外人縱不即滅我其勢亦將内潰茫茫大陸滄海横流杞人之憂曷其有極所願不忘國恥急起直追遵奉預備立憲之諭旨要求速開議院合四萬萬同胞共負國家責任從此上下一體天下一心通商惠工興實業重農牧普及教育保全國粹而尤注意於水陸軍備以求自存而圖進取即所以昭雪國恥者其殆庶幾我同胞其念之勉之幸毋忘今日之恥 
　　粤人公憤之一斑此次粤人堅持文明對待萬衆一心現又聞黄沙善慶二巷幼童梁元年十一歲母着其穿縐布衫回學梁云此乃日本物吾寗赤身露體誓不穿此國恥貨卒更易别衣乃已又西横街宜春茶樓茶客談及辰丸案有客即將身穿之日本布衫褲即時拉毀茶樓主人受此激剌立飭夥伴收拾日本磁器換購江西各磁又有渡夫陳某向賣火柴烟仔各物因烟仔爲日本貨各搭客唾而不顧陳見衆情如此將貨盡付一炬全船莫不贊美云 
[京師近事]  
　　中俄議約之動機某大軍機昨在軍機處提議謂中俄議約久不開議現值官犯洩漏機密則中俄議約不可再緩况蒙地創設州縣係改建行省之基礎倘再遲遲恐蒙地受某國籠絡愈形棘手云云各大臣均以爲然 
　　收回蒙古郵政之議郵傅部陳尙書近與外部商議謂蒙古郵政向爲俄國辦理現當推廣郵政之時宜急收回自辦外部堂官答稱須俟俄國新公使到任後即行開議 
　　籌防火警辦法民政部肅邸因近日京師火警迭起探訪局近又拿獲匪黨以至京師謠言四起人心不安深恐匪徒徒中煽惑現已派員妥擬防範火災善法並速出告示禁止謠言 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 
[陝督代遞趙惟熙條陳化除滿漢摺]  
　　竊據甘肅寗夏府知府趙惟熙呈稱伏讀邸鈔光緖三十三年七月初二日奉上諭以化除滿漢畛域事敕令内外各衙門各抒所見聽候採擇施行跪聆之餘仰見聖度如天大公無我凡有血氣莫不捧詔涕零顧茲事體大爲緖百端正非一孔之儒所敢輕言措置竊見數月以來内外臣工之應詔陳言者凡數十見雖辦法各有不同而主裁撤旗丁之說最居多數誠以國初禁旅實享戰勝攻取之榮名今則久習宴安勢成弩末與緑營等國家旣不能資緩急之用而猶悉索供億歲糜鉅萬帑金就朝廷言之則病在費宄國朝入關受鼎二百六十餘年矣八旗生齒日繁較國初之時奚翅百倍而糧類有定孳息無窮舍之固靡以資生得之亦不敷養曕就旗丁言之則病在食艱夫歲費千萬之金錢而轉令荷戈擐甲之儔不得一飽且授簧鼓者以口實焉是烏查者然則窮而思通舍裁撤旂丁使之各謀生計外别無他術矣特是此事建議者固多而驟難見諸　行是以八月二十日復奉諭旨飭各省將駐防原有馬厰莊田各產業責令旂丁耕種似朝廷亦以籌款維艱不得不因時制宜以徐裕其生計獨是厰莊間地西北或多有之至東南各駐防則僅矣論者深恐辦理不善或啓爭奪抑勒諸弊端即使計口授田供億無缺而以久慣坐食之人忽令其手鋤犁而躬襏襫亦恐事多窒碍竊于此得一策焉莫如預給恩餉十年由國家爲之生利庶上下交相爲益　旂丁歲需餉項邊遠外吏固莫由得其詳數然約計年額當爲銀一千萬兩而强今姑以千萬爲率預給十年則爲欵百兆如是鉅大之數挹注滋難然籌備要亦非無術擬請募集公債以資之卽以此項旂餉作抵民間知還欵有著自無不解輸恐後者以五釐歲息計則分攤十五年便可償清如慮公債難籌即以此揭借外債亦未爲不可蓋負債以謀興利固計學家所從同也借欵旣得不必給予旗丁而以爲興建實業之用於西北立一大鐵路公司於東南立一大郵船公司分派大臣督理之而仍按其應得之餉改作股本如一步甲歲餉十二金令給以百二十金股票一紙以官息紅利並計大約能如其數而或贏焉是於該旗丁初無所損也而旣除兵籍則奉此有用之身又可爲生利之計日轉受其益矣而國家於目前旣不多費至十六年後以逮億萬斯年其所省當有隸首不能紀者此一舉也有五利焉朝廷豢養旂丁三百年爲累已甚今一旦解除庫藏自盈利一旂丁世食官廩養成依賴性質又防制嚴密禁其營業以致生計奇窘今旣得此股票衣食有資而又於性與習之相近者可士可可兵與工與商人無棄材即國無窳民利二自海通以來利權久失轉輸之柄悉授外人今以大資本助大興作與外人競爭商權漸復國威漸振利三兩大公司旣立交通自便實業發達墾政大興不惟東南繁華之地直將遠駕夫歐洲即西北奥衍之區亦日比肩於美陸富國之圖可立而行利四茲事旣行則凡此次建言化除者如賜姓通婚平官缺一刑法均權利義務諸端俱可迎刃以解將見合同而化則八旗旣戴也生成之厚寰海同欽覆幬之公邪說横議不禁自絶利五伏乞敕下憲政編查館詳議施行實爲大局之幸惟熙邊疆末吏草莾庸材曷敢妄陳國家大計惟念聖主殷憂於上羣臣謀議於下凡所以策此久安長治之規者兼聽並觀芻蕘是納用敢不揣冒昧披瀝愚忱上備聖明之採擇理合呈請代奏等因前來謹繕摺代陳伏乞皇太后皇上聖鑒訓示謹奏 
分類新聞政界 
[奏辦電局委員任意虐民北京]  
　　郵傳部訪聞重慶電局委員陳恩霖任意虐民人言嘖嘖當經電飭總局並電咨川督澈查屬實遂由部片奏略云據電政總局電稱陳恩霖倚勢作威衆口一詞如租屋不遂攔門立桿舗夥討帳送縣掌責及工拉夫等事均屬實情當將該員撤差禀請核辦並准四川總督咨稱陳恩霖任意虐民上年綫工到渝該員行文巴縣飭圑派夫並不給費又電桿木排被潮冲散業己尋獲該員誣指木行偷竊勒令賠繳百根其鄰近舗屋一間該員欲租不遂故植電桿於門阻其出入至該局與舗夥交易雖無硬買實據惟該員向在恒興裕綢緞舗購買貨物舗夥到局索債因斥其不應吸煙遽行送縣請懲以上各條均查明實在情形咨復前來查臣部現正整頓電局該員竟敢魚肉鄉民藉端訛詐未便稍事姑容應將二品頂戴江蘇試用道陳恩霖即行革職以示懲戒等語二月十七日奉旨依議 
[奉省銀幣通行奉天]  
　　奉省與天津造幣厰訂造銀幣三百萬元並向北洋官印局訂印銀元票自今春通行聞度支司奉到兩帥札飭自三月初一日通行嗣後凡稅捐俸餉及其餘一切官欵均須行用大元而此等銀元鈔票每元均按照瀋平銀七錢三分計算其現有之小銀元及官銀號之小銀元票仍准照市價行使俟大銀元足敷再行收回以期劃一並聞兩帥現與北洋造幣厰訂立合同添鑄銀元二百萬元至銀元運到之後所有小銀元票庶得一律收回且奉省現有之銀元局雖名曰銀元局實不鼓鑄銀幣惟鑄銅元耳兩帥現經奏准將來改設銀元局鼓鑄銀元以便行用（也） 
[錫督電告銷假雲南]  
　　雲貴總督致軍機處請代奏電云竊錫良 
前奉電旨著再賞假一個月以資調養所請開缺回旗應無庸議等因欽此伏維錫良受恩深重圖報方殷祇以輇才無補時艱病躬尤恐貽誤不敢不瀝情籲懇乃荷恩施逾格續賞假期優加温諭蒙訓勉之備至實感悚以交縈遵即赶緊調醫現氣體雖未復元惟假期又滿自應力疾先行銷假以重職守理合電陳謹乞代奏（若） 
[奏調道員赴鄂蘇州]  
　　新任鄂督陳筱帥奏調候補道楊懿年督練公所兵備處總辦袁道世輔前參謀處總辦陳道瑜河南道員吳振邦赴鄂贊理要政已紀前報茲悉三觀察以筱帥已於二十八日由黔起節 
 
 

Page 11

 
 
赴鄂因亦擬於日内束裝就道云（而） 
[新臬履任消息蘇州]  
　　新任蘇臬憲左孝同廉訪定期望日左右來蘇履任（必） 
[委署知縣蘇州]  
　　蘇藩瑞方伯於初四日發出牌示云靖湖廳通判梁書祥降補遺缺查有候補知州洪鼎棻新陽縣知縣王熙宇降補遺缺查有候補知縣胡燡吳縣知縣金元烺因病禀請交卸查有候補通判王士暄均著暫行署理（命） 
交涉 
[再飭梁道速結日僧教案廣東]  
　　梁道瀾勳自奉派赴汕接辦洋務將届一月而黄岡日僧教堂案尙未妥結日昨詳覆粤督稱所商撤封交還各事約可和平辦結惟日領事仍欲許日僧照舊在該處傳教礙難昭允等情現粤督覆以中日商約向無准令日僧傳教條欵迭經外部咨明阻止由院分飭各處遵照在案現在黄岡一带匪風不靖正在設法舉辦清鄉尤宜禁阻前往以免肇生事端即赶將該案迅速妥結具報而軍界 
[陸軍中學堂將次開辦北京]  
　　陸軍部擬開設陸軍中學堂三處一京師二南京三武昌開辦後由陸軍小學堂畢業生升入一切辦法均仿照日本中央幼年學校現已擇定永定門外不日即可開工（丁） 
[添設湖北水師提督之風說湖北]  
　　聞軍機處近因江鄂間匪亂未已擬於湖北添設水師提督一缺駐紮漢口與長江水師連絡而資鎭攝并有議請保姜桂題之說（曰） 
[松花江添設水師罷論吉林]  
　　吉林補用知縣陳翼亮條陳朱經帥於松花江添設水師以資巡防一節朱撫深以爲然嗣經吉林分巡道謝觀察分條議駁略云倣照浙江内河章程於松花江添設巡察軍以清查盜匪保衛行旅所見誠是惟吉省天氣嚴寒與南省不同每年自四月至八月只五個月中江水流暢可以行船外此則自九月結冰至次年二月始能融解有七個多月不能行船是耗全年經費而實用只四個餘月得少失多瞭若指掌即云冬季利用水划亦祇宜於三九堅冰之月而胡匪則夏聚冬散樹發則出葉落則没是冬季適胡匪散没之際雖有冰划無所用之况當國帑艱窘尤須格外撙節該員所陳於松花江添設水師一節暫可緩議以俟後圖云云聞朱經帥頗韙其議即將此事作罷矣 
[九江緑營兵改編巡警南京]  
　　署九江鎭陳總兵近將設立巡警學堂辦法詳請江督察核奉批謂查緑營制兵改編巡警必須先從警學入手該署鎭擬就鎭署添設警學一所限定額數由各營挑選考取入堂肄業並招自費生一班稱爲學費均限一年畢業所有經費即將鎭標九營現存兵額一千六百卅名汰弱留强騰出一成餉銀解作學堂經費其應送學生即在一成内挑選各等情具見力圖振作一洗從前緑營積習良深佩慰所擬辦法十五條有條不紊簡而易行如果得人經理實力講求不難逐漸推廣轉弱爲强希新任九江李鎭愼選教員會訂規則課程定期開學認眞教育期收實效一面將開學日期員生姓名呈送查核再來牘内稱汰弱留强騰出一成餉銀又稱應送學生即在一成内挑選夫旣汰弱留强則凡在裁汰之列者恐多不堪入選所有應送學生似不必拘定在所汰一成之内挑選以昭核實而期合格並希查照酌核辦理 
[德參贊抵贛閱操南昌]  
　　德國參贊官石謀克君前經陸軍部咨行贛撫約日内來省參觀軍隊以及陸軍學堂當經沈護院札行臬司慶廉訪委員會同保護并由兵備處總辦張觀察添派韓趙兩科官届時偕往各軍隊及陸軍各學堂調查一切（口） 
[添派兵輪駐巡海口廣東]  
　　潮州鎭道探得匪黨以欽廉軍防太嚴擬將軍火運至潮屬起事該鎭道等特密委知縣傅某巡檢周某分赴欽越交界及港澳查探各情已登前報現該鎭道復籌議嚴密設防握要駐守當以著名盜藪之桑浦山等處均已派勇駐緝惟三馬嶼靖海神泉南澳汕尾各海口地僻防疏海盜素多出没偷運尤爲可虞昨已詳請大吏再派兵輪一艘常駐汕頭隨時分赴以上各處巡緝聞大吏據詳即轉飭司局籌議派撥矣（以） 
[執法官攝理混合隊鎭江]  
　　南洋第九鎭統制徐紹楨軍門因三十五標曁三十六標出防江浙曾於每排選留數人混合成隊計共二百名爲鎭江駐守之師特札委司令部正執法官吳禮卿司馬駐鎭攝行統带事宜以資整飭（金） 
[製造廠添員襄理安慶]  
　　皖省製造廠現擬添造用品興辦電話電燈當由該廠總辦禀奉皖撫札委砲營弁目梁棟臣赴廠差遣俾資襄理（孔） 
學務 
[貴胃學堂歸併之計劃北京]  
　　陸軍部鐵尙書日前奉慶邸面諭貴胃學堂陸軍小學堂及兵學館均隷陸軍部管理現在貴胃學堂己將章程訂定學生功課頗見成效應將該學堂遷入陸軍部内以節經費務速督飭木廠商人添工赶造擇期三月内開學并飭民部派兵妥爲彈壓以免滋擾（乙） 
[蒙古公學開辦北京]  
　　正藍旗蒙古擬設立公學一所現已組織就緖定三月十一日開辦并延聘恒岳君爲該學堂歷史教習英潔清君爲地理格致經學教員文哲臣君爲算學修身體操教員（丑） 
[湘學堂遷入湖南館北京]  
　　宣武門内化石橋湖南旅京湘學堂日前因不戒於火延燒校舍數間現該堂提調諭令暫將學堂遷移宣武門外湖南會館開學以免學生曠廢功課俟修建工竣再行遷回（丙） 
[中學監督易人湖北] 　 
　　湖北施南府中學堂監督陳君近已因事辭差經該府雙松如太守詳請提學司札委在籍通判張鵬仙接充業奉 
 
 

Page 12

 
 
高擇畬學使准予加札委用（音） 
[組織初等小學安慶]  
　　來安縣官紳現擬於城内組織東南北三區初等小學堂各一所以廟寺爲校舍額設三十名延聘教員分門課授此外再設一半日學堂以便貧寒子弟就學每人酌貼學費洋兩元業已禀請皖撫核示矣（周） 
實業 
[請設墾務公司北京]  
　　法部員外郎陳康瑞現糾集同志擬創設一普化墾務公司領墾獨石口廳所屬之荒地以興農業當經禀請農工商部立案該部以此項公司於地方關係甚鉅因特咨行察哈爾誠都護查覆核辦（甲） 
[部咨不准竊毀電綫安慶]  
　　皖撫准郵傳部咨開各省安設電綫鐵質堅固經久往往有當地痞棍匪徒等私行偷竊售于鐵店以圖巧利應請通飭各地方官出示曉諭如有竊毀桿綫應照前北洋大臣奏定專條治罪等因馮中丞當即轉飭所屬一體遵辦（孔） 
[疏通硫黄銷路湖南]  
　　湘省硫黄礦產以郴州桂新公司一處出 
貨最多從前運赴鄂省銷卸價值甚高行銷亦暢旋因湖北官磺局委員以湘磺到鄂即奪該局銷路爰託詞接濟匪徒軍火禁阻赴鄂致湘磺受困停採經年不免棄利於地近來該公司董理以鄂省旣阻湘磺而日本磺又任其輸入是剥鄰省以助鄰國殊非情理之正己運動鄂督趙次帥嗣後一律行銷母庸禁阻矣（古） 
[勘礦員赴省安慶]  
　　廣德州牛頭山煤礦前經鄧令瑞星禀奉江督批准札委翟道督同該令赴廣德會勘籌議禀辦現翟道先赴安慶禀商皖撫指示一切然後前往廣德查勘以免貽誤（上） 
[邀議維持市面辦法鎭江]  
　　丹徒縣王緯辰大令因目下各業情形皆有日就困難之象設從此不振民生愈無聊賴用特於本月朔柬請源記號執事朱君朗軒等到署請其妥籌維持之法大率不外减輕銀息與多調現欵周轉市面而已（金） 
[追究擾亂市面之風說鎭江]  
　　潮帮蕭捷茂糖號貨棧共有九所值銀二十萬兩儲莊現欵又有三萬數千兩之巨乃各糖行紛派多人到號搶貨謂係風聞號主將次倒閉不得不爲先發制人之計緣此號中損失不貲且與名譽攸關遂開商會邀集糖行追究謠言所自并將予以擾亂市面之懲罰（眞） 
[禀請認定煤捐寗波]  
　　甬郡和豐紗廠日前禀呈寗釐總局請將該廠常年所用之煤仿照通久源紗廠認捐章程每年認定若干惟該廠所用俱係東洋礦煤價值稍廉並請照章折减等情寗府夏太守以該廠所用東洋煤售價稍廉折减捐數與成案不符碍難報銷尙須通盤核算常年能認定捐數若千再行呈局察核轉禀省釐局憲批示遵行（心）雜記 
[批究誣控善類之奸徒浙江]  
　　上虞金葆穉被誣一案己迭誌前報茲復探得撫批略謂據禀己悉此案業經道縣查搜毫無憑証足以表明該生之心跡保全學堂之名譽所控外委吳鵬冲舉人王廷耀等已據各公禀批行學臬兩司飭紹守督同省委會縣提訊一經質問得實自當按律懲治以扶善類而雪寃誣該生明習法政仍宜勵志潛修勉襄學務所有家屬前具保結准即先行取消以慰該生母兄之意（來） 
[添設戒烟分局漢口]  
　　漢陽戒烟局委員林大令現擬在蔡甸鎭添設一戒烟分局當經禀奉漢陽府琦瑞卿太守批准照辦（今） 
[飭查得賄縱犯之門丁南昌]  
　　江西安仁縣屬童姓命案迄未斷結現由屍屬童祝氏將門丁得賄放犯等詞控奉護撫沈中丞批謂此案前據該氏來轅具控當經瑞部院札飭嚴拿訊辦在案據呈門丁得賄放犯是否屬實抑係飾詞聳聽亟應澈查究辦仰按　司即飭安仁縣比差勒拿各兇犯務獲研究磪情分别正控通詳察辦面查明門丁有無賄縱情弊先行據實禀覆察奪（辰） 
[捐廉查辦拳匪用欵南昌]  
　　贛南道汀觀察前因查辦拳匪曾奉瑞撫憲電諭所有應用公欵作正開銷現在匪案辦竣觀察將所有各項用欵槪行捐廉給發現已據情詳奉沈護院電獎並免造報矣（日） 
清談 
[政府之作用]  
政府之作用。無能從根本上解决者。聞學界中有一革命黨發現者。即若學堂中盡爲革命黨之藪。而飭令停辦。聞軍界中有一會黨發現者。即若軍隊中。盡爲會黨之藪。而飭令嚴查。開警界中有一犯交結外人之嫌疑者。即若警官中盡爲交結外人之藪。而警官汰其大半。（見前日本報專電聞官界中有一犯勾　梟匪之嫌疑者。即若官場中盡爲勾通梟匪之藪。而官捐不敢復開。見前日某報專電以爲如是而革命黨不敢匿跡於學界。如是而會黨不敢匿跡於軍界。加是而交結外人者。不敢匿跡於警界。如是而勾通梟匪者。不敢匿跡於官界 
不知學堂雖停。而革命黨仍在也軍隊雖查而會黨仍在也。警官雖汰而交結外人者。仍在也官捐雖罷。而勾通梟匪者仍在也。即如政府之用意。而盡停學堂。盡去軍隊。盡汰警官。盡罷官吏。而革命黨會黨及交結外人勾通梟匪者猶在何也。其源不塞其流不息也 
[瀛談]  
　　前駐京美使康格家藏中國寳物。於上禮拜拍賣。已載二月二十六日本報。茲又得紐約來函。稱二月二十三號（華歷正月二十二日）爲第四次拍賣之期。所有拍賣物件。節録如下。 
　　康熙年製花瓶一值二百廿五圓 
一值六十五圓一值六十圓西婦汪打比路購去 
　　灰緑碗值七十圓亦汪打比路氏購去 
　　白盆二隻值一百四十圓 
　　碗二隻值六十圓由威路臣購去 
　　花碗六隻四十二圓士波畱露購 
去 
　　花盆一百圓 
　　茶碟五百四十圓 
　　花瓶十八個一千六百七十圓窩 
加購去 
是日共售銀一萬零七百八十一圓前後共售銀三萬七千三百十四圓 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[偵探小說奈何天]  
　　一名身外身（十） 
且男女訂婚。必彼此之愛情相等。不致有此輕彼重。彼輕此重之虞。方有訂婚之舉動。若喬治先生者。吾之於彼。乃絶無一毫一髪之愛情。雖喬治先生愛我至篤。而吾殊不愛喬治先生。兄欲我與喬治先生結婚者。此大不可。兄請勿再言。幸恕吾之執滞語已。立回其首。以向佐克曰。喬治先生請恕吾之無禮。吾方有事。不能久坐。語未畢。倏然起立。力縱其步。以出此克洛夫之餐室 
讀吾書者。當知此佐克喬治。於前日跳舞之頃。見雪蘭與一素不相識之男子。相偕跳舞。態至密切。怒極幾於失其知覺。是佐克喬治對於此事已深恨雪蘭。顧何以又有如是之舉動吾書至此。當回叙跳舞以後之佐克矣。距開會之明日。佐克至克洛夫許。深怨克洛夫之僨事。克洛夫乃與佐克密計。欲以强迫手段。對待此柔弱之女子。逆料此雪蘭者。必無抵制之能力。不意克洛夫出語之頃。乃大受雪蘭之評刺。且不待克洛夫之再言瞥然遽出。兩人相視木然不。知計之所出。約三十分鐘許。佐克又與克洛夫密議。必欲達此目的而後止。克洛夫奮然自任。且謂佐克曰。君且待之苟不以此女子屬之君者。非男子也 
伯爵邸中之屋宇。建造至精。屋宇之側。有廣場約二畝許。雜蒔花草。四圍繚以十餘株之大樹。在廣場之左方。草地一弓。倉翠可愛。圍以精鐵之欄杆。欄杆之旁。又設坐具十餘事。廣場中之大樹。緑蔭森然。時時有穿漏之日光。搖蕩於坐具之上。一少。年之女子。徐步草地之旁俯。其蝤蠐之領。沈吟自語。色若不懌。斯時暴風驟至。吹其金黄色之髪。絲絲縷縷。飛舞作勢女子舉手自理其髪。口中忽喃喃自語曰。彼何人斯。彼何人斯。乃欲我以至可寳貴之愛情。付此不足齒數之傖父。此安可者 
女子正俯首自語。忽身後之足音颯然。立執女子之手。大聲謂之曰。雪蘭乎。汝何執意至此。彼蘇格蘭銀行之主人。欲求與汝結婚。汝何故拒絶其請。雪蘭聽之。當知佐克求婚於汝。至爲可喜。即吾亦深願吾可愛之弱妹與此至有名譽之紳士。訂正式之婚約。乃汝毅然决然。竟出於决裂之一途。此胡可者 
要事 
[查禁抵制日貨]  
　　江督前飭滬道密查上海現在有無粤商抵制　 
日貨情事聞前道梁觀察據英廨密禀查無前項開會抵制等情已先行禀復午帥核示一面仍飭縣廨隨時查禁 
[查詢日本運米數目]  
　　去冬日本因灾告糴曾由日政府商准外 
部於皖贛湘鄂四省購辦賑米六十萬石由日本領事諭飭漢口鈐木洋行代辦裝輪運滬轉解日本在案茲江督據情札行漢滬兩關道飭查此項振米去冬迄今共計運過若干萬石曾否運竣迅即開摺禀復查核 
[浙藩札縣護解餉銀]  
　　浙江藩庫起解各項京餉曾由浙藩喻方 
伯札行沿途各地方官兵護送在案現又札行上海縣凡有餉銀過站加貼印送移請營汛派兵解交上站轉解仍將入境出境日期報查 
[蘇藩移查灑掃局經費]  
　　滬道接蘇藩咨奉署撫憲陳批查上海 
學宫舊基地租旣經積存鉅欵自應妥爲存儲以備地方公用不必拘定留建文昌宫之案亦不得任意動撥鉅欵據禀前情此欵應歸何人經管應留備何項要需希蘇藩司轉移上海道查明核議詳辦毌延等因到司奉此查此案前據該董王維孝等具禀當查此項舊學宫基地旣經該局收租有年存積己鉅現在勸學所將此項基地加租換照撥充學費未據禀報有案無從核悉所請仍歸該局經收留備升祀用欵名義相符似尙可行惟該局積存租金究有若干現存何處勸學所何時禀請歸併如何換照加租即經批飭松江府查明核議詳復察奪在案奉批前因除行府速遵前批查明詳候貴道議詳合就轉咨貴道查照一俟該府復到希即核議詳辦並移本司查攷云云前道梁觀察現己札行松江府即便遵照辦理禀候核轉 
[移請製造局配解佩刀]  
　　蘇藩瑞方伯據飛划各營員弁禀請添 
給佩刀特電致滬道請即轉詢江南製造局刻下有無佩刀可解等因已由前任滬道梁觀察轉移製造局張弢樓觀察查明配解 
[圖刦未成]  
　　前晚八時半滬南萃豐碼頭長泰土棧突有匪徒七 
八人擁人該土棧賬房意圖搶劫旋由棧司出外呌喊若輩未取一物即行逃逸 
瑣事 
[城内]  
　　羅二尹守取口糧○各屬解犯赴蘇過勘例由三首縣收禁塡給口糧每届一年禀請臬憲派員赴各屬守取臬司委候補縣丞羅兆翰賚文至滬守取羅二尹到滬後昨至縣署拜會領欵解蘇 
　　李大令彈壓賽會○昨爲清明令節爲城隍賽會之期本縣李大令以現值流氓横行特多派差役人等並諭各叚地甲及站崗巡士等往來彈壓以免擾禍 
　　審拐犯○拐匪張有才沈三劉彩文楊順明等誘拐蕭立章之子及葉姓之子一案由巡警總局函解到縣前晚奉李大令倩帮審李明府提訊楊順明供江北人推車度日蕭 
 
 

Page 19

 
 
姓小孩係唐大壯子孫文林吳仁文張有才等起意誘拐張有才喚小的領走孩子實爲貪利受雇求鑒劉彩文沈三等供與楊略同質之張有才圖賴不認明府喝責三百板仍無實供判一併還押再究 
　　審盜犯○虹橋巡防局函解搶刦朱鍚三家之盜犯史阿亭到縣亦奉李明府訊究宋錫三供稱前日晚上有盜匪多人到家搶刦詎有史阿亭用木植倚墻登扒跌撲到地擊破水缸四只當場拘獲協同地保朱其明投局轉解案下求究質之史阿亭矢口不認明府喝責五百板復上天平架跪練良久仍不供招明府判釘鐐收禁再訊 
　　盜案誣控○唐立才向徐二陳五楊小牛子等借錢不遂到巡警總局誣指徐二等三人搶刦爲盜由局送縣訊押在案前晚奉告審李明府復訊察得實係唐立才挾嫌誣帮判徐二等開釋唐還押照誣告律嚴辦 
　　拐案離奇○孫鶴明攔輿禀縣稱有熊小五子拐去兒子煥成至浦東毆打勒索等情本縣李大令准詞飭皂頭薛貴赶緊查明禀復該差奉諭後即將熊小五子拘獲到案禀稱孫鶴明之子煥成拍賣得鍚箔四塊带至浦東銷售被熊知悉紏同王李二人冒充巡丁指孫漏捐勒詐情事大令命將熊看管候訊 
　　官事○松海防同知秦鎭昨到道請假二天留滬差遣同知何霽光到道禀見 
[南市]  
　　小客棧容留烟鬼○南市禁烟以來小客 
棧每有容留有癮人燈吃迭經總工程局訪悉懲罰前晚又經巡長在洽興弄發昌小客棧内獲住烟客四人店主俞根福及烟槍四枝解局押辦 
　　慈善堂安揰瘋婦○南區查獲年邁無依之瘋婦張王氏送至總工程局請爲安揰局董命送善留養 
　　破疑案拿究提塘○北洋提塘報人何升前日來申昨夜背負衣包被巡目查見内有女衣形迹可疑带局候訊 
　　興實業禀修道路○南市裏鹹瓜街一带道路不平該處各商以攸關商業爰禀請總工程局路政處勘明修葺以惠行旅 
　　餓鬼○六十六號巡士在施於公弄查見倒斃乞丐並無屍屬報局後飭地甲傳知丐頭查明報堂取殮 
　　秃賊○南區八十五號巡士在天主堂附近查見僧人惠光深夜負有衣包内儲紅緞繡金帳門带區後旋由海潮寺僧人餘淵報稱失竊紅緞帳門當即解局候訊 
[閘北]  
　　函解竊賊○竊賊陳阿寳昨由公廨函解閘北巡警總局奉孫裁判訊供認竊不諱着責二百板枷號一月 
　　遞解學生○城内巡警學堂學生史榮盛私藏手槍匪摺被監督查悉送由總局訊押在案昨奉孫大令復訊史供詞如前判候禀明汪總辦遞回原籍 
　　扭控女婿○甘談氏控伊婿孟錫生兇毆昨奉孫裁判准飭巡士傳提該圖地保到案詰明訊究 
　　還押盜犯○盜犯朱開眞曹勝有經閘北偵捕隊緝獲在案旋因該盜供認夥刦楊州仙女廟當經聶司馬致函揚州警局查覆茲據復稱並無此案昨由孫大令復訊該盜供詞如前判仍還押再訊 
[新租界]  
　　竊布衣○積竊崔扣子竊某洋人傭人之紅呢被及布衣等物由探張天村拘解押候訊辦 
　　竊銅器○竊賊陳阿三沈阿二沈和尙串竊某姓銅錫綢布衣服等物由探馬阿美一併拘獲押候吊贓解辦 
　　失金表○坭城外廿一號洋房投報昨日下午四點鐘在路上失去小金表一只捕頭飭探李星福查緝 
　　傷手指○倪阿三在新閘錫華絲廠做工被管車人沈明河戳傷手指投報捕房捕頭禀明公廨出單傅訊 
　　死乞丐○新閘路横弄倒斃病丐一名由三百四十四號印捕查見禀明捕頭飭探顧壽祥傳地保報堂收殮 
[英租界]  
　　貪頭錢聚賭傷人○昨日午後四點餘鐘英界山東路口如意里第二號姚穆記家有一百多人聚賭因人過衆將房屋擠倒受傷四十餘人内有陳春林即麻皮春林受傷甚重由巡街捕查見報明捕房核示 
　　破額角粗心受禍○羅德發行至四馬路口被馬車撞倒頭上受傷甚重由巡街捕带至捕房送至仁濟醫院醫治 
　　看影戲無端失火○英租界北海路即六馬路前晚十一句餘鐘格致書院隔壁幻仙館電光影戲園忽兆焚如當經救火會西人馳往灌息惟焚内進廳屋五間昨捕房飭中西包探詳查起火緣由禀候核辦 
　　吃倒賬有意歸家○浙江餘姚縣人袁士章在滬開設德號士棧因倒欠鉅豐等各錢莊巨欵逃匿回鄉經各莊控奉英公廨讞員寳子觀大令飭　持文赴餘姚縣關提當奉汪守樵大令准飭縣役協往袁家拘提未獲據袁家屬聲稱袁已到滬料理此案該差旋即回滬於昨據情禀復寳讞員核奪矣 
　　王阿二大閙寫字間○四川路二十六號洋人昨扭包車夫王阿二至捕房控稱王至寫字間吵閙等情奉飭將王押候解訊 
　　何阿和摸竊剃頭店○北海路六十五號某剃頭店失竊床帳一頂由探金泉叙緝獲竊賊何阿和解入捕房捕頭飭押候解究 
　　浚河○蘇州河係内地船隻出入要道因年久不浚以致淤塞茲經英美工部局勘明淤塞各叚用啣泥機輪開浚矣 
　　開車○聘白爾電車公司經理洋人以英租界南京路北浙江路及垃圾橋直達英公廨一带支路電車軌道現已竣工前日由該洋人將竣工各叚軌道逐加察勘一週定於今禮拜内開駛電車 
　　衆妓女受辱逞兇○英界江西路五十三號西人潑利司開設西妓院欠細崽陳榮生工洋十一元陳昨向索被衆妓毆傷陳投捕房控訴當由捕頭飭探孫鶴廷將陳送仁濟醫院醫治候傷愈再核 
　　两工人被疑解究○英界河南路一百三十八號壽記號失竊縫衣　器等物被張紀初吉文山竊取報捕由探沈阿鶴於昨將二人拘入捕房捕頭飭押候解廨訊究 
　　互調包探○公共租界總巡捕房包探姜長明美捕房包探徐阿華匯四捕房包探杜阿三楊樹浦捕房包探朱安忠昨均奉卜總巡諭飭互調辦公 
　　失竊洋紗○北四川路二十六號前晚失竊洋紗三十三疋投報捕房請緝捕頭即飭包探何阿春往查 
[美租界]  
　　搶洋錢追獲劇賊○胡阿林在塘山路搶取一百五十一號屋内桌上洋銀二元被失主追獲交捕送押候訊 
　　兜生意拘入捕房○包車夫陳阿二違章兜攬生意由捕拘獲押候查究 
　　聞啼哭粤婦受疑○七浦路粤婦張土氏門首昨有一七歲男孩啼哭華捕詢問該孩與氏口音不同带入捕房氏稱由孩母出賣計洋四十五元並非拐來即令領回候核 
　　見原贓輪船獲慶○黄阿法竊某輪船上錢鳳祥綢衣多件由探緝獲人贓押候送懲　　竊藥○俞益生張祥林劉瑞福三人串竊某棧藥材由探拘獲押候吊贓送究 
　　竊衣○計阿虎竊徐少山家衣被等物由探查見將人贓带回押辦周順發竊塘山路三百號屋中衣箱一只由捕截獲人贓押候解究 
[法租界]  
　　防强盜○租界盜案旬日間已有數起並有槍斃人口之事法總巡麥君現特加派探捕通宵達旦嚴加梭巡以期消弭盜案 
　　拘乞丐○近來乞丐日見其多故法租界捕房逐日加派暗捕一併拘入捕房迨至晚間子時放出押出境外 
　　免驗○昨控鼎吉里女伶白蘭花家爲盜搶刦並槍斃對鄰錢筠蘭一案午後李大令到場相驗屍妻張氏屍于長生攔求免驗大令准之候飭差探務獲究辦 
　　彈壓○昨爲城隍神詣壇之期麥捕頭恐有肇事特飭包探赴壇前彈壓 
 
 

Page 20

 
 
來函 
[敬告全浙父老兄弟] [  仁和潘鴻]  
　　浙江奉旨商辦之鐵路不幸有今日之結果夫復何言自公司成立以來浙人視路爲公司之產公司亦視路爲已產毅然自居於全浙代表之地位而結果乃若是成事不說惟予爲一垂死之老朽於此攸關全局之問題默不一言忍使此心先死何以對浙人不禁大聲疾呼敬爲吾父老兄弟告曰借欵合同無從挽救者也存欵章程不必磋商者也爲股東計爲一般國民計惟有亟設商辦新公司之一策何以言之以十年不辦之草合同吾國民奔走呼號尙無毫末之效而謂旣經江浙兩公司之認可公司代表之参議兩省三品以上之京官所默認外郵兩部之所奏請簽押者妄思挽救此必不可得之數已夫借欵合同所以對外存欵章程所以對内無論存欵章程如何之磋商於中國文字之表面上稍稍顧全要不過暫時之空言慰藉遇有交涉直一全無效力之廢紙耳借欵合同其已經人指摘者不贅言觀其前提訂立合同之人一係外務部郵傅部一係中英公司英公司殆即銀公司之改稱而加一中字於其上則原有之公司已自消滅另設之路局亦僅一中英公司之事務分所而已且事權旣全在總辦前之總協理將自處於何等地位意者不爲吾全浙之代表其爲中英公司之代表歟顧或者謂第十三欵利雖去而權尙在爲此言者於圖窮匕首見之時猶作此無聊語欺人耶自欺耶姑勿具論試問中國果將一百五十五磅之值票自售自購全認二十六萬五千三百七十五磅之虧損（或云二十七萬五千磅）彼公司即允將所訂之合同取銷否設仍不允取銷或别有要求又以何言欺吾浙人乎然則浙人雖愚平時倚賴之夢至此亦必蘧然醒廢然返矣何則股東以膏血之資本何處不可得年息七厘乃必交不能獨立之路局爲此替人作嫁之營業也夫己繳之舊股且無切實之保證而欲新集之股踴躍輸將爲一次購票之用能乎不能難者曰如子言合同無可救章程不必商其如己繳之股與集而未繳之股何其如吾浙之權利何天下事以爲不可爲而不爲則今　 
日中國可爲之事亦僅已曰是不然滬杭甬借欵以有蘇杭甬草合同故外人與政府有辭可藉除滬杭甬外固尙可爲完全商辦之路及此不圖必有覬覦其後者爲今之計第一當聲明滬杭甬爲借欵自辦餘則遵 
旨商辦明定國家收回年期期内不得有非分之千涉以劃清中外官商之界限第二當聲明滬杭甬進欵已全還借欵本利所有二十六萬餘磅之虧損浙人不能再任分毫第三當聲明十年後浙人如有力還欵或按期分還之後仍當與商辦者無異亦須明定國家收回年期第四當將浙公司自開辦迄今一切開支逐欵分别清結報明郵傅部所有已成之綫及地畝廠棧料物車輛器械等均歸路局承接其用去之欵即由借欵内撥還股東第五當由衆股東公舉才德兼優洞明路學者爲總協理另設商辦新公司愼擇路綫次第興築第六當布告大衆新舊已繳之股悉歸入新公司存放銀行所有股票一律更換其　繳之新股仍按期分繳均年息七釐第七當布告大衆愼如乃可　終集思斯能廣益務宜各抒所見全局通籌研究不厭其詳以救前事之失嗚呼梁棟已摧不謀建設乃欲粉飾目前一誤再誤豈果不知而爲之者歟上之所陳竊以爲非此不足以清界限杜覬覦繫將去之人心保未失之權利（如綫路從杭湖人手越長興與蕪廣一綫相聯已抄出寗滬之背長江上游皆可直接再通嚴衢礦產發達其利當在杭滬之上）予生爲浙人應盡分予之責吾父老兄弟如俯鑒其誠以爲可采當更續以進若疑有所反對有所仇視則予誠爲浙之罪人矣噫 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
　　此酒馳名中外壯陽種子敢稱第一分鋪設上海二馬路中市西鼎新里石庫門内交易○近有假冒改換名目購者細察眞僞 
　　此酒有奪天造化之功本齋獨　　得之秘方内用親自採辦眞正大山人參關東鹿茸海狗腎並各種滋腎補品上藥製成藥性和平不燥不熱老幼咸宜四時可服專治男子陽痿不舉精流不固或精薄無子未交精泄或泄而不射諸虚百損五勞七傷夢遺滑精腰痠骨軟四肢腫痛無力一切等症雖白髮老翁以及少年體弱之人將酒日飲一杯弱者當可轉强老者賽如幼年身强體健之人服後陽物立刻雄壯堅如鐵石房事任意歡樂百戰百勝屢試屢效此酒常服補命門煖丹田開胃健脾舒筋活絡培元固本養精血烏鬚黑髮返老還童却病延年多子多壽壯陽種子固十分靈驗敢稱第一並非是誇口足矣每瓶大洋四元中瓶二元如購十瓶照市九扣遠埠購者另用洋鐵套瓶千里可寄免致破碎之虞○另有第一靈驗參茸海狗腎扶陽種子衍慶丸雙料每瓶洋三十六元每兩二元單料減半○另有壯陽煖腎種子膏每張一元功效同上不折不扣○另有調經必孕丸每料十六兩洋八元○遠埠購者託郵政局最妥信局則不可靠 
　　壯陽極品眉壽種子丸 
　　此丸力量宏深能收能放有鬼神不測之機服後反覺寂然不動必至要緊之時然後勇氣百倍大得其力眞廣嗣之金丹生男之寳券也 
　　與别項種子藥大不相同試舉一端即可知其優劣蓋别藥力量淺薄故至少須服三錢服下陽必驟舉然易舉易洩與放花筒無異此丸每次僅服三小粒計重一分二釐每日服三次統計不過三四分奇在服後不知不覺終日毫無動靜緣週身精髓已爲藥力關鎖牢固不撥不動矣及至臨時之時但取外塗藥一擦立見神威奮發勇往無前愈戰愈堅彌久彌勁極絪藴化醇之樂未足比其功盡陰陽鼓盪之機尚難形其狀當此之際雖以從未生育之婦經此一度無不受孕百發百中靈驗無雙世之無子者試服之即知此丸實爲求子要藥深信其益矣小瓶連外塗藥共二元半大瓶二元 
　　美界仁智里括打藥房發售 
　　安徽全省鐵路公司三月初一日第二年發息廣告 
　　本公司發息章程原定在蕪滬兩公司照章發給嗣爲變通辦理起見即將丁未年應付息銀悉數滙交原經手招股處代發詎已付各處迄今未將息摺盡數寄來蓋戳誠恐或有錯誤現議本年應付息銀槪由蕪滬兩公司照發即請　認股諸君先將息摺彚交原收股銀處寄至本公司俟蓋戳連同息銀一併寄還或逕由原股東直接本公司亦可恐未週知特此廣告蕪湖二街小花園上海虹口均益里安徽鐵路公司謹啓 
　　華順肥皂公司廣告 
　　本公司自運泰西頭等上料專製洗衣各種服皂身質堅硬藥料豐定香味歷久不退顔色始終不　精益求精不惜工本較市上所出之貨涇渭逈别價亷物美以廣招徠外埠各有批發處倘蒙　紳商賜顧請至　上海四馬路東首華首華英大藥房總批發處 
　　象牙同業加價 
　　啓者吾業象牙之貨出在暹羅現下來貨甚少銷數加廣因此價値逐漸增漲兼之先令短縮比往年之價增至四成之多同業大受虧損如客貨扇骨一項銷場繁盛不得不邀集同業公議加增價値現已議定於本月二月份起所有一切牙料大小物件照前價一律加價三成藉補虧耗均皆允諾爲此登報廣告務祈賜顧諸君鑒此愚衷此次加增三成並非圖利若與現下市價相比尚還不足非收妄自增加也謹布　象牙同業公啓 
　　瓣香廬崔製半夏謝函　登 
　　凡購半夏必順認明瓣香廬室在上海盆湯弄新橋南堍德馨齋香店轉灣約十餘家根德里内大盒洋兩元四角小盒一元二角 
　　瓣香廬主人崔宗武先生史席僕患咳嗽氣喘之症歷久不愈服藥之席腹如神農近年元氣大虧其發愈劇去冬因稍受風寒稍覺勞苦竟至晝夜欬嗽不已氣促如絲胸膈滿閟飲食不下自顧困頓牀蓐瘦骨嶙岣全體血輪因之滯而不靈窮海鰥魚其苦尤甚别無善衛惟有束手待斃而已不意正月抄忽値程愷君表弟來舍述及上海　曾製半夏日覩治愈多人盍即一試僕此時志在祈死未嘗深信其熱心愛我越三日即携來一大盒屬僕照常速服當晚無甚他異翌晨吐出白痰升許胸膈陡覺寛舒三日後呼吸亦覺暢達咳聲亦入夜不嗽乃即求愷弟再購一大盒從此逐漸見痊勉可扶杖而行至仲春中旬藥已告罄居然起居飲食旣健且强愈後白日未嘗復萌噫僕之墓木拱矣全賴貴主人良藥再優游於此堯天舜日之中其感激實與江水同深矣謹操不律書其大略乞登報尾以告當世采藥諸公（下略）吳門察院塲前五湖釣叟孫纘緒拜白 
　　請晋鏡靣散有枯木逢春之妙 
　　本醫藥室承　諸君惠賜謝函均有郵局掛號或民局圖章抄登報章其原函留存案頭儘可　光顧者按圖索驥以杜混造之惡習也 
　　人壽醫藥室除年主人翁閣下前來珠粉羊脂鏡面散兩打又單料六打收到至今二十餘天已經銷去大半始信良藥功深洵非虛譽且喜一傳十十傳百窮鄉僻壤無不知鏡面散之神驗所有治好烟容雀班粉剌紅瘰之人每日三四人或五六人前來鳴謝並續購者不少第此散之靈驗令人所不料將來之發達有不可限量矣惟市上僞藥冒造巧換名目不可不加意防察也今又滙上洋三十六元請發雙料四打單料六打除郵費有餘報尾附驥代伸鳴謝　濟寗五龍鎭乾泰白布莊施愼之叩　售價每瓶洋二角五分每洋五瓶雙料用珠粉羊脂每瓶洋半元每料六瓶洋二元五角　上海盆湯弄橋南周昌記棧隔壁北無錫路石庫門内人壽醫藥室照錄 
　　厯史小說無恥奴初集出版廣告 
　　天下惟闖茸無賴之輩不復知人間有差恥事故其心術其舉動其口吻他人百計猜測而不能得其彷彿者一經妙筆便爾躍現帋上殊足令見者汗顔聞者齒冷也每册大洋四角總發行所新小説社寄售處上海棋盤街開明書店及各大書局 
 
 

Page 26

 
 
小說 
[短篇小說尤翁（非醫生）] （續） 
　　細雨紛紛。正是清明時節。翁提紙錢麥飯。適莽蒼。拜先人墳墓。歸次。過公立中學堂門外。翁雖不諳學務。然以其子故。習知中學畢業獎勵爲拔優歲貢。瞿然曰。吾幾忘之。此其爲時雖久。而出身頗高。便於吾。神童。計無逾於此者。因至應接所。晤招待員。具道來意。請所當　備者幾事。招待員曰無他。但須納學費膳費數十金耳。翁聞言。色驟變。汗涔涔自顙下。逡巡退出。自是公立中學堂。永無尤氏消息矣 
翁常語人曰。自學堂之興。當局者咸謂旣竭其力矣。顧以吾觀之。曾無一當人意者。客請其說翁曰。俟河之清。人壽幾何。今學堂率四五年而後畢業。較之桂花秋爽。杏苑春深。今年布衣。而明年翰　者。抑何其濡滞也。其所得又不足睥睨一切。徒耗人槖中金耳。客曰。文明進步。月異而歲不同保無盡如翁意之一日乎。姑俟之 
果也不一年而開辦優級師範學堂之聲。傳達於尤翁之耳。翁方據案食擲箸躍起曰。客所謂文明進步者。殆不誣乎。蓋優級師範學堂。不徴學費膳費。三年畢業。獎勵舉人。事事皆如翁意之所欲。翁喜不可禁。覺六十年來。無此躊躇滿志之日也。因令慧郎赴試。試之次日。翁破慳囊。招客飲。浼諸客預爲已賀。并囑其戚陳某作宴鹿鳴詩。陳某辭之。翁固强。陳某固辭坐客或左袒。或右袒。爭未決而慧郎試罷報至 
翁忿然曰。客所謂文明進步。信則信矣。顧何偏於吾家乎。豈他人皆得進步。而吾神童獨不得進步乎。雖然。進步與否。天主之。吾無可如何。若令吾神童進步。非吾有親權而誰有者。因命神童焚筆硯。就肆廛居。世其家業而慧郎遂以神童終。小史氏曰。學生畢業時固。當取得獎勵。然其先實不當以獎勵爲目的物。且學堂亦非獎勵。品之製造塲也。至計較畢業之遲速。以爲進退。其見尤悖謬無理。不特失教育之旨而己。陳君之言。有味哉有味哉 
通信 
[劉偵探斃獄始末記]  
　　偵探劉祝。三名炎。改名金樹春。向係南京米占元部下。由江督特派來東密探革命黨舉動。去年西歷四月間。寓在東京神田永興館。僞稱爲青紅　 
帮頭目徧分票布。招人入黨並販賣鴉片。私雇淫賣。終天酒色。穢聲四聞適警視廳學生許振鵬。赴永興館探友人殷鼎。聞劉炎房淫聲穢語。喧澈四璧。許詢諸殷。殷以實對。許性素直爽。年少氣剛。以劉之所爲。有損我留學界全體及祖國名譽。大爲憤慨徑至劉房。當面斥責。並逼。令三日内改正。或回國。劉面赤口噤。不發一言。待許去後。聲言將派人剌許後。知許爲警視廳學生。懼而遷寓於本鄉弓町二十一番地遂暗電江督。略謂匪黨勾結寗波。而寗波統領。爲許道亨。即振。鵬已有黨羽八千奪。取鎭海象山寗波等處。爲根據地。蓋劉恨許入骨。思報之而無其由。以　亨爲民報著名人物。而與許同姓。因借端以中傷之。而許果因此而房廬封禁。會徐秋事起貴守横行。人人噤舌。莫敢爲之鳴寃。許驟得家音。不解受寃之由百計調查。方知事爲劉炎所中傷。許即據情訴於警視總監。許平昔敦品好學素爲總監所器重。因之總監大抱不平立派巡警十名。將劉之黨羽。盡數逮捕。並搜出鴉片器四具。鴉片二大包。帳簿一本。總監即將許之受寃及劉之販賣鴉片私雇淫賣。徧告裁判所與監獄長官。聞者莫不爲之髪指。故楊公使兩次商釋。未獲承諾。劉入獄後。獄官以許事恨劉甚。苛劉以苦工。而劉煙癮大發。鼻淚交流。不能少作。獄官因復處劉以暗室屏禁减食等種種苦刑不半月而劉偵探竟斃於獄中矣。監獄官以劉吸鴉片。恐有傅染病毒將其屍體火化云 
 
 
 

Page 27

 
 
   
 
 

Page 28

 
 
   
 
