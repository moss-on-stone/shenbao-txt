# 1899 - 340 - 4909578

 

Page 1

 
 
[紹屬諸曁縣水災乞振啓] [  申報館恊振公所啓]  
今年夏秋紹屬水災蔓延六邑餘上會新嵊先後乞振業經設局開辦兹又接諸曁紳民及沈劍芙大令來函知本縣與會新嵊三邑毗連六七兩月大雨出蛟衝壞江堤田埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鴻徧野嗷嗷待哺現屆隆冬朔風告至災黎百萬何以爲生敢告海内仁人君子慨解腰纒廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或移投贈之瓊瑶好宏結善緣萬䙫多固拜賜少亦懷仁集腋成裘聚沙爲塔博施衆濟用解倒懸本館同人有厚望馬 
廣學會譯著新學彚編中國度支考英興記正續中東戰紀本末文學興國策時事新論出售翻刻重罰 
明詔迭下實學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風敎而杜窕言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報臚舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鑰敬告司徒三角半○中東戰紀本未一圓半績編七角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及教士售書處亦可向購圖書集成局啓 
[書本報所登廣州灣近信後]  
前報紀法人要索廣州灣總署不知其地爲南洋門户貿然許之乃界址尙未劃定而法人復肆其狡横佔據碯州 
朝命廣相提督蘇子熙宫保往廣州灣勘劃界址宫保抵粤後雖勘知碯州爲形勝之地祗以法人不肯就我範圍擬卽割讓土人不服聚衆爲難上月初三日法人調兵輪船至赤坎沙外開砲轟擊又派陸兵從洪屋下官曲村進攻與南路之志滿鄉勇北路之黄略鄉勇東路之平石華豐等鄉勇鏖戰多時不敵而退至十五日法兵又携砲登岸與鄉勇迎敵兩軍死亡相將觀此知法人雖兇横然與土人爲敵恐所欲未必能償在蘇宫保欲求無事而事在兩難勢不能决然允法人之請劃界之事恐一時不能就緒也乃昨報轉録天津國聞報云廣州灣劃界之事業已議妥至法人被殺一案法使尙未向總理衙門理論惟聞中國政府已先將是處府縣開缺並令務須尅期擒獲兇犯就地正法外間傳説此事乃某知府所指使而官塲則不肯承認謂係民人所自爲與知府無涉旋又聞法使以廣州灣法人被殺一案乃某員指使請中國政府斬之以謝法國此外尙須賠欵少許少知中國能否允從至西報言傳聞中國已允法人所請三欵一將粤督開缺二將知府正法三賠銀八萬兩給法官家屬説者謂廣州灣戰事不過二旬總署雖已允從土人何以能遽然平靖曰土人不過逞一時之忿逆知其不能持久况中國百姓素知禮法旣知禮法自不能不憚宫威卽有滅此朝食之概而一經官之彈壓勸導各懷利害之見自不難忍氣吞聲溯自中外交涉以來洋人素知中國民心固結不敢輕犯蓋以中國雖弱中國之民未嘗弱也致民之弱者政府諸臣耳故一有交涉之事無不借官威以迫民誠以民懼官則無有不從歴來交涉之得以暢所欲爲如願而去者無不持此術以制中國而中國受其所制以致處處受虧著著落後者果皆不出西人之所算説者謂政府亦非畏懼西人特以倘與爭執必致兵連禍結當此糧餉支絀兵力單薄之時一朝决裂何可收拾欲息事以寗人遂甘心而退讓亦萬不得已之舉也不知庫欵誰使之支絀而不思籌劃耶兵力誰使之單薄而不思振頓耶恐政府有不能辭其咎者矣現在廣州灣已有成議姑不具論卽法人所請三欵係屬傳聞亦未敢據以爲實惟將府縣開缺嚴緝兇犯則必然之勢蓋以地方官辦理不善撤革降罰政府固是有權衡也亂民肇事嚴獲懲辦亦政府所不得辭其責然竟允外人之請辦之是政府之權不啻外人操之矣恐以後中國之官以此自便身圖其害猶小中國之民因此而其心渙散其害不更大耶杞人之憂曷其有極 
[厦門日本租界約章]  
　　厦門訪事友來函云日本人請開厦門租界所有四至前已派員勘定兹又抄得福建臬司周子迪廉訪與日本駐厦領事上野氏妥議各條照登於左第一欵中國政府照文憑第三欵兒許日本在厦門設立日本專管租界業經妥議約定劃給租界其界址四至由虎頭山脚下起西至瑞記洋行面前海灘東至洗布河西邊太路南至瑞記洋棧面前海灘北至更樓尾巿仔街殿後街直抵講古脚爲界西南以海灘東南虎頭山沿山脚東北以金燈山沿山脚西北以龍泉宫背後山脚爲止所有西南沿岸海灘官地及草仔垵民房街道俱在界内以便將來築造碼頭通商貿易現在所定地界丈量約計四萬坪繪租界地圖二張一存中國地方官署一存日本領事官署立定此約之後卽時會同派員勘明由中國地方官眼同樹立界石第二欵租界内所有馬路警察之權及界内諸般行政之權皆由日本政府管理界内道路橋梁溝渠碼頭由日本領事官設法修造並由日本領事官管理第三欵租界内所有墳墓仍舊免遷新墳不得添葬有主之墳若有要遷動者援照外國遷墳之例無主之墳必須擇地妥善安葬第四欵租界四址議定後地方官卽會同日本領事官將租界内所有房屋及地面詳細查明造一清册其租買付價之法兩國選擇公正人按照時價議立公平價值屋主地主不得任意索價租主買主亦不得抑勒第五欵租界議定之後地方官卽出示曉諭告知此地已爲日本租界第六欵上列各欵之外所有租界章程自當早日由日本領事與地方官再行商理另立續約以上條欵立爲租約照繕漢文日本文各兩紙　行檢押一俟兩國上憲批准再行蓋印爲憑現在所定之地約計四萬坪所少無幾日後細密量丈若有不足之處日本領事與地方官相商將附近海灘等地補足合立另約一樣二紙各執一紙簽字蓋印以昭信守 
[嚴防要隘]  
　　天津訪事友來函云意國兵艦施弋北洋早經各大憲札飭各口嚴密防維不得稍有疎懈海軍提督葉桐侯軍門猶恐兵力單弱非扼守險要不足以壯聲威爰將所有兵輪船駛入山東廟島 
[武衛移營]  
　　天津訪事友來函云张統武衛左軍袁慰庭軍門陛見回津遴派精壯三營前赴山東防堵其軍制以一千人爲一營與湘淮各軍每營五百者廻别并聞擬在本地添募三營以補是額 
[軍帥回轅]  
　　鎮江訪事友人來函云本月初旬某日江寗將軍崇右廷留守秉節蒞鎮江巡閲旗營操演並整頓八旗駐防子弟迨公畢卽於初五日回江寗卽署憲舟帶以小火輪船溯江上駛瀕行時鎮郡滿漢文武各員均赴碼頭恭送江勝新湘各營統領更督勇排隊江干鳴槍誌敬 
 
 

Page 2

 
 
[留心民瘼]  
　　蕪湖訪事人云本年蕪湖縣下忙錢糧前經縣主張明府詳由府尊杜太守親臨勘定剔災徵熟以九分五毫上兌兹明府以所免九釐五毫恐由册書串通大户或刁紳劣監任意飛洒如往年買災賣災情弊正思竭力革除適邑紳鮑許齋孝廉等稟請將應免之糧除去圩壩决口土方外餘飭按户匀攤遂批飭照辦復將其中略有未妥之處逐條批示懸掛大堂俾鄉民盡得寓目不致劣胥再有飛洒等弊其批詞曰批舉人鮑世期等禀查辦秋成向以情形輕重而定徵緩本不容歛費賣災若如所禀以前各册書骩法營私誠堪髮指今該紳等欲除積弊擬將應緩被災田糧分數除圩壩决口土方外餘飭按户匀攤所禀未始不善第籌思體察尙有窒碍之處緣往年秋成災畝各册書旣能歛費卽可上下其手圩壩等類糧數易於混淆現請照數按户攤徵則圩壩决口土方等糧勢必歸入各户畝内完納核之原定災數致有不符如禀辦理無知者或無異説狡黠者必致藉口與其貽患於將來不若慎重於事先本縣業令各册書將本年所有高低被歉田畝不論大小户糧統照府憲勘定被災分數均係風雨蟲災合境减收無分畛域一律均攤剔災徵熟不准絲毫移動並於糧串上蓋一剔災徵熟九分五毫戳記俾衆周知以杜飛洒向隅浮收等弊嗣後遇有重災冉行察看情形分别辦理　昭核實免致貧户受累至辦災册費久奉禁革豈能一任取與今該紳等公議津貼册書等工飯一節雖於剔弊之中仍寓恤書之意究屬有于功合該紳等尚須斟酌盡善總期於民有益免受朘削庶可出示勒石以順輿情而垂久遠也 
[劣員褫職]  
　　鎮江訪事友來函云鎮江保甲總局楊蔚霞大令擅用非刑笞責無辜一案疉紀前報兹悉常鎮通海道長久山觀察會同鎮江府王鹿峯太守將此案人証提訊確實並向華洋各商再三開導得以持平了結日前撫憲鹿芝圃大中丞發電到鎮諭以業將大令奏請革職説者謂大令逞一時之忿而遽至身敗名裂凡身入仕途者不可引爲前車之鑒哉 
[信船被刧]  
　　寗波訪事友來函云本月初三日午後甬江全盛永和兩信局送信船同時開赴杭紹等處黄昏時全盛信船已過西壩而永和信船甫至高橋相近黄泥墻突被匪徒攔截將洋銀貨物盡行刧去次晨船户投鄞縣署控告縣主李大令委典史首少尉訊究少尉疑有别情將原告交差管押俟親自往勘再行發落 
[天津官塲紀事]  
　　天津訪事友來函云直隷總督北洋大臣裕壽帥前因政體違和拜摺請假十日俾得安心調理現聞憲體已將次就痊想天相吉人不日卽可勿藥有喜矣○督辦京津榆盧鐵路大臣許竹篔侍郎現將親赴關外查勘路工約本月初旬節抵天津小作勾留然後就道○新授長蘆鹽運使楊藝芳都轉宗濂頒到紅諭擇定十一月初六日接印任事○總統武衛右軍直隸提督聶功帥被召入京事畢後於十月二十八日旋津卽日遄回防次 
[甬江官塲紀事]  
　　寗波訪事友來函云本月初三日折江巡撫劉景韓大中丞出轅查閲沿海各口岸某日取道紹駕蒞甬江旋乘某輪船出口至鎮海定海台州然後折回仍由乍浦回節署○本月初三日新任寗紹台道誠果泉觀察恭送撫憲劉大中丞過江卽口至上海乘某輪船蒞甬先期由地方官將崇實書院略加修飾以便觀察暫駐行旌○日前實授鄞縣知縣徐大令頒到紅諭定於本月初九日接日想屆時必有一番官樣文章也 
[鷺江冬旭]  
　厦門訪事友來函云上月初四日之夜四更時厦門亭仔下街謙茂錢土莊突有盜匪三四十人破扉直入各夥由夢中驚醒見其聲勢洶洶不敢與校内一夥素識盜中某甲突呼其名被盜當頭一刀受傷甚重越日卽身死至所失之贓共計大土二十餘枚洋銀二千餘元事後莊主投厦防廳署禀報經廳主親臨勸騐會營嚴拿未卜能弋獲否也○上月初五日古浪嶼升旗山下路旁有無名男屍一具年約二十餘歲頭面均有刀傷地保報請厦門廳勘騐廳主轉飭石潯巡檢葉少尹庖代仵作唱報死者太陽穴刀傷深約八分腹上亦有刀傷一處委係因傷斃命少尹飭填明屍格令地保棺殮埋葬聞死者係寠子班中八不知因何與人有仇以致遭此毒手也○厦門華洋雜處盜竊之案無日無之上月某日廳主邀集十八保紳董商辦團練何衛閭閻其經費由各鋪户按月捐助現在已議有頭緒不日將開辦矣○厦門匪棍素極猖獗前經道憲飭拿若輩始稍稍歛跡邇者日久玩生又萌故態某日傍晚時有某甲者行至甕菜河突有一匪手持利刃强奪所持之物甲極聲大呼幸有乙丙兩人飛步而至匪始遁去是處離城咫尺匪徒瞻敢持刀强奪亦可謂目無法紀矣○上月初十日爲皇太后萬壽聖節各國循例升旗誌賀十五日提憲楊西園尙書道憲延少山觀察特備大餐延各國領事洋關稅務司及各洋商宴飲頭門外高懸彩旗并排列親兵百餘名迨正午各西員聯翩而至尙書以禮恭迎序次入席徵召梨園子弟演劇侑觴至六點鐘時始各興辭而散○厦門至白水營水程六十餘里逐日有渡船載客往來上月十五夜四更時某渡船由白水營開赴厦門駛至古浪嶼後港突有船一艘載盜黨十餘人各持刀械飛躍過船舵工人等均蝟伏艙下船中搭客十六人更不敢攖其鋒任其搜掠一空從容而逸計被刧去洋銀三四百元衣物更爲數下貲候至天明至道廳各衙門禀請嚴緝然恐徒成畫餅也 
[彛陵櫓唱]  
　　宜昌訪事人云近來宜地查禁烟館頗極認真凡欲開張者須由地甲報名注册并責令十家環保倘附近遇有竊盜等事著卽醵貲賠補俟獲賊吊贓然後給還每燈一盞月捐錢六百文由地保收繳以備公用倘敢以多報少查出重罰或因虧本閉歇亦須具結備查并須將烟具概行繳出不得有違○定地貨船入川所雇水手篙工縴夫多係無業游民今年因貨物往來甚旺需用水手尤多因是人少價昻向時由宜至川每名需錢三千數百文今則加至七八千文不等各水手工值旣豐往往私帶棉花以圖微利凡遇關卡預備小划船運過數十里然後再運入船上月某日某旗船路經平善壩如法偷運被卡員察出派人查出棉花三十餘包押解至關某客再三懇求謂係水手舞弊與客無干稅務司允將棉花充公再罰銀三百五六十兩從寛放令開行諺所謂爲小失大者觀此不益信哉 
[滕閣餘霞]  
　　南昌訪事人云豫章書院掌教梅筱巖太史白鹿洞掌教程樂菴部郎經訓書院掌教程稻村主政洪都書院掌教陶主政近經各大憲分送關書訂定明年蟬聯講席春風化雨教澤常新南郡士民何幸而得此經師人師也○華再雲侍御鄒殿書部郎自五月間倡辦義振設立輔善公所捐集鉅欵成效昭彰而助振諸善士中有宋姓者先是因子病許願助振將衣物典銀百兩交輔善公所振濟災區未幾子病果愈一念之誠神明感格寄語世之坐擁豪貲者苟能衆善舉行蒼蒼者自不孤負其好善之意也 
[金焦寒黛]  
　　鎮江訪事友人來函云有某甲者世居南鄉七里甸以耕田餬口其妻某氏年華三九依然水性楊　向與鄰人某乙有染意洽情投不啻鶵鴦同命近更與乙商議欲將甲謀斃俾得地久天長乙允之某日氏與乙守候家中俟甲回家卽於夜半時乘甲熟睡携取并州快剪猛刺甲之　囊甲痛極喚救鄰人聞聲畢集見甲已受傷幸未致命當將姦夫淫婦一併拘獲告知地保解縣請懲一面爲甲延醫療治未識能保全性命否也○上月三十日怡和洋行瑞和輪船由滬上開行溯江上駛本月初一日之晚十點鐘時行至圌山忽然擱淺幸初二日江潮盛漲始得鼓輪抵鎮 
[紅橋寒月]  
　　揚州訪事友人來函云現值冬令宵小繁多揚城團練保甲晝則按叚巡邏夜則各坊會哨星羅棋布布置有方江某兩縣主又以郡城地方遼闊尙恐百密一疏因出示勸諭各街鋪户自行添辦民更以爲團防保甲之輔其示糊於牌上輪應某店卽由上店將牌送至 
 
 

Page 3

 
 
某店門首文云現交冬令盜賊易生爾等鋪房輪流支更鳴鑼擊柝澈夜至明十家輪一嚴密梭巡倘遇歹匪恊力兠擒如有懈怠懲究非輕刻下轅門橋教塲街等各閙巿已遵諭開辦其餘各街巷諒亦次第舉行似此絡繹往來鑼柝聲互相應答彼穿踰輩當無從托足矣○兩淮泰屬草埝新興兩塲向稱要缺上游視之頗極慎重緣每年額征折價錢糧草埝計有五千三百餘兩新興有八千一百餘兩産鹽亦較他塲爲多非精明幹練之員不能勝任兹者兩塲委員瓜期已屆亟應易人署理以專責成運憲江都轉因將現署草埝之繆鹺尹調署新興現署新興之瞿鹺尹調署草埝已禀奉督鹽憲劉峴帥批准牌示轅門分飭遵照矣○揚城東南隅阿家溝六閘以及仙女鎮一帶巿河極狹河流被束湍急非常舟行至此非絲挽不能稳渡而縴道外臨窄河内偪民屋勢難加工展闊故雖年年修築而一經大雨時行依然坍卸如故現間縴道窄處幾不及尺轉瞬雨雪載途崎嶇更甚於蜀道各紳董目擊情形具禀運轅請籌資估築以利行人都轉俯如所請立飭淮南局員杜分轉親往察看分轉奉檄後卽買棹前往大約一二日内當遄返矣 
[金閶客述]  
　　蘇州訪事人云閶門外某報關行近由嘉興分行雇甲乙二船户載炭兩船運送至蘇遵柴炭免　之例報請洋關騐放由浙江稅務司給發牌照併照會蘇關迨駛至蘇屬唐家路釐卡循例請騐員卡惡其不納釐金卽將船貨一併扣住解至蘇省牙釐局請示經督辦朱行石廉訪發交元和縣訊辦陳堯齋大令提訊之下船户一味推卸堅稱貨由報關行沿途招攬訊之蘇禾二行執事人則稱並非招攬實係船户圖免釐稅私囑報關且持有洋關信件過卡自行請騐似非偷漏釐稅者可比尙求恩鑒大令飭將二行執事人及二船户分别管押一面移文上海關提該行股東龔某到安訊核○本月初一日傍晚時游方僧某甲偕其徒某乙至蘇州府署鳴寃府尊彦詠之太守飭差帶入升堂研訊甲供僧人係湖北某縣人自幼在浙江某寺剃度三度前携帶洋銀二百數十枚由浙來蘇途遇僧衆八人結伴同行行至某處忽被持刃砍傷頭足肩助四處將洋銀悉數劫去事後報經浙省地方官請緝迄今尙未破獲兹復由杭州往四川三日前道經治下三條橋猛將堂意欲入内掛單忽晤一僧合十長跪乞勿聲張細視之卽三年前途中行劫之盜也責令償還洋銀一百元初尙含糊以應繼竟將僧人兇毆是以控求恩訊太守再三駁詰僧指東話西所答非所問太守飭差傳猛將堂老僧訊問始知被控者係其徒去年已被詐去洋銀若干元前日復來纒擾至所稱途中被刧等事未知確實雖甲僧刀痕宛在然徒則從未出門太守復飭差傳寺鄰詰問皆無異言遂飭將甲乙遞解回籍 
[嚴諭局員]  
　　昨日蘇松太道余晉珊觀察傳齊在滬各巡防局委員到轅諭以冬防巡查務宜認真邇聞城廂内外竊賊繁興是右營署尚且被竊巨贓至今未獲皆由梭巡不力之故此後所有烟館務令及早閉門不許留宿來歴不明之人至聚賭一事尤易招引盜賊更宜嚴密查拿不得虚應故事各巡員諾諾遵諭而退 
[工作宜勤]  
　　江南機器製造局各工匠任情游戯工作不勤業經總辦林觀察查知以現當軍務孔亟之時需工正迫若非日夜工作何能措置裕如爰面諭提調王太守傳知各廠工匠此後務須勤慎從事毋得輟業以嬉 
[擬接水管]  
　　南巿創興内地自來水已將水管在馬路旁妥爲安設邇者總辦楊唐兩觀察互相籌議欲將私街曲巷一律接連前日已倩打樣西人測量地基以便定期開辦矣 
[嚴禁私鑄]  
　　本邑浦東高家行鎮一帶向來民多玩法不持賭風最盛且更私鑄暢行昕夕開爐毫無忌憚近由鎮上紳董某某等人約齊各鋪户嚴禁小錢並不許不法棍徒賭博毆鬥巿面爲之晏安日前抽查保甲委員某君往彼查悉實情及回申白諸縣主藍雲峯大令大令爲之稱善不置 
[縱火宜懲]  
　　英租界三洋涇橋長興飯店主蔡長興將樓屋轉租與顧彩然開設烟館前日無端火起事後附近衆鄰查見地下有火油浸透之棉花一堆察核形跡蔡雖將屋租出仍有一梯可通遂疑其有意縱火圖得保險銀事經包探陸阿九張天林所聞將解蔡送公堂禀請讞員翁笠漁直刺訊鞫昨晨重又解案直刺倩襄讞委員張柄樞司馬復訊烟館主顧彩然見証人劉内曾邱丙生同供當火起時屋頂上忽見一人形與蔡長發彷彿蔡曾倩泰和洋行保火險計銀九百兩或者縱火圖賠亦未可知泰和行某洋人投案訴請嚴辦察夥徐計章供肇事之前有人向蔡逼索銀二百餘兩不料第二晚卽有此禍然小的並不知其究竟蔡長發供小的因生涯寥落積欠虹口萬興麫店銀二百餘兩近日萬興主人託包討債之某洋人向小的逼索小的無計可施是以背人放火冀得償銀以了此債自知不合尚求格外恩寛司馬商之梅繙譯以蔡縱火情實判令發回捕房管押一年餘人開釋 
[船户被拘]  
　　航船户曹瑞華來往于浦東四灶爲人寄帶貨物信函每來滬則寄泊南巿董家渡浦濵前日有姚王氏者附船至此忽失去衣飾十餘件約值洋銀七八十元向曹索賠致在馬路中爭扭旋由二十二號巡街捕一併拘入捕房捕頭詰得緣由令押候移解馬路工程局禀請局員司徒貽芬司馬訊明判斷 
[流棍横行]  
　　滬上向有流棍號爲三十六個黨每遇鋪户開巿卽糾衆滋擾務必飽其貪囊誠可惡也昨日爲美租界西華德路森生衣莊開巿之期若輩聞之卽糾黨至莊出青錢數十文强買新衣數件莊主不允卽被乘間搶去衣服若干莊主忿無可宣　報捕房請爲嚴緝捕頭允之特未知能弋獲否 
[慘罹水厄]  
　　前日由浦東顧家路口開至東溝之某姓小航船載得婦女五人幼孩四口行至中流一帆風利其疾如飛篙師楊阿炳偶不小心以致全船遽爾傾覆船中人無計逃生盡行溺斃事後各屍屬相約撈取屍身備棺收殮哭聲遍地聞者酸心諺所謂行船走馬三分險信哉 
[法租界捕房瑣案]  
　　小東門外金合順魚行船夥金金寳在廣信烟館開燈過廕流氓張榮甫卽小揚州糾同羽黨陸阿會等冋之訛　褫去衣服質錢俵分事後金投報捕房捕頭倩包探拘拿解案讞員朱森庭明府訊鞫之下以烟館值堂人蔡阿大不肯供明著押候嚴比此前日事也昨禮拜一明府蒞捕房旣升案命提蔡阿大覆訊蔡供小的在烟館中照顧烟客甚忙無暇兼管他事當時雖曾目見七八人向金訛詐然並不知其姓名求飭包探帶出待小的指拿可也明府准之旋判令將張榮甫陸阿會各責四百板押候拘到同黨一併懲辦○偷兒張桂生事發解案經明府訊供笞責甫釋出卽偕同黨劉阿榮行竊錫瓶四枚包探拘獲解案明府訊供之下著責張四百板劉一百权一併斥釋○偷兒徐阿大於四月某日行竊升和里四十五號門牌馮錢氏家衣物報捕查獲連同黨陸阿福王阿慶二人解請明府訊取口供押候嚴究贓物昨日命提到案復訊陸王認竊皮衣兩件餘贓依舊不承明府著各責五百板復責徐二百板一併還押○江才喜收買竊贓解經明府訊供判罰洋銀十元江無力呈繳昨日命提至案著重責二百板從寛釋出 
[招領浮屍]  
　　啓者十一月初一日本所救生船在新閘蘇州河撈獲無名男屍一具年約五十餘身穿藍洋布棉襖黑布棉襔藍洋布長衫黑洋綢棉馬甲藍布破棉小脚褲白布襪黑布雙梁鞋照章報由保安堂給棺收殮發壇標記相應録請登報如有人認領者請至敝處詢問可也[  滬北棲流公所司董謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前晚縣主藍雲峯大令以本城提右營叅將署失竊巨贓尙未破獲飭提汛捕曹玉地甲劉貴至案嚴比兩人同供小的等現已四處訪緝尙無蹤跡乞再展限數日俾得赶緊緝獲大令怒其玩延著將曹捕笞責一千板劉甲鞭背二百下展限三日如再無獲定當嚴比○去年十一月初二日之晚浦東陸家宅人陸海珍戳斃吴咸林事發經地保解請前署上海縣王欣甫大令訊供收禁前晚藍大令飭提覆訊陸供是晚小的醉後早睡忽聞門外喧譁聲疑有人竊取池魚因急披衣趨出不暇細辨將吴戳斃事出無心求恩寛宥大令核與前供相符飭仍還禁候再覆訉核辦○本年九月初二日之晚漕河涇人李阿美張全英因妬姦起釁將張阿弟刃斃經前署上海縣王大令訊明收押前晚藍大令提案格訊地保陳阿毛供李阿美張全英張阿弟均與某茶館主婦張孫氏有染彼此嫉妬蓄怨已深是日李阿美竟將張阿弟刃斃張全英供其時小的在某烟館過瘾李阿美喚令同至桑園附近與張阿弟鬥毆阿弟本係屠夫携有屠刀阿美乘其不備奪刀猛戳一下阿弟卽倒地而死小的懼遭波累飛步逃回李阿美供其時實由張全英糾令小的行兇大令惡李飾詞逞刁喝鞭藤條迨鞭至七百五十下始供小的先與孫氏有姦後被阿弟霸佔一時氣忿將伊戳斃兇刀確係阿弟所帶當行兇後已抛入河中矣張孫氏供小婦人年二十有八與李等並無姦情求恩明察大令喝令鞭責藤條二百下始供丈夫故已三年翁開設某茶館李曾爲茶博士小婦人突被誘姦一次事後訴明翁姑將李辭歇阿弟亦時來啜茗八月十五日忽欲誘姦李阿美疑與小婦人有私因此將伊戳斃小婦人並不干預求恩鑒宥大令著將李阿美張全英還押張孫氏交仍官媒看管候再訊供申詳定讞 
[上海巡局紀事]  
　　前晚南巿蔑作街順泰烟館被梁上君子由比鄰空屋内穴壁而入竊去水烟袋一枝小銀圓數十枚昨晨烟館主開單報知十六鋪巡防南局局員某君允爲查緝○昨日遊方僧勤修在南巿中毛家弄彳亍而行狀似痴癲旋向某姓家小孩詬詈並欲剪去其辮旁人恐肇事端扭至十六鋪巡防中局控訴局員文斌臣二尹諭令押候訊究○前者滬南董家渡天源花衣行被賊竊去花衣等物旋卽開單呈報二十三七鋪巡防局迄今日久尙未破獲前日局員邱友齡二尹提訊汛捕張德怒謂爾旣身充捕役凡有竊案十不破一自知玩愒悮公否張俯首乞恩二尹命重笞二百板限五日内務獲贓賊如違重比 
[英美租界公堂瑣案]  
　　賭徒被獲已紀本報昨晨包探洪阿寳偕西探將所獲王家國張仁甫馬祺甫周金和沈子明沈杏春杜金法朱阿德戎田英丁阿三朱益慶徐杏泉萬福廷等解案稟稱王家國張仁甫二人已有人持翁大老爺名片索去今雖到案並非原人沈子明係彼處地保襄理讞政之張柄樞司馬逐一訊明判罰王家國等六人各洋銀五十元杜金法等七人各洋銀十元五等六人均遵繳洋銀得卽釋出惟杜等七人中有無力呈繳者司馬諭令改爲笞責二百板枷號七日梅君謂司馬曰各賭徒中有王張二人係貴署作保今非原人投案於理欠合以後無論何案署中人不得擅保以省糾葛並請以此言傳諭各捕房遵照辦理○包探洪阿寳胡瑞龍解送歹人孫阿屈卽老佛王洪生韋瑞龍等至案禀稱伊等冐稱公廨差役向鄉人張佛秀訛詐洋銀二十元報捕後經小的拘獲送究張佛秀投案申訴前情孫阿屈等同供去年張以田單一紙抵借洋銀二十元後將田單取去洋銀則至今未還向之催索反被至捕房誣訴殊出情理之外司馬著將原被一併留候過堂訊究○包探顧阿其解送某船局夥屠梅生至案禀稱此人强拉搭客包燕山並攫取小洋銀八角在途爭閙經小的拘獲解請訊究包燕山投案申訴前情屠梅生供在某船局爲夥不敢强拉搭客至小洋銀八角係包所付船價並非攫取求恩明鑒司馬判責二百板枷號十日○包探趙銀河解送歹人王阿虎沈阿匯至案禀稱此二人在路攫取陳少中所戴皮帽經小的拘獲連贓解請究懲陳案領贓王沈一味求恩同供以後不敢再犯矣司馬判各責二百板枷號十日○包探秦少卿解送陳阿黑陳濟時至案禀稱此二人硬扣蔡福照購取洋藥之洋銀二十一元報捕後經小的拘送案下求卽訊追蔡投案供前在大和豐士棧爲夥現已辭歇昨至陳所開之和成土棧購取大士被陳硬扣洋銀二十一元是以報捕拘案請卽訊追二陳同供大和豐積欠棧中洋銀且蔡仍在大和豐並未辭歇故敢扣取洋銀求鑒司馬以兩造供詞各執著留候過堂再訊○包探張天林解送某信局楬鄔阿同至案禀稱此人將王宗興所寄家信内洋銀十五元私自啓封用去被王查悉投報捕房經小的拘獲送究王宗興投案供稱上月某日家中寄來洋銀十五元並未收到刻始知被信局夥鄔阿同私自用去叩求追給鄔供自知不合惟求恩宥司馬飭發回捕房管押一月 
[美租界捕房紀事]  
　　昨晨陳阿二掩入西穿虹浜某姓家竊取衣物携之而出經某包探查獲解入捕房捕頭令押候解送公堂禀　讞員翁笠漁直刺訊辦○昨日江北竊賊王阿大掩入外虹口某碼頭貨棧中竊取舊鐵肩荷而出適爲巡街捕所見拘入捕房捕頭令押候解送公堂禀請訊究 
[蘇省官報]  
　　十月二十九日丙戌狀元趙以炯辭行進京知縣胡保聯禀謝奉委中路總巡差正任糧道庫大使徐祖鑑禀謝奉飭回任並禀知本日接印任事縣丞姚霆禀知交缷代理糧道庫大使任事又沈蔭榕禀辭赴吴江縣帮辦保甲差府照磨舒家騄禀知奉保甲總局札委代辦閶胥門外下叚水巡卽日到差籤掣江蘇候補班補用縣丞高其鑑浙江人由京騐看來省禀到准補溧陽縣典史吴延禧禀辭赴徐州道桂辭行○三十日知府張預孫葆琛知縣高彦冲同知唐典均禀謝奉委海運　局差通判王鍾瀚禀知奉文查河南應行廻避及不合例人員差又潘世杰禀知赴滬見道憲昭文縣孫禀到知縣顧元亨禀知奉藩憲委赴崇明守催塘工捐欵差卽辭五品銜候選布庫大使蔣鳳藻安徽人由籍來正任寳山縣縣丞恩厚禀知奉委赴丹徒公幹卽辭縣丞金乙麒禀銷丹陽縣保甲差○十一月初一日署陽湖縣劉由鎮江查案回卽辭震澤縣劉禀到旣辭同知葉兆綱禀知奉委守提前陽湖縣高慶二令未解交代銀兩差卽辭又熊良瑞由寗見制憲回又余志鋭湖北通判任汝霖四川均禀知奉文委查應行廻避及不合例人員差知縣周相輔禀辭赴陽湖守提漕項銀兩差又曹升由鎮江專丁來省禀知奉常鎮道憲札飭咨留鎮江差遣婁縣主簿馮步安禀知由松督解奉賢縣人犯來省府經馮步衢禀謝飭知二十一年分海運案内蒙保補缺後以知縣用縣丞黄文鎬禀知奉飭留蘇差委巡檢李濬禀謝飭知本年秋審案内蒙給予勞績班委署一次從九江巨楨府照磨程繼廉均禀銷編查保甲差又汪自立禀謝委委齊門水關差五品頂戴指分江蘇試用縣丞章彦湖南人指分江蘇試用縣丞程應鳳湖北人均由京騐看來省禀到壬辰翰林沈文瀚由泰興籍來知縣盧懋善禀謝奉委發審局差又周清潫禀謝委赴溧陽清丈田畝差蘇管糧劉朝鑾府照磨梁鼎元縣丞陳慶銜禀謝奉委海運津局差又徐家修禀謝奉委昭文縣保甲差又金乙麒禀謝奉委崇明塘工差典史劉文浩禀知交缷代理東山司巡檢任事回○初二日辦理吴淞開埠事宜新授鎮江府向由滬來元和縣陳禀知下鄉查勘團練保甲又胡保聯禀知到中路總巡差又王希禹由京引見回省禀到○初三日新授鎮江府向禀辭回上海知府鄧心茂禀謝奉委海運津通局會辦兼滬局騐米差昭文縣孫禀辭知縣江錫珪禀謝奉委海運津局曾辦兼滬局差又周清溱禀辭赴溧陽清丈田畝差又盧懋善禀知到發審局差又陳官慶禀知奉府委赴吴江會審案件卽辭府經趙鉅弼由寗見制憲回縣丞鄧琦禀謝奉委葑門旱　差又馮詠芝禀謝奉委海運津通局並解汕艌銀兩差未入郭紹曾由寗來中書科中書惲福麟謝委海運帮董差參將張金山禀知到婁門路武巡差○初四日同知鄧文堉由松滬局巡卡來禀謝奉飭第二次巡卡拿獲大宗偷漏蒙記大功二次又二十一年分海運蒙保補缺後以知府用又李炳禀知奉儲憲委騐收葑盤二門城工差知縣徐芳懷禀知奉儲憲委赴南匯縣催提漕項銀兩差典史李綺章禀謝奉委南路一叚冬防巡查差江蘇候補巡檢杭福清於十月二十六日病故 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
