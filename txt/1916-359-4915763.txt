# 1916 - 359 - 4915763

 

Page 1

 
 
   
 
 

Page 2

 
 
時評 
[中國將來之難關（冷）]  
　　中國將來之難關何在曰在裁兵試觀今日國務院之議預算將於軍費再加滅削可知裁兵爲將來必不能免之事而至裁兵之時中國之難關又至也 
　　夫國家以財力困乏而減軍費必然之理也減軍費不能不裁兵又自然之理也况乎今之兵隊眞受訓練者不知有幾大半皆爲統軍者自張聲勢虛糜國庫之徒耳故裁兵之舉論情論理當無反對者也卽决無難關之可言也 
　　雖然以今日優柔不斷之政府當之有不得不視爲難關者縱武人專横於平日一旦欲削其所恃寧能有效况乎彼政爭之徒各有藉此以爲利用之具耶 
命令 
　　十二月二十六日大總統令任命蔡元培北京大學校長此令 
　　又令派江朝宗訥勒赫貢桑諾爾布志鈞瑞豐治格志錡阿穆爾靈圭管理值年旗事務此令 
　　又令楊杰王恩貴授爲陸軍中將劉玉琦授爲陸軍少將並加陸軍中將銜劉建藩張莊宋恩鴻授爲陸軍少將此令 
　　又令教育總長范源濂呈本部視學許丹楊天驥另有差委請免去本職許丹楊天驥准免本職此令 
　　又令兼任文官高等懲戒委員會委員長周樹模呈議决廣西省長陳炳焜呈劾撤任來賓縣知事郭炳元貪贓未遂一案依照知事懲戒條例應受降職處分等　郭炳元著照所議卽行降職交内務部查照執行此令 
專電 
[北京電]  
　　閣議預算草案議完尚需時日中以財政陸軍各費減削最鉅陸軍費尚未議完已減去一千三百萬惟能否實行尚難决定 
[北京電]  
　　昨日（二十六）國務院例會預算未詳議僅决兩問題（一）蔡元培長大學（二）擬訂新聞條例卽飭法制局起草大體方針命取寛大主義 
[北京電]  
　　六年度預算昨第十二次會議始彌補三法（一）比照二四兩年各省列報之數加成爲一萬八千餘萬（二）增廣印花稅添所得稅驗契費寺二百餘萬（三）尚不足六千萬以公債充補 
[北京電]  
　　鄭家屯案昨日（二十六） 
談判據日人方面傳出消息仍言兩方已接近 
[北京電]  
　　參議院定明日投内務長張國淦票 
[北京電]  
　　未來之院秘書長近以張志潭呼聲最高次李國筠 
林長民現亦運動恐引起派别問題 
[北京電]  
　　丁佛言决擬辭府秘書長聞尚有與瞿瀛不恊之原因 
[北京電]  
　　陳議員被捕前軍務院曾電聲陳罪而岑昨電來保政界頗以爲異 
[北京電]  
　　平政院長周樹模請假出京有辭職說政府定以張一鵬代 
[北京電]  
　　財政部决設京漢路貨捐局派沈贊淸等分道調查 
[北京電]  
　　章保世由徐恩元運動松江運副得陳錦濤呈薦交銓叙局審查以資格不實主駁 
[北京電]  
　　國慶日（二十五）懷仁堂宴會元首演說要旨在勉除私見共揚國是今日紀念望諸君永遠記泐 
 
[北京電]  
　　昨日（二十六）參議院休息後接議秘書廳支給規則一至十四條惟第二第九畧修正餘照全文通過（五）審查報告吉黑官鹽官運商銷案由提案人詳查指陳付二讀討論（六）設遼源縣交涉員審檢廳案交外交法典兩股審查 
[北京電]  
　　梁任公准今晚（二十七）到津府院均派專員往迎 
外電 
[北京電]  
　　某華員由華盛頓電稱美國國務院聞四國銀行團提出反對美借欵之抗議大爲驚異以美借欵本無可以反對之確實理由故也借欵原額爲美金五百萬元今在美國西部募集之數已逾原額三倍故二次借欵頗有良善氣象此事頗關重要因中國初次向美國西部借債也（二十六日）大陸報 
[北京電]  
　　今日續議鄭家屯案未有結果星期六 
之會議歷時雖久迄無進步雙方堅持不讓伍總長有重行討論案情研究起釁原因之意日使因某種要求業經前任總長承認對此延緩頗不能忍耐（二十六日） 
[北京電]  
　　昨國慶日各機關咸停止辦公總統邀國務員蒙古親王及總統府要員讌會（二十六日）以上路透電 
[奉天電]  
　　此間昨得電報云大連政記公司輪船坂鶴丸在烟台港外觸礁因爲風雪所沮救護甚爲困難船身破壞船員搭客溺斃者約八十人（二十七日） 
[東京電]  
　　中國鐵道願問平井晴五郎氏於二十五日歸京據談中國鐵道之發達頗爲遲緩皆因政變頻發故未能定鐵道策之大本誠宜如日本有力新聞所主張將鐵道局置於政變以外之地位云云（二十七日） 
[東京電]  
　　日本内務省爲調查戰時行政决定選派官吏三員分發英法俄三國（二十七日） 
[東京電]  
　　瑞西國曾照會各交戰國勸告媾和傳聞丹麥瑞典瑙威等北歐中立國似亦有仿效勸和之舉（二十七日） 
[東京電]  
　　聯合國方面對付德奥提議媾和　一事 
 
 
 

Page 3

 
 
恊議已有進步大約二百日内可以正式回答聞回答之形式不由各國各個回答擬以聯名回答又對美國大統領勸告媾和之公文目下聯合國正在交換意見大約將與回答德奥時同時回答云（二十七日） 
[以上東方通信社電]  
戰電 
[巴黎電]  
　　今晚公報宣稱前敵各處沈寂無戰事松末河境昨日擊落敵飛機三架（二十五日） 
[巴黎電]  
　　今日下午公報宣稱法飛機十架以炸彈擲擊萊塞勒之火車站與俠比特及哇斯坎浦叢林之敵軍露營（二十六日） 
[巴黎電]  
　　今晚戰報宣稱薩洛尼加北面砲戰進行頗猛（二十六日） 
[倫敦電]  
　　薩洛尼加戰報云英軍襲擊杜伊蘭湖與杜爾桀里間之敵軍總戰壕線加以重創且毁砲基數處（二十五日） 
[彼得格勒電]  
　　今日公報宣稱俄軍在卡巴西安山猛轟後進或庫薩河北面高地之商戰壕該戰壕乃由敵軍以短兵激戰後奪得者羅境惡戰仍在進行（二十六日） 
[彼得格勒電]  
　　今日公報宣稱敵軍一再進攻羅國摩爾達維亞州宇薩山谷之高地數處均遭失敗山坡棄有死屍甚多烏倫加山加細洛留曷境内之羅軍已有數處爲敵逐退敵軍屢在多瑙河左岸進攻僅得高地一處餘均敗退杜白魯加之俄軍左翼已棄伊薩克加與土開爾二地（二十五日） 
[羅馬電]  
　　今日公報宣稱敵軍斥堠隊在戈里齊亞東南進攻受挫被俘若干人（二十五日） 
[倫敦電]  
　　埃及戰報宣稱瑪達巴一役英軍共捕虜一千三百五十人内有軍官四十五員並獲砲七尊敵軍與戰者共約二千人故敵軍已無再振之力英軍且於南面攻破米爾太山隘毁東端之防務焚附近之敵營（二十六日） 
[倫敦電]  
　　海軍部宣稱二十一日北海撞沉驅逐艦兩艘溺斃軍官六員水兵五十一人乃由天氣惡劣所致（二十五日） 
[倫敦電]  
　　昨日各教堂講道皆言及美總統之牒文痛陳和局太早之危害及淆混各交戰國目的之錯誤（二十六日） 
[彼得格勒電]  
　　俄國新外相今日向報界訪員發表重要之宣言略謂他日和局告成俄英法三國戰事同盟將因經濟同盟而愈臻鞏固目下戰事非至大獲勝利時未可停止美總統之通牒不能變遷時勢協約國將詳爲答覆不允其提議且聲明必俟被佔土地全行恢復弱國存在可以保全世界戰禍不致復生後方可止戰言和又謂協約國將續行軍事上之計畫以絶希臘之猶豫（二十六日） 
[倫敦電]  
　　殖民部大臣昨通電各殖民地謂英政府不欲舉行尋常之帝國會議而擬舉行特别軍事大會議特請各殖民地總督參與此會共商關於作戰之重要問題及妥商諸恊約國可以媾和之條件與因媾和面發生之難題事體重大請於二月底以前蒞會以軍務院院員資格商榷一切如不克親來可派代表印度事務部大臣亦電請印度總督蒞會爲印度之代（二十六日以上譯文匯報） 
[柏林電]  
　　十二月二十四日德軍大本營公報云伊泊爾河灣維爾特河兩岸英兵枝隊猛擊後於拂曉時攻擊德軍陣地受挫而退西歐阵線天氣極惡劣砲火不甚活動（西境戰况）卡巴西安森林境積雪頗深魯杜瓦與克里巴巴兩處砲火暫時劇烈俄軍復於烏蘇山谷北面進攻僅在瑪雅洛斯山脊得一立足地（東境戰况）杜白魯加州之敵軍已被逼退至該州東隅多瑙河北岸土爾開兩面現處德軍砲火之下（羅境戰况）英軍於伐爾達河與杜伊蘭之間猛轟德布軍陣地晚間敵大隊進攻甚猛大遭挫衂（馬其頓戰况） 
　　二十五日德軍大本營公報云維俠特境暫有激烈之砲戰陣線其他各處之敵軍雖頗活動未逾尋常之界限入夜陣線大部分頗形安靜（西境戰况）俄軍在斯台厄斯洛西南里細哇克附近進攻數次均爲奥軍哨兵所敗（東境戰况） 
　　德軍仍在羅國大伐拉幾州從事戰鬬杜白魯加之德軍已佔據伊薩開現正攻擊瑪新橋端砲臺（羅境戰况）馬其頓陣線無要事（馬其頓戰况）以上譯德文報公電 
[江蘇公民請究選舉停頓電]  
　　北京大總統國務院總檢察廳公鑒蘇省改選參議員報章輿論喧傳辛漢潘承鍔等行賄買票省議員淸濁不齊選舉停頓衆情惶惑應請飭下該管官廳嚴究虛實以維國法江蘇公民袁希洛劉伯昌黄家驥包允恭叩宥 
要聞一 
[歐戰和議之各國態度]  
　　溯自歐洲戰及今已歷三十月勝負互見畢竟同盟軍德奥士布　國一或聯合軍（英俄法日葡比羅塞等國）誰爲形勢較佳尚難　言夫形勢且未定勝負自難期日而决倘必見勝負而後言和和斯遠矣然而二星期以來忽有和平之聲震人耳鼓是直空谷　音不同凡響凡吾好生之人類宜皆色然而喜馨香以祝和議成功特雙方之所希望距離尚遠耳懷大阪每日新聞云聯合國所希望者有九（一）奥領强錫爾凡尼州割讓於羅馬尼（二）奥領特靈溪諾割讓於意大利（三）德領亞爾薩斯勞蘭二州歸還法國（四）土領君士垣丁割讓於俄（五）將土爾其逐出歐洲（六）德國任比塞二國恢復原狀並與以賠欵（七）制限世界各國之軍備德國先實行（八）德國支出賠欵二百萬萬元其中一部分以德貨輸入聯合國之關稅充之（九）德國將來遵守國際法之保障此爲法人羅生氏所語又謂非此條件無望和議羅生者法國某報主筆以法政府某種任務而至美國者也同盟諸國所希望者如何則有大阪朝日新聞所載奥國各報推測之條件凡七（一）比法二國恢復戰前狀態（二）對於英國個人的損失例如被燬之商船等德國不負賠償之責（三）德國恢復所損失之殖民地（四）俄國割讓理特亞尼苦爾靈特理復尼亞及波蘭以組織二獨立王國（五）撤退亞洲土爾其之俄軍（六）俄國對　峽承認土國之宗主權（七）羅領杜勃爾西亞及塞領馬散特尼亞之一部割讓於布加利又該報載駐美德使巴倫斯特氏之語曰德國對於議和不欲發表鉅細之各條件惟大體方針樂與聯合國商議制限軍備及賠欵問題不但德國對於比利時出賠欵卽俄軍在東魯士及加里西亞之不法行爲俄國亦有賠償之責云上述諸條非經正式發表是否恰合雙方之主張不可斷言但自各國歷史的關係觀之凡此云云大體不差茲姑不論所希望者之孰當孰否而其不相一致之概情則可見於茲惟同盟國提出和議聯合國尚未毅然拒絶故希望雖懸殊若是之甚當不無接近之機會雖然此不可以一端論試觀聯合國之消息則拒絶議和之舉似已不遠矣據大阪每日新聞載法國内閣總理在上議院之演說謂聯合國恊議之結果决議拒絶將以二十日正式答覆意國外相謂戰至獲勝而止下議院亦反對議和俄國外相之演說亦然謂不問條件如何斷不言和英國首相喬治反對議和之演說已傳載各報日本閣議亦决意與聯合諸國取一致行動和戰大勢從可知矣（未完） 
[北京特别通信（五十五）（萍）内務總長問題]  
[院秘書長問題]  
　　新任内務總長問題自任可澄以備得一百二十五票否决以來荏苒光隂至今適滿一月（今日爲十二月二十四任氏被否决則十一月二十四也）而久已喧傳之秘書長候補總長張國淦氏乃始有實行提出之機 
　　今日以前報載張國淦長内務業已提出者屢矣記者因是詢之國務院中人並詢之張君自身則以前之所謂提出者大抵皆屬揣測之詞至於昨日（二十三日）段總理始以此正式向大總統面陳蓋已往之事例凡提出國務員於命令未送府蓋印以前總統總理必有一次正式面商雙方同意乃以命令送府蓋印蓋印而後始得提至國會故以時間計算之如無他項變故則提出於衆院當在二十五日而衆院可以二十六日投票蓋陽曆年内僅有此一會矣張君長内務所以遲遲提出者其原因蓋有種種不僅一通過與否之問題也惟皆與此相關聯而已蓋張君對於内務部自有其主張最重要者爲用人其二則國會方面之形勢鑒於任可澄之覆轍不可不以審愼出之其三則張君爲人頗機警而不欲冒險故雅不喜以己身爲試驗之品如被化學家分析成分供人研究此所以至今而始見諸事實也一提出以後之投票結果吾人所知益友社反對韜園反對丙辰俱樂部反對此屬當然之事無足爲怪然亦不能悉數一致其餘如研究會如討論會如政學會如平社當皆在贊成之列據政府派某君爲余言謂現在衆院能出席者不到四百人依目下情形計算同意張國淦者可得二百二十票左右已過半數卽讓一步减去二十票亦過半數再讓一步再減去二十票恐亦可過半數其言頗爲樂觀吾人於尚未開票以前不欲妄爲揣測（按張氏已於二十六日經衆院通過此函係二十四日所發故云）惟據某君言參議院之同意票其比例恐較衆院爲少然我國自有國會以來參院與衆院不一致者備有二年之議中俄恊約如衆院得爲通過則參院應不至有問題云然則補苴完全之段内閣或將於民國六年新春元旦如芙蕖之出水矣雖然未易言也 
　　假設張長内務而得國會之同意則未來之國務院秘書長又應何人接充乎此項位置因有徐樹錚在院之歷史與政治上動生重要關係故頗爲足加研究之一問題半月以前張國淦長内務之說方熾其時頗傳秘書長將以現任秘書張元伯（志潭）升任之記者詢之政界中則知徐樹錚將去張國淦未來之日已先商之於張元伯蓋張亦爲段總理所親信與徐樹錚又有金蘭之契惟其人勤愼有餘非如徐之敢於運用其權張其時頗不願就蓋有種種原因故今後由張升任之說或更有傳之者而未必成爲事實據某要人爲余言以現在情勢論秘書長一席必以與淮派有關係者充之（所謂淮派乃自前淸李文忠以來一種無形之結合北洋派之神髓也）而其中最有希望者則爲李國筠氏（李仲軒之子）蓋李爲皖人其父在淮派中可謂有聲望者與段總理則爲兒女親家交情又篤至在總統方面總統之視李仲軒比諸視徐東海固屬不及而亦認爲將來可以爲組織内閣候補者之一人故府院兩方皆不至有何問題倘秘書長而出缺請教院外之人則李國筠當爲第一侯補當選人云云此番議論頗有理由先誌之以待他日之證明可也 
[字林報之北京政局觀]  
　　字林報二十日北京通訊云彈劾内閣案今已擱置以目下情勢而言彈劾案萬難成立其故或由於國民黨人數未能超過進步黨而居多數或由於進步黨缺席不到致不足法定人數而使國民黨之謀卒歸失敗段總理因是可暫安其位惟吾人宜略察目前之政狀非知各方面勢力之活動則莫悉時事之趨向以下所述係從華人方面訪得者雖於今日内容不盡贍詳然亦可使吾人略窺幕後之動作焉北方以北洋派爲最有力其組織分子悉爲軍界要人及守舊之政治家如徐世昌卽　一也從前徐之資格在叚馮之上今段長陸軍掌供給軍隊升降軍官之權故北洋派領袖一席遂爲段所得袁氏之所以能居高位握大權者以北洋派聽其指揮故而袁氏之所以帝制不成者亦以北洋派要人如徐段等不盡贊成之故至於袁氏舊人多隸屬北洋派此固事實然北洋派今已不復爲堅固莫破之黨派各領袖意見不同聞段總理曾與直督曹錕齟齬曹當雲南起義時統帶北軍入川爲贊助袁氏最力者之一其與段齟齬則以段未共助袁氏以成帝業爲原因叚雖爲陸軍總長然其勢力僅及於全國北軍四分之三蓋北洋派已分爲直隸與安徽兩系矣曹錕爲直隸系領袖之一參謀長王士珍亦屬此系黨勢日盛國民黨之一部刻方與此系接洽以期互相聯合反對段氏而有特殊理由以謀推翻段氏之孫洪伊亦與直隸系共策進行極力誘引馮國璋使之歸附直隸系馮素主張維持現内閣對於段之行動亦有不表同情之處故馮之轉其方針移其勢力以助改換政府人物之舉動或亦意中事也總之段之爲人其偉大尚不足以勝其任段於國事不甚留心且聞叚於國務會議時輒昏昏欲睡云其次與時局有關係者厥爲張勳皖省稅項他人不得過問惟張可以徵收以供養其部下軍隊張之行爲人不敢訾議張之勢力且爲北京所敬畏與張爲伍者有皖省長倪嗣冲倪亦袁氏忠僕也段總理前運動張勳發起徐州會議張因此爲總統所呵斥遂大怨段氏倪與段在帝制問題中處於對峙之地位故倪亦不助段張倪皆有兵力目下雖似無獨立行動之形勢然其舉足輕重亦正未可忽視之也再次者爲馮國璋馮本軍人與政黨無深切之關係頗能表示其政治上之之能力贛鄂兩省惟其馬首是瞻雖部下兵力無多要其勢力足以左右兩鄰省之軍人且曾爲北洋軍官全國陸軍中不乏知交再馮從容坐鎭南京秩序無擾威望卓著尤關重要將來總統一席馮頗有望以其政績言馮確有總統之資格守舊派對馮固無間言而國民黨亦信任之故舉之爲副總統若馮氏者誠可謂今日最有勢力之人物矣上述諸人統而言之吾人可謂之爲軍人派與革命份子適相反若軍人派果能團結一氣則不難如袁氏之所爲一舉而掃除國民黨解散國會但軍人派殊不團結也彼此仇忌互相離異故就目下情勢而論國民黨似爲國内最有勢力之一黨凡政府所提出之事件彼黨在國會中足以打消之段氏依賴北洋派之皖系而成内閣惟皖系之力量不能與國會抗衡苟不與直隸系提携則皖系不足以有爲是以國會目下似無慮軍人之干涉而國民黨之地位亦較前爲强各方面因憲法之觀念未敢輕舉妄動國會苟無重大愚妄之行爲當不致被人解散但國會若干預行政逾越分際反足促成軍人派之和好而使民國二年之政變復見於今日國會其以常識行事而防此變歟 
[南京快信]  
　　昨日（二十六）爲省議會開會選舉參議員之第七日議員簽到者竟祇二十餘人遂又無結果散會省署各科人員空忙七日非常惱憤兼之連日天氣嚴寒霜風剌骨故咸呼晦氣不止 
　　昨晚各派議員仍在金陵春海洞春菜館協商仍未得要領决俟明年開臨時會續行選舉 
　　省議員陳大猷朱紹文馮士奇張相葛錦城董永成主張提出六人由衆公决定期投票選舉寗屬丁寳銓魏家驊韓國鈞蘇屬錢崇固鈕永建冷　惟反對此項主張者尚佔多數 
　　省議員組織之省政研究會昨已正式成立 
　　財政部特派員姚直之昨日由滬來寗調查印花稅現住城内寳星旅館 
　　陽曆年關瞬届各征收機關昨均紛紛解欵來省以濟要需 
　　倪嗣冲定下月三日由安慶乘利濟兵艦來寗祝馮副總統誕辰後卽乘津浦車赴蚌 
　　何成濬曲同豐昨日午後三時已渡江乘津浦車回京復命 
　　第一混成旅參謀長朱岡昨已公畢乘輪回淸江浦 
　　江北到有難民一千數百人齊省長昨飭江浦縣知事帶隊截阻難民渡江免滋事端 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[核減預算與編製决算]  
　　國務院上星期開加班會議專議預算一節已略誌昨報茲聞叚總理擬從核減各項支出爲求收支適合之辦法其核减之數須一萬萬元近日已决定裁撤各項駢枝機關如内務部之土木工程處歸倂市政公所自明年二月實行陸軍部計畫中之某廠實行中止其他各附屬機關亦酌量裁撤計内務部減三百萬元陸軍部減三千餘萬元又聞財政部以各省辦理五年度全國總决算因官制變更之故於編製手續恐有錯誤因會同各主管部擬訂編製手續辦法六端以便咨行各省照辦（一）各縣司法費其承審員之薪俸由縣署支付者卽編入縣署决算造送財政廳　編（二）各縣監獄看守所經費曁獄囚糧應由縣另册造送各該管高等廳卽連同全省地方審檢及其他司法機關曁該本廳决算彚送財政廳（三）各省軍政費應由各該軍造送財政廳於彚編　除詳送省長轉送外以此編就之軍政費一部分送回督軍公署由該督軍咨送陸軍部（四）財政廳於各機關送到决算收齊彚編兩份除軍政一份送回督軍公署外餘均詳送省長轉送（五）各省於所屬財政廳送到彚編之總决算以一份送各該主管部以一份送財政部（六）各主管部所直轄之機關如各海關常關各省軍政管理局等由各該機關造送各該主管部不由財政廳彚編 
[普及教育與教育經費]  
　　教育總長范源濂以明年度全國教育經費已蒙元首飭部增加於普及教育一事亟應積極進行所有應行籌備之件尤宜早日着手擬於星期二日國務會議提出討論其最要之點有五（甲）全國人口號稱四百兆學齡兒童至少應有二千萬名以百人一校計之須設國民學校二十萬處（乙）每校經費年需一千二百元每年綜計二千四百萬元每月需二百萬（丙）此項學校應分爲十年遞設每年應設立二萬處（丁） 
此項學校應從明年上學期爲始次第設立務使十年内一律辦齊（戊）此項學校經費除中央政府補助八百萬元外其餘一千六百萬元應責成各省攤籌以資維持又據政界人云現在中央教育經費比之中央軍費尚不及五分之一其實數大致教育部及各教育機關如學務局等總計每年不過二百五十萬大學校年計四十六萬北京高等師範（附屬中小校均在内）年計十八萬國立法政專門年計二十二萬高等工業（中等工業在内）年計二十萬北京專門醫學年計十二萬其餘歸督學直轄之各中學校及北京師範總計年需六十餘萬上下 
[請裁顧問諮議之條陳]  
　　昨有某要人以國步多艱財用不足當局籌劃羅掘百方而六年度預算之不足常海各關之短絀實已届存亡呼吸之秋特上條陳請裁顧問諮議名目以節國用其文略謂西伯養老擇要不過兩人昭王招賢糜費只有一骨今公府之顧問諮議數逾百人使其人而果才也似宜量其才之大小畀以事權使各當其用而後止卽云美不勝收勢雜徧及然旣名爲才隨地可圖自展正不必以作官爲惟一之途又豈肯賴乾修爲餬口之計使其人而非才也則當此國家費用極困之時小民擔負極苦之日豈容此輩坐食廪餼在大總統爲國家養士原非得已而受者於心何忍爲圖一己之肥而益貽國家之瘠應請迅予裁撤以爲國帑萬一之助云云不知當局對此作何主張耳 
[晉省議會選舉風潮（叔公通信）]  
　　山西省議會選舉參議員照額應選出三人事前議長支配係李素續桐溪張端三人李素爲孫洪伊派此次選舉參議員孫亦爲之助力續桐溪在省北頗有勢力張端係省會副議長本擬挨次選出本月十八日第一次投票選出李素一人第二次本擬選續桐溪張端詎督軍閻伯川頗不贊成續桐溪暗中反對乃有馬君圖出而運動四出賣票一時票價驟漲每票二三百元不等臨時竟至有五百元一票者各方面爭奪勢甚劇烈開票結果各不當選臨時又加入張瑞璣一人至舉行第三次投票而張端一派議員相約不出席以致不滿法定人數不能投票自十九日至二十一日選舉監督孫省長逐日到會而議員均不足法定人數二十一日晨街衢發布傳單有人發起在陳列所組織公民大會監督選舉到者甚衆毫無結果傍晚冀寗道尹警務處處長等各行政官集議於高等審檢廳當夜高等廳卽懸賞格凡有拿到賣票證據者賞洋二百元聞有某某已提出選舉訴訟欲將第一次選出之李素作爲無效照選舉法規定須議員總數三分二以上出席方能投票今届第一次選舉隨到隨投不照規則是以提起訴訟者欲一倂推翻其實選舉監督孫省長事前並未預備所派管理員等皆絶無學識辦事草率以致演出絶大風潮殊可慨也 
[福建改選參議員紀詳]  
參議院議員依法每二年改選三分之一本次抽籖福建參議員應改選者爲潘祖彝黄樹榮方聖徵三人自應補選以足其額本日（十八日）爲省議會補選之期是日午前九時省長及辦理選舉人員先期到會届時省長就監督席投票人到八十九人閉門選舉禁止旁聽聞第一次投票陳之麟得五十三票潘訓初得三十五票均當選爲參議員蔡祖熙得一票無效所選議員尚缺一人遂接續舉行第二次選舉時有李永年補到投票人遂適滿九十人之數仍如法投票劉以芬得五十三票當選范毓桂得三十一票因議員名額已滿遂作爲候補第一名其餘陳宗書二票江春霖蔡秋濤陳王基裘章淦各一票均無效所選候補參議員尚缺二名因時届午餐遂宣告休息至午後一時續行開會投票者共七十九人選舉之結果丘復得四十一票當選爲候補第二名周道南得二十八票當選爲候備第三名李永年得九票魏烈尹得一票均無效參議員之選舉遂完全告竣按陳之麟蒞澄縣人曾任禁烟局總辦現已辭職潘訓初原名祖彝南平縣人前南京參議院議員又曾任事於涵江鹽務稽核處現已辭職劉以芬閩侯縣人現爲私立法政校長 
　　妨害選舉罪刑律定有專章苟有營私舞弊者其害卽中於國家七日曾奉大總統令飭認眞辦理在案日昨李省長於委任選舉事務所委員並管理員監察員後卽將暫行新刑律分則妨害選舉罪一章分送各參與人員閱看俾資警惕 
　　昨日之選舉李省長委省公署總務科長王孝彰内務科長張國鈞教育科長黄式蘇實業科長陳棫内務科主任郭翼唐何爾樳六人爲投票及開票管理員代行廳長事高等審判廳刑庭長推事劉壽蓮代行檢察長事高等檢察廳檢察官楊禧地方審判廳廳長唐毅閩侯縣地方檢察廳檢察長李振堃四人充投票及開票監察員 
[鄂軍人公呈大總統請加資遣費]  
　　旅京鄂軍人爲數甚衆多因欲求黎總統謀事而來忽忽數月中間有弳特别考取者有仍此流落無依者黎總統曾發資遣回兩次茲又有公呈黎總統者其文曰大總統鈞鑒敬禀者竊以本年五月袁氏逝世我大總統繼任萬姓鼓舞遐邇歡騰致使鄂中人士或隸舊部或蒙教養或共患難或誼關桑樟者束裝來京絡繹不絶以爲袁氏當國吾鄂公權剥奪殆盡不但無發展之餘地卽當兵資格亦全行消滅今我大總統爲湖北首義之人此番履新雖不能如袁氏之魁柄獨操而對於鄂中投効者必不忍置若罔聞聽軍人等於浮沈誰知數月以來呼籲無路屢詣天閭下情莫達棧費重疊憤台百級旅京不能欲歸不得於斯時也行自盡者有之塡溝壑者有之沿門求食者亦莫不有之此風一入我素懷慈祥之大總統耳鼓間故於前次有特别收考之善舉其審查不合資格與應考未經錄取者已先後資遣回籍矣一次回籍者　以川資十元二次回籍者給以川資十五元惟軍人等與考列在最後期限内距一次回籍者兩月餘距二次回籍者一月餘兩兩相較棧費債台均增數倍除典當不計外有欠　費三十餘元者有欠三四十元者至少亦欠二十餘元者確聞此次回籍者僅給川資十五元不惟不能贖當卽棧費亦不能開銷一半軍人等純屬他鄉之客舉目無親告貸無門流離困苦之狀殊令見者寒心聞者酸鼻此種波折固由軍人等之自取未始非由我大總統間接招之使來乎亦未始非與我大總統有可倚賴之關係乎更未始非慕我大總統往昔之深仁厚澤直同水之就下乎不然何以袁氏當國而軍人等視北京如畏途也何以我大總統前在副總統任内而軍人等更不一向北京托足也是則軍人等北京之來在我大總統以爲好動而在軍人等自揣之未嘗于理不合軍人等不於此時邀求我大總統更待何時而始邀求乎我大總統不於此然恩及軍人等更待何時而始埀憐下逮乎初不料有此資遣回籍之舉也更不料應考數次延遲半載而僅獲得川資十五元之希望也軍人等展轉尋思求其潔身引退尚不可得用是冐昧直陳公懇大總統台前　允愚誠於此十五元外再各加二十元以淸棧費而整歸裝在大總統所費無幾在軍人等受惠實深統計資遣同籍者僅有三百餘人按公府每日開支之數計之不過二十分之一洵爲惠而不費我大總統寛仁大度何妨當作袁氏遲一月逝世少領一月薪資作爲挹彼注此之計况以公家費用應付此砲火餘生軍人等之身揆之於理誰曰不然且並非軍人等之無理邀求實爲饑寒所迫窮則呼天不得不出此下策也同聲感佩夙夜銘心臨楮不勝悚惶待命之至 
　　按中國人之依賴性實爲文化進步之一大阻力前淸之季一人作官一家戚族羣聚而衣食之此一人者一有意外則衣食之者星散焉而逸居旣已成習舍因人衣食外竟無一事之可能此高等流氓之所以日衆而國事之所以日非也今民國新興此等劣敗根性理宜痛除乃鄂軍人赴京謀事者仍以黎總統之今職爲前淸貴顯之境地宜乎其自取波折也然而黎總統對之旣爲收考又加資遣於情誼已無所不盡願鄂軍人歸而反省速謀所以自立之道勿頻頻以依人謀事爲生涯也 
[保定軍官學校第一期輟學生續學有期]  
　　保定軍官第一期學生在校肄業已達十月祗緣 
癸丑軍興出校響應者數百人因之輟學滇南義起又復踴躍協助奮戰疆場勳勞卓著現在共和奠定仍殷殷以求學爲念月前由滇軍軍官彭君學游在粤發起並代表請求續學當經岑都司令陸督軍備文咨送另由岑李二公函懇大總統段總理曲予成全茲聞大總統甚爲嘉許已派員調查轉飭訓練總監照辦矣 
[浙省軍警界之暗潮]  
　　杭垣警界二十六日下午四時忽全體罷崗已見昨報專電茲聞此種暗潮醖釀已久緣軍警兩界有一部分人對於吕督軍素不甚滿意蓋浙省前此脫離袁政府宣告獨立時其主動力多在省垣之軍警界重要人物而事定之後吕督軍乃坐享其成故不免有多少觖望之意現警務處長夏超氏本起義時之中心人物警界對之感情甚好省垣警察廳長本夏氏所兼自警廳一席傳有更調消息警界中多因之引起恐慌故滬上浙人某機關曾爲之電請中央准以夏氏明令兼任乃未幾中央命令發表竟以傅其永氏接任廳長傅爲吕之心腹乃愈疑吕督軍於警界有拔趙立漢之意蓋論名義警務處固爲全省機關而實際則警廳對於警界有直接指揮之權固遠勝於徒擁虛名之警務處加以傅氏不善處置下車之日卽將屬員任意撤換益觸動警界之惡感而曲同豐來浙更換軍界重要人物之說又同時發露於是警界一方則以全體罷崗對付傅氏（昨日罷崗後所有各機關及銀行等均有警察守衞市上秩序亦未紊亂惟行人於要路口出入頗感不便）軍界一面則周參謀長張師長來李韓三旅長及混成兪旅長均同日提出辭職而甯波顧鎭守使亦由甬電請辭職以對付吕氏風潮驟形劇烈聞吕督軍已有自請 
退避以息爭潮之說未知果實現否又聞二十六日下午一時傅其永在警廳會議時突來形似軍人者數人將傳扭住攢毆經人救護得免重傷毆者從容逸去昨日又傳傳又被警察偵探隊長林文忠狙擊鎗中一子現第六分署署員吳嘉賓已因嫌疑被拘亦可見警界對於傳氏之感情矣 
　　又據之江日報云日昨省會警察廳長傅其永氏於午前十時接事前夏警廳長當卽交卸警廳各科員届時均站隊歡迎致敬盡禮前廳長夏氏卽將任内應行交卸各項如法移交旋卽别去正午後由各科員設筵恭宴新廳長於署内杯酒言歡頗極時之盛不意此轟轟烈烈大風潮卽由此而起當下午一時許筵宴未終傅氏不知如何被類似軍人者數人脅之以出拳足交下受傷甚重不知生命如何（聞已斃命不知確否）當决裂時各科員均在席陪宴以來勢兀突且不知動手者爲何如人因傅接任時隨帶衞兵甚多此幾個打手爲傅某部屬抑非爲傅某部屬正何從辨别也此事起因外間傳說不一但究其眞因確爲政治作用與尋常暴動不同故問此風潮之何自來當先問夏定侯氏之因何去職夏氏在任時之成績如何吾人且置勿論但問今度改革主動者究爲何許人（見前將軍朱介人致西友梅籐更君書）當獨立說盛行時夏氏冒艱險犯大難竭盡心力排斥朱氏以去屈映光取而代之屈於事前與吕公望訂結密約事成之後戴屈都督吕則主持軍務率師北伐及屈卽事吕以嘉湖鎭守使所轄各地宣告獨立與屈斷絶關係且聲言率師進攻省垣逐去屈氏手段之辣用心之險以四面玲瓏之屈映光亦不能不落其圈套屈固貪婪臨去之際尚餘現洋六十餘萬至此亦不能絲毫沾染以畀吕吕目的旣達肆所欲爲自獨立至今濫用公欵至百餘萬並將屈氏前日移交之六十餘萬一倂揮霍盡淨並無報消至屈氏亦無以自白屈氏亦寃矣吕旣以隱忍殘狠之手段奪取督軍幷兼省長大權在握無所不爲日以縱酒狎娼爲唯一任務又恐同寅僚屬均有獨立之人猜忌之深卽由此起日與秘書陳時夏張浩輩秘密計議必人將重要人物一齊推翻爲一網打盡之計而藉以鞏固其地位一面則請其老師曲同豐秘密來浙匿居吕氏公館請命中央督理浙江軍務卽以速成派軍人積極輸入將浙江現有各師旅團營上級軍官一律更換以鞏固彼派之勢力羣情憤激釀成軍警界反對之大風潮此其由來也夏氏升任處長名爲升職其實爲消滅其實力夏固無成見但其部下則憤不能平傳其永本係吕之私人出長警務暗幕中别有舉動所謂密布爪牙盤踞腹地者是也傅視事後各署長警卽擬一律罷崗夏氏爲地方治安計爲中央威信計再三　喻再三開導始則照常服務已無事矣自曲同豐督浙之說傳出後軍警兩界憤慨之氣趨於極端致各師旅長相率辭職傳到任後不及兩小時又將各區署警官全行撤換一觸而發不可收拾不可謂非自作孽也聞吕知已有不容於人苦請辭職並有薦　自代之說爲下台計舍此已無他法聞至遲明早卽須成事實吕之能否卽去與去時之有無周折中間尚有許多夔動讀者諸君至此不能不告一段落矣 
　　附行高級軍官辭職文電參謀長辭職電北京大總統段總理參謀部王總長　　　家多故浙事　　　岐每於糾紛擾據之時謬任軍署參謀長之職材輇責重罣漏滋多此次恢復共和勢尤危迫竭蹶維持心力交瘁幸能撑拄實託德威惟是來日大難微才已盡不卽引退恐誤鄉邦亟應辭職以讓賢能除呈督軍外謹此電呈伏乞俯准禱企無任浙江督軍公署參謀長周鳳岐叩宥印又呈吕督軍文云鳳岐猥以輇材謬當重任徒負贊襄之責絶無策畫之能且每膺艱鉅輙值糾紛伫苦停辛材窮力盡得免　越端賴羣謀不敢貪天曷容自翻此次獨立事尤危追經營慘淡思之愴然當此來日大難百端待理之時軍署參謀長一職關係旣極重要軍學補習所所長一差責任亦甚重大鳳岐心神交瘁實難勝任設猶戀棧直類濫竽亟應避賢藉資藏拙除電呈大總統曁國務總理參謀總長請予辭職外所有請辭參謀長一職曁軍學補習所所長兼差各緣由理合瀝誠陳請督軍迅予核准施行第二師長辭職電北京大總统國務總理鈞鑒竊戰陽從軍十餘載朝夕兢兢惟在職守本年當干戈擾攘之秋正攝鎭嘉湖之際愴懷風雨勉竭駑駘迨我大總統曁我總理出而奠定邦家杞憂得以稍　方思息肩復荷寵命捨身許國義不容辭嗣因連月檢閱各處分駐軍隊值寒暑之不時感冒致疾自恃年力尚强初本不以爲意故亦未敢言病詎愈近來事多棘手現雖竭力支持無如力弱神疲致患咯血之症病不足惜第恐與事仍屬無濟重增咎戾惟有潔身引退以讓賢能所有區區下情伏乞准免載陽本職俯賜另簡賢　以重軍寄而免隕越臨電不勝冒昧悚惶之至暫編浙江陸軍第二師師長張載陽謹叩宥有呈吕督軍文云師長猥以菲材洊歷軍職時虞隕越幸荷裁成得於交卸嘉湖兼篆之後奉大總統特任本職之命自愧庸愚難勝重要祗以捨身許　義不容辭抑亦奉令承教方期有所自効乃因連月分赴寗紹嚴屬等處檢閱軍隊值寒署之不時感冒致疾初猶自問年力尚强不以爲意故亦未敢言病詎意近來力弱神疲忽患　血之症藥治未見奏功醫言急須靜養無如率師職重欲養無從抱病日深誤公是懼再四思維惟有气退庶免咎戾除肅電陳明大總統曁國務總理外理合備文瀝情具呈仰祈察鑑俯賜轉呈准免師長本職另簡賢員接替以重職守實爲公便第一旅長辭職電北京大總統國務總理陸軍總長鈞鑒竊偉良厠身軍籍夙抱愚誠前蒙任命斯職仰賴德威幸免隕越近因大局已定理當避賢擬請辭職簡員接替無任盼切除另呈師長核轉外伏乞照准暫編浙江第一旅旅長來偉良叩宥印第二旅長辭職電北京大總統段總理陸軍部鈞鑒煒章薄植輇材謬任旅長竊自奮勉冀効馳驅無如隱患潛滋殷憂彌切若昧濫竽之戒必貽折鼎之愆謹祈免去本職以重軍旅而免疎虞除呈師長核轉外專此電呈伏希俯准浙江暫編第一師第二旅旅長李煒章叩印 
　　混成旅長辭職電北京大總統段總理陸軍部鈞鑑煒以菲材荷蒙重任數月以來雖兢業自矢隕越時虞當茲國事方艱軍旅重寄與其貽誤於將來何如退讓於今日除呈請浙江督軍轉呈開缺外謹電呈辭職伏乞俯准暫編浙江混成旅旅長兪煒叩宥印又呈吕督軍文云煒自本年六月四日奉命充任旅長自問匪才俄　重　方期勉効　駘以供驅策母負鈞督之恩遇聊答涓埃於萬一數月以來兢業自矢雖尚不致隕越然時慮綆短汲深或未能勝任愉快與其貽誤於將來何如退讓於今日懇請另簡賢員接替混成旅旅長職務俾卸仔肩而償夙願不勝惶悚待命之至爲此謹將辭職緣由備文呈請仰祈鑑核迅賜照准實爲公便又警務處長辭職電大總統國務總理内務部總長鈞鑒竊超爲警政廳長時方獨立不忍固辭現又蒙任命爲浙江全省警務處長自顧庸材悚惕不遑且數月以來維持治安改編警隊心力交瘁於國家地方兩無裨補茲值國事多艱時届冬防更非駑駘所能勝任業已呈請省長准予辭　以重　務謹電呈鈞座伏乞照准浙江全省警務處處長夏超叩宥印 
[浙省會二十六日開會紀五年度預算]  
　　省議會昨日（二十六）開第十二次臨時會政務委員到者七人議員一百零六人下午一時三十分開會接議歲入第二欵第三項公産租息與第四項各學校收入等欵悉照審查報告通過第五項爲圖書館收入應繼周詢及龔舘長侵吞欵項事馮良翰謂與本案爲兩問題歲入經常門至此已經討論完畢馮良翰云二年度收入尚有馬價生息銀四千零七十元因政務委員報告其基本金已爲連司收回故不列入並云歲入總數如無更改可以就此確定秦炳 
 
 
 

Page 7

 
 
漢云數目尚不想符應再詳細計算接讀歲入臨時門至第三目興業銀行攤還公欵三萬元官　原案未曾列入因大有利公司尚有六萬八千元官股未繳擬以此作抵衆以此辦法不妥仍主列入其未繳股欵則於歲出門内列入股欵一項所有臨時門各項之二年度比較一律删除又通過接讀田賦附加稅征費收支預算書均照審查報告無討論通過後休息十分復入席開議第二案浙江五年度歲出預算書由財政股長馮良翰報告審查結果内務費增加二萬零七百七十八元財務費減少一萬六千五百十九元教育費減少三萬八千八百七十九元實業費減少九千六百十二元說明增減理由後卽開二讀會討論之下常年速記薪金改二十四元爲三十元第三欵省會警察廳工程處經費主任薪俸原案定爲薪水一百元夫爲費五十元審查會將夫馬費減除其餘修備器械改爲八百四十元養路費改爲六百元政務委員起言以其減去太多不敷開支馮良翰云審查會中已詳細調查不致短少衆亦不贊成增加遂通過是時因不足法定人數卽宣告散會 
[南京貢院處分問題]  
　　江蘇省公署咨復省議會云准咨開查南京貢院地方遼濶縱横各約半里許自科舉停辦以來荒廢已久閉棄無用當此經濟困難之時公家財政日見支絀奈何以有用之地廢爲無用之場且該院地居要部面臨秦淮旣爲省中繁盛之區又當南北適中之點若能闢爲市場必可日見興盛茲擬保存院中一二宏壯房屋留爲古蹟紀念餘於四週改建市房中留十字孔道租賃商家俾資貿易將來商業之盛可爲預下如上海城隉廟區區彈丸之地營業繁盛幾冠全部揣當時未經開放之初亦不過如今日之貢院而已沈貢院地勢之優勝基址之寬敞無一不宜於經營若果開闢何患商業之不發達哉商業旣盛賃值必昂省内每年可得大宗之收入變荒坵爲華屋化無用爲有用商民貿易亦得藉此營生公私交受其利惟查該貢院係蘇皖兩省公共建築茲擬改建市場或由蘇皖兩省合辦或由蘇省獨辦自應徵求皖省同意再定籌款興築辦法公决應行依照省議會暫行法第十六條第九欵之規定咨請貴公署轉咨安徽省長交由皖省議會議决答覆施行此咨等因准此查此案業經安徽省議會建議辦法由安徽省長咨經本署派員協商解决在案茲准前因除咨行安徽省長並令委員盧殿虎知照外相應鈔案咨復卽希查照此咨附蘇皖兩省往來文其一安徽省長公署爲咨請事准安徽省議會咨開案查本會議員等建議淸理南京江皖公有財産一案經審查討論衆議以蘇皖公共財産前經柏民政長派委莫如漢會同蘇省派員盧殿虎淸理幷兩次報告在案嗣因世變迄未解决若再遷延愈多紏葛急　咨請省長轉咨蘇省省長由蘇皖兩省官廳會同議會各派專員恊商淸理解决幷先電訂時期以免空勞往返茲於十月二十七日常會公决相應備文咨請查照辦理等因准此相應咨請貴省長查照辦理並酌訂雙方恊商時期先行電復實紉公誼此咨江蘇省長齊其二江蘇省公署爲咨復事准咨開安徽省議會議員等　議淸理南京江皖公有財産一案前經派委會同淸理嗣因世變迄未解决若再遷延愈多紏葛應由蘇皖兩省官廳會同議會各派專員協商淸理解决並酌訂雙方協商時期先行電復等因准此查此案本署仍派原辦委員盧殿虎恊商淸理惟盧委員現因教育部召集會議赴京禾回協商時期應請俟該員返署後再行電達此咨安徽省長倪 
　　按南京貢院自前淸之季停止科舉以來久已成一問題徒以所有權隷屬兩省利益之分配處置之方法各恤其私以致屢議未决而此龐然偉大之建築物遂任其漸圯於荒烟　草之中鼎革而後兩經兵事蹂躪更不可問以今日蘇皖兩省地方財政之窮有此瑰偉之公産而不知利用吾不能不嘆兩省之無人也今蘇皖兩議會又動議處分方法所望各除私見以兩省之公共利益爲先提勿如前此之築室道謀致仍不潰於成也 
地方通信 
[蘇州警界籌定銅像捐欵]  
　　水警二廳趙雲生廳長與蘇州警廳崔怡庭廳長以鑄造馮副總統銅像業經認定捐欵數目自應早日籌備擬仿照滬淞警廳辦法凡官長一律按月薪提一成其餘巡士凡領餉七元以上者提洋三角領餉六元者提洋二角卽在明年一二兩月餉項内提和目下先由廳署墊發將來扣到時歸欵業已通令所屬一體遵照 
[發明農事植物器具]  
　　吳縣農會會員陶鎔對於農學研究頗有心得近日新發明一種吸收空中流電栽培植物器具會在楓橋農事試譣場試演頗合實用誠近時農業界之要具也 
[偵緝隊緝獲劇盜]  
　　吳縣偵緝隊長潘秀淸前此率同師船出巡探　崑山澄河一帶潛有形迹可疑之船兩艘隨卽跟　前往將該二船籠住在船上捕獲陸瞎子徐金生二名搜出綢衣數十件及鎗子數粒卽行解送回蘇後潘隊長復又率同師船帶同眼線至洋澄河查緝獲住匪船三號拘獲吳根大沈寳祥二名尚有吳發祥一名乘間逃脫當將吳之妻及子拘住又在船内搜出現洋八百數十元綢皮衣服數百件十三響快鎗一杆九響快鎗一杆六門小風砲一杆一倂押解來蘇送縣經裁判員提訊各該匪等供認夥刦　直陳墓各航船及平望洋澄河等處客船各案共有二十餘起旅命分别收押候究 
[奉賢區員大開追悼會]  
　　奉賢縣巡警第六區區員金某於舊曆十一月二十三日爲其父五七之期因在南橋鎭巡警局大開追悼會先是令周某陳某顧某等四散四送訃文凡市鎭中甚至如豆腐店小水菓灘等鄉村中祗有一二十畝田産者均各分送無遺 
且勒令届時務各送禮一份不得有違故是日除紳商各界循例酬送外凡各圖地保及市上小本經紀鄉問小康之家亦均不敢不送而一般無賴之徒曁嗎啡烟賭界中人輸將尤形踴躍云 
[鎭江實行檢查印花]  
　　丹徒縣章知事日前函致鎭江商會通知城内外各業商店實行檢查印花並令警察各區飭保鳴鑼曉諭現縣委印花稽查員陳道生李奠成二君已與諸委員商定劃分區域實行檢查陳君擔任檢查城外第三第四兩區李君擔任檢查城外第五城内第八兩區其城外第二城内第六第七三區則由張君檢查陳君昨日檢查完竣李張二君所認之區域已開始檢查大約三日可以畢事據三四兩區商店聲稱陳君此次挨戸檢查對於貼不足數者均隨時囑其補稅並未送區同辦云 
[團員實地練習]  
　　鎭江商　體育會朱會長石司令以現届冬防吃緊之際務期操練純熟以資防範公同磋商傳知各團員逐日在操場操演一次並於星期日全體荷槍實彈由石司令督隊前往城西三里岡空地按照野外要務令臨時指揮實地演習 
[新委局長赴差]  
　　財政廳胡廳長現委汪佩丞爲　北　應釐捐　局長汪君奉委後由省乘車於二十五號過鎭次晨坐招商小輪渡江赴寳應接差 
[揚州示票查烟滋擾]  
　　江都縣警察所前因城内時有烟燈發現特派警員瞿然分别澈查近來謠言四起謂有冒名之徒在城内外各區地段搜泰烟燈陋規不堪詐擾該嚴所已有所聞昨特出示禁以杜假冒 
 
[規定屯田繳租]  
　　江邑東鄉屯田　起風潮現由鎭江衞屯業金全德樊澦等特聯合東鄉屯佃將向來完納租秄情形東陳　知事示諭催令各屯田照舊完納麥租不得　五月米租不得過九月規定章程免致再起衝突 
[嘉興散發糧戸由單]  
　　嘉興縣公署定於本月十六日起設櫃徵收五年份抵補金張夢奎知事爲便利各糧戸起見特於前日飭令經徵人先期下鄉散發由單以便各糧戸持單赴櫃照數完納並諭令經徵人不得索取分文費用以杜弊端 
[請築車站天橋]  
　　嘉興王店鎭火車站因滬甯火車車身較寬此次兩路接軌直逹杭垣該處月台僅存一處下午一點四十分鐘四等車在該站交車時男女乘客登車頗稱不便甚有扶老携幼危險堪虞現經該處商會曁自治所函請路局長建築天橋以便行旅 
[杭州省議會不能直接中央]  
　　昨昌省長咨省議會文云案准國務院馬電開查省議會暫行法所定省議會各項職權均與各省行政長官對待並無行文各部之權嗣後省議會如因必要事故須逹國務院及各部者均應由各該省長核轉以明職分希轉行省議會查照等因准此相應咨行貴會查照施行 
[陶檢廳長履新]  
　　新簡高檢廳長陶思曾君於昨日到杭暫寓淸泰第二旅館定於今日上午接印視事陶廳長此來僅帶同書記官長康君又會計主任陸君及書記官二三人其餘　浙之檢察官等須下月初旬到可 
[沙市沙市追悼蔡公大會]  
　　自蔡公　耗傳來荆沙此間人士久欲開會哀悼以布置未周延至十二月十六日始開大會會場假絲線街之帝主宫（卽黄州會館）宫之正殿以白布紮成孝幙綴以花殿之中央則以彩綢爲靈亭中供蔡公遺像四園以鮮花繞之靈之左右及殿外之兩廊及殿之對面之戲台懸輓幾無隙地都計之約二百餘是日各界到者近四五千人由石師長之代表孫團長主祭商會會長副之祭時甚嚴肅與祭者近千人殿中幾無立足地行三鞠躬禮幷佐以軍樂殿外之立而觀者尤衆莫不嘆悼祭畢由孫團長報告蔡公歷史繼則商會長說追悼蔡公之故幷以後國民之天職時有童子張義端者亦登台演說並繼之以泣云 
[濟南曲同豐又來濟南]  
　　魯省民軍編遣事宜高密諸城昌樂等縣早已結束　縣民軍已於日昨宣布結束告竣惟周村博山淄川民軍迄今尚無編遣頭緒致處於危險地位若不從速結束後患何堪設想茲聞政府已籌備一項鉅欵特派曲偉靑來東會同張督軍從速裁編以免日久别生枝節聞曲氏昨已來東住於商埠客棧 
雜評一 
[浙軍警之風潮（一子）]  
　　自滿淸推翻而後屢經政變各省多遭兵革之禍而浙省秩序井然於是人嘖嘆稱浙吏維持之能卽近自共和復活而後各省或軍民不和或官應與民黨不和或行政與立法不和而浙省獨宴然不聞有所齟齬者於是人又嘖嘖稱浙吏和協之能乃不料稱道未已而軍警界之大風潮今忽陡然而起也 
　　其風潮之起不始於今日今特忍無可忍藉警廳長一事以發作耳自來風潮之醖釀愈久者其爆發也必愈烈今觀浙師旅長辭職之文電雖不明言其爲何事然據報紙所述則溯及於獨立　要人之功過隱然以鳴其不平可知其事之藴蓄而待發者蓋已久矣 
　　雖然事尚未至於大决裂善爲調處挽救猶易中央宜熟審浙中　情之趨向而速定方針浙之當道一以地方治安爲重勿執抝而蒙不知幾之誚勿負氣而有　激切之舉風潮斯易於消滅否則數年來維護地方交口而前之成績　從茲掃地以盡得不爲浙人惜耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[梁任公在上海總商會之演說（姚詠白筆記）]  
　　今晚承南北兩市商會諸君歡招實覺光榮之至因吾國全國商業以上海爲總樞紐而南北兩市商會尤爲上海商業之總樞紐今日有機會得與可代表全國商業之重人人物歡聚一堂詎非最榮幸之事啓超自問於商業上毫無學問經驗實不敢於諸君之前表示意見但旣承寵召姑將平日所最希望者一二事略爲陳述以當座譚倘亦諸公之所許乎啓超於最近一二年來常有一種非常感慨之事其事維何旣歐洲戰事是也蓋自歐戰發生以來世界各國經濟上惹起非常之變動其影響之所及國際上遂發生絶大之關係吾人所目覩者一爲美國一爲日本美國距今四十年前資本人才無一不仰給於外國至近二三十年來各方面進步雖速然終不能脫離債務國之地位今乘此歐戰機會遂一躍而爲世界之大債權國今後歐洲無論何國經濟上之勢力恐不能與美國匹敵矣更就日本而言日本政府四十年來對外負債之額本甚鉅而此二年以來其對外之債權幾可與其債務相殺不但此也日本四十年來國際貿易無年不輸入超過於輸出而今年上半年則輸出超過之數至一萬八千餘萬之鉅日本銀行準備金增加至六萬萬元有餘由此觀之可知歐洲戰事乃自有天地以來所未有之好機會以中國地大物博平日苟有些少之準備則數十年來通商上之損失何難趁此機會全數恢復而不料其結果適相反上而政府下面人民不但不能得歐戰之利益而且反受歐戰之苦痛豈不可慨哉蓋政府日以借債爲生活今因歐戰之故外債不易借入則苦之商民則因歐戰之故或苦於金融之緊迫或苦於貿易之困難卽使有一部分商民因歐戰而獲利益者如顔料銻鑛等是然以國家全體經濟上觀之區區所得何足償其所失况此種小利益亦非因平日有準備而來不過偶然得之彼當局者且不自知其所以然故並此種偶然之小利益亦不甚可靠卽如今年銻價大跌業此者或因而受損失矣夫吾人遇此千載一時之機會而不能得些少之利益天下可歎之事孰有過於此者今此種最好之機會行將過去不能復來悔已無及今後吾人更有一極大危險横亘目前不可不特别注意者卽歐戰了後各國必將竭其全力以冀恢復其戰時經濟上之損失此時吾國經濟上又不知要受多少壓迫吾人若不及早預備力求自衞之策則此時之痛苦更有不可言狀者矣夫吾人遇此好機會不但不能得利益而且反受痛苦究其原因自不得不歸咎於政府因政府不能帮助商民以致有此惡果雖然此事全諉其責於政府亦非持平之論蓋事有非政府帮助不可做者亦有不待政府帮助而亦可做者政治不良之結果各種阻力誠有之然亦直非政府之力所能阻者故政府誠不良而商民自己亦須負一半之責任今試以日本比之日本人有一種特長不論政界商界學界凡先輩對於後進皆抱有一種虛心先輩自知學識不足常能以先輩之力量援引後起新進之士以資臂助就政界言之彼維新元老自知自己學問智識不足以應時勢之要求於是竭力設法提拔新人才以補自己之不足故政治日有進步學界亦然日本人先輩本皆深信漢學後知僅僅漢學一項不足自立乃採用西學以補不足而學問遂大有進步商界亦然彼日本之資本家常不以目前自己之地位爲滿足於是日求新法以擴張或改良其固有之事業彼三井三菱岩崎大倉古河等諸大資本家皆非近來新起家者彼等皆明治初年時之小資本家當時財産不過數萬乃至數十萬但具眼光遠大知與外人通商競爭墨守舊法必至失敗於是力求改良或派遣其子弟留學外國或聘請國内專門名家使爲己助利用世界最新之智識技術以擴張或改良其固有之事業故能收莫大　効果現在日本後起資本家固亦甚多但實業界之中堅人物仍不能不推少數老輩資本家蓋非無因也吾國政治學問實業不能進步之原因實在新舊睽隔太甚卽就政治上言之如袁世凱時代之復古主義又如前淸諸遺老之頑固皆足爲社會進步之障害然彼等自身卒亦因此而失敗蓋爲老輩者旣無奬勵後進提拔新人才之意於是後輩對於老輩亦以老朽目之無可希望無可依賴其結果乃釀成革命政治如是實業亦然夫吾國商人本來具有特長外人亦屢言之如尚信用崇節儉皆爲吾國商業上固有之美德加之以多年之經驗今日所以尚能立足者蓋全恃乎此然現在世界交通便利商務上之競爭日烈一切情形與閉關時代逈然不同僅恃此數點而無專門學問智識以補助之實不足以圖存譬如有一物産焉爲全世界之所無則此種物産當然可以獲大利然吾素未研究不知此物之性質用途待一旦需要大起方知此物之可貴然又不知其需要所起之原因則何能居奇操勝哉我國老輩商人大半恃一己之經驗以起家以爲吾生平未嘗有專門學問智識何以亦能手創如許財産可知經商何必學問彼爲子弟者亦以爲吾祖若父並無專門學問智識亦能手創如許財産經商何必學問因有此種觀念故一切事業不復更求改良此卽所謂保守性質是也吾國數十年來皆爲此保守性質所誤彼外人經商技能日新月異而我則故步自封毫無進步以此與人競爭譬如戰爭之時孤城自守雖能苟延殘喘而早晚必有破城之一日苟長此以往勢不至驅全國人民盡爲外人之勞働者不止言念及此曷勝悲觀然吾人更就樂觀一方面言之我國地大物博未墾之地未開之鑛以及未興工業不知若干人口繁衆物産之需要甚多勞働之供給又便苟能利用非無補救之法但補救須有補救之能力智識力可否則仍屬空言根本補救之法仍在各個人之自奮不可常存依賴政府之心卽使政府有多少障害儘可設法排除之則自己可以有爲之餘地尚多啓超商業上知識甚淺何者可爲不能具體指出但其重要者如金融機關一項亦多有發展之餘地現在上海錢業雖亦不少然勢力之大終不如外國銀行不知者以爲外國銀行之資金皆自倫敦巴黎運來孰知皆是吾中國之存欵以自己之武器假手於人而受其操縱豈不可惜現在一時與之競爭雖覺不易然若能急起直追尚多活動之餘地譬如各帮商人若能各組織一有力之銀行以供給本帮商人之資金吾恐猶覺應接不暇耳惟現在凡百事業非有大資本則不能與人競爭而大資本則斷非個人之力所能及於是公司之組織尚焉然以前辦公司者多半失敗因此人人一聞公司二字便有戒懼之心以致大資本之公司不易組織要知以前公司失敗非無原因一則向來辦大公司者往往爲官場中人卽非官場亦常有官場之臭味夫營業機關一帶官場氣味未有能辦得好者所謂當局不得其人此失敗原因之一也欲補救此弊尚不甚難但以眞實商人去辦公私二字分得明白屏除從前一切惡習便可杜絶此弊此外更有當事者雖極熱心欲將公司辦好而因自己能力智識之缺乏或管理不得其法或組織不能完全以致失敗者有之此乃失敗之第二原因也欲補救此弊則須從收用新人才上入手去今年二十年前新人才或不易物色而今則外國留學畢業成績良好者不乏其人此種人才政府方面旣不能一一用之苟社會方面能設法羅致之使在實業界活動則最新之智識技術皆可應用自然可與外人競爭或謂此種學生學問雖好經　毫無何能遽用不知經驗非生而有之者苟予以相當之習練數年之後經驗自富譬如有某家子弟其所學爲銀行而成績甚好則爲先輩者應帮助以資本爲之組織一新式銀行俾得盡其所長以效力於社會則數年後彼等於金融情形旣熟經驗自富再過十年且可推爲銀行之前輩矣總而言之後輩新人才欲以自己力量創辦一事業實非容易奬勵提倡其責任全在於先輩商人也銀行不過爲商業機關之一耳其他各種實業無不如是苟先輩商人有此種計畫新人才必益自奮勉實業自能發逹日本之所以有今日者因其先輩皆能注意於此也今日商業上重要機關如倉庫航路保險銀行等其權皆操諸外人之手苟不自振吾國人似太無志氣急起直追是所望於商界諸先輩耳此外商業上應爲之事如商業教育商務調查等皆屬要圖所謂商業教育者非僅指商業學堂而言凡關於商業上之演說譚話等亦教育之一種例如先輩隨時以所得經驗教訓後輩後輩隨時以所學之智識報告先輩彼此交換智識亦是教育之一法也至於商務調查一事尤爲重要啓超聞本商會已著手於此深爲感佩日本於二十年以前在上海設創一束亞同文書院此書院畢業學生皆分路派往吾國内地調查商業調查所得編爲報告數年前日本出版之支那經濟全書卽此種報告彚輯而成此書出版已有十餘大册以後尚須陸　出版我國各地商業情形及一切統計無不羅列其中夫吾中國之事外人竟費許多金錢調查如此淸楚而本國人反茫然不知豈不可恥豈不可嘆此種事業非日本政府所能及不過一日本公衆團體之所爲耳而成績如此良好可知此種有益之事業政府能去辦更好卽使政府不辦人民自己亦可去辦調查方法最好須先將　行調查各項編成詳細節目然後列爲表式使各地逐條答復可耳並不大需經費但能多用一分力便有一分效果但必須有人負責任耳上海商會辦理此事實最相宜若上海商會再不去辦此外更有何希望哉要之現在中外商戰競爭之時先輩商人責任甚大而上海先輩商人責任尤大此啓超所以不揣冒昧敢於諸君之前進一言以自述其平日之所希望也 
[大追悼會之秩序與執事]  
　　本邑各界訂於本月二十八日（卽今日）假斜橋湖南會館開黄蔡二公追悼大會已誌前報茲悉籌備事務所已將開會秩序及會場執事逐一規定預錄如下 
[開會秩序]  
　　一開會二奏樂三來賓入席四報告五奏樂六讀誄文七行追悼禮（三鞠躬）八演說九奏樂十閉會 
[會場執事]  
　　各界招待員（軍界）劉化仁唐相衢（政界）陸君略黄丁甫景毓華黄輯虞鄭述彭李堯欽（紳界）張逸槎臧蓮生丁賡堯李右之（報界）王佑之（學界）李頌唐朱伯華（商界）朱葆三沈聯芳顧馨一蘇筠尚（警界）未定（速記）李綺城錢紳齋陳薇生張鐵民（簽名處）陸劍南徐顯庭（讀祝）范麟書（贊禮）趙芹波（演說）孫中山康少川柏烈武李協和沈仲禮石醉六李佳白鈕惕生梁任公譚石屏 
[華界押店之恐慌]  
　　閘北鼎豐增興兩押舖因互控違章由農商部勒令兩造一律停閉令行上海縣沈知事於前日派吏往查該兩舖因不服處分由兩店主互相聲言須乘滬寧火車北上赴司法部呈控乃外間不察忽有官廳欲將華界七十六家押店一律勒閉之說故昨日（卽二十七日）華界各押舖紛紛赴工巡捐局詢問眞相（因捐照爲該局所出）當由朱局長聲明並無其事諭令各安生業始各散去 
[炸彈與恐嚇信先後送去]  
　　前日午後有人至公共租界九江路（卽二馬路）某書局内買書未成將一小包棄於櫃側局中人咸未窺見未幾忽接自稱黨人之揑名恐嚇信一封略謂頃奉之炸彈諒已收到實因年關伊邇同志流庽滬地爲飢寒所窘欲向尊處商借數千元其欵送至某處限十二小時答復否則以激烈手段對付云云該書局閱信後悉心察看果有炸彈一枚當卽報告總巡捕房立飭中西包探前往查勘一過遂將炸彈帶回捕房設法浸毁並着中西探捕偵緝棄置炸彈之人解案澈究 
[麥根路發生刦案]  
　　滬西麥根路九百四十四號門牌某烟紙店於前晚七時許突來盜匪多人各出手鎗嚇禁聲張兩匪躍入店堂將賬檯上所置小洋鐵箱一只刦取而逸事後　該店主查明箱内共儲大小銀洋一百餘元報告靜安寺捕房立飭中西探捕往拏該盜等早已遠遁遂向事主詢明各盜年貌服式回訴捕頭轉禀麥總巡通飭各捕房中西探捕一體留心偵緝 
[復訊梧州路盜案之供詞]  
　　同居北山西路八百八十一號門牌陳阿滿成衣店樓上之章士來林兆根陳鴻生楊阿寶吕子寳等五人係刦取虹口梧州路五百八十六號門牌同泰鑫烟紙店内現洋銅元三十餘元之盜犯業經滙司捕房中西包探將章等五人一倂拘獲搜出手鎗一支子彈十餘粒解送公共公廨訊供收押在案昨由捕房將窩盜之陳阿滿倂解公廨請究先由中西包探上堂訴明前情並將手槍子彈呈案請察繼由同泰鑫主沈子祺投訴當被刦時見有兩盜持手鎗在門外把風兩盜闖入店堂搜刦惟面貌不能辨認等語訊據章士來供在杭州偵探范小弟處爲夥來滬偵緝盜黨據在逃之雕衣老鎗云庽居北山西路之林兆根等曾經做案故至該處來鳳樓茶館内探知林等曾在租界搶刦因卽告知友人顧阿巧轉告包探將各被告拘獲請察吕子寳楊阿寳均供認與雕花老鎗章士來等同往搶刦後每人分得小洋四角銅元一百枚是實質之林兆根陳鴻生均不認同往搶刦並稱手鎗係民黨友人某甲所寄云云會審員王肇之君商之英卓副領事判被告均均帶同捕房候下禮拜三會商堂諭宣佈 
[緝私營剿捕梟匪]  
　　兩浙鹽捕緝私營統領蔡竹賢訪聞閔行鎭西南茅港地方現有大帮梟匪三百餘人匪船一百餘艘快鎗三百餘支停泊該處聚賭販私特飭左營營長魏竹文派隊往捕魏營長奉令後已於昨日上午飭派師船並安濤鵬飛靖安等淺水小輪四艘開赴閔行會同中營前往茅港相機剿捕 
[鐵路接軌通車後之整理]  
　　滬寗滬杭兩路接軌通車以來乘客之在北站登車赴杭者日漸增多而南站之旅客亦仍不減少蓋因火車可直達杭垣途中並無延擱故也且由杭來滬之旅客至南站下車者較多因新龍華站跑離南站僅有四英里餘火車可以先到是以旅客仍在南站往來所有滬杭兩埠之貨物亦以在南站裝缷者爲多惟通車迄今凡南站之杭嘉駛滬快慢區間各車有時不能依照規定時刻到站以致去車亦不能准時開行各轉運公司及郵局之接送信車大爲不便 
茲爲路局長鍾紫垣君所悉以火車來往時刻不得參差邇來杭省駛滬各車不能照時抵站必係司機工師疎忽所致自應嚴加取締故特責成杭省總站站長督令司機工師依照規定時間由杭開行途中亦當照章行駛切勿違背定例以重路政而便交通云 
　　又聞鍾局長以寗杭兩路業已接通辦事人員現均駐紥北站所有每日各班火車應掛車輛若干均須隨時酌定其向在南站之各等車輛皆應移往北站停駐凡有修造車輛亦歸北路承辦以期一律業於前日飭將南站各種客車及儎貨車底並四等車一倂移駐北站以便隨時添掛易於指揮 
 
[烟酒兩業之隱憂]  
　　本埠烟酒各商於衆議院通過請願案之後因事有希望衆情已稍見平靜對於掛旗包運遷地休業等各種自救辦法亦稍有和緩之態度乃自衆院通過以來爲時已及二週政府尚未發表屢經函催駐京代表團向政府要求迅速實行亦未接有滿意之答復惟每届年關爲酒業暢銷之時今則苛稅猶存坐賈行商動輙得咎卽如此次松江泗涇鎭石姓酒店偶因十一壜未出店門之酒未貼印花指爲違章卽經公賣局移縣出票拘入發封且將棧存三百餘壜之酒一體充公再三懇求連棧貨五倍處罰須洋二百五十餘元該商再三呼號悉置不理該兩業中人因此咸有隱憂急謀救濟方法從前倚人包運者祗烟葉皮絲兩項戤牌設廠者亦祗湖北一處今則紹酒業已在租界購地建廠西烟客烟等業亦已着手包運幷有外人因兜攬包運頗獲厚利特設團運機關援内地採購土貨護照之例紛至内地以採購之名爲包運之實聞此項公司已積極進行大約舊曆新年卽有巨大之機關赫奕之旗幟出現云 
[花園内發現受傷女屍]  
　　昨日老靶子路某號洋房門前花園内發現無名女屍一具年約四十左右經該號内洋人所見報告捕房飭探查得該尸喉間受有刀傷尸旁有剪刀一把似被人謀害抛棄於此者當卽車送驗尸所聽候公共公廨中西官驗明再核 
[訴明捲欵潛逃之原因]  
　　沈煥文前在滙豐銀行滙欵進出櫃爲式拉夫於西曆一九一三年正月六號捲取賬銀二萬一千五百三十二兩潛匿瀏河鎭已久茲經人密告該銀行買辦席立功報由新閘捕房派令探目李星福禀廨備文前往瀏河鎭將沈移提來滬解送公共公廨訊供收押在案昨晨由廨復訊先據原告代表律師上堂譯訴前情請爲追究訊之沈煥文供稱我虧空之銀均因買賣橡皮股票及金鎊虧本所致實因家貧無法彌補是以逃避請求成全王襄讞商之英白副領事判沈押西牢二年示儆 
[核定商會對於官廳之公文程式]  
　　各處商會對於地方官廳公文程程式屢有爭議解釋之處昨上海總商會接齊省長令文開准農商部咨案據全國商會聯合會呈稱據吉林烏拉商會直隸正定商會湖北漢口商會湖南長沙總商會四川聯合會事務所江蘇寳山縣羅店商會提出商會公文程式案三則（一）請商會法施行細則内所有禀字一律改爲呈字（二）請求縣知事與商會行文得互用公函之規則（三）商會請求與總商會一律對於中央各部署及地方最最行政長官以上用呈自道尹以下均用公函請查核施行等情到部查該聯合會所呈各節業經本部以禀字改呈一節公文程式令旣因修改前頒公文程式之結果祗有呈而無所謂禀其頒布在前之商會法施行細則内所有禀字自應一律改呈業於前准國務院法制局核定縣知事對於地方各機關行文程式案内聲明由部通咨飭遵在案又縣知事與商會得互用公函一節商會法施行細則第十三條商會對縣知事行文得用公函之規定自指往復通用而言與現行公文程式令第十二條第十二欵之用意隱相符合依照該細則第十三條當然解釋除另有特定情形自應彼此互用公函已於前復安徽河南兩省長咨請核示縣知事與商會行文程式案内明白解釋並經公布 
 
 
 

Page 11

 
 
在案至第三節所請對於道尹行文一律用公函一節商會與總商會雖無階級之分但其名稱及職務究有不盡相同之處旣非依照其他法令當然改正之事且於商會法之本法不免有所牽動且修正該法施行細則頒行未久未便遽易紛更應母庸議除批示該會通知上列各商會遵照在案外相應咨行查照通行一律遵照等因除分令所合亟令行通知各商會一體遵照以重法令而免紛歧 
[源記紗廠租期已滿]  
　　蘇州蘇綸紗廠係於前淸時由官商合辦嗣因辦理不善屢遭虧折於民國元年間由滬上花商許松壽年出租金六萬三千兩賃開源記紗廠專紡十六支十四支蘇天官牌紗業已銷通内地現聞該廠租期五年於本年舊歷年底已届期滿許商擬另行組織新廠而舊廠各股東則欲許商繼續接辦以省手續而免機械銹壞刻下正在磋商云 
[麵粉廠提前度歲]  
　　又袋角中興麵粉廠邇因存麥磨罄而存粉則甚多現届年關銀根奇緊一時不易脫售且麥價貴而粉價賤恐受虧耗故前日起提早歇年暫停工作惟麫粉仍照常營業 
[屠宰稅酌加二成]  
　　本邑屠宰稅一項由蘇省財政廳派委王棟來滬調查王卽會同上海縣沈知事與縣商會及該業商董一再勸諭以上海爲通商巨埠營業較盛應照滬寗蘇三帮所認之屠宰稅酌加二成業由縣公署公函商會轉知該業香雪堂董事查照自民國六年一月一日爲始實行加徵 
[冬笋膠菜之市况]  
　　冬笋一項以閩浙兩省出産最多漢口次之今届閩浙兩省出貨甚少故市間閩貨罕有所見調查現市行情龍游貨每擔售價洋八元杭州貨每擔七元五角寗波貨每擔八元泗安貨每擔六元五角漢口貨每擔六元現在時近年關來貨不多故市價難望鬆動 
　　膠菜以山東膠州夾倉所産者爲最佳葉瓣細白柔糯味亦甘美市上銷路最爲廣闊次則天津貨分圓國種長兩類産於大沽塘沽等處再次則烟台貨顆頭極大外有靑葉更次爲崇明貨人呼爲島子菜其味酸苦上海居家不喜購用故俱運往各鄉售賣今歲各地收成極佳來貨充足現市夾倉貨每擔售洋三元二角天津貨二元六角烟台貨二元四角崇明貨二元三角 
[發起婦女手工傳習所]  
　　本埠學界程博吾孫錚等發起中華婦女手工傳習所已擇定在西門外小菜場斜對過怡和里二號設立校舍聘定葉戚吳三女士爲教員教授抽紗花邊刺繡鋪絨絨線縫袵各項手工並附初等修身國文尺牘算術等科現已招考學生擬俟來歲舊曆正月中旬開學 
[講道處與小學校之盛會]  
　　虹口耶蘇教監理公會在閘北共和路分設講道處由戴覺安君主理今届於耶蘇誕日起特開播道會七天每晚宣講耶蘇教精義聽講者甚衆又英界三馬路慕爾堂在眞茹設立之小學校就學者額爲之滿今定陽曆元旦日開該校成績展覽會届時必有一番熱閙也 
[雜貨店起火之虛驚]  
　　美租界北四川路一千六百五十一號萬成廣東雜貨店披屋内於昨早三時許忽然起火當由該處捕房鳴鐘告警迨各段救火會驅車馳往火已熄滅祗焚去雜物數件並未殁及房屋 
[砲兵換穿皮衣]  
　　砲兵第四團各營士兵之軍服向係黄色嗣因不甚合宜經第四師楊師長咨部核准改製灰布軍服在案刻届冬令天氣甚寒北軍向章凡交隆冬應穿着羊皮衣褲故將新製之灰布羊皮軍衣褲由楊師長送交砲兵第四團於昨日分發各士兵具領穿着 
[包探徒勞往返]  
劉阿四私鑄鉛質角洋時在租界各店舖購物混用日前爲新閘捕房拘獲訊據劉阿四供稱此項鉛角並非自造係由現在製造局充當工匠之陳阿二給予代用等語故由捕房飭派一百八十四號西探偕同華探周小弟昨赴製造局查提當由李總辦查得工匠之中並無陳阿二其人亦無機器能鑄銀角該二探旋卽辭出復至高昌廟警區詢問附近有無充當機匠之陳阿二常經李巡官細查戸口淸册亦無此人姓名顯係劉阿四狡展諉卸故該二探仍將劉阿四帶回捕房候解公廨訊辦 
[再訊吞服種子藥後之怪現象]  
　　浦東陸家嘴鄉民王瑞林卽王萃林因蔣種子藥給予其妻楊氏吞服腹痛昏暈立送仁濟醫院爲之救治王由三區警局拘押等情已略紀昨報茲悉王現年二十三歲楊氏年二十一歲向在鴻源紗廠做工平日夫婦不甚和睦未有生育前日王向妻曰今已覓得種子方藥服之包可生子當將饅頭一個給氏吃食據稱丹方卽在此饅頭内該氏食不下一刻大呼腹痛在地亂滾旋經隣人察悉慮有别情報告巡警將王拘送三區警局該氏則送仁濟醫院醫治昨午解警正備函將王押送地方廳經檢察官提案預審王所供一切語多閃鑠判先行收押候至該醫院察驗楊氏傷勢再行核辦 
[飢寒交迫之末路]  
　　皖人王毛山因飢寒交迫於前日午後在戈登路楊樹上自縊圖盡經鄉婦馮楊氏瞥見鳴捕解救帶入捕房昨送公共公堂請示據供來滬找尋胞兄王慕仁不遇川資用罄不能回籍是以出此下策中西官判王函送上海縣知事署遞回安徽六合原籍 
[木匠搬物拐孩之離奇]  
　　楊蔣氏昨至法公堂控稱婦人向居顧家宅地方因有要事前往松江詎迨至回家家中物件及十三歲與九歲小孩二口均已不見後由大女孩逃回訴知家中物件均由楊仁發等前來搬去婦人當卽投報捕房飭探前往將楊拘獲吊出所押棉被一條請將被拐小孩與其他物件一倂追繳訊之楊供向業木匠與蔣氏認識是日由氏之大女兒來喚搬物並稱伊母犯事被押今欲交保因無現洋囑往將物付質並無誘拐小孩之事求察中西官判着楊蔣氏交伊女到堂質訊再行核辦 
[兄妹在途相遇]  
　　鎭江女子陳珍子於本年九月間被同鄉女子小弟子誘拐來滬串同蟻媒唐鐘寳得洋一百三十元押入公共租界漢口路六百四十八號門牌沈張氏所開之雉妓院爲娼前晚陳女在馬路拉客適被其兄陳守玉所見詢悉其情報告捕房飭探將陳女與沈張氏一倂帶入捕房分别拘留昨解公共公廨請究陳守玉偕妹投訴前情訊之沈鴇供稱陳女由其親生母陳孫氏得洋押娼中西官判陳女暫留濟良所着邀陳孫氏到堂於下禮拜三再訊 
[包尋女子之抵賴]  
　　江北人宋長貴推車爲生住閘北六十間地方前日偕其妻高氏扭收舊貨之揚州人高大才至四區警署控稱伊女宋招弟於上月二十七走失後遇見高大才據云如肯出洋二十元包可尋回當時先付車資洋一元詎延約多日音信杳然請究經姚警正質之高大才不認有包尋情事判解司法科訊明核辦 
[檢廳預審拐案]  
　　著名拐匪王桂生謝國祥盛耀庭等串通謝國楨兪祥桂等誘拐婦人黄張氏范阿　出口由救濟會追回送請地方檢察廳訊辦在案昨日又經劉檢察官飭提王桂生等三犯並提同被另各人到案預審良久判令還押候補提羽黨謝國楨兪祥桂等並偵查其餘被拐各婦女小孩等來案再訊 
[招領迷路女孩之傳單]  
　　淞滬警察廳昨日發貼傳單云爲招領事案據一區三分駐所呈報據巡警張世林報稱警站水神閣崗查有小女行走徘徊啼哭形似迷路報告帶所等情據此詢據該女聲稱名小部頭年十一歲再詢家屬住址說不淸楚查該女孩頭有小辮未戴帽身穿舊藍洋呢棉袄舊方格布褂花布兜二深藍布褲足着洋襪元色布鞋當經飭查該女孩家屬曁縣牌招領迄今無人認領理合將迷孩呈送鑒核等情據此當卽發科訊據該女孩供稱家屬住址一概均記憶不淸除函送新普育堂留養外合亟傳單招領仰該迷路女孩小丫頭家屬迅卽前往認領可也 
[淫惡兇狠]  
　　住居閘北同和里之寧波婦人陳張氏扭同居浦東人花連生至四區警署控稱因花屢次向伊調戲不遂口角逞兇請爲究辦等情經姚警正訊實判被告處拘役十天以儆 
[混用鉛質小銀圓]  
　　福建人劉某前日至新閘派克路六百七十二號門牌盧滙亭所開之烟紙店内混用鉛質小洋當被店夥盧亞東察破鳴捕將劉拘入新閘捕房搜出僞小洋五角諭飭收押昨解公共公廨經中西官訊知劉係過犯判押西牢二年僞小洋銷燬 
[流氓串攫烟土]  
　　土眅張輝山前日携有烟土四包行經愛多亞路被流氓陳福寳等刼取逃逸經張報捕將陳追獲昨解公共公廨請究據張供稱此項烟土係在四馬路同昌土棧内買來被陳等攫去請究訊之陳福寳供認串攫不諱中西官判陳押西牢一年半示儆 
[携帶私土案展期開審]  
　　某公司輪船夥夫李杏華前日携帶私土一包行至吳淞路蓬路口被洋藥公所調查人查見鳴捕帮同拘入捕房搜出私土押至昨晨解送公共公廨請究先由洋藥公所派人上堂訴明前情訊之李延斐斯律師上堂代表譯稱敝律師甫經延爲代表案情尚未研究訊爲展期開審中丁官判李還押候禮拜五研訊 
[僞造田單之爭執]  
　　閔行鄉人王榮其前央丁老美爲中將田單一張向潘阿虎處抵借洋數十元茲經潘查得此單實係僞造前日向之理論王不甘服扭控地方警察一區警局當以案涉刑事轉送地方檢察廳訊辦 
[並無没收物件之處分]  
　　郵局辦事人林漢卿前因在局舞弊經地方廳訊實判决徒刑一年二月當送地方分監執行扣至前月期滿開釋所有林之皮夾及一切物件照章向監中索還詎已無着乃於昨日投控地方檢察廳請爲追究 
[私賣棧房存貨之懲罰]  
　　太古公司洋人昨偕各拷皮商號代表沈貴卿至法公堂控稱在太古公司五號華通棧内爲司賬之陶福核串同管門棧司施阿和高思成陳四康王阿德丁阿二顧金榮等將存棧之拷皮一百另三包私行售賣得價分肥投報捕房後奉捕頭飭令包探徐新發徐阿東前往偵查並將收贓之董金眞卽小皮匠等一倂拘入捕房吊出原贓解廨請究代表沈貴卿又稱前有某號夥前往出貨見有拷皮四十五包裝輪起運當向該棧司賬陶福核詢問據陶答稱貨係棧脚由買辦囑令出售等語後又在棧查見拷皮五十八包亦係陶等售出後向該棧買辦詢問並無囑令出售之事故由包探將陶等拘獲請求嚴究訊之陶供認不諱求宥高思成陳四康王阿德均稱各分得洋十五元丁阿二施阿和同稱分用一次各得洋七元顧金榮供認分洋三元董金眞供有施阿和前來兜售言係棧脚當出洋八十元買下並給施用洋九元六角是實中西讞員判陶押西牢一年高陳兩人各押半年王因歷年管門尚無過失判押四月丁押三月施押八月顧押一月董罰洋一百元贓給原告領去 
[租用木器之紏葛]  
　　木器店主張萬利至法公堂控稱前有卓葉氏同伊夫來店租用木器數件立有租據爲憑詎送去後人卽避匿今始尋見請求訊追卓葉氏供木器前由鴻豐烟公司内之洪姓去租婦人今已出洋三十元買下請察聶讞員判卓葉氏交保出外限十四天交到洪姓再行核辦 
[兩房各執一詞]  
　　勞爾康朱老二朱世靑吳慶榮等前與王阿福等在西門内口角兇毆各受微傷由檢察廳訊供判令醫治在案茲雙方均已痊愈起訴審判廳昨午由趙沈推檢各官開庭研訊因供詞各執判令分别還押交保再訊 
[改定接見所犯時刻]  
　　地方　第一看守所所長黄志廉以邇來天氣嚴寒前定接見所犯時刻本定上午八時至十時止目下諸多不便故於昨日起改爲九時起十一時止條示犯屬親友人等一體遵照 
[懲辦攫取首飾之匪徒]  
　　匪徒金田卿前日在湖北路攫取婦人飾物由探追獲解至公共公廨訊供押候查明原告再核在案昨晨復由捕房將金解廨經中西官復訊屬實判金押西牢四年期滿逐出租界 
[竊賊上屋圖逃]  
　　吳阿二前晚混入北蘇州路日商中桐洋行内竊得絲襪二百八十八變上屋圖逃由捕查見追獲帶入捕房昨解公共公廨經中西官訊供一過判吳押候禮拜五訊辦 
[竊犯移提到滬]  
　　崇明人李阿慶曾與現押西牢之王阿福王阿根楊福貴等串竊南京路十七號西人關而斯之金鎊現洋鈔票及滬寗火車棧内貨物携贓逃匿原藉業經滙司捕房包探施金生將李移提來滬昨解公共公廨經中西官訊供一過以此案係由美領陪審判李押候美領堂期解訊 
[劵]  
　　無錫私立女子中學及師範學校定於陽曆六年一月一日開學藝會二日續開運動會昨承惠贈内外場觀覽劵各四紙書此誌謝 
氣候報告 <（上海徐家滙天文臺）L ] 
[已過者之報告]  
　　十二月二十六日反旋風在中國中部及揚子下游日本低度在東京北境漸形深顯此間海濱一帶冬季信風甚厲上海晴而寒二十七日晴氣候嚴寒温度於棚中降至十八度三空中降至十六度三西北凉風亦頗猛氣壓稍降是日午後四時前二十四小時内上海温度至高三五丶六至低一八丶三去年同日至高六三丶一至低三九丶二 
[未來者之推測]  
　　十二月二十七日午後四時三十分預測上海天氣情而寒海濱一帶冬季信風甚勁 
雜評二 
[團體非官署比也（庸）]  
　　人民集會結社經國家認爲有法定團體之資格者在現今制度之下則爲農會商會教育會等此種機關於教育行政農商行政誠有至密切之關係但其性質究係目的團體爲特種社會所組織故其地位不特與行政法上之官署公署不同且亦非地方自治機關之可比其種種形式自以不蹈官場氣味爲宜况乎官廳與人民交接重在誠意之相孚而不在空文之優越在官吏固不宜妄自尊大面人民正亦不 
必醉心虛文以與官吏爭此無謂之官樣文章也 
　　嗚呼共和雖復而社會之好虛榮學官派猶是數千年專制傳遺之心習深維么匿與拓都之相關瞻念前途我又安能無過慮耶 
專件 
[公共租界西區地價表]  
　　上海公共租界内新估地價中東北三區已先後登載本月九日及十五日二十一日本報茲將西區估定地價仍按道契號數列表於後（下列地價以銀一兩爲單位） 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬請願政府特設錢部文] [  小孤山人]  
　　爲籌畫官吏生計請設錢部以資拯救恭呈憐鑒事竊讀前日報載辛博森論中國幣政宜專設幣政部等因具見外人知我國官民上下唯利是視非從金錢主義上解决不足以救生計之困窮深謀遠慮欽佩難名然公民等以爲幣政二字近於弊政字面殊不雅觀不如改爲錢部直截了當懸一錢字爲之的以示天下使人人皆知錢之可愛而不用他求試臚舉其理由爲我政府覼縷陳之蓋財爲發身之本錢乃養命之源大菜西餐非錢莫能染指高樓洋式非錢莫能棲身貂紫狐黄非錢則裘難適體粉白黛綠非錢則屋不藏嬌他如摩托卡之車必有錢而後可乘白蘭地之飲必有錢而後可供靑島黄浦之安居惟有錢而寓公可作西美東瀛之樂士惟有錢而游歷可周極世界之繁華備人生之享受固非一錢莫名者所能致也夫中國一錢窟也中國之人皆錢儈也居今之世苟有一不愛錢者此必非人小之人民其錢癮則小大之官吏其錢癮則大爲總長者則要求償黨債爲議員者則要求復薪公爲軍官者則要求賠戰費爲兵士者則要求補餉項爲黨人者則要求給遣散之資爲偉人名流者則要求給出洋之費此外知事之貪贓納賄榷吏之勒索浮收猶其小焉者也全國之中明目張膽爭利爭權幾不知人世間廉恥爲何事欲求一口不言錢如王夷甫之換言阿堵物者蓋亦鮮矣語曰天下熙熙皆爲利來天下攘攘皆爲利往卽此物此志也夫生機之困難也若彼習尚之需要　若此若不别闢錢山廣開錢路將欲肥官壯吏更有何術以療貧計惟有於財政部錢幣局而外特設一錢部吸收農民之汗血敲剥商賈之脂膏專取天下之現錢而聚之於一部名之曰救窮國庫凡闊綽之官吏狡悍之人民悉容納於其中任其取之不禁用之不竭空囊棄而來飽腰纒以去未始非普籌生計之一法也况國家當新造之日人心未靖岌岌憂貧果能由錢部多給分文俾塡滿其慾壑豐衣美食面團團作富家翁將見退位之長官不至因廢棄而生觖望立法之代表不至受運動以起風潮起事之軍人不至傷流落而成反抗重要之人物不至悲閒散而布流言心中之慾望已償則分外之覬觎自絶故諺有之曰有子一生休有錢萬事足夫如是則在官者祗求有錢而不必求差事在野者祗求有錢而不必生野心國家亦可以相安無擾矣再錢部爲吾國特設之機關其部長必須素有重望者充之方能勝任求之吾國惟梁大財神可任爲錢部總長合倂呈明公民等爲籌畫官吏生計起見是否有當伏乞憐鑒設法施行（四） 
詩話 
　　隨園詩話稱張宛玉爲永福黄莘田妻與莘田同有研癖此大誤也余按宛玉字季畹適金陵朱豹章參軍文炳自號月鹿侍史此吾閩人所熟聞能詩善畫有題　蝶詩云　憑飛過宋東家春去何心戀落花留得滕王新粉本小牕只當冩南華不卽不離可稱佳携至莘田之妻莊氏亦能詩某歲莘田下第游汴三載未歸莊除夕寄外詩有云萬里寒更三逐客七年除夕五離家曾見之永福縣志特矯正之[  洗心] （二） 
格言彚錄 
　　希勒曰人之價值出於己身 
　　甘德曰人生最要之事卽立一偉大之目的而决意逹到之完資華斯曰成人之基立於少時 
　　美貢曰禮貌爲最優之權術[  桐廬] （不受酬） 
　　斯賓塞曰愛自由者人之天性也然往往過度而陷於放逸[  西湖月樵] （二） 
　　盧梭曰凡一國所布之令必以眞出於公意者然後可謂之法律瑪志尼曰聯絡主義者發於倚賴之劣根性[  服諸] （二） 
小說 
[言請小說妍鏡（二十章三）] [  常覺小蝶合譯天虛我生潤文]  
　　予聞語乃莫能答而勞倫司已前曰吾昨夜在戚串家乃遇密斯白理安今日四人同出以會場人多擁擠乃致失散嫿娜曰然則用盡　　力結果　如何（　白） 
令戚奚在勞倫司强笑曰使其人而未被擠軋死者則當猶在隔室予此時不復能耐乃曰誠然吾今亦當往覓茀雷夫人嫿娜立握予臂曰柰梨汝母往今日難得遇君安能遽捨予曰然則吾覓得若輩後固不妨再來言次微笑顧笑聲未出忽爲哈荔夫人冷氣所冰笑容乃不能出時勞倫司亦已見其母則曰阿母來耶言時聲至冷滯不類母子哈荔亦不答挺胸而前爲狀乃如帆船之孕風者怒目以視其子又復視予勞倫司曰阿母近安殆與嫿娜同來歟哈荔曰吾非陪嫿娜來者又將與誰偕但汝何以能知吾人來此言次以目示勞倫司其意蓋欲彌蓋於嫿娜之前耳顧勞倫司不解曰否吾蓋與茀雷同來固未識阿母亦來此也哈荔乃作色曰然乎然則今夜當從吾人歸矣勞倫司不答移步以近窻次哈荔亦從之前二人卽倚窻私語室中乃僅留予與嫿娜二人嫿娜挽予手曰柰梨吾尚望汝爲我介紹汝之二友然汝前者離　巢村時竟不别我而行令我思之良復恨汝可憐者柰梨汝今瘦矣然而美態較前爲增又曰柰梨汝亦能隨我至桐樹莊否予囁嚅曰此則　　嗟乎予誠何故乃不能以現時地位語之嫿娜耶予言未續忽聞一人自後言曰密斯白理安耶予回首乃一頎秀之少年視其面尚能依稀識之蓋鴉巢村之副牧師華爾也昨日播畫爲『孔教爲立國之本豈能舍之立此國教谁曰不宜』（更正）昨妍　鏡中『心碎矣』誤心醉矣 
　　閱者諸君注意今日新自由談印在後幅 
 
 
 

Page 15

 
 
新自由談 
短篇小說 
[滑稽短篇花球（戊戍生）]  
　　巴黎一少年初頗富有以縱博故不數載盡傾其産遂流入貧民社會浸至終日不能與焦麵包腐牛油行接吻禮顧少年嘗引東方否極泰來之諺以自慰謂此不過偶然窮困不日又將規復曩日之富貴少年作此語聞者咸笑爲夢囈直至今年七月十三日下午六句鐘此少年始克證明其非夢囈且舉其是日所遇之事實以明其非妄少年曰是日午餐不飽至日將哺予飢乃不可耐百計籌維終不能與我最親愛之食料相見而俯仰一身亦絶無可以得食之法忽憶往昔富時恒偕二三名妓御精美之馬車徜徉於闓闔之間則有窶人子以花毬上予予輒以數十佛郎賜之此窶人子旣得錢則大喜而去予當時尚以花毬之佳其代價不當若是之廉今日思之則花毬之值不過一佛郎予乃以數十倍之資與之甯非過奢雖然非奢也非如是則不足見予之貴耳予今日亦窶人子矣何不編一花毬持向市廛或能遇如予當日之貴公子得毬而賜以數十佛郎則予腹可以果矣思至此肺葉大振潛向公園中竊玫瑰十餘朶編爲毬至閙市人多之處靜伺車過最初數車皆富而吝者上之皆堅却至第五車乃貴婦人所御予以花毬上之貴婦人以目睇予若有所思予目爲珠石所映射竟不辨婦人之爲　爲妍爲喜爲怒良久貴婦忽語予曰車中尚有隙地可與君幷坐也予聞言幾駭而仆蓋貴婦此言出予意外若遇迅雷震予極矣貴婦覩狀亦自知其言之過促然竟不待予之報章卽已掖予就坐呼御者速馳予疑爲夢而貴婦之薌澤時襲予鼻予此時始引目視彼則霧髩風鬟一絶妙之麗人也予益驚詫貴婦見予縮瑟頗有憫惜之意遂以彼之用意告予予疑始釋知佳運至矣否極泰來之諺不我欺也蓋此貴婦乃一婦雌擁資頗巨一文士眷之而文士家寒雅好揮霍恒取之貴婦不數年資亦垂罄然婦並不銜怨且願以身事之先是有一富翁亦涎婦色有必得之意而婦殊無意於翁翁不自知其陋求婚者再婦皆峻却猶不知罷凡婦行處必尾隨之婦無奈將與文士遠遯苦於無資遂與文士設計覔一窶人而丰采不惡者喬爲所眷之情人將以脅翁謂苟不與婦十萬法郎者卽嫁是人若是則翁必以十萬與婦婦得此卽可行矣婦言至此予始恍然大悟驚喜不可名狀蓋婦允事成之後與予金百分之一卽一千佛郎也予苟得此何復憂貧遂從至家果見一便便大腹之富翁坐於堂中婦下車時卽携予之手饑若伉儷予亦知機故與婦作親密之態翁果大怒婦如法泡製翁果以十萬佛郎之銀行支票與婦婦始允以三日後與翁結婚卽於翁前給予金如約而謬以决絶之語辭予予亦不欲多留恐爲翁所窺破遂携金匆匆出而予之花毬即留爲僞情人之永遠紀念品矣（完）（三） 
世界管窺 
倫敦一市之德律風共約二十五萬九千具其在紐約者計五十五萬六千具左右 
　　德國疆域其面積計二十萬零八千方里英國一千一百萬方里俄國八百六十萬方里法國四百二十九萬方里美國三百八十萬方里 
　　日本國每歲輸出之紙扇約共一千一百萬嚬 
　　科白（Ｏuba）所産之白菜每棵常重二十磅 
　　男孩生長最速之年齡在十七歲女孩在十五歲（元元譯）（二） 
聯話 
　　撰聯難撰輓聯尤難撰悼亡之輓聯則難之又難矣蓋專事雕琢對偶失之也滯而一味言情白描則又易流於佻求其纒綿悱惻哀感動人亦典雅亦警關者不數數覯不佞於數年前泛覽舊時說部並爲學生時代所習聞於吾師者總得六聯今尚印存腦海不致遺忘顧誰氏手筆殊難一一記憶但知其爲悼亡而字裏行間要皆情文並茂之作彚錄如下其一伉儷情深纒綿懇摯自刑于逮賦疑閨房乏此倡隨占人間多少可憐宵花好易殘達觀良足慰耳雖然予奚忍哉卽今兒慘離娘女哀失恃乃至慈母亦悲冢媳親鄰且悼坤儀况十年敬愛逾常頓敎鏡破分脈脈寸心何所寄』彌留數語鄭重叮　謂逝者有知當旦暮無違左右顧别後凄凉幾欲絶幃空無覩前言豈遽忘乎嗚呼卿眞死矣愴我符難召夢香不返魂縱云三生曾訂絲蘿七夕更盟鈿盒奈隔世遭逢莫定想到海枯石爛悠悠長恨怎能平』其二卿知否韓郎悽斷莫甚今朝覽物總傷懷無非恨海情天最憎人蝶蝶蜂蜂鶯鶯燕燕』儂忍乎謝女偏憐實完四德幾時重把臂祗盼前因後果更和我夫夫婦婦世世生生』其三别我歸仙卅載祗如花乍現』爲卿禮佛再來須要壽無量』其四兩情燕眤渺焉寡儔飲食必共牢笑語必離坐吟誦必交商最難忘和平養性之箴臨别贈言猶在耳』一曲鸞分何堪重譜歸眞均二月聚處均十年遺孤均六歲有如此前後同符之事撫今追昔太傷心『（栩按此聯當是悼續絃者）其總計此十年晨夕離别偏多重以卿疾病纒綿忍令獨處呻吟未免負心增懊悔』世豈有百歲瑟琴慘傷何益怎奈爾聰明柔順隨在皆關感觸實無良策遣悲懷』其六壽算較人絀秀慧占人多二者不可得兼痛瑤島遽歸那能好月常圓燈影半牀呼負負』百花昨日生良緣今日盡此去當非偶爾第琳宫何處怎許駿風入夢蓮華前座喚卿卿』統觀六聯文生情耶情生文耶可謂並皆佳妙矣（皇甫望之）（二） 
　　第二次徵聯限七字二句嵌（丁已）二字不限格隂曆十二月二十日截收新正揭曉取額無定略備贈彩以助佳興編輯部啓 
 
 
 

Page 16

 
 
   
 
