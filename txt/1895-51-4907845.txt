# 1895 - 51 - 4907845

 

Page 1

 
 
[又解醫捐] [  申報館謹啓]  
　　本館自勸募營口烟臺軍士醫傷捐欵後蒙諸大善士源源樂助前已陸續請匯豐銀行匯解洋銀一千圓兹又集成五百圓仍請匯豐解去又前次附解小布六匹漏未聲明兹者軍事未敉烽烟四起兩軍相見不免傷夷竭力裹瘡誠堪憫惻所望慨捐腰槖以濟時艱庶細柳騰歡毋致血肉狼藉也肅此奉達敬請德安 
[重印六部處分則例及花月痕告成] [  圖書集成局啓]  
　　六部處分則例一書爲道光朝欽定條分縷析詳盡無遺誠服官及佐幕者所不可不覽者也前經售罄兹復印成每部分裝八本盛以錦函計碼洋一元二角花月痕亦已重印告成雖係小說家言而寫怨言情口吻逼肖與曹雪芹石頭記足以輝映後先每部四本碼洋四角諸君子請臨申報館帳房購取可也此佈 
[論韓廉訪嚴禁佛店事]  
　　佛西方之聖人也六根淸淨五藴皆空能以大慈大悲普度一切衆生登極樂世界自漢時流入中國每有精於梵行者闡明教旨以覺愚蒙道學如陸稼書先生猶且有詩曰佛是聰明智慧人能空萬念絶凡塵當時可惜生西土未聽尼山木鐸音若是乎佛教雖異於我儒亦爲我儒所不廢何居乎必嚴加禁止三令五申乎曰佛教固未可厚非而佛店則不可不禁今之所謂佛店者麕聚流僧三五輩就租界中賃得一椽小屋裝塑尺許偶象誘人賽愿進香僅曰賽愿進香猶之可也久之而招人聚賭矣久之而容人宣淫矣又久之而佞佛之娃茹齋之嫗更願捨身爲佛弟子或寄名於秃子膝前矣而彼爲秃子者或借行醫爲名暗售春藥或藉佛會爲號私設臺基蹟其罪惡滔天雖一一付之荼毘亦不爲過僅曰將店押令關閉豈不辦理從寛乎顧此種秃子旣已罪狀昭彰宜必懾於官法之森嚴奈何仍不閉店他適曰子不聞投鼠者忌器乎彼秃子稔惡已久大槪習爲巧語花言自知法網遍張不能久住乃出其平日媚悅婦人之面目用以媚悅夫搢紳恰好搢紳中有惑於異端如邨嫗之長齋繡佛者乃聽其簧鼓竟向官長乞情官長明知廉訪雖志在必行然事權已將不屬落得姑徇搢紳之請稍事含糊不料廉訪斷不存五日京兆之心當其卸事有期復用排單　禁且飭將告示协石使之永遠遵行噫廉訪孤詣苦心早已人所共見此時各店諸秃子計惟有收拾法衣法器遁而之他矣豈知事竟有出人意料之外者連日報記虹口及六馬路三馬路北泥城橋諸處各佛店或未經閉歇或閉而復開閱之不禁瞿然曰何秃鶖之膽大妄爲至於如此豈以爲豸冠嶽嶽者竟不能施禁令於諸游僧耶旣而訪之个中人則曰租界中佛店本不止數百家奉禁以來漸卽閉歇其諸店之敢於梗令者實有人爲之作保是以依舊開張耳噫嘻異哉夫佛店之作惡不特廉訪所洞悉卽久居租界者亦已耳熟能詳彼作保之人苟亦積惡如游僧者官固不能允許借曰大家世族或爲公正紳耆則斷不肯爲此輩不尶不𡯓之人向長官緩頰噫嘻異哉其爲之作保者果誰氏子乎豈尙未知佛店� 
之惡蹟昭然乎抑知其惡蹟而甘與之同處下流乎我知傳聞之未必確實也雖然佛店之禁在廉訪固力果心精而租界中此等澆風會見不難盡息於何徵之徵之於法讞員葛同轉之嚴加科罰同轉自奉廉訪催札卽飭包探四出緝查旋查知合德里等處尙有私自開張者乃傳房主所用收租人嚴加訊究罰將三個月租屋錢充公佛店主竹溪見性行松一倂驅逐出境志高因倔强不服判令管押天天夫法界佛店寥寥爲害尙有底止而同轉不徇情面辦理竟如是之嚴彼英美兩租界中向時佛店密比如林今亦不止數處迹其種種穢蹟較臺基花烟館似更過之豈有父母斯民者而不加嚴禁任令劣紳奸董爲之作保致視廉訪禁令如弁髦者所望將洋塲十里中齷齪之區一變而爲淸淨世界則廉訪除惡務盡之意及同轉與宋莘樂通刺實力奉行之心不將大白於閭閻而口碑爲之載道哉抑更有說焉此等無惡不作之秃子租界中旣無從揷足勢必移至南巿及城廂内外依然開店以廣招徠爲害地方恐無紀極苟上海縣及巡防保甲諸局一體嚴禁不使暗長潛滋斯可永絶根株再無後患否則以鄰國爲壑竟與白圭之治水無殊租界中固受賜良多矣其如他處之反受其害何願以告之身居民上者 
[鹺務瑣紀]  
　　淮南各塲所產鹽色名目不同曰眞梁曰正梁爲上色頂梁次之和鹽碱片則又次之然上色雖色白而質鬆頂梁以及和碱色雖稍遜而質堅耐久各商配重均有定章兹聞有興新塲某垣商先因上色滯銷禀請降爲次色現因鹺憲講求鹽色該商又復具禀請改頃奉運憲批示謂該商前以正梁滯銷禀請改頂現因多配上色復又禀請改歸正梁升降自由未免取巧旣據逕禀應候督鹽憲批示祇遵云云一時見者咸謂該商弄巧成拙然該垣當日以上色改次其亦有不得已之苦衷歟 
[祭旗誌盛]  
　　揚州信云細柳營中人向於正月有迎喜神之舉所謂祭旗也揚州營叅府諏吉本月二十二日　　　　 
舉行是日黎明先由城守營嚴守戎率領千百把總以及本營馬步兵丁排列全副儀仗至叅署取齊俟三軍齊集然後簇擁廖叅戎盔鎧亭而出先城守營千戎繼嚴守戎再次卽叅戎儀仗德政牌萬名傘後卽大旗洋槍等隊戈矛森列步伐整齊肅靜無譁一路畫角聲嗚嗚然由叅署西轅門而至松風巷入小東門繞舊城各街出西門至大校塲演武廳行禮畢卽傳令演放排槍操演大陣旋卽進北門迤邐至彩衣運司教塲等街由東轅門回署各散所過之處人海人山莫不嘖嘖然讚隊伍整齊軍威嚴肅較上屆尤爲出色蓋自倭奴肇釁後逐日由營哨各官勤加操演精益求精故能如是之軍容荼火也 
[總巡獲匪]  
　　廿一日夜三鼓時杭州候潮門外保甲總巡魏大令宗書督勇查夜至黑暗中見有人狙伏於敗垣之下知是匪徒卽命巡勇兠拿毫無蹤跡大令恐勇丁較少寡不敵衆赶卽吹號江防統領聞之急撥帶防勇前來四面搜尋乃於敗草叢中拿獲三名均穿黑短衣搜其身畔各帶短柄刀及小洋鎗其爲匪徒無疑帶回局中略加訊問尙無實供次日派兵送赴錢塘縣究辦其口供如何容再探錄 
[甄别散卷]  
　　浙省敷文崇文紫陽三書院甄别向由各院散卷考試自衛靜瀾中丞蒞任後改在學院考棚扃試分三路點名地狹人多頗形擁擠每當陰雨之時與考生童不免拖泥帶水困苦難堪上年適降大雪劉景韓中丞深憫考生苦况准其散卷今年廖榖帥仍照上年章程免其扃試諸生童一聞此信得免跋涉之勞無不額手稱慶深感中丞之德云 
 
 

Page 2

 
 
[觀察回省]  
　　浙江候補道蔣榦臣觀察國楨於去臘交卸署温處道篆務後附輪到寗時已歲闌不及晉省刻已回杭禀到矣 
[作育人才]  
　　蕪湖道袁爽秋觀察經濟文章久爲當世所共稱仰之如泰山北斗自蒞蕪以來尤以振興文教作育人才爲已任以中江書院向來祗有月課膏火而無住院肄業之膳修有志之士因飢驅而阻於上進者不乏其人每引以爲深憾兹適有鈔關書辦每次升補在房常川進呈公費積有千餘金例爲觀察津貼乃竟一塵不染悉數移捐書院並增鶴俸將院規大加擴充俟考試甄别時挑取前列高才生八人常年住院肄業每人月給薪水貲五元使其贍顧身家專務窮經以致大用又從各省採購經史百家有用書籍使諸生博觀約取學識閎通不致沾沾於八股一門所延山長本爲旌德呂筱蘇太史今特改聘黟縣汪仲伊賢書宗沂接主講席約花朝左右可以適館觀察特委縣學王瑞臣廣文爲監院並委陳小泉少尹會同製辦桌椅牀帳燈屏幃幕等件並雇工將院中房屋大加修整丹堊一新以便山長終年下榻其中與諸生講解切磋非若向時之山長優游私邸或遠隔山河屆時聊閱數萹甚至錯認顔標作魯公貽笑通都播爲奇談也又聞觀察尙須就院後添建藏經樓一座蔵置所備各種書籍並闢地數弓栽植花木使諸生横經講業之餘藉以怡情悅志加惠後進汲引人才洵可謂無微不至矣肄業者可不努力精進以副觀察之期望哉 
[神山新語]  
　　蕪湖道袁爽秋觀察於廿二日乘坐江裕輪船赴皖謁見各大憲拜賀新禧兼禀要公屬下文武員弁咸鵠列江于恭送行旌○皖南鎭標練軍左營奉省憲檄飭移駐鳩江管帶中軍遊擊牛韻齋遊戎本定於廿二日由寗郡拔隊啓程兹因署中公事部署未完改於廿六日帶隊啓行駐蕪良字營遂亦稍緩行程蓋須俟練軍到後方可拔營前赴西梁山防次也又聞皖南鎭任鎭戎新年赴省謁見大憲時曾以皖南練軍一再抽調未免空虚爲慮大憲雖未明示籌添之計然添勁旅以固防務關繫却自愼重想省憲必有以善其後也○十九二十等日江上突起大霧幾至對面不相見應過蕪湖之上下各輪船延至廿二日始行抵埠據聞從來大霧至遲上午必收此次直至傍晚始淨實所罕見○立春以來多雨少晴氣候又異常寒冷十七日晴光甫照大地陽回忽十八夜雨師風伯又連轡而來阿香車更馳驟空中數起數歇雨亦疎密相間直至廿一日始止廿三日陰霾四掃日麗晴空無何又雷雨交馳電光閃爍惟霹靂終未大震俗有未過驚蟄一聲雷四十九天雪花飛之諺不知有騐否○倭氛猖獗風鶴驚心王邑尊特遍請四鄉紳耆來署設筵欵待諭以時事如此各鄉亟須創辦團練以衛身家擬卽屈諸公爲練總凡鄉民之少壯者悉令編爲練丁按期會集講求禦侮之方並分圖設局切實舉辦必與咸同間抵禦髮逆所辦堅壁淸野之法不相上下方能倚以重事各紳耆醉飽之餘皆踴躍應命藉以自顯其才連日各鄉已次第舉辦並由縣宰遴委鮑小琴孝廉爲合邑團練總辦馳赴各鄉董率操練外禦宼警内顧身家宜其衆志成城一呼百集也 
[南徐春色]  
　　鎭江西門外小街南首有飛鳳者名妓也嬌艶絶倫雖廿四番風已到楝花時候而腰柔似柳氣靜如蘭枇杷門巷車馬常盈凡墮鞭公子走馬王孫無不以一覩丰姿爲快二十五日蓮步姗姗至牌灣東首戲法塲看視雜劇迨夕照銜山興盡而返將至半途忽有無賴四五人見而艶之尾隨其後行未數武諸無賴四顧無人故意品頭評足任情調笑飛鳳變羞爲怒卽效女嬃申申之詈無賴亦不肯相讓互相口角有攫取簪珥者有伸手摸索者幸遇某營弁兵梭巡至此將無賴解散然飛鳳已雲鬢蓬鬆芳魂驚碎矣無賴眞惡作劇哉○鎭城對岸七濠口寗波會館規模軒敞裝飾華麗每至新正必雇梨園子弟演戲三日以答神庥今屆董其事者捐集公欵擇於二十三日招集同福戲班諸妙伶登臺演劇檀板一聲高唱大江東去靑衫名士紅粉佳人結隊往觀蜂屯蟻聚二十四日有某甲口操湖北音年逾不惑踽踽獨行前來觀劇迨歌舞旣闌觀者雲散風流甲已横臥於戲臺東畔寂然不動會館中人見而異之近前撫視則渺渺幽魂不逐李三郎步入月宮聽霓裳三疉矣人生如朝露信然○鎭郡江綢機業以東三省營口等處爲大宗如京莊漢莊豫西等帮次之現因海氛不靖東省營口等處悉遭蹂躪以致銷路頓疲所有在彼處立號設莊者早已歇業而歸坐候軍事敉平再張旗鼓今歲機户歇者十居其七因是工夥紛紛歇手難以謀生三五成羣往往在茶寮酒肆藉端滋事是亦地方之隱憂也○鎭江巿面向年均自新正初五後無論大小鋪户店門半啓名爲亮門今歲已閱二十餘日而城廂内外各鋪之亮門者未及一半惟迎春樓第一樓各茶館均已開張生涯頗形熱閙幾致座無隙地至於綢縀洋貨及南貨江廣等鋪大者尙未定規小者甫經下闥街面冷淡異常誰謂干戈擾攘無碍商務大局耶 
[標兵開操]  
　　卾省督撫標兵經各營統領勤加訓練頗覺煥然改觀近經署督中恊樊恊戎督右營楊遊戎武防營撫中衡璞副戎齊赴憲轅禀知各標兵於十八二十等日齊赴校塲開操 
[檇李春光]  
　　浙省漕糧自改章冬收冬兌歴年於終告竣至次年未完之户折價另加三百去冬因海運不通嘉秀兩縣倉厫堆米已滿嘉興另借祥符寺及積榖倉兩處堆放仍覺不敷秀水倉亦滿約計兩縣未收漕糧各有十分之三近已商定寄棧故嘉秀兩倉於廿二三日出兌裝船運滬暫寄招商局棧房嘉興約四千石秀水二千餘石自經此次兌出方可再收嘉秀兩邑尊各赴杉靑閘施王廟及靜安公廟祭祀閘神循向例也○禾郡各信局客臘收帳頗艱虧折不少今正各局特傳鴻福堂京班於廿八日在郡廟演戲一臺重整局規以昭劃一又北門外中街殿基灣關帝廟亦於二十二日傳陽春班演戲笙簫雜奏裙屐紛來洵樂土之閒情亦春游之韻事也○二十五日文武印委各官咸出北門往蘇州塘迎接新任臬憲聶廉訪至午後憲舟涖止各官投遞手版禀安水師砲艇鳴砲相迎憲舟略泊片時遂卽解維赴乍浦閱視砲臺各官相送如儀此處有平湖縣乍防同知乍協水師及防營諸統領迎迓想臬憲當日可以周閱海塘各砲臺勘視後不復過禾逕由澉浦至海寗赴省履新○廿三日大雨如注雷聲隆隆然幾令大耳兒失箸至夜半雨止而風作波濤驟沸林木爲摧至廿四晨寒冷彌甚滴水成冰未幾六出花飛積素凝輝幾欲光摇銀海二十五日始放晴䂀惟春寒料峭尙勒梅梢耳○新年暫弛賭禁大街小巷賭塲林立至開印後槪行停止蓋此輩皆係經紀人新年旣過各安生業故不復向迷龍陣中討生活也○郡城内外大小各店近日陸續開巿已有十之七八惟塘灣街醃臘南北貨匯劃錢莊等尙未定規云 
[寗波小火]  
　　二十五日淸晨寗城挽花河頭某姓因早炊失愼烟霧四塞各處水龍局聞警之下各舁水龍星馳電掣而至吸水狂噴得卽撲滅僅焚去小屋兩椽 
[珠江春浪]  
　　粤東信云南關官碼頭有一半老徐娘衣服修潔臨流痛哭悲慘異常旋躍入河中自盡其時東船西舫見此情形急爲打撈奈海闊天空杳無蹤跡想已隨波逐流葬身魚腹矣出此下策不知有何隱情吁慘哉○西門外河溪人某甲收得會項百餘兩藏於家中以爲其子完婚之用詎爲匪徒偵悉突於某夜糾率多人闖門而入手執刀槍向衆恐嚇遂將銀兩搜掠一空呼嘯而去迨匪去已遠事主始敢喊追然已無及矣某甲半生積累始得此區區一旦被刦成空不免懊惱欲絶聞已禀官追究未知能破獲否○省中各防營每日排隊出操不敢少懈鎗砲之聲隆隆然不絶於耳某日有某營兵於演放洋槍　用藥過多槍卽爆炸兵之頭面皆被炸傷鮮血淋漓奄奄待斃當卽舁回營中調治未知有無性命之虞也○油欄門外迎祥街廣濟　院自鳩工以迄告成已數更寒暑章程美備局面堂皇一切善舉皆仿照香港東華醫院約二月中旬開辦從此與愛育善堂相輔而行仁風翔洽更勝於前粤人好義觀此可見 
 
 

Page 3

 
 
[中丞抵粤]  
　　新任粤撫馬玉山中丞於十九日由花埭解纜駛進南門外官碼頭水陸各營兵均裝束整齊列隊迎接砲聲絡繹旗影飛揚如火如荼見者咸爲之動色憲舟泊岸後文武各官紛紛詣舟叩見脚靴手版忙碌異常中丞傳見畢卽命駕登岸先至日近亭是時總督司道各大憲皆在亭拱候中丞降輿各憲卽排班行禮恭請聖安禮畢退入内堂少叙寒暄中丞首先告别排道進衙各官亦依次鳴騶回署紅男緑女結隊來觀路爲之塞酒店茶樓生理頓形暢旺無不利巿三倍 
[江藩抵蘇]  
　　江寗憲瑞茀侯方伯於二十七日下午舟抵胥門外官碼頭省中文武官員咸詣接官廳迎接撫標各營兵列隊恭迎一時砲聲隆隆鎗聲拉拉頗極一時之盛 
[關道回任]  
　　監督江漢關惲菘耘觀察祖翼去臘廿八日蒙上憲委署藩蒃而以牙厘總局彭實菴觀察署理漢關道篆新簡卾省臬憲龍廉訪仁陔去臘到省時已歲暮暫假八旗奉直會館度歲今正奉譚大中丞委署藩篆業於新正十三日到任惲觀察仍回關道本任交盤旣畢在省垣公館小憇數日擇於二十二日渡江接印彭實菴觀察亦於是日回省禀知卸事是日午刻兩觀察瀛眷先後渡江一進關署一回公館龍廉訪瀛眷同日由寓所迎入藩署屬下文武員弁送往迎來頗形忙碌也 
[虎軍渡漢]  
　　廿一二等日漢皋到有霆慶虎字軍五營均係三湘健兒年均二十以外如熊如虎精壯異常紀律尤極嚴明每赴街巿置物與　交接頗有和藹之氣聞其總統爲黃軍門新由湘省挑選成軍係奉湘撫吳中丞札調前赴山海關聽候差委者乘坐鹽船寄泊江心一俟後隊到齊卽行開差東行由瓜州登陸兼程北上 
[蘇臺試事]  
　　本月二十五日江蘇學憲龍大宗師提覆二塲童生題目錄左雖違衆破承小購父母唯其疾之憂後比二十六日考試四塲童生文題崑山旣庶矣新陽旣富矣通塲次題利與善之門也通塲詩題賦得春江水暖鴨先知得先字五言六韻 
[電謝善捐]  
　　前日營口專療受傷軍士之醫生發電至滬鳴謝所解善捐略云屢承駿惠頻頒經費無虞告竭目下已收養受傷人二百五十名治愈而去者計一百五十一名死者九名尙存九十名按日敷治不難一律告痊聞邇日尙有多人須留院醫療云 
[滬上官塲紀事]  
　　江寗藩司瑞茀侯方伯於日前由滬赴蘇昨日上海縣黃大令探悉方伯將次回寗仍須道出滬上因飭辦差丁役預備供張○江海關道劉康侯觀察於日前赴江寍叩賀張香帥年禧道署執事人等探悉觀察日内將次還轅是以整備儀從赴碼頭伺候○前日上海縣黃愛棠大令邀同徐子靖觀察蔡二源大令宋莘樂通刺朱森庭明府及各業董事在花廳上商議息借商欵一事各業董並未到齊因之議尙未定昨日通刺又赴縣署與各業董重爲壽辦各業董多應命而至者○上海縣黃大令縣示頭門定於本月二十八日放告至晚九點鐘時升坐二堂親收呈詞計投控者有三十一人 
[分船扼守]  
　　江南提標水師砲艇向均停泊松郡現因倭奴犯順海疆多事譚靑崖軍門因飭各哨弁將各艇移駐各處由松郡南門外直達上海龍華港按叚停泊聲勢甚雄 
[險致火災]  
　　前晚六點鐘本城小東門内大街某翠毛店遺火廚房以致延及積薪烟霧蜿蜒户外對岸居民望見大聲疾呼鄰人聞信而來襄同救熄 
[失火免懲]  
　　本邑美租界西華德路第一千零五十八號門牌某茶食店於前晚三下鐘時後屋不戒於火零星諸物焚燬無遺比鄰某粥店中人見之大聲呼救店中人始驚醒爲之救滅然梁柱已盡行焦灼矣巡街捕報知捕房捕頭遣包探竇如海偕二十二號西探前往查得實係無心遺火乃告以嗣須小心謹愼此次免十送懲 
[違忤判笞]  
　　徐子蕃控其叔領子徐春生挾嫌尋釁持刀恐嚇並用穢物汚面經葛同轉提訊以爭奪業產致有此事飭將分據呈案並邀同見分之族長來案候訊已紀前報昨日徐子蕃偕寡嬸徐謝氏姑母孫徐氏投案謝氏禀稱丈夫在日撫養春生爲螟蛉子以其不務正業分居各釁邇來惡瞻愈大時將小婦人辱駡似此違忤實難再忍况小婦人依傍子蕃乃出諸親族之議逆子竟敢挾嫌尋釁求恩懲辦同轉命提春生到案謂逆子忤親律有明條又敢挾嫌擅用穢物汚人實屬目無法紀著從重笞責三百板押候具改過切結不准再向子蕃尋釁違于重究不貸徐子蕃徐謝氏孫徐氏均叩謝而退 
[根究拐孩]  
　　上年十月間有寗波人李阿春邵費氏及本邑人杜周氏指控邵費氏之子阿榮等拐失幼孩各一口迭經宋通刺提訊因阿榮供詞刁狡判令分别交保開釋此已屢誌去臘報章邇來又有泗涇人顔郎全投捕房控邵阿榮張阿三等串拐兒子惠生經捕頭飭包探黃四福查明邵等所拐顔子惠生托著名蟻婆阿四卽何王氏及胡羅氏等得洋銀三十二元賣與現住虹口之粤東人陳梁氏爲螟蛉並查明杜周氏等所失幼孩均係邵張串拐托蟻婆何王氏出售經包探將一干人拘至英公廨請究宋通刺於前晚升堂研詰顔供小的家在泗涇向以縫工餬口本月二十日挈同兒子惠生來滬醫病借居六馬路地方前日惠生偶至邵阿榮之母費氏所開老虎灶門首遊玩一轉瞬間忽失所在小的旋卽投報捕房幸經黃包探緝獲拐犯及蟻媒買主等拘至案下今奉提訊求請究懲杜周氏供上年十月初十日兒子桂舟忽然失去當經小婦人投案指控鄰人邵黃氏之子邵阿榮等所拐迭蒙訊供迄今兒子仍無下落今幸捕房包探查明實係邵阿榮等串拐托蟻媒何王氏販賣今奉提訊務求嚴行究交俾全骨肉李阿春供去年十月十九日失去男孩業已投案指控妻弟邵阿榮等所拐奈何榮刁猾異常所失男孩迄今仍無着落今幸天網恢恢復因拐孩經包探查明阿榮與張阿三等迭次所拐幼孩連小的之子共有四起且妻母邵費氏於十月十四日亦失十三齡之養媳一口亦係阿榮串同張阿三拐去售與何王氏務求究交陳梁氏供廣東人因無子嗣憑同鄉胡羅氏何王氏爲中出身價洋三十二元買男孩惠生爲螟蛉子實不知邵阿榮等拐來今小婦人已將惠生交案惟求開恩阿榮供小的向在母親費氏所開老虎竈挑水上年十月初五日曾拐鄰人杜周氏之子至十四日復將童養媳領出並於十九日又拐外甥今正二十日又拐一孩共拐過二男一女均托張阿三領至廣婦何王氏處轉賣所得洋銀小的與張分用現在惟求格外施恩張供江北通州人向以推車度日自上年十月起與阿榮串拐男女幼孩共有四口今奉訊明求施恩典何王氏卽何阿四供小婦人係粤東人現住虹口本月間有張阿三等領男孩一口托婦人轉托胡羅氏爲中價賣與梁氏爲子小婦人實不知張等拐來故敢從中經手通刺謂爾經手販賣幼孩先後共有若干答祗此一個羅氏供小婦人曾憑王氏囑托故敢經手通刺訊悉情形判將邵張及王氏羅氏分别管押俟禮拜一易副領事　期再行會訊梁氏不應擅買來歴不明之男孩著具結交人保釋男孩惠生交顔領去原告李阿春等退去一再候覆訊 
[局員懲賭]  
　　本邑南巿二十三鋪地甲夥役葉瑞香阿四在小普陀磨盤嘴聚賭抽頭全無顧忌經民團局巡勇毁門而入捉獲四人解送二十三七鋪巡防局局員訊問之下供稱由葉起意賭錢葉堅不承認局員喝令各笞責一百下葉仍不吐實祗認糾賭局員著斥革差使驅出境外 
[罪囚遇赦]  
　　前年冬江北船户周克義在本邑西鄉虹橋鎭毆傷航船夥孫春林身死上海縣黃大令騐屍訊鞫申詳上憲擬定罪名兹 
 
 

Page 4

 
 
奉部文以去年恭逢皇太后六旬萬壽普天同慶赦免罪囚該犯周克義亦在赦中照例追取埋葬銀二十兩給屍屬收領等因因於前晚飭差持監牌提周到案諭曰爾逞一時之忿將孫毆死幸逢皇太后萬壽之期皇恩浩蕩得以赦免追取埋葬銀二十兩交人保釋周叩首至再供稱小的撑駕江北小船賣熟菱度日赤貧如洗無力繳銀且客地無熟識之人務求恩典大令飭速歸原籍不得逗遛此後須革面洗心安分守己如再犯法無論情節輕重均須加倍重懲周唯唯遵諭而去 
[幼婢失路]  
　　某號巡捕解送失路婢女忻秋月至英廨宋通刺提訊之下秋月供年九歲係山東省威海衛人自幼由父母賣與忻爺爲婢兹因威海地方有倭人滋擾主人遷至烟臺繼至天津乘輪來滬借住某客棧昨日偶然出外忘地歸路因之失聲哭泣致被巡捕送案通刺判交官媒候查再核 
[法捕房瑣事]  
　　前日下午有溜韁馬車一輛由法馬路自西而東不啻風馳電掣人不能近所過之處撞翻東洋車四輛坐客　　在地衣服被汚受驚不淺此馬直奔至浦灘相近爲巡街捕攔住將車馬一幷送入捕房捕頭飭探查明馬車係英界電報局所置俄而各車夫以撞翻之車輛及坐客扯破之衣亦投捕房控訴捕頭騐明屬實以馬夫不應漫不經心致肇此禍著罰出洋蚨十五翼分給各人爲修理之費馬車給領○寍波人某甲附板江航船來滬偕同伴數人至法界某飯店果腹狼吞虎嚥醉飽而出留甲一人爲質計算各資應需錢一千三四百文中無以應爲店主鳴捕送入捕房禁押一宵翌日經克捕頭訊問甲稱人地生疎爲同伴所愚令搜其身畔有小洋三角姑念無知從寛釋放小洋三角存候給店主收領○英大馬路鳳翔銀樓店夥某乙雇坐東洋車至小東門内就醫囑車夫在城門外守候及事畢而回忽仆於途登時氣絶經巡街 
[來信節登]  
　　昨得杭州來信云前報載杭州府學教授陸廣文貢珍病故身後蕭條喪費均賴同寅資助按陸君素性省儉况原籍蕭山素有恒產次公子又現任衢州府訓導區區喪費何須出自同寅地下有知能無抱愧傳聞之誤請附筆正之 
[慈祥在抱]  
　　本館昨承碧雲仙館善士助洋十元沈樹庭助洋一元皆作醫傷經費又寄雲女史函云自慚女流粗識之無曩遇鄭災曾以書畫勷助兹逢北難自應勉力捐輸特奉上八開小洋一百元望查收彚解營口烟臺醫館深愧杯水車薪無補時艱想四方善男信女樂善者多當必源源接濟同種福田於無極焉又金匱免災氏經募洋二百五十元金粟山房洋一百元姚江黃家埠黃戚氏保護產後小恙平安助洋十元閨女黃蓮記得病許愿現已病亡助洋三十元耀記助洋四元翰秋　助洋兩元藿甘書屋助銅洋十圓岳王巿天成號不具名助杜布兩疋本館旣已分掣收條復綴數言於報牘俾好　者聞風興起云 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[姦拐案結]  
　　去年上海縣解省之安徽人馬道隆自稱都司乘崑山航船到上海同船有一少婦年逾　信略有三分姿色馬卽外甘言蜜語誘至租界某客棧内扃閉深房奸宿閱旬日婦自料凶多吉少乘馬　外　投報捕房由公堂　送上海縣署黃大令連訊數　　　詞游移不肯吐實旋經大令備文申詳時韓廉訪署理臬篆卽批飭解省訊辦旣抵省卽經發審局疉次研訊馬初一味游供繼則承認誘奸訊之該婦供稱崑山某鄉人生母在滬上某公館傭工是以欲往尋覔在航船上遇見此人問小婦人行將何往小婦人實告之彼言素知我母親蹤　目與母親之主人交好許領小婦人至某公館則母女便可相見小婦人信以爲眞喜不自勝旣抵　卽偕小婦人至某客棧當夜卽被姦宿云云問汝何以情愿被奸答稱彼有利劍一柄若不允從彼言欲將小婦人砍死因此不敢與爭問之馬則堅稱和奸並不帶刀問官以其自稱都司眞僞未分故並未用刑僅發刑房管押旋卽行文至安徽請地方官查究旋得回文略云都司中雖有馬道隆其人然年貌皆不相符顯見假冐遂　將馬提訊仍堅執前供當飭釘鐐收禁翌日加以五木連訊數堂始得實供現聞業已擬定罪名以馬假冐官長帶刀强奸罪有應　當科以軍　充往黑龍江給披甲人爲奴一俟部覆到卽當起解婦則交其族長具保領回管束案遂結 
[協查收贓]  
　　捕房查得英界北京路等處有舊貨店專收賊贓特於前日商請英讞員宋通刺出單往查通刺准如所請已於昨日出　派差協同捕房包探前往逐一稽查曾否收買贓物禀候核辦　 
[英界公堂瑣案]  
　　長利洋行收租人王元奎控於去年小除夕行經虹口源昌路被僧文榮及張晉祥張徐氏等毆失所收房租洋一百元一案曾經英廨讞員判令查明覆訊在案昨由包探張阿五將一干人解案請爲覆訊並稱小的奉諭之下曾往查詢並無實據王元奎投案供稱在長利洋行收租去臘二十九日收得租洋一百四十二元三角忽被僧文榮及張晋祥張徐氏無端扭毆致失洋銀一百元請爲追究僧文榮張晉祥張徐氏同供因索討房租略與爭閙並無失洋之事宋通刺謂王曰此事毫無憑據難以究追王呈上收租帳略一紙通刺閱畢謂此亦不能作據旋有長利洋行管房人楊三昌周阿二邱桂生等上堂爲見証楊二昌供見天賜里某姓小孩拾得洋一元三角訴諸其母小的異而詢之據言長利洋行收租人　人毆打洋銀散落滿地是以拾得通刺謂此孩能否到案答可以到案周阿二　桂生供被毆時眼見失洋通刺商之佛繙譯官謂統核前後情節總屬不符况失洋一節毫無實據姑著將僧文榮及張晉祥張徐氏等押候於下禮拜一覆訊○二百四十八號華捕　稱潘金寳與裘阿多二人在路互毆經小的拘請訊究潘金寳供家住虹口昨日妻氏出外買開水裘有意上前碰撞小的向之理說竟被毆打裘阿多供潘家中設有賭塲小的因往索洋銀致被潘金寳糾人兇毆以致眼角等處俱受傷痕反被鳴捕誣控心實不甘通刺以被告所供各　不爲無因判將原被告一倂交保候查○包探張阿根禀稱張桂祥王阿木二人串竊盛國金木植六根値洋一元五角售於趙金高僅得洋二角爲此一倂送案訊究通刺略詰緣由判將張王二人各押三天其收贓之趙金高罰洋一元半充公贓還失主○小工張阿三竊取耶松船廠舊鐡一塊經二百零八號華捕拘獲人贓送究張阿三供認行竊通刺判將張阿三枷號五天發犯事處示衆○二百九十一號華捕禀稱昨見洪阿金楊阿增二人扛抬小棺木一口私放在王掌寳之空地上有違租界章程爲此拘案請訊王掌寳投案申訴前情請爲究辦旋有二圖地保姚文彩禀稱此處係在小的圖内時有人私抬棺木安放今年已由小的出資搬去十餘具之多現在洪等又來安放求爲懲辦洪阿金楊阿增供俱在鴻寳齋書局生理因友人家有死孩故往帮抬實不知違章通刺以洪阿金楊阿增二人私放棺木有違租界章程着各押十天以昭炯戒○浦東人顧阿香竊取布衣二件在路行走經包探孔阿才拘獲送究顧供衣在浦東竊得現在惟求恩典通刺判將顧阿香管押一禮拜期滿交住圖地保管束贓暫存捕房待領○四十二號西捕等拘解駕駛違章之馬夫張阿四王阿三葛阿榮等到案請判通刺逐一訊供判令各罰洋銀一元充公 
[美界捕房紀事]  
　　寗波人麻皮桂生與其弟長生同習攻銅在浦左祥生船廠工作昨日上午十一下鐘時長生不知緣何與同事李永福口角揮拳桂生助之拳足交加兇横無匹旣而長生又突出利刃猛戳致李左腿二處受傷復傷肩膀一處血流如注倒臥廠中經旁人送過浦江投捕房控訴捕頭遣人舁送同仁醫院療治一面傳通班包探令火速查拿桂生弟兄已不知去向矣○前晚七下鐘時粤東人某甲至武昌路茅厠中更衣遺下褡膊中洋銀若干枚流氓混小鬼阿應見之乘機攫去五枚甲提褲窮追阿應已杳無蹤跡乃卽奔訴捕房捕頭立遣包探張阿五將阿應尋獲扭入捕房搜其身邊原贓阿應再四哀求免辦捕頭再三呵斥始准釋歸旋將洋銀給　領去○前晚有偷兒掩入密勒路第九十六號門牌呂宋人某甲家竊去報時鐘一架及衣服若干昨晨甲訴諸捕房捕頭遣包探竇如海及二十二號西探前往查得其門决非外人所能啓爰將車夫某乙拘入捕房捕頭盤詰之餘並無証據乃押候再行核辦○某甲年約四十餘前晚借宿頭壩路朱順興客棧華胥深入竟不復蘇昨晨棧主奔訴捕房捕頭立遣三圖地保韋全全往查旋以並無屍屬告乃於午後備棺收殮據棧主云投宿時聆其音疑爲蘇州產○前晚密勒路廣吉祥雜食店店夥粤人韋阿紀就門前小溲經某號巡街華捕拘入捕房韋再四哀求捕頭令罰出小洋銀三角 
 
 
