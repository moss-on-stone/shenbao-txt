# 1896 - 217 - 4908331

 

Page 1

 
 
[徵印各種善書啓] [  點石齋主人謹白]  
　　自石印盛行凡素所難覓之書今得以賤値購之有裨學者固非淺鮮不意牟利之徒輙將淫書易名印售貽害無窮前黃子壽方伯曾行查禁奈稽察難周根株不絶有心世道者能無　焉竊思欲挽狂瀾非廣印善書不可如好善之土欲廣種福田以救其弊本齋願取工本以副諸君好善之心倘有新輯本欲增圖者亦可代爲任辦若謂圖利而設此言則亦聽諸悠悠可也 
[新印傳家寶全集] [  圖書集成局代啓]  
　　是書楊州石天堅先生所著分初二三四集初言治家立身處世之道繼言保産種子讀書之方終則文字禪宗怡情悅性諸法誠驚世之木鐸傳家之寶筏也本局大號鉛字排印毎部價洋一元六角在上洋三洋涇橋河浜煥文書局千頃堂外埠漢口新街鴻文順記書局烟台成文堂書坊發售 
[與客論日本地震海嘯事]  
　　漢高帝生日梅雨初過炎威偪人兀坐小樓懶親筆硯有不速客躡梯而上問於執筆人曰貴報歴記日本地震及海嘯爲災初謂陽歴六月十六號之夜至十七號之晨巖手宮城青森三縣沿海一帶水泛爲災內務省接宮城縣知事禀報縣下本吉郡死亡一千九百餘人巖手縣禀報除釜石町悉化烏有外仙氣郡盛町死傷二千餘人其他沼町等村災象不一旣而內務省派叅事官久米氏往查旋電稱宮城縣實死三千一百零三人傷五百五十五人巖手縣約死一萬四千餘人青森縣未詳閱一日又紀巖手縣屬失去房屋五千零三十户死亡者共二萬二千一百八十六人負傷者一千二百四十四人青森縣死亡者三百零八人負傷者一百四十三人失去房屋四百八十户是日午後五下鐘時起至翌日午前甲府宮城縣福島石卷各處地震至一百五十次合觀前後所紀情形不甚符合大約遇災之後倉皇查核言人人殊當事者卽據所見聞禀報政府必俟詳稽户口始能眞實無訛也特是地震之災史書屢見卽海嘯一事居濵海者亦幾如見慣司空究竟係天之以變異驚人耶抑别有致此之緣故耶我子固洽見殫聞者尙幸明以教我執筆人避席不遑曰僕烏敢稱殫洽然嘗聞之精於地學之西儒矣其言曰地震爲地下所函硫磺及各種石料燃燒避之不得亦不知其因何猝發然其發於硫磺及石料則確有實據可憑昔泰西有格致士勒美里氏者欲明地震之由因將鐵末與硫磺及水三者和匀計重華懽三十有八斤穴土埋之越數日地面忽震動墳起且有火燄發出又布路亞國都從古罕見地震一日忽地裂成縫黑灰飛揚少焉有水翻滾而上硫磺氣刺人鼻觀夫然後知地中之函有温泉及硫磺質者必頻遭地震蓋緣硫磺與各種石料質性有相合者有不相合者倘不相合者而合在一處則勢必驟發以致震動地維如地竅寬舒得以透出所發之力則其氣已洩不致爲災否則其性鬱而不宣愈鬱而力愈猛久之必大聲猝起全地撼搖房屋人民盡遭慘刼也且地中一處遇震則臨近之處亦必以次牽連如火樂然以一綫引火燃之則各處皆延燒轟燬故凡地震時相離數十里或數百里之處無有不轉瞬遭殃者理或然歟顧地震亦先有預兆或天邊有黑雲瀰漫空際或未暑而忽有酷熱之氣上騰或遇暑天萬物煩躁微風不起而樹木動搖或江河之水忽渾濁異常或風雨針忽上忽下無定軌凡此皆災變將至而人當急於趨吉避凶者也然則地震時何以忽又海嘯則應之曰此固非因潮汐之橫行亦不關乎颱颶之忽起原失潮爲月力所攝引而至其必隨月而至者因月輪與地毬最近其勢亦最大故月出則潮漲月落則潮低若風則地氣受太陽熱氣之蒸輕而上騰隨有他處之氣流動以補其缺而風以生尋常一時行三十里疾風則一時行六十里至於萬竅怒號河海淜湃一時而行至四五百里則爲颱颶之災矣兹者禍由地震而成則是地當震撼之時河底爲之翻騰致使海水不克順流漫溢而至平地非必有颱颶之爲害非必有潮汐之狂衝而民生已歎其魚幾致孑遺靡有是地震與海嘯原一而二二而一者也旣明其理而尙何所懷疑乎客曰去年日本之虐我華民甚矣兩軍相見肉薄血飛由平壤成歡而遼東而威海而臺灣數千里中蒸民塗炭今者天殆惡其殘暴故特降奇災以示之罰歟執筆人乃正容以對曰否不然子之爲此說也其將有幸災樂禍之心乎無論馬關訂約早已和好重敦樽爼周旋猜嫌盡釋卽使兵戈之釁至今尙未敉平而宮城巖手青森三縣之人民豈皆磨刃礪矛與我爲敵者矧其中婦女幼稚烏知賦板屋而談兵奈何殃及其身同歸於盡今旣罹此慘禍卽無力以移民移粟代爲借箸而籌亦當惻怛爲懷憫此蒼黎之無告而烏可任情譏訕鄰於輕薄子之所爲哉客無言而退執筆人乃將一席話詮次而箸爲篇 
[本館接奉電音]  
　　昨日午後京師飛電傳來上諭五道敬謹譯登○五月十六日奉上諭保年等奏旗營兵丁聚衆要挾滋閙請將該管各官分别議處並自請查議一摺本年四月間廣州正藍旗閒散鍾汝拔因在街搶奪衣服經巡防營統帶知縣李家焯拿獲交協領等領回究辦旋經譚鍾麟咨行將該犯鍾汝拔先　銷去旂檔突有漢軍老幼多人在將軍衙門代該犯求免銷去旗檔鍾汝拔旋卽因病身故復有漢軍旗人聚衆至李家焯寓所打毆並將李家焯之子李世聘等毆傷實屬藐法已極卽著保年等嚴飭查拿滋事首從各犯務獲究辦該管恊領劉紹基佐領潘廣澤於兵丁滋鬧之時未能立時解散防禦談鴻春驍騎校談鴻勳失於覺察亦難辭咎著交部分别議處保年興存依克坦均著交部查議欽此同日奉旨武備院卿著祥年補授欽此同日奉上諭長順等奏已故大員功在桑梓請於原籍捐建專祠並宣付史館立傳一摺前庫倫辦事大臣喜昌從征各省屢著戰功嗣會辦吉林琿春等處防務諸臻妥恊地方賴以安堵該處人民至今愛戴不忘加恩著於原籍捐建專祠並將事蹟宣付國史館立傳以彰營勛該衙門知道欽此同日奉上諭長順等奏解犯脫逃請將原解官議處一摺三姓驍騎校瑞和押解人犯並不愼選兵役加意防範致要犯中途脫逃實屬疏忽瑞和著交部照例議處逃犯王泳固蓮通飭嚴緝務獲究辦餘著照所議辦理該部知道欽此同日奉上諭鑾儀衛奏恭備要差需欵孔急請飭催補地租銀兩一摺直𨽻欠解鑾儀衛地租銀兩前經該衙門奏准飭催至今數月之久據稱僅解到銀四千兩其餘仍未報解實屬拖延現在該衙門差務緊要需欵甚急著直𨽻總督轉飭藩司無論何欵赶緊籌撥銀二萬兩務於本月內如數解到以應急需其本年地租銀兩並著儘征儘解年清年欵毋得稍有蒂欠該衙門知道欽此 
[相得益彰]  
　　本月十六日倫敦來電云當李傅相在德國時謁見舊宰輔卑士馬克君暢談至兩點鐘之久卑相深相契合蓋兩賢固相得益彰也 
[普放光明]  
　　蘇州將創電氣燈前已略登於報兹悉董其事者爲湘中黃怡安協戎有貴刻已禀准南洋大臣 
 
 

Page 2

 
 
及江蘇巡撫招集股分訂購機器以期事必有成行見三巿六街光明普放省垣重地大可與春申江上同開不夜之城矣恊戎眞得風氣之先者哉所定招股章程本館以篇幅無多不能備載 
[逞能自斃]  
　　厦門訪事人竹簡云某日早晨鎭邦街機器銅匠店代人修理舊式前膛洋鎗其人携來時亦未言明所以但倩令修整而已該店因火門不通疑其銹澀彼此觀玩有沈姓匠不知內裝子藥未經燃放顧爐炭方熾自恃老手旁若無人卽將鎗放在爐內俟其燒熱易於拆看正在得心應手之際恰好將鎗口放入口內吹氣試其通塞不料鎗內藥彈子卽從口打穿後腦而出立時斃命 
[營口巿情]  
　　據訪事人函云日來河豆每石値銀四兩五錢青豆四兩九錢豆餅六兩一錢油五兩二銀巿每兩八吊六百五十文連日大南風上河水小河船不能到營河下止存千餘石不敷客買北貨缺少南貨擁擠大尺布巿十兩零一錢銷塲尙疲十餘年來豆餅從無似此行情較昔竟加至一倍者故今年油坊生意定當獨占利巿也○四月廿一日起南北商人各派四人巡查水濕豆初二日查獲福成順船坊代邊姓小船售給義順華濕豆二十石送大會評論因其濕在船底據稱多年舊船發漏所致並非攙水拌和情尙可原責令各半認罰船坊小船應罰十石折價作銀四十兩交會留存充作巡查經費濕豆風晾五日後方准另賣義順華誤買濕豆尙未卸載亦應科罰充公 
[巫山雲氣]  
　　宜昌訪事人宋玉宅邊寄語云沙巿輪船前次運官米四千數百石由荆沙起卸後來宜又開往漢口聞要赴上海修理也快利輪船早欲赴滬修整因宜漢上下貨物均須快利裝運是以遲至於今大約下月亦當駛入黃浦矣○宜昌向有英國兵船停泊保護英國官商年年春去秋來兹已照例開往漢口聞來時須在桂花黃後○某日有友人由歸州來言某日萬縣船帮同巫山船帮在歸州地方打架因向來上水須雇人拉縴先到者先拉上去不論船之大小貧富一律循序而進有某船帮後到頓欲爭先有掛號在前之船隻見其不循向章爭先亂拉一時鬨動各帮俱齊多持器械如臨大敵當下打死六人有跑不及撲水死者又多人地方官赶派差役城守兵往拘兇手一面急往相騐該兩帮始安帖現在滋事之日所到船隻無論何船槪不準開行一律停泊搜拿兇犯查照是日號簿如先一日及後一日所到之船俱不扣留因是馬頭上受累者不少○近日由漢口裝來小錢甚多以致錢色不成事體日前宜關查知某船所帶私錢不少不動聲色派人往查搜獲百數十弔由是别船得信不運上岸仍帶回漢○江水頗漲江面略寬某輪船水手洗船時繩忽中斷有二人跌落水中當經人援起其一少頃一人忽由船底被水衝出經船上人瞥見赶急援救亦得更生○端陽節江上有漁划試演龍船謂之混江龍又有人在岸上收捐以備划龍舟之用但去歲龍船上淹斃多人不知官禁否耳○初二日上燈後十點餘鐘忽有盜非在城東門南首瑟琶堰地方用木板數塊接搭城上城內亦遞接有木板城內正當火藥局旁城外又倚有長梯一具揣其意必擬入城行刦適被巡城千總兪君海鵬率領操防兵丁巡查到此見木板接搭情形知必有匪人謀爲不逞因飭兵丁急將板取下並添派人澈夜梭巡該匪見被巡查識破而又防範甚嚴事不得手立卽遠颺現在兪君已據實禀知上憲因此每夜城內外梭巡兵丁通宵逹旦事後查木板係圓覺庵之物由庵前擡往支搭者該匪可謂胸有成竹矣○北門外某巨宅卽前任江南鳳潁道王公定安之珂里也上月因在任病故訃音到家家中循例做佛事以追薦王公居本附郭因昔年有軍臺之行將家眷遷往宜昌東邊龍泉鋪地方居住尙未遷回是是緇流滿室忽於三更時候被盜衆入門搶刦當時刦去器物不少初四日報東湖縣請緝縣尊當卽臨勘立簽幹役多名速緝務獲事後有謂該盜初二日本欲入城圖搶某家因不得手遂轉下鄉刧搶王宅云○北門外土街地方有張某者捐納從九品也向與拔　生王家開親王固書香門第也近妻兄某物故張某挾未請伊點主之嫌開弔日往襄事見妻在娘家照料張因前嫌對衆問妻何故作王家婢僕妻不解所謂上前問故張以所見誚之妻默然張旣歸與妻尋釁始悟前嫌然已挽回不及於是張一連四日打妻數次竟至打死王姓欲報官張浼人許殮以陰沈棺木衣衾華美王亦應允迨張將衣衾棺木辦齊王仍赴東湖縣報案現已將張拘縣監押矣不知如何了結也○北門內高某向喜滋事前日有某乙於上燈後持刀尋高在小北門內相遇砍高九刀倒地氣絶乙遂往縣署自首次日縣尊到該處大關廟前相騐○北門外河街後面臨河地方有一小家一婦二孩夜間因點蚊烟不知何故致兆焚如當火起時其大孩驚醒急推婦已半臂被燃相將救出時天乾物燥火勢甚猛又係茅屋霎時間小孩赶救不及已葬火窟可慘也已幸未殃及鄰居耳 
[皖公山色]  
　　本月初八日安慶訪事人云臬憲趙廉訪接到刑部訂封當飭府縣由各監提出男犯三名女犯一口至臬轅如法綑綁男係盜案女屬姦情有兩盜面上刺字年皆半百又一犯年約廿五六身體魁偉笑談自若云係來安縣要案首犯惟女犯年過花信貌亦平常當綁時猶向諸役跪拜哀求救命及至綁畢大呼寃枉云係屈打承招一路號咷痛哭見者頗爲憐惜時考試諸生齊集郡城觀看之人益塡街巷縣尊吳明府及都戎城守督率兵丁將諸犯押至北門外斬决女犯凌遲法塲當將一男犯首級用木籠盛解犯事地方示衆云○皖省當春夏時寒煖不均每遇畢星稅駕則倒瀉銀河或朝夕不止或兼旬不休熱時靜坐猶汗凉則竟欲著綿巿中百物昻貴錢價日跌米價日增刻下高低田畝均已分身菜麥登塲豐歉參半皖城素稱魚米之鄉平時米價每石不過二千有零非奇荒至貴不滿三千今歲已增至三千以外前經地方官出示禁止販運出境違者充公一時雷厲風行拿獲私販米船數隻照辦近因湘省旱災販運至彼獲利甚厚有某巨商疉次販運各米店又復居奇現計每石價至三千八九百文爲從來所未有凡數米爲炊者莫不愁鎖雙眉焉得賢父母重申禁令以慰窮黎憶前撫憲陳六舟中丞在任時是年米價二千三四百文因外省歉收紛紛販運三日之間陡漲千文中丞一面禁阻一面示辦平糶並分熟糙定價出售違者重罰此示一出米價立卽歸原至今居民猶感中丞之德於不置云 
[鳩兹延凉記]  
　　蕪湖采訪友人云節居天中榴紅艾緑鄉邨子弟及江上弄潮兒例必盛飾龍舟互賽於水雲深　自恃男兒好身手爭奪錦　本届正擬踵事增華不知何來訛言謂官吏已出示禁止若輩遂消聲匿跡不敢顯違及至泛罷浦觴始知前說係子虛烏有乃重製龍舟兩號角逐中流掠水穿花輕靈夭矯雖不及往年之盛然亦金鼓震地意氣飛揚客有喜作汗游者彼挾良朋此携膩友蘭橈桂楫容與江中笑語喧闐紅妝照水誠一年勝事也○近日雨水過多四鄉圩田大半在水中央一望無際低窪處則積水無從宣洩致令身針淹没變作汪洋江潮亦洶湧異常甫届端陽潮頭去堤僅二尺許當此潮汛接踵天心尙未可知是以野老農夫莫不眉山雙鎖蓋濵江一帶秋成全賴圩田必得此一月內天公做美河伯效靈始得魚夢欣占豚蹄可視乃分秧以後雨師數數稅駕幾令黑雲壓頭江潮則繼長增高皖南各山水更由當塗蕪湖各河匯注出江奔騰澎湃天氣一轉而爲凉風沁骨斗室靜坐幾欲將嚴子陵五月之裘借來一著老於占騐者謂天氣如此旬日內必有發蛟之處萬一蛟水巨猛則附近數十里人烟廬舍可以片刻陸沈下游圩堤勢必奇險疉出蒼蒼者天不識果能始終默佑否耶○太平府方昆五太守經上游檄飭調署廬州府事所遺太平府篆以本任泗州直𨽻詶文舜臣太守接署上月二十六日文太守交卸過蕪二十七日卽蒞任方太守交卸後亦已檢點琴裝五馬渡江榮蒞新任矣○蕪湖縣李邑尊以街邊時有來歴不明及江湖邪術之類遍設攤肆四出招搖特刊示一通發給各店鋪黏貼略謂此後如再有情節可疑或狀貌兇獰之人强欲占地擺攤許卽鳴保送案究治蓋亦清查街道杜絶匪類之至意也 
[茱萸灣消夏記]  
　　䢴上訪事人竹簡云有聶某者在邵伯開設大餅店豢一秦吉了俗所謂百靈鳥也愛如扶璧終日懸掛詹端教之喚人間或能學人言呼貓來聶顧之頗以爲樂一日忽來大漢三人見鳥伶俐熟視良久遽犬言曰此鳥甚佳可贈與喒老子頑頑言訖卽順手將籠 
 
 

Page 3

 
 
取下向北飛奔聶初以爲戲已者及見其大有看竹何須問主人之意隨亦飛步狂追至館驛前高聲呌曰君子不奪人之所好曷留此以爲他日相逢地步乎大漢仍不放下聶情急驀至某肉案下抽取屠刀以手作勢而言曰俺生平肥馬輕裘可與友共惟拙荆與此鳥斷斷乎不能割愛吾非天下之不解事者特以朋友面上不便遽作地獄變相耳倘再欺人太甚休怪無禮該漢聞言回顧見聶提刀相逼遂將籠遞與同伴亦各出匕首以迎聶街鄰知爲亾命恐釀禍端立卽邀同各店友上前勸阻時河浜小船帮多年少見不平齊動公忿謂物各有主當此清平世界攫人物又欲加人以刃有是理乎於是船上人各執縴板蜂擁上岸大漢見勢不佳遂令持籠者放鳥出而置籠於地踹成虀粉長揚而去聶以爲辱心殊不甘經衆再三勸慰始罷聞三漢皆皖北口音該處人皆强悍喜佩刀每入茶肆解刀置桌上一言不合挺刃相向雖死不肯告饒故往往以小事釀命又俗尙以弄鳥爲好漢非箇中人不敢提籠入巿旣入巿有借觀者其人必非好意倘見是紈袴子弟之物直令其携來爲乃公壽風氣如此故曰北方之强强者居之○揚城皮巿街巷內有某姓者屯船户也從欵乃起家家頗小康膝下無次丁僅一子愛之逾掌上珠自幼失於師傅之教訓專事阿其所好中人之質近朱則赤近墨則黑彼旣不引之以正道遂亦不務正業一心非嫖卽賭留戀枇杷門巷恒數月不歸妻某氏甚賢見藁砧棄家雞愛野鶩並不一動聲色惟自恨命薄而已從無遇人不淑之怨言本月某日子忽由外帶病而回家人見之赶爲延醫診視氏秤樂量水心力俱瘁初十日午後氏捧藥至榻前令飲子不睬氏以爲病體孱弱不能起坐遂一手捧藥一手挽扶令起詎子驀從帳內飛起一腿將氏踢倒於地而揚言於衆曰吾因外室不便原欲回家靜養乃此不賢婦尙欲糾纒是速吾死也氏聞言羞忿難堪卽於是晚將阿芙蓉膏潛行吞下迨家人驚覺赶卽覔方灌救奈已返魂無術矣某姓父子知氏之母族最愛此女今番必不甘休遂連夜將細軟藏匿然後倩人至某鄉送信尙不識若何了結也○揚城小東門內北首有元壇觀焉據稱建自明季紅羊刦後僅前後兩殿巍然獨存其餘迴廊曲檻悉成瓦礫塲矣上月某日該觀二進之三清殿後簷墻遽爾坍倒時當白晝適一老媼行過此間被壓於下隨經衆人設法救出幸止腿臂等處受傷似尙不致有性命　 
[蘇臺雜錄]  
　　蘇州訪事友人來函云常州人吳甲年逾不惑販猪爲業其弟吳乙向在蘇州養育巷口開設乾貨店本月初某日　載猪九頭來蘇求售因價値賤低特假葑門外某屠作奏刀而後售於某肉莊當得價洋五十餘枚藏諸懹中行至城內某處被某無賴藉端詐去洋三四元旋乘同鄉某船返里駛至楓橋地方忽爾狂風大作舟不能前進甲歸心甚急相助舟子登岸拉縴二舟子在前甲居其後正在竭力從事忽聞霹靂大震耳幾欲聾二舟子冒雨前行不遑顧後逾時風停雨止偶一回顧則不見甲之形影而縴索果宛在也當卽分投四處尋覓蹤迹毫無此本月初七日事也迄今已逾七八日尙無下落云○焦大辮子者馬販也本月十四日午前乘馬由觀前至養育巷行經富郎中巷口下騎入某烟館招友適吳縣凌大令呵殿而來前導者見馬在街心卽以手中之長板攆逐不料馬驚竄入某紙鋪該鋪慌張驅逐馬乃翻身狂奔致將該　中之樹凳雜物盡行撞翻凌大令喝差拘拿當將焦及馬一併拘獲解回縣署大令立卽升堂提焦訊問判責二百五十板荷校發犯事地方示衆限一月釋放馬則充公○前日飲馬橋附近河中𣏶一浮屍直立不倒約在三十歲左右或謂死者身上必有金銀是以直立水中未知然否旋輕人報知地甲想須報官請騐也 
[鄰封相騐]  
　　朱丫頭在普育善堂病斃後上海縣黃大令禀請江海關道黃觀察札委崇明縣黃仲蘇明府相騐明府奉札之下卽於前日傍晚帶齊刑仵書役命駕至堂二十二鋪地甲金茂跪迎道左明府入內降輿升坐公案先傳宋子全研訊禀稱小的身充虹口三保二圖地保丫頭住在小的所轄圖中死後小的曾至伊家囑家屬收殮不料竟無人在家朱倫禀稱小的身充待質公所看役丫頭於光緒二十年十二　奉黃大老爺發押所中本有腫脹病至本月十二日忽患急痧小的卽禀明黃大老爺發堂醫治次日殞命堂中小的並未凌虐堂下朱景元禀稱丫頭到堂後病勢漸見沈重服藥無效延至十三日午前氣絶今將藥方呈騐趙阿堂張茂康同供稱小的等與丫頭同號素來和睦並無事故實因痧症暴發兼之向有腫脹氣喘等病以致不起金茂禀稱小的身充地甲明府飭仵作騐視屍身並無傷痕皮肉稍稍發變且有痧筋突露委係急痧身死遂飭吏富塲塡明屍格取具各人切結存卷復查得屍屬赴松上控未回無人投質因請堂董給棺收殮發壇浮厝交金甲看守候屍屬到來具領并飭金甲具領棺結旋命駕至縣署土地祠拈香升坐大堂循例排衙然後與黃大令商談良久而出詣道轅銷差 
[飭拿痞棍]  
　　郭善臣軍門訪聞長江一帶有劉仙臣等專以硬詐爲事現知劉等逗留滬上故軍門前日函請江海關道飭縣拘拿重辦等情道憲黃觀察卽飭會審公廨務將劉仙臣拿獲屠興之别駕奉示後充飭差役趙金姚怛往前密拿當晚先拘住劉仙臣蔣益堂霍樸雲三人别駕命押候拘齊全案人犯再行解道銷差清晨又獲馮海三韓鴻藻二人所訪者七人現獲五人矣 
[縣示照登]  
　　上海縣正堂黃示照得現値夏令天氣漸熱街道自宜潔淨所有城廂內外糞擔務各於早上卯辰兩時挑連不准躭桶上仍一律加用木蓋免致穢氣薰蒸居民受病倘敢不遵定卽提案枷責决不寬貸其各凛遵毋違特示 
[梁山失勢]  
　　前報紀本城南門內道前街等處流氓集黨號稱小梁山泊兹經總巡鍾明府訪悉除飭差嚴密查拿外並諭令巡防中　委員楊二尹一體查拿務獲解送究治庶幾懲一警百若輩可以淨絶根株亦保衛地方之至意也 
[渡船撞沈]  
　　本邑西鄉黃渡左近之三义口地方係往來渡口河中舟船來往不絶前日下午有一渡船自南至北載客五人舟至河心有南灣子一隻桂帆而至渡船中人避讓不及至被撞沈連舟子共六人盡遭滅頂現聞尙未撈獲屍身南灣子已揚長而去 
[風暴遇救]  
　　前日下午五點餘鐘疾風猛雨天且昏暗浦江中白浪滔天其時有寗波杉板船一艘載本帮銅匠三人自　左瑞記碼頭喚渡欲至楊樹浦船至中流猝遇風暴舟子無能爲力三銅匠亦蝟縮一團祗得就該杉板乘風漂泊迨漂至虹口怡和碼頭相近忽船底向　舟子及銅匠幸經某小火輪船瞥見急鼓輪駛上悉數救起得免滅頂 
[跌傷求醫]  
　　入夏以來天氣炎熱各處茶肆搭蓋凉棚俾啜茗者得以優游棚下昨日下午四馬路潯陽茶樓値堂某甲騎身欄杆之上高撑逢布失足跌下撞破頭面血流不止樓主命人舁送仁濟醫院求治又江北人葉鳳池以小工餬口前日午後在虹口公和祥禡頭某輪船上搬運貨物失足從船頂墜下致將頭顱趺破流血不止面如紙色同夥立卽舁至同仁醫院求治 
[再咨停讞]  
　　昨禮拜六爲法公廨訊案之期因捕房案牘無多遂由祁繙譯官咨照讞員鄭大令再停讞政一期統歸下禮拜二彚送訊判 
[滬南瑣綴]  
　　昨日萃豐碼頭仁源板行夥向東昇陽調換茶食遂致口角互相毆打東昇陽主卽至十六鋪局喊控李蘭史二尹飭該處地甲往查旋查得仁源板行內于姓受有微傷理應由東昇陽倩醫調治並備香燭服禮了事○松江人吳木松投縣喊控妻胡氏被住居滬南梅園街開烟館之顧星榮藏匿等情昨黃大令函致十六鋪局飭提顧星榮吳胡氏交値日差看管○有住居二十七鋪丐頭夥沈福順昨日與寡嫂口角竟將嫂之頭顱擊破不知能免涉訟否○報紀董家渡內街張秦氏之女被時大有羊毛店小東伴全拐誘至滬北寳善街東來陞客棧內藏匿現經二十三鋪局員陶子衡二尹屢次審訊奈目下時伴全畏罪逃逸並未到案且該女夫家不願將女領回是以此案尙未了結昨日陶二尹又提該保人等到局審訊限於本月廿五日著保人將伴全交出如再違期解縣懲辦 
 
 

Page 4

 
 
[上海縣署瑣案]  
　　鄉民張永增控吳佛貴串同張明觀冒贖田單前晚黃大令　蔣壽林刺史升坐花廳提訊永增訴稱小的係本邑人年三十有三成衣爲業前將祖遺田四畝抵押與吳得錢十三千文因田單不能分剖故另將房屋田單一紙付伊收執刻下知伊將此單轉賣與周姓串同明觀冒稱族長不准小的贖回吳供稱小的年一十有九向業銅匠此事係祖父吳太平經手當付錢四十二千文並洋銀五圓後小的將屋單轉低周姓得洋銀二十二圓並非賣出明觀另有田二畝一分三厘押與小的刻已贖去不料永增竟誣指冒贖明觀供稱小的係本邑人年四十有八務農爲業與永增是叔姪小的所贖田二畝一分係祖遺之產與永增無涉永增又稱此田是小的之產小的與明觀同姓不宗刺史判罰明觀洋銀二十圓給永增具領○日前彭萬順扭王匡至縣訴稱王糾同曹大喜李廷奎周皆生李連青等人擊毁店中器物蔣刺史提訊之下彭訴稱小的係湖北武昌府人在治下新北門內開設磁器店前日王等至店中買碗議價不諧輙敢搗毁器物其時適小的不在店中迨夥友追小的回店見王等尙餘威可怖吵閙不休小的爰將王扭住查點所毁之物約値洋銀十圓王供稱小的亦湖北人在織布局當小工刺史判令收入自新所候提到曹等再行訊明究辦○日前袁雪祥等投縣呈詞稱周錦臣周芝臣昆季糾同李景芝李初礽等人在治下南巿股開崇興字號倒閉後周以　欠鉅欵脫逃僅留其妾周朱氏在號是以送請訊追蔣刺史升堂提訊袁訴稱小的等九家均在治下大東門外裏鹹瓜街開設藥材行向與周往來被欠銀數千兩不意本月初十日倐爾倒閉逃逸無蹤求提追繳周朱氏供稱小婦人年二十有三丈夫並非倒帳脫逃實因婆婆在潮州原籍患病沈重發電來申是以於初十晚附某糖船回去待婆婆病愈當卽回申刺史諭令倩人速發電信催周來申料理不得久稽諭畢將周朱氏曹發普育堂留養 
[法捕房二則]  
　　小東門外魚巿甚早不待天明而巿上已人聲嘈雜偷兒之以手探摸者名曰清插手亦胠篋中之别樹一幟者也魚販某中袋中藏有番餅兩枚爲偷兒探手入袋被甲知覺當塲弋獲送入捕房經捕頭研訊一味支吾命押候堂期解請問宮究懲○包探在途巡緝至新街某小客棧內見有積竊兩名其一在英捕房犯案釋出未幾一并拘入捕房捕頭略詰命押候解送公堂 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨瑣案]  
　　昨日下午時有一小孩在英大馬路啼哭經四百九十號巡捕詢知失途遂領至捕房問其年歲據云四　　　　　　　廨暫爲安置俟其父母來領○包探張阿五拘送推包車夫張阿四陸福郎二人至案洋人四登甫投案聲稱用阿四推拉包車　　　　　　　布二疋經包探查獲請爲重辦張阿四供江北人在洋人處拖車因一時見小竊取洋布二疋藏在陸福郎處陸福郎供　　　　　　　　　　竊來之物如今只求恩典别駕以張爲車夫不廳私竊洋東布疋著責一百板以儆陸福郎不應窩贓著責五十板○包探　　　　　　　　　李周氏傭工葉阿多至案禀稱昨晚　氏在途拉客有違定章李周氏供下次不敢葉供年十三歲在氏處傭工别駕判將李周氏　　　　　　俟其父母來領○包探顧阿六禀稱劉阿坤家失去銅鑼四面報捕小的現查銅鑼係薛阿慶所竊拘獲人贓請辦劉申訴　　薛　　供小的南京有流落無資出此下策求恩典别駕著將薛阿慶責一百板贓給失主具領○三百五十二號巡捕禀稱陳阿六之馬車沿途究　生意有違　界定章拘案請罰陳供初次違犯求恩别駕判罰洋二元充公○二百四十號華捕拘送馬夫王阿林至案聲稱將病馬馬車稱霸王供下次不　再將病馬駕車别駕著罰洋一元○三百三十九號巡捕送在馬車中打睡之馬夫黃阿慶至案請罰别駕著罰洋二元以儆將來疏忽 
[界捕房紀事]  
　　昨午有　波人某甲乘東洋車至武昌路給資不敷與車夫爭論遽將車夫毆傷旋經三百九十二號華捕一　拿送捕房　頭判罰洋五角給車夫養傷○謝阿三昨　在南潯路向張阿天索欠數語之餘致互揮拳經走街捕拿送捕房捕頭詢悉原由謂錢鈔瓜葛非捕房所應理令自投英公堂控訴○東洋車夫范德興昨午在途拾得牙骨油紙扇一把適爲流氓王阿三所見與之爭奪扭入捕房捕頭令將紙扇充公范開釋王某押半天○周銀寳周永蘭二昆季昨日午刻在百老匯路不知因何起釁致傷手足之情互相兇毆經某號走街捕拿住捕頭知其昆季呵斥至再一併開釋○醫者某甲與寗波某婦姘識雇屋吳淞路長安里第五百四十一號居住以樓下轉租與同鄉黃阿林　　下午爲本夫尋見訛黃誘匿其妻黃立白其情不信遂至用武將屋內雜物搗毁無遺旁人代喚三百九十四號華捕將氏夫婦及帮兇某婦并　者等一併拿送捕房捕頭詰問判氏交本夫領回餘人斥釋○囊虹口交昌閣後小浜內浮有孩屍一具經二百六十四號巡街捕　知捕房傳二圖地保奚坤寳備棺收殮 
 
 
 

Page 10

 
 
   
 
 

Page 11

 
 
[光緒二十二年五月初八日京報全錄]  
　　宮門抄○諭旨四道錄前○湘撫陳奏臚陳已故大員功續卓著請逾格加恩摺○晉撫胡奏甄别知縣片○鄂撫譚奏甄别知府片○直督王奏牛莊關併徵洋藥厘捐收支並舊管實　各銀數片○晉撫胡奏彚報冬季分委署代理州縣各缺摺○五月初八日兵部太常寺太撲寺正藍旗値日無引　○明惠假滿請安○恩公因伊子以員外用謝恩○浙江嚴州府知府　　康謝恩○貽榖謝授司業恩○廣西補用道蔣兆奎謝恩○慶福請假十日○良培續假十日○召見軍機劉篤康○○頭品頂戴湖南巡撫臣陳實箴跪奏爲已故大員功績卓著謹據情臚陳籲懇逾格加恩以資觀感而順輿情恭　仰祈聖　　　原任江南提督李朝斌在籍病故經前任撫臣吳大澂恭摺代遞　疏光緒二十年六月十一日欽奉上諭吳大澂奏代遞　發　　戰功一摺前任江南提督李朝斌於道光年間從征廣西轉戰湖北安徽江南等省遞克名城戰功卓著摧授江南提督整頓水師訓操防均能稱職前因觸發舊傷賞假回籍兹聞溘逝悼惜殊深李朝斌著照提督例賜卹生平戰績宣付國史館立傳准其於立功省分建立專祠伊子廣東候補通判李逹璋著以同知補用該衙門知道欽此欽遵轉飭遵照在案兹據在籍前國子監祭酒江蘇學政王先謙四品卿銜前湖北候補道周樂翰林院編修汪槩等聨名呈稱已故提督李朝斌仰沐聖恩至優極渥凡在血氣之倫無不同深感激惟查該故提督忠勇性成爲曾國藩麾下宿將身經十數百戰遞復名城要隘其初保衛桑梓立功最早尙有吳大澂前奏所未及者謹再縷　陳明綠該故提督自道光年間以行伍𨽻長沙協標牽調出師新寗剿滅土匪雷再浩李沅發旋復從征廣西咸豐二年髮　竄撲湖南省城跟剿回省縱城入守拚拒八十一晝夜保全省城其間出奇殺賊屢犯危險雙目盡腫一時名將如江忠源鄧紹良咸　推重曾國藩尤奇其才委帶水師戰船率赴前敵破賊君山大勝於南津港進逼岳州三戰皆捷遂復岳州府城嗣是從楊岳斌擊賊於城陵磯深入其巢燬賊船殆盡又敗賊於擂鼓台窮搜港　道剿六溪口伏賊悉數殲除楊岳斌以三日肅清湖面二百餘里爲水軍初出第一戰功實該提督爲之先鋒所向無不披靡湖南旣平轉戰湖北江西安徽江南各省幾於無役不從無戰不捷同治二年攻奪九洑洲江面一律肅清奉旨賞穿黃馬褂旋統太湖水師進援蘇浙節節與李鴻章陵軍相輔蕩平渠魁功績尤偉均經先後統兵大　陳奏在案積功擢至江南提督克復蘇州省城奉旨賞給雲騎尉世職蘇浙肅清奉旨以謀勇兼優所向無前賞白玉搬指玉柄小刀火鐮荷包等珍件履任以後剿撲鹽梟槍匪不遺餘力詳定水師章程分布嚴緝地方安謐吳人至今賴之迨統領兵輪督率操練時歴外海風濤震撼觸發胸臂舊傷遂成風身麻木之証光緒十二年蒙恩賞假回籍開缺養傷十五年欽奉皇太后懿旨以久　戎旃賢勞尤蓍冡恩交部議叙該提督感激涕零總以受恩深重未報涓埃爲憾不意竟以積勞傷病遽至不起伏念該故提督　終兵事削平外患實爲湘軍統將中勳名卓著之員其發軔之初育功原籍似宜建祠報饗以式鄉間再查軍興以來統兵文武大員　効力疆塲積勞及受傷在籍病故者迭蒙聖恩逾格子　建祠如近年福建陸路提督蕭孚泗唐定金先後開缺在籍病故均經　督撫臣奏蒙恩准子諡並於原籍及立功各省建立專祠在案今李朝斌因傷在籍病故事同一律而生平戰功政績較尤過之洵　以當易名之典而無愧職等目擊時艱追思良將不忍聽其湮没爲此聨名呈請代奏等情前來臣伏查已故提督李朝斌始以固守　南省城出奇制勝爲曾國藩所賞拔調帶水師戰船初破賊君山克復岳州其時楊岳斌彭玉麟以三日肅清湖面二百餘里實以該提督爲前鋒所向無不披靡自是克復武漢轉戰湖北安徽江南諸省功績尤著其搗鸚鵡洲賊巢掃蕩田家鎭標江鐵銷破湖口梅家洲奪獲九洑洲積壘肅清江面皆創設水師以來最爲蓍稱數大戰　提督忠勇之名亦最爲諸軍所稱仰曾國藩尤倚以破賊梅家洲之役胸膈重創屹立大呼督戰內湖水師始得與外江合遂乘勝下駛旬日之間轉戰千數百里無不克捷實於大局有轉圜之功嗣以江南提督統領太湖水師肅清蘇浙旋爲外海兵輪統領傷疾舉發　恩賞假回籍就醫遂以不起臣維該提督江鄂戰功彪炳一時尤爲湘中統將勳績卓著之員而岳洲君山城陵磯等處之捷焚賊舟千數百艘爲水師初出第一大功該提督亦於是始爲衆所推異其有功桑梓實與固守省城同稱前蒙聖恩優卹准於立功省分建立專祠而故里耆英溯其發軔之初爲功於本籍甚大目擊時艱追思良將謂宜報饗以式鄉閭旣據聨名呈請不敢壅於上聞合無仰懇天恩俯如該職等所請准將已故江南提督李朝斌　湖南省城建立專祠列入祀典歲時致祭以昭激勸至所稱因傷在籍病故核與簫孚泗唐定奎事同一律可否與於易名之典出自逾格鴻施非臣下所敢擅請除將呈到清摺咨送軍機處並咨兵部外謹會同湖廣總督臣張之洞恭摺具陳伏乞皇上聖鑒謹奏奉硃批李朝斌著准其在湖南省城建立專祠該部知道欽此○○胡聘之片再定例道府州縣無論捐納試用及勞績保歸　補班人員均於到省一年後由各督撫嚴行甄刖等因歴經遵辦在案兹查新海防試用知縣程集勳候補知縣陳學祁候補知縣王　潤於光緒二十年十二月並二十一年正月先後到省扣至二十二年二月均已一年期滿又教習知縣崔隼於光緒十八年十一月到省扣至二十年十一月試用二年期滿呈請一同補行甄别據藩臬兩司會詳前來臣查該員程集勳年富才明陳學祁安詳穩練王　潤心地樸實崔隼辦事穩愼考以本班留省照例補用除履歴咨部外理合附片具陳伏乞聖鑒謹奏奉硃批吏部知道欽此○○譚繼洵片再准部咨道府州縣無論何項勞續保奏歸於候補班人員令該督撫卽以此項人員到省之　起子限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查鹽運使候補班前先補用知府易學灝應以光緒二十年十二月十一到省之日起連　扣至二十一年十一月十一日試看一年期滿據布政使王之春按察使惲祖翼取造該員履歴清册詳請甄别具　奏前來臣隨考騐該員易學灝精明練逹辦事實心堪以繁缺留省補用除清册咨送　部查核外謹會同督臣張之洞附片具伏乞聖鑒勅部查照施行謹奏奉硃批吏部知道欽此○○王文韶片再據奉　山海關道廷雍詳稱該關洋藥厘捐自光緒十三年正月初九日攺歸海關釐稅併徵行令扣足四結查照洋稅收支定章奏銷仍造具收支清册送部稽核等因已將第一百二十九結至一百三十二結收支銀兩造册詳請奏咨在案兹自光緒十九年八月二十二日第一百二十三結起至二十年九月初二日第一百三十六結止共徵收洋藥厘捐銀八千三百二十兩除撥給英醫卹欵緝私局費馬撥心紅紙張各項房租弁兵衣帽等欵共支銀七千七百十九兩八錢二厘連舊管共存洋藥厘捐銀二萬二千一百四兩八錢九分七毫四絲所有牛莊海關併徵洋藥釐捐收支並舊管實存各銀數分欵開單詳請查核具奏前來臣覆核無異除將送到清單分送總理衙門户部查照外理合附片具陳伏乞聖鑒謹奏奉硃批覽欽此○○頭品頂戴山西巡撫臣胡聘之跪奏爲山西省光緒二十一年冬季分委署代理過州縣人員循例恭摺彚陳仰祈聖鑒事竊查咸豐十一年十二月二十三日奉上諭嗣後各省州縣無論奏調委署代理每届三月彚奏一次由吏部嚴行查核如有違例更調等弊卽該督撫藩司等分别奏叅等因欽此歴經遵　在案兹據布政使員鳳林按察使劉　會詳稱光緒二十一年冬季十月分委署無缺十一月分趙城縣知縣孫鳳藻病故遺缺委候補知縣姜誥代理十二月分解州直𨽻州知州張善用因案撤省遺缺委候補直𨽻州知州余駿年署理永寗州知州章士傑病故遺缺委截取知縣陳毓光署理猗氏縣知縣馬毓芝丁憂遺缺委候補知縣徐秉元署理垣曲縣知縣戴家松因病請假遺缺委大挑知縣　序彝代理臨汾縣知縣賀榮驥調省差委遺缺以太平縣知縣兪恒調署遞遺太平縣一缺委拔貢知縣陳壽昌署理絳縣知縣胡延調省差委遺缺以榆社縣知縣蔡光岳調署遞遺榆社縣一缺委拔　儘先知縣熊方燠署理等情請奏前來臣覆核無異所有光緒二十一年冬季分委署代理過州縣各缺緣由除咨部查照外理合循例恭摺彚奏伏乞皇上聖鑒謹奏奉硃批吏部知道欽此 
 
 

Page 12

 
 
[光緒二十二年五月初九日京報全錄]  
　　宮門抄○諭旨三道錄前○漕督松奏請釐定武弁保舉獎札章程摺○新撫饒奏委署副將等員缺片○陜督陶奏委署河州鎭總兵片○將軍長奏派署副都統片○又奏請將已故記名副都統從優議卹片○川督鹿奏銷鹽局收支片○五月初九日刑部都察院大理寺鑲監旗値日無引見○澍貝勒明桂繼祿各假滿請安○倫貝子請假五日○大額駙續假五日○恩公裕公會章各請假十日○召見軍機○皇上明日辦事召見大臣後至醇親王府奠祭畢還海○○頭品頂戴漕運總督奴才松椿跪奏爲武弁保舉獎札弊端百出亟應釐定章程以挽頽風而除積習恭摺仰祈聖鑒事竊查近來投標武弁較之往昔爲多每遇禀報到標之弁奴才皆當堂親自騐看年貌並將原保各札詳加考核詢以當年在何處打仗一切情形率皆不能相符甚至年僅三十餘歲揑稱五十歲上下希圖朦混歸於候補人員內以便營謀各項並使其中流品之雜不堪言狀積習太深相率成風以　朝廷名器竟敢如此輕視玩泄而其中更有藉此得賄扶同揑飾甘爲出結者若不亟爲嚴定考查章程其流弊伊於何底而於軍政武備大有關　　才伏查金陵軍務事在同治初年至今已三十餘年當年立功者以二十歲計之應逾五十歲掃除逆捻及陜甘逆回皆在同治七八年間至今己有二十餘年當時立功者亦應在四十餘歲此一定確有可考者乃今之投標者者無非三十餘歲而竟揑報五十歲上下及問至詞窮則又稱實係當年移獎只求恩准收標間有下堂卽行逃走者種種希圖朦混其弊不止一端奴才目覩時艱亟思整軍經武以圖振作乃武弁似此假冒成風　不爲恥安望營伍漸有起色也後經周諮博訪考究流弊之源乃有四端蓋因當年軍事旁午名　只務鼓勵人才不暇詳細所發獎札率皆簡略並無籍貫年貌三代及某營某哨隊字樣甚或至有印刷獎札更爲簡略者是以易於冒充日久無憑考查也或因統帶各提鎭彼時亦發獎札及至遇故或撤其統帶而獎札未經銷燬爲人所得賄賣冒頂無所不至歴見私賣獎札犯案者率皆類此故其人之眞僞是非無憑查考也或因向例投標時應由原保大臣給咨由該督撫查核咨部查案相符方准收標立法不爲不愼而是否其人部中亦無憑查考况事逾三十年之久統兵各大臣提鎭先後物故者已居八九矣雖有現任官代爲給咨無非胥吏查案辦理得費則扶同揑飾蓋其人眞僞是否皆出自今日胥吏之手是以近來敢於頂冒者日見其多皆侍有人代爲包庇徇隱也或因當年統兵大臣故後遺有辦妥獎札箱隻其　屬以爲無用之物乃爲不肖丁役盜取私賣漁利甚至公然無忌近來投標武弁轉多於前者率緣於此也奴才每思擇尤嚴懲而原札簡略過甚無可查究若仍因循塞責則武備風氣似此日趨日下尙復成何事體且如近年之甘肅廣西雲南等省亦有軍務獎札必亦不少舊札未清新札又起陳陳相因將何以肅軍伍而飭戎行奴才自傳見武弁騐看以來不惟詢其功蹟查其年貌均不相符並覲其動作言詞皆非武弁氣象大率各營書識貼寫門丁俗呼爲營混子者流若任其濫厠行伍其營私骫法尙堪設想耶奴才雖不敢因循塞　稍避嫌怨其有不符者槪不准收標然積習太深絡繹而來者仍多意存嘗試蓋僅治其標而未清其源恐仍難挽頽風於萬一也奴才謹擬除弊源嚴考核四條恭呈御覽一請查核同治初年自金陵克復以前各項獎札及同治七八年山東河南直𨽻等處掃滅　逆及陜甘逆回各項獎札核其年限已三十年或二十餘年其有得過獎札之武弁當二三十年中於年力富强之時不思投標報効今則年逾五旬上下而復若是之情殷投標効力而又不亟思赴部候選實缺其中變幻假冒情弊顯而易見無待查究而自明擬請飭部將以上三項人員前項獎勵之案已逾二十年以上及年逾四十歲以外未經投標者全行停止投標如有班前可歸者統歸部銓選並請嗣後定以立功得有獎札者以十年爲限如逾十年卽不准投標統歸部選用如此定立限制則部中亦有所考庶免年久無可稽憑而營私頂冒之弊自除不敢公然無所顧忌矣一請由部定以獎札欵式通行各直省及統兵大員以歸一律也查各省獎札其式不一簡略過甚且有刷印者年分一久眞僞實無考究近年來更有並不投標執持假札到處鑽營管帶差使甚有盤踞勾結匪類滋生事端者擬請由部定以獎札欵式註明某營某哨某兵弁某月日何處立何功跡並註明籍貫年貌三代一面發給獎札一面造册咨部立案庶使實在出力兵弁有所觀感而頂冒者無所施其伎倆自不敢肆行作僞矣一請由部通行各省及提鎭各大員嗣後如有投標及投營効力者均調各原札詳加查騐詢問立功實跡如有年貌功跡不符者除不准收標外並將原札註銷咨部立案庶使骩法之徒知所警惕而不敢公然冒充官弁到處盤踞營謀或勾串散勇及土著匪類藉勢招搖别滋事端實於營務地方均大有　益矣一請嗣後凡武弁投標者均須考試槍砲及弓馬箭支如不能應試者均不准投標咨回原籍練習槍箭以符定制其有年貌功跡不符者均隨時將原札扣留咨部註銷並卽驅逐回籍不准藉詞盤踞倘敢故違卽照假冒職官例治罪如此定以限制庶頂冒之弊不禁而自除頽風積習可期泯然息矣奴才爲振興武備整肅戎行起見是否有當伏乞皇上聖鑒飭部覆議施行謹奏奉硃批兵部議奏欽此○○饒應祺片再喀什噶爾提　莎車恊副將陶生林因病請假回省就醫所遺副將員缺查有補用提督現署喀什噶爾提標中軍叅將准補提標左營遊擊胡義和戰功夙著穩練老成堪以委署遞遺提標中軍叅將員缺查有補用副將署提標有營遊擊張天有營務嫻熟堪以委署遞遺提標右營遊擊員缺查有總兵銜推捕副將米漢璋樸誠敢戰堪以委署除分别給委外謹會同陜甘總督臣楊昌溶喀什噶爾提督臣張俊附片具陳伏乞聖鑒謹奏奉硃批兵部知道欽此○○陶模片再新授陜西河州鎭總兵何建威現在統帶馬步各營旗駐紥狄道一帶彈壓地方未能遽赴新任河州鎭員缺緊要查有記名提督寗夏鎭總兵王鉞安堪以署理俾專貴成而重防務除檄委並分飭遵照外謹附片具奏伏乞聖鑒謹奏奉硃批兵部知道欽此○○長順片再查吉林靖邊防軍各營統領管帶銜名遇有更換並移紥地方隨時奏報歴經遵辦在案兹查靖邊後路統領吳永敖病故遺缺以現　該路統領總兵銜花翎叅將用儘先遊擊周寳麟補充署靖邊前路統領全榮撤委遺差揀以記名提督霍隆武巴圖魯方春發委充靖邊左路統領桂全在營因病身故遺差揀以總兵銜直𨽻儘先叅將彰勇巴圖魯丁春喜委充名專責成除檄飭遵照並咨兵部查　外　合附片陳明伏乞聖鑒謹奏奉硃批兵部知道欽此○○長順片再阿勒楚喀副都統富和奉旨調京陛見其副都統印務自應先行派員接署以專責成查有吉林滿洲正藍旗副都統銜軍政　異記名副都統花翎協領全福誠實可靠管轄　　前經奴才等疉次奏派署琿春三姓阿勒楚喀等處副都統印務於辦理地方一切事宜整頓旗務捕務悉臻妥善以之署理阿勒楚喀副都統洵堪勝任除飭該員遵照前往接署外理合附片具陳伏乞聖鑒謹奏奉硃批兵部知道欽此○○長順等片再已故記名副都統花翎協領桂全係吉林滿洲正藍旗慶連佐領下人由披甲於咸豐三年出征直𨽻山東南江南揚州等處克復瓜州江浦縣等城池　治三年又攻克丹陽縣城池歴保至協領四年由營撤回經兵部帶領引見著照例補用欽此光緒八年補授吉林滿洲　红旗協領十六年因六年俸滿咨送部旗帶領引見著交軍機處記名二十年八月間　奴才派委統領靖邊左路馬隊駐紥也河防所時値邊備戒嚴調赴琿春凉水泉地方駐防晝夜督飭營哨各官嚴加防範以固邊圍二十一年積勞受寒舊疾　　　至十二月在營病故奴才查桂全前在直𨽻山東江南等處打仗奮勇疉克名城其戰績昭然在人耳目今以積勞致疾在營病故殊堪　惻合無仰　天恩俯准飭部將已故記名副都統花翎協翎桂全照軍營立功積勞成病故例從優議叙以慰忠魂除將該　員　　咨部查核外謹附片具陳伏乞聖鑒訓示謹奏奉硃　著照所請該部知道欽此○鹿傳霖片再查官運局　務定軍隊届年滿奏　應委員前往監盤結報兹甲午網鹽務又届　年期滿應行奏銷據　運　委員題奏道王季寅詳請委員　　　來臣當卽檄委布政使王毓藻赴局監盤結報已據查明加其印結造報均係實收實支委無虧短除册結咨送請銷外謹　片陳明伏乞聖鑒謹奏奉硃批户部知道欽此 
 
