# 1901 - 141 - 4910096

 

Page 1

 
 
[杭州申昌分局遷移] [  申報館主人啓]  
　　啓者本館前在杭州省會開設申昌書局專售申報及申報館圖書集成局各種書　今移至舊府　惠民巷口朝西石庫門內仍前交易恐未周知特此聲明 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣茲者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[讀粵督陶芷芳制軍奏請裁撤內監摺率書其後]  
　　閹宦之禍歴代有之漢之十常侍明之東廠其尤著也我朝懲前代之失不令刑餘之人干預國政所以防之者全矣然其禍人家國也不必執政柄弄大權而始足以爲禍蓋閹人執奴婢之事供職內廷惟以伺人主之喜怒爲賢　任宮禁之役使爲盡職格非規過宣德達情此事固當屬之樞臣不能責之　侍然人主接樞臣之時暫而狎　侍之時多故不必其大奸大惡惟以驕奢淫佚之事日進於前阿諛謟媚之習曰陳於側人主德性稍不堅定卽未有不爲所惑者何論中材以下我高宗純皇帝戒斥宦寺屢見聖訓當時固未有秉權大戾也而拔本　源防之於漸是故歴聖以來謹守廟謨從不敢驕縱內寺雖小有失德亦未嘗姑予寛容回憶同治八年太監安得海乘坐太平船二艘自稱奉旨差遣織辦龍衣帶有男女多人幷有女樂行經山東爲東撫丁文誠公奏聞奉旨就地正法其隨從之陳玉祥李平安李得喜都長瑞李順計得壽等六人皆科以絞决之罪風行雷厲海內快之夫安之所爲雖屬干犯王章情罪較重然尙不至於權勢薰灼陰掣朝綱而朝廷懲治加嚴至予以駢誅之罪則後之諸宦官宜如何視爲殷鑑不敢倚勢作威矣乃不及二十年而卽有太監李蓮英之擅權納賄紊亂紀綱長沙王益吾先生當督學江蘇任滿時嘗封章入告言自古宦者亂人之國爲禍最烈李雖未必至於蠱惑聖聽而杜漸防微不可不愼奉旨留中而南菁講舍諸生頗有傳抄此摺者詞旨和平語長心重故是時諸臣之彈劾李蓮英者類皆不免薄譴而先生獨得安然亦以先生假歸不覆命從此辭職故李亦不復能陰傷之也今又十餘年李蓮英之攬權恃勢幾於無人不知海內外之醜詆而痛斥者亦可謂至矣而在廷之士獨默爾而息豈皆黨於李蓮英者耶亦以其薰天之勢炙手可熱據實劾奏非徒無損於李反有大不利於已者是以寗緘口不語耳且李蓮英爲皇太后信用之人外間傳述紛紛諒非無據一旦直揭其隱指爲大奸無論立言旣難亦豈忘古人投鼠忌器之戒非內外諸臣之皆不肯直言陳奏也今粵督陶芷芳制軍乃不劾李之姦惡而惟稱內監宜裁意在言外使皇太后皇上皆知此摺之因李而發而摺中又無一字涉李貽累聖德苦心孤詣進言之善無有過於此者且吾推制軍之意尙更有進蓋劾一李蓮英李蓮英卽因此而去然安保後此之無李蓮英而後人之能劾之耶故請於此時大加裁汰酌留忠謹者二三十人餘悉遣㪚俟回鑾之後議定宮府一體之制永不再選充內監且引環球各國均無內監爲言是劾李蓮英而害祇去一李蓮英不劾李蓮英而後此中國李蓮英之害皆將盡去詎非識見之高人數倍耶况今李蓮英權勢已極惡貫滿盈吾知福祚之不永又不待於劾而冰山將立見其傾頽矣 
[硃筆恭錄]  
　　三月二十日行在內閣發抄吏部奏請簡放太理寺卿三月初四日奉硃筆圈出榮慶補授欽此又山東道御史奉硃筆圈出英奎補授欽此又內閣學士一缺奉硃筆圈出奏綬章補授欽此又內閣侍讀學士一缺奉硃筆圈出李擢英補授欽此二十一日發抄吏部具奏內閣滿侍讀一缺三月初八日奉硃筆圈出賽崇阿補授又漢軍典籍一缺奉硃筆圈出存山補授又滿中書四缺奉硃筆圈出斌貴桂泉聨溥全綸補授欽此工部具奏寳源局滿監督一缺奉硃筆圈出文冲補授欽此 
[行在宮門抄]  
　　三月初五日散秩大臣延秀朱煜勳乾淸門侍衛松椿桂祿錦良成安松壽批本官恩祥智格伊哩布連兆奏事官恩鎭文照全興清溎斌成奏蒙古事侍衛倭恒額鄂博噶台鄂多台全福均到行在召見軍機初六日召見軍機初七日達賚到行在請安並謝恩松鶴百日孝滿請安召見軍機初八日乾淸門侍衛良泰松壽忠淸阿到行在請安恩祥謝授日講起居注官恩召見軍機初九日召見軍機初十日湖南學政柯劭忞請訓召見軍機及柯劭忞 
[畫押有期]  
　　西字報云頃得寓居京師西友來函謂中外和約業已議成慶王李相商之各國使臣定於華歴五月十六日畫押 
[俄修船隖]  
　　南洋新加坡日新報譯俄文報云俄人欲在太平洋畔建築可修三百墩戰艦之船隖兩處蓋以俄國戰艦之亟須修葺者爲數孔多而西伯利亞東方船隖非大加推廣實不能容也由是觀之俄之經營亞東其耗費豈淺鮮哉 
[英船設電]  
　　香港循環日報云英國巡洋艦名拖路撥者經海軍省調赴東方巡行中國海道現方布置無線電信是以略滯行期約有兩禮拜勾留方能駛赴東亞 
[法國索償]  
　　韓京來電云日前高麗內閣諸大臣集議决意將貸自法國之欵作爲罷論法國駐高使臣聞之卽向高廷索取洋銀五十萬元爲註銷合同之費不知高廷將何詞以謝之 
[日人演劇]  
　　日本友人來信云日本慈善會中人自華歴上月初四日起至初九日止在橫濵某戲園中搬演京津近事始爲團匪作亂旣而聨軍入都而以各國議和爲殿其間如端王剛毅指揮義和團攻使館董福祥戕害杉山彬皇上奉皇太后倉皇出走議和大臣銜命到京無不描寫偪眞聲情如繪惟賓白皆用英語爲差異耳觀者人需銀幣一圓蓋用以作各項善事然狎侮中國指斥乘輿亦可謂至矣盡矣無以復加矣不知我華人見之能觸心警心否 
[侍御被窘]  
　　京師訪事友來函云巡視北城察院唐侍御椿森宅第在琉璃廠西椿樹胡同三月二十六日上 
 
 

Page 2

 
 
燈後侍御偶至門前散步洋巡兵指爲犯夜扭入侍御至捕房華巡捕中有識侍御者非但不爲阻止且從旁慫恿罰出洋銀百元侍御一時無從置辯祗得如數認罰翌日遣家丁報知本叚華捕局局中員董立將華巡捕十名送交刑部懲辦洋巡兵聞之親往侍御宅請罪並將罰欵送還 
[陳玉蒼侍御敬臣內治之要摺稿]  
　　御史陳璧奏爲敬陳內治之要宜及時先去積弊以立紀綱恭摺具陳仰祈聖鑒事竊維國家定制以六曹總理庶務若網在網天下大政咸受成於是法非不盡善然行之旣久而百弊叢生者何也官不親其事而吏乃攘臂縱橫而出於其間也夫所謂大政者銓選也處分也財賦也典禮也人命也訟獄也工程也以吏爲之銓選可疾可滯處分可輕可重財賦可侵可蝕典禮可舉可廢人命可出可入訟獄可上可下工程可增可减使費旣贏則援案以准之求貨不遂則援案以駁之人人惴恐而不能指其非天下之亂恒必由之然而公卿大夫不惟不能𢷤除且倚若左右手而聽其指揮者何也官非不欲親其事而例案太繁不肖者與吏分肥任其弄法舞文無所不至其稍能自立者能不假手吏胥而檢查舊檔推究成案吏亦得隱持之然則欲吏殺其權非官親其事不可欲官親其事非省例案不可二百餘年以來名臣魁儒慷慨憂時之士痛心扼腕大聲疾呼以求去其積弊而卒不勝者何也承平之世務爲蹈襲欲舉百司相承之例案拉雜摧燒之此必無之事也臣愚以爲天下積重難返之勢障川挽瀾難爲功從古亂極思治之時改絃更張易爲力自頃京師迭遭兵燹各衙門文卷册籍蕩然無存吏胥之窟穴其中者亦散之四方或改他業以去然則昔之痛心扼腕大聲疾呼求去此積弊而不勝者勝之此其時矣若遲之又久而散者盡歸改者盡復則若輩還定安集之日即有滋蔓難圖之憂臣請朝廷發一明詔特簡通知古今公忠識大體之重臣將京中大小各衙門所有重複抵牾奧窔不可猝了之例一時權宜可左可右無所折衷之案一切罷去留其足爲典要者遇事比附其無可比附者均恭候欽定遵行亦以尊朝廷而重制度也向例司員初到衙門無所事事一司辦事者不過數人其餘則旅進旅退而已夫司員旣不辦事則每衙門多者數百人少亦百數十人安用此林林總總者虛縻太倉之粟爲哉臣請朝廷發一明詔自今伊始案卷盡提藏司堂司員親手分類記載續收續記逐日淸理無令遺漏初到署之司員分司後一面閱看則例一面學習檢案檢案能矣卽令學習擬稿無一案不出司員之手檢無一稿不出司員之手裁堂官以是定其賢否而加之黜陟如此而人才不奮興者臣不信也夫吏如虎也例案其爪牙也假虎以爪牙而任其搏噬及其傷殺人從而冶之常不及之勢也不如去其爪牙而虎自伏今省例案而以官主之亦去吏之爪牙也吏旣無所藉手雖欲恫喝夫誰畏之雖欲婪索夫誰予之如此而積弊不除臣不信也或曰不任吏吏不已贅乎專任官官不已紛乎臣且無暇上徵諸古第卽今事以明之軍機處初設　 
旨皆大臣主之後乃分任章京其上檔檢案皆由章京之手總理各國事務衙門案牘如山分股章京治之而有餘所謂供事者但供繕寫而已夫軍機者宰相之職天下事無所不綜總理主中外交涉天下安危所係也而可行豈部寺各衙門但司一事者反不可行哉即如臣管理街道巡視中城蒞事時均將檔案嚴密提取事必躬親從不假手書吏雖當倥偬擾攘之時辦事亦覺順手推之各衙門當亦復然然非朝廷有以鼓舞振興之則泄沓如故舊弊不除且又有甚於今之所云者昔漢臣陳湯云國家議大事非常所見衆必不從今非必異於古所云也臣請 
皇太后皇上獨奮乾斷毅然行之而無疑行見紀綱肅然人材日競內政自修然後可圖自强天下幸甚管蠡之見是否有當伏乞皇太后皇上聖鑒訓示施行謹奏 
[接綰軍符]  
　　鎭江訪事人云長江水師提督總統江勝全軍黃芍巖宮保定於日內由鎭泝江而上巡閱上江安徽江西湖北湖南五省水師大約秋間始能遄返所有江勝全軍經兩江總督兼南洋通商大臣劉峴帥檄委杜雲秋觀察暫行接統觀察奉檄後已於本月初五日由江寗省垣乘舟抵鎭矣 
[浙藩抵省]  
　　杭州訪事友人云新任江蘇臬司升署浙江藩司誠果泉方伯於本月初三日由滬起節初五日行抵杭垣仁和錢塘兩縣主均以禮迎迓方伯隨排導詣撫轅禀到旋回金袋巷某巨室小駐襜帷 
[諸曁教案三述]  
　　上月二十五日浙江紹興府屬諸曁縣境匪徒閙教一案本館已兩誌報端茲得杭州友人來函述及當時風傳牧師倪君被害之事實係烏有子虛蓋倪君當肇事時先已避入某紳家某紳力爲保護幸獲無虞事後已由某紳送歸惟戴牧師略受損傷大約不難和平議結也 
[南陵教案]  
　　蕪湖訪事人云前者安徽南陵縣出有教案茲經縣主桂恪仲大令與牧某君議結所毀英國教堂估計價値照五折賠償美國聖公會賠欵亦忋議有端倪矣 
[道轅戒備]  
　　蕪湖訪事人云近來沿江一帶康逆所糾富有貴爲回天飛龍諸票匪頗有躍躍欲動之情風聞各衙門曁各防營皆被埋藏炸藥蕪湖關道吳季卿觀察深恐釀成巨禍檄調李葆林副戎所統精健營勇二棚饒吳卿游戎所統勇一棚駐紥道轅之外 
[鳩茲防務]  
　　蕪湖訪事人云向駐揚州之武衛楚軍由統領王君桂生調三百名來蕪駐紥北閂外向駐梁山之李君桂馨則接奉憲檄調赴廬州駐紥來安古城之勇經統帶關朝臣都戎檄回蕪邑旋由上憲札令來安縣募勇三棚以資防守 
[蔡墩盜案]  
　　甯波訪事人云上月二十七日之夜郡城東鄉蔡墩人郟生岳家突有盜匪擊毀大門闖入臥室家中人驚而呼救被盜所砍各受重傷迨盜去檢點所失計洋銀七十餘元錢三十餘千文粗細衣服四五百件次日開單投報鄞縣署縣主徐蓉齋大令委鄞江司徐少尹會同營汛往勘情形飭捕跴緝 
[日爵詣杭]  
　　杭州訪事友人云本月初四日日本長岡雲海子爵由滬上來杭舟泊拱宸橋畔新關左近省城文武各官及洋務局員均往迎迓長岡君隨乘綠呢四人肩輿入城暫駐馬所巷日本領事公館次日偕其友井手三郞宗方小太郞及舌人村山正隆命駕至撫轅　會浙江撫憲余晉珊大中丞中丞命東文繙譯張其昌傳述語言幷備西式茶點欵之約歴一點鐘時長岡君始握手言別未幾中丞排導出轅前往報謁禮也 
[武林火警]  
　　杭州訪事友人云本月初三夜亥刻武林閂外拱宸橋迤東登雲橋畔李姓家不戒於火巡防局員撥出勇丁若干名舁洋龍前往施救得卽熄滅僅焚去茅屋三間 
[甬郡官塲紀事]  
　　甯波訪事友人來函云新任浙江寗紹台兵備道兼浙海關監督春會東觀察接篆後暫假稅關爲行轅至本月初六日始營遷入署郡城文武官員咸衣冠往賀○前浙江臬轅監掌印官劉少尉現經藩司榮伯衡方伯委署鄞縣典史遂於上月初六日來甬接鈐任事 
[宣南譚薈]  
　　京師訪事友來函云三月二十日係德國占據京師之馬統領壽辰統領寓長椿寺古刹是日德員咸盛服道賀本界紳士聞之亦聨名前往祝嘏稱觴嗣又於二十七日獻高脚秧歌開路對义五虎棍諸劇以表敬忱自德將華爾德西氏以次皆至寺中玩賞彼來此往車馬如雲○三月二十七日之夜迅雷怒發電影飛靑大雨傾盆恍似銀河倒瀉至次晨始開霽四鄉得此甘霖已可及時播種農家者流不覺喜形於色矣 
[蔣阜請雲]  
　　金陵訪事友人云每屆三四月間城北鷄鳴山及南閂外雙橋門東嶽廟門西驍騎營都　廟以次賽會習俗相沿究不知 
 
 

Page 3

 
 
何所取義本屆東嶽廟首事擬自三月二十九日起迎賽三日都天廟首事擬於四月中旬舉行事爲大憲所聞以目下時局艱難深恐康梁遺孽富有回天諸匪徒乘機竊發爰飭上元江寗兩縣主嚴行禁止是亦未雨綢繆之道也○觀音門外燕子磯船廠創始於湘鄉曾文正公專備修造水師砲艇凡長江內河各師船向例三年小修一次五年大修一次此次由兩江總督劉峴帥札委廠員携資赴江西採辦木料刻己運解來省峴帥札委朱太守其昌前往騐收 
[京江梅汛]  
　　鎭江訪事友人云近日江北各處運米之船甚形寥落以致各行棧屯積漸空價値飛漲目下高白米每石須售洋銀四元五六角次者四元三角數米而炊者無不憂形於色矣○鎭江府知府向子振太守示期三月初六日考試丹徒縣及京口駐防文童先於初五日傍晚詣試院小憩至鼉更四轉升座點名各童挈榼提籃魚貫而入風簷寸晷各展所長○鎭江府向子振太守出示曉諭三月十三日舉行武試先於初九日取齊○府試之時士子雲集城廂內外各考寓往往籍考童爲護身符開塲聚賭無明無夜陣設迷龍事經向子振太守所聞立卽出示禁止並飭保甲局員會同營汛分叚嚴密查拿如敢違犯立提重懲 
[上海官塲紀事]  
　　昨日電報總局提調楊子萱太守詣上海縣署拜會縣主汪瑤庭大令茗談良久而出○昨日午前前水利局總辦兼保甲總巡周秋江司馬命駕至縣署拜會汪大令大令延入花廳茗談片刻而別 
[允准建廠]  
　　英商李得立近在南巿江南製造局硝磺廠左近起造祥和肥皂廠管廠委員吳明府以其烟囱過高恐有意外之虞禀請蘇松太兵備道袁海觀觀察委上海縣汪瑤庭大令前往勘視旣而大令勘得尙無妨礙禀覆道轅昨日李得立親赴道轅謁見觀察面陳一切聞觀察已允照常起造突 
[催解經費]  
　　日昨上海縣主汪瑤庭大令奉到松江府余石蓀太守札文內開今屆學憲按臨考試所需經費上海縣應派銀一千八百兩棚號經費一百五十餘兩速卽運解等情隨卽批解銀一千兩餘俟續解 
[局員瓜代]  
　　本邑十六鋪巡防北局委員蔡蓉卿二尹奉江蘇藩司陸春江方伯委署寳山縣縣丞將次擇吉履任所遺局務由蘇松太兵備道兼江海關監督袁海觀觀察札委蕭子文二尹接辦已於昨日蒞差視事矣 
[神道設教]  
　　前者本邑西南鄉虹橋附近鄉人張榮生戳斃堂兄張福根報經上海縣主汪瑤庭大令蒞騐後飭拘張榮生到案研訊之下供稱小的曾欠福根洋銀三元被索過急口角之際適姑母王張氏前來氏素與福根有隙用刀戳斃事與小的無于及提氏研訊供稱小婦人並無其事大令遂諭令暫行管押前晚飭提覆詰兩人仍執定前供大令謂本縣訪聞此事係爾等與王張氏之女名小妹者因妬姦而起今可從實供明免受刑法王張氏供小婦人實不知情榮生亦堅不承認大令怒喝令將榮生上天平架王張氏上梃棍兼跪大練閱兩點鐘之久仍不吐實大令遂退堂晚膳隨師古人神道設教之意帶兩犯至土地祠令長跪神前大令就神座旁設公案再三開導仍無的實口供爰飭各上梃棍幷鞭背數百下隨復提小妹研訊小妹供詞一味含糊大令喝令掌頰五十下始供稱初與榮生犯姦兩次後福根忽來調戲榮生知之登時醋海波騰持刃將福根戳斃此事母親實不知情大令轉詰榮生榮生知不能遁飾始一一實供大令飭將榮生管押自新所王張氏母女交官媒看管聽候覆訊定奪 
[西兵肇事]  
　　前日之晚有駐紥本邑之某國兵士數人醉態酕醄行至寳山縣境天通菴左近見鄉民駐足閒觀突奮老拳肆行毆擊幷刃傷凌鶴祥頭顱痛極而仆旋經家屬舁赴巡防局控訴未知局員能爲之伸理否 
[上海縣署瑣案]  
　　李高氏控李鑑文奪嗣霸產一案前晚縣主汪瑤庭大令提集一干人研訊徐鹿平供姊丈李杏生在日先立其兄李菊生之次子卽李高氏之夫爲嗣後改立菊生三子鑑文當時將遺產分作十分李高氏得二分半計田五十畝洋銀一千五百元其餘歸鑑文及螟蛉子福保承受徐潤雨所供與鹿平相同李百寳供稱當時李高氏所得之產由小的代爲經理除氏陸續取用外現尙存洋銀四百餘元田五十畝茲特繳案求給李高氏具領菊生供亡弟杏生自改立小的第三子鑑文爲後即將遺產派二分半與李高氏作爲日用之費李高氏供稱鑑文奪嗣吞產惟求恩斷大令諭令菊生轉諭鑑文再給李高氏洋銀一千元呈案之田單票據給李高氏具領著各具遵斷切結存查○羅慶祥控姚鶴鳴父子凌虐義女汪大令研訊之下姚根洪供稱小的娶羅氏之女爲妻出聘禮洋銀一百六十元去年八月羅接女歸寗事隔許久並不送回小的前往探問則已遷徙無蹤旣而尋至蘇州始知羅在彼處開設烟館妻子卽住烟館中小的遂挈之回申今春羅復欲接去小的恐蹈覆轍故未應允洋料羅竟揑情矇控叩求明鑒姚鶴鳴所供與其子略同羅慶祥供此女自幼由小的撫養成人今旣出嫁何以不許歸家况姚父子時將女兒凌虐求恩公斷大令謂羅不應將已嫁之女挈之遠去判責二百板以後不准再往迎歸○西門外巡防局員某君函送竊賊張雲卿到縣汪大令研訊之下張供稱小的係安徽歙縣人來申販售荳腐乾邇因流落無歸不得已而出此下策求恩鑒宥大令判令笞責一百五十板押候遞解回籍 
[上海巡局紀事]  
　　本邑大東門外黃信義油棧主黃漢舟積欠某錢莊銀三千餘兩昨被莊主沈承齡扭控十六鋪巡防中局局員黃衡堂二尹以錢債非所應理函送上海縣署請縣主汪瑤庭大令訊斷○前日輪値十六鋪巡防南局會哨晚間城廂內外保甲總巡朱森庭明府命駕蒞局旣而十六鋪中北兩巡局曁二十三七鋪巡局諸員先後戾止由陳禾亭二尹邀入廳事茗談片刻然後分赴各叚巡查邱友林二尹巡至二十三七鋪南馬頭左近見江北人彭大寳酗酒滋閙因命帶回研詰叱責一百板交人保出○前晚大東門外小九華東首成香閣烟館主在樓上招集無賴開塲賭博正在呼么喝六時適十六鋪巡防南局委員陳禾亭二尹率勇出巡各賭徒見而大驚爭從後窓躍下脫逃有混名臘梨頭脊林者失足墜入比鄰朱韋棠家披屋內傷及足踝朱惡其擾人淸夢不肯甘休次晨投局訴請究懲二尹飭地甲夥喬某嚴提各賭徒到局訊明懲治 
[南巿捕房紀事]  
　　前晚本邑南巿浙寗會館左近居民王省三在新馬路雇某甲所御東洋車諭價不合致相爭扭十二號巡街捕見而喝阻王大怒與捕爲難旋復號召羽黨將捕毒毆捕急吹號呌召集他捕將王拘入捕房捕頭令押候補拿同黨一併解送馬路工程局禀請總辦葉孟紀司馬訊辦○前日南巿新馬路順昌煤油行被歹人蔡杏園竊去煤油四桶售與老白渡左近榮昌洋鐵店主蔡某後經執事人某甲查悉訴諸十七號巡街捕將蔡杏園拘入捕房捕頭令押候起到原贓然後解送馬路工程局禀請訊究○前日寗波船上水手鄭阿元吳連品等羣聚十六鋪河南中華茶樓以茗代酒拇拳喧呶茶博士某甲喝阻不依反被凌辱旋由執事人殷茂堂喚令七號巡街捕將鄭吳拘入捕房捕頭令押候解送馬路工程局禀請懲辦 
[美租界捕房紀事]  
　　昨日龍閂輪船水手李子生持銅質僞金臂釧至西華德路潤泰質鋪求質質鋪夥某甲察知其詐扭送捕房捕頭令包探倪順泉查明實在情形以便解送公堂禀請讞員張柄樞司馬訊核○昨晨小竊王阿二掩入靶子路左近某姓家竊取衣服若于件携之而出適爲巡街捕所見拘入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　四月十一日進口船禮拜二 
江天　輪船　由甯波　招商局 
公　　又　由塘沽　招商局 
江寬　又　由長江　招商局 
萃利　又　由長江　麥邊行 
永生　又　由香港　怡和行 
臺灣　又　由汕頭　太古公司 
四川　又　由烟台　太古公司 
福山　又　由福州　怡和和 
永淸　又　由廈門　招商局 
桂林　又　由汕頭　太古公司 
吳淞　又　由汕頭　太古公司 
四月十二日出口船禮拜三 
大亨輪船晚往長江等埠郵船會社代理 
土佐丸又早開往香港埠郵船株式會社 
萃利又晚往長江麥邊行 
安慶又晚往長江太古公司 
膠州又晚往膠州烟台塘沽美最時行 
永生又晚往汕頭香港廣東怡和行 
北京又下午往寗波太古公司 
龍門又晚往香港粵省禪臣行 
桂林又晚往威海旅順太古公司 
吳淞又晚往香港省城太古公司 
　　四月二三日出口船禮拜四 
美順輪船晚往長江美最時行 
永清又晚往香港省城招商局 
利運又晚往福州招商局 
甯波又晚往廈門汕頭太古公司 
四月十四日出口船禮拜五 
元和輪船晚往長江怡和行 
山東又晚往濟物浦琿春怡和行 
　　四月十五日出口船禮拜六 
　　西京丸　輪船上午十點鐘開往長崎神郵船株船户横濱釜山元山海參崴式會社 
　　承平　又　晚往煙台塘沽開平局 
　　四月十六日出口船禮拜 
美大　輪船　晚往長江　美最時行 
　　四月十七日出口船禮拜一 
　　波瀾輪船晚往烟台旅順仁川長崎釜山元山琿春禪臣行 
瑞泰又晚往長江瑞記和 
山西又晚往琿春玻璃太古公司 
　　四月十九日出口船禮拜三 
　　時太士北輪船晚往横濱神户禪臣行 
 
 

Page 9

 
 
[英美租界公堂瑣案]  
　　包探劉森堂解許東樓唐毛毛徐桂淸到案禀稱伊等三人在本邑某鄉與韓慶章因賭口角經小的拘獲送案請究韓供稱小的被許等拽至鄉間攫去洋銀三十四元金約指銀對時表各一枚求恩追給許供小的向在某押鋪爲夥唐供小的開設小客棧徐供小的小本營生旋又同供稱小的等並未攫物實被誣控韓係著名賭棍請大老爺質之各包探諒均素悉其人包探沈阿岳禀稱韓實係賭棍前曾犯案讞員張柄樞司馬商之白繙譁官判責韓二百板著具呈改過切結然後交人保出許等亦著交保○包探劉森堂解唐物姜許云全錢少堂到案禀稱伊等各帶腰刀往來租界中經小的拘獲解案請究司馬著交人保出腰刀充公○包探劉阿炳解陳鴻芝到案禀稱小的查得其人竊取某姓家銀對時表一枚是以解案請究司馬判押一天贓存捕房待失主認領○包探張阿五解積竊陳長福到案禀稱此人竊取侯阿毛家銀對時表一枚經四百四十四號巡街捕拘入捕房捕頭令小的解案請究司馬判責四百板遞解回籍○包探趙銀河解沈雲卿到案禀稱此人迭次犯案解經大老爺遞解回籍今又濳來是以小的拘案請究司馬判責三百板管押捕房六月期滿遞回原籍○包探胡瑞龍解蔣再泉到案禀稱前日伊至大同棧王連生家冐充包探攫去洋銀四元經小的拘獲解案請究王投案伸訴前情蔣一味狡賴包探趙銀河禀稱小的查得蔣實係著名流氓西歴去年十二月十四號曾由某倡院鴇兒某氏至捕房訴稱被伊訛詐洋銀十元致某倡因之吞烟自盡今旣獲案務請嚴懲司馬判責三百板逐出租界永遠不准再來○包探陳根寳解劉吉卿到案禀稱此人行竊兪阿林家銀對時表一枚經小的拘獲解案請究司馬判責三百板○一百六十號巡街捕解華阿大到案禀稱華至蘇州河投水自經經小的救起解請安揷司馬著送普育堂留養○包探胡瑞龍解孫福生馮錫祥到案禀稱禀稱伊等二人攫取胡金福所携洋傘洋銀等物經小的拘獲解案請究司馬判各責三百板枷號十五日 
[法租界公堂瑣案]  
　　前者韓梅生控鴇婦陶王氏勾引伊妻錢黛玉出爲娼妓讞員杜枝園大令以其情節支離飭押候查明復核昨禮拜二堂期韓又遞禀聲稱小的娶錢妓爲妻由曹朗甫作保大令檢閱原卷謂當時因何山曹梅生出具領狀陶鴇供此妓由韓改名朦領賣與尙仁里某龜奴後轉賣至小婦人處曾出身價洋銀五百四十元韓稱光緒二十二年八月小的納妓之後即往漢口謀就至光緒二十三年四月因病回滬錢妓供韓將小婦人朦領出外卽賣與尙仁里某龜奴轉賣至東公和陶鴇改姓花名曰小寶大令著押候詳細查明再行核辦訊至此某號西捕呈遞借票聲稱韓由顧永發介紹借去洋銀六百元迄今延宕日久顧已去世韓圖賴不還求恩追給韓供小的並無借貸情事大令謂憑據鑿鑿豈容狡賴商之費繙譯飭將韓押候補提顧妻到案質訊核辦○南巿十六鋪信泰錢莊出店人王阿福肩送寳銀二十二錠洋銀一百元至小東門外被流氓陳利甫將洋銀搶去當塲追獲扭入捕房昨日捕頭傳同原告解案請訊大令判令枷號一月笞責五百板贓給失主領回○蘇益大火腿店學徒郭兆榮私取店中洋銀五十四元報捕尋獲搜出洋銀七元大令硏訊之下供稱此事由十六鋪栅夫宋長生唆使大令飭探提宋長生覆訊宋供是夜三更郭過栅時遺下洋銀九元五角爲小的拾得包探禀稱長生身畔搜出洋銀十三元原告馬長根訴稱現在郭之母舅願代措還求恩免究大令判將宋長生枷號一月責三百板郭兆榮交馬領回○吳王氏訴稱前晚失去絨衫數十件報捕查獲竊賊王阿馬謂刻已托楊品山銷售因一併送案請辦大令判令將王枷號一月重責三百板楊禁押十日○姚月江訴稱流氓王阿榮唐阿松陳玉泉搶去畫眉鳥一頭水烟袋一枝報捕拘獲送案請辦大令判各責一百板贓給還失主○包探禀稱高寳寳朱茂生與流氓在途互毆被巡街捕拘入捕房今特解請訊辦大令著押候交保○唐阿土訴稱小的在治下開設麫店流氓陳阿二來店食麫分文不給學徒冋索反被毆傷當送醫院療治今已痊愈求恩嚴辦大令判枷一月責三百板○嚴正禮訴稱被周阿三竊取挖耳簪一枝當塲拘獲送案請辦大令判責一百板贓給還失主 
[蘇省官報]  
　　四月初三日直隸州恩芳際安均稟辭回甯正任崑山縣諸可寳稟謝奉飭回任知縣楊炳震禀謝奉委署理常熟縣事王希禹稟生奉委赴淸江公幹卽辭州同廖福鑫稟知奉府委赴鎭洋公幹卽辭代理元和縣典史陳時夏禀知本日接印任事從九沈金聲稟謝委署金匱縣典史事卽辭赴任 
[上海北市絲業會館籌賑公所施子英經收順直陜西賑捐二月十九至三十日第九十次淸單]  
　　十九日昇記求水陸平安諸事順利洋八十元戴賡颺爲內人坐產平安廿元金山朱履祥廿元松江姚守善六元鄭世善四元姚金壽祝椿年共十元許產藩璿寳二元無名氏二元無名氏一元○二十日皖北期安堂洋一百元退省齋三十六元寳應徐種雲由仁和莊來揚曹平二七寳銀四十兩合規元四十二兩八錢武原朱張氏爲父省吾齋主人求病速愈洋廿元東台無補軒廿元求順子祈諸事順手十五元海鹽省吾齋七十逸叟因病捐助十元南匯顧六瑄續募吳唐願十元又裕泰衆友四元杭州朱雨巖募伯陽後人祈母陸氏福壽康甯十元無錫顧信高求合宅平安十元張卓氏將年例寄杭州香費移助十元張陶氏香費移助四元鄭姓四元震川甯波人求人口平安三元○廿一日馮翊　記求室人　氏癇症速愈合家大小平安洋五百元彭曹氏求心胃氣痛速愈四季平安十元東台無名氏十元○大豐莊來如臯孫堯欽募顧漢翁洋四十元懺過子孫纘禹求母病速痊各十元杯水氏九元酬願子四元補過氏沙四印堂各三元亷讓堂自醒氏無名氏平手砭愚氏黃邦之盧錫三六戶二元周殿卿翁不留名吳手無名氏賈手孫潤齋履素堂盧周伯楊三鱣堂王錫五無名氏錫手九戶各一元共廿二戶合洋一百元向善堂元手無名氏厚手各小洋十角讓善子八角○廿二日宗記洋五十元孫經記求合家平安洋十元無力子求子痰咳速愈二元○高湻縣李續募李國材國琳求父母病速愈洋一百元汪漢臣三十元源仁典節省年關酒食資移助廿四元合太和鹽棧卯金子各十元揚春波四元六角沈辛安二元○二十三日高郵丁玉軒募董姚氏續助洋九十五元蛟川隱名氏求子病卽愈保合家平安廿元又求妻病卽愈保平安願十元無名氏由崇餘莊來十二元○廿四日顧煥章爲慈七甸壽因父制將滿奉慈命將筵資移助洋一百元少思生十元蘇城馮進修病愈完願英洋五元龍洋五元姚伯欣正二月份捐二元姚香寳順寳求免災晦二元○吳崧蓀募莊逖聲吳聽彝吳禮誠慶豐典心願人陳揖笙六戶各洋二元鼎豐裕記二元吳九成吳黻丞榮祿第靈芝書屋潁川山人鄭春相六戶各一元延陵氏銅洋二元○廿五日吳本善爲慈顧氏貤封一品夫人五旬慶九理應稱觴緣先君尙未大祥將筵資移助爲母祈福由王念劬兄來洋一百元某君者一家好善平日無形之功德不一而足家有幼孫幼孫女外孫多人一堂嬉戲之餘某君出陜西災荒圖示之問以肯將押歲洋助賑否衆童皆允頃刻集得洋三十元某君喜甚送洋登報以勗孩童云爾不名薛姓求病速愈十元○湖　鎭募左竹樵左富林左士灃三戶各洋二元喬品三崔贊巫左士美左軼三四戶各一元無名氏龍洋五元○廿六日蘭道人洋十元吳光甫六元吳松甫顧詠熙隱名氏三戶各五元謝紹香一元梅林樵隱爲先考節冥壽燄口費以資冥福而求子嗣四元川沙司獄署王百齡王來生均壓歲移助求四季平安各龍洋一元王　霞王秀英王喜蓮王朱氏四戶各二角○廿七日許滋泉募安鎭安錦雲翁爲子病求卽愈洋一百元平湖不留名求合室免病身體康健三十元隱事居　消滅冥譴卽佑冥福早生極樂世界廿元意會人省懺資移助銅洋十元無名氏洋十四元四角北裕大二元六角二戶合洋十七元嘉定誠心無力子母子二元○廿八日如臯馬晉軒由昇昌號來洋一百五十元惜餘生祈病痊五十元九江同泰吳厚夫英洋二元龍洋三元淸芬主人二元○江西高安縣署壽萱室花洋二元王韶九無名氏王邦全王邦祥韻梅無名氏六戶各一元共七戶合花洋八元兌　英洋七元八角五分五厘○廿九日熙稀子求父母平安洋六元○黃涵之經募第二批王竹銘洋三十元海天逸客三元白記二元隱名氏銅洋一元二角○三十日常州董姚氏續助洋廿元油車港倪硯薇祈保合宅平安五元張倪氏患病求愈卄元無錫正大趙旭照求病全愈英洋三元龍洋二元震澤程子衡洋四元○二月份共收規元一萬一千三百九十三兩六錢三分八釐洋一萬零三百四十八元扯七三一六五合規元七千五百七十一兩一錢一分四厘龍洋四百零八元對開二元扯七二七合規元二百九十七兩三錢四分三釐小洋五百八十七角一分四釐扯六八三合規元四十兩零一錢零二厘錢四百廿文作一二合規元三錢五分以上共收規元一萬九千三百零二兩五錢四分七釐銅大洋二百廿四元銅小洋三百四十三角連前共收規元廿六萬四千一百九十七兩八錢三分四厘銅洋四百十四元六角砂錢五千二百文仇畫卷一册畫絹三幅殿板宣紙廿四史一部圖書集成醫部兩箱福報錄五千本 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　新授湖北巡撫護理江蘇巡撫臣聶緝槼跪奏爲前經題達未奉部復各案謹摘叙事由　案具陳並將節烈各婦女附請旌表仰祈聖鑒事竊准刑部咨各衙門官員隨扈而出一切案卷未及携帶各省達部之案尙未接見部復者查明應題者卽照新章彚奏等因咨行到臣自當遵辦茲查淸河縣民人趙世斌因事與沈孫氏口角穢語詈駡致沈孫氏羞忿自縊身死一案趙世斌依例擬杖一百流三千里業已監故應毋庸議沈孫氏一聞穢語捐軀明志節烈可嘉隨案附請旌表又桃源縣民人渠步月等聽從逸犯渠萬倉夥搶孀婦劉朱氏已成中途奪回因渠萬倉楊言復搶致劉朱氏服毒身死一案渠步月李三依例各擬絞監候俱已監故應毋庸議劉朱氏不甘失節矢志捐軀節烈可嘉隨案附請旌表又桃源縣民人史　因向张陸氏調姦未成致本婦羞忿自盡一案史　依例擬絞監候業已監故應毋庸議張陸氏守正不汚捐軀明志貞烈堪嘉隨案附請旌表又沛縣民人李鴨因向閻蘭姐強姦未成致閻蘭姐羞忿服毒身死一案李鴨依例擬絞監候業已監故應毋庸議閻蘭姐猝遭強暴不從捐軀明志貞烈堪嘉隨案附請旌表乂上元縣民人朱二因周小英服色艶麗與人䙝語戯謔致周小英聽聞穢語羞忿服烟身死一案朱三比例擬杖一百流三千里周小英一聞檅語羞忿捐軀貞烈可嘉隨案附請旌表以上照案均經各前撫臣審核無異先後具題未准部復准咨前因除將供勘分案咨部外謹會同兩江總督臣劉坤一彚案恭摺具陳伏乞皇太后皇上聖鑒勅部核復施行謹奏奉硃批刑部議奏欽此 
　　奴才祥普世續文廉跪奏爲景運門外迤東茶房不戒於火恭摺奏聞仰祈聖鑒事竊奴才等於二月初七日進內察班據廂黃旗司鑰長英志護軍校特登額藍翎長全壽等禀稱景運門外値班大臣班房迤東茶房茲因亂後並無人役看守其時禁城內拋棄快槍數十桿均有子彈無處交納恐有不虞當時檢拾收在茶房以內於二月初六日夜內子刻忽聞該茶房內響聲大震當時前往赶緊開門看視由該茶房內烟火撲出經司鑰長等率領値班空街護軍校博崇式檔房主事富勒恒額並護軍等撲救無如火熾太急連及班火齊出復飭景運門隆宗門値班官兵並檔房値班巴克武式護軍等以及宮門總管首領太監西房三間拆卸用景運門陳設淑桶赶緊運撲救將景運門保護無虞僅延燒茶房班六間折卸西房三間於是夜內並刻將火撲滅謹將茶房不戒於火情形合詞恭摺具奏伏乞皇太后皇上聖鑒謹奏奉硃批知道了欽此 
　　聶緝槼片再蘇松各屬東通海口西連太湖又與浙省嘉興湖州接壤素稱澤國港紛歧匪徒出沒靡常水師不敷分布光緒十三年前撫臣崧駿奏明將裁剩陸勇酌改飛划三十六號以資巡緝十餘年來頗資得力惟原定槳勇口糧每月銀三兩砲勇頭工舵工雖以次遞增亦不過較槳勇多銀數錢近來百扔昻貴緝捕吃緊自宜酌加口糧俾各知所奮勉上年五月間據管帶飛划儘先叅將徐錦堂禀請於飛划各船內酌裁槳勇四十一名每月騰出餉銀一百二十三兩加給在營頭舵勇丁三百二十二名每名銀六錢共銀一百九十三兩二錢計不敷銀七十兩二錢經升任撫臣鹿傳霖批准試辦兩三月所短餉銀暫由善後局支給融銷在案現在試辦早已額滿而在船各勇加餉以後甚爲出力未能一時裁停所有每月加增銀七十兩二錢應歸入正餉一幷由江海關在於關稅項下動支解給作正開支據蘇省善後局司道詳請奏咨立案前來臣查飛划營原定月餉本較防營爲减該管帶裁汰可裁之額勻加前營勇餉藉資鼓勵辦理尙爲核實數月以來旣已著有成效現議將額外所增餉銀隨同正餉於關稅項下支給爲數無多應請准予照辦除分咨戶兵二部查照外理合附片具陳伏乞聖鑒謹奏奉硃批該部知道欽此 
　　德壽片再本年閂八月間德州會匪猖獗之時謠言四起誠恐匪類來省潛伏圖爲內經飭令營縣嚴密查拿以防不測詎九月初八日黎明時候奴才巡撫衙門牆外忽有炸藥轟發屋瓦震飛人聲鼎沸即經府縣營汛前往勘騐牆外原係偏僻舊巷內有宋姓新賃之屋緊貼衙者後牆牆被衝塌二丈餘屋已深陷成坑兩旁民房震倒八間壓斃大小男女六人致傷五人當飭南海縣妥爲撫恤屋主詳細根究知由史硜如代宋少東租賃居住不及十月旋於初九日由統領介字營總兵馬維騏督率勇線在省港輪船馬頭將史硜如拿獲解縣訊辦供認爲孫汶黨羽創設興中會伊充廣東省城僞總統宋子昌卽宋少東爲頭目歸伊節制炸藥係由澳門運來令宋少東埋放屋內冀成大事宋少東裝就火引先行逃避等語提經司道復訊不諱由奴才批飭正法梟示犯產封變充公茲據廣東緝捕總局司道等將拿獲史硜如出力員弁詳請奏將前來奴才伏查逆犯史硜如糾衆設會膽敢暗埋炸藥轟毀署牆其爲會匪內應自無疑義雖奴才衙署房屋略被炸損而合省人心甚爲惶惑幸仗聖主威福立卽破獲懲辦一面出示曉諭解散餘黨免予窮治仍嚴禁謠傳密拿逃匪地方始漸乂安所有拿獲逆犯出力員弁自未便沒其微勞可否仰懇天恩俯准將都司銜儘先補用守備張耀山免補守備都司以遊擊儘先補用五品藍翎儘先拔補把總張大鵬以千總儘先拔補六品軍功儘先拔補外委郭保全以把總儘先拔補已革前署廣西鬱林營叅將林有成留營効力以示鼓勵而觀後效之處出自逾格鴻慈除仍飭嚴拿逆犯宋子昌卽宋少東務獲懲辦並飭取各員弁履歴咨部外理合附片具陳伏乞聖鑒訓示謹奏奉硃批著照所請該部知道欽此 
　　錫良片再奴才前在湖南藩司任內經湖廣總督張之洞湖北巡撫于蔭霖湖南巡撫兪廉三奏派總統湖北武功湖南勁字兩軍入衛並招募衛隊一百名嗣奴才蒙恩簡授山西巡撫面奉諭旨令鄂湖兩軍留晉省仍歸奴才調遣俾資分布旋派該兩軍扼劄固關一帶均經奏明在案奴才恭閱電鈔奉旨開缺查晉省防務正在吃緊之際所有留晉之鄂湖兩軍未便遽行撤回原省自應歸調任山西撫臣岑春煊經理將來防務大定應如何分別撤回之處統俟屆時由岑春煊察酌情形奏明辦理至前募衛隊一百名應請發給兩個月恩餉卽行裁撤以節餉項合將留晉鄂湖兩軍歸調任撫臣經理並裁撤衛隊緣由附片具陳伏乞聖鑒謹奏奉硃批著照所請欽此 
　　余聨沅片再臣到浙省體察情形百務均宜次第整理而尤以洋務營務爲目前之急亟須遴派大員總司其事以專責成查有現署按察使候補道許貞幹長才心細明于治體於洋務均能講求實際此次臣派委辦結全省天主教案甚爲敏决有法頗資得力卽於現署臬司任內應辦公事亦覺措置裕如臣爲用人起見擬即派委許貞幹總辦洋務局營務處兩事以資臂助而收實效是否有當謹附片陳明伏乞聖鑒訓示謹奏奉硃批著照所請欽此 
　　聶緝槼片再蘇州府知府濮子潼奉旨補授湖北荆宜施道應即前赴新任所遺蘇州府知府係省會要缺政務殷繁必須遴委明幹之員接署方足以資治理茲查有准補徐州府知府張預辦事實心勤能穩練堪以署理據蘇州布政使陸元鼎署江蘇按察使朱之榛合詳請奏前來除批飭遵照外謹會同兩江督臣劉坤一合詞附片具陳伏乞聖鑒謹奏奉硃批吏部知道欽此 
 
