# 1884 - 95 - 4903948

 

Page 1

 
 
[論中國宜堅拒法人賠費之請]  
　　邇日越南捷報各　皆同月餘來猜疑憂慮一旦釋然誦杜工部中興諸將收山東捷書夜報清晝同之句不禁狂呌跳舞矣粤人置酒高會然放鞭砲忠義之氣最爲激切而本埠茶館酒樓聚首傾談莫不眉飛色舞好事者又從而繪爲圖　墓官軍獲勝法人敗績之狀雖大半出於猜度而事有想當然者卽不妨以爲目擊一禮拜之内見者爭買聞者傳觀數千張分之立罄幾於洛陽帋貴直可以補新聞之缺而人心之盼望捷音忠憂義憤卽婦人稚子無不皆然噫嘻法人何其取惡於人乃若斯之甚耶論者因謂中國四朝以來凡爲通商之事而受挾制於泰西者一旦可以雪恥矣目前華軍自必步步爲營跨有紅河規復全越以兩省六七軍分駐驗要又得留永福久戰之兵習知地利或爲前驅以鄉導或爲後勁以要遮或爲偏師以資接應或爲游卒以助搜羅法人經此大創軍無所主北寗之遺零落不成隊他處之戍驚惶而欲奔吾意節節收復盡驅其餘人以歸西貢固屬旦夕間事卽并西貢而亦弗令其居且不見爲難也然鄙人前日一論謂中國之兵爲法人所敗法自不肯罷手卽勝法人且大勝矣而法亦不肯息肩盖彼今日猶曰我圖越南何與於中國而竟出師拒我傷我將士耗我軍需陷我於不復能軍辱我於不齒諸國豈非中國之咎是宜索償者夫之數語也稍知恥者必不肯出於其口而法人則無理之尤而無恥之極者也試思北寍大創宣泰又復河北法軍被華軍劉圑合力　住而南境諸城守兵單弱海宼猖狂隂爲官軍之助其不至逼法人而歸西貢者幾希縱有電音發回巴黎竊恐國人聞此凶耗欲再捐餉不肯應命卽重調大兵亦必解體嗟怨前日聞法人謀勸各處進教者之銀有著名教黨家擁數十萬者業已分等輪摺又聞法人近仿澳門招工館之法用人設騙諸無業流民上船作工因而錮禁使之赴越當兵以充頭陣然則法人之籌餉如是籌兵如是亦可見其外强中乾之勢矣乃猶私心竊計異中國之必肯賠銀而虛聲恫喝何其夢夢也夫初得北寗法人發電謂已續得太原而不圖北寗不能有并宣泰亦不能守也今大敗之後而猶曰進攻　化乎去冬整頓重兵謀攻宣泰北寗兩處慮華軍之太盛揚言欲取臺瓊舟山無論何處但得其一卽可踞地要挾而實則所調之兵僅敷越中之用盡驅以北攻而守者已虛安有餘兵以擾我洋面也今被殲垂盡而謂可以專向北洋更可以分布南洋乎孤拔雖善將兵區區一鐵甲船五小兵輪船恐亦不過泊吳淞泊厦門以窺我軍中舉動而已乃曰奪踞金陵中國必允賠費而於他國商務亦無妨礙何其狂至此極乎盖法人之無恥不自今日始見之而兩年以來中國不論如何與商均若勿聞所以待於中國者止此兵費一說若爲日愈久則爲數愈多耳彼見中國素肯認賠必令如斯而後已始則但計勝而索賠今則雖不勝而亦欲索賠事出意料之外議仍平昔之謀不過戰勝則危詞促期以相要而戰敗則巧言厚顔以相嘗爲少　耳噫法人此時亦有萬不能已者在也盖經此大創國人離心財用空虛何以爲國或者中國尚存不願失和之意抑畏我侵擾海口自知兵非我敵不敢狃越中陸戰之勝而决計交綏於洋面則固未嘗不許賠而我得以此銀誇示國人謂戰雖不勝而所摩兵餉終可取償其不至因暴骨以逞生其怨而速之板也如此則法仍不失確名於泰西豈非計之善者然無如其無恥之甚也顧爲中國計目下法之兵力必不如前孤拔統率師船本窺各口未必卽有精兵肆其攻奪特賠費之請彼正不以爲可恥而深以允賠爲榮所慮者海口有事商局攸關諸國旣同其休戚甚不欲中法遽定失和之局苟出而排解而欲使怯人不得所請撤兵而退此必不能譬諸惡丐强索錢未主人怒甚已命臧獲輩縳而毆之然罪不至死釋而遣去而彼之所索愈大前則爲果腹計而後更以養傷請也鄉隣趨視十九勸主人與之主人不敢終吝也今之法人毋亦類是然吾雅不願以此丐待法人而深望中國之弗與焉爾矣 
[傳言不一]  
　　越南遠在炎荒此次法軍來攻而法又不準各報館人前往觀戰孰勝孰負實在無可懸揣西貢電線復爲法人把持勝則張揚敗則隱匿故電音亦難深信至中國官塲與華商信息固可無疑然轉輾傳述容有脫漏本館職司紀載惟有廣詢博訪徧閱西字華字各日報並採兼收庶幾明眼人得以默揣戎機衷於一是但昨閱西字報及香港各華字報又大相逕庭諒必時日參差故所言致有同異兹特並錄於後祗以符新聞之體裁而已 
[河内續聞]  
　　收復河内信息前經錄報兹又傳得河内一帶皆有黑旗屯駐以步步爲營之法進逼法軍沿河雖有法國兵船停泊然恐悮傷岸上之法兵故不敢燃砲以擊黑旂或曰法之兵船已盡赴北甯爲水淺擱猝難駛回應敵其實河内並無法國兵船也審是則法軍情形可概想也 
[海防近報]  
　　海防商人現甚惶恐蓋以海盗猖獗而法兵之駐海防者寥寥無多猝有意外則必遭海盗刦掠也又聞法人因兵困於北寗宣泰之閒屢戰不利情形甚爲拮据而海防各處勢難兼顧已備文書星夜馳回法國告急請速發兵二萬尅日東來俾齊調遣而俻戰爭此信若確則法人之窘迫極矣 
[法人述黑旗勇略]  
　　西報謂法國水師提督科拔部下某弁曾隨科拔進攻宣泰身在行間目擊當日鏖戰情形因詳述其巓末郵寄回國謂黑旗之衆誠法軍之勁敵也衆不及萬人而皆謀勇兼優韜略嫻習其列陣也如山岳之難撼動其進戰也如虎貔之尚威猛莫不奮勇爭先機宜悉合儼若戰則必克行所無事所用之鎗皆新製上等爲西國著名利諸命中及遠並無虛發炮隊似不甚多而精銳無匹觀其隊伍之整齊技擊之純熟卽歐洲各大國所稱爲節制之師亦堪頡顔而不少遜也每隊必有管帶員弁而將識士心士知將意每當臨敵則持重不佻好整以暇倘越南兵勇均如黑旗之衆我法人卽起傾國之兵與之爭鋒豈能得志哉今雖得有宣泰然黑旗一日尚在則法軍一日可慮也按此法弁之言並不自夸其能而若甚心折於黑旂所謂實至者名自歸雖仇敵亦無所用其憎惡者也嗚呼黑旂誠人傑矣哉 
[教民被戮]  
　　法添士日報謂接到東京郵同據稱越南崇奉天主教之民久已徧於國中向藉法人保護得以相安於無事近因用兵以略定東京力難兼顧遂被越南官兵恣肆殺戮慘難言狀西歴正月初一日籓河地方突有越 
 
 

Page 2

 
 
南武員督率山上衛兵馳至教民所　之處將傳教人一名教友七名擒拿卽在禮拜堂外曠地次第處决並梟具首以示於衆然後縱火焚其堂復到隆登地方搜戮教現數名翌日衛兵偵知有傳教人偕明教友潛於鄉間又到各村查搜獲傳教人一名教友數名亦是斬首訖而焚其村落計被燒者三處此外焚毁教堂殺戮教民屢有所聞不勝枚舉或謂必奉有越廷之命然後敢肆殺戮若是也及法兵攻奪宣泰得聞中國某總督發有文書與黑旗着盡將教民殺戮勿俾遺種流毒無窮法國水師提督科拔聞此消息急命獺頭炮船駛往藩河駐紥俾資保護而免教民慘被殺戮焉按越南之人奉天主教者越宫向不敢究詰而此報顧謂奉越廷之命又謂中國某總督有書與黑旗得毋欲聳西人之聽聞以見其用兵之非無故而爲異日多案賠償地步歟料明眼人閱之必瞭然於心目矣以上四則皆錄自香港循環報而維新日報與中外新聞亦復所載從何故不贅登以免後見 
[法報譯錄]  
西貢法字報言法人得北寗之後柏里也將軍向太原鎭一路追逐黑旗十九日攻奪延德城守延德之黑旗兵退去時遺有火藥法人卽以所遺火藥轟燬該城一路追襲至二十六日抵太原鎭復開一仗約計有華軍四千越兵六百悉數退去太原卽爲法人所得内有砲三十尊均爲法人　獲隨卽回軍至北寗見格禮也則由朗松一路追襲於十八十九二十三天内追至中途二十日與華兵接仗奪砲臺兩座虜伯砲一尊舊式炮四尊及洋鎗車裝粮食等件派兵一隊守炮臺亦卽拔隊回海東華軍並不與法兵力戰迷祿元戎之第一材官則已回河内預備進攻洪化之事北寗之越官均降於法國并送禮物其中有象三隻云按以上係法字報所言與數日前傳聞諸說不甚相符太約均係法人自已誇張之辭耳 
[北寗戰務詳錄]  
　　昨晚又接初八日中外新聞其言更有足快人意者亟錄之以當凱唱據云中法軍務盼望信息者莫不翹首跂足佇聽確音日前所接軍情當經陸續登報藉供清覽兹據省城友人付來官塲北寗羽書確耗爰卽照錄俾悉其中詳細庶無闕憾焉據云官塲昨接越南捷報内開北圻之役法軍分三路而來駐城華兵早已偃旂息鼓拔寨移營由北門而去其守禦砲臺之華兵則預授機宜相時而動遥見法軍驟至則以逸代勞鎭靜不驚法兵開砲轟擊聲震山谷烟燄漫空華兵毫無動靜俟法軍稍倦始還炮數響乘勢退兵法官瞭望旌旗揮令追逐華兵且戰且走互有損傷行約十餘里之遥山路紆廻地勢曲折法軍前隊已至惟見蹊徑分歧樹木叢雜疑有埋伏飛報後隊止令停進當卽回兵見各座砲台祗存旌旂臨風招展并無一人一騎法官於是分兵據守隨率大隊進屯北寗城外探聽消息旋據探馬回報言城内華兵已退惟有老弱土人數百而軍械鎗炮所遺甚多法帥先令一軍入城查無伏兵然後大軍繼進安營下寨犒賞三軍迨至十八晚亥盡子初之時其夜月色朦朧隂雲靉靆忽聞砲聲震耳金鼓齊鳴華兵與黑旗分兩路殺來呐喊之聲山摇地動法軍出營抵禦而黑暗之間不知華兵多少夤夜交戰肉薄相攻當被黑旗及華兵似虎如狼鎗轟刃砍死傷積野法兵見勢危迫退兵回城華軍遠遠圍困亦不窮逼將及黎明城中地雷乍發勢如地塌山崩轟斃法兵數千一二三四畫之武弁約死四五十名法帥美律自引一軍駐於城外未罹斯難急遣軍士迅赴戰艘以求援助詎法水師提督哥拔遲延未發而美律憂傷交憤鬱抑而亡黑旗華兵探知消息復乘勝調發木排及硝磺引火之物趁水淺法船不能運動之際順流而下焚燒法船數艘是役也華兵死傷者二百餘人黑旗斃亡實不滿百刻下北寍城内半爲瓦礫之塲半成池沼死屍堆積狼藉不堪黑旂現已旋師駐劄太原華兵亦退守險要且聞此次沿途轟擊奮勇衝鋒願爲頭陣之兵乃雲貴總督岑彦卿制軍不惜重資賞給各省游勇使之應敵者以故勇敢善戰無不以一當百大獲全勝多賴其力語云重賞之下必有勇夫信然此當日官軍克復北寍之實在情形也以上要情乃友人由官塲探得密付本報因卽照登俾閱報家得知其詳至日間有無開仗情節俟有確音再行專報 
[官塲消息]  
　　金陵接有都中電音云北寗失守之信傳至都中唐萼生徐曉瀛兩中丞皆奉旨革職滇撫則以貴州巡撫張鉞卿粤西撫則以湖南巡撫　琴軒調補盖張中丞曾任雲貴總督滇中情形最爲熟悉潘中丞則本係淮軍統領宿號知兵兩中丞坐鎭邊陲定可抒南顧之憂而懾西人之胆惟北寗旋卽克復未知仍須更動否耳 
[接差述聞]  
　　金陵來信云曾洗圃爵帥前有初十日抵寗之　故省中各官連日均於五鼓出城至接官廳忝候憲駕但初十十一兩日皆係忌辰爵帥抵埠各官均須恭請聖安恐有不便故特　至十二日始行泊岸十三日接印云 
[辦灾失當]  
　　揚州於新正遣散灾民時正風雪嚴寒且有産婦嬰孩中道垂斃此曾列報然飢民與本地紳士僉謂經費不充有不得已而爲之者故死亦無怨不料黃太守降議卸事後交出　養餘欵實錢尙有一萬兩發江甘二縣存典生息另有存米八千石亦經漕憲撥去刻聞募賑紳士禀請撥濟山東尚不知新任宜太守允否夫旣有此餘貲則災民尚可留養何當日迫令就道弗能稍緩須臾耶 
[軍令决犯]  
　　前報去年在蘇臬司監内脫逃斬犯王二一名在皖省拿獲押解到蘇一節疉由府縣過堂詳報臬司卽許廉訪錄供轉詳兩院衞中丞批飭十三月十三日已刻請持軍令鄒赴市曹處决是日辰刻首府三縣會同撫標中軍將弁督帶兵丁將該犯提出過堂捆綁用囚籠舁赴城北大較塲監斬訖旋赴撫轅繳令排堂回署溯是案初出有獄管獄官惶恐萬狀甚至閉城搜　卒至時閱半年始就刑戮雖因案鐫級者已有數人重懸賞格所費更屬不貲然亦以見天網恢恢終未能倖逃顯戮也 
[寗郡氣候]  
　　寗郡初八日濃霜如雪初十日早大雷雨以風午後雷止雨仍傾盆而下如是者兩晝夜十三日雖見晴霽而寒氣逼人宛似隆冬氣象不但春花有碍且恐疾病滋多矣 
[乞留防營]  
　　福州館頭地方去冬有潮勇兩營駐紥營規嚴肅兵民相安救火尤爲出力前月忽奉憲札欲調往興泉漳地方防守於是商民均赴憲轅乞留旋因格於成例不準然當移營之時商民均以香花燈燭送行各有眷戀不舍之色足見統領該營之方觀察加人一等也 
[縣試三覆題]  
　　四書題吾聞出於幽谷遷於喬木詩題　得履有詩書氣自華得華字五言六韵 
[整理花叢]  
　　　英租界怡　碼頭浦灘現在雇工薙草四周圍以鐵練聞係西人開設花會所用惟開期尙未定耳 
[火警續述]  
　　老閘西首失愼已列昨報兹查得該處皆是平房内有某姓所開蘆柴行遺火於柴遂致燎原延及左右隣家燒去平房五間西至竹行爲止東首之薙頭鋪切麵店均已燒焦惟四壁及屋頂巍然未倒斯時老閘大橋上觀者極多橋欄折斷五六尺墜落河中者約有五六十人有四人受傷由浦舁送至仁濟醫院内有一人因傷重斃命昨由好捕頭在英公堂禀明太守許諭傳三圖地保報縣請騐旋有死者之胞弟金濟甫同死者之子到醫院言死者金順甫年五十五歳南　人向爲花行生理昨夜觀火落河氣絶請免報縣自願備棺成殮尚有三人一名葉順儀宜興人爲缸甏生理受水卽吐一名戚光照係爲出店者兩臂受傷一名徐和才賣串繩爲業左腿受傷均留醫院又有陸續往醫者五六人醫畢卽去 
 
 

Page 3

 
 
[是眞是假]  
　　金華府人朱兆謙控王大有與胡開文卽汪敬山同邵雨田等誑騙火腿價洋一案疉經黃太守分别笞責押令繳洋在案昨據胡妻扭余明甫張香林二人交捕解案胡妻稱朱之火腿價洋實在戴旭初處及朱控我夫知戴曾將洋二百元交余明甫料理余竟躭延到今爲　扭案張亦帮同調處者太守飭將在押人証一併帶案先問余明甫戴也銀洋　爾否答稱戴祗寄洋百元並未言明料理此案太守問戴在何處答稱寄洋之後已往嘉興太守又謂該氏旣知戴交爾洋二百元豈容吞匿其半答稱情願賠墊湊成二百元太守又問胡何不將洋交案答稱我確未用洋朱曾到班房在火紙上開萬有全戴日永火腿舗之店號囑我供出此二家字紙呈閱朱供並無此事請對筆跡太守令朱冩字核對不符又問朱爾曾到班房否答稱到過太守又謂爾旣控胡何又到班房答稱胡妻邀我到班房胡言情願私下調處還洋如當官則分毫不繳我未允從太守隨飭余明甫繳洋二百元以百元充棲流公所餘洋繳存候示着王胡　趕緊繳洋仍行管押俄而朱又扭一人上堂大呼此爲眞邵雨田前次提案者非邵雨田也太守謂前次審過幾堂爾何不言明今又牽累他人朱答稱二次訊供退出時見非眞邵當卽喝破胡婉言央我故隱忍詎此案迄今未了屢見眞邵欲扭被遁今見眞邵在外與胡面談爲此　案太守問扭案者究竟何人其人答姓邵名子坡並非邵雨田此事實與我無于太守又飭將在押之邵雨田帶案　究竟是何姓名答稱姓楊名克昌太守怒謂前次如何冐稱邵雨田答稱此事我亦共賭前蒙差提時指我爲邵雨田我卽將錯就錯太守着認被朱扭案者是否眞邵雨田答稱並不相識太守着胡認胡稱實是邵子坡太守又問朱究竟如何聚賭答稱後來雖曾誘賭我不與分惟向索價洋太守謂此事定係誘賭爾亦咎由自取著卽供明朱堅不承認與賭太守喝笞百板朱極口稱寃太守又以楊克昌不應冐稱邵雨田與據稱之邵子坡胡開文等分别笞責仍行管押着繳銀洋 
[糾衆搶人]  
　　南潯人金雲福至英公堂稱在招商局爲工頭前在志遠街花烟館内認識一妓因欲從良由流氓阿龍介紹向鴇婦二阿姐言明還帶擋洋四十三元娶妓爲妻昨忽被阿龍等糾人劫妻至新閘爲卽報捕派包探同往查得妻在張朝家及我再往妻與張朝阿龍等均已不在又詢張妻據言妻有原夫托張與阿龍等送回原藉等語繼又訪得伊等托船戶朱阿五卽朱文奎包送旋在小茶館兒朱爲卽將朱與張妻同交包探送案又有沈學樓上堂稱見流氓搶一婦人駐足觀看忽被流氓索詐洋四元不得已將棉褂押洋二元又向公平洋行友人借二元交去請爲追究朱阿五供撑湖絲船無端被扭張林氏供丈夫張朝昨被阿龍等數人邀送一婦回鄉黃太守問沈學樓銀洋四元交與何人答稱給阿龍二元松茂二元太守謂爾何知二人之名答稱聞伊等呼喚而知之包探禀阿龍係專爲拆梢太守飭將張林氏交保着交丈夫張朝朱阿五保稱俟補提阿龍冉訊 
[毆捕訊供]  
　　昨報巡捕被毆一節兹悉實係五號巡捕潘小紅非十五號也捕房將拘押之福建人丁阿秋王阿金兩人解案五號巡捕潘小紅偕二十號華捕鄧文光亦投案訴稱查出漏捐小車令其補捐有福建帮十數人走過謂今日不捐尚有明日何得定在今日補捐我以其事不干已斥其不必多管彼等卽候在橋上俟我至橋邊趕車時五人動手將我拖至養和樓南首將近太平弄前按住毆打被將號衣扯碎并失去時辰表一只小帽一頂又據鄧文光稱知五號捕被福建人拖去跟蹤往看亦被毆打失去表一只報明十六舗巡防局派勇前往拘到丁阿秋一人餘俱逸去又據法包探孫寳生稟稱昨晨有人到來探福建人信息恐是同黨故卽拘押太守詰之王阿金稱爲木匠偶然問訊悮被拘押詰之丁阿秋稱駕糖船爲業誤被拘來翁太守謂汝若在船上豈有誤拘之理着將丁阿秋管押候查王阿金當時旣不在塲無干開釋 
[喊寃自刎案結]  
　　前報喊寃自刎案内之原告文生韋元謨管押捕衙前晚韋竟越墻逃遁當經看管家丁知覺追出獲住禀明許廉捕轉禀黎邑尊飭將韋提出謂之曰爾旣稱生員自應安分守法爾因索詐不遂糾人誣控罪有應得况敢在押遁逃實屬不法飭將韋重責手心一百五十遞解回籍其餘人証一概開釋均免深究完案 
[法界公堂瑣案]  
　　前報婦人吳沈氏控徐李氏不付會資一節昨日吳沈氏邀同孫月堂到案并呈會簿一本徐李氏亦投案禀稱前年二四兩月間出過錢六千文第三會時在鄉未赴亦未出會資後經人知照稱會已摇得趕卽到滬詎周姓已將會資用去故我早將會本償還事已過割况周姓夫婦現在南京不妨與吳沈氏同到金陵質對又據吳沈氏稱此會係光緒八年二月分起間月一摇第三會伊卽得彩八月間未付會資九月間周姓逃逸伊祗出半會錢一千六百五十文然彼等卽有錢債往還豈可將我會項扣去翁太守詰及孫月堂得彩時洋元付與何人周姓走後徐姓曾到塲否答稱得彩交洋時周與徐皆在場周走後徐來與否因人多不能記憶翁太守謂吳沈氏稱周在八年九月間走逸而大成烟店之事實在去歳秋間時日不對總之此案非周姓到案不能水落石出着自行前往問明否則送縣由縣關提人証亦可吳沈氏等稱情願同徐李氏至金陵云○婦人張劉氏偕其姑張陳氏訴稱去年八月十七日家中失竊本年二月十四夜又失多物均報捕房詎昨晚賊又來挖洞幸卽知覺追至英租界遇捕拘獲法包探孫寳生將搜出之質押票數紙呈案太守詰之解案人胡桂松據供向習成衣業前與張姓同居因生意清淡中秋節後卽擬停歇蒙張劉氏借給我衣服首飾押錢復做與伊拚識四月嗣因張劉氏與其夫弟張順生來往逐我出外昨日往取所寄作塲板彼等藉端尋事誣我爲竊張順生在製造周做工凶横異常我從不偷人物件亦不挖洞等語張劉氏堅稱有墻洞可查太守問張劉氏有夫與否答稱有名張阿林與姑同居胡桂松又稱張阿林是小叔伊所拚者另是一人極不規矩太守謂胡桂松照爾所言爾之爲人亦不規矩兩下各有不實不盡着將胡桂松暫行交保飭包探孫寳生往查墻洞再核 
[太倉繆季豐二尹偶成七絶二首呈少欽大善士仁兄大人台閱斧政]  
　　百萬窮黎待哺來多方籌拯憫奇災憑君散放兼收解喬梓隂功洵大哉謂少欽封翁及子英孝廉○療病端求抒妙思何須醫藥力持危今四媳病危服愿單而愈眞誠總得穹蒼佑再勸人家效法爲各處病家如能仿照行之較爲便捷 
[謹和繆季豐二尹兩絶原韻]  
　　頻頻募欵寄郵來竭力彌縫此救災數無多少陸續寄來囑解災區爲羡留心民瘼切俾登樂土賦懷哉○偶爾求神幸格思四媳在母家病篤蒙畢粟香親家叩求神前許願助賑卽將捐單化服是夜稍有轉機次日善昌叩竈君前立願助賑敬將捐單化服病卽轉危爲安一念之誠竟邀神佑祗爭片刻决安危倉皇且緩馳書報散賑惟防不勇爲四兒則敬在災區放賑不欲將四媳病狀通知惟恐辦事分心不無窒礙[  上海經業會舘籌賑公所教弟施善昌拜稿]  
[浙省撫轅抄]  
　　三月初九日新授廣東運司瑞進見寗台道薛進見卽辭赴任候補縣安培志禀知厘捐局委黃道關厘局禀安叩謝補用縣丞戴麟昌禀謝藩司飭知請補金華縣丞缺正任太平松門巡檢王炳垣禀知藩司委催前署松陽皮令認解交案差 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
