# 1920 - 253 - 4917089

 

Page 1

 
 
   
 
 

Page 2

 
 
時評 
[戰局與和局（冷）]  
　　戰局不定於是和局亦不定以大體言始以直段派之戰而中變繼以桂粵派之戰而中變今又以滇川派之戰而中變勝負無定於是戰局無定戰局無定於是和局無定粵聯段而段敗直聯岑而岑敗滇圖川始勝而今又難知其勝敗是非和局因戰局而永無定時耶 
　　是故茍不據事理而以有力者解决和局勢必至於如此何也今日之有力者明日即變為無力者也茍不據事理而以地盤解决和局勢又必至於如此何也欲於和議後推廣地盤必於和議前盡力爭奪也然則今日戰局之不定與和局之不定又曷足異哉 
[命令]  
　　九月十四日大總統令　任命盛開第為暫編浙江陸軍第二師步兵第三旅旅長此令 
　　又令　任命陳步棠為暫編浙江陸軍第二師步兵第五團團長伍崇仁為第六團團長此令 
　　又令　兼署陸軍總長靳雲鵬呈請任命何葆森為暫編浙江陸軍第二師步兵第五團中校團附蔣僎為少校團附余開湧為第一營營長吳觀瀾為第三營營長均照准此令 
　　又令　兼署陸軍總長靳雲鵬呈請任命張效巡為暫編浙江陸軍第一師步兵第二團第一營營長應照准此令 
　　又令　兼署陸軍總長靳雲鵬呈請任命馬克常為陸軍第十二師步兵第四十五團第二營營長應照准此令 
　　又令　兼署陸軍總長靳雲鵬呈請任命馮志祺為直隸陸軍第三混成旅步兵第二團第二營營長應照准此令 
　　又令　兼署陸軍總長靳雲鵬呈請任命趙毓忠為河南督軍公署軍需課課長應照准此令 
　　又令　署內務總長張志潭呈准兼奉天省長張作霖咨請任命于錫藩為安東警察廳警正應照准此令 
 
 

Page 3

 
 
　　又令　薛福德給予二等　光嘉禾章此令 
　　九月七日大總統令　署司法總長董康呈請將署吉林長春地方檢察廳檢察長陳學釗免去署職應照准此令 
　　又令　署司法總長董康呈署河南高等審判廳推事熊才江西高等審判廳書記官長章廷華懇請辭職均照准此令　　又令　署內務總長張志潭呈准新疆省長楊增新咨請任命馬紹武試署烏什縣知事魏承耀試署巴楚縣知事均照准此令 
　　又令　阿戈拉門棣給予二等大綬嘉禾章此令 
　　又令　細野辰雄晋給二等文虎章此令 
　　又令　伯似貝給予四等嘉禾章此令 
[專電]  
　　北京電　本日令經國之謨制用為要現在民治日益發展支出增越振興敎育提倡實業與應啓發稅源三年一月公布所得稅例准十年一月施行責部認眞辦理定有成數儘先撥充振興敎育提倡實業之用又派曹銳督辦平糶王瑚帮辦又祭關岳薩代（十五日下午三鐘） 
　　北京電　日使館消息劉存厚佔領成都與呂超聯合現分兵東下形勢又變和議停進靳另電滇唐湘譚川呂詢對速開和議意見　　　　　　　　（十五日下午三鐘） 
　　北京電　和議因滇黔未復停頓靳再電唐劉呂李敦促並聲明此間於統一計畫已與西林武嗚日初組安切實商訂乞鑒至盼提挈進行（十四日下午八鐘） 
　　北京電　據報李烈鈞抵渝後與孫唐伍代表及各方面接洽甚忙預定九月底再開聯軍大會 
　　　　　　　　（十五日上午十一鐘） 
　　北京電　張紹曾文（十二）電贊成滇唐宥（二十六）電五條辦法（十五日下午三鐘） 
　　北京電　連日災民隨車赴奉動逾萬人頃奉省已在山海關截阻不准入境（十五日下午三鐘） 
　　北京電　院通電各省運米北上助振（十五日下午三鐘） 
　　北京電　閩案經外部與日使會議數次我所提條件如撤福州日領懲肇事日人恤受傷學生等欵均未辦到（十五日下午三鐘） 
　　北京電　湘譚電復武陵丸案日領要求會審擾事官兵外交上無此先例宜將此條撤回援美敎士案辦理（十五日下午三鐘） 
　　北京電　福州英商泰抗納塢租案外部與英使交涉不理 
　　　　　　　　（十五日下午三鐘） 
　　北京電　張勳任陜甘巡閱使息尚未消滅（十五日上午十一鐘） 
　　北京電　日來調動鹽官均由費成楊慶澂以金得松運副現蘇李以楊少不更事來電拒絕 
　　　　　　　　（十五日下午三鐘） 
　　北京電　哈電沿東路日兵未撤盡留駐三分之一（十五日上午十一鐘） 
　　北京電　駐庫褚旅改歸陳毅直轄　　　　　　　　　　　（十五日下午三鐘） 
　　北京電　京外俄使領職權通令一律停止黑省首先照辦（十五日下午三鐘） 
　　北京電　外部派赴聯盟會秘書嚴鶴齡將携魯案全文起程 
　　　　　　　　（十五日下午三鐘） 
　　北京電　電復饒孟任仍速回國毋得推諉（十四日下午八鐘） 
　　北京電　王使電意法小有違言意總理特赴法解釋（十五日下午三鐘） 
　　北京電　黑電滿站現添兵一混旅助防海拉爾添駐騎兵一營 
　　　　　　　　（十五日上午十一鐘） 
　　北京電　庫電莽賴王格圖爾王為首倡復治業經褚等軟禁使署 
　　　　　　　　（十五日上午十一鐘） 
　　北京電　奉張電請撤換秘書長張厚豰改派任毓麟（十五日下午三鐘） 
　　北京電　奉張保李榮殿為察東鎭使（十五日下午三鐘） 
　　北京電　報載奉省發現虎疫 
　　　　　　　　　　　（十五日下午三鐘） 
　　北京電　鄂王電告胡漢民等將於中秋節前在渝開聯軍大會議 
　　　　　　　　　（十五日下午三鐘） 
　　漢口電　官錢局長兼造幣廠長郭幹卿免職以金鼎兼任金元（十三） 
晚赴京協商救濟鄂省財政方法　 
　　　　　　　　（十五日下午五鐘） 
　　漢口電　王督擬調張宗昌一師協防鄂西已電京商榷（十五日下午五鐘） 
　　漢口電　外部密電交涉署調查漢口俄租界狀况及俄僑若干聞因俄亂有預備收回俄租界說 
　　　　　　　　（十五日下午五鐘） 
　　天津電　今晚南市雙發成錢鋪被穿便服者二人以手槍威嚇搶去六十四元匪未獲（十四日下午十二鐘） 
　　香港電　莫昨據前敵迭告失地軍官失蹤二十餘又迭接陸電責備羞憤暈去由軍醫救逾時始甦 
　　　　　　　　（十五日下午七鐘） 
　　香港電　軍府任李根源衛戌總司令並厚給所部餉糈待撥數營出發（十五日下午七鐘） 
　　香港電　莫飭兵警阻政界遷眷但郭參謀眷昨亦抵港（十五日下午七鐘） 
　　香港電　馬濟覃（十三）日由石龍早車返謁莫榮新商退守計 
　　　　　　　　（十五日下午七鐘） 
　　香港電　陳坤培大本營已移設石龍昨省石岐消息不通謠甚盛 
　　　　　　　　（十五日下千七鐘） 
[公電]  
　　曹娥來電　華洋義賑會濟生會中華慈善團合辦湘陜閩浙籌賑處紹屬同鄉會暨各報館鑒上虞章鎭區沿江兩面地勢極低本年六七月間疊被洪水連番更種尚未收穫又遭本月三四七日狂風暴雨平地水深數丈較前益甚堤埂全决田禾盡淹蘆舍漂沒人畜溺斃滿目荒凉殊深憫惻伏乞大善士諸同鄉速賜救濟以解倒憋無任禱切金鳳池章振聲林則繁金梁選徐復金舜廷張紹聖俞舜咨高冠濤張魯曾張金相張迺組張錫葆馮炳奎葉振聲同叩寒 
　　鄂人主張省長民選電　湖北同鄉會諸公轉申報館鑒孫振家長鄂羣情憤極誓以死爭除電請政府收回成命俯順輿情外惟懇在滬同鄉諸公一致主張非達到民選不止並乞各報執事主持公論無任感禱湖北省敎育會會長梅寶璣等三百十五人同叩 
　　皖人反對張文生督皖電　上海李仲仙先生暨安徽同鄉會各報館鈞鑒報載張文生將督皖卽張勳變相果成事實復辟再興皖人誓死决不承認務乞我公電達中央勿拂民意全皖感戴農會長左葆桐工會長徐達揚商董許愚泉敎育會楊仲明公民孫汝礪等一千八百五十四人同叩寒 
世界路透電 
[法意兩相會議二記]  
　　十四日巴黎電　意法兩總揆會議之際關於兩國對俄政策之難題已說明意法政府彼此尊重關於對付勞農政府之行動自由 
　　十四日巴黎電　法意兩總揆星期一晨復開會議午後四時繼續開會會議既畢乃發表共同宣言書聲明公正與持久和局之根本實在協約國密切結合英意法三國之行動一致尤屬重要並電致英首相喬治氏謂擔保歐洲問題之解决與各國間和平並尋常交際之恢復端賴英意法王國之密切結合云 
　　十四日巴黎電　法總理米勒蘭氏星期二日抵日尼瓦午後即赴洛桑恩會晤瑞士總統 
[美國之選舉運動與女子]  
　　十三日倫敦電　泰晤士報華盛頓訪員稱威爾遜總統任波德門女士為華盛頓三行政委員之一藉以慶女子參政權憲法修正案之批准也波德門為美國最著名婦女之一壁畫美國紅十字會事業歷有年所隸共和黨之保守派美國婦女因得參政權頗為興高采烈有女子五人擬爭衆議員席又二人爭參議員席皆屬進步黨注重社會改革共和與民主兩黨各欲得女子票權競爭甚烈故皆黨中予婦女以甚高之位置婦女掛名黨藉者現頗不少但女子多不願註明其正確之年齡常有填（二十一歲加。。。。）以代其眞正生辰者 
　　十三日波特蘭電　總統選舉之競爭非常劇烈許多著名演說家皆參與游說之運動孰勝孰負現難預定因此次選舉女子亦得投票也共和黨稱可得三萬票之大多數而民主黨則謂已黨可占優勢 
[各國近事記]  
　　十四日紐約電　處置薩哈連島北部問題仍為國務部與日使討論之事聞日本外相內田曾測度日本關於該問題之牒文美政俯必視為滿意惟此間當局謂此意見尚屬過早聞國務部視日本之占領俄國薩哈連土地為瓜分俄國之舉 
　　十四日倫敦電　新共產黨欲加入工黨工黨總幹事部因其主張勞農制及勞工迪克推多已加拒絕 
　　十四日墨京電　墨西哥宇加丹州數鎭昨為共產黨占有此間已接到宇加丹發刊主張勞農主義之文字 
　　十四日巴黎電　駐法比國大使已以法比陸軍參謀部草定之軍事協約全文送交法外交部 
　　十一日英國麥克拉斯菲爾電　絲市續有起色之象 
　　十一日里昂電　絲市大局穩固織業活動進口商之持重政策致使存絲不多 
　　十三日紐約電　美國愛特倫太全國軋花業聯合會估計棉花收成約占平時百分之六十六 
太平洋路透電 
[收買京鈔之閣令]  
　　十五日北京電　今日公報發表閣令略謂中交鈔票大跌商務大蒙影響公私交困現設法挽救已着財政總長發行短期公債六千萬元內撥三千六百萬元自十月一日起至一月三十一日止收買京鈔餘欵用以清理中交兩銀行押欵一月杪以後不許公私機關買賣鈔票或抑價收兌已諭財政部鑄幣局從速制定條例俾新鈔票之發行得有限制中交兩銀行務須力守新章以奠定金融凡現持京鈔者可換取同一面値之存欵收據或債券年息六釐此項債券於明年三月底起抽籖贖還此後每半年繼續抽還一次茲任梁士詒充國內公債局督辦辦理該債券事宜 
[賑濟災民之債券]  
　　十五日北京電　政府現正設法籌欵賑濟災民日內將發行短期債券洋一百萬元以應急需靳總理並命財政內務農商三部合設一委員會以曹銳為督辦王瑚為副督辦辦理賑濟事務一面通電各省官吏命購糧食以賑災民總統並總理各助賑捐百元以為督軍與富商倡張作霖電告梁士詒謂災民可至滿洲開原振興公司覔業 
[交通部與粵漢川鐵路]  
　　十四日北京電　公報載稱交通部長葉恭綽已諭粵漢川鐵路督辦考察信陽州成都路線與大同成都路線應否與川漢路線相接報部核奪公報又稱西南路線以粵漢川鐵路為最重要實業之發達繫於鐵路之交通此路迄未築成亦可惜也大戰發生致債券未克發行今戰事已畢此路不可不速成之如國際銀行團未能履行其本來義務則宜另行設法蓋拖延時日極有碍於中國利益也 
[北方近事記]  
　　十四日北京電　吳佩孚因不願與聞政黨事務故已謝絕庚申社會長一席 
　　十四日北京電　今晨自津赴京之火車失火車客十一人於車未停時躍下受傷頗重� 
　　十四日北京電　赴西班牙京城參與萬轔郵政大會之中國代表劉福成已於九月十日至巴黎以中國批准奧約文送交高等議會 
　　十五日北京電　政府得報劉存厚已於九月九日克復成都 
[南方近事記]  
　　十四日廣州電　軍政府現請商家預付釐金減收百分之二十至二十五不等並許以中國銀行紙幣付政府捐稅該行紙幣近跌價頗巨　桂軍現陸續開至粵省政府軍現集中於東江一帶　柴價漲高百分之三十他種物價亦因江航不通日見其漲 
[日本之國際聯盟會預備]  
　　十四日東京電　顯貴及商界領袖百人今日在首相邸開會組織日本國際聯盟協會以便利日本代表在國際聯盟活動為宗旨當即舉定正副會長並議籌欵百萬元為經費該會非屬公式 
　　十四日東京電　日本派赴日尼瓦參與國際聯盟大會之代表國內有武者小路公共子爵與前駐倫敦使署隨員杉山及外交海陸軍人員二百餘人 
[日報之對美談論] 日 
　　十四日東京電　朝日新聞載外相內田伯爵之談片略謂美政府對於開里福尼亞州騷動之態度殊可欽佩日人抵抗該州田產法案之力度有良好結果但甚願美國中央政府之能解决此難題美國新行航業法將使日本等國航業大受損失日本已因此事向美國正式交涉開夏威夷島有禁用日語之說已向美京詢問今尚示接覆至於日本占領北薩哈連島之說明美國對之尚無覆文想美致府已默認日本此舉矣云云 
　　十四日東京電　前大藏大臣若槻氏投稿於朝日新聞預料金融因政府措施之不當續將墮落又謂解决排日惡感之唯一方法在籲請美國之公正與人道 
[日本近事記]  
　　十四日東京電　國民新聞稱參謀部署中失竊秘密地圖十二幅 
　　十四日東京電　東京鉅商四十人將分兩起游歷中國定十月間啓程 
　　十四日東京電　日本懸賞一萬五千元鼓勵十一月間自大阪出發郵便飛行之比賽 
　　十四日東京電　朝日新聞稱政府現編制工人強迫保險法將於十二月間實行去年在工廠遇意外禍事而喪命者男工二百十三人女工十一人肢體殘廢者男工九百九十三人女工七十八人 
　　十四日東京電　據半官消息以鬍匪二百星期日搶燒公春（譯音）架去十人日僑避居領署 
[海參崴近事記]  
　　十三日海參崴電　日本委員團主任自烏定斯克來電謂據克拉斯摩施吉柯氏宣稱上烏定斯克政府在經濟上雖與勞農政府聯合而在政治上與軍事上實屬獨立云尼布楚與斯特里定斯克居民開會由各團體中選出人員組織與勞農政府相同之政府謠傳謝米諾夫現正由滿洲里調兵赴赤塔因人民傾向過激主義日甚之故 
 
 

Page 4

 
 
   
 
 

Page 5

 
 
   
 
 

Page 6

 
 
國外要聞 
[德國特約通信（王光祈七月十九日）]  
　　　　　　　　　最近德國生活狀况 
　　生活問題為一切社會問題之根本問題若生活問題不解决則一切社會問題皆無從着手德國自戰敗後生活日益困難又因戰後盜竊之事時有所聞舉國陷於不安狀態故德國當局者之去留恒視其對於生活問題有無解决方法為標準最近斯巴會議協約各國亦擬對於德國經濟求一適當解决方法一面提高馬克價値一面减輕各種物價蓋德國生活問題若不從速解决國內第此不安更有何力以履行凡爾塞之和約此協約各國之所以對於德國生活問題特別注意也 
　　茲將最近柏林政府規定每人每月所應得之食料及戰前戰後價值之比較列表如下 
　　食品　　　重量以格蘭　一九一四年六　一九二0年六 
　　種類　　　姆為單位　　月時之價值以　月時之價值以　 
　　　　　　　　　　　　　馬克為單位　　馬克為單位 
　　麯包　　　　七六00　　　一。八七　　一八。00 
　　滋養料　　　　八三七　　　0。三四　　　二。一六 
　　類似牛油脂　　七五0　　　一。二0　　二三。七0 
　　料 
　　莢豆　　　　　四五0　　　0。二0　　　三。四0　　　　　　　　　　 
　　馬鈴署　　一五000　　　一。0五　　一0。六0 
　　肉　　　　一0000　　　一。七0　　二0。一五 
　　牛油　　　　　　八0　　　0。二一　　　三。00 
　　脂油　　　　　二00　　　0。二八　　　八。00 
　　糖　　　　　一0七五　　　0。四七　　　四。二三 
　　人造蜂蜜　　　七五0　　　0。四五　　　七。七0　 
以上以上每人每月之食糧在戰前（即一九一四年六月）共値七個馬克又七十七非里徐者在今日則需一百零一個馬克又四非里徐相差約十三倍之多然上表所列之食料其滋養料僅足供給由六歲至十歲之兒童致於成年男女則尚須添購若干食料以資營養計女子一人在法律範圍內每月所准許添購食者 
　　馬鈴署　十二磅　　四馬克 
　　白胡豆　　二磅　　七馬克 
　　米　　　　二磅　一四馬克 
總計女子一人每月之食料約需一百三十馬克男子一人在法律範圍內每月所准許添購者 
　　白胡豆　　　　　四磅　　十四馬克 
　　米　　　　　　　四磅　二十八馬克 
　　麵條　　　　　　二磅　　　八馬克 
　　類似牛油之脂料　二磅　四十四馬克 
　　馬鈴署　　　　十二磅　　　四馬克 
總計男子一人每月之食料約需二百馬克茲再將每月衣食住等共需馬克若干列表如下　　人口　　　　房金　　　食料費　煤氣等費　衣物費　零用　 
　　男子一人　　三六馬克　二00　　　八八　一四四　一一六 
　　夫妻二人　　三六　　　三二四　　　八八　二四0　一七二 
　　夫妻二人並　三六　　　四八四　　　八八　三三六　二三六 
　　有子二人 
生活費旣較戰前漲至十倍以上而馬克之價則只合戰前百分之幾之價值（即一馬克等於戰前幾個非里徐）故生活困難已達極點而歐洲人又素享物質文明之幸福雖下等工人之生活其豐富優美直可與吾國之達官貴人相抗一旦處此儉陋不堪之生活其痛苦更可想而知 
　　惟同是生活困難而都市與鄉村又有分別因而釀出工農不和之現象茲請分述如下德國戰時受損最大者當首推都市因都市係工商繁盛之地戰時所有工廠多改為製造軍事用品商業則因海外封鎖貿易停滯而都市人民所恃以生活之食料則皆仰給於村於是鄉村農民一躍而起　者都市富而鄉村貧今則鄉村富而都市貧俟現在都市中所食者黑麵包而鄉農所食者仍為白麵包都市中食肉至不容易而鄉農則有猪可殺有羊可宰都市中當有罷工騷擾之事而鄉農則各安其業如義皇上人都市中若以多量金錢請易鄉農之食料鄉農必先預算自己之糧食究竟能自給與否若有餘糧始允交易總之都市人民不能直接生產以解决已身之糧食問題只有乞憐鄉農之一法無論古今東西皆有此種現象故近代學者頗有主張廢都市而建農村之說非無因也 
　　德國戰時都市受損旣如上述而戰時農村不但未受損失而且有益因戰時農人應徵赴戰者其家中一面減少其消費（因赴戰者已由國家發給糧食）一面加工栽種（譬如前此須四人合種之地今則以三人或二人努力加工合種之其結果生產相等而用之人數則減少矣）故德國今日之農夫已非昔比大都面團團作富家翁矣都市中之工人每日所得之工資雖多然因糧食缺乏有錢無處可買故伊等見農人生活之豐富遂不免因羨生妬常痛詆農人無公德心面呈農人方面以工人時時罷工所製農具旣少且劣不敷應用亦譏工人遂釀成工農不睦之現象德國政府鑒於各工廠停閉各工人無工可作遂有易工為農之計畫其法先由政府出資向各大地主收買田土收買後分給各工人種植一面可以安插都市中無工可作之工人一面可以增加糧食生產額其理由有三 
　　一化大地主為小農減少資本家之勢力 
　　二大地主所種之田係僱工為之不如小農之自耕其田為努力　 
　　三實現（易都市為鄉村）之理想並減少工農之衝突此法已於去年實行然成效尚未大著頗有攻擊此制之不善者其實據記者調查所得此法在頗買爾省Pommern成績甚好所謂成效未著者僅普魯士耳因普魯士為軍閥盤據騷擾不寗而影響於農事非此制之罪也都市為罪惡之淵藪吾人日處其中不知種若干惡因若能毀都市為農村與（自然的美）接近或亦助社會進化之一道歟 
國內要聞 
[天津通信（若冰）]  
　　　　　　　　　救荒聲中之財政談 
　　直皖戰爭以後畿輔各各村鎭人民逃避一空家室流離已屬可慘加以旱魃不虐赤地千里直魯豫哀鴻遍野待澤孔殷據各該省敎育會中人實地調查災區由保定向南展佈廣約二千里西由晋省邊界廣自三百里或一千里不等河南則黃河北岸被災尤重山東則武定德州一帶被災尤重綜合三省計之河南之東北部山東之西北部直隸則佔有全省尤重者九十餘縣此災區之廣也各地人民除已經逃難外據政界調查為一千八百萬據英美士調查尚不祗此數此災民之衆也至於救濟方法各敎會西人各地紳商各省督軍助賑之欵極為踴躍無如災區太廣終屬杯水車薪北京雖有糧食救濟會之名因限制貧民購買每次只准一斤人民嘖有煩言四郊以外因餓斃或毒斃者日有所聞而生計最窘者尤以旗民為最甚天津方向災民聚集由大紅橋小紅橋直至東西車站約計七八千人之多前夜暴雨之後天氣驟涼各災民露宿野外饑寒交迫兒啼女哭慘不忍聞近日官紳方面雖迭開會議終苦欵項不足無根本救濟之法加以糧價日昂運輸不易本年東三省雜糧收成雖豐價值雖賤因南滿路車價太貴運至天津頗不合算將來辦理冬賑時正不知如何着手也尤可慨者當此遍野哀鴻嗷嗷待哺之時而中央財政日形困難各官署索欵各省索餉財政當局實難應付周自齊氏無可如何乃擬將民國十年之公債提前發行并定債額為四千萬元因擔保品尚未决定現正在籌議之中交通部因曾毓雋任內所有存欵羅掘殆盡前任某次長所規定每年存欵一百萬專備修理京漢路黃河橋工之用已被　氏提用而京漢鐵路之存欵亦由丁士源手中報效於曾毓雋因之葉恭綽入關以後亦頗灰心此次梁士詒北上周葉兩氏均赴津密議并商量方略聞梁氏之意以現在時局未定新銀　亦不肯放手進行不敢有所主張故議無結果梁此次入京後與東海見面對時局上雖有所供獻而籌欵為第一難題仍無法着手也 
[救濟災民之雜訊]  
　　英文泰晤士報云　張作霖此次來津目擊難民饑饉狀况深為感觸遂即宣言俟返奉後决計籌劃救濟方法不令東省米糧出口售給外人並速運大宗米糧南下救濟難民張使云今歲滿洲收穫頗為豐稔當然富有餘糧而政府須籌劃運輸之便利並令各省長官及路政員司人等除去運輸阻碍或減少運費或免少稅欵以便米糧自由運輸拯救災黎 
　　十二日象坊橋觀音寺佛敎講經會人士為籌辦北五省災賑開第一次籌備會熱心者極衆茲將開會情形　誌如左首由馬君冀平提出意見書大旨謂籌賑僅由講經會同人倡辦範圍不免太狹不如由本會發起全國佛敎籌賑大會庶力量較厚裨益較廣并擬具辦法草案數件經大衆一致贊成議决照此辦理次由圓瑛法師演說略謂今日開第一次籌備會據愚見籌備方針先定名稱次推起草員定章程三推籌備員分途聯絡定期開成立會其範圍必須推廣函知各省集合僧俗公同募集鉅資分途賑救且謂此等災民雖是彼等同業所感實在與我同體相關應發慈悲之心而盡吾人天職果能毀家紓難大發施心非但災民受恩而上天亦必贊善縱使財力不足亦可盡我心力多方鼓吹各處籌募以一人之慈悲心啓發無數人之慈悲心我等對此災民皆當作一已想假如我之自己罹此災難 
請命則籌賑之收效亦必有不可思議者焉諸位如有高見統希發表次大衆將馬冀平草擬辦法逐條討論由吳壁華主席請馬太玄宣讀一過於第一條定名略有商榷結果仍用佛敎籌賑會名義次推舉籌備會職員馬君冀平謂請各人自由擔任楊君友三謂恐仍難負責結果仍用推舉法遂舉定各職員當場草擬簡單八條如左（一）本會以同人集合籌辦順直五省旱災賑務為宗旨（二）本會先在北京組織事務所其有造成本會宗旨成立者即稱某地方佛敎籌賑會事務所並公同聯絡進行（三）本會北京事務所暫設在北京象坊橋觀音寺（四）本會擬先行籌放急賑其餘冬春二賑繼續籌辦（五）籌辦期限以夏歷八月底為第一期十月底為第二期十二月底為第三期（六）本會籌募賑欵其代收地點如下北京中國銀行交通銀行中孚銀行中法實業銀行華義銀行五族銀行中國實業銀行象坊橋觀音寺西四牌樓廣濟寺德勝門桔花寺臥佛寺街經典流通處（七）本會收到欵項即由上列代收處塡給本會收條並由本會隨時登報公佈（八）本會組織及一切辦法另訂細則其餘討論事件甚多决訂改日開職員籌備會直至十時始行散會 
　　政府以京外各災區購運米糧均屬振恤平糶之用自應輕減其成本便利其運輸現特擬定凡有此項米糧沿途經過各關卡一律免納釐金貨捐及海常關稅暫定期限三個月並將各路應收運費酌量減收分令各路局遇有運輸米糧卽行趕備車輛裝運以資迅速而濟民食又內務當局以本年各省災區廣漠災情重大雖經官商多方救振仍屬杯水車薪慮未普及特擬舉辦救賑獎券俾可募集鉅欵業經提交閣議公决准予照辦其詳細辦法現正飭屬詳愼草擬免滋流弊云又以本年賑災事務日見繁多所有承辦各機關文牘往返頗感不便擬由內務部會同與賑務有關係之財政農商交通等部合組籌議賑災臨時委員會專司籌議賑撫及善後各事宜現特擬具章程十二條提交閣議公决照辦其會長一席則以內務次長兼任 
北京學生聯合會發布公啓云啓者本會於九月十三號接北五省旱災救濟會函稱本年北五省亢旱成災擬聯合各慈善團體迅籌賑濟之法惟是災區廣闊非有專員調查實在狀况分別寫眞記載不足以資中外觀感特託本會酌派專員前往災區擔任調查等語本會對於此事認為有服務社會之必要除已函覆該會允為照辦外凡本會會員有願前往者請親到本會事務所（北京大學第二院）號房報名以便彙交總務股分發事關公益諒各同學必惠然肯來茲將應赴災區辦法列下（一）紀載各災區實况者共十人（以能熟習本地情形為最適宜）（二）能照像者共十人（此項人員只須照像成績好者不限本地人）（三）照像機如本人有明信片式者極佳其餘大寫眞器及藥水藥片並無照像材料等由該會備辦（四）本會只擔負介紹責任所有一切調查用費由該會經理人與調查員直接交涉但以遵照該會辦法為限（五）調查期間約三星期如有各校開學後所有不在校日期由本會備函通知各校不作曠課論但事畢返京應先報本會（六）災區分為十組每組記事一人照像一人第一組保定定州易州第二組正定趙州第三組冀州深州河間西南一部分第四組順德廣平第五組大名彰德第六組衛輝第七組鄭州第八組天津府河間府東北部第九組河間府南部德州臨清州第十組濟南府（七）報名自九月十四起至十六止北京學生聯合會啓一九二0。九。十四日 
[財政部整理京鈔之提議案]  
　　　　　　　發行短期公債六千萬元 
　　理由書　查本部近年以來無日不恃借債為生活自外債停止不得不求之內債近查各銀行號零星借欵已達三四千萬其中京鈔借欵有二千四百餘萬自齊就職以來先事清查舊帳乃察京鈔借欵條件輾轉折扣利息幾有五六分之鉅若不從速清理每年利息一項即須虧耗六七百萬且各項借欵為期極短目前到期者已有一千五六百萬其中已有轉期四五次或六七次者此次風潮之後京中大小銀行俱受影響均有自顧不遑之勢故每日到部索債者必數十起設不早為清理旣無以維持國信必致牽動金融再查國家收入所賴以挹注者交通收入實為大宗乃數年來積收京鈔共三千餘萬即無形之中收入減少達一千餘萬復以京鈔變現價格吃虧現在除已售成現洋外尚存京鈔二千餘萬大半均已抵借現洋此項現洋利息又年需百餘萬倘對於積收京鈔無根本辦法匪特無形損失年甚一所即現洋押欵紛紛到期恐亦將為財部之續是京鈔之為害及於國家財政者如此又自中交鈔券停兌以後兩行信用大減通貨缺少金融阻滯銀錢行號競以京鈔投機為業不為政當之放欵以致利率抬高商民受困至薪資之以京鈔支付者所受痛苦為尤甚此又京鈔害及社會金融者也今者內閣成立庶政刷新不先整頓京鈔無以饜國人之望澄財政之弊自齊到任卽會同交通部督飭中交兩行詳細考求將彼此帳目參合鈎稽立一根本整理之策使財交兩部京鈔宿債可以一清從此收入有整理之望中交兩行亦可將數年來為世所詬病之京鈔一律掃除國家財政社會金融兩受其利查海關收入每年尚有盈餘現擬以此為擔保發行整理金融短期公債六千萬元以二千四百萬元留充本部會同交通部清理京鈔押欵之用其一部份配撥交通部由交通部贖回京鈔撥交財政部為清理京鈔押欵之需以三千六百萬元發交公債局發售債票專收京鈔以四個月為期逾期之後無論公共機關或商業機關不得再有京鈔出入并不准再有京鈔行市若持有京鈔不願購債票者可向中交兩行換立分年定期存單利率期限悉與公債相同所有發行辦法卽照七年公債辦理似此財部京鈔借欵可以整理交部收入亦可望增加即中交兩行京鈔亦可肅清人民不得致受累一面督飭員司另訂兌換券條例以期自此確立銀行信用為改革幣制之先聲財政前途庶幾有豸敬請公决 
　　整理辦法　（一）此次發行公債整理京鈔及清理各項借欵於財政交通兩部及中交兩行互有關係至為複雜所有事務由內國公債局總理主持以歸統一而便進行（二）此次發行公債六千萬元以三千六百萬元發交公債局出售內以二千四百萬元收回中鈔一千二白萬元收回交鈔分別撥抵兩行欠欵此後不得再有不兌現之京鈔流通市面及借欵戶其餘二千四百萬元財部留作清理京鈔之用公債局發售公債收回京鈔財部以之抵還兩行欠欵及銷毀鈔票等項辦法均按七年公債前例辦理　財部清理京鈔借欵辦法另錄（三）中交兩行應將京鈔發行數存欵數及庫存數詳確列表呈報政府及公債局隨時宣布以釋羣疑（四）此項公債發行由政府以院部令聲明此項公債專為整理金融而設發行日期自民國九年十月一日起至十年一月三十一日止期滿之後不再發行市面亦不得再有不兌換之京鈔行市期滿之後如公債尚有勝餘仍應分別按成交存兩行以備第五項之用（五）凡持有京鈔及在兩行有京鈔存欵之人不願於發行期內買公債者期滿之後得向兩行換取現金存單其利率及分還期限與公債同（六）政府頒布兌換券條例以為兩行現鈔之準則（七）本案公布後六個月內中交兩行擔任每月八十萬元以濟財政部軍警要需 
　　發行整理金融短期公債辦法　（一）名稱　整理金融短期公債（二）額數　六千萬元（三）利率　年息六釐每半年付息一次（四）還本期限六年分十二次還清每半年抽籤還本一次（自民國十年三月卅日起）（五）抵欵　全數由關稅餘欵撥充由總稅司按期交中交兩行以備還本付息其詳細辦法可援七年短期公債前例辦理前項關稅餘欵由財部函知總稅司儘先照撥聲明無論如何不得移作他用倘所撥關餘不敷還本付息之用財部應由鹽餘項下如數撥交兩行辦理并一面函知稽核總所以上辦法業經總稅司復函照辦此項來往公文由財部送登公業以昭信守（六）貨幣　此項公債限以北京中交兩行鈔票購買（七）機關公債局（八）發行期限　四個月自民國九年十月一日起至十年一月三十一日止 
[財部催辦所得稅之通令]  
　　財政部擬辦所得科一節業誌前報茲聞該部前日通令各省云案查本部籌辦所得稅呈准設處自本年七月一日開始籌備十年一月一日開始實行業經抄錄原案行知在案現准國務院公函內開所得稅九年度歲入預算書業經國務會議議决照辦等因到部所有九年度所得稅收入應自力圖實行全國一年預算　定為四百萬元現在所亟宜籌畫者在如何收此數之問題查歲入預算浙江省認列四十萬元湖北亦認列二十五萬元夫以各省之土廣人衆無論何項賦稅皆比他國為輕微向多遣漏茍能妥善籌措即每省各攤出三四十萬元亦能超過預算之額據本部前調各部院表册并咨詢京師總商會各省公司大商店及銀錢行號營業盈餘蓋在數萬萬以上田地池沼亦運阡陌卽按條例最輕稅率估計稅額亦不止三四百萬茲以事屬創辦範圍不妨從寬而定額不妨從堅本部迭經會議將預算之數減之又減定為上列之數其可徵取所得稅者經國務院會議定案如下（第一項）田地池沼之所得（第二項）註册公司之所得（第三項）官吏議員之所得（第四項）銀行銀頭錢荘金店銀數票號之所得（第五項）鑒商礦商當商輪船紗廠保險運輸電氣之所得（第六項）飲食店旅館洋貨五金綢緞藥材車行木行酒棧油棧皮貨糧行茶店雜貨等之所得（第七項）公債私債之所得責成各該廳長就地方情形設法籌辦並確實估價全年能所得若干先行報部果能　出大宗稅欵當呈明優給獎勵目前財政困難已達極點自非新關稅源不足以資挹注該廳長職責所在務須悉心籌畫以策進行為此令仰該廳長即便遵照附表所列各項切實查明具報以憑核奪 
[國民大會消息]  
　　日來江浙魯豫各省屢電政府徵詢對於國民大會是否已入手辦理時期地點已否規定並請積極進行以便解决各項重要問題政府對此不能不積極討論據聞近日中央所擬辦法將來僅許其提議兩法（即國會組織法　員選舉法）並不予以議𢞩之權日內即可分別對各界宣佈又聞近日京內外各處要人均已趨重恢復地方自治並聞議定辦法係由北方各省城鎭鄕籌備自治手續限於兩個月以內卽將大綱議定提前成立然後召集國民大會籌商一切 
[若斷若續之和訊]  
　　據某機關人員所述對於唐繼堯方面十七省聯銜之電先由曹張通電發起而首先復電贊成者卽為盧永祥陳樹藩等該電拍出後唐果贊成便可發表和議之統一如軍政府有覆電而唐繼堯置之不理則中央亦將不再久待而逕行發表以示曲在於唐又靳總理對於唐之宣言確曾覆以一電大意謂唐氏所主張者中央均可容納或且已見諸實行惟和會之形式（唐主張必由正式和議解决）若無阻碍則北京並無不願以和會形式解决之意然茍和會因多所牽制而不易實現中央為急謀統一計自不得不採他種之方法云云又據政府方面消息南北和議問題上次岑陸代表文羣來京中央曾與商定辦法二條一召集統一會議解决下列四問題（甲）國會問題（乙）𢞩法問題（丙）審議密約問題（丁）整理軍事問題二上述統一會議著手召集後軍政府應即撤消同時西南各省亦一律取消自主以上兩項議定後復由中央間接電商滇黔徵其同意一面並由岑西林商請陸武鳴譚延𫕟出為主持現時滇黔方面尚無覆電而當局前日忽接赴川接洽和議之專員某氏自滬來電謂頃晤孫文唐紹儀會議之下彼等對於中央與軍府互商之兩項辦法絕端不贊同又陸武鳴已聲明對於兩廣和議事宜不負責任而湘督譚延𫕟亦將拍發通電表示不承認局部接洽等語此電到後和局形勢為之一變府院雙方對此均抱悲觀 
[滇桂局勢變遷與鄂省]  
　　聯桂制滇初為北方收拾時局之一種策略詎料一月間陳炯明崛起於漳州李烈鈞聯軍於夔萬民黨又推波助瀾標榜民治以作滇黔聲援於是滇桂形勢為之一變而鄂局亦因之動搖矣鄂王對於滇桂初無所恩怨惟滇唐欲使其行動為北政府所注視則伸足鄂境當為必不可免之事實據聞李烈鈞已於五日到渝以代行川滇黔聯軍總司令職權名義召集川滇黔鄂各軍將領顧品珍王文華葉香石呂超及黎天才藍天蔚等開軍事會議汪精衛胡漢民代表孫唐出席前赴湘西之柏文蔚亦因時局變化遄返鄂西參預會議討論聯軍進行方法結果定攻陜攻鄂兼營並顧攻陜總司令任于右任以葉荃副之攻鄂任柏文蔚為總司令　以黎藍副之得鄂省軍力較陜為厚（故另助以黔軍王文華之一部又以湘督譚延𫕟態度不明由滇唐出名電譚囑令會師攻鄂刻下黎藍等以清匪為名於巫山上下開始設置兵站徵集糧秼又聞譚延𫕟日前已將滇唐囑令攻鄂電轉電鄂王並派代表來鄂協商王督對此除在軍署一度密議外特派軍署諮議余某同湘代表返湘接洽湘鄂實行聯防辦法然湘省此時困難已極無事不仰助於鄂故不得不表示與鄂親善若將來川鄂問形勢一呈變化譚氏能遵守聯防之信約與否尚一大疑問也王之計劃一面聯譚並請中央速以明令正式任譚督湘一面又開始聯滇以緩其攻鄂之計而於防範之軍備亦迭次與參陸處電商因第十八師長王懋賞病 
 
 

Page 7

 
 
滯漢臯特派該師步兵第三十五旅旅長王都慶為宜昌戒嚴總司令實力防堵如果發生戰事則以十八混成旅趙榮華所部為第一援軍鄂軍暫編第一師（即吳部長繼善之第十三旅與二十一混成旅之最近改編者）孫傳芳所部為第二援軍第八師王汝動所部為第三援軍又為防患未然計擬添設荊宜蒲通兩鎭使　漢口鎭守移駐武穴以資鎭守並將全鄂分為六大防區分區布守(一)毗運川境之施宜一帶為第一區以十八師王懋賞所部擔任（一）毗連湘境之荊州沔陽一帶為第二區以二十師范圍璋所部擔任（一）毗連湘境之蒲圻通城一帶為第三區以鄂軍第二旅寇英傑所部擔任（一）毗連皖贛之黃梅廣濟一帶為第四區以鄂軍第三旅蘆金山所部擔任（一）毗連豫境之隨縣棗陽一帶為第五區以十八旅趙榮華所部擔任（一）毗連陜境之襄陽鄖陽一帶為第六區以張聯陸鎭使所部擔任此項辦法業已分電各區將領遵照 
[綿陽陷落之成都消息（清）]  
　　在發信前一週間川軍總司令部曾出告示言北道并無不靖并嚴令省會衛戌司令部警察廳各機關從重取締造謠者乃不謂近數日來謠言竟成事實矣 
　　綿陽陷落之報現已徵實聞在綿城附近并未開戰綿城呂超所部五師軍隊在未失守前數日卽已陸續退出五師退完劉存厚部方徐徐進城故綿陽附近甚為安全綿陽此次之失係受梓潼影響在前數日軍事吃緊時呂超所部二十團卽呂超之兄呂鹿嗚所部應付前敵不利呂超乃派十九團卽前鐘體道舊部劉漢鼎所部及前陜西靖國軍盧占魁隊伍前往增援劉部無鬥志盧隊卽屬客籍又係騎兵山路崎嶇途徑不熟不能施展以致全隊退卻當由梓退綿時人困馬乏軍隊狼狽不堪尚未停頓卽聞劉軍大隊前來追擊各部又卽由綿退羅江縣城今聞羅江又已經劉軍駐紥矣 
　　向傳義以第三師長　就第一軍長原因北道不靖便於督戰之故不料方到綿陽即聞前方警報當與劉部前敵司令官田頌堯往還交涉以劉軍宗旨旣屬靖川主排滇黔今在梓綿兩軍同是川人不可自相殘殺此間願讓綿州請勿再加追擊田軍一一照辦故由梓引 
退時田軍均未攻擊有時兩軍行走對山鳥道相距不過數里對面可呼應軍中不少熟人時聞（許久不會請把槍打高些）之聲可見川軍之心理矣 
　　綿陽陷落後呂超恐滇黔見疑即宣布就滇川黔聯軍副司令職以堅滇黔兩軍之信又一面將此次贊助熊督對滇之第四師師長劉成勛撤換以前曾代第一師師長龔達代之劉龔能否安然交替此係另一問題然自綿陽失後風聲遂日惡一日矣 
　　日昨得訊滇軍以綿陽失守後川軍未有若何主張不能不代為謀劃一面增加軍隊進取川北一面進取川西先守成都滇軍第二軍長趙又新特加派軍隊分往東大路成簡界內龍泉驛大面鋪駐紥又擬開兵一旅駐守成都省城以外昨曾派副官與距省城五里之得勝場即牛市口街正交涉請將民房讓出以便駐兵據街正言本場甚狹恐難駐紥該副官復往牛王廟一洞橋一帶另擇地點總之滇軍勢在必來成都并聞趙定今日即來省城駐節云 
　　滇軍旣又迫近成都駐城川省軍隊又日以增加前二師師長劉湘所部蕭常德日昨開來駐東城謠風遂因之蜂起有人謂戰事即在目前者記者深望其不成事實也（八月三十一日） 
[譚延闓調和粵桂戰爭電]  
　　主張粵事决之粵人　確立粵民自治政府湘督譚延闓氏於六日發出通電云西南起義護法四載於茲人民流離將士困苦而事業未平內閧時聞揆厥初心能無深痛此次粵中戰爭於護法前途關係尤大若使兵連禍結內部潰裂將無已時妨害大局實非淺鮮現今各省自治之說呼聲甚高將成事實誠以吾國地大人衆各省風氣不同年來軍閥妄人多因地盤問題明爭暗鬬　起戎機卒之寡助之至不敵與情百無一成是其明證徒貽期民以痛苦並不能達一已之野心皆昧於斯旨所致也當此世界潮流趨於民治對於民族自治已無反對之餘地吾人孰觀大勢但當迎機利導藉各省人民自保之力以保其國家不獨互相尊重可以息爭且可永泯猜嫌共圖興國延闓之愚以為今日能决國家問題必以勵行各省自治為急一切糾紛可以立斷一切戰禍無自而生即可於西南各省為之首倡幹老對於粵事曾屬宣言絕無利粵之心磊落光明人所共信日公官粵已久洞悉粵情必不願粵桂唇齒之邦久淪兵禍同居護法旗幟之下何事不可相商茍為粵人多數心理所趨亦不必以兵戎取得延闓竊謂幹老若出而主持察粵人公共主張為粵桂謀永久福利以粵事决之粵人俾確立粵民自治政府廓然大公桂粵之間必當更增融洽將來一切生產事業獲益更多競公愛國愛鄉亦當早息干戈言歸於好仍合西南各省共同護法貫澈初衷永奠邦基延闓鑒於近事深知武力之不可恃內訌之不可久民心向背即成敗所關毋為消耗軍實以求逞於一時致使建國大業數載艱辛敗於局部可已而不已之爭為有識者所嘆惜關弓垂涕竊有愚心諸公患難與共同抱憂危如以鄙見為不謬即乞共進忠言力扶大局言出肺腑佇望明敎延闓魚 
[山西之救荒與備荒]  
　　前日（八號）下午七句鐘晉省青年會敦請浸禮會代表韓牧師公理會代表田牧師友愛會代表庫範恪牧師信心會代表司牧師新敎會代表王建屏政界代表南佩蘭崇實學校代表魏範卿牧師青年會代表覃瑞勳牧師學界代表武漢三青年會總幹事安哲卿等十人在該會討論設立賑濟會辦法先由主席安哲卿報告略謂今日特邀各地代表到敝會商議賑濟荒民之事諸君有何報告有何救濟良法請逐一說明云云次由南佩蘭報告本年自夏以來天氣亢旱雨水缺少除西路近山一帶靈石汾陽興嵐各縣與潞澤各屬略有收成外其餘各地異常荒旱統計全省有十分之三之收成河東一帶牲畜極賤夏秋均無收成而且難民來省者日有增加若不設法救濟喪失生命誠有不可思議者云云次庫牧師報告平定昔陽等縣地近直省旱荒現象尤甚次田牧師報告太谷一帶附近各地歷年食用原屬不足多購自平陽等處今年因旱荒之故人民之無食用者有十分之五云云次韓牧師報告交文縣秋禾多半旱死約而計之其收成有十分之五大衆報告畢遂共同詳加討論一番尚無結果僉謂今日之會作為委辦發起會並定西人由安哲卿通知各機關與各茲善團體請南佩蘭通知約定於九日晚七點鐘繼續開會商議籌備辦法 
　　晉省地勢高亢水泉較少田地禾苗強半待澤於天一遇荒旱農民即束手無策惟區田耕種之法省水多收實為救旱良策間兼省長有見於此曾令各縣及各軍隊並軍人農事試騐場農桑局農業學校均行試種現在雖未收穫成績甚為優美近又為推廣普及起見特行參古酌今親草區田耕種法一書說理極為詳贍至於方法則分整地下種培苗器具等四項後并附以區田圖說籌劃周備未附勸打井一篇係與農民談話并提倡植樹現聞該項書册業已印就多本日內已頒發各縣鄉村農戶按法試種以為備荒之一法 
[鄆城兵變紀聞]  
　　山東兗州之兵變方終鄆城之兵變又起查此次鄆城兵變原因仍不外餉糈問題聞該軍除上月戰事發生奉令調訪始領到六月份餉項外嗣後所欠迄未發放因之怨聲四起又本縣東北境為汶壽兩縣交界匪徒出沒而最著名之梁山即為該匪窟巢與縣城相距甚近呼吸最靈前月駐鄆城陸軍二十旅曾募補士卒多名當地匪類擾雜其間至時因欠餉不發糊口無資匪徒遂乘機煽惑又有梁山以為尾閭有恃無恐故有七日晚間之變旣變之後一部分則殺人越貨一部分則嚴守中立事畢之後所謂殺人越貨之變兵則如　如囊寶馬駝去紛紛然鳥獸散矣城中警隊單弱不敢出頭閉門自守任彼搶掠以去計此次兵變全城精華搜掠殆盡南城一帶俱成焦土損失不下五十餘萬元並傷斃商人二名當晚部分變兵出門往西南竄去及至天明適其團長某新由濟寗回鄆相見之後團長訽以何 
大加溫慰不知其為變兵也次日（八日）王知事德懋周履勘騐瘡夷滿目當於下午三鐘集各界紳首討論辦法先由地方公欵挪撥一千五百元撫恤被難各戶靜俟解决至於變兵大掠之後分股逃竄至紅傳地方復合而為一又有聯合該地駐軍佔據梁山之說確否尚未可定也 
[贛南鎭使辭職問題續聞]  
　　蘇督李純派赴贛州慰留吳鴻昌鎭使之王鐘已於八日回寗復命吳使辭意堅决已辦交代準備卸任陳督保二十三旅長張之傑繼任電呈早於八日發出惟迄無復電陳督於前星期電召第九混成旅長趙學濤來省面商要公趙之副官吳澤堃陳某二人到省數日據謂趙旅長卽日可到但迄未見駕臨頃（十二日）聞第二第九兩旅全體軍官有聯名電呈陳督請留吳使是否為照例文章抑抱堅持留吳主義不得而知據知贛中軍界情勢者言此事頗堪注意原來二九兩旅本為李純舊部為陳部軍官所不喜表面雖尚願全直汴鄉誼而以位置問題不無發生暗潮之處陳督向不滿於九旅之不聽命令（前令調防吉安九江均未果行）對於第二旅長王獻廷亦不信任衆軍官恐吳去後或不免有調差之舉以故人人自危李純近又有長電致陳不知云何據聞亦與此事有關 
　　贛南人士因吳使迭電辭職特於八月三十日假王文成公祠開公民大會到千餘人議决致電總統總理李陳兩督及北京議員黃棣齊許璣樓等請剴切挽留聞所發各電於經過南昌線路時被陳督檢查員扣留未發故京寗各處均無復電到贛贛南人所派代表尹祝齡郭傳蓋二人於七日抵省晉謁陳督懇留吳使陳招待甚殷並於八日設筵歡迎顧語及留吳事則含糊其辭尹等不得要領擬於明日（十二）回贛又聞贛人以陳督扣留電報頗為不滿將派代表赴京詳述把持交通之情形矣 
[江蘇軍隊之調查]  
　　裁兵之聲閧動全國獨不解裁者裁而招者招或謂所裁者乃失敗軍隊應受天演淘汰而戰勝者為常保勝利計故仍以增兵為急務也茲就江蘇現在軍隊調查列下當　國人所急欲知者齊變元所部第六師駐省城浦口一帶六年由贛移蘇者馬玉仁所部第一混成旅新近擴充改編江蘇陸軍第一師駐准揚道屬黃振魁所部第二混成旅駐揚州六年由贛移蘇者李殿臣所部第三混成旅駐省城各要隘七年在蘇成立者吳恒瓚所部第四混成旅駐省城各要隘八年在蘇成立者陳調元所部第五混成旅駐徐州一帶係馮國璋舊部七十四旅所改編者白寶山所部新安武軍十二營新擴充改編為　編江蘇陸軍第二師駐海屬各縣朱熙所部第二師因缺額已改編為一混成旅二師名義仍存駐蘇常道屬楊春普所部第十九師亦因缺額改編一混成旅十九師名義仍留駐鎭江各要隘張仁奎所部第七十六旅駐通州一帶張文生所部新安武軍十營駐徐屬各縣陳德修所部新安武軍月初移駐徐州王桂林所部首防警備團衹成立一營駐省城楊恩培所部兩淮緝私水陸共十五營駐淮南北劉之潔所部蘇屬緝私兩團駐太湖松江一帶警備隊兩團散駐江南江北各縣河海水巡團二營駐沿運河一帶此外警察水警未列此江蘇現在陸軍之確數也 
[杭州快信]  
　　省城全體米工要求加給薪資案杭縣王知事以該工人等所陳困難情形尚屬實在昨已函請杭總商會傳集公斷酌量增加一面諭知該代表胡其東等傳知各工人照常工作靜候核辦不得滋生事端 
　　長興敎育會會長丁鳳元電省請將舊湖州府屬中校基金由各縣敎育會等公同分撥已令夏廳長核議辦理建築環湖馬路開工日久昨已將西冷橋拆卸運使新委調查醬缸委員夏宗耀等昨已一律發表明日丁祭沈省長因張道尹尚在假內决親往杭州造幣分廠舞弊工人昨由警廳釋去李全兎王阿毛等八人尚有工頭陳義泰傅配明因贓欵過鉅押候嚴究 
地方通信 
[松江]  
　　舉辦軍士傳習所　隸屬浙督各師現舉辦軍事士傅習所　選各團營頭目敎以軍士學識其傅習所地點附設松江防守司令部由盧督令調軍學校畢業生十餘人來松擔任敎務所選各頭目現定本月十八號在司令部齊集後即行擇期開課云 
　　調查保衛團狀况　警務處令飭縣署調查保衛團狀况計應列表呈報者有市鄉區域國丁數目槍械細數敎練人員經費何出獎懲情形及隸屬何處警區等數項業由縣署轉令各市鄉自治委員詳細塡報矣 
　　令飭改選農會長　本邑縣市鄉農會共十有一處除縣農會遵照法定期限逐期改選會長外餘均延不舉行現縣署奉省令飭於一月內重行改選否則照定章二十六條辦法解散重組縣署業將省令轉知各農會遵照辦理 
[蘇州]  
　　博文中學之擴充　蘇垣私立博文中學甚得社會信仰學生日形發達本届除原有敎員外又添聘南洋路鑛學校專科畢業顧夢良君英華書館畢業馮君敎授高等數學及英文該校校長徐問禮又以租賃民房不過於用特購定聞門外大馬路寗波會館對過基地數畝即日興築校舍該處而臨胥水後倚重山且沿馬路山水旣　交通尤便預期年內工竣遷入刻正繪圖　賑預備投標矣 
　　扣米案之查覆　蘇垣齊門外　濟橋頭日前有陸根祥船裝運米八十石經過由駐防水巡隊盤問言語支吾當將該米船扣留運解吳縣公署訊問交保諭候向滬查明再奪在案嗣為道尹所聞特於前日令行吳縣查復溫知事已將辦理情形申復矣 
　　規復名勝餘聞　前日留園盛氏夫人以冷港閣諸名勝已次第規復惟頭二山門及變并等處仍係頹圮乃與清節堂　磋商擬獨立擔任恢復原狀該堂　極端贊成聞已招勘估工矣 
[南通]  
　　競化公民反對校長電　南京齊省長鈞鑒南通縣競化市縣立第七高等小學校自孫前校長辭職後縣署委鮑敏之代理校務該校長受任以來措施諸多失當本年四月間旣釀罷課風潮六月間又有某學生勾引鄰女到校住宿情事報章勝播道路喧傳假令校長得人何至有此怪狀且該校長與學生間各操各別之土語言語不通則敎授之間尤多窒碍市董事張漢曾將種種情形陳籥縣署別簡賢能學生家族亦有同樣之請求乃縣署為三課長于忱所蒙蔽對於人民之請求置之不理暑假開學乃令鮑敏之繼續擔任校長職務竊思地方之有學校望其培植子弟也學校之有校長望其整頓校務也若乃校長不得其人則學校等於虛設人民之納費旣擲虛牝一方之子弟且憂貽誤民等世居該市且有子弟在校賭此情形痛甚切盧義難緘默謹電以聞伏維垂察南通縣競化市民公民楊柳喬袁麗奎黃源渭虞學時張錦棠虞世澂袁　銑沈思義沈坐堂等八十六人同叩寒 
[揚州]  
　　知事繼續得人　通屬拼角場知事熊潤玉因虧空去職遺缺經淮運使文　電請軍署派員李督復電以駐揚陸軍第二混成旅執法官王叔容承乏 
　　西岸請辦綱鹽　淮鹽西岸公所以該岸需鹽孔亟具文呈請運署開辦下綱鹽引以濟岸銷文司長已詳請鹽署核奪矣 
　　催歸辦糶餘欵　場運食商事務所函知江都縣署以前因舉辦平糶無欵購米在場兩高鹽價欵內借撥二萬九千串開辦除商人認虧二萬串外尚有九千串未經繳還請予迅速繳來以清手續云云佟知事已令經辦平糶員查照矣 
[鎭江]  
　　謀害三命續誌　鎭郡南門外戴蘭橋地方佃戶杜長義一家三口被人謀害一案已紀報端茲悉張知事因案情重大正兇迭緝未獲特於十三日發出賞格略謂據縣屬南門外種用樹　公司袁其月狀稱佃戶社長義向住戴蘭橋地方承種公司田地有年不料今晨有公司佃戶彭志才前來報告今早往田間推草行至塘邊見有杜長義屍身漂於塘內隨即嗚知地方宗耆將屍撈起有繩索綑縛尚有杜長義長子小　子屍身同細一處復又用竹竿在塘探視又將杜長義次子小三子屍身撈起均有石塊綑縛昨日傍晚尚見尹父子工作想係夜間被害等語隨往看視屍身均係生前用繩勒斃棄屍水塘身上尚有傷痕回至杜長義家檢查物件翻亂滿地其今年所用雇工吳姓夫婦兩人同一乳孩均不知下落惟杜長交妻已亡故其媳又於去年逃走僅有父子三人同遭謀害本地並無親屬情形可慘為此赴案報請詣騐緝兇究辦等情到署據經派員勘騐並呈報省署曁咨請隣封通緝在案惟查吳姓夫婦曁訊據袁其月供稱屍婿謝四一子均為本案重要關係人合亟懸賞緝拿為此示仰團境諸色人等一體知悉如有拿獲本案要犯一名口者各賞洋二百元或知風報信因而拿獲者每口賞洋三十元訊明即發本知事儲欵以待决不食言 
[嘉興]  
　　又有寒熱症流行　禾邑前日流行之子午痧其勢現已漸殺惟一星期來又有寒熱症流行城民中居民之傳染此症者十之六七重者亦上吐下瀉惟均無甚危險據中醫云此症發於初秋尚屬易治也 
　　敎授國語之難辦　嘉興各國民學校曾奉官　令飭於本　期起加授國語一科現各學生家族對於學習國語贊同者固多而反對者亦屬不少因此令其子弟轉入私塾肆業者接踵而起現聞各該校長擬於日內斟酌本校情形向學生家屬告以敎授國語之意旨以期敎授上不再生阻力云 
[溫州]  
　　溫州水災之浩大　此次颶風為災溫屬受害最大尤以樂清為最鉅自陰歷七月二十二二十三兩日風雨大作平地水深數丈統樂清東鄉虹橋鎭一帶均遭浩劫而虹橋鎭惟溪港鄉楊村地方更甚百倍兩塘均被潰决房屋幾致遠飄田稻六畜淹沒殆盡人口亦將瀕死雖早殺曾經登場而或被水飄或變萌芽近數日之不能　火者不一而足並聞瑞安平陽等處風雨亦大自陰歷七月二十日起至二十五日止平地水深丈餘田禾盧畜多被沖沒損失尤鉅人家眷屬均移住樓閣以避水災若平陽之南港北萬全小南各處晚稻淹沒恐無收成之望災象已成所望吾浙當道急辦賑濟以救災民云 
雜評一 
[滇桂外之問題（默）]  
　　今日之時局人但知滇黔與川之問題而已粵閩與桂之問題而已而不知滇黔與川之外陜將助滇黔乎抑助川乎此又一問題也粵閩與桂之外湘將助粵閩乎抑助桂乎此又一問題也此外鄂之對陜何如乎對湘何如乎對川與滇黔何如乎對粵閩桂又何如乎今日處鄂之地位情勢所逼須立决者此又一問題也是故時局無變化也則已茍有變化則陜也湘也鄂也又將成為問題外之問題矣况乎其影響所至轉相牽涉猶恐不僅此耶 
　　然則當局之希望統一而對滇對桂自謂已有把握者得毋言之過早歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[蘇社秋季理事會紀事]  
　　　　　　　　以省自治問題為多 
　　蘇社於本月十五日照章開理事會該社原意專注重於敎育實業水利交通之研究調查不願涉及地方政潮乃因省長久延不决各社員及地方人士以主持正義研究地方建設事業（蘇社宗旨）責望於蘇社者甚殷本届接到社員意見書凡數十起分類編列都為六項（一）反對督軍保荐省長謂將來民政官吏必皆奔走軍人門下養成軍閥專橫之禍（二）反對王克敏長蘇謂其情同市儈前日曾助李督軍軍餉三十萬元因得李督力保將來必十倍取償於江蘇（三）主張蘇人治蘇謂現在中央旣失用人能力一聽武人之所為斷不能知人善任不如得一本省人一方可以容納地方之公意一方可以得社會之助力（四）主張提出實行蘇人自治之條件其中事項大別為下之數種（甲）關於財政者以漕糧劃歸地方稅暫時中央政費不足可由地方補助（乙）恢復各縣自治機關及市政（丙）省署以諮議廳為議事機關所有諮議均須聘用本省人（五）仿照湖南自治大綱集合本省人士實力進行（六）省長財政廳長請中央速决如發表者不滿蘇人之意决以暫停納稅對待云云到會理事為黃伯雨黃任之馬雋卿吳寄塵王丹揆榮德生沈信卿錢強齊張孝若又張季直韓紫石孫謹丞方唯一均托理事代表公推張孝若主席討論結果以為首長與自治關係極重必先達到蘇人治蘇然後自治法案可以次第實施擬先聯名電請中央援直豫皖浙成例迅選蘇人長一面將湖南自治大綱加具附說印發各縣法團人士請其簽註送社並先推陳大猷朱紹文草擬江蘇自治大綱電請韓紫石劉孟侯黃允之諸人來申張季直君亦允於十六日到社定期十八日接開會議設法進行蘇人久悶思啓自治前途略有曙光至昨日交通委員會議决各問題亦均决議照辦矣 
[商界總聯合會開會記]  
　　上海各路商界總聯合會昨日下午八時開第三十八次董事會到會者十九人臨時請假者二人以人數不足改開談話會公推俞國珍主席趙南公紀錄（一）趙南公報告前次議决致北京政府及顧維鈞公使對於國際聯盟會電稿衆無異議（二）主席報告報載租界發行印花稅之訓令請衆討論張漢傑主張聯合各團體一致反對鄔志豪說明本會早經聯合各團體一致反對本席贊成張君之說繼續聯合進行呂靜齊主張從速辦理恐商家將來產能安枕當公决電致本省長官表示反對一面推派代表張漢傑趙南公俞國珍鄔志豪至總商會接洽一致行動（三）報告三團體議决分給米票手續先由呂靜齊報告與南洋烟草公司潘君接洽購米情形次由鄔志豪報告分發手續主張另立數處擇貧苦最多之處設立領米機關並請學生會兼督以昭鄭重一致通過（四）福建路提議四省災荒問題張漢傑言此次災荒範圍較廣非鉅欵不辦主張抄沒安福禍首之全數家產以及外債務餘清理全數一侓充賑全體贊成並推張漢傑趙南公起草（五）主席報告來函文監師路潘冬林君辭職當公决去信挽留福建路提出信用牌辦法以及四川路聯合會來函追認收欵員辛水一函因時間過遲移於下次開會討論遂搖鈴散會時已鐘嗚十二句矣 
[認眞蘇省米禁之通令]  
　　上海稅務公所近奉江蘇財政廳訓令奉省署令准財政部公函內開查蘇省米禁出口迭經貴省轉咨聲明在案在禁運以後即屬漕米軍米亦經未准運放究竟米價因何日見增漲深滋外人之慮此次外部以為蘇省再行出示嚴禁不如就原有禁令通令各關切實實行俾為尊重禁令預杜外人疑實起見本部極表贊同應即由總稅務司令行各海關稅務司按照禁令切實奉行一面由貴省責成釐局稅所務以民食為重認眞查禁勿得私行賣放以重稅收而免物議除函復外交部外相應函請查照辦理等因准此除分行外合行令仰該廳長轉飭各稅所一體遵照辦理毋須玩忽云 
[南市閘北電話接線之允可]  
　　工部局公報載租界電話公司與工部局往來函件八月四日電話公司致函工部局略謂頃由中政府電話局商請租用租界電話線為南市與閘北互接電話之總線此事未便遽自允許特詢工部局對此有無異議八月二十四日工部局書記復稱此事工部局不予反對但須附有條件如工部局認為有斷其電話交通之必要時電話公司於工部局知照後旣須不為政府電話局接線二十五日電話公司函復允照此辦理 
[烟酒聯合會代閩贛酒商呼籲]  
　　中國烟酒聯合會致北京電云北京烟酒事務署鈞鑒兩佳電諒均達鑒閩局長章景楓擅拘商夥商董激成罷業於商業前途稅務前途均多關礙若不嚴查撤辦不足以昭儆戒不謂一案未了一案又起頃接江西河口土酒槽坊全體霰日來電悉江西二區烟酒分局鄭局長擅入傅祥豐槽坊勒稅未遂將店主非法逮捕亦有全體懷懼宣告歇業之語與閩局長乃同一轍年來局員不職時有所聞良由呼籲無靈以致尤演尤劇事茍得已敝會决不輕率上陳惟此次之閩贛兩局長種種病商行為報章所載函電所言直令人不忍卒讀局員如此當亦非鈞署所樂聞務懇迅賜派員分往密查秉公辦理如果咎在商人敝會甘任失言之責并懇嗣後愼選廉員辦理局務除中飽則稅自裕維商業則稅自旺對於商棧商店勿當苛求為商人培元氣即為國家養稅源區區之愚伏希亮察鈞署於閩贛兩案究抱何種觀念乞賜明敎不勝盼切禱切之至中國烟酒聯合會叩寒 
[聯太平洋社將設旅行指導局]  
　　中美新聞社云上海聯太平洋社將設一旅行指導局已舉定委員會辦理此事該委員會已致書各鐵路局船公司及旅館等請其捐欵協助並商請上泫工部局及稅務司加以襄助預計開辦費需欵二千元以後每年經費約三千元其分配如下即書記兩名月薪一百五十元房租七十元辦事費三十元月共二百五十元年共三千元目下正在籌欵進行云 
[磋議統一南北海軍之近息]  
　　海軍總司令前派本署參謀長何品璋前往廈門參預會議南北海軍統一事經雙方議定條件交由海軍部所派軍需司長林葆倫携帶進京禀復核辦而海軍部軍法司長鄭資葆與公署何參謀長則滯留廈門練習艦隊司令部守候部示因南方所提發給欠餉及某某交換條件海部尚未許可不能實行現何參謀長在廈因體質不舒特於前日由廈乘輪返滬以便醫治云 
[殖邊債權人緊急會議]  
　　殖邊債權人因見昨日各報專電政府有發行短期公債以四個月收盡中交京鈔速行清理等情各債權以殖邊亦係國家銀行與中交同是債權何得久置不理爰於昨日下午三時在思進學校特開緊急會議到者三十餘人推葉貺辰主席報告近朱君子才與沈君李璜再四接洽仍是藉詞拖宕毫無確實消息現在中交京鈔旣由政府擔任以短期公債尅日理償如蘇浙兩路債權於平政院起訴後亦有歸償希望而對於殖邊債權不聞不問何故由衆討論良久朱萊生起言現應事務所函致北京總管理處曁財農兩部要求與中交一同辦理迅予答復否則亦惟有推派代表到京向平政院提起訴訟議至五時餘遂行散會 
[萬國賽槍會競射紀]  
　　十四日（星期二）為萬國賽槍會比射九月杯及第六次英瑞杯之期各國賽員咸往靶子場與賽者計有四十七人之多月杯分五班比賽所射係最小牛眼靶距離三百碼各賽千響是日天色雖佳惟光線頗嫌不足茲將結果每班中最優者五名分數錄下　愛混班（一）葡人高增沙四十三分（二）英人脫雷而四十三分（三）日人川南陽之助四十二分（四）英人好治司四十一分（五）英人羅司四十分　愛字班（一）美人藍因雷四十八分（二）華人陳景塘四十三分（三）英人柯而四十三分（四）英人史密司四十三分（五）華人郝伯陽四十二分　皮字班（一）英人白勒處福達四十四分（二）美人白羅雷四十三分（三）英人華生四十二分（四）美人窩而生四十分（五）英人強生四十分　西字班（一）日人渡邊俊三十七分（二）日人大島德次三十六分（三）英人斐而三十分（四）華人方液仙二十九分（五）華人陳文龍二十六分　地字班（一）英人李達三十五分（二）華人劉景和三十四分（三）華人胡會林三十二分（四）華人王衍慶二十九分（五）華人羅子惠二十七分第六次英瑞牛奶公司所贈銀杯係日人野一色彥太郞勝聞得九十二分茲將該銀杯以上五次得勝人物重行補錄以資參考　第一次華人陳景塘一百零二分勝　第二次日人伊籐一郞九十八分勝　第三次英人好治司九十三分勝　第四次美人桑埃九十七分勝　第五次日人角田九十四分勝 
[中國星期學校代表赴日問題]  
　　英文滬報云本埠日人青年會主任因中國不派代表參與在東京舉行之萬國星期學校大會特於十四日向中國星期學校聯合會董事會商勸其改變態度是日到會者除董事外有著名敎士與華人基督敎徒多人討論頗久且極爽直在座華人及許多外人皆不贊成與會一場會議迄　切實之結果十五晚　須第二次集議云 
[公共租界八月份所收捐稅]  
　　八月份公共租界收入各種捐稅共銀四十二萬二千七百二十兩有零較諸去年八月份增收四萬五千四百餘兩今年八個月共收入銀三百三十八萬三千三百六十七兩有零較諸去年同時增收約五十一萬五千六百兩 
[大批金銀進口]  
　　前報曾記將有大宗銀大條及金洋盎斯等到埠十三號果有昌興公司輪船從外洋進口傤來華比銀行大條銀二百零五條又匯豐銀行七十一條又東洋公司輪船進口亦傤來麥加利銀行大條銀一百四十七條又英公司輪船到埠運來有利銀行大條銀三十四條又法公司輪船進口運來中法銀行大條銀三百三十五條十四日中國郵船公司之南京號從歐美到滬傤來匯興銀行美金洋三十五萬元（早已售與泰享源方九霞新記寶裕等金號係紐約匯票交換）又來華比銀行盎斯金二十萬兩（亦係花旗匯票交換價作一百零六元美金於上月底預訂與泰享源永豐餘寶裕等金號）又來大條二百九十八條又匯豐銀行大條銀一千一百十條又某日商銀行大條爭八十五條昨日各金號解與朝鮮台灣兩行現標金一千四百條之公單（第條十兩）於是上午烚金價收盤尚售二百三十兩零七錢五下午雖未售開而約價須二百三十三兩左右方肯脫售云 
[滬杭車昨日遲到之原因]  
　　滬杭鐵路昨日由南星橋車站開出之混合客車駛至望江門外適由滬開杭之特別快車先時已到杭站故該混合車扣在揚旗外面待滬車過站放汽停車偶一不愼致將後面之客車脫去五輛直至杭站時因未見車尾紅旗始知脫車在望江門外當經杭站長另調龍頭前往將該五輛拖回而兩車因之皆逾時三十分事後檢查車鉤稍有損傷乘客幸皆無恙云 
[觀潮專車佈置之周到]  
　　滬杭鐵路　本届海寗觀潮專車定於本月（二十八）（二十九）（三十）三天往返開駛載運游客一切佈置情形已誌本報茲悉該路所訂專車時刻皆以海寗潮汛為標準故該三天逐日轉遲所有車內食料皆歸一枝香西餐館承辦計全餐大洋三元五角另售早餐七角五分中餐一元下午茶點二角五分晚餐一元五角除中餐在海寗塘邊鐵路圍場內供給外其餘皆在車中供給各味食品以極精致之紙盒盛之每人一具甚為便利至於自斜橋至海寗之水道經由該路預先包定小船多艘以備乘坐每船皆經規定乘客二十位以免擁擠惟船中人數未足時亦不得開行免致後至者向隅計自斜橋至海寧約需二小時云 
各輪船進出口消息 
[國內輪船]  
　　寗波　太古公司之新北京輪船昨日開往寗波該輪所裝之出口貨有大批白米一千餘包機器麵粉二千餘包其餘為洋釘鉛絲鉛皮生鐵青蔴連史紙水靛糖烟絲等各種雜貨 
　　長江　太古公司開駛長江各埠之盛京輪船昨日來滬該輪所裝之進口貨共一萬三千四百六十餘件有白米一萬零六百五十包小麥一百二十包麵粉二百包芝蔴四十六包白苧蔴五百件烟葉一百八十件藥材一百三十五件桐油五十件包子一千二百四十九包皮三件什貨五十二件尚有猪腸等類云又該公司之吳淞輪船現已人　修理守竣仍開長江各埠昨日該輪所裝之出口貨有車糖二千餘包檀香一千餘件其餘為軋花機肥皂蔴袋白籐書籍等各種雜貨三千餘件又招商局開駛長江各埠之江孚輪船昨日所裝之出口貨有棉紗一百餘包玻璃一百餘箱洋靛青一百餘桶火柴原料一百餘件其餘為洋紙顏料罐頭牛奶肥皂木器等各種雜貨又日清公司之南陽丸昨從長江來申該輪進口貨有大批麩皮六千餘包以及礦砂生牛皮等六百餘件云 
　　港粵　太古公司開駛香港廣東之新寗輪船昨日該輪裝之出口貨有黃豆六百餘包花生仁二千餘包麵粉一千餘包綠豆一百餘包油四百餘簍棉紗二百餘包紙烟三百餘箱其餘為土布核桃洋粉皮蛋白苧蔴雞毛棉花等類 
　　福州　招商局開往福州之飛鯨輪船昨日所裝之出口貨有棉花五十餘包黃豆三百餘包又有阜豐等廠之麵粉一千餘包 
　　烟津　怡和洋行之景星輪船昨由烟台來申進口貨有蘋菓大仙菓生梨等水菓三千餘件雞毛三百餘件𩦐馬四匹至該輪所裝出口貨有麵粉二千五百餘包小麥一千餘包又招商局此次開往烟台營口之廣濟輪船昨日所裝之出口貨有和豐紗廠之棉紗一百餘包其餘土布二十餘包 
[國外輪船]  
　　中美　太平洋輪船公司之哥倫比亞號昨自美國之新金山來申乘來旅客四十五名到上海起岸者有三十餘名裝來之進口貨有大批之波羅密及各項罐頭食品甚多又有飛艇牌與桃子牌之香皂千餘箱更有轉赴烟台等處之原桶汽水並紅皮等項尚有東方植物油公司所辦之皮管該輪定本日下午四時開赴香港小呂宋從上海乘往之旅客共有二十餘名云又有中國郵船公司之中國號昨因裝傤麵粉不及開出故即開至虹口鄭脫路招商局北械裝貨並於今日清晨開往香港云再昌興輪船公司之日本皇后號由香港開來於十六號晚二點鐘抵吳淞接客小火輪十七號上午十一點三十分到新關碼頭再開往溫古華送客小火輪准十七號早晨八點鐘開往吳淞云又有蒙帝古號從溫哥武來滬大抵十月之六號可到當日卽開往香港而俄羅斯皇后號則於出月之八號抵申當日開往香港之後尚須到小呂宋云又提督輪船公司之每雷司蒂亞斯號Henry　Steers自檀香山開往日本之神戶已於九月八日開行該輪抵日之後尚須開行來滬又大來洋行之海羅而特大來號Haroed　Dollar自七月十二號即離開紐約開行來華聞該輪現已抵日本矣 
　　歐亞　怡和洋行之Swazi昨自東洋來滬後即停泊順泰碼頭之浦江之中駁　大批機器麪粉前日該行之坎沙號出口已裝去麵粉數萬包今又有數萬包運去但前日之粉係分裝至英國之倫敦及格勒斯哥等處今次則專運至倫敦者現定二十號開發又有大英公司之南京號Nankin本擬於昨日開往日本嗣因此次來貨甚多至今尚未卸清仍有怡和洋行之漆布好華洋行之匹頭及大宗打包棉花罐頭食品並鐵絲綱松木板等項在船故已改期為十九號赴日本矣 
[友華銀行銀市報告]  
　　中美新聞社譯友華銀行十五日報告云昨日倫敦當地與定斯銀價各漲至七先令八便士紐約銀價漲至九四半倫敦紐約匯價漲至三元四角八分又四分之一此間市面金鎊開盤漲一便士至五先令十一便士半金圓價一零三半日金四八又四分之一盧布由三四跌至三一一零市面終日穩固交易價金鎊高至六先令二便士金圓一零六半倫敦銀價之漲因中國與印度方面定購銀貨之故云 
[南匯襪業反對增稅]  
　　南匯縣境實業工廠年來漸露萌芽女工賴以生活者除花邊毛巾外織襪廠亦漸次創設近以國事蜩螗川漢天津各客帮停止辦貨以是線櫗銷路滯遲間接影響於女工為尤甚詎閘港釐卡突於此時加徵重稅城內外各廠家得悉之下特開會集議一致否認由求新晉昌維新百利震興信華慶和華緰各襪廠致豐昌輪船公司大通轉運公司轉致該釐卡函云　敬復者襪業一道本重利薄現値銷路呆滯之際廠家損失浩大何堪橫加苛稅以蠢商而病民接讀來翰聆悉閘港有月內增稅之舉暴飲無度惶駭實甚煩即據函轉知該釐卡絕對否認如不見諒當由敝同業呈請農商部曁實業廳立案辦理可也 
[譚地檢長查閱賄縱案文卷]  
　　新任上海地方廳譚檢察長前日接事後對於前檢察廳書記官程冠吾等賄縱監犯劉刁根趙阿寗等一案甚為注意特諭令各書記官將關於此案卷宗分別檢查呈閱以便從事研究 
[法公廨聶讞員病愈視事]  
　　法公堂會審讞員聶榕卿君前因病請假就醫現病愈銷假於昨日會同法副領事葛君蒞廨照常視事代理讞務之陳介卿君現仍帮辦一切云 
[師善里刦案盜犯之結果]  
　　浙江奉化縣人李文忠（卽李春陽又名青陽）前隨已經護軍使署槍决之盜匪為馬良鶴等持械夥刦虹口方面居家店鋪財物開槍拒捕傷人案發逃回原籍近由匯山捕房華探目張炳成偵悉前往該處移提來滬解經公共公廨命押候查明究辦已誌本報茲經查得李對於西華德路師善里二千六百六十四號門牌寗波人包雨棠家被刦搶擊包子承煒殞命一案證據充足昨晨傳同包妻方氏將李解請俞襄讞會同英包副領事升座第一刑庭研訊先由張探目曁六十二號西探目柏生分別投案陳述案情並稱被告與包姓之案有關當馬良鶴張金山陶羅等拘獲時即已供出今亦已在捕房自行供認隨同馬等持械搶刦金鐲拒斃人命不諱禀畢將供單呈察次婦人包方氏上堂訴稱去年八月二十六號夜八時許我坐在家門首納涼突有匪人六七名擁至將我手戴金鐲搶取一隻旋即進門正欲上樓時我子承煒在家擬電話報告捕房若　遂放手槍擊傷子腹立即倒地而死我夫嗣因思念子死非命亦憂鬰致疾未幾逝世現所獲之一人當時是否在場殊不能證實云云堂上用訊據李文忠供稱現年二十五歲向為庖丁去年陰歷五月二十四日來滬至七月二十四日因病回籍此事發生之前有人邀我至青蓮閣茶館齊集至原告處旣達其地我與陶羅等站在碑家門外未曾入內惟見馬良鶴等七八人同入其家未幾而出曾聞馬向陶羅等言搶得金鐲一隻開槍打死一人我至此始知搶刦心起驚慌故卽逃走馬等亦各走散而我遂乘車往杭回籍等語中西官核供以李附和搶刦傷人行為業已證實應科刑期五年着解往西牢執行期滿逐出租界永遠不准再來 
[奉賢敎育之悲觀]  
　　奉賢縣境敎育費索稱困難查縣境三官堂地方前有啓迪作新振新偉天維新五校嗣以經費無着啓迪作新振新三校於去年下學期起先後停辦附近學子之失學者數頗不鮮乃近聞偉天維新兩校亦以經費缺乏將報縣停辦以距離三十里之鄉區一二小學校竟不克維持洵可浩嘆矣 
[歡送裴國雄之讌會]  
　　十四日晚沈壽鵬等諸君假座西藏路一品香大廳歡送上海學生聯合會第一義務國民學校主任裴國雄君陪宴者裴君未婚夫人張瑞珍女士首由主席周劍雲君致辭略云裴君只思想之聰　手腕之　敏體質之強健精神之活潑任事之勇敢以及對於社會之熱心皆為吾儕友朋所敬佩此次遠赴日本及南洋一帶負有兩重任務（一）考察義務敎育（二）募集義務敎育經費裴君主任第一義務國民學校一年造就平民子弟男女二百餘人為上海義務學校成績最優者但旣係義務學校不能不有確定之經費以維持於不替今則用費浩繁來源已絕又為將來擴充　額改良編制計不得不借助他山有此兩種原因遂有日本南洋之行同人素敬裴君知必能勝任愉快達到目的而返云當由裴君起立答謝略謂此次之行能否達到目的刻尚無此把握然必盡心力以為之尚望諸君贊助於後庶幾不負此行云次任矜蘋君　說略云裴君此次離滬赴日赴南洋各處實行其致力敎育之素志勇敢熱心為吾人所欽佩也裴君為我同志中之健者裴君旣去則吾人自効社會之能力必因之而减　然裴去後不久即歸歸時必能善用所得廣校舍增生徒并散佈有益現社會之思潮不能不預祝裴君之成功祝裴君之早歸也云云次願肯夫鄭鷓鴣但杜宇錢琴束沈濤鵬諸君相繼作詼諧之演說　座鼓掌又次上海學生聯合會會長何世禎君全國學生聯合會理事長江憶平君第一國民義務學校代理主任唐世倡君演說大致發揮互相　免之意末由主席起言裴君勇往直前負此重任國內之事同人敢不盡其棉薄之力使裴君無內顧之憂云至此鐘嗚九下裴君乃與在座諸君一一握手而別遂即驅車上船聞伏見丸已於昨晨啓椗矣 
[部派赴法學生定期放洋]  
　　交通部派郵電學校學生陳則忠夏琰鄭方衍　以爵等四名赴法國肄習無線電學定九月二十日乘巴拉加號船赴法特向交涉公署請求給發護照并轉致法領云 
[青年會之音樂會]  
　　青年會本定昨晚八時韓鏡湖君演說國民自覺後有奧國音樂隊過滬今日即須赴歐故昨晚之演說改為音樂會全隊四十人均歐戰改續之奧國兵士受俘於俄國者曾流於西比利亞為苦工多年今歟戰告終俘虜均行釋放於是該奧人等亦得遲復其自 
 
 

Page 11

 
 
由此中有曾為醫士音樂師大學敎員律師者雖久經牢梏　絆而神采奕奕絕無困頓之狀此次自西比利亞返奧取道我國途經上海因會在西比利亞受青年會之惠頗多故自願於昨晚奏樂以報其德八時開會由徐可陞介紹遂連續奏樂八次每次畢來賓必鼓掌以贊揚之該隊隊長亦鞠躬以謝及散會已近十時矣 
[青年會推行注音字母]  
　　本埠青年會童子部為推行注音字母起見特於上星期晚招集滬上對於注音字母曾經研究者在該會客廳開會組織上海注音字母推行會是晚到會者為王蘊山陸費伯鴻陸衣言沈問梅等三十餘人由郭農山主席討論組織大網結果舉定閔可惠黎維岳陸衣言陸費伯鴻嚴壽民等為起草員下次再為詳細討論云 
[青年會演講音韻學]  
　　青年會定十六十七號即本星期四五兩晚八時將請北京敎育部特派員黎錦熙君在該會殉道堂演講音韻學按黎君對於注音字母研究有素著作宏富屆時定能發揮高深理增人知識有志斯學者幸勿失此良機云 
[各學校消息彙紀]  
　　愛國實業女校　陸家觀音堂西首浦石路弄昌餘里女子愛國實業義務學校於昨日上午十時舉行秋季始業式首由敎員率同學生向國旗行三鞠躬禮次由學生向敎員行始業禮又由學生互行相見禮禮畢由黃君一天代表校長汪織雲女士致調詞次由田君瞻民及玉琴女士各致訓勉詞嗚鈴而散 
　　養性女學校　派克路養女學校附設之義務半日課業經開課茲聞該術長袁學孟女士於昨下午四時開會講决該義務課之應行擴充事宜（一）續行推廣學額三十名（二）添闢課室一間（三）增置課桌十五具（四）經濟統轄由李鋤夷君擔任之（五）管理統轄由袁學孟女士擔任之（六）敎務統轄由陳組威女士擔任之（七）編輯講演無簡易識字課本由孫惕心君擔任之（八）敎授由各女敎抽出餘晷更翻擔任之年長婦女之有志問學者偕往可也 
　　均益决志會第二夜校　文監師路均益决志會前已創設平民義務夜校頗有成績茲聞該會創設第二夜校在南京路大慶里口美立洋行內聞日內正在着手籌備不日即可開學云 
　　中法義務學校　中法義務學校前日開職員會公推徐金鵬為主席汪舜孝紀錄首由吳質凡提議本校日館定額六十名今已額滿宜再添額四十名主席云課堂不數可闢一室衆贊成通過次汪舜孝提議添設工商補習夜校一所經衆討論良久詰果贊成通過徐金鵬問如何組織吳濤文主張先舉籌備員四位書記一位當由衆推舉張剛甫為書記吳質凡徐金鵬汪舜孝吳壽文為籌備員定名為醒民工商補習夜校開學期於下星期開會時定奪衆贊成通過至六時散會 
[上海美術學校現狀]  
　　上海美術學校本學期新舊學生共有一百七十餘人校舍亦擴充一倍校長劉海粟已將其兼任各事一律辭却用全副精神注力校務該校內部亦從事改組以期辦事上之統一所聘敎職員均富於學識經騐如敎務主任兼美學及美術史講師呂澂君為吾國美術界不可多得之人才西洋畫三年級主任汪亞塵君係自束京美術學校歸國藝術甚優二年級甲班主任周淑靜女士美國俄亥俄克黎夫繭美術專門學校畢業藝術優秀二年級乙班主任李超士君法國巴黎美術大學畢業其藝術久為人所欽佩他如一年級甲班主任王濟遠君係該校選科畢業生一年乙班主任則由劉校長兼任師範科主任程盧白君亦從該校西洋畫科畢業曾任第五師範敎員多年其餘科任各敎員均係專門人才如陸露沙君任解剖學桂承之君任手工洪萬仇君任透視學唐吉生丁雲軒兩君任中國畫西洋盡則丁慕琴。陳曉江。唐宗元。錢鑄九。沃玉塵諸君分級擔任備極一時之選現已正式上課學生興味甚佳並能切實研究可稱美術界近年來之新氣象云 
[秋丁祀孔之演祭]  
　　秋丁祀孔本縣敎育界領袖與職員等遵諭先於昨日恭詣聖廟預行演祭到者有縣視學朱伯華縣署第三科科長錢紳齊勸學所所長李頌唐市經董陸崧侯市學員曹粟香貧兒院院長高硯雲與職員等四十餘人即就文廟灑掃局內午膳膳畢至午後二時遂推定演祭職員名銜錄後攝官姚玉蓀朱伯華王叔炎通贊曹頌孚讀祝范麟書正引王雅眉分引劉映藜金松甫並貧兒院遴派之樂生四十八人舞生六十四人各穿禮服相繼魚貫入殿即遵依典禮分別舉行迨至禮畢已逾四時廟之內外並殿廊下預由該管警察分署孟署員派有巡長一人督率長警四名分任稽察彈壓極示肅靜 
[三總長捐助廣學會]  
　　廣學會發起紀念李提摩太之募捐為日已久收欵約近兩萬元昨日該會接到北京海軍陸總長內務張總長各捐京票一百元又財政周總長捐現銀一百元云 
[中華武術會宴會紀]  
　　中華武術會昨晚假座大東旅社叙餐並發表此届舉定職員及徵求會辦法到會者有戈公振。劉香亭。謝介子。謝強公。王叔賢。朱少沂。席聚星。王鴻秋君等廿餘人當推王叔賢君主席次由創辦人吳志青君報告本屆各職員及各隊長銜名（斡事長兼會務主任王叔賢敎務主任吳志青文牘主任謝強公會計主任馬驥良義際主任項康原糾察主任朱少沂）又說明徵求隊命名之意義因干將。莫邪。紫電。青霜。湛盧五劍為我中華古時之寶器故以名本届微隊而本會希望徵求無數精神之寶劍為社會造福又謂本會名曰武術會實為救濟會蓋社會多一健康份子則醫院減一病夫而社會亦少一分利之人是非救濟而何云云合座為之鼓掌九時許始盡歡而散茲將微求隊隊長銜名錄后總司令王叔賢總參謀吳志青干將隊隊長蒲聿新莫邪隊隊長勝克勤紫電隊隊長馮杏蓀青霜隊隊長王嗚秋湛蘆隊隊長朱少沂 
[福開森來滬報告北賑]  
　　昨晨福開森先生由京來滬定今日午後五句鐘到雲南路仁濟善堂報告北省災賑詳情聞七省義賑會籌備處暫假該堂辦事不日將另遷辦事處矣並聞仍用華洋義賑會名稱因今晨籌備主任朱君葆三唐君少川陸君伯鴻遍謁英美法各領事及英美等商會均荷贊助發起籌賑事議定准用華洋義賑會名義較為妥善云 
[紅會醫士赴南潯]  
　　入秋以來上海時疫已告平靖惟內地流行仍甚如長江上游九江一帶其情形無異去年之滬上浙江亦有數縣正在恐慌中南潯會於昨日電致本埠紅十字會辦事處云紅十字會鋻敝鎭霍亂盛行死亡日衆請貴會速組臨時救疫隊蒞潯施救希先電復藉便佈置面潯自治辦事處叩紅會接電後除電復外特調北市醫院徐兆蓉醫士率同救護員崔希謨李耐霜張妙興及工役人等備齊藥料用品於昨晨附輸往南潯施救矣 
[省委崇明外沙行政委員]  
　　滬海道尹王　廷近奉江蘇齊省長令略謂滬海道屬崇明縣因外沙分治一案該縣人民爭持迄無具體辦法現本署特委錢啓瀚為崇明外沙行政委員除令該委即日到差外合亟令仰該道尹查照備案云 
[兩路庶務科長之接替]  
　　滬寗滬杭甬管理局趙燧山接事後即據滬庶務科長周積萱滬杭甬庶務科長陳庸相繼辭職當經委派倪兆春為兩路庶務科長並餘即日到差倪科長即於昨日（十五）偕同陸副科長陳袁兩科員乘坐早班快車赴杭接事矣 
[吳淞歡迎張𥈽預聞]  
　　吳淞鄉公所及商學界以南通張季直君將乘鈞和輪船由水上警察趙廳長偕同蒞淞察視當在砲台灣碼頭預備歡迎該處現已紮盡彩棚并在就近西餐店內擺設座位以便欵待云 
[浙長官派員歡迎錢能訓]  
　　前國務院總理錢能訓已於前日抵滬茲悉錢日內尚擬赴浙順道至嘉善珂里一行昨日滬寗杭路管理局長趙燧山已特電浙省軍民兩長云錢幹臣先生業已由京抵滬特此奉聞等語浙長官接電後特派專員昨由特別快車自杭來滬招待一切並歡迎至杭一叙云 
[司法界之祝嘏忙]  
　　本埠司法界以本月十六日為蘇州高等審廳長林旭初君四旬壽辰故新任上海地方審判廳長戚運機新任土海地方檢察廳長譚洊　卸任代理上海地方檢察廳長江築圃等均於昨晨同乘火車赴蘇祝嘏 
[姚監督拜會戚廳長]  
　　江海關監督姚文敷昨午乘坐汽車詣上海地方審判廳拜會適戚廳長赴蘇由號房為之擋駕姚監督仍由原車折回 
[林百克律師由美返滬]  
　　林折克君前在上海為律師頗為各界所稱道前因事返美茲悉林君偕同眷屬已於昨日由美抵滬擬重行執行律師職務現居塵查飯店五十號一俟事務所地址覓得即行開辦云� 
[季局長調查認商]  
　　江蘇二區　酒稅局長季銘又查得上海縣境及太嘉寶等縣所轄地點之煙酒牌照稅認商陳傑辦理已有年餘近據所屬各處烟酒商家赴局聲訴該商對於倒換牌照一事於征稅後僅給收據未有牌照發給未知究以收據為證抑或係正式牌照為馮請為明白宣示等情當經季局長查核牌照稅征收辦法向分兩次初次以四聯單為收據俟稅欵繳齊然後換給牌照在案該認商何得擅自更易殊多不合故已派令專員實地調查以明眞相云 
[第一造燈廠援案之呈請]  
　　上海中華第一造燈廠創辦人黃志高呈農商部文云呈為仿造燈頭呈送商標貨樣請賜攷騐轉咨免釐並求力予提倡事竊維煤油火燈為家常要品吾華行用煤油三四十年而此項燈頭大都來自外洋不為仿造漏巵無底商人在滬經售各種洋燈二十餘年袛以良心未泯不忍坐失利權就以經騐所得從事研究茲於八年春在上海新閘路高照里創辦中華第一造燈廠聘用華工程師及機器工匠三十餘人先製造大小造燈機器迄於今春略具雛形現仿造一種美孚式燈頭用工字商標已經行銷各埠素仰大部登高指揮嘉惠工育不遺餘力用敢送呈商標貨樣請賜查騐提倡并乞轉財政部咨請稅務處援照機器洋式貨物稅則成案報完正稅給單騐放以利行銷實為公便謹呈云云 
[周浦火柴公司請免重征之部批]  
　　浦東周浦中華火柴公司之出品前曾援案具呈農商部請免重徵稅釐茲奉農商部第一一0九號批示云據呈已悉本部前准稅務處咨開查民國四年六月本處於核准杭州光華火柴公司製成火柴均准照機器仿造洋貨例完稅無庸專案辦理以省文牘等因在案該公司所製造各種火柴於運銷時其完稅辦法各關自應照案辦理無庸再行轉咨仰即遵照定章辦理可也云云 
[萬國儲蓄會開標紀]  
　　昨日下午二時洋涇浜七號萬國儲蓄會舉行第九十六次開標由該會華洋各董及總經理司比門華經理楊潤身偕同儲戶代表左迪農吳蘭生熊子勳張鶴年等當衆執行總計本月會額共一萬五千二百三十九號收入儲欵共十八萬二千八百六十八元提出獎洋四萬五千七百七十七元計開出頭標七會第六八零八號廣東康裕得第一四零一五號上海和豐油廠黃信夫怡和洋行百師君合得第二二五六號北京王次珊得第四一八八號上海祥泰木行得第六八一八號洙涇鎭朱士良上海協隆洋行何韵泉廣東林覺氏上海丁二大合得第七八五一號上海沈基業周厚卿廣東鄔袛台使得第八十八二號宜興張小齊寗波李子堅上海宛在軒合得以上各得二千元其餘小獎尚多請閱今日本報廣告凡未尾有二字者均各得洋十二元 
[懋業銀行擬設英美分行]  
　　中華懋業銀行開辦以來已將半載聞營業頗為發達現該行協理徐恩元即定月內將赴英美組織倫敦紐約兩處分行云 
[上海大儲棧將次開幕]  
　　南市新碼頭拖南至王家碼頭止外灘由通州張紳集資建築之大貨棧兩所預備存堆貨物將以通州花衣為大宗現在外灘一所營造工程業已次第完竣定名上海大儲棧通州新花將次上市是以該棧當在中秋前後即可開幕矣 
[新寧紹修竣開班]  
　　寧紹公司之新寗紹輪船自本月三號因船身久未修理故即停止駛行託由高昌廟江南造船廠入塢修茸一面則停班四次至本日已經修竣業定明日起照常行駛寧波上海矣 
[請給廣益織布廠派司]  
　　上海縣商會呈江海關姚監督函云逕啓者准武進縣商會函開據敝地廣益織布廠經理劉國鈞略稱敝廠於今春聯合晋裕等五廠檢同貨樣商標函請貴會轉呈農商部援照仿照洋貨納稅成案凡商廠機製出品運銷各埠准由經過第一關完納一道沿途關卡概免重征在案嗣蒙貴會轉到農商部第四二四號批咨請稅務處核准按照機製洋式貨物沿途運銷出口時由經過第一關完納一道給予運單沿途所經關卡袛查騐單貨相符概免重征惟崇文門落地稅不在沿途稅釐之列等因批准在案敝廠遵批向上海海關監督領取保單格式照例特請四馬路久安里口惠通紗布號老西門德大仁洋貨號兩家作保照海關保單格式塡就請給派司詎海關仍要上海商會介紹一函方准給予派司等語為此專函請求貴會轉請上海商會代敝廠介紹一函至上海海關俾敝廠得向海關要求給出派司以利運銷等情據此查前據晋裕等廠聯合該廠五家函請轉呈援案請免重征當經敝會據情呈奉農商部批咨請稅務處核准行知在案茲據前情相應函請貴會查照准予函致江海關介紹即交該商連同保單轉赴海關領取派司俾利運行以維實業至作叙公誼等因到會准此查機製仿造洋貨一案經武進商會呈奉農商部批准咨請稅務處核准行知並將原案刊載江蘇省公報）第二千二百九十四期）有案茲據函轉前因相應備函證明並檢附保單一紙送請貴公署查照咨請稅務司准將派司給予該商具領俾利蓮銷而維實業足叙公誼 
[江南船塢加作夜工]  
　　江南船塢承造美國運送艦原定先行試造四艘除船壳二艘業經先後造成下水外尚有已造未完工之船壳二艘茲因美國催請迅速下水故由該塢劉所長商之洋工程師以未完工之船壳旣須急欲下水自當開作夜工以期速成因船壳下水後裝置艙內機器汽鍋暨艙內器具工程尤為浩大約須工作一年方能完全工竣是以洋工程師已飭各工匠於前日起開始加作夜工矣 
[修葺笆圍鋼軌]  
　　滬寗杭甬鐵路局長趙慶華查得南站四周圍築之鉛皮笆圈及龍頭房外面义道鋼軌均因年久銹鋼亟當分別換築業經令飭南站工程處於昨日開工修葺矣 
[嚴查米船著水積弊]  
　　上海南北市米業由各埠運裝來滬之各船戶往往有著水舞弊以圖長出升合分量去年百夏間各船戶曾自請鱉頓袪除積弊除酌讓升合貼補外並將水脚量予增加並繕立條規永遠遵守並經仁榖南帮公所禀呈上海縣公署淞滬警察廳立案出示在案前此米價平穩各船戶尚能遵守現在貴至十五六元船戶難免故態復萌各米行雖由米商公所製成樣筒囑內地行家將樣貨戶為更甚是以米業同行昨日開會提議僉以各處新貨將次湧市此弊不除損失甚大故必須一體認眞勿稍視為輕微遇有查出定當送官懲辦一二以儆其餘云云 
[桂圓價難賤落]  
　　南市民國路閩帮商號昨接福州快信謂桂圓一項自上年興化正義兩產地遭水荒後高貨大缺產地價目每擔漲至一百餘兩今歲新貨將届上市而年歲弊尚稱不惡然因閩粵交界軍事吃緊各產地駐紮軍隊每為蹂躪各鄉又盛種嬰粟以圖厚利故秋冬將交恐市價終難賤落也 
[皮貨莊辦貨人出發]  
　　滬上皮貨各莊每屆秋令各派夥友出發赴張家口同州涇陽等處各產地採辦聞近年自先施永安等兩大公司在該地於價採辦後高貨盡被收去資本稍軟者咸受影響且貨到申地售價又不若昔年之隨意升縮往年如青種羊狐嵌紫貂細毛及羊皮各貨門莊售賣定碼隨時加減今則已有比例是以去年各行莊均難獲利今届出發者有四五家合資組成公司與大公司得以對峙焉 
[革兵冒充巡丁]  
　　前充步兵三十九團三營兵士安徽人鄭貽堂斥革後逗留高昌廟地方昨日（十五）天甫黎明時鄭在江邊碼頭遇見鄉民李阿大手牽小牛二頭甫由渡船登岸鄭即向李詰問爾牛未據納稅係屬私販應解捐局罰辦爾能每十繳洋四元方可免解正在爭執間適為高昌廟警區巡士耿全昌巡邏至此當向鄭貽堂詰詢是何捐局而鄭言語支吾僅云我乃巡丁詢其有無執照詎鄭並無證據可騐知係假冒正擬拘解時又有鄉民李福堂即李阿大之父手牽大牛一只亦從浦東來滬當向該巡士證明大小牛只三頭均由浦東而來擬往法租界售賣故由該巡士即將李福生李阿大父子二名並假冒捐局巡丁之鄭貽堂一名又牽牛之潘計來一名及耕牛三頭一併解區經張巡官略訊數語以事關革兵冒充巡丁應歸軍法訊究就近轉送憲兵第九連當由那連長將一干人證並牛隻等立派兵士押送龍華護軍使署訊辦矣 
[潥陽拐案之候提]  
　　自稱在潥陽縣公署為代書之何硯卿前日來滬投匯司捕房報告有潥陽縣婦人孫汪氏拐得該處俞姓家十歲女子根弟挈至蘇州與南京人楊德良（又名朱三）言定女之身價値洋六十元書就筆據同將女帶來上海居於北山西路二百六十七號門牌楊之姘婦揚州人徐李氏家欲圖共同將女販賣經女母偵知以孫汪氏係伊姘婦近雖拆散女母仍勒令伊將女交出故而踵至請求拘究等情當由包探陸連奎協同四十號西探目按址將孫汪氏徐李氏楊德良拘獲連女根弟帶回分別押至昨晨解送公共公廨由中西官訊悉前情以此案發生地點不屬公堂管轄命將根弟暫留樓流所其餘男婦三被告仍着分別收押候潥陽縣知事備文派警來廨移提 
[驗看外人屍身]  
　　英文滬報云有一不知姓名之外人屍身星期日發現於吳淞附近次日由華人掩埋此屍疑係美國船員落水者之屍華員并未通告美領署或工部局惟聞已攝影保存十五日美領署聞悉此事特於午後派員赴吳淞將屍掘出騐看云 
[供認私用客賬]  
　　李孫祥昨投法公堂控夥計朱少卿私向各主顧處收得賬洋一百五十七元察悉向論非但不理且人亦避匿不面今始遇見故此扭案求請訊追保人朱炳生稱被告至原告中為夥實由商人擔保是實詰之朱少卿供認私用客賬現已託保人至民人家中變產歸還求請寬限料理等語中西官判被告還押保人朱炳生交保限七天內向原告料理清楚 
[婦人控被夫族虐待]  
　　寶山人徐小和在閘北虬港橋開麵筋店為業前日因與髪妻朱氏反目互相肆毆由五區一分所拘案轉解司法科收押候辦昨日朱氏繕具狀詞訴稱丈夫小和本姓王自幼隨母再醮徐姓由後父徐兆祥撫養長大授室成家不料夫近與王氏族妹通姦反將小婦人驅逐在外因婦人母家死亡已盡故小和一無顧忌上月二十五婦人舅翁徐兆祥病故得悉之下婦歸家奔喪遵制成服詎婦姑徐徐氏與丈夫及姘婦王氏等通同一氣欲謀害婦人性命所有妝奩衣飾已悉被吞沒左右鄰居莫不切齒痛恨代抱不平叩求撤查嚴辦以雪沉冤云云當經段科員質訊一過判將小和還押候提到徐徐氏及王氏再行訊辦 
[婦人控媳婦違忤]  
　　婦人朱倪氏控稱兒子向在電報局執事媳婦沈氏在家時常違忤向調反遭恃蠻為此來案禀控要求提究等情奉諭着靜候示下辦理 
[誘姦偕逃之被獲]  
　　浦東塘橋婦人盛顧氏之媳盛徐氏即徐小妹年已十七歲近遭工頭王道生引誘成姦乃於前日相約偕逃中途為警查見可疑一併拘送到局函送地方檢察廳奉訊之下判徐小妹當堂交給伊姑領回管束王着收押候補提案中牽涉之劉銀大劉阿三母女到案再訊 
[飛碗擲中同夥]  
　　西門外狀元館飯店夥陶阿大素與同店夥友吳阿雪有隙迭經雙方友人從中排解迄未解决昨午兩造均在店工作嗣因碰撞一言不合適陶手中持碗急向吳之頭而擲去致傷額角肩背等處一時流血極多由警到來將陶並吳拘送二區警局轉送地方廳訊辦奉檢察官提案騐訊之下以吳所傷無碍判令回去自醫陶着收押候吳傷愈再核 
[捲逃案展期研訊]  
　　向為報關生意之謝廉夫在公共公廨呈訴其妻謝朱氏捲取値洋二千五百元之金珠飾物逃逸等情由廨訊判氏交一百元人洋並保在案昨晨由廨傳訊據原告代表律師上堂譯訴前情並稱被告代表律師今日因美國公堂另有他事出庭不及兼顧請為展期云云經俞襄讞核供商之英包副領事判朱氏仍交原保候展期研究 
[小工算工賬起釁]  
　　小工王長玉昨與同伴胡金華算取工賬不合起釁被胡毆傷頭面由警拘送地方廳訊供一過判胡收押王發堂醫治 
[誌謝]  
　　昨承商務印書館贈第六卷九號英文雜誌一册又中華第一電泡廠贈參觀券一紙電泡兩只又大世界贈遊券十五紙均此謝謝 
來函 
[華商紗廠聯合會來函]  
　　逕啓者本會為提倡棉業改良棉質起見特撥鉅欵在各省各地經營棉場專事研求棉種以及適當之栽培方法去年籌辦及今年添設者共計十有七處規模雖已粗具成績尚未大睹方法雖新未敢自信盡善盡美也惟據植棉場長過君探先報告南京總場及江浦分場今年雖係初辦成績尚佳有供關心棉業者研究之價値為此備函懇請貴報錄登來函欄內敦請各地方熱心提倡棉業諸君子乘此棉蒴盛放之候去場參觀并賜指敎該場等當竭誠招待共同研究也貴報對於發展實業素所注重定荷賜予登錄藉資提倡專肅敬請著安（計開地址路程如下）南京植棉總場在洪武門外花園村去時先至洪武門內洪門崗（車馬可達）該總場辦事處由處至埸不及半里江浦植棉分場在水寗鎭西之澗灣李由浦口乘九時二十分津浦車至東葛下車向東沿大道行八里即到返時可乘三時半或七時火車至浦口當日可返如須人赴站報招待請先五日知照　華商紗廠聯合會啓九月十四日 
[江浙水利聯合會來函]  
　　慰留蘇浙太湖水利工程會辦陶葆廉之公文國務院公函第二0九六號逕啓者公府交大總統發下太湖水利工程會辦陶葆廉電呈因病請開去差使並另行簡員辦理文一件查該員所請辭職各節應請貴督辦酌核見復以憑辦理相應抄錄原文函請查照核辦並希見復可也此致督辦蘇浙太湖水利工程事宜王王督辦復國務院函敬復者准貴院函開（同上略）查陶會辦學識宏遠鄉望所孚對於水利工程規畫具有條理未便准其辭職應請貴總理呈明大總統俯賜慰留實為至幸此復國務院王清穆 
[上海麪粉交易所來函]  
　　敬啓者八月初四日貴報載證券物品交易所營業發達之新聞一則內有麵粉之綠兵船粉單獨標準亦擬添入等語查敝所完全同業中組織各廠對於敝所均甚維護貴報所載實係傳聞之誤乞將此函登入來函欄內以免閱者誤會此頌著祺　上海麵粉交易所謹啓九月十五號 
雜評二 
[中國之荒（訥）]  
　　夫所謂荒年者非必如此次直魯豫等有百萬之人僅敷二十萬人之食始謂之荒年也即百萬之人勉敷百萬人之食而其時物價高工價低民之生產力與生活程度不相應已足生恐慌之象國家而茍無餘蓄僅足敷衍目前卽可謂之荒年即可謂之國非其國故吾謂今日之中國無地不在飢荒恐怖之中為各省官吏者當無時不存救荒之念若必至如直魯豫等之現象而始奔走呼號曰救荒救荒其所救已晚矣竊願未至如直魯豫等現象之省先時而備之凡關民食物價生計等種種問題皆當為之預謀補救蓋荒不僅啼飢號寒而救荒之政亦不僅發賑平糶云云也 
公布欄 
[江蘇高等審判廳]  
（民庭判决）一件顧范氏與羅實等為遺產涉訟控訴一案（判决主文原判第一二三五九十各點及第八點內除關於十二保二十六圖之田八十三畝及沈士珍永買房屋部分外均予撤銷羅實現佳南橋鎭之屋一所及其毘連租與他人之屋十六間着即交還控訴人執業又其故母羅顧氏兩次資與陸仲誠十三保六圖丈田共二百二十二畝零暨賣與宋雪君南橋鎭東街北街各房屋及其隨屋基地等所有契約一律認為無效着陸仲誠宋雪君立即分明交還控訴人執業以上業已改判各項之訟費除陸仲誠承買田畝宋雪君承買房屋部分各應按照契價與羅實各半分擔外餘由羅實負擔其他訟爭候本廳續傳審判九月十三日 
[上海地方審判廳]  
　　判决主文　（民一庭）　一件判决卓建侯與吳紹美債務糾葛一案主文原告之請求駁回本案訟費及調查費均歸原告負擔（民二庭）　一件判决蘇康侯等訴陸棫人等淤地糾葛一案主文原告之請求駁回訟費歸原告負擔　一件决定沈幼雲聲明窒礙一案主文本件窒礙之聲明照准 
　民二庭批　一件羅文奎呈為將產托管請求備案由據呈爾固病劇將祖遺本邑二十三保十六圖羅士英戶二分六厘三毫田單半紙連同地上舊平房四間半一併付與外子邱間蓀執管以備爾夫婦生前死後之費用既經憑同親證立有遺囑托據自無再請立案之必要抄件發還此執 
　公示第一八七號　為公示送達事本月十四日奉江蘇高等審判廳指令第二四零八號一件呈覆杭紹衡案內被控訴人及關係人之判决書無從送達由內開呈悉仰即依法公示送達着該蓀承伯王伯芝秦琢如袁袁欽唐等知照並將公示日期呈報備查此令等因並發判决正本一件到廳奉此除將公示日期呈報備查外合亟依法公示送達仰該孫承伯王伯芝秦琢如袁欽唐等如照特此公示計發判决正本一件據控訴人對於中華民國八年九月四日上海地方審判廳就控訴人與被控訴人負欵糾葛一案所為之第一審判决聲明控訴本廳審理終結特為判决如左本件控訴駁回控訴審訟費歸控訴人負擔 
[上海地方檢察廳]  
　　指示　朱厚甫狀悉仰即投案候訊此批　楊王氏狀悉仰即來廳候訊此批　趙王氏案已起訴所請應毋庸　此批　勵福興狀悉本案現正詳細偵查仰即知照此批　施世平已訊諭矣此批　侯葛氏狀悉仰即來廳呈繳罰金後再予核辦可也此批　朱小三狀悉已於陳德標狀內明白批示矣併知照此批　陳德標狀悉案已飭傳候李富明等到案後再予訊奪可也此批　張渭清狀悉仰即取肯妥保來廳候核此批　嚴寶生等狀悉候傳訊此批　賈龍關狀悉候調取警廳卷宗後再行核辦此批　喻奉華狀悉據訴爾子不務正業動輒辱罵尊親情節殊屬可惡候傳案訊奪此批　馬良臣狀悉候判决確定後發還原縣執行此批　潘寶林等狀悉已於賈龍關狀內明白批示矣仰併知照此批　李榮綬狀悉查同　廳咨送書內並無被告人捨奪上訴權字樣應經過上訴猶豫期間送付執行前批並未錯誤所請暫毋庸議此批　潘芝山狀悉據訴既由警區限令沈兆榮十日內將棺柩遷出如果逾期不遵爾可禀請警區核辦毋庸先事來廳備案此批　倪高田夫妻反目家庭之常爾女自行走出經爾婿報告即謂為謀害生死不明於理不合所請不准此批　劉耀南狀悉候傳梁招弟等到案後再予核辦此批 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[談工商] [  天虛我生]  
　　　　　中華全國工商協會報告書序 
　　以四萬萬之衆舉而目之曰四民於四民之首推而重之曰士顧乃不耕而食不布而衣能坐而言不能起而行吾齊誠恥為士矣然取近譬則一國之制亦猶一工廠也農為燃料工為機械商為駁運之具而士則為廣告及書記舍此四者皆為冗職故在一國之中舍四民外他無所稱舍四民外非祿蠢卽游民也工廠之中四者缺一不可僅有燃料與廣告無機械以速成無駁運之具以行遠則有亦等於無是故致富圖強之政策惟重工與商是以救其褊耳天下惟窮人始為農而為士者亦未有不窮農以窮而勢弱士以窮而身弱欲謀富強而與窮弱者謀是猶綠木而求魚也居今之世富於力者惟工富於資者惟商工盡其力能富其家商盡其力能富其鄉試觀八口之家一夫盡力充一職工月入數金可以免妻兒子女之飢寒十室之內一戶出資設一商店職役數輩可使親戚朋友為依靠以視理儕之筆耕墨耨賴硯田收獲與夏畦同勞苦猶不能一身之醉飽者其智愚不去霄壤哉故予在甘五年前靦然為士十五年前幡然為農旣而鑒於士耕一硯飽只一身農耕五畝飽只一家則又悄然澈悟再變而為工商覺此一　之成百工胥賴一肆所居萬商胥集於個人之利益雖微於公衆之生機實廣以視高談周孔獨善其身推崇后稷受命於天者其智愚誠去霄壤矣雖然天下智愚之人其數必不相半試取近譬即工廠中之技士必少於職工商肆中之經理必少於夥友是明證也此無他愚者為人用而智者能用人 
筆剳 
[黃地青燈錄（二）] [  媚香樓主]  
　　翌日小瑜立花間遐想聞阿父喚亟入老人曰阿誰剝啄試啓之小瑜唯鬥關鳳仙躍入見小瑜笑曰姊姊問哥哥好小瑜大慰偕入見老人老人亦喜曰鳳姑娘幾人來鳳仙曰獨我耳復曰媽媽有言問伯伯曁哥哥好又曰媽媽又令我　來姊姊信在此言時探懷出小縬小瑜見亟取之鳳仙曰媽媽未謂與哥哥與伯父耳小瑜面赭乃呈老人老人令鳳仙坐啓書書辭旣窮系詩一首又見風飄一葉秋軟紅塵外小勾留名山鐘梵覊釵鳳幽墅琴書近水鷗千里浮沈鄉井夢十年淪落管弦儔青髪白鬚還同健刦海茫茫其記愁老人持書太息久久忽憶鳳仙曰鳳姑娘媽媽姊姊安否曰安復曰哥哥能為我擷鳳仙一枝者歸矣老人即命小瑜不瑜唯去老人瑣瑣問鳳仙家當鳳仙不解惟憨笑未幾小瑜入鳳仙盈握鳳仙大喜取之憨躍辭去老人倚門目送之久之遂弗見忽見薄霧籠梁溪市上又或荻華念清才如許又婉慧乃爾胡令久墮塵刦旣而自悟微笑見小瑜乃撫其髪又笑齒漸漸啓矣一日清晨老人　小瑜詣市入市輾轉詢荻花母子旣得叩扉久久始啓而見荻花問阿母荻花淚下不能語引老人入室見母瞑目臥榻上老人悽然曰胡遂至此荻花待答母忽聞啓視曰黃家丈人耶荻花唯老人亟推小瑜令前小瑜前曰伯母小瑜在母見小瑜似稍慰握小瑜手良久勿釋又見老人徐曰丈人待丈人久矣忍死辛得一見老人亟曰媽媽且安睡母續曰殘生不保朝夕小妮子風塵飄泊終非久遠老交又遠在京師且溺酒非可託累丈人矣老人曰必如命母乃摸索枕函得荊釵畀小瑜曰誌此老人令小瑜跪受之母忽有所覔見荻花伏几隱泣嘆曰痴兒泣又奚益兒事定母目瞑矣阿鳳何在言已喘息荻花聞急趨母榻嗚咽曰將藥裹未返母曰兒今為黃忽大喘色變小瑜與荻花急搥之呼阿母不已母目又啓視老人復視小瑜又視荻花微笑老人知瀕危急旁榻低喚則冷汗如瀋目瞑矣荻花伏母首大哭小瑜亦哭忽鳳仙突門入見狀捉荻花臂亦大哭老人慈祥顏色中亦淚痕溶溶不自禁也 
詩選 
[旅美觀察談題辭（一）] [  　袁寒雲]  
　　亢虎以錦瑟蓬山二章屬和為泫然作也次均應之　　　　　　　　　　　　　　　　 
　　錦瑟平揮玉案陳朱絃碧柱結香塵仙驚已看飛三界采蝶猶期幻一身腸斷百年心未絕魂歸千里夢能眞遙知天上思人世獨抱星河泣故春 
　　蓬山千疊駐神仙偶隔凡塵已萬年披涉星濤摧此鳳浮游天地脫孤蟬悲從形影彈枯淚慘付歌詩紀舊緣吾與江郞渾底事爭抽藻思𠂔寒烟 
新聞拾遺 
[瘦西湖多遊船　] [  九子]  
　　楊州北門外游船（大者俗名游湖船小者名小划子）近年日見增加撑船者大率皆城外圓田村婦居多數其聞兼營神女生涯者亦不乏人聞熱水市時每人可日進數千文更有著名船婦如小招子小銀子大轉子小新娘子等營業最盛其實　黑如漆髪黃於蠟而一般少豪浪子咸趨之若驚是眞另具嗜痴之癖矣一笑 
[黎里鎭出怪獸] [  蓮裔]  
　　　吳江黎里人劉阿大上月在附近鄉間農田內獲得一怪物頭似鼠形遍體生有鱗甲身若小猪長有二尺有奇腹上毛長寸許爪利如貓尾大若狐亦不知其何名眼亦如火見人恒作撲狀喜食魚類尤喜吃蚯蚓劉某視為奇貨特備鐵絲籠養之聞耳咸爭相往觀有蘇紳潘某願出價二十五元購買劉蕕不允今擬携至上海以供人觀𧢍云 
[貓的交涉　] [  露]  
　　本埠城內虞家衖某紅木作畜一貓前晚貓偷食貼鄰某瓷器店中鹹魚一尾昨晨瓷店中人得悉不知何以失竊遂互疑及夥友某甲所為甲聞之憤甚後於其晒臺上覔得食勝之魚尾魚首於是知為該貓所竊食即欲紅木作交出該貓以懲其竊食之罪紅木作不允現兩店已失和矣 
[畫之黑幕] [  諤]  
　　本埠威海術路重慶里王某專以販賣古畫為業其所出手卷字畫古色古香斑爛可愛以故一般古董掮客爭趨之前日王某之老僕因事與主人大起衝突遽被辭歇因遍告掮客謂王某之古畫實俱為𫂈神造成茍得一� 
廢鼎恐裱紙太新被人覷破乃懸諸𫂈間藉煤烟之熏染變成陳舊混售重價云云諸掮客得此消息咸絕足不往故前之門庭如市者現已車馬稀少矣 
小說 
[社會小說衆醉獨醒（一四二）] [  瞻廬]  
　　第二十五回　禍延飯碗夫婦居哀自錄口供貪奴中計娘子哭得利害時搥胸拍肚跳脚蹋地便是死了親爺娘親丈夫也沒有恁般苦楚足見飯碗兩字關係非常重要舊學家只理會得三綱五倫據我看來三綱的第一綱五倫的第一倫端要推着飯碗兩字（嗚呼飯碗神聖）勉齋經這一番哭鬧半句話都說不出躺在藤椅裹陪着娘子淌淚喉嚨裹也起了曷答曷答的聲響在這當兒小狗子瞧瞧娘娘也哭瞧瞧爺爺也哭又聽得說甚麼飯碗打碎從此沒飯吃一時着了慌也隨着老子娘號咷大哭畢竟勉齋的飯碗為着何事砸個粉碎少頃哭罷娘子當然要問及勉齋當然要報告但是現在正哭得熱鬧仿佛替那飯碗舉哀須得哭個深更半夜勉齋才把那飯碗去世的哀史依實報告（可謂罪孽深重禍延飯碗）報告的當兒嗚嗚咽咽斷斷續續仿佛苫塊昏迷語無倫次須待好一會功夫才能報告完畢編書的是個急性人爽爽快快不如替他做個簡單報告（省筆）這天恰是正月三十日伍青嚴第一期束修領到須得與勉齋分而食之勉齋屈指計算十二元平分便是六元還有開館日的贄敬半元合計六元半都要入我的襄　替人　一個館月得六元半這種生涯卻也做得所以到了劉公館先去會見青嚴悄悄地問他何時交欵青嚴也是悄悄地答道這束修少頃便要送出當着學生不便瓜分下午五點鐘放了晚學便在前日預定的地方如數奉納勉齋聽了當然沒有話說待到五句鐘便向書房裹去找青嚴 
[自由談之自由談] [  鵑]  
　　賞花一樂也萬花周匝如入香城嫣紅姹紫接於目幽馨濃芬觸於鼻可以養身心遣愁慮挹無窮之樂趣得花苑一正不管坐擁極樂國土也今人每舍眞花不賞獨夜夜入北里翫假花抑又何耶 
 
 

Page 15

 
 
   
 
 

Page 16

 
 
常識 
常評 
[人世之坦途與荊棘] [  不冷]  
　　余每謂世間多坦途而人每自入於荊棘此大可歎惜之一事也我人嘗疑海洋之大何至兩船相撞然若知行海者各準難盤而走一線茍遇天霧則相撞自易今人之原在坦途而自尋荊棘者其理無以異是 
　　試觀世人行事每好與人作針鋒之對即就至小者言之一言語之間每每於無關係之端因而口角終至仇恨或且費時傷財更有傾家喪生者假使靜焉以思豈非自尋荊棘乎更推而至於謀生之道營商之方無不因此而相傾相軋兩傷俱敗更推而至於今日政局之擾擾無已亦復如此 
　　前人有言海闊縱魚躍天空任鳥飛不知海闊天空皆為可躍可飛之處而必執之於一隅安得而不日與人爭鬬哉要知與人爭鬬於已有何益 
經濟 
[修治道路之辦法] [  澥北]  
　　我國路政向不注意近雖有省道縣道之區劃而對於鄉村往來之孔道猶未加意且所謂省道縣道亦徒託空言未見實行修治愚意先從鄉間著手成效較速普及亦易姑述其辦法於下 
　　（甲）道路之規定 
（一）路之段落以村莊為單位不論其距離之遠近自甲村至乙村為一段其縣道省道可合多數之小段而成也 
（二）路之大小可分為三等甲種用砂與石築之乙種用碎石鋪之丙種為土路 
（三）道路闊狹視人口之衆寡而定之附近城市之地宜以寬廣為貴其在曠野之處不妨稍狹 
（四）省道及縣道或此市鎭達彼市鎭之路宜用甲種此鎭至彼鎭或甲村達乙村之路可用乙種其最小之村莊相通則用丙種 
（五）闊路之兩旁應植樹木旣可供行人休息又可得材木利益頗大但沿河植樹須留民船之綷路 
（六）甲種路相距十里宜建一小亭中置石凳以便行人休息 
　　（乙）修治之經費 
（一）修治之工料在省道或縣道之範圍者除由每小段之村莊負擔外由省或縣撥費補助之其在市鎭相通之範圍者由市鎭之商民捐欵補助之 
（二）每段之經費由甲乙二村按照戶口或田畝之多寡共同負擔之 
（三）築小亭之費由縣經費擔任之其在兩縣接壤之處者由兩縣共同擔任之 
（四）路旁之木材所得利益視木材之所在歸各該段收管以供修築之用費 
　　（丙）修治之工程 
（一）修治之工由各該段之兩村農民於冬日閒暇時按照人口之多寡捐工修治之 
（二）省道或縣道之工程除各段由人民負擔外可由省或縣另貼工資以補助之其在市鎭者同因省道與縣道較各路為闊費工亦多也 
（三）植樹等工亦由各該段分任之 
　　右定辦法不過其大槪耳荒僻之地未必可以實行其在戶口繁盛之處當可照辦不過三載可以免交通阻隔之患矣 
政治常識 
[裁兵之善後計畫] [  白雲居士]  
　　凡事不難謀始最難謀終有始有終斯受其福非然者如水益深如火益熱其害有不可勝言者今之言裁兵者其亦謀及否乎夫遣散之兵給以三月恩餉何其易歟謹愿者三月後日食無資浪費者到手便罄欲不刦奪不可得也兵至今日每省有數師之多合而計之糧餉之鉅難以數計此裁兵之說所由起也徒言裁兵不言安插未有不釀亂者言安插而欲容納如許之兵宜先改編工程隊從事水利交通二政各省道路河渠需工不知凡幾蒙古青海西藏尤宜規畫交通移兵就工則餉不虛糜工多實效當軸者惜無遠見耳試先酌定欲裁之兵額仍用兵法部勒助以工程師各省區及沿邊要地分段辦理不數年而水利交通二政均有可觀矣且匪獨宜裁之兵然也應留之兵亦可照此辦理工程旣畢擇其勤勞者分給曠土令其耕作則宜裁之兵不至流而為匪宜留之兵亦可預為退伍之地步如是則萌孽不生桀驚悉化不惟不受兵多之害且受多兵之利謀國者何尚未計及此耶（不受酬） 
衛生 
[習慣之養成與克制] [  鳳賓]  
　　考習慣之所以成當究生理而自明肌肉伸縮而成動作若向一部分收縮一次則下次向此部分收縮時必較為便捷久習於此則肌力長大過於常人肌肉如此神經亦然倘神經細胞向一方面有動作則　二次復向此方面動作時必較為便捷一再行之遂成習慣故習慣無論善惡其來也必漸 
　　思想上之習慣與感覺上之習慣均非易改即意旨能力之堅強者亦須矯之以漸入至二十五或三十歲時其所成之習慣無論善惡茍欲更變殊覺其艱難也 
　　假使有一種動作或思想經過連次之運用據今日生理學家言管理此種作用之神經細胞卽略形長大而與此有聯帶關係之細胞其交通線亦以次遞增積久而成自然之習慣其為善為惡皆在於最初起點之時危乎徵乎吾人不可不鑑別其思想動作之合法與否也 
　　至於克制惡習慣之法但須明曉（用之則強舍之則廢）之生理規則使某種細胞不加運用則其能力必日漸消除其與他項細胞所有之交通線路亦歸於沮塞然習慣旣成雖能以強大之毅力矯正改良亦難保其終身不復發現其最難改革之習慣卽在幼年神經部發育時所養成者所謂少成若天性者非耶 
　　故衛生敎育宜施諸幼穉與青年使之養成合法之習慣則裨益終身而羣進於健康之境界矣 
法律 
[領事裁判與混合裁判] [  天行]  
　　領事裁判權與混合裁判制度皆因一國之法制不完備而他國基於條約以設定之者也領事裁判權之發生最早者厥惟土耳其當十字軍東征入於亞細亞時歐洲商人多從之而居住於其所征服之地土人以與歐人異其宗敎雅不願以本國法律支配之其言曰以回敎國法律保護耶蘇敎徒是污辱回敎國之國法也於是耶蘇敎徒亦自為解釋曰吾人奈何受回敎國法律所支配自棄其祖國之法律為自是居土之歐人皆各從其本國法凡商人間之爭執均由領事裁判之此實領事裁判權之濫觴厥後東洋各國如日本中國等復以條約確定之凡外國人民間之民刑事件槪歸領事裁判權限愈形擴大矣至於混合裁判制度則為改良領事裁判而設於一國之裁判所內准外國人為裁判官與本國裁判官混合而為裁判歐戰前埃及與土耳其均行此制度二者性質雖殊而其喪失主權則一也茲列舉其異點如次 
（一）裁判官之差異　領事裁判係以領事為裁判官混合裁判則本國人與外國人混合而為裁判官 
（二）裁判事項之差異　領事裁判對於其自國人民間所發生之事件無論民事或刑事均得完全行使其裁判權而對於自國人與住在國人民間所發生之事件則歸被告人本國行使裁判權至於混合裁判則無論對於異國籍之外國人間或外國人與本國人間所生一切之民刑事件槪有裁判權 
（三）適用法律之差異　領事裁判之事件適用領事自國之法律混合裁判之事件則適用各締約國所編纂之特別法律（如埃及混合裁判所適用之灶律非埃及固有之法律乃各締約國所規定之埃及法典） 
　　我國上海之會審公堂雖與混合裁判所制度類似然實質上則為會同而非混合惟領事裁判權至今仍存損害主權實甚端宜及早廢除之也（乙種酬） 
調查錄 
[參觀南京洪武門外棉業試騐場記] [  行知]  
　　我國人向來作事每枝枝節節僅顧目前不作根本之計畫邇來實業漸興棉業尤見發達華商紗廠聯合會中人獨能深思遠慮為振興全國棉業之計先從設立棉業試騐場起可謂一反中國之積習矣查上海棉業試騐場已辦三年委託尤惜陰君主任經辦成績甚佳現陸續推廣於各省已設棉業試騐場十八處之多委託游學美國畢業農科專家過探先先生為總場長主持各省分場之事務余因事至南京於九月九日特至洪門崗華商紗廠聯合會設立之棉業試騐場總事務所承該所職員衛葉封君及技士數人陪同至洪武門外棉場實行參觀此場共計五十餘畝地價頗廉每畝不過二三十元平日只僱用工人四名餘皆由技士及學生實習非極忙時不添僱粗工蓋非勤勞不能有心得且農業家尤須注意於經濟也是日天氣晴和田中美國棉花極為旺盛遠望一白無際每樹花鈴多者三十餘枚少者亦有十餘枚其花朶之大比華棉幾逾二三倍而其織維之長尤為華棉所萬不及據衛君言南京向不產棉今設此棉場雖第一年試種而　績甚佳毫無失敗之點每畝約可得凈棉一百五十所以上多者可二百斤照市價每擔十四元計則每畝除去田租人工及資本約七元外可凈獲十五元以上云云又言今全國種美棉者尚不及千分之一若全國皆改種美棉每年可加增棉花數百萬擔或至千萬擔亦所不難云余觀其所種之棉共有四種收棉花時每種各儲一器其留作種耔者則田中別作標記收花時亦另儲之其種耔之名目一為阿克辣二為鐵拉司三為郞司他四為常陰沙首三種皆係美棉種耔其第四種則為南通及常熟江陰棉花之通名據各技士言各種耔須實行試騐三年之後可定本場種耔之决為佳良然後徧發於內地農民使之試種設法推廣云九月十日余又往訪總場長過探先先生談論頗久先生在美國專習農業四年回國後即辦南京第一甲種農業學校四年於農業研究極有心得辦事尤有熱心毅力渠言現正預備勸勵農家改良棉業之方法將設立棉業俱樂部先勸學生要求其父兄試種美棉一畝或半畝其推廣之力必可甚大云余謂我中國本係農業國而紗布兩項每年進口貨各數千萬兩印棉及美棉進口之數亦鉅今雖華商紗廠相繼設立而外貨尚居十之六七且深感棉產之不數棉質之不良我輩必須結合團體盡力演講大　　呼　備各種圖說印刷品廣為分散使農人知改良棉業之利益甚大種美棉之收穫與華棉收穫之比例為三與一之比即用新法種華棉亦可得加倍之利益為二與一之比例若盡力鼓吹并設法誘掖而獎勸之三五年後棉業大興棉質改良足應華商紗廠之需要供求相應本國紗布充溢於市場足以挽回利權此當今最重要之救國計劃也（不受酬） 
識字捷法 
[應用字] [  濟滄]  
　　巳　蛇也篆文作　象其形　又十二支之第六位午前九點鐘至十一點鐘為巳時 
　　已　已然也終止也古與己字無別蛇之行却而不前含有終止義今分　又太也　又語終辭　又通以 
　　巴　蟲也或曰食象蛇篆文作　象其形　又巴蜀地名舊說關苑白水東南流曲折三回如巴字故曰三巴按以蜀字例之川鄂交界處地形險惡水流湍急古或為蛇蟲所窟宅似巴仍可作蛇字解也 
　　蜀　葵（或作桑）中蠶也從虫上目象其頭形　象其身蜎蜎俗作蠋有二虫字無謂　又地名今之四川我國蠶絲為世界各國所推重其種本得之於四川故以蜀名地　又山之孤獨者曰蜀 
　　更正昨日常評內　隱然之隱誤穩　適合於事實之會議漏耕之字 
 
