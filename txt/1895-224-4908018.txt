# 1895 - 224 - 4908018

 

Page 1

 
 
[玉樞寳經出售] [  點石齋謹白]  
　　謹按玉樞寳經一册係出自九天應元雷聲普化天尊佩是經者能消除一切災阨但當潔净虔誠切勿輕褻自可以祈福禳災近見滬上時疫流行甚至闔門傳染沿途倒斃談者無不寒心而小孩之染是恙者口欲言而未能傾吐尤覺可憐敝局心存惻隱謹將刷印若干以便小兒用黄布小袋内藏此經佩帶於身上庶幾可以避凶趨吉仁壽同登是則敝局之厚望也惟刷印不多務祈各仕商向棋盤街北首點石齋分局速購是幸 
[四百十九號畫報出售] [  點石齋啓]  
　　劉大將軍奇功偉績赫赫人寰旣足以寒倭奴之膽而快薄海之心矣兹聞其女公子亦善將兵月初嘗統女兵三千人出奇制勝殺敵無算一門英烈鬚眉巾幗共建殊勳宜乎人皆嘖嘖稱道也他若平宣氏之當堂自刎某局員之爲盜所誣英人入獅圈而成婚名士仿牛毛而作揩觀劇者履被易遇鬼者形如瓜人瘦我肥卡員上匾觸機論事卜者如神分繪各圖卽日出售後附公車上書稿係粤東康長素先生手筆洋洋數萬言傳誦一時不及備登後當陸續隨出此佈 
[紀築路定議事系之以論]  
　　創築鐵路實爲富强之緊要關鍵矧當外侮迭乘之後元氣未復之秋將欲取形勢之渙散者而使之聚機括之滯鈍者而使之靈非築鐵路不爲功鐵路與電綫相輔而行載兵運餉電信朝傳飇輪午達譬以人身一呼一吸氣息相貫然後能運動四肢百體身可使臂臂可使指屈伸俯仰皆能適如我意之所欲爲鐵路又與兵輪相濟爲用有兵輪而後海中之脈絡通有鐵路而後陸路之機關捷此三者固有缺一不可者也顧自一二十年來中國虚衷攷察於西法之有稗實用者亦嘗次第舉行惟電信最著成效綫桿縱横幾徧二十三行省消息靈通較往日之責成驛站夫馬奔馳顚蹶相望而消息仍不能迅速傳遞者眞有霄壤之不同海軍所置兵艦多向西國名廠購致西人之旁觀者咸嘖嘖歎賞以爲有此利器大足以掌海權而張國勢惟鐵路不過小試其端尚未大興工作爲可憾耳迨高麗事起日本起傾國之師乘機大舉以與我爭一日之勝負我所練之海軍已越十餘年船非不堅械非不利乃始敗於鴨緑江口之大東溝而精華盡喪繼敗於威海之劉公島卒至壘毁舟沈全軍盡覆此豈海軍之不足恃哉孰是罪魁令人不得不歎息痛恨於降敵之怯將也宜其上干宸怒有裁撤海軍之舉然欲爲自强計則海軍之與鐵路二者並重不可偏廢皇上旣已赫怒於前則海軍之復設不妨緩以時日鐵路旣於兵餉大有關繫此時自應迅速舉辦以期指揮如意運用從心不致再蹈去歲覆轍載兵運械陸路奔馳調兵一二千非累月經旬不能馳至戰守之地夫當兩軍相見時利鈍之機問不容髮前敵已身臨絶地而赴援之軍尚遲遲吾行貽誤戎機職此之故假令鐵路早成則百萬雄師不難朝發夕至厚集其力以遏凶鋒何至失地喪師見侮於小邦貽笑於鄰國哉今旣出自宸斷毅然舉辦命徐蔭軒師相總攬大綱而於鐵路經過各省地方卽分飭各督撫妥爲襄理並設省局派員二人專司稽察等事宏綱旣舉衆目斯張他日告成不特中國自致富强可操左劵卽西人之覘國者咸津津樂道以爲中國大有人在然則此一舉也受大益享榮名豈减於戰勝凱旋時哉然尚有末議不敢安於緘默者一則講求築造之法所鋪軌道或用單軌或用雙軌須相地爲之大抵幹路所經每在通衢大道故須設雙軌庶幾此來彼往中道不煩停頓可免電信失報燈旗忘扯致釀種種不測之禍若旁連城鎭之支路則所載無多來往行程不必限令過促單軌已足敷用惟當購料之時不能不從長採擇以期費省工堅可垂久遠卾省大冶等處煤鐵並産似可近取卽是不必遠購外洋致厚利爲他人所得然鐵質精粗難以概論合用與否未可懸揣卽使合用而於造輪製軌諸法非深諳製造者豈能獨闢機緘動中窾竅是則名師巧匠之不易得也亦審矣今當開辦之始或取資異地或借才他邦似不妨擇善而從日後規模粗定則可集衆長以爲我有不復碌碌因人矣一則力除粉飾之弊中國歷年以來不惜巨帑日兢兢於富强之業而終未收成效者則粉飾之一念誤之也大抵西人之秉性也樸致力也專生平夙擅何業操用人之權者卽以何業責其專辦不復擾以他事故有一材一藝者皆能各展所長循序漸進上以報國下以成名華人於製造一門旣無專門名家而其所以營謀要差以爲保舉地者無非由依附貴顯鑽營津要而來當其進身之始居心已不堪復問一旦事權在握則惟有朋比爲奸多方尅扣吞公欵以飽私囊大憲耳目雖長豈能徧及卽使公道在人不爲清議所容然若輩彌縫有術鬼蜮多端直待貽誤大局而始置之於法則其誤國殃民之罪早已百身莫贖矣海軍之設如不設正坐此病高目時艱杞憂曷已旣深幸築路之已有成議而又過慮築造之難得其人粉飾之莫除其弊也奮筆書之以當芻蕘之獻 
[本館接奉電音]  
　　昨晨京師飛電傳來上諭一道敬謹譯登○六月二十一日奉上諭吏部尚書著熙敬調補敬信著調補户部尚書兵部尚書著榮祿補授欽此 
[液池秋柳]  
　　京師訪事人云此次優貢朝考列入一二等者均於本月十三日由禮部帶領引見是日丑刻諸生皆服藍亮紗袍佩帶荷包齊赴大内中左門外伺候○定例優貢之由廪增生考取者作爲貢生由附生考取者改爲優監此次禮部示傳限於六月十六日以前親身赴部換給執照○六月初八日考試繙譯官滿謄録定於十三日覆試漢謄録將於日内考試矣○本年滿漢謄録輪應十月十一月之間考試兹忽改期六月吏部行知大宛兩縣僅隔試期四日兩縣備辦一切供給迫促異常幾於措手不及○董軍門福祥所統甘軍馬步各隊自六月初七日至十三日分起由通州上船旋復遵陸進朝陽門穿都城而西統計馬步十八營已掃數回甘肅矣○前報紀溝沿頭破廟中壓斃三人一事嗣又悉三人内一係牧夫二爲某處貧民係一母一子沿途乞食夜則寄宿廟中突罹斯災豈非定數歟推肇禍之由牧夫將三馬同覊一柱已則偃臥殿角三馬相觸致曳柱倒殿爲之傾人畜同斃宇下地方官臨騐後給丐母子棺木殮埋更斷令馬主出當十京蚨六十緡給牧夫之親屬領屍埋葬○發往軍臺効力之革員鍾德祥於六月十二日由刑部移交兵部起解出京有知其事者謂革員年已六十有四有一妻一妾及二子隨行更携男女僕各一衰年遠戍萬里風沙不知何時得邀曠典也○前月十九日薄暮時有一婦人年甫而立劍負一數齡幼孩出東便門躍入河中遂斃於水地方官臨騐後因傳屍親不到飭卽掩埋次日黄昏時又有一婦人負一女娃奔至是處自盡地方官傳詢其夫其夫不肯明言幾被笞責幸其外舅爲之緩頰禀稱自女兒過門後夫妻從未反目其自盡也乃不禮於其姑所致小人他無所求但願棺槨衣衾從豐置備斯可矣官遂慰而遣之○邇日京中霍亂盛行病者往往朝不謀夕有某甲者年逾而立其妻某氏生有子女四人素在沙河貿易營生某日抱病回家遂致闔門傳染先斃其幼女後及其妻其妻殯殮 
 
 

Page 2

 
 
後大女次女及長男相繼而亡一室之中僅餘甲在良可悲已 
[鍘子行]  
　　天津訪事人云東八縣比歲不登户鮮蓋藏民無聊賴去年更突被洪水小民流離載道麕集唐山初時有鬻女賣兒以求苟延旦暮者比旣得賑欵又苦糧價甚昂所領些微財仍復不敷食用現在雖二麥已堪果腹村中地户能有幾人有地而能種植者更有幾人是以一幅流民圖仍自懸諸心目而地痞流棍更設立囤户郷賣婦女幼孩其切口謂之鍘子行業此者多至三四百人不論賣爲良賤只爭價值高低灣州某刺史聞而深惡之於六月中旬出示禁止但不知一紙官符能否令若輩革面洗心勉爲良善否 
[華官義振]  
　　有石山站人告諸本館前往牛莊訪事人云南方義振自甯遠迤東復折而南放至距田莊臺六十里之田家墳爲止北路放至牛莊爲止每大口給東錢九千文小口半之至南路之尚有倭兵占踞處概付闕如 
[東報雜譯]  
　　東歷上月十七號日皇下詔以花房宮内次官調任會計審查局長而以子爵田中光顯補定内次官之缺叙勅任一等福島縣知事日下義雄任辦理公使叙勅任二等○日本第四次勸業博覽會定於東歷七月三十號停止目下審查各部長正在調查各業中之應賞者刊書報告約下月中旬可以分送各府縣矣○高麗逆臣朴泳孝去年由日官引回本國旋任以朝鮮總理大臣詎料朴雖見容于大院君而不見容于王妃且爲民衆所不禮自居高位後有人行刺者再朴乃危而告退至上月死灰復燃又與曰人佐佐謀爲不軌事發高王下令拘佐佐木朴知事洩改裝潛遁至仁川附某輪船赴日本東京刻下方臥病不起噫奸臣之下塲如是而王妃目中之釘可已除去矣○東上月二十二號大本營會議時日皇親自臨幸伊東叅謀將目下臺灣事宜上奏 
[西泠秋浪]  
　　候補運副萬分轉一奇上年曾辦西興緝私局於鹺務利弊頗稱熟悉今春交卸回省現奉運憲惠菱舫都轉委紹興鹽局差務於本月初一日禀辭赴紹○候補縣畢大令貽策前由防軍局委赴鎭海防營差遣刻下差事將竣省城牙厘局已委辦鎭海船局事務矣○彌勒寺武聖殿於上月某日舉行重慶執事者特雇鴻秀堂名班演劇并在兩廂設筵以戲侑酒極一時之盛晚間復在後殿接演夜劇至三鼓時始散○温元帥神廟亦於五月間舉行重慶其時民間多病好事者欲請神像出巡以解疫癘旋因官憲禁止故不果行僅在廟中慶祝而已○杭州仙林橋河中素多溺斃之人本月某日有吳姓子在河窓間望見有一物伏於河埠之上似猫非猫似犬非犬兩眼相射寒氣逼人不覺失聲大呌其物已不知所在次日又有某傭婦將往河邊净衣亦見是物當卽逃避說者謂此溺鬼也連日現形將欲討替近地居民聞知咸相警戒勿至河畔此雖不經之談而不料初六日竟有女孩溺斃一事女孩者姓張住居橋西家有繼母待之甚虐女幼習絡經年已十三四矣每日所做女工約有百文其母猶以爲未足稍不遂意輙加打駡是日所絡之經忽然失去一帚遍尋無着母卽痛打經鄰人再三勸解始經停手比及天晚忽然失女之所在其母以爲匿於鄰家故意謾駡語侵及鄰鄰人亦無與校者次早有人見河中浮起一屍果是此女其母聞知亦卽往視不覺放聲大哭命人撈起買棺成殮而衆鄰以偪女尋死兼且謾駡鄰家將欲與之爲難旋有魯仲連其人者出爲排解令其罰作佛事以保闔境平安其事始寢○杭有著名賭棍曰倪大毛朦捐職銜其子亦寅緣入泮倪遂以紳衿自命無惡不作前升任臬司蕭屺山方伯訪拿倪聞風遠颺其子自經投案語言不遜方伯大怒立飭學師將其衣衿褫去方伯去任後始託人斡旋開復自此乃稍知歛迹矣近年以來故態復萌又將其女配於仁和某孝廉爲簉室贅於其家於是藉孝廉之勢又復横行大開賭塲設局誘騙無所不至富家子弟受其哄騙者不知凡幾有某宦之公子亦被其引誘入局輸去二千餘金其他劣跡多端聞者無不髮指事爲臬憲鄭芝岩廉訪所聞密飭中城保甲總巡祁大令蔭甲帶同巡勇差役往捕於初六日提拿到案卽送入錢塘縣署其時束季符大令因下鄉勘案當由捕廳管押俟邑尊公旋再行嚴訊究辦也○杭州江干螺螄埠上下一帶妓船林立船式不等統名之曰江山船上年因海疆不靖調撥兵丁往來需封船隻該船避匿閘口以上或上岸租屋作賣笑生涯現在和議已成各船漸次鱗集其間裝潢倍形華麗外面油漆一新艙軜俱用五色花玻璃窓器皿一切無不精巧中有一舟改作蘇州燈船式樣船身較大分作三艙往來游客彼此可不會面因此問柳尋花之輩皆樂就焉○杭地墻垣類多泥土築成其高者不過上面加封磚塊而已若年久失修再值大雨大雪之後每多坍塌本年小暑節後倒做黄梅陰雨連綿半月有餘城中坍墻者已有數處東平巷徐宅後園之牆於初一日坍去丈餘壓倒柴房二間保安橋直街某菜園矮牆約六七丈一時齊倒所種瓜菜俱被壓壞又清波門空地危牆於上月廿八日未刻亦被雨冲倒適有一鄉人經過相離不過數武雖未壓入而受驚已甚又西大街某泥作家上月下旬亦被雨冲倒牆坦五丈靠牆小屋均被壓壞且有石灰二十擔細泥十餘擔均被大雨冲散不可收拾惟共呼恨恨而已 
[孝媳可風]  
　　金陵訪事人云省垣自設採訪分局以來徧徵四鄉貞孝節烈之人報名註册端風化而彰幽德董其事者亦可謂孤詣苦心矣近聞南鄉有一孤孀年纔二十餘膝下並無子嗣惟依其邁姑以度日形單影隻殊可憐已今春姑被二豎所侵臥病數月婦侍奉湯藥晝夜不眠問卜求神迄無靈效乃於某夜更魚三躍後焚香叩首默禱上蒼出明晃晃利刀將左手大小兩指刴下和藥以進其姑服之越日卽瘳一時聞者咸以爲純孝格天無不傾心佩服 
[約束勇丁]  
　　鎭江訪事人云統領廣東常勝萃字中軍前左右三營兼理營務處蔡麗勛太守其銘以郡廟爲行臺時詣貢院中謁見馮宮保本月二十一日出示曉諭云照得兵勇之設原爲守禦地方而欲軍民相安必先嚴加約束自萃軍及廣忠軍到鎭之時馮宮保憲卽飭勤加操防不容稍懈並申禁令各勇非因奉公不准在外閒遊至於上街買物卽須請領號簽始准出營務使悉就範甲以衛商民並飭本處每日派差弁親兵梭巡城廂内外如有逞强滋事及離營遊蕩者立卽拿回嚴辦是以到防數月商賈悅服民無閒言溯自我帥憲四十餘年歷督大軍恩威並濟無敵不克凡兵勇所到之處秋毫無犯百姓稱頌此皆紀律嚴明故能致此惟查鎭江一帶五方雜處地當要衝誠恐萬一仍有不肖之徒私進民房及到洋樓遊玩滋生事端况刻下臺灣等處散勇紛紛逃來更恐假冒兵勇擾害地方一切防範尤宜慎密除飭弁兵加緊梭巡外合行示諭爲此示仰諸色人等一體知悉倘有萃軍及廣忠軍各勇私進民房及到洋樓遊玩曁有散勇假冒兵勇擾害閭閻者許卽飛報本處立當嚴拿重辦决不姑寛該勇務須恪守營規各宜自愛幸勿明知故犯自貽伊戚切切特示 
[媚神佞佛]  
　　鎭江訪事人云時疫流行已逾一月死亡相繼聞者寒心官醫局給藥施醫幾於應接不暇近日天時酷熱鬱悶難堪以致民人多背發紅癍四肢蜷縮舌灰喉澀譫語模糊更有俗所謂癟螺痧吊脚痧者朝發夕亡醫家爲之束手此外則瘧痢霍亂時有所聞瘧則牀第呻吟比户相應痢則淹煎日久痛楚哀號城内外人家昕夕供奉都天神焚檀香放爆竹紛紛擾擾一意媚神西鄉高資鎭人醵集資財奉五都神象出游藉以消除疹癘前導爲傘扇執事繼之以香擔花擔排設玉器古玩精雅殊常其後則鼓吹笙筆絡繹不絶中間雜以粉妝扇棚馬上擡閣并召雛妓手彈渾不似低囀鶯喉側坐繡鞍演王昭君出塞故事誨淫惑衆誠爲惡俗之尤一時士女來觀者不减曲水湔裙之盛特未識疫鬼果能退避三舍否○南門外九里山供奉觀音大士象釋家傳謂六月十九日爲大士誕辰佞佛者流大率虔爇心香深深膜拜香車寳馬如水如雲更有南國佳人東都媚子輕移蓮步手爇旃檀素服淡妝拜倒蓮花座下老潔郎每賊眼灼灼向石榴裙底偷量弓鞵隱語廋詞從中嘲謔迨金烏西墜玉兎東升萬盞明燈齊然蠟炬光明普放照徹九衢益覺人海人山幾難插足誠一年勝事也此外銀山門觀音洞傾城士女進香者益趾錯 
 
 

Page 3

 
 
於途一片香烟隨風裊裊數十里外望之幾疑一幅墨龍而廟門外香燭食物測字問卜等攤星羅　比嘻其眞大士之靈有以庇佑之乎 
[第二泉品茶記]  
　　金陵訪事人云文德橋西有吳學炳者開設東滄　浴室其妻某氏半老徐孃生性兇頑漫無人理本月十三日午後不知何故與吳口角吳忿甚竟於三更後潛開後户躍入秦淮　咚一聲沈諸水底幸有某觀察之公子挾伎泛舟雙漿如飛爲之援起詰知姓氏飭家丁用門板舁送其家○大百華巷人某甲生有一子年方十有九擇吉本月初三日成婚初二日赴南門外買一西瓜携回奉堂上已則僅食一片移時忽腹中大痛上吐下瀉陡患急痧父母惶急異常立呼薙髮匠爲之針刺旋往善後局求取痧藥灌之無奈已病入膏肓至二更後卽溘然而逝嘻西瓜果有毒耶抑會逢其適耶問之西瓜西瓜固不能辯白也○前署阜甯縣姚明府裕昆因天時不正時疫流行特飭家丁往塘棲購備上等痧藥若干凡有患是症者送給一瓶分文不取並出示曉諭勸人戒食西瓜○城北花牌樓某公館婢女小字阿紅二八芳齡輕盈嬝娜主人愛如拱璧擬賡嘒彼之詩人有以一樹梨花壓海棠誚之者紅大恚突於本月初十夜席捲而逃四出偵尋杳無消息明珠一顆未識能合　重還否也○候補典史陳少尉四川人聽鼓頻年不幸病故其妻劉氏因回籍路遠不能歸櫬故鄉將所積宦囊在南門膺福大街置買房屋若干餘則存入各店生息比隣木器店主尹姓登徒子也見氏文君新寡姿色絶倫不覺心醉魂消頓萌邪念央從叔尹學富爲之力保向借鷹餅一百枚由此得出入其家自願作掃除之隷氏見其眞摯略不猜欵厥後復私借五十圓歷數年氏不甚向之追索詎料人心莫測氏有枕匣内藏聯單一帋及金銀首飾數事突於廿四日被尹悉行竊去氏追悔莫及憶原保乃伊堂叔往告情形其叔假作痴聾且復誣以曖昧不明之事氏不得已具辭遣抱赴江寍縣控追翁大令准之立卽飭差提案予以重責限日繳銀○有江北裏下河人僑居白下妄言能解小兒關煞并可爲死者追魂信口開河惑人聞聽候補道趙觀察之文孫方在襁褓中偶染微疴淹纒日久夫人惑於老媪之言遂於本月初二日傳甲至公館中屬查關煞甲逞其詞說索去洋銀三十圓適觀察由某處回聞甲所爲大爲忿怒立飭親兵捆送江甯縣署盡法以懲 
[嶺南會景]  
　　廣州訪事人云上月城南龍王廟祝忽稱閏五月二十六日爲龍王神閏誕日須賽會以補祝千秋會中人雖信而行之然僻巷小街未能遊徧好事者深以爲憾遂於六月十一日重復舉行采烈興高一時無匹彩色頂馬尤各鬭麗爭妍萬衆齊聲皆歎觀止是日所費約需銀千兩有奇噫以有用之錢財作無謂之舉動神也有靈應亦見而唾棄矣 
[萬壽無疆]  
　　今日恭逢皇上萬壽聖節本縣黄大令預飭辦差人在萬壽宮陳設齊整以備各官隨班祝嘏已紀前報本城文武各員俱各循例穿花衣七天各衙門大堂署前俱懸珠燈結繒彩並點萬壽無疆紅燈以伸慶祝 
[鵠候前旌]  
　　本埠官塲探悉卸任蘇撫調任陜西巡撫奎樂峰大中丞蒞滬在卽蘇松太道黄幼農觀察淞滬厘捐總局總辦福和笙觀察松海防同知劉乙笙司馬上海縣黄愛棠大令於前晚一點鐘乘舟駛赴萬航渡出境郊迎 
[更舍虚驚]  
　　本城唐家弄口設立更舍一所爲更夫息宿之處昨晨更夫他去不知如何遺火霎時毒霧濃烟蜿蜒而出嗶剥之聲聞於隣近衆人齊集灌救得卽熄滅而更舍已焦灼不堪矣 
[鹺尹拜客]  
　　石港塲鹽大使馮博卿鹺尹克寛前日因公來滬命駕進城赴各當道處拜謁至上海縣時黄大令飭丁擋駕 
[聖節停訊]  
　　昨日禮拜四爲法公廨訊案之期適在花衣期内照章不理刑名是以讞員鄭大令飭丁傳語捕房並咨照祁繙繹官暫停讞政 
[購地未成]  
　　西人所設打靶塲向在美租界吳淞路穿虹浜曩者地廣人稀儘可於此習武今則屋宇如櫛彈丸激射每致傷及居民夏初曾由工部局打樣西人度地天通菴畔横樓欲將打靶塲遷至是處因係寳山縣所轄是以請華官會同寳令馬漁珊明府帶同丈手前往丈量旋訪知業主共有七家分住本邑二十三保二圖及十五圖内有從中撓阻不肯將地售與西人者西人無如之何禀請領事官轉請江海關道札飭上海縣於前日飭差役二名至虹口協同地保傳諭各業主謂儘可售得善價勿得從中阻梗致取愆尤不知各業主果能唯唯聽從否也 
[秋江茗話]  
　　有名夯疲金生者窶人子也因其膂力過人得以雄視一切遂爲卑田院中之領袖卽所得阿堵物莫不由彼分派有混名小烟囱者亦彼中之强有力者也近日訪知被金生乾没青銅不少因約同類四五輩欲與金生爲難前晚適在英界靖遠街左近之老虎灶相遇遂向之詢問一言不合卽將金生拔出拳下如雨金生以寡不敵衆以致雙眸被挖足踝亦被用刀砍傷小烟囱等始一哄而散嗣經人將金擡回醫治雖無性命之憂然恐不免殘廢矣○寍人某甲衣履翩翩日遨遊於花天酒地見者咸疑爲大家公子初不知其專以誘人賭博爲事曾與棋盤街某綢莊中之某乙有一面緣前日向賒素綢一疋言明卽來付值不料甲取綢卽避匿不出乙四出尋訪昨晨在英界正豐街遇見紈扇輕衫招摇過巿當卽上前扭住向索價值支吾以對遂欲送捕房旋經人出爲排解令甲將原物還乙始寢其事○甯波人阿金在某洋行爲侍者娶妻某氏卜居英界北泥城橋堍福慶里琴耽瑟好相處有年前晚因細故齟龉以致反目氏遭夫呵責心甚不甘遂獨坐房中撫膺慟哭直至夜深嬌啼未已阿金聞聲憤甚將妻大加辱詈氏至此有冤莫訴惟有嘆實命不猶而已旋忽奔至江干正欲躍入波心以圖畢命幸有鄰人躡蹤而至將氏勸回不至枉送殘生亦云幸矣○前有宓眞吾陳侯卿榮定安凌姓等在四馬路股開稻香村茶食店開張未幾因意見不合旋卽閉歇昨晨宓陳等三人忽扭姜餘記吳義卿梁俊卿居少峰到廨控稱小的等與凌股開稻香村茶食店嗣因意見不合卽行閉歇凌欲盤下獨開小的等畏凌勢力種種受虧曾收生財價洋三百元其貨價因未點交故未收到刻下欲往點交貨物以便算取洋銀不料被凌串同著名流氓吳義卿卽吳小辮子出頭硬霸將小的等屏之門外弗使入内心有不甘鳴捕扭至捕房因捕房不理錢債故又扭廨請究被告則稱目下已將店盤點過割伊等又欲别生枝節故不許入門值日差據情禀知屠别駕著留候訊奪○前晚漏下三商本城縣西街有某姓女郎圓姿替月細步凌雲倩影亭亭和風冉冉適有某無賴見而艶之繼又疑爲棲身無地者問其故答稱家庭齟龉難以安身一時含忿出門無從托跡無賴聞言頓萌惡念詭稱姊家在此開設客棧可同去賃宿女信之同行至棧又詭稱是同胞姊妹借房住宿棧主信之迨天明無賴竊取單被逃逸棧主向女盤問方知被騙勒令拔下銀簪抵作棧資賠償單被揮之使去天荆地棘行路難守身如玉者豈可輕出閨門哉○流氓黨常有高領頭名目前經保甲總巡夏明府出示禁止如遇此等流氓常穿高領横行巿肆者准許拿獲解局究辦前日有某流氓穿著高領緊身短衫在小東門雷祖殿人叢中觀婦女燒香輕薄性成令人髮指經總巡局差拿住當欲解局流氓自知罪無可逭必遭嚴貢遂再三乞憐服罪而去 
[命案冰銷]  
　　浦東鄉民陸錫川本月初八日將妻姚氏擡至上海縣聲請騐傷前經黄大令訊據供稱被武生陸芹甫喝令兇徒徐三大毆傷爲陷姦圖詐等情黄大令騐傷之下陸姚氏左耳之下果有鐵器傷飭令回去自行醫治一面飭提徐等到案訊究前日陸錫川之贅壻土富泉投縣禀稱岳母陸姚氏醫治漸痊惟岳父陸錫川日前忽患重症延至昨日身死岳父無嗣早招小的入贅以子兼壻現旣逝世自應由小的承值一切喪務不料有遠房姪陸阿虎阿采等攔喪阻殮咆哮滋擾求請核示黄大令得禀以攔喪滋閙辦理不可稍緩立卽飭差前往押殮原差奉諭前往陸阿虎等見差傳諭不敢有違任憑王富泉承值殮再行投縣禀請訊斷差以在阿虎等遵諭收殮遂回縣禀復銷差矣 
[慈祥在抱]  
　　本館協賑所昨承譚門葉氏太太求保大媳婦病速愈洋十元又求保次子病速愈洋十元均助北地賑捐當此民歎斯飢 
 
 

Page 4

 
 
田多槁壤困厄流離之狀卽鄭監門亦豈能繪成粉本俾萬户得以傳觀兹承葉太夫人慨助廉囊厚澤深仁較尋常茹素誦經功德實勝百倍吾知蒼蒼者必默垂鑒佑俾承歡之冡婦克家之仲氏辟除癘氣同登善緣脩德必獲報何難操劵以俟哉旣掣收條合綴數言以當心香一瓣 
[建造平江公所]  
　　謹啓者蘇府同鄉在上海議建平江公所以安旅櫬始於光緒七年置得西門外地基十畝及培土共費銀一千五百兩又於光緒十九年置得新閘馬路廣肇山莊對面地基八畝及培土共費銀三千五百兩實因捐欵艱難未卽興工今值方向吉利豈可再緩同鄉公議宜將新閘地先造丙舍六十四椽及門房廳事議定工料價銀一萬二千三百兩擇於六月廿四日開工但七年分至今僅得捐銀九千餘○ 
兩所所甚鉅惟望諸同鄉慨解仁囊已捐者再求續助承領募啓者從速募集卽交三馬路信昌珠號陳養泉或交招商局嚴春旋抛球塲大豐洋布號徐毓卿景行里怡豐洋布號祝少英以應湊用所收捐欵當掣收票俟工竣再刊徵信録呈政現值起造亟需務望吾蘇長元吳崑新江震常昭九邑同鄉踴躍捐助共襄義舉俟房屋落成再議運柩回籍等事特此佈聞[  同人謹啓]  
[招領屍棺]  
　　謹啓者廿一日敝堂門前來患急痧者一名係蘇人問其姓何名阿用年約四十左右尚有兄弟一人名子雲爲顧繡生意申地未有家室向在露宿敝堂當爲醫治至晚送仁濟醫院調養延至昨日病故敝堂代爲收殮義塚安葬倘有家室務祈速領認是爲至禱上海六馬路仁濟善堂謹誌 
[施醫募捐]  
　　謹啓者敝堂循章施醫開局時因求診尚少先請内外科數位稍備臨症嗣以號數漸增醫士亦添請不使病人久候以示體恤詎天氣酷熱疫癘叢生就診著更絡繹偕來臨症者仍應接不暇故於六月十六期又添請内科二位鄭君虞琴宋君康周俾資臂助惟敝堂需費實鉅恒産毫無還祈諸善信駿惠常頒鴻恩普錫集貲救命羣生旣荷仁施作善降祥累葉定膺福報矣兹將添醫日期并募捐緣起再祈附誌報章布昭公鑒[  上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
 
 
 

Page 9

 
 
[京口歲時記]  
　　鎭江訪事人云自上月得大雨後迄今點滴全無小民望切雲霓深恨屏翳氏不急鞭起痴龍吸取西江通　大千世界本月初十日起一輪紅日大宣趙盾之威爍石流金熱不可耐寒暑表升至百餘度曲廊净室雪藕調冰扇不停揮猶苦汗如雨下彼　家子夏　作苦當午鋤禾其勞苦情形正非耕織圖中所能摹繪矣十六日上午封家姨自東而來漸轉而向西北午餐甫畢忽地飛揚　扈幾如萬馬千軍熱惱之塲頓變爲清凉世界十八夜銀牀夢醒忽聞大聲起於空際恍若金戈鐵馬惓地而來萬竅怒號屋瓦皆震約歷一點鐘之久風威乍歛　陣旋臨　瀑净淙頗訝奔崖倒峽豐隆君亦乘阿香車而至轟轟烈烈幾令大耳兒箸失筵前直至譙鼓四敲雷聲始止十九日晨起陰雲四合日色無光俄而電影横飛雷聲交作大雨如注約一刻許檐牙滴溜仍如澗底泉鳴四野田疇咸欣霑足緑楊陰裏時聞笑語之聲滿　滿車其將操豚蹄而祝哉二十二十一等日炎威如故入夜忽有風自西南來披襟當之殘署卽消歸鳥有及東方破曉細雨如絲秋意宜人新凉入夢深閨少婦不免料量砧杵搗碎秋心矣 
[英廨晚堂案]  
　　蕩婦胡林氏先與山東人劉二姘識已生一子年甫四齡前年劉因事出外遂與劉友周文海有私暗去明來山盟海誓邇因劉事畢回滬目覩情形頓起醋風向周尋釁而氏亦左右爲難無能爲力正在爭閙之際適經四百六號巡捕梭巡至此詢悉情由當將劉周及氏一併拘至捕房轉解公堂屠别駕於前晚研詰劉供小的係山東人來滬有年向爲輪船水手曾與寡婦林氏姘識歷經四載生有一子前年小的因事往香港貿易於今年六月十八日回家始悉友人周文海將林氏姦佔已將兩載而小的因畏周兇横不敢與較　意周反欲將小的逐出以致爭執被巡捕送案周供小的係山東人與劉同鄉同業時至劉處閒玩前年劉外出後遂與林氏通姦歷經三載所需開門七件事均由小的開銷今忽歸來强欲將我逐出不遂其意以致争論被捕獲解求恩原諒林氏供係周浦鎭人丈夫胡某於光緒十二年棄世遺下一子今已十四歲原籍尚有邁姑小婦人因夫亡子幼依倚乏人不得已携子來滬藉洗衣餬口至十八年間與劉二姘識前年劉因事往外洋貿易劉友周文海屢次向我引誘氏矢志不移斥之不去以後來往則有之其實並未與周姘識别駕訊得劉等所爲均屬無恥之尤判將劉周各笞三百板押候備文分别遞解回籍不得復來滬上林氏着掌頰三百下交官媒看管俟其姑來案具領○二百七十六號巡捕解送金利江毛松甫吳松咸顧金生等一干人至廨屠别駕於前晚訊理金供小的係寳山縣人堂姪金某曾娶醮婦顧趙氏爲室未及數月卽有自稱趙氏之胞姊卽現居打狥橋之顧趙氏引誘來滬致被婪賣與浦東高家行地方得價洋一百二十八元今小的偕親串毛松甫吳松咸等來滬至打狗橋向姪媳之胞姊理論旋有顧金生出爲解勸償還原身價洋二十七元小的因不欲多事亦可允從不料顧將洋盡行吞没僅交出小的等盤川錢七百文是以爭論被捕送案顧供昨日偶在秋月樓品茗突有素不識面之金利江托小的介紹此事顧趙氏原肯償還身價洋二十七元言明先付現洋五元餘約月底歸清不料金堅不允從以至爭閙别駕判顧具結限月底交還金洋二十二元完結人証一併斥釋 
[法界捕房紀事]  
　　有蘇金元者溷跡租界中某里因欠洋銀二百圓被債主高朱氏控諸公廨其時葛藩輔同轉尚操讞政迭次研訊押追蘇挺押捕房高朱氏呈求送縣同轉准之於本年二月中送請上海縣黄大令訊追前日蘇在押陡患急痧差役據實禀陳大令飭送交其姊王蘇氏收管王蘇氏雇人舁至高朱氏家時已一息奄奄高朱氏拒而不納逾時卽氣絲不屬高朱氏遂投　捕房捕頭　包探傳同王蘇氏王蘇氏自願備棺成殮捕頭令出具自行棺殮切結存查○工部局垃圾工頭在浦東購地一區以備堆儲穢物前日船户某甲戲　物至是處傾棄突遇水利局巡丁某乙勒出洋銀五枚甲乘間逃逸翌日乙尋至小東門外與之相遇向索洋銀甲卽將乙扭送捕房以藉端訛詐等情控訴捕頭略問　由命押候解送公堂請辦○甯波婦挈其子某甲投捕房訴稱女兒憑媒許字菜巿街陳長福店主陳某爲媳過門後時被惡姑凌虐請卽送懲捕頭曰諾卽倩包探查明核奪 
[美界捕房紀事]  
　　蘇州人徐金寳僑居虹口鬥鷄塲後向患瘋癲前晚手携白銅水烟袋一枝沿途呼吸行至武昌路某號巡街捕詢以烟袋何由而得答稱在某處竊來捕遂拘解捕房暫行覊押昨晨捕頭遣包探張阿五帶往某姓家稽查據云此人係親串行並非竊賊捕頭乃釋之使去○昨晨江北偷兒潘寳賢潛至西華德路桂芳里蕭銀桂家竊取衣服一包負之而出途遇包探倪順泉拘入捕房旋查知　賊犯案纍纍失主共有五姓因押候吊齊贓物解送英廨訊懲○某甲年約三十餘身穿藍洋布長衫似係謝石一流人物昨晨行至斐倫路重慶里口猝發痧症倒臥途間甫越片時卽已名登鬼籙經一百八十號走街華捕所見回報捕房捕頭傳頭圖地保孫順和往查旋以苦無屍屬對捕頭乃令報請某善堂給棺收殮○某日怡生輪船抵滬停泊公和祥碼頭搭客林光携有枕頭箱一口内貯鍍金對時表二枚洋銀三十餘圓及牙筯等物突被妙手空空兒所竊乃於昨日奔告捕房捕頭倩各包探嚴行查緝 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年六月十八日京報全録]  
　　宮門抄○諭旨二道録前○浙撫廖奏匯解烏科二城經費摺○東撫李奏保舉賢能請傳旨嘉奬片○又奏特叅劣員分别降革片○新授東藩張奏爲叩謝天恩摺○署閩臬張奏報接篆日期摺○署直督王奏飭臬司赴任片○閩督邊奏道員呈請開缺回旗修墓片○又奏委署司道府各缺片○浙撫廖奏籌解第三批地丁京餉摺○又奏籌辦海防第二次用欵銀數先請立案摺○六月十八日理藩院鑾儀衛光祿寺廂白旗值日無引見○崑貝子壽昌各假滿請安○錢應溥謝充總裁恩○恩佑因伊子以旗員用謝恩○補用知府劉沛然謝恩○卓公請假五日○徐樹銘請假十日○吏部呈進秋季搢紳○召見軍機陳學棻張百熙○○頭品頂戴浙江巡撫臣廖壽豐跪奏爲匯解光緒二十年分烏科二城經費銀兩恭摺仰祈聖鑒事竊查案准户部咨浙江省欠解烏科二城經費銀二萬兩自光緒十七年起由釐金項下按年撥解銀五千兩限四年解清一　隨時報部查核以清舊欠而重邊防等因前經籌解光緒十七十八十九三年共銀一萬五千兩奏咨在案兹據署布政使聶緝藥詳稱移准厘捐局解到厘金銀五千兩發交日昇昌號商匯解察哈爾都統衙門投納掣批回銷作爲浙江省解清光緒二十年第肆批欠解烏科二城經費等情具詳請奏前來臣復核無異除分咨查照並取領匯日期咨報外理合恭摺具陳伏乞皇上聖鑒謹奏奉硃批户部知道欽此○○李秉衡片再地方多事得人則治要惟廉退見知賢能見賞風聲所樹方實效可期使小臣寸長必録竟得幸邀天語垂褒其感激圖功更異尋常萬萬此臣如有所知敢不就時一再上聞謹查有候補知州署東昌府恩縣知縣潘民表勤苦辦公操持絶俗回辦義賑各省推服委署恩縣治地方如治家安民恤災一出眞誠候補知州署萊州府膠州知州羅志伸品端守潔澹泊　營遇事必盡心力而不求人知是誠安靜之吏曹州府定陶縣知縣陳爾延缺苦盜多捐資募勇認眞緝捕良善以安卽用知縣署曹州府鄆城縣知縣賀福元勤於治民勇於捕盜以卽用文吏帶勇時歷各鄉不憚勞不畏險輿情愛戴同深候補知縣署萊州府昌邑縣知縣汪望庚盡心民事嚴約書差委署昌邑能將積惡蠧役盡法懲辦多年把持擾害爲之頓　洵屬不愧民牧以上五員均能卓然自立實有措施合無仰懇天恩傳旨嘉奬俾益知奮勉觀感轉移庶於吏治民生日有起色臣仍加意察考如有始勤終怠亦必據實糾叅斷不敢稍涉徇欺謹附片具陳伏乞聖鑒訓示謹奏奉硃批另有旨欽此○○李秉衡片再吏治替隆惟視仕習趨向　營謀奔競得遂隱私廢縱貪邪無所懲警勢必中才失據廉吏難爲此隨時察劾不容稍弛而在東省尤爲急務查有臨清直隷州知州陶錫祺經辦臨清關稅未能核實近年河工保案子弟親族多列優奬巧營濫邀以該員爲最候補直隷州知州承志年輕氣驕習染甚重正任蘭山縣知縣宮本昂揣摩鑽營含以致富濟陽縣知縣陳禮森辦事未能平允士民多怨章邱縣知縣張金芝信任丁役事多積壓民不能安城武縣知縣趙昉熙才欠開展當曹屬多盜時懼匪黨爲仇地方因之不靖正任滕縣知縣程方德前因鹽務辦理過當幾釀事端平日公事亦多未允以上各員相應請旨將臨清直隷州知州陶錫祺開缺以通判降補候補直隷州知州承志以州判降補正任蘭山縣知縣宮本昂卽行革職濟陽縣陳禮森開缺調省察看章邱縣知縣張金芝城武縣知縣趙昉熙正任滕縣知縣程方德　缺另補以肅官常而期整頓所遺各缺東省現有應補人員均請扣留外補合併聲明謹附片具陳伏乞聖鑒訓示謹奏奉硃批另有旨欽此○○新授山東布政使世襲三等子奴才張國正跪奏爲叩謝天恩仰祈聖鑒事竊奴才奉督臣行知准吏部咨五月初六日奉上諭山東布政使著張國正補授又於閏五月初一日電奉諭旨著卽赴新任毋庸來京請訓等因欽此轉行欽　當卽恭設香案望關叩頭謝恩伏念奴才一介庸愚毫無知識由福建延平府知府洊升臬司未報涓埃正深兢惕上年八月　旨進京祝嘏並以述職恭覲天顔疉蒙訓誨下懷欽感莫可名言兹復渥荷恩綸擢授山東布政使查山左地鄰畿輔　司職任旬宣治河防海用人理財均關緊要自維譾陋深懼弗勝遵于是月初八日交卸福建臬篆赶緊料理起程赴東禀候撫臣檄飭履新勤求治理斷不敢稍涉遷延以期仰答鴻慈於萬一所有奴才感激下忱理合恭摺具陳伏乞皇上聖鑒謹奏奉硃批知道了欽此○○三品銜署福建按察使鹽法道臣張曾　跪奏爲恭報微臣接署臬篆日期叩謝天恩仰祈聖鑒事竊臣接奉閩浙總督臣邊寳泉行知以福建按察使張國正新授山東有政使所遺按察使印務奏委臣署理等因於閏五月初八日交卸鹽法道事准升任按察使張國正將印信文卷移送前來臣當卽恭設香案望關叩頭謝恩祗領任事伏念臣畿疆下士詞舘備員出守十年歷　三郡鹺綱甫掌慙非正筴之才風紀重權畀以提刑之任查閩省乃海疆重鎭臬司爲名法專官誦陳力就列之言暫承之而亦虞隕越守履正奉公之案冀竭誠以少效涓埃臣惟有隨時隨事禀商督臣認眞辦理斷不敢以暫時署篆稍涉因循以冀仰答高厚鴻慈於萬一所有微臣接署臬篆日期曁感激下忱理合恭摺叩謝天恩伏乞皇上聖鑒謹奏奉硃批知道了欽此○○王文韶片再新授直隷按察使朱靖旬現已到津應卽飭赴新任並會辦保定營務處練餉局事宜以專責成現署臬司候補道朱臻祺應卽交卸除分檄遵照外理合附片陳明伏乞聖鑒謹奏奉硃批知道了欽此○○邊寳泉片再據福建興泉永道英理禀稱祖墓年久失修近來雨水頻仍連接家信冲刷甚多懇請奏咨關缺回旗修墓一俟修竣卽行赴部呈報等情前來當卽飭委福建候補道葉培勳暫行接署所遺興泉永道係調缺應行揀員調補惟該道駐紥厦門爲各國通商要口關繫重大非熟悉中外情形力持大體之員不足以資治理閩省現在無可揀調相應請旨迅賜簡放以重職守除咨部查照外臣謹附片陳請伏乞聖鑒訓示謹奏奉硃批另有旨欽此○○邊寳泉片再福建按察使張國正奉旨補授山東布政使應交卸起程所遺臬司篆務查有鹽法道張曾敭堪以署理遞遺鹽道篆務查有福州府知府唐寳鑑堪以署理其福州府缺飭據藩臬兩司詳委候補班前補用知府秦炳直代理除咨吏部查照外理合附片具陳伏乞聖鑒臣到任未及三月例不出考合並陳明謹奏奉硃批吏部知道欽此○○頭品頂戴浙江巡撫臣廖壽豐跪奏爲籌解本年第三批地丁京餉銀兩恭摺仰祈聖鑒事竊准軍機大臣字　欽奉上諭户部奏撥光緒二十一年京餉限五月前解到一半十二月初間全數解清不准截留改撥藉詞延誤等因欽此並鈔單内開撥浙江地丁銀四十萬兩業經先後二批籌解銀十萬兩分别奏咨在案兹據署布政使聶緝槼詳稱今第三批京餉動支漺緒二十一年地丁銀五萬兩派委候補知縣德恩管解仍照舊章由滬附搭輪船運津解京交納等情具詳請奏前來臣復核無異除分咨查照撥護並取起程日期咨報外理合恭摺具奏伏乞皇上聖鑒謹奏奉硃批户部知道欽此○○頭品頂戴浙江巡撫臣廖壽豐跪奏爲浙江省籌辦海防第二次用欵銀數開單先請立案恭摺仰祈聖鑒事竊照浙江省自光緒二十年六月籌辦海防以來修建沿海砲台等項購用民田製辦護台堵口各物修製電鐙雷綫添設德律風電綫修配砲架砲蓋添購小輪船槍砲曁一切器具軍火物件第一次用欵銀數前經臣開單奏咨在案兹據防軍支應局司道將沿海續行修建砲台土隄營壘房屋購製水旱雷綫砲　架蓋器具鉛鐵彈子以及添購青鉛洋硝絨布皮紙銅帽等項用欵飭據各該員弁先後開報共用工料價脚等折合庫平銀九萬四各七百四十五兩四錢三分九厘八毫八絲核數相符作爲海防第二次用欵開單詳請先行奏咨立案聲明仍俟事竣分别查造各項價脚工料細數清册請銷等情前來臣覆查無異除咨部外謹將籌辦海防第二次用欵銀數繕開清單恭摺具陳伏乞皇上聖鑒敕部查照施行謹奏奉硃批知道單併發欽此 
 
