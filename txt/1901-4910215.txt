# 1901 - 193 - 4910215

 

Page 1

 
 
[開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸昔明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以　今因中以達外淺深本未次序秩然士人懐用世才非通知時事固不足以裕經世之猷而欲通知時事非博考昭代典章歴朝政術亦何以窮　竟委見諸施行因思九通一書經累朝碩彦通儒增訂搜輯興章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告或股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寶文閣書莊文樞堂書莊江甯詞源　書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四种成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[勸各郡縣廣購中西有用書籍以興實學說]  
自廢棄制藝之詔下海内人士知朝廷敦崇實學咸思研究經濟以收實效而宏遠謨而學究之爲訓蒙計者亦知時文試帖不足以獵取功名亟思攺弦更張别謀補救於是競購中西各書籍爲研摩玩索之資夫欲考制度審憲章擷經史之精華採瀛寰之議論識兼今古學貫中西誠不得不博覽簡編藉增智慧然僕竊代爲深慮者從前學人自幼入塾所讀者僅四書五經迨試筆爲文則手錄時藝數十篇朝夕吚唔曾不更易往往有文稿數部父以授子兄以授弟視爲傳家秘册珍如球圖卽或涉獵訓詁詞章而一書之精微終身研之而不盡故爲學似難而實易今也不然向時所儲之八股八韻諸書固宜拉雜摧燒一無所用卽訓詁詞章之學雖未盡廢而亦非當今切要之圖故欲振儧新機非另購切實有用之書實不足以濟事所難者以中國政治史事而論如廿四史九通十一朝東華錄等皆係必讀之書然卷帙甚繁價值昻貴非大有力者不能購何論寒士至各國政治藝學尤日新月異百出不窮往往此日以爲新理者易一日卽爲陳言此人矜爲獨得者易一人卽爲習見故雖有書卽購急起直追猶恐爲後塵之步况僅於故紙堆中矜其考索乎通計各省庠序之士大抵富厚者少寒素者多當此除舊布新之際能籌措數十金略購數書已　勉力更何　多多益善廣爲搜羅至不得已而向坊肆中任意購取時務書數册則大半皆攺易書名割裂卷帙庸惡陋劣識者所譏是非特閱之者斷不足爲經世之資且亦何能於功名之塲與羣英相角逐故自科舉攺章後學問淵博之士固不難乘時而起一鳴驚人而庸庸者流胸中除時文試帖外一無所知欲仍舊貫固不足以投時苟思因時變通攺肄新學則又硯田枯涸購書無貲揆其徬徨瞻顧之情實屬深堪惻憫然則爲之奈何曰是非由在上者爲之提倡不可猶憶乾隆年間四庫全書告成高宗純皇帝憫江浙士人無由得窺秘籍特於鎭江揚州杭州等處添建文宗文匯文瀾三閣各頒四庫全書一分膠庠好古之士許其入内抄讀惜粤逆之亂三閣皆燬於火石渠秘帙蕩焉無存今泰西各國京城及大都會亦均有藏書之樓樓中遍設長几有志讀書者皆許登樓檢閱惟不得携之出外蓋以防汚穢損失也今中國宜師其意由地方官籌撥巨貲創設公所遍購中西有用各書籍庋藏於中有新出者隨時添置凡士人之好學而無力購書者許其借閱或令略出微資爲公所中雇人收藏晒晾之費如此則一書而可供數十百人之讀所費無幾而爲益良多夫今之言培養人材者動言開設學堂然學堂之設建講舍延教習招生徒其費非數萬金不辦且寒素之士或須以教讀爲生者卽有學堂亦未必能入内肄業故事雖極美而澤或難周若籌欵購書之事苟得千金卽可辦理　可補學堂之不逮卽可免貧士之向隅興學之效固無有急於此矣今者茸城某茂才等已糾合同志聨名禀請當道酌撥華亭婁縣兩學賓興公欵遍購中西有用之書藏於融齋書院以餉遺來學僕深冀此事之成且深冀各郡縣皆仿此而行庶幾風氣大開一洗從前弇陋之習是則邦家之光非特閭里之幸也率筆書此以告當世之以振興實學爲己任者 
[本館接奉電音]  
　　昨日午前西安行在飛電傳來諭旨二道敬謹譯登○八月初十日内閣奉上諭江南銀圓局創設多年行銷甚廣已著成效自應照舊辦理著劉坤一會同張之洞陶模等將江鄂粤三局鑄造章程切實通籌妥議具奏欽此同日奉旨這所叅疎防重犯越獄之管獄官陜西葭州吏目孫炳焜著革職拿問提同刑禁人等嚴行審訊有無鬆刑賄縱情弊按例定擬有獄官葭州知州陳澤霖雖據稱因公出境究未能先事預防亦難辭咎著交部照例議處仍勒限飭緝逸犯戚濘兒等務獲究辦餘著照所議辦理欽此 
[匪首難逃]  
　　蕪湖訪事友人云自立會匪正龍頭葉玉廷率同羽黨在蕪散放飄布謀爲不軌經蕪湖保甲總辦計少靑司馬會同蕪通保甲緝捕精健營左營管帶李葆舲副戎拿獲搜出紅黄綾飄布各一張解經徽寗池太廣兵備道吳季卿觀察精健營統領李本欽軍門率同蕪湖縣陳雲湘大令研訊葉直認不諱並供出副龍頭九千歲陳和尙等匿跡之所觀察知其罪無可逭禀請上憲批飭於上月二十四日押赴江口正法一面派兵隨眼線赴皖拘陳獲於皖之東門外鎖繫來蕪訊知其原名天培在廣西時曾糾衆萬人稱戈謀逆案發逃至皖屬已閱七八年共刼餉鞘八次所犯劫案金陵安慶各二次江浦一次隨禀各大憲請示辦理想不能顯戮久覊矣 
[縱火宜防]  
　　姑蘇訪事友人云本月初二日夜半時胥門内道前街皋署左側王義隆轎鋪夥某甲因捕蜰蟲秉燭而起瞥見窓外香烟繚繞異而視之則見披水板上有前膛槍所用之火藥四筒紥成一束燃以廣東棒香兩枝貫入兩端時香上之火距藥僅寸許知係匪徒縱火不覺大驚因於翌日告知地甲情令嚴密跴緝居家者可不加意防之哉 
[澄叙官方]  
　　邗江訪事人云兩淮吏治積習甚深客秋浙東程雨亭都轉來權斯篆特振刷精神悉心整頓每日必傳見屬員一二十人如有才能出衆品學皆優者隨卽差委署事其聲名平常或更有劣跡者亦絶不姑容今春曾 
 
 

Page 2

 
 
揭叅五員兹聞又有現任曁候補者十三員被登白簡公牘聞已出詳大約不日卽可揭曉矣 
[姦案翻供]  
　　紹興訪事友人來函云上虞縣民婦葉王氏謀殺親夫葉子全事爲親屬告發由前署　吳　春大令提訊因氏供稱與絲客石子香通姦同謀故又拘石審定擬罪解府詎至過司時石忽極口呼寃因又發交讞局復訊連訊七堂氏始稱雖與石犯前曾犯姦實未同謀并稱有與石素有仇隙之某孝廉等共十一人當奉臬憲派委鍾大令來紹澈底查明禀覆兹已將全案人証悉數提省嚴究實情以期水落石出 
[轉錄京師新聞彚報所登赫鷺賓榷憲經徵各關常稅以抵賠欵節略]  
　　查所有洋欵除每年付還利本已約需二千五百萬兩外新定四百五十兆之賠欵每年又需一千八百餘萬兩之鉅此數議定每年由鹽課撥一千一百萬由值百抽五之新稅則撥二三百萬由常關撥四五百萬其鹽課一項新關固無經理之責成然若能奏請諭旨飭産鹽各省自本年八月底即按照定數由鹽課釐中提出撥交上海道備交各國收銀局則更較妥愼其值百抽五新增之欵係應於畫押後兩個月開辦約在本年九月二十日左右内有向來免稅各物亦議定值百抽五均於同日舉辦此屬新關應辦之事應請由外務部早日劄行總稅務司遵照其常關徵收撥欵一事據新約内載通商口岸均應由新關稅務司兼辦至能否備及所指之四五百萬必俟試辦後方知祇有一定而不移之事即徵數若有不敷必須另籌他欵補足惟旣屬新關應辦之事應請奏明其值百抽五之新則何日開辦則常稅之事亦同於是日舉行如此請早開辦其故有二一則旣係約定攺歸稅務司辦理勢屬不能不辦之事其頭緒紛繁各口情事互異卽不能於一旦開辦料理清結其事甚多一日不能結卽賠欵之責一日不能盡是以愈早開辦於是事愈得利益一則新賠欵半年利息九百萬兩分三年補還是初辦之三年於一千八百萬外尙有應付銀三百萬籌補此欵實非容易惟鹽課新則常稅三事若能自九月仙開辦雖不能足敷九百萬之鉅數而年底所得之欵與目下不無裨益亦不致另生外患此二則皆係請早開辦之故也但仍有一事宜預定明卽係何爲常稅新約漢文雖有常稅字樣而約内載明以法文爲斷昨日交閱之法文其内語意係所有通商口岸征收土稅各關應歸稅務司管理此語應作何解耶伏思通商口岸之洋稅已全爲借欵抵押現在新約復將通商各口土稅一律作抵似可比例何謂洋稅卽指洋船應納之船鈔洋船所裝之貨進出應納各稅　洋藥釐金在内並洋船所裝之貨出入内地應納之子口稅洋船三項之稅旣在作抵之内新約所指之土稅似應一律解爲通商口岸進出各華船船料各華船貨稅並一切規費均在其内所指常稅字樣有無他義未能知悉惟悉各國特擇此事作抵以其每年確有四五百萬之鉅欵也今年春間因知各國有指抵常稅之意遂經通劄各口稅務司訪查華船進出情形現據二十餘口稅務司略爲呈報其餘十數口尙未復呈據呈各口情形不同辦法互異此口界内有數關各辦各事而同係華船彼口界内某關有解銀之責而實在征收者則在口外各分關如此則交接甚屬不易雖應有通行之章而實則各有專辦之需其事本屬難辦而其責成尤不易擔承緣新約限通商口岸之字樣若口岸界外各分關儘數征收予以免重征執照經過界内時將有何稅可收耶且又有應行定明之一事所謂口岸内或只係口内征收事宜應歸新關辦理抑或口内大關以及口外大關之各分關均應歸新關辦理耶此層如何定奪賠欵指撥之數卽隨之而增减儻竟减收必有由各國另請加指他項爲抵之累是以此事或辯論或定奪展轉思維只有妥善之一法係時時事事爲國家之公事設想而不爲某署某員某人私事佈置也儻蒙定有開辦之日總稅務司之意列後一擬派現有之各口稅務司兼辦土稅事宜一擬請各口監督特派明幹委員一人隨同稅務司襄理其薪水由關開支一所有各口現在辦事之人槪均留用俟試辦略有頭緒時再定去留一切薪水工資均由關開支一所有各口現在辦事之章程法則擬暫照辦俟明悉情形時再定增刪一面循各口之專情酌定劃一之辦法以期順商情興貿易而裕國家之稅課一應以何爲稅則及何物應征何物應免均係早晚應行復議之事不得以開辦時如何辦理卽應日後定而不移以期日臻妥善一至經費一節擬先照提一成應用俟試辦後再定以上各節請先爲酌奪俟劄飭開辦時均請一一指示用悉惟仍應作爲試辦之舉以便因時制宜免有糾葛爲要 
[刑人機器]  
　　星加坡日新報登膠州報云劫犯趙點志又名趙福有去歲在南莊附近謀殺雍金鑑及搶刼各案經德宫拿獲訊實定罪於六月十六日午時任靑島監房外院正法查德人初至靑島凡拿獲强盜皆照德國軍營例押往法塲用槍轟斃後以爲未足示儆仍用中國斬首之例每遇决囚皆往膠州雇用劊子手後因劊子手刀法未精不能迎刃而解德官以爲殘忍故用機器斬犯此器直立二木柱上架横木中有横刀重且銳利刃上繫一鐵鍊有墜可旋轉上下觸動機關刀卽閘下刑人時審事官宣讀案由後卽命人將機器觸用其刃卽下犯人之首由前面墜落預以盆貯木屑置其前該犯之首卽墜此盆内矣 
[製造假絲]  
　　星加坡日新報載華字報云有順德人某甲能倣製假絲兹查得其製之之法起於法蛙爾陶南子爵其法先將棉花　以硫酸乾後卽成棉花火藥復化以醇酒及以脫用火功燒之至氣水表四十度至五十度爲率則棉花漿源源而出再放在沙鹵缸内瀝清渣滓用機器以壓出膏水置大管子内再爲重壓用力四五十度於是澈底澄清藉以灌進小管子内每小管子卜俱製龍頭有小孔如針眼其壓出也遂與繭絲無異將絲浸在水中漂清酒醇之氣然後有光色紡織之家最爲合宜也但其質稍鬆祗可用爲緯而已然較之全用眞絲其節省已不至數倍矣 
[丁祭演禮]  
　　杭州訪事友人云八月初四日爲秋仲上丁釋菜之期丁祭局董以執事諸生久未習練恐貽隕越之羞爰於七月二十九日午後邀集司樂諸人在府學明倫堂演習先將各器逐一試演然後合集衆者按照歌詩演習佾舞生亦按律起舞至晚始散初一日復集禮樂諸生在大成殿重演一切儀文均如正祭之禮諸生俱衣冠蹌濟恪恭將事并請杭州府宗太守親臨觀演以昭愼重 
[鄉民拒盜]  
　　京師訪事人云距京師東南三十餘里馬駒橋鎭屬通州界七月初十日係集塲日期正在日中交易之際突來强徒千餘人執持快槍將鎭圍住鄉人之赶集者不覺大驚失色嗣經本鎮有和事者出商請漸退三舍俟赶集者散後再雖議匪徒允之旣而重至鎮外索賂三千金往復數四迄無成議於是各匪徒蜂擁至鎭劫奪富商數家并槍斃四人而去事後由事主報州詣騐州尊某刺史飭役訪悉盜穴所在奈麕聚太衆不敢下手大約須請兵前來始行設法剿洗也 
[嚴禁擾民]  
　　廣州訪事人云日前廣東巡撫德靜山中丞出有示諭略謂照得文闈鄉試乃朝廷掄才盛典凡闈中需用一切物件俱係動支正項錢糧依照時價購買並不絲毫取諸鋪戶訪聞從前有等經辦官吏每借科塲承應名色凡屬塲内所需各器皿酒菜米薪紙劄各物及雇用工匠動輙硃票四出責成行頭行頭即勾通官差從中指一派十無錢之戶任意苛求有力之家得錢卽釋名爲事後給價實與白取無異縱或借用當差亦必多致損失鋪民行戶何堪受累合行出示嚴禁爲此示仰所屬官吏及行戶商人等知悉凡科塲一切物件匠作等項俱係動支錢糧飭令科塲官依照時價發給現銀購買雇用不許勒派行戶鋪民匠頭及短少價值倘有陽奉陰違藉名需索勒派科歛等弊許被害之人立卽赴轅禀告以憑嚴拿叅究 
[上海官塲紀事]  
　　浙江補用都司黄春華都戎奉顔統領派委來申公幹昨日到縣署拜會汪瑤庭大令晤談片刻○内閣中書湯葵生中翰昨日詣縣署拜會汪大令晤談良久而别 
 
 

Page 3

 
 
[儲憲將回]  
　　日前江蘇督糧道羅少耕觀察以收兌上屆冬漕乘舟蒞滬駐節南市海運局近以事將告竣諭令局員將各屬米糧赶裝輪船押解北上隨定於十三日遄返蘇垣 
[照錄上海道袁觀察勸諭流氓示]  
　　爲剴切出示曉諭勸導事照得上海五方雜處品類不齊流氓打降拆梢兇器傷人等事時有所聞雖有犯必懲而悍風迄未少息閭閻受害莫可言狀前經本道禀奉上憲批飭臬司嚴定罪名用昭炯戒然有法無恩有殺無教是草菅爾民也本道與爾等共此天地之覆載同爲朝廷之子民有痛癢相關之義焉能坐視爾等犯法不一明白開導於心何忍年來流氓以罪死者不少矣前者有張桂卿以姦槍殺身車鑒未遠今有小百　以姦搶駢首刀刃未乾在兇頑之徒無足深惜而若父若母辛苦鞠養至於成立不惟不能稍受奉養而見其慘遭刑戮必有痛不欲生者本道每一念及輙有惻然而冥頑之徒踵而爲之者曾不少攺且日益多豈以法之不足懼歟抑絶無天性歟毋亦爲飢寒所迫流落無依遂至於此淫博習慣未親教化雖欲日親苦於無路此皆本道督率無方有事化導不力之過也念爾無知增於内疚頃已禀請上憲設勸工所一奉回批卽可開辦内分化學工藝人力工藝二種凡爾等無業之徒不問老幼皆可取保來所習學不過數月之勤便可學成一藝治生有具而聰明才力用之於正則淫邪之念無自而萌有衣食之資有室家之樂國家必以爲良民父母必以爲肖子鄉黨必以爲善人以視今日之流蕩忘返身犯刑法熟苦熟樂必有能辨之者除飭屬嚴密查察外爲此諭仰無業人等知悉誰無性命誰無知識務各仰體本道諄諄告誡之苦心回頭革面若猶結黨横行不知攺悔則性成淫暴自絶於天本道亦不能有所姑息依後開各條儘法懲治無留遺種於兹土爾等其無後悔再流氓等多不識字到處不乏讀書明理之人希將本道示文詳爲解說俾衆周知本道爲化莠攺良誠俗安民起見硜硜之誡願共鑒切切特示今將詳定各條開列於後一執槍執棍混行鬥毆將兩造爲首及鳴鑼聚衆之犯杖一百流三千里傷人之犯杖一百徒三年其附和未傷人者亦罪干枷責一械鬥及共毆之案如有自稱槍手受雇在塲帮毆者杖一百流三千里其有殺傷人者仍按各本律例從其重者論若並未受雇帮毆但習學槍手已成確有證據者杖一百徒三年一兇器傷人者發近邊充軍一徒手槍奪財物定例卽罪應滿徒贓重者加盜竊二等其結夥持械有分别人數定以斬决軍遣之例一姦佔及强佔婦女者均罪干環首未成者亦應流徒輪姦及搶奪婦女首從罪名尤重一惡徒謀財放火已經延燒房屋爲首者斬監候爲從亦干軍戍放火卽救息尙未燒燬爲首者絞監候爲從滿流並加枷號一兇惡棍徒屢次生事行兇無故擾害良民者發極邊足四千里安置一拿獲綽號棍徒如係屢次行兇滋事卽照棍徒擾害例發極邊足四千里安置一拿獲流氓到案如實係初犯情節尙輕罪止枷杖者卽於左面刺流氓二字取保釋放並示諭犯事地方如三年無過准將刺字起除如釋後再行滋事卽按其後犯從重核辦卽係罪止枷杖亦詳明監禁三年限滿察看分别察辦一訪有流氓平日佩帶凶器刀械持强逞凶並確有綽號雖無滋事重大實跡卽飭拿到案枷責刺字後鎖繫鐵桿三年攺悔釋放若不悛攺再繫一年如敢帶枷滋事或毁桿脫逃持以逞兇格捕卽鎖繫巨石五年如罪應擬徒者卽攺爲監禁十年均於限滿察酌辦理一並訪獲之佩帶兇器刀械並綽號匪徒如犯事到案訊係流氓核其罪名已至徒者卽詳請監禁分别情節酌定年限已至軍流及斬絞者卽照例科斷詳辦如情罪較重核諸例律已斬决者卽禀請就地正法八月初八日 
[疑姦釀命]  
　　日前江北婦人陳鄭氏之女巧雲卽朱陳氏因被人誣指與洪壽言有染致洪被父訓責忿不欲生巧雲含寃莫白羞恨難堪遂各購生烟吞服洪受毒較輕得卽痊愈巧雲旋卽毒發斃命陳鄭氏痛女情切投報捕房捕頭派包探徐榮珊將一干人拘至英美租界公堂禀請訊究並稱女屍業已棺殮因其母不肯干休尙未釘蓋求鑒陳鄭氏泣求伸寃讞員張柄樞司馬商之白繙譯著一倂移送上海縣署請爲詣騐究辦汪大令接准移文卽於昨日午後五點鐘時鳴騶至新閘橋空地已由十圖地保陳耀芳至屍塲伺候大令升座先傳屍母鄭陳氏供稱女兒朱陳氏年二十一歲嫁與朱三爲室因江北荒苦來滬揀絲度日壻則仍在江北營生洪壽言素來相識是日來家閒話傍人卽造言汚衊洪父聞之將子毆責洪卽購服阿芙蓉膏至氏家與女兒吞服及舁送醫館救治洪得慶更生而女已不及救治矣叩求騐後棺免發封地保供十一日因捕房查知傳喚協同屍母報騐大令飭仵役如法相騐唱報委係服毒身死大令謂旣屍親自願備棺收殮著具取箕斗結收殮領棺諭畢向殿而回 
[欠租控局]  
　　本城女醫生某氏租賃黄姓房屋居住每月租錢八千文今欠租金至五月黄姓往討反出言不遜黄遂投巡防中局控追局員王二尹立飭地甲赶緊理處違干提究 
[英美租界公堂瑣案]  
　　積竊李金生陸續竊得沈才卿丁于仁及雉妓王小仙家水烟袋及衣褲等物經包探陳根寳拘解請究讞員張柄樞司馬商之白繙譯判責三百板遞解寍波原籍○金雙寶張阿金串竊章叔平家綢布衣服若干件經包探趙銀河拘解請究司馬判各責二百板贓給還失主○甬人張興順行竊義生昌螺絲釘一包經包探竇如海拘解請究司馬判責二百板○張福林行竊鄰居陳馮氏家綢布衣服二十一件銀簪七枝及燭臺香爐等物經包探寶如海拘解請究司馬判責四百板押捕房三月期滿逐出租界○竊賊李光輝行竊莫阿華鄧阿其等四家衣服二十餘件及絨毯等物經包探劉光震拘獲並在身畔搜出洋銀四十六元解案請究司馬判責五百板遞解回籍起案之贓撥充同仁醫院經費○常阿木潛至新閘戴老石曹阿虎等家行竊衣服及零星雜物寄存林桂生家經包探張金林查獲並在林處搜出腰刀一柄一併解案請究常認竊不諱林稱小的現在患病尙求恩宥司馬判責四百板逐出租界林從寛交保開釋○包探沈阿岳解陳甫亭朱竹亭戚明山何葉氏到案禀稱伊等在法界某處局賭起釁扭至英界捕房捕頭以肇事旣在法界送至法界控告揮之使出伊等不從妄肆滋閙因屬小的解案請究司馬責各罰洋銀一元以儆○包探金立生解鴇婦顧王氏到案禀稱此鴇在觀盛里開野鷄妓院前日伊家妓女榮金鳳吞烟自盡業經報縣請騐旣而屍夫某甲願自行棺殮報縣求免今特將鴇送案請示司馬著交官媒暫行看管如縣尊不須傳訊准卽交保開釋 
[美租界捕房紀事]  
　　前日著名積竊應阿虎至楊樹浦路五號門牌莊阿因家竊取綢衣一件又至靶子路五百二十號門牌應文琴家竊取拷綢女衫一件又至西華德路五百五十一號門牌袁子義家竊取布被三條布衣二件經各失主開具失單投捕房請爲查緝昨經包探錢榮堂將應拘獲吊出原贓一倂解入捕房捕房令押候轉送公堂禀請讞員張柄樞司馬訊辦○昨日午前蘇州婦人名顧阿冬者投捕房内訴稱小婦人僑居百頓路第六百七十七號門牌房屋因事出外途遇某號落差華捕膽必口出穢言任情調笑繼更探手入懐圖行非理經旁人不服竭力喝阻幸免受辱請爲究辦捕頭詢得情由立飭各包探查明該捕姓氏以便澈底根究○昨晨甬人趙阿火在吳淞路長安里與張小林因細故口角繼遂各奮老拳扭至捕房捕頭詢悉情由以事起細微令自投公堂具詞禀控 
[來函照登]  
　　敬啓者本年五六月間長江南北洪水爲灾沿江一帶地方洲圩淹成巨浸死者不計其數倖存者皆攀樹頭屋頂奄奄待斃業經同人籌墊急振分往災區救濟而杯水車薪正苦無濟於事兹承大北大東兩電報公司各慨助規元銀一千兩共計二千兩由朱子文觀察轉交前來仰見兩公司救灾恤鄰不分畛域祗領之餘莫名感佩今匯寄丹徒丹陽一千兩又匯寄江陰靖江一千兩分交義振紳士迅速核實散放以廣仁惠而活災黎合亟登報鳴謝蘇皖籌振公所盛宣懐等謹白 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[失火卽熄]  
　　前晚三鼓後南市倉橋街同興傘作不知如何遺火忽爾烟霧迷漫幾肇巨禍幸卽察覺汲水澆灌始得火滅烟消然亦險矣 
[上海縣署瑣案]  
　　吳三觀控姪士良吞産等情前晚經汪瑤庭大令提訊三觀供有祖遺住宅一所昔年被姪士良圖霸强奪小的控奉前憲斷令士良得二股小的得一股今士良將屋抵押鉅欵欲令小的遷讓爲此求究吳士良供住宅前已抵洋四千元迄今計利一千餘元現在出售可得萬元求鑒大令判令士良出售分給三觀洋一千八百元先付一千元餘俟賣房後找清完案○魯來逢扭汪百子到縣控其行兇訛詐等情亦經汪大令訊問魯供湖北人在虹口開薙髮店今日進城行經三牌樓遇同鄉人汪百子强冋小的借洋五十元小的因伊借過數次迄未清還故不之允詎汪軋小的至茶館任意敲詐旁人不服帮同扭案求究汪供亦湖北人向在本城九畝地當勇丁於六月初二日斥革今向魯略借盤川不敢拆梢求鑒大令喝責三百板押候備文遞解可籍○陳炳燦錦燦兄弟於黄愛棠觀察握上海縣篆時曾控庶母黄氏掯産一案當經觀察衡情斷結今炳燦兄弟又投縣控黄氏霸贖等情汪大令提案集訊錦燦妻弟曹安卿供充二十五保三圖地保錦燦等將老宅一所賣與黄氏其價照股分派陳黄氏供炳燦錦燦兄弟均正室范氏所生父故未久卽將老宅出售婦人不肯輕棄故出銀向買歸入公産婦人自生三子仍按五股與錦燦等均分當時黄前憲斷氏給洋三千元已繳二千六百元尙有四百元因正室范氏年老受苦此銀備爲身後棺木之費今又復控霸贖叩求察核炳燦錦燦兄弟同供前將老宅押與庶母今因需屋居住故向贖取大令察閱契據確係賣契况已歸入公産均分不應妄控大加申斥諭令黄氏接范氏到家奉養未繳之洋著生息爲范氏衣食之用飭各遵斷具結完案 
[馬路工程局紀事]  
　　沙船戶沈慶餘控夥顧知子等在石島洋面持斧恐嚇劫去多金總辦翁子文太守准之飭水巡丁提到陳阿毛管押捕房昨日又獲范金寶解局請示太守以此案情節較重令將在逃之某某等一倂緝獲以憑按律重懲○濟源義沙布廠主盛某遣夥趙鳳儀控船戶陳毛毛李寳生裝沙布二百十件送至南市永大棧被竊十四疋請爲究追總辦翁子文太守提到一干人倩襄讞委員余克安叅軍研訊趙投案聲訴前情唐阿全供陳李二船皆由小的雇定共裝布九十五件後忽少十四疋今已交到九疋伊等情願照賠求鑒陳李同供此布實因天雨被淋曝諸岸上被夥竊去今願照數賠償求恩公斷叅軍斷賠洋銀十元五角限卽繳案 
[英美租界晚堂瑣案]  
　　天津人桓蘭控許邦傑藏匿學徒蔣文德前晚讞員張柄樞司馬升堂提訊桓供小的開線帶店學徒蔣文德來店習業未及一年被許誘出避匿無蹤叩求訊究許供蔣自行出外並非小的勾串求鑒蔣供小的欲圖他業是以去而之他並非由許誘出司馬謂蔣背師逃匿咎無可辭判令掌頰四十下交桓領回管束○無錫人宿根泉扭控逃妻張氏司馬提訊之下宿供小的前憑朱雲錫作伐娶此婦爲室結褵未久卽被逃逸迄今已閱六年今幸偕朱在此尋獲叩求重懲朱供詞相同張供丈夫不事生業無力養膽小婦人因此出外現由某花烟館鴇婦爲媒許嫁陳阿華不願隨夫歸去求恩矜宥司馬謂張氏無恥已極判令掌頰一百下交其夫領回原籍嚴加管束朱無干省釋 
[法租界公堂瑣案]  
　　某報關行執事周何章上期遞禀控司帳羅文耀侵吞稅餉銀五千餘兩讞員杜枝園大令准詞飭提到案昨日禮拜二堂期傳同原告解請大令與聶繙譯官會訊周伸訴前情羅文耀供行中司帳尙有金陸諸人非小的一人之事今執事聽信讒言來案朦控求准交保出外將帳對明方能核實大令准交的實保人限十日内將帳理明禀覆核辦○梁陳氏之螟蛉女洪秀被蕩婦劉陳氏勾引與西人成姦從中漁利並被捲去衣服首飾等物控奉大令訊供押候覆訊核辦昨日包探將陳劉氏洪秀並傳同梁陳氏解案請訊梁陳氏供陳劉氏能操西語勾引螟蛉女洪秀與西人成姦捲去金約指一枚玳瑁臂釧一副寗綢夾襖等衣數件求請追還洪秀旣已被汚小婦人亦不願領回求大老爺作主大令判將陳劉氏掌頰一百下洪秀掌頰二百下發堂擇配原告斥退○瞿福春禀稱昨晚經過鄭家木聟携有紗裙一條突被流氓胡良發糾同羽黨多人將銀飾紗裙一并攫去今投報捕房查獲吊到原贓解案請辦質之胡良發供瞿母前向小的借洋銀三十元還過十三元作爲利息今小的向索反遭誣指求鑒大令得供判將胡押候查明復核原告交保候傳案質訊核辦○賭棍任子卿卽林植之糾同羽黨陳順卿勾引益康莊夥林謹軒賭博騙去洋銀六百四十元迭奉大令訊供押道旋又判作四折歸還昨日任陳遵斷將洋銀繳案大令飭傳原告張佩卿到案給領陳順卿當堂開釋任子卿另案被控强佔寡媳捲去衣飾等情大令判交原保候傳原告到案貿訊核辦○潘順德前控高陞棧主嚴娥姐與宓均揚積欠會洋四百餘元圖賴不還迭奉大令訊供交保出外理處迄今日久玩延不理昨日原告投案求追大令著保將嚴宓二人交案略訊嚴娥姐仍交原保宓均揚押候嚴比○自稱淮揚公所董事馮春祺前控胡愛卿沈子文等侵吞東洋車捐欵五百餘元經太令訊供諭候查明復核昨日馮又投案求追大令謂本委查得公所早已拆毁爾等前在縣署涉訟已奉縣尊出示禁止歛捐尙敢嘵嘵瀆訴著飭原禀擲還斥退不理○曹莊友上期控鄔金高攫去洋銀十一元並信一封奉大令訒供鄔稱胞叔現住下海浦不敢犯案大令以指竊無憑昨日包探送交伊叔收領給資回籍○張李氏訴稱前日失竊衣服數件報捕後由包探緝獲竊賊殷阿林吊到原贓尙少灰鼠皮馬甲一件求恩追給大令判將殷枷號一月笞責五百板贓給失主領去○王陳氏訴稱前日失竊洋鐵桶六隻及烟槍衣服等物報捕後由包探緝獲竊賊莊和尙吊到原贓尙少衣服烟槍求恩追給大令判責莊三百板贓給失主領去○三十七號華捕禀稱昨日三十六個黨竊犯徐阿狗在途行竊拘案請辦徐供與該捕同眷一婦妬姦啓釁並未犯竊大令著押候查明核辦○二號華捕禀稱積竊金阿九手携棉被衣服等物在斜橋左近行走小的以形跡可疑上前盤詰突被行刺拘案請辦大令判枷號一月責二百板贓存捕房待失主認領○童子卿禀稱鄰婦吳李氏昨晚濳入小的内室圖竊當塲拘獲查得前次所失金約指五枚亦被吳李氏竊去氏自願賠償出立筆據因伊兄不肯作保是以送案請究大令著押候飭傳伊兄到案再核○劉發元前因誘姦某姓婢控奉大令訊供責懲判押攺過局半年昨已期滿送回公廨大令著卽開釋 
[江皖義賑捐第三次清單]  
　　天佑免災達仁坊捐江蘇水災小洋五百角膠州電局張捐洋五十元有心無力子捐洋十元○共洋六十元小洋五百角○陳家木橋電報總局籌賑公所同人啓 
[上海陳家木橋電報總局籌賑公所經收陜西義賑第十一次清單]  
　　涵江電局王捐龍洋十元又經募莆田縣正堂蔣龍洋五十元又署興化　鎭府袁龍洋十元又涵江司李龍洋六元又莆田塲李龍洋四元又防捐局胡龍洋六元又涵江海關龍洋四元又莆仙課釐局龍洋四元又賀榮業堂龍洋四元又黄貽　堂龍洋四元又黄樹德堂龍洋四元又萬利順詹龍洋四元又林東士薄洋一元又董苟美堂龍洋一元又勝鎰記小洋六角又元盛興記小洋四角又恆珍　記小洋四角又裕珍祥記小洋四角又萬利德記小洋四角又萬寳興記小洋四角又順泰勝記小洋四角又振盛裕記小洋四角又復隆號小洋四角原合來英洋一百十元○以上共收洋一百十元 
 
 

Page 10

 
 
   
 
 

Page 11

 
 
   
 
 

Page 12

 
 
   
 
