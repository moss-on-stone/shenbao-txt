# 1891 - 139 - 4906498

 

Page 1

 
 
[重印聖武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃偕史館秘書私家箸述薈成是記自開國龍興以迄道光年間洋事條分縷祈　不詳載於其中曩所印者早經售罄兹復排以新鉛印以潔白紙張每部十本碼洋六角卽日出售有欲討論掌故者請向本埠申昌外埠申昌　　售申報人購取爲盼此佈 
[勸募順直山左急振啓] [  申報舘恊振所同人拜手]  
　　順直山左洪水爲災自去年四月以來一片汪洋數千里盡成澤國災民遍地轉徙死亡男女屍骸蔽江而下其幸而不死者飢腸　　全無粗矯下咽有不視息難延漸將告斃者乎伏念本舘勸辦賑捐而後江浙福建諸省俱蒙大君子慷慨輸金今兹畿輔巖疆齊魯　　　遭兹顚沛何忍不復解囊特肅短箋附陳苦狀如肯玉成美事巨欵慨施則作善降祥福報可操左券己 
[題金靜芳校書焚香讀書圖]  
　　淮上宋君子香今之名下士也擅丹青而尤工寫照每爲人作一圖描摹維肖神情意態栩栩欲活鬚眉生動如現紙上去年來遊春申浦上曾爲余寫小象執卷獨立氣象蒼茫傳神恰在阿堵中六法精妙絶後空前宋君宗法古人能自得師非近今俗流所能望其項背自宋君而外此調不彈幾如廣陵散矣一時滬上寓公企慕其名爭相延致幾於户外屨滿適值曾沅圃宫太保薨於金陵節署欲留遣影永在人間俾後人得瞻依想像僉以爲此事無過於宋君者亟以電音至滬邀致之宋君於是束裝而去其爲當代名公鉅卿所重如此蓋雖藝也而進乎道矣今春宋君重來滬上復續前游士大夫皆折簡相招爭得其片縑尺幅以爲榮一日宋君薄游張氏味蒓園芳草若茵緑隂如幄紅紫繽紛爭妍競媚時值上己踏青之日香車寳馬絡繹於道士女嬉遊者羣集園中臨流照影擬效湔裙雅會共相袚褉於時鬢影衣香芬芳遠徹瞥見衆姝中有一姝翩若驚鴻超然特出圓姿替月潤臉羞花短長適中纎穠合度其裝束之妍神情之妙與園花相掩映衆姝退避若不及也宋君以爲此必非北里中人但遥而望之未敢遽作劉楨之平視偕遊者有八詠樓主人曰此余素相識也宋君乃近詢其名則金靜芳校書也八詠樓主因謂宋君曰靜芳豔幟獨張香名早飮頗嫻音律妙解宫商所唱崑曲幾於響遏行雲珠喉玉串不啻一字一金又長於演劇一登氍毺體態白出幾若另易一人所演思凡下山兩齣神情酷肖舉止之間端莊雜以流利雖梨園子弟自歎弗如今不必論其他但觀其所奏之技近人中可稱獨步矣宋君亦亟譽其美曰芙蓉如面柳如眉秋水爲神玉爲骨麗品也而亦神品也八詠樓主人曰君擅寫眞妙手何不爲靜芳繪一玉照俾傳於世間宋君曰可乃拂苔石攤素箋抽毫搆思逾刻圖成備極纎麗之致環觀者如堵咸詫爲神似贊歎莫名越日宋君袖以過余淞隱寓廬出示余曰君試觀之此何人歟余展閱之慵髻古粧獨饒丰韻左圖右史鑑烟未消一見而卽知爲靜芳校書靜芳固余素所賞識者也靜芳以崑曲擅名每逢讌會必强之然後一奏余命無金星弗解絲竹不能爲周郎之顧誤但聽其抑揚抗墜宛轉低徊巧繪聲情妙諧音節眞使人之意也消座客聆之未嘗不撫掌稱善余亦不禁擊節歎賞至如肌凝曉雪臉暈晚霞眉含遠黛以如顰眼蹙秋波以轉媚固人人目中皆見之此圖亦曲爲之寫出盡態極妍妙留餘藴靜芳固麗於容而亦惟宋君之筆足以傳之所謂合之則兩矣也抑又聞之神志幽嫺曰靜氣體芬馥曰芳能兼之者閨閣女子且難况求之章臺中乎而靜芳具此二妙名副其實宜其名噪於一時也顧靜芳雖墮於風塵而常懷瀟灑出世之想久欲擇人而事破瓜年紀飛絮光隂不免時存悒怏於中故一瓣心香早有所屬今時雖非繡佛長齋而自願茹素至十月登科之記織自姮娥此卽所以矢報也然則靜芳專一之心亦可知已比之絲繡平原金鑄范蠡一片至誠又何加焉靜芳之出淤泥而不染懷蘭茞而彌芬抑足以風世矣余特作長句以題其圖宋君寫生推妙手傳神阿堵今無右淮隂市上無人識朅來申浦訪下走不貌尋常行路人抽毫欲繪天南叟圖成示我郤自憎變盡形容嗟老醜寫我何如寫少年况有閨中好姿首方今花國多良材滬城本是繁華數金家阿靜冠羣芳北里香名噪已久姊妹花開獨擅長月媚花嫣世少偶氍毺一曲客銷魂顧誤周郎笑開口會演思凡妙入神幾欲空前與絶後翩𦒘仙袂慣翻雲綽約纖腰欺舞柳聰明猶是女兒身誰結良緣貽佩玖從來名士悦傾城素心相印毋相負茹齋壹念祝科名能踐斯言期永守此圖曲貌古風流呼之欲出知誰某焚香試問讀何書一卷金經合掌受圖中人卽意中人聊慰飄零作豔友宋君寫圖搆想奇要脱時流老窠臼世間凡事付雲烟惟託嬋娟斯不析我詩特欲附圖傳題成且罄一杯酒天南遯叟王韜題時辛卯吕仙誕後三日也 
[諭旨恭錄]  
　　四月十一日奉旨通政司叅議着常明補授吏科給事中着本貴補授截取郎中顧璜着照例用中書吳筠孫李崇洸俱照例用主事定廉着交部記名以直隷州知州用俸滿副指揮孫德成着照例升用東河東昌府下河通判樓汝同着准其實授保舉山西候補直隷州知州劉鴻逵着照例用欽此 
[金陵警電]  
　　昨日下午金陵來電云刻下有匪人滋閙搶掠頻仍電音祗此數言其詳尚未知悉然金陵爲東南重鎭森嚴璧壘屹立如山况劉峴帥碩望崇隆雍容坐鎭雖有奸徒竊發諒不難卽日敉寍也 
[雲津雜錄]  
　　寓居天津之西人於初七日起初九日止賽馬三日開賽之第一日天氣酷熱撑空火傘幾欲爍石流金爭奪錦標者無不汗流浹背晚間箕伯揚威飛沙迷目又未免元規汸人之慨矣○機器局鐵匠粤人梁立廣之母梁程氏現年七十九歳僑寓紫竹林初七日傍晚提壺入市購取滾水適有東洋人飛馬而來不及避讓碰倒在地口鼻血流如注衣襟作臙脂色舁歸寓所不知人事東洋人由巡捕扭獲梁於當夜投關道衙門具禀請派委員騐傷核辦○天津府縣城隍例由府縣牒請於初八夜赦孤預於初六日由兩署差役恭備儀仗恊同在會人等戴假面具鬼鬼崇崇扮九幽十八獄諸變相隨駕游行謂之鬼會初七停憩一日初八赦孤行會出東門進北門小家婦女夾道爭觀簾額檐前花枝掩映饒有對影聞聲之感○卸任天津縣孫筱坪大令調署肅寍己於三月十三日交卸天津縣篆大令本請給假一月清算交代俟假期屆滿謁　藩臬兩憲再赴新任嗣緣奉傅相　飭不必赴省迅速起程遂於初七日逕赴河 
 
 

Page 2

 
 
間見本府後擇於十三日履新預於初四日遣丁往投紅諭又聞靜海縣張大令大計卓異禀請府道委員代理是缺以便晉京引見以符定例由鄒岱東太守禀請天河兵備道吳雲楣觀察以前任天津縣宫玉甫直刺昱暫行代理日内卽當接印視事矣○天津縣新舊交代時地方混星乘此數日肆無忌憚鬥毆之事無日不有甚至然放抬槍火砲如大敵之當前及新任天津縣接印之次日楊春來之黨劉三石大竟在衙前刃傷丁四爲嘗試地步李摶霄大令丰裁峻厲處以嚴刑除將案中人犯分别鎖押外復飭官木匠打造木籠並頭號重枷飭房查送向曾犯案各混星以便按名拘究於是混星銷聲匿跡耳不聞械鬥之聲迄今已有二十日誰謂若輩不畏刑法哉如能持之以恒不致始勤終怠地方受福靡涯矣○煤汽燈公司建在海大道旁其司火者每日於午後輪流交替初二日四點餘鐘换班之後添油燃火突兆焚如一時烈燄横飛勢殊危殆工部局西人率捕赶舁洋龍并帶滅火藥水恊同津海新關水手人等撲救拆開屋頂得未成災○製造火柴公司在賀家口村落去紫竹林約有四里之遥初三日晨烘板房屋遺火延燒烈烈轟轟勢已燎原公司所存均係引火之物毗連硝磺等房更如火上添薪祝融氏愈形猖獗雖有村夫曁司事人等取水灌救終屬無補於事惟司事西人住屋如魯靈光殿巍然獨存此外房屋以及機器悉付楚人一炬惜哉○鐵路公司火車於初二日由塘沽至津長夫起卸貨物爭先恐後不料車輪轉動碾折足指倒臥車旁赶卽舁回醫治不知能免殘廢否○今年係直隷校閱營伍之期傳相定於十六日出轅先赴旅順威海衛大漣灣各處閱視海防各軍總統先期督飭營哨官弁認眞操演以免技藝生疎駐紥大漣灣銘總統劉子徵軍門飭令將砲臺工程於月初報竣俟傅相巡閱時便可演放砲位壁壘爲之一新○駁船公司酌定拖　江浙漕船水脚銀兩並禁水手需索酒資禀請英國領事函致津海關道出示俾得遵守各情已列前報其原議謂需船拖帶者立卽升旗桅頂俾小輪船瞭見卽可駛近不致貽悮然該公司以駁運輪船貨物爲正宗現在百貨雲集小輪船須帶駁船運貨入津勢難兼顧而水手人等又以無資可索或故遲遲其行漕船恐悮交兌日期攺雇開平礦務局輪船拖帶其往來帶費較之公司省銀五兩公司以礦務局分攬利權心滋不悦遂謂漕船上人如雇礦務局小輪拖帶者當罰洋銀二十五元以示懲儆有何祥泰沙船恐干議罰懸旗招僱駁船公司之小火輪船久待不至遂於三月杪被某輪船悮碰因此各沙船無不嘖有煩言云 
[宫保蒞皖]  
　　巡閱長水師提督李與吾宫保於十二日乘舟蒞皖江濵所泊各杉板升砲數門以伸敬迓宫保旋卽入城拜會沈仲復中丞以及司道各官仍駐舟次沈中丞以不均往答拜禮也 
[姑蘇大火續述]  
　　姑蘇胥門外萬年橋堍於十二日上午忽兆焚如火勢異常猛烈蔓延至十餘店錦繡繁華之地一變而爲瓦礫之塲殊令近者喪膽遠者驚心有經過其處者無不爲之悼惜此已登諸前報至起火之由係某錢店午炊遺火所致尚有一南貨店其主人訟興雀鼠數月以來破産不少今又被祖龍之虐諺云福無重至禍不單行誠哉是言十三日鵲坊橋某宅又被祝融氏收拾幸該處水龍噴救得力當卽告熄待别龍馳至則已烟消火滅又城東某宅柴房亦付刦火十五日午刻又傳警報詢之乃閶門外葉家弄某宅失愼赤熛怒煽頃刻上炎尚幸取水甚便各龍得以竭力施救轉危爲安近日久無雨澤百物枯燥稍有不謹災卽隨之寄語各　户尚其格外謹愼也可 
[屧廊剩馥]  
　　夫婦爲人倫之始自文定以至合必先通之以媒妁將之以六禮方可合二姓之歡心作百年之偕老近來世風不古搶親之事時有所聞豈盡新　情急迫不及待耶抑由女宅貪得無厭勒索聘資遂致憤激而出此下策也葑門某甲聨姻某氏已有年矣近以家道中落女家索聘過昻無力迎娶遂糾約多人將女搶到又恐女宅再來搶去紅氍交拜後深鎖洞房爲破題兒第一事發硎新試未能得意疾書怱怱握管尚未完篇而泰山已急奔而至汗流浹背髮上衝冠遽效山膏之罵人經諸親串再三勸解令壻補還聘禮丈人峯始斂怒而去噫嘻摽梅年紀易慨蹉跎仙尉門楣亦非辱没然非孔方之力不能退問罪之兵勢利人情抑何可笑○皖撫沈仲帥之德配嚴夫人靈柩由滬至蘇已紀前報兹聞於初六日在婁門新橋巷公館諷經設奠一時素車白馬殊形熱鬧○道前街密邇憲轅市廛鱗比每逢衙期轎馬往來不勝擁擠一日午後某店樓上遺火延燒蚊帳床褥店夥聞畢剥聲上樓視之則見濃烟滿室赤燄穿空樓板屋椽皆已延着衆鄰麕集灌救幸未兆災現已捐資謝神以保闔境平安識者謂當此需賑孔急之時與其設無益之齋醮不如佽助災黎之爲得計也○馳馬本于厲禁况飛馳於長衢夾道間得意揚鞭一往莫禦卽素善控勒者亦不免於闖禍况不善控勒耶前日有甲乙兩人各乘一無鞍馬行至閶門外下塘馬忽昻然直立將甲翻倒在地傷及頭額血湧如泉經同行者舁回醫治未知能痊愈否錄之爲好馳馬者戒○齊門某姓之屋年久未修西歪東倒十四日下午忽聞𥒐然一聲内進三椽遽爾坍倒室中人捷足先奔尚未壓斃惟一老媪龍鍾衰邁舉步稍遲致將頭顱擊穿老命恐難保矣○有某婦者素在勾闌高張艷幟嗣以紅顔易老緑髩暗凋車馬不來雀羅可設遂翻然變計賃矮屋一椽售芙蓉膏以度日半老春蠶情絲易惹有嗜痴癖者不乏踵門詣教某夕有客留宿其家滅燭入幃流蘇帳裏誤落火星炎炎欲熾急取水澆之幸卽熄滅不然與火焚袄廟前後一轍矣 
[吳山晴旭]  
　　杭州副都統恭統制奉旨升授西安將軍接奉廷寄當堂恭設香案宣讀望闕叩頭謝恩卽於初五日詣撫署及各憲署辭行不日卽當束裝就道也○杭垣上珠寳巷開設美記洋行某日有甲乙丙三人甲係某署門稿乙係士林中人丙係石匠至該行選擇各貨評定價目屬店夥送至家中夥稱當先付洋再行送貨三人不允遂相鬥口乙順手掌夥之頰甲乙乘勢用武將玻璃等件打成雪片該行飭傳地保乙復掌地保之頰大言曰我豈爾所管耶行主見勢不敵卽由後門出至縣禀報當卽飭差至行將甲乙丙三人扭送到縣未識如何定讞也○菜市橋某甲日長無事敲針作鈎削竹爲竿垂釣於橋之南岸不知如何失足落水載浮載沈之際適爲旁人所見卽倩人撈救而已不知所往此初七日傍晚事也至初八日辰刻尚無蹤迹想已入龍宫深處矣 
[茸城小錄]  
　　松郡豐樂橋據西關之勝自經髮匪蹂躪石磴欹斜不堪步履每當新雨初過香塵尚濕搴裳涉足者輒有行不得也哥哥之歎近經好善之士倡捐經費集腋成裘於本月初鳩工庀材刀鋸齊施琢磨互用今而後履道坦坦來往行人孰不同聲稱便哉○莘莊係華亭轄境距郡治約三十餘里其地有李某者與某氏婦有染小家碧玉姿色頗佳名雖開設棕子店實則引誘良家子弟肆意宣淫某夜李正在婦處狼吞虎咽隣童從門隙窺之且笑且詈李聞而大怒遽批其頰童母某氏以子之見欺於人也急往理論李猛飛一脚將氏踢倒傷其腰肋次日某氏買舟至松投華亭縣喊控葛邑尊飭仵檢騐受有微傷飭候提李到案再行研究○奉賢縣屬南橋鎭利市廟之旁開有瑞林閣茶室月初有伶人四五人飄蕩至此諺所謂呌化班也下榻於茶室中每日在樓頭演唱古今雜劇哄動鄉愚觀者如堵不隄防砉然一聲樓板忽然折斷致看客紛紛墮落或跌破頭顱或壓傷足骨竟有六七人之多是亦无妄之災也○距南橋鎭北約四五里有八字橋去年春間曾經修葺迄今甫及一年近因開濬河道以致橋樁受損遽於本月某日坍塌當時石破天驚大聲忽起此後潮平岸闊欲渡無梁若再行修築則經費難籌恐又不免曠日持久矣 
[嶺南竹素]  
　　廣州訪事人云順德人何某曾納貲捐有功名遂夜郎自大魚肉鄉隣前曾因案被叅仍怙惡不悛胡行妄作日前具禀撫署願報效洋砲若干尊希圖開復撫憲惡其胆玩除　斥　准督　札飭藩臬兩司查明被叅原案嚴拿究辦毋任負罪遠颺○上月二十五日巡 
 
 

Page 3

 
 
防營勇某甲途中見一人手携衣物形跡可疑詰問支吾遂執而解諸保甲局旋有某大紳取保釋去○海盜馮順有陳亞堯出没風濤久爲商旅之患去年南澳輪船被刦二人實禍首罪魁現經香山協右營都司蒙都戎啓森購線拿獲解交方軍門行營并禀請大憲委廣糧廳增司馬馳往會訊就地正法一時聞者無不鼓掌稱快○黄沙某姓之女將賦于歸備辦妝奩頗形豐盛匪人知之糾夥至家行刦貴重物件搜括無遺當行刦時先艤一長龍船於河干旣得贓卽運入船中鼓棹飛去雖經鳴鑼呼救然惟有望洋興歎而已○新會縣濵臨洋海倘有變端戰船可長驅直入籌辦海防者誠不容有所忽略兹大憲擬擇險要處建築砲臺日前已遴委幹員馳往履勘矣○本年秋審人犯各州縣陸續派役押解至省垣劉大中丞示期四月初六日會同督憲督率司道升堂勘察所有執事各員先由德廉訪派定○右都統伊統制接得京中電報欣悉奉旨仍着留任欽此一時屬員之來轅叩賀者眞有在山隂道上應接不暇之勢○本月初三晚二鼓時雨師風伯跋扈飛揚走石飛沙翻江攪海南海縣屬下𣽸鄉塌去房屋二十餘椽壓斃數人傷者無算是晚山根渡船由省會開行中途爲風雨所撼沉入波心船内男女數十人盡葬江魚之腹亦慘矣哉○西門外第四鋪昌合估衣店開設有年生理頗盛各銀號信其殷實均與往來顧店主好買闈姓今春學政試肇慶府輸去萬金遂至無可支持竟於日前倒閉主夥相約逃逸蹤跡查然聞所欠各家銀多至四萬兩又沙基永和興絲店向爲洋庄生理近來外洋絲頭滯銷以致逐漸虧折日前亦突然閉歇倒去各銀號三萬餘金邇日各銀號咸有戒心相約有收無放以至銀根日緊市面日衰貿易艱難殊深慨歎矣○去年南澳輪船被刦後水師提督方照軒軍門拿獲此案兇犯多人就地正法中有一犯逃往廣西軍門亦設法拿回在八邑會館提訊一時觀者如堵見此犯身軀雄偉面貌猙獰長跽案前毫無懼色除供認行刦外並向軍門曰我輩行劫南澳輪船共有二十人現在被禽者惟十二人而已而大人先後正法者多至三十餘人其中不無寃屈望大人留心焉軍門旋退堂翌日卽押往南石頭處决○賭棍在河溪開設花會廠誘人貲財縣宰訪聞密飭差保往拘賭棍竟率其黨類與差保抗拒差保見勢不能敵回縣據實禀陳未知縣宰能大發雷霆除兹瘴孽否也 
[粤東官報]  
　　藩轅牌示會同縣缺委坐補儋州賈敦忭署新寗縣缺以補用縣郭樹榕詳補粤盈庫大使缺以大挑知縣祝掄望詳補南海黄鼎司缺以候補巡檢謝恩詔詳詳順德馬寍司缺以候補巡檢黄占奎詳補順德江村司缺以歸善平山司薛銓忠調補嘉應州吏目缺以先用州吏目何厚基詳補○督轅牌示高州鎭總兵缺委署龍門協副將事記名提督　瀛署理龍門協副將缺委三江協副將宋福慶調署三江恊副將缺委留粤補用副將周天意署理四會營守備缺委留粤補用副將龔尚春署理崖州水師營守備缺仍留現署斯缺之儘先都司胡友勝署理潮州鎭中營守備缺委潮州鎭中營右哨千總方桂東署理廣西全州營守備趙錫榮飭赴新任 
[迭次喊寃]  
　　沈兆龍命案屢由屍母沈顧氏攔輿喊寃疉紀報章前日薄暮時沈顧氏又闌輿訴請伸冤袁明府向該氏開導再三該氏號哭不已明府復用善言撫慰並允照會領事訂期會訊該氏始遵諭而去 
[不是眞善]  
　　昔朱栢廬先生治家格言云善欲人見不是眞善若今之假行善以飽私囊者陽著善名隂存惡念是非徒欲人之見直欲人之悮入其彀中矣本館前已歴記情形且屢次著爲論說原以使若輩見而知懼幡然攺圖不料依然怙惡不悛到處誘人財物如昨日客所函述一事謂非罪不容誅者哉客家在甬東貿遷滬上一日有戚串來滬欲覔枝棲詎事尚未成病魔忽至不得已僑居客館暫爾養疴客見而憐之憶及路旁遍貼知單有虹口新馬路同文書局東首某善局施醫給藥云云且局中司董曾至店内勸捐醫藥資留存一弡章程諸事盡善盡美因雇車同乘而往至則惟見沿街有一椽之屋雜坐頑童十餘輩一不倫不類者擁臯比而爲之師並無所謂施醫給藥也者異而詢諸鄰舍僉云此局開設已七八年從未見其延請醫生亦無病人到門求診惟自稱義學延一垂老之村學究教授童蒙每童入學讀書月必饋青蚨二百翼轉叩同鄉人之就近設肆者所言皆從同無奈仍雇車載病人返而往還六七里沿途顚簸且更冒風空費車資病又加重此局眞害人不淺哉嘗聞滬上無賴子往往託稱行善斂錢以供嫖賭之資或號某堂或稱某局英法美三租界内無地無之去年道憲訪知法界某善局有不法事情曾札飭葛同轉密提查辦方謂凡類此者皆當銷聲匿迹不復敢設計騙錢矣不謂查辦者旣日久令弛而行騙者愈花樣翻新如客所云者比比皆是此而再不嚴究恐好善之士不能分别眞僞雖欲力行善事勢必畏葸而不敢輸捐矣因書其崖略以告父母斯民者至局名仍不書明蓋尚兾其痛攺前非速返前轍非有所顧忌而隱之也 
[醫生憒憒]  
　　紹興人某甲在上海英租界開設磚瓦石灰行積欠如山無從籌措端陽節邇窘迫非凡遂吞服阿芙蓉膏以圖畢命其妻固未之知也毒旣發見其痛苦難熬向詢情由祗言欠項無從清理及再問之則已奄奄一息口不能開延某醫診之醫言郎君是中風症其勢甚急幸遇我可保來蘇否則將遲諸鬼門關上矣妻見其貌莊而詞甚决立索方購藥令服之旣而有友人來察得甲係吞烟慌請陳與昌絲棧中人爲之救治則毒已深入延至黄昏溘烈而逝噫若此醫者非但庸庸直是憒憒矣雖然天下之憒憒者豈獨此醫已哉寄語病家尚其自愼 
[楚弓楚得]  
　　偷兒張徐來王炳全在松江等處偷得皮衣數十件來滬典押經法包探查獲人贓送案訊押葛同轉諭各包探查明失主再行核辦嗣經包探各飭夥役買棹赴嘉興西塘青浦朱家角松江等處一路詢問嗣經查明失主許姓係住松江西門外西渡口　方曾任平湖等縣宦囊頗裕奇珍古玩什襲深藏日前松城賽會搢紳富户各以珍寳舁入會中爭奇鬪勝而許姓之物實爲一時之冠匪類見而生心上月二十九日晚張徐來王炳全等踰墻而入竟連越崇墉三堵潛入廳樓挖開大官箱一口竊取皮衣廿餘件打成數包仍由原路逸出此外值價之物並未竊取尚是不幸中之幸也其時許姓家人見有一人一手持長竿一手持大鐵釘越墻而出奈家中盡係女流膽怯心驚不敢高聲喊捕次日報知婁縣請勘旋蒙縣尊偕捕廉履勘情形立傳地保笞責四百板汛地責三百板更夫責二百板嚴限捕役於三日内將人贓獲案適該竊等在滬銷贓遂被包探所獲該包探等向許姓報知案已破獲遂由許大令之姪少君來滬先至捕房認明贓物無悮捕頭飭至公堂具領 
[暫停讞務]  
　　昨日英廨讞員蔡二源太守照會英領事并飭知各捕房停公一日 
[縣案彚錄]  
　　鄉人孫春榮控王阿德秦長發誣指行竊經前任陸明府委帮審委員宋二尹提訊之下由王秦供出係趙伯生等爲首二尹令將王秦管押提趙等到案再訊前日由原差將趙並陶義和王阿大等提到袁明府當卽升座提訊孫春榮投案訴稱小的係本邑陳家巷人日前鄰人某姓家失去棉花數包被趙伯生偵知暗中串同王阿德强指竊贓在小的家内不問情由糾領多人前來訛詐洋銀三十元小的因此情急先將王阿德等扭控現在趙等亦已到案求恩究辦趙伯生供稱小的係本邑人向爲小本經紀誣孫爲竊小的現已知錯以後自當攺過叩求恩典王阿德秦長發陶義和王阿大同供小的等均是陳家巷人或作小本經紀或以耕田度日此次實爲趙伯生播弄致墮其計求恩寛宥明府以趙等訛詐鄉民情殊可惡判趙重笞一千二百板王阿大笞五百板陶秦各責三百板具安分攺過切結從寛開釋王阿德押候備文遞解南匯孫春榮叩謝而退○昨午有鄉人莊阿秀投縣喊控三十保十二圖地保陸正借錢不遂逞兇毆傷頭顱求恩提究袁明府卽着開呈節略聽候訊辦 
[英界公堂瑣案]  
　　粤婦某氏蹀躞於通衢大道之中如痴如醉某號巡街捕詢其姓氏置若罔聞因之帶至捕房移送公廨蔡太守詰之 
 
 

Page 4

 
 
不語太守察其情狀若吞生烟遂飭差送入仁濟醫院○小臘梨年約十一二歳父母俱亡無人管束前由某巡捕解送至案蔡太守飭發棲流　暫留嗣經某粤人撫爲螟蛉而小臘梨飽煖之餘便不安分終日遊蕩幾不思歸粤人無可如何祗得聽其自便昨又經某巡捕拘送蔡太守飭神候訊明發落○鄒夀福與妻王氏互毆由某號巡街捕拘送公廨帮審委員宋莘樂二尹升堂詰問鄒供稱小的欲挈妻回姑蘇妻不依從是以口角二尹派差押令隨夫下船○西人畢德司之妻某氏訴稱許順興積欠房租反敢恃蠻倔强許供稱積欠若干卽措錢料理宋二尹卽令本月之杪一并付清 
[法捕房瑣事]  
　　甲乙兩人前晚同往粥店飽啖雙弓米應需青蚨二十四翼摸索囊中竟無所得信步出門被店夥鳴捕將兩人拘押捕房昨晨捕頭令甲脱破背心一件交付粥店暫抵兩人開釋爲此區區一頓粥折了許多便宜將軍不負此腹此腹實負將軍奈何○寗波人某甲身穿綿綢衫褲兩三套在小客寓投宿包定房間當將手上金約指脱下令棧夥押洋四元存在棧中當夜出外不歸次日又持洋銀十四元投棧棲宿俄而探夥至甲形狀慌張打恭作揖一味假殷勤探夥以其過於謙恭大以爲疑旋向客寓夥查悉前情立卽扭入捕房據情禀訴捕頭騐得甲腿上有板花纍纍是必衣冠其貌鬼蜮其行者遂命覊諸犴獄以待澈底根究○妙手空空兒在菜市街攫取青銅當被失主所見扭入捕房捕頭訊以事甚細微押至將晚時卽行釋放 
[浮屍待領]  
　　同仁輔元堂來信云四月十七夜小船在老白渡外浦撈來男屍一具年約三十來歳身穿黑布馬褂藍布對襟短衫黑布對襟夾袄灰色布小脚夾袴用串繩紥脚三根頭扁辮線白襪無鞋當經本堂拍照留堂以冀易於認識隨卽殮埋義塚如有親族來堂認照領棺可也 
[憐貧救苦]  
　　昔賢有言曰一毫之善與人方便敝堂師此意而倡勸一文愿辦理贈施醫以救貧病原其費輕易舉雖盡人皆可樂輸且拯疾扶危憐貧救苦功德良非淺鮮報應不爽毫釐積善餘慶可操左劵兹蒙譚君幹臣惠助鷹洋十元南琛兵船李君子雲經募洋十元晋和寳莊交來洋十元計由四月初一日至十五日收回捐册十二扣合共收到鷹洋四十八元大錢一千八百六十文一朶慈雲隂徧千家貧庶幾尊番佛救全萬户蒼生祗領之餘感佩奚極惟有恭代病黎拜手稽首而祝曰俾爾昌而熾俾爾夀而富君子樂胥受天之祐謹登報牘奉揚仁風上海虹口元濟堂同人等謹啓 
[令子匡時]  
　　揚州福和祥號爲紫陽祝記善士求愈尊人疾并延年助英洋三百元委解順直災區嫺子職以承歡頗諳種德慰庚呼而紓望胥頌匡時需欵孔亟之餘得有大力維持福夀緜長允能符祝矣[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十七年四月初九日京報全錄]  
　　宫門抄○諭旨一道錄前○發抄硃批五道○江南織造文奏特傳各項活計一律織齊派員解京摺○又奏保留司員片○提督李奏報出巡營伍起程日期摺○署豫臬蔭奏報接署臬篆日期摺○署江督沈奏遴員接管武職各官片○豫撫裕奏查明鄭工出力人員原委片○護皖撫阿奏報水師提督巡閱及起程上駛日期片○四月初九日兵部太常寺太　寺廂白旗值日無引見○禮王等各謝署缺恩○施侯請假十五日○良培請假二十日○續昌續假十日○徐兆豐胡泰福預備召見○兵部奏派考試幼官初學之大臣派出漪貝勒熙敬容貴惪銘○召見軍機貴恒烏拉喜崇阿徐兆豐胡泰福○發抄劉秉璋奏卽用知縣倪逢吉攺補什邡令奉硃批吏部議奏欽此○又紳民捐輸銀兩請加廣文武鄉試中額奉硃批禮部議奏欽此○又監生羅文邦請旌奉硃批着照所請禮部知道欽此○又知縣江仁葆期滿奉硃批吏部知道欽此○又知縣楊鞏保案更正奉硃批吏部議奏欽此○○江南織造奴才文姵跪奏爲恭奉特傳各項活計一律織辦齊全委派員役解京呈交恭摺奏聞仰祈聖鑒事竊奴才接奉内務府文開光緒十六年七月二十四日由敬事房傳旨冰辦上用賞用蟒袍面旗蟒袍大小卷蟒面大小卷蟒縀江綢宫綢紗縐等項共計四千一百八十一疋件限於十月内交進等因前來奴才當因奉傳各欵織繡兼施工程繁鉅製辦需時專摺懇恩寛展限期奉硃批着照所請該衙門知道欽此欽遵在案奴才於奉文後卽經咨籌銀欵購辦物料愼選工匠加緊儧辦按照單開數目現均一律告成謹點騐裝箱封固委派筆帖式瑞廕帶領妥役於十二月二十七日由寍管解起程誠恐活計繁多陸路諧多窒碍應先行運赴上海守候啓輪北上以期穩妥除將用過料工銀欵另行具摺奏銷外所有奉傳各項活計一律齊全解京交進緣由謹恭摺具奏伏乞皇上聖鑒謹奏奉硃批該衙門知道欽此○○文珮片再奴才衙門司庫明昌前於光緒九年二月底五年任滿疉經各前　造因該員諳練老　先後附片保留二年均蒙　兪允在案現扣至光緒十七年二月又屇期滿應卽呈請更换惟查該員愼篤安詳平日督催織務駕馭工匠均稱得力此次恭辦特傳各項活計工程繁重該司庫常川督工尤能始終勤奮勞瘁不辭合無仰懇天恩俯准將該司庫明昌俯留二年以資鼓勵而裨織務出自逾格鴻慈謹附片具奏伏乞聖鑒訓示謹奏請旨奉硃批着照所請該衙門知道欽此○○太子少保江南長江水師提督奴才李成謀跪奏爲恭報奴才出巡營伍起程日期仰祈聖鑒事竊奴才上年巡閱營伍專竣曁交卸總統江南兵輪船事務回駐太平府各日期當經奏報奉硃批知道了欽此欽遵在案兹定於二月十三日乘坐師船起程先閱本標五營次閱湖口鎭標五營　流上駛按閱湖廣之岳漢兩標八營轉棹下游閱看瓜洲鎭標四營官則試騐槍砲打靶準頭兵則考水駕駛並各項技藝務臻純熟勿任疏虞奴才仰沐聖恩畀以重任雖節經嚴飮各將領勤加訓練不憚三令五申而地叚孔長兼之邇年統攝兵輪照料時慮未能周到奴才此次出巡江面惟有懍遵迭次諭旨　眞整頓不敢稍涉因循如查有訓練不精車實不齊各員弁卽行據實嚴叅俾知儆懼遇自緊要事件仍隨時咨商各督撫臣妥爲辦理其各營員弁拿有會匪盜賊飭令送交各該管地方官嚴行訊辦總期戎行整飭轄境又安籍答高厚鴻慈於萬一奴才起程後署中日行公事照案檄委中軍副將謝濬畬代拆代行緊要者封遞行次由奴才提自核辦以昭愼重除將回署日期曁巡閱營伍起程日期理合恭摺奏報伏乞皇上聖鑒訓示謹奏奉硃批知道了欽此○○署理河南按察使開歸陳許道奴才蔭保跪奏爲恭報奴才接署臬篆日期叩謝天恩仰祈聖鑒事竊奴才於光緒十七年三月初一日接奉撫臣裕寛行知河南按察使賈致恩升授浙江布政使遵旨陛見所遺按察使篆務飭委奴才署理本月初九日准升任按察使買致恩將印信文卷移交前來當卽恭設香案望闕叩頭祗領任事伏念奴才滿洲世僕渥荷生成由部曹權税張城愧消埃之未報歴監司宣防河道懍整飭之多疏兹復仰沐恩綸奏權臬篆才輇任重兢惕彌深查豫省本衝要繁區臬司爲刑名總匯舉凡詰奸除暴察吏安民整頓地方清查保甲在在均關緊要自維檮昧深懼弗勝惟有殫竭愚誠勉加策勵遇事禀承撫臣實心經理不敢以暫時攝篆稍涉因循以期仰答高厚鴻慈於萬一所有奴才接署臬篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○沈秉成片再各省防營如有更换員弁前於光緒十五年十月間欽奉上諭飭令隨時奏聞等因歴經遵辦在案兹查管帶撫標親軍正後營補用副將韓殿爵丁憂交卸所遺營務經江蘇撫臣飭委蘇州城守營叅將曾毓　兼帶督　親兵中營浙江候補道朱式雲請假回籍所遺營務飭委候補副將鄒理堂接帶又管帶督標新兵後營補用都司王有才病故所遺營務飭委候補都司何開元接帶又管帶奇兵左營候補守備馬鴻利調省另候差委所遺營務飭委候補副將簡以和接帶又兼徐州鎭標新兵左營中軍遊擊何迪華交卸管帶差使所遺營務飭委候補守備辛瀛接帶又管帶慶字後營記名總兵程肇洛病故所遺營務飭委管帶慶字副中營補用副將沐鴻恩接帶遞遺副中營事務飭委推補遊擊朱啓泰接帶以期各專責成除飭取各該員履歴咨部查核外謹會同江蘇巡撫臣剛毅附片陳明伏乞聖鑒謹奏奉硃批兵部知道欽此○○裕寛片再辦理鄭工賑務本省外省出力官紳請奬一摺前經吏部核議分别准駁咨行到豫有因所請奬叙與定章不符應令另核請奬者有因履歴聲叙不清應行查勞績反捐案者有底銜不符與原案履歴兩歧及名字偏旁錯誤應查明更正查當因各員中本省外省遠近不一輾轉行查覆到需時曾將業經查到各員先行覆奏在案兹據總理河南賑捐兼辦賑務善後局布政司廖夀豐將續經查明各員詳細開單請奏懇仍照原請給奬前來奴才覆加查核單内所開原請六品銜之補用巡檢王承恩候補未入流賀兆蘭原請以典史補用之候補未入流康曾厚原請以從九品不論雙單月選用之從九品職銜詹裕土容洲于雲從戴堃買富雲宋邦棟孚長榮冀占一梁棟材韋慶琳宋學濂葉蓁陳錫祿徐光榮原請以訓導不論雙單月選用之恩貢生陳桂原請以巡檢不論雙單月選用之貢生土靜臣原請六品封典之布政司理間銜　應運原請以巡檢不論雙單月選用之附生甲保極高　閣原請以州判不論雙單月選用之州判銜申斯　等二十三員均原保清單與立案履歴坐銜不符奉准部咨行令查明覆奏之員兹經查明王承恩實係補用巡檢原保清單誤書爲候補州判賀兆蘭康曾厚二員實係候補未入流原單均誤書爲候補典史詹裕實係從九職銜光緒十年在豫省直東賑捐局報捐奉有執照履歴内誤書爲俊秀王容洲實係六品頂翎書識于雲從實係六品藍翎書識戴堃實係六品頂戴書識買富雲實係六品藍翎書識宋邦棟實係九品藍翎書識學長榮實係七品藍翎書識冀占一梁棟材實係八品藍翎書識韋慶琳宋學濂實係書識原單均書爲又童葉秦陳錫祿徐光榮實係書識原單均悮書爲俊秀陳桂實係光緒十五年六月恩貢生原單仍書廪生係屬錯誤王靜臣實係光緒二年在本省潘司由監生報貢捐生原單誤書爲監生陶應運在河南賑捐第十六次案内由從九職銜攺捐監生加捐布政司理問銜遵户部駁飭補交銀兩於光緒十六年二月奉到部照在案申保極原保立案内誤書爲申保傑查明實係申保極高鳳閣原單誤書爲高鳳岡查明實係高鳳閣申斯升　單誤書爲申斯生查明實係申斯　以上二十三員均係鄭工賑務案内出力之人旣經將原保清單及捐案逐一查明相應籲懇天恩俯准仍照原請奬勵以昭激勸除將局查詳細清單咨部查核外理合附片具陳仰乞聖鑒訓示謹奏奉硃批吏部議奏欽此○○阿克達春片再長江水師定章提督以半年駐卜江半年駐上江周歴巡閱察看　兵勤惰提臣李成謀今自太平府起程於二月二十三日到皖巡閱安慶等水師各營並與臣會商一切旋於二十五日仍帶師船駛赴上游各省巡閱所有巡閱到皖及起程上駛日期謹會同長江水師提臣李成謀附片具陳伏乞聖鑒謹奏奉硃批知道了欽此 
 
 

Page 11

 
 
[光緒十七年四月初十日京報全錄]  
　　宫門抄○諭旨二道錄前○發抄硃批四道○蘇撫剛奏爲特叅疏防獄官摺○又奏爲知縣留省歴練片○署江督沈奏報提督服　請仍飭任事片○又奏爲揀員請補陸路遊擊摺○又奏爲甄别道府州縣留省補用片○大臣懷奏遵旨估核應修各工銀兩摺○又奏敬謹核估各工情形摺○四月初十日刑部都察院大理寺廂紅旗值日宗人府引見十名吏部五十三名户部五名正黄滿七名正紅滿十名○何福堃周天霖預備召見○召見軍機清安何福堃周天霖○發抄馬丕瑶奏蒼梧縣水災情形奉硃批知道了卽着飭屬妥爲撫恤毋任失所欽此○又請將不肯移交防營之補用叅將張朝貴革職奉硃批着照所請兵部知道欽此○又會典舘圖說展限奉硃批着照所請該衙門知道欽此○松椿奏江蘇等省十五年分漕運等項未完各員職名奉硃批户部議奏單併發欽此○○江蘇巡撫臣剛毅跪奏爲特叅疏防未定罪名人犯越獄之管獄有獄各官請旨交部議處恭摺仰祈聖鑒事竊據丹陽縣知縣查文清禀稱該縣監獄自兵燹後尚未建復租賃民房收覊人犯光緒十七年正月初三日夜天括大風三更時分禁卒更夫人等進屋暫避均因困倦睡熟詎監犯王五卽王儀導乘間扭斷鐐銬攀折籠木越墻脱逃追捕無蹤當查該犯王五卽王儀導前因供認戳傷胞兄王儀方身死擬斬解司因提訊翻供據稱伊大胞兄王儀方被二胞兄王儀儕殺死伊僅止事後聽從棄屍係王儀儕囑伊頂認等語維時前縣亦訪得王五有聽從伊兄頂兇情事禀請將王五發回傳同王儀儕質訊尚未審明定罪之犯隨會營勘訊刑禁人等並無鬆刑賄縱情弊現在勒緝請查核等情臣查覊囚地方宜如何加意防範乃該管獄有獄各官漫不經心以致服制案内未定罪名人犯越墻脱逃實非尋常疏忽可比據藩臬兩司會詳請叅並來除飭將該典史李智植撤任遴員接署並飭鎭江府行提該典史同刑禁人等研訊存無鬆刑賄縱情弊據實錄供詳辦外相應請旨將管獄官丹陽縣典史李智植有獄官丹陽縣知縣查文清一併先行交部議處以示懲儆仍飭嚴緝該逃犯王五務獲究報倘限滿無獲再行照例叅辦理合會同署兩江總督臣沈秉成恭摺具奏伏乞皇上聖鑒訓示謹奏奉硃批李智植查文清均着先行交部議處餘依議欽此○○剛毅片再新選震澤縣知縣夏啓祥於上年十月領憑到省該員初膺外任於地方情形諸多未諳應暫行留省飭赴發審局學習以資歴練據江蘇藩臬兩司會詳前來除批飭遵照俟察看熟練再飭赴任外謹合詞附片陳明代乞聖鍳謹奏奉硃批吏部知道欽此○○沈秉成片再統領南字選鋒等營記名提督劉青煦前據報丁母憂禀請回籍奔喪前督臣曾國荃因防務緊要未便輕易統領當經奏明循案給假仍留營次在案兹據該提督禀稱計自光緒十四年九月十一日聞訃之日起不計閏扣至十六年十二月十一日二十七個月服闋呈請覈辦前來臣查該提督劉青煦統領南字選鋒等營於防礮臺操練各事肎均能悉心經理紀律嚴明兹據具報服闋除仍飭該提督任事統率營務加意訓練並分咨查照外謹附片具陳伏乞聖鑒謹奏奉硃批兵部知道欽此○○署理兩江總督安徽巡撫臣沈秉成跪奏爲揀員請補陸路遊擊員缺恭摺仰祈聖鑒事竊准部咨江西撫標右營遊擊吳繼培升補廣信營叅將業經引見准其升補所遺江西撫標右營遊擊員缺係陸路部推之缺應用儘先人員卽由該督等揀選儘先合例之員請補等因自應遵照揀員請補臣查是缺遊擊駐紥江西省城差操最關緊要非精明幹練熟悉營務之員難期勝任僅查江西儘先補用副將王國權年五十二歳湖南湘鄉縣人由武童於咸豐五年投効軍營轉戰湖北安徽等省迭著戰功荐保花翎儘先叅將復於克復湖北隨州屬山上津等處案内經前湖廣督臣官文等奏保同治三年二月二十日奉上諭王國權着免補叅將以副將遇缺儘先補用欽此十三年正月經升任江西撫臣劉坤一奏准留於江西酌量補用各在案該員熟習營務有勇知方以之借補是缺遊擊洵堪勝任核與借補定章限制亦屬相符合無仰懇天恩俯准以儘先補用副將王國權借補江西撫標右營遊擊員缺實於營伍地方均有裨益如蒙兪允俟部覆至日卽行給咨送部引見恭候欽定除飭取該員出身履歴及前在他省並無叅革矇保情事切結咨移部科外謹會同江西巡撫兼提督銜臣德馨恭摺具奏伏乞皇上聖鑒訓示謹奏奉硃批兵部議奏欽此○○沈秉成片再前准部咨道府州縣等官無論何項勞績歸入候補班人員卽以到省之日起子限一年奏明分川繁簡留省補用等因歴經循辦在案兹據江寗潘司續將在江寍差委之道員等官隨時甄别詳請加考具奏前來經臣察看得鹽運使銜江蘇補用道魯伯陽熟諳營務奮勉有爲二品頂戴江蘇補用道莫繩河熟悉洋務識量明通二品銜江蘇補用道楊兆　精於西學穩練老成鹽運使銜江蘇候補知府趙貽書心地樸誠才具開展五品銜江蘇候補知縣丁紹芬居心成實辦事精細知州銜江蘇候補班儘先補用知縣陳恩詔樸實不浮任事果敢均堪以繁缺道員知府知縣分别留省補用又前督臣曾國荃察看五品銜江蘇候補班前先補用知縣陳壎年力富强辦事認眞堪以繁缺留省補用未及彚奏留交到臣相應一併繕具履歴清單恭呈御覽此外尚有前督臣曾國荃察看試用同知劉卓栻年强才敏辦事認眞係不在勞績保奏人員之例應歸於試用班内照例辦理所有甄别道員等官緣由理合會同江蘇巡撫臣剛毅附片陳明伏乞聖鑒謹奏奉硃批吏部知道單併發欽此○○奴才懷塔布跪奏爲敬謹核佔福陵隆恩樓等處應修各工情形恭摺仰祈聖鑒事竊奴才前奉上諭敬查福陵應修各工均關緊要着派懷塔布敬謹勘沽奏明辦理奴才謹遵核估各情應需物料繁多當時先將明樓角樓應修各工需用實銀並請擇吉開工曁隆恩樓等處各工赶緊核估確數再行繕摺具奏由驛馳陳在案今敬謹勘得福陵前三門三間正脊倒落飛簷岔脊墜落瓦片脱節油飾爆落劵洞沉陷臌閃座臺走錯東西兩邊看牆頭停琉璃磚瓦脱落均應拆卸頭停添换磚石琉璃瓦料共需物料匠夫銀二千六百零三兩一錢三分八厘隆恩樓四面飛詹岔脊滴水瓦片脱節墜落廊柱門窗坎框隔扇木植全行𡮦朽油飾爆洛北面座台裂縫東西兩邊馬道磚塊鹻爛條石走錯應請拆卸頭停添换椽望木植磚瓦油飾見新黏補銅幪共估需物料匠夫銀六千九百八十九兩一錢一分二厘奴才目覩情形與前請興修各工情屬一體均關緊要並請賞發實銀請免折扣以期工堅料實奴才前摺奏請聲明在案俟奉到諭旨遵與明樓等工吉期到日一體興修庶免躭延以昭愼重倘拆卸後不露明處所稍有别情應由該承修大臣隨時續估奏明辦理至此次應修各工俟修竣查騐覆奏後彚造細數總册送部一併題銷惟查勘得天橋一座一百單八層一座係屬青磚冋由市窰燒造應由奴才採訪價值俟訪妥實再行核勘確數縉摺具奏奴才謹將估擬妥恊各要工確實數目應請興修並請一同賞發實銀請免折扣各緣由理合恭摺具奏由驛馳陳伏乞皇上聖鑒謹奏奉硃批該部知道欽此○○奴才懷塔布跪奏爲敬謹核估福陵天橋等處應修各工情形恭摺仰祈聖鑒事竊奴才前奉上諭應修各工均關緊要着派懷塔布敬謹勘估奏明辦理奴才謹遵核估各處所物料繁多謹將明樓等處曁隆恩慺等各要工應需實銀並請擇吉開工日期均已行繕摺具奏由驛馳陳各在案惟因天橋一座一百單八層一座係屬青磚向由市窰燒造應由奴才採訪價值俟查訪妥實核擬確數再行具奏兹將青磚市價奴才訪擬妥恊再四詳加核辦僅舊添新敬謹勘得天橋一座橋面沉陷兩邊花墻倒落劵洞沉陷脱落石柱倒頽一百單八層一座磚塊酥鹻兩邊花墻倒落牆頂黄瓦脱落東西底座臌閃應行拆卸添换磚石重砌换新共估需物料匠夫銀六千一百十一兩六錢三分九厘奴才　覩此工情形較量實　稍緩查與前請興修各工一體均關緊要並請賞發實銀請免折扣以期工堅料實奴才前摺奏請聲明在案俟奉到諭旨謹遵與前　興修各工吉期一體開工庶免躭延以昭愼重至此次應修各工俟修竣查騐覆奏後彚造細數總册送部題銷奴才謹將估擬要工　　　請興修並請賞發實銀各緣由理合恭摺由驛馳陳伏乞皇上聖鑒謹奏奉硃批該部知道欽此 
 
 

Page 12

 
 
[光緒十七年四月十一日京報全錄]  
　　宫門抄○諭旨二道錄前○發抄硃批五道○雲督王奏在籍武職藉事詐贓致釀人命請旨革職照例審辦摺○又奏懇恩開復知州留滇差委片○又奏揀員請補武職各官摺○又奏實缺武職應行迴避揀補對調摺○又奏實任守備照例對調摺○署江督沈奏陸路遊擊遵章揀員請補摺○四月十一日工部鴻臚寺正藍旗值日工部引見十三名○汪鳴鑾由東陵回京請安○福森布假滿請安○張英麟謝授少詹事恩○明秀續假十日○常清成安預備召見○倉塲奏漕船五日回空○召見軍機汪鳴鑾徐樹銘常清成安○發抄沈秉成奏試用通判蔡濟安等請照原保給奬奉硃批吏部議奏欽此○又請將捐賑出力之龔照瑗等自行建坊奉硃批着照所請禮部知道欽此○又無錫令吳觀樂署南匯令各缺奉硃批吏部知道欽此○又道員羅廷玉試用期滿奉硃批吏部知道欽此○又阮祖棠署徐州守奉硃批吏部知道欽此○○雲貴總督臣王文韶跪奏爲在籍武職藉事詐贓致釀人命請旨革職照例審辦恭摺仰祈聖鑒事竊據代理雲南尋甸州知州晏端溶禀州屬民婦聶楊氏服毒身死案内牽涉在籍遊擊周忠凌有詐贓威逼情事當將全案人證提省審辦去後兹據雲南府知府陳燦詳稱遵提屍夫聶峯貴訊據供有被詐情形該遊擊恃符狡展堅不承認詐請叅革訊辦等情復經批據雲南按察使岑毓寳會同布政使史念祖查明該遊擊周忠凌係尋甸州人由武童在本省軍營投効歴保花翎都司光緒九年撲滅昭通東川兩府土匪案内保以遊擊儘先補用十二年投効四川拿獲成都府嘓匪案内保加副將銜詳請奏叅前來臣覆查無異相應請旨將花翎副將銜補用遊擊周忠凌先行革職拔去翎枝以便照例審辦除咨部查照外謹會同雲南巡撫臣譚鈞培恭摺具奏伏乞皇上聖鑒訓示謹奏奉硃批着照所請兵部知道欽此○○王文韶片再開復廣西西隆州知州龔啓藩於光緒十三年來滇投効辦理猓黑軍務當差勤奮爲邊防得力之員又候選知縣左肇南投効防營歴充蒙自縣轉運局提調文案及支發局各差勤愼耐勞於邊務情形尤爲孰習據雲南善後局司道史念祖會同總理營務處臬司岑毓寳等詳請奏明留滇差遣委用等情前來臣覆查屬實合無仰懇天恩俯念雲南辦理邊防需員差遣准將開復廣西西隆州知州龔啓藩候選知縣左肇南留滇差遣委用俾收指臂之効除咨部查照外謹會同雲南巡撫臣譚鈞培附片具陳伏乞聖鑒訓示謹奏奉硃批着照所請吏部知道欽此○○雲貴總督臣王文韶跪奏爲揀員請補遊擊都司守備各缺以實營伍恭摺仰祈聖鑒事竊查臣標左營遊擊馬居春於光緒十六年十一月二十四日在任病故又雲南臨元鎭右營都司營帶中字後營梁禹福於光緒十六年十一月初四日在昔米軍營瘴故又維西協右營守備董良弼於光緒十六年十月二十日在任病故又曲尋協左營守備係部推缺昭通前營守備係題調缺臣於滇省候補人員内逐加遴選查臣標左營遊擊缺按照部章係第三輪第二缺應用儘先人員查有副將銜儘先補用遊擊韓亮久經戎行果敢有爲堪以請補臣標左營遊擊又　元鎭右營都司係第二輪第六缺應用應升應補人員查有副將銜儘先補用遊擊臨元鎭前營守備李萬華幹練勤能熟諳營務堪以升補臨元鎭右營都司又維西恊右營守備缺係第五輪第二缺應用儘先人員查有儘先補用都司姜太平操防得力辦事勤幹堪以借補維西協右營守備又曲尋恊左營守備係部推之缺查有升用都司期滿武進士張瑞玉年富力强營伍熟悉堪以請補曲尋恊左營守備又鶴麗鎭右營都司係第二輪第四缺應用儘先人員查有儘先補用都司馬汝賢才具明爽辦事穩練堪以請補鶴麗鎭右營都司又昭通鎭前營守備係題調缺查有儘先補用守備雲南提標中軍左哨千總倪聨陞訓練精勤差操奮勉堪以升補昭通鎭前營守備謹將該員等簡明履歴繕具清單恭呈御覽合無仰懇天恩俯念員缺緊要准以韓亮等分别補授遊擊都司守備各缺實於地方營伍兩有裨益如蒙兪允俟接准部覆分别給咨送部引見張瑞玉一員並懇勅部給予札付李萬華所遺臨元鎭前營守備缺係題補之缺容另揀合例人員請補所有揀補遊擊都司守備各缺緣由謹會同雲南巡撫譚鈞培署雲南提督臣蔡標恭摺具陳伏乞皇上聖鑒勅部核覆施行謹奏奉硃批兵部議奏單併發欽此○○雲貴總督臣王文韶跪奏爲實缺遊擊應行迴避照例揀員　調以實營伍恭摺仰祈聖鑒事竊臣標右營遊擊朱明新因距原籍在五百里以内例應廻避經臣奏請調補雲南昭通鎭前營遊擊員缺准兵部議覆昭通鎭前營遊擊係題調之缺令請將迴避應調之員調補覈與定例未符碍難核辦等因光緒十六年九月十一日具奏奉旨依議欽此欽遵咨行到滇自應遵照辦理查臣標右營遊擊朱明新係雲南廣西直隷州人距省不及五百里例應迴避查有雲南鶴麗鎭中營遊擊張世榮係廣西思恩府武緣縣人堪以互相對調與例亦符如蒙兪允該員等均係曾經引見之員並懇勅部换給調補札付令其各赴本任以實營伍所有實缺遊擊應行廻避揀員對調緣由謹會同雲南巡撫臣譚鈞培署雲南提督臣蔡標恭摺具奏伏乞皇上聖鑒勅部核覆施行謹奏奉硃批兵部議奏欽此○○雲貴總督臣王文韶跪奏爲實任守備廻避原籍照例對調恭摺仰祈聖鑒事竊查雲南威遠營左軍守備員缺前以儘先守備李永清請補經兵部核准行知在案旋據署臣標中軍副將李運龍詳據准補雲南威遠營左軍守備李永清禀稱聲明祖籍威遠廳寄居呈貢縣例應廻避懇請揀員對調等情臣以該員前拔把總升補守備履歴内並未聲明行令確查去後兹據代理雲南威遠同知李應棠查明李永清實係威遠廳民籍並無違碍冒籍情弊所具族鄰甘結申報前來臣覆核屬實查有雲南龍陵營中軍守備馬自珍係雲南臨安府阿迷州人堪以互相對調與例相符如蒙兪允俟接准部覆後卽行給咨該員等送部引見所有實任守備迴避原籍照例調補緣由理合會同雲南巡撫臣譚鈞培署雲南提督臣蔡標恭摺具奏伏乞皇上聖鑒勅部覈覆施行謹奏奉硃批兵部議奏欽此○○署理兩江總督安徽巡撫臣沈秉成跪奏爲陸路遊擊員缺遵章揀員請補恭摺仰祈聖鑒事竊江南提標後營遊擊王思才因病出缺所遺遊擊員缺接准部咨係陸路部推之缺應用儘先人員行令揀選合例人員請補等因前來伏查是缺遊擊前於裁攺江蘇水師營制案内移駐嘉定縣城接管吳淞劉河兩營所遺陸汛幅𢄙遼闊汛地綿長　緝巡防極關緊要非曉暢營伍熟悉地方之員難期勝任臣於陸路實缺候補各員内逐加遴選查有升用叅將儘先補用遊擊提標右營守備傅文彩年五十六歳湖南寗鄉縣人由武童於咸豐九年投効軍營隨剿江蘇安徽等省荐保以都司儘先補用克復金陵省城案内經前督臣曾國藩等奏保同治三年八月二十一日奉上諭着免補都司以遊擊儘先補用欽此續經奏留兩江候補十一年借補提標右營陸防守備光緒二年請咨赴部四月初一日蒙欽派王大臣騐放經兵部頒給札付六月初二日到營任事嗣於光緒二年分海運出力案内保俟補遊擊後以叅將儘先補用四年分江蘇海運出力案内保俟補遊擊後再加副將銜八年十三年兩次軍政案内荐舉卓異旋以前在軍營打仗受傷請免騎射均經部覆准在案該員熟悉營務辦　奮勇自到任以來兵民輯睦措置裕如按照都發官册核其名次在前各員除去保升過班及未經在標病故之員係在二十名之内以之請補是缺遊擊人地旣屬相宜核與定章亦屬相符謹遵部章將儘先遊擊名次在該員之前各員未便遷就請補緣由繕具請單恭呈御覽合無仰懇天恩俯念員缺緊要准以儘先補用遊擊提標右營陸防守備傳文彩補授提標後營遊擊員缺以收人地相宜之效如蒙兪允俟部覆至日卽行給咨送部引見恭候欽定除將履歴送部查核外謹會同江南提督臣譚碧理恭摺具陳伏乞皇上聖鑒訓示再所遺提標右營守備員缺江南現有合例人員應請扣留容臣揀員請補合併聲明謹奏奉硃批兵部議奏欽此 
 
