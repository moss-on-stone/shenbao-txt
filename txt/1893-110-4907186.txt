# 1893 - 110 - 4907186

 

Page 1

 
 
[新印增註飲香尺牘告成] [  圖書集成局代啓]  
　　魚鴈往還藉通情　尺牘雖小道然非腹空如瓠者所能走筆而成是書係白下慵隱子所箸由頌揚禀請以乞　戒致覆分爲二十八門門各數十首或駢或散其體不同要皆鏤月裁雲精心結撰卷首冠以時令賀壽賀喜諸集司句尤爲切要之文茲由飲香居士倩本局排印己告成每部四本定碼洋三角世有先覩爲快者請臨上海逢源重熙記書莊以及各書坊購取可也 
[預定六科準繩書票出售] [  圖書集成局啓]  
　　前明王肯堂先生以名進士精軒歧之學探幽索隱矹矹窮年所箸有六科準繩一書多至一百二十卷可謂集醫學之大成矣茲由公記倩本局印行字取夫新紙從其白校讎裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者謂移玉惠臨申報舘帳房可也如于成書後始來購取價值當再釐定特此布陳惟冀雅鑒 
[開印陳修園二十一種辭書告白] [  圖書集成局啓]  
　　陳修園先生爲閩之長樂人生平邃于醫學涵今茹古務盡精微暇嘗註釋古人所箸醫書博至二十一種闡其微妙發其艱深學者荀玩索而覃思之則盧扁眞原不難示諸堂上矣茲由保和康記倩本局代爲排印日内將次開工想杏林橘井中人當罔不先覩爲快也肅此佈陳惟冀雅鑒 
[論禁用錢籌]  
　　錢之有籌其弊深矣他處不多見惟蘇省爲盛行余己屢論及之盖蘇省小錢莊往往以學徒押櫃之銀或五十或一百收學徒六七人湊成數百金居然開張錢鋪彼其所以爲利者豈僅在兌換銀洋挑選重錢攙雜小錢而己哉每店必有錢籌籌以竹爲之或二百文或三百文人以其取携之便也多以洋銀易此竹籌帶在身邊茶　酒肆中零用百文數百文皆可付以錢籌彼此兩找與現錢無異於是開一錢莊必出錢籌生意之准地方之熱閙者所賣竹籌之數竟可多出於其資本數倍數十倍不止旣以竹籌易得洋銀遂有不數月而倒閉者不獨以竹籌易現洋而且并學徒之押櫃亦不復付還而受其害者衆矣余前在蘇垣僑寓四年而此等無從收錢之竹籌至今尚有十餘枝以是知蘇地之錢籌與上海之小洋竟大不相同小洋近來亦聞有僞者有輕者雖此中老斵輪亦不易辨然究尚有以辨之不若竹籌之不待辨也故以錢籌比之小洋則錢籌全乎脫空小洋爲結實可靠同一便於取携而小洋之勝於竹籌不啻倍蓰矣然而蘇垣則至今未行小洋仍用竹籌去年福建業己革去錢票之弊通用小洋初時亦覺不便有出而梗之者久而見期便而可靠與錢票之用迥乎不同於是咸稱其例近己一律通行矣而蘇州之竹籌升不聞有改絃而更張者昨觀蘇友函報謂蘇地通行竹籌向惟錢莊有之他業則未之有也近數年來無論何業及大小鋪皆以錢籌從事往往有多出錢籌無力支付以到致閉者今年錢業董事投蘇州府署聨名具禀務欲挽此頽風初以爲意者蘇地錢籌之害從此可以永革錢業董事之識見誠宏速哉及觀至下文則云魁太守批飭長元吳三邑尊悉心妥議現己會銜出示除錢業外不准行用錢籌如有巨鋪不得不用者當先將靑蚨二百千交存錢業公所倘有倒閉等事卽由該公所代爲發錢如其不然則須　房東爲之檐保出結書單否則概不准用嘻是則錢業中壟斷之計也夫使錢籌而無弊則豈獨錢莊可用他業何以不可用如其有弊則他業何以不可用而錢莊何以可用此其說之殊扦格焉而不可通彼鏤業董事謂他業之用錢籌者先須存錢二百千於錢業公所則是明明知錢籌之弊且明明知錢籌之如何害人而先事預防之其說未嘗不可行然不聞蘇地之開錢莊者皆先存錢於公所中也錢業可以不先存他業必須先存何其過信同業之甚而於他業則不肯輕信也泰西之有銀行也盈千累萬皆以行用鈔票外國鈔票與現錢無異聞其章程須先存銀若干於國庫而後可以開設且國家仍時往查家用出之鈔票不得過其資本之數其辦理認眞也如此故外國鈔票到處可以通行今中國之莊票其卽期者可以通用期票支票卽不能通用卽有用出者亦往往多糾葛終不若鈔票之便此何故哉一則足以取信於人一則人不能盡信也夫以錢莊期票支票尚有不足取信之處而謂竹籌反足以取信乎他業之錢籌爲錢莊中人所未信錢莊之錢籌又豈他業所共信乎果欲杜錢籌之弊不如改用小洋亦如福建之法再思其次則惟有照泰西之法如錢業之防他業者然先令存錢於官而官復隨時查其所出之籌嚴定章程不得逾其資本之數如此則錢莊不得以錢籌賣錢而初開之時己先存倒帳之念錢業之幸亦卽巿面之幸也若錢業則不必存錢而他業則必先存錢於錢業公所則直以爲錢之利權惟當歸之錢業錢業可以專其利他人不得與焉人其謂之公乎不公乎且云巨鋪不得不用試間何以不得不用其故安在且所存於錢業公所者又止有二百千文亦何足謂之巨舖此其中不過錢業中人忌他業之分其錢籌之利而故爲此把持之計南面者亦無乃過聽乎如欲平其不平則必令凡用錢籌者皆仿泰西使鈔要涬之法存錢於官而時查共使出鈔票之數而後可有維持世道之人其以余言爲何如 
[本館接奉電音]  
　　昨由京友電傳諭旨三道敬謹譯登○三月初八日奉上諭貴州布政使著嵩崑補授欽此同日奉旨載振著挑在乾淸門行走欽此同日奉硃筆吳講轉補翰林院侍讀學士李紱藻補授翰林院侍講學士欽此 
[移蹕恭紀]  
　　皇太后於二月二十七日幸頤和園駐蹕前己恭録報端皇上於是晨在西苑跪送皇太后鑾輿啓行後卽由西苑還宫俟皇太后還蹕西苑皇上再移駐瀛臺以資孝養承色笑於瑛閨傳羽觴於瑶圃非至聖其孰能之 
[五雲樓閣]  
　　管理太常寺事務禮部尚書臣宗室崑剛等謹奏爲題奏請旨事恭照三月十一日孝賢純皇后忌辰應行遺員恭詣裕陵讀文致祭謹案臣寺祀則内開應由陵上守護公等中題遣一人就近前往主祭准宗人府將守護公意普光裕等銜名開送過寺臣等照繕題本進呈恭候欽遣一人俟命下之日再由臣寺知照届期恭往將事理合題奏請旨二月十七日奉旨遣奉恩輔國公意普行禮欽此○兵部爲傳知事所有期滿本部効力差官張煥斗昝愼修二員於二月二十日帶領引見爲此傳知該二員於是日五鼓衣冠携帶弓張佩帶飄帶荷包手巾赴都虞司本部本所報名以備帶領引見先期於十八日午刻赴部演禮不准不到○吏部爲曉諭事所有分發江蘇試用道劉秉楨等二十一員本部於二月十六日午刻給照相應傳令該各員務於是日親身赴部承領執　勿 
 
 

Page 2

 
 
得自悮○新任詹事府少詹事梁少宫詹仲衡涓吉於二月二十三日午刻履新經主簿廳示仰闔署官員供事以及皂役工匠人等至期一體謁見○廂藍旗蒙古都統恩佑爲咨行事印房呈稱本旗公中佐領恩霖病故遺缺例應咨取五品以上京堂給事中御史郎中員外郎侍讀頭二三等侍衞冠軍使雲麾使治儀正前鋒叅領侍衞正副委護軍叅領鳥槍護軍叅領協尉副尉步軍校等與本旗應升人員一體揀選相應咨行貴衙門卽將前項各員保送一二員卽日咨覆本旗以憑辦理○侍衞處爲知照事二月十七日奉旨朕於明日辦事後由勤政殿乘轎出德昌門西苑門進西華門隆宗門出景運門至奉先殿拈香行禮畢進景運門内右門御前侍衞等隨同走長街出順貞門神武門進北上門由西山道至壽皇殿拈香行禮内廷行走王等隨同行禮畢由西山道出北上門進神武門順貞門至建福宫拈香行禮畢出内右門隆宗門西華門進西苑門德昌門還瀛臺用膳召見大臣卯初二刻預備欽此○吏部爲批示事本月分具呈分發廣東補用通判宗振呈請騐看分發到部查該員前署廣東陵水縣任内有欠解應徵光緒十六年地丁正銀奏叅旋卽掃數淸完奏請開復經本部移請該撫給咨送部引見現在開復之案尚未張見所有本月分騐看暫行扣除應俟開復之案帶領引見再行覈辦相應批示○詹事府爲咨報事所有奏補詹事府漢主簿何守信一員本部於二月十九日帶領引見相應開繕滿漢排單各二分預行咨報軍機處查照 
[秋曹政簡]  
　　刑部自客臘奏准嚴定收審案件凡實應科罪軍流徒以上各案犯方准各理刑衙門移送刑部訊辦其餘罪止枷杖曁一切田産戶婚帳目瑣案卽由步軍統領五城順天府大宛兩縣自行訊結以免延宕而歸簡易業經通行知照自今正開篆後各衙門移送案犯寥寥無幾竟有二三日不收一案者誦草生公府靜花落訟庭閒之句想見部署諸君自有坐鎭雍容之趣惟差役等則未免觖望耳 
[兵米改章]  
　　熱河駐防八旂兵丁按季支領甲米曾經奏淮按年採買存倉開放每届十年盤查一次近經熱河奎都統斌函商李傅相以熱河駐防旂管兵米向由直隷派員採買運往熱河轉述之費不少核計米價有逾於本地者且一經儲倉霉耗卽所不免兵丁領食尚須碾費不得不變通辦理擬自本年春季起熱河駐防兵米化照京旗甲米折色成案改放折色銀兩由兵丁按季領支自行購食如此辦理可免運費折耗又便兵丁食用經孚傅相奎都統會銜入奏己邀兪允矣 
[要犯自盡續聞]  
　　本月初五日金陵要犯李顯謀服毒自盡於江寍府獄本館己疉接訪事人電報信函録登於報兹又郵到詳細情形云本月初二日匪首匡生明解到省垣初三四五等日連次在上元縣署訊鞫匡供稱原籍湖北年三十八歳與胞兄匡是明同居向喜交結好漢故會中人咸推爲領袖靜聽指揮胞兄屢勸拒絕諸人我不信也某年某月與李世忠之子名鴻者在申江某酒樓相晤談及渠父被殺係爲人所陷害久思報仇雪恨苦無軍火擬約會友助一臂之力時有曾姓蔣姓二人在座蔣夙與洋人美生相識勸李鴻匯銀五萬餘兩購辦洋鎗彼此定議而散李鴻卽時回籍不半月寄銀如數其時我有事往湖南後聞洋鎗案破李鴻被獲在會之人遂立時星散承審官問李面貌情形若何匡一一供明與在獄之李顯謀無異當卽令匪畫供俟晚間提李對質此初五日午後事也事後不知何人通消息於李李潛吞阿芙蓉膏一盞其妻三十二歳妾二十四歳亦同時自裁李小軒太守聞報立刻延醫灌救己無及矣是晚卽率江寍上元兩縣飛禀督憲劉峴帥峴帥飭首縣於初六日先行相騐并提獄卒鞫問有無賄託情事恐管獄官必難脫然無累也至匡生明爲匪是實大約數日内卽須明正典刑矣 
[潤州試事]  
　　本月初一日鎭江府王可莊太守考試丹徒縣屬及京口駐防文童先期出示曉諭各童須應名領卷魚貫入塲不得擁擠喧譁肆行騷擾如有不遵規例者除本童扣考外廪保亦予處分諸童莫不恪守塲規整齊嚴肅是日應試者丹徒約七百人駐防約二十餘人丹徒己冠首題狂者進取至不可以作巫醫未冠首題疾固也駐防首題是知其不可而爲之者與通塲交題如追放豚詩題賦得况竹澆花興有餘得餘字題後標明申刻凈塲不准繼燭違者不録有左陸二童遲至次日黎明繳卷太守惡其不守塲規當卽牌示謂本當傳該原保及父兄斥責姑寛不録著諸童嗣後務須一律恪遵○初四日考丹陽縣屬文童正塲應試者約九百餘人己冠首題苟合矣至旣庶矣未冠首題苟完矣通塲次題不下帶而道存焉詩題賦得春江水暖鴨先知得江字諸重有鑒於丹徒考試正塲時有因遲延不録者以故無敢懈玩未交三鼓己一律納卷出塲矣○鎭江府屬試院設在金壇院前有四縣公所數椽以備諸生童進塲時小憩近以人多屋窄促膝難安因擬添建若干約需洋銀千餘圓之諸王太守聞有此事首先捐助一百圓諸　生更於諸童繕結時勸爲捐助由二百文至一圓量力出資給子收條爲據 
[上將蒐軍]  
長江水師統領黄昌岐爵軍門於初四日晚間秉節莅瓜洲兩岸砲聲隆隆不絕次日升帳簡閱見長龍三板走陣打靶俱能合節應絃不覺顧而樂之深爲嘉許旋於初六晨鍾鳴八下舟抵鎭江下碇招商局碼頭各官俱至江千迎迓軍門以次接見旋登岸答拜前爲有長江水師提督軍門賞穿黄馬褂紫禁城騎馬節制五省水師各鎭三等男爵諸銜牌有親兵數十名手執刀乂在輿前護衞先至洋馬路拜會英美諸領事俱飭丁擋駕次及外營吳軍門然後入城拜都統及道憲等員下午道憲設宴甘露寺六朝山色盡落尊前把酒淸談其樂何極有見者謂軍門年逾耳順而精神矍鑠和藹可親知天上將星固非凡人所可及也洎鐘敲六句卽興辭而出遄返金陵内外營弁兵俱聲砲鳴槍致敬 
[爲子捐軀]  
　　金陵黑廊有永發祥襪店上月中旬午炊不愼遺火薪中勢將上熾幸鄰人奔救得以化險爲夷當倉卒時店夥搬運箱簏紛紛擾擾某徒乘勢攫取洋銀三十元飛奔而逸火息後各處追尋迄無　跡店主人奔告其父某甲並責令賠償此欵甲云劉景升兒子雖是豚犬然亦不至甘爲鼠竊或者日以鞭撻從事使彼無地可容憤極從河伯遊耳無多言生還我人死還我屍否則不汝容也主人與之口角幾致揮拳次日甲長子又至襪店滋閙欲代阿弟索命主人憤憤具呈縣署一訴其寃詞雖投而未集訊也忽一日某徒身携佛餅至水西門船行買舟赴浙一身之外别無長物船行大疑謂腰纒空空何以　涉數千餘里得無欲啖而翁三日飯耶徒聞言大漸亟出二十餘番付船行曰謂子不信請以阿堵物爲質復取回銀餅一對入巿製辦行裝甫至城關適遇店主人之姪率衣握髮扭回店中比至適乃父乃兄坐索不休目眈眈語剌剌行將動武一見徒回主人大喜亟詢顚末問洋蚨所在徒歴舉以對主人顧謂徒之父兄曰今如何矣有勞賢喬梓貴趾同赴船行取回贓物不爾當對簿公庭看汝老而皮向何處避躱甲俯自不語相逕去至則船行反面若不相識曰迂哉子也豈有素不相識之人肯以重貲與我附舟則有之存洋則未也彼或樗蒱塲中烟花窟裏一擲而盡故飾其詞以爲彌縫計耳反復駁詰矢口不移甲無奈挺身認賠率子恨恨而返此二月廿三日事也廿四日二鼓後天大雷雨甲籠燈立襪店檐下時店門己扃僞爲避雨者見路斷行人出繩自縊魚更五躍擊柝者見而駭呼店夥驚起啓扉出視屍己體冷如氷無從施救久早赴縣請騐有和事老勸店主人給以衣棺免致纏訟且謂父以子亡不孝之罪上通於天何可令長官知之兩造首肯遂寢其事或謂甲之死固窘於出貲羞於對人以致捐却軀命而實有物以憑之不然繩細如筆管足離地不一尺何竟懸而不斷耶噫異矣 
[子殉其父]  
　　前報紀甘泉縣邵伯司吕韵和少尹客臘因逋欠纍纍無可彌縫自縊身死云云聞者莫不惻然兹聞靈櫬尚寄蕭寺中其公子伯仲兩人寢苫枕塊擗踊哀號祗以術乏點金未能扶柩言旋奉安窀穸少尹雖籍隷皖省而眷屬仍寓吳門上月某日仲恐蘇寓無人照科 
 
 

Page 3

 
 
遂買舟先返藉以摒擋伯孑然獨守靈櫬愈形憂鬱嘗語人曰自顧昻藏七尺軀同居覆載之中竟不能以一坏黄土掩蓋親骸尚復何以爲人何以爲子聲涙俱下哀動旁觀某日晨起忽見其於少尹絕命處自縊而死圖鎭閧傳無不爲之驚嘆某紳聞而憫之倡集捐欵暫爲收殮一面寄　至蘇所可異者仲行至半途忽又折回邵鎭入門一慟幾不欲生人有問其何以不赴吳門遽爾遄返者則曰某日黄昏時片棹甫停登岸閒步忽見吾兄迎面來向吾一揖吾正欲有言己不知何往不禁悵然者久之心知有異是以奔回果有此意外之變計其時正伯自縊之時也嘻異己聞某紳己備函勸仲來揚面懇各大憲代籌欵項俾喬梓幽魂不致久淹異地嗚呼名列仕版而竟不能自顧其家自保其身至以性命殉之父殉於前子殉於後人世傷心之事孰有過於此者乎某紳有此豪舉可以砭頑起懦必能集腋成裘慰死者於九原也 
[鄮嶺叢談]  
　　閩人戴三官久客寍波著名游棍也去春住江北岸毆擊巡捕就擒後送縣笞貢數百板經人保鄱兹鄞縣捕役念及盜竊之案層見疉出四路探緝幾費苦心始探得戴近因别案牽連又在捕房管押因前往移提歸案戴竟挺身出鬥捕投力不能制於是號召衆夥四面兠拿戴見勢不佳躍過新江橋躱入宫前湯令公廟内將門緊閉死據其中捕役無計可施請駐防濱江廟之緑頭勇協拿如得擒回縣署楊大令研訊之下供詞狡展堅不承招蓋彼明知旣無重案可稽又無旁人告發也大令遂判令重責枷號發大門示衆捕役深恐期滿開釋必受荼毒哀求大令重懲不知大令作何發落也○永利信局船被匪攔刼一案前己詳録報端兹聞局主又赴寗波府上控府尊批示云盜匪敢於近城河道攔刦行船爲向來所未見實屬藐法己極仰鄞縣立卽會營選派幹練兵役懸賞購線勒限一個月務將贓盜盡獲嚴辦以安行旅至該局代寄信物被刼事出意外在各號索賠亦分所當然但遽一概停寄未免過甚自應飭令一面酌賠一面准其輪寄方爲公道惟所行十分賠三章程該縣有無案據是否允協併由縣查明核議飭遵具覆毋延 
[東甌米巿]  
　　甌郡積榖不少而米價陡漲民心因此驚惶幸協昌茂等號備貲糴運來温接濟近日裝到漢米一三艘米價由是稍平然上白米猶售至三元五角云 
[白骨成灰]  
　　松江華亭縣治南鄕豎護莊雙玄壇廟南首有隙地數弓蔓草烟荒無人耕種莊民時以祖先棺木攢厝此間劇憐夜月人歸空招餒魄愁屬秋墳鬼唱誰酧詩魂荒塚棠梨夫亦大堪痛哭矣淸明時節有殷姓嫗手執紙錢一陌焚化於亡妹棺前不期細草叢叢半多枯萎一經然及火勢　原嫗　駭之餘倒地亂滚一霎時火由衣衫而及皮肉遍體焦灼遂致一命鳴呼移時火更延燒所停棺木一連數十具被祝融氏搜括無遺事後各屍屬均向嫗子某甲爲難幸經某莊董矜憐謂其母己慘斃可憐諸君當格外見原毋再苛求衆始怏怏而返又郡城西門外秀野橋北荒地上亦有倪姓祖孫及薙髮匠某甲棺木三具一日有吳某者携生芻一束來此祭饗比焚化冥鏹火竟燃及茅柴以致所厝三棺竟如爨下焦桐頃刻化爲灰燼倪子茂才也擬控請地方官究懲嗣經張明經排難解紛令吳以洋銀十八元製套棺盛枯胾并服禮以了其事噫贏氏燔書之燄何堪白骨遺殃柳家賀火之書難向黄泉遥致世之停親不葬者其盍鑒及前車乎而淸明焚化冥錢益知不可不慎矣 
[滬上官塲紀事]  
　　浙江糧道世觀察來申己登昨報日午後觀察乘緑呢大轎導以軍健戈什哈由浙江海運局入城向文武各衙門投剌並赴鄧方伯舟次拜會○江蘇藩司鄧小赤方伯秉節至申江折赴寶山縣勘視海塘己登前報昨日黎明方伯乘小火輪船由寶山遄返停泊觀音閣碼頭午後本邑關道憲聶觀察松滬厘捐局督辦錢觀察提右營廖叅戎松海防同知劉司馬上海縣黄大令假張氏花園公讌羽觴醉月瓊筵坐花亦宦海中風流佳話也又聞方伯定於今日午前起程回蘇 
[過涉滅頂]  
　　上禮拜六卽三月初七日太古洋行桂林輪船到自汕頭船主名曰勝得者戲乘小艇至楊樹浦游行鳥語化香頗饒逸趣途遇團練兵隊小樂工米彩兒遂相携而返舟抵法租界對面浦中黑雲下垂雷雨驟至大風捲水舟遂欹傾正捩柁時舟忽沈没白米及一中國水手同赴波心惟另一舟人經人救起得慶生還以久慣乘風破浪之人而一旦忽遭水顾可見萬事皆有數在人亦何苦與天相爭耶至禮拜日 
淸晨米彩兒及中國水手屍骸己經撈獲昨日又獲白勝得之屍細檢身畔金表及練早己不翼而飛隨遍發訃音定於今日下午五十鐘時舁赴西國墳中安葬 
[馬車肇禍]  
　　前日五點鐘時有江北人變喜者駕駛馬車因馬性甚劣一往直前控勒不住行至虹口新馬路地方將某乙所停豆腐乾擔撞翻馬亦跌仆於地幸乙眼明手快急忙躱過未被踏傷亦云幸矣嗣將馬曳起以小洋三角賠償豆腐乾擔始寢其事 
[負荆請罪]  
　　有周子京者在徐家匯地方開設湘園老虎灶稍有積蓄娶對面許義森京貨店婢女爲妻側挺旁生兩賦弄璋之喜周旣顧而樂之嗣有徐某者有田二方售與許義森管業周求之不得遂遷怒於許奔至京貨店將櫃上所供石榔頭提起猛擊一下櫃樹頓成虀粉又將零星物件擊毁一空店夥見其兇横無敢與之抗拒者事後許將店門閉歇欲赴官署控告周自知理屈央人調處將櫃樹修還以香燭鞭爆登門服禮始免對簿公庭 
[彩雲重現]  
　　劉姓子娶張阿春之女爲妻隨卽遁去云云本館曾記諸報端而標其目曰彩雲何在兹悉前日張女歸家適劉與張互相爭閙旣而劉欲挈女回鄕里併令張保其永不來申張妻某氏曰我之女汝之媳也嫁雞逐雞見諸古諺來申與否與我何干劉遂大肆咆哮務欲張繕立筆據氏見劉兇横己極不可以口舌爭竟潛吞紫霞膏僵臥楊上比劉知覺早己氣息全無急將氏屍抱往張家張堅不收受正在爲難之際得十二圖地甲理勸想可免涉訟公庭也 
[撈獲浮屍]  
　　前日午後本邑南巿大關前同仁輔元堂救生局巡船巡至下海浦撈獲男屍二具設法帶回由司事察得屍身己腐爛不堪面目幾難辨認一屍下體無褲赤條條不掛一絲隨給棺木殮之發壇召認 
[提犯順供]  
　　去秋本邑西南鄕虹橋左近船戶周克義與販蓤船夥孫春亭口角櫓忽壓下將孫擊斃屍兄春榮投縣禀報黄大令詣騐屬實將周訊實收禁此己紀諸去歳報章矣前日捕廳陸少尉提周至案騐明面貌卽著在供單上畫押加蓋箕斗仍還禁所聽候備文起角過堂 
[南巿瑣聞]  
　　寗波人徐雲法僑寓本邑英租界二圖地方其妻包氏輕尊性成不安於室潛與某甲有染明來暗去己非一朝上月包席捲所有而逃徐四出偵尋迄無消息睦至前日始左大東門外高巷頭左近見氏在某乙烟館中入内詰之氏言語支吾乙則己乘間他往遂報知地甲將氏及所生之女連器具携回迨乙歸來己無可如何惟有跌足長嘆而己○南巿王家碼頭同裕昌傘店内有陳三者向與顧富榮相識前日不知何故忽爾互毆旁人竭力調停誓不肯息旣而陳妻奔告十六鋪地甲不知能免屈膝訟庭否 
[上海巡局瑣案]  
　　作僞送捕己見報章兹悉其詳爰再録入事緣本月初四日浦左陸家行脚夫李阿土擕鷹餅十三枚小洋銀九角來申買土行至呼志家弄口忽與一人相碰然尚不以爲意行數武向懷中摸索則鷹餅己化作靑鉛登時情急萬分奔投十六鋪地甲家及保甲局中報請查緝至某日猪販徐方高在南巿太平碼頭購銅錫器見地上有銅押髮簪一枝俯身拾取卽有口操湖南音之吳德桂向之爭奪徐不允爭執間徐忽失去洋蚨三十餘翼遂將吳扭至十六鋪巡防北局請追局員　翼雲二尹提訊之餘吳堅不承認二尹一再駁詰吳始供稱初四日 
 
 

Page 4

 
 
李所失洋銀確由小的掉換二尹詰其現住何處供稱小的現住法馬路老德記客棧中二尹卽汳勇持函協同地甲赴法捕房請捕頭派包探偕往寓處捕出僞銀首飾十餘件銅餅八枚一并送入捕房前日徐又投局訴稱母親現在患病小的急思回里不克久留所失鷹餅三十餘枚情願免追叩求銷案二尹准之著卽具結呈案一面令李投公堂候示○醫生徐浪亭投爛泥渡巡防局訴稱妻妹張氏久己孀居近忽杳無蹤影家中雜物亦己　運一空前日遇諸南十七圖陸掌全家急向領回反遭毆擊叩求提究感德無涯高介臣二尹准之昨日派勇將陸及張氏拘到局中押候研訊○前報紀高昌廟巡防局拘獲賭棍曹阿二研訊之下供出蟒大橋一帶設有大賭塲由曹桂林馬秀和等十餘人爲首魯二尹飭勇協同地甲嚴拿務獲旋將桂林拘住嚴究之下供稱小的在賭塲帮忙並非賭首實由秀和及弟秀卿設局誘賭尚乞鑒原訊至此秀卿自行投案聲稱小的等皆安分營生不敢犯賭二尹著卽退下務拿秀和懲辦秀和知不能免商令在局開花之小老虎投案頂冐二尹未及訊鞫巡勇中有與之相識者卽喝曰爾係小老虎豈欲李代桃僵耶小老虎知事己敗露正欲奔逃被勇獲住勒令長跽案前二尹以小老虎膽敢來案混充著重責二百板問爾向操何業秀和究在何處供稱小的係金陵人曾在製造局洋槍樓作工邇來賦閒己久秀和現己避匿有小烟館開在廣東街二尹立飭勇丁會同地甲將秀和所開烟館先行封閉再候緝拿○小竊姚木金經捕夥某甲獲送高昌廟巡防局請懲旣而乘間脫逃復在新碼頭拘獲其中情節前己屢紀報章當日保甲局員魯二尹飭提至案問爾旣拘獲何以竟竊取典守者之對時表豈眞膽大如天乎姚叩頭認罪不置一言二尹判令重責三百板枷號五日押令遊行 
[上海縣署瑣案]  
　　极板船戶林阿興挈妻楊氏控被族人林甲兇毆己詳本報前晚黄愛棠大令升堂研訊阿興訴稱小的係福建人年四十六歳在治下操杉板船餬口計杉板二三十艘每日輪流渡客昨日應輪小的承值正欲招攬客人忽有族人林甲卽林阿羅强行霸阻與之論說阿羅反糾同林阿林林阿來林阿富將小的兇毆妻子聞信前來亦遭毆擊且被擲入捕江旋經小的援起叩求訊究以儆兇頑楊氏供稱小婦人年四十七歳是日聞丈夫被毆前往勸解竟被將左手毆傷大令問毆爾者爲誰答稱由阿羅兇毆大令飭仵作騐得楊氏左手背受傷屬實卽諭令阿興補遞禀詞候飭差協同地甲提行兇人訊辦○去臘義記鹹魚行主郭金文控行夥鄭洪周虧欠錢九十千有奇黄大令研訊之下鄭供稱錢係胡桐生所欠大令飭差提胡訊供收押此巳見諸報章矣前晚覆訊郭並未投案鄭供稱原籍徽州前在義記爲夥被胡借錢使用届期不能歸趙現求向胡究追大令問胡借爾洋銀可曾立據供稱胡借時言時卽日歸還未經立據大令命提胡研訊胡供稱與鄭同鄕雖曾識面並未借貸洋銀如果曾有往來試問筆據何在大令一再盤詰兩造仍執定前詞遂判令胡繳呈洋銀五十元給郭具領鄭笞責二百板具以後不向胡滋擾切結赶緊回籍不准逗遛○昨日法公堂解送流氓徐春榮至縣請卽遞解回籍黄大令飭收所候訊 
[募山東賑捐啓]  
　　昔帝世命司空伯禹治水九洲底定東漸西被天下安居粒食者數百年而齊桓公時始河决口厥後而戰國而兩漢而六朝至唐宋元明書河决者史不絕書豈後世治水者皆未得其術歟蓋其中有刼數存焉熙朝混一寰區四夷賓服昇平雅頌二百餘年於兹矣獨河患每間歳而一出順直河東淮揚之間近河之民旣至巢窟比歳以來蓋無安居之日任辰秋濟南一帶漂没尤甚至數十州縣之多王子堅心　然傷之來問拯救之計於道人道人攢化人間不能辭也因前囑其將被災情形繪爲一册使有心人目擊神傷慨然於己溺己飢也夫千金之裘非一狐之腋萬間之厦非一木之支王子寒素士也其能以一人之力爲也哉今繪圖成道人用不惜數語以告海内仁人願海内仁人以道人之心爲心而有以助我王子也十一月十四夜漏三下回道人臨慈谿奉心壇筆賜捐者請送至抛球塲同懋參號當給收條庶免爵誤每月登報以昭信實謝家福經元善楊廷棨王恭壽 
[創捐賑災]  
　　謹啓者敝鄕鎭海泰邱兩鄕被災乞賑異常急迫業經請登報章布告公鑒乃蒙葉樹德大善士俯憐災黎首先墊解洋五百元又張依仁大善士代勸源記號大善士墊解洋二百元又無名氏大善士募助洋六十元情殷利濟誼切桑梓賊領之下莫名感激當卽彚解先行散賑承厚澤之挹注俾涸鮒以旋蘇今蒙大善士首先解囊所望後君子聞風興起災黎幸甚亮等幸甚乞再登報特申謝悃鎭海縣柴橋泰邱鄕胡儒亮張玉成等謹誌 
[衆善同緣]  
　　謹啓者敝堂接奉古潤病餘生大善士樂助山東賑銀五十兩又奉蔚豐厚票號交來晉益堂大善士樂助山西賑銀三十兩零九錢又奉榮陽居易氏大善士以隣居失愼幸未罹災樂助山西賑洋二十元又奉除少卿仁翁交來無名大善士樂助山西賑洋七十元本堂善舉洋三十元又奉蘇州恒孚銀樓經募各戶樂助洋二十元一角銀一兩七錢四分玉器四件錢五十文統入山西賑捐先後祗領仰蒙善善交孚源源接助閱報憫災黎之慘聞風輸義士之錢上天默相吉人功德莫如救命事半功倍福壽無蛳謹乞附登報章叩謝鴻慈敬告同緣藉資觀感上海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東官報]  
　　藩憲牌示廣州府虎門同知缺委高州府通判程先進署理惠來縣知縣缺委補用知縣温樹棻署理准補連平州長吉里可巡檢何寶棻准補平遠縣壩頭司巡檢胡源准補信宜縣懷鄕司巡檢張蘭浦均飭赴新任新興縣知縣缺以軍功候補知縣劉盛芳題補徐聞縣東塲司巡檢缺以鄭工遇缺先用巡檢韓方扑題補河源縣藍口司巡檢缺以海防新班先用巡檢何國楨題補准補南海縣江浦司巡檢趙錫 
齡准補陽江廳七鞏司巡檢徐守廉准調防城縣江平司巡檢王兆麟均飭赴新任 
[江西官報]  
　　江蘇候補道李家驊辭往金陵德中丞親往前樟樹通判恩霖靈前致祭知府王錫三委往上海查詢外洋硝磺價值知縣劉至健騐收省垣各城門工程張紹箕派往外屬測繪儥圖孫河委辦輿圖館考校縣丞馮錫光起服來江直隷候補道譚文煥往餘干省親繆德棻委書局總較候補府李宗言會辦七門城門保甲知縣任佑觀卸辦三曲灘卡回省龍泉縣龍昌嶽因病給假回省就醫以補用縣宋學沂酌委署理抵作新班輪委又准補龍泉北鄕司沈榮朝飭赴新任工部主事趙協莘由京回新建籍補用縣黄際亨由樂平緝私卡解私鹽來省謝記大功一次兪官圻委往德化查驛站府照沈熙接查惠内保甲董振貽接查進外保甲典史孫廷樟接查進賢門府經徐銘新廻避來江禀到知縣何其坦由山東振捐保舉補用知府知州黄壽英回湖日工程局州判徐信麟委辦昌山釐卡山東卽用縣楊鏞由建昌籍來省吉字營楊樂賓前哨羅爲善左哨龍名應右哨鄒閣朝俱來省禀到署高安典史方能迪謝委樂平典史黄裳謝委補用府孫傳鼎往辦景德鎭釐卡補用縣陳本棠卸辦良口卡由順直振捐議叙同知銜章乃正委辦許灣釐卡江蘇州同王謨委辦姑塘緝私卡兩淮鹽知事張之溶委辦九江鹽棧王渭濱姚敷典俱拔委一次州判徐信麟委辦昌山卡遊擊張大雄接查惠民門知縣魏碩輔委辦泰和緝私卡署贑州府賈孝珍卸袁州府事禀赴新任知縣張瓊委解地丁銀進京 
[金陵官報]  
　　三月初一日卽用縣王慶埏到由蘇解餉來並禀知分寗差委初二日委辦下關厘捐知縣楊鳳池禀知到差初三日委署通州州同王如璋辭赴任初四日知縣鍾爾濂奉府委發審並到差初五日安徽同知楊恩慶叩謝南洋請奬案内蒙保補缺後以知府用藩轅牌示甘泉縣邵伯司巡檢吕賢詢病故遺缺查有巡檢張壽同堪以請補 
[紅絲巧繫]  
　　金陵神策門外潘氏子年十八軀幹偉然而性憨絕同院翁姓女年與之相若丰姿妙麗情竇己開見潘輒以秋波送情而潘茫然也心恨其痴顧無術可以悟之前月下旬天氣温和夜過潘之臥室見燈光榮熒竹窓洞開女心大動踰窓而入乘其睡熟聳身俛就潘驚醒欲號女亟以布被蒙其首使不出聲潘悶極手足亂舞女知中己决裂按其兩臂而抱持之低呼曰我與爾戲勿懼勿號良久寂然啓其衾己氣絕矣大駭思仍踰窓出忽潘母立窓外喚兒曰天將雨矣凉風侵人速起閉窓屢呼不應瞥見一黑影入牀下大疑破扉而進登榻撫兒鼻息己斷四肢冰冷惟心窠尚温駭極聲嘶家人畢集共視牀下乃翁女也掖而出之見頸繫紅帶口吐白沬面色如灰益不解其何故呼翁媪至告以情各持薑湯灌其子女至五鼓皆蘇蓋女伏牀下時畏罪解帶自勒也兩家推求事之顚末不欲聲張亟倩冰人成就良緣議聘有日矣自來月老荆絲不肯爲人輕繫往往有千磨百折而始遂痴心者此事作合尤奇姻緣簿中又添一佳話 
[姻緣難合]  
　　陸阿四者蘇之某鄕人也素習梓人業在東美巷某木作爲夥性好揮霍囊槖不豐常向人借貸賒欠人遂以不了漢稱之自幼聘北街柴行主蔣姓之第三女爲妻蔣見其家計目落不肯以掌珠授之隂有悔婚意去秋屢倩氷上人逹意蔣謂須送茶禮五十金再議婚期陸之姊丈某甲慨然自任如數與之而蔣又以他故爲詞頓梗前議去冬蔣逝世陸卽糾約多人作搶親之舉不料忙亂中悮搶鄰女蔣子聞而勃然嘯侣命儔而至將鄰女搶回並以老拳相贈陸忿恨交加投長洲縣署喊控工大令提訊之下令陸再出洋銀十枚與女成親兩造己畫諸矣至正月廿七日甲以洋十元交媒妁之手送往女家諏吉二月廿三日迎娶賃屋於倉米巷方謂洞房春滿不羡裴航詎料彩輿一去杳不復來直至四鼓敲殘始簇擁而至甫抵門新人突自輿中躍出趨至堂上擊桌三下大聲曰我來也勸汝今生勿生妄想欲諧伉儷請俟來世言畢突出并州快剪刀將三千根煩惱絲剪去擲於陸前曰請卽以之結髮也遂横臥於檯上陸膛目熟視不知爲計親友來賀者莫不愕然新人身穿靑布襖褲白布包頭盈尺蓮船穿以白鞋又見輿後跟隨短衣窄袖者數十人女之兄若弟亦在其中揚言曰如必欲交拜我等當效拔劍項莊爲君起舞也陸聞言惴惴不敢於裙邊袖角一嗅餘香翌早新人往茶肆啜茗陸則緊隨其後歸而憇於路側觀者甚衆或有爲之角勸者則摩拳擦掌而言曰彼一木工得靑蚨二百翼被我一人浪費尚不敷安能爲衣食計乎我計己决諸君勿復言觀者爲之橋舌不下此眞不了事也不知不了漢將何以了之 
[仁濟和保險有限公司合辦第七届帳略]  
　　綜結一該股分資本規銀八十萬兩一該前届股分存息規銀一萬一千九百四兩五錢一該本届股分存息規銀六萬四千兩一該舊存股票派來公積搭入布股規銀一萬七千兩一該各局回綵規銀二千五百九十七兩八錢九分四厘一該董事酬儀規銀八百兩一該船局出力司事酬儀規銀四百五十兩一該各執事酬勞提借規銀一千兩一該上海包繳餘欵規銀一千八百十二兩七錢三厘一該保安洋行轉保逾額保費規銀二十五兩六錢三分一該綵結公積規銀四萬二千三百九十三兩五錢七分二厘共計結該各存規銀九十四萬一千九百八十四兩二錢九分九厘一存輪船總局規銀二十萬兩一存織布總局規銀八萬兩一存匯豐銀行規銀二十七萬兩一存法籣西銀行規銀十五萬兩一存麥加利銀行規銀五萬兩一存織布股票規銀一萬七千兩一存輪船商局往來規銀十五萬五千六百五十二兩二錢六分八厘一存匯豐銀行利息規銀一千五百九十七兩八錢三厘一存法蘭西銀行利息規銀五千七百八兩二錢一分八釐一存麥加利銀行利息規銀一千八百三十六兩九錢八分六厘一存和興公司飛馬輪船賠欵規銀一萬兩一存上海客商欠保費規銀一百四十七兩二錢一分七厘一存仁川局欠保費規銀十五兩五錢一分二厘一存現存英洋規銀二十六兩二錢九分五厘共計結存各該規銀九十四萬一千九百八十四兩二錢九分九厘○綵結一進各局保費規銀八萬六千七百二十八兩六錢二分五厘一進商局存項利息二十萬兩周息六厘己收規銀一萬二千兩一進匯豐銀行存項利息二萬兩周息四厘半己收規銀九百兩一進匯豐銀行存項利息十五萬兩周息四厘半己怍規銀六千七百五十兩一進匯豐銀行存項利息二十七萬兩周息四厘半核至年底規銀一千五百九十七兩八錢三厘一進有利銀行存項利息五萬兩周息五厘一年半己收規銀三千七百五十兩一進麥加利銀行存項利息五萬兩周息四厘六箇月己收規銀一千兩一進麥加利銀行存項利息五萬兩周息四厘半核至年底規銀一千八百三十六兩九錢八分六厘一進法蘭西銀行存項利息十五萬兩周息四厘半核至年底規銀五千七百八兩二錢一分八厘一進織布局存項利息八萬兩周息六厘己收規銀四千八百兩一進輪船商局往來利息按日計算周息六釐己收規銀一萬三百六十三兩四錢二分八厘一進股分易名化票紙筆費規銀一兩五錢共計各項結收規銀十三萬五千四百三十六兩五錢六分一支保險賠欵除轉保攤賠及溼貨拍賣外實賠規銀七萬八千六百四十九兩九錢三分一支各局保費回綵規銀五千五十五兩四錢二分二厘一支聨票雜用規銀一千十七兩三錢四分二厘一支保金利源棧轉口貨火險費規銀二百四十六兩八錢七分五厘一支上海本公司帳房薪水規銀一千六十四兩一支董事八位酬儀規銀八百兩一支船局出力司事酬儀規銀四百五十兩一支客商停閉銷去無著保費規銀六十七兩五錢三分五厘一支股分八十萬兩官利六厘規銀四萬八千兩一支股分八十萬兩餘利二厘規銀一萬六千兩共計各項結支規銀十五萬一千三百五十一兩一錢四厘凈計本届結虧規銀一萬五千九百十四兩五錢四分四厘一提給各執事酬勞借支規銀一千兩一上届公積餘存規銀五萬九千三百八兩一錢一分六厘實計結餘公積規銀四萬二千三百九十三兩五錢七分二釐 
[英界公堂瑣案]  
　　二百零四號華捕禀見周寶紀手持布疋衣料情有可疑盤問之下認是竊來是以拘案魏忠祥稱開設染　被賊在硒臺上竊取布疋衣料由捕阻獲人贓請爲給領周供係崇明人蔡太守判笞一百板押候遞籍贓給魏領○包探唐寶榮禀施心郎手携金表在虹口質鋪質洋質鋪以金表須有保人方可典質許無保可尋竩知照捕房拘拿供認在南巿缸　店陸少卿處竊來先質錢二千七百文店夥王雲南分用一千三百文尚欲贖出多質錢文致露破綻當卽知照陸少卿並獲王雲南送案陸稱因妹出天花邀施照料店務被竊金表質錢與王分用施供認竊表質錢分給與王雲南王供施行竊店主陸少卿之金表質錢使用爲我所知卽向店主借工洋三元原欲將表贖出歸還店主陸稱王確曾借洋三元其意欲將表贖出至虹口再質蔡太守判施王各押十四日表給陸領○陳寶林控被錢阿福擊傷頭顱蔡太守飭將錢押候陳傷痊再訊己列前報昨據陳投案稱傷己痊愈太守判罰錢洋二元给陳養傷○三百四十三號華捕禀馬夫陳連生在路兠攬主顧違犯定章拘案請罰陳供以後自當改過蔡太守判罰洋二元充西醫院經費○二百廿七號華捕禀昨見馬車停歇路旁無人看管卽欲拖至捕房忽有曹 
 
 

Page 10

 
 
洪元來認是以送案曹供因邀客暫離馬車確係一時疏忽蔡太守判罰洋二元充西醫院經費○七十九號印捕禀昨見李小四駕駛馬車在山東路揚鞭疾馳拘案請罰李供馬性甚劣以致行駛略怏蔡太守判罰洋三元充西醫院經費○包探黄四福禀丁蘭友專在輪船上行竊搭客衣物今或在江天輪船行竊丁順生之水烟袋自鳴鐘等件又有陳士英在寗波地方行竊江天輪船搭客陸順春之衣腸來滬典質一併拘獲送案丁陸均投案請領失贓蔡太守判丁蘭友笞責二百板管押六月陳士英笞責一百板管押三月贓給失主分别認領○包探黄四福禀紹興人張裕生行竊翁裕林錢三十一千兌換銀洋阻住盤問知伊另竊王子高及永順客棧桑子堂等衣物付諸質庫己將質票抛棄無從吊贓翁裕林投請領贓王子高永順棧夥及桑子堂等均請追贓張裕生供係山隂人向爲茶葉生理失業無聊初犯行竊蔡太守判笞責二百板管押四月贓給失主領去○包探黄四福禀拘獲竊犯廖阿根起到衣服係何惠元等四戶所失今將人贓送案何惠元莊淸雲丁德林周淸橋等均請領贓蔡太守判廖笞責二百板管押六月贓給領 
[法捕房瑣事]  
法界護城河畔一帶冷店均以收買竊贓從中漁利前日有擺攤之某甲將布衣押票一張朦售與人當作綢衣遂得善價同業某乙頓生妒嫉之心向甲饒舌甲亦不肯低首下心突有某丙上前解勸言語不合三人扭作一團嗣有巡街捕至一併拘入捕房昨晨經克捕頭訊問以甲等尚有押票數十張難保無竊贓在内著押候解案請究○湖北人徐義齋前往招商局金利源帳房吵閙當被扭送公堂經葛同轉判令遞回原籍不料徐近日復來滬上仍向滋閙經金利源帳房中人鳴捕將徐送入捕房管押○法界彩視街某烟館主因不付烟燈捐被收捐人扭送捕房管押○小竊某甲在法租界竊得小桶一隻行至中途被巡街捕所拘送押捕房 
 
 
 

Page 11

 
 
   
 
 

Page 12

 
 
   
 
