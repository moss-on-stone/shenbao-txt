# 1910 - 307 - 4913566

 

Page 1

 
 
   
 
 

Page 2

 
 
宫門抄 
　　十月初十日　召見軍機　張勳　蘇元瑞 
論說 
[對於南洋勸業會之評論（醒）（三）（續）]  
　　嘗聞商界中人云。往者未行新教育時。蒙館私塾所授四書五經。均無關實用。固盡人知之。但現在學堂中於國文僅講論說體裁。於算學僅習筆算法術。一旦改習商業。其書一通常信函。未見通順。對於計算帳目。茫然不知運算之法著。猶比比皆是。蓋仍不免所學非所用之弊也。言雖過當。恰中病竅。誠未可厚非者矣。夫小學教育。爲上中下三流社會盡人應受之教育。似宜趨重於實用一方面。方可得。社會之信用。自經此　次教育品之比賽。竊恐各地學界聞風興起。咸致力於圖畫手工諸科。以决最後之勝負。反置實。用各科於不顧。是則重可懼者。故不憚出此不合教育學理之言。以犯不韙。深願當事者洞燭其中得失。愼勿本末倒置。急其所緩則億萬青。年獲益多矣。女學部陳列品。以圖畫刺繡絨結線結爲最多。造花製果縫絍等次之。五光十色燦爛奪目。足擅全館之勝。觀此之後覺其餘各部。均不能引人細玩。亦可徵吾人審美之心理矣。就女學論。似於圖畫刺繡。最爲相宜。且刺繡爲我國特長之技。尤宜專精攻究。以期不落人後。但返而觀諸實用一方面。則以。縫絍爲最要。此次陳列之縫絍物。殊不多見。卽絨結線結。亦半屬無用之。物僅可供裝飾消耗之需而已。竊謂女學徒講美術。而置實用於不顧。亦非所宜。尚望各地辦女學者。矯正前弊。務趨於實用的。而以有裨貧家女子生計爲主。則社會之信用益著。女學之勃興。計日可待矣。中學部陳列品。分教科書。表册。手工。圖畫。標本。工藝品數種。惟全部之物。幾爲常州府中學堂所占。均尚楚楚可觀。中學有此成績。亦可徵進步之不遲矣。所製動植物標本。驟觀之。無異舶來之品。工藝品中。有西式。桌椅籐椅籐榻多種。製作。均頗精良。堪稱適用之物。按去年學部奏定變通中學學科章程。已分文實兩科辦法。當今救國之謀。以振興實業爲最要故。各級教育宗。旨均宜趨重於此而。中學學生已。屬成材之士。尤宜注重實科。養成其殖産生利之志向。以冀將來爲實業界稍効臂勞。此於吾國實業之前途。所關匪淺。當事者幸於此加意焉。師範部所陳列者。亦爲教科書。圖畫。標本。器械。手工之類。然爲數無多。且絶少精彩動目之物。以視中學。相去遠矣。第師範本爲研究教育之專。科趨重學理 
 
 
 

Page 3

 
 
勢所應。爾無足怪也。且器械標本等。亦尚可觀。特不識關乎教育各科成績。果何如耳師範教育。爲各種教育之基礎。關係最爲重要。現今我國教育。尚在幼稚時代。極宜注重於此研究。教授管理訓練諸法。務以推陳出新。足使教育發達爲歸。有其責者。幸注意焉。高等部陳列之物無幾。可證我國。高等教育。尚無充足之進步。深望當事者觀感興起。力求上進。此於一國高深學術。大有關係。雖爲一部分之教育。亦未可輕視之也。實業部之陳列品。多圖畫。標本。模型之類。其中以機械圖片。礦物標本爲最多。均尚可觀。我國當今最急之謀。旣無過於振興實業。則無論官紳。凡有教育之責者。咸宜萬矢一的。各於本地多設初中高三等農工商各種實業學堂。培植人材。以爲振興實業之預備。辦事必先固其本。若不此之謀。而徒攘臂奮呼。號於衆曰。振興實業。振興實業。誠無濟於事也。近者江蘇教育總會通詳層憲。有請開實業教員養成所之建議。誠可謂握要之圖。深望其見諸實行。尤望各省繼起而爲之也。圖書部。除集成圖書公司商務印書館陳列全份書籍外。餘不多見。可知我。國書業。仍在幼稚時代。不宜知足自畫尚有賴於提倡經營之兼程並進也。蓋一國文化之進退。惟書業之盛衰是視。關係之切要。殊非他種商業可比。當其事者。奮勵前進。誠未可稍涉懈怠者矣。儀器標本部。僅列上海科學儀器館一家之物。理化博物之儀器標本。無所不備。燦然可觀。聞該館多仿造之物。此於挽回利權。大有關係。幸當事者勉益加勉。務使本國教。育界均用本國教育品而後已。是惟在其中製物之精。定價之謙。乃能達此目的。應於此三致意焉。且願全國學界。均用本國之物。卽有不及舶來品之處。而爲保持利權計。亦祇得將就用之。且逐漸進步。將來必有適用之日。姑待之可耳。統觀各部成列品。其徵集之範圍。雖未出江皖贛三省之外。而論其優劣之點。則以江爲最優。皖次之。贛又次之。而就江論江。寗又不及蘇。比雖限於地理人力而無可如何者。然競勝之心。人皆有之。一經比較之餘。竊願各盡其力。勉圖上進。毋常居人。後尤願短中見長者。毋知足而自驕也。（未完） 
要件 
[補錄資政院請開國會奏稿（續）]  
　　查僑寓日本横濱等處代表湯覺頓等說帖。稱日本因開國會。財政始能發達。内亂始能消滅。外交始能平等。朝鮮以不開國會。監督機關不立。百事皆有名無實。庶政廢馳。民生彫悴。以至於亡。今我國欲統一財政。消弭内亂。維持外交。鑒於日本之所以興。朝鮮之所以亡。皆非有國會不可。此僑寓日本商民湯覺頓等說帖之要義也。臣院竊維世界政體。漸趨一軌。立憲者昌。不立憲者亡。歷史陳迹。昭然可睹。而立憲政體之要義。實以建設國會爲第一。國會之作用。在協賛立法。監察財政。與政府法院。鼎力並峙。而爲國家統流機關之一不可不備者。也今朝廷實行立憲。不啻三令五申。籌備不可謂不密。督責不可謂不嚴。而未嘗有成效之可言者。則以財政之未精確。法制之未統一。而實國會之不早建設有以致之也。今各省諮議局及各代表等。以臣院爲朝廷取决公論。預立上下議院基礎之地。爰於開會之始。持書陳請。哀痛迫切。遠近一致。於國會不可緩設之故。均已抉發靡遺。無庸贅。述惟臣等區區之愚。尚有欲陳於君父之前者。則以近世東西各國。除一二小國外。其國會之制。殆無不以兩院集合而成兩院制之善。在議事之際。必經兩次表决。兩次通過。甲院以爲可者。乙院或從而否之。乙院以爲是者。甲院或從而非之。必兩無異議。而後致諸政府。上奏施行。其善一也。兩院協商。再駁復。而政府不預。則彼此各有居間。調和之。而政府與國會。無直接衝突之。嫌其善二也。有此二善。則與其維持現狀。得偏遺全。不如採取。各國通法。徑設兩院之爲愈也。臣等内審國情。外考成法。竊以爲建。設國會。爲立憲政體應有之義務。旣不可中止。何必斤斤於三五年。遲早之間。人心難得。而易失時會。一往而不還。及今圖之。猶可激發輿情。乂安大局。朝廷亦何憚而不爲。用敢合辭贊可。披瀝上。聞伏乞皇上毅然獨斷。明降諭旨。提前設立上下議院。以維危局。而安羣情。不勝激切待命之至。除將陳請說帖三件彙總封固。恭呈御覧外理合遵照臣院議事細則第一百六條。恭摺具奏。請旨裁奪。伏乞皇上聖鑒訓示謹奏。 
專電 
[電一（北京）]  
　　政府於國會事防續請明日將續降諭旨今已擬諭末有各衙門分最要次要請旨籌辦以期通力合作一意進行俾得早日觀成以免臨時貽誤等語 
[電二（北京）]  
　　東督錫良等電奏某國在長春又增兵千餘布置周密危險已極請速籌議對付樞臣接電後即與外部商議防範並囑轉請某駐使迅速阻止 
[電三（北京）]  
　　有旨電寄滇督李經羲滇川山勢險峻恐有餘孽濳伏著認眞搜捕務盡根株 
[電四（北京）]  
　　浙撫增韞奏報裁撤綠營甚爲安謐奉硃批卿辦理妥 
 
 

Page 4

 
 
協深堪嘉尚卿其勉之 
[電五（北京）]  
　　新粤督張鳴岐定十二日出京 
[電六（杭州）]  
　　今日（初十）浙諮議局决議預算旣無歳入交閱歳出亦不完全應照章退還撫院另索全璧並要求開臨時會 
[電七（杭州）]  
　　浙撫允將路事代奏後尚無朝旨諮議局決議再電資政院代奏必得命而後已 
[公電（安慶）]  
　　各報鑒前誣郭熙之余懷東查係懷寗中學教員受該校監學鄭瀛唆使希圖沮賴臺樹仁等叩灰 
緊要新聞一 
[美政府對於借欵之要求]  
　　字林報載初九日北京電云美國向中政府提議如中國果借美債金洋五十兆圓則須聘用美國財政顧問官一員以保此欵確供正當之用惟中政府殊不以此議爲然故此項債欵能否成議尚不能决并聞歐洲各國經濟團將均分募借此債云　文滙報載初十日倫敦電云英法德美經濟團昨在倫敦簽定合同合力分籌中政府之借欵 
[初三日上諭發表情形北京]  
　　宣統五年實行召集 
國會預卽組織責任内閣並關憲政範圍以内大端事體提前赶辦等因已見初三日明諭兹聞諸軍機大臣大學士各部叅預政務王大臣等於奉旨後即由軍機大臣預定於月之初五日起會同憲政編查館特開加班會議兩日以便會議分訂憲政綱目之次序並評議編訂内閣制度及釐訂官制等諸要政之辦法 
　　初三日上午六點鐘時監國攝政王率同輔政大臣慶親王詣長春宫皇太后前奏陳會議政務王大臣之政見及取决縮短年期各辦法聞當時奉有懿旨謂時事所迫力持急進主意固亦甚佳惟事事不厭詳愼等語攝政王等遵即退出隨詣辦事殿循例辦事 
　　國會上諭初一日已經進呈蒙攝政王留覧聞諸王大臣原訂之稿對於各省督撫皆主張急進等語之下并無人民應擔之義務確有把握數字此係澤公臨時奏請經監國御筆添註以期責成分明 
　　初三日頒布縮短國會諭旨隨又特頒諭旨著民政部各省督撫解散代表團聞其原因係於頒布諭旨後由領袖軍機慶邸特請隨卽奉旨照准會議政務處王大臣初二日召見時除兼銜政務處會議大臣之軍機大臣大學士各部尚書鎀濤貝勒倫貝子並諸御前大臣各部侍郎等大員均一律在攝政王前侍議共分兩班一濤貝勒倫貝子並叅預政務王大臣爲一班一各部侍郎爲一班繼復同班召見一次共歷一點十分鐘 
　　駐京德國使臣雷克司初二日在養心殿覲見適值攝政王召見軍機並請參預政務王大臣侍議請開國會之事聞雷德公使於覲見監國時酬答旣畢另有稱謝數語大致係申賀大清國將欲召集國會行將見與列邦共臻强盛及列邦亦甚欣慰等語監國隨謙答數語德使始退 
[吏禮二部亦開會議矣北京]  
　　樞府近日連次開議編訂新内閣制之辦法然一時尚無頭緒惟聞吏禮兩部决計歸併一氣辦理該兩部堂官聞此消息日前特在吏部開臨時會議研究該兩部對於新内閣之關係及裁併後應如何安置之辦法聞擾攘終日並無相當解决之宗旨而散 
[蒙古議員何不耐勞苦如是北京]  
　　欽選資政院 
蒙古議員汗山盟綳楚克車林貝子因在途勞頓自入京師又以水土不服屢經染病雖曾免强赴院與議然刻下實已不能到院即日面請資政院議長倫貝子懇予代奏請假回旗養疴倫議長謂蒙古議員請假一節仍應援照向例請由理藩部代奏以符定制聞該議員刻已繕摺不日即可呈請理藩部代奏矣 
[禁衛軍變通挑選兵丁辦法北京]  
　　專司訓練禁衛軍大臣濤貝勒近將變通挑選步馬隊兵丁辦法奏明辦理其内容大畧如左（甲）變通步隊兵丁挑選之辦法步隊三標業經按期編成兹届第四標從事編練之期擬將該標兵額由順直山東等處選其身家清白賦性忠勇者限定格式照章拔取並仿照各國現行徵兵辦法兩年退伍俟第一期退伍後再推及他省一體選充此變通步隊兵丁挑選之辦法也（乙）變通馬隊兵丁挑選之辦法蒙古世承遊牧夙稱强勁其人民勇敢質樸於馬術尤擅專長倘能編伍訓練其進步必較爲迅速今擬在馬隊一標内撥出一營補充砲兵即將馬營兵額專練蒙古馬隊仍定三年退伍遣送回蒙陸續徵選漸及邊遠其退伍各兵如有性質聰潁者並可酌留送入學堂肄習學有成就即可擇派官長似於陶鎔蒙衆之道不無裨益此變通馬隊兵丁挑選之辦法也 
[度部謀救東三省鹽政北京]  
　　度支部以東三省俄鹽充斥殊與中國鹽政大有窒碍現在添設鹽運使缺本爲整頓鹽政起見聞已電致熊都轉希齡先行派員赴哈爾濱秘密調查通年俄鹽入口 
 
 

Page 5

 
 
若干銷與華人若干俟調查清晰後再會同奉吉黑各督撫共謀挽救之策 
[新粤督誓爲粤省掃除秕政北京]  
　　初四日新粤督張制軍電覆粤省諮議局云承電敬謝賭餉粃政誓爲粤省掃除新增鹽欵部處會奏俟開辦後收有成效儘數留抵賭餉此後粤省新籌之欵亦先儘賭餉撥抵定期一層部議視籌抵之遲速分别次第施禁均已奉旨允准在案此事貴省賢達合力主持籌抵必易集事岐會逢其適敢不盡力成此盛舉以副邦人士之望至恃賭爲生之輩實繁有徒將來施禁時必須多興工廠墾礦諸政廣籌消納方足善後尤盼貴局預爲計議妥籌辦法以備實行爲要岐尚須請假省墓到粤約在臘中承詢並聞岐豪印 
　　又覆諮議局邱議長電云諮議局邱仙根主政承錫南針浣誦銘佩治粤先務鄙懷同揆下車受事誓竭亹亹岐印 
　　附錄諮議局原電　北京新粤督張制台鑒聞公拜粤督命士民歡忭粤賭不除粤無治日本局數議請禁經袁公電奏請期奉旨交部核奏乞公逕商大部速行定期以除民害此爲公來粤第一新政全粤待命履新何日乞電示粤諮議局印 
[連州又起抗釘門牌風潮廣東]  
　　連州河西堡良江甲等處鄉愚現因編釘門牌又起滋事已毀拆學堂局所十一間經南韶連鎭道派勇彈壓無效亂民竟勾結黨羽設立堂名册牌擄捉調查員潘紳勒贖多金又擄去李涂兩姓數人並焚搶龍巖頭黄涂兩姓北湖洞葉姓又糾集三千餘人各持軍械在四方營地方住紥近日聲勢洶洶附從日衆僞示徧貼通衢大路每次召集必鳴金爲號凡已領牌入會者一聞鑼聲必奔赴該處大廟取齊聽候調度即在該處會食聲稱如不入會及已入會鳴金不至者必先率衆攻之人人自危商界中人不能搬遷尤爲恐慌其所發之牌係用竹修造約三寸餘長一面書同心堂及本人姓名一面書同心協力四字每牌收銀一角聞由該頭目親往懷集陽山等處密結羽翼云 
　　續函云連州亂民昨向木行清晏堂屠行聯義堂勒繳洋銀二百兩其紳富不肯領牌附從及不遵繳銀兩者多被焚燬屋宇遭其害者甚衆查該牌票以千文編列每十人一牌每牌設一牌長鳴金號召時由排長率隊前進軍火抬鎗最多快槍次之大喼槍等又次之勢極猖獗紳民來省通禀大吏請速派兵到州鎭懾當道恐有大變已派吳守禹馳往督辦勦撫事宜其吳守新委之黄岡釐廠總辦一差准其派人代理區區編釘門牌而各該處疊起抗阻可見内地風氣之不開也 
[稅司何事阻撓香洲免稅耶廣東]  
　　粤省香洲開埠事宜該處紳商咸以免稅問題爲視線所集嗣因九龍關夏稅司獨持異議此事遂未决定現關務處會同勸業道再禀督院略謂據前山廳莊丞香山縣包信會禀傳集埠商王詵等考察該埠地勢水性一再研求竊見稅司之誤會者有三過慮者有三應暫緩置議者一謹爲詳晰陳之稅司函稱香洲新埠乃一沙灘無大多村落非輸出貨物必經之處一節查該埠爲香山縣屬上下恭都適中之地所有港澳巨商及出洋貿易者以此都人爲最多該埠一面臨海三面巨鄉環繞現甫開闢其無運貨出入勢所必然若一經成埠則商賈輻輳貨物屯聚當可日新月盛將來廣前鐵路告成尤可得交通之益即如香港未經開闢以前不但無貨物之轉輸並無人跡之往來現已爲繁盛之商埠天工所缺人力補之以斯例彼何獨不然此其誤會一也又稱商埠最注重者首在口岸水清傳大小各輪船均能入口停泊該埠反之一節查該埠對面爲野狸山原可作爲屏障惜面積太小不足多容船隻埠地枕西面東一遇東風船難灣泊誠不免如稅司所慮現埠商等議於野狸山築一避風石壩計三百丈估價一百萬元左右現已築成者有五十餘丈即如前月風警船隻前來避風者已有二百餘號將來全壩告成益可無慮此其誤會二也又稱該口岸水底泥淖甚深若將風壩築成水流愈緩沙泥停滯愈速如果年年疏濬經費不資一節該稅司慮遠思周所見亦是惟考之水性沙質者易淤泥質者難積今研求該埠實爲泥質並非沙質况該埠迤南直通大海但使港口開濬稍深潮流自無迂廻之慮此其誤會三也又稱該埠若准作無稅口岸恐各省商民援案一節查香洲新埠介乎港澳之間一爲有稅一爲無稅未免相形見拙是以有請免稅之舉各省商埠地勢不同情形亦異何能援案以請即如外洋各國有無稅之埠有有稅之埠未聞悉皆援案要求此其過慮一也又稱恐有約各國或相詰難或將已開之通商各埠援利益均沾之例辦理一節查所謂利益均沾者必係甲國沾有利益乙國始得援之今香洲爲中國新開之口岸與各國無涉况旣屬無稅口岸無論何國皆當一律辦理斷不能免此征彼是利益本已均沾尚何詰難之有此其過慮二也又稱廣東各關征收稅課已受廣州灣澳門香港等處之影響若再開一無稅口岸何異闢一漏稅之門一節查澳港兩埠顯有國際之分已相安數十年何獨於香洲是慮况所求免者並非内地之稅釐係屬外來之貨物譬如省城各處貨物運到香洲香洲貨物運到省城各處遇有關卡仍行完納又何漏稅之有惟外洋外省之來香洲及香洲之往外洋外省者毋庸征收正與港澳事同一律似尚不至防不勝防 
 
 

Page 6

 
 
此其過慮三也至所稱各國商民留居該埠營業者雖然亦須遵守工程潔淨等局章程誠恐其他訴訟裁判等事均不能越條約以及該管領事法律權限之外一節查該埠欲求興旺自應闢作通商口岸惟該埠規模粗備應俟察看情形再行參酌各省成案妥議章程係屬另爲一事無關於免稅問題此應暫行緩議者一也總之香洲求請免稅爲紳商視綫所集尤爲華僑觀望所關消息雖微影響甚大仰乞大憲力予維持俾資觀感以收成邑成都之效 
[京師近事]  
　　外務部日昨咨理藩部文略云本部現經派定富士英等員勘查西北伊犁新疆及外蒙古各藩屬中俄邊界所有行經各邊藩屬地方應請貴部發給路引以便沿路各將軍大臣及札薩克各盟長妥爲照料並請先行轉咨將軍大臣查照 
　　外部通行各省飭將中國海面外艦游弋情形每月查明報部一次至該艦往來有無違約及種種交涉問題亦應一併聲覆到部查核 
　　農工商部准駐美張大臣電告本年旅美華商繡貨一項銷路大暢請即通飭整頓以期日益精良藉獲鉅利等語部中已據情通飭各省勸業道轉飭各該商等切實籌畫矣 
　　農工商部溥仲璐尚書日前奉監國面諭云現在中國實業尚在萌芽物産雖屬豐富類多坐棄致啓外人之覬覦而美比二國近來對於中國商業尤爲注意若不力圖自振必至利權外溢宜如何鼓勵工商振興實業之處務須相度時勢竭力赶辦奏請施行尚書唯唯而退 
　　陸軍第一鎭擬籌設飛行器學堂以便切實研究已於仰山窪附近一帶勘查適宜地址建築校舍先設製造駕駛兩科準於明春開辦 
　　黑龍江巡撫周少帥奏報該省五月以來雨水過多經旬累月久不放晴嫩江水勢暴漲所有上下游各廳旗沿江民居田禾均被淹没爲災甚巨又因積雨過久地中生蟲蔓延五六十里食禾殆盡並有雨雹寸餘之災正在查明災户赶辦急賑不意至七月底又大雨兼旬松花江又復盛漲查該省設治僅二十餘郡縣而先後受災地方竟逾强半實爲向來未有之巨祲應請飭下鄰封共同協濟以紓民困而維大局 
時評 
[其一]  
　　今日之左右爲人難者。 
　　一倫貝子。樞府則以倫貝子不能壓制議員。而怪其放任。議員則要求倫貝子。堅欲樞臣到院。質問國會遲緩理由。 
　　一各代表。樞府。則恐代表再。行凟請。而欲催迫民部勒令出京。外省人民則欲代。表留。京要求再縮。而電請切。弗解散。 
　　從樞府則議員怪。從議員。則樞府怪。而倫貝子於是苦矣。出京。則受人民。詰責。留京。則受。民部逼勒而。代表於是苦矣。 
　　雖然。中西古今之偉人。其大勛業。大學問。大名譽。皆從左右爲難時見也。勉哉倫。貝子。勗哉代表。 
[其二]  
　　昨日滬上各處閙事雖多由誤會他事爲騐疫所致。然亦足見居民對於查疫一事之恐慌矣夫工部局西醫之查驗鼠疫。本爲鄭重衛生保全民命起見而居民反大起恐慌者。則有誤會中之誤會焉。蓋查疫西。醫深恐華人。隱匿病情。而手。叚或不免稍形强迫。華人則性貪。安逸而惡繁擾。每以强迫之故。而不肖者遂揑造。種種謠言。乘間。散播希圖。滋事無知愚民。被其。煽惑而恐慌於。是乎大起。因疑生懼。因懼生恨。此閙事之原因也。爲今之計。亟宜將鼠疫之如何危險查驗之如何作用。與夫入病院者之以何法醫治。切實勸告。以解釋從前居民之疑懼。而破其謠言之所由來。一面宜與華董熟商。採用設立醫。院聘請華醫之議。非謂中醫之。愈於西醫也。一則因中西習慣不同。一則因民智未開。喜用西醫者尚少故也。或於查騐瘟疫時宜。取單簡易行之。法並宜商請各華董。輪流偕往。婉言勸。導居民見有。國中之上流人。偕來。則其信易堅。而一切疑慮可以消釋矣。此亦善後之一法也。記者敢敬爲當局者告。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[粤諮議局近聞種種廣東]  
　　初三日粤諮議局第十次會議第一件擬訂工藝傳習所學則（第三讀會）衆贊成第二件提倡全省林業（第二讀會）議員互相討論將原案駁回待修正交來再議第三件設工藝試騐所（第二讀會）第四件諮詢改良征收稅契（第一讀會）均通過不用第三讀會第五件陽春自治事務所蘇培桂豐順縣紳王家樑請議書亦均通過轉達惟第六件議裁官紙印局議案最爲重要請議人莫伯伊謂廣東官紙局始自光緒三十二年九月仿照京師印刷局辦理但京局係爲發行紙幣而設若粤局不過一私營業與江浙等省之印刷局同一性質去年江浙等省諮議局已同時提出裁撤印刷局議案均經决議呈奉箚覆照准所未裁者獨粤局耳試條舉其弊禁止店號仿造逼勒當押行用是謂蠧商詞訟狀紙收洋六角命盜狀紙收洋一角外省人恒笑粤人生命僅有五角之價值是謂病民以此蠧商病民之政策而年獲盈餘僅十數萬元内除山舖票報効十二萬元及官用紙張開銷公費外誠如袁督部堂所云此等收入并非交易上之所獲不得謂之盈餘是則該局無裨帑項有累閭閻徒爲官塲開一鑽利營私之窟穴所以不能不爲粤人請命也衆皆起立此件通過隨議第七件痲瘋遷移遠島案（第一讀會）第八件各城自治會附設盜案查報所（第一讀會）亦均通過四點半鐘散會 
　　又聞初二日諮議局議事畢議長提出局前旗人建築與奏案不符請衆討論楊蔚彬謂去年曾繪有一圖讓出十五丈可照原圖辦理莫伯伊謂去年袁督院與增將軍會同奏覆此案聲明須無碍觀瞻乃旗人意在局前建設厠所查省城厠所慣例須于開街前建設否則坊衆必生抵抗本局爲全省公地局前豈宜有厠所現在增將軍兼署粤督自應呈請迅將厠所撤去若不照准再行力爭全體贊成崔鎭謂去年主張和衷辦理事將就緒乃爲衆人誤會閙翻張品煥祥康亦謂此事務必會商妥協莫議員續言崔張祥三君所言亦甚平允祥君曾充將軍代表來局談判今充本局議員彼此同事正好將舊事重提會同勘明酌定一妥善辦法呈請存案以免日後齟齬至生惡感隨即表决 
[魯省諮議局激戰再誌山東]  
　　魯諮議局議員紛紛辭職孫撫恐相激日久致起意外風潮擬出而調和而議長楊毓泗則以孫撫一經調和必使各辭職者回局於已太無面目且恐異已者愈有所恃以後更與已揭反對之旗遂私謁孫撫大進讒言謂辭職之議員皆屬曲黨擬推翻前案阿附京官傾陷大帥而提倡囂張之民氣者吾之議長可以不做然决不能使若輩長此惡習等語孫撫初爲其言所惑繼而深知實係楊之植黨營私排擠異已遂大不滿於楊决定出而調停楊之耳目最靈聞知孫撫之意知此掩耳盜鈴之術不能成事遂將以後之辭職者崔亦文等十餘人不爲宣佈一律按請假之例辦理其意如果孫撫垂問則即以請假對日前孫撫有事欲臨該局楊乃命人持知單招集請假各議員到會崔亦文等見已之姓名均列其中大啓猜疑以爲旣已辭職即不得爲議員何以仍以議員目之更儕入請假之列當有數人往局質問時兩副議長均在王景禧含胡其詞以答于普源竟付之一歎一言不發衆愈莫名其妙遂提出質問理由書略謂十四五六等日吾等所呈辭職理由書至今未經宣佈議長是何居心實難懸揣而今日十鐘忽接到知單召集告假議員到會竟列吾輩之名於其中更屬費解將以吾等爲議員也則業已辭職將謂全局未經解决猶可稱爲議員也則吾等并未請假名實相背至是已極不得不致書請教以袪疑悶希即裁答云云未知該議長將如何覆之 
[中國貨棄於地之一斑山東]  
　　魯省礦田本極富饒現據某國人調查謂我國礦産以山東爲最金礦徧地皆是兹僅即萊州而言濰縣坊子之煤礦所産之煤熱力甲乎全球然已落德人之手昌邑蒜山之金礦其金礦彌滿平地然土人泥於風水之說已出死力封禁之現就掖縣平度二屬調查昔日已開而確有把握者如九店及吉戈莊之金礦李宗岱開採數年金綫燦爛日日發現惟以辦理非人將資本揮霍殆盡遂半途而廢馬家店及子門村之炭礦劉道先登及前平度州惠兆蘭皆購置機器開採二三年礦苗極旺所産之煤質亦佳現亦半途而廢其餘若唐家莊西北之煤礦灣子繡圩河畔之炭坑太澤山之水晶礦皆昔年土人已開採而大獲厚利者均爲風水所誤封錮之現有晋豫二省之大資本家二十人帶領礦師十餘人赴該二屬境内調查兩月以來據礦師報告確係良産勿庸再行勘騐之礦已經探得五十餘處各礦皆備礦苗亦極盛旺至在平地未顯必須試探者尚更僕難數該大資本家等擬先出銀五百萬兩在掖平交界處設立銀行一所并組織事務所一處聘請各屬紳商學界練達新學新藝者帮同辦理云 
[福州錢市大恐慌福建]  
　　福州承源豐泰福裕仁昌各錢莊近均候欵支放銀根吃緊全市動搖地方自治籌辦處因恐碍及大局遂於初七日開緊急臨時會邀請官紳及商董李馥南巨商羅張兩君籌議維持方法聞其宗旨凡有已存之欵勸勿追索并急籌的欵接濟市面詳情探明續布 
分類新聞 
政界 
 
 

Page 11

 
 
[議長總董辭職問題之結果常州]  
　　武陽城自治公所議長總董辭職後均奉蘇撫批示挽留日前孟議長史總董仍函告議事會辭職該議會特於初八日上午九時在該公所開臨時會提議此事届時兩監督親蒞會塲當由書記報告撫批及監督照會并孟議長辭職信某君起言謂孟議長現爲諮議局書記長實合定章二十一條第二項之規定旣經一再辭職似不能相强多數賛成遂認其辭職次宣讀史總董辭職書某君謂章程第二十一條共有五項今總董辭職書中云德薄能鮮衆望未孚即辭此職似於定章不合即使援引第五項其他事由特經議事會允准之條文然此八字謂爲理由則可謂爲事由則不可况總董爲議事會所舉今總董以此八字辭職議事會亦未免慚愧且總董並未任事又何得云德薄能鮮衆望未孚當經全體贊成現聞已由議事會知會總董請其速行就職以便執行常會議决各事云 
[部飭核减行政經費長沙]  
　　湘藩趙方伯前曾督飭財政公所會辦各員將所需常年行政經費造具預算表册詳由撫院咨部察核在案兹聞楊撫復奉到部電略謂湘省財政支絀此項經費務須撙節着再體察情形酌量核减造表報部等因現在已經楊撫諭飭藩司遵照辦理矣 
[城自治會成立有期湖南]  
　　湘省辦理自治凡各繁盛城鎭地方及首縣之議事董事各會本應提前赶辦旋因三月亂事以來各屬或遭水災或被匪徒滋擾人心甚爲恐慌曾經自治籌辦處詳請撫部院咨明展期緩辦在案現在年穀豐登人心安謐亟應依次舉辦昨籌辦處據武陵縣禀稱該縣地方自治調查各事均已先後完竣其議事董事各會亦於本年十二月間均一律成立 
[贛藩放欵預議明年改章南昌]  
　　贛省藩庫向例堂期動放各項行政經費均係庫平銀兩比較市銀每千兩多平色約五十兩左右現劉方伯春霖因財政困難已達極點開源節流無可爲計近商馮中丞擬定宣統三年元旦爲始所有庫放行政經費槪放市銀（九三八平）聞所節銀兩約在一萬以外 
[贛撫保薦審判廳長確聞南昌]  
　　贛省高等審判廳曁地方審判廳業經藩臬會委郭令丙昌督工在北營坊繪圖估工領欵建築現已落成當道正在派員調查章程預備開辦所需廳長職與法使並等現馮中丞汝騤保薦調查總局總辦江道峯青（丙戌進士）及警務公所總務科長黄道立權（癸已舉人）熟悉法律堪勝此任聞不日即可揭曉矣 
[皖省會議廳開幕詳情安慶]  
　　皖撫遵照憲政編查館奏章特就署内組織會議廳討論憲政進行方法兹於本月初行開幕禮是日議員凡三十五人先行到廳議長朱中丞届時蒞止所有開幕秩序如下（一）議長議員行相見禮（二）議長宣布開會宗旨及令書記官恭讀上諭（三）議長宣示訓詞（四）兩科議員進答詞（五）議長宣布常年會期之内以三六九日爲審查科會議日期其參事審查兩科經常會期仍照細則（六）議長命書記官分散本廳會議細則（七）禮成散會 
軍界 
[鄂提移查防軍能否留駐武昌]  
　　湖北隨州界連豫境民氣强悍匪徒充斥搶刧械鬭各案時有所聞前經鄂督飭由二十一混成協黎統領元洪撥派四十二標一營左隊在該州扼要駐紥半年輪換一次現在瓜期已届正擬派隊換防以均營逸乃有該州紳士項汝霖以該軍在州彈壓巡防深資得力地方賴以安靜懇留接駐半年以資熟手之處特具禀提署核示張提軍以新軍出防向有定章所請是否可行刻已移會黎協統查明辦理 
[派定廣東參謀處帮辦廣東]  
　　粤督昨准軍諮處咨第一廳案呈准貴督電稱據督練公所參謀處總辦吳道錫永禀稱現在參謀調查任務日漸繁多懇按照定章由鈞處遴委參謀處帮辦一員來省以資助理等情謹電達乞核示等因到處現派定本處第三廳一等科員翁之麟充廣東參謀處帮辦除奏明并分行外相應咨行貴督查照辦理 
[查明全省軍費總數廣東]  
　　增署督自蒞事以來首先注意軍政昨於全省軍營餉需每年若干已飭屬調查具報計陸路巡防各營及水提親軍並欽廉兩處新練軍每歳約支薪餉統費等項二百餘萬廣惠韶各水軍並内外河拖扒巡船等約三十萬有奇 
[札繪各兵輪駐紥地點廣東]  
　　李水提日昨札飭各營略謂現今海軍正當籌辦本省所有兵輪駐紥叚卡應速繪具詳圖禀呈本提咨部等因聞各營奉此業將詳圖呈送水提矣 
學務 
[鄂省管教員暫緩减薪原因武昌]  
　　湖北學務公所前因學欵支絀議定減折各學堂管教人員薪水擬於九月間實行兹兼署學司高方伯凌霨以新任王學使夀彭本月杪可以抵鄂接篆現如實行减薪未免爲衆人怨府爰决意將此事留俟後任辦理特具禀制府謂本年各屬秋收尚稔隨糧帶征賠欵改充學堂捐必能掃數解清不至蒂欠所有減薪一節暫行展緩俟查明實在不敷若干再議攤减故本月份各學堂薪水仍照舊章支給各管教人員咸感恩頌德不置 
[海鹽教育會開成立會誌盛浙江]  
　　海鹽教育會自奉撫學憲批准立案後試辦三月業經期滿因定於本月初五日在明倫堂開成立大會到者百餘人有鄉先輩孫笏齋先生年已八十亦扶杖而至自邑尊以下均起立致敬所有會塲秩序開列於下（一）搖鈴開會（二）宣佈開會宗旨（三）由會長宣讀層憲批示並報告刋用圖記及試辦情形（四）由會計員報告收支（五）由書記員報告文件及大會會員名數（六）請會員陳述意見（七）提議本會應辦事件（甲）教育研究會（乙）改良私塾（八）公决本會籌畫經費方法（九）來賓及會員演說（十）搖鈴散會即在會塲攝影當日會塲情形頗爲整肅惟提議經費時勸學所人員太覺固執致一時未能解决云 
[茶商組織茶務小學堂安慶]  
　　徽州府屬向以茶葉爲出産大宗農人土户大半仰爲生計惟種植焙製多沿舊法不思研究改良實不足以興大利刻有茶商籌欵組織茶務初等小學堂並延聘教員招考學生入堂研究俾資造就以維茶業 
實業 
[鄂督維持市面之規畫武昌]  
　　鄂督近以武漢市面銀根奇緊商號虧倒者迭見現在開鑄新幣旣尚無期若不添鑄舊銀元接濟實屬岌岌可危近查奉天津粤等省均請添鑄舊銀元有案鄂省情形更迫需用尤殷特於日昨電致度支部擬請在湖北分廠暫行添鑄舊銀元以濟急需一俟部中新模頒到開鑄新幣有期立即停止以清界限尚不知度支 
 
 

Page 12

 
 
部能核允否聞鄂督又以現在銀根枯窘本月月半月底兩比期尤爲吃緊如不設法維持市面必大騷動昨特面諭藩司轉飭商會畧謂官商各欵存放各商號爲數甚多倘同時提取必致掣動大局不如量予從容仿北京錢市分期辦法此比期内總以暫不提取存欵爲是俾得支持危局公私均受其益昨漢口商會已遵飭刋布通啓力勸各放欵之家同心維持矣 
[青浦天産品之發達松江]  
　　青浦辰佘薜三山所産之土人參經御醫陳蓮舫徵君等詳考原委精究功用後業已遠近咸知推爲衛生要品本年南洋勸業會開會即由青邑紳商錢仰喬君等在該會勸工塲設立商店廉價分售現該商店所備之貨盡行銷罄而來購者尚絡繹不絶錢君等爰復入山採覓改良製法即日送往寗垣聯續銷售並有細芽土參一種用代茶飲甚有裨益前因採獲無多爲本地爭購殆盡今又竭力搜覓得數十兩一併運寗發售想亦講求衛生者所歡迎也 
[議復嚴州課桑園招户飼養辦法杭州]  
　　嚴州余太守日前具禀浙撫請將課桑園廉價招户飼養以開風氣當奉增帥批飭勸業道議復在案兹悉已由董季友觀察核復畧謂浙省蠶桑之利除杭嘉湖紹四府外其餘各府固由風氣未開亦由素非所習以致飼養失利後卽視爲畏途而旁觀不察且有戒心非果地之盡不宜蠶實由飼養之未能得法是非官爲提倡力求發達使之目覩大利所在不足以資觀感而堅信從查核余守所禀嚴郡課桑園尚有桑三千株高又五六尺則此樹並不高大即可知其未必茂盛每樹産葉約以三十觔核計合得九萬觔共九十擔每擔以五角之普通時價估計亦不過四十餘圓若産葉無此觔兩時價無此昻貴則所值尤屬無幾公家提倡亦不在此區區微利似可不必廉價召租但外招嘉湖素業蠶桑之户來嚴飼養不責以桑樹租金但責須確有成效以樹模型且必與該户訂定凡一切飼養上山採繭繅絲等法悉准民人叅觀不許秘密有考求諮詢者尤須明白宣告俾得易於效法一二年後似不患風氣之不開信從之不廣矣至附設蠶事講習所及詳細辦法應由該守酌奪辦理俟蠶事告竣報告該户成績與風氣之能否開通詳請察核施行 
雜記 
[吳本植將倒運矣漢口]  
　　湖北候補知府吳本植前經督辦土稅柯大臣委辦湖南洪江土稅去歳因舞弊撤回人咸謂其私囊不下二十萬詎來省未久又經鄂督委其總辦漢口土藥公棧兼土膏牌照查緝局及漢口硝礦局各差聞漢口土藥公棧爲徵收土藥落地捐之處總辦委員出息極優吳一人而當三優差官塲無不妬羨兹因鄂督訪聞牌照查緝局司事私賣土商營業牌照至八張之多雖經該守查出然不切實根究其縱容司巡約束不嚴可以想見當欲急予撤差經司道爲之緩頰乃將其調辦沙市　藥公棧此差局面甚小出息極微一時官塲議論又謂吳之運氣已衰不勝代爲扼腕所遺漢口查緝局一差委知府夏敬輯接辦公棧一差委知縣鮑德和接辦硝磺局一差委知州張清接辦昨已分别交代矣 
[朱瀾其能倖免乎江西]  
　　贛省候補官因宦途擁擠人品夾雜烟賭冶游之輩自道員以至佐雜實繁有徒至明目張膽設塲聚賭者則尤以丁憂候補知府朱瀾爲最且聯絡下流演唱女戲招攬青年早經巡警道預備拿辦舉國皆知聞者莫不羞與爲伍現經馮撫力整官方將此輩列入彈章奏參一空聞列名者計十餘人之多内有道班人人 
[魯鎭軍照例出巡長沙]  
　　長江提鎭每年照章應出巡二次以覘各營優劣而肅戎行兹聞岳州鎭總兵魯巨源軍門已於本月初八日遵照定例出巡岳陸荆沅等營凡各船鎗砲舵槳駕駛軍械以及各兵丁勤惰莫不詳加考核云 
[黄以霖飄然歸去長沙]  
　　湘省奏調差遣湖北補用道黄伯雨觀察以霖前隨楊撫來湘歷署提學使及充參謀處要差兹聞觀察須赴京陛見已於日前附輪返鄂矣 
紀事 
[三日間之汗漫遊十三]  
　　曁南館之觀覧　館與京畿館毗連。占地亦僅僅六十方丈。建築仿南洋羣島式館中陳列各物。精美華麗。於廣東館爲近。礦物海産。珍奇雜錯多不能舉其名。刺繡品頗佳。各種紗裳。尤爲花色佚麗其他陶器漆器木器籐器。亦甚佳。惟機械各品。殊不多見。陳列者僅協昌機器廠一家有製汽機及製茶繅絲等各種機械又有一照海燈每一分時放光一次。允足爲該館之特色。然吾所竊竊不解者。粤閩華人。僑居彼地者。已數百年。習見彼族機械之精巧。而陳列各品。寥寥止此。其一。種靡靡之習尤不脫閩粤人舊風。豈天厭黄裔不欲使。以機械之術爭衡於世界歟。抑我華人善保守。雖實逼處此。亦難。收相觀而善之效果歟。是誠非所測矣。 
[丙　第三日之游踪]  
　　農業館之觀覧　第一第二日。俱自丁家橋正門入内參觀。輪煥之式廓。規制之宏偉。兩日以來。略見一斑。惟三牌樓狀况。尚未一窺其盛。此亦吾人之憾事也。是日乃與同人决議附車至三牌樓站。下車購票入門。先觀農業館。館在會塲之西北隅。占地約一百八十方丈。建築爲方形。四角有亭。四面有門。内部之搆造。純系華式。陳列品共分八部。曰農業。曰蠶桑。曰茶業。曰屬藝。曰林業。曰水産。曰飲食。曰狩獵江皖贛農産。蒐羅殆盡。於八部之末。就其餘地。廣貯實物模型。陳列雖不甚多然亦所謂慰情聊勝無者。是館之徵集點。大約純系江皖贛三省之天産品。與工藝教育館之。錯列他省産品。者自是不同。惟每部陳列品。標明某府某縣。而出品物時。有間出。於他。部者。亦一。短也。出口處於中央圍一小室。如車站上賣票處然另派人司之。大書特書曰。欲遊植物園者請在此題名。余與同人皆喜極踵例書名。願一覧楠物園之佳勝。以暢其私。至其地。詎桑林滿。望遍覔花壇。不得也。相與太息而去。 
雜著 
[紀世界語Ｅsperanto大會]  
[  （孫國璋譯）]  
　　西歷千八百八十七年七月柴門哈甫氏Ｚamenhof發表世界新語後至千九百零五年八月。在法國開第一次世界語大會。其間二十二國之代表。答以此語相。問答。實爲實際上萬國聯合應用之始。嗣後每年於西歷八月舉行。藉以促斯語之進。步歷年來。於英德法瑞士西班牙等國。各舉。行一次。頗極一時之盛。今年八月十五號。開第六次大會於華盛頓到會代表計三十有六國。中國代表。爲美使館參贊路秉田胡璋（譯音）二君。胡君則申稱當將開會情形報告中政府并允許勸告政府。將世界語列入學校科目云云。惟據會塲紀錄。則云各代。表皆能操純。熟之世界語。即會場警察。亦無不能操世界語者。獨是中國人猶不足以語此。 
　　譯者按去年在西班牙開會時德國某報謂不見一中國人今我國旣派路胡二君代表矣。而又以不諳斯語受其譏笑譏笑代表乎。實辱及我國也。我政府。諸公其思諸我。全國國民其興起。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
資政院旁聽錄 
[十月初二　日議事（續）]  
　　周廷勵謂朝廷法律彼等敢於蔑視將來如此者必不無其人此次若不加以處分將來各省諮議局實屬危險可慮如前次廣西事件桂撫亦蔑視諮議局章程今則仍爲兩廣總督殊覺大惑不解也長福謂如何懲處之語可以不必加入鎧公主張謂應候聖裁衆大反對之胡柏年陶鎔前後發言意義俱爲前數人道過之語無可紀錄汪龍光謂公債外債全然不同據道理言當募欵時本省不應則募之外省外省不應則募之外國今楊撫所辦公債并未交湖南本省諮議局議决不特此也聞此債仍以外債爲重以利子旣高至八九釐外國應者必將源源不絶如此重大事體不交本省議决籍議員所主張如何懲處一語萬不能不加入又有謂此事與廣西事件不同以彼已交局議故不必議處此則大不然兩次開會均未交出不得不請處分余鏡清謂此事侵權違法毫無異議惟請旨裁奪上請加懲處一語是否必須加人汪榮寳將其修正文大聲朗讀大致謂此事仍交湖南諮議局核議至楊撫於應加局議之事并不交出其侵權違法情節較重若不加以懲處則相率效尤恐啓疆臣藐視朝廷之漸平應加如何處分臣等未敢妄議云云正紛擾間汪榮寳將其修正文朗讀其措詞面面周到全院爲之鎭定而鼓掌之聲轟動如雷矣此後各議員所議初無動人語雷奮云此案奏稿將來仍須通過否摺成後尚須公衆表决易宗夔謂不贊成廣西諮議局上奏案亦未經會塲通過如用如此煩難手續則遲延時日殊多不便應加入之語即於今日表决請照廣西先例辦理此時已三時四十五分當由議長宣告休息（未完） 
本埠新聞 
[租界查騐鼠疫之大風潮]  
　　英美工部局衛生西員對於查驗鼠疫一事甚爲認眞奈無知愚民大起疑懼且有好事者揑造謠言聳人聞聽致有避入華界爲遷地爲良之計者而轉輾悞會之事昨有數起上午十句餘鐘老閘捕房派中西包探至西藏路會樂里查勘竊案該處居民誤爲查騐鼠疫羣起反對幸該探等見機退避未至肇禍旋經捕頭得悉立飭中西探捕多人到塲解散同時有一西醫偕一華人在貴州路德人里等處查騐鼠疫及小孩曾否種痘聚而觀者人數甚多旋至中泥城橋西首尾隨觀看者尤衆該西醫恐生事故走入老閘捕房報告捕頭恐蹈光緒三十一年冬間故事即飭西印各捕荷鎗守護以防意外至午後三句餘鐘工部局管理清道西人至北山西路泰安里等處調查垃圾該處居民亦疑爲查驗鼠疫羣起反抗滙四捕房捕頭聞報後立飭印捕十餘名到塲彈壓幸未肇事惟内虹口外虹口各店舖已驚惶異常一律閉市是時滬道劉觀察適在北洋務局因恐釀成極大交涉即用電話立傳公共公廨寳讞員曁孫襄讞到局諭令與英領事面商善後辦法旋經中西官與工部局總董會商特頒緊急命令召集各處團練荷槍排隊週遊各馬路示威工部局各處水龍間亦均警備一切以防不測公廨寳讞員亦派通班警役在廨保護 
　　公共公廨差夥陸士新張嶺梅昨晨與滬南工程局來差協同總巡捕房 
中西包探至虹口查提朱雲桂等在工程局控告陸宫氏拐孩案内之銅匠陳仁生詎經過西華德路時該處居民疑係丄部局西醫查騐鼠疫恐有阻撓因帶差探拘人一時以訛傳訛哄動多人竟將該差夥及二百零五號西捕等毆傷美捕房捕頭得報後立飭中西探捕到塲解散並將爲首滋事八人拘押捕房受傷人送往醫院醫治一面用電話告知公廨及總巡捕房總巡卜羅斯君恐有流氓匪徒和附煽惑釀成巨禍當即傳諭各捕房捕頭各帶手槍督同西印各捕肩荷洋槍四出稽查並飭馳往肇事處彈壓當時該處附近各店及菜塲各小販均暫行收市昨日英美各捕房均有西印各捕荷鎗守護禁人出入 
　　前日下午衛生西員至嘉興路哈爾賓路等處調查人家小孩如有未種 
牛痘者勸往醫院施種奈愚魯小民羣起疑惑一時麕聚數百人躍躍欲試幸該西員即行他往未受窘辱密副捕頭聞信立率探捕到塲將衆驅散又昨日上午工部局之藥水車推過蓬路武昌路轉角處忽有流氓多人揑造謠言謂車係裝運小孩者一時哄集數百人將車夫唐阿狗等四人揪住肆毆唐受重傷車被擊損於是斐倫路浜至匯三捕房一帶各店舖一律罷市以防擾累 
　　工部局衛生處派人至閘北華界分送捕鼠器械崗巡不予阻止界内居民本極驚懼以致謠言四起昨日上午九時半適有靜安寺捕房一百二十一號西探以孟斯及華探鍾星源至閘北華盛里拘提拐匿梁益甫媳婦陳氏之阿二（係成都路錦華絲廠之車夫）該探等未報警局請派長警恊提以故一班無知愚民誤會檢查鼠疫麕集數百人將該西探蜂毆致傷頭面等處當由該處崗巡急吹警笛召集鄰崗伊即奔回四路一區巡警分局報告黄正巡官得悉後立傳電話告知總局派出馬巡及巡邏隊偵捕隊等到塲彈壓巡官亦率通班長警將該西探救出重圍即派騎巡隊巡邏隊護送至新閘橋尚有梁益甫及其戚葛松濤與鍾探等亦均被毆暫寄四路分局聽候發落一面由巡官出外對衆明白宣諭衆始敢 
 
 

Page 19

 
 
去並聞當該西探帶局時門前聚集數百人爭相窺探某報館訪員亦往探聽詎門崗巡士魏治鐵因前次向人勒索與該訪員有隙竟不待分說將該訪員揪住肆毆一時觀看之人誤會所毆者係租界包探遂亦一擁而上拳足交下幸由總局裁判員孫大令及巡長余家驥陳錦等上前喝阻始得出險然已大爲受創矣 
　　昨日上午有英美兩界居民紛紛携帶行李手抱小孩乘坐車輛從東西兩新橋及帶狗橋三洋涇橋竄入法界或至城内或上輪船法捕房派人往詢據云因西人查驗鼠疫是以暫避捕頭因又另飭包探詳細探訪一面諭令各巡捕沿途防衛免其滋擾 
　　昨日城廂内外亦因查騐鼠疫事謠言蠭起人心惶惑無論茶坊酒肆莫不談論此事滬道劉觀察聞之恐有暴動情事因即密派妥員調查一切俟禀復後即發出示諭以資鎭靜而息浮言 
　　旅滬寗波同鄉會施嵋青錢達三謝蘅牕孫美堂陳韻爾朱子奎昨致工部局公函云檢查鼠疫一事本屬愼重衛生起見兹因居住租界各户以訛傳訛紛起疑懼幾有朝不及夕之虞頃聞貴局注重此事定於禮拜二邀集中西商董會議辦法具見維持治安之至意欽佩莫名惟是禮拜二去今相距尚遠人心皇皇迫不及待務懇貴局轉告衛生處俯順輿情暫予通融即使必欲檢查亦請妥議簡便之法庶於衛生治安兩有裨益無任盼禱之至 
　　昨日下午工部局因租界居民誤聽謠言釀成暴動特開臨時會議籌畫弭禍方法後經决議發貼華文告示兩道聲明謠言之由來並切戒居民勿得輕信聞此種告示今日當可張貼 
滬道劉觀察昨日傍晚出示曉諭云照得公共租界工部局連日爲防避鼠疫查驗户口原係有益衛生之要事祇以中西醫法間有不同遂致無知愚民自相驚訝兹查工部局業已暫停查驗並經邀集華商領袖董事與醫員當衆會議查明妥善辦法今日本道復與領袖英總領事竭誠妥商允卽由中西官紳會同商議和平辦法總期與衛生有益更與我華人相宜除俟議定章程另行宣布並由本道切商領袖英總領事轉知工部局示諭外合亟先行出示曉諭仰諸色人等一體知悉自示之後務各立即散歸安分營生毋再造謠驚擾如有造言生事一經查出立予拿案案辦不貸其各凛遵 
[請减房租代表之呼籲]  
　　本埠全體商民請減房租代表孫文鑒胡芸青昨又致書各商董略云文鑒等以請減房租一事重荷闔埠商民委任代表從事以來時虞隕越雖疊蒙兩江督憲批道勸减曁各界熱心諸君協力贊成不時匡掖然若無團體毅力以善其後則稍縱即逝恐蹈處頭蛇尾之誚素仰諸君熱心公益若蒙大力提倡俯表同情魚貫而進則不獨商等銘泐五中即全體商民亦皆仰賴高義感無旣極至於事之成敗其權固操於房主未敢預必惟際此商情困苦民力艱難共圖維持以保公安亦國民自治進行應盡之義務也如蒙贊成尚乞時錫教言以匡不逮 
[滬道催緝暗殺黨]  
　　金琴孫遇仇被害一事已迭誌前報兹悉滬道劉觀察以案已多日迄未破獲昨又札飭公共公廨嚴飭幹役赶緊偵緝並照會西官轉飭捕房一體查緝 
[寳讞員對於李伶家屬自盡之疑惑]  
　　淫伶李春來之堂兄李明吞烟身死後該伶之妻李黎氏亦即投河自盡業巳備詳前報兹悉當時李明自盡之後卽由捕房將其妻李王氏拘送公廨收押候訊即晚李春來之髮妻李黎氏曾至女所探望相對悲傷密談良久直至押犯收封之時始惘惘出所奔至南泥城橋投河覔死　晨由捕查見將氏屍舁入驗屍所報請本縣田大令騐明即行棺殮茲公共公廨寳讞員以李春來之堂兄髮妻相繼自盡與某案似有關係或有頭緒可尋業已派差往查當時李黎氏出外有無傭人相隨黎氏死後其家内外何時得信着即查明禀候核奪 
[笞責冒官撞騙之匪徒]  
　　冒官撞騙之曾子唯王百秦（即王伯欽）金谷亭（即陳輔臣）等三人先後被獲迭紀前報前晚由縣署帮審委員承明府提案復訊先據王金二人同供　有起案之僞札僞印等件確係曾子唯之物明府一再駁詰矢口不移質之曾子唯供詞含混一味求恩判曾責三百板與王金二人分别還押候禀詳上台照私造印信冒官撞騙例從重懲治 
[會訊騙吞鉅欵案]  
　　德源莊夥張秉西因騙吞胡毓芳鉅欵被控由廨押候查辦在案前日午後復經公廨孫襄讞會同美海副領　會訊由差恊探將張與該莊經理人嚴彭齡一併解案先據原告投稱商人向在漢口此次有現銀三萬六千兩滙滬存於該莊被張用假票騙吞求究訊之張延律師愷第士上堂代爲辯護中西官會商之下以張騙吞屬實判押西牢五年如能於限内還銀准予酌核嚴尚有另案著仍還押候訊 
[義國君主夀誕]  
　　昨爲義國君主夀辰公共公廨寳讞員於昨日上午十時乘坐馬車至駐滬義領事署道賀以敦睦誼 
[路政處稽查攤捐]  
　　本城邑廟花園内之攤頭捐移歸自治公所經收後曾由所董出示曉諭限令各攤主於九月初十日以前一律報捐領照如有逾期不捐及以一票朦頂數攤者查出究罰兹又由路政處釐定章程以後每月初十日派司事前往查捐一次以免淆混業已於昨日遴派司事往查矣 
 
 

Page 20

 
 
[城内]  
[爭産涉訟]  
　　法界同仁昌魚行主孫德成之嗣子孫文鑒在縣控告伊弟桂林霸吞家産並串通該行經手胡小廷司帳胡良才營私舞弊一案業由本縣田大令飭提桂林及二胡到案於前晚集訊供詞各執大令以案關爭産判令邀同親族理明禀復核奪 
[拐匪收押]  
　　北五區函送范成生瞿桂生徐國珍至一路巡警分局經德正巡官審訊范供親戚王某之女孩阿四在外游玩被徐國珍誘騙出城幸經小的追回扭控北局已蒙巡官訊責轉送案下求究瞿桂生供本月初五日走失四歳女孩亦係徐國珍所拐併求究辦訊之徐國珍俯首無詞判徐發押改過局三個月女孩王阿四俟傳到家屬給領 
[厨役捲逃]  
　　杜盛昨扭厨役汪子欽至一路巡局經德正巡官審訊杜供汪於前夜私將舖蓋衣服等件捲逃今晨責成薦頭楊洪春將汪交出扭案請究汪子欽供因杜欠小的工錢八天故將舖蓋取出抵押判將舖蓋等物繳案尚有缺少衣服着汪賠洋六元杜找給工錢工錢三分了事 
[委員驗屍]  
　　二十五保三圖地保唐全坤日昨投縣報稱某僧人行經揚子路不知何故跌仆昏暈當由巡街捕　送捕房轉送仁濟醫院不及醫治在院斃命求請相驗田大令因有要公即委捕廳趙少尉帶同刑仵人等前往代驗 
[道批兩則]  
　　程鼎禀批來禀閱悉驗花差業經本道札委吳倅汝譯前往接辦着帮同妥爲經理是爲至要　汪毛氏禀批張老三寄居租界論以原就被應赴廨控究惟拐賣人犯罪名在徒流以上近來拐風甚熾非遇案嚴辦不足以示懲創而策安全此等人証旣均在縣署所有張老三一名應卽移縣歸案嚴辦以期懲一儆百仰會審官寳令會商陪審西官辦理具報毋違黏報附發 
[一路巡局批詞]  
　　江承俊禀批顧之蓀之封屋究由該民付租愆期所致現欠租計僅一月在房主自屬不情然非謂凡爲租客必應欠租三個月也據禀前情應仍由該民邀同中保婉商妥理毋得率請提究所稱康園丙有烟賭情事是否屬實另候飭查復奪八舖地甲潘福禀批吳才寳欠顧姓會欵究有何人担保應以摺據爲憑據禀此欵本由劉關和担保該甲當時僅作証人與顧禾氏前禀因劉姓病殁會散向吳索欵即憑爾一人擔保情節亙異案已飭傳着仍投候吊驗摺據訊質察奪無違　邱樹榮禀批據禀朱學年欠欵圖賴請追等情是否不虚候飭傳案訊奪抄黏附 
[南市]  
[自投羅網]  
　　大達里慶大烟紙店前晚被人攫去洋鐵盒一只内有大洋三元小洋三十五角報請工程局查緝未獲昨日午刻忽有小工沈阿大持銅洋兩元前往該店兌換察係原贓遂向詢明由徐亨裕賭負託兌當即連徐扭控工程局一併押候訊究 
[不翼而飛]  
　　西門外無錫老嫗王張氏之女張王氏本月初由崇明來滬在母家小住携有洋銀一百二十元存在箱内昨晨忽然失去疑係母之姘夫汪小棣所竊扭控西區移至工程局訊供不認判汪交保候查 
[展轉販賣]  
　　江隂女子李小龍向住蘇州在某絲廠做工去春被隣婦姚老嫗拐至南潯賣於秦阿金爲室得價洋一百四十元繼被秦帶至滬上賣入小東門外花烟館爲娼近由其母孔氏同後夫李福昌來申將女誘出送至工程局請爲根究女供年十九歳現願隨母歸里判氏覔保准予領回 
[貼償虧損]  
　　前開協茂板箱作之方顯章控同業朱有生不交定製板箱一千只以致虧本洋三十元昨經工程局湯裁判傳訊朱供未收定洋方稱有前次欠去息洋十五元移作定洋判朱將欠洋如數交還着再貼補洋十五元完案 
[閘北]  
[盡行推諉]  
　　江北老嫗張崔氏前將其女龔張氏賣於水販得洋二百元經四路分局查拿到案判將崔氏押追身價充公嗣據崔氏供稱被已革汎捕王奎分去洋七十元以致無力繳案飭提未獲近王又串同已革巡士何龍貴向俞順昌訛詐被俞告發經黄正巡官責成其子王阿二（現充偵捕）將王交出在案昨日阿二將王交案研訊供稱崔氏前向小的借洋十餘元此次向氏索還欠欵不敢分肥又供何俞二人之事並未預聞求察判暫交妥保限三天將何交案訊辦如違嚴比 
[拐匪狡賴]  
　　著名拐匪汪易士與妻汪俞氏及陳楊氏等串拐陳玉亭之子龍保匿跡法界永安棧内被陳尋獲等情已誌前報昨經四路分局黄正巡官覆訊汪與俞氏初尚狡賴經巡官一再駁詰始認初犯質之陳楊氏供亦狡展喝令鞭背五十下分别還押候再訊究 
[英租界]  
[傳詢要公]  
　　滬道劉觀察前日下午在洋務局特用電話傳公共公廨寳讞員到局面詢要公 
[跳出火坑]  
　　杭州拱宸橋妓女花桂寳因不愿爲娼投入是處工程局請求援救前日由局派差將該妓押送到滬轉送公廨禀請寳讞員妥爲安插奉飭暫留濟良所候訊明發落 
[移傳無着]  
　　英商永年人夀保險公司控杭州分公司買辦劉永林舞獘騙銀由廨函請仁和縣移傳去後兹據該縣復稱劉現不在杭故未傳訊惟據差役禀稱此項銀兩已經料理等語昨寳讞員已據情轉致英領查照矣 
[開放汽鎗]  
　　南京路四百四十二號粤人王某昨持汽鎗在馬路開放被捕查見以其違章當將王拘入捕房存洋十元保出聽候傳訊 
[冐探騙洋]  
　　李華炳冐充包探稱爲吳淞鎭瑞源南貨店查緝失洋先向該店騙洋十五元匿居上林街新豐公客棧内昨經老閘捕房包探沈阿岳查悉將李拘入捕房押候解究 
[人贓並獲]  
　　楊阿炳竊取華界龔姓馬車一部帶至九江路二百二十六號漆店内油漆適被包探金泉叙查獲當將人贓一併拘入捕房押候解究 
[美租界]  
[電車衝撞]  
　　十號電車昨在北四川路撞壞王鶴樓之包車王即報告捕房請爲查究 
[覺察已遲]  
　　海寗路三十五號門牌乾昇押店主昨持僞金簪一支報告捕房謂有某甲來押迨經察破人已逃去捕頭允爲查辦 
[竹籃何來]  
　　一千零六十號巡捕昨在伯頓路鴻安里口地上見有竹籃一只内有衣服多件恐係竊賊所棄報告捕頭飭探查緝 
[傭婦被疑]  
　　河盤路十一號門牌内之某西人疑被傭婦王陳氏竊取金針一枚扭控捕房候查核辦 
[法租界]  
[因何起火]  
　　前晚十時永安街三德里源興報關行失愼延燒九號十號樓房三幢捕房即飭包探將源興經理人傳至捕房聽候詳訊 
[無可遷延]  
　　法馬路復源絲線店倒閉後曾由黄慶泰主黄越及垣記李震堂萃泰昌等各債主控奉公堂將股東洪厚之司帳周連卿先後傳訊供明黄越係是股東判洪交何榮泰保出限交店主張耀庭在案迄已日久各原告復又投追並稱黄越係是股東不能混合追欠聶司馬當將保人何榮泰傳訊據稱洪厚之因病不能到案此事現已有人在外理勸求鑒判何出外向原告尅日理妥如違准將原貨拍賣抵欠 
[交保料理]  
　　陳永康前向長源和泰定購荳餅延不出貨議定償還損失銀三百二十兩詎到期忽又悔議不肯將票銀照付以致涉訟公堂由中西官研訊不認案懸未結兹經將帳算明無詞可諉始肯承認昨日解訊求請交保准限兩禮拜理明聶司馬姑寛照准交保釋出 
P>乘間行竊 
　　王三法至元豐泰僞稱購物乘間竊取洋綢一疋當被窺悉送捕解廨　爲究辦判押兩禮拜示儆 
[竊賊荷枷]  
　　陳薛氏手抱小孩在途嬉戯被剪綹賊梁松林將小孩手鐲剪去報由包探緝獲解廨訊辦判枷號一月 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[資政院修正報律案]  
　　第一條　凡開設報館發行報紙者應由發行人開具左列各欵於發行二十日前呈由該管官署申報民政部或本省督撫咨部存案　一名稱　二體例　三發行時期　四發行人編輯人及印刷人之姓名履歷及住址　五發行所及印刷所之名稱及住址 
　　第二條　凡本國人民年滿二十歳以上無左列情事者得充報紙發行人編輯人印刷人　一精神病者　二褫奪公權或現在停止公權者　　第三條　編輯人印刷人不得以一人兼充 
　　第四條　發行人應於呈時分别附繳保押費如左 
　　一每月發行四回以上者銀三百 
　　一每月發行三回以下者銀一百五十元 
　　其在京師省會及商埠以外地方發行者前項保押費得酌量情形减　少三分之一乃至三分之二其專載學術藝事章程圖表及物價報　告等項者免繳保押費 
　　第五條　第一條所列各欵呈報後如有更易應於二十日内重行呈報發行人有更易時在未經呈報更易以前以假定發行人之名義行之 
　　第六條　每號報紙應載明發行人編輯人及印刷人之姓名及住址 
　　第七條　每號報紙應於發行日遞送該管官署本省督撫及民政部各一分存查 
　　第八條　報紙登載錯誤若本人或關係人請求更正或將更正書辯駁書請求登載者應即於次回或第三回發行之報紙更正或將更正書辯駁書照登 
　　更正或登載更正書辯駁書字形大小須與記載錯誤原文相同 
　　更正書辯駁書字數逾原文二倍者得照該報登載告白定例計字收費若更正辯駁詞意有背法律或不署姓名及住址者毋庸登載 
　　第九條　登載錯誤事項由他報鈔襲而來者雖無本人或關係人之請求若見該報更正或登載更正書辯駁書應即於次回第三回發行之報紙分别照辦但不得收費 
　　第十條　左列各欵報紙不得登載　一冒凟　乘輿之語　二淆亂政體之語　三妨害治安之語　四敗壞風俗之語 
　　第十一條　捐害他人名譽之語報紙不得登載其專爲公益起見而能證明其事實者不在此限 
　　第十二條　外交海陸軍事件及其他政治上秘密事件經該管官署禁止登載者報紙不得登載 
　　第十三條　訴訟或會議事件按照法令禁止旁聽者報紙不得登載 
　　第十四條　在外國發行之報紙有登載第十條所列各欵者不得在中國境内發賣或散布 
　　第十五條　論說譯著係該報創有註明不許轉登字樣者他報不得鈔襲 
　　第十六條　不照第一條第五條第一項呈報發行報紙者處該發行人以五元以上五十元以下之罰金 
呈報不實者處發行人以十元以上一百元以下之罰金 
　　第十七條　不具第二條所定資格充發行人編輯人或印刷人者處該發行人以五元以上五十元以下之罰金其編輯人印刷人詐稱者罰同 
　　第十八條　違第四條第一項者以未經呈報論 
　　第十九條　第四條第三項所指各報其登載有出於範圍以外者處該編輯人以五元以上五十元以下之罰金 
　　第二十條　違第六條第七條者處該發行人以三元以上三十元以下之罰金 
　　第二十一條　違第八條第一第二項或第九條者處該編輯人以三元以上三十元以下之罰金 
　　於前項情形若所登載係屬私事者須被害人告訴乃論其罪 
　　第二十二條　違第十條登載第一第二第三欵者處該發行人編輯人印刷人以二月以上二年以下之監禁併科二十元以上二百元以下之罰金其印刷人以實不知情者免其處罰 
　　第二十三條　違第十條登第四欵者處該發行人編輯人以二十日以上六月以下之監禁或二十元以上二百元以下之罰金 
　　第二十四條　違第十一條者處該編輯人以二十日以上六月以下之監禁或二十元以上二百元以下之罰金 
於前項情形須被害人告訴乃論其罪 
　　本條第一項之罪若編輯人係受人囑託者該囑託人罰與編輯人同其有賄賂情事者得按賄賂之數各處十倍以下之罰金若十倍之數不滿二百元仍處二百元以下之罰金賄賂入官 
　　第二十五條　違第十二條第十三條者處該編輯人以二十日以上六月以下之監禁或二十元以上二百元以下之罰金 
　　第二十六條　違第十四條者處該發賣人散布人以二十日以上六月以下之監禁或二十元以上二百元以下之罰金報紙入官 
　　第二十七條　違第十五條者處該編輯人以三元以上三十元以下之罰金 
　　於前項情形須被害人告訴乃論其罪 
　　第二十八條　犯第十六條第一項之罪者至呈報之日止該管官署得以命令禁止發行 
　　第二十九條　犯第十八條之罪者至繳足保押費之日止該管官署得以命令禁止發行 
　　第三十條　犯第二十二條之罪者審判廳衙門得以判决永遠禁止發行 
　　第三十一條　犯第二十三條第二十五條之罪者審判衙門得按其情節以判决停止發行 
　　前項停止發行日報以七日爲率其他各報每月發行四回以上者以四期爲率三回以下者以三期爲率 
 
 

Page 27

 
 
　　第三十二條　呈報後延不發行或發行後至應行發行之期中止逾二月者若不聲明原由作爲自行停辦 
　　第三十三條　犯本律各條之罪所有訟費罰金及應行入官之欵自判决確定之日起逾十日不繳者將保押費抵充不足者仍行追繳保押費已被抵充者該發行人應於接到通知後十日以内將保押費如數補足違者至補足之日止該管官署得以命令禁止發行 
　　第三十四條　永遠禁止發行或自行停辦者得將保押費領還註銷存案 
　　第三十五條　凡於報紙内撰登論說記事塡註名號者其責任與編輯人同 
　　第三十六條　假定發行人之責任與發行人同 
　　第三十七條　犯本律各條之罪者不適用自首减輕再犯加重罪數俱發從重之例 
　　第三十八條　關於本律之公訴期限以六個月爲斷 
　　附條 
　　第一條　本律自頒行文到日起一律施行 
　　第二條　關於本律之訴訟由審判衙門按照法院編制法及其他法令審理 
　　未經設立審判衙門地方暫照舊例辦理 
　　第三條　本律各條之罪若新刑律内另有規定者至新刑律施行之日悉照新刑律辦理 
　　第四條　本律施行以後所有光緒三十四年二月十二日頒行之報律即行作廢 
　　第五條　在本律施行以前發行之報紙所繳保押費數目與本律規定不符或按照本律無免繳保押費之規定者應於本律施行後三個月以内按照本律更正或補繳 
小說 
[奇情小說鸚鵡禪（七十五）]  
　　斐德蘭。素好畜馬。有數匹。皆駿也。舉鞭逐日。頓轡凌霞。時以天馬目之。其尤者。一爲黑兎。一爲赤豹。（皆馬名。）日行可七八百里。故每賽輒獲勝。此時會塲之中。各少年跑馬數圈後。輪及斐德蘭。斐德蘭乃先策赤豹。從容出馬。初若無甚大異。行數十丈。忽英聲嘹喨。如驟雨馳風。輕捷莫能。與匹。觀者暗暗喝采。謂斐德蘭高材捷足。又有馬如斯。果不負吾輩之望也。跑一次畢。少間。斐德蘭策馬再馳。其鋒更銳半途。馬驚。疾甚斐德蘭狃於前勝。意稍懈。時人馬將俱危。妨其能者。欣欣有幸色。而他如潘麗兒夫人等。則皆爲之驚愕。其間殆不能容髮。斐德蘭乃乘勢疾驅。馬益超躍而前得免。 
　　旣。斐德蘭將爲最後之賽。撫其馬。汗可掬也曰。赤豹。吾知汝憊矣。乃更以黑兎爲代。黑兎見赤豹先。方竪耳嘶鳴。欲急騁其超鴻騰螭之能。駕之。乃一躍而先。斐德蘭以三次之獲勝。竟居首列。奪得錦標以返。於是一片歡聲。從萬人中飛起。斐德蘭斐德蘭之名。無幾時。亦譽滿國中。更不聞倫敦市人。有片言及其隱事。甚者則宣於衆曰。某爲吾從表。某爲吾舊交。各表白其相識之史。以示光彩。又未幾。斐德蘭竟携一千五百磅之奬金。揚鞭而去。秋風得意馬蹄疾。一日看遍長安花。此快境快事。實爲彼生平未有也。 
　　乃琴宜於觀賽時。初見斐德蘭雄姿豪態。實冠羣倫。猶不能不回念舊情。謂以彼勝襟拂霓。古情屈霞。兒女英雄。固天然妙偶。我今日者無端分析。幾難破鏡重圓。命耶非耶。口雖不言。而其心殊不堪復耐。每時從半面窺海而明。相形之下。不免大有逕庭。又未嘗不自嘆色之。易以動人。與人材之難得也。 
國外新聞 
[英國罷工人暴動三誌]  
　　初九日倫敦電云當道現已續派馬隊步隊及倫敦警察隊前往韋爾斯罷工之地工人代表與商務部會商後已電囑礦工勿再毆鬥 
[英國汽罐匠與廠主之爭持]  
　　初九日倫敦電云汽罐工人會社近將與廠主所訂調停罷工合同投票取决駁絶者一萬五千五百六十三票主用者五千七百五十票 
[羅斯佛君之大失敗]  
　　初九日倫敦電云據紐約電稱民主黨於代表議院已淨得三十七席故民主黨已得十三之多數　此次凡羅斯佛君特助之候選各員均已失敗羅君本有之名譽亦大受損失羅君現已降處黨首之地位此實本届選舉之要點　同日紐約電云共和黨已在代表議院獲占五十一之多數並在上議院獲得九席裴恩愛爾特里區稅則勢將全行廢易紐約州總督兹得確實之報告係民主黨候選員狄克斯君得六萬六千二百六十二票之多數　羅斯佛君所助之各候選員無不披靡　民主黨之獲勝係因羅斯佛主義及日用衣食騰貴所致云　又倫敦電云據紐約電稱共和黨已得上議院之次多數變志共和黨六員亦獲平均之權（以上譯字林報） 
[奥國銀行沾潤土國借欵]  
　　初九日栢林電云土耳其所借德國之欵奥大利亞銀行擔任招募百分之二十 
[俄皇定期回國]  
　　初九日栢林電云俄皇及其眷屬已定期星期一日啓程回國 
[俄德邦交之進步]  
　　初九日栢林電云俄國洛伏伊佛萊雅報載 
 
 

Page 28

 
 
稱俄國外務部大臣薩沙洛甫君已與德國協商將來諸事並曾籌畫聯接北波斯及培格台特鐵路之策 
[德船委棄海島]  
　　初九日栢林電云德國五枝桅桿航船泊納生號業經委棄船中之貨均已起出 
[柯克未抵北極之一證]  
　　初九日栢林電云賴斯末珊船長已刋布北極土人之言證明柯克氏探極之詭計（以上譯文匯報） 
 
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
