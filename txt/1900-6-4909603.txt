# 1900 - 6 - 4909603

 

Page 1

 
 
[紹屬諸曁縣水災乞振啓] [  申報館協振公所啓]  
　　今年夏秋紹屬水災蔓延六邑餘上會新嵊先後乞振業經設局開辦兹又接諸曁紳民及沈劍芙大令來函知本縣與會新嵊三邑毗連六七兩月大雨出蛟衝壞江堤田埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鴻徧野嗷嗷待哺現届隆冬朔風告至災黎百萬何以爲生敢告海内仁人君子慨解腰纒廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或栘投贈之瓊瑤好宏結善緣萬䙫多固拜賜少亦懷仁集腋成裘聚沙爲塔博施衆齊用解倒懸本館同人有厚望焉 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部原期工省成速嗣見印出樣本字跡太小瀏覽刺目難以翻閱復商放大字體改托本局用大號新字排印廣延名宿悉心校對方輿紀要三月間早已成書郡國利病上月工竣用上等連泗紙印訂精緻准於八月初七日出售共釘六十本外加椐木箱每部售洋十二元賞鑒家詔明封而後有二林齋校本庶不誤購仍存上海文瑞樓蘇州綠蔭堂蕪湖河南文苑山房均可購取二林齋售出股票請諸君憑票找洋向經售處取書 
[報紀山東教案推而論之]  
　　上月二十三日本報錄日本新聞云中國山東省有匪人結紅十字會大刀會朱紅燈會之類與泰西各國人爲難自去歲膠州灣事起若輩卽乘機作亂出没靡常現已嘯聚至十餘萬人以迤西平原縣等處爲巢窟上月中旬分出三萬餘人刼掠德州之耶穌教士被其害者十三家約失去財物四千金左右近縣民人之入教者無不惴惴天主教中人亦有被其滋擾者目下由濟寗迄德州百餘里間狼奔豕突幸官軍節節安營是以民心尙爲安定乃閱昨報紀匯報登某教士上法欽使禀則知匪類猖獗尙未有艾十月初四五日數日之間大刀會匪首丁家寺僧人率領刀匪焚燬禹城苗家莊教堂及教民十六家并搶刼荏城正東之劉家集王官屯長清之鄭家營朱莊荏平之梁莊王香爐莊姚家莊吳官屯小家莊八里莊焦莊馬家沙窩等教民數十家并焚燬張莊洋式教堂價逾巨萬教民逃出三百餘口蔣邑尊親臨查勘被匪開槍轟斃差役數名迨撫憲派兵彈壓而朱紅燈匪首王之邦遞書請戰傾巢而出轟斃官兵二十餘名傷三十餘名現在教民均遭蹂躪而匪勢尙未見殺細繹禀中之詞總以撫軍未能多發兵勇認眞彈壓致有此禍執筆人閱之不禁喟然嘆息曰中國處此孱弱之時强鄰覬覦皆思蠶食一無釁端猶有强索之事教事一起則西人必有所藉口現雖尙無眉目將來辦理又必致舌敝脣焦亂民無知殊堪痛恨其殘害人民爲害猶淺其貽禍國家爲害更大說者謂遇有閙教之事西人每以中國官員辦理不善嘖有煩言現在朝廷已將毓中丞調京以袁慰帥攝撫篆慰帥曾統大軍聞已帶兵而往小醜跳梁不難指日殲滅而毓中丞因之撤任西人之意可以平矣將來事平之後想不過賠償焚燬教堂之費此事似不難了結也曰恐未必能如此容易呌德人佔據膠州灣其心尙未饜足時有展拓之意教事一起能保其别無婪索乎法人於廣州灣界址雖定而得隴望蜀之心較德爲甚昨報轉錄中西報云上月十一日得英京電言法廷命將東京駐防各營大加整頓似有兼併海南之意觀此知法人得尺則尺已預爲要索地步現雖尙未明言將來必多轇轕爲中國計惟有練兵防禦則庶可以靖内憂庶足以禦外侮否則星星之火可以燎原若僅以小醜目之以爲若輩不過與教民不和决無大志則養癱成患卽在目前髮逆之亂前車之鑒也而况内憂一興則外侮因之而至人謂通商以後中國之患在外侮不在内憂不知外侮雖足爲患然斷無無端稱兵開釁之理内憂則烏合之衆忽起忽滅其　起之時雖藉口與教民爲難而擾亂地方則明明中國之反民稍一怠忽則賊勢一張必至不可收拾以此論之内憂　不重乎且現在内憂之患必由閙教亂民卽借閙教以擾亂内地外人必藉保教以稱兵海上内外相逼其何以堪卽云懲亂民以重典足以懲一儆百然所治者數人斷不能盡從亂者而除之者也若各處兵力一厚則蠢蠢欲動者自然戢翼潛鱗不敢有所妄動不必保護教民而閙教之事自少矣若僅責成地方官保護吾恐一無兵柄此事終難得手也 
[本館接奉電音]  
　　昨日午後一點鐘京師飛電傳來上諭一道敬謹譯登○十二月初四日奉上諭袁世凱電奏山東平陰肥城兩縣匪徒聚衆滋事將教士劫至毛家鋪地方該署撫多方設法救護並派馬隊兠拿卒以防護不及被匪殺害教士等語覽奏殊深惋惜各國傳教載在約章迭經諭令各該督撫嚴飭地方官隨時隨事認眞保護奚止三令五申乃山東地方竟有教士被害之事該地方文武各員事前疏於防範已屬咎無可辭若不卽將兇犯赶緊緝獲尙復成何事體著袁世凱迅速將疏防之該管各官先行叅處一面督飭嚴緝兇犯務獲懲辦以靖地方而敦鄰好欽此 
[日本風災]  
　　日本長崎埠訪事友人云東歴十二月二十四號宫城縣境風雨爲災吹倒民居二百十二户其房屋半傾者一百三十四户壓斃五人傷十三人同日福島縣境亦有是變民居倒者一千三百餘家傾斜者五百餘户死三人傷六人根寳地方民居倒者九十三家半圮者七十三家撞壞船十五艘人口傷五名其海濵民船失事者如島根縣屬簸川郡佐香浦則溺斃漁人八名山口縣屬阿武郡荻町之菊濵越濵兩地則不知由何處漂來屍骸六具傳聞近島處有漁人十三名是日忽不知去向此外被災者更不計其數刻尙未經查悉也 
[餘民不靖]  
　　紹興訪事友人云餘姚北鄉一帶東至慈谿觀海衛西至上虞夏蓋山中間一百五六十里沿海沙民向藉栽種木棉爲生本年收成歉薄居民生計維艱到處狡焉思逞近且蔓延各鄉鎭强賒勒借騷擾異常且時有匿名揭貼煽惑鄉愚若不及早防維終恐釀成隱患縣主湯大令惄焉憂之禀請紹興府熊太守派兵彈壓太守商之協鎭某協戎調撥標兵二十名於上月二十八日前往駐紥以免滋事而衛民生也 
[留守過杭]  
　　杭州訪事友來函云福建將軍善留守由陸赴閩於上月二十九日蒞杭省中文武官員均在下馬頭迎迓留守登岸後卽乘輿入城暫假八旗會館爲行轅午後親往各衙門拜會晚間各憲公設筵宴爲之洗塵一時珍錯交陳主賓歡洽至二更始散本月初一日留守復赴各處辭行隨出鳳山門至上馬頭登舟瀕行時文武各員仍恭送如儀江防統領派師船二艘一路護送出境 
[信船被刼]  
　　松江訪事友人云本月初二夜全盛協源順成三信局所雇之划船一號由嘉興赴滬道　郡城 
 
 

Page 2

 
 
北門外甕城左側遂暫泊焉夜半突來盜匪十餘人飛槳而至潛解其維帶至生生橋適與樁木相撞舟子驚起盜遂乘機刦去貨物二十件洋銀一百四十餘元彼處駐有緝私砲船無奈船上勇丁祗有四名見盜衆知非所敵不敢往追僅放空槍數響而已翌午兩舟子分投各信局告知立卽繕禀赴華婁兩署報請勘騐 
[竊賊横行]  
　　紹興訪事友人云浙江行營營務處兼臺防統領鍾厚堂觀察之舊第本在城東雙橋左近邇者觀察偶患中風由海門營次乞假歸里當延在籍紳士朱曉南太守陳勉庭封翁疉次診治已將日起有功矣上月二十五夜忽有樑上君子從後園越牆而入直至内室大加搜索從容開門而逸黎明僕起瞥見後户洞啓心知有異禀知主人檢點之下計失大衣箱五口内儲單夾棉皮衣服一百數十襲及金釧埰釵等貴重之物約直三千餘金當卽開單報請會稽縣主勘明勒緝不意同時縣署中亦爲若輩所算竊去衣服等件約近千金之譜縣主黃念屺大令赫然震怒立傳捕役予限飭拿數日亦無影響說者謂紳宦之家衙署重地而宵小乘機竊發至於斯想無怪民間竊案時有所聞始終無一起破獲也嗚呼緝捕之道可不亟亟講求哉 
[强刼妓女]  
　　廣州訪事友人云上月二十二日午刻城西大巷口四眼婆娼寮突來無賴數十人聲勢洶洶蜂擁而入劫去妓女十一口皆以肩輿舁至泮塘五約送之上船翩然而逸聞此事係由潘某爲首緣潘與鴇婦羅氏夙有嫌隙故此次將錢樹子悉數奪去欲以絶其生機也然而此風烏可長哉 
[梟匪順供]  
　　松江訪事友人云月前鹽捕中營胡豐齋都戎拘獲梟匪王大法蔣大法王正發蔣水根沈阿耕等五犯府尊濮紫泉太守以各犯並非拒捕時當塲拿獲恐有寃抑不厭周詳札調金山縣武大令會同華亭縣王大令婁縣屈大令一再推鞫已得端倪上月廿九本月初一兩日屈大令適往七寳相騐命案由王武兩大令提案覆訊各犯均已承認順供後隨命還禁兩大令連夜至府署將所審各情面禀太守以便由詳定讞武大令以離任已久因卽禀辭遄回任所 
[皖省官塲紀事]  
　　安慶訪事友來函云鳳陽縣典史某少尉因事撤一遺缺經藩憲湯小秋方伯札委候補從九品曾少尹相時前往署理○准補泗州吏目施少尹際昌現奉藩憲湯小秋方伯牌示飭赴新任以重職守○署理廬州府同知朱司馬雲驥蒞任以來於水利隄防頗能盡心修濬兹因瓜期將届上月二十三日由藩轅牌示委候補同知崇司馬安前往庖代○廣德州學正吳廣文蘅生因病請假遺缺經上憲委試用訓導王廣文樹人署理○正任阜陽縣知縣黃大令家傑現届俸滿例應請咨北上赴部引見遺缺由上憲委候補知縣周大令啓運前往接署 
[矢志柏舟]  
　　安慶訪事友來函云天台里陳泉生之子某甲年近弱冠自幼聘定城南饒姓女爲室涓吉上月十八日完姻結彩懸燈喜可知也不意婚期將届陳子忽被二豎所侵醫藥無靈遽赴玉樓之召女母聞耗慮女終身無倚擬倩人向陳姓退還原聘爲之另選乘龍詎女志矢柏舟自願過門守節母不忍拂其意仍於十八日由陳姓備禮迎娶女入門後卽持服成禮撫棺一慟聞者酸心說者謂未婚守節雖未必合古人之禮然能一經訂婚卽此心不貳之死靡他如女者亦豈世俗所可及者哉 
[吳江雪浪]  
　　蘇州訪事友來函云蘇垣自交冬令日暄風暖幾似三春至上月二十八日之夜朔風怒號寒威凛冽二十九日滕六君惠然肯來扯絮搓棉漫天飛舞約積一寸許始止翌晨雖杲杲日出而積雪並未消融初二日下午又見雪影飄揚彷佛百萬玉龍長空甜鬥未幾大千世界悉變爲玉琢銀裝明歲二麥豐穰當可操劵卜之矣謂非臘中之佳瑞哉○邇來蘇垣宵小繁多居民幾難安枕上月某日有某縣捕役在胥門内恒豐客棧緝獲梁上君子四人併起出贓物甚多當卽一併解至西路總巡局禀請陳明府升堂研訊四犯供認夥竊某某等案三起明府得供之下飭差解送縣署訊辦○蘇省錢價之貴日甚一日現在每洋一元抵換青蚨八百七八十文洋銀每角僅易錢八十文而米價有增無减菜蔬一切亦無不翔貴異常經紀小民其將何以堪此哉 
[吳山冷雁]  
　　杭州訪事友來函云省垣保甲提調郭太守懷珠前奉糧憲札委海運總辦差事所遺提調一差於本月初一日由臬憲陳養源廉訪委候補府王太守錫奎接辦王太守奉札後擇於初四日到局任事○上月二十九日武林得雪寸許次日卽放晴光天氣嚴寒冰棱齒齒初二日浮雲重合午後又見六出花飛四野農民謂明年可卜有秋無不歡呼相慶惟鄭元和一流人無褐無衣難以卒幾初一日夜間吳山四宜亭下凍斃乞兒一名當由地保報堂發棺收殮傷哉 
[灊水紅鱗]  
　　安慶訪事友人來函云今春三月姚家口余某氏與其子虐媳方氏致斃一案迭經懷寍縣顧大令研訊至秋後忽有人出爲排解罰余洋銀四百五十元以一百五十元爲衙署各費以三百元爲超薦方氏之用兩造皆首爲之肯大令遂當堂開釋事聞於撫憲鄧大中丞以人命至重未便姑容札飭大令將余某氏及方氏之夫監禁以待嚴懲○距省城六十里地名張家灘者係東流縣所轄灘上農民某甲僅生一女其妻年已三十餘而輕薄性成素與成衣匠某乙有染甲稍有明聞然尙未得眞實憑證也未幾甲遠出妻更肆無忌憚公然招乙宿其家某日甲歸見有酒肴在桌而妻則形狀慌張窮詰情由聲色俱厲妻見機關已露陡起殺心呼乙及其女將甲兇毆甲素有勇無奈寡不敵衆大呼救命甲有二姪相距不遠聞聲奔至反助氏爲惡拳如雨下甲女許字某内尙未迎娶甲肚腹已受數刃强步至丙處聲訴旋卽氣絶丙不敢隱鳴之於官迨縣主臨塲相騐乙及兩姪均已逃遁縣主飭傳甲族至案謂此係逆偷重案風化攸關本縣惟有照律詳辦族長某丁商請邑尊僅究姦淫之婦至於忤逆當以家法繩之邑尊允之現已由某處將乙拘獲淫婦則擬照弑夫律詳辦旣而族長將甲女用石灰明斃在逃之二姪一俟緝獲擬卽活埋 
[甌江臘鼓]  
　　温州訪事友來函云永嘉縣查石笙明府之德配李恭人殁於任所旋於上月二十六日開吊發引僚屬紳士咸往吊唁素車白馬交錯於途○温郡榖價騰貴米禁綦嚴自温州府潘太守懲辦蠧役余煥之後雷厲風行顆粒不能出口上月二十四日之晚狀元橋汛弁查獲永茂盛商船裝有米麥一千九百三十石因卽赴郡禀報潘太守立飭公役親兵將船押解來城盡數交倉以充公用舟人稱此項米麥確由某閩商購自鎭江運至閩中平糶在定海過船出口時由廳憲在單上蓋有騐戳太守以事難憑信現已備文咨查矣○時届殘冬風高物燥火燭在在堪虞加之時世艱難人心險惡每有匪徒以煤油引火潛置暗陬縱火刼資實屬喪心害理上月二十二日之夜更魚三躍時百里坊曾森順酒坊披屋被匪所爇勢將上炎適有吳某者行經其地見之卽喚集鄰人汲水澆熄得未成災誠幸事也○豐濟錢莊係陳某所開上月二十三日之晚結帳時缺少洋銀五十元以張鶴亭之子在莊司帳責令賠償張無以自明遽萌短見至二十四日之晚潛服阿芙蓉膏次日紅日高昇猶閉門而臥破扉入視早已體冷如氷矣慘哉 
[北固寒鐘]  
　　鎭江訪事友人云山巷人某甲生有一女小字桂英與鄰婦某氏結爲姊妹行同在新河某繅絲廠工作近適某乙爲妻祗以别有所歡常託故歸寍以致琴瑟不甚輯睦乙角枕錦衾不甘獨寐乃於上月某日促令回家急於星火桂英疑及同廠工作之王徐氏漏洩春光致有此變遂與閨友某氏率同娘子軍十餘人於二十七日之晚麕集廠側守候少選王徐氏工罷而出桂英等遂一擁上前不問情由圍住痛 
 
 

Page 3

 
 
擊王徐氏孤掌難鳴受傷甚重登時殞命翌日氏夫王大德痛婦死於非命訴知地保投丹徒縣署禀請王明府臨塲相騐緝兇重懲○大閘口復興錢莊開設多年生涯頗盛近以市上銀根驟緊周轉不靈竟於上月某日突然倒閉虧欠各户約二萬金○郡城自立冬後久晴無雨天氣和暖異常上月二十六夜忽起狂風不啻龍吟虎嘯翌日晨起陡覺嚴寒逼人重裘莫禦二十八晚忽聞鴛鴦瓦上淅瀝有聲知滕六君已命駕而至次晨起視果見瓊樓玉宇一白無垠初一日仍扯絮搓棉繽紛未已犁雲鋤雨之輩無不額手稱慶　來年可卜有秋而騷客詞人更相約蕉外拈毫梅邊索句圍爐煮酒逸興遽飛惟無衣無褐者街頭彳亍瑟縮如僵蠶安得白傅大裘普被大千世界也魚巷某姓夫婦年將花甲膝前僅一小嬌生稚齒韶須風神可愛一日偶失父母歡老夫婦呼而訓責漸至牽連他事以致頭白鴛鴦遽占反目女婉言排解迄無挽回遂含淚歸房默思爲已故致垂暮雙親無端口角内省殊抱不安因於二十八日之晚潛至屋後彩雲一片遽墮井中次晨家人赴井畔汲水始得知覺老夫婦追悔莫及痛不欲生人皆謂此女孝烈可風噫數年撫育罔極難酬乃竟視性命如鴻毛致貽堂上撫心之痛此眞其事雖可憐其情不亦愚哉 
[雲間近事]  
　　松江訪事友人云郡城東門外徐姓京貨店失竊一案誣及良民陳鬣子拘送華亭縣署幾至百口莫辯旣而捕役在泗涇鎭獲到此案正犯蕭應生暫押班房候訊幾被脫逃幸經旁人協力追獲縣主王緯辰大令訊明口供陳寃始雪乃得開釋事後捕役心感助捕之人設筵酬答王大令嘉捕勤能飭償筵費洋銀兩元並賞給銀牌六方以示奬勵各役領之叩謝而退陳獲釋後以横遭誣陷心有不甘向徐理論徐情虧勢絀無可置喙央人出爲解勸給以洋銀四元爲陳解穢陳始無言而去○前者華邑南鄉葉榭鎭人沈某因趙正海姦拐許姓女一案牽涉各種情節由彼處紳董聯名具禀投臬轅上控署臬司朱竹石廉訪札發華亭縣王大令提案訊供連日一再研鞫趙供認誘拐之事由沈起意小的之姊潘周氏與沈結露水緣情同伉儷故小的將許女領至沈處寄宿許女供小女子至沈家時由舟子送往舟子供亦相同提訊　周氏則惟稱在沈處傭工並無同謀情事大令怒其刁狡叱令掌頰一百五十下仍不吐實復令鞭背依然矢口不移因爲時已晚判令交官媒看管翌日復訊趙忽翻異至沈被控各欵大令以案無佐證難成信讞出示招告迄已數日稟控者已不一而足大令逐加傳質前日紳士耿某又遣司帳人某甲投案控沈停棺佔屋等情大令傳沈對簿諭令呈繳帳據聽候查核○東門外武舉沈某與城内貢生龔某向稱莫逆近因某案互相齟齬積不能平本月初二日在途相遇互扭至華亭縣署喊控適縣主王大令升堂訊案立命傳案略詰緣起判各交保聽候傳質 
[上海官塲紀事]  
　　上海縣藍雲峯大令蒞任未久遽遭太夫人之喪禀報丁艱遺缺由江海關道憲余晉珊觀察札委保甲總巡戴子邁明府暫行代理明府奉札後於前晚十一點鐘時命駕至縣署接篆視事並移駐敬業書院公館以資辦公○昨日亭午時松滬釐捐總局督辦錢怡甫觀察松海防同知劉乙笙司馬先後命駕至上海署弔奠○昨日午前代理上海縣兼保甲總巡戴子邁明府排導至江蘇海運滬局謁見總辦張子虞太守暢談良久而别 
[海運開局]  
　　江蘇海運分局定期初一日開局總辦張太守並邀請紳董王君介眉到局經理漕務 
[懸賞緝盜]  
　　昨日代理上海縣主戴子邁明府接到署太倉州寳山縣尹大令來文移請協緝盜犯當卽傳諭差捕赶緊跴緝一面將所頒賞格發貼通衢其文曰爲懸賞緝拿事本年十一月初一日據浙江鄞縣人陳文孚禀稱向在南瑞兵輪當三管輪眷口住居張華浜丁家宅十月二十九日夜四更時分被匪各執器械打門進内刼去衣飾等物逃逸開單報叩勘緝等情並據總甲同報到縣據經會營勘緝並移鄰封一體協緝在案迄今贓匪無獲誠恐遠颺除備格移請鄰封營縣嚴緝贓匪務獲外合行懸賞緝拿爲此格仰諸色人等知悉如能將此案眞贓正匪全獲者賞洋二百元盜夥者每名賞洋二十元知風報信因而拿獲者賞洋十元此係本縣捐廉給發儲庫以待犯到審實卽賞毋庸觀望疑慮須至賞格者 
[求追欠欵]  
　　去年十月間有嚴懷卿者投英美公廨呈控徐張氏圖賴欠洋銀二百元曾經前讞員鄭瀚生大令訊供斷令徐張氏每月拔還洋銀二十元著交徐連生具保出外迄今事隔年餘徐張氏僅還洋銀六十元餘均置之不理日前又具禀到廨叩請提追前晚讞員翁笠漁直刺倩襄讞委員張柄樞司馬提訊被告徐張氏未到先由原告嚴懷卿投訴前情叩請究追詰之保人徐連生供張氏早往天津小的願代繳現洋二十元餘俟張到申一併清償司馬得供謂徐旣係保人不能置身事外判令再繳現洋銀二十元餘俟明年二四兩月分期歸還併著交保具限毋得違悮 
[上海縣署紀事]  
　　前年秋間江北人劉大及妻高氏在英租界香粉弄謀斃李有全之妻許氏緝獲後解經縣主藍雲峯大令訊明口供詳奉上憲批飭解省勘訊日前大令札飭典史周少尉定於昨日將各犯提案騐明面貎箕斗聽候備文起解○昨日保甲總巡代理上海縣事戴子邁明府傳諭各房書吏將移交及一切案卷赶緊清釐以便接管核辦各書吏奉諭後整理案牘日夕不遑至一應公務則令送至敬業書院公館辦理 
[上海巡局紀事]  
　　前日無賴陸福卿在南市馬路橋左近董姓小茶肆内啜茗不知因何與值堂人某甲口角竟致互毆毁去茶碗甚多董　控二十三七鋪巡防局比及局員派勇馳往則已逃避無蹤至昨日始由局中人拘獲解局稟請盛雨村二尹訊辦○南市厚德里恭泰士行前數日失去銅錫器物數件巷口閽人陳阿囝指爲江北人已歇車夫李少山所竊行主倩人拘李至十六鋪巡防中局局員文斌臣二尹提同陳阿囝到案細加研鞫均無實供遂以疑竊無憑碍難訊究當飭地甲查聞前晚覆提研訊判李笞責一百板開釋 
[英美租界公廨紀事]  
　　有席錦城者不知何許人携其梅鶴賃居英界六馬路近忽具詞投公廨控稱兒妾李氏已生有一子日前忽串同伊弟李大席捲所有携子同遁嗣悉李氏已改嫁於朱子清並糾約無賴在外揚言欲來家中刼掠並將房屋燒燬以絶根株又與二房東沈陳氏串通一氣不得已投案控陳叩求作主讞員翁笠漁直刺得禀已准詞飭提矣○自稱之職員奚鴻烈投公廨呈控寡姊王奚氏覬覦遺產　得戚串沈在中張秀堂汪炳臣等在母親前播弄是非慫恿將產交姊王奚氏執管並强將伊子與汪炳臣之女聯姻以遂其離間之謀職倩人向理一味持蠻求請提究直刺准詞飭將男女四人提案候訊 
[普沾實惠]  
　　昨承四川督署王行豐陳國爵兩善士遞到合助施粥規元二十兩殷茂庭善士爲長孫恒懷求病愈洋五十元正餘莊交來慚愧前百不能齋主人助施衣施粥機器洋一百元朱安山翁經募各户洋二百三十元楊清水棉衣洋四十元同心利齊感佩殊深當此風雪殘年貧民蹀𨇾街頭餬口無資謀生乏術其艱窘情形實非楮墨所能盡喻今得雙弓惠普一視同仁彼飲和食德者有不懽呼舞抃祝善人是富哉乞登報尾藉逹頌忱[  上海六馬路仁濟善堂董事嚴信厚楊廷杲黃宗憲朱佩珍施則敬劉芬謹誌]  
[申報館恊振所經收山東河南江西皖北浙紹賑捐十一月廿一日至十一月廿九日止第三十二次清單]  
　　十一月廿一日不書名洋二元○無名氏求三官關煞開通洋一元○廿五日無名氏洋一元漢口江左來無名氏洋一元一角老福興來鎭江義振公所柳少雲交來李某洋十五元無名氏銅洋二元九角○廿六日張靜甫交來無名氏龍洋一百元乍浦汪恊大來知不足齋主人代募洋二十元○廿七日寗波老福潤來順大節省移資助振洋十元隱名氏洋一元升大銅洋一元○廿八日無名氏助紹興諸曁洋四十元○廿九日南通州森昌來挹翠閣爲咳症速愈小洋二百角以上總共收洋二百十一元一角銅洋三元九角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[杭試續誌]  
　　杭州訪事友來函云浙江提督學政文叔平大宗師案臨杭郡考試各學生童已將正塲題目錄諸報端兹於十一月二十八日覆生員經古經解題易有太極解古學題松柏後彫賦限韵及詩題未詳二十九日覆一等生員文題心之官則思至不能奪詩題一枝梅影正横窗得窗字府學共招覆二十四名仁和二十一名錢塘二十一名又補錄生員經解正塲題虎噬虎變解魯齊韓三詩其有合於毛傳者若何試詳其說月令考 
[英美租界公堂瑣案]  
　　前者美界捕房藍副捕頭飭包探洪阿寳拘解前曾犯案之鄔寶生等數人到廨讞員翁笠漁直刺判令一併交保如無保人分别遞籍昨晨洪探又將葉金榮王桂林金紀生三人解案禀稱鄔寳生等十九人均有人作保惟此三人無保故再解請察奪張司馬商之梅繙譯著分别遞籍○包探張天林解送粤人廖玉良到案禀稱此人向在吳陳氏所開烟館内爲夥某日陳氏因有事他去比回被廖將店中物件售質一空報捕後經小的拘獲送案請究吳陳氏投案訴稱因事回籍店事託廖玉良經理比小婦人回店查檢各物共被質去皮箱一口内有綢布衣服十餘件店中生財亦典賣殆盡爲特報捕送案求恩究追質之廖玉良供潮州人在店執事已久並未私取分文實被誣控司馬以兩造情節支離著押候過堂復訊○包探沈阿岳解送宋阿大到案禀稱此人行竊姚毛大家金耳環一副布衣一件經小的緝獲人贓送案請究姚投案請領失贓質之宋阿大供無錫人年十一歲並無父母兄弟獨自一人流落在滬凍餒不堪無奈出此下策叩求恩鑒司馬判戒責五十下交錫金公所保出押回原籍○包探劉阿丙解送王阿成陳杏生到案禀稱此二人串竊施榮生家綢布衣服八件報捕後經小的緝獲起到原贓送案請究施榮生投案請領失贓司馬判將王陳兩犯各責二百板管押一月○包探趙銀河解送馬夫湯全郎到案禀稱此人以病驢駕車有違租界章程故特拘案請判司馬略詰之下判罰洋十元以儆○包探趙銀河又解林天生到案禀稱此人賃居黃和尙家昨日因索欠起釁致將黃毆傷頭顱經小的拘獲送究黃投案申訴前情質之林天生供係失手叩求恩宥司馬判責一百板○包探費阿銀解送竊賊朱金堂到案禀稱此人竊取婦人王李氏家布衣五件經小的緝獲人贓送案請究王李氏投案請領失贓司馬判將朱責一百板贓還失主○包探石金榮解送竊賊楊小東到案禀稱此人竊取沈平郎家布被一條經小的拘獲送究司馬判責一百板 
[法租界捕房瑣案]  
　　金陵人畢松培冐稱捕房包探夥役向天津人趙曾氏勒索訟費洋銀二百元爲捕頭訪拿到案解請中西問官飭傅見証人等質訊無訛判令押候嚴辦兹何繙譯訪得公館中司閽僕從人等亦有分肥索賄情事須澈底根究未便稍事姑容特於昨日上午十點鐘親蒞捕房會同讞員朱森庭明府升座命提畢松培到案研訊畢供認索賄洋銀二百元除楊劉王三人分用洋銀四十元及公館中甲乙二人亦分用四十元外餘一百二十元均小的一人獨用今已知悔叩求寛免明府得供商之何繙譯著押候過堂傳同甲乙質訊核辦○華詠蘭前因張文蔚誣控小東門外協順魚行主凌德興借洋牽涉到案迭經明府訊供實係揑造借據平空誣告押候嚴懲昨日明府命提到案華叩首求恩明府以其受人之愚再三申斥姑從寛典著押候過堂具改過切結開釋○長江輪船積竊劉阿寳陳阿二張福生沈富桂前經明府訊供判各枷號一個月昨已期滿命開枷照原斷各責六百板開釋○流氓徐阿狗前因持刃行兇經明府訊供判枷號二個月昨已期滿命帶案開枷重責六百板釋出○小偷王桂泉周阿六前曾拘案解奉明府訊取供詞昨日命提案著照原斷各責六十板釋出○陳阿六在洋涇浜畔攫取行人之帽張榮生行竊竹匠傢伙均被包探當塲拘獲解奉明府訊供判各責一百板一併斥釋○積竊王阿大甫經釋出復又犯竊經明府訊供著笞責三百板驅逐出境○賣魚人蔡同福誣控某甲攫帽經明府訊明著掌頰二十下以示薄儆 
[美租界捕房紀事]  
　　昨日寗波流氓名生初者不詳其姓氏冐充某包探夥役向同鄉人王有全訛詐洋銀不遂所欲糾同羽黨肆行毆擊王心不能甘奔赴捕房聲訴捕頭卽倩包探胡瑞龍將生初拘獲押候解送公堂禀請讞員翁笠漁直刺訊辦○昨日有年甫十四歲之小賊名小無錫者闖至漢璧禮路某姓家竊取金飾數件爲包探邵潤初查獲弔出原贓帶入捕房捕頭令押候解送公堂禀請訊究○昨日清晨偷兒吳阿福掩入穿虹浜鄉民某姓家圖竊適爲事主當塲拘獲扭入捕　捕頭以行竊未成令押乞丐牢一日以儆 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十一月十七日京報全錄]  
　　宫門抄○諭旨三道錄前○燕督裕奏叅諱匿盜案之地方官請旨嚴懲摺○江督劉等奏爲查明釐卡委員被叅情形摺○河督任奏恭報黃河兩届安瀾摺江督劉奏爲請禁奸商販運糧石片○燕督裕奏甄别道員片○湘撫錫奏爲委員署理知府片○十一月十七日理藩院鑾儀衛光祿寺正藍旗值日無引見○肅王等點騐軍器覆命○榮中堂由東陵回京請安○廖壽恒景灃堃岫各假滿請安○劉國宗預備召見○召見軍機劉國宗○○頭品頂戴直隷總督奴才裕祿跪奏爲特叅諱匿盜案之地方官請旨嚴懲恭摺仰祈聖鑒事竊查前經訪聞直隷蔚州境内四十里峪地方窩聚盜賊搶刦過客該州知州石賡臣有諱匿不報情事當由藩臬兩司詳將該州撤任一面飭委候補知府王守堃前往該處確查兹據該委員查覆本年四月間蔚州所屬四十里峪地方山路之内窩有盜賊五十餘人搶刦過往行旅是月初四日自早至晚搶刦過往多人當有被搶事主商人劉坤於是晚赴州喊報該州並不及時勘訊又未派役追緝但令門傳語令補呈詞次日事主補呈後該州過堂時又因鄉保報案遲延連責二人以致赴州喊報者紛紛散去均云該州不准報案迨至是月初七日該州始往勘驗勘後又未查訊證佐供詞檢查原卷祗有事主劉坤門書李建義三呈又在州署代書處搜有事主盧舉報案一呈亦係是　被劫查得是日劉坤由蔚州前赴保定係自北向南行走門書李建義二人由保定府前赴蔚州係自南向北行走各自被搶案係三起該州於禀報時稱係三人結伴同行被搶作爲一起是諱連劫三案爲一案並訪查是日被搶事主除劉坤等三人外尙有已經赴州喊控及因見報案被笞而未敢喊控　王丹朝雙盛隆趙洛利趙建珍馬洛尋譚洛盧舉等該州槪未查傳訊報等情禀覆并據該管道府查明禀揭亦屬相符由　臬兩司詳請叅　而來奴才查蔚州知州石賡臣身任地方於境内四十里峪地方窩聚盜賊搶刼行旅一日之内連刼多人毫無覺察已屬形　聾瞶迨至事　報案又不立時勘騐上緊追緝以致盜賊遠颺一無弋獲且敢將三人各自被搶之案併作一起禀報巧爲掩飾又於事主劉坤等三人外被　各事主槪不查訊稟報以圖規避連刦處分尤屬有心諱匿似此骩法溺職之員斷難稍事姑容相應據實奏叅請旨將花　四品銜蔚州知州石賡臣卽行革職永不叙用以示懲儆除將在逃各犯嚴緝務獲究辦外理合恭摺具陳伏乞皇太后皇上聖鑒訓示謹奏奉硃批另有旨欽此○○頭品頂戴兩江總督臣劉坤一頭品頂戴江蘇巡撫臣鹿傳霖跪奏爲查明同知陳德濬被叅形據實具陳恭摺仰祈聖鑒事竊臣等承准軍機大臣字寄於光緒二十五年九月二十一日奉上諭有人奏江蘇候補同知陳德濬辦理松江　行釐　終日狎游開賭公事諉之司事巡丁納賄舞弊毫無忌憚請飭查辦等語著劉坤一鹿傳霖按照所叅各節確切查明據實叅辦毋稍　庇　片均著鈔給閱看將此各諭令知之欽此臣坤一遵卽飭行司局確切查辦臣傳霖先已派員前往密查旋經委員查明禀復該司局亦先後詳覆大致相同據稱陳德濬家道頗足自給實係伊父陳其元歴任優缺州縣官宦囊所積並非釐差營私肥已其歴辦釐差均因比較盈餘得委　非出自鑽營惟其查獲漏釐苛罰過重人多怨之上年委辦松江閔行釐局曾經辦差未蒙允准閔行距滬水程六十里輪船來往甚速該員因查探商情時往來於上海逢吉里有華商總會一區爲衆商會議貿易之所常有富商在彼摴博爲戯該員偶與其會聚飲嬉游或所不免前者該局司事錢姓及其甥沈季倫舞弊經總巡委員察知該員卽自行檢舉將該兩人解省分别究懲現沈季倫尙仍枷示至原奏所稱楊泗橋巡丁王姓最爲該丞信任舞弊亦最甚一節查楊泗橋並無巡卡該局司事王姓不一其人亦無提省審辦預使避匿之事自係傳聞之悮等情臣等覆查陳德濬人尚精明而性情浮誇此次奉委閔行釐差並不常川駐局乃藉考察商務爲名留戀上海飲博狎游自難保司巡不乖機舞弊是其行止不檢曠職誤公實難辭咎理合據實糾叅請將候補同知陳德濬卽行革職以儆官邪謹合詞恭摺具陳伏乞皇太后皇上聖鑒訓示謹奏奉硃批陳德濬著卽行革職該部知道欽此○○頭品頂戴河東河道總督臣任道鎔跪奏爲黃河兩届安瀾循例酌保兩岸防汛及河防辦工尤爲出力各員分繕清單恭摺具陳伏乞聖鑒事竊照豫省黃河修防及經理河防另欵辦工委員定例兩岸彚保一次本届輪應保奬之期經臣於奏報霜降安瀾摺内籲懇恩施欽奉諭旨著照所議辦理等因欽此欽遵在案伏查河工修守事宜至爲繁重必得羣策群力庶幾衆擎易舉藉以防患未萌上年伏秋汛内河水非常異漲爲歴年所未有兩岸各廳險要環生幾致搶辦不逞本年復因河水較小節節生長沙灘大溜全行逼注各埽壩前湍激搜淘其力倍猛壩則東塌西坍埽則此廂彼蟄臣分督兩岸道廳防汛文武各員隨時相機策應該員弁等均能不避艱危奮迅任事得以化險爲夷卽地方沿河州縣亦均不分畛域催料集夫克勤其事兩載以來不無微勞足錄據開歸河北三道分别繕具銜名清摺禀請奏保前來臣查各廳修防出力人員爲數過多保奬例有定額不得不切實删减並將勞績箱次之員酌給外奬兹擇其尤爲出力者按照定章文職共保二十員並酌保武職數員又河防局辦工出力各員定額亦准保奬二十員上届臣酌保十六員現因該局於上年奏明裁併所用委員僅擇酌保五員實已毫無冐濫謹分繕兩單恭呈御覽合無仰懇天恩俯准照單給奬以示鼓勵出自鴻慈逾格除飭取各該員弁履歴分咨吏兵二部查照外所有黃河兩届安瀾循例酌保出力員弁緣由理合恭摺具陳伏乞皇太后皇上聖鑒謹奏奉硃批該部議奏單二件併發欽此○○劉坤一等片再臣等訪聞上海報關行勾串奸商販運米麥自本年四月至今上海一處已運麥至百萬石之多大半由天津用機器磨麫或經運麥石轉販至旅順一帶實屬絶大漏巵現當近畿糧貴乏食之際亟宜加意嚴防此次京津招商購運南米以備來春接濟之用難保奸商不又藉此影射夾帶故臣等請互換護照派員押運以杜奸商弊混除隨時嚴飭寗蘇所屬州縣通海出口之處認眞嚴行查照外相應請旨飭下北洋大臣責成津海關道一律嚴密稽查以杜漏巵竊思近畿秋旱麥未播種來春青黃不接之時尤屬可虞此時直隷秋收聞尙有六成粟米雜糧暫尙不至缺食則招商運米似可少緩容俟蘇省新漕辦竣糧價不至過昻來春開凍再行招商由輪船購運仍定章嚴查夾帶外溢則蘇省辦漕不至竭蹶卽接濟京津民食亦較有實濟愚見所及是否有當謹合詞附片具陳伏乞聖鑒訓示謹奏奉批硃著照所請户部知道欽此○○裕祿片再道府州縣無論候補試用人員應自到省之日起予限一年詳加察看出具切實考語奏明補用兹有候補道徐楨祥到省一年期滿例應甄别據該道禀請核辦前來奴才查徐楨祥年富才明辦事勤敏堪以留省補用俟有應補缺出照例請補除履歴咨部外理合附片具奏伏乞聖鑒謹奏奉批硃吏部知道欽此○○錫良片再湖南辰州府知府斌儒丁憂遺缺查有候補知府徐培元老成穩練堪以署理據署布政司但湘良署按察使湍多布會詳前來除批飭速赴署任以專責成外謹會同湖廣總督臣張之洞附片具奏伏乞聖鑒謹奏奉硃批吏部知道欽此 
 
