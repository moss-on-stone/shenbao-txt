# 1901 - 193 - 4910148

 

Page 1

 
 
[古今圖書集成减價] [  圖書集成局謹啟]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[新印胡文忠公全集] [  圖書集成局啟]  
　　益陽胡文忠公以文學之才出膺節鉞於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟剛汰過多咸以未窺全豹爲憾既而曾思襄公復取官私所藏勒爲遺集計八十六卷凡整軍經武察吏安民諸大政甄采無遺可稱全璧兹書肆友人倩本局用大號鉛字排印成書紙墨精良校讐詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[新印繪圖大字痬醫大全告成] [  圖書集成局代啟]  
　　顧練江先生痬醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悞良多邗江夏君毓芝有鑒於此爰覔得初印善本倩本局以大號鉛字排印校讐詳愼紙黑精良每部十六本分裝兩函碼洋三元寄語海内諸家尚其各置一編以備衛生之用書處在上海申昌書室愼記書莊及各書坊均可選購請就近移玉可也 
[鹽城陳惕庵明府擬上皇帝書二]  
　　光緒二十七年某月日揀選知縣臣陳玉樹謹稽首再拜上書皇帝闕下臣讀近歲詔書屢言激發天良痛除積弊蓋不啻三令五申矣是豈皇上好爲此刻論哉良以鏡不磨其垢則不瑩衣不澣其污則不潔痬不劀其惡則不愈水不澄其濁則不清弊也者即中國之垢污惡濁人心以之昧風俗以之敝政教以之廢紀綱以之墜民生以之瘁國脉以之憊與新政無並存中立之理必不可不迅掃而凈滌之也近日中外大臣疏陳新政者非一而於弊竇所在未之及焉臣本草莽孤憤之士敢條分而縷陳之求聖明之采擇焉一曰私臣聞歐美之人同國則同心中國之人同郡同邑而不同心同鄕同族而不同心同室同業而不同心非天之降才殊也公私廣狹之見異也泰西人不重後嗣或積產千百萬臨終盡合以建義塾及養老濟貧諸院措置旣畢自謂没世無憾詢以祀事何人則曰吾捨貲以成善舉雖千百載猶奉吾像於其地奚以祀爲語以祖父血食之斬則曰祖父以貲養吾一人吾以祖父之貲養千萬人大孝卽在是矣或謂其道爲墨子兼愛之道臣謂其心卽堯舜公天下之心華人專角私智牟私利又何足以語此乎私則疑疑則離私則忌忌則異私則各各則弱私則陰陰則暗私則窄窄則塞私則爭爭則亂成私者百惡之根公者百善之門此中西安危强弱之所由判也然英法諸國未變法之先貴臣世族亦各保私利不卹國之窮民民乃挺而走險及變法以後在下者務求公益廣立公司博覽有會賽珍有會在上者開誠心布公道有利必興無害不除視民事一如己事先國事而後家事精益求精乃近於三代大道爲公之世中國如不革自私自利之弊公爾忘私者無賞植黨營私者無罰則在官者各私其家不知有國安知有民在野者各私其身不知有官焉知有國四萬萬其人者亦四萬萬其國而國不可爲矣此弊之當去者一二曰貪昔明孝宗籍太監李廣家得其賄簿多文武大臣名餽黄白米各千百石帝曰廣食幾何且其家亦甚隘豈能容此米哉左右曰此隱語耳黄米者金白米者銀也帝怒下法司按問今之大臣不受黄白米小臣不餽黄白米者雖有其人然豈可多得哉獻之上者取之下失之百者償之千在内則冰敬炭敬巧立名目在外則節禮壽禮沿爲成規入則以盈爲絀而鹽漕關釐歸中飽出則以少報多而營造購買皆漏巵兵勇不足額而餉歸統領營官報銷恐指駁而賄託司員部吏學政取棚規之銀教官索生員之贄彼東西人豈有此哉此弊必不可不急挽也從前大臣之廉者無如大學士閻敬銘兵部尚書彭玉麟願陛下頒詔褒奬以風臣僚已故大臣之貪者無如軍機大臣某願陛下追奪其官明告海内則天下已曉然於陛下之意旨知所趨避矣復擇忠清亮直之臣使巡行天下嚴劾贓吏鈎稽一切正雜賦稅綜覈一歲之出入上之户部刊布天下使墨吏不得上下其手以杜其流且禁奢侈崇節儉加廉俸以清其源懸魚留犢之風豈不可再見於今日耶如其因仍苟且不急澄清雖興農商之學汰閒冗之官開金銀之礦稅丁口之錢而利私者多利公者少恐無補於司農之支絀也此弊之當去者二此書未畢明日續登 
[行在宫門抄]  
　　五月初六日工部右侍郎陳邦瑞謝留政務處當差恩郭曾炘謝授通政使司叅議恩直隸候補道孫寳琦謝交軍機處存記並留政務處差委恩王垿回京供職請訓直隸候補道吳永伺候召見召見軍機及吳永初七日張英麟回京供職並請假一個月黄永安敬昌均回京供職請訓郭曾炘謝仍在軍機章京上行走恩候補道吳永謝發往湖北差遣委用並交軍機處存記恩瑞霖伺候召見召見軍機及瑞霖初八日陜西候補道文龍預備召見召見軍機及文龍初九日榮中堂請假五日分發湖北試用道馮斆高預備召見召見軍機及馬斆高初十日陜西試用道饒鳳珪預備召見召見軍機及饒鳳珪 
[諭撤聨軍]  
　　京師訪事人云各國駐京聨軍現雖逐漸撤退然逗留在京者尚復不少日前間議和全權大臣慶邸李相接西安行在電音謂當時聨軍曾約五月撤盡是以明降諭旨定期回鑾今爲期已届著即照會各國從速撤退毋再遲延 
[估費何巨]  
　　京師訪事友人來函云和議已定皇太后皇上定期回鑾目下修理大内各宫殿估見所用木料共需銀二百八十萬兩亦巨矣哉 
[核實估工]  
　　京師訪事人云向來向庭如有營建之事凡承修之工部堂司各官皆有餘潤可沾是以相率視爲利藪兹張百熙侍郎由行在來電謂此次修建宫殿一切工程均須核實勘估不得瞻徇情面致多虚糜 
[修建城樓]  
　　京師訪事人云内城正陽門門樓自經拳匪焚燬後現雖督工修理然工程甚巨屈計回鑾時尚恐難告成功現聞擬仿照從前大婚時承修太和門例以綢布結彩暫行遮蓋藉壯觀瞻 
[教案賠欵]  
　　京師訪事人云宣化府合屬教案賠欵　定共需銀一百四十四萬兩初聞有責令各州縣攤分認賠之說嗣忽以八十萬兩歸民間輸納限二年繳清六十四萬兩則併入和議大欵 
 
 

Page 2

 
 
[改派隨員]  
　　張在初觀察敦彝前曾奉派隨那琴軒侍郎出使日本道逹歉忱已紀本報兹接京師訪事人函云聞觀察近又改派隨肅親王至英國賀英皇登極禮大約七月間卽須秉節啟程也 
[議設鐵路]  
　　日本訪事人云日前貴族院衆議院及各紳士集衆會議中國遼東一帶土產甚當如牛莊之豆餅黄豆及芝罘之山繭日本皆各處暢消至繭子一項可由本邦烘製後再運往泰西消售獲利尤豐但每届冬令嚴寒逼人轉運深慮未便現擬於牛莊義州間設一鐵道由大同江接運至朝鮮之京義京釜兩處則此後海城鳳凰城附近一帶貨物亦可流通而滿洲商務必大有起色是亦振興貿易之要務也 
[日操水雷]  
　　日本長崎埠訪事友人云此次佐世保調集水雷船三十一艘大加操演奈時當昏夜又值烟霧迷濛彼此往來不能辨别致有四艘互相衝撞各受損傷並傷水兵一名刻下已將船駛入船隖妥爲修理矣 
[美帥抵日]  
　　日本長崎埠訪事友人云美國總督埋枯矮篩將軍前因中國北方拳匪搆釁特率所部來華藉壯聲勢兹者和局已定睦誼重敦埋君遂率兵回國順道至長崎一游於上月某日抵埠旅崎各美人及日本各官咸至碼頭恭迓埋君登岸後暫寓某客棧隨往各署答謁復至各勝地游覽一周然後乘亞朱利加丸輪船赴神户等處游歴數日再行返國 
[使節更調]  
　　日本長崎埠訪事友人云派駐中國欽使小村君前奉日皇諭令升授外務大臣小村君接奉綸音當卽束裝回國所遺之缺由現任駐注欽使栗野君調補遞遺駐法欽使一缺由子爵岡部長職君補授傳聞如是然尚未見明文也 
[安束亂耗]  
　　日本長崎埠訪事友人云西歴六月二十一號卽華歴五月初六日中國盛京鳳凰廳之安東縣突被馬賊聚衆佔據縣主吳大令知　不敵遁往芝罘賊衆又將沙河鎭稅務局强佔并遣其黨羽南下至大同江口截奪往來商船商人聞此亂耗皆相率裹足不前不知何日始能　平也 
[馬賊猖獗]  
　　京師訪事人云邇聞山海關外馬賊猖獗異常官兵因不能抵敵已電禀李傅相派兵前往助剿大約大兵一至跳梁小醜當不難指日蕩平也 
[將返薇垣]  
　　京師訪事友人來函云直隸藩司周玉山方伯馥前由議和全權大臣李傅相調至京師襄辦和議近已事畢不日將回保定省城矣 
[陜試展期]  
　　西安友人來函云庚子辛丑各直省恩正兩科鄕試初擬歸併今年秋間舉行嗣以時局尚未大定有仍照例舉行者有請展至明年舉行者惟陜西一省日前由護理巡撫升大中丞允奏請展至本年十月舉行以遂各士子觀光之志刻已奉硃批允准矣 
[杭試先聲]  
　　杭州訪事友人云浙江提督學政李文坡大宗師按試禾中已於上月三十日竣事本月初一日回轅接試杭屬各縣初三日午後舟抵下馬頭初四日行香下學初五日開考十八日叅謁先是初二日府縣三學教職均乘舟出境赴石門迎迓試院内外棚廠亦支搭齊全以備案試 
[兩教相殘]  
　　南昌訪事人云距江西省城六十里有地名荏港者人民多崇信天主耶穌兩教邇者忽因細故以致忿爭毆傷數人舁請南昌縣主陳伯調明府察騐明府訊知一切飭各延醫敷治兩教民人見南面者未分曲直遂復各糾黨類格鬥不休天主教民爲數甚多且皆執有槍械耶穌教民不能抵敵傷斃十餘人又被驅入水中淹斃二十人左右明府聞之急會同委員許君稚麟及剛字營營官蔣君雲卿親臨彈壓刻尚不知將來若何辦理也 
[撤勇過鄂]  
　　湖北訪事人云去歲因北氛不靖江海戒嚴安徽巡撫王芍棠中丞招募湘中子弟若干營以資鎭懾現在和議粗定籌餉維艱中丞擬將新募各營分别裁汰派兵艦裝載至鄂遣回湘省又慮若輩沿途逗留滋事爰檄飭總理營務處喬小鶴觀察先期來鄂將船預爲雇定日前某兵艦載勇抵鄂遂由觀察按名給發恩餉遣散回籍矣 
[鄂督勘堤]  
　　湖北訪事人云鄂省保安門外濱臨大江地勢低窪每值夏秋盛漲居民輙嘆其魚去歲由張香濤制軍籌撥鉅欵修建江堤一時下隰高原悉成沃壤今夏因上游通城崇陽等處蛟水爲災以致江流驟漲水勢湍急異常堤工被水衝刷倒塌甚多勢頗岌岌制軍爰飭撥護軍武愷各營赴堤防堵并親自策馬蒞工察勘現在堤身傾陷之處均已搶築完固惟冀水勢不再加增庶可安瀾共慶也 
[平糶記略]  
　　南昌訪事人云江西省城洪水爲災飢民遍地大憲分設四局將倉榖碾米平糶以期權濟目前上月二十一日城隍廟西局委員遲至十二點鐘時尚未開倉鄕民聚集數千人忿不能平羣將司事毆擊委員懼藏匿不見隨經營勇彈壓始得浪靜波平是日豫章樓天后宫又添設一局委員下令正午十二點鐘時暫行停糶詎直至午後三點鐘時尚未開糶時值大雨飢民數千百輩麕聚泥淖中衣履沾濡忿恨已極毁門直入勢甚洶洶委員恐爲所辱由後户脫逃旋亦經營勇彈壓而止隨於二十二日暫停糶米城廂各米店遂一律加價間有數店清晨出糶每人二升頃刻盡十餘石不得已仍卽閉門城廂民户約十萬家大半仰給於米店往往持錢而往無從得米咸欲與米店爲難有獻策者請仿照粥厰法散糶榖米或竟煮粥散放約計倉榖數萬石尚可支持若干天而各米店頗爲不願二十四日振濟總局劉幼丹觀察會集各紳議定大米店領往榖百石小米店領倉榖五十石每石須繳錢一千九百文碾作凈米每河升一升定價三十五文不得多取并不得囤榖不碾米或囤米不出糶惟數萬石倉榖不數日卽領罄竊恐此後小民受困更有不堪設想者矣 
[教堂散振]  
　　江西訪事人云福音堂教士慨念水災特捐錢六百千輻榖五百石運往南昌北鄕經振務局總辦劉觀察委員會同散放亦好行其德之一端也 
[邗上淫霖]  
　　揚州訪事人云自上月中旬以後揚郡無日不雨迨二十四日起迄今更鎭日滂沱傾盆倒瀉連日城内外低窪之處已積水成渠深可没　加以江潮盛漲洪濤駭浪倒灌入河河水亦因之繼長增高東關缺口門外水勢更增卽有漫溢上岸之慮而雨師尚興高采烈餘意方濃據來自田間者云東南各鄕所插新秧類皆淹没水内如天公再不放晴恐秋收必有所損矣 
[婁江患水]  
　　太倉友人云近日陰雨連綿太郡各屬農田汪洋一片新秧方插正待及時而芸農夫皆倚耒欷歔恐秋收必致有損至木棉則經此霪雨大都已枯萎不堪但各屬連歲歉收蓋藏甚鮮值此梟匪充斥繼以大水爲災三吳士民莫不杞憂同切矣 
[嚴郡水災續聞]  
　　杭州訪事友人云浙省嚴州府屬陡遭水患係由徽州黟休二邑同時出蛟一時水勢漫溢汜濫無歸奔流而下以致建德淳安桐廬等邑均受其衝低下之區一片汪洋漫無涯涘居民傷亡者莫可勝數其幸而存留者亦苦無所歸四散求乞省中官紳立籌巨欵派人前往查察情形分别振濟并擇要開設粥廠以便難民就近取食杭府所屬之富陽受災亦重惟傷人尚少其餘新城臨安餘杭三邑田廬之被水浸灌者亦不少也 
[鄂絲獲利]  
　　湖北訪事人云鄂省沔陽河溶等處產絲素旺今歲西商收買極爲踴躍現在三蠶絲次第運到潔白瑩潤較頭二蠶尤爲佳妙蓋因上游一帶暘雨時若寒暖得中故業此者無不獲利也 
 
 

Page 3

 
 
[茶市不佳]  
　　漢口訪事人云漢口各路頭二茶迄今尚未售罄業此者折耗殊多以故接辦子茶者殊形寥落似此江河日下不知何時方有轉機也 
[催解振米]  
　　金陵訪事人云乘輿西幸適值陜省奇荒朝廷軫念民飢通飭各省疆臣設法籌欵振濟兩江總督劉峴帥欽遵上諭迭次勸捐匯解災區以抒九重厪念無如時勢艱難振務已如强弩之末籌解數批頗有後難爲繼之慮護理陜西巡撫升大中丞亟擬委員前來催解適陜西候補知縣馬大令長豐籍隸江南上元縣自分發秦中久未告假歸里至是遂請於中丞願充催振委員乘便省視祖墓中丞允之給以委札大令欣然就道於五月中旬某日行抵江寗當卽趨詣節轅謁見峴帥呈遞催振公文並禀陳一切然後退出回塘坊橋私第 
[吳江决囚]  
　　姑蘇訪事友人云上月二十五日黄昏時吳江縣宗大令接奉江蘇臬司朱竹石廉訪轉發刑部釘封文飭將行劫某卡之盜犯某甲一名斬决梟示因卽飭差由獄提出如法綑綁押赴市曹甲沿途極口呼冤其聲甚慘或謂甲係吳江人年五十餘自幼不務正業專以訛詐打架爲生前年縣治某卡被刼比捕勒緝嚴緊異常捕役不得已將甲解縣騙令暫認爲盜甲不知利害信口直承不料竟爲所賣然道聽塗說未敢信以爲眞也 
[邗上官塲紀事]  
　　揚州訪事人云揚州甘泉縣周大令因案調省遺缺經江寗藩司恩藝棠方伯以興化縣謝明府元洪調署明府交卸興化縣篆卽赴省禀見各大憲後上月下旬某日捧檄到揚暫駐南門街公館其接篆之期雖傳聞六月初二日然紅諭尚未頒出連日有人見明府微服巡行隨處諮訪一切或謂明府在省禀辭時曾密奉憲諭訪查某某案件是以有是舉也○淮南通屬掘港塲大使因事出缺經運憲程雨亭都轉查有海防先大使婁俊甫鹺尹賜書堪以請補當經詳請兩江總督兼理鹽政劉峴莊制軍核示祇遵兹奉峴帥回批准其照章咨補都轉閱悉隨卽牌示轅門一面檄飭鹺尹知照聞鹺尹奉差泰屬刻已聞信來揚詣運轅禀謝矣 
[薊北魚書]  
　　京師訪事友人云直隸各州縣地丁稅契屯糧前經藩司廷雍改章收取承辦者頗多掣肘之虞現聞議和全權大臣李傅相洞悉情形擬即規復舊制蓋體恤屬下卽以俯順舆情也○景山向爲禁地自聨軍入城後任人游玩日前某旗員眷屬盛飾而往被法國兵拘入閒房恣行强暴且有游人日暮未返者卽以犯夜論每人須出洋銀二元方可釋出 
[行邸紀事]  
　　醇邸定於本日秉節出洋清晨九點鐘啟駕由新關碼頭坐廣濟輪船叅贊隨員等仍乘安平輪船同至吳淞登德國公司船鼓輪出口駛赴柏林昨日午後特遣叅贊廕五樓都護代詣各國總領事署辭行禮也○醇邸蒞滬後接見中西各員玉體未免勞乏故昨日自晨至晚概未見客暫息勤勞○中國駐新嘉坡領事由大北公司來電詢問醇邸啟節日期以便在坡預備迎接旋奉醕邸命立發覆電准於初五日九點鐘啟行○江寍副都統額勒春都護遣員至滬詣行邸禀安○北洋水師補用參將薩鎭氷南洋水師補用參將何心川兩參戎均遞禀請安○江南提督李軍門占椿遣弁禀安奉天記名道王觀察頣勳補用遊擊孟遊戎嘉祥均專差屬員投行邸請安○盛丞堂宣懷袁觀察樹勛嚴觀察信厚萬觀察鍾元蔡星使鈞汪大令懋琨程大令聨堃朱明府璜朱明府枚廖叅戎得勝周大令相輔鄧鹺尹樸各詣行邸禀安○昨日五點半鐘德文報館遣人至行邸投致叅贊廕五樓都護信一函○南洋江陰西山砲臺教習西員助根式曁英教士十二名先後詣行邸請謁 
[大令恤囚]  
　　上海縣汪瑶庭大令查悉内外監及待質自新兩所日來因淫雨連綿異常潮濕深恐各犯漸生疫癘特飭禁卒看役人等灑掃潔凈多焚蒼术以辟疫邪亦恤囚之一端也 
[禁屠祈晴]  
　　昨晨七點鐘時上海縣汪瑶庭大令偕縣丞劉二尹主簿孫少尹典史趙少尉詣邑廟求晴並飭差傳令各鋪地甲嚴諭各屠户自明日起一律禁止屠宰 
[大令騎箕]  
　　去歲冬間升任浙江巡撫前蘇松太兵備道余晉珊中丞札委前馬路工程局總辦程雨村大令管解餉銀十三萬兩前赴行在户部交納自起程迄今已逾半載日前工程局中人接到陜省電音知大令已於五月初四日在西安因病逝世嗟乎未顯青雲遽歸黄土彼馳逐於富貴塲中者其亦有鐘鳴漏盡之思哉 
[斥革局差]  
　　本邑清丈局差陳桂因悞要公經本局委員兼管江南輪船局總辦王旭莊明府查悉立卽斥革並函知上海縣五瑶庭大令另撥差役至局辦公 
[嚴飭巡查]  
　　邇日以來連宵風雨巡防勇甲未免疎虞宵人乘機竊發竊案頗多保甲總巡朱森庭明府知之特於昨日嚴飭捕甲巡夜加嚴勿稍玩怠如違定予重比 
[輪船肇禍]  
　　昨日上午十一點鐘時有小輪船一艘由十六鋪橋北鼓浪而南至毛家弄馬頭相近適浦中有划船婦王孫氏打漿而來載有搭客倉卒不及避讓竟被撞沈内有誠記北貨號夥陳楚雲新大油行夥胡錦堂均施救無從竟爾鮫宫深入王孫氏急偕其夫王海榮兒子大毛毛等飛追而上得卽將小輪船水手何阿方拘獲扭至馬路工程局總辦葉孟紀司馬飭差傳到誠記號夥陳雲慶新大號夥裘慶和訊問一切一面飭人將兩屍撈獲帶至馬頭旣而有耶松船廠及自來水公司内各洋人先後赴局請將何釋回司馬以事關人命不允所請遂備函一併移送上海縣署禀請縣主汪瑶庭大令核奪 
[催繳諭單]  
　　民人丁振邦前在馬路工程局禀准承包浦江中無桅駁船捐每月呈繳洋銀若干元邇因此項捐欵已另行易人包收而丁前次所奉諭單尚未檢繳總辦葉孟紀司馬飭差屢傳抗不到案昨日又令差役赶緊傳丁到案以便勒限催繳 
[滋擾宜懲]  
　　泡立水匠頭賀阿春陳毛毛因同行糾葛冋英大馬路貿孚外國木器店滋擾經店中司帳人周信朝鳴捕拘解英美租界公堂禀請訊辦漆業董事金文桂投案聲稱前因毛賢茂入行糾葛奉諭飭董理處當經發出傳單徧行咨照詎料泡立水帮中竟不來會議反以賀等滋擾肇此訟端叩求訊斷周供賀屢來騷擾意實難堪求爲究辦讞員張柄樞司馬以賀等不應滋事判責一百板枷號三日至應否入行著董妥爲理處 
[陜振急電]  
　　啓者頃接西安潘振聲善士電開上海各振所諸大善長鑒電畫一萬已收同官查户極難接辦洛川萬不敷用明知籌欵難不敢多求倘能再集數萬不獨洛川全活卽中部宜君均可擇尤拯救災民皆食草鳩形鵠面得病卽死有此振錢賴以購糧攙和草食延至秋收便性命保全功德無量務求迅速設法籌募接濟萬叩萬叩表等語敝所接奉之下焦急萬分災黎數百萬命在呼吸得之則生不得則死伏求海内仁人無論多少迅賜解囊俾得集腋成裘隨時接濟救人救澈萬代公侯不勝急切待命之至上海陳家木橋電報總局籌振公所謹啟 
[申報館協振所經收順直陜西振捐五月二十一日至五月三十日止第十五次清單]  
　　五月廿一日郝寳德洋卅元義生腿棧公助洋四十元無名氏銅小洋四角○廿四日禮耕堂詹益敏求合家平安洋五百元義生腿棧洋六元無名氏高律和不列名三户洋一元鋤月山房洋一元○廿七日四明無名氏再求合家平安洋十元○廿八日唐棣洋四元○廿九日無錫陶恭義吳榕堯經募洋十二元二角又花洋二元○三十日松柏園主人洋二百元倪臣記爲女求病速痊洋十元以上總共收洋八百十四元二角花洋二元銅小洋四角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[拘獲土匪]  
　　松江訪事人云去臘二十七日之夜郡城西門外跨塘西沈埭陸炳相家被土棍句串鹽梟入門圖劫幸雇工人等聞聲而起得以未遭劫掠事後報請婁縣屈吉士大令親往履勘派捕嚴緝至今正十六日拘獲加生榮光兩土棍兹又緝獲王秀山一名大令升堂研訊判笞一千板又責籐條三百下釘鐐收禁候再覆訉嚴懲有識者謂王係一介鄕愚初在某水烟鋪可奔走之役繼因癖嗜烟酒漸入下流遂與匪棍爲伍客臘以年關　迫起意隨同榮光等至陸處行刦案發遠颺邇以事過疎懈潛回郡城致爲差役偵知獲解縣署想一經訊實恐不免按律嚴懲也 
[航夥被盜]  
　　松江訪事人云五月中旬某日之晚往來於滬之丁家航船夥某甲往各店携取托帶洋銀五十餘元行至滬南日輝港新馬路附近時已暝色蒼茫驀有三匪徒自後追至將甲推仆溝中用刀猛刺傷其肩膊手腕等處所携洋銀悉被劫去旋有兩西人道經其地將甲援起並代追捕匪徒旁有賣菜傭年僅十四五見西人異言異服驚駭欲走西人見其形跡可疑因卽拘住移時船上人至舁甲回舟翌晨送入仁濟醫館求治至所獲之賣菜傭則送捕房請究 
[南市委譚]  
　　本邑人陳小村僑居南市大東門外新馬頭附近有子杏生不務正業專事冶游屢向其妻徐氏逼索錢文以供揮霍前日又因細故起釁氏自嘆遇人不淑潛購阿芙蓉膏背人吞服須臾毒發呻吟家中人覺察急設法施救無如受毒已深無從救藥旋竟宛轉而斃慘哉○大東門外小橋左近洽順肉莊所居房屋年久失修勢將傾圯日前由店主雇都料　數名前來修葺昨午工人某甲正在雲斤月斧竭力經營不料忽有巨木從高墮下擊破頭顱鮮血直流嗣經人贈以丹藥囑令敷治不知能免性命之虞否 
[英美租界公堂會訊案]  
　　英商高易公館主人投本管領事署控張曉巖擅拔四千九百八十四號契地界石由英領事函致讞員張柄樞司馬傳張到案前日午後英副領事梅爾思君蒞廨會同司馬升座研訊原告投案聲稱是地已轉道契迄今二三年被張多方阻撓將商人所立界石私行拔去另立愛爾德界石請爲訉追張供是地係三千一百零一號執有單契係小的己產由愛爾德出面故立石爲界並未私拔高易洋人界石情願具結司馬商之梅君准如所請著卽具結而退 
[英美租界公堂瑣案]  
　　洪成元行竊洋人史蘭門德白毡毯二條經包探石金榮拘獲解案請辦讞員張柄樞司馬商之偉繙譯判責一百板贓給失主領去○胡寳生行竊洋人白羅海司毡毯手套等物被二百號巡捕拘獲解案請懲司馬判責三百板管押捕房半年期滿遞解杭州原籍○李星元劉金記在楊樹浦左近起造房屋並未向工部局領取照會經捕房查知派包探劉森堂將李劉傳案請訊司馬判令各罰洋銀三十元以儆○積賊張侯卿串同陳阿桂俞雲生陳阿根吳成昌唐阿大邱仁寳等在蘇州杭州等處竊得竹箱衣服等物約值洋銀三百餘元避匿滬上經包探陳金標查知將張等一併拘獲起出原贓解案請訊張等供詞狡展邱供小的實與彼等同船來此見其携帶多贓形跡可疑故卽告知包探獲解案下小的實無分贓之事求察司馬令將張等押候過堂復訊邱無干省釋○紹興人錢阿友沈阿七携帶洋銀四十二元至租界購買各物包探顧阿六見其形跡可疑拘案請究錢供小的之兄向在蘇州開一　春烟館此次由兄給與洋銀四十二元俾令回家並未行竊沈供詞含混顧探禀稱小的查知蘇地並無一壺春烟館明係飾說求察司馬判令給還洋銀四元遞解原籍餘銀悉數充公○姜文緯行竊史阿桂家白鉛水絡由包探邊槐州拘獲解案請辦司馬判責二百板○朱椿園藉詞收繭向沈福祥騙去紋銀五百八十兩被沈扭交五百三十六號巡捕解案請訊司馬核得情節支離諭令押候過堂覆訊 
[法租界捕房發落]  
　　李祥祥卽殺猪祥祥去年冬月因霸收捐欵爲曹毛毛等控諸法界公廨讞員杜棧園大令提案訊供以李劣蹟昭著判押捕房一年期滿重責五百板昨日大令蒞捕房發落李妻張氏投案禀稱李父患病沈重求恩將祥祥開釋回家大令諭令退去候過堂商請費繙譯核示○傭婦徐袁氏控熊庚生攫取洋蚨十八元經大令訊供押交在案昨日命提覆訊熊供小的籍隸金陵此間並無熟識之人實難設法大令命還押限五天内交案延干追比○高朱氏前控姚許氏誘拐伊女阿三經大令提案訊供判交的保勒限將阿三交案迄今日久挺押不理昨日命提覆訊姚朱氏供丈夫出外貿易尚未回滬求恩寛限大令著還押赶緊覓保延干追比○偷兒王品山林阿新曹金林徐余江竊取洋酒爲失主報捕查獲解奉大令訊供昨日命提到案著先行枷號一個月期滿責放○偷兒陳金福李銀泉陳桂生張明生均奉大令訊供押候責懲昨日命提到案著各責三百板一并開釋○長江輪船積竊胡友生趙阿五王阿六均奉大令訊供著各枷號一個月期滿責五百板發改過所監禁一年 
[美租界捕房紀事]  
　　昨日午前杉板船舟子史阿充李新仁在怡和馬頭爭奪停泊之處致相齟齬各持船上所用之槳任情亂擊直至血流被面猶未釋手巡街捕喝阻不依因一并拘入捕房二人自知不合同向捕頭再四哀求始得從寛釋出○昨晨徐阿三等五車夫挽貨車至乍浦路横衝直撞漫不經心以致撞壞五千零九號東洋車輪軕一百零六號巡街捕見之因將徐等拘入捕房捕頭令償修理費洋銀數元從寛釋出○昨晨東洋車夫嚴小弟行至有恒里左近被同業某甲因挾索詐不遂之嫌持石擊破頭顱血如泉湧因卽投訴捕房捕頭察得嚴受傷屬實令送同仁醫院求治一面派各包探查拿行兇之人以便解送公堂禀請讞員張柄樞司馬究辦○前晚妙手空空兒錢和尚混入西華德路甬人某姓家竊取銅器一件携至鄰近某押鋪求質適爲包探孫阿星所見連贓帶入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　兼署雲貴總督雲南巡撫臣丁振鐸跪奏爲定擬上年秋審舊事服制人犯遵章改奏恭摺仰祈聖鑒事竊臣前接准軍機處奏准尋常年例題本暫緩送部如遇要緊事件准改題爲奏等因通行遵照在案兹據雲南按察使全楙績會同布政使李經羲署糧儲道曹鴻勛鹽法道興祿詳稱案查歴届辦埋秋審恭逢恩詔停勾年分應于次年將原擬情實各犯仍擬情實造具秋審後尾及姓名年歲籍貫清册先期題送到部分繕本章曁黄册於四五月間先後分次進呈歴經遵辦在案查光緒二十六年各省秋審服制人犯恭逢恩詔停勾惟尚未奉到部覆兹届光緒二十七年秋審之期自應循照舊章先期赶辦且自光緒元年起每年六月恭逢皇上萬壽不進此項决本所有一切事宜較歴年四五月間辦理章程尤宜赶前預備未便稍有遲誤除情實常犯另文詳辦外該司等查得光緒二十年分雲南省秋審案内服制人犯除上年擬以情實之額翁七里業已病故及改緩之董怔有黄八呵張發畢詰期四名併同新舊事常犯另册辦理外所有上届擬以情實尚未奉到部覆之舊事服制人犯楊賈有一起一名曾同覆核造具情罪清册詳請查核具題前來臣查秋讞大典民命攸關理宜詳愼辦理期於無枉無縱以仰副皇上明倫敕法至意除年歲籍貫及情罪清册咨送部科查照核辦并應入光緒二十七年分秋審服制人犯分别定擬實緩另行具奏外所有本届情實服制人犯仍遵例定擬另繕簡明清單改題爲奏恭摺具陳伏乞皇太后皇上聖鑒敕下法司核議施行再雲貴總督係臣兼署毋庸列銜合併聲明謹奏四月十五日奉硃批刑部議奏單併發欽此 
丁振鐸片再道府同通州縣等官到省試用一年期滿例應察看才具出具切實考語奏明補用兹查有花翎鹽運使銜分發雲南儘先前補用知府温紹霖花翎升用知府雲南補用同知署浪穹縣知縣周之瑞四品銜署緬寍通判事補用直隸州知州黄膺分發雲南進士試用知縣周沅均各試用一年期滿例應甄别據藩臬兩司先後詳請覈辦前來臣查該員温紹霖明練安詳周之瑞勤愼辦公黄膺品端守潔周沅精明幹練均堪以各本班分别留省補用除將該員等履歴清册咨部查照外謹附片具陳伏乞聖鑒再雲貴總督係臣兼署毋庸會銜合併陳明謹奏四月十五日奉硃批吏部知道欽此 
　　丁振鐸片再留署雲南迤南道陳燦調省另有差委所遺迤南道篆務查有請補迤南道陳宗海堪以先行署理並照案派委辦理普防營務處以專責成除分檄飭遵外謹附片具陳伏乞聖鑒再雲貴總督係臣兼署毋庸會銜合併陳明謹奏四月十五日奉硃批知道了欽此江西巡撫臣李興銳跪奏爲奉撥協濟山西餉銀無欵可解懇恩敕部改撥以免貽誤恭摺仰祈聖鑒事竊照光緒二十六年閏八月十九日准行在户部咨議覆護理山西巡撫奏晉庫支絀請撥欵協濟並先行借撥開單奏明一摺奉旨依議欽此鈔錄原奏飛咨江西轉飭藩司卽行協濟銀四萬兩速解山西俾早歸還借欵等因當經前撫臣松壽行司籌解又於二十七年正月二十二日准山西撫臣咨催撥匯並委員催提前來復經臣轉行速籌撥解去後兹據布政使張紹華詳稱伏查江西奉撥協晉銀四萬兩欵關緊要亟應遵照籌解惟江省近年水旱頻仍地丁徵不足額釐金又復短收入欵歲有常經而去年添撥直隸軍餉京米脚價及本年添撥陜西協餉京米運費代還直隸洋欵等項道關兩庫分籌之數不計外司庫核計已添撥二十餘萬兩兼之上年本省辦防購械募勇派兵入衛需欵又不下數十萬兩支絀情形實難言狀躊躇數月實在無可騰挪惟有詳請奏明將江西奉撥協晉銀四萬兩改撥别省有著的欵等情臣查晉省支用浩繁鄰省尚有可籌之欵自應極力協濟無如江西入欵有定撥欵增多均屬實情合無仰懇天恩俯念江西庫欵支絀准如所請敕部改撥以免貽誤除咨明户部曁山西撫臣查照外理合恭摺具奏伏乞皇太后皇上聖鑒敕部查照施行謹奏四月十六日奉硃批户部議奏欽此 
　　江西巡撫臣李興銳跪奏爲欽奉恩詔查明光緒二十四年借給湖口彭澤二縣被旱農民籽種銀兩無力完結請予豁免恭摺仰祈聖鑒事竊查光緒二十六年四月間准禮部咨本年皇上三旬萬壽三月十二日欽奉恩詔條欵内開從前各省偏災地方所有借給貧民籽種口糧牛具等項查明實係力不能完者著予豁免等因欽此咨行到前撫臣松壽行司欽遵查辦去後兹據布政使張紹華詳稱准廣饒九南兵備道明徵栘據九江府轉據湖口彭澤二縣各詳稱光緒二十四年夏秋地方被旱較重貧民播種無資詳蒙各借給籽種折色銀二千兩俟光緒二十五年秋後免息徵還嗣因二十五年復行被旱貧民無力完繳又經詳請緩至二十六年秋後徵還現查該處連年被旱歉收貧民異常困苦委實力不能完遵照欽奉恩詔請予豁免等情到司伏查湖口彭澤二縣光緒二十四年被旱民屯田地各請借農民籽種折色銀二千兩共銀四千兩均請俟光緒二十五年秋後免息徵還歸欵當經在於出口米榖釐金項下借放分别給領嗣因是年復行被旱貧民無力完繳據該府查明詳經轉詳奏明展緩徵還在案今該二縣所稱光緒二十六年又因乾旱歉收貧民異常困苦委實力不能完取造册結由府道加結請豁核與欽奉恩詔條欵相符擬請准予豁免以廣皇仁等情詳請具奏前來臣覆如查核委係實在情形除將各册結咨送部科所有查明光緒二十四年借給湖口彭澤二縣被旱農民籽種折色銀兩無力完繳請予豁免緣由理合恭摺具陳伏乞皇太后皇上聖鑒訓示謹奏四月十六日奉硃批著照所請該部知道欽此 
　　江西巡撫臣李興銳跪奏爲清江縣屬民田光緒二十五年被水衝刷及因修隄取土挖毁壓佔不能墾復懇恩豁除原編錢糧以甦民累恭摺仰祈聖鑒事竊查前據清江縣禀報東卿各　圖里民王倫興等以該都圖田畝於光緒二十五年四月間被水衝坍積沙壅塞迨後修復各隄又因取土挖毁壓佔不能墾復請委員會勘豁除錢糧等情當經前撫臣松壽批據藩司飭委准補湖口縣知縣倪廷慶候補知縣黄秉湘等前往會縣勘辦去後兹據布政使張紹華詳稱據臨江府轉據署清江縣知縣石守謙會同委員倪廷慶等詳遵卽隨帶弓手親赴東鄕各都圖逐一勘丈原報該里民王倫興等廢田三十二頃零内除舊淤並浮沙尚淺之區諭令設法挑復共田八頃有奇不計外實勘得光緒二十五年被水衝刷成潭積沙深厚不能墾復二三四等則田一十六頃八十三畝九分九釐零按照全書科算應徵銀八十六兩七分七釐零米五十七石七斗五升六合五勺零又因修隄壓佔　　挖毁悉成隄脚不能墾復二三四等則田七頃六十九畝三釐按照全書科算應徵銀四十兩一錢五分一釐零米二十六石九斗四升九勺零其沙淤毁佔各則田二十四頃五十三畝二釐零其科糧銀一百二十六兩二錢二分八釐零米八十四石六斗九升五合四勺零委係被水種刷成潭積沙至厚並修隄壓佔取土挖毁悉成堤身隄脚萬難墾復並無影射揑報情事附近亦無新漲洲地堪以撥補詳請轉詳請豁自光緒二十七年爲始照數免徵開造總散清册取具各結詳送到司覆加確核係屬實情理合具詳奏請豁免等情前來臣查清江縣光緒二十五年水衝沙淤及修隄佔毁二三四等則田二十四頃五十畝二釐零旣據該縣會同委員勘明委難墾復並無矇混影射情弊附近亦無新漲洲地可以撥補取造册結由司核明與豁免之例相符相應仰懇天恩將前項水衝沙淤及修隄佔毁田畝應徵銀米准自光緒二十七年爲始照數免徵以甦民累而廣皇仁除將清册送部外謹會同兩江督臣劉坤一漕運總督臣張人駿恭摺具陳伏乞皇太后皇上聖鑒敕部覈覆施行謹奏四月十六日奉硃批著照所請户部知道欽此 
 
