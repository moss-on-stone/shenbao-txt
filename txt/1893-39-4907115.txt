# 1893 - 39 - 4907115

 

Page 1

 
 
[灶神模助振] [  申報館恊振所謹啓]  
今有善士以舒平橋先生所繪灶神模付諸梨棗以梅紅紙泥金印成送交本舘恊賑所售資以充賑欵當此歲聿云暮正黄羊祀灶之期敬請移五惠臨隨時購取每紙祗收洋銀二分此佈 
[精印隨園三十種告成] [  圖書集成局啓]  
隨園太史文章經濟冠絶古今海内通儒無不仰之如泰山北斗生平撰述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心讎校排印成書紙張旣潔白無瑕墨色尤光潤可愛分釘四十八本盛以全据木箱刻已告成卽日出售核定每部實價洋銀五元諸君子有先覩爲快者請移玉至申報館帳房購取可也 
[論中國保火險之法]  
子輿氏曰昏暮叩人之門戶求水火無弗與者水火誠爲民日用所必需然足以利民亦足以害民者莫水火若故諺謂水火無情水之害莫甚於堯舜之世横流汎濫天下懷襄有神禹作因其勢而疏導之九年乃底定至今人思其功而水患大殺今雖失禹故道而黄河爲中國之一大漏巵歲糜帑金數百萬然苟修防不懈堵塞得宜其患尙從其緩有時潰决尙有人力可以預施火之害則不然一星之微可以燎原熊熊之熾不可嚮邇其猶可撲滅若更挾風威則飛楊跋扈其狂焰鼓煽尤不可當雖有救火之具往往難於奏手而其遇物延燒同歸一炬直使人廬舍財用悉付蕩然卽平時無人不思患預防爲曲突徙薪之計致脫一疎虞奇禍不堪設想蓋亘古至今鮮有能絶其害者近今則尤甚推原其故固當歸咎於煤油燈之盛行内地如鎭江福建等處皆出示嚴禁而民間終不免陽奉陰違且匪徒貽種興殃乘機槍奪更所不免誠有不勝其防者此祝融之虐所以時常恣逞也由是言之水火雖皆爲害而火害更烈且速顧水能勝火火不能勝水上火下水於易爲未濟上水下火於易爲旣濟故救火莫急於水而修火政者所在購置水龍及斷火路之撓鈎巨斧長梯之類近更參以洋龍藥水龍皮帶靈便愈臻妥善皆備之無事之秋用之有事之日然人事雖修尙有所謂刦數者試觀滬上租界中捕房瞭見火光或經德律風傳信立卽鳴鐘報警一面開放自來水管其來源如銀河倒瀉噴薄不窮而各西人之預事者陸續奔馳到塲或舁器具以至靡不奮力灌澆相機阻遏論者以爲西人於救火最爲神勇而又器具精良美備又有自來水以濟之可謂至矣盡矣而亦每有棘手之時以致蔓延者此殆所謂數歟人力不能勝天猶火不能勝水也以水禦火固屬常理然竊謂今日中國雖有良器勇夫如西人者若遇火災亦不能盡恃蓋張皇補救於臨時尙非萬全之䇿也西人有保火險之公司每年輸費若干該公司給以憑單設有不測照數賠償此次英法兩租界火災其店鋪被焚凡有保險者無不立卽賠償其以清欵迅速誠實寡欺登諸本報者指不勝屈嘗以之間西友謂在被焚者雖遭一炬而得銀仍可蔚爲舊觀維彼保險不且大有耗折乎西友云彼保險各行所保者廣及四大洲今所賠者止此區區又豈足以爲慮而賠欵倘不迅速則必至人不見信則所害爲尤大故不爲也夫惟有此保險可恃而火之爲災也仍不足爲大患故華人亦有議及欲自行糾集公司開設保險行者中國自設保險公司自仁濟和始顧止保海險不保火險歴年以來仁濟和聲名亦足取信於人倘於海險之外更保火險則亦足以分西人之利權而吾則以爲此種利權只可讓之西人斷非華人所能攬非但華人辦理恐有作僞之端也卽果悉照西人所爲而一二次賠出必有談而色變者且其行亦斷不能及西人之廣者蓋其保價不過百分之一而賠則全賠被災者失而復得固屬可喜而賠之者則不災而災此在西人爲之不以爲奇而在華人爲之鮮有不笑其愚者以是知華人必不能設公司以保火險也雖然華人雖無保險之公司亦未嘗無保險之善法卽各官府在内地嚴禁火油火項必從重懲辦巡防保甲徹夜梭巡且每當冬令晚間令人楗牌高呼小心火燭飭備太平水缸凡此皆所以爲民間保險也乃人皆以爲虚文故事視爲不甚關要之事彼官府亦以人之輕視而遂漸以懈弛於是乎竟無實濟此則不勝浩歎者耳 
[本館接奉電音]  
　　昨由京友電傳上諭二道敬謹譯登○十二月二十日奉上諭翁曾桂著調補湖南岳長灃道湖南辰沅永震道著廷東調補欽此○二十一日奉上諭本日奉慈禧端佑康頤昭豫莊誠壽恭欽獻皇太后懿旨甲午年爲予六旬壽辰皇帝率天下臣民臚歡祝嘏特派王大臣等舉慶典具見愛敬之忱子自歸政以來仰荷昊蒼眷佑列聖垂型用能膺受蕃釐康强逢吉兹以花甲初周皇帝推愛日之忱洽敷天之慶歡欣稱祝予若郤美不受轉似近於矯情惟念海宇雖慶又安民生極宜培植每於皇帝侍膳問安之際以去奢從憸愛育黎元諄訓皇帝當仰體此意以國計民生爲念孜孜求治俾四海咸臻樂利物阜民康養志承歡莫大於是不在備物抒忱也此次辦理慶典王大臣等於應辦典禮查照舊章請旨遵行外其餘一切事欵務當力求撙節毋得務稍事糜費以副予愼懷節儉厪念閭閻之意中外諸臣其各勤職守共濟時艱内而王公一二品文武大臣外而將軍督撫都統副都統提督總兵應進呈縀疋均著毋庸進以示體恤本年特頒内帑賑濟順天直貧民嗣後者每年發銀二萬兩交順天府府尹直總督轉給窮黎甲午年每省各賞銀二萬兩交奉天吉林黑龍江各將軍兩江陜甘四川閩浙湖廣兩廣雲貴各總督江蘇安徽山東山西河南陜西甘肅新疆浙江福建台灣江西湖北湖南廣東廣西雲南貴州各巡撫核實散放均由節省内帑項下給發用示行慶施恩有加無已至意欽此朕欽奉懿旨念切秉承將此通諭知之欽此 
[斷橋殘雪]  
　　杭州人某甲素業製扇生涯孑然一身寄居某姓家内本月十六日某姓舉家住觀迎春惟甲獨處室中見鄰婦某氏年僅二十餘姿容艶麗因誘之入室擁抱求歡婦不從　其頰者數四甲笑而忍受按婦於　褫去衵衣適同居人某乙歸來見此情形順手持竹扁擔當頭一擊甲驚起負痛而奔婦卽向乙述及前情并倩其往上城某烟店招丈夫歸夫蓋烟作夥友也傍晚回家邀同事五六人伺甲至以老拳奉敬申自知理絀默默不敢出一言○各寺僧人每逢冬令必邀集緇衣十餘人或二十餘人分持錫杖鐘磬木魚之屬口誦消災延壽經至各富戶處化齋今冬遲至臘月中旬始見光油油者沿途募化十四日下午有十餘僧入上城某公館登其堂自左至右盤旋四五次口中諷誦經咒魚磬聲洋洋盈耳主人自内出見之登時怒髮衝冠僧故作笑容口宣佛號持鉢向之乞米主人揮以老拳不隄防 
 
 

Page 2

 
 
將鉢砸成粉碎僧遽努金剛之目衆僧亦齊聲附和爭閙達於街衢主人不得已飭家丁傳地甲至遺之使去據云其時主人之太夫人患痰疾正在危急之時故見僧入門憎其不吉也○某甲家僅小康娶妻某氏河東獅也旣入門卽吼聲時作甲得隴望蜀另娶一妾寄於友人家視爲安樂窩不復思微時故劍矣日久不免春光漏洩妻遂邀同兄弟姊妹往其處搜尋將夫扭至家中閉藏密室妾則逼令轉嫁妾立誓不事二夫不得已令其削髮爲尼聞臘月二十一日已在某庵剃度矣○杭垣馬廠中所畜之馬每晚卸去鞍轡輙放諸隙地俾得舒其筋力至馬之老且病　日間亦閒行街巿每有童子抛磚擲石令其馳驟奔騰近日積雪未消泥濘載道馬無從覓水草往往横立街心有某甲者肩行李行至紫金冠　見馬阻路不能前驅之不去適某乙負絨經而至持雪圑擲之馬驚躍蹴損行李甲乙均跌仆雪堆中噫馳馬旣懸爲厲禁放馬更有甚於奔馳者何高坐堂皇者竟置之度外耶 
[八閩歲事]  
　　福州來信云邇日米價十分昻貴較秋間每石約增錢七八百文攷閩垣産米不多全賴上府接濟現在來者寥寥無幾兼之奸商殷戶囤積居奇此巿價之所以逐漸騰貴也福州府唐太守訪聞此弊出示諭禁以重民食而儆刁風士民咸稱頌不置○本月十二日爲許豫生太守之太夫人七十晉二壽辰戚友官紳咸來祝嘏奈太夫人體素贏弱秋間感冐風寒醫樂無功竟於是日午後仙逝盈庭珠履正欲捧觴上壽突聞凶耗相率散回○甘蔗鄉一帶民人公製萬民繖二柄於本月十二日恭送侯官縣李文卿大令大令延入花廳接見之餘十分謙遜○沈叔眉文宗感受風寒腹中膨脹延某醫生爲之調治日來已漸有轉機矣○時屆隆冬無賴輩每在窄巷小街排列賭攤引人聚賭事爲保甲局委員張少尹所見禀請提調督勇前往拘拿研訊之餘承認不諱遂飭重責二百下交人保釋○永安縣某僧行脚至閩垣已經一月一日路遇一小孩年可十三四齡眉目韶秀遂以甘言誘至僻處給以果餌以博驩心時已黄昏同睡安太橋某店櫃上幾類趙家飛燕擁背情深適保甲局委員巡夜到來飭勇帶入局中訊問孩供稱西門外人是日至織縀巷探親途遇此僧以致被誘僧則低眉合十不發一言委員以風化　關不加窮詰惟令將僧責嘴巴數十下孩則留待親人領回 
[嶺南叢話]  
　　順德黃翁家近甘竹灘年六十餘雖業賈而品極正直鄉里咸欽敬之一日告其子孫曰昨夜見一朱衣吏持牒至吾前啓視則奉冥司命飭知爲廣西某縣城隍恐不久當去矣子孫輩以爲夢兆難憑未之深信閱數日翁復言曰昨又見吏齎文書至限於明日赴任語畢卽摒擋家事囑子孫輩力行善舉毋隳家聲翌日無疾而卒家人聞是夕門外車馬聲及殮面色如生親友來吊者皆以爲異傳言聰明正直之爲神大抵死而爲神猶生而爲官但陽世之官可以科第獵取可以捐納驟膺而陰府之神尙如古者立賢無方不以資格而限翁之所夢雖曰無憑然以其人其事觀之則於理有可信也○温瓞園觀察禀准大憲興修桑園圍活堤對海三十六鄉紳耆謂其以鄰爲壑不允建築無如勢成騎虎欲罷不能而紳士等迭次來省上控未奉批准兹聞初六日鄉民糾率多人有將閘毁拆情事然此乃傳聞之詞未悉確否○前日有某甲頭戴珠頂縀帽行至帶河基被匪將帽搶去遞交同黨甲卽將匪追獲匪恃無証據與之辯論其黨隨用刀械向甲亂斫竟無所傷旁觀詫異甲從容言曰汝欲飲我以刃殊非易易今限明日將帽交回我店否則必不汝宥勿謂言之不預也遂釋手而去匪等面面相覷歎爲見所未見按此術名爲寄打傳自西藏喇嘛僧省佛陳龍港澳等處習之者不乏其人初學之時其師爲之焚香禱告如是者四十九日於是宰雄鷄冠血書符於白布盛以小囊佩帶身上並授以符籙謂可以治病及燭照賊蹤自是而後學者卽覺有人隨其身後或碧眼虬髯身披袈裟或狀如常人從此刀械槍砲不能傷猛擊不知痛惟符籙須虔誠供奉師恩則飲食不忘否則其術不騐倘人出其不意而攻之未知抵禦術亦不騐但迹近左道故衣鉢相傳必以洩漏爲戒非身入其中者未易知之也○佛山綢縀店夥伴某甲幼悲失怙四壁徒存母以巧婦難爲無米之炊欲携同再醮從叔某以宗祧一線血脉所關豈能任其謂他人父遂將甲領回教以書算旣長受傭該店克勤克儉頗得主人歡前月甲以微貲投買呂宋票得彩數千金遂將四分之一分餽於叔以報前恩並訪尋親母則再醮之夫亦已云亡窮無所依甲復爲　養且託良媒代求淑女俾主中饋以奉高堂人皆羡其際遇而嘉其忠厚焉○粤海常稅關各子廠口差年例更換一次兹已屆期例應掣簽分委現聯榷憲定於初四日未刻簽掣但各書吏向有頂名冐點之事故榷憲先期諭禁以杜弊端○牲畜自死之肉蕴毒於内本足害人是以西國垂爲厲禁不准入巿至於中國官吏之耳目難週商民之奸詐百出雖或一紙官書剴切曉諭而巿儈惟利是視依然宰割求售兹聞連日以來鄉人之用船裝載死牛來省至聯興街各牛欄求售省絡繹不絶蓋上月中旬天雨黃沙霧草木沾之而有毒牛豕食之而成瘟迨至下浣花飛六出遍處皆然嚴寒可畏故大武君死於疫者有之死於凍者有之是以源源而來貶值發售居民貪其值廉多有購食者然爲口腹以傷生亦殊不值故過屠門而大嚼者不可不愼也○火水性烈易兆焚如年内因是而致禍者不知凡幾是以西例須在僻地别建行棧屯積以防意外至店内留存立有例限違者重懲不貸近年省中士庶鑒於火患亦有倡議坊例不准鄰近多儲火水者兹聞有人欲在河南草芳鄉擇空曠之地建設棧房攬屯火水每箱收租銀二分業已禀呈府縣請准施行旋奉李宫山太尊着令禀呈藩臬兩憲並開列章程取具鄰佑甘結聽候核辦說者謂此議若成洵屬有益於閭里然省垣地方遼闊駁連之遠近不同恐未必盡肯附棧也 
[蘇省官報]  
　　十五日直州克昌派寍差委委辦駐蘇鑣貨釐捐委員候補通判李覲霖由寍來王鍾瀚由各縣催提冬防軍火銀兩回震澤縣唐到卽辭知縣林鈞澤銷長元吳江震太抽查保甲差施沛霖銷抽查上江浦六保甲差並奉委津局差陸昀銷松屬公幹回前先補直州候補知縣季逢辛由京引見回省縣丞方燕謀禀知奉揚屬提工局憲莫札委隨局差遣卽辭朱神穀銷西路保甲並辭赴河運差分發江蘇試用府經金彝浙江人禀到主簿高靄堂銷東三叚編查差從九施文殿禀謝飭知蘇城河工案内蒙給奬酌委署事一次何國恩禀知押解秋審人犯蒙記功一次並換寍差委卽辭未入王棟卸署嘉定縣諸翟司巡檢事藩轅牌示照得宜興縣縣丞朱康壽病故遺缺查有分缺先用縣丞戴修璋堪以委署十六日知縣陸冠瀛禀知海門公幹回陳焴解餉赴揚州辭汪壽年銷武陽宜荆抽查保甲同知銜在任候補直州知州迴避卽用知縣李普潤安徽人禀到按司獄林守廉謝本年押解秋審人犯記功二次藩轅牌示照得馬駄司巡檢蕭體謙撤任遺缺查有候補縣丞魏本立堪以委署靖江縣典史袁同正撤任遺缺查有試用從九陳其恕堪以委署十七日同知朱文煕辭回宜荆厘局文林禀知奉飭派蘇差委沐陽縣王之全由寍來謝飭知赴任知縣尙昌厚禀知奉委鎭屬公幹辭沈熙廷銷句溧高湻抽查保甲何啓綬車坊厘局來並謝十四年海運案内蒙保交部從優議叙從九家張溱太倉來 
[閩垣官報]  
　　辦理南港稅厘分局沈林調辦峰巿厘局藩轅牌示浦城縣富嶺縣丞鄧慶光丁憂遺缺以鄭工本班儘先補用縣丞梁兆煕詳補古田縣水口縣丞潘輝曾迴避遺缺以鄭工遇缺先補用縣丞劉永祺詳補署南平典史蔡炳委檄無從投遺缺以分缺間從九品陳炳荃署理准補詔安縣漳潮巡檢張炳文應卽飭赴新任供職 
[鷺江零拾]  
　　振記洋行近年貿易興旺與福昌鴻昌並駕齊驅月前販運高麗參數十箱每箱十數觔堆積貨房中忽被梁上君子所見於月初竊去十數箱值價洋一千數百元禀由英領事照會厦防分府飭差查緝未知能否珠還合浦也○北郊出口貨物以糖爲大宗皆由臺灣 
 
 

Page 3

 
 
運來轉販營口天津等處本年春季糖貨甚有起色北郊各號稍沾利益現屇臺糖上巿之際採辦到厦爭相購買因之糖價昻貴上等赤砂每擔三兩二三錢糖棧尤多居積成本旣多銷售恐非易易操此業者因此躊躇○福昌洋行前因新加坡行東分拆家産將各埠生意暫停此已列入前報兹聞經事人以生意未便久停仍派輪船分往各埠載客運貨所有漳福建輪船已於本月十三日到厦攬載貨客○厦門綢縀莊號大小二十餘家每年銷售綢綾縀疋繡貨約值數十萬而進口釐金在局呈報者統計全年不足一百元大率由洋行代提暫存棧内伺隙走漏有某縀鋪在厦門洵推巨擘貲本數十萬進口綢貨均由洋行報關暫行存放然後遣夥分運前年偷漏洋布數十件爲巡查委員購線破獲經吳觀察科以重罰補繳十年釐金數千元具結以後不再偷漏若有被獲情甘重罰本月初旬該號夥又私運湖縐數件經總局巡丁查獲送交提調丁别駕究辦旋經該號挽人央懇愿罰六百元别駕以該商所運綢綾貨物到局報完捐釐者每年僅數十兩餘皆走漏且從前已具甘結何得再犯必須加倍議罰方能折服衆心該號又挽人再三婉求以千元了事爲小失大不可引爲鑒戒歟 
[禀詞譯略]  
　　香港填海地叚各業戶前數日具禀督憲求允準訂立揭銀則例並准庫務司衙門代揭銀不過二百萬元每年每百元利息不過四員五毫由國家發出揭單作爲担保該銀借與海旁地叚業主或代具出支應繳之項一概撥入塡海總數凡有塡海地叚業主借過本息苟不清還則將其股份全行撥入國家云云兹將其呈禀大意逐條譯錄於左　一具禀人按照一千八百八十九年所定第十六條則例應將塡海費用約四份之一該銀五十萬元繳交庫務司衙門又須按其工程逐漸加多繳至二百萬元左右每次繳銀例須預先一月通知　一各具禀人無論商家鋪家其所具資本不欲用以置業祇係存放銀行或與燕梳等公司貿易者近日港地生意十分冷淡自本屆倡舉塡海之後各行虧本太多東方之生意行口多有失利此皆白銀水起跌無定以致人心疑慮將來銀價更難保如何一本港地叚及屋宇價值歴年减少甚多租價亦爲之大减此皆新建屋宇太多而各等公司生意股份亦跌低不少故有廣蓄資財欲用以買股份權子母者皆鎖置一處不敢遽用如用則動輒虧本是以揭銀一項甚難應手一港中生意銀價不知何時始臻美景而各具禀人塡海之項不久卽須照例呈繳欲仰望生意轉機可以相助似屬未有把握一各具禀人例應設法籌備此銀不能延緩若從生意中抽出則損碍不少如欲揭借則每百元每年納息七元至十元不等若將股票轉賣則時價大减虧本必多若以貿易之銀呈繳亦不方便一各具禀人雖是海旁地叚業主但不能用所塡之地担保揭借因定例必俟塡海完工始能印契管業也一所需之二百萬元國家甚易揭入每百元利息不過四元五毫止給國家揭單而已　　一如蒙督憲允准如此揭銀則於港中生意大局必有稗益且免具禀人抽取生意銀圓繳庫塡海亦可速成加以國餉早輸尤堪預决一國家揭銀則不用使費不防艱險可以將所塡海地作按雖目前大局冷淡而港中生意年廣一年居民自外來者源源日盛向來失出之項數年自可挽回地叚價值不久必漲股份及鈔票亦不久復元至於國家代借之項立限塡成海地候將進欵先爲抵償如有業主不於限内清還則將其股份全入國家抵數現計塡海築橋等費已先由各業主繳出四份之一此次揭借費用可以撥入塡海總數其所揭之項按照國家所納與人之利息每百元可以加多半元則國家亦獲益不少也 
[有衆逐處]  
　　廣東高要縣屬廣和塘口赤鼎圍中有木棉一株上月十四日清曉鄉民某甲道經其地瞥見木棉樹中有物其尾摇摇下垂疑爲巨蛇蜿蜒其上就而視之乃山君也倉惶奔歸以告於衆旋邀同素有膽力之乙内等多人各持槍械潛行前往燃放大口散碼槍遥遥擊中虎卽墜地乙以爲虎已斃矣向前　剌詎虎僅受傷氣仍未絶一爪搯乙肩膊乙勇過於人乘勢手握虎頸甲丙等合力齊擊三人均被爪傷而虎亦旋斃衆遂扛虎歸傷者亦敷治旋愈將虎權之重九十餘斤遂宰以發售若而人者塡可勇比卞莊矣 
[憲示照登]  
　　欽加二品頂戴廣東等處提刑按察使司理驛務世襲恩騎尉額爲示禁廟票事照得省城内外白鴿票等項票廠久經禁絶嗣因營兵陳曜芳等攬收詩票馮其湘私開大棚圍票均經斥革拿究各在案乃票匪猶不知儆懼輒敢變易名目希圖嘗試現又在西關叢桂約三界廟内創設票廠名曰廟票期以十二月開投刊刻票紙誘人賭買實屬膽大已極除分札地方保甲緝捕印委各員嚴查賭匪主名務期拿獲重懲及諭圍姓商密訪禀報引緝外合行出示曉諭爲此示仰諸色人等遵照須知賭博大干例禁三界廟乃係賭徒所開與白鴿票詩票圍票異名同實斷不可誤爲所惑破財犯法後悔莫追自示諭以後仍不悛改事發到官各照賭博從重論罪如有查出此項票匪住址姓名准赴地方官報明往拿酌予奬賞倘敢投入廠内帮同誘買或在外經手帶收一經查出告發併行重先不貸其各凛遵毋違特示 
[吴諺]  
　　蘇州司前街糾察司廟福惠洋龍爲養育巷道前街一帶店鋪所公置每逢火患必奮力爭先今年火警較多以致輪機損壞必須集貲修整然後可藉以備不虞但修欵不貲一時難以湊集百年長壽器鋪主胡梅卿素性好善首先邀集各鋪聯名禀諸臬轅請撥欵興修以防火患陳廉訪准咨商善後局籌欵現已由善後局總辦發出鷹銀一百枚給胡經理如有短少仍著各商人籌集務使修理妥善輪機靈捷以便遇警時可捷足先登也○閶門外蠡墅鎭地甲名小阿招者某日爲子成婚親友畢集入夜圑坐抺牌突有汛弁所轄勇丁數名闖入室内謂爲聚賭抽頭欲索規費洋銀四枚阿招告以並非聚賭卽令親友停止勇丁堅索不休阿招無奈以靑蚨四百翼奉爲茶敬勇丁不受忿忿而去禀知汛弁楊千戎飭差拘阿招到案判賁數百板翌日備文送至吳縣署請懲凌大令提訊之下飭責四百板荷以巨枷發頭門示衆訪事人所述如此姑删削而登之○某甲家住護龍街不務正業專以嫖賭喫著爲事每遇窘迫則習爲馬扁生涯本月某日賭負鉅資無臺避債心生一計向友人某乙借得灰鼠袍套及皮馬褂各一僞稱赴某親串家喜筵乙誠實書生也信以爲實略不生疑詎料一去不回杳如黃鶴不得已以實情告知其家其妻某氏聞之羞愧難堪卽出已之衣飾變錢爲之取贖然尙少皮馬褂一襲迨甲歸詢知情節反怒其妻不善處置連掌頰數下逼令妻往乙處索還妻無地自容遂於黃昏後潛吞阿芙蓉膏數錢以冀畢命夜半毒發呻楚牀頭家人詰得情由百般灌救旋又往某處延請洋法醫生至如法施救得將烟毒吐出轉危爲安翌晨又背人投繯務欲了此殘生又幸家人救免而甲仍置之不理日向乙處饒舌乙畏其無理取閙避匿出門　若甲　其眞全無心肝者哉 
[浙省官報]  
　　十二月初五日將軍吉拜會藩司劉臬司黄運司惠糧道世嘉湖道王候補道鄒宗黄任俱進見李李陳俱差　禀安杭協林中恊曰代理省防統領李候補副將鮑友章俱禀見郭榮桂禀知初五日喬司濬河開工叅將　連勝遊擊蘇長慶呂春華徐富春趙昌榮俱禀見城守都司陳水師都司羅右營守備喻省提塘蔡杭嚴衛韋候補守備陳茂恩都司朱陳善孫文彬俱禀安葉桂林禀謝發標左營候補杭州府陳候補府張琳許星箕時慶萊徐士霖俱禀見袁學彬寍嘉分司高黃俱禀安杭理事溥廪銷假叩見杭同知孟杭通判陸俱禀見東防廳高禀安候補通判李濵禀銷山會蕭諸四縣地丁差仁和縣伍禀安錢塘縣朱禀見准補西安縣葉新選陳縣丁正任桐廬縣王仁和塲邊俱禀安候補縣惲遐齡禀見江西候補縣丞王國香禀候騐看叩見轅下文巡捕龍斌禀知初一日丁母憂候補府照磨吳祖淇沈崇修李兆熊縣丞白曾蔭倪瑞呈藩署監印王俱禀安縣丞魏桐禀知藩糧會委海運津局差叩謝主簿楊鳳題禀見從九品唐日襄禀候開寫履歴禀安典史沈寳枬禀候驗看叩見初六日候補同知葉祖蔭禀知本日到下城總巡差仁和縣伍禀知喬司開河回省銷差錢塘縣朱俱禀知學臺陳由金華考畢回省於初七 
 
 

Page 4

 
 
日早晨抵江干馬頭進城候補縣夏獻鋆禀知藩司委嘉興查騐金令承修漕倉工程差初七日乍都統忠拜會准補龍泉縣胡文淵禀奉藩司飭知准補禀見叩謝候補縣夏獻鋆禀見禀辭赴嘉興公幹典史黃鉞捐免騐看來省禀到住連升堂城守營雲騎尉裘拱辰禀奉委艮山氷門稽查差叩謝 
[錦江寒鯉]  
　　四川總督劉制軍因政體違和迭次具疏意欲解組言旋遂令公子携眷先行業已過渝嗣又奏請開缺未蒙俞允仍賞假兩月安心調理制軍爲中興宿將川中坐鎭威望赫然宜其仰荷恩綸有加無已也○重慶府屬大足縣教堂前被余蠻子余翠平等糾衆焚燬由前署川東道張觀察與教士議結賠銀五萬兩教堂緩修匪首緩拿委曲求全辦理善矣不料該匪仍復聚衆抗官作負嵎之計上憲遂札飭大足縣桂大令相機剿辦許以格殺弗論該匪等聞此消息愈肆披猖官兵兩次接戰裹瘡飲血兵役傷斃數名匪等傷斃數十名桂大令手受鎗傷電禀督憲候調集大兵一鼓殱斾烏合之衆知螳臂不足以當車遂紛紛逃散及大軍馳至僅將渠魁余翠平正法梟示其餘裹脅之衆聽其悔過自新地方安靜如常余蠻子則已不知所之大令遂懸賞銀千兩如將余蠻子緝拿到案卽當將銀付給想重賞之下必有勇夫也按此事已由川督劉仲帥入奏見諸邸抄兹以所述較詳故錄之○保寍保險公司開設有年資本素裕可謂多財善賈兹念川江水險舟楫往來殊非易易又與利川公司合夥派英商立德赴渝開辦保水險事宜由關道出示曉諭已有數　聞風興起倩該公司保險巴峽瞿塘風濤險惡自古已然無怪商旅視爲畏途今有保險之舉則三老長年皆可放膽前行變險道爲坦途豈非商民之所深幸耶○衣食之計首重農桑川東道黎觀察近欲擴允利源大頒告示曉諭鄉民令其植桑養蠶並派人前往嘉定等處採買桑秧數十萬株分送各處以便栽植蓋謂桑盛則絲多絲多則稅旺　國計由此而裕民生由此而饒其神益洵非淺鮮蓋觀察胸有經濟故能條教及此也 
[滬上雜聞]  
　　有李某者向在本邑南巿操雜貨業近者因事辭歇每日誘良家子弟往北巿嫖賭逍遥蓋已變而爲篾片行徑矣某日偕某米行學徒宋某出外數日不歸虧欠夜度資四十五元出立期票一紙旋回家向父直告前日其父糾同多人邀李至大東門外某茶肆評理衆人咸謂李不應糾合學徒出外作狹邪游李嘵嘵不服衆人再三理勸將票收回令宋父折還洋銀二十元以了其事○本邑西南鄉閔行鎭左近朱秋樓之弟名阿炳者屢向稱貸前日又糾合甲乙丙丁等數農夫突至秋樓家硬搬雜物秋樓怒喚集多人將甲乙丙三人拘獲阿炳則已脫逃隨喚二十一保五十四五圖地保李春堂到來一併解送縣署請辦○前報記三牌樓收買紙錠灰人名老掌者家中失去皮馬褂布衣服及紙錠灰數百斤報捕請緝云云兹悉老掌查得各贓被同居之甲乙等人串竊前日午後遇諸英租界五層樓烟館卽報明捕房拘押吊贓解訊 
[售水啓釁]  
　　租界中自來水鐵管前此被冰結壞近日雖加修理尙未齊全各處老虎灶茶寮以乏水爲名高擡水價小東門外甲乙所開老虎灶日前與捕役王關寳商量兩家繕成合同各將水價增漲平日每錢一文買熟水兩杓今則祇給一杓約定不得暗中賤售是處花烟館甚多購水之錢均由妓傭給發吝此區區小費於是十八家花烟館會議欲舍而之他乙聞之向妓傭說要將熟水賤售以廣招徠不數日乙家生意大爲興旺買水者趾錯於門甲見而異之悉心訪問知乙有意賤售違背合同央王關寳等在法界烟館中評理欲斷令乙雇清音一班酒筵兩席始可寢事乙不肯低首下心與甲等舌戰一番正在難分難解有魯仲連其人爲之調處令將合同燬去前事概置不論甲乙首肯始各棄嫌修好否則爭論不已繼以訟獄不幾爲小而失大耶 
[舟子被拘]  
　　洋涇浜一帶每當潮漲時船隻之載貨而來者接尾銜頭異常擁擠前日有稻柴船兩艘横衝直撞阻礙水道駕舟者性情粗鹵碰撞别人之船反將别人辱駡磨拳擦掌聲勢洶洶適法界巡街捕在旁瞭見因其不聽喝阻將甲拘入捕房管押一宵昨晨始得釋放 
[行蹤敗露]  
　　紹興人某甲設染坊於本邑十六鋪北叚牌號天成邇來坊内迭次失物緝查無著因之分外留神前日忽有揚州人張金榮偕某乙到坊借染布爲名乘間竊取白布適甲在旁目覩將張拘住乙則飛步奔逃旋在張身畔搜出薦銀九元另有質票數紙察得所質者均坊内失贓遂立時喚地甲到來將張解送巡防北局局員祝翼雲二尹升座研詰張無可狡展俯首求恩二尹判令將薦銀及質票給失主具領張笞責一百五十板驅之出境 
[英界公堂瑣案]  
　　一百七十號華捕禀稱昨日小的巡緝時見邱茂榮門前堆積雜物有碍路途囑令移開伊非但不依反使雛阿同及婦女多人扭住小的髮辮兇毆幸一百五十三號華捕到來帮同拘獲然小的頭髮已拉脫許多矣茂榮　同同供稱小的家　雜物曹放門前華捕促令立卽移開向之說情反遭毆擊小的等烏敢行兇蔡太守判罰洋銀八元如數充某處西醫院經費○汪北小車夫劉富坤訴稱小的之車捐有照會昨日忽有郁義卽者驅無照之車來奪生理小的不服與之忿爭突有王炳郎者助郁行兇是以報捕拘案張王氏訴稱劉郁均與小婦人同鄉釁因攘奪生涯而起小婦人目見郁毆劉郁供稱小的之車並無捐照因劉爭奪生理故與忿我王供稱小的見伊等爭閙爲之勸開蔡太守判令將郁管押五日王管押三日○包探孔阿才禀稱李周氏被曹阿蘇毒毆以致身上受傷小的見之將曹拘案李周氏訴稱小婦人原籍蕪湖與曹私識現在曹疑小婦人另有外遇致被將手足捆縛毆至遍體受傷如今不樂再與曹私識矣曹供稱小的係天津人因李周氏有外遇故向之教訓乞大老爺格外開恩蔡太守判令將曹笞責一百板交人保出以後與該氏離異如再尋釁定予重懲嘻私姘何事也而竟堂堂然向長官禀陳乎幸遇忠厚慈祥之賢使君耳否則竹肉之聲其何能免○一百三十七號華捕禀稱昨日小的見劉福壽醉態可掬在路滋生事端爲此拘送案下劉供稱小的酒醉糊塗以致如此此後不敢再上糟邱矣蔡太守判令罰洋銀半元如數充某處西醫院經費○包探何瑞福禀稱穆阿長等竊取倪掌福家衣被持赴南巿某質鋪質取洋銀十一元小的前往吊贓時言明償還質本今將人贓送案請卽訊追倪訴稱家在城中失竊各物現由包探吊齊請爲給領穆及章元浩同供稱小的等身冐不韙旣已罪狀昭然惟求大老爺曲爲寛恕蔡太守飭移送上海縣請黃大老爺究辦贓先給倪領去○包探黃四福禀稱陸阿龍竊取某姓家木植售與孫　五棺木鋪今將人贓送案尙未查明失主何人陸認竊求恩孫供稱小的不敢收買竊贓實係陸强將木植堆存弄口蔡太守判令罰孫洋銀十元充某項費用陸管押一禮拜贓存埔房俟飭探查明失主再行給領 
[上海六馬路仁濟善堂簿賑公所施少欽經收山東順直徒陽賑捐十二月初一至初十日止清單]  
　　山東凌文翰大善土助洋二百元盤記號衆客一百二十元濟陽　眷氏五十元東海散人爲芮君送看地謝儀移賑三十元啓昌來厦門温文旦爲子平安完愿無名氏二氏各廿元鎭江隱名氏産婦平安完愿閩縣許觀潤二戶各十元基隆廳　黃件霞氏求保二文卽平安花洋八元無名氏爲子求病速愈李如柏爲增孫服符病愈完願柏性仁求病速愈三戶各五元映暉室女史陸彭氏求身體强健四元隱名氏服符　愈完愿三元鎭江隱名氏服催生符完愿有心無力人無力鄉人三戶各二元周渭川一元梁佩卿銅洋一元○順直李劉氏師振清病愈完愿二戶各四元○徒陽陳佑記規元四百兩周晉耆求合家平安二十四元周晉耆求佑母病速愈十六元王陶港來愼裕堂五元又來四戶月捐移助四元○以上山東順直徒陽本旬統共收洋五百五十四元規元二十兩銅洋一元 
[上海六馬路仁濟善堂經收咸有一德施醫給藥一文愿册捐十一月分清單]  
　　三多堂大善士助洋六元陳錦華求病速愈五元袁瑞林四元無名氏林記三元王永生求病全愈蕪湖無名氏吳惇五堂三戶各二元恆基書屋朱隱名無名氏勿謂氏許李氏張知空吳繼　載蔚文程廷瑞吳沛裕何幹臣十一戶各一元朱學昌陳錦華二戶各五角完愿人無名氏胡桂林三戶各二角力不從心一角安慶鑑湖氏銅洋二元茅氏貽厚堂二戶各錢一千四百四十文李氏七百二十文李氏三百六十文以上共收洋三十六元七角銅洋二元錢三千九百六十文 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
