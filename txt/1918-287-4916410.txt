# 1918 - 287 - 4916410

 

Page 1

 
 
   
 
 

Page 2

 
 
時評 
[誰與誰和（冷）]  
　　和之一字今爲大勢所趨必將着手矣雖然旣欲言和則誰與誰和此後即當研究者也以名義言舊國會旣經解散新國會又爲非法軍政府旣爲舊國會所成立新總統又爲新國會所選舉南北兩方均所弗認是名義上實無和之主人也 
以事實言前敵軍士而不願戰其餘更無能戰之人各方軍令而不能行其後安有約朿之望以前言論則不知而己和以後言論即和而亦未必能和是事實上當和之主人又不一也 
我故曰誰與誰和實今後最要之問題也 
命令 
　　十月十九日大總統令派鮑貴卿兼充濱黑鐵路督辦此令 
又令任命馬安良爲甘州護軍使未到任以前着馬麟暫署此令 
又令兼署財政總長兼鹽務署督辦曹汝霖呈兩淮鹽運使張季煌調京任用請免本職張季煌准免本職此令 
又令調任叚永彬爲兩淮鹽運使此令 
又令任命丁乃揚爲長蘆鹽運使此令 
又令任命顔世清兼任外交部特派湖南交涉員此令 
又令安徽省長黄家傑電呈政務廳廳長秋桐豫請免本職秋桐豫准免本職此令 
又令任命鄒日奎爲安徵政務廳廳長此令 
又令兼署財政總長曹汝霖呈厦門關監督羅昌另有任用請免本職羅昌准免本職此令 
又令任命胡惟賢爲厦門關監督此令 
又令外交總長陸徴祥呈請任命胡惟賢兼厦門交涉員應照准此令 
又令國務總理錢能訓呈請任命陸恒修爲僉事　照准此令又令貢桑諾爾布孫寳琦熊希齡董康均給予一等大綬寳光嘉禾章此令 
又令夏壽康莊藴寛姚震均給予一等大綬嘉禾章此令 
又令逹賓晋給一等大綬嘉禾章祺克垣晋給二等嘉禾章此令 
又令陳鑾晋给二等大綬嘉禾章宋壽徴徐致善均晋給二等嘉禾章撫溥棣暢祖均晋給三等嘉禾章此令 
又令王崇文晋給二等文虎章傅仰賢俞俊偉均給予四等文虎章此令 
又令鄭祖彝吳光宗均晋給二等文虎章何品璋鄭綸聨保炎經亨咸楊樹莊張斌元孫輝垣何根源林獻著張瀾清均給三等文虎章林培熙何永浩陳長齡林秉衡孫筠何啓椿陳彦訓均給予四等文虎章此令 
專電 
　　北京電東海將表示傾嚮和平之意見宣布形式刻尚未定對各政派决不表示親疏 
（二十日下午三鐘） 
　　北京電合肥語人外交大勢所趨各國希望我國和平統一成不可掩之事實深信兩月内南北將勉躋斯途（二十日下午三鐘） 
　　北京電韋羅貝條陳新舊國會選同數議員在滬組聨合會制憲後解散依憲再選議員副座由南選出與東海同交滬聨合會追認南北軍回原駐處美國當竭力援助成功云 
（二十日下午三鐘） 
　　北京電確息錢代閣暫不改組日内即宣布主和方針徐己與段商妥段芝貴决辭陸長以張懷芝代理一面派人速清魯匪又東海將宣布無論南北長官均不更動惟軍民分治即須實行簡與現督軍接近者爲省長己密與各省商榷妥後卽將各省省長發表又徐邀譚延闓入閣其意係先清魯陜等處匪患並解决政治問題以國會問題留最後相機解决（二十日下午七鐘） 
　　北京電和平促進會因組黨嫌疑故交系外多不願加入安福亦有組黨計劃（二十日下午三鐘） 
　　北京電公使團對東海俱有希望速和之意（二十日下午三鐘） 
　　北京電臧致平電閩省上游己有姚師防剿莆田仙遊等處有耿團協剿中左路駐灌口江東橋一帶正籌進攻漳州惟餉彈 
 
 
 

Page 3

 
 
缺乏萬分危急請速設法撥濟（二十日下午九鐘） 
　北京電晉督援陜以韓郃芝川一帶被匪佔踞頗難進行擬由大慶關渡河從朝邑進剿 
（二十日下午九鐘） 
　　北京電張培梅奉晋督令援陜擬先清芝川平陽等匪再規復韓郃（二十日下午九鐘） 
　　北京電張聨陞寒日丁憂王督以鄂邊吃緊令其在營持服（二十日下午九鐘） 
　　北京電中東路暫歸我保護（二十日下午三鐘） 
　　北京電聞福清有兵變事 
（二十日下午三鐘） 
　　北京電日人云林使不復來京（二十日下午三鐘） 
　　北京電昨日東海讌外交團（二十日下午三鐘） 
　　北京電西南陸唐有願和意（二十日下午三鐘） 
　　香港電政務會議决定唐紹儀未到以前財政總長由伍廷芳兼理但暫緩設立財部先以吳德宣組織財政廳吳明日就職翟汪之就省長職係出莫榮新之力（二十一日下午二鐘） 
外電 
　　北京電美國威祿毘氏向總統陳述之要點如左（一）由南北兩國會解决和平問題不由兩政府直接交涉（二）和平解决後南北兩國會同時解散（三）由全國省議會及商務總會上和平請願書於南北兩國會（四）解决國會問題（五）解决南北權利上之事實問題（二十一日） 
　　北京電傳聞徐總統及梁士詒等解决時局策之大綱如左（一）副總統讓南方選出（二）内閣以北方組織之（三）南北國會同時解散（二十一日） 
　　北京電段祺瑞最近語某氏云國内之問題一任徐總統解决蓋表明自己當然不反對和平之意也（二十一日） 
　　廣東電翟汪定於二十日就代理省長任（此處三字電文不明）李耀漢臨去時曾向各方面公表略云某不才忝居斯職抱愧之至今因避廣東省之兵火離省長任并促翟汪古日光等從速就任（二十日） 
　　廣東電廣東一般人士於接得美國總統對於徐世昌之就總統任致送祝辭之報告後皆抱奇異之感孫文之代表徐謙曰現在世界之大勢皆一致主張欲得人類最終之目的即眞正之平和不可不先除去其障碍物即强權主義如協商各國欲全滅德國中國欲掃除軍閥最近日本藉輿論之力廢軍閥内問而組織政黨内閣東西諸國如出一轍足以察世界人心之趨向矣然協商國對於中國北方强權者承認之爲事實上之政府殊與其對於德國之心理相矛盾在法治國中凡破法者當然爲叛逆者余希望日本新進政治家留意此點以依據世界之大勢建立國策扶助正義之觀念對於中國嚴守中立或更進而援助以正義興起之南方余不獨對於日本抱此希望對於協商國全體亦抱此希望云云（二十日） 
　　奉天電駐日美國大使瑪禮士及其夫人於昨晨由海參崴抵奉天游覽街市風景後即於昨晚由安奉鐵路回日本 
（二十一日） 
　　奉天電中國紅十字會將在哈爾濱海參崴尼哥里斯克滿洲里等處設立戰時醫院（二十一日） 
　　東京電原内閣成立後第二次之外交調查會定於明日開會將討論對華方針等頗爲一般人士所注意 
（二十一日） 
　　東京電三井合名會社理事長團琢磨氏定於明日首途赴中國視察實業現狀（二十一日） 
　　東京電美國大總統拒絶奥國停戰媾和提議之覆書己於十九日發表略謂若一一承認捷克斯羅白克歐哥斯拉佛則不可不變更一月八日發表之十四欵蓋此等之地位應由此等國民自决之也（二十一日） 
　　東京電南方代表章士釗抵東京以來疊受日本實業家及各政黨領袖之招待勸迎不日將再會見日本外務大臣内田子爵（二十一日） 
　　以上東方通信社電 
東京電僑日多數聨合國人之意見皆以半縱容德國之講和爲不可（二十一日） 
　　東京電三菱商事會社兹立開始海運業之計畫其第一次計畫之第一步爲先開始自香港馬尼剌至基隆之馬尼剌航路又自長崎神户經横濱以至舊金山之舊金山航路亦將在近開始現正準備設置分店於舊金山（二十一日） 
（以上共同通信社電） 
　　北京電總統以統一北系爲統一南北先著陳光遠入京之結果東海對於長江方面己有把握（二十一日） 
　　北京電滬護軍使有升任督軍確息惟某省尚未定 
（二十一日） 
　　北京電中央允楊增新所請設伊犂衞戍以楊飛霞爲司令（二十一日） 
　　開封電趙督得浙川警耗調河北宏威軍西向馳備 
（二十一日） 
　　湖北電鄖陽方而　軍仍在進行鄂北吃緊（二十一日）　　以上中孚通訊社電 
戰電 
　　倫敦電海格上將今晚報稱英美軍繼續在勒加圖與波恩問進攻且有法軍策應於右是日復得美好之進步我軍雖遇勁敵但仍奪獲其所守之陣地今己攻入巴碩爾該地戰事正在進行我軍俘虜一千二百餘人桑塞河奥里斯河間之敵軍仍在兼程而退我軍雖受頑抗復前進五英里郝恩將軍所統之第一軍完全佔據杜愛向東進攻泊魯末將軍所統之第二軍己進至羅倍與土爾昆東面（十八日） 
　　倫敦電今晚比國公報云今晨比法軍重行會攻比軍進抵哇斯丹·哇丹堡·愛台爾漢·伐塞拉勒·聖康特·聖米歇爾陣線敵軍於東面抵禦甚烈比軍於肉薄之後攻抵哇斯康與里安白克東郊佔據烏斯特魯塞白克更由此前進一基洛邁當半今日俘虜二百餘人比騎隊向不魯日進發時俘虜三百人（十八日） 
倫敦電今晚美國公報云美軍仍在末斯河西岸進發佔據巴特維勒攻抵波爾特洛區北邊並佔據太洛瑪田莊美軍在末斯河東岸格蘭芒太業叢林擊敗進攻之敵軍星期四日協同英軍在勒加圖南進攻之美軍深入二英里佔據摩蘭·聖瑪丹里維愛勒·拉爾白勒句維斯俘虜二千五百人 
（十八日） 
　　倫敦電美軍大本營路透訪員電稱美軍陣線前今共有德兵十九師較九月二十六日增多十五師美軍己將夏蒂倫山腹之扼要陣地修繕鞏固由此可以控制西北德軍防地 
（十八日） 
　　倫敦電路透電社得悉比軍己佔據白蘭康貝爾希法軍己佔據蒂愛爾前進二千碼英軍自由車隊進抵土爾昆東北之土斯克朗英軍刻沿通土爾萊與伐蘭細安萊之大道進發 
敵軍現於拉菲爾東北退走在不魯日與柯爾特萊之間猛力抵禦（十八日） 
　　亞姆斯特丹電協約軍己攻入愛克洛該地距干特西北十一英里德兵六十名現被圍於邊界（十九日） 
　　里昂無線電佛蘭得戰事所收之效果觀於最近數日之戰况己可預料不魯日己被聨軍佔據德軍不能扼守海岸退出齊不魯日哇斯丹旣下於是德軍失云其潛艇重要之根據地聨軍己臨荷蘭邊境德軍現向愛斯加河兩岸退走並由干特·哇特那特·土爾納·康特塞爾愛斯加·退至運河兩岸聨軍在列里·魯倍·土爾昆方面之前進絶不遲緩己行抵列里東十五啓羅邁當處之唐泊勒伏並攻克西　及那太瑪克法軍在瓦斯河及塞勒河陣線得有重要之勝利攻克德軍堅守之陣地德軍之委棄新陣地將被迫退向末斯河及亞爾登尼省（二十日） 
　　里昻無線電捷克斯拉夫政府己在巴黎組織成立瑪那里加氏任總理佐以外交總長倍尼斯氏陸軍總長斯脫法尼氏擬派外交代表駐紥英法俄美義各協約國倍尼斯氏己正式通告法國外交總長畢勛氏畢氏以法國政府之名義贊揚捷克國及其軍隊後說明承認捷克政府極表滿足之意 
（二十日） 
　　里昂無線電據瑞士巴勒所傳匈京消息星期四日匈加利國會開會内閣有關於匈加利獨立之宣言鐵柴伯爵演說云吾人應公然承認吾人於此次戰役己遭失敗惟吾人之失敗非吾人不能迫令敵人出極重之代價而後取得最後勝利之謂吾人之失敗乃在軍隊更調後而仍無獲勝之望水得不順時勢所可接受之條件而求和平耳職是之故余僅能贊同政府依據威爾遜總統之主張請求休戰云云此項承認失敗之言論而出諸直接負有戰事責任之政治家之口中殊堪注意（十九日） 
　　亞姆斯特丹電柏林電稱德政府今夜討論覆威爾遜總統之文旣定稿大約明日下午可以發出（十八日） 
　　亞姆斯特丹電德國各報載有授意之論文表示德國覆威爾遜總統之文將請再行討論且謂威總統如不明敵人志願遽加拒絶則休戰無異無條件屈服德國軍事現局尚不稱出此舉動云（十九日） 
　　亞姆斯特丹電柯洛業報載有德國保守黨領袖署名之宣言書内謂威爾遜總統之覆文使德國除力戰到底外無他道可行凡抱守主義者宜各提醒國人云云（十七日） 
　　華盛頓電國務卿今日宣布下載之公文（一）駐華盛頓瑞典公使十月七日致國務卿之文文曰余奉敝國政府之命謹以下列奥匈政府致美國總統之文秘密送逹閣下請檢收爲荷奥匈之用兵純爲防禦之戰爭屢有文證表示其願停止流血商訂公正體面和局之意今特向美國大總統提議與美國及其與國互於陸海天空休戰即行依據一九一八年一月八日美總統致國會文所載之十四條件及一九一八年二月十二日美總統演詞所列之四大綱並注重一九一八年九月二十七日美總統演詞所表示之意見開議和約（二）國務卿藍辛十月十八日覆駐華盛頓瑞典公使之文文曰本月七日謹接來文内附奥匈政府致敝國總統之文兹奉總統之命請閣下將下列覆文由貴政府轉逹奥匈政府爲感美總統覺在其職務上有不得不向奥匈政府聲明者在本年一月八日美總統發表意見以後發生極關重要之事件致令美政府之態度與責任爲之更變故美總統今不能接受奥匈政府之建議彼時美總統所規定之十四條大綱内有奥匈人民其國際地位爲吾人所願見其安堵者應予以自治發展之最自由機會諸語自此語在美國國會宣布後美政府己承認捷克斯拉夫與德奥匈處於交戰之狀態並承認捷克斯拉夫國民議會爲己成事實之交戰政府而有指揮捷克斯拉夫軍事與政治之適當職權美政府又以極完全之儀式認巨哥斯拉夫謀取自由之國家思想爲正當是以美總統今己不便接受此種民族僅僅自治之宣言而視爲議和基礎但美總統不得不一再聲明者奥匈政府何種舉動可饜滿此種民族所抱在國家團體中爲一份子應有各種權利與前途之願望與意想則判决之者爲此種民族而非美總統也（十八日） 
　　亞姆斯特丹電柯爾尼斯乞民報柏林訪員聲稱德國覆美總統之文一時不致發出政府與聨邦議會代表與海陸軍司令等今須透澈討論之美總統之覆文令德人大爲失望 
（十八日） 
　　巴黎電維也納電稱奥國外交大臣白里安伯爵業己辭職（十八日） 
　　華盛頓電衆院一致通過籌欵六千兆元練兵五百萬人之議案（十八日） 
　　倫敦電路透電社得悉俄國大局日緊英人尚多未開釋 
（十八日） 
　　倫敦電俄國來電謂據基夫消息聲稱前俄軍總司令尼古拉大公己抵該處前外交大臣蕯森洛夫氏亦赴該處 
（十八日） 
　　華盛頓電美國陸軍參謀總長瑪區將軍總述西歐協約軍一星期之戰績至德軍己棄比國海濱之全部分至荷邊止比國海濱之德軍退走之陣線漸廣退走之速率漸增前四日内敵軍棄地八百餘方英里南部法境杜愛對面之英法軍重行進攻沿桑塞運河澤地進至德軍固防之陣地興登堡防線今己遠處協約軍陣綫之後福煦上將之壓迫使敵軍無機休息德軍自上星期起在瓦斯河與亞貢間廣五十英里之陣綫退走本星期内退走綫益廣自海濱至末斯河廣二百五十英里之陣綫十五英里之一處外己全退走（十九日） 
公電 
　　丁義華請嚴禁鴉片之通電督軍省長省議會各團體各報館均鑒鴉片毒華百有餘載禍國殃民莫此爲甚十年前政府國民同心呼救始得恢復禁烟全國將見肅清不意竟有人提倡專賣洋藥政府亦表聽從倘成事實中國受毒永無窮期大學有云德者本也財者末也明訓在耳竟然利令智昏曾幾何時禁烟變象復弛准在數省銷售外土運華及國内私種自必日多一日禹有云酒可亡國吾云烟之亡國更甚於酒矧中國己身對内對外險象環生况再受人以柄乎敢請各省長官愛國志士電逹政府力請取消專賣救國愛民在此一舉諒必表同情也謹佈區區尚乞亮察北京萬國改良會丁義華叩效 
要聞一 
[北京特别通信（二一二飄萍）]  
　　和平聲浪風靡京津　安福交通作戰計畫 
　　國民奮起之機會黨派銷滅之主張 
讀者諸君當憶今年六月五日愚在本報第一六七號通信記和平派分量之增多有一節曰（和平派所以分量增加之故乃根源於一般國民之心理國民心理旣多數希望和平聰明之士於是默察多數國民之心理順國民以樹其立脚之基故和平之中堅人物仍爲一般多數之國民某某各派不過與國民心理互爲因果以自謀活動餘地此吾人所當自重）又曰（主戰派失敗程度之大小深淺惟視其覺悟遲早何如）至於今日愚所言者乃大見其效騐副座兩次流産以後和平聲浪風靡於京津其内容則不過如上所云云而己交通系旣宣布和平之主張安福派亦將繼之段合肥昨日對人宣言謂（外交如此他國縱不干涉而希望我國和平統一之心己無庸諱故彼亦確信二月以内必迅即於和平之途）以現勢言交通勝而安福敗亦由於覺悟遲早之故耳今欲述兩方作戰之計畫爲列簡明表如左 
（甲）交通系（一）以和平主張爲武器（二）聨合研究討論及無所屬之政客（三）與長江督軍及西南人物一部携手（四）以英美希望爲聲援（五）至必要時則犧牲少數議員以倒新國會 
（乙）安福派（一）亦以和平主張减少交系之武器（二）聨合曹汝霖陸宗輿等之新交通系（三）與北方督軍之一部携手（四）以日本舊有外交基礎爲聲援（五）保存議員多數之新國會以俟梁欲上臺而狙擊之 
　　請先評交通系之計畫其呼號和平之聲誠不失爲一種武器然以梁前次態度暗昩近日組閣聲高令人疑爲主張和平不過一種手段故研究討論等派雖有一部與之同其傾嚮而公然出而帮助和平促進會之成功則亦稍有所待至聨合長江督軍與西南人物正在接洽之中未必完全做到犧牲新國會之計畫以東海爲國會之所自出必不肯聽其破壞將留爲與南方交换之一條件焉 
再一評安福派之計畫見交通系之呼號和平亦以呼號和平之聲應之謂爲覺悟也可謂爲救急也亦可然其所聨絡之督軍自是不能攻擊主張和平之人却舉所謂和平促進會者以一種保障日本方面政策旣變不如英美之有力而實際則交通系欲借外力以排斥陸曹日本亦不輕許新國會之不肯犧牲尤貽梁氏上台之一大阻力焉 
若論兩派之心理則並非眞愛和平而始主張之惟主張和平可以逹消極積極之目的且爲一時攻守之計不得許爲澈底之覺悟也 
以上乃述兩方布陣之形勢聞東海近日亦將再發宣言發布其稍加明瞭之和平意見其對於兩方仍無軒輊之表示甲曰東海惡乙乙又曰東海惡甲實則東海心目中之視兩派殆如一邱之貉不過大勢所趨外交情形之變化安福派不能不漸即於失敗之路而己 
由斯觀察和平聲浪旣風靡於京津和平運動自屬國民應有之義務但愚仍望在野者與多數國民起而爲驚人之鳴政派固爲和平之一分子而不必以政派旗幟爲和平之招國民運動即以和平恢復爲範圍納人人於和平運動之中將原有政派名稱一概打破銷滅减少野心家之利用即以預防反對野心家之野心家出而爲和平障礙之行動此全國人所應注意之事愚故特表而出之 
[段合肥亦有變戰主和說]  
　　段合肥之武力統一政策始终不渝爲人所共曉乃近日北京新民社忽發布消息謂合肥亦己希望和平安福派報亦多載此說是否合肥百折不冋之宗旨竟己幡然一變抑新民社所傳並非眞相殊不敢斷兹姑錄該社消息於下以俟考證昨日各報刋布安福俱樂部近亦有主張和平之說本社昨特訪詢安福派議員據言誠有此意即合肥鑒於外交大勢雖不必有干涉吾國内政之舉然其希望吾國之迅即於和平統一己成不可掩之事實現值歐戰將终吾國爲維持其國度起見深信兩月之内必須勉赴於和平統一之途前日有時常往來京津素富和平思想之某名流往訪合肥合肥即以此意與之詳細論及某名流出以語人並聞合肥自十號下野之後屢屢向人作此論調親聆其說者尚有某鉅公及某某數政客云合肥生平言動無不以國家爲前提此誠有世界大政治家之風規斯非吾人阿好之論即西南之至不滿合肥者時亦有本良心之臧否而下此公評某議員相告之言自屬可信但合肥能以愛國一念之驅使不堅執成見使國家漸進於昌途不知西南又能共諒此意否使猶不諒合肥之意而誤會以爲人退我進復肆其瘠牛奔豚之力則罪惡自有攸歸合肥固不甘坐視國家斷送於羣不逞之手而彼時公憤所集必更有起而糾合同志大張撻伐力謀統一者矣 
[中國參預歐洲和會之問題]  
　　路透電社十七日北京通訊云華人方面似謂明年議和大會開議時陸徴祥定可代表中國列席其間而對於中國於世界大事中是否可得發言權之問題則華人顯未加以考察也美總統威爾遜曾以簡明之言勸告中國速息内訌庶可於列國會議中分佔一席設中國果能團結如美總統之言則中國尚可有要求列席之理由但中國政治純爲武人制度全不代表國民權不集中督軍跋扈内政外交國民無言而幽禁敵僑之淺顯職務且經年累月未見厲行德人如漢納金等乃得以任意活動施其隂謀中國如是尚有何權利可發言於解决歐洲大事之會議哉遠東中日兩國之特殊關係無可否認將來歐洲和會其將討論遠東事件殊未可必况遠東諸國無參預歐洲單事者除理想外殊無應出席於歐洲和會之理由也遠東事件無存亡之關係及於歐美所當討論者不過重行開闢在歐戰中被人私自關閉之門户及處置中俄日三國間之若干事件耳歐洲列强爲便利辦事計安知不先置歐洲於穏固之基礎然後轉注其目光於遠東哉歐洲事件待取决於議和大會者不知幾何而與議之各代表有不諳遠東事或不注意遠東事者若遠東問題竟與歐洲事件混合雜集則和會將不勝其煩矣似宜將歐洲與遠東事件分爲兩種會議同時辦理英美法俄皆得列席按諸情理此種辦法似無不可行之理由也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[外人勸告息爭之傳說（二）]  
　　近日京中盛傳外交方面將有對我勸告息爭之舉美使己有所表示兹聞美使芮恩施自回任後卽有專函一件送至公府東海即諭承宣處定期接見美使因於昨日（十八）下午四鐘赴五條晋謁東海同時入謁者尚有美國駐遠東總司令格林公使館漢文頭等參贊丁家立芮使與東海會晤後先致賀辭（東海就任時美使尚未返任故此次晋謁爲第一次）嗣將美政府盼望中國早息内爭之意一一陳述聞東海似頗表感忱茗談一小時餘芮公使始偕格丁兩君興辭返署又據外交界消息美法英比四公使前日曾經會晤一次所商者係以友誼的關係擬向我國政府勸告從速息爭俾免借高利之外債以自陷於經濟破亡之境此項意旨大約不日可向我國發表惟政府方面則謂外間所傳各國將調停我國時局之說並非事實美國苪恩斯公使到京以來尚無何等表示其餘各國亦無提議消息因調停時局不免有干預内政嫌疑友邦各國所不願爲各國惟希望吾國和平統一美總統十三日致東海賀電即曾表露此意近日各使與吾國當局會見亦多希望早日統一而東京章宗祥公使於賀錢代總理電中復懇切聲明謂日本朝野均希冀吾國早日回復統一至勸告息爭一節政府尚在否認 
公府政治顧問美人韋羅貝氏最近曾遞條陳於東海陳述解决南北問題該條陳大要如左第一國會問題由北京新國會及廣東舊國會選出同數議員在上海組織臨時聨合會以制定新憲法憲法制定後該國會自行解散另根據新憲法在北京召集正式國會第二副總統問題副總統由西南各省推薦在滬所開之臨時國會承認徐大總統同時並承認西南所推薦之副總統第三處分軍隊南北兩軍均由現在戰線撤回原駐地點第四以上各項美國政府凡力所能者必以援助聞韋氏及其他美國顧問近日除晋謁東海陳述意見外並歷訪錢幹丞諸人對於解决南北問題多所建議 
北京京報前日譯載北京法文報云以中國政象而論須周强硬辦法以資解决此其時矣其種種糾葛華人實有不能自了之勢如聽其自然必將成一勉强遷就之條件蓋彼等固專長於此者不論與何人爲何事均可如此此其所以處於進退維谷之境也不拘如何政黨如何集會皆不能令人服從嗟彼兆民對於官僚政客實無一人堪以信任矣第如乏民間後盾各事俱難奏功華民近己飽受變法派主戰派官僚派等之痛苦尚何望其援手哉故聞若輩前來救濟無不急急趨避如鼠疫然夫出重資以用兵原欲建設善良政府乃其兵丁蹂躪人民至於此極殊覺所費太寃故現在己無他望但求任其安居得過且過己耳彼政客之彼此激戰（彼等己激戰多年至今毫無進步）在民間己厭聞之今北派中有分裂狀况南派中亦復相同實無一人有此權力足以調和雙方將來必至遷就结約直至有一强力者出以滅此對抗之人始己審若此則將又有七年之擾亂耳現在時機己到須將中國問題着實研究第一中國須立一堅久之立憲政府歐洲和平會瞬將開議中國果欲列席必須將其國内紛爭料理清楚其對於協商各國並無寸助其向中歐宣戰亦同兒戲然其加入戰團所得於協商國方面之益處原爲國際上有良好之趨勢而此良好之趨勢祇能得之和平會或專備解决遠東問題之國際會如當歐洲停戰之時中國仍内訌不己則必不能列席其間而其應得之利益亦即脫手而去矣總之無論若何情形華人爲自己利益計應即覺悟其措置乖方從速恢復秩序如欲成此美舉祗有一法即由外國出任調停並爲稽核其財政如憚啓齒是自畫也半推半就是滋戾也故中國平亂之法應由協商國毅然掌理而聽英美主持蓋惟彼等方能重整軍旅練成國軍隸於穏健之立憲政府下也如聽華人自爲棄而不顧則彼中國政客固永遠不能奏功若外國則有種種資料可以助華其一即協商國之權勢足以代爲調和是也或借一鉅欵俾辦新政亦無不可惟此項借欵不應再如從前借與袁氏之辦法須由經騐素深者會同華人整理財政限制軍費並將政府不規則之支用重累地方者全行洗刷凈盡查外人助華之合宜在昔華人知者尚少但今則己有多人不得不爲承認蓋如再不用嚴厲手叚中國即將無救故也此其見解之變遷即近來最可注意之事如果人人皆有此心則其前途固無所恐懼也協商國之協助旣爲中國所需要吾等實無拒絶理由蓋惟一救國之法旣經在此則凡聰明之華人應即出而請願以如此相助原爲最可欣之解决法也惟必須有輿論發表此意民間更當紛起贊成協商國自可起而擔任如主戰派有抵抗者則當將借欵一概拒絶協商國果出相助以建立憲政體彼立憲派定將鼓舞歡欣矣然則彼等何以不爲請求乎則殆因武人之阻力耳然而協商國在歐則力除黷武主義在華則反爲引重豈非不察之甚哉英文北中國日報爲中國英文各報中最有勢力者本年九月二十七日其論說中極言代爲調和之事表示此事應由英美合辦現在協商各使館似己决定須俟華人敦請方肯出而効勞此等主意不啻見一落水將沉之人須先得其人允許然後援救也英美政府出場調和如謂不易覓一華人爲衆所崇奉者此言尚屬成理但現在和平趨向己有數端發現其一即徐大總統之深得民心也其餘之急欲言和者不但揚子江各督軍有此意思即北方各督軍亦表贊同至西南方面對此無效之爭持亦深以完結爲快矣祗須覓到一人出而提倡並薈萃此等份子共同調處耳然發起人却須由外來也按此係英文遠東雜誌所載北京法文報譯以法文觀此亦可以覘外人對我之態度矣 
[京津方面之和平聲]  
　　自和平促進會應時勢之潮流標榜南北妥協後又有和平協進會繼起相應近日京津方面和平空氣己漸瀰漫兹錄各通訊社消息如下 
中央通信社云近來天津方面殆成和平空氣之發源地諸在野人物曁一部分醉心和平之議員均集於此而和平促進會之進行益勃勃而不可遏東海以和戰機勢尚須審酌昨派吳笈蓀氏特往津門察看該會情形並傳諭該會重要人物以言和之不易勸其作事謀始勿涉孟浪據聞東海本意原屬渴望和平但慮主張和議之人或稍近疏虞轉致激起向來主戰之反動致大局愈難收拾故在東海方面對於戰字固不願主張到底即於和字亦不肯輕爲啓齒又聞促進會以外更有和平協進會之發軔係國會議員劉某等所組織其與促進會蓋殊途同歸云 
新聞編譯社云據昨接近梁氏方面之某君所談和平促進會現己積極進行不但加入研究討論等派且將引起一般人民注意概行加入平和之運動亦不限於北方凡西南方面有贊成和平主義者亦己派人運動使之加入不出一月當有極鉅之影響又聞安福派目覩趨勢非主張和平不足以順潮流前日秘密籌議之結果决將該派改組造爲政黨之形式不日宣明主張亦以和平兩字爲樞紐惟運動和平之方法與所謂和平促進會方面稍有不同耳 
亞東通信社云近頃天津方面發起一種和平促進會安福部議員加入者實繁有徒聞該俱樂部對於此事異常注意特由該部中派出烏澤聲於日内赴津查視一切 
[京華短簡]  
四國銀行圑對於幣制借欵延期提議雖尚未與以何等回答然十四日己由財政總長提議與該團代表會見其時因代表中有不在京内者因又延期刻定於下星期一（二十一日）或星期二仍在財部會見 
據財政界消息幣制局總裁陸宗輿氏己於本月十六口通告就職聞該氏以外交團之抗議未敢大事鋪張僅於財部洋樓後舊式平房覓屋三間爲辦公地點大約在金劵交涉未解决以前不過坐領閒薪而己 
歐戰問題己有趨近和議之勢我國駐歐美各使日來均經迭有報告聞政府以對於此項和議問題亟應有所籌備現己設立和平籌備處擬加派駐外各使爲和平籌備委員日内將由外部提出閣議取决 
駐藏辦事長官陸興祺昨電致政府謂藏番代表噶佈倫等近日又向鄂郡王要求兩事（一）巴塘裏塘政府不得駐軍（一）停止西藏劃分地界並附陳鄂郡王不日即可電呈政府應請嚴駁 
各省兵工廠附設之兵工學校款項支絀曾經停辦日昨政府因軍務吃緊又電令上海武昌濟南三處兵工學校從速恢復俾資造就專門人材 
政府新訂之報紙法案聞於今日（十九）咨送兩院請予公决内容如何尚守秘密 
王芝祥王人文昨日（十八）早六點車赴通州日内再由通往津據知其内容者云兩王赴津與解决時局問題極有關係 
中交京鈔跌價政府因議决發賣七年賸餘公債並規定收票剪角由審計院總商會會同監視曁財政部不再令兩行墊欵自經决定揭布票價即日漸騰漲乃本旬起公債局己開始發賣公債而中交票價反大跌落昨日跌至五零八幾幾乎有打破五折關頭之勢外間謂係由奸商賣空買空有意操持票價所致 
[舊交系議員之避津談]  
　　新國會十六日選舉會舊交系等議員避津缺席己紀前報昨北京民福報載缺席議員某氏之日記云此次副座選舉余亦主張速選顧所以拂袖出京者則爲廉恥起見先是十月七日下午同鄉中有熊某者自稱某公代表假順治門大街之會館開同鄉會柬邀同鄉議員是日到會者甚衆余亦在座熊某首先發言云係奉命而來磋商一切並謂諸君不遠千里而來無非圖名圖利今姑捨名而談利如順從某公之命亦各送二千元想諸君看此二千元之面上亦不忍放棄也熊某言尚未畢突有其兄某亦同院議員乃起立責問今日之會是同鄉會抑爲某派之茶話會如係同鄉會則不應討論此事如係某系茶話會則當在太平湖安福胡同去開會不應在此開會也在大庭廣衆之中公言賄賂豈不墮傷人格余聞其言頗爲動心故散會後即摒擋一切於八日下午四時樸被出都余甫上車同院諸君己有先我而至者爲數約十餘人有受人激剌羞憤而行者有爲人所邀而去者亦有赴津豫備迎迓湯濟武之靈柩者余抵津後即寓於新車站某客棧中蓋余此次赴津係有感而來故不受人之招待也但聞車站上己有人在彼處招待同來議員多往樂利旅館新旅社間每人僅送頭等車票一張零用五元耳外間所言四千元之票洋等語不足信也余到津之次日晚間即知北京方面己有改期十六日再選之訊而是日晚車來津之議員尤多車站上己派有招待員三人大有山隂道上應接之勢矣至十三日而種種布置皆己齊備招待之處己指定樂利旅館得義樓大來飯店新旅社四處車站上己增派招待爲張紫垣王訥勞慶礽張棟四人連前派之洪少圃鮑星槎張福岐共有七人之多十四十五兩日來者愈衆聞己逹一百四十人左右但研究系則别立招待所於奥國界某處和平促進會之成立即在十五日之大羅天大讌會是日所訂鐘點爲下午四時至十時由周自齊具柬邀請而所派之招待爲周福岐王訥張紫垣到會者八十九人蓋研究討論兩派皆不赴讌也下午七時開讌聚譚討論和平促進會之方法議决以天津爲本部所在地點而設支部於各省其經費由發起人擔任南方面己着手進行當即有人擬電致張季直請其發起至和平促進會對於南北兩方但爲和平之請求而無條件之提出如能疏通妥洽則南北和平國本可固萬一不能而出於戰則和平促進會之責任己盡而先禮後兵亦未始非策也是日演說者甚多十五日某派派克希克圖特備專車來津邀請議員回京同人得此消息即大聚於新旅社討論此事有宣誓不與克回京者有痛駡克之爲人者克無計可施遂乘晚車回京聞克此次赴津亦非完全失敗但僅携去福建之陳某一人尚係有某公之函迫於情面不得不回耳同人得克氏回京之訊時適在大羅天晚餐衆皆鼓掌十六號余晨起即得請帖蓋周自齊朱啓鈐公宴同人於新旅社也余即趨車而往是日到者尤衆研究派亦多加入共有一百餘人之多仍討論和平促進會之進行方法并有多數人在此懸揣北京之狀况正宴間而北京電話己至謂法定人數不足改爲無期延期但同人仍恐受騙回京被其所迫乃議决再候一日始行返京是日晚間曲荔齋周自齊王小宋又大讌同人討論返京後之進行宴罷而散計此次到津人數以僑園團體爲最多僑園者鮑星槎所組織也在北京石付馬大街門縣僑商招待所與安福俱樂部所設之安徽議員公寓爲比鄰僑園團體共有八十餘人全體赴津研究系有三十餘人討論系十餘人松樹胡同有十餘人文羣所辦之某社有七人超然派有四五人其聲勢亦不爲小也十七日早晨己有二十餘人返京午車又有三十餘人晚車二十餘人十八日尚有六十餘人返京現留津者不過十數人耳 
[北滿將設防敵機關]  
　　協商國組設 
前月駐京協商公使提議請求政府准其在哈爾濱地方組設防止敵探總局及檢查郵件機關我國政府當即允其照辦目下該項機關業將漸次成立兹聞協商公使請求設立此項機關之由來原期利用北滿鐵路以防止敵人之一切舉動且因近來敵僑多行潛至西比利亞内地將來或至成爲交戰地點西比利亞設或成爲戰場則北滿一帶當然應劃爲交戰地域在此地域以内倘有敵人探謀等項不能不愼爲防備免致疏虞故請求設立防敵機關聞協同方面刻己擬定將來設局以後在此區域以内無論何國人民俱應受該局章程拘束若有發現助敵嫌疑或妨碍協商方面之種種事實則均由該局按章辦理本國駐在北滿之領事不得過問此種辦法己經協商各國一致同意必俟該機關裁撤之後其效力方始消滅並擬在北滿設一協商軍事裁判所以爲一切軍務之執行機關此事己在商酌中不久亦或可見諸事實也 
[曹仲珊索餉之嚴厲]  
　　曹汝霖將何以應之 
　　曹仲珊近日迭電至京催索八月分經略使署各項經費及一二三等補充旅應需餉欵共數不下四十餘萬元來電措詞均異常激切急於星火財部以甫經兩次撥出百萬元儘敷騰挪之用何至要索如此之急因於前日（十五號）電復曹氏瀝陳庫儲艱絀情形委實無可再撥仍請在先撥之百萬元内暫行挪用詎曹氏得電大不謂然昨日即電復財部略云貴部前撥百萬元之欵實不足清還舊欠開支十月分各項軍餉數目三分之一自得前欵己分前開支不但無餘另又新墊十餘萬安得尚有可以騰挪之道本使任事惟期秉諸天良試問點金乏術何能維持大局目前前方戰事雖爲停頓而每月應支之臨時軍費所需猶鉅萬難蒂欠絲毫所有舊欠新支各欵仍應由貴部速行清發並請特派專員來署監視開支藉資考核在貴部旣得收財政統系之效而本使亦足免支應之煩固屬兩有裨益云云未審財政當局又何以應之也 
[十九日之新參議院會]  
　　新國會參議院十九日下午三時開會梁士詒主席延至三時五十分足法定人數首由秘書長朗讀文件畢主席謂國會事務局來函川邊議員某君當選證書未到先由國會事務局介紹到院並有議員三人證明可否先簽定席次出席俟證書到後再交審查證書委員會審查衆無異議遂由秘書抽定席次（四號）主席報告本院議員曾毓雋現因被任爲交通次長提出辭職韓世昌在籍來電辭職均經表决通過次又報告議員沈銘昌李國杰請假均在七日以上付表决均多數遂照議事日程開議第一案請咨政府歐戰終局迅速派員赴歐準備參預和議以救危局案（議員韋榮熙提出）先由提議人韋榮熙宣言以爲事關外交要求開秘密會衆贊成遂宣示旁聽人退席時四時十分至四時二十分復行公開接議第二案京師總商會維持紙幣請願事件（請願委員會提付院議）陳振先首先反對請願案其理由以爲請願書所擬維持方法一則由財政當軸停止兩行售出鈔票吸收市面現金一則由政府通令各省收現機關如崇文門稅務處及貨車郵電等處對於商家所繳鈔票一律以六折收入並准許商民將鈔票以六成折現存欵月息六釐第一方法尚無大害不過收效甚遲第二方法統以六成折扣致政府於非法地位况以一元之鈔票有兌現之希望尚且跌落至此若竟以六角折扣不知又跌落至何地步江紹杰將棻則贊成請願咨逹政府尹宏慶亦表反對主席先以不適用讀會付表决多數後又以咨逹政府付表决少數請願案完全打消議案畢遂宣告散會 
[京訊中之吳佩孚近狀]  
　　吳佩孚自通電主和以來最近續來各電多係轉逹西南方面贊成和議之電兹聞吳於最近又致政府一電謂廣東李根源近派代表來衡面述對於局部停戰極爲贊成等語特聞云云湘督張敬堯昨亦有急電報告李根源現派代表趙榮勲來衡州與吳佩孚接洽雙方謀和之件特請政府注意 
政府近因吳佩孚舉動難明會責成張敬堯就近去電勸慰並派員赴衡說以附和南軍弊害聞張督日前覆電政府謂吳師長今己不收電報派員赴衡亦難收效務乞中央直接與彼致電以免遺誤戎機又據湘探電告近兩日吳佩孚軍隊確己束裝預備北撤防區無人擔任惟南軍亦不北進想係與吳師長事前相約 
據政府消息近數日來政府將疏通吳佩孚辦法議有端倪故東海就任後吳師長並無反對宣言惟前方各軍官眞確意見政府迄未明瞭昨己電致吳氏令其遣派代表來京以便諮詢一切又曹仲珊日昨自保定轉來吳之長電一件聞係吳氏拍致曹氏者電中内容除堅申前請外並力陳歐戰將終外交緊迫應於此時合南北全力預籌應付以免將來議和時竟落他人之後請曹氏登高一呼諒全國當無不響應云云 
[陳光遠在京情形]  
　　江西督軍陳光遠來京情形己詳昨報兹聞陳督昨日（十八）上午八點赴公府晉謁東海報告最要之件有四（一）贛省過去與現在軍事情形（一）贛南戰事久未發展原因（一）派兵防守贛東贛西要隘實况（一）贛省財政窘迫情形要求政府者兩項（一）請速决挽救危局方針使南北早告統一藉免上下交困永無恢復原狀希望（一）請飭部迅速設法協濟贛省政軍各費聞東海對於陳督報告之件倍極注意且因陳氏督贛年餘軍民翕服維持地方擁護中央始终不懈特以温諭慰勞陳督由徐宅退出後並往帽兒胡同府學胡同謁見馮河間段合肥及錢代閣聞陳氏返贛之期須在十一月初旬云 
[粤局之最近觀（二悲觀）]  
　　近日粤省局面内容仍甚複雜國會旣正式宣言大總統國務院之職權委託軍政府攝行矣而一部分之議員又自行宣言絶不承認郭人漳復在兩院談話會侃侃發言力加攻擊詆爲法外行動雖在軍政府主見己决斷不因反對者而稍示怯懦然有此種舉動而不能先事疏通此亦未嘗非爭意見之一端也其外爭潮之劇烈最爲社會注意者莫如省長問題及潮梅督辦問題省長問題原取决於省議會但省會自開臨時會後仍未有解决方法省會中亦分三派有主張尊重軍政府體面通過翟汪暫代者此爲與軍政府接近之人所主而不能令多數通過有主張留李反抗軍政府者此爲與李省長感情素厚一派人數不爲不多然留李恐有礙於統一局面穏健者亦不甚以爲然有主張兩不袒助居於超然地位仍執行前案以省長屬諸胡漢民但胡爲孫系又爲桂系所不願而胡亦在日本未返其親信人聲言胡不願爲於是省會又有主張另舉者聞某方面頗屬意於伍朝樞而省會又難得同意故數日以來仍未有解决方法但當此未解决時省長權位仍屬之李頗聞軍府爲保全威信起見有以强力解决之說前日政務會議己將此事提出故某軍己調至三水河口一帶驻紥某軍又己調至清遠皆駐視西江並聞梧州邊界亦己駐有某軍傳言將以强刀催逼交卸解其職權者惟一面雖布置武力而一面仍派人疏通因軍警同袍社爲粤人領兵權者之集合機關乃派某要人向粤某某統領疏通並令其向李先行勸告故廣惠鎭守使李福林昨偕　高　道尹張錦芳肇軍統領古日光在省聨乘兵艦往肇慶晋謁李耀漢此行想必有重要關係終未知果能調停妥洽相安無事否也第因此消息傳播後商場己覺震驚紙幣亦己低跌矣至潮梅督辦問題軍府旣令撤消在兩院閩粤議員旣上書力爭復舉代表數人往軍府面陳然聞絶無效果各代表晤見伍廷芳伍亦唯唯諾諾未置可否蓋潮州爲膏腴之地向來財賦皆由潮梅督辦主政該處軍隊複雜各軍覬　久矣兹乘陳炯明入閩即以一福建宣撫使易其潮梅督辦其間實與財政上有關係故旣撤消督辦一職後己由軍府政務會議訓令潮橋運副李海雲其文云照得閩事甚緊師行勞苦應領餉項難全數發給自不能不稍事接濟以勵軍心加以林總司令急待出發自應籌備以期迅赴戎機查潮橋收入鹽稅除去應去之外本月餘欵應即解歸本府以濟軍餉除派本府秘書俞鳳韶前往提取外合行令知俟該秘書到日即便遵照將潮橋本月鹽稅解欵發給陳總司令二萬元劉鎭守使二萬元方總指揮一萬五千元吕總司令一萬五千元下剩之數撥交該員帶回以備林總司令出發之用母稍違延云云蓋近來軍政府爲進行擴張計如軍權財權皆有實行統一之意思此亦其一端也惟聞因此一舉粤軍援閩頗有影響有謂陳炯明己將援閩軍事稍暫停頓者有謂陳之軍隊將撤回省垣請停止攻閩聽候　散者其說或不盡可靠近聞駐潮之滇軍總指揮方聲濤旅長伍毓瑞昨日約同由港來省行色怱怱即日起程又復馳赴詔安大約因閩邊軍務吃緊總指揮處在詔安故須速回鎭攝一切則軍事並未停止進行也 
昨有議員簡經綸上書莫督略云溯陳君炯明督辦潮惠令出我公百戰無前足徴帷算一旦裁撤或爲一張一弛所宜然可以假 
 
 
 

Page 7

 
 
　　事權於危疑紛集之秋寧不容收全功於勞績旣彰之後彼悠悠道路固知妄談第以經綸之愚仍有未盡釋然者誠以八閩底定指口可期大勲方集未宜卒變昔之加陳君以督辦名義即爲今日戰勝之根源中道撤銷寧無窒碍藉曰財政統一權責有歸而際兹軍事正殷亦當通權逹變况查督辦徴收各欵於本省豫决算案尚無動摇揆之財務行政不相妨害倘慮追呼爲擾自可示之限途雖輓粟飛芻省庫無難接濟然而千里運糧士有飢色更引而遠之夫豈懸軍深入之所宜微聞師行以來餱糧屢形艱窘萬一不濟則閩功成否姑不必言而粤軍數十營將校士卒爲數匪尠捲旗釋甲歸宿何途散之則善遣爲難留之則安挿不易爲地方計己當力求向外展拓之途爲大局計尤不宜頓弱半壁東南方力矧勝負之數只爭一簣方當援桴作氣母使却顧爲憂少忍須臾佇聆凱唱後方更勝甚非其時也哉近頃奸人煽惑飛短流長動興畛域之談藉行挑撥之計或以反問之術肆爲誣罔之言當局者開誠布公而好事者猶多擬議今督辦之撤適屬粤軍而下令撤裁之時又恰值擬抵黄龍之日即此附會易摇聽聞夫漢將偶語沙中尚或加封於雍齒况大業全憑河内何妨暫付乎寇恂若慮鎭使回防權職或生牴觸則韶事例在治理何嘗不張地位相同而舉措各異尤無以間執讒慝之口倘令不軌之輩乘機簧惑一旦解紐善後綦難在陳督辦以屢膺閫寄之餘斷未必因祿位之見稍存意氣而事關全局得失非輕經綸爲廣東地方計爲護法前途計書生之見竊竊有疑敢貢盡言謬附獻替我公推心置腹夙秉公忠稍利國家無所顧惜當兹六軍待命衆論交騰倘許轉圜益徴大度伏惟裁擇無任屏營 
[肇和附南後之狀况]  
　　肇和艦長林永謨抵粤後軍政各界歡迎各情迭誌前報昨星期五日參衆兩院亦在省會議場開會歡迎各議員均於十二時齊集聞艦長林永謨艦副鄭疇輪機正張章泉航海正杜士捷魚雷正常光球秘書王紹貞曁全體艦員均一致赴會昨日軍政府亦設讌歡迎岑總裁有病由伍總裁主席同座者有海軍部各員及各省各軍代表二時入席伍起立演說云今日我們歡迎林艦長是應該的同志輩不遠千里來粤者均爲國家并無半點私意今林艦長南來護法與我輩表同情是非常可喜之事我信現在未能南來各艦不過因有牽制其實多與我們同心一有機會即能行其素志我國人所以實行改革建立民國者因清政腐敗專制政體不適生存之故乃民國成立七年未能收改革之效皆因武人專政諸不合法耳我國革命己經數次國民元氣不免損傷現在我們要合力整頓確立法之基礎使革命永不復見所以林艦長與我們同心是極端歡迎的更望各艦長都同心南來則國事大有可爲矣云云林艦長起立答稱西南護法之舉鄙人向所贊成前程總長率艦南來當時即擬同行惟因種種掣肘未能如願其實此心早己與護法軍表同情矣云云讌至四點半乃散 
軍政府海軍部以肇和兵艦此次來粤具有護法决心理宜優加獎賞以勵將來聞昨議定該艦員兵薪餉一律先給五個月己飭林艦長造具領餉清册呈繳到部計列月約銀一萬三千餘元昨提二萬元分發士兵領用餘四萬餘元則仍陸續撥給 
肇和軍艦全體職員如下正艦長林永謨副艦長鄭能培航海正田沛卿航海副蔣仰之杜履亭槍砲正林蘭坡槍砲副張同渠輪機長張谷齋輪機正周永瑜輪機副郭季直周之武魚雷正常偉江軍需正劉瑞祺晝記官王禪賢正醫官趙榛發副醫官林弼臣正電官伏孔曳副電官嚴同生 
[粤軍府之代行職權條例]  
　　昨星期一日兩院談話會關於中華民國軍政府代行國務院職權攝行大總統職務執行條例議案應先付審查當場推定參議員趙世鈺周震鱗李述膺童杭時韓玉宸等十人衆議員吕復李載賡羅家衡張知競葉夏聲徐蘭墅等十一人爲審查委員十五日午後一時各委員在參議院秘書廳會議室開審查委員會列席者十八人委員長趙世鈺主席首先討論審查範圍以應否有此條例規定之必要付討論多數意見認爲必要次討論條例應規定之大體以爲關於護法各省各軍事仍依改正軍政府組織大綱開政務會議其列席之份子依舊關於約法應由國務會議議决之事開國務會議其列席國務會議之份子當時頗多討論有主張僅各總裁得列席會議者有主張各總裁部長均得列席會議者有主張各總裁外其事件與各該部有關係者各該部長得列席會議表决結果僅各總裁列席會議之說以多數通過復有人提議將省長問題加入條例中多數以爲省長問題可另提議不必加入討論至五時半主席宣言休息會食後繼續開會由主席指定正文起草員周震鱗李述膺羅家衡張知競四人綜合前日談話會各議員提出之草案及本日各委員提出之案參合决定大體起草員起草後復由各委員討論全案表决通過至六時半散會其審查結果所擬條文如左審查中華民國軍政府代行國務院職權攝行大總統職務條例報告（第一條）國務會議由軍政府各總裁組織之（第二條）凡以大總統名義發布之命令文告由各總裁連署（第三條）本條例自公布日施行 
軍府代行府院職權後之國會宣言己載昨日本報兹再補錄軍府承諾代行職權之通電如下各省督軍省長承德張家口歸化各都統各護軍使各鎭守使各師旅長各省議會各商會各教育會各報館均鑒准參衆兩院咨開十月八日開兩院聨合會議决中華民國國會第三次宣言文曰（中略）當於本日宣布相應備文咨請查照等因當經特開政務會議議决所有國會委託代行國務院職權攝行大總統職務敬謹承受自十月十日始依照執行布告中外咸使聞知軍政府靑印 
[蘇省會開會紀]  
　　十九日下午二時江蘇省議會開會簽到九十八人列席九十五人錢議長主席依二號議事日程（日程己詳昨報）次第付議其結果大部分如記者所預料惟第二議題竟不起職權之爭議公决逕電總統國務院聞係限於先例不得不然也第十議題無討論公决徑咨省公署其他各案以第三案爲最有研究討論逾一小時其言論分爲三派朱紹文陳大猷係提案人主張劃分省欵專設機關以免財政混淆妨害各種事業之發展朱紹文歷陳元二之交國稅廳與財政司分别管理之際歳终省庫必有贏餘至三年國稅廳財政司同時廢置合併於財政而財政遂不可問年來歳終省庫如洗人民之負擔日加而歳底之虧日甚近頃財政廳雖有通令各縣省欵收入一律解交江蘇銀行之舉而主管機關旣未劃分各縣解欵因之不肯分晣清楚而財廳亦遂因而利用便其挹注一紙空文不過塗飾耳目故欲救本省非從劃分專管兩事入手實無辦法聞者爲之動容而劉文輅之持論則以能否實行爲慮王鴻藻則持反對之論調爭議良久陳大猷謂此案簡單言之爲受治與自治之映影吾人不欲自治則己苟有此心則但於大體無虧此案便可成立其他事項儘可詳細研究劉伯昌暢論其說會場呼請付審查者多數遂由議長以議題成立付審查表决大多數是爲本會開幕第一賣力之劇於江蘇前途實有重大關係之議案第六議題亦有重要討論瞿石川謂須先查明贏餘之所在究竟在財廳抑在經理處方可着手王詠梅謂宜由會詢問財廳再定進止隨公决先詢財廳此外則顧希曾對於第一案（即請願停止内訌案）之電文有修改之處旋經公决照審查會所擬（見昨日通信中）最可笑者陶鍾箎對於電中列廣州軍政府總裁大不謂然欲去之易以某某先生等稱呼經朱紹文痛駁之謂如果强分全國爲兩効忠於北則當請政府伸討伐之命國危民瘁均所弗計何必籲其息爭吾人現立於第三者地位雙方實有對峙之勢當然各認其力之所從出之點以下手之地並非叙私人交誼而電之也且即以個人爲受電主體又孰從立取捨之標準耶此一劇費時一刻之久旁聽者亦多以陶爲胡鬧矣 
[南京快信]  
　　李督齊省長今午十二時在省署公宴省議會議員晚七時正議長錢崇固副議長鮑貴藻孫儆又在金陵春公請議員以聨感情李督昨在署公宴奉軍旅長王永泉散席後即在署觀劇 
李督王夫人今日四秩晉三誕辰軍警政紳商學各界均於午前九時齊集軍署排班入賀一切均照上次李督壽辰禮節惟演劇名角不如上次之多聞王夫人對於承辦之楊司令頗多責言 
曹錕電告巧日由保定回津就醫 
王克敏昨出京過寗赴滬 
譚浩明吳佩孚會商和平條件電李督徴求意見 
徐海道尹段母怠出京昨乘津浦車來寗叩謁軍民兩長禀報在京情形 
李督擬派主任劉參謀赴京參與參戰會議 
水利協會以徐州匪患稍平特派王寳槐測勘沂泗水道 
阜甯縣第三科長龔仲銘興化縣立高等小學校長劉麟祥均被全邑學界指控教育廳長己派委密查 
[杭州快信]  
　　省議會今日（二十一）年前九時行第二届常年會正式開會禮齊省長以次各廳處長均往致頌詞明日選舉正副議長 
一師一團八連連附廖家驊九連連附章占鰲三團七連連附饒儒林九連連附蔣望霈曁二師連附徐越林等六員俱因在閩傷病交作昨經童副司令送回浙省醫治 
陸軍醫院院長厲家福以本院病兵擁擠聞赴閩浙軍之因傷病運回者尚有大批送到昨特邀請一師留守司令曁二師各派長官到院會議疎通辦法督署亦派軍醫課長蔣可宗蒞席 
督署吳稽查長前日由滬親提黨人俞紹基等八名乘特别快車押送到杭楊督立派衞兵團率兵一排赴站迎解到署交軍法課訊辦昨經軍法課隔别提訊供詞秘密聞張傅等情節較重 
紹蕭塘工有獎義劵現經各埠商民領券認銷以漢口爲最多上海次之杭地商民僅認銷三千張己由財政廳分别派定照章不得退還 
浙省烟酒牌照稅月報表册先後不符經財政部嚴詞駁詰現己分派各員馳赴各屬詳細調查報告以憑聲覆 
高審廳經廳長昨委謝恭謨爲寗海縣承審員又委羅文煜爲金華地審廳書記官 
安吉王知事抑勒商民强以銅元作八文計算衆商憤激電省請示目下風潮未靖杭總商會昨己據情轉請省長明定善後辦法錢塘沈道尹訂期下月一日出巡嘉湖各屬考核防務 
地方通信 
[南京]  
　　政治研究會獎賞學員江蘇政治研究會爲一般候補縣知事補習政學所設學員素有獎金惟因經費支絀擬欲取消惟齊省長現仍照發正課優等每名獎洋三十二元甲等每名獎洋二十六元乙等每名獎洋十八元附課甲等每名獎洋十六元乙等每名獎洋十元又劉寳壽王慶瀾劉承裕三名昨往投考聞己錄取 
　　雨花台火災南門外雨花台下人烟稀疎共祇八家於前日午後忽然失愼是時風勢甚大烈燄飛騰一時警笛亂鳴消防隊洋龍及城内外水龍齊至奈己無及八家居户均成一片瓦礫場聞起火原因係王姓家茅屋炊飯所致 
[鎭江]  
　　收穫期之捕蝗江北寳應縣知事戴湛如邀集各鄉紳士集議設局收買蝗蟲飛令各警所趕速奉行議定蝗蟲每百斤給價二千文所需經費即在積穀欵下核實開支該警佐等己將收買蝗蟲局尅日成立並率警協同董保挨户勸諭搜捕鄰近高郵鹽城興化三縣亦一　設局收買云 
　　拒絶黄色雙銅元近來鎭埠黄色雙銅元充斥市面昨今兩日城内外各錢莊貨店一律不收商會擬於日内開會討論此事　　會勘秋災紀聞徒邑旱災經縣知事會同省委李嶽衡馳赴各鄉詳細履勘南鄉以丁馬橋黄山上蕩爲重東鄉以大港北角葛村爲重其餘各區受災稍輕刻己查竣當將災情彚呈省署候示核奪 
　　煙案釀成命案瓜洲人某甲在鎭江新馬路某私烟燈吸食洋烟被警察三區偵悉拘獲到區勒罰大洋二十元並派巡長巡士二人將甲拘回瓜洲收取罰款詎船至瓜洲江口甲以家貧無力繳欵情急投江以圖畢命現聞屍身尚未撈獲不知如何了結 
[揚州]  
　　高郵警察改組高郵四鄉警察前奉省令改組胡知事將四境劃分五所（一）三　（二）臨澤（三）水南（四）界首（五）沙溝呈報省署並請刋發鈐記現己由省頒到鈐記五顆縣署己飭各該年長來城給領矣 
　　瓦木工人罷工揚州瓦木工人因生計維艱曾於重陽節日公同會議要求作頭加漲工資各作頭允於三日後酌增現各工人己得作頭否認加價之答覆乃爲第二次集議於二十一日起先行罷工云 
[安慶]  
　　擴充警費之辦法蕪湖警廳請追加預算擴充租界巡警局經費呈由警務處轉呈奉省長批示查租界巡警歸併該廳兼辦本爲節省經費起見兹據呈稱原有長警不敷自係實情惟現在省庫竭蹶較前更甚如果該廳能就地籌有的款即指撥此項擴充之用仰即轉飭體察情形妥商辦理具報核奪云 
[天津]  
　　商民反對裁灣之措辭運河在梁家嘴裁灣取直一案己經大津警廳决定實行不日動工乃該處商民以伊等均係依河爲生活若河道一行改變所有市廛房屋均須遷徙損失甚多且河灣一裁恐水勢一洩無餘更以乏水爲害日前己聨名呈請省長取消此條或另在上游處另擇相當地點裁挖以期保全商業云　　詳解時疾之揭示北洋防疫處布告云查津埠現在發現一種流行性感冐病症傳染極速其病在神經者則頭痛譫語其病在胃腸者則嘔吐泄瀉其病在呼吸器者則咳嗽按此種病症除年老人及夙有心肺病者稍有危險外其餘概無危險被傳染者切勿驚慌其預防方法以調和冷暖愼節飲食爲最要尤不宜與病人接觸以防傳染 
[杭州]  
　　西湖園游會之盛况軍民兩長邀請省議會議員曁軍政商學各界於二十日下午一時至四時在西湖開園游會楊督軍因事未到委張暄初師長代表齊省長親自涖會議員曁各界到者约近二百人各欵以西式茶點主賓酬酢頗爲歡洽直至四句餘鐘始行散會云 
　　出席行政委員之派定省議會定於二十一日開會各官廳己將政務委員分别派定計省長公署秘書陸鍾渭彭彝科長馬德恩鄭惟章馮學臺吳憲奎科員陳簡文傳弼王濟祖章學謙李金章羅賡庚孫璸諸以履俞貽遜財政廳科長陸慶楹梁壽臧吳文熊章世昌科員袁鼎徐懋來高榘高其煒吳澤基潘江沈作則王賡颺教育廳視學徐文藻科員富光年沈光烈張行簡實業廳科長錢寳鈞唐寳鎬警務處科長楊桂欽陳世榘朱旭夫夏鍾澍科員顧謨警察廳警正阮性山警佐余廷棟　 
　　颶風傾覆貨船慘聞二十日上午八時許有大號烏篷貨船一艘内有搭客七人由富陽開駛來杭駛經九龍頭相近地方忽遇狂風桅杆被風折斷該船夫一時不及抛錨以致傾沉江心當經紅旗救生船聞警駛至設法撈救僅救獲陳某一人餘卽　身魚腹誠可慘也 
雜評一 
[和平空氣（默）]  
　　從前和議之所以無望者以主和之人少也自吳佩孚通電而軍界多主和又自舊交系與安福分裂而政界多主和於是和派與戰派乃有對抗之形勢今則主戰之叚派首領己有幡然主和之說矣向未表示主張之徐東海亦將有傾嚮和平之宣布矣此外更有洋顧問爲我策和平之方法外交團爲我進和平之忠告然則今日之北方幾無一人言戰所謂和平空氣徧京津間者誠非虚語矣 
然此和平空氣雖　漫京津特慮傳播戰禍之微生物剷除未盡則不轉瞬仍將攪亂此空氣而歸於混濁耳吾故曰一時之空氣不足恃也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[江寛案展限續審]  
　　昨日（二十一日）海軍軍法會審處重行開審楚材兵輪撞沉招商局江寛商輪一案於下午二時半開庭仍由各法官會同許鄭兩理事官並湖北督軍公署代表律師穆安素楚材艦長趙進銳代表律師畢士華等出庭英美等國領事亦仍到庭旁聽各官升座後因招商局方面所延律師均未到庭即由理事官許繼祥起立向堂上聲稱頃接招商局江寛船主代表麥克樂馬斯德張籋雲等來函謂現經招商局董事特開會議指本會審處審理此案頗有偏袒被告之意辦法似欠公充故反對今日繼續審理此案云云述畢即將遞來原函呈案備核當經各法官傳閱一過即相繼會商准即作爲無定期之展限並着理事官當庭通告各方面一體遵照宣告旣畢即行退庭 
又一訪員報告昨爲楚材撞沉江寛案第五次審訊之期海軍部特派之理事許繼祥鄭寳菁及楚材艦長代表畢士華湖北督軍代表穆安素並楚材艦長趙進銳以及楚材方面之旁聽人先後到庭英美法丹四領事亦到庭旁聽惟原告方面各律師均不到庭午後三時十五分鐘宣佈開庭審判長沈壽堃與陪審官就座後首由理事官許繼祥起立陳述略謂兹有招商局董事會來函對於本庭審訊江寛被撞案指爲偏袒之訊理以故不願受此偏頗裁判己電請中央辦理並接原告方面之代表麥克樂馬斯德來函通知暫不出庭等語旋由審判長宣言以原告及代表反對本庭審理此案謂係偏袒究竟據何理由應具呈理由書俾便呈送高級法庭等語宣言旣畢遂即宣告暫行閉庭靜候中央核示 
文滙報云今日午後江寛案繼續開訊時理事官向堂上聲明謂今日接招商局之代表律師來函其文如下啓 
者敝律師等遵當事人即招商局之囑托轉告閣下該局迭接股東責言指摘貴庭之偏袒彼等己電致政府請另派高等委員審理此案不復受貴庭之裁判權敝律師等遵當事人之囑遇此情形不復到貴庭爲當事人辯護請以此項消息轉逹堂上爲荷麥克樂馬斯德張籋雲同具堂上當即宣稱此種責言應附有事由庶堂上得以考察之俾於必要時可據覆高等法庭旋囑理事官函致原告方面要求原告繕具所指偏袒各理由之文字云 
[全國教育會聨合會第十日開會紀]  
　　昨日全國教育會聨合會開合組審查會其審查各案之最重要者爲北京教育會提出之世界戰爭終止後之教育問題案及江蘇省教育會提出之對於世界戰後我國教育之注重點案各代表對江蘇一案之内容頗表贊同此次開會各代表均灌注精神從事討論故開會迄今爲時僅一旬各處提議案將次審查終了大約二三日内即可開二讀會矣 
[日華協信公司之内容]  
　　上海經濟時報云森邦武藤澤茂時丁敬臣石川清香西與一郎等七人發起創立日華協信股分公司資本五十萬己由發起人分任不日即開大會其營業目的在收買山東鐵路沿路之各轉運公司而統一之并收買附近之貨物兼營上海靑島間之海運事業其總店設於東京而靑島上海濟南各設支店云 
[東亞製麻公司之開工]  
　　又云荒井泰治安部政治郎澤本良臣高橋虎太王一亭等於前年八月組織東亞製麻股分公司向英國定購各種機器因未交貨故久不開辦現紡機己漸到定二十三日開紡織機未來先買日本織機四十五部應用正在裝置明年初亦可開工其工廠在勞勃生路九號計地四千三百坪建屋七幢佔一千一百五十餘坪織工現有六十人内有日本人二十人預計日夜開工每日可出麻紗三千磅每月需用印度麻二百五十俵（一千擔）云 
[日購華棉與金滙之關係]  
　　又云向例華棉運日自十一月抄始以十二月爲最盛時期今年日本紗廠料美棉印棉之難買各爭買華棉需要驟增一倍約計在二十萬俵（八十萬擔）以上而時期亦復提早本月上旬己逾此數之三分之一其陸續裝運與預備裝出者尚多因之東滙極緊經滙各銀行大費周章本埠各銀行除滙豐外金融殊少餘裕故滙票市面與棉市之旺盛爲正比例於日本殊爲不利惟近日以德國提出和議滙市稍爲緩和今則大有更强之趨勢也 
[議定日船裝運印棉之辦法]  
　　字林報云日本紡織公會己與日本郵船會社議定關於下届裝運印度棉花之辦法其所定之棉量至少爲六十萬包至多爲一百萬包而運費問題今亦議定如所運之棉不逾六十萬則包運費每噸爲日洋六十元逾此遞減如七十萬包運費爲五十八元半八百萬包運費爲五十七元九十萬包運費爲五十五元一百萬包運費爲五十四元如總量逾出一百萬包之外則運費每噸减至五十二元半裝運一事由日本郵船會社與大阪汽船會社擔任惟郵船會社承裝百分之五十七其餘四十三分歸大阪汽船會社裝運依照新定合同第一艘裝棉之船定於十一月一日出發云 
[中美間航業之經營]  
　　英文滬報云美國格萊斯汽船公司駐滬經理瓊斯君近己抵滬不日將設立事務所經營中美間之航業云 
[江浙會勦海盜]  
　　松滬盧護軍使近接浙江楊督軍來電略謂近據江浙交界紳商聨呈謂江浙交界各屬海島漁民屢遭海盜劫掠焚山恣意姦掠慘不忍覩若不嚴行會勦島民恐無噍類等情除飭外海水警尅日派隊勦滅外深恐勦辦時該盜等竄入蘇境請即令飭屬水警軍隊合力堵截以期盡絶根株而安閭云云現盧使己飭令水警廳遵照辦理矣 
[破獲私造公債票機關]  
　　王鑑臣王國生串合同黨在法租界霞飛路一百八十五號屋内私造中華民國八釐公債票携至虹口向人抵押兹被包探蔣阿林查悉禀明捕頭協同西探目利扶司投報法公廨加派探捕協往搜查當將兩王查獲並搜出僞票多張一併寄押嵩山路捕房回禀捕頭請廨備文前往移提歸案訊辦 
[閽人拒絶暴客]  
　　法新租界麥賽而蒂羅路仁和里南弄口十號門牌孫洪伊家於昨晚六點半時突來兩人敲門當管門人左金海啓門時見兩人各出手槍左見勢不佳急即回身將二門關閉該兩人見不能入内連放五槍當由樓上之人聞有槍聲即鳴警笛該兩人始各逸去並未搶物聞當時左金海恐被槍擊急臥在地故未傷命祗擊傷左手第二指事後報告捕房立飭探目沈德福包探劉友發前往查勘一週回禀捕頭諭令查緝務獲究辦 
[恐嚇圖詐之敗露]  
　　虹口捕房包探蔣阿林偵悉庽居北浙江路新平江旅館三十二號房問之湖南人陳慧仁（即柳聘農）蕪湖人陳雲卿曾於本年四五月問迭次書寫揑名信函向天潼路六百零六七號門牌恒義生絲線店主陸格夫嚇詐洋一千元不遂嗣於六月十七號將炸彈一枚遞至該店經陸報捕請緝聞風逃逸近又遞函與陸恐嚇圖許當即據情密告捕頭協同西探前往將兩陳一併拏獲帶入捕房經捕頭詰問一過諭飭押候禮拜二解送公堂請究 
[職業學校募金揭曉]  
　　昨日六句鐘爲中華職業學校募金結算之期請浙江省教育會會長經子淵君開揭各隊報告隊長顧蘭洲沈信卿賈季英諸君均到社監視開揭結果計第十七隊穆藕初君共募到五千零五十元爲最高額第十一隊賈季英君共募到四千零六十元次之又總隊長朱子橋君代第二隊霍守華君報告募到二千元各隊募到總數爲六萬六千七百八十五元小洋五角又俄幣二萬二千元及當年捐二户未計入尚有函告正在勸募進行中者各隊細數　再探報 
[愛儷園舉行鄉射典禮記]  
　　昨日愛儷園行鄉射典禮早八時許會員及各界觀禮人士卽陸續而來入門設騐劵證處有童子軍招待海棠艇設簽名處茞蘭室設賓僎招待處其餘會員及各界招待處均設在等校内各處派有倉聖明智大學學生招待入校門即徧懸國旗鄉射禮堂在校内朝北射場亦徧紥彩綢會場左有政學報商各界觀禮處場右有會員耆老學生家屬及來賓觀禮處九時行禮大賓高與卿衆賓陳瑶圃吳頴芝朱喬生哈少甫教育部代表胡于蓀江蘇教育會副會長黄任之曁大僎護軍使代表馬懋勲由引贊導入禮堂升座樂歌并作學生十人以次較射嗣由賓主先後試射來賓中以教育聨合會湖南代表朱劍帆連發四射均中最占優勝獻爵獻饌一律如儀十二時禮畢赴茞蘭室午餐來會觀禮者除會員耆老外各界共三百餘人又全國教育聨合會各省代表五六十人亦均與場觀禮午後古物陳列所繼續開會以助餘興 
[學生會徴求會員消息]  
　　寰球中國學生會今歳舉行第八次徴求會員會開始以來成績己斐然可觀昨聞該會除新組織之第十二隊（隊長爲滬杭甬鐵路運輸總管沈叔玉君）第十三隊（卽杭州隊隊長爲浙江交涉署秘書長周靜涵君）二隊外又組織第十四隊（即北京隊隊長爲清華學校教員劉大鈞君）該會所有會員除國外外旣徧各省故廣東漢口等埠徴求隊不日亦可成立云 
[安華輪船今日試水]  
　　南市求新機廠承造利淮公司之安華輪船刻己全部工竣所有機件引擎艙面等分别配置妥貼定於今日（二十二日星期二）午後兩時行下水禮試行速率己紀前報兹悉該廠主任除柬請滬上高級長官曁紳商學各界人士届時蒞廠參觀外並函請一區一分駐所王署員於是日撥派警察八名前往廠中照料 
[寗紹時症流行之救濟]  
　　近來久旱無雨各處時症流行甚廣而以寗波紹興一帶尤爲劇烈竟有不及醫救者該處紳商故己函懇上海同鄉會迅卽設法施救以惠桑梓本埠寗紹同鄉會昨特備洋二千元送交濟生會請即遣派濟生隊前往寗波紹興等處施送藥品及棺木濟生會董事朱葆三宋漢章徐乾麟王一亭陳榮華徐國樑諸君當即議决即日派隊出發並聞寗紹同鄉會另有洋二千元送交紅十字會代爲布施云 
中國紅十字會致浙江督軍省長電云杭州楊督軍齊省長鑒近悉紹屬上虞餘姚地方發生一種劇烈時疫死亡相繼苦無醫藥敝會特派西醫曹思劬等帶同醫隊藥品馳往該地救治務請尊處電飭該縣知事妥爲照料共襄義舉爲叩中國紅十字會沈敦和馬並聞該會先派醫生曹思謝筠壽李家驥林春山鮑康寗等乘寗紹輪船往浙救治擬續派西醫王培元設法籌防疫氣之延蔓云 
[津帮商號反對運米]  
　　滬地津帮各商號瑞裕元泰仁和永裕祥源大恒謙益元和穗源等向以採辦雜糧米麥爲大宗營業近自米糧禁運出口以來打包客秈頓然絶跡詎北京官場竟有運米公司之組織且有影戤軍米護照暗中倫運者津帮各商利權被奪况白粳大米運往北方該處人民必皆歡迎爭購將來秈米銷路影響尤鉅故除函電津行磋議辦法外昨又在全成棧邀集同業開會籌商决定由該津帮聨名公呈江蘇督軍省長嚴禁私運一面由津號呈請財政部内務部曁直隸省長公署澈究不肖官紳串同奸商違法販運現己公推徐某等起草進行矣 
[嘉定紳商之拒土]  
　　嘉定商會會長及該處地方紳董組設地方拒土大會擬具章程呈請護軍使署備案業奉批示云呈悉查政府結束港滬存土己與洋商訂立合同履行禁烟條約事關外交未便反復至厲行烟禁防弊各節自有特派員專責所請踰越行政範圍應母庸議仰即知照云云聞該會奉批後業己重行開會議决特向省議會請願務達拒土目的云 
[捐資興學之請獎]  
　　上海縣沈知事昨呈齊省長文云呈爲人民捐資興學據造事實表册仰祈鑒賜轉部褒揚事案據第一學區學務委員賈豐芸呈稱查上海市人民以私人資格捐資興學者前經委員造具事實表册呈請褒獎在案兹又經陸續調查悉有蔣長洛等八人或慨解私囊撥助教育事業或特分餘潤補助學校機關均與捐資興學褒獎條例相符理合造具事實表呈請轉呈褒獎實爲德便等情并附捐資興學事實表册到署據此知事覆查無異除指令外理合備文連同事實表呈送仰祈省長鑒核轉請褒揚以昭激勸計開蔣長洛江寗人捐助上海貧兒院經費一千元瞿慶模上海人捐一千元曹驤上海人捐一千元王焕卿上海人捐一千元王裕生上海人捐一千元瞿汝徴上海人捐一千元衞文熙上海人捐一千元（以上六人均係捐助公立和安高等小學校建築費）朱澄儉捐助朱氏私立思敬國民小學　校銀三千七百元 
[警署請换電燈線]  
　　南市第一區警察署及一區一分駐所等内部辦公處所裝電燈每因電力不足燈光不明並時有走電情事雖經隨時修理添换燈泡仍舊忽明忽暗兹經該署所警正佐調查此項電燈裝設己歷十餘載電線年久未换業己不適於用是以由趙署長王署員據情詳請淞滬警廳長轉商滬南工巡捐局設法籌撥款項以便購换新燈線徐廳長據呈後己函商該局設法籌措矣 
契稅增收之獎勵 
　　上海縣沈知事接江蘇財政廳訓令云案於七年十月五日奉財政部第七四四一號指令本廳呈請獎給征收契稅得力人員獎章由奉令呈悉所請獎給征收契稅得力人員案内郭曾基等一百二十員應准如擬分别給獎其沈寳昌孫錫祺劉超應各給予本部五等金質獎章夏慶臺王孝同王冠甲徐祖貽劉益三王德溡應各給予本部五等銀質獎章以示鼓勵除請獎金質獎章人員應候彚案呈明外合行塡發夏慶臺等六員銀質獎章憑單各一張仰卽轉飭各員備具章費來部承領可也此令並獎章憑單六張又先於九月七日奉省長第一四七九二號指令前由奉令呈摺均悉查蘇省六年契稅超過近年最旺之額者計有上海等十五縣該廳長整理有方殊堪嘉許凡征收得力之縣知事曁員司官中等自應照章獎叙以昭策勵所有摺列記功各員己如呈註册所請内獎旣據逕陳應候財政部核辦餘悉如呈辦理仰即分行知照此令各等因奉此查此案前據各縣呈報當即彚案開摺呈請在案兹奉前因除分行外合亟抄呈摘單連同奉發該縣契稅徴收員夏慶臺獎享憑單令發該知事遵照轉發該員赴部具領此令計抄原呈呈爲六年分征收契稅得力之縣知事曁員司官中等擬請照章給獎以示鼓勵事竊查蘇省整頓契稅章程第九條内載各縣整頓契稅通年收數按八年最旺之額能溢出一千元者記功千元以上至兩三千元者以次遞加超過一萬元者即具呈口部轉呈大總統給獎契稅征收處員司如有辦事勤奮者得由征收官呈請財政廳獎給銀牌又第十七條内載官中代售契紙稽查契稅除應得中佣外如有辦理勤奮收數暢旺者得由征收官呈請財政廳給予銀牌等語蘇省六年分契稅經廳長嚴加督促認眞整頓所有上海鹽城吳縣高郵松江太倉溧陽寳應泰興靑浦奉賢嘉定寳山靖江南滙等十五縣契稅收數均較近八年最旺之額增收己催據各該知事等將得力員司官中姓名開摺送廳經廳長復核無異理合恭錄清摺並檢同上海鹽城吳縣三知事履歷具文呈請仰祈鈞座鑒核俯賜照章奬叙用昭策勵除呈外謹呈 
[關於赫林里案之批詞]  
　　民人王文濟至交涉署呈報伊女王秀林受傷情形懇求轉請撫恤由當奉批示云呈及粘抄均悉據稱爾女秀林因幼時爲西女霍好撫養取義名霍秀林即是案中之哈香林恐係繙譯之誤等語卷查當時受傷人供詞哈玉珍姊妹均稱係義國女士之義女呈詞相符爾女受傷是實惟此案肇釁之人當時各方調查迄未明瞭旣據指名巡警劉傳信開槍擊傷自應向警廳續呈方爲正辦本署專司外交非上訴官廳無權受理所請應無庸議仰即遵照母凟此批 
[孕婦並非因傷斃命]  
　　楊樹浦路上海紗廠對過一千九百零七號門牌居婦田俞氏與江北皮匠姜扣子及其母姜高氏口角起畔互相衝突該氏適值懐孕觸動胎氣送院醫治無效旋即身死嗣由氏夫由家珍以伊妻被姜等踼斃報捕派探季立仁將屍舁入騐屍所候騐等情己誌前報昨午十二時許公共公廨關讞員與英白副領事蒞所騐得死者並無傷痕塡明屍格升座公案命將見證張瑞才被告姜扣子母子等帶案略訊一過諭令屍夫田家珍具領棺殮姜氏母子分别還押候再訊核 
[水警籌辦冬防]  
　　江蘇水警第二廳廳長以冬令將届自應循照歷年辦法舉辦冬防惟入手之初應先調查各區隊派駐各河港之師船造具清册註明所泊地點並官兵員名送候查核以便編配業於前日分令所部第一二三各區署沈師仉三區長查造清册送核矣 
[男女德僑由浙來滬]  
　　僑居浙省莫干山之德國婦人（愛克夫之妻）及德人維司登道夫二人乘坐滬杭火車於昨日午後來滬當由隨車稽查之憲兵沿途照料旋即送交駐滬交涉公署註册備考 
[憲兵護送德僑]  
　　松滬盧護軍使因據德僑羅醫士呈稱擬即由滬遷津特派憲兵官長一員士兵一名護送往寗交由寗省軍警轉送天津 
[運河工程督辦啓用關防]  
　　松滬護軍使署昨接督辦運河工程總局咨開爲咨行事本局前奉大總統命令特派熊希齡兼任督辦運河工程事宜等因希齡遵於本月九日啓用關防并在天津舊津海關監督署設立辦公處除呈報曁分别咨行外相應咨請貴使查照并轉行所屬一體知照爲荷 
[滬東公社社長之自述]  
　　夏日某晨天氣熱甚由上海回偶入公社攷察其中工作情形斯時正授手工即進教室見學童正編筐焉忽一華人身甚肥來謂予曰君能使此等生徒離熱地而置之清凉地乎予不勝感謝也予先以謙辭以華語答之維與伊暢談終知此華人乃梵王渡怡和紗廠之工人領袖有二子在此校中此校非專教手工如體操音樂等每晨例授二小時凡利用暑假而求學者計男女生百五十人有此盛况自當用公社大廳以爲講授之場所棄而不用無乃可惜編筐之工教者乃一本地竹工學生相視而驚訝焉同時女生剌繡小鞋以供美國兒童用者并裝璜袖珍書本 
一幼稚園設其中差强人意約二三十人教師正教授音樂於署假中滬江大學體操教員對於此等學童每日教以三五小時之遊戲及運動到者共三千一百人可惜操場不合本擬開一成人運動會因經濟不裕故先開一幼稚生表演會偶一擊鼓附近鄰人聞者羣集男者女者老者少者富者貧者紛紜雜沓皆欲覘幼稚生之舉動頗有興趣中國人之愛兒童天性然也時當盛暑麋集一處强人所難父母何人不愛子未免有情誰能遣此日校男女學生熱心毅力講解一切衣也食也沐浴藥品等無不詳解有許多大學學生有暇參入說明各種改良方法有一鄉嫗手舞足踏以此等幼稚生之安樂爲生平第一罕見事於是販賣者負戴者以及警士皆有少者懷之之觀念有一乳母聞之半信半疑以爲幼稚人有此幸福不必三年而免於懷矣并可解脫乳哺之勞總而言之明年夏期補習科之組織擬力求美善一切設施務以逹到完全爲目的祥泰順泰兩木行擬就其中設一體育會每週教授體操三次藉以强健學徒之體魄誠以靑年之體育因時講求成績必佳且夏季傍晚之餘隂利用之於遊戲可謂善用光隂矣楊樹浦地方公司旣多執事之人爲數不少今擬組織一運動會從事於體育上之課程冬夜擬在遊戲場上演習武士俠客之技藝 
 
 
 

Page 11

 
 
[民生女學校近事紀]  
　　前日（二十日）環球中國學生會設筵歡迎全國教育聨合會代表時霞飛路仁和里民生女學教務長任矜蘋亦參與其列當時到會者三十餘人各代表相繼演說其詞意多關於教育任君歸校後即於昨日午後請各教員開茶話會先由任君報告歡迎會經過情形繼復討論施用教授方針歷一時而散 
[靑年會歡迎教育會代表]  
　　靑年會定於今晚（二十二號）七時半歡迎全國教育會聨合會全體代表並請參觀會所兼演影戲助興届時必有一番熱鬧也 
[中華公義會開會紀]  
　　中華公義會前日（二十號）假南京路永安公司大東旅社開徴求會員會到者如陳炳謙徐維繪華掌文（周舜卿代表）黄輯虞劉春圃柴連復郭次珊尹村夫陳維翰徐幼棠黄奠華陶漢塵徐惠施徐錦裳朱文華瞿愛棠葉劍映陸鵬程吳兆麟石汝舟張潮生葉筱舫葉增壽等五十餘人至鐘鳴三下振鈴開會其秩序如下（一）入席（二）公推尹村夫爲主席（三）致歡迎會員詞（四）由主席尹村夫報告會務（五）由陳炳謙徐維繪華掌文柴連復等先後演說均以施行慈善爲主旨（六）徴求會員分紅黄藍白黑五隊隊長爲周舜卿陳炳謙徐維繪黄緝虞陳維翰五君每隊百人限三月内徴齊（七）禮成散會 
[派船巡緝私鹽]  
　　蘇屬緝私第二營薛營長查得浦東北蔡鎭東南之宗界廟邱家木橋潘家宅等處現有本地梟匪雇船前往沿海灘販運私鹽售於各步担運滬私銷有妨鹽譚昨己令行第一二兩隊派船迅往查緝矣 
[護軍使飭屬保護聨益材會]  
　　松滬盧護軍使昨日通傳所屬軍警各機關文云據上海聨益材會函稱竊敝會所行事件以施材瘞葬及派員調查路斃收殮等務爲宗旨查租界幅員廣大與華界比櫛毗壤交錯敝會辦理方始耳目未周對於調查事宜固有未盡之虞間有地方不逞之徒凡遇敝會舁材掩埋或收殮路斃等事時從中阻撓藉端滋事致妨善舉爲此函請准予備案並懇飭屬一體保護等情到署合行通傳仰各該司令廳一體飭屬保護爲要 
[武昌檢察長來滬]  
　　武昌地方檢察廳檢察長吳文郁（字祚扶）於昨因公來滬暫寓北市上海旅館特詣上海地檢廳謁會林檢察長當即迎入客廳茗談良久始興辭而别 
[兩檢察官病故後之接替]  
　　上海地方檢察廳宗仙舫及樓舫兩檢察官於前月先後逝世當由林檢察長詳請蘇州高等檢察廳派員補缺在案兹悉高檢廳王檢察長委派許恩麟（字壽岑）爲上海地檢廳察官許奉委後己於昨晨由蘇乘坐滬寗火車到滬　廳禀見林檢察長即日在廳視事 
[銀樓失火即熄]  
　　前晚八點二十五分鐘小東門外裘天寳銀樓三層鎔爐間内因化銀遺火桌布燃及雜物登時烟火迷漫經該處守望崗警王蘭芝瞥見鳴笛告警即由各區皮帶車馳往救熄僅燬去雜物數件後經一區二分所王警佐飭傳該銀樓夥友至署詰明無心失火罰洋五元充公 
[糾衆行兇之科罰]  
　　住居舟山路六十七號門牌之韓金發至該管捕房報告稱被隣人朱鼎鶴王阿三孫成立陳有山陳孫氏丁許氏徐張氏孫薛氏等糾衆行兇毆傷等情昨晨由捕將朱等男婦八人拘解公共公廨經中西官訊得兩造係因失物起釁惟被告等不應糾衆行兇判各罰洋一元充公以儆 
[江北小工受創]  
　江北人杜子明向在輪船碼頭爲掮包裹小工不知如何結怨於場車夫頭目瞿金標昨日上午九時許被瞿糾合同類二人在太古碼頭圍住攢毆杜子明身受重傷僅存一息猶不釋手由大自鳴鐘捕房一百五十三號華捕查見黨將瞿金標拘獲甲乙二人即狂奔竄去旋經該捕將瞿解送捕房禀候捕頭核辦一面將受傷人杜子明車送麥家圈醫院醫治 
[家事非外人所能干涉]  
　　山東路四號門牌宏大銀爐經理馮盤生在公共公廨刑事科控婦人繆季英（即楊繆氏）無端吵鬧等情昨晨由廨傳訊據原告代表律師上堂陳述案情請究質之被告繆委英供稱宏大銀爐係我丈夫楊仲綏所開因楊將我抛棄不顧曾經控奉公堂訊明有案日前我又前往向楊索取日用費並不吵鬧此係有庭糾葛與外人不涉原告係吾夫所雇之夥當然無權干涉云云關讞員商之英卓副領事判將被告開釋了事 
[夫婦串拐婦女續誌]  
　　住居北蘇州路三泰弄之江西人項炳瑞曾與其妻蔣氏於本月七號將城内三星街吉祥里三號門牌吳耀廷之妾拐匿無踪被吳報由滙司捕房派探陸連奎與四十號西探目泮林士將項夫婦拘獲解送公共公廨訊供判押候查在案昨日上午又由捕房傳同原告將項夫婦解廨經李襄讞會同英白副領事訊據中西包探上堂禀明前情並由原告吳耀廷投訴被告等假冒妾之母屢來家探望故意囑令傭婦出外購買瓜子乘隙逃逸迨該傭婦回來察悉當即告我投報捕房請爲究辦即經中西官向被告略詰數語以事出内地判將項炳瑞夫婦留候函送上海地方檢察廳歸案訊辦 
[車站巡警查獲拐子]  
　　浦東人張餘慶近在珠家角拐得十三歳女孩周愛寳於前晚乘滬寗火車來滬當被車站巡警查獲帶入鐵路警局訊供一過移解五區警署訊究 
[誘匿妻子之追究]  
　　嘉定人李海江之妻周氏七月間隨其姑載氏來滬住親戚陳子祥家陳在閘北海昌路開設陳發記木作至八月二十一日周氏忽然失踪前日由本夫在成都路金家宅興茂里第三家尋獲領回盤詰據稱係被鄰居范福興誘匿該處當至范處詰問范己避匿遂將范妻張氏扭控四區警署請爲訊究 
[工頭開會被疑]  
　　前在楊樹浦老公茂紗廠爲打包工頭之丁阿喬前日爲同業之事開會討論被某紗廠西人瞥見疑其糾衆罷工報由捕房飭探將丁於昨日傳至公共公廨經中西官訊據丁阿喬所延之代表律師上堂陳述數語判丁交三百元人洋並保候下禮拜三再訊 
[妓傭抑何蠻横]  
　　寗波路二百六十號門牌雉妓院女傭李老三前晚在貴州路强曳行人王瑞卿李永元前往宿娼不遂頓起衝突將王扭住掌頰王卽唤到一百十號華捕將李老三拘入捕房昨解公共公廨經中西官訊悉前情判李婦押女所七天以儆 
[插身多事之處治]  
　　李章生與婦人顧陸氏在馬路上有事談話爲南通人郁玉甫崇明人顧孟榮顧小春王春甫等所見疑有曖昩情事將李圍住兇毆李即唤捕將郁等四人拘入捕房解送公共公廨訊判管押候查在案昨晨又由捕房將郁玉甫等四被告解廨經中西官復訊明晣判郁等各押滿五天開釋 
[方單抵欵案展期訊理]  
　　蔡玉田在公共公廨控甬人吳春巖不理方單抵欵等情昨晨由廨傳訊據原告代表律師上堂陳明案情並稱被告保出後今日臨訊不到請爲缺度判决並由被告吳春巖之保人趙某投稱被告因事回籍不日來滬應請展期開審王襄讞商之美丁副領事判展期一禮拜着被告到案再行訊核 
[日人指控行竊]  
　　北京路二號門牌日商某洋棧内之日本人指控江北人尤四竊取值洋一千元之銅線十捲昨晨由日本包探中井將尤四拘解公共公廨經中西官略訊一過判尤押候日領堂期解訊 
[竊案尚待調查]  
　　住居榆樹路十一號門牌之徐順利控揚州人瞿和串同在逃四人竊取值洋三百元之靑鉛昨晨由捕將瞿拘解公共公廨經中西官訊供之下判瞿押候查明於下禮拜一再訊 
[借欵如數追償]  
　　倪廷惠控唐步銀不理借欵洋一百元昨晨由公共公廨王襄讞與美丁副領事傳訊原告投案訴明被告不理借欵情形請求嚴追質之唐步銀供認欠洋屬實請求寛限料理中西官判照原告控數歸還 
[拐騙婦女之查究]  
　　寓居虹口兆豐路二百二十七號門牌之甬人吳春生於本月九號串令其妻陳氏將同在塘山路自來火柴廠内工作之同鄉婦人杜李氏拐匿家内由吳帶回原籍圖賣並將該氏之金戒等物騙云質洋化用事爲李氏之母屬偵知遂至其姑杜王氏控由滙山捕房派探蔣榮生協同西探目柏生前往將吳與李氏一併移提來滬昨晨解送公共公堂經中西官訊據包探上堂禀明前情並稱吳妻陳氏業己畏罪逃避云云問官判吳還押杜李氏先交家屬領回候禮拜三查明再訊 
[案犯病斃]  
　　案犯丁和尚前因患病經地檢廳飭發新普育堂醫治近來日見沉重延至昨晨倒斃即由堂中以電話報告到廳即委檢察官等蒞堂驗明因無家屬判令由堂棺殮 
[車站偵探查獲贜賊]  
　　滬寗鐵路警局王巡官邇因北站火車時常失竊零星機件特飭本站偵探嚴查贜賊務獲究辦前日由徐探員查獲積竊謝阿興葛林大二名詰據承認所竊贜物銷於王家宅馬金生所開之馬義興鐵店内當卽派探前往該鐵店吊出原贜多件惟店主己聞風逃逸僅將店夥吳永林帶回警局候解寳山縣公署訊辦 
[扭控丈母匿妻]  
　　本邑人曹銀度住居閘北烏鎭路前娶住居大統路婦人裘楊氏之十八歳女兒爲室成婚之後屢次逃回母家曹向領回掯匿不放曾經曹控由四區警署傳至司法科訊判交曹領回管束在案詎前日該氏又回母家被母藏匿曹向索人無着遂將妻母扭控警署經張署長訊問一過諭令收押追交其女到案訊核 
[又有匪徒白晝搶洋]  
　　南市裕興菉筍行前派店司送洋至棉陽里生大錢莊被匪白晝 
搶刦後即經該行報由警廳飭緝未獲詎昨日又有浦東鄉人徐如林由浦登岸至萬豫碼頭花行售去花衣後被匪窺見尾隨其後至行人稀少之處將徐軋入新碼頭留硯　衕内强攫其身畔銀洋徐大聲呼救祗被奪去四元及至警察到來匪己逸去徐乃往報該管警區請爲查緝 
[包探偵獲贜賊]  
　　住居法新租界盧家灣地方之印度人南黄亭日前因事出外被賊入内竊去衣服被褥等物即經報告捕房請爲查緝在案現經包探楊振富李友生偵悉此案竊賊匿跡之處當即前往拘獲楊西郎一名吊出原贜帶入捕房昨日傳同失主將楊解送法公堂先由失主禀明前情請究詰之楊西郎供認行竊不諱中西官判楊押西牢二月贜給原告領去 
[房客欠租避匿]  
　　雅維思昨遣收租人至法公堂控告房客陳松亭俞根生姚子芳三人各欠房租洋六七十元不等始則延約不付繼則避匿不面棄下物件所值無幾請爲提案訊追中西官諭令退去候出提單將陳等提案訊還 
[販鴨客商猝斃續誌]  
　　販鴨客商江北如臯縣人丁林生前在原籍被瘋犬咬傷中毒後來滬至南市泉漳會館碼頭合美鷄鴨行銷售鴨子忽然毒發逝世由該行夥郭起雲偕屍友沈雲章投警署報告後即飭十六舖地甲報請地方檢察廳相騐等情己誌昨報昨日午後林廳長委派檢察官偕檢騐員詣騐先由該地甲禀明前情飭傳郭沈二人問明死者在籍被瘋犬咬傷受毒及在滬毒發猝斃情形即命將屍舁出由檢騐員如法檢騐得死者年四十歳左右委係生前受瘋犬咬傷毒發身死並無别故當即塡明屍格飭郭沈等代爲棺殮准免標封着即知照家屬來滬領棺回里安葬 
[請添路燈之批示]  
　　滬南工巡捐局批商民王順興等禀爲請添豫園一帶電燈由禀悉己據情轉逹一區二分署兹准函稱業經呈請警廳派匠前往該處裝設電燈兩盞以利行人矣仰即知照此批 
[護軍使署批示照錄]  
　　太倉縣紳士錢泰階等日前具呈松滬護軍使署請將因案被控之汪祥麟免予提究昨經盧護軍使批云呈悉查此案關係極爲重大自應提訊澈究以明虚實該汪祥麟如果並無違法情事儘可自行投案申述聽候依法查訊一經訊明該汪祥麟實係被人誣控則水落石出自有正當之解决勿庸該紳等代爲剖辯也仰即知照此批 
[縣公署批示六則]  
　　魯長有呈爲誣控唆衆罷工挖用夥徒具呈辯訴由呈悉該民聲辯各節牽扯支離理由殊欠充分業己飭查傳諭理處仰即遵諭速行了結愼勿抗爭而延訟端是爲至要 
　　宏平小輪管船朱桂元呈爲遵將宏平小輪執照呈繳由呈悉執照存此批 
　　靑藍淺批染坊代表吳學行呈爲私揑舉董揑飾欺朦請予澈查禁阻由呈悉查陳湘濤爲該業副董係由多數坊司簽允出具公聘書經公所代表錢傅脩等黏呈前來本署以事經大多數允給故予批准乃察閱該代表來呈以一人代表十二坊工司何以僅有兩坊蓋章且其中如萬利同豐協豐等坊司均在公聘書簽允之列事出兩歧尤難憑信惟本署對於此案並無成見據呈前情除隨時嚴加察看外如該副董辦理業務實有不洽輿情之處應准由該業工人多數簽名指實控究可也 
　　王克脩爲興立學校乞立案給示保護由據呈閱悉查小學教育當以培養國民道德之基礎並授以生活所需之知識技能爲旨該商人議辦國民學校己聘王子明爲校長許寳善爲教員究竟對於教授管理訓育各事宜能否合格尚無事實可憑所請立案給示之處應由視學查明再行核奪仰即知照 
　　張連生爲投充地甲由己批盧永德呈内着知照 
　　迎奚醴堂爲投充舖甲請求騐看由批同上 
[淞滬警察廳批示五則]  
　　興業洋行批呈悉查費和生匿交提單如果屬實純係個人行爲與伊母毫無關係且中華法律罪不及妻孥而况尊親屬乎該商呈請提母押追無此辦法應母庸議此批 
　　潘殿臣批據呈沈小和尚持刀行凶各節光天化日之下恐未必敢於如此凶横難保非該民故意危詞聳聽惟巡長楊蘭亭何得將在案被告私自保釋並不報告署員處分果有其事實屬荒謬絶倫本案事關長警連帶被控虚實均應澈究仰候令區傳齊一干人證解廳訊明核辦可也此批 
　　徐箴寳批據呈該民髮妻婁氏被流氓蔡阿金引誘拐匿該被告人旣住居租界以内如果確實有據以原就被自應報請該管捕房拘訊解辦亦何必舍近而求遠多此一舉且來呈未列被告住址更無從着手仰即遵照批示辦理所請拘傳引渡礙難照准此批 
　　孫玉祥批據呈該民之妻阿翠不守婦道各節但旣經由區交給該民領回在夫權監督之下自可從嚴管束至稱周華封勾串等情此皆過慮之詞毫無影響將來果有事實發現儘可隨時控告殊無備案之必要所請應母庸議此批 
　　全圖安批呈悉查本案前據五區警署單解轉據虹口捕房片送周渭載控被全圖安全和興串同周徐氏捲騙金銀飾物鑽戒元箱等件逃逸一案到廳發科訊明爾與和興實有串通周徐氏捲騙情形現正押候移傳訊究爾若問心無愧儘可挺身到案發庭對質是非曲直不難一鞫而明斷非一紙呈詞空言申辯所能完案至周徐氏一口現正備文迎提仰速尅日投廳聽候歸案訊明核辦如果長此遷延則顯見情虚畏罪惟有令行通緝終有獲案之一日孰得孰失早自爲計所請各節不准特斥此批 
[介紹新刋]  
　　商務印書館英語週刋第一百六十期業己出版昨承惠贈一册書此誌謝並爲介紹 
專件 
[上海銀行公會章程（再續）]  
　　第二十六條本公會與董事間如有發生意外衝突時其關係董事應暫退避其缺額須由會員中選一臨時董事充之 
　　第二十七條本公會設文牘員及辦事員數名承董事部之命辦理會務上項執員之任免以董事部執行之 
　　第二十八條董事部如有事須諮謁評議員時得隨時徴集各議員之意見 
[第二節會員會議]  
　　第二十九條本公會之會員會議分經常臨時兩種 
　　第三十條經常會議於每年一月及七月由董事部召集之 
　　第三十一條臨事會議董事部認爲必要時得召集之凡有全體會員五分之一以上會員將會議目的通告董事部要求開臨時會時董事部得召集之 
　　第三十二條凡召集經常會議時須將應議事項於十日前通各會員　　第三十三條會員會議上所議事項祗限於通告書上載明之件但經到會會員三分二以上之同意不在此限 
　　第三十四條會員會議除全體會員外須有全體會員過半數出席時方可成立　　第三十五條凡會員不能出席時可照第十三條委託代理 
　　第三十六條會員之議决權每員一權 
　　第三十七條關於所議事項與會員本身有關係時該會員無表决權 
　　第三十八條會員會議之决議除特别定有限制外得（下缺） 
　　第三十九條會員會議之議長以會長或副會長充任之會長及副會長皆有事故時由出席會員中互選充任 
　　第四十條會員會議之議决事項記於載於議决錄由議長及書記董事署名後存於本公會所各會員於辦公時間内得向本公會索閱譎决錄各項案卷及帳簿但不得移出 
[第三節會計]  
　　第四十一條本公會結帳之期定六月三十日及十二月三十一日 
　　第四十二條董事部於召集經常會議之十日前須預備左例各種報告文（一）財産目錄（二）會務報告書（三）收去預算及决算 
　　第四十三條董事部須將前項報告文件提出於經常會議請會員之承認 
　　第四十四條前條所規定各種報告文件由經常會議通過後須保存於本公會會所 
[第四章公會會費]  
　　第四十五條凡爲本會之會員及續經本公會承認入會之會員均有擔負本公會 
[會章所規定出資義務]  
　　第四十六條前條分擔資金分爲入會費及經常費兩種 
　　第四十七條本公會員之入費每員銀洋一千元 
　　第四十八條經常費由蜚事部編製預算交會員會議通過後由會員分擔之 
　　第四十九條預算案通過後姑入會之會員應自取得會員資格之月起按月出資其費必須在入會後一星期内繳納 
　　第五十條凡爲本公會之會員不得要求償還其出資額 
　　第五章定章之變更 
　　第五十一條本公會定章如有修改之處須得全數會員中三分之一以上之會員提議經會員議之議决後行之土項議决須得全體會員四分之三以上之同意方爲有效 
　　第六章公會之解散 
　　第五十二條本公會依會議之議决欲行解散時須經全體會員五分四以上之同意行之 
　　第五十三條本公會内附設銀行俱樂部其細則另訂之 
　　民國七年七月五日通過 
來件 
[中國體操學校校長徐一冰上全國教育會聨合會書]  
　　全國教育大會諸大教育家公鑒大　開幕全國光榮濟濟多才熱忱碩盡此後教育之進行一日千里其幸福爲何如哉下走濫竽體育界十有五年自創辦中國體操學校以來亦十有一載矣祇以人微言輕未能有所規樹連日閱報載有人會各議案其中關於體育方面者日有所見私幸此飄摇無定之體育界經此大會之研究必有一番整頓也乃尚未見有整頓案而競以推廣爲急務下走不敏實不勝疑慮焉兹就下走個人之意見妄獻蜀　諒教育大公當不致爲諸大君子之所唾棄今所謂推廣體育者當然於原有之範圍之目的而推廣之也敢問我國今日體育之範圍其形式究何似圓形站方形乎三角形乎要必先有其形式然後就此範圍而進行庶幾擴而充之大而明之俾能造乎其極又敢問我國今日體育之目的其方向究何在東西乎南北乎要必先有一方向然後認定其　由庶幾得寸進寸得尺進尺俾有　目的地而後止故推廣云云必有其範圍目的之可言也設己有範圍焉己有目的焉而前之所計盡者其利弊如何究竟能否適用於今日是則我全國教育大會所亟宜研究而整頓之也夫近今學校體育上之種種謬點在諸大教育家豈竟一無所聞一無所知乎下走謂今日如不提議體育案即亦己矣如必提議及此當先以整頓學校體育爲先務而於規盡範圍確定目的之中更當以國民學校之體操科爲根本上之研究如學校的體育不能見發展不能得信用則亦安能推廣而進於社會的體育乎故提倡公共體育塲案遠東運動會全國選手聨合會　全國體育會棄推廣中華新武衞案等縱爲時世之要求而不能不竭力推廣其如空　浩大無源可尋何且即成事實亦不過如海市　樓仍在虚無縹緲之間蓋無學校體育根本上之計盡即爲無源之水無本之木也今日之學校體育即以江蘇一省而論其表面之發　人皆稱爲全國之冠而江蘇入亦自詡爲首屈一指者其實内容之紊亂之腐敗反不如他省之不發　而尚能循規蹈矩也歐化所入不管其是非一以新爲從國性所在不講其理由一惟舊是斥視少數人之比賽爲重視全學校之體操爲輕故考察中等學校以上之學生問其性質强者多驕横弱者多畏縮證以生理强者多心　　弱者多軟弱病嗚呼此風此弊勢將蔓延於他省而流毒至於小學校其害甚烈其　靡窮此而不加整頓尚何推廣之可言今我全國大教育家共同討論倘亦無正當之主張一任其如舟行之無舵車行之無軌變本加厲夫復何言下走非敢蔑視歐化也以十餘年之輕騐默察我國學校體育之程度尚未敢謂爲脚踏寳　根本之所在總當以陶養多數之健全國民俾與學問道德同趨並重如是庶爲學校體育之正宗學校體育旣得其道則推廣於社會體育自易着手也兹將敝校之宗旨以及對於各學校體育之設施列表如左藉陳大概專指學校的體育而言也惟諸大教育家不吝教誨彿正一切總之國民學校之體操科案師範學校之體育案務求加入議案而研究之勿以事小而輕忽之也 
[學校體育之設施表]  
校别　　　　體育之性質體育之設施　　　　　　　　　　成績 
　　國民學校　 
　　護持其天然成長宜和緩尚活潑　　 
重遊技（行進法（表情法））競爭法）兼授簡易體操（各個操）（應用操） 
　　　　　如上所定確能整齊活潑 
　　高等小學 
加强發育由和緩活潑中漸進於勇敢耐勞 
重普通操减少遊技時間加授兵式基本教練课外運動重在規則不尚技能尤當注意於團體法 
如上所定能于整齊活潑中漸增其嚴肅態度 
　　師範學校　 
　　爲一己謀健　爲教育增幸福小學校之緩和勇敢當兼而有之 
小學校教材無一不當實習且必詳加研究隨時試教兵式注重一排教　课外運動器械　術爲主田徑賽爲輔方法規則　當明瞭 
重小學校教材兼一己之運動均當表示整齊議肅之模範 
　　中學校 
　　鍜鍊其體格發揚其精神堅忍其心志養成軍國民 
重兵式教練兼普通各個棍棒木環加授器械拳術課外運動當重田徑賽惟必意規則能普及金體爲宜 
如上所定於整齊嚴亷中當有尚武精神 
　　專門學校 
除體操專校外如農工商美衞法政醫學等均以普通健康法爲主兼矯正術 
兵式教練外宜注重各個體操及醫療體操課外運動宜以普通器械爲主如秋千浪木跳箱小雙槓肋本平均台等之數種皆足以矯正個人　幹四肢之偏頗 
如上所定以體操爲主當注意各專科之偏頗以矯正術爲適當之補救 
右表僅及大概凡所有教授細目各科教材教授方法以及各項體操理論遊技釋例等敝校均有講義倘蒙金國大教育家不棄採納芻蕘同人等自當按期修正呈請大會審查轉呈教育部審定以期全國學校體育之統一然後推廣社會體育進謀遠大之計畫是豈下走私人之企望哉要亦我全國人民所同翹道者也臨盡惶悚毋任感盼謹白 
雜評二 
[鄉射（訥）]  
　　鄉射典禮古禮也古之時講仁興讓於雍容揖遜之餘乃行此典禮以示庽讓於爭之意孔子曰君子無所爭必也射乎除射之外一無所爭可見古人之風尚矣乃至今日則無往非爭私利之見中於人心遂至日日以相爭爲事幾無一以讓聞者古今人之相反竟至如是耶吾聞愛儷園之行鄉射古禮而不禁起無窮之感焉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百問 
[身體與動] [  去名]  
　　人有身體最要之點厥維能動假使身體之上有一部分不能動者即爲一部分之殘廢假使一半不能動者即爲半身不遂假使全身内外均不能動者即謂之死而身體之用盡是故動者身體所决不可少者也然而有身體之人每不喜動與其多動甯擇少動與其有動甯擇無動名之曰安逸稱之曰有福豈與身體之原則不相符歟抑别有其因歟是曷以故 
老申報 
[三十年前之烟市說]  
　　（見光緒十年四月十一日） 
　　自道光季年中外通商而洋藥一宗載在和約遍中國十有八省城鄉市集不特土行土店密比如林即鴉片烟寮亦到處開張供人吸食不復如從前之高懸厲禁王法森嚴矣顧行店不具論即以烟館言之各處亦皆有别他處之烟館惟破屋一椽殘燈數盞而己床舖則污穢狼藉槍斗則敗　凋殘入其門者亦惟無賴之徒厮養之卒横陳一榻短笛横吹迷迷糊糊若睡若醒稍知自好者蓋未嘗一問津焉獨至上海而烟館一業幾爲生意之大宗裝潢則富麗繁華伺應則伶俐便捷其爲客也亦多墜鞭之公子走馬之王孫陶冩閒情消磨長日非必欲求過癮然後問鼎而來以故如法界之南誠信清芬堂英界之北益泰更上一層樓醉樂居美界之凌雲閣其裝飾之精工屋宇之華美器物之細巧陳設之整齊類皆竭千萬金資窮數年心力而後無微不至精益求精而其生意之佳即尋常大典舖大行號大錢莊亦不能望其項背統計英法美三租界内極大之烟館除以上所云之外尚不下百數十家每家於一日夜之中極少開燈一百五十盞每盞烟茶小賬極少一百數十文則所入己有二千數百千其他小烟館棋布星羅實不可以僂指計合而算之則一日之内所費當不下萬餘金以無益之費而日多至萬餘金不幾爲銷金之鍋陷人之阱哉 
益智新畫 
[  （楊北濤）] 雙扇玻璃窓（像田）鑤（像甘） 
新拾遺 
[收藏郵票之價值] [  佛初]  
　　英國發行郵票之始在西曆一千八百四十年其後世界各國繼續發行者共有四萬二百種之多 
英國舊郵票最有價值者如一千八百四十年英領莫林阿司發行一辨士之橙色郵票約值一萬元同年同處發行二辨士之藍色郵票約值三千元又一千八百五十年英領克安辣發行二仙令之桃色郵票約值一萬元同年同處發行一仙令之郵票約值二萬元 
上述各郵票中英人狄育烏恩藏有兩種未經使用者其一據嗜古家品評可值三萬六千元又一於數年前爲英之今皇買去與以代價一萬五午元云 
日本明治四年始有郵票彼時印刷紙質彫刻均極粗劣然今之好古家仍視爲珍品如明治五年發行二十錢之紫色郵票現可值一千五百元明治七年二月發行之八種郵票亦在二百元左右 
日本喜蒐集郵票者亦頗有人其最著聞者爲伏見若宫勸業銀行之藤原氏三越之小川早男及柴由氏郵樂會之木村氏大阪之杉内山本仙臺之福田氏能登之富江氏彼等所藏者均在一萬種以上云 
[世界小新聞]  
　　○一門盡忠衞國澳洲陸軍中有軍曹裴恩者昆仲十一人皆爲國服役五死於芒斯一死於布勒柯爾一死於法國某處二死於南斐之役一於芒斯之役失一腿仍生存父爲陸軍中佐今管理比斯策之打靶場年己七十有八矣裴恩於一九一四年宣戰之後一日在雪黎應募出征韃靼海峽登陸之際負重創目盲九星期耳聲十星期口瘖四月有餘一日在雪梨觀劇劇中情節離奇不覺驚而失聲因復能言[  箴]  
○燈料之代用品自歐西大戰以來石炭木才等之燃料各地大有不敷之恐慌而熱帶地方如埃及印度孟支莫州南亞非利加加魯地方異想天開研究直接利用太陽熱以節約燃料刻下方可着手進行云 
○樹皮之新利用美國近刋之林業雜誌謂樹皮一物首先森林家除作燃料外無他用途而現今可用之以爲新式葺屋材料及抽出單仁以爲鞣皮用而殘滓以製壁紙噫眞工業界之福音也 
[讀史剳記之一節] [  壽]  
　　盤古以來稱皇者三稱帝者五稱王者三始皇并天下自以德兼三王功蓋五帝乃兼用之後世襲而稱之而以王封其臣遂爲萬世不可易之制是亦世變之一端也帝王之制作號令載於書者典謨訓誥誓命是己至秦以命爲制令爲詔帝自稱曰朕爲上之所尊臣民不得與焉亦世變之一端也 
唐虞之時五年一巡狩周十有二年王乃時巡所以省方觀民非爲遊樂也始皇頻年出行遊蕩無度今年巡隴西明年上鄒嶧繼至沙丘死而後己嗚呼假望秩省方之欲以濟其流亡之欲卒至於民怨盜起覆祚隕身可哀也矣 
漢高祖謂項羽曰吾翁即若翁此語理甚長左傳齊敗於鞏晋人欲以蕭同叔子爲質齊人曰蕭同叔子非他寡君之母也若以匹敵則亦晋君之母也孟氏曰殺人之父者人亦殺其父然則非自殺之一間耳高祖之語與此暗合史稱不修文學而性特逹此類是也項迄不殺太公有感於斯言乃知鷙猛之人胸中未嘗無天理特在有以發之耳 
楚之擊漢也非身在行閒則不勝田榮反齊地則必自擊之彭越反梁地則又自擊之雖所向摧破而兵力疲矣故漢一舉而覆之垓下自古以弱敵强者句踐樂毅漢高皆善用此法以取勝 
[中醫之時疫談] [  俞丹林]  
　　昨閱報載有屠子香君代表紹屬時疫災情鄙人本紹産一因桑梓關懷一因名忝醫界保護人權分在不敢辭耳如所云起病初帶咳嗽實因當此陽明燥金在泉之歳氣人民感此秋燥無伏邪者即爲燥傷本臟不致化火見症咳嗽惡寒身熱頭痛當此之時治以杏蘇散即可取效失此不治燥氣凝結經久不化必當寒傳腸胃大便不行亦若神昏讝語當此之時須宗未從熱化下之以苦辛熱法倘因長夏伏者燥氣雖爲小凉易從熱化其盤踞上焦也清竅失利目赤齦脹當治以翹荷湯或清燥救肺湯一帖可瘥此際失治必見下利所利者純屬肺部化原不死安迨鄙人宗此法歷年治愈者不知凡幾古云樂雖出於醫手方多傳於古人若己經效於世間不必皆從於己出每見今之醫者動手輒云傷寒任用大辛大熱發表如遇此症能不速其死者不可得也貴大主筆重抱人道主義即將此篇賜登來函一門或可挽救將來則出自仁施不淺矣 
小說 
[偵探奇遇] [  常覺覺迷同譯]  
　　言次忽改容曰此一萬二千元之鈔幣即予給君一年之薪金昨日君雖緊隨予後然予卒得脫身君乃未知此欵提自何處者又曰此五千元君亦未知其來處然而此外尤有五萬元也言次探懹出其鈔幣曰吾人契約亦不須訂矣老夫即以此六萬七千元給君惟其中五萬元君須存入銀行事而成功君即提用事而不成將來仍須返予今君當信吾昨日之言爲不虚矣賽鷹至是滿呈詫容曰吾人素昩平生丈乃貿然以此鉅欵付予實使予詫疑不置老人曰君亦何詫之有老夫欲得一誠實之人寄以一事吾旣信君誠實可靠不妨即以金錢如數付君否則吾事亦不託君矣予縱一時老眼昏花以致所託非人則此戔戔者於予要亦無傷然予對於而父未免失去幾分景仰之心是則予深爲可惜者耳賽鷹聞語心乃大動莊容曰丈其展懷小子縱不肖决不有玷父吾令譽今丈但給予五千元費用一月薪金丈有所命予必竭誠爲之老人曰君亦無用謙讓須知老夫年事耄矣旦暮且死而予膝下猶虚予與而父雅有交誼君將來或爲予繼承之人亦未可知也今予且以一段傷心事爲君細述君其聽之其中實有兩人初極快樂卒遭悲慘之結果此事老夫在日須守秘密俟予死後君事己告成功始能告之一人君其識之賽應唯唯而老人己續曰老夫生長南部而予父母俱甚貧困予則刻苦讀書其後入北部大學校中就學畢業而歸復習法律得爲律師出庭而後聲譽雀起嗟夫當時予設無不幸之遭遇則今日者予之聲譽且十百倍於曩年矣其初予遇一女郎名露西者美麗無匹直如天仙化人女郎家世雖非富有然爲吾南部舊家門第　閱女郎父母僅此一顆掌珠女郎之父曰黎德大佐賦性頑固尤勢利當時有一少年潘萊詩者方居城外數里此人亦爲舊家門第與女郎相捋而家世過之其後予與女郎起爲情愛庸知彼潘萊詩亦方愛慕女郎潘萊詩爲人無賴好與人决鬭嘗有兩人遭其毒手斃命渠恃金錢爲護符故亦無人敢發其奸又好博博固人情之常而潘萊詩則常至新奥林司與一般博徒爲伍設爲局騙詐取人財予固稔知其爲人然予厚道待人未嘗爲之宣揚潘萊詩則以予爲其情敵之故必欲中傷予也初則與予結納視同莫逆其後誘予入其秘密社會予實未知其鬼蜮竟允諾之嗟夫予入會之日而不幸之事遂追蹤予而至矣（未完） 
[自由談之自由談] [  不冷]  
　　近時人性之所趨可以戲與小說占之大抵由細密而入於粗悍去内工而驅於外表蓋戲與小說皆悅人之具欲使人悅而不能有眞實之力量則不得不於外表之發揚求人一時之快而千怪百奇之苟且法無所不用其極矣 
 
 
 

Page 15

 
 
   
 
 

Page 16

 
 
   
 
