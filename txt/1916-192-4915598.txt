# 1916 - 192 - 4915598

 

Page 1

 
 
   
 
 

Page 2

 
 
時評 
[國事與商業（冷）]  
　　中國國事之所以不淸明者以國事認做一種商業故也古人有言爭名者於朝爭利者於巿以國事爲爲名之具古人已不肖矣今人且不爭名而爭利不爭利於巿而爭利於朝於是以官爲巿而國事何堪設想哉 
　　閱者以我言爲過分乎試觀舊官僚舊政事之由捐納而成者無論矣更觀革命至今運動軍隊也如商取消機關也如商每解一結必索價若千許價若干謂之非商而不得國事之於商業不啻并諸一談矣嗚呼尙何言哉 
　　今者擁護共和之革命首事諸人類皆宣言不貪權利爲職志此風或可稍革苟能若是國事其庶幾矣 
[命令]  
　　七月十四日大總統申令自變更國體之議起全國擾攘幾陷淪亡始禍諸人實尸其咎楊度孫統筠顧鼇梁士詒夏壽田朱啓鈐周自齊薛大可均著拿交法庭詳確訊鞫嚴行懲辦爲後世戒其餘一槪寛免此令 
　　又令交通銀行代理國庫所發紙幣由政府擔保疊經申令在案該行爲總理梁士詒現因案交法庭訊辦係箇人犯罪行爲與該行無涉應仍照常營業著由財政交通兩部轉飭該行遵照此令 
[專電]  
　　北京電始禍楊度孫毓筠顧鼇梁士詒夏壽康朱啓鈐周自齊薛大可均交法庭詳鞫嚴辦餘槪寛免聞發表原因恐國會開後牽涉多而下手難故交部轉廳範園極狹 
　　北京電懲辦始禍申令昨收回仍照下惟加梁士詒個人犯罪與交行無涉一道並發 
　　北京電楊度等八犯院己密令司法衙門咨行政機關通緝 
　　北京電法部長訂明日召總檢廳及各審檢廳員開會討論懲辦始禍八犯手續 
　　北京電傳聞孫毓筠已入日本籍 
　　北京電沈銘昌有免職息晉省長擬景耀月 
　　北京電龍覲光昨到京稱濟光决離粤 
　　北京電中國銀行總裁徐恩元因引用外人監督財政北京輿論反對遂宣言已運動某方面成熟藉此自固 
　　北京電湯薌銘昨晚抵京即向公府報告 
　　北京電尹昌衡就軍事顧問 
　　北京電華富股東舉發姚錫光侵欵詐財請財部查帳並向法庭起訴 
　　北京電王達辭京尹許元震有望 
　　北京電王家襄將參院内部組就今晨出京 
　　北京電兩院議員已入政界不願再充者開會前聲明俾傳補其願再充議員者務有日（二十五）前報到照給證書 
　　北京電段總理提出修正軍法會審組織案及陸軍刑事條例審查案今日開始討論 
　　北京電元首親擬兩大案備交國會（甲）全國信用政府案（乙）各省維護政局案擬開幕日蒞院說明大體 
　　北京電元首函交三要件拱扈衛軍改編案湘粤軍事調停案西北防軍增減案國院遵即付議 
　　北京電段總理以憲法未就主將約法修正 
　　北京電黎總統聘傅增湘爲敎育李盛鐸爲外交顧問 
　　北京電叙官令亦主取消 
　　北京電亞細亞報已盤出 
　　北京電南方已允撤軍務院 
[譯霣]  
　　北京電昨夜發表命令諭捕帝制罪魁楊度孫毓筠顧鼇梁士詒夏壽田朱啓鈐周自齊薛大可餘者免究發表後旋即撤回大約今夜再行頒佈加入數名並宣明梁士詒釀成交通銀行現狀之罪命令中所指諸人皆已及時辭職刻安然匿居於天津等處租界（十四日）字林報 
　　北京電英文京報所載行將發行之國民黨報紙延聘西人唐納爾德氏爲主筆一節不確（十四日）字林報 
　　北京電四川消息謂滇軍已佔領隆昌内江刻向成都進行（十四日）路透電 
　　北京電華人消息云中政府刻擬在京開軍事特别大會妥議最後處置軍隊方法每省各派代表二人與議聞此議已由蔡鍔唐繼堯陸榮廷贊成（十四日）路透電 
[東方通信社電] [  （日本人組織）]  
　　漢口電湖南軍政民政之基礎未定地方仍覺不安駐長沙日英美三國領事因特往訪都督劉人熙警告維持治安保護外人（十五日） 
　　漢口電長沙都督府特開大會議决拒絶陳宦來湘督軍並挽留陸榮廷（十五日） 
　　漢口電陸榮廷因不欲干涉湖南之内政故由衡州退回永州廣西全軍亦由湖南退出（十五日） 
　　漢口電王督軍昨派駐武昌第二師之砲兵一隊步兵三中隊機關槍一隊前赴新堤以防湖南亂兵侵入湖北（十五日） 
　　北京電山東省長孫發緒經黎總統慰諭令其就任難以固辭故决就任聞定數日後赴任（十五日） 
　　北京電北京傳聞孫洪伊於此間任命内務總長之前已有來京之報（十五日） 
　　北京電懲辦帝制禍首之命令發刋政府公報旣印刷矣忽止其公布旋將命令改正發表增加禍首人名以期盡法而滿南方要求之意（十四日） 
　　東京電俄國前派大公來日日本今派閑院宫親王赴俄答禮應帶隨員現正由内閣與寺内伯交涉伯之諾否目下正考慮云（十五日） 
　　東京電日德戰役貴衆兩院議員行賞擬援日俄戰役之例即叙各議員以勳四等（十五日） 
　　東京電俄國議會於禁止奢侈品輸入案尙未議决惟俄國政府必期通過該案各地商業會議所亦贊成政府之意是以今期議會必能通過政府案無疑（十五日） 
　　東京電日本新簡駐華公使林男爵及駐美大使佐藤愛磨氏近將赴任大隈首相於今日午後在官邸設宴爲兩使送别（十五日） 
　　東京電日皇及后定於八月三四日幸日光御用邸避暑（十五日） 
戰電 
[（英人路透電）]  
　　巴黎電今晚公報云末斯河右岸沙維勒境砲火頗活動餘無可報之事（十三日） 
　　巴黎電今日下午公報云沙維勒砲隊甚活動敵軍在愛恩河北面進攻兩次卽爲法軍機關槍所阻他處無重要戰事（十四日） 
　　倫敦電今晚海格將軍報稱雙方終日發砲交轟英軍經猛烈之步軍戰事後非特足以維持壓力且在各地點前進英軍獲德軍霰彈砲一尊與其子彈將用以轟擊敵軍（十三日） 
　　倫敦電海格將軍報稱今日拂曉英軍進攻敵軍第二防線破其廣四英里之陣線佔據固防之地點數處大戰正在進行（十四日） 
　　倫敦電法境報館訪員營路透訪員電稱據最近消息英軍已佔據倫格伐爾村大巴桑丹村及廓淸塞洛萊叢林戰地天氣甚佳 
（十四日） 
　　倫敦電英軍大本營路透訪員電稱今晨英軍獲勝消息業已徵實英軍損失不大敵軍紛紛投降有聯隊司令一員及參謀等均爲英軍所俘今晨九時止英軍除佔據上述各村外且尙奪獲小巴桑丹村哇維萊爾村周團戰事仍在進行該村幾全入英軍之手敵軍回攻英軍新陣線數次均未得利英車現正修繕得地之防務英軍士氣甚壯（十四日） 
　　彼得格勒電今晚公報云土軍已由貝布爾東面之高地敗退瑪瑪哈登俄軍之攻勢現方順利進行夜間激戰後已佔據高地多處土軍在瑪瑪哈登東南取攻勢受挫而退俄軍仍在進攻（十三日） 
　　倫敦電晨報彼得格勒訪員電稱内閣各員已赴大本營外間頗多評論有勢力之各界皆謂奥國如再露單獨媾和之意則當爲協約國所歡迎又謂協約國商定將來媾和條件之基礎今已至其時云（十四日） 
　　倫敦電官中宣稱協約國軍械大會今日開會審查俄國所需軍火之豫定案歷四小時之久已得滿意之解决該會後乃研究意國所需軍火問題（十四日） 
　　海牙電國會通過延長國民軍役期之議案陸軍大臣謂交戰國和平之觀念愈深則荷人當愈愼重以破侵犯荷蘭土地之謀（十三日） 
　　羅京電德奥因協約國攻勢大爲驚擾極欲知羅國之志趣羅人主張羅國加入戰局之輿論日高報紙對於聯軍前途頗抱樂觀（十四日） 
　　倫敦電協約國代表刻在倫敦舉行重要之財政會議（十四日） 
　　巴黎電德軍回攻康太爾美森林一役損失一萬二千人之多足見德軍之注重該地 
（十四日） 
　　紐約電官場消息謂法國借欵美金洋一百兆元已在此間訂成（十三日） 
　　紐約電摩根公司與白蘭公司發表關於法國借欵之報告謂美國聯合公司將改爲國外股劵公司發行美金九千五百萬元之債劵年息五釐三年贖回以阿眞廷瑞典腦威丹麥瑞士荷蘭烏魯瓜埃及巴西西班 
 
 
 

Page 3

 
 
牙及坎拿大貴比克省應付之債欵與蘇彝士河公司之股份美國聯合公司之股票爲擔保品衆料此項債劵將在紐約股票會社發行（十三日） 
　　倫敦電雅典路透訪員電稱太土伊森林倐兆焚如延燒數十時皇宫與附近之防營皆被燬且死若干人内有軍官數員希皇希后已率眷屬避居加菲西亞皇弟邸中（十四日） 
[公電]  
　　蔡松坡請假養疴電梁任公先生鑒　喉痛自德醫阿密司施治後瘇痛更甚飲食俱難下咽發聲更微悶楚殊甚精神亦覺萎頓阿已回渝據稱蜀中無藥且天候不良勸早赴滬療治否則恐陷啞廢等語前得督川命即電呈中央薦羅佩金自代如仍用軍巡舊制即以循若分任巡按一席迄未得復繼復電請假數月以羅佩金暫行護理亦未報可卽部中將領及川紳代表亦多方尼吾行此種惡作劇實所不解自度症候已由慢性而成頑性若再荏苒不治縱無性命之虞亦必成啞萬望吾師爲我切電中央速予解職俾得東渡養疴川事有羅戴擔任可保其必能翕然無間漸就安理周王小醜經驅之以兵現已窮蹙日内當可就範併聞　叩 
　　梁任公復劉督軍之通電北京分送參議院衆議院國民公報館英文京報館并轉各報貴陽劉督軍並轉唐蔡戴任岑陸陳諸公鑒劉督眞電追述衆議院副議長陳君國祥參預首義功績字字核實無任欽佩去冬滇黔舉義固全由唐劉任諸公忠勇　舉神機獨運亦賴京津諸賢苦心戮力戴循若偕王伯羣由滇黔入京專在與超及松坡商護國軍方略即同寓火道口陳君宅中伯羣信宿即行此後迭次秘密商議惟蔡戴及蹇季常湯覺頓並陳君與超六人徐佛蘇旋加入時京津偵騎密布此七人之危苦可想其間與滇黔通電多賴陳君幹旋蔡戴南下各事多賴陳君料理起義後京中消息全賴蹇陳兩君隨時詳報俾滇黔得防維應付其賢勞堅卓視從軍者未遑多讓此皆事實超敢證明又參議院議長王君家襄於帝制發生後卽請假南下超在滬時義軍初起旋託王君北行偵察與蹇陳及梁君善濟共事同歷艱苦此爲劉督所未知謹一併據實陳明藉供秉公審查之助梁啓超叩咸 
　　四川劉湘等來電各報館鈞鑒文日致崇武將軍電文曰成都周將軍鈞鑒麾下督理四川軍務命自中央陳都督迭電歡迎原無惡意雖雙方前途軍隊不免稍有誤會競爭然兄弟鬩墻旋卽氷釋交替之際悉出和平惟當其在途電信不通中央萬里難查眞象策令麾下入京亦爲調停川事起見湘等以爲麾下必取懷而予旣可以償生平擁護共和之素心兼收退讓之美譽不意以救民之眞誠釀成害民之實事誰生厲階演此慘劇麾下環顧邑里傷殘生靈塗炭撫躬自問能勿汗顏湘等追隨有年素稔愛國愛民出於天性伏望戢一時之客氣保永久之勛名敝屣尊榮停戰交代宣告天下歸命京師黎公長厚芝老公忠追念前功决不忍賢能失位倘再游移禍機愈烈勝負之數原未可必麾下即勝如桑梓糜爛何湘等旣宣布與麾下脫離關係本欲不言然屬在舊僚不得不再進忠告惟麾下圖之臨電不勝迫切惶恐之至等語特聞四川淸鄕軍司令劉湘四川重慶保安軍司令王麗中率所部軍官等同叩元 
　　梅屬旅汕紳商電各報館均鑒卽日迭接梅縣興寗紳商急電謂龍督派兵突襲五華大隊已抵蘅關所至焚掠土匪乘機滋擾乞就近請莫總可令撥兵保存桑梓等情竊龍李兩軍衝突莫司令奉明令酌帶所部前往調停今龍督竟乘虚襲繫有意挑釁糜爛地方實屬弁髦明令事機迫切乞迅電阻止以解倒懸切叩梅屬旅汕紳商李次温韓韻濤許雲儔林伯舉吳宗嶽陳世鏐温天籖陳冠球張化新古作梅陳夔華謝冠曹王質良謝慶軍熊軍銳梁冠英等同叩删 
　　閩人請罷李厚基胡瑞霖電北京黎大總統鑒李逆厚基擁兵禍閩違法濫殺閩民痛疾昨見明令又益以貧殘之胡瑞霖長民政閩人何辜忍令益陷水火望俯順民意速撤李胡另簡賢能閩省幸甚旅滬福建公民黄展雲陳羣林袖湖林昇等叩元 
　　晋國會議員請罷沈銘昌電北京大總統段總理鑒沈銘昌帝制罪魁國人共棄未聞懲辦遽合長晋新政之汚晉人之羞請俯從與論另簡賢員旅滬晋國會議員張瑞璣劉盥訓劉祖堯侯元耀石寅年 
　　熱河國會議員致北京電北京黎大總統國務院鈞鑒熱河審判分廳經違法停職後官廳武斷吏胥貪縱黑幕之下控訴無門請提前恢復該廳俾司法獨立北方人民早享法律保障權利無任禱盼熱河旅滬國會議員王玉樹等庚　 
　　皖議員致北京電北京大總統段總理鈞鑒共和再造庶政維新凡政治冤獄悉當平反渦陽縣議員張瑞雲城區自治議長王百峯被囚渦陽縣獄無辜久繫在所宜矜祈即飭釋無任翹盼皖國會議員丁象謙陳策凌毅張我華王源瀚章兆鴻叩寒 
　　曹亞伯致劉良生等電長沙劉人熙龍璋唐蟒諸公鑒湯逆禍湘與湯逆之黨皆罪該萬死然鄂商在湘素與政治無涉望勿株連是禱曹亞伯叩 
要聞一 
[西報勸中國速圖建設]  
　　十五日文匯報社論略謂英國陸軍大臣吉靑納死矣喬治氏繼其職矣世人莫不知之而獨不聞費蘭巨有爭奪此席之舉動如中國偉人之所爲者其故何哉則以英國有言出法隨之一人也中國則不然袁氏死後雖繼位有人而大權不屬一般政客非鬧黨見卽爭私利黎氏無兵不足以平蜀粤之爭推其能力不過頒佈命令寄發要電爲政客勸駕而使一星期前之命令果能迅速完全見諸實行也則在今日困難已可解决奈記者迄今尙未聞此次命令之奉行粤事日惡盜賊横行商務蕭索財政空乏全省情形幾同化外地方糜爛者固不僅廣東一省然以粤省受禍爲最烈此種亂事常見於中國歷史或爲不可倖免者奪亂即有調停敷衍粉飾終致决裂證往事習見不鮮故記者對於時局不願過於重視惟記者友愛中國責任所在不敢不大聲警告者今日中國非元明時代可比亦與淸初不同當時中國惟我獨尊無所顧慮治亂皆我自己事與人無干且亦無人過問第今日中國豈猶是昔時之中國乎今中國外有鄰邦内有僑客悉與中國安危有密切之關係所不利於中國者即不利於外人中外之關係旣如此中國誠不可不愼其步趨也世界有抛棄治國責任之二國焉中國盍取以爲鑒哉一爲波蘭一爲墨西哥他日歐戰告畢波蘭或可復興但亦必善治其國不生内亂不蹈前轍而後可墨西哥幸遇美國否則政權當已早屬諸他人矣惟智者能聽忠告記者願以此言質諸中國之爭私利者曰君之所行果得謂爲智乎 
[華人心理變更之要點]  
　　大陸報十八日北京通訊云政黨間雲霧迷漫尙未呈立即調和之氣象惟聞有識華人之談論則知華人心理今漸有重要之變更而知從前中國賴外國以自存之大誤華人非謂中國以此國制彼國而殺其勢力之法爲不智蓋中國軍力財力皆不若人保全獨立惟在採用以此制彼之敏捷政策此固中國之所知也設中國前不實施此策恐中國主權之尊嚴早已喪失不全爲某野心國所支配卽爲各國所分割但此策雖屬必要然未免施行過分至於無謂之極端馴至中國抱一妄念以爲某某國之責任在於保護中國以防他國之侵略今者有識華人漸知人貴自立不可仰望他人之扶持個人如此國家亦然華人旣有此覺悟目下之意見分裂妨碍穩健進取之國家政策者殆可消滅矣日本駐華新公使林權助之宣言大爲此間所注意華人頗欽佩其意見使日本對華政策將來果依林權助所主張者而進行則中日邦交必大有進步中日間眞正友誼本不難於成立邦交旣固彼此皆有利益第林氏之宣言雖足起人希望究未足消釋華人因二十一條要求而生之疑念然若林氏來京果有實權以展其調和兩國之主義則吾知華人必不遐棄也尤有進者日本如得華人之好意不獨可獲實際之利益且可得各國注重在華商務者之信任果爾則日本之獲益豈淺鮮哉 
[晉人張瑞璣等致沈銘昌書]  
　　冕士足下自聞公長晋之命下晋人迭次電阻詞意懇摰公具有耳目當有見聞具有心肝當有羞恥咸謂公决不西行矣比閱各報載公戒徒御别友朋興高采烈行將榮任國人聞之信疑各半瑞璣等與公無緣未獲瞻仰風儀然聞識公者云公體格模型儼然人也人同此心心同此理公縱不自愛亦當知晋人之愛公也公縱不自羞亦當知晋人之羞公也且晋人與公非有深仇宿怨也盛德如公國人欽佩久矣神州雖大何處是藏垢納汚之地晋人之不納公公理迫之也與其臨時而驅逐出境何若事前而嘉謀入告公若自信過深必欲張傘鳴鑼一汚我三晋河山誠不利於晉人於公又何利焉公精明練達夙爲僞大行皇帝所稱許公試審其始終權其利害當知瑞璣等之曉曉上瀆所以愛我公全我公也公且感媿無地矣公如不信請與公約公試舍晋他行他省尙有歡迎我公者是晋人之倡惡也晉人知罪矣若不容於他省而求容於晉公誠偏愛晋入矣然而晋人何敢當也晉人雖愚豈有觸鼻而不知香臭寓自而不知妍媸者况風化關於鄕里利害切於身家養鼠盜以爲奴聘淫娼以爲室彼盜與娼雖自誓淸白誰復相信公誠據此理推之設身處地代爲晋人計當不怨晉人之薄情也人憎公而公不自憎人惡公而公不自惡是公之自私自愛也固無足怪使化公之身而别爲一人頑鈍無耻日纏繞公之左右而不肯去公必厭而棄之矣公引鏡自照醜態何如必抵死欲作人眼中之釘何不恕也爲公計即不官晋未必無噉飯之地卽中國各省均不容公作官未必無可耕之田若必如滬上娼婦視淴浴爲常事今日從良明日下堂嗚呼誤矣公誠不知有廉恥公豈不知有利害前途在望公善圖之書詞近戇諸維鑒原旅滬晋人張瑞璣温壽泉劉盥訓李素侯元燿石璜劉祖堯范天民同啓 
[駐滬粤議員之茶話會]  
　　昨日下午二時粤駐滬國會議員假法界寳昌路尙賢堂請孫中山先生曁海上諸名流兩院議員開茶話會至者極盛首由易次乾君宣述歡迎辭略謂孫先生功業在人無俟贅述吾人所欽仰無已者一爲道德二十年來犧牲權利以利天下自任臨時總統至今聲名遍天下而布素依然一爲理想極高二十年前人聞先生革命之說無不詫爲怪誕而今竟見於事實則由今以推將來凡先生所理想當無不成爲事實三開誠布公先生無論何地何人何事無不一出以誠其吃虧在此其可敬可仰永爲吾人之模型者亦在此其他諸名流及兩院議員諸君皆於時局上負有重大關係同人有此機會相與交換智識榮幸無已云云宣述畢乃請孫先生登壇 
　　孫中山演說辭權利爲人類同具之觀念僕不能自外於人類何能獨忘乎權利故與其以犧牲權利獎僕毌甯以權利思想最切最大獎僕之爲可信僕自信對於權利二字尙能見其至公至大因大而遺小因公而遺私則有之牲犧則未也今承主席謬以此語相譽用敢爲諸君暢論之吾粤通商先於各地數十年以前歐舶之西來土貨之外輸無不畢萃於廣州故貨殖者恒不數年而成巨富南洋美洲之華商投資於美國鐵道事業者至夥重洋萬里跋涉求之如是宜可以自慰矣然一旦殗殜其子若孫析其所藏多金則淫於是盤樂遊遨盡喪其業眼前肥馬輕裘悉腦後路隅乞食者屢有所聞歷觀求利得利者曾不兩世而失敗矣其求之而不得者則以吾見聞最熟者莫如猪仔猪仔出口每歲幾四十萬能安全歸來者曾不易睹吾觀於此二者而突發良心上之主張非盡鏟惡政治而去之國民非特自身無權利之可言即幸及身而酬亦無有能貽其子孫者故蹶然欲起而改革之以綿吾全國同胞奕世不失之大權利二十年前僕以此種意思稍稍陳諸知己復有慨然贊同者但改革是一事改革後之政體是一事當時同志但知政治之當改革尙未盡政體改革之根本大計則所謂改革者仍屬易代之常軌或且從而亂之僕乃走海外雖厄於語文之隔閡而熟察其事事物物運以自動之靈悟輒覺心運神悟恍然有得繼讀其歷史掌故與夫學者研究所得之箸作乃知平生主張頗等合於西洋治國安民之大經歸乃以獻諸同志而改革之方針乃大定（中山先生演說至此忽出以和藹可親之諧辭曰我亦嘗效村學生隨口唱過四書五經者數年以後已忘其大半但念欲改革政治必先知歷史欲明歷史必通文字乃取西譯之四書五經歷史讀之居然通矣衆大笑）僕考歷史中國因地理關係宅居中土無國際戰爭而國内戰事又純爲爭一人之私位而起故力與同志謀以武力爲改革之手段爭國民權利之預備此時亦有譏僕爲得狂疾者其實因僕所爭之權利至大至公爲前此所未有當然爲人所目爲狂疾耳逮南京政府成立僕乃大負疚於國民僕自謂破壞非姘命不可姘命大難故願與同志身任其難建設則細條密縫難而似易且改革目的已達第一任總統不知者且視爲尊如皇帝故决意讓之袁世凱使天下知總統當如是因而樹民國之大本亦示以公僕之不當爭不必爭而世之君子有訾言僕以荒廢厥職者僕聞之滋樂（中山先言至此又雜以諧辭曰僕因不願人之爭總統而讓之籌安會居然亦不願人之爭總統而倡帝制可謂同志矣今章太炎君將發請治帝制罪魁電邀僕署名僕自維我即罪魁之一求人曲赦之不遑焉敢請人懲治因辭曰不署不署諸君聞此四字覺頗有哲學意味否衆大笑今當與諸君言建設矣國家如商業公司然股東贏利必無向隅之夥友若夥友僅謀贏其私利則股東蹶而夥友無立足地矣故謀國者無論英美德法必有四大主旨一爲國民謀吃飯二爲國民謀穿衣三爲國民謀居屋四爲國民謀走路衣食住爲生活之根本走路則且影響至國家經濟社會經濟矣國家生產力如落體運動有一與時俱進之正比例吾國號稱四萬萬人每人每日無不與路政有至密切之關係譬如吾人日日所見之車夫載重不過一百斤往來不過上海而日可得一元鄕間因路政不治苦力者擔二百斤走數十里日僅得數百錢耳此收入之影響也譬如人生衣食住之資料無不因運費爲低昻運費之低昻視乎路之通塞路政不修則所費益鉅此支出之影響也則是以論路政苟修全國之利年豈僅以萬萬計哉 
[南京快信]  
　　政府前日電張勳倪嗣冲謂現在南北意見融和共謀統一官吏黨人均係國民嗣後對待黨人應取寛大主義萬勿稍存苛虐之心殘害人道云云 
　　倪嗣冲近在蚌埠估工建築軍械子彈庫二所周駿不遵中央命令馮督軍請政府討伐以維威信 
　　前調來省之第五混成旅有仍開回淸淮駐防說 
　　六月份軍餉欠發十餘萬馮督軍昨函齊省長飭財廳即日籌撥 
　　政府將召集各省財廳長赴京開財政大會聞胡翔林廳長定下星期三北上 
　　軍民兩署昨接國務院電略謂奉諭新任督軍省長現當地方重要之際均勿庸來京晋見 
　　軍署師參謀長前赴滬商榷撤回防軍事頃聞已公畢回省 
　　聞譚延闓昨由甯乘車入京 
　　新華宫案之袁瑛昨由寗赴滬 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國會開會前之布置]  
　　此次國會開會内務部籌備國會事務局曾發出通告定本月十日起參衆兩院議員皆向該局報名此蓋沿用民國二年國會初成立時之辦法現兩院秘書廳皆已組織完成乃由籌備衆議院秘書廳之陳光燾氏向籌備局于局長交涉謂二年之向籌備局報到本係權宜之計今秘書廳旣已成立兩院議員當自向各該院秘書廳報到不必再經由籌備局于局長亦以爲然遂議定由籌備局及兩院秘書廳各具通告請兩院議員自向各該院報到所有兩院議員已在籌備局報到者計參議員九人蒙古三名直隸二名山西湖北河南黑龍江各一名衆議員四十人河南十二名直隸八名江蘇浙江蒙古各四名　東山西各二名四川廣西江西西藏各一名此外所有報到議員槪自今日（十三）逕往兩院秘書廳報到矣 
　　參議院議長張繼衆議院副議長王正廷已先後出京當二氏未出京以前大阪朝日駐京記者曾往叩以對於今後政局之意見王氏曰設袁再生存兩月由南方以實力斥去之而根本的厲行改革固可爲所欲爲今以病死之故乃以平和的貫澈南方之主張組織内閣一節吾輩與唐紹儀氏同意以爲可以逐步改善今雖力勸氏等入京而頃所得孫洪伊復電仍不欲輕率入閣後此如何結果殊難預斷國會以下月一日召集絶無困難選舉副總統時如舊議員人數不足可以候補議員補充之制定憲法當首先從事舊約法之不完全吾人亦旣公認之矣張繼氏續言曰國會開會後第一問題爲改造内閣及懲辦帝制派前者主張眞正之責任内閣戴文治派爲總理至懲辦帝制派問題山東之居正一派發表激烈之主張惟孫文主寛大設以此再動國内之騒擾誠非得策外人觀察中國前途多懷悲觀而其尤困難者則爲財政及軍政財政問題苟有解决則政治上之諸問題自較易於整理此則有待於友邦直接間接之援助者尙多也云云 
[閣員更動之箇中情形]  
　　交通總長汪伯棠决計不就雖經政府迭次派人勸駕而汪終無意入閣近政府以要政不宜久懸故調許俊人長交通孫伯蘭長内務而仍照前議以范靜生長敎育然孫范之能否就職仍屬疑問范長敎育之說前范在京時已與磋商范卒不願就而去則此次亦未必遂能惠然肯來孫之不就敎育本有羞與爲伍之言今其所謂羞與爲伍者猶未盡去則亦豈能自食前言降心相從故政府雖有此意而其能否成爲事實今總未敢决也唐少川對於外交總長一席辭之量堅大總統曾先後拍發四電殷勸駕昨日國務院會議以唐爲南軍方面中堅人物如果惠然肯來加入政界則南北感情易於溝通難决之端亦可迎刃而解因於昨日由院拍發要電再促其俯念時艱從速北上以期匡扶危局原電係由段總理領銜其陳許程張各國務　均一律列名又聞唐少川張蓉函孫百蘭汪伯棠四人之所以再三電辭者其中含有兩種原因一爲關於全體意見者此次内閣之閣員係隨意派定將來仍須經過國會追認之手續設是時不能通過徒貽短命内閣之誚一爲關於個人意見者唐少川現方爲軍務院外交代表不能於軍務院存在之時期中再任北京方面之職務張蓉西刻亦任職南方情形略與唐同孫百蘭以閣員份子不一致辦事必生掣肘且中國敎育界人才尙多一人去就於部務無甚關係也汪伯棠人極圓滑自知不能滿民黨之意且交通部　弊最深若非同系中人斷難插足其間不若辭去倒覺乾淨此又其個中不同之大槪情形也又　國務院人云新内閣之人物將來提交國會通過與否殊難逆料且現在各閣員之到任者祇仍半數段總理頗甚躊躇在事實上恐有不得不歸於改組之勢昨聞已與大總統秘密討論兩次擬在國會未經開會以前將各閣員分别改組一次一則以促善後各政策之進行一則以期提交國會後得以一致通過惟如何遴選人員之處則須俟唐少川孫伯瀾兩總長到京後再行商榷 
[懲治禍首之法律問題]  
　　段芝泉總理於昨（十二日）上午九時餘曾接到黎大總統蓋印密函一緘係由公府秘書廳代致國務總理者經段總理拆閱後旋召諸各部總長開密會議一次經一小時餘散議後段内閣逕詣公府謁見大總統一次内容甚密據聞確爲懲辦帝制禍首之問題黎公第二次提出政見請國務院議覆探之有仍先公布明令飭總檢察廳依法起訴之說先是某帝制報有議此爲司法機關之難題者其意謂新刑律一百一條之規定凡意國顚覆政府偕竊土地及其他紊亂關憲而起暴動者爲内亂罪據此則紊亂國憲必兼具暴動之要件内亂罪方能成立此次主張帝制者並未并起暴動檢察官卽無起訴之理由云云聞者均不勝駭詫以爲此種事件於法律上果不爲罪而一任其逍遙法外乎昨有某法學家解釋暴動二字之意義云據東西法學家之通說暴動云者有因多數之集合力而爲違法之暴行脅迫之意味雖未達戰爭狀况亦得爲暴動所謂暴行脅迫頗含廣義大而至於驅迫軍隊消除正當之反抗小而至於濫用警權壓抑反對之與論無一非屬違法亦無一不合於暴行脅迫之眞義此次帝制發生此等情事在在皆是其證據亦無不完備孰爲首魁孰爲執重要事務孰爲附和隨行裁判上毫無困難起訴權之時效律有明文更屬不成問題惟旣歸法律解决則對於某一部分人許其將功折罪萬無此理卽於政治作用上有必不得已之處亦祇可於定罪之後由大總統酌予特赦也至若新聞紙及其他出版物揭載紊亂國憲之記事在法雖不能構成内亂但最早發表主張及横肆鼓吹者是否合於一百三條之預備或陰謀犯似當酌量情形而定再近日頗有人爲某某辨護罪魁之名即某亦曾自云罪誠有之魁不敢當其實照法律上解釋首魁並不限定一人且首魁於律處死刑或無期徒刑而執重要事務者亦得無期徒刑今但問其人果執重要事務與否不問其加入之初是否出於本意也某君至此忽出以諧語曰水滸傳中梁山泊上之好漢其初無一不受人陷害被迫落草結果惡貫滿盈終不能不以强盜處罰事理如此不必高談法理也 
[解决時局之政治與法令]  
　　聞段總理於十一日下午四鐘餘携帶國務院本日接到要電兩件親蒞總統府内呈明大總統一爲肇慶軍務院致段總理者一爲馮國璋致國務院者軍務院電係聲明中央政府對於政治上無論如何改革軍務院尙難認爲正當辦法並謂以贊成帝制摧殘共和之官僚而仍使其盤踞要津把持政務是根本上已先誤謬政府不願順從輿情則已苟欲息事寗人除實行將官僚一律驅盡外别無討論之可言等語馮電係詢問中央政府對於目下危險時局問題究持若何方針措詞頗形激烈段總理以此項件國務院曾屢次答覆刻已窮於措詞故請由大總統親示大略以便分别核覆又聞軍務院派來到京之高方兩代表在表面難爲解决時局撤消軍務院種種要政辦法然其内幕尙有兩大要事之調查一係調查黎大總統有無受人牽制之情形一係調查現在職之舊官僚對於南方所具之行動以上兩大調查均係奉肇慶軍務院重要人物囑託指查者此數日來該代表連有密電發出大致係爲報告之件 
　　國務院法制局方局長遵段總理前交會同秘書廳長徐樹　及參議等員核照修正國務院組織令將各部新官制之通則併案釐訂用備提出國務會議取决後提交國會表决現徐方同諸參議等業將前項通則草案詳爲釐正業經脫稿十二日已將原草案及說明書等件呈請段總理披閱請即提出國務會議茲探得草案之要綱首爲恢復民國三年十月以前未改總統制時之各部通則原案爲標準參以未善各點酌加修正並將各該部對於國務院與各省軍民長官行政公署曁京中各機關之權限劃分淸晣又各部主任之主管政務與其他各部院主管政務劃分權限及主管事理又各部總長之發布部令等權責之規定約分九項聞均請附入各部組織令之官制中請速議决又據國務院人云段總理於日昨曾特交飭秘書應略謂約法恢復後所有應行廢止之法令甚多除已有明令公布者外其餘應在廢止之列者尙屬不少應即詳細檢查審議開列淸單呈請酌核務於國會開幕以前確定解决以便一律宣布命令而免將來　會之質問 
[中行兌現中之交行觀]  
　　中國銀行之天津分行原定昨日兌現嗣因國務院從中干涉突有中止之勢其後天津商團及紳董等咸請　隸省長朱家寳切勿阻撓朱氏俯順民意故該分行仍得照期開兌但津中兌現所共有兩處一在河北一在法國租界在河北者因被巡警横加干涉不能照兌在法國租界者則已照常兌付此事本答恩元氏所主張卽京行兌現事宜亦已竭力籌備蓋徐爲自身計欲減殺股東方面之反對耳　爲國務院所持京行兌現之說恐驟難達到又中國銀行近爲預備兌現起見將各處關稅及收得鹽欵統行存儲行中不輕撥作他用因之財政部方面遇有應發軍餉等要需亦大費商量所司其覺爲難而財政部對於中行兌現一事則旣不主張亦不反對大有依違兩可之意由此觀之院部與銀行三方面意見無一相同預料不出一月政策上必有大變動也至於國務院前日分致財部及直隸省長之公函謂兩行必同時兌現不得先後一節時人頗以此爲出於交通銀行股東之運動蓋交通銀行請某律師爲代理要求政府還欠欵四千六百萬元且謂如政府不能應此要求而任中國銀行先行兌現則交通銀行將以一切權利賣給外人政府因此遂有兩行必同時兌現之令云 
[周駿到成都後之恐慌]  
　　川軍第二軍軍長劉存厚氏日前已　周駿方面往來疏通意見自周駿入成都後劉即率軍抵距省城四十里之雙流縣并促其左翼司令劉成勛督軍前進劉到距省城二十里之簇橋駐紥派其營長龔某率軍一營到成都龔到成都東門外駐紥派其連長某率全連進城駐於東大街城守舊署内未幾龔恐生他變又率其衆退駐於距南門五里之漢昭烈祠周駿不明劉軍長來意當派員前往歡迎六月二十七號劉氏復由雙流進駐於簇併擬進城後以陜西街藥王廟爲司令部是日各護國軍司令丁厚堂李郁生萬程等均到簇橋歡迎城内各機關人員亦紛出南門歡迎以爲劉氏必至也乃候至午後未見動靜始各進城二十八號上午各機關人員之出郭歡迎者仍如故至午時劉氏派人致謝并言進城與否未定劉氏之所以忽又不進成都者其原因傳說不一有謂與周之意見尙未十分疏通有謂聞中央已任命蔡鍔督理四川軍務劉遂變方針不願與周携手究竟爲何則不可知劉旣不肯入城即於二十八號晚到雙流次早又復退到新津人民疑慮紛起多謂劉氏退去不免有事巿面因之又生恐慌劉退至新津後即將其軍分佈於自新津至省城之九十里途中相距皆十餘里互相聯絡共有二十餘營各護國軍司令與劉接洽後亦於二十九號紛紛開出省城吳慶熙孫滭沛開回崇慶丁厚堂張達三開回郫縣李郁生擬開到灌縣胡重義擬開到大邑蒲江等處萬里程開到雙流之黄水河盧師諦之第四帥師司令都亦移出城楊　友則擬率其衆回灌縣棄去兵工廠總辦之職只稱第一師師長兼第二招討司令各護國軍司令并於二十九號會銜出示說明回各縣之理由恐亦祗表面之言也其文云爲會同通告事前因陳督北上省垣人民風鶴頻驚經各界邀請我軍各部移駐近省藉資鎭懾今北軍已去周將軍率隊入省秩序井然但四鄕土匪乘時紛起茲特曾同商定各軍仍回原駐專任淸鄕第恐奸人乘機煽惑雙方誤曾爲此會同通告仰各界人等遵照安業勿得揣測是爲至要切切此告下各司令署名 
　　渝城消息曹虎威將軍之軍現已預備一切行將起程北上所有船隻預備甚多聞張　堯李長泰兩師亦同曹北上又據别一消息日昨曹錕來電請周將軍派軍接防聞周氏擬委三十旅旅長黄景瞻暫時就近接替又聞張敬堯部下軍隊已於昨二十號二十一號兩日用船百餘隻裝運開行矣 
　　成都巿間頃散布一種四川紳商學界代表敬告父老昆弟書其文甚長大抵歷述陳宦在任時之劣迹大要有十（一）任用私人以固其黨（二）排斥本籍以肆其毒（三）任二鍾一陳輩以掊克民財（四）任黄樹成輩以戕賊民命（五）濫加正糧以供揮霍（六）准匪投誠以害良民七）左右司法以致黑暗（八）僞造民意甚於他省（九）遲不獨立糜爛全川（十）捲欵而逃貽川後患惟末言陳宦在川一年雖吾川人十年之經營猶恐不能回復元氣此周軍之所以不得不出而維持也云云則似爲周駿辨護者 
[湘政潮之影響於湖北]  
　　自湖南逐湯薌銘事起湖北對湘防務又爲加嚴復如約法未恢復以前之狀况所有　界各軍不惟未撤且有增加現湯氏已過鄂入京似可以無事矣惟近聞湘軍欲假追繫湯薌銘之名乘勢侵襲鄂境傳言九日岳州附近猶有長岳鎭守使車震部下軍隊（即湖南第一師係北兵鄂兵湘兵三種混合編成）與湘民軍接戰之事岳州地方前已無王子春部下軍隊茲於十號由王急令第三獨立旅之第五團步兵及北洋第二師砲兵一營由武昌乘輪赴岳果爾則情勢殊爲不佳又聞粤漢路局之輪駁武勝號亦借由陸軍轉運局運兵往蒲圻而沔陽新堤鎭亦有軍隊續開前往對湘之作戰計畫顯然可見但據當道言非湘來攻鄂鄂必不與之啓釁也湯薌銘出長沙係車震率軍護送抵岳後潰散大半現經車震將北方籍湖北潰敗兵士之棄却軍械者招聚輪送來鄂於十日起逐日有數百人抵漢口由王子春督軍飭漢口杜鎭守使派員照料資遣回籍其湘籍潰兵則由湘省當道委派陳復初爲　一師長招集重行編制成軍 
　　劉人熙接任湘督時已經下令將所有繫獄之湯系官僚釋出交保並數禁軍民有仇害鄂人之舉動惟聞省外各縣知事之屬隸鄂籍者亦每被排斥近並謠傳永州鎭守使望雲亭（湖北人）有被部下戕殺之說則非事實但從今以後恐湘鄂省界愈若鴻溝全局或將蒙其影響耳前日旅鄂湘人聞曾在武昌曾公祠開會由高等審檢二廳長周劉兩君領銜電致湘省軍政各界勸其消弭内鬨勿爲仇鄂舉動原文甚長詞極慷慨 
[停戰後之粤省狀况（平生）]  
　　滇粤兩軍之停戰聞以四日爲限各均按兵不動以待解决惟九號午刻賀文達尙領警衛軍五百名坐專車由黄沙馳往北江又聞前昨兩天龍氏又調新募兵丁約一二千名趕往北江一說謂十號復已開戰 
　　兩軍自七號下午停戰後即以亡兵遍野暴露屍骸殊爲可慘各已從速雇仵收殮聞滇軍早由西江購買棺木甚多每副裝備棉衣褲一套現已陸續運到潖江至粤軍亦由龍濟光派員到高塘江村一帶墟巿購買棺木專車運往應用矣 
　　李文運之死傳說不一又有人謂李死係因源潭戰事旣由李氏失策畫敗績且帶衛兵數人駕車先遁普某以其臨陣退縮致潰軍心大爲憤恨迨全軍退回新街時即着砲兵連長白定雄開鎗將其轟擊時有馮營長在座爲之阻止亦一併被斃至回省後李妻向普痛哭多方要索後得龍濟光極力調停始獲了事其實此說殊不足信而要以爲其部下所斃一說爲最確（已略紀昨報）查其部下爲連長張福有於六號晚在新街大本營將李連轟三鎗斃命其時李文運正與張營長連牀吸鴉片以致張之肩膊等處亦爲流彈所傷現李之靈柩停在東門外某莊 
　　龍濟光因得中央委任陸榮廷督粤消息驚駭非常即於八號晚六時許電召在省各軍官要眞到府密議聞其向各統領宣言謂我之位置有無不足輕重但我若離粤你們勢力隨之以弱斷難立足你們思想如何對付各統領多謂此係必然之理我等當始終聯合團體與之决戰一場不能放過云云龍覲光昨又由港到省八號早專車赴肇與岑都司令熟商調停之法約十一號返省聞龍覲光勸其弟卽乘機罷手未知確否省中人士聞中央命陸榮廷來粤督軍皆大歡迎紳商領袖昨已派員赴肇求岑西林敦促陸公立速蒞粤以解三千萬粤民之危困俾得及早重賭天日也 
　　日來省垣天日無光陰霾異常且復雨水不絶有此風雲變色合之戒嚴種種情形益覺慘淡 
[東三省政譚（化險）]  
　　法官赴旅順練習實務 
 
 
 

Page 7

 
 
[改良華洋訴訟之第一步]  
　　自去年中日新約告成雜居條件實行以後兩國商民接近關係爲多而訴訟事件亦較往昔爲繁雜查新約第五條第三項之規定將來中國司法制度完全改良時日本臣民之民刑一切訴訟即完全由中國法庭審判顧完全改良一語漫無限制必至如何程度如何時間始可完全收回司法行政之裁判權誠屬一大疑問奉天高等審判廳長沈家彝氏爲減少華洋訴訟之繁難起見特呈准北京司法部由拳天法官内選派數人赴旅順高等地方各法院練習實務并以五年爲限由此間日本矢田總領事會商蘭東都督中村大將轉行旅順高等法院要求同意已得旅順法院之許可唯附帶條件三項如下 
　　（一）關於事務練習在裁判事務方面高等法院之會議在搜索事務方面訊問被告人及證人及其他有須持守秘密者得停止參觀 
　　（二）所派遣之人負於高等法院地方法院推事各一人檢察官一名 
　　（三）練習書記事務以二人爲限 
　　右三條爲旅順法院關於奉天法官練習實務之限制自屬事理當然且亦無妨碍於實務之練習故沈廳長亦即承認茲將高等審判選派練習之人員錄下高等審判廳推事邱仁元遼陽審判廳推事楊玉林遼陽檢察長張藎臣鐵嶺地方廳書記官沈許虔以上四人爲選派練習實務之法官至各員遺缺則由高等廳長選員代理夫司法制度之良否關於國家主權之伸縮及國際邦交之安危誠不容爲緩圖顧改良一層原非有一定不移之標凖其程度當以修明法制完備程序爲規模沈廳長此舉於華洋訴訟前途誠不無裨益唯旣稱練習實務自與遊歷視察大不相同尤願當選練習諸公棄其形式而取其精神或者將來能爲際造福也余日望之處 
[蕪湖快信]  
　　安豐利濟兩艦由省垣拖帶民船十隻滿載軍用品及倪省長衛隊於十三日過蕪赴蚌埠 
　　安武軍第一路統領馬聯甲於十四日偕同宣城縣知事金保權乘小輪赴宣城巡視兼查勘所部軍隊駐紥地點 
　　蕪湖江干泊有楚觀湖鵬兩艦十二日下游開來江元艦一艘楚觀亦於是日開往九江 
　　兩淮緝私季光恩統領有新軍服五千套在省垣交招商輪運鎭江前日過蕪時因無陸軍部護照悉數被新關扣留 
　　定武軍第六路營務處吳桂生日前赴合肥察勘所駐軍隊於十日乘榮昌小輪來蕪旋往大通 
　　皖岸榷運局長孫詞臣刻派通和差輪解送軍餉　八萬五千元於十一日過蕪下駛 
　　四元以下之當票免帖印花財政部刻又展限半年期以本年十二月底止皖財政廳已通飭各縣知事遵照 
　　無爲縣著匪齊雄飛刻由該　知事詳請祝道尹通飭各縣嚴緝　 
　　皖南各縣大雨爲災山洪暴發衝沒田畝甚夥如南陵東七連熊寳圩等十數圩皆於日前被衝沉陷又宣城西河紅楊樹附近之羅公圩等處共破十餘圩又該縣北鄕新河莊附近之天保圩亦有潰决告警之信 
地方通信 
[蘇州]  
　　高等審判廳長按任江蘇高等審判廳長察谷淸辭職後業奉明令莊　珂接任茲悉莊君已於日前由京乘津浦車南下先至寗垣謁見馮齊二公後飭令隨從人等於七月十號先行來蘇至廳署接洽各事莊君則於十二號晚事來蘇暫住馬路惠中旅館十三號上午至廳接印午後接見本廳人員自庭長以至書記官逐項分班延見是晚莊卽乘車赴寗聞係謁見省長面商某項要公 
　　蘇牙釐局房屋糾葛蘇項桃花塢牙釐局房屋本係民產髮亂時被某僞王佔居爲王府同治三年克復蘇城後開辦牙釐總局即以此屋爲局所據局中人言同治十二年即由局備欵向枊姓將房收買立有絶契迨後淸理官產處調查官產時有吳縣民人柳鴻飛檢呈出典活契欲備價贖回涉訟日久迄未解决前日柳又具禀省公署聲明原諉請求調驗各項契據經齊省長批云查此案前據淸理官產處詳牙釐局房屋係屬柳姓絶賣之產并非出與活契證據確鑒斷無一產兩契之理應請飭行高等審判廳將柳鴻飛禀請備價贖回一節無庸置議一面飭行吳縣知事查傳柳鴻飛到案調驗契據嚴切訊究等情業經本署分别辦理在案　據該氏禀稱先世置此陳春帆之產固於同治十二年書契賣絶於牙釐總局而該局所租之正落則置自汪欽氏等語究竟該房產是一是二仰吳縣知事秉公查明詳復核奪一面錄案轉致官產處查照此批 
[松江]  
　　畢業生大會開幕本日爲松江中學校畢業生大會之第一日因天氣酷熱致歷届畢業一百七十餘生到者未及半數時間旣届即列坐開會由計袁諸君演說母校過去之歷史及交換學識聯絡情誼之必要下午議事傍晚陸續到校者不少聞本届發起諸君强半由外洋或京師大學畢業而回開會宗旨欲使此後同學注重體育以體力不健碩雖學成以後精神上總有缺點故將以外洋種種體育方法灌輸之也 
　　敎育家將至前敎育次長袁希濤君前蘇省敎育司長黄炎培君應第三中學校長楊子　君之請將於明日來松演講適該校歷届畢業生及本届夏期講習生咸在届時蒞會者必不少也 
　　夏期講習會誌略歷届暑假縣署學務科職員每組立夏期講習會召集巿鄕現任敎員實行學科之研究與實習以促進敎育上之知識與技能本届循例舉行初定員額一百十名現報到者已逾額幸假中學堂宿舍講堂尙能容納以一月爲期自六月十三日起至七月十二日止預算經費六百四十八元分主科非主科兩種以敎育學及體操爲主科其餘學科爲附（主科）一敎育學關於敎授訓練管理之理法擇要講習二敎授實習以縣立國民學校爲附屬由各會員實習敎授（此項專爲國民學校敎員設）三體操拳術武技（此項專爲高等小學敎員設）四游技舞蹈進行表情之類五善通徒手球竿　鈴木環棍棒之類（非主科）算術圖畫手工唱歌 
[鎭江]  
　　楊師長過鎭省委寗軍十九師楊審浦師長前日奉委至蘇滬常鎭等處查點水陸軍警茲已告竣於前日由蘇乘車過鎭旋即開車回寗 
　　發還澄台砲閂江陰砲台當春間兵事後曾經馮將軍電飭將各砲閂一律解往南京軍署收存茲又經馮督軍發還仍派員將各砲閂押運至澄分配各台以重江防現該員業於前日押運過鎭矣 
　　警廳預防危險前日有某甲南門運河洗澡竟遭滅頂崗警距離驚遠不及救護屍身亦未撈獲巡警總局特　飭各分區嗣後人民不得再在河内沐浴以免危險而重生命 
[揚州]  
　　兵士搗毁小輪局鎭揚内河小輪天泰公司前日由鎭江開至仙女巿搭有某營兵士兩人不知因何啓　抵岸後當將該公司房屋衝毁並毆傷水手三名刻已由該公司將受傷人舁至縣公署請求驗傷並提起訴訟矣 
　　土地祠觸電十二日黎明時雷雨大作將揚城石牌樓東首土地祠牌位擊碎並於祠中發現夏布女褂一件刺刀兩把一時圍觀者絡擇於道或云係竊賊審藏賊物理或然歟 
[安慶]  
　　皖商會對於地方短期公債之意見皖省公署前以政費奇絀特飭財政廳長擬募地方短期公債六十萬元以丁漕一五加捐作抵分七八九三個月收欵酌給利息週年六釐以民國六年九月一日爲淸還本息之期業由鄭廳長擬詳倪使核准再行咨部備案茲將其簡章及募集手續錄下（簡章）第一條安徽省爲財政支絀募集地方短期公債六十萬元第二條此項公債利息定爲週年六釐按月照五釐計算第三條此項公債照實數收繳並無折扣第四條此項公債定於民國六年九月一日將本息一併淸還届期不還准購票人持抵丁漕稅欵第五條此項公債指定本省丁漕一五加捐專爲償還本利之擔保第六條此項公債槪不記名有請求記名者亦准照辦第七條此項公債定額爲四種一百元五十元十元五元第八條此項公債得爲公務上擔保品之用並得隨意買賣抵押第九條經理此項債票之官吏人民對於此項債票如有損毁信用行爲得仿照部定妨害内債信用懲罰令懲罰附則本章程自公布日施行（募集手續）各縣經募債欵滿額之後准毎百元支經手費二元一各縣經募債款分爲三期報解七月三十日爲第一期八月三十日爲第二期九月三十日爲第三期一各縣經募債欵專案解交中國銀行專欵存儲掣取專儲收據送廳不得用虚解法劃抵一各縣經募債款募齊由本廳詳請巡按使將各縣知事給予獎勵惟其經募辦法則取攤派主義如蕪湖合肥阜陽宣城毫縣休寗和縣廣德等八縣各攤派二萬四千元南陵當塗無爲六安等四縣各攤派二萬元懷寗則派認一萬六千元其餘各縣攤派數目以地畝錢糧之多寡爲標凖現已由鄭應長先派募捐員王君祁與皖商會接洽以期早日募集藉濟要需聞皖商會意見以目下時局甫定商業蕭條五年公債前所派認六千元迭召各業董會議僉請暫緩舉辦以蘇商困業經本會禀復在案則此項公債旣未詳准財部實於前此財政部通令各省無論舉辦何項公債及借欵各事須俟政府允准方可舉行之部令有背皖商萬難承認云云業已迭開會議嚴辭拒絶矣 
[湖北]  
　　籌商三省聯防豫鄂接壤境地爲鄂北之隨棗最爲密切前已由鄂當道咨商河南趙督軍轉飭信陽等縣知事與隨應兩縣聯防會　頗著效果茲以鄂東之黄安麻城與　之光山皖之六安壤地毘連王督軍刻已派員分往該二省籌商聯防計畫俾保三省邊界公安云 
[江北]  
　　師船追剿帮匪江北鹽阜交界各鄕匪徒出沒無定疊經軍警痛剿仍舊不時騒擾近悉駐鹽緝私營王營長據探報告該匪又　往下蕩一帶滋擾當卽飭派師船數艘巡緝隊五十名馳剿 
雜評一 
[獨立（一子）]  
　　今者我國人當消滅各省獨立之念進而謀國家之獨立矣夫國家之所以能獨立而不依賴他人者必先求免國内之分裂欲免國内之分裂必先各捐棄其無謂之爭執取消各省獨立僅爲形式上之統一尤須齊心一致蓋力改進以謀精神上之統一試問今日有失其獨立國之資格而能立足於世界者乎長此紛紛擾擾而有能永保其獨立之地位者乎西報謂中國人近已覺悟此理嗚呼果已覺悟否耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[法國共和紀念之矜恤]  
　　法公堂向章於每年七月十四號法國改建共和之紀念日及陽歷年終就禁押各犯中擇其在牢守法工作勤奮情罪較輕者開釋若干惟無定額此次共和紀念聶讞員又與法副領事德君駕蒞新租界薛華立路西牢公事間内由管牢捕頭將押犯名册開明勤惰呈請察核中西官閱看後諭將民黨中人及錢債細故各押犯四十餘名一併開釋 
[法領事愛護民權]  
　　前愛國報主任徐建侯君因反對帝制經法公堂判禁西牢一年現法副領事德君以民國再造駐滬楊交涉員已奉中央命令開釋黨人故將徐君釋出德君謂之曰保護民黨係公法上應盡之責本副領事對於中國民黨亦表同情現在民國已經恢復理應還復自由云云徐君答稱袁世凱在時對於民黨及言論機關無不極力摧殘貴領事以公理公法爲凖故我於鄭汝成一案未被牽累實深感激同時尙有在押之民黨戴倫生瞿敬川梁忠漢三人一併省釋戴等亦向中西官行禮聲謝而出 
　　又接友人來函云革命黨人梁鍾漢以政治犯被禁西牢未經引渡今共和再造黨人彭養光等已由駐滬國會議員公電黎大總統准予省釋一面公請唐少川先生向駐滬法領事直接商妥前日（十三日）下午四時卽將梁鍾漢李蓉生瞿鏡川徐建侯等由西牢提出經法副領事與會審官聶榕卿君面致贊詞首先對梁鍾漢云李蓉生等案件均已斷定惟梁鍾漢一案與中國政府屢次交涉謂是政治犯絶對不能引渡故亦不能判定刑期且梁鍾漢起義時有功民國深望此次出獄保障共和以國事爲前提云云嗣又對李蓉生瞿鏡川徐建侯等一一勉勵始行省釋旋又將禁押西牢之黨人一併釋出是足徵法領事之重視民黨擁護共和不遺餘力矣 
[公廨訊究嚇詐案類誌]  
　　山東人張遠無錫人鄧子雲曾以護國軍名義之恐嚇信向北山東路如意里悅昌洋貨號主魯振廷嚇詐軍餉銀三萬元經魯報由總巡捕房先後將張鄧兩人拿獲搜出假炸彈黨證一併解送公共公廨押候訊究在案昨晨復訊據捕房刑事科代表牛門律師上堂譯稱該被告等稱係民黨份子用種種手叚向原告嚇詐今日開審原告未到請爲展期研訊會審員王肇之君商之德領裴君判被告還押候下禮拜六傳原告到堂質訊 
　　湯明（卽夏竹林）自稱民黨串同陳忠直鈕克明周雲龍時芝恆等用護國軍名義之信函向福建路廣泰烟膏店主金文達及王吉卿等嚇詐巨欵被控由捕房派探先將陳鈕周時四人拘解公共公廨訊實分别押辦湯則在逃茲經包探將湯緝獲解送公廨押候訊究在案昨晨復由捕房將湯解廨經關讞員會同德副領事師謀君略訊一過以湯尙有他案牽涉判仍帶回捕房候提在押同黨於下禮拜六質明核辦 
　　前在立興洋行式老夫王益興家爲包車夫之通州人沈阿福因串通冒充民黨之匪類周天福（在逃）書寫恐嚇信函持至新閘靜安寺路五十九號門牌入籍日本國之嚴松濤家嚇詐洋二萬元被嚴報知捕房飭探前往將沈拘獲連同函件解由公共公堂訊判押候研訊在案前日午後由捕將沈解廨經關讞員與日副領事西田畊一君升座研訊先由中西探上堂禀明前情訊之被告沈阿福供稱向在王益與處拉包車因事回至通州原籍此次與母親在太倉擬來滬上因無川費故將母親銀鐲一隻在該處典當内質洋數角於前月十四日乘輪來滬有當劵呈鑒至十五日在法大馬路撞見稍稍認識之周天福據云伊有一信囑我送至原告嚴松濤家當給我車費洋兩角我並未知其信中有嚇詐之語實係受愚請求明察問官會商之下判沈押候查明再行訊核 
[議員團致唐少川孫洪伊函]  
　　敬啓者大局粗定建設萬端執爲海内名碩國民責望之殷政府相需之重事勢所在義不容辭茲公推吳君景濂王君正廷王君乃昌周君震鱗彭君介石褚君輔成代表同人趨訪勸駕務祈即日北上發抒偉略奠定國家是所切盼專此即頌日綏旅滬國會議員同人公啓 
[議决動用積榖欵項]  
　　本邑提取積榖本息借給籽種一案前由縣公署兩次召集巿鄕經董會議業經多數决議主張動用榖本惟因會議時人數未齊特訂於本月十五號下午一時在公欵公產經理處重行集議已詳前報昨爲訂定重行集議之期巿鄕經董内除陸行北橋馬橋三鄕鄕董因有事未及蒞會派陶叔延陸也香王浩臣代表趙志熙楊秉衡各備意見書送會外餘均於午後陸續蒞止也是園公欵公產經理處於一時開會由該經理處經理丁賡堯主席經衆查照原案互相討論除閘北巿經董錢貴三楊思鄕經董穆杼齋慮本年復有災荒主張緩提外多數以民生困苦贊成原案速予提借遂公同决定動用二萬五千元一律簽名蓋章以便詳復縣公署備案施行 
[南滙厲行淸丈之反動]  
　　南匯淸丈一事縣農會長張景陶等因上年奇荒詳由馮前知事轉請緩辦在案日前根據前案及申令再禀齊省長文云禀爲年歳奇荒民生凋敝籲請遵照申令從緩淸丈以維人心而保治安事竊維國家施行特别政策原與尋常庶政不同其施行緩急之序一以時局之安危與民力之舒蹙爲標凖去歲南滙設局淸丈沙田人民咸共服從不圖夏秋間疊遭蝗患颶風大水等災濱海地方災情尤重爲百年來未有之奇荒遭此浩刧民不聊生節經官紳合力籌辦義工兩賑一面詳蠲賦稅請緩淸丈以蘇民困各在案滇黔事起全國震動邑境毗連淞滬謠言蠭起風聲鶴唳一夕數驚幸蒙鈞座鎭撫兼施暫安無事而風雲變幻險象環生歲値凶荒哀鴻遍野地方秩序在在堪虞夫淸丈田畝原爲釐正經界福國利民起見然究宜行於承平時代似未可施諸擾攘期間方今國家多難年歳奇荒數萬饑民沿途索食乏欵接賑焦急萬分即無額外輸將尙恐救死之不睱雖將土匪董國樑父子正法以資鎭攝後然軍警戒嚴迄未稍弛典商力竭相繼止當人心惶惶尙不可終日仰維鈞座疊頒國帑賑濟災黎爲國家維繫人心於上而沙田局委百計誅求急於星火爲國家斵喪元氣於下同一本省官廳施政方針竟成反比例竊思維持現狀保護公安爲官紳共同應負之責任若不審愼時機操切從事一旦釀成事變小之糜爛一方大之影響全局瞻望前惄焉如擣伏讀五月二十四日及六月七日兩次申令軫念民生憔悴各省有舉辦淸丈淸理田賦者着一律緩辦理苛細捐稅分别停緩以紓民困並飭撰示宣布以安人心等因邦本培元氣自頒仁令薄海同欽獨南匯沙田局委丁晟抗不遵令仍復厲行非法苛擾暴力所及閭里騒然全邑人民奔走駭告丁此瘡痍滿目十室九空設再敲骨吸髓以後收入勢必式微而局用開支爲數甚鉅則國未蒙其福而民先受其害爲再披瀝直陳籲乞巡按使俯念時艱同困迅賜飭將南滙淸丈沙田分局遵照兩次申令暫行撤銷以維人心而保治安不勝迫切待命之至 
[五年公債實收九一]  
　　民國五年公債滬埠各官廳迭奉文電繼續勸募昨日上海縣公署又接江蘇齊省長寒電謂准財政部陽電開五年公債九一實收爲劃一收欵計算便利起見應准通融照辦等因准此合電遵行繼續勸導進行云云 
[津行開兌鈔票之遭忌]  
　　天津中國銀行紙幣於本月十三號開始兌現已誌前日本報茲聞滬埠商界因得北京消息謂天津行長反因主張開兌有撤換之說昨特公電詢問謂不能承認其因此獲咎云 
[調查閘北水電廠之措置]  
　　閘北水電廠自癸丑年二次革命後歸入官辦由前巡按使委曹元度爲廠長年來閘北商務漸盛該廠營業日見發達電燈一項因各米廠需用電力甚繁供不敷求已與租界工部局電廠接線自來水亦因水池太小存水無多所出之水往往含有泥質各用户已嘖有煩言而此次大統路怡豐糖食店起火竟因無水施救以致延燒巿房至十七幢之多淞滬　廳徐廳長據四區姚警正詳報後即轉詳省吏請飭該廠長速加整頓以顧公益茲悉齊省長已委上海縣知事沈寳昌就近調查禀覆核辦 
[取消中美條約之一節]  
　　駐滬外交部特派交涉員昨接外交部來電照錄如下駐滬江蘇交涉員楊覽堂密美使照請將一八五八年中美條約第一八欵所載倘大合衆國人民在船上不安本分離船逃去至内地避匿者一經領事官知照中國地方官即派役查拿送領事等官治罪一節取消此條自七月一日起實行所餘該約條欵三繼續有效　於本日互相照會承認實行除分電外合電遵照餘文達外交部删印 
[擒獲攔刧小輪之盜匪]  
　　昨日法捕房探目黄錦榮偵悉有攔刦内河某小輪船之盜匪王德生許文生戴二楊三袁興仁等七人匿跡法界吉祥街弄中三十七號門牌花烟間及風生樓茶肆等處當卽帶同包探李祥卿徐新發周寳生孫金利姚金福劉友發等前往各該處拘拿王等各出器械拒捕奪門逃出該探等奮勇追拿一併擒獲解入捕房押候錄供解廨核辦 
[强盜解往軍署懲治]  
　　上海地方警察所前准南滙縣來文以南邑矮櫈橋地方陸阿虎家於舊曆四月十一晚被盜行刦銀錢飾物開鎗拒傷陸妻身死請爲協緝贓盜等因即經通飭所屬各區署一體查緝在案旋據第五警察區緝獲此案夥盜衛阿毛一名押解到所經該所司法員節次研訊據衛阿毛供稱南滙縣人年二十五歲向在浦東老白渡康家宅爲裁縫四月十一日有素識之周某來家說起陸阿虎家殷實現有某甲等起意往刦邀伊入夥先後渡浦前往是晚在矮櫈橋附近田内會齊各執槍刀等械同往陸家撞門入内伊在外把風某甲進内刦得金簪銀鐲銀錢衣飾等物約計數百元因事主之妻某氏出門喊救被某甲等開放手鎗擊斃携贓逃至洋涇分贓而散伊先後兩次共分得銅元十八枚洋二元等語景警佐以該犯强盜罪已成立遂禀明沈知事於昨日將該犯衛阿毛詳解松滬護軍使署請爲懲治 
[又是兩起私土案]  
　　土販李子淸王全黄培因在海寧路一百五十二號屋内組織機關販賣禁止進口之紅土被洋藥公所查悉訴由代表律師稟請公共公廨於前日協同捕房前往搜獲値洋一萬餘元之私土二十只連同李等帶捕房昨解公共公廨請究即據原告代表律師上堂訴明恊同捕房搜獲私土情形中西官判李等三人押候英領堂期解訊 
　　華洋禁烟聯合會與洋藥公所查悉山東人李炳生與婦人趙黄氏在三泰路六十五號門牌私藏紅土前日由洋藥公所代表穆安素律師協同捕房前往搜出私土二十一磅當將李與黄氏帶入捕房分别收押昨解公共公廨經中西略訊一過判被告分别押候下禮拜一解訊 
[學校近事彙錄]  
　　南滙小學南滙縣立第二高等小學校前月舉行學藝會曾紀本報茲於七月十三日行高初畢業禮並補行慶祝式上午八時開會葉知事委徐縣視學代表蒞會家屬來賓到者甚衆散會時已十二時矣其順序如下（一）開會布告（二）述黎總統功績（三）奏國樂慶祝（四）向國旗行禮（五）校歌（六）校長報告（七）縣知事勉詞（八）給憑（高等二十三人初等十八人）（九）給獎（十）音樂家琵琶（倪潛君奏兩大套）（十一）徐守淸君演說（十二）餘興留聲劇片（十三）閉會是校經校長陸君整理以來漸見發達近日報名者已絡繹而來下半年添請省敎育會體育傳習所畢業生潘君分任操課預備加入本邑之連合運動會云 
　　銀樓學校大東門外花園弄私立銀樓業初高等小學校開辦以來已閱十稔成績頗著學生已達八十餘人昨日暑假舉行第二届畢業式來賓頗衆計國民科畢業四人高等科畢業一人該校長張兆圻君爲愛惜光陰起見特定於舊曆六月十八日起開補習課四星期以免諸生廢學七月十八日即需開學 
　　南越女校虹口西武昌路旅滬粤僑南越女學校每届寒署兩假舉行休業式後均續開成績展覧會日前已在北四川路懷恩堂舉行休業式頗爲各界所讚許茲定於曆六月十七十八兩日在本校開成績展覽會將各生平日功課成績陳列校内任各界男女來賓參觀藉覘各生之勤惰學藝之優劣促進其學術競爭之思想云 
　　英法夜社虹口乍浦路多子里英法夜社爲鮑明章君創辦成績可觀於英法文尤爲注重前晚八時舉行署假禮由應君書貴主席先致開會詞次社長報告學生成績繼請海關造册處陳君哲祥演說光陰之可愛次由該社英文書記歐茶阿君演講故事並試演幻術末由主席給發休業證書及獎品計受證書者陸宗奇鄧寳山項培福羅福昌王洪大董守樞六人後欵以茶點而散時已十句鐘矣 
[康南海赴杭]  
　　康南海因有要政須與浙省吕督軍磋商故於昨日午後三點三十分時由滬乘坐十號特别快車赴杭當爲駐滬京畿憲兵營張營長所悉立派憲兵四名前赴車站護送 
[嘉湖鎭守使起程回禾]  
　　浙省嘉湖鎭守使張載揚君此次來滬與松滬楊護軍使會商蘇浙沿鐵路聯防辦法業已事畢於昨晨由滬乘坐四號快車遄回嘉興 
[廉南湖請爲秦效魯援手]  
　　廉南湖君致黄克强君書云秦君效魯二次倡義時奉公繳任無錫縣知事旋即被逮覊蘇三載苦不可言泉臨發之前曾電馮督省釋馮置之不答此次來游正擬到東京奉訪乞公援手昨閱各報知麾從已蒞滬敬乞電請黄陂迅爲飭釋去國餘生同此銜結中山先生能加一電尤感 
[湯化龍眷屬來滬]  
　　滬海道公署科員蘇某昨至美捕房報稱現有中國政界要人湯化龍之家屬及靈柩一口由日本搭山城丸輪船來滬請爲飭探至碼頭照料等情當經盤副捕頭率領西探劉四華探王桂庭前往迎候因所運靈柩未經海關驗明未便上岸至下星期一驗明後始可登陸 
[豆餅麩皮之巿况]  
　　荳餅一物現在正當旺銷之時惟近來靈雨連綿頗受影響統計最近一星期内之銷數僅有輪船貨十五萬八千五百片沙船貨五萬八千四百五十片均由浙江及厦門汕頭等帮辦去該業因生意疲滯故巿儥略爲貶落輪船貨每片跌價二三分沙船貨之靑中餅每擔跌價五分夾中餅跌三分至各處來貨則頗爲擁擠内中尤以大連貨爲最多銷埸亦最佳現大連餅開價每片一兩另二分半牛莊餅一兩零零五釐漢口永昌元餅一兩零二分半本廠餅一兩零三分半沙河餅一兩零六分（以上均輪船貨）夾中餅開價每擔二兩二錢零六釐靑中餅一兩九錢三分六牛莊餅一兩零一分（以上沙船貨）如此後晴多雨少生意當有起色其價亦即須回漲 
　　麩皮近一星期内之銷埸極佳巿價比前星期漲起一錢以外束洋帮購去五萬餘包浙江等帮約共購去二三萬包本地囤户 
 
 
 

Page 11

 
 
　　收進亦頗不少各廠約銷出十一二萬包現在巿價阜豐廠貨開價銀一兩五錢半華興廠貨一兩五錢二五裕亨廠貨一兩五錢七五中興廠貨一兩五錢二五申大廠貨一兩五錢立大廠貨一兩五錢二五福新廠貨一兩五錢其餘各牌之價亦不甚相懸 
[地方稅無可倖免]  
　　工巡捐局昨出牌示云照得本總局征收地方公益稅係撥充馬路工程淸道路燈以及各項公益經費關係重要凡在本總局管轄區域内住户無論官民紳商均應　章繳納迺近據各收捐員報告各處住户往往藉口於機關團體名義抗不納捐難保非冒名假託此項稅欵爲住户應盡義務似此藉詞違抗微特關礙公欵而於各該住户名譽亦有損害合行牌示晚諭爲此示仰各該住户一體遵照須知地方稅係撥充各項公益經費務須照章認繳愼勿違抗致干未便 
[第七旅司令部遷往龍華]  
　　陸軍第四師步兵第七旅司令部原設滬南滬軍營舊址茲奉松滬護軍使兼第四師師長楊善德君命令以該旅管轄之十三十四兩團均不在滬可將該旅司令部遷駐龍華俾遇有軍務易於商辦該旅長陳樂山奉令後已將旅司令部於昨日遷往龍華駐紥矣 
[三誌追悼水警]  
　　江蘇水警第二廳廳長趙會鵬因所部水警孫朱張蘇西巡士在太湖剿梟陣亡定於昨日在竊署　開追悼大會水陸各軍警均派代表赴會祭奠所有駐泊龍華保護藥庫之鈞和巡艦長董仲發昨亦派委大副劉志堯頭等水手張有慶爲代表携帶輓聯赴蘇與會 
[巡士捕盜受創]  
　　水警一分署三區三號槍船巡士葉文祥此次在石湖蕩剿捕搶刦立康小輪船之盜匪被匪開鎗擊傷甚重昨日分署長葉送至上海紅十字會請爲醫治 
[錢糧應當嚴追]  
　　上海縣警察所通飭各分所文云本年七月十二日准上海縣知事公署咨開案查忙漕等項錢糧玩户延欠迭經整頓並飭由警區協助催繳茲查二十二保十八圖捆保顧蔡寳欠忙漕二百餘元曾經縣警察第六區押追現尙未據繳　該捆保已由警區釋放錢糧正供催解急如星火斷難稍涉通融以後各警區遇有追繳錢糧事宜務須認眞辦理倘拘押不繳行嚴追或解縣訊辦母任始終延欠至爲切要相應咨請貴所轉行各警區遵照等由過所准此合亟轉飭各分所仰卽遵照辦理 
[船夥保釋候訊]  
　　黨人圖發策電軍艦一案前經水巡截獲黨人所棄之國慶南翔等兩小輪並船夥陳銀年等多名解交松滬護軍使署訊辦在案茲楊護軍使因此案現有華僑合資保險公司經理人林如璋具禀請將陳銀年等七人由伊保釋昨特發出批示如下稟悉查此案國慶南翔兩輪之船主及關係人迭經本署傳訊均各匿居租界延不到案業於六月三十日經本署判將該船夥朱立禮葛阿龍等十一名責交妥保釋出候訊并將該兩輪先行由官廳保營俟各該船主及關係人於一月内到案訊明核奪如逾限不到即將該兩輪沒收充賞餘欵歸公咨陳陸軍部核准照辦在案茲據禀請將陳銀年王金壽朱立禮朱立茂陳維升林得榮陳幼升七名保釋前來姑准將該船夥陳銀年等一併責交該具禀人保釋在外候訊所請給還國慶小輪之處應候該輪船主及其關係人到案訊明再行核辦此批 
[指示掾屬叙官之手續]  
　　上海縣公署昨奉齊省長電開掾屬叙官令各行政公署之掾屬任事滿一年以上咨部有案方准叙官條文至爲明晣現據各屬詳請叙官並未先請咨部碍難核辦仰速將該署任用各椽屬造具履歷淸册兩本先行詳候咨部立案仰各一體遵照 
[認領墮浦遇救之女子]  
　　浦東女子金鳳仙失落浦經水巡捕救起送至地方廳暫留候認已紀昨報昨午有金福元投廳禀稱商人在楊樹浦織布廠爲夥家住該廠左近最安里金鳳仙孫商人之胞妹今年十六歲此次在家與母口角走出今日商人閱看報紙得悉我妹已送案下爲此來案請求給領當經檢察官質訊明確判將鳳仙給予伊兄領回管朿 
[究竟是否姊妹]  
　　女子卜鳳英前被本城二區一分駐所已革巡警勾引偕逃爲救濟會查獲該警乘間逸去鳳英則函送地方檢察廳訊供暫押候家屬認領在案聞該女自稱家住九畝地附近當時派警往查毫無影響迄已日久無人認領乃昨午忽有婦人卜玉弟投廳　稱卜鳳英是伊胞妹請求給領質之鳳英則不認玉弟爲姊問官恐有冒領情獘判女還押候查明再核 
[連襟相打之波累]  
　　伶人李六子之連襟孔慶茂生有一女向寄於李處撫養昨日孔往李處領女起釁互相兇毆李之二房東周朱氏上前解勸致遭誤傷當由巡　將該氏並李孔二人一併拘送二區一分駐所移送地方檢察廳訊辦 
[婦人虐斃義女]  
　　江灣鄕民侯海祥生有二女前因其妻病故無人撫養將次女過繼馬唐氏由侯毛囡爲媒得洋十元詎女不能得該氏歡心時當凌虐本月十三日晚間竟將女撳斃前日由侯投報地方檢察廳　林廳長委派檢驗員吏蒞驗屬實昨由五區二分所將是案原被人證解送司法科轉送檢廳歸案究辦 
　　又一訪函云家住寳山縣江灣鎭向在滬上賣菜之侯海祥去冬因其妻病故遺有四歲一女名月秀乏人撫養於十二月二十二日憑侯毛囝侯勝祥等介紹將月秀過繼於住在北四川路華界與毛囝同居之婦人馬唐氏爲女海祥收得禮洋十元立有筆據詎馬唐氏不時將月秀虐待本月十四日偶因編故又將月秀百般責打以致受傷延至次日（卽十五日）斃命事爲毛囝等查悉告知海祥投　五區二分駐所又投上海地方廳具報以女身死不明請求相驗午後由林廳長委派楊檢察官毛檢驗員等前往該氏家内驗明該女委係因傷而死判令海祥備棺收殮候該氏等解送到廳再行訊辦嗣該警局卽派長警將馬唐氏侯毛囝等一干人送由警察廳轉解地方廳歸案訊究 
[戳斃菜場小販之結果]  
　　向在虹口小菜　擺設牛肉攤之楊杏生被西　兩人屠桂生硬買鹹肉不遂口角起釁奪取尖刀戳傷要害立時殞命一案由捕將屠拘獲迭經公共公堂研訊明晣押候會商堂諭宣佈飭遵在案前日午後由捕將屠解廨請示關讞員與英康副領事升座磋商康君以被告屠桂生行兇傷人罪已成立判禁錮西牢八年以敬而關君以公堂無判押五年以上之權故在華文解單上簽押五年期滿帶堂再核 
[監工人被踢受傷]  
　　葉文蘭在閘北楊家石橋岐崗里新造房屋某作場内爲監工前晚有陸尙尙等十餘人至新屋内納涼集　彼等　臥地上阻止不服致起衝突葉之下部彼踢受傷當卽鳴警將陸拘入四區警署轉送司法科嚴科員諭令暫押著葉自行醫治　候核辦 
[汽車撞着電杆]  
　　前日午後有汽車夫某甲所開之七百二十四號汽車駛至美租界斐　路因司機不善撞於電杆上甲跌傷頭部手足等處自赴醫院求治 
[婦人在途遇暴]  
　　住居滬南王家碼頭之婦人傳周氏昨日午後兩時因事行至董家渡梅家弄地方辟靜之處突被向搖繩索之無賴裴阿生攔阻去路將氏喉間又住不使聲喊刧奪金戒金圈等物該氏因其手稍鬆大聲喊救始由崗警到來將裴拘住連同贓物帶至一分駐所詰明白晝在途行刧並咬傷該氏手指情罪尤重當飭解送警廳司法科訊究 
[浦東亦有花會]  
　　浦東陸家渡地方近有無賴混名矮子阿桂者開設花會聽筒派其黨羽至鄕僻各處並向紗廠女工等誘騙入局每日開筒兩次無知愚民受害非淺事爲淞滬徐警廳長訪悉立飭該管警區查明禁阻一面撥派偵緝隊士前往查拿惟若輩已聞風逃避矣 
[巡官偵悉賭場]  
　　南巿靑龍橋附近有賭棍陸紀生等在彼賃定老嫗某氏家房屋大開賭場搖寳牌九無一不備呼盧喝雉之聲達於户外輸贏頗鉅受害良多事爲一分駐所安巡官訪悉昨日率同長警前往查拿當場拘獲周萬榮張和尙張生周趙福林馮阿州王金發徐阿金張毛哥朱榮靑陳生張哥哥王阿二及爲首之陸紀生等十三名連同賭具解所問明飭陸罰洋一元五角周罰洋兩元餘人分别酌罰從寛開釋賭具銷毁 
[批准繼續認捐]  
　　上海稅務總分所吳所長批振　堂洋布公所董事李經贊周昌岐禀云　禀已悉旣據禀願續認　塡具志願保證書備案所有認稅之欵務須按月淸繳毌稍蒂欠此批 
[解决德商與房東之交涉]  
　　德商某甲在公共公廨呈控房主劉貫記不修房屋致遭風雨請追損失銀約計六千兩等情經中西官訊判各邀公正人估勘再核在案嗣劉不服特延摩西律師至德總領事署起訴前日集訊由摩西律師到堂訴明理由該德商則仍執前言要求追償損失德領以未雨之前儘可知照房主請追損失未便照准判該德商於本月十九號午前付給房主之四百五十兩及堂費與原告律師費之一部份至公共公廨控案着即註銷該房屋至月底准由房主另招租户完案 
[註銷私取鉅欵案]  
　　蜀人梁用之前在廣東路蔚泰報關行内附設之川帮同生義號爲經理因私取銀三萬八千兩避匿經號主包成之控請公共公廨出票提究在案茲悉梁知事不了已央友人向原告商明料理惟所出提票尙未繳銷故前日梁經過租界被總巡捕房包探張芝卿查見拘押昨解公共公廨請究梁延斐斯律師到堂譯訴前情請爲釋放並稱已由原告登報聲明業至捕房銷案等語中西官以旣向原告理明遂判將案註銷被告開釋 
[三誌債權人處分店產之失當]  
　　莊明邦前延　石律師爲代表至法公堂控稱莊前爲怡記紙號理賑員係各債權人公舉並蒙公堂允准詎被聚康莊經理王明香將該號存貨以七五折賤價擅盤於聚康莊主之親戚福康號主並未立有盤據又遣夥至寗波該號主莊康年家中强逼其母將家產書立抵據尙有怡記號之各小存户王未開賬呈明擅將盤去之銀初住不派况前有天益號張景文欲以八五折盤受怡記之貨因聚康莊不允　未成交今亦在堂仍願以八五折盤下請求公斷王供七五折盤與福康雖係親戚其時各原告均已允洽並非商人擅專所有存貨其售銀二萬三千八百餘兩由福康劃付聚康故未立有盤據至寗波書立抵據前由源餘莊劉某出場云係莊康年之母自願立據作抵並非商人逼勒求察中西官以該批據出於逼勒當堂注銷福康所盤之貨未立盤據不能作憑着王收回仍以八五折盤與天益如福康能出九五折亦可成交並以王明香不應擅自出盤逼冩抵據判罰洋一百元充公候再核奪 
[從犯解往地方廳]  
　　陳家宅廣東花園與管門人同居之沈福千曹春生李賡等家被刧案内爲首盜匪徐金標（即許得勝）已經護軍使署訊實鎗斃其夥犯寳小臣孫雲昭王寳流等三名因其情罪較輕昨由軍署備文飭警發送地方檢察廳訊明律辦當經檢察官提案預審之下判將寳孫王三犯分别收押候示 
[無賴誣良爲賊]  
　　川沙人成衣匠徐桂桃前日携帶棉被布衣等物由北巿來南欲至十六舗碼頭乘舟回里突被無賴徐柏生自稱法捕房探夥偕同水警巡官蔣才友從北尾隨至南指爲竊賊鳴警拘至一區署問明徐柏生冒探誣竊諭飭拘留半月蔣斥退徐桂桃交保領物 
[收贓並無證據]  
　　新閘梅白克路五百零九號門牌住户徐錦桂控閘北居人管全根將其遺失値洋二千五百元之鑽戒銷贓於閘北保衛團團長凌贈蓀（即林仁生）業經新閘捕房探目陳雲忠　管拘解公共公廨訊供押候補提人證在案昨由捕房將凌贈蓀傳案原告延斐斯律師上堂請追並據陳探目投訴凌贈蓀央閘北董事錢貴三及某南貨店主爲之緩頰等語訊之被告亦延律師到堂與原告律師　辯良久問官以原告證據並不充分判令將案註銷被告開釋 
[瘋子胡鬧]  
　　瘋子顧學軒係鹽城人前日在閘北大統路胡鬧四區崗警恐其滋事帶入署内姚警正諭令看管候傳家屬到案領回 
[海門知事來滬]  
　　海門縣知事劉式譔因公來滬昨至上海縣公署謁見沈知事商議要公 
[公共公廨瑣案一朿]  
　　虹口靶子路四十號門牌住户葛吳氏控周德生與女子吳鳳英串竊金飾昨由捕房將周與女解廨請究原告延斐斯律師上堂聲稱原告因病不能到堂請爲展期開審中西官判被告分别押候下禮拜六解訊 
　　賭徒王瑞林前日在海寗路諉賭花會被捕查獲昨日解廨經中西官訊實判王罰洋十元充公賭具燬去 
　　沈炳華向卡德路五百八十五號門牌陳和尙處租乘脚踏車一輛得洋十三元將車賣與范阿榮被陳得悉報捕將沈拘獲並吊到原贓昨解公廨經中西官訊明判沈押西牢兩月贓交原告領回范贓洋不追開釋 
　　木匠張會文因將楊樹浦住户王陳氏之幼女生秀强姦受傷被氏報告捕房由探將張拘解公廨訊供押候驗明王女傷勢再核在案昨晨復由捕房解究經中西官略詰數語判張仍帶回捕房訂期下禮拜六訊明核辦 
　　北福建路裕和絲　控女工王張氏唆衆罷工由捕將氏拘解公廨訊供判交一百元人洋並保在案昨晨復訊據原告代表斐斯律師上堂聲稱現被告已願改過請爲從輕發落中西官判王張氏具結開釋以後不准唆衆罷工 
　　朱肯堂黄桂泉梁陳氏等六户同控同利祥茶號内之黄寳書虧欠銀兩一案前日上午由廨復訊據各原告所延代表愛理司帮辦海司律師上堂譯稱　契業已拍賣請追判决後之利息及堂費訊之被告亦延律師到堂辯護王襄讞與美領郭君會同簽判云原告應得奉判决後至今常年七釐之利息及英國公堂堂費銀三百五十四兩二錢此欵准給原告具領被告開釋 
[敎會紀事三則]  
　　江南學生夏令會第十二次大會在蘇州東吳大學江浙敎士夏令修養會第五次大會在杭州之江大學邀請上海靑年會前幹事現參議副長王正庭君中華續行委辦會總主任誠靜怡牧師等先後蒞會演講兩會業經告畢王誠諸君及各中學以上之學校靑年會代表敎士李春恒廳子賢等均於昨前兩日由蘇杭返滬 
　　江灣查經祈禱所在本埠北四川路懷恩堂開辦夏令男女研輕會十天請松江東吳大學聖經學校總敎楊維翰君及留美回華之余慈度女士每日上下午講授經義已於十三日取齊十四早開幕定二十三日閉會每日計到男女百除名 
　　本埠基督敎聯會　日下午四時在崑山路東吳大學第二監理會堂舉行大公祈由天安堂牧師何駿行君主講明日四時在靶子場直北新橋自立學校内開月會討論敎務 
氣候報告 
[（上海徐滙天文臺天氣測候報告）]  
　　已過署之報告七月十四日氣壓分配與昨日同惟在中國中北二部下降上海天氣甚晴晚有閃電十五日上海晴而熱氣壓低下有南凉風十五日下午四時前二十四小時内上海氣候温度至高八七·三至低七六·二去年同日至高九三至低六八·四 
　　未來者之推測十五日下午四時三十分預測本區有雷雨黄海北有旋風尙有無定向之凉風 
雜評二 
[共和（納）]  
　　法國之成共和受創深所費鉅千辛萬苦而後得之其寳貴之也宜矣 
　　旣寳貴之故對於己國共和之紀念能如是其歡祝也對於我國愛護共和之黨人能如是其關切也 
　　我國之初得共和也易故國人視之不甚愛惜今又加一次之犠牲雖其代價尙未若法國之大然爲共和而所感之痛苦已覺其難堪嗚呼國人其亦思所以效法而愛護之哉 
來函 
[乾昌土店來函]  
　　敬啓者昨閱貴報登載乾昌土棧藏有紅土當往抄出五磅云云 ｀ 
但小號承頂未久該土係前東敬夥王洪初所爲土在　巿街被包探查獲並非在小號内抄去貴報所載微有出入事關名譽乞代更正或登入來函欄爲荷乾昌具七月十五日 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[爲文科新辭典進一解] [  多言]  
　　日前見塵夢文科新辭典數條觸我技癢不嫌蛇足率續貂尾爲進一解用博嗢噱附會割裂所弗計也著者志 
　　紅筆史稱武王踐祚尙父進丹書而漢初高帝亦作丹書鐵劵其後歷代多有之則是種丹書當爲紅筆所書但無紅筆之名耳又有淸幕僚有黑筆紅筆之稱紅筆之流行於世者惟此塵夢謂（前淸凡一官而兼數差者稱曰紅人紅筆二字殆本此）依是說則今之女閭之走時者謂之紅倌人殆亦本此與一笑 
　　文藝屑此名詞以說文六書律之蓋屬假借而兼轉注者因（文藝）是一事（屑）是一事借將屑字乃成另一名物且即以屑字注明其爲（文藝屑）也屑之典籍頗多其在禮曰屑桂與薑而晋書有木屑言物之細屑也孟子之不屑去不屑就者有輕鄙與等之意綜此二說凡文藝之細屑者而儕之於文藝之林耳 
海外摭奇 
[西笑（續）] [  季望]  
　　十五失馬美國人某失一良馬遍訪不得乃適馬場重購一騎適見所失者亦在馬羣中於是堅執馬繮語馬主人曰此馬本吾自有三日前恐爲爾竊去主人藹然對曰爾過矣余養此馬已閱期年天下固有相似之馬誰謂必爾有乎美人遂兩手掩馬之雙目曰如果久養定能記憶其形狀試問左目盲乎右目盲乎主人以實行竊所得未免心怯况竊後又未經詳細審查驟然聞之五内倉皇囁嚅亂進曰左目左目美人莞爾曰爾言適反左目曷嘗有傷主人不待言畢匆忙反覆曰吾誤矣非左目蓋右目也美人乃釋所掩之兩手曰今而後告爾以實是馬目均無恙明知爾爲馬賊故設計以嘗試今已查悉難逃法網矣觀者譁然曰馬賊被拘矣馬賊被拘矣美人攜馬以歸並執馬賊送官懲辦 
　　（十六）門上藥方在倫敦地方有一著名藥舗生涯甚盛蒸蒸日上一日有某停牛車於店門前從容而下背負大門直入店内店　奇之問曰爾來何爲常舗不在此乃在附近之東鄰如訪木匠則在附近之西鄰爾認誤矣某對曰吾來非爲木匠亦非當物實以内子患病今晨延醫診治家中筆墨紙硯一時均難於搜索唯有粉筆一段近在手邊醫生遂將粉筆開藥方於房門上今欲　藥只能帶門而來請即照付門上所書之藥切勿見笑店夥向門注視不禁大笑曰吾店中藥料不下數十百種爾豈欲全購乎某曰應購之藥明明書在門上爾可自觀言畢方欲指示店夥不料門上字跡早在車上擦去殆盡矣乃鬰鬰載門以返店内諸人皆大笑 
　　（十七）戇者一戇者賦性忠厚常有童心人皆狎而侮之一日進肉店買肉店主曰爾若善爲歌唱俾吾心悅神怡則肉可奉送　者便欣然高唱店主曰尙未動聽盍再試之自再至三以至四五店主了無笑容戇者始悟其故意戲侮方欲以錢易肉卽伸手摸其袋曰肉雖嗜終難白食孔兄速出孔兄速出店主聞之不禁拍手大笑曰今朝樂甚不啻玩爾於掌上也戇者遽藏錢囊於袋中曰肉可白食矣爾歡娱已極手舞足蹈矣遂携肉以歸 
小說一 
[偵探小說情塲蠧史] [  天虚我生]  
　　第一章 
　　時爲仲冬彼得格勒之地雨雪載途已凝爲堅冰淸道夫咸御重裘挽犂而行以鑿去地上氷塊裨勿阻車路而尖風剌骨指凍欲殭則各納拳唇次呵氣取煖衣裘已敝乃勿禦寒榖觫有如老羸然猶竭力工作無或少已直至天黑始稍稍得休息則已遍體殭本手足俱龜坼矣時雪已止大道之上旣經犂剔則亦潔凈如鏡車水馬龍盛槪曾不少減六街燈火照耀如晝餘光上射屋頂與積雪互映一白如練大似冬王御其素袍以被全堡之人家而一般貴家豪客則爭就酒肆餐舍鬨飲却寒故歡呼笑語之聲時時隨風而度與絲竹之音相間雜蓋若輩處身錦繡無復知天下有疾苦事矣實則去街數武而外即有無數破屋爐火久熄父子家人各擁其敗絮相對而哭嗷嗷之音尤甚於朔塞之哀鴻也此兩者相較其苦樂之不均爲何如時葛羅瑟將軍方坐於内務街聖洛斯餐館火爐之次爐火熊熊發爲玫瑰之光與華燈相映煦和之景乃如春日侍者進曰將軍自餐耶抑待客言時脅肩而盎背厥狀至恭葛羅瑟徐徐吐其雪茄餘烟以背就椅曰否尙待一客汝可置二人之餐具又曰試以五百二十四號酒至侍者欲退聞聲復鞠躬諾始歛步斜行而去葛羅瑟則仍倚椅吸烟且不時探視其表以客久不至狀殊焦灼葛羅瑟將軍本爲俄皇御前近侍年可三十許膚色微赭而丰度甚佳鬚作黑色掩其上唇目冷而有光視人時如有電力能令人起膚栗時所衣爲軍服袖章燦然乃煥奇彩葛羅瑟之軀幹本極高偉衣此益增其神采故當其入室之時乃有無數女郎爭以美目相睞顧葛羅瑟心殊不屬蓋其此來實亦與一女郎約也 
譚言微中 
[文藝百面觀] [  鵷鶵]  
　　柳敬亭譚詼絶一世其說書乃能說四書桃花扇中載其一節我謂昔之作八股者專摹聖人口吻而一出敬亭之口則聖經賢傳盡成笑話今之作游戲文章者是也 
　　小說如夏鼎商彝如時花美女當其極至皆能怡我情 
　　讀筆記如對古貌瑰奇之遺民天寳白頭之宫女令人俛仰今古發無窮之思 
　　林畏廬講人倫道德時同學有大聲喝采者畏廬曰我講書非演戲也然其感人深矣又嘗語同學曰諸君聽我譬如去聽大鼓書衆篇粲然故知莊論不如諧言 
　　惲鐵樵編小說人謂其似大說鐵樵不爲動而講求雅正愈力以視巿上花花綠綠封面亂七八糟之小說書何如 
　　我謂柳敬亭講四書成笑話畏廬自比於大鼓書鐵樵變小說爲大說皆一奇也 
　　平原村人鑒聞女從蒞止渴思一譚希示寓趾鵷鶵白 
 
 
 

Page 15

 
 
   
 
 

Page 16

 
 
   
 
