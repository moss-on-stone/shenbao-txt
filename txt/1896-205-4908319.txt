# 1896 - 205 - 4908319

 

Page 1

 
 
[徴印各種善書啓] [  點石齋主人謹白]  
　　自石印盛行凡素所難覓之書今得以賤值購之有裨學者固非淺鮮不意牟利之徒輙將淫書易名印售貽害無窮前黄子壽方伯曾行查禁奈稽察難周根株不絶有心世道者能無嘅焉竊思欲挽狂瀾非廣印善書不可如好善之士欲廣種福田以救其弊本齋願取工本以副諸君好善之心倘有新輯本欲繪圖者亦可代爲任辦若謂圖利而設此言則亦聽諸悠悠可也 
[新印萬國近政考略] [  圖書集成局代啓]  
　　通海以來談洋務者雖不乏人然往往人各其說多膚浮襲取之詞難誇心得梁溪鄒翰飛先生時下通才喜習經世有用之學平生與中西名士交抗談經濟凡有心得輙筆記之因成洋務業談全部此書其一種也凡天文地輿及泰西各國沿革風俗兵刑禮律教化盟會編年新政之涉於考據者備載其精瞭如指掌兹託本局代印每部實價洋七角託鎭江文寳閣上洋申昌文瑞樓寳善分局各書坊寄售 
[論機匠肇禍事]  
　　自中日議和之後國庫更形支絀無更兵費之需善後之計費至數千萬卽償費一宗爲數過巨無可籌劃爲息民之計而仍不能不敢之於民亦朝廷不得巳之舉也外省疉奉部文以整頓釐捐爲急務於是各省之厘捐己裁者復設巳減者復增於帑項雖不無土壤佃流之助而民間巳不免筋疲力盡之虞前報紀織工肇禍一節說者謂此種奸民聚衆閙事宜嚴懲辦而不知國以民爲本民以食爲天至數千人而無可謀生欲其不閙事得乎以數千人因謀食而閙事非可例以作奸犯料其欲嚴辦得乎吾知在上者且撫恤之不暇而何忍嚴辦耶有客目蘇致書本館言項詳盡本館有問必錄登之初二初三初四報章據云蘇城機坊向例每機一只每日捐洋一元五角而各機户向不如數確報每有一正一副或二副之弊現經六門厘捐總辦馬太守與牙釐局總辦朱觀察會商攺變舊章重立罰約照向例每機加捐四成并派員坐船帶勇分駛各鄕挨户稽查如查出私機一張罰捐十六倍綢縀未蓋戳記者悉數充公外再罰十五倍各機户以既懼加捐又恐重罰槪行停歇各機匠無以餬口糾集同業二三千人將機捐局打毁復擁至劉家浜六門厘捐局打入欲得總辦而甘心適馬太守查繭未回得免於禍旣將厘局毁壞復至桃花塢牙厘局打人朱觀察不能喝阻且被飛石打傷逃避迨兵弁整隊前來而若輩巳閧然散去翌日各機匠各執飯籮一只香一炷麕集於元和縣署前不下一千餘人俟葉大令院上回署時排跪輿前閧稱靑天大老爺救命小的等因增捐之故各機東盡皆歇業小的等一日不做卽一日不活懇求賞賜活命大令諭以少安毋躁三日後自有章程咨照帳房按名給飯食錢若干一時歡聲雷動叩首謝賞領錢而去一霎間發去靑蚨數百千云云幸而三吳之民向稱柔懦若在民風强悍之處聚集至數千人毁局至三處無人可阻無理可喻之時乘此血氣之勇人民之多衆怒之盛則何事不可爲横行不法殺官戕吏逞風打刦亦意中事耳斷不僅傷毁什物擲傷總辦猶任其逃逸己也然三吳之民向稱柔懦而蘇人爲柔懦之尤所以有蘇空頭之諺蘇空頭者甚言其無用也而以柔懦無用之人亦能聚集至數千人毆官毁局與强悍者無異意非絶其生路激成衆怒之事斷不敢挺而走險如此之横行不法也然猶是柔懦之民故局雖毁物雖傷而絲毫不搶不驚内眷不動公事之房尚屬解事翌日聚衆執香至元和縣跪求其非有心滋事實因無可謀生非不能理恕情遣故大令發給錢文許以禀減厘捐卽叩謝而散在若輩不可爲無良而大令亦不可謂無識也夫小民無不欲謀利者也厘捐者捐民之利也民苟無利之可圖則捐從何出自不能不爲民稍留餘地也朝廷欲整頓釐捐非欲刻剥小民也所謂整頓者統總辦委員以及司巡之輩皆在其中務使不飽己囊滴滴歸公耳吾不知釐捐一事委員之侵吞不侵吞司巡之作弊不作弊非箇中人安能盡知惟但聞外省人員皆以厘捐爲美差而謀之惟恐不力司巡皆以釐捐爲美事而到處營求則厘捐之利亦可想而知雖其中不無苦樂之分而要不能皆一塵之不染中國現在巳成中飽之局故不特釐捐一項爲然卽就厘捐而論此弊不除捐務終難起色僅加於民無益也率士之濵莫非王臣凡有血氣者斷不敢自外生成所以不患民之不肯捐特患民之不能捐不患民之不法而爲匪特患民之無食而就斃要知理財須先便民未有民不便而財可理者也若但以民爲不法而勢迫而形驅之恐事端回測將不止蘇州而巳也當軸者可不愼之又愼哉 
[諭旨恭錄]  
　　四月二十六日奉上諭順天府奏報解祀牛不敷情形據實具陳一摺着禮部太常寺議奏欽此同日奉上諭巡視西城御史齊蘭等奏遵保獲盜出力之司坊紳董懇恩獎勵一摺着該部議奏單併發欽此 
[本館援奉電音]  
　　昨日午前京電傳來上諭一道敬謹譯登○本月初四日　上諭麟書着授爲武英殿大學士崑岡着授爲體仁閣大學士欽此 
[宣南雜爼]  
　　前日皇太后由西苑起鑾與聖駕至醕王府道經後門大街有二人意欲叩閽被該處甲喇逹盤詰微吐其情甲喇逹當令兵丁將二人先交官廳看押再送提督衙門究辦○自十八日太監肇釁後内廷各門加意盤詰各處當差蘇拉供事非有腰牌不能出入卽各衙門隨同遞摺書吏亦須騐明奏事公文方准進内因此雖戴官帽之人亦必將來意回明值班官員始准放行○宣武門外土地廟斜街有某甲者年逾而立小販營生自壬辰歲背生小癅年復一年漸漸長大今己如肩米袋雖經醫治衆皆束手不意昨日在廣安門偶坐路傍樹下困倦而睡覺痛癢驚醒見一黄犬巳將背上之瘤咬破濃血被吃淨盡自以爲先曾仰天求神今爲神佑伏地叩謝云○大栅欄慶樂戲園正在熱閙之際觀者忽哄云戲樓要倒因此紛紛往外爭跑有擁擠而跌者有失落衣帽與鞋者後查知係該園主人戲價未付以致受人愚弄云○煤市街興隆客店住有十餘人昨日黄昏時中城練勇疑爲盜賊報明總辦帶領勇丁來店緝拿店卽閉門今甲出店回明原委始知係保定馬快來京訪案者局紳索閱文憑呈騐無訛始安慰而散 
[雲津市景]  
　　天津采訪友人云紫竹林法國租界人烟櫛比鋪户雲連似於商務蒸蒸日上矣殊不知各鋪獲利旣微成本亦小絶無如古人所謂長袖善舞多財善賈者惟恃各輪船到埠始稍有交易至冬間河旣結氷新春氷尚未泮則大抵門堪羅雀路鮮行人計得以持籌握算者每年不過八閱月餘卽有贏餘亦難堪三月餘之坐耗年來夏令渾河水漲輪船被沙所阻停泊唐沽紫竹林生意大不如前商賈皆愁眉不展今年二月海河卽淤墊三月中旬以後輪船改泊日唐口聞以四閱月爲期届時雖得行抵埠頭而巳玉露溥秋大有履霜堅氷至之意而工部局又以經費過巨不　西歴一千八百九十六年六月一號卽華歴本年四月二十日起增收界内房捐鋪民因生意蕭條懇俟輪船到埠後酌加不知得邀允准否 
 
 

Page 2

 
 
[大蒐軍實]  
　　天津采訪友人云袁慰庭觀察督練新建陸軍殆將半載其中十營由定武軍攺隷麾下天津采訪友人云月前觀察因事入京至四月十九日旋津旋聞欽派榮仲華大金吾祿來津簡練軍實約於二十七八日戾止當事者遂飭夫掃除吳楚公所俾得暫駐襜帷 
[厦島紀聞]  
　　厦門采訪友人云臺灣婦女素不知禮教然蔀屋茅簷能申禮自持完貞抱璞者亦不乏入醴泉無源芝草無根古人言非欺我也去夏迄今全臺淪於日本婦女之不甘俯首事敵以致自尋短見者多至百餘人此外姓氏無可稽查者尤衆安得賢有司表而旌之○邇日時疫大作兼之天時不正自四月十六七日炎熱異常寒暑表升至九十五度至二十一日忽又北風陡起凉意襲人以致染此症者日有死亡誠慘矣哉○惠安南安民風夙稱强悍近日有天主教民與耶穌教民互相械鬥傷斃十餘人神甫牧師交相保護地方官聞信卽通詳厦關道道憲急派頼别駕往查諒必易爲了結也○鼓浪嶼後有南泰武山山高可數里煤礦甚多同治中年有人擬集股開采事未果行兹者周子迪觀察以利國利民爲先務特委某員前往試挖以騐煤之佳否如果利源可握當禀明上憲擇日興工 
[酬庸懋典]  
　　南洋水師學堂設在金陵訓練五年駕駛管輪兩頭班學生所學均己成就前經南洋大臣劉峴帥敦請英國水師提督費軍門沠員蒞堂援照英國水師畢業考試之例認眞扃試將試卷封寄外洋倩名師評定甲乙然後寄回出榜准其一體畢業並賞給五六品頂戴說者謂中國各省官學堂考核以此次爲最嚴亦最允焉去臘署兩江總督張香帥以堂中人材輩出非在事人員歴年勤奮不克臻此因封章奏請奬勵月初欽奉諭旨總辦桂薌亭觀察交軍機處記名簡放提調沈仲禮太守以道員補用其餘各教習亦晉一階駕駛洋教習彭耐　君費輪洋教習希爾遜君均賞給雙龍三等寳星 
[珠海蜑歌]  
　　廣州訪事人鰈箋云撫憲許大中丞於四月廿一日牌示考試吏能事照得本部院初來粤東目愧迂疏不勝愧悚亦思得識時俊彦匡其不逮書云敷奏以言明試以功然則言者心之聲也諸君子旣來粤需次自必有所藴蓄以爲將來假手展布地步故不得不先行考試一次以騐其言以後再試以事兹定於上月廿七日黎明考試直隷州同通及候補試用州縣廿八日接考候補試用州判府經縣丞巡檢主簿吏目典史各員不論正途軍功捐納只憑文理以定去取每試一論一策本部堂雖無才學然秉公持正之心當爲諸君子所共信一切獎賞均係捐亷不動公欵幸望各抒所見焉特示在省需次諸公一時式睹新猷者咸謂經綸素裕正可及鋒而試矣○日前甘霖未沛田禾無望米價日漲方謂旣霑旣足自必米價持平不料雨後珠粒有增無減刻下中上米每元二十七八斤粤東向𫖊温燠况届夏令熱氣早巳逼人詎連日大雨重棉可禦兼之西流漲急倘不晴霽水患堪虞然而經此乍寒乍熱民間疾病由此日見其多目下藥店生意甚爲熱閙則天時不正可知矣○河湲三約張某在梁家祠訓蒙己老矣前當少年時曾娶番禺歴滘鄕女業巳過門行合卺禮因該鄕俗例婦一歸寍可三五年方返夫家或終身不返者亦有之該女三朝後歸母家卽視夫家爲陌路音信久乖刻計該女巳距古稀之年不遠日前忽托人到張處求如樂昌之破鏡重圓張年來館榖頗豐牧犢君安於獨宿不願吟雉朝飛來說者皆力推却想該女應自悔旣有今日何必當初矣○増步鄕有蔡寡婦年届六旬僅堪自給前生一子十餘歲時被匪拐賣外洋己十餘載日前忽一莽男子到門詢問認婦爲母涕泗交流據云被人招往大吕宋做工每月可得工銀四五十元巳積有千餘元因思母親孤苦故卽携銀同友人搭船返港行李銀洋現在某客棧日内卽往携回其母悲喜交集深信不疑各親房亦輪流請讌將近十日漸見破綻共識其僞擬毆而逐之幸早見機乘夜遁去 
[武漢小誌]  
　　漢口訪事人函云督銷鄂鹽總局志仲魯觀察念四日清晨親趨兩院辭赴金陵旋卽鼓輪直下○湖北武昌屬浦圻縣土風强悍素稱難治現經藩憲王芍棠方伯札委候補縣姚君學康署理兹巳行裝全備高唱驪歌出省矣○鄂省長街保甲局對面之官錢店業於念三日開張由王明府照奎總理其事出入台票及銀元票准定兌大錢一千文錢價亦由官局隨時起落市上錢店咸倚爲準則焉○漢口俄租界前因做皇會高搭綵棚一座其形知亭寛廣約二丈許上用石頂如寳塔四圍固以竹垸地極遼闊現皇會做畢猶未拆去據外間傳云有西國某術士業訂該塲専演海外諸戲刻因在他埠不日行當到漢云 
[紀浙省官塲事]  
　　本年春間雨水纒綿江潮與山洪衝擊石塘微有損壞當由塘工提調李小亨太守赴塘查勘雇工修葺杭巡道玉心齋觀察於上月十三日乘輿出清泰門沿塘一路查看工程李太守亦隨同前往也○候補守備于守戎光武現奉撫憲札委調帶湘軍雲字副後旗所遺湘軍水師後營則委候補都司廖都戎天佑接帶○海寗州判某君因病開缺暫由杭州府林太守札委候補府經歴江君椿齡先行代理○浙省應解地丁京餉前巳解過三批現在藩憲又籌解銀五萬作爲第一批籌備邊防京餉札季正任烏鎭同知李司馬星科管解上月十六日巳釘鞘矣○部選湖州府南潯通判孫紹彭别駕籛於上月十六日到省赴院繳憑因途次感受風寒請假調養俟藩憲懸牌後再行履新也○徐大宗師案臨杭郡例由首府提調分派委員在轅門内外照料一切兹林太守次第札委以専責成頭門照料攔阻閒人委本經歴陳參軍之鏡知事賈參軍栅外巡邏委候補縣丞曾二尹澐至生童正塲九曲欄杆所用序進燈牌委本府照磨方叅軍查察以防紊亂○升授樂清恊鎭向海山副戎交卸紹興恊赴都引見接署者爲劉恊戎靑山前月十六日恊戎因公晉省謁見撫憲事畢卽於十八日禀辭　紹也○省城自　官錢局後洋價漸起近日又當新絲上市之時需洋較多數日間洋價漲至九百九十文云○鑄錢局需用銅斤刻下巳奉防軍局委朱大令同德大令恩赴滬採買○藩憲牌示天台縣訓導缺委歲貢就職訓導陳爾昌嘉興縣主簿缺委分缺先用縣丞魯植桐廬縣縣丞缺委試用府經歴徐雲槐靑田縣典史缺委試用驛丞鄒啟元均署理東陽縣典史缺現飭准補是缺之陸應森赴任 
[鳩水官塲紀事]  
　　蕪湖采訪友人云長江水師提督彭紀南軍門巡閱上江以次順流而下四月二十四日午後節抵蕪湖艤舟接官廰江滸屬下各弁咸致恭迎地方官亦次第登舟投剌軍門接見之下卽乘輿報謁事畢回舟小住一宵翼日晨卽調集各杉板船在江心操演隨解維向姑孰進發○統領精健營安徽候補道劉子幹觀察作梁因事掛彈章欽奉諭旨卽行革職前己見諸邸抄矣所遺精健營統領事宜現經福大中丞札委記名提督韓止雲軍門大武接辦四月二十四日軍門秉節蒞蕪接受統領關防循例查點卯名收騐軍械○前署安徽皖南鎭總兵調授廣東南韶連鎭總兵任謹齋鎭軍祖文交缷皖南鎭篆後乘舟抵蕪湖拜會文武各官各官之誼重寅恭者紛紛投刺答拜鎭軍蜺旌小駐卽赴日門聞須謁見劉峴莊制軍禀陳一切然後料理行裝赴嶺南新任○新任署太平府文舜臣太守翰禀辭赴任於四月二十六日清晨行抵蕪湖各屬僚咸在江干迎迓太守接見有差後登岸謁見關道憲隨買棹往翠螺山畔筮吉履新○督辦皖南土藥稅厘總卡王通守曉示通衢大旨謂徴收土藥稅厘業經藩憲明定章程而售賣土藥各店鋪均須赴局請領印單方准交易近查蕪湖有别項店鋪居奇囤積與各路客商私相授受殊於稅厘大有關碍嗣後務各照章捐請印單仍循一年一换之例如再違犯不遵一經查出定卽送請地方官究辦 
[閩中試事餘聞]  
　　福州采訪友人云王大宗師督試文童旣畢示期考校武童查得頂冒情弊爰將各學廪生斥革二十餘人○本月初一日新進文武童生譪見泮水芹香笙歌一路見者羡之某日宗師查得連江縣某姓文童不無弊竇因令另坐東堂五號面試與前塲筆跡不符因於出塲後飭廪保速傳到案詰問 
[東湖緑波]  
　　江西訪事人手畢云德静山中丞巡閱臨江吉安贑州一帶營伍由省乘坐官舫卽以官舫爲行轅每至一郡登岸蒞校塲 
 
 

Page 3

 
 
查閱優劣皆手記注登時賞罰畢卽回官舫並不煩地方供億亦不銷稽時日三月二十八日爲中丞嶽降令辰時正校臨江回舟己日暮未及挂帆乃命泊對岸荒洲之側藉避各員弁致祝積習次日黎明卽命上駛千里灘河往返快捷爲向所罕聞大臣法小臣亷其斯之謂歟現中丞己於四月十九日回省矣○藩憲翁小山方伯署任以來勵精圖治卓越有爲士庶仰望眞除己非一日日前忽奉電音有旨新授實缺聞者一快○江省城廂内外增設栅門添雇更夫嚴訂保甲章程加派督辦専辦會辦帮辦各道府仍留總局分局各員紳在大憲籌畫可謂不餘遺力無如更夫一項各巷三更以後卽不聞聲有居人問以所司何事則日我醉欲眠君且去由是宵小竊發四更之後五更之前該竊知更夫睡熟往來無忌然不與賊通氣故竟有偷其更鑼以去者栅門以杉木爲扇不能釘鎖往往終夜不閉該竊又知官考成攸關相戒勿犯大案近如城内老羊巷汪試館被賊挖孔將穿幸卽驚覺次日更夫等咸來審視謂近日城廂挖孔小案不知幾起各宜小心防範何必大驚小怪乃爾事主本不欲經官因更夫可惡乃遞禀保甲分局請嚴懲更夫捕緝惡賊云云如分局不理卽逕禀總局與南昌縣○江省内河創設小輪拖帶商船兹聞蔡燕生太史鄒殿書部郎遞禀督撫司道曁牙釐總局現經翁小山方伯爲之妥定章程日前由牙釐總局刊刷輪船各單分作拖帶貨船眷船二項中途不許停輪其沿途兩護兩騐釐金卽就開輪停輪馬頭完納行見千里内河尅期可至如履户庭不惟鄱湖無險阻卽釐卡弊竇亦不除自除矣豈非行旅之福哉 
[嚴申例禁]  
　　本縣黄太令奉到松江府陳太守嚴禁賭博告示發貼通衢其文曰爲申明定例嚴禁賭博事照得聚衆賭錢本干例禁抽頭誘賭尤犯刑章呼盧深宵每弛防檢避静複室易犯邪淫博負難支往往喪品狡黠訛詐强横盜偷輕破身家重殞性命姦淫以賭作媒合竊盜爲賭之窮途禁賭旣嚴風俗自厚亟申禁令逐一開明一凡賭博不分兵民俱枷號二月責一百板偶然會叙開塲窩賭及存留之人抽頭聚賭者稱三月杖一百一凡民人將自巳銀錢開塲引誘賭愽經旬累月叙集無賴聚賭抽頭者初犯杖一百徒三年再犯杖一百流三千里與賭之人初犯杖八十徒二年再犯杖一百徒三年一凡無賴匪徒串黨駕舟設局攬載客商引誘賭博折没貨物掯留行李者初犯到案審係僅止一二次者照開場誘賭例杖一百徒三年三次以上再犯發雲貴兩廣極邊烟瘴充軍並將首犯先於拿獲之沿河馬頭地方枷號一月其舟户知情分贓者初仍照如從論再亦與犯同罪 
[令節停公]  
　　端陽佳節术羹艾酒同賞芳辰各衙循例應停辦公英界讞員屠興之别駕因知照英副領事薩君及英美各捕房將各案統歸初六晨解訊 
[澤及囹圄]  
　　昨爲端陽佳節縣署内外監及自新所人犯皆蒙黄大令恩賞監犯每名二百文所犯每名七十文各犯受惠之餘莫不稱頌大令恩威並濟云 
[災生脱輻]  
　　寗波人秦瑞玉賃居西華德路福和里在裏虹口翻砂作爲夥前日上午與妻口角妻忿甚潛購鴉片烟膏吞服至下午五點鐘時毒發呻吟秦察知急倩人舁至同仁醫院求治醫生騐得受毒巳深非藥石所能奏效令仍舁回家内甫至中途巳氣絶而斃此眞視性命如鴻毛者耶 
[滬南諺語]  
　　南市蘆席街有一童在樓窓曬衣將窓外之瓦墜下其時適有老嫗經過瓦落其背嫗卽向其家理論詎童之父母反將嫗唾駡一時舌劍唇槍紛纷擾擾後經旁觀者力勸兩造始罷○有一擺渡船泊南市王家碼頭前夜有流氓數人乘其不備將船竊去至浦東張家浜裝載私鹽運至十六鋪相近被鹽巡丁緝獲連船扣住刻下此事尙未了結也 
[北市瑣聞]  
　　蘇州人某甲賃屋英租界某處開設鴻興坐墊店端陽節届逋貨如山不得己向大馬路某洋貨店賖得洋布若干持赴長生庫質錢藉救目前之急適爲洋賃店夥所見向之索還並欲扭送捕房控告後經旁觀者再三解勸始各散歸○昨日清晨有甲乙二鄕入扛巨黿一頭在北泥城橋唤賣有某甲者向之問價二鄕人以每斤需小洋銀一角對甲允之權得重七十二斤乃如數付值倩人舁至新閘放入河中○昨日寳和土棧夥林耿照扭周璧如翁鶴生鄔稼生三人至公廨訴稱被欠貨價銀千餘兩向索延宕請卽訊追屠别駕飭將周翁鄔三人押候訊奪 
[賣地遵斷]  
　　西門外製造局西首創設洋務大學堂總辦金明府向各業户購地建造房屋各户抗不遵賣且將該地賣與别姓接受定洋金明府函請上海縣傳十五圖地保顧仁基飭將各業户帶案諭勸巳登前報前日該保帶領徐聚生等九户到縣候示蔣刺史卽升坐花廰訊諭徐等同供小的等之地均有祖墳營葬賣後尙須遷葬其費不小且皆是貧户吃虧不起前雖大學堂每畝還價二百千後來有人還到二百三四十千不等總收過定洋二百元現在憑大老爺恩斷當遵憲諭惟求俯念貧苦酌勸加增地價剌史曰可著具結願賣大學堂不賣别姓所收定洋照數歸還前途當爲爾等函商總辦請爲酌加徐等遵諭具結而退 
[釋放枷犯]  
　　前有衛林泉控妻馬氏逃逸後在楊樹浦蔣福泉所開飯店樓上尋獲解送縣署訊辦一案前經曹明府訊斷馬氏交夫領回蔣不應容留私逃婦女笞責枷示在案刻巳枷期届滿由差禀請核示前晚蔣刺史命帶案供小的寳山縣高橋人前做布業現在楊樹浦開設小飯店衛馬氏由伊妹同來借往樓上日到洋布局故工小的未曾盤問仔細草率招留自知不合前蒙責過今求恩典刺史著疎枷具攺過結釋放○前經捕獲竊犯顧紀寳解案訊問供認偷竊潘姓家物件不諱當由蔣刺史判令枷示一面飭捕查吊贜物前晚亦枷期己滿飭捕帶案供小的本地人年三十歲行竊潘姓實係初犯求開恩後當改過刺史曰不責不知痛楚未必肯攺喝重笞三百板以儆將來并具攺過結釋放 
[美界捕房紀事]  
　　積竊奚靑園禁押捕房己登前報兹者捕頭查悉奚妻某氏賃居吳淞路七百五十八號房屋内因於昨晨派竇倪石三包探拘獲搜其屋内有皮箱一口報時鐘一架質劵數十帋因一併起存捕房押俟解送英公堂請訊○前日下午流氓林金壽向楊樹浦民婦胡周氏訛詐旁人見而不服唤三百九十八號華捕至將林拘至是處捕房黎副捕頭咨照虹口捕房捕頭卽遣包探范進才將林帶回押候解送英公堂請辦○前晚吳淞路某弄居民王子奎蔡三和蔡丁氏宗孫氏因欺侮小孩互相毆擊經三百九十七號華捕一併拘送捕房捕頭謂旣居比鄰理應和睦如此行爲顯係多事當押候解送英公廨訊辦王等一再哀求捕頭乃從寛開釋○寍波人王阿發王阿蘭遇諸百老匯路静安街據云因錢鈔轇轕數語不合處揮老拳旋復扭入捕房呶呶聲訴捕頭見二人頭面皆有傷痕遣人送至同仁醫院敷冶醫生騐得均屬微傷因卽帶回捕房捕頭令卽行釋去○粤婦馮阿寳僑居乍浦路第二十七號房屋前日傍晚突有寍波流氓劉阿榮者昻然直入任情調笑婦惡其無禮唤四百六十二號華捕至將劉拘送捕房捕頭令禁押一宵以示懲儆○王阿紀徐和尚皆寗波人昨晨行至閔行路無端起釁互相兇毆經二百九十號華捕一併拘解捕房捕頭呵斥數言先後釋出○昨日上午有一唐姓男孩自言一十一歲小字阿福行至乍浦路不識歸途彳亍移時號咷痛哭經三百四十五號華捕送至捕房捕頭令留候派包採查明住址傳家屬認領○昨晨陳順法駕一馬車滿載牛乳駛至崑山路其疾如飛致將王阿福所拉東洋車撞　王心不甘休將陳扭至捕房聲訴捕頭令陳償給洋銀一枚○前晚有偷兒某甲在下海廟附近菜園内竊取蔬菜四百九十七號華捕見之拘解捕房捕頭以事甚細微令押至昨晨開釋○前日下午小船户馮二郎蔡阿桂相約至北蘇州路將同業秦茂齊揪 
 
 

Page 4

 
 
住兇毆以致受傷旋經一百五十一號華捕拘送捕房捕頭見秦傷勢無甚大碍卽行釋出令堂期赴質馮蔡一併管押○昨日午前一百十八號三道華捕巡至漢璧禮路新虹橋畔遇一年約三四齡女孩悵悵無之恐入匪人之手因卽帶至捕房留候認領○昨晨篷路中有一年約五六歲之男孩身穿花布衫褲啼哭不休經四百零五號巡街捕送至捕房捕頭令暫留候領○偷兒王兆良前因案發經讞員屠别駕遞解回籍兹又潛來試其伎倆前晚在裏虹口圖竊經一百七十九號華捕拘解捕房捕頭令押候送公廨請辦 
[江西宜興蠶桑說上]  
　　時至今日海禁大開東西洋之工於牟利者接踵而來操貿易之權逐錐刀之利中國生計皆爲所奪未通商以前大布衣被蒼生業此自給者何可勝計自洋布洋紗入口土布銷塲遂滯致使民間女紅之利盡失小民終歲勤劬勞苦拮据猶或不免凍餒一遇水旱荒歉流離顚沛寖至於轉死溝壑者不知凡幾爲民上者忍漠視之而不一爲援手乎今欲收回巳失之利權莫如遍興蠶桑之利蓋朁事之興於農功未忙之時不過三十日卽巳結繭由結繭而繅絲又歴十餘日而蠶事畢無耕耘之勞無胼胝之苦無旱澇螟螣之害而又能收倍蓰之利且以婦人女子爲之更可習勤而警惰蠶性喜静又可戢婦女浮躁之氣是謀富而隠兼教也爲今之計惟有於二十二行省中有蠶桑者極力推廣無蠶桑者亦擇其宜蠶之地極力興辦予江人也先就江西一省言之十四府州七十九廳州縣曠土荒田所在多有除瑞州府經江太尊上元人名毓昌辦理己有成效外其餘若得良有司實事求是次第舉行必有樂於從事者但恐蚩蚩者氓不能深窺其利病得失耳當創辦之始自須派人赴浙省採買桑秧並雇彼處善於種桑飼蠶之人尤須由官倡導由紳董勸俾民知蠶桑之利大而且遠蠶桑局内必須設立蠶桑學堂延一精於蠶桑之人爲總教習出示考取學生及擇年輕聰頴子弟竭力考究凡桑之種類桑之土宜桑之何以移栽桑之何以插接桑之何以澆灌培壅桑之何以採擷修翦蠶之如何生長如何飼養宜食何葉可以肥壯倘有疾病如何調治燥濕寒煖何以得宜其繭何以有大小厚薄之分其絲何以有粗細堅脆之異其蛾何以有拳翅秃眉焦尾焦肚諸病一一考察務使明其所以然之故學生習有成效卽由局中給與優獎並予以憑據准其往各處教習如將來各府州縣廣設蠶桑局時卽派該學生爲教習爲司事必使家喻户曉而後己數年之後必有起色十年之後出絲必佳而多豈非開江西一絶大利源哉[  南昌沈兆褘]  
[爲善必昌]  
　　童震巽善士求外症速愈助洋三百元童正芳爲子紳美病求速愈洋十元何寅記求保平安馬潤齋爲子天花保平安各肪賑洋一百元賀老貴陸永勝合助寳銀申規銀五十三兩五錢九分二厘徐益齡賑洋五十元施二太太助本堂經費洋五十元忠恕堂助安和失事撈屍經費洋三十元湖南鴻嗷慘不忍聞廣西又相繼求賑同生覆載彼旣不幸降此厥凶所賴仁人君子廣爲捐募源源接濟俾無告窮黎免塡溝壑吉人行善五世其昌請登報章以望來者[  上海六馬路仁濟善堂籌賑公所棘人施則敬等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[輪局初章]  
　　蔡燕生太史招集股分禀請上憲在江西内河設立小火輪船取名福康輪船公司以鄒君凌瀚爲總辦所擬章程照錄左方一擬集成股本銀十萬兩分作一萬股每股銀十兩周年一分官息以爲購造船隻造設碼頭購買地基房屋等用俟羣起色再爲擴充一輪船開辦之後每年結清上年之數除折舊及船身保險官息并提奬出力人花紅及開銷繳費外所餘實利若干以一半報效一半按股分領一輪船官督商辦凡一切公事歸官主持所有公司用人及經理銀錢出入等事槪歸承辦人經理官不得過問以免牽掣而一事權一每年結清帳目之後將經手開銷一切出入各欵另造清册呈送督辦以便查核一造淺水大力拖帶輪船二艘由吉安開行經樟樹鎭江西省城至吳城鎭深水輪船　艘以兩艘駛行吳城兩艘駛行饒州府境一江西厘卡最爲繁密節吳城一地巳設三卡輪船拖帶利在速行如逐卡盤查勢仍阻滯請照督憲奏定内河輪船拖帶貨船報厘章程兩頭兩收於起卸兩處報厘後查騐放行其餘之卡一槪免查以免躭悮一遇搭客行李中有夾帶私貨及違禁貨物或經各卡及本輪船上司事人查出卽請陸卡將貨物扣留提去照例辦理輪船及别船無涉准其隨時開行一客貨如多小輪不敷拖帶擬請准隨時禀請添置一江西河道每多淺灘請人測量河道安設標識雇用機器開挖庶無阻滯一公司創始爲艱測量開濬所費甚鉅擬懇憲恩立案應歸本公司永遠専利不准他人另開公司仿行輪船只准附入本公司股分仍不得照附洋股以分利權倘外人别生覬覦本公司卽可援彼國専利之條延請律師與之爭抗查外洋通例凡人成一藝國家給以専利憑據卽不許他人仿行江西行輪事由本公司創始證諸彼國律師之言若援引此條以相禁遏斷無不勝之理决不煩官府顧慮也一輪船所帶民船例應報關納稅擬請於姑塘九江兩處凡係輪船拖帶之船無論上水下水在九江起卸者槪歸九江關丈量納稅在姑塘起卸者槪歸姑塘關太量納稅一輪船旣専歸商辦擬取名爲輪船公司其船名康濟利濟飛渡穏渡澄清泳清共六艘一詳細章程俟開辦後再行禀報 
[法界捕房紀事]  
　　前晚八點鐘時蘭芳里第十九號門牌鴇兒三寳所開花烟館内某烟倡因狎客寥寥循例焚帋帛一霎時火延蚊帳室中烟霧迷漫驚動鄰人爲之救熄事聞於某號華捕將鴇兒拘送捕房請捕頭科罰○某號西捕巡至玉露春茶肆之畔見江北流棍某甲用木　鄭骰引誘頑童以其有違租界章程拘入捕房管押翌日捕頭向之詰問甲引咎不遑捕頭著將賭具存候銷毁甲巳禁押一宵從寛開釋○乙内二人相邀至吉祥街千金飯館果腹不知因何口角致將碗盞盆盎擊毁若干飯館主將乙丙交某號巡街捕拘送捕房捕頭問悉情由著賠洋銀五角禁押片時然後開釋○前晚十點鐘後有松江蕩婦某氏與蕩子某丁同投客棧尋桑中之約某號巡街捕見之向之查問丁飛奔而逸捕遂將氏拘入捕房押候堂期解請鄭大令研訊○捕頭以昨日爲端陽令節各項工匠循例停工遊玩恐滋生事端特派各包探帶同夥役分投彈壓 
[江督轅門抄]  
　　四月二十日知縣邢毓馨交缷署睢寗縣事回知府陳瑞禀知赴泗源溝太平橋公幹管帶江靖親兵左營陳有元辭直隷州李永泉禀知到洪武門稽查差○三十一日壽春鎭郭寳昌統領親軍老湘等營新授山西大同鎭劉均見○二十二日候補道程儀洛上海公幹回狼山鎭曹德慶到知府沈郭和辭赴沿江各砲臺放餉委署川沙營叅將張邦才辭福山左營領哨守備彭定國淞北營後領　千總張擊鳳均見管帶南琛兵船川沙營參將徐傳隆辭赴滬修船○二十三日中恊王銷假由皖回城守恊　均見提督金德恆安徽來叩謝委帶皖南練軍右營江陰營遊擊仇志聯均到見福安輪船黄友勝辭裝沿江各砲臺餉差補昨日委辦沙漫洲緝私候補道丁葆元見奉委江防營務處節制奇兵營○二十四日總理兩江營務處候補道桂陸師學堂候補道錢均傳見委辦沙漫洲緝私候補道丁葆元見辭前刑部主事吳毓年户部主事潘希祖江西知縣包國湖江西解餉來湖北知縣朱祖蔭灭津來均到委充斯美輪船候選從九嚴麟竇辭赴滬○二十五日狼山鎭曹德慶壽春鎭郭寳昌赴安慶均辭江西知府林介弼到由皖省查探榖價回前河南道御史宋承庠辭赴九江 
[皖省官報]  
　　皖藩牌示鳳陽府訓導胡福厚告病遺缺現委投効委用敎聯叚昭融署理太湖縣典史戴成　請假就醫遺缺現委試用巡檢陳宗壽署理鳳陽府知府鳳林撤省　缺現委候補知府邊保桱署理以上除另飭知外合先牌示新選寗國縣敎諭余涇辭候補巡檢湯承澐准補太和洪山司謝飭知准補縣丞余肇度知過班遇缺先補用巡檢吳大任請假赴精健營辦理文案周仁壽請假回籍註册易簡知奉臬憲委辦核對差典史鍾厚重辭解人犯赴貴池知縣胡汝霖知奉委赴淮北支發局催提銀兩候補通判袁保晋到委查宿松礦務回縣丞　潔謝奉行知獎給酌委一次陳蘭赴宿松提京控案回巡檢李毓英知奉臬憲委查北門内街道嚴登瀛知奉行知准補無爲州黄雒　署太平府文翰辭大通督銷局江蘇候補道曾紀壽辭儘先卽補知府本任宣城縣陳兆慶到由京引見回府經錫麟起服來省縣丞周金淼謝超委一次 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年四月二十五日京報全錄]  
　　宫門抄○諭旨二道錄前○選單○晉撫胡奏查明五台山菩薩頂不戒於火延燒房屋情形分别籌欵修葺摺○又秦仍委道員兼理關務片○御史彭奏請除軍營苛派積弊片○又奏武營扣餉缺額積弊己深請飭嚴定罪名摺○晉撫胡奏請獎催科勤奮之知縣片○四月二十五日理藩院鑾儀衛光祿寺值日無引見○慶王等得賞謝恩○廣西臬司桂中行到京請安○義州城守尉義秀請訓○召見軍機桂中行義秀○光緒二十二年四月分選單小京官刑部司務蔡思榮福建附貢知府浙江嚴州劉篤康山西舉知州雲南霑益王垣臨江西監通判湖南衡州陳祖貽江蘇監知縣貴州安南楊宗瀛江蘇舉安徽建德梁懷顔山東福建德化陳其煃浙江俱附貢湖南新田陸仰賢浙江甲湖南寍鄕錢保壽浙江湖北長樂巢序鏞江蘇浙江天台張紹愷陜西俱舉浙江安陸鄒經鎔浙江監山西蒲縣魏鋆江蘇監陜西宜川鄭宗光浙江舉福建寗化羅錫潢湖北舉府經湖南岳州周繼康四川監安徽池州張玘雲南歲主簿安徽懷遠單桂芬山東貢府照磨江西吉安斯啓漢浙江監吏目安徽六安滕鈞湖南監巡檢浙江開化蔡紹沅湖北安徽建德幹樹森四川俱監廣東封川楊錦標山東供事典史山西武鄕王樹之河南監安徽定遠陳肇麟湖南監江西樂安陳鋆浙江監湖南湘潭李玉書直隷監安徽太湖李根善直隷人安徽太平張鼎祚山東監鳳台燕慶恩順天吏員○○頭品頂戴山西巡撫臣胡聘之跪奏爲查明五台山菩薩頂不戒於火延燒房屋情形分别籌欵量爲修葺恭摺覆陳仰祈聖鑒事竊臣欽奉光緖二十一年十一月初八日寄諭員鳳林奏五台山菩薩項於本年八月間不戒於火延燒倉庫樓房多間等語著胡聘之查勘情形應如何籌欵量爲修葺卽著奏明辦理等因欽此又於是年十一月二十五日准理藩院咨據五台山札薩克喇嘛呈稱菩薩頂於本年八月不戒於火延燒殿宇樓房九十餘間折毁禪房二十餘間雖據聲稱突遭天火人力難施若不詳細查明不足以昭愼重奏請飭臣派委道府大員查明該廟建自何年殿宇房舍共計若干間繪具圖說被燒房屋是否相符有無别項情弊　將　唹方範之札薩克喇嘛等照例叅處等因奉旨依議欽此咨行到臣當卽欽遵派委應平道恩霖就近前往確查去後兹據該道禀稱遵卽馳赴五台山菩薩頂被火處所勘得該寺燒去正樓五間東西角樓各一間東西寳藏庫樓五間東南隅大仙樓一間東北隅角　一間西面糧庫樓五間樓西南隅庫院門樓一間西北角樓一間財神樓並打點門樓一連共　間客房院樓十四間圍房三十人間南六廚房十二間以上共九十二間與原報數目尚屬相符惟名目稍有參差訊係喇嘛被火倉猝以致開報偶悮並據聲稱被焚之寳藏庫從前恭備御用之物均未在内詰其起火緣由僉稱係由天火並無别項情弊現在南大廚房十二間己經該喇嘛募化修復圍房三十六間己攺造平房十八間所有各樓房四十四間料木悉成灰燼工程浩大礙難全修與該喇嘛熟商擬先將正樓五間照舊修整寳藏庫樓左右蓋房十間客房院改造平房十四間飭匠估需經費銀四千餘兩至文殊殿後禪房並左右配殿共二十五間所拆房檐門窓祗須略加修補卽可完整詢據該喇嘛聲稱現值庫欵支絀未敢全數請帑但求奏懇天恩酌賞若干不足之數仍由該喇嘛募捐濟用並請工竣免其造册報銷以省案牘曁繪具圖說查開疏於防範之札蕯克喇嘛職名呈請核奏等情前來臣覆查五台山菩薩廟建自唐代攺於前明惟創造年月無可稽考業經前署撫臣員鳳林奏明在案我朝乾隆嘉慶年間均經奉敕修葺此次被火延燒房屋經臣派委雁平道恩霖親詣該處勘查屬實間數亦與原報相符惟名目稍有叅差訊係倉猝悮開其起火緣由雖據稱實係天火被焚之寳藏庫内亦未存有從前御用之物並無别項情弊惟訊屬疏於防範應由臣將該管札　克喇嘛職名開送理藩院照例議處至應修房屋現值籌欵維艱自應擇要量爲修葺據報估需工料銀四千餘兩可否由臣飭司在於五台山公用項下籌發銀二千兩作爲恩賞之項飭交該喇嘛祇領以便鳩工庀材不足之數卽由該喇嘛自行募修工竣免其造報之處出自聖主鴻施除將圖說並應議職名咨送理藩院核辦外所有遵旨查明五台山菩薩頂被火延燒房屋擬分别籌欵量爲修葺緣由理合恭摺覆陳伏乞皇上聖鑒訓示謹奏奉硃批知道了所請銀四千兩著照數賞給餘依議欽此○○胡聘之片再歸化關稅務每届一年例應預期奏明委員兼管歴經遵辦在案兹據歸綏道文保以該關監督印務自上届光緖二十一年閏五月十三日接管起扣至二十二年五月十二日止一年期滿咨布政使員鳳林詳請奏委前來臣查該道文保接管稅務以來實力稽徴尙無貽誤兹又届一年期滿相應請旨將歸化關監督印務仍委歸綏道文保兼管以資熟手而専責成除該關徴收稅課銀兩應俟年滿另行題報並咨户部查照外理合循例附片具陳伏乞聖鑒謹奏奉硃批著照所請該部知道欽此○○彭述片再營官公費向有定章近聞統領並不給足但酌予薪水謂之請帶兵勇衣履以及腰帶辮繩悉由統領按名分給無不價昻三倍甚至軍營所禁與兵勇可以不用之物如烟酒茶葉等類亦復如之夫養兵所以禦敵遇有戰事甘以血肉之軀冐險於槍砲如雨之下是在爲統將者平日同甘共苦朂以忠義方能衆志成城乃營官由受雇而來所得無多必取償於兵勇兵勇月餉每名至三四金不等薄物細故任意苛派統領營官逐層剥削結怨日深軍心自懈臨陳貽誤勢所必然現值整頓戎行力除積弊所有一切惡習相應請旨通飭嚴禁嗣後如有苛派等情或被糾叅或經控告一經查明屬實立卽重懲以恤兵艱而作士氣謹附片具陳伏乞聖鋻謹奏○○浙江道監察御史臣彭述跪奏爲武營扣餉缺額積弊己深請旨飭令刑部嚴定罪名以儆將來恭摺仰祈聖鑒事竊惟自强之計實以講求武備爲先臣風聞各營扣餉缺額所在恒有雲南江南安徽奉天廣西等省經該將軍督撫先後奏叅或請革職永不叙用或請降調在該將軍督撫體念時艱極力整頓固己破除情面其有原請降調奉旨改革職者皇上權衡至當尤爲欽佩莫名臣更有請者近來將領提鎭居多無可再升遂絶進上之志缺分較少升授頗難官職己至一二品而未經升授彼若不以爲榮卽令升授有期而祿俸所入不如統將所入之多故有補缺多年並非得力統將而仍留帶防營如衛汝貴者無非意在戀棧求滿慾壑縱有發覺之日革職永不叙用亦若不自顧惜且一日有警旣短兵勇之餉又屬短額之營驅之赴敵兵勇必壞怨望不願竭力以衛其主卽令臨時補足未經訓練見敵必逃統將勢孤將恐不能自保平日扣餉缺額罪止革職永不叙用猶可坐擁厚資置身事外驕奢淫佚縱其所爲在忠勇廉潔之統將固明致身之義勞瘁莫辭其貪黷而扣餉缺額者趨避極熟飽則思颺反以永不叙用爲得計相習成風己非一日以致提鎭以下與夫文職之爲統將而不知自愛者視爲固然亦復不免所以上年雖有雲南奏叅之案而江南安徽奉天等省繼之今年廣西又繼之雲南雖叅曾紹枚等而張以仁繼之江南雖叅馮士元而沈茂勝等繼之劉祖賢等繼之安徽雖叅周雲田而徐思忠繼之層見疉出幾無己時皆由懲治從寛不足儆一戒百當此時勢萬難之際外而强敵環視要挾甚多内而回匪未平偏災時見皇上宵衣旰食一息難安統將帥師徒飽私槖匪惟度支奇絀糜餉可惜以應緩急尤爲大局所關所有武營扣餉缺額等弊相應請旨飭令刑部嚴定罪名嗣後如敢再犯按例懲治以肅軍政而儆效尤是否有當恭摺具陳伏乞皇上聖鑒訓示謹奏奉旨巳錄○○胡聘之片再定例官員歴任交代無虧虚遲延者准該督撫保奏實缺人員准其請以應升之缺升用等因兹查大同縣知縣周士奇自光緒十四年起至二十年止歴任兎留萬泉曲沃等縣於各任内倉庫錢糧均係依限交代並無虧短遲延核與議叙定例相符由布政使員鳳林詳請核獎前來臣查州縣交代有關國帑例章所定懲勸兼施該員周士奇歴任交代均能依限完交尚知愼重公項自應照例給獎以勵其餘合無仰懇天恩俯准將大同縣知縣周士奇照例給予應升之缺升用出自逾格鴻施除咨部查核外理合附片陳明伏乞聖鍳敕部核議施行謹奏奉硃批該部知道欽此 
 
