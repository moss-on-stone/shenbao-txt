# 1895 - 196 - 4907990

 

Page 1

 
 
[新印無師自通東語錄] [  圖書集成局代啓]  
　　中日議和新開通商四口生意之盛不卜可知特是中東言語不通欲與往來殊多扞格此經商者所以不可不習東語也是書首列無音字母次則分門别類以漢字而註以和音閱者一目了然可以不煩指授每部兩本碼洋三角在晝錦里理文軒三馬路申昌出售此布 
[新出繪圖英雄小八義] [  圖書集成局代啓]  
　　是書叙宋徽宗時佚事雖倣章回體例而繪聲繪影情景逼眞時而寫俠士心腸時而狀奸雄面目時而叙美人之幽怨時而傳才子之綺思誠小說中出類拔萃者也觀瀾閣主人倩本局用新鉛字排印更延名畫史繪成全圖冠諸卷首不特馨欬如聞抑且鬚眉畢現兹己出書計每部價洋八角請向上海大東門外直街東觀瀾閣三馬路申昌書室購取 
[論儲才必期覈實續前稿]  
　　夫儲才之不得其法此人才之所以不出也欲救其弊厥有二策一則設書院以廣教術也才之藴於人也猶玉之藏於地也苟非望氣以求抱璞以剖磨礲拂拭去渣滓而發光華則圭璧之才且與碔砆同腐安望其登淸廟明堂蔚爲國寳哉其於人才亦然人之生也雖有美才豈能自底於成無以教之亦終於廢棄焉耳顧教之名雖同而教之實則有異大抵自爲教不若代爲教分而教不若合而教之之易於造就也所謂代爲教合而教者如古時家塾黨庠之外更有州序國學規制秩然用能使人皆向學民盡知方所謂自爲教分而教者如後世雖有書院之設然徒博造士之虛名而無其實國家但設高科以待其人之自赴不願入彀者勿强也卽有一二新學可啓靈明而開矇瞽者又苦於教之未盡得法用之不盡所長何况泥古者多通今者少見所未見則且羣起而痛詆之以爲此吾學之蠧也於是聰明俊偉之士無一不汨没於舊學而新學之懸以爲招者如京師之同文館外省之廣方言館武備水師諸學堂未嘗不招人教習然所收者旣少則所造就者自不能多若欲多其數以廣其成則宜仿古者州序國學之制並旁採西國書院之法由國家寛籌經費招子弟肄業其中其有逾歲不送入學堂者一經察出罪坐家長夫是以無人不學無學不成其教人之法各有等差但學小貿販或耕種工作者則在小書院略事研究已足自食其力等而上之將欲深求乎天算地輿格致測繪及一切製造有用之學則須由小書院而升中書院再由中書院而升大書院循序漸進無躐等無紛營限以課程策以精進庶成才多而收效廣矣由斯道也新學舊學並行不悖庶研經稽古之儒不致歎斯道之中絶而闢新機以求實效者則持之以久貫之以誠二三十年後必有成效可覩以中國人才之衆且智向特患造就無方耳今旣有方則人才日盛國勢日强自不難操劵而俟矣一曰專責成以收實效也事之所以龐然無紀紛然難理者由於任事者之責任不專故任事之人非不多而求其實能任事者十中不得一二此事之所以日見廢弛雖欲振作而無由也夫以一人之心力卽有大過人之資亦斷不能兼綜庶務故必專責以一事乃可使之專心畢力於此不以他務擾其心策之以敏持之以恒何患庶職之不能得人而理哉以古事徴之唐虞之世設官分職各有專司不相兼統如契爲司徒皋陶爲司宼伯夷作秩宗夔典樂之類皆以其所優爲者任之初未聞以敷教之事强皋陶以刑名之事强伯夷以典禮之事强夔也是以百職庶司皆能各稱其職此唐虞官人之法所以獨超千古而人才遂由此而盛庶務亦由此而理也更以西事證之人但見泰西諸國之羣致力於武備以爲勝人者在此而不知其所以能致富强者有其本焉本何在在任人自京邑以至各都會下逮鄕里有才可造者旣已次第教育自小成以底大成則人才之足以供國用者自必星羅霧集分任庶事而有餘用人者旣知其才之可任則必專任一事勿以他事相擾卽就水師論學生學業旣成先上練船習練旣精然後派土兵船任以職事無事時量經緯以定遠近精測騐以避雨風廣游歴以明水道有事時則於布陣合戰之方明攻暗襲之法或以奇而勝正或以少而挫衆兵事倐忽變幻惟胸有韜略而兼有閱歴者方能臨敵從容不負委任果能如此則統領必上其功於海部積功旣多按資授職隆隆日上洊升提督非異人任終其身於水師中絶不煩以陸路之事故責任專而人才自出徴之他事莫不皆然此奇才異能之士所以爭自濯磨期有當於國家之用也中國則陸路之將可改水師水師之將可調陸路强以所不能而不專任其所己能又如刑部之員可調工部兵部之員可調吏部豈果有歉人之資無事不精故能隨處勝任耶正慮其所謂無一不能者乃竟無一能者也伴食貽譏一任顚倒於胥吏之手而莫爲之計欲求庶務之振興豈可得乎今之談時事者言冨言强紛紛建策其言未嘗不可採然務其末未探其本終不足以痛除積習力闢新機敢持此說以質諸明體達用之君子 
[本館接奉電音]  
　　昨晚十一點鐘時京師飛電傳來上諭一道敬謹譯登○閏五月二十三日奉上諭吳大澂奏特叅造言生事挾制統領之營官哨長請旨懲儆一摺寳捷營營官副將周吉斌哨長游擊朱正霖於該營裁撤時輒敢揑造謡言煽惑勇丁至鄭連泰寓所滋閙實屬漫無法紀周吉斌朱正霖均著卽行革職幷不　投効他營以儆刁玩而肅紀律該部知道欽此 
[日兵將退]  
　　烟臺來信云日人現擬退出遼東每日運炸藥至旅順大連灣一帶欲於將退之前將兩處砲臺船廠炸壞威海衛前沈之兵船日人每日入水看視船中有何可用之物以便拾取旅順口日兵因疫病盛行死亡不少 
[臺事近聞]  
　　本月二十四日接得厦門訪事人十八日所發手書云臺北陸續逃回客民及兵丁三四百人地方官請派官船載送本月十五日伏波官輪船由省載勇二百名順道至厦門添載石潯分司劉奉之少尹與章文甫二尹分赴各客棧各廟字將流落無歸之外省兵民押令登舟給予川費憑條以便抵岸時由船中管駕官按名付給洋銀一圓合計此次又載去四百餘名從兹地方或當安謐乎○臺南安平旗後兩口倭人至今不敢輕往惟在中路笨港彰化以及北路新竹等處時時出没多被客民義兵以及生熟諸番明攻暗襲倭人每敗北而回馬隊之深入山中者更無不全軍覆没然猶縱兵肆虐奸殺淫掠殘酷不堪是以臺北居民逃入内地暫居者計十分之七○本月十一二日倭人又别生狡計繞道以攻新竹城經是處客民扮作生番男婦赤身露體在山麓閒遊倭人並不留心旋被奮勇撲殺將倭人剿滅無遺○本月十六日科麽少輪船由淡水載來臺北府大稻埕猛舺八枝蘭板橋等處難民五六百口詢之則言倭人淫虐不堪無夜無明縱令兵丁至百姓人家見有婦女之流卽恣行無禮卽十三四歲童子亦必按倒叟姦有某姓者茶商之巨擘也家有一妻二妾一婢倭兵逼淫其妾某忿甚向倭官控告反被掌嘴二百下嘻其眞倭例若此耶是亦奇已○傳聞林觀察蔭棠與邱主政逢甲意見不合所部之勇時時滋生事端觀察遂督隊退回主政亦乘本地帆船潛 
 
 

Page 2

 
 
返泉州珂里刻下接帶中路軍士著惟客兵總統吳都戎曁劉淵亭軍門之公子駐紥新竹城竹塹一帶倭人仍不敢越雷池一步蓋懾於向日威名也 
[大帥閱操]  
　　兩江總督南洋大臣張香濤制軍公忠體國實事求是於本年三月間禮延德國將弁四十餘員航海至江寍分布各營任以統帶管帶營哨等職擬將江南陸營悉數改爲德制而命四明沈仲禮太守日與德國子爵來春石泰游戎反覆推求中國仿行西法而仍不能强兵之故來君曰中國之學西法也學其步伐整齊槍砲命中而已卽西人之教習華兵也亦第教以步伐槍砲而已此皆西法之緒餘其大要固不在此夫未經戰陣之兵雖訓練嫺熟器械堅利一旦猝遇大敵鮮不目駭心驚手足無措苟非將帥得人法令嚴肅未有不鳥獸散者故德國練兵必設假敵與正軍對列互相攻擊出奇設伏因地制宜一如交戰狀俾習慣於平時不如是則臨事倉皇而欲戰必勝攻必克也難矣太守聞其說而韙之以告香帥香帥曰可於是試以馬步砲三營及護軍各營使從德將學戰陣之法學兩月餘曰可以觀矣遂告太守請香帥訂日臨閱香帥欣然於閏五月十七日黎明時排導出朝陽門登鍾山太守及諸大僚侍焉先一日上元江寗兩令君飭蓋演武廳於山上香帥入坐良久四顧殊無所見方疑練兵之未至也忽聞鎗聲一震山下伏兵齊露其首錯愕間山上伏兵亦出放砲轟擊未幾而山下之兵倐忽不見山上洋將甫以千里鏡測其伏處而山下之兵又突出山上田擊如前狀山下者又伏不見蓋山上則護軍營之爲假敵守砲臺者山下則衛隊之爲正軍來攻者先皆屯於八里以外及香帥駕臨始銜枚疾走繞道穿林而至伏於深溝故不之見此卽因地制宜之崖略也少選正軍分兵攻其後敵軍移砲禦之山下之兵漸逼漸進敵軍前後受敵施砲不絶藥漸盡正軍遂呐喊一聲躍登其上敵軍以鎗擊之相持許久鎗砲之聲隆隆然烟迷霧合耳目震駭士民傾國來觀齊聲喝采敵軍力漸不支遂退讓猶思包抄其後驀地溝内馬隊數百長驅而出直奔敵敵乃靡正軍倂力追數里而後據其壘方馬隊之出也經演武廳後廳中人皆不及知所謂神出鬼没者非歟其伏也則閴寂無敢譁以鎗爲號鎗一發卽一鼓而進步伐無或愆信乎紀律之師也是日也得敵砲六遣紅旗報捷於帥座香帥顧之色喜召洋將勞之遂升輿返 
[教士遇害]  
　　北通州訪事人云美國教士謝君衛樓西學精通宣教之餘復博覽中華經史歴三十載與民人素覺相安顧性畏炎蒸每屆暑天必往西山暫住閏五月初旬某日先遣瓦木匠各三人上山收拾房屋晚間無事團坐閒談瓦匠韓姓云我明日當鑤成一棍用以打狼木匠曹大素有痰迷症聞之疑爲欲害已也將韓揪扭亂毆次日各辭工下山時謝君尙在通州未知其事詎料曹歸家後心不甘服屢欲尋韓尋之未見遂遷怒於謝君暗中約集伊弟曹二曹二諾之持斧並鐵銼大刀狙伏新城南門外謝家園之旁十五日正値禮拜之期謝君由城内教堂回洋樓行至此處二曹突出向前打倒刀砍斧刴遍體鱗傷登時神色昏迷不省人事事爲行路者所見報知外館一面用木板舁回一面赴州報案張直刺聞信飭差先將二曹獲住赶卽赴洋樓相騐時謝君已漸漸甦醒騐得刀砍斧刴鐵銼傷三十餘處據謝君稱被二曹謀害且曹二尤爲狠毒請按例治罪直刺卽升座重責曹二一千板二曹皆供認行兇不諱直刺飭錄供具結帶回署中嚴押候辦聞謝君受傷過重筋折骨脫命在呼吸美國駐京使臣田君派西醫前往騐傷並錄取親供以便行文總理衙門按例究治按此事頗有可疑曹大因患痰迷何以曹二竟肯帮同肇禍豈訪事人所報尙有不實不盡乎姑錄之以觀其後 
[霖雨遐敷]  
　　九江訪事人云亢旱已久井泉乾涸禾苗漸枯關道誠果泉觀察心竊憂之率同文武各官於本月十七日詣關帝廟設壇求雨午刻陰雲四合至晚卽大雨滂沱次日簷溜終朝雨勢尤大十九二十兩日仍連緜不絶旣沾旣足生我百榖農夫皆歡抃無涯矣○前署德化縣特授奉新縣鍾澤生明府體志於得雨後撰爲謝雨表文焚於神座以答靈貺其詞曰維年月日知江西奉新縣事鍾體志謹以牲醴香帛鮮瓜菓品致祭於本境山川城隍龍王靈官神祗臺前前以雨澤愆期除壇申禱致告之辰甘霖立㴻越日陰雲交覆遞灑四野未及城闉昨日晨曦東出方慮大惠未終未饜三農之望午後油雲四作凉雨與俱連朝未已膏澤徧於平疇歡聲溢於比屋旣沾旣足靈應特達惟神具好生之德不吝慈惠以贊化育豈其論功望報然涸而蘇之求焉而遂凡厥士民能弗軒鼚鼓舞頌德揚休是用恪備前儀以致祗謝繼是匀調玉燭雨暘以時羣生服疇食德曷其有極尙饗○瑞昌縣近日官民不甚相安因求雨起釁已毁及衙署事聞於本府某太守已委員前往彈壓矣 
[武林雜誌]  
　　杭州訪事人云浙省應解京餉現奉大部催提聶方伯因籌集銀五萬兩於本月十六日委候補知州趙刺史福康知縣史大令緯管解進京交納○硝磺二物爲製造軍火所必需浙省例向他處採購前經防軍局委員分赴湖南廣東貴州查探價値兹大憲又委候補府常太守安往直隷查探○總辦紹興府屬繭捐之王欽山太守於本月十七日解捐項來省聞今年繭灶林立收數甚多現在二蠶已登捐項源源不絶也○劉太守至喜前奉藩司委辦湖州厘務因太守本充防軍局提調須俟瓜代有人方可交卸兹悉提調一差已委向太守人冠接充矣○小暑後連日陰雨不休本月二十日午後復大雨傾盆至夜半始息二十一日微露晴光農民無不欣慰惟天氣冷煖不齊民多疫癘並有患急痧者歧黃家無不利市三倍 
[丁字簾前翫月記]  
　　金陵訪事人云東牌樓大街有馮老五者流氓中巨擘也素畜畫眉鳥一頭愛之如拱璧每日午刻必提至夫子廟前閒遊本月十七日緝捕營某勇挈伴過文德橋泮池居茶肆見有畫眉鳥在不問來歴强取以歸其時馮適他往馮弟三九及其徒楊天才見之厲聲曰物各有主安得妄携勇惡其出言不遜怒髮衝冠就腰間抽出白刃挺身而前三九及楊亦不避凶鋒竟敢與之格鬥楊勢不能敵身受重傷事爲馮所聞知暗帶短刀飛奔而至彼此對戳各受傷夷事後卽投江寗縣自首勇亦據情禀案翁大令著一倂管押後延醫爲之調治○江寗縣翁大令出有四言告示云婦女娼妓罔知耻辱售賣茶烟歌唱詞曲招引遊人敗壞風俗棍徒勾結訛詐勒索轎馬妄行杖罪滿足牌坊欄枰豈容繫畜均干禁令改過宜速倘敢故違定行究逐○南門王萬順縀莊開設有年本月初十日突有妙手空空兒脫擾而入將貨物掠取一空待天明驚覺而賊蹤已去遠矣查點之下知失去押下貨物共票百餘紙約計錢四百數十千文又洋銀二百餘圓貨物若干件遂開列失單報求追緝翁大令騐勘後卽飭差緝捕未知獲案否○候補同知鮑司馬前曾辦理厘捐局務交卸後在省聽鼓僑寓武定橋南鈔庫街本月某日將閨中人金首飾若干件飭家丁二人持至承恩寺大街寳慶銀樓兌取洋蚨三百餘翼二家丁見財起意一去不回旣而司馬至銀樓詢悉情由憶及二家丁一住淮安一住揚州均有家有室乃具辭遣抱投訴江寗縣署乞翁大令關提追比 
[五羊試事]  
　　廣東省垣訪事人云廣州府周太守考試所屬各邑文童業已竣事定於本月二十日頒發正案二十七日接考武童○廣東督學使者惲次遠宗師試畢連州卽擬接試南雄屈指六月初旬文旌卽可返省日前廣州府周太守已飭辦差員役將試院重加修理並備辦一切供張矣 
[鷺島述聞]  
　　厦門訪事乆云分巡福建興泉永兵備道英鶴皋觀察璞呈請開缺回旗修墓邊制軍已准如所請牌示委葉觀察來署斯缺○娼寮妓館最易藏垢納汚而以流娼爲尤甚寮仔後街一帶客館林立雜以土娼流娼粤娼木賊花妖滿坑滿谷本月十二夜分時候有一委員帶勇巡查至此聞某優伶下處有女檔子班彈唱之聲恐其滋生事端命人入内喝止而招妓侑酒者以以委員多事詬駡不休委員無可如何飭勇丁拘得館主及甲乙丙三龜奴送交石潯司署禀明道廳懲辦○時疫流行死亡枕藉金門劉五店何厝鄕等處較之去夏尤甚竟有全家斃 
 
 

Page 3

 
 
命者聞福州省城及四鄕亦然何蒼蒼之不佑斯民也 
[滬江宦轍]  
　　代理南匯縣蔡二源大令因公來滬於昨日午前命駕進城拜謁各當道及至縣署黃大令延入花廳晤談良久興辭而去○江蘇候補道楊笙韶觀察於前日來滬假長發棧爲公館遣丁赴各衙門投刺昨午黃大令鳴騶前往答拜 
[墮水遇救]  
　　美界西華德路中虹橋迤南一帶房屋前臨街市後枕河濵前日下午有張姓家八歲男孩憑窓閒望偶一失足墮入河中由橋下浮起張姓手足爲之失措極聲呼救隔岸觀者密若堵墻均束手無策後有某甲素善水性躍下救起得慶更生張喜出望外酬甲洋銀一枚稱謝而去 
[縣案彚錄]  
　　前報紀老義和棧住客萬鳴皋失去銀兩一案前日經縣捕禀解竊賊柴桂馨並楊公館家丁周阿弟到縣聲稱柴先竊萬銀兩現又到西門楊公館行竊被獲喚交小的解案請訊黃大令查核案卷前准法公堂送訊之安豐衣莊夥范登林交保棧主孫銘山未到旣將眞賊解案姑爲先訊卽倩帮審委員夏芝蓀明府升坐花廳提訊周供浙江定海廳人向在英租界平和里打包店内爲夥今年四月到天津由友人薦到楊大人處服役現因家主來申與盛大人興辦紡紗局小的跟隨在輪船上遇此素不認識之柴桂馨偶爾閒談漸形稔熟據伊云及祖父均當外委在天津候補談論豪邁遂不疑爲涯類船中萬老爺尙有張姓均不時叙談至五月十九日抵滬柴與萬老爺同住老義和棧小的隨楊大人到西門公館當差聞知萬老爺被竊後已往安徽本月廿一日柴到楊公館來看小的兩次小的以爲好意探望不以爲疑不料去後至晚十點鐘又來躱在官廳經某二爺瞥見拖住搜看並未竊物從寛揮之使去不知何時又來躱在楊大人烟榻下竊去烟筒次晨家主不見烟筒懷疑搜尋卽在榻底拖出烟筒又在衣袋中搜出當票數張呈案柴供浙江寍海縣人家有妻室父親前開糖坊後當外委已死八年小的今年到天津買物附輪來申與萬老爺周阿弟張姓四人同船萬帶有家丁兩人五月十九日抵滬小的同萬老爺同住老義和客棧分房居住至廿三日萬之家丁走出小的進房從箱内竊得皮紙包小元寳五隻零碎銀一包共兌洋八十餘元向衣莊買衣該莊夥送衣到棧旋經萬老爺言失銀小的佯爲不知問伊此銀是何人所竊萬稱必是衣莊上人小的心安將洋買物回家一行衣服典盡現洋用罄重復來申數日之間甚難過度無奈到楊公館行竊被獲衆用木柴責打致受重傷送案之當票一是銅錶當洋六元綢短衫當一千四百文拷綢馬甲綢褲當七百文作竊之事周阿弟並未同夥不過同船認識而已小的均是實供不敢匿飾明府判將周釋回起案之當票發給捕役查吊柴桂馨姑念有傷著收所候痊再提訊辦○寗波人吳國榮去秋向顧雲輝處轉包織布局塡泥議定價洋一千九百元吳於局内支取六百元吞用不動工程局内向原包顧雲輝究追仍由顧自塡顧卽在縣控追吳國榮吞用之六百元吳於去冬稱愿在年終先繳三百元收所押繳在案迄今未繳黃大令查核案卷以吳挺押延宕倩幫審夏明府提案比追吳供小的收所無人勸理奉斷之洋候顧雲輝到來就可勸理今求施恩寛限明府以吳刁猾挺押已久仍是遊供喝笞責三百板限五日内繳案笞畢還押○本縣准法公堂移送張阿貴陸阿全滋事爭毆送請究辦到縣後黃大令飭看管候訊昨經夏明府提訊陸阿全供本邑龍華人在小東門外天地一家春茶館爲堂倌其時因同友人欲到飯店飲膳路過花烟舘門前聞張阿貴在内吵擾進内看視突被巡捕獲案小的實不敢滋事張阿貴供浦東張家浜人瞽目殘廢不能耕作當日從鄕間來滬帶有布數疋賣洋二元四角事畢回去行至小東門外花烟舘門前經過被烟妓拖住引進内房吸烟百般哄騙小的不允吸畢走出摸索囊中所存之洋已不翼而飛不覺驚惶異常卽回花烟館向烟妓索還該妓不認正在爭閙之際被巡街捕到來拿解捕房由公堂送縣今蒙提訊叩求施恩陸陸氏投案聲稱丈夫陸象春有事未到小婦人因聞兒子阿全被巡捕獲解送案是以求恩請准給領兒子平日守分不敢犯法願具結領回以後永保無事明府判將陸阿全給其母陸陸氏領回張阿貴不守規矩嫖賭逍遙滋事訛詐不問可知本應重貴姑念瞽目格外從寛著具改過結交保釋放 
[英界公堂瑣案]  
　　張高明羅阿良林昌來翁阿香金再生五鐵匠曾向嚴慶雲包造擡槍五百桿並借用鐵鉗五後忽遲延不造經嚴控諸捕房捕頭倩包探江阿三將張等拘獲昨晨解送案下嚴遞禀訴稱職員名國良在治下虹口開設成和鐵廠本年三月某日向兩江總督張大人攬造擡槍一千桿以一半包與張等五人承造不料張等並不赶造卽鐵鉗亦不肯交還無奈投報捕房解送全案張羅林翁金同供稱小的等向嚴承造擡槍五百桿先支得洋銀五十圓今已造成一百七十餘桿交付與嚴嚴忽嫌小的等遲延定欲將鐵鉗取去小的等不允致被報捕送案尙乞鑒原屠别駕著押候過堂訊斷○一百四十四號華捕禀稱小的巡至某處見龜奴李阿大向倡寮傭婦張陸氏調戲唐阿珍更從而和之是以一倂拘請訊斷張陸氏遞禀訴稱小婦人在治下公陽里某龜所設倡寮傭工昨晚行至中途李龜忽上前調戲唐亦助之爲虐今旣獲案伏乞重懲李龜供稱小的與張陸氏同在某倡院爲傭偶然諧謔以後自當格外恭敬不敢取笑致蹈愆尤唐供稱小的從中解勸不敢調戲倡奴捕頭請枷號示衆别駕曰諾卽判令將李龜及唐各枷號一禮拜發犯事處示衆以爲調戲倡家女奴者儆○積竊李長生屢經犯竊曾由前讞員發交改過所收押旋被毁械逃出又竊取王菊仲吳阿四兩家紅木架自鳴鐘一架古銅鼎一具綢衣二件失主報捕後捕頭倩包探黃四福查獲人贓解案請訊王吳投案領贓李供稱小的係浙江湖州人行竊該死惟求格外施恩别駕判令笞責二百板仍發交改過所收押各贓給兩失主分别認領○包探顧阿六禀稱賊犯王阿金前因犯案拘請宋老爺遞回寍波原籍今又潛來滬上適經小的所見是以拘解來案王供稱小的前者迫於飢寒以致犯竊今已改過可否求恩免遞俾得覓一枝棲别駕不准判令笞責一百板押候仍遞回原籍○二百三十四號華捕禀稱馬夫王元林舍車他往以致馬驚而逸撞傷行路之人今其人並未到堂諒所傷無甚關碍别駕判罰土洋銀二圓○包探沈金隆解陳阿大到案禀稱小的查得此人曾竊取施和尙所開烟館内玻璃十四方是以送請究辦施投案領贓陳供稱施欠小的挑糞錢一千數百文以故取物作抵别駕判令交沈探帶回捕房管押四日○周子山失去小車一輛旋在徐阿三家查獲向索不還扭全捕房控訴昨晨解案别駕判令將徐發回捕房管押一禮拜○包探江阿三稟稱周阿四在白色烟囱之某輪船上竊取洋人惠禮尊之點銅錫五條報捕後捕頭倩小的緝獲人贓今特送請究辦患禮尊投案領贓周供稱小的係湖北某縣人異鄕流落失業無聊不得已往來各輪船竊物以資餬口如蒙恩宥自當遄回鄕里决不敢再與扒手爲儔矣别駕判令發交江探帶回捕房管押兩禮拜期滿笞責一百板贓給還失主○包探江阿三解竊取耶松船廠生鐵一塊之小工陳阿四請辦别駕判令笞責五十板 
[美界捕房紀事]  
　　宗毛毛者浦東高橋鎭人本無賴也娶盛氏女爲妻妻弟盛樹生家中有妹年已及笄宗久存得隴望蜀之想苦於無隙可乘此次法租界懸燈一時哄動遠近宗暗約盛女並已妻等買一葉扁舟渡江至滬以觀燈爲名實則以拐騙爲計盛樹生察知有異亦尋蹤來滬訪知在法界某客棧居宿及往尋仍無形影至前晚在虹口梅家巷地方與宗相遇數語之餘卽扭入捕房盛歴訴前情宗鉗口結舌堅不肯認捕頭謂爾輩旣係郎舅至親决非揑造誣控卽命覊押送辦宗情急復供盛妹現在法界開小車寓之同鄕人松松家捕頭立遣包探張阿五將宗帶往法界稽查所供均屬子虛探帶回覆禀捕頭大怒曰爾奸猾若此豈非拐騙命押候解送公堂訊辦諭盛候堂期自投公廨質訊○西人某中未知係某輪船之水手昨晨飲酒回行至虹口順泰碼頭適有江北小工某乙卓立是處甲欲與語乙懵然罔覺甲怒甚盡力推之乙應手倒下　入浦中載沈載浮甲則揚揚得意繼復躍下將乙救登彼岸得以無恙惟飽飲淸泉而已乙不肯甘休將甲扭住正在難解難分之際四百五十 
 
 

Page 4

 
 
七號巡街華捕至一倂拘送捕房捕頭訊悉謂甲不應以有關性命之事視同兒戲命押候核辦乙卽釋出○偷兒徐阿壽日前曾竊北河南路阿靑屋内之洋銀五元半鍍金約指四枚阿靑已控捕房前晚經包探張阿五在外虹口將徐查獲拘入捕房管押原贓於昨晨吊齊候解公廨究辦○寍波人陳阿法未悉由何處竊得洋油六箱窩匿於美界頭壩路老街某客棧内陸續銷售前晚被包探張阿五查悉當將陳拿送捕房雖經捕頭嚴詰數次陳不肯將失主供出故管押捕房尙須查辦○廣東人徐阿桂賃居篷路第九百九十號屋前晚自外歸家將拷綢短衫解下懸諸壁間突有某賊尾隨而入將衫攫取奪門奔逸衫内儲金對時表表上有金練約値銀一百三十元徐追之不及奔告捕房捕頭遣包探倪順泉查勘是實諭各包探查緝 
[災電照登]  
　　遼陽秦君乞振來電昨已登報兹又奉川東道憲黎蒓齋自重慶來電内開海關劉道臺席子眉楊子萱席正甫施少欽尊鑒　東大旱半年不雨米賣至一兩四錢一斗盜賊蜂起餓者相死於道慘不忍言若不賑救必致變生不測地方官公禀就近購米賑濟以數甚微少無從下手因念諸公仁愛在抱向來救災不分畛域不得已電請相助賑銀無論多寡請電匯重慶川東道黎手收辦則邊省沾恩厚矣 
附啓者本年順直各屬災情奇重與昔年三晉前年晉邊相同當經勸助四萬金先後解交楮敦伯先生前赴寍河等處分投散放疉接來函尙以欵少人多不敷查給而嚴佑之先生又電催再解三四萬金値此捐輸弩末之時實屬難以接濟兹又奉黎觀察曁秦君分别來電亦以川東遼陽兩處被災極重敦令及時解助應之則無欵可撥不應又坐視爲難謹將兩電刊登伏祈仗義仁人解囊慨助俾兩處災黎同沾活命之恩 
正不獨身受者感篆已也[  上海絲業會館協賑公所施善昌命子則敬謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[温州試事]  
　　温州訪事人云徐乃秋太守舉行府試上月初六日考永嘉正塲初九日考瑞安正塲十二日考樂淸平陽兩縣正塲點　時令各童從九曲文欄魚貫而入責成各廪保挨牌認識以杜槍替冐頂等弊點畢封門時方五鼓命題之後限一時内將小講謄眞蓋戳上燈時文思敏捷者已上堂納卷候放頭牌所有各題照錄於左永嘉已冠首題其有所試矣斯民也三代之所以直道而行也未冠樂多賢友通塲次　旣盟之後言歸於好詩題賦得海不揚波得波字瑞安已冠首題子曰賜也非爾所及也子貢曰夫子之文章未冠敏而好學通塲次題若夫豪　之士詩題賦得柴門臨水稻花香得香字樂淸已冠首題是以謂之文也子謂子産未冠孫叔敖舉於海通塲次題聞其樂而知其德詩題賦得　淸月近人得人字平陽已冠首題無爲小人儒子游爲武城宰未冠百里奚舉於市通塲次題如欲平治天下詩題賦得陽春一曲和皆難得春　 
[法界公堂瑣案]  
　　江西德化縣人朱周氏生有女孩小字五喜垂髫年紀婉變宜人去年見誘於匪徒以致掌珠頓失偵騎四出蹤跡查然旋有人告以此女已被售入上海勾欄中周氏遂附船來滬留心偵緝幾於踏破鐵鞋前日行至瑞福里見其女方偕　　五齡之女孩小立門外上前問訊突被屋中人所阻因之投訴八仙橋捕房捕頭立倩某包探帶氏至其家則屋中人已聞風逃逸祗將王　　　轉租之屋主王永　拘入捕房昨鄭大令會同祁繙譯官升堂訊案時包探將一干人解至朱周氏投案伸訴前情王陳氏供稱上月初旬有厲磨子者將此女寄養　婦人處曾倩小婦人爲製鳳頭鞋翌日卽來領去大令問厲係何人供稱其人係龜子向設娼寮畜有娼婦四口王供稱小的係天津人今在英　界開設某京鞋店另租治下瑞福里房屋與王陳氏同居大令問爾曾見氏家有女孩否供稱小的嘗一見之惟不知其細包探禀稱當往拘時此婦已將女孩藏匿矣大令問王曰爾知厲究係何人供稱小的與厲素不相識小的只顧自已生涯不暇留心門外事大令與祁君會商再四然　著將王陳氏押候朱周氏尋見女孩再提厲到案核斷隨又向王研究王供稱小的家有後門一屋内同居者共有三家一家爲何鳳山至厲所　女孩則寄與王陳氏閱三日卽領去大令謂本委察爾前後供詞不相脗合莫非與王陳氏狼狽爲奸乎王俯首不答大令著押候交人保出限　日内訪尋五喜送案問供○玉工馬萬林向某冷店主李開恒購買玉器不知如何互相口角擊毁玉器一包控　大令訊供著將李交人保出一面飭探帶馬出外延請公正人估明價値禀候核奪此數日前案由也昨日包探禀稱奉諭後卽請玉器公所董事某甲估見此項玉器每對値　銀八角共六十三對共値五十圓所毁者値二十圓馬李同投案下嘵嘵爭辯大令細心推鞫李稱此事實因强欲减價起見小的被毆受傷當　互扭捕房捕頭著出外自行理處後伊至案下控告小的實出不知大令謂與不應將玉器毁壞反稱被毆受傷李低頭無語大令著照估見之　各認一半將李押候繳洋銀十五圓給馬具領○紹興人章毓與野雞淫娼朱文蘭趙胡氏因抺牌口角以致爭毆章妹解勸之餘亦被掌頰二下羞忿交集因病而殂章旣投報捕房捕頭著卽棺殮種種情節前已備列報端昨日章遞禀訴稱娼婦趙胡氏又名愛寳與朱娼同在一處素有　名前日小的之妹突被掌頰一下以致受驚身死叩乞伸寃大令問章究竟因何身死章稱實被毆傷現有某醫士所開藥方呈求電鑒大令謂　果因傷身死側應投縣訴請騐屍人命攸關本委不敢專主遂將原禀擲還朱及愛寳二娼一倂送縣○包探禀稱某號東洋車夫有錢三百文　諸車上突被流氓顧金生捱去當塲拿獲顧卽將錢擲交同黨逃入老北門兹將顧解案候訊顧供稱錢被小乞兒取去大令問小乞兒何在顧一味支吾大令知其有意逞刁著押候枷號一月期滿笞責一百板始行開釋○李桂生訴稱小的在治下八仙橋畔開設烟館某日天明後館門　啓突有王少卿潘阿桂二人乘隙掩入攫去水烟袋一支小的知之尋至某粥店中將二人尋獲扭交捕解請究追王潘同供稱小的等貧不聊生是晨見伊烟館寂靜無人是以起意行竊求恩赦宥銘感終身大令著押候各枷號一月期滿後笞責一百板始行開釋贓給還失主○郭厲浜　稱小的家住治下西新橋睦和里第八號房屋某日賊犯王阿朱竊去白磁罩火油燈三箋人贓並獲送案請懲王供稱小的借居某飯作内向　火油燈一用並非竊取烏可皂白不分包探禀稱小的初問王同黨張全生詰問張不承認兹特一倂解訊張供稱小的僦居八十三號房屋並不知火油燈由王竊來大令著將王枷號一月期滿笞責二百板以爲之儆張罰洋銀十元如數充某項公用贓給失主領去○顧陸氏携婢上堂　稱小婦人抱孩子出外匪徒張金榮見之强將孩手上之釧搶去授與同黨將張拘獲是以解案請追張供稱年十五歲家在浦東川沙廳境内　母已故流落在滬行乞度日此次手釧實被别人取去與小的無于大令著管押捕房半月期滿責手心一百下始行開釋○王柴氏訴稱前晚　點鐘時丈夫出外未歸門尙洞啓賊犯徐阿榮伺隙而入竊去衣服二件翌日又來圖竊經小婦人當塲拿獲今特由包探解案請懲徐供稱小的向與此婦私姘已有年所同住十六間内不圖此婦今忽得新忘舊别抱琵琶竟誣小的竊物大令判令管押一禮拜王柴氏申斥一番驅之使出○伶人羊喜壽控胡謝氏之子和尙背師潛逃迭經大令訊供著交還所用銀洋此案已屢登前報昨日胡謝氏繳到洋銀十五圓大令著羊伶田具領狀將洋如數領去○某號水巡捕偕水包探唐寳榮送違章載糞之劉有維到案大令商諸祁君著押候下期核辦○李少甫持新春記保　投案稱小的與曹雨亭同鄕今願保曹出外大令准之○老春記棧中寓客唐孝廉淦投案請領失贓幷稱尙少各物求卽究追大令著於下禮　二投案具領○蘇玉興訴稱張靑元限期已過請提案究追包深禀稱奉諭往傳保人據稱張已赴道轅上控奉劉大人批飭上海縣移提訊究大令頷之 
[行善及時]  
　　謹啓者敝堂施醫號數遞增經費益絀兹蒙李氏善士爲喜獲英七月份呂宋票頭彩慨助施醫藥洋五十元萬寳源呂票號助洋一元又梁冠卿翁黃結開翁黃德廣翁無名氏四戶各助洋兩元滸浦口隆茂行七戶共助洋三元又全亨寳號加助痧氣丸紅靈丹各二百四十瓶杭州棣華堂主人助濟生散四百五十服先後拜嘉同深欽佩錦標奪得具徴鴻運亨通涸轍全蘇頓使魚鱗活潑請登報牘藉展謝忱[  上海虹口元濟善堂董事唐廷桂等謹啓]  
[滬北鐵馬路廣益善堂五月份月捐淸單]  
　　唐茂枝洋六元陳善亭洋五元戴耘來洋四元李光琴戴綏之各洋三元黃省三朱葆三俞順利南順記黃佐卿和昌戰譚幹臣徐棣山八戶各洋二元張金和何椅園何瑞棠錦章陳望生新順記福昌韓山曦老悅生傅晋友源利太順泰周蓮塘唐峨峯十四戶各洋一元源豐潤洋一元七角錢五十文滬通洋一元錢七百三十文張玉芝堂洋一元錢四百七十文一層樓莊源大各洋一元二角五層樓洋八角天成北號天成各洋六角萬有全隆昇宏生可熾可熾順恆來源祝源昌愼餘堂天益永昌祥豐大方釆章梁煥南同昌泰李珊記十五戶各洋五角恆升四海昇平樓靑蓮閣熾大四戶各洋四元宏章泰其萃樓福來洽施德豐保安丹會何恆昌大章晋昌恆泰王敦本亦新園十一戶各洋三角鴻運樓萬椿祥順楊萬順一壺春元茂元順曹德大怡昌丁盈記恆生生大純泰莊翁愼記瑞芝書屋林徴昌沈元來榮生記十八戶各洋二角鄭西堂范恆甫各洋一角存濟堂錢一千文嘉綸介福九章裕盛和壽康延康晋和餘大愼餘惠泰元甡元茂衍大厚康永豐存德利亨祟餘恊昇宏元寳和泰源鴻順彚康宏大正大承裕寳順升大廿九戶各錢六百文春園九和啓泰允章錦章恆茂升和恆合祥周同太萃源謙益祥咸章十二戶各錢三百文金合順通裕元利恆生義廣盛三元同慶樓五雲日昇樓義成萬榮順九戶各錢二百文恊成祥永愼萬興各錢一百文○以上共收洋七十五元三角錢廿五千三百五十文文○又附英法美三界五月份共收到○各寳號樂助一文願捐角子四百零一角五分錢三十九千零廿二文○又附徐棣山翁助育嬰捐洋廿六元乞登報章以誌徴信 
[上海虹口元濟善堂經收五月分送堂一文愿施醫藥淸單]  
　　台莊金源利交來台北柯克翁募四十八戶花洋五員小洋四角嘉定朱天一堂十戶各一愿公小洋三十六角瑶灣鎭誠興厚六戶各一愿共大洋二員不留名四戶共小洋廿角吳保安堂四五月分洋五元韓陳氏五月分洋一元力不足海上寄客洋一元容膝書齋洋一元宿遷縣無名氏洋二元麥藻淸洋四角無名氏洋二角共收回捐册七扣共收大洋十一元小洋六十八角花洋五元○招商局唐鳳池翁募隱名氏洋三十元留餘氏洋十元李月林翁錢宅五倫堂李佑之翁募枕流亭四戶各五元李秀梅三省堂翁瑞波三戶各四員改過子遷善子梁冠卿不留名三戶各二元無名氏銅洋一元共收大洋七十八員銅洋一元 
[上海虹口元濟善堂五月分經收月捐常捐一文愿淸單]  
　　唐茂枝五元唐郁君陳可良韋文圃三戶各二員唐藴輝堂怡如號二戶各一元義成號十角王毓川五角翁醉樓三四月分洋四元唐冠卿三四五月分洋三元陳秉元三月分洋二元梁日三五月分惜字洋二元吳敬堂正二三月分洋一元五角吳春池正二三月分洋三元共收大洋二十九元小洋十角○謝鑑記卅愿錢九百梁日三廿五愿錢七百五十九章號禮和帳房二戶各廿愿錢六百華榮和永義源怡珍居戚益齋湯鴻賓小舫主人巢子餘巢潘氏潤德堂九戶各十愿錢三百文廣和記致寳長洗亮光三戶各七愿錢二百十華榮昌殷茂廷殷守泰殷守源殷許氏殷恆懷讓德堂湯雲亭八戶各五愿錢一百五十　義居六愿錢一百八十裕祥　三愿錢九十靜慮居守拙子湧幢氏三戶各二愿錢六十華榮和四月分錢三百文合共收錢八千一百卅 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
