# 1896 - 94 - 4908249

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印二十四史價目] [  圖書售成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋毎部五十元世有留心乙部者請臨申報館帳房購取可也 
[書蜀督文告後]  
　　今之謀國者輙曰富强而已矣試問國何以能富則曰非振興商務不可國何以能强則曰非精練兵士不可不知富與强一而二二而一者也國用旣足百廢俱舉人才自興富卽强之基兵力旣足外侮不侵内憂亦靖四民各安其業民財可聚國庫自充强卽富之本然論富强之道固以商務練兵爲先而探富强之原終以平治爲本所謂平治者君明臣良都俞吁咈則不期富而自富不期强而自强矣雖古聖賢君猶資奔走禦侮之才共襄政事焉故今之欲富强者當以吏治爲要圖欲端吏治先清仕途則正本清源之法也國之貧弱莫甚於今日仕途之雜亦莫甚於今日則處今日而欲端吏治不亦戞戞乎難哉乃閱本報廿二日所紀蜀督文告一則不禁爲之足之蹈之手之舞之慶朝廷疆吏之得人天下不難望沽平矣其文略曰爲正雜各員舉行課吏事照得仕途壅滯至今而已極不有以考察而策勵之人才何由興庸劣何由振乎今之筮仕者曰科第曰保舉曰捐納曰蔭卹文章與經濟似合而實分吏治與軍功時殊而勢異至於納粟入官以集資而倖進因官任事託餘蔭於先人其才具器識無從知也聖人云仕優則學學優則仕凡服官奉職者均宜講求實學非徒爲榮身肥家之計本部堂知宦途之蕪雜思有以考察之官習之泄沓思有以策勵之文員無論何途出身自直隷州同以下候補正佐雜職定於開印後舉課吏治按日分期考試榜示精通者列於優等酌予奬勵差委粗疏者刻期習學徐觀後效但期按切時務經世之實事不務浮言不矜奇異因革損益各抒所知但能了然於手了然於心自不難了然於立政行事也時事多艱人才難得有治法尤賴有治人正雜各員出而問世民生國計早當究心異日視事一方正以藉資展布也本部堂實有厚望焉云云說者謂芝帥此舉有實心圖治之懷非徒托空言之事誘掖奬勸何異嚴師之與生徒父兄之與子弟川省吏治必有起色惟竊有所慮者凡事有一利必有一弊况考試之事弊竇九多無論分卷扃試皆可舞弊一人之耳目難周卽衆志之夤緣難絶朝廷三年大比選拔眞才功令何等森嚴尙不能無外遞連號槍替換卷之弊在上者非不知與考者非不懼竟有防之無可防者遂令僥倖之輩時有所聞行險之徒頗多漏網考試尙且如此何况考察吏治之斷不能如此森嚴哉現在仕途雖雜其中亦不少通才然究竟負腹者多頻年聽鼓冀博一差皆有捷足先得之想在無力者祗能各憑胸之所有而爲之而有力者難保無將伯之助若非扃試則弊竇尤多徒以文字甄别人才恐人才仍無從甄别也說者又謂疆吏考察屬員多在謁見之時聆音察理鑒貎辨色不存偏見不顧情面賢者舉而不賢者黜如高懸明鏡物無遁形矣合省人員如此之多亦安能一一面試卽令面試亦安能面面俱到或者於到省禀見之時卽授以筆墨隨意命題優者立予差委否則令其學習試用一年再行面試如依舊阿蒙位予退黜如此而目不識丁者卽家擁巨資自不敢輕於嘗試作南面想矣且疆吏統屬百僚道府管轄同通以下今所考者自直隷州同以下豈直隷州同以上皆能文之士乎亦何怪世之有外財而無内才者皆欲人稱大人身穿貂褂哉說者此論果未可厚非然亦未免太苛芝帥旣有此示必先有成竹在胸且亦未必專以文字爲考察屬吏之權衡文字特其見端耳卽專以文字而論縱不能無弊究竟優劣不難甄别若謂文字之有弊而可以少此一舉是猶昔賢之未知愛禮而并欲去告朔之餼羊也亦安知疆史之用心良苦哉 
[諭旨恭錄]  
　　二月十八日奉上諭前據御史漙松奏匪徒滋事一案當經諭令步軍統領等衙門嚴拿送部究辦嗣據給事中端良奏該御史所參各犯均係商人並無不法情事後交刑部秉公研訊兹據該部奏稱審明張春祥等確係商人並非匪類溥松所叅各節毫無實據端良於奉旨交查之件未經明發何以先代商人剖辨且與該商等供詞如出一轍溥松挾私糾叅端良受人囑託請旨予以處分等語言官糾叅事件豈可挾私受託妄行陳奏此案溥松憑空叅奏明係挾私端良於未經定案之先遽爲剖析亦顯有受託情事實屬有玷台班端良漙松均著卽行革職以示懲儆欽此 
[首善春聲]  
　　京師訪事友云内廷傳言皇上自二月十六日幸頤和園駐蹕一月内廷值事王大臣曁各部院衙門遇有奏事及帶領引見各差之官員書吏均須前一日赴頤和園附近住宿臨時方不至貽誤差使○京師西單牌樓絨線胡同新設英文學館教習爲美國李啓東孝廉佳白業於新正啓館○京師某善士現在集資擇前門内迤西四眼井復設義學延請名師教育寒家子弟其章程與都門諸義塾大致相同名其學曰半善額其堂號曰知悔亦於今正啓學○二月初九日金臺書院大課府尹陳六舟尹憲親臨考試生童赴考者多至千人有奇文題遽伯玉使人於孔子至夫子何爲詩題寒日滌凍塗得寒字生童同題○河南劉中丞樹堂江西德中丞壽客冬前後奏請停止本省分發人員刻經吏部議覆准自今春二月爲始停止該兩省分發一年○二月十一日西單牌樓北某巷某甲夫婦因事反目其夫順取剃刀入手横劃其婦咽喉之際當時血溢滿襟婦人昏迷倒地經見者奪刀勸止而受傷已重不知其婦之命尙能相救否也○京師水井皆山左人充當桃夫供人家使用界書井然不許越俎琉璃廠有論古齋字畫店早年歸北柳巷水井挑夫嗣不知何年月日改歸於椿樹三巷水井挑夫當時是予是奪已不可考刻北柳巷挑夫某甲因該畫店左右鄰皆歸挑送而論古齋獨歸他人心懷疑忌因翻閱速年帳簿果載該店在簿二月初旬甲尋椿樹三巷井挑夫某乙索還畫店水道乙不肯讓甲亦强項兩相齟齬嘵辯不休經同行人出首爲之調停而甲終不肯從權恐不免涉訟公庭焉 
 
 

Page 2

 
 
[浙省官塲紀事]  
　　浙江龍仁陔方伯於正月某日示期考試各員凡願考者先經報名注册是日到者共二十四人試以策論判語旋卽揭曉首列者爲石二尹方洛卽委寍郡柴橋厘局差使以示鼓勵刻下佐貳人員無不請求文字以期及鋒而試云○温州總鎭劉吉園鎭軍前在省城統領防軍兹於本月二十日由温州巡洋順道赴省拜會撫憲及藩臬各司○邇者杭省推廣商務紳富舉辦絲廠繭灶以冀收回利權杭州府郭榖齋太守妥議章程禀請撫憲批准一面移請牙厘局委候補知縣劉明府秉衡辦理繭捐○塘工局提調李小亭太守前由巡道王心齋觀察委赴海鹽查勘新築石塘於本月十九日事畢回省旋因春雨連綿潮水頓漲遂於次日復赴西塘察看○藩轅牌示江山縣廣濟驛丞缺現飭准補是缺之陳熙鼎赴任富陽縣典史缺委試用巡檢吳宗海署理瑞安縣典史缺委試用從九江景炎署理遂昌縣訓導缺委拔貢教職吳逢慶署理 
[武林米市]  
　　杭城食米皆取給於他處上則於潛昌化以及徽州之祁門等縣下則蘇常各府上年各處荒歉來源不旺惟於昌化收成頗豐秋稻登塲毎石凈榖售洋一元六角已較往年加增三分之一至年底則貴至二元左右鄉民紛紛出售商販往來販運絡繹不絶而該處紳士恐其搬運一空轉致無以自給禀請嚴禁出口於是杭城各米行存儲無多價遂逐日增長現在起價之米毎石已增至三千七百文此米僅春一次并多糠稗攙入如上熟食米總須四千一二百文洋價又如短少宜乎貧民度日苦不勝言矣 
[急公好義]  
　　厦門采訪友人云德國亞民也商輪船卽新汀州正月三十日由香港開行將近汕頭遥見有一漁船漂蕩波中懸旗求救船主尉依得氏急改道飛駛而前時適風狂浪險爰督同水手將小艇放下極力救援始將在船各人援之出水附載至厦門禀請德國領事官照送地方官安置周子迪觀察以尉依得氏好義可嘉除照例給洋銀四十圓外復於二月十三日製備紅縀幛大書急公好義四字飭厦防同知送交德領事署轉給尉依得氏 
[桃潭春漲]  
　　沙市訪事人函云南湖某甲昔售湯元爲業近喜與市中賭徒作牧猪奴戲雖衣服典盡不顧也幸其婦操作頗勤又善縫紉一日見甲赤身而回另製青布短襖以衣之囑勿再往甲顧此衣不足供其一擲佯諾之某夜漏下三商暫擁被酣眠乘婦入黑甜鄉時將其衣袽悄然携去婦不覺也迨曉夢初回撫視牀上人物俱杳卽彳亍至金龍寺盼望甲歸直至夕陽西下蹤影全無時甲友某乙過此托往尋甲少頃乙持當票數紙而來謂甲已將衣付長生庫其錢早作孤注輸罄矣此票且歸自贖可也婦接票長歎一聲涙如雨下怏怏而歸○湘南旱災荆州官塲之軫念鴻嗷慨捐鶴俸者曹道憲余府尊各捐銀二百兩江陵縣張雲生大令捐亦從同其餘或十兩或二十兩不等各局員亦均係十兩惟保甲局龍提調以誼關桑梓特倍之○湘省大吏現亦禁錢出境上月下旬有客自三湘七澤間雇舟載錢來沙約有七千餘貫之譜行抵藕池被湖南砲艇截留令放舟南下客乃順風掛帆向澧州進發至津市鎭悉數售出價只七錢三分因思國家之歲鑄此錢也暢行内地原所不禁無如各處匪人作銅斤鬻去其數不止倍蓰其利亦不止倍蓰加以改鑄私錢鵝眼綖環毎歲銷燬又不知凡幾以致各省制錢缺乏大憲不得已有此疆彼界之分凡挾此等重貲不令外溢恐如黄鶴之一去不返也然商人少此來源生意難望起色皆嘖嘖稱不便焉○荆州西門外西林寺地處幽僻人跡罕到寂寞禪關莊嚴佛像皆非復當年不壞之身此中惟一老衲奉香火月前有男女成羣約百餘輩聚集於斯向老衲言我輩從黄梅來以飢饉輕去其鄉來此求食耳嗣後亦未見其沿門托鉢但毎日圍坐寺内有酒如淮有肉如林卽各式茶點亦皆備具究不知其所自來昨聞已被城守營驅逐出境矣 
[赭嶺曉鐘]  
　　蕪湖采訪友人云客臘英領事福君格林請假回國上游札委瓊州領事博君諾德前來接署兹聞博君已奉文調任上海英副領事所遺蕪湖領事一缺以前此由華回國之麥君來莫承乏現已行旌就道大約上已前後可以捧檄遥臨矣○去冬蕪湖各米行私加賣客毎石捐費銀一分經買賣兩帮先後控發大吏嚴飭查辦各米行爰自願將所收捐銀如數呈繳撥充地方善舉刻聞此案頭緒繁多近日始經蕪湖縣李大令棼絲就理米行用費向章除回號外毎石收銀三分一厘九毫其中一厘爲公所及彈壓員紳經費兹仍照舊章提此一厘歸買米號家隨價扣存按季呈官以歸公所至於公所房屋旣據米行公同抵繳所有吐欵自應作爲米市公業現特改爲買賣兩帮米商公所由當道另委幹員駐所彈壓並令商人公舉清正董事爲司事嗣後各米行代客買賣成交後所開清單一律改用官給印單卽將行用舊章與此次訂正欵目刊列單首俾賣客閱之得以一目了然不致再有高下欺朦之弊本月十五日傳買賣兩帮紳商與各米行主至縣署先將堂諭給閱然後令各商簽押具遵而退至各礱坊售賣出口米糧禀請不欲附於公所之列公所經費一厘自應免其扣繳故此後礱坊售米行用毎石祗須三分零九毫較外埠來售者少一厘○中江書院前經袁觀察慨捐廉俸添設經古季課近又增設駐院肄業生八名美其齋舍厚其膏火俾得一意進取并禀請大憲頒到各省局刻經史子集百數十種儲之院中俾肄業著留心披覽客臘停課後汪山長仲伊遄回珂里今歲花朝始蒲輪適館觀察遂示期十五日甄别懐瑾握瑜之士咸不遠數十百里而來以冀假階前盈尺地激昻青雲云○仲春以來雨師數數稅駕江潮旣繼長增高内河亦洪濤砰　關門洲刻已波光雲影白浪滔天由蕪湖而至宣城所經之清水河黄池等處河道淤墊近亦盈盈帶水舟楫暢通誦杜老春水船如天� 
上坐之句不禁神往於米家書畫舫矣○客冬皖南廣建一帶時有匪徒發棺掘塚剥竊殮衣建平縣王宇春大令親自訪拿得獲首犯一名招解至蕪轉解省垣按律定擬太平府東郭外被發之塚亦復不少小民苦於無力控告毎自購棺重殮五里牌滕姓巨塚葬已四五年子弟歲時祭掃恒携俊僕乘怒馬往來飛駛藉快野遊臘鼓聲中亦被匪人掘開抛屍棺外將頭上所戴寶石頂及朝珠取去餘仍絲毫未動所奇者滕故已五六年而屍骸完好如初惟面目略變黝黑遠近往觀者人海人山當塗縣謝大令據事主喊報卽帶集刑仵親往勘騐飭事主重行掩葬一面簽派幹役火速查拿迄今兩月未得端倪鄉曲愚民酒後茶餘信口傳述謂正犯乃一少婦眉目端秀健步如飛毎於風清月白之宵獨行荒塚叢中見人卽蹲伏墦間人過又往來行走疑卽發塚之烏眼賊然掘棺發塚非盜竊細故豈一弱女子所能爲要之野老閒談姑妄言之妄聽之未可作爲信史也○二街天仙茶園近從海上紹得武伶數輩一爲賽悟空一爲賽燕飛一爲賽火輪類皆矯健凌空各具男兒好身手毎日登臺獻技幾至萬人空巷所演三上吊火燄山等齣驚心動魄令人目眩神迷以致對樓官座及晃西廂樓無日不裙屐滿座粉黛如雲某日樓板不勝其任砉拉一聲棟折榱傾人皆加緑珠之墜幸正戲已畢祗有看白戲之流氓青皮駝肩疉背層層堆積然尙不聞有受傷者是誠意外徼倖矣 
[臨川之筆]  
　　江西訪事友函云江撫德靜山中丞以營伍洋務保甲三者爲當今急務日前因札委賀芷瀾觀察辦理營伍王逸軒觀察辦理洋務俱專管善後局丁少瀾觀察帮辦善後局繆芷汀觀察會辦善後局仍兼辦書局至城内外保甲則以涂仲舫觀察爲督辦而以黄子奇觀察張厚齋觀察爲專辦盧綬珊觀察爲帮辦想從此營伍必日有起色洋務必日漸純熟保甲必日加嚴密吏治蒸蒸日上矣○上年詔旨内外臣工保舉人才本年德靜帥查得候補道繆觀察德棻在江三十三年屈計候補道班之中資深格老無出其右曾歴署糧鹽屢權臬篆皆措置裕如才望之重卓著一時現聞已將觀察治行封章入告矣超摧在卽僚屬榮之○江省天氣月之初四五日忽然燥熱道上行人汗涔涔下斗室靜處亦競披薄棉方幸寒威已去貧人可免無衣無褐之嗟矣乃初六日忽風雨交加畫夜不綴初七日滕六君突然稅駕平地積有寸餘簷前冰筋亦垂數寸初八日仍堅凝不散嚴冷逾恒屈計上年九月得雪一次冬間得雪三次雖皆嫌薄然今日得此積雪堅氷預兆豐年不禁色然以喜 
 
 

Page 3

 
 
矣 
[大鬧烟窟]  
　　姑蘇訪事人云閶門内吳趨坊留園者大烟館也爲本地人某姓所開烟霧迷漫生涯頗盛本月十六日午後樓下值堂某甲戲將骨骰數粒於烟盤内擲色爲戲旋有烟客數人亦來爭擲藉作輸贏逾時不知如何啓釁烟客中互相口角唇鎗舌劍之餘内有無賴混名矮子阿大者以此事係甲惹出突上前將甲扭住竟把甲之髮辮扯去三分之一又連連批其頰甲因無端受辱怒不可遏當令夥伴至閶門大街邀其同鄉之銅錫器帮二十餘人擁至烟館内將阿大拉倒拳脚兼施阿大孤掌難鳴如豕哀號乞饒狗命幸經某挺身而前極力勸解始各釋手然阿大已身受重傷矣當哄鬧之際該烟館失去烟槍一支聞值價洋三十餘元事後經該處地甲偕同兩造至某茶肆啜茗講和如何了結未悉其詳 
[輪船招商局第二十一二届帳略]  
　　謹查本局光緒十九年第二十届結總已呈送刊布在案兹自光緒二十年正月起至年底止爲第二十一届光緒二十一年正月起至年底止爲第二十二届因上年海疆不靖本局輪船分售各洋行是以二十一届帳目雖照章核結而未及刊布現與第二十二届總帳彚併合刊查第二十一届江海各船所得水脚除開銷外結餘船利五十三萬八千七百餘兩又運漕棧産等利二十六萬九千六百餘兩除地租修理等費利息酬勞各欵四十四萬七千八百餘兩船棧折輕成本十五萬二千四百餘兩本年還匯豐欵磅賈虧貼九萬三千二百餘兩萬壽慶典報効五萬五千二百餘兩凈餘銀五萬九千五百餘兩第二十二届江海各船所得水脚除開銷外結餘船利一百十五萬四千八百餘兩又棧産等利二十四萬一千六百餘兩除地租修理等費利息酬勞各欵六十六萬八千八百餘兩船棧折輕成本五十萬一千七百餘兩本年還彚豐欵磅價虧貼九萬二千九百餘兩凈餘銀十三萬三千餘兩統計前後實存公積一百六萬九千二百餘兩此利項大略也至本項内匯豐借欵均已還清歴年磅價虧耗均已在公積餘利支銷清楚僅有往來帳三十九萬六千餘兩存欠亦足相抵又因軍務戸部息借商欵庫平三十七萬五千兩合規銀四十一萬一千兩本局並無現銀不得已轉借天津存欵三十一萬四千兩本局輪船海昌因破舊拆改躉船拱北因錦州裝送兵勇被焚實存二十四號連碼頭棧産今年折舊後結存成本三百六十萬兩此本項大略也回溯甲申法越之亂本局碼頭船産一概出售旗昌而後收回虧折甚鉅此次北海如沸僅將行駛海洋十數輪艘分售各國洋商事竣買回蓋局船至新者亦已用過數年矣在洋行因當戰事華旗停駛買我船隻略資行用在本局於欵議成後仍買原船皆圖妥便耳一縱一收均詳載兩届册籍可互證也現赴英廠訂造新船兩三艘於公積内先提存現銀四十萬以備船值本局雖迭經患難深固不摇攬載公積及自保船險公積係由銖積寸累而成鉅皆納諸船棧成本之中縱無現資確有實本微吾諸執事忠誠勤果曷克任此艱鉅微吾諸商股堅信不疑曷克耐兹永久此公司已逾二十二年若在外國已多分餘利矣前因洋債未清不敢逾舊章一分之外今年公議毎百兩分利二十兩稍資鼓勵方今國家苟不講求富强則已如欲毅然振起也不從商務著手何以富吾民何以强吾國傅相三十年經營僅留此區區一二端吾儕食毛踐士宜就此根基於已成者守之於未成者擴之雖無足與能者抗衡亦盡吾心力之所能至而已質之同志以爲然否光緒二十一年歲次乙未十二月盛宣懷謹識督辦盛宣懷杏蓀會辦沈能虎子梅帮辦鄭官應陶齋率同商董嚴瀠芝楣唐德熙鳳墀陳猷輝庭同啓○綜結一該股分資本規銀二百萬兩一該大津存款規銀三十一萬四千兩一該往來存欵規銀三十九萬六千七百八十九兩七錢四分五釐一該各戸存息規銀四千四兩三錢九分一該股分存息規銀四十二萬一千五百八十二兩一該自保船險規銀一百六十四萬九千五百七十兩七錢七釐一該自保躉船險規銀四萬兩一該開平股票售換項下規銀六萬六千五百六十四兩三錢六厘一該舊帳股票産契項下規銀五萬八千五百四十兩六分七厘一該綵結公積規銀一百六萬九千二百三兩九錢三分八厘共計結該各欵規銀六百二萬二百五十五兩一錢五分三厘一存戸部借欵規銀四十一萬一千兩一存南北洋欠欵規銀一萬五千一百一兩一錢九分九厘一存開平船價煤欵規銀二十五萬九千三百九十兩八錢五分六厘一存分局往來規銀五百三千九百八十二兩一錢五厘一存往來欠欵規銀二十八萬八千二百五兩四分一厘一存各戸欠息規銀一萬八百五十二兩六錢六分一存隨貨匯欵規銀一萬六千五百三十一兩五錢二分三厘一存買存煤炭規銀三萬四百六十九兩一錢七分八厘一存朝鮮本息欠欵規銀十七萬五百六十六兩一存臺灣快船股分規銀二萬兩一存現銀洋錢規銀十九萬四千二百九十五兩七錢七分　厘一存備造新船價欵規銀四十萬三千五百五十六兩七錢一存備發輪船保險二項股息規銀四十八萬兩一存泰順泰利船備改北棧馬頭船規銀六萬六千三百四兩一錢一分二厘共計結存各欵規銀二百四十二萬二百五十五兩一錢五分三厘一存永清船本規銀二萬兩一存豐順船本規銀四萬兩一存江寛船本規銀四萬兩一存江永船本規銀四萬兩一存鎭東船本規銀一萬兩一存海晏船本規銀六萬兩一存海琛船本規銀三萬兩一存海定船本規銀四萬兩一存江天船本規銀五萬兩一存江孚船本規銀四萬兩一存江通船本規銀一萬兩一存致遠船本規銀四萬兩一存圖南船本規銀三萬五千兩一存普濟船本規銀三萬兩一存江裕船本規銀七萬兩一存富順船本規銀七萬兩一存廣利船本規銀七萬兩一存美富船本規銀三萬兩一存廣濟船本規銀一萬兩一存新裕船本規銀十萬兩一存固陵船本規銀一萬兩一存新豐船本規銀十萬兩一存新濟船本規銀十萬兩一存快利船本規銀七萬兩一存泰安船本規銀五千兩共計結存船本規銀一百十二萬兩一存各小輪船規銀四千兩一存各口躉船規銀四萬五千兩一存各埠駁船規銀一千兩共計結存船本規銀五萬兩[  此稿未完]  
[鳬舄將旋]  
　　本縣黄大令前往金陵公幹擬於今日回申已列前報縣署執事人等亦整備今晨齊集碼頭同候迎迓 
[共誌去思]  
　　松海防同知劉乙笙司馬定於今日交卸海防印篆赴川沙廳新任屢紀報章兹悉本城各紳士恭製匾額一方德政牌四扇於昨日午前整肅衣冠由敬業書院鼓吹送至海防廳署敬謹懸掛以誌去思司馬延入花廳謙讓至再受而懸之各紳士揖而退 
[奉批候核]  
　　前有商船局董事王介眉及號商順祥源等十八戸投縣禀稱南市楊家渡地方公置空地二百餘畝以備挖泥壓船之用兹被升科局丈出數十畝作爲無主之産劃入公地釘立界石環請鑒核等詞黄大令諭候吊查舊卷楄明批示各情已詳前報現經大令批示據禀已悉候核案移請辦理浦灘升科委員葉核辦移復飭遵著卽知照 
[縣監燄口]  
　　縣署監獄向例毎逢三元令節傳到戒僧數名禮懴一天施放瑜伽燄口一堂以濟孤魂廿二日爲清明節擇於昨日舉行由聽事吏傳知僧綱司撥僧人六名進獄誦經云 
[上海縣事]  
　　流氓王金生因昔時做過糧米生意與各糧米船戸均皆認識刻緣失業落魄無依未免窮途情急强向各船勒索規費該船戸更强於王一毛不拔遂致角口肇釁王究寡不敵衆敗北逃遁潛跡浦東以避之各船戸又投海運局禀訴經總辦譚太守函請爛泥渡巡防局拘拿局員劉穆亭二尹立派勇甲拘王到案略訊數語亦卽備函派勇押護於昨日移送縣署請訊到縣後值日差禀明内署先將土收入自新所俟縣尊公回再行訊辦○昨日縣署傳齊城廂内外各鋪地甲十六人到署飭令各人將本鋪内大小烟館花名册分别開明清單呈縣查核不知是爲烟膏捐之事否也 
 
 

Page 4

 
 
[法界捕房紀事]  
　　太古洋行鄱陽輪船由長江一帶下駛有客附之來滬中途失去衣包及洋銀二十五圓查至木工房内原贓具在惟少坎肩一領及洋銀二十五圓及抵埠投宿名利客棧旋據情報知捕房捕頭遣包探上輪查詰木工不認行竊遂帶回覆述捕頭令將木工押候堂期解訊并令失主届期赴案備質○公館馬路西首某質鋪櫃上置有小首飾箱一具偷兒某甲見之疑係内藏珍物遂挾之而遁隨有櫃夥將人贓追獲送入捕房捕頭啓箱視之空無所有研問之下甲認竊不諱答稱窩留新街碧雲天烟館内捕頭令將甲押候解送公堂訊究烟館主　留竊賊未便姑容届時須一併解訊 
[湘賑電音]  
　　盛杏翁席子翁楊子翁施少翁鑒霖等於十四抵湘謁佑帥感公大德醴陵災最重攸縣茶陵瀏陽衡山等處亦復不輕醴陵官賑極貧三十餘萬口全家飢餓自盡者據佑帥所知者已數十戸目下次貧變爲極貧戸口日增急望清明前後得一透雨普種否則不堪設想約計四月之久毎口放千文亦需三十萬串乞卽設法接濟霖已電求夔帥再助五六萬乞公再電禀霖叩鹽上海北市絲業曾館籌賑公所施則敬子英甫鈔 
[慈雲在望]  
　　頃奉到七十外老人助賑銀三百兩隴西氏祈産平安洋一百元王心如觀察交來德茂仁盛洋四十元泰州不留續集賑洋三十四元春記烟葉行交來陳袁氏求胞姪景倫病愈洋廿元愼思主人六十壽辰壽筵移賑洋十元眼前湖南之被災重矣飢黎之望賑亟矣今蒙老人慷慨樂善鉅欵救災宜乎克享遐齡而膺多福諸君子共濟時艱生死人而肉白骨再造之施同深感戴期頤之壽敬爲老人而預祝分娩自保平安吉人定邀天相慈雲在望謹代哀鴻九頓叩謝[  上海六馬路仁濟善堂籌賑公所施善昌等謹誌]  
[招領屍棺]  
　　昨奉招商文報局友來函稱致遠輪船由厦門裝散勇來滬内有湘勇許得勝一名於十三日在船病故當用太平棺收殮該棺托敝堂暫埋義塚云云除照辦外望貴館登報俾該勇家屬聞知來滬領棺回里存殁均感[  果育堂同人公啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　　　　　　　　　　 
 
 

Page 9

 
 
[英早堂案]  
　　前有李雲洲串同沈再堂用假莊票向花掮客石松泉誑買子花五十包嗣裘靜溪經手售與禮和花廠執事牛賢堂得洋三百三十六元石收洋無著遂據情投報捕房由黄四福孔阿才趙銀河三包探分投至眞如等處將一千人拘獲並傳到牛賢堂及原告於昨晨解案請訊石松溪投案申訴前情並請究追被騙之子花五十包質之李雲洲供認誑取子花如今惟求恩典沈再堂供僅分用洋六元裘靜溪供李雲洲兠售子花因其本屬掮客不知是誑來但小的惟略得微用而已裘賢堂供由裘靜溪經手購得子花五十包照時價算結洋三百三十六元現在惟求斷還原洋或卽還花别駕謂此項子花係由誑騙而來與收贓無異自應將花交還遂商之薩副領事判將李雲洲沈再堂裘靜溪押繳洋三百三十六元至牛處之子花五十包先行給石具領○花核油一物食之最易致疾租界定例嚴禁昨經三百十五號華捕在小菜塲左側拘獲售賣花油之唐阿海送案請究質之唐阿海供本地人花油係向西門外作坊販來售與人家點燈並非煮物之用如今只求大老爺恩典别駕得供以唐不應售賣違禁之物判令枷號一禮拜發犯事處示衆起案之油充公○包探倪順泉禀稱張阿全前因犯事曾經公堂管押五月甫經釋出今又竊取許銀方之布棉襖一件由小的拘獲人贓送究許銀方投案申訴前情質之張阿全供認行竊求恩别駕仍交捕房管押五個月○積竊朱阿桃屢經犯案曾經懲辦近又連竊江裕泰等六家綢布衣服十餘件由包探施奎江緝獲人贓送侒江裕泰等投案請領失贓質之朱阿桃供本地人實因人亡家破無處棲身不得已藉竊以冀果腹以後不敢再犯求鑒核别駕以朱行竊屬實判笞一百板交捕房管押一月贓物分别給領○包探石金榮禀稱婦人王邊氏施許氏二人在徐玉林所開烟館内相對開燈過廕有違租界定章拘送請究王邊氏供因在徐家吃時節酒忽然心痛故吃烟一口施許氏供並未吃烟求鑒徐玉林供均屬親戚不敢容留婦女開燈吃烟求鑒别駕將二氏各罰洋一元徐玉林罰洋二元並着具改過切結存案備查○著名流氓王寶寶係三十六個黨之首前因持刀傷人曾經縣署出票訪拿昨由包探施奎江在虹口拿獲昨晨解案請究質之王寶寶供向在鄉間耕種餬口不敢犯事求鑒别駕著押候移送縣署辦理○四百六十七號華捕禀稱婦人張高氏雇用山東婦人張阿三帮傭昨有張之同鄉葉志全葉阿五向取二洋不允以致爭閙互扭爲此拘送請訊張高氏供用張阿三帮傭毎日工錢六百文昨有葉等來家向阿三借錢以致互扭張阿三供丈夫現因有事往温州命我在此帮傭俟丈夫於八九月間來滬一同回籍昨日葉等來借工錢我不允伊等卽欲誘令他去以致爭執求鑒二葉同供阿三係伊丈夫至温州時所托故時往看視不敢誘令他往求鑒别駕判將二葉各責五十板以儆○包探杜雲卿禀稱積竊陳子卿竊取王雲卿陸鴻記等六家燭臺衣服等件緝獲人贓送案請究王等先後投案領贓陳供行竊該死如今只求恩宥别駕判責一百板管押一月○粤孩譚阿七在四川路洋人住宅採取玉蘭花一枝爲種花人瞥見扭交巡街華捕於昨晨解訊種花人申訴前情譚供年幼無和尙求恩典别駕判罰洋半元 
[美界捕房紀事]  
　　浦東積竊劉阿弟積案纍纍久未破獲昨日午刻匿蹟裹虹口文昌閣左近某烟館内經包探施奎江查獲搜其身畔有當押票數十紙詰知共犯竊案十餘起爰帶入捕房據情聲訴捕頭令押候查明失主何人然後解送英公堂請辦○縫工王永倫賃屋源昌路開設永興成衣鋪其師早故師母某氏無可依靠就王食宿旣而王以所進不敷所出將樓面轉賃與魚販某甲前晚不知因何起釁甲忽糾集同類若干人將氏兇毆王因衆寡不敵亦受微傷隨奔至捕房據情控訴捕頭令出外喚巡街捕拘拿王因喚得一百五十九號華捕將甲及其黨乙丙丁戊五人拘獲五號寫字西捕略詰數語以其頭緒甚繁令王扭送英公堂請屠讞員訊斷○前晚竊賊張福全潛入西華德路三官堂左近徐萬興木作竊取松板數方荷之而出行至中途經一百九十八號巡街捕查獲解入捕房捕頭問悉情由令押候解送英公堂請辦○甲乙二人籍隷江北某縣皆偷兒也專慣俟輪船抵埠溷入艙内竊取搭客行裝彼中人切口謂之跑灘前晚經包探竇如海緝獲解入捕房捕頭令押候查明曾否得贓以便解送英公堂請辦 
 
 
 

Page 10

 
 
   
 
 

Page 11

 
 
[光緒二十二年二月十七日京報全錄]  
　　宫門抄○諭旨一道錄前○直督王奏報北洋恊撥各省軍械軍火數目摺○陜督楊奏請議卹並旌表片○又奏請優卹摺○又奏揀員借補遊擊摺○雲督崧奏飭總兵回任署任片○東撫李奏山東境内南運河工程請暫歸東省試辦摺○兼護湖督譚奏委署知州片○又奏委署知縣片○二月十七日兵部太常寺太僕寺正藍旗值日無引見○阿克東阿假滿請安○召見軍機皇上明日辦事後申初由頤和園還宫○○直隷總督北洋大臣王文韶跪奏爲光緒二十一年北洋協撥各省軍械軍火數目繕單具陳仰祈聖鑒事竊據天津軍械局詳稱該局上年除供應豫軍湘軍淮軍九十營並各海口防練馬步水陸各營及察哈爾西安熱河等處額操軍火外尙有奉旨籌撥曁督辦軍務處神機營各省將軍督撫咨取各項軍械軍火等件除由前湖南巡撫吳大澂寄存項下酌撥外其餘均由該局庫存項下分别籌撥應請作爲協濟之欵列册開報等情詳請　奏前來臣覆查無異謹繕清單恭呈御覽除咨部外理合專摺具陳伏乞皇上聖鑒敕部查照立案謹奏奉硃批該部知道戰併發欽此○○楊昌濬片再接准西寍辦事大臣奎順咨據管帶寗標練軍左營步隊袁盈發申稱該營於本年十月十一日奉調由北門河灘攻打東關賊巢前哨哨長總兵銜留陜補用副將唐煥文首先陷陣追賊至城東北角被賊在城關上砲石交擊身受重傷比及救護回營旋於是月十八日因傷殞命該故副將唐煥文之妻唐符氏前年由湖南原籍來甘僦居西寗府城今見其夫臨陣傷亡誓不欲生痛哭自裁遂以身殉並據西寗鎭總兵鄧增詳同前因合懇賜卹曁旌表等情前來臣覆查副將唐煥文前經帶隊分防巴燕戎隨統領撫標練軍蘇貴興打仗出力旣調西寍毎戰身先士卒此次衝鋒追勦受傷甚重回營數日卽殞實與臨陣捐軀無異洵屬忠勇可嘉其妻唐符氏以身殉夫出於至性痛逾杞婦義烈兼全合無仰懇天恩准將練軍哨長總兵銜留陜補用副將唐煥文飭部從優議卹以慰忠魂並將其妻唐符氏給予旌表用昭激勸除飭造具該婦事實清册由地方官加具印結詳呈另文咨部外謹據實附片具陳伏乞聖鑒訓示謹奏奉硃批著照所請該部知道欽此○○太子太保頭品頂戴開缺陜甘總督巨楊昌濬跪奏爲軍營人員積勞病故懇恩優卹恭摺仰祈聖鑒事竊臣接准陜西固原提督雷正綰咨稱總兵銜副將河州鎭標右營遊擊余魁龍當河回蠢動時委帶精選前營駐紥河州北鄉何家堡以通北原進兵之路自五月至十月大小十餘戰均能以寡擊衆力扼渡口因先年征剿髮逆積受潮溼患手足麻木之證至此觸發舊病於十月二十七日在營病故署河州鎭標右營遊擊提督用留陜補用總兵李良發自咸豐同治間隨同湘軍勦賊屢立戰功前值回匪圍攻循化經臣委帶南右營由扁都戈什灘一路進剿迨循化解圍後隨同已革河州鎭總兵湯彦和進援河州行抵雙城集連日苦戰糧食子藥俱盡退駐岷州正在整頓士馬力圖再振傷發身故甘肅候補巡檢聶炤經臣委赴循河一路偵探軍情行抵雙城集官軍被圍該員單騎衝出馳入河城請援計收夾擊之效因積受勞傷於七月二十六日在河州病故查該員等皆身臨前敵或屢經戰陣或冐險衝圍以死勤事均堪憫惻相應籲懇天恩俯准照軍營立功後病故例敕部從優議卹以慰忠魂而勵死事除查取該故員出身事實清册咨部外所有軍營積勞病故人員懇恩優卹緣由謹恭摺具奏伏乞皇上聖鑒訓示謹奏奉硃批著照所請兵部知道欽此○○太子太保頭品頂戴開缺陜甘總督臣楊昌濬跪奏爲揀員借補要缺遊擊以裨營伍恭摺仰祈聖鑒事竊臣接准部咨甘肅寍夏鎭屬玉泉營遊擊侯明俊升補該鎭屬靈武營叅將遺缺係第四輪第八缺應用儘先人員行令揀員請補等因臣查玉泉營遊擊員缺設處省北地方遼闊彈壓稽查最關緊要非得熟悉邊情諳練營伍之員不足以資治理臣逐加遴選查有留陜甘儘先補用叅將凉州鎭標左營守備李元成老成樸勇堪以借補合無仰懇天恩俯念員缺緊要准以該員李元成借補寍夏鎭屬玉泉營遊擊可期得力如蒙俞允甘省現有軍務應請飭部先給署札俟軍務完竣卽行給咨送部引見以符定制除查取該員履歴清册另咨送部外所遺守備員缺甘省現有應補人員容另揀員請補謹會同署甘肅提督臣張永清合詞恭摺具陳伏乞皇上聖鑒訓示謹奏奉硃批兵部議奏欽此○○崧蕃片再署理雲南鶴麗鎭總兵謝景春調省遺缺查有實缺該鎭總兵調署開化鎭總兵岑有富應卽飭回本任所遺開化鎭總兵員缺查有順雲協副將劉萬勝邊務熟悉曉暢戎機堪以署理除分别照會飭遵曁咨部查照外理合附片具陳伏乞聖鑒謹奏奉硃批兵部知道欽此○○降二級留任又降二級留任山東巡撫臣李秉衡跪奏爲山東境内南運河修濬工程請暫歸東省試辦以利漕運而衛民生恭摺具陳仰祈聖鑒事竊查南運河自嶧縣入山東境經歴十餘州縣至臨清州入衛河綿延七百餘里自黄河穿運以來黄河以北由東阿至臨清二百餘里歸山東撫臣派員經理黄河以南由東平州十里堡口門至嶧縣出境五百餘里歸東河督臣督飭運河道辦理咸豐年間髮捻内訌運道梗阻海運興而河運幾廢後雖逐漸興復而廳汛州縣辦工率皆草率敷衍光緒十六年河臣許振褘深悉其弊改章由委員經理原冀湔除積弊以期日起有功惟運河遠在東境河臣以黄河關繫重大旣不能忽近而圖遠而所委員弁於培堤挑淺各工仍未能核實舉辦當夏令汶水漲發河身不能容納以致汎溢横决沿河民田廬舍悉在巨浸之中辦工委員無地方之責但將漕船勉强浮送以後雖有决口不復過問迨次年重運將臨始將上年缺口黏補並不加高培厚其挑濬工程亦只擇要分挖未能一律深挑而堤之卑薄河之淤墊仍復如故本年因高家大廟大堤决口黄水汎溢以致淤墊愈高臣前查勘河工由十里堡運口踏勘至安山一帶河身則淤同平陸堤身則低若田塍其清黄各水汎濫之處如東平壽張等州縣幾於全境罹災目擊弊壞情形欲求變通之法因函商河臣許振褘請奏明改歸東省辦理河臣亦深咎委員辦理未能核實擬親駐濟寗另調得力員弁認眞舉辦正在籌商間許振褘欽承簡命調撫廣東河東河道總督奉旨以河南撫臣劉樹堂兼署伏思豫撫遠駐汴省任重事繁兼以黄河應辦事宜尙須經畫運河綿長陸七百里旣慮有鞭長莫及之虞而刻下運工廢弛已深非赶緊督飭修濬一交夏令勢必處處泛溢沿河百萬生靈同罹昏墊且河身高仰漕艘恐亦難暢行臣職任撫綏旣不忍坐視百姓之沈災不思補救且漕船上關天庾亦不敢謂非臣責任稍分畛域遂存諉卸之心溯查光緒十七年准河臣來咨以南北運河同屬行漕之要道亦同屬東省之封圻請將南岸運河仿照北岸由東省辦理未及舉行今爲患日深不得不亟思變計再四思維惟有將黄河以南東境運河工程仿照北岸運工暫歸東省辦理臣當遴委妥員赶緊查勘趁未融時認眞舉辦事權一則呼應較靈耳目近則欺朦易察如有草率偷减情弊卽由臣嚴叅懲辦總以工歸核實欵不虚糜期於運道民生兩有裨益其應用工需卽照往年例津二價及另案專案欵項飭藩司經發興辦毋庸轉由運河道支發以昭簡捷惟今年黄水淤墊更深如例欵不敷再由臣設法撥補除檄委候選道馬開玉分省補用知府李裕先將十里堡至靳口一帶詳細勘估妥速興工並咨明調任河臣許振褘兼署河臣劉樹堂曁咨部查照外所有山東境内南運河工程請暫歸山東試辦緣由理合恭摺具奏伏乞皇上聖鑒訓示謹奏奉硃批該部議奏欽此○○譚繼洵片再署鶴峯州知州湛福春調省所遺該州印務應卽委員往署以重職守查有本任遠安縣知縣黨世瓊人尙明白辦事亦勤堪以署理據布政使王之春署按察使朱其煊會詳前來除檄飭遵照外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批吏部知道欽此○○譚繼洵片再署武昌縣知縣姚學康調省另有差委所遺該縣篆務亟應委員往署以重職守查有新選大冶縣知縣延燮才具明晰辦事愼勤堪以署理據布政使王之春署按察使朱其煊會詳前來除檄飭遵照外謹附片具陳伏乞聖鑒再湖廣總督係臣兼護毋庸列銜合併陳明謹奏奉硃批吏部知道欽此 
 
 

Page 12

 
 
[光緒二十二年二月十八日京報全錄]  
　　宫門抄○諭旨一道錄前○署江督張奏縷陳長江砲台改設專勇添置官弁裁營抵餉摺○閩督邊奏遴補水師遊擊摺○又奏總兵因病出缺請旨簡放摺○府尹孫等奏敬舉賢員懇恩嘉奬摺○署江督張奏請准守備改省効用片○又奏遊擊請留省補用片○川督鹿奏調署通判片○二月十八日刑部都察院大理寺鑲藍旗值日無引見○吉恒請假五日○召見軍機○○署理兩江總督湖廣總督臣張之洞跪奏爲縷陳長江砲臺改設專勇添置官弁裁營抵餉以收實效而固江防奏明立案恭摺仰祈聖鑒事竊臣前因江南之江隂鎭江獅子林改安大砲專派砲勇加給專餉添派華洋員弁操演漸有起色因將沿江次第大小砲位一律改設專勇分爲四路以吳淞南石塘獅子林各臺爲一路江隂南北各臺爲一路象山焦山都天廟圖山關南北岸各臺爲一路金陵獅子山幕府山鍾山下關各臺爲一路毎路設一總臺官砲勇均由專臺官督率由洋弁會同學堂出　之砲務委員教練其大小砲位視砲彈之輕重配勇數之多寡分别等差優給口糧月支薪餉擬卽酌汰防營以抵增出餉項當經具奏在案惟吳淞至金陵江行六百餘里雖分四路而毎一路中大小各臺相隔數里至數十里或在南岸或在北岸或在江心消息阻絶非毎路各設總臺官不足以資節制非分叚各設專臺官不足以專責成其實一大砲卽係一臺非將砲位分别大小砲快各設副臺官中等砲分設一二等砲弁不足以精操練臣督同籌防局營務處各員詳加籌議綜計應設總管砲臺官四員毎員月支薪水銀一百兩公費銀一百兩專管砲臺官十六員毎員月支薪水五十兩副臺官三十一員毎員月支薪水銀三十二兩一等砲弁二十四員月支薪水銀二十四兩二等砲弁六十七員毎員月支薪水銀十八兩其砲勇月餉及各項雜費前已咨部在案此項薪糧公費雖較陸營稍優臣原奏稱一臺之功可抵十營一砲卒之功可抵千人實非虚談卽欲收其實効不得不重其薪糧然較之多養油滑湊數之防營技藝不必精通功則無憑實騐此其得失相懸萬萬矣現又將外洋新購之四十磅子快砲十尊以二尊分設金陵獅子山四尊設幕府山四尊兩設花臺另有六寸口徑地藏架快砲二尊設幕府山南首以重省防尙有四十五磅子快砲二十尊擬以十尊安江隂十尊安鎭江應俟德國募來砲臺洋員分别勘定地勢再行安設外兹旣裁勇撙餉注重砲臺必須擇砲學專長之臺官略崇體制方足以資鎭懾總臺官略如陸營之營官兼分統者專臺官略如陸營之領哨官兼帮帶者副臺官略如陸營之哨弁俾兹鈐束號令專一呼應較靈不論官階專考取洋操諳習技藝精熟者當之概不准隘學充數口糧另行委員會同洋弁給發以除積習所有華洋員弁勇目洋號令掌通語旗機器匠辛工擦洗砲費各欵現已酌汰十營以抵臺勇餉糈毋庸另籌者十營係就江南歴年原有防營内多方籌維裁去此數以便騰出餉項仍照防營支應局按月給發餉項由籌防局營務處各員不時稽查按月校閱一次以核功過除裁撤各營另行具奏外據江南籌防局支應局營務處各司道等造具請册詳請奏咨前來臣覆核無異除將各項細數清册咨戸部兵部工部三部查照外理合恭摺具陳伏乞皇上聖鑒勅部查照謹奏奉硃批該部知道欽此○○頭品頂戴閩浙總督臣邊寶泉跪奏爲遴員請補外海水師遊擊恭摺仰祈聖鑒事竊照浙江海門鎭標右營遊擊蘇長慶調赴直隷差委准到部咨開缺所遺係外海水師題補第五輪第三缺輪用豫保人員該省豫保揀發無人應以應升人員轉補等因定例水師缺出輪用應題人員先儘歴俸一年以上者揀選保題又水師遊擊缺出於隔府别營人員揀選題補又外海水師人員借補内河遇應升時仍以外海升用各等語臣於浙江應升水師各都司内詳加遴選或歴俸未滿或人地不宜俱未便遷就請補惟查有海寍營都司沈馥年五十二歲浙江鄞縣人由營伍隨軍遞保守備補授温州鎭標中營守備續於臺灣三次勦平番社案内保准以都司留閩浙水師補用借補海寍内河水師營都司光緒十五年五月領劄任事該員營務諳練槍礮亦嫻核計歴俸早滿資格最深任内並無違碍事故以之升補斯缺洵堪勝任與例相符合無仰懇天恩俯念水師員缺緊要准以沈馥升補浙江海門鎭標右營遊擊於營務洋防均有裨益如蒙俞允俟部覆到日給咨送部引見除飭取履歴另咨外所遺都司係内河水師題補之缺容俟部議覆准再行照章揀員請補謹會同浙江巡撫臣廖壽靈提督臣張其光合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○頭品頂戴閩浙總督臣邊寶泉跪奏爲總兵因病出缺請旨迅賜簡放循例由驛奏祈聖鑒事竊據浙江處州鎭鎭標中軍遊擊煜麟禀報現署處州鎭本任海門鎭總兵孫昌凱因患痰滯病證牽動舊傷醫治無效於光緒二十一年十二月十九日在任病故等情臣查孫昌凱籍隷湖南清泉縣投軍剿匪迭著戰功遞保今職蒙恩補授海門鎭調署處州鎭總兵於轄屬營伍均能實力講求兹據因病出缺殊深惓惜所遺海門鎭缺應請旨簡放以重職守惟海門一鎭管轄台州地方山海交錯素稱盜藪本任處州鎭總兵陳濟清前辦海防事務恩准調署是缺仍兼管鎭口北岸防軍責任綦重現在洋面未靖正當整頓舟師認眞緝捕之際未便令回處州本任准浙江撫臣廖壽豐電商前來可否仰懇天恩仍准陳濟清照舊調署之處出自聖裁至處州鎭篆亦關緊要查有杭州協副將林耀光情形熟悉營務素諳堪以委署除檄飭遵照外謹循例馳驛具陳伏乞皇上聖鑒訓示謹奏奉硃批另有旨欽此○○臣孫家鼐臣陳彝跪奏爲敬舉賢員懇恩嘉奬恭摺仰祈聖鑒事竊爲政在乎得人而鼓舞人才俾中材有所取法則上司之責也臣等忝司郊圻愧無知人之明惟有秉公核實於所屬各員留心體察考之公牘叅之輿論再三斟酌僅得數員敬陳聖聽查有現署順天府治中候補知州林紹清辦事勤敏有志爲民綜核精詳兼通算學前署通州知州大挑知縣吳兆熊初任劇區正值大水救災捍患不遺餘力輿情愛戴久而不忘現署三河縣事候補知縣吳大照才能幹事有志向上現署固安縣事候補知縣趙元祥勤於緝捕地方獲安保定縣知縣劉俊升書生本色不染浮囂艱苦瘠區不忘民事以上五員均順屬實缺候補中難得之人旣有表見於今日望其成就於將來合無仰懇天恩傳旨嘉奬俾其益加勤奮勉爲循良倘有始勤終怠前後易轍臣等仍當隨時察核糾叅不敢以保舉在前稍涉回護所有敬舉賢員緣由理合恭摺具陳伏乞皇上聖鑒謹奏奉旨已錄○○張之洞片再准江南提督譚碧理咨據提標期滿武進士林夢熊禀稱浙江黄巖縣人由武生中式武舉人辛未科會試中式武進士奉旨以營守備用經部分發江蘇省効力於光緒元年到標試用期滿咨部註册在案現因候補多年資斧不繼禀懇奏請改歸浙江本省提標効用俾便籌措等情前來合無仰懇天恩俯准該守備林夢熊改歸浙江本省提標効用以示體恤謹會同江南提督臣譚碧理附片陳請伏乞聖鑒謹奏奉硃批着照所請兵部知道欽此○○張之洞片再部撥兩江儘先遊擊劉吉榮年五十一歲係安徽望江縣人由軍功隨剿出力洊保儘先補用遊擊光緒十二年因公赴都十三年禀奉兵部發歸兩江督標候補是年六月到標旋於鄭州大工合龍經前河南撫臣倪文蔚奏保請以遊擊本班前先卽補並加副將銜光緒十五年八月初五日奉旨依議欽此光緒二十年經督臣劉坤一以該員劉吉榮年力富强營務諳練奏請序補江西贑州城守營都司員缺旋准部咨查劉吉榮安徽人歴保各案均未奏明留於兩江補用應歸本省候補今補隔省之缺核與定章不符應毋庸議咨行前來臣查該員劉吉榮出力最著投標最久在兩江地方情形極爲熟悉因未奏留兩江不能補兩江之缺殊爲可惜合無仰懇天恩俯准儘先遊擊劉吉榮以原官仍留兩江前先卽補除飭取履歴咨部查核外理合附片陳明伏乞聖鑒訓示謹奏奉硃批著照所請兵部知道欽此○○鹿傳霖片再署成都府通判承霖年滿遇缺應卽委員接署以專責成查有新選茂州直隷州知州長清堪以調署據布政使王毓藻按察使文光會詳請奏前來除批飭檄委遵照外謹附片具陳伏乞聖鑒謹奏奉硃批吏部知道欽此 
 
