# 1898 - 149 - 4909025

 

Page 1

 
 
[珍物待購] [  申報館協振所拜啓]  
　　本館恊振所自經解賑欵以來屢承諸大善士源源接濟且有以珍物助振者惟連城之寳旣承割愛相投而姜玉之沽尤賴知音鑒賞特將各種珍玩羅列於下倘蒙仁人君子慨擲亷泉旣能廣積陰功且可增輝藝圃誠一舉而雨得也計開朱漁珊帖一部高澹游山水一幅 
[出售廣學會新譯中國度支考]  
　　仍寄售中東戰紀本末初續編文學興國策每套兩圓圖書集成局代啓中國每歲度支出納之數向無刋布清册上海英正領事哲特就戶部曁各省奏報中關係錢榖之數者積三載之句稽抉摘成中國度支考一書呈英政府轉發議院核准刋行於中國財賦之所出與夫一歲支發之欵逐項羅列旣簡且明廣學會譯作華文交本局代印精本卽託申報館帳房申昌書畫室出售每册洋銀一角五分所有前印之中東載紀初續編連文學興國　并售拆售均有定碼以及泰西新史攬要仍并寄售上海四馬路老巡捕房西對門廣學會總局及美華書館格致書室古香閣文瑞樓飛鴻閣大吉樓外埠敎士售書處曁各書坊皆有出售諸君請分别賜顧可也 
[擬改義塾爲時務學堂說]  
　　自來國家之興替視乎人才而人才之興替視乎學術生今之時處今之世欲轉弱而爲强轉貧而爲富非振興人才不可欲振興人才非先振興學術不可夫國家以文章取士亦謂經濟必本於學問耳故漢唐以下有進士明經之目若乃有探討半生而問以格致之功生財之道反茫無所對者是皆分文章經濟爲兩途耳方今時事多艱需才孔急朝廷允貴州學使嚴太史修之請特開經濟科目此固因時制宜之極則也余嘗徵諸典籍矣周禮一書非周公之經濟耶職方形方紀方輿也司戈盾司弓矢紀經武也　人一官掌金玉錫石之類猶今之礦務也春秋一編爲孔子手訂是皆孔子之經濟也其間朝聘會盟禮樂征伐無一不可爲後世法然處今之時而欲挾周孔之書以抒外患則尚有未盡然者何也古者限於方隅交隣尚易而今則天下通商變端百出交涉愈繁古之戰陣平陸居多而今則各國戰艦星羅棋布一旦有警非僅折衝於内地可比吾知周孔而不生於今則已周孔而生於今也凡外洋之風土人情器械利弊亦必一一講求製造不遺毫末然則生周孔後讀周孔書而不能通逹時務一變所習當亦非周孔所取蓋學問者古今一理經濟者今昔異宜今日之時務不能治周孔之世宜乎周孔之書至今日而猶嫌其未備也我朝神武開基自順治丁酉開科迄今二百數十年歲科試鄕試會試沿明舊制皆以制藝取士讀書之士咸以舍此無以爲學問窮年莫究累世莫殫而卒至出而問世無所取效於是有志之土躍躍欲思變計薄八股而不爲然究爲功令所在卽思變計而無進身之路仍不能不守舊法志氣爲之銷磨精神爲之不振此人才之乏所由來也矧今外侮頻乘事端百出當需才之際而無通才以濟世國將誰與立哉於是朝廷破格求才特設專科以取士不可謂非用意之深且遠也然士人雖有變通之志而究爲八股所囿能通逹事務者恐仍百不得一凡天文地理以及一切格致之學似非倉卒可辦西人沈潛於學塾中亦非一朝一夕之事若不徧設學堂使之學習雖應試時未必無人竊恐眞才　舊難得耳現在各省雖設有中西各塾惟在通都大邑之間且更限於額數無論窮鄕僻壤之士欲學無從卽在省會之中亦徒抱廣厦萬間之想在華人之習中學爲師者旣多修脯亦輕而易舉故學者皆可入學今欲兼習西學爲師者旣少而修脯不啻倍蓰在富有之家欲栽培子弟或延請或附學原不難從事且不難畢業而貧乏者心雖有餘力皆不足或因無力從師致負子弟之資質或因籌欵不繼半途中止於是稍習語言卽欲使之謀生故今之習西學者大抵僅足藉以餬口而已欲其磨勵人才能爲國家膺重任者殊不多覯此皆不能徧設學堂之故然欲徧設學堂經費亦頗難籌不若將各處之義塾一律改爲時務學堂添籌經費較之始創似易爲力夫各州縣義塾多則十餘處至少亦有數處大抵入義塾者皆係傭工之子不求甚解有名無實不如改而整頓之俾貧有子弟皆有成就且學問必須書籍士人宜立購書之會存儲書院庶寒素之不能購書者皆可就學堂中翻閱見識旣多則人才自出至人才輩出自能漸漸推廣教者多學者愈多教習一途至無須借材異地則經費亦可稍節今之論之才者必曰時務著論說者必曰時務抑思時務之必有本原乎則學堂之徧設其可緩乎哉 
[帥節回轅]  
　　漢口采訪友人云湖廣總督張香帥於本月初八日午後三點鐘時駕返漢皋各官恭迓如禮閱片刻卽移斾漢陽查勘鐵政局方擬秉節渡江適逢大雨傾盆遂小駐一宵翌晨始返鄂城重接督篆 
[甌東民變續聞]  
　　上月二十九日温州民變毁去縣府道各衙及土藥局已登前日報章昨日本館采訪友人飛書相告云甌地窮民大半耗其財於煙霞窟裏近因土藥房鋪先後開捐薪桂米珠巿情寥寂以致羣情洶湧藉口於米價之貴釀成巨禍幾於一發難收幸温處道王心齋觀察與温州府王雪樓太守曲體民情立將永嘉縣周竹卿大令撤任改委秦鹿坪大令代理縣篆并撤去鋪捐委員莊蓮臣邱王生二少尹及金文臺少尉分别詳候嚴叅一面牌示米價務必公平本月初一日復請温州鎭劉吉園鎭軍邀同紳士余筱泉太史陳經郛廣文沿街勸令開巿初二日頑民又聚集多人未刻擁至墨池坊沈舜廷家逼令開倉平糶好事者隨聲附和擠擁喧譁適鎭軍送洋關上某西人出轅聞之卽徒步往查騐知沈姓果贮榖甚多遂將倉封錮諭令明晨開糶頑民始散歸迨初三日晨擬先分給票張然後照票付榖無如人山人海麕聚驛騒沈姓家中竟無插足之地不得已將票送至鎭轅請就馬王廟中散給而頑民仍蠭擁搶奪鎭軍親臨彈壓若輩膽敢拋擲磚石親兵遂開放空槍恐嚇詎料若輩驛騒更甚親兵乃實彈發之傷及甲乙兩人立時斃命衆更有所藉口將沈姓榖數十萬石及器具什物刼奪一空太守赫然震怒大書亂民滋閙格殺弗論八字揭示門前若輩見而膽寒始逐漸渙散刻下設局郡城隍廟礱榖平糶每人祗准購取三升取錢八十四文觀察及太守復俯恤民艱捐廉二千金派人赴各口岸購米接濟洵可謂仁至義盡視民如傷者矣 
[補述沙巿亂民煽禍巔末]  
　　前報曾紀沙巿亂首余以仁張太貞等犯梟首示衆云云昨日本館采訪友人飛書相告云當刑訊時余張等犯供稱是日湖南同鄕人楊與全被招商局更夫周興順毆傷致啓釁端焚燒華洋房屋搶奪貲財隨吊出西人所用衣物騐之確係眞贓禀經札兪兩觀察反覆訊究略不隱瞞按楊卽在招商局門前小便者周四川人爲局中買辦張鴻澤所雇張亦蜀人捐有同知職銜候選知縣肇事之後各委員屢令張將周交出訊懲張始終抗庇不交觀察因上其事於督撫本月初三日接奉督撫憲電開余以仁李得勝袁輝煌張太貞故燒華洋房屋搶奪財物已　獲外國衣服等件如此洪據確鑿案無遁飾實屬兇暴昭著同惡相濟未便稍稽顯戮自應按照湖北奏定盜案 
 
 

Page 2

 
 
章程將余以仁等四犯一併就地正法案關華洋交涉應再加梟首示衆以昭炯戒招商局更夫周興順倚勢行兇釀成巨禍應卽鎖繫監禁俟定案後再照例問擬治罪仰卽迅速遵辦等因故余李等犯卽於是日懸首藁街也旣而觀察又會同府縣曁各委員禀請督撫將張鴻澤奏叅革職歸案審辦俾得折服人心日内已會衔出示將此案巓末揭曉通衢矣 
[恩威並用]  
　　四月朔日紹興東北鄕民人因米價昻貴無以療飢鳴鑼聚衆入城向售米之各行店恣行羅唣此已列入報章矣昨得本館采訪友人手書云初二日被毁各家紛紛投山陰會稽兩縣署報請踏勘兩邑遵遂會同營員前往連勘三十餘家慰以温言勘令仍前贸易旋經拿獲滋事之飢民五六人笞責枷號遊行以爲之儆會稽縣境有一犯情節較重裝入站籠舁往閙巿及各城門示衆府縣官更繕成告示遍貼通衢白米每升只准焦錢四十八文不許夾入沙石及短縮升斗郡城義倉尚存米二千石官紳會議自初三日起在昌安西郭五雲偏門四處設局平糶每升售錢四十四文似此恩威並用想各鄕民當偃旗息鼓不再聚衆横行矣 
[軍節詣甌]  
　　寗波采訪友人云浙江提督陳軍門一聞温州民變之事卽於本月初九日督帶營勇乘某兵輪船詣甌江防護標下各員弁均赴江北岸恭送行旌 
[少尉自戕]  
　　宜昌訪事友人來函云宜郡南門外高陞棧前有某少尹自戕一案兹悉少尹姓黄籍隸川省在長楊任内與縣主不恊致被禀請撤任旋束裝來宜借居此棧及赴府禀謁時又被府尊大加訓飭少尹抑鬱無聊某日正在吐霧呑雲忽取剪刺破咽喉傷及食管棧主得悉卽禀請東湖縣典史某少尉前往察騐及至則已因傷重斃命隨將行李檢點由新任張尹代爲備棺收殮舁往龍王廟中暫寄旣而家屬由長楊聞訃而來將靈柩運回原籍 
[稅司抵越]  
　　紹興采訪友人云浙東貨釐經總稅務司赫鷺賓榷使委其副孟家美會同劉頣伯司馬等員開辦四月朔日東渡錢塘江至蕭山縣境西興聞家堰臨浦山陰縣境義橋安昌各厘局察看情形聞日内當行抵郡城小作勾留卽赴會稽縣境曹娥蒿壩上虞縣境百官餘姚縣境竹山港各釐局察看後折而赴寗波 
[觀察赴省]  
　　金陵訪事友來函云某處機器局總辦林觀察志道由滬上乘某輪船泝江而上本月初七日貓晴轉午時駕蒞白門就某客棧暫駐幨帷翌晨乘輿詣督署晉謁劉峴帥茗談數點鐘之久始告辭而出復往各當道處投刺各官亦紛紛詣觀察行轅答拜聞觀察在省勾留數日卽當辭回差次 
[體念民艱]  
　　揚州采訪友人云時事艱難國用浩大黑龍江將軍增軍帥奏請抽收鋪稅藥牙等欵奉旨交部議准通行各省督撫轉飭遵行揚州府沈碧香太守接奉上憲來文博訪輿情從違各半某日上憲委某刺史詣邗上正擬挨戶清查旋接大憲電文飭暫從緩太守立卽發出簡明告示黏貼通衢略云抽捐鋪稅藥牙曾奉通行憲檄現奉電札緩辦比照陜省一律憲委業已銷差各鋪宜安生業毋得藉擡物價察出定于究詰此示一出大小各鋪戶莫不額手歡呼頌上憲之體念民艱無微不至云 
[輪船遇刦]  
　　廣州訪事友人來函云省垣自梧州開埠後輪船來往頗形便捷搭客人等日益繁多以其行駛甚速且無他虞也不謂近日匪徒竟有專向輪船行刦者緣渡船一經開行立將艙口封閉卽有匪徒在内計亦難施至輪船則防範難週良莠無從覺察三月杪有單行輪船由江門鼓輪來省至天河海面有匪徒二十餘人在内一聲暗號遽開數槍將船上司事綑縛一隅所有搭客銀兩及貴重之物搜掠一空乃駛至荒僻地方携贓而逸聞所失約値三五千金 
[訪拿會匪]  
　　揚州采訪友人云郡城爲水陸通衢南北孔道五方雜處人類不齊鈔關及城外烟墩巷城内凹子街多有各項匪徒時隱時現行蹤詭秘最足爲害閭閻保甲總辦朱子涵觀察聞之密地訪查知有周甲雷乙二人私結黨徒散放票布遂遴派員弁嚴密查拿一面出示通衢令飯館烟竂不准容留若輩止宿示中略謂開堂放票有于例禁兹本道訪聞城外鈔關缺口以及東關便益門等處近有周姓雷姓　彼開堂放票無所不爲甚至勾誘游勇相輔爲奸實屬大王法紀若不從嚴拿辦何以靖地方而維風化除由本總局派委員弁嚴行查緝外合亟出示曉諭爲此示仰軍民諸色人等知悉自示之後不准再行容留前項匪徒茶館烟間飯館客寓等如遇有外來歇宿者務各格外留神詳加盤詰俾使若輩無從駐足倘敢窩留隱匿定將窩留之人提案從嚴重辦本道言出法隨幸勿自貽伊戚 
[禁賭綦嚴]  
　　金陵訪事友來函云去歲江寍府劉嘉樹太守下車之初曾出示嚴拿賭棍一時雷厲風行劉盤龍輩無不銷聲匿迹近因日久玩生賭風又熾事經太守訪悉特頒六言告示一通遍貼通衢其文曰照得開塲聚賭最易引誘良民迭經出示嚴拿不啻三令五申近聞此風日熾逐漸故智復萌自此申禁之後務各斂跡銷聲敢再故違嘗試飭縣拘案嚴懲房屋充公入官决不曲予徇情想經此諄諄告誡彼呼盧喝雉之輩或當稍爲斂跡也 
[抽捐助賑]  
　　廣州訪事人云粤垣米貴民飢各善堂籌欵賑濟并禀請督憲援照成案提抽闈姓新捐繼之督憲卽飭闈商照辦乃闈商恐衆情不服自願於公司内捐銀二萬兩督憲批飭不准仰局飭遵其批詞云從前辦理賑捐曾經抽彩有案現爲地方善舉各善堂援案禀請不得不俯順輿情本地紳董豈不知闈姓情形如果爲難安得妄請在中彩者倖獲巨資何吝百分之一二取諸人以爲善該商又何憚而不爲仰廣東善後局司道查照節次批示諭飭遵辦具覆毋延 
[良工心苦]  
　　安徽友人云皖省新設鼓鑄銀圓局總辦藩作卿觀察徵求名匠精鑿鋼模已易數人終不合式近始由寓滬慈谿銀工朱芝芳精心刻鏤尅日告成雖細若牛毛恰又清同麂眼日前將鋼模呈諸觀察大爲褒獎限日赴省會作公蓋以朱向在上海楊慶和及愼和永金鋪慣製泰西首飾故能心裁獨出神妙欲到秋毫巓也 
[緝獲軍火]  
　　廣州訪事人云私販軍火禁令綦嚴乃愍不畏死之徒詹敢以身嘗試大鵬鎭王協戎日前在外洋緝獲私販軍火匪犯七名押解來省赴督轅投文奉飭發交南海縣收押想一經訊實定當按律懲辦也 
[甬江火警]  
　　寍波采訪友人云本月初九夜五鼓時甬江方井頭興化人所開某桂圓鋪不戒於火以致蔓延警鑼亂鳴水龍畢集吸水噴救餘力不遺文武各員次第出城彈壓比熄滅後查知僅燬房屋三四椽尚稱幸事 
[京口官塲紀事]  
　　鎭江訪事友來函云新簡湖南布政使兪方伯廉三陛辭南下由天津乘某輪船蒞滬小作勾留卽於本月初七日乘江寛輪船上駛初八日金烏西墜時駛抵京口鎭城文武各官咸詣招商局碼頭恭迎憲節方伯一一接見旋舍舟登岸乘輿往各衙門答拜鐘鳴九點鼓輪而去赴湘履新○江安督糧道吳儲憲重憙於月前由金陵蒞鎭騐兌漕米至月之初六日各帮糧米一律兌清儲憲排導往文武各衙門辭行擇於初八日起節押同全帮糧船進瓜洲口由運河北上○京口副統都吉晉軒統制現屆任滿上月某日拜摺入都請旨北上兹於本月初八日奉到硃批仍留本任毋庸入都陛見 
[邗上官塲紀事]  
　　揚州采訪友人云江安督糧道例於暮春時押解漕米由河運至天津江省糧艘在汜水取齊安省糧艘由委員購辦 
 
 

Page 3

 
 
齊全駛至江寗隨憲旌東下日前儲憲吳仲懌觀察重憙押解安省各糧艘駛入瓜州口初八日午刻行抵維揚府縣各官均至徐凝門外馬頭迎迓午後觀察命駕入城謝步旋赴運轅拜會　江蓉舫都轉茗談良久然後回舟未幾卽傳諭各船解維北上○月前兩淮鹽運司江蓉舫都轉因公赴省謁見兩江總督劉峴帥勾留旬日事畢言旋本月初五日午時行抵維揚排導回署屬下員弁禀見如儀 
[燕巿閒談]  
　　京師訪事人云三月二十六七兩日京師五城練勇合操循常年舊例也南城金臺書院前預搭彩棚精工華麗二十七日清曉五城城憲滿漢十堂先後戾止閱得訓練精熟當以中城爲冠故中城城憲破格犒賞多至二百金○京師朝陽門外東嶽天齊廟歴年三月二十七日舉行撢塵白紙二會是日遊人雲集勝於平時開廟之期今年白紙會供獻事畢然放爆竹火星落　撢塵會所搭席棚上風高物燥餘燼引著蘆扉登時烈焰飛騰濃烟直冐諸人又以棚聳火高無法潑救正慌急間適有棚匠四人結件而至立卽猱升其　取水潑滅不至釀成飛災 
[邗江試事]  
　　揚州采訪友人云江都甘泉兩縣司於四月初一日舉行縣試正塲詩文各題已登前報初四日午後發出招覆案時適大雨滂沱甫經黏貼卽爲風雨所摧惟記江都案元吳鎔甘泉案元祁麟而已初六日舉行初覆江都應覆者四百零八名仍假鹽義倉扃試甘泉應覆者二百五十人在本署扃試當考試正塲之日金姓文童未克照例呈繳互結程在令遂於點名時扣卷不給金再四籲求始格外矜全令其於出塲後將結補繳遲至初四日仍未繳呈誠不知其何故也又有甲乙二童携卷出塲大令以其顯違功令牌示龍門扣考 
[南浦朝雲]  
　　江西訪事友人來函云南昌新建兩縣舉行縣試時向章向同日分塲以免跨考頂冐等弊兹孟子卿黄杏林兩明府定於閏三月十三日取齊所屬文童十七日開考○麥風梅雨天氣日漸炎蒸撫憲德靜山中丞牌示閏三月十五日文武官員紳士一律換戴凉帽亦乘時布令之一端也○江省豌豆蠶豆爲雜糧之一大宗貧民藉以果腹本年收成中稔價値頗平油菜則初時甚爲茂盛至二月杪連日大風多所折損因是價値頗昻彼慣咬菜根者又未免多費青蚨數翼矣 
[備迎節鉞]  
　　前福州將軍裕軍帥將次抵滬上海縣黄愛棠大令除專派差役在金利源碼頭預備迎接外復令將滬北天后宮側行轅灑掃潔凈以備軍憲暫駐節麾 
[榷轅祝嘏]  
　　昨日爲江海關道蔡和甫觀察懸弧令旦滬上各官咸詣道轅致祝車馬絡繹羽葆紛紜觀察淡泊爲懷惟略具杯茗欵待而已英界公廨讞員張賡三直刺須於清晨前往遂知照美總領事署繙譯官衛理君及英美兩界各捕房暫停讞改法界適値堂期讞員鄭景滛大令亦照會法員停訊 
[局員諭捕]  
　　本埠華洋雜處人類不齊痞棍流氓充斥其際拆梢訛詐之事時有所聞南巿一帶尤爲若輩逋逃淵藪每於夕陽西下時闊辫高領窄袖短衣羣聚沿浦灘新馬路中向人滋詐稍不遂意遽與鬥毆爲害地方實非淺鮮雖經善後局派捕在馬路上往來彈壓無如若輩自恃勇力視官法如弁髦會辦委員孫星垣直刺特於前日上午將巡街捕四十四名傳齊案下諭謂爾等充當巡捕在馬路往來梭巡凡遇流氓拆梢打架等事小則隨時解散大則解案發落此係爾等責成何以爾等竟置之度外本委訪聞已非一次嗣後如再似此玩褐一經查出或被告發定卽提案斥革决不寛容各捕皆諾諾而退 
[相騐妓屍]  
　　前晚八點鐘法界捕房五號華捕巡至新街東新里第三弄口見有女郎坐東洋車上一息奄奄勢將垂斃問之不答疑爲呑烟立卽舁送捕房捕頭飭送仁濟醫館療治醫生察得並無呑烟形跡啓視下體袴上血跡斑斑解而視之腹下被刺一刀深約三寸逾時氣绝經包探偵知兇手係曹炳生伊父曹竹山在英界榮春戲園爲縫工遂禀知捕頭先將三號房主談國泰拘入捕房然後赴英界恊同包探得曹竹山拘入捕房押候解訊翌晨投上海縣報請相騐昨日午後三點半鐘黄大令帶同刑仵胥吏官媒人等鳴騶莅仁濟醫館三圖地保曹福卿預設公案大令升座曹保供稱昨晚由法界捕房舁送女子一口至仁濟醫館云因刀傷身死小的不知其細又傳十二圖地甲金文研訊供稱死者姓管名雙林向爲烟妓因不願作皮肉生涯自投英界公廨喊控龜奴趙榮祥勒逼爲娼本月初一日由張大老爺釋出與曹炳生口角被曹戳斃其細情請向曹父竹山及談國泰詰問大令轉問談國泰供死者管雙林在趙榮祥家爲妓多年自投英界公廨喊控經趙榮祥出洋一百元爲衙門便費得以釋出雙林有衣被等物寄存小的家内曹炳生欲納爲妾將衣被帳子取去因此口角翌日忽被刃傷身死小的實出不知曹裕山供山陽縣人在榮春戲館爲縫工曹炳生與小的同業在鶴鳴茶園工作欲聚管雙林爲妻先經談國泰夫妻說合繼而談又欲雙林仍舊爲娼以致不睦昨晚包探突將小的拘入捕房其如何起釁實出不知大令命傳談國泰與曹竹山對質謂凶手曹炳生應著爾等二人交出旋命將屍身舁出飭仵如法檢騐唱報腹下一刀深約三寸大令飭傳曹父竹山及談國泰眼同閱視卽命棺殮加封又傳包探嚴頌眉到案詰問嚴探請將國泰帶回捕房曹竹山仍回英界捕房俟解送公堂移送縣署大令准之援硃筆立判曰驗得已死妓女管雙林因傷身死兇手　炳生究竟因何情節俟　拿到案照例訊懲屍棺交地保領回發壇暫厝血衣一件帶回存庫騐畢鳴騶回署時已五下餘鐘矣 
[相騐自刎]  
　　松江婦人倪范氏偕祭梅亭之妻出外不歸蔡索之堅遂自刎斃命報經上海縣主黄大令及襄讞委員李二尹先後訊供俱紀昨報大令以蔡供稱倪范氏曾領其妻至褚家橋陳除氏家因飭差傳到陳徐氏徐彭氏前晚升堂訊回陳徐氏供小婦人與弟媳徐彭氏同居初九日午後四點鐘倪范氏携一婦至小婦人家欲借淨桶小遺小婦人導進房内詢知其爲蔡倪氏遺畢卽與倪范氏同去不知何往當晚及初十日午刻蔡與倪范氏兩次來問告以去後並未重來徐彭氏供與相同蔡供稱今年二月間妻子與范氏談及家道貧苦范氏卽以不端之言相誘刻下妻子尚無下落求恩鑒核大令諭令陳徐氏等兩人不可遠離俟屍屬到來尚須傳質兩氏唯唯大令仍將蔡交差收管聽候相騐至昨日午後三點餘鐘赴松江投信之人回禀查無屍屬惟其戚金姓向住西門外黑魚弄近因所作不端被鄰右公禀驅逐出境矣遲至六點鐘仍無屍屬投案大令遂步至頭門升坐公案飭提蔡及陳徐氏徐彭氏賈陳氏研訊所供仍如前地甲陸升禀稱頭門外係小的所轄之三鋪地方倪范氏死在鋪中故由小的預備屍塲蔡家在八鋪倪范氏自刎後扶至此間旋卽殞命八鋪地甲沈裕禀稱倪范氏在蔡家樓上自刎後蔡來訴知小的及小的往視已不能言惟未氣絶耳細加查訪確係因領蔡妻倪氏出門失去所致大令飭仵作將屍察騐唱報死者年約五十餘喉間刀勢由右而左食管已斷刀口長一寸五分皮捲血污餘無别傷委係自刎大令循例離座親視飭由善堂給棺收殮發封交地　厝壇標記候屍屬認領飭書吏塡明屍格令案中人各具切結存案復取具地甲收棺結飭差訪查蔡倪氏下落陳徐氏彭氏賈陳氏均開釋蔡交保血衣及刀儲庫 
[乞仍撥欵]  
　　新閘棲流公所收養無告窮黎向由松滬厘捐局每月酌提錢四十千文爲衣食之費其事創自前英界讞員陳寶渠太守禀准道憲遵行嘉惠流民恩德誠非淺鮮近者厘金抵償洋債改由稅務司代征公所董事瞿梧笙以目今巿面蕭條月捐有减無增惟賴撥欵挹注一旦撥欵無著所中一切勢必難以支撑因具禀英界公堂請申詳道憲將前欵照舊給發讞員張賡三直刺允之特不知蔡和甫觀察若何成全此舉也 
[給租遷屋]  
　　江蘇督糧道陸春江觀察擬在南巿薛家浜北首江蘇海運滬局之東造海神廟一所由江海關道蔡和甫觀察札委朱森 
 
 

Page 4

 
 
庭明府辦理明府遂於前日傳齊是處各房客發給三月房租迅卽遷讓限月杪爲期如敢玩延定提究辦 
[病斃署前]  
　　前日捕頭遣某號巡捕送不知姓名之病民至英界公堂請爲安插讞員張賡三直刺正欲飭人舁之他往而其人已氣絲不屬倒斃署前乃飭頭門地保報請某善堂備棺收殮 
[悞聽人言]  
　　已革劣探韋阿尤違怯私用酷刑經捕頭查知解請英界公廨讞員張賡三直刺訊辦後管押三年每六閱月則枷號一月未幾卽患病延至前晚倒斃其妻鄭氏以在押時被仇人兇毆受傷所致遂投公廨呼寃并求函請上海縣主黄愛棠大令蒞騐直刺允之昨晨忽又訴稱小婦人初時悞信謡言今知實係病死直刺曰諾 
[捕役獲賊]  
　　寗波人李阿四向習穿窬術前晚至楊樹浦慶祥街第五十五號門牌某姓家竊得布衣數件携之而逸甫至大德榨油廠前卽爲捕役趙志賡撞上見因卽拘入巡防局禀明情由姚殿卿二尹研訊之餘以李行竊屬實喝笞五十板從寛斥釋 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示領股票]  
　　江西訪事人云省垣辭理醫信股票略有醫院某日德靜山中丞大殞示諭賢　　　　票　廷　　大　　文　不責理艱輸　不致合　　　　　毛　士自　作　　　　　　　　　今本　　　　　　　　　　　　　　餘各官捐諭又武現在　　　　人員　　商車民人等均當　力　　　　　　　　　　　　諭　　　　家　令　　　　兩如酌多屬有一律廳收每年廳封息　　　　　　完當　　　之　多　　　　　　　　　年　　責　　　　　　　　　實力　　　義寗　　　　　有分局　卡由　司專札勸　各　　　員　　　　　　　　　　　　　　　　　　居民　實之家　量獨其　倡　不得苟輪此　同　　　　　　　　　　　　　　　　　　　　　　　　　　　　　令其　辦以省紛擾 
[邑尊接篆]  
　　宜昌訪事友人來函云東湖縣何明府前者因事撤任大憲檄令某員前來署理後又改委余明府壽祺不知何故明府並未來宜現在上遊復札委宜昌關委員翁大令守範署理大令奉札後定於四月初二日接印視事 
[匪人斷路]  
　　安慶訪事人云某日鄕人某甲至省垣四牌樓某布店購貨若干雇車載回行經北關閙巿口人多擁塞轉瞬問忽失車輛徧尋不得雖所値不滿百金然已懊悶欲絶矣○上月某日練潭人某甲懷洋六十元至省購貨時將入晚離城尚十里之遥甲以急欲至城不宿旅店乙丙丁三匪知其身藏銀物尾隨於後離城五里天色黄昏三人一擁上前將甲按倒搜取其洋復推入於水然後狂奔而逸旋有農夫行經是處聞水中有聲端視之人也乃援之而起送入城中 
[挾貲遠遁]  
　　紹興訪事友來函云紹郡鹽厘總局向與杭州某錢鋪交易錢鋪夥友某甲家住給城北海橋鋪主令就近經收局中收解各欵日前局中有解省厘金二萬元付此夥生昌匯票一紙囑卽匯杭代解夥向生昌收欵後竟爾遠遁無蹤局中察知立卽偵訪影響毫無現雖將夥之住屋發封然猶不足抵償想錢鋪難免波累矣 
[呑烟轇轕]  
　　杭州訪事友來函云省垣東平巷章姓綢莊學徒陳某於本月初三日因事被師所責忿不能平私購烟膏和酒服下卽至叔處告知其事叔急領至廣濟醫局求治是日適値禮拜西醫不在局叔遂偕回莊上行至半途卽已毒發呻楚迨旣到莊中人探知其事閉門不納乃扶至東平廟内暫爲安置移時身死由叔訃知其家初四日其父邀同族中多人前來肆閙章姓倩人說合願贈洋銀三百餘元以爲殮費而陳父尚不肯受後經章戚某姓謂旣難商量祗得禀官相騐陳父始允從遂以三百五十元了事至初五晚間備棺入殮其屍業已朽壞不堪穢氣四溢矣 
[請領弟婦]  
　　昨報紀本邑英租界天仙戲園伶人孟鴻芳之弟婦孟李氏手携衣包在南巿楊家渡新馬路中踽踽獨行彼處小流氓羣向尾隨任意調笑四十號巡街捕見之拘解馬路善後局會辦委員孫星垣直刺升堂研訊氏供年十七天津人當十一歲時至孟姓家爲童養媳丈夫孟鴻壽向隸梨園去年成親後時被鞭責苦不可言是以携帶衣包欲往寗波會館左近生母處暫住數日無奈不識路徑悞行至新馬路被捕拘解至案求恩寛宥直刺命將衣包檢看内有銀鐲一副衣服十餘件廼謂之曰爾一女流年齒尚幼不知自愛遽爾濳逃本當處治姑念無知從寛免究時孟鴻芳已聞信投局禀請將弟婦領回直刺准之並著李氏當堂認明然後交孟具領 
[上海縣署瑣案]  
　　陸少卿以楊玉秀訛詐行兇禀控爛泥渡巡防局由局函送至縣前日帮審委員李葆初二尹提訊陸供二十四保十八圖人前日賣布回鄕行至金家橋途遇楊玉秀借錢不允膽敢糾同葛姓等兇毆受傷併失錢五百文是以投巡防局控告楊供乍莊廟人陸被大毆擊小的工前解勸其錢不知被何人取去二尹飭仵騐得陸之胸腹有拳傷諭令自行醫治楊責二百板交差收押再核○前者英界公堂移送冐官撞騙之馬成安姚小雲董文賢等經李二尹訊供收押前日又補提李培榮研訊李供洞庭山人在永盛盌店爲夥冐官之李姓名鴻鑄小的雖與同居實非一族某日鴻鑄至店言及得有差使因薦馬成安爲司事刻下鴻鑄不知逃往何處求恩察核馬姚董三人供與前次相同二尹飭將四人一併收押候核○順元祥山東號主金月順虧欠貨銀倒閉逃逸源昌聚生四逹等債主扭其執事唐錦蘭到案訊供之下押令交金刻下各債主紛紛投催前晚李二尹飭差帶唐覆訊唐供號主現在山東日照縣涉訟管押實難交案叩求鑒察二尹曰似此案無了日矣遂諭令各原告遣人往日照縣呈明請查金之家産追抵本縣亦備文移請日照縣就近究追料理各原告遵諭叩謝而退唐仍還押○去冬王國治控聚泰木作主黄悅來不還代借莊銀經帮審委員蔣刺史訊明限繳在案迄今已逾限三月尚未繳到王投案禀追李二尹提黄訊催王供代借莊銀五百七十兩控蒙前委員限去歲之杪及今年二月分兩期繳清黄抗違不繳叩求嚴比黄供借銀是實無奈一時措辦甚難現有田單二紙交王暫抵容措現銀繳案二尹將黄交差看管諭王先將田變價收受缺少若于候再照追王稱謝而退 
[英界晚堂瑣案]  
　　前者江北某邑人陳錦堂控野鷄倡院鴇兒朱包氏誘令女兒四九易姓王字曰桂卿以賣娼爲業及尋獲仍阻不使歸請提訊究讞員張賡三直刺研訊之下朱鴇供稱去年陳出立賣據將四九賣與小婦人今因索借不遂以致揑情誣控直刺飭將四九發堂擇配旣而陳屢次投禀籲求直刺令押候核辦前晚飭提復詰供稱女兒實已許字原籍某姓子叩求格外施恩直刺諭令先將四九遞回原籍　押候核奪○前者陳二寶控秦芬觀誘伊房主某姓家幼孩賣與廣　潮州府屬某邑人趙文直刺研訊之餘押候覆核前晚飭提案中人趙文汪方氏及秦研訊秦供稱小的在是淞時陳國卿囑携孩至申言明俟伊到時交還實非誘拐汪方氏供稱小婦人與趙鄰居故敢介紹賣孩之事然不知是拐來趙供稱小的因兒子已殤媳婦無子故購此兒以延宗祀差役禀稱二寶之夫被房主控諸丹徒縣署禁押班房直刺謂此案須二寶夫婦到來方能明　遂飭將泰等還押趙暫釋 
[法界捕房紀事]  
　　王有芳因賭逮案供出同黨長慶福生大小畢三等數人經包探將長拘獲送入捕房長慶前在克捕頭處當細崽自拘獲後福生等仍復肆意妄爲前晚在新　搶奪某甲之象牙骨摺　昨日甲投捕房控訴捕　　探將一于人拘拿究辦○前日本埠各薙髮匠議增工價相約停工一日若輩無所事事　至酒肆茶竂及各花烟館中尋　　　人多口衆因而　　致被巡捕拘拿者不知凡幾捕頭命一併押候究核 
[美界捕房紀事]  
　　虹口公和祥碼頭小工張小泉前日因與同業汪蘭英爭奪生理互相口角繼復互扭至捕房控告捕頭以事起細微一併斥釋○趙國清不知何許人前日至華盛碼頭某棧房内竊取羽紗二捆負至百老匯路某質鋪質錢適爲包探　如海　見拘入捕房押候解送公堂訊究○甬人陸賡泉向爲銅匠邇者失業無聊前日忽至北吳淞路某姓家竊取報時鐘及衣服等件甫至斐倫路途遇包探竇如海向之盤詰言語支吾遂拘入捕房押候解送公堂訊究○甬婦張徐氏賃屋天潼路開設竹器店前日不知何故將學徒顔阿三痛毆衆鄰往勸不理遂喚五百十四號華捕拘入捕房押候解送公堂訊究○前日百老匯路第二百 
 
 

Page 10

 
 
五十三號洋房某西人疑細崽沈阿玉竊取小金錢等物喚二十號巡街捕拘入捕房押候解送公堂訊究○北河南路某木作更夫朱桂生前日不知何故與甬婦王陳氏口角旋復互扭至捕房控訴捕頭以事起細微卽行斥釋○奚翠華奚三大二女郎向在楊樹浦老公茂紡紗廠做工前日放工出外行經陽樹浦橋小流氓趙杏三見之恣行調笑二女變羞成怒喚包探金阿三將趙拘入捕房押候解送公堂訊辦 
[金陵官報]  
　　四月初八日藩臺松巡道胡下關掣騐候補道劉壽春鎭郭寶昌均見福山鎭韓晉昌辭副將王雲松正紅旗恊頷文瀛知縣趙鴻到由蘇來前本師學堂　駛洋文敎習候選縣丞林鑑殷叩謝咨送浙江卽辭均見遊擊蕭正倫都司翁兆林守備徐聨墉周楚卿均傳見威靖兵船徐九成辭赴上海裝軍火候選通判曹德裕到吳淞來知縣鄧炬銷查江寗鋪稅藥牙差鹽大使陸恆謝奉示考試赴揚普陀輪船易錫蕃到送江南提臺李軍門來蘇松太道蔡辭揚屬運河隄工局候補道丁葆元上海機器局直隸候補道林志道均到前廣西桂平梧鹽法道向萬鑅均到見駐蕪米厘局候補道陳壽庚辭 
[江西官報]  
　　南昌同知鮑恩綬禀謝准補行知兼署九江府聨震禀知在湖北賑捐局報捐花翎鐵路總公司委員分省知府解茂承由上海來江知縣王瑞同代辦神岡山厘卡樂業往安福等縣查積榖府照范啓興往萍鄕趙宗璜往龍泉俱催减平兪永康往崇仁余政瀚往廣昌俱催地丁汪崇樞往奉新何延年往豐城俱催稅契貴谿上清司鄭鴻彬新昌縣丞鈕德芳俱卸事回吳貞耀接查德内保甲徐有成禀謝酌委一次又往湖口催稅契陳福鈞往雲都催地丁直隸州丁鉁往杭州張肇基張維　俱由京解漕折回府照毛雲起服來江前戶部主事彭垚曦掌湖南道御史宋承庠俱來江知府姜秀瀾往湖南查探鐵質新選雲南廣通縣賀席珍進京引見張維城禀謝加級紀銀行知兪省三禀謝加一级紀錄二次行知周景祁餘干監修堤工回楊青選由京解地丁回府照王儀度往興國劉承訓往會昌孫世忠往宜黄俱催減平王葆昌往弋陽趙鶚往信豐沈紹　往樂平俱催地丁朱拜庚往龍南催稅契朱紀雲往宜春催屯糧新喻縣丞鄧貞琳卸事回程仁漢酌委一次又往南康催减平劉輔元由南豐催塾欵回又往高安催漕折准補德化小池司郎錫恩飭赴新任新城極高司陳詩修墓開缺以陳世標署理候補道丁乃揚由金陵回文巡捕吳大璋委辦淮徐海賑捐府經濮維懋由奉新催地丁回曾廣選馬聲烈俱由新建鄕監修圩堤工竣回臨江府經陳耀奎解秋審人犯來省分缺間典史鮑壽齡禀到駐省塘務陳兆蓮禀任事戶部主事彭垚曦親拜知縣王萬育少昌壽俱酌委一次張察暉學甚俱酌委一次張桂分由鄱陽催兵米回高安灰埠司易兆熊解秋審人犯來省 
[邗江官報]  
　　四月初二日閔鹺尹翔藻到五成鹽價差○初三日李鹺尉振聲銷瓜濠一叚保甲差分發知事朱鹺尹堅順天人禀到○初四日袓鹺尹文斌委城外十叚保甲差○初五日江蘇巡檢馬少尉德彝委城内六叚保甲差○初六日前安徵霍邱縣陳大令瑜抵揚方鹺尹期辭赴十二圩差次温鹺尹世孚由四浦來○初七日韓鹺尹一鵠辭赴白塔河卡○初八日監掣章司馬辭回泰屬差次韓鹺尹燾回三汊河卡凌鹺尹沆由十二圩公幹來揚 
[鉅欵助賑]  
　　人當流離飢餓之時哀哀乞一文錢而不得設有人周其困乏有不五體投地祝無量福壽哉而况于慷慨救災屢輸鉅欵此功此德尤非豆簞施濟者所得比倫矣頃敝所承東道于積善堂劍雲生助賑元一千七百二十六兩又恆孚銀樓續募六戶洋廿八元四角銅洋三元南通州徐恆盛堂洋一百元許季生經募洋六十元好善之忱如出一轍先聲旣樹步武者當不乏人曷禁香祝之[  上海六馬路仁濟善堂籌賑公所制施則敬等謹誌]  
 
 
 

Page 11

 
 
   
 
 

Page 12

 
 
[光緒二十四年四月初三日京報全錄]  
　　宮門抄○諭旨一道錄前○鄂撫譚奏爲揀員請補要缺直隸知州摺○都統壽奏爲添設馬步練軍著有成效遵旨援案保獎摺○兼學政　奏爲歲試吉江二省完竣摺○都統壽奏爲旗員獲咎懇恩開復原官摺○四月初三日工部鴻臚寺廂黄旗値日無引見○煕敬　侗各續假五日○工部奏派承修天壇工程派出煕敬○値年旗奏派値年之大臣派出那王○又奏派管理新舊營房派剛毅○召見軍機○○頭品頂戴湖廣總督臣張之洞頭品頂戴湖北巡撫臣譚繼洵跪奏爲要缺直隸州揀員請補恭摺仰祈聖鑒事竊照　北荆門州直隸州知州嚴鷟昌請假修墓准吏部截缺開單咨照光緒二十三年十二月初四日奉旨應坐十二月初九日行文按照限　半計算應扣至光緒二十四年正月初四日作爲開缺日期係要缺應照例由外揀員請補查定例道府同知直隸州知州通判知州如係奉旨　往或督撫題明留於該省候補者無論應題應調應選之缺令該督撫擇其人地相宜者悉准補用又題調要缺道府同知直隸州知州酌量以　　人員請補時該省如有截取記名分發人員應先儘酌量請補如果實係人地不宜始准聲叙以各項候補人員請補各等語今荆門直隸州知州係衝繁疲難四項最要題缺兼轄當陽遠安二縣幅員遼闊政務殷繁素稱難治且爲滇黔往來要道荆襄門戶撫字催科稽察巡防在在均關緊要非精明練逹才望出衆之員不足勝此繁劇臣等在於應補直隸州知州班内逐加遴選均與此缺人地不宜其截取班内雖有慶春一員省不久情形尚未熟諳而員缺緊要未便遷就請補惟查有候補班遇缺儘先前補用直隸州知州歐陽定果年六十二歲湖南衡陽縣人由　童於同治元年投効軍營歴保主簿藍翎五品銜三年六月克復金陵案内保奏八月奉旨著免選本班以知縣不論雙單月遇缺卽選欽此五年剿滅任賴捻股案内保奏七年八月奉旨著免選本班以直隸知州留於湖北遇缺儘先前補用並賞戴花翎欽此九年三月剿平西捻案内保奏四月奉旨著賞加知府銜並賞給四品封典欽此十年七月由吏部帶領引見奉旨以直隸州知州留於湖北遇缺儘先前補用欽此二十日領照起程在途聞訃丁父憂回籍守制十二年十二月服滿領咨到省嗣因辦理應城膏稅出力保奏隨帶加二級光緒四年九月丁祖母承重憂回籍繼丁母憂在籍守制九年十一月服滿來鄂十一年四月接到部文准其起復試看期滿奏請以繁缺留省補用查該員歐陽定果老成穩練辦事細心且曾署該州印務措施一切均屬裕如以之請補荆門直隸州知州要缺實堪勝任與例亦屬相符合無仰懇天恩俯念荆門直隸州知州員缺緊要准以候補班遇缺儘先前補用直隸州知州歐陽定果補授實於地方吏治大有裨益該員係候補直隸州知州請癍直隸州知州銜缺相當毋庸送部引見據湖北布政使王之春按察使馬恩培會詳前來謹合詞恭摺具陳伏乞皇上聖鑒勅部核覆施行謹奏奉硃批吏部議奏欽此○○奴才宗室壽蔭跪奏爲熱河添設馬步練軍二年期滿著有成效遵旨保獎援案籲懇恩施恭摺仰祈聖鑒事竊查光緒二十一年前任都統崇禮以熱河地廣兵單由駐防旗營内挑練馬甲五百名又練閑散壯丁二百五十名又於圍塲添練步勇二百名嗣因馬賊出投無常動輒騎馬持械非步軍隊所能抵禦復由馬甲五百名内改練馬隊五十名合陳練馬隊二百五十名並圍塲步勇二百名亦改爲馬隊一百名統名曰强勝營並在奴才署内設立營務處所有糧餉文案則派熱河道湍多布等總司其事卽由是年春間起逐日訓練於交卸時附片奏明俟二年期滿如果始終奮勉由奴才酌量擇尤保獎等因奉硃批知道了欽此奴才到任後校閱各營時宣布聖意俾益知所奮勉復一面專委道府刑司協佐領防校等官督催訓練毋得有名無實該員等亦能實力講求確除積習所演馬步各陣式次第嫻熟間復加以變式花樣爲之一新槍砲刀矛以及步伐進退遲速無不合法節經奴才分撥各處防堵巡剿俱稱得力卽間有大股賊匪亦皆不避危險奮勇擒獲一兵可得一兵之用當時勢多艱不敢徒飾觀瞻虚耗餉項奴才留心考核現在已逾二年所有在事各員朝夕訓練洵屬始終　　且事屬創辦勞怨不辭尤屬異常出力案查熱河官兵改練洋槍經原任熱河都統庫克吉泰擇優奏保曾蒙恩准在案此次練軍著有成效與前事屬一律謹援案請獎繕具清單恭呈御覽伏懇格外恩施以示鼓勵而昭激勸是否有當謹恭摺具奏伏乞皇上聖鑒訓示謹奏奉硃批該部議奏單二件併發欽此○○奉天府府丞兼學政奴才貴賢跪奏爲歲試吉林黑龍江旗民生童試事完竣恭摺具陳仰祈聖鑒事竊吉林自設考棚以來黑龍江士子均來吉應試道途窵遠同治十三年前任學臣全准仿照順天事例院府接連考試以示體　歴　遵辦在案本年循例舉行歲試由奉省起程三月初二日行抵吉林初四日扃考試奴才每於試日督飭提調官嚴密稽察責成廪保等詳細　識而各生童均能恪守規矩安靜無事奴才悉心校閱生員擇期文理清眞者列之優等童生擇其文理明順者進取如額十九日文塲試畢接武塲生童弓馬技藝尚能嫻熟亦均照例取進統於三月二十三日考竣各屬文風以吉林府爲最伯都訥廳次之長春府又次之餘亦均有可　奴才於發落時文則朂以敦品勵學武則勉以有勇知方期副朝廷作育人才至意奴才此次經過地方雨雪霑足民情安謐堪以上紓宸厪所有奴才歲試吉江兩省情形理合繕摺奏聞拜摺後卽日起程回奉接辦試事合併陳明伏乞皇上聖鑒謹奏奉硃批知道了欽此○○奴才宗室壽蔭跪奏爲旗員獲咎查無實據懇請開復以資策勵恭摺具陳仰祈聖鑒事竊據印務　領奎齡禀稱降補領催麟章前由雲騎尉以剿賊　功補授防禦歴保至佐領補用嗣以佐領引見擬陪光緒十七年五月初十日奉旨以佐領記名欽此旋因拿獲馬賊彚獎案内請以補佐領後加前鋒翼長銜是年十月教匪倡亂經前都統德福因該員熟悉軍務派委帮理營務文案事宜深資得力所有佈置防剿一切亦無貽誤十八年四月經前都統奎斌以該員帮理文案無知妄作聲名狼籍奏叅以領催降補原摺内稱該員年力强壯可望有爲是年八月軍政經奎斌考騐孩員守謹才長彚册咨部在案並歴經委辦操防一切事宜均能勞瘁不辭於營務陣式尤能講求洵屬奮勉有爲才堪造就禀請開復前來奴才詳加查察其原叅無知妄作之處毫　實據亦無經人禀揭控告各案委因傳聞之誤及詢之僚屬咸皆稱其屈抑若竟任其棄　　免可惜合無仰懇天恩俯准將　章開復　官原銜以爲策勵之處出自聖主逾格鴻慈奴才爲鼓勵人材起見是否有當理合恭摺具陳伏乞皇上聖鑒訓示謹奏奉硃批麟章著不准開復欽此頭品頂戴湖廣總督臣張之洞頭品頂戴湖北巡撫臣譚繼湖洵跪奏爲已故　　　交代案内欠解銀兩叅後至守請　　　　　　　　　　恭仰祈　　事竊查前任雲　　　　　　　　　　　　　　司庫　　　　　　百四十二　　錢四　　　　　二　　　　　　　　　　　　　　　　　　　　　　　　　　　　　　　　　　兩　家　　　　　　　　　　　　　　　　　　　　　　　　　　　　　　　　　　　　　　　　　　　　　　　　輝革職處分　　　　　　　　　　　　　　　　　　　　　　　　　　　　　　　　　　　　　　　　　　　　　　　　　遵欽此 
 
