# 1894 - 191 - 4907626

 

Page 1

 
 
[續印四史出售] [  圖書集成局啓]  
　　本局所印四　早荷士林賞鑒爭相賭置幾於不脛而走兹特重付手民紙色則　如玉映字跡則　若星羅釘成六十本實價洋四元有欲淹貫三長者請至申報舘帳房三馬路申昌書室及各埠申昌購取此佈 
[新印重脩上海租界城廂内外全圖] [  三馬路申昌書畫室啓]  
　　重脩上海租界城廂内外全圖摹繪精詳如張茂先畫建章宫有千門萬户之觀又如馬伏波聚米爲山形勢宛然在目計裱成每福碼洋　角裱成摺式碼洋四角未裱碼洋三角賜顧者請至本埠三馬路甲昌書畫室曁外埠申昌售申報人購取爲盼此佈 
[新印徐氏十三種告成] [  圖書集成局啓]  
　　吳江徐靈胎先生雍乾時才子也精於醫理與姑蘇葉天士齊名而又天分過人於書無所不覽著有醫書八種曰難經經釋曰醫學源流論曰神農百草經百種録曰醫貫砭曰傷寒論類方曰蘭臺軌範曰洄溪醫案曰愼疾芻言要皆洞明透闢足爲軒帝功臣此外又有外科正宗專　瘍醫奥妙雜箸四種一爲道德經註一爲陰符經註一爲樂府傳聲一爲洄溪道情本館覓得原刻精本用鉛字印成紙墨訂工較尋常格外精美兹巳竣事卽日出售計八種分裝八本碼洋一元一角外科正宗三本碼洋四角報箸一本碼洋一角二分如欲全購十三種則另加錦套衹收碼洋一元六角諸君子請移玉上海申報館帳房三馬路申昌書室及各埠申昌或經售申報處購取可也此佈 
[備日議]  
　　城西訪舊觸熱而歸正欲削水晶瓜一鎭心頭煩躁有友告予曰今者中日之事可望議和矣日前報載泰西各國勸中日兩國各撤駐高兵士然後行成當日中國卽已允從日本尚未答覆兹者日本亦已唯唯遵命意者中日兩國從此可休兵乎予曰果若此亦如天之福也夫日本之恣横極矣高麗爲我　中朝藩屬地毬各國誰不知之高麗内亂我 
中國爲之　定分所宜爾何預日本事而日本偏勞師動衆强欲干涉其間偪迫高王欲使認爲自主之國此其無理取閙不特中國臣庶忿不能平卽普天率土諸邦亦誰不謂曲在日本師直爲壯曲爲老使竟兵刃相接以我堂堂大國理直氣壯豈不足勝日人特是兵凶戰危古有明訓縱令大獲全勝使日人片甲不回而軍實耗損已多商買亦不無被累則何若乘西國之從中介紹勉强棄仇修好多所保全乎雖然和議卽可望有成而防備仍不可稍懈日本性成狡詐萬國皆知使彼中執政者陽許言和而陰圖騷擾不特我中國猝不及備卽通商各國亦多有產業在高麗一且保護稍疏突遭蹂躪將奈何且我中國之兵夫豈少也哉定制緑營兵一百餘萬分紥各省原未易檄調出征而淮軍湘軍以及東三省練軍合計之數亦逾百萬加以鐵甲船蚊子船碰船水雷船日新月異幾足嫓美泰西果與日本交鋒豈不足以取勝特恐當言和之際軍心偶懈日人卽乘間暗攻不特高麗糜爛不堪卽中國南北洋口岸甚多安在不可以攻擊我以是知未和固不可不備而將和之際備之尤必　　也備之之道奈何曰一面於上海廣東臺灣天津凡日本輪船能來往之區分布戰船昕夕守備見有日本船至不必開砲惟不准駛入口門一面嚴飭高麗駐守之兵凡在各處海疆卽以兵船攔阻必與日人訂約同日退回萬不可悮信狡謀俟我兵先撤退回華而後讓日人徐徐返國更布告調停各國如能保日人不伺隙蠢動始允重訂約章捐棄前嫌仍歸於好否則寧甘與之决戰戰而勝日人自能俯首求成萬一不能取勝日人則一而再再而三我以堅忍之力持之試問日本傾國之師能有幾許而謂我終不能挫其銳氣耶客曰中日兩國旣各自退兵則高事卽已敉平尚何用各國從中調處乎曰是亦有道日人雖事事仿效西法而其刁狡之習則逈異於泰西前者屢次訂立約章旣明且備猶且旋訂旋背自甘食言而肥今者我兵旣已撤回不復重與立約勢必今日和好明日卽反顔矧日本好大喜功每以拓土開疆爲　　琉球夷爲冲繩縣外其餘各國屬地烏敢存覬觎之心使非圖及高麗何處尚可以開拓以故垂涎日久時時思虎噬狼吞此次若不與之約法三章他年必依舊借端肇釁則何若趁各國調停之機會成我中國一勞永逸之圖然我苟防備不嚴則日人必於立約之時逞其詭計多方要挾便其私圖非索償兵費若干卽割高麗地數省故惟仍然備豫彼始不敢出無理之言耳且甲申年金玉均事定後彼國曾遣伊藤氏爲公使至天津立專欵三條彼國事事占便宜我國事事皆退讓其中以中日兩國此後不復以兵戍高麗一欵尤爲於理未諧高麗旣屬中朝中朝自宜卵而翼之卽欲盡撤戍兵亦何必向日人關說今旣重訂和約亟應將此約廢去庶幾我中國以後能主持高麗之事不復將權授之日人然非嚴以防之日人窺我中國無欲戰之心烏肯廢去此約我故曰未和固不可不備而將和之際備之尤必從嚴也質之衮衮諸公未知可作芻蕘之采否 
[本館接奉電音]  
　　昨由京友電傳上諭六道敬謹譯登○六月初九日奉上諭崇勳著開缺留京以四品京堂候補欽此○初十日奉上諭御史張仲炘奏山東河工保案請飭部更定章程等語著該部妥議具奏欽此同日奉上諭劉坤一奏特叅任情妄爲之副叅游守各員請分别革職降補一摺安徽補用副將朱東承性情乖張好騰口舌撫標中軍叅將米占鰲人品卑鄙專事逢迎均著撤去差使卽行革職兩江督標候補游擊陳得亮資質愚蠢藉事作威淮揚鎭標中營守備劉萃懋於經收錢糧仍蹈尅扣陋習不恤兵艱陳得亮著降爲守備劉萃懋著降爲千總仍歸原標補用以示懲儆餘著照所議辦理該部知道欽此同日奉上諭劉坤一奏特叅庸劣不職各員一摺二品頂戴江蘇補用道莫繩孫才具平庸性情矜躁委辦隄工敷衍塞責及至撤回省垣猶敢嘵嘵瀆辯並敢指求差使語多荒謬原請革去二品頂戴以同知歸部銓選尚覺輕縱著改爲革職試用道周嘉猷公事　頇行止苟且委辦本倉訪有票根不符情弊寳應縣知縣杜法孟措置乖方捕務廢弛於門丁親友不知閑檢均著卽行革職周嘉猷有無侵挪倉榖情事仍著查明具奏安東縣知縣戴士習兩耳重聽斷獄糊塗惟文理尚優著以教職歸部銓選另片奏江浦縣典史倪寳琛性好生事不守官箴甘泉縣上司巡檢王永言信用丁差聲名狼藉業經撤任著一併革職以肅官方餘著照所議辦理該部知道欽此同日奉旨德恩著賞給副都統銜作爲伊犁索倫領隊大臣照例馳驛前任欽此○十一日奉上諭吳大澂奏代遞提督遺疏並臚陳戰功一摺前任江南提督李朝斌於道光年間從征廣西轉戰湖北安徽江南等省迭克名城戰功卓著摧授江南提督整頓水師訓練操防均能稱職前因觸發舊傷賞假回籍兹聞溘逝悼惜殊深李朝斌　照提督例賜卹生平戰蹟宣付國史館立傳准其於立功省分建立專祠伊子廣東通判李達璋者以同知補用該衙門　道欽此同日奉上諭裕禄等奏查勘永陵明堂泊岸本年宜修工程請擇吉興工一摺著　矢監於本年六月内選擇吉期先行知照卽著盛京將軍會同工部侍郎届期敬謹興修餘著照所議辦理欽此 
 
 

Page 2

 
 
[和局可成]  
　　倫敦十一日來電云英國外部大臣行文中國日本謂英國可爲兩國調停俾之言歸於好日本業已應允按前接倫敦電知中國已允别國之請撤去駐高兵士今日本亦允英國之請然則和局可成矣 
[有備無患]  
　　粤友信云粤督李筱帥於初六日密諭虎門内外各礟臺務須嚴爲戒備不准稍有疏懈中協楊堯臣軍門奉諭後卽在軍械局提出藥彈若干親往虎門布置一切督憲此舉盖因日本覬覦高麗將與中國搆釁故爲未雨綢繆之計俾知東南保障固自屹若長城也 
[粤疫續述]  
　　粤東時疫未已愚民惶恐異常羣以媚神神佞佛爲事相傳宋時六祖禪師在增城地方證果都人士遂於此處建寺祀之屢膺封號香火極盛現因大疫好事者遂迎佛像來省冀以驅逐邪氛一時緑女紅男進香膜拜絡繹於道而各街之迎往巡遊及接回　中鎭宅者又紛至沓來雖具千萬化身仍覺應接不暇每迎請一次非香資數十金不可所入不貲一月之間已積至萬餘元○近日城廂疫症漸覺稀少人心爲之稍安而各鄉落則傳染日多東莞之石龍順德之龍江陳村南海之九江等處無不沾染此症如出一轍省中擅醫此症之醫生　又應各鄉之召前往施治矣○六月朔日後疫勢漸輕死亡日少仵作一流人始略得閒暇初六日會飲於某酒樓以誌獲利之盛互相會計自春徂夏省中死者共一十一萬餘人而以四五兩月爲多此兩月中竟居其半是日諸仵作歡呼宴飲莫不興高采烈扶醉而歸○初五日某渡船由　山來省泊岸之時有搭客某甲急欲上岸争先恐後偶爾失足墮入河中迨經人　起則已身冷如冰魂歸泉壤矣聞甲前因染疫回鄉調治就愈不料　遭是厄不死於疫而死於水此中豈有定數歟 
[珠江銷夏]  
　　統帶巡防營卓勇李芷香大令家焯現丁内艱大憲擬令照常當差以資得力大令再三陳請回籍終制大憲見其情詞懇切遂俯如所請至所遺巡防營卓勇另委補用府蕭文峯太守丙堃接管太守帶兵多年於緝捕情形素稱熟悉今委斯差定能緝盜安民藉以仰副委任也○應元書院係闔省舉人肄業之所每逢會試之年改於六月中旬甄别現撫憲剛大中丞示期十六日考試凡未經出仕舉人皆許投考此次中丞遴委大員赴院扃試不許傳題出外○撫憲衙門二堂年久失修不足以壯觀瞻刻由剛大中丞籌欵興修涓吉於初六日動工委從九品田君兆年陳君國勳會同監造○省外各州縣之奉派闈差者均經中丞下札將次來省現聞中丞傳諭凡調簾各員一經到省卽須赴轅禀報聽候關防倘有在外逗留不知自愛者一經察覺定行叅辦○前日有盜匿跡於靖遠街某烟館被營勇訪聞馳往掩緝盜絶不忙亂手執洋槍向勇指嚇奪路逸去營勇在後緊追行至河干見其躍入水中杳無蹤跡營勇無如之何惟徒呼荷荷而已○黄沙兼善醫廠凡病人入廠就醫皆有工人爲之服役前日有工人某甲頓起貪心竟將病人銀物肆行偷竊爲廠中巡勇所見立將某甲革退並送交委員枷責以儆其餘○南海縣差役緝獲哥老會匪黨一名已列前報縣憲審訊後仍將該匪交差役看管蓋欲留作眼線以便緝拿匪首也差役向該匪再三開導勸令將功贖罪免受刑戮而匪執迷不悟堅不肯從並云入會之時曾對天發誓倘有失事情願自已遭殃决不波及同類差役見其志不可奪卽向縣憲禀明業已釘鐐收禁矣○匪徒拐賣人口大之絶人宗祀小亦離人骨肉較之持械强刼其罪尤重近日河南一帶地方失去子女有十數家之多各處訪尋杳無蹤跡各家父母痛不欲生竟有懸梁自縊者彼有保赤之責者將何以善其後哉○帶河基某賭館於初五晚初更時賭徒畢集意興方豪詎料人多手亂竟將火油燈撞翻登時烈燄熊熊不可向邇幸是處逼近河干取水較易頃刻撲滅不至成災然比鄰已受驚不少矣 
[禾中小誌]  
　　嘉興府屬天凝莊鎭有孫姓素以務農爲業初六日與周某相遇向索錢三百五十文致相口角繼以用武周受傷甚重墮入河中經人救起適是日嘉興府宗太守嘉善縣江明府到鎭訪拿賭徒周之母卽向太守伸訴太守卽飭江明府派差拘孫姓到案管押待訊不料周因傷重延至初八日斃命年僅日六周母卽赴嘉善縣署禀請相騐江明府准詞帶同刑仵書差乘舟前往旣升坐卽飭仵作如法檢騐旋據禀報胸前拳傷致斃明府親騐無錯填明屍格許以照例究辦著卽具結備棺收殮及明府回署提訊兇犯喝責二千下釘鐐收禁以待詳辦○嘉興府宗太守日前會同張協戎帶領水師砲船至嘉善縣屬之西塘鎭天凝莊等處訪拿賭徒驅逐光蛋帮江明府卽信卽往泰迎至楊廟鎭訪悉在鎭開設丹陽麵坊婦與賭匪姘識密往拘拿當夜經張恊戎派兵在船看管以待帶回訊究不意至四鼓後該犯乘諸人熟睡破窻而遁及諸人驚醒已無蹤影矣太守聞之大怒著勒限緝獲以憑究辦○大雲寺鎭鄉民屠姓投嘉興縣署禀請相騐命案劉明府飭卽具詞呈閱初十日帶同刑仵書差下鄉相騐其詳容俟續録○杭嘉湖道王觀察於初八日由省乘舟往海寧閱勘海塘再至海鹽勘視畢順道過平湖於初九日午後到禾暫泊北碼頭在郡各官咸出恭迎觀察傳見後遂卽解維回省 
[金沙官辦]  
　　基隆數十里左右所產金沙前由本地某紳包辦嗣大憲以產金之地日多淘金之人日衆前後數十里五方雜處良莠不齊恐其易於滋事因於下月朔日擬改商辦爲官辦刻已委定基隆分府包哲臣太守爲總辦前補澎湖廳蕭輔臣司馬爲會辦另於臺北基隆兩處招集壯勇三百名歸蕭司馬督率彈壓有曾至產金之地者知離基隆六十里之遥有名八堵瑞芳九份内九份大樹坑小樹坑　子藔等處出金最多其已爲各商所開者約有二千洞惟九份十三洞一處内有兩洞每日出金十餘兩其餘每日有出金一二兩者廿餘處出金三五錢者三十餘處各處所來淘金之人雖衆然以通廠二千洞計之約四十處中有一處得金有掘地至十餘丈出資至數百串不得絲毫者有不費數日之力不用些微之財而得金倍蓰者可見利之所在終視其人之造化何如耳商辦與官辦皆須每人出洋二角有零購牌一具前往淘洗惟商辦牌由商人包發官辦則由官給耳 
[盜傷事主]  
　　鄞縣奉化交界有道成岙山其上有朱姓隱居於此竹籬茅舍居然世外桃源樹藝果木頗堪自給不愁釀酒無資日前有盜匪五六人經過此處時已暮色銜山迢遞長途停驂無地見朱姓蝸廬可作一廛之庇遂止宿焉朱見非善類卽行驅逐匪遂開鎗　嚇朱之媳陳氏被匪鎗傷一手朱卽鳴鑼喊救鄰里咸集上前兠拿匪紛紛逃竄有一匪失足墮於山下得以就禽加以綑縛次日帶同受傷人赴縣請騐楊大令騐明傷痕將該匪發差管押於初三夜下鄉勘視回署後將該匪提案釘鐐收禁照例詳辦 
[婺星輝]  
　　出使英法義比大臣龔仰蘧星使春間秉節出洋其瀛眷寄居揚州南河下公館本月初五日爲星使　人設帨之辰揚郡印委各官均至公館晉祝其公子等殷勤欵接冠裳履舄薈萃一堂大門外馬足車塵亦不讓臨淄道上也 
[晴雨不同]  
　　客有自瓜州而抵揚州者言初二三日是處天大雷雨溝澮皆盈約有三寸餘而揚郡此二日則火傘高張非常炎熱欲略得風片雨絲以解趙盾之威而不可得此亦可見天時之不同也諺稱夏雨分樓脊烏鴉濕半邊語雖近俚亦頗有理又瓜洲南鄉一帶圩内各田咸歌沾足邇來江潮甚大雨師如再稅駕卽有漫溢之虞而西北山田則以連日雨水灌溉獲益良多倘本月中旬再得滂沱一二日則大慰篝車之望矣　又可見地勢之不同也按瓜洲距揚僅四十里天時地勢之懸殊若是苟非悉心體察又烏識農家之甘苦耶 
[釋蟲]  
　　杭友信云瓦辣子俗稱揚辣子又名小毛蟲形如蠶而小其色靑灰口中有絲遍體有毛毛硬有毒遇人卽剌入肌肉内辛辣異　痛不能忍立時紅腫竟日不消非菜油塗抺不能解其毒也其所由來皆因瓦溝泥經雨淋日炙而復以風扇之致生此蟲耳杭垣每歲黄梅窮　小户間或有之然亦寥寥不甚爲害今夏城廂中無論大户小家卽雕梁畫楝間亦盈千累萬向晚垂絲檐下因風飄蕩粉壁間蠕蠕而動令人望而却步婦女小兒不堪其擾大約因天氣寒燠不時致么魔小醜得以伺隙披猖耳 
 
 

Page 3

 
 
[毆傷畢命]  
　　杭垣艮山門外缸醬橋地方烟室主人某甲向作緑林豪客前數年犯案被獲明正典刑遺下一妻兩子妻某氏恐被驅逐出境遂循　例坐產招夫仍作芙蓉城主相安無事已有年矣去歲長子年十六七因犯竊案送入自新所次子今年十四隨後父及母以　霞爲業端節前有烟客欠洋四元屢索不還至上月杪始交鋸匠某乙轉交不料被乙中途挪用氏覺之向乙索取出言不遜乙邀同業十餘人伺氏出門邀截半途肆行毆辱復持板片遍身亂戳悮中要害立時昏暈乙等見肇禍端各鳥獸散旋經其子尋覔將母救醒舁至家中覺傷處潰　呼號之聲晝夜不絶閱兩周時斃命其子卽赴仁和縣署報案伍大令帶同刑仵人等臨塲相騐將乙及氏子帶回候訊 
[記女丐]  
　　鎭江市中近有一老嫗挈一及笄女郎沿門托盋哀懇布施嫗老態龍鐘女雖藍縷不堪而一笑嫣然　饒風致見之者咸疑爲瑣骨菩薩或摩登伽一流而不知其爲鐵錚錚之女子骨固不屑隨波逐浪者也某夜就某雜貨鋪廊下蜷宿二鼓後忽有二三惡少向之調戯雲天雨地刻意描摹女若弗聞也者惡少色膽如天竟探手酥胸欲剥雞頭之肉女怒持短棍亂舞甫著體卽顚於數十武外惡少尚不知利害一聲胡哨蜂擁上前適某營哨官目覩情形向前竭住詢知情節拘獲惡少一名帶回營中鞭責籐條五百下翌日女與嫗忽不知去向噫其爲紅綫一流人故於卑田院中游戲三昧者耶神龍見首不見尾我烏乎測之 
[漁家樂]  
　　�魚出產向以中江一帶爲最盛每年自春末夏初網漁户必按尾抽厘以資演劇酬神之用今届出產旣旺價又極高漁户無不采烈興高於本月朔日就江口龍王廟搭臺演劇一時歌喉嘹亮袍笏鮮明遠近漁舟無不啣尾而來聚泊於招商碼頭每當山巔日落水面風來漁人箕踞船唇引類呼朋歡呼暢飲旣而肴核已盡杯盤狼藉相與枕藉乎舟中酒醒夢回則已東山月出樹影微茫矣 
[匪徒猖獗]  
　　南海縣屬某鄉有福音教堂一所日前忽有匪徒多人與之釁誣指堂中派送辟疫香包令人一聞卽死鄉中無識者信以爲眞又從而附和之頃刻之間竟將教堂頭門毁拆過半幸地方官兵速來彈壓始各鳥獸散堂中教士雖未大受挫辱然亦受驚不淺矣又鹽步顔邊鄉於初三四等日突來匪徒多人欲向教民滋閙各匪皆携帶槍械聲勢洶洶附近鄉民恐其乘機槍刦殃及池魚遂紛紛赴省購買火藥彈子回鄉以爲禦侮之計匪徒聚散無常蹤跡詭秘若不早爲擒治必爲地方之害未知高坐堂皇者其亦計及於此否 
[棍徒肆虐]  
　　福州射圃里爲粉黛之下流烟花之别藪有龜奴阿溪者栽姊妹花三四枝臨風弄影姿態嫣然逐臭之夫咸樂就之某公館跟丁王姓差官王弁常向剌桐花下繫馬流連龜子龜孫畏其氣燄事之如父王亦自待甚高目空一世上月初旬王等六人正在妓女臺灣妹房中並肩絮語突有地棍利福六六等八人挑闥直入王嗔目叱曰我在此鼠輩何敢爾利福等亦詈曰此非禁地爾能在此我豈不能涉足耶於是各逞雄鋒繼以争門卒因强弱不敵利福等均受傷遁積忿不平紏集棍徒十餘人狙伏途間欲得而甘心前夕二鼓時適有在閩候補吳少尹携一跟丁正由三牧坊金剛橋經過跟丁携燈前　此時諸棍徒皆穿靑短衫褲伏於橋下悮以爲王弁也一擁而出將燈踢滅麾其黨向前拳足交下密如雨　少尹厲聲喊救棍徒始知錯悮卽行釋手然已受傷不淺矣少尹之父生前在閩筮仕官至觀察固簪纓世裔也少尹受辱後卽禀明各大憲當經笏臣廉訪查知係恆太祥　天祥乾昌福各鞋店工夥兇毆故所傷俱係錐痕或鐵尺痕立飭差役密拿利福等三人到案研訊供出同黨十一人旋由侯官縣張大令續獲棍徒二人省會保甲局督辦道楊晴川觀察以此風不可長立拘恒太祥店主到案勒令將人交出一面將娼寮標封屋入官聞吳受傷頗重未知可免性命之虞否 
[戎涖閩]  
　　新任福建陸路提督　軍門少春於上月廿六日到省城中文武各官皆出城迎迓頗形熱閙其前者陸路提督本任福寧鎭曹軍門志忠現已奉檄飭回本任矣 
[旌旆過無]  
　　沈仲復中丞奉召入都另候簡用於初九日由皖啓節僅乘一葉扁舟導以測海兵輪並有護送差輪兩艘於是日仿晚六點鐘行抵　湖地方文武各官先期齊集江干老湘練軍各營更排全隊迤邐數里旌旗蔽日鎗砲鳴雷文武各官脚靴手版尤如花兩　紛　蒙接見有差小泊江滸於次晨四點鐘辰輪下駛 
[江防嚴密]  
　　中國因日本有事高麗戰事岌岌南北洋電飭沿江地方文武各官嚴辦江防並悉下游東西梁山上游攔江磯各砲臺已調重兵駐守矣 
[臺灣招勇]  
　　臺灣巡撫邵筱村中丞以日高事起臺疆係南洋衝要之區務須先事預防招募防營以資禦堵日前檄委綦軍門來滬商諸江海關道黄觀察在南門外二十三七鋪馬家廠招募勇丁日來前往報名者已有五六百人大都山左湘南自命爲男兒好身手　俟招有成數卽當帶往臺灣兹將軍門告示照録左方統帶臺北方軍正營前湖北鄖陽總鎭綦爲出示曉諭事照得本統帶現奉臺撫部院邵札以臺灣現當整頓海防亟須招募營勇飭卽前赴江寧一帶募選精勇運臺撥用等因兹選派哨官等分赴上海一帶招募凡兩湖三江精壯人等如有願入伍効力者卽往大南門外演武廳該哨官處報名填册聽候本統帶點騐然後每名每日給發小口糧錢一百文一俟到臺成軍然後照章起支大餉計親兵月餉四兩五錢正勇四兩二錢什長四兩八錢除臺撫部院仰咨會兩江總督部堂江蘇巡撫部院外合行出示曉諭爲此示仰　湖三江人等一體知照爾等如願充當勇丁卽宜赶緊前往大南門演武廳該哨官處報名填册毋得觀望周章致貽後悔凛速特示 
[札查保甲]  
　　各省每有會匪糾黨肇事雖經大憲相機督剿而匪黨東逃西竄不無紛擾閭閻兩江總督劉　　有鑒於兹札飭各州縣舉行保甲認眞辦理不得視爲具文江海關道黄觀察奉文卽札飭上海縣及保甲局保甲挨户嚴密巡查是以總巡葉臨恭司馬督率本城東南西北中五局局員以三六九爲期按叚巡視藉以保衛居民 
[西節志慶]  
　　昨日拜六卽西歴七月十四號爲法蘭西改爲民主之期向例租界中必支搭彩棚懸燈慶賀今歲適法總統被剌國之人餘哀未忘是以燈彩寂寥無復火樹銀花之盛惟就大自鳴鐘工部局旗竿上高懸法國旌旗廳中鋪設輝煌以欵嘉　鐘鳴十下各國領事及富商大賈分乘馬車而至法捕頭克賴美預飭郁孫朱三包探帶同通班探夥分投照料俄而蘇松太道黄觀察提右營廖叅戎上海縣黄大令英讞員宋通剌法讞員葛同轉道署譯員徐沈二司馬先後鳴騶戾止由石級入廳各道賀悃并與代理總領事祁君及魯繙譯握手言歡主人酌以芳醪欵以　　淸談一點　之久始各興辭而出分道遄回是日英法兩公堂皆停公一日 
[馬戲新]  
　　哈驀斯敦馬戲於下禮拜開演後卽欲前往東瀛定於禮拜一二三分贈彩票得彩者贈以金表一枚又令西人騎馬躍架勝者以彩物相贈所演各戲亦變換一新歘馳域外之觀者盍於蘭湯浴罷時駕香車携小扇一玩良宵美景乎 
[滬南瑣語]  
　　有朱勝寳者扭錢　培至南市二十三七鋪巡防局控稱小的生有女孩在街頭游玩被錢阿培之女　將衣服扯　致相口角先喚地甲評斷錢不服異常兇横是以扭局請訊局員劉穆亭二尹得供之下以錢阿培養女不教縱令在外滋事致將朱女衣服扯破本應懲責姑念原告不欲多事著將朱女衣服修理否則懲辦不貸○南市三太碼頭聚仙園茶肆主婦某氏昨與比鄰某姓孩口角突有似營勇模樣者四五人代抱不平以氏不應欺侮幼孩羣起攻之拳如雨下氏究係女流無力撑拒身受重傷跌仆於地不省人事一時　　咸　釀成人　　正在紛擾間經人喚二十三七鋪地甲葉福堂　欲投縣署控告後經湖南人某姓出爲理處急將氏設法施救　以漸　　　　　　 
 
 

Page 4

 
 
[滬城巷語]  
　　昨日十點鐘有一人年約五十許行至本城西門内曹　　南首忽然　暈倒斃於途二十二鋪地中聞之卽代爲看守以便家屬收屍○滬城好事之流羣相附會謂昨爲本邑城隍神飛昇之期因集貲招雇淸音登臺奏曲入會者更醵錢備膳縱飲喧呶甚無謂也○同仁輔元堂董事汪靜岩端坐肩輿喚人舁至城隍廟頭門逐加察視限令工匠赶在七月望前修造竣工匠頭答以卽使十分赶緊總須至中秋節落成汪頷之 
[朦收捐欵]  
　　已革八鋪地甲張瑞之夥役王升得賄私縱賭徒總巡　司馬商諸上海縣黄大令提案枷責斥革卯名前已屢登於報兹淸道局員安君查知王在八鋪所轄地叚向各鋪户朦收垃圾捐侵吞入據情禀知司馬司馬立飭局差將王拘獲訊供之下王求寛限措繳司馬申斥至再著具限狀於二日内如數繳淸如違重比 
[上海縣署記事]  
　　日前馬橋汛移送蔡海林至縣稱在茶館中抽頭聚賭請爲訊辦黄大令訊供之下堅不承招遂飭差協保查明禀覆旣而地保高云卿投遞禀詞大令批曰據稱查得蔡海林並未開設茶館委無與張源源等聚賭情事係由汛兵曹俊索借不遂妄禀朦移但蔡海林等果係安分守法該汛兵何獨向伊索借若非木腐焉得蟲生且此案係飭差恊查姑候該差禀覆再行核辦○昨報記浦東嚴家橋厘卡獲送火藥到縣兹悉火藥係提右營之物被某船户私載開行昨日廖叅戎飭水師領哨許千戎長保赴縣謁見黄大令訴明船户倫竊情由請卽給還大令告以候傳船小甲查明著將船户解案訊明再行給領 
[開局施醫]  
　　本局歴年於夏秋延請内外諸科醫士施診給藥今仍循舊例於六月初一日開局期逢單日午前貧病給藥其有重症不能就診者可卽到局報明請醫往治車輿之資由局酌給不取病家分文惟需費甚鉅敝局素無恒產全賴同志諸善士踴躍樂助望將前次附報分送延壽捐啓共解囊金源源接濟庶壽人無非壽已而疏財卽以生財行功德於眼前定蒙錫福于將來也謹登報牘用告同緣滬南放生局可董謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[不日成]  
　　江梟福餘菴廉訪因省垣痞匪過多議以貢院後面舊設軍裝所改爲自新所委員勘估工程兹已估定於初一日興工修治將來工竣當詳立章程從嚴辦理除暴安良在此一舉所望承流宣化者行以實心不蹈粉飾因循之習則善矣 
[英解晚堂瑣]  
　　承裕莊執事人洪綏之控稱祥生雜貨號股東林德如等積欠銀兩若干向索不還叩求追繳前晚宋通剌升堂集訊洪訴稱職員經理承裕莊出入諸務曾與祥生執事人王篤生往來除將貨抵償外尚欠銀二千數百兩是以呈求追給德如供稱職員係福州人與同鄉同姓之林立廷各出洋銀一千元開設祥生東洋雜貨號倩王執事夙與承裕莊不相識一切往來均由王管理上年職員等已因虧本閉歇查閱往來銀數除以貨抵償外實欠一千數百與控追之數目不符叩乞訊明容職員等理楚立廷供與略同王供稱開設數年未經虧本每年均有紅帳交與主人上年生意淸寥以致閉歇所欠承裕銀兩曾將洋傘等貨作抵實欠若干尚未算楚通剌判令將二林交保出外核明張目禀覆候核王縣署有案關提著押候移送入城歸案辦理○沈王氏黄王氏一案昨日已登本報録其目曰兒女情長至晚通剌升堂訊究沈王氏供稱小婦人係上海土著夫故後藉傭工餬口女兒翠英自幼寄名與黄王氏今年已及笄黄王氏不知是何居心時加凌虐小婦人不忍坐視與之理說黄王氏置若罔聞不得已報捕拘案翠英供稱年十七歲時遭寄母凌虐現在肩膀等處被推仆地受傷黄王氏稱小婦人現在虹口開設紫行沈王氏家貧如洗衣食不周將襁褓中女孩寄名與小婦人小婦人撫爲螟蛉以翠英字之雇乳嫗哺養迄今年已及笄沈王氏見其稍有姿色時來勾引三月某日被其藏匿小婦人尋見領回不與計較前日翠英復逃出躱於沈王氏家絮被中小婦人偵知搜出反被誣訴捕房通剌將翠英發交官媒收管黄王氏交人保出候飭差查明訊核沈王氏叩謝而退 
[英界公堂紀事]  
　　徐許氏曾有洋銀借與鄒鳳祥屢索不還昨日遇諸中途突然揪住聲言此事非經官不可遂互扭至公堂聲訴宋通剌諭令徐許氏明白補詞呈候訊核○周阿生曾將妻子蔡氏押在福臨里野雞鴇子王陸氏處賣娼嗣後時往尋釁前晚又往吵閙轉租之房主馬福來憎其無理太甚遣人扭送公堂通剌著押候堂期研訊○廣東女孩陳阿鳳陳阿妹沿途啼哭三百零四號巡捕向之詰問據云時被後母毆責無奈相約脫逃捕卽送入捕房捕頭著送公堂禀請通剌察奪○某小輪船掌舵人某甲被賭棍小寳誘令局賭輸去洋銀二三百元遂投捕房聲訴捕頭立飭包深將小寳拘入捕房押候堂期解訊 
[鄂省官報]  
　　六月初一日候補道裕見辭赴京候補縣　得福自鍾祥縣騐收堤　回省銷差 
[省官報]  
　　初五日知縣朱璜辭回滬藩轅牌示照得崇明縣縣丞缺前以候補縣丞李贊元請補奉部覆准自應飭令該員前赴新任○初六日准署上海縣主　孫傳楨由寗來指分江蘇試用從九梁鼎元福建人到省○初七日分發江蘇試用縣丞沈啓煐浙江人奉撫憲　看到省指分江蘇試用從九陳棠順天人到省○初八日知縣孫寳榖禀知奉委解金陵餉差 
[江西官報]  
　　五月十三日九江前營周步雲進京南昌府倪恩齡禀謝調補　蔚琦辦昌山釐卡州判程俊魁解漕折進京知縣甄官保往萬年公幹吉水縣朱士林卸事淸理交代回德興縣丞朱祖培禀謝飭知新昌典史王廷棟禀騐看從九譚黄廣信催地丁回縣丞朱秋元上饒催减平回府經劉祖培辦德化旱卡○十五日德中丞親往萬壽宫行香候補府李嘉賓　辦牙釐局宋廷樑接辦軍裝所署新城縣梁樹棠卸事淸　交代回孫長靑　炤五　興工王之楨辦永平藥　張鳴珂起服繳照縣丞彭嶽岐南安催地丁回道庫　　訓卸辦新喻卡回黄兆棠卸辦倒湖卡回未入周曾興萍卿辦保甲回祝彬往新昌辦保甲縣丞饒　璜謝獎五品頂戴孫新令酌委一次安福　塘司龍光慶捐升　丞請咨於部騐　所遺　務以候補縣丞王鏕署理○十七日候補縣孫如賓解漕折由京回通判陳希曾興工修理會公　胡先　代南昌下鄉相騐安仁縣丞巫英敏據報病故　補用縣丞朱　福署理○十八日調補鄱陽縣羅廣煦卸署高安縣事淸理交代回馮永年騐收豐城歲修土堤董允斌往贑州府聽候派委釐差胡先翳輿圖局較對張鴻勛改委章外保　安福　塘　王鑣衆力赴任以劉瑞聰酌委署理○二十日吉安府許道培禀到徐之莘加一級紀録二次前河東縣丞李榮熙由河南來江　德凝起服來江 
[邗江官報]  
　　六月　四日分發新班大使多鹺尹煒　黄旗人禀到○初五日魏鹺尹福昌委淮北龍溝卡胡大令葆慶委解京餉差○初六日李鹺尹兆凱解南京餉起程江西張千戎朝鏞解鹽課銀來 
[申報館恊賑經收順直賑捐六月初一日至六月初十日止第十六次淸單]  
　　六月初一日沈樹廷助洋二元○初二日吳宅洋一元救春生烟藥粉洋四元○初四日諸曁全盛來何氏洋三元鎭江政大來陳馬氏洋三元○初五日喬蔭森交來綽哈佈紋銀重十兩零零九分申四錢七分計重十兩零五錢六分玉梅洋二元○初六日韓振鐸求病速愈洋五元○初八日元芳洋行帳房銅洋二元○初九日無名氏洋二元○初十日元和船帳房花洋六元銅洋十元鄭端懋洋五角以上總共收洋廿二元五角紋銀十兩零零九分申四錢七分計重十兩零五錢六分花洋六元銅洋十二元 
[金陵協賑公所經募順直賑捐十次淸單]  
　　無名氏善士求病卽愈周無名氏各助洋一百元姚耕護堂萃經堂名洋十元陳捷三壽萱室壽蘐主詒菴主人滋蕙堂六户各五元高守愚陳誦笙各洋四元十三齡童子求蘐書進境洋三元尹桂卿閭友　補過生共公堂四知堂振庚元德七户各洋二元管宗之姚子卿葉德裕吳苓生沈子香沈侍　蔡斗山　澤溥劉星白閭庭芝閭邇安樊希太　星白朱芝蘭邵萬隆金維綱閭鶴舫高旦初吳葆之江范合王蔭香鄒漢卿王泰和傅少卿陸逵元劉尚忠朱德滋陸煉秋孫翼之程王波錢希範李曲江陳養和傅子翁閭雲浦揚安記吳棣鄂堂葉貴和堂羅一心堂承瑞堂餘慶堂一介堂三畏堂四知堂二難堂四知堂同善堂餘慶堂公積堂盧閭氏許閭氏高王氏王閭氏無名氏無名氏無名者不圖名桐蔭書屋斬野老農蔭餘舊室鄒三省居胡專講鏡記不留名萬銓義泰正元瑞元裕隆德興不留名七十户各洋一元無名氏六角陳養軒譚　顔王壽相韓孝思　瑞亭永昌源祝合興朱永昌陳稚山徐麗泉劉懋堂述古堂爲樂堂劉世德堂李寳善堂萬殿侯陸壁山積厚堂吳恊齋保秉衡保尉亭椒圃晴軒萬仁記仰止山房不留名不留名不留名無名氏無名氏無名氏無名氏一峰氏成章三十五户各洋五角高仁壽堂自求齋鄭祝記靜山氏箕山氏楚候氏無名氏無名氏八户各三角樂善堂怡怡軒養性軒不爲名不書名無名字壽山氏無名氏八户各二角楊文瀾羅炳南萬難當愼思軒滴翠軒養性軒薛韻香可竹居忘其姓字種梅書屋　　出房作史山房知不足山房求缺山房沈經書屋燃藜書屋耕心草堂裕凌堂敦厚堂也可讀書處蔭字榕字吟字補空不求名不題名不書名不留名無名無名字無名氏無名氏無名氏無名氏無名氏無名氏無名氏無名氏無名氏隱名氏隱憂氏岸侯氏仁甫氏伯洲氏盡心氏四十五户各洋一角仲勳氏一元八角無名氏銅洋一元陳　軒錢六千文陳熙陶錢四千文陳幼亭三千五百文陳子憑千五百文張子蘭二千二百文錢衡山趙寳書陳伯純陳瑞亭四户各二千文翟慕遽蔡達夫各一千五百文管拭之尤桂榮節婦倪陳氏李程氏吕　元堂吕晏六户各一千文開太錢吳鑑泉合助聚奎堂義隆號劉和記閭朱氏守拙氏六户各八百文朱同善堂七百文洪瑶台金振隆尹仁記敬　堂四户各六百文星聚堂五百五十文梁殿五六蘭生主續香吳舟山李榮卿馬洲劉古歙程江陰李海陽汪同和莊四箴堂四知堂四知堂忠恕堂鼎泰無名氏無名人十七户各五百文韓壽伯徐召伯陳雨三陸端甫李　伯帥選臣陳連生高金玉胡羲興閭雲齊邱玉林夏休波吳貽漢丁德本丁尚俊丁德新玉樹軒譚無名蔡不留名韓愼吉堂聽涇堂賦雪堂念二户各四百文程厚甫鄒善源解　庵劉秉國任遂葊曲陳陽海陽名吕休邑吳無名氏隱名子十户各三百文蔣梅生二百八十文王秉彝劉　臣張　霄王春華陸正瑜王来章宗聚庭郭建佳黄順源王畹卿王後鵪王美齋王文福王仲山黄容德黄竹孫許来麟王厚菴蔡春盛竹株陳古歙程劉永淇劉立志劉樹甫創　泉蘇仲之改竹生任心亭許長福周榮思曹士元閭錦　王朝金彝曲堂思善堂旌善堂循本堂餘慶堂裕後堂石桂堂陳鑑堂劉容大耳東氏輔記程記容記施記生記不留名不留名五千户各錢二百文王寳　閔松山陳兆鳳陳長珍許文盛澄江楊黄佩雲王壽卿劉祖培王玫金丁元最黄遐春黄潤生吳子珍順興恆秀守謙王汝昇歙收許旌邑王古歙程海陽兪淸和張蓉汪劉休葉人力不足　華英堂萬鍾堂王劉氏集賢記省記家記汝記文記錫記洪記少配三十七户各一百文 
[捐彚登]  
謹啓者敝堂今將五月份諸大善士月捐收數淸單開左○唐茂枝翁洋六元陳善亭翁洋六元譚任之戴運來　户各洋四元李光琴戴綏之二户各二元譚幹臣柳鶴亨徐棣山朱葆珊黄佐卿譚幹臣六户各二元老順記義昌成何瑞棠陳望生存濟堂錦章傳晋友老悅生南順記老順記源利大韓山曦福昌新順記周蓮塘徐俊良十六户各一元兪順利隆昇宏生衡來萬有余梁煥南兪順利德大八户各　角恆升四海昇平樓淸蓮閣愼餘堂四户各四角其萃樓施德豐福來恆茂晋昌錦章恆泰謙益祥萊源亦新園十户各三角恆生義曹德大祝源昌三元同慶　生大裕生恆生七户各二角莊源大　元二角五層樓錢八百文更上一層樓一元一角錢六十七文天成介福裕盛和九章嘉論壽康延康晋和餘大愼餘惠泰元甡衍大厚康永豐存德利亨恊昇和元宏元寳和泰源鴻順宏大正大承裕寳順升大立大州户各六百文同昌泰五百文亦新園九和宏章泰春園通裕長豐周同太啓泰何恆昌允章升和大章十二户各三百文湧源金合順鴻運樓元利義成一壺春五雲日昇樓廣盛八户各二百文永愼萬興恊成祥三户各一百文○以上共收英洋六十五元三角錢廿四千八百六十七文○又附育嬰捐徐棣山翁助洋廿六元○又附施　捐王松堂翁洋十元朱葆珊翁代募仁壽堂鄒五元寳昌號四元李琴軒一元○又附英法美三界一文捐洋十三元錢三十九千四百零六文○又附周蓮塘翁施茶葉十五斤無名氏三斤乞登報章以誌徵信　扈北鐵馬　　益魯堂　　　　　唐廷桂　同啓 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年六月初四日京報接録]  
　　福州將軍希奏籌解京餉摺○湖督張奏籌解第二批京餉及東北邊防經費片○又奏籌解第四批鹽厘京片○又奏撥解海軍常年經費片○又奏籌解北洋海軍經費片○又奏協解滇餉銀數片○又奉恊解廣西邊軍餉銀片○又奏總兵到任盤查軍械緣由摺○鄂撫譚奏查報上下忙已未完銀數片○○福州將軍兼管閩浙稅務世襲一等繼勇侯奴才希元跪奏爲籌解光緒二十年分京餉銀兩赴部投納恭摺仰祈聖鑒事竊奴才承准軍機大臣字寄光緒十九年十月二十七日奉上年户部奏豫撥來年京餉一摺京餉關繫緊要現經該部就各省關情形酌量指撥自應遵照奏定數目源源報解以應要需者該將軍督撫監督等務於接到部文後分批赶解限於來年五月前解到一半十二月初間全數解淸不准截留改撥藉詞延誤等因欽此併奉單　光緒二十年分京餉内撥閩海關洋稅銀二十一萬兩奴才伏查閩海關近年洋稅撥解京恊各餉不敷甚鉅現時茶市尚未開徵收數寥寥其五月前應解一半實屬無可騰　惟思京餉乃兵食攸關亟宜設法籌解查有上年十月間題銷常稅案内聲明儘數撥歸洋稅項下湊解京協各餉應將前項稅銀二萬四千四百七十兩三錢二分五厘按數提出並經奴才竭力挪湊銀三萬五百二十九兩六錢七分五厘合成京餉銀五萬五千兩照案填具文批發交號商源農豐潤蔚泰厚承領匯解定於五月初一日由省起程限六十天到京前赴户部投納合將籌解二十年分京餉銀兩緣由謹恭摺循舊由驛具奏伏乞皇上聖鑒謹奏奉硃批户部知道欽此○○張之洞片再前准户部咨撥光緒二十年分京餉奏撥江漢關洋稅銀十五萬兩又光緒二十年分東北邊防經費奏撥江漢關六成洋稅銀十萬兩各等因均經轉飭遵照辦理所有江漢關奉撥前項銀兩業經委員管解第一批銀三萬兩赴京交納均經奏咨在案兹據湖北漢黄德道監督江漢關稅務惲祖翼詳稱在於所徵洋稅項下動支庫平足色銀四萬兩赴京交納均經奏咨在案兹據湖北漢黄德道監督江漢關稅務惲祖翼詳稱在於所徵洋稅項下動支庫平足色銀四萬兩作爲本年第二批京餉又在於第一百三十四結所徵六成洋稅項下動支庫平足色銀二萬兩作爲本年第二批東北邊防經費銀兩飭委另補知縣楊鈞補用知縣龍驥分别管解赴京交納等情詳請奏咨前來臣覆核無異除分别給咨管解外謹會同湖北巡撫臣譚繼洵附片具陳伏乞聖鑒謹 
奏奉硃批户部知道欽此○張之洞片再前准户部咨豫撥光緒二十年京餉案内提撥湖北鹽厘銀十五萬兩又准户部咨續撥本年京餉案内撥湖北鹽釐銀五萬兩行令分批起解等因業經籌撥本年第一批至三批共銀六萬兩附片奏報在案兹據湖北布政使王之春鹽法武昌道瞿廷韶籌撥本年第四批京餉鹽厘銀二萬兩飭委試用知縣周林試用通判沈國瑛管解赴京交納等情詳請奏咨前來臣覆核無異除分咨外理合會同湖北巡撫臣譚繼洵附片具陳伏乞聖鑒謹奏奉硃批户部知道欽此 
○○張之洞片再准户部咨奏撥海軍衙門常年經費案内指撥江漢宜昌兩關銀六萬兩均於第一百三十四結至一百三十七結洋藥厘金加徵項下按季匀撥解交海軍衙門咨奏各省關每年應解常年經費等銀自光緒十八年起每兩隨解飯銀一分准其作正開銷併交海軍衙門兌收各等因均經轉飭遵照辦理兹據湖北漢黄德道監督江漢關稅務惲祖翼詳稱歴年奉撥海軍衙門經費銀六萬兩均因宜昌關徵數甚微無欵可撥專由江漢關徵收洋藥稅厘項下撥解以供要需自應查照成案辦理現於第一百三十四五兩結徵收洋藥稅厘項内動支銀三萬兩隨解飯銀三百兩飭委試用知縣周林試用通判沈國瑛管解赴京交納等情詳請奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批該衙門知道欽此○○張之洞片 
再前承准海軍衙門咨光緒二十年分北洋海軍經費應撥湖北厘金銀三十萬兩按八成分批徑解北洋兌收等因查湖北省厘金項下原撥南北洋海防經費銀三十萬兩光緒六年三月經北洋大臣奏准按八成分解每年共應解銀二十四萬兩自光緒十二年起至十九年止應解前項銀兩均經分别解淸截留附片奏報在案兹據湖北善後局司道詳稱遵撥光緒二十年第一批庫平銀六萬兩於三月十二日解交湖北淮軍收支轉運局兌收轉解北洋以應要需等情詳請奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批該衙門知道欽此○○張之洞片再前准户部咨議令四川省恊滇月餉自光緒十五年起每月恊解銀二萬三千兩下賸銀七十兩改撥湖北按月協解光緒十年二月二十一日奏奉旨依議欽此咨行欽遵辦理查前項改撥恊滇月餉自光緒十五年至十九年共壽解銀三十四萬八十兩均經附片奏明在案兹據湖北布政使王之春會同善後局司道詳稱現復籌撥長沙平銀二萬兩發交雲南催餉委員知縣吳本義轉發百川通等商號領匯赴滇等情詳請奏咨前來臣覆覈無異除分咨外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此○○張之洞片再前准户部咨議覆護理廣西巡撫李秉衡奏邊防各營請撥的餉案内令湖北省自光緒十三年起按月恊解廣西邊軍餉　一萬兩業於光緒十三年分籌解銀二萬兩嗣因湖北庫欵支絀力難續籌咨准户部核議令將調直武毅三營裁撤騰出餉糈約銀七萬餘兩籌解廣西軍餉並經北洋大臣李鴻章奏准自光緒十四年起武毅二營由直籌餉旋於十四年分匯解劃撥共銀十萬三千八百六十六兩零十五年分匯解劃撥共銀七萬一千一百五十三兩零十六年分匯解劃撥共銀八萬一千七百一十一兩零又籌解廣東墊付鎭南關砲費劃抵恊餉銀一萬兩共解銀九萬一千七百一十一兩零十七年分匯解銀七萬兩又解鎭南關砲費劃抵恊餉銀一萬兩共解銀八萬兩十八年分匯解銀七萬兩十九年分匯解銀七萬兩均經附片具奏在案兹據湖北布政使王之春會同善後同司道詳稱現復籌撥銀一萬兩查照廣西來文較準法碼發交百川通商號匯赴廣西交收等情詳請奏咨前來臣覆查無異除分咨外理合會同湖北巡撫臣譚繼洵附片具陳伏乞聖鑒謹奏奉硃批户部知道欽此○○頭品頂戴湖廣總督臣張之洞跪奏爲總兵到任例應盤查軍械因各營尚未補製齊全援案代爲具奏仰祈聖鑒事竊查定例總兵到任委員盤查軍火器械限兩個月繕疏具題歴經遵辦在案兹據新補湖北宜昌鎭總兵傅廷臣詳稱該鎭仰蒙　聖恩補授宜昌鎭總兵於光緒十九年十二月二十一日到　委據遊擊都司前赴所屬各恊營將軍火器械逐一查點除疉次出師動缺並被賊燬失外餘皆齊全堪用出具並無揑飾切結由各恊營加具印結呈齎本應照例恭疏具題惟查前次出師動缺被賊燬失軍械衹緣軍興以後各營欠餉未能發給致未補造齊全未便草率循例題報合將齎到印委各結加具保結並將應造軍械册籍遵照例限詳請援照前湖北宜昌鎭總兵羅縉紳到任盤查成案代爲具奏前來臣覆查無異除册結送部外理合繕摺具陳伏乞皇上聖鑒謹奏奉硃批該部知道欽此○○譚繼洵片 
再據湖北督糧道岑春蓂詳稱湖北省光緒十九年額徵驢脚南折正耗共銀四萬一千四百七十五兩零内除挖壓漬淹沙壓緩徵豁免共銀三百九十六兩零並應徵上忙銀兩外計應徵下忙銀二萬五百三十九兩零内除黄梅等州縣坍占挖廢沙壓並被水已未成災蠲免緩徵共銀一千一十三兩零計已完銀一萬五千七百五十二兩零未完銀三千七百七十一兩零又上忙原報未完銀二千三百七十一兩零續完銀一千六百三十三兩零尚未完銀七百三十七兩零上下忙共未完銀四千五百九兩零又額徵隨漕淺船軍三安家正耗並閑丁幫津資役等欵共銀九萬二千六百八兩零内除續淹挖壓沙壓逃亡事故緩徵豁免共銀三千七百四十二兩零並上忙應徵銀兩外計下忙應徵銀四萬四千四百三十三兩零内除黄梅等州縣沙壓挖廢坍占並被水已未成災緩徵共銀一萬五千二百六兩零計已完銀一萬二千九百五十七兩零未完銀一萬六千二百三十九兩零又上忙原報未完銀二萬六千三百四十兩零續完銀六千四百七十四兩零尚未完銀一萬九千八百六十五兩零上下忙共未完銀三萬六千一百三十五兩零等情具詳前來臣覆核無異除仍飭嚴催各屬將未完銀兩赶緊催徵完解外理合會同督臣張之洞附片具陳伏乞聖鑒謹奏奉硃批户部知道欽此 
 
