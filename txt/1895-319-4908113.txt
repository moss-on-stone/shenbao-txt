# 1895 - 319 - 4908113

 

Page 1

 
 
[景岳全書出售] [  圖書集成局啓]  
　　是書爲有明張介賓先生所撰首傳忠錄次脉神章次診家要語次傷寒典次雜症謨由是而婦人規小兒則痘疹詮外科鉁本草正新方古方又别輯婦人小兒痘疹外科方都計六十四卷國朝曾收入四庫全書蓋以先生爲勝國一代名臣遠紹長沙並驂東璧旣窮源而竟委復由委以溯源用能至精至微不偏不倚豈他人所能望其項背步其後塵哉所惜木板漫漶模糊讀者不能了澈本局因代書肆友人覔得原刻善本印成新鑄鉛字潔白帋張裝釘無訛校讎盡善刻巳告成分裝二十四本裹以錦函每部碼洋三圓分存湖南廣東上海愼記書莊及三馬路申昌書室出售世有欲樹醫林之幟者尚其購置一編乎此佈 
[四史復出] [  圖書集成局啓]  
　　四史者何史記前後漢書三國志是也從前本叚印過數次人皆爭先快覩甫更寒暑銷售已完兹以問價者多重爲印釘照向例每部六十册實價洋四元售處仍從其朔君子有欲爲柔日之讀者請及早惠臨選購遲則又恐篋笥易空矣此佈 
[論鼓鑄銀圓誠爲便民之舉]  
　　自來利國便民之物莫要於錢而周流無滯之物亦莫過於錢雖寒不可以爲衣飢不可以爲食而舍此必至寒無可衣飢無可食且上無以施下下無以輸上國幾無以爲國矣故錢所以稱爲國寳也然錢之爲用雖大祗能核其數而不能盡數取携也民之用錢也不過數文數十文數百文而已過多則必合價而用金銀誠以金銀旣便於取携而又可以濟錢之不足然金銀雖並重於世而金貴於銀且少於銀故近世交易鮮有用金者欲散用者非錢無以分銀欲聚用者非銀又無以合錢散聚分合之妙銀錢之爲用於是日繁銀錢之爲用於是相濟然人之用錢自一而十而百而千顯然可明有利無弊而用銀必以兩計由兩而分之爲錢由錢而分之爲分由分而分之爲釐由釐而分之爲毫由毫而分之爲絲由絲而分之爲忽至於忽則微之又微分無可分矣而人之用之者每苦其煩瑣而且不能畫一色則有高低也平則有輕重也在往來貿易者自有一定之折算反無累黍之差而民間雜用自兩以下者爲數愈小吃虧愈大民有所吃虧卽不得謂之便民之舉上旣無以變通民遂苦於暗耗非善策也自呂宋以洋圓來華名之曰本洋每圓合銀七錢餘準以銀價出入畫一民甚便之然惟行於通商之地不能各省通行近四十年來盛行墨西哥之鵊洋雖北五省及雲貴等處尚未通行而所用之處已較本洋爲廣當咸同之間髮匪擾亂銀根缺少本洋每圓換錢多至一千七八百文近雖絶無而僅有作價尚較鷹洋爲大然價雖大於鷹洋色雖足於鷹洋而究不能敵鷹洋來源之多本洋於是日漸稀少而至於無亦時局之一變也又有對開之洋二圓抵鷹洋一圓實者足色虛者减價日本又創興小洋分一大洋之五爲二十錢又分一大洋之十爲十錢極之五分抵十錢之半香港亦有小洋多種來華民間使用可謂便之又便矣民雖便於所用俾外洋得以暢銷而究爲外洋所來不特各省不能敷用卽所用之地明受其益暗受其虧以折色之銀換我足紋以去通行以來我銀之暗耗者奚啻億萬計况初來之洋似無甚吃虧乃久之而老板矣又久之而爲啞板矣貼水减價種種不一勢必至於爐冶爲銀而後至此則源源而燬彼則源源而來利源之外溢曷有窮期現在尚嫌鷹洋小洋之所行未廣致各省之人不能便於使用然猶幸通行之未廣受耗猶淺若再久久行之勢必各直省皆舍餘而用洋則利源之溢於外洋者不更大耶旣不能禁民之不用自不能絶外洋之不來若欲挽回利權以爲便民之舉自非開爐鼓鑄不爲功當光緒十五年張香帥總制兩粤時設局鼓鑄大小銀圓五種小者現已通行而日本香港之洋已日見其少惟大者曾不數數見總由鼓鑄不敷之故苟能數浮於市當市如本洋之見奪於鷹洋而鷹洋亦自日見其少矣去年易侍御奏請就沿海富庶地方集股開局鼓鑄已奉俞允想各省一時欵項難籌所以未聞舉動刻惟鄂省銀圓已出聞花紋精細銀色高潔與粤省所鑄一律大者重七錢二分其次重三錢六分其次重一錢四分四厘其次重七分二厘其次重三分六厘一面鑄清漢文光緒元寳四字曁漢文湖北省造庫平幾分幾厘字様一面鑄圑龍紋並附洋文均係選用化學洋匠詳加化騐輕重旣準成色亦足與外洋各國所鑄上等銀錢精美無二現香帥已曉諭各處通行從此風氣一開各省將接踵而起外來之洋不絶而自絶矣此亦收回外洋利權之一急務也通行之後不特錢籌錢票自無倒閉遺失之虞并現在市上現錢到處缺少小洋一多更可以補錢之不足不亦一舉而三善備哉 
[本館接奉電音]  
　　昨晚京師飛電傳上諭二道敬謹譯登十月初一日奉上諭譚鍾麟奏遵查紳士虧短公項將賑欵吞没奏請革職審辦一摺在籍候選道楊學洵著卽行革職掃案審辦欽此同日奉上諭譚鍾麟奏動辦土匪首要一律駢誅請將出力員紳優奬一摺廣東盗風素熾歸善永安長樂吳川建屏韶州等屬詶縣土匪嘯聚成羣迭經降旨飭拿迄未弋獲本年六七月間匪徒唐觀士等藉端聚衆西出擾掠經署提督劉邦盛督率兵勇會同鄉圑擒斬首要多名餘匪分路肆擾復經譚鍾麟飭令提督張春發等分道馳勦先後斬獲多名惟兇暴最甚之龎癩渣尾一犯潛回英川大洋山糾黨抗拒官兵外委莫顯匡被戕勢甚猖獗譚鍾麟復嚴飭署高州鎭藩瀛等員督率兵勇圍攻大洋山匪黨紛紛潰散八月二十四日在化州地方將龎癩渣尾拿獲訊明正法各匪首亦經官軍分道兠拿悉數駢戮地方安謐如常在事出力員弁均屬著有微勞廣東陸路提督張春發署潮州鎭總兵記名提督北海鎭總兵王孝祺記名提督吳次漢均著交部從優議叙署高州鎭總兵記名提督藩瀛著賞換噶爾薩巴圖魯名號惠州恊副將劉邦盛儘先補用副將莫善喜均著以總兵記名遇缺請旨簡放劉邦盛著免離任補用都司水師儘先守備方桂東著以都司儘先補用併賞加遊擊銜署高州知州候補知縣蕭丙堃著免補知縣以道員離原省遇缺卽補補用知縣廣東化州知州李先高著在任以知府遇缺卽補圑紳候選知縣蔡維曾著以直隸州知州不論雙單月遇缺卽選庫亡外委莫顯勲著交部從優議卹餘著照所議辦理該部知道欽此 
[紀東報述臺灣事]  
　　臺灣之役日人雖稱已定然追念臺兵之勇猛慓悍猶是談而色變有親嘗戰况之日人回言我兵南下之時電掣風馳彼衆當望風披靡不料臺兵勇鬥敢戰較中國北地之兵以遁竄爲主者判若天淵每當大戰之後殘兵僅剩數名尚戀戰不捨屢以十數名敵我數百名之多目睹屍積如山意氣自豪如臨法塲拚做斷頭將軍不願做降將軍卽使有被擄者亦伸首受死不服斷其辫胡似此堅忍决死甚屬可憐且其臨戰時槍砲旣少彈丸又不足土兵中因此愛惜藥彈必近我兵始行燃放竊不解彼等何其剛愎而不畏死如此矧不特男兵勇猛卽女兵亦然每有細腰纒足之流手　短槍身藏利器暗隱於蔽蔭之處一遇我兵猝至卽從林間突起使受意外之驚至所用軍 
 
 

Page 2

 
 
器除毛瑟槍及林明敦槍恩别而槍外又有槍剣青龍刀洋刀鐵棒大鉋丁竹槍木棍鉦鐘大鼓木板火矢其他種類莫知其名 
[部議安置臺灣人員]  
　　臺灣自割讓以來實缺人員均紛紛束裝内渡以該行省由福建分出因羣向榕垣託足其有印綬者爭向藩庫呈繳其有怱促啓程不及携帶並沿途遭匪搶掠失脫者亦各呈明在案此項人員自以爲曾任實缺當與在彼應差候補者不同而候補人員又以爲係部分發前往不能因省分割讓概令伊等向隅因此迭求大憲籲懇恩施頃見吏部奏明請旨一件所有臺灣現任候補兩項人員准其與福建候補人員相間輪用奉旨俞允從此纍纍若若者仍可氣象一新未始非不幸中之大幸也謹將吏部奏稿列後以供衆覽吏部爲奏明請旨奉先經閩浙總督譚鍾麟等奏稱請以臺灣候補知府臺東直隸州知州管元善補授臺北府知府經臣部調取引見光緒二十年正月二十日奉旨依議欽此欽遵在案今據臺灣巡撫唐景崧給咨到部查管元善由臺東直隸州知州升補臺北府知府係例應引見補授回任之員前經奉旨内渡現在無任可回應卽奏明辦理查實任官員如遇缺已裁撤向係歸入裁缺卽用班内補用臺灣本屬福建分省向歸福建統轄所有臺北府知府一員可否比照裁缺卽用之例改發福建補用相應奏明請旨俟命下之日再行帶領引見至臺灣現任候補各官事問一律未便致令向隅自應概行撤回福建補用擬請飭下閩浙總督將内渡到省各員及禀報到省日期查明咨部註册俟咨報到省後實缺者歸入裁缺卽用班内補用候補者仍接算前資與福建人員合爲一班各歸原班序補其教職各官俟咨報到藉再行歸入卽用班内銓選查臺灣所屬道府以至未入流共計六十四缺其從前補缺章程本係變通辦理情形與内地不同得缺較内地實易其中因地取材不能毫無遷就若因係曾任實缺准其儘數請補不惟佔缺過多福建候補人員益形壅滯恐亦轉多窒碍臣部等悉心商酌擬請將此次撤回實任人員與福建候補人員兩缺相間輪用遇有缺出酌量補用撤回卽用人員一人再補用福建候補人員一人仍由該省總督隨時察看如才具平庸不勝内地之任卽行甄别尚不得以曾任實缺循例請補應俟奉旨後卽行知閩浙總督遵照辦理並請自接到此次部文之日起統限半年内將實缺候補各員到省日期咨部註册以憑核辦所有奏明請旨緣由繕摺具奉於光緒二十一年九月十六日奉旨依議欽此 
[示諭領餉]  
　　戶部示傳東陵禮工二部請領文武各官秋季俸餉銀兩銀庫定於九月廿三日開放相應傳令該員員外郎慶壽知悉於是日辰刻赴銀庫當堂支領毋違特傳 
[神山採菊]  
　　前報上月十五日凄風冷雨忽地嚴寒夜間雪珠猛下鴛瓦琤瑽翌晨卽大出花飛穿簾度幙宛如舊友重來至十六日傍晚始止量以玉尺平地約厚三寸入夜冰輪皎潔登樓四顧如在鏡中十七早卽銅鉦高挂照撤紗窓兩日來貧民蝟縮傲骨難撑今皆曝背南榮如御黃棉襖子矣氣候自是漸轉陽和前數日散步郊外猶見碧桃文杏一律着花宛似三春風景訝花神之失序曾不瞬息卽漫天風雪凍損嬌姿昔人出塞詩馬後桃花馬前雪觀於此而益信矣○太平府城隍廟建自三國吳大帝赤烏二年相傳爲天下邑廟之鼻祖該郡每年三月必舉賽會一次以迓神庥今春因海氛猖熾舉國驚皇賢宰官諭禁停止刻下倭患敉平正値秋收豐穰物阜民康好事者遂又躍然興起醵資出會將一切景物格外鋪張自上月廿二日起廿五止凡三日城廂始經游畢所有儀仗執事以及龍車鳳輦擡閣鞦韆無不勾心鬥角妙想天開如入山隂道上目不睱給並將蕪湖勝鳳梨園子弟全部聘去一時舞衫謌扇更足點綴昇平也○上月十五日西風暴發林木怒號蕪地竹籬茒舍被風吹倒者幾如百道茅龍飛昇天際聞太平府采石磯地方電綫桿被風吹斷多枝電綫亦爲折截以致由蕪至金陵電音陡然不通幸修線工匠因公在途就近購買巨木急爲換植並將電綫接好至傍晚卽已通電然蕪市錢莊匯票提單已覺遲誤不少可見未辦之事若爲可緩而一經告成卽爲一日不可無此君輪車鐵路何獨不然○江口各木棚肩送木料概雇窮民爲小工有臨江帮藍姓木棚喚雇小工因論價不合忽地攢毆小工數人寡不敵衆一工頭破血淋重傷倒地一息奄奄一工被吊空中執鞭毒打事爲衆小工所聞羣來察視衆怒不平又有冐稱精健營兵擬爲出頭報復事聞於精健營統領劉觀察飭拘送蕪湖縣懲其冒充之罪而該棚打工之事亦蒙憲鑒以小工縱或梗頑亦應禀官或鳴保甲懲處豈容私刑吊打乃將棚主傳案大加申斥復令値差往看小工傷勢卽爲延醫調治幸該小工年力强壯湯藥進後越日卽能扶掖以歸事遂寢息至冒充營勇前此曾隸名該營兹亦别無滋事商請統領准予保釋○米市已開禁旬餘粤商代客購買前此極爲踴躍乃弛禁後轉覺觀望每日所購無幾未知是何意見也○李五妓寮有校書愛林者色藝俱足壓倒羣芳惟性情孤峭遇尋常大腹賈輙傲岸不爲禮坐是門前冷落車馬稀疏元緒公心知幽蘭空谷不同路柳墻花欲移植後庭自爲倚翠偎紅之計詎知愛林别有寄托不肯俯從致龜惱羞變怒日閉置於暗室偶有素心人來概不令面并見其百折不回遂並飲食而靳之以致芳姿憔悴骨瘦於豺事聞於某生生固古押衙一流人也與愛林僅半面緣一時義憤欲爲拔出火坑惟自顧書生文弱或不足以褫龜魄乃呼將伯於虎頭貴客聲罪致討緑頭公自知罪戾願憑所命妓亦只求贖身别無多望生遂爲之摒擋百金俾文姬重返漢關此七月間事然生雖能脫姬於籍尚不能築金屋以自藏也名花無主難保不再墮溷飄茵也 
[鷺江紀事]  
　　厦門訪事人云邇者多有臺南散勇遣送回籍其有籍隸潮州汕頭大浦汀州永定等處者亦按照湘淮各勇之例給以旅貲押令由陸路漳州起程各回故里旣而本地光棍乞丐見有旅貲可領亦多攙雜其中前往各署報名叩求遣送官吏初未留心細察迨後訪知其事而已被朦溷多多矣迨第二次點名時有十五六歳之童孩混蹟其内詢以在何營何哨第幾棚當勇營哨弁及棚頭是何姓名回答敏捷者方給憑照領銀若言領支吾則立時叱退並枷責其二以儆效尤○臺南未失守之先劉大帥因餉項支絀遣人來厦會商籌借由萬全堂酒店主錢姓廣合茶棧主陳姓經理其事以臺灣民主國鈔票每紙五圓者售洋銀一圓日後一律肅清准以此票抵錢糧關稅泉厦紳商以及外洋番客無不服劉大帥之神武爭相購買略不生疑不料事迄無成變生意外此票無從行用幾與廢紙無殊貪得小便宜致失巨欵往往然也於劉大帥何尤○日本兵船載送臺南兵勇五千餘名至金門登岸厦門提道憲派中軍劉毓仲叅府萬鍾及巡檢劉奉之少尹俊前往彈壓按名分給口糧自上月初六日起至二十五日始得銷差 
[鳩兹官話]  
　　鈔關稅務廳俸靜山大令經省憲題補東流縣實缺兹已奉到行知飭赴新任大令遂交卸關務擇吉榮行瀕行時地方印委官紳以大令需次在蕪振幽拔滯推轂極多是以唱驪載酒祖餞江頭者幾於應接不遑至前月廿四日天明始揚舲東去菊江父老自當來暮興謌矣○洋務局總辦黃履之大令由縣丞捐升知縣後優差劇務紛至沓來致尚未晉京引見兹因新章不合例人員不得充當要差因禀蒙蕪湖道札委候補知州饒芷薌刺史庖代局務終前月二十日赴省請咨北上以遂瞻天之願俾他日理繁治劇得以展其驥足云○鈔關稅務一缺爲全關利弊之所繫前因俸明府將赴東流縣缺道憲特委北卡委員張小衫大令從事帮辦俾歴練日深可以勝任而愉快近日俸明府榮赴新任稅務一缺卽委張大令爲正辦督同榷司各員蕭規曹隨認眞整頓所遺北卡事務委候補典史陳小泉少尉接辦於前月二十日到卡視事○鈔關查船委員房子明鄭子宣兩員差期報滿經道憲詳委府經陳晴溪余平甫兩叅軍接辦兹奉院批覆准並觀察行知遂於前月十八上關瓜新河關曾少尹差滿詳委按司獄唐子範少尹亦於是日到差○保甲總巡一缺爲各巡員領袖前因魏致如大令奉委署理太湖縣事怱怱交卸未得庖代卽以詳委查船之陳晴溪叅軍暫行代辦刻下叅軍奉到院批應卽上關視事總巡一席未便虛懸因卽遴委布庫大使鈕殿三庫使接辦於前月廿三日進局視事連日料理冬防清查戶口頗爲栗六不遑云○百家驛前兩鋪巡員梁述之少尉因另有要公於日前上禀辭差道 
 
 

Page 3

 
 
憲俯如所請札委候補巡檢馮楚卿少尹接辦 
[火災又見]  
　　漢口自交秋以來痴龍酣睡不起間或細雨廉纎不轉瞬又晴日麗空依然雲合膚寸當此風乾物燥吳回氏闌入堪虞因此失愼之事時有所聞上月廿六日午後四點鐘時堤街公茂雜貨鋪因晚炊僨事立時火德星君戾止該鋪卽片瓦無存間壁某姓火菓鋪同付咸陽一炬尚賴附近各鋪洋水龍聞警齊至相率力救始得灌息 
[棨戰遥臨]  
　　節制五省長江水師提督彭軍門楚漢聞自安徽江西一路巡閱水師營伍業已舟抵九江閱畢當溯流來鄂閱看漢陽營伍屬下舢板弁員聞信早已預備迎迓憲節兹就省城文昌門上首鮎魚洿口高搭彩棚鵠候憲旌大約九月二十三日憲節當臨省城也俟水操試畢再行續錄 
[沙津問渡]  
　　沙市訪事人云便河橋西清流環繞荇藻交縈秋水澄潭游魚可數某日有有某甲者徘徊其際意甚無聊忽一雄赳赳之母藥义大踏步向前牢握髮辮且數且詈聲若鴟梟行人駭而詢之婦口操湖南音謂負心郎業縫紉者有年家在晴川閣畔前者老孃在漢皋賣笑囊篋頗充伊遂百計千方騙成伉儷旣而地方官驚鴛打鴨因與伊商榷欲另覓一安樂窩伊乃密語甜言誘老孃來此作避地計昔年積累揮霍已空伊竟别有所歡置老孃於不顧今旣寃家相値會當同赴龍宮深處一辯是非也旁觀勸解再三婦披髮號咷曰東勞西燕原可分飛然苟負心郎不將原璧歸秦老孃誓不乾休善罷甲無可置辯佯笑曰以爾容貌何愁無啖飯處卽在此間開衏院亦不患無處覔碩腹賈有情郎何必向卑人呶呶不已耶婦仍負氣不下此推彼挽向大道而去不知所終○土地口内河一小市集也離沙市約一百二十里之遥八月下浣遠安縣商人揚家萬負販過此忽値大雨滂沱船不能駛爰登岸擇尹王氏飯店暫寄行蹤隨帶撚綢十匹錢十餘千付氏妥爲安置次晨雨止天晴楊欲遄行向索寄物氏不但不與且指爲扒竊之流言欲喚得地鄰送官究辦楊以他鄉作客人地生疎只得隱忍不言翩然而去及抵沙市逢人說項凡片帆上下囑勿投宿此店致被欺凌○上月十五日風伯揚威江中浪湧有一巨艦滿載棉花藥料販運入川旣由沙市完納釐金卽開至對岸窖金洲向分卡騐票時已曛黑乃就卡畔維舟夜風益狂船滲漏水卽汨汨而入載沈載浮幸船中人皆登岸逃生而貨物已盡被惡浪衝刷矣 
[京口官塲紀事]  
　　鎭江訪事人云調署上元縣正任丹徒縣王伯芳明府於前月二十二日傍晚乘招商局江裕輪船溯江而上赴金陵謁見兩江總督張香帥大約躭延數日卽當重返潤州將任内各事交清再赴上元新任云○新署丹徒縣宗大令能述於前月二十日由省垣乘舟抵鎭江以縣學爲公館旋擇吉二十四日接印届時縣署書差人等恭設香案豫備一切盛儀十二點時大令朝服朝冠望闕行三跪九叩禮步入花廳更換公服升座各差役次第叩賀俄而水利廳張少尹煥文及城内外各叚保甲委員齊往賀喜大令謙遜再三迎入花廳晤談片刻午後排導往道府各衙禀見次赴紳董處拜會隨牌示九月二十七日行香閱囚二十八日閱城二十九日點卯本月初一日考代書初三日放告○代理丹徒縣劉明府照青於九月二十四日交卸後奉道府札飭仍辦鎭西保甲總局擇於二十七日入局視事 
[槍傷裸馬]  
　　秋高氣爽天氣和煦正西人循例賽馬之期於是各馬夫預先牽馬至跑馬塲游蕩舒其筋骨届期俟主人以之爭奪錦標若輩亦蒙賞賚故充當馬夫者莫不精心喂養以博主人之歡前日各馬夫牽馬游蕩畢咸皆散歸土人某亦蓄一馬倩一小兒看養小兒卽裸騎至通濟門外放青不意混入馬塲爲看塲之人赶出適一人手執洋鎗打靶鎗子適中裸馬小兒驚墜於地當經該土人出塲與放鎗者爲難並云小兒受傷頗重旋經旁人勸解和以番佛數尊馬主尚未允諾復經大衆理說始肯允和然索價頗奢未悉放槍者有力賠賞否 
[主賓歡洽]  
　　前日禮拜法總領事呂班君先期具柬敦請出使俄國大臣王方伯之春督憲委辦教案事宜黃觀察公度赴宴下午七點二刻方伯偕隨員李叔耘太守觀察偕繙譯金陵洋務委員郭君各乘馬車至領事公署由祁繙譯迎入内廳請讞員鄭景溪大令陪座主賓歡洽水陸紛陳直至斗轉星横始各盡興而返 
[畫舫遥臨]  
　　松江府恩太守之夫人昨日乘坐大號官舫由松來滬先泊滬南大碼頭縣署辦差人前往恭迎旋卽開往滬北觀音閣碼頭登岸赴三記碼頭張公館喜筵道賀大約小作勾留卽當返棹也 
[循例冬防]  
　　本縣冬防向例由道憲派二委員恊同縣尊至晚上微服出巡以杜匪類兹爲冬防已屆江海關道黃幼農觀察札委候補從九董二尹候補縣丞唐二尹庚蔭赴縣襄同辦理董唐兩二尹奉檄後於昨日先詣道轅謝委繼至縣署投刺拜會黃大令赴寍未回由家丁持片擋駕 
[二尹騐屍]  
　　縊騐待屍已紀報章兹悉寳山縣沈大令適因公赴省遂由江海關道改委上海縣縣丞呂慶堂二尹往騐二尹奉札之下卽於昨日午後三點鐘時乘輿蒞屍塲地保胡勝祥已預備公案伺候二尹旣入座胡保長跪禀稱小的係本圖地保此處爲洋人所開酒店上月三十日之晚九十點鐘時忽來一人年約二十餘身穿元色布棉襖似是廣東人自縊於樹林中至今並無屍屬來認二尹命仵作如法騐視旋唱報騐得此屍渾身無傷委係自縊二尹飭書吏填明屍格請善堂代爲棺殮發壇標記 
[高昌盛會]  
　　滬南高昌司廟神像昨日由各會首迎賽出巡赴南隅厲壇賑濟幽魂會中儀仗鮮明煊赫觀者亦屬擠擁祭畢仍由城外回廟並未入城 
[看會敗興]  
　　前日賽會行至小南門有住王家弄張姓小孩年甫八齡登城瞭望偶一失足從城垛翻跌墮地頭破骨折登時殞命父母撫屍痛哭含悲棺殮再有行至天燈弄執事馬忽爾狂奔踏傷賣水菓之某甲傷勢頗重又法界護城河浜前導有馬執事所騎之馬生性頑劣乘馬者又不善控馭致將河沿駐足之甲乙二人及老嫗小孩共四人一并擠入河中經人援起已濕透重衣古人有言三塲莫入信哉 
[監門建醮]  
　　下元令節本縣監獄向有超荐瘐斃幽魂之舉昨由署中飭傳僧會司帶同戒僧六名在監門建啓醮壇諷經禮懴至晚施放瑜伽燄口廣施法露並署内土地祠亦由各差役集資公建太平公醮召梨園子弟登臺奏唱以娱神祗終日竹脆絲清歌音嘹喨 
[受辱輕生]  
　　婦人吳李氏前投法公廨控妓女凌金花已嫁陳子香爲妾欠洋二百三十元圖賴不還求請提追鄭大令准詞出票將凌妓拘提到案究追旋經陳央人保出向吳李氏商懇還洋一百廿五元分作五期拔還吳李氏首肯禀稱銷案上月杪頭票屆期向索不還反將吳李氏辱駡驅逐出外氏遭此挫辱暗購阿芙蓉膏背人吞服幸爲鄰居知悉赶卽救治得慶更生現聞仍擬具詞控訴想不免對簿公庭矣 
[誤食毒菓]  
　　江北人某姓賃居虹口楊家灣地方縱令孩童携筐出外拾取廢物日以爲常前日下午孩由某花園取得外國樹菓數枚歸家獻諸父母煮而食之詎意其菓有毒至晚一家六口均僵臥不能言語幸經鄰居所知爲赴同仁醫院請救經曹醫生前往灌以藥水逐漸得甦按此菓西語謂羅别劦華人未有識者某姓未知有毒而誤食亦險矣哉 
[美界捕房瑣事]  
　　本邑人桂咸金昨晨投捕房訴稱住老閘錫金公所後面侯家宅地方有女小字秀全年十四歳日往拉圾馬頭公和繅絲棧做工自上月二十五日清晨一往不回四處偵尋杳無下落恐入匪人之手求請飭探查緝捕頭略問面貌若何據說麻面孝服捕頭准詞諭各包探留心訪查○粤人某甲居有恒路開設猪油作雇用本地人某乙爲夥乙於日前向各肉店收取猪油若干背甲逃遁甲偵綺四出至前 
 
 

Page 4

 
 
日下午遇諸吳淞路當卽扭住正在難解難分之際適包探石金榮巡至一併拿送捕房據情告知捕頭令自投英公廨控訴昨晨八點鐘時有年約十餘齡之女孩行至北蘇州路白大橋附近忽聳身躍入江中欲圖自盡幸經傍人救起送至捕房捕頭向女詢問原委據稱年十四歳住居天潼路三百二十五號屋内有母嚴厲動輙鞭撻不堪其苦不得已祗有一死捕頭憐之令暫行看管俄須女母投案具領捕頭以其凌虐太甚卽飭捕將母女併送英公堂請屠讞員訊斷○寍波人毛阿聘陳晉才合駕駁船一艘裝載鹽斤於昨晨駛至虹口源芳路橋停泊突有流氓數輩以販私爲詞百般訛詐毛陳亦不稍讓舌戰之餘相繼用武適一百另三號三道捕巡至衆始哄散當獲甲乙二流氓解送捕房押候送廨訊究○昨晨八點鐘有垃圾馬車一輛裝載穢物運至斐倫路垃圾碼頭甫停一四輪貨車從中虹橋駛來偶不經心碾傷馬足負痛跳躍竟將行人方阿四撞撲於地跌折門牙二个經某號走街捕將車夫丁生寳及受傷之方阿四併送捕房捕頭令將方送至同仁醫院療治詢知該貨車係下海浦成泰木行之物因見方傷勢無甚大碍故將丁釋出候方傷全再核 
[吉人天相]  
　　昨日本館恊賑所承黃君承恩助賑捐洋銀一百圓求病速愈爲憫洊飢特拯哀鴻之苦卽逢小極何須扃鵲之求天相吉人定卜康强迪吉矣除填奉收照外謹陳謝悃并致祝祠 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[]  
　　美捕房包探衛阿和因糾同夥伴王開富陳阿海王阿六等向收買舊鐵之姚阿二處拆梢洋二十元後由姚據情至老巡捕房代總巡處控告飭令西探甫拿士協同包探張阿五查明情節後將衛探及王姚等一干人解案訊辦等情已登本報昨晨張阿五將衛等解案姚阿二供在虹口開設舊鐵店日前有包探衛阿和糾同夥伴王開富陳阿海王阿六等向小的拆榉洋二十元小的不得已質洋五元湊足付給後因心有不甘故投捕房控告求鑒質之衛阿和供充包探因知姚阿二所開舊鐵店時有收贓情事但係租界以外未免不便故欲商通小的然後再行搬來小的不允伊卽懷恨控告求鑒王開富陳阿海王阿六均供不敢拆梢求恩宥别駕據情商薩副領事以衛阿和及王等拆梢屬實而王亦不應行賄各有不合著一併暫行管押候禮拜三商辦發落○賭棍陳惠堂在虹口一帶擺設賭臺該處大小賭徒莫不聽其指揮且係道憲縣尊訪事之人昨在虹口誘人賭博經四百零二號華捕拘獲送案陳供廣東人開設小烟館爲生不敢犯賭叩求恩典别駕訊得陳係賭首斷難從寛判令笞責五百板交捕房管押一年期滿遞解回籍○包探范進才禀稱竊取西國樂人孟有露家衣服之何財寳葉阿杏洪阿根胡阿狗等由小的帶回查勘餘贓堅不肯認送案請究孟有露投案請追餘贓質之何財寳等同供餘贓實不知情叩求恩典别駕得供判將何財寳葉阿杏洪阿根胡阿狗等四人各押兩個月起案之贓給失主具領○包探秦少卿禀稱周寳生竊取陳阿三家布衣四件由小的拘獲人贓送究陳阿三投案請領失贓質之周寳生認竊不諱惟求恩典别駕訊得周寳生係屬過犯未便從寛判令笞責二百板管押一個月○包探陳阿九禀稱劉正法前曾犯案昨又竊取吳阿忠之元色布長夾襖一件經小的拘獲人贓送究吳阿忠投案領取失贓質之劉止法供無錫人行竊該死求乞施恩别駕得供判將劉正法遞解回無錫○嚴阿華係捕房押犯昨在押所强將尹阿龍扭住鷄姦富經華捕查知送案請判别駕略詰之下判將嚴阿華重笞三百板以儆○包探張阿五拘解曹清卿到案禀稱此人日前在途將伊妹陳桂英毆傷頭頂由我瞥見爲此拘解請判陳桂英供稱曹清卿係屬胞兄因女子自幼過繼於陳姓現在父母均故曹屢將小女子毆打前日又被用銼刀擊傷頭頂血流不止曾到病房醫治約須七天可好求鑒旋有曹母唐氏投案供桂英清卿均是小婦人親生兒女今小婦人令兒子領桂英回家一時不知如何失手擊傷頭頂伏請將桂英領回桂英現有過繼叔父在故不願回家别駕得供判將曹清卿笞責一百陳桂英留候傳到伊過繼叔父到案再核○包探黃四福禀稱王錦榮疉犯案件遞解數次今又潛來滬上爲特送案請辦王錦榮供寗波人不敢犯事叩求恩典别駕得供判令笞責二百板依舊遞解寗波○黃包探又解竊賊陳阿三到案禀稱此人因竊物經大老爺判責五百板甫於前日釋出又在外圖竊人家物件又經小的獲住送究别駕略詰之下判令管押兩月期滿笞責二百板○包探孔阿才禀稱朱阿三陳壽林在墳山路口角爭毆經小的拘獲送究朱阿三供因看會而回行經墳山路被陳壽林扭住兇毆勒寫服辨等情求鑒陳壽林供因朱阿三時來門首探視但家有婦人不便故與爭論求爲明鑒别駕得供以其中尚有别情判令押候覆訊○包探顧阿六禀稱陳大墀竊取洋人住宅中活鷄一百餘隻現知在南市之華阿掌共收三十隻爲特送案請究别駕著押候禮拜六覆訊 
[法界捕房瑣紀]  
　　昨禮拜一鄭大令蒞八仙橋捕房會同謝副捕頭發落因積案尚多請祁繙譯到堂會判命提竊取烟鎗之錢少英照原斷笞責八十板從寛釋出竊取自來水蓋之張文奎照原斷笞責五十板從寛釋出又提積竊李坤榮卽李桂榮先行枷號二個月期滿笞責二百板竊取檀香之王掌桂先行枷號一個月期滿責放竊取玉蓯蓉之施阿順先行枷號半個月發金利源碼頭示衆期滿釋放流氓拆梢之周阿毛照原斷先行枷號兩個月期滿笞責三百板送改過所永遠監禁○積竊張文奎張阿四經大令訊供各枷號三個月昨已滿期命帶案開枷照原斷各笞二百板還押過堂送縣遞籍○跑灘積竊朱春桃陳阿二經大令訊供各枷號二個月昨已滿期命帶案疎枷各笞二百板○北三鋪地甲張海潮在楊樹弄開烟館糾同扛夫張叙發顧全全毆傷探夥經大令訊供各枷號一個月昨已滿期命帶案開枷照原斷各笞一百板還押覔保開釋○積竊張中才屢次犯竊怙終不悛經大令訊供枷號一個月昨已滿期命帶案開枷照原斷笞責三百板還押遞籍○竊犯張福生倪桂生枷號一个月期滿命帶案開枷因患病從寛免責著還押遞籍 
[武林官報]  
　　准補蕭山河莊司巡檢李少尹開鏞本充釐捐局監視庫欵差務現奉藩憲飭赴親任業已銷差於二十八日禀辭赴任所遺釐局一差已委典史居少尉培松接管○二十七日撫轅牌示仰試用按經歴何家泰府經郭人瀚府照磨陳克勤瞿昌桂曹宗逹劉庚年縣丞熊嶽鍾蔣錡主簿方廷夔巡檢張鈞傅朝珍典史王承善袁敬修從九王煦李鴻逵未入蔣本鼇知悉於十月初一日來轅聽候本部院騐看毋違等示又示仰補用通判龔梓榮知縣范傳衣州判陳吉庚陶緒興縣丞劉肇甲主簿郭廷鎔知悉于十月初二日俱帶筆硯來轅當堂開寫履歴毋違特示藩轅牌示富陽敎諭缺委就職敎諭吳炳文署理雲利典史缺委試用巡檢顔鍾哲署理杭巡道陳演生觀察前赴海塘勘工塘工提調李小亭太守隨同前往現已於二十七日日回轅 
[皖省官報]  
　　卸辦羅昌河釐卡調辦太白釐卡候補知縣周德興大令到○候補巡檢三音阿銷總統皖軍文案差由營請咨回省○候補從九陳昌壽辭赴廬州府差遣○署懷遠縣主簿陶錦章少尹卸事回省○代理廣德州錢文驥直刺到○候補直隸州王敞直刺奉臬憲扎委查懷遠縣壽州班管○安慶府同知沈德潤司馬銷假○候補直隸州張恩培直刺禀辭委解餉銀赴京○下艱補用知縣許崇貴大令奉委辦洋務局提調○候選通判覺羅春泰辭赴清江○電報局委員候補知縣彭名保刺史銷假卽日大修電線工程○指分安徽新海防獄用典史周少尉興丙到江西人○懷寗縣典史陳嘉謨少尉知任事指分安徽試用典史　鳳翔到江蘇人○卸署盱眙縣准補宿松縣張樹建明府到○調辦屯溪釐卡候補直隸州吳則藩直刺到卸辦中梅河釐卡回○本任鳳台闞潼司陳玉峯少尹銷案回省○本任頴州府鳳太尊林前進京陛見經上憲札委太平府王汝礪太尊署理期缺九月二十一日鳳太守由京引見回省當詣撫轅及兩司禀安禀見九月二十四日王弇艇方伯懸出牌示鳳太守飭回頴州府本任調署頴州府王太尊汝厲飭回太平府本任○准補靈璧縣固鎭司丁善登少尹○歙縣街口司王少尹乃徵○含山縣典史姚後啓少尉○來安縣典史周少尉紹昌以上四位均飭赴新任 
[申報舘協振所經收順直河南賑捐九月廿一日至九月卅日止第廿二次清單]  
　九月廿一日李梅山求病速愈洋廿元○廿二日順儀甫洋一元祝少雲洋八元○廿三日朱錫臣悔儀罰賑洋二元朱涇全盛來朱念慈湯餅資移助洋四元寓湘陳吳氏洋三元○廿四日源昌合典祈平安洋十七元銅洋五元松源樵子祈合家平安洋二元○廿五日鎭江全泰盛來周愛蓮洋一元勉力子洋十元○廿六日陸姓祈保平安洋二十元○廿七日不書名銅洋三十元○廿八日吳福松求家父手足輕健康强如意洋十元○廿九日富陽全盛來姚雲如洋一伯元以上總共收洋一伯九十八元銅洋三十五元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
