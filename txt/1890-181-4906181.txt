# 1890 - 181 - 4906181

 

Page 1

 
 
[勸振福州水患啓] [  申報館協振所同人拜手]  
　　福州自四月下旬洪水爲災至五月初而更甚民生數萬户流離蕩析無食無衣甚至屍骼漂没水中蔽江而下其幸而獲免者餐風宿露殘喘苟延見諸報章諒邀諸同仁所共鑒矣本舘前募江浙賑捐荷蒙慨解腰纏玉成美事今兹閩省豈可稍存膜視之心所望海内仁人寰中善士源源捐助不吝傾囊一俟集得若干卽當解往閩垣請同仁善堂爲之散放俾榕嶠窮民轉徙于炎天毒日中不致坐以待斃則修德獲報定當操券待之已特肅短箋謹九叩首以待命 
[圖書集成告白] [  本局謹啓]  
　　本局開印圖書集成一書早已告竣屢次登報催人領取迄今尚有百餘部未經來領而本局存儲頗非易易今定於西歴七月底卽華六月十五日爲止逾期每月卽須另加棧租保險等費凡執有書票者務請從速來領特此預白伏希埀鑒 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成彩票售完矣兹又承陸續助下七俠五義卅部每部一元二角隸有五十部每部六角吳都法乘一部石印小耕石齋畫譜廿部疫草六十本每本洋八分未及編入彩物之中是以另行求售諸君有情殷匡救者請臨本舘選購庶幾裘成集腋飢民得早慶來蘇乎 
[論事物各有消長試求其正變公例] [  長蘆運司胡芸楣運憲疑作]  
　　庚寅春以斯題質諸格致書院同課諸君或推衍五行或侈談洋務就其所得固多有可觀者然以斯題之義衡之非近於空談則囿於一曲夫消晨者就事物已成之迹而推論之無事不有無物不然而非有形可執者也此而求具公例則當如幾何之界説題説重覺之發凡算術之公式言近指遠隤然渾然不名一物不演一數而宇宙之間天人之際事物之繁蹟古今之遷變無不括乎其中如是乃可謂之公例也苟毛舉細故雕鏤楮葉將累月窮年不能終其一數何公例之可言乎蓋消長之義周易言之而未嘗暢之至於西學所言非象則數求其寓乎象數之中而又出乎象數之外者則今所譯諸書亦未嘗以究言前無所依後無所傍固宜操觚之窘也今取題中大指略發其凡以代數諸式明之理雖膚淺不敢自匿用待有道之見正焉凡萬物皆起於無由無而之有則爲長由有而之無則爲消先長後消而成一浪長盡則消消盡則長循環無端周流不已積無數小浪而成大浪如是以至無窮易曰無平不陂無往不復又曰剝窮上反卜物不可以終盡故受之以復此消長所以成無窮之浪也試任以何物類觀之宇宙間本無是物也忽焉而有之自始生萌牙以至少壯皆長也長極而衰而死皆消也一長一消是爲小浪父死子繼各爲一浪子又生子孫又生孫自是類初生漸番以至極盛皆長也長極而衰而滅皆消也是爲大浪此類旣滅他類又生盛衰消長遞相推嬗以至無窮此理卽推之天地變遷世運興廢制度之沿革學問之流傳各成浪形亦復如是凡消長之形有三一曰實者爲長虚者爲消如晝夜之類以見日者爲長卽以不見日者爲消一虚一實相爲對待此長則見爲有而消則見爲無者也二曰加者爲長减者爲消如天時寒暑人事盛衰權衡之低昻懸鍾之上下其始由微點以次而加加至本量極高之分則又以次而减一加一减相爲對待全加减相消適盡而等於無則天地間遂無是物矣右减未盡時則尚有形可據　長固實見其有而消亦不得目之爲無者也三曰抵者爲長對者爲消此理爲動重學之源重學八曰凡抵力與對力必等有抵力在一點必另生相等對力於本點以阻之凡抵力正加生動動力與抵力比例恒同此抵力對力相等之理也譬如一天平左右兩盤各置物十兩其衡必平設左加一兩則低昻立見苟於右復加一兩則衡又平與未加之勢無異左加者抵力也右加者對力也然則右之加所以消左之長也一抵一對相爲對待左右力均則止而不動左力大則右退右力大則左退此又以此物之長消彼物之長而與一物自爲加减相似而不同者也凡物之消長無論爲虚實爲加减爲抵對其大小遲速先後緩急變幻萬端不可方物要之統其全浪而觀之皆爲正負相當之式其象必等其數必等試以正比例式明之其式爲内外大小兩圈左爲陽右爲陰内外大小兩圈陰陽交際處上下各有正負上向陽爲正下向陰爲負大圈外左甲爲長右乙爲消小圈外左丙爲長右丁爲消甲之長也其消之數必爲乙丙之長　其消之數必爲丁長大則消亦大髭小則消亦小其象等其數亦等甲與丙乙與丁數雖異而式則同故爲相當之比例任以何數加减乘除其還原之大小次第無不一一相等天道之循環人事之酬答佛氏之因果報應袁了凡輩之功過陰隲説雖百端無外於此夏之日冬之夜其長必等冬之日夏之夜其短必等而春夏晝夜長短之和與秋冬晝夜長短之和其數必等此稿未完 
[本館接奉電音]  
　　昨由京友電傳上諭一道敬謹譯登○五月十九日奉上諭熱河都統謙禧由侍衛襲封輔國將軍同治年間在直山東等省剿匪出力嗣赴陜甘軍營帶兵剿賊克復寗夏等處卓著戰功洊擢察哈爾都統熱河都統宣力有年克稱厥職兹聞溘逝悼惜殊深加恩照都統例賜卹任内一切處分悉予開復應得卹典該衙門察例具奏賞銀一千兩由熱河道庫給發靈柩回旗時沿途地方官妥爲照料准其入城治喪伊孫文瀛看賞給員外郎文灝着賞給主事用示篤念藎臣至意欽此 
[外洋茶汛]  
　　本年漢口裝茶各輪船以婺源爲第一艘開發現已駛至英國卽有人將茶販往他邦是以業此者尚可稍沾利益云 
[榕鄉暑雨]  
　　新委署廷建邵道胡觀察日初於本月十二日親詣督轅禀到并謝委卽日起程履新聞觀察曾署延建邵道此次重臨舊冶竹馬兒童自必歡迎道左也○福建陸路提督孫庚堂軍門于前日到省駐節慶城寺中城中文武各官均往拜謁十分熱閙○驛前橋林　者以舌耕餬口其家門臨小巷背負長河前夕二更時因天氣炎熱在門外乘凉一老漢肩挑糞草私倒河邊已有數次由林門口經過因草屑丢落地上林向前阻止老漢將担放下勢將毆打林大聲呼喊隣人齊出相助老漢始遁去忿忿不已于次日糾約無賴到林家吵擾林赴保甲局伸訴未知局員作何辦理也○福州圜法之壞極矣票每百到大錢鋪僅支大錢九十向小錢鋪只支八十七八文巿上買賣槪用大錢票作 
 
 

Page 2

 
 
九十折算小錢鋪及票條店孳孳爲利向敢攙和新私錢壟斷病民莫此爲甚經福州府廷太尊查出鼓樓前元珍號西門街寳聚號皆攙和圖利大干法紀共拿獲店夥三名訊究以儆效尤聞者莫不稱快○南臺妓院林立有麗人字金菊色藝雙絶名噪一時風流年少以千金買笑者户限幾爲之穿麗人志輒不凡雖淪落風塵猶時作攀鳳乘龍之想奈茫茫天壤知已難逢抑鬱半生遂成痼疾竟於端陽節後夭逝嗟乎紅顔薄命黄土無情經過蘇小之墳誰曾酹酒憑吊眞娘之墓我欲題詩此亦金屋之畸人玉臺之恨事也 
[濬湖續聞]  
　　浙撫崧振帥親臨南湖勘視情形已列前報近接杭友信謂南湖故道淤塞已久甚有起造民房變成村落者今日若欲濬湖築堤以復舊制實非易易如但含糊了事不久必復淤塞徒費工程無補於事是在當道鉅公因地制宜變通盡善庶幾水利興而民沾其澤也 
[鉛錢宜禁]  
　　杭垣各錢鋪攙用沙錢習爲常事每百或十餘文或廿餘文多至三十餘文往往上以礬紅赭石等色似與紅銅無異一傳手而顔色剝落不復能用近有一種以洋鉛鑄成者鑄法仍用泥板每板二百文大小與寛永錢相若其質甚鬆一擲　碎雖茶坊酒肆亦不能用而錢鋪中藉以漁利每洋一元兌此種錢四千餘文每大錢一千必攙二十餘文民受其累已非一日爲民父母者必當設法禁止而洋鉛鑄錢尤當嚴禁也 
[獵虎新法]  
　　寓居厦門之西人喜獵虎現又察知虎性畏火光使鄉人在山探尋虎穴見有虎入卽時報知於夜間持鎗而往令人燃點火把直向虎穴照入虎見火光蹲伏在地以前足遮其頭兩眼緊閉不敢稍動西人乘虎蹲伏時急放連環槍無不立時倒斃初八日德記洋人又獵得小虎一頭權之重一百十數斤因憶西戲士然點火圈使虎跳過悉聽指揮此亦虎性畏火之一証也 
[天津賸語]  
　　津郡九河水勢日消日内海河淺處不逾六尺頻年麥黄水屆無不繼長增高今夏則不然不但水不加增且更鴨頭緑减上西河等處竟有褰裳可涉無須藉一葦以杭者浮家泛宅者流不致憂江湖浪險矣○城西針巿街一帶爲英華薈萃之區五年前凡妙手空空之流每於夏令夜靜更深在屋上絶迹飛行擇肥而噬商借盤川或四五十千或二三十千不遂所求則火其凉棚以挾制嗣經鎭道憲遴派弁兵四出巡查並諭令居人格殺弗論城西鋪户亦更燈守夜儼若冬防前年獲住王瞎雨一名訊認夤夜上屋嚇借錢文遂禀明李傅相就地正法閭閻安謐者兩年於兹現在故態復萌針巿街竹竿巷諸處若輩又肆無忌憚天津鎭吳掄峯軍門派弁巡防並出示勸民防禦不知果能使户無庬吠閭閻皆高枕無憂否也 
[臺疆維誌]  
　　本月初五日劉省三宮保之長公子蘭谷觀察挈同瀛眷乘駕時輪船抵臺隨卽乘輿入節署○去歲黟縣王寳珊二尹奉檄辦彰屬布嶼堡清賦事宜嗣以抱病回郡延醫療治旣愈大憲卽留郡差遣現因宦遊日久睠念家山禀請銷差不日卽當内渡矣○新任艋舺營水陸叅府陳燮堂忝戒以行臺過於狹小遂遷至府前街東向牌樓從此美奐美輪煥然生色矣○吳浩泉明府學問淵博尤精岐黄術前歲隨卽小村中丞來臺劉宮保一見卽大加賞識派在醫局當差是時臺北時疫業興明府爲之醫調無不應手而愈嗣奉擢任總理行營醫藥局事刻經統將林蔭堂方伯禀請留防勷辦營務并就中路設醫局延明府爲之主持大憲以郡城爲繁匯之區醫藥需材未便遽易生手以是不克允從云○清賦保案分别異常尋常兩等勞績察核給獎或子過班或給補缺後升補字樣所有銜翎一槪不准濫列目下各屬在事人員花名清册均已造齊呈由蕃臺轉詳撫轅核奪○周韞甫别駕以諸生援例通守在臺効力歴辦清賦發審等事宜去歲全臺剿匪撫番案内彚列剡章季春奉到飭知以直州留福建補用遂於月前交卸發審局務請咨晉京引見矣○邇來大稻埕火車碼頭一帶興造房屋工匠均上屋從工忽有一磚從上墜下擊中某姓嫗之頭登時暈倒于地經人扶起取藥敷之逾時方能言語亦无妄之災也○邇來内山茶葉銷往厦門者價值頗貴浮梁巨賈喜可知已○本月初八日薄暮時稻江東風甚勁有一上水船滿掛蒲帆駛如箭發甫至觀音山下悞觸暗礁船貨皆隨波而去幸人口爲　户援起不致步伍大夫後塵○銘軍統領竇雨村軍門之長公子小村直剌隨侍在營已有年所日前乘輪内渡赴江南一帶招募壯勇數百人補充本軍之死亡病廢者 
[漢口火災]  
　　漢口來信云本月十一日薄暮時米廠河街後江邊某紙棧陡肇焚如一霎時烟焰冲天霄漢通赤警鑼響處文武官及諸龍局卽魚貫而來招商局之機器水龍船亦駛近火塲會同施救飛珠濺玉正如瀑布之下層岩無如路隘如羊腸水龍難於安放以致吳回氏乘機肆虐烈燄狂飛延燒近隣及對面金爐房等數家始得撲滅亨達利鐘表店近在比隣雖受虚驚幸未波及云 
[悼嘆同聲]  
　　曾襲侯孤忠亮節中外同欽天不假年騎箕竟去本館屢經珥筆以誌哀思兹復將當代鉕公所贈挽聨擇尤摘錄以供衆覽慶郡王聨云共事幾何年運籌未蕆全功身到泉臺難瞑目積勞非一日持節永垂偉績耗傅海國並傷情合肥相國聨云執别一旬何意遂成千載隔抗棱四裔此才方識九州難許星叔尚書聨云語通象譯名重雞林忠信涉波濤不數鑿空開絶域經武樓船儲才泉府艱難宏幹濟何堪盡瘁甫中年黄潄蘭大銀臺聨云有此佳使臣萬國方知天節貴眞堪續名父一官惜以地卿終廖仲山侍郎聨云自使星照耀隻手廻瀾此槃槃柱石名臣方將八表彌綸上佐中興承相業顧環海蒼茫憂心畫策乃日日簿書叅會何意一旬暌隔遽聞天語悼忠魂徐壽蘅侍郎聨云珪組嗣前勛壯蹟縱横七萬里楹書傳後葉奇文恢拓九千言孫燮臣侍郎聨云開尊永夕折柬連朝小别纔經十日身歴九州胸含千古大才更有幾人李小荃制軍聨云師門相業常在九州惟公西使歸槎獨恢張海外功名從此通侯尊博望京國朋交又弱一個自我南行持節正縈遶日邊　夢忍聽哀些賦長沙邵筱村中丞聨云仗節復邊城令殊俗懷益敬吾使騎箕歸上界爲天下痛兼哭　私許仙屏河帥聨云門館記師恩拜北平於馬前何堪哭其父子兄弟海隅張國體召長沙而鵬入能無惜此博達忠勤錢子密宗丞聨云結契託師門廿載重傾知已涙宣威周海澨九原未了藎臣心陳六舟京兆聨云我稽故實奉三朝元老爲閣師民到於今輿誦長懷先太保君抱奇才以四姓小侯使絶域憂猶未弭羌情又失後將軍黄子壽方伯聨云海外有功朝端有望名父之子命世之英楊誠之觀察聨云爲張博望易爲富鄭公難力折强隣拓地遠逾分水嶺通方言以文治舟師以武時當多事間天何奪濟川材張樵野京卿聨云張旜已拓威稜卽令仰屋籌邊擘畫總關天下計辟榖竟成惡讖此後質疑問難嘔心誰是過來人 
[邗上官塲紀事]  
　　十一日王鹺尉炳烈委赴通泰查探水勢十二日鹽捕營曾都戎赴高郵公幹申鹺尉汝齡起服回淮十三日軍廳鄧司馬辭回高郵吳鹺尹之炘銷總局聽差 
[江西官報]  
　　從九李雋才接查章江門通判姚慶恩知縣趙鋭委解九江關餉進京縣丞李師端委往南康辦保甲布經連級俸滿保薦通判賀運隆騐收府義倉工程署廬陵縣丞余邦光卸事回省 
[豸節雙輝]  
　　新任江蘇臬憲張笏臣廉訪莅滬後擇於昨日乘招商局海定輪船北上聞廉訪清廉自矢謝絶供張卽出轅拜客時車轎亦捐資自備清風諒節高不可攀已新任浙江臬憲龔仰蘧廉訪同船北上入覲龍光當啓行時本邑文武各官咸詣碼頭恭送 
 
 

Page 3

 
 
[尚未起程]  
　　昨報列裴浩亭直剌定於前日起程云云兹悉直剌雖已赴各衙門辭行而爲公務所絆行旌尚未遄發云 
[禁止淫詞小説示]  
　　會審分府蔡抄奉頭品頂戴江南蘇州等處承宣布政使司布政使黄爲嚴禁書坊出售淫詞小説事查例載刻印淫詞小説者係官革職軍民杖一百流三千里巿賣者杖一百徒三年買看者杖一百定例森嚴理宜恪守又查江蘇省例曾經前撫憲丁出示嚴禁並將應禁書目一一指出通飭各屬一體遵行在案奈日久弊生復蹈覆轍而各書肆瞻敢視誥誡爲具文目官司爲傳舍公然販賣煽燄揚波貪利昧義殊屬有關風化本應查拿卽行懲治但不可不教而誅兹特剴切明示俾知警悟我朝定鼎以來列祖神宗德隆天地道邁古今凡所以導民之善防民之過者法無不備意無不周頒聖諭廣訓十六條令學官朔望講誦并飭各州縣立講約所不時講解申以孝弟之義示以中正之規無非欲民不入邪僻不陷慆淫勉爲馴良無干法令至各州縣有孝子悌弟烈婦貞嫠均令地方大吏彚題旌表皆所以誘掖斯民歸於至善也數百年沐浴聖教漸摩仁義宜乎於變時雍善良成俗且蘇省爲文物之邦其轉移變化之機當較他省爲尤易乃子弟率多浮蕩里風日就囂陵探原其故必有隠斵其天良濳移其耳目者廉恥之防日潰節義之槪無聞是皆由於淫詞小説有以深害之也從前説部之興大半文人狡獪之作或尚有懲創之意寓乎其中然豔冶之詞荒唐之語已覺造孽匪淺後之摹仿者愈趨愈卑其鄙俚狎褻　悖紪繆之談尤足悦俗子庸夫之目而巿坊不肖之徒反以此爲奇貨日事剞劂廣布流傳不知此等謬種一日不絶人心風俗卽日壞一日而莫可救藥孔子以鄭聲爲可惡孟子以邪説爲宜息而淫詞小説較古昔聖賢所深惡而痛疾者其貽患爲尤烈安得不亟思挽救合行曉示爾書賈人等自示之後勒限一箇月已鋟者急削其板已印者急燬其書寛旣往之愆示將來之罰倘敢陽奉陰違營私罔上一經發覺勢必名列爰書身投異域剝膚抱痛後悔難追本司言出法隨毋稍延玩特示 
[旅魂飄泊]  
　　寳清輪船遭難屍身除撈獲五十餘具業由保安善堂招認外尚有三十餘具大半有衣服可辨由堂代殮待人認領又聞劉河附近沿海七華地方撈得屍身二十具有赤身者亦有穿衣褲者當時就近埋葬現擬設法載以來滬又聞法租界名利棧中寓客是日搭寳清船往漢口蕪湖等處者計有三人一周姓係貴州進士四川卽用知縣於四月初九日同譚姓客乘新盛輪船來滬周住該棧譚往蘇州周旋於初十日乘寳清船往漢口尚有靳袁二客亦乘新盛船來滬下榻名利棧同日乘寳清船往撫湖迄今音信杳然存亡未卜故鄉眷屬盼望歸期方且夕卜燈花晨占鵲語孰知天涯游子無路還鄉耶亦可傷已 
[説謊受罰]  
　　前有楊春馬房某馬夫乘馬撞傷東洋車夫由捕房送至仁濟醫院醫傷應需飯食錢八百二十文理合由楊照付醫院中人據情知照捕房傳楊諭繳則稱已繳到醫院捕頭將情告知黄醫生黄言並未收到爲再傳楊詰問又稱如言未繳不妨再繳八百二十文醫院中以飯錢事小説謊事大不得不予薄懲捕房遂於昨日將楊解送英公堂請罰以儆蔡太守謂醫院爲人治病本屬善舉不應未付飯錢謊稱已付隨判楊照二十倍科罰計罰錢十六千四百文楊卽繳洋十六元二角麥捕頭請仍撥充該醫院經費太守允之 
[相騐吞烟]  
　　前有晉成庄經事蕭子餘在上海縣控絲客邱生慶積欠往來銀兩當經前縣裴直剌訊供收所除交銀外尚欠銀二千餘兩於去冬交保清理在案嗣因邱延不理楚由原告投縣求追前日邱生慶之母邱徐氏忽于晚間先服洋烟至晋成庄呆坐不去庄夥等見該氏顔色有異施救不及延至晚間十一點鐘斃命經蕭子餘偕十六鋪地甲投縣報騐昨日午堂陸大令訊取口供於午後一點鐘時帶同刑仵書役人等至敦仁里相騐據地甲曹錦禀稱昨日夜半時晉成庄夥告知小的稱有邱生慶之母吞烟斃命小的往查無悞報案請騐大令命仵作官媒如法檢騐旋卽喝報委係吞服洋烟身死並無别故大令親視無悞旋據蕭子餘訴稱邱生慶避匿不出現由我庄備有棺木以便收殮大令卽着棺殮發封一面飭差着保將邱生慶交案候示旋卽命駕回署時已三下鐘矣 
[縣案彚錄]  
　　前報登陳永郎偷竊滬南張祥和磨坊之牛被縣捕拿獲押候解訊一節前日晚堂由陸大令提訊失主張如村投案稱在小南門外開設磨坊前晚被陳永郎竊牛一頭後由捕役知照爲此投案求領陳永郎供崇明人來申貿易初次犯竊大令判笞陳二百板押候備文遞解回籍牛給失主領去該捕緝捕勤能着原告給洋四元以酬其勞○吳趙氏控姚鵬舉將女寳珠拐賣一案前日由法公堂將原被一千人送至上海縣署晚堂經陸大令提訊據吳趙氏供次女寳珠現年八歲寄養朱周氏花烟館内不料被姚拐去控經法公堂着不知悉吳金寳供吳案求請給領朱周氏李玉寳同供寳珠實被姚拐去我我並無得洋價賣情事王馬氏供在朱周氏處爲傭寳珠被拐之事我不知悉吳金寳供吳趙氏係我之母我妹寳珠實被姚拐往福州配與施姓爲養媳餘供與母同並據陳光彬帶領女孩寳珠投案候示姚鵬舉卽姚高生供在鏡清兵船當差寳珠係向朱周氏花烟館内妓女李玉寳處出洋三十元買來立有筆據當由我帶至福州業經許字與人並非誘拐大令以兩造各執一詞飭將姚高生收所吳趙氏等分别交官媒看管陳光彬斥退聽候覆訊核辦 
[英界公堂瑣案]  
　　水巡捕稱怡和洋行輪船在船塢修理有王忠得到船行竊白鉛當獲人贓送案怡和行西人稱檢查之下共失白鉛三十一塊現獲王忠得起到二塊冋少二十九塊母塊值洋四元王供鹽城縣人向做小工祗竊二塊卽被捉獲以前並未行竊蔡太守判王管押一月贓先給領飭包探再查餘贓○一百三十六號華捕稱有一干人在四川路打架尚有曹明山受傷現送醫院醫治不能投質先將張揚坤等送案曹永坤稱張揚坤起釁將曹明山打傷張揚坤供細故口角不敢行兇倪興義吳阿虎陸阿林丁卿大應康囡等同供彼此相識爲之解勸史福郎供此事與我不干蔡太守謂旣已聲明釁由張揚坤起判將張揚坤管押七日俟曹明山投質再行核辦倪興義等各押一天先行開釋史福郎交保○寗波人傅阿四稱與姚阿弟同事因吃餘口角致被用碗擲傷左額由捕拘姚將我送到醫院據醫生言閲十四天始可全愈姚供蘇州人口角誤碰蔡太守飭將姚管押十四天俟傅傷愈再行察斷○包探江阿三稱公和祥碼頭失竊舊鐵板五塊先由三百十八號華捕拿獲王阿順詰得由孩子陸金標等通同行竊賣與周阿三之舊貨店吊到原贓送案有孩子前曾犯竊送案後交父母領回管束今又犯竊捕頭着傳伊父母來案今尚未到王阿順供寗波人年十六歲父母已殁向住百老匯路客寓中陸金標供紹興人年十四歲家有父母住百老匯路父親陸文生撑船爲業俞阿大供寗波人年十六歲家中止有母親住華記路以後不敢犯竊富金桂供寍波人年十五歲家有父母住百老匯路父親富昇順做廚子不敢再竊周阿二供無錫人開舊貨店在虹口收買舊鐵學徒不知規矩悞將竊贓收下西人惠鐵稱近來時有孩子行竊父母皆不知管束務求查究蔡太守飭將王阿順等押候傳其父母到案再行核辦收贓之周阿二罰洋十元撥充西醫院經費贓交失主領去○包探何瑞福稱緝獲竊賊胡耀德供認曾竊俞桂山之銀鐲等件起贓送案俞桂山稱兩月前在路被賊摸去銀鐲一副銀約指四隻押髮簪等四枝已由包探查獲人贓請爲給領胡供長洲縣人以後不敢再犯蔡太守判發捕房管押三月贓交俞領○包探何瑞福稱謝阿二於前年因訛詐奪表管押四月期滿遞籍今又來滬爲引拘案謝供長洲縣人不敢犯事蔡太守以謝犯事遞籍豈容再來判笞一百板仍候遞解回籍○二百八十二號華捕稱蘇州河畔新建花園尚未完工每夜有廣東人數十納凉閒睡昨夜前往驅逐高阿三將我毆打我用力拉住後有許多人奔來齊聲喊打幸有西 
 
 

Page 4

 
 
人到來帮助伊等仍不稍退又有一西人聞聲赶來始將高阿三帶至捕房西人有信到捕房爲証高供廣東人年二十六歲因乘凉起見蔡太守判高枷號一月發犯事地方示衆期滿笞責一百板○王朱氏稱坐東洋車經過雲兩路突被侯娘子搶我牙柄摺扇呼喊追獲扇已無着王阿紀稱當時見王朱氏喊捉搶扇之人侯娘子供寗波人向爲廚司並無搶扇之事蔡太守以指控無憑飭侯娘子交保一面飭捕房查明實情再核○一百零八號華捕稱陳阿四深夜在福建路挖門圖竊拿獲送案陳供昭文縣人蔡太守判笞責一百板遞籍○陳才秀稱在泥城外錦名洋行住宅支更前夜紀寳生混進圖竊幸卽知覺拿獲交捕紀供蘇州人捕頭禀紀屢次犯竊蔡太守判發捕房管押三月以儆 
[法廨停訊]  
　　昨日禮拜六法公廨讞員葛蕃甫同轉因别有要公飭知捕房暫行停訊 
[法界捕房紀事]  
　　甲乙丙三人相約至新北門外薈芳樓啜茗因索會欵口角不休相持至數時絶無有爲之解勸以致盛氣難下各揮老拳巡街捕聞聲一併帶至捕房管押昨晨備捕頭問明原委着交人保出下期解送公堂○竊賊某甲身穿僧衣居然似釋子模樣昨日竊得短衫一件鞋子一雙途中形狀慌張經捕拘獲盤詰之卜言語含糊當卽帶至捕房押待訊究此眞謂之賊秃 
[來信照登]  
　　列位學長先生史席昨奉手緘過蒙推許心爲缺然弟謬領貴邑其履任之初也鹽務起釁稍存愛護居民之心轉觸上峯之怒自是不善調治以至如此繼而蛟水陡發霪雨成災饑民告急目擊心傷所幸各紳天良發見籌賑勸捐不遺餘力查户册造協力同心災黎尚稱安謐所有辦理情形計早入洞鑒然而種種苦衷有非筆墨所能述者亦不求人知也弟楚湘下士迂拙性成凡事厚自責而薄責於人勞怨任之公事私事無不可對人言者至如外而沽譽巿恩内而喪廉無恥之事我輩更不敢爲也此地書役把持需索之弊早已風聞視事以來極力懲辦能否有效不能臆斷但此地公事較殊各處兹有逆耳之言爲先生陳之如遇有整頓地方懲治地棍等事張送李保李送張保或稍拂言則一種挾富挾貴氣象凌人偪人殊可笑也先生生長於斯其以鄙言爲虚耶實耶弟得失聽之毁譽聽之有損於聲名者亦聽之惟有玷於身心者則戒之也昨來示單開一件立卽遣親信家丁查悉一切已如命照辦矣勿念手覆順叩箸安愚弟名另肅頓 
右信並不署名亦不知何處所寄本館披閲之下不勝驚詫查本館創設至今所延各友皆束修自好但司紀載之職斷不干涉地方公事地方官倘非戚友亦從未通尺一之書不料竟有無賴匪徒揑名生事書中言單開一件不知究係何事所望明查暗訪俾得水落石出庶本館不致蒙非分之嫌尤有請者此後如有以本館出名向各處官民招摇撞騙者請一槪斥絶弗再被其所欺是爲感感本舘附志 
[書欵助賑]  
　　莫釐山人以洋兩元交本館協振　所略云周子美孝廉以周氏發蒙三字箴囑爲售資助賑勉措洋兩元購百部分送以求舍妹病愈並爲孝廉種福田是書便於童蒙凡欲展讀者至三馬路申昌携取可也 
[浙省撫轅抄]  
　　五月初三日候選道錢葆延由嘉善籍來省禀到進見○初五日候補縣吳鴻賓禀知藩司委署海鹽縣缺禀安叩謝並銷督審局提調差○初六日同知季緰全禀知運司飭知奉部核准其起復前署秀水縣代理嘉興縣周雲章交缷回省禀到候補縣馮兆松禀知臬司委調正審差禀見叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
