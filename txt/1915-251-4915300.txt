# 1915 - 251 - 4915300

 

Page 1

 
 
   
 
 

Page 2

 
 
時評 
[良心之試金石（冷）]  
　　此次籌安會之說起而中國各方面之人其 胸中有良心與否無不表現 
　　若者爲良心喪盡也若者爲良心未泯也若者良心之存在有若干程度也若者以積極表示其良心者也若者以消極表示其良心者也若者以不表示表示其有良心者也若者以不表示表示其無良心者也人之地位不同性習不同因而其外見者亦不同 
嗚呼由今以觀謂中國人全無良心不確也謂中國人有良心者不多不確也唯是僅得以良心表白於世者於事寗有濟耶 
[命令]  
　　九月十三日大總統策令内務部呈請任命許星璧爲參事應照准此令 
　　補錄九月六日大總統策令劉祖武給予三等文虎章此令　　又令劉存智給予四等文虎章此令 
　　又令王良臣授爲陸軍少將此令 
　　又令據護理安徽巡按使徐鼎康呈稱政務廳長徐壽兹因病懇請辭職徐壽兹准免本職此令 
　　又令據耀武上將軍督理廣西軍務陸榮廷電呈請將正任廣西督辦邊防對汛事宜林紹斐免去本職林紹斐准免本職此令　　又令據耀武上將軍督理廣西軍務陸榮廷電請任命譚浩明兼督辦廣西邊防對汛事宜應照准此令 
　　又令陸軍部呈請將河南獲匪出力之寇英傑爲陸軍步兵上校應照准此令 
　　補錄九月六日大總統申令據司法部呈據前參議院議員公爵鄂多台等禀稱前蒙藏事務局顧問沈鈞因與存瑞爭案判處徒刑六年褫奪公權十年存瑞一名已蒙特赦沈鈞於共和之初勸導北京各廟曁五台山各喇嘛輸誠傾嚮不無微勞與存瑞情事相同懇准特赦等語本大總統依約法第二十八條特赦沈鈞免其執行以昭激勸交蒙藏院查照此令 
　　又令内務部呈准文官高等懲戒委員會議决四川巡按使呈劾知事李成章貪劣溺職請付懲戒一案依照知事懲戒條例應受降職處分等語四川會理縣知事李成章著照所議即行降職以示懲儆此令 
　　又令内務司法兩部呈准文官高等懲戒委員會議决甘肅等省巡按使先後呈劾疎脫監犯知事廖元佶等交付懲戒一案依照知事懲戒條例均應受降等處分等語甘肅正寗縣知事廖元佶福建惠安縣知事張必明均著照所議即行降等以示懲儆此令 
專電 
[北京電]  
　　代立法院審查修正著作權案翌午審查國體請願問題 
[北京電]  
周學熙雖銷假尚未視事 
[北京電]  
　　張錫鑾二十赴鄂 
[北京電]  
　　陳籙赴庫原定由蒙古驛站現因外蒙台路不通改由西伯利亞鐵路繞道其衛隊則由商道走先擬派五十名提前到庫俾陳籙到後得以藉表觀瞻現因滂江北有漢蒙土匪盤踞張庫要隘搶掠少數軍隊不能行走現決定三百五十名衛隊同時出發如是一切預備多費時日而路上行動亦較遲緩恐至今年年底始能到庫故陳籙决意先行不待衛隊之到庫後再由京起程矣 
[北京電]  
　　此次總統生誕照例在天安門看操已飭七師預備一切聞總司令即係張敬堯 
[北京電]  
　　賀日皇加冕聞以駐使兼充 
[北京電]  
　　日皇此次加冕例有觀兵式各國派武員參觀中國已派岳少將開先秦上校國鏞王上校永泉不日出發首途 
譯電 
[北京電]  
　　楊度請内務總長以太和殿假與籌安會於本月内開國民會議按袁總統會於民國元年在該殿行大總統就任禮（十四日） 
戰電 
　　其一（英人路透電） 
[倫敦電]  
　　軍械大臣喬治宣言曰如協約國及時竭其全力則戰局中雖有不幸之事猶有最後勝利之望俄國於數月之内難期恢復其活動之助力而法國今已盡其力之所能至不能復有加增試問英國已凖備謀補他國之不逮乎戰局之命運繫於英國此後三個月内之作爲吾人刻方招募吾人所需之兵士以供來年據守戰地之用乎吾人如因不可違背平時所適用之章程而不得充分工匠以實工廠如種種規則限制必要軍器之出額者仍保存不廢如至必須召集國人以保衛國家尊榮與其存在時而國人猶躊躇不决則希望絶矣但如吾人爲國家而犧牲吾人所有所愛者如吾人在種種方面出其百折不撓之决心盡其迅速將事之毅力以凖備一切於是勝利可保矣（十三日） 
[巴黎電]  
　　今日下午公報謂法國砲隊及來福鎗均較德軍優勝自亞拉向南至香巴業及亞貢陣線法軍砲隊仍頗活動勞蘭法國排砲轟毁德軍戰壕數道及防禦工程數處德步兵在沙歇北面進攻殊易敗之勞蘭敵軍分三處進攻直至法軍障碍物前但爲法軍砲火擊敗（十三日） 
[巴黎電]  
　　公報謂俄軍砲隊軍火大足致令德軍甚爲失望德國訪員極言俄軍抵禦之猛烈德軍援師爲大雨所阻不能驰抵戰地 
　　（十三日） 
[倫敦電]  
　　公報局宣稱昨夜敵飛船復臨海濱擲下炸彈數枚但未死傷一人僅落電線數條碎玻璃數面（十三日） 
[雅典電]  
　　君士坦丁消息謂今日内閣會議時回敎主敎極力反對滅盡土國境内基督敎徒之舉動（十三日） 
[倫敦電]  
　　海軍部宣稱今日午後敵飛機一架飛至干特海濱擲落炸彈毁一屋傷四人旋爲海軍飛機二架所逐退（十三日） 
[倫敦電]  
　　海軍部宣稱政府已簡斯考特爵士爲倫敦抵制飛船之砲隊司令（十三日） 
[華盛頓電]  
　　德國大使因見美德邦交有决裂之虞殊爲驚駭現正竭力希圖解去國際之糾紛衆料明日將發生最嚴厲之事變其主因則爲德使有美德開戰之恫嚇言論也大約德使必不承認其曾作此言但官場皆知德使之爲此言不過欲威嚇國務院使其不敢斷絶外交關係耳德使署陸軍隨員巴本大尉因有與登姆巴氏同一行動之故將調往他處或自辭回國永不復回（十三日） 
[倫敦電]  
　　泰晤士報蘇菲亞訪員電稱布土兩國所擬愛德里洛波爾鐵路之約雖已討論究完畢迄未簽定此約不涉及政治上之義務 
　　（十三日） 
[宇米丹電]  
　　荷蘭商船譬摩拉號見英國商船一艘懸掛比國䀼濟會旗號者爲德潛艇擊沉船中人已爲漁船救起若此事果確則美國更將憤怒因德國曾允不轟擊此種慈善船隻以重人道故也（十三日） 
[華盛頓電]  
　　衆望威爾遜總統不久將明白表示其對於美德最近各事之態度威爾遜左右之人意見不一激烈者謂德國於阿剌伯號沉失一案措詞閃爍毫無誠意美國應即斷絶邦交而和平者雖接非官場消息知德國於星期六日照會駐德美使聲明潛艇擊沉哇杜拉號之合理未免爲之驚愕然猶希望以外交磋商使德國依據國際公法及人道而行事國人之意以爲時局日趨於危急紐約驛報謂美國如靜待德國關於希斯泊里安號之自辯殊屬無益今日正美國堅决行動之時云云（十三日） 
[紐約電]  
　　英法財政團星期日應美國銀行家之宴請英國里定爵士至摩根君别墅警察妥爲防維財政團受美國殊異之保護　　（十三日） 
[馬賽電]  
　　安南機匠五百七十四人已抵馬賽入兵工廠工作（十三日） 
　　其二（德人德文報專電） 
[柏林電（由倫敦轉）]  
　　九月十二日德軍大本營公報云香巴業與亞貢之德軍砲隊甚爲活動德軍埋炸地雷數枚頗獲效果法軍戰壕大受損傷（西境戰况） 
　　杜拉河與米里區河問之戰事其勢更烈德軍俘敵一千八百人獲機關槍五枝桀齊哇里與尼們河問終日惡戰今晨俄軍停止抵禦德軍現正追擊之塞爾夫乾加河俄軍陣線已有數處被破德軍共俘軍官十七員兵一千九百四十六人獲機關槍七枝（興登堡軍團戰况）里哇波爾特親王之軍現與興登堡軍團右翼聯合作戰塞爾伐南俄軍陣地已爲德軍占據德軍已於柯查里附近渡過塞爾夫乾加河卡土斯區加至比里薩兩方面及自斯洛尼姆通莫斯科鐵路之敵軍已被擊退被俘二千七百五十九人失　關槍十一枝（里 
 
 
 

Page 3

 
 
哇波爾特親王軍團戰况）麥剛森上將之軍在通平斯克之鐵路兩面進攻乘夜襲擊據有敵軍前鋒陣地（麥剛森軍團戰况）德奥軍已擊退續攻之俄軍加以重創（東南境戰况） 
[柏林電（由塞維爾轉）]  
　　俄國海上飛機數架今晨攻擊温杜港外德國小巡艦一艘計擲炸彈八枚皆未中的且爲德軍擊落飛機一架已解至温杜駕機之俄軍官二員皆就擒 
　　（十三日） 
東方通信社電（日本人組織） 
[東京電]  
　　防務會議關於擴張海軍問題已經海軍方面讓步悉照大藏省查定案辦理故大正五年度僅建造戰鬭艦一艘巡洋艦二艘驅逐艦若干艘（十四日） 
[東京電]  
　　昨日防務會議之决定海軍補充費爲四千六百萬元（十四日） 
[東京電]  
　　據當局者言間島協約問題係以參照中日新協約究研權利之銷滅者與發生者公平決定爲方針近日已於北京開始交涉矣（十四日） 
[北京電]  
　　日本今秋舉行大演習袁總統特派侍衛官陸軍少將岳開先氏參謀部航空學校校長陸軍上校秦國鏞氏陸軍部軍醫科上校王永泉氏等赴日參觀（十四日） 
[東京電]  
　　俄國近向日本續續定製軍器因起希望民營軍器之運動陸軍當局對於此事之意向以外國訂造軍器雖歐洲戰後仍須供給故擬於民間自力永續的經營之範圍内予以相當之便宜並許製造無烟火藥鑄造砲彈皮革之類及他容易製造之物平時供給外國戰時則供本國海陸軍用（十四日） 
要聞一 
[戈爾資論述土軍内容]  
　　大陸報載七月二十六日君士坦丁美國訪員胡德氏之函曰英法集其勢力偉大前所未有之艦隊以期摧殘達達納爾海峽之防務迄今未能如願以償英法雖有軍艦揚威於海而雖有陸軍作戰於海岸然欲破海峽而直趨土京則前途茫茫今日尚無此希望突厥人民旣抱兵精器良實佔優勢之自信心且有全國聯合共抒國難之新魄力突厥帝國之刷新其在此合羣之魄力乎以上數語乃德國戈爾資上將今日爲余言者戈氏在巴爾幹戰事未作之前已訓練土軍多年有土國新軍始祖之稱故知土軍内容獨詳十二月一日後戈氏就土皇陸軍參贊職以來在戰局中尤多經驗余以巴爾幹兩次戰爭土軍士氣不揚兩戰兩敗今忽發揚蹈厲聲威大振相隔不多時前後逈異若是其故安在特舉所疑以質戈氏戈曰達達納爾海峽防務中除十國新陸軍勇氣外尚有他種有力量之要素惜世人未能知之耳吾不審世人亦知直至今日英法艦隊迄無一艦駛過海峽第一道水雷防線否乎峽中水雷潛艇佈置周密卽使敵艦闖入第一道防線在亦不能長驅直入土軍兩敗於巴爾幹世人遂輕視土軍今忽掃除前恥其抵抗力之强大爲從前所罕見究其所以致此者厥有二因即國民團結力舉救國思想是也今日之土軍乃前所未有第一次發見之眞正土軍亦卽前所未有第一次發見爲祖國爭生存之土軍土人心目中視君士坦丁爲突厥帝國尊榮與生存之所繫安肯容英法據有之此卽英法所以不能逞志於此之理由或謂吾爲始創土國新陸軍之人此乃大誤土國自巴爾幹失敗後始組織今日震驚全世界之土軍且由土人自組織之非吾力也禍爲福之基有巴爾幹之挫敗始有今日之實力今土軍之發奮救國謂爲巴爾幹敗戰之所賜亦可當巴爾幹戰事未了之前土國常屯集國内精兵於馬其頓及阿爾巴尼亞兩處以防布塞希臘阿爾巴尼亞諸民族乘隙起事今土國已無内亂之虞得集其全國兵力以防維君士坦丁此爲土國有史以來前未所覩之事從前土軍有一大弱點軍中民族複雜無團結愛國之精神自巴爾幹兩役後此弊遂除今日戰於前敵者皆同一志趣同一精神同一種族同一宗族彼此有固結不可分析之關係故昔日突厥勇悍善戰之風逐復見於今日巴爾幹第二次戰局結束不數年卽有此次戰事土國於此短少和平時間内不及多所作爲惟粗定組織陸軍之基礎而已今功效已大著矣試舉證以明之土國自造軍火不仰賴他國之接濟今土軍所用以拒敵者皆土國所自造者土國軍火之出數雖不爲多取攻勢固不足然取守勢則有餘土國新陸軍之實力亦爲世人所未深知土兵之訓練純熟戎裝完備者不下一百二十五萬人此外尚有預備兵在非謂土國兵力即止於一百二十五萬人也比較言之土兵之隹不亞於黄法兵英法兵士生活文明致有種種嗜好習慣一旦身入戰場處境逈異殊多不便若土兵則無此種嗜好習慣故以戰壕生活而言土兵轉較英法兵爲優土國自巴爾幹第二次戰事後卽有刷新之象今在此戰局中之得勝利將來即不爲更偉大之國然必能保全今日所有之地位也云云 
[庫爾蘭之戰訊]  
　　華德日報日本年四月間德軍突然攻入庫爾蘭畢洛夫（德將）將軍率領騎兵直搗米陶亦旋得勝利當時本報旣謂德軍此舉當屬興登堡元帥進攻聖彼得堡之初步而極關重要惟自加里西亞大戰以後注視此方戰地者大半移其目光於加里西亞但在波蘭之軍務一完結則庫爾蘭之前驅即又有頭等之重要關係焉 
　　德軍進攻伊始先求立足於庫爾蘭境然後可由是隨需派遣前驅迨入境之後德軍司令官即選定里堡一區並派前哨進略至文島當是時也俄國報界皆謂德軍此舉不過佯攻探訊以減重視加里西亞之眼光而德軍參謀部旋有保守此地之命令嗣後德國報界雖無其地戰况之報告而本報得有德軍在庫爾蘭大興土木治造要塞之情形書可供讀者參證德軍統率處無論如何必保守所得之地此書係俄國露斯扣野斯洛夫報依據一雷屯族人之言所作其人曾從事於要塞之建築嗣乘隙逃入俄國遂將德軍在庫爾蘭之情形一律報告俄報故其中情形頗爲詳備而德人眼光之遠大治事之勤能亦大可於此數行書中見之 
　　露斯扣野斯洛夫報曰德人無論至何處苟得佔領外國之領土則不問大小必立即建築要塞使易得之土變爲難失之地如里堡一地德人佔據後即大興土木未及三越月已變爲沿海之泊里兹米斯爾（按里堡在俄人手中時濱海方面有要隘砲台陸路方面則無所有且向不視爲要塞緣其意防海已足勿庸防陸也）惟此泊里兹米斯爾不用奥人而由德人防守將來吾俄縱能克復其地亦必須有至大之犧牲至於德人雖謹愼隱匿其建築要塞之工事而人亦盡知不僅里堡築有要防之溝壘惟德人仍用種種手叚隱匿其事以期外人無由得悉其新要塞中之秘密凡被拘去從事要塞工作之雷屯族人常由庫爾蘭之此方派至彼方使其不能詳報俄人而其中亦實多有吾人無從得悉之秘密但所秘密者乃在德人於庫爾蘭全境建築要防之事非惟隱匿一二處之要端也 
　　當叩以何由採取一切詎知該曾觀察工作之人默然不答而愕然聳肩旋戰戰兢兢而言曰言之殊可懼也德人在庫爾蘭大有移山倒海之勢至若匍匐而來之鐵砲台則更不勝計而凡凸凹不平之地勢以及渡口高阜十字路等尤無不一律剷平焉 
　　庫爾蘭在俄人手中時本多有通衢而不敷德人之需現在庫爾蘭之道路有先前兩三倍之多且有加多至五倍之處德人入境後先恢復俄人所拆毁之路與橋梁嗣設新路築新橋梁兼建造鐵路有狹軌者而亦有寛軌者雷屯族人見其敷設迅速驚以爲奇而鄉間農夫則有言曰德人爲幻術家歟抑或道化師歟豈彼囊中隨時帶有軌道乎不然何以德人一到而所需即皆備也 
雜評一 
[間島與新約（無名）]  
　　中日新約定而日人又有間島之交涉日人謂以公平决定爲方針嗚呼不知來觀諸往新約旣如是矣我外交之於間島更在肩背一指之例矣安在其能不公平耶嗚呼 
 
 
 

Page 4

 
 
   
 
 

Page 5

 
 
   
 
 

Page 6

 
 
　要聞二 
[國體問題之京塵各面觀]  
　　最近趨勢之歸結肅政廳呈請取消籌安會以安人心其結果已誌昨報兹聞當時肅政廳呈上之後總統方知近日外間情形當即决定令籌安會縮小範圍專就學理研究交政事堂即本此意妥擬辦法結果所謂縮小範圍云者即昨報所載政事堂交片内務部對於該會以後言論行事爲之酌定範圍明示限制是也又聞此項交片内務部確於前日午後奉到其交片中亦認學者研究學理爲應有之義但不能軼出範圍之外朱總長聞已向各方面接洽辦理矣又聞昨日下午總統又召集國務卿左右丞各部總長及其餘政界要人在府會議亦係關乎國體問題據某方面消息此問題之歸結近日漸趨重於國民會議兹據確實消息上次總統府會議决定明年二月召集國民會議 
　　總統世襲之主張財政總長周學熙因病請假一再續假當此籌安聲中外間頗多揣測之詞兹悉周氏病勢日漸就痊有於下星期一銷假到署之說至周氏對於國體問題之意見確係主張專就繼承問題討論不輕議變更國體日前於病假中聞有一呈上諸總統即陳說此中利害得失而以總統世襲制爲其歸宿並聞政府各要人多與周氏意見相同故周氏呈上之後即行銷假視事云一 
　　憲法起草之關係梁任公臥病天津忽忽月餘自關乎國體問題之長著發表後外間頗傳任公將辭去憲法起草委員出洋就醫此說似非無個但近日則不聞此說大約可以中止蓋任公當時所以就憲法起草委員之職實以所擬者爲中華民國憲法草案之故此其意已於所作憲法起草問題答客問文中明言之並謂子貢欲去告朔之餼羊子曰賜也爾愛其羊我愛其禮吾之不舍猶斯意也云云然則待擬之憲法草案苟一日尚綴中華民國四字於其上任公未必决然舍去也又駐比公使汪榮寳氏爲憲法起草委員之中堅人物此次對於時局及憲法問題其言論之傅載於中西各報者已屢見不一見兹聞汪氏日前因憲法起草一時未能進行有回籍掃墓之說旋以病痢未能成行日内尚未全愈 
　　西報傳述之怪檄據某西報云頃由黑龍江傳來之消息八月十二日（俄歷）於齊齊哈爾城中各街巿貼有國民同盟之檄文布告等多張主張變爲帝國政治其所認爲可以即帝位而行加冕禮者其唯一相當之人即今日袁總統是也此種檄文經該處警察查知即飭令悉數消毁云云 
[西報述日本嗎啡營業之發達]  
　　字林報昨載有投函云貴報吉林通信員八月二十七日函中極言日人今在满洲竭力擴充嗎啡銷路其獲利勝於日本各項商業甚至賣笑生涯亦望塵莫及云云其言至爲恰當嗎啡營業今就所及之地而論已成近今日本商業中最可獲利之一種夫日本婦女澳洲南美印度暹遜南洋羣島中國西比利亞等處皆可消納且以新代陳源源不絶誠爲日本之大種出口品也至於嗎啡則今僅銷於朝鮮之華人與中國而已然推廣銷路之機近方日增無已富庶之魯省今亦可輸入矣自嗎啡歸臺灣政府監製後又於閩省闢一利源矣此業之關係及其前途之發達閱報者可以推想及之惟於其歷年來逐漸發達之情形則多未了然因書數言以告關心此事者嗎啡一物多由英德奥三國製之曩者皆由輪船運至日本交神户港之輪船轉載至華一九○三年中國曾增加嗎啡入口稅未增稅之前一年運入中國之嗎啡共有五噸半增稅之後私運者日多一九○四年經過海關之嗎啡僅有一百二十八翁士（每磅十二翁士）而已實則私運者正不知尚有若干倍也自一九○九年一月一日起凡嗎啡及施用嗎啡之器具除供正當之外國醫家化學家及遵守章程之平民與陸軍醫院所用者外均禁入口禁令實行之後私運者纍纍遂成一絶可獲利之營業而全操於日人之手且受日政府之完全准許焉日本出售大批嗎啡之商行乃大阪之某外國公司而爲英國巴特西化學品製造公司之代理也一九一三年該商行由亞比利亞掛號郵件運入之嗎啡鹽共五千六百八十磅（約二噸半許）其最大之購客爲日本各大化學品商店而東京某大書店所銷亦甚巨至於旅日之英國化學家恒向英國格拉斯哥及受汀堡製造家直接購之一九一○年愛汀堡開敎士大會時杭州之梅恩博士曾論用愛汀堡化學家製造嗎啡一事在座之長老數人聞言爲之色變日本之德國商行數家則由柏林維也納亨寳直接販運嗎啡諸行在歐戰發生之前亦由西比利亞郵遞近已改由輪船輸運矣一九一二年九月間嗎啡銷數異常暢旺翌年運入日本轉運至朝鮮中國之嗎啡鹽共有六噸又四分之三巴特西一行運入日本者已有兩噸半餘二噸由其他諸英行經手德行則運入二噸又四分之三合計之則爲六噸又四分之一凡嗎啡以掛號郵件由西比利亞運至日本者其價輒以電報定之所以附交郵車輸運者取其尅期能到也其將運到時由販客塡單通報日本郵局且照章第　納稅日洋十圓二十錢付入日本銀行取一收據向郵局領物其由大阪轉運交朝鮮或大連日本代理時則以出口憑單向銀行取回已交之稅此項權利前惟限於朝鮮大連二處大約今已推及青島矣若欲運往上海則不能收回稅金因中國禁止嗎啡入口日政府未便輔助國民販賣違禁品也然中國零售之業仍操諸日人之手貴報通信員紀述满洲嗎啡業之發達至爲詳盡抑知魯閩二省此業之前途其發達更不可限量耶旣有獲重利之望復無蹈法網之危天下之商業孰勝於此乎大連满洲注射嗎啡每一次平均之代價大槪爲銅圓四枚而所用之嗎啡則僅一格蘭之四分之一耳其較寛裕之人民則可用至十銅圓之多且多有自置注射器具者此項器具中國尚無自製之能力故亦由日本專享其利也查一九一三年日本之嗎啡連運費佣金在内每噸合價日洋八十九圓八錢英國售出之價平均每翁士十先令五便士英國化學家之製造嗎啡多用小亞細亞所產之鴉片此種鴉片平均含有嗎啡質百分之十嗎啡鹽之凈質則爲百分之七十五日商購入之嗎啡鹽每一翁士成本約十二先令而日本小販在中國零售者每一翁士得價不下英金六鎊八先令蓋每一翁士含有格蘭四百三十七個半每一格蘭可作四次注射每次取價四銅圓則每翁士可得銅圓六千五百十六枚以一百二十五枚合銀圓一枚十二圓合英金一鎊計之即等於六鎊八先令也以嗎啡六噸又四分之一計之則每年入於日人囊槖之金共有八十四萬鎊以每鎊值洋十二圓計之則爲一千零八萬圓也噫不亦駭人聽聞乎 
[烟禁與時局之論評]  
　　萬國改良會丁義華氏近著一文論禁烟所受之影響文曰中國政府與國民初則爲青島問題對付外侮啓處不遑繼則爲國體問題號召全國熱度方興國運迍邅窮於肆應是以不急禁烟之仁政因之不無稍懈功敗埀成良深可惜萬國改良會不能已於言者緣接各處報告太多兹擇最要略述數件爲全國告余在北戴河時有美國人由陜西西安來面告云秦省何嘗禁烟各處鄉村栽種罌粟揚花吐蕊觸眼皆是政界不但不予禁止且暗中按畝收稅不僅此也官場設立土藥坐銷處兼售戒烟藥膏名爲藥膏實則烟土此等掩耳盜鈴之烟禁自欺欺人莫此爲甚等語余回京後又晤中國友人亦由陜西來京面告云陜西政界藉禁鴉片烟之名得收歛金錢之實紳民在勢力範圍之下恐觸威權不敢過問云云並交出陜西全省鴉片眞象報告一紙兹特錄之以供衆覽我中國國民所痛心疾首者惟此鴉片烟一事稍有天良者宜如何擯之斥之必期絶滅淨盡此喪身亡國之毒物而後已乃陜西政界不惟不擯不斥反提倡之兹就眞實情形於吸賣種三者約略陳之一吸烟政界吸食鴉片日夜開燈絶不避人是以民間效尤下至店夥車夫亦多有癮一賣烟省城設有土藥坐銷處凡民間土藥均可送至該處坐銷復設有戒烟藥膏籌備處美其名曰戒烟藥膏實烟膏也九十縣中每縣派委員一人設戒烟藥膏分售處長安街巿小雜貨舗亦多掛分售處牌子售賣烟棒一種烟政界於本年三月每縣派查烟苗委員一人每府派總查烟苗一人委員禀辭時授意委員有種烟者每畝納稅銀十五兩提一成爲委員津貼是以凡爲查烟委員者均满載而歸而烟苗遂徧地皆是六月間已收割矣以上均眞實狀况上次英員調查沿途亦均看見比至省城之日方將戒烟藥膏分售牌摘去英人去後懸掛如初五月間肅政史揭參後政府派帮辦陜西軍務劉君就近查復劉代爲洗刷居然無事此次内務部又派孫君查辦孫君爲現署漢中道尹孫蔭之弟官官相護當必以查無實據了之按以上各節英公使亦必知其底藴如果中國再事泄沓不僅將來與英交涉恐滋棘手且流毒蔓延行看甘肅貴州雲南四川等省復入苦海則中國前途已無富强之望是以鄙人不厭嘵嘵儆告中國上下其速維持烟禁内政旣修外侮自免不必對於無益問題鼓盪人心致啟全國之紛擾請政府稍分精神於禁烟問題幸勿將多年附骨之疽任其潰爛而反注意國體問題徒顧眼前剜肉補瘡之策苟釀成不可收拾之局則吾人百思而不得解者矣 
[民國實業銀行之籌備]  
　　民國實業銀行由財政部呈請籌辦各節已見明令兹得該部原呈及最近籌備情形爲分誌如左 
　　財部呈文財政部呈總統文云呈爲籌辦民國實業銀行擬具章程並變通營業及招集股本辦法恭呈仰祈鈞鑒事竊維國家財政所賴以開濬利源者厥爲實業而實業之能否發達則以銀行之能否設法輔助爲斷我國商業銀行日漸增設而實業銀行尚付闕如非由政府厚集資本專案辦理實不足以資提倡前在政事堂特别會議議决設立實業銀行辦法大致擬由中國銀行撥資開辦學熙謹本斯旨疊與中國銀行細加討論酌擬民國實業銀行章程四十條並招股章程二十條尚屬周密如蒙照准即請明發申令以資遵守惟學熙以爲實業銀行因爲力求實業發達而設然苟無運輸及保險機關互相爲用則凡實業上之各種出產及一切設施仍或不無缺點而成效即未易驟斯惟運輸保險兩種業務民間旣未能籌集巨欵積極進行國家又復因財政困難勢難另辦似不如即由民國實業銀行酌量附設以期營業互相維繫於銀行實業兩有裨益如荷允准再由本部轉飭該銀行妥擬章程分别試辦至民國實業銀行資本二千萬元其中公股一千萬元由中國銀行擔任並擬先籌二百萬元以便從速開辦至商股一千萬元俟招股章程批准後即行邀集著名巨商作爲創辦人分投招募除將民國實業銀行章程及招股章程開單附呈外所有籌辦民國實業銀行擬具章程並變通營業及招集股本辦法各緣由理合具呈謹乞大總統鈞鑒訓示施行謹呈 
　　籌備情形自明令發表後所有民國實業銀行之認股辦法代理收股辦法以及籌備處之各種分配布置逐次擬具章程細則等並已推定專任籌備員及協贊員以事進行計前者爲錢新之葉叔衡卓君庸等三人後者爲孫蔭庭陳一甫陳光甫李馥蓀周砥青等五人兹並附該銀行籌備處章程如下第一條本處爲籌辦民國實業銀行而設由本銀行創辦人組織之第二條本銀行創辦人由公股認股機關推舉五員商股認股團體推舉四員共九員凡重要事件由創辦人開會公同議决辦理第三條本處由創辦人公推正主任一員副主任二員凡本處日行事務由正副主任裁决處理上列正主任一員由公股創辦人中推出副主任兩員由公股創辦人中推出一員商股創辦人中推出一員充任第四條本處對外事宜均由正主任主持凡股欵收據及會計出入皆由正主任簽字蓋章俾歸劃一第五條本處得酌量事務之繁簡任用籌辦員若干員辦事員若干員襄理各項事務第六條本處籌備事務分股務行務庶務三項由籌辦員商承正副主任辦理其辦理細則另定之第七條本處得延聘實業專家若干員爲協贊員藉策進行而資補助第八條本處所需籌備經費由公股股欵内先行墊支列入本銀行開辦經費之帳第九條本處俟本銀行股欵招齊董事局會成立後卽行改組附則第十條本章程詳准財政部後實行如有應修改之處由創辦人開會議决辦理仍應詳准財政部後實行 
[奉省之新舊交涉案]  
　　合盛元欠欵之清償奉省北關外合盛元票號開設數十年爲西帮中著名之滙兌商家前因武漢起義金融停滯該號亦周轉不靈當時奉天營口各天主堂欲將前存現銀八萬兩悉數提取商請展期不允遂被禀經法領事提出交涉轉送法庭押追以致於二年冬初倒閉統計該號欠人之欵約三十餘萬元該號前置不動產計十餘萬元以田房紅契等抵押之欵十餘萬元外欠之欵近二十萬元以償抵債尚非不敷法庭以該號欠人之欵中國紳商之債權佔三分之之二而强又據各債權者赴廳訴追内有某司使兄弟等存欵爲中國方面最大之債權爰將該號各產業（抵押亦在内）按照當時買價逐一分配槪照九成還債天主堂一方面亦認爲辦理公允本可照此了結乃法庭將該號抵與天主堂之各種不動產悉數支配於中國債權人而將零星外欠之欵槪歸天主堂收取在未判决之先法領事聞之警告奉省各當道謂堂中本不需用房屋請追現銀於是對於九成還債一層亦不满意乃法庭竟不置問照前法判决頒布判詞法領事遂電禀駐京公使與外部交涉非特不承認此案判詞且以奉省司法獨立如是斷難强制外人言外并含有不承認該廳之意經部一再電飭法廳迄未執行敎士主張收現銀之說益堅而糾葛亦因之愈甚遷延至今春仍無何等辦法敎士迭次催索且謂在未清償之前須照契約收利並由法領面謁按使促令如期清償按使檢閱卷宗始知該號有許多不動產且從前價值甚屬便宜祗須出售田房四五處即可清償外債爰傳集高等廳長會議决定先清外債其餘田房抵押外欠各欵另行支配與中國債權者收質所有酌定出售之田房請由商會估計現時價值以九五折出售數月以來已將各產變爲現欵聞已分期送交法領轉付天主堂收執尚有尾欠無多月内諒可清償矣 
　　五湖嘴煤礦之糾葛奉省復縣五湖嘴煤礦經俄商希拉托克托倭諾夫二人於前清光宣之際獲得開採權後即交由華盛公司經理其抽分及交涉等事則委俄人海满爲全權代表民國元年秋間復紳焉泮春王承謨等因華盛公司經理華商某剝削鑛工遇事專横遂按照該公司辦法與海满訂立合同包辦此礦請由奉省官憲作保海满允從故焉泮春等邀集紳商共九人籌集股欵改爲大業公司所有前公司已挖未售之煤約計六七萬噸公平估價歸大業收買其欵分期繳付與海满另訂條件限兩年分六期清償誰知煤甚滯銷未能按期照付歷經海满訴經俄領交涉未結今年海满在滬又派代表來奉坐索節飭復縣知事設法銷售欵亦繼續交付尚未及半該代表查知存煤確有兩萬餘噸轉瞬天氣寒冷海口凍冰必難運出擬代大業公司設法按照前訂條件每噸價洋四元而現時價值可售六七元不等今將該存煤按四元五角作價抵押於中國銀行欠欵立時可清且此事已由中國官憲擔保中國銀行决不能置諸不問當將此情具禀於駐奉俄總領事置現聞俄領已據情提出向交涉特派員署交涉矣 
[東省匪耗]  
　　缸窑街稅局被搶烏拉鎭缸窰街稅捐徵收局新委錢局長尚未赴差舊局長張炎君正在辦理交代忽於本月五號晚十二鐘時突有胡匪十餘名各持鎗械闖入局内將張局長並書記稅役一併用繩綁縛大肆搜掠共搶去官帖一萬餘吊及匪走後經該局長報知警察追蹤捕拿而匪等已杳如黄鶴聞張君於日昨來城具詳財政廳請隊緝捕未知能否弋獲也 
　　鴉通河匪勢已衰吉省城西北距城七十餘里地名鴉通河飄洋屯等處近匪勢猖狂曾將該處富紳曹某家搶刦綁去幼童索贖經樺皮廠駐防陸軍往剿一面詳報省城現由左將軍署飭馬三營迅派兵弁前往助剿業已於星期六日派去馬隊三十名連夜前往現聞陸軍已將匪圍困於該處柳𣻢内用鎗兜擊匪膽已落不日即可逮獲 
[江西考試小學敎員之怪狀]  
　　江西戚巡按使於八號試驗普通小學敎員據 
江西某報所載是日事頗堪發噱兹爲之節錄如下 
　　是日八句鐘時卽有多數應攷者在契家塘公立法政學校内鵠候迨至鐘鳴九下公署始派陳政務廳長宋總視學到來未幾振鈴點名兿卷入場應試者分爲十三排每排五十人共有六百二十四人而實行入場者只有五百八九十人之譜當點名時擁擠不堪而呌名之傳事識字不多時有舛錯以致一般考員更加嘈雜直至十句鐘始出題目其中國文題爲問王陽明孫夏峰顏習齋李剛主諸先生學派不同然其堅苦卓絶之操均爲近世所宜取法能詳申其義歟不知出處者十居八九是日場中雖有監場官然其秩序實不堪言狀槍替代庖色色具備據與考者述其内容云場内各敎室門首設有茶爐以備應考者之啜飮場中並無坐號敎室八所自由揀座應考者少年斑白各居半數内有一年逾耳順之老者帶一大箱傴僂負入並携有烟袋茶壺各一儼如前清科舉時代之考生其餘夾帶者亦夥咿唔呫嗶之聲如蜂聚喧如蚊合鬧有摇頭者有擺臀者有點足者有搔首者奇形怪狀不一而足時髦少年則口吸香烟另是一副假文明形態監場某員高踞講堂默不一語出題後有某要人在黑板上大書加談扣分四字合場見者爲之哄堂旋有人爲上更正蓋係交字誤書加字也至一鐘時各給冷麵包兩枚乾而且硬頗難下咽場中有李元俊者不知是何種出身手携大提包一隻（面上夾有李元俊名片）内满貯各種書籍如敎育學中國歷史外國歷史各科敎授法等任意翻閱有好事者向其借閱李吝而不予彼此爭論幾起衝突又有會充憲兵之盧山亦往與試場中應考人多半携有書籍如老先生輩則帶經書子書畢業生則帶各項講義中有未帶者要求監試官禁止閱看監試官固一極平和人向衆宣言曰大家俱是敷衍何必如此認眞請自在些罷衆人始嘿然而退又有人見向業算命之某某是日亦往與試場中獨往獨來頗有不可一世之　云云以上所述係當日考試之情形也此種事實徒足 
 
 
 

Page 7

 
 
資人笑柄於敎育前途究竟有何裨益則非所知矣 
[湖北近事紀]  
　　選舉資格之限制鄂省叚巡按以此次國民會議及立法院選舉議員關係重要按照選舉法所定選舉人及被選舉人資格迭經籌備立法院事務局來電解釋純取嚴格之限制自應遵辦兹查湖北各縣已報告選舉人總數者有十餘處大縣如宜昌四百人中縣如黄梅八十人小縣如巴東六十人惟恐其他各縣或取廣收並蓄主義致失之淨濫昨特舉宜昌黄梅巴東三縣選舉人總數電告各縣飭令務從嚴格限制不准浮濫云 
　　封閉碼頭之交涉漢口苗家碼頭河街通江巷道向係該處居民起卸貨物取給食水之要道該處與太古碼頭相連辛亥民軍起義被太古洋行封閉迄今四載往來行人諸多不便前經堤口下叚保安會及敦樂保鄰會先後函請該行速爲啟閉以便交通至今未接答詞現又由下段保安會邀集敦樂保鄰會籌備自治會清和保安會永平公益會及敦仁培心各善堂長春茶葉二公所熟商辦法僉云前函係華文咸者該行大班未能得見兹應請各團聯合會中作英文函一道送去請其速將巷口門欄拆卸若仍置不理再請行政官廳轉詳交涉員照會英領事核辦 
　　火油分行之失信漢口英商亞細亞公司前與華商許映嵐喻子貞訂約在重慶開設分行承售火油燈燭各貨結欠銀二萬四千餘兩迭次催討不還去冬復與該商訂立合同限期歸欵又不能履行至今夏七月始交銀一萬兩經亞細亞公司禀明英傾事嗣後收清貨欵卽與斷絶往來已由英領事照會交涉署在案兹許映嵐等向交涉署禀稱所受一切損失虧累本預有成言固不能爲該公司告亦不能向官署陳明惟懇向該公司要求續辦丁交涉員以續辦與否全視該商等信用爲轉移非本署所宜干涉且亞細亞公司不允該商爲四川經理業已預先聲明而該商等所以虧累之故又不能向本署陳明殊爲可怪故已批飭不允矣 
地方通信 
[鎭江]  
　　查辦知事違法鎭屬溧陽縣知事張鳳瑞虐民違法齊巡按使飭金陵道尹委員蒞溧查辦該委員已於日昨前往矣 
　　女學添班補習縣立女子高等小學校校長王女士辦學已歷十載成效頗著以故學生日見發達前以舊有校舍不敷應用呈請縣知事拆卸永年廢庵移建校舍現將次第告成聞不日擬遵照部章添設補習一班以廣造就云 
　　拿獲要犯續誌江寗鎭守使偵探在鎭會同陸軍警察拿獲要犯陸宗由易定三范天才楊成錦並觀昔山僧人能善等計八人曾誌前報兹悉此案人犯解送赴　後曾經江寗鎭守使發交軍政執法處研訊一次尚無實在口供聞仍須從嚴審訊云 
[揚州]  
　　請撥石片修圩南鄉六淺八里舗至瓜洲一帶圩岸去年經董事沈廷銘劉俊等禀准撥用公欵兩萬餘金招工修築竣工迄今甫及年餘該圩岸遭輪船　浪洗刷損處甚多勢將塌坍近該圩業户因見前第二軍徐軍統所購堆儲兩岸未用之石片經風雨剥削深爲可惜特開會集議推舉代表黎常森等至縣禀請將此項石片撥給脩圩所有工資則由各　民捐備以保田疇未知能邀准否 
　　取締爭抬籐轎揚城各脚舗前因籐轎公司奪其營業至縣禀求維持旋奉縣公署批飭准共置備籐轎四十乘現各舗已置購齊備禀請保護周知事業已照准惟因各舗脚夫多係窮民難保不因爭抬滋事特行警察所查明兩方面　轎　式頒給執照隨時稽查以杜爭攬生事有碍治安 
　　女學運動會紀女子公學於日昨晚間六時開第一次運動會來賓千餘人會場佈置合法秩序肅然計共數十幕均優美嫻熟女學全體曁平民小學全體演各種舞蹈時均能按拍進行兹將優勝姓名錄下（女高）迅速生程（一）杜傑（二）朱繪英（三）佘傑珍（女初）送球競走（一）陳秀珍黄烈遺（二）許子信孔繁瀠（平民）持蛋競走（一）王志義（二）汪裕民（三）嚴政禧（女初）上學競走（一）孫孝珍（二）劉清芝（三）張慧娟（平民）兄弟競走（一）湯繼宗陳天祿（二）汪裕民嚴政禧（三）土志義陳清（平民）戴囊競走（一）楊巨仁（二）陳澧（三）劉孝慶（女高）肓啞競走（一）徐君賡（二）范擷秀（三）陳敏各科之總决勝（一）杜傑（二）徐君賡（三）黄烈遺聞决勝第一本屬徐生嗣爲杜生絆倒始爲杜生奪得徐頗懊惱云第一名奬給金牌二三兩名均給銀牌至十一時始畢聞是日經費由該校籌欵所售之入場劵均送入銀行作爲救　　金故各機關來賓均照章購票云 
[蘇州]  
　　蘇鄉盜案彙誌蘇鄉渡村團防局軍械被太湖梟匪搶劫後各鄉時有搶劫財物刀傷事主之案發現兹將近日各鄉發現之盜案彙誌於下沺涇鎭陸家莊有觀音堂一處内有尼姑師徒兩人兼　耕作年來頗有積　久爲宵小垂涎日前突來盜匪十餘人手執兇器一擁而入　禁聲張將該尼所藏之百數十元並食米數搶悉數劫掠而逸迨該村鄰右得悉四出兜捕羣盜早已遠遁矣又車坊斛　村謬采亭家前晚亦被匪徒用石撞開大門入内刀傷事主一人劫去贓物頗鉅謬采亭昨已來城報縣履勘吴縣孫知事立派承審員雇舟下鄉勘驗又横涇油行橋郭姓家於前晚突來盜匪數十人手持軍械意圖搶劫郭即逃避鄰居家内該匪徒等四出搜尋未獲有價值之物遂一轟而去近來蘇屬盜　日熾鄉間　民不安已極未知當局者何以善其後乎 
[安慶]  
　　郎溪縣監犯越獄郎溪縣監獄積弊素深其差役多與盜匪通聲氣縣知事毫無覺察前月該縣監骨有要犯十五名均手執馬刀闖出監門并搶奪衛隊快槍三支狂奔入巿商民甚爲驚恐該犯等均向西門而逃該縣知事聞知即派差役多名四處搜捕乃該差役反藉捕盜爲名下鄉沿户搜查任意敲詐聞有鄉民徐 
某入巿典質所帶衣物亦披差役搶去鄉民赴縣喊寃該知事亦置之不理云 
　　馬統領駐鎭蕪湖蕪大鎭守使一缺業經中央命令裁撤所有駐防蕪湖大通軍隊均已調回保定惟蕪湖爲長江之中心點防務類爲緊要不可　妥員鎭守故令安武右軍馬聯甲統　以所　軍隊相機分　　　兹聞馬統領　自駐蕪埠以資鎭懾云 
[杭州]  
　　會辦員籌商塘工中央特派塘工會辦俞明震蕭俊生二君已於日前先後來杭屈使以海寗鹽平塘堤　經風潮冲激險象環生修築刻不容緩惟工費浩大地方籌措爲難非中央撥欵接濟不足以利進行擬於今日（十四）假座西湖劉莊公　俞蕭二君以盡賓主之誼並籌商關於塘工一切事宜聞錢塘道道尹丁傅紳曾經履勘塘工兩次亦擬偕往會勘以爲施工之凖備并聞勘塘日期約在月半前後云 
　　警察協會開會紀浙省警察協會十二日開常年大會在城警界中人均出席下午二時振鈴開會首由會長張翰庭報告開會宗旨及經過事件並購置本會地址情形畢由會計員報告會中收支帳目後仍由會長提議事件（甲）雜誌續辦問題（乙）所得捐征收問題（丙）預算編列問題均次第解决當照秩序選舉職員計正會長一人副會長二人評議員二十人審計員二人選舉旣畢即鳴鈴散會兹將被選職員紀錄如下正會長夏超 
副會長徐則恂姚應泰評議員劉銘塤徐士瀛馬振中徐憲章朱直旌章彬胡宗成余廷楝李景芳金然阮繼曾郭炳麟童光斗王振夏伍承　洪鈞盛秉德林映清夏鎭邦倪遇立審計員照飛葉光枬 
[湖北]  
　　道屬敎堂之調查鄂巡按使通飭各道調查敎堂列表詳復以便報部辦理内務統計頃江漢道道尹已遵飭查復該道所屬除雜田通山二縣向無敎堂外其餘武昌嘉魚蒲圻崇陽大冶　新鄂城咸寗通城夏口漢陽漢川沔陽黄陂孝或雲夢安陸應山應城黄岡黄安黄梅圻水圻春麻城廣濟隨州等二十七縣共計敎堂一百九十七所傳敎西人男女共一百六十名華人一百十二名就中以天主堂爲最多計八十六堂次福音堂七十七堂聖公會二十九堂至於眞神仁愛信義安息共數僅五堂云 
雜評二 
[禁烟問題之感想（步）]  
　　禁烟專員到粤而佛山烟商大復厥業（事見昨報）查烟委員派出而陜省烟苗遂爾徧地蓋一則禁其名而售其實一則查其表而稅其裏也謂其不知烟毒之宜早剷除與何以實行招徠售主之督辦人員而必肇錫以禁烟之嘉名謂其果知烟政之難容漠視與何以納稅提成各有其願望之所歸結而必自欺欺人以强自裝點其門面目查烟委員此其中蓋殊耐人玩味矣 
　　中國人之作事往往於外表之空名大事研究而實際之身受利害反淡焉而莫之深念是故以大力臨之則疆土可以送國脈可以殘而虚與委蛇之體面文章猶必斷斷以相辨爭以利祿餌之則廉恥可抛棄天良可滅絶而所以文飾其踰越正軌之外形猶必囂而慶上以爭呼於各種之文明詞藻甚且爭之無可爭飾之無可飾則又假種種緩　之聞接手續以自遺伊戚於無窮而世界憲政史中之一切政法新詞典或且於無影中助成其暗渡之陳倉焉雖然啖名者不飽實落者材亡安有身播昧亡衰滅之種子而猥以除惡迎祥之美名詞號召於羣衆遂足欺　世人之耳目耶嗚呼我觀於禁烟之前途我蓋冥想以及於中國之全局而不勝其　懔危懼之私懷矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[緝私營裁汰巡兵之擊鬭]  
　　江浙兩省緝私營統領蔡竹賢自到任以來因改編營制議將駐紥浦東北蔡鎭等處趙正芳隊長部下之鎗船十六艘一併裁撤所有各船兵士發給恩餉一個月遣送回籍日前特委駐紥閔行鎭之中營營長馬某前往各該鎗船點名發餉收取軍械服裝馬營長奉委後當於前日帶同所部鎗船六艘開往北蔡鎭等處遵諭辦理　各兵士要求恩餉三個月始允退伍馬營長不允遂督同部下押送至浦西登岸遣散昨日清晨船抵南巿薛家浜口馬營長驅令各該兵士登岸各兵不服遽起衝突雙方各出手鎗等械大肆搏擊馬營長部兵因衆寡不敵致被擊傷徐得勝方金標等十餘名内有一名因被擊傷腹部臟腑流出立時殞命其餘受傷各兵分送南巿紅十字會分醫院及上海醫院療注到肇事各鎗船現由蔡統領調集中左兩營鎗船三十餘隻圍住於三泰碼頭浦邊勒令指交爲首滋事之人嚴訊究辦 
　　另一訪函云新任蘇浙鹽務水陸緝私營統領蔡竹賢近奉上台飭令減政節餉故擬將駐防閔行等處之緝私左營巡兵一併裁汰曾飭該營長朱大斌及第一隊隊長趙正芳將所有巡緝之槍船十餘號駕駛至滬停泊南巿豐記馬頭等處靜候點名發餉並隨繳軍裝嗣蔡統領亦因公至滬暫寓十六舖悅賓旅館訂期昨晨傳知各巡兵至旅館内領餉並飭知上南川隊　張占忠届時帶同衛隊等至馬頭帮同點收船隻軍裝詎各巡兵先於隔晚在船上鼓譟並索取舊時欠發之餉銀及此次遣散之恩餉蔡統領誠恐　期遣散或有衝突等事當卽預報淞滬警察廳轉知水巡隊曁一區署一分駐所等派警防護迨至昨晨各巡兵先至馬頭上排隊廳候點名惟不肯前往領餉致與衛隊等大起衝突該衛隊見勢不佳又恐若輩挾槍而送即開槍示威致傷巡兵吴福連方贊發周本根張金祥之頭面手足當送上海醫院醫治吴因彈中腹部腸流於外已不及療治在院身死尚有錢德勝齊德勝二人傷及腿際朱德明手臂受傷均送紅十字會醫院療治聞當場逃去巡兵二十餘人其時第一分駐所宋警佐即帶同巡官前往彈壓所遺船隻暫由水巡隊看守旋爲蔡統領得悉立即呈報鎭守使署請示核辦並以該隊長趙正芳馭下不力着將鈐記軍裝等件一併交出飭令張隊長驗收一面將肇事聙形電詳上台請示辦法以使遵行 
　　又聞此項小巡隊原係租界浙鹽棧所募共有巡船十八隻每船兵士五名艙長一員歸該隊隊長趙正芳管轄嗣因浙鹽棧欠繳課梲於本年七月間奉飭封閉後所有緝私小巡隊兵士薪餉計有五十四天未經發放現爲兩浙鹽運使胡思義君訪悉深恐該小巡隊各兵士因無餉銀流而爲匪故勒令隊長趙正芳迅將各兵士原領鎗　　彈一併繳還一面派委新任鹽捕統領蔡君來滬代爲墊給欠餉每一兵士給餉洋十元詎該隊内有兵士十餘名首先抵抗以致肇事當時經駐滬京畿憲兵營聞悉急派憲兵到場協助追獲二名餘多逃散所有未曾附和之兵士七十餘名仍各發給餉洋十元勒令繳出槍械六十七桿子彈七千八百六十餘粒押解浦東分别解散其追獲之兵十二名當由憲兵帶回押候解送鎭守使署懲辯 
[昨夜發生之殺人越貨案]  
　　昨晚七句餘鐘虹口西華德路三千二百五十二號門牌盈祥錢莊被匪六人以兌換金鎊爲由四人躍入櫃内二人在外望風各出手槍利刃嚇禁聲張將鐵箱内值價四千元之現洋鈔票金鎊搜括一　　逃該莊經理汪榮發大聲喊捕被盜連開四槍擊傷要害倒地氣絶美捕房捕頭得報立率通班中西探捕到場詳詰情形四出兜拿並用電話知照各捕房一體協緝一面將尸車送驗尸所聽候報驗 
[公廨訊究盜匪類誌]  
　　童榮生無可抵賴楊樹浦龍江路二百五十號門牌呂奎記牛奶棚於七月十六號夜半被盜十餘人破門入内開鎗恐嚇刦去值洋二千四百元之衣飾金表等物當時報捕偵緝未獲嗣經楊樹浦捕房包探程明德查得該處附近某姓家看門之童榮生有一金表頗似呂姓所失之贓當卽將童拘獲並傳事主認明原贓無悮解送公共公廨迭經訊供押候核辦在案昨晨復訊先由事主呂奎記上堂禀明當時目覩被告開鎗行刦訊之童榮生供稱該表係向押店贖取搶刦呂姓一事聞係在逃之向某沙某等所爲乞鑒會審員王肇之君商之美領畢君以贓證確鑿無可狡賴判童押西牢五年期满函送上海縣知事署遞回贛榆縣原籍 
　　張阿大不日引渡淞滬警察廳偵緝隊隊十任海朝前日在虹口吴淞路某茶館内遇見浦東三林塘人張阿大以張係盜匪曾於去年九月間與已獲盜匪江北阿毛等持械夥刦浦東杜家行某姓巨贓逃逸當即報由美捕房派令中西包探協同前往將張拘押昨晨解送公共公廨請究先由中西包探上堂禀明協同拘獲情形繼由來探投訴被告係由已獲盜匪江北阿毛供出昨適遇見是以報告捕房拘獲應請引渡訊之張阿大供認與江北阿毛相識中西讞員判張押候解送淞滬警察廳歸案訊辦 
[警廳嚴防黨人]  
　　本埠近來又有謡言謂逋亡海外各黨魁因反對帝制已紛遣同黨密運军火回國希圖一逞淞滬警察廳長徐國樑君因恐果有黨人來此煽惑除派警備巡邏骑巡各隊在城廂内外分叚輪班巡防外昨特通飭所屬各區署隊長官自即日起每晩派出各長警均須備帶槍枝子彈加意嚴防長警人等不准掛號請假出外落差後亦須在署候示以備不虞母母許擅自離開云 
[南巿米業之呼籲]  
　　上海南帮米業公所業商顧希烈吴治温嚴家錫等具禀江蘇齊巡按使略云滬上人烟稠密食指衆多每日食米約需萬石無如上海一隅素產木棉食米來源全賴外埠民船轉運接濟此項米船有南北兩帮由吴淞江而至者爲常昭錫金等處之北帮循南黄浦而來者爲嘉湖蘇松等處之南帮向均停泊於十六舖增祥碼頭一帶自開放大達商輪碼頭後即改泊於大關碼頭迤南沿浦等處雖與　巿街之各米行尚爲接近然因寄信不便故由吴淞江來滬之北帮米船均在閘北等處銷售致南巿米業日形衰落兹因工巡捐局主張開拓輪埠由大達碼頭起至董家渡爲止商等米船恐失停泊之處請求指示地點奉批據禀已悉本總局推放太達碼頭至董家渡沿浦岸線係爲便利交通振興商巿起見除招商承租建築輪埠外並酌設公用碼頭數處以便各商起卸貨物之需該商等無庸顧慮仰即知照此批等情惟商等米船非别項船可比到埠之後必須停泊待沽駁卸旣完始再開行是以停泊地點更重於起卸之碼頭商等復又具禀滬海道尹奉批據禀十六舖推放碼頭米船停泊不便等情仰上海工巡捐局妥籌辦法迅覆核奪禀發仍繳此批等因靜候多時尚未有相當之辦法濬浦工程已經着手進行沿浦船隻一律驅逐南遷均失其舊有之位置此闪颶風漂流者不計其數米船傾覆尤多吃虧更巨現董家渡以北旣因推放輪埠之故將商等米船與各頃商船盡驅至董家渡迤南停泊惟查該處浦面較狹潮流迅急危險堪虞而大號之青口船木頭船沙船等已經佈满江心各碼頭被逐之帆船駁船划船等又必接踵爭趨商等米船更難容納如因停泊不便移泊北巿之閘北等處銷售則南巿米巿將有一蹶不振之勢且北巿河面又甚狹窄不能容留多數之米船倘竟改移他埠裏足不來則滬地之民食又大可憂慮爲此禀求迅飭上海工巡捐局設法維持於推放輪埠時除酌設公用碼頭數處之外再爲商等米船預留一相當之停泊地點不第商等得安商業滬上生靈亦免米貴絶糧之厄滬民幸甚商等幸甚 
[閘北路政之改觀]  
　　閘北四五兩區境内近由工巡捐局新闢馬路多道業已次第竣工而各業户之營造房屋者亦均照路線收讓若干尺較諸曩日之隘窄迁曲不便車馬者已大相懸殊故邇來捐務亦已漸見起色兹由寳山路各公民禀陳朱局長以寳山路祇有幹路而無枝路請再開築枝路數條俾興商巿而便交通等情刻朱局長已飭閘北分辦處派員測繪招工估價聞不日即須開工建築云 
[儲金聯合會紀事（二）（來稿）]  
　　十四號下午三時中華救國儲金團在愛而近路紗業公所開儲金團聯合會由副會長鄒靜齋君主席宣佈開會宗旨畢發議討論諸金團事務所統一章程大旨謂儲金近日雖未足數業已决定定繼續進行惟各處事務所宗旨互異章程不一亟宜妥訂劃一章程以資遵守浙日代表張某謂應請主席宣佈推與起草員王文典要求主席將最始發生之宣言及第一次規定章程宗旨詳細宣佈是否違背方可請大衆討論浙江代表張某謂王君所抱宗旨在維持信用用意不爲不善無如大局如此吾輩祗能顧事實上進行之便利不能顧及其他故規訂章程無討論之價值應請速舉起草員有一北音之某君謂王君所言先討論大體而後起草庶使起草員有所根據鄙人極爲贊成李某起言大旨謂救國儲金應從救國二字上着想目下雖照規定之數相差甚遠然近日國難之急不言而喻現下有一極重要之用途須有一千三四百萬元之數方足敷用惟今日在會場中不能言明須至其數方敢開會發表繼有寗波口音之某君謂吾國開辦兵工廠無此人才今日救國儲金應做之事甚多如贖回漢冶萍興辦實業工廠最好作開辦國民銀行之用虞洽卿君謂王文典君所言指定用途者恐有误會之處今時之主張積極進行對於兵工廠並無取消之意儲金總數仍以五千萬爲度惟不能預定期限待收數满一千三四百萬元之時再行開會研究用途旋又由李某等相繼發言少頃旁聽席有人突起手中持中國銀行救國儲金收條大聲曰收條書明如满六個月者以四釐給息經救國儲金團總事務所之議决發還原主如總事務所議决有指定用途者自當照撥將收據作廢今六個月期限已到吾輩不知有他應照原約如數收回以全國人信用議席中突聞此言有一二人怒形於色者而正會長虞洽卿君則拍胸大聲曰上海一部分之儲金七十五萬元槪由鄙人担保發還决不使儲金人損失毫釐以踐原約其人連聲稱好謂虞洽卿先生不食前言吾國後事尚有可爲於是欣然而去兹將是日會議結果摘要錄下一數目以五千萬元改爲一千二百五十萬元一儲金期限以六個月改爲無限期一用度改爲製造廠一上海部分以虞洽卿君接洽之十五萬元鄒靜齋君接洽之十萬元共二十五萬元作爲上海贊成以上所議之用其餘上海部分之儲金一槩發還 
[救國儲金昨日之收入]  
　　昨日（十四號星期二）爲中國銀行收受儲金之第一百二十二日計收銀元六百二十九元又銀十兩零三錢四分連前共計已收儲金銀元七十三萬一千九百七十元又銀五千六百二十四兩三錢三分四釐 
[陶情雅女班演劇助賑]  
　　粤東災情深重待賑尚殷兹有陶情雅女班允於陰曆八月初七初八兩晚在海寗路愛倫影戲園演戲所收劵資悉充賑欵不期中幗有此仁慈以視鬚眉未遑多讓想屆時前往觀劇以襄善舉者必實繁有徒也 
[台州防軍押解嫌疑黨人]  
　　浙省台州防軍隊官董某帶領兵士八名押解嫌疑黨人范永芳黄茂和兩名赴省送請興武將軍行署歸案訊辦昨附平安商輪自台來滬即日午後轉乘滬杭火車解赴杭垣 
[被匪攔刦之報告]  
　　前晚七時許有自稱爲布掮客之辛某至老閘捕房報稱行經福建路公陽里口突遇匪徒三人有身穿灰布衫褲一匪持刀將其右腿猛戳兩下受有微傷致被搶去現洋二百元請爲派探查緝等情捕頭准飭包探朱阿巧協同西探往查毫無蹤影詢諸附近各店舖亦均稱不知該探等因即據情回禀捕頭請爲核示 
[土棍横行鄉里]  
　　浦東三林塘地方有陳生華者横行鄉里人皆側目近又搶奪吴阿妹之銀洋並向陸阿虎訛詐當經吴陸二人控經該管第五警區昨日將陳拘獲傳同吴陸兩原告　送縣警察所轉解　方檢察廳訊辦 
[嫌疑人一併開釋]  
　　住居新閘大沽路一百另五號門牌之陳少春吴鎭芳湯鳳奎被新閘捕房華探目陳雲忠以其形跡可疑一併拘獲並搜出　軍衣一件當票八十二張併解公共公廨迭經訊供押候查究在案昨晨復訊王襄讞與美領郭君以據被告供稱前在法租界愛國報館辦事所有當票並由自稱前在江西路羅司洋行爲買辦之謝紀青及陳達夫到堂證明所質之物由伊等借給且經捕房查得該被告等並無實在犯法行爲遂判陳小春吴鎭芳湯鳳奎一併開釋諭後安分 
[續獲結黨横行之流氓]  
　　流氓毛巧生（即毛老虎）專在四馬路胡家宅一帶結黨横行魚肉良懦其同黨張金生（即小鐵墩）李松林（即長脚松林）業已由捕查獲解送公共公廨訊判各押西牢三年期满逐出租界在案前日又由老閘捕房包探陸桂山將毛緝獲昨晨押解公廨　中西官略訊一過判毛仍帶回捕房候德領堂期解訊 
[包探追獲流氓]  
　　流氓王阿品前日午後與在逃同黨在山東路攫取土販沈道龍值洋一百五十元之烟土並布衣等特圖逃被包探邵仁初追獲昨解公共公廨訊明判王押西牢半年期满函送上海縣知事署遞回寗波原籍 
[法捕房添招巡捕]  
　　法捕房石總巡以徐家滙斜橋等處劃入新租界後地方遼闊捕獲殷繁各捕房原有之華捕二百五十餘名尚恐不敷差遣故於日前添招華捕十名發給號衣分派各捕房上差巡緝 
[取締汽車之參酌]  
　　淞流警察廳長致工巡捐局函云兹准省城警察廳王廳長函開寗垣地方遼闊商務繁盛多有禀請行駛四輪汽車藉便交通者所有此項汽車取締規則及撞傷人口罰章即請抄錄一份函送過廳俾便參酌辦理等因查本廳並無此項規則罰章相應函請貴處抄錄一份送廳以便轉達爲盼 
[另委官產分所駐辦員]  
　　清理上寳兩縣官產分所駐辦員沈介福前因以免試知事分發山東特委曹謙代辦前往山東投到曾誌前報兹悉沈君到濟後因已補缺特辭駐辦員一差請爲另委現清理官產處已派鄭汝騤承乏此差曹謙則改爲助理員業已分别到差視事矣 
[慶祝總統壽辰]  
　　本月十六日爲袁總統壽辰是日上海地方審檢兩廳及上海縣公署淞滬警察廳縣警察所均停止辦公一天縣公署審檢廳等處内外均懸旗慶祝淞滬警廳門前並紥有五彩牌樓一座其所屬各區各分駐所已由徐廳長諭飭届時一體慶賀 
[書業商會之紀念]  
　　本埠望平街書業商會成立十一週年昨晚假座四馬路共和春開紀念叙餐會到者數十人盃酒言歡頗極一時之盛云 
[煨荸薺]  
　　法租界小東門外大街第一百零七零九兩號門牌野荸薺糖食店於昨晚八點時起火登時烈燄飛騰冐穿屋頂左右隣居亦被殃及事後由捕房查得該店保有火險飭探將該店主及經理帶入捕房聽候詢問起火緣由再行核辦 
[兄弟爭產之訴訟]  
　　商人蕭鐵梅　鶴儕昆季爲承繼立嗣分析房屋田產增向地方審判廳起訴昨經該廳曹推中官開庭辯論之下以蕭鐵梅所訴各節與訴訟程序不合毫無理由即當庭駁回諭令另行起訴候核 
[債權人又來催索]  
　　還俗和尚周開雨前將西門外南陽橋附近所遺房屋一所屢次抵銀虧欠甚鉅當經各債權人劉思誠等先後訴經地方審檢廳迭次訊供明白以周詐欺取財判令監禁五年周不甘服至蘇州高等廳上訴奉訊撤消原判宣告無罪惟私訴問題爲數不資判發回原審衙門照數訊追在案兹各原告以　　兩挺押不理昨又請求迅速訊明按法執行云 
[被告尚有家產]  
　　勝家公司跑街夥陳琴山前因經手放出之賬少洋五十二元被該公司具控法公堂如數賠出後陳將保人淡秋元扭案請求追還賠欵判淡交保嗣因無保管押追繳淡仍置之不理故諭原告查明被告家產變價作抵在案昨陳禀稱查明被告原籍南匯縣有房屋四間請移該縣發封備抵淡供房屋係由堂克經管難以推欠判淡還押候移南滙縣知事查明發封覆到再行核辦 
[新婦席捲而逃]  
　　浦東人馬全才近憑婦人葛李氏王黄氏並李春芳等爲媒出洋一百數十元娶通州婦人周氏爲室不料過門未久該氏即席捲而逃馬得悉之下立即派人分投追趕旋在浦灘將氏拘獲當以葛李氏等串放白鴿等詞扭控地方第五區警局飭將一千人證解由縣警察所轉解地方檢察廳請爲訊明按律究辦 
[欺侮幼女之餘恨]  
　　汪張氏之六歲幼女招弟被鄰人雍錦慶欺侮一案已由閘北檢察分庭李檢察官起訴審判分庭經施推事判處徒刑四十天以示薄懲前日該氏又具禀到庭要求重辦昨已發出批示如下雍錦慶對於六歲幼女爲猥褻之行爲深堪痛恨惟該氏狀稱各節並非眞正事實核與前次供述不符且該氏係原告訴人法無控訴之權所請二事尤屬不合應毋庸議此批 
[尋獲逃婢續紀]  
　　住居閘北華安坊之沈陳氏前出洋六十元在蘇州購買濮陳氏之女小五子爲婢忽於上月潛逃無踪現被沈之同族沈殿魁在北浙江路遇見該女與濮國慶濮國章同行控經捕房移回閘北司法科前日送至檢察分庭預訊之下檢察官以沈陳氏價買人口照律亦應懲罰姑寛斥退女送慈善團留養二濮開釋候傳女母濮陳氏到案將小五子給予領回 
[强逼賣娼之辣手]  
　　福建路公陽里三十二號門牌住户周王氏因逼令十五歲買女孫丫頭賣娼不遂將女凌虐該女於前日扒至隣家避匿即經該隣人報捕將女帶至捕房由捕頭詢悉前情飭探將周王氏拘押昨晨併解公共公廨經中西官訊明判周王氏罰洋八十元充公孫女發濟良所留養 
[損害道德之舉動]  
　　住居新唐家弄三百五十號門牌之費阿三深夜掩入同居婦人王　氏房内見氏熟睡欲捋竊該氏手上之金戒經氏覺察投訴捕房昨派包探將費拘解公共公堂經中西讞員訊明圖竊無憑判將竊案註銷惟不應夤夜掩入婦女臥室着押兩禮拜以儆 
[妓傭羞忿圖盡]  
　　浙江路小花園六百八十號門牌妓院内跟局大姐董老四前晚因被妓女秦雅雲羞辱吞烟圖盡經人報捕車送醫院醫愈昨日傳同秦妓併解公共公堂訊明判秦妓開釋董老四交其姊領回並諭以後勿再輕生 
[騙子兩罪俱發]  
　　前有張俊强董天德袁松卿王湘如洪元卿金晉卿馮元保姚正甫王開甫等二十七人同至法公堂控稱天津人楊子明誑稱已接做隆和輪船買辦如有人能出押櫃可充司賬茶房等缺商人等均被騙去洋銀百元數十元不等請求追究等情判着各原告將數目開明呈候核辦在案昨日張等各將被騙數目開呈到案共計洋一千六百餘元並由捕房派人禀稱在楊處吊出洋三百元請爲核奪旋有同和公報關行夥陳彥清禀稱楊僞造與同和公頂做買辦合同並私刋同和公圖章向人騙洋有碍同和公名譽亦請重究訊之楊供認私刋圖章假造合同騙洋不諱聶讞員以楊私刋圖章借端誑騙兩罪俱發判楊拘押二年誑騙之洋限一月繳案如逾限不繳加等重辦抄出之洋暫存捕房俟一月期满再行公攤 
[流氓串騙木器]  
　　靖遠街十二號門牌某藥酒店主葛和卿控流氓李阿根（即橄　頭阿根）顧阿根（即　和調阿根）串騙值洋四十元之木器向源康押店押洋二十四元分用等情昨由捕房將被告兩人拘解公共公堂經中西讞員質訊屬實判被告各押一月示儆 
[設局誘賭之懲罰]  
　　甬人何源記因在虹口墨克登路一百十三號屋内私設花會引誘婦孺入會賭博前日被包探蔣榮生查悉協同西探前往將何拘押昨解公共公堂訊實判何罰洋三十元充公無洋改押六禮拜抄獲之各種賭具一併銷燬又楊阿福糾合賭徒朱阿金秦阿福王阿明宋仲　徐阿二陳阿狗何玉山周才郎薛阿三等十三人在老閘唐家弄六百九十一號屋内聚賭抽頭被捕房查悉 
 
 
 

Page 11

 
 
前日派令中西包探前往將各人一併拘獲昨解公共公廨訊明判將爲首楊阿福罰洋五元餘人各罰一元一併充公賭具銷燬 
[誘拘並無確據]  
　　　人王張氏曾於去年因誘拐揚州女了王巧雲劉巧芝帶往天津價賣爲娼被女母劉王氏等控經公共公廨提訊因其證據不足將案註銷今復於舊曆六月底被女子王巧雲與其父王廷芳及母在閘北寳由路義品里將王張氏尋見挜控淞滬警察五區二分　解山閘北檢察分庭轉送地方檢察廳訊明訴由審判廳判處徒刑五年又兩個月乃王張氏以此事曾經前充閘北警備　之梁少堂父子及許桂生從中理勸今仍被控心有不廿故又延請律師以梁等拆梢洋四百元不遂誘往華界被拘等詞控經公廨將梁票提到案訊供判交一千元人洋並保候核在案前日午後由廨　訊原告王張氏因被地方廳管押不能到案質證由其傭婦王陳氏及同居之李小四子與殷少卿上堂證明案情及由梁將原告誘往華界情形訊之被告先據王廷芳偕女巧雲上堂供明被拐至天津賣娼各節並稱今因偵知王張氏匿居華界故往尋見扭控云云質之被告梁少堂亦不承認復據兩造律師互辯之下王襄讞與美領博君即退入領事休息室磋商片刻復　升座會判原告所控誘往華界拘捕一案　無充分證據　即註銷至於拆梢一節着將被告交原保人保出即原告於一禮拜内覓得切實證據准予另行起訴候核 
[請求易科罰金之困難]  
　　住居新閘淡水　四百九十三號門牌之婦人王季氏因將十二歲　女王金寳凌虐受傷經公共公廨訊實判女發濟良所留養王季氏押女所半年嗣由該氏延請律師一再禀請公堂復訊改科罰金故昨日復由捕房將王季氏解案請示即據被告律師上堂聲稱被告未婚夫遊學回滬現已定期結婚請求援例改罰而捕房代表牛門律師亦投案譯稱被告虐女受傷屬實且案經定斷未便更改俞代襄讞商之美領畢君以被告律師所陳理由不足未便照准判被告仍照原斷還押如有正堂理由提出准於兩禮拜内再行復訊 
[烟膏店被人騷擾]  
　　廣合隆烟膏店夥至法公堂控稱有張炳生者來店挑烟因其嫌少將洋交還詎即糾同楊巧生沈金甫等十餘人來店行兇並被搶去銀表一枚銅元七百枚當經報捕拘獲張等三人解案請究張供因挑烟口角有之並無搶物之事楊沈同供雖曾在場並禾帮兇聶讞員以原告所控搶物毫無憑證不能成立惟被告不應行兇判張罰洋五元沈罰三元楊無力認罰管押七天以儆 
[責成長警捉狗]  
　　淞滬警廳徐廳長因近來華界内時有瘋犬　人業已出示曉諭豢犬居户自行拘管兹再將責成各區署所長警嚴行查捕之飭文照錄於下爲飭行事查瘋犬傷人前日因屢見報章登載已在查辦惟現今華界崗巡密布警改發達凡各商民本無需養犬守户而租界住户所養之犬有時亦因不帶嘴套致傷路人此項病毒尤易傳染第犬之瘋與不瘋非經醫家驗視一時遽難辨别至猛鷙之犬雖無瘋病亦能奔突噬人爲地方害除出示並分行外爲此飭仰該區署所即便查照嚴飭長警認眞查察遇犬設法捕捉解署檢驗其有長警當場認明實係瘋犬或猛惡之犬不受捕捉者准該長警先行擊斃回報長官查核一面仍傳養犬居民到案依照警律處罰至各居户有自愛豢養者應即傳諭該户母得縱放出外自後倘再有瘋犬傷人本廳長定將在勤長警從嚴處罰（下略） 
[汽車碾傷鄉民]  
　　六百八十七號汽車昨日駛至楊樹浦路美興街將賣菜鄉民楊阿明撞倒碾傷左足由二百零七號華捕查見　車送入捕房捕頭諭送同仁醫院療治再核 
[氣候報告]  
　　（上海徐家滙天文臺天氣測候報告） 
　　九月十三日中國中央及東部氣壓仍高致山東有新南風揚子江口有不定之和風天氣陰晦時降陣兩太平洋颶風向呂宋東部進行甚緩 
　　十四日晨間晴雨計雖上升天氣仍晦而有霧且微有北和風　　十四日下午四時三十分豫測太平洋颶風進行更緩中國海濱有季候風天氣陰晦上海恐有暴雨 
　　十四日下午四時前二十四小時内上海氣候温度到高八○六至低六九一去年同日至高八五三至低六○三 
雜評三 
[共和國民之責任（宇）]  
　　人民自集鉅款以備國家緩急之用者吾國未之前聞蓋以前之國體並非共和人民可諉卸其責任也今則明明爲共和國矣旣爲共和國之人民則對於一國之事與一家之事一人之事無以異其責任已無可諉卸故救國儲金聯合會仍議繼續進行而勉帶國民之責乎 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[時事四書語] [  漱冰]  
　　　乎夫子之說君子也駟不及舌（古德諾） 
　　於汝安乎曰安汝安則爲之（籌安會） 
　　仍舊貫如之何何必改作（多數國民之心理） 
　　予豈好辯哉余不得已也（梁任公） 
　　我亦欲正人心息邪說（投稿者） 
[戲擬控孔孟呈] [  山陽宋焜] 　 
　　小人誣害君子往往持之有故言之成理憶蒲榴仙聊齋誌異中有控顏淵柳下惠二呈深文周内妙肖小人口吻爰師其式擬控孔孟兩呈夫以孔子之聖孟子之賢欲加之罪尚且有辭况下此者乎嗚乎可不懼哉 
　　（一）原壞控孔子杖擊傷脛狀 
　　訴爲脛受杖傷仰乞傳驗嚴懲兇手事竊壞年垂耄耋老態龍鍾仁人君子惻老憐貧當敬禮之不暇乃有後生小子孔某僣稱聖人實非善類至衛而見南子久犯猥褻之條相魯而戮聞人又干　誅之典徒以黨羽衆多人不敢發壤素識其人且年老性直屢進忠告乃孔某不獨不聽反以爲恨日前乘壞蹲踞之時竟敢挾嫌以杖擊壞脛傷痕甚重現已腫潰據西醫言將成廢疾伏思年老筋骨懈弛蹲踞以圖自適爲絶對的身體上之自由權昔孟子欲以夷俟出妻孟母不許夫尚不可以此出妻後生豈容以此杖擊老人似此逞兇行惡實屬目無法紀若不重加懲戒何以維持秩序保護安寗况對於老人尚如此對於常人可知對於故人尚如此對於他人可知再四思維忍無可忍伏乞一面傳驗脛傷一面拘提兇手按新刑律三百十三條科以應得之罪以爲傷人者戒實爲德便謹狀 
　　（二）墨翟控孟子妨害名譽狀 
　　爲名譽受害仰乞按律懲辦事竊翟幼讀詩書服膺聖訓本博施濟衆之懷甘摩頂放踵之苦方期犧牲此身以救國民何料處士横議道大莫容乃有僞儒孟某品行卑污常摟東隣之處子學問淺薄徒竊仁義之空言遊說諸侯最工運動倡言好辨信口雌黄一則斥翟曰無父無君　則斥翟曰洪水猛獸指摘事實公然侮辱不惟出之於口而且筆之於書致使翟一片婆心不見諒於國人而泰西竊翟胥餘以爲宗敎（耶蘇即墨道已爲時儒所公認）卒以富强其國翟思名譽爲人生第二生命甯忍任其妨寗自棄告訴之權因從鄉塾覔得刋本孟子七卷爲是案之證據復有證人夷子即孟某當其面斥翟者伏乞傳訊得實依新刑律第三百五十九六十兩條科以應得之罪以爲妨害他人名譽者戒實爲德便狀謹 
譯著 
[間諜生涯] [  天虚我生]  
　　（九）俄德爭雄（續） 
　　予抵柏林則寓中已先有一人在其人卽威廉街書記司丹麥在理部中有事但召吾入可矣今忽破例使之下逮吾乃不禁微詫方思慮間而司丹麥已前握予手曰博士汝家防守頗嚴蓋予來時汝之衛士竟乃多方屏斥直至予苦爲央懇乃始俯允吾聞語不禁失笑蓋吾出時實令克姆嚴守門户雖親友勿接見今乃并同業中而屏之毋亦大悖司丹麥又言曰予來蓋已得汝電報知汝即來故至此相候將以：：：：言至此克姆適以茗具進司丹麥乃默殆克姆旣出司丹麥遂不更作他語逕傳伯爵之令曰伯爵有命令汝即日往倍爾格來得（塞國京城）探取俄人在塞爾維亞及布耳加利之勢力究有幾許如不能得可即赴布耳加利京城蘇非亞務得其確實之消息而歸唯事已急不可有須臾之緩爾其速行予聞語覺此事頗重則即應曰諾司丹麥又曰此行或須奥國秘密事務所之助唯奥國間諜與俄人交接頗瀋汝未可與之同行致爲俄人覷破但汝可至蒲達配司唐納斯街二十七號見奥國偵探柯猾司格俾緩急之時得以呼應惟君亦嘗識其人乎予曰未司丹麥曰然則吾當以其狀貌告汝旣而忽曰博士汝前次不嘗赴塞爾維亞歟吾聞語全身忽起珠粟蓋吾憶及一千九百十三年六月十一之事彼塌敗之石屋及森森之鎗管但須一閉吾目可怖之象即復隨地而現當時知我底藴者雖僅栗格理西大佐及司丹保二人大佐已殉其王族之難吾可無憂然而司丹保尚存設見我者固不難以刃洞吾之背則吾此行直以惟命相搏吾又安得無懼司丹麥見予籌躇即亦知予所慮因曰博士汝得毋懼乎予率然曰誠告子吾實畏葸蓋吾此行較之履冰蹈尾爲尤險設不幸而成禽匪特喪身且於事亦無補又何取哉司丹麥曰事果險但舍汝又誰能往抑且失威廉街之歡於汝亦無所取至於賞錫則當非吾皇帝所吝事成之後當有五百磅之酪勞也予曰五百磅乎是吾命之代價也容吾思之司丹麥曰唯事已急吾當返舍一行决與否趣以電話告予言已遂去予乃爲細盤算予雖生於聖敎但以居南方久遂染野人之習好迷信每臨事而不决者輙以問卜法用紙牌爲拿破崙行軍之戰若於三次之内而通者則吉否則必凶屢試屢驗嘗有兩次卜得兇徵而吾竟毅然行之後竟大悔故吾之奉此牌直無殊乎神明也至是予復卜吉予遂以電話告司丹麥即日啓行先至蒲達配司之唐納斯街二十七號見柯猾司格柯因告予種種若爲某國要人若爲軍官而能賄者而婦女中之爲俄羅斯偵探者亦復一一舉出予謝之遂赴倍格來得居於巴黎旅館 
詩選 
[風月閒情與筠甫同作三十首（續昨）] [  東園]  
　　隱隱飛橋隔野烟紅樓雖近遠於天瑶姬一去無同伴蕭史重來是散仙碑到難摩因没字琴如可碎本無絃秋人生怕西風起瘦 
比黄花更可憐 
　　寸心捲不盡芭蕉綠意紅情暮復朝天上飛瓊空　笛月中弄玉獨吹簫南窗銷夏荷千柄西陸吟秋柳萬條抱柱尾生能守信可塔春水漲危橋 
　　韶華不忍等閒抛綠樹成陰鵲有巢唇點櫻紅雙鏡照指彈葱白一秤敲娟娟秋月梧桐葉嫋嫋春風荳𦸅梢乞借蘭香蠶繭帕蓬瀛萬里此神交 
　　半窗風雨讀離騷沅芷湘蘭品自高美似安仁應擲果飢如曼倩屢偷桃天寒爲我添篝火夜靜催他罷剪刀背上幾行仙爪印麻姑寗肯癢全搔 
　　幾番織恨託金梭誓鈿盟釵一刹那相識似曾憐燕于欲言不敢向鸚哥塵紅陌紫年年路瀟碧湘曹夜夜波一自誤栽妃子竹淚痕常比雨痕多 
　　才如蘇蕙貌蓮花哀怨都歸十八笳顧影自憐吟落月澆愁不惜醉流霞貼身玉白龍鬚褥纏臂珠紅鳳尾紗夜半墮簪虚枕畔爲誰尋夢到天涯 
　　余情只信賞孤芳江草江花枉斷腸丹竃有鉛調絳雪藍橋無杵擣玄霜萍飄梗泛投金瀨李俗桃粗碎錦坊室邇人遐徒悵悵本來銀漢是紅牆 
　　渴病何由療長卿一杯仙露賜金莖拚將殢雨尤雲意併作嘲風弄月情頂禮百珠無恙子頭銜三字太痴生尋煩覔惱緣何中怕惹青樓薄倖名 
　　難忘嘉會水心亭同拜牽牛織女星金戒指分金蛺蝶玉搔頭綴玉蜻蜓蓮房墜粉沈雲白柳幄牽絲點露青臨别贈言留幾句椒花頌與菊花銘 
　　雁到分飛巧避　狐疑難釋悄聽冰畫眉螺綠梁家黛繫足猩紅月老繩爐冷香猶濃似麝書回字莫小如蠅言重語複心中事摺入桃花紙一層 
　　走馬章臺憶舊遊温柔鄉裏說温柔打鶯語帶申申詈剥繭思同乙乙抽桃葉暗摇湖上櫓楊花終隔水邊樓欲塡恨海空銜石精衛慵飛便罷休 
　　桃潭水比我情深一寸春波一寸心麗質何當呼紫玉畫工不屑賂黄金彩鸞跨虎徒書韵司馬求凰但鼓琴剪斷碧紗描盡粉半廉花露繡觀音 
　　長夜遲遲漏轉三一燈相對助清談荼經茹後方知苦薺未嘗先詎識甘食字祗愁爲碧蠧吐絲自縛是紅蠶柳眠難起棠猶睡心醉香風夢更酣 
　　菱花鏡匣棗花簾蝙蝠黄昏繞畫檐汲井幾回牽玉虎燒香五夜鎖金蟾臭蘭久許同心利纎芥無聞反目嫌南浦銷魂春草碧莫將别賦續紅淹 
　　悲歡離合話喃喃野屋孤吟對綠杉玉女傅言情一往金人垂戒口三緘殺青况屬風流罪判白無妨月旦嚴十九庽言託兒女柘枝一曲舞青衫 
　　昨日詩選誤刋栩園詩選合更正 
小說 
家庭小說 
[嫣紅刧] [  常覺小蝶合譯　天虛我生潤文]  
　　第五十七章（續） 
　　日將夕此消息已傳遍全村小愛克自校中出聞此事以爲新奇特甚乃奔歸而告其母又念配新司方臥病苟以此事告之者亦足解其寂寞乃往於樓下呼曰配新司吾能上樓否耶配新司曰汝上耳小愛克乃上則見配新司方斜在軟榻之上安娜則低首拈針綴汗衫之鈕見小愛克入則曰愛克吾已綴四鈕僅餘其二吾父師時不已將完工耶愛克汝兄亦嘗有信來謂將於下禮拜歸耶而吾父則已有書致配新司矣小愛克不能復待乃阻之曰安娜汝母語吾將告配新司一事蓋小安東尼被殺矣配新司時雖在病中然亦無驚以爲孺子謊也曰愛克誰語汝者愛克誰語汝者小愛克曰全村之人皆知之昨晚哈勃克與其兄交　入夜力剌殺之今哈勃克已被拘矣配新司曰哈：：：：忽驚呼曰噫趣前！趣前！安娜暈矣小愛克亦驚亟回首則安娜果已顏色慘白無復人色小愛克乃亟前扶之且呼之曰姊：：姊：：汝奈何膽怯如此配新司曰孺子之語誠令人可驚無怪乎安娜也今孺子爲吾按鈴召海斯得安娜無妨汝不見其目張矣 
奇情小說 
[秘密汽車] [  東埜譯]  
　　第八章（續） 
　　主意已定就回身一望只見月台上面罩着淺碧琉璃的一色雨棚背後車站房屋用白石砌成達而登直挺挺立在中間旁邊還有許多人走動遠遠望去活似一幅劇場中佈景他正在留心達而登的舉動忽見在維多利亞上車的那個少年從人叢中擠將出來走到達而登背後舉起手來在他肩上輕輕一拍達而登出於不意陡吃一驚回身轉去一看就满面堆下笑來兩人握一握手就月台上交頭接耳的講話勃立南暗想他們講些什麽時不可失待我前去聽聽就燃了一枝雪茄啣在口中假作無事似的向兩人身畔走過去相離不满幾步那咇㘉咇㘉的聲浪已經傳入耳中只苦得辨不出語意他再要舉步上前從兩人身旁擦過郤被那少年抬起頭來用閃電般的目光看了他一眼勃立南上午在車中假寐多時此時神思清爽曉得那少年已經起疑避也避不及索性舉步直前含笑向達而登施了一禮問道先生恕我冒昧動問一聲小可乘火車到佛魯林司去是從這一邊月台上車呢還是在對面月台上車我方纔問過一個小工他满口外國話我一些也聽不懂是以擾及先生達而登見他彬彬有禮也恭謹答道至佛魯林司去嗎是從這邊上車勃立南謝了一聲轉身便走却從眼角邊偷覷那少年神氣只見他面上疑雲已消除盡凈坦然仍和達而登講話勃立南暗暗好笑那厮這般精細却也會被我瞒過那時達而登和那少年見站門口耳目衆多談話狠是不便就一前一後的走到月台盡處立定了重開談判他們立的地方便是幾分鐘前勃立南暗暗劃策時立過的他不便再上前去竊聽被人家看出破綻耳朶裏却又癢癢的不願意置之不聞想了一想覺得進退兩難比薩車站月台之上原有小小一所酒排間三面裝着琉璃格子不礙視線他便踱進去揀一副靠窗的座頭坐了喚侍者倒了一杯威干忌酒默然獨酌杯子擎在手裏嘴唇沾在酒裏兩條視線却已穿透琉璃直注到達而登和少年兩人的面上兩人目定而唇動果然看得清清楚楚只是聲音幽細距離數十尺中間再隔着一層琉璃雖有順風耳如何可以聽得出來呢列位聽說眉聽目語只有男女在大庭廣衆之間傳遞私情時偶一使用勃立南此時别無善策竟用對待情人的方法去對付敵人用眼睛竊聽兩人的說話不是可憐可笑嗎 
文字因緣 
[賀陳先生子珣八十壽詩二首] [  東園]  
　　古道照人陳太邱八回海屋喜添籌故交王粲猶青眼（謂省歸）後進吴融亦白頭潦草生涯　外渡滄桑變局蜃中樓幾多大樹飄零感只賸元龍百尺樓 
　　如何結實一千秋信是天敎碩果留續命絲垂扶老杖延齡酒作釣詩鈎一生衛武威儀肅七夕汾陽壽考求兩字浮名抛棄久青溪猶憶少年游 
[介紹大中華雜誌] 　 
　　中華書局發行之大中華雜誌爲今日雜誌中最有價值者第八期業已出版首刋梁任公異哉所謂國體問題者及國體問題與外交兩文當此國體問題紛擾之際有心國事者不能不一　其文俾恍然於今日之中國固不能再起無謂之紛爭以自趨於滅亡前承惠贈一册感謝之餘　此數語以當介紹 
 
 
 

Page 15

 
 
   
 
 

Page 16

 
 
   
 
