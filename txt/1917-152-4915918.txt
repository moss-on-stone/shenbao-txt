# 1917 - 152 - 4915918

 

Page 1

 
 
   
 
 

Page 2

 
 
時評 
[能發不能收] （冷） 
　　我嘗默察中國近年來紛擾之事一言以斷之曰能發不能收而巳 
　　旣不能收何故妄發此我萬思而不得其解者人有愛物苟欲變動之必思前慮後而出以至妥至當之法矧其爲國家豈投身國家之人其愛國家反不如愛一物此又我萬思而不得其解者 
　　發難之人其初意决不願如其結果迨其結果發難之人且有自行反對者然巳結果發難之人雖欲自行反對而不可得者此其故皆由能發不能收之弊也 
　　往者已矣自今以後誠心愛國家者愼勿輕發以稍留國家餘地也 
命令 
　　六月七日大總統命令農商總長兼全國水利局總裁谷鍾秀因病呈請辭職谷鍾秀暫予給假十日俾資調理此令 
　　又令農商次長文羣著暫行代理部務此令又令全國水利局副總裁潘復著暫行代理總裁職務此令 
　　又令陸軍次長代理部務張士鈺呈請任命王記三爲陸軍第七師砲兵第七團第三營營長應照准此令 
專電 
　　北京電張勳電各獨立者謂挈隊入都共規長策盼堅持原旨一致進行各省出發軍隊均望暫屯原處勿再進紥抵京後當即馳電籌商（八日下午四鐘） 
　　北京電定武巳抵津約今晚來京隨行衛隊二百餘先派廖副官長入都布置黎以府大禮堂館張（八日下午三鐘） 
　　北京電張勳今晨七時抵津擬留一日隨員百四十八兵十營步馬砲隊共五千預定駐豐台天壇先農壇等處一說黎請東海與商減從入京昨晚京江吳出示人心仍恐慌（八日下午五鐘） 
　　北京電張勳准今午到津帶十二營是否即日入京視主張貫澈與否爲斷張啓行前祇告東海行期對時局未有表示聞將在津取决黎已派出專員分三批往迎並由内陸部在先農壇天壇爲張軍駐所提警兩署會銜示諭人民無恐（八日下午二鐘） 
　　北京電聘老報謁日使政府巳籌一解决法務於法律上通得過即依約法六月底爲會期津議結果主留黎者得多數定武明午來商准以一營入城餘屯津京各站聞張意暴烈議員懲十餘人黎如允許大局立决 
　（八日下午五鐘） 
　　北京電張勳調停辦法擬組織和平會議（一）地點在京或津（二）除中央派員外督軍團代表以三人爲限（三）會議開始各省派出軍隊一律撤回原防議題要點甲國會依約法計算六月底滿屆期即予閉會乙速組新内閣段如不就即推東海丙憲法不當條文由政府或督軍團以公民請願名義商請憲法會修改（八日下午二鐘） 
　　北京電段派徐樹錚呈解决方法（一）逐除左右凶人（二）另選國會（三）改正憲法（四）實行責任内閣（五）貫澈對德宣戰大總統勿退交通系力斥調停與復辟擁徐東海爲臨時大元帥徐見勢不佳巳不管參謀處事 
（八日下午五鐘） 
　　北京電錢能訓由徐回京帶有重要條件或傳内容黎不退位段須復職解散國會（八日下午二鐘） 
　　北京電復辟說大多數否認段派與梁湯派反對尤力張來或僅就國會憲法求解决 
　　　（八日下午五鐘） 
　　北京電熊希齡通電反對復辟謂財政外交軍政民生清室五者皆蒙危險（八日下午五鐘） 
　　北京電天津領事團警告參謀處注意庚子辛丑條約 
　　（八日下午五鐘） 
　　北京電馮副座魚日電徐段定武過津務懇菊老聯袂入都以固京局芝老爲同袍信仰中堅一言息兵各軍必能聽命更言宇内分裂之勢已成外人干涉之言日至公等當巳鑒及日前巳辭副席嗣後仍以蘇督名義保境息民云云（八日下午五鐘） 
　　北京電馮派員將原受副總統證書送繳兩院（八日下午二鐘） 
　　北京電内蒙六盟於五日宣告與中央脫離關係（八日下午五鐘） 
　　漢口電李純語紳商云各督無他意除僉壬巳辦到散國會現正商榷伊出京後曾往保定洛陽晤曹張調和有望（八日下午五鐘） 
　　東京電據華盛頓電日英二國方與美國協議如俄國臨時政府單獨講和協商各國應取如何態度日本謂俄國單獨講和日本不願爲軍事的懲膺手段惟事件發表如有威嚇日本之情形則保留自衛之權利云云惟日本官吏未接如何消息故此事是否在協議中尙未明確又俄國情形當不至若是絶望 
　　東京電據美國電南美海岸警備由美國艦隊任之英法艦隊巳返本國極東方面警備由日本艦隊任之美艦隊亦將返國日下兩國方協議此事 
外電 
　　徐州電張勳今晨啓程赴京隨帶兵士五千人有專車六套張勳自乘一套計車二十輛其妻妾子女皆隨行（七日） 
[大陸報]  
　　北京電有責任方面否認總統電致張勳允許解散國會之說天津消息謂進步黨與段祺瑞等决計擁護黎總統張勳已於今晨十時離徐（七日） 
　　北京電張勳星期五日可望到津立即來京與否刻尙未定聞張帶來衛隊共二千人其先鋒隊巳先抵豐台預爲佈置張作霖之兵分乘三次火車巳由山海關行抵灤州車站兵士尙未下車故車務爲之阻滯（七日） 
　　成都電蜀人不信復辟之說視爲笑談謂此說當係國民黨所揑造以圖反對國會之解散而令人憎惡督軍之行動又謂將另選新國會段祺瑞或馮國璋將爲總統聞羅佩金與戴戡曾向劉存厚提議事件但無效果今日劉存厚設筵招待省議會議員衆料當有重大之解决（七日） 
　　北京電馮國璋辭副總統職北京政界以爲馮之辭職不過形式上舉動必被挽留天津叛黨之一部表示意見欲逼黎退位另舉新總統不以馮繼任馮自覺如仍居副總統之職而從中調和主張留黎則反對者將責其藉此以固自己祿位故有辭職之舉（七日） 
　　北京電叛督提出鹽欵故上月盈餘暫緩交付此事刻在討論中（七日） 
　　廣州電陸榮廷刻正聯合滇黔粤桂四省共謀� 
防衛方法全省公民大會通過要求討逆之决議案（六日） 
　　廣州電陳炯明來省數日將有何舉動尙無所聞惟陳黨主張聯絡從前革命諸領袖共擁護總統公民大會巳决議電請總統堅持勿讓步（六日） 
　　北京電英文京報主筆陳友仁昨已釋放據陳自稱被拘於一小屋之内與他犯七人共處極爲難堪開廳審判僅十五分鐘之久毫無自辯之機會想裁判官之判詞定係預先擬好所控各節含混不明（七日） 
　　廣州電興寗縣電稱水勢大漲冲潰河堤毁壞廬舍請施賑濟省城一帶連日大雨粤人略起驚惶（六日） 
　　廣州電此間報紙載稱朱省長擬辭職因裁撤冗兵未克辦理合意之故惟至今尙無正式辭職之舉動陸榮廷仍在廣西粤人頗望其回廣州（六日） 
　　香港電香港英文興華報廣州訪員稱五日公民聯合會開大會主席演說謂近來諸省帝制餘孽聯合宣告脫離中央關係逼令黎總統退位主張擁載宣統此種行徑搖動國基今日大會宜依據憲法表明眞正之態度及良心上扶助總統懲戒叛逆之主張云云其他演說者建議電致上海公民會及海外華僑擁護總統無論如何絶對不承認國會之解散或政體之變更當場議决通電全國宣告粤人對於叛逆之態度並定期再開全省公共大會籌議合力討逆之策（七日） 
[以上路透電]  
　　北京電聞徐世昌段祺瑞極力反對各督軍逼黎總統退位之主張（八日） 
　　北京電張勳明日可望到京張軍若來將駐紥天壇或先農壇國風報云張勳擬在京或在津開議和大會北京政府派三代表外省各派一代表與會張又主張依照約法國會六月休會並以徐世昌組織内閣或以徐世昌爲總理然後由督軍以公民名義呈請改正憲法（八日） 
[以上德文電]  
　　北京電英國公使館及他各國使館方面以張勳之來時局得以和平解决張勳部下入京似不至起市内之動亂故極樂觀（八日） 
　　北京電此間人之觀測張勳來京解决時局大要如左一解散現國會行新選舉二修正約法三懲罰總統府内之職員及議員若干人四明責任内閣之實五元首之地位不變動若元首必欲辭任則求徐世昌出山六憲法不由現在之議員制定（八日） 
　　　北京電張勳之兵今日正午行抵豐台車站此等之兵將於天壇先農壇宿營尙有後續部隊亦將陸續入京（八日） 
　　北京電張勳之入京大約明日其部下之宿營區分如左天壇步兵二營騎兵一營砲兵一隊砲四尊 
 
 
 

Page 3

 
 
機關鎗隊若干永定門外步兵一營豐台步兵二營或三營（八日） 
　　漢口電武漢商人團體昨日電呈馮國璋張勳求以保全黎總統之位置及維持國會二條件極力調停維持全國之治安並　若内亂久亘恐來外人之干涉云云（八日） 
　　濟南電張勳入京紛傳巳經數日果於今夜（七日）八時半行經濟南北上山東張督軍親至車站迎接密談一切（七日） 
　　天津電張勳今晨九時到津率同隨從人等至朱家寳公署少憇復入德國租界自宅車站歡迎者雲集雜杳已極其護衛兵共約四百名 
（八日） 
　　天津電張勳之兵今晨以來續續到津其隊號爲第五路二十九營三十一營及騎兵約二百輜重兵若干大砲四尊機關鎗三桿等分乘三列車其中一車逕往豐台餘赴永泰門 
（八日） 
　　北京電天津電云徐世昌昨日通電各省主張如左三項一維持黎總統二段祺瑞復總理職三解散國會（八日） 
　　北京電馮副總統辭職經黎總統發電慰留（八日） 
　　天津電民黨議員多數於本日乘船赴滬 
（八日） 
　　天津電天津軍務總參謀處開始檢閱電報極爲嚴密（八日） 
　　東京電寺内内閣對華問題之意茲據確聞現内閣决定此次中國政變全然視爲中國内政問題故仍確守前期議會外務大臣首先聲明之主義全然取旁觀之態度云（八日） 
　　東京電民國新聞論中國之形勢曰中國局面北方及中部各省獨立者多相繼與中央政府脫離關係且天津之軍事總參謀處隱然有臨時政府之態南方諸省爲對抗計亦將圖大聯合世人目爲南北分立之兆然北京政府及國會今猶保其形體而介在南北之間又有中立勢力滿洲蒙古則自佔其特種之地位以中國之現情謂南　分立無寗謂爲四分五裂共和政體竟呈有名無實之觀此所以今日有復辟之論云云（八日） 
[以上東方通信社電]  
戰電 
　　倫敦電海軍部宣稱上星期内商船駛入英國各口岸者共二千六百九十三艘駛出者共二千六百四十二艘被沉之船計載重逾一千六百噸者十五艘不足一千六百噸者三艘被攻而得免沉者十七艘漁船被沉者五艘　（六日） 
　　羅馬電海軍部報稱上星期内商船抵意國口岸者共四百九十二艘開出者共四百四十六艘被沉載重不滿二千三百噸之船一艘不滿二百噸之帆船六艘又被沉漁船二艘　（六日） 
　　華盛頓電公報宣稱現信美國武裝商船某號曾於駛戰之際轟沉德潛艇一艘（六日） 
　　倫敦電海格將軍今晚報稱昨夜在斯加泊河北面開始之戰事業巳終結英軍巳達一切目的佔據格林倫山西坡廣一英里之敵軍陣地俘敵一百六十二人英軍在伊泊爾北面襲擊俘敵數人雙方砲隊交轟甚烈斯加泊河北面維米附近等處尤甚英軍擊落德飛機八架又驅落八架英飛機七架不知下落（七日） 
　　巴黎電今晚公報云德軍猛轟後在愛萊特至拉盎大路與白萊央拉盎洛瓦西北間數地點進攻數次進攻摩蒂曷叢林之敵軍曾爲法軍砲火轟潰大受損失敵軍於歇滿台達美北面注力進攻僅於一地點得達法軍陣線現有前鋒戰壕線數叚仍在敵手他處敵軍均被擊敗比境尼曷卜爾砲戰頗形活動（六日） 
　　倫敦電瑙威之大罷工一舉昨全國停工一日此爲瑙威前所未有之示威運動但無騷擾情事瑞典各廠亦曾罷工一日（七日） 
　　俄京電克朗斯太之亂事巳平定該處工軍代表會已允承認臨時政府（六日） 
　　俄京電二日電傳之罷工風潮巳經挽回各廠經理已允工人要求每日工作六小時一條亦在内（六日） 
　　倫敦電泰晤士報軍事評論家里平頓陸軍大佐謂一九一七年之戰事計畫以爲俄國至預定之日必能出力助戰不意所望竟成畫餅今西境陣線德軍兵力大增深望俄國陸軍早日繼續其往日偉大之戰績云 
（六日） 
　　俄京電每日新聞俄京訪員電稱亞力克齊夫將軍黨於舊朝致民間嘖有煩言白魯細洛夫將軍任爲元帥後煩言可息繼白魯細洛夫將軍任西北陣線司令之戈柯將軍爲俄軍中最少年之將（七日） 
　　俄京電戈柯將軍業巳辭職（六日） 
　　倫敦電技師聯合會之赫基森氏謝絶工黨幹事部邀赴瑞俄二京之請（七日） 
公電 
　　天津熊希齡闢復辟說通電北京大總統國務院南京馮副總統齊省長保定曹督軍天津李省長濟南張督軍太原閻督軍孫省長開封趙督軍田省長奉天張督軍吉林孟督軍郭省長齊齊哈爾畢督軍徐州張督軍蚌埠倪省長武昌王督軍西安陳督軍李省長蘭州張督軍迪化楊督軍杭州楊督軍齊省長成都戴兼督長沙譚兼督南昌李督軍戚省長廣州陸巡閱使陳督軍朱省長南寗譚督軍劉省長福州李督軍胡省長雲南唐督軍貴陽劉督軍上海廬護軍使𤍠河姜都統張家口田都統歸化廳蔣都統岳州吳司令北京國民公報館北京日報館英文京報館北京英文京報甲寅日刋上海時事新執館時報館申報館均鑒昨讀山西孫省長冬電甚佩卓見惟此間近有創爲復辟論說者非僅有叛民國抑且危及清帝關係國家存亡至險且迫希齡雖於法學未明而詳察時局之安危人心之向背事實之利害不能不痛　其說以盡一得之愚謹爲諸公詳陳之一爲財政上之危險辛亥革命丙辰帝制南北相持未久即决推其原因無一不爲財政所操縱非關兵勢之强弱也血脈一斷彼此同危餉絀兵譁遑足言戰聞財部本月開支尙欠四百餘萬平日所恃鹽欵爲性命者銀團現已藉口緩交軍餉即無所着而中央軍隧十二師及定武各軍無一不仰賴部欵解决迅速尙可稍支再有遷延潰敗立見若有復辟之舉西南各省决必反抗南北稱戈兵連禍結銀團更滋口實鹽欵永不交付即各省可以扣留然外交因債務關係列强亦將起而干涉主權國本將因動搖此財政上之不可復辟也二爲外交上之危險辛亥之役各國旁觀壬子之役各國贊成丙辰之役五國勸告論内政則外交難以干涉諭國體則外交有所措詞以變更國體須待承認因關係而生問題也前此對德外交協約各國希望加入至今尙未絶望倘以復辟而改國體不得不求各國承認南北爭持大局不定各國當亦未便承認以不承認之國非僅加入戰團無所希望萬一歐戰議和萬國會議而以此不承認之國家無法列席惟有聽人處分而已此外交上之不可復辟也三爲軍政上之危險我國敎育幼稚國家觀念未能發達自私種性牢不可拔或因省界而有地方黨派或因權利而有部落思想或因私恨而有報復詭謀或因東西學堂及永久速成學堂之派别而各分畛域或因海軍陸軍及陸軍防營之派别而各判新舊者國家無事羣立於統一主權之下尙有所忌而不敢發難綢紀陵夷統一破壞省與省爭軍與軍爭甚至一省之中縣與縣爭一軍之中隊與隊爭者父殺人而子必行刧勢使之然也今即謂各軍長官多屬前清舊人戀戀故主或有此心而不知各軍之中旅團營長以下兵官半　學堂出身其人均曾受國家敎育稍明世界大勢而又非身受前清恩惠之人對於復辟之舉未必出自心從現在陸軍制度師長不過衛兵數人實際上實無使臂使指之能力若欲以復辟理由號召此能看書看報之所屬軍官當亦有所難行希齡前在湘西親與北方各軍中下級校領談判多有以袁氏帝制爲非者大勢可知矣此軍政上之不可復辟也四爲民生上之危險歷代末世亂民四起大半由於饑饉庚子拳匪亦因直省亢旱農民失業相率爲亂此次俄國糧食缺乏生計因窮兵民互結致成革命之事今南北各省旱潦巳成赤地萬里慘更甚於庚子加以政變鐵路交通多方阻碍鈔票不能流行糧食不能輸運糧價日漲鈔價日跌兵餉所入不足以供一飽地方秩序尙恐難保若再有復辟之舉南方因以稱兵黨人藉以爲名振臂一呼亂者四應土崩瓦解不可收拾糧餉無着統兵者又將何法以維軍紀俄之覆轍寗能避免此民生上之不可復辟也五爲前清皇室之危險民國成立優待條件爲古今中外各國所罕見故此六年中政變頻仍而清帝晏然無所驚擾安富尊榮莫善於此試觀俄國其君主之威嚴軍隊之忠純警察制度之完密人民敎育之程度中國萬萬所不能及乃革命事起如摧枯朽帝后幽囚近侍慘戮幾有世世無生王家之歎其他同盟之各帝國經此政潮亦將波及和議成後瘡痍滿目子無父弟無兄妻無夫所存者多屬盲跛廢人痛定思痛安有不怨及君主圖改共和而求免爭地爭城殘民以逞之禍故論者均謂二十四紀以後將無帝國鞏固之事殆有所見而云然也昔孫權勸曹操稱帝換以置諸火　之上爲喻前清舊人奈何尙以幼帝爲孤注而使之陷於悲慘之境乎此前清皇室之不可復辟也以上五端純屬事實勢所必至敬懇諸公詳加討論勿貽伊戚以危國本而致紛裂至於此次政變純由府院衝突而府院衝突又由約法上權限不明之所致當南京參議院製定約法時實仿美國總統制迨南北議和黨人疑慮袁氏倉卒加入内閣制度數條而於原有總統制之權力未及修正遂成此非驢非馬之約法今若新議定憲法中照日本憲法元首僅能頒布榮典及締約宣戰各命令其餘政治均發閣令咨提議案亦由内閣不由元首則此後元首保全尊嚴内閣純負責任自無衝突之事否則元首屢有動搖良非國家之福也敢進忠言伏冀裁奪熊希齡叩陽 
　　孫中山通電廣州陳督軍鑒並轉陸巡閱使滇黔川桂湘各督軍省長議會公鑒倪逆等舉兵謀另組政府爲復辟先聲繼以西南各省宣言擁護中英外交團亦皆反對於是藉口調和希圖解散國會推翻憲法國會爲民國中心憲法爲立國大本公等旣忠誠愛國擁護中央即應以擁護國會與憲法爲惟一之任務今日法律已失制裁之力非以武力聲罪致討殲滅羣逆不足以清亂源定大局倪逆等所謂調和者於進退失據之時猶作以退爲進之計民國與叛逆不能兩存擁護民國與調和不可兼得望公等主持大義尅日誓師救此危局作民保障孫文庚 
　　奉天張作霖通電國務院南京副總統督軍省長並轉各鎭守使師長各報館均鑒前以政　失馭羣小弄權我同志恐召危亂爰舉義師力維正軌凡此不得巳之舉純以國家爲前提區區血忱當爲天下所共諒我同志最初之宗旨所希望者解散暴亂之國會改訂完全之憲法屏退羣邪組　良好内閣前奉參謀總長王聘老江日通電仰見元首巳有仁讓之念果能立時解决自可息事寗人現在張徐州已應召入都如將同志目的完全達到即當罷兵力謀統一倘有參差仍須積極進行納諫以兵適見　拳之愛一匡受賜孰如管仲之仁伏望主持正道協謀一致逕電紹帥期達目的庶大局可望奠定中國賴以圖存事機緊迫稍縱即逝風雨鷄嗚願呼將近皇天后土鑒此𤍠誠徐逕電張徐州外謹此電聞佇候明敎張作霖　 
要聞一 
[中央通信] （八十一）（飄萍） 
[六月四日自天津寄]  
[北京之馬嵬]  
[天津之梁山泊]  
[嗚呼復仇主義这政治]  
　　吾人數遊覽北京總統所居之三海山明水秀果然靈氣所　當此楊柳依依鶯聲婉囀市塵不到清風徐來一履其地便令人愁慮俱消也誰知半月以來政海波濤起於僅十餘字之命令遂使鼙鼓驚天烽烟滿地四郊多壘萬姓咨嗟兄弟各蓄其戈鋋甥舅互鬭於原野此如何景象也哉昨日消息黎總統以某某兩人之勸退辭職之意巳决故一時哄傳謂總統辭職之書即將布告於中外今日（四日）形勢又復一變則又以某某兩人之勸告以央政府命脉所寄豈容輕自潔身遠引開政治之惡例啓國家之分崩於是不辭之意又决李經羲旣果與新任總理無緣而提出王君士珍乃將見之於事實且有急召散在各處兩院議員即行投票通過之說李將軍純晨忽來京下午復出京似有類於古之勤王聞將徵之爲陸軍總長在反對方面則云李之出京回任係與王占元督軍對於時政有所接洽而王聘老亦决不就云云余前日曾晤王聘老談及時局悲痛異常雖未必有挽回氣運之神通而言外之意不滿於倪嗣冲諸人所爲亦無庸諱今日總統之居三海其悲憤抑　之狀態殆如明皇車駕幸蜀途經馬嵬被逼於驕兵悍將之時然下午王家襄王正廷吳景濓三議長往見猶正色言日余並非不肯退位但其一須請副總統依法繼任其二須永不復辟其三須南北不分裂其四須母引外人以干涉内政其五不得組織臨時政府並言巳將此意電達徐國務卿請其照此調停如調停無效則惟有提出王士珍繼任内阁總理云云凡人苟能抛却個人利害之心則名正言順雖至山窮水盡之時正可爲不屈不撓之度黎氏在政治上不得不認爲失敗若以言人格以言維護國法之精神則雖敗猶雄不失爲成功也（陳元禮陳元禮　兵威不向賊寇加逼奴自殺）傳長生殿者以此言託諸攝妃之口實則作書之人對於當時驕兵悍將之公論耳倪氏諸人得意一時後世公論竊恐其不可逃也 
　　天津方面旣組織所謂臨時機關張良如雲陳平如雨希望總長次長者多於車站之車夫吾人局外觀之不過一梁山泊而巳（中略） 
　　近所傳種種消息確否未可知然巳大可觀矣試一想總統退位之日此輩被歡迎而入北京各據機關實行其福國利民之政策快樂爲何如也但吾人又不得不對之爲無聊忠告我國政治數年以來專厲行復仇主義故前此有八大罪魁今次乃有四凶七凶之名詞出現其復仇思想如火方熾不明政治上反動之理無論所謂民黨所謂交通系所謂帝制派所謂研究會蓋盡失之則今後亦不過寃寃相報殺戮相尋互爲原因互爲結果演盡慘劇至國亡種滅而後已耳然則明年今日又安知不如法泡製重演今日之新戲以忙煞我輩新聞記者也哉噫痛矣 
[張勳來京與倪嗣冲等行動]  
　　張勳來京之說本由於張仁侃致交通部之一電張係交通部路政司科長當前此李盛鐸由徐來京謂張頗有來意政府即派專車往迎張仁侃即隨車同往者也公府聞張之來頗抱樂觀旋聞張氏此來頗有特别作用則又不免轉而疑慮徐樹錚昨日忽由徐州來京即匆匆往謁王聘卿密談甚久某内容似甚重要旣而王出語伍代總理謂京中秩序余自當竭力維持但如遷延日久變象環生恐余亦無法對付此言出於徐氏來京之後則與張勳來京之態度當亦不無多少關係天津方面聞張有北來之訊即由徐東海特囑錢能訓急行赴徐與張接洽一切蓋錢適奉總統之命在津與東海商量辦法也聞東之意無論如何國體終不宜再有變更錢氏此次赴徐或即以此意與張商定聞張個人雖主張復辟然已聲明願服從多數意思則此說决不致成爲事實也 
　　又聞張勳今日（七日）到津已擬定七種條件先向倪等徵求同意然後晋京苟致府一時不克踐約來京之期有恐須延長日期又據某方面昨接張督軍來電謂定於七日上午四時由徐起程晚間已到濟南今日到津其初張本擬僅帶衛隊一二營茲因各路軍隊已逼近京師此次深入重地不能不多帶軍隊調停方有力量現擬帶十二營并有萬參謀一同北來云 
　　倪嗣冲軍隊之北上者於二日運送告竣現分駐良王莊一帶約有三四千名大部份皆設露營小部份則宿於貨車之内張作霖所派之軍隊其支隊已抵灤州者爲二十七師混成旅約有一千餘人現尙陸續出發張氏於四日致天津總參謀處電謂奉省現編混成一旅張旅長景惠爲支隊長率往灤州豐潤一帶暫駐相機前進巳飭該旅長嚴守軍紀以釋厪念己於六月四日出發復另編後備一旅不日亦可出發所有軍備一槪完全閻錫山軍隊據閻四日電謂巳編就三梯隊　第一梯隊長陸軍少將商震業　督帶所部即日開赴石家莊駐紥外第二三梯隊已沿正太鐵路駐紥陸續出發張懐芝所派之山東第五師之十七團於三日夜由濟南乘津浦路　陸續開赴德州該團團長趙子材即爲山東陸軍北上之總司令官曹　所派之駐保陸軍第二十師步兵七十七團加編馬炮工　各一連爲一混成團分三次拔隊北上其目的地多在良鄉左近陸軍二十師范國璋以前衛總司令名義帶同師司令部參謀副官等若干員於三日午後由保出發直赴良鄕四日陸軍第三師之步兵十一十二兩團及砲馬各一營業經分兩次隊拔北上聞其目的地亦在良鄕縣 
一帶指揮官聞係第六旅旅長吳子玉 
[粤省長擁護中央之支電]  
　　廣東省長朱慶瀾昨致北京電云大總統鈞鑒前上兩電均邀洞察當此外交危急諸將竟羣起謀變甚至亡國而不辭慶瀾驚心動魄憂何可言因未多所陳議今者時勢日亟孤憤塡膺敢竭懇忱備祈採納此次事變橫决决不爲人心所歸伏願大總統始終堅持確保威信注重京防不使擾亂焉根本旣固形勢自張順逆之理益明勝負之數可知長江兵事重在海軍當可全體輸誠定能制敵死命大總統遠謀睿算　有成竹自不必鰓鰓過慮惟是亂事漸至蔓延平定斯須時日强鄰乘釁禍豈堪言重要關鍵全在未動副總統雄視金陵尤關大局慶瀾對於觀望諸將馳電勸阻力竭聲嘶無論已動未動各省其師旅團長舊爲部屬者無不苦口叮嚀悚以亡國之禍示以國法之尊區區隱衷欲藉釜底餉薪之謀稍補時局於萬一慶瀾竊按各省動亂宣言措詞命意各省不同除一二省外或有脅持之隱或出冒昧之愚誠恩威兼施使國法不撓而人情亦順大患早定而民力不虧是又大總統盛德神武措施咸宜者也粤東重地動關全國慶瀾奉職而行維持秩序就商陸巡閱使陳督軍竭誠共濟可保無虞滇軍張方琳師長駐在粤地肝膽相照如寄以平亂之任定能收效慶瀾謹從陸巡閱使陳督軍之後一凛中央命令爲國盡力不知其他秘布縷縷訊祈訓示朱慶瀾謹叩支印 
[蕪湖快信]  
　　駐蕪安武軍第一路統領馬聯甲於三日由蕪率隊起程次日到蚌埠現爲該處一帶警備總司令 
　　財政廳長鄭鴻瑞前日因軍餉事赴蚌埠於五日乘招商輪過蕪回省 
　　財政廳鄭廳長刻派員紛赴皖南北向各知事各釐金提欵急如星火 
　　皖北渦蒙一帶天氣亢旱日久人民乏食刻因該處軍隊調防地方有不靖之說 
　　蕪湖前以天久不雨米價每石竟增至四兩左右現因北洋軍米停辦蕪湖左近一帶日來皆得小雨又値銀根奇緊無人採買刻每石較前巳　三四錢云 
　　中英會勘烟苗員寗波領事陶樂爾外交部員阮惟康内務部員曹雅伯查勘江蘇烟苗將次畢事日内即可來皖蕪湖祝道尹接徐監督咨已飭所屬知照 
　　駐蕪英領事官柏達氏於六日乘招商輪送眷赴廬山避暑 
 
 

Page 4

 
 
   
 
 

Page 5

 
 
   
 
 

Page 6

 
 
　　（申報第二張） 
要聞二 
[王士珍警告稱兵各督軍]  
　　督軍團稱兵北向輸餉運械多有用及與外債有關之鐵路外人起而質問交通部因此巳發通電警告茲聞在京外交團見此軍隊洶洶進逼之情形又紛紛探詢疑爲京中將有如何變局王總長士珍覩此情形深恐或啟外人干涉之漸特於江日發出通電再行警告稱兵之各督軍其文曰各督軍省長鑒比因政爭收拾維艱昨奉明令委張紹軒督軍以磋議調停之責元首猶恐未周復託錢君幹臣轉請東海合力匡救將解决辦法明令錢君一公府辦事人員業經退出一修改憲法想必可完全辦到一解散國會卽籌適當手續至總統地位决不留戀能及早調停就緒卽當潔身引退萬一調停無效即依法由副總統繼任使南北不致紛爭統一不致破裂無論何時皆可完全交卸退職後並以私人名義維持大局以上各節旣經縷告錢君猶恐語意未明復囑士珍重向錢君細述電告日内即行赴津今午後由士珍托張遠伯陸禺山鮑廷九三兄赴津面告津中同人今晚又由極峰專函詳告東海窺其意向巳經堅决息事寗人當可指日惟近來報紙宣傳僉謂各省軍隊分道北上直逼近畿外交團乃向公府外部及士珍處嚴切探詢均謂京師有何亂事何故調集重兵是否别有非常之舉每窮於答復祗得以查明再告爲應付之詞外人伺隙乘機居心難測私人探詢繼以正式質問質問之後逕行士涉均意中事京師使館麕集京奉路爲條約束縛隨在皆足爲干涉之導線軍隊遠離駐地操縱恒難自如稍涉意外交涉即起諸公志在匡時心同愛國謀慮之達豈讓士珍特心所謂危不敢不掬誠奉告務希速飭巳動之隊暫駐現至之地未動之隊仍行駐紥原處情急陳言萬望採納并盼示复王士珍江印 
　　倪嗣冲爲稱兵各督中之主要得王氏江電後旋即復致一電雖仍飾過護非不知自身所處之地位顧措詞巳略和緩箇中消息似巳稍稍有所顧忌者其文曰各省督軍省長鑒頃復王聘老電云讀江電藉悉都中近狀嗣冲敢以個人所見及者略言梗槪嗣冲自項城逝世久擬歸耕徒以軍事纒連未得及時抽身然對於黃陂並無私權私利之爭當爲我輩所共見此次激於宵小之弄權國會之專制議憲之荒謬元首之庇私莽莽神州行將不國後顧茫茫欲爲太平之民殆將絶望故憤極不覺鬱爲諍　呼籲無靈舉兵叩闕亦祇藉枕戈待旦之悃將爲民請命之誠豈願禍及國家累及子孫各省情形何如度皆　此心理紛裂之禍干涉之危誰能不息息在念哉黃陂依公如命必能　　公言果其排除牽制當機立斷嚴懲奸諛解散國會另組議憲機關起用老成碩望總理　員餘帝制嫌疑各人罪名將見庶事清明天下更無不平之氣或更倦勤怡志適典優遊養望林泉大命朝頒羣師夕解　字蒼生　拜仁人之關　我公資深望重爲同人所信仰苟利國家公事悉力主持必將唯命是聽惟我公實國　之諸祈照察嗣冲歌印 
[京津間時局近况之所聞]  
　　　　方面現將望徐世昌張勳出面調解張現有七號來京之說徐　方面聞亦有所表示前往勸駕之錢能訓吳笈孫二人吳於三號晚車先回錢亦巳於四日上午回京其所傳意思較爲完全據聞徐氏之意如解散國會違去公府左右兩　能先辦到則挽回危局較易爲力總統去職一節現尙說不到此總統聞之並無確答惟王聘力任爲必可辦到謂常作證勸錢吳再往謁徐商一確實辦法錢吳遂又於四日晚同車赴津因是前傳總統辭職之說日來巳不復提及矣王聘卿於此次事變始終以調人自處前日曾派鮑貴卿等赴天津總參謀處磋商解决時局之法仍是顧全大局之心近一二日來忽又有欲以揆席屬王之說王意殊不謂然曾謂是速余出京於是重提總理之議遂又作罷再者李督軍純於昨日午後二時半乘京漢專車出京曹錕於昨日午後六時半來京均於京中政局消息亦有幾分關係蓋李係回江西本任可知前王内閣與李陸軍總長之說已不能成爲事實曹錕之來其内幕如何尙不得而知惟聞前日李督軍純提議請曹錕入京陳師長光遠贊成之巳有電約其來大致仍多半屬於調人方面也 
　天津方面之行動此間傳說亦不一致有人謂彼輩今後行動將舉辛亥成案翻版一次黃陂去職已不成問題黃陂去職而河間繼職亦不成問題以根本上巳不承認其固有之地位也故天津必有臨時政府如南京之臨時政府天津必有各省派來組織政府之全權代表如南京之有各省派來之全權代表由全權代表投票舉一臨時總統如南京之十七票選舉孫中山爲臨時大總統之例以後再由各省派遣參議員組織臨時參議院議訂臨時約法再由臨時約法産生正式之議會與總統一如南京之例焉此一說也又有人謂臨時總統以徐東海爲宜即可蟬聯化爲正式總統者又有人謂趁此時機將競爭總統之禍根打消竟採虛君共和制而以宣統復辟爲宜者又有人謂國體不宜數變不如舉宣統爲總統庶乎競爭總統之禍可免並可免變更國體之嫌者凡此種種皆所謂軌道外之言論也孰爲近是且勿多所探求惟箇中紛亂一無頭緒之情形殆可意會矣 
[參院議長亦辭職]  
　　參院議長王家襄昨巳提出辭職書其文曰敬啓者近數星期以來憲法會議及本院迭次開談話會家襄一再有所表示冀收最後之效果不圖遷延至今希望巳絶空言無補可爲痛心溯自共和再造國會復蘇懲前毖後原期國憲之速成維持邦基於不敝此心此理諒屬同然乃開會瞬巳十月爲山將及九仞力竭聲嘶旣莫竟其前功又復騰譏全國返躬自省夢寐難安惟有自請辭去議員職以謝國人務懇大會議决許可區區苦衷當亦同人所共諒也此上參議院公鑒王家襄啓六月四日 
[交部電請保護交通機關]  
[興兵各督與國有鐵路]  
　　皖豫等省督軍稱兵北上其載運兵士餉械等槪用京奉津浦等路火車而此等鐵路大半有外債關係交通部以此問題昨（五日）特發出通電其文曰天津中州會館雷朝彦先生直　曹督軍朱省長　天張督軍山東張督軍河南趙督軍田省長山西　督軍浙江楊督軍齊省長安徽倪省長陜西陳督軍福建李督軍胡省長龍華　　軍使並各司令師長旅長均鑒本部所屬四政爲國家公共交通機關旣不可有一端之割裂又不可有一日之停滯無論政府如何改組對於交通機關必先首予維持以爲全轲隸通之命脈矧中國國有鐵路如京奉津浦滬寗隴海廣九正太道清各路均直接有借欵關係卽京漢京綏等路亦均間接有借欵之關係因應偶一失宜交涉經年莫解故自辛亥以來雖迭經軍事發生而對於交通事業均賴地方長官軍事機關相與維持得幸免於種種危險茲者因議憲之問題來各省之兵諫諸公憤慨國是爲民請命福利國本部亦同具斯懐師旅所指對於公共之交通迭承保護感佩良深惟旬日以來迭接各路局急電報告某站某站被某軍扣留貨車若干某段某叚有某軍隊監視路員不能自由某處某處車務進欵被某軍截收等情文電告急紛至沓來查各路貨車所以供商業之運輸向以資本束縛車輛均苦不敷應用倘多數車輛突予扣留則商貨停運人心動搖旣影響於地方之治安而車務營業損失過鉅尤易啟借欵公司之干涉路員站役中下者爲多其智識原屬有限軍隊一加監視則疑懼交並咸有戒心服務不能自由其　者或因緣以爲利加以師旅所至往往强迫開車其危險尤不堪設想至各路車務進欵向皆備債務上付本還息之用逐日收入即逐日交存借欵公司所指銀行收帳絲毫不容假借倘被裁收則債權者立加詰責應付爲難查本年借欠各欵總額達四萬六千餘萬元以上每年入不敷出約在一千八百萬元左右國人皆知所有營業進欵均係列入特别會計絲毫無活動之餘地亦即絲毫不能移助政府他項支欵之用事實具在不難覆按故以上諸端有一於此於交通命脈危險實不堪設想維持交通事業爲本部對於國家惟一職責無論新政府何日成立本部負此職責總求爲國家保全交通命脈以仰副諸公愛國之𤍠忱用敢掬誠奉佈務希鑒察維護將上述諸端槪予設法免除其運送國軍需用車輛時局未解决以前儘可隨時知照各該路局統籌備掛以應軍需其配掛車輛排定時間調撥空車經收站欵仍請委之該路局以明責任俾免政令歧出反致延誤此外關於郵電各局本部對於時局問題一本公明態度斷無從前檢查扣留之惡例亦希通飭所部力予保護俾不至略有阻滯交通幸甚大局幸甚敬佈區區佇候明敎交通部微 
[魯人之時局影響]  
　　大陸報四日濟南通訊云小麥收穫僅得四五成今巳見雨但猶未足數日來軍隊常有行動巳有若干遣往德州聞張勳亦派兵至德州日兵分乘火車三次從坊子靑鳥來濟星期日張懐芝派兵解散省議議宣告脫離中央關係議長與政黨領袖人巳被拘捕地方今尙安　靜待第二步之發展至於第二步究屬何種則似無人能預言之也又五日通訊云魯省人民無論各界皆表同情於中央政府魯人自始至終反對加入戰局蓋恐受戰事之間接影響如盜匪乘隙而起之類是也 
[張作霖之法外行動]  
　　張作霖前派百六團鄒團長督全團兵隊開往榆關日昨巳派　重營大　數十輛運輸軍需品至工　兵隊尙未出發又聞鄒　長所　之一混成旅業於日昨亭午開拔赴津該　暫駐津門之楊村聽候會師命令聞徐州張督軍有電商政局之之說此項軍隊暫爲按兵不動一俟大局决定如何再定行止 
　　二十八師馮師長（即帮辦軍務者）此次政爭發生後張氏曾委馬瑞祿赴北鎭陳說情形勸除意見該帮辦巳允一致行動惟以二十七師撥兵一旅赴關則城内兵力單弱故將該師調撥數營來奉已於日昨先來步兵一營駐紥辦公處嗚呼何張作霖之敢於弄兵也 
　　奉省與政府斷絶關係後張氏曾派一等參謀趙　　赴山東與該省磋商宗旨巳於日昨回奉報告與聯合軍同一態度 
　　政務廳廳長史紀常日前由京旋奉係政府某要人委託來奉力爲調停者與張氏密谈數鐘之久張藉口事不得已仍持舊有宗旨該廳長遂於次日早車回京 
[警訊中之兩粤聯防計畫]  
　　陸巡閱使因接倪張等迭次通電反對中央當經電請陳譚兩督會電滇黔各省商議聯防計畫務能擁護中央惟因電信往還恐有疏怱現擬再行遴派幹員赴各該省面議一切俾策萬全同時粤垣軍署因籌辦兩粤合防計畫亦特開軍事會議桂督軍譚浩明粤省長朱慶瀾均列席討議多時聞先注重南方海防所有海康之烏石雙溪遂溪之舊墟渭洲徐聞之安埔等港應卽敷設重兵以資嚴密隨下令武衛軍邱帮統蔚南立率四營出發赴雷昨午巳開拔兩營携行大砲約三十尊邱帮統現復蒐集軍實日内親率兩營出發其申葆蕃所部現駐北郊之兩營亦一律開拔赴雷所有高雷防務責成林虎申葆蕃胡漢卿邱蔚南辦理桂粤邊界土匪責成韋榮昌馮相榮清理沈雄英卽將所部分設北海及白浪洋一帶防務均卽分令遵照又聞譚代督交卸篆務後原擬日内啓程回桂嗣陳督軍以皖浙各省警電交馳廣東裁軍事宜須與譚督妥商乃克舉辦又因桂粤聯防一節急待進行其中策劃因時勢變易須將西江防守各條略爲修改因此稍時稽日滇省軍長黃毓成旅長趙世銘爲唐督軍繼堯親信人員月前中央軍事會議亦派該兩員代表晋京赴會頃悉黃趙二員昨復來粤晉謁陳督軍聞係磋商要政三日下午四時陳督軍特在署内設筵爲之洗塵滇軍師長方聲濤張開儒鎭守使莫榮新林虎陸軍師長陳坤培及譚前代督等要人均在座奉陪 
　　粤省當道以國家現當多事之秋籌防計畫刻不容緩昨巳調雲南陸軍第四司令來省駐紥靖海門内舊天后宮以重防務滇軍師長張開儒亦將駐清部軍一營調赴南雄分紥扼要正籌畫間又得閩省　訊似李厚基亦有若何舉動陳督軍當卽電飭潮梅鎭守使莫擎宇選派妥員統兵火速開赴黃崗擇要防守候命進行以固疆圉惟莫氏又爲海防辦事所總辦故又擬親乘寳璧兵艦親往潮 
汕出巡并撥廣庚江大兩艦駛往游弋並聞分電陸軍游擊統領陳德春協同往防以昭週密 
　　粤省議會以時局日迫昨特電促陸使東來其電文曰　　陸巡閱使鈞鑒皖事陡起全局混沌兩廣繫國安危南針賴公指導亟盼速駕母任欽馳議長謝羅陸云云同日陳君炯明亦抵省在西濠酒店召集省議會正副議長及各要人方西開時局會議討諭廣東大計及財政民政兩大問題 
　　朱省長昨接楊善德齊耀珊等通電後以浙省乃渠桑梓地頗用焦灼昨特以私人名義電復楊齊等請母以國家爲孤注母以意氣而召亡并申言浙省自經改革元氣大傷重以昨年變故民心恐惶正宜休養生息稍事培補此次事變更不宜捲入旋渦致浙民重罹塗炭之苦云云未識楊齊等亦稍動念否 
[鄂省對於時局之各方態度]  
　　各省獨立之警耗傳來武漢謠言四起人心恐慌以致金融緊迫商務停滯間接影響實非淺鮮幸賴王子春督軍堅持宗旨以擁護中央保衛安寗自任巳訓令軍警布告通衢故得鎭攝無虞三號午前十一時武漢商會李紫雲喻清臣徐榮廷殷友于王琴甫祭輔卿宋偉臣呂恂伯等齊赴軍署謁見王督王督演說歷二句餘鐘大致謂鄙人統兵鄂渚數載於茲對於政府不敢云功對於商民可告無罪現値外患孔亟内憂四起正民國千鈞一髮之時因憲法問題釀出絶大政潮因内閣免職而致數省獨立此誠痛心疾首之事鄙人忝列疆寄排難解紛愧乏長才然保全秩序責無旁貸决不以私人感情及個人權利而貽大局之害此情此心吾於由京返鄂之初即巳表白想亦諸君所共諒頃問皖汴相繼獨立吾鄂扼南北中樞防務不得不嚴外問謠言自所不免諸君爲商界領袖名高望重所以特請來署一談希卽通知各帮商戶切勿輕信謠言一體各安生業於課民生裨益匪淺况客夏南北交兵誰不曰武漢必陷入危險漩渦者鄙人一意維持卒獲無恙今茲時局又非去歲可比故鄂之生命財産實可擔完全保護責任云云殷友于君進叩政局將來之結果王督軍云事已至此殊難推測余（王督自稱）已拍電四通（一）電請中央速籌收拾方法（一）電請馮副座張巡閱力任調停（一）電請段前内閣以個人名義電勸倪張諸督軍（一）分電已宣告獨立各省切勿動兵聽候和平解决蓋中國已陷於無政府地位若起兵戎倘爲外人藉口瓜分豆剖慘禍立見但能否有濟實不敢知惟有盡其在我者云云 
　　王子春督軍對於現在時局態度之穩靜巳如連日所述茲又悉王督昨得湘省方面報告吳氏在湘亦與倪趙等取同一態度並將某處解省欵截留督軍得此消息已去電曉以大義俾速悛悔以贖前愆於此似足微王督之擁護中央巳有决心也 
　　此外各方面所持最近之態度如下襄陽鎭守使黎天才以襄鄖僻在西陲界於陜豫之間古稱重鎭自得皖奉警耗深恐宵小潛滋乘間竊發前日曾將所部步隊一營砲隊一連騎兵一連開往鄖西駐紥藉資防堵樊城老河口諸商埠亦擔負保衛完全責任是以目下商販往來如常商業未呈停頓之象 
　　駐荆鄂軍第一師師長石星川對於此次皖奉事變曾電呈中央願竭擁護之力保持安寗情詞極爲眞摰近又以沙市宜昌爲鄂省上游巨埠商務繁盛維持尤遣餘力是以對於該處之防務較省垣爲更嚴晝則警隊稽查旅舍夜則步哨布滿街衢故日來安堵如常 
　　駐黃旅長劉佐龍所部鄂軍二團駐紥該處防範向　得力此次亦誓願與王督軍及黎石諸要人表擁護中央之同情對於下游一帶防務早日佈置妥善日昨又派步兵二連分駐江干以備不虞 
[獨立聲中之湘訊]  
　　皖倪獨立湘政府於接到此項通電後即由譚兼督軍加派步兵一旅駐防湘陰另派步兵二團駐防株州平江兩處並嚴飭省城各軍營極力保全地方安寗一面電致雲貴兩廣四督軍擬請唐蓂賡督軍領銜公電馮副總統請主持處理以奠大局一面電致江西湖北兩省詢問籌防辦法以便一致進行又恐或有不逞之徒乘機煽亂除飭各守城官對於入城行旅嚴加檢查於並外晚間加派軍警嚴加梭巡茲將譚兼督連日發出各電探錄如左 
　　致大總統電云北京大總統鈞鑒華密皖變諒聞丁此大局飄搖乞速無形消弭延　已電馮副總統請力爲挽回湘省誓聽中央命令地方極爲安謐特聞 
　　致副總統電云南京副總統鈞鑒皖倪肇變殊深驚駭値此國基初定外患方殷何堪自爲擾亂我公東南半璧聲望恰孚萬望大力維持無形消弭以救危局並希賜覆 
　　致各省電云各省督軍省長鑒頃得倪省長艶電不勝驚駭我國自辛亥以還迭經變亂人民困苦巳達極點加以外交緊迫强鄰虎視上下一心内外協力尙虞弗逮何堪再事紛擾操同室之戈貽漁人之利以禍吾民擬即聯電皖省勸其取消獨立以安大局如荷贊同卽希覆示爲荷 
　　致中央曁各省各特别區域通電云民國民成立以來變故迭起烽火頻聞然卒至奠定統一以至今日實類羣策羣力一致扶持刻値大局粗安正宜休養生息補救將來頃接倪省長艶電捧讀之餘惶駭交至我大總統公明寛大危言讜論本所樂聞惟値存亡絶續之交爲此分割破裂之舉譬病夫垂斃一動卽危瞻顧前途杞憂萬狀財政窘絀日甚一日内顧巳搜刮巳窮外債又償還無日倘因此更加重人民擔負民力何堪國基　　焉賴此其一改革以還匪徒充斥軍警嚴密查緝尙覺騷擾時聞一旦提防潰决勢必乘間蠭起收拾愈難此其二外交問題尙未解决正値禦侮之頃寗開閱牆之釁况强鄰逼處萬一藉端干涉對付更形棘手此其三倪省長素以國家爲前提當不惜捐一時之忿謀大局之安萬一政見不無異同中外間有隔　務懇副總統各督軍掬誠解釋合力調融用奠數局　電迫切無任悚惶 
　　譚兼督以皖變以後湘中各報議論龐雜特於昨二日午後一時召集報界在省公署辦公廳會議先由總務科長林伯蘧接待三時許各報界始到齊乃電請兼督出席譚公蒞會宣言現在倪氏宣布獨立吾湘應處於調和地位與馮副座及未獨立各督軍取一致行動絶不能作何主張如國家實在危急時則雖犧牲全省之人民生命財産以殉國家亦所不惜若當此尙有調和希望之時竟悍然不顧爲極端之抗議實爲無意識之言論試觀大總統來電均力主和平絶無過激之論湘省地非衝要民力未紓何能大聲　呼有所建議應請諸君外觀時局内察實情對於軍事各電酌量 
 
 
 

Page 7

 
 
　　（申報第二張） 
登載至於論調尤須鎭靜以安民心云云譚公又言湘中軍隊現在分防各處足保治安倘有私自募兵者槪以土匪論至於財政　偕欵無效然礦砂代價尙有百萬之多現今滙水陡漲總可設法平落者徒事紛擾駁收現金則實非自利利人之道云云又聞日昨第一師趙師長第二師陳師長因時局日非特集合營長以上之官長在師令部會議其大要以現在時局多艱軍人以服從長官爲天職凡所行動必遵上官命令並諭令以下各級官長母得輕聽外間謠傳云云下午六時軍署亦集合各重要軍官開臨時會其所議者聞係出防計劃湘陰平江一帶歸二師　任 
　　日昨外間紛紛傳說京湘間之電報業已不通茲據電局人言現在各省電報一律通行毫無阻滯足見此說之不確吳光新戒嚴人多疑岳州之釐局不無搖動茲據該處局長歐陽弁元來電尙無危詞可見未有顯著之舉動也 
[查辦使抵渝後之川事]  
　　五月二十四日發（成都通信） 
　　王張兩查辦使五月十三號抵重慶川人盼望甚殷以爲兩使到川必能爲寃民昭　故成都各界即紛紛舉代表前往面訴一切第三師派龍旅長爲代表於十五號到渝劉軍長亦派前二師旅長趙南森爲代表於十六號到渝其他各界均有代表前往更有非代表而亦前往者兩使初意到渝後小作勾留即行西上經渝紳商請其在渝商定辦法然後西上否則眞象未明即到成都恐衆論紛紜不易捉摸兩使頗以爲然遂暫留渝城十五號渝城各界開哀懇會於商會以迎兩使王張兩使措詞有不善之處成都輿論頗不爲然報紙亦時有所譏評 
　　　成都現狀自五月中旬以來始漸臻安靖至十七號各軍步哨撤盡人民方不甚驚惶各代表往渝時成都尚風聲鶴唳故代表到渝後均要求兩使以目前爲急務兩使隨即電戴囑其務速維持安寗一面又將此情形電告北京現劉軍出城巳數日而各方面勸戴之電尙多其實刻已經人調釋已相安無事特戴亦不便聲明耳 
　　羅佩金自離成都後卽據資中早即聲言在資俟查辦使迨王張到渝羅亦電渝歡迎現聞羅氏巳於十八號由資中赴自井是夜宿於距井地九十里之陳家場同行之滇軍有七師旅長劉法坤十九號到井其他資陽簡陽之滇軍亦將開去自井羅到後駐井滇軍甚多連日紛紛開向叙去羅氏到井後並未派代表到渝但電兩使請到井地磋商一切兩使則擬邀羅劉到渝面訊一切否則亦須派代表來渝劉之代表早巳到渝而羅則尙無動靜也 
　　字林報五月二十五日成都通訊云表面上政象今較數星期前大爲鎭定街中兵士巳撤回障礙物巳移去店舖巳復開居民又可自由呼吸雖在被燬區城今亦呈活動氣象惟暗中競爭迄未全息南北兩大派對峙爭雄之說常有所聞蜀中之爭不過爲北京等處爭潮之一部且可謂爲總統與總理間對敵之一部劉存厚與多數蜀軍顯爲總理之黨派而總統則爲滇軍所附目下蜀人頗集望於王人文之來王爲滇産蜀中似不乏知文王之所以爲衆歡迎者則因其在初次革命以前援助鐵路股東會而與政府相抗也衆望王來省後當可爲在各方面間善爲排解之　人云 
[蘇省會臨時會開會紀]  
　　江蘇省議會於昨日（五日）行開臨時會禮式今日（六日）爲臨時會開議之第一日午後三時開會議員到八十五人沈議長主席第一案朱議員德恒提議截漕救荒緊急動議案主席以建議省長付表决多數贊成第二案丁議員文瑩提議截留畝捐以備救荒緊急動議案表决付審查第三案郭議員麟珍提議移緩就急以救災荒案主席以成立不成立付表决少數起立否决第四案嘉定市鄕董事徐佺壽等請議急撥省欵賑濟災民案主席以建議省長付表决多數起立第五案查辦各縣知事案（甲）崇明縣公民倪華清等請議咨省長撤究崇明知事倪文德溺　殃民案（乙）南匯縣公民宋紹濂等請議縣知事葉樹維貪酷違法請依法彈劾案（丙）潘議員恩元等提議查辦如臯縣知事劉煥案（丁）灌雲周光祖等請議查辦灌雲縣知事陶士英違法案（戊）高郵徐德培等請議彈劾高郵縣知事郭曾基凟職殃民案合併討論主席以逕咨省長查辦付表决多數贊成第六案實業審查會重行審查報告江蘇省實業視察員條例案（二讀）主席以照審查報告付表决多數起立第七案實業審查會報告繭商自行取締條例案主席亦以照審查報告付表决多數起立接續三讀亦通過第八案屠議員宜厚提議豁除江寗上忙滯納金案主席以成立不成立付表决少數否决第九案封議員緒昕提議㣲湖不能容納東水建議案表决建議省長轉咨農商部照去年蘇魯官紳會勘原議施行第十案宋議員銘勳提議整頓各縣市鄕警務案表决建議省長執行第十一案請議審查會提出請將鎭江第九師範改辦第二商業學校案主席以付敎育審查付表决多數贊成時巳六　遂宣告散會 
地方通信 
　　松江 
　　時局不靖中之松江此間自得松滬盧護軍使表明擁護元首解散國會之電報後保司令對於地方防務雖甚注意然面子上並無特殊舉動即郵電局中亦不派人檢查一切皆以冷靜態度出之不使人民有所驚惶故地方上仍安清如常茲據軍界消息謂盧使所表之宗旨北洋軍人已一致贊同且自信能於最短時間内解决此時局上之紛爭以故軍界中人巳抱樂觀而政界亦均持原有狀態並不因外省政變而稍改常度云 
　　鎭江 
　　江北之天災人禍淮揚左道尹電馮副總統謂江北荒旱巳成奇災乞籌賑濟以遏匪機聞馮副總統近以江北鹽城寳應阜寗興化等處土匪不靖當此旱荒人民生計困難之時倘再益以土匪騷擾小民愈形不安特通令所屬駐防軍隊務須認眞剿捕勿稍疎懈 
　　維持市面之會議鎭江商會總理吳澤民因近來各省獨立人心惶惶商界首受影響雖經文武各長官迭次會議力任保護治安然商民仍不免稍有驚慌致市面不能如舊故於七號午後二時邀同各業領袖齊集商會開二次會議公籌維持市面方法 
　　揚州 
　　省長注意敎堂江都縣公署刻接齊省長快郵代電以現値時局紛擾之際難保無奸人乘機生事及危害外人敎堂情事亟應嚴行防範以免别生枝節云 
　　私吸鴉片受罰城内黃宮向開織布廠之繆姓素嗜鴉片日昨爲周光熊之姪周華蘭所知帶同偵緝隊前往查拿當將烟具查獲並欲將繆拘署究罰嗣經人說項私罰洋八十元了事 
　　杭州 
　　猩紅𤍠之蔓延杭州發生猩紅𤍠症巳有三月之久不謂　日下城一帶流傳甚盛前日海　　　　家有七歲女孩忽染是症身𤍠喉腫一日而斃　四日其母亦染是疫亦三日而斃並聞　院東橋　姓家七日之中竟連斃兩命 
　　湯壽潛逝世前浙路總理湯壽潛氏近月以來氣體不舒步履維艱前星期由杭回里（紹興臨浦）途中感冒風寒調治巳愈不意前晚（六號）三時半眠起小便轉側太多忽然脫氣其子拙存等千呼萬喚終不醒來始知已逝世矣年六十二歲巳由其弟農先等料理喪務聞定於明日大殮又聞湯君是日並無疾病晚間猶進飯兩碗飯後且囑付家人謂將到杭州去先將行李等件料理不料半夜後忽然氣絶公子輩圍　環視杳無聲息撫之巳冰可謂無疾而終揣其情形大　　腦充血（即俗稱中風）之故　　安慶 
　　渦陽會匪謀亂巨案皖北渦陽縣屬之龍山集有紅旗大刀會匪首朱傳道自稱身有異相將爲眞主近在該處散布傳單以燒香爲名散票歛錢暗中勾結悍匪趙登山隨福太許允昌燕廷彦等糾集黨羽數百人密謀介亂定期陰曆三月二十八日在龍山廟泰山會舉事集隊進攻城池事經該縣知事唐豫桐偵知隨卽電告駐宿李統領派兵進剿一面派縣署警衛隊隊長李海田帶同衛隊多名會同四鄕圩　分兵兜拿詎該匪聞悉卽在距城六十里之靑　集劉長榮家大肆刧掠分途逃竄經李隊長及四鄕圩輩分途拿獲悍匪隨福太許允昌燕廷彦侯允大等數名並搜獲謀反傳單上蓋中統五營四方僞印一顆大書後漠明德四字並旗幟鎗彈等件當即一同帶回縣署訊供不諱昨經該縣知事電禀省長請示將該四匪就地鎗斃其餘脅從者監禁以示懲儆刻經省長批示照准並令將在逃之匪首朱傳道趙登山等隨即嚴拿務獲懲辦以弭後患 
　　阜陽監犯鬧事駭聞阜陽縣監獄覊禁要犯約有二百餘名日前因聞該縣宋知事赴蚌遂乘機將監門撞開一齊越獄而出維時外間已勾引土匪相應乘機放火將縣衙署燒燬房瓦無存所有署中歷年卷宗亦被焚殆盡並延燒民房二百餘間一時監犯匪徒均乘火勢大肆搶刧勢甚洶洶人民異常恐怖隨由縣署衛隊曁西門外駐紥之安武軍隊聯合兜剿傷斃匪徒多名所有逃犯亦大半拿獲即時鎗斃而人民中無辜死傷者亦有百數十人殊可慘矣現聞該縣地方秩序巳由安武軍隊鎭攝保護該縣宋知在蚌聞警後巳星夜回阜布置善後 
　　廣東 
　　陳督接任與裁員陳督軍履任後以署风冗員太多縻薪過鉅昨特將該署一二三等委員一律裁撤又本月一日辰刻陳督軍發出手諭着將總稽查處即日裁撤又正式任命秦一民爲督軍署參謀長並聞陳督昨巳通電各省其文曰炳焜奉令調署粤督茲經由桂抵粤於六月一日接任視事時艱責重深懼弗勝尙希時賜南針俾無隕越無任企禱廣東督軍陳炳焜叩東印 
　王芝祥赴桂檢閱使王芝祥因有緊急軍務擬於今日轉赴廣西南寗一行巳部署行裝預備出發王使此行携帶重要人物不少其最要者計參謀長劉洪基副官長董　之軍需長劉秀山書記長李蔭芝譁電員紀文伯其大公子王孝慈亦隨節同到 
雜評一 
[張勳入京] 　　　（一子） 
　　此次張動帶兵北上將以備作戰耶則明言决無戰事將以備自衛耶則並無所謂仇敵將以威𥋿元首耶則又明言並不欲推翻元首將以威嚇國會與公府左右耶則議員巳星散公府左右多去職此不能無疑者一也 
　　張勳此次入京固以調人自任者也調和又焉用兵力即就調和言督軍方面所傳之條件與其所宣布維持元首之言殊不相容則督軍果有調和之誠意耶張之調和主張雖未明白宣布而致稱兵各省之通電仍望其堅持原旨並不稍勸彼輩之讓步則張果有調和之誠意耶此不能無疑者又一也 
　　稱兵也之各省旣有一致擁護共和之言則復辟說是不能出之調人之口然若曲徇其意一任彼輩之所爲則將來内閣可組武人内閣憲法可稱武定憲法國會亦無不可　武選國會今旣勢力驟增帝制派自可于于而來則共和之名雖存而精神盡喪倘果如此調和者其爲有利於國耶抑有害於國耶此不能無疑者又一也 
　　嗚呼今之所謂調和者果何如 
 
 
 

Page 8

 
 
   
 
 

Page 9

 
 
   
 
 

Page 10

 
 
　　(申報第三張) 
本埠新聞 
[各省脫離關係之影響] （十） 
　　自皖汴陜直奉黑浙閩八省與中央脫離關係以後滬埠方面種種情形屢紀前報現因各省勢漸平靜且經軍警盡力維持故滬上人心業巳鎭靜茲將昨日所得各種消息分别錄後 
　　曹范表明宗旨松滬護軍使署昨接保定曹督軍范師長來電内開北京王參謀總長南京副總統徐州張巡閱使濟南張督軍盛京張督軍馮帮辦開封趙督軍田省長蚌埠倪省長太原閻督軍張家口田都統武昌王督軍南昌李督軍杭州楊督軍齊省長福州李督軍齊齊哈爾畢督軍許帮辦龍華盧護軍使北京陳督練蔡師長李師長張師長吳總監小站李師長公鑒竊自義旗共舉原爲憲法不良議員專制不得己以兵相見爲民請命然以義起必以義終乃爲師出有名是必抱定宗旨以散國會改憲法組内閣屏羣小爲正當問題措辭旣嚴主義亦正磊落光明天日可表此外别無他議勿負起義初心前紹帥支電云我輩抱定原議宗旨堅决進行切勿爲僉壬所惑别圖擁戴等語議論正大同人咸欽近有少數名不甚彰之人妄議另組政府别圖擁戴憑空號召視同兒戲我輩𤍠心爲國不惜拚命以爭彼等舞文弄舌竟欲攫奪政權此何等事如此妄想是將我輩之義舉反成我輩之私心本爲救國轉爲害國稍識時務豈忍出此錕雖不才决不容彼妄造謬說損我名義致使内憂外患迄無寗日凡我同志諸公𤍠心憂國如同一轍務乞以議憲爲正論以國家爲前提抱定宗旨共扶危局天下幸甚人民幸甚特電馳聞統候明敎曹錕范國璋虞印 
　　軍署代表赴津聞松滬護軍使署因接天津各省軍務總參謀處來電以解决時局重要事項舉行特别會議徵集公意以資進行希遣代表迅速來津與議立望成行等因聞己特派逼官某君於昨日早車赴寗轉道北上或謂先行晉謁馮副總統禀明一切再定行止云 
　　津浦照常通車上海總商會昨接津浦鐵路管理局來電以本路往來天津浦口尋常快車各區間客車均照常開行並無停駛情事除登報聲明外希通告各商俾免誤會 
　　調查路局收欵滬寗杭甬鐵路每日收入欵項由各站逐日彙交賑務總管洋員米杜登（譯音）收存再由米總管繳存滙豐銀行轉還洋欵茲自皖汴等省獨立以來政局紛爭路局收入不無影響茲因事關還欵昨由交通部電致賬務總管及管理局長將各站收 
入逐日造册按旬報部以憑查核 
　　商民母庸驚疑滬海道尹令飭道屬 
各縣文云邇來時局糾紛人心浮動杯蛇市虎易啓驚疑宵小匪徒尤思竊發我輩身任地方爲國服務責在維持秩序保護安寗滬上一隅己商由軍警兩界協力擔任可保無虞各該縣知事受領一邑責有攸歸務即商由軍警嚴密防查如有不法之徒造謠生事乘機思逞立即依法拿辦勿稍輕縱一面會同紳商各界勸告商民人等照常安居樂業毋事驚惶仍將辦理情形隨時電陳 
　　擔保維持治安探聞松滬盧護軍使日前由某方面轉函外交團擔保地方治安其内容略謂現在敝國發生政潮完全爲内政問題查上海爲通商口岸内地軍警星羅棋布保衛僑商履行條約一切均照常辦理地方治安亦擔保負完全責任惟華租各界如有藉口政潮發生不正當行爲彼此均應特别注意以保公共安寗而維秩序云云 
　　巡艦派往烟台海軍總司令部昨奉中央電令以烟台大沽等處防務緊要應派軍艦駛赴該處防駐等因薩上將當即令飭海圻巡洋艦駛赴烟台駐泊現海圻艦長陽廷光定於今日在滬裝足煤斤卽行出發 
　　水警保護繭商水警第二廳日前探悉有太湖帮匪胡學成趙老窩子等乘此政潮劇烈之時糾合各處土客帮匪備有鎗械二三十桿潛匿江浙交界及常熟常州木瀆橫涇等處希圖搶刦華洋商人辦繭銀洋並在經過各碼頭收集土匪甚夥趙廳長以各繭商銀貨往來現正吃緊無論帮匪有無結夥情事亟應嚴密防護除令飭游巡隊長李標勝在蘇屬一帶率船巡緝外並分令各專署及淺水兵輪各管駕嚴加防範以保治安 
[現銀進少出多]  
　　前昨兩日本埠銀洋進口少出口多是以先令與大條均長金價略跌七號進口者有順天輪船由天津裝來太古新龍洋十箱合銀三萬四千兩安平船由大連裝來永昌泰龍洋二十三箱合銀七萬三千三百卅三兩一錢又寳銀一箱計三千兩又永豐利北洋銀洋十三箱合銀四萬四千九百五十九兩又北洋茂龍洋兩箱合銀四千六百六十二兩又永盛昌墨洋兩箱合銀六千六百六十六兩又永安長龍洋及小洋合一箱合銀三千一百四十五兩又怡順昌洋一箱合銀三千三百三十三兩三錢三分瑞和船由漢口裝來新昌源小洋一箱合銀三千九百六十兩同日出口者有復興祥裝大利丸赴宜昌金條一箱合銀一千七百兩新沙遜裝拿伏拉號赴孟買寳銀十六箱合銀四萬六千三百兩怡和裝瑞和赴九江寳銀二箱合銀五千三百八十六兩花旗銀行裝拿伏拉號赴孟買寳銀八十五箱合銀二十四萬五千三百七十七兩八號進口者安平船由大連裝來同發公銀洋八箱合銀二萬九千四百兩頴州船由廣東裝來滙豐墨洋九箱合銀二萬四千兩博愛丸由長崎裝來滙豐寳銀五箱合銀四千一百五十兩瑞和由漢口裝來信昌隆小洋一箱合銀四千二百兩同日出口者有有利銀行裝拿伏拉號赴孟買寳銀八十八箱合銀二十四萬九千兩又法蘭西銀行銀條十八箱合銀五萬零四百六十七兩又滙豐銀行現銀五十一箱計十四萬七千二百兩永昌泰裝瑞和船赴蕪湖銀洋三箱合銀九千七百五十兩信昌隆裝瑞和赴九江龍洋三箱合銀七千三百零八兩共計兩日間進口銀洋二十三萬八千八百零八兩四錢三分出口銀洋七十六萬二千四百八十八兩出口多於進口之銀共五十二萬三千六百餘兩 
　　又聞英公司船那物來號昨日抵滬本埠各外國銀行又有現銀運往印度孟買等處有利銀行裝寳銀八十六箱共二十七萬七千兩東方銀行裝現銀十八箱共五萬六千餘兩滙豐銀行裝現銀五十一箱共十六萬四千餘兩花旗銀行裝寳銀八十五箱共二十七萬三千餘兩 
[華商電車公司紀事兩則]  
　　改遲夜車時刻華商電車公司以租界各處電車每晚須於十二時後廠行人稱便而南市電車向章由高昌廟至十六舖以十一點半鐘爲止小南門至小東門僅至十時爲止殊嫌太早且現届夏令往返之人較多凡戲園遊戲場閉市後游客欲乘電車回南者甚爲不便是以將夜班車寛放一時高昌廟至十六舖一叚以十二點三十分爲止小南門至小東門一叚以十一時進廠惟民國路則與法公司車行時刻相關未便推放仍以十點三十分鐘進廠所有推放時刻之地段業於昨晚起實行矣 
　　推放西南路線華商電車公司路線本擬至小南門爲止現因南半城一帶市面日盛故議决將小南門至大南門及尙文門王家闕路直通滬杭車站之路線推放業已在美國運到鋼軌電桿等材料自昨日起實行動工鋪設軌道並柱立電桿聞竣工之期不遠云 
[檢廳第一看守所脫逃押犯]  
　　近來上海地方監獄與地方分監收禁人犯衆多所有判决送監執行之罪犯已不能容故暫時寄禁第一看守所内亦巳有一百數十名之多茲有判决監禁七年之金恒德及監禁五年之王永德監禁一年二個月之劉同棠李寳全監禁四個月之夏清岐均巳釘鐐執行寄禁該所惟金等在押常思脫逃彼此商議預將鐐銬毁去所中之人均未知覺昨晨六時十五分鐘各號舍尙未開封適倒馬桶者挑擔入内傾倒便桶將總鐵栅門開啓迨便桶倒脅挑擔而出金等即乘間集衆毁去舍門從鐵栅奪門而出狂奔圖逃看守鐵栅所丁王榮章上前攔阻並吹警笛告警被金犯首先上前將笛奪去各犯並取旁邊所置磁器罐頭及木棒等將王榮章擊傷頭額等處一哄而逸各犯鐐銬己除奔跑極速咸往北向廟前街帶飛奔當經該所門口駐防各法警等在後窮追直至一區二分駐所警署相近爲崗警帮同攔阻將金恒德王永德夏清岐等分投拿獲立送檢察廳訊辦王榮章亦到廳請求驗傷後調查所中人犯祗逃逸劉同棠一名劉與李寳全均係退伍軍人原籍直隸今年十八歲前在閘北八字橋與李行刦衣包由司法科函送審檢廳訊供明確判决各監禁一年二個月發所寄押今被脫逃當經司法警長梅南枝果報林檢察長飭派法警偵查復備文函　淞滬警察廳地方警察所一體協緝午後林檢察長又委檢察官升座飭將金恒德王永德夏清岐等提案隔别預審之下判令分别加釘鐐銬聽候起訴公判王榮章受傷尙輕判令自醫 
[三誌代投恐嚇信之就擒]  
　　淞滬警察遊巡隊隊長郝彩章在勸業場拘獲投送恐嚇信函炸藥之劉紹良（卽小湖北）解由總廳發交司法科嚴行研　當因情有可疑判令押候澈底根究在案茲經劉科長詳細推求確係栽贓圖賞毫無疑義故特禀請徐廳長諭令該隊長迅將報告線人交案研訊以期水落石出聞徐廳長得報後大爲憤怒立即傳諭郝隊長速將該線人限日交案詎若輩知事敗露均巳逃去故昨由各偵緝隊士四出偵查務獲懲治未悉尙能弋獲否 
[訊結夏月潤家盜案]  
　　英租界愛多亞路南成都路轉角新舞臺伶人夏月潤家於四月十一號晚被盜刦去値洋七千餘元之金珠首飾鑽戒等物是案盜匪揚州人周鰲陳瑞庭沈鳳記苗振元呂寳仁翁士濟顧桂友李少山趙于庭蕭生余少山楊春友王芝祥分贓逃匿法租界打鐵浜得勝里五號屋内被法界包探韓邦達先後拘獲吊出原贓鑽戒等物通知老閘捕房派探陸桂山姚錫卿西探依克前往法捕房將周鰲等十三人連同贓物提回捕房解送公共公堂研訊各情已迭誌本報前日午後由捕將全案人犯解廨經王肇之襄讞會同美博副領事升座續訊據捕房代表牛門律師上堂譯稱查得被告李少山余少山蕭生三人均係安分之人於本案毫無關係應請摘釋惟王芝祥雖係商界中人而與各被告代銷贓物難保無串通情事且前因米姓炸彈案拘到公堂訊無確據開釋應請嚴究訊之王芝祥供在楊樹浦龍江路開設鹹魚柴爿店我非民黨中人各被告並不認識亦未代銷贓物詰之趙于庭供前當警察是日欲至法界得勝里找友謀充法捕致被拘住質之楊春友供至打鐵浜找尋表兄託帶書信回家致被悞拘求察中西官會商之下以周鰲陳瑞庭沈鳳記苗振元呂寳仁翁士濟顧桂友等七名均經失主指明或有贓證或有憑據雖均堅不承認而詳加考查毫無疑義王芝祥係是窩家厥罪惟均判着詳細錄供備文解送護軍使署按律懲治趙于庭楊春友情節較輕各押西牢一年李少山余少山蕭生訊無關係應即開釋贓物交捕帶回再核 
[美人慶賀獨立之預備]  
　旅滬美人於本月七日齊集美總領署會議慶賀七月四日獨立紀念之禮節常場舉定委員三十二人籌備一切 
[稻灰中發現腐爛女屍續誌]  
　　住居引翔附近崇明人陸登雲妻被人謀斃將尸埋於稻草灰堆中茲有人將尸扒出巳經腐爛乃報請地方廳派員詣驗並經警署將移尸之甲乙兩人拘送檢廳訊究等情巳誌前報茲悉甲乙二人即陳炳維陳念宗叔姪經問官研訊時據陳等同供崇明人與陸登雲同鄕去年八月問陸妻被陸謀斃當時陸央小民等將尸掩埋現悉陸逃回崇明原籍語問官諭令仍將兩陳分别收押一面備文移請崇明縣公署協緝陸登雲到案究懲 
[商品陳列所徵求國貨様本]  
　　農商部商口陳列所致縣商會函云逕啓者吾國商業不振輸出無從增加漏巵漸多經濟益形凋敝時値商戰激烈對外直接貿易不能不力圖擴張在敝所固惄焉憂想貴會亦蹙然慮也方今歐戰縣延正我商業推廣之日於戰時戰後之需要尤不能不日事準備敝所爰提倡輸出調查海外商情以冀轉告國内商人俾知有所遵循頃得駐外各公使曁領事復函咸以推廣銷路須先寄送様本特專函奉凂祈轉知各商號將所有大宗國貨様本或爲實物或爲照像附以說明惠寄敝所以便彙送海外此爲振興商業之始基亦爲擴充經濟之嚆矢轉綠廻黃機不可失望貴會不厭繁瑣迅爲徵集將來國内輸出增加海外貿易發達不惟敝所之幸抑亦貴會之光也特此奉懇希即賜復 
[阻止包辦烟草牌照捐之覆]  
電 
　　本埠南洋兄弟烟草公司前因得悉某烟公司令其所用華人出名運動某機關包辦全國烟草牌照捐希圖壟斷特分函烟酒聯合會工商研究會等各團體開會討諭電請政府阻止實行在案茲悉政府接電後以此事若果實行攸關全國　商命脉自應審愼辦理即將原電移咨稅務處轉咨全國烟酒事務署鈕督辦愼重核辦昨由稅務處先行電復來滬原電如下工商研究會鑒電悉已咨全國烟酒事務署核辦稅務處歌印 
[水警拘拿盜犯之波折]  
　　水警第一專署第五分署日前探悉夥刦太倉縣境王季雨家之盜犯黃某等七名匿跡崑山城内當由池分署長派令巡官陳福陞會同太倉縣署偵探周才寳前往崑城將該盜犯等一併捕獲正擬解案訊穷爲該邑警察所所悉以陳等越境拘人出而干涉將陳周二人拘留警所勒具切結以致被獲盜犯盡仃逃逸現陳巡官巳將上項情事回禀池分署長轉呈沈專署長咨請崑山縣公署澈究矣 
[靑浦盜案共同犯訊明引渡]  
　　靑浦縣屬薛澤港鄕民黃志田家於本平二月間被盜刦去値洋一百餘元之衣飾逃逸嗣經該處警察拿獲盜黨李阿大一名解由靑浦縣知事署訊悉同黨鑤花阿榮逃匿滬北公共租界北香粉弄三百五十五號門牌派警備文來申協同總巡捕房中西包探將鑤花阿榮　獲並傳同二房主李王氏解送公共公廨因被告供不承認且據李王氏供稱鑤花阿榮二月以後並未離滬判被告押候來警回訴本官將獲盜李阿大並傳同原告來廨質證再核在案昨晨由廨復訊靑浦縣來警帶同盜匪李阿大與原告黃志田投案候質據事主黃志田投訴本年𨳝二月初六夜半突來盜匪十餘人撞門入内刦去値洋一百餘元之衣物等語又據李阿大供稱搶刦黃姓家係張金桂爲首於陰曆二月二十日與鑤花阿榮等在南京路一壺春茶館内商定後前往行刧是實訊之鑤花阿榮供稱李阿大之妻於民國二年間因拐賣婦女經法公堂訊辦李疑我所爲是以挾嫌誣攀求請明察俞襄 
 
 
 

Page 11

 
 
讞商之英白副領事以供證確鑿未便狡賴判鑤花阿榮准交來警帶回歸案訊辦 
[四誌違背中立條規之控訴]  
　　公共總巡捕房刑事科在公共公廨呈控僑居公共租界南潯路三十號門牌之德國人藏有四班牙領事署之假護照冒認國籍違犯中立條約一案訊供詳情迭誌本報昨晨十時仍由原審華官王崧生襄讞與陪審西官英卓副領事升座正式刑庭繼續研訊即據被告代表斐斯律師上堂辯論良久並謂被告身畔之護照係英人勞得門所給等語旋由堂上命被告上堂請於見證地位由斐斯律師詰據供稱來滬已有四五年先在法領事署註册嗣與德商合資營業遂改歸德國領事保護迨至中德斷絶邦交後卽至德領事署詢明轉歸荷蘭領事保護餘語與其代表斐斯律師所述略同復由捕房代表牛門律師向之逐一駁詰堂上命將英人勞得門帶案由斐斯律師將從前經過各事逐層盤詰因時已過午由中西官宣諭退庭判被告愛汀掰存洋五百元作保勞得門交西探帶回送交英領事署看管候下禮拜一再行訊核 
[更改明信片與包裹之郵費]  
　　交通部郵政總局通告爲通告事照得第六十一號寄費清單内應自本年七月一日起更改如左 
　　（甲）明信片就地投送及寄外洋各國明信片之資例雖仍按照第六十一號寄費清單所規定者收納其各局互寄之資例則於單明信片增爲一分半雙明信片（即連有回片者）增爲三分明信片由蒙古各處（庫倫及恰克圖）互寄及新疆各處互寄者應按各局互寄資例加倍納費計單明信片三分雙明信片六分其往來蒙古經由張家口轉寄及往來新疆經由甘肅轉寄者計單明信片收費四分雙明信片收費八分互寄各局之明信片係用藍色刷印就地投送之明信片係用線色寄外洋各國者係用紅色以便有所區别 
　　（乙）往來東三省北部之包裹往來寬城子（長春府）及吉林以北各處或各該處互相往來之包裹無論各該處是否汽機通運應除付第六十一號寄費清單之附件所列資費外另加一單純費例如（一）哈爾濱寄往天津之包裹應納兩單純費以代從前之一單純費（二）上海寄往哈爾濱之包裹應納兩單純費以代從前之一單純費（三）山東之武定府（汽機未通）寄往滿洲里之包裹應納三單純費以代從前之兩單純費 
　　前項新定之一分半明信片不久即當發行凡用一分之明信片交由各局互寄時每件應加貼半分郵票一枚合行通告仰各寄件人一體周知可也此告中華民國六年五月十六日代理郵政總局總辦鐵士蘭 
[寗紹公司股東對於修改章程之意見]  
　　寗紹商輪公司股東虞洽卿君等致該公司董事會函云報載公司修改章程草案各股東如有意見儘可函告茲鄙人等將各條列後 
　　（一）原案第二十條第二項按或由股分總額十分之一以上之股東聯各請求召集開會一節下須加（凡此十分之一以上之股東須將股票存放公司以免影射而昭實在係照公司條例一百七十七條第三項之規定 
　　（二）原案第二十四條按一百整股每二股得一權計五十權又一百零一整股每三股得一權計三十三權又五百整股每三股得一權計一百六十六權五百零一整股每四股得一權計一百二十五權又一千整股每四股得一權計二百五十權一千零一整股每五股得一權計二百零一權是股數較多者權數反少何足以昭公允况查核舊章本以整股（即五零股）爲一權按照股數遞加無庸更易 
　　（三）原案第三十一條按董事十一人擬改爲九人監察人五人擬改爲三人 
　　（四）原案第三十二條按董事監察人之資格僅僅整股五十股以上是於公司股分總額中不過千分之一負擔未免太輕凡公司股分最多之股東其於公司利害關係亦最大按公司條例九十八條第六項卽本此意鄙意擬以整股一百股以上者爲合格 
　　（五）原案第三十四條按董事人數旣減爲九人則簽董事應改爲二人又簽留不如改爲票留蓋董事愈衆議論愈多辦事愈難即如上海工部局範圍可謂大矣其董事亦祗九人即此意耳 
　　（六）原案第三十五條按副會長二人擬改爲一人蓋董事九人除去會長乃合單數矣 
　　（七）原案第三十七條按三十五條旣有會長副會長此條未完重復不如删去 
　　（八）原案第四十六條按分紅應照舊章程作十五成分派從前招股時旣定此章萬難更改否則是欺人矣至發起人一層儘可删去蓋本公司發起人較他公司爲多而盡義務者尤屈指難數如果酬報必啓事端轉貽外人訕笑不如删之作十五成分派股東得十二成辦事人得二成董事監察人得一成如果董事監察人願將此一成歸人公司則每年應送輿馬費以爲酬勞亦無不可 
　　（九）查公司條例第一百五十三條董事被選就任後應將章程所定被選合格之股票如數交由監察人或公司存執本章程未經提及應列入之 
　　以上九則鄙見如此是否有當凊公决施行虞洽卿傳筱　謝蘅窗李志方樂俊寳陳鏡如陳文鑑張延鍾袁履登同啓 
[靑年普益社之演講]  
　　大東門外靑年普益社昨晚（七號）八時開第二次演講會雖値陰雨會員來賓蒞會者尙衆首由主席穆脩報告開會宗旨繼由裴國雄演說對於近日稱兵各督軍之行爲有所評論次曹慕江演說家庭模範當以敬愛爲前提次穆深思演講家庭中之黑幕由於敎育不良講畢散會已九時餘矣 
[官話合會演說預誌]  
　　聞棋盤街五馬路五百四十五號官話合會於六月十號禮拜日午前十句半鐘請中華書局編譯沈問梅君演說（基督敎係富强中國之第一要素）沈君長於口才想是日必有一番偉論以對在座人士也 
[市北公學建築操場]  
　　滬寗車站慶祥里市北公學爲提倡體育起見查有愛而近路小菜場工部局餘地一畝堪爲操場之用特商工部局租借應用該局因事關敎育慨然允許並由該公學商准房主徐君將慶祥里圍牆拆去一節以便接通操場業已鳩工從事建築矣 
[關於梅溪小學舉辦畢業之公文]  
　　上海縣公署昨令第一區學務委員賈豐芸文云案奉江蘇滬海道尹公署第二六八號訓令内開案查前據該知事呈送梅溪高等小學校擬辦畢業造表請核等情到道當經據情轉呈在案茲奉江蘇省長指令第八五七○號内開呈表均悉該三年級生旣經修業期滿應准舉行畢業試驗惟查陸廷棆一名由私塾轉入該校修業年限尙欠完足能否一體畢業應由該縣派員監試詳查程度復奪仍俟試竣繕具各該生畢業成績清册呈備查核仰飭遵照并轉行知照此令等因奉此合行令仰該知事卽便遵照并轉行該校知照此令等因到署奉此合行令仰該員即便轉知並將試驗日期先期具報以憑派員監試此令 
[工商研究會歡迎匾額]  
　　工商研究會此次由黎大總統頒奬匾額已由謝副會長在京承領來滬該會定於本月九日（即今日）午後二時開全體歡迎大會以便懸掛茲將該會所發通告錄下敬啓者本會謹定陽曆六月九日下午二時恭迓黎大總統頒奬匾額同時會員郭建侯徐豫發諸君等亦製匾送贈正副會長用特通告全體會員請爲届時蒞會共襄盛典幸勿吝玉爲荷 
[結束敎會基地之糾葛]  
　　閘北華界耶穌敎聖公會基地一案迭經前交涉員與美國敎會往返磋商迄未就緒頃聞此事業經朱交涉員商准美敎會允以聖公會馬路南三角地二方丈美册第五百五十八號地西面之地與工巡捐局交換雙方訂立條件以資信守現經朱交涉員將議决情形令飭工巡捐局查照辦理並呈報省長及外交部聲明完案矣 
[沈知事爲母舉殯]  
　　上海縣沈知事之母高太夫人於去年逝世後停柩蘇州會館之晋安公所現沈知事已擇定陰曆四月二十一日家祭二十二日舉殯發引扶柩回籍本埠各紳董定期二十一日備具祭筵公同致祭 
[催解忙漕尾找]  
　　上海縣沈知事昨奉財政廳訓令略謂上年忙漕結束期近核與報解之數尙未滿額現在省庫空虛公欵奇絀軍警各欵待用甚殷自應將所收忙漕尾找從速掃數清解以應急需而重公帑等因現沈知事已轉飭財政科迅將所收忙漕餘找彙總報解矣 
[紹酒漏貼印花之處罰]  
　　公共租界王寳和紹酒店在吳淞起運紹酒一百三十餘　漏貼印花被江蘇第二區烟酒公賣局稽查員查見將酒扣住送局議罰嗣由該商一再具禀請將被扣紹酒發　昨經謝分局長批示云印照並不實貼且未塡註月日實屬有違定章惟據具呈請求姑念物力維艱從寛責令於補納公費外加罰三倍以示薄懲嗣後如有前項情事發生定當從嚴處罰母謂寛典可屢邀也來呈未貼印花著即補送母違此批 
[善堂注意暴露屍骸]  
　　同仁輔元堂總董郭聘之凌伯華昨致淞滬警察廳函云敝堂所辦善舉於收埋暴露一層向來本極注意是以城廂内外苟有具報到堂無不立赴該處備棺收殮奈近時江北貧民麕集於滬地者益衆往往將夭殤孩屍抛棄荒野收殮稍遲卽不免野犬殘　肢體狼藉以云人道良用惻然目下天氣漸𤍠尤礙衛生而敝堂夫役隨時巡察誠恐或有遺漏合特專函奉懇惟希轉飭各區分署囑令各巡警帮同留意以補耳目所不逮曷勝盼荷之至 
[重勘南市浦灘馬路]  
　　滬南浦灘自大碼頭起至董家渡一帶馬路曾經工巡捐局呈奉省署批准定爲四丈寛闊乃自去年塡築駁岸以來該處馬路仍復寛狹不一且有電車往來狹窄之處時常發生車馬互撞之事故日前朱局長特飭工程處將董家渡至關橋一帶馬路重行量勘於狹窄處未滿四丈者在駁岸外另築側石以期整齊而利交通 
[限拆沿鐵路草屋]  
　　閘北鐵路附近前有客民搭蓋草屋甚多經四五兩區署所勒令遷往太陽廟北首居住名之曰江淮村詎近來又有人在沿鐵路蓋造草屋日見其多昨日四區姚警正特飭探警協同各圖地保挨戶傳諭限令尅日拆除違千未便 
[請封電燈碾米廠]  
　　煤炭號主夏惠大前至法公堂控稱前有大有豐電燈碾米廠經理邱梅生前來交易貨物除收結欠貨洋一千另十元向索推諉不理求追等情邱梅生稱商人在廠爲協理雖欠貨洋係由總經理程竹林經手判邱管押限繳嗣因挺押不理諭着原告查産禀覆在案昨由原告投稱該廠開設泗涇鎭現僞稱廠已出租求請將廠發封并傳提股東馬幼梅程竹林至案訊追中西讞員判候移請松江縣查核發封備抵并飭提該廠股東馬程兩人到案集訊邱梅生着交尋常保出外帮同料理 
[覆訊不分紅利之訟案]  
　　戴樹亭前至法公堂控稱彭幹元不分歷年紅利洋二百四十餘元向索不理請求訊追彭供另有他項賬目尙未算清判彭交保出外限一月内自向原告料理在案昨已届限保出不理故又傳訊彭供詞遊移中西讞員判彭管押追繳並着原告於十四天内查明被告有無家産禀覆核奪 
[查明被告家産]  
　　米店主婦封周氏前至法公堂控被店夥黃東才私收客帳洋二百十元察出後由保人商勸出立拔據一紙詎至期仍不拔付有意圖賴請求追繳訊之黃東才供認欠洋一時無力措置判押限繳仍置不理故着原告查産禀覆候核在案昨由周氏投稱查得黃東才在嘉定東門外置有房屋三間田地五畝請求察核中西官判候移請該縣知事查明發封備抵覆到再核 
[不應再來起訴]  
　　葉德銘至法公堂控稱劉忠其前來交易白煤除收結欠洋二十八元向索不付求請訊追劉忠其供認欠洋十五元惟前有某洋行夥某姓代煤炭公會向商人收過洋十八元有收條爲憑中西官察閱之下以旣由公會收取不應再控斥退不理將案註銷 
[恐嚇信數見不鮮]  
　　聞六馬路格致書院隔壁已故金松泉家前日接到郵遞恐嚇信一封索詐洋二千元限日交付否則須以激烈手段對付等語惟金姓自松泉故世後其子若孫均另居他處宅中祗有松泉庶室顧氏等均係女流故置之不睬云 
[失火拘留五天]  
　　住居閘北梅園路銘慶里之婦人唐陳氏家日前失火延燒隣居共毁樓房兩幢事後由四區二分所將該氏傳案解送司法科經許科員訊明判拘留五天以儆 
[扭控鄰人拐孩]  
　　江北人田錦鳳住鐵路北首草屋内有子二和年十歲前日田扭鄰居黎二至四區警署控稱伊子日前被黎拐匿今日乘問逃回述明誘拐表由請爲究辦經姚警正研訊之下黎堅不承認遂判一併解送司法科核辦 
[梳頭傭婦誘匿女子之證實]  
　　住居新閘蔓盤路來安里三百十二號門牌王金氏之十四歲買女小毛囡因出外游玩被住居重慶路馬安里五百四十一號門牌之任恒齋領回家内經氏報捕請緝後任即將女送至捕房解送公共公廨當因王金氏未到判女交任領回撫養嗣經王金氏得悉逕至任　索女吵鬧當由捕房將兩造與女復解公堂請示經原審官俞襄讞會同英白副領事訊據女供王金氏欲將女帶往外埠價賣判仍交任領回諭氏不准再往吵鬧未幾該女又以任欲將其價賣走至虹口某姓家被在美國兵艦上執役之王小寳（即王金氏之夫）得悉乃延代表律師禀請公廨諭飭捕房將女與任恒齋一併傳至公堂經中西官訊問判任退去女留濟良所候再訊核在案茲經捕房查得該女當時並非自行出外係被與王金氏梳頭之婦人麻皮阿寳誘至任恒齋家藏匿昨由包控高萬生將麻皮阿寳與任並女一併解廨復訊由中西包探上堂禀明前情並據王小寳之代表律師詰據任恒齋供明小毛囡實由阿寳領來等語又據新閘捕房一千零二十一號華捕投訴五月十五號午後捕房中西包探至馬安里搜查女孩小毛囡無著嗣據旁人言女在任恒齋家即至任家查問任言該女確在伊家當卽將任與女一併帶入捕房等語訊之阿寳供認將女領至任恒齋家内是實旋據王小寳投訴此女係在四川領來作爲義女待如親生初寄養於克嫂處後囑王金氏撫養亦好爲看待實被阿寳等串拐出外此事現經堂上訊明請將該女給予領回並請懲辦串拐之人俞襄讞得供後商之英白副領事判女准交王小寳領回撫養任恒齋姑念到堂直供從寛開釋麻皮阿寳誘女屬實著押女所半年示儆 
[日領與交涉員往來函稿]  
　　駐滬日本總領事有吉明致朱交涉員函云啓者茲據日商亞支奶洋行水野正太郎經理席裕麒禀稱該商創製平肝養心丸一種爲戒烟善後之補助品在江浙各省行銷已久信用夙著毫無烟土毒質攙雜其間歷經本國特許局曁駐滬總領事館核准給證專利行銷並於去年十月五日奉江蘇齊省長給示保護各在案乃近閱五月十六號各華字報登載滬海道尹公署奉江蘇齊省長飭開近有某國商人新發明之平肝補心丸一種驗有毒質朦混運銷仰卽轉商交涉員函知該國領事從速禁阻並希吊銷出售告示等語竊查該項平肝補心丸與商行所售之平肝養心丸僅一字之錯倘非奸商有心影戤即係故意揑造希圖破壞且自各華字報登載之後商行售出之平肝養心丸均引起誤會將貨退回不但與日商名譽大有妨碍即商行損失巳難數計請求轉咨交涉公署嚴密飭查明白宣佈以免混淆而維商業等情前求本總領事查該日商亞支奶洋行創製平肝養心丸歷經化驗毫無毒質銷行已久頗著功效由本國特許局登錄商標准予專利發賣並經本署給予證明書又於去年十月函請江蘇省長齊給示飭屬保護一體通銷各在案該華字報所載奉省令禁售之平肝補心丸與該行商標僅差一字黑白混淆最易發生誤會殊與日商貿易上有極大妨害况該各報所稱某國商人究係何國何人製售本總領事爲保護日商營業名譽起見除將報載新聞一則附送察閱外相應據情函致即祈貴交涉員查照迅速嚴查明白示復以便核辦無任盼切順頌時祉大正六年五月二十六日 
　　交涉員朱致有吉總領事函云敬啓者前准大函以報載查禁之平肝補心丸與日商所售之平肝養心丸僅差一字最易發生誤會囑查明見復等由經即函詢並函復在案茲准江蘇滬海道尹公署復稱並未奉有前項省令請查照轉復等由到署相應函復貴總領事即煩查照爲荷此頌日祉六月四日 
[養媳私逃迷路]  
　　四區二分所崗警前日在又袋角查見迷路女子張銀寳一口帶回該所由趙署員訊據該女供稱年十八歲本地人家住彭王廟由父母作主許與張家宅張姓爲養媳因被翁姑凌虐私逃出外云云昨解可法科經許科員判送慈善團留養聽候查明核辦 
[醫生由寗返滬]  
　　寓居公共租界勞合路恒德里之醫生胡瑞芬善治時疫等症係前清御醫陳蓮舫之高足近由南京某寓公電邀赴寗診治茲因踵門求醫者終日不絶故由掛號處電寧催促胡君業已返滬照常診察 
[誌謝]  
　　六月十號即星期日爲萬國商團華隊十一週年紀念之期是日上午十一時前在總商會發憑給奬昨承柬邀參觀書此誌謝 
[來件]  
[旅行杭州關於地質學之野外課業]  
　　（續）（鎭海鍾衡臧） 
　　余今有二種觀念語諸生其一關於山洞之生成可以覘此際地盤之働力也試觀一線天飛來峰之洞穴與夫石屋洞烟霞洞其方廣容深曲突玲瓏之狀態雖各不同要皆以石灰石爲岩磐而凹凸面順延平滑不作參差崚層之狀惟具有水蝕之痕則可知此　洞穴固由水力營成所謂石灰溶解而去斯成石灰洞也間有凸線亦由石灰岩中結合砂礫質或鐵質爲比較的難溶性而成此現象耳然試還觀棲霞嶺上赤砂岩磐中之紫雲洞則與此等洞狀逈異仰而觀其岩層已顚倒而駢行裂罅作方　形勢欲下墜其岩面又粗糙作參差狀似爲崩解之剖面俯視之則洞底之塊石歷亂散布非爲基礎之岩磐而細審其立積與角度恰與直上或斜上之岩面裂罅　相當情形可决知共爲墜下者如是者自非水力營成之象（砂岩本非可溶性）當爲岩磐受地軸震動（恐即受前說二大變動之波及影響）而成所謂鵲尾層得假成爲山洞也不觀左近萬歲石瑪璃坡固有迸發岩脉爲曾有働力之證乎 
　　其一爲孤山之生成必獨後也彼緣湖諸山皆成連嶺惟此山孤立於湖中向湖口作背斜之半翼其岩質又疏鬆特甚爲砂利石灰黏土之結合質是必緣湖諸山隆起地面之後入新生代由水力運輸山上之崩解砂土而擁堆於水口也不觀乎河流滙合之處必有州長江之口亦有崇寳砂當其衝皆因水挾土砂而來經堤岸之約束而下流之動力較强於土砂之比重自不易爲沉澱比至開放之水口則勢力平薦而微弱故常向外爲傾斜之堆積亦自有堆高出水之勢力也（今崇寳砂亦已露脊於海面）如是則經壓旣少歷時又淺而羣植滋生益阜其脊遂使疏鬆之結合質不久爲人類住所稱之曰山有較秀於蟻封歟（阮公墩湖心亭等均滙流之洲渚也） 
　　夫西湖名勝之區也吾　旅行初不必有騷客詞人之寄託而一經此次相度地相審查地質便心目中恰如起家者對於自置之田産巡視隴畝間自具一種愉快之情感而非若野外晚眺領略風景而已也且嘗値一西人亦懷鏨挾鎚採集標本以調查地質其意何居不可知然誦鐘鼓弗考之詩忍恝置我有之大好河山耶 
來函 
[程欣木致救濟婦孺會函]  
　　上海救濟婦孺會鑒敬啓者鄙人世居浙江嘉善縣楓涇鄕行醫爲業自前年設期於松江昨日鄙人適逢診期在松詎料内室丁氏（又名六小姐）被陳阿四（即陳子文）潘阿大（即潘臣田綽號楊公老太婆）潘李氏等拐逃無蹤除巳報本縣警察所協緝外尤恐該匪等拐往上海出口用敢請求懇乞注意以重人道而免漏網 
雜評二 
[調和之變化] （訥） 
　　此次各省稱兵之遠因名爲由外交問題也外交有戰不戰之爭於是言調和調和之結果無效乃變而爲内閣問題内閣有倒不倒之爭於是又言調和調和之結果無效乃變而爭憲法爭國會調和又無效乃變　爲獨立爲稱兵是調和云者乃政客利用以變化地位之時機也愈調和而變化愈益紛擾時局愈陷危險歷　調和之成效彰彰若是 
　　今旣至獨立而稱兵似巳萬無再可調和之餘地然而仍紛傳曰調和嗚呼吾不知調和後之變化又將生何景象歟 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[老頭兒革命（藝制）] [  觀欽]  
　　命而可革老當益壯矣夫革命少年事也今不出於少年而出於老頭兒非老當益壯而何嘗聞耄而好鬭者有六十歲學打拳之事矣夫以遲暮之年發爲血氣之勇成敗之數不待蓍蔡然而今之耄而好鬭者固不僅以學習打拳聞也［不觀夫革命乎］少年意氣相矜豈鬱鬱久居人下故適逢其會勢必興師動衆燦爛建五色之旗］壯夫肝膽自許終赫赫有所作爲故機有可乘不難赤手空拳專制掃千年之毒］然則革命不足異所異者出於老頭兒耳］身坐攔櫈者看門老頭兒也以司閽之賤而雄心蓋世忽起無名之師逆我死而順我生歎老子興復不淺］面對竃堂者燒火老頭兒也以竃養之微而豪氣冲霄遽有非常之舉醋瓶翻而油瓶倒看老夫手段何如］壽星唱曲子是謂老調老頭兒之革命其老調乎哉驅老弱之殘兵也可衝鋒陷陳放老式之鎗砲居然鬼哭神號老拳奉敬之際直欲令黎山老母推位讓國歸老於岩穴之中也老興其勃發矣管他張果老之排難解紛馬老二之直言切諫］依様畫葫蘆無非老套老頭兒之革命其老套乎哉建老西開之壁壘步步爲營繪老人星之旌旗炯炯生色老羞成怒之時不難使半老徐娘拜將登壇賣老於津門之地也老氣其橫秋矣休問老百姓之避災無地老商人之呌苦連天］然而自是以後老大之中國又害一場老病矣嗚呼吾眞無如此老頭兒何也吾眞無如此老頭兒革命何也（五） 
家庭常識 
　　湯火傷立時將煤油擦上止痛消泡較用别種方法便捷且效菉豆湯平時多煎菉豆湯飲之可免喉症痧氣之傳染宜在瓦罐煑之忌銅鐵器並勿放糖否則無效[  儲生]  
　　乳汁患多炒麥芽三錢煎濃湯飲之日飲一次自能減少至乳汁適量卽止若多服則乳汁全收矣[  綴靑女士]  
　　目紅可用人乳浸黃連臨臥時點於眼角過夜即愈 
　　除臭蟲臭蟲以店戶爲最多終夜擾人不能成寐若不除之最易致病可用銀硃置炭基上燻之將帳門放下使其氣不散則臭蟲可以燻死子亦爆裂矣惟銀硃氣味極惡觸之發昏燻時立須稍遠然火熄亦宜留心不能遠離不顧或洗帳被時置花露水少許於水中亦可除之[  介葊]  
　　油污白衣吾人夏日衣白色之衣而用膳偶不小心每污油漬頗不雅觀苟欲去之其法甚簡可以乾麵少許（向米店購之） 
　　置盃加冷水調成不乾不薄之糊卽以此糊塗於油污處之兩面曝衣於日中俟糊乾燥後去糊而油漬亦隨之而去矣（白色布疋污油漬亦以此法去之）[  德照]  
　　糯米香腸猪腸須善烹者方可入口法須先洗凈再以筷通其内至水清爲止將糯米洗好先浸入上上醬油中一日後將腸截至數寸或尺許以米實其内及滿兩端可以細繩繫之再置鍋中用茴香醬油燒之使乾腸必膨脹乃去細繩切之成片頗可適口或再以香油煎之下酒甚善猪肚同此庖製味亦極佳嘗見市上所售之糯米香肚卽此物也[  畏]  
工業須知 
[實用人造象牙之製法（續昨）] [  寄萍]  
硝酸一名硝强水亦有普通純强之分小試之法係硝酸鉀與硫酸納入曲頸蒸溜器内同蒸蒸出之汽水即硝酸最高者較水重五十二度係製無煙火藥所用市售不過三十五六度而製造火棉所用者爲四十二度前述硫酸則吸收空中之水而成淡硫酸而硝酸則化散酸内之硝而成淡硝酸故收藏之法均須緊掩其蓋其對於棉花之作用硫酸有腐蝕棉花之力而硝酸有保護棉花之功故火棉旣成之後仍與生棉無二並不十分脆弱如無硝酸之保護力則棉花旣遇硫酸已早如麫糊矣硝酸之不純者可用蒸溜法使之純粹其法用普通硝酸一成加以普通硫酸半成而硝酸所含之水多半爲硫酸所吸收則蒸出之汽水即純强硝酸較水重四十二三度如欲再純者須加强硫酸同蒸然製棉所需硝酸之度數不宜過高亦不可太低因火棉之用途有五六種之多過高過低爲他種用途所需而製人造象牙所用者以量準四十二度爲限其價値觀製造局出口說明書所載自製每磅銀一錢自歐戰後價亦倍漲好在自能提取當不至十分高貴惟蒸取之時化汽甚緩小器每日夜所得不過二磅大者亦不過數十磅而已（未完） 
集益錄 
　　答第十五問蟻蟲山聚驅滅爲難迷信者流以爲漲水之先兆實因地蒸氣𤍠度過高致蟻蟲附炎而來然蟻類有種别治之之法亦因以異若患紅蟻用冬靑樹枝葉與馬蹄草合而焚之使其烟瀰漫空中然後將薰過之灰滿鋪於地黑者用殺蟲草治法同上如是焚薰數次其患自絶[  妬時] 栩按馬蹄草與殺蟲草殊未前聞是何學名尙乞明示 
長篇小說 
[寫情小說柳暗花明錄] [  常覺小蝶天虛我生合譯]  
　　第九章（三） 
　　於時羅倫又檢得第二曲請藼德再歌且曰此牧曲也吾每歌此輙覺置身於游牧之場其樂彌永薏德曰否容吾視之噫吾不能歌矣蓋此曲尙於兒時習之今已忘其大半羅倫不可則輕撫其肩曰願一試之　德被撫忽仰視羅倫雙眸瑩然顿現慍色顧又不知如何忽復一笑而歌聲起矣此爲上古時代牧童漁女倡和之歌故使二人亦彷彿置身於山重水複之間度上古蒸蒸之世羅倫且歌且覷薏德目光澄然注其嬌面注其粉頸𤍠愛之忱乃竟流露於不自覺維廉覩此豈能再受則立起而出室自往花圃向月光訴其苦衷卜蓓則方瞑目臥於軟榻之上噓氣作聲和琴聲爲節奏而其心則已往河橋之上臨淵而觀魚矣牧師則與茜雪圍棋故無睱注意於琴邊之二人而此二人者且歌且笑兩心已融洽一片從前冷峭至是乃盡忘之而羅倫憔悴之容亦似爲春風所吹非復如從前之枯寂牧師亦停棋廻視亦幾忘此爲何時迨壁鐘鏜然作十一下鳴羅倫乃始一驚自視其表曰噫夜且央矣光陰過去迅哉薏德亦止其琴曰迅哉羅倫曰唯樂乃不覺其閱時之多吾嘗有時獨坐觀書則一句鐘竟如一年矣又曰薏德寂寞二字當非君所知明日之晚使吾獨坐空房迴憶今宵樂事尤不知寂寞至如何矣言次因起而向牧師告别薏德忽憶及一信途中倉卒似尙塞己袋中乃曰伯爵少俟吾尙有一物奉君言次奔而上樓則果得之於衣囊中取而復下返之羅倫曰此汝物也吾幾忘之矣羅倫曰何物者接時猶笑及一諦視則顔色頓黯平時憔悴之容復又顯露呆視信面久之始曰此固我物吾乃忘之矣言次廻面以視窗外似欲避薏德銳利之目光薏德曰此信亦緊要乎幸而落地適爲我見否則且爲······言次忽改曰否則將失去矣羅倫曰此無緊要但不失去亦佳言時面色至冷薏德曰君恕我乎但吾實忘之非匿君信也其時二人已行出起居之室羅倫忽似心中一痛曰吾何能怨君吾但自責蓋亦忘其一事矣今見此信乃又憶及薏德曰如是耶是則吾但望其未遲羅倫咽聲曰不遲不遲今爲時尙能及也密斯今夜殊樂吾當終身無忘然而此樂必不再矣言時遂與薏德握手薏德但覺其指把握絶緊久之乃釋似人陡遭痛苦無可吐洩乃作此狀然則羅倫此態果何爲耶（第九章完） 
　　魯瞻君鑒前刋尊稿因未註不受酬字様故不敢自外其例旣承謝却敬佩高誼合爲登明續稿得𨻶卽刋尙希不吝賜敎栩白 
 
 
 

Page 15

 
 
   
 
 

Page 16

 
 
   
 
