# 1901 - 159 - 4910114

 

Page 1

 
 
[聲明] [  申報館主人啓]  
　　本館前接杭州萬利源來信內開逕啓者弟在杭開張萬利源售買義振票向在貴報登有長年告白素昭信實詎有不法之孫錦棠私刊小號圖章揑登貴報三月十五日告白稱小號有會衆僞票四彩售出云云已於三月十六日由小號聲明以圖訛詐屢次到小號吵鬧定要勒索洋銀五百元當卽涉訟蒙錢邑尊黃公祖洞燭其奸批飭不准孫等計窮力盡旋有孫佑臣自稱貴報訪事謂如不了結定登申報小號素知貴館不受賄賂定係冐充不料竟於三月廿五日登刊中外曰報謂再不了弟因日報旣然登出且孫佑臣恃有貴報之勢如此混淆勒索卽要登人爲匪作盜亦無不可故特奉函卽請閣下致字孫佑臣不得妄爲則與貴報聲名亦然有碍倘果貴報不准孫恃勢勒索務將此函一併登列報尾以昭公道如仍隱匿庇護通同一氣惟有刊登告白申明先此通知祈勿見責是幸手此布請大安四月十一日杭州萬利源頓首本館因所延各埠訪事人從不准向人訛詐今來信云云不得不籌一嚴密杜弊之法且聲明本館並無孫佑臣其人昨忽接律師林文德來函大略謂中外日報館之孫佑臣囑伊函告本館所登孫係匪棍冐稱申報館訪事人恣行不法妄登新聞於中外日報等語皆非眞實伊之聲名已壞請卽更正但本館祗照章杜弊而已並不有心將孫汚衊爰卽登錄于報閱者鑒之 
[論修理宮殿及蹕路設站事]  
　　在昔陶唐氏之有天下也茅茨土階而不以爲陋麑裘葛衣而不以爲樸降至神禹亦且菲飮食惡衣服卑宮室躬行節儉以爲天下先然猶曰此帝王之盛德非後世人君所能幾也顧我觀於漢文帝身衣弋綈嘗欲作露臺以直百金而罷梁武帝豆羹糲食皂帳布衣一被二年一冠三載即下至唐元宗晚年淫亂縱欲房幃而當開元之初猶且敕出珠玉錦繡服玩等物焚於正殿夫漢文不過中才以上之君也梁武帝唐元宗又皆非明主也而戒奢去泰悃愊若斯且其時海內無事物阜民殷而人主敦崇儉約之風猶且如是則際此民窮財匱時局艱難宜更何如恐懼修省而以撙節物力爲心耶乃我觀於今者辦理蹕路以及修葺宮廷之費而不禁慨然矣夫去歲拳匪之亂各國聨軍入都皇上奉皇太后西幸關中倉皇出走當此之際崎嶇萬里出險於槍林彈雨之中欲求一飽而猶難又何論錦衣玉食今雖和議已定大駕將回而四百五十兆之賠欵難籌竭四十五年之脂膏而始了將見海內之貧窮益以甚而國家之振作益以難斯時深宮卽力戒奢華與吾民相更始猶且慮一蹶不振事難彊爲何况仍耽逸樂而欲縱情於遊豫之事耶所不解者諸臣啓沃聖心獻可替否乃竟不知守其職分之所當盡而惟以逢迎巧合爲心修理京師壇廟宮殿所需約費銀百萬在江蘇安徽福建浙江江西湖北湖南四川廣東等處每省籌撥銀十萬兩迅速解京以備應用而回鑾時蹕路所經自陜西以迄河南設站二十七處計每站需銀七萬兩直隸一境尙不在內而已費銀近二百萬之多合之二項非三百餘萬不辦嗚呼何其欵之巨也我皇太后皇上恭儉爲懐素以奢靡爲戒矧當遭此大辱幾幾乎有不國之憂豈遂忘蒙塵西狩時素衣將敝豆粥難求而尙欲求一日之安處耶痛定思痛何內外諸大臣竟不爲我兩聖人一陳之也夫我朝列祖相傳皆崇儉德天聰間卜都盛京宮殿制度率皆草創清寗宮爲列聖列后燕寢處壁間猶懸篝燈崇謨閣藏高廟舊履以牛皮爲之舄護以綠皮雲頭又有先朝登山負物木架所持拐杖皆白木爲之制甚樸素此可見祖宗開創之艱躬崇儉約之德垂之萬世永宜恪遵况今內訌外患相逼而來國勢衰微已非全盛時可比則宮廷以內宜更黜華屏欲以儉律身振飭紀綱力圖強大方足以雪國家之大恥而不受侵侮於外人昔者衛爲敵所滅文公太布之衣大帛之冠務材訓農通商惠工敬教勸學授方任能卒能成中興之治越爲吳所滅勾踐食不重味衣不重綵雖有五臺未嘗一日登翫苦身勞心夜以接日臥薪嘗膽握火抱冰卒能復舊讐而沼吳國今國家之不絶如縷者衛矣越矣而振興庶務不能如文公愁心苦志不能如勾踐僅此區區儉德而尙不足以昭示人民乃轉欲興土木之工求居處之適豈皇太后皇上之心哉雖曰九五之尊斷不可因陋就簡而一念及避難時景象知我皇太后皇上必有食不甘味坐不安席者又何事窮國家之財力以宏此規模耶當軸者苟見及於此一陳其需費之鉅而以振興國恥爲言吾知皇太后皇上必有悚然動聽而立飭罷之者奈何袞袞諸公徒以容悅爲心而一陳誎草乎 
[法議員語]  
　　香港循環日報云某日法國外務大臣　路祈氏在議政院中宣言於衆曰此次中國所賠之欵若能全數付清甚愜我法之意今旣分期交付必得洋人作保方能取信於人也 
[查覆分銀]  
　　西字報云頃接都中來信知中國政府電飭某大員速將此次所賠銀四百五十兆兩各國如何分派之法詳查咨覆以便入奏九重 
[增兵保路]  
　　德京柏林來電云俄國現議添練陸軍兩枝每枝約二萬五千人歸統帥沙加羅輔氏管轄以便保護滿洲鐵路火車 
[呂宋蝗災]  
　　西字報云西歴五月之杪呂宋忽有飛蝗蔽日遮天幾無隙處土人見而撲捕恐後爭先飛獵邊島中人多有藉供食品者是誠嗜好與人殊矣 
[英艦入川]  
　　重慶訪事友人云四月初一日有英國兵艦名武克者駛抵重慶越日管駕官華盛蒲爾棋羅拿君偕英領事韋禮敦君赴道府縣各署投刺次日各官前往答拜如儀 
[觀聨中外]  
　　南昌訪事人云前者日本簡駐漢口領事瀨川君奉命查勘湖南江西兩省商務鐵路情形由漢陽渡洞庭過長沙出湘潭和袁州經臨江四月初十日行抵南昌適是日天主教主教郞守信及和安敦二君由九江至南昌查勘教務及新購松柏巷地基先後晉謁各當道旣而瀨川君暫駐教務公所二主教一榻天主堂次日江西撫憲李勉林中丞藩憲張筱船方伯臬憲柯遜菴廉訪曁糧鹽各道先後命駕前往答　如儀 
[注意商務]  
　　西字報云西歴五月二十一日英國爵臣蒙士湯氏兩次在外務署接見商務委員茗談之下委員以兩事上陳一請政府設法妥保英人之在中國經商者主持各項權利一請議和時力圖開拓商務俾所沾利益勝 
 
 

Page 2

 
 
於多索償銀 
[懸金購匪]  
　　欽加同知銜賞戴花翎特授廣東東安縣正堂朱爲懸賞購拿事縣屬楊柳沙三合會匪潘新桂係起意糾搶日本永甸洋行牛船得贓拒敵官兵槍斃勇役首犯迭經嚴拿在逃未獲嗣奉兼署督憲德札開准兩湖督憲張咨稱康梁謀逆創設自立會布散徒黨暗結廣東三合會匪首潘新桂等聨絡各省會匪約在兩湖三江兩廣起事名爲保國陰圖作亂咨行嚴拿等因奉此合亟懸賞購拿爲此示仰各處諸色人等知悉爾等如能將逆匪潘新桂一名拿獲解赴本縣訊辦者卽賞洋銀一千大圓七兌銀封存庫犯到訊明卽給决不食言賞格是實 
[示靖謠言]  
　　安慶訪事友人云邇來省垣謠諑紛紜巿虎杯蛇幾至不可究詰安徽撫憲王芍棠中丞聞而憂之除札飭各營將領嚴密防維外復於四月某日頒發六言簡明告示遍貼通衢其文略曰訪聞近日謠言紛紛佈散街坊有言剪去髪辮睡中亦難謹防有言剪去雞尾食者便中毒傷似此吠聲吠影必有匪徒暗藏希圖藉端滋事先使人心驚惶本院自撫斯土首在除暴安良大兵四處屯紥匪徒焉敢猖狂合亟出示曉諭各宜安靜如常切勿誤聽謠傳致使生業有妨一面嚴飭文武晝夜梭巡地方倘敢造謠惑衆拿獲立正刑章自此示諭之後其各凜遵毋忘 
[廉州教案]  
　　昨得北海來書云數月前德國教會中人邀約數友至粵之廉州府貲購一屋擬設福音堂爲傳道之所土人惡之羣起毀壞德國水師人員聞報卽於西歴六月二號秉巡船名渣架者前往詰責華官翌日廉州府某太守率同某大令拜會巡船管駕會商一切事宜十八號清晨法國某砲船亦鼓輪而往少選英國砲船隨之而至旣而德巡船兵士五十名次第登岸擁入縣衙未知若何要挾也 
[教案易了]  
　　紹興訪事友人云洋務局憲許豫生都轉以各屬教案甫於今春議結此次諸曁又起風波宜卽設法敉平以免後患爰遴委楊二尹世富前往訪查詳細情形禀覆核辦聞所毀教民周姓家一切物件爲數甚微不難和平了結也 
[裁撤募勇禀稿]  
　　南昌訪事人云今春江西萍鄉縣顧勴堂明府禀請上憲將從前所募團勇一律裁撤僅酌留洋槍隊若于其禀稿曰上年十一月奉本府轉行准團練總局頒發辦團善後章程六條飭卽遵照辦理等因到縣奉此伏讀章程內開省垣根本重地仍以兩營實招實練及有力各州縣能仿照者亦聽其便如各廳州縣欵稍難籌應留營哨官什長不過數十人而止其餘遣均散歸農每月朔望調操二次等因遵查卑縣地方舊秋晚稻歉收民情困苦前經諭飭各鄉紳富籌集欵項採買米穀各保各境嗣値奉文招募團勇各富戶均藉口備荒不肯出資助餉更有紳士從中造言阻撓以致籌欵愈難卑職雖一意主特認眞訓練而數月以來業已萬分棘手若欲仿照省城實招實練固屬力有未逮惟卑縣孤懸邊境三面皆界接湖南鄰匪時虞闌入又尋常靑黃不接之時游民動輙聚衆坐食大戶現値荒歉更在意中防範未容稍弛而朔望調操辦法卑縣情形又有與他縣不同者數層他縣人工頗賤卑縣則工價倍蓰自煤務大興肩挑貿易之徒謀牛極易農氏胼眡之暇挑運煤炭每日又得數百文十餘齡童子尙可得二三百文今調操一日僅得錢一百二十文農民豈願應操此不同者一他縣習武藝者少卑縣則曾經從軍者多咸豐同治以來入湘軍者指不勝屈卽去夏拳匪事起督憲札委王副將國權招勇張軍門春發札委陽副將得勝招勇前後不下千餘人今現充團勇者其中不乏武藝精通之士卽常川給餉一旦別有招募尙不免顧而之他若遣撤之後每月調操兩次僅　錢二百四十文更復何所顧戀其不爲我用必矣此不同者二也他邑團練僅止士槍刀矛卑縣則現有洋槍　支教練數月甫見純熟一旦棄置立卽生疎况洋槍必須常時玩弄磨擦若封儲庫內每月僅用兩次必致蝕銹遂成廢鈍尢爲可惜其不同者三也邑紳有獻議者謂就地方情形而論每調操一次必須每名給錢四五百文或可應命且尙須就近城之人另編成伍方有實濟其現當團勇之人一經遣散或歸耕隴畝或別往軍營只可各聽其便勢難勉強卑職察其所議委係實在情形惟照此辦法每月加增餉項仍恐難於籌措而事關合邑亦未便就一二人所議遽爲定安溯查前奉憲局通飭籌計餉項本係裁至年底爲止今卑縣餉力旣萬不能常招實練自應遵照裁至年底除哨官哨長什長之外均命遣撤歸農惟原領洋槍一百支今卑職將中哨之洋槍隊四十名仍照八月間卑職捐廉募勇原案作爲卑縣自招從新正爲始餉由縣給不支地方公項共三哨之洋槍隊計六十名仍暫行留用給與全月餉需常川合操務期命中及遠至朔望調操現在甫經遣撤之人固非所願且元旦元宵調操人情所難卑縣四鄉紳士向於三月間各堂祭祀來城聚會擬屆時再將能否依期調操幷應如何加給餉項之處飭令會議定局另行禀聞所有卑縣團勇全營三百人餉項截至年底爲止應行遣撤遵章留用哨官哨長什長外酌留各哨洋槍隊六十名又卑職捐留洋槍隊四十名俾緩急稍有可悖緣由理合禀俯念情形准予變通辦理實深企禱 
[揚試改期]  
　　揚州訪事友人云各屬縣試告竣後府尊沈碧香太守定於四月二十五日舉行府試嗣以別有要公展遲至五月初三日取齊初六日開考刻已札行所屬一體遵照並分別出示俾衆周知矣 
[松試十四誌]  
　　松江采訪友人云前者江蘇提督學政李蔭墀大宗師按試松郡時所發塲期單定於五月初三日考試松屬七縣武童騎射茲見文試已將告竣遂復牌示轅門改於初二日校閱馬箭四月二十八日考試松屬八學教官四書文題子曰君子博學於文約之以禮經文題未詳詩題賦得一片冰心在玉壺得評字是日補試文生之欠歲考兩次者四書文題修已以安人有德者必有言經文題無輕民事惟難詩題賦得袖中吳郡新詩本得吳字 
[湘岸開綱]  
　　揚州訪事友人云曰前兩淮運憲桯雨亭都轉接湘岸督銷局某觀察來文內開近來岸銷日暢咨請接開新網以濟銷巿等由隨卽轉詳督鹽憲劉峴帥請開湘岸辛卯春綱旋奉峴帥批回遂於四月二十一日牌示轅門云照得湘岸辛卯春綱引鹽業經本司詳奉宮保督鹽憲批准茲擇於四月二十四日開辦除將開辦日期分別申報移行外合亟牌示爲此示仰湘岸各商一體遵照是亦鹺業中人所當關心者也 
[派運引鹽]  
　　揚州訪事友人云兩淮皖岸向銷北鹽近有一百七十五票由清江陸續領運到圩皖岸督銷局總辦某觀察聞之照章傳集各商掣籖分派一面按照派定之數分別給予咨文俾即來揚繳價聞此次所派桐城九十二票運漕三十五票三河三十二票合肥十六票連日各商咸至淮南總局　文大約卽可赴十二圩捆運領照開江矣 
[重慶苦旱]  
　　重慶訪事友人云入春以來晴多雨少農田無水灌漑大半尙未插秧市上米價因之昻貴每斗約需錢一千二百文雲霓望切果何日可慰蒼生也 
[浙省官塲紀事]  
　　杭州訪事友人云四月十二日嚴州協趙蘭亭協戎因公赴省禀見署浙江巡撫余大中丞蓋因嚴郡調撥防軍前往駐紥請將布置一切面示遵行也○嘉興絲捐總辦鄧時慶大令前奉藩憲委署義烏縣篆遺差委候補通判李別駕傳組接辦四月十九日別駕禀辭赴禾以便大令交卸履任○拔補河莊汛千總潘千戎廷高奉札後於四月十八日接篆任事現署是缺之林千戎榮堃奉憲飭回塘棲汛本任○杭州府城稅庫大使許君開伯現奉藩憲飭知准其補授是缺○四月十九日撫轅牌示仰試用府稅課大使彭彝縣丞林寳周巡檢孫寳書 
 
 

Page 3

 
 
從九江涵清典史楊國勳於二十二日來轅聽候本署撫委藩司代騐毋違特示 
[蘇省官塲紀事]  
　　蘇州訪事人云江蘇巡撫聶仲芳大中丞於四月十八日舉行秋審後各處人犯自應一律解回現經蘇州府田太守遴派委員分投起解茲將所委各員銜名照錄於下府經歴王錫璜巡檢劉新均吳江主簿冷繼書吳棣昌均荆溪巡檢劉鴻圖武進蘇匯江寍陳錫齡金壇府照磨馬惟濬靑浦吳文郁南匯縣丞胡隆寳應汪德泉甘泉從九品金孝熙蘇州府照磨姚定信崑山府經歴周紹棠　賢巡檢韓國楨荆溪從九品張巨楨南匯儀徵州稅課大使沈紹勛上元從九品高念應上海典史李人俊金山各員卽於二十一二　日帶差役四名陸續起程矣○新任蘇州府知府向子振太守於四月十八日自鎭江來蘇隨帶新勝營管帶徐寳山都戎迨謁見各大憲後即偕都戎前往上海與蘇松太兵備道憲袁海觀觀察籌商長江一帶防堵事宜 
[南嶺茘香]  
　　廣州訪事人云本月某日督轅牌示署督標中軍副將斌成著卽交卸另候差遣遺篆委督標前營叅將李夢說署理李叅戎奉札後即定期本月十三日接篆視事○南海番禺兩縣縣試業已竣事廣州府施太守旋示期四月二十日舉行府試各屬童子軍又須磨厲以須於文壇藝苑中一角雌雄矣○河南新村大塘兩鄉積有宿嫌屢屢肇釁本月某日又因細故頓啓齟齬彼此糾黨尋讐槍砲雷轟如臨大敵地方官離信卽派勇丁前往彈壓始行息事然受傷及因而斃命者已有十餘人事後由兩鄉紳耆來省請各善堂紳董出爲解勸藉免此後爭端○邇來省垣時疫流行下陳塘某酒肆夥友二十餘人不旬日間染疫而亡者計有十三名之多至塘魚欄一帶各妓寮日前亦死亡相繼鶯鶯燕燕幾於遷徙一空邇因是處已覺平靜秦樓楚館逐漸遷回獵艷尋芳者又見車馬盈門矣○本月十一日之夜十一點鐘時城內小石街朱公館突來匪徒四人將僕從綑縛一隅然後將室中所有細軟衣物搜掠一空分携而逸翌日由事主赴番禺縣署禀請緝匪追贓縣主錢大令卽飭捕役嚴密查拿然恐亦徒託空言未必果能弋獲也 
[放翁團扇]  
　　蘇州訪事人云四月某日之晚閶門內某鞋鋪學徒某甲潑翻火油燈致兆焚如之禍幸經各水龍竭力施救得以轉危爲安僅焚去後屋一間然鄰近人家已無不驚悸欲絶矣○四月某日承天寺前某成衣鋪學徒某乙手持火油燈至廚下作炊偶一不愼將油傾撥滿身皆火無從施救竟致立時焚斃誠慘矣哉○閶門內天庫前丁某向在某營當勇家中祗妻女二口女年甫八齡邇將餘屋一椽轉租與皮匠某甲甲年己二十有八尙未成婚四月十六日黃昏時丁妻出外購物甲竟將女強行姦汚乘隙奔逃迨丁妻回女極聲啼哭撫而詢之始知其事當卽倩人向丁告知連夜延傷科醫治據云傷勢沈重難保無性命之虞乃於翌日偕地甲投赴吳縣署控告縣主田大令准詞飭差予限緝拿務獲究辦 
[購拿巨匪]  
　　昨日上海縣署接奉江蘇臬司朱竹石廉訪札文附以賞格內開轉奉江蘇撫憲聶准崇明鎭總兵陳咨稱江陰縣境紅帮梟匪李秉乾劫船聚衆擾亂地方該犯原籍安徽匿跡武進縣現在逃逸有能擒獲正身者賞洋銀三千元同類如改悔自新自相捆縳解送到官者免記前過亦予優奬並請轉飭所屬地方出示曉諭等因縣主汪瑤庭大令奉文刻已飭役將賞格黏貼通衢矣 
[解差回滬]  
　　逆匪徐春山在長江一帶私購炸藥圖轟官署勇營潛謀不軌兩江督憲劉峴帥訪知其事派新勝水師營統領徐寶山遊戎嚴密緝拿遊戎訪悉徐犯匿跡滬江因派哨弁石玉華跟蹤而至知照縣署及英美租界公廨率同差役探捕上月某日在美租界中擒獲解經蘇松太兵備道袁海觀觀察訊實情由委朱霞林明府督率縣署差頭全順薛貴押登鈞和兵艦駛赴白門投督轅交納峴帥飭發江寗府嚴加訊鞫徐犯供稱伊弟春亭匿跡安慶峴帥遂札飭彼處地方官查拿歸案旋將徐犯收禁江寗縣獄鈞和兵艦尙須小泊數天薛金二差已於昨日乘某輪船回滬矣 
[禁捕靑蛙]  
　　昨日上海縣主汪瑤庭大令發出禁捕靑蛙示諭黏貼通衢其文曰爲嚴禁捕捉田鷄事照得靑蛙俗名田鷄一名護穀蟲能啄田間螟螣蝻孽除害保禾實爲有益農田之物查鄉間有等無知愚民夜則篝燈掩捕晝則槍網赶捉滿簏盈筐挑賣巿肆推其捕捉之由無非欲沾微利遂致相沿成習效尤曰多歴經同仁輔元堂董事禀奉憲示嚴禁均經曉諭在案刻交夏令正靑蛙生發之際尤當嚴禁捕賣以除蝗害而保田疇爲此示仰合邑地保業佃人等知悉嗣後無論城鄉巿肆倘仍有違禁捕捉挑賣者定行提案嚴加懲辦决不姑寛其各凜遵毋違特示 
[諭領屍棺]  
　　本年正月二十六日本邑西南鄉龍華火藥局後蒲匯塘內浮一無名男屍由二十六保十三圖及二十七保頭圖兩地保金傳忠曹菊生投報縣署縣主汪瑤庭大令帶同刑仵吏役前往騐得死者年約三十餘科頭跣足身有傷痕委係生前受傷被人拋棄水中因諭令差保嚴緝兇身迄今尙未弋獲昨日大令出示召令屍屬投案領棺 
[禁售彩票]  
　　本邑保甲總巡朱森庭明府訪知近有牟利之徒私造彩票在南巿求售每紙祗售錢十餘文誘騙鄉愚情同賭博爰於昨日分飭各巡防局員派差查緝如有犯者立卽解局訊懲 
[清道認眞]  
　　前日蘇松太兵備道兼江海關監督袁海觀觀察札委本邑城廂內外保甲總巡朱森庭明府襄辦清道事宜明府奉札後卽於昨日命駕至南巿十六鋪及二十三七鋪各巡防局商請局員隨時飭役稽查以冀街衢清潔一面傳諭各挑夫嗣後認眞打掃如違提案重懲 
[日本加賀丸落成記]  
　　日本名船爲丸譯其音曰馬魯加賀地名以地名船泰西通例曰人事事效西制此其一端也是船製自長崎三茭造船公司長三百數十尺容積六千三百餘墩鞏固宏深莫與倫比以後常川往來美國以便轉輸前日清晨駛抵滬江午後就虹口郵　會社馬頭行落成之禮社長林君折柬速客中西裙屐爛其如雲馬頭上結成彩亭名花遍綴船舷分懸各國旗幟五光十色如游錦繡叢中主人備珍饌欵賓酒進葡萄杯浮琥珀履舄交錯其樂無涯飮次西樂鏘鳴洋洋盈耳直至鐘鳴六下夕照銜山始握手興辭珍重而別謂非海上之鉅觀塵中之勝事哉 
[英美租界晚堂案]  
　　某洋鐵店主周慶偕岳父徐鶴鳴控岳母徐郁氏串同姘夫陸鳳寶賴婚前晚讞員張柄樞司馬飭提兩造及媒人金生王有裕硏訊周檢呈婚帖供訴前情郁氏供丈夫徐鶴鳴殘廢已久不能生育小婦人與陸私識已閱十三年生有子女各一今周圖賴財禮串同丈夫來案誣控叩求明察陸供詞略同周供小的有洋銀三十五元存郁氏處金供小的備悉此案緣起周實欲圖賴財禮小的再四商勸堅不允從司馬令周仍遵前議將所存洋銀作爲財禮擇吉成婚郁氏無恥已極著掌頰八十下陸笞臀一百板逐出租界不准再與郁氏往來金笞臀三百板押候周成婚後開釋 
[雅貺新奇]  
　　本館昨承本埠瑞興洋行貺以帶尺一條一面係中國尺寸一面係英國尺寸並媵函云此帶由英國企公牛乳公司寄來所製牛乳現倩本行出售此項帶尺存積甚多有需此者可往乞取云云亦雅貺也書此以志謝忱 
[正字]  
　　昨日本報紀吉祥社收欵內聨陞號陞字係甡字之訛合亟更正以昭核實 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[女棍宜懲]  
　　甯波訪事人云郡城近有一種婦女專事　詐俗稱爲女空手有王吳氏者年約二十餘平日以此爲生月前某甲與邑廟前車順記有隙邀氏向之尋釁氏即奔至車處臥地不起跪稱懐孕被毆腹已受傷車不得已給以洋銀若干始得了事是誠惡俗也嚴以懲之是所望於有地方之責者 
[上海巡局紀事]  
　　前晚二十三七鋪汛捕陸升巡至陸家浜左近見積竊吳少塘江麟卿潛入順泰米店竊取衣服十餘件及銅器等物携之而出因卽拘解二十三七鋪巡防局局員邱友林二尹升堂硏訊吳江同供小的等均係湖南某邑人前在某營當勇自經遣散無術謀生不得已而出此下策二尹諭令一併移解上海縣署請縣主汪瑤庭大令訊究○前晚二十三七鋪巡防局員邱友林二尹督率勇甲赴各處巡查嚴諭各柵夫每晚二鼓時即須下鍵不得違犯旋在南馬頭見有乞丐多人蜷臥當街因卽傳諭丐頭著於次日押往南門外粥廠棲宿不准再行出外 
[英美租界公堂瑣案]  
　　流氓王炳榮冐充暗差巡捕匿跡街頭巷尾見有在彼小遺者卽多方恐嚇必遂其慾壑而後已前日忽爲四百三十一號巡捕查知拘解請究讞員張柄樞司馬商之佛繙譯判責二百板枷號半月發犯事處示衆○積賊王阿虎行竊王三寳家綢布衣服等物經包探趙銀河拘獲解請訊究司馬判責三百板管押捕房一月贓給還失主○包探劉光震解陳順德到案禀稱此人行竊林炳木陳原興兩家綢衣五件經小的拘解請究司馬判責二百板○水巡捕何瑞福解船戶李榮生楊錦華謝瑞榮到案禀稱伊等將次米換取梁玉山所運之好米多至二十九石事經小的查知解案請究原告投案聲訴前情李楊同供此計起自丁順法緣彼先向謝錦榮購得次米行此換日偷天之舉今已逃逸尙求明察謝供小的向當米掮客丁向小的購米不知何用求恩明鑒司馬判責李楊各三百板枷號半月將船拍賣變價除償原告外其餘一併充公謝訊不知情從寛交保開釋○積賊陳卓甫陸續行竊陳如高等五家衣履等物經包探何阿春拘獲解請訊究司馬判責二百板逐出租界○王阿二顧得勝行竊蔡和慶等二家被二條鞋一雙携至某押店銷贓適爲包探劉光震所見拘案請究司馬判責三百板原贓給還失主 
[法租界公堂瑣案]  
　　前者鍾洪南控妻吳氏奪取皮箱藏匿滬南清心堂等情讞員杜枝園大令硏訊之下著將皮箱給鍾具領由鍾按月貼吳氏養贍洋銀二十元鍾置之不理前日廣肇公所司董邱振鈞等聨名禀請大令核斷昨日吳氏偕邱投案申訴前情鍾稱此等匪類皆由吳氏串令帮訟大令怒其信口謾駡申斥再三著仍遵前斷貼氏養贍費○竺寳記前控洽記石子行主柳榮堂圖賴承攬自來水工値洋銀二千五百餘元大令訊供之下准予交保出外邀人理處昨日原告投案求追柳供稱竺向小的行內包攬工程議定洋銀三千二百元今已付至四千餘元有贏無虧何得再生枝節竺供塡泥掘井工程另由金阿高承攬與小的無于隆順米店主張石榮供此事由小的介紹實因虧耗所致並非枝節叢生大令著妥爲理處明白禀覆○潘順德控英界平和里高陞棧主婦嚴娥姐積欠會欵洋銀二百八十五元大令准詞提案硏訊潘呈遞憑摺訴稱娥姐原允按月拔還洋銀五元立摺支取不料後竟翻悔叩求追繳娥姐供此摺由宓姓繕立小婦人惟作中而已求鑒大令著交人保出限五日內邀宓來案候核○王邵氏控英界四馬路同春堂丸藥店主趙月波欠洋銀三百八十元大令硏訊之下飭交的實人保出赶緊理楚迄今日久無人來保昨日原告投案求追大令提趙略訊飭包探帶出覔妥人保去先繳洋銀二百元其餘勒限再繳○磚瓦公司買辦邵榮春前控車夫王寳郞竊取鈔票洋銀三百元逃回海門原籍大令准詞備文前往關提王避匿不見因將其父禁押海門廳署候移解到廨歸案辦理昨日原告偕薦頭王陳氏投案訴稱王寳郞實由同族王見岐作保是以小婦人薦至邵處今旣犯事故將見岐扭案請追見岐供寶郞家住海門廳境大洪鎭離城二十四里小的可住找尋大令著押候交到王寳郞再核○車寓王孔華小行竊各家衣物分質各當鋪旋經包探查獲吊出原贓昨日傳同失主連孔所私蕩婦張氏學徒潘正福解案各當鋪夥請給當本包探禀稱萬茂錫作主李福壽收買點銅錫四十斤是以拘案請訊大令判罰洋銀五十元孔枷號三個月責五百板孔張氏禁押捕房一個月潘交其母領回贓給失主具領著將當本如數償還○許初奎訴稱前日傍晚時抱孩徙倚途中見王許氏被流氓強拔簪珥因之代爲追逐被湯金生張陳氏攔阻致相口角扭至公館馬路適遇十二號包探訴知一切偕入捕房叩求核斷包探禀稱許誣指小的得賄縱竊請爲嚴究大令判罰許洋銀十元餘人一幷叱退○陳元甫訴稱小的在德順祥洋貨店爲夥偷兒李富榮行竊洋布一疋人贓並獲送案請懲大令判責二百板贓給還失主 
[美租界捕房紀事]  
　　前晚偷兒蔡錫林金阿三許文奎掩入周浦路甬人張某家竊取洋銀首飾携至北河南路某押鋪質錢分用昨經包探倪順泉查獲解𤰂捕房捕頭令押候轉送公堂禀請讞員張柄樞司馬訊辦○昨日亭午時賃居新記浜路第一百八十三號門牌屋內之江北車寓主婦張李氏以鄰近甬人某甲雇車送殯不給錢文反糾約銅匠及衆流氓將乙丙二車夫毆傷因投捕房聲訴捕頭令包探查明實在情形再行核奪○昨晨梁上君子陶如和竊取某姓家綢洋傘一頂携至漢璧禮路某押鋪求質適爲包探石金榮所見連贓帶入捕房捕頭令押候解送公堂禀請懲辦○前晚有恒路第五號洋房某西人家被賊竊去花盆等物事後查知開列失單投報捕房捕頭令包探劉光震前往查明以便將賊緝獲解送公堂禀請懲辦 
 
 
 

Page 10

 
 
[奏疏彚錄]  
　　頭品頂戴兩江總督臣劉坤一頭品頂戴江蘇巡撫臣聶緝槼跪奏爲查明江寗蘇州兩藩司庫光緒二十六年分解收地丁錢糧數目開繕比較清單恭摺仰祈聖鑒事案准戶部咨同治八年二月初五日奏奉上諭戶部奏請飭各省整頓丁漕按限奏報等語著自同治八年爲始督飭藩司將全省一年上下兩忙徵收丁漕各實數及上屆徵收總數開具比較清單詳明專案奏報統限各該年年底出奏以備稽考欽此當經轉行欽遵辦理嗣因各屬徵解銀兩須至年底始能截清當年難以赶辦咨部定限於次年二月內開單奏報業將解收數目按年具陳至光緒二十五年分止在案茲據江寗布政使恩壽蘇州布政使陸元鼎查明光緒二十六年分收解地丁江寍藩庫除清賦案內增徵銀兩另行專案造報外所有屬解地丁共收銀七十三萬三千一百十四兩零開具經徵各屬解收地丁銀數比較清單詳請具奏前來臣等復加查核統計江寗蘇州兩藩司庫光緒二十六年共解收地丁銀一百九萬七千六百八十四兩零江寗等屬比較光緒二十四年分收數有盈比較二十三二十五兩年稍有短絀蘇州等屬比較光緒二十三年二十五兩年有盈比較二十四年分收數稍有短絀至各屬解司地丁係截至光緒二十六年底爲止如數目稍有叅差將來歸于奏銷案內更正造報應開比較清恭摺具奏伏乞皇太后皇上聖鑒飭部查覈施行謹奏三月初四日奉硃批戶部知道單併發欽此 
　　護理陜西巡撫河南布政使奴才端方跪奏爲駐晉陜軍餉項無出懇仍調回本省以資拱衛而節軍儲恭摺仰祈聖鑒事竊據陜西善後局司道詳稱上年因畿輔不靖經奴才在護撫任內派委署藩司升允統領陜軍八營赴援北上旋値鑾輿西幸奉旨飭調該軍駐紥山西靈邱一帶以資防守計今已十越月所需薪餉除已遣撤三營外滿歲尙估須銀十九萬餘兩當茲庫儲萬分奇絀挹注無方以孤懸浮寄之軍値歲歉民飢之會上屆屯防乏餉陜已竭力供支本年短欠之需晉復無從挪墊飢疲交集譁潰堪虞前曾咨商戶部專撥帑銀准復謂和局就緒不日卽可撤防此項戍軍自宜漸次遣散惟是軍實以蒐討爲重將才經陶鍊乃成此次赴援陜軍人多樸勇雖稱關中練習之師一旦遣撤歸農未免可惜因思晉境所屯主客各軍現在已少十餘營調任山西撫臣岑春煊復携六營前往合計當在七十營上下分屯列戍足壯軍聲而陜省以鑾輿駐蹕之區客軍過多主軍過少兼之兵皆新練坐作初嫻戰陣未經緩急何恃如能調回該軍駐防本境精練舊師以益求實用所裁新卒以力杜虛糜於餉項得資騰挪於防務可臻隱固實於關輔地方大有裨益據該司道等會詳請奏前來奴才覆查陜軍久戍晉邊兵疲餉匱前因防務吃緊未能遽議抽回現在山西兵力已敷敵師漸退陜軍雖未裁遣而餉需缺乏困苦莫支似不如飭令一律旋陜裁新募之兵用舊有之餉當足以便勻挪而資按制該司道等所陳係爲節餉備防起見可否仰懇天恩准將駐晉陜軍五營飭回本省以備調遣之處出自聖裁如蒙兪允奴才仍當飭由藩司籌撥餉銀咨照山西巡撫並札飭該軍統領卽日給發俾令拔隊來秦用期迅捷所有駐晉陜軍擬請飭回秦省以備調遣緣由理合會同陜甘總督臣崧蕃合詞恭摺具陳伏乞皇太后皇上聖鑒謹奏三月初四日奉硃批著照所請欽此 
　　新授江寍將軍密雲副都統一等侯奴才信恪跪奏爲密雲地方防守緊要滿營餉項缺之擬懇天恩飭部按季照數籌撥以濟兵食而資保衛恭摺仰祈聖鑒事竊查密雲滿營每年餉項向由戶部內務府直隸藩庫通倉等處分別請領歴經遵辦在案自上年軍興以來京通保定相繼失守餉項中輟該營欠發各欵至五萬兩之多經奴才奏蒙恩允飭直隸督臣籌撥銀三萬四千兩以濟急需旋准該督臣轉行戶部撥發銀三萬兩是上年該營實缺餉銀二萬兩本年春季正餉銀四萬餘兩應由戶部撥發當派協領赴京請領經該部籌給銀二萬餘兩是本季該營又缺餉銀二萬餘兩論目前庫儲奇絀之時京城旗丁僅得稍給津貼密雲滿營兩次所領尙覺較優何敢再行續請惟查密雲地方自去夏迄今土匪潰勇時出肆擾均經滿營兵丁奮勇防剿始獲保全核與京旗無防守之責者情形迥不相似倘騰飽難期何以收折衝之效且該營戶口八千餘名之衆餉源本薄平時餉糈無缺已覺彫敝萬分內務府直隸藩庫通倉糧米旣均無著部庫若再减數給發尤恐兵丁生計益蹙漸而爲匪適貽地方之害合無仰懇天恩俯念密雲地方防守緊要飭下戶部於應發滿營本年正餉按季照發該營尙可勉力支持至內務府直隸藩庫通倉等處欠領各欵容俟時局大定再行補領奴才目擊密雲地方防務緊要滿營待餉情形不敢以業經交卸遂得置身事外謹披直陳是否有當伏乞皇太后皇上聖鑒訓示謹奏奉硃批戶部知道欽此 
　　長順等片再花翎二品頂戴三品銜軍機處存記在任遇缺卽補道長春府知府謝汝欽平日勤政恤民輿情愛戴以故軍事初起籌辦防務富者出資貧者出力衆志成城令如流水迨停戰後俄兵入境該員單騎　入俄營慰勞備至並戒以勿驚百姓俄將感其誠爲之嚴束隊伍閭閻安堵闤闠歸巿保障之功人盡稱之近來俄官兵叢集省垣因應棘手奴才長順特照該員來省札委總理課吏局事籌辦交涉見解旣超機宜悉協未便遽令回任相應請旨開去該員長春府知府本缺歸道員班留於省城辦理善後各事藉資臂助查該員才識閎通志趣遠大練達時務爲守兼優自光緒十二年由拔貢知縣分發到省歴任吉林道府廳州吏畏其威人懐其惠聲望久孚奴才長順前任吉林將軍曾以人才保薦送部荷蒙召見兩次特旨交軍機處存記前將軍延茂亦以辦理交涉需才將該員留署吉林府知府三年大收得人之效曾經奏陳有案是其治行才具早在聖明洞鑒此次在長春本任遇亂鎭定是其盤根錯節堪備器使者也當此時局孔艱幹濟之才極稱難得惟吉林並無道缺可補該員旣因留省辦事開去實缺且其才實勝監司應如何加恩破格擢用之處出自聖主鴻慈至所遺長春府知府係衝繁難三項要缺前已奏明委員署理應請扣留外補除咨部查照外謹附片具奏伏乞聖鑒謹奏三月初五日奉硃批謝汝欽著開缺以道員交軍機處存記仍留吉林差委餘依議欽此 
　　吏部右侍郞臣張英麟跪奏爲恭報微臣起程日期仰祈聖鑒事竊臣於正月二十四日交卸順天學政篆務當即繕摺具陳嗣於二月十五日接到軍機大臣字寄二月初一日奉上諭張英麟交卸順天學政卽來行在覆命將此由五百里諭令知之欽此臣遂卽料理行裝定於二月二十八日出京由山東河南一路馳赴行在所有微臣起程日期謹繕摺具陳伏乞皇太后皇上聖鑒謹奏三月初五日奉硃批知道了欽此 
　　余聨沅片再欽奉上諭浙江按察使著世杰補授所遺鹽運使員缺著黃祖絡補授欽此現據世杰禀稱奏請覲見一摺已奉硃批毋庸來見自應飭赴新任以專責成所遺運司篆務黃祖絡尙未到浙應卽飭委試用道許貞幹前往署理當經分檄飭遵去後目下世杰因　請假二十天許貞幹臬司任內尙有要案未結應將臬司篆務檄委許貞幹暫行兼署除分檄飭遵外謹會同閩浙總督臣許應　附片陳明伏乞聖鑒謹奏奉硃批知道了欽此 
 
