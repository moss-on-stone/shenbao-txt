# 1892 - 240 - 4906957

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新書减價] [  申報館主人啓]  
　　本年本舘所印小五義纉小五義二書海内風行不脛而走未及一稔篋笥已空兹又續印成書成本較前稍减是以格外從廉出售以饜閱者之心計小五義碼洋三角五分續小五義碼洋四角諸君子盍惠臨購取乎 
[論剛中丞弭盗之法]  
　　廣東之盗風可謂熾矣或白晝以刦人或黑夜而打搶或刃傷事主且不止一人或拒捕開槍且不止一二次羊城中居民鋪戶至於食不甘味夜不甘寢受其害者固已人人切齒卽防其患者亦皆刻刻關心而卒無法以弭之此其故何哉緣省城去香港澳門極近可以一葦而杭盗匪恃西人地界以爲護符因借此爲逋逃淵藪捕之急則悉逃入港澳官兵差捕無可如何而彼伺隙而動乘間而來防者偶一懈弛又復蠢然以逞諺云只有千日作賊不能千日防賊賊固如此盗亦如之然而港澳兩地旣爲西人所轄則亦安肯容留此等匪類以爲居人之害所謂天下之患一也西人何嘗不惡之哉特以此拿彼竄彼逐此潛若輩狡猾異常非一時所能擒獲試觀上海如打狗橋鄭家木橋等處之擺賭攤者恃此處爲英法兩界之中往往肆無忌憚英捕拘之則竄入法界法捕捉之則又溜至英界一架虹腰竟爲若輩貨喁之固雖亦有時捉獲一二人而拘之究非易易夫區區賭徒尚且難捉如此况廣省去香港澳門雖不止一橋之隔亦苦不甚遠往來輪船日夜不絶有此藏身之固宜乎廣東與澳門香港時有盗刼之案且一日而數見也剛子良中丞疾惡甚嚴建節江蘇時已大爲振作特派龍覲宸軍門爲鷹揚之司專司捕盗之職數年以來盗匪潛蹤私梟亦不敢肆意至今吳中人士猶嘖嘖頌龍軍門之德政弗衰軍門之德政則皆中丞之德政也迨移節粤東又復以除暴安良爲任因聞省城盗風甚熾搶刦之案日有所遇因責成於保甲局各委員必須徹夜稽查不准偷安片刻且時或微服暗行密爲查察見有偷懶者立卽示懲某叚有盗案卽將某叚之委員記過以故各委員皆慄慄危懼不敢仍前玩泄夫保甲局委員有巡查之責原所以代地方有司查察匪徒嚴防盗賊若日間則有委員之名晚上絶無巡查之日局員叚巡高枕而臥居民鋪戶轉夜眠不能貼席矣中丞洞明其故謂旣爲巡查委員必須顧名思義巡也者不巡查也者不查則安用此巡查者爲旣所以分地方官之責則亦當爲地方官分過明定章程使之各自愧奮此亦所以振作屬員之道而盗賊必且聞風而懼矣尤妙者大張告示不憚苦口言之誖誖憫俗尚之澆漓傷本業之不務游手好閒羣飲聚博或勾結差捕恃其包庇或結納匪類藉資窩藏恃香港澳門相去咫尺華洋兩界可以逋逃始則鼠竊狗偷稍施胠篋探囊之手繼而狼貪羊很漸逞持械行刼之風相率效尤視爲常事盗賊之所以蔓延地方之所以不靖實由於此中丞乃重申禁令指示迷途欲使聞者觸目警心及早回頭誕登彼岸免遭駢首之誅其用心可謂厚矣蓋盗賊本亦良民也率土普大孰非朝廷之赤子彼爲盗賊者每藉口於飢寒交迫出於無奈不知欲免飢寒自有謀生之道今因謀生而爲盗賊是求生而速之死也人生實難彼爲盗賊者大都精力强健非盡老弱之人耕種貿易傭工食力何事不可爲而必欲犯法違條自取其死彼蓋以爲偶一爲之未必破案耳善乎中丞示中之言曰一人被獲夥黨皆難隱匿一案販露各案皆難掩藏若果安貧守法縱不能豐衣足食亦不至凍餓以死試問一蹈法網身首異處肆於市曹父母無依妻子逃匿果孰得而孰失乎中丞此言可爲若輩對症服藥抉出心肝仁人之言其利溥哉若輩雖愚富未有不聞而心警者夫其防盗也如此其認眞其勸盗也如此其剴切盗賊之弭獨不可爲粤中人賀耶且吾聞之季康子患盗問於孔子孔子對曰苟子之不欲雖賞之不竊中丞之廉介聞於遐邇但須以身率之俾官民皆爲無欲之人又何患盗風之熾耶 
[上苑秋光]  
　　兩翼前鋒統領八旗護軍統領爲嚴地曉諭事照得禁城重地理宜嚴肅各門各朱車守衛官兵晝則盤察閒人出入夜則坐更傳籌是其專責現因閏六月十四日申刻突有一人手執寳劍闖入禁門經該官兵立卽跟蹤拿獲訊問該犯供係廂紅旗滿洲四中成福佐領下技勇兵隆喜進西長安門天安門端門午門昭德門中左門内當被官兵等拿獲等供查該犯膽敢手持凶刃闖入禁門實屬目無法紀卽將該犯奏交刑部嚴行審訊在案此案失察守門官兵俟刑部定案時自有應得之咎惟紫禁城内外圍各門各朱車値班官兵更宜認眞管轄方足以昭愼重乃近來各門竟有閒人不戴官帽出入卽著通飭八旗値班印務章京景運門司鑰長及五旗司鑰長嚴行飭催各處値班章京護軍校等一體認眞巡察亦不得瞻徇情面如有不服攔管之人立卽拿獲呈明値班大臣奏交刑部治罪倘該官兵等怠惰偷安不能嚴加攔禁仍有閒人任便出入並容隱匪人情事一經查出或别經發覺定將該官兵嚴行叅懲决不寛貸勿謂言之不預也將此通諭各處官兵一體懍遵毋違特諭○兵部爲咨行事武選司案呈盛京開原城守尉宗室興麟調任遺缺應行咨取宗室頭等侍衛冠軍使驍騎叅領前鋒叅領護軍叅領中揀選擬定正陪帶領引見候旨簡放相應咨行侍衛處等衙門卽於前項宗室人員内保送一二員卽日送部以憑辦理○新簡山東兗州府知府王太守蘂修係安徽英山縣人癸未進士由内閣中書擢升侍讀本届京察一等奉旨交軍機處記名以府道用適山東兗州府缺出遂以王太守簡放至起程日期當在中秋節候也○闖門人犯隆喜一案已綴前報兹經刑部直隸司審訊該犯供詞荒誕顯係因瘋悮入禁門飭醫診視六脉洪大瘋疾屬實出結備案自應按律科斷擬以杖一百發遣極邊四千里充軍到配加鎭石礅等情具稿呈堂標畫覆奏奉旨已照議行經部擬發吉林極邊扣足四千里充軍咨明兵部備車將該犯隆喜於七月初三日起解　　遞送解抵配所○侍衛處爲知照事閏六月二十八日奉旨朕于明日辦事後出乾清門走後左門并中和殿看視祝版畢仍走後左門進乾清門還養心殿更衣用膳召見大臣卯正二刻預備 
 
 

Page 2

 
 
欽此○闖門人犯業經刑部奏明義結所有是日値班官兵移咨兩翼八旗自行議辦奏結經十堂統領遵照刑部移文擬將東長安門天安門端門午門昭德中左等門是日値班護軍前鋒兩營章京護軍校前鋒校失查隆喜闖入禁門雖經立時拿獲究屬疏於防範景運門司鑰長及五旗司鑰有統轄各門之責亦有失察之咎請交部分别議處是日各門値班護軍前鋒請交由各本營分别責革是日景運門値班大臣亦自請交部察議等情已由景運門檔房繕摺擬于七月初四日入奏○侍衛處爲知照事閏六月二十九日奉旨朕于明日寅正出乾清門走景運門進協和門出午門進太廟前門行孟秋時享禮畢出太廟門進端門午門走熙和門出西華門進西苑門德昌門還瀛臺更衣辦事用膳召見大臣欽此○値年旗准兵部爲轉行事准光祿寺知照准禮部文稱七月十五日莊靜皇貴妃前行中元禮致祭桌張照例辦理等因查得擡送桌張應用管兵章京二員領催四名兵五十四名派出於是日黎明赴田村擡送桌張應用等用前來相應轉行値年旗查照○吏部爲示傳事所有揀補内閣中書楊廷璣一員于七月初五日辰刻親身赴部騐到勿得違悮特示○宗人府錄庫於某日開庫放給本府筆帖式應得光緒十八年分津貼銀兩按宗人府筆帖式每年每人實缺候補各銀二十兩効力各銀三十兩惟此一年告假總計以八十日爲限逾限者不給以示限制而期奮勉此次計共放銀一千數百兩○吏部示傳所有在部投供之坐補會典館漢謄錄萬雲路一員限五日内取具六品以上同鄉京官印結填寫履歴親供親身赴部驗到有執照者携帶呈騐勿違特示 
[電務譯聞]  
　　本埠西字報登北方來信云中國電報局督辦盛杏蓀觀察與俄國駐京欽差訂立電報約章大略將中俄兩國電綫各設至交界之三處俾得接連計至西歴明年正月卽可通電從中國電逹歐洲每言語一句收洋銀兩元本館細察各報議論揆以已意中有許多關鍵大不利於中國目下雖不能宣諸紙墨將來擬著爲論說列之報端且此事一經接至邊界凡植木設綫用人巡察在在須添費用而外國電綫同是每句兩元西人之傳電外洋者誰肯舍而改就中國之電恐生意寥落有必然者竊願中朝勿徒受外人之害也 
[婚期暫緩]  
　　前閱西字報載德國駐紥北京欽差娶美國駐紥高麗欽差之女爲室本欲諏吉完姻欽差在華多年宦海中人饋送禮物紛然不絶兹聞德國定例凡列名仕版者不准與别國人聨姻是以欽差須回國一行謁見德皇俟奉俞旨卽可玉成姻事迨吉之期約在明春也 
[逆犯伏誅]  
　　逆犯朱春嶼卽朱金卿於上月二十一日午後在木瀆家中與母朱周氏同食西瓜繼向母索取青蚨母以其閒游浪費申斥數語金卿突取西瓜刀向母亂刺立時斃命其兄菊賓上前奪取亦被刺傷腰際旋經吳縣凌大令臨塲騐明將金卿疉次研訊一一供認卽於本月初四日解至蘇州府過堂初八日解司因陳廉訪公出魁太守代訊此已詳例前報矣日來金卿在吳縣獄中患病甚重凌大令飭延官醫輪流診治進以參湯蓋恐其斃於獄中幸逃顯戮也十一日辰刻恭請王命是日黎明府尊及三首縣先至撫轅伺候迨鐘鳴六下各差在吳縣獄中將金卿提出裝入囚籠舁至撫署先由凌大令飭差將該犯帶至撫署二堂奎中丞略詰數語喝令綁缚當有劊子手四名將該犯如法綑縳中丞又升坐大堂府尊三首縣打躬禮畢站立兩旁復將該犯帶上中丞又親詰數語該犯雙目緊閉一一點首遂將王命請出供於中間中丞首先行禮各官亦依次行禮畢排導而出當有撫標營馬隊爲前導至王命亭則用全副鑾駕護衛府尊三首縣兩中軍四守備齊至校塲叱候行刑俄聞放砲一聲該犯已分爲六叚矣時鐘鳴十下當將首級裝入木桶貼上封條飭差押至木瀆懸杆示衆是時觀者人山人海擁擠異常其兄菊賓身穿麻衣候於撫轅前及金鄉裝籠發行時對之一揖灑涙而去 
[求雨得雨]  
　　蘇州官憲以天時亢旱設壇滄浪亭竭誠禱雨本月初七日前署長洲縣沈仲期大令復親詣白龍廟取水署吳縣凌敬之大令則赴光福鎭請銅觀音像至晚次第遄回將觀音像及凈瓶舁至滄浪亭壇上供奉由是奎大中丞日必二次焚香虔心禱祝並禁止屠宰以迓天庥初九日午時潑墨雲濃催詩雨驟迅雷飛電震耳欲聾直至三下鐘時雨師始捲斾而返計得雨二寸有奇老農老圃者流咸額手相賀曰碧翁翁眞惠我無疆哉 
[阿蒙吳語]  
　　本月初七日黃昏時有某甲者在姑蘇三多橋堍某烟館過癮旣而與夥某乙不合大肆咆哮振臂一呼卽有羽黨數十人飛奔而入逞其赳赳之氣毁物毆人旋又拽乙至街心以老拳從事乙伏地哀懇置若罔聞　經人報知地甲若輩始釋手散歸○張和良者著名流氓也近與同類章老三等在某處藉端勒索得受洋銀若干嗣以分派不匀糾合在事之七八人於本月初六日午後至元妙觀前老儀和茶肆評理初惟唇槍舌劍繼卽拳往脚來張初猶竭力支持嗣以孤掌難鳴一任章等飽毆而散○正任長洲縣王大令樹棻前經上憲調署他缺所遺篆務以沈仲期大令銓署理上月藩轅牌示仍著王大令回任大令奉札後卽赴轅禀謝旋涓吉本月初八日辰時接印任事○察院巷口正興館之内室與護龍街長源館内室僅隔一墻本月初五夜不知何故隔墻互詈刺刺不休迨天明各鋪皆開門貿易長源主婦某氏忽赤條條一絲不掛趨至正興館躺臥於地罵不絶聲時適坐客如雲見之皆掩面而走旋經鄰人與其女室强穿以褲婦猶百般吵閙惡語傷人正興館主無可如何奔投總巡局控訴局員飭差將婦押出復經地甲令長源館主備香燭鞭爆登門服禮○常州人王榮生向開小客棧於乘　橋下本月初六日午前忽有長洲縣差役數名拘王以去俄卽發出封條將棧封閉聞之途人云王平日窩藏匪類且更開設臺基招引蕩婦淫徒作苟且之事沈大令明查暗訪知係的確無訛故特拘其人封其棧也 
[甘霖渥沛]  
　　邗上自本月初三日得雨後連日火傘高張非常酷熱直至初七日下午炎威陡減銀牀冰簟頓添一味新凉旣而天氣隂霾濃雲四合上燈以後風狂雨驟雷電交馳約歴一時許驀聞霹靂數聲不啻天驚石破雨亦隨止翌日里巷間閧傳　處殛斃一八歳小孩某鄉擊斃三尺蜈蚣一條口講指畫若眞有其事者及詳加查訪始知　屬齊束野語惟城内北河下某寺内大榆樹一株二人不能合抱忽爲豐隆君劈破中空無一物又徐凝門街某宅廳房椽柱被雷擊毁一根磚瓦略有損碎至營九日下午又得暴雨一陣約計陸續得雨三寸有奇晚稻雜糧得此浸潤均可望有轉機胼胝者流無不欣欣然有喜色也 
[鷺江秋汛]  
　　寮存後一帶土娼流妓密若星羅每在旅邸中招攬過客墮入迷津苟使兩心相印卽可一榻銷魂不必遠赴巫山始可行雲夢雨也初一日有茶棧某甲偕乙内二人至某處尋春但見繡簾低羃有客正在房中宴飲笑語聲喧管絃雜奏甲等忽生醋意擁而入客亦怒不可遏謂何處狂奴敢來送死各以老拳從事熱舞鶯歌之地忽變爲雷轟電擊之塲樓下某下聞聲而至欲爲解勸甲順手拾一鐵塊擊破丁之頭顱受傷甚重衆恐釀成命案紛紛散去次日經人調處令甲出洋數十元給丁養傷　　涉訟公庭然已大破慳囊矣治游者不可知所戒哉○德化匪皆陳拱卽陳供於上月十八日經孫庚堂軍門購線拿獲由該處紳士隣族辨認確實的係陳供正身訊取供詞移咨督憲軍憲卽於七月初二日明正典刑當卽出示曉諭凡被該匪誘脅者概免誅求各安生業夫陳供一匪徒耳至勞車門統帶雄師至數千人之多扼守要隘購綫訪拿至一年之久始能擒獲罪大惡極雖寸磔而臠割之亦不足蔽其辜也 
[漕風遇救]  
　　泉州深滬鄉李益成商船由福州裝載杉木擬赴臺南笨港銷售船中共有水手舵工六人搭客十人於上月中旬開行廿五日駛近深滬港口適遇大風將中桅折斷舵亦損失僅存船底隨波逐浪以去廿六日在烏嶼外洋面適德國荷裏烟帆船由牛莊赴　　見該 
 
 

Page 3

 
 
船下帆赴救將十六人悉數載去又將各人行李衣服取至帆船中載赴厦門禀明德國領事官轉送興泉永道札飭厦防廳資遣回鄉該難民等出死入生固屬如天之福而該帆船不分畛域拯人於危殊堪嘉尚想上憲必當照例給奬也 
[江西官報]  
　　署新喻縣胡傳釗現在患病應飭回省調理以在任候補縣正任建昌縣丞張善鐸酌委代理署羊角營都司李樹森卸事回省補用府檀球奉直隸督憲委坐催　防經費同知徐樹銓辦上高卡通判黃啓麟酌委知縣一次未入黎培幹卸辦新喻保甲浮梁都司藩殿龍據報病故以候補都司龔得陞署理義寗都司李人傑署期已滿以周發費署理知縣黃錫光代新建縣下鄉勘案署新淦典史汪樹勲由樂平辦保甲回省升補袁州恊副將鄭國謨飭赴新任所遺左營中軍叅將以劉福松兼署吉安營叅將鮑莊調補中軍叅將所遺吉安營叅將以陳步增署理 
[皖中雜誌]  
　　初二日午後兩點鐘狂風怒吼皖垣東西兩門外所泊小船三十餘號均被風浪衝激損傷不少河街一帶屋宇被風吹損者約有　家鹽河釐局旗杆吹倒一株又聞距省數十里黃石磯馬家窩地方水陸被災甚重封家姨眞惡作劇哉○距城數十里一帶農戶有種晚禾者大半枯焦深恐收成無望犂雲鋤雨者未免憂心如結矣○總理撫提營務處安徽候補道彭受臣觀察祿奉沈仲復中丞札赴皖北太和縣地方查辦要案觀察奉札後趨指鈴轅謝委旋卽束裝就道 
[堂軰易人]  
　　揚城多子街向有公善堂水倉同治年間經堂董黃君宗彦等置備器具籌議章程布置井然有條不紊偶有火警得以及早灌救地方獲益良多近年黃君等先後物故堂中各務乏人經理不免漸就廢弛近經本街韓君内熙等以此舉關繫緊要不忍聽其頽廢特於上月邀集本街同人聨名禀陳縣宰公舉候選從九品陳君子芹總理堂務旋奉江甘二邑宰批准陳君卽於前日進堂將各事大加整頓大凡經理善堂事務首應潔已奉公次在耐勞任怨庶幾功歸實濟欵不虛糜敢以此數語爲陳君勗 
[山秋月]  
　　安徽學憲吳肅堂文宗於六月下浣由廬州試竣回轅小憩藉逭盛署兹當金風薦爽遂諏吉七月初三日秉節渡江接辦皖北各屬歳試聞先莅六安次及潁州泗州滁州鳳陽一律告竣然後轉斾東指再試和州太平二屬○五月二十日徽州全泰盛信班趙某挑送儲　赴遮道出旌德縣北鄉十五里篦子嶺山腰被匪刼殺一案報經該縣火速查拿兹聞已擒獲正犯四名　山下墾荒之温州客民也到官訊鞫不待刑求卽已供認同黨共有數人耕種不足自贍輙操刀執鋤蹲伏道旁遇過客之携帶重物者突起攔刦計連此案已有七起張邑尊令其當堂畫供繫諸囹圄一面申詳大憲聽候批解惟四犯姓氏傳者已不能記姑付闕如○蕪湖江口保甲分巡熊懷之少尹另奉差委所遺之差經袁執　　　巡檢馬違覩少尹接辦已於前日接差矣○前報紀太平府一帶入夏以來蝗孽孶生鼓翼高飛上蔽天日云云兹據該處人傳述幸只北　采石磯下十里許横生一線迤邐向東鄉小丹陽等處似斷似續所過之處連阡接陌禍福無定有滿目黃雲被其嚙盡頃刻變爲牛山濯濯有在實垂垂毗連一邱而顆粒不損者近來悉集於山麓嚙蝕青草山下稻田近在咫尺絶不盡食鄉農不但不操杖以逐反焚香膜拜稱爲　雖且　長官之三令五申爲多事嗚呼何其愚也○太平府王子範太守汝礪奉省憲牌示與潁州府鳳韻笙太守林對調聞王太守刻下赶緊清理經手事件定於本月内詳委糧廳丁慰農别駕暫攝府篆以便赴省禀見而鳳太守約俟桂魄揚輝時遄臨姑孰云○初六日招商局江孚輪船　無有一小划船從後艙接連私鹽一包飛棹向鷄窩僻靜處疾駛被查貨西人望見呼之不答亦棹小艇追之舟子見勢不妙卽將私鹽抛入洪波西人謂此風斷不可長上前奪取號牌禀由稅務司函請洋務局辦理想須懲一以儆百　○凡操手藝者一言不合動輒邀衆在余肆評理謂之吃　茶無勸此風不盛某日下午竟有蹱而行之者則爲客帮裁縫糾約二三十人在寺碼頭如意樓茶館飲未三巡卽動干戈盞似流星凳皆折足横飛直擊聲震屋瓦茶博士素未見此風波亟行閉門奔至保甲局禀報旋有巡弁馳至指揮拘人當都拿獲三人局員訊問之下知因爭攬生意挾忿逞兇立飭笞責數十下荷以巨枷以爲好勇鬥很者儆○初七日中江義渡船滿載行入　往江北狐篷大外烟水蒼茫諸客正在　檻高歌怱聞艄後撲通一聲一四十許之搭客墮入江心急起施救祗以浪湧如山無能爲力竟隨三閭大夫以去事後報知局中司事約略記其年貌以待家屬認領○右橋港某姓家有螟蛉女年甫二八妖艷風流裙下雙鈎瘦不盈握與隔鄰某乙有染月下星前情深嚙臂欲作天長地久之計遂效經佛故事於前月杪從乙偕遁無如花階苔滑露濕弓　細步娉婷艱於遠涉卽就三聖　某丙家暫止中自失女後偵騎四　杳無蹤影旋　傭媪憶此女但於夜闌人靜時悄赴乙處非卽影裏情　耶遂往乙臥榻搜尋有無粉印香痕果見被底藏有繡履一雙由是千眞萬確　　訪尋將乙拘獲初猶不認扭赴琴堂始一一傾吐刻已將女押於官媒處乙則囚於班館聞一對小寃家都未嫁娶未識栽花燭令肯使有情人成了眷屬乎○初九日保甲總局線捕又在江隂獲到會匪王聾子一名年約四十許短髭戟竪押解來蕪袁觀察委員略訊一堂卽收入　　　卽前此沈中丞開單飭緝者至供詞如何因關防嚴密無從　錄云 
[鶯遷誌喜]  
　　上海縣黃愛棠大令接篆後以老學前敬業書院爲公館已紀前報兹悉大令定於今日申時遷入署中昨由　被將署中房屋灑掃潔淨以便大令遷入 
[滬濱茗話]  
　　張桂亭者向以駕舟爲業前晚與船夥高三互相口角約至新碼頭丹桂樓茶館評理初則唇槍舌劍大逞雄鋒繼　擲碗飛盆將高之頭顱擊破血流如注一時圍而觀者如堵墻茶館主恐肇事端告知地甲前來調處　張出資若干爲之醫治其事始寢○前報紀流氓李祥祥等毆打小孩有某甲見之代抱不平出而喝阻李等遷怒於甲將甲毆傷等情兹悉　事被保甲局所聞特於前日飭十六　地甲並派局勇拘李等到局訊究甲係潮州人現爲烟館夥聞拘李事恐多周折卽與地甲局勇相商自願到局　銷云 
[滬城火警]  
　　昨午十二點鐘時滬城西門内一粟菴南面某姓家不戒於火該處地甲當卽鳴鑼報警迨各水龍風馳電掣而至則已烟銷火滅矣土海縣黃愛棠大令正欲出署督救而地甲已報火熄聞起火之由因煮藥膏遺火積薪中致肇此禍共燬平屋二間云　 
[在患瘋]  
　　嚴究淫兇案内之任焦氏經黃大令判令押候備文遞籍兹悉任焦氏在官媒處忽患瘋病胡言亂語見者初尚不以爲意至昨日該氏忽將凈桶内之尿糞胡亂吞下其爲心神顚倒耶抑係僞作痴顚耶 
[英界公堂瑣案]  
　　包探何瑞福禀稱奉票會同原差補提英商名沙者所開牛乳棚被夥盗賣牛乳案内分用贓洋之羅月堂等業已傳至捕房著令臨審後質屆時不至及往提人該圖地保陳阿弟以爲票未載明幾圖幾保不肯領行及禀請標明該地保復不肯同往查提欲自行提集迄今雖已交到羅月堂等尚有胡瑞姚一名始終不到顯見該地保有意刁難求請訊究陳阿弟供充當二十八保八九圖副保奉禀查提羅月堂等均已到案惟胡瑞姚不在家中故未尋到决不敢有意留難羅月堂羅耀根繆紀林等同供小的等曾在繆東來名下帮捋牛乳工頭繆東來如何盗賣牛乳小的等均不知情至顧連芳因送牛乳至顧張榮處被獲如何承認分用錢文小的等亦不與聞亦未分用錢文蔡太守飭將羅月堂等仍交捕房帶回應候帶同顧連芳於下禮拜一覆訊該地保陳阿弟屢次刁難藐玩公事箸送縣懲辦尚未到案之胡瑞姚並請由縣著交○詢捕頭稱東洋車夫玉谷昌被捕房訴稱有美國人雇坐伊車向索車力堅不肯　反　毆擊等情惟不能指明美國人在何處故令自行投案 
 
 

Page 4

 
 
王谷昌供係江北人拖東洋車度日昨晨八點鐘時有美國人雇小的東洋車至南北各洋行小的守候六次至下午二點鐘向取車力祗有紙　一　小的不收向索洋三角伊卽肆意毆打以致頭面手臂等處均受傷小的心有不甘投捕房控告捕房中言須問明美國人姓名小的不能指明不得已又至美國人處索取又被毆擊小的又至捕房捕房中人始囑小的投案美國人某亦投案聲稱同坐伊車言定小洋一角及付給時伊索洋三角遂致爭執且被逞蠻將帽子打落當有奥國人眼見可作証佐奥國人某稱見美國人被車夫打落帽子王谷昌又稱奥國人亦係在塲帮毆者蔡太守商之梁副領事以美國人雇王谷昌之事旣有如許時刻給洋三角亦不爲多何致爭擾梁副領事亦以爲然惟美國人亦控王谷昌逞蠻且有奥國人作見証應著訴明該管領事會同貴分府辦理太守遂飭王谷昌靜候質訊○徐望卿控被駁船戶盗賣石灰由捕房查明盗賣收買一千人解案由蔡太守訊明發落已列前報兹悉徐望卿販運之石灰駁至大橋堍因染水漬以致石灰發性亂爆由三百零四號華捕將徐拘至捕房暫押以致被入竊賣梁副領事著捕房查明因何將徐管押昨據鉛副捕頭稱查得三百零四號華捕拘徐至捕房向管門華捕言有管路西人囑伊拘徐及由三道頭西捕往問管路西人則稱並未囑華捕拘人卽將徐釋放徐望卿申訴前情三百零四號華捕稱管路西人囑小的以徐之石灰船漏水爆裂致壞橋樁是以拘徐至捕房交與管門捕以後如何小的實不與聞管門華捕稱三百零四號捕至捕房言有管路西人囑伊將徐拘來及由三道頭西捕問管路西人則稱並未囑捕拘人且橋樁未壞卽將徐釋放蔡太守問三百零四號華捕曰旣由三道頭西捕問明管路西人並未囑爾拘徐然則究因何故拘人答稱或因小的不甚熟悉西語以致悮聽梁副領事謂旣充巡捕不應悮聽西語平空拘人管押鉛捕頭稱三百零四號華捕咎有難辭本應議處太守准由副巡捕頭自行查辦○十六號三道頭西捕稱昨夜有盂蘭勝會經過百老匯路有范阿生等五六人在前行走後面得有一二百人不但擠塞道途而且焚燒冥鏹鳴鑼擊鼓深恐有礙馬車來往是以指引伊等繞道西華路一帶不料伊等倔强不依有陳桂林高掮矗燈在前開道能操英語定欲向百老匯路行走卽用燈桿打傷我之左手筋骨已損有施小生面有青點與阮長春帮同行凶急吹號呌同二十四號西捕將一干人拘拿送案廿四號西捕供與同包探唐寳榮稱查得昨夜虹口怡和碼頭對面沙遜棧房與附近居人迎蘭盆勝會經過百老匯路三道頭西捕恐礙馬車往來令往西華路行走會中人不依以致滋閙施小生言並不干涉惟陳桂林將西捕打傷是以被拘范阿生供係寍波人在沙遜洋行經收房租不敢滋閙陳桂林供係寍波人今年四十歳向充馬夫不敢毆打西捕施小生供係寗波人今年廿八號向以洗衣餬口並不打架惟據别人說陳桂林擊傷西捕阮長春供係寍波人年四十歳開設酒店營生不敢滋事蔡太守飭將范阿生等交捕房帶回俟兩禮拜後查明該西捕傷勢如何再行核辦 
[江捕房瑣事]  
　　昨晨葛同轉蒞捕房命將私造假照會之孔華小帶案令先行枷示一個半月所有東洋車四輛仍著補罰洋四元始准領事俟期滿再責百板○葛瑞九控桂阿小王小元挖竊車上麻袋一案昨據郁包探禀稱奉傳收贓之孫永慶到案候訊同轉謂收贓係爾親手收下否售者是桂王二人否孫稱係夥計收下昨奉吊贓時該夥認明桂王二人無悮問爲何不來案質對恐有隱情答稱已出外營生收此貨價一元二角如賣出約可得洋二元有零同轉謂爾不在塲豈能指定是桂王二人又問葛瑞元答稱係車夫眼見桂王挖竊桂王同稱昨已供明該車夫查問我卽告以小麻子等所竊忽被拘獲實係寃誣同轉訊車夫丁華容供稱實係桂王所竊同轉謂桂指示永安街萬盛麻袋店收贓獲不到正賊反誣指點之人作竊實屬可惡喝令掌責四十下桂王已押三天免議丁亦押三天葛瑞元不暇究明情形輒敢附和指竊著罰洋三元收贓之萬盛麻袋店主孫永慶姑念苦求從寛罰洋兩元俟繳洋後將贓給葛具領○熊如山被否花村酒店送捕請追酒錢二百文原告不到一案昨由孫包探將該酒店夥周小金傳案請訊同轉謂昨日堂期爲何不到答稱小的不諳規矩同轉判將欠錢之熊如山開釋罰該酒店洋一元以爲視公堂如兒戲者戒○陸靜卿與陸金福誣控震泰錢莊主劉貞元吞没學徒張信甫錢文一安經同轉訊明曲在二陸因二陸不服飭再查訪各情屬詳本報昨日二陸與劉貞元同獲案遞禀並稱此案經人解勸欠錢概不追究禀求銷案同轉閱禀畢謂陸靜卿曰爾等亦太起滅自由前飭郁包探往查果有其事爾尚敢肆口污礣該包探得洋陸叩首如搗蒜郁包探禀往查一百三十八號門牌花烟館張曾去過二次迨追問與何人同游忽有陸靜卿奔出攔阻顯見情虛請爲核辦同轉謂陸曰前次爾等倔强不服今已查明尚有何詞抵賴陸俯首求恩同轉謂爾一味健訟理應嚴辦姑念一再苦求照張供語欠陸金福洋七元免追張繳償外爾等二人著再各罰洋七元仍交原保飭取嗣後安分改過甘結呈核震泰莊主劉貞元卽安松旣爲人師不能約束學徒未便姑容亦著罰洋七元統俟缴齊充公該學徒張信甫本擬懲責以儆將來姑念年輕申斥一番交劉領去轉交伊母管束○阿四金卽屈松亭勒詐姘婦馮氏糾人向楊子山攫去鷹毛扇翡翠班指等情經同轉諭飭阿四金將馮氏之珠寳包繳案覆訊各情迭詳前報昨由阿四金邀同親族厲廷揚等投案求恩阿四金供稱此包乃係已物無庸繳案同轉怒其藐視判令押繳珠寳包到案再行訊斷 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省]  
　　閏六月二十七日牌示處州府訓導盛傳均試用照磨沈崇修知悉於本月二十八日來轅聽候本護院騐着毋違　　又示仰仁和縣　送世職李鴻賓知悉於本月二十八日辰刻來轅由巡捕官帶候本護院騐看發標毋違特示學臺陳拜會朝鮮進士金雲　　　回國杭協林中協白並禀見省防統領劉杭府陳並禀見候補同知程煜禀辭解第二批籌備餉　赴都通判吳鴻烈禀知藩司委　提泰　　　解十七年奏銷銀兩差　選同知僧定邦禀見禀辭署富陽縣張佩紱禀知藩司委兼理新城縣事來省禀到叩見禀謝卽辭卽用縣左宜之　知藩司委履　昌化縣地丁差叩辭候補縣宋熾曾禀知臬司委發審差並委上虞縣會審案件差禀見叩辭馮兆松禀知前在籌賑案内奬叙監　奉部駁查　已由部換給執照叩謝同知沈文煒禀見禀辭回寍北門釐局永仙縣丞周錫康稟辭赴任二十八日藩司黃進見中協白禀安　硤口同知張祖恩禀見叩辭赴任新選金華府通判徐思安候補運副祝良通判徐樹淵俱禀見仁知縣伍禀安卽用縣紀驤李棻托清麒葉南金謝福慶陳作儀大挑縣業級蘭瘙炳奎謝端黼潘志頴夏先楫楊清綬吳炳修徐引清候補縣賀元釐鍾守鑅程贊清盧維鈺翁長森俱禀見處州府訓導盛傳均禀候騐看禀見候補按經歴龔規釗捐免騐看來省禀到候補府照磨沈崇修禀候騐看叩謝見仁和縣詳送雲騎尉李鴻賓禀候騐看叩見 
[邗江官報]  
　　初六日陳鹺尹應綸委留帮辦五城鹽價差高鹺尹時溥解海分司餉來初七日許鹺尹誦敦委瓜洲口方鹺尹秉鈞委如皋南閘均緝私差初八日郭分轉攀桂張鹺尹行孚同銷京餉差許鹺尹廣成委太平局戴鹺尹韶委臨浦局均謝委 
[上海鐵馬路廣益堂今將諸大善士各寳號閏六月分清單]  
　　唐茂枝翁助洋六元陳善亭翁五元李光琴翁三元戴綏之翁三元朱葆三翁徐棣山翁黃佐卿翁譚幹臣翁和昌成各二元吳春池翁何棠翁張金和翁趙馥疇韓山曦翁徐俊良翁鄭芸初翁源利太錦章老悅生老順記新順記南順記義昌成順泰福昌鳴昌復泰各洋一元正莊源大六角梁煥南翁王省三翁李珊記德大同昌泰宏生義成隆昇各五角恆泰三角謝森記三角生裕生正在恆生大余洪記各二角徐濟堂錢一千文壽康莊延康升大晉和餘大衍大彤源惠泰恊源寳和元甡和元宏元愼餘泰源厚康恊昇利亨存德立大永豐恊康鴻順正在宏大承裕寳順彚康各錢六百文萬有全錢五百文可熾錢五百文愼餘堂餘四百文裕隆錢四百文升陽樓其萃樓亦新園春園鄭永泰保安丹會各錢三百文張玉芝堂錢六百文鴻運樓沈春記金合順祝源昌張錦泰廣盛湧源元利陳心淵各錢二百文萬興恊成祥永愼各錢一百文以上共收洋五十一元二角錢廿四千一百文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年七月初四日京報全錄]  
　　宮門抄諭旨一道錄前○發抄硃批四道○皖學政吳奏恭報歳試寍國等府州情形摺○粤督李奏恭報交卸兼署撫篆日期摺○粤撫剛奏恭報接印日期摺○雲督王奏揀員請補遊擊摺○又奏請改奬片○湘撫張奏調署知縣片○七月初四日戶部通政司詹事府廂白旗値日無引見○濂貝勒良培清安景澧各假滿請安○睿王請假十日○召見軍機立山張白熙○發抄楊昌濬奏鍾官福補安邊堡都司奉硃批兵部議奏欽此○又升補鎭協張錫元丁憂請仍留提標前營遊擊原任奉硃批兵部議奏欽此○又寗夏右營守備陳玉麟病故奉硃批兵部知道欽此○又捕獲謀逆搶刦首要各犯孫義雷等懲辦請將出力人員奬叙奉硃批刑部議奏所有在事出力之知府胡學俊等均著照所請奬勵欽此○○安徽學政臣吳魯跪奏爲恭報歳試寗國等府州情形恭摺仰祈聖鑒事竊臣於上年十一月十二日接印任事當經奏明在案隨卽札餾各屬舉行府州縣歳試臣於本年正月二十二日出棚先試寗國廣德兩屬次卽接試徽州池州安慶廬州等府至六月二十日文武各塲完竣二十一日由廬州起程二十八日回太平府臣維試事以閱文防弊二者爲至要必弊端先絶乃可拔取眞才當　試日責成廪保詳細識認封門後臣終日坐堂嚴防越號傳遞等弊各塲士子尚皆恪守塲規惟考試廣德安慶廬州文武童據廪保指獲槍替各二名均交提調官訊明懲辦其餘各塲均極安靜臣悉心校閱擇其文理清眞者生員列之優等童生取進如額武童馬步技藝皆能嫻習惟徽州應試較少臣謹遵任缺勿濫之例於休寗夥縣各缺額九名餘均照額取進文風以安慶之懷寗桐城太湖廬州之合肥爲最安慶之潛山宿松望江寗國之涇縣太平旌德徽州之歙縣夥縣婺源績溪池州之貴池銅陵建德次之其餘亦多總頴之士文藝均有可觀發落之日文則最以敦品勵行多讀有用之書講求學問經濟武則勉以各安本分有勇知方期副朝廷興賢儲才之至意所有歳試寍國等府州情形謹繕摺具陳伏乞皇上聖鑒再臣於六月二十八日回太平府本擬接試本棚據太平府知府王汝厲禀稱該府考棚於去年被火尚未修理府試未能如期懇請展緩臣卽擬於七月初旬出棚考試皖北六安頴州等屬俟歳試完竣再行回太平府考試本棚至臣此次經過地方民情安謐五月間稍形旱象蝗蝻萌動經地方各官督飭搜捕旋於五月下旬得雨深透農田霑足可望有秋堪以仰紓宸厪合併附陳謹奏奉硃批知道了欽此○○頭品頂戴兩廣總督臣李瀚章跪奏爲恭報微臣交卸兼署撫篆日期仰祈聖鑒事竊臣仰荷天恩兼署廣東巡撫印務於光緒十八年三月十四日接印任事遵將一切應辦事宜妥愼經理不敢稍涉因循現在新任撫臣剛毅已抵粤省臣於光緒十八年六月二十一日派員將廣東巡撫太平關監督名關監督王命旗牌文卷等項敬謹齎送撫臣接收任事臣卽於日日交卸署任除恭疏題報外所有微臣交卸兼署撫篆日期理合繕摺具陳伏乞皇上聖鑒謹奏奉硃批知道了欽此○○頭品頂戴廣東巡撫奴才剛毅跪奏爲恭報接印日期叩謝天恩仰祈聖鑒事竊奴才渥承簡命巡撫廣東遵於六月初六日交卸江蘇巡撫當將交卸日期恭摺奏報隨於是月初十日由蘇起程至上海乘坐輪船於二十日抵粤二十一日卽准兩廣總督兼署廣東巡撫臣李瀚章將廣東巡撫關防太平關監督關防各一顆並王命旗牌文卷等項委員齎送前來奴才當卽恭設香案望闕叩頭謝恩祗領任事伏念廣東爲海疆要區事繁責重舉凡察吏安民整兵籌餉在在均關緊要自維駑鈍深懼弗勝惟有竭盡愚誠時時與督臣李瀚章和衷商辦實力整頓以期仰答高厚鴻慈於萬一除恭疏題報外所有奴才接印日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○雲貴總督臣王文韶跪奏爲揀員請補遊擊員缺以實營伍恭摺仰祈聖鑒事竊查雲南廣西營遊擊員缺係題補第二輪第五缺應用儘先人員前請以并用叅將儘先補用遊擊武定營守備崔廷樑請補准兵部議覆以該員儘先名次在後請補廻避之缺核與定章不符應另揀合例人員請補等因具奏奉旨依議欽此咨行到滇又騰越鎭中營遊擊尹培謙於光緒十八年二月二十九日在任病故除另行具題外查兵部奏定章程儘先各官均按奉旨光後挨次補用各督撫奏補時必須按名揀選如實在不得其人或員缺緊要亦須將名次在前各員按名指實於此缺何項不宜方准將名次在後之員聲明請補又儘先班次在前各員除親喪降革病故廻避本籍告假離營保升各項均准其聲叙外如係聲叙人地不宜至多不得過二十員逾限者卽行議駁等語兹廣西營遊擊員缺係第二輪第五缺應用儘先人員查雲南儘先遊擊一班除前次請補遊擊員缺案内曾經聲明病故及久未在標曁行查叅革各員外現查黃正昌金耀南二員續報病故黃正林一員因案提省查辦李長清崔廷樑趙秉思饒毓薛占鰲錢汝清佘世臣潘思順姜雲龍李順祥李萬華馬銘袁培勲周彪桂尚華姜開貴李得魁謝喜　王世雄張應聘楊永壽岳培高李聨科馬殿選趙永清等二十五員均距廣西營遊擊缺在五百里内應行廻避其王新民儂興忠劉洪玉游輔廷王起勝丁鳳祥李鳳玉楊發榮艾光發陳瑞恩凌益定張得勝劉占魁楊鍾祥李如標胡連玉等十六員均與此缺人地不甚相宜未便遷就請補陳偉一員現擬請補騰越鎭中營遊擊惟查有儘先補用遊擊莫矜智謀勇兼優熟諳軍律堪以請補廣西營遊擊又騰越鎭中營游擊員缺係第三輪第四缺應用儘先人員儘先游擊一班除摺内聲明之病故離標曁叅革緣案各員外其李鳳玉一員距騰越鎭中營游擊缺在五百里内應行廻避李長清崔廷樑趙秉忠王新民饒敏倎興忠薛占鰲錢汝清劉洪玉游輔廷佘世臣潘思順姜雲龍李順祥李萬華馬銘袁培勲王起騰丁鳳祥等十九員均與此缺人地不甚相宜亦未便遷就請補惟查有儘先補用游擊陳偉才方開展熟習邊情堪以請補騰越鎭中營遊擊該員等均係久經戰陣勞績素著以之請補遊擊員缺均屬人地相宜與例亦符除將該員等出身履歴送部查照外合無仰懇天恩俯念員缺緊要准以莫矜智陳偉補授廣西營及騰越鎭中營遊擊各缺以實營伍如蒙俞允俟接准部覆卽行給咨該員等送部引見以符定制所有揀員請補遊擊名缺緣由謹會同雲南巡撫臣譚鈞培　雲南提督臣蔡標恭摺具奏伏乞皇上聖鑒勅部核覆施行謹奏奉硃批兵部議奏欽此○○王文韶片再查儘先拔補把總馬福興由勇目歴次援省及攻剿嵩明安寍富民易門等州縣賊匪迭克新興州城及大小東溝等處出力先後保奬監翎升用都司加遊擊銜造具履歴清册由前督臣岑毓英咨送兵部核覆該員應准其由儘先把總收標候補俟補把總後以千總儘先補用俟補千總後以守備升用俟補守備後加都司銜於光緒十七年正月二十八日奉旨依議欽此行文　履到滇先於上年二月間土匪闌入富民祿勸兩城官軍次第克復經臣等將出力文武員紳隨摺保奬於光緒十七年二月二十二日奉上諭馬福興著免補守備都司以遊擊儘先補用欽此行知遵照去後奉部核覆歴次保案准其由儘先把總收標候補俟遞補把總千總後以守備升用俟補守備後加都司銜行據該員禀由臣標署中軍副將李運龍詳請奏明更正等情查該員前保千總守備均已奉部核明係屬虛懸所有富祿案内保奬儘行遊擊之處自應更正改奬合無仰懇天恩將該員馬福興改請免補把總千總以守備儘先補用用昭核實除將履歴清册送部查核外謹會同雲南巡撫臣譚鈞培附片具陳伏乞聖鑒飭部核覆施行謹奏奉硃批兵部議奏欽此○○張煦片再長沙縣知縣缺查有攸縣知縣李元善歴練老成堪以調署遞遺攸縣篆務查有現署長沙縣事本任衡山縣知縣景天相穩愼安詳堪以調署據藩司何樞署臬司呂世田會詳前來除批飭遵照外謹會同湖廣總督臣張之洞附片具陳伏乞聖鑒謹奏奉硃批吏部知道欽此 
 
