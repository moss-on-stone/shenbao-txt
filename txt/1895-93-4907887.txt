# 1895 - 93 - 4907887

 

Page 1

 
 
[臺灣全省地圖出售] [  點石齋啓]  
　　臺灣自○○聖祖收入版圖海島孤懸天然形勢屯兵積械誠用武之雄城也今倭奴水陸交攻全臺戒嚴興國尤爲急務本齋特託西人悉心繪出府縣及小地名並全臺險要盡行繹出并備洋文以便中西仕宦留心世務者採購分染顔色更屬瞭如措掌毎幅價洋四角祈向上海河南路棋盤街分局申昌并廣東福建等處購取此佈 
[新印直省闈墨出售] [  圖書集成局啓]  
　　本科各直省闈墨爲長沙李荔邨先生鑒定其中琳琅珠玉無美不臻風會所趨自見蒸蒸日上誠揣摩家之秘笈本局用新鉛安排印卽日出書紙墨精良校讐祥細足供海内文人賞鑒毎部碼洋一角八分諸君如欲先覩爲快請向本埠三馬路申報舘申昌書畫室汲各處售報人購取可也 
[論李傅相被刺客所傷及倭人允停戰事]  
　　寒食清明都過了石泉槐火一時新啜茗臨風幽趣獨絶突有不速客敬關而入問於余曰今者事勢亟矣變端誠不可逆料矣子亦有崇論宏議足以震瞶發聾乎則笑應之曰僕何人斯而能妄肆議論哉僕於洋務及西法西學旣營然無所知雖義切尊王從不屑忝顔自詡爲統籌全局又自幼懍孔孟之教何敢學微辭隠諷好行小慧之流今已兩鬢蒼然矣而經濟文章一無可取尙欲妄肆議論其不貽笑於通人者幾希無已試卽近日之事言之當傳相之秉節蒞倭邦固明明全權大臣代大皇帝講信修睦者也倭國苟有明於公法者烏敢不以待頭等公使之禮待之乃待之之禮雖隆而議及邦交卽跋扈鴟張略不遵循軌範傅相固老於經國者雅不欲和議决裂尙與之再四熟商不料有壯士小山其人突出手鎗對之轟擊致傳相傷及面部和議幾因此而停使小山固有人指使而來則倭奴之心誠爲叵測卽使無人指使而當此兩國宰輔同議要端而任令此種不法亂民從中肇事倭邦之法紀不將澌滅無存乎夫倭之刺客亦甚多矣猶憶二十年前倭相大久保被刺而殂其時已除斬首之刑倭主獨令於法外加嚴將兇手梟取首級旣而外部大臣森氏被殺刺客亦身首異處暴屍市朝至昔年俄太子被傷則兇手惟以重懲役了事此次刺傅相之小山氏則又處以無期徒刑輕重從心出入任意倭其殆無國政乎奈何尚皇皇然欲竊比於大邦也幸也傅相雖受重傷尙不致有意外之變耳滞則各大國見中朝上相無端致命於外邦一旦約集　盟羣起而向倭人問罪倭人雖横當亦俯首帖耳甘爲城下之盟矣客曰然則倭人何以允停戰事曰倭人豈眞欲停戰哉其意蓋專注於臺灣耳倭人毎喜以權術透人傅相初蒞倭邦卽首申停戰之說倭人多方要挾强人以所難堪及傅相受傷而忽願停戰陽雖謂心中抱歉故重踐傅相之言實則欲聚精會神奪臺灣爲已有此其狡詐之計固已不煩言而自明何則臺灣在中國之南倭人雖已由北方進兵占取奉天及山東各郡邑然所得者祗中國幅員之一角尙不能大氣盤旋苟得臺灣而有之庶可南北兩面包抄將中國恣行籠絡亦猶土耳其之横亘於黑海口使俄羅斯不能任意至歐羅巴按之輿回夫固瞭如指掌也顧倭人雖兇悍性成力量尙虞不足旣欲恣睢於北又欲騷擾於南兵以分而過稀不免或有蹉跌故乘此機會於山東直隷奉天諸省暫且休兵一則可使兵力畢注於臺灣一則使北方受傷之兵可於停戰期中醫治痊愈而未傷者息其筋力更能使愈奮精神其計不可謂狡歟客曰洵如子言則前報所譯停戰之日兩國皆不得添兵倭人固何所憑依而得將臺灣攻擊乎則笑應之曰子亦太誠實矣古人云讀書須得間僕則以爲料事亦須得間試思傅相開議至停戰已歴數天此數天中安見倭人不先調兵船潛泊近處一至停戰期滿卽狡然而至乘我不及隄防砲火喧天盡情攻擊且停戰草約厥有數條内一條言明兩國雖不得添兵然仍可將此處之兵調至他處倭人非形同木偶者豈有能將北方悍卒移赴南方乎我獨惜倭人雖狡譎萬分而終必被我窺破也窺破之後卽不難預爲之防防之奈何曰倭兵本不甚多試觀其旣占我威海寍海諸要區卽擄刼一空移師他去其爲不敷分撥可想而知今者又欲調往臺灣則北省勢必勢單力薄好在草約上有兵可移動之說我儘可將精卒萃於奉天一帶倘届期和議不能成就則乘虚直搗倭人必力不能支迨其力不支則我卽乘勝長驅截其陸軍之歸路倭人旣不能進又不能退有不心慌意亂亂竄狂　者耶至於臺灣一區則劉鎭軍麾下黑旗軍倭人已聞而膽落卽楊西園軍帥亦係老成名將成竹在胸夫亦何煩顧慮者哉客稱善者再乃後筆而錄諸報章藳旣脫猶聞窗外賣餳簫時有好風吹送也 
[論旨恭錄]  
　　三月初四日奉上諭步軍統領衙門奏遵保獲盜尤爲出力員弁懇請奬勵一摺著兵部議奏欽此同日奉上諭步軍統領衙門奏拿獲結夥搶刦盜犯請交部審辦一摺所有拿獲之閔大卽小閔等十三名口著交刑部嚴行審訊按律懲辦其未獲之馬侉子等五名仍著嚴緝務獲毋任漏網至原拿此案之員弁著俟刑部定案時聲明請旨該部知道欽此同日奉上諭福錕奏假期又滿病尙未痊懇請開缺一摺福錕著再賞假三個月毋庸開缺欽此○初五日奉旨廕生錫　著以文職用瑞斌著以文職用刑部安徽司主事著吳葆初補授雲南新興州知州著黄壽徵補授湖北歸州知州著趙振聲補授雲南嶍峨縣知縣著羅會元補授直隷新河縣知縣著張石補授湖南溆浦縣知縣著王樹屏補授湖北漢川縣知縣著黄麟元補授雲南麗江縣知縣著李星瑞補授山西鄉寗縣知縣著雷光第補授湖北通山縣知縣著高震鑅補授直隷阜城縣知縣著王伯鵝補授俸滿教職玉之珍著以教職用翰林院筆帖式著廣陞補授截取御史陳其璋郎中李善初内閣中書高繼昌國子監助教夏適桐學錄郝觀光俱照例用擬補内閣中書英銳馬希援俱准其補授保舉直隷候補知縣陳曾翰著照例用熱河都統衙門辦事司員著請祥去借題吏部文選司滿洲郎中潯興著准其補授欽此 
[本館接奉電音]  
　　昨日午後京師飛電傳來上諭一道敬謹譯登○三月十一日奉上諭盛京戸部侍郎著良弼補授欽此 
[都門紀事]  
　　今年會試新舉人兩次覆試不足千人舊舉人到者亦甚寥寥禮部堂官擬從權辦理如有遲到者雖逾三月初四日投卷截止之期仍准投卷卽新科舉人亦准入闈俟出闈後中式者補行覆試○大宛兩縣小考自二月初九日報考廪保認保所收人數不足百人今年又因萬壽恩詔毎縣廣額七名計連正額撥府毎縣約三十四五名頴脫而出者殊易易也○京師會辦軍務大臣將於三月初旬閱視五城新募勇丁預於前門外迤西城垣下搭蓋席棚五城勇局委員預於二月廿九日午前各集本城三局勇丁計毎城三百名同集城下換演此外毎城巡夜者二百名 
 
 

Page 2

 
 
不與其事東城先至城下西北兩城繼至南中城最後午未之交五城齊集旗分五色各集於垣下迤邐不絶約亘二里之遥移時鼓聲鼕鼕鎗聲拉拉次演技藝長槍短刃籐牌手各獻其能觀者如市兩點鐘時天忽降雨乃息操整隊分道而還觀者亦紛紛散去次日天猶未晴本城勇復至城下操演他城皆未到○京師各國使署調兵保護已陸續到齊按日操演鎗聲聞於墻外惟閑人不得人内窺探 
[風鶴驚心]  
　　金陵信云驻省西人聞倭奴不日進攻海州直達金陵將來恐不免玉石俱焚此信一傳各商民咸有驚惶之色遂擬紛紛遷徙爲避地之計按本報前接西人來信謂倭人載兵至海州未幾傳聞有失守之信姑綴數言而不敢信以爲實今海州依然無恙商民大可安居樂業紛紛遷徙胡爲哉 
[金焦黛色]  
　　鎭江訪事人云今歲西塢街源生福泰源昶各錢莊倒帳後大有銅山西傾洛鐘東應之勢未幾風神廟巷内元和莊亦相繼閉歇說者謂該莊資本充足貿易廣闊開設十餘年現因中倭戰事市面冷淡生喹亦清加以支用甚鉅未免虧折故作未雨綢繆之計也○統帶新募兩江督標虎字營金玉堂軍門前奉大憲檄飭將標下各營調往江隂吳淞駐紥軍門奉調後卽於二月二十七日由省開差乘舟東下二十八日上午駛抵潤州軍門遂登岸入城向文武各衙拜客傍晚解纜用小火輪拖帶前赴防次各兵年皆不出三十精悍絶倫洵不愧爲節制之師○鎭城自二月初旬以來雨雪連綿春寒料峭道路泥濘行人以爲不便至二十八日天氣嚴寒瑟縮重衾幾疑潑水東風紫陌拾翠人稀惟有安排榾柮之爐圍坐以浮緑螘而已說者謂天時不正春寒無異隆冬爲歴年所罕見次晨箕伯宣威阿香車飛馳空際迨至午刻大雨傾盆雜以冰雹大逾蠶豆鴛鴦瓦上恍如大珠小珠落玉盤越半刻許忽聞霹靂一聲李左車命駕而回從此天明氣清陽烏畫朗青疇紫甸淑氣宜人閨中人假描蛾卜繭之餘咸料理鳳頭鞋呼姨挈妹羣至北固山畔流覺景色惟此次冰雹易損來牟牛宫蝸舍之閒曾有人雙眉不展否也○鎭江府彦詠之太守日前赴姑蘇謁見各大憲面禀要公已紀前報兹悉太守事畢由省起節乘舟蒞滬卽於上月二十七晚八點鐘時附太古洋行鄱揚輪船湖江上駛二十八日金烏西墜駛抵京口其時水陸總巡周教戎丹徒縣王大令保甲總辦劉明府以及各叚巡員聞信之下紛紛詣躉船恭迓有頃太守命駕登岸排齊執事由大街入城遄回府署○去歲鎭郡山鄉一帶旱魃爲災秋成無望值此青黄不接農民更形困苦府尊彦太守有見於此會同各紳董預籌鉅欵散給春賑以濟災黎各紳董現已泒司事人等親赴各鄉編查戸口按戸給票聞不日卽當設局施放也 
[委辦轉運]  
　　鎭江來信云常鎭通海道吕鏡宇觀察前奉南洋大臣張香帥札委總辦江南轉運事宜目下輪船由申江載運軍裝抵鎭者幾於無日無之觀察皆認眞點騐實力辦理並委幹員數名親詣江干照料一切 
[雄師北上]  
　　瓜洲自去歲十月郸開辦兵差後迄今絡繹不絶有由輪船裝運到瓜者有由珍艦裝運抵瓜者總在瓜洲另換他船由揚河逕赴津沽前次所到各營需船百餘號不知幾費周折方能辦竣上月二十八日午刻又到湘軍定字六營其統帶爲王軍門係由漢口乘海琛兵艦而至軍門卽飭船政局赶緊備舟數十號以供裝兵之用無如此次瓜洲一帶船隻寥寥萬難設法幸前數日由十二开封到大小船多艘尙少二三十號無從封雇船政局員焦灼萬分不得已據情禀明儀徵淮鹽總棧暫假鹽船十餘號旋春回文已蒙允准二十九日軍門以北方軍情緊急不能遲緩先飭勇丁四營悉數過船遂於是晚起程星馳北上其餘二營兵士暫住各寺院候鹽船到時卽當乘之而去兹聞前四營兵將抵灣頭鎭竟有數勇畏葸不前乘間逃脫被該營管帶查知立飭哨官帶親兵多名登岸巡緝祗獲一名餘則不知逃往何處卽將所獲之勇帶回禀知管帶飭令就地正法梟首示衆 
[勁旅赴防]  
　　揚州訪事人云前因海州戒嚴江督張香帥立派健勝等營星馳北上陸續過揚兹聞香帥仍恐此處兵力不厚又添派粤勇二十營乘舟東下於本月初八日馳抵瓜洲紛紛登岸整隊到揚赳赳桓桓勇氣百倍號衣上大書廣保粤軍正前營中營等字樣惟各勇腰間皆繫紅綢見者初不解其何所取義嗣聞諸箇中人云因在金陵時統領恭請香帥閱操香帥見其技藝嫻熟步伐整齊施放鎗砲果能命中及遠不覺顧而樂之欣然曰此軍足稱勁旅因於犒賞外又各加賞毎名紅綢一幅以示鼓勵是以省中大小綢莊紅綢一時購買幾盡間有不敷者咸於此地購買補足交易一切極爲公允其午前到者毫不停留已紛紛由陳家溝渡河遵陸北上薄暮至者咸至各寺院寄宿一宵俟黎明拔隊統帶者聞係林軍門李軍門後隊大約朝暮亦可續至又初八日清晨揚河内陸續到有小火輪六艘毎艘拖帶革船數只均滿載火藥軍械等物聞由京口轉運局受載而來亦未停泊直向海屬進發見者咸曰香帥布置防務洵可謂至周且密無微不至矣 
[珠海春濤]  
　　運憲續都轉之文孫與潮州通判覺羅英别駕之女公子聨姻上月廿三日係乘龍吉期省中文武各官均往道賀冠裳蹌濟輿馬喧闐運署内外幾無容足之地○西關新塡地有番灘賭館一間係某營勇所設前日午候賭徒聚衆相博正當采烈興高詎忽來暴客多人手執刀鎗向衆指嚇遂將檯上錢銀搶掠而去賭館糾率黨羽持械往追鎗炮互施如臨大敵適有某甲路經是處不及走避竟爲彈子所傷鮮血淋漓倒臥在地雖無性命之憂而已痛楚難堪矣豈非無妄之災哉○某甲年約三十餘衣履不完行至黄沙梯雲橋猝然暈倒在地近前撫視則已身冷如冰魂歸泉壤矣有識者謂其係某米船篙工待至日暮仍無親屬尋認卽報請愛育善堂施棺收殮人生如朝露觀此益信○油欄門外廣濟醫院涓吉於二月廿五日開院贈診院中定章病人可以入内居住從此貧病無歸者自可咸欣得所矣 
[白門瑣語]  
　　金陵雨花台畔有永寗庵千餘年來古寺也自遭兵燹片珌無存至同治初年宼氛已息菴僧蓋屋數椽聊結香火緣近因添蓋西廊以畚掮從事掘得古佛一尊高三尺許儼似武判模樣缺一右足其身非鐵非銅非木非石不知何物鑄成僧謂衆曰吾前夜夢黑衣神只一足躍至榻前自言吾居西牆之下數百餘年一朝出世須備一龕置吾於原地今得此座菩薩儼與夢中無異此說一傳哄動城鄉愚夫愚婦之來觀者絡繹不絶○上月廿八日有湖北人乘大船一艘懸有旗號停泊聚寶門護城河下頗有官家氣派時雨花台健勝右營正在封差見此船載有婦女廿餘人大者十七八歲小者僅八九歲所穿服色皆是尋常人家模樣審其口音又是各路腔調事有可疑遂藉封差爲名登船盤問不意竟被盤獲船上婦女皆由四路拐來者營勇隨卽鳴保將船戸水手等解送城外保甲總局聞總局將轉送江寗縣核奪○朝陽門外十餘里有小茅山上供三茅祖師毎年三月朔大開山門進香賽會卽百里之外亦來朝山今年各鄉會因去秋收成豐稔興會愈豪添說異樣會景香烟繚繞旗傘鮮明一路笙歌如聽洞天仙樂是亦一大觀也 
[委查軍額]  
　　金陵訪事人云震慶軍處字前中左右各營向歸楊軍門統帶某日兩江總督張制軍委督辦城外保甲總咸　芸谷歡察啓祥會同新署崇明鎭王鎭軍按册點名○江附口防兵甚衆張制軍恐各統帥尅扣糧餉虚懸軍額特委督辦善後局懋觀察績前往點名過福安輪船潘君管帶錫疇解鎗砲火藥赴鎭江交轉運局遞解清江觀察卽附之而往閱日卽乘原船回省禀稱當點騐時祗有數名未到查係患病並無舞弊情形并稱洋員穆和德刻已到江附防次矣 
[錢江鯉信]  
　　杭州訪事人云紹興府屬尖山一帶地方港汊歧往往潛藏匪類乘間刼掠爲患旅人廖榖帥惄焉憂之派委候補副將鮑副戎友章前往巡緝并察勘河道以便疏通○大時不正寒燠靡定杭人之患春温者幾於比戸皆是初則頰疼鼻煹涕泗交流俄而手足發炎 
頭昏目暈當初起時投以疎散之劑或有應手而痊者嘉湖道玉心齋觀察偶感風邪因向上游乞假日來假期已滿依然政體違和遂又轉假數 
 
 

Page 3

 
 
日○去年　炯齋太史因倭奴犯順由京携符回南近開和議將成仍擬入京供職擇吉三月初旬偕前任湖北學政張子漁太史北上 
[管駕易員]  
　　臺灣商務局所隷駕時斯美兩快輪駕時向赴廣東厦門等處斯美則專走上海數年中各埠往來獲利尙厚自去夏中日搆釁後臺灣爲南洋數省門戸屢奉電旨嚴籌戰備自是載兵運餉以及購辦一應軍需舍貿易而顧要差不能查照舊章孰赴廣東厦門孰赴上海已有應接不暇之勢斯美管駕周某本貿易中人頗工榷算於所收搭客氷脚及載貨價值不免有所吞没官商嘖有煩言去冬復因赴申裝載緊要軍火屢違憲訂之期因一時接手無人欲撤未果乃有前當是輪管駕之候選從九嚴子衡二尹麟寶因公來臺上游查知其人前在是輪當差兩載謹愼從公質之往來官商衆論頗洽乃將周某斥退札委二尹接管登時飭赴廣東裝載關渡李統領所招新勇千數百人尅期往返不久卽展輪回臺船泊滬尾口内所載之勇盡數登岸仍因公駛赴上海并聞駕時斯美兩輪已售與德商畢第蘭執業臺地商務總局因目下防務殷繁仍向德商租用來往各埠所聞如是錄之以質留心時務者 
[委查漁戸]  
　　臺北之基隆滬尾等處其地濵海常有各種小船及杉板瓜艇皆藉捕魚爲業其中類多貧不聊生桀驁　　之輩凡有商輪出入一時不知海道深淺曁潮水起落皆雇此等人以引港昇平無事商舶往來以之藉沾餘利則可若一旦海上有事倘圖敵人重利亦爲引港爲害匪淺若不稽察於平時何以愼防於臨事基隆所屬四堡皆係背海面山之地此等漁戸更多有候選巡檢梅伯英二尹熟悉地方情形現奉廳尊方樾亭太守札文云爲札委清查事照得海防戒嚴各口港澳最爲緊要查基隆金包里各有重兵駐防深恐一時海防事起沿海漁民私通敵船應亟清查漁戸丁口以及大小船隻若干均爲目前急務除基隆三貂各口港澳飭派紳役逐一查辦外合行札委札到該委員卽使遵照迅卽馳往金包里查明沿海一帶捕魚爲生者所有船隻若干罟罾漁戸若干毎戸男女丁口若干務須一併詳查禀覆以憑核辦毋違切切此札二尹奉札後卽日束裝就道軍書旁午之時得無誦風詩而致慨於不遑居處耶 
[基隆增兵]  
　　臺灣信云基隆爲臺北緊要門戸雖僻處海隅而四面幅員甚廣去夏中日搆釁後雖有張月樓軍門統領定海銘字砲隊共十數營在沿海南北兩岸扼要駐守惟查基隆廳屬共有四堡一曰基隆堡一曰三貂堡一曰石碇堡一曰金句里堡三堡或距海口尙遠或早設重兵惟三貂堡其地背海面山沿岸自焿仔藔至茒里莊延袤四十餘里中間如三貂灣及澳底莊兩處水深岸闊大小輪均可進港停泊其餘如龍門港琉球澳蚊仔坑茒里莊各處港汊紛歧能載二三百擔之船亦可暢行無阻基隆廳方樾亭太守以軍功歴保至賢二千石韜略在胸自海防吃緊以後汲汲焉以地方爲已任因防營無可分撥曾禀准上游急募勇丁一哨在焿仔藔地方駐紥兹復據本處紳耆連其馨等數十人僉稱伊等生長三貂熟悉形勢該堡面臨高山背環大海沿邊莊澳十餘處港之大者輪船可以出入小者杉板亦可駛入洵爲基隆後路最要關鍵昔年法人入宼曾有兵輪在此窺伺兹值倭氛猖獗不得不籲請賢父母禀准撥營駐紥以衛境土而安民心太守於點騐圑丁時親赴各處履勘今又委員往視情形以身膺地方重任不敢安於緘默當卽據情馳禀撫藩兩憲請示遵行旣爲地方防務起見想無不仰邀批准也 
[賭徒受創]  
　　甬東訪事人云寗波四鄉赶會開賭之風屢經地方官示禁拿辦而此風終不能絶南鄉姜山地方於上月廿七日迎神賽會有某武生恃有護符罔顧禁今藉廟會爲名在該處包租空塲縱令遠近各賭徒在廟之前後左右搭廠開賭花籠牌九毎桌索取租洋大桌　五元小桌二三元約有一百餘桌地保及各衙差役並不禁止亦不禀官反向各賭桌索賄是以開賭者更肆無忌憚是夜會過此處水果食物等攤擺列兩旁有碍行走賽會者喝令遷讓擺攤者故以冷語誚之曰賭攤林立大干例禁不敢驅逐而反驅逐我等豈非畏衆欺寡乎賽會者聞言大怒一呼百應卽將各賭廠打毁衆人遂乘機將桌上錢洋搶奪各賭徒紛紛逃竄霎時驅逐一空人咸謂此次經賽會者懲創勝於官憲之拿辦此風或可稍戢也 
[巴東餘話]  
　　重慶訪事人云此間方舉行府試府尊待士寛厚而防弊又甚嚴明試卷延同鄉進士曁某孝廉襄校珊瑚鐵網不難收盡眞才矣○江北茶商賴姓病故後有杜某者赴鹽茶道署禀懇飭充道憲批飭江北廳查傳詳悉具結准充旋經吳司馬查得杜係巴縣生員於例不合乃另招吳姓接充以重茶課○渝城風俗毎歲清明前後十日内大家閨秀必呼姨挈妹出郭踏青杏子衫輕桃花扇薄夕陽影裏蓮步珊珊眞絶妙天然圖畫也而輕狂惡少毎託言掃墓亍彳於觀音巖一帶評頭品足耳鬢厮磨雖曰冶情實爲惡俗某生有踏青竹枝詞十餘首描寫逼眞其一曰痴莭似熟又生疎不看青山只看奴同伴好趨前路去省他一步一踟蹰○藥商　地兩路口附近建有臨江賓館俗以桂花園呼之其地竹樹隂濃樓臺畫靜毎當春夏之際都人士咸往游觀前歲忽遭回祿之災花木園亭付之一炬兹各商董籌欵修復兩易寒暑始慶落成憑眺之餘頗覺風景如昨也 
[皖省官塲紀事]  
　　安慶訪事人云統領駐防東西梁山精健營安徽候補道劉子榦觀察由蕪湖乘輪船西上二月二十五日行抵省垣詣撫轅謁見福少農中丞旋又拜會兩司及同寅文武營務處事畢就天台里本公館小住閱二三日卽禀辭○安徽寗國府桂太守鍈於二月二十六日至省禀見各大憲 
[懷寗試士]  
　　安慶訪事人云日前懷寍縣黄漢池明府奉到升署安廬滁和道本任安慶府聨仙蘅太守札開轉奉學憲李札飭舉行縣試隨卽曉諭通衢筮期二月二十七日開考届期各童齊集府城買結畫保錦標之奪在指顧間矣 
[揚試述聞]  
　　本年江蘇各府屬歲試業經新任學政龍大宗師次第舉行頃聞揚屬八邑縣考業已奉到行知有四月初一日一律開考之信然尙未見明文姑誌之以俟續送 
[圑操志盛]  
　　上海西商圑練兵毎於春季大操以供香港將軍簡閱今歲將軍派副將非司福君代庖數日前乘怡和洋行大生輪船戾止昨日午後二點越二十分時圑練兵先後至　灘江海關前各兵官及三道頭亦與焉至二點二刻已到齊咸擎槍向號旗伸敬旋列隊由英大馬路迤西往賽馬塲操演先馬隊約三十人繼砲兵約六十人駕大砲四尊藥彈車二輛繼列陣圖兵約四十人駕格林砲二尊造橋物料一車繼步兵約二百人繼樂工三十人 
[賽會餘聞]  
　　前日好事者舁城隍神及長人司新江司財帛司高昌司五神像賽會上海縣水利廳林珍虞二尹奉江海關道劉觀察諭禁婦女裝扮犯人隨會游行街市遂帶同差役梭巡而二八嬌娃仍有紅衣白裙披枷帶鎖招摇過市毫不知羞者亦可見習俗移人難於禁革洎乎曜靈西下會過西門白叟黄童紅男綠女充衢塞巷擁擠異常有一女郎廿四番風將近陳花時節娉婷嬝娜妖冶絶倫行至萬和醬園前諸惡少圍在垓心肆行輕薄女郎極口狂喊粉汗交流適有北市某名娼携一女傭乘車而至諸惡少遂捨女郎而去同登車上大言拍手歡呼女郎始得脫重圍然已鬢亂釵横花蔫玉悴矣倡見此諸惡少手足無措驚駭欲狂執鞭者雖赳赳之夫然亦寡不敵衆雖有巡防局勇大都皆一言不發眈視其旁後不知如何歸去也 
[普施甘露]  
　　昨届清明令節上海縣黄大令例延釋子赴獄中禮懴誦經超度寃魂滯魄先期傳諭僧綱司敬謹預備以免臨事疏虞 
[老驥猝斃]  
　　前日清明令節各會首舁城隍神出巡滬北有各會首入財帛司會隨巡馬執事中有馬一匹疾馳至新街三號　口頽然 
 
 

Page 4

 
 
創地一　不振當卽雇人舁去或謂此馬本有舊疾不耐驅策是以中途倒斃或謂城隍神愛其神駿故致之櫪下將餿以精芻師以錦靷自附　伯樂之相馬然乎否乎亦姑以不解解之而已 
[鄉人倔强]  
　　黄浦路德領事署前臨馬路後枕江濵時有鄉船停泊水涘槍比鱗次任意蹧蹋領事深惡之前日午後飭水巡捕概行驅逐不准停泊是處水巡捕奉命驅逐詎有鄉人徐現仁倔强不服與捕抗拒捕乃將徐拘獲候送英公堂請究 
[押犯凶横]  
　　捕房所有押犯情罪較重者須兼作苦工派捕監督迨工畢回來須一一搜查此常例也前日下午二百二十九號華捕督犯作工畢在某犯身畔搜出板烟二方犯惱羞成怒號召他犯羣起攻之捕駭極急吹號呌經華捕印捕數名解散捕回訢捕頭捕頭怒甚諭將爲首肇事之三犯嗣後不准放出 
[巨竊送縣]  
　　長江一帶著名扒竊程德元桂德勝劉寶林張子銀等於去年六月廿五日在安慶輪船竊取廣東候補知廣孫太守明廉之玉器計贓值銀一千六百餘兩遣家丁　法捕房報請查　旋於七月二十日經法　探將該竊等先　　獲解經葛同轉迭次研訊供認不諱陸續吊到各贓給失主具領以中有碧霞犀一方值銀八百兩該　等供認在杭州售與　古　人轉售紹興經同轉函請上海縣備文至仁和縣移解前來以便定案旋據覆稱此贓已至紹興復由仁和縣移文至紹興吊贓迄今已逾八月之久同轉以道憲屢次函催昨禮拜六堂期會同　繙譯升座將該竊等帶案訊供送縣該竊等求免送縣情願在公堂重辦同轉簡碧霞犀究竟何在張子銀供在安慶輪船竊得登岸時被失主追至天主堂街爲巡街捕拘拿抛擲於地被人檢去同轉檢閱供詞謂爾於去年八月二十八日在本公堂供認何以又欲翻供又問桂等尙有未齊之贓如何桂等同供分贓發均已出售計得洋一百餘元其餘記不清楚同轉與祁君會商謂此案本擬早日送縣以未接紹興回文是以延擱　今旣奉道憲屢次函催只能送縣辦理桂等同供旣不能免求恩賞還衣服數件以備禦寒尙有起獲洋蚨亦求給還以資用度劉寶林供求給還金鈎子二枚及紡綢衫褲等其餘各物求恩充公同轉謂本委以爾等苦求是以延至今日爾等宜各洗心滌面痛改前非爾等烟廕旣　戒絶儘可回頭是岸學做好人庶不負本委一片婆心桂德勝導叩頭如揭蒜同稱受恩深重莫敢或忘文稱所存各物願求充公同轉謂此非爾等所能作主本委自有權衡遂飭將程德方桂德勝劉寶林張子銀一並移送上海縣辦理 
[大令騐屍]  
　　昨報紀松江航船撞沈釀命一事當由船主王荷香扭肇禍之蔡阿南至上海縣訴請騐屍黄大令於前晚升堂提訊王歴訴前情蔡供稱其時小的之船停泊是處島能碰撞航船實由航船上人將屍身抛擲小的船中意圖訛詐大令曰現在爾等供詞各執待本縣親至該處騐明再核辦可也遂將蔡發飭公差看管旋於昨晨十點鐘時帶同刑仵差役人等排道出城至大碼頭登船用小火輪船帶至澕涇港口騐勘 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　前日南市十六鋪大碼頭左近恒大水菓行到有江北販戸李紅山將番藷若干任意亂擲行夥杜老慶叱之李非但不納其言反持蠻口角甚至扭結兇毆杜心不能甘扭至十六鋪巡防中局控訴局員李二尹喝令笞責一百板並著具改過切結存查○糧米船戸潘虎亭屢次被高山訛詐前日又在途中相遇向之拆梢不遂所求肆行毆擊潘怒扭訴巡防中局李二尹喝令重笞一百下并著具改過切結 
[界公堂瑣案]  
　　一百九十二號華捕解車夫李瑞芝至案禀稱李車並不納捐在租界中兠攬坐客適爲小的所見欲向拘拿李竟敢與小的爲難以致頭顱撞破今特送案請卽訊懲李供稱小的係江北人向日驅車至江灣吳淞一帶故未向工部局納捐昨日行至砲臺基此捕謂小的走入租界中强將拉去略與辯論卽被兇毆以致頭上及渾身傷痕歴歴通刺將情告之佛繙譯互商良久令李自投醫院求治俟傷痊納捐工部局領取照會該捕著通知麥捕頭酌量判罰○包探張阿根禀稱陳阿林竊取張秀芳家衣四件又在法租界中竊得自鳴鐘一架經小的緝獲送請究懲法包探孫錦榮投案禀稱小的奉葛大老爺之命請將陳賊帶回究辦通刺諭以須俟本公堂押期已滿後來案帶去孫探唯唯而去陳供稱小的爲貧所累竊取零星尙乞老爺恩宥通刺判令發交張探帶回捕房管押五日○包探秦少卿禀稱積竊周榮明屢次送請老爺訊辦今又行竊李春茂家銅手爐銅烟燈及零星各物經小的緝獲人贓送請嚴究李訴稱小的在治下開設銅器店昨日周藉買物爲由竊去各物今由包探緝獲求准領贓周俯首無詞惟求恩恕通刺判令笞責一百板解回鎭江原籍○包探沈金隆禀稱昨日對買賊蘇全兆至義成及美華利各店買選擇多時乘間竊取義成洋布一匹美華利絨毯一條報捕後經小的緝獲人贓送請研究義成美華利遣甲乙二夥投案領贓蘇供稱小的實因失業已久枵腹難堪萬不得已而爲此求老爺格外恩寛通刺判令押一禮拜贓分别給領○包探黄四福禀稱粤東人黄阿福向在某洋人處當細崽某日洋人囑付牛肉價洋銀三十六圓黄私自乾没不付分文後牛肉店主朱春榮往洋人處收取洋人始察知其弊扭送捕房朱申訴前情請爲追繳黄供稱小的手中拮据是以暫時挪用現已由父親如數措備求免責懲旋有其父錫榮者訴稱請將兒子從寛小的情願代爲理楚通刺判令將黄管押五日○野雞游倡李文卿沿途拉狎客至家與之夜合經四百四十九號華捕拘人捕房昨晨解送至案通刺庭訊之下李供　小婦人原籍京口丈夫失業多年家况窮苦不得已而忝顔賣笑然並不敢强拉狎客宣淫通刺諭令赶緊自行回籍○一百零八號華捕禀　王阿福在虹口設攤誘賭經小的連賭具拿獲送請究懲通刺判令管押五日○某號華捕解馬夫王阿友阿三到案禀稱小的見伊等溜馬違章解請訊究通刺判令各罰洋銀一圓 
[法界公堂]  
　　探夥阿金標在長江輪船巡緝見一人肩負衣包行跡可疑跟蹤至吉祥街口上前盤詰適遇流氓吳阿元卽金寶等六七人將竊圍住互相毆扭扯破衣服經巡街捕帮同拘獲吳阿元一人餘俱逃逸昨日堂期解請葛同轉研訊包探禀稱此輩結爲十弟兄專在碼頭挖竊各物求請嚴辦同轉研詰同黨爲誰吳一味舍糊同轉著押候嚴行追比○包探禀稱東洋車夫徐阿寶藏匿洋人包裹送案請訊徐阿寶供法界本有車照前日有洋人雇小的之車至新關公幹小的停車在外守候以候久不出另有一西人請巡捕同投捕房報明同轉謂據爾所供如果屬實尙屬安分著押候覔保○包探禀稱張文奎至小東門黄振德烟館吸烟過癮竊取烟槍一支爲失主追至馬路得以拘獲當時贓已給還並在該竊身畔搜出當票三張一併解案請訊張文奎俯首無詞同轉飭押候笞責一百板 
[虹口捕房紀事]  
　　美租界天潼路某煤炭店主婦某氏前晚七下鐘與比鄰舊貨店主婦因細故啓釁娘子軍各逞威風扭作一圑後經三百七十三號華捕將二婦拘送捕房捕頭謂婦女不應潑悍若此立飭該捕將二婦解至英公堂請究○偷兒某甲竊得洋油一箱豆油一簍昨晨四點鐘挑至頭壩路被二百二十八三道華捕拘獲解入捕房捕頭細加研究供在牛莊輪船竊來捕頭得供命將贓物暫存捕房甲押候查明失主再行核辦○宋德標者向居西華德路東王家宅相近以行醫爲名實則說眞方買假藥鄉愚無知受其欺騙者已不少矣不但此也兼操三隻手妙技前晚掩入元昌路振興米店内欲施拿雲手叚被店中人知覺急起掩捕未及兎脫當塲就獲喚四百三十二號華捕送入捕房押至昨晨捕頭飭包探竇如海查勘確實遂命押候解送英公廨究辦○天潼路四百十八號門牌某姓家失去東洋車四輛當時訴諸　房前日下午經包探張阿五查知源贓在英界某舊貨店專候拍買遂禀明捕頭將原車吊入捕房尙須拿獲偷兒後再行核辦○寍波人沈桂奎葉壽春二人前日下午在密勒路兇毆經巡街捕拘入捕房捕頭以事起細微覊押一家至昨晨釋出 
[金陵官報]  
　　二月二十六日徽寗道袁見辭○二十七日道庫大使何英琦江西從九李炯均奉憲臺扎委轅下文巡捕叩謝並到差○二十八日廣東候補道陳明遠奉委駐滬偵探洋情兼策繪輿圖差洪恩培謝委鎭江轉運押運差辭沛縣王之全辭赴任○二十九日藩轅牌示署睢寗縣曲史范榮森期滿遺缺查有試用巡檢章國璣又署甘泉縣上官司巡檢謝邦楨丁憂遺缺查有道庫大使翁因榮均堪以署理○初一日辦江西督銷候補道范銷會辦軍械所辭赴差知府柯逢時奉委運充轉運提調差府知事胡登衡謝委押運軍械赴山海關外藩轅牌示江寗府秝陵司李壽均病故遺缺查有鄭工分缺先補用巡檢鄒幕賢又興化縣典史王景霖疴故遺缺查有候補未入流謝裕恩均堪以請補○初二日南贑鎭何明亮統領廣保軍兼統武毅等軍李先義統領健勝營楊文彪均辭○熑三日北洋洋務隨員福建同知陳季同到奉　臺電調來江通判王頤銷假謝委府發審六合縣裘宗圻辭赴任○初四日試用知府朱其昌到由京來○初五日知縣李第愷謝委府審差 
[邗江官報]  
　　二月二十八日委派山東轉運分局黄司馬家珍但明府祖翼過揚龔鹺尹齋巘委南掣監科差○二十九日馬鹺尹長源陳鹺尹應綸同委解金陵餉○三月初一日分發經歴林鹺尹典成禀到劉鹺尉繩祖委辦城外五叚保甲差○初五日運憲公座掣籖○北批騐所袁鹺尹辭○何鹺尹福嘉銷南京餉差○初六日吳鹺尹膽廷委解金陵餉銀起程○初七日饒鹺尹祖護虞鹺尹際唐均起復回淮 
[上海六馬路仁濟善堂經收奉天烟台營次施醫賑捐正月廿三至二月廿九日第一次清單]  
　　横濱中華會舘經募各戸洋合申規銀七百三十二兩一錢六分所募各善士姓名細數另請專登報章愼餘堂茅大善士規銀五十兩續助銀十兩愼餘堂紋銀申收銀二十兩六錢四分三釐願戰事抒了人洋一百六十五元銀二十五兩程福五洋一百元又洋五十元陳六德堂葉樹　堂寶善書屋范隠名氏四戸各洋一百元不留名洋五十元義源成洋貨號四十元潤興永六宜主人仙鎭隠名氏三戸各洋二十元燕貽堂洋十八元丁愼翁添子之喜敦義堂席爲媳病求愈朱忱湖妻病求愈葉璞齋求病速愈集錦堂陳蔚如姚守梅澄江隠名氏鄭費氏蘇趙氏十戸各洋十元揚名顯親朱遂子洋六元王陶菴翁交麥病愈求福人山隂金姓祈平安隠名氏保孩關煞開通延陵求安子保母孩外症早痊曹覺先保子孫等平安白門被寰比邱開同婁水萍寄生無名氏葛省乾吳觀息孫慧澄戴行箴敬義堂十四戸各洋五元亘古軒四元銅洋十元順成號身居樂土人求是草堂浴佛子怡怡堂五戸各洋四元山隂謝鶴記求消灾化吉洋三元銅五元存雅堂忘私子耐冬氏减過氏四戸各三元廣東不留名二元二角式詁生省藥資植稙齋氏勝蓮花室　忍菴主人趙愼餘堂張燕冀堂型竹吟史非非子雲慶氏樂安氏無名氏十二戸各洋二元不書名洋一元五然太倉錢培之洋一元銅洋三元黄源源省學塾糕粽梅溪許愿子求保劣子回頭陸恆財保小孩平安邗上嘉植堂主人竹西張欲修蔣松　噯日子張存雅堂公順昌吳錦高李瀛洲范成德徐式玉無名氏李號鏐保鴻字十八戸各洋一元杜子立曹雲卿許餘敬之杜城軒王芝卿孫品　蘇聲揚余鏞八戸各本洋五角多字來字各洋四角無名氏趙氏各洋二角崇明楊源興銅洋十元朱詣卿忍虧子浙寗無名氏三戸各銅洋四元劉隠名銅洋三元又一元潘承淦無名氏各銅洋二元以上共收規銀八百三十七兩八錢三釐洋一千一百四十九元九角銅洋四十八元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年三月初四日京報全錄]  
　　宫門抄○諭旨三道錄前○晉撫張奏審明獲盜聽糾夥刦得贓按律瑄擬摺○粤督李奏殉難人員請補給世職片○署江督張奏知縣等廻避另行指省補用片○又奏考試知縣准其補署差委片○鄂撫譚奏部選人員留省學習摺○又奏甄别知縣片○又奏委署州縣各缺片○又奏委署道缺片○又奏道員飭回本任片○三月初四日兵部太常寺太僕寺正白旗值日吏部引見二十六名禮部四名内務府十四名兩翼二十一名鑲黄旗七名正紅滿八名○鍑照假滿請安○廣西正考官曹福元到京請安○阿克東阿續假十日○英信請假五日○召見軍機長麟曹福元○○頭品頂戴山西巡撫臣張煦跪奏爲審明獲盜聽糾夥刦得贓按律定擬恭摺具陳仰祈聖鑒事竊照晉省尋常盜案前經臣奏請改題爲奏以期迅連奏日允准遵行在案前據芮城縣知縣曾福善詳報獲盜焦添眼等聽從逸焦老七糾刦李忠家銀錢衣飾等物一案該縣未及審解卸事該代理縣毛世黻准交審擬由解州直隷州知州張善田勘解到司因犯供翻異札委太原府確訊去後兹據太原府知府孫紀雲審明擬議解經按察使張汝梅勘轉前來臣親提覆鞫緣焦添眼趙黑子分隷該縣河南鄧州等州縣向在各處傭工度日先未爲匪光緒十八年十二月間焦添眼在該縣大楊村地方聽從另案擬結之雷智娃挾嫌糾搶關牛犢家衣物未及俵分被搶撩棄分途逃匿經關牛犢報縣勘緝通詳是月二十八日傍晚焦添眼兆至縣屬王家澗村外與素識已獲之趙黑子在兆之不知縣名人焦老七王荃娃趙滿劉老腰不記名字之趙姓郭姓遇道貧難焦老七稔知李興忠家殷實起意糾刦得贓分用焦添眼等允從卽於是夜焦老七焦添眼王荃娃趙滿劉老腰携木棍趙黑子携鞭杆趙姓郭姓徒手同夥八人偕抵李興忠門首時已三更見門已關焦老七用石撞開大門令趙滿劉老腰在外把風自與焦添眼等一同進院踢落房門入室行刦維時燈還未熄事主李興忠驚起喊捕焦添眼等嚇禁聲張李興忠畏避焦添眼等撬開箱蓋刦得銀錢衣飾等物由原路逸出遞交趙滿等分携逃至漫地查點贓物俵分各散經事主李興忠報縣會勘飭緝而焦添眼等逃後日行僻路夜宿孤廟空窰並無定址將分得贓物賣與過路不識姓名人得錢花用餘賸銀戒指紅紗裙藍布褲帶在身邊十九年二月初二日逃至不知村名地方被原役將焦添眼趙黑子連贓一併拿獲送縣訊供詳經批飭緝審該前臬未及審解奉調入簾卸事該代理臬到任准移以逸盜焦老七等弋獲無期先提現犯審擬由州解司因犯供翻異札委該府覆鞫兹據審擬由司解勘訊據供認不諱案無遁節查律載强盜已行但得財者不分首從皆斬等語此案焦添眼趙黑子聽從逸盜焦老七糾刦事主李興忠家銀錢衣飾等物殊屬不法贓有起獲給主認領正盜無疑自應按律問擬焦添眼除聽從另案擬結之雷智娃挾嫌糾搶關牛犢家衣物輕罪不議外應與趙黑子均合依强盜已行但得財者不分首從皆斬律各擬斬立决均於左面刺强盜二字該犯等恭逢光緒二十年八月十六日恩詔事犯在正月初一日以前係强盜在不准援免之例應不准援免此外訊無窩夥竊刦别案逃後亦無另犯爲匪不法及知情容留分贓人家應毋庸議失查焦添眼爲匪之牌甲曁不能禁約趙黑子爲匪之犯父事在赦前應免傳責買贓之過路不識姓名人並免查究獲贓給領未獲追賠賊械木棍鞭杆供棄免起雷智娃等已歸另案擬結亦毋庸議逸盜焦老七等飭緝獲日另結除備錄供招咨部外所有審明獲盜聽糾夥刦得贓按律定擬緣由理合恭摺具奏伏乞皇上聖鑒敕部核覆施行再此案首夥盜犯八名僅於疏防限内拿獲夥盜二名獲犯尙未及半仍應照例開叅合併陳明謹奏奉硃批刑部速議具奏欽此○○李瀚章片再嘉應州人候選未入流蕭康時於咸豐九年帶圑守城陣亡經前督臣勞崇光奏請議卹准部議照陣亡例給卹銀一百兩奉旨欽遵轉行遵照在案兹據署嘉應州知州沈麟書詳據文童蕭爾熾禀稱爾熾祖父蕭康時於咸豐五年由竣秀遵籌餉例在戸部報捐候選未入流咸豐九年二月間髮逆石郭淙由閩竄攻嘉應州維時祖父奉諭在城内督帶圑勇守城十六日逆匪潛用地雷轟陷西城大股竄入祖父率勇巷戰力竭被戕奉准部咨議給卹銀一百兩惟日久未蒙議給世職懇請補給等情飭據廣東善後局司道查明嘉應州城於咸豐九年間被賊攻陷守城死難官紳人等或已議給世職於當時或請補給於事後蕭康時日久未奉議給世職未免向隅造具死事履歴詳請奏明補給前來臣覆查候選未入流蕭康時禦賊被戕情殊可慨同時守城殉難之舉人楊啓官歲貢行楊秉淵等均經前督臣續行奏請補給世職該職蕭康時事同一律合無仰懇天恩敕部照例補行請給世職以慰忠魂　　死事履歴册咨移部科外謹附片具陳伏乞聖鑒訓示再廣東巡撫係臣兼署毋庸會銜合併陳明謹奏奉硃批兵部議　欽此○○張之洞片再查定例現任外官如督撫兩司有本族之人應廻避者俱令廻避另補其試用未經得缺人員遇有廻避亦　　以發省改發試用如原係報捐指省之員准其另指一省等語兹臣署理兩江總督查有江蘇嘉定縣知縣張樞係臣　堂姪又指分江蘇候補知縣張沐慶係臣族姪孫照例均應廻避分别開缺改掣曁另行指省補用當經於上年十一月内飭司委員接署嘉定縣篆務並飭該二員依限禀由藩司詳請奏咨辦理理合附片陳明伏祈聖鑒謹奏奉硃批吏部知道缺此○○張之洞片再部定新章府廳州縣凡由俊秀監生出身各員無論捐納勞績現任候補均應一體考試等因兹查接管卷内據江寗藩司將江寗應考之員詳送考試等情當經本任督臣劉坤一考試得試用知縣鄧炬取列二等照章准其補署差委未及具奏移交前來理合會同江蘇巡撫臣奎俊附片陳明伏祈聖鑒謹奏奉硃批吏部知道欽此○○頭品頂戴兼護湖廣總督湖北巡撫臣譚繼洵跪奏爲部選人員領憑到少暫留學習恭摺仰祈聖鑒事竊照部選潛江縣知縣楊倧超於光緒二十年九月十三日領憑到省本應飭赴新任惟查潛江縣雖係簡缺而訟獄繁興夙稱難治且濵臨漢水向以隄爲保障修防尤關緊要該員民社初膺於地方情形尙未熟　應暫留省學習據署布政使惲祖冀署按察使瞿廷韶會詳前來除將文憑送部查銷外理合附片具陳伏乞皇上聖鑒敕部查照施行再湖廣總督係臣兼護毋庸列銜合併陳明謹奏奉硃批吏部知道欽此○○譚繼洵片再准部咨道府州縣無論何項勞績保奏歸於候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查候補班前補用知縣程鵠雲應以光緒十九年十二月初六日到省起扣至二十年十二月初六日試看一年期滿據署湖北布政使惲衣翼署按察使瞿廷韶取造該員履歴清册詳請甄别具奏前來臣隨考騐該員程鵠雲才具明晰辦事奮勤堪以繁缺留省補用除清册咨送吏部查核外理合附片具陳伏祈聖鑒勅部查照施行再湖廣總督係臣兼護毋庸列銜合併陳明謹奏奉硃批吏部知道欽此○○譚繼洵片再署隨州事本任興國州知州宋熙曾現經調署襄陽縣知縣所遺隨州印務卽以現署襄陽縣事本任鶴峰州知州丁國楨調署又武昌縣知縣俞成慶現經調署建始縣知縣所遺武昌縣印務查有本任建始縣知縣姚學康才具明敏諳練有爲堪以署理又署蒲圻縣事本任漢陽縣知縣薛福祁現經飭回漢陽縣本任所遺浦圻印務查有孝感縣知縣沈星標穏愼安詳辦公勤謹堪以調署據署布政使惲祖翼署按察使瞿廷韶會詳前來除分檄飭遵外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批吏部知道欽此○○譚繼洵片再署安襄鄖荆道錫璋因病請假回旂就醫所遺該道篆務亟應委員接署以重職守查有鄭工遇缺先禮用道清晉心地明白幹練有爲堪以署理除檄飭遵照外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批吏部知道欽此○○譚繼洵片再新授湖北按察使龍錫慶現已到省飭委署理藩司篆務署藩司惲祖翼應飭回漢黄德道監督江漢關本任以重職寺除分飭遵照外理合附片具陳伏祈聖鑒再湖廣總督係臣兼護毋庸列銜合併陳明謹奏奉硃批知道了欽此 
 
