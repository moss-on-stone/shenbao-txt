# 1904 - 272 - 4911301

 

Page 1

 
 
[勸捐萬國紅十字會經費] [  申報舘協振所謹啓]  
俄日興兵生靈塗炭曠日持久尚無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解囊金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維垂鑒 
[議和有兆說]  
　　執筆人觀於日人所擬與俄議和約欵不禁喜而雀躍曰幸哉俄日之仇至此而可望言歸于好乎或曰天下至强莫如俄今雖迭次見衂於日人而其兵尚意氣不衰其庫尚積儲未竭其國中朝野上下尚同仇敵愾趾高氣揚日苟降心相從不爲已甚猶或可重敦友誼暫息干戈今觀所擬約章索償至日幣一千兆圓猶復偪令將兵船獻出遼東鐵路與衆共之薩哈連地方歸日人賃與他國是迫使俄受千古未有之奇辱直無殊春秋城下之盟俄雖屢喪其師尚可背城借一而謂肯俔俔伈伈俯首而聽其無厭之誅求乎抑俄之所喪者惟西伯利亞之兵耳所失者惟中國東三省之地耳日未嘗挫其歐洲之雄師亦未能攻入露西亞本境以故日卽迭誇戰勝俄終不樂以敗衂自居我恐旅順海參威薩哈連欲入日人掌握之中尚非易易遽欲以奇酷至虐之欵責令俄人一一遵從譬彼獵人日號於巿中曰我有虎皮出售而虎尚咆哮曠野中幾何不成爲笑柄也執筆人曰否不然向特患日人屢勝之餘如醉如狂知進而不知退耳今旣擬有議和之約是日已先籌退步第不得不故張其燄使俄人有所讐懾於心獨不觀夫貿易場中乎有物焉主之者不欲售則已苟欲售矣雖索價至千萬金購者卽不難從而議减今日人旣懸約以示欲和之意俄即萬不願曲從其欵而苟有人焉從中媒介使之互相遷就以劑其平則日已樂休兵息民俄詎不望睦鄰修好易戎衣爲玉帛豈不於此肇其基哉雖然日旣不能執此約以繩俄俄亦不能遵此約以欵日苟無人焉爲之說合亦惟是虚願徒存耳說合奈何曰此事旣因中國而起又以中國東三省作戰塲則中國自應出而作調人使俄日棄仇釋怨然中國積弱不振之已久未免病其人微言輕則將望之於英或望之於法曰英旣聯日法又聯俄英苟願爲轉圜俄必疑其抑俄以揚日法苟樂爲排解日且懼其壓日以助俄不如使德調停之爲愈雖然德恐不願調停其事也顺溯中日搆兵之後德曾與俄聯合爲中國索返遼東　　之情日烏能免迨娥得旅順大連灣諸險要德卽賃取膠州灣以牽掣之是始之德俄相聯者後亦未始不相忌而欲周旋壇坫爲之排難解紛竊恐日固未必聽從俄更難於允諾德豈不逆料及此而謂能眷念友誼貿然效魯連子之所爲乎僕以爲環顧歐美二洲中此事舍美當無人介紹美夙以息事甯人爲已任中日之役和議肇自美人後乃由合肥傅相蒞日東訂立馬關之約是美與日固和好素敦者也而抑知美之與俄亦有互相聯絡者東三省諸地　聖淸陵寢所在久爲伯所侵漁去歲中美商約告成中朝准美開奉天大東溝小孤山爲通商口岸祗以兵氛陡起未及闢埠設官今者俄日一日不休兵美卽一日不能於此經營締構是戰務雖與美不相干涉而美之所失正復良多故我以爲俄日卽未必望美調停而美正可乘此機緣使兩國從此韜兵釋甲也或慮俄日遽難聽美之處置則應之曰俄日之所以必出於戰者皆恐已之有失利權耳今苟由美調停則美固不以攘利爲心俄日當皆無失其利且不特無失其利已也一旦遵美人之言重復誼聯脣齒是韓旣入日人之手利源將自此而開而俄人雖退出滿洲西伯利亞鐵路火車猶是永久利賴夫亦何憚而不唯唯允從耶或曰日之豫擬此約者非欲迫俄人使難堪也實以勢力將窮遂故作大言使俄人震驚而慴服耳俄豈乏識微見遠者萬不肯自此低首行成雖有調人其何能淑執筆人曰此則彼國之隠情惟局中人知之非局外者所能臆忖僕亦惟就事論事謂議和旣有先兆遂深望素敦友誼之美國爲之居中關說以免禍結兵連耳於是振筆而臆爲之說 
[電傅宫門抄]  
　　昨日傍晚六下鐘越二十五分時京師友人專電告知本館云八月二十二日皇上召見軍機大臣及李國杰是日並無明降上諭 
[俄編毬隊]  
　　俄就聖彼得羅堡官報云刻下駐紥西伯利亞東境之陸管已編成野戰氣毬隊遣赴遼東戰地歸總督矮列幾息夫分配各軍營 
[俄造軍艦]  
　　華歴八月二十日德京柏林來電云邇者丹京哥笨哈根城褒米司忒船廠爲俄國造戰艦三艘共值俄銀四十兆羅布此外復於度龍註在法之南境爲海軍重鎭某船廠定造滅魚雷艦十一艘并聞美國紐約克埠熱克森船廠刻方製造魚雷艇甚多惟售與或日或俄尚無一定其載運之法擬拆卸裝船云 
[俄日小戰]  
　　昨日午後俄國駐滬辦理軍務大臣德希諾君以華歴八月二十日上午十一點鐘時奉天總營務處所發官電媵函見示内開前數日此處俄軍並無更調惟俄日兩軍先鋒隊途中相遇時有小戰而已有我俄馬車一小隊道逢日本巡邏騎兵二隊當卽驅之使散奪獲牲口一羣 
[俄軍北退]  
　　華歴八月二十一日英京　敦來電云日本陸軍大將黑木君營内司湯大特報館所派隨軍觀戰之人於本月十九日電致館中略稱刻下俄國陸軍提督苦洛拓托金方督率大營兵士退至奉天北路據鐵嶺爲負嵎之勢至奉天之南則仍屯駐步兵一大隊以察日軍之舉動云 
 
 

Page 2

 
 
[俄兵南下]  
　　高麗京城來電云曩者俄兵之分占高麗各地者已逐漸退至北靑兹者不知因何忽又迤邐南行日來已紛紛向咸興進發矣 
[俄購軍煤]  
　　英京倫敦來電云邇來俄政府派人出外購煤多多益善一面在非律邊無人島畔檥舟以待擬於購齊之後繞道香港以抵海參威至於矮氣倍辣唔及拉司二埠拔路馬司咸不准俄之臘列兵艦運煤至岸上存儲 
[俄諱舉倩]  
　　華歴八月二十日德京栢林來電云外間謠傳俄廷擬冋法蘭西及荷蘭二國稱貸公債之事言之鑿鑿一似信而有徵然俄國始終不認有此一舉 
[日備進攻]  
　　華歴八月二十日英京倫敦來電云俄陸軍堤督苦洛拔托金於本月二十日電致本國政府謂占據奉天東南境上之日軍今復有進攻之勢 
[日軍餉道]  
　　華歴八月十五日奉天來電雲頃在一軍諜處獲有信息謂日本陸軍大將黑木君部下軍士所需糧食俱由安東縣起解來其運送之法乃用一狹小之運物鐵道繞　鳳凰城紓遠而來復聞一由遼陽抵此之某國律師言及目下寄居遼陽城内之華人方竭力談論俄兵所行之事云 
[日攻大嶺]  
　　日本大阪某日報云頃由滿洲軍統帥某君電報大本營内開東歴九月二十日我日調齊步兵一中隊騎兵若干携帶格林機器砲一尊由堿廠附近進抵大嶺會同駐紥三龍峪之步兵一大隊騎兵五百名以快砲六尊機器砲一尊環攻俄人營壘俄不能禦退赴北方陣上遺棄屍骸十九具我軍捐害甚微 
[日製火車]  
　　日本大阪來信云日軍旣占華東鐵路之後適高麗京義鐵路告成急需添製火車以便依時行駛政府特籌日銀一百萬飭内地製造廠併力興工刻已鳩工庀材并由國庫預備費中如數將銀支發矣 
[日役俄俘]  
　　日本松山來電云今者者日政府方釐訂捕虜勞動規則適供豫鐵路公司欲在高濵地方鋪設鐵軌因就所俘俄兵中擇體質堅强者三十名押往工作每人日給工值計日銀二角五分如能効力勤勞則當再　二三百名工值增至每日三角五分之譜刻已由伊豫公司執事人井上要具禀東京政府請卽核准施行矣 
[日員獲獎]  
　　日本大阪某日報云我日之與高麗通商最久邇者此來彼往交涉益繁高王因以李花大寶星頒賜日本外務省大臣小村壽太郎及宫内省大臣田中光顯手書詔勅以旌其勞 
[韓犒日軍]  
　　華歴八月十三日朝鮮漢城來電云昨日韓政府知照駐韓日使日韓將遣金巨根註譯音及武職大員四人於二禮拜内住滿洲慰勞日軍并携物犒賞軍士或謂閔溶關爲四武員中之一　閔於甲午之役在朝鮮赫赫有名 
[國書恭譯]  
　　日本東京某日報云頃得派赴中國京師訪事人來電悉皇上曾於西歴九月二十一號繕就國書電逹俄京聖彼得羅堡其文曰大清國大皇帝敬告大俄國大皇帝朕以中俄兩國友誼夙敦邦交最密不勝欣慰於心奉天爲我歴聖陵寢所在驀遭兵燹不免多所摧殘朕夙夜憂思不安寢饋用特遺書國皇帝因欲免於慘害請飭貴國軍隊迅速移營他處俾日軍不復於此進攻想貴國皇帝厚誼殷拳必能顧念朕之忱悃也 
[行期未定]  
　　日本大阪某日報云頃得歐洲來電悉某日有一報館隨營訪事人謁見俄國利拔烏艦隊總統露奇愛司脫恩司幾君叩以目下軍情露君曰邇者我國利拔鳥軍港已調集戰艦六艘巡洋艦一艘及水雷艇軍用船各若干艘靜待日内再到軍艦三艘會同簡閱一面考查海參威將次結冰與否然後計定鼓輪東下之期 
[債劵貶價]  
　　日本東京某日報云某日横濱正金銀行得英京倫敦電報知日廷貸自英人之公債其五釐計息者每股又貶去二磅實值八十四磅二先令一辨士六釐計息者貶去八分之一每股實值九十六磅又四之一 
[英禁售煤]  
　　華歴八月二十日德京柏林來電云風傳英國政府示禁將煤售與俄人緣邇來英煤之售與俄日二國者其數已多刻下卡狹夫英吉利法蘭西瑙威數邦運往俄國之煤陸續不絶於道而德船所載者尚不在其内并聞英國利物浦亦有運煤船多艘刻下方在途中將次駛　香港云 
[奉天紀聞]  
　　華歴八月十六日牛莊來電云前者寄泊此處之日本砲艦一艘今已開行南下風聞將協同旅順艦隊竭力攻擊以冀奪獲其地或設法使俄人乞降目下遼河兩岸鬍匪仍成羣結隊勢甚猖狂數日前曾被中國官兵捕獲四十名梟首示衆俄人於高蔡子地方駐有騎兵七千名以保奉天西方通信之路 
[利益可沾]  
　　華歴八月二十日英京倫敦來電云此間路透電局得美京華盛頓訪事人來電謂駐紥中國京師之美使康格君電逹英政府略稱刻由中國允許日後粤漢鐵路中由鎮江逹漢口一路倘欲充擴經費則英美二國可以利益同沾甚願美國資本家於此事深加體察焉 
[英葡交誼]  
　　華歴八月二十一日英京倫敦來電云日前葡萄牙國皇卡洛司於警蹕臨貴族院會議時當衆宣言曰英皇愛德華及皇后亞勒散局扯邀請朕携同皇后於本年西歴十一月往游倫敦各處以表愛情并堅盟約朕已允之并聞西班牙國君主亦將於西歴十月十八號駕赴英京云 
[德意訂約]  
　　華歴八月二十日德京栢林來電云德相布老伯爵及意相竭哇立底君已將德意意二國歴久未决之事全行議妥立有適如人意之約章至前云將爲俄日二國議和俾亞東得享平和之福則係子虚烏有之談也 
[薩王示疾]  
　　華歴八月二十日德京柏林來電云薩克思義註德國聯帮邦之一　之玉喬區刻下抱病甚劇然數日内尚不致有性命之憂也 
[江督新猷]  
　　金陵訪事人云南洋大臣兩江督憲李勉林制軍自本月十三日受篆後卽飭督轅各科書吏檢呈緊要案牘並延訪幕中老斵輪手分辦各項要公所有發審事宜及繕校摺本遴委候補縣二員任之本轅文武巡捕官則派委知縣縣丞各一員游擊都司各二員承值 
 
 

Page 3

 
 
[洋務易人]  
金陵訪事人云此間洋務局向由汪叔芾觀察辦理今夏正任兩江總督魏午莊制軍檄調觀察辦理木釐而以洋務局提調徐積餘觀察爲坐辦仍令汪觀察兼綜一切不使遽卸仔肩迨李勉林制軍任事之初以汪觀察旣辦釐捐殊難兼顧徐觀察又未必熟諳交涉爰檄委前福建臬司楊廉訪文鼎專辦洋務汪觀察隨於本月十八日禀銷兼差 
[教案餘聞]  
　　寗波訪事人云浙江台州府屬寗海縣奸民閙教之案前經各當道議結惟懲治各犯及優葬教士朱君迄今尚未妥洽日來上憲因委許久香觀察由滬來寗與鄞縣主周少軒大令互商臺是 
[賜祭老臣]  
　　嘉定廖仲山宫保在籍薨逝欽奉上諭賜祭一壇著江蘇巡撫端方行禮午帥接到諭旨遵卽札委江蘇候補道郭觀察仲詒觀察赴疁城恭代致祭前日觀察由蘇來滬宫保公子輩聞知卽備小輪船迎迓 
[興辦商標]  
　　日前商部札行蘇松太兵備道袁海觀觀察著將所定商標註册章程遵照辦理兹者觀察已備文照會江海關稅務司好博遜君一體興辦矣 
[另儲興辦矣]  
　　俄國軍艦乘機避至來滬上寄泊浦江所有軍火機器暫存江南機器製造局棧房邇來總辦魏蕃實觀察恐局中不便久留爰商請蘇松太兵備道袁海觀觀察就浦東楊泗橋附近南二十四保某圖溝得空地若干畝以便造屋儲存 
[寄存軍火]  
　　前日新裕洋行由外洋運來軍火二十四箱禀准蘇松太兵備道袁海觀觀察暫寄江南機器製造局業經觀察移知總辦魏蕃實觀察矣 
[盜犯解蘇]  
　　法界公廨讞員陳楚生大令移解盜犯李占鰲呂老五潘大五傅長松周啓祥及盜婦馮劉氏等六各口至上海縣署縣主汪瑤庭　令立卽派差將李呂潘傅四盜解赴蘇州吳縣歸案訊辦差役奉諭後昨已會同營兵乘船起解矣 
[移提盜犯]  
　　日前閘北王家宅團丁追獲盜犯廖德裕卽王老九及孫金彪張友才王記亭李士才等六犯解上海縣主汪瑤庭大令訊取口供詳報上憲昨日接到鄰境寳山縣主王緯辰大令移文請將孫張王李四名移歸質訊因命由獄帶出騐明面貌箕斗聽候備文起解 
[飭造清册]  
　　日前兩江總督南洋通商大臣李勉林制軍札行蘇松太兵備道袁海觀觀察轉飭上海縣著將所辦要案及中外交涉事宜造報清册兹因所報未能詳細復飭觀察迅速造報以備稽攷 
[展期勘界]  
　　本邑南巿商船會館董與徽寗會館董投上海縣署互控侵佔界址等情迭經縣主汪瑤庭大令履勘訊斷旋又赴省上控奉上憲批飭上海縣勘明詳報大令定期本月二十二日帶同亭耆前往勘丈昨日適有要公遂知照各董另定日期 
[瞽者墮河]  
　　前有某國流氓何勃齊專者携緒二十九年蘇松太兵備道所給前赴常熟一帶流歴之護照一紙向城廂内外各街巷店鋪居民索取錢文前日又在城内喬家浜一帶向人强索居民羣起爲難何勃齊專飛步奔逸倉卒中悮撞某瞽者顛入河中幸經旁人竭力援救始得免於及溺然勃齊專已乘機逃逸無蹤矣 
[劣軍受懲]  
　　江南機器製造局警察勇丁彭雲發朱福海二人前因違犯局章被局員謝明府查知提案訊明判罰彭朱恃蠻不服明府怒禀請總辦魏蕃實觀察將卯名革去仍交砲隊營帮帶張雨村千戎處以軍法然後留營俟改悔後酌補口糧 
[直督電文]  
　　江寗魏制臺蘇州端撫臺清江恩漕臺福州李制臺杭州聶撫臺安慶誠撫臺南昌夏撫臺武昌張制臺長沙陸撫臺廣州岑制臺張撫臺濟南周撫臺太原張撫臺開封陳撫臺四川錫制臺蘭州崧制臺西安升撫臺雲南丁制臺林撫臺貴陽曹撫臺迪化潘撫臺上海盛宫保鑒敝省入伏後彌月霪雨山水暴發永定河南四等工漫口兆岸又相繼衝决並千里隄等工同時漫溢數年以來無此非常之災億萬生靈慘罹浩刦自維德薄不能感召天和曷勝愧疚惟目前籌放急振刻不容緩以後籌工籌撫需欵尤極浩繁直隷本係缺額省分兵燹以後元氣未復庫儲如洗值此天災流行一切實無從措乎查往年河决爲患歴經乞援各省慨蒙籌墊鉅欵接濟工振要需隨復勸捐歸還循辦有案今日事同一律而情形較亂前倍難夙仰藎抱公忠救灾卹鄰不分畛域近畿重地災重欵絀當更卜厪遠懷務祈設法籌墊巨萬迅賜匯解俾工振有所藉手當一面飭局寄奉部照實收呈請督飭司局認眞勸捐藉資歸補感紉公誼豈有涯量專電馳懇不勝迫切待命之至世凱歌 
[牛莊西董密勒魏伯詩德致直督袁宫保信朱禮琦譯稿]  
　　大人閣下敬肅者萬國紅十字會開辦以來已經六月兹將辦理情形錄呈鈞鑒一牛莊已開紅十字醫院一所以救兩戰國傷兵以及中國因戰被傷人民逃出戰地難民亦曾設立棲息之所俄人佔踞牛莊以前醫院無甚大用因附近並無戰事間有華民被水雷擊傷者亦經收留醫養自日人佔牛莊後醫院之用始廣因彼就此醫院醫彼水師人員甚爲得用中國難民曾棲息受餐者爲期或短或長爲數約在五千以上均經遣送過江交北洋分會分别遣回北省各處原籍自東南西村猛戰後逃來避難婦人獨子甚多均已分别留養資遣二遼河以西之新民屯溝帮子均經設有分會與北洋分會聯絡曾遣送東省中北兩處難民數近萬此時最爲吃緊因俄人所用路礦華工甚多皆已失業急欲回籍三遼陽久戰彼處華民被災甚重所幸未戰之先董等　經慮及曾在城設有醫院一所以救傷人并設棲息之所以棲逃難人民此項醫院棲所皆歸魏司華德醫士會同地方官及各會館董事辦理屢接魏司華德來信大旨如下自西歴八月二十九日起至九月初十止受傷華人在醫院就醫者約有三百餘人其中死者二十人其餘傷勢甚重婦人孺子亦在其中凡人力所能施均已竭力施救棲息難民之所至九月初十爲止已留孺子婦人八百人均已設館授餐格外優待本月初十日本統領福島氏來訪魏司華德醫士當經陪觀醫院難民各處深加贊許惟頗以華人因戰被累爲憫隨帶同醫官將醫院難民兩處細閱一週並許如何帮助之處無不竭力爲之次日復來傳大總統意旨慰諭傷人難民並於醫院棲所兩處各助洋銀一千元中國傷人難民歡聲雷動皆以大總統如此寛厚董等以日人看待東省難民如此深以爲喜諒鈞意必以爲然　四盛京除由將軍籌辦外會中已設有醫院一所棲息難民處一所聞已有傷人就醫待哺難民亦有數百棲留至戰事他移爲止此外開原亦曾籌辦與遼陽一式五今冬災情雖難預料第禾稼全毁荒歉可必董等當詳細查訪竭力籌辦總使無辜華民少受其害以仰副大人德意總董密勒總書記魏伯詩德仝啓西歴九月二十日按魏伯詩德君爲本會董事慈祥愷悌以德動人自牛莊開辦分會醫院後無論老幼男女援手護救者不下萬人由是而遼而瀋而開原吉林各分會以次遞興而遼會實爲南北門户今得其同教魏詩華德君一一布置有條不紊遂使全遼人民奔走相告得慶再生而日將福島君登堂引觀亦復一視同仁輒以巨金見助鳴呼此非魏伯詩德君知人善任而以誠相感曷克有此謹誌數語用矢弗諼[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂垣小志]  
　　武昌訪事人云湖北江夏縣鄒大令履和正奉督憲張香帥檄令免解賠欵攺充學堂經費後卽出示招考生監文童遴取十人出洋游學其餘在本邑肄習速成師範日來報名者已陸續而來矣○卸署四川川東道賀觀察因公入都道出漢上勾留數日卽附某輪船東下由滬換船北行○日前襄河水勢陡漲洏急萬分來往各船莫不格外留意某日傍晚有一湖南載炭船由下流駛入内河正在極力支撑時突有内河官舫一艘揚帆而至彼此互撞炭船損壞河水汩汩而來幸有救牛紅船飛駛來援得以傍岸停泊然所失已不貲矣 
[邗江雜志]  
　　揚州訪事人云兩淮運司恩新甫都轉前赴蘇垣謁見新任撫憲端午橋中丞及欽差查辦事件大臣鐵寶臣星使兹已事畢於月之旣望由蘇過鎭前往白門叩賀兩江總督李勉帥任禧大約本月下浣方可遄返开江○揚郡自創興巡警以來分叚站街昕宵巡緝居民鋪户受益良多不謂本月某日忽有自稱巡兵者將民人洪某軋至教塲老龍泉茶社索詐錢文洪知其僞也其言誘至四隊巡警局中據情控訴當經隊長訊知其人姓許名安邦在福壽亭范金標餅店爲夥因連范送至總局禀請訊懲隨由巡警軍營帶營都戎將許枷號示衆一面出示曉諭略謂本營兵丁係本管帶親往靈壁招來皆屬安分農民並取有居鄰保結到營後均守規循分不敢妄爲此後如再有流氓地痞冐充營兵在外招搖訛詐滋懮良民一經訪聞或被告發定提重辦○淮南總局例於春秋兩季按照塲商收存堆鹽數目派發重鹽照單由商運至十二圩銷售今春運憲恩都轉委員查出各場堆鹽類皆虚報計通泰兩屬實存僅四十四萬餘引止敷一綱之數現屇派給秋單之際局員擬將實存鹽數分兩擋派重前擋應派二十二萬餘引限十月内全數重運到圩後擋則禀奉都轉批准查照塲垣花名分别開單匀派當此天日晴和各商定可爭先領運也 
[雲間秋信]  
　　松江訪事人云亭林鎭賭棍楊申以地方官緝捕嚴密匿跡郡城南門外打鐵橋左近某姓家事爲營弁偵知禀請中營何雪門參戎移請華亭縣孫花樓大令捕獲研訊之際鞭背二千下並上老虎凳良久殆放下復飭笞臀二千板釘土雙鐐收禁獄中○後岡鎭土梟沈雲如自經金山縣蔣瀾江大令拿解至郡由府尊田紹白太守屢次刑　業已供認一切本月十三日太守復提訊供順从沈意圖翻異直至鞭背一百下始就供單上蓋上指模亦可謂愍不畏法者矣 
[上海縣署瑣案]  
　　本城保甲巡防北局委員汪禹臣二尹移　受傷人許其松到縣前晚縣主汪瑤庭大令升堂研訊許供小的居住英租界六馬路近方失就由張雪林糾合史朗山及小的在三馬路合股開設照相店史及小的各出資本洋銀二百元一切事務由張經理帳目則由小的經管詎料張心懷不良將洋銀簿據一併取去今日小的邀史向之結算張竟藏匿簿　反將小的及史毆傷求提究辦史所供相同大令令許向張理算帳目如張不遵准卽投案禀究○毆斃沈阿順之兇犯魏漣生曾經大令屢次提訊錄供詳報各憲兹奉批飭解省復勘導飭差役先行解赴松江過府不意魏到府翻供奉府尊田紹白太守批飭　回復訊前晚大令升　研詰魏供小的素業玉器五月某日與張二嚴等出城洗浴途中與沈遇强貸洋銀小的畏其兇　許借兩元適身畔未携洋銀囑隨　家申得給沈不允拔刃向小的猛戳小的急閃避沈持刃追來小的奪下回戳以致受傷身死大令飭仍還禁候再解勘 
[英美等國租界公堂瑣案]  
　　綸華繅絲廠某洋人訴稱前日女工陳徐氏竊取絲頭苦于磅藏於家中報由包探顧阿六起獲查知其子阿紀在外接贜應請一併究辦讞員黄耀宿司馬商之德總領事署繙譯官麥令豪君判令將氏管押一禮拜阿紀枷號三天發綸華廠　示衆起案之贜給洋人領去○六百九十五號華捕解葉維春至案禀稱葉在蘇州河畔招商河輪碼頭投水自盡由小的設法救起兹奉捕頭之令解請訊供葉供小的向業藥材曾至鎮江仁昌元船局訪尋姪兒耽擱月餘姪兒給以洋銀五元令小的由内河附船至蘇州旋於本月初九日到申被素識之同業楊傅慶將洋銀騙去窮途落魄進退維各故欲身赴清流司馬訊其何處人氏供寗波慈溪縣人司馬憫之著交差看管靜候資遣回籍○包探金立生解王泉生周丫頭至案司馬訊究之下許洪慶訴　小的於前日路經蕪湖路五十五號門牌某小烟館被王强行曳入藉端訛詐後經周從中解勸以長衫質得小洋銀九角又在某棧借貸小洋銀六角與之始得　出事後心不能甘投訴捕房今旣解案請卽　懲王周供詞一味支吾司馬商之麥君判令將王生責三百板周責一百板長衫給許領去○前者周照祥將鹽城縣人藤蔣氏誘拐來申賣與某妓院氏不願爲娼奔投案下司馬飭包探竇如海將周拘獲訊知氏夫薛文正在揚州貿易因備文至揚　訪日久並無回文昨日捕頭將周解案禀請發落司馬商之麥君判責三百板管押半年薛蔣氏留候備文解回鹽城縣原籍　包探沈阿炳禀稱女郎王阿妹年甫十一不知何故在山東路某弄内露宿二宵昨由小的帶入捕房始知係鴇兒王錢氏所買日遭鞭責乘隙脫逃兹奉捕頭之命解請妥爲安插司馬著押候送棲流女所留養○包探沈阿岳送女郎張如寶至案禀稱如寳係某姓家童養媳其姑日事鞭撻以致身無完膚兹奉捕頭之令送請妥爲安插司馬著交官媒收管俟傳其姑到案訊明定奪○科發藥房管事人王國安送行竊藥瓶五枚之陳阿海至案請懲司馬判責一百板○工部局洋人控木作頭羅生記以竹梯横布漢口路中有碍行人請卽訊罰司馬訊知此係洋工師之事與羅無干著卽開釋○袁阿二行竊王森記洋貨店中皮夾十九枚報由包探李星福解案請究司馬判責二百板贓給王領去○偷兒俞阿寳行竊祥泰昌滕文彬鄧賈之沈長春等家衣服洋傘等物報由包探方長華緝獲吊各贓送案請辦司馬判責二百板發押捕房兩禮拜各贓分别給領○歹人何得勝潛入玉阿三李惠甫張阿全袁月仙等家行竊衣物報經包探劉銘芝拘獲吊齊贓物送案請懲司馬判責三百板各贓分别給領○小竊衡阿寶行竊朱佛全洪阿炳兩家棉被等物報經包探陳洪德拘案請辦司馬判責二百板贓給朱洪領去○歹人楊仁隆潛入厦門路胡金元木作行竊木板三方木料二株報經包探錢少闌拘案　究司馬判責五十下○四百七十七號華捕解歹人癸文浩到案禀稱伊行竊奚晉良木作内食米若干於夜半時負之而出適爲小的所見解請訊懲又浩供晉良短少小的工資故取米以抵晉良供所有工資中秋節前一概發訖並無短欠明係謊供司馬著責文浩一百板　以 
[法租界捕房瑣案]  
　　歹人余阿金行竊某行所儲魚翅四十餘斤售與婁利蘭得洋銀十二元報捕查獲吊到原贓解　代理讞員關絅之司馬訊供判罰婁洋銀十五元余重責三百板○康楊氏雇坐某甲所曳東洋車至新拓租界中甲勒加車貲氏不允以致互相口角旋有唐阿晉者助甲將氏兇毆氏慌急中失去所携之帶約值洋銀三元甲乘間逃逸唐被巡捕拘獲解奉司馬訊供著重責二百板追繳洋銀三元給氏具領○巨竊王介堂被包探拘獲解奉司馬訊詰王供小的與某營親兵張富陶同竊司馬著責三百板押候函致營官將張送案訊核○同協茂報關行執事人李少圃查得行夥陳恒生陳七七弟兄以火燒破櫃底竊取洋銀四百元報捕拘獲在箱内搜出原贜尚少七元昨日解奉司馬訊供 
 
 

Page 10

 
 
著各責手心三百下押捕房一月原贓給李員領○流氓沈阿金攫取公館馬路新大洋貨店内洋銀五十元當塲追獲解奉司馬訊供飭送改過局監禁二個月○庫夫李小五仔與某西人家細崽串竊對時表一枚西人查悉將李送案司馬著重責一百板○李阿五串同某烟館傾堂八曹阿三行竊烟膏烟灰共二百餘兩經烟館主扭案請追司馬飭曹賠洋銀三十元李重責一百板 
[美租界捕房紀事]  
　　昨日亭午時有某國兵船水手醉態酕醄行案百老匯路手舞足蹈恣意横行被一百五十九號印捕拘送捕房捕頭令押至酒醒時釋出○昨日午前馬夫周阿順駕車至乍浦路橋　堍將顧來鳳所曳東洋車　　　　扭入捕房捕頭令償給洋銀若干爲　車之費○廣東潮州府人陳阿明前在英租界湖北路開設小烟館後因縱火圖賠保險銀由捕頭查明將陳拖解公堂奉前任讞員某君判令收禁西牢五年以示懲儆昨日陳患病身死捕頭今薄諭家屬前來備棺收殮 
[蘇省官報]  
　　八月初八日知縣陳其譯禀知服闋起復囘省禀到宋殿元禀謝奉委帮辦修建學堂營房工程差辦理上海布捐局知縣潘升嶽專丁來省禀謝調委綢挹南卡差安九日辦理吳淞江厘捐總局知縣俞志善由吳淞專丁來省禀謝奉委兼辦絲茶北卡差知縣金彭　禀謝考取出洋游學巡檢吳運熙禀謝甄别加考詳咨留省補用從九汪墀禀謝考取出洋游學並奉撫憲考取咨送日本學習政法科新選吳縣訓導張覲恩奉撫憲考騐給憑初十日藩轅牌示本月十四日祭財　司委理問梁張二公祠委庫廳十六日周忠介公祠委吳縣均恭代行禮知府葛　潤禀謝奉委護送官紳法政科曁高等尋常本科師範生赴日本肄業花翎分省試用直隷州知州張宗　禀知奉撫憲給咨游學日本千縣宗能述禀知服滿到農務局提調文案差並謝奉委發審局差指分江蘇試用直隸州州判王世勛由京　照來省禀到府經歴俞訓恭禀謝奉委代辦南路一段警察捕員差花翎同知銜指分江蘇試　府經歴江煥寶山京領　來省禀到辦理松　厘捐總局管庫委員縣丞劉榮瑞由滬　丁來省禀謝奉飭留蘇差委巡檢閃崇仁禀知奉藩憲新章甄别考試十一日陣時政在院上禀謝奉委徐州膏捐　差蘇海防同知陞　祿禀到知縣王廷揚　　日本道庫大使到鴻鈞巡檢俊廉均禀謝考送日本政法速成科縣丞陳彰禀謝派往日本游學知府許星璧禀知到蘇城六門厘局差法政速成科候補官嗣力鍾金彭年劉　鈞沈炳榮俊康汪墀陳彭　均謝考取出洋　十二日　日　定縣李樂善專丁來省禀知於本月初　日接印任事婁縣黎禀到委署崇明縣楊士晟禀辭赴任知縣俞世球禀辭押解西省賑捐欵并副實收赴英繳總局戴壽昌禀謝奉委　婁縣騐收積榖差陳守　禀知由京起復回省禀到十三日撫轅牌示八月十五日各廟行香文廟藩憲武廟撫憲親詣文昌臬憲太陽風龍神均儲憲天同風雲雷雨均候補郭道火神猛將候補萬道呂祖　府都城隍府城　都土地三首縣　詣行香知府姚繩武禀謝奉撫憲委護法政法官紳師範生赴日本並給咨游歴知府舒體元禀謝奉委督工建造帥範學堂工程並支放文案差同知　宗羲知縣王邦鼐均禀謝奉委待質公所差霍鎔　禀奉委守提丹陽鎭洋欠解地漕銀兩差府經歴金業成專了禀知初一日到官　縣保甲　縣丞章鏡瑩禀謝奉委婁門旱關盤　差十四日知府葛德潤禀辭送各學生赴日本巡檢簡紹猷禀謝奉委齊門水閘盤查差金冕禀謝奉飭留蘇差委縣丞林之豫禀謝奉飭試用期滿加考甄别照例留省補用高等學堂關學敎習　　頂戴候選主簿林大良禀謝奉委師範學堂工程差 
 
 
 

Page 11

 
 
   
 
 

Page 12

 
 
逸脫逃將管獄官革職拿問四個月限内不獲留於地方恊緝五年各等語此案張成喜充當禁卒並不小心看守致監犯李輪兒陳有現同時越獄脫逃迄至限滿犯仍未獲雖訊無賄縱情弊疏忽之咎究屬難辭張成喜合依律减囚罪二等例於李輪兒罪上减二等擬杖一百徒三平定地折責拘役刑書宋忠平雖未在監值宿亦難辭咎應與並不小心巡邏之更夫李思元酌照不應重律各擬枚八十折責革役惟恭逢光緒三十年正月十五日恩詔事犯到官均在正月初一日以前應准援免典史吳成杰疎脫絞流罪犯二名逾限無獲例應留緝五年知縣楊崧年因公出境查明並無揑飾應候部議查楊崧年吳成杰先後患病在省病故應毋庸議逸犯李輪兒等飭緝獲日另結除供招咨部外所有審明刑禁人等疏防監犯越獄按例分别定擬緣由謹會同陜甘總督臣崧蕃恭摺具陳伏乞皇太后皇上聖鑒飭部核覆施行謹奏奉硃批刑部議奏欽此 
陜甘總督崧奏請懇恩俯准敕部查照山東粤省捐章給發執照自行設局開辦片初五日 
崧蕃片再甘肅地瘠民貧向受鄰協本年遇此水災籌備振欵凡有可裁可减之項極力搜刮斷難敷用除開辦捐輸實無集欵善策據司道詳稱山東直隷粤省均因炎祲先後電詳在甘設局勸捐而本省籌欵維艱莫若停辦代捐自行設局開辦並援照山東等省奏准振捐成案會銜請奏前來奴才覆核確係實情合無仰懇天恩俯准勅部查照山東粤省捐章給發執照自設局開辦之日起扣足一年期滿届時停止除咨部查照外謹附片具陳伏乞聖鑒訓示謹奏奉硃批户部知道欽此 
雲貴總督丁等奏爲造報光緒二十九年分收支正溢鹽課及另加溢課並裁提各欵銀兩摺初五日 
丁振錦林紹年跪奏爲造報滇省光緒二十九年分收支正溢鹽課及另加溢課並裁提各欵銀兩恭摺仰祈聖鑒事竊查滇省鹽務近年徵收較前暢旺正雜課欵早已復額尚有長餘前經户部覆准將應徵雜欵以六成爲開支定額長餘銀兩儘數撥歸溢課項下留備邊防要需嗣因遵旨整頓滇省關稅釐金鹽課等項摺内陳明鹽務溢額年有加增又復力堵交緬各私以暢銷路綜計溢課年約可另加銀一萬三四千兩並同裁减釐稅開支裁撤營勇台站等項年可得銀四萬兩專欵存儲聽候部撥又裁提之井提值漏報浮支各欵銀六萬八千一百一十兩零除調劑爐户及津貼辦公等銀五千一百九十兩零外實可得銀六萬二千九百二十兩另欵按年匯解江寍湖北等省代製快槍快砲等項運滇存儲等因欽奉硃批辦理尚屬認眞著照所請立案欽此經部核覆咨滇行司移道遵辦各在案兹據鹽法道普津會同布政使劉春霖詳稱光緒二十九年分連閏照案應徵各井原額正課銀二十八萬三千四百四十八兩零又應徵實已開支照原額不及六成雜欵銀六萬六千一百一十八兩零二共實徵銀三十四萬九千五百六十七兩零其溢課一項向無定額計道庫舊管存銀一十九萬六千三百六十九兩零新收項下徵獲黑元永等二十二井並維西通判沙鹽稅課共五十萬八千九百四十三兩零又收回黑元永等十三井爐户繳還二十七年分借領柴本銀三萬三千七百兩管收共銀七十三萬九千一十二兩零開除項下資解藩庫各井二十八年以前歴年報銷積存鹽課銀一十七萬兩又撥入溢課欵内銀一十四萬五千五百七十二兩零又咨解藩庫存儲報部候撥各井二十九年分别加溢課銀一萬三千八百二兩零又咨解藩庫各井鹽課沙鹽稅課銀二十四萬兩又减成支放各官養廉銀三萬九百五十三兩零又支放井學廪餼等項雜欵銀三萬五千一百六十五兩零又借發黑元永等十三井爐户借領二十九年分柴本銀三萬三千七百兩總共開除銀六十六萬九千一百九十四兩零實存道庫銀六萬九千八百一十七兩零又溢課舊管存銀二十萬五千一百四兩零新收項下共收銀一十四萬五千五百七十二兩零管收共銀三十五萬六百七十七兩零開除項下遵照奏案撥入漏報溢課欵内存儲道庫購備槍砲黑元永等井二十九年分漏報溢課銀五萬二千九百八十八兩零又咨解藩庫轉解團練處二十九年分動收通省團練經費銀三萬兩又咨解藩庫轉解善後局二十九年分動放省防團練薪餉銀二萬四千二百六十三兩零總共開除銀一十四萬七千二百五十一兩零實存道庫溢課銀二十萬三千四百二十五兩零均應照案積存留備邊防要需又隨案報銷漏報溢課項下舊管無項新收項下共收二十九年分黑元永等井漏報溢課銀五萬二千九百八十八兩零又收黑元永磨按等井二十九年分浮支公費並喇雲二井漏報經費内除劃撥喇雲二井實需調劑爐户及津貼辦公等項外實合收銀九千九百七十五兩零新收漏報溢課浮支公費漏報經費共銀六萬二千九百六十三兩零開除項下咨解藩庫漏報溢課經費浮支公費共銀六萬二千九百六十三兩零亦應照案並同因漏課隨抽之漏釐銀兩逐年匯解江寗湖北等省代製快槍快砲運滇存儲備用實存無項等情分造清册詳請具奏前來臣等覆核無異除册分送部科查核外所有造報滇省光緒二十九年收支正溢鹽課及另加溢課並裁提各欵銀兩緣由謹合詞恭摺具奏伏乞皇太后皇上聖鑒勅部核覆施行謹奏奉硃批户部知道欽此 
湖廣總督張奏爲道員因病出缺委員署理恭摺奏報請旨簡放以重地方摺初六日 
太子少保湖廣總督兼署湖北巡撫臣張之洞跪奏爲道員因病出缺委員署理恭摺奏報請旨簡旗以重地方仰祈聖鑒事據湖北布政使李岷琛詳稱據署湖北襄陽府知府金鼎禀稱湖北安襄鄖荆道貴壽廂黄旗滿洲廣英佐領下人由監生考取繙譯官補滿票簽侍讀軍機章京本館記名道府於光緒二十九年二月二十八日奉旨補湖北安襄鄖荆道是年七月二十二日到任兹於本年七月初四日因病出缺詳請具奏開缺前來臣覆覈無異相應攺題爲奏恭摺奏報開缺所遺篆務亟應遴員前往接署查有湖北補用道郭承舉年力精壯奮發有爲堪以署理除檄飭遵照外查安襄鄖荆道統轄三府一州界連秦豫水陸要衝民風强悍詞訟繁多撫綏彈壓均關緊要必須精明幹練通逹之員方足以資治理所有安襄鄖荆道員缺緊要相應請旨迅賜簡放以重職守理合恭摺具陳再湖廣總督係臣本任毋庸列銜合併陳明伏乞皇太后皇上聖鑒謹奏奉硃批另有旨欽此 
湖廣總督張奏爲署缺知縣揀員請補摺初六日 
 
