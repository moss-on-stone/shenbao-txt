# 1909 - 329 - 4913231

 

Page 1

 
 
   
 
 

Page 2

 
 
[上諭]  
　　監國攝政王鈐章十月二十日内閣奉 
　　旨密雲副都統著豐陞阿調補所遺鑲黄旗漢軍副都統著德麟調補欽此 
　　上諭浙江衢州鎭總兵著沈大鼇調補何祥麟著補授温州鎭總兵欽此軍機大臣署名奕劻世續鹿傳霖那桐戴鴻慈 
　　宫門抄十月二十日召見軍機袁嘉榖 
[交旨]  
　　十月十四日軍機大臣欽奉 
　　諭旨憲政編查館奏考核提法使官制繕單呈覽一摺著依議欽此 
代論 
[江蘇諮議局公决漕糧改折案請代奏文（續）]  
其三說曰。江蘇漕米每石折銀二兩一錢零。外加運費七錢零。浙江每石折銀一兩六錢。外加運費八錢零。若全數改折。以銀易米。適與市價相等是於帑項無甚出入。節省運費。其說不足恃。應之曰江浙運費七錢八錢。此官辦時之價耳。若改折歸商。則按石計費。曾訪諸滬商鑿鑿言之。謂包抵京倉。平均運費不及三錢。計可省五成之三。即不下數十萬金。此數十萬金。固明明自别中飽除糜費來。也夫以國家財政。有中飽浮糜至數十萬金之鉅。猶不卽日剔除。以爲剔除之而無益於帑項也。是明知其弊與漕務人員有狼狽不能相離之勢。豈心乎國計民生者所忍出此言乎。且卽以帑項計。亦何嘗無益。查光緒二十四年八月。慶親王覆奏有云。除運費而外。倉項銀二十七萬。漕官費銀七萬。衞費銀七萬四千。運河經費四十四萬三千。其本漕務例外支銷之欵。尚不在内。故覆奏又稱收折放折。若以一兩五錢給官俸旂糧。公家歳約餘銀一百七十餘萬。二兩發給則餘銀一百二十餘萬。合之漕河倉衢等費八十餘萬。則通共餘銀二百萬有奇。此固見之朝奏。自係確數。今即折放。更優予寬價。餘銀亦尚不資而謂其無所益乎。爲國家清理財政。剔中飽。除浮糜。縱令無益帑項。亦當 
 
 
 

Page 3

 
 
毅然爲之。而矧其所益者鉅。至於如是也。故今日而不變法自强豫備立憲則已。欲變法自强豫備立憲。而猶聽南漕之弊。若蟣虱之萌孽緣綴塗附。不復爲之廓然一清焉。國欲治可得乎。 
　　由是而言。則以上三說。均不足以爲據明矣。而或又謂員役兵衞無所得食。慮其爲害地方。招商局無所裝運。慮其虧耗愈多。此與反對鐵路者謂有碍船户。阻撓裁釐者謂無可安插委員。同一見解。迂惑謬妄。益不足辨。惟折漕以後。如何辦法。亦應一一規定。今具其說如下。 
　　一曰就京師買米由商販運以清積弊也。歷届部臣議駁改折。輒以京師無米。商販囤積居奇。米價驟騰。閭閻乏食。民兵交困。必生事端爲詞。今擬酌籌招商運濟之法。商米由海運津。則江海關給護照。從鐵路運京。則江漢關給護照。各以一百萬石爲率。輕其運費。免其税項。嚴其稽查。試行一二年。京師米價。必較賤於今日。况商運旣受保護輕免之種種利益。蜀粤吳楚之米。四道並至。如水就下囤積者何可居奇。此所謂辦法者一也。 
　　二曰發給官俸旗糧一概折銀以省周折也。夫京師俸餉之發給倉米。非爲官兵之不能以銀易米。蓋因倉廩充實。故定例俸餉搭放本色。藉此爲推陳易新之計耳。但京官爲南人則食米。爲北人則食麥。所領白糧。變糶居多。且憲政籌備清單。次第實行則官俸兵餉。决當另訂新章。一概折銀。部議自有折衷。此所謂辦法者二也。 
　　三曰折價歸併地丁以符成案也。查會典載山東江蘇等省。原定永折漕糧。每石連耗折征銀五錢至八錢不等。其價銀統歸地丁奏銷案内報部。嗣因軍興。各省奏請將起運漕糧。改征折色。江南之江淮等屬。稄米每石折銀一兩三錢。粳米一兩四錢粟米一兩二錢。其海州贛榆沭陽桃源清河阜寗宿遷等七州縣。每石二兩四錢。嘉定寳山二縣。民折官辦。查照市價。隨時奏明辦理等語。此次改折。係屬永折。不應比照民折官辦之法自應永定折價。歸併地丁征收奏銷。以符成案。惟如何折中定價之處。聽候部議。此所謂辦法者三也。 
　　四曰節省運費應解應免應改撥他項公用分别條目正其名稱也。夫南運漕白糧。皆有正耗。循名核實。正外有耗。必非正供。今旣併解部中。自當無庸再議。報部之欵。則仍解部一也。至沙船食耗經剥食耗二升餘米漕贈五米等等。凡係外銷欵項。其性質本屬附加税之列。河運停後。不知移作何用。而各州縣報銷名目如故。應概予免提。改爲附徵地方税。充作自治經費。外銷欵項。仍歸外用。二也。至若各州縣原辦漕務衙門行政經費。及行月糧等銀。漕運。旣停。自應免辦。爲各州縣辦公津。貼以補賠累。三也而一切名目。均當逐項改正。吾國政界之弊。患在所有欵項。久已移作他用。而其名猶存。數十百年。仍沿襲舊文。稽核册籍。卽身親辦事者。或至未悉原由。留其可以爲弊之。隙弊焉得。而不生。總而言之。解部者爲國家税應名之曰國家地租税。外用者爲地方税。應名之曰附徵地方税。度支部所頒清理財政章程。即注意兩税之劃清。此所謂辦法者四也。 
　　綜上研究弊端三條。駁正謬說三。條規畫辦法四條。由本局再四審查。卒經多數公决。查照奏定本局章程第二十一條第十二欵所開建議事體。叅之法律名詞知建議爲議會中一種專名。因施行之權。不在本省長官。卽呈請施行之案。不當名爲議决。特許建議以通情愫。仰體朝廷廣求輿論之意。不敢知而不言。有傷憲政。除呈督部堂撫部院外。爲此按照法理。具文呈請督部堂撫部院代奏皇上聖鑒訓示施行。謹呈。 
專電 
[電一（北京）]  
　　攝政王近因事繁常住三所昨諭奎俊府第速竣工 
[電二（北京）]  
　　孫相薨逝攝政王親自往弔 
[電三（北京）]  
　　度支部澤尚書議奏海陸軍經費歸海陸軍部自籌 
[電四（北京）]  
　　豫礦贖回需費四十五萬 
[電五（北京）]  
　　寄諭魯撫孫寳琦有人奏曹州府屬文有匪亂著督飭嚴防隨時奏聞 
[電六（北京）]  
　　禮部查取恭辦陵差人員職名將於日内開保聞列保者有三十餘人曾廣權居首 
[電七（北京）]  
　　江督張人駿奏請裁撤添練之混成協陵軍部以江防緊要議駁 
[電八（北京）]  
　　東督錫良查覆奉省官員被叅各欵大半查無實據 
[電九（北京）]  
　　今晨（二十日）江蘇諮議局行閉會禮議長陳述成績 
[電十（東京）]  
　　日本更調海軍將校於陽歷十二月一日發表新任中將六名少將十四 
 
 

Page 4

 
 
名列下東鄉大將任軍事叅議官上村中將任第一艦隊司令長官島村中將任第二艦隊司令長官伊集院中將任海軍軍令部長爪生中將任横須賀鎭守府司令長官出羽中將任佐世保鎭守府司令長官加籐中將任吳鎭守府司令長官 
緊要新聞一 
[吏部疏通舉貢游學生仕途北京]  
　　吏部議定酌增考職京員並考班中書改外辦法業經具奏略云向例進士榜下欽點知縣者歸於即用班補用其由主事中書呈請改就知縣者統歸於截取進士班内分别候選候補此外凡不由榜下所得之主事中書等官均無准其改就知縣之例自科舉廢後各省保送舉貢考職其優等注擬之項與進士除授之官蓋無少異故臣部業將知縣一項酌定爲舉貢即用班次奏明卽附於各科卽用進士之後獨於本用京職人員應否准其改外尚未議及現在出洋游學及大學堂譯學館肄業各生紛紛畢業按照歷年考騐等第大抵内用多而外用少除小京官以下等項不計外在主事猶可簽分各部院而中書則獨集於内閣一衙門序補尤爲無期本年四月復經學部奏明將游學生之賞給中書者准其隨時改就知縣在案比類以觀是同一廷試授職之員不獨舉貢錄用之主事中書應比照甲榜舊例卽從前舉人考授之中書亦應比照游學生現行章程均准一體變通聽其呈改庶事理可昭平允惟是外補人員之壅清與京缺略等勢亦不便再定新班臣等公同商酌擬請舉貢奉旨分省之知縣旣歸併即用班内則舉貢主事中書改就之知縣亦卽歸併截取進士班内其舉人考班中書改就之知縣則歸併截取舉人班内統由臣部按照兩項截取例章分别核辦至游學生知縣班次如係學部奏明卽用者亦卽附於卽用進士之後與舉貢即用較奉旨先後係照章試用者仍按其出身附於截取舉人之後與現定考班中書改就並嗣後隨時截取人員統較分發到省先後分别補用以昭畫一而歸簡易其餘捐納議叙等項出身人員仍不得援以爲例十月初六日奉旨依議 
[恭辦陵差人員被參詳聞北京]  
　　吏陸兩部議將馬蘭鎭總兵恩霖郎中文蔭革職一節已見前報兹悉恩霖文蔭彼參詳情係爲初一日孝欽顯皇后梓宫奉移山陵所有該鎭各營兵皆不齊整夜内路燈虚設不燃由普陀峪至西峯口道路亦壞郎中文蔭由内務府領有差欵常舉行饗奠遷奠禮時所有執事人等衣冠破敝禮法錯亂故被肅邸據實糾叅 
[郵部計畫滇黔湘鄂四省大鐵路北京]  
　　法國經營之滇越鐵路已經告成現聞該國政府决定發行社債票逐漸擴充將使此路由滇經黔達湘與粤漢鐵路接軌而止此事關係東南數省大局屢有人條陳政府請其先發制人藉資抵制昨日郵部徐尚書向政府提議此事政府當將所收各項條陳統交郵傳部查核聞郵部已電致滇鄂兩督黔湘兩撫調查一切情形以便設法籌辦 
[魯撫又議收回威海衞租界濟南]  
　　聞魯撫孫慕帥現與烟台英領事交涉擬將威海衞租界除軍港兵營外其他租界由中國自行收回管轄惟英領事以須待本國政府命令爲辭未經承認 
[韓國刺客開始審訊旅順]  
　　行刺伊藤之安重根由哈爾濱提解旅順已紀前報兹悉俄官在哈埠捕獲之嫌疑犯共有十四名除釋放七名外尚有七人卽金澤信洪時濬李珍玉金成化張首明方仕瞻鄭瑞雨等自上月押赴旅順監獄拘禁後當經溝淵檢察官開豫審庭由韓國統監府通譯生園木氏繙譯並統監府叅贊官國分氏陪審此爲第一次豫審情形異常秘密故口供無從探悉惟聞安重根承認此事係彼一人所爲不欲波累他人云 
　　又聞嫌疑犯金澤信於陽歷十一月十三日初審後向日官求借紙筆即草一文遞呈日本政府其文略云鄙人本甚崇敬伊藤公欽仰之忱至今莫諭曷有企謀加害於公之理乎詎料不幸被捕疑爲刺客之同黨遭監禁之禍誠出意料之外伏乞判官大人明鏡高懸分判玉石速行釋放則感德曷極云云聞金某粗通文墨曾爲某處教師 
[黑省籌設各級審判廳情形黑龍江]  
　　黑龍江巡撫周樹模奏稱竊維東西立憲各國無不以司法獨立爲憲政基礎亦無不以審判分級爲司法機關黑龍江初設行省一切規模未備行政與司法多屬創辦易於劃分現已將舊有之裁判處裁撤改爲高等審判廳一所擬定廳丞一員民科一庭刑科一庭每庭設合議推事三員典簿一員主簿二員錄事六人其高等檢察廳附設該廳以内設檢察長一員檢察官一員錄事二人又地方審判廳一所設推事長一員民科一庭刑科一庭每庭各設合議推事三員典簿一員主簿二員所官一員錄事八人其地方檢察廳附設該廳以内設檢察長一員檢察官二員錄事四人又初級審判廳一所每各設單獨推事一員書記生二名書記四名其初級檢察廳亦附設該廳以内設檢察官一員書記生一人書記一人凡各級審判廳承發吏庭丁醫師及司法警察官兵均照部章酌量募設江省設立提法司未久審判人材無多此次所有各級審判推事以及檢察各官多由原有裁判處人員及提法司各科員内選擇委充其投効人員有素習法律勤愼從公者亦復酌量選用惟廳丞掌理全廳事務監督通省地方以下各廳責任基重現未請簡有人應飭提法司暫行兼在俟擇有相當人員再行奏明辦理推事長及各檢察長前經奏調深通法理之員擬於到省後分别委任各級審判廳建築經費一時無欵可籌現將高等審判 
 
 

Page 5

 
 
廳附設提法司署内地方審判廳即設於應裁之黑水廳巡檢衙門初級審判廳卽以舊日之習藝所略爲修改至齊齊哈爾商埠與省城近在咫尺商賈尚未麕聚無庸另設專廳以上所設省城各級審判檢察共六廳約計所需經費高等審判廳月銀一千二百二十六兩高等檢察廳月銀五百四十兩地方審判廳月銀一千二百五十八兩地方檢察廳月銀七百九十兩初級審判廳月銀二百七十六兩初級檢察廳月銀一百八十四兩每年統需銀五萬一千二百八十八兩除去裁判處及巡檢一缺每年額支銀一萬兩外其餘銀四萬餘兩應由民政司設法籌撥其綏化呼蘭兩府地方以下各審判廳前已奏明先行開辦應即責成各府就地籌欵辦理至模範監獄尚未建修原有龍江府監獄應即劃歸地方檢察廳暫行兼管所有通省刑事勘轉及秋讞大典應請仍照舊制辦理十月十二日奉硃批該部知道 
[京師近事]  
　　駐日本胡欽使近有暫行回國消息或謂因有要件須與政府籌商故由胡使電請回京面陳一切并聞政府已電覆准訊回京 
　　聞東督錫清弼制軍擬秘密來京面陳東省交涉情形其督署公事即交奉撫程雪帥暫行代理或謂政府有電著其來京未知孰是 
　　都察院兵科給事中曁各御史日前會議國家編練海陸各軍關係全國命脈應將整飭武備各項利弊詳細指陳以便奏交海陸軍大臣隨事改良俾成完全勁旅聞該議一俟公决卽當具摺入奏 
　　陸軍部鐵尚書前因各省防軍新軍所用軍械不一一旦有事誠恐有誤特派本部軍械司範太守棟臣前赴各省詳細調查與各督撫磋商改良辦法現該太守有電來京詳告南洋軍械改良情形并謂一俟事竣即赴浙閩調查 
　　川漢鐵路總工程師詹天佑觀察前因京張路工未竣未便離京赴川現京張路業已通車觀察卽於初十日出京赴湖北宜昌與總理王秉恩曁成都總理會培會商興築路工一切事宜約兩月後回京 
　　津浦鐵路北叚總辦李德順等被參後南段各員復經郵傳部叅劾一次車務稍有起色現聞南叚總辦羅道又被某台諫指叅多欵對於報銷一節痛斥不遺餘力或云此叅摺係一月前石侍御長信所上云 
　　京奉鐵路自經郵部裁汰冗員剔除積弊數月以來進欵較前增加一日餘萬元出欵亦節省十萬有零 
　　吏部爲推廣皇恩起見所有光緒三十四年十月以前因公叅革降調各廢員迄今尚未奏結聞自上月出示展限以來近日赴部投結報到者實繁有徒計半月以來已得五十餘員據陸協揆云統俟十一月底第二届期滿後再行繕單請旨辦理又聞吏部提議廢員中固不無可用之才但咎由自取者亦占多數擬將三品以下人員奏請欽派大臣考試一次如果才學出衆卽當量予錄用否則仍從廢棄又聞前郵傳部侍郎朱寳奎京師中人咸謂其智識才能閒散可惜吏部採取輿論亦經開列入單惟并未圈出外間遂有身家不清决難起用之謡其實岑尚書糾參時并未有此一語云 
　　禁衞軍協統良弼刻因在京協同檢拔軍士將次差竣於十二日早八點鐘由永定門乘坐軍用火車馳赴南苑查看軍操 
　　聞樞府近議汰内監一事係關宫廷内政須由皇太后主持一切擬即將所有籌議之辦法奏請皇太后懿旨欽定以便遵行 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[湘路股東舉定辦事員長沙]  
　　湘路公司呈郵傳部曁鄂督電云前奉鈞部東電覆諭後當經宣布股東遵改爲發起股東會舉辦事員以爲開正式會時之預備惟股東均慮辦事僅有三員其中或有事離省頓形單缺堅請轉懇仍舉五員查股東所稱均屬實在情形公司事務甚煩多一二人參議獲益較廣遂於開會日合股東三百二十八人票舉得譚紳延闓龍紳璋陳紳文瑋胡紳璧童紳光業爲辦事員另舉陳紳家珍帥紳學棻爲查帳員諸紳票數均多至二千數百權至一千數百權不等衆論翕然是日會塲極爲安靜歡欣井然有序初十十一即接開議會兩日氣象甚好湘路前途當可日臻發達肇康與先謙錫仁惟本此開誠布公四字與全體湘人曁股東同籌公益以答鈞厪惟求鈞部早將借欵草約取消宣示謹爲全省湘人同聲叩禱先謙肇康錫仁等同叩蒸印 
[旅奉湘人移民之偉舉奉天]  
　　湖南旅奉同鄉現已籌集欵項於奉天城内設立湖廣會館其設立之目的在以會館爲東三省移民事務所已公舉總董經理此事一面移書湘中廣爲招徠并呈請黑龍江巡撫撥地十萬畝爲湘省移民之基礎詳情容探再誌 
[奉省諮議局議塲紀事奉天]  
　　奉天諮議局以待决之案尚多已遵章呈請督撫延長會期十日以本月二十一日閉會 
　　初十日午後一時開議全省自治一律舉辦案此案業經政事審查會審查已畢此次先由四十三號說明一律舉辦理由（一）自治會不可因程度不齊而緩其成（二）自治成立方能作諮議局之基礎（三）若分期辦理則無完全之效力并陳辦法三條經議長報告此案通過應再加修正並開讀會投籤得全體贊成此案遂决次開地方税擔任議案讀會讀畢略修正字句全體認可次補議籌集地方自治經費案内之車牌捐提籌本一成之半衆贊成議至此因次日互選資政院議員本日須早設備遂摇鈴散會 
　　十一日上午十鐘互選資政院議員由奉撫程雪帥親臨監視多副都統吳提法司盧提學司齊度支司趙勸業道及奉天府承德縣等各官均到場叅觀來賓約三百餘人首由撫台報告宗旨畢各議員相繼投票第一次開票計陳瀛洲得三十一票王玉泉得二十九票書銘得二十七票當選以人數不足定額照章加倍開列次多數限制再選永貞得二十八票當選仍不足額復行三選吳國珍得三十四票張程九得三十一票當選足額當卽在塲榜示恭送撫台出席時已下午二鐘遂散會 
[贛省諮議局呈請查辦税卡積弊江西]  
　　贛省諮議局呈報贛撫略稱查奏定諮議局章程第二十一條云諮議局職任權限得收受本省自治會或人民陳請建議事件又二十八條内開本省官紳如有納賄及違法等事諮議局得指明確據呈候督撫查辦各等語兹據泰和縣貢生歐陽輔陳請案稱該貢生於本年十月初三日自泰和縣運榖二百四十石來省過沿溪渡卡遵章完納統税十分外並溢完四十石之税初四日過神崗山局時又勒補税扣票留難一日始得還票放行初五日過三曲灘又留難至四句鐘之久卒補税五石始得放行因取執照細看沿溪渡執照姓名係塡寫張記日期爲十月十四日三曲灘姓名又塡寫客記日期反塡十月初十始知沿途各卡皆係暗串消息倒塡日期以爲巧辯地步而又無局不案補水自樟樹以下不便再補則每船硬索錢數百文等情粘連執照四紙陳請到局經本局議决該貢生所稱溢完補水等項事無實據應毋庸議惟執照倒塡日期旣有確據與章程相符自應據情呈請撫部院察核查辦 
分類新聞政界 
[撫署公牘包送行次核辦蘇州]  
　　蘇撫升署鄂督瑞制軍赴滬察看開濬黄浦港各事己記前報兹悉向來撫台公出皆委藩司護印代拆代行此次瑞制軍以蘇滬火車往來甚爲便捷一應公牘仍可親裁不必委藩司代辦是以目下撫署公牘由署中幕僚人等備辦齊全逐日派寫生等乘早車賫送赴滬呈請制軍裁閱後蓋印由晚車回署發行 
[惲紳籌還國債之熱心常州]  
　　日前各處喧傳有外人監理中國財政之說全國臣民無不慷慨忿怒天津商會特發起籌還國債會以圖補救常郡惲莘耘觀察聞之投袂而起日前專電津郡詢問辦法并謂願邀集江南同志共襄盛舉頃得復電云前廈門道惲觀察鑒咸電悉籌還國債簡章即擬定郵寄請正并祈廣約同志發起以伸閣下素抱早日觀成共享幸福爲盼津商會復感聞惲紳得復後現擬籌商一切江南人士素來熱心想贊成者必多也 
[法司密查廳員品行奉天]  
　　奉省各級審判檢察廳人員均經吳司使詳加甄擇始行任用惟法官一職動關人民之觀感必自已品行端正方可以法繩人吳司使惟恐各員中或有游戲放蕩者厠乎其間於法庭名譽闌係匪輕聞日前特密約各廳長切實誥誡屬員不得在外游戲 
 
 

Page 11

 
 
如有陽奉隂違者卽行撤委决不姑寬並聞已另派幹員秘密查訪務使法曹品行悉歸端潔藉爲閭閻表率庶重憲政而肅官方 
[自治研究所開辦詳誌鎭江]  
　　鎭郡城内二區自治研究所於十八日開談話會是日到會者約百餘人首由發起人完君捷三報告本所開辦理由因城内東南段一區及城外自治研究兩所均於城内二區研究自治各員有所不便特行組織本所以便城内二區各員就近入所研究並宣佈推定縣視學員趙蜀琴君爲本所所長次由城内西北叚二區私塾改良會會長王笙白君演說本所之便利於城内二區甚大繼講員何植之君演說開課後宜始終如一除例應停誤外不可一日停課講員錢紹庭君演說本所雖係公益然研究各員果能實心研究則自治研究仍係個人私益嗣由各講員認定各科目由完君宣佈推定馬君植生爲經理熊君仙航爲會計並宣佈十九日開課談話畢遂鳴鈴散會迨十九日下午四時由何君植之講警察大意五時由莊君乾甫講現行法制大意當日聽講各員濟濟一堂該所開辦之盛於此可見矣 
[方正縣鑿山通道之計劃吉林]  
　　吉撫陳簡帥前因松花江北大通縣已劃歸江省管轄遂就江南方正泡地方另設縣治撥賓州縣依蘭府毗連該縣之地若干定名曰方正縣刻甫半年民户商人陸續遷至者計已五十餘家其聞風而至者尚復絡繹不絕城基以内版築之聲時聞大有漸臻繁盛之概惟該縣與依蘭府往來之道相距約百數十里尚未闢治中有百里榛莾彌望尤爲梗阻前月民政謝使司道出是間當諭榮大令趕派隊開山除道以便商旅 
交涉 
[商令葡領速將兵輪退出廣州]  
　　葡國兵輪在前山灣泊當經粤督電飭該廳查明係因避風暫停現袁督復據該廳禀報民情疑懼仍未退出等情昨特照會該領事查照略謂據前山同知禀稱葡國兵輪馬交駛至前山内河當經詢據係因避風但現尚未去前山内河一帶向無葡國兵輪往來現停日久民情疑懼等情查前山等處鄉民近因界務未定衆情現尚浮動本部堂現正設法鎭靖以免滋事現在風信已定應請貴領事迅電澳督飭令該兵輪刻日退出以免鄉民滋事是爲切禱 
[保護外人游歷彙誌長沙]  
　　日本商人野口鶴次郎松井戈次郎玉置龜次郎三人曁德國商人愛克當瑙威國教士唐務道符克德女教士杜以立等先後由上海鎭江等處來湘游歷各由滬鎭兩關道先行移知長沙關道請飭各屬並移行轉飭水陸防營照約保護嘱令勿往苗疆猺峒以免疏虞 
軍界 
[咨請驗放購置軍械安慶]  
　　皖省前由上海採購自行演習野操一千八百八十八年式五晌毛瑟步槍無鉛子彈五萬顆已籌欵購辦現由皖省安豐淺水兵輪運回應用所有經過關卡經督辦陸軍朱撫軍電請陸軍部查核轉咨税務大臣轉各關騐放等因頃聞該大臣准咨後即電飭江海蕪湖各關查明驗放并咨皖撫查照矣 
[商請調防贛粤邊界廣州]  
　　南韶連鎭日前以江西粤東兩省交界大庾嶺一帶地當衝要久爲匪黨窟穴特電請營務處酌撥營隊助防並請將該鎭親兵暫緩裁撤等情營務處據電擬由欽撥營赴　將莫鎭所統之駐廉防勇兩營先調一營回防騰出新軍一營以便檄調赴韶協同北路防營駐防粤邊當將辦理情形詳請大吏察核督院據詳以所擬辦法尚爲妥協飭卽轉電飭行並以該鎭所請暫留親兵一哨俟新軍到防再行裁撤一節亦准如議辦理並令善後局核計所需長夫口糧另籌給發已將前情飭行該處即電韶鎭照辦矣 
[派兵分往災地换防武昌]  
　　鄂屬本年被水災區以沔陽天門公安江陵等州縣爲最重當道深恐有匪類勾結饑民滋事于秋初即札派陸軍三十一標一營與二十九標一營分往各該州縣駐紥巡緝故饑民雖衆地方得以乂安現張虎臣統制因該營出防已逾百日有疏操課亟應换防將其撤調回省特禀明鄂督改派四十一標第一營管帶戴鈞南率所部馳往公安江陵地方第二營管帶羅連陞率所部馳往沔陽天門地方分塗扼要駐紥以便前派之兵回省該管帶奉札後定於十八日拔隊起程 
[標營派員賫表送院九江]  
　　贛撫馮汝睽前奉部頒飭塡各項統計表格當經分别移行長江湖口九江贛州各鎭一律塡送所有九贛兩標營以及湖口鎭營業經塡齊派委員弁賫送來省尚有長江各營應塡各項表式亦已塡備經長江程從周軍門派委湖口營把總唐懿卿於十月十三日賫送到院矣 
學務 
[英山邑紳組織中學堂安徽]  
　　皖省英山縣地瘠民貧城内僅設小學一二所各生畢業時並無奬勵以致各户子弟報名入學者多觀望不前兹有該邑紳士安濟才熱心教育糾約同志捐欵於該縣設立中學堂一所其教授科學及堂内一切規則均遵定章辦理刻已禀由該縣轉禀省台立案矣 
[學堂堂長辭職彙記常州]  
　　武陽公立育志學堂堂長莊鑄青君今夏新得拔貢明春須赴京殿試特於月前函告勸學所辭職并舉張景沅君以代武陽公立冠英學堂自莊苕夫君作古後公舉其子莊伯兪君爲堂長已誌前報日昨莊君函告勸學所曁學務經濟處謂伊時常在外不能兼顧明年堂長一職務懇舉賢接辦免誤要公 
[僧界組織師範傳習所蘇州]  
　　蘇閶外西園方丈廣慧發起於蘇州城内天王寺創設僧立教育會事務所一處并擬組織信界師範傳習所以兩學期畢業養成僧界師範人才以爲擴充僧界小學堂地步所有課程除佛學外均照官立師範學科辦理現廣慧和尚已被僧衆推爲事務所所長聞將預備籌集欵項爲開辦常年經費矣 
實業 
[鐵路協會勸導商界之熱誠漢口]  
　　湖北商辦鐵路協會諸紳日 
 
 

Page 12

 
 
前在漢口四官殿開會邀集漢上商界勸認路股詎是日到會之人雖衆而所認之股僅五十萬元諸紳大失所望兹復於十六日仍在四官殿開會邀請商界鉅子再行集議勸導多認股欵務期集有四百萬元之數方可請代表北上與部爭回自辦先期刋發傳單布告衆商略云鄂路協會集欵一事昨在四官殿延請本省紳富不下百餘人到會者不過四之一認股者不過五之一然已集有的欵至五十萬之多人心踴躍卽此可見其餘未到諸公定於本月十六日二點鐘再行集議到期務乞赴會認股一火鑄成勿再遊移致失機會總之此欵早定一日則代表早行一日事機得失間不容髮下筆涕零生死維命如十六日不到惟有踵門叩請而已萬撝伯劉歆生張伯烈吳兆泰劉心源密丹階夏道南黄翰臣劉鵠臣楊金門徐榮廷汪志安蔡輔卿葉東川齊相琴劉敦伍張瓊峯蘇善夫周秉一劉秀三同啓 
[西人製造煤油新法九江]  
　　九江金鷄坡新開洋油公司兹經西人建築鐵屋鑿通河千里許以氣管直接于水内通于鐵櫃吸水上行貯滿櫃約數百担以藥水滴水中卽可成煤油數百担早吸水入夜裝油出每日如是 
[武陽擬開出品展覽會常州]  
　　武陽出品也目前調查物品已達一千餘種現各徵集員紛紛交到者約有四五百種其餘尚陸續送來聞擬於二十五日在商會内新落成之圖書館開出品展覽會入塲劵擬收銅元一枚以示限制 
雜記 
[養育巷口豈被三珍齋買絕耶蘇州]  
　　蘇城養育巷口三珍齋肉舖對面有人開設陸稿薦肉店三珍齋店主小龍以其攙奪生意運動商會出塲並控吳縣提訊涉訟半載未了乃陸槁薦突於十月初九日開張迄今旬日三珍齋生意頓减小龍又復運動商會出塲由吳縣陳大令派差二名諭令押閉陸稿薦不允先將兩差枷示該店門首又於十八日親至陸稿荐門首傳該店主譓令明日卽行關閉不遵定當發封該店主當以涉訟已久且租房一切用欵已鉅若即關閉虧折伊于胡底叩求恩恕大令不允而去總之官塲商會之意養育巷口一帶地段旣有三珍齋他人卽不准再行增開吁良足異矣　 
[藩署轎夫蹂躙會塲之詳情武昌]  
　　武漢勸業奬進會定章凡三六九日爲女賓參觀期隨帶僕從一概不准入内本月十九藩台楊方伯夫人偕親眷數人入塲參觀詎轎夫親兵人等恃勢强欲混入並將大轎擺置當路阻塞游客出口會塲巡警上前阻止竟被該轎夫等毆傷一時會塲大亂衆女賓咸驚惶失措有被匪乘機刦去飾物者事後女學生張懷琛將是日情形函致該會庶務部質問並謂何以不將該轎夫等拘住送巡警局懲辦昨該會特照章答復云惠函詢問詞嚴義正但藩署親兵轎夫係有名可指之人不必扭獲始能懲治且藩憲之夫人入塲只擕一女僕其男丁之跟隨概未入頭門一步是即藩憲及夫人以身作則也本會若當時扭獲則對於藩憲禮有未周此事已由本會總辦面晤藩憲說明前情藩憲馭下嚴明諒必有以處之也至被毆兩巡警亦由本會撥備醫藥並照一像懸於會塲以表揚其勞績云 
[鄉董藉端訛詐之結果蘇州]  
　　蘇鄉横涇鎭董事兪武功即夢如素行不端迭被控告有案日前該鎭某木行被竊木料等物經地保汛快拿獲賊犯一名說出贓賣在徐姓家該董事兪武功得悉即押同賊犯至徐姓家藉端索詐洋四百餘元以飽私囊將賊釋放地保汛快分文無着心懷不甘知會某木行即由行主赴吳縣署控告經陳大令提一千人証到案質訊兪卽强詞上禀飾辯陳大令已深悉底藴特批飭勒限兪武功將所詐贓洋及賊犯一併交出聽候究辦倘敢抗違定即革辦 
清談 
[國朝八文正之比較]  
　　易名之典。文正特隆。内閣擬謚。無敢以文正二字上聞者。自乾隆元年。純廟特旨追謚湯睢州後。而諸城劉統動。大興朱珪。歙縣曹慶鏞。濱州杜受田。湘鄉曾國藩。高陽李鴻藻。皆蒙特旨予謚文正。今兹夀州孫相又繼之。而赫赫大名。乃適足八人者之數。 
夷攷之。睢州湘鄉。夐乎尚矣。若諸城。若大興。則固赫然實宰輔也。其學術。其治功。洵足當正字而無愧者。歙縣濱州。已不免恩眷優渥。而學術治功。或微不逮。論古者幾幾有世道凌夷之歎。高陽李文正。則徒以身爲帝師。踵大興濱州諸成例而得之者。較之前人。似有慙德矣。 
　　然則夀州之特謚文正也。其果何所似乎。竊願與世之潜心掌故者一衡量之。 
評事 
[冬防之重要]  
　　近日江浙間盜賊之猖獗。可謂至矣。竊案也。盜案也。命案也。擄人勒贖案也。刨棺抛屍案也。幾於無地無之。嚴冬將屆。宵小羣興。有地方之實者。盍於團防巡警加之意哉。 
[達賴之舉動]  
　　中政府之優待逹賴喇嘛。可謂至矣。乃彼猶野性未馴。甘受外人之牢籠而不悟。近又派代表至俄京。其意不知何居。 
談屑 
[通俗教育之補助品（醒）]  
　　說日月與地球 
　　茫茫太虚之中。浮有無數星球。（一曰星體。）其類有三。一曰恆星。常居一處而不移動。如太陽是也。二曰行星（一名游星）常環繞恆星而行。如地球是也。三曰衞星。常繞行於行星之周圍。如月是也。此諸星球所以能浮游空際。且固定不動。或環繞他物而行者。因彼此均有吸力故耳。否則其不免墜落也幾希。天空中之星球。以千萬計。與吾人最有關係者爲日月與地球。太陽居於定位。始終無變動（近世學者據測驗所得。又謂太陽亦非始終不動者。不過與地球相距太遠。晋人不易覺察耳。）地球繞之而行。三百六十日爲一周。是爲一年。月繞地球而行三十日而一周。是爲一月。我國所用之隂歷。即據月繞地球之周期而定者。朔日不見月。望日必見正圓之月。然月繞行地球之軌道。忽近忽遠。忽上忽下。不能始終如一。故在望日亦有不能見正圓之月者。因此更定小建二十九日。大建三十日之制。且每越二三年必置一閏月以調　之也。西歷。（一名陽歷）係據地球繞行太陽之周期而定者。亦有三十日及三十一日之分。此因地球運行之　道有差異之故。惟其每年之節候。均有一定。不若隂歷之年變其期。毫無定制也。故陽歷　較隂歷爲善。現在地球各國多用之。即我國將來恐亦不免改用陽歷。蓋大勢所趨。而非人力所能强制者也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局議决案 
[江蘇諮議局呈報議决補救州縣困難案]  
　　謹將十月十四日議决撫部院交議補救州縣困難案一件繕具清摺恭呈鈞鑒 
　　查原案以補救州縣困難標題其性質爲國家行政經費於法不當由本局籌議惟忙漕徵收改章關涉本省税法及本省人民負擔義務之增加照章自應詳議答復查原案以官俸未定設爲目前救急兩策一則忙銀照市價合錢外加公費規復一則忙漕均折收洋碼每元作六錢七分有奇漕折定每石五元忙折定每兩一元五角外加公費規復本局一再審查不能不逐層聲辨並另開議定可行事件於後呈請公布施行 
　　一聲辨公費規復之名目不應外加按原案以忙銀公費每兩六百漕米公費每石一千均係曾文正公奏定查漕米公費見於會典而忙銀公費六百文之原奏呈奉督部堂箚復以搜查無獲當咨請撫部院抄發嗣由撫部院委員交到同治七年十年前督部堂曾文正公兩次加價會奏摺片抄本七年摺内載有前護撫臣劉於同治四年裁除浮收錢漕案内會摺奏准徵收地漕銀一兩連公費折錢二千文等語十年摺内載有前護撫臣劉於裁除浮收錢漕案内會摺奏准徵收地漕銀一兩照當時市價每兩易錢一千四百文加公費錢六百文共計每兩折收錢二千文等語兩摺所叙不同而同治四年劉護撫院原奏全文委員口述已無可尋覔竊查此項奏案明載會典及漕運全書皆祗稱徵收地漕各欵條銀每兩折價以二千文爲率並無公費六百文字樣不知十年曾摺所引究何所本細繹曾摺文義不過聲叙當時市價並非直引劉奏原文果劉奏原文所有者則會典漕運全書不應遺漏查二書爲刋行之官書劉漕爲原案之根據旣查無忙銀公費亟應辨明不宜增此名目至規復一項始於庚子以後係規復從前銀價以解庫言固在正銀之外就徵收言實在銀價之中當時但稱規復亦並另立名目此名目上不應外加之理由也 
　　二聲辨公費規復之實際不能外加按前說銀照市價以現在每兩一千九百七十文計之外加八百文卽較定價二千四百文多出三百七十文後說每銀一兩作一元五角以現在洋價一千三百四十文計之須錢二千十文外加八百文較定價二千四百文多出四百十文查歷來丁銀定價最高無過二千四百文同治十年曾文正加價案内有嗣後銀價如稍有增昻亦不得再行藉口增益等語並無隨忙奏報之說蓋深知一增再增至於二千四百文而極故嚴立之限數十年來部臣遵循前議未之或改誠知蘇省丁漕負擔極重若再增加實有未違此實際上不能外加之理由也 
　　以上二說均不可行原案並詢以外有無他策查官吏困難事屬實在人民負擔無可增加如爲根本之補救惟有要求政府速行新幣定官俸官俸未定以前先就本省通籌匀定州縣公費最爲切要惟恐非即時可以實行爲目前計莫如先從節流著手查各州縣呈送藩司歳出入清表支出恒數萬元不等其中可以裁省者不少兹條舉如下 
　　甲宜免提平餘此項平餘每銀一兩提三四五分不等以缺之大中小爲區别當時銀賤錢貴徵收丁忙餘利甚厚無妨提取今則銀貴錢賤州縣且苦不足安有所餘似不應明知其無而强責之使有寗屬已經免提蘇屬現多欠解應請仿照寗屬一律停止 
　　乙宜分别裁减輕平鎔耗等費此項名目不等輕平每解司庫銀千兩須加三十二兩有餘隨正附解查州縣買銀解庫已有實收貼水一種每百兩約須銀一兩紋色已經兌足此項輕平似屬重出應請革除鎔耗一項查係司庫官銀匠等所得每千兩須銀八兩有餘作爲傾鎔火耗按銀色已有寳申足兌此項鎔耗太多應予酌减至規復原案本係徵錢尤不應再有輕平鎔耗等費應請一體革除 
　　丙宜停止流攤各欵州縣前後任流攤各欵多至數萬少亦數千年積一年繼任者受累無窮此弊宜予設法革絕先自本年起無論何項永遠不得禀請攤派其從前已禀定者自本年起暫行停止俟匀定州縣公費後列入預算分年攤還惟仍應立一限制每年至多若干不得使公費有名無實 
　　丁宜革除上司衙門書吏解案需索並免津貼上司書吏紙工辛飯等費州縣辦案均須經由上司衙門書吏隨案取費已成陋習命盜案件所取尤多恒至數百金故州縣遇事往往憚於詳報殊爲吏治之累應請切實革除嗣後州縣申報案件不得再行需索分文其向來津貼上司書吏紙工辛飯等費並予革除 
　　戊宜停止州縣饋送上司慕友節敬乾脩等費 
　　已宜革除上司衙門安衙换季辦差等費 
　　庚上司衙門常年所派委員應一律發給川資停除州縣饋送程敬 
　　辛州縣養廉近來多抵扣上司衙門捐欵亦應請自後免予扣抵 
　　壬京外各官書報多行札州縣爲派捐之地此後應定州縣除自備一份外餘應一律免派 
　　以上各項裁減之後爲數已不少州縣旣免困難即可專心吏治而原案所稱折收洋價參差不齊之弊不應再見官民當可相安應請督部堂撫部院札飭分别議行並一面力圖根本補救之策 
[又呈報議决整頓商會案]  
　　謹將十月十四日議决整頓商會案一件繕具清摺恭呈鈞鑒 
　　查各省倡設商會以來商務未見起色擬設法爲本省整頓以圖商業進步條具如左 
　　第一籌經費部章第二十一欵定商會籌費之範圍（一）註册費（二）憑據費（三）簿册費均係由商酌輸而仍爲保商之用宜由各商會妥訂章程隨時收集以充費用 
　　第二擴知識各商會應附設研究所其研究之種類有二（甲）關於一般之法令（例如地方自治章程尤爲各分會所應注意否則權限不明 
 
 

Page 19

 
 
兩方之間易啓衝突）（乙）關於商業之法令此二種當延聘通知法律之教習按期講授總協理及會董等亦必按期聽講無少間斷庶有實效第三謀進步關於進步必要之事務計分四種（甲）編制商業統計（乙）研究各業盛衰之理由（丙）講求土貨改良之方法（丁）設商品陳列所 
　　第四勤督促各廳州縣未設商會者明定限期一律組織成立 
[又呈報議决豁除高淳虚糧案]  
　　謹將十月十四日議决本省高淳一縣水無去路民納虚糧數百年民瘼應予奏請豁除案一件繕具清摺恭呈鈞鑒 
　　查高淳水患一由於東壩之築再由於胭脂河之塞三由於萬頃湖築河成圩以致水路爲之阻塞受害甚鉅應如何疏通水路非實地測量另開支河不能永禦水患議由本局常駐議員通告元寗溧水高淳各縣自治事務所舉員會同測量勘議辦理惟查高淳田畝以築東壩後沈失過多居民積受攤賠虚糧苦累歷朝報淹豁糧迄未奉准光緒四年秦縣令曾熙三次詳經前督部堂沈前撫部院吳頂奏准豁虚糧十萬五千餘畝尚有十萬餘畝迄未清豁每遇荒年未能攤完地方官率又於災後帶征甚且災年亦有帶征之累民不堪命歷有歳年應請督部堂撫部院將高淳向來未盡清豁之虚糧尚有若干一併查明奏豁使邑民均享國家覆幬之澤 
　　再本年高淳水災甚劇初次呈報災區已十一萬畝繼由唐昌鄉民呈報二四五六八九等災區大小共十五六圲計田一萬餘畝現經委員履勘僅准報災區六萬餘畝未及半數小民受累實深並請飭司派員復勘查明現在應行蠲免災區核准全數邀免庶目前被災之民不至再受追呼之累 
本埠新聞 
[輪船拖船互撞警報]  
　　寗紹公司寗紹商輪甫經修竣於前日下午七點鐘左右由滬啟椗開至張華浜與法荷浚河公司之拖船諧盎號互撞彼此均受重傷寗紹商輪於水線之上裂開一洞已於昨晨黎明駛回上海卸貨修理大約本星期内可以竣工諧盎號受傷沉没昨日已由會德豐公司代爲設法今日可以出水惟聞該船船主及老大一名中國水手一名當時受震落水因時在黑夜無從施救迄今仍不知下落云 
[租界烟館將絕]  
　　公共租界第四次禁閉烟館定期西十二月三十號即華歷十一月十九日實行兹經工部局議定准照預定之期辦理不日即將出示布告各烟館預備停歇 
[瑞制軍今日回省]  
　　升任鄂督現任蘇撫瑞制軍定期二十日回蘇已誌前報兹悉制軍昨因公事未畢故改於今晨八點鐘乘坐專車起節回省 
[商議埋設水管問題]  
　　法工董局之自來水公司前擬在華界埋設水管繞道西門外斜橋地方迭經總工程局董事駁阻嗣奉滬道　會籌商允准在案兹聞局董定於明日開常會時邀集各議董互相議妥並將水管逕達之綫界繪就圖式及擬定章程交付各董公同閱看 
[承包濬浦局塘柴之糾葛]  
　　滬道蔡觀察批仁清餘記公司李鴻祥等禀云查仁濟公司顧成章所包濬浦塘柴議歸王鼎三墊欵購辦本由顧成章訂入借據之内兹察閱抄呈盈記接包購柴之承攬係樂庚鏞所立旣無見議又無王鼎三列名僅于據尾批明杭州辦貨歸王鼎三一句詎足爲顧成章推歸爾等接辦之証况來禀所云一切情形爲王鼎三目睹等語尤屬空言無據仁濟公司旣由王鼎三籌墊資本派人司掌銀錢顧成章何能擅自推與爾等接做所呈推據更難保無揑串情弊究竟塘柴價欵現由何人出面赴局請領本年七月間有無將推據呈請批准備案仰提調關守立即前赴濬浦局詳細調查禀復核奪毋稍遲延原禀抄粘均發仍繳 
[勇丁聚賭拒捕續誌]  
　　前有大帮廣艇船勇在分十二圖軍工廠地方開塲聚賭被虹鎭巡防局拿獲六名仍被刦去已紀前報兹悉該局員黄二尹已於前日將船名及統帶勇丁姓氏一一訪查明晰立即禀詳滬道請示核辦 
[城内]  
　　定期開會○地方公益研究會定於二十三日午後一時開第三周歳大會更選職員並分送報告書昨已通知各會員届期蒞會 
　　延不查覆○滬道蔡觀察批陸文熙等禀云此案迄未據總書查復據禀前情候一併諭催確查具復以憑察核 
　　凌虐學徒○四牌樓黄萬盛鐵店主黄玉山前日將學徒兇毆該處崗巡向之勸阻黄又與巡士爲難因此拘回一路巡局請爲究辦黄自知不合求恩寬宥判具切結以後不准再行凌虐從寬斥釋 
　　難免寃誣○南區解送朱順興至一路巡局稱係竊賊請爲究辦朱供在某木作爲學徒不敢犯竊判朱收押候查明再核 
　　贓賊並獲○王貴在東王家弄偷竊楊張氏家綿衣物件被南區巡士查獲解至一路巡局訊明王係積竊判責三百板拘留一月贓給楊張氏具領 
　　巡士獲賊○南區崗巡查見屢次犯竊之張阿四在王家弄扭開陸少香家門上之鎖希圖行竊當被拘解一路巡局判責三百板送改過局拘押一月 
　　限制招牌○本縣田大令昨出示諭云照得城内街道經董翻砌修好所有店舖招牌掛低有碍行道公益會董集議勸將招牌掛高離地八尺爲率幸勿任意違抅如果房屋低矮設法掛進爲要地甲勸諭店舖務各一律遵照 
　　官事○福建候補道羅豫淞昨日到道拜會上海縣主簿孫傅楨到道禀知因堂叔病故請小功假七天上海縣田寳榮昨奉滬道傳見署理本城城汎王春福禀知二十四日接差 
[南市]  
　　形迹可疑○某巡士前晚在大關橋附近查見王正元深夜獨行形迹可疑當即拘至工程局搜出會匪簿一册訊據供稱係揚州人向在浴堂内爲值堂胞兄在關前某浴堂爲廚丁伊在途中拾得此簿實不知是會匪所用求恩原宥判交妥保候查明再核 
　　星星之火○三泰碼頭某蔴絲店門前所堆之蔴絲料昨晨忽然著火濃烟密布當由巡長查見帮同撲滅後將店主費金桂帶至南區罰洋兩元以儆 
　　圖賴借欵○怡和源花行夥高雲峯昨將 
 
 

Page 20

 
 
羅家匯航船主李海江扭至南區控李圖賴借洋五十元當由南區解至工程局訊供不認判移交花業公所董事理處 
[閘北]  
　　因賭起釁○閘北高墩後草棚内徐四所開之老虎灶抽頭聚賭肆無忌憚前日有江北人朱達臣與李長友因賭起釁將李毆傷由巡士一併拘入四路一區判朱責二百板具改過結開釋候提徐四到案再行究辦 
　　聚賭罰洋○烏鎭路徐昌和茶館内前晚紏衆賭博被四路一區巡長查獲解局判徐罰洋四元飭具改過結交保開釋 
　　夫婦重叙○張陳氏曾於七月間將媳吳氏扭至四路一區控稱伊子張蘭蘭犯案判押西牢媳婦將婚書竊去希圖逃遁判將該氏暫發棲流所留養在案前日張已期滿開釋投案求領黄正巡官即函致所董將氏提案給張領去 
　　責押搶匪○萬富成前日在永順里搶去唐朱氏家小孩頸上之銀項圈由巡士追獲解局判責二百板還押候辦 
　　何時尋獲○徐友堂前控屠夫朱阿大串放白鴿經四路一區黄正巡官判朱交保帮尋在案刻已日久尚未尋獲昨徐復將朱扭局巡官判仍交保赶緊尋訪如違押追 
[英租界]  
　　忌辰停訊○今明兩日係德宗景皇帝教欽顯皇后周歳忌辰公廨寳讞員昨特照會陪審西官停訊兩天 
　　唆使捲逃○鴇婦吳阿金以妓女梁溪李庽唆使洪月仙捲逃控奉公廨將李妓傳案判令交保候下禮拜二訊核 
　　欠欵不理○朱肯堂朱勤生因不理華洋各商欠欵昨由公廨一併傳案過堂候訊又姚環控朱福順欠銀不還昨由差探將朱傳案判候晚堂訊理 
　　自願還洋○張蘭芳冐名慶豐號股東騙取山西路二十二號綢莊值洋五百三十餘元之綢縐被控收押在案昨經公堂復訊原告鮑怡三投案求追張供係由何姓友人囑令往取現愿將貨洋交案求釋判張交保限兩禮拜交何到案再核 
　　驅逐丐婦○貧婦計趙氏在馬路求乞由捕拘送公廨判氏驅逐出境 
　　誘匿雉妓○西崽王福康誘匿雉妓陸才寳被鴇婦王邵氏報知捕房將王查獲昨解公廨訊供不認判王押候查明再訊 
　　同族爭産○費確生與同族費某因爭奪地産起釁互扭至老閘捕房昨解公廨審訊兩造均延律師上堂代辨中西官以案與美商紏葛諭令一併退去著具禀美署照會到廨再行傳訊 
　　追還騙欵○蔣福林控黄金鰲騙取押櫃洋元昨由包探解廨判黄交保限一禮拜還洋如違提究 
　　又獲一人○葉瑞琪控毛寳卿等串騙案内之楊金榮昨日由探查獲解廨押候禮拜六與毛等質訊核辦 
　　並未索詐○符候卿被周戴氏控告索詐由廨判押在案昨日復訊因該氏控告無憑判符開釋 
　　串吞火爐○某西人控李順新姚阿毛串吞火爐昨由捕房解廨經中西官訊明判李押六禮拜姚押三禮拜分别示儆 
　　竊案彙誌○過犯朱阿林王阿大復至租界圖竊由探一併拿獲解廨請究判押候下禮拜四訊辦唐阿興在租界圖竊由捕查獲昨日解廨判押候查明訊辦王阿法張金泉竊有烟袋十餘只在四馬路行走被捕查獲昨解公堂訊不承認判押候查明再訊 
[美租界]  
　　西妓逃逸○北四川路七十九號之某西妓前向蓬路永昌木器店租賃器具多件前日該妓忽然逃逸昨由店主投報捕房准予將物運回 
　　電車衝撞○二十九號電車昨在北四川路撞壞許杏生之包車由許投報捕房捕頭准爲查究 
　　伊誰拐賣○譚華堂向爲輪船生意三年前從漢口買來女孩一口昨被孩父胡開如來滬尋見投報捕房捕頭飭探將該女孩送廨看管譚斥退聽候傳案質訊 
　　欠租封屋○唐山路第一百五十一及五十三兩户均因欠租不付昨被房東控經英公堂派差協探將屋發封 
[法租界]  
　　包探捉賭○賭徒華叙生紏合賣柴小販及鄉民等至宣潘氏小客棧内聚賭當被包探偵知將華及徐阿妹丁杏元沈阿華湯阿根吳阿福馮雪村潘桂寳沈雲新錢阿林顧方寳等一併拘獲送廨請辦華供偶然消遣求恩寬宥徐阿妹等十人同稱由華紏往　博潘氏供自知不合判華枷號一月潘氏罰洋二十元充公其餘十人一併斥釋 
　　無可推諉○方佔生控胡涵清結欠洋三百二十元一案前日原告將據呈送公廨請爲察閱胡供此欵係代汪授甫經手現已還清聶司馬以憑據鑿鑿並無胡姓字樣未便推卸判將息减去限兩禮拜還洋二百二十元憑據塗銷 
　　抵還房租○周怡春控新衣店主范榮春欠租避匿昨日由廨提訊范供尚有衣服及生財可以作抵判令包探前往將生財點明開單呈核 
　　限交竊賊○孔雲溪前控蔣二郎行竊包車由廨訊據供稱係代主人向邱克一買來旋據邱供此車由阿七經手賣卜計洋八元後由小的與薛轉賣於薛之主人得洋十一元前日覆訊薛邱同供阿七不知去向難以交案判薛開釋邱交保限交阿七到案訊核 
　　欠繳房租○新沙遜收租人投廨控稱房客范毛毛欠租七十元丁洪發欠租五十元陳寳發欠租三十二元姚福仁欠租二十七元均請追究范丁陳各入均先交一月租洋餘求寬限判各退去餘限七天付清姚福仁交保亦限一禮拜交洋如違押追 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　十月十五日記（續） 
[開籌定地方自治經費案二讀會討論公决]  
　　十三號言積榖一條删去而留此條則寗蘇之增减負擔不能得其平 
　　二十五號言現分丁漕帶徵實甚正當若除去一名目而併數種爲一種其數較大恐反滋疑慮 
　　一百五號言如武陽兩縣言帶徴一層萬做不到 
　　議長請先决寗蘇是否劃一辦理表决之際忽有言蘇屬情形不同寗屬議員不能表决者 
　　議長又言祗能請蘇屬議員用投籤法表决如何 
　　一百二號言此案雖關蘇屬然旣稱劃一則寗蘇均有主義且一省議員似不應先存寗屬蘇屬之心他日事關一府則用一府議員表决尚何用此諮議局爲故仍當全體以正當之識力表决之 
　　九十九號言加此負擔須實在與人民說明以誠相孚即不難帶徵 
　　四十七號言此案理由尚須說明現因城廂之外鎭鄉欲開辦自治公所而無經費遂有人主張積榖帶徵每畝一百文之欵改爲自治經費但積榖係慈善事業必不能挪至他處卽積榖已充之處自今年後改爲自治經費然各地已有作爲學堂用欵者故欲求徵求不難而各鎭鄉自治公所即得開辦之經費者遂籌劃此帶徵二十文四十文之費况寗屬已經通行諮議局爲通省謀劃一以此成案兩有裨益實係爲地方設法並非爲行政機關籌經費此事一經宣示不難集事也 
　　十六號言此議但先辨明城鎭鄉與廳州縣之分别卽斷無紛爭 
　　五十七號言鄉人不知何爲城鎭鄉何爲廳州縣易致誤會終不如將串捐積榖除去而在丁糧上改帶征自治費 
　　四十七號問五十七號是否以串捐及積榖爲未足而加多之卽可不增徵自治費 
　　五十七號言非是實以爲將已有之數不妨稍加若增添名目雖一二文亦恐難辦 
　　四十七號言自來徵收致生疑慮者大抵在數目上必不在名目上 
　　議長言照此討論仍須蘇屬一面自行表决 
　　五十七號言若蘇屬表决是一定添徵二十文與四十文不如合塲公决可得一劃一之標準然後再議帶徵之數目 
　　四十七號言今日討論問題須認清此係漸進主義即如積榖串捐等必須設法整頓然無自治公所則無從整頓故急籌地方自治公所先使成立欲其成立故先據寗屬成案先行帶徵甚微之自治費公所成立以後則凡串捐積榖應如何分配如何節省均有一機關可憑故今日但當請衆决是否應加徵此六十文與否而已 
　　三十二號問五十七號櫃價不照市價應由諮議局預定云云是否諮議局權限所及 
五十七號言諮議局已開議四十餘日他日地方官於櫃價市價困累小民諮議局尚不能干涉則需此諮議局何爲者 
　　一百二號言現所討論並非絕對反對加徵不過中有疑義或改正名目旣又伸明須用全體表决萬萬不能分决即此係蘇屬事實與全省有關係當請寗屬同决 
　　四十七號言問題不妨認明何地而决事必不能分諮議局四十餘日所决事件並非全關通省而表决皆就全體未分過似當依一百二號之言 
　　議長遂請先决自治經費應帶徵否再議辦法全體贊成帶徵 
　　議長又言頃五十七號意劃一名稱兩數併征除去積榖串捐名目但收帶征自治經費 
　　一百二十五號言當併定一名稱 
　　二十五號言如概併入一項則如塘工捐等係有年限則如何劃分 
　　五十七號言塘工捐等本不在此案討論範圍之内至積榖帶征已有成案無論榖滿與否永遠征收可見其中實不止積榖一項之用 
　　一百二號言正名併徵則生出分配之問題地方必多紛爭故竊以爲現尚不必提出俟自治公所成立後再爲正名計畫若言可以使小民不致疑慮但併後多收數文不明言如何用處小民無知更覺易於驚異似不當先言正名及併收 
　　議長請贊成五十七號改定名稱者起立起立者五人否决 
　　十三號言此節末有按照城鎭鄉居民所納錢糧額數一句删去衆贊成 
　　四十七號言此係分配標準亦當請公决 
　　六十九號請改爲按照城鎭鄉所有田地錢糧 
　　四十七號言亦不甚妥有甲廳州縣有乙廳州縣之田畝者如以田地錢洋計則城區必先不願故不必說明但稱各該城鎭鄉自治經費可矣又言現在似不必先生此問題致有阻力他日若不能分配則諮議局每年開會亦可提議爲之分配 
　　議長請先决是否删去抑改正 
　　九十五號言未聽清楚又由議長布告 
　　九十九號言可改爲按照各地方所納錢糧云云 
　　一百二號言此關係甚大照原文以人民爲標準照改正者則以地畝爲標準今日似不必提及仍以删去爲是（未完） 
小說 
[社會小說自由女（十八）]  
　　第五回左瑶瑟密語警芳心伍閨英寃家逢狹路 
　　那男子正在氣忿忿的。想要和許星彩爲難。不料伍閨英竟說出這樣一番話來。這一氣非同小可。直氣得口開目定。口中說不出一句話兒。停了一回。好容易轉過一氣來。方才格格的說道。你你你們聽聽。天下那有這般的怪事。我只問你。好好的坐在家裡。爲什麽。要跑到這個地方來。這 
 
 

Page 27

 
 
般的所在。那裡是良家婦女。可以插足的。還不給我快些回去。伍閨英聽了。冷笑一聲道。你呌那一個回去。那男子恨得。咬牙切齒。伸出一個拳頭。對著伍閨英晃了兩晃道。我叫你回去。你聽見没有聽見。難道你對着我裝一會子糊塗。我就罷了不成。伍閨英聽了。瞪了他一個白眼道。你叫我回去。說得好大的話兒。你就没有鏡子。也該瞧瞧自己的面目。我自有我的自由權。你有什麽權力。可以干預我的舉動。我的回去不回去。也與你不相干。我高興到什麽地方。就到什麽地方。用不著你來多管。那個男子聽了伍閨英這樣的一番說話。氣得他面罩濃霜。心生烈焰。大叫道。反了反了怎麽好好的一個人。說出這樣野蠻無理的話來。你說你有你的自由權。别人不能壓制。如今你跑到這個地方。做出這樣忘廉喪恥的事來。難道也是你的自由權麽。况且我是你的丈夫。你是我的老婆。雖然如今男女平權。也有一個界限的。你如今這樣的有乖婦道。我不干預你的事情。還有那一個。好來干預。虧你居然還有臉對著我。說出這樣的話來。眞是喪心病狂。不知羞恥。伍閨英不等他說完。搶著說道。你不用和。我多說多話。我那裡有工夫來聽你的話兒。你說我不知羞恥。有乖婦道你。可有什麽憑據。男女交際。也是文明國人的。常事。難道做了女子。連朋友都結交不得的麽。要是結交了個把朋友。就算是有乖婦道。文明國度裡頭的人。那裡有這般的一條規則。虧你平日還自詡維新家。照今天這樣的看起來。什麽維新不維新。直是個天字第一號的頑固黨。 
國外新聞 
[高麗海峽風災]  
　　十九日東京電云門司下關近遭大風損失頗巨附近之鐵道亦均受損傷有汽船名未更形載重二千三百七十二噸滿載大豆遭風沉没船上有搭客數名船役四十餘名其餘小船吹沉者爲數甚多日野丸汽船由牛莊開赴烟臺現尚不知下落高麗東北海岸一帶船隻沉没或撞損者亦有數艘 
[法國海軍預算增欵]  
　　十九日倫敦電云一千九百零十年法國海軍預算共法郎三百七十一兆較之本年共增法郎三十七兆此欵大半係供添置大砲職員及建造之用 
[英國自由運茶入境問題]  
　　十九日倫敦電云昨日有茶業代表多人往謁財政大臣詢問事務據某報載稱目下有人預望茶葉可以自由入口事果有之惟新國會若通過逆行條例使國家補征國會停議期内入口各茶税則必無法可以阻之 
[英國國會解散先聲]  
　　十九日倫敦電云上議院對於財政議案分黨各立聞者皆爲歡迎惟議院公席之内稍聞叱咤之聲當時院外有重兵鎭守以防變故而衆均嚴守秩序藍思唐府第亦派兵防衞曼番爾街一帶均有警察巡邏内閣將於今日集議首相愛斯奎士俟會議定决後擬赴森特林南面奏英皇樞密院將於明日在森特林南集議解散國會問題（以上譯字林報） 
[英國上議院之衝突]  
　　二十日倫敦電云首相愛斯奎士擬展期起程前赴森特林南昨至下議院會議時各大臣皆起立高呼以迎之據首相宣稱彼將於今日提議上議院拒絕通過財政預算案之舉實屬有違憲法及侵奪下議院之權利云工黨大會業已集議表决謂國民之自由僅有將上議院全體革除始可安全云 
[美國國會定期召集]  
　　十九日柏靈電云美國國會定期西十二月六號召集 
[北海條約之目的]  
　　十九日柏靈電云荷國外務部大臣在下議院宣稱北海條約並不以軍務責任加諸立約各國其目的全在維持時局云（以上譯文滙報） 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
