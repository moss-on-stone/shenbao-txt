# 1904 - 113 - 4911142

 

Page 1

 
 
[皇朝政典類纂全書告成] [  圖書集成局啓]  
　　是書搜采官私諸書多至八百三十餘種延請江浙名士編纂時逾兩年計成書五百卷國政朝章聚焉畢備以本局新鑄大號鉛字排印先成二百卷計訂四十八本已陸續發交與股諸君前因秋試赶印後三百卷於是全書告成共訂一百二十册實價洋銀二十八元購票諸君請於七月朔起至申報館繳票取書所有各外埠經售處請將二批股洋匯滬當卽照發不誤 
[嚴禁運米出口致壞中立之局論]  
　　執筆人觀於前日報章所紀招商局浦東棧内存有白米三十萬石商人擬禀請南洋大臣魏午帥給發護照得以轉運出口行銷云云不禁慨焉以嘆曰噫吁嘻中國局外中立之事其將敗壞於二三奸商哉今夫米固行軍所必需得之則士飽馬騰兵氣爲之振奮苟匱乏焉雖有熊羆之士亦且衰頽疲茶而不能枵腹荷戈以故戰國必先儲峙糗糧而局外川禁之甚嚴不使顆粒得以暗中接濟此次商人之欲興販出口其果接濟戰國與否非外人所得而知然一出吳淞則海天　瀁之中誰是能嚴行伺察安保兩戰國不輾轉設法向商人備價購求蓋商人惟利是圖積慣徵貴徵賤而戰國又祗圖飽我士卒不計物價之低昻故一經載離滬江必不免於濳入罼人之手也獨不觀中國與各友邦所立之約乎約中必聲明民以食爲天華米不准販至外洋銷售而日本民間所食之米大都取資於我華累萬盈千源源轉運稅司不及察監督未嘗知坐令小民作康癸之呼而市儈得以於中取利平日漏巵若此之巨豈有禍結兵連際之際而不舳艦銜尾運赴軍前者然中國則因此而益多糾葛矣觀日本報章議論大旨謂俄人迭次欲毁我華中立之局多方借故爲難猶幸中國嚴密防閑俄遂無瑕可擊使一旦因販米之故偶然破壞章程俄必乘此機緣擾及中立界限斯時中國而興師以抗則兵力單薄安能免禍兆輿尸苟俯首乞憐則益以長彼族之驕心而後患遂不可收拾庸詎非運米出口行銷之一事貿然釀此禍胎哉抑中國民心之渙散已久矣民氣之囂張亦甚矣當此俄日興兵之際匪人之不至乘機起事者實深賴米價之賤得以果腹無憂耳若准載運出口則市中米必少米少則市價必加昻小民一飽難謀輒易揭竿爲患使僅勾結梟匪哥匪殺人越貨其害猶輕萬一助日而與俄爲仇或助俄而惟日是敵紛紛擾擾開羅　鄭　時移得勝之師前來問罪我恐拳匪之禍又將見諸目前割地輦金直意中事則何若禁出口以平市價使内則小民不以乏食而起譁譟外則鄰邦不以被擾而相詰責之爲佳乎或曰邇者日本儲米頗足祇就大阪一埠東歴三月杪核算華米積至二十餘萬袋之多本國及高麗米稱是是上海雖准出口日人亦未必購求所宜防者俄人海道旣已不通鐵路火車轉運又多阻滯東三省各處防兵多至三十餘萬名所籌軍糧日以數千石計一聞上海有准米出口之信安保其不勾通駔儈輸諸各營日人夙以精於刺堔名苟有所知他日必以破壞中立繩我矧昨得南漕折銀之信各州縣所解漕米刻皆聚於滬瀆一隅貨多則市價益疲而濳謀出口者必日益衆或歸俄人購去或入日人手中同一接濟可人卽同一破壞中立在奸商不足責其如中國朝廷之隱憂何我故曰中國局外中立之事將敗壞於二三奸商而深望南洋大臣魏午帥之力破其奸堅拒所請勿使顆粒輸出口外暗中接濟兩戰國海陸各軍也或曰招商局浦東棧内之米實皆貪利忘義之顯宦逹官所寄存故敢假公濟私公然請給出口護照若商人則無此力量决不致若是之膽大妄爲此則非僕之所知卽知之亦不忍形諸筆墨惟有太息痛恨於中國時局不壞於愛國忠君之黎庶而反壞於貪利忘義之顯宦逹官而已矣噫吁嘻 
[本館接奉電音]  
　　昨日午後二下鐘閱十分時京師飛電傳來上諭一道敬謹譯登○三月初九日内閣抄奉上諭浙江海門鎭總兵員缺著孫燮慶補授欽此 
[電傳宮門抄]  
　　昨日午後二下鐘閱十分時京師友人專電告知本館云三月初九日皇上召見軍機大臣及堃岫 
[電傳會試首場題]  
　　昨日本館接得開封電傳會試首塲題錄下周唐外重内輕秦魏外輕内重各有得失論賈誼五餌三表之說班固譏其疏然秦穆嘗用之以覇西戎中行說未嘗不效論諸葛亮無申商之心而用其術王安石用申商之實而諱其名論裴度失宰相宜招延四方賢才與參謀議請於私第見客論北宋結金以圖燕南宋助元以攻蔡論 
[江邊陸戰]  
　　華歴三月初九日日本東京來電云俄國亞東總督暫攝旅順水師提督矮列幾息夫電逹各處略謂華歴三月初六日俄日兩軍相見於鴨綠江上日兵死二人俄兵死三人另有武弁二員及兵士一十五名在陣上負傷 
[先鋒互鬥]  
　　華歴三月初八日俄國駐滬辦理軍務大臣德希諾致書本館云頃得本日午前十下鐘越四十一分時旅順所發電文内開邇者俄日兩國先鋒隊幾無一日不在鴨緑江上交兵然終未嘗血飛肉薄大戰一塲也 
[遼河防務]  
　　本月初八日京師來電云俄人在遼河各要隘所沈水雷計共二十七具將電綫通至砲臺之上以待轟擊敵船臺上置有大砲二十八尊照海電燈兩盞 
[水雷猝發]  
　　華歴本月初八日英京倫敦來電云俄國亞東總督暫攝旅順水師提督矮列幾息夫電逹各處聲言俄人方在旅順口外埋沈水雷有一小船觸機括轟然爆裂擊斃武弁一員水手若干名 
[俄兵忽退]  
　　華歴本月初八日英京倫敦來電云俄兵之分駐高麗東北方者頃忽退回且甚迅速誠不知其 
 
 

Page 2

 
 
命意之所在也 
[俄兵計數]  
　　本月初八日京師來電云有人述及俄兵之在牛莊左近者約三千名大石橋遼陽奉天三處駐有三萬名合滿洲全境計之共俄兵一十七萬名之譜 
[俄人貸欵]  
　　華歴三月初八日英京倫敦來電云邇聞法京巴黎斯傳言俄人欲向他國稱貸英金三千二百萬磅蓋以供戰費也 
[日爵宣言]  
　　華歴三月初八日英京倫敦來電云某日日本伯爵大隈重信在東京宣言曰我日與俄交戰須知歐洲各國必將置身局中又云我日宜籌集巨貲以備隨時應用鄙意戰事旣了之後大約尚須用稱貸英金五千萬磅之多 
[貴胃從軍]  
　　日本大阪某日報登俄京聖彼得羅堡來電云俄國親王幾利路之介弟薄利司公爵以天潢貴胄矢志從軍已於俄歴四月四號清晨七下鐘時由俄京啓行馳赴滿洲前敵矣 
[華軍設備]  
　　日本大阪某日報登中國京師來電云直隸總督北洋大臣袁慰帥所募新兵向駐保定天津兩處日前奉旨各調一營馳赴山海關外又向駐山海關内之吳軍門部下鄂軍二千名夏軍門部下魯軍二千名亦同時出關設戍蓋以輔直隸提督馬景山宮保所部大軍也 
[詳述俄國貝加爾湖鐵路工程]  
　　日本大阪某日報云俄人所築環繞貝加爾湖之鐵路經費甚巨工作頗極艱難雖告成功亦無利益其由貝加爾湖西岸至後貝加爾湖中經利司托烏伊尼氣拿耶及磨伊沙滑耶兩驛工程實爲此路之嚆矢每值冬季湖中厚結層冰車馬往來其平如砥俄人用五千匹馬力之破冰兼轉边船二號一名拔伊卡洛一名捱額拉將冰擊破時或不勝冰力船身反致損傷或且擱於沙洲輪軸不能轉動種種窒礙以致貨物不能尅期運到近一年内每日始有火車往返七次然貨物仍多積滯之虞而經之營之已費去盧布百萬矣先是一千八百九十八年至一千九百零一年創興築路之議逐加查勘四易星霜厥後勘定由伊路苦之司苦經捱額拉河沿以逹貝加爾驛由此驛抵他路之苦驛十八俄里湖岸凹　高低絶壑斷崖壁立湖上有同出水面至一千零五十尺者人絶罕至地盡不毛當勘路時險象造呈工師幾喪厥命迨興工之後亦多所爲難由貝加爾驛抵苦路之磨驛中間一俄里須鑿去岸石七萬立方尺少亦一千二百六十立方尺方能安設鐵軌綿延八十俄里内須鑿通長五俄里有半之山洞三十三處建造鐵橋二百一十處迨至苦路之磨及磨伊沙滑耶風景始大不相同沿路皆花岡石片磨石大理石之類然湖濱多山岳興築亦非易易兼之川流湍激時被堅冰某處更有池沼横亘於前四圍大至六十俄里將水戽盡須費盧比五十萬枚核而計之每一俄里三萬三千一百四十五立方尺内掘土一萬三千三百立方尺鑿石五百六十立方尺安設鐵軌八十立方尺開鑿山洞六百四十四尺全功告成之後每一日夜運物火車往返者七次至多增至一十四次屈指今歲之杪或一千九百零五年之初當可竣事先是一千九百零一年豫籌經費五千二百五十二萬三千六百九十盧比匀計每一俄里二十一萬五千七百八十二盧比 
[譯俄國藩王幾利路事略]  
　　日本大坂某日報云當俄國海軍總兵馬卡洛夫與旗艦培托洛拔烏洛烏司苦同罹慘禍時有身受重傷幸免於死者則幾利路親王也攷幾利路生於西歴一千八百七十六年十一月三十號今年二十有九其父烏拉其米路爲今皇尼誇拉士之姪幾利路實其從弟平昔仕於海軍部其職與中國參將相同兼充馬卡洛夫參贊當其管帶太平洋艦隊之際曾鼓浪至亞東游歴日本一二次流連名勝佳話斯傳厥後回國省親頗得天倫之樂此次又隨馬卡洛夫守旅順以致突遭事變幾於禍及其身云 
[補述韓宮火災]  
　　日本大阪某日報登高麗漢京來電云西歴四月十四日之夜十下鐘時韓宮咸寍殿火起先是殿側朝房中火爐損壞召集都料匠爲之繕完火忽上炎霎時延燒中和殿及韓王寢宮折而至咸寍殿正在危急之際中和殿崇垣忽憑空倒下火遂四處蔓延韓王不問火勢如何祇携其世子及湻妃從後門遁入潄玉軒暫避潄玉軒者在王宮之外與美使署比鄰蓋收藏内府國書者也迨火熄僅存王城東北隅九成軒及官内府元帥府議政府等官舍數處宮中器物倉卒不及運出以致悉化劫灰當事急時各門嚴加扃錢日本守備兵憲兵巡捕水龍夫以及英國戍兵皆從平靖門入盡力救援日使林權助曁各國使臣咸赴潄玉軒慰問至翌日四下鐘許火卽衰韓王隨遣人赴日使署謝救護之厚意 
[班相負傷]  
　　德京柏林來電云西歴四月十三號西班牙國首相薄拉君因事詣拔路息路拿地方突遇無政府黨匪人連揮兩拳負傷而仆 
[續錄蜀中保商告示]  
　　一保全商利凡商貨俱有公平一定行市價值乃巧奸商因自已難以週轉竟違行市私自减價售賣害及同行隨之跌價亦有獨自囤貨居奇抑勒昻售者俱非公平之道嗣後各行市價務須公平一律不得任意低昻倘經本局查有不公不平之處於商有碍者立召衆商評議懲咎以保商利一酌助商力重慶常銷各貨已成行市其有市上所無之貨及新出之貨或有貨有店尚未成行者如欲販運或欲立行而商人無此力量嗣後准赴局呈明聽候騐貨考察資本倘其貨實佳宜於行銷或合股運販或訂立公司均可由局酌出官本官商合辦其立行者官爲訂立行規照上條訂正商規之法辦理一限定商權未設商務官局以前官商之氣不通商人有事自行定議今旣設立官局凡於商人有關利害之事無不管理嗣後遇事應通知官局局員商同定議不得由商私自議辦以免違碍如有未經官局議定者無論商人所議是否可行一槪作廢再如自出心裁創造物件向來所無者亦由局核騐明確方准專利倘其物件或重慶或别處已有人製造卽不得以創造論不能佳其專利一考騐商貨商人販貨工人製貨務宜精益求精如通行之貨人所同用只准改好加良不得减工省料以圖賤價行銷尤不得攙雜别樣惡物於貨内以假混眞以新充舊肆行欺騙以免商人吃虧嗣後貨色由局隨時查騐應改好者令其改好禁止攙雜如於貨内驗有别樣惡物立召通行看明重罰以儆一流通商幣重慶銀根極緊固因商情疲困滯銷及倒騙害人種種情由以致借貸通挪諸難應手亦實因市面銀錠太少不能週轉之故今壽用銀圓由省運來是爲商人添出銀幣也又擬再由省將鑄就銅圓運來是又爲商人添出錢幣也銀錢愈多則市面愈寛故銀圓銅圓必應暢行　能於商有益嗣後各行商人於銀圓銅圓一律通用亦不得專用銀錠不用銀圓銅圓倘有心違杭定行重辦一申明商政本局雖係官辦一切皆係商事並非衙門及别項官局可比商人到局隨時接見但商人繁多若紛紛來局亦屬應接不暇兹酌定嗣後每逢三六九日期各行商人來見者如通行之事行首前來一鋪之事管事前來帶同禀見當面剖陳官商同議應准者仍候查明方能照准應駁者亦查明照駁大公無私决不偏袒抑勒倘有以奸詐之事來局禀陳希圖朦混者立交地方官懲辦不貸其有要事萬難刻延者准隨時 
 
 

Page 3

 
 
禀陳現在甫經開局商情未能週知以上曉示各條仍俟妥定章程再行逐一舉辦如有未善之處及商人無有妥善辦法亦望從速見告以資採提 
[文旆蒞松]  
　　松江訪事人云江蘇提督學政唐春卿大宗師按試太倉已於本月初七日告竣旋卽秉節起程初九日午後駛抵五茸府尊田紹白太守參將張冠庭參戎各率所屬員弁馳赴西門外跨塘橋接官廳迎迓各縣與考生童因示期十一日取齊故未負笈擔簦而至適初十日爲孝貞顯皇后忌辰十一日又爲孝賢純皇后忌辰以致行香放告謁聖閱闈諸事宜尚須遲至十有二日 
[冀北魚書]  
　　京師訪事人云本屇會試同考官均於二月二十一日乘火車赴汴正副總裁則於二十四日出都是晨各部院司員之赴正陽門外迤西蘆漢鐵路馬火車站恭送行旌者多至七十餘入俟開車後始分投散去○京畿一帶於二月二十二日清晨陰雲密布細雨連纎向晚雨勢益大終宵簷溜繩繩至二十三日午後始開霽得此及時春雨二麥可望有秋矣○某甲家居永定門外某村生有一子妻故續娶某氏女爲室二月中旬某日鄰村演戲邨中人邀甲妻往留甲父子在家守户次日妻歸皆已被戳死屋中財物席捲一空急報知南城外坊署相驗之下頭緒茫然甲有至友某乙是夜寄宿甲家次日鄰人曾見其出然雖疑之而未敢指實也數日後忽遇乙於右安門外關廂立街頭刷洗洋槍識爲甲物乃捕乙送案一鞫立服不日當由城憲送交刑部科定罪名矣又右安門内南下窪有某姓婦被戕報官會騐迄未訪獲兇手 
[武漢摭言]  
　　漢口訪事人云某票號執事人曹某素有劉盤龍癖糾集某局總辦某某錢莊執事等人昕宵賭博輸贏之巨累萬盈千刻已釀成訟案第不知官吏將何以讞之○羅大令忠祥奉武昌府梁集庵太守委赴蒲蘄等縣清查積案及刑獄情形日前已公畢言旋趨詣府轅禀覆矣○日前王先舟游戎督率綫勇在黄陂縣境緝獲私鑄要犯二名解交縣主董大令訊辦○正街太極圖筆店夥熊某黄陂人也某日在大水巷觀劇不識何事被人戳傷殞命事後屍親赴投夏口廳署報知廳尊馮少竹司馬委員相驗屬實懸賞緝兇○某甲之子某乙被人誣控行竊夏口廳馮少竹司馬緝拿未獲乃將其父拘案甲憤甚自刎而死司馬禀請鄰封相騐屬實未識將何以了之○漢陽南岸嘴某鹽倉有提鹽舞弊情事由船户赴掛號所據實禀陳一經查實難免罰鍰矣○江南候補人員在鄂倡設學堂以便子弟人此肄業浙江宦游諸君以此舉甚爲有益遂仿其規制亦擬鳩資設立以惠後進而植人材 
[紅橋燕語]  
　　楊州訪事人云二月某日稽查江北一帶私運兼漕標各營營務處薛觀察接奉江蘇巡撫恩藝棠中丞所發五百里排札内開俄日開戰中國應守局外中立之例所有各處米糧均不准售與兩戰國鎭江雖已禁運出口而裏河下河曁鹽城等處皆爲産米之區向有民船販運應卽嚴切查禁等因遵卽通行曉諭並分别移咨各釐捐局卡一體稽查○廣西兵災待振孔亟兩淮運商遵奉憲諭籌助萬金通泰兩屬塲商亦慨助銀三千五百兩由領袖仁豐益具禀淮南總局請循案札飭錢莊墊解以應急需俟各商售鹽時由局按引扣錢四文歸還所墊自本年三月朔日扣起至本息扣足而止 
[鶴市春聲]  
　　蘇州訪事人云前者行劫胥門外顧姓家之盜犯小滑頭卽陳光裕及張鴻膏孫洪福三名經吳縣主李紫璈大令迭次研訊供認不諱上月某日飭解府署過堂三犯忽極口呼冤府尊許子原太守因卽發回訊鞫○獻歲以來閶門外汛弁王某專以聚賭抽頭爲事無明無夜盧雉聲喧二月中旬某夜又糾集劉盤龍一流人在局中博　事爲守備丁守戎訪悉帶同差勇馳往拘獲賭徒數名禀請城守營參將曾參戎訊供核辦○虎邱壘樓頭有著名賭棍曹老虎曹阿歪曹金虎林根壽小人王等串同華小寳曹福義開場聚賭楓橋汛弁曾把戎知之遂於二月中旬某夜帶同營兵六名馳往拘捕各賭徒振臂一呼將把戎圍住兇毆把戎自知卵石不敵鳬水而逃營兵均被毆傷翌日逃回四名尚少二名迄無下落現已禀由城守營曾參戎函請長洲縣蘇大令飭差提究矣 
[要犯已獲]  
　　本邑北橋鄕民賽燈毁局已紀報端兹悉當肇事時巡防局員羅秋阜二尹之寡姊被鄕人刦去衣箱四口金首飾十餘兩洋銀二千餘元事後二尹禀知縣主汪瑶庭大令大令正在飭緝卽由捕役拘獲爲首之孫洪山一名昨日己帶回縣署禀知大令收所候懲矣 
[少尹驗屍]  
　　本月初八日之晚八點鐘時虹口迤北虹鎭著名惡棍大刀關勝糾同趙毛火陳錫林計長生計福生陳劉貴等十餘人擁至徐景南所開豆腐店向其夥辛囝囝强索洋銀不遂所欲肆意兇毆並由趙袖挈利刃向辛右腿猛刺二下鮮血迸流痛極倒地見已肇禍一哄散歸事後徐將辛舁送同仁醫院求治延至前晚斃命四十七圖地保唐坤全立卽帶同屍父茂茂投報上海縣署旋查得各兇手均已逃匿遂將錫林之叔芝三及計父某拘送至縣昨日午後縣主汪瑶庭大令委主簿孫立幹少尹督帶刑仵書役蒞屍塲唐保遣其夥陳步雲跪禀情由少尹傳問屍父及徐供詞大略相同隨飭仵作如法細驗報稱死者年約二十左右右腿有刀傷二處其一深約二寸血管已斷確係因傷致命少尹離座親視一周飭吏塡明屍格飭父具結棺殮然後呼殿而回 
[法界停訊]  
　　昨旧係法界公廨會訊捕房各案之期適讞員陳楚生大令别有要公因於清晨飭家丁咨照捕頭暫停訊判大約一切案牘須俟下期逐一清釐矣 
[上海總巡局紀事]  
　　南市王家馬頭等處時有無業流民沿街設攤誘賭迭經保甲巡防各員訪拿究辦而東逃西竄迄今未絶根株昨日城廂内外保甲總巡朱森庭明府因公出外目見衆無賴正在圑聚賭錢飭勇兠拿被逃未獲因飭十六鋪地甲查明各賭徒姓名禀候提究○上月之杪捕役夥小紹興卽俞來發在小東門外鐵錨弄蕩婦春來家聚賭抽頭被十六鋪巡防北局委員陳仲賢二尹訪聞拿獲甲乙内丁四賭徒訊取口供罰鍰以儆惟俞尚漏網未獲旋經人公禀城廂内外保甲總巡局總巡朱森庭明府大怒飭提春來到案交人保出限三日内將俞指交昨已逾期明府因飭傳諭保人某戊限交訊究 
[申報館協振所經收山東四川振捐二月初一日起至二月三十日止第二次清單]  
　　二月初一日鎭江裕興康來補過子洋一百元無名氏銅洋一元○初五日隆中老叟洋一百元○初六日王懷孫爲子肇曾患病求神立愿轉危爲安洋廿元無名氏銅洋四元紹興謝克繼洋十元又洋十元泰記洋三元藥水小洋廿角隱名氏銅洋一元葛脉芝女史求平安洋四元○初七日公興里衆姓洋三元小洋八角崇儉齋求四季平安洋一元○初九日裕泰元銅洋六元吳馥堂洋廿元徐寳珊求病安善五元胡銘心洋十元○初十日永義昶局來太倉李顧氏病愈還愿龍洋十元○十五日揚州韓九八元四十兩○十七日求益軒主人如臯老福興局來銅洋廿元銅小洋一百另九角○十九日全泰盛銅洋三元銅小洋十角○二十日周昌記銅洋二元三角○廿一日不留名銅洋十五元小洋四十九角○廿二日孫戴之交來劉燕嘉燕翼燕棣燕寳求父病痊洋一百元○廿四日三官關煞開通洋一元○廿六日臨平順成局來范雨孫保小兒　貴病速愈洋十元葉榮　小洋五角○廿九日寅記洋廿元以上總共收洋四百三十元零三角票元四十兩正銅洋六十九元一角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　全樹彬以其母被族姪怡元毆罵等情控諸虹鎭巡局局員某君飭怡元向叔祖母叩頭哹罪怡元之母舅張小廷出而霸阻因復投局控告由局送縣前晚縣主汪瑶庭大令升堂研訊樹彬供稱怡元向小的之母索借洋銀不遂所求遽被毆罵怡元供稱小的不敢凌侮尊長曾奉局員大老爺斷令叩頭服罪翌日卽遵斷往叔父怪小的來遲故復至局妄控張供稱怡元向叔祖母服罪時小的與之同往豈有霸阻之理大令飭怡元當堂向樹彬叩頭具呈改過切結以了此案○前者戎小合子串同萬祺祺行竊毛有弄某鞋店主朱復生家中衣箱一口及被控發供出原贓窩留劉長福處大令提劉復訊萬供稱是日小的與戎相遇囑至朱家開門放伊入内行竊劉供稱去年戎誣稱有贜物寄存小的處荷蒙訊明今特錄批呈電戎盡翻前供不認行竊大令大怒叱令重責四百板還押所中萬交人保出劉省釋○塘灣民人計輝庭扶其父計明祥至縣控李德和欠賴租米向索被毆等情大令騐得受傷屬實飭差將李提案訊究輝庭供稱小的有田七畝五分於光緒二十一年租與李耕種至今祇收過一年租息向索游移前日父親往索李反喝令工人毆傷額角請卽嚴懲明祥所供與之相同李供稱小的在鄕間教讀前租計田承種但小的亦有田六畝租與明祥長子阿大租息互相劃抵前日計明祥忽來索租因之互相爭論旋經旁人將伊父子推跌受傷實非小的所毆叩求明鑒大令判令掌頰十下將兩造一併交人保出飭繳田單以憑核斷 
[浦東保甲總巡局瑣案]  
　　前日美利輪船執事人某甲拘送竊取米石之劉明章至局總巡謝岳松明府研訊之下姑念初犯從寛薄責交人保去○陸錫成投三林塘巡防局控其子麗生違忤等情局員蕭馥亭二尹函送保甲總巡局總巡謝明府帶案研訊判責四百板移送改過所收押半年 
[上海保甲巡防局紀事]  
　　日前南市二十三七鋪巡防局員李伯屏二尹督率丁役巡至馬家廠見養心園小茶肆内有人圑坐賭博當場拘獲楊阿和吳洪祥二賭徒帶回管押昨日提案研訊楊吳同稱小的等願罰洋銀六元叩求恩典二尹准卽具呈甘結然後交人保去○小販高彩郎前被流氓錢金軋至德泰烟館恣情索詐經二十三七鋪巡防局員李二尹查悉飭傳十二圖地保顧桂榮到局勒限交錢訊辦迄今已逾多日仍未交到昨日二尹派二十三七鋪地甲傳顧到案以憑比究 
[英美等國租界公堂會訊案]  
　　英商葛茘控華人姜蘭亭虧欠股票銀兩等情昨日又屇覆訊之期午前鐘鳴十下讞員黄耀宿司馬會同英副領事德爲門君升坐公堂先由司馬問今日原被各律師有何言詞申說莊菱晨王月亭所延佑尼干律師之夥烏律師起而言曰原告控追所欠股票銀兩總須有的實試問所指姜與莊王合創公司可有筆據否今控追之欵多至二十餘萬如此重大之事並無片紙隻字爲憑并公司牌號而無之有此理乎况姜前次供詞稱莊入股時在光緒二十七年正月莊則稱在二十八年正月厥後姜又言二十八年六月王樂亭不願與股因之接下是莊入股日期前後所供已不相符餘可以此類推統觀此案各情均係姜幻出空中樓閣又姜前供莊接手時卽墊銀一萬兩後分二次還過六千五百兩尚少三千五百兩未還莊則稱二十八年正月初向姜買怡和股票二百股至六月止虧貧三千五百兩當時如數付去迨後姜借去銀六千五百兩於十月十二月兩次還清此項銀兩明係借欵姜乃欲作股本旣作股本何得又須歸還恐天下從無此種辦法也隨將英國著名律師林脫所定開設公司章程呈請察核謂此等不合例之公司例應禁止英美等國如有控案皆不准理中國道光十五年有人販麥亦以價目作輸贏經某御史奏參查辦是以此等帳目只能自行清理斷不能控諸公堂此案原告已自認情同賭博如何辦理向無成案可徵請卽秉公定奪原告所延費烈律師聲稱此案請堂上照尋常案牘辦理英人葛茘於上年七月控告之後早蒙堂上批准向姜訊追業經會訊三次並未提及情同賭博及不合例等語今被告律師至訊過三堂之後始行提及時已晚矣隨將前二次被告律師所言逐條辯駁並謂瓊律師所稱王竹銘卽現今豐泰洋行買辦之子一語乃一時筆悞目下應請堂上問莊王等人究曾與姜合股爲此生意否俟彼等供明再將帳目查對訊至此時已過午司馬商之德君訂於十三日即禮拜四訊核○同發昌號主鄒炳南鄒輔臣積欠鈞康等錢莊及瑞德二國商人貨價共計銀二萬二千餘兩控經訊供管押飭查家産果有若于前日午後司馬會同瑞德兩國總領事署繙譯官哈麥兩君升堂復訊炳南供美租界等處實無地基號中存貨有帳簿可查輔臣供此外並無合開之店司馬反復研詰矢口不移遂商之哈麥兩君著將二鄒還押各邀公正人會同錢業曁廣肇公所董事秉公查核禀候核斷 
[英美等國租界公堂瑣案]  
　　無錫人周根寶向在三馬路同慶公客棧服役前日見某客枕畔有寳銀六錠起意行竊乘間逃回原籍棧中執事人魯捷臣查悉情由函請其父連寳銀送交包探趙銀河解案請究魯投案聲稱小的與周有葭莩親求念年幼無知施恩免辦襄讞委員王松丞刺史商之英總領事署繙譯官寶述德君判將周責手心四百下押候交魯具保回籍如再犯竊當與保人並懲寳銀給某客具領○葉順新失去東洋車一輛報由包探徐阿華查知售與陸阿二因卽獲案請究陸供此車實由阿六送來因彼曾欠小的洋銀兩元有奇以此作抵叩求恩宥刺史判押捕房六禮拜○籮間頭目瞿子賢向楊樹浦左近周正記石灰行兠攬挑貨被彼處籮間頭目周掌寶之子阿生扭入捕房昨日解案請究刺史以瞿不應將上海縣告示懸捕租界中某茶館申斥一番交人保釋○小工顧掌福向夑昌自來火行工人俞順法告貸不遂突出利刃戳傷其背深入四寸數分報由包探錢盈堂獲案請訊刺史判責五百板管押六月期滿之後再責五百板收禁西獄十年○偷兒王阿三掩入陳吳春家行竊衣服四十餘件報由包探徐榮山拘獲押往吊贓尚少二十餘件昨日解請訊辦刺史判責四百板收禁西獄一年○某茶肆茶博士夏海江竊取其主陸香寶所積洋銀八十元逃至蘇州恣意花銷僅餘二十元乃又自不小心被賊竊去不得已仍回滬上經陸偵獲交包探倪順泉解案請懲刺史判責三百板發押捕房五月○歹人趙連生褫取死孩衣服携至租界中某押鋪質錢經包探沈阿炳獲案請辦刺史判責三百板枷號一月期滿運後收禁西獄半年○成衣匠胡長生私將平有光倩製之衣質銀使用報由包探張寳成獲案請懲刺史判責二百板發押捕房六禮拜○龔和尚行竊耶松船廠内銅皮十四張報由包探倪順泉獲案請辦刺史判責二百板枷號二禮拜其所指收贓之華阿寶訊無其事交人保釋 
[法租界捕房紀事]  
　　北鄕某氏婦因事來滬行至四明公所左近被流氓攫去銀臂釧一雙經包探查獲吊出原贜尚少一枚昨日解由讞員陳楚生大令詰知尚有一枚質諸英界石路恒泰押店洎飭探查吊已被店中人易以銅質因將執事人周阿三拘入捕房押候究辦○昨日午前有年約四五之甲乙二男孩彳亍黄浦江頭沿途啜泣經巡街捕帶回捕房捕頭詰知二孩家住菜市街因卽派令包探傳到其父各罰洋銀一元將孩給領 
 
 

Page 10

 
 
[美租界捕房紀事]  
　　前晚六點鐘時武昌路某姓家遺火積薪陡成炎上之勢幸卽取水施救得免成災事爲捕頭所聞令某包探前往查察○前日提籃橋畔西獄内所禁罪犯李阿九徐榮甫二名因病而殞捕頭令地保查知滬上並無屍屬因卽備棺收殮○前晚有賊掩入外虹 
口黄浦路第三十三號門牌某棧適四百五十二號巡捕巡街至此因卽乘機逸去事後投報捕房捕頭令包探朱桂生前往查明曾否失物○前晚西人某甲醉容可掬在司各脫路恣情胡閙被二百四十四號巡捕拘入捕房捕頭令押至酒醒時釋出 
 
 
 

Page 11

 
 
   
 
 

Page 12

 
 
   
 
