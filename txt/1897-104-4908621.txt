# 1934 - 104 - 4908621

 

Page 1

 
 
[新著中東戰紀本末續編每部七角○内有總署中堂督撫欽差統領籌商和戰密電七萬字　] [  圖書集成]  
　　廣學會著中東戰紀本末八卷本忠愛之忱獻治安之策除售罄重印價仍一圓五角外林蔡二君重輯續編四卷取價七角丙如東征電報京外諸公密摺俄日各國條約西報叢說等類皆萬金不换之秘本百思不到之眞詮同在申報館曁申昌書畫室格致書室北京路美華書館四馬路大吉樓廟園五鳳樓出售　中於中國重大新政東洋搆　實蹟歐洲交涉近情　列無遺今禮部議准鄉會試策問歲科試經古皆兼時務題目此二編與泰西新史攬要時事新論文學興國策同爲考据所必需凡連戰紀　續福文學策同購者每套二圓專購文學興國策二角時事新論六角 
[校正經餘必讀] [  圖書集成局代啓]  
　　經餘必讀一書爲雲間雷曉峯先生所輯搜先秦之祕籍採諸子之遺編抉擇甚精繁简得當　百子金丹任氏述記同爲不可不讀之書近今風尚鄉會制　均取陵離斑駁之文若非采摭古書　裁而運化之則文氣不見濃厚而　句亦不古雅能將是編時時檢閱　取菁英下筆時自然　鈞彪炳語語　人然則是書固海内有志之士所宜家置一編者也原板久已模糊木局爰用新字排印成書墨色精良紙張潔白校對滿審撫　魚亥　之訛每部實價洋六角欲購者　至上海四馬路古香國畫莊選取可也此　　 
[鑄錢說]  
　　今之制錢曷爲而竟稀少也曰爲銅貴而私燬者多也私燬曷爲而多曰一則燬以改鑄器物一則燬以改鑄私錢利之所在人爭趨之故奸民不憚干犯王章羣聚而作此罔利營私之事也然則私燬之利究若何曰聞之市中人矣目下銅價每斤貴至錢一百六七十文以每千重七八斤之制錢鎔燬爲銅可售錢一千數百文若以改鑄私錢則一文可鑄成四五文或六七文出售與人每千可得洋銀四角之譜天下獲利之事無有過於此者彼奸民薰心重利豈尚顧及性命身家乎官吏知其然也亟思所以挽救之於是粤省則設機器以鑄錢江浙省會及金陵上海等處更次第開爐鼓鑄以免錢市竭蹶之虞裕國利民誠可謂苦心孤詣矣顧銅之價値旣貴則採以鼓鑄未免虧折良多當兹帑藏支絀之秋其事恐難持久且一經行用奸民私燬隨之雖有鄧氏銅山安在其能取之無窮用之不竭乎邇聞某侍御封章入奏請飭下民間禁用銅器俾得銅價漸平在胸無典籍者謂銅器爲民間日用所不可缺此令一下民間必詫以爲奇殊不知自古已有行之者攷之舊唐書食貨志開元中劉秩上議曰夫鑄錢用不瞻者在乎銅貴銅貴則採用者衆夫銅以爲兵則不如鐵以爲器則不如漆禁之無書陛下何不禁於人禁於人則銅無所用銅益賤則錢之用給矣又文宗本紀文宗御紫宸殿謂宰臣曰物輕錢重如何楊嗣復對以當禁銅器又元宗本紀開元十七年八月辛已禁私賣銅鉛鍚及以銅爲器代宗本紀大歴七年十二月壬子禁鑄銅器德宗本紀貞元九年正月甲辰禁賣劍及銅器天下有銅山任人採取其銅官買除鑄鏡外不得鑄造憲宗本紀元和元年二月甲辰禁用銅器是銅器之禁在唐時已彰明較著侍御讀書有得始敢陳諸丹陛藉以補救時艱夫豈率爾操觚等於世之自我作古者哉矧銅禁亦不祗唐代爲然嘗讀南史宋孝武帝孝逹三年禁人車及酒肆器用銅晉高祖天福三年禁民作銅器宋高宗紹興二十八年命取公私銅器悉付鑄錢司民間不輸者罪之誠以銅價之貴由於用銅器者之多今苟將銅器禁除彼銅卽不適於用有不逐漸眨價而鑄錢不致虧折者耶雖然僕則以爲與其懸厲禁以平銅價何若將錢制變更之爲愈也自五十餘年前香港改隷英國後英人於鼓鑄銀錢之外復　銅以爲錢其質小而精每文僅重三分而肉好光瑩無一毫觕　之處小則私燬者必致耗　　奸民無所覬　於其間精則非機器不爲功而私鑄不禁而自絶今中國順治康熙雍正朝錢制每文重至一錢二分　是而亦重一錢雖其中不無攙雜砂鉛而取而鎔之依然有利况鑄以爐火銅工皆可爲之因之私鑄之風日熾一　　若倣行香港成法鑄爲精而且小之　庶各省奸民永絶私燬私鑄之弊而需銅旣少卽不必如某侍御之請禁銅器而銅自不患其不敷乎或曰市井謠傳僉謂東西各國商人裝運制錢出國將其中所雜金銀提出依然鎔鍊爲銅以致　日少而價日昻錢市幾每下愈况其說果信而有徵乎執筆人則止容以對曰惡有是哉夫東洋固產銅之國頻年之　銅入中國者舳　幾銜尾於途泰西亦不乏精銅何致私購中國之錢運之而往况各國無有以銅錢貿易者如曰改鑄器物則錢中旣有砂鉛攙雜鎔之必斤兩减縮且質亦不甚精良如曰提出金銀則稍知化學源流者胥謂必無此事卽各關司榷者亦豈皆耳無聞而目無見何致任若輩盡情捆載漫無所知爲此說者大抵卽私燬私鑄之奸民欲掩蓋已之罪名故巧爲說辭以冀諉之於各國也無稽讕語貽笑方家奈何大吏竟形諸奏牘之中而文人亦深信不疑采入箸作耶因見本報登爐火純　一則歴紀江海關道劉康侯觀察就江南製造局鼓鑄制錢事而縱言及之草野小民妄談 
時政知我罪我聽之而已　 
[電告大帥過邘]  
　　昨日午後三下鐘越十六分時本館接得派赴掦州采訪友人於本日十一點越二十分時所發專電云今晨欽命閱兵大臣江蘇巡撫趙展帥秉節過揚想緑揚城郭之間白叟黃童當有爭覩元戎旌節者矣 
[闈廠被毁補述]  
　　廣東訪事人云闈姓毁廠事已一再登報兹悉當時各子廠紏率多人向各憲衙門遞禀善後局出有批示以致人心皇皇沿途黏貼訴詞大爲不服前報未將善後局示錄登爰補紀於後爲曉諭事照得闈商蔡紹德等因未能如期繳銀奉督憲札革退將所繳銀五十八萬充公在案現各子廠動輙邀集多人呈遞禀帖要知前項充公銀兩係闈商蔡紹德等先後繳局從無子廠繳銀之欵今蔡紹德等革退子廠忽稱蔡商等繳欵内有子廠銀兩卽有其事先未據子廠禀是明案應向蔡紹德等自行淸厘乃擅聚多人徑行具禀意圖挾制實屬不成事體查定例刁民聚衆四五十首從罪應斬絞主使挾制罪應充軍例載甚明豈容輕試經此次牌示後倘仍前紏衆定卽照例懲辦務各懔遵特示 
[洋員到閩]  
　　福州訪事人函云船政洋教習嘉　等五員前月二十一日到閩裕軍憲委令魏季梓觀察前往迎迓廷入洋樓居住各持名刺至船政署禀到旋卽拜會提調及各廠官紳連日閱視各廠機器略謂廠内機器垂二十餘年難免朽壞現泰西有新式機器須當添置以資製造嗣入繪事院見諸生所繪圖式十分工妙嘖嘖賛善謂卽西國名手亦當遜此一籌也軍憲於二十五日在署中治西式酒肴敦請各洋員爲洗塵之舉賓主極爲歡洽又聞軍憲於前日札委沈丹曾觀察爲副提調以資辦理觀察業已接事謝委矣　 
[兼辦新關]  
　　廣州中西報云兩粤添設互市口岸擬於粤西之梧州我粤三水縣屬之西南兩處新設港口以便通商其所立洋關徵收稅欵督憲初擬札委糧道憲廷觀察兼辦電咨部議關憲文榷使以新關若歸觀察辦理則舊 
 
 

Page 2

 
 
關稅項或絀各商協餉不無棘手亦電咨部議兹接到部電來省議准新關稅項仍歸海關兼辦其兩關公事則歸糧道辦理將來和衷共濟事權有屬稅項當有起色矣 
[冰霜節操]  
　　姑蘇采訪友人云陸鳳石大司成之公子文定花橋巷徐紳之女結褵未賦遽赴玉樓女矢志過門永守柏舟之節父毋不忍奪其志倩冰上人傳言大司成悲喜交加遂允其請涓吉本月初八日舉行嘉禮届期排列全副執事前導有黃牌一對上書恭迎貞女四字由河沿街府第迤邐至花橋巷徐宅迎之而歸伴娘手抱紅瓶行交拜禮然後祭祖拜靈過三　乃易吉衣爲縞衣苦守靈幃嚶嚶啜泣噫海枯石爛難超離恨之天蘖苦冰寒誰築埋憂之塚其遇可憫其志誠可嘉已 
[憲批嚴厲]  
　　湖北采訪友人云黃梅縣李大令因錢糧舞弊經邑人士聨名禀控督轅張香濤制軍批示云查現在錢糧日昻該署黃梅縣李令征收錢糧何以每兩竟作錢一千五百六十文復因何區分花户令一兩以上者完銀未及一兩者完錢似此抑勒苛索專困貧民小户民何以堪如果控詞不虚實　荒謬至控户書鄧道生因該縣家丁趙滋香出賄銀五百兩充當經承以及該縣驛馬缺額等情均應一併確切查辦仰布政司會同按察司迅速遴委公正大員前往會同黃州府按照所禀各節確切查明據實禀覆核辦本都堂已另行委員密查該印委毋得稍涉瞻徇并干咎戾切切 
[邗江試事]  
　　揚州采訪友人云提督江蘇學政龍大宗師科試通州旣　卽按試揚州先期行知揚州府沈碧香太守分飭所屬各州縣與考生童於三月初四日取齊是日文旌行抵泰州緣郡城無試院例須程才於天目山下胡豆洲邊旣入貢院卽發塲期牌計開三月初五日行香放告初六日闔屬文生詩古初七日闍　文童詩古初八日府江廿儀寳文生正塲初九日文生補歲試覆生詩古初十日高興東泰文生正塲十一日覆童詩古十二日高寳童正塲十三日覆生十四日興柬童正塲十五日提覆高寳童十六日江甘儀童正塲十七日提覆興東童十八日泰州文童正塲十九日提覆江甘儀童二十日優生頭塲二十一日提覆泰州童二十二日優生二塲二十三日貢監錄科二十四日頭塲選拔二十五日覆文童二十六日二塲選拔二十七日總覆發案二十八日獎賞二十九日起馬闔屬生員詩古題鄭林亭馬上默誦諸經注疏賦以偶有遺忘發書熟讀爲韵餘未詳童生詩古題善言暖於布帛賦以題爲韵風筝賦官韵未詳仿史忠正公墓不拘體韻 
[白下官塲紀事]  
　　金陵采訪友人云總辦鐵路公司太常寺少卿盛杏蓀奉常宣懷因公至白下謁見劉峴帥面商公務良久始興辭而出假寓行轅○江南鹽巡道胡芸臺觀察家楨因事解任後留辦礦政兹由劉峴帥飭回本任署鹽巡道唐觀察際昌遂辦理交卸事宜某日午前將關防文卷交胡觀察接受胡觀察排設香案循例望闕謝恩闔署吏胥以次登堂叩賀迨午後排齊執事詣督轅禀知任事唐觀察亦詣署禀知交卸○本月初十日致祭先農壇督憲劉峴帥適値請假期内先行牌示轅門委藩司恭代届期五鼓時江寗布政使司布政使松方伯命駕詣壇維時江寗府柯太守上元縣張大令江寗縣胡大令俱已排班伺候方伯降輿而入小憇片刻卽趨詣壇前行禮迨事畢回衙已鐘鳴十下矣○江寗府署接奉江蘇提督學政龍大宗師飭催開考公文轉札各屬縣定期本月十三日縣試上元江寗兩縣主遵卽頒發示諭仰闔縣應試童生一體遵照限前三日一律赴署報名買卷具結蓋用學官印信並需認惈畫押詣縣呈繳給回卷票收執　　發更鼓牌示試院前計四更一點頭砲四更三點二砲五更一點三砲至十二日之晚五點鐘時上元縣張大令逕赴上江考棚江寗縣胡大令　赴下江考棚至四更時候號砲三聲鼓樂大作應試諸童魚貫而入大令公服升座點名給卷事畢天色已微曙矣計上元共到文童三百七十名江寗三百名 
[柳浪鶯聲]  
　　杭州訪事友人云蜀僧某索精梵行有骨董癖雲遊各省所購古玩及名人字畫等甚夥非遇識者不肯輕以相示今春至杭初挰鍚於望江門外之海漸寺旣而墓西湖山水之勝移居昭慶寺本月初九日有某檀越在寺啓建水陸道塲晚間法事由僧主壇及道塲散時已將四鼓僧乃歸房門　如故振管啓扉而入但見地下遺一戒　本係箱籠中物不解何以墮地及去鎖檢視箱中則所藏漢玉數件及宣德爐一事戴文節公山水扇面曁張子祥花卉條幅各一幀均已化爲烏有箱中尚有時辰表一枚英蚨十餘翼均未遺失僧始而驚疑繼以婉惜當卽咨照方丈命人四處搜尋均無著落惟觀其情狀賊非由外而入所失雖不及百金皆係古物而獨置洋表英蚨於不顧豈此賊與僧同有嗜古之癖耶○杭地新設求是書院前由首府林迪臣太守出示招考由監院造册呈送府署兹奉太守示諭凡報名諸生定於三月十二日黎明備帶筆硯赴轅聽候扃試策論俟錄取後再行會同教習考試西學○浙江撫憲廖中丞牌示本標右營千總陳鏞病故遺缺查有該營把總士裕勤堪以委署所遺把總弁缺查有左營儘先把總　耀霖堪以委署仰卽遵照毋違特示○武林擬開杭報館去年由某某兩君招股購辦機器鉛字等物現因集股未足恐蹈電燈公司故轍衆皆觀望不願興辦刻下改由日本商人加籐君開辦該商集股將盈不日卽可出報其館則賃定三元坊某姓之屋業已徧貼仿單招攬生意矣○蘭谿縣缺由前藩憲詳請以正任瑞安縣蘇大令錦霞調補現已奉到部覆准其補授○省城武總巡差事現由撫標中軍趙叅戎委候補守備張守戎玉華接辦○嘉興府宗子材太守本月初四日因公晉省禀見撫藩各憲面商要務卽於初六日乘舟回轅○今春雨澤過多　子收成已形荒歉現在油價每擔已增至十三千有零較之往常不啻加倍高潔白米每石需洋四元三角其餘各物無不昻貴食力者流無不躊躇四顧也○慶春門外地甚僻靜白楊衰草荒塚極多上年有匪徒盜棺之事居民時加嚴防往往夜不安席現奉撫憲委防軍統領調取向駐建海營勇一哨壽昌營勇三隧回杭駐紥是處以資防範○上月某日美國領事來杭擬立永安保人險公司及代辦製造各樣機器暫行假寓於忠淸　應姓屋内兹因房屋不敷所用遵於本月初遷至佑聖觀巷同善堂對門某姓廣厦中卽日開辦通衢要道已徧黏招帖矣 
[遼陽燕語]  
　　營口采訪友人云調補營口同知海防撫民同知耆松年司馬齡於本月初二日抵營擇吉初八日接篆至期排齊儀仗鳴鑼淸道自公館乘輿至署照例祭門入内小憇旋更易朝服望闕謝恩拜印升堂悉如定例前任范司馬捧檄署鳳凰廳篆務至初二日尹憲忽牌示鳳凰廳同知缺飭徐本愚卽赴本任司馬應卽回省聽鼓十一日已起程矣○今春北貨積儲較少無物不昻開河後首先駛到之重慶等三輪船載貨寥寥無幾自是輪船之進口者共有十餘艘商人皆觀望不前以致大半空放南下向年潮帮購取春餅踴躍異常今則僅柤兩輪船每船僅定關石一萬石建帮亦大略相同聞東洋飭市尚有微利可沾故裝往發售者已有數輪船油價每擔値銀六兩七錢五分視往年加至一倍實爲從來所未見南貨到數無多銷路仍滯上河逐漸冰泮每日小船裝到豆一二千石 
[甌江打魚歌]  
　　温州采訪友人云温州鎭總兵劉吉園鎭軍因公赴省旋於本月初十日附招商局普濟輪船返於麾下將弁齊赴北門外輪船馬頭迎迓永嘉縣葉詠霓大令亦命駕出迎○郡城虞師里向有四明公所由甬人士集資公建迄今春秋已六十閱矣正殿崇奉關帝聖像旁爲寍商談讌之所邇者風霜剝蝕棟宇傾頽經董事某君倡捐修葺擬將正殿後餘基添造房屋估計非萬金不可幸各柱長輸將踴躍現已捐集五千金筮吉二月初十日興工○春間商務以茶葉爲大宗上年裕成茶棧倡開後各茶商次第設棧多至五六家揀焙裝箱需人不少貧民裨益歡悦逾恒旣而緑茶出數無多紅茶又貶價以售各茶商虧拆資本累萬盈千以致本届茶務將興咸畏首畏尾尚幸天時和煦自三月初一日暢晴之後茶芽勃發色香味俱佳特不知山價低昻何若耳 
 
 

Page 3

 
 
[山踏青曲]  
　　寗波采訪友人云折江巡撫廖中丞奉旨简閲浙江行伍日前牌諭抵寗波内開本月下旬某日出轅先閱紹　折寗郡日來武營各員弁咸督率兵士在教塲操演諸技鄞縣已飭工房書吏將校士館黝堊一新矣○本月十二日天氣炎熱幾如夏五光陰靜坐斗室中汗猶涔涔下不止越日晨起天氣陰　風雨驟至雜以雪珠屋瓦　琤如戛玉約歴兩點鐘許雨止而　　未息天氣頓覺峭寒天時不正如 
此不特民人易於受病且恐　秧亦大有所妨也 
[吳宮花草]  
　　蘇州訪事人函云盤門青陽地紗廠規模闊大氣象巍峨築登削馮工作未竣而烟囱則高雲　已將落成本月十一日有寗波匠某甲猱升而上冀收一簣之功不料偶一失足卽墮入烟内衆工匠竭力救出則已腦漿迸裂旋卽殞命紗廠董及工頭施以棺木衣衾在左近成殮噫亦慘矣○江北某甲泛舟一葉挈妻至蘇停泊盤溪作小本經紀甲妻係不由父母之命媒妁之言而得者其中底藴爲同鄉乙丙所知前日相遇於途向之盤詰甲掩飾無詞酬以靑蚨二千始允緘口嗣甲爲人所唆以乙丙二人拆梢控之有司衙門飭不准理甲固愚蠢一時情虚恐被坐以誣控之罪私於初八日呑服阿芙蓉膏一盞畢命妻恐别生枝節鳴保報知蘇府憲桐太尊卽札飭吳縣賴大令帶同刑仵人等出城相騐仵作禀報係服毒自盡大令乃囑甲妻買棺成殮 
[飭備縴夫]  
　　江蘇巡撫部院趙展如中丞按臨各屬简閱徒兵聞節鋮將次至申故上海縣黃愛棠大令已於前日飭差在金利源碼頭預備供張兹復命傳碼頭胡春派乞兒數十名在中途伺候俟憲節遙臨以備内河拉縴胡奉令之下已遵卽照辦矣　　 
[火未成災]  
　　前晚十二點鐘之後本邑英租界泰西牢獄前福仁里第一百十二號許姓所開之釘書作將火油燈放於桌上風吹燈燼墮入書中以致火勢上炎幾成一發難收之勢幸爲鄰人嘹見叩門而入取水灌之得以應手而滅事爲巡街華捕知悉將作夥某甲拘入捕房捕頭詢間之餘聲稱作主業已回鄉並不保險無心失愼尚乞原情捕頭因申斥一番釋之使返 
[續誌儲才館試事]  
　　儲材學堂諸生自本月初一日經總辦楊誠之觀察藩滬開考後試題曾備錄報端兹悉此次與試者約一百七十人已報名而未到者約三十人觀察課試極嚴禀明兩江督憲劉峴帥派英文教習黎吉士刻史日文教習陳念祖茂才分日監試以杜弊端昨日試畢觀察卽於當晚遄返江寗試卷評定甲乙呈諸督憲然後發案所有初七日以後試題續列於左初七日文題信也者實也初八日文題獨賴此篇之存子產惠民論初九日文題子思恐其久而差也故筆之於書初十日文題子思述所傳之意以立言十一日文題首明道之本原出於天十二曰題君主無好智孟子逸句入孝出悌論賦得楊柳樓臺得臺字十三曰題君王無好勇學道愛人論十四曰題勇智之過生平患禍所遵正當仁義爲本本立道生論十五日文題卽楊氏所謂一篇之體要是也十六日文題放之則彌六合卷之則退藏於密十七日文題人之所知不如人之所不知信矣孟子逸句觀察又以道路謠傳有螞蝗索賄之說因出示曰照得本道招考學生凡仕學中人保送無不收考原以杜徑行自投或有身家不淸之弊今閱十七日滬報有僕人向考生索費並無實在行賄受費等情除自行嚴究外難保無他人在外冐充招騙爲此示仰來試各生知悉爾等愼勿受人欺朦如遇此等人卽行扭交地方官衙門以便查究不貸爾等試後卽便回籍靜候本道回寍將試卷呈督憲鑒定取去後再行榜示其各遵照毋違切切特示 
[磚船撞覆]  
　　鄉民某中向販磚瓦爲生前日載貨至申消售行經虹口三夌碼頭南首時適飛廉氏大肆淫威馮夷君更助爲虐舵工急欲收帆業已不及突與日本某兵輪船相撞登時洞穿一孔水卽汩汩而入不轉瞬間全船沈没船中人高呼救命幸經日本兵輪船上人急放杉板得將諸人一併救起惟船貨已被波臣攫盡某因血本全虧懇求水巡捕船設法撈取未識能爲桑榆之補　　 
[英界瑣聞]  
　　蘇州府屬某邑人某甲在四馬路某湯團店傭工得錢以供衣食日前不知因何與同事　乙口角扭毆店中人均不直中甲恨之晚間私購洋烟呑服比毒發同事見其神色慘變立卽投報捕房捕頭令舁送仁濟醫館救治○松江郡城人陳瑞甫年逾弱冠游手好閒近日借住金德興棧中乘間竊取同棧客所携元色縐紗皮馬褂　又連竊烟館内烟槍二十餘枝昨爲包探黃四福所拘查吊各贓押候解公堂訊辦 
[上海縣著瑣案]  
　　前由英界公廨移送李茂堂李炳生爲呑没王軍門銀兩一案迭次讞詞均登於報前晚黃愛棠大令在二堂覆訊炳生供稱職員偕兒子澂生願遵原斷扶叔父靈柩回直隷原籍安葬茂堂供稱李薛氏係文童之母唐李氏係文童之妹當王大人在日延文童授外甥書史現願回去再不敢干預伊家之事矣王李氏供稱欲扶家長靈柩回籍大令飭二李各具遵斷刀結存案備查○前者裕源紡紗廠主人某甲送逞兇滋事之沈福全至縣黃大令訊鞫之餘定於前晚覆訊沈供稱小的年二十有三向在廠中工作後陳司事無端將小的斥出小的無資餬口是以忿而將陳毆傷現已知悔求賜恩寛大令叱令鞭背四十下掌頰一百下沈又供以後小的决不敢行兇矣大令飭冉笞臀一千板荷枷半年發犯事處示衆滿期後責釋○總巡局函送蟻媒凌阿七唐老三至縣黃大令請蔣刺史訊供收押前晚覆訊曹水桃訴稱小的年二十有七向業木工妻子故後去年經老三等作伐娶沈氏爲妻曾出身價洋銀七十圓未幾卽乘間逃逸小的向老三等追問一味游移不得已投諸總巡局由鍾大老爺送案凌供稱去年水桃所娶之妻實由小的們介紹後忽逃逸小的並不知情老三供稱沈氏逃逸小的實出不知刺史查得凌等南匯縣署有案著押候備文解歸南匯訊辦○張樹和控地保盛榮堂侵盜田畝朦混完糧黃大令請蔣刺史升堂提訊張訴稱小的年五十有六務農爲業祖遺田四畝數分係渭遶堂户名去年被盛地保盜完錢漕一半請卽訊追盛保供稱光緖二十六年張阿弟唐如奎户名之地賣與陳益祥去年陳倩小的完糧不料張已納糧兹忽控小的盜田叩求明察汪福春供稱在案下當册書各户應納之糧例由地保總單爲憑去年盛保所開總單以渭遶堂户名過唐如奎户名餘不知情陳供稱小的年六十歲光緖十六年所買田係唐如奎户名其價計錢十三千文去年倩盛保過户現在已經賣去恩斷可也刺史飭該册書將所過户名仍然更正各具切結而退 
[上海巡局紀事]  
　　蕩婦麻皮阿新在南市楊家渡開設福順烟館前晚偶至某酒樓沽飲鄰座有婦人名四寳者在鴻升碼頭亦以開設烟館爲業不知何故忽與口角阿新大肆咆哮旋卽奔出紏合流氓多人與四寳爲難正在紛擾間四寳　令人赴十六鋪中局喊控當由局員李蘭史二君飭令勇丁往拿流氓見事不佳各鳥獸散祇將阿新獲住送請究辦李二尹升座訊問阿新俯首求恩聲稱下次不敢再犯二尹謂本應將爾重辦姑念苦求著交保出外旋有兪竹卿投案稱願作保二尹准之○划船户張阿二攬載某號貨物運至某處交卸突有同業之徐寳生硬欲分裝阿二以所攬貨物各有主顧何得强分口角之餘揮拳互鬥旋阿二心不甘服投十六鋪中局控告李蘭史二尹飭勇將徐寳生拘案究辦阿二申訴各情質之徐寳生均不供認李二尹以徐狡展本應嚴懲姑念初次著責一百下以儆○篾竹街沈某因作佛事被偷兒竊去法器開明失單投十六鋪巡防局請爲訪緝當由局員李蘭史二尹飭役嚴拿前日地甲等查得係張渭元所竊拘局請辦李二尹升座訊問張供稱失業無聊以致出此下策現求老爺開一線之恩下次决不再犯二尹得供飭將張渭元重責三百板備函送請改過局收押所有搜出之押票交失主領去○竊賊朱金全某晚俺入南市洽記土棧蜷伏一隅欲待更深人靜時肆其探囊手叚不意爲出店浦阿五燭見當塲拿獲詰問不承遂送十六鋪中局李二尹審訊之下朱一味哀求叩頭如摀蒜二尹喝令重責二百板驅逐出境 
 
 

Page 4

 
 
[美界捕房紀事]  
　　工部局定章凡租界居民一應污穢限時傾倒派車掃凈不准任意亂堆違則究罰昨有吳淞路居民朱連生已過限時復在門前傾倒垃圾爲管路工頭鍾勝林查悉斥阻不服立唤四百零五號巡捕拘入捕房捕頭惡其違章飭押候解公堂究辦○裏虹口無賴曹仁福周鍚祺俱在各賭檯望風拉客屢經捕房飭拿終被知風遁匿昨因分贓不匀自相殘賊致爲石包探一併拘入捕房捕頭以誘賭望風情殊可惡飭各押候解英公　嚴究○小工陳阿海近因烟　嗜重餬口艱難昨至北四川路第一百十五號某小烟間過癮呼吸之餘賊心頓起乘間竊取烟鎗等件藏之身畔出門逃逸詎爲張包探遇見連贓拘送捕房押候解廨懲辦○本地人沈毛毛家於穿虹浜第一百五十號門牌内前晚偶失防閒被賊挨門而入竊去銅鍚器多件追尋無獲奔報捕房昨經倪包探查係陳小毛所竊立往拘入捕房押候解送公堂從嚴懲究○昨有某輪船駛抵華順碼頭人手衆多被小竊張令彰王小生黃小三混入串竊檀香等物正欲負贓而逸爲倪包探瞥見立將三人一并扭送捕房押候查明有無别案解廨懲辦○竊賊張利靑日昨行至吳淞路瞥見第五百廿九號某姓室中闃其無人遂入内竊得皮馬褂等衣携至某質鋪典押爲石包探撞見人贓並獲立時拘送捕房捕頭諭令押候送廨懲治　　 
[施當其厄]  
　　啓者敝賑所前因川卾賑需緊要疉經登報勸募兹承江右曾許心善長募珏珏生爲太夫人祈壽保安　規元一千兩由惠泰莊來棠記不書名助洋二百元潘程氏求肝胃氣全愈永不復發助曹紋一百兩申規元一百零七兩九錢三分三厘武進吳耀堂明府助洋一百元張雪堂先生募不書名助洋一百元盧子豫曹維和求資冥福鼎記無名氏四善長各助洋五十元杭州隠名氏懴資移助爲先人資福洋二十元又移產助賑洋三十元嘉善求有恒子洋三十元拜登之下感篆同深謹先行鈔乞登報以勸後來又奉游崑懶乞生函開川卾奇荒人爭相食因思滬上善男信女每逢春令必赴杭進香曷不變通助賑以無益之浮費作實在之功德僕筆耕爲生硯無餘瀝本擬託友帶香今改助洋二元以爲之創云云仰見民瘼關心實事求是謹一併請登以告世之好善者上海北市絲業會館籌賑公所制施則敬子英甫謹啓　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂紀事]  
　　粤東某邑人鄧　先有巨欵寄存倫章造紙局朱培初處被朱呑没去年曾遺家丁李开投上海縣署控告黃大令查得朱寄居租界爰飭吏備文移提訊理前日公廨差役姚恒訪知朱由姑蘇來滬甫上岸卽拘赴公堂禀知屠别駕别駕飭送縣歸案辦理○朱孫氏有一女小字阿娟秀外慧中嬌柔婉約誠有如孏雲山人一翦梅詞所謂妝成徙倚畫欄前花也娟娟月也娟娟者去年悞被蕩子沈連生所誘逃避平湖至日前氏始得其蹤跡乃買舟而往携之回滬據情控訴公堂别駕着分别押候訊奪不知娟娟此豸當對簿公庭之際能免横遭挫　否也○野鷄娼婦王胡氏輕薄楊花隨風顚倒每至　　宵冷輙强邀狎客共度春宵前晚爲三百二十七號華捕所拘帶入捕房轉送公廨别　著交官媒押候訊奪○崇明人張王氏年約二十左右初入租界迷失歸途三百三十八號華捕見之恐爲强暴所陵帶入捕房轉解公廨别駕著父官媒留候核示 
[法界捕房紀]  
　　昨日爲耶穌復活之期中西士女凡崇奉天主教者咸詣新北門外天主堂行禮門前車馬竟日喧　　　教外之人結隊而來亦一恢眼界克捕頭恐人衆易於滋事特派包探帶領夥伴多人彈壓○前日招商局江天輪船將次起椗偷兒某甲乘間竊取某客所携鋪盖船上茶房某乙見之當塲拿獲送入捕房捕頭令押候堂期解訊○偷兒某丙在某處竊得夏布一卷計數十匹持至招商局金利源碼頭經某號巡街捕拘解捕房捕頭令押候堂期解訊○前晚有甲乙丙三人因事至新北門外丹桂茶樓互相商論旋忽口角鬥毆毁壞碗盞桌　樓主怒指交巡捕拘送捕房捕頭令照數賠償卽行開釋　　 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十三年三月初六日京報全錄]  
　　宮門抄○諭旨二道錄前○晉撫胡奏特叅諱匿盜案之知縣請旨革職摺○又奏晉省候補人員仍形壅帶　再展停分發摺○江撫德奏爲銀賤錢貴懇恩减徵地丁折漕片○侍郎吳奏懇恩賞假回籍修墓摺○晉撫胡奏爲調員襄辦商務局事片○又奏　員接署叅將片○提督黃奏報巡閱長江上下游日期摺○三月初六日工部鴻臚寺廂曰旗値日無引見○肅王莊王等由東西陵回京請安○克公假滿請安○景厚謝授右庶子恩○山西知府陶家騶謝恩○試用道府林志道等謝恩○莊王遷公各請假十日○倫貝子麟中堂各續假十日○崇壽廷熙裴維侒馮鍚仁華煇鄭思贊林星賡趙爾震預備召見○召見軍機崇夀延熙裴維侒馮鍚仁華煇鄭思贊林星賡趙爾震○皇上明日辦事召見後至頤和園皇太后前請安後駐蹕○○頭品頂戴山西巡撫臣胡聘之跪奏爲特叅捕務廢弛諱匿盜案之知縣請旨革職以示懲儆恭摺仰祈聖鑒事竊據天鎭縣知縣李金章詳報縣城德泰當鋪被賊竊去銀兩一案當因勘報情形支離恐有不實飭司委員前往查得此案實係竊賊臨時行强刦去多贓並有施放洋槍情事嗣據獲犯供認贓數並上盜情形均與該縣勘報不符顯係意存諱飾又據署隰州直隷州知州張壽生禀稱該州所屬蒲縣地方盜案疉出該署縣王金鑰均　詳報經該州委員前往密查得該縣武生戴忠富家被賊夥刧搜贓拒傷事主及村民張守林家被賊行竊拒捕携贓逃逸又大寍縣馬夫行經該縣地方被賊刧去銀兩均經報縣有安該縣並未詳報實屬有心諱匿等情臣查該員等平日捕務廢弛以致城鄉道路盜賊横行事後又不認眞查緝且　規避取巧諱匿不報若不從嚴叅辦何以重緝捕而靖地方據該管道府揭由按察使劉　會同布政使兪廉三詳請奏叅前來相應請旨將天鎭縣知縣李金章署蒲縣知縣王金鑰一併革職照案查緝獲究報限滿不獲卽照例開叅並咨部查照外　合恭摺其陳伏乞皇上聖鑒訓示再天鎭縣員缺晉省現有應補人員應請扣留外補合併聲明謹奏奉硃批另有旨欽此○○頭品頂戴山西巡　臣胡聘之跪奏爲晉省候補人員仍行壅滯請再展停一年以期漸次疏通恭摺仰祈聖鑒事竊臣於上年因晉省各項候補人員過於擁擠有妨吏治奏請將捐納勞績兩項同知通判直隷州知州知縣曁各項佐雜等官一律停止分發一年經部議准暫停分發一年於光緖二十二年三月初八日具奏奉旨依議欽此欽遵在案兹查晉省自停止分發以來同通州縣以至佐雜僅出有二十餘員鹽官僅出有二缺除歸部選外扣留外補者不過十餘缺而服滿起復回省曁單俸實缺捐升過班仍發原省者仍復接踵而來現計同通直隷州縣各班試用候補尚有一百七十八員佐雜四百七十餘員河東鹽務候補者五十餘員較前所减無幾瞬届一年期滿若遽照常分發勢必擁擠益甚山西地瘠事简不惟補署無期差使亦難徧及聚數百無聊之窮員資生乏術官箴罔恤奚計安窮惟有仰懇天恩俯念晉省仕途仍形壅滯准將捐納勞績兩項同通直隷州縣及佐雜鹽務等官自此次停止期滿之日起再行展停分發一年俾得漸次疏通以淸吏治其各項正途例應掣籖曾任　缺應補分發原省以及按例過班毋庸另捐分發各員均各照常辦理據藩臬兩司河東道具詳請奏前來理合恭摺具陳伏乞皇上聖鑒訓示謹奏奉硃批吏部議奏欽此○○德壽片再臣前准軍機大臣字寄光緖二十二年八月二十三日奉上諭御史華煇奏江西徵收丁漕以錢代銀現在銀賤錢貴請飭核减錢數一摺著德壽體察情形酌量辦理等因欽此當經欽遵行據司道會議將折收制錢各屬查照同治十二年定章每地丁一兩减價錢一百文實收足制錢二千五百八十二文漕米一石减徵錢一百四十文實收足制錢三千二百八十文萬安樂平二縣漕米實收足制錢三千四百九十六文並於减徵之外每地丁一兩責令各屬隨正加解錢價平餘銀七分漕米一石加解錢價平餘銀一錢以爲湊還俄法英德四國借欵統自光緖二十三年上忙地丁及新漕開徵爲始一律遵照减收提解詳經臣奏奉硃批依議户部知道欽此欽遵行據司道刊刻告示通行各屬遵辦在案兹據布政使翁曾桂會同督糧道劉汝翼詳稱查本年丁漕旣因銀賤錢貴奏准减價徵收而應徵舊欠丁漕事同一律若不准予减徵誡恐各花户觀望遲延於各屬徵收舊欠難期起色現經會同酌覈擬將各屬自光緖十四年起至二十二年止應徵舊欠丁漕查照前詳除龍泉樂安廣昌瀘谿弋陽廣豐鉛山興安長寍寗都瑞金石城等州州及盧陵縣屬之急公花户永新縣屬之銀圖向不以錢折納文續經查明永豐縣亦不以錢折納並上饒縣折徵洋銀爲數較少應仍如其舊毋庸置議外其餘各廳州縣舊欠丁漕以錢折納者統自光緖二十三年上忙開徵日起地丁每兩减徵錢一百文實徵足錢二千五百八十二文漕米每石减徵錢一百四十文實徵足錢三千二百八十文萬安樂平二縣漕米實徵足錢三千四百九十六文所有漕米每限加價仍照舊章辦理至隨正應加解錢價平餘亦照前詳銀數一律提解倘將來銀價又復昻貴再當另詳奏明免减免提仍照同治十二年原定章程徵解並先刊刻告示通行遵辦等　會詳請奏前來臣覆核無異合無仰懇天恩俯准如請辦理庶民困稍舒而徵收舊欠丁漕亦或可免觀望藉有起色矣是否有當理合附片陳明伏乞聖鑒訓示謹奏奉硃批著照所請户部知道欽此○○吏部右侍郎兼署工部右侍郎臣吳廷芬跪奏爲懇恩賞假回籍修墓恭摺仰祈聖鑒事竊臣本籍向有祖墓其地背山面溪兹接家信上年雨水太多山水暴發下注溪流泛溢浸灌墓地水涸後查勘多被冲刷情形岌岌本年方向相宜亟應　時修整等語臣前年到京臘月忽得嘔血之症醫謂衰年勞傷伏念臣受深恩重未敢請假休息今祖　猝遭水患亟待興修臣充房長責無旁貸惟有　懇天恩賞假兩個月俾臣回籍赶緊妥籌辦理以安窀穸一俟事竣卽行來京銷假不敢稍事　延爲此繕摺瀝陳下忱伏乞皇上聖鑒謹奏奉上諭一道○○胡聘之片再晉省創設商務局欵鉅事繁在在需人經理臣前奏調之候　遵　以　因病尚未到局又選授浙江嚴州府知府劉篤康現經給咨赴浙履任局中祇有刑部候補郎中曹中裕一員勢難兼顧亟須調員襄理查有籍隷山西之國子監候補學正賈景仁方具開展留心時務擬調該員來晉會同商辦一切可期於事有濟如蒙兪允擬請飭下該衙門速令該員來晉藉資襄助實於商務不無裨益謹附片具陳伏乞聖鑒訓示謹奏奉硃批著照所請該衙門知道欽此○○胡聘之片再　軍各營旗管帶遇有更换例應隨時奏報歴經遵辦在案兹據管帶太原鎭練軍步隊營旗請補叅將羅朝樑現經委署平陽營叅將所遺管帶差事查有太原鎭左營　撃李得勝堪以委令接帶除檄飭遵照並咨部外理合附片陳明伏乞聖鑒謹奏奉硃批兵部知道欽此○○太子少保街長江水師提督奴才黃少春跪奏爲恭報奴才遵例巡閱上下江營伍起程日期恭摺仰祈聖鑒事竊奴才於光緖二十二年十月初九日恭報按印日期並附片陳明密看下江水師營伍大　情形奉硃批知道了欽此欽遵在案伏查長江水師定例每年提督應巡江一次以　考察奴才現定二月十五日督帶師　由林平府起程先閱　標營伍次閱湖口鎭標沶流上駛接閱漢陽鎭進駐岳州校閱岳州鎭標擢下游简閱瓜洲鎭標標按營校演水陸各操陣式官則試騐鎗砲準頭兵則考校舵　駕駛曁洋鎗刀矛雜技已經先期通飭各營加堅訓練精益求精以　當　校閱奴才初次出巡適届軍政之年諱應挨次認眞詳細考核並親履各營汛防地叚察看形勢要隠港汶支流悉心考求以便籌度防查奸宄務絶　芽嚴肅江防　　軍實如察有巡防不力　　不精不圖振作員弁卽當隨時咨曾各督撫臣據實叅辦以肅戎行務期餉不虚　兵歸　用仰副聖主整飭水師之至意奴才出巡後署中日行　事照案檄委提標中軍副將　洪違代拆礼行其緊要事件仍包封遞至行次由奴才親自核辦以昭　　除巡閱上下江事竣再將校閱情形據實具奏外所有出江巡閱營伍起程日期理合恭摺具陳伏乞皇上聖鑒　奏奉硃批知道了欽此 
 
