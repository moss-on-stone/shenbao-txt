# 1919 - 56 - 4916536

 

Page 1

 
 
   
 
 

Page 2

 
 
時評 
[文字之關係（冷）]  
　　文字雖視事實爲虚然其有關係於事實亦至爲重要蓋非文字不能逹人之意思意思而有誤事實即不能不因之而俱誤也 
　　此次自南北和議開始至於今日兩方所發表之函電文字已有若干次矣然讀其文字而使人有誠懇眞切之感者文字之有益者也讀其文字而使人徒生浮巧輕薄之感者此文字之非特無益而又有害者也 
　　何也蓋此次之和議爲中國安危所繫一切舉動皆當以嚴肅悲惻之心出之不當含有譏笑怒駡之態也 
[命令]  
　　三月三日大總統令陜省兵燹頻年瘡痍滿目眷言民瘼軫念殊深亟應促進和平早謀安集前由國務院依照協定辦法通飭停戰劃防其陜省内部並照第四項辦法派張瑞璣馳往監視區分務在一律實行尅期竣事各該將領自應共體斯意恪遵辦理倘或奉行不力職責所在不得辭其咎也此令 
　　又令内務總長錢能訓呈准綏遠都統蔡成勳咨請任命劉葚培試署歸綏縣知事劉宗昆試署薩拉齊縣知事均照准此令 
　　又令内務總長錢能訓呈准察哈爾都統田中玉咨請任命黃樸爲豐鎭縣知事王瑞霖爲興和縣知事均照准此令 
[專電]  
　　北京電　停戰明令昨晚頒布本擬將詳細辦法叙入嗣因措詞不合仍用原稿惟末句語氣改輕至辦法由院部另發通電文長三百字詞極嚴切責令各該將令遵照五條並維秩序錄送張瑞璣查照張允三日内首途（四日下午四鐘） 
　　北京電　本日令陜省兵燹頻年瘡痍滿目眷言民瘼軫念殊深亟應促進和平早謀安集前由國務院依照協安辦法通飭停戰劃防其陜省内部並照第四項辦法派張瑞璣馳往監視區分務在一律實行尅期竣事各該將領自應恪遵辦理倘或奉行不力職責所在不得辭咎云云聞一面復由國務院電令陳督及前方各將領嚴飭就現駐地點防守一律停止剿匪（三日下午八鐘） 
　　北京電　昨日停戰令電發表後今日徐錢復以此經過聯電告李蘇督并屬轉勸雙方代表繼續速開和議（四日下午五鐘） 
　　北京電　政府對南方三項之答復（一）明令停戰已照辦（二）停剿亦可酌量辦到（三）于陳處敵對地位未便以于言爲證應改由陜西公共圑體出而證明（四日下午四鐘） 
　　北京電　停戰令蓋印後命先電逹滬朱蘇李轉致南方（四日上午四鐘） 
　　北京電　張瑞璣冬日通電粤軍政府及滬兩總代表云到京後伯燾致璣一電祗表歡迎已否停戰未一字提及故入陜尙難定期（四日下午三鐘） 
　　北京電　聞英公使今日謁徐詢和會停頓情形並述希望迅速進行使中國早就統一之意（四日下午三鐘） 
　　北京電　范源濂由滬回京今晨謁錢談甚久聞滬議中提出對湘問題非常重要此來有所接洽（四日下午四鐘） 
　　北京電　熊克武電劉鍾仍取攻勢希轉詰如仍挑戰武不負責（三日下午四鐘） 
　　北京電　國務院密電陜西陳樹藩日人川村行踪詭秘借遊歷名義往甘南今聞又西恐勾結匪事已飭外部查照辦理仍加意密防隨時偵告（三日下午四鐘） 
　　北京電　鍾體道電據韓支隊長祖武報稱日來敵軍時向我西河口防軍射擊據探該敵計畫不日將向漢南攻擊又有滇軍兩圑開至順慶除派李營進駐牟家壩外並令韓支隊嚴防不許侵越靜候解决（三日下午八鐘） 
　　北京電　湘張敬堯電告裁撤前敵司令部改設全湘善後局（三日下午四鐘） 
　　北京電　蕪湖民食維持會電府院日商來蕪購米羣情惶恐請拒絶（四日下午四鐘） 
　　北京電　蕪湖吕志文等電日商來蕪購米羣情慌恐請拒絶（三日下午八鐘） 
　　北京電　院復成都熊楊所請借撥路欵已分函陸交兩部核辦（三日下午四鐘） 
　　北京電　蚌埠楊黼臣等電皖省食鹽附加一分興辦實業民情翕悅請維持（三日下午八鐘） 
　　北京電　下關馬文炎等電聞陳交涉員辭職商民甚願楊晟回任（三日下午八鐘） 
　　北京電　陳貽範因病辭職李純電保温世珍薩福楙毛昌嗣繼任聞政府已電陳慰留（三日下午八鐘） 
　　北京電　滬交涉員辭呈批准惟繼任者尙未提出以楊晟爲有望（四日下午四鐘） 
　　北京電　蘇商會電府院屬望楊晟回任（四日下午三鐘） 
　　北京電　劉鏡人電告中美路警權已向美國莫使聲明莫允協助懇中央再與駐京各使妥商收多助之效（四日下午三鐘） 
　　北京電　法國駐俄大使來京聞因西比利亞路事與我交通當局有所協商（三日下午四鐘） 
　　北京電　葡使昨赴公府謁東海談中葡劃界事（四日下午三鐘） 
　　北京電　顧王兩專使覆國際聯盟協會電美總統聞本會成立並述及我輩所盡職務獲有盛 
 
 
 

Page 3

 
 
行之期深爲致謝（四日下午三鐘） 
　　北京電　財部遵令續發上海議和代表經費五萬元（四日下午三鐘） 
　　北京電　海參崴中華商會電院奉劉公使轉示鈞電國内和平業經發軔僑商同深忭舞（三日下午四鐘） 
　　南京電　米禁案經省議會今日大會全體否决（四日下午九鐘） 
[各通信社電]  
　　北京電　衆恐和會之停頓將予黷武派以重戰之機會據確實消息現有軍火運往陜西且有運抵保定者觀此益覺可慮（三日）字林報 
　　大阪電　星期六日下午漢城有韓人數千集衆示威游行各街道且有數百人擁入前皇靈柩所在之宫中大呼祈求高麗獨立女學生亦參與示威運動示威者分散彼等之宣言書並有學生在道隅向行人演說各州人民今紛至漢城觀前皇殯儀警察憲兵已施行嚴厲計畫防杜續起騷亂目下就逮者已有百餘人桑城等處有不靖消息桑城學生曾攻擊警察局當道已召軍隊出而鎭壓日本各報謂敎會學堂之學生參與各處騷亂殊爲活動（三日） 
　　大阪電　續接消息高麗之騷亂其主謀者乃敬天黨首領高麗全境共有黨員百餘萬人（三日）以上路透電 
　　北京電　今晨徐總統錢總理聯名電致李純詳述中央對於陜西問題之處置囑李純促南北代表從速賡續開議和平會議（四日） 
　　北京電　英國公使朱爾典氏接南方總代表唐紹儀等來電後於本日午後四時謁徐總統探問和平會議現狀並勸告從速賡續會議以解决時局之紛糾 
　　北京電　聞本日英國公使朱爾典氏向徐總統爲平和勸告並非依據協商國方面全體之决議（四日） 
　　北京電　本月一日日本公使館書記官船津氏至外交部訪陳次長遵日本政府之訓令爲如左之通告依軍器購買契約本擬將軍器陸續交付中國但日本政府因現在中國南北平和會議將中止進行交付軍器之舉足障碍中國之統一進行故暫行停止交付至和平會議完畢爲度至參戰借欵旣於成立之際交付中國政府代表存儲銀行按照辦法原無停止提欵之法但日本政府希望中國政府顧全大局不提此項存欵而速成南北之統一（四日）以上東方通信社電 
　　東京電　昨日李太王國葬無事告終有不平之徒欲乘此混雜之機圖於各地舉事者悉被鎭壓天道敎敎祖孫某外一百六十人被逮訊（四日） 
　　東京電　今日日本閣議議論對華問題其結果據東京朝日新聞所報曰（齋藤中將及訓練國防軍之日敎官全部將悉召還軍閥者流對此雖有多少異議然田中陸相亦以大勢所趨不得已而同意召還說） 
　　東京電　關於設立勞働組合（勞働圑）之可否問題日内務省之救濟調查會决議將一任其自然發展不强壓迫亦不加禁止（四日）以上共同通信社電 
　　北京電　政府電朱嗣後陜事應以張瑞璣報告爲準希轉商唐 
　　北京電　各機關於减俸二成咨復請取銷原議謂整理財政應從大處着眼 
　　北京電　海軍部請將駐外海軍武官歸部管轄 
　　北京電　横濱王守善請設農業銀行 
　　北京電　參部不允日政府請擴充南滿及東部内蒙交通機關及振興實業（以上四日）以上中華通信社電 
　　北京電　二日特别會議某總長謂應付陜事不宜操切前此于右任曾稱三原已失南方即據爲口實嗣經陳電證明南方亦即無詞今南方又據于函爲準恐難盡信惟有促監視員到陜庶可早明眞相衆韙其說故一面嚴申前令一面催張瑞璣起程外傳政府不肯因于之一言撤陳實本於此 
　　北京電　政府接川滇黔請撤陳陜督之電以非其時議不答覆 
　　北京電　總統已於午後下嚴切命令飭陜省全部實行停戰如違即從嚴懲處 
　　北京電　參陸處頃發嚴厲軍令於陜西前線各將領令即遵照前此五條辦法停止軍事行動 
　　北京電　減政案直奉浙等省均電京聲叙碍難奉行情形請准予變通以免窒礙（以上三日） 
　　北京電　陳樹藩劉鎭華會電詳報奉到停戰五條辦法立即轉行曁所部覆遵各電日期證明陜省依令停戰均毫無違越情事 
　　北京電　鮑貴卿急電催參戰軍即日赴黑助防 
　　北京電　徐樹錚到津巡視邊防軍昨已旋都 
　　北京電　院電李純熊希齡請向南疏通先提别案陜事暫擱 
　　北京電　徐以箇人名義電各督告知和議停頓原因現已促張瑞璣赴陜中央自有解决方法和局絶不至中斷萬勿誤會 
　　北京電　閩省劃界事南推林葆懌中央已承認北擬派黃培松（以上四日） 
　　濟南電　新省長沈銘昌今日到省有六日接任說 
　　福州電　援閩浙軍將撤回厦門方面防務須由閩派兵接替督署昨特開軍事會議（以上三日）以上中孚通訊社電 
　　北京電　報載陳樹藩東（一日）電張錫元勘（二十八日）電均稱遵令停戰 
　　北京電　對陜停戰明令今日（三日）已下昨日（二日）先電告朱啓鈐 
　　北京電　某公使擬發起提出勸告 
　　北京電　上海各和平圑體電京速令陜停戰免碍和局 
　　北京電　公府要人云已令電局勿阻滬陜通電以免誤會 
　　北京電　各公使昨得唐紹儀電告和議停頓原委英美意甚贊成唐紹儀之說 
　　北京電　今日明令專指陜西停戰另有嚴電各將領凡敢倡戰者當嚴懲之（以上三日）以上平和通信社電 
[法國無線電]  
　　三日里昻電　和會日本代表圑領袖西園寺侯爵於星期日晨行抵巴黎日間與駐法日本公使及和會日本代表珍田·牧野·伊集院·晤談關於青島問題西園寺侯爵之秘書伊齋藤（譯音）向小巴黎人報記者發表宣言如下日本絶無保留青島之意且欲交還中國惟日本將青島交還中政府時要求在城中闢一租界與他國同日本且要求中國關於數種計劃與日本密切恊力合作如濟南鐵路乃其例也 
　　三日里昻電　共同作戰協約國代表共中日本代表領袖西園寺侯爵及福煦上將亦在内協約國海陸軍評判員一律出席於星期一日午刻在法國外交部開最高軍事會議研究條約中迫令德國承受之條欵此項條約乃所以替代休戰條約者條欵中應保證德國解除軍備不僅涉及海陸軍且牽涉財政問題並適用於土地之擔保及德國被佔據區域之現狀云 
　　三日里昻電　本恩消息據德國最近電報據稱時局似稍平穩惠斯法里方面政府軍隊已佔據狄塞爾杜夫没收大宗軍械及子彈革命黨數人已被逮德國中部方面政府軍隊已佔據哈爾城中安謐現傳勃勒斯惠克已宣佈勞兵會共和國惟此項消息尙未證實 
　　三日里昻電　都隆消息塞爾維亞親王之專車於星期日下午二時四十五分行抵都隆官場開有正式歡迎會亞歷山大親王下車後向當道致謝都隆歡迎彼之盛况並述居留巴黎時之滿意該親王卽登鐵甲巡洋艦格拉維勒號於午後五時啓椗往巴脫拉及勒比里 
　　三日里昻電　二月三日巴黎倫敦間匯兌率英金一鎊合二十六佛郎法國公債劵市價如下三釐公債六十四佛郎一九一七年四釐公債七十三佛郎七○一九一八年四釐自由公債七十四佛郎四○一九一八年五釐自由公債九十佛郎三○ 
路透電 
[德國國内近狀]  
　　二十五日丹京電　柏林消息魯登杜夫將軍致書愛倍爾氏謂願回德爲國民効勞 
　　二十五日丹京電　柏林消息昨晚報館地區復有槍聲片刻即止大約斯巴逹克斯圑復圖起事但政府之兵已準備一切亨堡消息德國交出之濳艇某號當被拖至英倫時在杜格班克沉没艇中之人均經救起 
　　二十六日丹京電　柏林轉來末尼克消息兵工農會代表二百人舉行大會有建議即以大會爲臨時國會者衆皆歡呼贊成某代表宣稱工人五千名曾開大會要求宣布勞兵共和國與俄羅斯勞兵共和國訂交並取銷國債 
　　二十六日巴黎電　亞爾薩斯勞蘭高等議會第一次開會通過决議案拒絶德國開公民大會解决前途之議並聲明亞爾薩斯勞蘭决計仍歸法國 
　　二十六日丹京電　柏林消息德人同時由水陸猛攻已克復文杜過激黨敗退 
[俄國國内近狀]  
　　二十六日巴黎電　去年十二月杪俄國華工機關代表曾開大會於彼得格勒繼乃組織一聯合會計有會員六千人志在鼓吹革命主義且曾發表一文勸中國人民抗拒北方政府而於中國各處建設勞兵會 
　　二十六日瑞典京城電　彼得格勒消息國民委員下令宣稱現因勞兵共和國無力實行某種工業計畫故將以讓與權給予外人而尤注重建築大北鐵路與開採廣大森林地二事過激黨各報謂愛沙尼亞之紅旗軍屢次敗北須加注意並歸咎軍備惡劣糧食不足組織欠佳 
　　二十日丹京電　愛沙尼亞當道發表過激黨在愛沙尼亞所行暴舉之報告謂維森堡地方有巨墓三啓視之内有八十二屍頭顱皆碎過激黨又在杜爾巴地方河中鑿冰成洞投屍其下又有拉伐地方殺女子三十人繫石於頸沉諸水底 
[巴黎和議近聞]  
　　一日倫敦電　巴黎公報云審查國際管理港口水道鐵路副委員會曾討論英法關於國際與自由港口制度條約之草稿國際工制委員會已將國際工約草稿全部通過現僅須將修正之稿一讀即可蕆事 
　　二十六日巴黎電和會已許猶太人民早日提出其建國志願將由郝柯洛氏與維慈滿氏爲之 
　　二十六日華沙電　協約國國際委員圑調停波蘭人與捷克人之爭端業已得手並畫定臨時界線 
　　二十五日巴黎電　海軍總長在下議院海軍委員會宣稱法國迄今無法彌補海軍之損失重整法國海軍之公允易施方法唯在向敵國恢復所失之噸位云 
　　二十六日巴黎電　現有醫藥品十車運往泊拉格不日尙有大批糧食繼續運出以救濟波希米亞之難民 
[英國國會紀事]  
　　二十六日倫敦電　萊登伯爵今日在上議院答覆伊斯林登貴族關於處置德艦隊之質問謂該問題至有關係且非常困難必由巴黎和會决之至於鑿沉諸艦之議亦須集於巴黎之各國代表一致議决此乃最佳之方法然後始能實行英國則注重於不得再以此諸艦爲任何武裝之一部分故政府堅主德國之艦不得再用爲兵艦今處置之法不外以下三端（一）沉之（二）拆之（三）以某種條件當衆拍賣之至於拆用其材料以充他用是否合算此純屬經濟之問題云 
　　二十六日倫敦電　華特朗氏今日在下院答覆議員裴特倫氏之質問謂費資赫白海軍少將願以軍艦載送南斐國民黨代表赴歐一節英政府並未建議亦未贊成 
　　二十六日倫敦電　華特朗氏今日在下院答覆白哥恩氏之質問謂帝國政府允以新式驅逐艦及新式潛艇各六艘供給澳洲且已以潛艇兩艘供給坎拿大其他殖民地如有請求自當予以相當之考慮華特朗氏又謂澳洲海軍已漸見發逹 
　　二十六日倫敦電　旭特氏今日在下院提出設立道路交通部議案謂今日急宜有廉費之運輸以便發展實業新部須管理全國鐵路電車運河水道道路並管理電氣之供給戰時政府所操之鐵路管理權亦將由新部維持之 
　　二十六日倫敦電　下院已二讀通過衛生部議案凡目下各當道所操關於衛生事務之權均將屬諸該部以便事權統一地方自治部亦將併入新部 
[英國罷工案近聞]  
　　二十七日倫敦電　昨日倫敦所開鑛工大會並非公開聞鑛工聯合會會長斯米里氏建議將罷工之舉展緩至三月二十二日舉行並建議透澈討論政府之提議故大會須延會俾各區代表得以分别考慮其地位第二建議經大會贊成繼乃討論展緩罷工歷時頗久反對者頗多少年工人尤甚大會旋於晚間延會今日下午將復開會以聆各區代表之决議 
　　二十六日倫敦電　上院已通過煤鑛委員會議案 
[各國時事雜電]  
　　二十六日華盛頓電　威爾遜總統召各州知事及大城市長於三月三日會集白宫討論關於工商業至要問題 
　　二十六日華盛頓電　參議院海軍委員會審查海軍經費議案金洋七百二十兆元後已報告贊成並建議將海軍兵額由二十二萬五千人增至二十五萬人此舉蓋在使海外美軍得早回國威爾遜總統今日在海軍會議復切實聲明本届國會會議期内宜籌備三年造艦新程序之經費 
　　二十六日華盛頓電　參議院陸軍委員會應陸軍總長巴克將軍陸軍參謀總長馬奇將軍之緊急請求復以設備陸軍五十萬人一欵加入陸軍議案 
　　二十一日葡京電　葡總統已簽定解散國會命令 
　　二十二日開普敦電　南斐聯邦國會國民黨議員開會議决受納開普敦英艦隊司令海軍少將費資赫白氏之建議由英兵艦載送國民黨代表赴英 
　　二十七日哇太樺電　坎拿大探險家斯台發森氏謂斯托克文氏之抵亞拉斯加海濱已告成坎拿大北極探險隊之事業欺台發森本擬親率是隊因病而止斯托克文於上年三月十五日由亞拉斯加北海濱外之十字島出發隊中共白人九愛斯基摩人四北進半月許乃遣回四人該隊於是居巨冰隨流而進並未携帶糧食僅獵海獺與北極之熊果腹彼等預料將向西飄流不意竟繞大彎彼等曾抵北方七十四度較任何探險家在北冰洋該部分所逹之處向北深進一百五十哩所謂蘄南地者並無其地云 
　　二十六日倫敦電　上星期内英倫及韋爾斯各大鎭患流行性感冒症死者共有三千零四十六人再上一星期内死者共一千三百六十三人倫敦於兩星期内共死九百二十五人 
[公電]  
　　貴州省議會通電　軍興經年民窮財匱幸彼蒼厭亂人具悔心歐戰告終促成和議乃日來報載豎子徐樹錚甘心助惡破壞和局兵方議裁徐則嗾段以增之參處議撤徐反爲段爭存之甚至利用國防之名稱冀脫軍部之約束夫陸海設部所以統一軍事集權中央也今國防軍獨立其如約法第四條所規定之統治權何不第此也聞閩陜問題北軍違令進攻實徐嗾使之新近借欵利權損失殆盡亦徐主動之又上年復辟禍作陸建章將軍爲北方起義之第一人其功雖經湮没其事尙有可考乃徐以陸之不附己誘而殺之凡此行爲皆天人所不容豺虎所不食現值外交異常緊迫之日正吾兄弟合力禦侮之時論功言罪應去南北之成心鋤惡治奸宜以法律爲歸結諸公均爲人望所歸且屬國脈所繫務乞伸張公道嚴懲兇殘以昭炯戒天下後世咸利賴之黔議會叩冬印 
要聞一 
[和議停頓之外報評論]  
　　大陸報社論略云南北和會人所屬望今竟停頓黯然失敗北京軍閥食言而肥北代表乃提出辭呈藉以示其反對督軍圑兇惡態度之意和會至是遂告停頓試翻史乘一國當道以國利民福爲口頭禪而絶不顧念民生幸福國家安寗如今日之北京軍閥者殆未前覩若輩不名譽之行爲隨時發生罪惡彰著無待縷述而於實行停戰議和之際猶復加兵秦省攻擊南軍更可見北京於人言爲信之字義全無所知據上星期消息秦省北軍掠搶敎堂毆辱外人女敎士跡其舉動直盜匪之不若凡此事實吾人不屑評議蓋在今日已非徒以惡言相加之時口誅筆削究無補於時艱吾人所應爲者唯在向此邦愛國志士告以脫離苦海之法門耳各國軍備終有依照國際同盟辦法開始解除之一日但若中國待至其時則夜長夢多何堪久俟今中國所亟宜行者惟南北代表合詞呈訴於歐洲和會請其以强硬手段對付北京驅去軍閥而已急流勇退非所望於北京軍閥若輩旣無自甘退出之心則爲保全中國計不得不採用他法雖此舉動跡近干涉然若中國人民乞助於與國以驅除横暴之徒則此舉正未可視爲干涉之解也今日何日非巴黎和會刻方迅速解决更爲重大之難題之時乎南北和會適於此時决裂故尤不可無敏捷之行動北代表和衷共濟與南代表一致進行確有使此和會得收良果之眞意今和會之决裂非北代表之過實北京一面與南方議和一面出兵陜西冀佔地盤之可憎態度有以致之也吾人非謂北京軍閥之行動徐世昌實爲主謀吾人深知徐無力約束軍閥此次和會决裂卽北方軍閥勢力戰勝徐世昌之一證假使北方軍閥果有和意則發一言即可止北軍在陜之攻擊但軍閥簡直不欲和也和則須就範圍不和則唯我獨尊國事凌亂若輩始可猖獗故若輩計畫成功之主點唯在搗亂國事蓋國事旣亂若輩卽可恣意行動人莫我阻也若輩視中國爲一乳牛專供其啖飲一日有權在手將一日吮吸中國人民之膏血是以今日者乃必須縛縶督軍圑手足永遠投諸政界之外視爲政治公敵之時南北代表盍聯合請求歐洲和會對此頭腦冬烘不知世界大事之督軍圑施以迅速之行動唐代表之電致北京外交圑已開請求歐洲和會之途南北代表循此進行當可直逹歐洲和會而以光明切實之言表示中國民意也世界對付中國内敵之法在剿除盜匪驅逐督軍必照國際同盟會公約編置國家警備隊勤加訓練供以充分之軍械按期給發餉銀而由白人指揮之如是盜風自戢而内患可除矣督軍在今日已不能見容於世界終必退出愈早愈妙美總統威爾遜與共同辦事之歐洲政治家今不能再忍閉目不視中國現狀故迅速行動之時機今已至矣字林報社論曰（上段言北方違約用兵北代表因以辭職南代表通告外交圑事從略）北京政府於北代表辭職南代表通告外交圑旣成事實而後始慰留北代表並擬明令停止陜戰劃界大員未劃定界限以前暫緩剿匪此種讓步苟早行之何致有和會之决裂以言陜匪陜西固未嘗無匪陳樹藩自稱剿匪容或非誣但不解剿辦土匪之行動何以必臻逼令南軍退走之階級乎殆在陳樹藩觀之南軍無一而非匪耳以三倍南軍之北軍攻此勢力薄弱之南軍而曰剿匪亦可謂善於遁詞矣統觀前後事實足證唐代表之責言確有根據即北代表亦以唐代表之言爲然所可奇者北京政府竟不洞悉現局直至和會决裂而後始稍有舉動耳和會之决裂不可謂南代表固執蓋事蹟顯著負責者不爲南方也今北京雖有讓步然陳樹藩之撤除仍屬要圖否則不獨無以阻陳樹藩再起戰禍且無以儆其他督軍效尤當和會初開時曾有裁撤督軍制之說督軍聞之即大震動然以爲協約國公使不致出場干涉故猶思盤據焉今協約國外交圑對於唐之請求如何答覆當然純爲外交圑所應决定之事非他人所能參議惟南北代表對於此事旣已表示同一之主張則外人之助力能使南北代表之主張成爲有益國家之事實者固吾人所企望者也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[和會停頓中之北京狀態]  
　　自北代表辭職南代表宣佈和議無法進行之消息傳至北京輿論界視線咸集於政府方面蓋今後和會之局勢如何全視北京當局對陜事之方針而定故目下時局關鍵已不在上海而在北京京中各報昨均載有政府非正式發表之宥感兩電似北京當局頗欲表明陜西業令停戰而此次和會之停頓其責非北方所負茲錄兩電原文於下附以各報消息閱者可以知北京態度之一般矣（國務院致陜中各將領宥電）本月十三日由院部電令陜西前方將領遵照五條辦法實行停戰並派張瑞璣前往監視劃界以息紛爭查陜西頻年兵燹迭經瘡痍滿目關懷民瘼軫念尤深政府内察輿情外觀大勢亟應統籌全局促進和平所有前方將領務當共體斯意如以國家地方爲重所有停戰劃界事宜應卽查照前頒五條辦法切實施行其在陜軍隊仍應依照五條辦法擔任後方剿匪事宜以符定議院宥（二十六）印（國務院覆朱總代表感電）上海朱總代表鑒密宥電悉陜事自元日將五條辦法電令飭遵去後至于右任十七日函中間相距纔五日耳無論十三日以前當然不受五條之約束卽該電當日到省再由省轉遞前方各軍隊試問五日内能否周知卽當日南方通飭停戰試問該軍隊於未奉到以前及奉到以後何日方一律遵行事實昭彰中央未嘗責難也（中略）撤防命令中央創之遲之又久而西南始有停戰之電代表出發中央先之遲之又久而西南始有選派之舉卽對於陜事五條辦法創於李督而首先贊成於中央西南以于右任爲靖國軍司令中央即對於三原涇陽之匪亦槪從放任且曲徇唐總代表之請歡迎張瑞璣爲赴陜監視專員凡此種種中央委曲求全以冀促進和平者中外人士當有定評若僅藉于右任之函遂欲强制要求以不討論别項問題爲挾持之具則中外輿論之攻擊必有所歸會議停頓中央斷不任過也掬臆質陳尙祈酌逹前途至幸能訓感（二十七）印新聞編譯社消息政府方面前日深晚得朱總代表等全體辭職電電文非常簡單僅謂不能勝任懇請辭職云云當晚即譯呈當局親手批交國務院温語慰留並令詳詢辭職原因國務院已於昨日電滬留朱一面催促張瑞璣即日首途赴陜蓋朱電雖未正式言明因陜戰未停而辭職政府固知其原因在此也惟張瑞璣以陜西局面複雜在停戰之前無劃界之可言故一面請政府再電在陜將領嚴令停戰一面由張逕電雙方將領痛陳利害張意須待陜西各方面復電到齊後再行前往自滬會停頓之消息傳來後政府以形勢危迫知非解决陜事勢難進行故對張又爲一度之催促未識張君果即前往否也 
　　北京通信社消息和議破裂之聲浪昨日遍傳惟其内容當不若是之甚據昨晚所聞消息政府已電致上海朱唐諸人告以去電嚴令陳樹藩退軍並囑朱總代表切勿辭職以免淆惑外問聽聞又據公府消息當局對於此事非常焦灼除日昨派人赴津就商黃陂外又派員請河間維持日内尙擬請各在野要人分别出任斡旋之事 
　　北京日報消息朱桂莘總代表昨有專電拍逹政府略云中央對於陜事少實在之表示現各方責言殊難再容惟有辭職以謝中外云云當局當即去電慰留而前日國務院特别會議時亦已證明陜西北軍於十三日以後確有進攻之舉故除嚴令停戰外並以電話特約張瑞璣於次日下午二時謁見總理從長討論聞張君尙未允即日成行據政府方面消息當局以陜事影響和局特大儻無良策挽救難免無决裂之虞擬一面設法疏通段合肥勿反對更易陳樹藩（惟刻下並不更易須俟陜事平息實行）一面疏通唐總代表及李龍門（陜省代表）勿因陜西一隅問題搖動和局但有效與否不能預料也至外交圑方面對此態度尙在冷靜因中國和議雖有决裂之說似尙希望轉圜故當出以何等態度現正在考慮之中聞已紛紛致電本國政府請示中國南北議和果至决裂無可挽回時應作何等態度以資對付 
　　京報消息朱啓鈐等全體來電辭職後確聞昨日（一日）下午五時國務院中因和議瀕危曾特開一會議列席者除國務員外尙有府院兩秘書長其内容甚爲秘密但知唐少川要求各節討論後仍無决定惟陜事主張從長計議至對於唐之限期四十八小時答覆政府認爲此係外交上手續不承認其用於國内之事散會後當即發電至滬聲明不能依所定時間答覆又聞政府對陜事仍望俟張瑞璣赴陜後再定辦法 
　　民國公報消息日前早晨政府接到上海方面十萬火急電報數通故是日府院均有緊要會議至張瑞璣方面政府已催其起程聞政界中人云張氏擬向政府要求兩事一須有小部分軍隊保護入陜因陜境現在非常擾亂非有保護恐難啓程一要求政府聽張氏入陜後之公斷解决陜局不得變易大約政府對於二事可以允許以便速行前傳方樞將來京一節聞似有人電阻謂和議正生波折北代表决不可缺席以引起外間疑慮云 
　　民福報消息政府以陜西戰事未停已嚴電陜督遵照十三日電令辦理一面責成該省鉅紳出而擔任保證一面嚴訂處罰章程又由吳笈生電致朱總代表告以已令宋聯奎切實查覆如果陳樹藩有違約進攻情形政府自有相當懲罰請與南方各代表婉商務以國家爲重勿存個人私見聞當局昨在公府會議時對唐少川主張撤換陳督之電謂于右任與陳樹藩交惡兩不相容于右任對陳樹藩不能有好話猶陳樹藩對于右任不能有好話也今憑于右任之言撤陳不足以昭公允兩方旣公推張瑞璣自應靜待張氏到陜查明再定此時唯一辦法在催張氏速行聞已將此意並兩次通令陜將停進原電電知朱桂莘轉告唐氏 
[密約問題之最近形勢]  
　　聞外交部現以宣佈密約之事頗爲中外人所注目惟密約之中有宣佈者有不宣佈者國内紛紛揣測反將起人疑惑而國内和會亦要求宣佈密約現擬本歐洲和會所宣佈之種類作一種正式宣言以通告之形式發表不久即將披露 
　　政府昨接巴黎陸專使來電略稱關於山東問題之一切文件均經檢點完備茲因美總統英首相相繼回國法總理受傷雖已提出多日尙未能速行解决 
　　新聞編譯社消息昨日該社記者晤東交民巷某西人談及巴黎世界平和會近况據云現以美總統回國法首相被刺其他各國首相相繼離法故和會不過有部分的進行其重要案件皆暫時擱置不議該記者憶及某外人通信社電謂巴黎中國委員之行動各國極爲失望之事因以質之西人某君云中國較英美日法爲弱自歷史觀之外侮不可勝紀中國各委員此次在和會據理力爭詳述歷來受屈情形各强國對此舉動無不深表同情更有力勸中國堅持勿撓者今後效果如何雖難預測要在中國各委員及全體國民好自爲之各國必視力援助更何來極爲失望之語哉云云 
[陳介詹天祐之統一鐵道意見]  
　　鐵道協會第二次演說之時除關賡麟之報告外尙有陳介之演說云愚前此同葉玉甫君在日本旅居二十餘日在此二十餘日之内葉君與日本鐵道當局及實業界亦均譚及此事直接間接間在日本所聞之言論敬爲報告以供研究日人與葉君談及此事者有牧野井上二君牧野係日本鐵道院管理局局長與葉君所言以爲中國鐵路不能助工商業之發逹復不能謀運輸之便利而鐵道又因種種之限制不能發展井上之言亦復略同皆謂中國鐵路有不統一之弊害當時葉君與二氏反覆駁辯一兩點鐘之久並無結果且此不過一二人之言亦不足介意嗣聞鐵道院與内務床次大臣以爲歐戰告終後日本對華不能不謀工商業之發展欲謀工商業之發展不能不謀運輸便利但中國鐵路因受種種之限制有不統一之弊害致影響於運輸此又不過日本方面與中國方面單獨之關係尙非共同之關係也如果各國實行經營中國鐵路則與銀行圑不能無關因正金銀行代表小田切氏已與西園侯爵同赴法國或將與歐洲銀行圑接洽此事也蓋各國在中國之投資事業包括極廣日本獨注意於鐵路事業之投資然非由於自動因美國欲派代表到中國運動此事日本人乃有所感悟耳至於近來日本銀行圑之活動恒視日本政策而變遷資本圑與日本政府有密切之關係當寺内内閣時代與朝鮮臺灣興業三銀行接近三銀行在華發展遂着着成功迨原内閣成立之後又與正金系接近者其現在情形（一）對於中國之投資可由該系代表（二）欲掌握通國之經濟蓋一反寺内内閣對於三銀行之所爲矣有此二種原因所以日本現内閣與正金系對於各國統一中國鐵路問題極爲注意關於鐵道問題各國不謀而同之點即係共同投資頃聞關副會長報告與本員所考究者大致相同（一）因發展中國之鐵路即牽動各國經濟界之關係緣此外人所持之理由（甲）各國在中國己有利權關係各欲擴張其權利所以中國鐵路不能不發展（乙）中國之實力關係中國旣無經營全部鐵路之實力各國對於中國之經營勢力又有大小之不同故莫若由國際共同管理之爲妥（二）如果各國在中國因鐵路借欵之關係能卽時經營各鐵路固屬甚善而單獨之力又不克進行不得不借美國之協助以借欵之範圍而言甲國又不能侵越乙國之範圍中國現又不能向範圍以外之第三國再行借欵本來某一國資本缺乏自己旣不能興築他人亦不得侵越此其原因一又因歐戰事起各國之金融已不流通對於東方之投資亦不能兼顧此其原因二近日歐洲各國對於中國之觀念與從前相同通盤皆因路線之關係如一路線之不便當必設法開通之以發展其實業對於其自國之鐵路亦然如美國之儒兒（譯音）鐵路非可立時經營者然因種種之趨勢有不能不立時經營者而美國能不借外資自行修築我國能於此處作到即可爲自己留地位此係第一層據彼日人之言一統一以後各國在中國勢力範圍决不能從前之受縛束二往日外人某一國在中國取得之路線用人購料偏重之流弊可免如工程司爲英國人欲購法美價廉之物勢必不可如工程司爲美國人欲購英法之材料亦勢所不能此以購料言之至於用人如車務會計機務重要之處亦莫不採之於外人當時葉君與之反復駁辯終無結果葉君意思以爲最要之點（一）中國自行統一（二）統一與公開性質不同如絶對公開各國投資之路線須完全拖出若此則財產又必爲外人所均沾最後正金系人云如以適間所談并非一種辦法爲表示聞彼時美國有商業銀行副總裁阿卜脫（譯音）已由美登輪赴中國調查此事同時又有美國各資本圑到美國國務院詢問此事之舉按葉君起程時曾函呈大總統陳說鐵路之關係甚詳大致反對此問題言不能與中國無害處其害處究至如何程度則不能預揣及葉君到日本後閱報紙見紐約電報美人在京已見過大總統主座之意以爲關係主權且外人在中國投資興築之路線已不統一中國路線不能由外人統一也旋葉君登輪赴美余亦回華此本員在日本所聞此事之段落至葉君之意見以爲破除中國之勢力範圍如果各國均懷好意必須謀若干之自由如借欵用人購料管理運輸運軍運價等等之自由條件如不能保存必與中國之關稅受同一之束縛也大總統亦極不贊成今日適逢諸君討論此問題本員原爲旁聽而來謹將本員在日本所聞者叙述如上以供諸君之研究又總工程司學會致巴黎中國專使電云巴黎中國使館轉陸顧王施魏專使鑒鐵路統一案前尙得之傳聞近恐演成事實憂國之士引爲亡徵天佑向習路工久歷路事深知弊害切痛尤多我國工程人嗣訓練已久其中學識經騐能與外國專家相頡頏者頗不乏人歐戰平息正盼金融恢復材料流通路工賡續進行若外人共同管理則引置同類我國工程學員無論學識如何優異終沈下位莫假斧柯更無連茹之望永受借材之苦其害一鐵路工程最重圖式若經外人統一權不我操微論其有所偏即各本其習慣以爲從違我國已暗受損耗憶天佑昔任京張鐵路總工程司時該路橋梁多用我國洋灰石料以造成旋橋乃因該路原來地勢及我國固有材料而變通利用之耐固至今若美人則必用鋼橋矣是可反證蓋鐵路資本工程佔其大部分如完全假手外人糜費必多其害二鐵路材料固貴投標然操縱予奪仍在訂定標式之人倘其人以平日習用者懸爲標準即爲其主顧之廠家所得名爲競爭實同專賣此等事如我國人無權主持流弊不可勝言其害三凡事一人之圖謀拙多人之圖謀工對待一國易對待多國難現在我國各路雖多借欵築造然對待者祗一國圖謀者祗一人抵禦尙易近觀隴秦豫海鐵路與漢粤川其交涉困難情形相仿第隴海商得比代表一人同意尙可舉辦一事若漢粤川則需周旋於四國銀圑及各總工程司之間雖有良法善政頗難意見一致左右爲難實爲進行之梗至滯時費詞猶其小事此可比較而見其得失者也是故我國鐵路若更置諸萬國銀行圑管理之下則將來用人施工購料必視漢粤川現狀更加束縛此必然之勢無待蓍龜其害四總此四端皆天佑所親歷痛苦欲去未能之事今聞國際共同管理我國鐵路問題將提出於巴黎和會則天佑所引爲痛苦之事更將紛至沓來而靡有已用敢縷陳弊害奉凟清聽聊助解决至破除均勢之說爲贊成者有力論據天佑亦相對贊同但破除均勢之後完全恢復我國自由則誠善否則引出多數勢力不能破除而厚集之則天佑仍期期以爲不可耳抑有說者我國各路現在皆係單獨借欵將來即可單獨還欵逐漸收回徐圖統一爲力尙易倘資本厚集於一圑主權被刧於外力彼時雖欲收回自謀統一而不可得尤不可不慮統乞垂察中華總工程師學會會長詹天佑叩 
[龔心湛財政一席之前途]  
　　昨日下午京中忽發現軍警兩界署名以攻訐財政總長龔仙洲之傳單發布以後軍警兩界又不承認警廳正在偵察此事由來據外間推測大約因龔氏主張减薪所致 
　　新京報云龔財政長因厲行減政之策大受各方面之排斥陸軍部對之尤爲激烈聞前數日龔赴某要人讌適陸長靳雲鵬亦在座談論之下連及財政事熱譏冷誚龔頗難堪龔卽質問諸公旣表贊成於前又何以反對於後言猶在耳何遽寒盟靳曰前日碍於閣下情面未肯反對今碍於衆師旅圑無量數交情因不能不極力反對吾寗得罪於閣下不能結怨於大衆龔聆之益憤恨不終席而去最近兩日該部又有極激烈之公文咨行財部措詞嚴刻逹於極點龔已不堪再受頃正一面整理行裝一面草擬辭呈不日即將親送府院其意甚爲堅决 
　　龔心湛之八年公債因異議蜂起進行多所窒礙乃以財政部名義公函北京各報請爲鼓吹以期轉移輿論昨某報乃將原函公表其事頗趣原函如下逕啓者自軍興以來政局靡定出欵驟增中央每月不敷軍政各費及應付債欵約在一千數百萬元騰挪應付萬分爲難刻下大局幸告和平軍事一切亟待收朿自非仿照民國二年辦法商訂善後借欵不足以資應付奈歐戰甫定金融未復借欵一時斷難成就茲不得已先發行八年短期公債四千萬元以濟目前之急所有條例已奉大總統敎令公布在案貴館主持輿論爲社會南針對於國家公債素具熱心此次八年公債與國家財政前途尤關緊要務望登高一呼遐邇響應俾國家財政金融命脈均可藉此而得轉機非獨政府之幸抑亦貴館之光也茲寄上公債條例等印刷品一分請即察閱並請廣爲傳播爲幸 
[新兩院開會式之一幕]  
　　新國會第二届常會已於昨日（一日）上午十時舉行開會式兩院到會議員計共三百餘人前日衆議員報到者本爲二百零七人參院爲九十八人昨日臨時報到者又有十數人故昨日開會兩院人員均已超過半數東海因政務紛繁未克到院臨時派吳笈孫秘書長代表出席閣員則全體到院十時振鈴開會按照預定儀式舉行開會禮李盛鐸主席首先宣讀開會詞嗣由吳秘書長代表東海致頌詞錢總理代表全體國務員致頌詞禮成主席宣告退席攝影而散昨日參觀者極形踴躍旁聽席間幾無立椎之地他如新聞記者外賓以及婦女各席間亦皆人山人海極盛一時惟開會式草草了事極其簡單李木齋及錢幹丞等朗讀演說詞如學童背書然毫無曲折之韻調錢讀頌詞畢各員向國旗行三鞠躬禮乃國務員中之某總長自任閣員初次參列國會開會式議場中之儀式不甚識習頭戴禮帽即行三鞠躬禮已而面對議場始覺戴帽之不恭乃始脫去其帽又議員中於行禮時更有戴帽已兩鞠躬至第三次始脫帽者亦趣事也 
　　附頌詞（東海頌詞）曩者兩院閉會諸君子贊助已往對外之宗旨與夫一切治内之設施鄙人已親蒞而恭致頌祝矣今諸公念時局之多艱思綢繆於未雨本日爲第二届國會第二期常會開會之期偉論重聆尤不勝忻幸盼慰之至蓋今日時世一議論大昌之時會也五大洲人民之心理皆以世界和平爲目的已開會議於巴黎爲公理之研究求眞正之聯合我國爲協約國之一乃得於議席上侃侃論列與友邦共策安寗本此互助建設之精神出以誠懇光明之態度使世界各種和平事業得以長養發舒此誠千載一時嘉會也至國内統一問題在滬業已開議當事者率一時明逹均能鑒傾厦覆巢之慘謀止戈解甲之方人之愛國誰不如我妥協解决在旦暮間夫以連年兵燹元氣大傷度支奇窮日日仰屋流離載道綏輯殊艱何以供國計之稍紓何以使民生之日厚振興實業豈僅徒託空言加惠工商亦須妥籌善策民國八稔支持爭變之不遑初未能切實建設以維持目前爲一事策勵進行又爲一事豈知永久不策進行即目前亦斷難長保及今整理非合全國一心銳意經營不能日有起色鄙人藐藐一身無特别之智能而荷非常之責望平居深念以爲外來之危疑震撼但當持以鎭靜不必殊於張皇國内之擾攘糾紛亦惟感以眞誠無所用其機詐蠻貊可格矧屬同胞歐亞大同迄無武力苟舉國一致自强必能使五千年舊邦駸駸乎有進步列强之一日諸君子皆當代名流膺國人推舉願繼續前此之崇論閎議以廣示周行庶幾造四萬萬人民之幸福鄙人不敏願隨諸君子後共策進行謹此以爲民國前途祝（國務員頌詞）今日國會第二期常會開會能訓等躬際其盛慶幸奚如能訓等智力淺短值國事艱虞之日備位中樞賴諸君子隨事匡弼庶其免於隕越諸君子以傑出之材爲國民敬仰出膺制法議政之任而能訓等各以其職董率百僚依法律以治事期我國家進而益上漸躋强盛之域是我國會政府同抱之大願也自對德宣戰之後上下一心主張公理今者巴黎會議爲世界重開之新局我國加入國際聯盟得與敦槃之盛實由諸君子追認參戰案之偉績國家之榮譽亦諸君子之榮舉也世界已趨和平國内亟宜統一諸君子愼選元首旣慶得人就職以來開誠布公與國民相見南北閡隔逐件消融閩陜爭執已告結束上海會議開幕預計必收良好之果貴會適於此時開二期常會和平統一指日可期是又諸君子大有造於國家而足饜人民之期望者也所冀自今以往國會政府協力同心於内政若何建設外交若何輯睦各攄智計以求至美至善之法挽旣失之利權鞏不拔之根基胥納軌物同我太平能訓等敬當竭其駑努從諸君子之後以慰答我國民謹頌 
[京華短簡]  
　　據政界消息南北此次和議所需經費甚鉅聞截至二月底止實已用去五十餘萬元惟該欵之支銷如何現尙未悉 
　　自張元奇長閩之說打消後福建省長問題無形消滅聞閩督李厚基昨忽有一電至京略謂省長一席非與厚基同力合作之員不足以資協商而供兼顧查有財政廳長費毓楷公忠體國任事熱心對於行政諸端經騐亦頗宏富若以任爲福建省長必克勝任等語說者謂費氏以一部委之官產分處長而驟擢財政廳長已爲不次之超遷其經騐何如姑不必論要之省長之崇絶不當由督軍薦保項城時代雖紀綱陵替然某省將軍曾保一某員以巡按使記名尙遭駁斥李氏此舉亦可謂特異矣 
　　黑省邊防因俄亂未靖本擬撥參戰軍一旅前往駐防惟此旅出發無日現由吳師長派隊前往據奉督來電報告吳俊陞所撥往之軍隊係由第二十九師中挑選精銳編一混成旅共有步兵六營馬兵一營礮兵一營機關槍隊一營工程輜重各一營到黑駐防海參崴大烏里及中東路沿線 
　　日本公使署已卸任武官伊集院在華多年與吾國各方面感情素洽伊氏於昨日（一日）下午四點四十五分乘京奉車出京返國赴站送行者極衆徐樹錚曹汝霖兩氏隨車送至津門始行握别 
　　近因歐戰終止在法國戰線盡力之華工陸續起程回國已有在青島登岸者聞政府以華工此次回國皆少有積蓄而山東地面不靖擬令該地長官特别保護一面並爲有智識之華工謀安揷之法 
[粤省所定商民分認債票法]  
　　廣東財政廳呈督軍省長云爲呈請事案照本廳奉准發行維持紙幣八釐短期公債一百五十萬元業經分别咨行各機關代理勸募在案惟是期迫欵鉅誠恐不能尅期竣事則紙幣價格益難規復自應分策進行以期衆擎易舉現擬仿照民國四年省城内外各舖户租捐章程略爲變通向各舖户分别勸募務使認購者不難籌措而募集者亦易完畢理合將辦法五條具文呈請察核如蒙俯允施行懇即指令下廳俾得轉咨警察廳飭區查照辦理實爲公便謹呈附省城内外各舖户認購維持紙幣八釐短期公債辦法如下（一）此次省城内外各舖户認購八釐公債專爲維持紙幣之用各舖户均有認購之義務至省内外防務館另定辦法不在此限（一）省城内外各舖户認購八釐公債應仿照租捐成案略爲變通除租價不及十元者不計外凡二十元以上之租價主客各認購五元債票三十元以上之租價主客各認購十元債票四十元以上之租價主客各認購二十元債票其租價五十元以上者每增加十元主客各增購十元以次遞加均以十進若業主自住房屋即照每月房捐警費除五毫者不計外凡五毫以上一元以下者認購五元債票二元以上者認購十元債票三元以上者認購二十元債票三元以上房捐警費每增一元者須增購十元債票餘以次遞加（一）省城内外舖户極繁逐段調查不能不藉警區之力擬訂調查册咨送警察廳責成各區長挨户調查塡明彚報由廳核明數目將債票照數發區再挨户收欵同時發給債票（一）調查之法各區將廳發調查册内註明某街門牌第幾號係租住抑自住租銀若干或房捐警費若干應認購債銀若干逐項塡明一月内彚繳（一）本廳發給債票後限一個月由各區收齊債欵彚繳即照收欵百分之三發給各區作爲經手費蓋此即租捐變相之募債法也 
　　粤省自上年宣布自主後以至今日財政一部分之狀况外間鮮有知其詳者查粤省庫近年收入國家稅約一千四百餘萬元省地方稅收入約計四百七十六萬餘元又收入賭餉六百萬元又提用中央欵如常關稅印花稅官產價等項約計五六十萬元總計約共收入二千九百餘萬元至支出經費如陸軍費近年約支七百七十餘萬元警衛軍經費約支六百餘萬元又支滇軍浙軍特别經費約四百五六十萬元又支本省水陸警察及海軍費約二百六十餘萬元又支行政敎育實業各費約共五百九十餘萬元内約計國家方面佔三百六十餘萬元省地方方面佔約二百二十餘萬元又支司法費三十餘萬元又特别月支國會經費十萬元軍政府六萬元海軍艦隊約月支十三萬餘元又支過籌還内外債欵約七百餘萬元總計支出三千餘萬元收支不敷約爲一千一百餘萬元又積欠未發軍費政費等項計截至民國七年底止約一千六七百萬元又已借内債六百餘萬元外債約五百餘萬元 
[贛省會第三日之結果]  
　　省議會第一期常會業已開會三日不但議事無期即選舉審查員亦無結果十七日該會通告仍賡續前發議題開會不謂議事課接收議員請病假條一二十張且議長龍欽海亦請假一天午後二時議場人數除秘書及辦事員曁新聞記者外議員僅有十餘人郭衛城問李秘書議長因何尙不出席李答云龍議長因感冒業已請假胡廷鑾問議長請假依法應請饒副議長出席代行職權李秘書云龍議長請假時曾另函致饒副議長請其代理職權燕世經躍登演壇於秘書席取出龍議長交議事課請假條遞衆傳觀衆見假條僅書（因感冒請病假一日）下署（龍欽海二月二十七日）等字於是燕等以龍之假條爲不合法議場内譁聲頓然四起有頃饒副議長登場向衆一鞠躬曰以本會暫行法正議長有事故請假依次本當鄙人代理鄙人所 
 
 
 

Page 7

 
 
以遲遲其來者係今日上午十一時到會由議事課報告龍議長因病請假并另得龍議長字條一紙據稱因感冒請假一日依法應託余代理鄙人竊謂議長請假依法當然代理惟對於應託二字殊不敢當比即條覆敬謝不敏言畢亦不坐主席即返議員席胡廷鑾云饒君旣以龍君用應託二字不合本席意見不若由在座議員公意請饒君代理主席多數贊成饒不爲動燕世經又質問秘書不報告請假人數之意見李秘書云照辦事細則秘書報告請假人數須俟出席足法定人數議長搖鈴宣告開會始行報告若諸君要我（自稱）於未開會之前報告亦無不可惟辦事細則應請改定吳逢春登演壇發言云鄙人新自田間來（吳係補缺者）惟對於本會同人近以審議長及各股委員事相持許久不　選出似覺不安且聞此項審議長職權純係一種義務性質無競爭之價值且議會乃人民代表機關惟冀諸君無論何黨何派總要以議會爲前提今日之會旣因人數不足鄙人意見主張改爲談話會夏廷藩汪麗文均不贊成其說謂無話可談無事可商不如散會胡廷鑾云主席亦未振鈴法定鐘點亦未過未便散會饒副議長見不得散場只得再上演台振鈴散會此第三日開會之成績也 
[全國平和聯合會成立紀]  
　　聯合通信社南京通信云平和期成會自北京發起以來各有先後相繼成立并推舉代表到寗與會組織全國平和期成會聯合會於三月二日午後一時在南京大倉園開成立大會當公推熊秉三爲臨時主席繼由黃鏡人報告經過情形隨即通過聯合會規則并議决將事務所遷設上海票選熊秉三爲會長梁士詒張一麐爲副會長推舉幹事二十餘人隨討論本會進行事宜僉以上海會議停頓北代表公電辭職和議前途殊抱悲觀吾輩旣居第三者地位應盡調停職責隨即擬就通電分致北京政府及南北代表而散 
　　聯合會規則（一）本聯合會由各地平和期成會代表組織之（二）本聯合會設事務所於上海（三）本聯合會設會長一人副會長二人幹事若干人主持會中事務（四）本聯合會專圖各會之交通聯絡并主持左列事務之進行（甲）隨時以文字或演說宣逹國民竭望平和之心理促成平和之意見（乙）隨時以函電或專員對各方當局爲同等之勸告（五）本聯合會遇有重要事件得隨時召集大會討論之（大會即全體代表會）（六）本聯合會會員提議事件交由幹事會審查并執行之如幹事會認爲應付大會討論者再行提交大會（七）本聯合會於南北和議告成時即行解散 
　　職員名單正會長熊希齡副會長梁士詒張一麐幹事孫發緒王芝祥張耀曾藉忠寅丁世嶧魏瀚錢崇固周廷勱沈克剛梁善濟谷鍾秀李登輝郭廻瀾胡作雲毛雲鵬張伯良高步雲陸曾亮張之銳洪孟揆陳其䛵顏丙臨鄭爲成葉晉馨黃贊元譚瑞霖李爲綸王愷憲梁家義張宏銓 
　　公電（一）致北京電北京大總統鈞鑒國務院參謀部均鑒和平開議國内喁喁以爲南北一家轉禍爲福不謂議未及旬遽呈此停頓現象和議破裂千鈞一髮政府停戰命令原發於上年十月間又於二月十三日特電聲明是以朱總代表聲言二月十三日以後陜事完全負責且五條辦法雙方承認乃十三日以後劇戰未已若云剿匪照原約當在劃界以後斷無一面言和一面開戰之理政府示人以信而陜軍前敵將領竟置中央命令於不問致朱總代表無詞對付出於總辭職一途南代表則有向外交圑聲明之語此次國内和議與歐洲和議影響甚大如果因此决裂則國家地位與運命豈堪設想揆諸大總統倡導平和之誠意又豈其然本會以促進平和爲職志大懼淪胥之將及籲懇明發嚴令對於陜軍前敵將領如再違抗命令依法重懲並照協定五條切實辦理一面慰留諸代表顧全大局繼續開議本會亦已竭誠勸告雙方代表毋因一隅而牽動全局事機迫切翹盼德音全國平和期成會聯合會熊希齡等同叩江（二）致上海北代表電上海探投朱總代表曁諸代表先生鈞鑒和議開始中外喁喁不謂未及旬日即因陜事停議執事且有總辭職之舉本會成立伊始適聞此不幸之事深爲惋惜陜事兩方各照協定五條辦理本屬無難第北軍前敵將領不肯遵從而中央又未能保持威信致釀此結果使我公折衝乏術竟出於最後之一途自爲人所共諒然此次和局爲人民生死關頭尤國家存亡樞紐觀聽所繫非獨國人本會業已電籲北京政府嚴懲陜軍將領并請迅依五條辦法切實遵行務望忍辱負重毋萌退志至誠所動可格天人全國人民實利賴之臨電無任翹盼之至全國平和期成會聯合會熊希齡等江（三）致南代表電上海探投唐總代表曁諸代表先生鈞鑒和議肇始中外喁喁以爲南北一家轉禍爲福諸公斡旋苦心良所感佩即希齡等年來呼號奔走亦慶來蘇不謂陜事遷延瀕於破裂揆厥原因固出於北軍前敵將領不能遵約而中央政府之信用薄弱自須負責第思浪戰瀕年生靈塗炭如墜重淵而仰望於諸公者何等沈摯若因此再演慘劇吾國如何地位吾民如何命運不問可知本會已籲請北京政府發嚴令對於陜軍前敵將領抗令違約應予嚴懲并照協定五條切實辦理應請公等兩害取輕勿以一隅牽動全局以慰全國人民之望此次國内和平會議與歐洲和平會影響相聯我公解人自能默喻决不令幸災樂禍者得售其計也竭誠籲懇諸希亮鑒全國平和期成會聯合會熊希齡等江 
[蘇省議會之米禁觀]  
　　本届江蘇省議會臨時會之召集由於糧食研究會之主弛米禁與政府之濟鄰計畫齊省長以力難堅持乃欲取决於衆議也惟糧食研究會發起以來已逾數旬情形已有變遷米價亦已大漲當時最熱心之發起者今已不復有主張弛禁之必要而首以穀賤傷農鼓吹弛禁之馬良反有不主張弛禁之表示即該會正當主張之種種調查迄今不聞有何報告倘或調查之結果發見不宜弛禁之要點因之默爾而息亦未可知是該會弛禁之主張今已不成問題所待解决者厥維濟鄰之關係然日本米價業已驟跌且有日趨下落之勢以日趨下落之日本市面購日趨昻貴之江蘇米穀是否會算亦尙難知省議會之决議如何誠難預測然就各議員之各個主張言之雖未嘗無力主弛禁者而查其提案則不主弛禁者似非少數列表如下（二月二十八日以前） 
　　擬請本省行政長官急電政府嚴申米禁以奠民命而遏亂萌緊急動議案提議顧希曾連署朱積祺朱紹文陳大猷鄭巽 
　　提議仍行嚴申米禁以維民食案提出戴思恭趙文郁連署金其源宋銘勳馮世德 
　　提出嚴防私運米糧出口緊急動議案提議張援連署劉文輅龐振乾趙文郁徐宗鑑鍾善道 
　　請重申米禁以維民食緊急動議案提議華彥銓連署孔昭晋宋銘勳金樹芳馮世德錢鼎錢鼎奎楊霖蔣鳴慶等懇請重申米禁而維民食請願案介紹人顧希曾 
　　蔣基等請維持米禁以遏亂源請議案介紹人顧希曾 
　　米業商民唐庚等請重申米禁維持治安請議案介紹人顧希曾 
　　請嚴申米禁以維民食緊急動議案提議朱積祺連署鄭巽郗大純顧希曾張肇炘 
　　咨請省長迅電政府取消中日購米合同緊急動議案提議趙文郁龔廷鶚龔滌瑕贊成錢淦朱祥紱金其源 
　　江寗縣敎育會嚴拒弛禁之要求請議案介紹朱積祺鄭巽郗大純顧希曾張肇炘 
　　勒令解散糧食研究會以息浮言而定人心案提議屠宜厚顧希曾鄭巽劉伯昌朱積祺 
　　重申米禁以維民食案提議范循廉贊成蔡鈞樞高元陞袁國藻徐廷啓 
　　不屬於正式提案而以他種形式表示者如下 
　　意見書類　黃其彥　錢淦　蔡君植　徐堃錫　陸以鈞　黃申錫 
　　電報類　周積偉　潘承鍔　上海總商會　旅吉公民沈茂椿等　方潛等　盧護軍使　上海糧食研究會馬良（米石出洋爲自害政策請力爭）　江都縣農會　儀徵縣商會　太倉欵產經理處蔣汝坊等　吳輔勳等　寶山縣敎育會　太倉縣農會王舜成　貝理泰　吳淞商會孫汝俊等 
　　函類　張宏業　鍾善道張念劬　僑日蘇民周新吾　陳以寗　青浦勸學所等　何葆鼎　田季恒　周治平　雲錦公所　朱昌熾等　上海縣敎育會　李水如　寳應縣商會　楊成育　崑山縣農會等　武進縣農會　紀紹林　費承祿　洋涇市農會倪清漣　朱忠誠　汪桂林　大倉勸學所　江北旅滬同鄉會宋士驤等　徐東梧　海寗縣商會　陳恩普　靖江敎育會　程金榜　溧水敎育會　江都敎育會　徐兆瑋 
　　以上徐堃錫之意見書主張限制出洋吳輔勳等之電主張弛禁餘皆反對出洋者 
[蘇議會米禁案之省咨]  
　　二月二十八日蘇省議會准省長咨云爲咨行事蘇省米穀迭經貴會議决公布禁止出境祇以有餘不足統計無從遂致主禁主弛政見各異自日商三井洋行請購蘇米於是中央爲救災恤鄰計令予接濟上海糧食研究會爲穀賤傷農計電懇疏通最近廣東缺米又經中央核准由蘇分運二十萬石而反對者則以爲民食攸關不欲爲從并救人之舉其涉及條約問題者亦復議論紛歧莫衷一是其詳均見附件茲依暫行法第十六條第十欵之規定咨請貴會議决施行此咨計抄件一日本領事清野長太郎函一件八年一月十四日一復駐寗日本領事函一件八年一月二十一日一三井洋行請購運米呈文一件八年一月二十日一上海糧食研究會馬紳良等效電一件八年一月二十日一國務院財政部艶電一件八年一月三十日一復北京國務院財政部銑電一件八年二月十六日一省公署摘錄應行研究各欵清摺一件八年一月三十一日一財政部致省公署歌電一件八年二月六日一省公署復財政部陽電一件八年二月七日一農商部致省公署咨文一件八年一月三十一日一省公署復農商部咨文一件八年二月十三日一財政部致省公署公函一件附合同底稿八年二月十一日一上海研究會哿電一件八年二月二十一日一英領事二月十九日函一件一廣東省公署來咨一件八年一月十日又銑電一件八年一月十七日一復廣東省公署有電一件八年一月二十五日一致財政部稅務處有電一件八年一月二十五日一稅務處儉電一件八年一月二十九日一國務院三十電一件八年一月三十一日一財政部儉電一件八年一月二十九日一復財政部虞電一件八年二月七日一財政部蒸電一件八年二月十一日一復財政部寒電一件八年二月十四日一梁士詒等文電一件八年二月十三日一復梁等嘯電一件八年二月十八日一致財政部稅務處個電一件八年二月二十一日一財政部删電一件八年二月十六日一復財政部馬電一件八年二月二十一日 
[金陵汽車公司案之省咨]  
　　蘇省議會於二月二十三日准省長咨交議鮑貴藻等呈請興辦金陵汽車公司案略云案據鮑紳貴藻等呈稱金陵爲江蘇省垣城邑遼闊非他省會可比在昔城南地方道途往來動以里計自光緒二十年間下關開闢商埠交通要點由東南而移向西北約計聚寳門至下關江口爲程幾二十里旅居商客頗形不便逮馬路創興東洋車脚踏車馬車等日事擴充而乘客猶有缺憾於是開築寗省鐵路以濟之然鐵路計共七站乘客必須按站下車且轉乘他項車輛始能逹到目的地至於下關儀鳳門大街城内唱經樓大街花牌樓大街三山大街貢院大街等交通孔道不能隨時隨地乘車下車行旅往來仍留缺憾士紳等託跡金陵目睹交通不便情形擬組織金陵汽車股份有限公司招股五萬元興辦汽車八輛應繳馬路工程經費照章繳納按日開往於下關儀鳳門大街貢院商場等處仿照津滬電車辦法於商賈繁盛之處按段設站聽人上下一以輔東洋車馬車之不足一以助寗省鐵路之發逹於南北交通實多便利且貢院闢爲商場已經着手一旦分廛而居金陵商務之中心點必移至貢院地方更不可無汽車往來下關等處以便行旅或謂街道寛窄不一行車宜深顧慮不知金陵城内現有汽車已不下數十餘輛皆購置者自行乘坐無貿易性質未聞有窄處不能通行之虞士紳等所購之汽車與伊等一律且南來北往分馳兩道並無衝突之患而城内得開慢車將來行駛自無他虞爲此瀝陳興辦金陵汽車股份有限公司緣由併依據公司條例擬具簡章及創辦費用槪算表營業收支槪算表呈明核示立案實爲公便再士紳等興辦金陵汽車純爲便利交通發逹地方起見將來開辦後能否顧全成本非所敢知竊恐辦有成效以後一般營利商民接踵而起與士紳等經營同等商業是士紳等所招股本必受虧損應請立案禁止續辦以維股本而保商業等情據此查省城内外地方遼闊行旅往來多感不便江寗火車又以機車損壞僅開單班供不應求急難補救該紳等創辦汽車以利交通良可嘉許惟汽車開行以後深恐火車營業不能支持事關省辦鐵路存廢問題宜如何預籌結束抑别有維持之法除批示外相應依據省議會暫行法第十六條第七項之規定備文諮詢即希公議答復以便施行 
[南京快信]  
　　商會聯合會江蘇省事務所因各縣商務分會代表多未抵省故昨日尙未開會 
　　熊秉三昨電津請馮國璋黎元洪出維和局 
　　全國和平期成聯合會已告成立即日移滬開會徐佛蘇谷鍾秀張紹曾孫發緒昨日晚車已回滬 
　　省議會昨日大會不足法定人數未能開議 
　　李督仍未見客態度冷靜齊省長昨日誕辰李督派何參謀長代表往祝 
　　蘇常鎭守使朱熙警廳長崔鳳舞水警廳長趙會鵬鎭關監督冐廣生均來省祝齊省長壽各縣知事稅所長來省者亦有六十餘人惟候補人員昨赴省署祝壽槪拒不見 
　　省議會昨覆北京國民外交協會電云馬電敬悉貴會成立國家前途實利賴之擬電七欵備極藎籌欽佩無量敢乞附驥並希時錫南針是所盼禱 
　　軍民兩署昨接北京國務院電開催令各省呈報歐戰損失數目已非一次乃迄今呈報者僅逹五分之一茲再電催迅將中立絶交宣戰三個期間我國損失數目分别列表以便致電陸專使提出巴黎會議希勿再事延宕 
　　吳佩孚張宗昌昨均有電致李督報告撤防事務 
　　浙議會建議廢督裁兵昨電蘇議會請一致主張向上海平和會議請願 
　　財政廳長胡翔林昨已銷假照常辦公 
[杭州快信]  
　　憲兵司令官陳樂山奉派赴北京會議某要案昨午首途當道詣站送行者甚夥 
　　北方議和代表王克敏已在錢塘門外湖畔營築别墅昨并派人護送眷屬由滬旋里乘特别快車抵杭 
　　紹縣錢業受平現影響至今停市未開該縣金融評議會長王嘉曾（即縣知事）假商會召集錢業領袖竭誠勸導照常開市該業以杭甬兩方現無匯兌可做紹興錢業無市可開婉辭拒絶各業因起恐慌市面已形衰落 
　　温州各輪船公司往來寗波班期現已一律更改計永寗星期一到温星期二開寗平陽星期四到温星期五開寗永川星期六到温星期日開寗 
　　永嘉張知事呈請委任周繼恩充該縣平民習藝所所長玉環江知事呈請委任婁芬充該縣承審員昨俱奉令照准 
　　環湖建築馬路迭經察勘訂購石料不敷應用現擬就西湖廢棄荒山開採 
地方通信 
[蘇州]  
　　地方廳復活之動機吳縣地方廳自民國三年裁撤後久有恢復之議因經費無着致未能實行茲悉江蘇高等審檢兩廳近奉司法部訓令添設故已將該項經費列入八年度預算案内並遴保兩廳推檢人員呈候司法部任用 
　　清查聖廟祭田之通飭吳縣温知事近奉省署訓令准内務部咨略謂查崇聖典例第七條規定由各該管地方官清釐升科槪歸國家徵收等因業經行知衍聖公呈報祭田地畝及租銀數目并遵照條例規定辦理在案查此項田畝年代久遠自非妥速清釐不足以資整頓合再咨行將此項田畝坐落四至畝數佃户花名向來租額一併飭屬造具清册呈送查核等因除分行外合亟令仰該知事一體遵照查復 
[常熟]  
　　籲請維持民食蘇省米糧弛禁問題業由省議會開會集議本邑各圑體如縣農會商會敎育會曁公民朱昌熾等先後分電省會議員請求嚴拒以維民食茲悉本邑紳士徐兆瑋等亦於日昨聯名函請省會議員堅拒弛禁原函錄下米糧弛禁問題已由齊省長召集貴會開臨時會議查議省頻年荒歉民食維艱去冬雖稱中稔積米仍屬無多本省民食尙虞缺乏今出口未定而奸商囤積米價固已驟昂倘竟成爲事實則價格飛漲影響所及貧民受困其害有不勝言不忍言者諸公爲全省人民代表必能體恤民艱主持至計務乞熟商利害俯順輿情鼎力堅拒勿爲奸商所惑則造福於桑梓靡涯矣常熟士紳徐兆瑋王慶芝丁祖蔭瞿啓甲宗舜年李士璵等同啓 
[無錫]  
　　壇基撥作苗圃縣署楊知事昨日訓令縣立第一高等小學校校長朱鏡澄云本年三月二日據警佐吳桂森呈稱案查縣立苗圃前經暫假敎育會及惠麓黃公澗權宜設置自應另覔相當地點爲實行育苗造林之用茲查有城内滙龍橋北舊壇基一方地勢寛廣似尙適用惟該壇基現由縣立第一高校保管内有學生操塲可否將原有操塲畫歸校用其餘畝地指撥爲縣立苗圃之處理合備文呈請鑒核示遵等情據此除指令據呈已悉應候轉知該校長除應用操塲外儘數劃撥以資佈置惟從前苗圃因無確定地點致歴年多成虚舉現旣撥有相當地點應即將其土宜妥訂計劃與該校長接洽進行除訓令該校長帮同辦理外合并知照此令印發外合行訓令該校長即便知照並仰帮同辦理事關地方造林於學務亦甚相宜愼勿諉延此令 
　　童子軍職員會紀事無錫童子軍聯合會於昨日下午在事務所開職員會商議一切進行事宜到會者爲唐閏生顧拯來張伯藩朱鏡澄邢健常朱承洪辛伯森陸士洲陸翰飛華澄波華雍倩孫克明秦執中秦叔鈞吳少明秦冰臣華季瑞尤鳴梧惠浩乾卜儀吾等諸君議决私立競進國民學校所辦之第十九圑童子軍因無力繼續自行取消准其出會而私立公益第一國民學校已由葉志青籌辦童子軍一圑要求加入聯合會即議决補入第十九圑次復討論南京會操事宜即照省教練會議决者辦理至於無錫全邑會操則議决於陽曆四月間舉行大約在全省童子軍會操之前現已將議决事件由會中匾發各圑并於下星期日（九日）尙須開大會繼續討論一切 
[松江]  
　　拒賭會之組織漕涇鄉第一國民學校校長潘煥黃等以賭風日熾無法禁阻約集同志組織拒賭會以嚴自拒絶苦口勸導爲宗旨蓋以道德之集合作法律之後盾地方人民無不歡迎已於前月開會一次入會者頗極踴躍 
　　選舉林塲總理縣立各校所定之松江縣敎育圑公有林塲章程以投資之各學校圖書館敎育會等各主任爲議董以敎育行政人員如縣視學縣署第三科勸學所所長等爲名譽議董議董之上設總理監理各一人由議董會互選定之現此項林塲章程已由敎育廳批准立案爰由各議董於昨日假座勸學所選舉總監理當選定縣立第一高等小學校校長錢魯詹爲總理勸學所長張彬士爲監理聞錢總理對於林塲進行事宜統擬於本年植樹節前預備妥當以便於植樹節在塲内移植樹苗 
　　延聘義務校醫縣立第一第二兩高等小學校寄宿學生比較他校爲多因此凡關於學校衛生事件自不得不另設一人以專責成茲經兩校校長錢魯詹楊繩武聯名呈縣請即令歴年受縣敎育費資助之侯念言醫生爲兩校義務校醫業經李縣長准如所請知會侯醫生到校視事矣 
　　印刷公司復活松江新華振華兩印刷公司因營業不振統於去臘閉歇惟新華公司近又添加資本於前數日重行開張因之向在該公司排印之九峯等報亦得連帶復活云 
[南通]  
　　審計院長蒞通紀審計院長莊藴寛氏因關於和議問題與張嗇公有所協商於昨日乘大逹輪船來通抵城後寓模範馬路之有斐旅館略加憇息隨即往訪張氏密談數小時始出翌晨由張孝若公子導遊公園博物苑并參觀各工廠事畢莊君仍乘原輪返滬 
　　淮南鹽墾之新計畫本縣張退老嗇老以淮南鹺務日窳商灶窮蹙而國家根本救貧尤非農墾莫屬特集合同志就淮南各塲垣商定發動先後倡辦鹽墾公司其法導源於鹽歸於墾使鹽與墾有相劑之益最先成立者爲餘中大有晋次則豐掘又次栟角富安塲大賫草埝塲大豐新興塲大綱廟灣塲華成進行雖有遲速成就均有可觀近聞又有倡辦裏場公司之計畫定名爲通遂 
[嘉興]  
　　典當停止營業嘉興城中會豐寳順兩典因經理張其琮等父子二人舞弊營私虧蝕甚鉅曾由典主張克昌及各債權人先後具呈縣署請求理處復由縣令飭縣商會調處無效輾轉遷延已逾半載縣署爲維持典業起見特於日前諭令該兩典於本月一日起停止營業由縣派委清查賬項並將夥友一律遣散以防弊竇至所有典質貨物飭令妥爲保管俟查清後再行開贖一面出示佈告人民一體知照 
　　勸學所長被控平湖縣勸學所所長奚翔經學界朱某史某等臚列糜欵溺職不孚衆望等情先後呈控敎育廳究辦伍廳長閱呈後以所控各節是否屬實已於日前令飭平湖縣知事逐欵調查呈覆 
[漢口]  
　　遣送敵僑之總計警察廳奉令准免出境之敵僑其家屬亦應免其出境現檢察告竣敵僑正式簽字情願附第一批輪船回國者男僑十九名女僑十二名小孩十一名第二批回國者男僑二十六名女僑二十三名小孩十五名第三批回國者男僑二十一名女僑二十四名小孩二十名除男女小孩四十六名外共計敵僑一百二十五名惟德商馬克尼亞具呈交涉使署謂已改入中國藉貫不欲回國經吳仲賢轉呈省署省長以更改國籍亦人民之一種自由但依國際公法如入何國籍貫即應受該國之法律裁判飭令具甘受中國法律裁判切結前來昨據吳氏轉呈此項甘結已准該民爲中華國民受法律同等之保護矣 
雜評一 
[停戰與停剿（默）]  
　　此次之停戰令有無效力能否挽回和局吾人姑勿臆斷惟就此停戰之事實言之一面以總統明令飭前敵遵照協定辦法實行停戰一面又以國務院名義電飭就現駐地點防守停止剿匪何以明令稱停戰而院電稱停止剿匪耶南軍也匪也戰也剿匪也一物耶兩物耶如爲一物則何以戰剿殊稱如爲兩物則又何以混合而不分别明言夫陜事之所以爭執至今者即在此隱視南軍爲匪前此因欲不停戰故劃陜爲剿匪區域今旣欲實行停戰而猶留此剿匪之名詞於事無益徒予南方以不快之感爲計之左無逾於此此而謂之眞心言和誰信之哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[和議停頓中之消息]  
　　和和通信社消息今日（四日）下午四時南代表仍在愚園辦事處會議因北代表祗認陜西停戰至撤換陳樹藩尙須緩商現擬俟北方政府將停戰罷兵令下後卽勸南代表繼續開會而南代表以爲不撤陳樹藩所謂停戰之令終屬空言大約會議停頓尙有三四日非有力之第三者出爲斡旋尙無調停良法也 
　　戊午編譯社消息三月四日仍不開會陜西留東學生公舉代表曹桂豐汶尙賢二人來申今早到老靶子路訪謁唐總代表唐君請下午到愚園由西南各代表共同接見下午四時晤面所談者爲陜西兵禍問題請求各代表毅力堅持各代表業經首肯又旅滬陜西同鄉會公舉代表爲驤張慶豫二人到愚園向唐總代表呈遞意見書業經收受初旅滬陜人因和議停頓曾舉代表數人面謁唐君陳述陜事辦法三端（一）以撤免陳樹藩以爲停戰保障（二）撤退在陜北兵用免再啓紛爭（三）恢復去年十一月十六日以前陜軍原防狀况唐君已首肯今所呈遞之意見書即前次陜人公議之各項辦法見諸報端者也今此馬張兩君之謁唐君除上書外尙有對於錢能訓因陜事覆電之解釋（一）錢曰三月三日再下嚴厲停戰令夫前次之停戰令陳許等旣不遵從此番誰能責其遵守是不撤陳樹藩停戰空令萬不足信（二）錢三月三日以後由錢負責夫二月十三日以後朱云負責而陜省戰事轉殷朱不能負責錢又豈能負責（三）錢云于右任之言不可憑信是以陜西之戰事爲不實也夫中外報紙之喧傳自陜歸來西人之稱述張瑞璣氏之不赴陜西是否于君一面之詞北京又將何以自解（四）錢云撤陳樹藩有礙於事實夫陳之禍陜有目共見不去陳疇能必陜爭之果息且北京政府之權力不能免一陳樹藩其他威信亦可顯見如此何能與之言和再撤換陳氏以抗令挑釁也若許若張若劉若鍾何一非抗令挑釁者故必將渠輩盡須撤出陜境若北京故意去一抗令挑釁之陳樹藩而易一抗令挑釁之他黷武者何能减陜西之痛苦此點務祈注意唐君深以爲然併云此次停議非做到免陳撤北兵不再任黷武派爲陜督恢復去年十一月十六日以前之原狀不再開議否則南代表將以去留力爭陜西代表始各滿意興辭而去停戰宣言後二日卽由西南全體代表電告廣州軍政府及南京李督軍三日開會後復以同樣電文分致鄂贛王陳兩督及吳佩孚師長馮玉祥鎭守使今日已得南京之覆電矣（文見另條）今日四時西南代表在愚園辦事處開會唐總代表報告朱啓鈐氏通知北京已再下停戰令可擔保實行停戰應請繼續開會應如何應付各代表羣以北京不撤陳樹藩空令有何保障必俟免陳撤兵始行開議云 
　　國民通信社消息今日（三月四日）仍未開會無可紀述記者冒雨探訪各方面消息聞福州省議會及貴州省議會均有電致南北代表以陜事决裂歸咎北政府黔議會詞尤激昻大致謂陜事及參戰軍二件多由徐樹錚暗中梗阻非嚴罰梗阻者不能謀和議進行等語此亦可見公論之一斑也午前十時頃朱總代表接錢内閣來電略謂嚴飭停戰剿匪靜候解决望轉致少川即日開議云云又電五條辦法前於元電陜已據陳督電覆又經切電陜督促將五條辦法切實奉行頃據覆電前奉元電分飭前方各軍隊遵照當再派員分往查看云云據上述各電觀之北京政府雖嚴令陜西停戰迺令者諄諄而聽者藐藐頃據北京政府派赴陜西專員轉來某君兩函云陳樹藩决定作戰計畫力抗府院命令雖破壞和平亦甘心任咎且大駡李督五條辦法爲放屁且云張敬輿如敢來陜劃界定行槍斃等語似此則陜西停戰事件誠今日一絶大疑問也頃得北京函云錢幹丞對其親善某君言現有人暗中主持力破和議並言關於陜事聞某方亦有電去大旨與府院隱有劇烈之爭鬭云再陳樹藩代表鄭坦現在北京言陜西確有戰事毫無隱飾或詰陳督何不停戰鄭笑而不答又據于右任總司令二十三號快函言陜西近况（一）張錫元攻相橋死傷三四百人彼（指張錫元言）昨日來函謂係陳伯生說相橋是匪（二）史家坡一帶今日戰火十分激烈劉世瓏姜宏謨崔武聊兼新建陸軍合而攻我我如不得手則富平搖動但我軍亦不薄（三）交口聞戰事又發生當敵人前日攻交時河下流戰線延十餘里至北天王（三十餘里）我以一連抵禦之殺敵百餘但敵人共有七八營現又加增（四）陳氏現開兩圑攻我紅崖渡（五）乾縣急（陳軍）岐山急（奉軍）劉雪崖恐其將盩郿下後又來擾我又續接二十四日陜函戰况如下（一）相橋又來大部敵軍現已開火但未知爲何人所率（一）史家坡興市關山紅崖渡戰事如故（一）陳樹藩已將西路大部隊伍齊集醴泉一帶預備攻我耀縣綜上所述某派梗阻和議如彼陜西戰事近况又如此竊恐和議前途黑雲層層久將有暴風雨至也嗚乎 
　　錢能訓致朱總代表電（其一）儉電悉尊述息爭方法三端正在趕速商辦惟少川聲明四十八小時内如無滿足答覆即向外交圑聲明停議云云此係外交界最後宣戰之名詞同屬國内何必如此此間無法承認請轉告少川政府必有確實答覆惟不能受此拘束能訓東（三月一日晚到）（其二）儉電悉陜事除五條辦法實行外不涉及他事持議扼要至佩藎籌徒以于右任連日去函飾詞告急致政府與雙方代表並陷於困難之境細思陜事爭點在南中以匪爲軍故一言剿匪即有反對南中之嫌若鯾在喉無由一吐今且以此爭點馴至停議以待若長此相持則因一隅牽及全局數月心血盡付東流尊示息爭方法三端如第一項辦法應由陜公共圑體及聞望夙著之紳耆電述停戰實情以爲保證第二項謂劃界以前軍匪旣無標準則剿匪須暫中止以事實諭匪果當剿不能以未經劃界不治且匪與軍異南軍可互商停戰匪則自由行動我不剿匪能保匪之不犯我軍乎藉曰匪不應剿則五條辦法又何以有擔任後方剿匪及雙方各認剿匪之規定特剿匪之舉爲陜計也今在南一部分陜人旣多誤會剿匪安民之意中央亦何必堅持初議以善意而被惡聲鄙意旣經停戰决計將剿匪暫停匪之竄擾地方者隨時設法防堵勿使滋蔓已耳第三項所云明令院令皆已表示政府誠意本無區别公已表示贊許弟亦認爲可行刻已擬辦卽日發表以上三端已具解决辦法惟能訓更有言者會議甫開如裁兵分治等重要議案中外注目豈宜久擱致遺各方口實萬一因停議之故别生枝節影響大局如國事何務須切致香山賡續正式開議并將議題宜少議期宜簡之意切實轉商少川能限定於較短時期内求一正當結束則國家之幸也敢布腹心佇候裁復能訓東（三月二日早到）（其三）五條辦法前於元日電陜已據陳督電復日前又經切電陜督促將五條辦法切實奉行頃據覆電稱前奉元電已分飭前方各軍隊遵照當再派員分往查看先此奉覆云云希查照酌告能訓江（三月三日午後到）（其四）昨電所述辦法計逹此項明令本日卽發表另有電令嚴飭卽停剿匪靜候解决語尤切實發後另當電逹此事中央積極進行實出渴望和平之誠意務望轉致少川卽日繼續開議免致延誤大局實爲至跂能訓江（三月四日午前到）（其五）陜督電稱據宜川王知事報稱二月皓晨土匪曹老九率匪四五百人突犯縣城經飭圑警抵禦以衆寡不敵縣城遂陷現該匪仍盤踞城中請速撥隊剿除等語應如何辦理請核示等情查陜省旣議雙方實行停戰如有軼出防線侵陷城池即係破壞大局希即轉致唐總代表電詢于右任如曹老九係其所部應飭尅日撤回原駐地點靜候解决如其于右任不能加以指揮自應認爲土匪從速剿辦以保地方除電復嚴防外特電盼復能訓江（三月四日午前到） 
　　李純致唐總代表電上海唐總代表鑒冬電誦悉事出意外惋惜同深溯會議之初心本注重於法律今因陜省一隅之事實竟貽全局停頓之深憂國家存亡間不容髮三復來電無淚可揮諸公以憂國之熱誠負人民之重托解鈴有策轉軸多才尙希勉爲其難共圖補救從容而逹目的曲折以赴康莊是則四百兆民同拜仁人之賜純之崇拜不待言已敢布腹心惟希鑒照李純江印 
　　王廷楨致公府吳秘書長電急北京公府吳秘書長鑒密蕭電奉悉今日朱總代已不赴議和會前途至爲危悚頃據南代重要人來密商轉圜聯續之法僉謂陜中情形須得于右任報告業已停戰方爲證實唐總代諸君對於主座情態皆佳惟唐總代現時狀况受陜人之憤激詰責又粤軍府議和大綱定陜事停戰爲先决問題是以南總代昨日宣言亦出於萬不得已云謹此奉聞即請轉呈主座并求迅示一切廷楨江印 
　　全國和平聯合會致南北代表函桂莘少川先生總代表閣下民國成立以來政爭迭起原因安在厥惟强權强權者專制之餘毒而桀鷔武人貪婪政儈假借之憑依之或以逞其壟斷之私圖或以逹其金錢之目的其誤用之也名爲保威信謀統一實則國家威信因而掃地南北統一坐是背馳雖至財盡民窮尚亟狡焉思逞自我小民視之强權實爲公理之敵自今世界言之强權實害人道之尤昔日此旨尙在窈冥恍惚之中今則鑒於德奥戰敗公理大彰東方睡獅勃焉忽醒是以雙方政府力排衆議俯順輿情經無數曲折始得開和平會議於滬上乃會議甫開竟以先决問題一旦輒至停頓者則誤用强權之人有以梗而塞之是亦彰明較著之事實無可代爲諱飾矣夫旣曰講和即應停戰此理不待煩言亦無從曲解殊北京政府下停戰命令已三閱月猶復進兵陜省不已繼經江蘇李督軍擬具辦法五條南北公認宣布并由北京政府重申前令飭即停戰然時又半月終歸無效以致貴總代表曁分代表諸公不得不請求辭職南代表亦不得不宣布停議貴總代表不得不宣布停議北代表亦不得不請求辭職全國企望和平之心理受此一度打擊已不能認陜事爲爲部問題而實感北京政府無充分制止强權之能力且擬輦轂之下肘腋之間必有爲强權集中之三數魁雄多方牽掣肆意脅迫故任失信國人貽羞世界而不之恤本會再三討論僉以爲此中黑幕如不求得眞相即難遽言辦法昨已電請北京政府明白宣示以待國民公决另抄呈閱惟吾四億民人公意萬不願雙方再開戰釁使我損失將盡之財產輾轉子遺之生命再爲强權所犧牲伏懇貴總代表鑒此愚誠詧我哀籲現雖暫停會議萬勿遽行决裂姑俟各方發抒公論北京政府漸有轉機仍請徐圖挽救振國運於千載一時之會拯吾民於水深火熱之中更請防止重大軍事發生致墮誤用强權破壞和平者之詭計人民幸甚國家幸甚此頌毅安敬修垂示全國和平聯合會各省區敎育會省議會及滿蒙回藏公會各代表謹啓 
[李熊均有來滬說]  
　　聞江蘇李督軍秀山因和議停頓異常焦灼將親自來滬疏通雙方照常開議并聞熊鳳凰亦有來滬消息是以官場均在預備迎候云 
[華僑平和期成會最近函電]  
　　致南北總代表函唐朱總代表公鑒敬肅者民國不幸變禍叢生干戈相逞百業凋敝即吾華僑間接直接曾受種種損失痛苦莫名期望和平尤甚國内諸公怵國運之顚危憂民生之陷溺出任議和共謀匡救全國人民羣深企禱敝會同仁觀成尤切今聞總代表因陜西問題北京政府無滿意答復和議中輟不勝駭異萬狀然吾國前途之安危正賴此次和議一舉俾世界永趨和平人民同享幸福除由敝會協同北京平和期成會聯合會設法維持外用特函懇總代表始終調攝於萬難收拾之餘爲一髮千鈞之繫曷勝盼禱專此迫切陳詞伏惟亮察正副會長李登輝朱遐九謝碧田等謹啓 
　　致北京電　北京大總統國務院鈞鑒和局破裂責有攸歸懇嚴懲陜軍前敵將領以彰國法華僑平和期成會叩 
　　致南京電　南京李督鈞鑒南北政爭擾攘經年首倡和議百折不撓惟公一人近和局將裂懇鼎力維持華僑願一致爲公後盾華僑平和期成會叩 
[三和平會開會紀]  
　　中華國民策進永久和平滬會評議幹事兩部與粤會世界和平會昨日下午七時在霞飛路二百零九號開聯合緊急會議到會者數十人推徐固卿爲主席報告對於和議停頓前夜議决宣言書通電二項辦法宜决定體裁次由丁象謙發言主張對内通電對外宣言陳家鼐發言略謂今日三會聯合開會討論發電事宜本會會員昨前兩次開會或有未到席者今日請詳加討論石廣權發言主張宜用宣言或對外用通電對内用宣言焦易堂發言主張通電徐維繪發言主張通告主席表决對内對外均用通電此案通過遂將朱鏡宙及張秋白遞來對内對外電稿二件傳閱一過黃介民發言該稿宜删去數節陳家鼐發言以焦易堂籍隸陜西桑梓之事見聞較確和議停頓純屬陜事爲梗宜推爲修改員首紹南發言以和議停頓和平會對於北廷宜有一種要求人民處於水深火熱之中北政府坐令武人揭亂厥咎難辭永久和平會世界和平會各省分會亦宜趕速聯成一氣協同進行餘如黃奠華鄭伯寅姚式訓朱賡石吳燦煌等相繼發言大致以和議停頓純係陜事牽涉全國人民久苦兵燹渴望和平本會純係民意組成不幸和議停頓茲事緊要本會對於電稿修改亟宜推舉從事遂由衆推定徐觀農丁象謙焦易堂石廣權爲修改員并推馮自由徐硯農爲西文譯員十時散會 
　　附廣東策進和平會來函上海法界中華國民策進永久和平會劉艮老轉孫總裁章太炎孫伯關諸先生唐少川朱桂莘兩總代表各分代表各省督軍省長省議會敎育會商會各圑體各報館各通信社均鑒頃閱熊君希齡等電稱組織國民大會對於和議居第三者地位爲之仲裁並推前總統黎公爲會長等語不勝詫異民國成立八年變亂相尋護法之戰又經兩載兵連禍結閭里丘墟含生之倫靡不延頸企蹤期望和平今方幸兄弟釋戈協謀國是南北雙方旣已遣派代表自宜聽其爲國爲民共立永久和平大計國人自因當監視其成萬不容干涉紛擾淆亂是非不圖今竟有所謂國民大會名義出現以法律論不知該會何自發生以少數私人冐稱合國國民一手按盡天下耳目其心何居以政法論洪憲時代假託民意僞造各省勸進圑體此等滑稽故智久已騰笑中國一之爲甚寗可再奉之爲圭臬作此印板文章耶况國民自身本居第一何爲降居第三一家爭執應協以自解何須仲裁理不可通事尤乖謬至推黎公爲會長更屬離奇事實上黎公對於此次國内戰爭本不能置身事外法律上亦有違法釀亂溺職之嫌焉能再事干涉和議或爲他人假託竊名號召以誤國家者誤黎公君子愛人以德尤願黎公善保令名勿爲宵人所利用本會徵求眞正民意特爲謀中華國民永久和平不忍緘默敢貢一言於我邦人君子之前曰此次南北和平會議一切法律取法問題均應聽雙方代表負有責任者依法磋商解决之凡我國民祇可於監督地位促其進行無論何派有欲希冀假冒民意陰圖破壞國家長治久安基礎者誓與國人共棄之以祈一致主張國利民福實攸賴之迫切陳詞佇候明敎廣東中華策進永久和平會會長馮自由副會長譚民三張和白曁全體會員同叩 
[川人組織四川善後協會]  
　　自國内戰興以來川省連年戰期最久受災最慘自前月議和代表劉亞休在倚虹樓提議發起善後協會經川紳朱伯爲等五十餘人贊成後前日（卽二十六日）川省紳商四十餘人復假座商帮協會協議進行推朱伯爲爲主席經衆議决定名四川善後協會俟分頭向各界接洽妥善後即行正式發表當即公推朱君草四川善後協會組織大綱以申訴川省災情妥謀善後方法籲懇政府并求各界恊助期逹實行爲宗旨現聞川人贊成者極衆不日卽正式通告云 
[發現私造銅圓之外論]  
　　字林報云近兩月來市上發見一種新銅元質較舊有者爲輕至少約輕十分之二今雖市上通用然若源源而來則錢舖必有挑剔而市面將大受其累矣錢舖刻尙不分新舊一律收用然銅元價率今已因此而低新銅元花樣與舊者大槪相同驟視之　無從分辨第以顯微鏡察之即見花樣不同之處新者中國字筆畫較粗花紋亦粗而羅馬字則較細邊較薄印鑄惡劣常有糢糊不清或半係光面者凡此異點足證此項新銅元並非政府鑄錢廠所發出但係假幣也政府鑄錢廠如鑄新幣而减輕分量以期取利則必用舊有之印模而不改其花樣今新銅元顯以新印模鑄成鑄造殊不完善定係用力量不足之小印機以致有此而非政府鑄錢廠所用之印機由此察之此種新銅元之非出於政府鑄錢廠更可顯見按銅元或銅坯由中國海關檢查不訏人口故此僞幣由日本運來之說非海關所能承認除非經青島而來耳内地輸運銅元亦非稅關所許可故僞幣之來源苟不在租界即在附近地段如閘北等處是也顧無論其爲私造與否分量減少十分之二則爲共覩之事實爲中國保全經濟現狀阻止後患計此種輕幣之來源宜即杜絶而已流行於市面者宜即收回也公共租界電車公司經理麥考爾氏前曾詳言中國銅幣謂一九一五年市上流用之銅元重一百十一格蘭姆今新銅元僅重八十四格蘭姆又六二較之一九一五年所有之舊幣輕百分之二十四而較之中國法律所規定之重量亦輕百分之二十按法定成分銅質佔百分之九五·而新銅元所含之銅則僅爲百分之八九·八七也上海商行之最注意銅元者莫如電車公司該公司每日收入約五十萬枚銅元據其估計此種新銅元一百七八十枚僅值銀洋一元該公司每日收入銅元每一萬枚中有新者三百枚查十文銅元爲民間使用最普通之幣苦力工資往往以銅元計算若銅元價落則難免不發生風潮銅價每噸前值英金一百六十鎊今僅值七十五鎊當此銀價昻貴之時運銅入境私造銅元已覺有利可圖若造分量較輕之僞幣則獲利尤豐此即私造銅元發見於市之由來尙望當軸有以杜絶之也 
[關於遣送敵僑之消息]  
　　察看艙位遣送敵僑回國之英船現已修竣下椗於吳淞口定於六日至十日爲敵僑陸續下船之期准於十一日啓行出口現蔡會辦定於七日（星期五）下午偕同楊小堂等辦事員親往英輪察看艙位届時備有小輪在西碼頭等候接送 
　　查騐行李遣送局蔡會辦又以各敵僑隨帶行李應先事檢查現與江海新關商明訂於五日（今日）上午九時由海關騐貨手從事查騐其查騐程序先騐在滬敵僑之大件行李次至候船所查騐外來敵僑行李騐畢後卽令堆積一處以免參差 
　　昨日續到敵僑昨日上午招商局快利輪船抵滬内載由湖北遣送來滬之敵僑男女大小十七名口并行李五十七件隨有護送軍隊當經淞滬徐警廳長飭知南市第一區警察署趙署長撥派巡官羅金堂巡長王德山帶同警察數名會同浦江水巡隊潘隊長及所率巡官偵探隊士等人前赴金利源碼頭將該敵僑點收後迎護上岸指導至新北門外第二候船所（卽大旅社）暫居昨日（四號）南京敵僑五人女三口吉林二人隨帶行李三十九件並護送警十一人由寗乘滬寗鐵路之第六號火車來滬至上海北站三時半當由北站特開專車駛抵滬杭甬鐵路南站約四時許由護兵送往候船所又山西督軍署參謀劉蔭遠帶領憲兵一名護送旅居山西之德人二名行李四件昨日到滬送交待船所候遣又山東檢查員羅化南率領警察二名護送駐在魯省貿易之德僑三名行李四件亦於昨日上午八時抵滬已交遣送敵僑待船所彚總遣送 
　　添借候船分所附設羣學會之第三候船所現因容留敵僑過多不敷安置故在救火聯合會樓上借作第三所第一候船分所以資安揷 
　　綏遣債務敵僑遣送局前接管理敵僑財產事務局來文囑將債務未清之敵僑從緩遣送等情曾誌前報茲悉財產局所列緩遣之敵僑在上海租界内共有德奥敵僑男婦小孩一千四百人内有瑞記禮和美最時寳豐魯麟謙信等一百八十九人因有借欵貨欵工欵墊欵押欵定貨等種種關係多則三十餘萬少則十餘元均係債務未清故該局並未列入第一批内云 
　　工程師亦須遣送德僑艾鮑德（譯音）向充滬杭甬鐵路曹娥工程師此次遣送敵僑該工程師應在第一批遣送之列日昨由該管鄞縣知事特派軍警護送該工程師艾鮑德一名眷屬一口小孩二人行李十四件又德僑羅德一名行李五件由百官車站乘車直逹寗波附輪來滬 
　　調查未註册敵僑遣送敵僑事務局昨接南京軍民兩長來電略謂寓居華界應行特别注意之敵僑及國籍上關係之敵僑計有十餘人如　　（譯音）得特馬爾司等均在境數期未經註册應即詳細調查是否在境抑在他埠希即查明見復等因聞該局已飭檢查所開具清册俾便派員調查 
　　德醫擔任義務遣送敵僑事務局昨據德醫方雪生禍福令將故斯等聲請擬赴敵僑候船所看視各該敵僑有無患病請爲給證以資出入等情經督會兩辦會商之下以該德醫旣自願擔任義務看視敵僑病狀自可照准當即給函一面函致第一二三四候船所如該德醫等到所騐病准予憑信出入 
　　浙省請派醫生遣送局盧督辦昨接浙督軍來電以莫干山病僑復騐一案當飭該山檢辦所遵照去後茲據該所復稱病僑八户内有幼婦病重請派醫生來山醫治用特電請派醫來浙等因盧督辦當派陳震東與恊約國醫生接洽現各醫生以近來流行症甚多一時不能分身赴浙現正由陳震東磋商云 
　　財產局聘請法人管理敵僑財產事務分局現聘法人恩傑爾（譯音）辦理接收敵僑財產事宜業已到差視事 
　　調查護送警員淞滬徐警廳長接遣送敵僑事務局文略謂各省埠敵僑分批遣送到滬其隨送該敵僑等之警界人員來滬業已不少亟應分别查明人數及姓氏職銜由何處監護遣送來滬現在暫駐某候船所造册呈報以便稽核轉呈軍民兩署等因徐廳長遵即派員轉飭各該護送警員將履歷開呈來廳以便彚詳 
[省敎育會請維同濟之支電]  
　　江蘇省敎育會因吳淞同濟學校學生及其家旅親友及各省旅滬同鄉聞該校德敎員亦將被遣恐學校停頓學生失學紛紛到會請爲維持故於昨日特致北京電云北京大總統國務院外交部内務部敎育部鈞鑒吳淞私立同濟醫工學校經華人自辦後各省五百餘學生幸免失學近因該校德敎員有全遣風說學生又起恐慌羣相奔告各省旅滬商學界咸抱不平謂我國旣定免遣條例獨聽私立一校向隅大非公理且詰敝會何以不爲力爭及示以陳敎育部儉電忿始稍息仍請轉懇據理抗議務使學生不致一人失學該校董會亦以此請用特轉陳請准照儉電辦理俾維現狀以順輿情江蘇省敎育會支 
[破獲御木本巨竊案續誌]  
　　文匯報云御木本珍珠行失贓破獲一案茲已由捕房會同該行代表點查所獲贓品共值洋五萬八千元按所失者計六萬三千元尙少五千元該竊犯已於今晨解交俄領署審訊現仍拘禁以待續訊 
[糧食研究會派員分路調查]  
　　糧食研究會致江蘇督軍省長公函云逕啓者本會爲糧食問題前經分電府院部曁督軍省長鑒核嗣奉效電已委員分往各屬調查存米狀况農商艱苦具徵督軍省長關懷民生之至意至本會前此請願宗旨第一免繳麵粉出洋照費第二暫復漕糧起解本色至應如何疏通原待研究結果再定辦法近因外交情勢變遷米石出洋絶不可行業於哿電陳明復奉有電現已召集省議會公同討論俟議决再電告等因竊查本會旣經收集輿論分别登報仍以調查田畝農產賦稅存米米價爲研究統計張本茲暫定調查員四人分赴江蘇各縣調查徐海爲一路淮揚爲一路鎭通爲一路蘇松常太爲一路事關民生問題除由該員賫函逕赴各縣自行接洽外仍請督軍省長通飭所屬各縣知事按照本會單開隨時接洽辦理徐海一帶區域遼闊行旅尤難並希飭該管縣知事切實保護以資進行實紉公誼除分函外用特函致督軍省長迅賜轉飭施行此致江蘇督軍李省長齊 
[張一鳴等請申米禁電]  
　　江浙旅滬公民張一鳴等五十三人因蘇米私運出口市價高騰足爲民患昨又致電南京軍民兩長請爲從嚴查禁照錄電文如下南京李督軍齊省長權奸媚外米蠧營私堂密往覆之報載竟有擬照從前漕米起運之數通融出口務希力爲疏通省會等詞荒謬至於此極比聞用粉袋之轉裝偷運確有承辦之奸商故旬日之内價高一元之譜偷運之際尙且如是若准許出洋 
 
 
 

Page 11

 
 
則價更不堪設想乞公通令關局重申前禁小民生死關頭不堪設想願二公萬勿徇情不肖之上官絶此民食遺臭流芳國人自有月旦悚惶迫切待命之至張一鳴姚尙德陳浩波姚志復張志純邵俊趙善如陳方黃奠華梁念周等五十三人同叩豪 
[烚赤金價之看漲]  
　　今正以來市上赤條與烚赤因來源不多致價格漸高道勝銀行雖到有沙子金二千六百餘兩尙未開盤已誌二日本報茲悉此項沙子金始於昨晨售與北市泰亨源恒孚等銀樓故烚赤開盤漲至二百九十八兩收盤略小計二百九十五兩半據云黑河等處沙子金因天寒少人採辦所以金價恐有增無減且大馬路裘天寶將次遷入新厔各銀樓紛紛購辦現烚赤預備届時競爭故金價更須看漲云 
[呈報戊午年碾米總數]  
　　南北市機器碾米公所去年臘月接江蘇實業廳張廳長來文飭將戊午年度蘇屬出產及各廠碾白秈米白米等數目詳細開單呈覆以便考核等情該公所錢張二董事以廠家碾數尙易着手查明而内地來滬之機白等米均非上海廠家經過應由仁穀公所調查報告昨日由各評議員等將上海全體碾數調查明白計各帮客杣米共五十五萬石各路梗米七十五萬六千石將數開報公所備繕清單呈報實業廳長查核 
[海參崴領事整頓商業意見]  
　　上海總商會接北京農商部第一九二號訓令云案據駐海參崴總領事邵恒濬擬具戰後整頓商業意見書呈請本部察核施行前來查該意見書所陳五條内我國亟宜提倡設立通運公司專司輸出輸入並在海外各埠分設支店曁貨物裝置宜求精美兩條均已採擇施行合行摘錄原件即發該商會一份仰即聯合各商會遵照辦理積極進行爲要此令附戰後整頓商業意見書查俄國工商兩業本不發逹崴埠僻在海濱原屬不毛之地自隸俄國版圖後俄人極力經營開商埠築市場移民殖業振工興商遂呈蒸蒸之象然日用雜品仍恃外埠輸入源源而來尙覺供絀於求故我國不欲振興商務則已苟欲振興商務則崴埠一隅殆爲天然之銷貨場際此兵戰告終商戰將次開始欲謀競勝之方宜籌準備之策否則世界潮流日新月異挾全力以圖進我乃株守以苟安則不特商務無擴張之望即目前地位亦必受他國之排擠而無以自存優勝劣敗夫固天演之常空言不行抑又我國之習本館員少事繁管見所及每苦於不能詳陳茲略舉數端聊備採擇是否有當祗候鑒核（一）我國亟宜設立通運公司專司輸出輸入並在海外各埠設立支店也查日本從前商務本非甚盛自三井鈴木等店相繼設立商業大振寰區徧設支店勢力因以瀰漫我國現在亟宜仿行勸導資本家厚集資本設立通運公司承攬大宗貨物輸出輸入並經營商務上一切之營業崴埠等處均可設立支店多備國貨樣本任令各外商隨時取閱各外商合意購辦即可承攬包辦扣取用金此項營業不特易於贏利抑且無虞失敗而國貨之推銷亦可操左券矣如北京之琺瑯上海之藤器蘇州之綉貨天津之地毯福建之漆器皮菸均合西人之用特向之營此業者大都資本薄弱僻居散處外商不之知即知之亦無從訂購果有轉輸機關爲之居間紹介則國貨之銷行無難不脛而走矣况我國東省糧產爲世界有數之事業每年輸出崴埠轉運西歐者恒至數千萬舖特惜爲日商三井丹商寶隆英商華英東方商務等公司所壟斷我華商莫由染指鉅利外溢可惜執甚苟有通運公司直接輸運則大利何至拱讓此其四也（一）貨物裝製之宜精美也查我國貨品儘有佳者惜裝製一切不甚講求難投西人所好明珠投暗可歎孰甚爲今之計亟宜竭力研究從事改良凡可包裝者均宜配以精美之紙盒或裹以燦爛之花紙務以惹人注目引起興味爲主並以英法俄等國文字刋刻廣告俾人一望週知其大宗貨物尤須多寡一律不可貪圖小利攙雜劣品從前我國運往美國之茶即其殷鑒此其五也 
[國民制憲倡導會近訊]  
　　國民制憲倡導會擬於上海設分會去冬即有郭引源潘鼎新張一鶴等來滬籌備近又有周擇春景耀月來此已在白克路賃定會所今日下午二時假座東亞旅館宴集報界人物開幕之期當不在遠矣 
[太古公司山西輪船抵滬]  
　　太古公司調赴戰地効用之山西輪船業已由英屬卸職駛回繞道香港廣東各口岸來滬於昨日抵埠停泊浦東華通碼頭現正雇工起卸貨物聞該輪一俟空艙後尙須將船身及内部機器等件略加揩擦即照常揷班營業云 
[薄子明案要證之供詞]  
　　前經北京政府懸賞購緝之逃官山東人薄子明因於去秋帶同趙揮臣田守平李獻堂蘇榮康宋玉合來滬後被盜匪紀少樓周良臣持械搶刦淡水路王雪華梅白格路趙增范兩户鉅贓並開槍拒捕擊斃華捕丁順華流彈傷及傭婦王夏氏足骨等案牽涉業經派駐老閘捕房特别機關全體中西探目拿獲連同亦與本案有關之吳正清（又名吳秀庭）藍湘臣邱萬福屈已和一併拘解公共公堂訊判押候移提要證王志雲到案再訊等情屢誌前報前日午後由包探將向護軍使署提回之王志雲與薄子明等二名解廨續訊據王供稱正月二十一日由西牢將我提案訊判候解護軍使署帶回老閘捕房暫押時曾與同押之田宋蘇屈四人談話當時所云現在不敢說恐與我不利經承審官王襄讞與美丁副領事諭令直供堂上自有核奪王即繼續供稱原籍山東去年來滬與紀少樓認識後先同居法界小菜場附近某號屋内繼同寓於小客棧中後受紀姓之騙圖得賞洋三百元將友人藏有手槍之事報告法捕房將友人拘案訊辦賞洋分文未給因於十月十六七與紀離開直至十二月初十我被拘入捕房與紀周二人同押一處紀姓犯案我已由人告知故不詫異惟周姓係初識當時紀向我云訊問時但稱手槍係薄子明發給並謂周亦預備照此供俟伊釋出後再將我救出所得賞洋一萬元三人（紀周王）均分我因紀前次許我之三百元已經失信復以與薄素來不識故供時未攀我確將以上言語訴知與田宋蘇屈四人之前馬龍山的事亦係我告知伊等馬曾見過一面字條係蘇向我手中拿去所供並無虚語即由薄子明代表台維司律師向王略詰數語旋由工部局刑事檢查科代表牛門律師向王詰據供稱據紀說薄係大革命家我之所以犯案並未與薄黨開會集議且我亦非薄黨實係王某給我手槍一支囑令送往電車公司附近某茶樓上因而被逮王爲某探目之夥故得免捕即紀亦認得包探當我在押捕房時見紀每餐肉食而飯且有盈餘我輩則祇半飽等語詰之紀供稱王所供全虚三百元雖有其事然非如伊所云其詞實含有挾嫌之意云云中西官核供因時已薄暮不及研訊判各被告與見證王志雲一併押候本禮拜四下午再訊 
[潘守貴解魯訊辦]  
　　山東土匪閙事案内之潘守貴潛逃來滬匿居租界嗣爲山東督軍公署訪悉密派軍政稽查員鄔少卿至滬購綫偵緝上月二十八日偵悉潘已由租界而入華界當在南市十六舖地方緝獲即解龍華護軍使署暫押一面電報魯省督軍公署請示前日接到復電令將已獲之潘守貴迅速解魯歸案訊辦故由盧護軍使備文飭將緝獲之潘守貴加派馬弁兩名協同該省軍政稽查員鄔少卿妥愼起解矣 
[商船途中遇暴]  
　　日商某洋行前日派行夥華人張振祥携帶票洋二千現洋四百餘元雇張木生船赴平湖嘉善等處收賣菜餅菜子等貨黃昏時行經南黃浦汆來廟迤南忽有小船四艘攔住躍登船上將現洋搜刦而去昨日張將船開回上海訴知洋東轉呈日領事照會華官請緝 
[大通路發生搶案]  
　　前晚九時有盜匪五六人至新閘大通路八百三十五號門牌李姓家賺開大門入内袖出利器嚇禁聲張當被搜刦去數十元之衣飾携贓逃逸迨該管捕房捕頭得悉立飭通班中西探捕馳往兜拿該盜等已早遠遁遂向事主詢明各盜年貎服式口音據情回訴捕頭轉禀麥總巡通飭各捕房中西探捕一體留心偵緝 
[江寛案第十七次續訊紀（續昨）]  
　　楚材撞沉江寛船案第十七次續訊情形續紀於下許理事官詰詢西崽夏明來問你看見兵放槍有無看見兵官答無問是否見係對江寛放答是問空槍抑實槍答聽見槍聲甚急問你看見放幾槍答四五槍問你每見放槍之後其槍動否答動的問有無見槍門動否答動的問你看見有多少兵放答三四人持槍在手堂上問該西崽你見他們一人放幾槍答未知問你旣看見豈有不知放幾槍答未記及問你在兵之後抑在旁邊答在旁問槍對何處放答江寛後面放問你看見楚材練條放下去有無别人見答我是見的不知他人亦見及否訊畢即命水手戴阿來到堂問你看見有一船在何處答在美孚碼頭問見燈否答見燈後即報告船主問你在江寛有多少辛工答十五元問你報告後船主有命令否答拉二回聲問你後來在何處答在船頭問你聽見二聲之後彼船有無聲答楚　放一聲問一聲之後有無聲答江寛又拉二回聲問第一次放聲與第二次放聲中間相隔幾時答半分多鐘問其時兩船相離多遠答約三四千尺問楚材拉一聲離江寛多遠答約兩只多江寛船之譜問江寛船其時如何思想答想要離開問後來如何答江寛又放三回聲問三聲之後如何答楚材遂碰了問楚材碰江寛在何處答在江寛綠燈後問紅燈何時見的答在楚材一聲之後問你所話實否答確實的問碰後你做何事答船主命我放舢板問有幾只答四只問舢板吊下還是擲下答吊出去三只問何處舢板答司泰把二只把三一只小的問後來如何答我去敲鐘問你何時取救生衣答撞鐘後取的問如何遇救答在艙下有一桶可容數十人與多人一同在桶内汆出問客人都帶救生衣否答帶的多訊至此穆律師起而詰詢你在美孚碼頭先見白燈離開碼頭有多遠答約三四百尺問先見綠燈後放聲答先見白燈後見綠燈問你說楚材放一聲船頭向外答因我船向外彼亦向外問第二次放聲之後幾分鐘碰的答約半分鐘光景訊畢問官命三領江鄭繼如到堂問你何處人答廣東問你在江寛做何職答在江寛作三領江問有領江執照否答尙在學習問你船到沈家磯先見何物答見一白燈及綠燈問見綠燈之後如何答我船放二聲問彼船如何答回一聲短氣問第二次放聲兩船相隔多少答約三四百尺許理事官起立問彼船回一聲之時兩船如何地位命該證人擺出式樣問此時江寛拉一聲兩船可錯過否答不能穆律師問曰適才有一見證供二次放聲之後即見楚材紅燈照你言二次放聲楚材尙隔有三百尺何所見之不同答各人眼光測量不同問至此已五時三刻宣告退庭 
[滬杭路火車屢屢失時]  
　　昨日（三號）由滬開杭之一百零八號貨車駛至松江時該機車内部之火管忽然破裂不能行駛當經松江站長電知上海機務處請撥援機接拖遂由上海北站於下午一時許特發單機前往調換以致到杭時逾四小時之久又同日由杭來三百零七號四等車因此亦致逾時嗣在松江站讓駛杭來之一百零九次特别快車先行來滬故該四等車到滬已在晚間九時半矣 
[花衣船遭風之損失]  
　　前晚黃昏十時許本埠忽起大風南市黃浦江中停泊各船因潮流湍急頗有走錨斷纜者幸片刻即止肇禍尙少有花衣船户王巧林之船其時裝載花衣百餘包駛至南碼頭浦中欲思攏岸業已不及被風揭去花衣三十餘包嗣經竭力撑搖始免危險旋即風平浪靜所失花衣經他船撈起二十六包昨日王復雇船前往打撈然損失已不資矣 
[催丈沙田之官電]  
　　駐滬上寶沙田分局專辦員周炎昨接江蘇沙田總局江電云本總局奉令復設分委各員設局清理有沙處所值此春初水涸亟須兼程並進無論舊案新灘凡有應行施丈處分亟應及時施丈以憑繳價召領萬勿遷延坐失機會轉瞬雨水連綿江潮汎溢雖有訂放苦無着手大部考成急如星火本總局不能當此重咎也特電知照 
[縣視學動支行政費之反響]  
　　寳山縣視學經費及調查費常年共支七百餘元向在地方附稅項下開支現因省議會議决由敎育廳通令各縣視學經費應在行政經費項下支給張知事以行政費均有定額并無餘欵開支若不追加預算祇有仍在地方稅内動支以資挹注昨特據情呈請敎育廳鑒核示遵 
[内務部頒給救濟婦孺會匾額]  
　　老北門東首中國救濟婦孺總會奉松滬護軍使署函開案准内務部咨開准咨送中國救濟婦孺總會報告册一份到部查該會創辦七年成效卓著應即由部題給匾額以昭激勸相應連同匾額一方咨送貴使查照轉發等因並將匾額轉發該會文曰芝醴含和四字當由該會董事謹敬懸掛 
[商帮協會第一次常會紀]  
　　旅滬商帮協會昨日開第一次常會午後二時各帮會員齊集先由會長陳少舟宣布往來函件並提議徵求會員方法當有大通帮數號臨時加入此外入會者亦甚踴躍並有某帮報告某公司裝載貨件時有偷漏情事議由協會函請該公司加意整頓散會時已鐘鳴五下矣 
[青年會消息]  
　　今日（星期三）晚間八時爲四川路青年會第十一次徵求大會閉幕之期適值該會總幹事曹雪賡由日返申是晚即請曹君演說東渡後六十日經過之各種情形並報告一切狀况及演青年會自製最新影戲以助清興 
　　該會聖經學校業於上星期三（二十六號）晚七時開學報名者頗多現各班尙有餘額志在研究道德者可於今晚（五號）六時前往該會報名七時即可上課學費一槪不取 
[陸軍部電調兵士候差]  
　　松滬護軍使署前日接陸軍部來電着在所部第十師各圑内每圑挑選精於操法之目兵四名即日送部聽候差遣等因昨經轉令所部步兵第三十七八九四十等四圑長趕速選抽並開年籍履歷送請陸軍部候差 
[測繪公會徵求會結束]  
　　牯嶺路中華測繪公會第一次徵求會於三月二日結束（藍隊）得四千八百四十分列第一隊（紅隊）得二千六百六十分列第二（白隊）得二千一百八十分列第三（黃隊）得一千四百三十分列第四（黑隊）得一千零九十分列第五總計五隊共得一萬二千二百分内甲種正會員七十九人乙種正會員九十三人學生會員九十一人外埠會員五人贊助會員十六人共得新會員二百八十四人五隊中分數最多者藍隊朱伯生得一千六百二十分列爲第一白隊余嘉福得一千三百四十分列爲第二藍隊邵逹人得一千一百分列爲第三聞尙須訂期開歡迎會云 
[派委海籌輪機長]  
　　海軍第二艦隊輪機長黃履川病故後經藍總司令遴委海籌輪機長唐其炘接充遞遣之海籌輪機長一缺職務重要未便久曠現已派委本署輪機課課員韓汝衡升代並呈報海軍部備案 
[田内倒斃男尸之請騐]  
　　浦東塘橋鎭南首二十四保二區十七圖地保朱炳華昨午至上海地方檢察廳報稱本圖内山金泉田内於今晨發現倒斃無名男屍一具年約四十歲左右查無家屬當因案關人命爲特偕同地主山金泉來案請求相騐云云林檢察長據禀後諭飭該保先往屍場預備定於今晨（五號）派員往騐 
[索欠反被毆傷]  
　　住居閘北虬江橋元芳路五號客民秦根福秦有富前日向同鄉人蔡興奎索取借欵無着反被蔡糾同多人將兩秦兇毆受傷事後兩秦偕同證人陶明福報由該管警區飭警將蔡興奎緝獲詰訊一過因兩秦受傷甚重立命備函將原被連同證人逕送地方檢察廳訊究 
[賭案原被各科罰金]  
　　謝鴻熙前至法新租界寳建路捕房報稱前由朋友邀民人至徐家滙路方姓家賭博當被索詐銀洋請求查究捕頭當即飭探前往該處拘獲陳新章與婦人方陶氏方楊氏等三人一併帶入捕房昨解法公堂請究先據原告謝鴻熙禀稱日前有陳新章倩商人之朋友王安祖來邀民人至徐家滙路方姓家賭博出外後先至全安茶樓聚會嗣由陳新章令素不相識之朱小猴子領民人與王安祖同至方姓家中後朱稱須稍待片刻即有人到來賭博朱即托故出外旋有素不認識之朱李陳三人到來突出手槍聲稱汝等到此何事須將銀洋衣服悉數剝下否則定須置之死地民人等無奈當被索詐去洋七十元惟民人與陳新章亦不認識請求訊究繼據王安祖供稱商人與陳新章素來認識日前陳來商人處稱有煙紙店主某甲挑頭欲邀商人前往帮忙故由商人轉約謝鴻熙同往致被索詐是實陳新章供民人雖邀謝等至方家賭博並無索詐之事請求查察方陶氏供日前伊等同來賭博因事口角並無索詐之事實被誣攀求察方楊氏供是日由陳等將婦人賭具借去賭博餘不知情中西讞員會判原告所控證據不足應即注銷方陶氏方楊氏不應聚賭抽頭各罰洋五元無洋押五天陳新章罰洋三元無洋押三天兩原告亦不應賭博各罰洋五元充公以儆 
[對買賊各押十四天]  
　　對買賊王金生馬松山兩人日前串同至法租界小東門外大街某洋貨店内以購布爲由乘隙竊取元色布一疋圖逸當爲該店夥陸杏林察破鳴捕將王馬兩人拘獲逹同原贓一併帶入捕房昨解法公堂先據原告陸杏林上堂禀明前情求究詰之王等供認串竊布疋不諱判各押十四天以儆贓給原告領去 
[串拐人妻之押儆]  
　　魏清和前至法公堂控王學才串同王德裕將髮妻拐逃無踪請求追究詰之王學才請求寛限尋交判交保限交嗣因無保管押在案昨又届限提訊詰之王供民人在押一時難以尋交請求釋出找尋交案原告稱髮妻實被王串通王德裕拐至叉袋角地方藏匿請求嚴追中西官以王串拐人妻罪已成立判押西牢三月以儆 
[房租限期繳清]  
　　收租人蔡元昌至法公堂控房客楊泰生虧欠三個月租洋共一百零二元請求訊追詰之楊泰生供認欠租現措得一個月租洋三十四元繳案餘欠請求寛限交付中西官判交案之洋先交原告領去餘欠限十四天内如數繳清 
[玻璃窗上指模相符]  
　　住居虹口司脫特愛女牛路三十二號門牌之李耀邦在滙山捕房指控已歇包車夫顧何四乘隙擊碎伊家玻璃窗潛入内室將值洋二百八十五元之大衣雨衣等件竊取逃逸等情業由包探張金寶與六十二號西探目柏生將顧拘解公共公堂訊判押候查明再核在案昨晨由捕將順解廨復訊供仍不認中西官以旣據打樣問西人證明擊碎玻璃窗上之指模與順手指相符豈容狡賴判發押西牢三月示儆 
[汽車夫開駛快車之科罰]  
　　汽車夫鄔文明因司機不愼撞壞周長生之汽車被控捕房於昨派探將鄔傳至公共公堂請究據周長生與二百九十號印捕相繼上堂禀稱被告於上月二十號夜在靜安寺路開駛快車將周所駛五百七十九號汽車撞損等語又據捕房代表牛門律師投案譯稱被告不應開駛快車殊違定章請爲訊查訊之鄔亦延朱斯芾律師到堂辯稱是晚適逢天雨且地處荒僻當時開駛快車因避讓途人之故請堂上原諒關讞員核供商之美丁副領事以鄔開駛快車肇禍實不小心判罰洋五十元充公示儆 
[不理期票案缺席判决]  
　　顧丁怡延代表律師在會審公堂控協濟製藥公司浙省分銷洋藥經理李蟾仙不理交通銀行期票銀二千兩等情由廨發出特别傳單將李傳案諭令着照原告控數交保出外候訊在案昨晨經聶襄讞與英車副領事傳訊李蟾仙不到據原告代表律師上堂譯稱被告臨訊不到又未投邇訴禀請求照章缺席判决云云並據原告順丁怙投案訴稱被告所欠之欵除還過外凈欠銀二千兩出與我交通銀行支票一紙持向收兌據該銀行人云李並無存欵故復將該期票持向被告索取徒以空言遊約是以控追云云並將期票呈請中西官察核之下以被告李蟾仙臨訊不到原告呈案證據確實應予缺席判决 
[拆梢剝衣之懲儆]  
　　佘金山前日串黨二人將鄉民朱明其軋入虹口吳淞路某小茶館内希圖拆梢洋五十元不遂將朱毆打並將其所穿值洋六元之馬褂長衫剝取而逃被朱報告捕房派探薛正昌於昨將佘獲解公共公堂經俞襄讞會同美思副領事訊據薛探稟明前情並據原告朱明其上堂供稱被告誣指我有姦拐之事向我拆梢不遂其欲故被行兇復將衣服剝去等語中西官核供以佘行同匪類判押西牢六個月期滿驅逐出境以儆 
[押犯病斃]  
　　張雲龍（即奚雲龍）前因犯案經地方審檢廳訊明判决收押近張在押患病經該廳發送新普育堂醫治無效延至前日斃命當由堂中以電話報告該廳即委夏檢察官沈檢騐員蒞堂騐明該屍張雲龍委係病死諭飭往傳家屬來堂收殮昨晨有奚希和至地檢廳具禀聲稱浦東人茲悉堂弟奚雲龍因病發堂醫治無效而死爲特來案請領尸體情願自行棺殮等語林廳長准如所請諭令速往棺殮並具結存查 
[尋獲養媳]  
　　江北人高如子前在原籍聘定鄒姓女爲養媳近被女母帶來上海另字他姓昨高在閘北叉袋角尋見該女扭交崗警解入四區二分所倪警佐諭解司法科訊辦 
雜評二 
[視學俸給問題（庸）]  
　　蘇省會上届議决縣視學經費改支國稅本定八年一月施行乃自敎育廳通行以來各縣知事即異議蜂起幾有拒絶不行之勢减政主義眞難爲今之官吏道也 
　　縣視學爲知事掾屬之一屬於行政官吏其俸給無支自治經費之理况以成案言民國元二兩年本就國稅支出省議會之議决不過回復舊案並非創例乃各知事藉口於縣署行政經費之不敷紛紛呈請變通推翻議案爲尊重法治計此等現象省行政官實負有促飭實行之義務不宜瞻徇屬吏致有變更議案之嫌特吾人從事實觀察有不能不與敎育當局商者前清時代視學一職本由勸學所董兼任職務未聞叢脞今各縣勸學所旣已次第成立似未嘗不可援前清之例即以勸學所長兼任視學一轉移問敎育行政未必受有影響而經費之支出則所省實多願長敎育者熟籌之 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（三十）] [  一之]  
　　吾人旅美旦暮間耳目所接觸尤多特别發生之事物悉緣美人尊重時間一念所造成其最著者即餐館也美國餐館尋常惟（自働Automat飯店）（自便Selfservjee飯店）兩種可免消耗時間故在午膳之頃食客咸爭趨之前者僅見之於紐約費城諸大埠後者小街僻市皆可得見云 
　　自働飯店四壁皆磁磚砌成熟視之每邊各分數十格其分格之大小頗若我國南貨店或藥店内背牆面櫃之無數小抽斗特彼每格無木屜僅懸玻璃銅框之小門耳小門上嵌小磁碑標列菜名菜價其價以五仙鎳幣累計（每鎳幣昂時約合我國大洋一角）有祗需投一鎳幣者有需鎳幣兩枚或三枚者顧客按數投入門旁孔隙將與孔隙處相關連之機柄用力向外一抽則門自開食品自可隨手得之矣此類食店全部菜單 
即明記各方格間磁牌之上其最上無方格處復有大字示各菜之門類湯也魚也肉也果點也麵包也茶也咖啡也均以類聚可令人一覽了然祗須看其從何邊起即可順按次序沿壁探取云 
　　惟在得飲料時與羹湯果點等之取法不同飲料大抵在全部之末端上署（清茶）（咖啡）（枯果cocoa）等名其蓄放之機軸絶似我國大旅館中洗而盆上之自來水管食客投鎳幣於管旁孔隙後將機一捩以杯承之適可不滿不隘良法巧製令人贊歎不置 
　　自便飯店之規模常不能如自働飯店之宏壯也自働飯店開間甚大方桌圓椅之多彷彿我國之大茶館自便飯店僅於白石長檯之旁駢列單脚高凳無數食客到時各據其一紛向長檯内側之店夥任意點取數物以果腹其狀頗似我國之吃櫃檯酒者不過在彼可得一坐耳 
　　亦有於進門處見有『請各自便』之揭示者揭示之旁置洋鐵長方茶盤無數來客各取其一魚貫而進若湯若魚若肉若蔬果排列成一線迨至點取終了各人茶盤中滿置碗與碟在我華人之眼光中不啻一羣之侍役也若初到美者及門而望之必更訝其侍役之多矣 
　　上述各食店惟第一類頗令人感新奇若第二類我華人士所不屑爲也美人不以勞動爲恥故自便飯店中逐日枉顧者尙大有其人若在中國此等處所將爲下流社會人物所集處尊重時間之感想必不能於此小店發生絲毫之效力也 
　　我國茶店之林立即足以知我國人心之暇豫若在美國雖亦有近似歐洲式之售茶處然臨其地者大抵略進餅餌即匆匆去且有暫駐欲品茗者其茶盞之小乃僅如酒盞雖欲緩飲長談亦若必不可能矣 
老申報 
[假子爭婚（續昨）]  
　　不料螟蛉子聞得此議知事不能諧即於當日晚間將長衣脫下暗藏尖刀一柄乘黑夜到女家去旣抵門外適女父已睡聞打門聲甚急披衣起來門甫啓而某子已入便持刀向女父曰令媛究竟與誰若不嫁我祗得拚將一命先將汝與汝女刺死回去便刺汝婿然後我亦一死報之若許嫁我今夜大吉便在尊處成親女父此時見其來意不善恐難與敵因笑謂之曰爾何莽撞若是即欲今夜成親亦需待我喚起小女來裝束停當方能行交拜禮子姑少坐何如於是女父脫身到内室與妻商酌擬騙渠坐待密喚人來將伊捆送回去女母曰切勿造次若果如此伊必切齒懷恨今即送去能保其明夜不再來乎且渠知爾决意不與亦豈甘心讓人縱不讐汝勢必謀刺吾婿矣爲今之計不若將假作假渠旣爲親翁假子何妨以某丫鬟爲假女然後再令吾婿入贅一舉兩得不亦美乎女父曰此計雖妙但吾僅一女猶親翁之僅一子人所共知今忽有二女顯係一眞一假恐伊看破時能保其不再爭競乎妻曰此亦甚易吾想親翁昨旣認子爲姪吾何妨以女爲姪寄在吾母弟處即爲吾弟之女令渠竟至吾弟處親迎只需說明緣由想亦無不樂從也女父速稱妙極於是將一年長丫鬟喚起密令其認爲義女裝束停當雖不十分佳麗然亦楚楚可人當將房内略加打掃點起紅燭一對導渠登堂行交拜禮畢遂送入洞房螟蛉子大快所欲十分得意次早起來女父囑其不必回去俟滿月後再行送汝回門某子旣戀新婚宴爾且恐回去難免爭競岳翁所囑正合其意遂在岳翁處安住女父喑將其女送至内弟家暫住一面令媒將其事告知親翁親翁不勝感激遂趕緊擇吉爲其眞子完姻旣滿一月遂擇吉將兩女兩婿一同送回且鼓樂喧　大開筵宴戚友咸來道賀莫不稱羨女父之善於調停且小東山全景（古蹟圖二十一） 
直隸昌黎縣東門外離城三里 
咸責某翁之不善安頓也旣到家翁以眞子長假子一歲遂令兩子序齒稱爲兄弟兩媳居然妯娌焉假子始猶慮其兄之嫉己奪婦而兄自若也旣雖廉得其情而己之伉儷旣篤且有河東之懼故亦相安無事矣（完） 
新拾遺 
[西比利亞德奥俘虜記【上】 
〔潑令斯原著刊載亞細亞月刊本年正月號〕] [  九如譯]  
　　依庫次克城附近之戈逹克有郵局一所爲昔美德未絶交前之美國撫慰德奥俘虜委員之辦事處焉余初蒞此時見同僚適詢一奥副官疾苦狀况奥副官答曰體上帝仁愛之意其速釋我乎余等居此將及三載日所觸於目者惟此木籬鐵欄聞於耳者惟俄衛士之呼叱聲非特身受束縛即心志亦受無上之痛苦君篤信上帝幸請助我恢復自由俾得早見天日徐圖啣環余同僚聆語之下不贊一詞若以余處之必疾趨俄司令部而高聲呼曰「凡如是待敵人者文明國之羞焉」後余居稍久始知彼實一有經騐之人能洞燭俘虜之心理而察彼等所言者半多虚誕也 
　　西比利亞所囚之俘虜俱係一九一四年秋並一九一五年春捕獲者故與若輩道戰事多瞠目不知所答如詢其儀兵如何驅逐彼等由戰線至此則類能言之俄政府輸送彼等至西比利亞各埠並不用火車載運盡用土式之牛東迨離大城不遠則逼以步行或發海參崴或遣至戈逹克城囚之 
　　一九一五年與一九一六年美國駐俄大使代表德奥二國人民在俄之權利故俄本部並西比利亞各口之美領以視護德奥俘虜是否得足衣足食或有無被俄兵虐待等事爲專責間時且親巡各營實地調查美紅會亦多方設法代俘虜傳遞家信並接濟糧食等最後青年會人員相繼而來願供服役設立辦事處搭蓋「y」（青年會西名之首字）帳幕美人士與婦女尤爲盡力瑞典次之德奥俘虜咸深感激 
小說 
[飛行家失踪] [  雄倡]  
　　乃復趨至橋次鐵柱之下自轍跡突然終止處至橋柱之下量之亦適三碼乃微微自語曰得之矣遂迴身趨步赴潘西佛寓舍至則潘西佛及白德世正遲其歸潘西佛蹀躞室中焦煩不可耐見柏累堪至即近問曰已有所得未柏累堪置不答但轉問曰爾果確信白雷同爲忠實耶潘西佛怫然曰是復奚疑吾可以生命保其不叛柏曰彼每晚恒以此時自鎭中御脚踏車歸乎曰近一禮拜來皆如是柏曰然則威廉亞特雷又如何曰君意云何柏曰吾疑其能誆誘刧取白雷同也曰是或能之然可毋庸議近一禮拜來彼皆以病目故休臥岸橋鎭之病坊中數日前醫生嘗手治其目柏累堪已又突然問曰足下曾得此失踪人之影相乎曰有之遂出以示柏見爲一穉相英爽之少年柏注視有頃即曰乞暫以見假吾且復自少出苟有所得必以奉聞吾歸時無定今夕當與老友白德世同寓言已行二人送之門次柏微與點首遂仍趨小徑而去徑盡履康莊嚮海而行時近黃昏柏累堪始歸甫入門潘西佛又急迎問得佳兆否答言無之白德世將信將疑大聲曰君或當不棄置乎柏疾應曰否吾乃未覔得其第二綫索耳潘西佛急曰然則君固已得一綫索矣曰然顧乃似無所導引二人同聲曰君何所得曰吾知白雷同車緣小徑行直抵僑下復自此返至得車處而徑上近橋處則置有一木板用以減其轍跡以免人之見疑謂白雷同車乃直抵橋下此出諸白雷同之自爲抑或爲他人所誘則尙難言君輩幸勿中止吾語聽吾更言之我當時思在橋次别覔他綫索此鐵路爲支綫火車過吾甚少吾於今晚人靜後復往偵察仍無所得人無能自下猱緣此橋柱而上及於鐵軌者余遂去而之亞特雷所居病坊加以偵訪微探以此美國人有無過訪之客誠告汝吾固疑爾僱倩之羣匠中或有奸徒在焉顧仍無得彼舍醫生騐證外乃别無他人見訪者且不能作書並來書亦不能讀噫天乎言至此忽爾起立如受電力而生氣勃然者復曰天乎吾胡乃前此竟未思及噫白德世汝名我爲驢可也吾殆誤矣潘西佛駭然曰君何言柏累堪置不答但曰君備有脚踏車乎曰有之曰佳今安在者毋庸燃其燈今晚月明如盡可襲月而行幸君輩少待吾歸時未能預定潘西佛請備爾汽車吾容或需及言已即聳身上脚踏車立行絶駛直嚮岸橋鎭而去二人同立而望旣不之見乃廻身相視感甚已而潘西佛曰來宜趣吾車彼蓋有所事也二人乃合力添汽油騐車輪燃車燈潘西佛復曰吾輩且以車馳赴路口待之白德世應諾二人遂登車行至於海壖廣衢之上停其車靜俟可二時許 
[自由談之自由談] [  不冷]  
　　停人在亭外也戰單戈也人在亭外猶言局外人也單戈猶一方雖不戰而一方仍可戰也故停戰云者僅局外人之言一方雖不戰而一方仍可戰也 
　　右說字十二 
 
 
 

Page 15

 
 
   
 
 

Page 16

 
 
   
 
