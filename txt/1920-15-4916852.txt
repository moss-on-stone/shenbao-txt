# 1920 - 15 - 4916852

 

Page 1

 
 
   
 
 

Page 2

 
 
   
 
 

Page 3

 
 
時評 
[隱伏（冷）]  
　　人皆知事情發現之日以爲重大而可危亟謀所以消泯之方而其實事情隱伏而未發現或已發現而仍隱伏苟不爲之條達清理則其重大而可危更有甚於事情發現之日也 
何則人之病根未除一遇外感而即發事之危機亦然古人云安不忘危所謂危者即事清發現之時所以安者即事情隱伏之時所謂不忘者即於事情隱伏之時爲之條達清理而先爲之消泯也 
專電 
　　北京電顧使電告各國代表十日在法外部舉行德約批准交換禮與會者十四國我國以未簽故代表未到會（十五日下午四鐘） 
　　北京電日使奉到彼政府訓令將對德和約發生效力後日本在山東承繼德人權利一事通告我國聲明聞定今日備文遞至外部（十五日下午四鐘） 
　　北京電安系昨在曾宅會議結果决定三事（一）要求政府下整頓學風命令（二）要求靳閣所許敎員五項完全打消（三）傳嶽棻在現内閣永不去職（十五日下午三鐘） 
　　北京電敎員聞安系庇傳倒閣有再罷課說（十五日下午四鐘） 
　　北京電葉恭綽語人歐洲戰後必需品缺乏就此點獎勵輸出非徒增富力亦增國際間地位此行擬着眼此點第一圖官紳商之聯合第二圖資本科學之聯合現擬二月内先赴通商口岸次及内地但晉閻督函約將先往（十五日下午四鐘） 
　　北京電府財政委員會討論中央銀行組織法對代理國庫一層爭論頗烈（十五日下午三鐘） 
　　北京電徐樹錚電告蒙邊吃緊先派褚旅長楊參謀來京面陳辦法並懇加撥餉械（十五日下午三鐘） 
　　北京電駐崴高委員電告駐渥范領事出險惟駐伊魏領事尙無下落（十五日下午三鐘） 
　　北京電舊銀團五百萬墊欵已有成議約二十可簽字報載倫敦回電復絶不確（十五日下午四鐘） 
　　北京電趙倜電正擬將駐防各營及駐泌陽巡防營調集省垣着手裁汰忽據泌縣報告土匪作亂已飭閻統領率部回剿（十四日下午三鐘） 
　　北京電馮玉祥電劉禮權因患瘋誤戕美醫後經祥向該醫生親友解釋並擔任撫卹費開會追悼美紳商均滿意惟劉禮權現仍拘留在署擬懇俯念瘋病准予釋放資遣回籍（十四日下午三鐘） 
　　北京電庫電俄後營子等處激黨進逼甚急舊黨敗退有竄入蒙境勢徐樹錚已撥隊赴恰協防 
　　北京電楊增新電俄統領左均闊夫以所部失利逃入塔城又俄屬葦塘子有舊黨敗傷兵數百名阿元古地方有俄兵二萬餘已飭防制不准竄入（十四日下午三鐘） 
北京電鮑貴卿電據報伊埠已被民黨佔領現擬由社會黨組織政府謝氏軍隊向貝加爾赤塔等處撤退各國代表均已赴崴闊爾察克在下烏金斯克被社會黨拿獲現闊懇求法札將軍援救 
北京電政府以滿站爲我第一重要門户特電孫黑督增撥軍隊駐防（十四日下午五鐘） 
北京電鮑貴卿電十日延吉縣屬榛柴溝墾民金昌權家忽來韓决死隊數十勒捐不遂將金擊斃逃竄和龍已飭軍警通緝 
（十四日下午五鐘） 
香港電徐授章士釗二等文虎章受否不表明現國會議員擬提查辦如果允受應撤分代表職 
（十五日下午四鐘） 
香港電粤艦文日抵閩海銅山林葆懌接艦長電候令進止 
香港電建設會議代表將召集岒親擬統一西南路財敎及收束軍隊四政備開會提决（十五日下午四鐘） 
香港電軍府電請靳令張敬堯撤銷紗廠押債約（十五日下午四鐘） 
各通信社電 
　　廣州電滇代表王有蘭王乃昌在兩院談話會報告唐督時局主張對和議以取銷密約承認憲法舊會選舉總統爲必要條件對憲法希望將已成各條先行公布憲法内容亦有所陳述尤切望軍府國會各派各省彼此協商一致行動西南時局經兩代表按次接洽後將生重大變化（十五日）聯合通信社電 
　　北京電岑陸電謂南北總代感情不洽或取消總代制度請同意靳復電對於取消總代礙難辦理請罷論 
　　北京電顧使電國際聯盟定二月初開議請派員列席院復囑顧氏届期代表列席 
　　北京電海疆巡使决以明令公布先設渤海江浙閩三區粤海統一後再設 
　　北京電武鳴電謂西南非無謀和誠意惟不滿意於湘陜閩三督請迅定辦法以便向各界疏通 
　　北京電京奉收現案經奉吉各方力爭部議决暫緩實行（以上十五日）以上中華通信社電 
　　北京電閣决德俘准予一律遣回現已分别籌議遣送手續 
　　北京電農部准外部咨行查國内出品工廠出品商號爲擴充國外貿易計 
　　北京電倒閣風說愈傳愈盛昨晚又傳靳出走均非事實聞閣員因學潮對靳不滿意靳熊度消極謡言因此而起（以上十四日） 
　　北京電京兆敎育廳案久未下令閣員昨在會議席上催靳宣布謂已决之案不可更動 
　　北京電王士珍辭高等顧問徐派人敦勸段亦勸出山帮忙王　言無補時艱不如歸隱聞王因直系不易統一是以灰心 
　　北京電莊景珂電日本預備通告我國繼承德約賦予之山東權利政府現專俟陸徴祥　定辦法 
　　北京電院部籌備議案提出國際聯盟會以山東問題爲最要 
　　北京電京署要求薪金發現平　院首先上呈政府無法應付 
　　北京電謝米諾夫受海參崴工界反對有轉向聯合激黨消息當局以此事關係甚巨令李家鑒留意伺察 
蚌埠電倪督病勢近已有轉機 
　　香港電國民黨議員以政學會員不出席謂爲有意阻撓制憲主張提議懲戒（以上十五日） 
以上中孚通信社電 
 
 
 

Page 4

 
 
   
 
 

Page 5

 
 
   
 
 

Page 6

 
 
公電 
　　湘學生痛駁張敬堯電湘督張敬堯蒞湘以來殺戮無辜摧殘輿論藉公肥私甘心媚外席卷金融勒種鴉片無惡不作罄竹難書湘人含寃忍痛兩年於茲有家皆破無淚可揮近更鼓其淫威殘民以逞前月二日長沙各界人士聞福州警耗憤激　名國貨維持會評議部議决將查獲日貨請由學生運往敎育會場焚燬以示决心張督遣弟敬湯率兵數百人到場阻止誣學生爲土匪包圍毆擊至傷修業楚怡等校之小學生十餘人學生代表徐慶讓汪國霖蘇潤波李啓漢吳俊臣等五人則攝照正身聲將駢戮第一聯合中校職員則批頰辱駡并强令下跪謝罪學生受此奇辱羞憤莫名無術自存迫致全體解散明知犧牲過大收拾甚難祗以避死求生别無良法不謂張督悍顔强詞通電辨護外交險惡民氣激昻而張督則目爲浮囂强以無政府黨相繩希圖淆惑世人之觀聽其倒行逆施有如此極此次學潮遠因於校舍被其部下佔住敎師被其指名驅逐無地求學無學可求近因於學生愛國致觸張督之忌打駡踐踏情實難堪激而出此咎應屬誰而張督則强指學生爲人傀儡别有用意學校經費至七月之久分文未發而張督乃曰抱極端愛護之心無絲毫摧殘之意巧言如簧用心誠險事實具在夫誰信之學生等虎口餘生僅以身免進旣無學可求退亦無家可託挺而走險誓與偕亡泣懇諸公主持正義斥去張督以救湘人以紓國禍臨電哀鳴不勝迫切待命之至湖南省城三十七校學生駐衡代表邱維勤陳宗漢俞倫傑李才秬黃雲鶴易介一易克熏　顯烈熊科賢林韻源繆瑞祥熊科琪梁國乾李恭家繆崑山熊卓吾周勝鈞黃雯世湯應衡李國鈞彭光球黎宗烈等及湘南學生聯合會女子救國會同叩文 
　　北洋大學來電各報及全國學生聯合會鑒直隷省長對於本校强加干預停撥經費本日校課業已中輟工業敎育基礎已瀕於危懇速維危國立北洋大學工科二百六十四人 
里昻無線電（路透社電） 
[協約國外相議會]  
　　十四日巴黎電昨晨法國外交部開協約國外相會議由法國外交總長康本氏主席與會者爲英外相克松貴族意外相謝洛嘉氏美國大使華萊斯氏日本代表松井氏該會議審查起草委員會關於分配匈國財政擔負應否注重克羅希亞與斯洛文一方面及匈牙利一方面間目下存在之條約問題所繕之報告該議會並議决修改對匈和約中第二百零七條關於波蘭與捷克斯拉夫兩國供給匈牙利煤斤一條對匈和約業已擬定行將付印不日當可交與匈國代表該會議次又議决宣布和會决議之辦法此事將由秘書長任之該會議後乃討論協約國國際會議將來之形式歷時頗久數代表主張以六使議會代高等議會此事將由各政府領袖决之美政府放棄其應分得之德國軍艦或海軍材料經該會議認可 
[三國首相會議]  
　　十四日巴黎電法英意三國總揆昨日開會兩次一在晨間一在午後午後之會議復聆巨哥斯拉夫國代表特魯姆比志博士詳述該國之事件巨哥斯拉夫國要求應將阜姆與柴拉二地加入版圖惟允以阜姆在匈牙利治下所享之自治權給予該地鐵路與船港二項則不在内並可規定該地此後須處於國際聯盟保護權下巨哥斯拉夫國要求佔有亞德里海東濱連同各島之土地僅令意國佔有特萊斯特港又要求所爭各點應由當地人民開大會决之巨哥斯拉夫國關於阿爾巴尼亞問題則要求維持該國之獨立 
　　十四日巴黎電法國軍事司法次長與英代表等昨日開會已將要求德國交出之罪犯名單編竣 
世界路透電 
[和約調印與德國]  
　　十日倫敦電和約今日調印明日協約國與德國將恢復外交關係德國現須於十日内退讓希爾斯維十五日内退讓西普魯士一月内交出戰事罪犯兩個月内拆除德國西部之防務三個月内縮減陸軍至二十萬人六個月内縮減海軍至條約規定最大之額 
[俄京人民之慘狀]  
　　九日倫敦電俄國紅十字會會長齊特勒博士調查彼得格勒現狀據　該城因乏燃料漸成空墟城中糧食奇缺苟非居民慣食承平時常人所不食之物則簡直可謂無食自來火因無燃料已止供給居民皆汲水於河以飲之各種病症傳染頗烈病者無藥可得現僅醫院四所開門而已當道無權保衛公安匪黨横行彼苦惱衆生唯一之希望乃一死而止百痛耳彼　今不復抗拒過激黨不復怨他國之不加援手不復希望遇救不復冀春之將臨而可蘇生惟求早離塵世而已 
[英國之路工近情]  
　　十三日倫敦電今日午後路工幹事會往晤運輸大臣吉特士爵士及工部大臣郝恩爵士陳述路工拒絶政府提議之理由此事將候波拉勞氏由巴黎歸後開内閣會議討論之雙方今似表示和緩之意志路工代表謂政府如願續開談判路工亦願遷就政府惟衆料政府於大綱不致有所讓步此次談話歷一小時半之久旣而運輸部發表文告謂全國路工聯合會代表湯末斯等已譯陳該會拒絶政府提議之理由吉特土爵士允將此事卽交内閣核奪明日午後彼將晤路工代表宣布政府之答覆云云吉特士爵士郝恩爵士旋即赴唐林街參與内閣會議 
[國際聯盟與阜姆]  
　　十日巴黎電國際聯盟會將於下星期由威爾遜總統召集但並未正式開幕其目的乃使與國際聯盟會有關之委員會開始辦公耳 
　　十日巴黎電英法兩國政府向　相尼蒂氏提出討論之基礎議將阜姆照丹齊辦法作爲完全中立地各島嶼則由意大利巨哥斯拉夫阜姆均分 
[意國之飛行機]  
　　十日羅馬電有加泊羅尼式之飛機一架自薩洛尼加出發查視自羅馬至東京一路之飛機停所是否完善該飛機因霧在伐洛拉降地 
[英國之探極談]  
　　九日倫敦電英國南極探險隊定七月間自英倫出發將以飛機越大氷原及無名之高山（其峯高一萬二千呎該飛機長七十五呎裝置五百五十匹馬力之發動機兩具該機現議載員四人旅行帳棚一架煑物火爐一具並足供十星期用之糧食 
[愛爾蘭之近事]  
　　十日倫敦電新芬黨百人夜携炸彈手槍攻擊開斯特爾海克特之警察所時所中僅有警吏與警士各一不肯屈服開排槍拒敵警士四人在二哩外巡邏聞炸彈之聲馳回由後攻擊黨人黨人乃退 
[美國與和約]  
　　十日倫敦電泰晤士報華盛頓訪員電稱威爾遜總統主張立卽和約交公民大會核奪該機關於兩月之内可以實現 
[印度之罷工]  
　　十日倫敦電孟買電稱孟買紡織工均已罷工計二十萬人之多彼等尙未提出切實要求亦未　騷動 
[墨國之大地震]  
　　九日墨京電維拉克魯士州西北復遭大地震殃及八村被災之地成一巨湖哇里柴巴火山復多一裂口山石爲崩噴出之鎔石墜落甚遠柯爾柯巴與哇里柴巴兩地居民大爲驚惶據專家稱此次地震乃因桑米古爾湮滅之火山今已復燃之故布白拉州近遭地震當道查明死者共有三千人地震後受傷饿死者頗多 
[各國近事記]  
　　九日華盛頓電據當局宣稱駐西比利亞之美兵須俟該處捷克斯拉夫兵已經遣送回國後始擬撤退捷克斯拉夫兵大約須遲數月始能取道海參崴回國　　九日倫敦電協約國軍艦六艘已抵俄迭薩居民大慰過激黨如加攻擊該鎭當可由軍艦助衛 
　　十日不魯塞爾電德國抵此之旅客傳來可異之消息謂德政府已被推倒各處宣布罷工此說尙未徴實 
　　十日華盛頓電財政總長請國會許撥美金洋一萬五千萬元以充賑濟奥大利亞阿米尼亞波蘭經費 
　　十日倫敦電莫斯科無線電稱俄迭薩已爲烏克蘭叛黨所圍又引未徴實之消息謂伊爾庫次克已爲叛黨所佔柯爾恰克將軍與其參謀人員均已就逮 
　　十三日巴黎電巴黎將設一寄宿舍容納來法留學之中國學生數千人 
太平洋路透電 
　　十五日北京電聞政府决計在上海附近租界處設立造幣總廠由幣制局直接管理已派委員八人勘購地基籌備一切此造幣廠規模極大裝置最新機器延聘外人技士採取各項新法凡銀行送銀鑄幣者立時可知所鑄銀元之確數與繳洋之定期此廠僅收鑄費不與聞市價上下之問題預計一年内此廠卽可開工　　十五日北京電據西比利亞消息謝米諾夫現秘密在滿洲邊境組織軍隊司令部設於哈爾濱歸克萊察狄資基將軍統帶聞謝氏招練軍隊之計畫適與中國西北邊防軍之組織相同皆與日人有關衆信日本謀設立緩衝國以謝氏爲國之元首并以此爲日本出兵之終點及擬招用德俘組成能戰軍隊而由謝氏與日人助之國外要聞 
[紐約之敎員聯合會]  
　　中美新聞社紐約通信云紐約近有敎員聯合會之組織 
由大學及高等學堂十六所之敎員合組而成日前曾發出通告書致諸敎員云吾等聯合會之職志在振發學校中一種民治的精神苟實行此民治主義即假此爲一種利器苟敎員長此不事組織各持其孤立態度則學校如有所事勢必一無權力即學校中對於社會有所盡力之事在敎員方面亦有聲氣不通之感大抵敎員在學校中除盡其職守外毫無發言權因此之故遂多種種困難今敎員聯合會之設在採用民治主義之方法保管其職務以内應有之權利卽對於敎員應優給薪水之問題亦本會所亟欲提出者今日勞工之行動爲社會中一種重要問題按其實際實與敎育有連帶關係敎育之改良及對付敎育之應採民治主義胥爲當務之急故敎育等於勞工行動亦應參預其間者也美國敎員與有組織之勞工會相連絡而得强有力之民治主義相贊助其於敎育上亦自有莫大之關係今紐約城之敎員聯合會爲美國勞工總會特許之第三圑體各書院各大學之敎員均爲會員一九一九年二月二十一日伊利諾大學中敎員聯合會成立迨至四月則哈佛大學中亦有敎員聯合會成立前者隸屬於伊利諾勞工聯合會後者隸屬於波士頓勞工聯合會今吾輩之團體係於一九一九年四月二十一日成立爲美國敎育聯合會之第七十一團體今聯合會中已包含團體一百三十敎員之入會者凡一萬二千人其他書院及大學中已經組織團體者有孟他那大學華希本書院及密索利大學等或有問曰敎員等旣有此等團體至必要時亦須連結罷工乎吾敢曰必不有此蓋美國勞工總會特許敎員聯合會以自治之權凡遇此等事時儘能單獨行動不必與勞工一致敎員聯合會之組織其宗旨原不在利便罷工會中約章亦絶　禁止敎員罷工也本會之所賴者爲會員等合成之一種勢力恃此勢力則見敎育上應有之變動得直接指揮敎育機關參酌施行苟不能如願則可求公衆之意爲本會助對於學校中事本會得制定約法此等約法即可爲宣達民治主義之基礎而後此於加厚俸給等問題亦有所查考矣敎員聯合會之宗旨約有四端（一）振發學校中民治之精神爲實行民治主義之利器（二）加增敎員於敎育機關上之能力得盡其分内之職守（三）聯合各地敎員得互相扶助通力合作（四）與有組織之勞工相連結將社會中一切工業政治等問題歸納於民治主義範圍以内以上四端均敎員等所應知者云 
國内要聞 
[北京通信（野雲）]  
都門學潮平靖之裏面觀 
北京敎職員罷工風潮雙方相持至四週之久當其空氣緊張之際外有浙校之響應内有學生之示威範圍愈擴愈大幸而舵轉風回竟能恢復原狀今日（十三日）中小各校已完全上課卽大學專門各校亦均於十五日開始敎授風潮至此可算告一結束至於學潮起落何以如斯之驟今雖事過境遷亦未嘗不可探索其裏面原因而一述之 
就表面以觀去傳之舉並未完全達到目的敎職員何以甘心罷手說者謂其原因有二（一）敎職員團體内漸生意見中堅人物誠恐不能持久故不得不改變其方針（二）靳翼卿對於敎職員尙能掬誠以示感情漸見接近故敎職員方面不願持之過激轉使當局爲難其所說未嘗不是但仍未得其眞象也 
茲欲探討其内面原因第一不可不知雙方作戰時所據之壁壘敎職員所爭者初爲金錢問題繼變爲人格問題傳氏所爭者初在個人地位關係繼變爲某派利害關係此皆顯著之事實不知除此種問題與關係外尚有地域問題與關係夾雜其間即所謂浙江派與湖北派相爭是也本來湖北一省自張香濤提倡學務以來一時人才輩出流韵餘風至今未沬故在敎育界中鄂人頗能佔一部分之勢力益以湯濟武曾爲一次敎育總長當時吸引同鄉入敎育行政界者其中頗不乏優秀分子傳氏雖不直於一般學界而鄂人以顧念鄉誼當緩急利害之交亦不能不抱同情之感至浙江一派年來在北京敎育界正大露其頭角國立大學及專門等校浙人勢力均盛此次主持學潮之重要分子如北大敎授馬彝初醫專校長湯爾和高師敎員王桐齡皆浙人也而當風潮澎湃之時杭州第一師範且能作桴鼓之應焉然當學潮初起在主持之人未必遽存有地方派别之成見迨相磨相盪久之乃成此種現象此固非始料所能及而在被攻一方面非最初卽有此等旗幟亦以相磨相盪迫之而成惟地方之派别旣成在敎職員一方面團體當然不能再如前此之固結而况又有小學一部分有北京敎育會以夾攻其後乎此則團體不堅之原因也旣有此等現象是以最後一次會議由法專校長王維白提出以後如何維持如何進　之問題同人皆無以應於是乃議及結束方法此爲學潮驟平之第一原因至第二原因則在靳翼卿沈痛之言能使多數人首肯也敎職員代表累次與靳氏談話意見頗相接近而能爲舵轉風回之原動力者則尤在靳氏最後之一夕談靳氏謂諸君之欲去傳我寗不贊成但一時尙難做到諸君千萬不可作某派之利器以倒我之閣語時態度極懇摯其意蓋謂如果持之過激則敎育總長旣難提出適　之人通過於國會敎職員聽到如此誠懇之言亦自知此 
後再不罷手必有難乎爲繼之勢故只好趁此下檯焉 
[閣議與外交委員會議]  
昨日（十三）星期二國務例會因靳氏入府與東海會商要政到院較遲十一點半始行開議計最要議案（一）公府交議馮河間飾終禮節案結果照原案一致通過（聞該案内容列有喪費十萬元及將來營葬問題大致仿袁世凱成例辦理）（二）靳氏提出東北邊防案此案繼前會討論結果認滿洲里爲緊要區城責成奉吉黑三省軍政長官酌派相當軍隊前往擔任防務（三）内務部提出任命沈祖恩爲江西政務廳長案結果一致通過即日呈請任命（四）財政部提出經界局經費案（此案當局擬仿照民國三年成案辦理聞李思浩以三年成案範圍稍大需欵較多頗有意見發表）討論良久無結果擬下次會期再議此外對於公債抵押問題略有討論時已一點十分遂散議由李薩兩氏入府報告 
公府外交委員會近來久未開會現因有重要外交事件特於昨日（十三日）上午十一時召集緊要會議由汪大燮主席其議案如下（一）俄黨近在伊爾庫次克及布哈拉等處激亂華僑財産損失頗巨應與俄使嚴重交涉（二）閩省日艦撤退後第二步交涉應行辦理之事項關於此案如懲辦及賠償各端應備公文與日使交涉（三）蒙藏問題討論結果關於外蒙事件擬完全責成徐樹錚辦理關於西藏事件仍照三方進行會議手續辦理至其入手之點則在北京倫敦西姆拉分途進行 
[北洋大學與曹銳]  
北洋大學因學生反對省長委派校長致發生罷課風潮其前後經過情形已迭見本報茲聞曹銳意極堅决不但已令財政廳停撥經費并對敎育部派赴天津調停此事之秦劉兩司長謂敎育部即欲另籌欵項繼續辦理亦須另擇校址直隷省内萬不許再有此種學校云云窺其辭意無非欲强迫學生承認其所委派之馮熙運氏但學生方面聲明無論如何决不能承認馮氏倘因此而輟學亦所惜日來學生迭派代表來京向敎育部催定辦法大旨謂該校係國立大學而經費係由直隸應解中央欵項之中就近撥用與純粹用地方經費者絶不相同曹長即欲停撥亦應將此項欵額解歸中央不能即由直隸省自已挪充他項經費是中央仍可將此欵交北洋大學事實上並無妨碍至校址問題省長亦絶無拒絶中央在其省内設立國立大學之權力此特視部之態度如何耳希望敎育部從速解决俾其早日得繼續學業云云聞敎育部尙無確實辦法故該校學生又上書府院其原文如下具呈人北洋大學校工科本預科二百六十四人呈爲懇請維持敎育基礎事竊本校爲工科最高學府亦工業敎育基礎所在經費向由直省應解中央欵項額下就近撥付近因校長問題該省長竟將欵項停撥竊思本校旣屬國立省長似無直接處分之權經費旣係國欵省長似無擅行停撥之理况維持敎育經費之明令甫頒近畿省分卽有停撥敎育經費之舉若不設法維持不惟工業敎育無發展之望政府命令將不能出都門矣深望我總理本維持敎育之初心迅速設法是幸謹呈國務總理 
又天津學生聯合會昨亦電致敎育部云北京敎育部鈞鑒近聞鈞部對於北洋大學學生改良校務舉動將有革除學生辦法不勝駭異敎育爲立國之本鈞部職任所在丁茲敎育迭受摧殘應如何盡力維持且該校係全國唯一工科大學對於實業前途有莫大關係以我國現在之貧弱救亡要計舍實業敎育外寗有他策此次學生改良校務鈞部旣未提倡於前又不輔助於後反以保護敎育之機關與軍閥武人取同一摧殘手段生等身當敎育痛關切膚義憤所在難安緘默倘成事實雖犧牲一切亦甘受不辭也天津中等以上學校學生聯合會叩 
[旅京福建學生會最近函電]  
請罷李厚基與爭閩案（遞國務院呈）竊查此次福州發生交涉雖由日人無端啓釁而該督李厚基身爲軍民長官平日摧殘百姓示日人以可欺事前復失相當之防範責任所歸咎已難免猶冀其亡羊補牢爲事後之救濟乃竟不諳交涉應付無方惟知濫逞威權甘心媚外始則徇日領之請迫逐上海學生代表離閩繼而標封學生會禁止該會學術週刋全體學生因此罷課出校延至今日福州已陷於無敎育地位惟爲爲之孰令致之李氏其何說之辭夫我國今日之外交果何所恃乎亦恃有此蓬蓬勃勃之民氣爲後盾而已青島交涉前事匪遥也學生等即有何種言動亦不過本救國良心鼓吹民氣以爲政府聲援耳初未嘗踰越範圍吾閩學警市民無辜横遭殺害凡有人心均深憤慨李厚基猶是中國疆吏也縱不能獎藉之撫慰之顧何忍復出其屈抑摧殘之手腕耶必令敎育淪胥民氣沮喪景象陰沉奄奄無一毫生氣而後快嗚呼何其巧媚强鄰伈伈俔俔至於此極耶寃哉我閩人旣遭外人之欺凌復受疆吏之屈制呼天籲地怨憤難伸今衆口沸騰萬目睽睽羣叢集於李氏一人而彼且悍然弗顧也夫李氏平日之劣跡姑無遑論即此數端已足見其不洽輿情不孚衆望無復有軍民長官之資格矣伏思與日交涉已將開始若猶任此摧殘敎育屈抑民氣之李厚基不特恐爲外交上之障碍而衆怒難犯或將激生事變潰决難收閩局不安於國家甯獨有利乎爲此懇將閩督李厚基迅予罷免另簡賢能以平衆憤而維閩局不勝幸甚（致閩中各學校曁南洋各埠書）此次日人在福州無端啓釁殺傷我學警市民情極重大報章喧傳諒已早邀洞鑒矣同人等以事關桑梓存亡組茲團體共圖挽救惟是政府外交旣極遲鈍日人恃强又頑硬不變交涉至今尙無要領斯可爲痛哭流涕者也當李督電告起事情形聞者莫不髮指敝會及各界同鄉輒向外部質問政府以未得詳細報告尙無辦法嗣日艦到閩水兵上岸阻止無效情勢益險政府乃以撤艦爲前提屢次提出抗議奈該國公使置諸不理不曰未奉訓令即曰須待調查藉口百端毫不認曲因是雙方各派委員赴閩調查我外部及敎部派有沈覲扆王鴻年兩人厥後日本怵於我國民氣之激昻排貨之劇烈始自撤退軍艦以爲弛緩之計近沈王等雖已電告調查完竣而日委松岡洋右又要求再同覆查多方延宕政府且擬待陸外長回國始開交涉似此稽延未揣是何用意竊思此次交涉無論如何必須堅持到底以達到完全滿意之目的望羣策羣力鼓吹民氣無稍餒怠民氣旣張則强鄰知畏懼政府知努力於外交上有莫大之裨益責任所在願無輕棄此則同人等所欲與諸君共相策勉者也謹此佈達諸惟垂敎（致王沈二員電）福州交涉署轉王鴻年沈覲　先生鈞鑒閩案久延人心惶惑事關重要懇速清調查回亦以便早開交涉旅京福建學生聯合會文 
[國民公報上訴案審理記]  
　　高等廳允再調查事實北京國民公報一案自孫幾伊不服地方廳判决提起上訴後昨日（十三）京師高等審判廳刑庭開始審理下午一時開庭審判長葉在均推事單毓華林大文檢察官周衡律師劉崇佑林行規出席後即行開審首由被告陳述上訴意旨大意對於不服地方審判廳所判决之點反覆辯駁畢復由辯護人林行規起而反駁原判所列舉之事實繼由辯護人劉崇佑陳述應請法庭調查之點孫幾伊是否係總編輯及國民公報譯登科洛撲秃金自叙傳是否有煽惑内亂之意查該書係譯自東文斷無君主國尙可譯印發行而在我國反以此爲犯罪况據孫幾伊供稱伊不懂東文則該書非孫幾伊所譯可知至於上海各界聯合會開會是否曾由上海軍民長官派人到場監 
 
 
 

Page 7

 
 
視及十月十日北京學生所散布之傳單事前事後是否未經政府禁止等各節皆其最關重要者審判長向孫幾伊關於報館組織情形訊問甚多最後審判長宣告對於事實許可再行調查定期再行開庭審理四時前後閉庭是日各界人士前往觀審者約有五六百人之多多數均在門口不得入中國人方面如汪大變林長民張一　王寵惠梁善濟及北京大學敎授等西人方面如英人辛博森法人孟列士特英文導報記者布斯上海大陸報駐京通信員皮費等亦均前來觀審足見中外人士均極注意此言諭界重大之事件也 
[京華短簡]  
專使陸徴祥王正廷魏宸組等乘船在雪蘭至西貢途中微受障礙船體須加修理方可行駛即在西貢入口待修陸氏前日自西貢電京報告同人安善惟回國須略展延預計二十五日左右方能抵滬月底方能抵京等語至外傳陸已過港並非事實 
撤銷海軍總司令改設海疆防禦使上次閣議業經决定大體茲聞此案已由海部另擬詳細辦法呈請公布内容要點約分數項（一）全國海防共分四大區第一區渤海第二區江浙第三區閩海第四區粤海（二）每區設一防禦使由大總統特派統率本區各艦隊（三）各區防禦使應負本區治安全責凡艦隊駛入區内悉受防禦使之指揮監督（四）第一第二及練習艦隊暫仍舊制惟須分配四區（五）各區艦隊之徴調以部令行之并聞薩總長已密保李鼎新任渤海防禦使藍建樞任江浙防禦使劉冠雄任閩海特禦使至粤海一區擬商林葆懌擔任但須俟南北統一之後再以明令續派 
　　八年公債之抵押品政府原擬以鹽稅與地丁稅充之但恐離以實行故又改以所得稅爲之抵押且已將所得稅條例送交新國會要求速爲議决以便舉辦然究能實行與否亦屬疑問故又擬改以各省之貨物稅收入爲公債之抵押聞此議業已决定即日備文送交新國會議决云 
　　租界華人實行貼用印花一事前由財政部擬訂辦法提出國務會議議决於上年杪通電各埠籌備施行前電去後津滬各租界華商分别函電反對請撤銷前議漢口租界華商雖無甚主張但亦隨聲附和因是此事已發生阻滯其後又有改變檢查之議商民益不肯服從日前駐京外交團乃特開會討論其事據聞對於檢查一事亦不肯代爲負責而天津領事團以中國印花在租界施行尤須妥擬辦法未便過促據此理由照會天津交涉員電呈外部請予展期至三月一日並將所擬辦法照譯法文或英文繕送以資研究外部當即咨商財部刻聞財部核議結果已依天津領事團之希望展至三月一日施行以便從容磋議辦法 
烏梁海爲蒙古富饒之地徐樹錚亟欲經營冀增加外蒙收入聞已部署略定將令褚其祥率隊前往該處佐理員嚴式超因陳毅心腹關係决請更換將來并擬變更名稱至邊業銀行庫倫分行行長已定曲卓新更將設分行於烏梁海又徐氏本擬於册封典禮告成後回京一行茲因俄激黨日形猖獗伊城陷落并有恰克圖失陷李垣被逐之警報庫倫形勢頓　緊急故徐擬駐彼鎭攝回京之說業已作罷 
安徽督軍倪嗣冲現因病勢加劇縱一時不致發生危險亦難料理公務故有辭　之决心刻下運動皖督者頗不乏人如吳光新陳文運等皆欲得此一席然最有希望者當屬姜桂題聞會辦軍務一席當局擬畀馬聯甲俾於安武軍可收統馭之效 
我國旅俄僑商迭被俄人虐待最近該國政府又有禁止華酒入境之令且向吉省當局要求在中東路線百里之内所有中國酒商一律歇業當經駐哈交涉員據理駁覆并謂民國四年中俄訂立互禁烟酒條約原期雙方共同履行中國方面旣須禁酒則俄國亦須禁煙今五站伯力一帶廣種鴉片烟苗是俄國先失信約豈能獨責中國禁酒但俄領現仍固執片面理由爭論不休並有逕取自由行動實行取締之表示吉省大吏昨特據電政府請示辦法 
[天津棉紗商聲明退貨原因]  
其責任須日人負之 
天津棉紗同業會此次抵制日貨首倡自决辦法除現存之貨仍舊售賣其已定之貨均行退還因聞駐津日本總領事曾致函交涉員謂華商如違背契約時應要求相當賠償等語該會亦呈請政府備案爲將來對日政府要求相當賠償之地步原文錄下竊自東鄰日本行其侵略政策以來始有失約强據青島繼則侵及内政干涉商會選舉終則挑釁福州殺我學生警察違背公理蔑視主權致使我國人民羣起激憤全國響應莫可制止乃日政府不但不設法挽回而又屢提出抗議調艦示威以致我國民意團結愈堅羣以抵貨思潮爲消極之挽救而商業亦被波及即就敝同業而論日貨向居大宗人民基於愛國熱誠日貨即無人過問積存之貨無法銷售已定之貨無欵再起種種損失不堪言狀推究禍始實由於日政府始而失信繼而逞强有以致之查敝同業基於世界通商慣例關於商業之損失當由肇者負責倘日政府對於青福交涉不自覺悟一意孤行致使敝同業將來受有重大之損失自應向日政府要求相當之賠償爲此懇請查核以維商業 
[厦門因刦案釀成罷市]  
厦門自入冬以來刦案迭生日前户部之黃祠堂及恒勝街之哈德紙行被刦銀物均以萬計自哈德被刦後曾捕獲盜犯缺嘴塗（即郭塗）等兩人均係台灣籍民送交鼓浪嶼日本領事館日領以爲無罪立卽釋放迨後一月六號夜有匪徒二十餘人到鎭邦街建鎰錢莊門首先用一人扣門僞稱投送電報迨店夥開門匪徒各持手槍利刃　擁而入反將店門關閉店夥六人均被趕就一處以手槍指其胸利刃架其頸嚇禁聲張并勒令指出藏銀所在交出鑰匙德律風機關亦有一匪守住店夥無敢抵抗任其翻箱倒篋店夥被傷者兩人樓下建鎰錢莊搜刦告竣復登樓上合益號大肆刦搶合益店夥受傷三人至一點半鐘始由後門去計兩號被刦銀圓毫仔二萬零九百元天明建鎰號東陳某遣夥四出偵查一面報告警察第一署由署長派員到店勘驗店夥隨於塗崎頂認獲一人指交警察捕拿匪出刀刺傷警察嗣因警察　集匪不能脫帶至警察一署詢問即前日所獲之缺嘴塗也商人以台灣籍民前次刦搶捕獲以無罪釋放今次所捕獲之刦犯又是該籍民誠足寒心於是水仙宫島美街鎭邦街港仔口街木屐街停仔下街中街關帝廟前街石埕街竹仔街打鐵街磁街洪本部曁外街一帶一律閉門罷市停止貿易要求懲辦厦門道尹陳培錕隨照會日本領事一面會同易警廳長來縣長出一布告云本月六日夜十一時鎭邦街建鎰錢莊被刦如有能知此案眞贓眞盜所在無論報告道廳縣破獲此案立即賞銀一千元道廳縣並不將報告人姓名宣布特此布告午後一時厦門商會會長職員及厦門各商家計二千餘人在商會開會商人咸謂厦門爲軍警林立之地月餘之間發生大刦案三次前次捕獲一二盜犯均以無罪釋放未嘗捕獲全案盜犯且未嘗槍决一犯鎭邦街爲最熱閙市區軍警梭巡如織尙發生重大刦案誠足令人寒心最終議决由商會會長曾同厦門商衆拍電北京政府及福州李培芝督軍請責成地方官嚴緝盜犯保護商民如警察廳不能負擔保護責任則請將警察捐停止繳納辦團自衛議至兩點鐘散會是日下午三時卽將該項電報拍發下午三時半厦門交涉員（姓郭）將缺嘴塗解交日本領事署日本領事復解交中國官廳請由中國官廳重辦是夜日本領事派口警四名會同中國陸軍警察及行政警察四處查拿盜匪復於塗崎某洗衣店捕去店東一名店夥一名又於山仔頂天一樓邊捕獲二名一何乞一張才又在梧桐埕捕獲張萬得一名越日八號又於崩坪尾捕獲陳頭及妓女一名是晨道尹及警察廳思明縣署均派員勸導商民開市並宣告捕獲盜犯於是各街商民始開市營業現各該犯均交思明地方審檢兩廳審辦矣茲將商會等致李厚基電文錄下督軍省長鈞鑒十二月二號七時厦恒勝街永義成號被盜持槍擁入强刦銀元幣鎊共值二萬餘元正請緝拿一月六號夜十一時鎭邦街建鎰錢莊又被盜持槍擁入劈開庫門强刦現銀二萬零九百元地屬通衢時非深夜盜匪往來如入無人之境現在市廛恐慌激成罷市險象環生迫切懇迅電飭懸賞購緝勒令嚴捕務必破獲追贓懲辦一面設法切實維持保護事關地方治安曷勝急切待命之至厦門總商會會長黃慶元葉孚光曁全體會董叩陽致北京政府電文略同不贅 
[雲南爲閩案開國民大會]  
雲南自接到日人在福州消息後各界人士頗爲憤激特於二十五日（卽雲南擁護共和紀念日）在南城外公園内開一國民大會籌議對付辦法是日到會者共約二萬餘人會場擁擠幾無隙地場内外遍揷小旗上書國民外交誓死不讓抵制日貨誓死力爭等字樣中間貼雲南第三次國民大會字皆斗大午後一時開會先推定李勉齊君爲主席報告開會理由略謂今天開會係爲福州事件日人在福州任意擄殺事後復派艦示威實屬無理已極故我國民不得不羣起力爭云云次由三迤總會職員孫延年君宣讀北京國民外交協會等來電又次各團體要人演說皆甚慷慨激昻至廣東華僑何洲泉君演說時即於案上取刀破指流血大書（勿忘國恥）四字書後復忍痛拍案大呼鄙人願先以此犧牲於我國民全場人士掌聲雷動各人演說畢由段守愚君報告議决事項（甲）對於日本方面電請各省一致嚴重交涉者（一）撤退駐閩日艦（二）日政府須向我道歎（三）撤換福州日領事（四）懲辦在閩逞兇之日人（五）賠償被害人之損失（六）保證今後日人在閩不得携帶武器出入及再有暴動事（七）收回日本在中國的領事裁判權（乙）對於北京方面電請照行者（一）要求外交公開（二）要求撤辦閩督李厚基（丙）對於吾滇應進行者（一）函請總商會開會籌議抵制日貨之進行方法（二）派人到河口嚴查進口之日貨查獲後卽没收焚燬（三）由商會派人收集各商號原有日貨在勸業場售賣報告後已四時遂振鈴散會 
[鄂學潮仍在醖釀中]  
　　湖北各學校留省之學生以官廳日事壓迫憤不可遏遂有大多數主張在武漢各通衢舉行大演講以爲對待地步且三議長日昨（八日）亦未有具體的答復不過謂省長已有許意但不能專斷非經督軍同意後不能實行現在省長已允擔認向督軍疏通日内想有相當結果云云各代表得此答復遂各回學校報告此事並請各同學靜聽好音切不可操之過激如到萬不得已時我們亦不能負全體的責任那時再聽各位自己行動云云又學生會所舉定向議長接洽之代表七人日昨在某地開一茶話會籌商如得官廳許可公開會議後須預備規定議場規則以爲提出評議會之預備（一）開會地點由官廳指定之（二）開會時請官廳派員旁聽特别招待（各處自來偵探員不能接待）（三）請警廳派隊維持秩序但不得任意入會場内致失會場尊嚴（四）開會之前通知各官廳（五）時間以午後一時至五時爲限（六）常會仍照定章臨時及緊急會議不在此限 
另一消息武漢學生聯合會以官廳壓制學生行動仍毫不放鬆是故與學生以難堪不得不有一種最後表示日來在野外會議異常秘密現在各校代表改選者甚多均以寒假内不回籍而　勇敢作事者充任（拒絶由校長指定之代表一切事務由各該代表完全主持之并由各校學生會給該校代表憑證如官廳再藉詞干涉全體卽起作後盾以團結精神進行會務前日質問三議長請其轉達官廳本允於本月五日答復嗣因分途接洽尙未完竣昨特函知該會延緩三日定行答復云云但聞該會主張决用和平方法如再有阻碍即將鄂省近來壓迫情形宣布中外以求公道之批判游行演講决定暫緩進行至開會一層在官廳未允准以前决定仍在曠野行之時間及地點則臨時規定至近日外間謡傳學生將爲第二次請願或在城内某校會議皆捕風捉影之談也 
[川省路線之研究]  
　　以江漢線爲最宜中美新聞社譯遠東時報云今日中國政府最重要職務在建設全國相當之鐵路線使交通便利今日中國國有及外資築造之路線合計祗有六千八百三十六英里美國則有二十五萬英里然中國之土地大於美人口則多於美三倍有奇現在計畫中之路線雖有一萬英里然多未實行築造惟此後十年之内鐵路事業必甚發達可以預卜中國鐵路之最重要及於建築工程上最有趣味者厥惟四川省之鐵路四川地方二十一萬八千五百方英里人口衆多物産豐饒就其幅員言之大於法國或德國而與日本較則幾大至一倍有半如此大省安能無鐵路以爲之服務乎四川路線已勘測者有二一爲四川漢口線由漢口起向西沿長江經巫峽至重慶再西北進行至成都全線長九百三十九英里此線係由屬於所謂湖廣路線之各外國工程師所勘測今爲行文便利計名之曰長江線又有一線爲美國工程師根據中政府與西門子加萊建築公司所訂之合同而勘測者此線始與京漢路線在信陽州車站（在漢口北一百三十一英里）處相接向西北進行沿漢江達資陽乃向西南轉經川陜邊界而入川省經城鎭數處乃達成都全線共八百九十五英里今名之曰漢江線本報（遠東報自稱）於一九一八年七月間曾將此漢江線詳細討論但當時未得關於測量之參考材料故未能與長江線相比較以判斷其孰爲優勝今關於測量情形已得完全之報告而於川陜交界一段測量尤爲詳盡故得將兩線之利弊分别比較以供當事者取資焉（未完） 
[續紀憲法中之省長問題]  
　　廣東週循社通訊云國會中對於省長問題之主張褚寓照霞樓兩派發佈一種宣言表同情於張善與案且照霞樓之謝持於三日憲法會議中演說最後亦謂對於張善與案可以贊成故記者於前日通訊中亦斷定主張民選省長獨裁制之熱度已降下而一致同情於參事制并推憲法會議兩方爭持之形勢五十號石行會館主張省長由中央任命而照霞樓與褚寓有以參事領袖兼理省長之傾向更以記者之推測以爲褚寓旣占國會之大多數旣宣言主張同情於張善與案而張善與又屬照霞樓份子且得謝持之同情又張善與案比較其他照霞樓及褚寓議員所提出之案對於五十號與石行會館之主張較爲接近故記者以爲將來之形勢必能通過張善與案不料六日憲法會議情形意出吾儕意表查六日所通過之案係張瑞萱之案張瑞萱之案則主張民選省長獨裁制此案第一與褚寓最近宣言反對第二與照霞樓一部分議員之意見不同第三與五十號及石行會館之主張距離太遠其實應僅得照霞樓數十人之贊成耳乃當日付表决時起立贊成者竟至有四百六十四人此四百餘人完全包括褚寓　分子以褚寓最近之宣言主張而竟有此次之表决記者實未　了解但吾人再細思之則張瑞萱爲褚寓分子或者褚寓議員因感情作用而忘却前日之宣言亦未可定記者敢信假使當日將張善與案先付表决或者通過亦未可知至當日付反證表决時結果起立一百四十三人查當日出席議員五百九十二人第一次表决贊成者四百六十四人於是五十號以爲前後矛盾主張者至有十五人之多故疑前次贊成之四百六十四人之人數爲不確　提起疑義要求再行投票表决常時附議者有二十人以上在因秩序大亂遂延會故五十號與石行會館認是日之憲法會議爲無結果而褚寓及照霞樓　第十一條第一項已通過故七日發出八日憲法會議日程即係議第十一條第二項而五十號與石行會館接到此項通告絶對否認業已通函議長要求撤消更正另發議事日程矣以記者推測之今日之憲法會議必將有一場之大搗亂而憲法會議之前途或又有停頓之勢矣 
[杭州快信]  
嘉興第二中校學生要求廢止考試經計校長嚴詞拒絶已於寒日全體罷課 
杭州學生聯合會廣濟學堂首先脫離體育學校繼之現公立法校亦發出宣言書通函各機關宣告自昨日起與該會脫離關係並痛詆第一師校校長經子淵不合首先罷課縱容學生於敎職員開聯合會時到場騷擾及該校派出評議員徐麟書等種種不合法 
實業學校今日亦宣告脫離學生聯合會浙省絲吐業全體代表鍾景楚前電財部省署要求核減絲吐捐率（定章每百斤徴收四元八角）經令行財政廳徴求各統捐局意見彙核辦理現查是項絲吐行銷外洋已准削減每百斤徴收四元呈請財部核示 
此間錢業釐貼近日並未開出實已無形打消惟該業中人主張收欵不放轉瞬陰曆年關恐各業商舖有被擠倒者 
餘姚商會會長陳繼業病故已開會董會依法選舉周崇錫爲正會長（原任副會長）陸濟綸爲副會長昨日已呈報到省 
[南京快信]  
　　施愚昨由滬偕南代表章士釗乘午車抵寗卽入城會晤李督章旋乘晚車回滬施仍住軍署西花園聞南方對王揖唐尙有問題一時無開議希望 
南北分代表有日内集寗開談話會消息 
下關相記洋行周君等組織英武體育會擬具簡章呈請省警廳立案奉批照准 
李督齊省長昨致國務院電云艷電悉省議會巧日開會出席議員是否已過半數必須在會期内博詢到會議員或調查簽到簿議事錄方足以資折服現查省議會已先於宥日閉會議員多數回里但憑公民等一面之辭難行眞相除隨時察核辦理外敬先奉復 
　　李督齊省長昨會銜電北京國務院陸軍財政部云頃接王都統廷楨電十六師欠發已逾三月亟須移防欠餉更無可緩懇代籌十餘萬元以應急需等因查該師欠餉前經代爲懇撥准軍部敬電正在續籌撥發在案現在移防在即需餉尤亟確屬實情蘇省庫空如洗無可籌墊仍請大部無論如何爲難尅　儘數籌撥俾克成行再查荻蘇沙田局印花稅分處約存解欵二三萬元擬請電令就近先行悉數劃撥以救眉急並盼電復 
地方通信 
[蘇州]  
發給災民棉衣桃花塢板橋頭江北草屋日前失火延燒五十餘家災民無家可歸飢寒慘狀可憫常由　門上塘市民公社社長函致上海禮和洋行買辦管子卿君詳告失火情形並代被災各户勸捐救濟昨日管君偕某西人來蘇察勘災狀慨允快函上海趕製棉衣二百套送蘇一面關照科發藥房提出現洋二百元按户發給棉衣一套大洋一元以活災黎若管君者可謂樂善好施矣 
　　追繳官中欠稅江蘇財政廳近以官中取銷後各官中之營業稅大半延抗不繳無從結束故嚴令各縣分向各該官　追取吳縣西山官中羅　徐玉成二人亦因欠欵未能繳齊昨已出票拘案追繳矣 
開釋命案内之傭婦兇犯槐文慘殺憇橋巷陳冠卿家母女二人一案被株連之傭婦陳袁氏收押女所迄今數月竟患瘋癲終日短髮蓬首或泣或歌聞槐文執行死刑深恐已亦不免悲痛欲絶茲悉昨由縣署承審員宣告與該案無關當庭開釋矣 
書業公所立案蘇城書業公所創自清初至　同以降規章廢　殆盡現由該業董事浦鑑庭鄒章　等邀集同業詳訂規則呈請縣署警廳給示護並詳請　商部備案茲奉部批略謂查該公所旣據呈稱設立有年茲復修訂面章尙無不合應即准予備案云云聞浦鄒二君刻邀集同業籌辦學校附設該公所内以造就同業子弟云 
[鎭江]  
兩縣團體維持民食揚州學生聯合會代表黃秀野等二十餘人現因瓜洲地方有米商私運米糧出口致米價飛漲平民異常驚慌特於昨渡江至鎭向學生聯合會及各界聯合會接洽關於米禁及日貨檢查問題均有表示除由鎭城學生聯合會代表接洽外並由各界聯合會譚君接見討論结果頗覺圓滿譚君並告以徒邑已於日前因米貴開會議决禁阻食米出境並由各公團組織米糧查騐所不日即可成立當能與揚州各機關取一致行動云 
洋釐驟漲原因近日銀根奇緊洋釐驟漲計每元漲五釐餘聞其原因係由江北運河氷凍南北各貨難以載運以致各業生意清淡所進現洋無多加以棉米麥各業需用現洋爲數甚鉅遂有此種現象云 
[揚州]  
訂期放粥揚州東西兩粥廠經費每年約需數萬金例由慈善總董魏秉鐵籌募舉辦本届業經魏籌備完竣呈報縣署於十六日起給放以濟貧民 
撤換屠稅司員江者杭家集屠稅司員藍天雲苛收勒索爲省議員朱德恒所知函請縣署查撤佟知事據此已令屠稅委員朱雨祁查照矣 
查禁米糧出境揚屬瓜洲鎭陸陳行近專販賣食米爲大宗營業致遭　鎭人民之反對現各該行知爲人所不滿特飾詞謂由商會轉函縣署設法維持佟知事以米價　　人民自應視爲切膚之憂除駁復該會外並於十四日訓令該管警區一體認眞查禁米糧出口以重民食 
[嘉興]  
呈請減租之縣批嘉興縣屬農民楊富榮于德金徐壽珍孫大官等因秋收歉薄無力完納組稅於日前具呈縣署請求蠲減茲奉王知事批云八年水災所有被災土客田畝細數及蠲除銀米均已分區佈告諒已周知應納田租並經召集業主議定辦法如果係全白之田准其免租餘亦酌量秋收情形折減收取爾等自當恪遵毋再受人煽惑冀圖延抗致干法令云云 
令換公債票嘉邑人民認購民國三五兩年内國公債票爲數頗鉅當時因債票未曾頒到故於繳納債金時僅給實收一紙以作憑證現該項債票已經頒到人民之認購該項公債而未掉換債票者尙多縣署遵照省令查悉本邑未換債票計三年份二十九張五年份二百四十七張特於日昨示諭人民如執有該兩年實收者於十五日内赴縣換取債票以便結束 
[杭州]  
學生聯合會衝突紀杭州學生聯合會内部意見紛岐衝突情形早有所聞此次爲迫促敎員罷敎一事雙方爭執愈益劇烈極端主張罷敎者爲一師代表徐麟書而各校亦多附和之其極端主張不罷敎者爲法校代表及　桑學校代表陸某等二人昨晚法校學生代表至杭州學生聯合會議事雙方正在辯論之際忽有人暗唆女子　業講習所代表朱玉珂僞稱法校學生欲園困杭州學生聯合會打死評議員云云招致安定中校學生百數十人蜂擁而來中途該生等探知被騙遂即散回嗣一中學生百數十人復狂奔到會大聲呼打竟羣擁法校學生張某而去後經該校敎職員竭力勸解始得脫險而出聞法校學生現已與杭州學生聯合會宣告脫離 
雜評一 
[浙學生會破裂感言（默）]  
五四以來學界運動精神之奮發而有蓬勃之景象者第一能固結團體是也團體維何卽學生聯合會是官廳知聯合會爲學生運動之利器故極力欲破壞其團體而屢屢發現解散之消息學生於此正宜以從前固結之精神發揮光大爲抵拒外勢侵入之預備何可自撤藩籬而反授人以隙耶學生所希望之救國事業試問有幾分達到前途責任可就此脫卸否尙恐一致進行之不暇而可内部先自分裂耶我於浙江學生會之衝突而不禁有無窮之感焉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[學生總會爲山東問題致京電]  
否認日本通牒（其一）北京國務院外交部廣州軍政府參衆函院公鑒德約第一百五十六七八三條關於山東問題之處置曾經我國民反對於前專使拒絶於後爲保持我國領土主權計自必留待國際聯盟之公判况美國參院已通過和約保留案山東問題亦在保留案之列而英法當局亦有　成保留案之趨勢足見公道自在人心强權難以持久乃近者日本以德約調印爲藉口竟欲通牒我國聲明承繼德國在山東權利迫我承認甚且公然下令攫取我山東省行政權是可忍孰不可忍我國民祗知中德宣戰而後德國在山東之權利實已屬之於我且對德和約我國並未簽字實無對我發生拘束之效力故日本如發出此項通牒國民萬不承認誓死以拒深願當局諸公處此危急存亡之秋本諸民意宣布否認此項條文對於日本通牒嚴正抗拒勿作秘密之斷送勿爲直接之談判庶幾保持山東問題之一線生機而留待將來國際之公判否則若果承認日本之强暴行爲而置民意於不顧則吾國民斷不能爲公等恕也 
何去何從尙希自擇中華民國學生聯合總會删 
（其二）北京英法美意四國公使均鑒德約中關於山東問題之處置曾經敝國國民表示反對敝國專使拒絶簽字貴（美）國上院已通過保留案貴（英法）國當局亦有承認保留之趨勢足證公道在人心强權難恃乃日本近復藉口德約調印竟欲通牒我國强迫承認彼此山東所覇佔之一切權利置友邦公論於不顧視吾國民意若無覩敝國人民惟有誓不承認以待公判特電懇貴公使轉達貴國政府嚴持公　戢遏强暴　幸中華民國學生聯合會總會删 
[商界議决照繳春捐後之外報]  
文滙報云華人拒繳市捐一事今日（十五）未續有發展收捐人今晨紛出收捐各店多卽照付昨日拒繳者約二十家大約將於明日由會審公廨傳訊追繳 
大陸報云華人捐欵由交涉署送交會審公堂者昨由英卓副領事諭令檢察處立卽退還交涉署其理由以爲收捐欵者乃工部局收捐處而非公堂此卽十九家被控欠交之欵先送至關讞員處由關轉付檢察處昨檢察員向公堂請示當由卓副領事諭曰工部局收捐處職員爲收捐之正當人員汝可立將此欵送還交涉署云 
字林報云十四日工部局收捐情形已如常時但仍有託詞不繳者此外無他發展若干華人寗願將捐欵送到交涉署而不願直接交與收捐人故交涉署共收有一千四百兩轉送公堂但聞公堂檢察處日昨將此欵退 
還交涉署矣法租界華人亦因捐事稍有風潮去年法公董局决計徴收烟草店　錢舖之特捐蓋以此兩業獲利頗厚而付捐獨不多於尋常店舖也此議由議董通過後聞送呈法總領事核准復商諸華人代表而華人代表亦未反對故地領署遂發出烟店與錢舖從本年一月一日起另繳新捐之示文收捐人現已收入約一百五十家左右之捐欵未遇反對但在殺牛場四周則此種店舖對收捐人輒以店主不在改日來收爲詞旋知烟店錢舖已聯絡不付此捐十四日集衆會議决定請華人代表轉向公董局交涉云 
[兩路商界聯合會開會併紀]  
山東路前晚（十四）山東路商界聯合會開常會除正會長徐時隆因事特委代表幹事長鄭鷓鴣因赴總會缺席外其餘職員全體出席山副會長嚴思盈主席首請文牘員周劍雲報告今日總會開會結果謂不能不認爲美滿簡言之納捐爲一事爭市民權爲一事商人根據英人不出代議士不納租稅之成例而爭市民權因爭市民權而决議未得滿意答復以前不納　捐理由本極正當今據楊交涉員之報告已得十四團領事之贊助據陳總董之報告領袖領事已有正式公函答復則華董問題已有希望商人當然一面照納春捐一面積極進行華董問題因此問題甚爲重大斷非短促期内所能解决與納捐問題當然分爲兩事也至於武裝巡捕之行動商店所受損失則法律具在應歸於刑事訴訟如此結果實無不滿故鄙人遵會長委託加以解釋報告於諸君云云至此適鄭鷓鴣到會報告總會消息略謂總會已發通告令各商店照繳春捐工部局新增之烟捲店捐與兌換舖捐已由總會呈楊交涉員請提出抗議又謂頃據會計員報告本會上月會費開支已罄本月月捐當請駐會辦事員童理璋逐家收費評議長閔望之謂本路北段此次當請秦禀章同往收取鄭君又謂麥家圈商店有數家上月被五馬路聯合會誤收此次當與其劃清界限衆咸贊成散會時已十點鐘矣附該會昨日所發油印傳單於下吾人要求市民權及修改洋涇浜章程之目的已得領事團承認磋商修改之答復矣特請各號照付春季捐至於交涉經過情形另由總聯合會詳細報告此致各寶號台照山東路商界聯合會啓 
新閘路新閘路商界聯合會於昨日（十五日）午後二時假新閘橋北首閘北慈善團開全體大會與會者三百餘人由正會長胡鑑人主席報告開會宗旨略謂本會會員職員對於總會昨日之决議多有因未明經過之眞相致生種種之誤會今請總會職員來會詳細報告必有以　諸君之望首由湯節之詳述經過一切并解說外交方面之情狀及暫付捐欵之决議對於領事團及工部局之權限及要求市民權進行之程序尤多明切之勸告繼由朱賡石報告總會辦事情形甚詳極盼該會加派代表以祛隔閡並解說付捐乃因得領袖領事之復函知吾人要求已爲代轉故而照付至於武裝巡捕之行動已由總會嚴重依法交涉諸君熱心固極可感設不誤會尙祈見示弟所知者無不盡歸奉答當有該會會員數人先後起立質問市民權問題問難頗烈均經朱湯二君一一解答次由沈卓吾解釋市民權與納捐之不同進行之時期手續之周折言之尤詳對於駐滬各友邦領事官個人贊同之意見逐一報告並謂領袖領事薛福德君力疾所書之復函已納我人要求之意見友好之情尤爲可感總會因得此確復乃始决議照付我人所有過渡的顧問委員會總會亦正在奮勉進行希望會員常常晤會免除隔閡復由主席報告會事畢即 
行散會 
[法租界商業聯合會茶話會紀]  
法租界商業聯合會昨日下午四時開會出席者香烟兌換業代表張錦園周質鈞凌來儀聯合會代表葉貺辰汪醒齋江錦春由葉貺辰發表本租界在陽曆一月十一日忽發生征收香烟捐及增加兌换捐問題前日已與諸君同往法租界華董陸松候君處將情面告旋與諸君又至華商電車公司華董陸伯鴻君處詎陸君有恙未吾由鄙人單獨往候陸松侯君據述加捐問題經陸君伯鴻曾於前日往詣當道接洽咨照緩收所擬新增香烟捐請爲豁免兌換捐請勿再增茲二華董面允即日再往法當道盡力磋商務達蠲免因請該兩業代表轉慰同業勿再恐慌靜候解决諒自有美滿希望也遂各散會 
[全國各界聯合會近電]  
請撤陜敎育廳長 
致北京敎育部電北京敎育部鑒敎育爲立國本源何容少有摧抑查陜西敎育廳長郭希仁無端通令全省學校提前放假三個月顯然犧牲秦省青年寶貴光陰鑿喪國家培養人才元氣滋行溺職罪無可　應請撤懲以儆官邪全國各界聯合會删 
致陜西各團體電西安三原漢中鳳翔并轉全陜各地各團公鑒陜西敎育廳長郭希仁無端違法通令全陜學校提前放假三個月直與停辦全省學校無殊以掌敎育特權之官吏而摧殘士氣若此罪無可逭情無可原敢請一致反抗此等違法濫命尅日驅郭出陜以平公憤是荷全國各界聯合會删 
致陜西郭希仁電西安敎育廳長鑒君長全陜敎育誼應如何提倡振興以宏育化乃擅違國與通令全省學校提前放假三個月置青年學子寶貴光陰於不顧視興敎勸學應盡天職爲弁髦倒行逆施其意何取請速引咎去職以謝陜人倘仍肆意恣横莫謂全國人民不能送君出境也全國各界聯合會 
[湖南各界聯合會宴報界紀]  
湖南旅滬同鄉各界聯合會於本月六日成立舉定幹事長梁喬山副幹事長姜濟寰評議長朱恩　副評議長周君南昨晚該會讌集滬上報界於一品香到者除各報記者外有姜濟寰周君南周四維彭耕朱章李祚輝等席問山周君四維演說略謂湖南各界聯合會之設立因湖南目前已成羣雄割據之勢處於軍閥範圍之下人民慘狀所不忍言而湖南旣受制於武人幾無活動之餘地其中以張敬堯爲最横暴其摧殘敎育私運烟種等罪狀擢髮難數敝會已拍電各重要機關反對之云次爲彭君耕演說略謂敝會係在滬同鄉商學界全體所設立旣無黨派關係又無反對個人目的一秉至公毫無成見今晚邀集報界諸君無非欲以旅滬同鄉全體之公意及湖南遭逢兵燹之慘狀宣告國人請各報主持公論而已云茲將該會請撤張敬堯電函錄後　 
　　致北京政府電北京大總統國務總理鈞鑒張督禍湘久而愈烈湘人臚陳事實呼籲已窮政府猶事優容不予罷斥竊不解内訌頻年吾民何罪乃縱此窮兇殘夷至此日言弭亂實則自造亂因日言保民實則多滋民害閭閻何狀全未關懷喬等或避亂僑居不聞時事或置身商學未與　潮祇以田園寥落骨肉流離痛切身家忍無可忍有不得不爲民請命者鈞座當念湘人瀝陳困苦尚多沈痛未宣之隱絶無嫉惡過甚之辭鑒湘人到處呼號純出虐我則仇之心尤無爲人利用之事凡茲情實諒荷哀矜迫懇迅將張督撤換以拯子遺而彰法紀否則激成巨變禍極淪胥湘人固亡政府豈能獨利臨電不勝迫切待命之至 
致軍政府函廣州軍政府各總裁鈞鑒張敬堯在湘罪惡昭著迭經人民臚舉事實請求罷撤在案乃北京政府旣事優容而軍府亦無切實辦法坐令張擁兵盤踞流毒至今萬姓奄然近狀尤迫竊念連年搆難民實何辜西南省區湘災獨巨自罷戰言和委蛇使命鈞府似於湘民疾苦視同秦越肥瘠旣倡護法於前何忍棄民於後揆諸情義能無惄然伏懇憫念殘黎生機垂盡迅電北京政府限期撤換張敬堯以爲議和先决問題如無確答則鈞府爲民除暴宜有决心倘謂有碍和平豈任湘民坐斃變生局部咎在北庭臨電神馳不勝企禱 
致湘西南北軍將領函衡州吳師長長沙李師長常德馮旅長鈞鑒麾下保障吾湘四民愛戴張督敬堯殘民以逞久而愈烈公等駐湘最久見聞較切知湘人瀝陳痛苦尙多沈痛未宣之隱絶無疾惡過甚之詞鑒湘人到處呼號純出虐我則仇之心更無爲人利用之事凡此情實諒荷哀矜務懇轉達中央撤換湘督以拯孑遺而彰法紀如中央不蒙採納乞卽主持正義以民命爲前提臨穎哀號伏維慈鑒 
致湘西南湖南將領函（銜略）鈞鑒湘中受張敬堯毒害日益月深近且勒種鴉片拍賣礦産壓捐軍米凌虐學生其軍隊之蹂躪兇橫已視爲故常三千萬生靈無可呼籲諸公坐視遷延不爲援手其何以堪特乞諸公以湘事爲前提通力合作如張毒一日不去即一日不能與北庭謀和並電軍政府轉告北方一致主張以甦民困除電南北政府及湘中北軍將領外揮涕陳詞即希鑒納 
[前日抵滬之金銀]  
太平洋公司某某號船十四日又儎來大條銀計花旗銀行一百四十七條匯豐銀行四百四十七條麥加利五十九條某銀行一百八十四條又華比銀行到美金洋五十萬元約共值銀九十餘萬兩日來先令等市面漸軟 
此亦一原因也並據銀行中人云後批來貨約在下星期三四抵滬云 
[華茶之補救方法]  
字林報十一月二十五日倫敦通訊云英政府刻由中國運入大批鷄蛋其目的乃欲以蛋供給國人以免如去冬之價值奇昻耳中國蛋價頗廉因沿途冰凍得宜故到英後尙未變壞但因糧食大員之干涉來蛋不轉入於商人之手否則商人定可大獲其利糧食部將此蛋直接售諸市場以供大衆購買故國人多數獲益因此之故鷄蛋一打售英金三先令七便士或每枚四便士中國食物甚多價值亦較便宜但英政府除萬不得已時外並未鼓勵中國食品之輸入米與茶兩物現由中國運來爲數頗細茶之大部份儘由殖民地裝來戰前猪肉輸入頗多但今則尙無此入口品也 
字林報論華茶之前途曰倫敦訪員述中國食品運入英國事謂華茶輸入爲數甚細茶之大部份儘由殖民地裝來云云日前有英政府復行取締茶葉之謡但吾人迄今尙未得證實此說之消息以吾人所知其人事上之障礙僅爲上次預算案所徴華茶每磅之保護稅二便士耳就事實言雖茶稅加重印茶競爭而匯率又高然近年茶市尙稱不惡在十二月底以前紅茶運往英國者逾七百萬磅若前年同一時期則僅及三百萬磅耳假令俄國亦復購運華茶則茶市將有缺貨之恐慌蓋歐洲各國甫經戰後需求非常多也顧此情形匪可久恃據倫敦消息印茶今已源源輸入市價隨之低落况戰前從未夢及之高匯率旣未必能於數年内恢復舊觀而英國復有華茶每磅多徴兩便士之稅則華茶於此苟不放眼遠觀奮力自拔以期與新時勢相適合則殆不免陷於悲境矣一九一七年二月英政府取締華茶輿論非之視爲不當財政大臣張伯倫氏旣見此不良印象何以主張華茶加稅兩便士此中原因誠不易知至於取締之令與因以而起之事項凡業茶者類能言之無待吾人贅述吾人對此禁令謂爲不當良有以也吾人常謂茶業之精神上關係較財政上價值爲鉅蓋除絲業而外茶業由來最久亦最著聞人之觀政治趨勢者常就茶業而窺其徴焉此言也亦可適用於兩便士之稅則吾人固知英政府絶無挑剔華茶之意不過一九一七年彼等從不了解眞正地位其提出兩便士稅則時　　以此試察輿情然後再施行一網打盡之保護政策耳此種計畫之結果徒有害而無益雖然事已如斯空談無益兩便士之稅則已無挽回之勢故中國茶業必籌應付之方竊思補救其道有三採一行之即可奏效完全施之必更成功第一種茶製茶手續宜力求改良廢從前純任自然不假人力之舊法而代以有科學的新法印度錫蘭茶業發達實賴慘淡經營利用機器整頓一切之力中國於種茶一道縱不求與印度錫蘭嫓美然若能及其半則倫敦市場之稅則與遠距離又安足爲中國茶業之患哉中國一二茶商現用新法製茶成效已著但一二人之規模有限如此大商業苟欲獲充分之報酬不可不以大規模爲之也第二苛稅宜卽撤除今華茶由種茶人運交出口商人沿途關卡所在皆是苛虐捐稅密如細雨前清時代已覺擔負難堪入民國後需索尤甚於前其主因在北京政府不知對外貿易之重要猶有中古時代之腦筋猶具察視不逾省界之眼光但今日農工商部未嘗無時俊傑科學專家若輩若能依此方針扶助茶業則惠莫大焉第三廣告宜注重夫英國運銷者向爲華茶迨印茶商人廣登告白大事鼓吹遂奪華茶昔有之地位今雖印茶爲英國所歡迎然華茶尙有恢復之餘地蓋近日醫士大都勸人購飲華茶因其無礙及衛生之惡質而人之口味未全爲印茶之金屬氣味所化者亦輒承認華茶優勝也惟在今日撤除苛捐與文字鼓吹兩事皆有困難約十年前英國在華茶商曾在英國組織分會從事鼓吹以表揚華茶之優點二三年中頗有效果並得清庭之津貼此後財力窘迫機關銷滅然在今日實應復活中國且應津貼之從前李勃頓氏爲印茶所行之事今亦可爲華茶行之凡此舉動非錢不辦但若漠然處之吝資不爲則將來損失將萬倍於此蓋茶業全部之價值將全爲今日冷淡態度之犧牲品矣 
[續誌妥籌改良工商之函件]  
實武呀通銷之商品 
南北市兩商會接上海縣沈知事函轉江蘇實業廳長訓令原文已紀昨報茲將巴東陳領事呈文及通銷商品清單照錄如下爲呈送事竊奉五○六號訓令（中略）遵即分函領管所轄各埠中華商會知照去後茲據實武呀中華商會復稱查富領事所陳整頓商業簡易方法第一條甚屬妥善昨經傳集衆商據情宣布使各周知僉以先由國内各製造廠寄附圖式以備採擇能合於本處之銷路者乃先請配小批貨物寄交本商會分轉各商店試兌果能合銷當爲引荐妥協之商號與之直接或可由本商會組織公司專賣國貨以期擴張其有製造未盡完善應行改良者則由本會附寄圖說以資參攷而便仿製如布帛尤須仿效洋莊辦法先將附各種布樣並於樣單上詳細塡明每箱裝置疋數及長闊尺寸若干價格幾何以便預算成本較爲妥便等情查本埠風俗習尙原與把東無甚殊異已能通銷之中國貨物固屬寥寥無幾除各種雜貨種類繁雜不勝彙錄外合將現時可望暢銷之各商品繕單呈請貴領事查照等因前來理合將前次通銷商品清單呈送大部伏乞察核施行謹將本埠已合通銷各商品繕單奉呈鈞覧布類各種柳條花布銷大宗黃白斜紋布白西洋布銷大宗各色水印藻花布用於婦人以紅花爲大宗粗細烏布銷大宗山東綢磁器繪花卉咖啡杯深淺大小各種白磁盤銷大宗玻璃壁燈用品鐵鍋每套三個粘白磁料火柴每盒内裝八十餘枝爲銷最大宗茶葉曩日銷用華茶嗣以製法不講自十年以來全被爪哇茶抵制致絶銷流若能改良或可望挽回利權二尺二寸中國油紙雨傘銷大宗白紗線産自印度銷路頗稱大宗紙烟枝銷路亦稱大宗麵粉短包每裝三十六斤鐵釘長一寸半以至二寸半或三寸者以上所列係擇其銷路較爲大宗者錄之餘則中外各貨雖亦銷行惟是無多故不列及合併陳明 
[第五師亦派軍官購軍米]  
各省各師來滬採辦軍米陸續不絶茲聞又有山東督軍據陸軍第五師師長派正軍需官馬鈺鏡南下採辦軍米五千石并情願繳納釐稅已由陸軍部核准令行蘇皖各徴收機關一體查照矣 
[大東門商界聯合會紀事]  
大東門商界聯合會由張頌吉等發起經胡元佐鄭民恤等贊成遂共同組織已於一號選舉職員（正會長）凌伯華副會長費汝明凌仲侯（評議長）殷傑夫（評議員）孔蘭芳潘雲山俞子錫席煜屏李廉臣朱欽藩錢桐生邵輔侯張濠功方志臣（幹事長）張頌吉（交際）周儀亭胡元佐（調查）江星朗方楚書俞昌其吳翼臣詹少屏席茂生（會計）席筱雲（文牘）湯近仁（書記）吳青筠（庶務）鄭民恤薛翰生張忠良周瑞全余劍秋汪雲山戎楚衡葉勤甫十號假也是園開成立大會由競育會童子軍維持秩序來賓及會員　會者近二百人有電器工界聯合會李恒林全國上海各界聯合會顧惠民全國上海學生聯合會姚作賓程仕勇商業聯合會東北城張志鵬西華德路翁國勳滬西傅子達中城趙秋心商業志成團沈詠青工界志成會明潤身民生女學校郝賦天中華職業學校黃中屏九畝地中華寄宿舍商業演說團蕭志賡中華救國十人團聯合會任矜蘋以及戈朋雲等演說青年會丙組養成團李佩華商業會北城任斌東北城陳天生西華德路劉子佩俱致頌詞該會亦致謝詞奏樂散會茶點十四號下午七時開職員會議决籌設義務學校正在覓擇校舍籌備一切再交際胡元佐報告出席上海各團體抵制日貨聯合會籌備會情形亦議决加入願爲共組團體分子之一遂散會已十時矣 
[商業救國恒心團演講記]  
昨晚七時半恒心團演講隊十餘人出發在新北門内十字街演講（一）錢立琳演講公共租界商民要求市民權之運動及巡　對於納捐人强迫納捐並自取捐欵奪取貨物情形（二）陶樂勤演說市民權之解釋其原理係聚多數之人羣居一處必有一種組織即公共出有金錢舉出若干人辦理切市政事宜大至組織一國之政府亦係如此旣有納稅義務自有參與治理之權利大家要明白此等要求是非常正當的（三）程仕勇演講國民貴有常識無論要求市民權抵制劣貨均由普通人一致進行方達目的欲求普通人一致行動須以普通敎育輸入常識養成其完好人格（四）趙南公演講上海商民各地學生均以團體的運動抗禦强暴足見團體組織是吾人極重要的需求持此毅力前進不但抵制劣貨要求市民權即以之解决一切内政上的紛擾亦非難事當時圍聽者約二百餘人途爲之塞 
[最近日貨進口表]  
上海學生聯合會調查科稿 
本科董珊林君在三林及匯山碼頭查得日貨列表於左 
買號號主地址船名來埠物品件數價格變昌公司漢口八幡丸神户硫磺五百擔二千九百元東林義記顧海珍三洋涇橋南首八幡丸大阪錫匣二百打七十元 
　泰張杏卿法租界德銘里竹島丸又機具四十二件三千二百元 
又又又近江丸又紡織器二件三百四十元和昌盛陸景明尉遲瑶東棋盤街竹島丸神户洋釘等九件二百二十元 
又又又八幡丸大阪洋釘二百打一百二十元 
[女界聯合會將開游藝大會]  
女界聯合會爲義務學校擴充籌欵開游藝大會已加入之團體有啓秀女學愛國女學武術會啓秀幼稚園青年勵志會等另有黃詠台張毅漢二君彈到春來曲 
黃詠台夫人淑魂女士之詞唱趙中山失織雲黃海東三君之幻術會員啓秀女學合演新戲女兒心届時必有一悉盛况也 
[體育游藝大會之秩序]  
本星期晚精武體育會東亞體育學校中國女子體操學校舉行體育遊藝大會於北四川路虬江路上海大戲院曾誌前報茲將是晚該會之秩序列后柔軟操拳術團體火棍個人火棍個人火球雙槓跳箱精武敎員拳術及武器拍掌舞水手舞優秀舞落雪舞精武自製之拳術影片（一）至（七）東亞表演（九）至（十二）中國女子體操學校表演 
[冒探搜攫烟土案四誌]  
事主詳述被攫情形寓居天津路四百五十九號門牌南潯富户邢錦安家於陽曆去年十二月二十八號晚被乘坐汽車之西人一名華人六名入内搶去值價二萬元之烟土烟膏事後經邢報告總巡捕房派華探目王松濤包探婁寳生西探亨脫調查得該汽車係九百三十四號乃成都路張姓家之物因損壞送至海甯路王和尙機器店修理被滙司捕房西崽董四海秦寶初楊雪坤及北四川路捕房西崽孫福生趙長生曁匯司捕房一號西捕愛倫借乘令汽車夫杜小金司機因將以上八名拘獲除愛倫送往英按察使署訊究外其餘七華人解經公廨訊押候特别訂 
 
 
 

Page 11

 
 
訊等情已三誌不報昨日下午捕房傳齊人證將董秦楊孫趙王杜七　告解至第一刑庭就鞫首由捕房代表律師起述案　畢並稱原告被刦之土查祇值洋一萬元云云次由原告邢錦安之律師起向邢詰據供稱向　烟癖　光緒三十三年購有印花之烟土藏諸廂房内之地窖中是晚九時三刻我與司賬兩人在賬房眷屬皆在樓上旋見一年輕矮小之人推門而進（言時手指董四海）繼之者爲一西人後五華人同進董即稱伊是捕房包探西人乃西探頭腦現有人報告捕房謂你販賣私土故前來搜查其時該西人手執有西文之外國紙一張謂此即牌票我向索閱不許董又　我們動手遂與該西人及兩華人登樓入臥室我亦偕司賬一人隨之而上彼等將箱櫉檢查無遺遂將　内大土一隻烟膏一缸床上烟鎗均取之下樓我與司賬人亦下樓見彼等又　德律風箱上所置之鎖匙將廂房開啓地板撬開直入地窖我及司賬人又隨之而入彼等乃取大土十七隻烟灰一缸挾之而出我不捨向奪被踢跌於地彼等　携土出門而去事後我往附近姚姓家打電話向捕房詢問始悉彼等係冒探搜查但我家地窖藏土不　彼輩何由知悉且能如此明瞭所失約值洋一萬元昔年窖中雖被水浸然浸壞之土已經食盡今獲案之七人中除董外尙有兩人猶能辨認是當時行刦之人云云又由見證司賬吳鴻生證明前情並稱電話係原告之女往姚家打與捕房因自己家中之電話筒爲搶土人把住等語又由見證司賬許景延投稱究竟被搶之土若干我不知情電話不知是否原告之女往打等語復由董王杜秦四人之律師向以上三人盤駁一過俞襄讞與英卓副領事訊至此因時將暮諭七被告帶回捕房展期續訊 
[美華牙刷廠被焚四誌]  
閘北光復路美華牙刷廠焚斃男女工人甚多已三誌本報前日下午句餘鐘地檢廳梅廳長委熊檢察官毛檢驗吏蒞場相騐其時火場内已檢出屍體十四具計有屍屬認領者十二具熊君先問四區二分所解來該廠經理人錢子春詰問起火情形錢供該廠先由木作頭姚新記與美商愼昌洋行合股開設未幾即歸併與該美商獨辦洋經理巴爾得總理廠務云云熊君諭令暫退傳被災家屬到案當有錢毛頭供其母錢屈氏姚根和供其妻姚余氏女姚紅貞王范氏供其媳王瑞寶張王氏供嬸母張林氏顧范氏供其女顧阿囡姚順庭供其妻姚李氏周銀奎供其女周火貞居光漢供其妻居時氏周大明子供其妻周張氏等均在廠内做工被焚身死屍骸已經認明惟家屬等咸屬貧苦平日賴工作　口一旦遭此慘變更睹死者受禍之酷痛不欲生請求免予檢騐立懇責成該廠從優撫恤等情又據陳某供其妻林氏夏某供其女夏玉香胡王氏供其女胡桂囡亦被焚斃屍體尙未尋獲云云熊君又傳該廠經理錢子春至案諭令暫交妥保首向洋東趕商撫恤被災家屬呈報核奪一面飭求免驗各家屬具結領屍買棺成殮其餘檢出屍體剩兩具因頭面衣服焚燬糢糊無從辨認遂飭檢騐吏略驗一過着地保報堂收殮發壇暫厝聽候查核以上各屍體均係該廠門口檢出者其後　火場因保險行尙未檢查不便擅行翻掘故焚斃人實數目下雖廠中人亦不能指實也 
[三誌外國酒店之兇劇]  
芬蘭人尼素南判押四月 
美屬芬蘭人密生納（即尼素南）向在美國兵艦上服役日前因在乍浦路某外國酒店内用刀將美國水兵某甲戳傷由捕將尼素南及牽涉之嘉司脫福生與麥康南一并拘解公共公廨迭經訊供以嘉司脫福生與麥康南兩人無干開釋尼素南押候會商判决在案昨由捕房將尼素南解送公廨請示經俞襄讞與美丁副領事將被告供詞察閱一過以被告持刀行兇罪已成立判發押西牢四月示儆 
[三誌周家渡之刦案]  
楊秉田置鉅欵於舟中擬往内地販運竹頭舟泊浦東周家渡附近當晚被盜登舟將張所帶銀洋悉數搶去經張開明失單分投水陸警區禀請追緝贓匪等情兩紀本報茲悉此案失事地點爲地方警察第五分所範圍以内該所黃警佐據報後迭次飭派各長警四出偵查昨已拿獲嫌疑人三名解所研訊與此案頗有關係黃警佐以案關盜刦立命申送上海縣公署警察事務所發科訊供判押候究　 
[護軍使署槍斃盜犯兩名]  
搶刦豐泰之王立生搶刦沈陳氏家之王阿福 
松滬護軍使署於昨日下午二時許槍决盜犯二名茲分錄布告於下 
（一）爲布告事案據公共公廨呈解夥衆特槍搶刦福建路豐泰洋貨店銀洋并開槍傷人致死之盜犯王立生一名到署發交軍法課傳集火證詳加研訊據豐泰店夥宮晴初夏漢卿汪樹齋畢廷琪卞惠谷等指證王立生一犯的係共同侵入該店搶刦銀洋携贓圖逃經探捕追拿人贓并獲之盜并稱該犯等搶畢出門時曾由其同黨開槍打傷該店夥友李榮林韓商山兩人身死等語提訊該犯王立生供認上年十二月四日晚間伊與王立本（即黃立本）等四人分執手槍前往福建路侵入豐泰洋貨店内嚇禁夥友聲張搶刦銀洋事畢同黨鳴槍圖逃打傷店夥致死伊因逃走落後即被探捕及店夥追上以致上贓并獲王立本（即黃立本）持槍亂擊故被巡捕當場開槍格斃等情不諱查該犯王立生於租界人烟稠密之區膽敢夥衆持槍侵入商店肆行搶刦得贓并由其同黨開槍擊斃店夥已觸犯刑律第三百七十六條之罪似此　不畏法實屬死有餘辜應即按照懲治盜匪法第三條之規定科處死刑以昭烱戒除飭將王立生一犯提出騐明正身押赴刑場執行槍决外爲此布告軍民人等一體知悉此布 
（二）爲布告事案據公共公解呈解拿獲夥衆持槍行刦愛多亞路沈陳氏家財物之盜犯王阿福一名到署發交軍法課傳集探捕人證到案訊據證人楊渭清供稱伊與沈陳氏家比鄰上年十一月十四日晚六時許聞該氏家有喊捕强盜聲伊即出外探視見有强盜五六人由沈家逃出經伊追至弄内適該盜王阿福被行人撞倒伊即上前將其拿獲後經巡捕到來將該盜帶至捕房質之被告王阿福據供於民國八年十一月十四日下午六時夥結六人侵入英法交界愛多亞路沈陳氏家行刦一人執持手槍在外把風餘人進内搶刦共同搶得銀手爈茶壼金戒銀洋等物當經事主喊捕伊一時情急將搶得贓物抛棄冀圖脫逃不料跑至弄内爲一行人撞倒致被拿獲餘物均由伊等携去等語查該犯王阿福一名伊認結夥六人持槍侵入沈陳氏家肆家搶刦得贓不諱實已搆成刑律第三百七十三條第一二兩欵之罪供證確鑿無可遁飾應即按照懲法盜匪法第二條之規定判處死刑以昭烱戒除飭提該犯王阿福一名騐明正身押赴行刑塲執行槍斃外爲此布告軍民人等一體知悉此布 
[滬杭路車輛之改造與添購]  
滬杭甬鐵路機務總管芬燕以邇來運輸貨物日繁車輛不敷支配擬造五十五尺長輪閘行李郵件混成車十五輛五十五尺長輪閘行李郵件銀洋混成車二輛此項車輛造於現有之貨車轉向架上估計造價十七萬六千元除現有材料十三萬一千元外尙需四萬五千元日前呈明局長任小山轉向大部請示久未批復該路機務總管以此項　輛待用孔急特請局長電致交通部催請核示昨奉部復略云此項車輛旣係需用甚急應准照辦云云故上項車輛刻已動工改造不日卽可告竣應用矣並聞前向英國訂購之三十五噸四十噸車一百五十輛又機車（龍頭）六輛約在本年五月間可能到滬此項大批車輛抵滬後該兩路車運不致延擱矣 
[豫督與蔚豐銀行來往電]  
　封來電蔚豐銀行冀籌伯先生鑒豫省水災奇重現在滬上設立義賑會設法募捐所有收集賑欵擬在貴行存儲專備賑濟之用專懇盼復趙倜寒 
復開封電開封趙督軍鈞鑒寒電敬悉蒙贈玉照拜領之　如　清芬良深感佩承委一節謹當與楊敖兩君就近酌辦以副雅命上海蔚豐銀行經理冀康年　徑 
[民立中學定期追悼校主]  
民立中學校校主蘇筠尙作古後羣學會貧兒院已相繼開會追悼茲該中學職敎員會校友會學生會三團體亦擬發起開追悼大會刻下正在籌備日期定於陰曆十二月初五日（即星期日） 
并擬請當今名人蒞會演說以誌哀悼云 
[少年宣講團總部選舉會預誌]  
本埠少年宣講團總部茲定本月二十日選舉第九届新職員二十五日在該團總部辦事處開票現由該團幹事部預備一切并聞須開九届團務進行大會討論進行方法云　 
[交易所講演會第二次開講期]  
本星期日　（十八號）爲交易所講演會第二次開講之期是日上午十時仍由講師諸青來在本埠愛而近路紗業公所上海證券物品交易所所員養成講演（交易所組織綱要）與前次講演（交易所與經濟界之關係時未講畢之（交易所之功用）一節本次講題之要旨爲（一）組織及責任（二）　買者資格（三）經濟人之義務（四）交易所職員之資格（五）買賣方法（六）買賣期限（七）交易要件（八）官廳之監督（九）設立程序根據現行法令參酌東西成規詳述組織交易所之方法誠爲研究交易所之要領凡有志於交易所之研究者届時均可往聽 
[萬國儲蓄會開標紀]  
昨日午後二時萬國儲蓄會在洋涇浜新會所内舉行第八十八次開標由該會華洋各董及總經理司比門盤藤華經理楊潤身王蔭之等率同儲户代表竇子玉曹振民吳醴泉沈維熙等當衆執行計開出頭標共五會第一九四四號上海輝光公司楊逢春君得二千元第三○一二號上海新閘路二十八號羅太太得二千元第四五六三號上海台灣路二十九號韓鴻勛君得二千元第六六二八號婺源清華鎭步周俊君廣州沙基大街永裕源號陳次蓂君合得二千元第一一三五二號漢口源　隆疋頭號戴家庵君曹西軒君曹洪濤君合得二千元其餘獎數甚多詳載今日本報 
[浦東救火會開會紀]  
浦東　泥渡第九區救火會前晚七時邀集全體會員在事務所開會討論進行事宜首由蔡熾文陸兆　起言此次同森泰香作之失愼幸諸君施救得力不致蔓延惟其時水小非常困難須購置吸水機器一面將護塘溝切實整理禁止傾倒垃圾等穢物俾水道流通並置水閘以濟急　當經公决設法籌欵以便趕速購置聞該項吸水機器等約需千金之譜云 
[太倉紗廠來滬購機]  
太倉沙溪鎭濟泰紗廠近爲推廣營業來滬向英商保豐洋行添購紡織機器百餘件棉條　數千　援照華商紗廠聯合會呈准成案沿途免納釐金經財政農商兩部核准行知上海崑太各稅所遵照騐放是以該公司日内即預備裝運以資擴充 
[造屋侵佔河道]  
浦東二十四保二十四圖圖董陸景雲昨爲陳姓佔碍河道事致洋涇市經董公函略謂　泥渡之護塘溝係屬公有河道農田水利賴以流通詎被居民陳桂春建造市房將該河道擅自侵佔左右　　羣相詫駭咸以地方辦事不公羣來責備想貴經董已有所聞當必主持公道呈縣飭傳以　刁玩而保公産合將該居民侵佔情形函請核辦云云 
[油廠小工被機軋斃]  
昨日上午　貨角大有油廠小工無錫人　老七在廠工作偶不經心爲機器軋落肩臂當即痛　不省人事立經工頭舁途醫院無奈因傷過重醫治無效逾刻即死已由廠通知其家屬前往備棺收殮矣 
[汽車碾斃小孩兩則]  
前日下午四句餘鐘閘北梅園别墅門前有某姓江北小孩名小六子被某號汽車撞倒碾弊該　並無崗警迨該孩家屬趕來汽車已早遠颺矣 
金星葷油廠運貨汽車夫王四福因開駛快車在蒙古路將婦人趙丁氏所領之子趙大龍撞倒碾斃由二十七保十圖地保沈歧山投報地檢廳請　已紀本報茲悉此案經夏檢察官蒞場騐得該孩委係被汽車輾傷頭部腦漿流出而斃塡明屍格令該氏自行棺殮該氏要求將該汽車夫王四福重懲夏檢察官　候該警署將王送案究辦昨日警署將王函磅到廳該氏與其夫趙星輝亦到廳具禀聲稱阜寗人前在民立學堂肄　後　洋行爲買辦近來賦　在家前日我妻同四歲幼子大龍出外買物行至蒙古路忽演出此等極慘之事我子雖死不得復生但土不開快車　子或者不致斃命現求重辦以　我兒沉寃檢察官諭將王收押趙夫婦回家候示 
[相騐被人謀斃之老婦]  
昨報紀小南門外桑園街小弄中邁婦林氏遭同居鄰人見財起意於舊曆本月二十三夜將該氏謀斃取資逃逸山警查悉報告一區三分所令飭二十七舖地甲陶愼忠投報地檢廳請騐一則茲悉此案發現後劉警佐親率長馳往詣勘一周並在内外當衆搜檢皆無貴重銀洋物件詢之附近居民齊稱林氏爲揚州人久居滬凟並無親屬年逾花甲平時在外專放印錢度日此次如何被人謀斃我等咸不知悉等語劉警佐派警詳細偵查旋將　涉嫌疑之甲乙等拘解到所諭令押候訊明解送地方廳歸案訊辦一面由地甲報騐之後由梅廳長委派夏檢察官沈檢騐員等　屍所相騐該地甲投案禀訴前情夏檢察官命小工將氏屍舁出如法相騐當騐得該氏生前委係遭人壓傷胸部氣閉而死塡明屍格旣無家屬令由善堂棺殮發封候示 
又函云住居南市大東門外桑園街西首舊平屋内之揚州老嫗林氏稍有積蓄平日以放印子錢度日家有餘屋轉租與江北人推煤屑之小車夫四人居住日前該車夫等向林氏老嫗借錢賭負後又欲商借爲嫗所拒因而懷恨商通將該嫗謀斃由二十七舖地甲報請地方檢察廳相騐前日傍晚時經夏檢察官與檢騐員蒞塲相騐得死者委係於生前睡熟後被人用手指叉住咽喉以致氣絶身死旋據該地甲報稱死者年約五十餘歲並無尸屬僅有寄子陳炳炳在滬當飭陳備棺代爲收殮旣而察看嫗之臥室中衣箱等類均被兇徒倒去衣飾甚多未明實數諭令地甲查緝在逃之各車夫到來以便訊究 
[汽車撞傷行人兩則]  
公共租界浙江路昨日下午四時許有某號汽車駛過撞跌蘇州人王福生受傷當有老閘捕房四百十九號華捕到來抄錄汽車號數另雇車送受傷人投醫院醫治一面呈報捕頭請究 
汽車夫吳玉樓前日下午駕車至法新租界疾馳而行適有某甲在途行走不及避讓被撞倒地輾傷足骨後由巡捕到來將吳及甲一併帶入捕房諭將受傷人送醫院醫治吳退去候核在案昨將吳先傳至法公堂請究先據捕頭上堂禀明前情詰之吳玉樓供實係甲從電車後面衝出一時難以停機致肇此禍中西讞員會判退去聽候原告傷痊再行核辦 
[續誌浦東之火警]  
浦東爛泥渡花園石橋東首同森泰香作於前晚失愼略誌昨報茲悉該香作除内存香料外並堆積火油火柴等物是夜因店夥作工不愼將火遺落香末以致燃燒不可收拾計焚燬草房十三間火油二百五十餘聽損失約共三千餘金事後由該管三區　署長飭將該香作夥通州人陳瑞清傳署訊問以憑核奪 
[小火即熄]  
昨日午後一句鐘時滬南北花衣街錦榮昌刻字店内因司炊不愼遺火積薪登時濃烟密佈一時四鄰畢集帮同設法澆救火即熄滅未致成災後由崗警將店主衛蔭福帶入一區一分駐所問明飭罰洋兩元充公 
[凌虐養媳押六月]  
住居法新租界之婦人盛張氏前因將十二歲養媳徐琴琴凌虐　體鱗傷經各鄰人偕同投控法總巡捕房飭探唐雲卿前往將張氏及琴琴一併帶入捕房將琴琴送往醫院醫治張氏解往法公堂訊判押候女孩傷痊再行核辦在案昨因女孩傷痊故將張氏復解法公廨請究先據捕頭上堂禀明前情並將西醫騐傷單呈鑒繼據徐琴琴稱女子自至婆婆家以來時被毒打日前清晨因起床稍遲即被以木棍痛毆女子啼哭由鄰人代爲報捕拘案今情願隨母回家等語又據女母徐應氏稱琴琴係婦人女兒不知被張氏如此虐待應請訊究並請將女兒准予領間詰之盛張氏　實因琴琴時常在外與鄰居小孩吵閙故此略加訓責餘供支吾中西讞員會商之下以張氏不應凌虐養媳判押女所六月再交醫費洋八元七角女孩交伊母領去 
[控騙羅卜票案之續訊]  
無領事管束西人多孟被寓居福建路吉陞客棧内之新疆疏附縣人加拉在公共公廨刑事科狀訴其於去年十二月十六號用詐欺手叚騙去值價二千一百五十元之羅卜票洋十萬元等情業由駐廨中西探往北河南路七號洋房將被告傳案訊供諭候續核已詳本報昨晨山探傳齊人證將被告解至第二公堂續訊首由原被兩造律師互辯數語次由見證華人麥梦棣投案供稱此次由原籍新疆帶　帖走北京來滬辦貨加拉哈田二人均係相識十萬元之　帖係哈　從新疆帶來辦貨付與被告時祗有四人在塲我們係陰曆十月十三十四到滬探聽市價十五交票與被告我與被告於十五六兩日見過兩次曾經談話鴉片烟一物我曉得的但我是做正當營業的人不敢與此物有關係所供是實被告律師乃起向該證人盤駁一過旋向堂上譯稱是日原告至被告處與被告吵閙有人詢爲何事當時原告云有一同件因販土在天津被告是被告通信等語此種毫無證據之事敝律師要求將案註銷否則祗須三四人串供投案朦訴如某人欠我若干之類今該原告與見證並無確實證據呈出證明伊等是正當營業之人云云張襄讞與美丁副領事訊至此諭展期七天再訊 
[昨晨公廨訊理民事案紀]  
昨晨公共公廨關讞員會同英卓副領事升座第四民庭訊理民事案四起（一）朱愼齋控沈玉成鐵店主沈根記違背購鐵合同請追損失等情由廨訊判被告賠償損失銀四千五百兩因沈延不料理故昨原告代表律師復投廨聲請將沈提案押追或將其店業發封而被告亦延律師到堂辯護中西官核供判候展期七天再核（二）婦人奚陳民控奚鶴鳴不理地價等情業奉判决歸原告勝訴因被告抗不遵諭經原告查明被告控張水雲不還地價一案奚鶴鳴勝訴且被告已將判决之洋一百元銀五十七兩一錢交案故昨氏復延代表律師投廨請將張水雲交案之銀給氏具領中西官核供判准將張水雲所交之欵給原告具領（三）普華號控李伯恒定購羅緞不出請追價銀等情已由廨訊判被告還銀四千一百八十六兩出貨其棧租保險等費俟原告證明再核故昨原告代表律師到堂證明該兩項費銀計共十九兩有零並以訟費亦須被告繳納而被告代表律師聞語互相辯論良久堂上宣判本案堂費應由兩造繳付（四）婦人胡鄒氏控夫胡人欽抛棄重婚請追名譽損失銀一萬兩一案先由被告代表律師向媒證潘小九盤詰良久該律師以潘所供殊多不實謂堂上詰問被告眞情中西官以時已過午不及研訊判候改期再訊 
[昨日午後公廨訊案紀]  
昨日午後公共公廨第四民庭由陸襄讞與美約副領事傳訊之案如下（一）德興牛皮號控老利祥鞋店主張鴻富不理期票洋三百元案此案已判决被告還洋因被告保出不理故原告之律師要求執行堂地判被告延律師將洋一百元交案餘求寬限判被告交案之洋先給原告領去餘欵限一個月還清違則將店發封（二）俞子振控凌芝芳不理欠銀一千再案因兩造之律師請求改期故諭准予改期再訊（三）婦人王周氏控唐吉人秦金生不還欠洋兩共一百四十元案因兩造供詞各執諭候改期再訊 
[私賣燈吃之懲罰]  
朱小狗前在法租界小東門外私設烟榻容人在内過　爲捕房捕頭得悉前晚親有帶同包探及暗差捕前往該處朱出煙槍烟具等物一併帶入捕房諭令存洋保出候核在案昨日將朱傳至法公堂請究先據捕頭上堂禀明前情並將烟具呈鑒詀之朱小狗供認私賣燈吃不諱中西官判朱罰洋十元外再押西牢二月　以儆烟具銷燬 
[燕子窠主客分别科罰]  
青品人殷重生在虹口舟山路十號十屋内私開燕子窠前日爲滙山捕房華探蔣榮生偵悉往將殷與烟客温祥六李慶雲方三楊紅寬及烟具一併帶回押至昨晨解經公共公廨中西官逐一質訊之下以殷不　違禁科罰洋三十元無力改押西牢一月温李二人各罰洋三元無力改各押三天方楊從寬開釋烟具銷燬 
[波斯國人搶洋之訊懲]  
波斯國人愛雪特海别司希夫亨琴亭馬汝姆二人先後至開封路三百五十八號門牌瑞豐號阿拉白司脫路底（即閘北庫倫路）四十七號五十三號二百七十三號門牌各烟紙小錢店以兌換鈔票或銀元爲山攫取現洋三四元六七元不等經各該店中人賈吉甫朱鳳汝張蓮生吳濮堂報告滙司捕房飭探施金生與西百七十七號華捕往將以上兩人拘回捕房在第一人身畔抄出剌刀禀由捕頭詢明被告並無領事管束因飭押至昨農解送公共公廨經張襄讞與美約副領事逐一質訊之下判兩被告各禁錮西牢一個月期内有船着即離滬起案贓洋發還原告剌刀充公 
[攫呢帽禁錮半年]  
無錫人唐洪初先後串黨在北蘇州路天潼路等處攫取韓慶章陳根　等呢帽質洋分用前日被滙司捕房包探陳連奎將唐緝獲押至昨晨吊出原贓傳同各失主解請公共公廨中西官訊實判押西牢半年期滿逐出租界 
[攔攫金鑲鑽鐲之請緝]  
前晚七時有在居靜安寺路一百二十一號門牌之陶俊惠至老閘捕房報稱頃偕婦人某氏行經北海路突來匪徒多人攔路當被　去該氏臂上值洋二百餘元之金鑲鑽鐲一副請爲派探查緝捕頭允之 
[竊書籍禁押一月]  
湖北人主從喜前日以至南京路普魯華洋行購物爲由乘間竊取值洋六元之書籍當被察悉鳴捕將人贓帶入捕房昨解公共公廨請究經中西官訊實判王押西牢一月贓交失主領回 
來件 
[擬聯絡茶業同人研究改良茶業方法意見書]  
竊　聞衆志成城衆擎易舉是天下事當合羣策力而爲之則自可收身便臂臂使指之效故力合而事常葉勢分而事常廢已成振古不易之公例方今世界交通商戰劇烈我國茶葉一業年來一蹶不振幾於奄奄無生氣推其致敗之原因由於不能自運外洋售賣價格全操外人之手斯則不結團體羣情渙散不能一致對外之爲害也倘長此以往不思設法改良恐優勝劣敗我國茶葉將受天演淘汰而永無振興之日此不但國蒙其羞即我茶業同人亦可恥孰甚焉然則改良之道何由曰是在集衆思廣衆益以從事於研結團體合羣力以發展其業猷而進行之步驟則宜先組織中華茶業全國聯合會次組織絶大之茶業公司語云長袖善舞多財善賈果能組織公司資力雄厚自闢茶場精求種製自行運銷操蹤盤價吾華茶質素稱優美若益以合力而爲之彼印度錫蘭爪哇日本豈敢望吾項背惟茲事體大非咄嗟可辨故急宜以聯絡羣情研究辦法爲入手先在上海漢口兩處組織中華茶業全國聯合會凡關於我國茶業現時應興應革一切事宜皆極力設法推行之類如産茶地方其種植培養應如何使之盡善以發達其産額製造裝飾應如何使之精美無色味變化之情弊俄英美法各銷茶之國應派員常川駐紥調查其存貨市價隨時報告兼登外國新聞招接顧客兜售定貨併在申漢會館内特設公共批盤處劃一價格兼辨交涉遇磅取締改製併根據調查員報告體察産地市情預定收買價格以爲同業標準查棉業航業銀行均頒有條例茶葉尤爲出口重要貨品急宜呈請政府請願國會分訂種茶製茶運茶三種條例其種製之精良運銷之推廣以及聯合會職員之在事出力者皆當優予勳賞著爲專例以資鼓勵如此衆力並舉一致進行而我茶業有不蒸蒸日上者吾不信也國華今年不避遠險不畏苦寒親歷俄境實地調查知彼需我茶葉正如布帛菽粟爲日用之不可缺乏而我則以之吸收外資有入無出誠屬對外貿易之一種無上利器　顧我國能與茶業相頡頏者竟乏其選我茶業同人若具世界之眼光占商戰之勝利豈可不同心同德速圖振興乎　特謹貢芻蕘伏惟鑒察倘蒙同意即請公舉代表面呈政府而請求之途國華願爲引導並附擬聯合會暫行簡章九條以備採擇徽州茶商赴俄代表胡國華謹陳 
附擬組織中華茶業全國聯合會暫行簡章第一條（組織）本會以全國茶業同人爲會員共同組織之第二條（定名）本會定名爲中華茶業全國聯合會第三條（宗旨）本會先以精神聯合劃一買入賣出價格爲宗旨以爲組織絶大公司準備第四條（地址）本會設上海漢口皆附設於該兩處茶業會館第五條（職員）本會分董事理事兩部董事暫不定額由茶業同人公推之爲名譽職理事設理事長一人調查員二人爲聘任職第六條（責任）董事議决會務並負施行責任理事長爲對外全體代表並與洋行直接交涉過磅等事調查員俄國一人英美法合一人專任調查報告登廣告招顧客售定貨第七條（批盤）設法公共批盤處附設於會館由棧與客各舉批盤數人按日輪流批評並根據成本及各國市情以定價格其批盤辦法由批盤處派人提　打一中貫列成號頭送批盤處批價列號者應與批盤者廻避免滋物議第八條（經費）本會經費每年由巾漢兩地各於茶箱抽收之第九條（附則）本會暫行商章如有未盡事宜得隨時修訂之 
雜評二 
[勗茶商（庸）]  
我國之茶本著稱於世界年來對外貿易一蹶不振出口之額日漸减少推其致此之由雖半因歐戰影響半爲重稅所困而茶商之不知團結致一切爲外人所操縱尤爲根本弊病今世界和局已完全告成而國内釐稅對於出洋之茶又已分别減免正茶業恢復對外貿易之良機苟　振作精神羣策羣力以謀共同之發展前途之希望自未可限量要在茶商覺悟如何耳 
徽帮赴俄代表胡國華君近有組織全國茶業聯合會之議其說帖中所列辦法言簡意賅頗爲扼要不特足以藥渙散之病根且可樹發展之基礎但此非一帮之力尤非一手一足之烈全國茶商苟蹙然不安於現狀而思所以挽救者盍亦起而圖之 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
常談 
[隨感錄] [  靈園]  
托爾斯泰之人生觀分無知樂觀消極浮沉四派姑引以辨别我國人物一般鄉愚婦孺缺乏常識衣食是謀漠不識人生眞意趣所在是屬無知派一般官僚政客富商巨賈日耽逐於酒食聲色是屬樂觀派一般久經事變鬰不得志之學士書生墨客騷人類多傀儡人物塵汚世界是屬消極派亦有目得失爲不足數等死生如一寄旅隨俗上下脚跟無定者又屬浮沉派則樂觀消極兩派内分占之樂觀派高歌舞蹈於市城無知派偃臥嬉坐於床闥消極浮沉派亦旣無所作爲砥柱中流者莫得若干人此曩昔社會國家之所以不可問今日者青年奮發豈屬無知然能否冀其將來爲社會國家効力持志堅定不流於樂觀三派要當先自一省察始可得而議人也 
喜極勿多言喜時之言多失信怒極勿多言怒時之言多失體醉極勿多方醉極之言多失恕欲防失信體與恕節戒喜怒在席上席上縱情任氣性平地自然來禍殃 
有問錢緒山陽明先生擇才始終得其用何術而能然緒山對以吾師用人不專取其才而先信其心其心可托其才自爲我用世人喜用人之才而不察其心其才只足以自利其身而已用才要訣可爲今之用才者作指示 
雜談 
[德廢皇之風滬流史（上）] [  瘦鵑]  
英國秘密偵探發見之秘密 
德意志廢皇威廉二世性粗獷喜爲殺人喋血之事而興之所至則亦輸情粉黛宛然一風流天子矣其愛婦人也最愛者爲柔荑及玉臂姿容體態皆在其次威廉本枯一臂恒引爲畢生憾事故於婦人玉雪可念之手臂乃惓惓不能已也當大戰前有英國名女優某來柏林演劇於某大劇場其人色藝雙絶夙有聲於英美柏林之人咸空巷往觀焉一夕威廉亦於萬幾之睱臨幸劇場繡幕乍啓即爲之目眩神奪蓋女優之手臂美好無倫爲生平所僅見也劇旣終威廉卽召之來廂中貢諛備至而自頂至踵遂爲情網所困縛矣由是結爲膩友過從　密時賜名貴之珍物以博女優歡心菩提橱下街華厦之次往往有御輦戾止惟行蹤甚秘每於深夜二三時許疾驅至此與女優把臂言歡云感廉之於女優情深一往熱摯無藝嘗命名匠以大理石精範女之手臂陳之書室爲朝夕摩挲之需有上客至輒以此相示力稱其美不去口然女優之於威廉陽示殷勤陰實愛其太子小威廉小威亷夙與乃父不相得故角逐情場志在必勝一時人言嘖嘖亦無不道太子與女優相暱事威廉徴聞之初不之信以爲已之用愛甚至彼女必不相負也連夕喬裝往探未得跡兆一夕陡見小威廉車止於女優屋前怒火中然不能自遏數分鐘後遂排　入則見其所歡方在小威廉臂問欵欵作嬌熊也威廉憤甚以放逐恫嚇其子復命女優立去柏林不許再至比歸宮則擲碎其玉臂之像用以洩憤云 
劇談 
[仙韶寸知錄] [  天亶]  
吳門昔有著名副淨方雅東者生平嗜酒若命每每掀帘出場酒氣充人一日演虎囊彈山門飾魯智深爲方傑作觀者咸聚精薈神以待其出塲詎方已因醉伏案假寐矣他人促之上場方醉眼糢糊怱怱而出面雖鈎就衣雖換妥然尙未掛扣面致無鬚魯智深大踏步來矣台下譁然方亦自知失檢忽高呼曰（可惱可惱）聽戲者默然以聞其竟方續曰（可惱吓洒家今日在酒家多吃一杯酒不覺這般酩酊大醉可惱那正容匠將洒家鬍鬚薙去豈不是令人可惱令人可恨）聞者大噱於是終折爲無鬚魯大師矣若方者可謂警敏也 
打鼓駡曹一劇普通人士莫不指爲三國劇安知崑曲中不入三國志其傳奇名四聲猿係神怪戲大致爲福衡死而爲神至陰司勾當判爺請其演說當年打鼓駡曹情形乃於地獄中提曹蹣鬼魂至爲　大駡而特駡而曹瞞爲丑角所飾者 
關雲長無人不知爲凈角者而崑劇中三　負荊兩折關咸爲外角所配蓋傳奇定例無兩凈並列者三闖負荆皆注重張飛之黑凈故以外角飾　雲長矣與上述之小面曹操可謂無獨有偶 
詩錄 
[風情] [  禹鐘]  
風情黯淡　還留痴念凌波那可求殘月曉風侈色相繡簾明鏡自春秋洛陽門巷居相向蓬島輪蹄響碾愁凝睇文窗遥隔雨斷無幽夢託羅浮 
[胸中]  
胸中靈氣欲成雲句那可因循誤此身世事正如丸在手揚眉一擲莫逡巡 
[夜起待旦]  
憂患如山一枕憑長宵開眼夢難乘自摩窮鬚愁堪織失笑平生氣太矜殘點挾寒侵客　素霜濡月誤晨興床頭三尺眞相負惘惘聞鷄舞未能 
新聞拾遺 
梵王渡之籃球激戰聲前日（十三日）爲中西籃球比賽第三次之期假聖約翰健身房舉行者有二組（一）約翰　隊與青年會A隊兩校於該項球藝素相頡頏故觀者幾爲之滿八時半公正人鳴角兩方虎躍入場有若　瞰　視之概交戰約十餘分鐘青年會違規被罰遂敗一球於是青年會攻將咸奮其勇遞球授球活潑非當然以身材　小擲　不易卒未能勝久之始擲入一球自後連續得勝是時青年會守將遽爾稍懈被約翰出其不意轉戰而前連擲數球休息後復戰約翰乘旣勝之氣青年會終莫能敵結果爲二十二與二十之比爲約翰勝（二）約翰B隊與西人A隊亦於同日同時在第二球場舉行初時約翰頗不得利連敗數球觀者咸爲約翰危鏖戰十餘分鐘約翰左攻將活潑善跳雄心勃發獨自遞球一躍而前擲入筐中於是拍手之聲震於耳鼓於是約翰賈其餘勇連續得勝結果爲三十八與二十三之比勝利又屬約翰[  達奎]  
將有小鈔票出現北京財政部擬發行小鈔票計分五角三角一角三種發行全額爲五六十萬元此項紙幣與現洋一律通用隨時可向各國家銀行兌現而代理發行之機關聞爲中國交通兩銀行云[  紫巖]  
掘井發現古碑鄰人丁姓家中近在後院召人掘井冀求便利取水日昨忽於地中掘出古碑一塊字跡剝蝕不可辨認碑之中刻有一人像係唐人張巡这像故知其必爲唐時之物丁某行之喜甚現已珍而藏之矣[  一粟]  
大士院古鼎可實江西豫章道尹後牆大士院内向爲道敎香火之地嗣因年久失修屋宇傾圯該住持旣不能恢復内觀又無出息可圖故亦不加聞問棄而之他以致前後房屋皆被附近居民逐漸佔爲己有惟該寺院中尙有三足鐵鼎一座重量約數千斤中間鐫有文字已糢糊不可辨别俗語相傳爲三國時東吳孫權所製至今千有餘載實古物也凡有知此者無不前往摩擦或拍以小影傳爲美觀茲有某賞鑒家以此院宇爲私家所有擬聳動該院住持出名先行主賣基地再行設法圖謀古鼎聞日前已有人往觀數次事爲該院多數住户所知特將近日情形據實呈請官廳預爲防備以保古跡而安居民云[  摘]  
種花掘得古香爐無錫懷下市東鄉某姓家前其長子某甲清晨在庭前種花掘開地皮約深尺許忽見黑色銅香爐一只作長圓形約重十餘斤上有篆文（大明宣德年製）六字知係明代古物現什襲珍藏矣[  摘]  
謀斃移屍案之駭聞靖江鎭東圩地方有石高小者反其妻某氏向來帮備度日後高小買有發財券一張中得二千元之頭獎小人得此一注飛來横財遂置田畝在家耕農然小人一旦暴發常恐地方流氓藉端索詐心終難安乃暗縱其妻與該處著名流氓黑鬼子姘識以冀靠其勢力詎黑鬼子與其妻姘識後覬觎所有屢向婦多方恫嚇索借婦則委以乃夫作主不能應允黑鬼子遂遷釁於高小時時與之爲難並風說欲加謀害等情高小聞之益形恐慌乃與其妻商量爲先發制人之計乃於陰曆十月間約同帮凶二人於夜間邀黑鬼子飲酒至半酣將繩索套其頸項勒斃當夜移屍距五里許之周姓隙地范禮和莊上翌日周姓知之駭極遂呼同范莊人立即報告地保蔡某轉告段董殷某視騐知係黑鬼子之屍擬即報縣范莊人及周家恐遭不白寃遂向殷董苦求周願出洋六十元范出一百元作掩理費其事方寢詎高小合該有事天網難逃忽恐死者作祟買紙　至移屍處點化被地保蔡某瞥見因想該屍旣無親族又無好友何以有此即趨前詰問高小支吾不能對即扭至家通告殷董再三盤問均混含不肯吐實即私誘其十五歲之幼女嚇以滾水澆身得吐實情質至高小無可抵賴乃賄通殷董蔡地保出六百元了事事隔數日被該處正董楊某得悉大怒以地方命案事關重大親投縣署控訴聞已將凶犯拘案從嚴究辦矣特誌之以爲一般財迷者戒[  問天]  
中了彩票贖當頭蘇垣過駕橋漆盤店主前旬亦中第二期安徽票二彩一條該主喜購彩票所費已不資家中衣物早已當去一空今年大有難過年關之勢自電碼拍來領得銀後翌晨即持銀數百元趕往顔家巷當舖贖取衣物當夥點票核算連本搭利竟有四五百元之多聞贖去衣箱八只衣包十三個云[  紫巖]  
怪裝女郎前日觀前街有二女郎携手同行服式之炫奇不僅袒其臂而露其脛也其領圈爲一正方之洞袒露胸肩酥白可愛誘引一羣急色兒尾隨於後涎液津津追逐不休此殆昔之所謂人妖歟[  紫巖]  
小說 
[黨爭（二十二）] [  無我]  
溪克曰若然請以我入適者乃戲言耳聶曰君甘心冒險以代我忠誠極矣今君有手銬幾具溪克曰二具但 ...聶曰無患君其守此見若輩手指微動者儘可發鎗擊之如爾以爲然者我可命泰以結偕我入而鍵二女於室也溪克曰善須臾室中黨人盡已加上手銬一人注視聶曰爾似不類紐約之警察蓋手段之捷敏異乎尋常我輩在此行事屢矣從未有如今日之大創者聶曰汝輩亦太妄矣豈可視紐約城市若西利仲那之荒僻地哉汝輩旣背地殺人而冀脫身乎一人對曰汝曷作夢　之言我儕可嘗殺人哉聶乃不語細察所銬三人之手掌與衣服即携一人另赴他室令之坐其人曰我絶無恐怯之念任汝河爲終不能有所得於余也聶佯若不聞謂之曰我意在此必有一物屬爾者遂自袋出一鑰示之其人面現懼色然仍摇首曰非我物也聶復出印鑰之蠟屑示之曰此何物汝曾有此種蠟乎其人匿笑曰汝意云何聶曰汝亦嘗於同黨中注意一種氣味若碘類者乎其人愕然不語聶曰汝改業醫士之時豈不思以藥氣充塞室中而謀斃他人不須刀槍之勞者乎曰汝於醫道安知此哉聶曰余知之甚審汝豈非爲亡谷黨人之冒充醫士者乎其人色更不安聶曰汝至摩天屋嘗携此氣味之藥余今姑不細述其人曰凡此皆汝妄言也聶曰然則我試再述之汝至摩天屋固不止一次汝輩之潛伺呼茄脫者恒朝夕不已至終汝乘間竊得第九第十號房門之鑰然乎其人曰是皆無稽之談也聶曰今且勿必下斷語惟汝携有作模形之蠟將竊得之鑰匆匆印就其形於是歸鑰於原人而得按形製鑰以啓其室門然乎其人注視聶面絶不作聲聶復曰汝必得其鑰於鎖孔中並製蠟模於倘瀾之室也其人曰汝曷不悉言之聶曰何急爲是後汝必闖入各室搜覓亡谷鑛圖旣不得恒至倘瀾室自窗隙竊視呼茄脫冀其或出圖考騐而知其所藏之處咋夕爾俟倘瀾出外後又潛入其房其人曰此言汝曷足取證聶曰汝少安無躁試聆我之言初二室間之門固未嘗閉但汝適聞倘瀾歸故避入第九號室而鍵其門以免倘瀾之入而撞見汝也其人曰汝所云云余殊茫然 
[自由談之自由談] [  不冷]  
安系與去傳凡人所惡者必保護之凡人所欲者必阻撓之試問其人其黨能長久者乎安系將終於不安也 
 
 
 

Page 15

 
 
   
 
 

Page 16

 
 
   
 
