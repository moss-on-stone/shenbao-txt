# 1895 - 248 - 4908042

 

Page 1

 
 
[延請沙市訪事人] [  申報館主人啓]  
　　本館擬請一人在沙市採訪時事須見解明通文理清順方可入選如願俯就望先書近事數則並將台銜貴里詳晰載明付郵見示一經擇定便當飛函奉訂否則槪不作答以免繁瑣專此奉布惟希均鑒 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早已不脛而走不翼而飛兹訪求太史遺像及隨園圖延畫師摹繪連太史遺囑冠諸卷首并將湘㾗閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎朗紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製櫸木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[論宜復古法以通上下之情]  
　　選舉旣行必能得天下之眞才以治天下觀其行政布化卽可知矣國家之所謂政卽庶民之所謂事也辦民之事莫如持之以公平公則不私平則無頗未有不公不平而民能服者亦未有旣公且平而民心有未洽者夫民之疾苦惟民知之爲最眞事之順逆亦惟民知之爲最切譬如遠隔千里之人而决其家事倘不得其人之親切指陳未有能洞中機宜者也又如素未相識之人而治其病源倘非向其人望聞問切未有能洞明癥結者也君者民之父母也爲父母者孰不欲知其子之心曲隱微而置其子於安樂得所乃格於不得相見阻於不得相聞雖欲保護之救濟之不可得也亦無從也今君門萬里民之疾苦無由而控訴尊居九重事之順逆無由而知悉卽使曰留心民瘼而有其名未能得其實卽或思料量民隱而懷此念未克副其施若此皆由未能得乎古之治民之道也故官民不能相維則出令而萬民興嗟而爲上者有出於不知者矣官民不能一體則行師而六軍不發爲上者有逼於無奈者矣此其患之顯然者也乃有害生於無形禍藏於不覺者官與民各懷忌嫉之心民與官隱蓄報復之意儼若仇敵之相爲難幾同水火之不相能跡其何以致是則由於政之私而不公也令之偏而不平也今之爲官者利民之事决不肯爲害民之事决不肯止不公而私不平而偏視爲尋常如由逕然趨之己熟然亦有不得爲官咎者成法不敢稍改舊例不敢驟更曰此古聖昔賢之所流傳也此明君良相之所設立也雖官亦何敢妄爲興革夫上旣以不公不平待民而民亦以偏與私應之地方公務不能缺者也而民不肯竭其力以贊襄官府經費不可少者也而民不肯盡其量以捐輸上旣不能公平之廣布下但見其偏私之爲患天下安得而治哉獨惜朝廷徒有愛民之心而但虚行故事不能實惠之均沾民亦盡知其然於上之蠲賦緩征撫貧恤苦雖謄黃徧貼毫無感激奮發之懷交惡之情儼然懸於目前往往疾視其長上不以爲保養我而羣謂其朘我以生也若是者國家當無事之時猶可隱忍相安一旦有變其不至土崩瓦解者幾何每一思之可爲寒心今夫原情而制者决也因時而施者令也今日之弊由於堂廉太遠呼籲無門上下相暌疴癢莫逹朝廷之心果有公而無私有平而無偏何不使億兆之人共見共聞昭示於閭閻表白於黎庶仿隆古闢門之法蓋三代以上君與民近天子猶一方之吏霑體塗足之倫日接於巍巍若此則上下之情安有不通古者黃帝立明臺之議堯有衢室之問舜有告善之旌禹立諫鼓而備訊唉遒人以木鐸徇於路官師相規工執藝事以諫命太師陳詩以觀民風國家有事必詢諸民史箴瞍賦矇誦百工諫庶人傳語所臣進規瞽師教化然後耆艾修之而王斟酌焉其愼如此降至春秋時晉文聽輿人之頌子產不毁鄉校周秦之際猶歲進輶軒之使采異方言還奏之藏於私室凡庶人欲通鄉吏阻之七日者囚是以王者不出户牖盡知天下所苦不下堂而知四方無非求所以通上下之情而已三代以下召亂之源不外兩端下所甚苦之政而上例行之甚且雷厲風行以督之下所甚惡之人而上例用之甚者推心置腹以任之於是鸞鴟可以不分鹿馬可以妄指沸羹可以爲清宴嗷鳴可以爲嵩呼五尺童子皆以爲不然而上猶以爲然不特此也部院大臣習與京朝官處絶不知外省情事大吏習與僚屬處絶不知民間情事甚至州縣習與幕吏丁役處亦絶不知民間情事嗚呼其爲蒙蔽何如哉今不如略參泰西公議之法令各省公舉議員一年一次會於都會開院議事以宰輔爲主席議畢各員將其本省來歲應行之事如出入公項選取人員等記明書押公奏於上御筆書名以爲奉行之據如有未洽則再議再奏務期盡善而止如此則一公而無不公一平而無不平國家無復有懷二心之人君民永保咸有一德之慶所謂以億兆人之心爲心而心思無患其不到以億兆人之力爲力而力量無患其弗充夫濟天下者兼天下之道周萬物者合萬物之思故育眞才昌文學卽養天下之才以爲才而天下之才皆其才練天下之識以爲識而天下之識皆其識矣故行闢門議政之法是直使天下爲一家中國爲一人也久安長治必基於此吾終思復古者三代之隆而不禁睪然高望焉 
[本館接奉電音]  
　　昨由京友電傳上諭二道敬謹譯登○七月十九日奉上諭福潤奏城内官寓被刼請旨將該縣摘頂勒緝一摺安徽廬江縣卸任知縣侯原洲寓所於四月初三日被盜結夥行刦得贓經該署任知縣熊鈺會營勘騐據報僅獲首夥張桂林李澄榮二名餘犯逃逸屢飭勒限嚴緝迄今日久尙未續獲實屬捕務廢弛署廬江縣知縣熊鈺著先行摘去頂戴以示懲儆並勒限將逸犯嚴拿究辦餘著照所議辦理該部知道欽此○二十日奉上諭湖南長沙府知府員缺緊要著該撫於通省知府内揀員調補所遺員缺著英文補授欽此 
[雷船將至]  
　　七月十五日下午有升中國前數年之三尖角龍旗小鐵甲水雷船一艘駛入厦門海口詢問何來據云係在中日未戰之先向西國定造者兹則駛來交割也船中管駕水手皆係西人聞似此種船皆於未戰以前在英德各國製廠定購十數艘大約本年内皆可抵華也 
[方伯行期]  
　　昨報紀升任山西藩憲貟梧岡方伯於十三日清晨八點鐘命駕出城率同瀛眷乘坐官舫用差輪拖帶赴京今辰信步南關視江岸依然高搭彩棚各砲船旌旗耀日圍護長龍二號高升五色彩旗詢悉係貟方伯尙未起節聞不用官舫差輪指日附搭招商之某輪赴甲以期迅速云 
[鹺憲來申]  
　　督辦鄂岸淮鹽轉運局憲志觀察鈞近因要公赴申於初八日前赴鄂省撫轅禀辭是晚搭輪東下 
[湘撫抵寗]  
　　金陵訪事人云新授湖南巡撫德中丞壽日前由滬上起節特至金陵拜會兩江制憲張香帥面商事宜江寍縣翁大令借下江校士館設立行臺張燈結彩陳設一新金陵文武各官於十六日清晨督率督標營新建 
 
 

Page 2

 
 
營城守營滿字營鶴字營排齊隊伍出城迎迓由三河直逹下關戈矛銛利旌斾飛揚待至貓睛轉午遙望黃天蕩一縷青烟上蔽層霄以千里鏡視之知中丞乘坐大號官舫帶以小火輪衝波而上轉瞬之間舟已抵埠其時各隊中咸燃放排鎗聲如珠貫下關砲臺連放巨砲大聲隆隆幾如石破天驚俄而江藩司瑞方伯江寍府李太守上元縣朱大令江寗縣翁大令以及印委各官先後登舟呈遞手版一一問安中丞接見畢卽鳴騶登岸端坐緑呢大轎前呼後擁排導入城至下江考棚暫駐次日十點鐘時出轅拜客先詣督署張香帥迎入花廳晤談良久興辭而出繼往豐軍帥常尙衣志統制各衙門拜會然後至江藩司及各當道處謝步均飭家丁擋駕辭畢回轅時已交申刻矣十八日中丞卽命回舟啓輪上駛各　依舊排隊江干恭送如禮 
[軍門銷假]  
　　張軍門月樓請假歸里養苛聞近已傷口平服擬卽由宜動身前赴江南銷假云 
[提調易人]  
　　金陵同文館提調一差向由候補知縣董也魯大令堃臣辦理近經總辦楊誠之觀察以大令年衰多疾屢乞賞假禀明督憲改委華葵青明府接辦明府卽於十五日到差是日館中各學生之謁見者欵待如禮 
[賢令履新]  
　　前紀新任江都縣葛大令毓清在省禀辭將次蒞任兹接揚州信云大令携同瀛眷於本月十四日到揚卽赴上臺衙門禀到當發出紅諭一通筮吉七月十五日已時接印是日清晨大令排列全副儀仗登岸進舊城倉巷公館吉時旣届命駕至署行拜門拜印望闕謝恩等儀然後易公服升座本署書吏胥役等叩賀任禧畢旋復乘輿至運轅府署禀知任事其瀛眷則於倉巷左近租賃民房暫爲公寓是日本郡印委紳商衣冠往賀者頗形濟濟倉巷一帶車塵馬跡熱閙異常 
[祭旗向例]  
　　嘉恊兩營歴來營規於本月十四夜有祭大纛旗之向例以作開操之始云聞此次是晚約至破曉時經張協戎及以下各武員汛弁等齊集内教塲虔誠叩祭以循向例也 
[禁屠求雨]  
　　鄂省自入秋已來久晴不雨時疫甚行鄂中文武各憲潔誠祈告禁止屠宰祈霈甘霖無如火傘依舊高張井泉皆已乾涸熱症頗多安得八部天龍大施法雨以救時災想各憲爲民請命要不難默感穹蒼耳 
[農部建祠]  
　　八祀之中土地居其一土地之祀因其捍災禦患也鄉邨中往往崇祀者多而京中各部院亦皆有之農部大門内之南土地祠年遠失修飄搖風雨有南檔房某先生倡議糾集各司經承等捐資助善共成義舉所捐約千餘金謹於暮春之初鳩工庀材大興土木於閠五月十九日始克工竣廟貎一新觀瞻頗壯各司亦終日前往拈香如行山陰道上應接不暇聞得某先生於廟之落成後竟爾騎箕西歸或謂恐中飽之故神奪其魄或謂卽爲此廟之神然皆不足信以爲實也 
[褒忠盛典]  
　　髮逆擾亂漢口久據爲賊穴幸湘中義旗東指掃盪無遺當時屍横徧野死義殉難之人更不勝指屈事平後上憲憫其慘罹酷刦專摺奏　聞得賜建祠逢期致祭凡難裔之子孫及慕義之士均可入祭今已届期各董士預先布告凡有捐錢捐紙者届時沐浴至祠行禮云 
[幾釀事端]  
　　漢口五方雜處客藉居多遠方餬口之流挈眷而來者咸以客爲家焉承平已後生齒日繁各處小孩三五成羣或檢拾破布紙筋或爲小貿易口角爭閙時有所聞月初漢口武聖廟上首福音堂門首圍聚多人勢甚洶洶文武各憲馳至始得解散追本求源始悉爲口角起見遂至披猖該堂隣近有貧家某甲之子年約十二三齡與教堂教友某乙之子在外找尋蟋蟀甲子撲得一頭爲乙子奪去甲子卽與爲難乙子大受其窘避於堂中甲子詈駡多端聲言如不出見當折毁其堂等語乙子哭訴於其父父遂轉逹本堂教師神甫等旋將甲子拘入堂中亦不過勸戒懲警詎以訛傳訛之輩聞聲而至蜂擁多人衆口一詞咸謂若不將甲子交出當與西人爲難等語一唱百和同聲相應堂中遂將前門閉上鎭上文武各憲聞聲飛馳而至一面彈壓烏合之衆一面商於西教士卽將某甲之子交出解交江漢關惲觀察處發落旋由惲菘耘觀察發交清軍府厲吉人司馬提訊知因小兒輩口角起見因未成童不便過責遂命荷校三日發往該堂門首示衆以示薄儆其事始寢斯時滋事之際幸得白日文武官憲辦理迅速教士亦不深究遂得化險爲夷否則匪徒知音藉此生端難保意外之變也 
[打架案結]  
　　宜昌打架一事李觀察帶兵百名由沙來宜上岸時無人挑運行李該兵拘到本地碼頭上人皆云恐江西帮人不准挑人城内該兵力爲擔保於是押令人挑運行李各兵整隊而行江西人亦不敢起釁次日李觀察就救生局排設公案先提江西帮碼頭夫上堂訊斷江西帮仍照前不肯具結觀察云宜昌本地人不能挑本地碼頭上貨件豈宜昌土地是爾江西人搬來的江西人不能答旋定案江西帮擡出大北門至張家巷止先因江西人要擡至紫雲宫地方張家巷離紫雲宫尙有里餘也至大北門河下一帶悉歸本地人挑擡城内至大北門之張家巷歸江西人挑擡餘皆歸本地人挑擡又將江西帮某甲責手心五百儆其把持現已遵斷兩造具結畫押再不滋事觀察事畢後於本月初十日往沙矣 
[創辦圑練]  
　　守望相助爲古制也緝盜防奸地方多受其益然亦派經理洋人方能奏效邇來北省遣散各營各大憲愼防厥事誠恐散勇遊兵沿途滋事擾害地方妥派文武各員沿途押送原藉以免逗遛滋事法至　意至良也然仍恐無知之輩匿跡消聲暗藏鎭内不得不示雨綢繆預防萌孽因卽示知本省城鄉市鎭一律舉行圑練無論民商僉皆按名給牌十家一牌舉一牌長抽精勇壯丁一名每月逢期操練十牌爲總以圑總統之日内漢口大紳劉君賓庭於沈家廟邀集各董及文武各憲查叚各委廉共商厥事現已議妥其圑練經費擬於公項抽撥現在開列民商户口不日卽舉行其事云 
[示逐庸醫]  
　　揚州北柳巷葛姓醫生因胡君延診妻病葛前後兩方寒熱迭進致誤人命經胡檢呈方案至江都縣控告云云已登前報兹聞代理徐邑宰立卽准詞簽差提訊當差役到門時葛正從外視疾而回見差等卽大聲言曰可稍待吾至後面更衣與爾同往差等候之良久不出嗣悉葛已從後門逸去差等據實回禀邑宰大怒立將該差責革另行改派他役往拘一面出示一通曉諭居民以免再爲所悮其示略云據職員胡紫衫禀稱職妻徐氏初八日偶患暑濕延醫葛廉夫診治初用寒藥服後病者卽神志昏迷臥榻不起初九復診該醫又改用熱劑服後隨於初十日喪命伏思庸醫殺人律有明條職妻慘遭毒手心不能甘叩請提訊嚴懲出示驅逐等因查庸醫殺人律有明禁揚州風氣往往有醫理未明卽貿然懸牌出入飛輿自擡身價者而葛醫臨症尤自命不凡瞻大心粗往往誤人性命實爲庸醫之尤現經本縣飭提嚴行訊懲驅逐合先出示曉諭爲此示仰諸色人等知悉劣醫葛廉夫因誤用方藥被人控告此後爾等倘偶有患病務擇醫理精通者延診不得再爲該劣醫所誤嗣後各醫亦須知醫關人命務宜臨症愼重勿掉以輕心致蹈葛醫覆轍云云一時見者咸曰當此時疫盛行操和緩術者正在興高采烈邑宰此示眞無殊渡迷寳筏清夜鐘　臥榻呻吟者洵獲益匪淺也 
[大開勝會]  
　　鎭郡風俗每於中元前後舉行蘭盆勝會名爲超度九種十類無祀孤魂不論城廂内外及各業居民處處皆然由月朔以來大街小巷利孤施食無日無之其尤盛者當推廣東會館之盂蘭勝會董其事者在廣帮各業捐集巨欵擇於十三四五日在會館中延僧設壇日間禮懴誦經夜間施放瑜伽燄口開臺之日大殿中供奉幽冥教主及地藏諸佛像旁列十殿閻羅文武判官又以五色紙紥成牛頭馬面之屬 
 
 

Page 3

 
 
狀貎猙獰可驚可怖飾以珠燈纓絡寳蓋幡幢法鼓雲鐃袈裟錫杖入夜更大放光明並造紙舟尤爲絢爛洞開大門許人游玩有見者謂酆都地獄種種形狀無不逼肖又在對面萬年臺上懸掛琉璃燈明角燈鳥燈魚燈蟲燈畫工旣妙着色尤鮮復有人物山水秋蟲翎毛等燈皆以極細篾絲紥成鬼斧神工令人不可思議迨至金烏西墜玉兎東升千枝蠟炬燃點通明洵可謂城開不夜國號長春另設清音演唱雜劇歌韻悠揚以故傾城士女結隊來觀有似霧如雲之勢詎料十三日午刻天公不做美大雨傾盆凡鮮衣華服而來者無不拖泥帶水而去至十四五日晴旭當空凉風颯颯於是觀者人山人海擁擠不堪此外七濠口寗波米帮中人各解腰纒延請僧衆在大碼頭上啓建道塲搭蓋綵棚供諸佛像及花茶擔排設玉器古玩頗極精雅並以顏色紙紥成都土地神像以八人舁之游行各處前導有二鬼大者身藏數丈高聳雲霄小者形如侏儒蹣跚却步更有以活人而裝扮鬼臉者塗朱傅粉醜態猙獰經過之處鼓吹喧天笙歌匝地並有十二三歲之俊童面貎端妍站立壯漢肩上裝成生旦模樣扮演游西湖等戲劇壯漢緩緩行來俊童在肩上唱歌跳舞如履平地隨後有繡球燈獅子燈九連燈八卦燈不計其數十色五光輝煌奪目更有採蓮船數艘錦纜烏篷琉璃遍綴每船中坐一十七八好女郎修蛾淡掃靡曼無雙遠而望之宛如初日芙蓉搖曳於紅橋緑水間且搖且唱歌聲尤清脆動人遊行旣畢復在河中施放水燈萬盞明星燦爛如芙蕖之出水明滅亂流閃爍水面絶妙天然圖畫當會經過之處男女縱觀途爲之塞遺墮珥之聲觸處皆是最可笑者有某姓女郎花容月貎娬媚天成而裙下雙勾未盈一握是日淡粧濃抺踽踽獨行道經東街因足力已疲卽就某油酒店門首小坐片時見鳳頭鞋略染泥污而趾亦微有不適隨手脫下思易足而著之忽有惡少某甲窺伺已久乘機下手竊其已脫之一履而遁女郎大驚以窅孃新月非若膚圓六寸者或可赤足而奔悶坐良久觀者麕集亦有觀以作商羊一足之舞者則俯首拈帶兩頰紅暈旋有某婦心焉憐之借以新媳繡履而女郎著之雖覺履後尙寛二指終不敢以易小爲請亦惟大船小載一路蹣跚而歸惡少眞煞風景哉 
[使星東指]  
　　出使日本大臣裕朗西星使於昨日午後六點鐘時由天后宫行轅至帶同眷屬隨員僕從等人法蘭西輪船公司碼頭乘小火輪船至吳淞口登法公司某輪船赴日本東京任所江海關道以下文武各官均詣江于恭送 
[滬江冠蓋]  
　　前日日本領事官珍田捨已君帶同繙譯官乘坐緑呢大轎進小東門赴道轅晤商要公黃幼農觀察偕東繙譯恭迎入内茗談良久握手送别○駐節製造局曾襲侯廣鸞昨日午後乘坐四人大轎命駕至縣署拜會黃大令延入客廳煮茗清談殷懃欵接良久始别 
[再續訊盜案]  
　　昨晨蘇黃兩大令升坐花廳續訊新陽縣盜案先提江惠興供小的河南光山縣人年四十四歲前在光德州地方吃糧現在浙江長興縣境放鴨本月初四日到蘇遇陳海棠邀小的到崑山報仇因陳胖子陳海棠兩人前在該處開坊被逐之故小的不允另自到申被捕悮拿官曰爾等皆是不打不招喝跪大練鞭背四十下供稱同盜小的隨他上岸到新陽縣事主家在門首接贓不敢入内行刼接著包袱一個皮馬甲二件棉襖一件到船交代陳海棠由陳分給金飾作洋十八元再有贓衣兩件今已起案求恩典又提方祥裕到案諭曰從速供認免得受刑方仍與前堂供詞一味含糊抵賴亦跪大練鞭背二十下供稱陳海棠雇到船中燒飯每日工資一百文到崑山本月初八夜囑令隨他上岸行刦小的不去强逼而行跟隨在後接贓綢縐棉夾衣服數件小的實係初次犯案受陳之愚小的原籍河南魯山縣人因表兄林新望在湖州種田小的投他在雙林放鴨素不爲非大令曰應雲喜供係爾用洋砲擊斃事主工人方大呼寃枉小的爲他炊飯跟隨奔走况無洋砲惟拿竹棍一根尙求明察又提應雲喜到案供原籍湖北父親做裁縫母親前曾爲人家作乳母小的六歲時因叔抱到戲塲觀劇被拐匪拐到浙江湖州賣於陳姓牧牛遭陳時痛打小的逃出遇一湖北人問他可有人家雇爲放牛其人曰有汪幅星鴨棚現要用人薦小的去汪認小的爲寄子前年八月起始未曾跟他做案此次新陽之案小的初次從他官曰爾前供方祥裕擊斃工人今方供不是究是何人不可悮供答小的細思確是張仁山所擊又問汪幅星可是頭目答是總頭目綁縛事主卽是伊所爲大令又傳事主王爾蘭到案曰爾認此盜可是綁爾之人王視之稱是他綁時口稱爾是董事理應捆綁不要爾命祗要爾銀我姪媳生產後臥病在床亦被盜拖起將火燒他頭髮頂心受傷大令又問應曰汪幅星分受贓洋若十答在離黃渡里許舟次公分汪分一百餘元汪拿長洋鎗指揮衆人明火行刼大令飭跪在旁提汪幅星爲質汪供甚狡卽跪大練仍是刁狡稱受陳海棠之愚同他在船報仇及至新陽小的並未上岸大令以其刁滑異常喝令鞭背二百下仍不實供飭釘鐐裝入木籠再訊又問應雲喜爾寄父汪幅星做過幾處案件爾可供明本縣格外成全遞解爾回籍與父母重逢念爾年紀幼小爾勿害怕實供應供小的聞說汪前做過九縣案件所知者烏鎭西栅口楊姓家一案其餘不知其細現在湖州官府懸賞拿他張仁山亦是盜首官府亦懸賞購拿汪搶王姓贜物未帶來申放在陳船上被陳開去又提鄧恒富供年廿二歲河南光山縣人由父母遷住嘉興新常地方弟兄四人今因妹子出嫁小的初六日到蘇遇著陳海棠說要開船來滬小的本要來申辦物爲嫁事之用是以趁船來滬並未爲盜又跪大練鞭背六十下供認行刦不諱小的進房見一婦人臥床口稱甚苦無銀小的未答檢出夾衣數件大令曰事主說燒婦人頭髮必爾所爲答稱小的並非爲首又訊顧紀香供年三十七歲安徽霍邱縣人現住盛澤前在緝捕營吳云台大人標下當勇帮帶劉大人管轄現因賭博與王阿二相打兩腿受傷到申向白大橋藥房購藥被探悮拘大令亦喝跪大練鞭背四十下供係陳胖子邀小的同盜初五日盛澤動身初七到蘇初八到崑山行刦小的在後接贓事後陳分給小的洋五元大令又傳搖船之楊春林胡德仁沈茂正燒飯之方祥裕到案曰觀爾四人似乎確非老盜當爲輕等辦罪無奈爾等旣是搖船燒飯不應同去行刼答稱旣在船上由頭老作主不去要殺祗得隨他問爾四人手持何械答是木棍皆是接贓惟沈茂正所接之贓最輕大令以十二名犯人均已訊實盜情供認相符飭捕槪行釘鐐收禁惟盜首汪幅星供尙游移候再研訊 
[風覆渡舟]  
　　楊樹浦橋附近有渡船一艘在浦左火油棧碼頭裝載搭客藉以餬口前日午後正掉槳中流適值狂風捲地白浪滔天旣至中流篙師支撑不住隨風傾覆船内搭客並舟子共計五人近處杉板船卽往援救僅撈獲一人得慶更生其餘四人至今杳無下落 
[棺殮浮尸]  
　　美界西華德路之後磨坊橋下前晚浮有無名男屍一具年約三十餘歲裸體赤足藍青布褲經人將屍帶住橋脚至昨晨由走街捕禀知捕房捕頭諭傳二圖地保奚坤寳查無屍屬報請善堂給棺收殮雇人舁至義塚掩埋 
[捕頭回國]  
　　英捕房麥捕頭在滬有年兹因有事請假六個月於前日下午登英公司輪船回國 
[馬車撞人]  
　　前日將晚時有四輪轎式馬車一輛行經北泥城橋左近忽有一人從旁奔出馬車不及避讓致被撞倒在地傷及一指受傷者以傷勢尙輕且係自不小心與人無尤遂不欲向人多事乃雇坐東洋車而回 
[英界公堂瑣案]  
　　王壽清前在縣署控鴇婦朱氏及金小妹將妻王金氏拐至英界三馬路寳和里四百零九號房屋某甲所開之野雞妓院作皮肉生涯當由縣憲黃大令備文請爲移提屠别駕接准來文卽簽差往提應訊之張陳氏到廨别駕著押候訊核○職員林國祥遣家丁投廨控稱家主此次因公來滬雇坐船隻不料被船差林錦鳳竊去各物立卽開單呈請提案訊追屠别駕准詞立卽簽差著令赶速將被控之林錦鳳提案候訊昨經原差將林提案據情禀明屠别駕著押候研訊○章劉氏隷籍甬東僦居海上曾娶同鄉嚴陳氏之女嚴氏爲媳現在嚴陳氏因事回籍母女之情難以割捨欲携女同行章劉氏不允告以爾女旣已出嫁豈能來去自由陳氏則言欲領回寗波爭論移時幾致用武當經鄰入勸散旋又爭閙適有一百七十二號華捕在彼經過當卽拘入捕房轉解到廨值日差據情禀知屠别駕著交官媒分别押候訊核 
 
 

Page 4

 
 
[美捕房三則]  
　　裏虹口老街金萬豐醃臘店前晚與隣居某水菓店不知緣何起興大動干戈二店之夥各出利刃適四百四十六號華捕巡至當將甲乙二人拿送捕房捕頭詰知底藴謂此輩輙用利刃均非善類立飭送至英公廨請屠讞員訊辦○西人某甲溷跡美租界操妙手兒生涯前因犯案自知不能久留遂附輪往日本游蕩事爲八號西包探訪悉乃禀明捕頭尋蹤至東洋得以擒獲附三菱公司某輪船於前晚抵埠西探將甲解入捕房黎捕頭略詰數語飭暫押捕房候解英公館請領事訊核○百老匯路第二百三十八號門牌居民唐監泉家前晚被偷兒越垣入内直至臥室衣服等物被竊一空昨晨唐投奔捕房控請查緝捕頭派包探倪順泉查勘情形確實諭令各包探訪查 
[當務之急]  
　　前日承馬君仲炘以鷹銀二十圓擲交本館協振所囑充急振急其所急斯爲當務之急仁人用心其利誠　矣哉而本館尤望賭君子急發慈悲莫使急脈緩受庶梁園黎庶得免急迫呼號乎急綴報章藉以志感 
[待賑孔殷]  
　　十七日楊子萱先生出示汴省求賑急電内開汴省沁隄漫决被災極重陜州道朱曼伯觀察囑電乞救惟遍野鴻嗷朝不保募萬求鼎力設法多募一文卽多救一人之命迅賜德音爲盻元泰百叩則敬捧誦之餘并叅閱前次來電知懷慶衛輝兩府屬災情奇重民不聊生非迅速解濟不足以資拯救而來源日絀集欵良難遙望災黎徒呼負負謹再鈔乞登報伏祈仁人君子時艱共濟速賜解囊俾垂斃飢民同登袵席感甚禱甚[  上海北市絲業會館協振公所施則敬子英甫謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂案] 　 
　　紹興人王少廷卽稼泉綽號小王孑然一身寄跡于滬北登豐里轉租某姓樓面居住每日衣履翩翩遊行於小街僻巷　戲婦女傷風敗俗莫此爲甚有王陳氏者生有一女小字金林年將花信楚楚動人本月十四日陳氏適值遷舍之期正在搬運什物轉瞬間金林忽失所在旋卽四處找尋蹤形杳然嗣詢諸鄰人據云曾見女與王少廷乘坐馬車向西而去至次晨陳氏親至王寓所破扉入内當將曠夫怨女雙雙執獲訴知一百六十五號巡街華捕拘至捕房轉解公堂請究屠别駕庭訊之下陳氏供係本邑人丈夫春樓向以負販京貨往各鄉鎭出　小婦人與長女金林以針黹糊口本月十四日適遷家之期不料一轉瞬間旋被舊隣王少廷將女誘拐藏匿一宵及氏尋獲王尙蠻悍異常以　鳴捕送案今求嚴究金林供年二十歲十四日適值遷家致被舊鄰王少廷哄誘小女子坐馬車往廣肇山莊閒遊當晚被王藏匿一宵次晨幸　喚捕前來拘送案下王供紹興人餘語含糊别駕以王誘姦處女情不能恕著掌嘴二百下具改過切結斥釋金林交其母領回管束陳氏叩謝而去○前者詠霓戲園按目倪正榮戴玉泉等八人控園主周海泉卽黑兒圖賴押櫃等洋銀一千九百四十四元一案其時蔡二源太守權理讞　庭訊之餘判周折償倪等洋銀六百元准令覔取的保分期繳洋此光緒十七年事也迄今四載周僅二次繳洋一百五十元尙有四百五十元竟逍遙事外置之不問兹據倪正榮等聯名禀稱以周延宕不理環求著保交案以便嚴追屠别駕卽飭原差李元由保將周交差逮案前日别駕升坐晚堂訊理倪戴同供小的等均籍隷紹興山陰縣光緒十四年三月間與昔存今故之周燮堂沈福昌等八人承值詠霓戲園按目之役當與黑兒訂立合同議定預存押櫃洋一千二百元另有代借洋一千元兩共洋二千二百元是年十月黑兒陸續歸還洋一千四百元尙被欠銀八百元嗣因生意清寥至十五年五月黑兒往寗波搭班所欠洋銀由天仙戲園主出外擔保迨至九月黑兒復回滬開設詠海戯園仍雇小的等爲按目所墊押櫃洋銀連前欠找之八百元共洋二千二百元至十六年二月初六日黑兒將戲園閉歇將應還小的等押櫃洋銀二千二百元除去小的已向各號商收過戲洋二百五十六元外尙被欠一千九百四十四元分毫未得不得已控奉前憲蔡大老爺判著黑兒折還小的等洋六百元交保分期繳洋詎意自保出至今將届四載僅交案洋一百五十元尙有四百五十元延約不理再案内洋銀一百五十元經已故沈福昌之妻領過洋五十元今求嚴追黑兒供稱向習優伶曾開詠霓詠海等戲園嗣因生理清寥虧本停歇所欠倪等押櫃洋銀已奉蔡大老爺判令小的折還洋六百元小的已兩次繳案一百五十元尙有四百五十元實因無力料理以致延宕至今現求格外寛限小的當赶緊料理决不再延别駕訊得周海泉卽黑兒欠洋屬實顯係刁延著交差押繳延于提比倪等叩謝而去 
[法界捕房紀事]  
　　前日下午某甲至公館馬路某洋貨鋪選購洋布等物手携手巾包内洋蚨五翼暫放櫃上突有妙手空空兒某乙乘間將包攫之而遁甲饒有勇力飛步追至興聖街口見乙入某茶肆急躡梯上樓得以拘獲搜查之下腰槖空空正驚訝間一迴顧見洗面盆中有銀餅二枚撈取視之果係原物遂將乙扭入捕房翌晨克捕頭研問情由令押候解請讞員訊究○前晚永安街三德里某報關行甲乙二出店邀得同業某丙某丁圑坐作摴蒱戲甲與丙忽因細故口角扭作一圑丙力不能支被甲毆傷胸背行主人某戊恐釀巨禍急呼巡捕至將甲拘入捕房一面爲丙延醫調治翌晨克捕頭正在向甲詰問戊不召而至言丙受傷過重恐有性命之虞捕頭令將甲押候丙傷痊解赴公堂請究○積竊某甲於夜深時在護城河畔踽踽獨行包探見之拘入捕房在身畔搜出鐵鑿一柄捕頭略問緣始令押候解送公堂請辦○前日傍晚有一老嫗挈小孩至小東門外大街某鋪購物突有匪人尾隨其後攫取孩手上銀鋦飛步奔逃孩駭極狂呼旋由某車夫代爲追獲交某華捕拘入捕房忙亂之中匪人已將手鋦擲交同黨翌晨克捕頭厲聲詰問匪人抵賴不承捕頭令押候解辦○前晚扒竊某甲溷入公館馬路名利棧某號客房乘間竊得紡綢長衫一件穿於身上大搖大擺而出司閽人見其形跡可疑阻住窮搜扭入捕房請辦翌晨克捕頭在小樓上治事棧中執事人某乙言日前某客房内失去綢縐衣服約值洋銀五十餘圓請爲追究捕頭令包探查明解辦○八仙橋附近某氏婦開設車寓有東洋車一輛租與車夫某甲迨交還時捐照已被他人換去婦遂將甲連車送入捕房翌晨克捕頭向之詰問甲言某日停車菜市街某粥店門前致被他人換去捕頭令押候查核 
[蘇省官報]  
　　七月初二日知縣沈唐謝奉委松江府發審差卽辭分發江蘇卽用知縣秦獻祥廣西人來省禀到典史陸藥粟知到改過局差○初四日蘇海防同知華鼎元禀辭○初五日正任震澤縣平望司巡檢俞龍盤禀知交缷署昭文縣典史回省從九黃本忠禀辭赴宜興縣保甲差○初六日巡檢黃錦鵬禀謝請補崇明縣貊貔司巡檢缺○初七日昭文縣陸禀到○初八日王椿蔭禀謝委署南匯縣事○初九日從九鄭清徽禀銷太倉保甲差請補興化縣典史謝裕恩禀謝奉江寗藩憲行知奉部覆准補斯缺○初十日昭文縣陸禀辭○十一日從九文煒禀銷海運津局差又沈學書禀知奉委兼辦婁門旱關差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
