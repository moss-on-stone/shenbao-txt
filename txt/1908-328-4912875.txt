# 1908 - 328 - 4912875

 

Page 1

 
 
   
 
 

Page 2

 
 
   
 
 

Page 3

 
 
[上諭]  
　　十一月初十日奉 
　　上諭朕纘承大統登極禮成追念前謨彌深乾惕仰維列聖相傳之法無非敬天法祖勤政愛民凡先朝未竟之功莫不敬謹繼述本年八月初一日大行皇帝欽奉大行太皇太后懿旨嚴飭内外臣工務在第九年内將各項籌備事宜一律辦齊届時卽行頒布欽定憲法並頒布召集議員之詔各諭煌煌聖訓薄海同欽自朕以及大小臣工均應恪遵前次懿旨仍以宣統八年爲限理無及汗期在必行内外諸臣斷不准觀望遷延貽誤事機尙其激發忠義淬勵精神使憲政成立朝野乂安以仰慰大行太皇太后大行皇帝在天之靈而鞏億萬年郅治之基朕有厚望焉欽此 
論說 
[論商界之危象（朔）]  
　　閉關時代之商業。祗觀察一方面。而交通時代之商業。宜周察各方面。閉關時代之商情。祗内觀本國。而交通時代之商情。宜縱覽世界。閉關時代之商人。祗取法於旣往。而交通時代之商人。宜遠測其未來。明利此者。庶可立於萬國。交通之市塲矣。 
　　近一年來。我國商界之恐慌。幾逹極點。先有營口東盛和之事。繼有天津福壽全之事。又繼有本埠人和永源元之事。今又有漢口四大錢莊聯倒之事。大者六七百萬次者三四百萬。最小者亦四五十萬。危乎殆哉。我國商業。全恃此南北數大口岸。而此數大口岸之商業。乂全恃少數大資本家。以爲之主持。然後資本較小者。得以分其事而善其業。今大資本家旣先不能支持則各業之受其影響者何限。至錢者泉也。流通者也。百業皆以錢業爲樞紐。而市面資之以流通。今錢業旣紛紛倒閉。則各業之受其影響者又何限。嗚呼。我國商業。至今年而竟陷於如此之悲境。則不能不咎商人智識淺近之。爲害鉅矣。 
　　讀書不成。去而學賈。此我國人之恒言。亦歷世相傳敎育子弟之成法也。夫以我國讀書之人。智識猶多閉塞。而以讀書不成之人學賈。其智識蓋有限矣。顧我國商人有一不易及之特性。則其智識多從閱歷而來。五都之市。八逹之區。闤闠比接。未嘗無一二偉人。長袖善舞。睥睨儕輩。蓋其更事多則閱歷廣。而智識因以長進焉。但智識旣從閱歷而得。祗可就旣往而近顧目前。不能就目前而。遠測未來。祗可窮一方面之事實。不能合各方面以參觀。祗可就其耳目之範圍。而内觀本國。不能用其高尙之理想。而曠覽世界。我國巨商。在内地未耆不操致富之術。而一遇外人。動遭失敗者。職是故也。即以進口業論之。東三省者。銷行花旗布之大市塲也。日俄戰事方定。歷年積貨大銷。於是業此者爭向外洋定貨。不知一年以後。日人布置漸妥。日貨逕由營口前往。極力推銷。而業此者遂犬遭折閱。此旣商人智識淺近之明證也。不惟是也。我國以外貨之輸漑。民力久已彫敝。爲今之計。惟有自興製造。庶可稍挽利權耳。乃不此之圖。而惟營運外貨。間接以剝同胞之膏髓。則民力困而商業疲。固意計中事矣。至出口之貨。向以絲茶爲大宗。顧華商多不肯遠適異國。而操縱之權。皆在辦貨外人之手。每見新貨上市之時。外人故高其價以招徠之。迨貨物麕至。則又故爲抑勒。使之坐困。我華商向無圑結力。又無大資本。於是紛紛貶價求售。而絲茶之市面。乃日非一日矣。夫全國之商業。不過入口出口二者。今二者之情形旣如此。則商業有不日疲。而商市有不日壞者乎。 
　　上海我國南部南市之總樞也。漢口我國中部商市之總樞也。天津我國 
 
 
 

Page 4

 
 
北部商市之總樞也。而營口者又東三省滿蒙商市之總樞也。故此四大口岸者。雖謂爲中國全部商市之總樞可也。我華商苟有力量利用之。何嘗不足睥睨世界。乃華商財力。散而不聚。各口岸之金融機關。全操於外人之掌中。而華商多仰其鼻息以行事。一旦外人逼迫歸欵。則全市爲之動搖。試觀天津漢口上海前一月之危象。有可令人驚心怵目者焉。况乎進口之商貨日盛。則民力日益困。出口之商業日疲。則民力又日益困。民力困而商市危矣。商人智識淺近。往往以爲運會之適然。苟使長此以往。别無補救之術。我恐此等危象。將日懸於我商界眉睫之間也。嗚呼。不其殆而。 
專電 
[電一（北京）]  
　　今日（初十）各樞臣於便殿向新皇帝行禮叩賀攝政王廻避 
[電二（北京）]  
　　攝政王與皇太后議定自後皇太后皇帝不再駐蹕湖海 
[電三（北京）]  
　　登極恩詔下京師民情大爲驩悅 
[電四（北京）]  
　　宣統八年宣布憲法特詔係攝政王親自擬稿 
[電五（北京）]  
　　蘇撫陳奏提學司毛慶藩因病請假二月病愈即赴陜藩新任奉旨照准 
[電六（北京）]  
　　新任贛藩劉春霖奏報已赴滇省將軍務移交錫良惟臣原籍江西應請廻避奉批毋庸迥避 
[電七（安慶）]  
　　今日申刻斬砲營叛兵李朝更蔣中亭徐殿元其餘分别收禁開釋 
緊要新聞 
[彚誌恭賀登極事]  
　　（陸軍部）陸軍部通咨各省將軍都統督撫電云准禮部咨本月初五日奉上諭十一月初九日午初初刻舉行登極頒詔鉅典等因欽此欽遵到部所有各省陸軍應行禮節如下（一）官長禮服大帽弁目兵夫禮服軍帽行禮畢仍換喪服（二）各鎭協標營就所駐處集合整隊向北行禮官撇刀步兵舉鎗砲馬兵舉刀致敬（三）標旗上所加白布帶於行禮前撤去禮畢仍復原式（四）凡營署國旗亦應於初九日午刻均挂全旗俟軍隊行禮畢仍下半旗（五）巡防隊及陸軍學堂局廠公所均參照上開各條辦理以上各條希速飭遵 
　　（農工商部）十月初二日農工商部接坤甸商會電云全體會員叩祝嗣皇帝即位躉歲乞代奏坤甸商會 
　　（蘇州）蘇撫陳中丞日前接奉禮部朝賀登極電文當即牌示並分電各府州廳縣一體遵照一面隨飭長元吳三縣派人赴皇宫懸燈結彩預爲妥備其各衙門亦於初九日一律改懸紅燈掛彩至初九日上午文武各官均穿朝服先集皇宫並由巡警隊兵數十名保衞皇宫頭門又由巡防隊左右二營管帶官親率隊伍在皇宫前一路排隊伺迎至十點半鐘陳中丞朝服來宫率同文武各官朝賀行禮畢均各散出分赴各衙署互相道賀 
　　（杭州）杭垣警務處總辦昨奉浙撫面諭初九日皇帝登極官紳學界均宜恭同慶賀因特知照商務總會傳諭各商店届時各家門首將白燈白綵除去一律懸挂萬壽無疆四字紅燈紅彩一日紳學界昨日刋布傳單知照紳學二界全體於初九日午刻各衣吉服至宗陽宫行朝賀禮 
[信將軍奏籌歸太電綫辦法北京]  
　　署綏遠城將軍信勤具奏略云前查辦事件大臣鹿傳霖等覆奏案内附陳善後辦法五端其四端專屬墾務業經開辦其中謀交通一端原奏以歸太電綫綏張鐵路並舉蓋將以開邊方之風氣而利百貨之轉輸奴才到墾以來即經咨商山西撫臣寳棻籌撥庫欵以爲設綫之預備並一面就近與分巡歸綏兵備道胡孚宸往復籌商辦接條歸太電綫其取道當由太原歷忻州崞縣代州越雁門經山陰懷仁大同得勝口豐鎭折而西至寗遠迤北逹歸化至薩拉齊之包額鎭止計一千五百餘里其電桿取材則口以内取之山西寗武府口以外取之甘肅寗夏府每里約需電桿八枚計共需桿一萬二千餘枚每枚約准一兩四五錢共約需銀一萬八千餘兩至各處需用綫盌應由天津輪路運至太原再行分運惟物價時有漲落工費 
 
 

Page 5

 
 
尙須細計檢閱查辦大臣原奏接修歸太電綫指明由晋庫撥欵但奴才前接山西撫臣寶棻覆函頗以經費無出爲慮再四思維晋庫旣難周轉惟有於墾局移交薪工荒價項下先行挪動銀三萬兩爲購料興工之需以便部臣員勘估後從速開工仍一面由部飭催晋省陸續籌撥接濟歸墊以符奏案至接修電綫支用各項並請將來一併由部核銷以昭覈實十一月初三日奉旨該部知道 
[各國歡迎美日協約]  
　　字林報載初九日東京電云美日恊約今晨經日本樞密院批准即於正午發布約條如下（一）兩政府均願鼓起兩國在太平洋商業上自由和平之發逹（二）兩政府之政策不主侵略主義惟圖維持太平洋現有之狀與中國商業上均等機會之主義（三）兩國以故决定互行尊重各有之領土（四）兩國並决定保全各國在中國公有之利益故應盡力扶持中國之獨立及領土之完全並各國在中國所有商務上實業上之均等機會主義（五）如上開現狀或均等機會主義起有危象兩國應互行照會合商應行之策（按以上各欵本報已從日文譯登前報惟與西報略有微異因再譯之）同日又電云日美協約之發布并附文告有云日政府利用美艦隊游日禮待之效果發起此約美政府即歡然許之林權助伯爵謂該約不特不能及一千九百零七年所訂條約之重要且爲贅冗之舉林伯爵此言顯爲對於青木子爵有所私忿之故國民新聞謂該約要點係注重太平洋問題朝日新聞謂移民問題並未含入該約殊爲憾事文滙報同日倫敦電云倫敦泰晤士報歡迎美日協約異常愉樂謂該約可以扶持開放門户主義此爲日人最先之倡言而美國製造家與在滿洲有商業利益之商民對於此事尤當歡悅自日俄戰後英國競爭家時有怨詞謂日兵所占中國之地皆限制外人之自由而日人獨於其地獲有特權深望此約旣結於以上諸地明定商實兩業之公道俾使因違背開放門户而致之疾苦一掃而盡云初七日倫敦電云聖彼德堡電稱俄國半官報羅西亞著論歡迎此約謂可摧滅兩太平洋國戰氛之恐慌並可轉移關於中國國際之紛亂初九日柏靈電云德國某半官報深謝美日對於太平洋及中國兩處互行締約以保遠東時局之意蓋兩國讎視過甚德國並無所利故深望切實結定條約云 
[京師近事]  
　　攝政王自入上書房辦事之後每日接見各王大臣議商要政其坐次係攝政王居首位各軍機及頭品大員旁坐與議其餘二品以下官員皆分班侍立 
　　督練大臣鳳山前往日本閱操適疊遭國喪經軍機處電促回京故鳳大臣在東觀操未畢即束裝歸國已於初一日午車由津抵京 
　　法部戴尙書現值嗣皇帝纉承大統所有本年秋審情實勾到事宜應行恩緩日昨具摺入奏現已奉旨允准 
　　郵傳部與鄂督商定擴充京漢鐵路由漢口添修支路一叚以逹襄陽昨陳尙書派委本部曾郎中前往查勘以便尅日興修 
　　農工商部堂官因督辦閩粤農工路礦大臣張振勳辦理三年毫無寸效頗不滿意已有撤任之信 
[國恤彚紀十八]  
　　禮親王奏陳雍和宫内中殿供設大行皇帝景命星牌該喇嘛等跪向大行皇帝景命星牌前唪經一壇恭行焚化 
　　駐和陸大臣致外部請代奏電兩宫晏駕學界華僑哀痛無極乞代奏爪哇學務總會同叩特轉並轉學部祥東 
　　新疆巡撫致軍機處請代奏電據哈密回親王沙木胡索特呢魯祧郡王葉明和卓和闐輔國公木沙兼護庫車郡王頭等台吉買買的敏等電稱奉電大行皇帝龍馭上賓大行太皇太后僊馭升遐驚聞之下卽日率屬遵制成服世職等渥荷兩宫殊恩哀痛同深皇上聖孝性成自必更切依戀惟念時局多艱伏乞勉節哀思以副天下臣民之望至爲禱叩等情呈請代奏前來理合據情上逹敬乞代奏再新省軍民安謐如恒堪紓厪系聯魁叩東 
　　坤甸商會致農工商部電兩宫升遐普天同痛於二十六日停市以表哀忱乞代奏坤甸商會叩 
　　禮部通咨各省十一月十三十四兩日爲大行皇帝大行太皇太后初祭大祭之期所有各省將軍督撫提鎭各大員均應届期恭備敬謹舉行兩祭大禮已將應行禮節一併咨送各省遵照舉行 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[皖省追捕叛兵餘紀]  
　　安慶府審訊叛兵牽及督練公所敎練處顧忠琛再三詰問竟直供顧係爲革命黨二等頭目當經豫太守禀明皖撫立傳顧到院照例摘刀即交臬司看管並飭詳細質訊 
　　又另一函云敎練處總辦顧忠琛係由砲營排長胡文楙供出初七日皖撫立傳敎練兵備參謀三處顧陳鄭總辦進見迨陳鄭兩總辦退出後朱經帥以胡文楙之供詞密示顧道一面命將顧道佩刀取下發交臬司審訊 
　　附皖撫札文爲札飭事照得此次陸軍馬砲兩營謀叛係砲營隊官熊成基主謀爲首前獲逆犯胡文楙訊認不諱並據供係總辦敎練處顧道忠琛招致委用並查隊官熊成基亦係顧道所派似此任用匪人以致釀成叛案實屬荒謬已札司究竟顧道是否知情徇縱自應澈底究明以憑參辦今將顧道忠琛傳案發交看管合行札飭札到該司即將發去顧道忠琛嚴行看管聽候究辦毋稍疏虞是爲至要仍將取具印收送院備查勿延切切此札 
　　砲營逃兵胡祥即胡世文經田參議拿獲交桐城縣訊辦方擬解省究懲忽該邑城守營馬棚火起多疑及該犯所爲由該縣逕稟撫轅擬請就地正法朱經帥當卽批准照辦 
　　叛兵竄擾樅陽地方紳董事焯等勸令解散時有叛兵五十九名僅繳鎗械五支並子彈數百顆該紳按名給洋二元棉衣一套叛兵等頗知悔過童紳等據情具禀撫轅呈驗鎗械朱經帥已飭軍械局照數點收 
[閩督請救漳州水災福州]  
　　閩督松鶴帥近致各省督撫藩電云閩省漳州府龍溪縣於九月下旬連日夜大風上游南靖縣洪水漲發奔騰下注勢若建瓴當盛漲時水與城平决堤一千三百餘丈冲塌民房一萬七千七百餘間溺斃人口一百十餘名被淹糧田八千六百數十畝塌城九十餘丈南靖縣亦同時被水决堤四千五百餘丈冲塌民房一萬一千三百餘間溺斃人口五百餘名被淹粮田六萬數千畝塌城一百八十餘丈徧野哀鴻呼號慘切實爲數十年所未有當飭司局遴派多員携帶銀米前往分投散放急賑性查漳郡災情奇重來日方長閩省庫空如洗地方又極貧瘠官欵民力均苦不逮焦灼徬徨莫能名狀當此無可設法之時不得不爲灾民請命作將伯之呼諸公救災恤鄰行道有福敢乞迅籌接濟賑欵救此災黎毋任叩禱臨電迫切敬候德音 
[西報譯要]  
　　香港政府弔賀中國文滙報初十日香港電云今日香港議政廳集議弔唁中國國喪由港政府發電旋經各員認可當時並祝賀新皇即位隆盛多福云 
　　德國東方之新政文滙報初九日柏靈電云德國預算案業已呈入議院内列各欵爲增加大臣及北京使館繙譯叅贊各員之俸金並在哈爾濱設立德國領事及在天津烟臺兩處興造領事署天津需費十七萬五千馬克烟臺需費二萬五千馬克 
分類新聞政界 
[婁縣詳禀秋收情形松江]  
　　婁縣劉大令詳禀省憲略謂婁邑各鄉所種禾棉木年入夏夜晴少雨多寒燠失時以致未能一律長發迨交秋後秋陽燥烈酷𤍽薰蒸在田禾棉不無黃萎八月中旬以後又遭陰雨連綿狂風怒吼早晚禾棉正在揚花結鈴遭此搖撼難免捐傷現届成熟之際親赴各鄉週歷履勘田間棉稻花鈴間多脫落穀粒未能飽綻收成殊形减色其濱臨泖澱地處低窪之西南鄉一二三保西北鄉三十八四十三保各圖田畝因夏間霉雨過多潮水頓潮田中積潦多日不退受傷較甚收成十僅五六三十五保各圖係高阜之區均植木棉入秋後亢晴日久缺雨滋培亦多受損此外各保各圖未能一律豐稔除由縣再赴各鄉按圖按畆履勘明確開摺禀辦外先將秋收大略情形呈請檄飭本府勘辦 
[浙撫嚴飭各屬清理荒產浙江]  
　　浙撫增中丞近札各屬文云查全省案卷各州縣除報荒蕪及淤積田地山蕩等產每處多至數千頃少亦數十頃歷年司府委員查勘視爲例差虚應故事竟有委員並不到地會同查勘由縣會銜禀復了事以致歷年所報墾復之數與上年不相上下以此因循玩忽一任書差隱匿混報倘年復一年何時可以復額言之實堪痛恨上年經前部院嚴飭整頓之後報墾之數雖倍於往昔然仍未切實查核其弊不在於民間而在官吏之侵吞差保之隱匿上下交欺糧無復額之望若不從嚴查辦實力整頓何以復糧額而副部限台特札飭札到該司立即嚴飭各委員親赴各該縣逐細履勘認眞查核據實開報如敢仍蹈積習視爲例差虚應故事扶同隱匿卽由司從嚴參辦 
[麥道赶造報銷廈門]  
　　廈門此次辦理歡迎美艦差用欵聞已逹百萬之多所存烟酒各物尙值數萬之鉅外部飭交閩藩驗收麥道刻正赶辦報銷 
[委員守提漕耗貼費浙江]  
　　山會二縣經辦平糶紳董秦文治等日前禀請省憲委提前仁和縣林令前平湖縣杜令前海寗州郭牧應還截漕貼耗洋元曾記前報茲悉已奉增中丞批示云查此項津貼前據該職董等曁紹興府禀請飭催提給均經批飭司道會同嚴催掃解在案迄今仍無分文解交實屬違玩仰督粮道移會布政司迅即委員分赴各該 
 
 

Page 11

 
 
州縣嚴行守提務須尅日掃解清楚不准空文銷差仍將委員銜名具報旋經督糧道李橘農觀察會同藩司顏小夏方伯飭委候補典史胡國瑞試用典史李元賛分别前往守提速將前項漕耗貼費洋元刻日勒令掃數移解山會二縣查收轉給歸墊具報 
[飭改釐局解餉辦法武昌]  
　　鄂屬各釐局報解稅欵大率以銀元銅角運省向錢店易銀上兌以致時有被倒情事茲經陳小帥諭飭牙釐乙總辦黃叔庸觀察通飭各釐局嗣後解欵均交官錢局收兌掣取印收交付牙釐局自行往取以免誤事 
[交涉]  
[請飭美領事勒交要犯南京]  
　　鎭洋縣葛令恩元日昨以事主汪德輝等被匪連刦一案復禀江督并請札飭巡道照會美總領事轉飭聖公會敎堂務將劉倫春正身刻日送縣以憑質訊究辦奉批云敎民本係華民華民本良莠不齊敎民即不能保其皆善此並與敎會名譽無損如敎民被控敎士交案更見該敎之公平若能不干預訟案不庇護敎民則敎士名譽愈爲發逹據禀此案敎民劉倫春經前獲之犯王有得等供指同夥上盜情形歷歷如繪該敎士沈志誠何必爲劉倫春代辨並不爲匪久不交案現又以劉倫春之兄劉倫見冒頂耶應卽飭由蘇松太道照催美領事轉飭該敎士迅將劉倫春即鳳春正身交出歸案訊辦該縣仍遵前批上緊差關勒拿盜首矮脚小妹等務獲究報一面先提現犯悉心研鞠究竟如何上盜首夥幾人何人分得何贓務得確情追出贓據繪圖造册錄供通詳查核案關連刦勿稍縱延干咎 
[英山敎案之餘波安慶]  
　　英山縣楊柳灣敎堂被匪焚燬前已由六安州議結允賠惟至今尙未交欵經該處敎士禀請法總領事巨籟逹君函致皖撫略謂此案躭延已久究係如何辦法希即迅賜核復俾敦睦誼未卜朱中丞如何答復也 
[華敎士與地方糾葛江西]  
　　皖撫馮中丞批長寗縣劉令廷弼禀云此案敎士古恩綸擅在吉潭設立公所假造地方官銜牌示經該縣查明函告藍敎士撤回復慫恿藍敎士以篁鄉議定之案從新翻騰禀請德領事照會查辦實屬胆玩仰洋務局迅將此案始末情由核明先行照復德領事查照飭令藍敎士即將古綸恩革逐出敎以全名譽免致滋生事端所請免予關傳究辦之處應俟該領事照復至日再行酌核辦理 
軍界 
[會奏請卹總兵南京]  
　　江督皖撫會銜片奏略云壽春鎭總兵董履高係安徽合肥縣人以百戰之餘膺專閫之寄其與法軍交戰受傷情形曾荷殊恩渥蒙珍賞是該總兵宣力有年忠勇勞勩久在聖明洞鑒之中合無仰懇天恩俯准將已故壽春鎭總兵董履高照軍營立功積勞病故例從優賜卹以昭奬勸 
[鄂督委員偵探革黨武昌]  
　　鄂督陳小帥以皖省兵變傳言有孫汶黨羽從中煽動查鄂省地居上游於長江形勢最爲緊要特委派候補道錢紹積尅日馳赴下游安慶一帶秘密查探遇有匪類即行拿辦 
[嘉興隨營學堂之風潮浙江]  
　　嘉興隨營學堂由徐梅峯參戎組織成立於前月二十七日開課敎員閆某聞係江南將備畢業生由本堂監督趙幫帶聘致此次開學全堂規則並未宣布所開飯菜非常惡劣學生徐某私添飯菜突被閻敎員窺見責其破壞校規當塲批頰將菜碗擲碎致全體學生大譁以飯堂寢室休息等事非敎員專責似此野蠻殊屬駭人聞聽意欲禀請徐統領查辦該敎員聞此消息爲先發制人之計朦禀督帶誣學生要挾罷課幸經徐參戎極力調停並親自上堂演說風潮始平惟隨營學生本由各營隊選送程度尙優經此挫折咸懷退志 
學務 
[卒業生不得自請赴部就職南京]  
　　江督札寗學司文云十月二十八日准學部咨總務司案呈查各省學堂學生畢業後得有舉人貢生出身者經部議核准之後照章准其就職近有山西高等農林學堂畢業生劉彥儒張乾翼等在吏部呈請就職經吏部行查前來查劉彥儒張乾翼二名雖經山西巡撫請奬優貢而以年限不足經部議駁奏咨有案乃復赴吏部呈請就職雖非有心朦混實屬不知事理且恐各省學生不明例章者尙多亟應通行各省督撫轉飭學司曉諭各學堂學生一體遵照凡畢業後應請奬勵之學堂學生考試畢業取列最優等優等中等者須俟部議核准具奏奉旨行知後方爲奬有出身始能照章就職且本部今年奏定頒給各學堂執照章程凡得有進士舉人優拔歲貢廪增附生出身者必須領有執照方能赴吏部就職更不得率行呈請較然易明自此次通行之後凡未經領有執照者旣不得赴部就職以杜弊端等因到本部堂准此合就札行札到該司卽便遵照辦理仍報明撫部院查考勿違 
[催辦敎育統計表武昌]  
　　鄂省高學司以本年上學期省内外敎育統計表所有各種表式早經刋發各屬塡註展限於十月杪賚司核辦迄今日久尙未賚到實屬任意違延殊堪駭異現在部限己迫各表到司尙須覆核彚訂特電飭各府轉飭赶辦本司當按計路程以定賫到之日若再遲延定當分别記過 
[委員查看學堂行禮長沙]  
　　湘省官私各學堂前奉吳子修學使諭飭上月二十七日至二十九日爲大行皇帝行哭臨禮二十八日至三十日爲大行太皇太后行哭臨禮各堂監督堂長曁敎職各員率同各學生每日在本學堂朝夕舉哀行禮湘撫岑堯帥復恐士習囂陵各學堂或有不能盡禮之處爰特派委王令榮增等連日赴各校查看行禮情形據實禀復 
[開會提議整頓學務浙江]  
　　諸曁旅杭學界前日在望江門同鄉學會會議該邑南鄉同文學堂改良辦法以該堂原係同文書院所改開辦至今已四五年矣現在學生較開辦時留十之三四雖由風氣使然辦理者亦不得辭其咎並以該堂辦事諸人有干預外事者故致功課放棄人數寥寥甚至學堂如訴訟地敎員如審判官故開會提議設法改良一洗從前積習 
 
 

Page 12

 
 
實業 
[武漢電話改良漢口]  
　　武漢電話公司現經總理王植厚大加改良添置渡江水綫一根聞此綫重二萬四千餘磅長六千餘尺價值三萬餘金係在日本某廠所購包用廿年不朽該公司又延英人華賚馬工師並擬於閙市設置公共電話機如有通語者索銅元二枚以期消息靈通 
[要求開海鐵路改築鐵海奉天]  
　　鐵嶺商會將行調查開海鐵路一節茲悉商會總理彭君前已進京至商部要求此路改爲鐵海鐵路商部當即允准刻已咨行郵傳部不日卽可咨照東督彭君亦於日昨遄回鐵嶺該邑商界中人亦無不汲汲焉盼望此事之立成云 
[常德錢業近聞湖南]  
　　常德府爲湘省西路商務繁盛之區所有各大錢莊貿易甚鉅每家所出錢票均不下百餘萬串今年自劉恒慶倒閉後該郡錢業大起風潮迄今未盡平息近因漢口錢店倒閉湘省銀根亦因此異常緊迫銀價已逐漸提高該郡錢業大爲牽動近日又忽起謠傳各大錢莊均有不能支持之勢即資本素裕之劉隆慶亦因周轉不靈已於本月初一日倒閉目前市面大爲恐慌竊恐將來錢市破壞當不僅隆慶一家云 
[詳請改撥建築費蘇州]  
　　蘇省牙釐局督辦　竹石以農工商局開辦勸工陳列所詳請在藩庫及牙釐項下各撥銀一萬兩以備建築茲牙釐局以收欵抵還洋債並發給本省軍需尙屬不敷支放碍難動撥爰特詳請撫憲批飭改由善後局籌撥支給以濟工程 
[郵電發逹原因江西]  
　　贛省市面紛亂經商務總會總理曾平齋君協理熊文叔君力爲維持調查倒閉錢莊欵項會議斷結各事頗形忙碌現因滬漢錢莊絡繹倒閉贛省錢業大受影響以致紛紛函電止兌期欵者絡繹不絶亦贛省郵傳電政發逹之現象也 
雜記 
[勘定航路將次開濬松江]  
　　楓涇附近之杜家村河向爲小輪航線近經鐵路公司在該處築壩舖軌當由日本領事以有碍行輪向上海道交涉蔡觀察派員另勘新航線指定由大蒸塘及九曲港一帶繞道駛行查大蒸塘即蒲澤塘九曲港即賈田港又名北俞滙口該處積水深淺不一故日領事又以新線河身淺狹爲言要求開挖復經蔡觀察禀奉督撫憲核准由道籌欵自辦派委候補知縣王令篤基前往勘估議擬禀復擬就大蒸塘淺處一例開深七英尺與至深處相埓共計庶挑工叚東西長約一千零六十英尺南北寛約三十英尺九曲港右岸淺處亦一例開深七英尺與左岸至深處相埓應挑工叚東西長約四百英尺南北寛約三十英尺均用機器船開挖所挖淤泥另雇駁船四隻裝載擇附近河面寛闊小輪向不經行之處傾棄現在將次開挖約四十日可以告竣除派司事人等駐議處督率外誠恐有偷減遷延情弊仍由委員時往查察一面禀經蔡觀察札行華婁兩縣遴派差保前赴工次隨時照料彈壓現張劉兩令已遵照辦理 
[發現古代屋宇湖北]  
　　鄂屬光化縣城外某荒地前日地忽崩陷聲若雷鳴其坍陷之處約二十餘丈内有屋宇及雜器等件現經該縣薛令親往查勘因見游人衆多特出示禁止以免意外 
[薙髮匠要求免繳房捐蘇州]  
　　蘇垣薙髮業會議各情已記前報茲悉蘇州城廂内外薙髮舖共計不下一千二百餘家夥徒約有六千人之譜經該業同人會商如不能照發工食擬求請諭飭各薙頭鋪房主免收房租三月並免繳房捐三月以示體卹叙具公禀於本月初八日早邀集同業各店主百餘人至蘇州府署攔輿遞禀府遵何太守接閱禀詞諭令暫各退去聽候於十一日批示衆遂散去 
[薙髮匠跪求恩恤寗波]  
　　定海城薙髮店約計五十餘家現因國喪不准薙髮業已紛紛停閉惟查該匠大抵貧苦無以爲生特邀集同行會議擬向廳主籲求格外垂憐撥欵賞給飯金甬城内外薙髮店鋪不下三百家日前糾集該匠一千餘人赴道府縣衙門跪香叩請恩恤 
[就近籌撥要欵湖南]  
　　湘省澧州今夏水災業經湘撫奏請頒發帑銀並准開辦七項常捐以資賑濟現在辦理常振及減糶事宜已經將次完竣惟該州城隄坍塌早已委員勘明估工修造所需欵項昨已禀請省台札飭辦理工振委員就近由常德官錢局籌撥應用以濟急需 
[開會追悼故令寗波]  
　　前象山縣戈令石麟創辦官立學堂因經費支絀慨捐廉洋二千餘元補助學費現聞戈公仙遊爰由學董王韶九等特假縣學堂内開會以誌哀悼是日到者五六十人 
清談 
[十一月初九日午刻登極]  
　　欽天監擇定新皇登極吉期。爲十一月初九日午初初刻。將據海印禪師選時法歟。抑據董公選論略歟。記者非星相家。不得而知。但以經義解釋之。則知欽天監之擇期。月日時三者。無往而不利。 
　　十一月屬子。有天開於子之義焉。月利初九日屬陽。有九五飛龍之義焉。日利午初初刻。有如日中天之義焉。時利星相家曰。月利不如日利。日利不如時利。言乎一利之已足也。今旣三者皆利矣。是之謂大利。 
紀事（二）（續） 
[美國麥美德女士書吳芝瑛事略（侯官嚴復譯）]  
　　顧女士所爲。其最勇而忘其身者莫若。葬秋一事。秋瑾者。至不幸之女子。也光緒三十三年夏。以徐錫麟刺殺皖撫案。株連被殺。時女士致書北京美國女友某曰。浙撫悮以秋瑾爲革命黨而誅之。吾曾識秋瑾於京師。吾知其枉。他日設有機緣。吾必求平反此獄雪其寃。十二月。吾求得其尸。購地西湖畔葬之。前此固未葬也云云。并附寄所攝墓影。風景清隹。已立其側。又搨其碑一紙。文曰。嗚呼鑑湖女俠秋瑾之墓。并言此後擬建屋墓側。居以護之。 
　　夫秋瑾一孤立無助女人。死則死耳。顧女士獨明其寃而哀至深如此。意必有人以其所爲爲鹵莽而無益者。此亦或爲篤論。顧世有女人。以主持公道之故。至忘其身。又以友誼愛情之故。爲死者求葬地立碑文。雖明知由此可以殺身而不恤。若此女者。乃舉世不爲一動心焉。則此世爲何如世乎。夫耶穌宗門。則有靈魂不死。天國榮華之可冀。而末日判斷。將使不平者盡平。故爲義者常有以自樹而不屈。而吳芝瑛則未與夫此者也。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[官長設立]  
　　山西 
　　山西諮議局籌辦處催各屬發初選舉告示並發期限清單及知照分派各屬催辦員文云查憲政編查館資政院會奏諮議局議員選舉章程第四節第二十八條初選監督應於該選舉期三個月以前頒發選舉告示其應載事項一初選日期二初選投票區投票所及開票所地址三投票方法均須先事預備以免臨時張皇其頒發告示之末宜附調查選舉表式俾張貼城鎭鄉等處可以早爲周知至告示頒發應由初選監督擬定但本處因事經創辦各屬恐未熟諳特擬選舉告示草式隨札給發以憑參酌又查奏定諮議局章程第十二章第六十一條本章程自奉旨文到之日爲施行之期是期限迫促斷不容緩倘届明年九月辦理一切或有未備孰能當此重咎本處採擇各省辦法恪遵定章順序酌量本省情形稍爲變通擬定籌辦選舉期限清單呈請撫憲核准頒發則各屬有所依據庶不致於貽悮再查調查選舉資格開辦自治講習各事前經本處先後通飭在案現今閱時已久而各廳州縣辦理有緒者殊不多見本處惜已逝之光陰積無窮之希望深願各該廳州縣相助爲理因復詳請撫憲一面通飭各屬速辦調查講習各事一面由本處照會各屬議員公推資望素著之士紳充任本處催辦員分行各廳州縣以便守催而資顧問其一切車馬費用除在籍紳士担任義務外槪由本處致送各該廳州縣無庸發給札到即仰該某按照文内事宜速行遵辦毋得觀望遷延 
　　山東 
　　籌辦處排定辦事期限清單計十月十九日起明年七月初十日止尙有一月餘爲議員到省開會研究之時間已詳報撫憲分别移會通飭各屬清單照錄如下 
　　十月十九日開辦開辦禮節並會塲規則開會演說頒布本處職員辦事規條開用關防 
　　二十至二十九日撫轅分别奏咨開辦日期行知各府廳州縣開辦日期及本處辦事章程飭届時會同辦理並由各州縣選送調查員於各府直隷州以十一月底爲限聲明選舉經費由籌辦處發給擬簡明告示分發各府廳州縣司選員報到預備司選員演講所編輯司選員演講錄派定演講員擬定各職員辦事細則 
　　十一月初一日至初十日演講所開講禮節每日下午二時至四時爲演講之期 
　　十一至十五日考驗司選員十一十二考驗實地演講十三請總辦考驗十四宣示司選員錄取姓名十五派定司選員所往屬地行知各府廳州縣司選員姓名及講演錄並飭備文到處領選舉經費 
　　十八至十九日司選員齊集籌辦處領札並各種手續及薪水夫馬費發給司選員木質小圖記 
　　二十日司選員由省城啟程 
　　二十一至月底各州縣選舉事務所成立申報撫院及籌辦處並該管領之府直隸州 
　　按直隷州亦爲初選舉區但須申報撫院及籌辦處（下同）各州縣申送之調查員到各該本府直隷州司選員各到所派地方預備演講所按司選員到各府直隷州爲各州縣派來之調查員演講並非周歷各州縣本處發選舉事務所細則及管理員監察員開票所投票所各項細則及選舉人資格調查表投票紙投票簿投票櫃式樣初選當選人執照於各府州縣各州縣劃定該管地方之投票區及投票所並繪圖申報該管領之府直隷州及籌辦處各州縣發初選舉簡明告示張貼城鎭鄉各處 
　　十二月初一至初十日各州縣申送之調查員入演講所聽講 
　　十一至十五日各州縣調查員回本州縣預備調查各事 
　　十六日至年底（自十二月十六日起至正月十六日止）所排事務較簡以便年假得間休息各州縣加派紳董爲義務調查員（未完） 
　　湖南 
　　湘省自設立諮議局籌辦處後所有照委各員紳尙未到處任事近因各地紳士催促故日内均將定期到局其文牘科科員郭令中廣庶務科科員楊令淦等均於上月二十八九等日先後到差 
專件 
[常熟劉永昌上蘇屬諮議局籌辦處意見書]  
　　諮議局章程所定之消極資格有八而吸食鴉片居其一推憲政編查館定章之意以鴉片之禍中國最烈廢人才弱兵氣耗財力皆此鴉片之毒有以致之也故凡吸食鴉片者特剝奪其選舉權無論其有如何之資望如何之名位如何之學識如何之財產一有烟癖即不得有選舉權其所以定章特嚴者蓋欲使人知吸食鴉片之人爲朝廷所屏棄爲社會所不齒已染鴉片之毒者或可稍知愧悔因此而翻然自新是於擯斥之中仍寓激勸之意其與禁烟之令固息息相通也乃數月以來觀察内地之情形多不能體大部之意内地紳董强半染有烟癖而其平日之權力每足以震懾一邑之人邑人之在其勢力範圍内者十人而八九也地方上無論舉何事行何政素非此輩莫屬邑人之腦筋中已習慣之以爲將來選舉議員亦非此輩莫屬選舉人名册内不列此輩將誰列之耶此但崇拜其資望之尊名位之重而不計其犯消極資格者也更有一般之人則取寛大主義以爲調查時雖有烟癖將來或可冀其戒絶是不妨列入册中且若嚴於剔除則合於選舉資格者必更寥寥將來分配議員時恐有選舉人數不及格之大患此則因患選舉人數之少而寛其資格者也有此二種心理此所以吸食鴉片一條終不能照章實行以個人之私意忖之近今各邑之調查恐不犯以上所述之二弊者鮮也夫諮議局卽爲議院之基礎今日之選舉調查宜如何正本清源加意愼重方不負朝廷庶政公諸輿論之至意而乃於此喪失人格之人猶欲强列入册無論吸食鴉 
 
 

Page 19

 
 
片者志氣不强精力不充任事不勤必不能被舉爲議員且使爲外人所知又必多一貽笑之資料以爲中國諮議局之人才仍係一般吸食鴉片之人中國之辦新政如是如是今日諮議局之人才若此他日議院之人才亦可知矣此則吾中國將何以自解也不獨此也方今朝廷銳意振新特嚴禁烟之令且將縮短年限一掃百餘年之鴆毒若仍以吸食鴉片之人列入選舉人名册内則於禁烟之前途必有大礙欲戒者因此不戒已戒者且將復吸以爲吸食鴉片明明爲部章所不許今仍可以通融入册是部章所載不過具文而已鴉片於選舉權有何害哉此風一啟則中國之烟毒尙有何日可以掃除耶故鄙意吸食鴉片一條萬不可以通融以其關係之重且大有十百千倍於他項之消極資格者特欲實行此章程則非籌辦處不能擔其責任若徒責調查之人則雖言之舌敝而無益也部章雖有資格不符准人呈控之一條但地方上之鉅紳豪貴人且仰其鼻息之不暇誰敢指摘其犯消極資格故觸其諱耶故選舉訴訟一條祗可施之於平民而對於鉅紳豪貴則無效爲今之計惟有由籌辦處嚴檄各州縣責其破除情面認眞覆查如有吸食鴉片者濫入選舉人名册内查出後惟初選監督擔其責如是則各州縣或自顧考成因此而稍嚴資格否則立法雖嚴流弊孔多徒法不能以自行惟望籌辦處有以善其後耳 
本埠新聞 
[嚴防革黨勾結騷擾]  
　　軍機處近接駐日胡星使電稱探悉革命黨匪在東京遍發揑名揭帖大言恐嚇甚至投函使館語多悖逆現擬乘間南下勾結滋擾應請嚴加防範等情政府接電後現已電致江督轉飭滬道等嚴密查拿一經訊明確係黨匪即行由電請示以便就地正法免致擾害南北洋統領薩鎭氷軍門因恐革黨潜踵來申煽惑人心特派兵輪赴淞嚴密巡緝並飭所轄各兵艦及浦江各砲艇一體戒備以便隨時調用一面將添置鎗彈等項分請製造局赶緊鑄配 
[照會日領速交舵工]  
　　蘇撫陳中丞批臬司略謂據常熟縣畢令禀大東公司永福輪船冲撞民船傷斃民人黃根雲等十六命一案舵工劉金福前經日本領事派員户波敬太郎來縣保去現須審訊應請轉行蘇松太道憲照會領事將舵工交出歸案審辦等情查該舵工當時由日員保去原屬暫行保回今旣須審訊自應勒令交出仰該臬司轉移上海道照會日領勒令該日員迅將劉金福交出歸案審辦等語現滬道蔡觀察已接左廉訪移文照會日領照辦矣 
[攤抵晋益升欠欵之爲難]  
　　晋益升北京分號虧欠公欵十一萬有餘經民政部查悉上海晋益升亦已同時倒閉業由滬道將該號房產查封備抵爰特電致滬道請將北京分號虧欠之欵一併攤抵茲聞蔡觀察以晋益升滬號除虧欠各户往來不計外道庫等被欠銀二十餘萬雖將房產查封仍難抵欠是以北京欠欵無暇併追昨已據情電復民部請爲查核 
[滬道赴寗]  
　　滬道蔡觀察昨晨乘坐火車赴寗謁見江督面商要政定明日下午仍乘火車回滬 
[札發比國海口提貨章程]  
　　江督端午帥札行滬道云准外務部咨准比國柯大臣照稱本國組織安提握卜海口保衞提貨登岸新章一紙照送查照並將章程照譯一份咨行各海關出示曉諭俾衆周知等因到本大臣准此合行札飭札到該關道即便遵照 
[限制給發遊學護照]  
　　學部訪悉各省商人每有假冒學生請照出洋情事爰特通行各省提學司以後如有本省人士出洋遊學請領護照須由各該學司親自考驗果有學生資格方能給予護照以免混淆貽笑外人昨蘇學司已通行各屬遵辦矣 
[金陵輪船認償賠欵]  
　　英商太古洋行之金陵輪船前將胡宗銀之帆船撞沉胡妻溺斃曾由滬道照會英總領事霍必蘭君飭令該洋行賠儻撫卹在案茲經英領飭據金陵船主復稱胡宗銀之船貨及胡妻旣被撞沉斃命自應照數賠償准予撫卹惟此事不願由官辦理應歸該船主自向胡宗銀賠償了理等語昨霍君已函復滬道飭知矣 
[絲廠女工被虐自盡續誌]  
　　某絲廠女工蔣彩娥被管車婦人謝强氏毆打忿極縊死已紀昨報昨晨由探將謝强氏解請公堂訊究屍母蔣强氏投稱伊女被堂妹謝强氏打傷以致羞忿自縊求恩伸雪謝强氏偕見證楊徐氏供稱彩娥被伊母逼令做工時常責打是以自盡謝强氏並無毆打情事求察旋據包探陸協庭禀稱已向絲廠查明管車人並不打女中西官以死者手有傷痕復向謝强氏再三研詰仍不承認判將案註銷開釋 
[城内]  
　　嚴禁薙髮○一路一區警局昨日出示云照得國喪期内人民禁止薙髮不過遵守百日之制略存尊君親上之心非難事也不意本巡局巡長警於本日巡查各街見違禁薙髮者不下三四起帶局請究當以該小民等食毛踐土何至漫無人理正言解釋冀醒愚頑其自知錯悮者當予從寛示罰其桀驁不馴者萬難聽其刁狡著將認錯知悔之剃髮匠蕭金山罰洋六角薙客馮香山罰洋一元李德福罰洋十角至張阿銀王阿三薙髮匠夏鴻賓三名恃强不服猶敢藉租界准其薙頭爲詞實屬目無君長形同化外著將該三名拘留三小時再予釋放以示懲儆此後倘再玩法嘗試一經拘獲定即加等治罪 
　　淞滬厘局批詞○通崇等處鮮猪業衆商張銀等禀批查核所禀亦屬實情該販户等應繳捐項旣由申地各猪行先行籌墊代繳歷久無悮自應循照向章辦理以恤商艱仰貨捐局轉飭遵照商董李文濬等禀批查上海機器棉紗出口已在海關完過稅餉沿途即不得重征貨到指銷處所自應完繳落地一捐現據該商董等檢呈關單請示前來姑仰崇明縣飭照向章辦理仍由　核給示諭俾衆周知並將出過示式錄報查攷毋違南市鮮猪業敦仁堂禀批察核來禀係爲矜全貧販兼顧捐務起見業於販商張銀等禀内批飭該局遵辦矣仰即遵照循舊代繳以全義務 
　　官事○補用知縣景崧昨日到道禀知江海南關換竪棋杆已於初九日工竣管理救生局小輪委員陶鳳威禀知拖帶挖泥機器赴蒲澤塘於初十日回申甘肅全省學務公所採辦圖書儀器委員張梁禀知辦齊各物裝大利丸赴漢 
[南市]  
　　敎堂瞻禮○董家渡天主堂昨日舉行瞻禮適在中國大喪期内是以所懸燈彩悉用素色以誌哀思 
　　遵守國制○前日新皇登極城内各薙髮店暫時開市南市各店亦擬仿辦經巡士分别諭阻一面由該行頭將奉諭免繳房捐情 
 
 

Page 20

 
 
形傳知各店遵守國制 
[閘北]  
　　擅離職守○巡警總局昨出牌示云頃據四路一區分局黃正巡官禀稱該局巡弁張家本巡記孟荃笙均未請假擅離職守屬實不成事體應將張家本孟荃笙各記大過一次并嚴行申斥嗣後倘再違章擅出即由該正副巡官據實禀請撤懲仰即傳諭澟遵 
　　請緝贜賊○菜市場西首合泰雜貨店主潘子清昨至四路一區禀稱前夜被賊竊去衣箱等件值洋一百餘元黃巡官諭候飭探勘緝 
[新租界]  
　　察勘命案○成都路波彌文鷄毛棧管門印人乃克生被人謀斃一案昨經工部局各西董照會新閘捕房副捕頭帶同中西包探及西董等至閘北藥水廠後面空地上詳細察勘再行核奪 
　　越界拘人○閘北四路一區捕役王二昨在已革捕役劉標家内拘獲積竊馮和尙一名帶回收押旋爲靜安寺捕房查知以該捕役越界拘入殊爲不合遂即飭探至巡警分局帶回核辦 
[英租界]  
　　會勘火場○公廨襄讞王大令昨與美副領事巴君同至南京路會勘全安茶館火塲旋各分道返署 
　　限止拍賣○甬人應子鈞在福州路開設拍賣店將僞皮衣賣與天津人劉桂山騙銀六百兩昨由公廨復訊應延羅羅禮士律師到案辯護中西官以應專賣僞衣欺騙鄉愚本應嚴究因在國制期内從寛判將所騙銀六百兩交還原告並具以後永不再賣僞衣切結交保開釋 
　　差夥勒索○奚王氏控公廨差夥馮春桂借端勒索昨由五十八號駐廨西捕解案請究判押候提王連生到案再訊 
　　越界收捐○俞福和等控捐局巡丁唐阿弟越界勒捐昨晨由探將唐提獲解廨訊究判押候下禮拜二訊辦 
　　誘令通姦○張上清控唐毛氏誘令伊妻與馬夫小弟通姦昨由官媒將毛氏解廨復訊判交保候傳集人証再核 
　　拐女騙洋○葉吳氏控胡阿四拐女騙洋昨晨由探將胡解廨訊明屬實判胡押兩月還氏洋六元如無力繳洋加押一月 
　　拐匪收禁○王七郎控范仲英周桂林張朱氏串拐小孩昨晨由探一併解廨訊明屬實判范押西牢二年周與朱氏各押一年孩交王領回 
　　人銀並保○匡連記延侯魯公律師控李竹廷騙洋五百元昨經公堂會訊侯律師到案求追李延博文律師到堂代辯判李仍照他案被控所斷交一千兩人銀並保候下禮拜四再訊 
　　串竊珠飾○妙連觀控許沈氏屈李氏串竊珠飾等物昨由公堂訊究判屈李氏交保許沈氏押限禮拜五交出原物再核 
　　秋蓮交保○江西婦人李饒氏控龜棍沈雙林誘拐伊女秋蓮化名范羣芳爲娼由探將沈拿解公堂訊押在案昨日復訊判秋蓮交保沈仍帶回捕房候下禮拜四再訊 
[美租界]  
　　欠租被逐○華記路一帶房屋大半係勝業公司產業近有陳源昌何阿壽徐必應史金財等八家共欠房租五百餘元昨由該公司禀准公廨飭差協探將陳等一律逐出發封房屋 
　　事不干已○六百七十七號暗捕昨在梧州路見一乞丐向人索錢該捕上前拘捕詎爲錢福生所阻當將錢拘入捕房押候核究 
　　馬夫磕睡○馬夫李生貴昨日駕車至禮查路停車磕睡由捕拘入捕房著即開釋請廨出單傳訊 
　　塌車肇禍○王阿和昨推埸車至西華得路橋畔將某西婦所乘之人力車撞翻致西婦跌傷面部由捕將王拘入捕房押候送辦 
　　婢女逃逸○粤婦李氏賃居吳淞路八百七十號門牌蓄婢福財年已十一近因時被訓責突於前晚逃去該氏當即報由捕房飭探訪查 
[法租界]  
　　焚燬貨物○招商局第七號棧房前日午後有小工多名在棧堆貨内有某處寄來之貨物一件偶因震動登時爆裂幸人手衆多立即澆灌並由捕房驅到皮帶車竭力救息僅焚燬貨物數件餘無損碍 
　　譯員接差○新授法領事署繙譯兼公廨會審官博安業已接差前任李必利准於十二日束裝北上赴法公使署充當繙譯 
　　洋員赴津○新授天津法工部局總辦龍仁因柏爾德君回國後尙未來滬暫緩起節茲接津電催促登程遂於昨日附輪北上 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[浙撫增韞奏設立禁煙公所摺]  
　　竊奴才恭讀疊次欽奉諭旨飭令官民實行戒烟并申明分期減淨詔書嚴切至於再三凡在臣民皆鼓舞歡欣亟思起沉疴而登袵席此誠剝極思復轉弱爲强之一大機關也奴才履浙以來整頓庶政尤以嚴行禁烟爲第一要義每於延晤紳耆接見僚佐輒諄諄誥誡以期咸與維新省垣舊有禁烟局調查社各一處均係紳商公立未能遍及全省茲謹遵照禁烟大臣咨送奏定禁烟查驗章程參酌本省情形設立全浙禁烟公所遴委臬司惠森爲督辦存記道王豐鎬爲總辦督同委員遵照章程認眞辦理業於九月十五日開辦伏思鴉片流毒中國百餘年矣自縉紳大夫以至庸夫豎子皆沉酣陷溺於其間遂成今日患弱患貧之大勢浙省地近海濱開通較早四民之沾染烟癖亦較他省爲多欲清其源必以嚴禁吸食力懲私種爲入手辦法當飭司道等嚴定章程并遴委員弁分赴各屬嚴密調查務盡根株不准稍有隱飾他如禁售烟具廣立公會以及選醫製藥一切禁烟之方法皆須次第推行以期仰副朝廷軫念民依力圖富强之至意至該所一切需用經費均令實力撙節應請作正開銷除咨明民政部度支部總理禁烟大臣查照并將擬定現辦章程曁塡註各項表式及取具切結另咨備核外所有奴才遵章設立禁烟公所曁辦理情形開支局用各緣由理合恭摺具陳伏乞皇太后皇上聖鑒謹奏光緒三十四年十月三十日奉旨該衙門知道欽此 
[又奏浙路入城酌穴兩處辦理情形片]  
　　再浙江鐵路軌線入城一案前撫臣張曾敭請自清泰門左右分支路入城另開便門出入均由一處車行定有晷刻派兵守宿隨時啟閉等因奏經奉旨允准在案現准浙路公司咨稱但穴一處爲複出線工費較省非如通過線須穴兩處之繁鉅惟因紳商會議僉以複出線往還同出一途當營業繁盛之時易蹈危險總以通過線爲妥議由清泰望江兩門上下出入酌穴兩處以通軌道等因呈請奏咨前來奴才查此案前經郵傳部議准以關内外京漢兩路直逹北京前門尙無窒礙浙省分軌入城情形相符是穴一穴二略事變通得以化險爲夷且衆論翕然均稱便利將來路政發逹裨益良多奴才與杭州將軍瑞與杭州副都統德濟往返咨商意見相同理合附片具陳伏乞聖鑒訓示謹奏光緒三十四年十一月初二日奉旨知道了欽此 
國外新聞 
[近東大變局五十誌]  
　　初九日倫敦電云土奥交際現已大有進步實由奥王約瑟之能力奥國大使現仍留土京匃加利京城蒲台佩斯塞爾維亞京城伯爾格萊得盛傳奥政府已命萊古薩迅速預備運兵人心殊爲不靖意大利議院近討論外交事務提議投票贊成政府急進黨頓起鼓譟反對甚力外務部大臣巴齊拉宣言前此三國聯盟之時奥國曾謂如日後歸併巴斯利亞與赫在戈維拉兩地則當將屈萊的洛割讓於意以爲賠償聞者皆異常驚詫 
[奥國暴動續聞]  
　　初九日倫敦電云奥國巴萊圭斯拉夫人暴動與該處軍隊衝突甚烈各兵因亂黨沿路拾石擲擊乃拔劍與門刺傷多人亂黨排德殊甚凡電車與劇塲之德人皆經驅逐 
[美國更調海軍大臣]  
　　初九日華盛頓電云吕勃萊將接任爲海軍部大臣大約塞脫利君將調任該部副大臣 
[菲列濱島近事]  
　　初九日小吕宋電云裴爾將軍不日將商訂明年西五月此間選舉總統開幕典禮以上譯字林報 
[巴萊圭英領被辱]  
　　初九日柏林電云巴萊圭英國領事福培斯君亦被斯拉夫亂民侮辱德政府業已阻止擬往該處之學生啟程該處現已頒行軍律 
[奥王祝典誌盛]  
　　初九日柏林電云奥王已於昨日舉行五十年登極祝典頗盛 
[奥簡日使之用意]  
　　初九日柏林電云奥京維也納各報謂奥國外交官考爾君一千九百年至九百零六年曾任商務大臣今之簡爲日本大使實由奥政府欲助勵奥日商業交際之故 
[美報更正德皇談片]  
　　初九日栢靈電云英國各報皆錄載鈕約世界之論說内謂前因失察載登德皇之談片今知實係傳訛深爲抱憾 
[美德擬行一便士郵章]  
　　初十日倫敦電云美德兩國擬於西歷明年正月一號實行每函一便士已訂入郵資章程 
[羅馬敎皇病狀]  
　　初九日栢靈電云羅馬敎皇病篤臥床以上譯文滙報 
小說 
[稽滑小說斗（一）（酉）]  
　　道書有斗姥。無斗翁。缺典也。南斗主生。北斗主死。此說不。知何自始世。有以斗爲字者。今稱之則曰斗翁。其亦有慕乎斗之權力歟。然世之人。無不與斗有關係者。則男子皆謂之斗翁可。女子皆謂之斗姥可。中國四萬萬人。平均剖之。斗翁二萬萬。斗姥二萬萬。口衆我寡。幾幾乎南北二斗失其權力矣。然畢竟斗翁斗姥之生死。必操之於斗。而北斗較南斗多一星。故尤有一特别權在。 
　　南斗星君喟然而難曰。吾居南極天。秉南方陽和之氣。陽和主生。吾之職也。乃命其屬陽氏。下降南嶽。 
　　北斗星君喟然而歎曰。吾居北極天。秉北方陰肅之氣。陰肅主殺。吾之職也。乃命其屬陰氏。下降北嶽。 
　　於是陰氏自北嶽御風南行。陽氏自南嶽御風北行。陽氏行稍疾。相遇於 
 
 

Page 27

 
 
中獄嵩山之陰。各道其主君之命。陽氏乃曰。吾之主君。體上帝好生之德。爾毋爲世人禍。陰氏亦曰。吾之主君。體上帝好殺之德。爾毋爲世人福。且吾君之斗。宏規大起。七聖熊熊。光被四表。爾君之斗。七孔閉其一。攸居小而偪。毫芒不能射。爾何能爲世人福。陽氏不悅曰。諾哉諾哉。 
　　陽氏旣諾陰氏。思不辱其主君之命。乃往謁東王公。公畀以白玉之粒。命之曰。爾以此行乎中國。其得志。陽氏於是降處甫田。一世爲神農。再世爲后稷。南斗星君聞之。大喜。遂封陽氏爲司令。賜之陽粟氏。 
　　陰氏乃驅水旱之鬼四出爲虐卒不勝旣已潜返星宫訪於侍者天理（北斗魁中四星之名）天理曰。姑待之。北斗星君聞之。大怒。遂疏天理。囚陰氏於幽都。（未完） 
來稿 
[華人在中國寄外國信件宜用本國郵票說西班牙黃介卿稿]  
　　郵政爲國家歲入之一大宗通國之利權所在亦即一國之主權所關現今地球各國無不視爲要政與别國訂立專約於本國特設專官我國自與各國通商以來從前不諳外情不知設立郵政至英法美德日本諸國在各通商口岸均違背萬國通例設立書信館自行寄遞郵件當其設立時中國亦置若罔聞放棄主權莫此爲甚然猶得云我國當時未有郵政故外國郵件不能不設局自寄迨光緒二十一年我國旣開辦郵政即應據萬國通例布告各國與伊力爭將在華所設各書信館一律撤回乃當時執政諸公不明公法不與抗爭至近年以來略知郵例雖屢與提議而國勢不振竟無效果然外人在中國寄信不用中國郵票猶得諉爲國勢衰弱無力阻止若中國人在本國寄信至外國則明明本國設有郵政可以便遞寄乃近來祖國人寄至外洋之信亦每每不用中國郵票而貼外國郵票此眞我所大惑不解豈慮外人奪我權利尙未纖悉淨盡竟不待其奪而轉從而餽送之乎抑竟甘心認中國爲各國之屬地而以爲例固當如是乎我知中國人之寄信而用外國郵票者必將曰中國爲外人所奪各種之財每年不知幾千百萬此區區數十百信之郵資何必與較不知中國人在中國寄信而用外國郵票其失區區之信資害猶小而喪主權失國體其貽害實非淺鮮寄語我國人以後寄信至外國務須用中國郵票萬不可再貼外國郵票中國已有郵政且已入萬國郵會寄至外洋之信即貼中國郵票亦决不至爲彼國扣留不送也 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
