# 1900 - 94 - 4909691

 

Page 1

 
 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前曾加　美惟紙墨工料日漸加昻是以每部核定實價洋銀五圓諸君子有留心乙部者請　三馬路申報館申昌書室　購可也此布 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之剖輯皇朝經世文編凡講求經濟之學者莫不奉爲圭臬風行海内幾乎掌　一編矣厥後江右饒新泉别駕有續集之刻近年上海葛君于源又以饒氏之書祗采自道光以迄同治雖名臣奏疏私家著述已有美必收而海防礦務諸學尚付闕如因更輯爲續編方今風會漸開事機屢變甲午以後　　野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵　諸門多至四十八卷分門别類詳愼校　附于經世文續編之後倩本局印以新鑄鉛字現已裝釘成書價目格外從亷計皇朝經世文編廿四本洋三元續編連三編卅本洋三元單買三續六本洋一元在上海三馬路申報館申昌蘇申南北掃葉山房發兌 
[懲淫凶說]  
　　上月某日上海縣境匪人顧阿六糾同張杏寳等數惡棍强曳鄉民趙文文之甥女尹朱氏至某姓祖塋左近先將臂上銀釧攫去然後按倒用强趙上前喝阻顧竟持刀恐嚇不法淫凶聞者髮指執筆人曾著爲論說弁之報端蓋以冀在上者執法嚴懲藉以懾匪棍之心而安良懦者之身家性命也乃昨閱本報附張又載鎭江淫棍王成子强姦高姓幼女事高世居鎭江南門外犁雲鋤雨以耕耨爲生涯膝前一女年僅十一齡秀外慧中動人憐愛本月某日比鄰青皮王成子膽敢乘高他出將其女誘至荒僻處肆行無禮女駭極狂呼王懼贈以洋蚨一翼囑勿聲張女狼狽回家悲泣不止高詢悉原委將王尋獲扭至丹徒縣署呈控嗚呼兇惡淫殘至於此極苟有人心者當無不胸懷憤懣矣夫國家立法命盜之案辦理最嚴蓋所以儆凶頑重民命也顧命案除故殺謀殺外其或逞一時之忿彼此鬥毆失手誤傷遽爾殞命於法雖無可恕於情或尚可原强盜刦物傷人固極兇暴然或爲飢寒所迫被人誘惑誤入彀中一旦法網偶攖南面者察核情詞未必竟無可寛之罪獨至輪姦及强姦幼女之棍徒苟非淫惡出自性生斷不爲此無法無天之事故秋曹定例必從其嚴所異者地方有司凡遇此等案件往往從輕辦理不肯按律重懲然試思良家婦女一經被辱縱挽西江之水不能滌其污名甚或羞忿自裁含寃地下而不法淫棍轉令悠游法外得保首領以終揆之國家立法之情毋亦有所未治歟或曰地方官之所以爲此者非必傷情廢法徒博寛大之名特若必照律以懲則輾轉申詳必至多方挑剔且原告須到處質訊拖累尤屬難堪故不得不稍予寛容轉可寍人息事則謹應之曰國家設立科條原寓懲一儆百之意倘不能按律懲辦則何妨就力所能及者行之彼夫老嫗之開設臺基也一經拘獲笞責而外往往裝入站籠遊遍市衢蓋欲令同類觸目警心藉可稍戢其淫惡之念若輪姦及强姦幼女之事罪旣浮於臺基倘仿此法以懲之雖未必遽絶根株或亦可稍示懲儆今顧阿六之案旣控經戴子邁明府訊供屬實笞責若干王棍亦由女父高某扭控丹徒縣如何懲辦雖未可知然兩明府均懷嫉惡如仇之心諒不至故示慈礻轉有類於婦人女子他日爰書旣定倘顧阿六竟照輪姦良人婦女之例王成子竟照强姦幼女之條明正典刑肆諸朝市則予雖不獲知言之譽徒抱過慮之譏而不法棍徒因此稍知斂跡豈非被害者所深願而爲凡民至快之事哉予故因此兩事聨類及之而直抒鄙見如此其願爲良民之仁君抑願受惡棍之感頌則兩明府自審甚明無煩執筆人再三之瀆也 
[諭旨恭錄]  
　　三月初五日奉旨巡視中城事務著陳璧去欽此同日奉旨吏部司務著嚴家熾補授安徽安慶府江防同知著志瑞補授雲南寗州知州著馬堃榮補授雲南富民縣知縣著費希齡補授直隸阜平縣知縣著譚世杰補授雲南廣通縣知縣著孫延吉補授陜西山陽縣知縣著劉賡年補授河南汝州直隸州州同著亢長青補授四川綿州直隸州州判著李芳林補授截取舉人湖南辰州府敎授傳毓湘著以知縣用福建安溪縣訓導鄭錫仁著以知縣用一品廕生李國杰著内用二品廕生侯炳南著外用李同卿著内用楊錩焌著外用費善機著外用詹事府左庶子照例將伊克坦轉補所遺右庶子著惠純補授翰林院侍协照例將寳豐轉補所遺侍講著毓隆補授鴻臚寺少卿著有泰補授山西道監察御史著陳應禧補授京察官吏部郎中陳鍾信著毋庸記名太常寺贊禮郎廣耀著准其一等加一級侍衛處主事多祥著准其一等加一級卓異四川潼川府知府阿麟著准其卓異加一級仍註册回任候升截取禮部郎中徐承焜山東道御史劉家模國子監助敎李永鎭學正黄贊樞俱照例用保送知府翰林院編修滕經著以知府分發省分補用保舉直隸補用直隸州知州胡賓周著照例用已革道員用在任候選知府奉天營口海防同知章樾著開復原官發往奉天補用明保直隸山海關通判夏詒垣著以直隸州知州仍留直隸儘先卽補欽此 
[萬壽覃恩]  
　　京師采訪友人云禮部遵奉懿旨詳查皇上三旬萬壽應行覃恩典禮擬就二十條於三月初一日會銜具奏當日奉旨依議欽此旋欽派剛子良協揆恭捧恩綸頒發禮部謹將覃恩條目詳列於左一五嶽四瀆等祀遣官致祭察例舉行一歴代帝王陵寢先師孔子闕里遣官致祭察例舉行一自王以下至不入八分公俱加紀錄四次一宗室覺羅俱賞養赡銀一月一滿漢大臣年六十以上者俱加紀錄二次一内外滿漢文武各官俱加一級一内外大小各官除各以現在品級已得封贈外凡升級及改任者著照新銜封贈一國子監貢監生及官學敎習免坐監一月一各省儒學以正貢作恩貢以次貢作歲貢一滿漢孝子順孫義夫節婦該管官詳加諮訪確具事實奏交禮部核實旌表一八旗滿蒙漢兵丁及内扎薩克喀爾喀等蒙古年七十八十九十以上者分别賞賚至百歲者題請旌表一軍民年七十以上者許一丁侍養免其雜派差役八十以上者給與絹一匹綿一斤米一石肉十斤九十以上者倍之百歲者題明旌表一直省有塌没田地其虚糧仍相沿追納者該地方官查明咨部奏明豁免一從前各省徧災地方所有借給貧民籽種口糧牛具等項查明實係力不能完者著予豁免一各處養濟院所有鰥孤獨及殘疾無告之人有司留心赡養毋致失所一内外官員有因公　誤降革留任者該部查明奏請開復一旗綠各營兵丁等俱賞半月錢糧一太監等俱賞一月錢糧一各省軍流以下人犯俱著減等發落一各省監禁人犯著將上年秋朝審後緩决至三次各犯仍照節次查辦之例查明所犯情節分别减等發落其緩决一二次人犯内有案情本輕可予矜原者亦著該部查明請旨定奪 
 
 

Page 2

 
 
[關心商務]  
　　廣州中西報云某日香港商務局諸董聚議時言及目下中國亟思更定稅則凡我英人宜卽函致倫敦商務總局請將上海稅則察看　楚以定從違刻已致書駐京使臣料理一切并將函稿郵呈政府諸公矣至粵之西江盜匪猖獗横行無忌大礙商情英雖駐有砲船竊恐無濟於事近聞省中大吏欲設法以清盜源姑看其何如辦理耳 
[紀中俄商務]  
　　南洋新加坡叻報云中俄陸路通商一切貨物概從恰克圖經行西歴一千八百九十八年恰克圖進出口各貨較之一千八百九十六年及九十七年有增無减計一千八百九十八年進出口各貨共值俄銀二千一百二十九萬八千盧布一千八百九十七年共值俄銀二千零六十七萬六千盧布一千八百九十六年共值俄銀二千零九十三萬二千六百盧布其中以中國運往之茶葉爲大宗一千八百九十八年共運一百五十九萬八千磅值俄銀一千六百二十九萬二千盧布合英金一百七十二萬磅至由俄國運至中國之貨物則年少一年前數年尚足與華茶相抵今則他國之貨較廉而俄貨乃頓滯矣回溯一千八百九十七年俄人經恰克圖運入中華之布共值俄銀十七萬盧布迨一千八百九十八年則祗值俄銀十萬一千盧布而已其他食物熟牛羊皮生牛羊皮及銀亦有由俄運入中華者若中華運赴俄之貨物除茶葉外尚有糖及棉絲之類 
[學成致用]  
　　武昌采訪友人云湖北自强學堂開設至今成效漸著日前湖廣總督張香濤制軍接准安徽巡撫鄧筱赤中丞來文以皖省現方招收武備學生亟需選取精通洋文者爲領袖應給膏火格外從優請於鄂省學堂中酌量選派爰卽行知學堂提調某司馬迅速選取高材生二名咨送赴皖以資督率 
[示禁拳匪]  
　　巡視中城察院爲嚴行曉諭事二月二十日奉稽查保甲大臣片稱本大臣風聞義和拳敎匪分遺黨羽在山東直隸界煽誘愚民近因直隸拿辦嚴緊潛來近畿一帶傳敎惑衆行蹤詭秘日久恐滋蔓延除由本大臣分派委員偵訪外片行貴城飭屬於所管地面嚴密查訪毋使此輩混迹以杜邪敎而安首善等因到城查邪敎聚衆滋生事端大干例禁况京畿輦毂之下豈容此輩潛跡合行出示曉諭爲此諭仰司坊官曁練勇局哨弁等無分畛域嚴緊訪查遇有此等敎匪立卽嚴拿從重懲辦以靖地方而安良善毋得視爲具文稍有疎懈亦不得誣指平民爲匪致干重戾切切特示 
[禁閱逆報]  
　　杭州采訪友人云逆犯康有爲梁啓超等久稽顯戮怙惡不悛近更私設報章肆其逆燄詆毁宮禁煽惑人心欽奉綸音嚴禁在内地售賣浙江巡撫劉景韓中丞曾恭錄諭旨通飭曉諭在案兹又訪聞各通商口岸報館林立其中固有實事求是義重尊親者而妄詆朝綱跡近從逆者亦所在多有爰於本月某日通飭各屬大略謂内地所售各報如果持論正大無所偏私者准其照章出售任人購閱其采取逆說妄行登報者不准在内地發賣居民不得私自購閱如違定當從嚴究辦至該逆犯從前所刊逆書如有敢藏者赶卽銷毁毋得留存致干罪戾云云地方官奉札後刻出示曉諭通衢矣 
[鎭軍蒞淛]  
　　杭州訪事友人云本月初四日綂領石浦防軍正任温州鎭總兵劉吉園鎭軍祥勝由甬江來省隨帶親軍四十名省中武營各官均在江干迎迓憲舟抵岸後營兵施放槍砲聲如貫珠各營弁呈遞手版鎭軍接見有差旋命駕詣撫轅拜會劉景韓中丞面談機要良久始别翌日中丞柬請鎭軍赴讌直至夕陽西下始席散而歸隨於初七日遄回防次 
[詳述獲盜緣始]  
　　金陵訪事人云去臘二十九日寳善源銀號被盜搶刼所失甚巨屢經江寗縣會同城守營及鄉圑緝獲多人訊非此案眞犯迨前月花神廟又報盜案緝獲數犯訊之有甲乙二盜供出搶掠寳善源盜犯蹤跡因卽派捕馳往喬林緝獲一犯嚴加刑供招出盜首匿跡之處并稱其人混名大刀洪四實姓熊名九如係金陵南門外汛弁朱把總光亮親信之人素性兇横雖隸兵籍多年仍不時出效錦帆故事卽本案盜犯曹二李三二名亦朱把總所轄汛兵素與洪四同作不法事去年四月某日曾夥刼養虎巷馮姓豆腐店刃傷事主三人後朱把總威逼事主不准報縣致逃法網洪四故大刀會匪安徽積案事山迭經全椒來安等縣懸賞購緝均經朱把總護庇得免云云當寳善源劫案未破之先江寗縣戴子和大令飭拿甚急苦無端倪嗣經南城岡圑練董事火守戎訪得洪四形迹可疑督率練丁擁至其家搜出軍械洋銀等物正擬送縣研求朱把總忽遣人索去守戎乃將情陳諸戴大令大令猶將信將疑及獲曹二李三二盜供出緣由始飭差往拘朱把總膽敢抗不交案聲稱留作眼線迨由喬林緝獲王花頭供稱寳善源劫案由洪主謀大令復飭往拘朱把總知難隱匿始勉强指交戴大令初次訊鞫洪猶狡展不承迨鞭以藤條并令與曹李王對質始直認不諱大令隨命駕詣藩轅禀陳一切藩憲恩藝棠方伯以朱把總養匪害民將欲嚴加懲辦朱至此始知官難保乃浼人求督捕營管帶鄭君輝萼收錄差遣冀逭刑重 
[嚴緝巨匪]  
　　蕪湖訪事友來函云皖省江北無和二州爲鹽梟會匪麕聚之所前經安徽巡撫鄧筱赤大中丞調撥長慶營綂帶徐參戎綂率雄師馳往剿辦旌旗所指魑魅潛蹤刻已漸次寗謐所獲匪首王三駝子及某巨匪解交含山縣蔡明府悉心研鞫供認嘯聚羽黨搶奪鄉村不諱惟總頭目王賜彪駱海清曁江某等三名刻尚漏網祗得先將供詞錄詳撫院旋由中丞委某員前來覆勘供詞先後相符遂於上月二十日將二匪就地正法傳首各城鄉示衆至總頭目士賜彪等三名現已接奉中丞羽檄通飭所屬各府州縣懸賞購拿得獲一名卽賞銀四百兩傳聞王賜彪有潛來蕪上之說是以日來蕪湖各烟館飯鋪以至附郭馬流雁集之塲莫不密布網羅認眞查緝想二匪惡貫滿盈天網恢恢終必疎而不漏也 
[鄂省官塲紀事]  
　　武昌采訪友人云湖北鸚鵡洲竹木釐金局現由督撫憲會委大挑知縣畢大令接辦坪坊釐金局委卽用知縣邱大令炳萱接辦刻已趨轅叩謝禀辭赴差矣○本任孝感縣沈萊峯大令奉文調署松滋縣旋卽交缷赴省謝委領憑大約不日卽須赴松接篆矣○正任江夏縣典史高少尉鶴鳴調署灄口巡檢業經期滿現經藩憲飭回本任擇吉本月某日接鈐○藩轅牌示荆門州吏目詳委試用從九陳雲階當陽縣典史詳委補用巡檢于彭年俱署理枝江縣江口巡檢詳委當陽縣典史李煥章黄岡縣但店巡檢詳委南漳縣典史李宗泌南漳縣典史詳委房縣三岔口巡檢汪思榮俱調署長陽縣典史詳請以海防遇缺先典史劉雲駒咨補 
[松郡官塲紀事]  
　　松江采訪友人云正任華亭縣知縣王緯辰大令交缷篆務後卜吉本月十八日赴省謁見大憲大約四月中浣接任元和縣署篆然後往滬上續膠○署松江府知府舒復初太守自得封翁訃電卽星夜匍匐赴杭州旋雇定南灣子船六艘接瀛眷至淛擇定本月初十日啓行○南門外大漲涇口有官碼頭焉每值李壽亭軍門由江陰防次遄回必於此登陸麾下四營將弁排班迎迓向無憇息之所近由署中營守備朱梅泉守戎籌欵建屋二楹俾馬足車塵得以於此小駐○委署松江府知府張子虞太守自奉省憲電札卽將海運滬局事宜交缷馳赴蘇垣謝委大約本月十三日前驅可蒞五茸矣○本月初九日鹽捕中營管帶胡豐齋都戎便服入婁縣署拜會屈吉士大令茗談良久而别大約晤商鹽務要公也 
[鄭重科名]  
　　去歲署上海縣王欣甫大令創設養蒙學塾擬定章程選董舉辦並禀請各大憲立案迨藍雲峯大令攝縣篆時奉到撫憲批示云據禀並摺均悉　上華洋雜處沾染習氣已深請設養蒙學塾專收貧户子弟講求做人行事忠孝節廉切實功夫原爲整齊風俗培養人 
 
 

Page 3

 
 
材起見用心甚爲可嘉惟章程内不以科舉爲事之言大有語病謂此塾專習實學不沾沾於八股試帖則可國家旣以科舉取士豈可如此立言况貧户子弟學成之後又將由何途以上逹乎一經誤會必將以講求西學爲上逹矣於風俗人心大有關係仰蘇藩司會同按察使卽飭新任上海縣遵照轉飭該董事於章程語意妥酌改正認眞經理仍俟捐項收齊再行推廣擴充並候督部堂學部院盛京卿批示等因大令爰卽照會養蒙學塾紳董嚴信厚等查照章程内語意妥酌改正認眞經理並將收支數目年終造册呈候申送兹經嚴筱舫觀察諸人具禀縣署略謂董等祗遵之餘仰見各大憲維持義舉愼重科名至意敬佩莫名現經公同商議將語意不妥處酌量更正一面分請各塾師認眞訓課不敢始勤終怠仍俟捐項充足再行設法推廣至此項經費有每人認辦一塾者亦有數人合辦一塾者直截了當與别處義塾零星籌捐及請領地方公欵者不同所有收支數目應請憲臺俯念民捐民辦恩准詳乞免其造册報銷以示體卹附陳重訂章程伏乞憲臺鑒核轉詳施行代理縣篆之戴子邁明府閱禀卽批示云候卽據情轉詳仍俟奉到各憲批示再飭遵照 
[傳示首級]  
　　南匯縣土棍金坤秀勾通梟匪擾害地方經飛划營砲艇管帶督率勇丁拘獲解赴臬轅禀由署臬司朱竹石廉訪訊實就地正法將首級發往犯事地方懸竿示衆昨日派員督差押解道經上海代理縣篆之戴子邁明府披閱來文立飭經承繕備過站文書以便加派差役解赴南匯 
[開棺相騐]  
　　本邑小東門外法租界一枝春茶肆畔花烟館鴇兒王陳氏卽王巧林虐斃淮安烟妓田小紅草草殮埋案發經公廨讞員朱森庭明府訊知此鴇前曾虐斃金寳鳳寳二妓至此已傷三命罪惡滔天未便再予寛恕卽飭備文移解上海縣署代理縣篆之戴子邁明府提訊明確飭將王鴇釘鐐收禁前晚傳諭十六鋪地甲至厝棺之所預備屍塲昨日上午十一點越一刻時帶同刑仵書役命駕遙臨升座後先詰十鋪地甲張仁曰小紅究於何日身死爾可知道張甲禀稱小東門外一帶雖係小的轄境然小紅之事實不知情直至朱大老爺派探往查小的始知於二月二十日身死至其因何斃命仍屬模糊求恩明鑒十六鋪地甲裘鎭禀稱小的由法界公廨朱大老爺派探知照始悉其事當將小紅屍棺派人看守明府問爾可知此棺於何日舁至此間裘甲禀稱時在二月二十二日至何日身死則非小的所知明府命提惡鴇王陳氏到案問爾究因何將小紅置之死地從實供明候本縣騐明屍身果與爾所供相符尚可曲爲超豁王鴇供小婦人實將烟簽烙紅刺其兩肋及頸項等處日久潰爛雖曾延醫敷治無奈受傷過重竟爾云亡明府問爾施此毒刑究在何日供約在正月十五日之前時已夜深小紅早經睡熟小婦人出其不意舉火炙其肌膚俾知痛苦不料伊竟因此畢命明府謂照爾所供爾之殘酷暴虐竟無人心且爾前將金寳鳳寳二妓先後虐斃彼二妓實於何時購來供稱購來時均在六七齡養至二十餘歲至去秋因病相繼逝世並無别情明府謂爾草菅人命不法已極著將小紅屍棺撬去其底用水洗滌屍身命仵役協同官媒細心察騐時屍已腐爛不堪筋骨畢露仵役一再翻騰始唱報騐得屍身左肋及頸項果有瘢痕今已潰爛無從辨别大約生前染毒瘡而死明府怒曰爾於相騐命案慣以因病身死一語塞責海底沈寃不知幾許此係開棺相騐之案爾乃膽敢故態復萌含糊如此本縣惟知愼重人命務爲死者伸寃不能任爾信口雌黄也遂責令與穩婆重加細騐則見頸間傷處洞穿左肋瘢潰爛如指大似係用火紙灼傷右臁更傷痕纍纍長約九寸寛約三寸餘均係火燙騐畢復詰王鴇曰屍身傷痕今已騐明爾究用何物致斃供稱小婦人以用紙撚蘸油灼之傷後因食發物以致身死大令命向屍身指示傷痕果與所騐符合飭卽具結帶回懲治屍由善堂另備棺木收殮交地甲收管諭畢呵殿而回時已鐘鳴一下矣 
[禁售小刀]  
　　昨日代理上海縣篆之戴子邁明府命駕至王家碼頭騐屍道經大東門外瞥見楊大興鐵店所製小刀甚多因命地甲禀請十六鋪巡防中局委員文斌臣二尹嚴加示禁二尹立飭傳到店主婦某氏告以此項小刀爲流氓行兇之具爾店何得製售本應究辦姑念孀獨可憐著具改過切結從寛斥釋 
[澤及枯骨]  
　　本邑大東門外茅山殿後有一土阜上厝無主屍棺甚夥日積月累殘骸暴露令人觸目傷心昨日代理上海縣篆之戴子邁明府道經彼處目擊情形卽傳十六鋪地甲至輿前問此處是何地名地甲禀稱此爲王家壇明府謂是纍纍者爾獨熟視無覩乎著卽知照輔元堂董事代爲瘞埋以免穢氣薰蒸釀成疫癘地甲唯唯而退 
[縣訊誣竊上控案]  
　　鄉婦薛張氏投松江府控陳阿華等誣指伊夫薛阿寳行竊毆傷斃命夫叔薛金松投上海縣署朦求免騐等情府尊舒復初太守飭將氏發回上海縣提集人證秉公訊斷前晚代理縣署篆務之戴子邁明府升堂訊鞫氏供小婦人係浦東三林塘人丈夫薛阿寳於上年十一月二十八日被陳阿華誣指行竊糾同胡桂生湯阿和錢阿海等毆傷旋復拆毁房屋閱日因傷身死小婦人痛夫斃於非命報請伸寃乃夫叔薛金松竟敢投案朦求免驗前任縣主大老爺諭令小婦人以後依夫叔度日詎料夫叔置之不顧兼之屋毁不能棲止是以情急上控乞恩核斷薛金松供胞姪阿寳行竊曹孫氏家之物旋又往陳阿華家圖竊被陳拘住肆毆旣而因病身死是以叩求免騐姪媳張氏並不回鄉非干小的不願留養乞恩鑒察地保葉晴川禀稱去年薛阿寳至陳阿華家圖竊被陳扭至小的家中薛稱係誣指致被拳毆及小的送薛回家見房屋已經拆毁至臘杪薛身死是傷是病小的實出不知求鑒陳阿華供上年十一月二十七夜薛阿寳撬開小的家後窓入内圖竊當塲拘獲交與地保因未失物故不肆毆亦未拆伊之屋明府謂薛之房屋究被何人拆毁陳答稱小的不知胡桂生錢阿德湯阿和同供當時小的等塲曹孫氏均不在供上年十一月某日薛阿寳行竊雜物小婦人察知追赶被伊推跌而逃明府曰此案疑竇頗多事關上控務須澈底根求遂將曹孫氏釋回薛張氏交官媒收管餘人一概交差交聽覆訊 
[美界火警]  
　　昨日天將破曉時忽聞捕房中蒲牢怒吼旋卽每擊一下知美租界外虹口有回祿之災洎天明往探始知火起於元芳路第六十三號門牌某姓京貨店樓上事因店中人潑翻火油燈以致熊熊毒燄滿室飛揚一刹那間卽冐穿屋頂旣而救火會各西人聞有警鐘　急驅皮帶車馳至開放自來水竭力噴射約歴半點鐘之久祝融氏始知難而退是役也除店面付之一炬延燒六十二號某姓老虎灶茶肆房屋二幢 
[英美租界晚堂瑣案]  
　　雉妓薛玉香卽謝玉仙控龜子薛大和尚任意凌虐霸阻從良前晚讞員翁笠漁直刺倩襄讞委員張柄樞司馬傳集研詰薛玉香供小婦人生長䢴江現年十九歲椿萱早背貧苦無依前年被龜子薛大和尚誘之來滬安頓於四馬路東合興里野雞妓院逼令作皮肉生涯小婦人身無媚骨不善逢迎薛龜每於夜深人靜時緊閉雙扉喚同姊妹行李春芳李春芬叱令長跪肆意鞭笞自憐憔悴花枝何堪經此摧折以故乘其不備奔投案下求大老爺垂憐苦况俾能脫離孽海感激無涯司馬怒謂薛龜如此兇惡若不提案嚴辦不足以儆效尤遂飭將薛玉香交官媒看管飭提薛龜到案訊懲然後發堂擇配○錢金甫控顧陳氏圖賴借欵張司馬提案研訊錢金甫訴稱顧陳氏於光緒二十四年正月二十日倩小的胞兄錢紀興及妓女吳小紅介紹借年洋銀二百元言明照典肆章程起息立有借據一紙詎料届期向索本利全無不得已來案控告叩請訊追顧陳氏供此項洋銀係錢金甫之妻傭于吳小紅家時所借不干小婦人之事吳小紅供小婦人前在錢金甫所開妓院内賣娼當時因用度不敷由錢妻借得洋銀二百元是實現在小婦人久已閉門謝客此欵實難措償求恩明鑒張司馬諭令將顧陳氏及吳小紅收押限三日折還洋銀一百元違干未便 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[意國中華書院考]  
　　廣州中西報云康熙朝意大利國家士馬國賢以善油畫馳名居中國京師十有三年供奉内廷蒙恩頒賜大縀馬匹等物嗣後返國並蒙俞允推帶華生五名航海西歸就學雍正二年行抵拿波里城捐貲搆造中華書院規模粗具後得敎中善士出貲佽助院業漸豐定例留華生二十名土耳其希臘學生各六名近年意政府派學政二員會同敎士二人經理書院院業漸爲侵蝕院中生徒控之上下各衙門經政府秉公判斷而學政抗不遵行自繕新例五則謂中華書院宜改名亞洲學館或改爲東方學館作爲意人學習東方言語之所祗以議政院意見不同尚未遽定在院學長華生郭棟臣等數人曾禀請中國使臣照會意國外務大臣轉咨議政院首領查照和約悉遵舊章辦理等語嗣後華人咸謂意國拿破里城中華書院係昔年聖祖仁皇帝遣華人遊學特籌巨欵爲置院産以供負笈者所需近年意皇奪敎皇利權併將書院公産入官因與再三理論後薛庸菴星使在意時本擬辦理此事乃詳詢顚末始知院規擴充經久實由敎中資助鉅欵所致卽在院肄業之華行專以天主敎爲本其於格致測算等學不過兼涉况意政府已定議將院産入官不能再改然華人環求星使保護者頗殷星使遂照會外部允爲設法清理焉蓋其時意國適行封奪敎産之政中華書院産業旣係敎中捐輸自亦在封奪之列聞之意人云馬國賢初造書院時僅集貲三萬佛郎自敎皇以下迭有所輸院産之大至值二百萬佛郎每年入欵約十二萬佛郎用欵約五萬佛郎每一華生在院肄業歲給一千二百佛郎皆由敎皇所屬官員致書中國各省主敎貲送以成之按意國先受制於羅馬敎皇旋復挫敗於法直至法皇被普兵所俘敎皇失所依恃意兵遂于一千八百七十年九月大隊入羅馬府城驅逐敎皇佔其土宇始得擁有全境漸臻强大而封奪敎産之政行之無阻云 
[英美租界公堂瑣案]  
　　流氓趙阿林趙阿福專在虹口一帶横行無忌爲害閭閻前日傍晚時有張仁章者偕其妻朱氏同行氏雖裙布釵荆丰致亦頗楚楚二趙色膽如天突向調戲張夫婦正言斥之二趙非但不自引咎反敢扭住兇毆致氏失去銀臂釧一雙正在紛爭之際適爲包探沈阿岳所見因卽拘入捕房昨晨解送公堂請訊張偕妻朱氏投案申訴前情二趙同供小的等係兄弟行昨日行經虹口偶與伊等相撞以致口角不敢逞兇讞員翁笠漁直刺商之白繙譯判令各責五百板枷號一月示衆期滿遞解回籍○積竊張阿標前曾犯案迭經歴任讞員懲辦釋出後依然怙惡不悛日前連竊包信齋張洪來及福利公司等家銀首飾十七件綢布衣服七件木質對時鐘一架絲絨二匹昨被包探劉阿普查獲送案請究各失主投案訴請追贜張供稱小的確曾行竊惟贜已零星售出求押至各處吊查直刺著押候吊到贜物於禮拜四復訊○日前竊賊李喜生曹四泉不知在何處竊得銀質對時表銀練絨毯等件持赴某押鋪求質適爲包探沈阿岳所見一併拘解請訊李供小的係湖北某邑人曹供小的籍隸浙江紹興府各物均竊自某輪船無從指明失主尚求明察直刺判將李笞責一百板管押一月與曹分别遞回原籍○包探張天林解送胡王氏到案禀稱此人前因向大純紡紗廠司帳人高梅春滋擾曾經送請大老爺飭具安分切結然後釋出日昨又經廠中司事拘送捕房爲特解案請究胡王氏供小婦人曾在廠中工作近被司帳人高梅春阻不許入小婦人無可謀生祗得向枉死城中另尋樂土矣言已嚶嚶啜泣直刺著留候送縣核辦○包探趙銀河解送積竊吳阿三到案禀稱此人前曾犯案送請訊懲今又竊取曹仁記家布衣一件經小的緝獲人贜送案請究曹投案請領失贜直刺判將吳笞責二百板枷號一月以儆○包探胡瑞龍拘解竊賊王阿五至案禀稱此人行竊吳陸氏家布衣布被各一報捕後經小的缉獲人贜解案請辦吳陸氏投案領贜王認竊不諱惟求恩典直刺判令管押　月贜給還失主 
[法租界公堂瑣案]  
　　捕房細崽夏阿泉朱茂生竊取同伴陳桂生孫洪昌朱惟新等皮衣服對時表事發被押昨由包探解送公堂禀稱夏朱事敗之後捕頭曾倩小的詰知同黨顧秋生匿蹟某處小客棧及往查緝見同寓之唐阿朋朱裕生形跡可疑故一併解案請訊夏朱同供小的等自知不合尚乞施恩顧供小的祗竊衣一件餘不知情朱裕生唐阿朋同供彼等所爲之事小的等並示與聞求鑒讞員朱森庭明府商之何繙譯判將夏朱顧各枷號三月期滿各責六百板唐阿朋朱裕生各責五百板當堂開釋贜給失主分别領去○美界某號華捕丁巧生投案禀稱前日小的成親時有素不相識之劉屠氏闖入新房乘間竊去縐紗女坎肩一件當塲拘獲反敢逞兇今已送案叩乞究懲劉屠氏供小婦人偶在門外閒觀並未入内何得遽誣以不韙之名氏夫劉雪卿奔投案下供稱小的在法界工部局爲小工頭目妻子屠氏實未竊物叩乞恩寛明府將劉屠氏交本夫領回候飭探查明曾否行竊再行核辦○前者張陳氏控李根來至北京輪船竊去鞋籃内洋銀二十五元四角經明府訊責押追昨日氏投案求追明府提李研訊所供仍如前說李父惠甫投案供稱小的向在寗波操南貨業數日前聞人言及兒子因竊物逮案故特乘舟來此求恩寛宥明府飭探將根來帶出著其父問明贜匿何處禀覆核辦○朱玉堂控柳葉氏欠銀圖賴明府准詞飭探提案研訊朱供小的被氏欠去貨價銀一百九十八兩三錢向索無著延約至今叩求追繳氏供小婦人所欠之欵急切不能措齊求寛限如數呈繳明府予限十天著交妥人人銀兩保違則押追○郭林氏控郭春南誘拐童養媳陳氏明府提案研訊郭林氏供小婦人開設烟館撫陳氏女爲童養媳郭時來吸烟因與相識去年四月某日養媳被郭誘去蹤跡頓絶今始尋見故特來案控告叩乞究追明府問爾子現在何處供在厦門電報局郭供陳氏實係郭林氏家婢女小的曾出財禮洋銀六十元娶爲妻室並非誘拐求恩明察陳氏所供與郭相同明府飭將郭春南與陳氏交保出外著林氏速追其子來案訊明再核○前者張俞氏偕表弟金錦敖扭控俞成甫拐賣伊女月仙明府訊取口供令押候再核昨日張俞氏金錦敖携月仙投案候示俞俯首求恩明府判令枷號一月期滿責五百板遞解回籍月仙交其母領去○鄔阿金控吳餘富竊去烟槍明府判令笞責一百板贜給失主領去○招商局金利源棧房某號巡丁控陳巧頭竊取芝麻六磅明府判責二百板以儆 
[美租界捕房紀事]  
　　著名惡棍周阿榮張海生王阿春專在浦東横行不法滋擾良民前月杪與同黨陳狗郎分贜不匀拽至荒僻處挖去兩目旋匿跡浦東某機器廠左近昨爲美界包探張阿五查知帶同通班探夥一併拘獲帶回捕頭令押候解送公堂禀請讞員翁笠漁直刺懲辦○本邑人沈阿大餅師也前晚黄昏時至百老匯路六百零九號門牌邵張氏家索取錢文氏喚同伊夫邵甲及子邵乙誣沈調戲行强用繩捆綁事爲鄰右所知投報捕房捕頭令二百二十五號華捕前往查明屬實一併拘入捕房押候解送公堂禀請究辦○虹口某繅絲廠女工名順金者甬産也年華二八丰致嫣然前晚八點鐘時偕其母某氏行至中虹橋左近突有流氓數人上前調笑女忿極舉手將爲首之流氓掌頰數下流氓老羞變怒拽女至萬大茶樓責令服禮女不允高呼巡捕流氓自恃人衆出而抗拒捕急吹號呌諸捕聞聲齊集始得拘入捕房捕頭令押候解送公堂禀請訊辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年三月初一日京報全錄]  
　　宮門抄○諭旨一道錄前○署江督鹿奏江北冬漕遵辦河運查明起運米數摺○熱河都綂色奏署缺知縣擬請實授摺○燕督裕奏知府因病出缺委員代理摺○黔撫王奏考察屬員秉公舉劾摺○蜀督奎奏臬司到省飭赴新任片○三月初一日吏部翰林院侍衛處值日無引見○朱祖謀假滿請安○信公請假十日○熙敬溥侗各續假五日○鍾潤寳棻預備召見○吏部呈進月官卷○禮部奏派捧詔之大臣派出剛中堂召見軍機鍾潤寳棻○○頭品頂戴署理兩江總督江蘇巡撫臣鹿傳霖跪奏爲光緒二十五年分江北冬漕遵辦河運查明起運米數恭摺馳陳仰祈聖鑒事竊前准户部咨附奏江北各屬光緒二十五年分新漕力籌足額一片光緒二十五年九月十一日奉旨依議欽此當經轉行遵照在案兹據江寗布政使恩籌署江安糧道柯逢時詳稱上届漕船駛抵清江閘水枯河淺卽須套塘䟎挽揭莊以北河身愈高派員築束水壩一道又啓放微山湖水旋得透雨始抵泰興赶入東境迨抵東平州之李家窰河隄先已漫决赶堵合龍旣抵壽張縣境之十里鋪運河積久淤墊復開引河挽放入黄及抵陶城埠北運口伏汛未來將漕米盡行提空前後各起未能相顧或已過周店或阻於阿城祗得隨地築壩套塘挽入運河赶抵臨清歇馬亭大壩挽船入衛駛抵天津而北河香河水勢極涸加成提剝添繂拉引於九月二十九日挽抵通壩至十月初二日全數兌收清楚雖交倉尚無貽誤而艱難險阻倍於往年實已費盡人力助河運以雇船爲首要上年東省南北運道淺澀難行回空漕船於十一月初四日甫抵梁鄉閘因天氣嚴寒冰凍堅厚適由東省撥借撫恤銀四千兩一面派勇打冰以期前進惟江北空船久滯東昌何時回南未能定准本年全漕起運米數較多現已漸次購齊亟望回空各船加修承運以便早日開兌此上届河運及回空漕船限阻之大概情形也兹查光緒二十五年分冬漕江寗淮安揚州通州四府州屬共徵熟田漕米一十一萬五千三百七十一石零内除節省給丁耗米七千六十二石零循案抵充運費外實該起運米一十萬八千三百八石零又徐州府屬共徵熟田漕米二萬八千五百四十一石零内除節省給丁耗米四百七十五石零亦請循案抵充運費外寳該起運米二萬八千六十五石零徐州府屬關徵粟米近年出産無多採買維艱仍照歴届成案按數改辦大米起運以期便捷以上共該起運米一十三萬六千三百七十四石零自應按數採買免運以重倉儲等情詳請具奏前來臣查治漕必先治河山東運道節節阻滯年甚一年十里鋪陶城埠南北運口及臨清塘河最關緊要經臣於正月十二日奏請敕下東河督臣山東撫臣嚴飭該管河道各員將應辦各工赶緊體查情形預行勘估務期疏濬一律深通以利漕行在案第本年起運米數旣較上届爲多所有裝運各船自應赶緊催募及早開行以免有悮汛期除飭該糧道嚴飭各員無論如何爲難迅速招雇新船二百隻分赴水次受兌一面飛飭押空員弁催儹星速南下挑選修艌毋任躭延外謹會同漕運總督臣松椿護理江蘇巡撫臣陸元鼎恭摺由驛馳陳伏乞皇太后皇上聖鑒謹奏奉硃批户部知道欽此○○奴才色楞額跪奏爲要缺知縣試署一年期滿遵照定章擬請實授恭摺具奏仰祈聖鑒事竊查前因建昌縣缺出經奴才會同直隸督臣裕祿奏請以補用知縣崇齡試署聲明俟該員一年期滿果能辦理裕如再請實授等因具奏由吏部議准覆奏奉旨依議欽此當經轉行遵照在案兹據試署建昌縣知縣崇齡詳報該員自光緒二十四年十二月初五日奉文試署之日起扣至二十五年十二月初五日試署一年期滿造具履歴清册詳經承德府知府英啓加考轉由熱河道福謙加考具詳請奏前來奴才查該員崇齡現年五十一歲係廂白旗滿洲榮林佐領下人由附生中式光緒丙子科舉人癸未科會試後赴部註册投供十年二月十五日蒙欽派大臣揀選知縣二十日復蒙欽派王大臣騐放二十一日奉硃筆圈出崇齡著發往熱河以知縣差遣委用欽此赴部領照四月初八日到郡十二年奉委署理平泉州十四年奏請試署平泉州在任丁父憂請咨回旗守制十六年服滿起復赴部領照仍回原部補用十七年正月十五日到郡嗣因朝建等處敎匪倡亂奉委辦理行營糧台差使於十八年全境肅清案内保奏請加同知銜並請賞戴藍翎六月十六日奉旨依議欽此復於善後案内保奏請俟補知縣俸滿後以直隸州知州補用奉旨依議欽此是年十月奉補灤平縣十九年調署平泉州在任聞訃丁繼母憂請咨回旗守制二十二年三月十七日服滿起復四月十八日經吏部帶領引見奉旨著照例發往原省以知縣補用欽此赴部領照六月十三日到郡二十四年委署建昌縣知縣旋經奏請試署斯缺計自光緒二十四年十二月初五日奉文試署之日起扣至二十五年十二月初五日試署一年期滿查該員崇齡才具開展文理優長試署建昌縣一年於地方公事均能辦理裕如以之實授洵堪勝任與定章亦屬相符謹會同直隸督臣裕祿合詞恭摺具奏伏乞皇太后皇上聖鑒謹奏奉硃批吏部知道欽此○○頭品頂戴直隸總督奴才裕祿跪奏爲知府因病出缺先行委員代理並請旨簡放恭摺仰祈聖鑒事竊查天津府知府李蔭梧河南延榆縣監生報捐同知分發北河補用光緒十一年奏補大名府管河同知隨辦朝鮮交涉通商事務出力保以知府補用十六年辦理天津海運出力保俟歸知府班後以道員補用二十五年奉旨補授大名府知府奏請調天津府知府是年十二月二十六日奉旨允准兹據報該員於二十六年二月初七日在任病故查有候補知府林際康堪以暫行代理所遺天津府知府係衝繁疲難海疆最要之缺政務殷繁必須得人治理應請旨迅賜簡放以重職守理合恭摺具奏伏乞皇太后皇太聖鑒謹奏奉硃批另有旨欽此○○頭品頂戴兼署提督貴州巡撫臣王毓藻跪奏爲考查屬員秉公舉劾以肅吏治恭摺仰祈聖鑒事竊維求治之道首在得人然非激濁揚清無以勵才能而圖治理臣蒙天恩擢授貴州巡撫蒞任已逾二載平日與藩臬兩司悉心並核屬吏之賢不肖隨時分别登記其卓有循聲才能出衆者經臣於遵旨保薦人才及二十四年卓異案内臚列舉陳均已仰邀宸鑒惟查黔省界連蜀粵近日邊防多事尤資捍禦之才臣查有興義府知府石廷棟才明識練辦理防務邊境敉安署仁懷縣事候補知府江良醇緝捕勤能不辭勞瘁可否仰懇天恩敕部從優議叙以資鼓勵至應劾人員查有候補同知齊綬祺性情浮躁操守平常於署畢節縣任内物議沸騰古州同知萬啓先人尚老成才力遲鈍於苗疆要缺不甚相宜下江通判郝慶貴識見平庸難膺邊要試用知縣倪學寛才欠開展文理尚優以上各員未便姑容相應請旨將齊綬祺卽行革職萬啓先郝慶貴均請開缺留省另補倪學寛請以敎職歸部銓選以肅吏治如查有劣蹟昭著之員容再隨時叅辦所遺古州同知下江通判等缺貴州現有應補人員另行揀員請補所有考查屬員秉公舉劾緣由謹會同雲貴督臣崧蕃合詞具陳伏乞皇太后皇上聖鑒訓示謹奏奉硃批另有旨欽此○○奎俊片再新授四川按察使萬培因已於光緒二十五年十二月十三日到省應卽飭赴新任署臬司張元普應回鹽茶道本任長春應回成綿龍茂道本任署成綿龍茂道劉心源應回成都府知府本任各重職守除分别徼飭遵照外理合附片具奏伏乞聖鑒謹奏奉硃批吏部知道欽此 
 
