# 1899 - 249 - 4909487

 

Page 1

 
 
[廣學會新譯李傅相歴聘歐美記每部三角五分○又出售新著富國眞理說教雪] [  圖書集成局代啓]  
　　前年李傅相奉使至俄旋歴聘歐美各與國衆皆以傅相本中國偉人充外洋貴使爭見顔色自幸光榮各報館更遣人日伺行臺記動記言歸登報簡廣學會林樂知先生以爲中國關繫之大莫甚於此爰與蔡君芝紱詳譯華文藉作星軺日記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圖點允當卽在棋盤街老巡捕房對門廣學會總局曁各省西士售賣處分别出售○富國眞理爲前任厦門英領事賈君所著中國今正患貧誠取是書而仿行之朝野上下間吾知某必有合也每部三角○說教雪爲王君煜初所著盖惜彭君光譽說教之誣而雪之也每部一角半○附售學古堂文集二角售處皆同前 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗亮錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○白紙玉堂字彙洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彙編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[日人論華辨]  
廣州中西報紀日本長野生之言曰國之所貴者民天下事惟民心奮發始相與有成否則民氣不揚其何以國今者中國土地非不廣民人非不多而策時政者徒歸咎於政府之不善用人不善整頓抑知其權力固在民而不在國也試觀環地毬五大洲之内凡民之忠勇者其國必强而富民之疲惰者其國必弱而貧誠以政府者固人民之所付託也今中國人民不能自求其富强之道而徒責之政府可謂不知所本矣日人自强之術無他祗在以身命爲國家之犧牲而己卽忠之謂也勇之謂也日本當維新以前王綱不振奸佞盜權政出多門外侮洊至一時志士忿懣不平共舉義旗以清妖孽人心天意胥以爲然故能使治理蒸蒸日上余非敢謂日人之果優於華人也特念同洲之誼有善相勸有過相規華士多美材而乃不自振作若此是不能不深爲惋惜而向普天下大聲疾呼者也執筆人閱之不禁起而有言矣夫國之强弱繫乎民力之勤惰民心之聚散固爲千古不易之論揆厥本原民權固重不知民者仍聽命於上者也就今日中國而論誠弱矣誠貧矣中國之民力誠少勤而多惰中國之民心誠少聚而多散然謂所以致其貧致其弱者要皆中國之民爲之恐尚難服中國之民之心也蓋中國之民力非生而惰者也中國之民心非生而散者也非生而惰而漸致於惰非生而散而漸卽於散自有莫或使之若或使之者是豈民之過也哉長野生大約有見於甲午之役中國之兵幾一無所用故爲是言不知當時之兵大半皆招募而來未經操練純熟是以臨陳卽逃耳當吾朝定鼎燕京時無論八旗子弟所向無敵卽緑營亦皆銳不可當是以征金川征青海征川楚無不各著奇勛卽近時髮逆之亂湘淮各勇聲震天下猶是中國之民豈强於昔而弱於今耶以予論之中國之民多以禮法自守卽有裂眦擢髮之事亦不過憤之於心而斷不敢猝然發難足見列祖列宗聖澤之遺深而且逺豈必其眞無用哉現在中國之孱弱其顯而易見者首在與外人交涉政府於交涉之事旣自甘處處落後著著受虧凡我小民謂可起而與爭致啓紛更之漸乎至於各處教案雖皆亂民爲之然一經官吏嚴懲無不帖然而伏亦足見民雖無用而其尊君親上之意固未嘗須臾忘也要之國以民爲本有國者當先有以養之教之庶幾有勇知方使之探湯赴火而不懼在長野生明知中國朝廷不善教養而欲民之自袪其疲惰自致於富强噫其殆悞會夫君民平權之意乎夫民君平權行之西國則可中國則斷斷不能行中國向無議院之設一切號令類皆出自朝廷若民而自操其權是與朝廷爲難矣如此則可謂之忠可謂之勇乎故蒙意中國轉移强弱之權不能責之民而仍當責之君不知長野生以爲然否 
[本館接奉電音]  
　　昨日午後京師飛電傳来旨五道敬謹譯登○八月初六日奉旨蘇州織造著景恩去欽此同日奉旨車楞現駐南苑左翼前鋒統領著德雲署理欽此同日奉旨芬車敦惠蘇嚕岱慶恒澧深色普徵額現駐南苑廂黄旗滿洲副都統著世續署理廂白旗蒙古副都統著那蘇圖署理廂白旗漢軍副都統著鍾秀署理廂白旗漢軍副都統著祥曾署理正紅旗漢軍副都統著元欽署理廂紅旗漢軍副都統著松鶴署理欽此同日奉旨桂祥恩佑廣忠現駐南苑廂白旗漢軍都統著載勛署理廂藍旗蒙古都統著崑岡署理正黄旗漢軍都統著魁斌署理欽此同日奉旨芬車現駐南苑鑾儀使著恩隆署理欽此 
[要求難免]  
　　前者駐厦門之日本領事委書記生松本氏及警部吏日吉氏赴虎頭山建立國徽作爲租界被土民羣起毆傷事後日廷睠念邦交不欲藉端要挾此己見諸前日報章矣兹者日本大坂埠每日新聞云此事日廷雖誼重同洲極欲和平了結然土民如此兇暴亦不可不示之薄懲因於東歴八月二十四日經寓厦日人在公會中議定數事一撫慰負傷人二檄調軍艦三請道憲將主謀肇事者處以嚴刑以免將来禍亂此外如償金撫卹及實力彈壓暴徒畀日人以巡察租界之權皆須求中國允准云 
[竟越雷池]  
　　香港循環日報登越南来信云上月某日駐東京某法員督帶營兵闌入華界有何事故尚未言明然履霜堅冰其来以漸厪懷時局者彌抱杞人之憂矣 
[籌欵添船]  
　　奥京維也納官報云日本議院各員議准籌備兵費五十兆以三十兆爲添設海軍之需定於三年内製造新式鐵甲巡船四號以壯聲威 
[水淺膠舟]  
　　北通州訪事友人云前者官塲接電報知江北河運稱米己於七月初五日亥刻全帮渡黄迄今將及一月仍泊山東臨清州一帶蓋以運河而北水淺處竟有清澈見底者若非起剥恐難行駛自如是以到壩之期尚難預定也 
[俄艦赴漢]  
　　漢口訪事友来函云前次英俄兩國因爭漢口界址幾釀巨禍傳聞俄國水師提督某君定於日 
 
 

Page 2

 
 
内派兵輪船一艘来漢以壯聲威 
[留守攝官]  
　　杭州采訪友人云任杭州將軍常鶴卿留守奉旨入都陛見遺缺由新任杭州副都統玉式廷都護兼攝式帥涓吉本月朔日寅刻行受篆禮先期留守委左司恊領某君將關防文卷齎送前去届時式帥朝服詣大堂就香案前望闕謝恩然後拜印升座旗營各官弁及杭乍二理事同知分班叅謁書役亦叩賀如儀 
[新法紡紗]  
　　香港循環日報云　省疆臣欽奉上諭出示通衢不論士商人等有能製造新機器關係民生日用者准其給奬並專利若干年旋有省紳龔季仁者獨出心裁製成紡紗水機呈諸善後局局中司道騐得新巧合宜立卽批准專利年分並著自行籌欵　興龔紳乃集資萬餘金購地鼓嶺下建廠安設擇吉上月某日興工其法就瀑布湍急處安設機輪繫以皮帶俾一輪轉動各機卽隨之而轉事半工倍出紗甚多向者閩省織布局專賴洋紗利權外溢己久今機器所紡者紗質與洋紗無異倘得因此推行各屬則洋紗銷路日减未始不可塞一絶大漏巵也 
[力挽頽風]  
　　揚州訪事友人致書本館云揚州府沈碧香太守自兼辦本郡保甲卽札行江都甘泉兩縣大旨謂揚城風俗奢靡近来出風日趨日下幾至混淆釵弁顚倒衣裳若不設法挽回尚不知伊於胡底夫服之不衷身之災也現男子之衣無論冬夏均有高領正身其長無外而擡袖則又瘦窄異常至馬甲等更短小無度此己不堪入目乃佻達少年更選購極時新之電光花邊周身鑲滾爲雌飛耶爲雄伏耶眞令人目迷光怪而不能辨矣至女子更覺離奇衣之正身窄而長而袖口則又短而寛務使無瑕玉腕顯呈於大廷廣衆之中荒謬孰有過於此者其頂上圓髻近則愈梳愈大外更罩以絲網按此等裝束在個中人美其名爲海式其實則京津優伶爲之厲階蓋伶人之爲此係自顧列於四民之外不敢與齊民等非如此不能稍示區别也飭卽日出示曉諭通衢俾各安分營生毋再日事奢靡自暴自棄婦女在街行走有敢戴網而身不著裙者决非良女隨見隨拿隨訊訊辦罪坐夫男等因刻聞江都甘泉兩縣主己摘錄前因出示通衢實力遵辦矣如太守者謂非力挽頽風愛民心切者哉 
[勸辦民團]  
　　署理浙江寗波府正堂莊爲出示曉諭遵辦事本年七月二十四日奉臬憲札開案奉撫憲札奉上諭通飭各省舉行團練卽經由司轉飭各屬遵辦在案迄今日久未據議章禀覆實屬玩延合亟加札飭催札府立卽查照前檄嚴飭所屬遵照奉旨飭辦事理迅卽選擇公正紳董各就地方情形悉心叅酌如何籌集經費如何議辦民圑妥速議定章程認眞辦理限文到半月内先將籌辦隊由禀候彚核會詳一面將城鄉民圑若干造册呈送核辦各該縣倘再視爲具文定卽詳請記過决不寛貸凛之切切特札等因奉此查此案迭奉憲札節經本府轉飭遵照並委員邀紳勸辦在案兹奉臬憲勒限嚴催自是事在必行本府現定於八月中旬先就郡城設局開辦惟創辦伊始經費宜籌除札鄞縣會同委員邀紳籌議勸辦外合亟出示曉諭爲此示仰郡城紳董殷富及鋪户居民人等知悉爾等須知辦理民圑出自朝廷保衞民生之意爾等各有身家務宜聽憑紳董勸諭遵辦捐輸奮勉從事積少成多衆擎易舉事成之後團丁徹夜梭巡匪類無從溷跡實於地方在有裨益倘敢故違意存阻撓一經紳董指禀定卽飭提嚴究不貸凛之切切特示 
[航船遇盜]  
　　客有自湖州雙林鎭赴姑蘇者語本館訪事友曰上月二十八日之夜有客由雙林附航赴武林甫出境卽有一小船尾隨於後舟子見之咸有戒心至更魚三躍小船忽駛近船頭突聞槍聲轟然一盜手持利刃飛躍而上向船主某甲當頭砍下甲固强有力者與之爭持用力過猛致兩人皆墮入波心後有一盜接踵而上不隄防被船夥某乙極力禽住黑暗中互相扭結亦滾入河中時搭客共二十七人不料内有四人係盜之黨羽一時内外夾攻將船中所有行李貨物搶刼一空忙亂之際船身傾覆溺斃搭客及盜黨共二十餘人翌日經人撈獲屍身見甲與盜仍雙手奪住利刃乙與盜扭住髮辮現己報經地方官嚴緝逸犯矣 
[誘賭宜懲]  
　　蘇州訪事友来函云省城花街巷有杜聽蘭者幼時曾投窘窿山某廟爲道童嗣因癖嗜賭博不守清規經其師驅逐出外由是益無忌憚時與諸賭棍串通暗施騙局誘取人財受其害者己不知凡幾近有某鄉某姓子以女兄出閣奉父母命懷洋銀五百元来蘇購取妝奩杜偵悉卽暗設迷龍陣計誘入局致將所有洋銀及銀對時表金戒指等件悉數輸罄自知無面見江東父老避不回鄉某姓見子久出不歸心滋疑慮於月初某日親自来蘇訪悉情形向杜理論杜非但不服反將某姓百般辱駡某姓受此窘辱心有不甘奔投總捕同知署喊控想須提案訊究也 
[湘行西教]  
　　漢口訪事友来函云昔年湘中士氣振厲凡天主耶穌二教從未越洞庭湖以南乃邇来風氣大開福音會堂己建至五十餘處入教者實繁有徒惟聞美國聖公會及法國天主教尚未暢行也 
[北通州官塲紀事]  
　　北通州訪事友人云原任禮部尚書孫萊山大宗伯之靈柩自七月二十三日出京後道經通州由西門出東門至土壩登官舫扶回原籍安葬本地文武各官咸往致祭如禮○前任通州知州許東　刺史因案撤任僑寓藥王廟屬下商民感念舊恩製就德政牌萬民傘萬民衣恭送前往以誌去思○新選河南桐柏縣知縣王薇卿大令慶垣籍隸通州由壬辰庶常改官户部主事旋就職知縣歸部銓選今選斯缺擬俟中秋節後携眷起程前赴河南任所 
[閩省官塲紀事]  
　　福州訪事人云前福建按察使張潤生廉訪宦閩有年政聲卓著近奉上諭補授福建布政使都人土聞之無不額手稱慶○署藩司余靜珊方伯奉旨調補蘇松太兵備道行有日矣遺缺經上憲委署臬司周子迪廉訪升署遞遺臬篆委糧道胡節之觀察升署遞遺道篆委現辦南臺稅釐局何觀察署理○前莆田縣劉復樵司馬素爲督憲許筠帥所器重委辦營務處兹適光澤縣缺出藩憲牌示委司馬署理 
[潯水官塲紀事]  
　　九江訪事人云委署德化縣張叔儼明府於上月二十九日抵潯小駐嶺南會館擇吉本月初一日子時接印届時書役恭設香案明府具朝服望闕三跪九叩首恭謝天恩然後升堂受書役叩賀旋至道府署禀知任事按明府係江蘇通州人爲季直殿揆之金昆○本月初二日黎明九江道鎭府廳營縣曁四學廣文致祭先師孔子肅肅雍雍恪恭將事○建昌營遊擊劉合璧遊戎雙保奉督撫憲檄令調署九江鎭標前營中衡遊擊於本月初二日接印○本任九江江防軍捕同知調補南昌吳城水利同知曾葆農司馬森溎現奉憲檄署理樂安縣篆日内將赴任矣 
[邗上官塲紀事]  
　　揚州訪事人云正任淮揚海兵備道謝子受觀察奉旨開缺後兩江督憲劉制軍委丁蘭生觀察葆元前往署理觀察旣奉憲檄卽赴金陵及蘇州各大憲處謝委禀辭七月杪由省蒞揚借缺口街某公館略駐征驂然後　吉履任連日衣冠往賀者絡繹於途○前辦揚州保甲江蘇候補道王季棠觀察灃經上游保奏送部引見所遺保甲一差另委他員接辦觀察奉札後卽將局務一一交代清楚隨於八月初一日乘官舫至鎭江附招商局某輪船赴滬以便航海北上入覲天顏 
[潞河秋汛]  
　　北通州訪事友人云北方風氣剛强雖童穉之年亦多喜械鬥有任套兒者年僅十四當十一歳時曾刃傷籠子鋪學徒報 
 
 

Page 3

 
 
官拘案州尊恕其年幼予以薄懲俟學徒傷痊卽從寛釋出不料姑息養奸兇燄日熾近日竟持雙刀游行市肆一日在閘橋北首向某小販購棗一言不合卽拔刃將小販右肋刺傷鮮血迸流昏暈倒地地保恐釀命案獲住送官迨小販之族兄某甲聞信趨至業己一息奄奄州尊高刺史相騐後提任研訊飭重責五百板發交翼房嚴行管押俟及歳時再行按律懲辦○大田禾稼指日登塲時有匪徒三五成羣身穿粗布衣頭蒙曰巾手執鐮刀作農家裝束遇有孤客卽從禾中躍出要而刼之城東燕郊檀臺一帶此風尤甚某日麫坊夥某甲駕驢二頭送麫至燕郊東首被匪將驢及錢袋一併刼去不知所之新任平谷縣學訓導某廣文乘車行抵彼處突與匪遇致被刼衣服十七件適董軍中有二馬兵因公至此匪徒恐被緝捕向之施放洋槍馬兵以手無利器不敢與較雖事後報官請緝然己無可如何矣○城東北平谷密雲懷柔懷来等縣山上果木甚多六月中兩次冰雹大如棗栗以致果實紛紛落地枝葉亦多損傷指日中秋佳節赴山販果者不免大失所望恐將来果價日增由盛也○本年早稻收成尚稱豐稔晚禾則因旱災顆粒無收刻下新糧上市兼有衞客爭相購運故糧價日漸加昻 
[鄂渚秋聲]  
　　武昌訪事友人来函云江夏縣陳介庵大令見省垣街道蕪穢不堪特捐廉雇夫打埽潔清俾免穢氣薰蒸釀成疾疫日前又頒發告示四條曉諭居民一不淮當街堆積渣草一不准當街曬晾衣服一不准沿街放猪一不准攔街擺攤如敢故違定卽拘究不貸亦可見大令之留心民事矣○鄂省自米禁大開以来市價漸昻貧民殊難餬口撫憲于次棠中丞曾有禁止出口之議嗣因米商曾報効鉅欵經督憲張香帥批准采辦未便遽爾中止現在廣潮各帮仍照常收買源源販運恐此後米價尚當繼長增高也○入秋以来天時寒暖不正疾疫叢生某觀察在興善莊施醫給藥每日赴診者有三百餘人之多實惠及人功德誠莫大也 
[漢臯解佩]  
　　漢口訪事友来函云近日下游運米出境爲數甚多兼之隂雨兼旬市上來源稀少於是各米儈乘此漲價貧苦小民又不禁愁眉深鎖矣○漢口新設夏口廳同知其衙署卽就清軍府故址稍爲增廣所有附近民房限十日内一律遷移逾期不遷者提究觀此情形知工作之興當在指顧間矣○漢口通濟門外鐵路己築至黄陂縣境目下方昕夕經營不遺餘力一俟接至孝感縣折入河南信陽州界鄂省工程至此可報完竣矣○鄂省庫藏支絀而出欵日益繁多撫憲子大中丞特飭各局將所有乾俸一律裁撤亦撙節糜費之要務也○鄂省自强武備兩學堂遺額甚多近經督憲張香濤制軍傳諭此後須年在十八以上之生員方准入選武備亦須名列庠序者似此認眞整頓閶茸者自無從濫竽其聞矣 
[潯江秋色]  
　　九江訪事人云德化縣署押犯陳竹垂染病沈重上月某日縣主吳儀生明府准取保出外醫治詎料翌日卽由臬憲委振武軍哨弁某君率勇来潯提取明府急責令保人交出而陳己逺颺不禁勃然震怒一面將保人收押一面繕發賞格飭差四出兠拿旋於本月初二日在漢口拿獲解回訊明收押隨將保人責釋○本月初二日柯孝廉錫福附鄱陽輪船下水被扒手竊去包内衣八件旋由稽查輪船委員史明府悠頤飭丁查獲給孝廉領去扒手則笞責四百板○武昌人余瑞卿在瑞昌縣城開設余義隆雜貨店己數十年與高姓錢店素有往来近日所貸之銀不能歸楚被高送縣管押余年己六十受此挫折氣忿交加囑店夥售貨以償詎料店夥昧良將銀吞没迨其子由原籍前来則店己空空乃扭夥赴縣喊寃陳明府飭將余釋出向其子追償 
[白門秋柳]  
　　金陵訪事人云近日湖北荆州都統目擊時艱擬將旗兵大加整頓旋因軍火不敷特委恊領雙秀佐領忠全二員赴江寍謁見督憲劉峴帥請撥給若干以資操演己於上月二十七日投文督轅矣○現在各處創辦圑練均由地方官督率董事妥爲辦理上元江寗兩縣己一律招齊訓練外縣則大半雖有圑丁而經費尚未籌定近日句容縣鄉董某甲竟因勒派捐欵不洽輿情七月二十八日鄉民聚衆三四百人各持炷香蜂擁至省垣先投督轅次藩轅再次道府各署跪求恩典各憲均遣人慰以好言勸令歸鄉候傳諭圑董毋得勒索鄉人雖稍稍散去然尚未肯遽歸不知若何了結也 
[徒犯發回]  
　　前者王金和所駕無錫網船停泊虞姬墩被盜搶刼旋卽拘獲陳得青陳老三兩盜犯解請上海縣王欣甫大令訊實供詞飭差解赴松江府過堂勘核兹經府尊濮太守勘訊無異擬定徒五百里札飭婁縣屈吉士大令派差解回上海縣監禁昨日押解到縣王大令騐明刑具飭分别收禁獄中 
[電燈又止]  
　　南市新馬路一帶電燈迭經前工程局員朱森庭明府督率工匠將汽爐機器修整於是六街三市以得照耀通明方謂從此可免冥行之苦矣詎料機器仍未靈捷刻又停歇數天一時行人嘖有煩言不識司其事者將若何佈置也 
[油廠受驚]  
　　前日午後楊樹浦大德榨油廠清油房内油鍋太熱以致火勢飛揚幾釀燎原之禍幸廠中人竭力撲救火治漸衰然己受驚不淺矣 
[南市捕房紀事]  
　　日前船户薛四喜由無錫承裝荳麥来滬交與張姓中途盜賣十餘擔迨張姓得悉往查薛己乘間逃逸乃訴知錫金公所中人將船扣留有徐子香者曾與薛代租駁船一艘恐被累及投報捕房捕頭浼差役爲之查緝昨日徐在英租界尋見薛夥姚玉生戎阿全誘至南市喚巡街捕帮同拘獲押解捕房捕頂詢問之下據稱所有麥荳十二擔己售與增祥馬頭吳雲寳處得洋銀若干元捕頭倩包探黄量海韋三德將吳雲寳及其子吳有根拘入捕房有根稱曾將小麥四擔蠶荳八擔轉售與大馬頭恒源泰米行共得洋銀四元有零遂一併收押候遣包探查明然後解送工程局禀請會辦委員司徒貽芬司馬訊核○前晚有某甲者由南匯附舟来滬停泊南市董家渡馬頭忽失去竹籃一具内有洋銀二十元奉賢縣學公文一紙白棉紗一包包袱一方及圖章筆墨之類因卽開單報知捕房捕頭倩汛捕會同包探地甲四處嚴查務獲解究○前日清晨集水馬頭聲隆猪行内傭人唐阿忠阿榮等將猪糞傾棄浦中由巡街捕查見拘入捕房捕頭令轉解工程局會辦委員司徒貽芬司馬判令照章罰小洋銀五角 
[法界捕房紀事]  
　　前晚機器匠王榮飲酒過醉在路滋閙巡街捕喝阻不依致被拘入捕房捕頭令押候酒醒釋出○前晚金陵人某甲至某牛肉店果腹不名一錢店主向索反被毆擊因卽鳴捕拘入捕房捕頭令交出錢文卽行開釋○前日甲乙二人因索債起釁互相口角事後甲投訴捕房捕頭以乙不應圖賴借欵令包探拘入捕房押候解送公堂禀請讞員朱森庭明府訊究○前日某偷兒至某輪船上竊取某客所携鋪蓋行李適爲包探夥役所見將人贓解入捕房捕頭令押候解送公堂禀請懲辦 
[美界捕房紀事]  
　　祝阿保浦東產也近因失業與梁上君子爲伍昨晨掩入篷路甬人某姓家竊得衣被肩荷而逸途遇包探金立生盤詰支吾因卽送捕房捕頭令押候解送公堂禀請讞員翁笠漁直刺訊究○昨午有跑灘賊名江北順福者潛入蘇州河某姓駁船上行竊布篷等件失主見之立卽扭送捕房捕頭令押候解送公堂禀請究辦 
[醫院紀事]  
　　陳某住穿虹浜某里内以成衣爲業前日忽如醉如痴將扇骨揷入陽具痛極仆地旁人疑患急痧送往同仁醫院求治醫生詢得其故割開海底穴將扇骨取出而愈○浦東人周某在外虹口某機廠内做工前日正當工作之際偶不留心致髮辮被機器軋住揭去皮肉鮮血淋漓經廠中人舁送同仁醫院求治醫生用西藥捱阿達方封之始得無事 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[印度風災]  
　　倫敦来信云西印度近遭颱颶之災甚爲慘酷而以標杜叻高島爲尤甚物業摧殘不可數計島民蕩析離居無家可歸者不下十萬人禾稻摧折田園荒蕪恐成饑饉島中首邑爲江思城查點户口計死於此災者約二千人曉尾高城則有六千人流離瑣尾餬口無資也北架城則死傷者約二百八十名口城之附近約死二千人亞理司波城壓斃男婦約五百人觀於此而災區之廣災况之慘有可概見矣然此祗就大略而言至於詳細情形尚未能猝爾查悉也 
[戲非無益]  
　　欽加同知銜賞戴花翎儘先補用縣正堂督辦廣東南海縣屬保甲圑練委員張欽加同知銜賞戴花翎廣東南海縣正堂加十級紀錄十次楊爲出示曉諭急公襄助事現據紳等禀稱目擊時艱心切捍衞每念保甲圑練兩事誠弭盜之良方爲當今之急務自去年七八月間奉上諭嚴飭開辦以来每多有名無實推原其故苦經費之不足以致措辦爲難現值國用支絀凡有各項正欵又當報効公家勢逼於閒雜浪費之中稍分盈餘作有用急需之欵於民間毫無騷擾在圑費大有裨益紳等竊計年中每逢賽會祀神以及喜慶等事多半演戲所費不貲擬於戲費之中作把彼注此之意如戯價每百元再加五元爲省城内外保甲圑練之費出自雇戯者之囊並不抽於優伶之輩但戯班設於南海屬附城之黄沙有吉慶公所向来各處雇戯演唱均到吉慶公所寫立合同定單訂明戯價若干其繳保圑經費卽在雇戲定單時一併隨繳繳銀之多寡均按每百元再加五元推算無論城鄉及各州縣演戲均照此一律辦法專爲省城内外圑練保甲之費紳等爲籌欵起見可否仰懇局憲遴派司事到吉慶公所隨時經收抑或責成各班司事及吉慶公所董事隨於戲價内將加五釐之數代收繳局伏乞批示遵行等情前来查賽會演戯踵事增華虚耗錢財民俗毫不吝惜而於保甲圑練當務之急需轉覺艱於籌措取彼浪費濟此要公實爲允當該紳等好義急公深堪嘉許本委員本縣奉督撫憲以及各大憲札飭督紳籌欵自當如禀辦理除批准給諭飭遵及禀報各大憲察核外合行出示曉論爲此示仰諸色人等一體遵照當知省城爲闔省根本之重地五方士商来往托足之區非認眞保甲圑練不足以弭盜匪非藉經費充足不能切實舉辦現籌抽收演戯之價每百增五事在必行爾等如遇雇定戯班之時卽將所抽之欵交各班司事及吉慶公所董事一律代收繳局以佐公費而濟要需倘敢抗違卽將戲船戲箱截留不許演唱各宜凛遵毋違特示光緒二十五年七月二十五日 
[上海縣署瑣案]  
　　鄉婦陳鄭氏控陳蘭岐强借洋銀恃蠻毁物等情前晚縣主王欣甫大令倩帮審委員馬明府提訊氏供小婦人係本邑曹家渡人春間售去田中之泥得洋銀一百餘元堂姪蘭岐於四月初七日之夜向借洋銀三元小婦人因伊前曾欠會錢七千文故不允許蘭岐卽戟指毒詈并擊毁碗盞等物叩求究辦追償其子陳蘭堂所供與氏相同陳蘭岐供小的與伯母鄭氏同居伯母賣泥之際曾命小的帮工後蘭堂出外又囑小的尋訪回家許給工資分文不付故向索取不敢毁物明府謂爾如知改悔本縣當從寛免責著具呈改過切結派差同往查看如果毁物卽令照賠○黄桂祥控楊志廉吞没田價洋銀六百元王大令屢次訊追未結前晚經馬明府提比黄供被楊吞没田價之後控蒙斷償洋銀四百元逾限多時絲毫不繳况伊向爲圖董富有田產近又充當大船帮頭可知有心刁詐務乞嚴追楊供己向友人商借洋銀不日可以繳案求再寛限數天明府怒其刁較飭交差看管限五天内先繳洋銀一百元延則押追○前由英界公堂送陳學奎將寡嫂王氏雙目戳傷一案至縣王大令訊供時陳指王氏與王小六仔通姦大令以供詞各執未經斷結前晚馬明府飭提復訊陳王氏供夫弟學奎圖姦不遂用剪刀戳傷小婦人兩目反誣小婦人犯姦迄今醫治月餘尚不能痊求恩究辦陳學奎供兄故之後嫂與王小六仔通姦私將衣飾交與姦夫質錢花用父親屢戒不聽失手刺傷其目事與小的無干明府諭令收押所中著王氏赶緊醫治再行核辦○鄉人趙湘濤控馮正揚串賣祖墳地畝王大令准詞飭差拘提日久未獲前日趙又投案禀催王大令乃發出硃簽嚴飭差役立時解案如違革比 
[英界公堂瑣案]  
　　前晚上海縣署差役全順沈翔之夥蔣阿三獨自至寳和里野雞娼婦金小寳處作狎邪遊旋忽互相爭閙金娼喚到五百零五號華捕將蔣拘入捕房昨晨捕頭令包探劉升堂解案金娼訴稱蔣大少至小婦人處竟夜流連非但不給夜度資且乘間圖竊簪珥是以扭交巡街捕送案請懲蔣供稱小的奉公而出身畔帶有傳單牌票共二十餘紙及往金娼家己給洋銀一圓伊復索加故與爭論襄讞委員張柄樞司馬商諸嘉副領事官然後判令笞責二百板連公文送縣辦理○一百零八號印度捕解押送枷犯之地保范成佛唐虎春及枷犯應瑞泉王信卿朱少堂至案司馬研訊之下范唐兩保同禀稱小的等奉縣大老爺之命押解枷犯三名至引翔港示衆並無不合不知因何突被拘拿司馬著將枷犯帶回不予深究○包探蔣錫林解小工王阿陶丁金林徐毛耕張桂生周金福龔金坤至案禀稱伊等串竊義昌洋貨號寄存某棧之洋布二十四匹報捕後捕頭令小的緝獲吊出原贓解請究辦義昌號夥某甲投案領贓王等同供稱小的等犯竊該死叩乞恩寛司馬判令各笞責三百板管押半年○包探費阿銀解賊犯趙阿川至案禀稱此人不知在何處竊得綢衣一件銀質對時表一枚小的拘獲後詰以失主何人堅不指出故特告知捕頭送請究辦趙供稱此衣係小的之物失主卽小的實不能妄指他人司馬著押候查明判斷○瑞昌鞋店己歇夥殷宗叔冐取布襯三千五百張報捕後捕頭令包探張天林查獲連收贓之陶雪林沈金生解案請究瑞昌鞋店夥某甲投案領贓殷供稱小的失業無聊以致犯此求恩鑒宥没齒不忘陶沈同供稱小的等因是同業故不疑其来歴不明司馬判令將殷笞責二百板管押二月陶沈從寛開釋○包探陳金標解賊犯陸松林至案禀稱此人竊取陳春蘭家金約指一枚銀臂釧珠耳環各一雙報捕後捕頭令小的緝獲惟贓尚未經吊到今先解請究追陳投案訴請追贓陸供稱小的向業木工所竊各贓現寄友人處不難繳案惟乞矜全司馬著押候吊到原贓再行訊辦○包探秦少卿禀稱源大馬車行中人迭次在路套車事經工部局辦公人查知令小的將行主某甲送案請訊司馬判罰洋銀三十圓 
[孝思維則]  
　　頃蒙錢唐刼餘子郭亮甫善士函開先嚴先慈慘遭庚辛之刼先後殉難去世以来倐忽將近四十載矣今歳八月適值八旬冥壽之期但殉難日期苦於模糊擬於八月初十日作爲冥誕之期除在家延僧禮懴三永日並施放燄口外因念餘上江淮水患頻仍願助振洋銀一百元乞爲彚解非敢仰邀冥福聊答劬勞鞠育之恩或者藉此得蒙神鑒稍釋先嚴先慈冥譴耳敝所捧誦来函莫名欽敬夫也赴義婦兮完貞潛德幽光久而必發而善士之讚承先緒盡禮盡誠尤屬難能而可貴云上海六馬路仁濟善堂籌振公所施則敬等謹誌 
[蘇省官報]  
　　八月初一日同知何希曾謝委署太湖同知事署常熟縣調署崇明縣沈禀到並禀知由淮徐海賑捐奬加同知銜　補華亭縣王得庚禀謝奉飭赴任委署荆溪縣汪鳴鳳由震澤絲捐局来知縣傳錱禀謝奉委藩署稽核文件差又鮑德麟禀謝奉委發審局帮審卽日到差又葉在泗禀謝奉委崇明 
 
 

Page 10

 
 
塘工差又龔鴻揆禀謝奉委清丈丹陽洲田差又朱賡旦禀辭赴震澤縣襄理清賦差又李樂善由車坊釐局来卽辭又陳其珩由徒陽緝私来卽辭又陳宗雍禀辭回上海樹木捐局委署布理問葉光祖禀知接印任事府經歴丁方榖禀謝委署望亭司巡檢事巡檢姚祖詒禀謝委署甘草司巡檢事並銷溧陽縣甲差又劉輔仁禀謝委署濮山司巡檢事卽辭赴任又沈金聲謝委署吳淞司巡檢事典史薛鑅禀謝奉飭半年比較蒙恩留辦指分江蘇試用縣丞沈秉樞浙江人由京領照来省禀到臬憲六月分藩憲七月分考試候補佐職月課均己給奬○初二日候補道何維樸由寗来同知王秉忠由木瀆厘局来禀謝奉飭一年比較有盈蒙詳請留辦一年卽辭又范鵬禀謝奉委上海縣茶北卡差又倪啓佑禀辭回上海閩廣貨捐局又曹時藩禀謝奉委查丹陽積榖差元和縣兼理吳縣陳禀知下鄉相騐調署崇明縣沈禀知交卸署常熟縣任事卽辭赴崇明縣任直隸州謝謙禀知到發審局差又陳錫純武進知縣黎耀森丹徒方敦吉寳山直州同王希曾靖江均禀謝奉委清丈洲田差知州應祖錫禀謝奉委官醫局差知縣全善禀謝奉委宜荆釐局差又榮毅仁請假赴江北措資布理問傅承霖禀知昨日交卸任事府經歴吳瓛禀辭赴上海貨捐局查騐差縣丞陳毓楠禀謝奉委憲轅監印卽日到差委署吳淞司巡檢沈金聲禀辭赴任巡檢嚴嘉鏞禀知昨日到西路二叚夏防巡查差又李應庚禀謝奉委藩轅監印卽日到差江南提憲李由平望来管帶留防太湖水師右營記名提督陳正珀又左營留江總兵鄧漢南又後營遊擊黄一桂均到卽辭行兩江揀發叅將許國祥禀知奉委管帶太湖水師正前營卽到差都司李昌柱禀知到調辦閶門路武巡差千總胡銀海禀知到齊門路武巡到○初三日督辦松滬厘捐總局候補道錢志澄由滬来首府彦總捕王長洲縣汪均禀知在郡廟謝晴元和縣兼理吳縣陳禀知下鄉相騐回並在郡廟謝聯分發江蘇候補知府許星錢湖南人由京引見領照来省禀到通判鍾臺康禀知奉委清丈常熟縣洲田差知縣姚詩聲禀知由吳江審案回並謝奉委管解京餉差又薛葆楹禀謝奉委調辦江震絲捐差又蔣子齋禀知奉委騐收租界馬路工程差巡檢王桂墀禀謝委署嘉定縣諸翟司巡檢事又龔應國禀辭赴溧陽縣保甲差又朱兆彭禀知委解首級赴泰興卽辭管駕靜平輪船把總簡傳斌禀知送德中丞行李赴上海卽辭知府王仁東由上海来○初四日候補道潘學祖沈瑜慶知府向萬鑅均由上海来卽辭同知左念慈由滬来通判潘世杰禀知奉飭派蘇差委知州洪爾振禀知奉護撫憲委赴無錫會審案件知朱鏡清由滬回銷欽憲隨員差禀謝委署靖江縣事並謝明保又顏澍禀知奉委江隂勘丈沙洲差又許溎祥禀知赴十里亭稽查火藥新庫卽回辦理上海法租界會審兼會捕局四品銜候補知縣朱璜由上海来卽辭上海租界會丈局委員知縣朱枚由上海来縣丞馮汝璋禀銷海運津局差淞北恊鎭劉長春到卽辭 
[七月份各善士寳號月捐清單]  
　　道署六月洋廿元怡情軒唐傑臣翁二户各捐洋六元陳善亭翁洋五元老順記六七月十洋四元莊源大洋六七月洋三元二角源豐　洋一元八角戴綏之翁龔府義昌成四五六月三户各捐洋三元戴運来翁豐泰帳房六月徐棣山翁譚幹臣翁韓山曦翁南順記戴生昌祝源昌董蘭芳翁九户各捐洋二元存濟堂何瑞棠翁老悅生新順記錦章愼餘堂李珊記四五月周永普七八月鼎興九户各捐洋一元九章北天成六月福来洽五六月施德豐五六月五户各捐洋六角萬有全思補齋隆昇粲煥南翁湯蓮生翁通濟六户各捐洋五角青蓮閣恆升孔巨豐翁四五月三户各捐洋四角亦新園其萃樓春園微昌怡昌熾大升扣允章宏章泰曹裕順五六月十户各捐洋三角鴻運樓義成六月一壺春六月源順怡隆五户各捐洋二角源通官銀號錢一千八百嘉綸和康壽康延康晉和餘大愼餘元甡元茂衍大厚康永豐存德鉅亨恊昇宏詎宏大源吉寳和寳順承裕正大升大彚康崇餘永康鎰大瑞大晉大惠大義善源正餘福康北豐恆餘厚餘仁大久大恊餘源利延源四十一户各捐錢六百詎家鶴翁九户各捐錢三百怡大金合順五雲日昇樓三户各捐錢二百二永愼六月萬興六月二户各捐錢一百一文捐小洋十九角錢六百五十四文總共收洋九十五元一角錢廿八千四百五十四滬北天后宮前廣益善堂司董嚴　厚葉成忠施則敬唐榮俊等謹誌 
[上海六馬路仁濟育嬰堂經收溺嬰果報册捐六月初一至七月底止清單]  
　　隱名氏趙洋五十元談煥文洋二十元九江平陵隴西氏無名氏張又無名氏各洋十元奉化貽清堂郭無爲州和泰衣莊各洋九元西門保甲局罰欵洋八元盧州焦湖釣叟洋六元江灣乾元當陳錫卿各洋五元江西宋隱名榮陽勉力子苕溪醉墨生娥江汪蕙生李樹珊各洋四元蕪湖道庫房洋二元福州王濬生洋一元九角永利茶號洙涇范德行力棉子立和號合各洋一元隱名氏洋四角不留名洋三角隱名求病愈錢四百文無爲州和泰衣莊銅洋二元洙涇范秉璋銅洋一元以上共收龍英洋一百七十元零六角錢四百文銅洋三元 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年七月三十日京報全錄]  
　　宮門抄○諭旨二道錄前○户部奏遵旨妥議倉塲衙門開放秈米章程摺○七月三十日吏部翰林院正紅旗值日無引見○桂春謝授太常寺卿恩○倫貝子續假五日○錫公請假兩個月修墓○葉壽松預備召見○召見軍機葉壽松○○經筵講官户部尚書臣宗室敬信等謹奏爲遵旨妥議具奏事光緒二十五年六月十七日内閣奉上諭倉塲衙門奏酌擬開放秈米章程一摺著户部妥議具奏欽此欽遵鈔出到部據原奏内稱竊臣等於本年五月初一日欽奉諭旨嗣後八旗應領甲米著一粳一秈間季輪放如倉存秈米放竣新漕未到卽一律開放粳米總之開放粳籼均須乾潔一色不准攢厫攙雜欽此欽遵伏查本年夏季甲米業己開斛自應於本年秋季明年春季開放秈未惟各倉存數不同新陳互異其中窒礙之處不一而足復經臣等咨商户都嗣據部覆未便率行定議應由倉塲自行具奏請旨遵行等因臣等查稉秈旣經分季開放則開放秈米之季自應各倉一律開放籼米如有一倉秈米不敷開放卽應遵旨一律開放粳米惟各倉秈米存數不同總俟新漕到壩找派各足方能開放本年浙江秈米約五千石之數江北秈米除截留備振及坐派恩豐倉外仍餘七萬石之數統計本年秋季明年春季各倉放數實屬不敷找派卽專就本年秋季而論按倉找派固敷支放而河運到壩遲早無定或遲至九十月間方能入倉各倉七月放欵亦屬找派不及相應請旨定自明年春季爲始每年春季甲米全行開放秈米其夏秋冬三季均一律開放粳米又查倉存秈米陳米爲多若仍照九新一陳開放不惟陳秈迄無開放淨盡之時卽新秈亦斷不敷開放是直無開放秈米之日矣竊以陳秈較之陳粳頗爲潔凈今旣將秈米另作一欵應卽按照挨年開放之例辦理毋庸分别新陳且陳籼最多之倉開放兩季卽可凈盡其餘各倉開放一季卽可淨盡是各旗領陳秈之日少領新秈之日多固不爲非計也矧夏秋冬三季所領新粳固己多乎詳繹此次諭旨專論粳秈不論新陳則籼米不宜再分新陳固己久在聖明洞鑒之中擬卽請旨分别辦理嗣後各倉除開放粳米仍按九新一陳辦理復盤之倉所存稉米仍照案臨時核定新陳成數外其輪放秈米之時卽照挨年開放之例毋庸分别九新一陳倘各倉以陳朽不堪食用之籼米朦混開放卽由該旗都統照例叅辦如臣等查有情弊並由臣等據實叅辦以杜弊混又查復盤之倉前經奏明照例停進新糧惟秈米旣經分季開放遇有一倉不敷開放必致牽掣各倉俱不能放擬請嗣後復盤之倉如或秈米無存或所存秈米較少准由臣等酌量找派以敷開放其粳米仍照奏章不准派進又查春秋兩季官員俸米照案搭放籼米一半今己久成具文現在秈米旣於甲米分季開放若再搭放俸米不惟頭緒紛繁找派不易且終歸於有名無實擬請將俸米搭放一半籼米章程暫行停止至豐益倉應放閘軍抵稄籼米一項仍由臣等酌量派進照案開放其本裕豐益二倉應放俸米搭放秈米章程亦卽一律暫行停止等語臣等伏查八旗甲米本年五月旣經欽奉諭旨嗣後一粳一秈間季輪放是兵丁四季甲米每年應按照兩粳兩秈開放於劃分粳秈之中仍不失稉秈各半之意惟查漕糧米數江蘇最多浙江例係稉秈並納紅白兼收國初至今垂爲定例同治初年江北試辦河運採買米石聲明江北裏河下一帶多產秈米朝廷徵之於民以及臣部歴来開放章程粳秈本無歧視綜計新漕歳入秈米原不甚多本年除截振及坐派外新漕秈米約七萬數千石各倉所存秈米除二十二年以前所收七萬九千餘石作爲陳秈外餘存新秈項下約四萬餘石兵丁甲米每季開放約十三萬石内外今以粳秈輪放計之歳放兩季實形不足原奏所請每年開放一季秈米其餘三季均放粳米之處自應照准本年夏季甲米查據倉塲覆稱於四月二十六日開斛自明春粳秈間季輪放奉諭旨各該旗承領甲米均領一色粳米擬請嗣後每年春季開放粳米夏季開放秈米秋冬二季均一律開放粳米其復盤之倉是年停進新糧次年輪應夏季開放新秈之時如該倉秈米不敷卽照案改劄存秈較多之倉開放俟後仍照案補還又原奏稱倉存秈米陳米爲多若照九新一陳開放陳秈迄無開放凈盡之時擬請嗣後各倉輪放秈米卽照挨年開放之例毋庸分别九新一陳一節查八旂兵丁多不願領秈米曾據倉塲奏明今若於輪放一季秈米之時不分新陳悉以陳秈儘數開放則陳秈米色不齊恐不免更增疑慮雖倉塲所稱陳秈最多之倉開放兩季可盡其餘一季可盡此後各旗領新秈之日多所擬亦切中情實而按之九新一陳之定章終覺未合恭讀上諭只及粳秈間季輪放原奏謂秈米之不宜再分新陳固己久在聖明洞鑒等語旣爲諭旨所無卽係臆度之詞臣部礙難查照辦理原奏所請輪放秈米不分新陳之處應毋庸議第查各倉陳秈米數亦尚有七萬九千餘石之多卽照九新一諫搭放每歳僅放一萬三千餘石爲數無幾以東南正供上儲夫庾而聽其紅朽棄之如遺不獨顆粒皆民力所關國家亦無此政體且據倉塲奏明此項陳秈較之陳粳頗爲潔淨自應妥籌一開放之策臣等再四商酌所有八旗兵丁現領每季本色甲米請仍照現行章程輪放粳米照九新一陳發放復盤之倉照覆定新陳成數發放秈米之季專以新秈發放毋庸搭放陳秈以免攙雜惟折色内查有粳米二斗五升一欵係屬折放擬請量加分别於此項内以二斗仍照舊章折色辦理以五升放給本色卽專放此項秈米約計兩三季卽可放盡應自本年冬季起由臣部另文酌劄各倉與每季支領甲米劃分清楚不相牽混計每石折色内兵丁多得秈米五升僅少支銀二分一厘於兵丁有益無損此項秈米一年之内全數放盡從此各倉再無陳秈旣不至終歸黴變不肖花户亦無所用其影射似於倉儲兵食均有裨益一俟此項放竣卽仍照舊折色應由臣部隨時酌覈行知倉塲相與妥爲辦理至圓明園等外三營兵米向係坐派本裕豐益兩倉現在兩倉陳秈業己報稱放淨以後外三營甲米應仍照舊章辦理以免更張又復盤之倉奏明照例停進新糧今倉塲請秈米不敷准其酌量找派究與奏案不符臣部復加擬議此後每年應行復盤之倉儘可挨輪預計擬令倉塲將明年復盤之太平北新兩倉應放秈米先行核明數目如果不敷若干卽於年前先行派進統於本年江北新漕到通妥籌匀撥似此提前找派旣無牽掣不放之虞亦免臨時找派之弊又春秋兩季官員俸米照案搭放秈米一半據倉塲奏稱今己久成具文擬請暫行停止一節查俸米粳秈各半係屬舊章倉塲近年旣力求整頓不應聽其有名無實且兵丁甲米尚　開放陳秈而各官俸米則請停搭秈米亦不足以示大公檢查去今兩年各倉開放俸米粳秈確數如上年秋俸南新祿米舊太所放米石皆係秈多於粳而南新祿米搭放尤多辦理亦尚認眞本年春俸除祿米外海運搭放未及一半擬令倉塲轉飭各倉監督嗣後存儲秈米之倉務於開放俸米時照章認眞搭放並於放竣一月内呈報到部卽由臣部確切查明如該倉未將所存秈米如數搭放致令陳積在倉日後開放爲難歸於朽腐卽由臣部查取該倉監督職名奏請議處此後歳入秈米開放一秈儻有餘存積年稍久新秈又將變爲陳秈亦不可不先爲計及嗣後每年八倉秈米應令倉塲核明次年開放一季秈米數目先儘京倉酌派如有所餘卽酌派西中本裕豐益等倉再有所餘並照案派進次年復盤之　專　搭放俸米由倉塲酌量秈米入倉多寡目儘數匀放庶以後歳餘秈米藉此可以清厘惟本年西中本裕釁益等倉係屬復盤年分停進新晉　各該倉放欵較少如應放秈米之時存米不敷自應以粳米抵放至各倉上年奏明准其開除黴變分年買補之米係屬　　浩蕩之恩嗣　　　　石應不准買補陳秈以杜取巧而重儲蓄其豐益倉閘軍抵　秈米一項現因秈米無存倉塲咨稱應否授　　　堂兵以粳米折給之處　　　　所有倉塲酌擬秈米開放章程臣部遵旨妥議緣由是否有當理合恭摺具陳　蒙兪允並請明降諭旨俾臣部及　　　遵照辦理伏乞皇太后皇上聖鑒訓示謹奏奉旨欽此 
 
