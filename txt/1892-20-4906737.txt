# 1892 - 20 - 4906737

 

Page 1

 
 
[兵荒説]  
　　今人動言災荒其實災與荒大有區别災也者害也災害之切身者也荒也者廢也有荒蕪之義也災則不一不待言矣荒之名有三曰水荒曰旱荒曰兵荒被兵之處地方蹂躪室廬焚燬人民離散又孰爲之耕種故大兵之後必有荒年非眞水旱之災與兵禍同見也盜賊猝發未有不以放火殺掠爲威者屋旣遭焚人亦遭戕壮者或被脅虜或多逃散老弱婦稚大半遭屠其倖免者亦轉輾溝壑以死人旣流離田園安得而不荒廢故謂之荒與水旱二者其害正同今年熱河之變起於倉猝妄立僞號糾集黨衆毒害生靈旬月之間延及四縣之地並各王旗地方勢甚猖獗幸而上賴　聖天子宸謨默運下賴諸将帥碩畫精詳由直隷熱河兩路分兵進攻迭獲大勝首從各犯以次殄滅各股逆匪斬馘殆盡甫逾一月搗穴擒渠全功告蕆已報一律肅清其辦理之神速亦云至矣而聖天子宸猷宏遠動念仁慈當念及被兵地方遭賊蹂躪民情困苦着李傅相籌撥賑欵揀派明幹大員前往會同熱河地方各官妥爲施放並令将一切善後事宜會同奎都統認眞經理以拯凋敝而惠閭閻此仁此德殆與天齊盖不特明見萬里抑且　恩周四海矣自恭讀此次　諭旨後辦賑諸君倍覺振奮前日晤施子英直剌談及賑事因詢其詳子英直剌辦賑多年情形熟悉前者曾以開小清河一事竭力擔當冀爲一勞永逸之計俾黄河之大患自此而絶其運畫可謂深且遠矣偶詢及此直剌嘅然曰小清河之舉固屬要務然近日熱河之兵荒人民流離室家蕩析其困苦情形上煩宸厪則以此絜彼熱河之賑似爲更急蓋賊黨雖平而地方之元氣已喪若不急爲拯救則愈遲而施救愈難故聖主早見及於此我等自當仰體　皇仁急其所急小清河之事只可暫作緩圖而以拯濟熱河被兵之地爲尤急且此次兵災勢頗猖獗蕩平固爲迅速而殺戮已殊不少人民則肯被賊戕害者賊則悉被官軍斬馘而鋌而走險竭力拒捕官軍之中陣亡者諒亦不少死亡枕藉孰與掩埋此時方在冬令尚不之覺一至春和屍多腐爛遍地屍氣薰蒸必且釀爲癘疫所謂大兵之後必有大疫者正以此也故熱河辦賑固不可緩而辦掩埋之舉尤不可緩也有敬畏　主人樂善好施孜孜不倦約計先後捐賑不下數萬金前者因其家鄉涇縣地方有一橋現需修理而橋工甚大主人慨然以萬金爲此舉之創而又不欲人知因送至敝會館請家嚴爲之經辦旋卽親往勘視會同其同鄉某先逹估得需銀六萬一時未能興工無何而某先逹棄世未幾而主人亦捐館舍函詢其家則請以此款移作熱河之急賑蓋其家人涵濡於主人之教仁心洋溢義舉優爲若主人者可謂雖死不死矣今旣有此一種巨欵擬復陸續告募大約急賑雖曰情迫勢蹙然究屬一時之事與直隷山東之常年待賑者情形又各不同或者可以早日告竣以上慰深宫宵旰之憂下援黎庶於水火之中此心庶幾稍釋然所需過鉅又不得不仰望於各處大善士之見義勇爲及時解助也直剌之言蓋如此余聞而喟然曰仁人之言其利漙哉熱河兵荒迫不及待聖主首念及此眞該處百姓如夫之福而又得敬畏齋慨移巨欵以立之基直剌又苦口婆心殷勤勸集吾知該處雖荒從此可以轉荒而爲豐矣天下之人孰不欲爲善而爲善亦有機緣倘無其機則雖有善心而不見其善行今此熱河之兵荒其需賑也孔急此正好行其德者可以爲善之機緣吾知直剌此行必有傾囊以爲之後繼者當不讓敬畏齋獨擅令名也竊爲熱河被兵之人額手慶之私心望之 
[諭旨恭錄]  
　　十二月初六日奉上諭前因京師入冬以來未經得雪朕於十一月二十九日親詣大高殿拈香並派貝勒載濓等分詣時應宫等處拈香虔申祈禱現在節屆小寒尚未渥沛祥霆倍深寅盼本月初九日朕仍親詣大高殿拈香時應宫著仍派貝勒載濓昭顯廟著仍派貝勒載瀅宣仁廟著仍派貝勒載樹凝和廟著仍派輔國公載澤同於是日分詣拈香欽此○初七日奉上諭順天府奏請加賞資善堂米石一摺西城資善堂煖廠本年九月間業經賞給粟米三百石現因收養貧民人數較多不敷支放著再加恩賞給粟米三百石以資接濟餘依議欽此同日奏事處傳出十二月初九日祈雪昭顯廟著攺派奕謨拈香宣仁廟著攺派溥倫拈香欽此 
[本館接奉電音]  
　　昨日京師飛電傳來上諭一道敬謹譯登○十二月十九日奉上諭昨日吏部具題太常寺卿缺請簡一摺壽蔭悞繕壽廕所有吏部承辦司員曁内閣看本之中書著交該衙門察議欽此 
[北上宜早]  
　　禮部爲曉諭事照得各省新中舉人例定於會試年二月十五日在貢院覆試兹查明年壬辰科會試之年所有各省新中舉人應仍照例於二月十五日在貢院覆試爲此示諭各省新中舉人知悉務各及早到京赶於二月十五日以前一律取結接卷不得因上屆展限觀望遲延自悞功名切切特諭○按新舉人覆試到京較遲者尚有殿廷補覆惟祗有一次僅容五百人如人數過多将後到者扣除明年節氣較遲誠恐附輪北上者恃有補覆一塲不思赶早勢必人多扣除特錄之以告南省諸新貴 
[北陸祥雯]  
　　吏部爲知照事所有揀補陜西道監察御史一缺本部於十二月初二日帶領引　見相應知照翰林院轉令前經揀列之記名御史編修鄭思賀檢討蒋式芬編修龐鴻書等三員於是日黎明穿天青褂佩帶荷苞手巾赴西苑門外六項公所吏部公所内書到聽候排班帶領引見因用印不及徑行白片○陜西巡撫鹿傳霖片奏再陜甘學臣柯逢時仿照東南各省於涇陽縣設立書局校刊經史等書經費難籌而吳周氏於捐建學宫之後復首先捐銀五千兩其事遂集是其樂善不倦出自性成查海防捐例郎中職銜僅需銀三千八百四十兩該氏所捐書局欵項以捐郎中職銜有盈無絀可否賞給伊子吳念昔郎中職銜以昭繳勸之處出自天恩謹附片籲陳伏乞　聖鑒謹奏於光緒十七年十一月二十八日奉硃批著照所請該部知道欽此○吏部爲批示事所有揀補黑龍江綏化廳巡檢一缺據應補布照磨借揀巡檢李冠瀛呈請借揀到部查該員服滿文結於光緒十七年七月到部係在黑龍江綏化廳巡檢六月請揀以後應将該員扣除不准列入揀選相應批示○冬月二十月必日申刻駐北京各國公使先後躬抵德國使署與巴蘭德君列坐相談議論多時據稱會議事件究竟何事無從得悉○吏部爲知照事所有揀補江蘇鎭江府理事同知一缺本部於十二月初二日帶領引見相應知照貴衙門傳令前經揀列記名理事同知用之户部筆帖式錫 
 
 

Page 2

 
 
昌都察院筆帖式英志太僕寺筆帖式雙印禮部筆帖式長勇起居注筆帖式舒隆阿内務府筆帖式興瑞翰林院筆帖式瑜璞淞林奉宸苑苑丞普恒内閣中書春林等十員穿天青褂佩帶荷苞手巾於是日黎明赴西苑門外六項公所吏部公所内書到聽候排班帶領引　見勿得遲悞○順天府爲出示曉諭事照得京城額設孤貧口糧自光緒九年春季奏改實銀并米石一同開放以廣皇仁而恤無告兹查光緒十七年春夏兩季銀米業經委員解到自應一同開放惟聞有孤貧人等病故不報希圖冐領近有牟利之徒預購此牌冐往關領該孤貧人等當思此牌爲養命之據不得貪圖目前微利售牌與人致日後無以度活除委正佐人員邀同紳董細加訪查覈辦外所有應歸五城之三百分仍由附近指揮衙門於十二月初二日開放屆期委員邀請紳董分往監放並由各指揮衙門自行出示曉諭其應歸大宛之額設五百三十一分於十二月初四初六開放爲此曉諭孤貧人等附近五城於十二月初二日分往各指揮衙門關領大興於十二月初四日午刻宛平於十二月初六日午刻由該印委紳董仍在順天府會同首領覈實散放該孤貧人等屆期持牌往領如查有冐支情事立将此牌扣留另補以昭核實各宜凛遵毋違特示○新任工部右侍郎崇少司空光詹吉於十二月初二日辰時躬往冬曹履任視事經司務廳粘貼紅諭除移付四司處所外爲此示仰圖署官員吏役人等至期一體謁見各宜凛遵勿違特示○新授四川布政使龔仰遽方伯照瑗遵旨入都請訓已於十一月三十日進京暫假北長街靜默叢林小住将所備請聖安摺二分銜官緑頭牌一分於初二日子刻賚往南海呈由奏事軍機二處分遞呈覽旋自内傳令第二起備見方伯遵　旨入海敬入勤政殿階上上詢以浙事洋務數語方伯逐一覆奏畢出海乘輿而歸宣武門外私宅○吏部揀選户部漢軍主事等缺於十二月初二日将滿漢大學士九卿職名開列清單奏請欽派揀選官缺大臣一摺本日奉硃筆圈出大學士恩承禮部尚書李鴻藻工部尚書熙敬禮部左侍郎啓秀欽此得旨後恩露圃相國等先後由西苑門赴天安門外吏部朝房公同揀選誌揀補户部漢軍主事一缺理藩院司庫一缺盛京工部司庫一缺倉塲内院筆帖式一缺陜西内院筆帖式一缺中城兵馬司副指揮一缺奉天鐵嶺縣知縣一缺黑龍江經歴一缺巡檢吉林五常廳巡檢一缺伯都訥巡檢一缺統各項列揀者一百二三十人恩李熙啓四堂於十一點鐘入座按排揀選定擬至一點鐘竣事各散回宅○新放察哈爾副都統吉統制陞阿現由吉林進京陛見就便馳赴任所於上月二十九日抵京寓於東安門外報房胡同關帝廟内将清字安摺二分繕妥差弁於初二日子時先詣西苑門齎交奏事官分遞於皇太后皇上前並将膳牌交請樞垣膳前遞入吉副都統丑正卽抵西苑旋内傳旨令第四起預備上御勤政殿詢以三省練兵如何及邊外情勢數語吉副都統一一敬陳君前畢卽出海回寓至赴口日期尚未擇定須與惪都統晤商或同行或後行方克定擬云○盛京宗室營正藍旗總旋長一缺經盛京将軍等揀擬宗室人員給咨進京由宗人府帶領引見恭候欽定兹經宗人府於本月初二日帶領引見本日奉硃筆圈出盛京正藍旗宗室總旋長員缺著盛京宗室營主事宗室連喜充補欽此○嘉平二日爲泰西歴一千八百九十二年新正元旦令節北京各使署於是晨各将本國綵旗高扯竿上以伸新年之賀總署堂司備以名片差弁分往各使署投剌賀年各公使亦以紅柬相答總著各堂憲尚須酌期偕六部理都二院諸堂憲躬往各使署晤賀年禧至是日下午後各國士女互相拜年往來紛紜頗形熱閙而都下夙與交易館店多有效顰云 
[誣報巨案]  
　　前巳故提督李世忠之子名鴻者牽涉會匪待質金陵已将大略情形登諸前報兹悉李係候選道曾在北洋一帶充當統領近因宦海風波堅辭軒冕寄居皖省家食自甘有萬松亭者籍隷清淮近因濽通哥老會拘獲至法寍擬卽處以嚴刑萬詭稱在會並無名目惟供奔走之役至不法之人皆所素識願爲眼綫拿獲匪徒以贖巳罪因供出李爲若輩中之魁首言之確鑿不移此大憲所以委人密提到案也迨到省之次日瑞方伯會同候補道十餘員環坐公堂呼李衣冠而出錯雜其間旋将萬引至問識李否曰小人伺候有年安得不識又問曰汝無誑語否曰重大之事何敢飾詞又問曰汝看濟濟一堂中有李在内否萬張目四顧久之對曰並無其人李遂趨而問曰汝知我否曰不知曰我卽汝所供出李鴻也何見面尚茫然而輙以此悖逆之名加我哉究竟有無深仇積恨試明言之萬俯首無辭惟自呼誤鹿爲馬而已方伯等大怒立将萬發縣收禁候請督憲示下辦理訪事人述之如此另有别情與否本館固不得而知之巳 
[火災述聞]  
　　本月十二日北風甚緊儼如龍吟虎嘯至夜二點鐘漢鎭花慺後街查姓失愼火勢大張人皆從睡夢中驚起幸江漢關孔觀察　文武印委臨塲彈壓通鎭水龍次第飛馳而至取水灌救及至東方旣白祝融氏始命返駕計傳家橋與宋家墩一帶前至洋街三馬路後至湖邊左抵粤人住宅與仁濟醫院右抵福隆打包店約燒一百十八家大半係油鹽米鋪與剃頭店住宅惟吉祥大包店祥記大包店儲貨棧永昌打包店儲貨棧約計燬去貨件共值銀四萬餘兩云 
[索捕釀命]  
　　蘇州葑門内平橋下德茂雜貨鋪係沈姓所開利覔蠅頭生涯頗爲不惡屈指已将五載矣三年前曾借周福山屬洋一百元按月四分起息立摺支取迄今從未欠少上月杪周持摺取息見沈情形竭蹶遂生疑心月初向取本貲沈一時無措請緩日期周不允遽爾反顔拍凳敲檯咆哮不巳旋又糾合多人至沈鋪盤踞目般吵閙聲言若不速清此欵卽當控請押閉如是者數日沈妻不堪其擾氣忿交加乃於夜間潛吞阿芙蓉膏而斃旁人知釀事故勸周助以殮資周頷之翌晨沈正在料理喪務突來差役二名拘沈至縣署邑　升堂提訊以其藉屍勒索飭責四百板著自行棺殮沈飲泣而歸現聞鋪已盤與别姓矣 
[閩垣紀事]  
　　南臺某洋行有某甲眷屬橋居其中前夕被妙手空空兒糾夥竊去衣服器皿多件甲卽開單往報保甲局經總辦平星丞司馬飭捕查緝未知何時始能破案也○坑田渡船向在大橋下來往搭載貨客前日運米多石回鄉行至半途被人偷去米七石當由船户禀報保甲司請緝○南臺開泰官銀號每屆隆冬拯卹無告貧民誠善舉也本月十五日爲散錢之期遠近貧民聞風而至其始每人酌給四開洋一元至午後來者愈衆遂减給每人八開洋二元年紀幼小者减半是日也所散不下數千金凡扶老携幼而來者無不歡欣鼓舞以去○福清縣屬地濵大海民俗蠻悍素以好訟械鬥爲事左文襄公初次涖閩曾督飭營縣将各縣蠻鄉重辦一次此風稍戢自是厥後積玩生疲不免仍蹈故轍卞頌臣制軍知此風斷不　長歴飭各府州縣認眞拿辦想見挽回頽俗除暴安良之意近聞有扈嶼鄉某甲與横嶼鄉人某乙因事兩不相下乙查悉甲在福清某處作小經紀欲生擒而甘心焉糾衆往拿福清某鄉民代抱不平亦率衆保護之西鄉各出軍械将作對敵之勢地方官聞之禀請上憲移營彈壓上憲准之立飭逹字營勇馳往剿辦矣○職婦王雷氏前日徒步出城至糞倒衕地方被匪徒奪去金簪道至某賭塲内見有數十人聚賭匪徒見追者上慺卽指使黨羽肆行毆辱經該氏禀訴南臺保申局總辦平星丞司馬飭保查覆言是處並無賭塲亦無毆辱婦女情事遂将禀詞逐層斥駁並諭以如有委曲可赴有司衙門禀控 
[龕赭寒潮]  
　　杭垣信云本月初十日一輪紅日杲杲東升自晨及夕頗覺和暖不類隆冬氣候次晨寒雲驟起朔風凛烈少頃箕伯愈肆其威午初　從東北來其聲愈壮其勢愈厲振鐸鳴條山呼谷應所謂千軍萬馬旂鼓鳴足以當之城廂内外墻垣被其吹倒者指不勝屈秦亭山一帶松樹枝榦皆爲折斷西湖沿堤楊柳間有横臥水滵倒豎湖中者入夜魚更三躍風威始息十二日天氣晴明惟覺重裘不暖點水放冰而巳○仁和　高大令錢塘縣伍邑尊奉飭監斬臨安海寍嘉興盜犯五名綁赴市曹處斬中有嘉興王木匠者面貎黧黑體態魁梧由轅門迤邐出清 
 
 

Page 3

 
 
波門一路左顧右　嬉笑自若口中高唱祭江一　人謂其膽氣之豪予則謂其愍不畏死耳 
[惡僧被遞]  
　　杭州前月某日萬松嶺地方某寺僧焚燒沙彌傳説不一兹悉其詳特補錄之係萬松嶺　南三四里幽僻處有土山不甚高大上下兩寺各有一僧住持其間一日有樵者負薪過山緇衣詢其需價若干樵者答以糴榖充飢而巳遂以薪易錢百餘文回顧門内有十三四歲沙彌縳於樹間卽問犯何清規曰竊衣典當将聚薪而焚之樵者以爲過作驚人之語亦不在意尋徑而下忽見濃烟縷縷從寺中出知必有異復至寺中果見沙彌巳作介子推之後身責僧太狠謂佛門當以慈悲爲念何視性命如鴻毛僧乃勃然震怒謂佛家自有常規興爾何干将樵者麾之門外遽掩雙扉樵者心甚不服一路歸來逢人必告邇有饅頭山駐紥楚車聞其事禀告營官差弁探訪從門隙中見餘燼猶燃一僧将鐵鉗檢擇枯骨尚有筋肉黏滯而未化盡事係確實打門而進卽将僧綑縛翌晨送縣錢塘縣伍大令帶同刑仵差役往騐路經山下寺某差至寺門住足觀望有狗向其咆哮差怒拾石擊之狗愈吠差乃逐之曲折數武有僧當路欄阻謂齋堂清凈閑人莫入差因怒獨而復怒僧互相爭閙適大令騐屍下山聞其事卽進内查砛不料僧室中雜以香奩粉盒更有婦人衣履復将此僧貫以鎖索帶回衙者近又聞上下兩寺僧通同姦淫其焚燒沙彌者非因竊衣典當實恐漏息風聲故藉此以滅其口也不謂耳食者流有奬樵夫以好語照軍法以處决梟首示衆懸竿寺外等語則誠目所未見耳所未聞也 
[解佩餘音]  
　　漢口善堂林立每交冬令必開粥廠以賑飢民洪益巷培心堂定於本月初四日開杓一時待哺嗷嗷者如鳥投林爭先趨京每日用米七石尚覺不敷施粥時堂門外設栅欄蓆棚左右各一皆可容百餘人領粥者男歸左女歸右巳得者遣之出未得者招之入復恐强梁者或致羅唣因請禮智司派差二名彈壓本坊地保亦來照料其間意美法良無逾於此巳○月初开基巷志成參號虧欠某藥行某錢店銀各千餘开基巷人和長廣貨號貼有漢陽縣正堂及糧捕府封條蓋亦因折閲而致逋負也至初八日龍王廟福隆錢店因有期票二紙計銀二百七十五兩至期不能應付遂於晚間十二點鐘時閉門而遁年關伊邇市情竟衰敗如斯　闠中人咸不免小鹿兒向心頭撞矣 
[卾垣官報]  
　　委辦漢川釐局候補府喬聨寳解餉來省赴兩院禀謝留辦一次兼辦兩湖書院候補府史悠慶赴兩院禀知冬月廿六日兩湖書院北南兩省内課各生進齋肄業署黄州府岐亭同知黄長齡奉委兼辦岐亭厘局禀謝赴兩院禀辭委辨沙口厘局候補同知楊委觀赴兩院禀到候補巡檢王旭遵新海防例捐免試用請以遇缺先補用候補從九徐麟儘先前超委一次黄梅縣新開口巡檢事務詳委本班前先補用從九方鳴輅署理委辦沙口厘局候補同知楊委觀留辦記大功一次候補同知直隷州李紹遠奉善後局頒發來鳳峽路經費局關防候補通判魏慶昭奉憲臺發給關防俱赴兩院稟知謝大挑縣洪錫庚自應城　錢糧回省赴兩院禀到候補縣黄建藩奉委赴大冶縣道士伏煤　收支事禀辭候補巡檢馮永容儘先前超委一次鄭鼎升奉委查新興一鋪帮辦差俱禀知謝候補通判胡子娬銷赴建始縣公幹奉瀋憲委赴　圻催漕禀知辭瞿念慈奉委　下隨時繕寫並委鐵政局收支差廣濟縣龍坪巡檢事務詳委准補巴東縣野三關巡檢謝鼎接署棗陽縣平林店主簿事務詳委江陵縣郝穴主簿俞德城江陵縣郝穴主簿事務詳委本任棗陽縣平林店主　曹本元俱調署新選襄陽縣典史趙世騏赴兩院謝飭知赴任留辦樊口厘局候補黄仁黻禀辭候補縣朱桂馨自咸寗催錢糧銷差分發試用巡檢李祖蔭來省俱赴兩院禀到候補巡檢察紹昌奉委查漢鎭大智坊禀知卽用縣黨獻壽奉委宜昌川鹽局委辦掣騐局事赴兩院禀知謝黄陂縣大城潭巡檢朱鏡蓉赴兩院謝飭知興山縣典史員缺飭新選之邱永青赴任候補通判羅志温自麻城催錢糧管帶知津輪船補用千總王恩平自湖南 
[五馬赴臺]  
　　本埠貨捐局總辦翁子文太守奉臺灣巡撫邵筱村中丞電調赴臺聽候差委遂於前日料理行装乘駕時輪船前往 
[升砲鳴哀]  
　　英國皇長孫薨逝巳列前報兹悉滬上英領事官定於今日下午四點半鐘至五點半鐘每分時升砲一門共升砲六十門以誌哀悼云 
[租地新章]  
　　向章華人将田畝永遠租與西人須先倩地保持田單赴丈量局報明由局員查明畝數與田單上相符然後禀明道憲将單註銷改給道契歸與西人收執近由兩江總督劉峴帥札飭上海縣内開現在如有華人将田畆永遠出租與西人者須央地保先向縣署禀報由縣定價不准高抬等因前日袁大令飭傳廿三廿四廿五廿六廿七等保各圖地保四十餘名到案諭以此後華人與西人交易地畝爾等卽須來案禀明由本縣明定價值如果以前未經報縣者限爾等於三日内速卽來縣補報各保均唯唯遵諭而退 
[滬濵瑣記]  
　　南市王家碼頭荳腐店主某甲生有一子年甫六齡聰慧性成眉目如畵前晚甲往小東門外南寄園吸烟正在吐霧　雲忽有某乙者懷抱一孩貿貿然至細視之已孩也急向盤問乙所答支吾詰至再三始稱偶見此孩哭于路中擬抱送其家收管甲曰爾可知此孩家在何處乙語塞適甲家中人奔尋到此遂将乙扭住往南而去諒必送局究懲也江蘇糧道景月汀觀察由蘇垣來滬前日午後乘輿至海運局拜會總辦譚觀察輿中所掛灰鼠窓帘及轎門簾悉被偷兒取去迨輿夫知覺早已無從追究祗得據情禀明觀察觀察移縣請爲緝查袁大令遂飭捕嚴查務獲○某氏嫗在大東門外小橋南首開設粥店以博蠅頭暇時兼爲人舉薦傭工上月曾薦一鄉婦至某姓家前晚婦忽起不良心混入主人臥房竊取金銀首飾及衣服值錢數十千文由後門逸去至天明主人知覺派人四處稽查杳無影響遂令嫗照數賠償嫗情急萬分屢次自盡幸經旁人解勸始得無恙○隆冬時節宵小易生以致城内外　案紛繁日有數起前日南市北生義弄某靛青行内有衣服待洗置諸木桶中無意中被賊竊去直至行夥知悉則巳如針沈大海無處打勞矣 
[緝獲私錢]  
　　前日汛捕拿獲私販小錢之毁才生搜出小錢三十餘千解至十六鋪北局禀訴緣由局員祝翼雲二尹研訊之餘殷供稱小的係寍波人現在治下永茂米店習業小錢由友人託寄小的斷不敢販運二尹曰今日本當照例嚴辦姑念爾年幼無知著具改過切結交人保釋小錢存候鎔毁 
[控訴捲逃]  
　　沈云山投上海縣訴稱小的係本邑人向來小本生意祗以中饋尚虚遂於光緒十五年憑媒娶王氏爲室成婚之後頗覺相安不料邇來王氏時時出外小的迭次管教置之不理前日忽有陳阿生者通同王氏席捲家中所贮　洋七十五元及首飾衣服乘間脱逃求恩提究袁大令飭差帶沈往陳家吊取洋銀衣服給沈收領如陳不服禀候提究 
[英界公堂瑣案]  
　　恒德南貨店執事人杜維恭訴稱店中失去洋銀票據共四百餘元曾經控告在案今查知有十六元之票由諸友啓箱抵欠與人是以扭案請究宋二尹飭将諸夥交差收管俟過堂覆訊核辦○包探何瑞福禀稱竊賊王阿三曾奉老爺遞解回籍今又來滬拘案請懲王供稱小的係浙江寍波人現在不敢犯竊矣宋二尹飭押候再行備文遞解回籍○包探秦少卿禀稱張石樹奉老爺判令發捕房管押老犯朱阿炳沈阿三向之訛詐取去綢褲絲帶事經捕頭查明令将各犯送案張訴稱朱沈索取規費小的苦無以應致被取綢褲絲帶現已将贓吊案矣朱沈所供支吾宋二尹判令各笞二百板贓給張領去仍照原斷管押俟期滿開繹○顧阿七訴稱小的被殷長生竊取衣服拿獲人贓交捕送案殷供認初犯泥首求恩宋二尹判令管押二禮拜贓給顧領去○周阿林訴稱小的在招商局碼頭被王三六竊取板鴨由捕阻獲人贓送案 
 
 

Page 4

 
 
請究王供稱小的在治下做小工貪小行竊尚乞施恩宋二尹判令管押二禮拜贓給周領去○包探陸阿祥禀稱縣差陳德往虹口提粤人岑友堂並無會審衙門信票又未知照捕房有違定章送案請訊陳禀稱劉在丹徒縣控兒子被妻兄周成樂誘拐售與王樓等情王樓到案供出向周買孩後在上海轉賣與虹口粤人岑友堂由丹徒縣大老爺移文上海請提奉本官大老爺飭提恐其避匿故未禀明不料路上適逢包探岑供稱買孩確有來歴不知如何被控陳檢呈信票請閲宋二尹飭将岑交差收管俟函琽縣署俟覆到再核○包探陸阿祥禀稱歐梓記買得鞭爆若干王阿三托稱願代兠賣四百餘包致被誑去及報捕拘王已将鞭爆售去今由小的吊到原贓送杂歐申訴前清王俯首求恩宋二尹判令管押三月贓給歐領去○包探江阿三禀稱吳阿四竊取公和祥碼頭棧房内洋燭售與葛大牛經小的查獲人贓解送案下吳認竊求恩葛供稱小的不知竊贓以致誤買宋二尹判令管押二禮拜葛罰洋四角贓存捕房給還失主 
[法界公堂瑣案]  
　　祁繙譯假滿來申於昨晨十點餘鐘時莅公堂拜會朱森庭明府審理案件旣升座卽由包探王榮培禀稱前日竊賊王秀林至江天輪船竊得某客棉袄一件客見而追獲送入捕房其贓因客急於動身卽行領去兹将王并身畔搜出之押券數紙送案明府詰問之下王供稱小的原籍安徽現欲往湖北當勇途經滬上竟被悞拘包探又禀稱小的但得王素來兇横曾在賭檯上勒索錢文賭徒不允伊取利刃自将左手指刴下以圖索詐明府謂王曰本委觀爾情形决非善類且竊物有據理合重懲今姑格外從寛笞責二百板以儆○通事稱車夫陸榮泥爲爭生意擊落同業人牙齒兩枚朱明府以原告不來姑從寛典判責四十板以儆○張小寳訴稱小的行至中途驀被包探夥葛雲卿勒住圖詐錢財朱明府問葛曰爾在何處當探夥因何将張勒索葛供稱小的向充英界某包探之夥張係竊賊經蔡大老爺懲辦數次前日行至彩視街張從三河軒出扭住小的意欲行兇明府謂張曰爾由官懲辦與探夥何干但葛亦非正人著押候各責四十板○裕泰小烟館主張瑞生訴稱玉錦山積欠烟錢五百八十文延久不還昨日又來賒欠小的不允伊竟動怒将小的扭而毆辱且被擊翻烟膏一缸王妻某氏投案伸辯朱明府謂事不與爾相干可卽退去旋問王曰爾欠錢如何不還供稱小的願卽理還明府判令笞責四十板欠錢免追○盧雲山竊取仁發客寓之物經寓主歸林應氏扭案請追朱明府訊明管押已紀報章昨日捕房将盧解案寓主林阿四申訴前情明府問林曰盧於何時到寓如何知其竊物答稱今春盧曾投宿數天動身時遺矢臥房地板上此次來寓借住四日是晚妻子目覩伊手持洋燈潛入小的房中探望片刻然尚不以爲疑也旣而連日失去衣物故将伊扭住在身畔搜出銀鈕扣等物明府詰問之餘盧仍執前詞遂着押候嚴比○日前金錫甫訴稱馬雲山借去洋銀七十元請爲追給昨晨朱明府命包探提馬少頃包探禀稱小的奉諭提馬未獲故将其妻顧氏帶案明府問爾夫何在供稱丈夫不知有人具控是以往松江去矣明计著押候交保出外限三日内追回丈夫料理此事○震源錢荘主黄鎭心控李一亭之店主吳寳生欠銀一千七百九十九兩昨日吳遣魯春生到案代遞禀詞朱明府著将魯押令交吳李並非欠銀之人交人保去○王許氏積欠義合公司房租洋銀廿七元上月初八日經收租人陳子壽控告朱明府准交保理還懸擱至今仍未理料昨日陳投案請追王許氏亦由保人交到供稱小婦人付過租洋均有細帳日前奉諭理處陳竟擅将小婦人屋中什物取去明府謂陳曰爾旣巳控案凡事由官作主不應擅自取物陳稱取物之時曾告知捕房中通事明府謂本委並未得知著将取去之物抵作欠數○日前池州廣務局總辦楊德控郁麗生虧欠公項本利洋銀二千一百餘元朱明府以兩造均體面人著出外浼公正人理處昨日楊以理處未妥遣子投案請追郁遣友陳定九禀覆明府著楊子於禮拜四呈出郁欠銀之據再行核算○前者屠友之控俞義堂欠銀一千二百五十兩朱明府著交保理處昨日屠又請追明府諭令二十一日傳俞質訊○年甫十八齡之紹興孩劉文奎訴稱小的向在英程界習成衣本月十五日坐東洋車至小東門外停車有素不相識之湖南人夏鳳勝誘小的至僻靜處意欲鷄姦小的不依卽行走散繼後又往城中豫園遊玩突然遇見復被旨至東轅門弄中意欲肆行無禮幸是處行人不絶未被姦污昨日上午十一點鐘時又在小東門外相遇被誘至新北門外某浴堂托名洗澡竟爾强姦其時適有浴客在池見而喝破聲揚於外驚動衆人将夏拽出小的遂呼巡捕至扭夏來案務請究懲朱明府謂據爾所供殊堪駭異著跪在一傍隨譸夏曰爾向僺何業因何與劉相識供稱小的原籍湖南來此已十餘年由滬軍營派往浦東巡防局内當勇昨日因放操得閒渡江來滬至浴堂中洗澡與劉相遇劉向小的商借洋銀小的與伊素不相識不允所求以致遭其誣礣言畢連連叩首聲請恩寛明府謂本委察得兩下供詞均有不盡不實著一併管押候查明核辦 
[春秋地名攷實圖]  
　　是圖爲本邑徐家匯天主堂中所繪詳攷春秋地理合之近代輿圖羅羅清疎條分縷析明如犀角細若蠶絲界限分明五色具備夫近代之研究春秋者衆矣列國疆域亦已攷核精詳矣究之拘守成書總不脱書生結習是圖獨叅用西法故能測量周至一目了然且復精雅絶倫别開生面懸之座右不持可資攷核更足令四　生輝矣昨承以一幅見貽爲跋數言以酬嘉貺 
 
給示諭禁事據職員孫鏡湖禀稱竊職原籍安徽先祖諱廷標通曉醫理向在京都行醫因念洋烟流入中國凡士農工商食之成癮無不廢時失業迨自悔悟又無良法戒除爲害實非淺鮮用是不忍坐視博釆醫書虔製鎗上戒烟三香藥膏以甘草爲君以龍涎枷楠木香玉桂等品製成無論虚弱老癮皆有藥到病除之效分贈親友因而戒絶者甚多索藥愈廣實有力弱難繼之勢爰立同德堂藥局並遵古方督製應驗藥品平價發兌實爲濟人計也職仰承祖志不敢或廢已丑年冬在治下英界大馬路設局謹遵遺訓每月送戒洋烟百人已著成效自備藥資並未派人在外募捐兼鈔傳藥方以廣流行歴年夏秋兩季每日午前施送萬應救急良茶痧氣丸等藥全活甚衆遠埠慕名函索必復寄各品不取分文職此之故凡有來函批明酒資付訖字樣本月初五日有信局局夥持信來職局信面寫明酒資付訖該局夥仍索取酒資職局未允卽將原信携回亦不取藥伏思因此小費阻塞善機旣不能推廣擴充反與職濟世之初心相背刻下時交夏令遠近索藥日多誠恐無知效尤酗酒滋閙强討惡索假冐等弊實與職局聲名有碍請賜諭禁等情到縣據此除批示外合行給示諭禁爲此示仰諸色人等知悉爾等須知該職設立藥局係憫人一吸洋烟戒除無方卽貽終身之累特施良藥俾其自新至施送痧氣丸等件亦以時届夏令疾病繁滋不惜重資以廣拯濟何得反向索擾有阻善舉自示之後倘有無知之徒酗酒滋擾以及强討惡索假冐等情許由該職指名禀究以憑從嚴懲治决不姑寛其各凛遵毋違特示 
光緒十七年六月十二日示發英大馬路京都同德堂藥局實貼 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　從九夏昭接查章江門李崇賓接查廣潤門張日成接查德勝門未入李麟鈞萬載典史何振海接查德外保甲署定南廳照磨徐振先禀辭赴任州同丁雲鵬由皖來江採辦軍装候補縣何其坦委辦謝埠厘卡從九熊紹廷接查廣潤門張葆和委辦德外保甲何應　委辦章外保甲署建昌縣丞張照榮禀辭赴任通判吳鳳來委解第六批漕折進京准補廣豐典史姚崇鼎飭赴新任蔡瑩委解减平並邊防經費進京張綬璜委解九江關餉進京從九余政瀚禀謝酌委優缺一次廣東廣州遺缺知府祝維城由鉛山籍往湖北路過江省禀到候補縣包國瑚拔委本班按司獄聊壽崧酌委司道首廳優缺一次 
[浙省官報]  
　　十二月初四日運司惠進見補用副将蔡福謙禀謝考騐温州同知吳禀見禀辭赴任同知黄瀛海禀知防軍局委估修衙署工程叩見通判裘贊堯署於潛縣劉舜年俱禀見新昌縣濮文曦太平縣但懋祺松陽縣劉靖俱禀知藩司飭知赴任禀見叩謝候補縣徐寳晉禀知藩司委署上虞縣缺禀見叩謝查葆彝禀知釐捐局委楓涇釐局叩謝奉化縣承蒋鈺交卸來省禀到烏程縣丞葉承澤禀知藩司糧道委海運滬局差禀謝交卸來省禀到正任四明驛丞劉恩福二次俸滿來省禀到聽候騐看玉環巡檢馮正焜交卸柯橋巡檢來省禀到巡檢閻希傳禀奉臬司札飭記常功一次補初一日從九品余慶邦禀辭赴滬局初五日龔廷玉禀知府委山陰南米差叩見楊葆彝禀見禀辭赴楓涇釐局大挑縣鄭遇夔禀知藩司委温州衛交代差正任烏桯縣丞葉承澤禀見主簿魯瑶禀辭赴滬局初六日藩司劉進見杭中都協駐防統領劉補用副将劉瑞卿李成林鄭尊友郭　桂俱禀安謝賞　擊蘇長慶巡河回省禀到城守都司李水師都司羅左營守備趙俱禀見右營守備喻禀安江蘇候補同知翁慶龍禀見仁和縣高禀知赴大茅海寗石門德清會哨回禀見候補縣蒋紹琬專丁來省禀知藩司飭知記大功二次禀謝李文慧由京引見來省　知請感冐假滿李續祜禀請感冐假滿縣丞吳繼彪禀銷措資假李禺錫禀知臬司委慶春門保甲卽日到差禀銷下五叚分巡差從九品吉興禀知本日到下五叚分巡差李燕賓　銷上五叚保甲差四營千把外額俱禀謝賞初七日掌理右司關防鑲黄旂恊領有連禀安候補守備李茂青禀知統領委護解要犯赴金陵叩辭杭府李禀知藩臬司委嘉湖公幹卽辭候補府　祖頤禀見沈庚堯由京引見來省禀到同知程韍禀請展假五天連　王瑞年泥首叩謝通判錢銘鍾禀請嘉湖措資假葉佩萱大挑縣葉繩蘭候補縣王汝霖俱禀請感冐假數天忠滿禀見雙斌禀請甯紹措　假陸爾昭由京分發來省禀到正任於潛縣文玉禀知初叅限内父代會舁清楚叩見新選金華府教授謝昌年禀到聽候考騐給憑按經歴葛禀安正任玉環巡檢馮正焜縣丞蒋鈺俱禀見王祖恩由京騐看來省禀到　金甡禀辭赴嘉平海三縣催漕項差費綏祖　辭赴津局從九品孫曾祜上六叚汪繩祖上三叚俱禀知臬司委分巡差卽日到叚驛丞黄鎔禀辭解經費赴滬未入流黄承澤紹興鹽局解餉來省禀到 
 
 
 

Page 10

 
 
[光緒十七年十二月初五日京報全錄]  
　　宫門抄○發抄硃批五道○大臣漙等奏爲奏聞摺○廣西撫馬奏調補知縣摺○都統德奏派員辦理營務處片○閩督卞奏調署知府片○十二月初五日工部鴻臚寺廂黄旗值日無引見○徐樹銘因伊子補主事謝恩○良沐請假十日○松溎續假十日○裕德請假五日○工部奏派承修雍和宫工程派出敬信廖壽恒○又奏派查核黄册派出崇禮張蔭桓○召見軍機○發抄福潤奏量給齊東等縣春賑情形奉硃批知道了欽此○又縣丞周景棠等改奬奉硃批該部議奏欽此○劉坤一奏候補道詹學祖期滿甄别奉硃批吏部知道欽此○張亨嘉奏校經書院落成請頒匾額奉硃批着照所請欽此○又校經書院集捐經費發商生息奉硃批知道了欽此○○奴才漙齡麟嘉英廉跪奏爲儀樹被賊鋸倒一株恭摺奏聞仰祈聖鑒事　據　孝陵内關防衙門司員等呈　據領催連福定昌等呈報於本年八月二十一日卯刻據樹户頭目屈昆報明　孝陵西下馬牌北砂山黄柏一株根有斧傷尚未倒地西旁紅柏一株根圓七寸鋸倒在地間有斧傷等情轉呈前來奴才等隨卽前往該處查騐無異伏查所報各節惟恐另有别情冨經牌調遵化州知州陳以培並派禮部員外郎毓綬會同研訊務得確情該員等禀稱職奉委會審卽将一干人証提訊據領催連福定昌代稱本年八月二十一日經樹户頭目屈昆報明二十日夜間孝陵北砂山地方黄柏一株根有斧傷西邊紅柏一株已被鋸倒伊等當卽會同原報樹户屈昆等前往該處正在查勘丈量之際突有秀林走至查問誣以伊等私除柏樹口出不遜伊想上年秀林因當差不愼被革嗔伊等不與出力求情並其兄盛吉言説不拘早晚呌伊等當不好差使現時秀林來得急快層層可疑恐其挾嫌陷害将秀林捆縳回明本管今蒙會訊領催等並無看見秀林砍伐柏樹情事原報本管亦無指寔秀林知情又據屈昆供稱二十日夜間伊在五孔橋值班當差看樹聽聞北邊有斧砍聲響隨音走至北砂山地方遠遠望見有兩三賊人逃逸因是黑夜並未看隹何人查看有黄柏一株砍有斧傷尚可成沽紅柏一株鋸倒在地樹心已空天明二十一日報知領催連福等前往查騐正在丈量之際秀林突然走至查問是否私際抑係官除彼此口角連福解下伊身所繫之帶卽将秀林捆縳呈報質之秀林供稱八月二十一日晚飯時候伊提鳥籠閑游至北砂山遇見連福等在此見有鋸伐柏樹一株幼丁查問是奉官除樹是私除樹彼此口角連福説伊挾嫌陷害卽用所繫之帶将伊捆縛胞兄盛吉與伊分居各度並未在塲亦未説過閒話今蒙屢次會訊伊實未看見連福等砍伐柏樹亦無實據不敢妄供各等語隨後連日提案隔别研訊各供堅執如前加以刑訊皆稱毫不知情兹查秀林雖非安分業經屢次會審研詰至再連福等均未敢指出秀林有砍樹實據似非此案正盜未便過事刑求是非獲有砍樹正賊難以訊結盛吉現在患病應俟病痊再行傳質等因禀覆前來復由奴才等諭飭該州此案事關重大若俟盛吉病痊再行傳質未免有延時日令卽傳訊兹復據該州申稱遵将盛吉提案研訊據盛吉供稱旗人係充當孝陵茶房差使案内秀林係伊之胞弟分居各度本年八月二十一日早上伊在五孔橋地方路過遇見領罹連福定昌在彼以後胞弟秀林如何在北砂山地方盤問連福等是奉官　樹是私伐樹株情事一槪不知從前並無揚言説　連福當不好差使此係因胞弟秀林滋事以致連福等情疑所致據連福定昌供稱伊等在北砂山地方丈量樹株之時突有秀林走向查問是私除樹株是奉官除樹彼此口角伊始想起在五孔橋遇見其兄盛吉在彼層層川疑今蒙提同質訊伊等不敢指實　吉有無知情亦無看見秀林砍伐柏樹情事各等語質之秀林屈昆劉順等各供均與前訊無異隨復連日從案研訊供仍如前等因前後禀申前來奴才等伏查領催連福定昌並已革差役秀林茶房人盛吉現據該員等訊明雖無鋸砍柏樹情事然查北砂山等處均係禁地又非該差役人盛吉等無差應到之地究係情有可疑除盛吉錢穜革退嚴飭遵化州同秀林一併收禁監候待質仍飛咨直隷總督轉飭各州縣並由奴才等派委旗緑兩營員弁一體嚴密訪拿正賊俟拿獲正犯後訊明有無夥同等情再行奏明辦　惟查内務府郎中逹　阿員外郎富隆額主事祿雲雖無看守樹株之責於所屬差役未能實力稽察疏於防　钻亦難辭應請交部議處所有領催連福定昌樹户屈昆劉順由奴才等均行斥革奴才漙齡麟嘉英廉亦有失察之钻應請飭交各該衙門分别議處其鋸倒柏樹一株照例歸入本年回乾項下如式補種謹此恭摺奏聞伏乞皇上聖鑒訓示謹奏奉硃批另有旨欽此○○頭品頂戴廣西巡撫臣馬丕瑶跪奏爲調補烟瘴要缺知縣恭摺仰祈聖鑒事竊照鎭邊縣知縣水嘉榖　假開缺回籍修墓於光緒十七年七月十八日奉旨應以奉旨後五日行文按廣西照　一百日减半計算扣至光緒十七年九月十三日接至部文開缺應歸九月三十日截缺所遺員缺係烟瘴咨調三年俸滿石任候升之缺例應由外揀員調　該縣地處邊徼界連越南現值　辦防務整頓撫綏尤關緊要必須精明幹練熟悉邊情能耐烟瘴之員方足以資治理查定例知縣以上官員如遇例應提調缺出及烟瘴地方俱准升調兼行聽該督撫酌量具題又廣西烟瘴州縣缺出令該督撫於内地屬員内揀選熟悉風土能耐烟瘴廉能之員調補仍照定例毋庸扣定年限又定例廣西烟瘴缺出應於太平泗城鎭安慶速　恩歸順百色五府二州廳内先儘藉隷廣東福建湖南雲南貴州等五省人員揀選調補如人地未宜准以别省人員揀選　人地不宜於别府别州内先儘耤隷五省人員揀選調補各等因遵奉在案臣督同藩臬兩司於五府二　廳内查無耤隸五省應調人員其五府别省人員非現居要缺卽人地未江一時實無可調之員兹於别府五省人員内逐　遴選查有當川縣知縣　　　年四十九歲廣州駐防正黄旗漢　　山佐領下人山　譯生　應同治十二年癸酉科繙譯鄉試中第一名舉　人十二年甲戍科繙譯曾試中式第三名進士引見以主事用於光緒二年八月改歸知縣原班銓選經吏部具奏奉旨　議欽此三年二月呈請分發指省廣西三月初十日經欽派王大臣騐放堪以發往十一日覆奏奉旨依議欽此三月二十六日領照起程光緒三年七月初五日到省四年丁母憂回籍守　服　起復領咨起桯於光緒六年八月初五日到省甄别留省補用光緒十六年奉文准補富川縣知縣於是年五月二十三日到任該員年强才優辦事穩練以之調補鎭邊縣知縣實堪勝任與例亦符據　司張聨桂署臬司張人駿會詳前來相應仰懇天恩俯念邊疆要區需才孔亟准以富川縣知縣左秉壎調補鎭邊縣知縣於烟瘴要區可收得人之効如蒙俞允該員係現任知縣請調知縣銜缺相當毋庸送部引見所遺當川縣知縣員缺係内地腹俸選缺廣四現有隱補人員應請扣留外補俟接准部覆再行遴員請補至該員任内奉行住俸只有一件爲報明事光緒十七年六月十一日准户部咨經徵光緒十五年分地丁錢糧初叅未完一分之冨川縣知縣左秉壎應照例罰俸一年光緒十七年五月十一日奉　旨此外並無降罰住俸停升等案亦無已經咨叅未准部覆事件合併陳明謹會同兩廣總督臣李瀚章恭摺具陳伏乞皇上聖鑒訓示謹　奏奉硃批吏部議奏欽此○○德福片再本月初五日接准户部來咨将前所請籌撥餉銀五萬兩派員解到熱河業由奴才委員照數收訖撥發道庫曁右司銀庫分儲以使該道府委員墊辦行營糧草運費一切供應等項除飭各該員撙節應付妥爲辦理外至由熱河派出官軍及密雲調派馬步駐防各隊並河屯恊等處緑營官兵分路赴剿設防隨時添撥撤換以應機宜其支發餉乾及應付各處車價等項均應由奴才衙門隨時支發以期迅速而昭核實惟籌辦防剿收發餉項等件事極繁重當經在奴才衙門設立營務處遴委刑司司員邵思銀恊領穆哈廉印務章京麟章常川住值經理一切事宜以專責成理合附片陳明伏乞聖鑒謹奏奉　硃批知道了欽此○○卞寳第片再署泉州府本任汀州府知府胡勝調補福州府知府　經奉部覆准應卽飭赴調任供職所遺泉州府員缺查有興化府知府施啓宗年富政勤堪以調署遞遺興化府員缺查有本任泉州府知府李耀奎辦事認眞堪以調署李耀奎未到興化府署任以前查有試用知府邱晋昕安詳謹愼堪委暫行代理據兼署福建藩司臬司張國正具詳前來除批飭遵照並咨部外臣謹附片具陳伏乞聖鑒謹奏奉硃批吏部知道欽此 
 
 

Page 11

 
 
[光緒十七年十二月初六日報全錄]  
　　宫門抄○諭旨三道錄前○都統德奏各路官軍勦匪獲勝並現在防勦情形摺○陜督楊奏揀員請補知州摺○皖撫沈奏調署同知員缺片○閩督卞奏匯解各欵京餉委員起程日期摺○東撫福奏叅知縣把總片○楚督張奏飭司道赴任片○護将軍富奏請将伊犁府知府移駐惠遠城片○十二月初六日内務府國子監正黄旗值日無引見○恩全假滿請安○繼公請假十日○掌儀司奏十一十二日祭奉先殿澤公載瀛行禮○召見軍機廖壽怛立山海緒皇上明日卯正進宫辰初至中正殿拈香畢還海○○奴才德福跪奏爲各路官軍剿匪　勝並現在防剿情形恭摺具陳仰祈聖鑒事竊查平泉建昌等處剿匪連日接仗獲勝並據朝陽縣禀報收復情形巳經提督葉志超曁奴才先後馳奏在案奴才查朝陽縣前雖據該縣禀報收復僅止縣街平靖而四鄉賊匪仍多擾亂道路不通尚在督軍進剿查探確實冉行續報兹復據該知縣廖倫明禀稱於前月二十一日會同奉省練軍統領聶桂林督率兵勇前往剿捕另股合夥在下桃花吐地方盤踞之逆匪我軍分路至該處圍攻賊匪突出列陣拒敵官車奮勇接戰斃賊五十餘人該匪敗走至上桃花吐聚集悍賊二千餘衆負嵎抗拒我軍併力圍殺斃賊數百人生擒三十四名奪　軍械馬匹無算等情又據禀稱於前月二十五日會同守備于鳴謙巳将趙鬍子溝盤踞賊匪六七百名擊散擒斬一百餘人現在賊勢雖迭經大創惟各處逆匪隨地誘脅尚恐滋蔓奉省練軍爲數無多縣街無城可守仍屬岌岌可危迅請大兵合力剿辦等情前來奴才當卽飛咨提督葉志超迅派援軍前赴該縣合力剿辦現准提督葉志超來咨記名提督聶士成等已督兵前進大兵一到自必一律蕩平至平泉建昌以北之榆樹林子等處賊匪一千餘人大名城州判于甫筠帶勇抵敵初猶奮勇死戰後因衆寡不敵全軍盡没該署州判同時陣亡現經統領副将潘萬才由五虎馬梁一帶進剿於十月二十九日抵榆樹林子地方将該賊匪殲除殆盡現復帶隊前往西橋頭地方剿捕而西橋頭卽係咯拉沁王旗地界前於大兵未到之先由東向西竄出一股約有二百餘人經該王督同輔國公淋沁都爾吉等帶領蒙古鄉勇截擊盡數殺斃逃者僅二三百人現在奴才所派密雲馬隊駐園馬隊各練軍並續派之熱河步隊均已齊集該王府地方而無慮疎失並嚴飭赤峯縣知縣李鴻猷嚴加堵禦倘該匪等被擊西竄卽知會各路官軍合力截剿勿令蔓延爲患各處賊匪屢　懲創自必心寒胆破不難掃蕩熱河地方自聞各處獲　之信民情現極安謐所派各路防剿旗緑各營兵弁均能用命可保無虞至灣平縣屬之老虎溝偏橋子等處教堂已經奴才飭派旗緑各營官兵分往保護除由奴才咨會直隷督臣李鴻章會同提督葉志超分飭各帶兵官迅速攻剿以勘尅日殲除外所有各路官軍剿匪獲勝並現在防剿各緣由理合恭摺具奏伏乞皇上聖鑒謹奏奉硃批知道了欽此○○太子少保頭品頂戴陜甘總督臣楊昌濬跪奏爲揀員請補直隷州知州員缺以裨地方恭摺仰祈聖鑒事竊署藩司裕祥署臬司程鼎芬會詳稱甘肅肅州直隷州知州裕曾告病業已奉准部覆所遺係衝繁疲三項要缺例應在外揀選調補惟此缺係光緒十六年五月分所出在十七年停止變通章程以前自應仍行變通辦理查前奉部章甘肅升調補缺道府以至未入流亦照請補要缺章程無論何項缺出擇其人地相宜之員請補等語今肅州直隷州知州該署司等在於對品應　及應升各員内逐加遴選非現居要缺卽人地不宜惟查有勞績補用直隷州知州廖振喬年五十一歲廣西臨桂縣人由廪生中式本省舉人遵例報捐主事光緒二年在滇省襄辦文案克復騰越廳城案内保舉免選本班請以直隷州知州分省補用十一年赴部騐看簽擊甘肅十二年十月二十三日到省因籌辦豫皖賑撫案内保加一級並加知府銜查該員穩練老成辦公勤愼在甘有年辦理一切諸臻妥恊前者委署肅州直隷州知州於該處地方情形尤爲熟悉今以請補此缺實堪勝任人地亦屬相宜且與變通章程相符會詳請奏前來臣查　振喬學識優長才猷練逹合舞仰懇天恩准以該員補授肅州直隷州知州於地方洵有裨益如蒙俞允該員係直隷州知州請補直隸州知州銜缺相當毋庸送部引見且無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○沈秉成片再池太同知駐紥銅陵縣之和悦洲鎭與大通鎭齒牙相錯地處衝繁現值查辦保甲嚴拿會匪緝捕巡防在在均關緊要兹查有鳳頴同知魏高騫在皖年久熟悉地方堪以調署所遺鳳頴同知卽以本任池太同知承厚前往調署該員等本任内均無承緝盜刦己起四叅案件據　臬兩司會詳前來除分檄飭遵外謹會同兩江督臣劉坤一附片具陳伏乞聖鑒謹奏奉硃批吏部知道欽此○○頭品頂戴閩浙總督臣卞寳第跪奏爲匯解各欵京餉委員起程日期恭摺仰祈聖鑒事竊照光緒十七年分部撥内務府茶税京餉銀五萬兩户部茶税京餉銀二十萬兩添撥税厘京餉銀十萬兩洋藥厘金銀五萬兩籌邊車餉銀十四萬兩固本京餉銀每月五千兩户部茶税京餉銀八萬兩添撥税厘京餉銀三萬兩洋樂厘金銀一萬兩籌邊軍餉銀四萬兩固本京餉銀四萬五千兩委令龍岩直隷州知州盧慶去通判王之傑布庫大使宋尊爵漳州府知府雷其逹閩清縣知縣邱峻南福防同知徐承　試用通判梁廷元先後督同號商匯解赴京　納輕臣具奏在案兹再籌解内務府茶税京餉銀五千兩户部茶税京餉銀一萬兩添撥税厘京餉銀一萬兩洋樂厘金銀一萬兩籌邊軍餉銀一萬兩固本京餉銀五千兩委令候補鹽大使吳廷銓督同號商如數籌墊進京交納該委員定於十月二十日起程仍俟報到上庫日期再行由閩提欵發還據福建税厘善後兩局司道具兩　來除分咨查照外臣謹恭摺具陳伏乞　皇上聖鑒謹奏奉硃批該衙門知道欽此○○福潤片再奴才抵任後當經嚴定功過章程通飭地方文武整頓　務並令各防營扼要分紥一體認眞巡緝不啻三令五申地方尚稱靜謐兹據鄒平縣知縣張楚林禀報本年九月二十八日夜初更時分突有盜賊十餘人爬越　　西墻進内闖至帳房書房　刦銀兩衣物該縣立飭丁役捕拿適營典亦帶領兵役踵至盜匪開放洋槍拒捕轟傷家丁薛源捕役劉盛魁等奪門逃出由北城門　散而逸因黑夜跟追無蹤查點被刼銀八百五十餘兩及衣物等件請通飭截拿等情奴才聞之不勝　異該縣於衙者重地並不　密防範　被　匪肆行刼掠捕務實屬廢弛卽批司嚴飭該縣並通飭各屬及各防營一體嚴緝今失事巳逾一月　盜未據報　未　稍事姑容　臬司松林會同署潘司王作孚詳請奏叅前來　應請旨将鄒平縣知縣張楚林鄒平汛把總高鳳春先行摘去頂戴　　一月　緝贓盜悉數務獲究報儻限滿無獲冉行嚴叅理合附片具陳伏乞聖鑒謹　奏奉硃批着　所請該部知道欽此○○張之洞片再新授湖北布政使王之春現巳到省應卽飭赴新任署布政使本任按察使陳寳箴署按　使本任督　道惲祖翼應飭各回本任以重職守除檄飭遵照外謹合詞附片陳明伏乞聖　謹奏奉硃批知道了欽此○○富勒銘額片再新疆改建行省伊犁設道府各一員知縣二員寗　縣與伊塔道同城綏定縣與鎭西府同城規模甫定豈容遽事更張惟伊犁向係九城東則惠寗熙春寗遠西則拱宸瞻德廣仁中則惠遠綏定塔勒奇伊犁将軍向駐惠遠城居中控制所以震攝　服也兵燹而後大軍平定新疆伊掣收還僅餘綏定寗遠兩城爲商賈輻輳之所惠遠舊城久被河水冲刷過半前任将軍金順擇地新築城垣原備四千兵樓止之區今軍標一千人旗兵二千人除外汛駐防之外兵額尚少城内壇廟衙者兵房基址所佔不及十之五六地面過形空闊防守似覺難周奴才查酌伊犂形勢通盤區畫現在拱宸城爲西境門户有鎭標叅将等官駐之寗遠爲東路關鍵有道縣駐之綏定一鎭一縣足　治　而惠遠所駐将軍西陲要地時有相商要件若伊犂府　府趁此未修衙署之際移駐惠遠與将軍同城不特政令有裨抑　於地而漸致繁庶合無仰懇天恩准将伊犂府知府移駐惠遠城　資佐理奴才非不知内地省會無此　　但極邊重鎭不能不因地制宜愚昧之見是否有當謹會同護理新疆撫臣魏光燾合詞附片具陳伏乞聖鑒訓示謹奏奉　批該部議奏欽此 
 
 

Page 12

 
 
[光緒十七年十二月初七日京報全錄]  
　　宫門抄○諭旨三道錄前○發抄硃批五道○侍郎祥等奏海運倉不戒於火請将該監督議處並飭照案賠修摺○御史訥等　奏保奬獲盜出力各員摺○台撫邵奏報接印日期摺○都統奎奏報起程赴任日期片○護将軍富奏伊犁呈進貢馬擬請往返仍由台站行走摺○東撫福奏欽頒御製勸善要言一書祗領刊刻轉發各屬學官敬謹宣講摺十二月初七日理藩院鑾儀衛光祿寺正白旗值日無引見○都察院奏派專司稽查派出奕年○召見軍機貴恒孫楫○發抄長順奏審明疏脱重犯姚長武等之原解官定擬奉硃批刑部議奏欽此○又三姓等處被災情形奉硃批知道了欽此○又晶将聚賭之佐領額特布革職奉硃批着照所請該部知道欽此○又請将查無受賄之防禦莫爾賡阿開復奉硃批着照所請該部知道欽此○懷塔布奏奠醊回省日期奉硃批知道了欽此○○臣祥麟臣許應騤跪奏爲海運倉不戒於火請将該監督議處並飭照案賠修恭摺仰祈聖鑒事本月十七日臣等接據海運倉監督宗韶孫汝漳報稱十六日夜間忽然失火延燒吕字空厫富卽督率花户人等立時撲滅幸未毗連等情臣等隨於十八日親赴該倉查勘被燒情形詢據該倉官役禀稱吕字厫因雨滲漏後檐坍塌所存陳氷　颺後分存别厫只餘土米無多被火焚燬一俟查明確數再行禀報其起火之由實因領米人等吸烟餘火　落草根夜風潜扇　及脱下木植以致延燒等語臣等查所燒厫座雖係滲漏後檐坍塌該監督等究屬疏於防範應請旨将海運倉是夜值宿之漢監督孫汝漳未值宿之滿監督宗韶交部分别議處臣等有統轄之責亦請交部一併議處所燒厫座責令該監督督同書吏　户等照案如式賠修工竣由臣等核實騐收是夜值班之花户等役有無别項情弊應卽送交刑部訊究所有海運倉不戒於火分别叅辦　山理合恭摺具奏伏乞　皇上聖鑒謹奏奉旨巳錄○○巡視北城江西道監察御史臣　清阿等跪奏爲遵保拿　隣境結夥持械搶刦盜犯尤爲出力之司坊紳董請旨奬勵恭摺具陳仰祈聖鑒事竊准步軍統領衙門移稱據南營叅将鮑湧泉　飭都可曾崇蔭等會同北城吏目王應泰等拿獲持械搶刦盜犯小算卽算三等一案又據該員弁等會同西城借揀正指揮吳雲溥等拿獲搶刦盜犯小張五一名並續獲盜犯岳二椿子一名先後奏交刑部審辦嗣准刑部訊明擬結小算卽算三孔隆兒卽孔文奎王小倉兄岳二椿子均擬斬决梟示小張五擬杖一百流二千里左面剌强盜二字餘犯分别辦理均經刑部奏請奉旨依議欽此欽　在案並聲明原拿此案之文武員弁應由各該衙門自行酌核請奬等因抄錄原奏反獲盜官紳銜名知照前來現准步軍統領衙門遵旨酌保移會到城除拿獲盜犯小張五岳二椿子二犯之西城借揀正指揮吳雲溥等由西城另行酌核辦理外臣等查該司坊紳董等均能不分畛域弋獲搶刦巨盜緝　尚屬認眞未便投其微勞謹将尤爲出力之各員照章分别請奬以照激勸並繕具清單恭呈御覽除将該員等履歴送部　核外伏乞　至上聖鑒飭部核覆施行再此摺係臣城主稿會同中東南西四城辦理合併陳明謹奏奉旨巳　○○頭品頂戴福建台　巡撫臣邵友　跪奏爲恭報微臣接印任事日期叩謝天　仰祈聖鑒事竊臣欽奉　命補投福建台灣巡撫遵旨入都仰蒙召見二次訓誨周詳莫名欽感陛辭後束装就道於光緒十七年十月二十一日行抵台北二十四日准護撫臣沈應奎将福建台灣巡撫並台灣學政名關防曁兼管海防一切文卷分别派委台北府知府吉昌代理盤舺營叅将周起鳳台北府教授黄煥奎齎送前來臣卽恭設香案望闕叩頭謝恩祇領任事伏查台灣係海疆新設省分外籌海防内撫番社在在均關緊要如臣　昧深慮弗勝惟有恪遵聖訓倍矢愼勤将地方一切事宜實心經理以期仰答高厚鴻慈於萬一所有微臣接印任事日期除恭疏題報外理合恭摺叩謝天恩伏乞皇上聖鑒謹奏奉硃批知道了欽此○○奎斌片再奴才感受風寒月初具摺請假　蒙恩命調任熱河該處防剿事宜在在吃緊深恐病體遷延有辜委寄　卽赶緊醫治兹奉硃批看賞假二十日熱河地方緊要一俟病痊迅卽赴任欽此現在外感稍清精神勉可搘拄擬於本月十八日力疾起程前赴新任謹附片具陳上慰宸厪伏乞聖鑒謹奏奉硃批知道了欽此○○護理伊犁将軍副都統奴才冨勒銘額跪奏爲伊犁呈進貢馬擬請往返仍山台站行走恭指具奏仰祈聖鑒事竊奴才承准兵部咨稱會議察哈爾都統奎斌等具奏各城呈進貢馬每處或匹或十餘匹並有備用之馬爲數無多牧送亦易乃查來咨外帶餘馬竟至一二百匹出派官兵笔至二三十人查台站支應伊犁烏里雅蘇台科布多庫倫四處貢差巳楂紛繁近復增添塔爾巴哈台亦由此行走受累益甚擬請嗣後准其備帶餘馬若干匹出派官兵若干名以符限制至伊犁塔爾巴台回差向由内地行走不得仍出張家口以蘇台困等語查烏至　蘇台料布多庫倫等處呈進貢馬向由北路草地行走派出護送官兵等到京差竣回省時歴經兵部查照成案給予勘合火牌塡給馬匹口糧令　馳驛仍由北路回往至伊犂塔爾巴哈台兩處派出官兵解送貢馬因北路水草充足准其由北路草地行走而事竣回差向令由内地回去原爲免擾台站起見嗣後仍令照章行走不准繞越騷擾台站至所請嗣後准其備帶餘馬若干匹出派官兵若干名兵部並無　案可循應請飭下該将軍大臣等自行酌量核實辦理等因奉旨依議欽此欽遵恭錄知照前來奴才伏維伊犁　平時将軍叅賛大臣每年三月四月十月呈進貢馬三次銀　大臣呈進一次向係自伊犂起程取道精河庫爾喀喇烏蘇綏來昌吉迪化奇台各州縣行至古城折山北路蒙古台站護送赴京原以北路太草充足便於牧放事竣該差員仍由北路旋回惟十月呈進貢　時值隆冬北路草乾水涸令由關内驛站行走由各廳州縣供支草料餧養事竣該差員仍由北路旋回歴經遵辦有案迨伊犁收還之後每年呈進　　一次照章仍由北路草地牧放進京事竣經兵部給發該差員勘合炎牌理藩院塡給烏拉票道出張冡口旋回伊犂並未行走内地驛站今若改道馳驛各省州縣供支車馬廪給恐所費較北路台站尤鉅且伊犂行走北路雜差槪巳停止每年僅有貢馬一次似不致稍涉櫌累奴才查沿途牧放馬匹遇有水草缺乏之處必須加料餧養人數過少竊恐照料難周　　　次出源護送官兵多至十五六名二十名不專係爲免累台站起見至隨帶餘馬亦不過預備添換從未敢令其多帶致滋弊端相　　旨　下該都統等嗣後伊犁每年呈進　馬往返仍由北路台站行走倘該官兵等例外需索卽行指名叅辦以昭愼　　　　　除咨商該都統等核實辭　外呈否有　　恭摺具奏伏乞　皇上聖鑒訓示謹奏奉硃批兵部議奏欽此○○　　　撫奴才福潤跪奏爲欽　世　　呈　仰製勸善要言一書祗領刊刻轉發各屬學官敬謹宣講以廣皇仁而勵薄俗恭指　　仰祈聖鑒事竊奴才承准　機大　　寄光緒十七年八月初七日内閣奉上諭世祖章皇帝御製勸善要言一書仰體天心特垂明訓精詳切實俾斯　　善改過一道同風實足變澆　而臻盛化原編祇有清文特令繙書房加譯漢文發交武英殿刊刻成書兹據奏刷印完竣装潢事覽　每省頒發一部交各該将軍督撫照式刊發各屬學官每月朔望日同聖諭廣訓一體敬謹宣講用示朕欽承祖訓輔教牖民之至意等因欽此並恭奉寄到世祖章皇帝御製勸善要言一部奴才跪誦之餘仰見兵上崇尚德教下懷欽佩莫名伏維生人同此秉彝上智非有餘下愚非不足特無以誘掖奬勸則性近習遠遂不免見異思遷革薄教忠端資啓牖恭讀世祖章皇帝勸善要言詞簡意賅義精理粹不責高遠難行之事悉皆平易近人之言而踐行盡性修齊平治这規莫不同條共貫煌煌天語足以維世道而勵人心　皇上恪遵　祖訓特命重刊通頒俾薄海編氓周知共喻上智者率由罔越懍皇極而是訓是行下愚者舊染維新遵王道而無偏無黨馴至化行俗美於變時雍允堪占一世之祥和成大同之盛治奴才遵卽飭局敬繕刊刷恭校無訛通頒各屬學官於每月朔望日同　聖諭廣訓一體敬謹宣講以副我皇上修德愛民訓俗型方之至意理合恭摺覆奏伏乞皇上聖鑒謹奏奉硃批知道了欽此 
 
