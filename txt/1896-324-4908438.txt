# 1896 - 324 - 4908438

 

Page 1

 
 
[重印明季稗史告成] [  圖書集成局啓]  
　　明季稗史一書爲竹隝遺民手輯曰烈皇小識曰聖安本紀曰行在陽秋曰嘉定屠城紀略曰幸存錄曰幸存續錄曰求野錄曰也是錄曰江南聞見錄曰粤游紀聞曰賜姓始末曰兩廣紀略曰東明開見錄曰青　屑曰吳耿尚孔四王合傳曰揚州十日紀計書十六種大抵雜紀勝朝末造佚事體例雖近乎野史要皆得諸目擊非同耳食之談披閲再三實足與正史相印證本局前曾覔得舊本用活字板印行寰海流傳爭先購置茲復印以雪白連史紙校讐裝釘精益求精每部六册碼洋七角請臨三馬路申報館帳房申昌書室及各書坊隨意選購各外埠申昌亦皆有寄存 
[新印王叔和脉經青雲集試帖詩出售] [  圖書集成局代啓]  
　　王叔和爲西晉太醫令素以醫學著名所箸脈經膾灸人口顧輾轉翻刻貽悮良多茲從黄氏原刻及錢氏守山閣叢書釐訂校讎印成書本後垥刋誤每部四帙價洋一元又全註青雲集試帖詩選擇精良雅合絶時眉樣爲應試者不可不讀之書每部四本價洋六角賜顧者請熙北市掃葉山房及各書坊購取均可 
[論俄勢日大]  
　　歐洲之國英爲大數十年來講求武備整興商務逞雄海上爭執牛耳泰西諸國皆拱手聽命自愧弗如惟俄跨有歐亞斐三洲之地土壤寥闊冠於五洲睨視其旁每有樹敵之意英人常忌之畏之而俄亦不敢驟啓釁端於英然觀俄人之論每謂英人包藏禍心痛詞詆之夫英之包藏禍心固矣俄豈獨無鯨吞蠶食之志耶地中海之利旣盡爲英人所得俄僅得於黑海之西伯士都彼兒爲屯軍艦之所雖向者不能出海之慮今已無之俄之心猶以爲未足也於是經營西卑利亞鐵路接至黑龍江飭令於一千九百年正月一號火車須一律開行又擬於太平洋添駐水師定造鐵甲船五艘快船十艘核定一千八百九十八年均須工竣日前中西報載近日俄廷將海軍大加整頓各兵發給厚俸額外優加賞賚子弟考列水師學堂優等者給予文憑派赴近海習練五年再在黑海二年然後供外洋差使此已錄入本館八月廿三日報章俄人圖謀國事之心可謂不遺餘力窺其意若將從事疆塲卽日當以兵戎相見者夫整軍經武本當國之大謀而先事預防尤自强之要策中國惟事事讓人以先故事事較人爲絀昔年曾惠敏公以中國先睡後醒爲戲言近日西人以中國正當酣睡相侮辱俄人殆有見於此不欲蹈中國覆轍故爲是力加振作歟然其狡焉思逞之謀已可窺見一斑與從前蜷伏北冰海時景象大爲不同獨是俄之强英之不利俄旣於黑海得屯軍之所則已取有南下之路他日法欲取蘇丹俄必助之以拒英德與法本有夙怨或可爲英一臂之助然俄德邦交現方輯睦無論中東一役三國曾有聨盟之舉德未必肯中道棄捐觀日前俄皇偕其后至德國德皇設延欵待相得甚歡又與德大臣荷軒格君晤談有一點鐘之久雖曰睦鄰修好事理之常然此其中保無有深意存乎旣又游歴法國節捕地方旋赴巴黎司都邑法人之往迓者至有三百萬人之多法總統於接見之次以互相聨絡爲言俄皇亦卑辭答之并以俄皇之名名其橋曰亞力山德第三橋俄法兩國日加親密而俄人躍躍欲動之志亦於斯而益見惟是他日者俄或助法以取蘇丹則法亦必助俄以取印度而英國之勢危西卑利亞鐵路告成則北洋權利皆歸於俄而英國之勢愈危英人亦自知之故以俄之勇往無前爲受其害者必在英國不知俄勢日大英國固受其害而終亦非亞洲之福昔年胡文忠公謂終爲中國患者必俄羅斯自後於一千八百八十年間爲邊事齟齬中俄幾易玉帛爲干戈曾惠敏公馳一介之使改訂和約歸我伊黎俄人甘心退讓修好息兵數年以來相安無事論者以爲文忠之言未免過當去年中東之事又惟俄人仗義執言不忍坐視聨合德法兩國逼令日人還我遼東益信俄與我壤地相錯救難卹鄰不愧爲二百年和好之國特不知俄人何所愛於我而遽爲是義舉以開罪於日本哉竊嘗默揣其用心蓋惟恐英人之坐收其利也英之所以强皆由於商務之盛而獨擅其利權中日新訂之約英人又得於通商各處擴充商務則去年一役日本於中國固沾其益償欵三百兆闢埠數行省在日本可謂得志矣而不知英之受惠亦正無窮何也蓋英在地球中固爲商務第一之國也語云蛤蚌相爭漁翁得利其殆卽是之謂耶乃英人之言猶謂俄以中國弱爲得計英以中國强爲有益此殆非由衷之言而第欲借是以爲離間中俄之計乎[  此稿未完]  
[日下紀聞]  
　　京師訪事人函云戶部工程興修多日各官廠漸將棟梁大料運到署中八月廿三日某官廠飭匠數十人運送堂上大梁一架方擬落地悮撞石上損其一端之角工師怒而唾駡立罰諸人每名扣酒資青蚨四百文○京城春季淘溝例應各鋪戶住戶自淘其門首一叚嗣各戶爲圖省事每家按季捐資交本甲鋪頭作爲代淘之費初時鋪頭殊形踴躍而溝遂歸官淘歴年旣久鋪頭輩祗知斂錢而不知此錢須爲溝用漸又先一年秋季卽向各戶預支來年春季捐咨使用比及來春官來淘溝無欵可抵則遷延時日遂致久不蕆事妨礙車馬行人且沿溝惡自一經日炙往往作疫兹五城街道各察院復於八月十八日在各通衢張帖示諭嚴禁各鋪頭向各戶預支捐資若有私與私取者查出一併懲辦倘鋪頭强向各戶支借准各戶攔輿呈訴并删除宅門衙署一切溝費○中秋前某妓館一賣紙花人向妓索欠語言相觸彼此齟齬適妓之護符某甲正在妓屋談笑聽言生厭因詈賣花人不應孟浪賣花人卽遷怒向甲甲忿其有眼無珠躍出敬以老拳悮傷其致命處立卽倒斃妓館由是封門一面捕甲送官○王廣福斜街一妓院早經因案封錮日久訟事不結鴇慮躭悮錢樹子利市潛通於本地捕頭私啓門而懸燈焉又慮十字封條在戶冶遊者望望而去復易以無封之門而匿有封條者於其旁遇城憲查封則易門暫扃久而城憲聞知其詐立拿捕頭訊究鴇聞而逃妓院遂闃其無人焉○八月十六日東便門外儲濟太平兩倉恭祀倉神花戶輩公措資財備辦香龕邀集城内外子弟各會十六班如中旛槓箱開路少林秧歌獅子　子石頭各會俱於是日已午之交齊集東便門外城廂裝扮齊妥沿河之北隄而東至三塊板祀禆而返值天氣晴明往觀者甚衆城外之紅男緑女城内之駕輕策肥者有不遠三二十里而來者○戶部北檔房傳堂諭於各司略云近來新增出欵甚多必須預爲籌畫究竟各省常年實收來項若干實支某項若干收支相抵有無餘剩及支欵内有無可以騰挪核减者著各省司印稿於五日内詳細開單會同北檔房酌擬辦法毋得遺漏遲悮 
[覆陳榷務]  
　　京師采訪友人云江西巡撫德中丞奏稱九江關自光緒二十年十一月十二日　征連閏扣至二十一年十一月十一日止一年期内實短收額外盈餘銀十三萬五千三百三十九兩零援懇案免賠待情奉旨交戶部議奏旋經奏稱詳核該關本屆短收之數較二十年分少收銀三千六百餘兩而應征夾板等船四百十八隻按關 
 
 

Page 2

 
 
例核税應征船料銀二萬二百餘兩除照章寛免銀二萬兩外其餘銀二百餘兩本應照數賠繳惟查該關光緒九二十兩年應征夾板燈料税項照章寛免二萬兩外其應賠銀兩經臣部擬令將應賠前項船料餘銀一併减成賠繳在案今該關夾板船料餘銀仍應暫准援案辦理嗣後應征夾板船料税銀除照章寛免外下餘應征銀兩應卽據實分報毋得含混牽算遵照奏案照數賠繳至該關免征各項船料税銀九萬一千餘兩應准作正開除外其另免裝勇船隻税料銀二萬一千九百餘兩係屬新增名目較之上屆又多銀九千五十餘兩原難照准旣據該撫聲明前因海氛不靖各省征調添募營伍及軍事平定復裁撤回防過關裝勇船隻免征税料比上屆較多等情擬請援照二十年分成案暫准抵額惟現在軍務平定防營均已裁撤嗣後不得再以裝勇名目希圖免税抵額至免征各項船料應遵照奏定不得過十萬之數倘下届實征之數減少免税之數加多定卽著落該關道照數賠補核計本屆征免併算較上屆多收銀四百二十八兩零仍照上屆成案量爲減免賠繳該撫所奏短收額外盈餘銀兩懇准免其賠繳之處核與臣部前辦各案不符應毋庸議臣等公同商酌所有九江關光緒廿一年分短收税銀十三萬五千三百三十九兩九毫五絲二忽其餘減剩一成五厘四毫銀二萬八百四十二兩二錢五分四厘四絲八忽係額外盈餘例無處分應著落該監督誠勳照數賠繳遵照定例二萬兩以上至五萬兩者子限六年應令自奉旨之日起按限照數完繳以符定例 
[窰工復閙]  
　　江西采訪友人云景德鎭窰工肇事前曾備列報章兹聞七月十五日後窰戶坯工均經飭具遵斷切結旋卽一律開工賀觀察會同王鎭軍將善後事宜妥爲酌定留哨勇若干名爲之彈壓始定期回省銷差不料良懦坯工雖願如期工作而其中强横者仍出而阻撓以致各坯房中時被若輩毁物滋閙蓋以爲所定各項工價均係每洋銀一圓作錢一千文未免與市價相懸須縣主再來釐定也至八月十八日傳聞坯工房中被若輩殺斃六人傷一人事旣難救禍益加烈不知何日始能相與帖然也 
[之江秋蓼]  
　　杭州訪事人函云現任處州總鎭林鎭軍耀光月前因公晉省鎭軍前官杭水師恊副將此次節麾戾止舊屬俱排隊出城至上碼頭跪接旋於八月廿八日辭行回轅各官又皆恭送如儀○八月三十日爲致祭火德神之期撫憲特委署運司王心齋都轉親往行禮兩縣辦差人等於廿九日在吳山火神廟鋪設一新至五鼓時府縣等官均在廟内伺候俟都轉駕臨隨同陪祭迨事竣已東方發白矣又是日有致祭倉聖之典撫憲委黄子畬觀察前往行禮以重祀典○藩憲牌示上虞縣梁湖巡檢缺委試用班先巡檢譚家烺署理○近來天時寒煖不齊中秋節邊冷信驟臨雖御薄棉尚覺單寒瑟瑟至二十四五忽又暴熱突如初秋光景以致民間瘧痢等症不一而足醫家生意極爲繁盛殊覺應接不暇近日并有急痧一症不周時可以送命日前鬥富三橋某木作中兩夥先後上吐下瀉均於次日而逝又小營巷口王姓一孩不及半日亦以是嗚呼蓋卽霍亂也○豐樂橋大街於某日舉行盂闌盆會兩旁張褂新式壁燈無數又用紙紥人物各肖其象一排共十餘座晩間燃燭紙人腹中光彩奪目以喻世之不見亮者須然一燈於五臟廟中也當日哄動遊人入夜又放焰口觀者甚衆道塲將散先焚冥鏹十餘萬乞兒爭掃錠灰以致厮打一時哄傳代鬼打架祭桌因之掀翻執事人見此情形立命人扭住悍者兩名交地保送局懲辦嗣地保代爲緩頰請免送究令卽前來叩頭謝罪而去○杭人佞佛然又有崇信道家者其人於九月間相約設壇禮斗與做佛事一般計自初一爲始至初十日止城廂上下共計二十餘處其中以吳山之太歲廟及府城隍廟爲最盛壇内鋪陳均以黄縀繡花擺設古玩器皿極爲精緻其餘若金龍閣東嶽廟中城之日新廟東園之機神廟無不鉤心鬭角競巧爭妍以博遊人之稱贊各壇例於二十九日鋪設齊整三十日先禮啓師懴於吕祖神前以道教先神於漢之張道陵再神於唐之吕洞賓也是夜發符上表奉請諸神下降臨壇監察所冀天公做美時放晴光則各壇遊玩之人定必日形熱閙也至壇中需用燈燭皆係挨戶募化其經費一切大半會中人捐助而成不必另籌○杭垣自夏秋以來雨少晴多早稻次第登塲農家者流其喜服田力穡乃亦有秋惟晩稻尚需人力灌溉方能倉箱備美刻下業塲圃者頗覺望澤彌殷至八月廿六日雷聲隆隆雨師方擬過江而來忽爲封家十八姨所阻使人望眼欲穿廿九日四點鐘時密雲四布少頃雨點狂飄大似傾盆究竟雨不甚大夜膳後亦息次日午後又得寸許從此菜畦蔬圃俱有生機矣○杭州自奉官佳用銀圓以來已閲四月民間喜其携帶輕便樂於行使故官錢局出入兌換業已日盛一日惟市上所尚者均係中國自鑄龍文錢謂其無假有一種來自外洋及香港者仍不通行唐鋪買物不肯將就據稱此銀上錢店交易店中必勒令貼水甚重約祗九折光景故不得不如是也 
[南徐秋色] 鎭江訪事人來函云上月二十四日地方官探悉淮揚海道謝觀察前赴姑蘇謁見撫憲趙中丞面禀要公定於日内由蘇起程尅期過鎭於是丹徒縣宗大令預飭辦差人等將皇華亭碼頭掃除潔净拾蓋綵棚恭迎憲節廿六午後憲丹抵京口就碼頭下椗斯時鎭城文武各官均在碼頭伺候各官次第登舟觀察一一接見寒暄而出有頃觀察命駕登岸躬往各衙署答拜次晨解維渡江進瓜洲口而去○揚屬運河堤工總局何觀察福海於月前由邗起程乘坐官舫抵鎭二十五日乘招商局江孚輪船泝江駛赴白門謁見兩江制憲劉峴帥面禀秋汛保堤情形瀕行鎭城各官多至輪舟恭送○三江營遊擊管帶湘軍南字左營裘遊戎德成於今春由常鎭道吕觀察禀請劉　帥檄飭所部左營移紥鎭江現值水師秋操之際上憲改委徐遊戎青雲接充左營管帶而飭裘遊戎仍回三江營遊府本任俾得一心操練免致顧此失彼遊戎奉檄後擇於八月二十五日將左營交卸清楚躬往各衙署辭行二十六日西南鄉公送萬民傘一柄德政牌數對藉表謳思二十七日遊戎由大碼頭登舟○某甲卜居山巷地方娶本城某氏女爲妻琴耽瑟好可以樂飢惟泰水家貧時向坦腹郎乞分餘潤日前又往告貸甲乙首肯其女反靳而不與更以隱語刺其母左右鄰聞其事大爲不平女更奮步上前扭母而毆更以蓮鈎踢母倒地甲恐釀人命卽爲扶起多方救治始漸蘇醒女反出門就人家私作飲食以避之一若毫不相關也者見者共唾其禽獸之不如或曰是殆其母當日忤上之報亦未可知否則豈有婿不爲梟而女反爲獍者○更夫某甲於上月二十六夜四更時鳴鑼擊柝路過網兒橋見有二人坐橋堍旁置衣包錫器等物知爲竊賊上前船詰賊恐敗露許以瓜分更夫意欲扭之送官又恐孤掌難鳴乃以計誘至橋下西首坑厠内謂之曰汝許分贓我深夜無處藏放又不能急持歸家我且召同伴付之免使進退維谷汝等稍等片刻何如二賊信以爲眞不料遂中其計更夫奔至附近保甲分局通報局員派勇數人跟蹤而至將賊及贓均解局中略問口供轉送丹徒縣宗大令訊辦○西門外某氏婦有女名松年年二十矣雖出自小家而汝南碧玉愛好天然前曾憑媒受周姓之聘周本欲迎娶以所索聘禮過奢未能如牛郎之賒借十萬天錢償此夙願松年知之祗以父母之命無可如何然對景自傷頗有標梅之感某晩忽取生烟背人吞服延至漏下三商呻吟牀第氏急倩醫生救治無如毒已深入贜腑返魂無藥香魂縹渺自向芙蓉城而去氏以已許周姓遣人報喪並索棺殮費周辭以女未過門不允所請氏堅稱已文定矣生爲周家人死爲周家鬼有何疑於是相爭不决旋由親友爲之理勸云　　二 
[漢皋解珮]  
　　前者藩憲王芍棠方伯委員在漢陽内地查對牙帖兹聞蔡甸某某等行無帖冐開飭其領帖堅不肯領委員已覆文來省詳請核辦並聞藩憲又委黄刺史應周赴荆門州各屬查對牙帖有無弊端刻已奉差前往矣○刻下襄水日日加漲漢鎭外江内河水將平岸居民咸有柴門臨水之歎土壋厘卡業經淹及本月初一日又值雨師税駕白浪滔天似此岌岌情形恐不免蹈庚午年之厄矣○攔江堤爲武漢諸郡門戶倘經襄水打破内地受災不堪言狀兹聞守堤某員督率各鄉壯丁併力加築是亦未雨綢繆之意也　　　　　　　　　　二 
[東湖水月]  
　　宜昌訪事人云東湖縣余明府彬任以來未届一載現聞省中已委許明府之璡來署斯缺因明府前曾署理東湖數次 
 
 

Page 3

 
 
此次重來輕車熟路不獨竹馬兒童欣欣然有喜色也聞余明府此次卸事之由因宜昌三府衙署被人竊賣與聖公會而本縣初不清查細底遽准税契蓋印上司因是指摘云並聞明府須將此案辦妥方能脱然無事○近因天時多雨川河泛漲灔澦堆時露一點輕浮水面故入川之船甚少前有某行冐險雇船運貨上峽行至中途失事船上貨物撈起無多内中如羊毛大黄通草等物悉皆運來宜昌曬晾詎爲日已多浸水後俱皆霉爛曬未終日又值大雨連綿未乾者反而增濕屈計漣日陰雨此項濕貨堆放廠中又不知如何模樣矣可見運去雷轟薦福碑天下之不遇時者大抵如是何獨經商爲然○半閒堂鬥蟋蟀此年少宰相平章軍國樂事也宜昌每屆仲秋有一種紈袴子弟喜鬥蟋蟀爭以紅綾太史餅相賭勝現在兒童捕蟋蟀者到處皆是向借城内天后宫巷積榖倉内開盆每日各携沉泥細缽百數十盆以往然少佳者故雖街後塘邊墳院叢葬之處遥聽喞唧有聲亦必篝燈如豆彳亍於人跡不至之問以博識者一笑也○本城城隍廟内開局平糶由官專派司事貧民買米者清早卽去守候久而久之遥聞司事者咳𠻳有聲知其睡起又聞連喚某某侍者知司事將出收錢也於是各人喜不自勝向司事領票一紙再往他處發米雖有轉折然俱在一廟之内每升止收錢三十六文每人止准買三升當面用水浸過方准拏出廟門此因奸商有盜買盜賣之弊所以累及小民致令相傳有薄刻爲善之誚當亦非當局本意也某日有一孩年纔十歲前往買米因一時人多將此孩擁擠跌地人皆不覺勢將踐踏矣幸得一嫗在旁爲之喊救赶將孩拖起授以米令速歸家問其擁擠之由則云局章過午不候遂爲例耳 
[上海官塲紀事]  
　　本報前誌南市二十三七鋪巡防局委員黄衡堂二尹永璣陶子衡二尹殿文由蘇松太兵備道黄幼農觀察檄飭交卸另候差委前日觀察札委留滬差遣之卽補縣丞邵二尹鼎接辦二十三鋪巡防局事宜卽補從九品姚殿卿少尹鵾接辦二十七鋪巡防局事宜昨日已趨赴道轅謝委往局中視事矣○署理川沙撫民同知劉乙笙司馬元楷奉上憲檄飭仍回松海防同知本任交卸篆務後於前日蒞滬泊舟集水碼頭禀見黄觀察擇吉今日辰刻回任○長江水師提督黄芍巖軍門少春蒞申後昨日赴各署辭行聞晩間卽乘某輪船駛赴白下 
[一火未成災]  
　　美租界北四川路源泰南貨店前晩九點餘鐘收市時學徒偶不經心將所肩牌門板悮碰於懸掛之洋油燈上燈純中斷燈遂轟然墜下遍地皆火所險者傍近卽满儲煤油一箱在彼幸未燃著店中人竭力撲滅鄰居飽受虚驚咸歸咎於該徒之不小心云 
[跌傷求醫]  
　　小工王阿榮刻充工部局驅駛裝載沙泥之馬車昨日清晨驅車至北四川路王忽失足跌仆於地馬因遮眼望不見人致將王肩背用蹄踏傷其勢甚重旋經人舁至同仁醫院求療 
[南市雨聲]  
　　昨晩六點鐘時有小竊王阿元至南市萬聚醬園内潛入後門乘間行竊被該園出店某甲瞥見喚集同夥四面拘捉該竊無計脱身當被拘住由園司事沈瑞章連夜送至十六鋪南局究辦李蘭史二尹訊供得確判責二百板飭勇驅逐出境了事○報記王家碼頭豆腐店主姚福生被同業張全福綽號白老虎因硬奪攤基起見被白老虎糾集多人將姚擁至三鳳茶樓多方囉唣姚心不甘奔至十六鋪南局請究鍾偉臣二尹飭在外邀人調處如有不遵再至局察斷昨已由十六廿三鋪小甲恊同公正人理斷得妥將原攤仍歸姚擺兩造允遵投局銷案 
[上海縣署瑣案]  
　　縣橋一帶著名流氓張長慶在縣署後攫取綦順興匣作銅罐經栅夫拘獲解入巡防東局由局員王二尹送至總巡局請辦鍾受伯明府訊究時同黨張阿囝送給生鴉片烟長慶　而吞下明府飭人灌救旋解至縣署黄愛棠大令倩蔣剌史升堂訊問張供稱此事由胞兄天福等人誣害刺史著傳天福質對此已誌諸報端前晩飭提覆訉天福供稱胞弟長慶無惡不作犯事已非一次矣至生鴉片烟係阿囝買給非關小的所囑阿囝堅稱烟由天福囑小的送去剌史問天福曰阿囝究竟是否爾姪供稱並非小的之姪且小的實不相識剌史判令笞責一百板又詰阿囝曰生鴉片烟究從何處得來如不實供定責千板阿囝供稱天福並不囑小的送烟小的實出錢四十二文在林恒豐烟館買得求大老爺施恩天福又供稱長慶阿囝實是冒認小的之姪長慶屢次犯事現又在改過局中逃出請大老爺重懲剌史笑謂阿囝曰爾年尚幼已敢如此胡爲他日長大成人將不知如何壞法矣乃命責手心一百下笞臀一百板轉詰長慶曰爾係積犯不思改過自新乘間脱逃旋又被獲竟敢在總巡大老爺案下吞烟挾制可惡已極長慶連連叩首供稱小的自怨自尤故圖自盡不敢挾制叩乞從寛刺史命從重笞責二百板再送改過局永遠收押○前者職員胡培澤控唐醴泉盜賣黑棗侵用銀二千兩等情經蔣刺史判令將唐收押待質所著减繳銀五百兩至今挺押不繳前晩著帶案嚴比唐供稱小的在押不能措借求先交人保出再行料理刺史謂爾平空侵夻人家貨銀二千兩之多本委巳格外從寛斷令减繳五百兩延至目前分文未繳况此刻並無保人來案奚能若此混供唐供稱親戚楊德炳本願具保嗣因前保之胡姓欠欵未了故未來此刻下胡之轇轕已清今日楊繕有保狀交與黄大老爺處門丁刺史飭差至門丁處詢問回禀並無其事刺史大怒叱令笞責二百板唐檢呈信函稱此係楊允保之憑據刺史閲竟發還謂信中並無願保字樣豈非有意糖塞乎爾究竟再寛限幾天可料理供稱求寛限十天刺史准之著到期繳銀違于重比○月前廣東某邑人杜三枝唐振超串出日本人三宅延三郎製造小輪艦一艘行駛内河闖越關卡不服盤查行抵蘇州經洋務局訪明飭長元吳三首縣主將小輪船扣住查明杜唐已逃回上海函請黄大令提解到蘇大令飭役拘獲唐杜解至省垣將杜留候擬辦唐訊明帮同隱戤洋商屬實發回取保日前由蘇垣解回前晩蔣刺史升坐花廳命提研訊唐供稱小的係廣東香山縣人年二十有六從前曾至日本習學東文東語五年餘此次受杜之愚以後當安分謀生不敢再戤洋商爲犯法之事矣刺史問可有的實保人否供稱有乃命交差收管取的實人保結不准再滋事端○前者浦東鄉民凌銀貴凌雲溪凌寳之凌子仁凌六福同投縣署控凌殿卿擅賣漲灘黄大令飭差役陸福提集一千人請蔣刺史訊斷銀貴訴稱小的在鄉間力耕餬口所有漲灘與族人雲溪寳之等合業計共四十餘畝坐落東溝左近只有糧串未領田單本年殿卿充當地保遂擅自賣與某洋商叩請究追雲溪六福同訴稱小的等皆係農夫此項漲灘地與族中人之産毗連小的等共有二十二畝餘被殿卿售與錢義興公司轉售與某洋人因無田單尚未轉換道契其價若干未經深悉子仁訴稱小的之田亦無單契糧串尚未由殿卿交下無從呈案寳之訴稱小的之田外有漲灘若于尚未升科田單三紙戶名紹坤今漲灘已被賣去叩請追還此事由張子明曹仲夫沈連甫顧哲先等勸過無如相離甚遠不能允從殿卿禀稱小的年三十有四充當二十二保五十三圖地保漲灘係祖業刻已售去計四十畝有餘實緣各原告垂涎地價意欲分肥以致藉端挾制雖由顧曹等鎭董勸過無如彼等所欲甚奢至於沈住寳山張住川沙現可邀到刺史著邀齊覆訊如原告果有不實不盡定當重辦 
[法捕房發落瑣案]  
　　昨禮拜一鄭大令蒞捕房會同謝副捕頭發落各案命提竊取洪顯林水烟筒之鄧阿榮照原斷笞責一百板從寛斥釋○品三藏六兩僧人在小東門張子恒花烟間内與烟妓參歡喜之禪爲流氓汪和尚蔡阿隆攫其衣服銀表又欲勒索洋銀二十元該僧不允以致口角爭論拘入捕房解經鄭大令訊供已詳前報昨日命提案飭將品三笞責二百板釋出藏六姑念已受戒行從寛免責勒令回籍龜子張子恒笞責一百板交開客棧之諸金榮保出○寍波人陳福生掩入紫來街嫁粧店内竊大理石一塊當塲拿獲解經訊供昨日命提案照原斷笞責一百板釋出不准逗留○小麫筋卽顧阿二前因毆傷小東門烟鴇陸李氏控經枷責兹因在押患病送院醫治病勢沈重昨日其母顧戴氏偕林福堂投案求保大令准其保出俟病愈送案發落○江陰客棧林福堂控司帳陳連卿竊取客人寄存之洋銀數十元經訊責懲押交在案兹因在押日久昨日命提到案著赶緊覓保○興聖街豆腐店主龔李氏控店夥陸子山將紙洋調換銀洋五十七元控經訊供責懲押交兹因在押 
 
 

Page 4

 
 
患病無人具保昨日飭傳原告到案禀求釋出大令准之○趙王氏控吳子辰串吞資本一案送經訊供姑念兩造本屬姻親從寛免究不准再往棧内滋擾著各具遵結送案存查昨日因吳子辰所呈不合著另具切結吳蓮波呈具領狀請領契據大令著明日投公堂候給○安徽合肥縣人包立發向在吳淞當勇前因送友至長江某輪船竊取鋪蓋當塲拿獲解經大令訊供禁押昨日命提到案申斥再三從寛釋出 
[美界捕房瑣事]  
　　前晩有第三百五十四號野雞四輪馬車一輛載客七人駕至百老匯路虹橋東首三百九十四號華捕　其違章拘至捕房捕頭令將車夫開釋扣車存捕房俟傳車主到案訊罰○百老匯路提籃橋第一號洋房馬夫前日下午牽馬在近處馬路中溜馬是處當往來孔道各例禁止因被三百八十三號華捕拘解捕房捕頭令將馬夫釋回據情告知洋東投案將馬牽回○前日下午有鐵匠四人合坐小車一輛行至天潼路車夫因年老力衰不能勝任車一欹側遂將四人眞仆落地不勝其忿羣起毒毆車夫疾呼救命經四百三十一號華捕聞聲赶至三人當卽奔逸僅獲一人均禁押至夜半開釋○前晩八點鐘有二寍波人在百老匯路靜安街不知何故暗中互相兇毆適一百二十二號印捕到來一併送捕押至十二點鐘釋放○西人某甲前晩在禮查西酒肆内沽飲旣醉旣飽出喚東洋車云欲至下海浦迨車至則又躊躇不定車夫將車推去甲已足軟如棉不能成步遂欹臥路傍經十三號三道西捕雇小車載回捕房管押昨晨釋放○吳淞路閙鷄塲乃游人麕集之區其中向惟說因果唱攤簧以及小本營生者在此貿易近有無業流民溷雜其間設攤聚賭事爲捕頭訪聞前日傍晩飭二百八十三號華捕前往拘拿旋被跑散祗將賭具數件帶回呈案○新記浜路自來火廠之後棄有孩屍一具昨晨經一百十一號三道華捕告知捕頭傳二圖地保奚坤寳收殮掩埋 
[巨欵疉頒]  
　　天災流行飢黎满目殘秋將盡北地先寒千百萬哀鴻中澤嗷嗷慘難入耳此正籌賑者慘目傷心一籌莫展之候也本館協賑所疉蒙隱名氏助洋銀票一千圓吟梅書屋姚求尊閫病速愈合家人口平安助洋銀二十圓又隱名氏助洋銀六十圓顧壽萱祈萱幃病速愈助洋銀五十圓源記交來神戶鼎泰號匯至無名氏助急賑洋銀三十圓溧陽退思齋主人助永定河急賑洋銀一百圓以上諸君者或不求聞逹效陰德之耳鳴或大發慈悲傾巨貲而手擲或祝慈幃康健萲可忘憂或因中饋焦勞葠能續命凡此慈祥之在抱定占蒼昊之降祥謹獻蕪詞彌殷藻祝矣 
[行善獲報]  
　　浙紹徐門王氏因分婏瀕危乃姑向空叩禱願助賑項保其大小平安禱後氏果卽産母子皆安今氏積得英洋六十元寄來以充直隸永定救災之用具見助賑最爲善舉可以弭患迎祥所望樂善者不吝解囊穹蒼降福其權衡决無或爽焉　上海北市絲業會館籌賑公所制施則敬謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[病犯同斃]  
　　積竊周阿炳破獲由英界讞員屠别駕判令管押捕房一年龜子錢益生因容留竊賊宿娼經别駕判令管押捕房四月日前忽皆患病捕頭遣人舁送仁濟醫館醫治延至前日之晩相繼倒斃醫館中麥捕頭聞報卽傳三圖地保曹福卿至捕房給以洋銀十六圓令代備衣棺盛殮舁厝義塚標記候領 
[英界公堂瑣案]  
　　英副領事薩　允格於前晩乘某輪船至日本之横濵埠約閲兩禮拜始返滬昨日公堂各案由繙譯官慈君庖代○前日祥和機器廠某洋人控泰昌機器　　自仿造新式小輪機器包探竇如海將洋人所雇傭工宣阿福解案請訊屠别篤飭傳泰昌主人復訊昨日竇探將泰昌主人楊永錦解案祥和洋人訴稱商人自出心裁約歴六個月之久始繪成新式小輪船機器圖一紙留下稿樣被人私行竊出售與泰昌今泰昌已自行仿造與商人所繪之圖無異是以聲請傳訊楊供稱職員經理泰昌廠務廠中所造小輪船並不仿他人之樣實與前者臺灣商務局所造駕時斯美二船一弍緣職員前在臺灣當總工頭代商務局製造小輪船不下數十號其樣均職員所繪豈如此小船而必欲盜仿他人之樣乎况職技藝亦學自洋人安見華人必不能造船似此同行嫉如日後華人何以爲生求飭祥和洋人至職員之廠核對圖樣如係私仿願卽罰鍰倘無私仿情形則務求公祖作主别駕商諸慈繙譯官然後著祥和洋人自至泰昌核對圖樣如無私仿請形推楊赴領事署控告○包控倪順泉禀稱賊犯張少卿前曾犯案解經大老爺判令遞解回籍今又在鄉間竊取某姓家之花售錢置備衣服重來滬上大摇大擺適經小的查獲請懲張供稱小的係寗波府屬某縣人以後不敢再來矣此次尚求寛宥别駕判令笞責一百板仍遞解回籍○包探竇如海禀稱鐵工陸阿二托名舉薦唐陳氏至新閘某繅絲廠工作誘至义袋角閉置空屋時往調戯事爲氏夫唐阿茂查知投報捕房捕頭令小的緝獲送究唐陳氏訴稱小的在家時妯娌間稍有不和陸卽乘間哄誘謂薦小婦人至义袋角某繅絲廠與伊妻一同工作及至彼非惟不令小婦人做工且又時來胡閙强取小婦人衣服質錢陸供稱小的係常州府屬無錫縣人此事已自知不合只乞大老爺格外施恩别駕判令從重笞責四百板管押一月期满後遞解回籍○包探施奎江禀稱賊犯吳友才屢經解請大老爺懲辦昨正又穴鄉人魯咸順家之壁竊取棉花兩包布衣若干件兹經小的緝獲解請究辦魯投案領贓吳供稱小的係江北某邑人身犯不韙匪乞施恩别駕令笞責三百板管押一月期满後遞解回籍○包探秦少卿禀　賊犯陳小洲竊取安慶輪船船主房内小銅殻報時鐘一架經小的拘拿解案狡不承認今船主已來滬因特解請訊追安慶船主某姓訴稱此賊竊報時鐘親自拘獲陳供稱小的係常州府屬某邑人詰其贓在何處默無一言别駕判令笞責四百板遞解常州原籍○郭石農私取郭竹坪之息借票據倩陳阿四代售與人控發後曾由别駕提訊昨日包探秦少卿禀稱小的查得此項票據計共三紙石農交陳售去僅得洋銀二百八十八圓聞得資後與人在南市荷花池股開洽興烟土店兹特解請訊追竹坪投案備質石農供稱小的不應嫖賭虧錢出於無奈將票托陳售去業已花銷净盡並未股開烟土店陳供稱素與石農爲友息借據一紙售得銀二百一十兩均已付清别駕著候過堂覆訊○包探趙銀河禀稱日前東洋車夫陳阿奎不知在何處竊得綢洋傘一頂兹經小的查獲解請究懲陳供稱小的係江北某邑人洋傘由不知姓名之坐客遺忘車内並非小的竊取别駕判令笞責五十板○包探孔阿才禀稱賊犯華十郎在鄉間竊取某姓家洋銀四圓衣服若干件持之來滬質錢使用兹經小的拘獲解請究追華供稱小的係太倉州屬崇明縣人窮苦難堪以致忝顔爲此並非甘心作賊求大老爺俯賜宏恩别駕判令笞責一百板贓存捕房待失主具領 
[蘇省官報]  
　　八月二十五日三品銜丁憂湖北試用道項晉蕃浙江人由揚州來赴杭知縣姚守彝禀知奉委解餉赴寗卽辭從九徐汝梅禀銷盤門旱關差並禀辭直丹陽縣保甲差江寗藩轅牌示照得江寗府李守升授安徽安廬滁和道遺缺查有候補知府柯逢時堪以署理前飭江寗府南捕通判屠作倫仍回本任今已奉留辦上海英租界會審事務所遺南捕通判員缺查有試用通判李士彦署理○八月廿六日同知銜徐州府敎授王亦曾由徐來准補長洲縣縣丞善啓禀謝飭知赴任江寗藩轅脚示甘泉縣邵伯司巡檢張壽同叅革遺缺查有候補班補用巡檢李墉請補卽捕道錢志澄通知奉撫憲札委督辦丹陽河工事宜委辦洋操營務處兼蘇防營務處江蘇候補道沈致和浙江人由吳淞萊庚寅翰林院檢討黄履初辭行赴都藩轅牌示照得請補丹徒司巡檢丁世盛補丹陽縣典史項繩祖均已奉准部覆應卽飭令該員等各赴新任○廿七日知府沈鳳韶由松滬巡卡來知州蔣金生由上海來並禀知奉前欽差出使俄國大臣王奏調出洋案内蒙保奉准俟補缺後以知府在任候補准補元和縣主簿陳炳甲由鎭江保甲來並禀知奉鎭江府飭知拿賭修城及冬防蒙記大功二次吳縣主簿程恩浩謝奉飭赴任○廿八日知府羅道源禀知出巡回准補常州府知事吳士俊准補元和縣主簿陳炳甲均禀謝奉飭赴任從九桐彬禀謝奉委學院搜檢差乙未翰林院庶吉士章華湖南人由南京來知縣吳熙由上海南綢捐局來○廿五日辦理松滬局巡卡知府沈鳳韶禀辭回滬知縣葛繩孝禀知前署靖江縣任内交代於初限在常郡算結回省藩轅牌示照得吳縣主簿程恩浩飭赴元江青縣丞新任所遺吳縣主簿員缺查有試用縣丞王嘉懋堪以委署又丹陽縣吕城司巡檢陳其恕調署金匱縣　亭司巡檢所遺吕城司巡檢員缺查有分先補用巡檢王啓曾堪以委署○三十日知縣汪壽年禀銷查勘吳江縣荒熟田畝差又董觀瀛票知查勘吳縣荒熟田畝差回○九月初一日知縣鄭汝騤由吳淞來戴運寅由滬來汪壽年禀辭回吳江長洲縣縣丞善啓禀知接印事蔣元榕禀知交卸署長洲縣縣丞事 
[邗江官報]  
　　八月二十六日江蘇候補府田太守承熙由京南下過揚赴省太醫院楊太醫一清過揚赴都○二十七日淮揚鎭潘鎭軍萬才過揚履任瓜洲營戴遊戎華貴公幹到揚○二十八日瓜洲鎭高鎭軍光効抵揚公幹王廣文毓沂委晝局收掌○二十九日邵伯厘捐顔大令濟時過揚 
五日知縣王純武解地丁銀進京通判于鴻頤辦昌山釐卡○初六日典史陳常禀謝儘先補用行知朱必昌往崇義辦保甲袁州恊李榮發缷事回署撫標右營遊擊吉勒通阿病故遺缺以候補叅將錢鑑明署理○初八日副將吳茂軒管理蕙民門炮墀郭洪喜管理進賢門砲墀調補贑後營都司萬尚益謝咨進京新選南昌遺缺府俞培元禀到 
 
 
 

Page 11

 
 
   
 
 

Page 12

 
 
[光緒二十年八月二十六日京報全錄]  
　　宫門抄○教職單○鄂撫譚奏甄别知縣片○大臣啓等奏叅南新倉監督摺○鄂撫譚奏委署知州片○又　奏甄别知縣片○江督劉奏甄别道府州縣各員片○又　奏請閲復已革舉人片○又奏查明徐土歉收情形片○閩督邊奏調署知縣片○八月二十六日禮部宗人府欽天監侍衞處值日無引見○濓貝勒潤貝勒各假满請安○清鋭等考試繙譯童生覆　命○廣東提督何長清到京　　　○克王請假十日○恩輝續假十五日○正白漢奏派致祭明陵派出興恩○提督衙門奏　獲盜犯王大卽王玉珍等五名又拿獲偷竊官物賊犯大王卽王山兒等五名均請交刑部○召見軍機何長清○皇上明日辦事召見大臣後由頤和園還宫○光緒二十二年八月分教職單教授直隸保定趙炳麟深州山西朔平李朝陽平定陜西漢中李雲蕚同州榆林黄時中同州俱舉廣西平樂林友蘭泗城恩正諭直隸清苑鄭珍遵化山東滋陽張灃之濟南河南郾城李宜春懷慶汝州陳鯤化河南陜西鳳翔謝玉樹同州浙江蕭山陳曰稔寍波雲南通海張春雲南俱舉訓導安徽太和蘇復經池州含山蔡珣鳳陽宿松談箴泗州陜西略陽宋獻徵西安湖南平江陳學蕃乾州俱歲安徽霍邱程廼封太平山東博平宋其端青州山西榮河張芙蕚解州甘肅平番錢旭東慶陽湖北咸寍金永森漢陽俱舉復諭山東邱縣閔繼和青州舉河南淇縣程守箴開封附陜西汧陽張孝先同州恩廣西容縣鄭楊芳鬱林副復訓直隸饒陽郭錦城遵化恩福建寍化吳炳堃福州江西泰和蕭彝瑞州南康劉鏡瑩臨江俱廪江西鄱陽何之渭瑞州歳○○譚繼洵片再淮部咨道府州縣無論何項勞績保奏歸於候補班人員令該督撫卽以此項人員到省之日起子限一年詳加察看認眞考核如係爲守兼優堪膺民社之員出具　實考語奏明分别繁簡補用等因兹查候補班補用知縣惲元復補用知縣劉綬青均於光緒二十一年四月初十日到省連閏扣至二十二年三月初十日試看一年期满據湖北布政使王之春按察使惲祖翼取造該員等履歴清册詳請甄别具奏前來臣隨考騐該員惲元復精明穩練辦事認眞堪以繁缺留省補用該員劉綬青才具練逹勤愼趨公堪以繁缺留省補用際清册咨送吏部查核外理合會同湖廣總督臣張之洞附片具陳伏乞聖鑒敕部查照施行謹奏奉硃批勅部知道欽此○○奴才啓秀官祥載瀛謹奏爲倉放兵米攙雜該監督任意狡執謹據實奏叅恭摺仰祈聖鑒事竊奴才等所管廂黄旗蒙古七月分兵丁甲米准戶部咨稱此季應由南新倉開放並咨稱現今各該倉應放米石並無年分較多之　該監督等於開放時毋任攙和舞弊其一切開放章程卽遵照同治六年六月二十六日曁光緒十六年閏二月初九日本部奏案辦　儻　色果係低潮攙和卽由該旗都統御史登時騐明秉公叅辦如米質本好而旗弁故意挑剔者亦一律叅辦等語奴才等於本月二十三日赴倉監領據該倉監督廣瑞呈出米樣奴才等公同騐看實屬攙雜不堪兵食當向該監督再三開導飭令另呈兵丁堪食之采乃該監督一味支吾百折不回再向斟酌竟翻身而去據稱惟有聽叅而已實屬任意刁抗不成事體奴才等惟有據實奏叅應請旨將南新倉監督廣瑞交部議處以示懲敬並將米樣封固恭呈御覽所有此次本旗應領甲米擬請飭下倉塲侍郎劄飭該倉務放乾潔米色勿任攙雜以重兵食　此恭摺具陳伏乞皇上聖鑒謹奏奉旨已錄○○譚繼洵片再署荆門直隸州知州徐士彦調省差委所遺該州印務應卽委員往署以重職守查有本任江夏縣知縣諸可權明白穩愼歴練最深堪以署理據布政使王之春按察使惲祖翼會詳前來除檄飭遵照外謹會同督臣張之洞附片具陳伏祈聖鑒謹奏奉硃批勅部知道欽此○○譚繼洵片再准部咨道府州縣無論何項勞績保奏歸於候補班人員令該督無卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查候補班補用知縣劉徽典自光緒二十一年四月初一到省之日起連閏扣至二十二年三月初一日又候補班補用知縣毛炘自光緒二十一年五月十九日到省之日起連閏扣至二十二年四月十九日均試看一年期满據湖北布政使王之春按察使惲祖龔取具該員等履歴清册詳請甄别具奏前來臣隨考騐該嗣劉徽典才具穩練辦事奮勤堪以繁缺留省補用該員毛炘年力强富事理通逹堪以繁缺留省補用除清册咨送勅部查核外謹曾同督臣張之洞附片具陳伏乞○聖鑒敕部查照施行謹奏奉硃批勅部知道欽此○○劉坤一片再前准部咨道府州縣無論何項勞績保奏歸入候補班人員以到省之日起予限一年詳加查看出具切實考語分别繁簡奏明留省補用等因歴經遵辦在案兹據江寗藩司將到省一年期满在江寗差委之道府同知直隸縣知縣等官照章甄别詳請加考具奏前來臣察看得候補道楊慕璿涉歴中外明幹有爲候補道曾紀壽心地樸誠辦事結實候補道趙貽書器識深穩職守愼勤候補知府何維樸品學兼擾華實並茂候補直隸州知州魏秉銓氣局安詳官方整飭候補知縣許寳良年壯才明候補知縣胡葆慶年强才裕均堪以繁缺留省補用候補同知黄家珍年力正盛堪以留省照例補用又前署督臣張之洞察查之候補知縣陳崇煌才具諳練均勝繁缺知縣之任試用知縣趙興霙年力正茂試用知縣長發年力正富均堪歸試用班照例序補除咨部查照外謹會同江蘇巡撫臣趙舒翹附片陳明伏乞聖鑒謹奏奉硃批勅部知道欽此○○劉坤一片再據江寗籌餉勸捐局司道詳稱已革廣東舉人蔡學淵由戶部候補主事恭應光緒癸已恩科順天鄉試中式第五十七名舉人因錄遺在塲患病倩人代謄完卷以致與平日筆跡不符被劾議革惟該革舉人鄉試三塲文藝均出已作並無槍替其錄遺之日實緣陡患寒熱手顫眼花央同號生代爲寫完因記獲咎今因南洋練軍需餉及奉旨開辦各礦需欵案内部議紳富捐銀至一萬兩以上者准專摺奏請特恩奬叙嗣准部咨停止籌餉捐輪此次報効鉅欵仍准照舊辦理今該革舉人蔡學淵以南洋練軍需餉及開辦礦務用欵甚鉅情殷報効洵屬好義急公現屆各庫支絀異常於度支不無裨益該革舉人本由候補京職恭應鄉試三塲文藝旣係均出已作錄遺時央人代謄完卷委因在塲患病不能謄寫所致核其獲咎情形與同案湖北舉人萬航事同一律其捐輸銀數較之九年周長善捐賑成案及新章捐數均屬有增自未便沒其竭力報効之誠可否仰懇天恩賞還蔡學淵舉人准其一體會試之處出自逾格鴻慈理合會同江蘇巡撫臣趙舒翹附片陳請伏乞聖鑒訓示謹奏奉硃批戶部議奏欽此○○劉坤一片再據辦理徐州土藥統捐局江寗布政使瑞璋署徐州道阮祖棠評稱本年徐州各屬所種鶯粟據各州縣先後禀報因去冬得雪止一二寸間有僅得微雪之處缺於滋培春間亢晴日久氣候寒凉以致未能一律萌蘖其漸次長發者類皆枝幹稀疏葉多黄萎零落披離不成片叚迨至揚花之際幸得甘霖冀資補救孰意連遭大雨淹浸受傷鄉民失望改種雜糧所存無多復爲濃霧所侵狂風銷鑠結實　瘦收漿甚微被災情形實較上年爲尤甚該道輕輿减從於附近各處履畝勘勘並據各局員等禀報相同查土藥統捐徵自買客收數之盈絀首視出産之多寡次係銷路之暢滯本年各屬所産鶯粟無不被災迥非往年可比似此情形將來所收之捐勢必不堪設想且徐土大都運至上海鎭江始行轉運分銷該兩處土藥價值視各省運貨多寡而定近來外省運貨至蘇日見其多無非佔　土應銷之地因而銷路壅滯益甚客商無利可沾兼之銀根倍緊周轉甚難以故來徐購土客商甚屬寥寥雖經嚴飭各局員設法招徠能否接踵而來尚難豫必竊思徐州界連三省地屬平陽巡緝本較難於他處買戶旣不廣收賣戶難免他適客商繞越偷漏亦恐在所不免雖於新土入市之先酌添巡丁而周圍千有餘里經費支絀異常未能多添分卡難期周密惟有嚴飭各局員愼選巡丁不辭勞瘁認眞巡緝遇有怠玩立時撤換庶幾少一分之偷漏卽可多一分之厘金詳請具奏前來臣詳加體察委屬實情除飭嚴督各局員認眞巡緝實力稽徵以保捐務而裕餉源外謹會同江蘇巡撫臣趙舒翹附片陳明伏乞聖鑒謹奏奉硃批知道了欽此○○邊寳泉片再福建龍溪縣爲漳州首邑政務殷繁查有平和縣知縣范溶幹練有爲堪以調署所遺平和縣員缺查龍溪縣知縣孫興壽安詳穩愼堪以調署據潘臬兩司會詳前來謹附片具陳伏乞聖鑒謹奏奉硃批勅部知道欽此 
 
