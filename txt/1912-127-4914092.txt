# 1912 - 127 - 4914092

 

Page 1

 
 
評論 
[讀黃留守自請解職通電書後]  
　　嗚呼我可愛可敬之黃留守今日而果有此自請解職之通電也夫以黃留守熱心改革歷有年所海外流亡奔走國事宅心之公忠立志之堅定久己昭昭然在人耳目此次起義共和告成南北統一震撼危疑黃留守以一身橫當其衝不免有道高毀至德修謗來之嫌幾幾以名世之大賢下儕於獷悍之武夫擁兵自衛不顧大局而惟知引留守一職以爲沾沾自喜之地即平素之稔知留守者亦深歎習俗之移人雖賢者或不免矣今讀此電乃令我留守磊落光明之胸次以大白於天下舉凡平日之疑留守責留守不諒我留守者至此而亦渙然以冰釋灼知留守之爲人逈非流俗人所可等量者矣 
　　溯自民國肇基各省紛紛濫招軍隊迄於今合全國計之巳有八十師團之多而每歲餉需約須一億一千七百二十萬兩其支出之巨誠哉足以駭人聽聞且歲入不足至稱貸外人以爲賦餉受糈之資飲酖止渴大可寒心加以借欵條件要求壟斷之不已近復橫加壓制兢兢焉爲監督財政之謀監視裁兵之舉一若舉債國之養兵必須受成於債權國之限制者危險之狀不可言思嗟嗟養兵所以衛民而今則適以害民革命所以救亡而今則轉以速亡埃及波蘭之隱痛今日竟發見於肇造之興國此亦愛國諸君子所謂孤始念不及此者耳 
　　幸也今日諸統將蒿目時艱紛然各以裁兵爲前提黃留守於此亦已將南方諸軍隊整理就緒應裁者裁應併者併應遣歸者遣歸應隸陸軍部者隸陸軍部應屬蘇都督者屬蘇都督以萬難收拾之大局不數月而釐然各當上書大總統自請辭職且兢兢於統一政府旣經成立斷不可南京一隅長留此獨立之機關破壞國家統一之制旨哉言乎可謂篤棐藎忠惓惓愛國者矣藉令全國軍統人人以黃留守爲前師果何有於虎視之耽耽乘人之危而因以爲利耶 
　　雖今日者未知大總統之意云何然黃留守旣自請辭職吾知袁總統於此必不强人所難以遜留守孤潔之高懐而亦逆知黃留守寵利不居之意早裕於平素挂冠歸田不俟終日此次旣毅然通電於前必不游豫斯須於後以視某都督之濡滯北上戀戀形役者誠哉其不愧爲當代知幾之君子 
[命令]  
　　五月十四日 
　　臨時大總統命令前已任命樊增祥爲湖北民政長並疊經電催赴任茲准黎副總統函稱該員蒞任尙無確期湖北綰轂中原地方重要現又當議分軍政民政之始規畫建設端緒殷繁正賴得人而理該員通才碩望學識冠時勤政愛民夙著績效亟應催令迅速赴任以重民治其未到任以前任命劉心源暫行署理此令 
　　任命伍朝樞爲湖北外交司長張知本爲湖北司法司長姚晉圻爲湖北敎育司長林四光爲湖北實業司長李作棟爲湖北財政司長此令 
　　任命張瑞璣爲山西財政司長此令 
[專電]  
　　政府接駐各國公使電咸謂各國將於本月二十五號聯合承認中華民國 
　　銀行團要求派員監理財政一節經熊總長磋議改名借欵管理員中外各派一員會同監理用途中國定以陳錦濤充任至監視遣散軍隊一節亦允讓步惟須將裁撤人數及需欵確數查明報告監理員 
　　借欵事已成裁遣兵隊一事將由稅司参議辦理其應撥行政費則須中西稽核員核准方可支發先借七千五百萬 
　　按此電係另一訪員所發 
　　外人闻熊希齡在參議院宣布政見後甚爲滿意借欵草合同不日可以定稿 
　　聞新政府又向禮和洋行借成六百萬馬克巳於昨日（十四日）簽定合同 
　　𤍽河兵變袁總統飭姜桂題速往就職 
　　總統府因天津有宗社黨煽亂之謠戒備甚嚴 
　　參議院議决陸軍旗中央加一大星點海軍旗照舊 
　　前日參議院議員對於國務員之宣布政見止有拍掌尤少質問會塲殊爲減色 
　　司法部舊員現均不願應試（以上北京） 
　　湖屬匪勢猖獗英領請兵保衛莫干山 
　　海盜勢熾分擾寗温台均電請都督嚴勦 
　　同盟會支部今日（十五）開廣東流血紀念會到者千人分贈黃花星旗各領事署均下半旗（以上杭州） 
[公電]  
　　雲南都督電袁大總統國務院參議院黎副 
 
 
 

Page 2

 
 
總統黃留守各省都督各報館均鑒閱報載黎副總統侵探兩電備陳軍人柄政之害謂宜將軍務民政劃爲兩途辭懇慮周無任欽服惟鍔愚見流弊固當預防而現勢亦宜詳審要未可以一概論然就滇省而言地逼强鄰躭躭虎視而山深箐密伏莽猶多時虞蠢動非地方官之勢力所能鎭攝一有騷擾立釀外交革政以來人情悜恐乃匪徒不得逞志外人無憑藉口者實賴軍政統一之故現在遣散冗員安插羣卒與夫一切軍事計畫尤息息與民政相關若軍民分途互相推諉互相掣肘譁變之事在在堪慮滇省自設立軍府以來凡民政財政外交敎育實業各有專司都督並不加干涉惟皆統屬於一機關之下故行政甚爲敏活號令不致紛岐而部曲將卒亦從無干預民政之事竊意軍務民政將來必須劃分始足除武人政治之弊惟目前國事甫立而邊省情形不同能不統一事權以立綱維鍔側身軍界適當改革之秋猥以武人遂操政柄明知此論一出必有把持民政之嫌然治亂所關不容含默誠爲邊界起見亦非自使私圖如得大總統派一文武兼資之員以承其後鍔即可奉身而退長此歸田固不欲久柄政權且不願再操兵柄也區區之誠尙希鑒察滇都督鍔叩庚 
　　國務院電各省都督各衙門鑒現在官制未定北方各省司道府廳州縣等官均係暫沿舊日官名惟國體改定凡舊日文牘告示及公布各件於書寫官銜用欽加欽命等字樣者於現時國體政體均不適宜自應槪行禁用以免違碍而昭統一國務院鹽 
　　又電滬軍光復軍總司令李徴五君大總統交電悉貴軍全體官佐士兵捐集國民捐洋七千元具見深明大義熱心愛國殊堪嘉尙現在參議院提議國内公債辦法希將捐欵儲存候議决如何再行辦理可也國務院鹽 
　　皖軍參謀部吳介璘電各報館轉江蘇全省父老昆弟鑒江南江北交通利便財富相等人材略同惟地勢及性情上稍有差别耳當此驚濤駭浪險象環生國本未固民生告竭之時我江蘇父老昆弟爲人民謀樂利當先其所急務凡根本建設宜從最上級機關及地方制度上注意若行省機關都督制度則愈少愈妙况民國初立全國急於統一將來南京留守府尙在撤消之列何必齗齗於江北一都督府而作裂地之舉自損團結之力耶况分省之事當取决於國會或臨時參議院蓋此事於統一軍政財政及名義上有絶大關係璘爲民國大局起見尙祈全省父老昆弟勿存南北畛域之心融洽意見從長計議爲地方謀幸福江蘇幸甚民國幸甚無任禱切江蘇一分子皖軍參謀部吳介璘叩 
　　廣西南寗議會電袁大總統國務院參議院黎副總統黃留守孫中山先生各省軍政府臨時省議會各報館各府縣自治會□會桂林軍政府各報館均鑒三號有以桂林紳商學界名載通電各處　毁本會係數人　個人便利號召附近南寗議員數人自行集合任意誹謗志在破壞八號桂又有以省會名義通電中央各省揑造本會冬電報告議員三十八人爲未得議員半數以肆其種種欺詐之詞本會前電咨報軍政府均聲明到會議員七十八人有案且前經本會將到會各府議員姓名報告中央及各省與本省各府縣而陸都督在邑當有眞知灼見亦曾將到邑各府議員姓名電達中央□號都督致北京袁大總統國務院電有省會地點未定省議會不能成立所有地方要政亦皆不能建議施行各事廢弛日久恐不堪問榮廷審度情勢似難强拂多數人民之同意以致另生别種枝節務希主持裁决等語可知本會確係十四府議員集合不可誣也桂僞議會祇會員全額十分之一自違法制竟敢印發僞電又致本會電文直同村嫗駡人本無與辯之價値惟關係十四府議員名譽不容任其誹毁軍政府近在桂林亟懇查究尊重民選立法機關實爲尊重民國桂僞議會敢爲公敵卽當鳴鼓而攻敬告中央各省凡桂僞議會電文盡屬虛僞而我桂各府縣尤應抗議聲罪以伸公議廣西臨時省議會議長林繹副議長雷愷澤楊煊合共議員七十八人叩眞 
　　浙江軍界維持會電各報館轉北京袁大總統各部總次長武昌黎副總統各省都督各政團各軍司令均鑒舊臘統一未成浙中謠啄四起敝將校等因恐各界同胞居難安枕從征隊伍出憂内顧曾組織維持會以冀稍事補救今幸統一告成秩序稍復全軍凱旋人心大定敝會旨願己達决議取銷特此電聞浙江軍界維持會虞廷等公叩寒 
　　四川都督電袁大總統各省都督各報館公鑒頃據重慶鎭撫府總長胡景伊電稱滇軍在遵義勒索鹽欵屢電無效茲復據邊商天全美報稱滇軍將該號東索去萬金下餘六萬七千兩限七月内繳清否則砲攻復將時雍田產契約押存遵義府作抵始釋又據寳興隆報稱該號司事馮均平又被拘留逼繳二萬五千兩均經哀懇始限期三月起至八月止繳清不得已商請余府知事取保担負又請妥商出限期紅票連環互保始釋等情查該軍以商人產約估抵四川款項轉令按本追索公理何存除通電中央政府曁滇黔都督外應請如何維持速示辦法等語查滇軍迭在川黔勒索鹽款經衡等及胡總長屢次電阻無效復由敝處電請大總統及滇都督轉飭亦不奉命凶頑橫暴鹽商迭遭魚肉勒索多端又被拘留估抵似此不法行爲與土匪之勒索何異誠恐兇焰愈張川邊從此多事爲害胡底擬請大總統各省都督及各報舘主持公道辨别是非俾滇軍稍知愧服或可戢其貪焰川民鹽商幸甚共和大局幸甚四川都督尹昌衡張培爵叩青 
　　又電蒙藏交通公司籌辦處伍溫壬千陳諸先生鑒頃讀來電足見諸先生思深識卓規畫宏遠於五族聯合大有裨益昌衡等深願策其駑鈍協贊進行所有組織大槪及規定章程祈即見惠示我周行尹昌衡張培爵叩寒 
　　貴州都督電參議院黎副總統孫中山先生黃留守各省都督各省議會各報館鑒繼堯菲才簿德待罪黔中辦理一切情形並經電達勢處萬難早思引退以黔人籲留積牘盈尺與情迫切不忍遽然舍去魚日奉大總統電令復蒙加以委任聞命之餘尤深惶悚當此民國初基四方多故旣不敢少存意見貽誤地方亦不敢徒遠嫌疑放棄責任惟有勉竭緜薄暫共維持一俟國基稍固黔中可保治安即當解組歸田以明初志至於力小任重損越堪虞惟祈時賜敎言俾得遵守至爲翹禱黔都督唐繼堯叩庚 
　　奉直魯協會電天津都督新直隸會商會鑒正月亂兵焚掠京津保受害尤鉅商民贊產蕩然今寧蘇被亂兵焚掠者均已賠償南北事同一律務懇撥欵撫恤以昭公尤并希電覆不勝盼禱奉直魯協會上海支部咸 
　　栢文蔚電袁大總統黎副總統黃留守各省都督各軍長師長各報館各社會均鑒借欵棘手正民國存亡千鈞一髪之時黃留守提倡國民捐力謀補救舍此辦法别無良圖敝軍現巳議决將軍階級捐一月全俸都尉階級捐七成現金三分之二軍校階級捐七成現金二分之一司書則捐三分之一計全軍三師計得五萬七千二百餘元以一軍計數誠無多合各軍各師計數當不少更乞工商政學各界各報館各團體各社會協力提倡踴躍輸將或繳□捐或起月捐文蔚力雖緜薄謹隨諸公之後勉竭愚忱尊處卓見并望見敎敬佈區區伏維亮察栢文蔚叩文 
　　浙江第五軍軍長電急黃留守各省都督各軍長師長各報館均鑒借款棘手黃留守提倡國民捐洵爲濟急之圖毋任欽偑瑞召集本軍所屬各官佐會議辦法現已議决上等官佐每月捐俸十分之三中等十分之二初等及額外軍官十分之一從五月分起迄九月分止凡五個月合全軍計算可得洋三萬五千餘元按月繳納藉爲杯水車薪之助特此佈達陸軍第五軍軍長朱瑞叩删 
　　南京第五師長電袁大總統黎副總統唐總理段總長各省都督各師長呼報館均鑒民國方興經濟困難陽雖承認陰實猜忌特以監督財政力爲要求迫我抵抗以覘吾國共和人民之心理稍不堅持將亡國矣敝師忝爲民國軍人自應勉任捐輸同肩負擔已公同議决全師軍官佐將軍級捐全薪一月都尉級捐月薪二分之一軍校級捐月薪四分之一左右軍校級捐月薪五分之一額外官佐捐月薪六分之一司書士兵以下隨意樂輸以爲土壤細流之助先此電聞第五師長劉毅覃印 
　　泗州議會議長張凝績等電全皖旅滬同鄉會張園南滄洲别墅十一號楊杏城先生暨諸鄉先生各報館均鑒泗州客歲光復破爛不堪自知事傳炳章到任泗民稍安茲有前爲五河所不承認之知事李誘然素行野蠻曾毆五河正紳譚啟桂今復運動來泗泗民萬難承認先生等關懐桑梓懇即轉電皖都督請留傳速逐李以洽與情而維危局至禱候速覆臨淮三元棧泗州議會正議長張凝績審查長俞陵楨審議員王葆恭審查員戚冠英議員張仲烜鄭宗翰倪仲三王榮楣鄉文學許乃木許如熙文炳蔚何道臧朱棟材王葆眞歐世棟喻子鈞朱開會各區議長議董議員劉德良韓德榘陳植廷袁士傳楊止誠張啓佑楊毓瑜蔣貫一王列珩程吉之陳襄廷楊守蘭公叩寒　　自由黨泰縣部電上海自由黨暨各報銷鑒自由黨泰縣部奉正式委任後在泰組織今日開會成立入黨員計二百五十名行政人及各法團均蒞塲監視秩序謹嚴謹先開泰縣部理事長朱漢澄叩寒 
[譯電]  
　　袁總統致書葛雷醫士謝其於北京暴動之夜療治傷兵之勞並贈洋五百元充作慈善醫院經費（北京） 
　　聞藏人與拉蕯之華軍日來仍在和平會議不日可望解决華軍或將繳出軍械取道江孜回國據駐喀里邦某報訪事電稱駐紮日喀則城之藏軍悉已調至拉蕯日喀則城及江孜之民人則已奉命編成團練隊以阻華軍由幹巴路（譯音）進行（喀爾喀脫） 
　　新任駐華日軍統帶佐藤將軍於十四日晨起程赴津（東京） 
　　美國前總統羅斯福君已在哇哈變哇省開始運動據謂平民與政黨領袖之决鬥自林肯總統辭世後未有如此次之劇烈者（哥倫布斯） 
　　英國女子曼華卡因在俄國華沙地方與革命黨交往被控由俄官判定監禁四年兼作苦工據其辯護士云監禁期滿後尙將永遠發配西比利亞其所住之地須由警察隨時指定故平民權利實已喪失凈盡（倫敦） 
要聞一 
[熊總長演說補救財政辦法]  
　　昨紀國務員蒞叅議院發表政見一節其演說詞以財政總長爲最剴切茲又探得熊總長是日（十三日）演說民國財政虧竭之詳情計分兩端 
　　（一）民國紀元前之財政内分三條（甲）歲入不敷銀五千四百餘萬兩（乙）追加籌備經費銀二千四百萬兩（丙）新外債息欵銀一千餘萬兩三共不敷銀八千八百萬兩 
　　（二）民國紀元後之財政内分二條（甲）臨時籌辦經費銀一萬一千餘萬兩（乙）常年不敷經費銀一萬三千五十二萬兩二共不敷銀二萬八千零五十二萬兩 
　　今審度時勢之緩急斟酌事務之輕重以决定辦法之先後綜其大要約有八端（一）節減軍費以求收支之適合各省支出以軍餉爲大宗行政費不及十分之二應解中央欵項因此均爲截留故今日非從軍費裁减下手幾無財政可言（二）速立國家銀行以期金融之復活軍興以來工商停滯稅源無出非速辦國家銀行不足蘇目前之困銀行宗旨必使利息之率低减民立銀行方能發達工商業方能振興（三）預籌幣制辦法以應時機之需要凡一國制定貨幣民間貿易生計易生變動今乘此時機將各省幣廠開鑄選用銀元一切收支均以圜法廢去生銀習慣一面建設極大新廠購買新式機器爲本位鑄幣備（四）改良稅則以均國民之負擔中國舊稅民爲所困今改通過稅爲營業稅以備加稅免釐其餘舊稅當改者田賦爲大宗新稅當改者印花所得稅爲大宗然均非可猝辦惟契稅酒稅尙能設法速辦一則國體己更舊契理應更換一則徴收不良改章無妨加重（五）籌畫鹽烟專賣以增大票之收額鹽務爲借欵抵押物改良徴收始有押保之信用今擬折衷就塲抽稅及純粹專賣之說先爲就塲專賣行一二年後再設立專場以機器製鹽實行抽稅後任其所之之法至煙草專賣雖有外交上關係亦可逐漸設法以爲抵制（六）區分稅目以别國家地方之權限國家行政經費固重量入爲出而欲區分國家稅地方稅之負擔又不得不量出爲入因比較利害須先國家而後地方也凡此目前雖辦不到要當先爲調查預備（七）速定會計法規以期出納之確當前清各部省衙門收支欵項漫無規則以致財政紊亂均由無一定會計法規今當先定簡章以期易於執行（八）整理公債辦法以保國民之信用今日外債問題事事挾制巳見最大之危險須於内債獎勵擔保設法推行方可以示限制而使財政之展拓 
　　以上八端有爲目前所宜急辦者有須逐漸預備者總之改良財政以間接於經濟問題實今日當務之急至於編製預算統一財權關係立法行政一切制度應與各部院及各省協同商定非本部獨立所能及此則當於將來另詳陳其理由云 
[初八日參議院紀事（續）]  
　　至此報告已畢始提議案先由議長報告審查内務部官制案結果張耀曾登台詳述審查否認兩次長之理由並力言另設蒙藏事務局係整理蒙藏之要策並言隸歸國務總理於行政上外交上經濟上均可得統一之效果陳景南言蒙藏人口甚少比較内地不及三分之一若歸國務總理於形勢上精神早均有裨益此時殷汝驥忽起而反對主張仍歸内務部辦理文崇高贊成殷說彭允彛謂官制不能不統一兩次長不能分立勢所必然且欲謀蒙藏實業宗敎之發達實應歸國務院始有效力李案請政府委員答覆當經孫委員培答覆謂設立專局係爲特别機關以我國之利害關係而觀諸公現可不必在次長着想諸君之見旣較設次長爲佳即當照辦可也丁世嶧謂政府委員旣以利害爲前提將來政策自應仍歸國務總理正符利害關係之意此時李國珍又反對以前各說謂蒙藏旣爲專管事件利害所關須設一蒙藏一務部對内對外均由總長主持方有效果谷鍾秀駁之謂君主時代有藩地故有專部此時但求於用人行政便利設部不合劉典甲請將否認次長付表决其設局一事另咨政府分兩層辦理汪榮寳請按審查報告付表决否認次長得多數李國珍又發言謂蒙藏應設專部然後有專責谷議員云局爲暫設機關部爲永久機關將來蒙藏事就緒該局即當裁撤事權即可分歸各部李國珍又云蒙藏事務總須一二十年後方有效果非設專部不可汪榮寳云設尃部與國務員制有碍李國珍謂利害關係重大雖更國務員制亦無不可至是駁難蠭起議長以設置蒙藏事務局及隸國務總理付表决得多數贊成 
　　附錄法制審查會審查修改官制通則案報告原案稱内務部職掌本繁現將蒙藏事務歸併非增設次長一人不足以資輔佐等語查行政組織最貴劃一各产官制通則每部各設次長一人内務部未便獨異且擬增之次長是否專理蒙藏事務來咨並未指明是兩次長權限性質相同殊爲複贅無須增設若係專司蒙藏則與次長輔佐總長處理部務之性質不符若蒙藏事務須極力經營亦非僅增次長一人所可期其發達茲經公决内務部無須增設次長一人仍照官制通則辦理惟蒙藏事務重要應特設蒙藏事務局直隸於國務總理以重事權而專責成如經院議可决應咨請大總統速將蒙藏事務局官制案提交本院議决謹此報告 
　　次又議華僑代議權案消極者仍主不准積極者則主力爭阮慶瀾主調和予華僑以特别請願權不用議員介紹本院卽予准理而在本籍居一年者不在此限王振堯謂華僑代議權與法律國籍均無違碍况華僑仍爲本國籍者計六百餘萬人國内富强尙須僑力扶助豈能於革命事前則用之功成則去之前次審查報告應歸無效文崇高贊成奚誠武反對是時有請付表决者谷芝瑞大聲呼曰如此大事不能輕率表决汪榮寳請另付審查李肇甫請於明日上午開全院委員會覆議衆贊成至此已過時十五分鐘汪榮寳大呼請唐總 
 
 
 

Page 3

 
 
理來院宣佈政見並提交法案副議長然之遂散會 
[大借欵之新會議]  
　　大陸報北京電云今日（十四日）自早至晚各銀行家與財政總長熊希齡君又開會議歷時甚久拍發此電之時尙未散會 
　　昨日參議院開秘密會時曾反對外人監督用途之條件因之此事復生阻力惟參議院并未公然拒絶此請是以今日仍可續開會議 
　　現兩方面有何解决尙未定奪惟合同之基礎或可議妥華洋人員會同檢查用途一節或將爲両方面遷就之基礎今日下午會議時會議以他法代之惟目下尙未議畢故難預料其結果也 
　　昨日叅議院初本竭力反對外人管理借欵用途一事後經國務員宣述政府處境之困難乃稍平和且願繼續商榷此事 
　　國務總理唐紹儀君因濫用比國借欵大受議員指駁暗潮甚爲劇烈 
　　文匯報北京電云銀行團最後提出由外國檢查員會同中國財政部及各省稅務司管理借款用途之條件已爲唐總理拒絶 
　　聞袁總統似有贊成更易内閣總理之意現巳暗中物色人員昨夜（十四日）袁總統與孫寳琦談話歷兩小時之　 
　　各國銀行家定期十五日在倫敦會議中國借欵問題北京政府已將最後之條欵電致該會内謂借款用途由政府與各國各派人員會同稽核凡有用欵須由兩方面人員會同核准簽押方可支撥其中政府所付與各省之欵則由當地稅務司管理大致明後日倫敦當有覆電抵京 
[内務總長又請辭職]  
　　内務總長趙秉鈞自上次呈請辭職後經袁總統出爲調停意見業巳消釋故仍照常辦公乃日來因辦理部務與唐總理不甚融洽且中央政務種種難辦故又决意辭職日前親至總統府向袁總統而述爲難情形且自稱於新政知識毫無所得萬勿以秉鈞一人遺誤民國要政情願放歸田里作一民國公民云云當時袁總統仍極力慰留嗣以商諸唐氏唐謂如趙總長决不允留只好在榮勳徐世昌二人之中擇一以代其任惟袁總統之意則以爲徐世昌年力衰邁爲清廷軍機大臣則優而不可以爲民國國務員至於榮勳更非可以獨當一面之才不如勸慰趙秉鈞勉任共難較爲上策倘趙一定不肯久留則擬調趙爾巽入長内務另擇相當人員出督奉天云 
[陸軍部之題名錄]  
　　陸軍部原議設立四司嗣因南北人才濟濟除承政廳不計外增作六司以便分别位置茲各項人員已經派定即於前日發表探得名單如下 
　　　承政廳參事金紹曾吳昭麟秘書曾毓雋塔齊賢梁建章編纂張伯英楊志證司務李鍾岳李士銳蘇錫第馮祖培楊葆元主計士杰 
　　軍衡司司長林攝考任科長劉冠軍賞賚科長陳虬副官楊葆毅一等科員志元郭則涑官其彬占元二等科員朱常黃曾枚朱惟達張德藩花楞劉潛亮蔡用勳崇勛三等科員倪崇　趙一琴周頌彛繼質李松年袁喆海祿項　萬珍 
　　軍務司司長沈郁文軍事科長張華甫步兵科長王風清騎兵科長范尙品砲兵科長朱兆熊工兵科長雷炳焜副官蕯眞豫一等科員藍任大張毓需王績李華英余晉　陳從義王恭爵李著强馬林馮駿英接宗存厚二等科員光泰張諝文葉偑勳顏懐立松生聞春榮徐方震傅良藻邊宇良陳价藩竹堃厚周詩曾克敬馬宗魯奎灜程恒式三等科員周維廉張璥張雨高錢承懋定和彭驥柳民均宋化龍陳美陳晸 
　　軍械司司長翁之麟槍砲科長韓林春材具科科長簡業敬副官胡宗銓一等科員杜福墉汪韜費國祥傅維四二等科員張文郁冷秉炎文樸文斌賓鎭遠三等科員沈鴻儒何鳴　吳光傑徐驤 
　　軍需司司長羅開榜會計科長唐汝謙粮服科長楊鴻昌副官柏崑一等科員徐振鵬馮福長王大中王世義漆英陳旨章二等科員春照銅錕史久芳李世恩毓喆魏述曾傅鳴一崇愷三等科員劉祖蘭查國鈞花錫穀龔家仕唐叔虎錢志仁楊鴻壽熙鑫郭萬杰閻森庭左繼梧華以怡 
　　軍醫司司長長方擎醫務科長張修爵　衛生科長李學灜副官陳海瀾一等科員張承貴梁文忠華鴻汪行恕二等科員崇啟沙人傑王麟善劉翔雲三等科員福元王懋義印勳慶祿金懷忠 
　　軍法司司長施名常副官賈德懋一等法官秦曾源周仲曾二等法官楊紀宇唐寳鍾郭光祖易觀三等法官吳士光朱麟藻楊書升曾宗翰初級法官劉鏡清江天澤監獄長石春 
要件 
[江蘇貨物稅章程細則]  
　　本細則爲解釋章程（已見十日本報）以爲辦理貨物稅之依據現定稅章凡百貨物均按稅牽祇完一稅而以一稅分爲兩起徴收如本省產貨運銷本省鄰境者則以起運處所先收產地半稅俟抵銷場驗明已完產地稅單貨數相符再収銷場半稅如產貨運銷外省者則於出省處所驗明產地稅單再収出省半稅如外省之貨運銷本省者則於進省處所先収進省半稅俟抵銷場驗明進省稅單再收銷場半稅如外省之貨運銷鄰省經由本省者則於進出省處所各收半稅至華洋各貨之執有子口半稅單者運往銷場時仍照章收銷場半稅其中途經過分所一律驗免放行惟所收之稅或產地或銷場或進省或出省須於稅單内分别塡註俾憑稽核不得疏漏 
　　章程内所謂產銷進出稅如納稅人情願一起全完亦得併徴之此係專指不經過第二徴收機關處所而言如指銷之地點設有分所者不在此例不行藉此招徠 
　　已完全稅之貨物如欲分銷各處應准塡給分運單仍照總捐向章限以八成出運二成本地售銷所有出運之貨須憑已完銷場稅單方准換給分運單於單内塡註呈騐某字號稅單字樣以便核對如有一單之貨須陸續請單分運並於稅單上隨時註明某月日先運若干俟運完八成之數卽將稅單扣繳核銷至分運單分存總分公所一聯給納稅人一聯繳都督府一聯爲總公所存根其在分公所塡寄者按旬繳存總公所 
　　執有稅單貨物經過中途各分所及執有分運單之貨經過各分所均須認眞查驗如果單貨數目相符於單上加蓋某分所驗過戳記立時放行不得留難稽阻倘有單外浮多或無單呈驗或單貨相離卽將浮多之數及無單之貨或單貨相離之全數照章補稅加罰於稅單註明補罰字樣並報候追究徴収機關及已過之各分所分别懲罰 
　　凡貨物稅單分運單已經蓋過公所驗戳之址不得聽其折回從前捐票蓋有沿途加歲照章補捐紅戳積習相沿視若定例其實加蓋此戳預爲脫卸減折收捐地步此次稅單上不得再蓋此等戳記以絶弊混 
　　總分公所領存稅單運單如有遺燬應照近三月收稅最大之單根數目賠減 
　　現定稅率一律以錢文改列銀元惟零尾幾角幾分須按時價核收仍當按旬頒發大小銀元價值以免參差各處正分公所均遵頒價合収不能稍有高下並於稅單内註明實收銀元角洋或錢找數目俾昭核實（未完） 
[清談（東吳）]  
　　自新政府成立後國務員中紛呶擾攘而不巳者無非六國借欵一事今大借欵雖有成立之望而管理用途稽核出入諸條件卒不能免 
　　平心論之人固何愛於我而必出其寳貴之金錢以供此無聊貧國之用其將有所利焉明也夫人旣有所利則我必有所害我旣明知其害而弗能避則雖抵死爭之亦復何益但願借成之後其用欵者勿忘此日爭持之苦時時存一危害之象於目中不浪費不私蝕多用於生利之事業爲他日償還之預備使我民國財政不至永在他人管理稽核之下則記者所韾香而禱祝者矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[銅仁將爲戰塲]  
　　唐繼堯與楊蓋誠互爭貴州都督一案中央政府爲維持現狀起見已任命唐爲都督楊則調京另有差遣此事本由黎副總統派委汪秉乾等赴常德與楊商妥後始行發表當時原議楊將所部黔軍暫駐常德候駐黔滇軍調歸雲南後即由副總統派安撫使率領回黔詎楊部下近聞唐已得正式任命楊之位置尙屬虚懸大爲憤恨决議不聽命令直向黔境進發唐繼堯亦預派滇軍前來堵截兩軍相持於銅仁縣境内秼馬厲兵勢將開戰袁大總統以同室操戈易啟外人疑慮特電黎副總統與湘都督速爲調解勿任輕開戰禍塗炭生靈連日黎副總統因此事與湘督及唐楊二人往來馳電不絶並擬派前調和孫黎交閧之張君振武前往調解未悉果能和解否也 
[黔人對待楊都督方法]  
　　貴州前都督楊伯舟君以唐君繼堯藉口平亂自任都督決議帶兵回黔與唐决戰前已通電各省宣告開戰黔人聞之大駭當由貴州省議會討論對待方法是日到會者政軍兩界及省議會代表均以和平辦法爲言不欲輕開戰禍一面電達中央政计懇予楊都督位置并爲之代籌川資一面電告各官佐准予護照川資回黔後量才錄用所有兵卒亦酌給恩餉護照繳械遣散除前由政界派何季綱陳崧圃劉變元三君先往鎭遠和平商榷外另由紳界公推牟貢三君省議會公舉吳南屏君（如吳因事不果則當派次多數之周兆熊）先後出發與楊交涉矣至唐都督前亦因此辭職經前耆老會諸君極力挽留暫允留黔惟現因雲南都督電調回滇想不久卽須離黔矣 
[贛垣仇殺案紀詳]  
　　五月十日贛省内務司正長兼都督府顧問官鍾震川（留學生）爲湖口統稅督辦胡謙挾仇傷害當由李都督將胡謙當場捉獲比即槍斃茲將此事詳情分錄於左 
　　交惡原因胡鍾交惡係關於萍鄉一役而起是時鍾爲萍鄉知事胡爲衛戍司令胡因兵變内閧鍾欲執而戮之胡之兄名淵者解餉往萍兵士因其前爲滿清偵探捕拿多人心憤怨之至萍未數日竟被兵士捕殺之胡逃至某竹林中由醴陵間關逃往長沙浮江赴潯偕同李都督來省後得委爲湖口統稅督辦鍾未幾亦敗由湘遁卾跋涉吳楚間至前日始奉委爲内務司司長此其私仇之大略情形也 
　　仇殺情形胡謙自與黃炎之女結婚後於五月九號援照俗例回省（俗謂過門）聞鍾震川在省卽往都督府坐候頗久十日上午兩人適先後至同在辦公室談話各軍官副官及顧問官均在座未幾胡佯起看壁間地圖私取手槍依近鍾側驟發一槍李都督急起以手緊扼胡腕胡復發一槍中鍾要害鍾自知必死以手撫傷口侃侃談交代事語畢始仆當時同座者擾開軍法會議都督見鍾已死立傳命令將胡押發收管胡不肯行旋鄉之下樓至東湖邊就刑始終默無一語執法官爲蔡銳霆當開槍時顧謂胡曰來生再見槍發胡即斃命飭人舁其屍歸黃炎宅鍾震川死都督卽命人舁往敎育會發給洋銀兩百元爲之治喪旋於翌日入殮是日晚間城中頗爲戒嚴兵士俱加班巡邏蓋慮因此非常之變牽動秩序也 
　　都督佈告李都督佈告文云湖口統說督辦胡謙來省禀商要公本月十號在本府辦公室内與内務司長鍾震川相遇正談話間胡謙竟敢潜至鍾司長身旁用手槍暗擊經本都督親身格阻力奪胡謙手槍幸未連發鍾司長受傷甚重一小時後業經身故該胡謙敢於本府辦公室内當衆行刺實屬膽大已極已飭立予槍斃所有該兩人個人私仇之關係並撫卹鍾司長遺族一切詳細除另文宣佈外先此公佈一體周知此佈 
[吉安梒斃張文瀾]  
　　吉安劣紳張文瀾前清乙酉拔貢授職七品小京官任性落拓蟄伏鄉里以刀筆爲生活者埀二十年烟癮甚大鄉里愚民雖皆奉爲神聖而束身自好者則多鄙夷之庚子敎案起張在鄉召號多人與該郡敎當爲難被控逮捕解南昌獄將繯首焉當道憐其才苦爭於清政府卒行末減定監禁十年罪獄將滿又以在監敎晙詞訟加禁五年前年限滿出獄己皓首回鄉野性難馴仍有遇事生風之舉馬前督重用洪會中人於是其渠江寳林得宣撫吉安差及江至郡召張爲吉安總稽查狼狽爲奸威福自恣上月李都督電江回省將治以不測江至吉安聞方先亮彭木香事倉皇折回贛州逃遁入粤張不自悮仍爲稽查如故又與朱知事不相能朱密電都督府拿辦正法當被捕之前張在後花樓泰恆盛布號讌客朱僞爲拜謁者張至門迎候朱叱緹騎縶之張掙札不行從者以槍刀攢刺之强曳之行遍體傷透血流滿衢至清吉門首法場側張早巳因傷斃命矣兵士猶轟擊數槍而散現在吉安與論對於張之歷史雖多不以爲然此次伏法則謂朱用刑太過且劣紳二字共罪亦不至死故亦不直朱知事所爲云 
[浙省水陸總稽查簡章]  
　　浙省光復後除新軍馬步砲工　足兩鎭外各路巡防隊擴充至四十餘營當時倉卒召募雖免良莠不齊業經蔣都督會商各僚佐遴派劉君鳳威充當全省水陸總稽查以資檢閱茲聞劉君擬於本月二十日起由省出發先由杭嘉湖以次寧紹温台及金衢嚴處各府一面將檢閱最重要之點標爲表格（一）駐紮地之情勢及人民之性情（二）軍紀風紀之嚴弛（三）緝捕之寛嚴（四）官長之性情及學識之程度（五）官長之歴史（六）目兵學術之程度及操練之勤惰（七）有無缺額及扣餉（八）軍械軍裝有無缺少及保存之合法否（九）船隻之良窳（十）有無雜支浮費（十一）官目有無嗜好及其身體之强弱（十二）一般人民對於該營这感情（十三）自己意見及附紀種種 
[浙屬匪報重疊]  
　　杭匪給杭　餘杭縣之三十六村爲蘇皖浙三省要衝右接幽嶺左控獨松關形勢險峻久爲著匪盤踞近更裹脅饑民聲勢猖獗竄擾安孝各縣五月十五日由該兩縣知事電求派兵會剿略稱探得餘臨毗鄰泗溪百丈太和山及皖之廣德寗國交界等處有去年孝豐逸匪首領林金魁卽林大槐大麻子即温州老陳王小培即王小辫郭老二即郭順興張通禮等復集黨羽意圖竄擾安孝二境巳會商湖防陸路張幫統派隊抄擊第越境搜捕恐有未便擬請迅電張統領不分畛域相機進剿並令餘臨二縣暨電咨皖督分飭寗廣各軍協力防禦以杜竄逸安孝二縣知事王遂　王象泰會叩元印 
　　温匪温屬玉環縣沿海各區如洛西匡口等市鎭迭被洋匪登岸焚刧多至五十餘家並有擄去婦女人口情事現經各該區紳民陳蘭亭等聯名馳呈省軍府瀝述匪氛猖獗情形並云中南路沿海舟師坐糜巨餉不爲商民保障輒復偷安縱匪地方糜爛民命日蹇等語蔣都督閱牘赫然震怒謂該洋水師平時旣疎巡緝事後漠不關心防務廢弛實屬不成事體即於十四日嚴電王攣陽統領迅督南路水師協力剿辦矣 
[蘇都督府令]  
　　江蘇都督程爲公布事據民政司外交司會稱前准江蘇臨時省　會知會議决上海洋商租地印契暫用單行法案一件經莊前都督以查上海會丈局議有專章恐難遽行消滅單行法第五條應改爲上海會丈局由上海縣民政長兼管餘條自可一律實行等因咨請駐滬通商交涉使核復旋准咨復内開准貴都督咨准江蘇臨時省議會知會議决上海洋商租地印契暫用單行法案聲明第五條應改爲上海會丈局由上海民政長兼管餘條一律實行並抄送議案各等因准此　立國要素首重土地轄權民政長爲内務主要官廳田土印契是其專責查議案所列六條暨附條均属正當辦法惟洋商租地經前清訂定條約凡在通商口岸允許外人有此權利給發道契天津汕頭蕪湖各埠辦有成案他埠亦復照行當初皆以上海爲援據此事幾已　係會國遽難更改恐難辦到第五條縣民政長對於租界外田土無允許洋商租用之權此則必須取消洋商租地條約此　方能實行本交涉使於接任之時爲土地轄權起見以爲就前清滬道向章先議　顏回復事勢較易正在飭查該局一切陋規爲和盤托出歸公之聚絶無一毫私意於其間前清滬道所辦成案誠多失敗之處改良舊章圖交涉之進步似當俟各國明認國榴漸鞏方能着手此案旣准省議會議决而事勢所在殊多窒碍究應如何辦理相應咨復貴都督通籌見示施行等因卽經咨交 
　　江蘇臨時省議會覆議去後業准去知會並粘覆議案稱查上海商租地印契暫用單行法第四條照都督交復議案於本條之首加上海會丈局由上海籌民政長兼營十四字係爲上海會丈局議有專章恐難遽行消滅起見自可照加至温交涉使所稱取消洋商租地條約尙可不必目前但因上海道印已經消滅故以縣民政長繼續擔負租契蓋印之責任此外並無變更亦無窒碍合併聲明等因在案除咨復暨咨駐滬通商交涉使查照並訓令上海縣民政長遵行外合行公布仰各知照此令（計發議案）（第一條）本法行用之効力應以民國國會成立議决全國通商口岸洋商租地辦法頒行一律遵守之日爲止（第二條）上海洋商租地契在前清時應由上海道蓋印者今改由上海縣民政長蓋印（說明）本省暫行地方制縣民政長直隷於都督與前清州縣官必經司道府直隷州各階級而後達於督撫者體制廻殊故現在之縣民政長與前清之司道無甚差别租契蓋印當然有同等之效用（第三條）陰暦辛亥年九月十三日以前前清上海道蓋印之租契認爲繼續有効九月十四日以後租契非經本管縣民政長蓋印者卽一概認爲無効（第四條）上海會丈局由上海民政長兼管前清上海道所設之會丈局自陰曆辛亥年九月十四日以後認爲巳經消滅（第五條）縣民政長對於租界以外之田土但有保管之責任暫無允許洋商租用之權（第六條）縣民政長對於租界内之田土但能憑舊有糧業單串契據核明轉契暫無允許升科之權（附條）本省商口岸江寗蘇州丹徒寳山等縣各適用本法之規定亦得比照上海辦理總以縣民政長對於本境田土有完全管理權爲一定之宗旨 
[蘇都督委定省視學]  
　　江蘇都督程爲通令事據民政司稱案查江蘇暫行視學規程前經本都督府規定通行在案茲特委定侯鴻鑑蔣鳳梧鄒楫臧祜郟鼎元伍崇宜爲省視學分途視察藉以稽成績而促進行除分别委任外合行通令各該縣民政長即便遵照並分别轉行所屬各學校一體知照一俟該省視學蒞校時妥爲接洽至省視學川資概由本都督府支給合并知照此令 
[揚州取銷分府後近况]  
　　揚州軍政分府之籌餉局已與分府同時取消改設清理財政處所有坐辦徐寳珍及文案吳次凖籌餉局主任張鶴第朱德恒等均各解職他去大約一俟前清裕寗官銀錢局各屬官欵追到後即由徐寳珍將交代事宜理楚財政處亦即裁撤 
　　揚州軍政分府雖已取消而軍司令部各員仍各飽食暖衣無所事事茲聞黃留守自南京電致徐寳山責令酌量裁减少甦民困現徐已允將司書生酌減十八名以爲塞責之地云 
[實業員發明新水車]  
　　揚州實業協會支部會員張直齋君素具巧思精研重學近日新發明一種加輪水車車首另置鐵輪一幅以一人踏之足勝十人之力昨已於舊城河試騐招集各鄉農民參觀試騐果較舊式爲利便當經該支部各員擬請存案專利張君則謂專利則仿造路絶其利益不能普及殊非便民之道一時聞者均頌其公德心不置云 
[南京律師公會成立]  
　　民國律師總公會南京公會函云本公會已於五月十四日在南京紅紙廊民國法政大學開成立會當舉定楊年爲臨時會長涂景曦張毓英爲副會長劉伯昌仇預屠銓光晟程宗泗朱紹文爲臨時幹事當已佈告各界矣 
[吳下業談]  
　　前貨物稅總公所所長張子楨係屬厘務老手曾充落地捐局司事當程都督在蘇撫任内曾飭押發吳縣究辦及宗民政長蒞任後以其爲斲輪老手仍以貨稅全權委之現在議會改章所長均須由都督直接委任適值程公回蘇張亦自知其位不穩日昨忽有自稱各商業代表徐金鏞者具禀都督府請留張連辦以資熟手業奉都督批斥不准矣 
　　山塘市民公社近已組織成立於五月十二日在閶門外湖田閱報社投票選舉社長商會暨各市民公社團體均派職員到會參觀計得票最多者爲夏申之鮑和青蔡柏侯三君已當選爲正副社長矣 
　　觀前第一天門裕才學堂爲光裕書社社員組織成立開辦已有五年成蹟卓著亦於十二日重行選舉社長校董以得票最多數者王綬卿君當選爲社長王效松君當選爲副社長均兼裕才校董事務其次多數之朱耀庭張福田等亦均當選爲幹事職員云 
[查追冒領日知會員恤金]  
　　江陵烈士朱子龍（卽朱元成）於前清光緒三十一年與劉敬菴等在武漢創立日知會當擬聯合軍學界起義被同黨中敗類郭堯階貪財舉發致被陷害時張南皮督卾不欲誅戮黨人判定監禁二十年去歲五月烈士以疾殁於獄不獲暏革命成功近經日知會同人請於黎副總统以朱烈士鼓吹革命厥功甚偉卾省起義之文學社羣治學社共合會種種機關皆係日知會之支派懇給撫恤金一千兩以慰英靈黎公允之曾飭江陵縣知事轉飭其家屬朱家璠來省具領詎有無賴之朱煇卿冒名領去昨經南京留守府何成濬周宗澤等據情電懇黎公查明追繳俾死者家屬得蒙實惠等語頃已飭軍務司轉飭人事局確查究追以憑嚴辦而重撫卹 
[鄂省將建新都督府]  
　　鄂都督府最初設於舊諮議局自北軍佔據漢陽後登大别山即可測見府中舉動故發炮射擊無不命中其時漢奸内伏竟將前進洋　放火焚燬因此移於花園山附近前商業學堂該處四周皆西人敎堂學校醫院住宅撮然一小租界北軍莫敢侵犯故各職員得以安心治事及和議告成始遷至舊藩署内該署雖稱寛闊而四圍包繞民房現在宗社黨人蠢蠢思動防備未可稍疏日前特開政務會議衆意以黎公兼任副總統一身繫天下安危撥欵建署亦分所應爲惟因刻下財政支絀可就舊督署改建極爲合宜另改藩署爲民政長署當經决議派陸軍營造工程局長羅鴻陞往舊督署勘估以前進頭二門大堂以外各廊舍已燬於火際茲革新時代衙署形式亦應改良不能照舊式修理擬仿前諮議局式將燬去基地修造三層洋樓其中議事堂禮堂會室無一不備估計建築費需銀五萬兩所有未燬房屋略加修飾己可應用昨已繪成詳圖呈請黎公核示批准照辦限於陽曆八月前竣工署左並須開攢校塲該處民房由武昌府知事秉公收買拆卸以資應用 
[皖江近訊錄]  
　　皖垣自光復後因財政困難特頒發土膏營業照内分上中下三則收捐二三十元不等該土膏店有恃無恐邇來已增百餘家且小店之挑膏者均設烟燈一盞明爲自食實則私售故城内外烟間林立頗聞有巡警私收規費情事近日復頒發吸户購土照巡士愈得藉端索五月五號有邵巡士報告一區區長徐立文云有劉姓者并無執照於初五日私在倒扒獅子地方德美土店内購烟自應雙方處罰當即傳該店主訊問據供本店平日憑照賣土并無違背章程私賣情事所云劉姓購土事旣發現於三號理應當時拿辦何得延至五號始行發生隨傳劉姓對質亦稱實無其事該區長竟無辭以對祇謂該巡士報告不實註銷了案詎八號復有巡士傳該店主赴區候訊該店主謂事巳銷案何得再行傳訊似此有意擾商殊非保商之道當開商會與之理論該巡士知事不諧遂即怏怏而去 
　　蕪湖米鹽等厘捐自上年光復後均由吳分府振黃派員辦理所収各捐欵飭令解至蕪湖財政局藉濟餉需惟蕪湖外岸鹽務係經大通總局派委任瑩辦理數月以來所收鹽務共計四萬餘金迄未報解現汪委又迭次呈請辭職復經總局派委孫君夔前往接辦詎汪并未將前收之款移交又無報銷册可稽鹽票可查究竟是何居心令人莫測刻聞孫君已會同燕湖議會及商會公呈柏署都督飭令汪瑩將前欵如數數出以重公款云 
 
 
 

Page 7

 
 
本埠新聞 
[鄉民反對捐稅之大風潮]  
　　南匯縣屬之周浦鎭鄉人近因反對米捐突起風潮且有該處商家因反對嚴家橋貨物稅分所哄動鄉民百般肆閙南邑莊民政長下鄉彈壓竟被毁去船轎嗣由上海民政總長飭由滬防全軍統領李英石君派令第七營余管帶率兵四十名會同商團前往鎭壓始得安靖昨民政總長又發緊告示分貼該鎭略謂米捐貨物稅爲行政經費上萬不得巳之舉經省議會議决現時初辦容有未善將來必有善法至米捐一項每石祇捐洋五分爲數甚微但目前米價過昂人民生計艱難捐數雖微於現時情形實有未便本總長已電請蘇都督將米捐一項立時停辦凡我父老兄弟皆當體念共和國本未固兵隊一時難以盡撤餉項活繁借欵受人要挾種種困難吾人民皆當分担責任共和治安萬不可自相擾亂爲特出示布告我父老兄弟如有抑鬱不平之事本總長同是鄉人素肯为人申理儘可來滬陳述共商辦法不得聚衆滋閙擾亂治安致蹈罪戾 
　　又出一示云照得近日浦東一帶鄉民　言米貴原因由於米捐須要每石洋一元之故我等無力買米將往求食等語此種謠傳殊屬不知底藴查米價昂貴之故實由上年秋収歉薄而光復後增添駐滬軍隊及外來旅庽之人過多不敷糴食所致至米稅一項每石僅捐洋五分而又產米之地與運米之地兩方對派是滬地米稅每石僅洋二分五厘本總長亦深以食米價貴爲憂故電呈江蘇都督請將米稅减免並派人向湖南江北等處分别採購來滬以資接濟一俟米至價卽低平勿庸惶急現當春夏之交正農民力穡勤耕之侯務各從事東作循分力田俾望秋收豐稔爲此諄切曉諭其各遵照 
[油豆餅業罷市]  
　　滬南油豆餅業同行因聞上海貨物稅總公所現奉蘇省程都督頒發征稅新章核與從前數目已加倍蓰當此商業疲憊之時萬難承認爰於昨日邀衆集議抵制方法並於昨日起傳知同行暫停營業俟電禀程都督堅持爭執以紓商囚 
[大追悼會記事]  
　　昨爲廣東黃花崗七十二先烈週年之紀念日由同盟會駐滬支部假浙江路新新舞臺開會追悼午後二時半各會友齊集南京路該會機關部排隊執旗恭迎諸烈士靈幕起行前有會友三人各執國旗開導次軍樂隊再次有會友多人共執白布長幔上書黃花崗三大字中書七十二烈士姓名男女會友各掛黃花一朶並各執藍地白點小旗一面隨送者約有三百餘人由該會起行朝西折至望平街轉灣由二馬路一直至新新舞臺該舞臺内外遍懸松栢門外懸掛兩聯（其一云）四百兆同胞放聲一哭七十二烈士含笑九泉（其二云）男兒死耳碧血濺黃花莫說去年今日魂兮來乎青銅留素相起看故國新民靈幕旣至會場安設正中一時政軍學商各界以及各團體先後蒞會不下千人宣佈開會後朗誦誄詞並相繼演說嗣共欇一影留爲紀念迨宣告閉會已鐘鳴五下矣 
　　另一訪員報告云昨爲中國同盟會發起假新新舞台開流血紀念會其會場布置樓上爲來賓席樓下爲會員席會員來賓達三千人台上中間陳列七花圈演說檯在花圈之前書記席在演說檯之旁二時三十分鐘會員由機關部恭送烈士靈幕胸偑黃花手中執旗排隊至會場遂鳴鐘開會軍樂大作旋由諸民誼報告開會理由略謂今日爲紀念黃花崗七十二先烈起見中國共和告成雖由八月十九武漢起義其實三月二十九流血諸君早有以倡之諸君旣以血肉購共和是不可不紀念之而追悼之也次由呂天民演說黃花崗歴史繼由譚人鳳演說失敗之原因痛快淋漓足爲諸烈士吐氣次王夏君讀同盟會員之誄文黃中慧讀黃興之誄文讀誄文畢由新劇同志會接演吳稚　所編之黃花岡新劇上台唱　歌三閱和者甚衆聞之泣下劇終由馬君素介紹容蒓父先生之曾嗣用英語報告蒓父先生之歷史由馬君譯之略謂先生爲中國留美學生第一人又爲中國倡革命說者第一人共和爲先生所希望共和告成爲先生所歡迎中山先生抵寗後函達蒓父先生乞請回國先生復書全國歡迎共和之意繼由戴天仇介紹巴君演說趙伯先歷史謂伯先少有神童之目年十九肄業江南陸師學校畢業後擔任兩江師範體操敎習其時己提倡革命之說端方督兩江聞伯先在北極團演說革命甚烈遣人往捕逃至江西擔任敎習繼赴京當陸軍隊官未久復來江南爲三標三營管帶伯先所至皆倡革命甚力軍學各界靡不感動伯先之名愈高忌之者愈甚坐是不克久握軍界大權輾轉入粤任標統任事未二月欽廉事起委伯先就地統巡防營剿之伯先思借巡防營之力欲以有爲爲郭人漳所阻不得行張人駿督粤端方電囑伯先謂伯先才可用志不可測伯先知之遂他去居家二年革命之志不衰吳　炸端方伯先一人主持之力也後復奔走南陽運動革命廣東事伯先在香港組織一切因省電有誤不能如期到省以致失敗伯先以初須新年起事旣未達到此次又不能成憤極而病醫治無効而卒總之此次成功伯先之力居多伯先革命黨之大首領又爲革命黨之唯一健將享共和者何得不崇　之而紀念之故本會追悼七十二烈士並及伯先報告畢陳英士起而演說旋卽散會 
[交通部整頓電政之要電]  
　　劃一報價各省都督駐滬辦事處各電局鑒中國報價昂貴甲於全　盡人皆知上年軍務事起南方則不論遠近每字普收一角北方仍照前清舊價按省遞增湘鄂滇桂等處又復各自定價互有多寡全國電報價目參差複雜亟應釐定期歸劃一現經本部核定本省每字收洋六分出省每字收洋一角二分半華密洋文加半収費删繁就簡以便官商當將理由呈請國務院協議業經公同議决定於六月一號施行除分别通知外卽由各局通告官商各界并一面示貼局門俾衆周知届時卽照新價繳収一律實行交通部寒 
　　收費辦法電務辦事處各局鑒劃一報價辦法業於寒電飭遵在案茲將辦法計七條詳列於下一凡本省往來華文電報每字収洋六分二凡隔省往來華文電報不論遠近每字收洋一角二分三華文密碼及洋文電報加半收費四一等官報不論明密減半收費五新聞電報不論本省隔省華文每字收洋三分洋文每字收洋六分六滬福厦港　埠往來電報與大東北公司齊價收取七其餘收發電報及計算字數各辦法此時暫照寄報章程辦理容再修正續行刊發以上價目希照大洋收費按照市價出入定於元年六月一號起施行希遵照交通部鹽 
　　限制一等電各省都督駐滬辦事處各電局鑒自軍興以來南方都督以及各屬軍政分府發電均列一等概免收費在當時原爲使於軍務起見乃數月以來相沿成習此項免費電報日多一日動帪長籌累牘一電字數或逾數千遂至線路　塞應接不暇旣影響於報務更關係於財政亟應切實限制以期整頓現經本部核定辦法四條一大總統副總統參議院國務院各部參謀本部南京留守各省都督海軍總司令海軍左右司令長江水師總司令各公使各專使各領事各省省議會共十四項因公發寄電報蓋有官印不論明密均列一等減收半費二其餘各長官及各團體各官署無論是否法定　關不論何項電報均按四等商電照收全費至此項官電半費應准暫行記帪每月倘結由各該電局彚造清聞向發報各公署領取四從前一作四等及借蓋印信預用空白各辦法均一律取銷以上四則業經本部　具理由呈報國務院公同議决定於本年六月一號與電報新價同時實行除另文知照外希查　辦　交通部　 
[區員顧全主權]  
　　英美工部局在北四川路迤北華界分設捕房已迭起交涉近以是處廣和王阿三兩户張掛蓬帪未向工部局捐領執照禀请公共公廨屢傳不到奉飭改提在案茲該兩户以店舖均在華界無須捐照不允到堂而工部局亦以該兩户前門雖在租界其後門確與華界毗連未便遽行往提迭次磋商未得兩全辦法昨日該捕房副捕頭特與橎譯及中西包探至四區警局聲明前情並將公廨提禀呈閱請卽派警前往協提區員以事關交涉且碍主權不允所請令向交涉使署請示核辦現該捕頭已據情禀請卜總巡核示矣 
[縫紉社借用白衣庵]  
　　中華女子縫紉社致西北城地方會函云敝社以經費缺乏前請以白衣菴爲校址蒙都督俯允不勝感謝後以敝社冒昧修理未禀明民政長與諸執事先生而目前爲民政長所封所以敝社至民政總長及民政長處據云已有買主下便公用等語今聞得地方諸位先生云白衣菴乃爲公地不能賣去且聞得此菴空　三年與人居住所以敝社同人欲求借用數年未識諸先生能表同意否 
　　西北城地方會覆函云昨於十四日接奉華緘並附鈔粘等件具諗熱心公益與時推遷解散軍事之團組織實業之社規藎宏遠海内同欽示及白衣菴舊址查係十方捐建原非國有性質前有清吏誣逐菴尼欲圖變賣地方公衆聞此譁然以其侵犯私權謀奪民產此風一啓業户人人自危本會以地方私團爲清議之機關因此微集公民爲地方保守秩序不得已出於文明抵禦一面登報杜人承買一而公呈上級官廳立案當時官民兩界一施强權一持公理競爭劇烈風潮蔓延幾及一年之久卒至菴房被毁中儲乾嘉古器皿古書畫皆被掠一空而菴址僅得保存至今蓋猶出公民抵死奪爭之力夫奪產之風上海最盛洋人稱爲强盜國者卽指此類言之今者民國共和大總統新頒命令公產私產均任保護倘再有逞私謀奪情事務必按法懲治各等因可見公理巳明行政界雖甚不肖當不致再見從前黑暗景象如來函所處也至貴社因需校舍欲借菴基以女界之英才用女界之公地於理甚爲正當且修理之費在千金左右而揩用之期不過數年用意尤見公溥業奉滬都督批諭宏獎行令民政總長當亦同此心理茲蒙貴函敝會欲詢地方公民同意與否當卽於十五日開臨時職員會討論之下靡不歡迎從此爲女界導生計爲家庭裕經濟貴社之發達即地方之幸福矣無任禱祝之至 
[粤婦廣買子女]  
　　北四川路德慶堂藥店主婦粤人謝連花家住武昌路五百六十九號門牌買有五歲男孩阿狗六歲女孩妹妹七歲女孩林福十三歲女孩周吉候前日因妹妹走至北四川路迷途被新建捕房包探查見帶入捕房詢知謝婦買有多孩恐係販賣禀明捕頭將謝婦與男女四孩並經賣之婦人倪張氏陳李氏陳王氏曹高氏等一併拘獲昨晨解送公堂經聶襄讞會同英輪副領事訊知實係買爲子女並不虐待且各孩父母均出自愿姑寛判謝婦交保並具不准販賣切結准將各孩領回倪張氏等四婦均着交保開釋 
[世界語學社開會紀要]  
　　上海世界語學社爲輪入斯語於吾國之第一機關成立以來迄已五載所有在中國發生之世界語團體皆其枝葉也昨日下午假小北門内商餘學會事務所開第五次大會選得何曰談君爲委辦湯渭漁君爲會計陸式卿君爲敎務長呂桐蓀君爲函授敎務長黃吉裳君爲書記並討論一切進行手續爲時已晚搖鈴散會 
[少年中國黨勸募國民捐]  
　　少年中國黨本部爲國民捐事通告各支部分部云借欵棘手前途危險萬狀本部提倡國民捐所擬辦法十則已登報不贅十一號黃留守答本部函云已電中央政府請頒詳善辦法似此收欵機關不日成立凡吾黨員富者其各踴躍輪將貧者其各節衣儉食以救危亡至派員演講國民捐理由一則尤宜亟亟行之是爲至昐 
[大風吹倒樓房]  
　　昨日自晨至暮風力甚猛黃浦江中之船隻均妥爲防範未聞帶禍惟公共租界貴州路永平安里坍去樓房六七間下有炒　彛之爈灶亦被壓毁幸未傷人 
[浦東又出盜案]  
　　浦東楊思橋附近七圖境内施瑞昌家於十三日夜半突來土匪十餘人塗而持械撞門入内刦去綢布衣服一百二十餘件及金銀飾物估值銀三百餘兩該匪出門時又將施之小孩戳飭迨由駐紮該處附近之滬防第七營二隊開警往捕匪已遠颷現該隊已將被刦情形報告滬防全軍司令部通飭各防營嚴密查　矣 
[製造局認籌國民捐]  
　　滬造局執事蔡綏之施耕尹候煥仲徐襄臣諸君近以六國借欵外人要求監　財政勢將决裂故於日前邀集同人籌議實行國民捐辦法現已將捐簿分發各廠認捐一俟上海收捐總機關設立卽將捐欵彚解該處聞日來各廠員司工匠認捐者甚形踴躍云 
瑣聞 
[城内]  
　　檢察廳批示○金生泉呈批據訴已悉爾妻於上年二月走失直至本年三月十四日在城内姚錫全家尋獲事前旣未來廳呈報有案事後又逾多時始行來廳控究其中顯有不實不盡旣經將妻尋獲即應妥爲約束勿再任聽外出生事毋庸涉訟韓世動呈批據訴已悉爾娶王夢熊之女爲妻迄今十五年子女成羣相安無異何致忽有外遇且爾岳父旣將其女許爾爲妻迄已多年更何至有覇妻販賣情事所控殊出情理之外着即將妻自行接回毋庸涉誣周毛根呈批據訴已悉此案現經本廳調查該商於上年九月二十四日因疑妻私藏錫器竟至用欑兇毆走出不知去向又恐妻父控究故而先發制人等情是則該商自行違犯法律不知悔悟實屬非是茲據前情着速自行尋找毋再細訟自取誣累 
[閘北]  
　　嚴息敲詐○閘北一區區員張光烈君昨出示諭云照得近聞有冒充本區巡警及地保人等在本區境内任意招搖藉事敲詐殊屬不法已極言之實堪痛恨除派員密行查察究辦外爲此仰本區居民一體知悉爾等如有被冒充巡警人等藉事敲詐者准卽扭送來區或指名據實報告隨候查明嚴懲不貨 
　　鄉民吃虧○北新涇鄉民喬新祥曾娶雉妓徐氏爲妻去年因被廿九保六圖地保龔書齋拐逃由乔尋獲控奉城内檢察廳判徐氏交喬領回管束有案詎徐氏近又潛逃喬卽報告十區請緝並投裁判所備案前日該區將一干人証解送警務公所當經凌司法長質訊一遇將　與徐氏開釋候示喬反収押嗣由喬母陸氏具禀裁判所求釋昨奉孫所長批准候移請警務公所將全案移解來所以憑澈究 
[英租界]  
　　貼還醫費○汽車夫桑梅堂前日因司機不愼在南京路外灘將沈仰喬撞倒跌傷由捕查見將沈車送醫院醫治昨將桑傳至公堂訊明以桑不照定章行駛以致撞傷行人着貼原告醫費洋五十元如無力繳洋押候核辦 
　　勿再細擾○周阿毛曾將八歲男孩根弟得洋三十元賣與周李氏爲義子嗣因其妻浦氏不愿希圖領回李氏卽以領子被周誘匿等情控由捕房昨將周阿毛與孩一併拘解公堂訊悉前情判根弟交李氏領回阿毛開釋如欲還洋領子着再具禀候核不准私往細擾兩造遵諭而退 
　　原告放情○著名賭棍賣魚阿炳（卽許連生）專以僞賭誘騙人財曾經公堂訊辦有案去年又因串騙甬有裴　之子巨欵逃逸被控公廨飭提未獲茲忽潛來在浙江路七百三十二號屋内私設總會紏合男女賭棍聚賭抽頭被捕查悉一併解送公堂訊明分别懲罰許因前案押候澈究在案昨日復由捕房解訊中西讞員以裴姓原告未到姑寛判許罰洋五十元充公押候繳洋開釋 
　　騙洋無憑○石路兆貴里老鼎　棧寓客俞謝氏控被廣東路一百八十二號門牌醫生俞福清騙洋二十元昨由捕房將俞拘解公堂訊供無憑判令將案註銷 
　　竊賊有妻○雲南路四百四十五號門牌雉妓院鴇婦趙徐氏將洋二百十五元將妓女趙紅寳賣與竊賊王聲香嗣被捕房查悉是馢將趙與牽涉之胡橋二一併拘解公堂略訊一過判趙鴇交保胡押候補提人証到堂再訊 
　　能否交還○蘇寳荊控海寗路生大典舖擅將所當值銀五百兩未滿期之青種洋馬褂變價一案昨由捕房將該典經理黃耀廷傳至公堂請爲復訊蘇延高易帮辦律師上堂請追訊據黃供實已失竊並非擅賣且當時曾開單報捕請緝有案王襄讞商之英康副領事判黃存洋四百五十元如能於兩月内交出原物准將存洋發還由原告備本取贖否則卽將存洋賠償原告 
　　誣竊逞兇○龍洪成控蔡品陞王阿賓吳保羅卜國興等誣竊布衣軋至湯銘路二號車寓内私刑吊打等情昨晨由探譚鳳池將蔡等四人並抄獲之蔴繩鐵棍木板一併解請公堂訊究原告偕見証賈文發投訴前情並稱被毆受傷詰之蔡等供稱實因屢次失竊情實可疑是以爲此讞員以蔡等　竊行兇實有不合各押兩月以儆 
　　婢女串竊○前清候補道瞿　安僑居三馬路二百二十一號屋内前日被其婢女小連小妹串竊金鐲兩副現洋五百元逃出小婢中途失散小連走至新閘路徘徊瞻顧山捕查見轉送公廨昨由官媒解訊中西官以原告未到判小連還押候查明再核 
　　難兄難弟○焦正開焦正文弟兄因在吳　路調戲婦人胡珍弟等被控捕房昨由包探購兩焦拘解公堂訊明判各罰洋五元充公如無力繳洋各押五天 
　　追索薪水○英商台維司以滄州旅館主對間芻不理薪水銀兩控奉英公廨傳安迭次會訊均紀前報前日午後由廨復訊原告偕葛福來律師个堂聲請究追訊之劉延愛理司律師代辦　讞員商之英康副領事判劉交原保候復訊核奪 
[美租界]  
　　受騙怨命○老嫗陳俞氏昨投捕房報稱伊女劉陳氏往居唐山路六百九十九號前日被剃髪匠某甲誘往賭場賭博輪去金飾數事歸家後呑烟圖盡幸經覺察送往同仁醫院醫治未愈請爲究辦捕頭准之 
　　拐失女子○海寧路九百十九號陶奚氏家有十五歲婢名之麗雲昨被拐失又新記浜一千二百二十四號李文君家亦失十六歲之女阿毛先後役報捕房捕頭允爲查緝 
[法租界]  
　　拐賣小孩○捕房包探前日查知魏加德拐有男孩一口領往趙文茂覆託售迨前往捕拿適有蟻媒徐陸氏亦帶有女子小仁子在彼議賣爰卽一併拘捕解廨訊究小仁子供是清江人被人拐賣與徐陸氏魏供在黃渡開設麵店餘供支吾趙供男孩係小的之兒子聶讞員判一併管押候查明再核 
　　始終不認○粤人杜柏海同婦人陳大羅葉氏等帶有男女小孩七口乘輪來滬由探解廨判將各孩發堂招人認領一面將氏等収押候究在案昨又提訊氏等仍不認誘拐判各還押再候商辦 
　　弔閱發票○磚灰行主黃錫福控作頭沈茂堂不還代借銀一百兩及往來貨洋二百零五元昨經公堂集訊沈供並無託伊代借銀兩之事卽往來賑目雖有蒂欠亦祇欠洋三十六元讞員以供詞各執判沈交保限將發票呈案察核 
　　限期清理○普濟樂房主謝慶雲投廨控稱胡經芳前來定貨計價洋五千元除付尙欠二千七百元向索圖賴旋又有萬鑑堂投案附追欠洋六百三十元訊胡供欠洋實有其事惟並無如許之多判交保限一月向原告理清 
專件 
[紹興公民杜熊文上大總統发書（五續）]  
　　至將來民國大勢非人盡爲兵不足與列强爭勝自應以厲行徴兵制度爲唯一要義惟中國幅　廣漠民情不同南人多智北人多勇將來各省微額西北之數似不妨多於東南軍中敎育尤當注重道德以養成最高之程度餘如前清積弊凡海陸軍學堂畢業學生投効以及軍中升調必特有私黨情面鑽營運動方能得一位置否則雖有優長多埋没而不見錄賢者縱杜絶苞苴然懾於專制餘威亦不免苟徇權要之請軍人爲國脈所寄此後必須嚴法取締務使弊絶風清究應如何酌定條規應飭所司預爲議定取諸公決庶草澤英賢免抱遺珠之憾干城豪傑永無撫髀之嗟又兵士退伍則或農或商原可任聽營業惟續備亦國防所繫技藝若有吸荒疎前功豈不盡棄請著爲令甲每年於冬令農隙酌定一月時間派令各高級軍官在於退伍各軍原籍百里内每五六縣合併調操一次技高者賞疏者罰庶人人知兵事之不能廢而兵不可勝用矣抑管見更有進者中外大通之世原當澎漲海權力振海軍然以言經濟問題實少並營之力且人材缺乏急就亦無良謀現除全力振作統國陸軍外計惟暫就原有師船切實整頓推廣海軍學校儲備將材一俟國力稍充再行添船選械徐圖擴張 
　　一敎育環球各國其類能稱雄於世界者固由軍備之足政治之良與商戰之爭競而本源則悉根於敎育唯有敎育以促之故故洽軍備商務皆日趨文明大有進步中國前清時代迫於歐美潮流亦知以興敎爲急務祇以措施未能悉當徒龔他人皮毛耗資雖多功效不著自有戰爭舉國惶惶學室半燬於烽烟依器多散於盜刧師失其職生嬉於途起視域中大率類此入春以後其能勉力開課者殊不多觀竊計各省學務之或停或散巳半年矣今者大局將定若不急罰補救各生徒舊習功課必益荒廢將成無敎之國應請飭由敎育部通令各省迅就原有之各級學校基礎清理原先經費之所出立謀規復召集生徒勉力開課其舊訂敎科書籍凡有背民國宗旨者一律删除暫按從前已習課程温練以免矌誤一面由部妥議改良擴充章程並籌補經濟辦法通令各省都督長官交由省議會審查規定着爲議案俟國會開後公議取决統一進行惟共和國制度以人民爲主體必人人有普通之知識乃人人有參政之資格居今日而言學務自應以敎育普及爲前提顧欲求敎育之普及則非實行强迫不可欲行强迫之敎育則非多股學校不可必城鄉之學校如林而後乃有施行强迫之地此固盡人知之而亦盡人皆　之者也抑知多酸早投經費需充當此財盡民窮公家固無此力最私立亦艱於集資復舊尙難退論大舉然敎育爲製造民國之洪爐正宜加工熶鍊焉可因難而阻欲充其最宜變其通竊有四端於今爲急柯鎭私塾在普頗多鄉曲貧民歲糜束偹數竿則可送子弟入學簡而兼便故至今隨在皆有祇因敎授不知新法遂不合小學程式應於每縣洽城内各設一私塾改良速成師範研究所令城鄉宿儒報名到所研究初等小學敎授新法以三個月畢業俾令各回村鎭或受人聘請或自開私塾照依小學敎科書如法授課並准於學期滿後附入同等之小學校一體考試給發校外修業畢業文憑不糜公家分文而初等小學可遍於全境鄉民無多耗費而子弟可躋小學之程此不事强迫而自能普及者一貧苦小民其子弟至十歲以外卽令以小本營生或充小工耕博微利湖口微特無餘錢可作學費且無餘暇以求學應由地方辦學官紳在於各鄉各村適中之地公立半日小學或夜課學校多處迫令該貧苦子弟於每日營業工作畢時入校授課此等課程亦照初等小學編定如不入校究其父兄敎習一席或專聘或卽由就近私塾師兼任或責成該鄉村諸習小學之鄉董擔任均酌送薪水以資津貼此斟酌强迫而力求普及者二由季春以迄季秋均屬農忙之日田家子弟少壯及十數齡者皆需着同父兄耕鍳牧放資其一律求學愚民恐妨農工每多弗願惟至冬後春初則吹　飲蜡樂有餘閒若任荒嬉光陰可惜應於三五村莊間適中擇一地點公設一冬餘初等小學校凡巳及學齡農家子弟不能當年入校者均迫令於此餘閒時入校受課夏秋間每届十日則令其來校温習舊課一日違即究其父兄此分别强迫而力求普及者三以上兩端雖較私塾改良略費公家資財然衡之多設專校則猶省而收效則甚廣欲施强迫敎育似當於此加之意焉其他則尤應倡行校外敎育此制歐美日本均曾行之其法由公家將各校應習之圖畫書籍編定之各級課程備列通告榜示衝衢俾有志向學而無力入校者得循其途逕或由其父兄督敎或潛心各自研求功候旣塾准其向同等各學校呈請一體考試優則給憑升入上級學校以期深造是法於小學則尙待父兄之督率而尤以施之高等中學爲最宜盖中國自以制爇取士千有餘歲其精於敲門磚之術者莫不由家絃户通而來此無他熱中一念迫之世今舍學校無以成學問卽無以立身成名旣有此校外敎育可遂求學之心將不待强迫而敎育自易於普及矣抑管見更有請者學校國文一科近時論者或謂宜注重軍事或謂宜偏重生計反復伸辯言之皆能成理欲爲今日民國求富强之道此二說未嘗不是顧此後國民旣皆有參政之權則法律政治之普通學識與夫道德大綱卽不可不具設令道德弗修又不知法政爲何物竊恐邪僻中於人心實足爲文明前途障碍此後敎授國文一科似應於法政道德上重以普通之解說養成參政之根性 
　　一用人萬端待理百度聿新用才孔殷莫此爲甚凡以上所陳立法理財行政軍政敎育諸大事縱有良善之規章不得其人則亦弗舉邇來疏陳政見紛至沓來非不有志扶危熱心國是無如習歐學者未盡悉内情偏舊術者多一免腐敗夸大者少切當拘牽者畢變通當茲過渡之交奔競之習旣未盡湔除把持之風又相隨而長是以自民國建元而後至今已逾三月而清理與建設皆無十分功效可言此實用材難得其人有以悮之也欲救今日之急似應力破意見懸格以求以具有新世界知識舊政治經驗二者爲準繩二者得兼固屬全材但有其一卽爲合格内而國務各卿外而各省總長均應由内閣總理秉承大總統爲事擇人依格舉用新舊學術並蓄兼收俾令互換智識以圖近功部長省長以下之用人並依此其法如正長有舊經驗卽以富有新知識之次官副之正長有新知識仍以具有舊經驗之次官輪之惟目前凌雜無章必先清理而後能建設則識途之馬尤今所必需臂之宰割久於操刀者素諳勝裹自不難迎刃而解如以善烹調者易之雖具爕和五味之能不識批導下手之處故必宰割者先之以分剖而後烹調者扶擇精肥方得配爲盛　準情酌理舉凡確有經驗人才實不可不多所羅致而用之之道吏當杜絶奔競消釋把持事無調停之方唯知守夫公理官非酬庸之品務求用當其長此皆全國公民所仰望於我大總統暨内閣諸君者也至召集臨時國會選舉各省議員雖不在大總統總理用人權限之内然導員乃國民代表爲監督政府機關其關係國脉實較行政官爲重假令流品稍雜見解乖謬學術不富經驗毫無微特不足以謀國利民福且恐敗羣害衆後患無窮是尤不可以不愼應請集合導才商備議案肯先咨交參議院卽速决定選舉妥善不規務須仿選用行政官之法以新學識舊經驗二者居一爲合選舉資格一經選定齊集仍由全體會員互相體察程度是否及格品行是否端方必經多敷承認而後與議開會夫如是則謀國之君子多而安危之大局定矣至起義以後着有勳勞各志士雖皆抱救世之苦心無自伐之私意然論功愗赏爲千古不磨之理究當如何優予報酬亦應分别等差交由國會議决毋使抱憾弓　或多觖望是尤民國肇始之公道焉凡此敷陳固皆今日非當之事業而實目前不易之當經熊文無大言欺世之心亦無邀說求名之念故所論類皆切實可行不敢稍涉奇特伏乞大總統俯鑒蒭蕘釆擇進取毋因其平常而見忽毋以爲煩碎而自難顧乎羣情行其眞理以爲我四百兆同胞圖永久之樂利埀基業於無　焉大局幸甚國民幸甚謹呈（完） 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[改良社會新劇烟丐嘆] [  愛]  
　　(丑破帽殘衫蓬首垢面扮烟丐上引)一生兩知已短榻與孤燈俺家非别支龍窮是也祖父產雖然不多到也有一爿參行二爿錢莊三爿銀樓四爿綢莊五爿藥店六爿槽坊七爿酒店八爿典當九爿膏子十爿土行咳諸公呀在下有子實格點家計那哼會弄窮呢洛裹曉得我個用度實在大弗過屋裹向該仔四十八個小老婆在下每天要吃清膏十八觔陳膏三十六觔九爿膏子店十爿大土行撥拉我老班走進去弗論生個熟個一塔刮子作成得乾乾凈凈大老婆烟癮最小也要吃清膏十二觔其餘小老婆個個要吃十幾觔難末拿我個五十五爿行號店舖弗到三年弄得光打咦個精到如今窮也窮得嘸淘成土皮呑一分香烟頭吃兩根一碗粥勿敢一口呑半碗留起做兩頓日裹向唱唱小熱昏夜裹做做生意經有人看見假裝正經無人看見伸出三隻手來偷只把板凳啊呀列位吓只爲在下吃成功仔大烟癮弄到實梗下塲思想起來好不慘傷人也（唱）支弄窮臥凉亭自思自嘆思想起少年時好不心酸都只爲吃了煙窮到如此到如今雖懊悔却也枉然要勸那世上人莫學我樣快戒絶翻身轉得保餘錢（白）啊呀天又晚了正是一國之中都如我有人欲殺不須刀（歎氣介）（下） 
（未完） 
[勸廣田自荒者招人承墾書]  
　　登徒子鑒夙仰淫威未親色相桑間濮上其樂如何邇來社會傳聞咸謂足下於陰山之麓廣置田畝藉資耕作夜以繼日視爲常課或淘古井收灌溉之功或種芋頭行扒掘之術農事旣興畜收兼重家雞野鶩動必成行往往粗喘若牛汗流如瀋疲於奔命不肯覔代雖膏腴之地水旱無憂常蒙足下培植加以肥料而此外多十年不耕九年不種幽谷之旁鞠爲茂草慾壑之内空咽溪流此何可者曾亦思田土一項罔不因時春意發生斯地氣蒸鬱强違其時坐令荒廢不獨大乖人道抑亦有傷天和况現在均產主義或將實行誠以富者累穴連阡貧者希方寸之地而不可得長此不改怨曠所積攘竊隨之矣爲足下計不若舉所有荒田廣爲招佃凡身有農具久未使用以致生銹者令挾具而來任其開墾収穫之後其種子仍屬於足下足下則稍分餘潤以濟其飢渴在足下固不勞而獲彼等感恩亦將圖報現當春盡夏來先令其擇青禾之稈織成凉帽以贈足下聊表結草之意何如書不盡意南三省屯墾使張子洞叩 
[妓院銘] [  鐵血]  
　　妓不在高有姿則客不在老有錢則靈斯是妓院其實不韾相帮頭巾綠倌人年紀青談笑多温生往來有兵丁可以拉胡琴講嫖經有絲竹之亂耳有雲雨之勞形大則長三寓小則密賣淫鐵血曰何樂之有 
海外奇談 
[電車進步] [  慶霖]  
　　紐約電車總經理海特萊與陶冶爾君所發明一種電車名之曰無踏板之電車工似魚雷艇長四十英尺兩頭形圓輪盤外遮以鐵板旁人觀之幾若電車在軌道上滑過者此種電車之特式在車身與地相去極近前後亦無月臺搭客由旁門進出上車則由街上隨意跨入因車極抵故無需踏板也售票人坐於小寫字檯之後搭客進出之旁門用電力開閉車行動時旁門不能開出車停則門自開故絶無種種危險全車可容五十人另有一室備客多時站立之用亦可容三十人惟聞此式電車造費極昂故尙未實行云 
[航業家之大思想]  
　　紐約來電云坎卜亞美利堅公司現議造新船一艘名點丕利士長九百尺載貨可五萬嚬者德國唻公司亦議造一艘載貨可五萬四千嚬者其中客房俱用上等旅館之床計千九百十四年八月可以告成專由歐洲往來於紐約而前時所有之船則渡巴拿瑪河　來於金門港 
尊聞閣詞選 
[輓高君福柟集唐四絶] [  瘦蝶]  
　　聞道全師征北虜軍中殺氣倍旌旂英雄一去豪華盡更向東流奠一巵 
　　不奈胡沙滿眼飛誰能談笑解重圍潛然回顧難消遣血迸金瘡臥鐵衣 
　　日落轅門鼓角鳴燕臺一望客心驚出師未捷身先死百戰空留異代名 
　　漢家擅樹月蒼蒼誰斬樓蘭献未央莫怪臨風倍惆帪九原何處不心傷 
　　輓黃花崗七十二烈士[  宣導會總部]  
　　來者爲誰未慰英雄初志 
　　死得其所不愧民國元勳 
　　又[  製造工人同盟會]  
　　拚擲好頭戲開數千年未有共和時局 
　　空揮熱血涙哭七十二得其死所英雄 
 
 

Page 11

 
 
　　又[  徐其相]  
　　碧血青燐造成民國 
　　黃花白草長護英魂 
心直口快 
[多少] [  修省]  
　　民國成立結黨集會者多創興實業者少 
　　各省財政短絀者多勉能敷衍者少 
　　變局後失業困難者多安居樂業者少 
　　政界中人互存意見者多和衷共濟者少 
　　各處質當當進者多贖出者少 
　　當道巨公位置私人者多量材器使者少 
　　國民坐視政府借洋款者多願竭力捐助國民捐以抵洋債而救國亡者少 
　　空口說白話者多誠心做實事者少 
戲攷[  健兒]  
[賣油郎獨占花魁女]  
　　宋徽欽時金兵入寇汴梁居民紛紛遷避辛善父女於中途失散善女瑤琴被鄰人卜喬誘往臨安賣於王九媽處爲娼得身價五十金瑤琴自幼讀詩書習針剌長更聰慧琴棋詩畫無一不工此時墮落烟花九媽逼其倚門賣笑誓死不從後經劉四媽苦勸再三許其日後從良瑤琴始勉允之瑤琴丰姿嬌艷體熊輕盈自入章臺作狹邪遊者爭以得親芳澤爲幸羣稱之爲花魁一時侑酒徴歌應接不暇又有汴人秦良亦避難至臨安飢寒交迫以子鍾賣於朱十老朱業油坊鍾承其業肩挑貿易日往來於六橋三竺間適見花魁應徴出門詫爲國色訪諸酒保始悉爲勾欄中人即名妓花魁也乃刻意蓄積凑集千金往院中獻於摀母以作夜度資九媽固稔知爲賣油郎竊非笑之適花魁扶醉而歸倦眼朦朧略叙寒暄垂頭遽睡秦鍾陪侍其旁坐以待日花魁醉中欲吐鍾竟以袖承之花魁醒後見鍾大爲駭異以敎坊非窮措大行樂之地勸其從速回頭鍾備陳欽慕之意花魁深感之忽憶醉中曾吐自顧衣襟毫無酒痕疑甚鍾旣以受吐之袖示之花魁益深感激遂贈鍾二十金叮嚀再三而别後万俟公子召花魁至西子湖中侑觴怒其倨傲去其衣裙而凌辱之投之雪塘適鍾賣油路過急解衣衣之負回院中花魁傷楊花之命薄感檀郎之情深遂出數年緾頭之資贖身脫籍從鍾以終身焉小子和風光旖旎深情熨貼擅演此等戲苦無文采風流之小生爲之搭配潘月樵趙如泉做工雖佳然小生非其所長時有粗豪氣息流露其間宜子和之到處鬱鬱也 
小說 
[短篇小說亡國魂] [  朝鮮鐵民投稿]  
　　夕陽影裹履聲得得一少年狀貌魁偉意氣激昂玄衣革履揚鞭縱馬手挾利刃背負短鎗馳驟於青水碧潭之間時縱擲其精銳之目光左石顧盻旣而立馬山陂以刃末指東城曰此吾儕所當以熱血藥彈從事清掃者也語未完又有一娜嬝絶麗之女郎西裝酆服飛馬而來及近乃以潤嫩如酥之手挽少年之肩嬌喘而言曰郎乎郎乎月將升矣何猶不歸而作此痴熊將奚爲少年不答若弗聞者美人又曰零露濃濃寒風貶骨儂薄羅衣殊弗勝寒郎豈未覺耶言畢挽少年手促其歸少年當此柔腸一轉壯志全消遂歡然以英雄之昒頻親美人之靨並轡而歸 
　　噫彼何人耶蓋少年名鐵華乃朝鮮貴族之公子美人名琰兒亦朝廷故宦之女公子則其妻也去歲朝鮮被併於日本國中志士之心懐恢復者特集一同仇社慘淡經營以期重興故國還我河山鐵華卽其社中之副會長也 
　　一輪鏡啟光射半球點點零星參列空際錢華手挽琰兒花陰漫步軟語喁喁無量情絲盡著於此兩人之心身國運終兮家將亡樂未央兮禍難防方鐵華與琰兒在花陰情話時忽一近侍狂奔而來喘息語曰社事洩矣會長會員被逮八九日警行將及余舍矣請主人速爲計僕誓爲主人當前敵也言畢疾趨而出鐵華與琰兒倉皇携短鎗薄刃踰垣而遁不知所終而忠義之近侍覘主人去遠遂亦開門而逃嗟乎國破家何在忠魂失所依出師未捷身先死長使英雄涙滿襟 
[短篇滑稽遏婚] [  龍]  
　　西人某甲抱鼓盆之戚雖行年己老而猶有餘情不安獨宿擬續鵾絃 
　　甲膝下子女子有五人聞其父將續娶恐枯楊生梯又多一分產之人爰謂甲曰兒輩不忍使吾親有限之精神更消磨於生我劬勞之後遂多方阻止之 
　　甲情有不甘而羞於啟齒乃生一計購一猛犬豢於室内凡有外來男子欲與其女往還者即嗾而噬之諸女之友果皆裹足不敢越雷池一步 
　　女大患之不得己乃倩其父之至友某商於父甲曰父不可續娶則諸女亦不可嫁人父爲老鰥女爲少寡且各領略獨宿之味以免筋力未固者多所戕伐筋力己老者致有虧僓彼以愛親之道來我亦以愛子之道往處置甚平當無傷也 
　　友曰君不禁汝子不娶而禁汝女不嫁焉得謂爲持平之道 
　　甲笑曰阻婚之意起於我女而子和之首從之罪固有不同也且怨女之恨更甚曠夫余以閱歷知之故從而難之也 
　　友無以辯以覆女女無如何任父續娶而己亦得嫁人於是各適所願 
 
 

Page 12

 
 
   
 
