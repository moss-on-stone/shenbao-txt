# 1901 - 213 - 4910235

 

Page 1

 
 
[開售九通股票] [  上海圖書集成局啟]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄕會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彥通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[今日附送捐册] [  申報館啟]  
　　本邑美租界北河南路廣益堂歴年行諸善事不憚辛勞所苦經費難籌時覺左支右絀兹由董其事者刋成安懷捐册囑本館附於今日申報分致海内同仁惟冀慨發慈心隨緣樂助俾得推廣善舉施惠窮黎則不特堂董之所　祀以求卽本館亦當敬爇心杳以奉焉肅此佈陳伏維均鑒 
[欲興礦務宜選子弟赴歐西礦務學堂肄習論]  
　　周官卄人漢代鐵官開礦之法由來久矣惟自歴代以來雖有開礦之法而未有專門之學故未嘗窮搜博采致天地之菁華仍藴藏於深山窮谷之中而未能盡洩况于有明礦利未得礦害偏多礦稅内監往往借開采之名爲搜括之計流毒海内天下騷然人皆若談虎而色變事遂等因咽而廢食我朝鑒明覆轍封禁更嚴致中國人民幾不知天地間有此自然之大利且非但不知其利更惑於風水之說每一開辦卽羣起阻撓於是國與民乃交困矣自通商以後華人無不欣羡歐西之富而考其致富之由則無不從開礦而得美人廣開金銀之礦用能富甲五洲英人廣開煤鐵之礦遂得雄視四海其餘各國亦無不以開礦致富且自西人來華徧歴各省以爲中國礦產爲地球之冠中國棄而不取無不深爲歎息華人旣羡其富而又習聞其語於是心爲所動當今上御極之初風氣大開公司廣集奏請開辦者多至數十起以爲中國從此可以致富詎料五六年間成者十不得一而不成者十居其九推原其故皆由經理之不得其人亦由開採之未得其法當羣焉集股之時未始無奸詐之徒架空中樓閣以圖騙詐然欲圖收效於後者究不乏其人其至於一敗塗地同歸於盡者皆因不能將礦苗勘準徒費金資雖皆延請西國礦師似乎無不可靠不知有一分之識始能用一分之才華人於礦務本如瞎馬臨池則借材異地安能考察其人之優劣旣難察考安保無濫竽應聘者屢開不成之弊雖不盡係乎此未始不係乎此方今中國貧弱極矣非廣開諸礦斷不足以療貧然非講求礦學亦斷不能開礦現在所開之礦雖不能不借助於西人而究非久長之計西人之垂涎中國礦產非一日矣欲其代爲之籌恐未必能實力從事惟是招股合辦將所得之利任中西人各分其半然或勢力不敵籌算不精將華人得其名而西人得其實是又不可不慮者也說者謂西人資本充足華人經費難籌苟非招西人入股恐華人得半之利亦尚難求不知中國礦務究不在經費之難籌而在精於礦學之無其人耳苟有其人確知某礦之可開詳考礦苗之衰旺則辦理者旣有所恃自不難設立公司招人入股一礦能成則人見事有成效吾知羣情鼓舞光緒初年爭先恐後之情形當不難復見於今日惟欲得精於礦學之人非選聰穎子弟入專門學堂肄業不可中國向無專精此道之人非使赴外洋肄業不可現朝廷旣詔令各疆吏挑選子弟撥送日本各學堂肄業惟並未指明肄習何項想新法應需之學無一可少須到彼後俟學堂中因材施教耳蒙意礦學在各項學問之中尤爲緊要宜挑選聰頴子弟撥往肄業并以撥往歐西爲尤妙日本雖海程較近經費較省而其法究出自歐西所謂取法乎上僅得乎中倘竟取法乎中不將得其下駟乎若慮經費浩大則祇習礦學一門所費究爲有限將來學成回華所收利益何止倍蓰且少則五年多則十年其收效並不至迂且久也若高談礦務而不能求其本原則將來利必爲西人盡得不亦大可惜哉 
[本館接奉電音]  
　　昨日午後潼關行在飛電傳來上諭二道敬謹譯登○九月初一日行在内閣奉上諭前因有冐充王公僕從於各州縣供給恃强攫食毁物曾經降旨嚴治現在將入豫境仍著松壽認眞查明如遇有此等攫奪供給食物者卽行嚴拿懲辦勿稍瞻徇欽此同日奉上諭自西安啟蹕以來一路車騎殊形擁擠甚至乘輿已到尚復填塞道途殊不足以昭嚴肅著御前大臣督飭侍衛認眞彈壓前驅清道勿許如前填塞並著松壽夏毓秀周萬貴各派兵勇分起押送車輛不准壅滯至隨扈之王公百官車輛尚多一入豫境道更窄隘除派有緊要差使者准帶隨身行李外其餘均著分起先行以免擁擠欽此 
[行在宫門抄]  
　　八月初六日分發湖北試用道秦嘉澤伺候召見召見軍機及秦嘉澤初七日繼祿加尚書銜謝恩分發四川試用道文緯伺候召見召見軍機及文緯初八日分發前冀寗道陳占鰲伺候召見召見軍機及陳占鰲初九日分發甘肅補用知府趙葆坪伺候召見召見軍機及趙葆坪初十日李緩藻致祭華山華嶽神請訓榮祿等賞穿黄馬褂謝恩繼祿賞穿黄馬褂謝恩分發陜西補用知府丁念敟伺候召見召見軍機及丁念敟 
[駐蹕潼關]  
　　昨日午後本館得行在專電敬悉本月初一日皇上恭奉皇太后慈輿行抵潼關適逢陰雨連綿道途泥濘千乘萬騎蹇滯難行因諭令扈從王大臣暫駐潼關三日 
[召見大員]  
　　昨日午後本館得潼關專電云本月初一日皇太后皇上暫駐潼關召令河南巡撫松壽及夏毓秀周萬貴趨詣行在以備咨詢 
[俄貸法銀]  
　　南洋新加坡實得力太晤士報登英京倫敦來電云邇日法京巴黎斯風傳此闪俄皇詣法時與 
 
 

Page 2

 
 
法總統異常親密竊窺俄人之意實欲向法貸銀在法人未嘗不洞悉其謀明若觀火祇以欲雪斯丹之恥不得不從俄所欲藉結聲援而德人每見俄與法親卽隱存憂懼以故俄皇赴法德皇竟在中道恭迎也 
[英軍萃集]  
　　英京倫敦來電云日來英國水師忽在波斯海灣齊集至有何事故則電中並未有明言意者其年例合操乎抑欲與鄰國以戎衣相見也 
[德帥小極]  
　　德京栢林來電云德國爵臣華爾得司前在中國總統聨軍事畢言旋榮膺超擢邦人士咸豔而羡之乃近日忽爲二豎子所侵勢頗危殆亦意外之災也 
[毁署擴界]  
　　京師采訪友人云各國使館界址刻已展至東單牌樓合英度八十邁當之數理藩院官署適在界内因將公廨毁去其半不知以後各官能否入署辦公也 
[請捐展期]  
　　武昌訪事友云鄂省餉需支絀大憲奏准開辦助餉新捐照新海防例一體給奬嗣因捐輪奉旨永停部議凡未經核奬者一概改奬虚銜封典督憲張香濤制軍以此項捐輸專供軍餉與他省振捐不同且所收捐欵以一半解歸部庫於度支不無裨益商民因有奬給實官之望無不踴躍輸將現計認定捐欵已不下四十餘萬金然大半未經繳納若一旦改奬虚銜封典旣無以取信於捐生且恐已認者皆觀望不前餉需諸多窒碍因又專電奏請展限兩個月仍照章程奬給實官一面遴委盛我彭太守劉蔭如司馬赴武漢等處赶緊催取并通飭各屬一體遵行 
[集思廣益]  
　　武昌訪事友云湖廣總督張香濤制軍講求武備惟曰孜孜所有護軍武愷各營禮延日本武員訓練洋操漸著成效邇值日本舉行太狩制軍擬派將弁前往察閱以收集思廣益之功現已檄飭漢防營都司陳慶門都戎束裝前往此外奉派者尚有數員武備學堂諸生亦紛紛具禀督轅自顧隨同東渡赴以廣見聞制軍允之 
[曰艦過漢]  
　　漢口訪事友人云日本某兵艦於上月二十四日鼓輪到漢船中管帶渡江謁見楚督張香帥大約勾留數日尚須駛赴彝陵也 
[曰員瓜代]  
　　漢口訪事友人云日本駐漢正領事瀨川君蒞任有年近經政府調令他往遺缺由電札飭署中書記生古榖君補授蓋以其久居漢上熟悉交涉情形也 
[請留防軍]  
　　紹興訪事人云紹屬諸曁縣民風强悍動輒滋生事端且甚讐視西人大有誓不兩立之勢去秋謡傳北方拳匪獲勝一曰之内遂揭竿而起連毁教堂數十處縣主倪愚山大令因之撤任及至今春案甫議結而　橋衆鄕民復將牧師周姓毆傷幾釀巨禍大憲聞報急委陸仲賢守戎督帶左營往駐藉以鎭懾匪人刻因奉旨裁汰防軍是營亦在撤散之内紳士聨名禀請暫留俾得保教堂而衛閭里業已由府尊據情申詳各大憲矣 
[請委帮帶]  
　　杭州訪事友人云浙江撫轅護軍冋分左右中三營邇者撫憲任筱沅中丞飭將右營裁撤而併左營入中營中營統領黄峙青太守因兼統撫轅衛隊深恐事務過繁禀請中丞札委余叅戎開新爲帮帶已於上月二十七日到營視事矣 
[議行彩票]  
　　武昌訪事友云湖廣總督張香濤制軍前接行在户部來電以此次中外議和賠欵不敷甚巨鄂省須每年籌解銀一百萬兩等因當卽傳見司道各官公同籌酌擬於地丁項下按畝加派田捐如田捐尚有不敷則將百貨釐金加抽三成以資挹注及與撫憲端午田捐橋中丞面加商榷中謂以跡近加賦恐難奏請　准行加　百貨釐金亦恐商情有碍日前制軍復傳見司道各官擬於鄂省奏行彩票每月開彩一次每次所售之票合銀二十萬兩以十萬兩作彩銀十萬兩歸賠欵所有票紙責成所轄六十八州縣分别認銷現已札飭司道公議章程詳候核辦矣 
[禮延教習]  
　　蘇州訪事人云江蘇撫憲聶仲芳大中丞自奉設立武備學堂及各營改習洋操之旨卽與藩臬兩司籌商規制現擬於盤門外汲水橋北首宫園基址創設武備學堂每營挑選精壯五十名入堂肆業日前電請吳淞砲隊營統領班福齋軍門來蘇面商一切并合就砲隊營中遴選諳練洋操各弁來蘇充當教習旋復電請兩江總督劉峴莊制軍遴派精於洋操之營弁襄同訓練或曰中丞函致某國領事請代延洋員二人充學堂總理及總教習未知確否 
[武員服色]  
　　蘇州訪事人云江蘇撫憲聶仲芳大中丞以邇來文武官員服色不分無從辨别且武弁當有事時身穿長褂殊覺諸多不便因令於本年中秋日起概穿號褂出入乘馬隨從人等概不准衣長衣現任武員公出時例有頂馬亦不准用長袍刻下細柳中人已一律改裝以符憲意矣 
[以工代振]  
　　鎭江訪事人來函云濵江各洲圩前被水災堤防衝壞及水退常鎭通海道長久山觀察捐廉振撫併籌備一切善後事宜八月下旬某日會同府縣各官及諸紳耆籌集巨貲行以工代振之法命各災民赶緊將各處圩隄修築俾得於工竣之後補種雜糧一時千萬災黎同聲感戴 
[漏捐事敗]  
　　蘇州訪事人云八月某日盛澤鎭釐卡緝獲某絲行漏捐絲一船詰知絲業董事羅某串通絲捐局甲乙二司事暗中舞弊已歴多年因卽禀知牙釐總局督辦朱竹石廉訪廉訪飭差將甲乙二司事及某絲行丙丁二夥一併解至蘇垣交蘇州府向子振太守嚴行訊究上月某某等日太守偕發審委員吳司馬其昌連訊數堂甲乙丙丁咸稱事由羅某指使洎司馬飭差提羅羅已知風避匿太守遂禀請廉訪備文飭屬一體緝拿 
[甌郡官塲紀事]  
　　温州訪事友人云八月二十八日浙江温州鎭劉吉園鎭軍乘招商局豐順輪船赴滬　換船詣杭省謁見撫憲任筱沅中丞大約題糕節後方可言旋也○定字中營管帶廖碧堂太守於上月十二日交卸後所遺營務上憲委陳都戎渭熊接辦太守部署一切隨於二十八日挈眷附招商局豐順輪船繞道申江然後換船赴省○前玉環營叅將王雨亭叅戎因事撤任遺缺經閩浙總督許筠帥檄委秦景濤遊戎升署○樂清縣缺現奉藩憲誠果泉方伯札委錢大令寳鎔署理署中書吏差役聞之已紛紛伺候迎迓矣○永嘉縣秦鹿苹大令前經道府憲申請留任刻奉大憲批准留署一年○上月二十五日永靖小輪船管駕郭眉齋千戎出洋巡緝駛至海口適遇颶風因卽折回大約暫緩數日仍當駕言出遊也 
[鄂省官塲紀事]  
　　湖北訪事友人云總辦新堤牙釐局余明府鼎臣徵收逾額上憲准其留辦一年又以去夏協拿紅燈會匪人厥功頗著故此次亦附名保奬云○近日武昌官塲紛紛傳述簡放湖北遺缺知府梁集菴太史有署理武昌府知府之信刻下太史已由行在首途不日將到鄂矣 
[潯郡官塲紀事]  
　　九江訪事友來函云府尊孫景裴太守示期本月二十日考試闔郡文童○稽查輪船一差自黄麗生明府逝世後經 
 
 

Page 3

 
 
九江關道憲明華亭觀察札委駐潯勸捐委員黄季菴明府暫行庖代兹者省憲札委徐穆君别駕來潯接辦已於上月二十日到差矣○江西撫憲李勉林大中丞委南昌電報局員惲厚存明府管解貢木進京○八月十二日爲前辦九江營務處管帶定字營兼團防事宜湖北候補道孫詞臣觀察之太夫人壽辰各官均往祝嘏 
[松郡官塲紀事]  
　　松江訪事友人云上月下旬某日浙西鹽捕左營管帶吳遊戎福海因公來郡晉謁中營張華園叅戎旋偕往城謁見家沿鹽捕前營孔子元遊戎處暢談至蓮漏三商始散○華亭縣林霨生大令於上月二十七日之晚命舟下鄕勾當公事聞尚需折赴滬濱南高儲憲羅少耕觀察面禀要公○華亭縣典史吳少尉刻已接鈐視事至署篆之申少尉交卸後因尚有經辦膏捐事宜須至月底將交代算清然後回省 
[扶桑濯足]  
　　日本長崎訪事友人云農商務省近據各地方官第二次查報本年田禾收成照去年增五分六釐七毫一時犁雲鋤雨之流無不欣然色喜○邇來崎埠天降大雨一連三日繼以巨颶震撼山岳致郵船株式會社某輪船由上海駛回閱七十二點鐘始抵崎眞從來未有之事也 
[羊城秋眺]  
　　廣州訪事友人云私造軍械例禁綦嚴不意邇者天字碼頭直街正元元及源源兩店依然膽大妄爲八月某日被線人偵知報明駐紥順德之卓勇後營管帶傅都戎都戎立卽帶勇前往搜查至則店中人先已聞風逃逸祇起獲擡槍刀械若干件解交統帶李芷香直刺核奪○城東五雲亭街永隆猪欄被茱萸街信隆腐乳店積欠肉價洋銀若干元屢索無著本届中秋節令索之過急致相爭論事後信隆店主忽誣永隆欄夥刼銀繕詞控諸番禺縣署永隆欄主聞而怒甚糾集同街各鋪户繕明情節投縣禀陳不知縣主錢大令一經訊實情形將科以反坐之罪否 
[雷峯夕照]  
　　杭州訪事友人云日來潮汛甚大三郎廟前某柴行所搭柴棚竟於某日被水衝倒管棚之甲乙二人均遭覆壓一則略受皮傷一已骽骨折斷現經西人醫治雖無性命之虞然不免已成殘廢矣○邇來拱宸橋左近巡防局員目見盜賊繁多禀請上憲添招護勇二十名以資巡緝并將就地正法之許寳琳姜玉成二犯首級移至彼處懸竿示衆俾人皆觸目警心 
[四明錄要]  
　　寗波訪事友云舒長生李茂生二人專以混售銅質僞洋銀爲事曰前不知由何處至甬飲於某酒樓經人密報差役差役僞爲購取與之議價舒李不知其計出僞洋銀示之差役突飛黑索縶送鄞縣署中縣主徐蓉齋大令升堂研訊判令重責枷號並將僞洋銀釘於枷面押游街市一月以儆效尤○日前有一男子自縊於南門外叚塘凉亭中年約三十左右身畔有質票十餘紙皆奉化某典鋪所出查其年月均在旬日間知其人甫由奉化到來特不知因何自盡耳次曰屍屬聞之前往認明備棺收殮○清河某生世家子也丰神楚楚不减張緒當年走馬章臺亦有乃祖京兆尹流風餘韻一日忽自外歸和衣仰臥閱片刻腹痛呻吟家人視之則已潛吞阿芙蓉膏立卽延醫施救得慶更生詢其故則因欲娶某校書爲簉室大婦不允故願以身殉之也嘻如某生者殆亦多情種子歟 
[蜃江秋汛]  
　　温州訪事人云七都航船每日來往郡城一次上月十九夜大風簸揚暗無星月忽遇盜匪將船掠去迄今四處偵尋杳無蹤跡盜賊充斥殊不免有天荆地棘之憂也○樂清縣境楊岙龍貢寺前因住持僧某有焚屍情事涉訟多年耗產不少近以僧道二教互爭寺產訐控不休縣主李大令飭卽將寺焚燬柳市社倉司事某紳聞之糾人公禀請准改爲團防局大令允之某紳遂於八月十八日雇匠拆毁驀有無賴子唆使村民於十九晚將看守木料之人極力攢毆大受傷夷業已禀請飭差查辦矣 
[廉訪行期]  
　　新任江蘇按察使效述堂廉訪抵滬情形已登前報兹聞廉訪定於本月初六七日乘新豐輪船北上俟請訓後再行南下履新 
[局董謁客]  
　　昨日午前浙江海運總董王价人太守命駕入城赴各衙門投剌至上海縣署時縣主汪瑶庭大令飭丁擋駕蓋謙不敢當也 
[請兵濬河]  
　　本邑南市陸家浜水道淤塞殊甚舟楫往來諸多不便近經上海縣主汪瑶庭大令移咨奇兵滬軍各營管帶請派勇丁開濬前日已由同仁輔元堂董事曹寄耘偕滬軍營管帶龍葆珊遊戎前往勘明築壩處所以便擇吉興工矣 
[撥勇防匪]  
　　本邑西北鄕北新涇鎭邇有私梟逗留經鹽捕營管帶吳游戎驅逐净盡猶恐回營後死灰復燃因於前日命駕至上海縣署拜會縣主汪瑶庭大令籌商善後事宜昨日大令趨詣蘇松太兵備道轅面禀一切道憲袁海觀觀察卽飭滬軍親兵營管帶葉孟紀司馬撥出勇丁四十名前往駐守 
[縣訊賭棍]  
　　虹口向有棍徒開塲聚賭近日其風益熾沈家木橋一帶賭篷高搭幾於密比如林事爲蘇松太兵備道兼江海關監督袁海觀觀察訪聞札飭馬路工程局捕頭王經年會同美界包探前往拘獲賭棍入人解回局中轉解上海縣署前晚縣主汪瑶庭大令升堂研訊夏忠甫供小的充當青浦縣某圖地保前日偕卿人葉叔文卽倪文叔來滬向虹口人陸某催取錢糧行經某烟館入内過癮突被探捕悞拘大令惡其狡賴喝責藤條十下仍不吐實另提陳小順詰究供稱小的在某局做工是日適逢禮拜至烟館中小憩致被悞拘大令謂爾實係開塲聚賭之人何得抵賴命掌頰十下始供認不諱併稱開賭之某某等人實已逃逸董文振供小的至虹口訪友被探悞拘求宥葉叔文卽倪文叔供稱現任嚴州府知府有兄在虹口開設瑞昌紙店其時偕夏往訪夏猝發烟癮入某烟館吸烟致被探捕拘獲大令嗤之以鼻飭一併覊禁尚有四犯未經提訊另行管押以免串供 
[召認屍棺]  
　　上海縣正堂汪爲出示召認事本年六月十二日據二十五保三圖地保曹福卿報據英國租界巡捕房喚稱新大方客棧有客民徐姓自縊身死查無親屬報求詣騐等情據經詣騐該屍委係自縊身死當飭將屍棺殮封交地保擡厝義塚標記屍遺鋪程零星帶回儲庫除詳報外合行出示召認爲此示仰諸色人等知悉爾等如有親族外出不歸查照後開年貌服色相符者許卽出具用戳領狀呈縣以便訊明將棺給領埋葬毋稍觀望切切特示計開已死徐姓年約三十餘歲身中面赤無麻無鬚頭無帽身穿藍洋布長衫白布短衫元色洋綢褲足穿白布襪元縀鞋 
[南市瑣聞]  
　　日前船夥李阿華與南市水巡捕任福生互毆被拘至馬路工程局總辦翁子文太守倩襄讞委員余叅軍研訊知釁由抗捐而起飭即將船發封限交船主楊聚春到案前日管帮人陳阿華投局請准保李出外尋楊太守准之○前日黄昏時南市茅山殿後某姓猪欄内傾有火灰餘燄未熄霎時燃及竹籬烟霧迷漫幾釀巨禍幸鄰人瞥見設法施救得卽火滅烟消 
[光緒二十七年八月分缺單]  
　　知府河南衛輝曾培祺改省通判河南湖南汪坦革知縣河南靈寳慶礽故山東昌樂程豐厚修墓河南新鄕魏正儒修墓武安陳世偉革四川渠縣盧鼎智山西嵐縣郝振麟河南四華林廷賡俱革山西臨縣孔繁昌革四川安岳陳鼎動大邑陳兆棠俱開缺離省陜西略陽涂耀庚山西黎城張其淦俱革趙城鈕福安近縣丞福建龍溪陳耕調 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[勒捐重罰]  
　　包探竇如海解陳雲輝至英美租界公堂禀稱昨日此人在洋涇浜汪桂福所駕船上指　裝粉勒令輸捐爭執之餘經三百四十號巡街捕拘入捕房捕頭詰知陳係寗波路乾麫認捐局司事因卽知照新巡捕房捕頭派包探金立生至局傳董事俞檀餘連門前所懸牌示令小的送案汪申訴前情俞及其弟雲慰同供此局係章芯夫所設門前僅懸公館牌並無收捐情事章供是日　令陳上船查問並不勒捐陳供小的並未勒令汪輸捐讞員張柄樞司馬商之偉繙譯謂租界中不應設立捐局飭將陳笞五百板章俞發　　房暫押罰繳洋銀一千元 
[上海縣署瑣案]  
　　鄕人趙閔氏控夥王金奎吞銀匿帳縣主汪瑶庭大令飭提訊究王供小的在浦東三林塘葛興染坊執事已歴多年積欠錢三十四千文連年坊中頗獲利益未派花紅趙閔氏係坊主之弟婦當小的辭歇時曾將帳目銀錢交明新執事康某祗少洋銀二十五元至上年臘杪趙閔氏至小的處索欠自行開櫃取銀小的隱忍不較求鑒趙閔氏供王積欠錢三十四千文洋銀三十二元並被藏匿各帳求即嚴追大令著王還錢三十千文洋銀二十元限三個月理楚並將帳據呈案交差查對禀覆核辦○浙江錢塘縣遞解陸金金丁正龍兩犯至縣前晚大令提案訊詰陸供小的係浦東陸家行人與人打架致被遞解回滬丁供小的在杭州灌園爲業被人行竊西瓜與之扭毆反被控縣懲辦大令飭交本圖地保帶回管束○南市各猪棧向章買客每頭出錢十餘文名曰棧租後因同業齟齬禀控上海縣署時王欣甫大令方權縣篆核定每頭出錢十八文派李桂芳等經收存作公欵嗣有屠户曹毛毛徐桂堂曹同同等人私設公所勒捐肥已近竟糾同張貴咸及顧某等人投縣禀請給示於是同業推李桂芳等爲首聨名赴縣訐控縣主汪瑶庭大令查得猪業公所業經前任批飭停歇曹等膽敢　禁亶設實屬藐玩巳極立飭差役陳金多派夥役赶緊嚴拿務獲懲辦 
[上海巡局紀事]  
　　前晚竊賊劉阿大潛至大南門外楊家弄唐德貴家撬門圖竊唐聞聲而起拘送二十三七　巡防局局員邱友林二尹向之研訊供認竊過陳瑞生家銅錫器或質在小東門外某押鋪或售與某銅作因命捕役帶去會同十六鋪局勇吊贓訊斷○前日歹人奚紹春楊桂林至永泰質鋪火塲中搜掘燼餘各物被巡勇拘解二十三七鋪巡防局局員邱友林二尹訊責後移送上海縣署請縣主汪瑶庭大令遞解某縣原籍 
[英美租界公堂瑣案]  
　　日前甬人莊星五携眷回里囑莊會川將行李運至輪船中途被竊皮箱一口内有衣服十五件珍珠一百零七顆珠花一對翡翠首飾三十件旋將衣服與珠花質錢使用珍珠翡翠各物售與山西路羅源泰珠寳店得洋銀四十九元報捕後捕頭派包探張阿五緝獲人贓連羅源泰店主羅順泉解案莊星五投案聲訴前情莊會川認竊不諱羅順泉一味求恩讞員張柄樞司馬商之偉繙譯判責莊會川六百板發押捕房三月羅罰洋銀一百五十元○周阿二行竊春森發大土二枚報捕後由包探沈阿岳拘獲解案請究司馬判責五百板○邵巨彬行竊南市立成藥材行中犀角等物約值銀三百五十兩行主陳寳芝投報捕房捕頭命包探趙銀河拘獲解案請究司馬判押捕房六月贓給還失主○流氓徐和尚向李海江訛詐洋銀三元報經包探徐榮珊拘解請究司馬判責五百板交人保釋○王紀林行竊某洋人家舊鐵一方報經某包探拘解請究司馬判責三百板枷號半月○虞阿大在虹口開設老虎灶茶肆日前窩留賭棍伍阿堂及陳阿生屠阿金汪信甫伍芳順韋金秀等人日夜聚賭事爲捕頭所聞派包探錢榮堂協同某號西包探前往拘獲昨晨解案請究司馬判責伍阿堂二百板虞阿大罰洋銀二十元餘人各罰洋銀十元○前日船户李根甫李根仙兄弟二人串竊日商七麻勤所運之煤二十六墩倩掮客胡錦山售與南市某酒作主朱桂榮得洋銀一百五十六元報經包探劉阿炳緝獲解案七麻勤投案請追根甫供此事實由根仙起意所得洋銀已與各船户分用根仙直認不諱朱供小的不知竊贓故敢收買胡供小的經售屬實司馬判將根甫根仙各責五百板隨將根仙與湖各押捕房三月罰朱洋銀三百元提出四十四元給償原告 
[法租界捕房瑣案] 　　 
　　同興公報關行主張耀奎前控行夥曹露侵吞銀三千五百六十餘兩讞員杜枝園大令研訊之下飭包探帶出清理帳目押候繳銀昨日張投案訴稱曹已央人理勸明白求卽銷案大令提曹略詰卽子開釋○前者三元錫箔店失火之後大令飭提店夥潘錦如楊瑞泉訊明判令管押捕房三個月旣而潘在押所患病飭送仁濟醫館療治連日醫藥罔效延至前晚三點鐘時而殁捕頭聞報遺包探傳令家屬自行棺殮昨將楊瑞泉解請大令發落大令准予交人保釋○王星林控王掌生霸吞產業等情旣而王錢氏遞禀聲稱此事縣署已有案大令因著送縣辦理昨日王小狗等人投案遞呈公禀聲請免送大令叱令退去下期來案候訊○某麫筋店主朱阿炳之女被店夥沈四泉勾引捲逃旣而沈隨其父潛來探聽消息被朱扭控公堂大令著將沈父枷號一月期滿責釋沈押候交到朱女再核○舟子陳寄雲周阿才强搶渡客洋銀十二元三角控經大令訊明判令枷號一月期滿責釋○某鞋底作夥戴方觀因與同事戴家才口角爭毆突出利刃將家才剌傷控經大令訊明著重責五百板然後開釋○偷兒張文藻王阿金薛和尚均經包探解請大令訊明判令將張枷號一月期滿責釋王薛各責三百板卽行斥釋 
[美租界捕房紀事]  
　　前晚十一點鐘時廣東著名賭棍梁阿二陸阿才等人至南潯路第三十四號門牌屋内開設番攤誘人聚賭正在喝雉呼盧之際被藍副捕頭訪知派三十六號西包探偕華包探錢榮棠前往拘拿梁陸等猝不及防被獲十餘人解入捕房押候轉送公堂禀請讞員張柄樞司馬訊辦○昨日午後甬人某甲投捕房訴稱頃間行經西華德路同文書局左近被小流氓渾名小塔餅等數人軋至某小茶肆中訛詐洋銀數元並肆行毆擊請爲究辦捕頭允之○流氓常毛郎徐阿二包和興張阿惠等數人屢在虹口犯案解經讞員張柄樞司馬審實情形判令管押捕房一年然後送往西國獄中覊押昨日捕頭令包探張阿五一併送往俟期滿釋歸○前晚小竊方阿奎闖入提籃橋左近某鄕民家竊取衣服數件携之而出適爲巡街捕所見連贓帶入捕房捕頭令押候轉送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
