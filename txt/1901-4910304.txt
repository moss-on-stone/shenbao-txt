# 1901 - 282 - 4910304

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九道股票截止日期并提前出書告白] [  上海圖書集成局啓]  
　　本局前刋圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大　鉛字排印成書惟以卷帙浩　刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者　以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尚其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買肅此佈陳伏維雅鑒 
[中西兵法異同得失論]  
　　古者中國寓兵於農無事則兵皆農也有事則農盡爲兵此法之至善者自衞鞅開阡陌以盡地利而農與兵分始以召募奔走天下武士然禦侮者猶恃弓矢刀矛孫吳之法未盡亡也自元用回回火燄法至我聖清而海禁大弛中外雜糅　國火器精益求精無美弗具中國雖亦創興製造船政諸局武備水師諸學堂然因循糜費百不及一法日與聨車之事是殷鑒矣說者謂即起孫吳於今日亦難執古法以論兵此則時勢使然非盡士卒之不用命請以泰西兵法言之泰西惟英美重招募餘則人盡爲兵其職官皆重武武員必由學堂出身蓋武員可兼文事文員不能兼武事也其尤著者有五曰英曰法曰俄曰德曰美英國兵册載馬兵一萬七千二百五十名步隊十二萬八千六百二十四名大砲手三萬四千九百二十四名工匠兵五千七百一十名餘尚不計其數馬步技藝三年而成不成者斥成者給以名糧或三年或六年或九年多則以二十一年爲率年老放歸仍給口糧此官兵例也官兵而外又有民兵城鄉店肆住戶願充者報名註册每處千數百人或二三千人通國民兵共十六萬八千餘人紳士領之給以火槍每禮拜後一日操演至西歴七月比較其藝勝者商人捐銀酒瓶以犒而貢數名於官國主親召而校之勝者賞以銀功牌復命與官兵合操賞亦如之遇有戎事自保鄉閭並不徵調步隊用火槍馬隊用刀此與中國營制略同而其官兵之始而學終而養中國不及遠矣法國舊志云額兵三萬水兵五萬戰船大者載砲七十二門至一百二十門另有火輪船數十號巡駛地史海邇來新更軍制其數倍增一爲戰兵二爲守兵戰兵内分步兵爲一百四十鎮鎭各三營營各五隊隊二百人復選精悍習火槍者爲獵兵都十八營營各五隊新增山獵兵六營分馬兵爲七十營營各五隊分砲兵爲三十六鎭合二鎭爲一羣羣之第一鎭分十三行第二鎭分十六行行各六砲復有工兵二十營内有修軍械者十四隊造火器者五隊造浮橋者兩鎭修輪船者四隊統計將軍百員軍弁二百員此戰兵之大略也守兵一百四十鎭鎭各兩營營各五隊内有馬兵八十營營分十二行行各六砲工兵十五營運兵十八營營分四隊駐本國全軍十八營其第十九羣則在阿非利加之北阿耳什此守兵之大略也其大致彷彿中國惟修軍械造火器建浮橋修輪船亦入正兵視中國之用餘丁其法更精而密俄國習練之師得一百四十六萬三千其制無論士農工商大員子弟至十五歲時充兵二十五歲始還不願充者必輸貲巨萬方邀免充兵時留宿營内不得歸家亦有專選壯丁爲兵者營中有砲車等物又有大車數輛乃行軍時隨於陣後以載傷亡兵丁者爲中國向來所未備如此國殤公載并可禁其私盟鼓厲軍心實莫先於此也其制度雖與中國異而實爲良法德國男子二十歲至三十歲皆隸軍籍不得雇替捐免富貴貧賤均之逾三十二歲限满後遇有敵兵壓境仍聽征調已及四十五歲始免役故兵數多至一百七十餘萬或謂德國人盡爲兵雖世家子弟亦當兵三年乃許仕進不願者以病告廢棄終其身計每兵可充二十年之役與英制相同惟無富貴貧賤之分此則西洋之化難行於中國者矣美國兵額三萬六百七十名步兵人各携輜重五十三磅較諸國最少然自乾隆時開國以來氣象蒸蒸日上有養兵院凡兵餉每名月扣銀一角五分雖統兵員弁亦然此項存𫏎銀行生息遇征戰時兵丁陣亡者用以卹其家受傷而成殘廢者有家則歸家無家則准居院皆撫養終其身此養兵院之法爲中外諸邦所無尤堪嘉尚之五國者泰西之望也考其兵法異同已略見於中西各書今以中華較之我所得者彼亦得之而彼之得者我所失尚不少然猶未及火器也今之水陸戰事皆以火攻爲上竊思古者中國行軍有以五行制勝者用火之法通典祗載火兵火戰火禽火盜火弩火杏火箭等名此猶易禦也設用於今未有不自蹈死地者然則必思一制避火砲之術乃可言戰今皆僅沾沾於造火器而未有議創一善法以制之者倘遇兩軍對壘萬砲齊發血肉横飛苟無益於事徒于天和仁人弗爲豈第異同得失之差違也哉 
此論見於徐家匯匯報本館以其言皆有物不同掠影浮光因修飾其詞冠諸報首匯報謂泰西兵制歲有更張所述與近時或有不符閱者參酌觀之可也[  本館附志]  
[本館接奉電音]  
　　昨日清晨八下鐘時河南彰德府行在飛電傳來上諭一道敬謹譯登○十一月十一日行在内閣奉上諭漕運總督著陳夔龍補授欽此 
[召對大臣]  
　　昨日清晨友人由河南彰德府專電告知本館云本月十一日兩宫在彰德行宫駐蹕一日先是昨日召令陳夔龍及效曾入對良久始出本日又召見陳夔龍至有何機要垂詢則恪懔古人温樹不言之箴外人非所得而揣測也 
 
 

Page 2

 
 
[鑾輿由河南至京師尖宿單]  
　　天津直報云皇上由河南省恭奉皇太后慈輿渡河至京核定道里及尖宿處敬謹照錄左方自汴省北行二十五里至柳園口渡河又五里至祥符縣境新店宿站又二十里至衞輝府屬封邱縣城尖站又十八里至大村集茶站又二十七里延津縣城宿站又二十五里至塔兒埠尖站又二十八里至王端埠茶站又十七里至衞輝府屬汲縣城宿站又三十里至淇縣境常屯尖站又二十里至淇縣城宿站又二十里至高村橋尖站又三十里至彰德府屬湯陰縣境宜溝驛宿站又二十五里至湯陰縣城尖站又三十里至安陽縣境魏家營茶站又十五里至彰德府屬安陽縣城宿站又二十里至北二十里埠尖站又二十里至豐樂鎭宿站由豐樂鎭至直隸磁州城内行宫計程二十五里自磁州城至琉璃鎭尖營計程二十五里自琉璃鎭至張王莊　站計程二十五里自張王莊至邯鄲縣行宫計程二十里自邯鄲縣至黄粱鎭尖營計程十五里自黄梁鎭至永平縣臨洛關行宫計程二十五里自臨洺關至沙河縣尖營計程三十五里自沙河縣城至邢臺縣行宫計程三十三里自邢臺縣至内邱縣境藍楊村尖營計程二十里自藍楊忖至内邱縣行宫計程三十三里自内邱縣至縣境張村尖營計程二十里自張村至柏鄉縣行宫計程三十三里自柏鄉縣城至縣境固城尖營計程二十里自固城至趙州沙河店茶尖計程二十里自沙河店至趙州城内行宫計程二十里自趙州至州境賈店尖營計程三十里自賈店至欒城縣行宫計程二十里自欒城至縣境冶河鋪尖營計程二十里自冶河鋪至正定縣屬二十里鋪茶尖計程二十五里自二十里鋪至正定府城行宫計程二十里自正定城外乘火車至定州駐蹕鐵路公司恭進御膳計程一百五里自定州乘火車至保定府行宫計程一百五十里自保定府乘火車至涿州駐蹕鐵路公司恭進御膳計程一百九十里自涿州乘火車入京計程一百四十里 
[宫保迎鑾]  
　　聞之寓保友人云署直隸總督袁慰庭宫保於本月初一日由京乘火車回保定假兩江會館爲行轅定於初六七日赴磁州恭迎大駕 
[太守迎鑾]  
　　聞之寓保友人云直隸保定府陳太守定期十一月初旬赴河南界上恭迎大駕所有省城應辦事宜暫委同知某司馬庖代 
[回王入覲]  
　　聞之寓京友人云哈密吐魯番庫車回王例應分年分班入覲因去歲突遭兵燹未克成行現在和議已成所有本年年班應由吐魯番回王瑪木特來京以崇盛典 
[預備喪儀]  
　　聞之寓京友人云合肥李文忠薨逝後靈柩擬於十一月下旬由總布胡同移厝賢良寺先期排定舉襄時所用儀仗綵亭鼓籥之類傳崇文門内燈市口永利槓房預備計槓夫六十四名分作兩班一班穿紅駕衣青布薄底靴一班穿緑駕衣青布薄底靴大槓一副上罩紅寸蟒棺罩後擁二十五件坐纛旗一對槓前孝郎二十四名手托衣冠文具骨董諸物曰照傘一頂紅雲縀傘三頂穿朝小轎一乘穿朝馬一匹官車一輛緑呢大轎一乘影亭一座松亭一座松獅二對黄亭三座黄雲縀曲柄傘一頂龍旗御棍提爐各一對黄牌二十四對大刀四對八寶槍八對綵宫扇一對日月扇龍鳳扇二對劊子四名軍健四名龍頭刀皮槊方元星令旗耳箭各一對對子馬八匹清道旗一對飛虎飛熊飛龍飛鳳旗八對格漏粉棍二對肅靜廻避牌二對金瓜鉞斧金鐙金都金掌金拳直瓜龍頭槊各一對銜牌一百二十對鷹狗夫役八名駱駝一對金鏟銀鎬各一對旨意牌三面每面用夫役四名肩擡銘旌亭一座用夫役三十二名肩擡 
[擇地駐軍]  
　　天津直報云自京師和議大定直隸通州寗河等處皆有毅軍駐紥軍糧城一帶聨軍退後雖已留兵鎭壓而地方遼闊不無鞭長莫及之虞頃聞大莊子有葦地一區由毅軍某統帥　定曉諭地主限十一月杪起五日内一律騰清以便于此駐兵設戍 
[長安市價]  
　　聞之寓京友人云目下江浙漕糧雖已陸續到京而米價仍不稍貶計上等老米每斤售當十京錢五百五十文上等白麫每斤售當十京錢五百文玉米麫每斤售當十京錢二百文肉猪每斤售當十京錢九百六十文紋銀每兩合當十京錢十二千四五百文洋銀每圓合當十京錢八千八九百文 
[生榮死哀]  
　　湖廣總督張香濤宫保之文孫剛孫太守由日本回鄂墮馬受傷而殞前曾誌諸報端兹得武昌采訪友人續函云太守於前歲入日本某學堂肄業學成回國後復於月前偕鄂省觀兵諸員弁航海而往一觀荼火軍容迨返鄂時宫保先期接得電音飭材官駕馬車至文昌門外碼頭守候一面由太守之介弟率同内院軍士列隊以迎太守平日豢有名駒自赴東瀛不免髀肉復生之感是日揚鞭得意一呈罄控之能甫至轅門馬忽驚逸致將太守顚墜傷及頭顱傔從見之急奮力上前救護馬益跳躍復將太守髮際踢傷時身旁所佩之刀已脫鞘而出刺入腰際血若泉飛迨扶掖入轅業已昏沈不復知人事不逾時卽溘然而逝宫保聞耗急由撫轅乘馬車返以張虎臣協戎照料不愼申斥一番迨初三日發引宫保親送至姚家花園護軍武愷各營咸列隊以送内院軍士之執紼者一律改用素衣冠端午橋中丞及闔城司道文武各官次第備筵致奠如太守者雖曰青年齎志亦可謂生榮死哀矣 
[集思廣益]  
　　武昌采訪友人云本年日本舉行大蒐典禮湖廣湖督張香濤宫保先期遴派朱惠之觀察黄小琴太守督同文武各員馳往察閱現已事畢次第回華本月某日齊詣督轅禀到宫保以禮接見垂詢日本軍制飭各抒所見擬具條陳以備酌加采擇是亦集思廣益之方也 
[賠修衙宇]  
　　本月初三日之夜湖北漢陽縣署忽肇火災逸去獄犯若干名前已略登於報兹得武昌采訪友人來函云事後縣主馮筱青大令通禀大府自請處分湖廣總督張香濤宫保以事非意料所及免予叅處責令賠修惟獄犯在逃事關緊要飭卽勒限嚴緝俾免遠颺大令奉諭後已嚴飭通班捕役設法緝拿并由工房鳩工庀材尅曰復修矣 
[汰吏風聞]  
　　杭州采訪友人云浙江自奉裁汰書吏之旨撫憲任筱沅大中丞卽通飭各屬欽遵辦理兹聞官塲傳述藩憲擬將本轅禮兵刑三科併而爲一戶吏工三科則照數裁减二成臬憲擬將本轅各吏一律汰去二成道署以塘工緊要兼辦洋關事務無可酌裁然尚未經揭曉也 
[劇盜伏誅]  
　　杭州采訪友人云省城外有地名湖墅者向爲羣盜淵藪上月某日巡防局勇拿獲持刃行刦之盜犯金阿三卽金得勝一名解送營務處訊明發交仁和縣復訊金供認所犯各案歴歴如數家珍縣主蕭藴齋大令遂詳請撫憲任筱沅大中丞定案中丞批飭按照軍法從事大令因於本月初六日將金由獄提出略詰數語柬請親兵小隊管帶崔守戎城汛李千戎督帶兵士四十名綁赴清波門外處斬梟取首級發往犯事地方懸竿示衆 
[京中人語]  
　　京師訪事人云自聨軍入都後各寺所供銅佛像大半被匪人鎔化鼓鑄私錢洋兵雖管理地方並不過問至本年十月始經五城練勇在崇文門外興隆街天仙娘娘廟拘獲私鑄當十大錢之人犯十餘名連僧人送交刑部訊辦○宣武門外鐵廠舊有義學一所自經兵燹弦誦闃如現經陳玉蒼大京兆將房屋略加修葺改設小學堂日來報名者已有百數十家矣 
[上海官塲紀事]  
　　前直隸津海關道黄花農觀察淞滬釐捐總局督辦朱詵伯觀察督標奇兵右營管帶羅遊戎文炳清道局委員章喆 
 
 

Page 3

 
 
卿明府均於昨日命駕至上海縣署拜會縣主汪瑶庭大令○昨日清晨本邑文武各官以及各巡防局員相率諸道轅叩賀長至節禧亦仕途之官樣文章也 
[長至朝儀]  
　　昨爲長至令節天未黎明蘇松太兵備道袁海觀觀察提右營叅將廖楚材叅戎松海防同知劉乙笙司馬上海縣知縣汪瑤庭大令教諭邱贊思廣文英美租界公廨讞員張柄樞司馬法界公廨讞員杜枝園明府守備程原菴守戎城汛周鑑之千戎縣丞劉耀庭二尹主簿孫立幹少尹典史趙敬臣少尉先後趨詣萬壽宫排班朝賀行三跪九叩首禮禮畢退入官廳小坐片時分道而返 
[札行科試]  
　　日前江蘇提督學政李大宗師札行松江府署略謂該府所屬各邑童生合行循例舉行科考爲此札仰該府文到卽轉行所屬各廳縣通限明年二月初一日縣考三月初一日府考務須遵期考試造具清册送院以憑定期按試等因府尊余石蓀太守遵卽轉札各廳縣遵照昨日上海縣汪瑶庭大令奉到札文卽行移知邱廣文傳諭各廪保一體遵照 
[浙漕先聲]  
　　本屇浙江冬漕已由上憲檄委候補府傅太守澤鴻爲海運滬局總辦日前太守由杭垣函致滬局司事人等定於十二月初乘舟蒞滬初八日開局收兌各屬漕糧 
[貨船求救]  
　　本邑南市愼記號主接某處來電知日前錢增裕沙船由牛莊載油來滬途間突遇颶風吹至南洋某處因卽投報捕盜局請派輪船馳往施救 
[斷路傷人]  
　　日前著名流氓陳友生糾同羽黨至鄭家木橋南畔行刼鄉人某甲所携洋銀連戳數刀昏暈仆地經巡街捕舁送法界捕房捕頭騐得傷勢非輕命送仁濟醫館療治一面遣包探將陳拘獲解奉讞員杜枝園大令研訊供出同黨某乙等人均匿跡英租界因於昨日令包探會同英界探役拘獲某乙押候堂期解歸嚴辦 
[樂而忘死]  
　　法界典當街某洋鐵店夥張炳生與比鄰花烟館娼婦有嚙臂盟前晩往續舊歡至夜半忽斃命龜子阿東懼禍潛逸由鴇婦張王氏投報捕房捕頭令某包探傳到屍父張阿土正欲解送公堂旋經好事者勸令鴇貼償棺殮費洋銀數十元請免報官相騐阿土首肯捕頭遂令具自行棺殮切結存查 
[英界火警續聞]  
　　前晩英界福建路某姓家失火情形略登昨報兹悉火起於七百二十三號門牌馬祥順鞋店樓上延燒虞永和銀樓及王仁和茶食店共焚去房屋六幢各家均曾保火險大約不致十分受虧也 
[上海巡局紀事]  
　　南市蔡陽弄復來當鋪閉歇後近由姚朱嚴張四人盤頂改名鼎和前晩忽有人僞繕上海縣封條黏諸門上並附俚言數句次日鋪中人察知投報二十三七鋪巡防局局員某君限令地甲錢德嚴密查拿務獲其人送局究辦○日前本邑小南門外桑園街沈小和所設絲線作失去絲三十餘兩旋見朱廷和持質劵求售騐得所質者的係原贓因扭控二十三七鋪巡防局局員某君研訊之下供稱劵由鄉人某甲交來遂限令將甲尋交迄今尚未交到前日訊比之下移送總巡局請朱森庭明府訊追○前夜二十三七鋪巡防局員某君率同勇甲至南馬頭一帶各車寓稽查車夫名姓諭令地甲赶造清册俾不致散漫無稽 
[英美租界公堂會訊案]  
　　前者德商天福洋行主控昇記號主楊建俟定購羽綢三十箱延不付銀提出讞員張柄樞司馬會同德總領事署繙譯官研訊楊諉爲貨樣不符因諭候禮拜六再核前日升堂復訊原告投案請追楊供此貨由小的托錢連生代定後因與原樣不符囑錢退去何以今忽肇此訟端錢供小的代楊定貨及貨到騐與原樣不符卽於第三日向洋人商退隨復倩律師侯魯公聲辯良久司馬商之繙譯官謂兩造供詞各執究竟應否出貨著邀公正人理明禀復 
[分發人員騐看單]  
　　新海防例掣籖分發郎中秦旭臨直隷朱恩元安徽主事朱文翰湖南王葆楨湖北李文晸湖南陳兌謙浙江方觀洛江蘇陳以豐江蘇騎都尉世職庚延廂黄旗满洲太常寺博士徐匡弼順天鑾儀衞經歴張英順天内閣中書劉坦直隸馬濬年四川光祿寺典簿張本順天國子監典簿張柏年直隸部寺司務朱鈞弼江蘇張振堉順天翰林院待詔楊占鰲順天○籌餉例掣籖分發郎中姚壽同浙江○新海防例掣籖分發知縣吳錫珍直隸洪子祁四川縣丞郭遇賢直隸鹽茶大使景方昀貴州○新海防例指省分發道周鸞掖安徽江西尹家詔湖北貴州劉燕冀浙江直隸黄紹第浙江湖北吳政修安徽湖北劉經繹江西河南花翎翁奎孫江蘇湖北知府袁勵忠順天江西郭之楨奉天江西志元正紅旗江蘇荆震生山西山東莫棠貴州廣東蔣彬江蘇貴州吳榮成安徽江西汪瑞闓安徽江西寳綱正白漢河南劉楨元河南江西應德閎浙江江蘇施振元浙江湖北花翎那昌廂黄旗江蘇李震順天浙江花翎李增霨雲南福建何紹堂雲南福建同知王安東湖南南河趙曾翥安徽廣東黄慶瀾江蘇湖北姚福同浙江北河沈文孫浙江江蘇潘誦威江蘇福建知州徐履泰安徽江蘇通判白榕順天河南知縣謝汝霖廣東四川莊鵬九廣東江蘇韓蔭楨直隸河南何寶符廣東廣西施煃湖北江蘇周燾湖南雲南張漢皋湖南雲南鄭榮湖南廣東向昌麟湖南湖北劉永嶠湖南安徽曹坰山東湖南馮　江蘇湖北王承蔭江蘇廣東張鑑泉江西安徽趙嗣鼎安徽江蘇楊瑜復江蘇湖北李曾麟江蘇湖北萬繩武江西江蘇陳沛霜浙江江蘇陳維善浙江江蘇連炳廂藍旗湖北陳尚彬浙江江西曾廣致四川廣西朱永年浙江四川袁廷禧浙江江蘇徐維椿浙江直隸宋傳基浙江湖南應德亮浙江直隸張曾啓浙江直隸王銓浙江四川趙家荃浙江江蘇吳祖猷順天四川孫景蕃浙江四川祝遜浙江四川喬樹藩湖北四川楊治善山東江蘇張桂鼎湖北江蘇游師程福建江蘇梁景鴻浙江安徽陸恩壽江蘇楊肇榮浙江廣西楊維藩雲南廣西羅環江西廣西顔士昶江蘇福建楨典廂黄旗江蘇彭虎臣奉天江蘇盛文揚廣東福建監翎布理問銜劉瑞年甘肅陜西布政司庫大使王明清湖北湖南張鎭元浙江江蘇　大使楊啓璜順天福建謝恭靖浙江兩淮錢燧森浙江福建孫貽善浙江兩淮端灝正藍旗廣東潘迺芬江蘇福建席裕昆江蘇廣東程曾棟江蘇長蘆孫鵬江蘇長蘆布政司經歴韓文魁浙江直隸周傳仁順天湖北布政司理問連燧廂藍旗江西直隸州州判馮葆眞直隸東河沈聞喜浙江江蘇　州判謝祖安浙江直隸府經歴易傳績湖北湖南張椿年湖兆江西王與權湖南四川屠義賓湖北直隸潘傳茀江蘇直隸汪曾昌江蘇湖北吕釗安徽湖北汪聲浩安徽湖北范而韓江蘇江西王肇奎江蘇江西蔡金壽正白旗漢軍山東岳叔培江蘇湖北楊政焜四川江蘇周之威浙江江蘇鮑榮光浙江廣東柯則浙江江蘇馬著雲奉天湖北石龢鈞順天吳璦奉天直隸蘇鼎銘湖南直隸藍翎曹振循湖南直隸縣丞廖韞彰福建北河李廷霖直隸河南孫毓骢直隸江蘇張鎭川直隸河南朱綸直隸江蘇楊裕誥湖北江西徐繼志湖北江蘇彭啓善湖北江蘇戚文栩湖北安徽鄧毓　湖北江西徐宗棠湖北江蘇金用恩湖北江西叚明輝山東直隸王崇炎山東北河何厚序山西直隸柴祖文山東江蘇黄福頤江西安徽錫蔭廂白旗江蘇殷李銧江蘇東河吳寳常安徽北河洪毓麐安徽江蘇李祖培江西福建侯奎江蘇直隸徐傳霖安徽直隸朱廷英安徽北河王道隆江蘇江西周寳珍廂白旗江蘇胡景戚江蘇湖北王清永江蘇湖北吳之楨安徽直隸范鎔江蘇福建吳椿森江蘇直隸葉曾祺江蘇廣東趙與慧河南北河周恭端浙江福建劉用儀四川安徽陶瞻淇浙江福建湯銘彝四川徐昭序浙江安徽韓嘉樹浙江北河馮中興直隸江蘇田鳴岡直隸山東李允陞山東河南張士鈞山東河南高光第浙江江蘇[  此單未畢明日續登]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[沙船遇救]  
　　日本長崎訪事友人云前有寗波江東義和號金捷澧沙船由金州大山满載雜貨駛抵烟臺小泊數日卽於九月十七日開行出口適遇大風帆檣盡折至十月初十日漂至朝鮮甫吉島就地雇一領港人引至所安島適日本海門兵艦在是處避風遂由夏曹二耆民籲求艦長高橋君設法高橋君將二耆民帶至佐世保請水師提督電致中國駐長崎領事張子豫司馬隨由三江公所董事沈明久向商船會社賃一小輪船往所安島將船帶至長崎修理然後送出五島一面派人至寗波購備帆檣 
[火未成災]  
　　前晩六點鐘時美界北山西路泰安里某姓木作中忽然火起幸早覺察取水施救祗焚去木花等物然左右鄰已不免飽受虚警矣 
[上海縣署瑣案]  
　　前者九江輪船水手張金生因事與同伴林阿元互扭未幾卽身死其父張阿鈞控諸英美租界公堂轉送至縣縣主汪瑶庭大令略訊供詞將林管押兹又提到在船見証人林阿珠前晩升堂質訊阿鈞訴稱兒子金生實被林阿元毆傷殞命務求嚴辦林阿珠供小的在九江輪船當水手頭目今年九月某日張金生向林阿元借去洋銀兩元後阿元向索無著以致口角扭毆同仆於地金生額角受傷血流被面旋由小的勸散翌日照常作工數日後忽患病船主隨給與船票令附他船回申以後細情小的並不知悉大令謂阿鈞曰爾子經寳山縣相騐頭上略有皮傷並非致命確係病斃阿鈞嘵嘵爭辯大令謂証人所供甚明不可誣指叱令退出著林阿珠照供具結存案林阿元還押○前日顧增元扭送其子耀生到縣大令研訊之下顧供小的在浦東開設雜貨店兒子耀生在店習業娶媳某氏性甚和平並無失德不知兒子何以視若仇人時肆毆擊媳婦不得已暫回母家耀生竟敢持刀往閙經各親友勸回又向小的堅索洋銀爲納妾之費小的向之申斥大肆咆哮爲特扭案請辦大令判將耀生笞責二百板收押改過所三月再行察核 
[英美租界晩堂瑣案] 陳基鴻控顧德順芝麻店主顧秀峯多收銀兩圖賴不還前晩讞員張柄樞司馬升堂研訊陳投案供稱小的在治下開設盈泰號倩吕提川司帳去年應付顧銀一百二十六兩吕誤付莊票銀一千二百六十兩迨後小的查悉向顧知照顧託詞銀已付與韋惟生小的向韋理論韋劃還銀五百兩尚少四百餘兩韋與顧串通延不清理叩乞訊追顧供當陳付銀時小的並未將數查核即轉付與韋嗣陳來說小的卽向韋告知令卽歸還乃陳購去小的店内芝麻六十包堅不付價强欲以此扣抵求恩公斷韋供此欵小的先不知情後查得多付千餘兩卽允歸還現在尚少四百餘兩向陳商緩願立期票陳不允從尚求公斷司馬判令韋將洋銀三百五十元劃與顧收一百由陳再找一百二十元兩造各遵斷具結而退○石文英扭控張子良盜賣地基司馬研訊之下石供小的祖遺地一畝五分造有房屋十九幢應得租金均由小的收取近被張串同從弟婦石談氏將地售與教堂叩求究辦張供石氏售地時小的僅爲介紹不知其中如何糾葛石侯氏携媳談氏投案供稱是處祖遺之地應歸小婦人執業立有分析據近有正用抵與敎堂文英意欲分肥飾詞妄控叩求明鑒司馬以兩造供詞各執著邀同親族自行理處不必涉訟公庭 
[英租界捕房紀事]  
　　前晩福建路馬祥順鞋店失火時歹人陳阿金乘機攫取張爕堂所戴皮帽適爲包探張寳成所見拘入捕房捕頭令押候解送公堂禀請讞員張柄樞司馬訊究○前晩歹人錢根泉見福建路火起卽奔至左近鴇兒金文蘭家攫取象牙骨摺扇及骨牌燭臺等物經包探張寳成拘入捕房捕頭令押候解送公堂禀請訊究○前晩流妓李阿金偕傭婦張李氏在福州路中强拉過客經一百八十七號巡捕拘入捕房捕頭令轉送公廨禀請訊究○杜阿榮行竊漢口路沈大寳家棉被一條經二百五十號巡捕拘入捕房捕頭令押候解送公堂禀請究辦 
[法租界捕房紀事]  
　　老北門外大街德興飯店主積欠房租洋銀二百數十元突於前晩潛逸房主報知捕房捕頭令包探查明將屋内生財檢交房主看管候禀請讞員杜枝園大令照章拍賣以抵欠欵○積竊某甲在某處竊得狐皮馬褂一件持至租界中被包探拘獲送入捕房捕頭命押候堂期解請訊辦 
[美租界捕房紀事]  
　　前晩著名流氓朱榮榮率領羽黨數十人將鄉民高裕生曳至荒僻處强詐洋銀十元事後高投報捕房捕頭允派包探查緝○前晩小竊奚阿大混入穿虹浜某姓家行竊衣物旋被包探劉阿炳查獲連贓帶入捕房捕頭令押候解送公堂禀請讞員張柄樞司馬訊辦○昨晨甲乙二舟子在揚子路碼頭上不知因何互相兇毆適爲某號華捕所見喝阻不依因一併拘送捕房捕頭姑念事起細微申斥一番揮之使出 
　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
