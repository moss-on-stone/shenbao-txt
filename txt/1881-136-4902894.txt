# 1881 - 136 - 4902894

 

Page 1

 
 
[新印碑帖出售] [  點石主人謹啓]  
　　十五完人帖皆明季　國諸臣手札字體不一而　正之氣時流露於字裏行間披臨一遇令人油然生忠義之心　書釋迦如來成道記筆力猶　　　　得意之筆本齋各以石印照相法印成問世現已告　卽日出售完人帖未裱者計洋四角已裱者計洋七角五分成道記未裱者計洋一角五分已裱者計洋三角五分售處仍舊照舊例諸君幸卽賜顧爲盼 
[論條舊船]  
　　前報載福州船政局所製第一號萬年清輪船自從造成之後業經修理三次去年又請驗修經黎星使批駁不准今歲因鐵脅廠無工可作姑將萬年清試修刻下修船工程尙無人管理脅鐵廠工匠藉此遷延計須俟秋冬方可告竣且水缸輪機各件尙未商安合攏而船面工程必以五六十計其料件値價幾何無從計算約須五六萬元云云閱竟不禁撫然以興焉中國自設局造船以來日新月異蒸蒸日上船隻日漸加多規模日漸宏　自招商局歸倂旗　自造新船以爲行商攬載之利而輪船之利幾奪西人之半自船政局特簡大員督理其事而兵舶戰艦歲有所增近年以來日盛一日矣其間或遭風觸冰以及擱淺等類小又損傷卽行修理其欸尙不至甚大若船身旣舊曆年旣久則雖修之亦不適於用且修費過大不啻與製造新船同價則亦何必戀戀於敝舊之物而猶修之不已也泰西各國常有拍賣舊船之舉無論輪船帆船如已敝壞而不堪適用則不再耗修理之費卽不限價拍賣此法最爲簡便蓋船至於修舊不異於製新則至少亦必行駛十餘年之久所賺水腳之費亦不貲拍賣得價雖曰不多然以之貼作新造之費究亦不無小補如猶戀此雞肋則無論修價太巨直與新製不相上下卽曰不惜工本修理復舊然木質究有損傷行駛未必穩妥設或糜若干之費修完之後行駛行失利則所喪實多故西人情願拍賣而不願大修也夫內地之船質料輕薄故須每年修理一次或二三年中大修一次然用之十餘年修之十數次名曰修舊實則已皆易以新料蓋去其朽蠹者而挖補之卽其霉爛者而更易之隨修隨換尙屬易於爲力若輪船則質重料厚更易頗難如所傷不大則尙可隨時興修一或偶遭大損修之甚爲費手經費亦屬身鉅若其船歷年不多物料皆新則雖曠日費財亦必不肯棄置如其行駛已久物料已舊雖經修治終不能脫底換傍卽估價不多尙慮不甚合算而况估價如此之大何必費巨欸以修此舊物焉夫萬年清輪船自同治八年造成屈指十二年中已修理三次去年又欲請脩則是約計三年必脩一次以前脩費不知幾何如以今年所估之價相准則已費過十餘萬一船如是他船倘亦如是則是中國之漏巵矣製造愈多修理費益鉅將來必至盡棄前功而後已是不亦大可惜哉善爲室者購樓房舊料改作平房費小而工省最爲妥便今已敝之輪船如欲拍賣與人人亦未必不樂購之以備改造小船之用試觀昨報載麥邊洋行之輪船名發財者刻已賣與華人以爲往來淞滬之計誠知發財一船麥邊行駛已久不足致遠而往來吳淞上海則力尙足以勝之故華人毅然購之而不疑然則此萬年清一船倘或轉售於人亦未必竟無售主然後以拍賣之價另造一船不足則補之卽曰所補頗鉅然核以修價五六萬元而仍屬舊船者其相去則遠矣中國作事固不能與泰西各國強同然此時中國製造輪船購用機器以及槍炮電線等事何一不頡頑乎西人而獨於此等處反拘守成見不能變通坐令耗此有用之錢以成此不甚適用之物實有令人不勝咄咄者故發爲此言以當芻蕘之獻竊願當軸者統籌詳核以定行止可耳 
[整頓課章] ○寍郡月湖書院甄別業經宗太守評定甲乙出案聞今年與課讀生多至數百名而內外課舊額共秪六十名寒士未免有向隅之嘆其恩拔副　優之五貢膏火舊章加倍本因是捏冒之人沓來紛至且並不遵章由本籍起文所以毫無稽攷茲聞宗太守力爲整頓自本年起五貢與諸生一律將加倍舊章停止生監內課連舊額增至四十五名外課亦連舊額增四十五名所有樂舞生由　學造立印冊飭房查對相符榜上注明樂舞生字樣如印冊無名者概不作準云 
[查辦賭棍] ○寍之奉化縣境邇來賭風大熾經地方官屢次拏辦而賭棍仍不能斂跡難保無衙　通　舞弊茲聞者民夏孝法等當場拏獲賭棍張振生等送縣懲辦外又訪得縣書戴壽昌有與賭棍往來包庇等情赴府指名控告宗太守立飭奉化縣拏獲案之張振生獎葆初提同縣書戴壽昌多派幹役押解來府審辦一面　拿單元朝蔣阿三等重辦想以後此風或可稍戢也 
[老翁逃走] ○寍東五鄉碶李姓兄弟本友愛近以妯娌不和欲分居乃翁阻之不聽終日勃谿無已翁憤極日前清早負氣出門迄今未知下落或謂其削髮入山或謂其乘船出海總無實信特爲之子者其尙能觀然人出乎 
[整躬率屬] ○揚州內教場中茶館林立生意亦復大佳其最著名者口福來曰九如曰九如分座好事者又各奉以別名謂福來爲三班官廳九如及九如分座爲名宦祠又爲二邱軒所以稱三班官廳與名宦祠者以該處吃茶客係兩淮候補中人也又曰邱軒者取毛詩邱中有麻邱中有麥之意揚人讀麥如木以其中皆麻木人也每 
 
 

Page 2

 
 
　　日兩次盤踞其間結伴呼朋高談雄辯好友惟運署吏書所說多官場近事聞有得差者不議其有何請托卽議其有何鑚謀甚至並無其事而亦誣之如是者相習成風洪運憲到任後已知梗概一日亦與其幕友微服步至九如時旁人猶未之知也候補諸君正在口講指畫得意之時瞥見運憲親臨均大失色急驅而避各鳥獸散運憲仍熟視無睹少坐而回後逢衙期有現任大使某君即前在九如者運憲徐謂之曰茶館乃市井晤談之所吾兄係　朝廷命官究不可到又有候補知事某君者運憲亦謂之曰吾兄一日兩次福來不憚煩耶夫我則不　某君等祗得唯諾而退運憲隨縣牌有讀有用之書勤求公事二句餘未明言其故然亦嚴以相朂矣 
[訛詐宜懲] ○楊城官憲現於　國喪禁令頗爲謹巖官紳士庶無不恪守典制惟鄉愚婦孺尚有不知者未免誤犯而地方惡棍游勇蠹役乘機訛詐吹毛求疵卽視爲圖利之經矣本月初五日有鄉婦攜其幼子入城訪親爲北門外堡城花匠王大之妻稍有姿首是日畧加修飾幼子亦戴紅帽穿紅衣行至天凝門內之龍背地方突遇四五少年圍裹而前斥其犯禁將婦之首飾孩之衣帽盡行取去婦不知所爲大呼救命眾惡少隧稱欲拉婦見官市人知惡少輩爲某武署兵役莫敢解勸婦反再三哀求始罷號泣而歸乃其鄰有王三姐者素不守分與婦有宿怨隧揚言曰婦非遭詐實在某僧寺爲人捆剝耳我聞之審矣此言漸爲王大所聞王素橫隧痛毆其妻兼巖訊其子亦撻焉婦寃無可伸憤極而投於河幸遇救未死匿鄰人家次日王大賣花入城始知婦遇詐屬實被打誠寃歸而解慰乃已而其子竟因打不食死矣王三姐者挾嫌誣衊利人顛倒寃雖卽白一孩已殤其存心殘忍非人類至於　國喪典禮普天率土孰當自外顓愚誤犯雖經官憲見聞亦必量子寬典而無賴之藉端肆詐竟公然行其伎倆殊爲可惡地方官正須嚴加懲辦不然棍徒效尤從此多事矣 
[騙貨全還] ○本月初五日報列漢口立昌生南貨海味店被假票騙貨一節茲悉騙貨人忽於十二日被該店夥認見於某油鹽店內當卽暗邀同事數人進店盤問其人突見之下形色頓變不勝惶懼卽時承認且云原物咸在願一一奉還乞免其罪該夥計等著令取出果然分毫未動隧將原貨收回而迫其人同至茶肆擬鳴保送究旁觀爲之排解乃釋手不問但立昌生與該油鹽店相隔不過里許聞作騙者卽該店之東何至作此等事且竟絕無顧忌悠遊店內何膽大若斯耶豈其心志偶昏不能自主乎殊不可解聞立昌生店東及執事人等頗稱厚道歷來交易公平是以生意甚盛卽此番被騙至二百餘金之多執事者但引咎於己並未苛責出店及夥友而夥友等自覺抱愧相約各於暗中查訪且向神前許蓮經若干部以祈默佑乃自二月至今杳無影響僉以爲去如黃鶴莫可如何矣豈知騙者近在咫尺一朝自露行蹤而入秦之壁依然歸趙是殆公正厚道之報歟 
[放馬示禁] ○日前松江西門外有營中之馬馳出將菜灘果灘上物大嚼衆人欲將馬捉送入營不料馬性甚劣見人擒捉後腿掀起踢壞福來衣莊木櫃復沖倒一老叟幸無大傷旋爲汎防兵擒住送往該營現經營官出示各營馬匹概不准放於郊外并着守門人攔截倘再因放馬生出事端準人稟訴卽于查辦云 
[江寍官報] ○四月十八日江藩轅牌示署海門同知汪承福調省另有差委遺缺以試用同知呂賢彬署理又江都縣缺以謝延庚調補現奉部覆准應卽飭赴新任所遺六合縣缺以候補知縣姚德鈞署理 
[築籬阻路] ○四明公所東面牆外沿城河浜之路通商以來係老北門至西門必經要路前日忽爲築籬笆阻絕不通若從老北門迤西來往之人須爲繞道必得往北至法大馬路迤南由馬路方能達西門行人實所不便事聞於法領事官故前日西官白繙譯　翁太守商酌請爲辦理太守以甲戌春間四明公所之事係現今水利局總辦張翰卿太守經理其事擬商之張君并須稟明道憲再行查核辦理今聞此笆並非四明公所所築公所前面基地爲阜隆洋行產業今該行忽然築籬阻斷不知何意想中外官旣已查問定必欲澈底詢明安籌畫法必不使行人有紆道之嗟也 
[勸修道路] ○法租界鄭家木橋迤南至玉露春茶館之路每逢天雨路滑泥濘不堪行走又新開河橋沿城河浜至老北門一段亦多失修若逢天雨污泥深有寸餘行人苦之兼之路亦不平高低不一坐車洋車人宛如在舟遇浪激盪掀顚并悉由寧波會館至涂家匯之馬路若遇天雨較此兩處更甚鄉人冒雨至城者每多跌撲殊爲不便願司其事者赶爲脩整獲福無窮矣 
[坍樓傷人] ○前夜九點鐘時英租界四馬路石路口之上元樓茶館有紅幫木匠與白幫木匠吃講茶人數太多而樓擱棚本有損壞喧嘩之際忽聞軋軋之聲衆人方欲奔避而樓板卽時脫落以致樓上人顚墜樓下人被壓計傷茶客三人茶館夥計二人其中二人受傷較重餘僅微傷均經舁送仁濟醫院醫治其茶館傢伙壓壞者亦復不少該茶館卽海鶴樓所改曾有茶客無端斃命之事此番又見傷人豈房屋之不吉耶 
[誣控不准] ○前英公堂據向爲按目之蘇人畢福壽投案稟稱曾取徐愛珠爲妾迄今已及十載忽於去年捲物遁逃并帶去二女一名榮仙一名阿蘭探知爲其弟徐　昌指使今先備案俟訪得下落再行稟請提究等情陳訴在案今又據遞呈稱現知徐愛珠被胡某誘拚住居英租界　記碼頭求爲提究陳太守准詞飭差提人徐愛珠亦具訴稱與畢曾爲鄰居被誘私拚已歷四載遭累不堪又與合做生意屢有虧折因與議明給伊洋三百元就此離拆於去年十二月初三日在海鶴茶館立不再纏擾據伊邀余姓爲中我邀地保錢金和及顧福亭爲中筆據上花押由伊自簽今伊又誣控圖詐心實難甘况我卽於立據之月嫁歸胡某云筆據呈案前日晚堂經太守提集人證質詢先閱原被各詞及筆據等件斥畢謂控妾捲逃從人均無證據况汝備案時在十一月間所立之過割據係十二月初三日備案後已憑中調處停妥何得再行清訴畢答稱所立之過割據係因合股生理虧本之事太守謂旣稱徐愛珠爲妾豈有合股經紀之理畢答稱係與妾母徐周氏拚合股分太 
 
 

Page 3

 
 
　　守謂筆據上徐周氏徐愛珠一倂列名且徐愛珠旣遇其母何以不扭伊送案反與立據又問所供二女名字及年歲答稱大女名榮仙年十六歲小女名小榮年十三歲聞得已被價賣爲娼得善價太守謂汝備案時云一名榮仙一名阿蘭與今供不合况旣稱娶徐十年何二女年均十餘歲答稱大女係賣來者小女則結髮妻所生官問徐愛珠有此二女否答稱無有我與畢有私後被伊霸佔財物爲累嗣因深恐醜名愈揚適伊虧本拮据故給以洋蚨離絕而借名生意折閱立據原中現在可憑訊問徐愛珠之母周氏供與女同太守問給彼之洋三百元從何而得答稱係向人挪借繼嫁胡得洋四百元得了前欠官問中人錢金和顧福亭當立據時曾否到塲簽字銀洋曾否過付錢供畢與徐愛珠自相說妥邀我爲中皆係當面簽字銀洋已付顧供詞與錢相同並稱與徐爲鄰邀我作中時但稱爲生意轇轕之事畢初簽一十字深恐其有反悔又令改簽大花押云太守謂畢之花押閱得固係改寫所控各情種種不合殊屬謊謲本應究辦今姑寬宥不准訊理徐愛珠保釋 
[蘇州桃花塢晉賑核獎公所奉直隸辦理晉獎居批] ○查直省賑捐請獎業奉　部文准獎銜封兩項其隨銜捐請貢監生新章亦不准外省兌收凡由俊秀報捐無論何項虛銜令其先捐從九品銜繞由按照磨銜遞捐各項職銜其遞捐銀數准照由貢監報捐銀數核算再行抵除按照磨小銜由貢監所捐銀數譬如由俊秀捐鹽大使職銜　章應合例銀三百四十兩按照十成收捐以此類推算法其由廪增附報捐虛銜亦令一律辦理等因在案茲准來牘第二卯核獎捐生二十名造送捐數獎冊到居當卽覆核查冊內捐生謝嘉玉朱維驥徐楨徐清源王克仁葛文濬柏其壽繆自申錢錦昌瞿光紱寍脩胡永楨趙城趙元順卜鶴琴華繩武等十六名例銀捐數請獎均屬相符其徐應庚方秉揆二名冊開由從九銜請抵作監生應改爲由從九銜遞捐州同銜并從六品封補加獎銀六十兩又陸基培一名由俊秀請隨銜監生應改爲由俊秀捐從九銜遞捐布理問銜補加獎銀三十二兩八十四兩現因彚辦秀請監生應改爲由俊秀捐從九銜遞捐按照磨銜加補獎銀三十二兩以上核與新章不符者四名計應補加獎銀一百八十四兩現因彚辦第二次獎案不及待詢先由本局按名加補造報再行核算至部飯等項希再補交以資轉解再前案顧本榮一名由局扣報捐級獎銀一千兩究竟該員願否再捐獎銀四百兩請從五品封之處并望詢奪三月二十九日批 
[光緒七年四月十四日京報全錄]  
　　宮門抄○上諭一道錄前○將軍銘等　奏請　飭催追辦摺○通政使劉　奏請優卹片○將軍銘等　奏試辦抽收斗稅情形摺○大臣杜等　奏設法採運官兵食用緣由片○將軍岐等　奏協領病請開缺摺○將軍銘等　奏擬請照例坐補協領摺○又　奏委署理事同知片○四月十四日內務府國子監廂紅旗値日無引　見○河南巡撫涂宗瀛請　訓○劉璈謝授福建台灣道　恩○儘先副將滕代勇謝　恩○掌儀司奏十七日祭　奉先殿橚貝子行禮○內務府奏派　昭顯廟行禮　派出英俊○召見軍機　　涂宗瀛　○○奴才銘安玉亮跪　奏爲職員積欠租賦迭次催傳延不到案現並查出私墾地畝轇轕不清請　旨飭催來吉完納欠租清厘地畝恭摺仰祈　聖鑒事竊惟租賦乃維正之供絲毫不容拖欠土田爲　國用所出私墾在所必懲查有捐納刑部主事鄧文　籍隸奉天鐵嶺縣來吉寄居在前放舒蘭土門子荒內領有印照納租地四百九十六晌一畝四分每年應徵大小租錢三百四十八千二百四十二文計自同治十年起按年或交納租錢一半或全行拖欠前因該職員回歸原籍所欠租賦無從追徵屢據催租委員稟報迭經咨行　盛京將軍奉天府府尹轉飭鐵嶺縣催傳該職員來吉完納租項乃該職員置若罔聞抗不到案迨上年十月間奴才等飭派委員勘丈許舒蘭荒地並飭將鄧文藻欠交新陳租賦如數催齊不准蒂欠去後　據稟稱遵查舒蘭金馬川之地盡係鄧文藻領佃耕種當卽詳細履勘行繩清丈查該職員領佃原納租地四百九十六晌一畝四分現丈出浮多地二千零九十晌零四畝六分又該職員兌戶原納租地年租賦分文未曾赴局交納當飭該牌鄉約催傳據稱鄧文藻現已回籍其在金馬川照管地畝之人祗有鄧才一名前於丈地時領繩一日次日卽行不知去向伏思該職員不准本年課賦分文未交而歷年欠租办絲毫未補且目下卽須赴丈該牌地畝倘該職員仍不前來又無人承領印照應如何辦理之處悉候批示等語稟報前來奴才等聞主事鄧文藻係御史鄧慶麟之子身爲職官自當恪遵　功令計畝交租竟敢倚恃其父現爲言官欠租私懇隱匿抗傳拖欠中錢至三千一百九十餘千之多事關抵餉正課何能任其久懸屢次咨催迄不交納寔屬有心抗延茲又查出領佃兌戶浮多地畝共計三千三百二十一晌九畝二分地址旣多不清印照無人承領若不將該職員傳解到案嚴迫查辦衆紳民紛紛效尤尙復成何事體相應請　旨飭下刑部衙門　盛京將軍奉天府府尹查明捐納刑部主事鄧文藻現在究係在　京在籍飭令迅速來吉赶將積欠租賦如數完納浮地畝辦理清楚如再抗延卽當　奏明從嚴叅辦以示懲儆所有職員積欠租賦私懇荒地擬請飭催來吉追辦各緣由謹恭摺具　奏是否有當付乞　皇太后　皇上聖鑒訓示遵行謹奏請　旨奉　旨已錄　○○劉錦棠片　再臣准大學士陜甘督臣左宗棠咨稱查已故營務委員戶部主事許應駪　於光緒三年八月二十日到營當經委辦營務事宜比時關外戰事吃緊籌辦糧餉轉運一切事務甚屬煩冗该員夙夜在公不辭勞怨深資得力惟該員體質素弱以致積勞成疾始患痰喘不甚介意仍復力疾辦公毫不貽悞後轉咯血之症元氣太虧醫藥罔效五年閏三月十五日在營病故實係積勞所致殊堪憫惜其時漏未　奏請　卹典咨請具奏等因前來臣覆查無異可否仰懇　天恩俯准　勅部將已故戶部主事許應駪着交部照軍營積勞病故例優議卹欽此　○○奴才銘安玉亮跪　奏爲抽收料稅以經濟費謹將試辦情形恭摺具　奏仰祈　聖鑒事竊奴才等前以吉省盜風甚熾由於流民雜處地闊官稀　奏請添設民官劃界分理講求吏治以清盜源惟是添官建署創葺城垣所費不資當 
 
 

Page 4

 
 
　　此庫儲支絀之時斷不能另行請欸只有就地興利以本地之所出本地之所需前此　奏陳變通吉省官制之時所以有收取壓荒試辦斗稅以經濟費之請也其查勘荒地收取壓租辦有成效及請添設廳縣各官均經隨時　奏明在案伏查吉省及各屬城市集鎮所用斗隻向係私設間有請領官斗者而每年所納之課爲數甚微故於光緒五年揀派妥員分赴吉屬城鎮仿照奉天各就地方情形酌抽斗稅章程一律勸辦去後旋據各委員先後稟報會同地方各官傳集大小商戶調查三年內帳簿逐年核計各就地方情形酌定抽收斗稅數目剴切勸辦除三姓琿春二城地處極邊最爲瘠苦無庸抽收以示體恤外其餘城鎮各商戶均知慕義急公一律遵辦蓋私設之斗本取費用於民間此番化私爲官在民間之費並無所加而公家之欸已收取其益初非損下而益上故易草偃而風行查酌定抽收斗稅數目凡城鎮買賣較大商運較多處所每斗粗糧一十文細糧二十文小麥三十文其次每斗粗糧八文細糧十二文小麥十六文再此次偏僻鄉鎮出產本少商販無多之所凡細糧小麥亦照粗糧每斗一十文或六文均經覆核尙屬平允當卽分別出示遵行並令各商戶將抽收之欵按季交納計每年吉林廳屬糧行燒鍋約可抽收市錢一萬五千千長春廳屬糧行燒鍋約可抽收市錢三萬千伯都訥廳屬約可抽收市錢一萬千其次各集鎮約可抽收千餘遞至一二百千不等統計通省每年約可抽收斗稅市錢十二萬千有奇如有盈餘儘收儘解第水旱偏災雖豐年亦在所不免而斗稅之徵納視糴糶之多寡盈虧似未便以豐年之所徵定爲每歲之常額應由奴才等隨時派員稽查嚴禁偷漏固不敢苛求而怨斂亦不令徇私而廢公如遇歉歲減收自當據實　奏明辦理俾免苦累商民並請仍照徵收釐捐章程按年由抽收斗稅項內酌提一成以爲稽察經理斗稅各員弁人役工食之用免其造冊報部核銷所收斗稅另欵彚存俟積有成數以作添官建署之費所有試辦抽收斗稅緣由理合恭摺具　奏伏乞　皇太后　皇上聖鑒謹　奏軍機大臣奉　旨戶部知道欽此　○○杜嘎爾等片　再查烏里雅蘇台原不產糧一切食用本極價昂茲駐烏官兵若責其自行購買食用必須仰給於商販將來日積月累價値更貴官兵必致大困且毫無積儲亦非行軍之道今該官兵旣領糧折銀兩應由奴才等設法採買運烏應用查西路古城一帶肅清已久一切耕作具興產糧亦厚可以採買奴才等商酌擬派幫帶馬隊之頭等侍衛倭恒額帶領隊兵前赴古城會同該處地方官試辦採買如糧價平和道路無虞卽在該處採辦以濟兵食若糧價昂貴或路途有碍再由奴才等酌量改道屆時再行陳明謹附片奏　聞伏乞　聖鑒謹　奏軍機大臣奏　旨知道了欽此　○○奴才岐元富陰跪　奏爲三品協領因病呈請開缺恭摺奏祈　聖鑒事竊據　盛京　記名副都統漢軍正黃正紅旗協領兼鑲紅旗公中佐領崇善呈稱現年五十九歲食俸餉銀四十年咸豐三年出直隸兵一次共打仗二十次殺賊千名九十兩年田庄臺防堵一次熱河隨圍一次今因前在軍營染受潮濕腰腿疼痛舊疾復犯二目昏朦屢經請假調養一時難以就痊誠恐有悞公事是以仍請開缺調養倘日後或能痊愈再行呈請起復等情隨派協領色普鏗額前往查驗屬實加具關防印結呈遞前來伏查協領有管轄旅務之責今該協領旣稱腰腿疼痛二目昏朦現時難以當差日後痊愈尙堪起用請將協領崇善暫行開缺離任調養如蒙　兪允其所遺協領佐領員缺奴才等照例另行揀員請補理合恭摺具　奏伏乞　皇太后　皇上聖鑒謹　奏軍機大臣奉　旨着照所請兵部知道欽此○○奴才銘安玉亮跪　奏爲擬請照例坐補協領員缺恭摺仰祈　聖鑒事竊查現出有吉林滿洲正黃旗協領桂廉病故一缺應卽揀員請補奴才等於通審記名儘先協領內逐加遴選查有奏准揀與協領承順　陪之甯古塔鑲紅旗俟補缺後　賞加二品頂戴花翎佐領巴圖哩勇敢樸誠曉暢營務該員前經援案請　旨記名並聲請　有協領缺出照例坐補補　送部引　見等因具奏於光緒六年五月十七日奉　旨着照所請該部知道欽此欽遵在案茲吉林滿洲正黃旗協領桂廉病故一缺擬請以俟補協領後　賞加二品頂戴花翎佐領巴圖哩照例坐補如蒙　恩准查該員現在派有營務要着未便遞易生手可否俟地方軍務稍鬆再行咨送部引　見以符定制之處出自逾格鴻施奴才等爲營務需員起見是否當謹恭摺具奏伏乞　皇太后　皇上聖鑒　奏軍機大臣奉　旨着照所請兵部知道欽此　○○銘安等片　再吉林廳理事同知善慶現在另有差委所遺之缺查有試用通判陳治精明歷練卓有　才堪以委令署理除分檄飭遵並咨報吏部查照外理合附片陳明伏乞　聖鑒　　奏軍機大臣奉　旨知道了欽此 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
