# 1919 - 169 - 4916649

 

Page 1

 
 
   
 
 

Page 2

 
 
   
 
 

Page 3

 
 
時評 
[巧滑奸骩（冷）]  
　　德國之簽約也則新組政府以成之中國北京之組政府也則爲簽約而躱避推諉之中國政局中人之巧滑奸骩何一至於此乎 
　　夫盜賊之無道也然亦必須負盜賊之名行盜賊之險而後能得盜賊之利决不至於人負其名行其險而巳其利也今乃以政局中人曾盜賊之不若其巧滑奸骩之尤歟抑無恥中之無恥者歟 
命令 
　　六月二十三日大總統令周際芸晋給三等寳光嘉禾章此令 
　　又令陳世光晉給三等嘉禾章此令 
　　又令冷鈺莫肅舒厚仁均晉給四等嘉禾章此令 
　　又令劉錫曾長福朱應杓均給予四等文虎章此令六月二十四日大總統令特派徐樹錚兼西北邊防總司令此令 
　　又令交通部呈司長周家義另有任用請予免職周家義准免本職此令 
　　又令任命蔣尊褘黃贊熙爲交通部司長關賡麟爲交通部參事此令 
　　又令張孝儒授爲陸軍砲兵上校馬士貴加陸軍騎兵上校銜此令 
　　又令兼署内務總長朱深呈請任命王廷揚署秘書應照准此令 
　　又令陸軍總長靳雲鵬呈請授趙雲起郝秉鈞程雲鵬劉金城爲陸軍步兵中校楊福勤夏思忠于得壐加陸軍步兵中校銜授李桂榮爲陸軍步兵少校並加步兵中校銜授楊金鐸崔玉山周繼龍李先玉鮑如翰劉文明譚秉澄楊潤嶺劉連陞黃登雲趙世孝顔景清韓士魁爲陸軍步兵少校胡翰耿樵廷陳繼范范興瑞何萬福賈興然紀振綱李廣全張明禮宋在善馬榮德陳得功郭慶雲紀春坊陳景蓮潘振家加陸軍步兵少校銜冷得勝鄧學古馬占元李瑞芝張得功加陸軍騎兵少校銜王遠耀宋玉廷加陸軍砲兵少校銜授趙守業嚴桂林爲陸軍三等軍醫正均照准此令 
　　又令海軍總長劉冠雄呈請授陳鏡瀾爲海軍中校林靖瀾爲海軍少校均照准此令 
　　又令田應璜劉恩格均給予二等大綬寳光嘉禾章此令 
　　又令江贊桑布張文羅卜桑車珠爾烏澤聲克希克圖均給予二等大綬嘉禾章卓普特巴扎布李芳均給予三等嘉禾章格勒索巴阿昌阿布爾格特車林桑都布賀色畚均給予四等嘉禾章此令 
　　又令巫懷清給予三等寳光嘉禾章此令 
　　又令李樹滋張志良陳藝均給予四等嘉禾章此令 
　　又令席裕康王榮均給予四等嘉禾章此令 
　　又令李祖植普給四等文虎章此令 
　　又令司法總長朱深呈奉天興京縣監犯劉曉峯因全監人犯聚衆脫逃不肯附和致被毆傷情堪矜憫擬請宣告滅刑等語本大總統依照約法第四十條宣告將該犯劉曉峯原判二等有期徒刑九年又六月滅爲三等有期徒刑四年又十一月以昭激勸此令 
專電 
　　北京電使館消息歐約德己將簽字（二十五日下午一鐘） 
　　北京電外團今早接巴黎無線電德約今晚有八成可望簽訂（二十五日下午四鐘） 
　　北京電今日上午十時魯代表又赴院續見龔總理要求保證勿簽字確據（二十五日下午四鐘） 
　　北京電組閣無訊安系主張德約定後王出長閣（二十五日下午四鐘） 
　　北京電五國因歐約告成極盼我國統一將提三次勸告（二十五日下午五鐘） 
　　北京電龔不允久代新閣勢難再延徐以非公式提出周田王三人求國會議員先示同意安系主用假投票聽黨員自由心定從多數取决以現勢觀察非周卽王但段意屬田正派人接洽（二十五日上午九鐘） 
　　北京電徐樹錚日赴國院參預政事欲將籌邊職權大加擴充如節制沿邊軍隊指揮京綏路局皆於龔代期間乘機决定國人極應注意（二十五日上午九鐘） 
　　北京電錢奉命赴津勸朱啓鈐來京至則朱以謀和無辦法堅不肯來錢亦避政潮暫留 
（二十五日下午五鐘） 
　　北京電汪江代表因事接洽日内赴滬（二十五日下午四鐘） 
　　北京電滬唐少川電詢八條讓步答己令汪代表轉逹（二十五日下午一鐘） 
　　北京電倪嗣冲組閣說又起（二十五日下午五鐘） 
　　北京電蒙古决出兵己由邊防軍抽調四百餘名乘汽車赴庫餘續發（二十五日下午四鐘） 
　　北京電陸榮廷電徐自艶電後西南各領袖認此舉爲局部謀和之證異常反對廷希望和平之心始終不渝我公對於和議讓步有何卓見望乞電示俾轉告同人則會議有繼續之望 
（二十五日下午一鐘） 
　　北京電院電岑西林據浙督電准伍旅長報告皓夜敵人二千來攻我右請飭陳炯明迅令陳肇英各回原防（二十五日下午一鐘） 
　　北京電甘督稱敵軍石贊聲率所部千餘己竄入陜境澶化一帶並聨合黃銘離攻枸邑（二十五日下午四鐘） 
　　北京電陳毅電謝米諾夫委齊某向日本購買軍械又俄商暗中售賣軍械蒙藏人販運赴青海西藏者甚多請飭甘新各督隨時查禁（二十五日下午四鐘） 
　　北京電政府擬派周駿爲四川宣慰使兼統漢中川軍頃劉存厚電稱如果確實請立戕欠餉二百數十萬先行撥給以便清理交代否則萬不承認（二十五日下午四鐘） 
　　香港電吳佩孚電請開公民大會佈告近日外交事件軍政府覆電贊成（二十五日下午三鐘） 
　　香港電北西東三江又有水患但不若前此嚴重（二十五日下午三鐘） 
　　香港電伍朝樞電稱不日回國（二十五日下午三鐘） 
各通信社電 
　　北京電安福派主引以李盛鐸爲和議總代表將汪有齡徐佛蘇王克敏三分代表撤換用該系人安福派現决議以不和不戰狀况維持該系地位某要人云安福系希望周樹模允撥該系黨費八百萬元卽可任周組閣但周决不允許（二十四日） 
　　以上平和通信社電 
　　北京電陸徵祥電國際僑工會現定在美國舉行 
　　北京電錢能訓令晨赴津轉赴北載河避暑 
　　北京電總統令晨見劉桂恩諮詢粤桂事 
　　北京電今日内閣問題仍無確息 
（以上二十四日） 
　　北京電魯請願團呈文擬批懲辦禍首不屬行政範圍順徐路本可回贖青島保留自必設法進行該團人要求予以不簽字確據方允回省 
　　北京電關餘前假定撥西南三十萬兩現又改爲五十萬 
　　北京電派梁建章爲籌備國會事務局長　　北京電衆議員提案六項彈劾戚揚 
（以上二十五日）以上中華通訊社電 
　　北京電徐以閣久不成又擬及段段决不就昨託人語徐本届内閣關係和局以少樸爲最宜 
　　北京電局部媾和說又盛除滇桂外聞劉顯世熊克武亦各有所表示正在接洽中 
　　北京電李厚基電己與陳炯明商妥實行各自剿匪請撥欵接濟 
　　北京電西林來電仍希望朱桂莘返滬完成和局 
　　北京電分電陳毅恩華飭偵謝米諾夫是否有設參謀本部於赤塔并召集全蒙與藏番會議情事速電覆 
　　北京電陳毅電謝米諾夫聞我國出兵謀蒙益亟實行斷絶庫恰聨絡脅迫外蒙請飭邊防軍星夜前進 
　　北京電政府據報内蒙旗王赴阿金老河廟會與向來開會時期不同恐有特别會議令蒙藏院密查（以上二十四日） 
　　北京電閣議奉吉相持危及東局將調任孟恩遠爲將軍府將軍以田中玉督吉陳由公府專員謁孟疏釋後卽下令發表 
　　北京電聘于寳軒爲政治顧問 
　　北京電中東咱路護軍黑省段内决定一旅政府接劉報告准其編練 
　　北京電胡維德電候積欠該使館經費滙到結束開支即行回國 
　　北京電參陸處准浙督請將援閩浙軍司令即與取消 
　　北京電美使謁外交當局述美己與英法日正式合組新銀團將照會我政府承認（以上二十五日） 
以上中孚通訊社電 
公電 
　　天津公電各報館鑒大會由紳商女報學生回敎耶穌敎天主敎各界代表各干人組合於前日開成立大會舉定會長卡月庭副會長馬千里劉俊卿今日電致北京政府其文曰北京大總統國務院鑒國亡無日噩耗驚傳爭還寄島取消二十一條及各種密約羣相驚告舉國若犯迺聞政府有簽字承認之說驚恐悚惕危懼萬分用敢泣血電懇萬乞拒絶簽字以保國脈而救危亡并請嚴懲賣國諸賊以謝國人臨電不勝涕泣待命之至天津各界聨合會叩有 
　　青口來電申報館轉各報館全國救國團鑒敝處昨查販運某國糖類商船於進口時被查業於即日公同騐燬特聞青口救國團敬 
　　六安商會來電申報館轉北京大總統國務總理財政總長鈞鑒自衆院不經法定手續通過恢復中行二年則例後金融陡生恐慌京劵倐焉跌落羣情憤激舉國從同方冀參院俯順輿情力主公道據理拒復消弭無形頃聞參院亦復通過恢復此種違法議案直接危及銀行即問接危及商界萬一政府竟從所請商□前途何堪設想伏乞垂念商艱毅力主持取消此案商界幸甚六安商會叩巧 
法國無線電 
　　二十四日里昻電逹尼爾氏接德政府訓令令通知協約國稱德意志共和國己預備照提出之和約原文簽字此函在廢兵院啓封一時鐘砲齊鳴自德國屈服消息傳布後是日巴黎有數次之示威運動法國國務總理克勒滿沙氏於星期一日午後在威爾遜總統寓邸留有半日之久克氏後返辦公室於晚間六時五十分接得德國接受和約之電話克氏乃與在辦公室之閣員及同僚握手而言曰諸君乎余之靜俟此一分鐘己四十九載於茲矣克氏後往廢兵院參與慶祝和約簽字所鳴之第一砲克氏往陸軍部時大受羣衆之歡呼和約至早在早期四日或星期五日以前不致簽字故德國新代表團在星期三日以前不能行抵巴黎現將嚴密審查專使之資格不特須注意憑照之文字且須注意證明專使資格之印章同時須將和約之緒言重行印刷刋登德國代表之姓氏於上俟得悉德國新代表團確鑿之組織後須加以更正云 
　　二十四日里昻電法國内閣閣員於星期二日在總總府集議由法總統普恩赍主席討論德國確定接受和約事項閣員羣向國務總理克勒滿沙氏致賀共慶媾和談判得底於成並考慮與和約簽字有關之各種政治及議會問題 
　　二十四日里昻電克勒滿沙氏威爾遜總統勞合喬治氏本定星期二日下午赴凡爾塞然克氏等於午刻即行抵該處受賽納府尹此脫里氏之印迓當即參觀水晶宫該宫預備簽約典禮種種之設備業己完全告竣巿政廳預備在各種公共紀念物燃點電燈 
中美新聞社電 
　　巴黎電法總理克勒滿沙氏因星期一晚間萬歲里有暴徒攻擊德代表所居旅館之事己向德總代表藍超表示歉意並將該縣知事及警官撤任 
　　哈爾濱電沃木斯克政府前陸軍總長司脫潑諾夫將軍携有沃政府重要使命己離哈埠取道上海赴法國 
　　東京電據東報云美國在太平洋之艦隊將以下列各艦組織之計戰艦七艘裝甲巡洋艦八艘毁滅艦三十艘濳水艇四十艘各艦引擎之燃料用油不用煤係最新式者合乎太平洋一帶之用油可在舊金山裝取云 
　　東京電大東電報公司通告自英國至直布羅陀一段之海底電線今己照常通行惟歐美間之一線中斷後尙未接通云 
 
 

Page 4

 
 
   
 
 

Page 5

 
 
   
 
 

Page 6

 
 
路透電 
[歐洲和約將成記]  
　　十七日巴黎電協約國交與德代表之媾和草約附有牒文規定協約軍應仍佔據德國土地以爲德國履行條約之保障德兵不得入協約軍所佔區域惟德國可設警察隊於此以保秩序其數由協約國定之協約國得於所佔土地内置一文員團取名協約國國際來因倫高等委員團由比法英美四國各派一員組織之而爲協約國最高級代表 
　　十八日愛汀堡電英海軍部深慮德國拒絶簽約故命艦隊人員停止告假裝載軍需子彈俾接軍令後即可出發 
　　十八日巴黎電各報載稱法人之以石擲擊德代表所乘之火車乃因有德國女秘書兩員伸舌作態以報羣衆輕蔑聲浪之故德員數人在凡爾塞規避監視者聞亦有挑釁之行爲 
　　十八日維也納電奥國代表團致和會牒文謂自一九一八年十一月十二日日耳曼奥地利亞共和國成立之後從未與各國以干戈相見故不應獨負前皇之罪惡日耳曼奥地利亞國關於債務種種義務爲奥匈帝國内所成立之任何新國中最愛和平者云云 
　　十八日巴黎電善後總長與鑛工代表會商後即稱罷工風潮業己平靜 
　　十八日丹京電德國佛蘭克費地方有衆示威於協約國軍官所寓之旅館前開槍一響於是政府兵以機關槍向衆轟擊衆乃散逃法軍官某爲一德人所辱被迫匿於法海軍人員所寓之屋羣衆圍集不散法員警告警察長謂如侮辱法軍官則法軍將發砲轟鎭旋有政府兵一大隊將衆驅散 
　　十八日丹京電柏林電稱斯巴逹團昨夜圖在韋瑪施行猛斷政略晨間二時有戎裝者二人赴陸軍監獄釋出囚徒六十人若輩紛勸各營兵士加入斯巴逹團兵士多人制服防守閣員所居宫邸之哨兵但政府援兵聞警馳至巷戰後擊敗斯巴逹團擒獲首領數人 
　　十八日柏林電半官公報紀韋瑪事端並未云及斯巴逹團及兵士加入等情形惟謂傷兵士兩人獄囚四人 
　　十八日巴黎電經濟會議决議各協約國應分别自决應否許其國人與德國恢復私人商業關係 
　　十八日柏林電晨報載稱德國媾和代表團在由凡爾賽回國途中草定一呈文謂代表團决議和約不可簽字柏林日報載稱内閣如不贊成藍超之意見則藍超卽擬辭職 
　　十八日柏林電斯巴逹團此次在韋瑪起變情殊重大蓋政府兵己乘火車赴愛爾佛特平亂政府諸員全失保護幸衛兵臨時緊閉鐵門以阻黨人擁人旋於二三小時内恢復秩序 
　　十八日丹京電英巡洋艦十二艘驅逐艦多艘己抵此問現信乃防德國拒絶簽約用以封鎖之海軍一部分 
　　十八日匈京電協約國通告匈政府謂凡擴張版圖展長戰爭之國無一可得利益和約中所定之疆界將永遠區分匈牙利捷克斯拉夫羅馬尼亞故此三國之軍均須停戰退入本國界内云 
　　十九日倫敦電路透電社由巨哥斯拉夫方面探悉袒德派之布國前任首相古恰夫氏己任爲布國媾和總代表 
　　十九日巴黎電高麗代表復上書克勒滿沙氏懇聆高麗人民關於其命運之請求並懇承認高麗之自决權 
　　二十一日華盛頓電威爾遜總統擬任鮑克氏爲副國務卿豫料威爾遜總統將於星期三日或星期四日乘船回國 
　　十九日倫敦電陸軍部稱自休戰日起至六月十六日止巳有軍官十萬六百四十四員兵二百七十七萬九千七百零七人解除軍役目前免役兵士每星期約四萬人和約簽字後此數當逐漸加增而來因駐兵後可由十師減至六師俟德國表示切實履行和約後來因駐兵尙可减少 
[歐洲之過激風潮]  
　　十七日巴黎電衆院討論協約國對俄政策以三六五票對一四○票拒絶撤回協約軍之動議並以三四九票對一三七票通過信任政府案 
　　十七日匈京電匈牙利公報云吾人曾奉列强之命停止戰事惟捷克軍今在全陣線進攻故吾人被迫取守勢計畫薩加與里瑪兩山谷月下均有大戰 
　　十九日倫敦電烏克蘭對過激軍之攻勢業己開始己占據要點數處敵軍向東敗退烏克蘭人民投効頗爲踴躍且紛紛供給糧食豫料烏克蘭軍不日可三倍於今數 
　　十八日瑞典京城電英國以哀的美敦書致凡特哥爾資將軍要求即將德軍遣回德國並將國民軍自北陣線召回及使烏爾瑪爾斯之政府重得進行政務書中又禁德人干涉里特倫之政務並令凡特哥爾資將軍負履行各條欵之責 
　　十八日倫敦電十六日愛沙尼亞公報云加齊拉陣線之愛沙尼軍因受敵軍壓迫己委棄克拉斯拉加哥加砲臺退走前曾將砲臺及所有之砲炸毁 
[各國近事記]  
　　十八日倫敦電蘇彛士運河之罷工業己告終 
　　十八日倫敦電美籍愛爾蘭人華爾施氏與鄧恩氏之報告書内載數事指斥愛爾蘭當道警察獄官軍人等詞極嚴厲發表己一星期頗引起對英之惡感昨夜此問發出官場辯正文逐條駁覆詞句平和並引一九一五年愛爾蘭議員歐列曼氏之言以證愛爾蘭之幸福又引愛爾蘭高等裁判長道德氏之報告以明一九一八年六月新芬蘭人在獄待遇之不苛 
　　十八日倫敦電政府曾於二月間組織全國實業大會以調查工界不寗靜之原因及補救方法現實業大會所派之委員會己與工部協定草案規定最低之工資額並以每星期四十八小時爲最高之工作額委員會行將組織實業會議會員額定四百人代表僱工者團體及各業聨合會實業界對於此舉表示滿意以爲公認解决各業爭端之機關可因此成立大約國會通過此項議案時實業會議己可存在以辦理議案所載之各項改良辦法 
　　十七日倫敦電特别礦務委員會業己會議終止將有三種報告礦工方面贊成國有礦主方面則反對之而會長與會員皆將認國有問題爲完全成立之事件應由國會决之 
　　十八日大西洋城電美國工黨聨合會大會通過議案不承認俄國過激黨或他種政府須俟合法國會選出後始允承認 
　　十七日倫敦電加拿大西境之全體罷工風潮聞含有若干革命性質者現己引起當道之嚴厲舉動罷工領袖被拘者多人 
　　十七日倫敦電荷蘭某建築工程之投標己爲德商所得其所索之價較諸著名英商　索者每噸少英金二十鎊倫敦泰晤士報論及此事謂德商投標如此低廉實屬不可思議蓋其價視英國鐵廠所交原料之價尤低也此事可爲德國競爭今漸復活之徵 
　　十八日土倫電中國海軍少將吳氏（譯音）今晨閱視濳艇泊所飛機要點及軍艦泊羅維登斯號旋赴馬賽乘安特勒本號郵船回華 
國外要聞 
[爪哇通信（七）（梭羅王）]  
　　凡游爪哇欲覘爪哇種族之文化制度者則不可不一游梭羅Ｓｏｌｏ蓋梭羅爲爪哇古都之一位置爪哇中部距三寳壟埠兩點鐘火車之路程地極清雅氣候亦佳人民習性亦誠樸不似巴逹維亞三寳壟泗水三大埠之塵囂氣象營營擾擾以爭蠅頭微利耳 
　　爪哇自入荷人管轄以來各埠之王相繼淪没而巍然獨存者惟有梭羅之王且尙有百餘方里之土地不在荷人勢力之内尙足自豪惟近來一切政權財權亦日漸歸荷人掌握中矣今梭羅王爲第十代洋文簡名爲Ｐ｀Ｂ｀Ｘ｀仁慈忠厚全島爪哇土人仰戴極切故於王之生日紀念日均一律慶祝并高懸王之紅白二色之國旗王之子姪均相率入荷校習荷文（近年有王之子姪擬入中華學校肄業乃華校學董婉詞謝絶不知何故）而王則不樂荷文亦不喜歐習仍篤守亞洲古國原有之制度我人試一游王都則見王之宫室儀仗多與中國相仿也 
　　王性最愛華人惟惜中有阻礙不能常與華人接近以表白其親愛華人之意耳溯自政治權歸荷人掌攬以來華人不得與王晤面即宫内人出入往來亦須受荷人檢查各國領事有欲謁王者須得荷官許可始能進謁千九百零二年梭羅華僑之中華學校成立王亟欲參觀藉以勉勵華人興學之熱心旋因荷官阻止不能如願於是援舊例開放宫禁令中華學校全體校董敎員學生來宫參觀該校員届時晋謁王親自招待并開放各處宫殿陳列古器使校員參觀且詳述各物之來歷所有中國之瓷品繡品大抵均爲元明各帝遣使餽贈之珍品惜中國無專史備載莫可考證全體校員游覽各宫殿後令學生歌頌祝王壽王聞之大樂呌一稍長之學生近其旁拍肩而囑之曰汝輩華僑生長爪哇與中國隔絶不知中國之文明學術久矣今者振興汝國之文明敎育本王聞之異常欣慰并希望汝輩後生竭力向學成後扶助汝之祖國以雄立於亞洲本王同爲慶幸焉嗣復贈賞三女學生之鑽石金戒以勉勵華僑女子當王令邀全體校員參觀宫殿時事頗秘密迅速故外人知者頗少事後稍稍宣佈土人異常憤激以爲王之士民從未邀此優典卽王族每年援例游覽宫殿一次亦不得全覩各殿之内容及最珍貴之品物今華人竟得此優典洵爲從古以來所無者至荷人方面 
[爪哇梭羅王Ｐ｀Ｂ｀第十世曁王妃攝影]  
雖無何種言論而監視王之行動更爲嚴密矣 
　　千九百零七年清楊士琦侍郎帶海容海圻二艦來南洋慰問華僑抵三寳壟時偕全體軍艦將校乘火車赴梭羅晉謁梭羅王當時荷官以遠客來謁不加阻止故得與王晤面楊晤王時行握手禮同坐於橢長圓桌王與楊並肩坐王次爲荷官繙譯員楊次爲華僑之荷官瑪腰及中華學校總理等所有軍艦之將校均侍立兩旁時因尊重楊故彼雖有提督銜者亦無坐位也王與楊談不能直接王先言於荷官由荷官言於繙譯由繙譯逹於楊楊答亦如之所有談話大抵不外寒暄恭維而己王並囑員錄楊所帶各將校之名銜迨楊旋壟遂以金鑲鑽最古之爪哇矛鋒刀兩柄請楊回貢清皇帝并賜楊一珍刀其餘將校各贈予手杖一支品之優劣大抵視其官銜之高卑後楊旋京清皇帝亦以一等雙龍寳星贈梭羅王荷政府聞之大不滿意曾宣言以後中國官民均不得晉謁梭羅王云 
　　當王收領雙龍寳星後忻慰異常遇有喜慶事必先佩帶王寳星極多各國君主均有賫贈而王必先伂帶中國寳星者亦以表示親睦之意旨也嗣又因華僑未覩中國之寳星爰特别陳列於爪哇貴族之俱樂部并傳告各華僑來部參觀中國之一等寳星不意陳列兩月之久竟無一華僑來部參觀者王極詫異窮究其故始悉荷官曾密令各華僑之荷官如瑪腰甲必丹甲頭等職徧諭各華僑不得赴該部參觀耳王甚歎惜此事固足見荷人氣度之狹然華僑作荷人之官者事事奉迎不敢反抗抑何可笑也 
　　民國五年夏梭羅王第十代踐位二十五年之大典爪哇土人多相慶祝而甲必丹等輩又預告各華僑團體届時不必慶祝梭羅中華學校校董楊有德君精荷律識大體性又强項聞之大不謂然極力反對之并首先提倡慶祝愈加閙熱曾派員佈置各種夜景彩飾如龍燈抬閣獅子等類赴王宫游戲事後荷官甲必丹等輩亦無如楊君何 
　　梭羅王旣親愛華僑而爪哇土人復仰戴其王果華僑能與王接近則華僑感情當必更形親密雖荷官甲必丹輩從中阻礙固亦不能間之也所不解者自民國成立以來國内戰爭無虛日竟未想及將梭羅王之雙龍一等寳星改贈嘉禾章以示親睦而間接裨益於華僑乃日日徒託保護優待之空言不亦異乎聞月前陳君曾將此議面陳於駐巴中國總領事轉請民國政府將雙龍寳星改換嘉禾章總領事頗韙其言但須待南北議和後始行呈請云云特未知該總領事果能呈請否也 
國内要聞 
[北京通信（一士）]  
　　中行則例修正案之内容 
　　恢復民國二年臨參議决之中國銀行則例案自在參院通過咨逹政府後安福系之龔心湛適代總理乃竟不行公布論者或疑其懼違反商民致又引動對内之風潮故寗違反黨議不知當鄭萬瞻等在衆院提出恢復案時實迎合龔氏之意思蓋中國銀行自六年修改則例後對於財部儼然成一獨立之機關龔氏於金融界又素無感情履任後有事欲與總裁接洽往往屢招不到窘急時欲向通融又拒絶不應龔憤其慢故亦主中行總裁之完全簡任制使仍隸於財部監督之下迨衆院通過鄭案中行總裁忽一變從前之手段積日累月龔之感情頓化惡而爲好於時又有人出爲調停一方以添招股本承認安福系對於中行將來之權利一方仍沿襲不完全之總裁選舉制承認研究系對於中行現在之權利於是大總統遂提出中國銀行則例修正案於五月十七日咨交參院參院壓至通過恢復案後方於昨日（二十一日）列入議程初本擬略一討論即付審查審查後付之否决然因外間又有調人欲使恢復案不因不公布而生政界之波瀾又欲以修正案打消恢復案極力向兩方游說正在緊要關頭故安福己未兩系議員多有未出席者昨日遂因不足法定數而延會然龔意向旣一轉約法上又無公布日期之規定中行其可以少安矣茲舉修正案重重之内容如左第二條中國銀行股本總額定爲銀元六千萬元計分六十萬股每股銀元一百元先招三千萬元計三十萬股政府應酌量承購以資提倡中國銀行若有續招股本之必要時得由股東總會議决經財政總長核准後再行招募如財政總長認爲必要時亦得令由銀行召集股東總會承認續招但其數以招足股本總額爲限中國銀行股本總額招足後若股東總會或財政總長認爲有增加股額之必要時除照前項手續辦理外並須由財政總長轉呈大總統核准始得添招第六條每年營業所得之凈利總額内須提十分之一以上作爲公積金始得攤派股利前項提公積金攤派股利須經股東總會議决呈由財政總長核准第十五條董事監事由股東總會選任總裁副總裁由董事中簡任非有一百股以上之股東不得充董事及監事第十六條總裁副總裁任期以董事之任期爲限董事以四年爲一任監事以三年爲一任但得連任總裁副總裁任期内除滙業銀行及幣制事宜外不得兼他項職務行員除董事監事外均不得兼任他銀行或與銀行性質相同之公司等職務第三十二條本則例關於股東之規定自招滿十萬股時發生効力 
　　於此有可注意者第一先招三千萬元股本之規定即爲容納調人之主張而此案如一在國會通過再由政府公布即時成爲法律不必更經股東總會爲應行添股與否之討論第二從前官股正息四釐商股正息七釐之規定爲此案所不採攤派股利須於提存公積後經股東總會議决財政總長核准第三恢復案與修正案最大分歧之處即在總裁之完全簡任制與不完全選舉之一端觀修正案第十六條之第一項猶仍六年修正案之舊總裁副總裁猶是董事之專利品非通常股東所得問鼎而第二項第三項兼舉之制限僅施諸總裁副總裁及行員不施於董事監事是寛稍遜於六年修正案嚴亦稍遜於二年舊案第四按第三十二條之規定其文與四年修正案從同但四年修正案第二十九條之條文係由第十六條第二項商股招足一千萬元即設董事監事之文而來此次修正案旣泯官股商股之界限則此文自通指股東總會各條（見第二條第五條第六條第十五條第十七條第十八條第十九條第二十條第二十一條第二十二條第二十三條第三十一條文繁不備錄）而言將來此案究竟如何要視調停結果之如何目前猶未能斷定願關心中行者共一研究之也 
[山東代表晉謁之談話]  
　　政府方面所傳布云昨日（二十三）午前六時山東各界請願團八十五人由警察總監吳炳湘軍警督察長馬龍標伴同入府總統出至懷仁堂延見先派禮官招待並在兩廂設茶點欵待團中公推臨時代表李慶施王者塾張恩緯朱文泉汪洋王建興六人進謁首川李慶施陳述日人在魯之橫行暴戾地方官吏之應付無方山東人民之激昻憤慨以及各代表身受目擊之種種疾苦情形次由王者塾申述三端（一）歐約中山東條件不能保留則無如全約拒絶簽字（二）高徐順濟二路有關山東命脈魯省人民願自籌欵以備政府與日本商議廢約之用（三）懲辦奸人又次由張恩緯述請願團此行負山東父老之重託所求不遂不但無面見故鄉父老卽父老亦不願見此辱命之代表回故鄉云云總統曰諸君昨謁國務總理所有中央對於山東問題之意旨及辦法業經總理告知諸君矣今聞代表所述山東人民感受外交之激剌與夫身歷之痛苦予心極爲軫念且以潮流鼓盪致商民等不能安居樂業尤覺歉然政府之與人民痛癢相關豈有岐視山東不相顧恤况予桑梓之地與魯接壤昔年曾經往來彼都人士多所熟識具有特别感情更無放棄山東主權不思補救重苦吾民之理不過辦理外交有不能專持理論之時從前德據膠澳人民所感受者視今日何如其時予方在軍界參帷幄曾擬一種計畫思以武力折服之馬督察長亦預聞其事卒因國力不充隠忍未發比年邦家多難勢成積弱幸值參戰機會得加入協約國列席歐洲和議我國專使最初提出種種抗議於青島一案爭持尤力嗣以日本有直接交還青島之宣言各友邦又因事實上關係無從盡力援助我國人民認爲外交完完失敗激起風潮然政府迭電專使抗議日外部亦有完全交還之表示從此相機處置或可逹到目的至高順路約原係應付墊欵按照借欵修路成案與膠濟路截然不同現在政府方籌交涉之策初非置不措意代表所請求各條内閣旣負專責必有妥善辦法不使人民過形觖望總之政府以人民爲後盾人民以政府爲主腦此中之委曲維護政府祗能自喻不能盡告途人而外交有應守秘密時尤未便公然宣布是非眞相久而自明諸君代表人民諒皆明逹務望曲體政府之苦心歸告父老弟兄幸勿過事猜擬自滋紛擾予雖爲總統猶是國民受事之初即抱定民生主意能從根本上切實做去使商競於巿士競於學則中華民國可漸躋於强盛之域歛一時之意氣留希望於將來是予所時以自勗者切盼上下相輔内外相維以樹堅固不拔之基所成就者自大更願諸君本予此意家喻而戸曉也云云言至此代表復請示各項辦法總統逐一解答頗爲滿意遂相率辭退 
　　另一消息云總統於昨晨（二十三日）七鐘在懷仁堂傳見代表五十餘人將政府辦理外交經過情形逐件詳告並謂青島問題日本方面旣允交還中國此項交涉當然不能認爲失敗本大總統愛國之心與諸君無異斷不能坐視權利喪失致負國民重託政府希望國民萬勿輕信謡傳持以鎭靜爲政府後援免致有傷邦交各代表仍多泣訴之語總統仍竭力解說 
　　另一消息山東請願團推舉代表六人晉見時首由代表李君報告日本在魯之橫暴情形山東官吏之應付無方及魯民之憤慨情形次由代表王君陳述三要求（一）不能保留則不簽字（二）高徐順濟路以路權及產業上之關係必須收回山東願自備收回之欵項（三）嚴懲奸人對於每項皆申述理由東海答稱（一）己電陸專使（二）政府極願收回高徐順濟二路己在設法辦理即使贖路欵不由魯人籌劃政府亦應籌劃（三）中日條約辦到除去第五項中間己有幾多代表張君發言謂三項要求未能如願殊無面目見故鄉父老卽故鄉父老亦不願此辱命之代表回魯務請總統對此三者竭力辦到總統謂可與國務院商辦云代表團乃退 
[龔代閣與西報記者談話]  
　　華北明星西報載代理國務總理龔心湛於日昨在國務院接見該報（明星報）記者及另一西人其談話如下龔代總理稱周樹模繼任國務總理呼聲最高果爾甚爲總理得人慶並稱八年預算政府尙缺少二萬萬元此中軍隊餉項佔居其半至南北和議問題龔氏亟望早日賡續開議其餘膠州問題據龔代總理聲稱三大强國確己擔保歸還中國云云該記者得覩龔氏言談一切深悉龔氏爲人坦白無疵言談痛快深滋欽仰并言渠對於兼代總理責任堅持過渡時期無如現今繼任總理究屬何人尙未確定渠對於時局不得不勉爲支持俟繼任總理選定並得各方面之同意方可缷其仔肩龔氏引一中國俗語云做一日和尙撞一日鐘正渠現今代理總理之謂也又云繼任總理之人現未確定惟周氏資格經騐足勝總理之任但尙未得其個人之同意耳至國會方面對於周内閣亦未一致通過若此事能得國會同意則周氏自易勸之出山於國事誠有莫大之利焉因周氏富有政治經騐當徐大總統在東三省總督任内周曾入幕襄贊一切頗資倚任後出任黑龍江巡撫至民國時代周曾任資政院院長且其無黨派束缚爲人端正若果繼任總理一切操作甚有裨於國家也該記者問及中國財政之近况龔氏以財政總長名義答稱八年預算尙缺二萬萬元其中軍費佔其大半又稱自接任財政總長以來渠竭力減省軍費實欲每月裁減一百萬元無如若輩統兵大員實難與之商榷辦理矧政府拖欠軍餉至鉅尤不容我輩（龔氏自稱）置喙於此項問題至追加八年預算除缺少二萬萬元外尙差二千萬元即此一端足見財政之支絀己逹極點矣因是政府不得不發售一種債票以期應付惟此項債票絶對的不售與日人此外尙有國庫債票一千萬元亦爲補助八年預算之用途其性質無異於短期債票龔氏又稱國家負債如此之重皆因前此數個月借欵之容易所以致之也倘彼時無處籌借則政府對於各項費用不得不從儉辦理以余之見現今政府之惟一政策以不借欵爲是雖然數年之後善後借欵恐在所不免至於政府對於新銀團之態度如何目下尙難預料蓋該團之内容如何及其對華方針如何政府並未得正式之通告惟據龔氏個人之意見該團若爲實業借欵而設則中政府無任歡迎又論及南北和議問題龔代總理力言政府方面確具和平之誠意並亟望將拖欠之軍餉一律開付以便從事裁兵之計畫且政府對待南方之心理亦不得謂之不厚卽以政府所擬將下届海關稅欵盈餘項下撥付廣東軍政府一部分以供其政費之需一節足見中央對於南方軍政府絶無懷恨敵愾之意顧廣東軍政府財政之支絀如中央政府同出一轍甚至拖欠軍餉等項實不甚言狀故南方各重要人物及軍界份子亦莫不希望和議之速成其搗亂份子欲戰事之延長者不過居其少數且西南重要人物多係龔之摯友多有代表在京對之剖明和平之心理故龔氏深信和議不久當可告成據龔氏稱巴黎和會英法委員曁美大總統威爾遜氏旣擔保歸還膠州與中國中政府對於和約簽字問題則决定按照協約國所建議者辦理故近日政府電飭巴黎各委員對於和約簽字問題令其審度情形自酌辦理最後該記者論及三大强國擔保一節龔氏答云三大强國擔保退還膠州之事目下究竟能否成爲事實渠亦不得而知是以無切實之答覆也 
[内閣問題]  
　　田煥庭王揖唐周少樸旣先後表示拒絶組閣政府所擬議者祗此三人至是遂無發展之餘地昨聞政府尙未擬及第四人而王揖唐又赴西山本問題如何進行迄無辦法惟於此次完全停頓之前尙有一段内幕即李王兩議長推舉倪丹忱朱博淵組閣之說是也此說昨從某方面探得詳細情形與二十日李木齋王揖唐 
 
 

Page 7

 
 
兩議長謁見總統時所提出之意見聞是日李王兩議長面謁總統時首先請總統徇全國國民之請求以明令聲明取消辭意總統謂現在時局騷擾内外問題皆待解决正式内閣不能成立政府己是不完全之政府予卽聲明取消辭意在此亦無辦法云云李王兩議長又謂總統旣認内閣問題須先解决不知總統對於此問題有何意見總統云余心目中之人物煥亭始終表示不幹少樸又行拒絶現時只希望你（指王揖唐）出來帮忙你又不肯擔任余此時只有派人分向煥亭少樸敦勸而己李王兩議長遂謂總統旣切盼正式内閣成立而總統擬提之人物又不能出來我等到有一種見解莫若邀倪丹忱出來組閣也好輔佐總統收拾時局聞當時總統忽聞李王兩議長此語爲之愕然久之沈吟半晌始謂余與丹忱相知極深但按之時會丹忱此時出來總不相宜兩議長乃謂丹忱不相宜可由總統提出朱博淵（即朱深君）組閣如何總統云博淵資格較淺組閣亦嫌稍早兩議長更謂若論資格博淵資格旣淺則丹忱資歷極深可出組閣總統意見如何今日務請明白指示以免組閣問題延宕許久不决云云總統默然有間更語兩議長謂此事關係甚大仍須容我稍加思考再與兩君相商云云談話至此兩議長始行退出聞是日李王兩議長由上午十一時晉謁直至下午三時始出談話亘數小時之久總統僅用早點少許兩議長出府後總統因無辦法態度頗顯頽唐而神情亦甚焦灼並聞兩議長定於昨日或今日再謁總統務請總統爲一切實之指示 
　　别一消息云内閣問題一再擱淺當局頗擬令龔心湛爲較長期之兼代惟龔近因種種問題與安福派感情日恶一日大有不能久安之勢昨曾面謁總統請速物色後繼人物因而并上述之敷衍辦法恐亦未易做到據深知政界内情者云此次内閣所以疊生波折全由某派之多方牽掣蓋彼暗中早己預定有人特以時機未熟未敢驟爾出馬觀彼對於當局所屬意之人則極力挑難所不當意之人則故表贊助皆以使當局爲難而與彼以逹到目的之機會故千廻百折終必實現彼派目中之内閣其言不爲無見特此時離實現之期似尙遠耳 
[魯學生反對安福組閣宣言]  
　　山東學生聨合會宣言云我國外交失敗舉國震驚推原禍始咎有攸歸以吾儕罷巿罷課偌大之犧牲僅得該派爪牙免職之效果完全目的尙甚歉然乃該派渠魁詭譎多端乘此機會潛謀位置其黨羽假此良機私計擴張其勢力嗚呼我同胞殺身流血受苦萬般竟造成該派升官發財之良機將欲去之適以固之將欲圖之適以福之試問我血熱心良志在鋤奸諸同胞甘心乎否耶刻聞該派向總統宣言曰如將内務財政交通三總長予他人該派必竭力抵抗嗚呼其勃勃野心勝於虎狼今與同胞約如將内務財政交通三總長與該派吾輩當誓死反對愛國諸君諒表同情臨楮眦裂不盡欲言 
[紐約報對日論調]  
　　中美通信社載紐約國報云日本前以種族差别案提出和會要求廢除若爲各國否認則日人以爲大辱然反觀日人之行爲如山東權利則以恐嚇要求矣加羅林馬塞爾諸島要求永佔矣朝鮮獨立運動則任意殘殺矣西比利亞亂事則包藏禍心矣以及與英法意各國有密訂之嫌疑矣以上種種不滿人意之舉動即不通過其所提出之種族差别案亦不爲過使日本翻然悔悟立改前非交還青島與中國承認朝鮮之自治表示公正無私之態度免各國之猜忌則莫善於此矣又紐約晚報云日本若如威爾遜總統之意旨將山東權利完全交還中國則以前中日問所有嫌怨澈底消除此乃日人最大之勝利也雖日本屢有將青島交還中國之說然祗向和會宣言然並未通告中政府卽使將來國際聨盟中規定此事恐終成紙上文字也 
[駐美日使之膠州問題論]  
　　中美新聞社華盛頓通信云近有美人某君以巴黎和會處置山東膠州問題訪問日本駐美大使石井子爵茲紀其一席談如下石井臨了言曰余對於日美間之邦交不問報紙之論調如何均主樂觀因兩國實無利益抵觸故也旣以門戸開放機會均等爲主義則日美二國之推誠相與不僅在中國爲然卽在西比利亞亦何獨不然彼此旣互抱誠意和衷共濟則於東方事務二國又何至有抵觸之處余殊未能見及也至論及山東問題氏力言山東雖由和會給予日本然一俟移交手續告竣决計歸還中國待和約修正後即將與中國開議云氏又以日本人之見解論山東問題云當一千八百九十八年中國許德國租借膠州灣訂九十九年之約此約實包膠州灣四境在内並沿膠濟鐵路一帶礦產開採權合該路一併讓與德人是德人在中國所獲共有兩種權利（一）爲領土租借權（二）爲經濟權迨歐戰起日本以兩閱月之團攻驅德人出山東境外日本乃首先宣言自願以德人租約讓還中國惟須待諸和會移交之後日本之自願交還中國實於中國有大利因中國力未能自行恢復其領土主權取消山東尙有七十五年之租約也根據一九一五年之約則中國乃不費一錢不勞一卒無所犧牲而得恢復此重要之權利故就中國而言之一九一五年之約不爲不公允且有莫大之利爲保全中國領土計是不啻加惠於中國至第二種經濟權則暫留於日本手中初與爲德人佔據時無異此又足表示日本對於中國之善意日本又自願撤退膠濟路之日本軍警使該路成一中日合辦之路非復如德人佔據時乃全歸外人管理此一九一八年九月協定之所由來也如是中國據一九一五年之約得完全恢復其領土主權又據一九一八年之約得參加管理前爲德人專管之膠濟鐵路當一九一四年日本攻佔膠州時中國尙守中立當時中國亦且有抗議然中國直至日本佔領膠州及膠濟鐵路區域以後二年即一九一七年始對德宣戰然宣戰亦徒具文彼時中國境内己無德兵踪跡中國亦未遣一卒至海外是故中國所爭對德宣戰後膠州租約己消滅之說乃於法理上全無根據因日本己在中國未對德宣戰之三年前在山東代居德人之地位故也云云 
[京華短簡]  
　　解散新國會問題近來京外各調人介紹西南首領意見要求甚力當軸昨特覆電仲裁人員略謂解决國會一節中央無何等成見卽便尅日解散新國會亦無反對之决心但無論何方面主持何等高尙名義言論必須以有益現局爲標準而反對新國會者旣將選舉案推翻實爲擾亂大局之舉是以中央礙難主張解散新國會云 
　　駐英施公使昨電外交部略謂茲准美外部照送英美法日銀行代表五月十二日在巴黎議决組織四國新銀行團辦法並言美政府業己認可併己照會英法日請轉逹中國政府等語查該辦法大致（一）贊成上次美國照會及節略内開組織綱要（二）除實業鐵路借欵之現己確有頭緒者外所有將來及現有借款合同與優先權均歸新團如團外資本家訂有借欵合同或優先權當設法勸其交出（三）於四國承認俄政府成立後當酌允俄國銀行團加入（四）比國銀團於新團成立後可望加入（五）新團内之各國銀團各自成一國團體自無代表他國利益（六）實業及鐵路應統籌全局辦理新團内之各國銀團應飭其代表及工程師擬送通盤計畫預備實行（七）許日本銀團平均擔任湖廣鐵路借欵再美外部另抄補給新銀團所訂該團内部權利合同一件文甚長己一併抄寄 
　　公府消息昨午總統傳見許世英略謂時局不靖内閣尙乏人接替種種籌備實難規劃宣慰華僑一事擬請暫緩啓行外間因有希望許氏組閣之說 
　　某派報紙云西藏交涉問題近暫停頓總統以茲事體大憶及前清時唐少川對於西藏交涉頗能竭力折衝即擬付予全權商令擔任旣可使唐少川有所事事復可表南北對外之一致云 
　　新衆議院某派議員提出質問案云據報載前國務總理錢能訓在總理任内向財政部要求通融短期八年公債四百萬元嗣又以八年公債四百萬元向財政部掉換元年公債八百萬元並向財政部要求證明書以便出賣等語查此項公債乃國庫所有前國務總理錢能訓何得任意要求財政部又何得私相授受乃報紙騰載道路喧傳言之鑿鑿不爲無因今所應質問者爲前國務總理錢能訓是否有向財政部要求公債之事如有此事是否經過國務會議究係作何用途如未經國務會議並未聲明用途則財政部對於此項巨額公債何以僅憑國務總理一言即行付與財政總長對於此事是否應負責任請於三日内明白答復提出者康士鐸連署者烏澤聲等 
　　昨日（二十三）公府聨席會議下午四時各閣員及兩院議長府院諸要人列席者約有二十人會議兩小時之久至六點始行散會其討論之要案計分六項（一）外交問題（二）軍事問題（三）内閣改組閣題（四）維持中央財政問題（五）關於二次謀和問題（六）關於防邊問題聞内閣問題無具體辦法外交簽字與和議進行方針略有决定并聞昨日公府財政委員會己發通知定於今日下午開財政委員會議總統擬於今日提出中行條例及巿面鈔票之案件 
[龍沙近訊（柳）]  
學生之演講潮 
　　自北京學潮起後罷巿罷工之風幾靡全國而獨於直接觸受痛苦之東三省則反不見有所舉動皆殊令人大惑不解者也記者因事轉徒江省用書聞見以饗閱者 
　　東三省同處於武人征服之下其平日對於學校不過視爲消磨公欵之一機關學校職員大抵候補人員之無差使者充之故辦學實少專門學識之人此類情形於江省尤甚以故學校發展爲之束缚學生智慧受其摧殘者亦不少此次京校罷課風聲所播靡不嚮從然東漸甫至奉界即爲張帥武力折回孟督又磨厲以須咸以爲奉吉旣無聲響龍沙亦可倖免不謂霹靂一聲學生聨合會竟爾成立且爲郭欽光義士開追悼會於公園矣鮑督以學生語言難免憤激恐釀交涉絶端不許演說往事不諫來者可追遂責成教育廳訓令各校長嚴爲約束各校長受令之下相顧失色蓋平日間且不能統一學生矧當士氣勃發時何能勸易其趨向然對於長官不能不唯唯遵令一方面惟有哀求學生使弗舉行演說學生中之穏健者亦知江省人民程度不齊最易債事所處地位亦不能與内地並論故雅不願注重於形式好在江省地廣人稀各就其親戚故舊而勸導以共圖精神上这抵禦未始不可以逹我儕今日之目的此說爲學生聨合會大多數所贊成顧不能爲義形於色之一部分人所採納竟於前日舉行露天演說於公園團分四組每組十人手執提倡國貨小旗幟并散發勸用國貨傳單言語之間當然不能免却激昻之詞聞者咸感動有當塲將所戴某國貨之帽扯破以表示其同情者時適日領事應宴偕樂天（公園内之酒館聞係龍江王道尹請客）目擊其事演說之詞耳所親聞當即提出質問書於督署其大意謂京潮鼓盪東漸堪虞前此曾書面警告及口頭奉詢貴督極口應諾力保無事今茲散步公園突然發生演說團冷嘲熱駡聲聲排日似貴督並未注意并云警士在旁鼓掌示勵乃其明證云云督署接得是項質問書後仍諭敎育廳長召集各校長從長計議咸束手無策有爲調停之計者主張省敎育會爲學生演說之地且限止其演說之題目官廳方面亦認許之詎料學生堅持公園不稍讓步并聲言情願逮捕刻正在解勸中而各校長均巳進退維谷矣 
[楊增新請卹兵變被戕人員]  
　　六月四日新疆兼省長楊增新致北京電云大總統鈞鑒國務院陸軍部參謀部財政部外交部内務部均鑒中華民國八年六月一日案准周代長官務學文稱竊務學此次奉令出兵援阿查有阿爾泰財政局長姚明燾外交局長朱世昌長官公署庶務員稽震三員均張前長官調赴阿山襄辦要政均於本年三月七日在阿山長官公署因兵變被戕實堪憫惻該故員等死事情形核與文官卹金令第十七條第一欵因公致死第十八條因職務上罹險致死條例相符擬呈懇給予遺族卹金並一次卹金以慰幽魂而全孤子等因准此增新覆查該故員姚明燾朱世昌稽震等供職邊地遽遭慘禍查有周代長官務學擬請核子賜卹各緣山除分咨外理合據情電請由部酌給卹金俾該故員家屬得以扶柩回籍實爲德便新疆省長兼督軍楊增新支印 
[魯省鹽務風潮始末紀（續）]  
四官府方面之處置方法此次事變純由鄉民之抗納鹽稅並非含有土匪性質專事放火搶掠借名擾亂者比故官府對此亦爲特别注意一方面由烟台朱鎭守使令王范兩營長督率所部分赴即墨萊陽各處相機剿辦一方面由各縣縣知事親身勸導但僅爲口頭上之宣慰未有根本辦法仍不得美滿結果九日海陽知事武恪忠會同王營長赴黃山港向鹽民竭力開導令各安本業靜候上憲妥等辦法鹽民不聽聲勢汹汹意將知事轎子扣留武王暫退黃山港下從上村帶同公正紳董復往勸解鹽民愈形披猖呐喊包圍蜂擁進攻開槍示威官兵亦鳴鎗相報鹽民逐漸退却當場被官軍轟死一名拿獲三名奪獲鎗刀器械等件同時王運使亦以風潮愈釀愈大殊爲可慮特電萊陽即墨各縣詢問鹽民此次滋事情形令據情呈報以便分别辦理其電文如下海陽武知事萊陽李知事即墨蕭知事均覽查此次肇亂之鹽民均屬本處土人即使同謀抗稅豈甘先毁室家望速確實查明究竟此次滋事是否鄉民抗稅抑係匪徒借名作亂如果係土人聽唆脅從應即一面撫諭設法解散若一味逞兇以放火殺人爲目的國法具在大軍一集豈有倖逃之理仰該知事迅卽查明出示安撫俾速解散如果冥頑不靈拒不就撫則純爲匪徒行爲惟有從嚴剿辦要以解除脅從務即分别曉諭察看妥速辦理隨時電告 
　　王使此電發後旋得即墨萊陽各縣先後復電稱此次風潮確係鹽民爲抗稅而發並無其他舉動幸勿以土匪處辦云云王使得電後亦即爲和平之辦法電請中央將新行鹽稅暫行停辦以靜民氣日後再爲妥協之進行茲將其致北京電錄後北京署所鈞鑒萊海抗稅滋事勾結土匪大肆擾亂金口全區各鹽務機關一律被燬書記警役死亡甚多原狀甚難恢復現聞聚衆日多不下二三萬人將牽及石島萊州剿撫均無把握正值各地風潮日亟人心惶惑之時乞鈞署總所俯念地方爲重將東岸收稅明令宣布暫行停辦俟平定後再議改組辦法免致牽動他區一髮千鈞尙希迅示爲禱王鴻陸張泰樑同叩士文又同時致萊陽即墨海陽三縣通電云頃據即墨蕭知事來電稱亂民聚集海陽境尙無解散意等語查該民如果僅因稅法不便專與鹽務人員尋仇别無他意何以公然放火殺人搆成叛逆行爲現在本使會同分所電請部署將東岸新稅暫緩進行事定另擬改組辦法祈台端明白將此意宣布該亂民果能聞諭立即解散辦理此案一切尙可從寛如宣布後仍復嘯聚則是匪非民自應從重剿辦務望相機辦理並盼覆運使王文 
[贛省近事]  
　　　潯路省有近訊南潯鐵路公司平日藉日本興業會社及台灣銀行借債爲生活積欠日欵至七百五十萬之多前途甚爲危險十一日婦幼醫院院長康成女士曾集男女各界開救濟潯路大會聞省議會將根據前次常會期内准南昌總商會函請妥籌鐵路辦法一案於第二次臨時會提出議案將全路收歸省有以保路權至全路收歸省有須先償還日債查該公司所欠日債之七百五十萬以現時日幣價格計算僅合中國國幣四百餘萬元此項代價就本省歲入歲出各欵（如留學經費及地方附加稅等是）量予節出挹彼注茲惟恐緩不濟急故又擬先發行鐵路公債票及鐵路奬劵以便易於籌集 
　　贛縣發現疫症贛南屢遭兵燹地方原氣己大受斵喪最近贛縣又發生一種奇疫傳染極速據聞此項疫症始患者爲一梅嶺販賣竹蓆之商人某甲先是甲行經贛縣之某飯店正用午膳突然面色灰白眼睛變紅僵臥地上不省人事該飯店旅客以係發斑爲之推拿詎推拿未久甲己氣絶遂草草埋於道旁乃自此以後無日不有同樣病症發現現聞此疫己傳至省立第二師範學校幸學生己放暑假祗斃職員數人昨該校校長周蔚生己兼程來省避疫據云近兩星期總計贛縣縣城一處遭此疫斃命者約有數百人贛縣知事陳其逹正在着手設法防止未識能有效騐否也 
　　議員加薪餘音自軍民兩長會銜布告擔保議會加薪案决不使成實事後人民無不歡聲雷動如釋重負現該會又開二次臨時會據其要求省長召集之理由謂係有關係地方之重大事件待决然詳察其内幕固仍爲一預算案該會因風潮巳過對於加費問題仍未心死大有笑駡由他笑駡加薪我自爲之之概聞己託人運動反對加薪之各公團及各紳處謂同屬地方人多少總須增加一點以回復其面子並己表示每人月加二十元之意省紳華君謂二十元固無不可但以後有何法保障使第三屆不援爲例而議再加惟各公團則以此事己有軍民兩長擔保儘可放心故暫持以鎭靜態度云 
[皖省地方預算案]  
　　皖省八年度省地方預算案本年春己經省公署咨交省議會於第二次臨時會核議通過後即咨覆省公署查照在案現省署以八年會計年度將屆特將預算案公布飭各機關遵照辦理茲撮要錄后例言（一）本届預算自民國八年七月一日起至九年六月三十日止（一）本届預算照七年度預算及省議會議决預算案以地方收入之欵量入爲出爲主旨（一）本屆預算數目以銀幣一元爲單位（一）本届預算支出門省蕪兩警廳全年經費仍照前案議决减爲四萬元（一）米公債一欵經鄭劉兩廳長存放生息雖有一萬餘元　經挪作國家政費將來仍由國庫籌還（一）本届預算如有臨時特别支出應專案追加（甲）歲入預算經常門附加稅九六九·一○○雜收入二二一·五○四合計一·一九○·六○四臨時門附加稅無雜收入二三九·五七一合計一三九·五七一總計一·三三○·一七五（乙）歲出預算經常門内務費二八四·○八四財務費二○·九九八敎育費四七八·八八○實業費一八○·二四九合計九六四·二一一臨時門内務費一○四·九○○財務費一·四四○敎育費一六五·八一四實業費九三·八○八合計三六五·九六四總計一·三三○一七五 
[蕪湖快信]  
　　安徽老安武軍八路共四十營現照陸軍編制改爲五混成旅兩獨立團惟由定武改編之新安武軍尙不在此例皖南鎭守使馬聨甲前日由蕪赴蚌埠即爲此聞編制己就緒七月一日即可實行 
　　蕪湖總商會湯鈺泉邵正言兩會長因媚官病商近日商店及公司登報脫離該會關係者己逹二百五十餘家兩會長業於十七日辭職二十三日該會開特别會公决依法改組 
　　蕪湖抵制某貨因商會湯邵兩會長反對甚烈是以商界方面至今尙未實行凡外埠寄該會關於此事之印刷品湯邵皆秘不宣布並乘此時機與布雜洋貨商人大進東糖九千餘包布疋洋貨一千餘件此次各帮商店推翻該會大都爲此 
　　九江商會副會長兼該埠三北輪船公司經理辜竹平前因九江罷巿事避滬刻因風潮己平辜於日昨乘輪過蕪返潯 
　　蕪湖警察廳宋學騫刻擬籌欵四千金開辦因利局維持小本營業 
　　蕪湖連日大雨江水陡漲二尺 
[南京快信]  
　　山東各團體代表涂景章昨過寗赴滬謁盧護使籲請協電政府拒絶山東問題簽字以保國權 
　　北京大學代表沈默等四人昨過寗轉車赴杭促蔡元培北上 
　　聞北代表招待事宜政府責成改由李督軍派員赴滬辦理 
　　此間各界對於解散安福俱樂部之議深表贊同現學界擬聨合各公團發電表示主張 
　　下關商會改選戴璇充正會長黃琨充副會長 
　　總商會昨召米業董事到會磋商米糧平價辦法聞無結果 
　　齊省長昨過運署會晤李督聞爲磋商限制在蘇採辦軍米以維民食事 
　　軍署主任參謀劉玉珂昨電李督報告陸軍部之軍事會議定宥日（二十六）開會 
　　軍署外交顧問謝傳安日前奉派赴響水口調查日艦昨日公畢回甯 
　　北京全國水利局派僉事嚴善坊南下商疏濬運河事昨日轉輪赴通州晤張督辦接洽一切 
傳聞龍濟光軍隊不日將由小站開拔南下轉運赴粤並聞己派員來浦籌備運輸事宜 
　　各稅所比較短絀甚巨聞大勝關下關宜南鹽阜閔行各稅所均有更動消息 
[杭州快信]  
　　省議會副議長陳琪聨絡絲綢業組織浙江蠶桑改良會擬具簡章呈奉實業廳核准成立雲廳長昨己分呈農商部省公署察照備案俾利進行 
　　浙江商品陳列館建築將次工竣實業雲廳長　會同杭總商會分函省内外各實業家選擇優良出品館送陳列以備參觀 
　　杭總商會正會長顧松慶副會長金百順昨因要公謁見督軍商榷一切 
　　法部舉行司法官考試案自銑電到浙通告後此間法界人士以赴江蘇投考較爲近便連日赴審廳轉請報考者甚多 
地方通信 
[無錫]  
　　楊知事辭職後之省電楊畦韭知事前以抗稅風潮爲南京軍省兩長官電斥並與稅務所長太史格各記三大過之處分事後楊知事以上不能得歡長官下不獲見諒人民怨艾無似即於豔日電呈省長請予免職以讓賢能而免溺職去電多日昨始奉到省公署指令略謂該縣一切己恢復原狀不難以功抵過所請應毋庸議云 
　　堆棧虧倒北門外毛涇浜同仁堆棧爲城中同仁善堂所有之產昔年有西漳鄉富陸金如出資租賃開張堆棧生理忽己十年陸本鄉農缺乏商業智識而心志甚雄若聞有利可圖殆無一不欲經營乃商界中激進一流人物歷年所營堆棧適值米稻小麥雜糧巿面衰落之際受押各貨每因價格低落一無結束俗名謂之用鑰匙兼之棧旁組織之碾米機廠連歲失利上年幾難支持乃與江蘇分銀行訂立合同歸該行放欵受押各貨並派李承章李芸侯二人駐在該棧監察一切方克保全名譽未失信用不科江蘇分銀行所派二李監察完全不負責任棧中諸事仍爲陸所把持近因周轉不靈遽行擱淺陸金如與其司賬陳某潛逃無蹤聞所虧之欵乃用空白棧票虛填貨物出抵於外價值有十六七萬元之鉅以江蘇銀行爲數　鉅約十餘萬元餘下本街各錢莊亦被累及江蘇分銀行聞訊後一面向該棧取去各種簿據一面電呈省長飭縣發封公署詢之商會以該棧所堆各貨並非陸金如所有確係客家寄堆事有窒礙不能發封即派警察第一分所長許湛之帶警前往該棧駐紮監視無論何人一槪不允下貨而各貨主紛向商　陳說尙無辦法刻聞陸之本人未敢露面司限陳某則己出而清理據云除同仁棧頂首及不動產相抵外所虧僅六七萬元刻下棧業錢業並各貨主咸歸罪於江蘇銀行之監察人該行行長陳省三除行中公欵外其私欵及代人經手者又有五萬餘元云 
[揚州]  
　　解究私運制錢高郵銅匠業王德隆由他埠販運制錢五百七十串回里運經仙女鎭地方爲該處商會查悉以運銷制錢犯法報經該管警察瞿區長拘解縣署經王承審研訊王德隆供稱此錢係售物得來仙女廟商會勒令充公未允故被拘解審官認爲販運銷燬制錢收押候判 
雜評一 
[取銷新國會（默）]  
　　新國會爲和會中解决問題之一因此一問題梗阻而和議遂以停頓以和議停頓而新國會遂得苟延於今日彼爲議員者苟念國勢之阽危殘局之急須收拾則當及早自請解散不能亦當稍稍歛迹以待法律之公判乃非特不知出此而更任意妄行近如把持政局擾亂金融等等絶無絲毫悔禍之心於是國人忍無可忍欲仍待解决於和會而和會之續開不知何時即開亦恐無直截了當之解决則惟有國人直接起而取銷之矣各公團之紛紛表示意見其亦出於不獲己乎 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞　 
[各團體請勿簽德約電]  
　　書業商會上海書業商會昨致北京電云北京大總統國務院鈞鑒此次商人輟業爭去國賊原爲保存山東利權今罷奸而逼簽字商人視爲仍是賣國派之主張不保留不簽押商人抵死力爭亡國事大寗處孤立呼號奔走民意僉同政府心苟無他何必故爲立異務乞速電止之上海書業商會有 
　　國貨維持會該會昨致北京電云北京大總統鈞鑒青島不交還密約不取消實爲亡國導線國民奔走呼號惶懼萬狀務乞鈞座以民意爲後盾訓令專使萬勿簽字免鑄大錯上海中華國貨維持會叩徑 
　　山東協會旅滬山東協會昨致北京電云北京大總統國務院鑒山東問題不能保留萬勿簽字若不見納是政府與人民脫離關係我民惟有自籌善法而己上海山東協會叩有 
　　江寗六縣旅滬同鄉會該會昨因保留膠澳問題特開緊急會議當經公决電請巴黎我國代表拒絶簽字堅持到底以俟眞正公理將來之解决其電文如次巴黎中國專使陸顧王鑒乞保留膠澳堅持到底上海江寗六縣旅滬同鄉會公叩徑 
[和平會電拒德約簽字]  
　　致各省電各省議會敎育會商會農會國民大會學生聨合會各團體各報館均鑒報載政府電歐專使關於德約山東三條不能保留亦主簽字是明認日本在中國有特殊利益即連帶承認中日間一切不法之秘約亡國導線莫甚於此夫簽約之害不僅對内爲肇亡之具并對外足以釀成世界第二度戰爭其機甚危不可不察故吾國對於山東問題力爭爲無條件之直接收回固屬正義主張亦純爲保持均勢以顧全東亞和平之計倘爭而弗獲惟有拒絶簽字目前旣可告無罪於國民他日更可邀友邦之見諒乃政府沾沾一時利害必主張簽約將土地甘心斷送國際上自絶將來伸訴餘地拂戾輿情助長外力策無有失於此者至國際聨盟與簽約本係兩事我國現己加入聨盟於國際地位毫無影響理尤明顯而在政府所以藉國交失援爲詞與各省商榷者不過爲聨日派所挾持極盼借欵成立免失東鄰懽心而己邇來全國罷學罷巿罷工之要求魯代表並叩閽痛哭民意所在己屬瞭然本會迭電歐使呼籲中央悉主持斯義貴會等情關一體誼屬同舟望一致電爭并聲明政府必不顧民意逕行簽約凡我國民均誓死勿認中外觀聽曁吾儕存亡皆視茲舉幸勿後時掬血哀陳統希矜察全國和平聨合會叩致巴黎電巴黎和會中國陸王顧專使鑒山東青島不保留簽字全國反對公等毋爲命令束缚致貽後悔全國和平聨合會叩徑 
[各公團會議聲討新國會]  
　　本埠各團體昨日午後假青年會會食堂開國事緊急會議計到會者江蘇省敎育會黃任之沈信卿華僑聨合會李登輝胡道南歐美同學會黃大偉俞希稷朱庭祺曹雲祥錢新之上海縣敎育會賈季英上海基督敎分會馮劍光周亮亭寰球學生會朱少屏商會穆抒齋青年會曹錫賡等由黃任之主席報告開會宗旨反國事阽危情形請衆討論挽救辦法俞希稷起言陷國家於此危境安福部實爲禍魁應請通電全國聲討并由國民取消該部之黨員終身公權驅逐國外次沈信卿黃大偉穆抒齋朱庭祺各有討論次卽决定通電全國請爲一致聲明不承認新國會爲根本求安之計旋由李登輝提議團體會議聨絡方法討論結果定爲團體聨合會議每禮拜三午中會餐一次如有要事得由臨時召集藉以交換挽救時局之意見對於議案贊成與否則各聽其便聞贊同此項辦法之團體己一十有五當由穆抒齋捐洋三百元爲通電之費茲錄電文如下各省省議會省敎育會總商會省農會各報館各團體公鑒自和平會議停頓外交失敗内政日紛究其原因皆由新國會陰爲之梗現各方希望統一甚於饑渴而當局以始謀不臧之故自困樊籠本日各團體共同集議以爲舊國會固宜依法改選新國會豈能非法倖存如果尙有國家觀念早應先自停會靜候解决乃安福部議員近更倒行逆施無所不至對於外交則簽字不簽字出爾反爾徒供黨爭對於内政則把持組閣謀攫銀行婪索巨額黨費要求多數簡任薦任等官祇圖專欲日挑衆怒雖陷全國於萬刼不復之地亦所弗恤此而可忍孰不可忍凡我國民若不先將新國會宣告取消非特和議重開仍無轉圜之望土崩瓦解即在目前務請表示意見一致進行本民治之精神逹統一之目的迫切陳詞惟希公鑒江蘇省敎育會上海縣敎育會上海縣商會歐美同學會寰球中國學生會中華職業敎育社華僑聨合會上海基督敎聨合會上海基督敎青年會上海救火聨合會有 
　　附省敎育會致各團體函敬啓者本日各公團借青年會集議以方今時局多故不可無定期會議之機關以便迅赴事機共同討論爰經與會各公團代表議定組織方法如左（一）名稱上海各公團聨合會議（二）會議每星期三中午新鐘十二時半在四川路青年會會食堂聚餐餐費由到會各人自備如有緊要問題得舉行臨時會議（三）與會各團體暫以本日與會或先經約定與會之江蘇省敎育會上海總商會上海縣敎育會上海縣商會寰球中國學生會華僑聨合會上海青年會上海基督敎聨合會上海商業公團上海銀行公會歐美同學會上海救火聨合會中華職業敎育社十三團體爲限如有志願加入者由上列各團體隨時公議（四）代表由上列各團體每團推定代表一人或二人與會應將姓名先行通知（五）發表意見方法會議之結果或由各團體共同發表意見或分别發表意見均視其便利行之以上議决各條特先通告請即推定代表於二十八日以前開示姓名以便轉知各團體是所企禱再是日到會之上海縣商會代表穆抒齋君特捐本會議經費銀三百元合附以聞 
[和平會請解散新國會電]  
　　全國和平聨合會昨致北京電云北京大總統鈞鑒民國六年以來政局益不堪問禍根所伏固在武人造成安福系營私搗亂誤國窮兵本會己另電揭布該系罪狀請予查禁以謝天下然安福系顯以俱樂部爲巢穴隠以新國會爲護符一系一會狼狽相依馬蒙皮而虎附翼國人從主幹觀察常稱新國會爲安福國會故欲清亂源不能恕及該會溯該會被安福系竊踞之初曾以其組黨費千餘萬元收買議員而根本謬誤尤在先以非法手續組成臨時參議院揑改選舉法至選舉施行各弊國内更有口皆碑產生不良早失信仰國民所不承認者此其一號曰國會應賅廿二行省議員而無川滇黔粤桂一人甌旣缺豈能成器乃竟聽其不備貿然開會職固有限權亦不完即舍法律言事實亦顯乖錯國人所不承認者此其二上兩缺點當道深知停戰議和力圖補救該會旣不具法律上人格當然聽和會處理乃竟謂和會無權議及法律問題卒迫政府准北代表辭職直以保存地位者破壞和平國人所不承認者此其三外債亡國有埃及波蘭足鑑老段小徐輩年來擅國私以軍警路礦森林等權抵借外債至三萬數千萬聞近更擬以内債二萬萬之債劵抵借日金破國產以練家兵稍有人心孰能隠忍乃該會竟襃如充耳噤若寒蟬苟不分肥何遂默認國民所不承認者此其四不爭青島不廢密約賣國無救自速其亡該會舍法人資格察全國公意亦宜誓死力爭乃竟附和權奸陰主簽字陽通不同意之電欺政府更欺同胞國民所不承認者此其五該會旣以安福系爲靈魂無事不奉承黷武賣國諸要人除助桀爲虐藉遂私圖外别無政見可言豈容夢想政黨内閣况閣員提出權在政府乃竟聽安福系推薦該黨多人并舉簡薦各職數十事爲同意權之要挾條件把持政柄中外駭聞不畏人言廉恥喪盡國民所不承認者此其六現行中行則例較二年舊制尙優頗足保護股東使安營業乃竟爲攫取該行實權計由該會提議恢復舊制詭法通過不顧影響所及擾亂全國金融國民所不承認者此其七總之新國會存在一日安福系即肆擾一日中華民國亦即危險一日人民不欲犧牲該會勢必犧牲國家雖自開會以來國人不齒早失約法上之效力然猶月費俸金吸民脂膏旣自肥而又蠧國國民果何所爲而必豢養此多數毒蠆以自傷殘政府而猶事姑息不早促該會覺悟自行結束竊恐國人將以集矢該會者集矢政府罷業之餘聞欲罷稅潮流所至來日大難直至瓦解土崩始圖挽救容有濟乎本會由各法團組織深知眞正民意决以安福系肆惡連帶不承認新國會不忍言又不忍不言爲大局計應請鈞座俯順輿情一面諭令該會自决一面誠意促開和會求定國是於南北雙方以期統一安危治亂一髮千鈞乾斷克伸國亡可救臨電迫切無任悚惶全國和平聨合會叩 
[上海學生聨合會近訊]  
　　學生聨合會自商界開巿後外觀其態似稍沉靜實則暗中異常進行始終如一惟該會最困難之事卽因暑假己屆各學校皆己宣告放假於是外省學生勢不能盡寄居滬上即校中准許其依舊寄宿而家庭中皆催迫其子弟歸里此等學子經濟方面在此求學時代勢須仰其家庭之供給則只有服從而離滬歸家此一端頗爲該會進行中最困難之事會中職員諸君又以連日勞碌奔走飽受風雨飢渴之苦因而病者不乏其人惟大抵皆力疾從公不稍休息以求會務之進行云連日因和約簽字問題舉國皇然聨合會對於此事深爲焦灼惟恐一旦大錯鑄成山東亡而國隨之該會之主張以爲即無論簽字與否山東終落日人之手然若簽字而失之是不啻表中國之自願以國土贈人喪權辱國莫此爲甚如不簽字則日人雖取青島而取之以武力非以條約使世界公理猶存不患無補救之日此該會大體之主張也該會職是之故連日奔走聨絡各界圖挽回之策因此而開大會者不止一次聞明日尙須繼續開會以求務逹不簽字之目的同時並請各校學生重新出發演講簽字之害以警醒國民 
　　上海學生聨合會交際部自開巿以後對於調查日貨一節非常積極近該部書記周正煇己發出一種調查程式由各分會擔任調查刻己得報告頗多今將其要者探錄於後（一）醬園業所用日貨本埠醬園所售之醬油其色紅而味美者均和以日本一種味料名曰不耳月鷄司（日本名）一年中運入止海一埠統計約一百十餘萬（二）雜糧之出口本埠雜糧因不能出口故須先運至南京後至蕪湖改作安徽米再運至上海方可輸至日本作此營業者都設在南巿豆巿街（三）化裝品所須日本原料本埠藥房所售之各種化裝品雖在申裝配者不少然其原料大都由日本運來即包子罐頭盒子亦多係日本貨（四）航船之運裝日貨有泊於萬裕碼頭之三航船專往松江平湖新埭等處自抵制以來該船絡繹輸運較前益夥曾由南巿王家碼頭某某紗號運至新埭某布莊日本雙虎牌洋紗數十件該部部長桂勗剛己由廣東回申並於今日下午開交際大會討論一切對於調查日貨之善後辦法 
[中行則例問題之消息]  
　　中行商股股東聨合會昨致各省股東電云各省中國行轉各股東聨合會鑒旅京股東沈燮臣張伯訥張琴我等通電對於此次兩院通過恢復二年則例一案措詞俱非事實本無辨别之價值徒恐同人或有未明眞相爲其謬說所蔽茲特分别闢之（一）提撥備補呆帳一節純爲預防股本損失起見如呆帳果能收回該欵仍可歸入盈餘項下分配本屆通常股東總會在場官商各股東無不贊成獨安福派議員袁道冲多方質問故意爲難致受各股東之指斥惱羞成怒遂有主使該黨通過恢復二年則例之舉此其因洩箇人私忿不顧貽害大局凡我股東無不痛心切齒（二）耿兆棟充任行員實始於四年七月有歷年行員錄可稽是明明非現任當局所引進何得謂以股東利益見好議員至某議員聘爲顧問派爲調查純屬造謡即原電亦有不敢據爲事實之語更無庸辨（三）政府修正案係就六年則例加以修改其要旨將資本改定爲先收三千萬元則增股與否股東會無從過問此純出安福派所要求蓋急欲加入千餘萬京鈔之股本旣可攫取中行實權又得壟斷入股之利且可舉國家銀行爲彼黨經費來源財政部墮其術中遂擬修正案提交國會而國會仍將回復案議决案議决咨逹政府者蓋欲視我股東意旨如何如股東願將購股之權悉歸該派則該案仍可由交議而消滅迨日來股東紛紛來電反對甚烈參議院知該案不足恫喝要挾乃於咨請公布之外重復提議修正案起滅自由己甚可笑要之我股東等遵照六年則例而來入股當然有應得之權利今於入股二年之後忽欲剝奪股東權利且舉購股之利悉歸之他人該股東苟非喪心病狂何爲甘棄權利盲從附和此是否供黨派犧牲政客利用明眼者當能辨之中國銀行商股股東聨合會幹事陳青峯貝潤生趙竹君楊珸山陸維鏞同叩有該會前日接北京財政部來電云上海中國銀行轉各股東鑒參院議决恢復二年則例一案本部曾聲明暫不公布於篠日電逹諒己鑒及查二年公布之則例與六年公布之則例一則根據法律一則根據事實此次國會議决恢復二年則例純屬法律問題然按之事實不無窒碍是以本部於國會未經議决此案之先即己提出修正則例各條咨交國會提議在案現在國會己將議决恢復之案咨行政府查照政府爲鞏固行業起見仍咨復國會即將本部所提之修正案依法議决以期法律事實兩不相背諸君散處各方對於此事同深注意用特將目前交議情形詳細電逹藉釋疑慮財政部漾印 
[閩粤團體會議救濟暹僑]  
　　昨日（二十五日）下午三時華僑聨合會因暹邏華僑事緊急萬狀特邀集旅滬閩粤各團體開緊急討論會到者有粤僑商業聨合會泉漳會館潮州會館大埔同鄉會潮州糖雜貨聨合會等首由李登輝主席報告開會宗旨并述該會對於暹事曾經數次電逹南北政府均未能收速效應請諸公指示良策繼由粤僑聨合會代表許奏雲宣言前閩粤各團體聨名呈請國務院設派公使並仿照瑞典辦法於未派公使之前先派商務委員各團體代表相繼討論分治標根本兩種並擬有進行辦法而散 
[美商在滬創設新銀行]  
　　大陸報云本埠將有外人新銀行一家出現約在四五星期内開門營業此銀行係美國與坎拿大兩大銀行合資所辦依照紐約國定銀行組織法成立資本爲美金二百萬元又餘積金五十萬元其經理人現己在滬俟上海分行辦成後即將在中國日本各口岸遍設分行云 
[海關將收商標註册費]  
　　文匯報云中國總稅務司通告上海稅關徵收暫時商標註冊費辦法略謂滬關設立商標註册處自本年八月一日起每種商標前來暫時註册者收費海關銀五兩或銀洋七元五角俟註册條例實施後再行照章辦理云 
[紙烟上年輸入中國之槪數]  
　　文匯報云上年各國香烟運入中國者共值海關銀二千四百二十五萬餘兩美國香烟爲一千一百四十一萬三千餘兩坎拿大三百六十五萬餘兩日本三百四十六萬餘兩英國一百四十九萬餘兩比較前年英國香烟大爲减少云 
[怡和紗廠失火消息]  
　　英文滬報略云二十五日午前六時十六分楊樹浦路怡和紗廠發出電話報告廠内有火虹口等處救火車當即馳往見大貨棧一所其第一層有濃烟冒出乃取水灌救惟棧中堆存棉花甚多不易施救經兩小時之久始將着火之棉完全撲熄大約受損失者爲印度棉花一百二十五包及他種棉花若干棧中各貨曾保險銀五十四萬兩云 
[中國廣告公會委員會記事]  
　　中國廣告公會本年新舉之執行委員會於昨日十二時十五分鐘在寗波路卡爾登西飯店内討論本年進行事宜到者計十二人爲會長海格君委員鄜富灼魏紹徵俞行修戴思穆林幼誠鮑惠爾史德孟張竹平包德勞靄林慕婁等於聚餐後即討論一切擬先發通告徵求各會員意見各將一年所應辦事之程序函告會中由委員會開會議决施行當時即議定委員會每月開會一次並將六月十七日大會所議各案通過按該議案己誌前報茲再詳錄於下六月十七日晚在哥倫比亞鄉下總會舉行常年宴會會員來賓到者約六十餘人先由會計鄺君報告收支情形次由會長鮑君說出候補職員數人以便投票鮑君並謂本會成立經年遠東之有廣告公會者當自本會始現東京亦組織一廣告公會本會之設立無非爲箇人利益互相扶助而成西人會員欲知華人廣告之心理習慣而華人會員亦欲聞西人効力偉大之廣告方法如此互相交換智識其利益固匪淺鮮也鮑君介紹紐約晚報史君演說略言彼抵申時適值罷巿風潮吾人欲廣告純粹政府之際其廣告實足喚醒吾國人民史君又言報紙之最著名者或推英法二國而最有實力者則莫若美國報紙英國報紙有效法於美國報紙者凡報紙之能久持其所入必豐尋常經營得法之報紙每年盈餘有百餘萬元之多此種進欵由二處得來一由於發賣報紙但多數報紙售價尙不敷購買紙料二由於登載廣告著名報紙常限於篇幅拒絶廣告之登載普通報紙約有二十二頁廣告十頁新聞凡欲登廣告者須誠實可靠方准享用報紙利益有統系之組織曾助報紙之發逹從前各報紙常因細故互相排擠今則互通聲氣疑惑釋解然對於重要問題仍攻擊之不遺餘力美國印刷新聞紙會及經理廣告會歲費數百萬以謀美國報紙之完善印刷者常鼓勵經理廣告者聘請上等記者畫帥焉對於中國印刷事業史君頗注及於民國以來發逹之迅速並言報紙不可失人民信仰且宜用相當方法使其經濟充裕外間助欵當拒絶之然後得用全力爲公衆謀利益售價愈低愈妙俾貧苦者亦得閱報紙報紙内容須悉心研究管理設置亦須劃一凡記者畫師皆應注意廣告今因廣告公會之組織實可預卜吾國將來新聞事業之發逹云次由鮑君請交涉使楊小川君演說略謂中美素稱親善今廣告公會增進兩國人士感情彼得入會十分榮幸云次由現任會長海君介紹中國繼續委員會波君演說波君係該會統計秘書曾繪圖表多張分散六百七十餘處各敎士有在華四十年者其中六百人曾在華二十五年能諳習語言者十居其九對於地方上居民感情甚佳波君又言各支敎從前互相攻擊今則互相扶助例如民國二年大會有中國繼續委員會公共會計員之設波君又言及二特别委員股一擔任口音聨字法之進行事宜其法己由敎育部核准凡中人之資於極短時間能冩字通文矣其年紀較長者亦於數月内能讀能文不識字之人自此減少一擔任調查並收集對於進行事宜有關係之各種報告波君當時復示製就之各種圖表末言及英美世界圖表俱樂會之進行專爲籌七百兆金洋以作近五年中經費云鮑君最後介紹前駐英總領事哈弗畢業曹君雲祥演說曹君盛稱英國鐵路廣告之完備凡研究廣告應注意心理學方面云副會長王君亦有簡單之演說略言上海報紙廣告事業發逹之情形下列各職員當晚並投票選出經會長宣佈姓名如次會長海格副會長鄺富灼西文秘書魏紹徵中文秘書俞行修會計戴思穆副會計林幼誠會員部幹事鮑惠爾王顯華庶務部幹事藍辛王錫蕃發刋部幹事史德孟張竹平研究部幹事包德周錫三調查部幹事勞靄林慕婁 
[公盛拖船查獲大宗烟土]  
　　老公茂小輪公司之公盛拖船來往上海蘇州無錫等處前日下午該船正欲啓行之時爲水巡捕房探目何春生等到船查騐當在客艙中抄出烟土烟膏甚多秤見共重十九斤之鉅該探目等即將跡涉嫌疑之錢金生曹阿銀任生全唐金林徐寳順王榮生陸金和朱元龍金茂松吳阿三金阿木時坤榮祝阿茂高生泉等十四名一併拘獲連同土膏解送捕房由梅捕頭略詰一過因爲時己晚令分别暫押昨午備文飭何探目將錢金生押送地檢廳訊辦烟土膏十九斤命送海關候燬 
[湘南善後會致軍政府電]  
　　廣州軍政府參衆兩院湘議員永州譚督軍郴州程總司令趙師長林處長均鑒聞軍府與湘南當事派員至日私將湘省江華錫鑛抵借日欵二百萬元查該鑛爲湘人命脈何得抵借外人况日本侵蝕野心舉國同憤山東問題正在協力抵制聲討國賊之時乃忽傳有此舉輿論更爲沸騰究竟有無其事敢請明白宣布以釋羣疑如果屬實務祈迅予撤銷免拂輿情而激公憤迫切電詢無任延跂湘南善後會陳九韶雷鑄寰周毅王猷首紹南唐瞻雲賓見唐虞吳鴻騫王毓祥王祺蕭驤馬承堅祝鵬祥伍行敦李周麟吳靜等叩有 
[運米小車要求加價風潮]  
　　滬上南北巿等處推運各米行米廠内米石之小車共有五百餘部將所推之米送至各米舖其車力歸店家發給該業中有一領袖名曰車頭曾向各行廠擔保訂立合同凡遇車夫承運米石中途損失逃逸等事由車頭負責賠償該車頭則於各車力中每擔滿至六十文者從中扣提錢十文如滿一百文者提二十文至一百三十文者或至一百八十文均提三十文自民國四年份加價後將章程修正始各相安現在各車夫均藉口米珠薪桂况老米舖定額太少遂有加價之風潮連日以來公議一律罷工己有三日昨日各米舖以此事關係送米與民食有連帶關係况門莊應售一旦停滯恐慌萬狀是以在嘉榖堂米業公會開會集議由業董奚賡虞請仁榖堂碾米廠等會長張樂君錢貴三到會公議擔任轉勸行廠方面之車頭不得罷工應卽知照各車夫照常運送惟車力擬照原定價格加添一成 
 [ >P滬杭路添購機車 
　　滬杭甬鐵路局前以滬杭一路己定添開夜班惟該路原有機車雖有三十餘部之多然皆年久機件多己寛鬆現旣添駛夜車必不敷用故由任局長呈部核准向美國電購機車六部所有價銀亦經籌付茲因夜車開行期近而機車尙未運滬任局長前日特電催美國迅將所定機車刻日運滬以便需用 
[新記沙船觸礁失事]  
　　滬南吉祥弄新記公司萬年順沙船此次由滬裝運土布等件駛赴牛莊烟台交缷後卽在該處購進荳油四百餘簍黃荳七百擔（合申擔須一千七百餘擔）及其他雜貨滿裝返滬詎離營口未遠之山東境黃城洋面適遇大霧致觸暗礁全船沉没老大梁姓與船夥共三十餘人急將船板纜木紥成木排人伏於上得某商輪經過救起惟　民（乃管銀欵進出貨者）陳某因在牛莊貨未銷罄欵又未清故留該處未及於難前晚該公司接到警電以全船人員生命獲救尙爲幸事聞此次損失約值五六萬金之譜查該沙船原係沈氏後售該公司爲滬南最著名之船行駛快利此次失事深爲可惜云 
[淞口釣船帮之呼籲]  
　　江海關監督公署奉齊省長指令頃據淞江釣船帮衆商公呈稱自前清洪楊時代有一般同業船隻勾通匪類私運禁品當其時即有人朦請官廳設立釣船公所施行取締釣船駛行進口規則凡釣船從沿海一帶開至淞浦須報告該公所立結方准換領旗照始可運載通行至進入長江各口則必經蓬萊公所換領旗照彼時適大亂未平尙有可原方今民國肇興防守嚴密商號雖知識有限亦何敢匿匪且山東船也牛莊船也互相比例何以彼等卽可自由入浦而商等釣船如裝載石板沙泥卽可無須換領旗照則是以貨論船以船論人於事實理論上實難索解不但經此手續種種留難不勝枚舉（中有漏脫）船捐凡稽徵局所徵收者悉歸併於江海關管轄範圍查騐徵收代解似此則政府可裁節專局經費而釣船商等亦受惠匪淺爲此呈請轉令江海關准予所請等情合行令仰該關核議具復 
[如臯盜犯在滬獲案]  
　　如臯縣境内近來發生盜案業經該縣知事公署備文飭派法警吳坤來申投上海地檢廳請求協緝盜犯戴癟子等歸案訊辦該廳梅廳長當即加派法警熊成熙會同吳坤四出偵查得悉戴匪一犯匿跡大東門外蔑竹街南小九華附近乃於前晚八時許協同一區三分署派出所長警等不動聲色馳往將戴癟子當場擒獲押送到廳收押聽候交給來警押赴如臯歸案究辦 
[沈大郎將解軍署懲辦]  
　　海門人沈大郎因與己經解送淞滬護軍使署懲辦之盜匪陳楚郎張慶袁大及在押西牢之張元凱等持械夥刦公共租界雲南路會樂里鴇婦周姚氏家金飾現洋逃匿虹口吳淞路業經特别機關中西探目將沈續獲解奉公共公廨奉飭押候查明有無别案併究己誌前報昨晨由捕提同在押西牢之張元凱將沈解請公堂質訊據西探目壳羅香上堂禀稱查得沈大郎尙有 
 
 

Page 11

 
 
與陳楚郎等搶刦山西路九號門牌吳兆華甘茂林及愛多亞路一千三百七十八號門牌張瑞記各家財物即在張元凱身畔搜出之手槍子彈據稱係沈大郎給發是以將張帶案質證云云並據張元凱供稱向在海門開設酒店沈大郎因欠我酒資來滬索取由沈邀往山西路愛多亞路等處搶刦我在門首把風所帶手槍子彈係由沈交我共分得贓洋九元是實訊之沈大郎供稱張元凱與我同鄉前次來滬向孫老五朱阿三索討酒錢其時我在陳楚郎等所居屋内燒飯每月祇有工洋四元餘語支吾王襄讞核供商之英卓副領事以供證確鑿未便狡賴判沈大郎押候備文詳解護軍使署按例懲辦張元凱仍照原判禁錮西牢五年 
[勤業女學生之愛國]  
法租界勤業女子師範分會昨得總會議决各分會對於巴黎和會簽字在即雖全國工商學界己一致行動電告專使切勿簽字並告各友邦即專使簽字國民亦誓不承認以其未經合法國會通過不能認爲有效宜竭力一致進行又恐有一般人民見我商學界無所表示逐漸怠忘於是由師範生秦家華秦家潤石金龍史彩貞王傑三等分詣本埠各大商號說明理由懇請一律懸掛不承認簽字之旗幟以表示民意 
[中華儲金團開會記]  
　　昨日下午二時中華儲金振業團假座海寗路粤秀坊民生學校開職員會正總團長袁履登因事北上由副總團長鄭德祺姚均和主持會務推舉幹事長韓有剛爲主席報告開會宗旨討論進行事項（一）宣讀本團簡章（二）通過本團評議會議事細則（三）通過本團幹事會辦事規則（四）公推幹事會各科主任（五）通告各團長轉知各團員改定本團名稱（六）議决租定寗波路廣西路轉角二百七十三號門牌巿房爲本國事務所（七）委任周允甫爲書記某君爲會計（八）報告評議員王悟厂幹事員鄭宇高辭職議决去函挽留遂振鈴散會 
[寗波旅滬同鄉會舉定職員]  
　　寗波旅滬同鄉會前開常年選舉大會選舉本年職員茲己確定發表如下會長張讓三副會長方樵苓陳良玉總務科董事方椒伯陸維鋪陳鏡如石運乾審查科董事葛虞臣盛竹書盛丕華趙林士謝蓮卿應季審何積璠評事科董事屠景三王蔭亭穆子湘張朗齋沈佩蘭洪承祁陳伯剛張延鍾陳文鑑孫梅堂吕耀庭調查科董事李徵五柳鈺棠薜文泰董杏生黃玉書陳景塘李志方馮芝汀徐棣蓀項松茂戴運來周乾康謝蘅牕袁履登會計科董事樓恂如何楳軒文牘科董事趙滄蓉江北溟 
[少年宣講團蕩口宣講紀]  
　　本埠少年宣講團前日（二十二日）晨出發赴蘇州時天適大雨該團員雖徧體淋漓並無難色即整隊進城游行勸導至元妙觀宣講（紙烟不宜吸並述同胞勿應受僞國貨之愚而抛棄金錢云）聽者甚衆以時間忽促須至齊門乘船至蕩口即離該處徐行出城於午後四時赴蕩口由該鎭華勉之錢伯圭僱舟歡迎即導至華氏鴻模學校休息由鎭董華繹之之代表華凝之鴻模學校職員華繼升軍樂隊長卜儀吾童子軍團長衛浩乾曹成章等招待該團員參觀鴻模學校旋參觀農事試騐場該場係華繹之所創辦規劃妥善所養蜜蜂尤爲發逹下午七時在該校兩中操場開第五次演講大會到者四百餘人秩序如下（一）華勉之報告宗旨（二）該團通俗游藝部絲竹（三）團員宣講（四）華凝之宣講（演講之效力）戚秀甫（養蜂之利益及蕩口農塲養蜂之成績）錢伯圭君（蕩口各界對於提倡國貨之情形）華繼升（國家之危狀）（五）該團化裝演講（黑暗家庭）（吾鏡）觀者有下涙者至一點鐘閉會巡警局長余冀卿亦到會參觀並派警士四人到場保護該團己於二十三日上午回申 
[河南旅滬學會年會記]  
　　河南旅滬學會本年常會因春假時總幹事張良坤副幹事余斌劉耀均不在滬故延至日前張君返滬始在法租界長浜路愛仁里三十五號本事務所開第三屆當年會是日陰雨到者仍衆午後三時開會首由總幹事報告開會宗旨次由查賬員陳國聘述歡迎新會員詞次選舉職員總幹事張良珅幹事白恒愉陳國聘書記杜濟民張務遠會計陳璜余中楫查賬員　仲彛黎智長評議長杜濟民副評議長陳璜評議劉希章許象文王仲庶務白恒愉余中楫繼討論會章及會計辦事簡則事務所簡約并討論會中一切進行事宜畢由職員王仲張良珅相繼演說五時茶點始歡欣而散 
[滬杭特快車昨日失時之原因]  
　　滬杭甬鐵路昨日（二十三）由滬開杭之一百十號特别快車駛至石湖蕩車站時該車之龍頭内部緊要機關怱然損壞不能行動祗得停在石湖蕩站當由該處站長立發急電請派援機前往嗣經上海北站機務處立撥援機於下午四時半開出直至下午七時始將該特别快車接拖由石湖蕩出發計遲開三時半鐘故到杭時己深夜十一時矣而由杭來滬之特别快車亦因將該損壞機車拖回上海北站由機務處修理以致到滬時逾規定時刻一點半鐘云 
[吳淞鎭開辦電燈]  
　　吳淞一帶地處海口向來烟戸殷繁著稱巿鎭近自依周塘建築軍工路落成交通便利故該鎭商業愈形發逹現由商人沈耕莘等己在淞鎭創辦寳明電汽公司興辦電燈曾具呈交通部請求核准昨奉部批准予立案並指定自立案之日起限六個月以内開工及按照電氣事業取締條例將各項工程辦法機械程式及購買塲所連同機料購買合同繕具說明書預估竣工期間呈部核辦 
[警察廳更調巡官]  
　　南巿第一區警署巡官楊樹霖業經警廳令知升調浦東太古洋棧駐防巡官遞遺該署巡官一職己委江灣六區一分所巡官吳楚珍（玉亭）升補並以一區三分所一等巡長李鶴鳴升爲六區一分所巡官昨日均己分别接事 
[王文濤呈請雪冤之省批]  
　　前年北四川路赫林里慘案有被難家屬王文濤屢次具呈警廳要求結束迄無明文近王又赴江蘇省長公署陳訴昨日奉到批示略云據呈己悉查此案該民并未來署具呈究竟是何實情姑候令行淞滬警察廳具報核辦仰即知照 
[和誘案聲明上訴]  
　　住在西門外民人張阿福之妻張陸氏本年三月間被沈百寳商通王錫卿葉啓來等勾引偕逃至珠涇地方爲該處巡警查獲解由縣知事署訊明判各拘押數天分别斥釋該氏歸家後述明被誘各節旋經張阿福將沈百寳扭控上海地方廳奉訊判决沈百寳監禁三年尙未送監執行沈妻楊氏奉判不服於昨午提出理由到廳聲請上訴惟王錫卿葉啓來等昨由該廳法警補提到案押候訊究矣 
[衣業組織團體]  
　　綢緞顧繡壽衣行頭新衣五業聨合同志提倡國貨改良出品組織團體己舉定總副董各業董及幹事員虞南魁姜昌年周成樑周慶葆黃燦章莊明五張雲卿陸嘉棣等並聘定鄒芸庵爲書記定陽曆六月二十八號（陰曆六月初一日）在軒轅殿開成立大會昨己遍發通告並邀各公團屆時蒞會藉襄養舉 
[英商輪離滬日期]  
　　英商昌興輪船公司日本皇后號定於本月二十八號星期六日開往温哥武埠凡搭客行李等件務於是日下午三句鐘由工部局碼頭乘坐駁輪拖赴吳淞上船云 
[内地救火會演劇籌欵]  
　　上海救火聨合會前因各區經費支絀開會議决援照成案商允新舞臺演劇籌欵昨日由救火聨合會預派會員每區二十人一律制服便帽前往新舞臺妥爲布置並設立臨時辦事處分配職務計第一區收票第二區騐票第四區樓上招待第六七區樓下招待全場秩序甚爲整肅是晚來賓共有三千餘人及八時坐位己滿而來賓尙紛至杳來以致後到者無隙可容當由該會會長商明新舞臺於今晚特排十二本濟公活佛將昨夜未收回之劵展期一天於今晚（即二十九號）觀劇仍作有效並於新舞臺門前高貼廣告聲明大衆迨至演畢由正副會長登臺聲謝而散 
[海軍聨歡社遷入新屋]  
　　海軍官佐各職因聨絡同寅感情起見特組織聨歡社俾同僚公餘之暇聚集有所不致散漫無稽前在英大馬路大慶里租屋籌設嗣因該處房屋太窄不敷應用在靜安寺路馬霍路口購得洋房一所飭匠修理現己煥然一新房屋寛暢規模宏大業己遷入其社長理事文牘等職均經舉定不日行開幕禮云 
[緝私統部派員監潑魚鹽]  
　　蘇屬緝私統領宋明善以魚汛現己期滿各漁船所有用剩魚鹽均應派員監視潑入海内以防私銷昨特委派統部稽查長張安林前往滸浦監視一面分令緝私第一團高團長及各緝私營迅飭各漁船齊集滸浦停泊聽候監視潑鹽 
[肉店主指控同業行兇]  
　　某肉店主黃世生昨投法公堂控稱日前有同業顧金才盛阿四朱根福談金賢衛潮金等五人誣指商人店中肉内有毒是晚十一點時兩次糾同數十人來店不問情由將商人及妻子等扭住兇毆幸有巡捕到來將顧等五人一併拘案求請訊究顧金才盛阿四朱根福談金賢等四人同稱民人等於是晚由大世界游玩出外經過原告門口見有多人吵閙當由民人等上前詢問情由詎黃先行糾同流氓小東洋等將民人等行兇後由巡捕到來黃即强指民人向伊行兇實被冤誣求請查察並延某律師代辯一切詰之衛潮金稱因日前原告在外言民人搶伊生意故此由民人約伊吸茶有之餘供支吾中西官判衛押西牢一月顧等四人各罰洋十元充公示儆 
[浦東米店失火]  
　　浦東花園石橋二百六十二號門牌楊維忠等股開之豐盛米店於前日（二十七）夜半一時許樓上失火登時冒穿屋頂該店股東均不住宿店内由店夥張瑞殿急壯賬簿十五本檢取携出當經崗警狂吹警笛由第九區救火會急騙皮帶車到場灌救得以撲滅並延燒貼鄰老虎灶樓房半幢事後經三區署長曾水奎飭將店夥張瑞殿連同賬簿一併帶署訊據張供稱該米店係於去年陰曆九月開張是夜不知如何起火施救不及計被焚去米四百餘擔所有衣服行李生財等物盡被焚燬無遺等語曾署長以該店曾保有火險銀五千兩故於昨日午後判將張瑞殿並賬簿十五本併解警廳司法科訊核 
[小工與巡警衝突]  
　　前日午後浦東華通碼頭上下貨物時有湖北帮小工多人因事糾葛人聲嘈雜當經駐棧三區派出所巡警上前解勸因兩造言語不通互相衝突小工方面陡聚百餘人一唱百和羣與巡警爲難巡警只有二人寡不敵衆致被奪去槍上剌刀一柄該警見勢不佳當即據情回署報告經曾署長委派李巡官帶同地保陸佩生前往索取剌刀該小工等均推諉不知不肯交出昨經曾署長勒令該工頭湖北人常老四迅將奪取剌刀滋事之小工查明交案核辦 
[祥茂洋行指控冒牌]  
　　英商祥茂洋行夥周姓因向順泰昶號定購肥皂一百箱察閱商標以其係仿製該洋行所出售者有冒牌之意報告大班延律師在公共公堂民事起訴請求查禁前日下午由廨派探將順泰昶號經理丁錦豐傳案經俞襄讞會同英卓副領事訊據原告祥茂洋行代表律師上堂陳明案情並由見證周姓投稱聞知被告號内所售肥皂係屬冒牌故往定購一百箱有發票呈察原告律師又向被告丁錦豐詰據供稱店内所售肥皂計分三種有向南巿亨利廠轉批者亦有向蘇州販來者惟與原告之貨並不相同且周姓定購之皂尙存在店内可以查騐等語並延律師到堂辯護中西官得供諭候禮拜五再行續訊 
[流氓調戲女工]  
　　住居國慶路松壽里之寗波女子史招弟周根弟本在絲廠做工前晚放工回家被流氓陳金培等多人攔路調戲由女喚到崗警將陳拘入四區警署押候訊辦 
[混用鉛洋判押年半]  
　　向在寗波路五十號門牌擺設鑤花攤之鄭阿仁不知何來鉛質小洋五十枚前日携往山西路（即盆湯弄）一帶希圖混用被包探劉文軒查見搜出僞洋將鄭拘入捕房昨解公共公廨請究據見證楊春初上堂證明被告在山西路向店舖混用鉛角經伊目覩等語訊之鄭阿仁供稱楊春初因糾同六人將我軋至茶館内拆梢不遂挾嫌求宥中西官以鄭不應行用鉛角判押西牢年半示儆僞小洋燬去 
[汽車撞傷女子]  
　　蘇州人十七歲女子林阿媛昨日下午雇乘人力車行經福建路遭某號汽車自後將人力車撞翻林阿媛從車中跌落手臂頭而皆傷由巡街捕瞥見當即前來抄錄汽車號數另雇車送林往醫院醫治 
[原告請求展期]  
　　章德軒在公共公廨刑事科呈控陳詠發將假造之方單欺詐取財一案昨奉公堂傳訊原告延代表律師上堂陳述案情聲請展期被告代表律師亦表同情奉中西官諭候展期再訊 
[小車夫毆傷同業]  
　　推小車之江北人張正子前日在北四川路與崔德興之小車互撞以致口角張遂以鐵爬擊破崔之頭顱由張瑞記崔德洪代爲訴知巡街捕將張正子拘入捕房昨解公共公堂請究據包探侯阿寶與張崔兩見證上堂證明被告行兇鳴捕拘入捕房情形詰之被告供詞推諉中西官以證佐確鑿判張正子押西牢三月以儆 
[小茶館抽頭聚賭]  
　　虹口福德路六十八號門牌甬人聞金福所開之小茶館因容留茶客在内聚財抽頭漁利被八百四十一號華捕查見以其有違定章當將賭具帶入捕房稟明捕頭請廨出單將聞傳案訊問 
[懲辦攫取烟膏之過犯]  
　　通州人錢來根前日午後與孔阿毛見販賣煙膏之某甲買得烟膏一百包携至公共租界上前將甲所買烟膏悉行搶取圖逃當被三百二十二號華捕查見追獲人贓甲則乘隙逃逸該捕即將錢孔兩人連同烟膏一併帶入捕房押至昨晨解送公共公廨請究據該華捕與中西包探上堂禀明前情並將烟膏呈案請察訊之錢來根俯首無詞孔阿毛堅不承認中西官核供以錢係過犯判押西牢二年期滿逐出租界孔阿毛姑寛斥釋烟膏送海關焚燬 
[私購烟膏在途發覺]  
　　浦東人唐卓定素有烟癖昨至美祖界某處購得烟膏數盒行經漢璧禮路被一千三百三十六號巡捕瞥見以唐有違禁令因即拘入捕房稟明捕頭奉飭押候查明解究 
[南車站查獲烟土]  
　　嘉興人張炳成昨在租界購得烟膏二百盒烟土二百小包價約三百餘元於下午三點時雇車至南車站擬乘快車私帶赴禾當被駐站警察杜文奎查見連同烟土解經二區警署轉送地檢廳訊辦 
[過犯摸竊探夥]  
　　蕪湖人孫福奎前日在福建路摸竊探夥楊春初袋内皮夾一雙圖逃被楊鳴由包探李明泉將孫拘獲昨解公共公廨請究經中西官訊知孫係過犯判押西牢二年期滿逐出租界贓交原告領回 
[米行夥收賬遇盜]  
　　南巿正和米行夥陳祥生前日赴浦東北蔡鎭收取鄉賬而回午後七時行至盛家弄迤東龍王廟相近突來之操崇明音之匪徒五六人將陳拖至麥出内肆刦當被搶去洋一百七十七元小洋四百餘角陳不敢抵抗任其逸去旋報張江栅警區請緝 
[竊賊携贓被獲]  
　　無賴王小毛昨晨闖入阿拉白司脫路二百五十三號門牌居婦王周氏家乘隙將檯上之錫燭台等物携之而去被鄰人沈阿榮瞥見扭交包探王桂生帶入捕房押候解送公堂訊懲 
[積竊押滿逐出租界]  
　　北火車站界路一百七十七號門牌徐鏡春家因失竊報經滙司捕房派探陸連奎奚德安拿獲陸阿根一名解由公共公堂諭着押查在案茲經該探等查悉陸係積竊曾偷數家吊出原贓於昨晨解廨請究中西官訊供之下判陸押西牢三月期滿逐出租界贓給失主認領 
[對買賊各押一月]  
　　對買賊陳子卿陳金生兩人日前串同至法界大馬路某洋貨店以購買洋布爲由乘間竊取洋紗一疋當爲該店夥邢姓瞥見鳴捕將兩賊人贓並獲帶入捕房昨解法公堂請究先據該店夥邢某上堂禀明前情詰之兩陳供認串竊不諱中西官判各押西牢一月贓給原告領去 
[大世界贈品月劵開標]  
　　大世界贈品月劵額設一萬號得標者共有二百九十九號之多頭標爲金鋼鑽戒指二標至五標各得赤金手鐲餘俱金戒指等物昨日下午二時仍在共和廳當衆開標頭標八千八百零三號二標一千四百二十五號三標一千九百四十二號四標三千六百二十五號五標二千八百九十五九號 
[謝贈]  
　　昨承銀行週報社惠贈銀行週報第一百零四號兩册又學生潮出版部惠贈學生潮上下兩册併此誌謝 
來件 
[江蘇敎育廳招考各省高等師範新生]  
　　（一）招考日期定七月二十日（二）招考地點男高等師範在南京門帘橋省立第四師範學校女高等師範在南京馬府街省立等一女子師範學校（三）報名處所在本廳並限男七月十日女七月十五日爲截止報名期 
　　茲將各高等師範學校招考辦法分别摘要列左 
　　北京高等師範學校　考送英語部（試騐注重國文英文）歷史地理部（試騐注重國文歷史地理）理化部（試騐注重國理化數學）博物部（試騐注重國文博物）預科新生額定文三名體育專修科（試騐注重國文英文體操）新生額定一名其試騐科目爲國文英文歷史地理理化數學博物凡試騐成績平均在五十分以上者爲及格惟注重科目不滿六十分者不得錄取報名時應山從前肄業各校檢送歷年操行册如操行分數在七十分以下者不得錄取 
　　武昌高等師範學校　考送英語部國文史地部數學理化部博物地學部預科新生及敎育專修科新生額定共四名其試騐科目爲國文英文歷史地理理化數學博物凡試騐成績平均分數在六十分以上者爲及格如有一科目不滿五十分者不得錄取報名時須交操行册與北京高師同 
　　瀋陽高等師範學校考送國文史地部英語部數學理化部博物部預科新生額定兩名其試騐科目爲國文英文歷史地理數學理化博物其試騐成績平均在五十分以上者爲及格惟志願科目及國文不及六十分者不得錄取報名時須交操行册與北京高師同 
　　北京女子高等師範學校考送數物化學部博物部家事部預科新生額定三名保姆講習科新生額定二名其預科試騐科目爲國文英語數學歷史地理理化博物講習科試騐科目爲敎育國文數學應用圖畫 
　　以上各校投考諸生均須先行聲明志願入何部 
[勸告全國學生組織學生工場書]  
　　天禍中華權奸賣國一般蝥賊罪不容誅幸我全國學生羣起挽救不惜犧牲學業精神朝夕奔走號泣相告警醒我父老兄弟姊妹乃出於萬不得己遂相率罷巿罷工以期北京政府之反省始得於六月十一號下令免曹章陸之職順從民意雖未逹到懲辦國賊之目的然政府屈從亦算民意戰勝之第一步現在一切密約尙未取消吾人嗣後自應各盡能力提倡國貨以爲抵制夫曰抵制非可徒託空言勢必吾國有貨相抵而後可以制人然則開設工場製造國貨誠爲刻不容緩之舉矣鄙人若以斯舉勸諸工商各界而工商各界必多顧慮觀望仍當求諸負覺民責任之學生首先組織以爲之倡用特勸告全國學生分途組織學生工場根本救國旣可開工業之先河又可作國恥之紀念每股一元多認由人務使各省各縣皆有學生工場出現各省各縣之學生皆爲該省該縣工場之股東先造敎育用品然後再造普通用品當與股東立約如工場所有不得購用外貨所認股銀由各學生自行送交指定之銀行或殷實之商店儲蓄收據自存留換股票俟集有鉅欵預算開辦何種工場需欵若干每學校派出代表一二人公同議决舉定商界最有信用最有工場經騐之人爲總經理向納股銀之銀行或商店陸續支取至預定之數目爲止有餘則存儲不足則添籌至於工場無論大小皆可經營資本大則大經營資本小則小經營是不必拘定若大資本始行經營如此辦法資本易集工場易成工商各界亦必聞風興起則全國工塲或頓增數千百所亦未可知將來出品旣多價自低廉貨亦日見精美又何患國貨無發逹之日管見所及未審我全國救國之學生以爲然否如其謂然則時機勿失光陰易逝請急起而圖之　上海華僑學生會謝碧田敬啓 
雜評二 
[新國會（庸）]  
　　以新國會之本身言之其組織旣不合法以新國會之議員言之其選舉又以賄成以新國會之成績言之除把持搗亂外無他可道三者有其一己爲人民所厭棄而况兼而有之耶 
　　造成新國會以肆其野心者主戰派也縱容新國會聽其延長會期使之怙惡不悛者北京當局也今國民己聲罪致討矣使北京當局而尙顧及民意念及和局不願激成全國鼎沸者則當以一己之去就解决新國會之存廢而速下决心也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係沈信卿先生手書 
新談 
[上海觀察談之一節] [  一之]  
　　上海住民之特性十三（只知模仿） 
　　上海人最喜用『新』字無論何種店號何項貨品止須確有價值若再冠一新字其上遂覺件件皆新一新而無不新與蘇州之温地皆『老』稻香村及杭州之隨處皆『老』張小湶『眞正』第一家張小泉其用意適相反其手段實大不相同吾人觀察上海人之特性祗須看此一字即可决其爲『只知模仿』不知自出心裁而爲獨創之事業者可惜『新』字字面雖好一被大衆隨意借用遂令人有新不如舊之感想反足爲中國進步之一大障礙耳甚可惜也 
　　若言書籍凡屬名著必有人依樣仿造『新』字之外更有『後』字『續』字等巧妙名目如聊齋爲有聲價之稗乘而後聊齋新聊齋等書嘗湧現於上海又如官塲現形記海上繁華夢等小說似均有新者續者以紫亂朱迨至數年十數年後曰新曰後曰續諸印刷物一槪無形消滅此可見模仿性質之過於拙劣絶鮮僥倖成功之理優勝劣敗彰彰明矣 
　　外此更有以類似之名目相仿效者如九尾龜風行一時九尾狐即繼之出現迄今九尾狐不可見而九尾龜仍膾炙人口蓋第一人之作者其主旨在求精第二三人不過勉强略求神似而己故上海無論何種營業新法其成功而去者必爲最新創行之第一人此後他人羣起以追踵之必相擁擠而盡行傾仆此非天意必欲去新而存舊也所甚苦者吾人怠忽成性只知模仿而不求以新者勝舊者祗求以新者計取舊者之地位耳 
新拾遺 
[靴工小史] [  瘦鵑]  
　　美國紐約城西四十五街中有靴肆焉肆中藏一名片目爲傳家之瑰寳向本作雪色今則己泛爲黃蓋歷年久矣片上有字曰『可聽此人逕人林肯一八六四年十二月十二日』此一片中實有一佳話在試縷述之六十年前有彼得楷勒ＰｅｔｅｒＫａｈｌｅｒ者本昔文義州史克倫敦城Ｓｏｒａｎｔｏｎ，ＰｅｎｎＤ２ 
中之靴工也設小肆於拉楷滑那街一鐵器肆中以製靴善配人足一時遂馳譽城中其人且便給擅於論辨鄰家有疑難事恒就决焉楷勒以知者多所業殊昌盛顧其志甚大猶慊然不自足謀所以開拓而光大之者一日忽聞風說自華盛頓來謂大總統林肯方病足也林肯狀貌魁偉長六尺三寸五分而足亦奇偉與常人殊所著靴每命靴工特製而華盛頓城中之靴工無有能配合總統足者著之每苦弗適此總統病足之說所由來也彼得楷勒聞之立躍然起曰茲事易易吾自信能之今姑遄往華盛頓果得一見密司脫林肯者吾當爲彼製一合足之靴也意决遂挾行篋赴華盛頓造白宫門投以名片曰『靴工彼得楷勒寓本昔文義州史克倫敦城』數分鐘後果與大總統林肯相見矣楷勒自述其製靴之成績及平生經騐口講指劃娓娓動聽謂小人製靴之手如名將之克地史克倫敦城中之足殆無不爲小人所克服者林肯頷之立去其靴命楷勒量其尺寸楷勒出紙板承二足下跽於地沿足畫其外廓并誌尺寸之號碼林肯見其精細大悅將别即於其名片之背書數字曰可聽此人逕入蓋便其出入宫門無復阻格也翌日楷勒復以其所畫足樣請林肯署名林肯遂於二足之間署其姓氏并誌日期爲一八六四年十二月十三日楷勒携此珍貴之片紙欣然去華盛頓旣歸即以數星期之力從事製作靴成寄往白宫且媵睡鞋一雙以贈總統夫人越數日即得秘書長尼古來Ｊ·Ｇ·Ｎｉｃｌａｙ來函略謂總統之法國牛革靴及總統夫人之睡鞋均收到囑爲道謝云林肯旣試其靴着地滋適私歎楷勒之技能而林肯夫人亦深悅其睡鞋每著之走妝閣中楷勒聞其事心乃良慰而猶盼總統之賜以厚值也將上書有友人力阻之謂總統必以此靴爲君贈品今忽索資在君殊失顔面而總統之所以報君者正不在區區金錢也楷勒大喜而罷居未久史克倫敦城外之新聞紙上咸記載彼得楷勒爲大總統製靴事於是楷勒之名大噪其門如巿繼即徙其肆於紐約白洛威下街以林肯手書之名片所畫之足樣及秘書長尼古來之來函一一陳之窗中以招徠顧客其靴價本低廉至是則增高其率人以其靴製之精也亦不之較民歸之如水焉楷勒靴業大昌所獲不資復設一肆於第十一街中規模較前者爲大今則此楷勒靴肆者在第五街爲紐約城中第一靴肆名滿美利堅全土矣老彼得楷勒久己物故有二孫繼其業一曰彼得一曰却爾司林肯楷勒Ｃｈａｒｌｅｓ　Ｌｉｎｃｏｌｎ　Ｋａｈｌｅｒ其所以並名林肯者一以紀念林肯助其先人創業之功一以其誕日爲二月十二適與林肯同日生也 
 
[林肯之足樣及其手書]  
常識 
[家庭識小錄] [  蘋]  
　　鹽（一） 
　　活火法　火爐中火將滅滲以鹽則火復熊熊而明熱力大　去垢法　大理石之桌面上或細磁之茶杯中如有積垢以鹽擦之垢立去 
　　磨洗鐵器法鐵器如不潔以鹽和水磨洗之立見潔凈 
　　止沸法煮物如過沸恐其太熟入以鹽則沸立止 
　　治蜂剌法蜂剌着肌膚作奇痛以鹽和蘇打（一名曹逹可向藥房中購取）敷之痛即止 
　　防喉痛法以鹽和水飲之可防喉痛 
　　助冷法氷或冰忌廉中如少加以鹽必益增其冷度 
　　烟突遏火法烟突火發易生巨愚如撒鹽於火中火即遏止 
劇談 
[北京學界演劇記（三）] [  靜]  
六月二十爲北京學界排演爲國新劇之第二日主任劇務者爲北京高等師範學校新劇團是日下午大雨七時雨止濃雲猶密布空際淅瀝之聲間作記者於七時三十分馳車往至則見第一舞臺之前車馬顱寥落入門後則地中坐客亦未滿時剛逾八鐘第一齣刼餘涙」開幕未幾來賓蜂擁而至不及數分鐘而池座己無隙地至此予心乃大快「刼餘涙」者演朝鮮歸日後之某官僚所受亡國之慘狀也劇中主體爲某韓人其外則妻一子一某屠一一日大風雪韓人某一家貧不能舉火子不耐飢啼聲甚慘某尋思前事不覺痛悔而泣忍死出門乞食遇警遭苦打號而奔時適有外國某屠戸來索債妻無以應哀怨再四屠羨其美迫之使嫁己妻嚴拒屠憤憤然去某歸兒告以故某大驚恨繼復婉勸其妻嫁屠以活子蓋己己預决死志矣持繩出門妻子挽之皆不顧潛至一富室圍中引繩欲决子忽至抱持不釋痛哭失聲後其妻亦至因言生計艱難宜設法維持口腹聞祖國之祖國現正提倡國貨吾等可作販賣國貨生涯以期盡力於第二祖國時適有持旗賣國貨之販賣員數人至某乃率妻子隨之以行口呼萬歲不己此劇費時五十分鐘即演畢描冩韓民哀苦之狀惟妙惟肖雖以記者涙腺極不發逹之人亦復爲之泫然出涕其次則演「波蘭亡國慘」一齣其事略如次「波蘭首相白爾番斯素以媚外賣國著稱有哥修士孤者波之愛國黨首領也當波國大政改革時哥氏等組織國會監督政府奈白氏根深蒂固輕視國會賣國之隂謀益亟未幾俄兵入城之約簽字矣在白氏方謂波蘭雖亡仍可託庇外人宇下擁妻妾坐高車面團團作富家翁也不意數千萬之家財被攫於俄使最嬌麗之愛妾被奪於俄將千金寳貴之生女且爲馬夫所迫娶身敗名裂爲後人唾駡」 
小說 
[潛艇歷險記（續）] [  翠岑譯]  
　　德人以深奥科學爲此機械吾人實不能不感佩之發光之物爲一浮標標以玻璃製日間不能暏中實以能發光之鈣化物浮標之下置有發火管管有抵抗風浪不受其影響之力惟遇水下有船衝擊鋼網則浮標上連於鋼網之索即被緊曳而同時以機械作用摩擦發火管使發火浮標内之物質因以燃着而發淡綠之光歷久不滅直至晚間被見被毁而後己斯時Ｖ二百零一號向目標而行甲板上之守望兵即預備極猛烈之水下炸彈彈裝一小鐵錨上繫於鐵線索之端索自艇尾垂至水中長逾三百米突先以一百米逹放下餘則繞一鼓輪之上炸彈爲一圓筒中貯最猛之爆藥電流一通即可立時爆發少頃艦長問曰預備均竣乎答曰竣遂命遞減速率至五海里蓋以艇行愈緩炸彈下沉之度愈深而此際時機己至正待動作也鐵線之索忽曳直知炸彈己被阻碍於是續放纒於鼓輪之索使艦遠離三百米突將盡魚雷艇遂停艦長命曰今可...語未畢一水兵以指按發火電池之鈕一聲雷震地裂天崩艇中人耳鼓被震幾聾海水直衝霄漢若水晶之巨柱雜以濃黑之烟三秒鐘後始聞海水回下之聲夾以木鐵之片如雨大雹久之始盡旣盡轟轟之回聲猶自遠方空氣中傳來水中泡沫簌簌未己房霍本納迺欣然曰往哉英人長此别矣副官亦曰茲事猶有可疑否房霍本納曰吾人惟望其不誤耳語己倚於欄杆之上命然探海燈見發光之浮標雖去地位却無謬誤强光所照周百碼内之水面盡覆以油五采如霞閃爍至可觀副官曰不圖彼竟如挾許油料耶吾儕如即縋下一觀者當至有味言時Ｖ二百零一號繞油面徐行油面亦漸化漸大直徑逹數百碼斯時魚雷艇中人無一不歡欣歌舞慶祝成功而艦長房霍本納尤甚立發一無線電報告其事於海防總司令自念榮光之欽賜轉瞬即至虛榮之心迺大熾傲然之貌頓現於容色若膺九錫闊步坦然返己小室若入皇帝之殿 
　　東方旣白魚雷艇復駛至炸處潛水隊即没水偵查報告艦長曰被毁者爲一大潛艇顯爲英國新式之水底巡洋艦排水量至少有四千噸長官聞報即以呈之政府政府亦不審查其確否英國潛行大巡洋艦被毁於波羅的海之消息遂遍傳於柏林之各報房霍本納奉旨以戰功晉陞職位賜以一等軍功勲章而艇中將卒之鐵小字勲章更飛來如雨 
[自由談之自由談] [  不冷]  
　　如何救國未知國家者當使之知救國旣知欲救國者當使之常有如何救國之□蓋人人思如何救國則國自可救矣惟思如何救國之時又當思今日國之大害何在則如何救國之想方能切實 
 
 

Page 15

 
 
   
 
 

Page 16

 
 
   
 
