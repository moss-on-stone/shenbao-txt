# 1901 - 165 - 4910187

 

Page 1

 
 
[四續劉張兩制軍遵旨籌議變法第二摺]  
　　一籌八旗生計京外八旗生齒日繁餉額有定且銀價漸低物價日貴國家雖歲費鉅欵而旗兵旗丁仍不免拮据之憂殊鮮飽騰之樂自咸豐軍興以來江寗杭州鎭江乍浦滄州等處駐防受禍甚鉅去年聨軍之變則京旗受害亦深此不可不急思變計者也伏思中國涵濡中聖化二百餘年九州四海同爲食毛踐土之人滿蒙漢民久己互通婚媾情同一家考盪平髮捻以來南北各省文武軍民團練其竭忠戮力效命行間者旗民皆同並無區别况方今中外大通乃天子守在四裔之時無論旗民皆有同患難共安樂之誼然則兩京二十一省凡有血氣者皆是拱衛國家之人于城腹心原不必專恃禁旅况八旗近來文才日盛而武勇漸遜於前廻非國初之舊若猶令豐鎬子弟沿襲舊制坐困都城外省駐防株守一隅局於兵額非所以昭同仁而規久遠也溯查乾隆以至光緒年間滿漢大臣言官屢有上疏籌及旗人生計者大率皆以出外屯墾爲言特是荒地惟關東口北爲多内地罕有且宦家兵籍亦未必皆習於農故屯墾一說迄未能大加推行竊謂朝廷養人不必指定何項生計但宜使之有自謀生計之才擬請將京外八旗餉項仍照舊額開支惟將舊法略爲變通寛其拘束凡京城及駐防旗人有願至各省隨宦遊幕投親訪友以及農工商賈各業悉聽其便僑寓地方願寄籍應小考鄉試者亦聽其便准附入所寄居地方之籍一律取中但注明寄居某旗人而己有駐防省分或即附入駐防之額其自願歸入民卷者必其自揣文藝可與衆人爭衡卽不必爲之區别寄籍者卽歸地方官與民人一體約束看待惟出京寄籍自謀生理之人其錢糧卽行開除不必另補但將馬步甲兵豫定一至少减至若干之額省出餉銀餉米卽以專充八旗廣設學堂之費士農工商兵五門隨所願習惟習武備須擇年在二十歲以下者如本係當兵者旣入學堂則尋常舊例操演勿庸再到以免分其學堂之日力其習武備堵留以供禁旅之用習他項者令其爲謀生之資所學未成不能營生之時餉項照舊給發五年以後省餉日鉅學堂日增十年以後充兵者可以禦侮則不患弱改業者各有所長則亦不患貧矣一裁屯衛查全漕改折計省出耗折兌運局棧員紳修河閘壩剝船倉車各費可歲贏二百餘萬數十年來言者多己議及戸部屢經咨詢查江浙漕糧皆係臨起運時購買海運則於上海購米交商輪河運則於汜水鎭購米交船戸在民久己折徵在官並不折解剝船有攙水霉變之弊花戸有盜賣回漕之弊暗虧尤多旗兵得米盡以易錢京官食米皆買北稻然則漕運一事種種有名無實亟應設法變通查有漕各省屯田本爲瞻之軍而設各衛所守備千總本爲徵屯餉押漕運而設今日無論折漕與否運漕皆係輪船民船運軍久無其人衛官一無所事而屯田屯餉弊竇尤多一衛所屬屯田有隔在别府者有跨在别省者衛官並不知其田在何處數有若干其册皆在該衛數書吏之手至於荒熟豐歉更無影響可尋衛官但冋書吏索取年例陋規而己此等積弊各省皆同臣等查之甚悉計十年之中江南湖北各衛官以爭利謀缺訐訟滋閙之案甚多謬妄離奇直不知官常爲何事不文不武形同贅疣若屯田屯餉改歸所隸州縣徵收則每年豐歉完欠皆有可考查前明屯田立法之始本係官田發給運丁承種納租故定例准典而不准賣然相沿數百年來展轉典當久己屢易其主視同民業屯戸旣係用價所置此時自不便繩以舊法但當令其報官稅契將屯餉改爲地丁將屯丁運軍之名編審之例永行删除衛守備衛千總等官一槪裁罷改爲營守備營千總分别補用漕督遇事可與各糧道州縣行文往來亦不必有此衛官民間買屯田者旣享世業之利又除運軍編審之累受益己多若令其於舊章屯餉之外每畝酌加報效銀二分總計各省屯田二十五萬餘頃可歲增銀五十萬兩卽有災緩所減無多再益以裁省衛官之費實爲鉅欵此項係裁屯裁衛所得擬請即以撥充加增大小京官俸廉之用若於清理衛田一事尙可多籌應請一併解充京官俸廉省枝官以赡實職名義尤屬相宜一裁緑營绿營之無用自嘉慶初年川楚教匪之亂而己著自髮捻之亂而大著故大學士曾國藩在直隸創爲練軍之議意在加餉併營以冀整隊勤操誠亦苦心救弊之術各省仿而行之然而餉項雖加習氣未改親族相承視同世業每營人數較多更易挾制滋事身旣懶弱多操數刻則有怨言性又不馴稍施鞭笞則必譁譟將弁不能約束遑諭教練至於調派出征則聞風推諉其不能當大敵禦外侮固不待言即土匪鹽梟亦且不能剿捕惟直隸練軍皆係勇營規模其中多有外省勇丁故尙可用此外各省積弊大率相同至於原營零星之兵飢困無聊大率皆兼工藝小販以資餬口尤爲無用歲糜巨餉則可惜干城無具則可憂三十年來以裁汰綠營爲言者不止數十百人自光緒十一年奉懿旨令裁汰綠營光緒二十二年又奉上諭裁汰綠營各省雖己分别裁汰然現存者尙復不少合計各省原營額餉挑練加餉歲費餉銀餉米馬乾照光緒十一年八月二十二日懿旨綠營兵餉一千五百萬兩之數核算此時尙需銀一千萬兩以外物力艱難年年巨耗眞不知何所底止也或謂兵勇同是一人何以綠營不能教練不知勇營統帶營哨各官可以隨時撤換量能委用不拘資格勇丁可以隨時革補重者施以軍法舊勇疲劣可全裁此營另募新營若綠營官由選補兵皆土著兵非弁之所自招弁非將之所親信旣無恩義自難鈐束以傳舍之官馭世業之兵亦如州縣之於吏役欲其整飭變化服教從風此必無之事也况綠營將弁皆染官塲習氣官弁且不易教况於兵乎或謂綠營雖無用而難遽裁可改爲巡捕兵以資彈壓防緝不知綠營官弁兵丁層層積弊己入膏育旣甚驕頑又極疲弱欲望其練成可戰之兵固斷無其術卽改爲警察不惰廢曠誤則索擾生事亦如差役地保而己然則旣不能整頓變化而用之自非裁汰不可此摺仍未畢容俟排日錄登 
[述土法齟齬之由]  
　　土法齟齬前己兩誌報章兹閱西字報云法人之寓土京者曾鳩貲創設公司購地建埠頭以便轉輸貨物土王心滋不悅意欲將地購回而又無銀可付祗得逐事挑剔使法人不得安居駐土法使聞而惡之據情上逹朝廷請卽降旨召回一面令土國駐法使臣下旗出境土王恐遽開兵釁一一聽命於法人刻己經人婉轉調停依舊言歸于好矣 
[政務紛繁]  
　　聞之在京友人云頃由政務處遴選精於中西律法之員就中國現有六部及新設之外務部商務部廣蒐各國通行律例擇要譯出與各省現行之律恭互考訂釐定妥章一時在事各員栗六殊常幾有昕夕不遑之勢 
[無意退兵]  
　　香港循環日報譯登六月二十日日本東京來信云各國皆定於本月十五號將兵撤退惟俄人 
 
 

Page 2

 
 
之占據東三省及法人之分占京保一帶鐵路者全無退意中國政府無力催促俄人惟向法人婉商謂貴國如能撤退雄師俄人當必追隨其後無如法人竟漠然置之觀此而知中國政府决計准英德公司創辦天津鎭江鐵路以分京漢鐵路利權實由此起也 
[兵船又减]  
　　天津直報云七月初六日駐泊大沽口内外之各國兵艦運船又减至二十八號其中英國八號美國一號德國六號法國五號俄國三號日本國三號義國二號 
[海關裁缺]  
　　香港循環日報云頃聞粤省官塲得行在來電内開粤海關監督一缺業己奉旨裁撤所有常關貨稅自九月初一日起併歸洋樹稅務司徵收 
[犯官正法]  
　　杭州訪事友人云上年浙江衢州匪人閙教一案所有縱匪釀禍之文武各官業經分别治罪己革城守營都司周之德尤法不容寛近日撫憲任筱沅中丞接奉諭旨飭卽就地正法當札行臬司於本月十二日由獄提出解赴行臺中丞升坐大堂略詰數語旋恭設香案命三跪九叩望闕謝恩然後恭請王命押赴湧金門外法塲處斬並委杭州府宗子材太守監視行刑 
[貢品解秦]  
　　漢口訪事人云湖廣總督張香濤制軍採辦貢品現己齊全遂于本月某日札委署督標右營守備寗守戎鴻章候補縣丞徐二尹道恭押解西上刻己由襄河進發迤灑入秦矣 
[整頓房捐]  
　　廣州訪事人云粤垣自開辦房捐之後居民鋪戸每將租金以多報少以是捐欵甚屬式微總局司道各員察知其弊特於本月某日出示曉諭曰照得此次房捐係不得己現各省均己舉行不獨廣東爲然况乎二十取一格外從廉原期踴躍輸將實事求是兹據城關分局呈繳捐簿查核内開數目實報者固多匿報者亦復不少竟有繁盛街道每間鋪戸月僅租銀二三元者核其生意或係綢布呈係玉器並非細微貿易何以租銀如此之少其中多有每月銀一二錢或洋銀一元七八角者甚或數錢數角不等尤屬可疑店鋪雖有大小之分何以繁盛之地零星至此難免取巧情弊除將情形陳明　院憲并分飭各局遵辦外合行剴切曉諭爲此示仰闔省紳商軍民人等一律遵照爾等須將每月租銀若干從實告知分查委員以憑登簿稽核不得以多報少如己查之處内有不實不盡者限於五日内由該租戸自向委員檢舉更正旣往不咎倘再一味隠匿一經他人舉發定即查明加倍示罰并將罰欵賞給舉發之人以資鼓勵至委查各員亦須用心查考不得任其匿報致干未便其各凛遵毋違特示 
[德艦到漢]  
　　漢口訪事友人云本月初八日清晨有一德國兵船鼓浪來漢停泊英租界江濱聞有德員來此體察商情以便振興貿易大約勾留數日尙須赴沙巿宜昌重慶一行也 
[粤垣試事]  
　　廣州訪事人云廣東提督學政文叔平宗師按試廣州府屬上月二十六日覆試增城縣文童忽有童子軍百餘人以案首某甲有匿喪冐考情弊蜂擁至學署中阻不准填册旣而兩造各不相下互相鬥毆倉卒中將童生劉其英毆傷各童遂舁劉至學署頭門外一面具禀學轅宗師委提調官某太守研訊情由發交南海縣騐明傷痕以便照例核辦○東莞縣文童案發後佾生余瑛以示蒙錄取似乯出抑眞才因遞禀學轅嘵嘵申訴宗師批示云該佾生正塲文自可取進因東莞人多額少且招覆卷文稍平衍遂至額滿見遺因其本係佾生亦未挑取該佾生惟當力學不懈以求精進所謂不患莫己知求爲可知也豈有終不獲售者哉 
[粤督禁賭]  
　　廣州訪事人云兩廣總督陶芷芳制車以鬥牛賭館爲惡最甚早經通飭各屬嚴禁在案現聞此風仍未凈絶特於日前札行各縣出示嚴禁曰照得鬥牛賭館爲害最烈前經通飭嚴禁在案現各屬仍未一律禁絶推原其故凡開鬥牛館之人大都與衙署胥吏各營兵勇均屬勾串氣甚至不肖營弁貪劣紳衿亦復爲之出頭包庇故若輩敢於褫衣剝褲關禁平民卽或釀成人命亦復視爲故常更有花會一項耗及婦女資財虧累失節無所不至亦應一併嚴禁除通飭各廳州縣遵照再行嚴密確查境内有無鬥牛賭館及開花會之處有則嚴拿懲辦并將該賭匪住屋查封如有胥役兵勇勾串開設拿案加等治罪倘有不肖營弁貪劣緋衿敢於出頭庇抗亦卽據實禀革歸案懲辦本部堂不時派人密訪倘該處查察不嚴或聽信丁胥朦蔽一經察覺定干撤叅不貸外合行札飭札到該處卽便遵照轉飭所屬一體認眞嚴禁并由該處隨時嚴密查訪無得陽奉陰違是爲至要切切特札 
[委勘水災]  
　　漢口訪事人云今夏湖北黃州府屬黃梅縣蛟水成災四鄉悉成澤國哀鴻遍地待哺孔殷督憲張香濤制軍撫憲端午橋中丞惻然憫之會委湖北候補縣王大令如松前往查勘俟禀覆到卾卽當分别受災輕重籌欵振之 
[漢皋火警]  
　　漢口訪事人云本月初八夜十二點鐘時漢口洪益巷某宅因賭失火以致燎原各鋪水龍聞警馳至汲水狂噴祝融氏始偃旗息鼓而回僅焚去平屋三間尙無傷人之事亦云幸矣 
[卾省官塲紀事]  
　　漢口訪事人云湖北候補道任觀察子齡由大憲札委押解武功營勇至岳州遣散事竣後尙須赴常德公幹○湖北候補縣濟大令生奉大憲札委押解荆州旗營月餉本月某日己上院禀辭矣 
[皖省官塲紀事]  
　　安慶訪事友人云上月某日安徽候補佐雜各員輪應安慶府方太守課試是日論語半部致太平論策題問今擬裁釐金仿行泰西印花稅果能有利無獘否○七月初二日爲撫憲王芍棠大中丞課試敬敷書院疑業生之期生員文題百姓足君孰與不足詩題賦得邑有流亡愧俸錢得錢字孝廉文題水由地中行江淮河漢是也詩題賦得重農貴粟得農字○署理全椒縣袁大令學昌現屆期滿經藩憲湯筱秋方伯札委准補懷甯縣鄭大令思賢前往瓜代○代理懷甯縣劉大令啓文現由藩憲湯方伯下札改爲署理○正任安慶府方太守現應赴部引見所遺員缺由藩憲湯方伯檄委支應局提調石太守者理擇吉本月初一日接印視事○督糧同知張别駕奉上憲委辦屯溪釐金遺缺委候補通判蔣别駕乃賡署理○缷署鳳陽縣某大令虧空公項銀兩經藩憲湯方伯札委候補府經歴喬叅軍仁鑑前往提解○鹽河釐局事務向歸支應局提調石太守兼辦邇者太守己署安慶府篆鹽河一差未遑兼顧上憲因委候補知府許太守鼎霖接辦○候補直隸州知州顧直剌厚焜奉上憲委赴當塗繁昌蕪湖一帶查勘圩堤適直剌接到訃音驚悉太夫人在籍仙逝隨卽專丁赴省呈報丁艱以便星夜奔喪回里 
[蕪邑官塲紀事]  
　　蕪湖采訪友人云驛前下二一五保甲局員唐伯華少尹近經上憲檄令辦理内河關務遺差委陳康侯少尹接辦○月初某日泥汊關委員朱卓侯少尹禀報丁艱上憲札委上一五保甲局員徐綬臣少尹代辦遞遣保甲局差委周敦卿少尹接辦○北卡委員褚少尹瓜期將及上憲札委張少尹和賓接辦○新委天長釐卡委員胡仲甫大令於本月初五日因事至蕪湖小寓長源泰客棧旋復乘小輪船入巢湖取道赴壽詶禀謁釐金督辦蒞差之日當在本月下旬○繁昌縣陳大令因洪水爲災飢民待振爰於本月某日乘舟至蕪湖禀謁徽寍池太廣兵備道吳季卿觀察面陳一切事宜 
[漢上題襟]  
　　漢口訪事人云漢陽大軍山周姓家搶案正犯張亮於月初某日越獄濳逃當未越獄之前漢口堤街某烟袋店主梅某曾入獄密談越三日遂有此事禁卒據實禀知馮曉青大令大令以其情有可疑飭差逮梅至案押令將張交出方可釋回○去歲方翰卿軍門統領 
 
 

Page 3

 
 
武功六營北上兹己在德安解散其半尙有三營於月初某日回卾大憲以卾中護軍愷字武健和營懸額甚多擬就三營中選撥數百名以彌其闕其餘俱頒給恩餉遺使歸農○比利時國某商擬在漢陽洗馬口永遠賃地若干起造廠屋各地主一律居爲奇貨恐時難望成功也○湖北襄陽府屬南漳縣某山銅苗甚旺近有人具禀督轅擬糾約西人合股開禾叔憲張香濤制軍批斥不准蓋以創辦者未必能規劃盡善不免有利源外溢之虞也 
[茂苑客談]  
　　蘇州訪事人云本月初十日傍晚閶門内吳趨坊巷仁施橋畔某某等十餘家房屋不知如何同時坍倒壓斃男女十餘人傷及二十餘人亦一浩劫也○鄉婦某氏傭於省城某宅其子某中不務正業專事浪游酒食所需恒向其母强索不與則百般違忤蠻橫異常其母無法可施因於本月初九日伺府尊向子振太守回署時攔輿喊控太守立即飭差提甲到案倩發審委員某君升堂研訊氏歴訴前情聲涙俱下某君因判令將甲笞責八百板發改過局管押一年 
[上海官塲紀事]  
　　南巿馬路工程局文案委員候選從九品梁少尹經蘇松太兵備道袁海觀觀察札調辦理清道局務所遺工程局又案另委袁二尹接辦○昨日輪船支應局總辦王旭莊太守命駕至江蘇海運局禀謁江蘇糧道羅少耕儲憲旋赴馬路工程局投剌總辦翁子文太守飭丁擋駕○昨日九畝地滬軍親兵營帮帶鄧叅戎因有要公命駕至馬路工程局投剌總辦翁子文太守延八廳事晤談良久而出○昨日駐泊滬南積榖倉馬頭之太湖水師副中營管帶劉游戎命駕至馬路工程局投剌總辦翁子文太守飭丁擋駕○昨日午刻英美租界公廨讞員張柄樞司馬命駕詣道轅禀見蘇松太兵備道袁海觀觀察面陳要公良久始出○昨日福山鎭總兵王幼山鎭軍因公蒞滬午前命駕至道轅拜會道憲袁海觀觀察茗談良久而别旋赴上海縣署投剌縣主汪瑶庭大令飭丁擋駕 
[星使閱廠]  
　　前日出使日本大臣那琴軒星使命駕至江南機器製造局總辦毛實君觀察偕局中提調等員迎入廳事欵以茗點隨導至各工廠閱視機器良久始返行轅 
[儲憲蒞申]  
　　前日江蘇督糧道羅少耕儲憲由省垣蒞滬在曲租界觀音閣碼頭登岸命駕至南巿江蘇海運局暫駐襜帷總辦鄧心茂太守督率在局各員竭誠迎　少選上海縣主汪瑶庭大令松海防同知劉己笙司馬馬路工程局總辦翁子文太守均往局中禀謁儲憲以禮欵之 
[觀察讌賓]  
　　昨日午刻蘇松太兵備道袁海觀觀察柬請前安徽皖南鎭總兵周蘭亭鎭軍及江蘇候補道宋觀察春　糖捐局總辦左司馬念兹江南支應局總辦王太守仁東光錄寺署正郭典膳漳至本本署宴飲主賓酬酢盡歡代而散 
[請設巡局]  
　　裏虹口附近虹鎭一帶爲中西交界之區土棍流氓麕集於此訛錢攫物無惡不爲各鋪戸不勝其　因於前月罷市數日後經紳董聨名禀請上海縣主汪瑶庭大令轉稟蘇松太兵備道袁海觀觀察就彼處添設巡防局一所觀察准之昨日特委總巡朱森庭明府前往查察情形以便委員駐紥其間藉資巡緝 
[大令騐屍]  
　　本邑美租界垃圾橋北首錫金公所左近忽有無名男屍一具抛擲地上經地保投報上海縣署等情己登昨報昨日午後縣主汪瑶庭大令鳴騶戾止旣　座卽傳頭圖地保周景春研訊周保禀稱前日午後四點鐘越數分時有羣孩在此搜捕蟋蟀驀見屍骸因卽　報捕房捕頭令小的查視餘不知情大令飭仵作如法細騐旋報稱騐得死者周身並無傷痕委係服毒身死大令以目眶血出心竊疑之親至屍旁騐視一周令仵作以銀針從口中插入閱片刻取出沃以沸水用紙拂拭現出黑色知爲服毒無疑遂飭周保備棺收殮呵殿而回時己鐘鳴三點二刻矣 
[賽會路由]  
　　今日爲中元令節邑中好事者循例舁城隍神及高昌司新江司長人司財帛司諸偶象赴四門外厲壇美其名曰振濟孤魂實則借此以恣嬉遊歛財物也兹將所定路由照錄於左出廟朝西過陳巿安橋晝錦牌樓三牌樓縣西朝南過果子巷彩衣街朝南過蔓笠橋瞿家灣穿道署進談家弄過永興橋同仁里大南門陳　桶橋凝河橋朝南過虹橋向西過穿心河橋石駁岸廣福寺朝東過南香花橋往北舊校塲北香花橋東福佑橋天官牌坊海防廳署出小東門　吊橋進十六鋪老馬路大關萃豐弄豆巿街新碼頭張河浜紫霞殿裏篾作街浙江海運避王家馬頭老馬路公義馬頭鹽公堂趙家灣外倉橋西鈎玉弄沙家石橋到壇夜會由壇起馬進西門朝東杜家灣登雲橋西倉橋出北弄過楊家橋明家弄穿叅將署守府署過薛家橋王家弄陳箍桶橋梅家弄朝北過魚行橋果子巷朝西太平街三牌樓縣西縣東四牌樓朝北過長生橋向西回廟 
[嚴究淫書]  
　　淫詞小說最足害人往往子弟因之蕩產喪身婦女因之敗名失節是以國家嚴定律例犯者治以應得之罪不稍寛容顧書估貪覔蠅頭依然陽　陰違暗中出售近爲蘇松太兵備道袁海觀觀察訪悉札飭英美租界公廨讞員張柄樞司馬嚴密查拿前日司馬飭差協探　獲違禁出售之青蓮閣茶肆下書攤主某甲及理文軒戎文彬等人搜出淫書押候從重治罪說者咸謂觀察素嚴嫉惡司馬更令出維行此次旣獲眞贓自必嚴以繩之不稍假借豈非爲地方造福之一端歟 
[合浦珠還]  
　　甬婦熊趙氏秦楊氏張徐氏被拐匪秦漢文廗託詞雇往嘉定組織毛巾及至先將張徐氏售去趙楊二氏見勢不佳扭秦至嘉定縣署控訴經縣主章大令訊明懲辦一面飭差查獲徐氏連趙楊二氏及徐氏之子友才送至上海交英美租界公廨差役凌振分别傳親族認領 
[美界火警續述]  
　　本邑美租界北河南路失火情形略志昨報兹悉火起於寳順里口第五百八十三號門牌寳昌銀樓因煮夜膳遺火積薪以致肇此巨禍幸經救火會各西人馳往灌救約歴半點鐘許卽熄共燬房屋五幢聞起火之家曾倩某公司保火險銀若干兩當不難如數取償也 
[上海巡局紀事]  
　　保甲總巡朱森庭明府訪悉南巿泉漳會館左近某肉莊出售温猪肉因命差役將莊主夏國楨拘住連温猪肉帶回升堂研訊判令笞責一百板枷號十天帶往十六鋪交地甲押令在境内遍遊以昭炯戒○昨日保甲總巡朱明府傳諭十六鋪二十三七鋪各地甲務將喚賣蘆粟者一律驅逐以免蹧蹋街道○前日高阿斗扭船戸許桂仁至十六鋪巡防中局訴稱許承裝絲若干短交二百餘兩計值洋銀之十餘元叩求追給局員黃衡堂二尹升堂研訊許供小的不敢私匿二尹飭交人保出勒限將各船夥送案質訊 
[申報館協振所經收順直陜西振捐七月初一日至初十日止第十九次清單]  
　　初二日畢雅琛交來周開泰爲求祖母楊氏氣痛早愈神康健等因洋一百元崔孫氏求病痊洋一元無名氏銅小洋三十六角○初三日紫竹居洋十元不留名銅洋二元七角○初四日梅里源記洋兩元無名氏銅洋一元○初五日趙冠慶洋五元東海衛花子完產安愿洋四元○初六日句容朱玉育求咯血症速愈洋十元隠名氏因德子兼内人分娩平安洋五元元芳帳房銅洋五元○初七日倪汝蓮洋兩元○初八日無名氏洋二元俞涵煦求平順康健洋五元又銅洋一元無名氏洋十元○初十日　先魁龍洋一元袁氏求病速痊愈洋十元有名氏洋兩元不留名洋一元隠名氏洋五角瘦石生尖五角修竹書屋一元無名氏洋二角無名氏銅洋一元溧陽退思齋主人洋三百元雍萃堂幼軒氏因子病求愈洋十元雍萃堂幼軒氏求内子舊恙速卽愈好十元以上總共收洋四百九十二元二角銅洋十四元三角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　金榮榮扭胡錦堂到縣訴稱小的女兒被伊子誘去叩乞訊追縣主汪瑶庭大令研訊之下金稱女兒小字錦郎年　二十上月某日由婿家歸甯被胡子福生誘去後在二十三鋪尋見福生旋又偕女同逃以故將胡扭案胡供福生係小的之姪並被兒子向與小的分居是否誘併女兒小的實不知情叩求鑒察大令交交人保出限一禮拜内交福生到案以便訊追○寡婦朱徐氏控兒子紀生忤逆大令研訊之下氏稱小婦人第三子紀生不務正業癖嗜烟賭時將家中衣物携出質錢屢戒不悛叩求嚴究紀生供小的年二十有一前年完姻不敢故違母訓惟因烟癮時發不能小本營生求恩鑒察大令判責一百板發收改過局限四個月内將烟戒絶然後釋回 
[英美租界公堂瑣案]  
　　包探竇如海禀稱羅阿岳謝阿大與孫寳元在路扭毆經五百八十四號巡捕一并拘入捕房羅謝各存洋銀三元得以釋出今捕頭令小的將孫及洋銀送案請核讞員張柄樞司馬商之白繙譯以羅謝旣未到案著將洋銀充公○包探李四春解李阿文到案禀稱此人至姚泰山藥店購猴棗乘間竊去一枚值洋銀一百四十元報捕後經小的查獲人贓解請訊究姚泰山夥某甲投案領贓司馬判責李三百板贓給還失主○吳五福竊得湯信元家與某彩蛋行往來摺一扣冒取彩蛋四十枚經湯察覺投報捕房捕頭令包探長桂將吳拘獲解案請究司馬判責五十板○胡金標行竊生源發源等六家衣物報經包探李四春拘獲解案司馬判責三百板管押三個月期滿遞解回籍○王阿桂行竊日本人初鹽豐雄家銀質對時表一枚報經包探張阿五拘解解究司馬判責二百板贓給還失主○張司福羅金和行竊陳阿鰲家衣服銀飾銅質對時表等物報經包探劉光震拘解請究司馬判各責二百板贓給還失主○郭和尙行竊任小甫家水烟袋一枝報經包探倪順全拘解請究司馬判責三百板管押三月期滿逐出租界○包探趙銀河禀稱前晚流妓王雲仙王許氏在四馬路一帶强拉過客經一百八十七號巡捕拘獲今捕頭特令小的解案請究司馬判各責手心四十下○偷兒曹富才行竊蘇州河内謝阿楊所泊船上鐵錨鐵練報經包探陳根寳拘解請究司馬判責四百板贓給謝領去○陳星翹行竊李阿桂家烟槍一枝報經包探陳金標拘解請究司馬判責一百板○前晚美界北河南路失火時火匪林成卿乘間至附近李榮華家攫取綢布衣服十餘件被包探陳金標邊槐州拘入捕房昨晨解案請究司馬判責三百板枷號一月 
[法租界公堂瑣案]  
　　本月初四日浦東南滙縣境橫沔鎭人莊金榮挈六齡幼子來滬被流氓張坤桃施阿四誘至法界西新橋南首潮州人李旭初所開小烟館内與李串同售與寄居英界五福弄之潮州人吳映梅得身價洋銀二十八元事後莊役訴捕房捕頭遣某探將張施拘獲連李解入捕房管押昨禮拜二堂期傳同原告解請讞員杜枝園大令與代理繙譯官聶君會訊莊伸訴前情李供吳買得此孩即携往廣東刻己傳電促回以便交案大令著一并還押限交莊孩到案再行訊核○有邵姓者被所雇車夫郭阿二竊取金約指等物控奉大令迭次訊供搜出銀鳏一條洋銀六元五角暫行存案候再嚴比昨日邵榮坤投案訴稱所有銀練洋銀情願充公請將郭嚴加懲辦大令准之判將郭笞責二百板銀鳏一條洋銀六元五角存候充公○正泰烟館主高林因流氓李阿毛等寄存兇器被拘到案六令判荷校半月期滿責釋昨日潮帮烟膏董事鄭錦泉莊耀廷及同業二十餘人投案環求交保大令與聶君會商判罰洋銀十元當堂開釋○陸子雲訴稱法界逢源里親串某姓家被女傭竊去金鍊一條重三兩有奇約值洋銀一百數十元小的查得女傭係周蘭生所薦因向周根究反被周毆當時己投捕房報今請向周嚴加追究大令著將周交的實人保出限三日内交到女傭延十追比○楊伯寅訴稱流氓徐阿坤糾同羽黨高金寳董玉堂盛阿寳及無賴某西人突來家内藉端訛詐搶去田單一紙洋銀五十元并將兒女嚇斃今控奉提徐到案求補提同黨照例重懲徐供小的代人向索王掌泉王桂生戸名田單二紙今己倩林文德律師主持矣大令怒謂一派胡言著押候嚴比○胡顧氏前控楊榮生掯勒田單經大令訊供押追在案昨日楊妻某氏投案求保大令斥令退去俟下期商請費繙譯核示○李子鶴訴稱小的在英界春福棧司帳棧中被賊竊去衣服四件及洋傘摺扇報捕查獲竊賊阮　庭起出原贓今己解案請准領回大令判將阮枷一個月責五百板期滿發改過所禁押半年○日新盛洋貨號夥陳瑞生訴稱王阿福竊取洋布二疋當塲查獲人贓送案請辦大令判責二百板贓給陳領回○源順軒夥蕭金田訴稱前晚十一點鐘時竊賊方開祥由披屋入内圖竊富塲　獲送案請辦大令判責二百板○竊賊方海林行竊大通輪船張宦所帶皮箱報捕查獲同黨王金生窩家王張氏經大令　供之下飭押交正犯方海林在案旣而王張氏在押患病捕頭因於昨日連王金生解案大令判將王枷號一個月責五百板送改過所監禁半年王張氏釋出 
[美租界捕房紀事]  
　　昨晨濮太福林路第八號洋房某西人家細崽王金榮　捕房訴稱頃忽被比鄰第九號洋房某西人持棍擊傷手背請爲查辦捕傾騐得王受傷屬實令人伴送至嶯仁醫院醫冶一面派某號西包探前往查明再行核奪○某甲不詳其姓氏年約而立不知有何冤抑竟於昨晨貿貿然至美界武昌路碼頭聳身躍入浦江六百二十三號巡捕目擊情形以時浦適潮盛漲不敢赴援一任隨波逐浪而去事後回告浦頭　頭令某包探前往查明再行核奪 
[金陵官報]  
　　七月初七日委署龍山營遊擊易古吉謝委知縣盧運昌禀謝委署江浦縣牌示府經歴陳鳳鈞禀知隨湖北督銷沈道赴卾差遣初八日請補金山營遊擊何士元叩謝飭知前署浙江温州中軍遊擊胡碩功到請補松江城守營守備丁魁榜叩謝飭知辭回蘇初九日武穴分銷知縣李如松知縣朱福潛由蘇解餉來江蘇試田巡檢余步雲禀知到省均到初十日調補东寗縣廬維　知縣王以乾縣丞余恩聰奉示騐看均見知縣毓楨謝委力乏橋厘捐差又何鳳翔謝委普育堂差又左秋周奉蘇撫憲札分寗差委 
[姑蘇官報]  
　　七月初七日藩轅牌示照得按察使經歴庾崇恩在任病故遺缺查有候補縣丞陳毓楠堪以酌委署理分省補用道郭熙光通知赴太湖等處查辦膏捐知劉縣廷鳳由常昭内河厘局專丁來省禀知半年期滿收數統比有盈奉准照章留辦初八日同知唐典禀謝奉委勸辦順直秦晉實官賑捐並銷海運瀛局差縣丞丁振魁禀謝奉委遊厘局司員差卽辭初九日花翎候選知府任國華由杭州來直州判王寳基禀知奉江甯順直賑捐總局差遣卽辭赴江北一帶幹典史汪部標由滬專丁來省禀知奉蘇松太道憲委上海小南門盤查差初十日知府袁恭宏禀知奉委赴江西公幹昭文縣張專丁來省禀知廿六年分漕捐案内奬戴翎 
[江西官報]  
　　知縣金盛秋義甯措資回鄭季相臨川查災回薛鍾瀚往廬陵催地丁元嶲禀知丁母憂縣丞洪家衍解贑關餉陜西回林壽棠九江候差回王慶餘隨同江道往臨江公幹署靖安典史瞿鼎盛無力赴任以試用從九舒益元署理安福縣陸善格缷事清理交代回鄒嘉年解餉金陵回劉震鴻辦進外粥廠劉恆清解長江營餉赴金陵指分從九胡思賢就近騐看北河州判丁仁繁回湖北程宗鋒就近騐看宋朝賢辦瑞洪鹽卡知縣鄧祥霖起服來江典史王德鎔往九江措資程元壽起服來江邱昌奎缷辦信豐卡回會昌俸　典史戴筠新指分從九程宗洛俱騐看來省丁憂江蘇知縣張崇光辦許灣緝私卡縣丞譚金品鄧玉堂俱辦德外粥廠 
[上海陳家木橋電報總局汪皖籌賑公所經收江皖水災急賑第一次清單]  
　　惜　堂洋二百元周舜卿翁洋三百元吳漁川觀蔡洋五十元○以上共收洋五百五十元 
[各洋號季捐清單]  
　　大豐恆興二戸各錢二千四百怡豐萃昌順二戸各錢一千五百敦泰增泰源成德豐恆豐瑞怡盛五戸各錢一千二百日新盛泰記　甡屏記恆茂盛五戸各錢九百天益錦豐鼎豐恊豐登豐慶豐義泰四逹瑞恆豐信正昌順鼎裕元生日新增振豐恆德順祥瑞豫祥通裕恊康元興公愼新泰恆啓泰恆　　正豐盛元興裕　盛廿六戸各錢六百天豐錢四百五十以上共收錢三十四千三百五十文[  滬北天后宫前廣益善堂司董嚴信厚施則敬朱佩珍唐榮俊等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
