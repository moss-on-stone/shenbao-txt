# 1901 - 85 - 4910040

 

Page 1

 
 
[勸募濟急局春振急欵] [  申報館振所啓]  
　　去年北方拳匪肇亂居民慘遇干戈凡我南人之作客京津者瑣尾流離益形其苦於是滬上諸大善士創爲濟急善局募捐集欵資送還鄉保全甚多皆四方好善君了解囊之助本館協振所襄贊其後深愧無補車薪惟念今者和議雖已將成而淹留失所之人尚復不少欲居則饔飱難繼欲歸則行李胥無進退兩難恐不免仍塡溝壑若非急籌春振何以使孑遺黎庶袵席同登所願各省大仁人大義士救人救澈再發慈悲各隨力之所能爲不拘數之有多　聚沙集腋自易成功請早佈施擲交本館協振所轉交本埠中國通商銀行隨時彚解蓋振欵能早到一日則黎民卽早安一日翹企惠澤固不啻羽書之急也肅此禱求諸維德鑒 
[勸人勿燒香說]  
　　自神道設教之說起而後之治天下者動謂頑梗不馴之民爲教化所不能行刑罰所不能禁者或懾以鬼神禍福之語時足以柔其氣而化其邪於是二氏之教盛行而紺宇琳宮遂遍於寰宇迄於今日增月盛自省會以迄州縣無一處不有寺廟卽無一處不有侫神媚佛之人僧道之不肖者又創爲怪異不經之譚以誘無知氓庶其妖言惑衆壞人心而敗風俗者無論矣卽以燒香一事言之如直隸之妙峯山湖北之武當山浙江之天竺山海届春時居民之前往進香者道路間關不遠千里老幼男婦舉國若狂叩其意之所在曰將以邀福也將以免禍也噫吁嘻異哉夫編善禍淫之說固爲聖賢所不廢然惟眞能有慈祥之念惻隐之懷於世之顚連無告疾困窮餓者解衣推食各盡力之所能則仁愛天心豈有不降以嘉祥而　之福陰者若但以心香一瓣稽首空王卽謂可以消平日之罪愆而邀將來之蔭庇揆之於理稍有知識者當亦知其不然夫福旣不能倖邀矣使不因此而有意外之禍則際兹春光明媚借進香爲名而償遊覽之願命儔嘯侣未嘗不足陶情無如福佑斷不能預期而災禍轉伏於不覺何以言之寺廟之建必在山川名勝之區善男信女之志切皈依者不憚跋涉之煩咸得以頂禮慈雲爲足以鳴誠敬然江河險阻風波時有不虞富貴之家大　　　僕從雲擁照料猶屬易周若貧賤者一葉漁舫載香客多至數十人中流容與之時偶有疏虞何堪設想此道路之險阻可畏者一也凡在轂擊肩摩之地必多探囊胠篋之流矧進香之時男女混淆良賤雜還保無匪人匿跡乘機肆其狡謀一經墮其術中受虧卽亦不淺况如今者江浙鹽梟因涎杭省某寺香貲竟思在中途劫掠設遠處未及周知仍貿貿前行豈不大受其害此盜賊刼掠之可慮者二也行路所携物件總以簡捷爲宜夏葛冬裘豈能遍藏諸箱篋面天時寒暖朝夕萬變難以預期猶憶前歲之春直隸妙峯山香汛時遽降大雪香客之在途凍斃者不可以數計迨雪霽天晴而窮巖絶壑間積屍纍纍令人慘不忍覩神庥未卜鬼籙先登可憫可憐孰甚於此此疾病不測之可虞者三也婦女深閨寂處酒漿縫絍是其專司今以媚神侫佛之故竟或蕩檢踰閑往來於藏垢納污之寺院其被計誘而遇威逼如向來各小說所載雖多出於附會之詞然亦難保爲必無之事卽或事不至此而以婦女而與僧見爲伍聲　所　　面何存此門庭有玷之可虞者四也凡屬災患之不測皆係事勢所必然其餘如賽會而致鬥毆酬廳而逢火患或迎押之際而忽失掌珠或觀劇之時而致遭傾跌種種爲害罄竹難書總之燒香一事無論貧富貴賤老幼男女有百害而無一利有百損而無一益其糜費貲財勞精疲神與賭博之害同而意外之禍則又過之自來賢長官之留心風俗者亦嘗出示禁止而愚民終不肯豁然改悟立返迷途予故略述取禍之由大聲疾呼以冀　　者或知覺悟倘能移乞靈土木之念凡遇善舉竭力奉行則福佑之來亦何難操劵卜之哉 
[本館接奉電音]  
　　昨日午前西安行在飛電傳來上諭二道敬謹譯登○二月十二日行在内閣抄奉上諭載振者管理嚮導處事務欽此同日奉上諭本日召見之安徽縣知縣柯邵忞著在任以直隸州知州儘先補用欽此 
[英人興利]  
　　英國某日報云英人曾在中國設立楊子江上游公司某日集諸股友于倫敦互議一切坐旣定首董高司敦氏宣言曰今春本公司與普濟礦務公司訂立合同因普濟所經營者與本公司無二致也合同維何大旨謂以後普濟如有所爲本公司當籌銀入股本公司日後振興貿易普濟亦如之似此行之兩公司當互有利益目下普濟在中國東南省商况甚佳本公司則另在他處籌興事業將來兩公司董事及入股最多之股友意見浹洽自無棘手之虞按本公司貲本計英金四萬磅普濟貲本亦不相上下旣願通力合作卽不難合成一新公司再議添股本若干務期多至英金五十萬磅之數并延前駐滬總領事哲末生君爲額外董事兩公司各股友自當利益均沾矣一時與議諸人咸鼓掌稱善按兩公司股本添至五十萬磅可值華銀三百五十五萬兩多財善賈不論何項生意諒能措之裕如是亦廣濬利源之一術也爰譯而登之 
[俄艦窺韓]  
　　日本報云頃得高麗馬山電報悉俄國艦隊時向巨文島以及巨濟島窺伺動靜亦有寄碇鎭海灣者 
[日艦西行]  
　　日本自聞中俄有訂立密約之說卽備兵籌餉昕夕不遑兹閱某日報云　歴三月二十六日奇椗横須賀之朝日艦下令開赴西海道佐世堡軍港先一日傍晚五下鐘後三十分時常　艦隊中　島八雲出雲淺　萩津洲高砂諸艦及滅水雷艇曜轩東雲叢雲同入佐世堡軍港所轄之三角港另有軍艦各　波者亦於是日駛抵江田島 
[所耗不貲]  
　　廣東商務報云某日俄國户部大臣德威氏宣言於衆曰上年東方之　我俄額外費用甚多核而計之不下俄銀六十一兆零九十萬羅比但祗就大略而言實則變起倉皇時所失尚難稽核至東方鐵路虧耗尤甚計軌道被毁工作久停所失大約多至八十二兆羅比云 
[巡閱水師]  
　　鎭江訪事友人云長江水師提督定例半年巡閱上江半年巡閱下江自前年春提憲黄芍巖宮保以時事多艱江防吃緊統率江勝五營駐守京口藉壯聲威迄今兩載未遑赴上下游巡閱邇者和議已有端緖防務似可稍鬆爰示期本月初八日由鎭江起卽乘南琛兵艦先赴江陰吳淞姑蘇等處校閱水師各營伍瀕行常鎭通海道長久山觀察鎭江府向子振太守以及文武印委各員新湘江勝各營官均詣江干恭送如儀 
 
 

Page 2

 
 
[粤東裁勇]  
　　廣州訪事友人云記名總兵陳總戎維熊前曾統帶熊字正副二營勇駐紥惠州其副營中哨及後哨勇丁分駐花縣所轄五和墟福岡等處兹者兩廣督憲陶芷芳制軍因節省經費起見札令一律裁撤派船載至省垣給發恩餉一月然後遣散歸農至天津鎭黄鎭軍全福所統信字營現亦奉制軍札文飭撤去前後二營賞給恩餉一月番禺從化花縣交界之區向爲盜匪淵藪前由大憲札委張直刺宏連統帶勇丁三百名刻下駐紥其間制軍另定緝捕章程歸各縣自行辦理爰將此項勇丁裁去以節度支 
[散勇載回]  
　　金陵采訪友人云去年康逆所糾當有票匪約集哥匪會匪先後在大通蕪湖倡亂事定之後蕪湖各鋪户禀請大憲招募衡字營勇駐紥其間以資保護月餉不支公欵卽由各鋪户分别輸捐邇緣商務艱難籌餉不易大憲遂札飭發給恩餉一月一律撤遣歸農各勇野性難馴聚而不散紛紛持械將營官哨弁砍傷報經蕪湖關道吳季卿觀察電禀督轅兩江總督劉峴帥急派某兵船駛赴蕪湖押解各勇至省垣以便設法解散 
[嚴杜請託]  
　　廣州訪事友人云日前朱副戎具禀督轅求賞差使督憲陶芷芳制軍批其牘尾曰武職差缺非關緝捕卽辦操防在在於地方民生大有關繫候補人員不問自己才力如何但知百計營謀視此爲調劑窮員之具禀牘紛陳殊屬不成事體本部堂凡遇差委必博訪周諮考察賢否在標人員果有一技一能自當量加錄用使盡所長若妄事禀求不知自愛當予停委記過以爲躁進者戒仰標下中軍傳知在標各員靜候差委毋得干求致干咎戾 
[瀛眷鶯遷]  
　　姑蘇訪事友人云升任江蘇巡撫聶仲芳大中丞自奉恩綸卽於上月十七日移節撫署瀛眷則仍在藩轅旋涓吉本月十二日詩詠鶯遷升任江蘇藩司陸春江方伯則定期十五日由臬轅遷入藩署 
[朱旛蒞省]  
　　姑蘇訪事友人云新任蘇州府知府張子虞太守於本月十二日由滬起程長元吳三縣主及本署書差人等咸於次日淸晨乘舟至寳帶橋迎迓胥門外接官廳則預經辦差人役懸燈結綵陳設一新至傍晚憲舟戾止小駐一宵翌日繞至葑門登岸暫駐湖南會館涓吉十五日履新 
[松試五誌]  
　　松江訪事友人云本月初十日爲華婁兩縣縣試三覆之期華亭文題孔子行至已而已而詩題賦得一片承平雅頌聲得平字五言八韻婁縣文題孟子曰無爲其所不爲兩章詩題賦得詩陣誰教主將臺得詩字五言八韻十一日發招覆案華亭共二十八名　陳朝綱　周孝永　金光耀　沈葆章　趙慶霖　蔡光照　繆　桐　顧文淵　宋樹勛　錢公溥　陸龍蟠　張葆華　吳前樞　蔣光曾　顧鳴鳳　韓錫圭　吳江春　張彦超　俞宗彝　蔡肇基　朱肇昇　張昭淮　姜文傅　顧家驊　陳　俊　陳日襄　劉鼎周　徐廷颺　婁縣共二十四名　胡承恩　蔡光輝　程景淵　杜　炎　姚文鎣　李芳照　顔其超　馬寳樹　奚葆蕚　盛元音　陳昌祺　陳寳藩　馬寳瑛　張道南　楊鴻鈞　查曾禧　張思旦　沈鴻鈞　方昌壽　張鴻泰　徐士瀛　施　仁　張瑞芬　聶潤霖　示期十二日淸晨隨帶筆硯赴縣署面試是日華亭題　每人　得志　有安社稷臣者　予日望之　作四小講　婁縣題　則以學文　毋意毋必　爲仁由已　南宮造出　作四講傍晚華亭發出正案共錄取一百九十六名前列二十名　金光耀　周孝永　蔡光照　陳朝綱　繆　桐　沈葆章　陸龍蟠　顧文淵　宋樹勛　趙慶霖　徐廷颺　劉鼎周　蔣光曾　蔡肇基　錢公溥　韓錫圭　俞宗彝　姜文傅　張彦超　吳江春　婁縣正案前列容俟續登 
[府試定期]  
　　松江訪事友人云近日府尊余石蓀太守以縣試將次竣事卽須接辦府試先期頒發紅諭定於本月二十九日取齊各屬文童三月初一日開考 
[蘇垣火警]  
　　姑蘇訪事友人云本月十一日午後胥門外大街萬盛洋廣貨鋪不戒於火突兆焚如霎時烈烈轟轟不可遏抑各叚水龍聞警齊集汲水以噴始得熄滅然房屋七八椽已盡付咸陽一炬矣 
[泗涇火警]  
　　松江訪事友人云本月初九日之夜一點鐘時婁縣所轄泗涇鎭北泰和米行忽然火發霎時紅光上燭幾疑霞起赤城當經合鎭居民竭力施救幸是行四圍曠漠得免殃及鄰居事後鎭上人議論紛紜僉謂此火實被歹人所縱 
[浙省官塲紀事]  
　　杭州訪事友人云署仁和縣沈大令病故遺缺府尊宗子材太守札委錢塘縣黄鞠友大令暫行兼理嗣由藩憲榮伯衡方伯札飭正任仁和縣現署歸安縣蕭藴齋明府回任所遺歸安縣篆務另委候補縣邵楚白大令同珩接署○正任温州府王雪廬太守前奉上憲札飭回任原定於本月初七日赴甌旋奉撫憲余晉珊中丞札委兼理温防營務處故須赴撫轅禀受機宜然後登舟東渡○仁和縣學訓導蘇廣文因事開缺由藩憲榮方伯札委試用教諭孫廣文壽芝署理涓吉本月初五日午刻接印以便辦理府試事宜○本月初七日藩憲榮方伯牌示平湖縣缺委調補臨海縣陳廷勛署理石門縣缺飭正任是缺之林孝恂回任永康縣缺飭正任是缺之楊家賢回任湖州府經歴缺委試用府照磨鄭沅署理 
[潤郡官塲紀事]  
　　鎭江訪事友人云本月初六日爲常鎭通海道兼鎭江關監督長久山觀察懸弧令旦觀察以時事多艱正臣子臥薪嘗臥之日預飭所屬各員一概不准趨轅祝嘏並不許餽送壽儀○日前長江水師提督總統江勝全軍黄芍巖宮保乘舟赴金陵謁見兩江總督劉峴帥面商要公至本月初五日午時乘南琛兵艦遄返潤州文武印委各員咸赴江干迎迓○本月初四日直隸按察使司周瀚如廉訪浩由省乘招商局江孚輪船下駛道出京江鎭郡道府營縣各官均詣躉船迎謁廉訪接見有差旋命駕至各衙門謝步迨傍晚卽鼓輪下駛逕赴滬江○本月初三日爲丹徒縣試之期四鼓時縣主莫嶼香明府鳴騶至校士館小憩迨更魚五躍升座點名各童魚貫而至接卷入塲計應試者二百五六十人 
[蘇省官塲紀事]  
　　姑蘇訪事友人云常州府武進縣小河司巡檢蔡少尹延熙經前署藩司吳仲懌方伯飭回本任不知何故迄今尚未接鈐常州府某太守爰詳請上憲委員本月十一日署理藩司陸春江方伯牌示飭輪委到班之試用從九品徐兆澐往署○署震澤司巡檢王少尹登瀛一年期滿藩司陸方伯牌示飭正任斯缺之林少尹韶貽回任供職 
[嚴緝會匪]  
　　日前鎭江府屬金壇縣境有紅帮會匪聚衆作亂縣主某大令拘獲匪首張五等數名訊明嚴辦江蘇巡撫聶仲芳中丞知之以此等會匪到處皆有因通飭各府州縣一體嚴拿毋任漏網并飭臬司朱竹石廉訪詳加查察如各州縣有稽緝不力者立卽糾叅不貸昨已行文至申矣 
[緝獲盜犯]  
　　前者昭文縣境出有盜案縣主張大令移文上海縣署請爲協緝旋由英美租界公廨捕役緝獲盜犯余老窩子一名前日移解至縣縣主汪瑶庭大令研訊之下余供小的係安徽人向在蘇州某營當勇裁革後已回原籍今甫到滬並未在常熟犯案大令曰昭文盜案已獲數犯供出爾名豈容抵賴究竟刼過幾次不妨從實供明余堅稱小的不知大令曰現在爾處搜出之寳石鼻烟壼翡翠約指等物究從何處劫來答稱友人所寄大令命鞭藤條五十下仍不吐實乃釘鐐收押聽候備文押解昭文歸案訊辦 
[拘獲兇手]  
　　松江府屬靑浦縣人夏恒喜與蕩婦某氏私識氏居縣治東門内本月初旬某日之晚某小酒肆主陳容書偶往氏處閒坐 
 
 

Page 3

 
 
夏見之卽糾集多人扭住攢毆并拔刃刺傷肩脇等七八處血如泉湧一息奄奄經人舁至靑浦縣署報請縣主汪南陔大令騐明傷勢飭役緝兇夏知事不得了避匿申江大令知之立飭差頭陳少山持文投上海縣署禀請派差協緝前日獲諸西門外解送縣署禀明縣主汪瑶庭大令帶回歸案訊辦 
[試題照錄]  
　　昨日爲上海縣試三覆之期前列二十名題爲羿之教人射至亦必以規矩作全萹以後諸人各作四小講題爲申詳江淮試劍畢戰其有報名補考者已冠首題來未冠首題何晏也次詩題俱未詳 
[瀛眷赴蘇]  
　　前淞滬釐捐總局督辦錢怡甫觀察奉上憲札調會辦蘇省善後局事宜當卽乘舟赴蘇惟瀛眷尚居上海昨日觀察特派家丁至申迎接 
[情節支離]  
　　前日本城巡防中局移送吳沈氏控倪和尚誘拐弟媳陳氏一案至上海縣署縣主汪瑶庭大令升堂研訊吳沈氏供胞弟阿吾現年二十有一自幼經父母撫陳姓女爲童養媳至光緖二十二年胞弟出外習業陳姓女由小婦人領至滬上傭於城内四牌樓毛姓家倪和尚在毛姓門前設肆賣花引誘成姦旋卽逃去今在九畝地遇見連倪和尚扭局送案求恩訊究倪和尚供小的係蘇州人在毛姓門外賣花陳姓女因事出入時時相見後因患病辭歇由吳沈氏領交小的帶回家中旋議定身價洋銀三十元賣與小的爲妻成親二年已生一女今忽揑詞妄控求恩鑒察陳氏供與略同大令諭令一併交人保出候提沈阿吾到案訊核 
[護勇强項]  
　　蘇松太兵備道轅護勇某甲不知因何將本邑保甲總巡朱森庭明府挺撞明府無可奈何禀知道憲袁海觀觀察觀察飭發交上海縣訊懲 
[賓筵誌盛]  
　　昨日午後一點鐘時英美租界公廨讞員張柄樞司馬設筵本署柬請各領事署繙譯官宴飲珍羞備列水陸紛陳賢主嘉賓異常欵洽亦滬濱盛會也 
[英界火警]  
　　昨日天將破曉時浙江路貽德里第二弄馬姓家披屋内忽兆焚如瞭望臺上旣鳴鐘報警救火會各西人急驅皮帶車前往汲水狂噴得卽熄滅僅焚去披屋二間 
[上海巡局瑣案]  
　　前日本邑南市水神閣前販售水菓之李洪生將小銀錢一枚倩張錦福估看突被張吞匿向之索取致相口角經叚董拘送二十三七鋪巡防局局員邱友林二尹研訊之下判責張手心五十下將小銀錢給還旋忽又喝令責李一百板一併驅逐出境○去夏南市大南門外淸心書院失去報時鐘及檯氈等物由經理人某姓投報二十三七鋪巡防局迄今未獲原贓日前經理人在附近拘獲形跡可疑之顧桂林解送保甲總巡局局員朱森庭明府研訊之下判令從嚴笞責枷號半月發犯事處示衆汛捕陸福不能赶緊緝查贓賊玩忽已極喝令笞責二百板以儆○前夜楊家渡斗姆堂巡防局員程二尹率同差保巡至老曰渡左近某小茶館拘獲賭徒何金梧等七人帶回研訊判令各責一百板茶館夥葉塘塘不應糾賭亦笞責二百板 
[馬路工程局紀事]  
　　前日某姓家婢女雲蘭迷失歸途躑躅本邑南市新馬路中旋爲第三號巡街捕所見挈至馬路工程局禀請安插總辦葉孟紀司馬略詰數語飭發交某善堂暫行留養昨日忽有北市老閘某醬園主某甲投局認領司馬令覓的實人具保方准領回○前晚偷兒吳阿毛偃臥浦江中某姓裝貨船上水巡丁見其形跡可疑因卽拘送馬路工程局禀請訊究總辦葉司馬研詰之下諭令暫押捕房俟查明曾否犯竊再行核辦 
[英美租界公堂會訊案]  
　　前有隸籍美國之李一才卽巧愛控華人王藹堂王步蟾父子欠銀不還讞員張柄樞司馬與美總領事署繙譯官曰保羅君會訊情由諭令各邀公正人理處昨日午後司馬會同白君覆訊原告延律師博克投案請追王藹堂父子延侯魯公及物威二律師帶同見証洋人哈特到案先由藹堂供稱所欠李一才銀二千五百餘兩前已陸續還淸詎料李掯據誣控今特帶同見証人到案請訊物律師聲稱王藹堂向開硝磺局與李一才往來已久所欠銀兩早經還楚李掯匿廢票有心詐賴事隔多年揑詞誣控現有硝磺局簿據爲憑且西人哈特願爲見証請質訊核奪可也哈特供稱此事商人知其細底旋由各律師聲辯良久司馬謂爾等供詞各執律師亦無確實証據著暫退去聽候訂期再訊 
[英美租界公堂瑣案]  
　　某西人被細崽阿和竊取皮鞋一雙洋銀十元因之投報捕房捕頭派包探王湘舟將蔡及收贓之張長元一併拘獲搜出洋銀八元解案請究西人投案聲訴前情蔡供認不諱張供小的並不知係竊贓故敢收買讞員張柄樞司馬商之白繙譯判令將蔡押捕房半月罰張洋銀五元原贓洋銀給失主領去○前夜方陸氏由天仙園觀劇回行經某處弄口被李阿生攫去珠花駭極狂呼經巡街捕將李拘獲遍搜身畔珠花不已知去向遂帶入捕房旋於昨晨解案請究方陸氏投案伸訴前情李一味狡賴司馬著押候過堂嚴比○錢阿水投捕房訴稱行至長浜左近被流氓攫去金對時表一枚金約指一枚鈔票洋銀六十元洋銀十九元小銀錢一百五十枚請卽究追捕頭允之卽派包探張阿泉前往拘到流氓陶紀生陸阿福昨晨解案請究錢投案請追各物陶陳同供錢在是處賭博贓被小盈郎及笑話長攫去與小的等無干求司馬著發回捕房查明再核○有鎭江人名香亭及植之者偕朱元勳王子廷携手槍至廣東路某小客棧借宿棧夥見其形跡可疑投報捕房捕頭派某包探拘獲昨晨解案請核香亭等同供小的諸人皆以貿易爲生手槍在某處購取初來滬上未知租界章程求恩宥宥司馬判令將手槍充公諸人押候覓妥人保釋○前者唐小芳用刀戳傷楊生斗經捕頭拘送至案司馬著押候楊傷痊再訊昨晨某包探將唐解案楊投案申訴前情司馬判責唐五百板押捕房三月○前者樓福記外國成衣店中人因遺火積薪幾釀巨禍事後捕頭查得屋中積薪過多爰將樓解案司馬判罰洋銀二十元○流妓王小紅王素卿沿途强拽狎客經巡街捕拘案請究司馬判各罰洋銀五元 
[救濟要電]  
　　上海救濟善會總局接津局來電云計裝新豐外尚有四百人務速請招商局再放一船柩不能不裝統希電示上海救濟善會總局錄 
[籌辦陝振五十四誌]  
　　啓者則敬前承洋貨董事許春榮先生商勸同業公懇寓滬洋商慨捐鉅欵業經請登報尾諒邀公鑒昨又奉許春翁惠函云現由敝業屏記成記恒興大豐諸同仁第二次募集捐欵自正月十一日起至二月十一日止計禮和行助規銀五百兩裕興行五百兩郵會社五百兩又大阪洋二百元合銀一百四十六兩天祥行三百兩中和行二百五十兩祥泰行二百兩興隆行二百兩瑞生行二百兩天福行二百兩祥記行一百五十兩八巴利行一百五十兩庚興行一百五十兩增大行一百五十兩臺維行一百五十兩公信行一百五十兩謙信行一百五十兩元亨行一百二十五兩信義行一百兩咪吔行一百兩仁記行一百兩順發行一百兩泰隆行一百兩地亞士行五十兩瑞和行五十兩順全隆行五十兩元芳行五十兩益豐行四十兩新康行四十兩廣豐行四十兩共三十户合規銀四千九百九十一兩如數擲交則敬囑卽轉解陝西嚴佑之先生親視散放等因祗誦之餘仰見各洋商樂善爲懷有加無已之至意而春翁諸君不吝齒芬募成鉅欵其爲功德均屬無量謹抄乞登報奉揚仁風[  上海六馬路仁濟善堂盆湯弄絲業會館奏辦陝西義振總局施則敬志]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　施文才控蔡柄生霸佔裕興福信局蔡亦以施悔議强佔互相訐控前晚讞員　柄樞司馬飭傳兩造質訊施供小的前開裕興福信局僅通天津烟臺等處在郵政局掛號領有執照旣而頂與蔡炳生得洋銀四十元憑中人立據惟長江一帶無裕興福字號小的因擬設局推廣詎知蔡霸持不允叩求訊斷蔡供小的頂受裕興福執照時由中人言定此後未設之處施如欲設必與小的繕立合同刻下施强欲開設分局殊違前議各據呈電叩求明察中人董源德供稱施已將裕興福頂與蔡炳生不能再設分局小的在外調處令蔡貼還施費用施堅不允從求恩察核司馬謂本分府查核所呈各據有施如欲在各處設立裕興福字號准其與老局言明分設字樣自應照此辦理惟旣由中人調處著兩造出外仍照原議妥爲理明禀覆核奪○永泰源茶棧夥曹金泉控裕曾祥號主詹裕寛欠欵遁逃司馬飭役提到詹子必顯前晚升堂研訊必顯供稱小的年一十有五徽州某縣人在滬上某筆店學藝父親所欠永泰源之欵小的年稚實不知情父親現在原籍小的已致信禀知矣求恩明察司馬諭令還押限交其父到案訊奪 
[法租界公堂瑣案]  
　　法商良濟藥房西人前向升科局購得浦東某圖地一區經會丈局丈明給發道契竪立界石迄今已閱三年近被地保張明德轉抵與人換立界石西人知之投訴本管總領事咨照讞員杜枝園大令出票拘提張明德患病不到案因將伊兄張福南拘押大令研訊之下飭包探查明禀復昨日西人投案求追張福南供本年正月初十日明德將地轉抵他姓並非盜賣大令問當時由何人在抵據上蓋戳福南稱暫時抵押無須蓋戳包探禀稱小的查得此地換立界石時曾由丁向榮至良濟藥房知照今丁被明德扭控上海縣署大令著押候五日内將明德交案核奪○殷張氏偕子慶榮投案訴稱小婦人賃居治下高第里前日接膠州親戚來電知伊女兒被皮匠何金金誘拐來滬囑卽截留因往馬頭守候迨輪船抵埠將女尋獲領回適有素識之友在天津輪船當水手因托伊乘便送回不料何糾約多人至家中肆行滋閙擊毁器物及喚捕拘拿何已逃逸今將同黨張掌泉金桂明送案請訊張供小的在淡水輪船當水手金供小的在某小輪船供管駕之役旋又同稱小的等與何金金並不相識是日路過殷姓家見有人在内滋閙因之駐足閒觀大令謂爾等不必狡賴速將何金金供出尚可從寛隨著押候覓的實人保去限五日内將何交案否則各罰洋銀十元○會德豐小錢莊主柴如桂控學徒張德生私取洋銀三百元大令訊供責比張一味狡展昨日柴請傳保人王立成嚴追大令准之王不認擔保大令著與張一併押候嚴追○日前南市十六鋪同春樓茶館主秦阿炳收買竊贓川土大令飭差往吊不肯交出因之拘案訊供著賠洋銀二十元另罰二十元充公秦挺押不繳昨日提案覆訊秦供小的實因無力叩請從寛大令謂贓物必須賠繳罰欵從寛减去十元○薙髮匠徐仁揚朱德福控登樓萬里春茶肆值堂人黄金榮乘間竊取衣服大令訊供不認飭押候查明復核昨日包探禀稱查得黄金榮前仍犯案此次大約事出有因大令著押候笞責二百板○包探禀稱偷兒王阿榮與陸金福串竊某姓家衣服數件吊到原贓解案請辦大令判枷號一月責三百板贓存待失主具領○包探稟稱廣東人陳叔平在東新橋開設烟室窩留竊賊潘連生前往吊贓竟敢逞蠻辱駡因之拘案請訊大令判罰陳洋銀十元潘責三百板○包探禀稱流氓楊寳元係著名惡丐鄭子明之黨因向王生才訛詐是以拘案請辦大令判枷號一月責三百板○鄭仲階訴稱在招商局管理四號棧房昨有偷兒陸敬才來棧竊取胡椒當塲拘獲送案請辦大令判令枷號一個月笞責三百板 
[美租界捕房紀事]  
　　前日之晚僑居虹口武昌路之甬婦王江氏與鄰居杜王氏口角扭毆王江氏力弱不支致被杜王氏毆傷面部事後忿不能平具詞投公堂禀控讞員張柄樞司馬飭差至捕房協同包探何阿春將杜王氏之夫杜某帶入捕房交原差帶回聽候訊究○昨晨駁船户王信榮在吳淞路某茶肆與同業蔣阿桂口角某號巡街華捕喝阻不服一并帶入捕房捕頭詢得兩造各有不合令各押丐牢半天以儆○昨日淸晨跑灘賊沈阿二潛入停泊蘇州河之某駁船上行竊衣物携至吳淞路某押鋪求質適被某號巡街捕所見詰問來由沈不能答乃連贓送入捕房捕頭令押候解送公堂禀請讞員張柄樞司馬懲辦 
[德爲福基]  
　　頃承胥臺不欲留名氏保人口平安助振銀一百五十兩　直無名氏求續嗣洋一百元振茂號來駁船户偷米罰欵洋十元戚春渠翁來蕪湖義和泰經募隱名十一户洋三十元出水火而登袵席憑心地以廣福田帝謂可通輝增文褓喜溢門楣指顧間矣　上海六馬路仁濟善堂籌賑公所施則敬等謹誌 
　 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴調補雲貴總督陝甘總督臣魏光燾跪奏爲請補遊擊要缺以裨營伍恭摺仰祈聖鑒事竊查陝西提屬蘆塘營遊擊徐慶雲病故前將出缺日期及扣缺揀補緣由奏報在案查蘆塘營爲蘭州北路要地東連平固北近寗夏專設遊擊一員駐紥該處回城並無文員漢少回多附近常有搶劫重案非熟習地方情形爲回衆素所畏服之員難期勝任臣於省標候補本班儘先各員内逐加遴選有銜缺相合而人地皆不相宜惟查有俟補遊擊復補用叅將唐連陞老成穩練諳悉回情以之請補斯缺實屬人地相需合無仰懇天恩俯念員缺緊要准以補用遊擊唐連陞請補陝西提屬蘆塘營遊擊以朝得力如蒙俞允應照變通新章改爲試署俟大局平定再行給咨送部引見以符定制除飭取該員履歴淸册另咨送部外謹會同護理陝西固原提督署中軍叅將盛合詞恭摺具陳伏乞皇太后皇上聖鑒訓示謹奏奉硃批兵部議奏欽此 
　　劉樹棠片再浙江省奉撥光緖二十六年分地丁京餉銀四十萬兩前已分作四批解過銀二十萬兩又奉撥兩浙課釐京餉銀二十二萬兩已解過銀十一萬兩又奉撥運庫籌備餉需銀六萬兩已解過銀三萬兩又奉撥另籌内務府常年經費銀二萬兩已解過銀一萬兩均經分别奏咨在案兹當皇太后皇上聖駕巡幸太原扈從諸軍需餉目殷臣飭據布政使惲祖翼在於地丁項下籌解第五批京餉銀十萬兩並據鹽運使世杰在于縣塲灶課乃綱票課釐項下籌解京餉銀五萬兩籌備餉需銀三萬兩另籌内務府經費銀一萬兩由各該司分委試用知縣蔡文杰試用知縣王蘭芳候補鹽大使管頤勳仲鳳小心管解取道江蘇河南前赴行在户部及内務府交納據該司等分别具詳請奏前來臣覆覈無異除分咨查照並飭取起程日期咨報外現因由驛拜發覆奏事件謹一併覆片陳明兾以稍紓慈厪伏乞聖鑒再臣前次奏明委員大挑知縣許善述候補知縣高廷管解第一批釐金京餉銀五萬兩籌備餉需銀五萬兩遵陸續赴京業經起程現亦飭該委員等改道解赴行在户部投納合併陳明謹奏奉硃批該衙門知道欽此 
　　頭品頂戴湖南巡撫臣俞廉三跪奏爲開報光緖二十五年分湖南省川粤鹽釐收支數目恭摺仰祈聖鑒事竊照湖南省自咸豐六七年間先後奏准借銷川粤鄰鹽抽釐助餉川鹽于岳澧入境之處粤鹽於宜永等處分設卡局抽收嗣因川准分界岳常等府專銷之淮引惟澧州仍准借銷川鹽照常收釐所有歴年收獲厘稅數目截至光緖元年止均經附片陳奏並將支用細數彚入百貨厘金欵内開報嗣於二年四月准户部咨胡南設局抽收川粤鹽稅應將收支數目另送細册報部不得列入釐金項下籠統奏報等因當經遵照另欵開單按年具奏至光緖二十四年止在案兹據總理湖南厘金局務署布政使湍多布署按察使夏獻銘查明自二十五年正月起至十二月底止各局卡經收川粤鹽釐稅銀錢並先後兩次加抽及抽解支用以錢易銀時價各數目造具簡明四柱淸册詳請奏咨前來臣覆核無異除淸册咨送户部外理合繕具淸單恭摺具陳伏乞皇太后皇上聖鑒敕部查核施行謹奏奉硃批户部知道單併發欽此 
　　刑部片再邇來京城地面匪徒肆行無忌聚衆搶劫之事層見疉出將來洋兵撤退地界規復此等强劫盜犯若非從速嚴穂何以除暴安良查臣部向來審辦盜案俱于訊明後具奏請旨卽行正法本無稽誅之慮此時人心浮動遇有此等案件若必拘守故常會同法司審擬專案具奏勢必往返需時不特久覊囹圄疏脫堪虞且已獲者旣得倖稽顯戮未獲者益復藐法横行殊不足以遏盜風而昭炯戒查咸豐三年奏准凡有軍務省分辦理匪徒强刦之案俱准就地先行正法誠以治亂民不得不用重典也臣等公同酌議擬將京城土匪强刦之案如係案情重大例應立决者經臣部審訊明確卽仿照咸豐三年就地正法章程將該犯先行正法仍隨時彚案具奏恭候聖駕回鑾卽規復舊制辦理臣等爲嚴懲盜匪綏靖地方起見謹附片奏聞伏乞聖鑒謹奏奉硃批依議欽此 
　　饒應祺片再臣前准吏部咨開光緖二十五年二月初九日奉上諭據張之洞奏稱查明歴年奉差不銷久假不歸潛行離省回籍者咨明吏部不准再行到省著各督撫一體查明辦理以杜冗濫而淸仕途等因欽此臣遵卽特飭藩臬兩司切實淸查去後兹據詳稱新疆設省今甫十有六載候補各班大半係隨營效力人員近年間有捐指新疆而來者均尚循分供職並無前項情事惟查有在任候補直隸州知州准補拜城縣知縣楊其澍光緖二十二年五月給咨赴部引見迄今五年之久尚未回省該員所補拜城縣知縣係南路大道衝疲缺分未便久懸以待應請開缺另補等情詳請奏咨前來臣覆查無異相應請旨飭部開去楊其澍所補拜城縣知夥員缺另行由縣揀員請補以免久曠職守除咨部外謹會同護理陝甘總督臣李廷簫附片具陳伏乞聖鑒訓示謹奏奉硃批吏部知道欽此 
　　頭品頂戴湖南巡撫臣俞廉三跪奏爲開報光緖二十五年秋冬兩季分抽收釐金及二十五年分加抽厘稅解支各欵恭摺仰祈聖鑒事竊照前准户部咨各省抽收釐金未能按限報部奏請飭照兩淮鹽釐格式自同治十二年正月起按半年開報一次欽奉諭旨允准咨行遵照業將同治二十年正月起至光緖二十五年六月底止收支釐金銀錢各數按次開單奏報又光緖二十年十二月因海防告警需餉浩繁欽奉諭旨飭加茶糖釐金經前護撫臣王廉奏請將百貨釐金一律加抽二成並將光緖二十一二三四年加抽二成厘金收支銀錢各數彚案奏報又光緖二十二年欽奉諭旨重收烟酒稅釐經前撫臣陳寳箴奏請將烟酒二項各于常額之外酌加三成釐金是年十一月准户部咨烟酒酌加三成仍於各釐金項下開報各在案兹據總理釐金避務署布政使湍多布署按察使夏獻銘將釐金項下自光緖二下五年七月起至十二月底止並光緖二十五年分加抽百貨二成及烟酒三成各釐金查明各局卡經收銀錢解撥支用各數目分晰開具四柱淸册詳請奏咨前來臣覆覈無異除淸册咨送户部外理合繕單恭摺具奏伏乞皇太后皇上聖鑒謹奏奉硃批户部知道單併發欽此 
　　于蔭霖片再前奉諭旨截留京餉十萬兩採辦米石解赴行在等因當經糧運總局採辦白米六千石分作四批委員管解西上奏明在案兹據布政使延祉會同糧運總局詳稱現又辦齊白米一千石作爲第五批委派候補直隸州知州李汝澤於十二月初二日由省起運前赴西安府督糧道衙門交納等情詳請奏咨前來臣覆核無異除飭赶緊趲程前進外所有報解五批米石委員職名日期理合附片陳明伏乞聖鑒謹奏奉硃批户部知道欽此 
　　奎順等片再據商都太僕寺牛羊各牧羣主事等禀呈據各該羣總管呈報現在聖駕西幸本年各處調用馬匹曁馴練馬匹並牛羊羣應進供品等差近以道路遥遠又兼各該羣蒙古官兵俸餉銀謹領春夏二季有本年四季均未領到除已領外統共仍應領銀六萬八千餘兩值此口外物價昻貴餬口維艱遇有各項差使諸多拮据懇乞將該牧羣蒙古官兵本年未領俸餉設法請領等因禀呈前來奴才等伏查該牧羣主事等所呈應領牧羣官兵俸餉均未領到遇有各項差使諸多拮据均屬實在情形合無仰懇天恩俯准將該牧羣應領官兵俸餉銀六萬八千餘兩飭由户部設法籌撥以資辦公而免拮据理合附片具陳伏乞聖鑒訓示謹奏奉硃批户部知道欽此 
　　奎瑛片再奴才於抵任日敬詣各陵叩謁隨處查看均能照常安謐風水樹株亦皆菁葱密茂惟各項官役兵丁因俸餉久未關支多係枵腹單衣凍餒情形不堪寓目除各陵寢陳設輭片一切容俟奴才逐一點查再行具奏外謹將地方尚屬安謐情形附片奏聞伏乞聖鑒謹奏奉硃批知道了欽此 
 
