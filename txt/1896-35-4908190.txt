# 1896 - 35 - 4908190

 

Page 1

 
 
[灶神模助振] [  申報館主人啓]  
　　啓者本舘恊振所前承某善士　　　　神　售銀　振兹何有若干張出售每張洋銀二分請至本帳房購取可也 
[丙申年首期畫報附送陞官全圖] [  點石齋預啓]  
　　本齋年例每於新正首期畫報附　著色人物立軸一幅物　已久　蒙海内稱賞今届不惜工本格外仰攀擬送　官全圖緣是圖爲献歲消遣之需藉加官晋爵之名助喝六呼么之興事雖近　究於大雅無傷兹選頂上外國紙加工石叩羅羅清疎無市上模糊漫　之弊一俟新正初期隨報附送諸君如欲先覩爲快請于歲杪預購可也此佈 
[四史復出] [  圖書集成局啓]  
　　四史者何史記並後漢書三國志是也從前本局印過數次人皆爭先快覩甫更寒暑銷售已完兹以問價者多重爲印釘照向例每部六十册守價洋四元售處仍從其朔諸君子有欲爲柔日之讀者請　早惠臨選購遲則又恐篋笥易空矣此佈 
[接述西友論中國之弊]  
　　日本之兵無一吸烟良由日本烟禁綦嚴之故國中旣無一吸烟之人何有吸烟之兵日本自倣行西法刑政亦已改革　科罰吸烟之罪旣嚴且重所以人皆畏法而不敢蹈殺身之禍然日本幅　不及中國之廣人民不及中國之多而且吸烟之風氣未開禁止易於爲力中國地方旣廣人民旣多吸烟之風氣大開吸之者衆而且久故日本可以硬禁而中國不能不軟禁也日本可以驟禁而中國不能不緩禁也若照此法而行旣吸者可使日少未吸者不至再吸不出十年中國吸烟之弊可絶吸烟之禍可免吸烟之費可省可以驟增無數有用之人才可以驟節無數外溢之美利中國富强之道雖未必盡在於此要未始不在乎此也此弊之尤宜急除者也以上諸弊皆顯而易見者僕故能言其槪然僕能言之者豈中國人反不知乎知之尤貴能言能言尤貴能行僕因中國未見諸施行故不辭越爼之嫌爲君詳告并欲請君分登報首以冀中國當路之採擇不至河漢斯言則亦不特僕之幸也日暮矣人倦矣僕言之尚有未盡者恐君之憚煩并恐多言或有遺忘請俟他日君再爲僕推論之可乎余韙西友之請爲之分登報首不敢没西友之苦心也乃有閲本館之報者問於余曰貴報所登中國之弊西友何知之詳言之切也豈眞西友爲君鑿鑿言之乎抑君之託爲是論耶敢質之君請爲我一釋疑團可乎余應之曰僕雖不才惟素不肯打誆語以欺人此固西友爲僕鑿鑿言之僕卽以西友之言鑿鑿論之耳子若以西友爲外洋之人而斷不能詳知中國之事以致疑團莫釋是子尚未知當今之時勢與天下之大局也西友爲僕鑿鑿言之僕爲鑿鑿論之人始知西人悉知中國之事不知未經爲僕鑿鑿言之西人凡駐華者亦無不知中國之事者也非但駐華之西人皆知中國之事卽外洋之西人未經來華者恐亦無不知中國之事者也大抵西人以日報爲重無事不登無人不閲故天下之事無不周知其出外游歴者必窮搜博採考究詳明每至一處則一處之山川形勝物產紛煩以及風土人情無不繪圖立説以備考証非但中國人之所知者西人固無不知卽有中國人所未經講求者西人亦纎悉無遺如中國地大物博所有自然之利皆茫然不知而西人則知中國某處有礦某處爲最某處爲次某處水利之淺深某處道里之紆曲皆若視諸掌焉至於人情之所好風俗之所宜則更無不揣摩熟悉故到處周游如覆庭户進口之貨日新月異無有滯銷此卽西人富强之道也日本仿行西法不過二十餘年而頗得西人心法故此次遼東一役在日人早知中國之兵之不敵故毅然開釁不辭戎首之名且料中必言和故多方要挾而果如其願以去兵法云知彼知己百戰百勝雖爲用兵言要不僅爲用兵言也凡事亦何獨不然哉現在中國之人無不欲講究洋務無不欲仿行西法然所調洋務者不過就通商之處之所見所聞耳而究未嘗實得之外洋也所謂西法者亦不過得所聞所見之皮毛而究未探其精意也不從外洋得來斷不能得其奥竅不求其精意之所在總不能奪其利權乃華人不知外洋之事而以爲洋人亦未必知中國之事此中國之所以日弱而泰西之所以日强也然天下事不能有利而無弊苟有自知之明不事因循不存粉飾利當興則興弊當除則除論語所謂君子之過人皆見及其更也人皆仰卽不講求洋務仿行西法而所謂洋務之習練西法之美善已寓乎其中吾知西人亦未必以爲中法之不善也則中國之弊何不可爲西人所知哉西人亦豈不能知吾中國之弊哉完 
[備迓憲旌]  
　　湖北特用道李竹虚觀察前奉撫諭前往金陵備迎正任兩湖督憲張制軍榮回鄂任已紀報端兹聞官塲近接觀察覆電知劉峴帥在清江以上地方度歲香帥歲底未能交卸大約明春開印後方能啓節上駛云云因是觀察擬先期暫回俟來年再行東下日來屬下執事人等均臨江偵視盻望憲旌想歸期亦不遠矣 
[烟酒征税]  
　　湖北采訪友人云烟酒二物西國征税最苛計歲入税金莫名厥數我朝聖聖相繼恪守前規務以厚民薄税爲念乃自中日失和後　募各軍縻餉浩大致令内帑空虚嗣經部臣會議仿行泰西之例征取烟酒兩項税金藉補國用之不足業蒙皇上兪允部中遂移文二十一行省一律遵行湖北巡撫譚敬甫中丞業已接奉部文轉飭各府州縣釐局無論各項烟酒一體徵税除飭示各府州縣厘局外恐商民未能週知因復繕成示諭遍貼街衢 
[潯陽火警]  
　　九江采訪友人云本月十六日辰刻忽聞號砲五聲警鑼四起急出詢之知西門外新壩街頭毛宅不戒於火其時德化縣慶明府已飛騎而至霎時間九江府尹太守江防同知曾司馬保甲局總辦吳大令分局委員張二尹方少尉嚴朱二少尹以及武營兩遊擊四守備陸續臨塲義渡局委員涂叅軍更倩司事率水龍往救營中各水龍亦風馳電掣而來約歴兩點鐘時火始熄滅計焚去民屋十三家類皆鵠面鳩形者雞棲之所時當歲暮風雪連天府縣各官深爲憫惻暫給錢米蘆扉俾得食宿有方一俟道憲遄回再禀求撫卹聞起火家有一老嫗以製造爆竹爲生製卽成小孩用火燃之致罹此厄云 
[皖垣火警]  
　　安慶訪事友云月之初十日午刻忽聞鑼聲告警出户視之乃南門内水關前失愼其時烟霧蔽空又值大風陡起燎原之勢不可嚮邇幸諸水龍紛紛往救地方官聞警先後馳到約一點鐘之久火乃救熄詢知係楊姓家焚去房屋數間比鄰雖未殃及而該處四面均是高閈大厦楊姓居於中央街頭擠塞水龍無從施勇祗得拆開火路使救火者得以入内爲安揷水龍地步因是推墻打壁左右鄰均有損傷云 
[鳩兹火警]  
　　湖蕪采訪友人云本月十三日江口棲流所旁某姓家因作午餐不戒於火登時紅光四射一發 
 
 

Page 2

 
 
難收寺碼頭保衛營中人見之急舁洋龍噴激並將鄰屋保護是以只燬茅屋兩家是夕河南岸江口又兆焚如之禍時值飛廉肆虐幾如虎嘯猿啼以致火勢益狂照　大江中不啻牛渚燃犀水族畢現各洋龍争先馳救至則始知所焚者爲火帝廟東首某姓柴篷所積蘆柴一時莫可救止祗得將下風一帶疎籬矮屋極力保全據云火係匪人所縱未知確否十四日午後三街吳　子倡院西首茅龍頷下忽又炊烟縷縷噴薄層霄俄而萬縷烟痕隨風四散炎咸大熾無異燎原其時諸麗人正在　妝對鏡簪花憑窗掠鬢問昨宵風雪不知曾否摧折梅花陡聞禍起蕭墻不覺蒼黃失色或令平頭劍負而避或隨狎客鼠竄而逃蜂喧蝶鬧之聲頓變而爲鶯啼燕泣幸各兵民麕集施救飛泉百道灑自長空得以轉危爲安不致蔓延無際雖茅屋十數户悉化刼灰而花明柳暗之鄉獨得保全無恙云 
[邗江火警]  
　　揚州采訪友人云郡城轅門橋街爲菁華薈萃之區本月十五日天將破曉時章開泰帽店後進廚房忽然火起店中人從睡夢中驚醒早已滿屋通紅大聲疾呼驚動鄰右立卽汲水澆灌並將屋宇拆坍火遂漸衰不致炎炎直上事後查點貨物損失無幾惟失一帳箱店主惶急萬分蓋時值歲闌非此無從索欠也致起火之由傳聞店中人於四鼓後在某處觀劇回至廚下烹茶遺火薪中未及知覺比化漆園之蝶火遂四出飛揚云先是十三日上燈後流水橋忽傳火警嗣偵悉被火者爲某姓染坊燬去後進平屋兩楹延燒比鄰某姓　屋一椽 
[甌火續述]  
　　温州訪事友云初三夜第二橋口失愼前已登略兹聞起火之由緣戴永源東夥俱出外戲耍僅兩學徒在店年甫舞象因互相角力致將　　燈潑翻延燒抽屜乃該徒慌不撲救各自逃出任兆焚如左右鄰以其情殊可惡相與不依當火熾時水龍　集因大街站龍無地咸從後畔萬壽巷噴灌無奈該巷狹窄亦如前街難以轉側因暫將府學聖廟之櫺星門拆開安頓水龍藉以保護聖廟刻櫺星門尚開其左未經修復云又某甲乘火搶奪衣箱一只荷經縣城殿巷適道憲宗觀察在塲彈壓停輿於宣靈王殿前見甲形迹可疑攔街拘獲親傳訊問果係搶火之匪當發交永嘉縣管押旋於初四日提案笞責并賞以獨桌酒飭發火塲示衆滿月責放又縣城隍神印一顆向例由值年花户代爲庋藏本年輪值熊廣興碗店刻遭回祿之禍聞神印已經遺失是否由被祖龍攝去須清理方知其詳也 
[司馬量移]  
　　姑蘇采訪友人云松江川沙廳撫民同知陳司馬家熊經上憲委辦上海租界會審事務遺缺由鄧小赤方伯於本月十九日傍晚牌示以駐紥上海之松海防同知劉司馬元楷調署遞遺松海防同知一缺以候補同知葉司馬大莊委署 
[鄞縣騐屍]  
　　寗波訪事友人云本月十三日早晨寗波東鄉育王嶺地方有一無名男屍橫臥地上年約三十左右身有刀傷想必被人戕害傳聞死者係就地人在某酒坊爲夥收帳路經該處時已昏黑被人知其有銀洋在身故遭毒手旋經死者之婦某氏恊同地保赴縣喊告鄞縣楊大令聞報於十四日清晨帶同刑仵差役人等下鄉檢騐當飭屍屬備棺收殮一面嚴飭差役訪拿兇手未知果能破獲否也 
[文人末路]  
　　杭州采訪友人云某生家居入山灣巷向以訓蒙餬口趙錢孫李鄒吳鄭天地元黃宇宙洪擁皋比作猢猻王尚可藉以自給今年因事失館九月間又遭母喪以致典質一空負債頗重家有妻兒五口嗷嗷待哺無以爲生交謪之聲苦難入耳時將歲暮索逋者趾錯於門雖欲效昔人之門前債主雁行立屋裏酒人魚貫眠實無此達觀曠識乃於本月初五日奔至鳳山門外觀音寺山門前呆坐半日僧人見其流連不去心竊疑之爰招之入詢以姓氏里居生具告之問何以來此則泫然曰貧乏不能自存願遁入空門求師披薙僧再三勸慰出伊蒲饌欵之延至下午生猶徘徊不欲去僧無奈出錢四百文謂之曰小寺清苦非常缾罄久矣今以此相　聊佐居士薪水資至出家一層旣無尊眷同來貧僧不能當此罪過姑請回府改日再商可也生遂拂衣而起答云大師不肯相容僕亦不能勉强言畢將錢擲遠大踏步而去僧恐其復來立將山門緊閉次日聞本處鄉人云有一年約三十餘歲之人雉經於凉亭内僧立卽往視卽此生也因將生之居址姓氏告諸地甲囑令轉訃其家致初七日始由家人設法備棺盛殮噫亦慘矣哉 
[設壇祈雪]  
　　揚城自九月下旬見雪後迄今多日未見滕六君重來税駕細數消寒圖上已逾四九各鄉農田仰望甚殷江甘兩邑宰關心民瘼特於本月十二日起在郡廟設壇爲民請命每日清晨下午兩次詣壇拈香虔誠祈禱並出示禁止屠宰三日以迓天和想蒼蒼者定可鑒此悃忱立沛祥　於指顧也 
[大閙尼庵]  
　　金陵訪事友人云城北三茅宮地藏庵係某比邱尼募化重脩者金陵所謂自修菴也迄今三閲寒暑該尼無日不藉阿彌陀佛法力號召善男信女誦經禮懴雜處一堂日昨又延高行僧説法僧係湖南人於佛堂前建一壇高六七尺趺坐其上四旁圍坐聽講者趨之若騖往往累至百數十人彼往此來尼僧俗衆雜遝其中卽年輕婦女亦以與斯會爲樂事遠近聞者不知是何道塲咸來瞻仰互相驚訝户外如堵墻有好事者從旁議論謂如此易惹是非且其中必有不實不盡因相與屬目於尼尼不服反唇相譏論者惡尼無禮顧衆曰曷不毁此穢迹還我清凈於是一片聲喧觀者盡擁入菴内將查花蓮座搗毁一空逾刻經和事老出爲排解然莫得其主名祗得向大衆施禮認不是始各陸續散歸究竟此等風氣在金陵則爲聞所未聞若滬上又屬司空見慣矣何怪之有 
[芳原治游記]  
　　本月某日報云日皇宮中歲首例啓御歌會一次由日皇命題與后各製一首令王大臣命婦和之國之男女擅此者無不爭相倣效今歲擇於十八號舉行題曰寄山祝○去年十月八號朝鮮亂起謀弑王妃各國使臣詰責日本日政府立時下令召回駐韓公使及各將校與跡涉嫌疑者將文員收入廣島裁判所武員監禁軍法會議所本月二十號裁判所將前任駐韓公使三浦氏以下四十七人審結判以無罪放免先是十四號軍法會議所將楠賴中佐等各武員審結以無罪釋放并復原官○廣丙兵船在澎湖島附近觸礁沈没所有遇難人員日皇與后　賜祭資料金若干近日由土方宮内大臣傳旨通達西鄉海軍大臣 
[杭事拾遺]  
　　杭州采訪友人云今年冬不藏陽天時和煖民間患冬瘟者率多不起更有一種急病不及救治章家橋某鹹肉店司帳夥某甲年約四十餘本月初八日夜膳後就寢次晨各夥均起而甲猶高臥視之氣已絶矣有陳翁者家居仁和倉橋向以訓蒙餬口初七夜忽患頭痛身熱家人以爲稍有感冒不以爲意至五更時氣喘不息子若媳急起視則已口不能言比及天明卽一命嗚呼據醫家云殆係疫癘之症然亦不過以意度之耳○枝頭巷兪春記綢莊外面開設機坊本月某日之夜被偷兒撬開大門入内至二門用火油燒成一洞除下門閂直至機房將所織之綢剪下并絲經等席捲一空約值洋銀三百餘圓仍將大門虚掩而去以致無人知覺次日機匠起視知爲失竊當卽告知莊主繕禀報官未識能緝獲否耶 
[携手雙魚]  
　　前報石門縣漕倉失火壹是今特詢明係燒燬倉厫邉廊屋數間當時人手衆多赶急撲滅其有米厫以及帳房等皆得保全無損其所燬者已由書辦雇工修整也○十五日二鼓時忽聞屋面淅瀝聲知是雪珠下降片刻卽止至四鼓後祥霙大沛晨起猶見花飛六出大如木棉約至午刻而止積雪約四寸餘據鄉耆云得此臘雪以殺百蟲明年植物無慮蟲傷之患并可預卜豐稔人無疾病也 
[彝陵問俗]  
　　宜昌采訪友人云上月二十七日之夜南門外失愼後各大户及各善堂清查所燬茅屋約五六十間計共百餘家旋經紹商局劉君壽卿向各行棧捐錢計丁給發成人者每名七百文小孩半之又某君每户给蘆席十條現值殘冬各户皆一律搭蓋茅篷著作棲身之計矣至東湖縣令則每名發錢四百文總而計之每户可得十餘千文○歲科兩試已竣本月初二日學政出院拜客初三日清晨起馬過河西旱 
 
 

Page 3

 
 
路往施南府○海關委員孫君廷樾誤傷身故後上月杪遍訃中西各衙擇期十二月初二日開吊是日中西各官送祭軸冥鏹者甚多伊弟由九江附某輪船來宜辦理喪祭○日前米糧告乏喧傳湖南禁米出口以致市價甚貴每石售至錢六千以外民間謀升斗者頗覺爲難近日由湖南到有米船五七號米價遂跌至每石錢五千數百文又有人欲從鎭江販米來售大約日後不致過昻矣至麻油一項每斤减去四文前者百十二文一斤者近祗一百零八文矣○前因府院兩試巴東長楊兩縣考童及閒雜人時在城内外閙事自上月初三日後傳教各洋人不敢入城宣講聖道近者考試已畢城内外安靜如常各堂教士乃出入無碍矣○本年收成告歉猪肉上街亦不及往年之多現在肉價每斤一百二十文凡富户之醃臘肉者幾至收　不得魚鮮較往年更少近有由下路運來之魚每斤貴至七八十文 
[京口官塲紀事]  
　　鎭江采訪友人云江蘇督學使者龍宗師湛霖考試淮徐兩府畢自袁公浦揚帆南渡本月十三日薄暮駛抵瓜州十四日清晨鎭江水陸各營列隊江干恭申迎迓洎貓睛轉午遥見彩旗一角上書欽命江蘇督學部院蓋憲舟已鼓浪遥臨矣各勇遂鳴槍志敬俄而憲舟就小閘口停泊鎭江府彥太守丹徒縣王大令先至舟中投職名謁見未幾關道以次各官絡繹而來手版脚靴異常熱閙有頃宗師乘輿登岸往文武各衙答拜鐘鳴四下憲舟卽解纜順流下駛逕赴江陰○去歲馮萃亭宮保子材奉命統領常勝萃字軍十營駐守潤州上月下旬奉旨先裁撤五營以節餉項日前又奉上諭全行撤去爰定於日内督隊返粤遣散歸農闔城文武各官公議本月十四日在道署設筵祖餞鐘鳴十下各官齊集花廳至十二點時宮保由行臺戾止呂觀察預飭新兵前營勇丁在轅門外排列隊伍一時砲聲大作鼓吹悠揚正門大開規模宏肅及入席觀察復招寳鳳部梨園子弟登臺演劇以侑清觴惟見翠煖珠香花嬌柳媚棗花簾捲艷態畢呈直至月過牆腰宮保始興辭而去簉座之副都統吉晉軒統制統領新湘全軍陳宇山軍門江南轉運總局何觀察福海常鎭通海道呂觀察鏡宇鎭江營叅將鄭叅戎國祥總理萃軍營務蔡太守麗勛鎭江府彥詠之太守水陸總巡周錦堂都戎城守營守備焦守戎安邦丹徒縣宗大令能述亦各辭歸聞宮保擇吉二十日起行想宦海中人又必詣江干恭送矣 
[雲間臘鼓]  
　　時值隆冬宵小易於竊發加以中日議和而後沿海各路防兵卽由江蘇而論裁撤不下三四十營之多雖節經奉憲札飭資送回籍而逗遛不去流入匪黨者亦正實繁有徒松郡恩太尊曁華婁葛林兩明府於嚴查保甲外又諭以日燥風高愼防火患爾等夜作過勞有傷精力非所宜也不若易夜爲晨早起赶工豈不較爲便宜乎至武營員弁亦挨次出查周而復始計凡八夜中各將備輪查一次○松郡恩太守於今歲秋間節奉蘇撫趙大中丞密札訪拿各縣賭棍多至三十餘人其最爲著名者聞已漸次成擒轉解到省若輩始聞而生畏咸有戒心不期一轉瞬間棍徒中之狡猾者又復嘯聚羽黨窺察距郡較遠之奉賢金山上海諸邊境與華婁界地稍近者開塲集賭以爲此捕彼竄彼捕此竄之逋逃藪聚集摇攤經旬累月罔知顧忌擾害閭閻靡所底止安得良有司明查暗訪到處拘拿使各賭匪不復作此鬼蜮害人乎○錢價騰貴各處皆然松郡當嶺上梅開時節每洋一元至少尚易制錢九百一二十文嗣奉憲諭已漸增至九百三四十文詎自去月杪以來迄今典價尚得九百二十文之譜而各錢鋪則每元僅掉換錢九百文且有攙雜短缺之弊若以洋易票更貶至八百八十五文間有叩以底藴者輙以滬上錢市藉口殊不知距滬較近之泗涇鉅鎭於今每洋還可得錢九百四十文典鋪錢價亦相　似此龍斷居奇抑勒從心節届年關民間受此鉅虧不堪言喻不識爲民父母者將有何良法以處此也 
[滬上官塲記事]  
　　江蘇候補同知朱時樊司馬敏文日前因事來滬命駕進城赴道縣各衙門拜謁如禮○前江蘇撫標副前營管帶現調糖捐局總辦竇甸膏明府向駐黃渡前日交卸營務來申分赴各衙門拜謁繼至縣署大令延入晤談片刻而去○廣東候補知縣黃雲臺明府潤露前日道經滬江假寓滬北全安棧昨日命駕進城遍赴各衙門拜謁至縣署大令飭丁擋駕 
[循例迎春]  
　　今日爲立春節地方官於昨日循例迎春於東郊大典也本縣黃大令偕同縣丞呂二尹主簿孫少尹典史蔡少尉學師宣廣文俱穿朝服大令乘坐八人顯輿於晨刻起馬排齊全副儀仗前導有欽加鹽運使銜在任候選道大計卓異奉旨嘉奬等銜牌萬民傘廿四頂萬民衣二襲置於綵亭中德政牌五十餘對鼓樂一班晶頂花翎頂馬一人差役對馬四匹家丁跟馬四匹蘇松太道親兵二十名咸執洋槍出署過照墻迤南由太卿坊出大南門至迎春廟降輿步入拈香向芒神行禮迎太歲春牛回城換乘煖轎由佛閣街過倉橋花衣街進大東門過道轅各官呈遞手版報春後轉北至邑廟穿堂由太平街回署街道司伺候署前唱報吉語恭迎按今歲芒神姓管名仲面如老人平梳兩髻黄衣靑腰帶頂直上罩耳右手提褲無行纒手執麻鞭春牛頭角耳尾俱紅蹄黃頸黑身白籠頭用黑絲繩口開 
[光緒二十年秋季求志書院課案]  
　　經學超等劉邦霖章炳麟彭述古金宏淦楊譽龍許文蔚特等孫孝權謝之麟何長慶孫國仁張藩羅逢吉一等薛升祺汪錫祺潘屨祥陳鑣蘇寅書孫德準○史學超等龔宣錢麟書馬冠羣戴堯福特等殷松年汪福森○掌故超等朱默淵張天爵李鼎頤特等許克勤潘敦先郭錫恩○算學超等支寳枬曾紀亨韓珪崔銘槃特等王思聰○詞章超等凌良翰凌貞佑錢淦汪錫祺楊應環唐詠裳特等王德坤朱祖怡劉日精許玉庭萬澤春孫國仁一等陳培壽何長慶羅逢吉沈福保江于灃李寳鑄○冬季課案經學超等楊譽龍曹心怡湯鞠榮彭述古金宏淦章炳麟特等蔣善蔭費廷璜金承熙蔣元慶黃岡周誥一等費觀光徐德森潘藙汪開祜費祖同吳彤錫○史學超等王明安樊炳清特等章宗元孫國仁○掌故超等金宏淦潘敦先張逢辰特等吳兆麒王岱齡耿覲光陳彭壽○算學超等沈善蒸支寳枬李鴻杭崔銘槃特等陳志堅黄恩曾○詞章超等陳培壽樊炳清戴姜福兪鑑孫國仁袁希壽特等王德坤李寳鑄徐德森蕭驖江于灃沈福保一等唐詠裳許承棨孫紹璟許玉庭王少棠楊應環○續出甲午春季輿地課案超等施世杰吳兆麟特等汪錫祺吳眺一等汪一鶴黃爾謙丁同方于鬲孫德準郭錫恩黃潤璋孫人璋樂以成吳燮森○夏季輿地課案超等許克勤許毓麟李鼎頤特等吳佐清吳兆麟黃爾訓一等黃潤璋顧仰基 
[修路確聞]  
　　本月初十日報登本邑小東門外至大南門外城下石街經同仁輔元堂修砌云云兹悉事由張春園封翁及花衣煤鐵兩業募助經費與同仁輔元堂不關一俟捐數收齊卽可筮期興辦從此王道坦坦王道平平柳往雪來無虞繭足矣因樂得而再紀之 
[火患未成]  
　　前晚二點鐘後寳善街某客棧門首所掛玻璃燈不知如何墜下火忽大熾延及大門是時棧中人俱深入睡鄉無從知覺旣而火焚窓槅玻璃　剝有聲始有司帳人驚醒披衣而起喚集茶房擾擾紛紛竭力救熄然已受盡虚驚矣 
[被毆飲酖]  
　　有某甲者卜居虹口朱家木橋娶某氏女爲室氏前日未及告甲獨自歸甯迨甲回見牀頭人忽失所在大爲詫異及氏遄返不分皂白任意揮拳氏受辱不堪因購紫霞膏吞服幸甲察悉立刻送至同仁醫院求醫醫生用藥灌之得將毒嘔盡而愈 
[會訊前案]  
　　法商立興洋行西人向恒興瑞購買小羊皮騐货不符轇轕涉訟公堂上禮拜六經鄭大令會同祁繙譯訊問各情已紀前報昨禮拜一下午二點鐘大令偕祁君升座復訊立興行西人勒新偕買辦劉尚友上堂恒興瑞號主艾瑞庭偕經手人馬少園投案一跪站立兩傍祁君先向西人問訊勒新呈上西字單祁君轉遞大令閲視傳買辦劉尚友到案劉供當時馬少園將次貨羊皮五十件攙入一百零七件内爲小的偵知告知東家向馬理論馬自知理屈情願罰銀一千三百兩馬雪生趙華庭陳達卿朱子美唐炳奎五人經勸東家欲馬出立憑據馬翻悔 
 
 

Page 4

 
 
不到是以具控案下大令問五人曾否到案供不肯到堂又問此貨現寄何處供先上平和棧十一月廿七日轉寄大保棧問出貨時爾在塲否供有夥計在塲目擊告知小的往騐屬實廿二日先往看貨至出貨時已調換矣艾瑞庭供出貨有提單爲憑豈能調換已往棧中查過並無其事貨在中棧五號與金利源十八號兩處出貨憑提單且有帳簿可查豈能混雜大令謂本委前堂諭爾傳同管棧人到堂何以不來供傳喚不到艾又呈遞字條聲稱出貨均有嚜頭豈能含混祁君操西語將艾等供詞向立興西人轉述勒新亦操西語與祁君再三辯論逾時勒新偕另一西人將西字單呈電祁君與大令閲視之後當卽給還大令諭艾等此貨何時到滬何時上棧明白補詞呈候核奪艾又將信札字條呈電聲稱此貨於九月廿六日到滬十一月廿四日上中棧由源和經手售出五十件另售魯麟洋行於二十七日出去祁君又向立興西人轉述西人又將西字單呈電大令與祁君再四籌商謂艾曰此案供詞各執未便判斷著於禮拜三二點鐘復訊爾將前諭各情詳細具禀呈候核奪 
[縣事二則]  
　　記名總兵劉炳藜總戎倫集日前命駕至縣署投刺欲會黃大令家丁問有何事聲稱因有賭棍瞿桂寳現爲犯案監禁在此但此人前曾投効軍營軍務嫻熟刻下我欲進京是以來縣屬保以便帶往取用該丁據情禀明大令以瞿案積如山不允所請卽飭丁擋駕○易貴申益兩人投縣控稱奉家主石玉麒遺令投案因舊僕鄒林吞欠銀兩請提訊追等情黃大令准飭差役提鄒到案前晚倩帮審曹明府提訊易貴申益同供河南人向在候補縣石玉麒少爺處當家丁鄒林是老主人舊僕老主人在日有銀六千兩放在伊處因少爺年稚託他經管老主人故世少爺其時祗有九歲鄒林携銀辭去後來少爺年長查知此欵因要捐納知縣向他取索付過二千尚有四千兩意圖吞没一味抵賴日前少爺命小的等前往索取他竟慢辱置之不睬求追質之鄒林供蘇州人年五十九歲因爲不認識易申兩人是以不理至於放銀一節前已取去餘供支吾明府判曰爾旣是他家舊僕飭差帶爾去向石玉麒面商了事並諭差役如果商了不允再行帶回禀復核奪 
[英界公堂瑣案]  
　　包探顧阿六禀稱蔣炳炳向在捕房當某號巡捕此次族人蔣祥祥蔣春和持刃行兇意欲置之死地經小的拘獲連兇器送案炳炳投案禀稱伊等串賣弟婦經小的投縣控告奉黃大老爺批准牌提伊等遂各藏兇器欲將小的戳死幸經包探拘獲求爲訊究祥祥春和同供稱小的等與炳炳同宗别駕商諸薩副領事然後將祥祥春和押送改過所○唐得峰向唐黃氏强借洋銀沿途口角由二百三十三號華捕拘送請究唐黃氏訴稱小婦人原籍湖北得峯係小婦人之前夫因强逼小婦人賣娼曾經涉訟現在小婦人已改嫁他人今忽强借洋銀三圓故喚巡捕送究唐供稱唐黃氏是小的之妻小的並不向伊强借實因伊在外日久故欲收回不料伊竟不允從致與爭閙别駕著一併遞解湖北原籍○包探孔阿才禀稱胡松泉竊取邵阿毛家紅哆呢坐墊兩枚由小的緝獲人贓送請究辦邵投案領贓胡供稱小的係蘇州人行竊該死尚乞寛恩别駕判令掌頰五十下○華永泉在某烟館兇毆賣水果人李阿生由二百六十號華捕解案請究李訴稱華强取小的籃中水果略與理論卽被將手指毆傷曾至某醫院求醫據云約須一禮拜方愈華供稱小的不敢毆人叩求恩典别駕判罰洋銀二圓給李爲養傷費○包探石金榮禀稱洋人其尤家細崽陳明桃乘主人不在竊取銀質玩物三件經小的緝獲送懲陳供稱小的係本邑人偶見銀器甚佳是以私取别駕判令管押兩禮拜○包探倪順泉禀稱寍波人王茂生前因犯事經大老爺判令交周榮卿送至江天輪船載回原籍不料又在船竊取鐵手銬一副兹經小的拘獲送請訊懲周投案申訴前情王供稱小的係寗波人實因原籍無可謀生故欲折回上海别駕判令笞責一百板仍遞回寗波原籍○賊犯朱阿炳曾經歴任讞員懲辦早已書不勝書兹又先後竊取夏章梅徐全兩家布衣二十九件皮衣一件經某號巡街捕拘獲送懲夏徐投案領贓朱供稱小的係寍波人實因流落滬江無從餬口不行已而仍理舊業如今只乞施恩别駕判令發回捕房管押六月贓物分别給還失主○三百十四號華捕解粤東人鄺阿林至案禀稱此人前因犯事經大老爺遞解今又潛來滬上深夜往來小的見之拘案請核鄺供詞一味支吾别駕判令發回捕房押送回籍○包探沈金隆禀稱王阿儀竊取陶阿二家布馬褂一件經小的緝獲人贓送請究辦陶投案領贓王供稱小的係本邑人悞犯行竊罪無可逃惟求大老爷開一線之恩俾得洗心革面别駕判令掌頰五十下 
[美界捕房紀事]  
　　寍波人某甲家居虹口新記浜路前晚飲酒而回行經怡和碼頭忽聳身躍入江心意圖自盡幸爲四百六十四號華捕所見爲之撈救得慶更生旋送入捕房捕頭令押至昨晨始行釋出○王阿英及阿虎皆寗波人昨晨赴菜市購物忽互相毆擊旋又扭入捕房捕頭略詰原由一併開釋○昨日午刻本邑人徐生瑞溷入捕房圖竊小車捐照經二百零四號華捕拘至冩字房向捕頭聲訴捕頭令禁押一天○扒竊某甲潛入琼記碼頭某貨棧行竊經管棧人所見拘送捕房捕頭令羈押一宵卽行開釋○昨日午後三點鐘時百老匯路某洋貨店執事人侯昇和乘東洋車至北四川路適有老嫗躑躅途中以致撞扑於地身被碾傷二百三十號巡街捕見之將車夫及侯拘入捕房嫗亦一併載去捕頭令送嫗至同仁醫院施治餘人押候核辦 
[法捕房瑣事]  
　　　茂卿控王步雲僞造租摺押銀六百兩洋二百餘元迭經大令訊供追比一味挺押家眷又遷往别處無處找尋王在捕房上吊爲管監西人目見赶卽解救報知捕頭昨禮拜一上午十點鐘鄭大令蒞捕房會同謝副捕頭飭提王步雲到案訊問王供小的情願死在捕房請大老爺不須報縣相騐實出於無可如何叩求明察大令謂爾不必尋死著在捕房靜候俟本委傳到原告再行核奪○趙玉卿投案禀稱小的係趙濟川次子你親年邁小的願代荷枷大令准之命提趙濟川到案著具改過切結釋放趙玉卿照原斷先行枷號一個月期滿責釋○天福戲園茶房張硯香爲邵中才控欠尚虧洋二百五十元原告求追大令飭提張硯香到案著包探帶同出外與原告商妥禀復核奪○竊犯周來發枷號一月昨已滿期命帶案開枷照原斷笞責二百板飭探押下輪船著自行回舟山原籍不准復來 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
