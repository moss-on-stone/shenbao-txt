# 1901 - 187 - 4910142

 

Page 1

 
 
[新印日本國志] [  圖書集成局啟]  
　　是書爲粤東黄公度廉訪所著廉訪前曾贊使日本研求彼國數千年來禮樂兵刑農商工藝而于明治維新力行新法分類列表尤能朗若列眉成書四十卷原原本本洽見殫聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室及各書坊購取 
[三通考輯要出書] [  圖書集成局代啟]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山陰湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨如加料有識共寳分裝六十本業已成書股票以外餘者無幾購宜從速遲恐不及每部定價十二元不折不扣批發面議上海三馬路申報館申昌書室發售外埠在曩時售股票處 
[讀五月二十三日上諭謹注]  
　　自甲午乙未間日高事起朝廷存字小之義出師救之將弱兵孱挫於日本喪師割地貽笑環球於是皇上知百度之廢弛也銳意維新力求整頓變法改制之詔月有所聞原皇上之初心不過欲雪大恥謀自强明白無他固可以告之天地告之祖宗不意戊戌八月康梁逆黨謀圍頤和園事發皇太后重復垂簾將皇上所行新政一變而反之懲羹吹虀因曀廢食此固不能爲慈闈諱而當世輕浮狂妄之士僞託維新以弋聲譽者遂肆口刺譏而皇太后幾爲府過之身矣又不意去歲權奸連合義和拳匪黨仇殺洋人釀成中外交閧之大禍致啟乘輿出狩之變端薄海士民知與不知羣以爲皇太后訓政信用舊人肇此禍端國幾不國而皇太后益爲府過之身不能自解矣皇太后至此亦灼知其一誤再誤憬然悟新法之有益於國粃政之不可不除而欲除粃政必須先求人才因於四月十七日特降懿旨命照博學鴻詞科例開經濟特科兹復於五月二十三日皇上欽奉皇太后懿旨再沛綸音令各出使大臣察訪出洋華商子弟在各國大書院肄業精通專門之學者分别等第咨送回華簡派大臣分門考試交卷後帶領引見聽候錄取試以進士舉人貢生各科將來著有勞績卽當重予錄用此亦可見皇太后懲前毖後之心求賢若渴之念矣而論者以爲皇太后之詔開經濟特科也非戊戌年皇上詔開經濟特科之比不過皇太后欲塗人耳目自文其過冀稍息天下人之誹謗耳今者特予出洋華商子弟以進身之階亦不過以康梁亂黨在海外妄造蜚言痛詆慈德恐其煽惑人聽入從彀中故餂之以進士舉人貢生之榮使知皇太后亦有心圖治竭力維新冀稍殺康梁之勢而爲籠絡人才之計此亦皇太后欲塗人目耳自文其過冀稍息天下人之誹謗耳故前此之開經濟特科則明降懿旨而今此之考試出洋華商子弟則又以爲出自慈懷皇上皆退讓不居盡歸美於慈闈之聖德此其故蓋可知矣綜此逆億之言草莽小臣固不敢謂其能中與否而就事論事要亦新政之一端海内外志士愼毋以皇太后之意不過欲暫息流言未必果能實力舉行卽行之而亦未必果能重予擢用中於先入之見遂灰鼓舞之心矧出洋華商子弟雖旅居各國究係中國子民回首宗邦祖宗皆沾恩澤果有眞才實學自應遄回桑梓効力國家濟時局之艱危創富强之基業名垂宇宙千載流芳人生至此方爲不負雖功名富貴不足以動志士之心而似此擎天事業亦豪傑有志者之所爲也或謂出洋華商子弟大都熟於經商未必能精通專門之學此可慮者一也卽有專門名家才可大用而久居海外未必優於華文是無異延聘西人究不能事事融洽此可慮者二也且各華商類多身家殷實果欲策名中國納粟可得高官今以進士舉人貢生爲餌恐亦未必惠然肯來此可慮者三也然十步之内必有芳草出洋華商數萬萬衆豈此中無一佳子弟乎忠君愛國本於性生睠懷中朝積弱至此豈此中皆置理亂於不知而終願爲絶域之人乎是在各出使大臣之有以考察之奬勸之而尤在朝廷之不虚前語有以重用之耳 
[美敦交誼]  
　　英京倫敦來電云傳聞美軍前在中國京師搜獲庫中所貯寳銀三十七萬五千錠運回美國美政府諸大臣以爲此次戰事旣平仍與中朝敦崇睦誼不宜乘其危迫擄取貲財現已决意盡數轉運來華交還中國矣 
[俄將還地]  
　　英京倫敦來電云士丹逹報館詁事人由俄國澳爹沙埠電述近有某某二俄字報同時著爲論說大旨謂琿春一埠實爲西伯利亞鐵路之首站所有俄國東方軍港亦當以此爲首屈一指旅順雖次於琿春然亦殊關緊要至於大連灣前經俄員逐加整頓并鳩工修築砲臺意欲改爲屯駐水師之口惟現在工程均已停止因此不久將復歸中朝管理也若旅順及滿洲鐵路則須遲至十年後交還中國 
[德船東駐]  
　　香港循環日報云德國核定駐泊東方之艦隊計大巡船四號小巡船兩號砲船四號雷艇三號另有行駛内河之輪船數號配置軍裝以資巡緝 
[英更軍制]  
　　英京倫敦來電云英國前因兵部事宜諸多未協急須詳加更改妥定新章因於某日發交上議院核議其時爵臣拿氈公昌言於衆曰國家知武備爲治國之要圖不能拘守成例以致貽悞良爽今特訂定各條大加整頓在政府旣存實事求是之意所望各員直陳所見俾得擇善而從庶幾我國軍威雄長五洲永執盟壇牛耳刻下各員已將條欵詳細禀覆聽候政府酌奪施行矣 
[英人大閱]  
　　華歴五月二十六日倫敦來電云英廷定於六月初一日調集水師舉行大閱典禮計大小各兵艦多至一百三十六艘 
[俄人字小]  
　　華歴五月二十六日英京倫敦來電云邇者俄人與塞爾維亞及蒲而加理亞二小國使命往來日漸敦睦因之奧斯地利亞國心甚不安 
[英弁已釋]  
　　英國陸軍千總包爾氏行抵遼東俄人疑爲諜者貿然縶之以去此已見諸數日前報章矣兹得華歴本月二十六日牛莊所發電音云刻下包爾氏已由俄人開釋旋乘日本郵船前赴長崎游歴傳聞俄人不認拘縶包爾之事不知英廷尚須澈底根究否耶 
 
 

Page 2

 
 
[俄船奇製]  
　　西字報云俄國有兩機器師一爲沙哥雲高氏一爲巴忌里哥輔氏近出新法創製輪舟一艘旣可以充戰船又可以作商舶且能時在水底來往時在水面飛行當在水面時每一點鐘約行六十海里在水底時一點鐘約行三十海里倘由英國往美洲閱兩日半卽到誠　以人巧而奪天工矣 
[續錄安徽撫憲王芍棠中丞覆奏條陳第一摺]  
　　其選舉之法值此變通伊始各學堂所收生徒尚未能深造有得固宜破老生墨守之見亦忽開新學倖進之門似宜暫仍其舊迨二三年後肄業於學堂中者其所學當漸有規模更二三年後其所學必更加精進如慮期太紆緩果訪有器識宏逹才藝卓絶之人應先由京外臣工各舉所知隨時保薦旣不使儁傑久淹於下亦藉慰我國家需才孔亟求賢若渴之思餘則由各學堂教習届時考祭諸生之優絀造册齎送督撫由督撫臣於鄕闈前預試一塲如錄科然量其成材之多寡堪以應舉者共若干人酌定幾名内取中一名先期奏請諭旨卽就各省中額内撥出若干名與舊攻舉業諸生同時分别取中暫予並行不悖其卷可仿照各省官生之例另編字號以示區别或慮考官難得其選此等試卷在初變科舉一二科之中計亦爲數無多主試向有二員或請欽派通知時務者一員專閱此卷亦易畢事或由各督撫臣預調他省學堂教習爲此省各房考官入塲襄校旣可免遺珠之歎且更無徇情之嫌若以學堂内所習體操曁槍砲準頭行陣步伐以及製造格致等事必須面加考校有非文字語言所能罄　或將學堂所選諸生勿令同入棘闈由各督撫會同學臣如各省之考取優貢生於秋闈後另考一塲加以覆試公同取中俾得課其實而盡所長亦無不可會試本無定額亦經計各省學堂内取申來京應試之人多寡分别幾名取中一名隨時奏定辦理一切與鄕試略同房考或由總署曁各部院衙門於同文館教習曁各項京秩中擇其素通時務者開列數員奏請欽派分校取中之人一體殿試朝考欽定甲乙後或使分隸總署曁兵工等部並發往各省量能授職自不致所用非其所習不另立經濟特科之名而可收經濟特科之效迨至兩三科後若輩列科名登仕版者旣不乏人進可以襄理鑑衡退可以教授鄕里各郡縣中次第增設學堂輾轉傳習愈推愈廣其有才能邁衆者擇其尤而試以事用而有效卽予從優拔擢勿以尋常資格限之使天下咸知朝廷意向之所在喁然嚮風疇不勉自振策舍其舊而新是謀其初亦止行循序漸進之方其後乃竟獲默化潛移之益將有不期其變而自無不變者至武科應改弓矢爲槍砲以裨實用前此中外大臣已屢言之而變易武科之法則以湖廣督臣張之洞前歲所陳最爲詳備大要令武生武舉及願就武試之兵民各皆入伍學習於武科内兼寓軍制旣得一切行陣之宜又無家藏軍火之弊似亦變通盡利之一法可以見諸施行者也一財政宜速加籌畫以資補苴而儲國用也中國患貧已久近復洋債日增賠欵更鉅勢將益不可支綜計利源所在除鹽漕地丁外惟以釐金爲大宗從前不知西洋各國取稅至重是以各國原定稅則類皆值百取五近議加稅免釐所加之數果溢於所免之數有益無損自屬可行否則釐金奉行已久上下相安去之易而復之難與其求難必之財賦於人何如操固有之利權於已查此事前已議有端倪旋因北方釁起而罷值各國氣燄方張之際其洋稅能否允議多加尚難預必卽使所加果逾於所去必將扣作償欵而中國軍餉及各項要需仍竭蹶而無所出安　不設法另籌藉資挹注故有昔日言之而未及行者或亦此日行之而不獲已者也謹爲歴舉其目一曰試行印花稅也查印稅創自荷蘭而盛行於各國聞英俄德法此項歲征爲數甚鉅日本地最小歲征亦二千餘萬厥利至溥考其行之之法係由官造成印紙自數釐至數兩多寡不等注於印花之内准民間預買備用譬有人現置一貨其賣主卽按其貨值貴賤應貼何項印花將印花貼於帳單之上以爲納稅之証如不貼被發該店即應照所賣貨值加倍科罰至各種契約字據未貼印花者亦爲漏私除應罰外遇有詞訟官不爲理蓋此稅出之買主而責成賣主取稅至輕而别罰則重是以不致擾累而亦無敢隱瞞民多稱便如欲仿照辦理應請旨飭下出使各國大臣查取各國現行成法曁其稅則條例詳譯進呈參酌損益俟議定詳晰章程並將各種印花式樣布示天下咸使周知然後定期一律舉辦庶可通行無滯計將來籌欵歲入之多計當無踰於此惟此稅未可與釐金并辦致近重征如日後果免抽釐而又不能多加洋稅則可執此以相抵制事爲各國所盡有不得謂我國獨不可行此有裨於財政者一也此摺尚未登畢容俟明日續登 
[仍緩試期]  
　　金陵采訪友人云本屇江南鄕試前經兩江督憲劉峴帥奏請展至明年雖經各紳具禀嚴求峴帥終以時有逆匪私携炸藥入長江深恐試士之時乘間謀爲不軌因之繕函婉告各紳旣而欽奉綸音大旨謂有人奏稱停緩鄕闈有礙大局著各督撫再行體察地方情形據實覆奏時自立會匪首徐春山已經弋獲各紳懸揣憲意以爲必將奏請舉行矣乃刻聞峴帥愼重爲懷謂匪首雖已伏誅而餘孽猶密布於長江上下於爰日前封章入告仍請緩至明歲舉行 
[鄂垣闢界]  
　　漢口訪事友人云中國擬就武昌省垣北門外自闢租界日内督憲張香帥已飭江岸局總辦徐穉蓀觀察購定地叚秋間卽須集欵鳩工矣 
[僞牌讞定]  
　　金陵采訪友人云僞懸督轅牌示一案經兩江總督劉峴帥飭中協某協戎拘獲案中人發交上元縣劉松亭大令一再研訊王耀堂卽王際虞供出此事係假冐孫廷標之匪人孫甲主謀牌示亦甲所僞繕及提甲嚴鞫初不承認加以恐嚇始據實供招某日錄供申禀督轅峴帥頗不謂然及垂詢總統護軍等營楊鏡巖軍門軍門答以此案若不嚴懲深恐他人尤而效之事將不可詰究峴帥乃將甲科以斬立决罪名王斥革功名監禁五年限滿開釋孫廷標原屬無辜不予根究聞已飭知上元縣遵照辦理矣 
[鹽梟猖獗]  
　　揚州訪事友人云近聞淮南泰屬某鹽塲所轄小海地方梟匪麕集鹽捕營某都戎督兵往剿敗北而回隨於本月某日禀請運憲程雨亭都轉檄派運字巡防勇若干名前往相助梟黨毫不畏懼竭力抵抗運字營管帶某君遂據情飛禀都轉都轉商請駐防五臺山之武衛楚軍統領李軍門督隊往攻軍門許之已於日前遴派副中營三哨拔隊登程矣 
[安勇不法]  
　　廣州訪事人云本月某日鹽商梁德長投督轅禀稱近有廣西安勇無端滋事請爲查辦等情督憲陶芷芳制軍批示云查安勇素有紀律何以此次奉差回梧瞻敢裝載私鹽路過大湟江緝私廠不特不服查騐竟槍斃鹽廠勇目高遊和一名槍傷水勇馮九一名似此藐法横行殊堪痛恨亟應嚴行懲辦以肅鹺綱據禀前情候飭梧州協查明據實禀覆勒限將兇手押解歸案訊辦并分行廣西按察司兩廣鹽運司札飭桂平縣訉騐通詳一面將解到兇手提同船户訊明按辦至平南縣和盛店收買私鹽應飭該縣查封以示懲儆 
[派兵剿匪]  
　　廣州訪事人云香山縣附近一帶沙田時有匪徒出没其間向田户勒索不滿其欲卽恣行刼殺雖設有巡船數號而地方遼闊呼應不靈近更猖獗異常竟敢聚集數百人設立堂名四出打單大爲地方之害前經地方官詳禀大憲大憲委李直剌家焯帶勇前往剿辦直刺奉札後已於本月初一日乘某輪船啟行矣 
[湘礦减色]  
　　漢口訪事友人云湖南湘裕礦務公司前就郴州礦山採取安定摩尼頗稱繁富近者紛紛運至漢皋求售西人以其貨不甚佳不樂購用恐業此者不免有虧折之虞矣註安定莫尼卽中國所謂青鉛 
[浙省官塲紀事]  
　　杭州訪事友人云前省城練軍管帶雷游戎廷瑞奉浙江巡撫余晉珊中丞調帶駐守衢州之精勝右旗卽於本月二十三日禀辭前往○温州牙釐局總辦李小亭太守前奉上憲調辦衢州差務所遺温局公事由前署温州府林少筠太守暫行代理嗣以原辦是 
 
 

Page 3

 
 
差之劉浩然太守奉總局憲調辦嚴東關釐局適林太守交卸府篆遂由牙釐督辦會同藩憲委令總辦温州府屬釐捐○本月二十三日藩轅牌示温州府經歴缺委試用府經歴童煜署理開化縣縣丞缺委分缺先試用縣丞吳鴻儒署理壽昌縣學教諭缺委拔貢教職許福楨署理金華縣訓導缺委孝廉方正教職柯培鼎署理瑞安縣學教諭缺委歲貢就職訓導黄文升署理○紹興安昌釐局由藩憲委防軍支應局文案朱穉村大令接辦所遺防軍局文案另委候補知縣謝芷舫大令接充 
[粤省官塲紀事]  
　　廣州訪事人云督憲陶芷芳制軍以北海鎭總兵劉總戎盛治緝捕不力飭卽交卸遺缺委記名總兵廣州協李總戎先義署理總戎所帶廣勝軍另委鄭軍門概接帶○廣州協副將某副戎因事開缺所遺篆務由督憲陶制軍委記名提督鄭軍門潤材署理涓吉本月初十日接篆任事○本月某日督轅牌示香山協副將李思經著與署赤溪副將黄培松對調黄培松著先赴香山俾李思經交卸後赴赤溪署任署廣州協右營都司王德傑調省另候差委遺缺委候補都司李世撫署理○雷瓊道葉觀察經撫憲德靜山大中丞調省另候委用所遺雷瓊道篆務委總巡各路水師之候補府秦太守炳直暫行護理 
[吳山立馬]  
　　杭州訪事人云武林門外賣魚橋有一支河西通餘杭水勢頗極湍急本月某日有甲乙二人由餘杭來省販售魚秧迨事竣駕一葉扁舟言旋故里駛經是處適值上河水漲以致傾覆幸經旁人竭力拯救得將甲援起乙則隨波逐流不知浮沈何處迄今數日屍身尚未尋獲　云慘矣○武林門外金祝廟忽於本月十七日之夜有一無名男子倒斃於牌樓下次日由地保投報錢塘縣署縣主黄鞠友大令帶同刑書仵作前往相騐並無傷痕及傳訊附近居人僉稱並不知情又無屍親來認遂飭吏填明屍格倩某善堂備棺收殮照例發封交地保妥爲安放聽候家屬領回○端陽節後連日梅雨涔涔不絶街衢積水甚深田中新插之秧俱遭漂没至十六日始陽光四照積水漸消農民補種田禾尚不嫌晚大約失之東隅者或可望收之桑榆也 
[上海官塲紀事]  
　　昨日午前撫標滬軍營管帶龍葆珊游戎督標奇兵營管帶羅楚材遊戎聨騎至上海縣署拜會縣主汪瑶庭大令大令飭丁擋駕○昨午松海防同知劉乙笙司馬命駕至縣署拜會大令晤商要公良久始别 
[委迎邸駕]  
　　前任江蘇崑山縣知縣尚樸齋大令近奉撫憲聶仲芳中丞委令來滬辦理迎接醇邸事宜昨日乘舟抵滬就英租界山西路鼎陞棧暫駐征驂 
[邸駕將臨]  
　　醇親王出使德國道逹拳匪戕害使臣克林德之歉忱前已歴紀本報兹聞官塲接天津來電謂醇邸約於本月三十日可蒞滬江矣 
[榮晉頭銜]  
　　蘇松太兵備道袁海觀觀察籌辦振捐異常營勩奉旨賞加二品頂戴前日道轅接奉上憲行知一時賀客如雲車馬冠裳途爲之塞 
[起運漕米]  
　　去年江浙兩省應解冬漕至今尚未起運日前本邑招商局接得江蘇海運局總辦鄧心茂太守由京發來電信知運漕章程邇已擬定招商局總辦翁緝甫觀察爰定於本月十六日先將去冬辦就之江浙兩省漕米三十五萬石交各輪船載赴塘沽其餘未經完解者尚擬設法購足續解 
[盜犯發回]  
　　前日太倉州蔣羹臣直刺派差押解搶刦境内侯國榮家之盜犯金老么張得發王明得余老三王小根五名至蘇松太兵備道轅禀請道憲袁海觀觀察過堂勘訊觀以供詞翻異發交上海縣獄寄禁旋於昨日飭吏繕就公文札行縣署令縣主汪瑶庭大令派出捕役民壯各十名將各犯解回太倉州署俟直殺覆訊明確然後科定罪名 
[查核膏捐]  
　　月前江蘇巡撫聶仲芳中丞札委陳荇香明府來滬清查烟膏捐明府抵滬後會同上海縣汪瑶庭大令保甲總巡朱森庭明府籌議一切並由各巡防局員赴各處逐一清查造具清册大令與保甲總巡朱森庭明府檢閱之下以南市二十三七鋪局員所報最爲核實因飭十六鋪各局員仿照辦理以期事歸一律無或差池 
[預防滋事]  
　　今晚爲法租界張燈慶駕之期本邑保甲總巡朱森庭明府深恐届時遊人薈萃難免匪徒滋生事端爰令南市各叚巡防局員督率勇丁在十六鋪橋附近隨時照料捕頭亦命華印各捕分駐各叚馬路彈壓閒人 
[法界停訊]  
　　昨日禮拜六爲法界公廨讞案之期期緣翌日爲法國令節照章停公兩日先期由法總領事署費繙譯宫飭丁咨照捕房並禀請讞員杜枝園大令暫停訊案 
[令節蒐軍]  
　　今日爲法國改爲民主之期滬上法租界中循照向章懸燈申慶駐滬法國軍士先於昨日午後會操迨晚間九下鐘時復列隊賽馬塲試夜戰之技戈矛影裏燈光如海照耀雲衢亦戰陣中别開生面者也 
[法租界捕房紀事]  
　　常州人劉翰甫前因掯勒田單被大羅洋人西人控諸法界公廨讞員杜枝園大令研訊之下飭押繳田單在案前日劉浼親友將銀若干兩暫存捕房求暫時釋出限三禮拜内將田單檢呈捕頭允之○前日烟鴇談王氏與比鄰某烟妓口角扭毆旋復役　　捕房捕頭詰問之餘將鴇申斥一番然後交人保去 
[美租界捕房紀事]  
　　昨日午前東洋車夫王雨泉拉車至天潼路適與第一千二百五十五號東洋車相遇猝不及讓撞壞輪軸巡　　見之一併帶入捕房捕頭令王給償修理洋銀一元○江北積竊趙國清迭次犯案遞解回籍現又來滬匿迹外虹口經包探石金榮查知拘入　房捕頭令押候解送公堂禀請讞員張柄樞司馬訊核○昨日清晨錢胡氏懷抱幼孩至菜市購物途遇任明甫飛步奔來不及避讓將孩撞　　及面部巡街捕見之一併帶入捕房捕頭令任給小銀錢五枚爲養傷費○裏虹口源記竹行主倪連生將竹排停泊附近河濵事爲捕頭查知令某包探拘入捕房押候解送公堂禀請訊罰 
[正字]  
　　本月二十日本報所登龔心源攬載石門縣漕米一事兹悉龔爲石門幕友非船户也攬係裝字之悞 
[節錄杭州西湖協德善堂姚用甫致鼎記銀號潘赤文善士函]  
　　弟等於五月十八日登程翌日到富陽察看瀕江一帶各沙岸被水衝坍者約三四五丈不等大樹桑林均倒在水邊棺木破碎浮沈沙岸者極多細探四處所述情形此次皖江水發計前後三次本月初六七日第一次尚不甚大初九初十第二次水發富陽市上深至六七尺沿城各處浮屍流下多至六七百具棺木亦隨波泛濫不計其數同德會各善士正思設法打撈不料十五六兩日第三次水發屍棺逐浪而下均付洪流現在街上之水甫退撈得棺柩二百餘具屍身百餘具其餘死屍尚多衝入沙内積壓腐爛不堪著手只得就地理之其柩上有姓氏者現擬抄單登記無姓氏者擇地安埋聞周古翁云富陽被水沙田秋收無望頃探悉災情之重莫如皖江下及桐廬桐廬城隍廟聚有災民千餘人必得赶緊發振庶免滋事旋又查得窄溪市上衝坍居民房屋約有百餘家市上貨物損傷約值五六千金街上現尚水深不能行走極貧無可依棲者約計五千餘户然初到不及詳查桐廬災民聚集城隍廟者確有一二千人均待哺嗷嗷亟須振濟以免釀成事端惟銀米皆乏必須速到云 
 
 

Page 4

 
 
   
 
 

Page 5

 
 
[京都天寳齋始得獨秘奇方包治天下疝氣]  
普天獨秘奇方　患者用此安康　半句虚言　神明共鑒　遠埠函購　原班回件 
疝氣一症其名有七曰寒疝水疝血疝氣疝狐疝㿗疝等名病雖異而治法皆同推其病原一爲寒邪所襲二爲陰氣所積氣不舒暢血不流行以致眞陰虧損寒濕下墜致成疝病初起陽囊腫脹偏墜疼痛小腹氣塊兩旁筋脹甚致囊大如瓜筋粗如純症有重輕根有淺深重者伸吟床褥一步難行輕者時發時愈痛苦難言本齋此方獨秘專治年深月久七種疝症膏丸並用藥性到時當可除病將膏貼在臍下一寸寒濕卽由膀胱毛孔漸漸而出寒邪拔盡囊核自然日縮氣血調和疝病從此絶根膏藥雙料每張一元二角單料六角○丸藥每盒一元每料五元○鋪分上海二馬路西鼎新里石庫門内便是 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[幾致燎原] 　　 
　　前晚十一點鐘時本城八鋪張家弄口余姓家烟囱内火星噴射烟霧迷漫幾肇燎原之禍幸經左右鄰人竭力灌救得卽熄滅不致成災 
[押犯犯賭]  
　　因案管押英美租界公廨翼房之馮洪綬王旋臣殷駿齋黄成芝四人日在押所大開博塲喝雉呼盧肆無忌憚管犯家丁某甲知之據情禀明讞員張柄樞司馬前晚司馬飭將馮王殷黄四人提案研訊馮王同供不敢與賭殷供事由司獄之人慫恿小的等賭錢每鬥牌四圈需洋銀一元二角後以未能壓其慾壑致被誣指叩乞原情司馬判令將殷黄各責手心二百下馮王各責手心一百下仍回押所赶緊將本案理清違干嚴究 
[上海縣署瑣案]  
　　本月十四日鄕人沈勳濤被人致死其姊許沈氏疑係姘婦張王氏糾衆攢毆所致控經上海縣五瑶庭大令研訊供詞押候補提曾留張王氏止宿之麻皮大阿姐即顧陳氏訊核前晚縣役將顧陸氏提到大令　堂訊鞫顧陸氏供小婦人家住八仙橋西首與張王氏相識情同姊妹已及三年本月十二日張王氏至小婦人家喁喁絮語時忽天雨因之留宿至十四日午後三點鐘時沈勳濤來家呼喚張王氏因卽與之同歸至如何被毆身死小婦人家與伊家相距二里許未悉此中細情求鑒張王氏供沈來喚小婦人時已受重傷將頭裹紥小婦人不敢生此毒謀大令惡其狡展喝責藤條二十下仍交官媒看管顧陸氏交人保釋○前者差役在縣署東首捕獲賊犯方阿龔解經汪大令訊責管押自新所前晚忽揭去屋瓦圖逃經看役拘住禀明大令大令飭卽提案詰訊重責一千板聽候送至改過局覊禁○前日馬路工程局總辦葉孟紀司馬函送張子香控毆傷伊子之蔣光富到縣縣主汪大令研訊之下張稱小的在南南董家渡開設久記樹行前日傍晚時蔣偕二友來購樹一株議定洋銀三元祇付二元五角負樹逕去小的之夥上前攔阻卽被兇毆兒子在旁解勸不虞蔣將鐵鋸擊破頭顱倩醫診視據云受傷甚重今已轉送案下叩乞究懲蔣供小的向習木工是日購定一樹言明洋銀二元五角迨往取其夥忽云有人肯出三元汝果欲購亦須以此爲例小的向之理論卽被行夥十餘人肆意攢毆不得已將鐵鋸遮架悞傷伊子然小的腰背亦被毆傷叩求鑒察大令判責二百板飭具保辜結押候張子傷痊再核 
[南市捕房紀事]  
　　日前馬路工程局總辦葉孟紀司馬以時届夏令馬路一帶每有遊人於傍晚相約乘凉深恐匪類混入其間乘機滋事爰卽出示曉諭不准閒人結隊浪遊並嚴飭捕頭隨時令華捕小心邏察昨日某號印捕查見划船婦十餘人在馬路中高唱淫詞與狂且互謔喝之不止因卽拘拿甲乙兩婦解送捕房捕頭著罰出小洋銀數枚然後釋出○昨日南市蕭家廠自來水公司洋人密司加美所雇車夫陳龍江與庖丁張紫祥在南馬頭畔互毆四十八號巡街捕見之一併拘解捕房捕頭詰知釁由陳私取洋人之物而起令暫行管押聽候解送工程局禀請司馬核奪 
[英美租界公堂會訊案]  
　　前者葡商榮泰號某西人控華民朱景春俞小貴攔阻販賣泥砂石等情讞員張柄樞司馬與葡總領事署繙譯官畢禮納君會訊之下以兩造均請有道憲告示碍難核斷應候禀請道憲示遵旋奉蘇松太兵備道袁海觀觀察札飭秉公覆訊司馬因於前日午後會同畢禮納君升堂研究西人投案訴稱商人販賣泥沙石供輪船壓載之用屢被朱俞阻撓以致輪船有誤行期今旣奉到道札應請從公訊斷朱俞同供此項砂泥小的等已承辦數十年屢蒙憲示准行叩求鑒宥焉人延担文律師之夥某君到堂聲辯司馬商之畢禮納君諭令西人專辦砂石朱俞仍辦砂泥以免混淆兩造遵斷呈具切結而退 
[英美租界公堂瑣案]  
　　積竊張小扣在某碼頭竊得皮箱一口荷至虹口某典鋪質錢包探劉光震見其形跡可疑拘解請究張小扣一味狡賴讞員張柄樞司馬商之佛繙譯判責四百板遞解寗波原籍○劉榮生張阿東勒索洋銀五元經包探張阿五拘解請究司馬判責二百板遞解回籍○粤人程賢控林啟借錢不允肆意兇毆司馬判責林啟二百板遞解廣東原籍○曹金廷混入某輪船竊取搭客所携蚊帳一頂衣服若干經包探張才寳拘獲解請訊究司馬判責三百板遞解回籍○李春山竊取周萬興家洋傘十三頂經包探徐榮珊拘解請究司馬判責三百板發押捕房兩月○張同興在某小茶肆門外貿然向周傅氏調戯經包探顧阿六拘解請究司馬判責一百板○協成米店米某甲控車夫陸銀子周阿玉騙去白米二袋司馬飭陸賠償洋銀十一元一角周無干省釋 
[閩省官報]  
　　調署安溪縣楊濱調署崇安縣白荃均禀辭赴任張斯鈺奉委安海稅厘局秦毓琦奉委開辦膏捐局通判沈興本奉委蕭厝釐局差梅振瀛奉委稅厘局支應差彭大川奉委善後局支應差徐鹽尹增祥奉委官運省局支應差同知柴棠禀銷稅釐局支應差謝委稅厘局提調本任邵武府調署興化府王中志禀卸護理延建邵道事禀到并謝委錢鹽尹繩槃禀調辦建甯官運局沙縣張正清卸事禀到署連城縣范壽鎔卸事禀到鹽塲劉定璣委帮辦省會官運局提調差縣丞王建中委橋北騐卡詔安縣吳恩慶調省差委遺缺藩憲以候補班前知縣吕兆璜酌委署理又署永福縣典史趙汝琮患病請冋省就醫遺缺以試用巡檢古清華署理前督糧道候補道何碧鎏去年奉差出省於前日回省禀到 
[金陵官報]  
　　五月十四日統領淮北緝私水陸等營副將鄧在庭福左營遊擊張熙南匯縣汪以誠正任常熟縣楊家驅武穴分銷知縣李如松　辭十五日藩轅牌示江甯府龍江宣課大使吳啟堃病故遺缺查有新海防遇缺先補用從九品黄炳綸堪以請補先鋒副將楊秀元叩謝委淮北緝私水師營太湖水師營正任太湖協歐陽成祥到十六日洋務局候補道汪見意大利水師提督堪敵安義又領事聶臘濟尼又管帶威比尼兵船斯格理水師叅贊加都理又中軍官三柏又商量斯刋辦均會意文繙譯縣丞夏廷樞又洋務關朝喆又英文繙譯黄琮均見南洋四艇隊長管帶張字魚雷艇船陳應濂又辰字饒懷文宿字林承啟列字林逢時均到見十七日藩憲牌示海門廳照磨李興旟丁憂查缺查有曾任實缺侯補班補用從九品黄貴堪以請補靖江厘捐知縣董汝誠辭知縣王貴銘奉委府發審差縣丞吳瑞　奉辦濟北洋轉運局委解槍于赴山東十八日新授湖南岳常禮道韓慶雲由蘇來松江府余九榖均到日本明石五船船長海軍大佐上原神次郎海軍少佐眞野岩次郎又機關少監平野宗四郎又大尉油谷監藏又駐甯總辦通商事務天野恭太郎均會十九日上海文報局候補道黄承乙到松江府余九榖均見福建福甯鎭曹志忠辭藩憲牌示署清河縣縣丞吳子瑞期滿遺缺查有分缺先用縣丞羅樹勳堪以署理參將張開武叩謝先鋒官安徽知州婁國華謝委淮北緝私巡檢李濬禀知過知縣班仍留原省試用縣丞李多節巡檢彭瑞勳均到省 
[蘇省官報]  
　　五月十九日准補丹徒縣張德迪自奔牛厘局差次專丁來省禀謝奉飭赴新任知縣殷勳禀謝奉委赴工震安提清賦公　差卽辭前署高　州知州昌承瀚湖北人由寗來禀知捐升道員指發江西二十日知縣胡保聨禀謝奉委發審局差洪衍慶禀銷撫署攸呈差楊寳善禀知奉委勸辦順直奉晉賑捐差直州同焚恭壽禀謝奉委撫署收呈詞卽日到差補用都司邵祥升禀謝奉委胥門路武巡卽日到差儘先千總徐嘉林禀銷管駕飛槎輸船差二十一日正任南匯縣汪以誠由甯來禀謝奉飭回任正任常　縣楊家騵由寗見制憲回蘇州府照磨姚定信禀知奉委官醫局稱查差府經歴丁力榖由上海回禀謝奉委靖江　　差卽辭二十二日分省補用道郭熙光禀知由木瀆光福浦莊等處查辦膏捐回縣丞蔣家昌禀謝奉委吳縣主簿事補用都　陳繼宗禀謝奉委元妙　武巡卽日到差 
[維揚官報]  
　　五月十四日邊鹺尹承榮銷楚鹽查倉差分發運判王分轉桂芬浙江人禀到十五日沈司馬元　到淮北查鹽池差龍分轉澤鈞銷鹽池差汪分轉壽祺赴通泰查探水勢十六日署泰分司淩分轉樹模卸事回汪鹺尹祖齡辭赴六閘卡李分轉以牧由高寳差次來方分轉銷甘肅餉差十七日羅鹺尹澍屏委保甲聽差十八日汪分轉由高溧句差次來揚林大令介鏞奉保甲總局委城外總巡差十九日金分轉耀忠由泰屬差沈到揚分發知事沈鹺尹毓祥福建人禀到二十日淩大令奉保甲總局委發審差 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　太子少保頭品頂戴兩江總督臣劉坤一跪奏爲江寍籌餉捐輸請仍照順直秦晉振捐成案飭部頒發空白執照以廣招徠恭摺仰祈聖鑒事竊照江寗開辦籌餉捐輸前經請頒發空白執照接准行在户部咨以江甯勸捐籌餉雖屬孔亟較之秦晉振捐情事不同未便一律頒發空白執照致與振捐有碍應仍令先發實收俟奬册到部覈明赶頒執照等因當經轉行遵照去後兹據江寍籌餉勸捐局司道瀝陳捐輸减色仍請奏頒空白執照前來臣查江蘇省奉撥欵項最爲繁重近年以來釐金抵還洋債外省撥補之欵大都無著騰挪因應竭蹶萬分上年軍興以後增營購械辦理轉運又復通飭各屬舉辦團練沿江沿海地方悉照光緒二十一年防務辦法嚴爲設備並飭徐州道招募團丁擇要駐紥以輔兵力之不足用繁欵鉅司道局庫羅掘一空雖經開捐接濟無如頻年捐輸重疊勢成弩末現在秦晉順直等省相率委員來寍設局勸捐携有空白執照獨江寍仍先發實收捐生舍此就彼實屬情勢使然甚至向餉局查詢捐例轉赴振局報捐統核江寍收捐銀數甚屬寥寥若不及早變通徒有開捐之虚名終無籌餉之實濟秦晉年歲旱荒災區較廣順直猝遭兵燹亟待救援自與尋常振捐不同江南濵海臨江防務緊要未可一曰鬆懈亦非他省情形可比且此項餉捐奏准一半濟餉一半解部多收一分捐欵大部即省一分籌畫臣與司道再四熟商惟有仍懇天恩特勅户部頒發文職五品以下空白執照二千張武職五百張存臣衙門加蓋關防俟餉捐局造具履歴清册呈送副實收時核明填發庶與捐務餉需兩有裨益一面仍將副實收奬册咨送户部查核應需部飯等項銀兩照章隨同奬册解部交納以資辦公此係爲江寗急籌餉需以廣招徠起見他省不得援以爲例俾示限制除咨部查照外理合會同江蘇巡撫臣聶緝槼恭摺具陳伏乞皇太后皇上聖鑒訓示謹奏四月十三日奉硃批著照所請户部知道欽此 
黄槐森片再准部咨嗣後道府州縣無論何項勞績保舉歸入候補班補用人員令該督撫即以此項人員到省之日起子限一年詳加察看奏明分别繁簡補用又定例期滿教習俸滿教職截取舉人各項知縣分發試用人員到省二年後該督撫照例甄别按班序補各等因遵奉在案兹查有勞績保舉補用知縣王國材到省一年期滿又截取試用知縣楊琨到省二年期滿據署藩臬兩司出具考語詳請留省補用前來臣查勞績保舉補用知縣王國材誠篤明練才識優長截取試用知縣楊琨强幹有爲廉明穩練歴奉差委均無貽誤應請留於廣西遇有相當缺出照例按班補用除將各員履歴册送部外謹會同兩廣總督臣陶模附片陳明伏乞聖鑒訓示謹奏四月十三日奉硃批吏部知道欽此 
祥煜片再奴才衙門所屬司庫筆帖式庫使等員向例五年任滿呈請更換其當差得力之員均經各前織造隨時附片保留二年歴蒙俞允在案兹查筆帖式彭齡於光緒二十二年二月到任扣至本年二月五年期滿例應呈報内務府揀員接替惟查該員差務熟習現當赶辦運務及各項要工需人之際謹援照成案保留合無仰懇天恩俯准將筆帖式彭齡暫留二年以資熟手出自高厚鴻慈理合附片具陳伏乞聖鑒訓示遵行謹奏請旨四月十三日奉硃批著照所請該衙門知道欽此 
劉坤一片再准部咨勞績保舉鹽大使補缺有關具題按照章程試用期滿應由該督詳細甄别具奏等因歴經循辦在案兹查有勞績保舉候補班前儘先卽補大使王長榮到淮試用業巳期滿據運司造具履歴清册詳送甄别前來經臣於光緒二十六年十月二十日甄别得該員精力尚健才具老成堪以留淮補用除將履歴清册咨移部科查核外謹附片具陳伏乞聖鑒謹奏四月十三日奉硃批吏部知道欽此經筵日講起居注官大學士翰林院掌院學士奴才宗室崑岡跪奏爲據實更正仰祈聖鑒事竊查光緒二十六年五月間具奏翰林院衙署情形時適當槍林砲雨之中役徒驚慌星散逃避第以傳聞之說猝然呈報奴才入奏時又因時事倥偬未能詳察情形今准全權大臣轉抄英國全權大臣照會奴才始知上年五月二十七日翰林院衙署種火根由實係當日亂軍趁風縱放所致確非西人焚毁且聞延燒時西人尚敦睦誼出力救援奴才不敢以陳奏在先稍涉回護相應自行檢舉據實更正理合繕摺具陳伏乞皇太后皇上聖鑒謹奏四月十四日奉硃批著卽更正欽此 
　　軍機大臣大學士臣榮祿等跪奏爲遵旨會議覆奏事光緒二十七年三月十二日軍機大臣面奉諭旨本日吏部奏變通銓選章程並擬開選官員各一摺著軍機大臣會同行在六部妥議具奏欽此仰見朝廷愼重銓稀博訪周諮之至意臣等遵將吏部原摺公同閱看所擬變通章程名爲簡易實多轇轕其中未盡妥協之處謹逐條開列並另擬辦法爲我皇太后皇上詳晰陳之如原奏内稱册巷抛棄踐踏不無散失刻難清理又謂和議已定亟應從　補選以免官缺久懸究竟選册清查曾否齊全並未聲明是宜先查齊選册然後可議開選否則矇混臆造其弊不可勝言又原奏擬將上年六七兩月投供合例人員補選七八兩月朋官又將九月以後至本年二月各缺另分作一起辦理殊覺頭緒紛繁而廻避告近過班改掣必至易於弊混防不勝防旣稱值此時勢未便拘牽例案則明係通融辦理自應叅酌例案力求簡易應將上年七月至本年所出未選之缺雙月統歸雙月單月統歸單月各分雙單補行投供擬選雙單月所出各缺按照班次名次各於一月内遞選全清較無流弊卽掣籖揀選等事亦易於分辦其不投供之升班並教職佐雜等項亦均照此辦理事較簡捷此項雙單月補選人員由吏部酌定補行投供日期先期傳示並電知各省出示曉諭候選各員一體周知又原奏旣稱本年新投供人員議選前數月之缺不免見缺在先投供在後與例更屬不合後又謂三月初一日傳令候選人員投供騐到一作爲補行去歲八月初一日投供一作爲補行九月初一日投供旣曰補行仍是見缺在先投供在後未免自相矛盾且補行八九兩月投供一次卽可選數月以後之缺獨不慮佔缺太寛乎是又適開書吏舞文之弊應由該部堂司各官隨時查察認眞釐剔又原奏請將行在吏部投供騐到人員一併查銷概歸京辦並將行在吏　所收有關缺分文件將來以咨文到京日期按照例章歸入月分銓選未免有意區分况候選人員趨赴行在投供騐到自備資斧跋涉遠來深明依戀朝廷之大義豈可反令冋隅原因行在無檔册可稽是以送京併選凡係在行在投供騐到者供結文件業經咨送到京應卽按照班次名次列入月分投供簿一併擬選之後咨明行在吏部查照以後續有投供騐到各員卽照此辦理再查吏部有關缺分文件向按各省出咨日期均扣定限無論文到遲早仍以各省到京程限扣算歸八月分開缺不得以行在吏部咨送到京日期爲斷以杜挪移上下等弊又原奏擬於三月卽行開選意恐官缺久懸其實各省懸缺均委署有人何至貽誤外省題補員缺往往延擱數月何以不慮久懸况京師洋兵未撤投供人員何以預知開選有期冐險赴京乎非由書吏通信招徠即串通頂替情弊可想應令候選人員於騐到時取具正途同鄕京官印結聲明實係本人並請旨飭令騐放王大臣認眞查騐如有頂替卽將本員及出結官分别嚴議並將代倩之人從重治罪所有臣等遵議緣由是否有當伏候聖裁如蒙俞允應請飭下京城吏部遵照一面清查選册一面赶辦擬選各事俟辦理就緒酌定開選月分再行奏明請旨並請飭下吏部堂官嗣後該部辦理公事必須督飭司員親身經理不得仍聽吏胥任意挑剔延宕以肅官方而杜流弊再此摺係軍機處主稿合併聲明謹合詞恭摺具陳伏乞皇太后皇上聖鑒謹奏 
 
