# 1918 - 58 - 4916181

 

Page 1

 
 
   
 
 

Page 2

 
 
時評 
[奉軍逼京（冷）]  
　　人方以南北之爭爲國内用兵之不當而不知兵事又將突起於北方也人方欲調和以息南北之爭使靖内亂而不知有以内亂爲未足更欲糜爛北方也張作霖之進兵北京殆爲此歟張作霖之進兵北京豈欲與倪嗣冲之兵夾攻北京歟不然張兵進而馮何以乞靈於倪也若然以今日張曹等通電測之則各督必將返兵以敵張倪而北京相近之劇戰必更烈於湘鄂間矣 
[命令]  
　　三月五日大總統令裴其勳授爲陸軍中將陶祥貴高士儐加陸軍中將銜王瑞林孟富德授爲陸軍少將高峻峯曹志剛加陸軍少將銜劉煥章陳鴻逵授爲陸軍砲兵上校王樹棠加陸軍步兵上校銜蕭維翰王明謙加陸軍騎兵上校銜此令又令參謀總長廕昌呈請任命邊玉珂爲陸軍第十一師一等參謀官王堃生爲二等參謀官均照准此令又令陸軍總長段芝貴呈請授徐嘉瑞郭縻郝有增黃炳善吳本埴關德山黃隆黌安紹彬劉玉成趙吉陞孟星魁劉順和爲陸軍步兵中校唐錫是崔鳳桐爲陸軍騎兵中校祝銘爲陸軍砲兵中校關全林爲陸軍輜重兵中校孟恩祥足永才王德林爲陸軍步兵少校均照准此令又令陸軍總長段芝貴呈請授馬虎臣劉恢爲陸軍步兵少挍潘思桐爲陸軍工兵少校謝葆琛爲陸軍砲兵少校袁蔭槐爲陸軍二等軍醫正何瑾崔祜爲陸軍三等軍醫正均照准此令又令陸軍總長段芝貴呈請任命李式訓爲陸軍第十一師步兵第四十一團團附孟錫祚爲步兵第四十一團第三營營長史邁衆爲步兵第二十一旅少校副官均准此令又令么培珍張德海晋給二等文虎章趙憲章晋給三等文虎章趙振綱張凌閣李夢庚施紹常給予四等文虎章此令 
專電 
[北京電]  
　　奉軍昨晚已開至廊房共步兵兩營機關鎗二連騎兵一連據葉恭綽由津電告張作霖已將京奉車悉數扣留準備大軍入關（六日下午三鐘） 
[北京電]  
　　馮昨召全體閣員會議三事（一）蘇督辭職（二）某項外交（三）奉軍接洽題討論至暮均無结果時局益陷悲觀（六日下午三鐘） 
[北京電]  
　　昨府議聞並及李督辭職及外交重要問題下午並召靳雲鵬入府似外交對待甚難（六日下午五鐘） 
[北京電]  
　　張作霖語公府所派專員言出兵係曹張預約且曾受 
 
 
 

Page 3

 
 
軍費五十萬如曹張不需軍隊奉軍可回至扣械則奉有陸軍部護照（六日下午三鐘） 
[北京電]  
　　昨閣議僅及决選舉日期一案餘軍費外交等以馮召入府均未議（六日下午二鐘） 
[北京電]  
　　昨日府院會議結果關於某省軍事財政問題非常緊急特命王克敏赴皖與倪商决王巳專車出發河間自身去留將以王此行效否爲斷（六日下午三鐘） 
[北京電]  
　　奉事因與倪有密切關係府議派王克敏馳安慶與倪商退兵之法（六日下午二鐘） 
[北京電]  
　　某報言馮昨日起巳不看公事並非事實馮不過欲以辭職電使時局開展以圖遇機（六日下午二鐘） 
[北京電]  
　　魯直鄂皖蘇贛六督與張敬堯聯銜通電力闢推倒元首及某省中立等謠（六日下午三鐘） 
[北京電]  
　　張曹李陳倪王張聯電闢復辟說及排馮謠似對張作霖發（五日下午八鐘） 
[北京電]  
　　此間對於六督通電兩法解釋皆抱樂觀惟某系小數陰謀確受一種打擊（六日下午二鐘） 
[北京電]  
　　葉恭綽自津電話報告奉軍留多車將悉入關（六日下午三鐘） 
[北京電]  
　　馮旅請移師對外（六日下午二鐘） 
[北京電]  
　　曹錕電告决定魚日開始總攻擊（六日下午三鐘） 
[北京電]  
　　吳佩孚連電告捷進駐新堤岳州指日可復府院去電嘉獎（六日下午三鐘） 
[北京電]  
　　管金聚漾電稱劉存厚張瀾巳入陜（六日下午五鐘） 
[北京電]  
　　陳遐齡頃來兩電告急一稱藏番内犯一報川邊五縣危在旦夕（六日下午三鐘） 
[北京電]  
　　和使昨向外團聲明張勳及其家眷均在該館居住未出使界一步（六日下午三鐘） 
[北京電]  
　　新國會召集期國務會議改定六月二十日（六日下午三鐘） 
[香港電]  
　　海軍總長電令林葆懌率艦隊離粤林覆電稱貴部宜先請中央袪除誤會依法解决時局誠意言和（五日下午三鐘） 
[香港電]  
　　龍軍進攻未巳當道己决定任李烈鈞爲討龍總司令日内將實行總攻擊陽江方面由李烈鈞指揮高雷方面由陸榮延節制（五日下午三鐘） 
外電 
[海參威電]  
　　外國與俄國商行之幹事會知照各商行自今日起一律輟業至勞農會開釋所拘稅關各員之日止各員之被拘關係甚大蓋稅關所存貨品無人看管可由亂民隨意取去也此間自由勞農會管理後各項實業皆爲停頓（四日） 
上海泰晤士報 
[北京電]  
　　京漢路線上楊家堂有疫之說不確濟南復死四人德州與濟南二地及二地之間均停售票（五日） 
文滙報 
[奉天電]  
　　聞近因中央勒令奉天將取去之鎗械交還政府以致是項問題愈紛糾而難以解决段派策士之運動復大奏成功本擬由灤州調回奉天之奉天軍一旅現更前進奉天又另行增派一混成旅向同一方向進軍日來巳有無數軍需品由京奉鐵路陸續運往關内其軍隊亦將於今明日中出發其目的地係北京或謂段派因欲貫澈其主戰主義將以武力逼總統退位也（六日） 
[北京電]  
　　當局接電報云日本林公使准於九日由東京啟程經朝鮮滿洲歸任（六日） 
[北京電]  
　　傳聞張作霖之電致中央允調回關内之兵者實係欺騙交通部欲藉此强奪貨車之手段也其軍隊現巳漸次向京津方面輸送其騎兵之一部隊已迅速前進而以豐台爲目的地云云馮總統聞此消息大爲狠狽特於五日開府院大會議討論此問題且於席上表示辭總統職之希望最後决張作霖之事應當如何對付就商於倪嗣冲後再行决定財政總長王克敏巳於昨日奉此使命南下會見倪氏在會諸人對於總統辭職問題皆以爲此時總統辭職必陷全國於大恐慌之中故主張先與各方面協議勸總統暫留辭職之通電（六日） 
[北京電]  
　　馮總統命某秘書所起之總統辭職電稿今日（五日）午前巳經呈交總統矣伹此電報拍出與否尙屬一般人之疑問而總統府有一部人言一二日内可能發電云（五日） 
[北京電]  
　　起草巳畢於今日（五日）由某秘書呈交馮總統之總統辭職電稿内容大略如下余之繼任總統因爲前段總理及各省督軍所迫出於不得巳也就職以後曾請黎元洪復職未得允許余乃欲以息事寗人主義解南北之爭先是段總理倒復辟之舉再造共和及執政後稍有不洽人意（電文不明）之處伹不足視爲仇敵然南方藉口非法遽啟兵端遂至不能表見息事寗人之意南方一面提議平和誓不犯境而於停戰令下之後竟侵岳州不可解一也南方旣無誠意勢不能不主戰然内部又受種種之牽制致無從下手此不可解二也睘日黎元洪依法尙不能使國家平靜今則戰爲南方所不喜平和又爲北方所不喜和戰皆不能决此種情狀較黎元洪時代更爲因難此不可解三也况現在財政枯竭外交危急余德薄能鮮恐貽誤大局不如自退以開賢路希望諸公速舉賢者云云（六日） 
[北京電]  
　　北京近日又喧傳張勳潛逃之說據和蘭公使館人員向某協商國方面外交官所聲言云張勳與梁敦彦皆確在和國公使館内且可爲保證（六日） 
[濟南電]  
　　自張督出征後對於山東省之治安頗有戒心現因鼠疫問題發生交通機關停止即呈小康氣象（六日） 
[重慶電]  
　　熊克武以四川靖國軍總司命名義宣言總攬川省軍民統治權（五日） 
[北京電]  
　　據國務院方面消息新國會擬於本年六月召集之命令今明日内可以發表（五日） 
[廣京電]  
　　方聲濤近將向汕頭出發所率之在粤雲南軍暫囑李根源指揮（五日） 
[哈爾濱電]  
　　此聞情形極爲危險中國官場巳命此間華商預備遷徙（五日） 
[東京電]  
　　日本駐華公使林權助民將於九日由東京啟程歸任（六日） 
[東京電]  
　　關於押川製鐵所長官自盡案豫審决定書今日（五日）午後發表其案内容因該長官受田中正藏賄贈五分利付公債千元劵十張代以鐵材千噸供職汽船工業會社木津川小野造船所云（五日） 
[東京電]  
　　大正六年對中國貿易輸出三億千八百三十一萬元輸入一億三千三百二十七萬二千元（五日） 
[東京電]  
　　電氣界耆宿名士藤岡市助氏昨日午後逝世（五日） 
[東京電]  
　　郵船博多丸新近經過地中海歸日本報告前此未聞之新事實云去年十一月八日晨該郵船在西班牙領海遇德舴遂開砲與德艇互轟旋見該船所發出之二彈命中德艇該德艇遂當場沉没（六日） 
以上東方通信社電 
[東京電]  
　　大連大豆市價暴騰已超過三元大連取引所因之停市（六日） 
[東京電]  
　　本日（六日）在衆議院尾崎行雄關於現時外交有所質問本野外相答稱時局漸次進展當局以此正與聯合諸國交換意見云云（六日） 
[東京電]  
　　第六次中日鐵路聯絡運輸會議擬於四月六日起在東京開會會期約一星期（六日） 
以上共同通信社電 
[戰電亞姆斯特丹電]  
　　德政府公布德奥布土四國與俄國雙方簽定之和約如下（一）雙方嗣後和好如初（二）雙方均戒運動及挑撥人民仇抗政府或國家之存在並各善視被佔土地之人民（三）雙方所商定之界線以西土地前屬於俄國者今不復處俄國治權之下西面之邊線將由俄德委員會同勘畫所指之地對於俄國不復負有因舊日關係發生之任何義務俄國允不干涉此項土地之内務且許德奥順從民願定其前途（四）德奥允俟共同和局告成俄國完全解除動員時如第六條欵未有更勳則擬退讓第三條欵所定界線東面之土地俄國願儘速完全退讓亞拉土里亞各省交還土耳其俄國並願退讓洛特山·巴土姆·加爾斯之境不稍遷延俄國允不干涉此數土地憲法與國際地位之改造而聽境内人民與鄰邦協商爲之尤當注重土耳其國（五）俄國完全解除動員新成之軍亦在其列不稍延緩（六）俄國以軍艦移至俄港不稍延緩留泊該處至共同和局告成之日爲止或即行解除武裝仇對四聯盟國之軍艦如在俄國管理權之内當與俄艦同一處置波羅的海之不雷須即移去黑海之水雷六視俄國權力之所能及卽行移去商船在此二海得自由往來且當即復通航商船航路必須永遠清除浮水雷關於航路等諸規則由雙方派員會同商訂（七）（甲）俄國允卽與烏克蘭媾和承認烏克蘭與四聯盟國所訂之和約卽行撤退駐烏克蘭境内之軍隊停止挑撥運動反對烏克蘭政府或公共機關即行退讓愛沙尼亞與里伏尼亞（乙）愛沙尼亞以拉里太日爲東界線（丙）里伏尼亞東部邊界穿貝浦斯湖與比斯柯夫湖至比斯柯夫湖西南隅然後向特維拉河里凡化夫方面過魯班湖（丁）愛沙尼亞與里伏尼亞二省由德國警隊佔守至安寗可保治安恢復之日止（戊）俄國擔保開釋所拘之愛沙尼亞與里伏尼亞人其流放者允擔保若輩之安回（四日） 
[若西電]  
　　羅皇開御前會議議决答覆一日所接敵國哀的美敦書聲明羅國願與中歐列强媾和擬於日内在布克哈萊開始談判（四日） 
[亞姆斯特凡電]  
　　土京電稱内閣總理已赴布克哈萊參與媾和談判（四日） 
[倫敦電]  
　　德國電稱德國已接受四聯盟國之休戰條件（四日） 
[倫敦電]  
　　俄國公報云克倫斯基將軍巳命俄軍停戰駐於原地（四日） 
[海牙電]  
　　德國政界聞日本將出兵西比利亞之說大爲激昂各報承當道意旨評論此事謂德國不欲戰於西比利亞惟日太如圖奪德國與俄媾和之利益則德國卽將有以報之德國須俟俄國請其助拒日本始能助之然後再以己意行事云（四日） 
[華盛頓電]  
　　美國陸軍部宣布在法國建設大兵工廠事其造費需美金洋二千五百萬元計有大倉庫二十所大工場十二所小工場等一百二十所須以辦事員四百五十人工人一萬六千人維持之數星期前所需材料多已運抵法國乃卽興工陸軍部請國會續籌金洋四百五十兆元增造飛機共　所核定之費爲六百四十兆元（四日） 
[巴西京城電]  
　　巴西新總統已舉定亞爾佛斯氏按氏於一九○二年至一九○六年間曾居此任爲堅主聯好協約國者（三日） 
[阿眞廷京城電]  
　　某報載稱總統伊里哥氏决議阿眞廷之對外政策當更善遇協約國而盡力輔助之（三日） 
[丹京電]  
　　瑙威政府因聞英國在瑙威領海内拘獲德船一艘已向英政府提出抗議（四日） 
[倫敦電]  
　　每日紀聞載稱瑙威與英國關於航務之爭端業已解决瑙威與美國關於各種未子問題業已商妥（五日） 
[倫敦電]  
　　加森爵士復被舉爲愛爾蘭統一黨主任每日電聞報載稱現有人運動使國會注意新建議即愛爾蘭大會議如果失敗英國當施行聯邦制是也（五日） 
[巴黎電]  
　　今晚公報云法軍於未斯河東風雪中大舉强襲破廣一千二百邁當之敵軍第四陣線且於數地點深入六百邁當法軍進襲之際敵軍回攻法軍左翼激戰後不支而退大受損失法軍迄今已點見俘虜一百五十人所受損失至爲細微（四日） 
[倫敦電]  
　　今晚海格將軍報稱英軍在蘭斯西面激戰擊退進攻之敵軍加以重創俘獲若干人英軍且在聖康丹敗襲擊之敵軍（四日） 
公電 
[張溥泉請緝刺程兇犯電]  
　　廣東海軍辦事處林司令並轉各界公鑒報載玉堂總長慘遭暗算得耗痛絕望共矢同仇早竟遺志善慰遺族嚴緝兇徒之尉英靈而伸公憤張繼叩東 
要聞一 
[馬馮與皖局之前途]  
　　字林報二月二十七日安慶通訊云安慶本無亂象與長江上游危機醞釀者不同今則漸入漩渦矣吾人於此惟望時局之變遷適以促進和平之早成耳南方要人極不滿意於皖督倪嗣冲就南方意旨而言倪督一日握權則和平一日不能實現當馮玉祥率兵上駛駐節武穴之初此間觀察時事者以爲長江全域自漢　而下盡在北方掌握中矣詎知局勢變幻倐呈異狀馮玉祥竟別有懐抱黃省長乃疾赴蚌埠往謁倪督迄今未曾回省大約將不復返惟其給與外人之通行證可隨時出入城門者今仍有效黃省長去後商民開會集議請馬統領列席彼此討論時局衆請馬爲皖督馬雖有一埸演說然未明白拒絕此後籌備與談判進行頗速衆料昨日即可宣布獨立但未果皖兵名雖隸屬倪氏實則由馬指揮刻方控制由安慶至九江一帶地方九江而外即爲馮旅馮巳明白表示熊度寗願驅倪不願拒南馬統領旣知意使果忠於倪氏則早當進攻馮旅乃竟不然馮馬二人問不獨無决裂之現象且將約定共以除倪爲事焉馬若獨立倪將孤立無助皖軍之可用者幾全在此間倪雖尙有若干軍隊刻分駐於蚌埠壽州滁州者然已無能爲矣安慶一帶屯兵頗多城門防守甚嚴所有入城行李皆須嚴查有敎會運入書籍若干箱竟由軍警押送入城拆視後而始去雖戰事未必實現而商民巳不免驚惶至於皖人所表示同情者果在何方則可無待疑問倪不肯來省久駐蚌岑巳全失商民之愛載且自倪氏督皖以來一切措施與皖省毫無裨益只知養兵不知他事敎肯經費已被移用學校多巳停辦或索然無生氣若馬統領則爲安慶各界所信任而以商界爲尤甚設馬果有舉動則必得此間人士之贊助若馬能與馮玉祥沆瀣一氣則尤善惟博聞馮亦垂涎皖督一席果爾則皖事將不堪言矣聞馮旅皆爲基督敎徒觀馮之通電及其示文殊不見信仰基督之痕跡故其兵士若何馮爲人若何尙難切實言之意者馮郭下或有若干敎徒今倪軍中亦未嘗無敎徒所異者似馮能鼓勵所屬潔白其身而自爲表率耳兩日前記者遇一武穴律師據謂馮玉祥確係基督敎徒且鼓勵其兵士奉敎云最近傳言謂倪嗣冲因代表不可恃將親至安慶且得政府同意將往攻馮旅及受馮運動之人倪本懦夫此說未可輕信蓋總統縱許倪氏進兵討馮然總統一言於巳無損而倪氏一動則有切膚之痛苦矣 
中央最近之政聞 
[四日公府會議]  
　　四日公府召集重要會議内容聞仍爲出兵問題及新疆黑龍江之國防問題其餘尙有議案未便宣布並聞黑龍江鮑督三日又有急電報稱俄國過激黨巳到黑河以南黑省現有軍隊實屬無多不敷分佈沿邊防線不足維持中央議定如何辦法懇速指示俾便遵照辦理元首以電中語意迫切已交段督辦議覆矣 
[甘新之兵餉兩事]  
　　參陸處前以新疆危急缺乏騎兵曾電蘭州張督軍請其設法協助前日公府接張廣建電告奉命援新不得巳勉抽騎兵一營於東日起程請轉告楊督查照日前新疆省長楊鼎臣電索防費十五萬元總統接電已於三日飭王財政總長即日電匯矣 
[陸徵祥願任外使]  
　　日前外間傳說外交總長陸子欣將出任駐法公使一節茲經調查去年陸任外交時曾到部中其後因山東代表到京即不常到部一切事宜多由高子益次長經手惟陸雖不到部然每日文件仍由高次長携帶至外交大樓與陸總長會商故高次長甚忙　而陸總長則僅日坐外交大樓與其家屬盤桓過度而已近於外交問題未生之前數日陸總長忽然隔日到部未數日而外交問題起陸氏乃在部中揚言欲任駐外公使其在國務會議時亦復如是而陸氏出任公使之議遂定據聞陸氏此行一則爲德俄媾和後外交一席不易辦理一則因尙有個人他項事故故願代胡赴法云 
[特赦張勳之傳說]  
　　當各特赦案未經發表之先外間盛傳當局對於一切政治犯擬槪予赦免最近特赦梁士詒等三人特赦令下又有類於特赦而不以特赦形式出之者則有如雷震春張鎭芳之軍前効力令又有在傳說中而未及實現者則有如盛文頣王丕煥兩案中央政刑不肅至此已極茲據某方面消息現在亡命荷使館之張勳當局亦將予以特赦其形式或亦援照雷張之例飭其赴長江一帶帶罪圖功云云若復辟首犯亦可赦免亦無怪好事者又播二次復辟之謠也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[黑龍江邊防之緊急]  
　　黑龍江消息云滿洲里俄亂發生鮑督軍曾派步騎各軍出防現爲國防重要起見將滿洲里一區畫歸剛團長防守以專責成並由省撥去陸軍四營亦歸剛節制以資調遣聞前駐滿騎兵六團二營王營長以該站歸剛管轄即將原隊開回省城已於二十日到省仍在西江沿本營駐紮近有俄多數黨某統領帶有蒙兵數百名潛迹來華分駐各車站由江省陸軍某連長在某站查知當將俄統領曁蒙兵在火車上搜出帶至車站俄統領勢將開鎗由某連長帶兵將其摟住故未及開蒙俄兵見勢不佳均俯首聽令願將軍械交出據蒙兵供稱係俄人雇用來保護鐵路鮑督軍以駐防各站軍隊疏於範縱使俄統領帶蒙兵來華有違公令均加申斥又一消息云俄偵探詳報由俄車載來俄兵二百餘名率蒙兵八百餘名全副武裝異常精緻分駐各站惟俄車站站長措手不及不知俄蒙各兵由何處而來向我國駐站陸軍要求保護迨降伏後經我國軍隊盤查由來據俄官供稱係由依拉克斯克被過激派驅逐出境逃來中國界内蒙兵係海拉勝福借給搬運軍械者據蒙兵供稱俄人雇用來華保護俄國鐵路雙方言語支離後由俄站長請我軍將各站俄蒙兵軍械完全解除當經我軍勸導俄蒙各兵將軍械交付中國軍隊保存昨鮑貴卿致參陸部電云昨由俄境開來火車内載有南下俄兵均懐挾炸彈經當場查出足見俄黨圖擾計畫業已發動云云可見邊防之吃緊矣哈埠俄航業家近因海濱省政權已完全落於多數黨之手深恐阿穆爾輪船加增重稅或徵收沿江貨品稅近日曾議决本年僅駛行於松花江如入阿穆爾江亦僅通中國沿岸若禁止輸入俄境貨品命令不取消時各輪船即專駛行於松花江云 
[奉軍扣械後之疏通]  
　　奉軍扣械入關之事日久未有結果巳成中外注視之焦點此事雖别有主動不盡出於張督之本意伹現在各方面巳咸集矢於長白山頭矣前在奉天會議各方面所遣之代表因受本省責言自恨爲人所賣日前特羣赴秦皇島抗爭詰問此舉之專擅置各省於何地結果如何尙未得其究竟然時局糾紛勢將愈甚非奉軍交出扣械殊難了局所扣軍械聞係兩次運來不僅屬於中央且有秦晉兩省所購來者晉省委員手段甚爲敏捷奉軍以是日八點鐘抵秦皇島晋委已先有所聞於五鐘時即將晉購槍械開車運走至秦購之物雖因本省匪亂待用孔亟然竟不克索還一械秦委愧憤難發亦赴秦皇島力索如不能得則無面目還見三秦父老將蹈黃海而殉此鎗械矣至前次報告部委之某部員亦難回部覆命遂竟入奉軍効用或云巳完充當某團團長不知確否秦軍入關及扣械兩事至今尙無解决聞此事發生以後某顧問曾與段參戰督辦私談謂奉督此舉引起北方之不安恐召外人之干涉勸段督辦爲之排解因是段督辦於退兵還械之交涉即電徐樹錚向張督疏通依某方面所揣測交涉之結果可有退兵之望還械與否尙無把握也又昨日靳雲鷳曲同豐二氏赴津據聞將赴灤州秦皇島兩處聞與奉軍交涉並啣有段督辦之密令前往已得總統同意允從張氏三省巡閱使之請至於張紹曾氏日昨出京則因致慨於和局無成遄返故里並無赴奉天與秦皇島之說云 
[關於馮玉祥之三要電]  
　　馮玉祥免職查辦令下數日尙無何等舉動連日都中連接三電一爲代理旅長董世祿所發請收回代理任命仍令馮旅照舊供職以慰軍心等語一爲團長鄒心鏡領銜率全體軍官十人發一千四百餘字之通電爲馮旅請命至其有在武穴擅提官商各欵等情武穴商會及各團體亦有一電爲馮辯誣茲將三電全文錄之如左（一）董世祿之東電特急北京大總統國務院參陸辦公處參戰省辦各部總長步軍統領武昌南京南昌蚌埠開封太原杭州福州奉天吉林齊齊哈爾桂林廣州貴陽電南蘭州迪化各督軍南京張檢閱使漢口曹宣撫使武昌張總司令浦口巡閱副使九江吳帮辦濟南張會辦南寗陸上將軍各都統護軍使鎭守使師派長鈞鑒上海申報時報新聞報北京日報順天時報益世報天津益世報漢口新聞報中西報國民報國民新聞報並轉各報館鑒恭讀二月有日大總統命令以馮旅長玉祥通電主和勒提鹽釐各欵免職交曹宣撫使查辦又任命董世祿代理陸軍第十六混成旅旅長各等因命令攸關曷敢嘵凟惟查主和之電實因全體官兵愛我國家愛我總統一致决心籲懇我旅長停止武穴表明宗旨以促和局誓抱此目的以進行今免我旅長一人之職我旅長不能任其咎而世祿亦不能坐視我旅長獨任其咎也我旅長治軍嚴明人所共知勒提鹽釐各欵之說王督軍已來電聲辯其誣不知中央究從何處得此消息赫然震怒此事關係全軍名譽是非虚實一查即知我旅長不能冒認其咎世祿與全體官兵亦不能冒認其咎也我旅長上年因諫傳良佐而被免職復辟事起單身冒險以擁戴芝老遵隨香帥削平大難再造民國今論兵力南不如北芝老爲參戰督辦香老爲陸軍總長荷叨覆庇百倍從前我旅長何敢自外生成不聽命令而其所以不能不出於主和者亦因滿腔𤍠血愛護國家目覩時艱不敢再蹈喪師之覆轍以誤國家而同歸於盡也其委曲苦衷世祿知之最確决不敢稍有粉飾且世祿隨我旅長共同患難歷有年所欽佩崇拜出自天良世祿何人敢膺重寄我旅長聞命之後立欲交卸赴漢待罪全旅官兵涕泣挽留寗與俱死不忍相離世祿自問天良决不能聽我旅長之遽去爲人格計亦决不能變更主和之初衷也俄德媾和已成事實日本出兵亦將實現外患日亟禍在眉睫世祿雖愚但知愛國抗命之罪萬死何辭與其爲亡國後之安重根而無所補救何如口强陳死於今日而冀有轉機𤍠誠所激冒昧上陳伏乞卽日收回成命仍令馮旅長照舊供職以安軍心不勝惶恐待命之至陸軍第十六混成旅步二團團長董世祿叩東印（二）馮旅全體宫佐之通電特急北京大總統國務院參陸辦公處參戰督辦各部總長步軍統領武昌南京南昌蚌埠開封太原杭州福州奉天吉林齊齊哈爾桂林廣州貴陽雲南蘭州迪化各督軍漢口曹宣撫使武昌張總司令南京張檢閱使浦口巡閱使副使九江吳帮辦濟南張會辦南寗陸上將軍各都統護軍使鎭守使師旅長鈞鹽上海申報時報新聞報北京日報順天時報益世報天津益世報漢口新聞報中西報國民新聞國民新報並轉各報館鑒頃閱報載二十五日大總統命令因馮旅長通電主和在武穴勒提鹽釐各欵免職查辦等因恭讀之餘無任惶惑嘗聞朝有諍臣其國必興家有諍子其家必盛此次南北單爭曲直早有所在和平本元首初心討伐實由於脅迫一敗再敗可爲寒心我旅長愛我國家愛我北系熟權利害毖後懲前寗負妄言之譏不敢貽覆軍之咎冀當道之悔悟促大局於和平明知言出禍隨亦不忍安於縅默耿耿𤍠誠天人共囑况王范主和於前四督調停於後全國奔走呼號祈求和平者更不知其幾千百人歷時數月未聞懲一以儆效尤我旅長之主和較後於人今竟以言獲罪免職查辦罰失其平何足服人此宜請收回成命者一也謠諑繁興傳聞失實鹽釐鉅欵非隻手所可提取旣已勒提又豈口舌所能掩飾查本旅到武穴以來無論何欵未敢妄動分文地方供給一槪拒絕事跡昭昭在人耳目昨奉王督軍宥電内開前於巧日電陳大總統係云執事有向鹽釐各局借欵之意如中央餉項未到即由旅部出具印結作爲暫借等語今中央命今實係誤會等因是王督軍電陳中央亦並無勒提欵項之說今以莫須有三字羅織成獄公理掃地人人自危此宜請收回成命者二也溯我旅長因面諫陸軍部前次長傳良佐辦事不公於六年四月一日免職嗣値復辟事起我旅長首與李師長階平段芝老爲討逆總司令曾不兼旬戡平大難今以内鬭終兇復隨李階平先生之後一致主和血誠愛國終始不渝蓋民心之向背關係成敗復辟有必討之理此次實無名之師外侮日深財政日窘瞻念前途懔懔危懼此我旅長外觀大勢不能不主和者也本旅楊書記道诛以同胞相殘自促滅亡在浦口冒死上書阻止出發我旅長答以容至前方再請命於政府而楊書記以言不見納於二月二日下午在浦口投江而死官兵感屬莫不涕零又砲兵團蔣團長鴻遇亦不主戰託病竟去此一介官佐固屬無關輕重然足見本旅官佐目兵傾向和平之心理亦决非愛惜性命貪戀爵祿者可比士氣如此即勉强開赴前敵其不蹈迭次失敗之覆轍者幾希此我旅長内審軍心不得不主和者也查上年三月二十日本旅曾電政府與德絕交一旦宣戰願爲前驅蓋與外人戰爲公理與正義戰雖敗亦榮雖死亦甘本旅全體官兵雖云庸愚頗知此義連年血戰以少勝衆百戰餘生尙何所懼我旅長上年由廊坊離職時官兵退至車站哭聲震天此次又奉令免職日昨卽欲交卸搭船赴漢投曹宣撫使行轅待罪軍心皇皇危險萬狀我旅長衷懷坦白毫無留變然職等處此千鈞一髮之際爲生死存亡攸關爲國家計爲總統計爲本旅計寗願與我旅長俱死决不敢任其獨去也伏乞我大總統俯鑒衷忱收回成命以安軍心而挽危機否則即請將我官兵九千五百五十三人一律鎗决以謝天下職等愛我總統愛我國家𤍠誠所激冒死上陳臨風叩禱不勝屏營待命之至陸軍第十六混成旅團長鄒心鏡董世祿李遮鐘張之江團附吳樹榮韓占元劉汝明孫連伊參謀長張樹聲參謀官劉體李炘副官宋良仲舒雙全營長孫良臣張維璽劉郁芬宋哲之鹿鍾麟李雲龍譚良友王國裕趙室聘胡慶賡劉恩澤李治富李長清口之綱營副石友三口復渠張殿誠聞承口張奎文曹永齡李魁勝宋慶霖孫廣甲趙多興馬春軒劉玉珍易家口連長耿迺熙谷良民徐金山葛金章史振山石占鰲陳萬靑孔昭慶陳毓耀崔灜洲凌狀新佟凌閣秦壽山蘇明起任向芬郭文升劉秀章耿學展楊明月李景璧車得平王殿璧孫良梀王冠軍乜玉嶺張俊聲胡長海紀慶楊春和李白寅李團沙王國鑌武景虞王兆乾陳嘉賓張瑞堂李時堂劉燕口吉鴻昌祁登雲劉開義陳德怡李廷貴葛運隆程希賢韓多峯劉玉山許驤雲劉國卿張鳳閣劉桂森張振楊等同叩東印（三）武穴各團體爲馮辯誣電北京大總統國務院鈞鑒頃閱二十五日大總統命令馮旅長因在武穴勒提鹽釐各欵免職查辦又閱各報載有馮旅長在武提取公項挪借商欵並扣留縣知事等語會等聞之不能不曲陳是非行彰公道查馮旅長自舊臘二十四日到武暫駐今正初四有副官霍某至各縣局訽間有無存欵以補餉需不濟時届時電禀督軍就近印收借用俟餉到時如數歸還此不過預商情事並無勒提之說又廣濟縣縣知事因公來武因未會晤旅長旋即回縣復於初十日又來始得晤談何云扣留征收局局長陳景虞每届解欵均自躬親今正賣册晉省並非他逃至於挪借商欵則影響毫無馮旅駐武現已兼旬紀律嚴明官兵均住棚帪所有踐踏鄉民菜多按畝給價計需洋四百餘元又如民人失愼該旅長親督工兵奮力施救旋即撲滅事後又各按户賞給恤金計費去三百餘元種種情形商民等感激不盡誠恐府院不明眞相特據實電陳伏乞垂鑒武穴商會保衞團合鎭全體代表等叩 
[黑龍江蒙兵譁變警耗]  
　　黑龍江省去歲招降索倫海拉一帶蒙匪共成六營疊經鮑督軍以蒙匪野心未死設法維持由陸軍改編爲巡防並任統帶管轄於各營添派敎練官每日訓練以防其變燈節前有蒙騎兵數十名在省赴關帝廟歃血爲盟共跪神前用酒一大碗每人刺破中指滴血於酒咸分飲血酒以誓同心忽於燈節前一日駐防省城之南大營一連突然譁變全連軍裝軍衣盡行捲去渡江而西向索倫方面逃去鮑督軍以蒙兵譁變實屬目無法紀當令張旅長奎武帶蒙兵追剿聞已拿獲二十餘名餘皆逃竄無蹤拏獲之匪刻經張旅長解省交軍法課鞠訊將處死刑其譁叛之匪現巳渡江遠竄各蒙地聞張旅長已令蒙兵隨後追剿蒙兵熟於蒙界該變兵恐難逃法網也江省軍界各要人鑒於此次蒙兵譁變特爲防備起見由各軍挑選排長按連添派爲督操員妥爲監視以防不測 
[湘鄂間開始總攻擊之先聲（武昌通信）]  
　　南軍退出岳州問題本日尙無解决消息中央續令曹張再緩一星期進攻之期至四日復滿雄心勃勃之張敬堯已有不能再行停戰致懈軍心之電呈報中央决定届期南軍如不退出岳州即不能再奉中央緩攻之令聞張已命幕僚衛隊人等預備治裝於二日重往蒲圻布置一切似四日實行總攻擊萬不能再緩者張因前此北軍中謠傳湘軍恃有辰州符之魔術咸有畏心故於此停戰期内授意所部睹與南軍前衛衝突引起小戰藉以解釋疑惑並覘驗其軍隊之能力因是小戰鬭遂無日蔑有二十六日在趙李橋一帶又接仗三小時聞由北軍獵野猪誤入南軍戰線内起豐南方卽各以一團軍力對敵蓋是日本爲第一次停戰滿期之日雙方均已備戰也旋經王子春飛電兩方阻止乃各收隊而去張敬堯是日並擬就總攻擊命令以奉命緩攻而止張之遵行緩攻命令聞因張懷芝軍未全到贛之故茲者第二路各軍到萍鄕者已及二師張敬堯遂决意不再停戰至前敵之北軍總數據精確調查共有兩師八旅一團計第三師第五旅與一補充團直隸第一二三四混成旅内第二旅前曾潰散現已補足紮在咸寗第七師全部及附屬混成旅該師補充團紮在武昌山坡紙坊第十一師全部第十五師一混成旅安武軍十營在武漢專任防守之兵及前敵預備隊則共有五師兵數之多實三四倍於南軍也王子春所部第二師之兵士平日在鄂尙稱守法岳蒲敗後歸來即任意騷擾王憤極將王金鏡王文熙（即靖安）張家瑞等師旅團長及以下之官弁撤革十餘人并鎗斃搶奪財物之兵士數十人該官兵等以王苛待日前竟有謀殺王氏大掠武漢之密議幸經偵知調軍嚴備始免生變然巳撤之各軍官旣怨王氏客軍中之有力者復欲乘機取而代之王處境之困難於此可見矣（一日）總統日前催促譚延闓回湘就任甚急譚要求先行頒令停戰（卽取消討伐令）總統以停戰令萬難明發允電曹張兩司令暫行停攻相機辦理譚以此行志在主和設届時北方不允停戰南軍將受其愚故必得曹張兩司令允予接洽雙方同時退兵方可成行總統以此層亦可商酌囑其急速入京一行故譚先派代表岳南陔（前湘軍署秘書）入京同時並派前湘軍署參謀長張翼回湘疏通並以所擬條件與湘桂軍要人商榷其條件爲桂軍分批撤退回桂撥欵收束軍事借欵整頓湘省紙幣及湘郓重要人物位置法至撥欵（係鹽關稅）借欵（以水口山鑛作抵押品）皆譚氏在滬曾與外人磋商者總統以條件平允覆電可行仍促先赴北京聞譚氏不日即可北來也惟主戰派仍不改其宗旨數日來張敬堯於前敵戰事仍極力設備各路軍隊均延長防線如南軍不卽退兵决無和議可言南軍方面見北軍勢將進攻亦將前線軍力逐漸增加據險扼守預備對抗致前哨之接觸局部之戰鬭依然無日不有現在大戰期已迫恐不待譚氏回湘而南北問又將一决勝負矣本月一日武漢間盛傳蒲岳一帶已開大戰每日往來湘漢之各洋商輪船是日均停交通不能上下且傳武蒲間軍事車一日開行七次之多所運盡屬後路張軍近來每日運兵至多四次今開車七次前敵必已開始大戰矣張敬堯本日果否往前敵尙未探明惟蒲岳交界之城陵磯似已入北軍手中一日前敵總司令部所出檢查湘漢輪民船告示内有以城陵磯爲地點等語其檢查所旣在城陵磯則該地必已爲北軍所據矣馮玉祥尙在武逗留總統召之往京鄂督電其來省馮均置之不顧熊度頗不明瞭殆將觀望時機歟（二日） 
[湘省最近之政局（長沙通信）]  
　　湖南督軍兼省長一職前經湘粤桂聯軍總司令提議仍請譚延闓回湘擔任省議會對於此議極表贊同曾公推省議員羅良幹往滬迎迓頃聞羅氏已有信回謂譚氏對於湘督仍極力堅辭僅允以私人資格回湘一行至何時首途則尙未定因刻下尙有某項要件正在商酌中也兩湖宣撫使曹錕擬親攻湘省一節已見前報茲聞曹氏確巳定有此種計劃擬親自統率第一路軍隊繞道荊州沙市進攻湘西以斷南軍歸路俟南軍首尾不能相顧時然後乘機進取此項計算已爲聯軍偵悉業已呈報譚氏請予察核昨譚氏曾致湘西各軍長官一電指示方略湘西鎭守使王正雅前奉聯軍總司令電令飭率所部進援荊襄現在該鎭守使以荊襄一帶現正在激戰之時自應迅速出師以厚兵力遂於十四日率領四梯團由津市出發昨已有電來省謂已行抵公安電中並報告荊襄戰事情形謂南軍已獲勝利譚人鳳所派之代表李炎昨已行抵湘省當即進謁譚月波氏報告譚等在鄂布置情形請催前敵各軍從速進取謂譚氏對於鄂軍業與其一部分聯絡妥協所需軍火鎗枝亦有準備俟南軍左右兩翼分至鄂屬之汀泗橋及京口等處時彼即實行響應昨譚司令曾致前敵各將領寗電一件聞卽爲此並聞李氏巳於二十二日前往湘西與該地各軍司令有所接洽譚聯師將岳陽攻陷後所獲北軍俘虜爲數不下一萬餘人聯軍司令以其人數過衆若槪令駐在省城恐其有乘間逃走及洩漏軍情等事因令押往湘鄉等處設所收容日來業巳押解完竣現駐省城者不過千人内外且半屬傷兵聯軍總司令前因財政奇絀羅掘無方遂决定實行減政將各機關職員月薪一併減成發給旋以所省無多於財政上無大裨益於是軍務廳各職員又請從本年二月起凡薪資在四十元以上者暫時一律僅給四十元俟大局平定再行照原額補發曾經總司令令飭政務財政兩廳會議具覆在案昨政務廳長劉嶽峙財政廳長林祖涵召集各機關長官在政務廳公同討論結果以補發一層徒重將來之擔負不若於減成發給之外再各振放地方公債票兩成較爲妥善隨即呈覆聯軍總司令請予照准譚氏以所議甚爲周妥應即准行刻已通令各機關遵照矣 
程璧光被刺三紀 
[程氏之大殮式程氏之小歷史緝兇之賞格宫署之安民死後之關係]  
　　海軍總長程璧光遇難詳情兩紀前報茲續查程總長當單身上岸時並非直接赴陳祐嘉之席係赴先施二巷其姪婦（卽程耀垣之妻）處坐談片刻然後赴陳祐嘉之約不料竟遭狙擊也程總長旣逝世後即照舊習用紅白被妥覆造骸並燃洋燭於其骸旁客至弔哀均棒香一炷是夜並由家人延尼誦經程總長夫人鄧氏及其嗣子稚雲女某均在香山故里昨長跪靈前者則其兩姪婦耳後經各人會議喪儀參用新舊儀式遂在河南某棺木店購備上好汀州板爲棺價千五百金並在先施公司定縫絲料喪服一切佈置旣妥遂行大殮時中華民國七年二月二十七日下午四時二十分也當將蓋棺時程總長顔色如生令人敬仰而哭聲動天屋瓦爲震四旁衰柳均作悲鳴眞使人心傷淚落者海琛艦長程耀垣程總長之姪也當程總長遇難時程耀垣適出防陽江及接無線電痛不欲生登卽乘艦返省昨巳抵海珠即會同林保懌等辦理善後事宜並開海軍將校會議磋商一切現莫代督以程總長功在民國今旣逝世查海軍喪禮條例應下半旗二日昨已通飭各機關自二月二十七日起至三月一日止照例舉行以誌哀悼而孫大元帥昨又指令財政部即行撥欵三千元爲程總長治喪費並令林司令保懌前往治喪此外省議會又决定聯合各界選擇寬敞地點開設公民追悼大會設壇致祭用表哀忱廣州某報載程氏之歷史云程氏廣東香山南朗鄕人卒年六十歲前清咸豐已未五月二十九日生昆弟共六人父諱立培樂善好施營商於舊金山檀香山頗有聲譽嘗倡建積善堂運客死鄕人遺骸回國至今尙稱述於人口九歲赴舊金山十二歲父喪公運柩返華公父所營商業敗家遂中落喪怙後以工自立堅苦卓絕而成人十六歲入福建船政學校以第三班畢業允揚武練船練生補超武兵船帮帶升元凱兵輪管帶後調充福建水師學校敎員廣甲廣丙艦長中日戰役公任廣甲艦長彈中腹流血甚多戰時初不自學尋奉派與林國祥等赴英監造兵艦事竣歸國充某鑛局職員充海容艦長調海圻艦長總辦北洋海軍營務處兼海軍處船政司司長調北洋海軍統領奉派乘海圻艦赴英賀英皇加冕禮畢遍遊歐美各國而返民國時充公府顧問海陸軍統率辦事處參議袁敗後由黎大總統提出任爲海軍總長（公任廣甲艦長時黎爲廣甲艦副管輪）督軍團事起閣員盡散惟公與外交總長伍延芳留段召集對德宣戰各督軍代表皆贊成署名公以國會未通過不允初段氏與公友善嘗在國務院辦事畢乘摩托車歸寓每挽公與同乘以示親密至是乃大恨之六年督軍團之變公偕彭東苑入公府勸黎總統南下黎謝不能又與次長曹嘉祥議護黎總統出京並遣兵艦在秦皇島守候至次日入公府再勸黎行黎仍執意不允謂出京則都中必亂因與外交總長伍廷芳商伍謂黎不行君可自行何自困此問公乃偕伍謁黎 
 
 
 

Page 7

 
 
伍謂總統不能行不妨以資助程總長行黎召財政次長謀則以庫空如洗僅有公債券十萬對黎囑以劵付公公携以行抵滬與孫大元帥密商遂率第一艦隊來粤伸大義於國中公嘗與人云此次赴義公則爲國私則因黎被人壓迫過甚不得不起而援手不意黎竟不自振語至此義憤形於顔色公性情和平無官吏劣習出入簡從不愧爲共和國軍人惟適以此故竟遭狙擊鳴呼海軍總長程璧光遇害後經由警廳懸賞萬金購緝兇手現莫代督復懸賞格云爲懸賞飭緝事照得海軍總長程璧光遇害身故顯爲敵人所忌主使兇徒暗行刺殺省垣重地竟有此不法舉動言之深堪痛恨現下兇手在逃除飭行軍警嚴密查緝外合行懸賞緝拿仰諸色人等一體知照如有偵悉此起兇犯確實蹤跡報信拿獲一經訊有確實供證者即賞花紅銀一萬元以示獎勵賞銀現封存庫犯到訊實即行提給决不食言此布督軍省長會銜布告云爲布告事照得海軍總長程璧光自去歲統率艦隊來粤宣言護法與西南各省一致進行半載以來備嘗艱苦詎於本月二十六日下午八時後程公因事外出突遇兇徒狙擊不幸殞命噩耗傳來同深駭悼現接海軍艦隊林總司令葆懌沁日通電稱程公爲國捐軀凡有血氣莫不痛心海軍同人尤深遺憾時局未平此志豈容稍懈自應統率我軍振旆待發追隨諸公之後以繼程公未竟之功等語合行布告各界人等一體知悉須知海軍艦隊原爲護法而來値此大局未定而程公竟爾責志以終凡吾粤父老當亦爲之惋惜惟幸程公雖殁海艦護法繼起有人對於全粤治安尤必始終保持不使動搖尙其各安生業毋得妄聽謠言自相驚疑爲要此布日昨海軍總長又有被刺斃命之事矣程璧光穩健中正以護法爲事於各方面皆能鎭攝自到粤以來粤省屢次變亂皆由其調和復歸於治粤人甚爲德之及龍濟光移動以後屢次欲在省有所舉動然卒以不果亦因有海軍監制之故故北方屢遣要人南下向程運動請其取消自主外間則播散謠言謂程已允肯而言其實際則程實未允也日前督軍問題發生持廣東主義之統領團如李福林等一再皆请程任督軍甚至龍濟光亦致電中央請任程爲督軍說者謂此兩事相聯亦有一種作用欲令程爲桂系人物反對其中自相携貳倘海軍不與桂車相聯則粤東可唾手而得然程璧光與陸榮廷文電往返皆以大局爲重極爲和洽故粤省事變亦無從發生今忽有此狙擊之舉其殆爲中央主義者所爲略可推測矣程旣傷斃海軍内部亦有派别其中難保不生分裂故此事於粤局實大有關係也 
[濟南之防疫近况]  
　　防疫會長江宇塵將軍日前由京到濟二日晚十鐘邀集中西醫士及濟南軍民各官在津浦行轅會議防疫事宜到會者北島博士遠藤軍醫柯博士羅醫生虞醫官譚院長徐局長馬鎭守使陳副官長唐交涉員警察宋廳長申統領歷城李知事内務部王僉事金僉事等由北島博士提出下開各條與柯博士諸醫士公同商酌當即决議辦法如下（一）死亡者之檢查（二）户口檢查（三）設立防疫病院及隔離所（四）自三號起濟南站每日僅售頭等各票上下行每次以十人爲限凡係搭客須預經路局及防疫所醫官會同驗明無病始准購票登車俟十日内不發現疫症再行開售二三等客票上開各條中之防疫所早經實行至第四條决定三號實行督軍署昨接内務部電云敬電悉尊處注重預防藎籌佩欽承示濟南暴病死者數人恐係傳染現有美國醫士柯德仁前經本部派赴蚌鳳襄助醫務現因蚌鳳疫症消滅須回濟南由部電囑就近襄助防療即希轉飭接洽辦理爲盼内務部印駐濟津浦辦事處昨電交通部云津浦鐵路由濟南至界首一段已於感日停止售票人心異常恐慌惟日前警兵報稱疫斃三名一節曾經詳細調查其實並非疫死確係誤會務乞仍將頭二等客車照常開行三等客車暫行停售以靖人心而維路政云云未知能邀部准否濟南疫說傳自臨淮關該處半月前即多疫病有鐵路巡警數人死於疫有一人自該處得病回濟住滙波寺閣子後數日即死其婦旋死其兄又以病死於是人多疑爲鼠疫由公署設局防疫靑島司令部來電薦醫生助防公署又撥欵派山東醫院代辦防疫局聘某國醫士贊助政府又派北京防疫會長江朝宗來東查看江即駐節濟南車站頭等車上所有委員俱住車中二百碼内不准濟南府人靠近其防護可謂嚴矣住濟十日再行南下前日魏家莊有一人病死日昨防疫委員會議决開驗死屍取血化骸如果眞係鼠疫即另籌相當辦法設非鼠疫即行通車自二月二十七號津浦路北至黃河崖南至固山停止賣票張帮辦以軍事倥偬兵書旁午交通不能一日斷絕要求自昨日起日賣頭等車票十張先在車站檢驗如未染疫准其登車云濟南戒嚴總副司令昨會銜出示云晋省鼠疫流行蔓延至於直隸各處查近日濟垣亦發現此症業經籌議一切防檢辦法以備實行所有城關内外戲園與萃賣場及說書等處均在人烟稠密之中深恐一人受疫必至傳染他人爲害甚鉅是以杜漸防微亟應取締曾經警察廳傳諭各業户一律停止以重人命而保公安現値戒嚴期内誠恐商民易滋誤會致起驚疑須知濟垣地方安靖如常此次禁止演戲遊覧說書等事純係爲重視衛生保全人命起見與戒嚴毫無關係本總副司令有保衛地方之責即以地方治安爲懷用特明白佈告俾便家諭户曉爲此示仰各界人等一體知悉務宜各安職業勿得輕信浮言倘有造言生事之徒藉端簧惑擾害公安本總副司令一經查出立予按法嚴懲决不寬貸 
[華茶入英問題]  
　　字林報一月四日倫敦通訊云華茶問題未有發展可述當初曾有敵船一經交出華茶可許進口之說今外部確巳極力實踐其言運茶執照已允許塡發但入口華茶之多寡今尙未經决定再中國所没收之敵船並非駛行於歐洲航路故噸位亦不可多得管理糧食部雖贊成輸入華茶若干但當道迄未覔得裝運華茶之船隻而印度錫蘭之茶商爲競爭起見刻方提出商業政策之問題故最後解决或將因以算緩其實噸位未必竟不可得賀爾特輪船公司及日人商輪前可裝載華茶今又何嘗不能如此事不早解决下議院將有詰問華茶問題拖延至今誠可扼腕然亦經營華茶貿易者辦理未臻盡善所致也俄德議和亦與中國有關德人常謂如德國能於戰後管轄俄國則俄國市場及由俄京而至中國之商務將爲德人所有無慮英國之封鎖云云此殆德國媾和計畫中主要目的之一也譯者按前月路透社倫敦電云華茶運入英國之數已决定三百萬磅而字林報倫敦電亦云華茶可由協約國或中立國船隻運英云 
[徐州快信]  
　　前由皖調來之新安武軍十營聞倪嗣冲現已允歸李督節制但軍餉亦須由蘇撥發 
　　豐碭一帶之大股土匪自被豫皖兩軍痛剿後在該處不能立足於日昨希圖南竄又被駐敬安等處之安武軍在蕭境之黃口地方迎頭痛擊激戰一日夜之久當將匪擊潰四逃查是役斃匪數十名帶傷脫逃者無算而軍隊亦陣亡六名傷五十餘名 
　　滕縣南境之後樓黃邱等十一村莊刻被匪首劉業（史匪之一股）焚殺刦掠慘不忍言迨駐賈汪之安武軍司營長聞信往救匪已飽掠遠颺矣 
　　由銅至蕭之郵差屢被匪刦日昨又在臥牛山（距城十餘里）被匪刦去郵件花緞幛一幅銀十元並將該差用刀戳傷數處現郵務總局已函請縣署飭緝 
　　縣公署刻奉實業廳訓令日内即派員來徐調查蠶桑 
　　銅邑敎育行政會昨日（三日）續開會議當舉定敎育參觀員解維周等八人定十三日出發赴寗滬蘇杭各處參觀今日開選舉敎育欵產處董事會結果周度綸（汴塘鄕學董）得十二票被選爲正董張繼道（棠梨鄕學董）被選爲副董 
[杭州快信]  
　　督署額外參謀厲爾康（杭縣人）向在日本士官學校畢業現經陸軍訓練總監保送日本專門學校由參謀部電致到浙催赴陸部考驗 
　　陸軍部咨查有分發晉省見習軍官浙人葛榮應鳳熙兩名久不到差請飭屬查明勒令赴晋昨據會稽道尹呈覆葛已物故應在一師三團充某連連附楊督巳令該師轉飭尅日起程 
　　駐杭一師砲兵團本部僅設軍醫正一員軍醫一員現軍醫戴靑業奉委赴浦江徽兵團部勤務不敷應用昨已呈請督署添設臨時軍醫暫資臂助 
　　二師各團營繳存寗波第二軍械分局之服裝軍械現經師部會議呈請督軍派員馳往檢視分别修整以濟軍需 
　　駐平陽古鰲頭外海水警第三區第十隊長陳國安因事他調遺缺以戴玉得接充即日赴差 
[南京快信]  
　　參戰處電告巳於東日成立李督昨去電接洽並詢對於西北准備如何及出兵計畫乞密示一二俾有遵循 
　　張懷芝昨（五日）晨七時出城李督親送至江干登華大運艦握别時張再三囑李進行和議並謂曹銀張敬堯方面予當力任疏通 
　　駐泊下闀之聯鯨砲艦昨上駛護送張懷芝赴贛 
　　魯軍尙有三營駐紥浦口待輪運贛浦口魯軍司令部仍未撤消 
　　王鐵珊前日過寧赴滬晤岑西林孫伯蘭協商和議昨日午車由滬回住華洋旅館下午六時偕譚組菴乘汽車入謁李督密商一切旋李督卽在署設宴欵待譚改七日赴鄂一說謂譚因北軍又開始攻擊擬折回上海 
　　張作霖倪嗣冲攻訐李督尙不如外傳之烈張倪昨派龔某趙某來寗面晤李督說明一切李亦即派本署副官某某赴蚌埠奉天述明時局眞相 
　　何宗蓮昨來電即由蚌折回轉車赴奉聞倪力白開駐灤州之奉軍非彼所請 
　　倪嗣冲祗允將徐州鎭守使張文生所部之新安武軍四營撥歸蘇督節制王廷楨巳赴蚌調解 
　　岑西林電李督請詰責張敬堯旣允停戰議和何又突然攻岳聞李因未接正式戰電故尙未去電責張 
　　贛督軍陳光遠電李督軍稱駐萍鄕之安武軍於江日又與湘軍開戰 
　　陸建章昨日晚車赴滬有赴日就醫說 
　　李督電濟南促王者化（製造局長）回寗以重職守 
　　海軍饒總司令前日晚車回滬 
　　中國銀行行長談荔蓀前赴京會議昨日回寗 
　　齊省長定四月二十日召集省議會臨時會 
　　齊省長飭財廳籌滙留日美學生七年度春費胡廳長以軍需孔急此項學費須俟至下月始能滙解 
地方通信 
[松江縣示勸種早稻]  
　　楓涇五厙兩鄕紳士以去秋蟲災早稻未被殃及决將該兩鄕田畝悉種早稻以資防範經已呈准縣署楓涇借撥積穀倉欵九千元五厙借撥積穀倉欵四千五百元派人至無錫等處採購早稻種子以便散給各佃實行栽種茲兩鄕紳士又呈由縣署撰就簡明告示發貼兩鄕諭令各佃承領稻種 
[請領桑秧踴躍]  
　　縣公署第四科主任莊仲清爲提倡蠶桑計前經呈准省署按年撥欵挅購桑秧萬株發交各鄕領種第一届桑秧已將次由嘉湖等處載運來松各鄉之向縣公署及縣農會請領者總數已逹一萬四千餘株聞縣署因株數不敷支配擬令各照請領原數七折領種云 
[天雨阻滯河工]  
　　市河西段幹流自陰曆正月初十開工築壩後原擬限令各段工頭於五日内竣工詎開工後之第三日天即微兩繼面陰雨連朝工作遂輟河中積水亦復旋汲旋聚故西段工程恐尙非一二日内所能荿事 
無錫 
[糧食市况飛翔]  
　　無錫素以米麥爲大宗自夏曆新正以來小麥一項因政府議决加入巴黎糧食同盟滬上外國商家紛紛向華商麫廠定購大批麫粉運往法國麥市連口飛翔高貨每石漲至七元中次亦要六元七角爲從來所未有而米市則尙平允不意近數日以江蘇實業廳忽接國務院函知我國加入巴黎糧食股政府組織戰時糧食出口籌備處先以調查各地所產米麥牛羊茶糖六項爲入手辦法等語該廳訓令無錫商會分别六項產額及市價切實調查列表呈報以憑彚轉此種消息傳出以後頓起謠言於是一般富商廣爲囤積斯時適有津滬客帮亦同時紛集着手採辦以致米價一日數跳現市白米售六元六角糙粳則售六元比諸去臘實昂一元 
鎭江 
[鎭郡防務紀事]  
　　駐鎭陸軍十九師榻春普師長以戰事發生謠言日熾中央曾令愼密防範所有郵政局郵件及各民信局信包均派員檢查旅館客舍亦須備連環簿詳記出入來往客人以備檢查又丹徒縣倪和甫知事昨特飭屬將境内電線加意防護至電報局亦由縣署派員常川駐局嚴密檢查此外車站輪埠則有師部偵探四出偵察云 
[棉花漲價]  
　　棉花市價因滬埠各洋商分赴内地採購價格因之升漲現鎭市每百斤較前增漲六元尙無現貨接濟市面 
[調查米麥]  
　　中央組職戰時糧食出口籌備處議定先從調查入手江蘇實業廳長派委員王某赴鎭調查米麥牛羊等項常年產額輸出數目並現在各項時價已於本月五日到鎭矣 
揚州 
[旅長鎭使過掦]  
　　駐宿遷七十四混成旅長陳調元現因李督抽調所部一四七團編入第六混成旅歸張宗昌節制援鄂所有配置手續及防務事宜須晉省禀陳一切又淮揚鎭守使馬伯良前因匪徒刦獄致起人民反對刻已設法疏通特赴寗面陳本月四日偕由清江乘輪過揚南下 
[南六集設立鄕農會]  
　　邑屬南六集人民陳履川陳元舟等現導省令組設鄕農會公推詹恩官丁璧爲正副會長禀請縣署立案趙知事已轉呈實業廳核辦矣 
杭州 
[浙江七年度二月份收支報告]  
　　浙江財政廳長張道生君據省金庫報告民國七年度二月份國家及省地方各項捐稅收入共銀一百零六萬六千零九十八元三角零三釐軍警司法内務財務實業敎育各項政費支出共銀一百十八萬九千三百三十一元二角七分八釐收支相抵計不敷銀十二萬三千二百三十三元九角七分五釐業已開單呈報齊省長備核矣 
[查勘浙西運河情形]  
　　浙西運河經流崇桐嘉各縣爲交通之要道亦農田之命脈關係水利至爲重要此次委員查勘運河塘應修築者約長三十餘里其傾圮最甚者自王港涇至十里亭約十餘里原有斜坡多爲輪浪冲坍塘身直立異常危險所有傾倒石條爲江北人竊去不可勝數至河身應浚者屬於嘉興境内爲西麗橋至北麗橋一段計程一里餘水量三尺至四尺半不等又屬於崇桐交界爲石門灣計長二里水量四尺上下又順道查勘崇德城河約長三里於淺已甚亦須同時疏浚云 
[爐錫市價增漲原因]  
　　杭垣爐錫一業收買錠灰鎔化爲錫仍和點銅打成箔葉其銷路以甬紹居大多數本年開市紹帮購買甚多故市價每百斤由六十二元漲至六十四元尙有看漲之勢云 
嘉興 
[呈請暫緩帶徵災歉]  
　　嘉興四年份蠲緩災歉曾奉省飭於民國六年起於丁銀抵補金内每年帶徵三分之一在案去歲田禾風蟲爲災抵補金開徵以來完納甚形寥寥加之入春後雨雪稀少春花枯槁民力實有不逮現由本邑耆紳於日前呈請縣知事轉呈省吏將四年份蠲緩災歉暫緩帶徵以紓民力張知事已據情詳省核示矣 
寗波 
[紗廠車機出火傷人]  
　　寗波江東和豐紗廠三日夜九時彈花房回絲車上磨擦過𤍠竟至出火幸各房司事工匠聞警當卽開放龍頭並施用消防器具即時撲滅各房機件無一遭損惟回絲車邊散花延燒而已各女工膽小聞警爭先奔逃在樓梯擁擠自相踐踏傷者十餘人内有不及救治者五六人聞已殞命即經給棺撫卹了事矣 
[商輪航線與照費]  
　　浙海關監督前以岳陽輪船擅駛金清港函屬稅務司查明勒令停止行駛稅務司覆稱據該輪經理云去年曾由該處本地人租駛二次本稅務司已當面戒斥以後不准擅自行駛云云嗣由商會函請關督推廣該輪船航線孫監督復稱該輪推廣航線來函内稱添駛石浦海金清港等處尋繹文義似有脫漏所云等處者是否專指以上各埠而言抑另有航路包括在内且該輪總噸數係一百二十四噸按照輪船註册給照章程第十六案第五項之定額收繳二分之一計須銀元十五元亦與現送照費數目不符布轉飭該公司補足照費再行核辦 
[漁鹽稅之又一整頓法]  
　　日前袁運使會同丁會辦馮所長赴定海岱山調查鹽務後得悉該場及附近各島每年產鹽總額約計一百萬擔而岱山一處之產鹽佔有六十五萬至七十萬擔之數除蘇五屬商人每年約梱鹽三十萬擔運往瀏河外其餘自四月至七月初漁汛期内大槪銷作醃魚之用至大小捕魚船數約有一萬三千隻應由場官查明妥實註册卽就漁船之區别定納稅之等差以資整理聞已將所擬具呈北京鹽務署核示遵行矣 
[砑業罷工未已]  
　　鎭海靈嚴秦邱二鄕錫箔砑工前因要求增加工資未得箔舖允准致激成同盟罷工風潮茲聞箔舖方而自砑舖罷工後間有自設砑具自行砑製者砑工帮聞悉前情當即召集同業與箔舖爲難靈岩鄕王隘等處箔舖之自設砑具者一律俱被搗毁謂非逹到目的决不肯休云 
天津 
[防疫之消息]  
　　萬全縣爲京綏鐵路經過之地點且與綏遠接壤自防疫事起該縣除於縣城張家口設立檢驗所外又於西路之蘇家橋設立第二檢驗所南路之沈家屯設立第三檢騐所凡有西來旅客一律留驗六日確無疫症者始准放行又聞内務部以各省辦理防疫事務極爲繁重特於日昨咨發各省防疫配備表及百斯脫患病者表二種令各縣辦理防疫人員按表塡註五日一報以資考核 
雜評一 
[愚人（默）]  
　　張作霖出兵刦械後奉天會議之各方代表以爲張所愚紛紛向之詰問吾謂非特各代表爲張所愚即張亦受人愚也非特張爲人所愚即今日之紛紛爲張辨護者亦受人愚也是故人而專爲人愚亦祇稱爲愚人而已矣其愚言愚行人猶或諒之乃今日之所謂愚人不自認爲爲人所愚且轉欲以之愚人於是勢愈糾紛事益暗昧此其愚之所以爲禍烈而遺害鉅也雖然此自愚以愚人之人寗獨張氏天下滔滔皆是人皆愚而己獨智此所以釀成今日之世界也夫 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[内務部謂無收買存土主張]  
　　内務部覆全國禁烟聯合會函云敬覆者本月十五日准函稱現聞有人在滬運動收買存土是否卽請明白宣示等因到部查收買上海存土本部向無此項主張函示所開各節本部實無所聞自不足信相應函覆貴會查照可也 
[茶商對於俄京消息之恐慌]  
　　本埠茶業等各商號近悉俄京有限令旅居該處之各國商人於三日内退出京城之消息咸極恐慌是以各商號派有夥友駐紥彼處者均發電前往探詢虚實並詢問未售貨品能否結束運回抑或轉托殷實俄商代爲銷售盼候速復等語聞刻下尙未得有確實復電云 
[滬市米價銳漲]  
　　近來滬上米價極昂增漲之速爲向來所未有推厥原因固爲各國採辦軍糧所致然亦未始非各囤户及資本家料知此後米價必尙有漲無跌爭相購買居爲奇貨以致愈抬愈高前昨兩日又因陰雨連綿内地米船到者無幾故市上秈米每擔已漲至七元白粳漲至八元有零似此情形恐將來靑黃不接之時必有不堪設想者 
[縣商會第一次大會紀]  
　　昨日午後四時南市縣商會開今歲第一次大會到者如花米油豆餅木商棉紗紡織廠顔料糖北貨油蔴釘鐵錢業皮毛骨洋廣貨紙業布業烟酒業衣莊典押各業等之代表曁會董等共五十餘人首由正副會長顧馨一蘇本炎報告上年該會收支賬略畢並述農商部因我國加入協約國巴黎糧食同盟現派秦晋華來申在蘇滬一帶調查米麥牛羊茶糖價額產銷等事以爲採運粳食之準備此事與民食大有關係應即籌議對付方法云云繼又報告頃接商辦南市自來水有限公司董事會來函以受煤價飛漲之影響及該公司籌謀一切進行事宜擬於陰曆二月起向各用户變通增價請爲轉知各業查照等語直至六時始散晚間復在會聚宴頗極一時之盛 
[租界行駛電車巳滿十年]  
　　字林報云上海公共租界之有電車始於一九零八年三月五日今巳滿十週年矣該電車公司當一九零九年時僅有車六十五輛是年共收入洋四十五萬三千九百四十一元去年車數已增至一百六十七輛收入增至一百二十六萬三千九百零六元除銅元貼水損失外尙能按常年一分之數發給一九一六年股息近年電車駛行日見安穩一九零九年乘客每百萬人中遭遇意外之險者約十九人一九一七年已減至四人以下此亦一特點也上年春季該公司且以推廣無軌電車辦法呈諸工部局無軌電車今所駛行之路約一英里許成效頗著該公司開辦十年以來雖於增造車輛等事費去英金十萬鎊有奇而並未添招股份或發行債劵且無銀行欠欵其成績亦云佳矣 
[南市自來水議决加價]  
　　南市自來水公司總理姚慕蓮近以煤價飛漲公司内每月須耗煤價甚巨加以添備水池及在南半城埋設水管輔助消防在在需欵所收水價不敷支出爰於日前開董事會提議補救方法擬自下月起增加用户收價二成若居家房屋一幢月出水價一元二角五分者暫免增價店舖門面一問月出水價一元五角者亦不加增惟雙幢房屋無論店舖居家一律照加以補虧耗當經議决將加價緣由於日内通告週知 
[閘北南市防疫所均已成立]  
　　淞滬警察廳昨發布告云照得綏遠山西等處已有疫竊發生一時蔓延甚廣居民受害非輕本埠人烟稠密輪軌交通欲免疫竊流傳亟宜預爲防範現經本廳長會商滬南滬北工巡捐局長籌撥經費辦理防疫事宜其閘北防疫所巳於一月開辦在案滬南防疫所亦於三月一日成立現經加派員役開始出發先行滅鼠並另委檢疫人員分往南北車站及十六舖輪船碼頭切實檢查此係思患預防並爲保全我華界防疫主權起見所派員役業經本廳長前令遇事和平不准稍有騷擾爲此示仰所屬居户一體知照毋得稍存疑慮特此布告 
[防禦肺疫之利器]  
　　前奉天所用防禦肺疫之面具製法極簡獲益良多今上海公共租界工部局已置有樣品凡有欲得此樣自行仿製者可函致衛生處索取不收分文 
[租界納捐人之大會期]  
　　公共租界工部局報告云駐滬各領事會同出示召集納捐人於三月二十七日午後二時在南京路議事廳開常年大會籌議募集工部局所需經費之方法通過籌欵之議案並會商工部局他種事宜一九一七年收支報告亦將交納捐人核准通過 
[違背免徵土布稅釐之部令]  
　　土布業代表江寬也等前爲維持貧民生計函請商會轉呈財政廰長詳奉財政部核准免除土布稅釐三年在案茲悉該業偵知閔行稅務所長張寳嶧通知所屬各公所謂本月四日續奉廳令開查土布所免内地稅釐專指關係貧民生計之手工布疋不但織法新異及新式手織仿造之洋式棉貨不在免征之列即使手工織成而與貧民生計無關者亦當照舊征稅應由各局所迅即查明應免種類以及寬長數目列表送廳等因到所查浦東手工布疋就地銷埸向不征稅其征稅者係轉銷他埠與貧民生計本無關係奉令前因除將情形呈廳核辦外自行暫時照舊稽征以重稅收云云此種辦法與部令未盡符合業已邀集同業於前日在該業公所開會籌商對付聞已决定辦法提出抗議决 
[新大輪船試水]  
　　文滙報云招商局新船名新大者已由耶松老船廠造成昨在吳淞外舉行試水禮午前十一時新大載中外參觀人士由老船廠駛出每小時行十二海里有半佈置妥善機器完備駕駛靈便觀者皆極滿意駛回後老船廠總理與招商局董互有演說新大船長二百八十英尺寬四十英尺客貨艙位皆甚寬大與十二年前試水之新康爲姊妹船云 
[華壬輪船修理完竣]  
　　德國商輪掘拉姆夫號自經我國收管後改名華壬業已頒給部照令飭江南造船所修理以便航行在案茲悉該輪業已修理完工出租與日本郵船株式會社故該輪現派之船主及管理輪機之大二三副均係日人惟水手舵工皆雇華人昨經新關稅司塡給四十一號華洋文船牌一俟奉到交通部來電卽將駛往北洋營業 
[倪嗣冲派員採購軍用品]  
　　蚌埠倪嗣冲因皖防吃緊添練新軍昨特派員來滬購辦軍衣皮鞋等件並謁見某當道聞有接濟軍火之請云 
[墨人串攫鉅欵案又訊一堂]  
　　墨西哥國人柯石蓮史（譯音）於一月二號串同粤人陸世英（即周阿英）蘇紫彬楊燦李興及在逃之巴西人扑地斯與潑勒向開設廣同昌雜貨店之陳澤文（即陳澤民）兜售烟土誘至崇明路冠鴻樓宵夜館内攫取預備購土之鈔票洋九千九百五十元業經捕房包探蔣阿林江縹等將柯石蓮史等緝獲解送公共公廨迭次訊供詳情歷誌本報前日午後經關讞員與英白副領事復訊捕房將全案人證押解到廨先由被告代表佑尼干帮辦羅斯律師向見證鍾則朝詰據答稱原籍廣東來滬已有十餘載向在英大馬路爲牙科醫生被告楊燦係我同鄉本年一月二號係星期三被告於下午一句鐘到我處言患牙症索去敷藥一包我當時語被告曰如敷治後不復疼痛不必再來我有日記簿載明云云並由原告代表梅吉言律師向鐘逐層盤詰畢旋由陸世英之代表穆安素律師上堂向陸詰據答稱前在怡和洋行爲報關生意停歇後改業掮客去年十二月三十號有友人李興到我處稱有大土一箱欲賣問我有無主顧我當詢問價目乃向原告陳澤文兜售每土一隻陳祗肯出價洋五百十元李不允陳又加洋五元仍未成交繼至原告店内訽問烟土究竟要否陳答稱祗要二三隻當邀陳至李興處與李往邀楊燦少頃楊偕蘇紫彬同來商量土價旋有蘇之友人黃金寶及談姓二人到來因此土價未經談妥是時我急欲午膳遂各散去我即往北四川路仁智里二百十號門牌友人家中至十二句一刻鐘回家未幾原告亦到我處說及土價已由伊在冠鴻樓與談姓講妥約定翌日十時原原告店中定奪供至此亦由原告律師梅吉言向陸盤詰良久中西官因時已薄暮宣佈退庭候再訊核 
[浦東謀殺親夫案三誌]  
　　賃居浦東陸家渡販賣水果之崇明人趙才元於去臘被妻施氏串同姘夫江裕元並王某等謀斃抛屍附近空槨内茲爲屍叔趙金餘等查悉將施氏在原籍扣留一面至上海地方檢察廳請驗等情已兩紀本報昨日上午十時該廳委派沈檢察官毛檢驗員帶同法警等渡浦至火柴廠後面屍場經小工將趙之屍身由空槨内起出驗得該屍並未腐爛上穿藍布短衫無褲無襪無鞋上身用草蓆捲裹頸間繞有蔴繩其腎囊外面雖未破裂内巳受損此外並無傷痕委係生前被勒而死沈檢察官親視無訛塡明屍格判令屍叔趙金餘等自行備棺收殮沈檢察官卽返廳禀復蔴繩一條帶回儲庫候緝兇犯並提施氏等到案再行訊核又一訪函云賃居浦東陸家渡吉慶里六號門牌之崇明人趙才元被妻施氏與姘夫等謀斃抛屍該處義塜古槨中經屍叔趙金餘趙金壽等來滬尋獲屍體偕同地保至地方檢察廳報請相驗一案昨日（六號）上午十一時林檢察長委派沈檢察官毛檢驗員帶同錄事法警等渡浦蒞場相驗先據屍母趙陳氏供稱年六十歲原籍崇明住居裹沙地方距城十餘里耕種度日只有一子名才元現年三十六歲來滬巳有八年前在虹口爲垃圾夫頭目去秋歇業同媳施氏遷至浦東居住今年正月十三日施氏偕同隣居同鄉婦人邢季氏回籍到家聲稱才元於去臘不知去向云云氏不深信即邀同族中人將媳施氏及邢季氏拷打盤詰季氏首先承認與姘夫江玉林王朝福等同謀於去年臘月十三夜將趙才元勒斃由江王二人帮同將屍埋藏該處古槨内上用煤屑遮蓋等語乃將季氏看守在家着當叔趙金餘等來滬尋獲屍體報請昭雪施氏係由婦人帶同來滬投案請訊繼經沈君訊據趙施氏供稱二十人歲與才元結親已十一年生有兩歲男孩夫妻向來和睦丈夫於去年臘月十三日被同居之邢季氏騙往浦西看戲迨季氏回家不見丈夫詢之季氏之姘夫江玉林王朝福等云在租界吃官司並不准氏走出迨今年正月十三日同邢季氏回崇明始知遭伊等謀斃等語旋由毛檢驗員將屍體由槨内拖出驗得死者頸項有蔴繩兩匝胸口及腎囊等處均有拳打傷痕委係勒斃致命沈君親視無誤當卽塡明屍格飭屬具結收殮諭令該棺暫時未便移動雇人看管俟結案後方可運回原籍趙妻施氏交法警帶回研訊事畢回廳禀復林檢察長除派警前往崇明將務邢季氏迎提到案外復通飭嚴拿兇手江林王朝福等務獲解究 
[商帮請勿加增水脚續誌]  
　　旅滬商帮聞江輪提議加增運價由商帮協會函請招商局力予維持各節已紀前報茲聞前去兩年江輪加價僅有太古怡和日清招商四公司締結合同此次復聯絡鴻安寗紹兩公司一致行動各商帮得信後寗紹鴻安兩公司皆係虞洽卿君經理故又由協會函請虞君竭力斡旋以期無形消弭云 
[奥僑醫費不能擔負]  
　　松滬護軍使署昨日致函交涉署略謂據敵僑收容所呈稱奥僑武那維卽三伏克殺拿維去歲因患痢疾请假赴上海醫院醫治業已兩次醫治尙未痊愈惟此次赴滬就醫並未聲請援助且所内設有專醫該奥僑旣不在所醫治係出自已情願其在滬醫院應需各費碍難准予擔負等語現陳交涉員已據情轉函荷總領事飭知矣 
[濬浦局最近之工程]  
　　濬浦局開濬南黃浦已於去年開至南碼頭爲止茲自南頭頭起迤南經高昌廟之江邊碼頭以逹製造局外灘亦須一律開深並挖除兩岸沿灘淤泥以便輪船靠灘停泊惟江邊碼頭越出浦灘二三丈有碍工程故於前日飭匠將江邊碼頭暫行拆除另在北首久大船塢處暫設浮碼頭一座以便周家渡過浦之渡客上落業已函致滬南工巡捐局查照矣 
[海軍司令部委定巡查員]  
　　海軍饒總司令以總司令部移至上海以後各軍艦業已彚集浦江所有水手士兵或因事給假或奉公差遣離艦上岸恐有違犯軍紀情事自應派員稽查故特令委朱成奉爲海軍司令部總巡查員兼任衛隊隊長以資查察昨日朱總巡已往高昌廟陸軍各機關分投晋謁以便遇事聯絡 
[就地籌欵疏濬吳淞江支流]  
　　上海縣沈知事昨接江南水利總局訓令云省長公署據嘉定縣知事呈爲吳淞江支流淤塞據情轉懇撥欵開浚以全水利由當奉指令據呈已悉仰江南水利局核明令遵等因奉此查原呈謂縣基港爲吳淞江入口要道坐落上海縣境北通橫瀝漸形淤塞今擬籌浚橫瀝議將縣基港同時興修以期脈絡貫通自是正辦上邑積存公欵五百千文核之所估工費二千五百元所短尙鉅此等支流港汉係屬地方公益各縣類此者多均係就地籌欵疏浚且縣基港之通塞與上嘉兩邑有連帶關係但能協商妥辦集款當不甚難所請撥用省欵一層似可毋庸置議除令嘉定縣知事外合行令仰該知事查照妥籌辦理以利農商 
[陳訴串攫烟土之眞相]  
　　粤人譚月明指控丹陽人朱正香於上月七號串合同黨在直隸路一興旅館十七號房間内搶取鈔票洋一百八十二元由探將朱拘解公共公廨經中西官訊知原告因携帶紅土求售致被攫去兩造各有不合判譚交二百元人洋並保朱則押候查明澈究在案昨晨復訊先由中西包探上當訴明前情繼由譚月明投訴曾據掮客吳榮生言及陳姓欲購烟土囑我帶土同往一興旅館十七號房間内正在銀貨交換之際被告朱正香突入房内捏我手臂由另一矮胖之人將土攫去事後吳榮生致函我處願償還洋一百元和平解决我不應允言至此將吳之信函呈案請察當經張襄讞與英白副領事向朱吳兩人訊供一過判譚月明仍交原保朱正香吳榮生押候下禮拜三再行訊核 
[盜匪還押待罪]  
　　匪徒謝其昌曾在浙江上虞縣屬糾黨持械搶刧居民財物案發逃滬後又與前在内地充當偵探之王國柱身帶手鎗糾衆夥刦滬西麥根路十七號門牌余啓龍家値洋二百元之衣飾現洋並與紹興縣公署逃犯謝通金俞海山平阿壽等組織盜黨機關分匿英法租界業經眼線報告新閘捕房派令中西包探將謝等五人先後緝獲解至公共公廨經中西官訊明判謝通金先交紹與來警帶回俞平兩人各押西牢五年期滿逐出租界謝其昌王國柱押候紹興縣公署來文再核在案昨晨復由捕房將謝王兩人押解公廨請示經張襄讞商之英白副領事以紹興縣公署尙無公文來廨亦未派人投案遂判謝王兩人帶回捕房候紹興縣知事派警來廨於下禮拜三帶堂再核 
[英商請組和議公會之函稿]  
　　英商李德立君昨爲和議公會事又發出公函二通如下（其一）敬肅者德立經商貴國三十餘年徒抱愛華𤍠腸未由掬誠勸告今者南北紛爭或主和或主戰伹聞籌餉數千萬運械數千箱然一錢一鈔何莫非民脂民膏一子一彈何莫非民血民肉在當局者方各以利民福國爲前提究不知累歲相持所爭何點鬩牆對敵所禦何人加以天津水災成都大火潮汕地震山陜鼠疫天災流行之餘人事復相煎日急徒使臥榻之側覬鋧萬離商業金融全權喪失長此紛擾淪胥以亡德立以世界人道主義建議在上海設立南北和議公會意欲合黨派爲同類聚南北於一堂共相討論以定國是但非常之舉必有非常之人貴國學識宏富者實繁有徒即以上海一隅團體林立倒懸之急尤痛切膚德立何敢貿然先導遽蹈越俎之嫌夙聞諸公見義勇爲高呼響應用特肅函商請務乞首先提倡即日賜示大喘德立顧効馳驅勉從贊助之列時勢緊迫不容稍緩曷勝引領待命之至特具丹忱鵠候玉復（其二）敬啓者德立爲解决中國時局混沌起見敢建議在上海設立南北和議公會僕隸英籍旅華三十餘年愛華之誠無異已國今所切願者力助中國回復囊昔之和平耳日前屢晤華友叩以南北戰爭之點及其理山迄無一人能言其眞相但謂山於攘權奪利之私以故一般人士痛心疾首以爲中國敗壞無從收拾更環顧多數國民莫不罹於禍患水災地震饖祲疫癘以及種種困阨不可勝紀念此蚩蚩者氓旣餬其口腹之不得復切望和平之不能蓋已處於水深火𤍠之中乃當軸者不獨不爲拯其飢溺且紛紛派遣軍隊縱其殺掠蹂躪於是人民困苦更甚要知當軸者有治國之專職必以安寗爲指歸然後全國農商得以遂其生計所當重視者在人民生命之鉅不在一己權利之私苟當軸不速弭此大禍竊恐旁人窺伺將有特種勢力乘之而入况内亂日甚國勢日衰其最大之險象恐國家頓失其獨立自存之能力寗不可懼依德立愚見於今日極端困難之際欲挽救全國惟有亟合各方面主要人物於一地迅將各種紏紛條件討論解决庶可維持國勢否則分裂覆亡接踵而至尸禍之責必難逃於後世其平時愛國之心更不知何以自解現在歐洲激烈戰爭全爲以義敵利以理禦力中國旣有參戰之宣言是亦立於義理之地位與世界協約國同擔重任乃因内亂無以負荷共職倘國力就此消乏並恐不能列於義戰之團體矣回憶一千九百十一年南北議和時德立曾力請兩方領袖集議於上海而南北統一之民國賴以成立今僕亦立於中立地位初無絲毫成見但期中華民國脫離困苦用敢籲諸當軸諸公袪其私心遏其貪念以拯救人民塗炭爲其天職庶乎姓氏流芳乘諸不朽至於議和地點自莫如上海租界介於南北中立之區德立出諸誠悃視南北均平等友誼爰建斯議請兩方各派全權代表來滬組織調和公會岑西林君已承認南方必派代表蒞臨惟望北方亦允派選可靠之代表前來雙方認可德立必擔任設備會場共同集議届時惟有誠恪哀籲俾全國困苦人民同登袵席且人道主義久爲世界公理尤必竭其力所能爲者以濟其後總之德立西人也旣無偏倚於南北其惟一之希望在恢復全國和平而已用虞蒭蕘惟希採納 
[查放豆麥耔種之報告]  
　　上海義賑協會去歲因順直奇災曾集巨欵延請方頌如等十餘人擇災情最重之安次縣散放急冬兩賑并棉衣多件賴以存活者頗衆嗣以該縣未種麥之地占全境十分之六僅恃冬振仍不能暢災民生機遂於去臘另籌專欵再請方君查放麥豆耔種後後又繼以春賑茲將方君報告書錄下燕報除夕抵京正初三日抵安招集舊友至初六日陸續會齊自三至六中間一面分友調查放種區域一面集紳籌議辦法咸以水退泥膠節令較早不宜春麥但宜大麥黑豆尤以就鄰近採購最爲適宜緣耔種性有寒暖時有早遲土有燥濕肥瘠往往遷地弗良又耔種忌雜（須純粹無攙雜者）忌霉（受濕色變）忌傷（甫登場未曬堅硬其發萌處爲石滾所傷）惟傷最難辦認必資老農遂選派一友輔以農而紳者二人前往武清縣屬皇后店地方購辦其地爲津北京南糧食薈萃之區與安接壤訂購大麥七百石每石價銀四元七角有奇黑豆每石約在七元以内尙未購定好在布種時期麥先豆後大麥限於九盡豆限於清明分期查放適相銜接此購辦麥豆之大略也考察全境大溜所經水涸未能播種者爲數八十餘村每頃地須麥種六石豆種三石若以四千購種只能辦大麥七百石黑豆八十石（查明豆地僅當麥地四分之一）膠泥宜大麥不宜春麥沙淤則宜豆）所餘百數十元不敷用費再以種配地每村牽算不及二頃如果一律實發所差甚鉅斷非再加一二百石卽能從寬放手（按該會近已去電請其從寬散放雖增加一二百石亦可）不得已注重零畝以畝數遞增種數遞減爲限制辦法書一宣布周知另單錄呈查核此調查限制之大略也現四路分設四局輦麥至彼每路查户監斗各一人逐日隨查隨放經查麥地已逾過半麥畢查豆必不誤時將來卽有請益爲數亦徽月抄（陰曆正月）必可竣事此近日查放之大略也前電所虚移種作麥徧詢父老僉稱災民依種爲命斷不肯自蹙生機且朝不保夕之户領賑後業已稍蘇雖據土人如此陳說亦復諄囑查友所至務須剴切勸導告以轉瞬即當查放春賑有敢預食麥種 
 
 
 

Page 11

 
 
者查明定予剔除（下略） 
[紹興同鄉會創設公學]  
　　紹興七邑旅滬同鄉會創設公學於愛而近路富慶里業面業巳佈置完備訂期開學已紀前報茲悉該校已由董事議事兩會聘定鍾逹先爲校長並請莊伯封謝端綸曹逵臣諸君爲敎員訂於今日開行學禮設學額一百二十名並决議添設夜課另延專門敎員敎授一切有用之科學聞該同鄕會不日尙須開籌欵委員會分投籌欵一俟欵項充裕卽行擇地自建校舍並經各董議决以三月三十號爲該校紀念日即於是日舉行開校典禮邀請各界前往參觀云 
[女靑年會今日開會]  
　　上海婦女靑年會訂於本月七號（星期四）在該會會所開交誼會並表演體育成績按該會設有各種補習班如英文烹飪縫紉打字體操音樂及半日學校等想届時與會者見其辦法之完善必有贊成者焉 
[益智小學校開學]  
　　滬南小橋頭益智小學校係由夏田南君創立茲因房屋不敷特於本年另覔新址大加推廣並添聘敎員增設學額業巳部署完備即日開學報名入學者頗不乏人 
[培本小學校近聞]  
　　閘北寶山路頣福里培本小學校自上月二十六日開學以來學生報到者仍絡繹不絕坐位已逾原额刻下正在擴充並聞該校今年學生所用之書籍用品均係校中供給槪不取費免費生徒亦一律待遇故貧乏者頗感其惠云 
[中華基督敎會勉勵會請人演說]  
　　北四川路橫浜橋前美華書館弄内中華基督敎會勉勵會於三月七號即今日晚七時半請上海靑年會幹事彭少雲君演說（少年用錢之法）彭君學問道德爲敎中人士所欽佩想届時聽講者必不乏人也 
[沈佩貞女士致北京電]  
　　北京馮代總統錢代總理王總理各部總次長各報館鈞鑒江漢潮沸彌滿戰雲以致舉國上下所引領希望一線之和平至此已烟銷霧滅貞蟄處沽上憂憤塡膺雖欲不言又烏能已於言哉旿歲在滬曾上敬電本良心之主張冀政府之覺悟是以不避艱險奔走呼號從事調和力爲解勸迺致府不加矜諒倒行逆施無議和之眞誠逞一時之私見北軍紛紛南下師出無名不知我國民與政府有何不共戴天之仇必欲使國亡種滅而後快况順逆無分南北公道自在人心試觀長江流域寗非北軍勢力之範園何以李陳王三督力主和平傳范諸人見機而退將不聽命武穴有自主之宣言兵無闉志岳州遂不戰而自潰果使中央有悔悟之心西南决無進取之意近讀譚督通電巳允回湘乘此時機停戰議和自不難迎刃而解抑貞更有進者俄德單獨媾和外交日急協約國均謀對待之方獨我國束手無策猶日以殘殺同胞爲事不知外患紛至沓來貞尤爲泣血椎心不能爲政府諸公恕也謹披瀝以陳惟希垂察沈佩貞東 
[借地設校之拒却]  
　　去年有王建中楊剏亞倪明禮徐慕鍔四人擬向滬南羊毛公所商借房屋創設義務商業學校經該業公所同人集議之後以借設學校原爲公益起見然公所於同業貨多之時均可堆存作爲貨棧如果借爲學校則貨物無堆存之處殊難允准業已據情照復現王君等以該公所能借作校址最爲適宜倘另覔房屋則開支愈大一時難以進行除函復聘定各敎員說明爲難情形外並將所辦校用物件暫爲存放候覓有校址再行開辦云 
[洋釐稍漲之原因]  
　　滬上錢業前有買空賣空之舉自前清上海縣裴大中嚴厲禁止以後洋拆卽無市價近年以來銀洋用途以絲茶花三市爲最廣每届上市之際洋釐無不增漲現各絲廠之善於經營者皆於洋釐平落之時預先買定三月或四月期交現以備届時應用如此則賣出者可早爲預備不致臨時難以應解買入者亦不受昂價之制壓故前昨兩日市面上已有交易洋釐稍漲即此原因閱者請參觀本報商務欄即可見其梗槪矣 
[華泰輪船准予航行]  
　　中華汽船公司新製商輪一艘取名華秦現由新關稅司派員驗明製造堅固准予航行該輪噸數計六百零九噸長英尺一百九十一尺一寸寬三十三尺三寸其航線係由儀徵至通州等處昨經河泊司塡給内港執照發交該公司具領矣 
[敖典獄長因公赴蘇]  
　　上海地方模範監獄典獄長敖雲亭昨日因有要公乘滬寗火車赴蘇謁見高等廳長面陳一切所有日行公務暫委第一科科長吳鵬章代拆代行 
[廚業公所訂定行規]  
　　上海縣公署昨發布告云案據公民沈宗約等呈稱竊厨業代表胡樹根顧連生錢金壽等曾於上年夏間集捐購買在治下二十五保十九圖十九舖藥司弄中坐北朝南鄭姓基地四分並隨地舊平廳樓房共計十三間費去價洋稅項及修葺等費統計洋二千四百元定名鼎和堂作爲厨業中同業集議辦事之所業已具呈鈞案並蒙給示保護各在案竊思南北中三市業此者甚夥若不訂定行規另舉業董督率一切恐一般不顧公益之輩勢必爭端百起爰於十二月九日即舊歷十月二十五日由胡樹根等邀衆到所開會提議當時公舉公民爲業董署名簽字一致贊同並舉定胡樹根爲中市領袖顧連生爲南市領袖錢金壽爲北市領袖曁高菊亭陶銀樓趙文祥等三十人爲該業帮辦員擬定行規七條刋列行單凡在業中繳費領單遵章入行卽將所繳行費除移還前用墊借外歸作公所經費及業中種種善舉當付表决全體贊成惟同行規則關係全體生業甚爲重要若不請求官長立案並給示曉諭何以昭愼重而資信守爲特不揣冒昧黏呈行規並同業簽押過半數之名單連署具呈請求縣長電鑒俯念整訂行規實爲維持公衆營業起見迅賜察核恩准立案並給布告附錄所訂行規曉諭同業俾得共相遵守而維生業實爲德便等情並抄黏行規簽名單到署據此除批准立案外合行布告仰該業人等一體知悉務各按照後開行規共同遵守以安生業母行得逞私違背致啓紛爭而妨業務其各遵照切切特此布告計開鼎和堂厨業公所行規七條（一）業中集合團體創立公所定名爲鼎和堂公舉業董一人領袖三人帮辦三十人每次十一人四月輪辦經理業中一切事宜每月擇日開常會一次提議一切每年五月開大會一次辦理選舉如特别事故得開臨時會（一）本公所事在草創向無基本金在購買公所時雖蒙同業各友踴躍捐輸而公所中經常費用及同業善舉萬不能緩議定每人各繳行單費洋一元掣領行單如有婚喪喜慶及請客等各生意不論包辦代買而承接生意者每月至少捐洋四角即做長生意及包伙食者亦然凡帮工者至少每月捐洋二角惟捐數不滿元者准用小洋（一）各人生意不得任意謀挖如喜事做過文定喪事做過初喪及尋常老主顧並無異議者各人各做違者議罰如主顧實在不能相容者不在此例（一）帮工者每工定給工洋一元下手折減凡遇婚嫁喪事初時做過者亦須蟬聯若班頭中途掉換事後仍給工資移歸公用即帮工者亦不得臨時回却違者議罰若有特别事故不在此例（一）同業各友凡有事而乏資回里者本籍定給川資洋二元客籍則量其遠近而酌加（一）業中凡貧病而醫藥無資病殁而棺殮無着則由公所中每人議給醫藥費洋六元（細微輕病不給以節經費）棺殮費洋二十元（備辦衣棺並不貼補喪用）惟殯舍公墳以待經費稍裕再行照辦（一）業中一切收支由輪辦者逐月上句開具清單榜示公所以昭徵信每値移交時不得絲毫隱匿以上行規或有增減之處須邀衆開會經到會者過半數之認可全體通過方可准行 
[昌大當賠償問題之辯論]  
　　法新租界昌大典當於去年九月間失愼焚燬包房後允照二成計算賠償當户嗣有當户三十餘人羣起反對公舉代表章水天延請巴和律舖具控法公堂請飭該當按照當本加倍賠償昌大當主李葉吾則遣張子栽代爲到案並延逖百克律師到堂代辯經中西讞員論着李葉吾自行投案候訊各情迭誌前報昨又傳訊李葉吾將一切賬簿及被焚已賠之質票數千張一併呈案當由巴和律師聲稱此事須請堂上責令昌大堂擔負完全責任照加一倍賠償旋由逖律師辯稱原告律師請援前清律例敝律師甚爲欽佩惟貴公堂訊理案件亦有定例况昌大允賠二成係照從前恒豐當成案辦理請察並由李葉吾供稱昌大共保火險銀八萬五千兩火燒去之貨共値四萬九千兩餘貨拍賣後收到保險賠欵四萬八千兩現以二成賠償受虧已鉅何堪再有增加繼又由原被律師互辯良久中西官判各退去候再核奪 
[行兇攫物之控訴]  
　　庽居廣東路一百六十五號門牌交通旅館内之松江人莊姓婦人與子錫祺及名喚漍河老三者因被李克峯李葛氏周有生在公共公廨刑事科控告莊等於二月五號糾衆行兇並搶去値洋九百八十元之貨物等情由廨出票發交捕房派探汪開富將莊等一併拘獲於前日午後解送公堂經張襄讞會同義羅副領事訊問原告代表海德禮律師上堂陳述案情請究被告莊錫祺等亦延賚美律師到堂代辯並請准予被告覔取最輕之保出外候訊中西官判被告各交一百元人洋並保聽候傳訊核奪 
[無賴硬敲竹槓]  
　　劉元法至法公堂控稱商人日前在途突被無賴張阿榮等數人猛力一推以致跌在張之同黨身上旋將商人扭住强指行路不愼踏在脚上即被扭至某茶肆内理論勒令商人出洋數元了事因不遂其欲動手行兇當時商人因身畔並無銀洋無奈將所穿之縐紗棉袍一件脫下給於張阿榮持往押當質洋四元始得脫身後經商人報告捕房飭探將張拘案惟餘黨均已逃逸請爲訊究詰之張供此事實係在逃之劉逹起意民人祗帮同將衣質當後分用銀洋現在劉等逃匿何處實不知悉求宥判張管押一月以儆 
[雉妓硬拖行人]  
　　雉妓王阿媛前晚在南京路强曳行人入院狎遊被九百二十號華捕查見以其違章帶入捕房轉送公共公廨拘留昨由官媒將王妓解案經中西官訊明判罰洋三元充公 
[小孩欺侮老人]  
　　劣孩李芝祥胡三同在虹口楊子路攫取老者沈學露所携之鹹魚並扭住行兇被沈鳴捕追獲拘押捕房昨解公共公廨經中西官訊實判李胡兩孩一併發押改良所習藝四年 
[再誌十次受騙之覺察]  
　　醫生范錦章控楊樹浦路某店謝亦華與陳瑞林十次騙取洋洋二百五十元由捕將徐陳兩人拘解公共公廨訊供判徐交三百元人洋並保陳押候見證到堂再核在案昨晨由廨復訊原告投案訴明被騙情形中西官以范仍未邀到見證不能質證遂判將案註銷被告一併開釋 
[偷竊西婦衣物]  
　　潘小和子因竊取克浦而茄村九號洋房某西婦之衣物由捕查獲拘押捕房昨解公共公廨經中西官訊供不諱判潘押西牢三月起案贓物交原告領回 
[肉賬限期理償]  
　　肉店主羅雨庭前至法公堂控被巳閉飯館主倪長林虧欠肉價洋四十一元求請訊追當經傳訊被告避匿不到判候改提在案昨由包探將沈拘獲解送法公堂訊問沈供欠繳貨價實有其事惟一時無從籌措祗能陸續拔還中西官判沈交尋常保出外限一個月理償 
[索債被毆]  
　　張少曾前日至閘北四區一分所控殷正祥前借伊洋五元屢索不還今又向索詎殷忽動蠻將民頭部毆傷請求究辦王清河警佐諭解司法科核辦 
[折還鷄鴨代價]  
　　販賣鷄鴨之冒麟程在公共公廨呈控趙筱山不還鷄鴨價洋七百九十餘元一案前日上午由廨復訊原告延朱斯芾律師到堂代表請追趙延賚美律師代爲辯護經俞襄讞商之義副領事羅君判被告折還洋三百九十五元了事 
[汽車夫違章受罰]  
　　汽車夫曹阿棠前日在楊樹浦路開車疾馳被車務處西人查見以其違章抄明汽車號數回訴捕房昨將曹傳至公共公廨經關讞員會同英卓副領事研訊屬實判曹罰洋四十元充公 
[請求發還生財物件]  
　　虹口北四川路一百三十七號門牌啓明小總會因容留穆裕根等十九人在内賭博由探將穆等拘解公堂訊明分别押辦開釋後因飭傳該屋主羅阿汝未到判給諭發封在案昨日羅自投該管捕房聲明不到理由請求將生財物件啓封發還捕頭諭着退候禀請公堂核示 
[茶館違犯賭禁者何多]  
　　美租界元芳路二百零七號門牌徐上榮麥克脫路二百六十四號半張根法百老滙路三百十一號邱維新又九百十四號蔡長清茂海路二百零六號張連小等所開之茶館均因容人在内賭博抽頭漁利被六十四號三道頭西捕與一百六十一號華捕三道頭查見當將賭具帶回捕房禀請公廨出單分别傳案訊懲 
[糞穢傾入陰溝]  
　　江北人徐其於昨晨在虹口百老滙路將糞穢傾倒路旁陰溝内被八百三十七號華捕查見以其不顧公衆衛生將徐拘入捕房押候解廨訊究 
[嚴緝竊案共同犯]  
　　陽曆本月二號夜有大帮竊賊串通三百二十八號大駁船潛至虹口東洋公司碼頭行竊生鐵數十擔嗣經水巡捕房探目何阿春緝獲竊犯奚順卿居二郎毛和尙許廷福楊羊泉並該駁船夥倪三郎倪小林趙　郎等八名吊到原贓解入捕房由梅捕頭判送地方檢察廳訊供收押在案昨日梅捕頭以三百二十八號駁船頭目黃才其郎及竊賊周寶郎小再郎等爲案中共同犯未便任其遠颺乃諭飭何探目上緊嚴緝 
[竊取繡雲天鐵箱]  
　　張紹興竊取湖北路已閉繡雲天游戲場内鐵箱被四百十九號華捕查見當將人贓帶入捕房昨解公共公廨經中西官訊知張係過犯判押西牢半年 
[拘獲碼頭竊賊]  
　　太古公司重慶輪船上月間停泊浦東碼頭於上貨之際被碼頭匪徒假搬運爲由乘間竊去某洋行洋布五十餘疋事後經該洋行報請淞滬警察廳勒限飭緝在案昨日由三區巡官拘獲是案竊賊揚州人萬得祥（即小江北）一名經解警正詰據供認夥竊不諱並稱此事共有同夥十餘人竊得之物售於崇明人沈乾郎家得價俵分化用等語當經解警正飭警將沈拘案連同萬得祥併解警廳請爲訊辦一面飭緝在逃各匪務獲解究 
[屢次失竊之破獲]  
　　劉王氏前至法捕房報告據稱婦人家中陸續被賊竊去金飾約値洋數百元請爲查緝等語現經包探緝獲此案竊賊錢龍標錢同富兄弟兩人並抄出金戒金圈各一隻餘贓查吊無着昨由捕房解送法公堂先由原告禀訴前情請究詰之錢龍標供認行竊金飾不諱其弟同富則稱此項金飾實由兄龍標暫寄民人處不知其爲竊贓求宥中西官判龍標管押六個月同富無干開釋 
[失衣扭控同居人]  
　　浦東爛泥渡左近楊家宅婦人戴沈氏家於前日下午被賊闖入竊去綢布衣服五十一件事後該氏查得同居之王楊全情有可疑偕同見證某甲將王扭控三區警署經解警正略詰一過判原被人證申送警廳訊辦 
[賭輸圖竊]  
　　閘北五區三分所崗警前日查獲形跡可疑之陳洪培一名帶所後經唐署員提訊據供年十五歲寗波人家居城内九畝地父故母在因性嗜賭博虧負甚巨無以度日欲國行竊云云唐署員判解送司法科核辦 
來函 
[虹口華記路普濟善堂來函]  
　　敬啓者敝堂每届春秋兩季施種牛痘遵章辦理歷年已久茲因去臘未降雨雪嬰兒易發天花自應悉心研究力加參詳使受種者無復患之虞業於正月二十一日開始施種定單日下午二點至四點止爲施種時間乞將以上所述登入報端俾衆周知功德瑪量 
[俄署來函]  
　　啓者各報所登道勝總行大班來滬一事有失實之處查卜蒂羅夫君來滬已一月有餘此君來滬僅係營業之常與時局並無若何關涉各報或係得之傳聞祈爲聲明爲荷俄署啓 
雜評二 
[悲樂（訥）]  
　　今日之中央邊疆告急電紛至奉事之告急電又紛至人所視爲至可悲觀之時也然而湘鄂之捷電六督之聯電亦相繼而至政府又將視爲樂觀吾以中國之前事證之凡所謂悲觀者結果無一不徽實且其悲觀或較預料爲尤甚焉凡所謂樂觀者結果無一不成空望或且變樂觀爲悲觀焉然則今日尙有所謂樂觀也耶我滬人視之樂耶否耶 
[本館啟事]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
自由談 
百弊叢譚 
[禁烟局所之弊] [  梅花瘦客]  
　　友人自粤東來嘗爲禁烟局司事因述禁烟局所之弊去辦禁烟事務者類多前清候補新式洋鎗隊之健將以吸烟之人而禁煙猶以劇賊爲捕役斯固無足奇者特是禁烟局所國家本爲禁烟可設顧乃爲販賣烟土之機關是可痛矣其烟土所從來則搜自民間無須絲毫資本亦無絲毫盤查之險坐收其利實唯一好生涯也雖然禁烟局中搜得烟土必照章詳報冋以能乾没是亦有故蓋禁烟專例有五人同時聚於一處開燈者卽認其處爲煙館房屋即行充公若搜獲烟土則估其値罰金十倍之故常有應充公之房屋應罰金之烟土犯罪人以金錢運動懇求不報者蓋報則必罰也旣已隠匿不報則所獲烟土即可乾没於是禁煙局所一變而爲販烟之機關惟獲土過多則不敢不報但以多報少耳以多報少實由犯人金錢運動求之而得故亦從無舉劾者其所獲烟土則託心腹售去得金得以分潤若爲他處官廳查獲則個人被其名否則局長得其利而餘潤兼及局中辦事之人故無絲毫破綻此禁烟界之通弊也一處如是他處正可隅反此猶以通商大埠言也若在窮鄕僻縣則尤甚於此通商大埠官樣文章尙禁止烟十營業若在僻地則烟館公開出入自由每月但納官差私稅若干元即無危險之足盧脫有查驗員至官中人必早知之則囑各館少爲偃息即無痕跡可尋縱有告發則官差與烟館所定契約類由第三人口頭交涉而成並無實據可以抵賴且亦無人敢與官吏爲難者夫以防弊之人而自作其弊是無怪其弊竇之日深也可勝嘆哉（六） 
家庭常識　　 
[檢查嗎啡法] [  盛文]  
嗎啡Morphine爲無色柱狀結晶體有苦味毒性甚强雖服之少許往往沈醉多則竟有生命之憂不亦危乎茲得檢查法數則錄之如下（一）用鹽化第二鐵加入則呈藍色色之深淺即其定量之多寡 
（一）用重炭酸曹逹（又名小蘇打）加入卽現白色 
（一）用沃度仿謨Iodofrm加入再加入硫酸即現碘之紫色投入小粉則生成藍色之沃度仿粉 
（一）用硝酸加入現黃紅色擱置之則爲金黄色加𤍠則失紅而僅爲黃色 
（一）即以其極微量溶解於濃硫酸而放置至十五小時之後加以硝酸則呈紫色終變爲血赤色 
（一）用苛性鉀加入即現白色若加過量則仍還元上述數則中以第一法爲最顯 
[天然硃] [  漏署]  
我國自製者甚鮮不知其法頗易祗以銀硃與籐黃研細再加膠水少許攪和置入扁圓之玻璃匣内待膠水乾後卽成顔色鮮美較舶來品過之而無不及也且久不退色價廉物美敎、 
育家盍一爲之 
[芙蓉魚]  
購鯽魚二尾剖腹洗淨浸葱薑料酒中再打鷄蛋數個（去黃用白）和以鷄湯（湯須預冷否則蛋白遇𤍠則凝）調匀後將魚取出淹此湯中在飯鍋中蒸之味美無倫鷄湯用猪油湯代亦可不過無其美耳 
[烘蛋]  
將麫包一片於文火上烘其一面塗牛油於未焙之一面再打鷄蛋三枚（黃白攪匀）加牛油上少洒火腿丁鹽胡椒洋葱屑約歷五六分鐘即可取食 
[牛油防化法] [  卞鼎孫]  
牛油遇𤍠易化苟以臘紙包之（或他種有脂肪之紙亦可）浸鹽水中歷久不化 
[紥肉] [  高萼屢]  
購夾精之肉取爲長方形之塊用鹹草逐塊紥之入鍋配就料酒醬油文火煑爛待冷而凍食之味美而汁凍亦無傾棄鮝扣鷄台鮝（黃魚乾）一尾切爲方塊洗淨將洗淨之鷄亦切爲塊層鷄層鮝舖於較小之碗中蒸之食時翻裝於較大之碗則美觀而且風味絕佳 
[辣白菜] [  卞鼎孫]  
切白菜成三四叚用稻草一條縛其四周以免潰散將蔴油醬油煉熟傾於罐中浸白菜其内加辣椒末如欲食熟可先將白菜置温水中然後如法泡製浸一句鐘食之清脆可口 
[治耳膿] [  程松甫]  
凡因取耳失愼以致流膿不止可用粉甘草浸入人乳中良久用稻草芯長二三寸捲以棉花入乳中浸之卽以洗耳二三次即可全愈濃亦不流此法綣騐奇效無比不敢自私故錄奉懇刋 
[免染天花] [  王洰鍩]  
用赤小豆黑豆綠豆三味研細末入竹筒中削皮留節鑿孔入藥以杉木塞緊良口再溶蠟於上浸臘月厠中匣月取出洗淨風乾用時每藥一兩配臘月梅花片三錢（梅花以落地用針刺取不着手者更妙略烘即乾）兒太者服一錢小者服五分以霜後絲瓜籐上之小籐煎湯空腹温服服後忌葷腥十二日解出黑糞爲驗每年服一次二次可稀三次永不出矣此法易行且甚穩妥又法以金銀花爲末用蜜調不住服之亦可稀也此則味甘可口小兒易食亦甚妥便上述二法如試行一次然後用本痘科種之出必甚稀多行幾次然後用本痘科種之必不出矣 
詩囊 
[題單騎秋塵] [  何旦公]  
　　三日歸程走夕曛秋容老大又逢君靑衫赭馬南山路直恨無書寄李汾 
[過燕子樓]  
　　何處能知絕代身一樓風柳萬人顰黃金歌舞元和例底事干卿白舍人 
[爲黃弢廬少將寫荒山夜騎]  
　　中年事業將軍令上客生涯厮養曹滿臂嫌霜寒不起黃沙白草畫臨洮白日空譚舊木罌紅旂不下古長城單于臺上多明月裂盡弓衣聽馬鳴 
長篇小說 
[二城風雨錄] [  英國卻而司迭更斯原著常覺小蝶天虚我生合譯]  
卷中第二十九章（二） 
　　方勞雷與湯訥語時室外步聲至雜𨖼此輩類皆逃自巴黎家國已破而欣欣然曾不自知其聚處即在甬道之隔室中蓋作葉子劇也勝者喜而負者怒則咸高聲詈其故國之民黨謂必有一日王室振興則此輩之顱當不能戴其頸衆聞語皆笑且呼曰萬死之民黨朝廷綱紀必不能容若輩也而衆中以史蒂爾和聲爲尤高史蒂爾雖非法人顧善於交友故不數月史蒂爾竟已置身於羣貴之列且沾沾自喜以爲法蘭西通國之貴族皆親我也因高聲曰此輩亂尺豈知法律使我而爲貴國法院之長我必盡趨若輩一一而入鐵獄之底然而貴國貴族竟亦有醉心新說附和於民黨者吾誠不知其是何心矣湯訥聞之甚晰不禁微晒思欲駁之旣念事不關我徒以口舌取嫌隙又何爲哉正欲别勞雷而行忽見總理持一函至曰勞雷汝識此人乎吾乃遍詢行中貴客咸無是人然吾行簿册則固有此存户也豈其人亦在倫敦耶勞雷接函攢眉而思曰愛芙孟湯訥一驚亟視之則信面書爲英國泰爾生銀行轉交愛芙孟侯爵湯訥心乃大躍知此一函蓋堡中人致己者耳然己曾許曼萊老人謂即夫婦之親非黑老人允許亦不能吐其眞實姓各故露蒔與勞雷亦未知湯訥實爲微服之侯爵也然也今日一信將實告而取之歟抑任之歟方猶豫間銀行鐘聲已鳴届休業之時矣行中人紛紛散出甬道勞雷遂以此函張之門外待人招領衆見信皆駐足而觀遂有一人冷笑曰愛芙孟此必爲老爵之猶子矣此子以劣著稱漂泊且不知所之今豈在英倫歟又一人曰此人輕棄祖業遯居異土直家門之不幸乃始出此不肖言者爲一老公爵白髮巳秃當其出關之時曾倒裝於柴車之中故聲音猶啞又一人年事較壯衣飾亦荲貴絲袖灑然香氣襲人顧老公爵曰此人亦惑於新說以爲民權宜伸致不惜以祖產散之饖狗今狗勢張矣此人胡不往爲狗黨首領而猶蜷伏於英倫耶又一人笑曰其人乃聖舟少年耳豈眞有新學問哉彼雖濫孝其財而窮鄕之民亦未嘗稍惑其德果歸者徒亦身首異處而已此時史蒂爾適至曰若儕論何人其劣乃至此容我一識其名噫愛芙孟可恥可恥狂妄之少年吾幸不爲其友也（未完） 
 
 
 

Page 14

 
 
   
 
