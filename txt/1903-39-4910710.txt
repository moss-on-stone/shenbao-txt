# 1903 - 39 - 4910710

 

Page 1

 
 
[機器出售] [  圖書集成局啓]  
　　本局今有印書所用之大小各式機器及用手搖之鑄字機器爐出售有需此者請臨申報館帳房導往局中一觀然後議價可也此布 
[皇朝政典類纂五百卷開印招股啓] [  圖書订成局白]  
　　是書纂錄皇朝政治典章及奏議集部都八百三十二種其大指自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附四政西藝經奏定通行者亦臚陳終始備　靡遺方今崇尙實學朝野上下咸究心經世之務官書卷帙繁重購寘匪易私集事主龐雜抉摘尤難是編總裒諸書采輯精要而芟煩冗每條注明� 
原書出處無敢增易一字讀者執偏見全引端振緒不啻舉八百餘書之菁英彙爲一編書凡五百卷千餘萬言可謂　大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元兹徇同人之請酌設股票一千號第號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之用略矣外埠各書坊均有出售此啓 
[杜僞鈔說]  
前者奸人僞製中國通商銀行鈔票流行滬上致滬上之藏有鈔票者咸持向行中兌銀擾擾紛紛歴數日始息約計騐明僞鈔票値洋銀六千圓而日本東京忽又有俄人僞鈔票敗露執筆人連類記此不禁喟然太息曰何日本人之工於作僞若此哉當通商銀行僞鈔甫見日本大坂埠警捕適邏獲山下等五人詰之知所製僞　寄至上海共六千七百餘圓合之通商銀行所見僞鈔數適相合日官以爲無例可引毁其機器焚其僞鈔而將其人開釋初不料未經數日又有僞製俄鈔案發作僞之金川貞藏及越幸重仍係日人事爲俄人所聞聲請嚴加究治日官乃下其人於獄而令津久檢事四出偵查刻雖案未讞成而作僞之人至竟難逃法網嘻豈日本律文輕重果無一定耶抑中國素不留意幣政俄人則甚鄭重視之故犯之者一則可法外逍遙一則竟罪不容逭耶在日人必於其中别有妙用而局外私相計議則殊覺索解爲難矣抑中國之治獄也倘無本律則援他律比附之前報曾登日本水上警察在某處緝獲一船名曰九重丸中有僞鑄高麗白銅幣其數多至十一萬枚夫鈔票貨也白銅幣亦貨也使白銅幣之案旣定則僞中國鈔票一案正不難比附以定爰書今未聞白銅幣若何讞成而僞造中國鈔者則已明明卽行開釋他中俄銀行僞鈔案定彼作僞之金川越幸二犯同罪異罰安能俯首甘心設不幸而日後又有人僞製日本各銀行之鈔更未識將比附僞製中國鈔之案而釋之乎抑援僞製俄鈔之案而盡法懲之乎今者此案犯罪之人係日民犯罪之所在日國我中國卽有星使領事在彼當不能越爼以謀特以鈔票首重取信於人製造斷不容輕率夙聞通商銀行鈔票當時製自泰西而日本奸人猶能僞製彼各省所行紙　類倩日本印刷局印造如欲僞製特一反手之勞耳烏可不防之於豫哉猶憶我中國湖北山東諸省所造紙　多派人赴日監視以免溢印僞製諸弊端其防範可謂密矣而四川鑄銀局總辦劉子貞太守更心裁目出防之益　函致旅日甬商王君愓齋雇日工刻鏤精銅花樣迥别其中號數銀數留出空地以便回蜀補塡每紙又親筆作五雲書鈐以秘押卽有人欲溢印僞製其計舉無可施鄙意此後中國各省及上海通商銀行如欲另製新鈔不論製自泰西及製自日本不必專派人員監造祗須責成一殷實巨賈立約擔保印製若干仿蜀省成規留出號數銀數俟行用時逐一塡補有作僞者卽責成承製之人稽查夫如是則奸人無所生以而僞鈔可不禁自絶矣目今通商銀行一事雖僞鈔塗銷廢棄在行中不致被朦而收受者已大受厥虧無從訴苦是豈計之得者乎或曰中國通商銀行鈔票紙中製有暗記僞者無之花字則用石印法印成非總理人親押在收用者不加細察自貽伊戚夫復何尤然數日之間已闔市震驚人心惴惴日後行中鈔票仍復發出恐市人拒不肯收窒礙之情非言可喻奈若何則應之曰此時不必向日人詰責俟僞俄鈔案定然後由星使移書外部叩問緣由日人素號文明必不能置之不問否則奸人放膽作僞日滋外人旣不敢肆其欺必致事事轉而欺中國詎不深可憂哉 
[硃筆恭錄]  
　　十二月二十六日奉硃筆圈出宗室溥琦稽查廂黄旗蒙古旗務欽此 
[宫門抄]  
　　光緒二十八年十二月二十四日直隷布政使周浩請訓廣西右江道易須鼎謝恩徐郙等謝賞福壽字恩延侯假滿請安召見軍機及周浩易須鼎内務府奏派恭懸收聖容又奏二月初一日壽皇殿恭代行禮派出恭王掌儀司奏二月初一日祭奉先殿醇王行禮兵部奏派更換値年 
派出慶王繼祿睿王景灃恭王灃深卓公阿克丹又奏派管理馬館派出鐵良兵部奏派查齋大臣太常寺奏派視看牲隻○二十五日慶公請假十五日橚貝子銘公阿克丹各續假十日關防衙門奏二月初九日大高殿拜表醇王行禮掌儀司奏二月初三日初七日祭奉先殿洵貝勒濤貝勒行禮侍衛處奏派後黄寺聽經派出海年恩輝提督衙門奏拿獲游勇結夥持械嚇禁事主搶刼行人盜犯賈遵義等二名請交刑部召見軍機 
[電傳宫門抄]  
　　昨日午後三下鐘時京師友人專電告知本館云正月十七日皇上召見軍機大臣及吳重憙是日並無明發上諭 
[俄意交深]  
　　英京倫敦來電云頃得聖彼得羅堡電音知俄皇定於西歴四月偕其后赴意大利都城拿被里蓋以修兩君相見之禮也然亦足見俄意之别有深交矣 
[調人謝絶]  
　　英京倫敦來電云危地馬拉國一事德人頗與各聨邦意見相反至美國大百里壐天德是否願 
 
 

Page 2

 
 
作調人刻尙未可决定惟美國駐危使臣薄烏賢痕氏則深望各國索償之欵得以滿志蹡躇旋又得倫敦來電云美廷已謝絶危人不願以調人自任西歴二月七號聨邦各使同謁美國駐危使臣未悉有何計議 
[韓悟昨非]  
　　日本某日報登高麗漢城來電云韓國度支大臣金聲根於東歴二月八日通飭各道地方官禁用日本第一銀行楮幣迨日本代理駐韓公使萩原氏嚴加詰責韓廷始稍悟此事之非特於某日令趙秉式仍任外務大臣辦理交涉善後之事翌日又得漢城來電云趙秉式重任外部大臣之命刻又收回而以李道宇總理外務某日某國公使過訪萩原氏將索償之事婉轉調停然韓國政府已棼若亂絲恐難豫卜若何定奪也 
[日艦赴高]  
　　日本某日報云東歴二月六日日艦名不知火者展輪望高麗進發隨又遣筑紫艦繼其後就馬山浦擇地下椗一時旁觀議論殆因韓廷禁用日本第一銀行楮幣以故虚張聲勢冀懾韓人也 
[俄拒韓函]  
　　高麗來電云韓政府近有公函付與郵政局由俄國西伯里亞鐵路遞赴歐洲俄人不知因何拒而不收將原函遞回韓國 
[日使過津]  
　　天津來電云日本駐京公使内田康哉於去冬回朝述職兹者日廷飭卽仍回中國本任内田君乃於華歴新正初十日行抵秦皇島旋卽取道入京 
[日儒應聘]  
　　日本某日報云白河次郎日本名儒也向主九州日報筆政兹由藤田豐八介紹應兩江總督張香濤宫保之聘爲金陵師範學堂總教習刻將航海來華蓋以華歴二月中旬卽須開學也　 
[部設銀行]  
　　聞之天津友人云中國政府擬奏設户部銀行以天津爲總局其規制取法日本官設各銀行并鑄造每枚重庫平一兩之銀圓頒行各省完糧納稅一律流通 
[翰林院奏酌擬在院人員功課摺]  
　　翰林院奏爲遵旨督飭翰林院人員用功酌擬辦法恭摺仰祈聖鑒事竊臣等於上年四月十九日奉上諭翰林院爲儲才重地在館各員自應講求實學通達古今以備朝廷任使乃近日風氣專以賦詩小楷爲工敝精神於無用而經世之務或轉不睱考求殊非造就人才本意兹當變通政治之初允宜首先整頓嗣後編檢以上各官應專課政治之學以大清會典六部則例爲宗旁及古今政書直省通志凡有關經濟者皆當究心他如條約公法以及天算格致諸書聽其分門肄業其願赴南北洋學習者亦准在署呈明咨送前往著掌院學士酌定課程每月呈進札記擇其議論切實確有見解者選錄進呈量予奬勵其紕繆不正有害士習者分别糾劾朝廷側席旁求冀得通儒碩彥朝夕討論用恢治道其各爭自濯磨以副朕求治作人之至意等因欽此又於十二月初一日奉上諭翰林院爲儲才之地平日無甚公事從窜淸睱允宜博通經濟期爲有用之才以備國家任使著掌院學士將該衙門人員督飭用功於古今政治中西藝學均宜切實講求務令體用兼賅通知時事而無習氣限五個月後甄别一次由該掌院學士嚴行考核分别優劣據實奏聞毋稍徇飾欽此仰見 
聖主敦崇實學激勵眞力至意欽佩莫名臣等恭繹諭旨蓋欲使在館人員研求實學博通經濟上備國家任使當以切實講求爲宗旨以督飭用功爲辦法開課後嚴行考核甄别優劣一秉大公以副朝廷愼重儲才之本意謹就管見所及酌擬辦法四條爲我皇太后 
皇上陳之一嚴定課程遵旨以古今政治中西藝學爲綱督飭各員分門認眞學習授以應閱之書凡書之句讀必加丹鉛如有所見著爲論說登諸札記按人數多寡逐日分班入署各將所閱之書標明萹章起止並所著札記交提調官詳細註簿臣等隨時查閱以此核其勤惰識其優劣並於接見各員時面加詢考覘其底藴其札記中議論最優者隨時選錄彚呈御覧酌擬奬勵以資鼓舞如有紕繆不正有害士習者自應據實糾劾一酌派人員學程旣立凡稽核功課登記册簿俱應經理有人查教習庶常館向有提調收掌等員司理其事兹編檢以上人員用功體制不同事應比照臣院讀講學士階位較崇襟領詞館應派該學士等爲提調官總司稽核按日輪班到署其辦事翰林官逐日在署辦公卽派爲收掌官管理簿籍專司收發庶條理秩然各專職任計本衙門人數現在京者有六七十員除現充南書房政務處本衙門辦事官國史館提調各要差諸員自有公事考核外其餘讀講修撰編檢俱一體按日交課一調取書籍欲講實學須備圖書自經亂後署中原有書藉悉已蕩然無存私家藏帙亦多教失學門繁富非博搜詳考難望宏通查直省有官書局先後刊刻書籍甚多請准由臣等咨行調取其西學諸書上海等處多有通行之本應由臣擇要采購以資講習一籌建堂舍此次督飭各員用功卽倣前次大學堂立仕學院之意誠以筮仕人員素有中學根柢教已成之才較諸教未成之才其收交尤速致用益宏詞垣儲才之地尤宜稍具規模平日本署接見每日不過十員尙易位置今各員到署人數衆多應設講習堂一區爲臣等接見之所分設兩齋爲各員修業之地此外藏書處收掌所等區均爲必不可少臣衙門全亂焚失後暫借官學辦公房舍湫隘不敷分置兹功課辦起亦祗因陋就簡粗定規模亟宜相度地基建立衙署容臣等擇定處所務從儉約另摺奏請辦理以上四條前二者爲暫時學辦之規後二者亟爲籌行之要大約以督飭各員講求實學爲主而其優劣亦已判然易兒届時仍由臣等嚴加甄别據實奏聞庶各員濯磨砥礪勉爲明體達用之材以期無負聖主側席旁求作人育才之盛意所有督飭翰林人員用功酌擬辦法理合繕摺具陳伏乞皇太后皇上聖鑒謹奏 
[山西補行光緒二十七年大計單]  
　　卓異官九員雁平道恩霖躁釋矜平有條不紊察屬恤民任事實心托克托城撫民通判樊思慶廉明幹練措施裕如調補榆次縣知縣翼城縣知縣任蘭馥盡心民事慈惠之師調補徐溝縣知縣山陰縣知縣李光斗樸實廉明政事修舉　縣知縣王爲榦穩練精明廉能夙著苪城縣知縣劉瀛有爲有守勤政愛民襄垣縣訓導高篤䧡留心時務品端學裕徐溝縣典史姜士棻任事勤能留心治術臨汾縣典史潘仲萀勤愼有爲講求吏治才力不及官一員興縣知縣楊文元才具平庸難膺民社不謹官二員汾陽縣訓導劉聨科巧於謀利士論不孚絳州學正路步月干預詞訟操守難信浮躁官一員和順縣八賦嶺巡檢續康性情浮躁舉止乖方有疾官二員長治縣導訓鄧作霖病患痰迷難膺司鐸夏縣典史楊德榮衰病頽唐弗克任事 
[閩員被劾]  
　　徐家匯匯報云去臘某大員具摺糾參閩　總督許筠菴制軍及臬司楊廉訪營務處孫觀察洋務局提調彭太守前署興化府蔣太守前署仙游縣王大令等十一員奉旨著張之洞查明奏辦等因欽此醉司命日香帥札委某兩觀察乘海琛兵艦到閩一時官塲中人頗爲驚駭 
[逆案讞詞]  
　　香港循環日報云新正初七日廣東南海縣裴明府會同番禺縣錢明府曁德領事某君提訊所獲諸逆犯閱日番禺縣署 
 
 

Page 3

 
 
捕役又在芳村緝獲縫衣婦陳龍氏因爲逆匪縫製號衣致被牽累先是海珠營哨弁某君在芳村拘獲葉朱二犯起出麻繩十包當卽解送廣州協署訊辦至省城所獲逆匪先後解案者多至二三十名連日裴大令徹夜研求一切供詞頗爲秘密惟聞署中人謂各犯供出著名逆首區新劉大嬸糾招黨數千人約期起事現在區劉二逆已不知所之至所獲逆黨僞檄文多辱駡政府剝民脂膏貽悞蒼生等語或曰諸逆類多熬刑不認其中諒有誤拘者然歟否歟局外人未敢臆爲之斷也 
[龍州戮匪]  
　　香港循環日報云去臘廣西匪首黄有才黄寳齋濳使其黨至龍州偵探守城兵士共有若干要隘地方有無守備擬乘正月初旬起事奪地攻城詎料事機不密爲邊防先鋒隊偵知拿獲一人交龍州府某太守訊明旋於翌日正法　　 
[上海官斱紀事]  
　　江南輪船支應局總辦王旭授通州知州所遺局務委候補同知李司馬光裕接辦司馬奉委後遵卽到差視事太守隨定於今日赴通履新昨日赴各衙門辭别○金山縣蔣蘭江大令前赴蘇垣恭賀撫藩臬三大憲年禧昨晨乘舟而返取道滬江就觀音閣碼頭繫纜午前命駕詣道轅叩賀蘇松太兵備道憲袁海觀觀察年禧然後赴上海縣署投刺縣主汪瑤庭大令延入花廳淸談良久始興辭而别○瀏河釐卡總辦劉謙三明府刻奉撫憲恩藝棠大中丞調署崑山縣篆所遺差務委候補縣朱開元明府賡旦接辦明府奉委後卽擇吉到差昨日繞道申江命駕赴各衙門拜謁隨卽辭别登程○南市二十三七鋪巡防局員高文軒二尹前赴金陵叩賀督定張香濤宫保年禧近已事畢返滬視事如常 
[豫備行邸]  
　　日本於西歴三月一號在大阪開設博覧會中朝簡派振貝子偕那琴軒侍郎等人航海赴會定於西歴四月十號啓行昨日官塲接京師電音知滬上爲必由之地因將北河南路出使行轅陳設一新以備邸駕暫駐　　　 
[不勞供張]  
　　星軺返滬已誌昨報兹悉裕朗星使由法來滬並不駐節天后宫側出使行轅實在法界二洋涇橋迤南密采里旅邸暫息征驂蓋以北上有期不欲勞地方官供張也 
[傳議地價]  
　　合肥李文忠公薨逝後各省紳士之曾沐恩澤者莫不歌功頌德議建專祠上海一隅爲公殺賦立功之地滬人士服疇食德尤不能忘聨名禀請督撫憲奏達九重建祠致祭奉旨兪允近已就徐家匯之北三官堂左近購地二十餘畝擇日興工由商務局洋叅贊福開森君經理其事昨日福君函致上海縣署請派差迅傳彼處地保百明各地業户議定價値俾得及早日從事斧斤縣主汪瑤庭大令准之刻已派令关頭薛貴往傳矣 
[捕頭免究]  
　　南市捕房捕頭索賄事發曾紀報章前日馬路工程局總辦翁子文太守查得索賄者係新充捕頭胡瑞龍因倩襄讞委員黄衡堂二尹傳案研訊擬即移送上海縣署旣復查知原告吳順福已投蘇松太兵備道轅上控爰於傍晚親提研鞫吳供小的年二十有八原籍無錫在治下公義馬頭南首開吳長泰翻沙作專製銅鐵機器歴有年所本年正月初八日向虹口白大橋左近利昌煤行購得熟煤二墩半計洋銀三十六元雇划船至浦東其昌棧裝赴公義馬頭僱車起岸時已黄昏王畫華捕王春臣問此貨何來小的據實告之伊卽稱爾知此間規矩否小的答以不知伊伸兩指曰須獻番佛兩尊小的不允致被扭至馬路中車夫婉言勸解終不肯釋迨扭入捕房捕頭胡瑞龍不由分辯欲將小的管押小的向伊叩頭求胡先生從寛辦理伊稱公事公辦何得多言未幾忽向小的索洋銀六元小的乃央二十三鋪地甲夥葉瑞香如數付與局差阿大由阿大轉交與胡胡遂命小的具結而出小的意欲將煤索還胡稱來歴未明不能任領小的寃抑難伸不得已投案遞禀聲訴太守謂爾係有體面人何作事太不體面乎爾赴道轅所遞禀詞究係何人所繕答稱倩拆字人繕就問爾能交到此人否答稱不知姓名未能尋獲問爾之禀詞遞與道署何人接受吳含糊以對太守謂爾如不識接禀之人本總辦當帶爾至道轅辨認吳稱小的與署中人並不相稔還求大老爺查明太守謂爾黑夜運貨巡捕前來查問自應據實告明如果巡捕逞蠻爾可赴局喊控何得擅與扭結毁及號衣顯違定章罪有應得况復貿然行賄按照大淸律例與受同科爾知之否吳稱小的實有含寃之處求恩伸雪太守謂爾禀詞究竟遞與何人如始終不肯明言恐一經帶至道轅道憲大人發縣訊辦爾已悔之無及矣吳稱小的願遵憲斷太守乃飭差帶下未幾忽令水巡捕陳向榮勸令認賠號衣洋銀五元再具聽人唆使越控切結吳一一允從太守令將煤領去隨又以局差葉阿大辦公不善著卽斥革地甲夥葉瑞香亦有不合之處笞責以儆至胡則逍遙事外得賄與否並不深求 
[日幣通行]  
　　日本正金銀行所製每紙洋銀一圓五圓之鈔票已於去冬在滬流行兹又製成每紙十圓者遞寄來滬日内已於南北市上一律通行矣 
[日員巡察]  
　　日本正金銀行設在横濱分枝滬上去臘總理人派令長岡君名長者航海來滬將帳籍逐香港聞港地及南洋新加坡葛羅巴印度各埠凡有分行之處皆須巡視一周　 
[竊犯雉經]  
　　昨晨包探顧福其投英美租界公堂禀稱前日解案之竊賊金阿法因竊孫晉根家衣服五件奉大老爺諭令押候吊贓是夜忽自縊於押所中捕頭已令地保報請某善堂備棺收殮今特遣小的禀知襄讞委員魏蒓塢大令商之德總領事署麥繙譯官諭以旣已收殮毋庸請騐 
[美界火警]  
　　昨晚七點二刻八分時瞭望臺上鐘聲鏜然傳報火警旣而每擊一下知失事處在美租界中少焉車聲轔轔救火會各西　　　　　　 
人齊駕水龍而往迨八下二刻卽相繼馳回訪之知火起於華特路某姓家祗燬房屋一二椽　　　 
[定期施診]  
　　啓者敝堂施醫給藥精不遺餘力迄今垂二十年矣雖因人之力不敢自以爲功然區區之心頗堪自質想亦樂善諸君所謬爲許可者也兹循曩例於正月二十一日開診先期敦請内科李君龍田諸君吟　岑君仲良周君小農李君紫璇韓君少懷朱君鳳山潘君德甫王君近仁胡君文伯外科顧君燕侯李君文瀾專習推拏之女醫韋氏吳氏每逢單日上午到堂施診又遙請内外專科孟河巢君崇山丁君甘仁巢君松亭傷科華亭徐君宗揚遇有危難重症諸醫束手令患病者持本堂醫票踵門求治不費分文其藥亦由本堂給發與衆無異牛痘敦請徐君心堂於本月二十四日爲始到堂施種嗣後每逢禮拜六下午一點鐘起至四點鐘止從此春回海上陰陽之沴戾皆消人樂天年世界之昇平同享語云不爲良相當作良醫願與諸　手勉之又逸矣乞登報牘藉作先聲滬北天后宫前廣益善堂司董嚴信厚龔心銘施則敬朱佩珍唐榮俊葉貽釗等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖客]  
　　安慶訪事人云去冬某日北門内李　家被匪竊去衣飾所値不貲旣而劉參軍志觀察二公館亦先後以被竊報請嚴追迨臘杪辦理礦　墾務委員諸葛君因公他出被偷兒濳入臥室衣物攫取一空省垣重地文武保甲員弁昕夕梭巡而宵小依然忌憚全無可異也○部　　八日距玉虹門外里許鄉民李某因事他適僅留姊妹二人在家漏下三商突有甲乙丙三强人持刃破屝而入妹狂呼救　致被砍傷姊　　　　團任若輩倒篋傾箱而去翌晨訴知地保開單報諸有司衙門大約須　明飭緝矣 
[冶山春眺]  
　　金陵訪事人省垣自開辦房捐以來雖曰按季徵收實未派人收取日前江寗縣盧肅卿大令奉房捐局憲札飭出　曉諭并派地甲四出鳴鑼旋復派令司事人挨户催繳如敢抗玩解縣嚴懲○下關馬頭上巡警勇丁向歸商務局管轄邇者署兩江總督張香濤宫保特委城廂内外保甲總辦徐觀察賡陛前赴上海抄取租界巡捕章程旋於各處馬路中添派夜巡委員設局城北花脾樓專辦巡警事務去冬下關宫躉船之右招商局馬頭之左經日本大阪公司執事人興造輪船馬頭以便各船傍岸自太古碼頭崩陷後停工數日請䆳於地學之某西人詳加查察然後擇日開工現已將躉船安設妥善矣 
[馬路工程局案]  
　　有宋張氏者與姑口角忿無可伸奔投浦江圖盡經六號巡街捕救起帶至捕房轉解馬路工程局總辦翁子文太守倩襄讞委員黄衡堂二尹研訊之下交伊夫宋寳生領去　　　　 
[英美租界公堂瑣案]  
　　包探朱桂生解蕭阿二唐中運到案禀稱伊等二人串竊某洋人家皮靴故由小的送請究治襄讞委員魏蒓塢大令判責二百板逐出租界○包探顧福其解王掌生到案禀稱伊竊取杜桂芳等三家衣物故由小的送請究辦大令判責三百板○包　竇如海解張兆坤到案禀稱此人行竊王阿六家衣物今由小的拘獲送請究懲大令判責二百板○包探王長桂解王裕　到案禀稱伊行竊宏泰號絨毯兹經小的破獲送請空懲王供小的因買物口角突被誣扳大令飭交人保釋○包探劉光震解兪阿三到案禀稱此人行竊王桂花家六物報捕後捕頭令小的拘請究追大令判責一百板 
[法租界公堂瑣案]  
　　去年十月某日法商拔維宴行主偕買辦沈志雲控華人張遵堂葛和皋尹汝梅承辦乾繭届期不交以致虧耗銀六千兩等情讞員孫建臣大令會同法總領事署費繙譯訊供保候追至臘杪將尹傳案管押張葛各交原保人保出理處昨日葛由保人繳銀二千兩以了此案張請偕原告出外將銀繳齊大令准之尹仍還押○法商藍尙官控包錫卿李信卿承購地基短交一畝八分等情昨日包　偕賣主陳益裨之子蔭文投案訴稱此田先經　出現已售與洋商願卽贖回交付求准寛限數日將單齎呈大令著具呈限狀至期不繳定當押迫○某木作學徒王阿根竊取洋人所用量水尺沿途求售經句探緝獲解案請訊王供此尺由城内香花橋左近某木匠倩小的質錢旣而有王月亭者投案訴稱此尺係小的廠中之物王係小的學徒求恩給領大令准之○去年十一月某日公館馬路協成昌席店主顧阿四高榮生縱火圖賠事發顧已逃逸包探因將伊妻施氏拘案經大令訊供飭押候交到伊夫訊核旋有股東楊紹雲者時往探問被包探拘　大令略訊口供准交人保出限一個月内將顧高尋交今已逾限大令遂於昨日傅案訊追楊供高避匿甬上須請關提施氏供丈夫已於事前赴天津不知現匿何處大令著將楊交原保人保出限半個月内將高交案施氏押候其夫到案後核奪○竊犯蕭桂生王其山前經包探解請大令訊供判押改過所兩個月昨已期滿由管所委員李浩然二尹送回大令著驅逐出境不准逗留 
[美租界捕房紀事]  
　　昨晨積竊周阿根混入寄居靶子路六十一號洋房某洋人家行竊刀义等物被一百二十九號巡街印捕所見連贓解入捕房捕頭令押候解送公堂禀請讞員張柄樞司馬訊辦○昨日午前徐阿昌不知在何處竊取衣服數件行經　淞路被包探倪順泉拘入捕房捕頭令押候解送公堂禀請懲辦 
[計開一千元九百二年法公堂罰欵收付清單]  
　　共收各項罰欵英洋八千九百六十一元零二分付公堂聽差二名工食飾賞其洋一百三十六元五角付撫恤道資　三十一元六角付修車公堂地板　門鎖等洋二十四元二角五分付仁濟醫館狎犯飯資洋十五元九角七分付車夫阿金工食洋八十七元五角付巡捕房充公洋四千一百元零三角付公堂用煤柴洋四十二元付送信車力洋二元八角五分付繙譯車照捐洋八元付丈地馬車洋二十九元二角付凉帽馬夫衣煖帽等洋十五元付公堂用椐木長桌二只洋八元二角付怡順印簿洋七元付添寫文案修金洋一百六十五元付公堂拉風工食洋八元付被火撫恤洋四百十六元四角付公堂用洋　頭抱　等洋六角付　落處凉棚煤柴等洋十八元付做巡捕房押犯被　洋二百十元付繙譯拜客車轎洋一元三角付普育堂善舉洋八百元付仁濟醫館善舉洋三百七十元付放生局善舉洋一百三十元付輔元分局善舉洋二千四百三十三元三角五分共付英洋八千九百六十一元零二分 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒八年十二月二十六二十七日京報全錄]  
宫門抄諭旨均已錄前○鄂撫端奏爲襄陽等府縣收解淮鹽釐錢數目摺○又奏爲守備籍隷本省遴員對調摺○又奏爲留員差遣片○盛京將軍增奏爲知縣衙署不戒於火印信遺失照例叅辦摺○川督岑奏爲懲辦不法哨弁勇丁片○都統恒奏爲捐廉加設小學堂片 
頭品頂戴　署湖　總督湖北巡撫奴才端方跪奏爲湖北襄陽等府縣光緒二十七年分收解淮鹽釐錢數目恭摺具陳仰祈聖鑒事竊照湖北襄陽安陸荊州宜昌五府及荊州曁湖南澧州前於同治十年奏定川淮二鹽分署行銷光緒九年經前兩江督臣左宗棠奏准於　　沙市岳口螺山等處設立局店試辦分銷所收淮釐按照川鹽章程津貼鄂餉就中仍照川鹽加課數目扣回分半解淮錢文旋據湖北督銷淮監局會同湖北鹽道籌議照川稅正課加課公費三項數目併記每斤共應收釐錢十八文其中加課五文淮鄂各半分解應以十五文半歸楚二文半歸淮歸楚者徑解鹽道查收撥解善後局充餉所有鄂省經湖北督銷淮鹽報　樊沙等局店自光緒九年十月開設起至二十六年十二月分止淮釐錢數並澧州沙市子店停銷淮鹽截清停收前項錢文曰期業經各前督臣及本任督臣張之洞隨時附奏在案兹據湖北鹽法武昌道凌卿雲詳稱湖北督　淮鹽局務移解樊城沙市等局店光緒七年分所收釐錢其售鹽一百四十二批三十二引計七千一百三十二引照川稅章程收正課錢四萬九千二百一十千八百文加課錢二萬一千三百九十六文公費錢六千四百一十八千八百文除加錢文由局截半分解金陵防營支應局核收公費錢文留半歸外銷五成公費項下入收另報外其正課全項同加課解鄂一半及公費一半充餉錢三千二百零五千四百文均解善後局充餉等情具詳請　奏前來奴才覆覈無異除咨部查照外理合恭摺具陳伏乞皇太后皇上聖鑒謹奏奉硃批户部知道欽此 
頭品頂載兼署湖廣總督湖北巡撫奴才羰方跪奏爲守備籍隷本府揀員對調恭摺具陳仰祈 
守備張漢籍隸本府前與永州鎭標中營守備唐廷揚兩相對調正核議具題間適據湖南撫臣兪廉三奏守備唐廷揚頗招物議請卽革職查守備唐廷揚旣經革職張漢所補之缺籍隷本府應令揀員奏明對調等因旋經湖南　臣婁雲慶咨稱查有調署長沙愶右營守備本任澧州營中軍守備韓烈彪係廣東合浦縣人堪以兩相調補等情前來本任督臣張之洞未及覈辦卸事奴才接准移交查准補長沙協右營守備張漢旣應廻避與澧州營中軍守備韓烈彪兩相對調補於例旣屬符合人地亦各相宜合無仰懇天恩俯准以湖南長沙協右營守備張漢與澧州營中軍守備韓烈彪兩相調補以符定制出自聖裁除飭取該員等履歴咨送兵部外謹會同湖南巡撫臣兪廉三湖南提督臣婁雲慶恭摺具陳伏乞皇太后皇上聖鑒敕部核覆施行謹奏奉硃批兵部議奏欽此 
端方片再户部候補郎中閻海明曾隨出使大臣洪鈞出洋明於交涉諸務前經陜西撫臣升允奏調該員充當法文教習兼辦洋務蒙恩允准在案本年三月間本任督臣張之洞因鄂省需員調遣又經電奏來鄂委辦交涉事宜頗資得力現在鄂省交涉日繁事事需人佐理該員到鄂半年情形較爲熟悉合無仰懇天恩准將該員留鄂差遣並免其扣資停俸以資臂助謹附片具陳伏乞聖鑒謹奏奉硃批著照所請該部知道欽此 
奴才增祺玉恒跪奏爲知縣衙署不戒於火印信遺失照例奏叅恭摺仰祈聖鑒事竊據署鐵嶺縣事正任懷仁縣知縣高煊陽禀稱光緒二十八年十月初五日寅刻職考棚考試文童忽聞署内喧嚷甚急正在查詢間卽據報内宅後院柴堆失火當飭兵役家人將火撲滅僅止延燒東　後窗及歴　頂棚並未燒燬房屋惟屋内什物均行搬移當院事後查點短少印箱一隻遺失乾字一萬五千四百七十六號印信一顆查問護守衙署兵役　家人等僉稱奉派加緊看守忽見後院柴堆火起當卽喊救火一面將屋内什物並所儲印箱倉皇搬移當院四見火燄甚大一同上　撲救去及兼顧當時俄兵水夫紛紛入内救火人多手雜不知印箱及印信如何遺失迨火滅查點始行知覺等語再三究詰委無别故當飭該兵役等分投尋覓務　究報事雖起於倉卒咎實無可推辭等情並禀由該管驛巡道轉請核辦前來當經批飭該署縣高暄陽　縣尋獲一面札委候補同知鳳鳴馳往鐵嶺縣勘騐去後兹據該委員禀覆勘得縣署二堂後有坐北朝南内宅三間東一間詢係該署縣高暄陽居住後詹下安放木窓一扇迤北一丈許有磚砌横墻一道東牆根有麻稭灰燼一堆墻上磗塊均被燒焦查騐後簷木窓全行燒燬屋内頂棚亦燒燬過半尙未延燒房屋詢據該家丁並護守衙署兵役曁各房經書人等供與該署縣原報遺失印信實係一時失火倉卒搬移所致情形無異奴才等查印信　關甚重應如何謹愼收藏乃該署縣事前旣不能小心防範事後又不能依限尋獲雖因一時倉猝不及防範所致究　異常疎忽相應請旨將現署鐵嶺縣事正任懷仁縣知縣高暄陽飭部照例繕處以示懲儆除咨部查照外所有知縣因火遺失印信緣由理合恭摺具奏伏乞皇太后皇上聖鑒訓　謹奏奉硃批高暄陽　交　照例議處欽此 
岑春煊片再　據署郫縣知縣洪鍚彝禀稱八月二十日控有拳匪男女數十人在縣屬犀浦塲義隆菴燒香當派新募武鋭營勇兩　馳往圍捕該匪先於三更時逸去詎左哨哨弁江海清夥同勇丁柯紹武馬占魁殷樹堯陳金山乘機搜搶尼僧銀物多件隨卽同逃旋據尼僧喊控到縣當將江瀿海清馬占魁拿獲其柯紹武殷樹堯陳金山三犯仍在逃未獲各等情禀請核辦前來當飭營務處提江海　馬占魁到省研訊江海淸狡展不認馬占魁則供認聽從江海清行刼尼庵得贓不諱查核江海清夥逃情節顯係畏罪加以馬占魁供証確鑿自不能聽其狡展遽子從寛當飭將江海清馬占魁兩犯一併正法以肅戎行覆查江海清馬占魁供詞江海清係九月初九日始離郫縣馬占魁係九月十一日始離郫縣柯紹武陳金山殷樹堯三犯均於行刦得贓回營後隔數日始逃而洪錫彝來禀謂卽日夥逃　非事實該營卽係洪錫彝管帶平時旣不能申明紀律致使哨弁勇丁肆间行劫事後又不能認眞懲辦致不法弁勇陸續脫逃實非尋常疏忽可比惟洪錫彝前已另案請旨革職永不叙用請免加重仍勒令留緝柯紹武陳金山殷樹堯三犯務獲究辦至江海淸並無功名亦無奬札功牌等項合併陳明所有懲辦不法哨弁勇丁緣由謹附片具陳伏乞聖鑒謹奏奉硃批著照所請該部知道欽此 
恒壽片再奴才履任後體察涼州旗學荒疏非增建學校實不足以作育人才當兹先務爲急又慮苦無經費可籌奴才　得每月捐廉加設學校卽作爲滿營小學教習薪水考選營内聰秀子北二十名就松花書院舊址略爲修飾已於七月初六日入學肄業矣惟近因甘省西學風氣未開擇師匪易現聘曾充過京城同文館教習略知西學之儒主講其事至教法仍以四書五經大義爲主以歴代史鑑及中外政治爲輔專尙策論務期達變通權講求實用奴才仍不時躬親查察以仰副朝廷興學育才　　伸儆至意一俟漢城設立中學堂後再訂分送就學所有奴才捐廉加設小學堂緣由理合附片具陳伏乞聖鑒訓示謹奏硃批知道了欽此 
 
