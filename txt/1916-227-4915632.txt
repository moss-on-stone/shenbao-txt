# 1916 - 227 - 4915632

 

Page 1

 
 
   
 
 

Page 2

 
 
時評 
[三種消滅（冷）]  
　　中國國内爲自行消滅勢力之原因有三種類一爲民黨一爲新帝黨一爲舊帝黨三者互相起伏則中國日在自殺之中而國事末由整理在清之末舊帝黨之勢力最强藉民黨之力而剷削之民國成立之後新帝黨之勢力最强又藉民黨之力以剷削之今者將爲民黨勢力最强時代不但最强苟舊帝黨新帝黨而不再燃死灰者則中國國内之勢力可以無自行消滅之原因而整理政治力圖自强乃有其時間焉 
　　雖然希望中國强盛者甚願國内自行消滅勢力之原因日少不希望中國强盛者必反是此蒙匪宗社黨之亂所以躍躍又起也 
[命令]  
　　八月十六日大總統令國務院存記之陳世華李書勳著發往山東韓聯基著發往江蘇由各該省長酌量任用此令 
　　又令陸軍總長段祺瑞呈准步軍統領江朝宗咨請以趙源補巡捕中營參將于源補北營參將呂得祥補右營遊擊王　補北營遊擊應照准此令 
　　又令參謀總長王士珍呈請任命張秀楷署陸軍騎兵第四旅二等參謀官應照准此令 
　　又令陸軍總長段祺瑞呈請將薩佑授爲陸軍步兵中尉應　准此令 
　　又令陸軍總長段祺瑞呈准署黑龍江督軍畢桂芳咨請以興古善補佐領永吉納補驍騎校應照准此令　 
　　又令陸軍總長段祺瑞呈准署吉林省長郭宗煕咨請以博文官山補驍騎校應照准此令 
　　又令陸軍總長段祺瑞呈准熱河都統姜桂題咨請以章國義補驍騎校應照准此令 
　　八月十七日大總統令任命韋樹模署理廣西南寧道道尹此令 
　　又令内務總長孫洪伊呈准安徽省長倪嗣冲電稱警務處處長兼省會警察廳廳長朱家珂才力竭蹶擬請免職朱家珂著即免職此令 
　　又令任命易迺謙爲安徽全省警務處處長兼省會警察廳廳長此令 
　　又令任命周道剛爲四川陸軍第一師師長此令 
　　又令任命尙毓贊署理黑龍江陸軍第一師參謀長此令 
　　又令兼署陜西省長陳樹藩呈據試署華陰縣知事王文芹詳請辭職王文芹准免本職此令 
[專電]  
　　北京電奉督電告蒙匪猖獗有人參預兜𠞰頗形棘手 
　　北京電鄭家屯案阻碍征蒙計畫提歸中央主辦可望和平了結 
　　北京電鄭家屯案未正式交涉兩方正派員確實調查 
　　北京電滬私土案中央以各方面所報不符專員三人查辦頃法部又派員會蘇廳力謀引渡 
　　北京電因外交又電促唐少川來京 
　　北京電伍唐張一時不見到任擬陸徵祥王寵惠代 
　　北京電參导二時選常任員分十二股連選實投百八十七票未開紛紛出場離席查人數不足定先開法制股及點計短一多决算股票二表决盡開檢出詎財内交三櫃各少一二票時在場祗二十四人乃宣告箇日上午九時請監票員張我華等八人計票二時大會報告票仍入櫃加封匙封由張我華等加押交廳保存散已六時 
　　北京電衆院一時開選到四百十二人指蕭晉榮等八人檢票用記名連舉法選出一四五人因時促訂箇日報名五時散 
　　北京電衆院追認國務總理案列入二十一日議事日程各部總長政府尙未提出 
　　北京電總理追認案昨已提交兩院衆院列入箇日議程 
　　北京電兩院議員紛紛提出建議以參易次乾懲辦龍濟光衆鄒魯重申粤賭禁案最力 
　　北京電農部今日大會議主復礦務監督八區署 
　　北京電丁世嶧援法國制主元首列席國務會議隱含恢復總統制意 
　　北京電報載丁秘書長有總統列席國務會議之主張余詢丁君言此係個人談話不成事實須問總統府國務院國會三方之意而定 
　　北京電國會經費擬令各省分籌應付 
　　北京電黃興來電力辭高等顧問 
　　北京電吉長道柴維桐代俄招華工充兵額經工會舉發國院已據張督查覆以其違法漁利不顧國權交付懲戒内部請錄示原案主嚴辦 
　　北京電交部通令各電局一切呈請報告悉用華文呈部不得再以西文達司 
　　北京電稅務處擬歸并財政部管理 
　　北京電中央議實行減俸可省四千餘萬 
　　北京電電促李鼎新來京 
　　北京電叚總理將通電嚴戒軍人干政 
　　北京電近蘇浙蜀豫秦電允協欵 
　　北京電擬改鹽稅定率雲貴每擔四元蘇皖三元半鄂贛三元直豫桂二元半浙魯奉吉二元川黑一元半 
　　北京電閩人反對胡瑞霖甚烈 
　　北京電擬任農商次長之歐陽振聲已來京 
　　北京電中央通電晉陜甘聯防蒙匪兼援方畧 
　　北京電農商部會議照二年官制裁林務處勸業委員會地質調查會恢復礦務監督八區署 
　　北京電日使林權助訂箇日呈遞國書 
　　北京電日人歡迎林日使林演說謂對於中國之現在將來研究有重大趣味此後願盡微力請邦人援助 
[譯電]  
　　北京電北京接有消息知日本已派馬兵一中隊步兵五百名赴鄭家屯聞鄭家屯之華兵業已調駐他處該兵乃屬第二十七八兩師者非屬充二十師（十七日） 
　　東京電日本已由近處派馬兵一聯隊步兵三大隊及一携機關鎗之混成隊赴鄭家屯今日内閣開會討論時局（十七日）以上路透電 
　　東京電日本陸軍省十七日開會議協議問題頗關重要（十七日）上海日報 
　　北京電交通總長許世英命即自京奉鐵路某點建築支路通至白戴河避暑處此事議論多年卒未實行今許氏獨允成之外人頗爲感謝（十七日） 
　　長崎電長崎現有虎列刺疫症患者共二百十五人每日平均傳染三十人已死九十人附近各村亦多發生此症外人未受染當道現正竭力遏除此患（十七日） 
以上字林報 
　　香港電濟軍得援後與石龍民軍激戰已奪復該地（十六日） 
　　香港電南華晨報載稱陸榮廷之代表已抵三水率兵兩大隊　赴廣州朱省長昨可到省（十七日） 
　　香港電維斯萊號輪船於五日間在交趾支那文格洛灣因起火擱淺今已出險（十七日） 
　　成都電各報因前數月内市上售賣鴉片者日多頗有訾議現有多處竟公然復開鴉片館灌縣一處領照之鴉片館共有二百家之多邊界僻野復種罌粟聞政界人員多染烟癖（十五日） 
　　香港電澳門發生虎列刺症已宣布爲有疫口岸香港當道出示禁止澳門華人入境（十六日） 
　　香港電澳督致電葡領事否認十六日報載之消息且謂澳門僅發見虎列刺疫症十四起大約乃由廣州傳來目下每日死數漸減不足爲慮云（十七日）以上路透電 
[東方通信社電（日本人組織）]  
　　東京電鐵嶺領事之報告現尙未到中國方面達東京中國使館之鄭家屯事件報告書已經發表悉諉係日本兵之不法行爲此亦不過虚報日本朝野預期靜候眞相明白後與中國開始交涉從來滿蒙兵備不備改善之問題（十八日） 
　　奉天電鄭家屯事件現經中日當局派員會同調查中國派鐵嶺交涉局長日本派酒勾領事官補前赴該地切實調查日本之增援隊刻已漸抵該地市内平穩（十八日） 
　　奉天電鄭家屯之蒙匪近到後續部隊並有該處附近之宗社黨投入其數計有三千餘人成一有馬五千匹之大部隊現爲補充軍器正在奔走間有一部與討伐軍五百人相對峙討伐軍之增援騎兵已由鐵嶺及長春方面急派於昨今兩日馳至數約二千餘騎不久將有激戰云（十八日） 
　　奉天電剿辦蒙匪軍隊之分配計遼西由馮德麟朝陽開魯由姜桂題洮南方面由吳俊陞海拉爾方面由黑龍江督軍長春方面由吉林督軍各派部下以備同時開始總攻擊而期一舉剿滅（十八日） 
　　東京電陸軍省公表云張作霖已命二十八師之兵退駐距鄭家屯二百里之地二十七師則退約六里以外之地（十八日） 
　　漢口電鄂省偵探隊曩經王督軍解散近自漢口暴動事變以來又復採用因之弊害百出一般人頗多非難（十八日） 
　　漢口電第八師之軍馬四百匹輜重輸送卒百餘人昨由宜昌來漢（十八日） 
　　北京電香港電云陸榮廷於十五日到梧州即經龍濟光特派委員將督軍之印綬送至該處由陸督軍接授並　協議廣東善後問題（十八日） 
　　東京電陸軍中將秋山好古氏任朝鮮駐屯軍司令官神尾大將侍命其他陸軍武官亦有更動已發表矣（十八日） 
　　東京電大森附近虎列拉病勢甚猖獗該地方一帶已大加警戒（十八日） 
戰電（　人路透電） 
　　倫敦電海格將軍今日下午報稱古維勒芒西面及西北之英軍陣線均向前移此乃昨晚會同法軍向摩勒巴斯進攻之結果英軍在哈愛叢林西面佔據戰壕之百碼摩開田莊東面之德軍希圖回攻爲英軍機關鎗所制未能前進今晚報稱敵軍在波齊愛萊及巴桑丹　北回攻者均被擊退英軍佔據戰壕百碼敵軍在波齊愛萊西北廣闊之陣線以大隊從事回攻昨夜今晨屢次猛撲德兵六排前進者爲英砲及機關鎗加以重創卒未攻入英軍陣線今日敵軍由瑪丹浦維區回攻受挫被俘者若干人德飛機一架在波齊愛萊附近英軍陣線後中彈墜地（十七日） 
　　彼得格勒電軍事專家謂加里西亞之敵軍退路有三左翼沿太洛波爾至萊姆堡路中央沿通白齊柴尼之各路右翼沿通哈里區之路俄軍現距哈里區僅六英里歐摩里將軍在塞里資河境力禦薩史哈洛夫將軍之抄攻金灰樹河中段之俄軍亦爲波士末將軍遏阻進路惟俄軍已於稍南佔據該河兩岸之地十六英里今仍在從事渡河（十五日） 
　　彼得格勒電羅斯基將軍已任爲北軍總司令以代苦魯巴金將軍（十七日） 
　　薩洛尼加電法軍藉聯軍重砲之掩護佔據杜伊蘭湖南面布軍陣地現列陣塞國境内之龜山布軍死傷甚衆聯軍砲火顯已搗亂敵軍防務（十七日） 
　　倫敦電禁止物品運往瑞典之　乃因瑞典新訂法律禁止運貨入口者以物品最後所達地點告人而照英國戰時稅關例則必須開明之故（十七日） 
　　倫敦電路透電社宣稱政府决議凡運往瑞典之物非領取執照遵章守極嚴厲之條件者槪禁出口（十七日） 
　　倫敦電愛士葵君今日下午在下議院宣稱議院將於星期二日或星期三日延會至十月十日再行召集（十七日） 
 
 
 

Page 3

 
 
　　倫敦電展長國會期限議案已於下議院三讀通過（十七日） 
要聞一 
[英報之外蒙議員問題主張]  
　　與中俄蒙約並不衝突十六日英文京報社論云俄使致牒反對外蒙議員加入國會一事國會對此問題議論紛紛其所發表之意見有足使政府爲難而不能籌定適當覆文者如某議員所倡外蒙條約未曾依據約法第三十五條得國會同意應即聲明作廢之主張是已記者竊願此問題當根據現狀而討論之蓋條約已立俄國勢必强迫新政府承認其繼續有效故無論袁氏締結此約是否合法中國不得不承認約文所載外蒙自治之制度也但若謂外蒙議員加入中國國會與民國二年四年中俄條約以自治權給予外蒙一條適相衝突則記者不能盲從以大綱言苟國會通過之法律不適用於自治區域則自治區域未嘗不可派代表加入國家議會蓋國會制定之法律適用於隸屬自治政府下之領土固與自治意義有所不合然舍此而外若有任何辦法俾自治政府於全國人民利害相共之事件範圍内得與母國繼續維持其關係此乃與自治意義絶不相背者也依據民國二年中俄宣言及四年中俄協約外蒙地位縱爲中華民國之自治區域然約文絶無一言不許庫倫政府承認中國國會有外蒙代表者再二年宣言書中俄國承認中國對於外蒙有宗主權苟吾人僅限於宗主權一名詞以解釋此文之義則記者今所爭論者將難成立但宣言書中又俄國承認外蒙土地爲中國土地之一部之語夫俄國之承認外蒙土地爲中國土地一部也是含有土地統一之觀念也然則宗主權名詞中所隱含之國家意義已爲土地統一之觀念所打銷矣且當二年中俄宣言之時外蒙確爲中國土地且奉行北京命令史事具在尤可爲土地統一之證中國以自治權給予外蒙其所處之地位在大體上與英國以自治權給予坎拿大及澳洲時相同故二年宣言書中之辦法卽英國對於殖民地之往事所異者不過有第三方面欲蒙人實行盧梭學理而已當年中俄交涉之目的乃欲中國以母國之資格准外蒙自治若外蒙之土地始終爲中華民國領土之一部在昔如此至今仍然與單獨獨立國自棄完全主權而承認他國宗主權者不可同日語也試觀英國及其海外殖民地之政見尤可證明外蒙議員之加入中國國會與中俄協約毫不違背英國政治家討論殖民地代表加入帝國國會之問題已逾半載今因歐戰之結果行將見諸事實此事在英國政治學者視之不爲原理之問題而爲手續之問題質言之卽殖民地加派議員列入國會一事與殖民自治權之學理與實踐絶不衝突已爲政治學者所公認是已此卽記者主張中國國會可以有外蒙議員之理由也今若庫倫不反對中國國會之有外蒙代表則俄國殊無抗辯之理記者鑒於外蒙獨立之歷史及民國二年中俄宣言四年中俄協約之疑義深願俄政府勿遽進言於庫倫政府使其反對現有之辦法蓋以庫倫政府所享之自治權决不因外蒙代表加入國會致受損害也 
[日報之中國時局觀]  
　　東京中央新聞云中國國會開幕之後暫時休會關於選舉副總統改組内閣諸問題迄未解决固因内部協議未妥乃至遲延而其結果適陷國家於不利也即如借欵美國見中國現狀以爲未安交涉乃失敗繼又聞商於日本苟與美國以同一之原因得同一之結果則破產之禍殆不免矣至所謂南北妥協恢復國會似乎成效已著其實各處暴動迭見騷亂時聞其非未盡妥協之明證歟更如主張懲罰帝制派之聲中有主張懲罰與聞癸丑之事者互加醜詆交相賊害謂爲妥協其誰信之夫國有頑橫暴戾之徒不解憲政任意妄爲則變亂之來未有艾也故剷除之法實不容緩他若主張不同者苟其行爲悉中繩墨固無損於國然互相殘殺之風則不可長也否則往昔法國革命之慘禍不難復現於今日之中國蓋二者皆具政治上黨同伐異之根本性也救濟之法惟妥協與大赦而已願中國議員速圖及此則國内紛爭迎刃而解國内旣靖對外信用乃厚借欵之成否蓋以此爲前提而破產與否尤以此爲前提也今不此圖而遷延時日則他日苟有願假與鉅欵者行將索中國於枯魚之肆矣 
[北京政局之旁觀（三）（飄萍）]  
　　（八月十五日） 
　　近數日來追認國務員問題期愈迫而事愈緊各部總長莫不慄慄危懼如履春氷設宴開筵殆無虚夕而對於部務更竭力表示其勵精圖治之態度處人人得起而爲難之時間與地位殆不得不然也不知一經追認而後保無驟變其面目否 
　　各總長中最能爲應時之文章者許世英也旣裁撤同成浦信等局又撤銷川漢會辦各處電政管理局等以一驚時人之耳目近更厲行改組内部欲併七司而爲四說者又指爲表示勵精圖治之一種余以爲果能如斯表示尙不失應爲追認之人才而反對許世英者乃又逆料其與議員有交換之條件謂裁去舊人預備應酬議員所薦之條子此論未免過刻且現在議員旣無正確之系統盡人而應酬則部中無此許多位置擇尤以敷衍則結果反不佳良故吾人對於許世英之裁併員司掃除積弊寗加以希望加以勉勵免使力圖嚮上者聞而灰心依戀飯碗者可以藉口惟欲觀其將來用人之果如何以定其善惡與誠僞願許氏加以警惕毌使他人不幸而言中也 
　　許氏旣執如斯之態度通過於國會理應不生問題而重要原因尙不僅在乎此傳聞國務會議提出應否宣布李烈鈞罪狀許世英力爭其不或又某某等省督軍主張攻粤國務會議以此件作爲議題許世英又力爭其不可此許氏之機警許氏之聰明不失爲識時之俊者 
　　海軍總長程璧光最近狀態頗似狼狽外間紛傳其將由請假而辭職彼旣對於海軍大鬧笑話 
　　以海軍與陸軍同時攻粤之議彼又主之其拙劣粗笨與許世英適相反宜其命運之亦不免於相反矣將來海軍一席或云李鼎新或云譚學衡但程璧光未始不尙於有限時日中爲他方之暗　也 
　　國會正式開會而後其態度頗爲活潑衆議院之多數議决速行召集省議會亦其一也但昨日提議此事十月一日召集之命令政府已發出付印故雖議决從速召集而命令發表仍爲十月一日此事所差至多不過半月尙無甚大關係也 
　　明日兩院之會爲選舉全院委員長及常任委員委員長一度頗關重要聞衆議院以褚輔成張伯烈彭允　爲最有望參院則多數屬意於林森林君者即昔日臨時參議院之議長曾面折袁氏請其蒞議場時依院法不得佩劍且不許總統之扈從混入議場深爲袁氏所注意之一人也 
　　吾昨函曾述浙江省長問題之糾葛今則已由調解而銷滅無形此事因十一人之電舉惹起浙議員内部之意見褚輔成在浙江似居領袖之地位而十一人署名之電彼亦與焉惟彼無成見故事後深以有傷信用爲憾爰於昨日在浙江議員公寓開一會議聚意見不同者於一室褚君深自引咎反對者亦以和平之言互相解釋於是再論入省長問題主張舉軍人者言浙江之警察權有軍人爲省長庶幾可使統一於省長之下又有人言王文慶（現民政廳長）道德品行甚好但政治知識究嫌簡單反對者則期期以軍人爲不可議歸無效最後惟思一消滅無形之辦法公同致一涵於呂督軍兼省長言仍請兼攝云云呂督軍今固兼攝省長者也何必諸君之再加以任命亦不失爲滑稽之事矣 
[徐東海來徐之内幕（南京通信）]  
　　徐州各省區聯合會近日聲浪愈大黎總統因派李盛鐸勸張勳無效前日特挽徐東海一行徐即乘專車於午後三時抵徐張勳親至車站迎接禮遇頗隆惟張仍推諉聯合會之組織係各省督軍之意彼無法解散東海婉勸再四語極誠懇張始允容商諸各省謂俟得同意即當報命云云東海繼言欲往蚌埠晤倪嗣冲張答稱已去電促倪來徐無勞老師（張於前清曾拜東海爲師）駕往故是日東海遂下榻於張之簽押房餘情容探明續報 
[梁任公第二次談話（二續）]  
　　第二同意權之撤廢同意權與責任内閣制絶對不相容吾於元二年間已頻著論極言之至今猶堅持此說天壇草案僅留一國務總理同意權視約法已較爲妥善實則並此亦殊可不必蓋以過去及現在之經驗觀之總理任命爲事實問題所左右者什常八九同意權雖規定安見能圓滿行使之者不過形式上經一無聊之程序已耳當時規定此權之本意實在防制袁氏對人立法無可諱言今事過境遷猶必　　焉以防制袁氏者防制永遠未來之總理實屬無謂且亦安見其卒能防制者要之國會之監督政府實以不信任投票及彈劾爲最有力之武器而同意權實與彼兩權不相容故不如槪行蠲除之爲愈若萬不獲已者則極其量亦不過如天壇草案僅以施諸總理若如現制各部總長一一分别同意則與連帶責任之原則背馳太甚萬萬不可也 
　　第三解散權之規定大總統解散國會權與國會彈劾政府權實相對互用以　責任内閣之實者也我國憲法若欲效美國之總統制采内閣無責任之主義耶則解散權誠爲不必要而彈劾權同時亦不容存在若采歐洲各國責任内閣之通例則此兩權必須同時規定使雙方得救濟以極運用憲政之妙此毫無疑義者也論者或憂政府之濫用解散權以摧殘國會不知解散非摧殘國會正所以鞏固國會解散後經若干時日必須重新召集國會之榮光愈益發揮何摧殘之有若政府確有所自信而國會與之相持更無救濟之道則悍者將如袁氏之激而橫决黠者則舞文以遯於法外其結果亦使憲法之效力漸趨麻木二者有一於此豈惟非國家之利抑亦非國會之利明矣且解散國會雖爲憲法所許而此非常之舉何至濫用非責任心甚强而法律觀念極貞固之政治家必不肯也此國中若有其人當歡迎之不睱何必防制爲哉天壇草案規定解散權深爲合理惟仍以須得參議院同意略示限制就過去現在兩院之情况論之則維有解散衆議院之必要時欲得參議院同意殆爲必無之事則此條規定等於廢紙何貴有此若鄙人所持一院制之說能成立則參議院且不存在同意權更無所麗矣 
　　第四國會委員會之商榷天壇草案有國會常置委員會之一機關其員數爲六十人由兩院議員中選舉國會中許多重要職權當閉會時皆由此機關行之其用意良苦其中亦自含有一種妙用吾極承認之但將來實行之後是否得立法行政兩機關之調和或緣此反增此兩機關之衝突殊未敢知且其中最重要之職權如承認外交條約等事經六十人參與是否可以保秘密尤宜注意鄙意政府以外别設一合議機關使參與重要行政方針原屬一種良好之作用但其法律上拘束行政之力不可太强其應否列爲憲法上之機關亦當審愼研究也 
　　第五審計院長平政院長之選舉審計院平政院爲財政行政上之重要監督機關若據純粹之法理論自以簡任爲宜爲救濟現時政象起見則兩長由選舉出保障實較爲有力鄙意宜各由國民會議選舉三人呈大總統擇任其一斯折衷妥善之制矣 
　　第六省制當别以單行法規定近來各方面盛倡省長民選之論更欲規定之於憲法條文中以求確實之保障省長民選吾數年前即不贊成至今主張仍無甚變但可商量折衷辦法耳他日當别爲文專論之至於將此條列入憲法　吾期期以爲不可蓋憲法若涉及省行政問題則必須另設省制一章將省之性質與其機關之組織及權限詳細規定若此等事項盡從省略而惟將省長任命權突然規定未免不倫不類然將省制全部規定於憲法實不相宜蓋憲法比較的宜舍永久之性質凡制度之常須因時變革者宜勿攔入以免根本法之常常搖動我國（省）之性質在法律上殊未明瞭其理想的組織權限煞費商量而彼旣有歷史上之根據自不能以驟革今方欲借助法制之力使其性質漸次蜕變則所謂法制者宜含有過渡的精神萬不能以最完全之理想逕行規定致有不應時勢不能實行之病然則用一時權宜之制編入憲法耶則又何必故鄙意謂省制當以單行法别爲規定議員諸君幸勿誤會謂鄙人對於省長任命權之主張與時流稍持異同故須在憲法中削除此項須知即以此列入憲法吾之主張亦安見其必失敗萬一能得多數贊同則吾所主張得憲法條文加一層保障寗非甚願然而不欲者實按諸理勢而覺其不可也大抵將來之省制宜與國會組織法議員選舉法會計法等同爲憲法之附屬法其效力僅次於憲法一等如此亦可以極表鄭重之意矣（未完） 
[沙市通信]  
　　自初一日漢口暴動失敗後餘黨紛紛竄入沙市經軍隊查悉傳告各營隊即令特别戒嚴便河停泊船隻一時皆驅逐出境凡街市巷口均派兵士防守至晚九句鐘即禁止行人 
　　駐沙第一團第二營袁營長奉師部令調紥仙桃鎭岳家口一帶防堵已在便河封船六十餘艘派兩連先行聞准於十五日隊前往 
　　日商安布洋行在沙巿附近一帶採辦雜糧其買辦謝某於昨日由鄕返沙駐紥寳塔河之兵士向之盤查話不投機彼此衝突聞謝某受傷當即會同日商武林嘉泰等行請日領事交涉現已照會宜昌　監督此案未知如何結果也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[兩院討論選舉委員方法]  
　　昨日（十五）午後三時兩院交際員假座衆議院開會合談話會到者九十餘人褚君輔成主席討論選舉各股委員方法主席提議先由各省交際員向各議員接洽何人願任何股委員於每股選定人數幾分之幾成將名單開送以便彙核分配等語旋有金君兆炎提議參議員一部分另行開會衆贊同於是參議員中之交際員退至第二休息室開會討論之結果將民國二年第一届會期舉定之各股委員名單爲底本由各省交際員向同省議員詢明有無改認將名單准於今日奉送以便印發假定名單爲寫票時之參考又聞委員之額有四百餘人佔議員全數十分之七各項分配頗覺困難不得不於事前有所接洽以期得以一次選定不至多延時日各省交際員因於昨日開交際員會討論此事當時有主張先由各省各自推定其所當出之委員例如該省有議員三十人即按十與七之比推出委員二十一人然後復以此二十一人按之各項委員之額第項中當各得若干人即由此二十一人各就所長分門認定者亦有主張分組辦法者蓋選舉委員本用制限聯記法每票得舉所舉委員全數之三分之一例如某項委員有三十人即第票得聯記十人故擬分全部議員爲三組以從事選舉者結果决定採用分組辦法聞今日即可由各省交際員分别接洽俾各議員得先事預備 
[兩院請復省議會之建議案]  
　　省議會定期十月一號召集已有明令發表惟在未經宣布之前參衆兩院均曾提出建議案茲爲覓得建議原文分誌如下 
　　參議院議員襲玉崑提出建案文云竊維共和之精神胥在民意民意之表見非議會而莫屬各級議會共舉其職則共和之效著而國家賴之各級議會不能舉其職者反是袁氏摧殘民意喪敗隨之其明證已共和再造首復國會洵爲急務然省會之不可不復亦猶國會乃國務院致各省長華官漾電云省議會應否卽行召集須俟國會解决遲回延宕歧路徬徨民意莫伸民瘼莫救實屬非是夫袁氏橫遏民意停止各級議會皆爲非法今旣矯其失恢復國會而於省會則莫之或議一若停止國會爲非法停止省會則爲適法實出乎情理之外此揆之理論不可不速復省會者也七月二十日湖南省會議員依省議會暫行法第二十七條議員三分二以上同意已開臨時會浙江河南兩省議員集會亦足法定人數擬擇期開臨時會他省踵起亦在意中似此行動旣不背乎法律卽礙難禁止然自由行動省自爲政治絲益紛深爲可慮此按之事實不可不速復省會者也且查國會組織法第二條參議院議員大半由各省議會選出則省會實爲國會之先决問題不有省會國會何有國會恢復則省會萬無不復之理况時變紛乘參議院議員缺額甚多倘有補選之必要不有省會何以處之此準之法律不可不速復省會者也迵憶停止議會迄今三載舉凡地方利弊民生疾苦急待解决水深火熱望治孔殷言之痛心復之勿緩茲依院法第三十七條爲此建議以待大會公决施行提議者襲玉崑連署者　姚翰卿　趙成恩　鄭林臯　富元　李紹白　婁鴻聲　楊崇山　蘇毓芳　劉正堃　趙連琪蕭文彬　金鼎勳 
　　衆議院議員張大樹等建議案文云爲建議事讀前國務院漾電有省議會應否即行召集須俟國會議定再行辦理等語是國會對於此問題不可無所表示用促政府速行决定者查各省省議會係依照臨時參議院議决之省議會暫行法召集嗣經政府命令停職一時中斷今約法恢復則由約法產生之省議會法當然繼續有效况省會與國會同被非法蹂躪國會業經明令繼續開會省議會事同一律不宜備此闕彼雖然此專就法律方面言也若從國體政治事實等方面言之尤無一不應即時召集者其理甚明無庸贅述應請大總統明定日期令各省長一律召集省議會特依國會組織法第十四條之規定提出建議是否請公决提出者　張大義　賀贊元　賴慶暉　張樹桐　陳子斌　葛莊　曾幹楨徐象先　林玉麒 
[交通部已實行改組]  
　　交通部改組各節曾紀本報該部所分四司之人物已分配停妥路政司爲權量電政司爲蔣尊褘航政司爲劉蕃郵政司爲王景春參事只留三人一爲雷光宇一爲陸夢熊一爲姚國楨此外則馬振理派充總務廳機要科科長馮懿同派充總務廳文書科科長葉瑞棻派充张務廳會計科科長劉成志派充總務廳統計科科長畢承湘派充總務廳庶務科科長又新派四司長及總務廳五科長明日午後二時在參事室會同商議分配職員及接收歸併辦法並聞關於此事之部令已於十四日發表其文云查本部官制凡經三易現行制度其分六司曰路政司曰路工司曰郵傳司曰綜核司曰鐵路會計司曰郵傳會計司此項分司旣不合於四政兼顧之情復於處理事務窒碍良多所以實施以來至於今日幾成紏紛割裂而不可通行之勢推原其故厥有數端一本部管轄全國鐵路一切事務自應集成於路政一司庶可提綱挈領統籌全局今制將路政中最關重要之工程會計事項另設兩司以致路政司除管理運輸以外幾無事務可言且依借欵合同之結果全國各路應有督辦一人總其成向　路政司長執行督辦職務茲以一部分之事分屬他司往往因事務之不接洽致失對外信用此不適宜者一也一工程事務非不重要但本部處於監督地位與直接辦理工程不同祗須於路政司設科處理即爲已足今制特設路工司以致科愈多而事愈可辦此不適宜者二也一郵傳之意包括電政郵政航政三項而言今制郵傳司六科中四科專辦電政郵航僅各設一科不知郵政雖有總局而上無專司主管曷以促其進行航政　在幼穉時代非有專司提倡計畫恐終無振興之日至會計一部分另屬他司辦理遇事隔閡其弊正與路政相同此不適宜者三也一本部歲出歲入　數千萬爲根本上整理計固可專設一司現在國步艱難力求減政即將各政會計事項分寄主筦各司俾便實行規畫今制分鐵路會計郵傳會計兩司已非正當辦理而於兩會計司外更有所謂綜核司者疊床架屋紛雜益多此不適宜者四也因此種種其結果遂有三弊蓋辦理行政事務以整齊畫一爲歸欲謀事務之統一應先求權限之劃清今屬於路政職權者分三司屬於電政職權者分二司屬於會計職權者又分三司以公文言例如建設鐵路不能不言工程擴充電報電話不能不計欵項往往應歸路政司核辦之件分之路工司應歸郵傳會計司核辦之件分之郵傳司甚至同是一事前次分之甲司則駁之此次分之乙司則准之矛盾相循錯雜無序弊一一事關係數司則先收文之甲司不得不抄錄全案移付乙丙等司徵求意見或經開會討論始可辦稿往復磋商徒稽時日弊二分司旣多則一司之中雖事極簡單亦必分設數科於是一種事務昔則一科勝任而有餘者今或竟分隸二科三科事務旣紛責不專屬甚至閒散之科終歲不辦一稿以言勞逸亦欠平衡渙散偏枯無可諱飾弊三有斯三弊則非重加修正不足以垂永入而利進行惟查約法制定官制須交國會議决現爲整飭部務起見實有迫不及待之勢查民國元年八月參議院議决本部官制内分路政電政郵政航政四司四政平均事權統一揆諸情形最爲適合經本部提出國務會議請將本部現行官制先行廢止仍適用元年依法議决之本部官制以資整理茲於本月九日准國務院咨開貴部提議暫用元年官制一案現經議决暫行照辦咨請查照等因自應先行照辦即於本月十五日實行仰各廳司一體遵照云云 
[中交銀行兌現之建議]  
　　日昨衆議院議員林文淵作成建議案質問書各一通交由該院秘書廳繕具油印以備今日開會提出請衆表决通過便繕發咨達政府聞其建議案爲請政府速飭中國銀行開始兌現以濟民艱並派員清查交通銀行帳目質問書爲中國銀行何故故違銀行條例聘用外人又聞參議院議員蔣羲明爲中交銀行兌現事亦提有建議案其文云爲建議事溯自中交兩行停兌後人心洶懼不可終日幸今大總統繼任以道德相感召國民信其不久可以開兌賴以少安乃遷延用餘尙未見諸實行影響於國計民生爲害最烈金融滯塞百物昂貴國民生活所受痛苦如遇洪水猛獸一也兌換劵與現貨驟生差額勞力所提及商店所儲之紙幣暗中損失二也凡有需要現貨之人多將紙幣賣入外國銀行現時價値大都八折至九折不等日後彼仍以十成取償大利外溢日深一日三也且因差額結果格里森之法則發生現貨盡爲紙幣驅除埋藏筴笥全國貨幣多數失其效用起經濟之恐慌召實業之頽喪阻遏國民生產力損失國富四也國家稅入大抵以銀元計算國发繳納紙幣官廳當然收受歲入約短百分十及購置外國貨物與發給客卿一部分之薪俸必須貼買現貨歲出又增百分之四五綜計兩方面盈肭國庫虧損約合百分之十五財政愈難整理五也政令推行全賴國民信仰長此停兌喪失政府威信致令庶政難於施行六也至敗壞道德增長游民諸弊害尤更僕難數故無論政府採用如何方法須於一定期限内恢復兌現以資挽救謹依約法第十九條及國會組織法第十四條之規定提出建議案是否有當即希公决提出者蔣義明連署者李燿忠　陳煥南　傅諧　許　　吳湘　朱念祖　辛漢　周澤南　湯　　周擇　劉濂 
[鄭家屯中日交涉之京訊]  
　　某京報載稱據日人所得消息謂奉天陸軍第二十八師抽派鄭家屯之馬隊兵士於日昨下午對於該處日僑加以干涉日衛隊特派松尾中尉隨帶河瀨巡查及兵士若干名令赴該馬隊司令處交涉彼此竟致互起衝突松尾中尉以下日兵死傷者十七名該馬隊遂進攻日軍駐四平街之日衛隊聞報急派兵士五十名馳赴鄭家屯此次中日兵士之衝突大約因雙方之誤會現駐奉中日當局均派專員前往鄭家屯以便調查眞相云云惟據英文京報則云此事啟釁原因蓋以日本行商多名於十四日到鄭家屯地方適與駐於本處之中國馬隊相遇兩下因言語不通致生誤會正在相持不下之際忽來日兵隊突然開槍中國馬隊以日兵旣開鎗爲自衛計亦不得不還擊致斃日人七名重傷致命者兩名中國馬隊死傷者亦甚衆事後日本又調大隊來援將本處縣知事及商會會長强行捕去至十五日尙未釋放聞新任駐京日本公使林權助氏十五日曾到外交部訪外交總長陳錦濤謂由中日兩國各將軍隊調離相當地點以免再有衝突陳總長頗贊成此等辦法但不知日本果能照辦否吾人切宜注意至於此次啟釁情由正在詳細調查誰是誰非將來不難判明但日本忽派大隊來援竟將地方長官及商會會長捕去此等行動不知有合於國際公法否也 
[宗社黨與巴匪之戰訊]  
　　奉天通信云日昨宗社黨魁金鼎臣率領蒙匪在四平街附近之范家屯以南開始活動與范羅山門之匪首姚子明聯絡一氣擬乘勢蹂躪花石嶺旋在嶺南約十五里之地點爲駐紥哈爾斯兵之軍警防團包圍兩軍之激戰自十二日之上午八鐘起至下午之九鐘始止中間經十三鐘之久槍砲交鬨極爲悽慘後匪黨不支向北而竄爲官軍擊斃四名生虜三十名遂駐紥於范羅山門之迤西以防該匪之捲土重來也 
　　本月十號有吳鎭守使之胞弟吳君健權由洮南回遼述剿匪情形云自上月二十一號蒙匪搶佔圖王府之東大山被吳兵偵知由陳萬兩帮統前往剿繫晝夜激戰十餘日各不相退後有石諾兩團長帶重兵臨敵會同陳萬兩帮統三面圍攻血戰四晝夜將匪擊退突山斃匪首外蒙那格什冷將軍一名又斃匪五百餘名活擒三十六名得鎗馬若干官軍陣亡者四團慶王兩排長兵傷二十六人陣亡者十七八該股匪由突山敗北分三處潛逃（一）匪首巴爾扎布率敗黨千餘逃奔索倫山裏由石諾兩團長率騎兵二團大砲四尊追繫（二）匪首札木那得率黨匪三四百名向突山以南潛逃由陳萬兩氏率防軍騎兵馬一馬三馬四砲二等營追繫已在圖旗貝子府以南相遇激戰一晝夜將蒙匪繫敗官軍受傷三人擊斃股匪三十七名活擒九名後追至香閣喇嘛廟又與匪接戰兩晝夜斃匪十八名活擒三名官兵彈傷兩名聞該匪已奔瞻榆縣官軍仍在尾追諒不難盡滅矣 
[陸榮廷來粤之觀察]  
　　特約員平生粤省自龍李之爭牽涉岑西林後益形棘手然期望收拾戰事者各方面莫不期望陸榮廷之速來然陸榮廷偏遲遲吾行最近消息有陸榮廷允即來粤之說矣桂軍師長譚浩明莫榮新微日通電請各方面停戰亦言陸允來粤似乎粤事將有解决之望然陸蘭清新自桂回肇據其隨行人所說則言陸榮廷須先反返武鳴原籍然後始斟酌來粤一行則行期仍未定其有無中變仍未可知也陸榮廷之不速到粤其中必有原因在粤中盛傳謂關於黨見問題有阻之使不成行者其說近乎挑撥不足深信然從各方面窺察實含有多少原因（一）陸榮廷爲岑春煊舊屬陸於岑素富感情而岑龍方極端交惡倘偏於一面或恐牽入盤渦中而岑龍之難於調停也（一）對於龍李軍隊之難於收拾李烈鈞所統率滇軍先後到粤幾及萬人其目的原在於入贛今旣無伐贛之必要則必使之返滇否則編之留粤然或留或返皆須籌一巨大之餉此事頗屬困難龍濟光原有之濟軍尙不下二萬餘人交代接收將如何處置龍軍爲肇慶方面攻繫已甚其勢必以編遣爲名而力主解散從其言則必至激變不從其言又甚難駕馭况龍濟光在粤近兩月來代墊軍餉聞已二百餘萬此宗巨欵龍必須索還始能交代當此財政枯竭之時此問題尤難解决矣（一）對於粤省民軍難於安插粤省民軍徧地聚易散難此輩踞城奪邑軍器亦非當充足由三月而後以迄於今民軍愈聚愈多然龍氏絶不承認惟以剿辦爲宗旨但近自肇軍攻龍大召集各路民軍民軍　舉雲集且戰事旣開曾利用之以攻城彼旣曾經效勞自以爲有討龍之戰功更難令其解散然不散則餉項實難擔負從前辛亥之歲民軍聚而不散陳炯明至以武力除之今日民軍更多於辛亥若以武力解决其勢亦殊非易易矣以此種種原因均極難於處置者故陸榮廷之回翔審顧久而不來未必不因乎此又况權利思想世人極盛近來有持省界之見者識解尤爲狹隘本省武人握有重兵而可以爲督軍者亦有數人雖其本身未必果有覬覦之必然欲擁之而起者殊不乏人此種風說亦足令人聞而却步也總之粤事膠膠擾擾甚難收朿陸榮廷即來其善後方法亦頗費經營陸榮廷不來則擾亂更無窮期故憂時之士多抱悲觀以爲粤難恐猶未已也 
[漢口刦後譚]  
　　武漢近雖日日刑人而暴動之謠終未止息昨漢口杜鎭守使因探報有人意圖搶刧並謀焚毁三分四成通濟等里該處所寓多上等妓院鶯鶯燕燕聞謠尤爲恐慌特飭於各里外派駐軍隊一連保護然因施行戒嚴游客妓女出入亦因之不便矣　 
　　漢陽一隅先後處决者已有數十名十三日又由水警廳會同第六混成旅部處决要犯四起（一）在高公橋槍斃七名（一）在洗馬口槍斃一名（一）在大生堂槍斃四名（一）在東嶽廟槍斃七名共計十九名其分數處行刑者意在昭鑒戒也 
　　漢陽水警第一專署漢口警察第八區三十夜俱被焚掠該兩署所領薪餉共三千餘元未曾發放一槪失去現經督軍署委員查明情形漢口警署所失允准補發漢陽水警所失一千餘元則飭水警廳長何錫蕃轉飭該專署長及會計負責如數賠償聞因該署之火係由内起並非外間所爲未知確否 
　　漢口華景街被災商民近已於四區公益會内附設要求賠償事務所具禀督軍鎭使省長道尹各署請求賠償均經批駁不允詎有人藉此名目規定章程向被災各户索費如報告損失千金者須納費銀三兩一萬者三十兩以爲事務所及代表晋京經費聞被災各户鑒於歷來各地兵災匪亂之損失均未能達賠償目的故多不肯承認其舉代表一節恐未必能見諸實行也 
[浙督軍歡讌孫中山]  
　　昨日午刻呂督軍在督署内歡讌孫中山君政界學界報界商界到者七十餘　　籌交錯情意交歡旋經呂督軍敦請孫君卽席演說孫君略云鄙人此次來杭得與諸君握手欣幸良深民國成立忽忽五年當時對於建設問題種種計畫依然不能實行窮其原因多數人民智識未齊易爲野心家所利用致有變動之發生方今大局尙在動搖之中以浙江較之他省其希望爲最多其責任亦爲尤重獨立各省滇黔桂皆係邊方素苦貧瘠廣東向稱富庶但經此次糜爛回復杳不可期惟浙江秩序安全元氣未損故建設尙不甚難以建設之萬緒千端無從說起且空言但憑理想何從實地證明顧建設必先資文明地方之是否文明莫如道路之顯著浙江改良道路逈異數年以前可知旣有建設之根基并有建設之能力欲地方進富强之域首重道路交通歐洲二十年來進步可駭此次大戰尤利用道路之交通以交通進步而言從前反對鐵路者今已無此問題人人以乘火車爲當然之事將前例後必有更精於火車者卽摩託車是已歐美惟長距離之往來仍資鐵路而短距離則多用摩托車往來行人究以短距離爲衆假使由杭以至上海鐵路外别有敏速之摩託車其裨益不尤大乎交通發達工藝卽可以振興論者每以基本金之難籌遂抱消極主義不知富力非全關實幣富國金銀不必增多額數轉移頻繁一萬可作十萬之用鄙人前年　俄蒙事謂五年内必須練兵五百萬人方可言戰尤必推廣紙幣方可練多數之兵談者咸以理想少之今歐戰之開得以 
 
 
 

Page 7

 
 
證實鄙人之說英國人口四千萬而二年内練兵四百萬我以十倍之户口五年期限何難練一百萬人乎至於紙幣之流弊患在行之不得其宜今日歐戰期中俄德全用紙幣是豈理想空談乎財政困窮因其不得方法而非由實幣之稀地方生產力旣繁何患不能致富如浙江絲之出產名著全球倘能利用此生產力不使生絲出洋而織成以致用所增富力不可計且能養活多數工人然生產物之流通仍以道路靈捷爲貴浙江旣有如許根基如許機會諸君同心協力先致力於道路一事次及工藝問題將文明爲他省之模範全國實仰賴之大凡事業成功之大小與地位之大小無關民國成立之初鄙人等竭力贊助袁氏滿願其能成就事功而結果乃至於此人苟有正確之志議地位雖小未嘗無大事業之成功所望諸君人人盡其責任心則浙江大有可爲如道路一事乃建設著手之第一端由此著著進行前途正未有艾也演說旣畢時已三點半鐘遂各盡歡而散 
[杭州快信]  
　　聞天津浙江會館董事曁旅津浙商周運杓等由津電致省議會反對優䘏朱瑞 
　　日前呂督軍電呈北京陸軍部以省長一席不遑兼任請轉呈大總統另委賢能現得回電云省長一職責任重大未便遽易生手尙請勉爲其難照舊兼任共維時局 
　　民政廳長以實業爲當今急務曾說明理由并將需欵數目列摺陳請省長籌解以應需用現已飭財政廳先予籌撥若干資開辦 
　　民政王廳長昨委韋以黼爲本廳秘書黃虬爲本廳實業科科員 
　　胡思義運使昨飭知台屬督銷局從速劃分區域並限文到五日内確切查明呈復核辦又擬另行組織巡緝隊分爲水陸二部已將擬定計畫呈報鹽務署核奪 
　　民政廳長以定海縣地方創辦水產品製造模範工廠開辦在即昨特咨財廳請於經過本省各捐局處一律免稅八年 
　　衆議院議員張浩童杭時等電致呂督軍請釋錢竹安謂係民黨份子 
　　呂督軍任命呂挹清爲台州鎭守使署參謀省公署會計兼庶務朱國霖久病未痊呂省長改委郭梓熙補充 
[南京快信]  
　　省議會議場須略加修葺聞河海工程學校已准備九月一日遷讓 
　　齊省長昨飭内務科長程學恂令籌備省議會召集事一面並函致滬上江蘇省議會通訊處促各議員迅速來省接洽俾一致進行聞新任粤閩巡閱使薩鎭冰將由滬率海籌海容海圻肇和四艦前往粤閩巡弋 
　　江寗縣議員楊永等在省組織協進會一　省縣議會完全恢復協進會卽行取消 
　　稅務督辦孫慕韓今晨由滬來寗旋即改乘津浦車北上 
　　財部飭各省加意檢查徵收機關以蘇民困 
　　淞滬警察廳長徐國樑以滬上現又戒嚴所有保安遊巡等隊一時不易改編昨詳省長核示内部以共和政體恢復飭各省丁祭不得仍用跪拜禮 
　　齊省長飭屬查禁邵榮勳宣言之印刷品 
　　胡萬泰出獄後昨乘輪下駛過寗赴滬 
　　政務會將就省公署各科人員組織 
　　外間所傳倪嗣冲所部之安武軍將由馮華甫兼領之說恐難成事實 
　　曹錕張敬堯前日密遣心腹二人至徐州謁張勳（王占元介紹）要求加入各省區聯合會 
地方通信 
[蘇州]  
　　縣署法警之舞弊如臯人沈阿三向在閶門渡僧橋糕　店爲夥二月中有同鄕人季五挈奚某之妻徐氏來蘇聲稱徐氏因夫死無嗣生計困難意欲到蘇帮傭度日託沈阿三設法擔保繇是徐氏與沈相識卽倩季五爲媒自願正式嫁與沈阿三爲妻沈亦應允成親已逾數月本月九號沈因糕　店内辭退不得已擬偕妻回如臯耕田度日詎行至胥門突有雲安黃包車公司主李三糾同流氓十餘人以向沈索債爲名擁沈至得勝樓茶肆故意與沈爲難乘間卽將徐氏搶至小石灰橋江北草棚内安頓一面將沈阿三之衣服剝下并將川資洋三十元悉數　去衆流氓一哄而散沈自衣服銀洋被搶後卽下樓覓妻杳無蹝跡意　已至閶門乃尋找兩日毫無着落十一號下午四時行至胥門小園忽見徐氏衣服華麗作新婦裝束詢諸鄰近方知已爲李姓搶去成親且悉係出於女意沈遂將其意告至親戚黃學閣同至李家報警拘局請究經谷子瑞巡官訊明情節送一區移解縣署即由承審員訊問李三供稱與徐氏素不相識此次成婚係伊看中我敎我爲此云云詢之沈阿三呈上婚券證據原媒季五亦上堂證明前情承審員得供後以李三私結土棍至十餘人强搶有夫之婦並乘間剝衣攫洋罪無可逭按律應辦遂下堂諭判徐氏交前夫沈阿三領去李三着覓妥保暫釋候查明再奪不意署警夏某從中舞弊竟違背堂諭傳沈阿三及原媒當堂具保將徐氏交李三領去沈阿三仍未領着現在李三則匿不見面徐氏仍無形跡沈以承審員當衆諭前夫具領何以退堂後署警夏某竟將徐氏交李三帶去顯見與李三暗通關節故昨日特將夏李串同舞弊情節控訴縣長請予傳訊澈究詎禀狀遞入署内迄今未見批出并聞徐氏已領至夏警家中藏匿云　 
　　地方監新設出品銷售處蘇州監獄自聘請技工敎授各犯做工以來成效卓著所製出品如毛巾布疋籐器皮鞋等件較諸市上售賣者益爲精良社會上亦皆樂用致銷場漸見推廣現模範監之出品銷售處觀前閶門已設兩處而地方監獄經典獄官馬起權從事整頓詳請以妻李氏擔任敎授女犯各種工藝後亦已大著成效現爲推廣銷場起見詳報高等廳核准在道前街法院西壁設銷售處一所已將房屋修理竣事定於十九號開張出　連日由監運輸各種物件絡繹於途而馬典獄官因管理敎授著有成續高等廳已據情轉詳法部請奬矣 
[揚州]  
　　請撥籌備縣會經費江都縣議事會前由凌蕭兩議長擬定以欵產經理處爲各議員接洽之所刻該員等已陸續來揚籌備一切手續在在需欵昨凌蕭二君特往縣知事署請酌撥經費聞已准如所請云 
　　盜匪移解犯事地點江都縣周知事昨據兩淮緝私營統領季雨農移送盜匪十二名來署係在崇明縣捕獲押解來揚經周知事訊明夥刦商船是實當即備文仍送回犯事地方按律懲辦 
[鎭江]  
　　大水衝陷江岸連日江潮盛漲水勢奔騰沿江下游低窪之處均成澤國小河圓山各洲圩田被淹不少秋收業已絶望詎十六號午後三時江潮又陡漲三尺洶湧異常鎭郡對江八江口江岸忽然下陷計坍去十數丈岸内圩田數千畝一望汪洋無從宣洩秋稼全被淹傷並冲倒民房十餘家幸在白　未傷入口　 
　　焚燬拖船續誌日前鎭郡對江橋頭市鄕民因江潮大漲堤岸危險聚衆燒燬戴生昌永和兩小輪公司之仙鎭班元吉恒平兩拖船曾紀昨報茲悉該公司業將該市鄕董某甲扭送鎭江　理船　轉解丹徒縣公署研訊肈禍原因矣 
　　民黨要人赴杭民黨要人高一梅於日前蒞鎭游覽金焦山等諸名勝勾留數日業於日昨午後二時乘特别快車赴滬聞高君因孫中山君邀約偕游西湖即日擬赴杭一行再行航海北上 
[泰興]  
　　將有東陽日報出現泰興縣屬黃橋鎭地處靖江如臯泰州往來孔道商業尚稱繁盛刻有該地商學界韓亞一朱剛臣楊瑞葆等以提倡商業鼓吹自治改良習俗須恃輿論機關故特創辦東陽日報（黃橋别名東陽故名）内部組織業已就緒並已派員赴滬購辦刷印機大約八月初旬可以出版 
[南京]  
　　催繳書報郵欠費北京印鑄局昨致函齊省長請將蘇省積欠之書報郵費趕速滙繳原函略謂各省遞欠本局書報郵費前於本年五月經國務會議議决由局開單咨請財政部分催各省財政廳限期籌滙迄有數月滙欵到局者仍屬寥寥現以本局積欠遞報郵費一項六千九百餘元交通部催索甚緊並限定兩三日内分期付清本局以積欠郵費係由各省欠解所致請由國務院提交國務會議以從前局欠之欵由局速行催繳以清積欠等因經國務院秘書廳函知到局查各省積欠本局郵費自民國元年五月起結至本年六月底止共約二萬五千元連同書報各費已近十三萬元之譜似此日增月累本局所受影響不獨郵費一項墊無可墊而每月紙張油墨機具工料在在均需現付已屬不支茲准國務院議决前因除通咨外相應將貴省欠解報郵各費分别開單計政府公報費舊欠二千三百七十九元一角一分新欠二百五十二元八角四分法令全書及職員錄費一千零四元九角二分郵費舊欠三十九元七角七分五釐新欠二百七十六元五角八分共三千九百十三元二角二分五釐咨請查照前次財政部通咨辦法轉令財廳趕於月内先行墊解以資應用而重公欵等情齊省長准此昨令胡廳長卽日籌墊解局 
[安徽]  
　　胡萬泰出獄後消息前安徽陸軍第一師長胡萬泰自因　事被逮覊禁兩載有餘在監終日看書藉資磨勵此次奉釋出獄時與寄監各難友共攝一影以爲紀念嗣經皖城紳商各界歡迎出獄即回本庽直至後堂向伊父靈前哭拜甚哀經各界勸慰始已應酬數日刻已赴滬聞張督軍及倪省長均有函相招恐不久將有重要位置也 
　　政務廳長奉召赴蚌皖垣市面近來異常清淡各商家深盼倪省長回省以維巿面惟聞倪省長以現在皖北水災甚重曾派淮泗道尹黃家傑親至各災區勘驗滿地哀鴻急需辦賑一時勢難回省昨又因某要事電召政務廳長陳師禮至蚌面商所有省公署一切公文暫由内務科長畢泰代拆代行 
雜評一 
[公理（一子）]  
　　人謂今之世界有强權無公理吾則謂世界苟尙有是非有人道則此以理終不冺於天壤間也强有力者挾其力以迫弱無能者强者固無求不得弱者誠未免受虧然苟强而理曲弱而理直則世界之輿論必能爲弱者諒而已亦獲一痛切之敎訓最後得失之數尙未可知也 
　　是故弱國之民一時一事之受虧不足懼所懼者其國旣弱而其民又不知所以自立受虧不思所以自警受侮不知其爲可恥舉動不合世界公行之軌道而博人稱許則世界之人將鄙棄之以爲此種民族宜受此虧而不復稍加以憐恤嗚呼弱國之民而至此則人人得而狎弄之尙何公理之可言亦豈僅一時一事之受虧而已哉 
　　我國民其深思之矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[十誌離奇駭怪之烟土案]  
　　公廨研鞫之第二幕 
　　張耀曾脫離關係 
　　李徵五陳述眞情 
　　洋藥公司禁烟聯合會協同老閘捕房中西探捕在公共租界湖北路孟淵旅社及閘北華興路道尹公署毗連之空屋内搜獲大宗雲南土一案昨晨十時仍由公共公廨俞代襄讞會同英卓副領事在樓上公堂研訊周道尹延梯司德律師孟淵旅社延台維司律師投案聲明到堂觀審先由陳和庭王鐵珊二人之代表律師德爲理上堂譯稱查獲之烟土包紙上有無姓字標明究係何人之物應請詳示繼由見證吳子清投案由穆安素律師詰據供稱七月初十日在三洋涇橋附近利記車行尋見在孟淵旅社車運箱子之塌車夫王阿根卽領至寫字間向陳先生說明由王伴至法租界長浜路貝勒路轉角泰安里六號門牌王稱所車之箱均由後門搬入遂回訴西人同往法捕房聲請派探協往搜查詎箱已不在屋内惟見地板上脚印甚多言至此由王竹村之代表高易律師問吳作何生意曾否問及該塌車夫由誰雇至孟淵旅社車運皮箱吳答稱在穆安素律師處爲抄寫曾經問及該塌車夫據稱係轎夫呌往車運等語又據孟淵旅社經理尤子才上堂由穆安素律師詰據供稱奉傳到堂作證所有被告六人内有孫幼良（即孫世奇）王鐵珊王竹村陳和庭四人均是寓客尙有二人（卽指李徵五葉香石）並不相識該寓客等於本月五號到棧同來共有二十餘人該寓客等未來之前於四號夜有道尹公署内之盛姓來棧預定房間稱明日阿多士郵船載有雲南大員來滬行李約十餘小車未經檢點至道尹公署聽差所稱有封條交與本旅社接客諒無其事因所有行李係由當差人押送到棧張耀曾袁嘉穀二人係由楊先生（卽指楊潤之）伴同到棧惟張至午後即赴法租界公館内居住至七號午後捕房來棧搜查先在樓下十一號房間查獲皮箱四只我曾帮忙代喚銅匠開箱至十號三層樓九十五號房間寓客楊文林動身將行李等約四十件置於廳上施即雇車運去言至此穆律師詰問該客是否與被告等同來前往杭州尤答稱並非與被告等同來彼稱乘坐火車不知何往卽將循環簿呈案指明十一號房間係孫世奇等居住被告等同來之李和法楊文彩居二十七號房間金兆品王樹臣居二十九號房間葉德生葉桂和丁倫元王洪卿居三十五號房間王竹村初居七十二號後寓八十號房間王鐵珊居七十八號房間陳和庭居一百零一號房間至九十五號房間寓客楊文林去後即由七十五號房間内之劉姓遷居其内惟劉並非與被告等同來其時德爲理律師又向詰問爾棧係滬上有名之旅社如知寓客帶有違禁物品如何對侍尤答稱倘知寓客携帶違禁物品自應照章報請捕房查究又由葉香石之代表担文帮辦畢士華律師詰問張耀曾是否同來寓居何號房間尤答稱張耀曾確曾來棧並不留庽至午後即往法租界公館訊至此穆律師令將皮箱呈案向尤指問箱上貼有唐記陞字四號字條爾知係何人之物尙有三箱上所貼字條筆跡是否相同尤答稱字跡相似惟唐記不知何人是時堂上亦向尤詰問爾棧中有無接客道尹公署之封條六十張據言交爾棧中接客究竟有無其事尤稱並無其事堂上諭令退下又由雲飛公司汽車夫葉阿根投案仍由穆律師詰據供稱日子已記不清楚是日有穿短衣者一人來呌汽車三輛意泰車行亦呌一輛至法租界車運皮箱至火車站附近閘北華興坊門首貼有字條之屋内每車裝箱三只計來回兩次該箱分量極重不知内儲何物第一次由大門搬進第二次即從後門搬入後有人來問有箱子車運我稱有之隨伴同前往指明搬入箱子之處穆律師詰問爾搬入皮箱之時是否有人阻止不准搬入該屋之内後經搜獲烟土之處是否即係搬入皮箱之屋葉答稱當時搬箱入内並無人阻止所有皮箱後在隔壁 
屋内查獲現已車至捕房當在該處搜查時確有中國巡警在場等語堂上命閘北警察長曾永奎到案諭曰此案午後二時半尚須研訊爾應到堂作證切勿遠離以便隨時傳訊曾唯唯而退時已過午中西官宣告退庭判被告等仍帶回捕房候示 
　　至午後二時半中西官重復升座究訊先由老閘捕房繙譯姚春林到堂證明被告各人拘至捕房後由捕頭諭令逐一抄查在一被告身畔搜出字條一紙當由門差華捕呈交捕頭現已呈案請察又據洋藥公司西人愛立師愛色沽投訴八號下午至法租界貝勒路抄查烟土無着後悉是項烟土移至閘北即至城内要求淞滬警察廳長派員同赴閘北知照分廳派警八名由汽車夫葉阿根導至華興路道尹公署隔壁空屋内抄出烟土二十箱當因巡警不允帶回復與穆安素律師謁見警察廳長派遣委員二人同至閘北聲明即將土車存老閘捕房由穆律師書一收條交來員帶回又據穆律師譯稱海關所呈蒙自稅務司來電稱係張耀曾囑發電報請滬關免驗行李等情並不實在故敝律師代表張耀曾到堂聲明該電係他人揑名朦請蒙自稅務司致電滬關請爲察核俞代襄讞日今晨接楊交涉員咨文内附新任司法總長張君親書節略另信一封蓋有總長鈐記今本副會審官將張君來函宣告大旨謂此次來滬隨帶僕從一名行李六件僕人行李亦一件共七件均親筆鎔記三字固封今同行夾帶烟土須請詰明眞相從嚴懲辦爲首之人云云似此可見張總長與是案確無關係英領卓君聞之點首不語又據李徵五之代表費信惇律師聲稱李與孫世奇願將此案實情向堂上聲明即據李徵五上堂由費律師詰據聲稱與雲南來滬各人均不相識自孟淵旅社發現烟土案後於七號夜有王竹村至克能海路一百五十五號門牌我之家内聲言孟淵旅社有烟土四箱已被捕房搜去同來各人已赴杭州遺有行禮甚多鎖匙亦均帶去箱中有無違禁物品不得而知曾用電話商之周道尹周令與君轉商是以來此我言爲時已晚容明日再商彼即辭去我於次日清晨約四五句鐘卽乘馬車至孟德蘭路道尹寓所謁見周道尹談及前事周道尹亦恐或有違禁物品放在租界不妥囑我設法搬去我即知照傭人雇塌車至該旅社内將皮箱二十二只車至法租界貝勒路友人家内因友人不在卽與其眷屬言明友之眷屬以房屋狹小未便安置祗允暫放復面商道尹據稱公署毗連之空屋可以暫存即命用人雇汽車至法租界將皮箱悉行車至公署由大門入内先置大廳側首後從小門搬入隔壁空房惟未往車箱之前先由道尹公署詹姓委員來言接道尹電話有雲南來滬之人帶有行李多件囑我速爲車往安置言至此由穆安素律師詰問曾否檢點箱子數目李稱安置空房内亦曾檢點仍二十二只並不缷缺少復由兩造律師向李逐層盤詰一過又據孫世奇上堂由費信惇律師詰據供稱雲南人在唐繼禹部下爲副官此次與同伴楊文林周興甫李德炳及僕從七人由滇省起程赴京道經滬江小作勾留與李等同寓湖北路孟淵旅社十一號房間内至捕房在十一號房間内搜獲烟土四箱該箱曾在香港輪船李德明房内見過不知内儲違禁物品我等所帶行李由道尹咨請海關免予查驗旣至該旅社與周興甫同居一房　楊文林李德炳二人不知何往此項衣箱究係何人之物不得而知該衣箱上貼有字條可以澈查上海我亦來過數次並不躭擱不過二三天卽去亦居旅館至捕房稱我不准開箱檢視謊言内藏公文並未說過當因言語不通想係悞會所致楊文林李德炳二人實不知現往何處即由穆安素律師向孫盤詰一過又由費信惇律師聲稱被告李徵五已將案内實情禀明與被告毫無關係毌庸交保應請開釋原告代表穆安素律師大爲反對聲稱被告旣將案情禀明自應交保候示經中西官磋商良久判李徵五交五千元人洋並保餘人還押訂於禮拜六（即今日）上午九時半接續研訊 
[又是一箱雲南土]  
　　嗚呼雲南特派員 
　　雲南特派交涉員宏欽字丕承因奉雲南督軍唐繼堯委赴四川公幹帶同僕人陸金 
琴並行李箱籠物件乘法國公司輪船於前日抵申趙請海關免驗放行海關洋員因鑒於前事不允所請當在趙之行李中抄出皮箱一只内儲雲南烟土七十二斤十五兩當將人贓押送水巡捕房經梅捕頭加詰問即將烟土送往海關存候焚毁趙宏欽陸金琴二人則派包探何阿春送至上海地方檢察廳請爲訊辦 
[召集省會議員之通電]  
　　上海縣公署昨奉齊省長通電云各縣知事　删奉大總統令各省省議會應於十月一日由各省行政長官依法召集此令等因仰速轉知籍隸該縣之省議會議員務於九月二十五日以前齊集江寗省城以便依期開會省長齊篠 
[研究理科之好機會]  
　　江蘇省敎育會附設之理科敎授研究會定於八月二十一號至八月二十三號舉行大會每日上午九時起十二時止除討論會務選舉職員外其大部分之時間爲商榷理科上之重要問題及講演理科敎授所不可缺之智識今以該會已經披露之講演題列下（物理器械之製造及使用法）係選取最新式闻繁複之器械二十種實地指講（學校應用疾病救急法）係就切要而簡易可行者剴切說明（無線電）係用模型及種種器械表示電流之微妙凡此種種俱爲理科敎師平日所亟欲參考而不易得者該會爲普及理科智識起見不論會員與非會員俱可往聽會場在江蘇省敎育會三層樓上特誌之以爲理科敎師告 
[參觀精武體操會記]  
　　民國二年前景州技擊專家霍元甲氏因受歐洲大力士某氏之激刺乃張擂檯於海上味蒓園該大力士卒爲霍氏所屈服斯時旅滬人士見病夫尙有可爲莫不眉飛色舞堅請霍氏留滬俾得略窺其壓倒一切之絶技霍氏見滬上各校亦知競言體育遂發宏願欲將家傳技藝傳播於商學兩界而精武體操會乃發現於閘北之王家宅開會時報名習藝者雖衆但甫經匝月畏難告退者已過半數未幾霍君又遭嫉忌者之藥殺而精武會已頗有解散之勢幸有三數會員悲霍氏之責志以殁力挽危局鼓勵進行計七稔中經無數波折始克於今年春間建新校於提籃橋倍開爾路七十三號復經聶雲台陳公哲盧煒昌姚蟾伯等之贊助會務得以積極進行凡有關於體育者除南北派技擊以外舉凡足球籃球彈子溜氷凌空槓子平檯等無不應有盡有以備各會員之研求體育具此初基漸期發展雄風所播將不難起病夫而成健者記者前日偕數友參觀有得歸而泚筆紀之 
[巡警與匪徒開鎗對敵七誌]  
　　淞滬警察二區第三分駐所巡官韓恩貴等在林家弄被匪擊傷殞命後經該廳偵緝隊士李鴻强等在閘北滬南先後緝獲案犯仲言文高芝友郭井四蕭四等四名押假訊明核辦已詳前報茲悉此案現經該廳司法科迭次研訊仲　文等供認此案同夥計四十餘人内公江北山東兩帮山東帮係徐雲山爲首江北帮係吳四爲首約定於舊曆七月初七夜前往林家弄某姓家行刦共携　手鎗五枝快鎗兩桿迨至該處因事主家尙未滅燈安息暫在田中避匿詎爲警察巡邏經過所見上前盤詰徐雲山懼爲所拘起意拒捕遂開放手鎗擊傷巡官韓恩貴巡士李步德倒地徐雲山亦被警察還鎗擊傷要害立時殞命伊等乘間逃脫等語質之高芝友等供亦無異徐廳長得供後除將仲言文等押候備文詳解松滬護軍使署訊辦外仍飭嚴緝逸犯吳四等務獲解究 
[偵探與暗殺案之關係]  
　　婦人王陳氏控松滬護軍使署偵探馬善鳴程錦驥並探夥郭先耀等將伊女阿二誘出輪流姦宿並欲誘往他處販賣爲娼等情經地方審檢廳訊供明確判馬程兩人各處監禁六年又三個月郭監禁二年又三個月聽候送監執行在案茲經檢察廳林廳長訪悉民黨重要份子韓恢前被匪徒希圖暗殺因事機不密未遭毒手馬善嗚程錦驥兩人與此案頗涉嫌疑前日下午林廳長特親自升座飭提馬程郭三人到案預審至四小時之久判令一併還押候再訊究 
[豆餅與雜糧之市况]  
　　豆餅銷場向以夏令爲最旺現在立秋已過江浙兩省購辦豆餅者已漸漸減少調查最近一星期内各號開出總數不過六萬四千片内大連貨四萬七千片本廠貨八千五百片沙河貨四千六百片青中貨三千九百片其價較夏間跌落四五分不等現輪船貨大連餅開售八錢七分半本廠餅八錢九分沙河餅八錢六分半沙船貨青中餅每擔一兩五錢五分六釐現在各洋棧及沙船存貨無多統計不過十萬片 
　　雜糧業所銷各貨以黃豆爲最多芝麻彔豆等類次之向來銷場以粤閩等省爲最旺現因粤省發生變端閩省亦不甚安靖旅滬各客帮大都停止辦貨以致該業生意蕭索存貨擁積僅黃豆彔豆兩種存於各洋棧及滬寗車棧者共有六萬餘包其他各貨多寡不等惟銷場雖甚衰落其價尙稱平穩 
 
 
 

Page 11

 
 
[烟酒同業之協力進行]  
　　中國烟酒聯合會昨接九江烟酒聯合分會來函報千該埠兩業同人業於八月十號開全體大會宣布宗旨均以事關切要當即表决即以是日爲成立之期舉定呂匿夫爲正幹事陳體仁陳靄亭爲副幹事並舉定職員張西朋等十二人又接盛澤來函報告分會定本月十八號舉行選舉職員并公推正幹事到申參預大會云云現計連前報告組織分會者已有數十處因之近日會中一應手續更覺紛繁總幹事陳良玉以組設分會係爲利便調查實情起見已通告各分會趕將各種稅目及商業狀况詳細列表報告到會以便彙集討論改良方法云 
[皖省議員通訊處之函稿]  
　　旅滬皖省議員自成立通訊處以來該省議員均表贊同茲將近日來往函件照錄如下 
　　安徽省議員崔翔青趙繼椿胡仲山來函逕啓者議會恢復事弟等連日在省熟商已覓有人向官廳疏通意見請先設籌備處當不難於就範近聞當軸有願大家分負責任之說省會房屋業委懷寗縣領欵修理於籌備上已見造端募省公債事經諸先生力阻聞亦作罷今閱八月九日報載佈告之措詞極自表明其隨時會轉移意在言外吾人不妨利用爲開會之促成所惜在省僅有弟等三數人通訊處又遠在省外各縣同人多存觀望能力究屬薄弱報載各省請求具名者無不列有多數贛省已逕電官廳由滬返省籌備弟等竊以爲恢復期必不遠此時不如將通訊處遷回本省則在籍者不難邀集並可就近時向官廳接洽敦促較易爲力鄙見所及尙希裁酌而行並盼示復 
　　通訊處復函展誦還雲聆悉種切先生近在省垣籌備熱忱毅力靡不佩嘉惟同人等管見所及在滬籌備較省垣似爲相宜蒭蕘之獻幸垂鑒焉慨自國會以非法解散省會與自治團體繼之少數之法人屈服於暴力專制之下莫敢誰何痛定思痛不堪回首今雖共和再造國會重開皖省之暴力依然存在設再有以獨裁政治威脅同人發電負責之事若委曲服從則清夜自思負咎良多若婉辭謝絶則勢迫利誘終難幸免若謂旣負人民代表之責當以身殉法不爲威武所屈然前此之非法解散同人皆飲泣呑聲無一人殉法者同人等决不敢以此相責難也再求其次莫如在滬籌備爲便一則各省議會通訊處多在滬上可以聯絡感情交換意見取一致之行動對於國家裨益匪淺一則不受暴力干涉得以自由磋商俟籌備完善從國會之先例遷於省垣開會亦未爲晚要之開會非省垣不可籌備非滬上不可先生明達夙著當能鑒此苦衷敢祈先生轉約在省同人聯袂來滬大抒偉論以完善手續恢復省會我皖幸甚 
[孫康兩君由杭來滬]  
　　前任外交部總長孫寳琦及康南海先生均於昨日由杭公畢分乘火車返滬聞小作勾留即須北上 
[海軍紀事三則]  
　　海軍臨時總司令李鼎新業經辭退所有各軍艦調遣事宜仍歸各艦隊司令節制茲悉第一艦隊林司令以淞口砲台灣及三夾水洋面均爲緊要之處自應派艦駐防是以特令向泊鴨窩沙之海圻海籌二巡洋艦改泊砲台灣三夾水兩處保護要隘昨日該二艦均已到防 
　　海軍第一艦隊之聯鯨軍艦及第二艦隊之楚豫砲艦均在浙省之力江洋面游巡茲經該二艦隊林　二司令查得現届秋季海潮驟漲且時有暴風聯鯨楚豫二艦船身甚小恐難抵禦故已由無線電飭令該二艦於昨日駛至滬江暫在下海浦江面停泊　 
　　海軍第一艦隊林司令查得福安運送艦之起錨機器業已損壞自應修整昨飭該艦駛泊製造局浦面以便商請造船所飭匠修理 
[護軍使遷入新署]  
　　龍華鎭松滬護軍使新署落成後内部佈置槪已就緒楊護軍使已於昨日率同參謀副官等遷入新署其餘各項人員大約於舊歷二十六日即可一律遷入云 
[引渡搶刦當舖之盜黨]  
　　上海地方檢察廳法警前至法公堂訴稱前由廳署拘獲在南匯縣境犯有刦案之匪徒張阿妹等訊據供出同黨顧小榮榮周寳生二人避匿法界小客棧内當即協同法探前往將顧周二人拘獲解案請究判令交保再核在案迄今尙未保出昨由法警押解匪徒張阿妹投案質訊張供搶刦南匯當舖之時共有三十餘人同去顧周二人亦在其内帮同搬物是實訊之顧小榮榮與周寳生供詞支吾聶讞員判將周顧二人交法警帶去歸案訊辦 
[演說盲童敎育]  
　　寰球中國學生會於今晚八句鐘請上海盲童學校校長傅步蘭先生（即傅蘭雅博士之公子）演說盲童敎育並有該校盲童學生試驗種種藝術如寫字讀書體操等皆屬吾人聞而未見之事按人生最苦者莫如殘廢而殘廢之尤甚者當推瞽目故泰西各國有盲童學校之組織首先發明者爲法人西國行之多年成續卓著今愈推愈廣敎授盲童認字習藝作算且能唱歌撫琴以養成其自立之能力不必倚賴他人所謂良工之手無棄材誠非虚語也最近調查吾國有盲童約計百萬人之多生成殘疾無生計可謀終日處於愁慘之境英儒傅蘭雅博士惄焉傷之爰出銀五萬兩在滬西憶定盤路購地建築校舍一所專以敎育中國盲童命其公子傅步蘭先生爲之掌敎傅君樂善汎愛不分畛域一視同仁爲吾國盲生造福實爲難得今蒞該會演說必有宏議以供慈善家之研究且聞備有音樂茶點以欵嘉賓非會員亦可往聆參觀並不阻尼云 
[揚州旅滬同鄉之茶話會]  
　　建設揚州八屬公所一事前由滕慶藻黃慶堂等二十六人發起募資購定閘北太陽廟北首地基一畝八分六釐八毫建造房屋八幢旋因南北戰爭事遂中止刻由滕黃兩君邀集古玩業王月希王蔭蘭兩君曁旅滬各業揚商繼續進行羹擬擴張地址添造屋舍並賃定芝罘路第二號洋房爲臨時事務所於十六號（即陰曆十八日）午後開茶話會推舉臨時總副幹事及各事務員是日各業及來賓到會者約三百餘人當由臨時主席某君報告開會宗旨並宣佈簡章十二條繼由來賓演說畢遂推舉正副幹事用無記名投票法以沈鼎臣得一百三十六票當選總幹事王月希得八十票王蔭蘭得六十二票劉乙清得五十八票當選爲副幹事趙榮卿得三十六票爲駐所幹事選舉訖由沈鼎臣君演說略謂承同鄕諸君不棄選鄙人爲總幹事義不容辭並謂我揚州在上海各業不下十萬人至今尙無公所今諸君發起此舉不但爲旅滬商民結合團體聯絡感情而且爲死亡疾病者置一歸宿之地一舉數便莫過於此諸君宜不生意見不事推諉將此舉辦到圓滿地位此則鄙人之期望云云沈君演說後又推舉會計庶務交通書記招待各事務員時已六句鐘遂振鈴散會 
[採購胡椒]  
　　滬上貿易公司調查藥品中胡椒一物自歐戰發生以來舶來品鮮有運滬貨漸缺少價亦頓漲刻因銷路頗廣擬請英總領事給發護照以便赴英屬新加坡產椒之區採運來華分銷内地聞已由南商會轉致英領核准照辦矣 
[兒童不知危險]  
　　淞滬警察第二區署警正余炳文以高昌廟地方新鋪軌道每日電車往來不絶每有六七歲之幼童嬉游於軌道之間且往往跳於電車之後危險殊甚昨特出示禁止並飭該處警區李巡官派警知照居民不得任令孩童嬉遊軌道以免性命之虞云 
[賭博大傷友誼]  
　　江北小工吳長華戴仲發二人同居虬江橋地方素稱莫逆前日停工在家忽因賭博起　互相肆毆由五區一分所一併拘解司法科經嚴科員訊得兩造各有不合判各具安分結開釋 
[指控調戲行兇之原因]  
　　婦人張來喜指控王阿根於前日午後在北浙江路調戲不遂行兇等情昨由捕房將王拘解公共公廨請究原告投訴前情訊之王供前與原告姘識曾在醬園弄賃屋同居原告潛避已久今忽在途遇見向之理論反被誣控調戲乞鑒關讞員商之英白繙譯官以王不應行兇判罰洋二元充公並將原告斥退 
[串拐小孩之牽涉]  
　　施金和因在内地串拐小孩經檢察廳拘獲管押所有案中牽涉之蔡德華蔡王氏因其住居公共租界昨由該廳派警持文協同捕房將蔡與王氏一併提解公共公廨經中西官預審明白判併交來警帶回歸案訊辦 
[走失媳婦之疑惑]  
　　滬南董家渡附近有笪連生者聞前在盛京輪船爲茶房與李福生同屋居住李有堂弟李富生時至兄處閑游前日富生去後笪媳王氏亦不知去向笪疑富生誘逃即向富生追問一言不合大起衝突由警拘送警區移送地方檢察廳訊究 
[少婦不安於室]  
　　西門外壽祥里婦人倪馬氏之媳倪沈氏名月珍現年二十歲近來時常出外至八仙橋天發客棧游玩馬氏略加約朿即一去不返茲經馬氏查悉其媳與陳汝霖姘識匿居西門外義衖中當於昨日前往將陳與沈氏一併拘送二區警局轉送地方檢察廳請爲訊辦 
[淞滬警察廳召領女孩之傳單]  
　　爲招領事據五區署呈稱查獲迷路女孩一口年約四五歲面形長方頭梳三辮上身赤膊下着綠地白花洋布褲赤足穿青布鞋言語不清似啞非啞除送閘北慈善團留養外請爲通傳招領等情合即刋印傳單仰失孩之家從速認領可也此佈 
[兄弟在途失散]  
　　六區警署崗警前日在吳淞鎭查見迷路男孩一口解送閘北司法科經嚴科員訊據該孩供稱姓高名福堂年十四歲南滙縣屬陸灶墩人父名勤奎昨隨兄販瓜至吳淞與兄失散判送交慈善團留養聽候出示招領 
[崗警注意制錢]  
　　小販夏金魁前日背負制錢四千四百文由法租界行至南巿被崗警在十六舖地方查見指爲私燬立即扣住解至一區署請爲究懲詰據應供此錢係在市間貿易所得並非私燬請飭留候查明實情再行發落制錢存署 
[使用鉛質小洋]  
　　匪徒詹榮山昨午至斜橋南徽寗會館旁某什貨店使用鉛質小洋當經該店主潘金生察出由王生泰當場證明鳴警到來在詹身畔抄出僞質雙角小洋九個押送二區警局連同原贓轉送地方檢察廳一面着潘王自行投質 
[是否挾嫌誣害]  
　　浦東高橋葉炳生家於今年五月間被盜搶刦案内之首盜張虎春朱松泉朱富泉三犯已經軍署訊實鎗斃其夥犯黃全元張奇奇生桂生等三犯發送地方審檢廳訊辦在案茲又由淞滬巡查員陳福生拘獲此案嫌疑犯傅長慶一名解送警廳發交司法科訊據供稱與陳福生素有嫌隙此次實被挾嫌圖報業於昨午　送地方檢察廳請爲澈究　 
[竊取鈔票之嫌疑]  
　　虹口百老滙路三十八號門牌住户周蘇賢失竊鈔票洋八百元業已報捕請緝昨由捕房將跡涉嫌疑之陳先暖拘解公共公廨經中西官略訊一過判押候查明再訊 
[唆使行竊之懲儆]  
　　西崽葉同生因唆使虹口湯恩路五號門牌某西婦之領子華人於二竊取票銀十五兩票洋二十五元該西婦報告捕房昨派包探將葉於二人拘解公共公廨經中西官質訊屬實判葉押一月於交原告領回送往徐家滙學堂肄業 
[串竊車燈]  
　　張阿二曹小弟前日在嘉興路弄内串竊公共公廨會審官關　之値洋七元之馬車燈兩盞銷贓於周炳奎被捕將張曹二人查獲昨解公廨經中西官訊供一過判押候弔贓並補傳人證再訊 
[又來一個債權人]  
　　邵立坤在法公堂控被楊介山沈裕嘉將產抵押銀洋延約不理判先將沈裕嘉之產拍賣備抵因不足數又將楊介山所置之產登報聲明限一個月内着受抵之人投案禀明再核在案昨由陸根生投稱前被楊介山以田單兩紙向商人押去洋五百五十元至今分文不付約計本利洋一千餘元請求追償聶讞員判將所抵之地拍賣所得之銀除給還陸根生外餘給邵立坤具領 
[店業終難保全]  
　　唐蘭記前至法公堂控被晋泰押店主陳德楨德文德安等兄弟三人虧欠往來借欵洋六千七百九十餘元向索不理請求訊追德楨等供認欠洋難以措繳判雙方各請公正人到場將該店估價先行點交於唐蘭記收執候再核奪在案昨日唐又投稱奉判邀請公正人估價因德文德安二人延不遵辦故未點交請爲核示中西官判候飭探押同德楨等前往點交再行核辦 
[召充二十三舖地甲]  
　　滬南二十三舖地甲姜木業已病故由其家屬赴上海縣公署禀請除卯而一般謀充是役者已紛至沓來惟聞沈知事以該舖地甲經收房捐責任重要須有誠實可靠熟悉公務者方爲合格業已出示召充矣 
[瑞典使署商務員來滬]  
　　駐京瑞典國公使館商務員安思克君因有要公於前日附輪來滬庽滙中西旅館一俟公畢即當返京 
[臚陳警佐功績之批詞]  
　　滬海道公署昨批金山縣公民錢潤澤等禀爲臚陳警佐功績請轉詳給奬由據禀該縣張堰鎭徐警佐亞伯巡防認眞合鎭得以安靜無擾且緝獲要犯多名實屬著有勞績宜邀奬叙惟甫經該縣知事詳准記功此時能否再請量給外奬或俟將來彙案詳請仰金山縣知事核案妥議具復此批副禀粘發 
[烟酒公賣分局長赴省未返]  
　　江蘇第二區烟酒公賣分局長謝惠塘因開辦以來已届一載特將辦理公賣成績備具表式親自赴省謁見省局長陳明狀况並以烟酒兩業已在滬上組織聯合會請求減稅應如何將公賣局規則改良進行亦須請示故已赴省多日尙未返滬云 
[預誌護軍使署之祝壽]  
　　松滬護軍使楊樹棠與其夫人劉氏於舊曆七月二十四日六秩雙慶楊君爲北洋派之老前輩想届時該派軍人來滬慶祝者必不乏人本埠公私各機關亦均擬公送屏嶂致賀云 
[粤妓違章拖人]  
　　狄思威路三十八號門牌粤妓王阿妹前晚在　行路違章拉客由捕查獲拘入捕房轉送公共公廨昨由官媒將王妓解案經中西官訊實判罰洋十五元充公 
[通惠學校之得人]  
　　滬紹水木工業私立通惠學校創辦數年成效卓著本年校務由該業各董推舉同業王硯耘主持日昨邀集領袖江裕生顧蘭洲等到校於上午十時振鈴開會各學生整隊至禮堂與校董職員行相見禮畢王君報告接辦情形并囑學生殷殷求學以副工界同人創辦之至意繼由各敎員相繼演說秩序頗爲整肅王君人極熱心於學務頗有經驗該校取費極廉本業尤爲優待日來正在招補餘額云 
[江蘇省敎育會英文敎授研究會講演更正]  
　　八月二十五日（一）學習外國語之心理（郭鴻聲先生）（二）語音學（胡敦復先生） 
　　二十六日（一）敎授成績之試驗（李植藩先生）（二）目的與方法（周越然先生） 
[氣候報告]  
　　（上海徐家滙天文臺） 
　　已過者之報告八月十七日東海中之颶風含有二中心其一已入浙江境仍向西北進行惟勢力已減輕故僅發生暴風若干其一在東海之南勢更猛厲十八日晨間二時半起雨上海西南有旋風中心之一經過涼風微弱或向東北或東南東搖曳不定十八日下午四時前二十四小時内上海氣候温度至高九一．八至低七六·六去年同日至高九四五至低七七四　 
　　未來者之推測十八日下午四時三十分豫測福建浙江江蘇北直隸有雷雨東海之旋風中心似仍徐向日本西南進發 
雜評二 
[告縣議員（訥）]  
　　江蘇縣議員通訊處組織以來各縣議員之函報加入者接踵而至蘇人士希望縣會之回復原狀固如是其切也顧縣與巿鄕同爲自治團體其關係殆視省會之於縣會尤爲密切且蘇省自治在非法停止以前各縣參議兩會或以特種之阻碍尙有未經成立者（如江甯縣等）即已經正式成立之各縣會此三年中參議兩會員之出缺當亦不少使無巿鄕機關以執行補選或選舉之手續其影響於縣會之進行夫豈淺細故與其單　爲回復縣會之請求毌若合併爲回復縣巿鄕自治之請求爲完密也各縣代表會議之期不遠竊願一商榷焉 
[烟土案]  
　　雲南之烟土案愈究而愈可駭愈思而愈可痛而孰知此可駭可痛之事又繼續而發現也 
　　譬之染物謂之加玄譬之漆物謂之覆漆以一次之未足以汚我國人之名譽塗没我國人之體面也而再加一重塗澤使益無從洗刷焉嗚呼傷已 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊戲文章 
[滑稽廣告] [  劍秋]  
　　本局開設於上海九馬路所出書籍專迎合社會上之心理五花八門無奇不有久爲人所稱道邇因國事大定一般議員政客久蟄思動紛紛焉棄其所學以獵官爲唯一職務長安道上車馬如織咸欲於政界中佔一重要位置顧官學深遂草莽新進者决不能窺其崖略稍一不愼必致隕越本局有鑒於此不惜重資特聘前清之亡國大夫及身事數姓之三朝元老出其學識佐以經驗歷一星期之久編成此種破天荒之做官秘本名曰終南捷徑都一百萬言分爲上下兩卷上卷論學理下卷述方法並附銅版十餘方及插圖數十幅鑄夏禹之鼎萬醜畢呈燃温嶠之犀無幽不燭凡具作官思想者手此一編足抵從致三年誠今日一般議員政客所不可不讀之書也目次如下 
　　圖畫 
　　當今大總統攝影名部總長攝影各省督軍省長攝影歷代巧宦遺像（如陳萬年之類）洪憲朝八大名臣肖像附脫帽鞠躬圖禮服禮帽圖 
　　第一卷 
　　第一章獵官總論第二章原理（論議員政客所以必須作官之故及其利益）第三章歷史（述古今來官界歷史）第四章考證（詳考京内外缺分之肥瘠及歲入之多寡 
　　第二卷 
　　第一章運動秘訣（論拍馬屁鑽狗洞之法）第二章選擇缺分法第三章保全位置法（如國會通過異黨不反對之類）第四章結論 
劇故 
[耕塵舍劇話] [  瘦碧]  
　　花部宵譚云近日梨園一捧雪劇蓋本於傳奇（曲海序目作李元玉製）而演之者汪師韓談書錄嘗考之曰所謂莫懷古者隱名若謂莫好古玩好古如以手捧雪不可久也所指乃王忬事忬字思質弇州山人世貞父也考之沈德符萬歷野獲編云嚴分宜勢熾時以諸珍寳盈溢遂及書畫骨董時鄢懋卿以總　使江淮（嘉靖三十九年嚴令都御史鄢懋卿總理天下鹽政懋卿勢焰甚盛其妻從行裝五綠輿以十二女畀之令長滕行蒲伏至以文錦飾厠飾溺器）胡宗憲趙文華以督兵使吳越（嘉靖二十四年工部侍郎趙文華奉命祭告海神並察視江南賊情三十五年復遣文華視師江南）各承奉意旨搜取古玩不遺餘力傳聞有清明上河圖手卷宋張擇端畫在故相王文恪胄君家鉅富難以阿堵動乃託蘇人湯臣者往圖之湯以善裝潢知名客嚴門下亦與婁江王思質中丞往還乃說王購之王時鎭薊門即命湯善價求巿旣不可得遂屬蘇人黃彪摹眞本應命黃亦畫家高手也嚴時旣得此卷珍爲異寳用以爲諸畫壓卷置酒會諸貴人賞玩之有妬中丞者知其事直發其爲　本嚴世蕃大慚怒頓恨中丞謂有意紿之禍本自此成或云卽湯姓怨弇州伯仲自露始末不知然否余又攷王襄廣彙云嚴世蕃嘗索古畫于忬云値知金忬有臨幅絶類眞者以獻乃有精於辨畫者往來世貞家有所求爲世貞斥之其人知忬所與世蕃畫非眞幅也密以語世蕃會大同有虜警御史阿意論劾（巡按方恪劾忬失機被逮論死）世蕃遂告嵩票本以致論死廣彙所載較略而情節相同孫退谷寓目記云上河圖乃南宋人追憶故京之盛而寫清明繁盛之景也傳世者不一而足以張擇端爲隹上有宣和天歷等壐余於淄川士夫家見之宋人云京師雜賣舖每上河圖一卷定價一金所作大小繁簡不一大約多畫院中人爲之若擇端之律非畫字中人所能及也孫之　二申野錄注云后世蕃受刑弇州兄弟贖得其一體熟而薦之於父靈大慟兩人對食畢而后已詩畫遺禍一至於此然有小人交搆其間釀成尤烈按所云詩者楊椒山死弇州以詩弔之爲刑部員外况叔祺告於嵩也所云畫即此圖也所云小人則叔祺湯臣輩耳（按上河圖有徽宗宣和之壐則張擇端尙地北） 
宋人天歷乃元文宗號也）又劉廷璣在園雜志云有人持玉杯曰此一棒雪也余曰不知是莫太常家藏是莫成僞造者爲之一笑后據楊次也太守云乃祖爲少司馬時曾見之氣魄甚大情色俱美主人曰此眞一捧雪也當於日下觀之因映日細看杯内雪片紛紛如飄拂狀（未完） 
自由譚屑 
　　楊珥珊君新桃花扇之作于來日大難深有恫焉　之議士未必酸腐用如吳次尾陳定生而帝制派之阮鬍子則大有人在且有過阮鬍子十倍百倍者焉肆其毒螫無所不至此不可不防也或謂今之議　内而次長外而省長一蹴卽至處之裕如可謂萬能員議我則曰今之政府但知敷衍但知安插不問人才萬端坐廢實是無爲政府[  鵷雛]  
小說 
[偵探小說情塲蠧史] [  天虚我生]  
　　第七章（續） 
　　馬丁曰但此新聞紙已陳舊安知此跡不爲從前所留白雷格曰否吾嘗於窻外泥窪中亦得此獸足印若已多日則泥中之跡必已乾燥今猶濕潤故吾决其爲今夜也且吾尤有一特别證據足以證其非誤馬丁曰果何據者白雷格曰否此不過吾人之理想不能告汝著者曰白雷格此語實自相矛盾旣言證據又稱理想實爲不倫然馬丁殊弗覺蓋馬丁之智實出白雷格下且此慘案竟爲白雷格所耳聞目擊尤爲馬丁所不料者也白雷格又曰今吾意不如以電話往培克街招吾犬潘克至事當有濟馬丁曰但此小獸竟爲兇手抱之而去者則潘克亦殊無從跡其腥氣白雷格曰此不費之　姑試之亦無妨乃呼一警察曰汝可爲我以電話致培克街告吾副丁克令乘汽車携潘克至務速毌緩其人承命自去馬丁遂亦顧警吏曰汝可至外間書室視彼發痴之女郎母令他去警吏奉命自去馬丁乃以手自搔其短髮曰白雷格此事殊令我難於措手此間一死者一昏厥之少年而外間又有一發痴之女郎而室中凶器尤復多於牛毛旣有手鎗及墨西哥刀而桌上又有鐵劍地上復有鐵箝尤不可解者則爲假鬚豈此鬚即爲兇手所遺者耶 
　　今日各稿過多斷雁哀絃暫停一天 
 
 
 

Page 15

 
 
   
 
 

Page 16

 
 
   
 
 

Page 17

 
 
來件 
[改國民學校國文爲國語科議（吳縣陸基）]  
　　國文一科爲國民學校最重要之課程亦敎授上最難見效之學科也國文何以最難見效因吾國普通文字亦皆必有所本所謂字字皆有來歷者也否則爲杜撰爲雜凑即不成文字矣小學兒童從識字至畢業僅僅此四載光陰所受讀之時亦僅僅此數册之國文敎科書而欲其出校後所作文字卽足以供應用是亦未免責望太奢矣當其誦讀國文時呐呐然不能上口與經書無以異又何怪操筆作文枯澀艱窘白字連篇句不成句乎今欲救其弊而徒歸咎於國文敎授法之未善不從敎科書之改編國語着手恐再越一二十年亦仍如今日之難於見效也 
　　國語者聯合國民情誼之利器也今聚各省士民於一堂或作齊言或作楚語土音各殊方言雜出情誼因之隔閡意見由是紛歧國語不能統一之害此固人人所共見毋庸隱諱者也 
　　欲國語之統一非改國文科爲國語科不可竊嘗聞德國尼女士之言矣彼謂德意志之聯合無數小邦而竟能成一最强大之國者實由各處大學皆用統一的國語之效果也今國民學校之名稱旣採用德制矣而敎科書仍沿用國文尙未改編國語以便敎授是眞買櫝而還其珠矣 
　　學國語易學國文難兩言可决者也顧遲回審愼若不敢輕言改革者何哉亦祇以吾國承尙文之舊習已數千年文化烝烝鬱爲國粹方且保存之不睱何堪輕棄不知保存國粹自有文學專科不必人人同負此責任也况此至寳至貴之國粹直等於夏鼎商彝足備博古家之參考而不足供人民日用所需今乃舍日用必需之國語而强使一般人民子弟必習文人學士所爲之國文究之歲耗國家鉅萬之敎育費造成多數無用國民於國家興學育材之本旨果有當乎 
　　往不者可諫來者猶可追讀經之當廢固不待言已其難於見效與讀經無甚懸殊之國文若不及早改革恐國語之統一無期而國文之陋劣且日甚一日也豈非兩失之乎某等管窺所及不揣冒昧聊貢芻議國文一科是否應即改爲國语尙祈當代大敎育家共研究之如其不然亦幸有以見敎無任企禱之至謹議 
[參觀上海盲童學堂記]  
　　浙江楊賢江 
　　八月九日下午一時三十分江蘇省敎育會署期補習學校同學二十餘人由朱少屏先生介紹前往憶定盤路盲童學堂參觀旣至校長傅步蘭先生降階相迎引道入室則見手工成績盈案滿架檢其種類有折紙組紙（與普通小學初步製作相同）籐藍短褂（堂中有縫袵科）草帽鞭線結等其中又以籐籃爲最多形狀大小亦不一種實最適於實用者也聞其製品爲參觀人購去者已不少云其時適有一生編籃底用手甚爲熟巧室内並懸一木板製亞洲地圖陸面略高洋面分許以别海陸之界洲中各國疆界以連續凸點爲記重要地點亦置一凸點如是　一摩即知又有銅片製地圖及圖畫模型另用白洋紙照型印出分給學生其製甚巧英文月報中國古文亦有凸字符以便誦讀誰謂盲人不能博古通今哉繼入唱歌敎室則見學生八人分三列就坐糼者不過六七歲長則約十二三歲椅倚身材長短而異其高度時彈風琴者爲一二十餘歲之盲人奏複音手指運用頗正確詢之則爲漢口　盲院畢業生至此地才六月云唱時學生齊起立聞之覺另有一種愉快之風瞽者目不能視而耳則聰習樂實其擅長事繼傅先生令一七齡學生彈鋼琴不料　　小手竟能彈數曲初步複音詢其學期不過年半習璈祇及六月不亦難能可貴乎又令立凳上朗誦英文歌詞亦甚純熟於此不特見是兒之聰又足證盲校敎授之得法也記者於此又有感者則傅先生夫婦二人一舉一動一言一令無不體貼入微怡聲悅色可謂深明兒童心理者矣歌畢令一生用寫字器寫字當由朱先生讀中文數句聞聲即以刺字之針於置定之銅框内作點（即寫字）迅速非常續令他生讀之稍行撫摩卽衝口而出且頗的確此生常用課本爲商務印書館實用國文敎科書第六册即於廢紙上印成凸字符號於此又見利用之妙繼令一生計算其用具旣非石板石筆又非我國通行之珠算盤乃另一種之算盤用鉛板製成穿穴數十算珠亦用鉛製形同四號鉛字時傅先生令爲三位數之加法念出後卽手算珠依其適當位置插入穴中數之布置一如筆算而其運算之速實不亞於普通小學之兒童同時令他生心算驗兩者答數均無差誤又令某君用打字機寫英文中文凸字符號其後更用正式英文打字機其迅速正確與明眼人誠無以異敎育之力不亦　哉後至膳堂傅先生令六生作體操亦照普通程序先整隊報名然後動作時操啞鈴甚純熟據傅先生言已二月不操則其練習功深可知其時傅先生彈進行曲以代口令竊以爲盲者聞之必更歡悅無量啞鈴畢繼以徒手而用下肢之動作多左右前後跳躍學生非常高興是蓋補救平日不多用足之意歟後令翻筋斗跳凳闻後爲疊人之戲法以三　伏地二人疊於其上一如伏地之形冉一人雙足跪於二人身上而上體直立忽一令下即倒下仍立平地此其舉動之敏捷之勇敢恐普通小學兒童爲之亦不能有加至是參觀學生成績畢乃周覽浴室盥洗室寢室厨房諸處又於走廊向壁設一梯上通樓預防失愼時下樓之用平日則恒練習云參觀畢復返至手工陳列室休憩同人以其籐籃穿珠手工成績優良多願購買以作紀念計共値代價七八元之譜先時已蒙傅先生惠贈盲童學堂報告書一本此時又蒙分贈先生自著愼防目疾論保護嬰兒法目光要法各一份厚情高誼殊可感也時已四句餘乃興辭而出 
 
 
 

Page 18

 
 
   
 
