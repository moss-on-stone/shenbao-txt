# 1902 - 151 - 4910463

 

Page 1

 
 
[勸募江皖等處急振] [  本館恊振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[重建海軍議]  
　　今日而言海軍急矣然徒恢復舊觀雖千萬言無益也外國最重海軍英人嘗戲言本國兵船可繞倫敦三匝而猶未盡言其多也卽他國亦大略類此究之非僅恃其多而已也選練人才最爲先務添置槍砲次之否則名雖爲兵實則予敵無海軍尚足自守有海軍則反因以致敗無怪紛紛議撤者之隨其後也顧以爲無用而去之者是因噎廢食未免過激之談以爲有用而復之者亦亡羊衬牢未必至當之論然則必如之何而後可曰遴才任使切實講求此最要策也今且弗論槍砲之精不精但論人才之有不有無人才則　砲雖精臨事倉皇失措幸而鑿沈兵艦消歸無有猶不爲失策不幸積數十年之經營籌畫購諸外洋者一旦拱手授之他人言念及此可爲痛心今議重建海軍誠當務之急然南洋積習屢易員弁管駕各官往往朝不保暮所置諸艦木質爲多不堪受砲其槍砲之不講則以船質過薄旣不能禦敵自不必更謀攻敵而又率易其官則視船如傳舍誰肯盡心誰肯任責誰肯建謀發議而使陋者新之鈍者利之乎北洋自甲申以後始建海軍所置皆鐵甲堅艦管駕官又無屢易之虞每至海參嵗合　時外國各戰艦來觀莫不嘖嘖稱善然統帥無權卒有甲午乙未之困則非人才之不足有制之者使然也外洋兵艦駛到各處將　皆有權可主故能臨陣奏功而其治兵也求實學不務虚名惟平時留意於此凡錢糧雜項所入大半以之給諸幂且泰西重武武員均由學堂出身其視把總如庶常千總如編檢守備則已開坊矣都司以上如京堂副將如閣學提鎭比之尚書蓋武員可以兼文文員不能兼武也英吉利等國兵官必屢經考騐人無倖進其餘統泰西計之惟德國之制人盡爲兵此外則多召募募兵之法年二十二以上願充者由醫官騐其身體雄壯長及六尺脛骨不弱足不平底乃給以資斧令歸告所親送往大營覆騐倘不如式罰令前醫將所給資斧照償俄國無論士農工商及大員子弟均十五充兵二十五還家不願者費巨萬金方可告免充兵時留宿營中不得歸去其嚴於選練也如此今欲講求海軍則人才其亟亟者前船政大臣沈公有請設算學科之舉撫憲丁公有武試改槍砲之說卒皆格而不行遲至今日始能續成前議謂非運會使然乎竊以爲遴才任使切實講求計其大綱厥有數事一擇請洋員以資講習也槍砲長技無過西人而又加以練逹精勤必能匡所不逮前副將琅威理英人也在北洋當教習時號令嚴明軍心如一自經辭職而所練兵勇稍不如前故人每憚其嚴而又恒思其德今宜如琅君者多聘數員勤加訓練西人無私食其祿原忠其事所有鑽營躱避之巧概無所施則實學見而眞才出矣一參酌章程以期振作也舊例每船懸有章程以便兵丁將弁隨時觸目警心勿使稍有懈怠今則慾創之餘更應知何者宜沿何者宜革以西國新定章程參之舊時所用者此事宜責令洋員酌改彼國於各國對陣之時常有派船觀戰者是以弊之所在無不周知所謂旁觀者明當局者暗也所改章程必使歸於至當而又嚴其賞罰務期循名責　有合培養之方每月定期操演必須倍於昔時則手與目習臨陣自不張皇矣一南北合軍以便策應也北洋必須多置鐵甲船前李文忠奏稱自奉天至廣東沿海袤延萬里口岸林立若必處處布置重兵所費未免浩繁惟有分别緩急擇尤爲緊要之處如直隸之大沽北塘山海關一帶關繫京畿是爲最要江蘇由吳淞至江隂一帶是爲次要京畿爲天下根本長江爲財賦重地故當互相策應此後添置戰船必使南北兩軍聯絡一氣蓋北省平日已衛軍雲集而爲北軍之後勁者實惟江蘇之吳淞江隂宜於此數處多增營伍廣蓄戰船庶有事可以接濟北洋自無孤立之虞今鐵路之設旣由蘆溝橋以逹漢口此後招兵江南最爲先至兵船鐵艦隨之此則南洋之軍正足以佐北洋者也南軍前置之船均係木質雖裝添槍砲實不堪用不如留作練船别置鐵甲以壯人心而重軍事卽以南洋之管駕員弁任之地與人習無難措埋裕如從此南軍北軍遂如手足之相倚矣[  此議未畢明日續登]  
[本館接奉電音]  
　　昨日午前京師飛電傳來上諭二道敬謹譯登○四月二十八日内閣抄奉上諭雲南學政著吳魯去欽此同日奉上諭袁世凱奏查明疎防文武官員分别叅劾一摺管帶大名練軍叅將馬世杰駐防廣宗乃逆首景廷賓由縣東召村逸出復在鉅鹿嘯聚滋事該叅將毫無覺察又不跟蹤搜捕迅速撲滅實屬庸懦無能著卽革職永不叙用署順德府正任河間府知府如松於已革廣宗縣知縣魏祖德擅目派捐物議沸騰並不據實揭叅及親赴廣宗查辦復不能體察情弊豁免捐欵仍諭令减數交納疲玩颟頇不知政體著卽行革職署鉅鹿縣正任阜城縣知縣王伯鶴當逆首景廷賓在該境聚衆之始不敢出城曉諭解散以致匪燄曰熾釀成鉅案開缺另補之威縣知縣程之翰於匪徒拆毁教堂不能保護法教士羅澤浦道出該境又復疎於防範以致被匪戕害著一併革職新任廣宗縣知縣趙鍔於逆徒屯聚縣境不能設法解散咎有應得惟據稱到任未久即復隨營剿逆亦頗出力尚知愧奮著撤任摘去頂帶廣平府知府岑春煦有營轄之責亦難辭咎惟據稱平日頗有政聲亦無縱匪情事著卽撤任以示薄懲餘著照所議辦理欽此 
[宫門抄]  
　　四月二十日理藩院鑾議衛光祿寺鑲曰旗值日無引見庫王假滿請安胡祖謙謝調江 
 
 

Page 2

 
 
西知府恩崑中堂續假十日會章奏請開缺博公由　髻山回京請安召見軍機及孫中堂二十一日外務部廂紅旗值日無引見敬信因伊子以四五品京堂候補謝恩熙貝勒景灃各假滿請安有泰續假十日會章謝准其開缺恩德公續假十五日召見軍機及陳名侃沈家本 
[英搭約章]  
　　英搭行成已登前報兹者徐家匯匯報云頃得路透來電悉英搭二國所訂約章刻尚未經宣布而南阿斐利加洲人又以三事由電申請一和後須閱數年方准搭國自主二搭國學堂應用搭人土語三永奪好望角亂民自治之權 
[英德减兵]  
　　徐家匯匯報云各國裁撤天津戍兵之議倡自德人擬就駐華兵士中减去二千一百名英人亦願仿而行之所有屯駐直隸之兵大約照數减去其半 
[謀弑班皇]  
　　日本長崎訪事人云西班牙國皇矮而夫翁茶定於西歴五月十七號舉行親政典禮駐日各國使臣俱高揭國徽以申慶賀日廷亦發賀電至馬德里藉表敬忱旋得英京倫敦來電云當班皇親政時國人皆甚欣悅惟在意大利之司格六司親王堅持異議因是無君黨匪類突發槍以擊冀逞其弑逆之謀當卽獲住逆匪六名搜出藥彈甚夥 
[詳述泌閙教緣由]  
　　河南泌陽縣　教之事登諸各報言人人殊兹閱徐家匯匯報云泌陽西關向有教堂一所教民十數家庚子之夏拳匪肇亂縣署書役及闔境民人羣起將教堂拆毁數日之内教民數百户盡遭剽掠幸未傷人時綰縣篆者爲錫大令鐸係已革山西巡撫毓賢之妹聓蓋不了漢也所有署中所有公事内則假手於幕友家丁外則任書役舞文弄法以故泌境天主教受害更甚通計所失約值兩萬餘金迨去歲議和時僅賠一萬且迄今尚未收清而地方官按畝派捐竟得銀五萬以外以致人人怨忿咸懷貳心去秋八月十五日及十一月二十八日兩次由庫吏張雲卿爲首竪旗聚衆雖卽解散未釀禍端而地方官仍一味颟頇並未將雲卿嚴責至今年正月某日雲卿忽又揑造謡言謂有欽奉上諭攤派洋欵事情以致一月初八日唐泌桐二縣人民同時並起殺教民燒房屋拆教堂未幾雲卿竟糾領數千人圍攻城郭聲稱殺盡城内教民撫憲錫清弼中丞聞報立派馬觀察統領馬步練軍往剿甫抵泌境匪人卽聞風解圍盤踞西南鄕楊莊寨以爲巢穴闔邑文武官員均請觀察開仗觀察性成畏葸置若罔聞南陽鎮藍總戎遂投袂而起親自督捕前去於四月初二日至翟廟與匪鏖戰大獲全勝陣覱匪人十九名生擒四十二名雲卿勢力俱窮遂引衆避入泌南大山之内 
[請奬上海各國領事摺]  
　　太子少保頭品頂戴湖廣總督臣張之洞太子太保頭品頂戴兩江總督臣劉坤一太子少保頭品頂戴工部左侍郎臣盛宣懷跪奏爲前歲兵端猝啓上海各國領事和商保境有裨大局懇恩賞給寶星以酬勞勩恭摺仰祈聖鑒事竊查光緒二十六年北地拳匪滋擾猝啓兵端京津一嚴東南因之震動沿江一帶伏莽濳滋到處思逞中外商民紛紛遷徙一夕數驚各國復徵兵調艦聲稱保教護商分布各口倉皇擾攘互相疑懼内外交訌辦理甚形棘手適奉諭旨責令各直省將軍督撫相機審勢保守疆土臣等函電交馳妥議互保之法以臣宣懷久駐上海與各國領事聯絡有素督同前江海關道余聯沅妥籌商辦各領事因與駐京使臣聲息隔絶電經本國外部給予辦事之權彼此再三晤商堅明約束訂定上海租界由各國實方保護長江及蘇浙等處内地均歸各督撫實力保衛兩不相擾以保全中外商民人命財産爲重江海口岸各國祇酌派一二兵輪以安洋商之心至各路砲臺及製造局等處游弋駐泊均能奉約維謹一切防守事宜並經臣等妥爲布置處以鎭靜各處土匪滋擾立卽剿滅遇有交涉委曲籌商各領事亦均能和衷共濟深信不疑歴時數月幸免釁端事後追維實非始料所及臣等受恩深重各有應盡之責而各領事始終協助得以轉危爲安實屬力顧大局兹將各洋員銜名開具清單恭呈御覽合無仰懇天恩俯准照擬分别賞給寶星以酬勞勛出自鴻慈除咨外務部查照外謹合詞恭摺具陳伏乞皇太后皇上聖鑒訓示謹奏奉硃批著照所請外務部知道單併發欽此○謹將駐滬各國領事職名繕具清單恭呈御覽計開葡國總領事租界領袖華德師英國總領事霍必蘭德國總領事克納貝法國總領事白藻泰美國總領事古衲俄國署總領事來覺福日本國署總領事小田切萬壽之助以上總領事官七員按照定章各請賞給二等第三寶星奥國領事畢士格義國領事計細日國領事馬德和國領事汪禮那國領事哈勃克丹國領事厲克師密甫比國署領事德錫尼以上領事官七員按照定章各請●賞給三等第一寶星奉硃批鑒欽此 
[蘇垣課吏]  
　　蘇州訪事人云江蘇大吏假省垣滄浪亭開設課吏館由撫藩臬月一課試四月二十四日爲臬憲效述堂廉訪課期札委候補知府田太守庚監試清晨聽鼓諸君以次齊集旋田廉訪親自命題扃門考試 
[警察新章]  
　　湖北創興警察前已迭紀報端昨由武昌官塲友人郵寄總辦警察局務之梁金兩太守告示及糞除積穢章程爲待錄登於報其文曰兼管湖北警察局務武昌遺缺知府署理武昌府知府梁總辦警察局候補知府金爲出示曉諭事照得本局現奉督部堂撫部院會札飭於省城内外舉辦警察事宜並在上海雇募英人珀藍斯來鄂充當警察總目教練勇丁本總局已遴委幹員分設各局尅日開辦除將議擬應辦名事宜列條詳定候批另行刊示外現在時交夏令天氣漸熱所有清理街道開通溝渠掃除污穢最爲當務之急亟應飭委定於四月十五日舉辦以衛民生合行列條曉諭爲此示仰居民鋪户人等一體知悉此次開辦警察首先清道開溝以免居民受疫凡清道夫役經過卽將掃積渣草令其裝運出城傾潑毋稍違誤倘有刁頑人民有意抗阻定卽查明懲辦决不寛宥其各凛遵切切特示計開一鋪户居民每日將所掃之渣草裝人篾筐或簸箕之内放置門内俟清道夫役經過挨户檢收裝運出城傾潑一清道夫役隨帶車筐定於四月十五日起先將各街巷口堆積之渣草清除再挨户檢收一渣草裝入車内裝運出城先將低窪之處塡高再行傾入江流一每日清道夫役上街兩次早六點鐘起至十點鐘止下午兩點鐘起至六點鐘止挨户檢收逾時不准傾潑如有違章私自挑積街口准警察勇隨時連器具扭送議罰一待道爲行人往來之所街頭巷尾不准任意大小便以致污穢如有不遵准警察勇扭送議罰一街道理宜　凈所有挑糞者准每日早六點鐘上街挑運至十點鐘止一律加用桶蓋以免潑灑如逾時上街准警察勇扭送議罰一開通溝渠以消積水如有溝路在人家屋内者必係當時侵佔官街現應一律疏濬如有阻攔不遵定卽懲治一清道應用車輛器具及夫役工食均由局發給不另取民間分文如該夫役敢訛索　户一錢准其扭送前來卽行責革 
 
 

Page 3

 
 
[詳述考童釀禍緣由]  
　　前報紀蘇州府向子振太守覆試府屬九縣文童時常熟縣童生與吳江縣童生因事口角旣而醫集塲外將吳江縣童生圍住攢毆致傷陸某兹得訪事友續函云此事之起實由長洲縣童生某甲與常熟縣童生某乙互相戲謔以致揮拳乙力不能支被　其鼻傷重而仆血溢如泉當經廣文先生扶至花廳善言撫慰常熟縣童生心不甘服隨復一擁而上執甲兇毆於是長洲縣童生羣起而攻將常熟縣童生所携考籃擊爲虀粉常熟縣童生忿無可洩各處偵尋爲首之人不料錯認吳江縣王姓童生不問情由遽肆毆擊旋經太守聞悉切令安坐作文迨出塲常熟縣童生復將陸姓毆傷後經同伴禮延著名傷科悉心醫治刻尚難保無性命之虞也 
[衆善奉行]  
　　南昌訪事友人云江西省垣體仁堂從前專辦施棺善舉後因欵絀中止邇者疫癘流行死亡相繼心仁堂諸善士爰募集棺木九百具施給貧民旋復由徐觀察紹楨添設志道堂以繼體仁之後竭力勸募俾善舉得以蟬聯 
[津郡官塲紀事]  
　　天津直報云湖南臬司黃花農廉訪抵津後政體偶爾違和遲至四月二十三日清晨始乘火車北上○安徽卽補府陳太守江西卽補府胡太守同於四月二十三日由京乘火車赴唐沽附某輪船南下○四月二十三日午前十點鐘時梅筠如軍門偕天津道張觀察候補道錢觀察天津府凌太守赴都統署拜會漢文司丁西二君晤談許久 
[京洛緇塵]  
　　聞之京師友人云肅親王自蒞步軍統領之任卽通飭所轄各地方官弁嚴行稽察禁止巫覡之流設壇扶鸞及看香圓光等術蓋恐妖言惑衆滋生事端也○四月十九日爲恭親王嫁女之期舁送妝物多至四百八十擡金銀翡翠寶石珊瑚無一不應有盡有可謂盛矣○京師九門各街道兩旁房簷臺階多不齊整現經查街察院及步軍統領派員四出稽查有傾欹者另行修砌并于路旁種樹以蔭行人亦善政也 
[保陽雜志]  
　　聞之保定友人云前者直隸藩司周玉山方伯派員赴廣宗偵探軍情日久未得消息遂於本月某日添委佐雜兩員密往偵探○安平縣百姓起意抗捐就各鄕村遍黏揭帖云凡境内村莊遇有本官出示勒派民捐者均行抗不遵辦現已立有定章無論何村各備攻擊云云觀此情形恐又變生不測不亦撫有斯民者將若何善其後也○直省土匪煽亂四出蔓延督憲袁慰庭宫保密委各員明查暗訪遇有妄談國政者立卽拿獲嚴懲蓋恐奸人密布少垣煽惑民心恣行不法也 
[漢水珠光]  
　　漢口訪事人云四月某日日本長崎商業學堂教習某君率同學生十數名至漢皋假寓英租界某洋棧蓋欲考察中國商情也○武昌關書吏甚多弊端百出府尊梁集菴太守惡之將若輩撤去其半○官員乘輿出入騶從如雲徒壯觀瞻無裨於事日前湖廣總督張香濤宫保湖北撫憲端午橋中丞諭令此後司道各員一律改乘馬車以示簡略○邇來英俄法德各租界頗有日新月盛之機德國郵政局總理人爰就其間安設德律風以便傳消遞息 
[平山題壁]  
　　揚州訪事友人云前者江都縣屬仙女鎭貧民因米價日貴謀食維艱遷怒于各米行羣起將米抛諸水内事爲新任縣主胡大令查悉謂事雖由若輩困苦所致難保非地痞從中唆使爰飭役前往拘獲首要二人帶回研訊○西門外鄕民某甲曾假某署號房某乙錢若干四月某日乙至甲家索償甲無以應乙遂倩人將甲送至城外六叚巡局請追局員略詰情由卽轉送保甲總巡局總巡某君研訊之下將甲薄懲並枷號示儆甲母聞之不覺舐犢情深濳購阿芙蓉膏服之未幾卽毒發斃命族中人忿甚環投甘泉縣署控陳縣主謝明府准詞督帶刑仵等人下鄕勘騐以事由乙起立飭將乙夫婦提案訊懲 
[撥振飢]  
　　日前浙江藩司誠果泉方伯札委金君國棟沈君琦劉君鼎亨來滬赴浙江海運局領取奉旨截留之漕米十萬石以振温台嚴紹四府被災處所飢民總辦傅少卿太守遵即先撥若干由利運公司某小輪船裝運前往 
[漕局將撤]  
　　去年浙江海運冬漕由總辦傅少卿太守在滬督同各屬解米丁胥兌交招商局各輪船裝運北上現已一律報竣大約日内卽須將局撤去矣 
[勘地改期]  
　　上海縣主汪瑶庭大令原定昨日午刻偕馬路工程局總辦翁子文太守勘丈江海關舊基嗣因别有要公遂函致局中敢期翼日會勘 
[邑令騐屍]  
　　有紹興人夏仲齡者年約二十餘四月二十七日傍晚投宿英租界南京路源利小客棧至十點鐘後棧傭王阿桂聞有呻吟聲異而人視則已面色慘變知係吞服洋烟遂立卽報明捕房捕頭令包探張寶成舁送仁濟醫館施救延至翌日黎明四點鐘時斃命捕頭得報卽命地甲曹福卿投報上海縣署昨日午後縣主汪瑶庭大令鳴騶遥蒞旣升座曹甲跪白前情棧主王阿順帶同阿桂投案供稱前晚七下鐘時夏來投宿付錢二十文未幾卽烟毒大發大令飭仵役如法察驗委係服毒無疑遂命地保具毌棺殮暫厝義阡 
[格致書院五月朔課題]  
　　論論中國旣别立商部宜更設學部令各省州郡大中小學堂明定課程劃一辦理以防流弊秦始皇拿破崙合論算學設有帶縱木箱一口内容四寸徑之圓軸一枚但知木箱之長與高比如十二比五又長寛較爲高之二十分之九倍而寛高較之四倍較長寛和多六寸問圓軸之長幾何試演細草求之寗波府城在北緯二十九度四十二分東經度一百二十一度二十一分當地經度偏西四度五十二分處于夏至日見日出於東東南偏南一點又多五十四分十五杪設于該地築臺幾何高始可以遠鏡窺見寗波試繪圖詳之 
[四月分缺單]  
　　通判　廣西潯州井應斗修墓知縣山西襄陵陶珙廣東增城孫金章山東蒲臺汪張斆俱進甘肅成縣李鷟福建南平郝士珍俱丁河南汜水程遵堯開缺沈邱曹善臻廣西陸川沈世培俱捐升來賓李景驤革州判雲南姚州邱清鑑故縣丞直隸赤城王余鍾傑不謹吏目直隸開州李壹松不謹巡檢湖北荆門魯延熙革典史順天東安馬維霖不謹直隸永年施廷柱罷輭宣化蔡延齡年老山西祁縣王萬森湖北房縣胡筠俱革 
[施當其厄]  
　　敬啓者紹屬各縣餘災未淡又遭災祲窮户困苦流離情實可憫兹承兩江督署施大善士理卿轉募振捐洋寄申振濟共二百十四元祇領之餘不禁爲災民額手稱幸蓋施一分之惠即可活一人之命伏願遠近仁人發慈悲之念濟蒼生之危一經接閱捐册或慨解囊金或轉爲勸募源源而來多多益善斯則代災黎昕夕祈禱者爾如蒙惠欵請寄上海二馬路惇信洋行帳房交吕潤身或卜内門洋碱公司交董體芳代收轉解 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界停訊]  
　　昨爲法界公堂訊案之期捕頭以廨宇正在雇工髹漆禀請讞員杜枝園大令及法總領事署繙譯官費亨祿君暫停讞政一日 
[車中畢命]  
　　有湯仁和者患病垂危經其友楊金高雇車載往英界仁濟善堂求治行至中途遽爾斃命巡街捕見之令卽送入捕房捕頭騐明實係病斃令地保爲之收殮 
[上海縣署瑣案]  
　　前日康寶孚扭控沈藎卿馬秀伯朋串踞擾等情至晚縣主汪瑶庭大令升堂研訊康供前者馬秀伯向生員自稱振捐委員因爲親戚倩伊在湖北振捐局報捐貢生並無錯吴至去年又倩伊在直隸振捐局捐候選知縣計二成實銀合洋銀二千八百元當付一千八百元尚少一千元據元可处至歲杪補付屇時伊稱已代向沈藎卿借得一千元如數付楚令生員繕立筆據將房屋作抵旋交到部照倒塡光緒二十四年恐其僞造許俟應試後付還沈欵詎料沈忽帶領其妻至生員家盤踞但此屋已經出售求卽押回沈供職員係山陽縣人安徽候補縣丞於去年到省旋因事至滬因同鄕馬秀伯與康相識有洋銀三千元由康經手存於伊所開協大竹行並伊戚所開錦章綢莊旣而伊又糾合職員股開書局伊得一半職員與馬各得一半及將立合同有人言及伊設謀誑騙須早隄防職員因卽將銀扣住伊知所謀不遂遂罷其議職員隨將錦章存銀提出開設南洋書局後冋伊索取協大存欵伊將房屋作抵書明本年四月爲期如無銀交還准將房屋由職員價賣康今忽私自遷出售屋與人職員聞之是以挈眷遷入允俟還銀後讓還供遂率衆將職員與馬扭案誣控抵據呈電馬供監生在南洋書局爲夥康將房屋抵洋銀一千元由監生介紹至報捐候選知縣之事監生並未與聞大令將康交人保出限一月内還銀沈俟收到洋銀立即遷讓馬亦交人保出候查明捐照眞僞再行訊核○前者沈福生之妻陸氏出外傭工與許雷榮私識經其父尋獲控諸洋涇鎭巡防局由局員移送至縣大令訊責後交官媒管押兹福生投案禀求領妻大令飭當當將陸氏責手心四十下然後具結領回○朱王氏控陸正甫串賣墳地等情大令研訊之下朱王氏供丈夫故後小婦人以洋銀四十元買馬姓地四分將棺木安葬至今已逾十有八年今忽串同圖董陸正甫盜賣是以控請究追陸供朱姓墳地由馬盜賣地保不允在契上蓋戳故未成交小的實不干預大令著陸傳諭馬姓不准出賣 
[馬路工程局瑣案]  
　　前晚幼孩陸文祥蜷宿南巿楊家渡口凉亭内捕夥某甲乘其深入睡鄕褫去衣服某號巡街捕見之連甲拘解捕房轉解工程局總辦翁子文太守倩襄讞委員黃銜堂二尹研訊陸供小的係揚州府屬某邑人四月十八日隨父親至鎮江乘某輪船來滬登岸後忽然相失以故寄寓凉亭中昨晚被伊等二人將衣服褫去小的驚醒狂呼伊卽持棍威嚇二尹令函送善堂留養聽候家屬認領○印根壽在南馬頭某小茶肆中作葉子戲某號三畫巡捕見之拘至捕房轉解工程局襄讞委員黃二尹研訊之下印供小的係蘇州府屬某邑人袖手旁觀並未與賭二尹判責手心五十下 
[英美租界公堂會訊案]  
　　前者美商豐泰德商裕豐英商怡昌主人投本管總領事署控華人翁敬傳定貨不出等情總領事准之照請讞員張柄樞司馬會同譯員傳訊將翁押令照章理楚嗣悉各貨係翁爲怡和祥恒和祥顧杏記德和祥德源祥寶泰成日新增各家購定爰又投總領事署控請照會公廨分别飭傳諭令照單出貨怡和祥等皆不從司馬遂訂於前日午後會同美總領事署繙譯官海格司君德總領事署繙譯官佛爾克君履訊怡和祥等延律師侯魯公至案聲稱各商號並未與西人交易所定之貨實係翁敬傳經手是以原告西人不能指控怡和祥等號應請飭翁料理翁供稱不願累及各商號求恩交保出外約於一月内分别理明司馬商之佛海兩君准翁覓的實人保出依吸料理一面飭怡和祥等照章出貨如尚不服准卽上控 
[英美租界公堂瑣案]  
　　許錢氏向高洋士購取雞卵混用銅質小銀錢致相爭論包探孫阿星見之詢知氏家居提籃橋左近因連其夫春和拘案請究讞員張柄樞司馬判責許錢氏手心二百下驅逐出境春和笞臀五百板枷號一月○包探葉盈全解張阿毛至案禀稱此人行竊沈四成裴壽仙兩家金約指及衣服請爲究辦司馬判責五百板管押半年○包探竇如海解陳阿山至案禀稱此人行竊宋左繡家衣物令請究懲司馬判責四百板○包探顧阿六解洪阿寶至案禀稱此人行竊秦泉全家衣物是以送請究追司馬判責二百板○包探金阿三解陳徐氏至案禀稱此婦行竊怡和紡紗廠中棉花若干故由小的解請究辦司馬判責手心一百下 
[法租界捕房紀事]  
　　前晚松江瘋婦某氏在小東門外洋行街恣情胡閙適爲包探所見拘入捕房捕頭詰知僑居十六鋪左近因派包探押送前往交南巿巡街捕送請馬路工程局總辦翁子文太守傳令家屬領回○前晚偷兒某甲濳入某姓家竊得銅錫十餘斤售與老北門内某乙所開銅錫店昨由包探偵獲吊到原贓連乙帶回捕房　由人將乙保出甲則押候解送公堂禀請讞員杜枝園大令訊究 
[美租界捕房紀事]  
　　昨晨甬人某甲投捕房訴稱賃得北河南路二百七十九號房屋開設小客棧前晚有某乙者前來借宿至夜半忽患急病旋卽氣絶捕頭令地保往查無屍屬在申當爲之備棺收殮○昨晨江北人王三仔混入公和祥碼頭貨棧中行竊所儲舊鐵若干磅携之而出適爲管門之印度人所見連贓帶入捕房捕頭令押候轉解公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年四月十七日京報全錄]  
　　宫門抄諭旨均錄前○安徽巡撫聶奏爲知府因病出缺請旨迅賜簡放摺○河南巡撫錫奏爲豫省新攤賠欵無可再籌擬酌復錢糧徵收舊價提歸公用摺○又奏叅虧短交代之知縣片○浙江巡撫任奏爲奉撥光緒二十八年地丁京餉仍擬儘動春秋撥欵湊解摺○又奏爲籌解第四次新約賠欵摺頭品頂戴安徽巡撫臣聶緝槼跪奏爲知府在任因病出缺請旨迅賜簡放以重職守恭摺仰祈聖鑒事竊據布政使湯壽銘詳據歙縣禀稱徽凡府知府春岫正紅旗滿洲佐領下監生由實缺筆帖式於同治元年奉旨記名以軍機章京用四年考取國史館收掌官六年補軍機章京七年因直東捻逆蕩平保升至事後遇有員外郎缺出儘先卽補八年升滿檔房堂主事旋補員外郎九年題升郎中十一年因方略告成保以道員在任遇缺卽選光緒五年京察一等奉旨著交軍機處記名以道府用欽此十月補授徽州府領憑到省六年七月初三日到任十五年調署太平府是年大計卓異十六年蘇皖助振奬叙花翎八月回任十七年俸滿卓異併案赴部引見十一月回任二十一年六計二十五年赴部引見二十六年七月十八日回任於光緒二十八年二月十五日在任病故等情由縣禀報到司具詳請奏開缺前來臣查徽州府一缺係繁疲難要缺相應請旨簡放俾重職守所有員缺據藩臬兩司會詳委該府同知田芸兼署除檄飭遵照並分别咨移部科查照外謹會同兩江總督臣劉坤一恭摺具陳伏乞皇太后皇上聖鑒謹奏奉硃批另有旨欽此河南巡撫兼管河工事務奴才錫良跪奏爲豫省新攤賠欵無可再籌擬酌復錢糧徵收舊價提歸公用恭摺仰祈聖鑒事竊照豫省攤派新案償欵每年銀九十萬兩上年奴才奏陳籌欵各條僅有成虚數曾經聲明深望南省各撫臣所請减解三成之義可以有七成庶可稍紓民力嗣准部咨仍令查照原攤之數籌撥並改爲按月匀解數鉅期迫周轉爲難祗以大局攸關不敢延緩數月以來多方挪措　期報解幸尚未有貽誤惟所籌鹽斤加價及稅契貨釐各項並奏停武衛右軍恊餉統盤合計止敷七成之數其所欠之三成至今未籌的欵若不及　區畫恃挪借支持而綆短汲長終恐難以爲繼伏查豫省各廳州縣徵收錢糧或錢或銀向章叅差不齊其所收銀錢各數之多寡亦復不一光緒二十五年前撫臣裕長於查覆御史劉家模所奏豫省丁漕折價過重案内議定錢糧徵收本少者悉仍其舊其餘完錢之處至多不得過二千六百文汝寗光州所屬因有差徭在内每兩收錢以三千爲率其在三千以上者概行裁减奏奉諭旨允准通行在案共計每歲减錢十二萬八千餘千裁州縣之平餘歸之百姓自係損上益下之舉惟查所减錢數分之於民則爲數甚微集之於公則其數甚鉅此時籌欵萬分爲難若將此項錢價按照舊數酌量加收如汝光等屬每徵銀一兩原减錢價三百文以上至九百餘文不等者今一律規復二百文其原减錢價三百文以下者照舊加復約可得錢十萬餘千文以目下時估約有銀八萬餘兩在百姓完納丁糧加其所减並非責以本無而在官則化私爲公遂可湊集要需專作賠欵之用據司道等會同具詳請奏前來奴才伏維籌欵一事重則難行輕則易舉豫省現擬規復錢糧徵收舊價少者不增多者核减是於加復之中仍寓體恤之意小民照常輸將並不爲累查上年兩江督臣劉坤一請復江寗蘇州各屬徵收銀糧舊章前陜西護撫臣李紹芬請復州縣舊有差徭均因賠欵難籌作此萬不得已之舉先後奏奉諭旨准行豫省酌復錢糧徵收舊價與江陜所奏情事相同合無仰懇天恩俯念豫省籌欵維艱准如所請一俟賠欵年限屆滿卽將此項錢價照舊减收以符原案而廣皇仁再此項加復錢價如蒙恩允應請自本年下忙起隨同正糧徵收合併陳明除咨部查照外謹恭摺具奏伏乞皇太后皇上聖鑒訓示祗遵謹奏奉硃批著照所請户部知道欽此錫良片再候補同知程之謙前署宜陽縣任内交代經該管湖南府督同監交算明揭報除外結捐欵例應由外勒追外實欠正雜並尾短驛站等銀二千二百一十兩九錢二分五釐迭經札催延不完解據藩臬兩司會請奏叅前來奴才覆查無異相應請旨將前署宜陽縣知縣候補同知程之謙摘去頂戴勒限兩個月全數清解如逾限不完或完不足數再行從嚴叅辦以儆其餘除飭查取該管上司職名並造交代册結咨部外理合附片陳明伏乞聖鑒訓示謹奏奉硃批著照所請該部知道欽此頭品頂戴浙江巡撫臣任道鎔跪奏爲浙江省奉撥光緒二十八年地丁京餉仍擬儘動春秋撥欵湊解恭摺仰祈聖鑒事竊准户部咨奏撥二十八年京餉一摺單一分於光緒二十七年十一月十七日奉旨依議欽此計單開浙江地丁銀四十萬兩等因當經行司遵照籌解在案兹據布政使誠勲詳稱伏查浙江省年額應徵地丁銀二百一十餘萬兩兵燹後荒蠲尚多兼以災歉頻仍實徵銀數儘供本省年例一切支放以及派還洋債曁奉撥京協各餉尚多不敷所有地丁項下奉撥本年京餉銀四十萬兩欵關要需惟當循照歴辦成案將應入光緒二十八年春秋二季撥册報存各欵曁光緒二十七年秋發報存留協下剩各銀兩一並儘數動支湊解不敷若干在於本年地丁如數動撥依限解交等情詳請具奏前來臣覆查無異理合恭摺陳明伏乞皇太后皇上聖鑒飭部查照施行謹奏奉硃批户部知道欽此頭品頂戴浙江巡撫臣任道鎔跪奏爲籌解光緒二十八年三月分第四次新約賠欵銀兩匯滬兌收彚付恭摺仰祈聖鑒事竊照新約賠欵議定四萬五千萬兩分年歸還本利浙省奉部派定每年銀一百四十萬兩又騰出俸餉等項留抵銀十四萬四千兩經臣會同各省督撫臣電奏派欵數鉅籌措維艱現辦洋稅加足　百抽五免稅洋貨納稅常關歸稅司代收漕糧改折以上四項約計可提銀五百五十萬兩以各省合派一千八百萬之數止得三成擬懇减免三成認解七成奉旨准行續奉電傳諭旨賠欵應按月籌撥足數自不能核减三成著卽照部撥定十成原數按月彚解滬道轉交銀行統俟徵計洋常各關收數及漕折銀兩均有的確數目能否加足三成或竟有盈餘再行核减欽此欽遵當查浙省議捐各欵能否如數籌集尚難懸擬而部咨騰出之加放加復俸餉又係無著之欵但賠欵旣已議定必須按月付還斷難失主祗可由司道關各庫通籌挪墊自上年十二月至本年二月先後三期應還銀兩業經墊付臣已將籌措情形分别奏咨各在案現值光緒二十八年三月籎四次新約賠欵屆期計應攤原派觾一十一萬六千六百六十兩留抵加撥邊防經費及無著俸餉等項應攤銀一萬一千九百九十兩共銀一十二萬八千六百五十兩藩庫籌動正雜各款銀六萬八千六百五十兩運庫籌動鹽斤加價銀三萬兩糧道庫籌動漕項銀一萬五千兩杭關道庫籌動稅欵銀一萬五千兩共銀一十二萬八千六百五十兩發交號商承領匯解江海關道查收歸總彚付所需匯費照案由各庫作正開銷統俟各項捐欵收集再行分别歸墊據布政使誠勲會同各司道詳請奏咨前來除咨部查照外所有浙江省籌措第四次新約償欵緣由理合恭摺具奏伏乞皇太后皇上聖鑒再部庫騰出項下尚有各關抵閩京餉改爲加放俸餉及加增東北邊防經費取給傾鎔折耗各欵亦分飭按月遵解俟詳到另行核咨合併陳明謹奏奉硃批户部知道欽此 
 
