# 1914 - 322 - 4914805

 

Page 1

 
 
   
 
 

Page 2

 
 
時評 
[矛盾之弊（冷）]  
　　清季之弊政府行事往往多自相矛盾者假如一權利旣許之人民者復授之外人於是外人與人民羣致責言於政府而政府之信用隳尊嚴失號令多有所不行而卒至於亡國奈何清旣亡而矛盾之弊至今猶在也不然京師自來水公司因何以抵借中法銀行欵故引商律以抗責政府耶 
矛盾之弊之所由蓋有數因其一爲政府之屢易其二爲政務官與事務官有聨帶之關係政府一易而部中之各執事與之俱易於是後者不知前者之事前後因以矛盾也其三政府中人多所外務每盡力於奔競傾軋植黨營私而部中正務漠不留意其四爲政府脅於外威窮於財力而輕視人民以爲與人民約者可以背之可以强迫取消之而全不在意也有此四者於是矛盾之事層見而疊出强者反抗弱者吞聲而己 
命令 
　　四月二十八日大總統命令兹制定觀測所官制公布之此令 
又令兹制定漁輪緝盜獎勵條例公布之此令又令兹制定公河漁業獎勵條例公布之此令又令雲南民政長李鴻祥著來京覲見此令又令任命唐繼堯兼署雲南民政長令 
又令任命劉顯潜署貴州黔西觀察使此令 
又令司法總長章宗祥呈稱署江蘇上海地方審判廳長張清樾到任以來尚鮮成績請卽免去署任等語張清樾准免本官此令 
又令司法總長章宗祥呈請任命沈錫慶金文諤殷汝熊陳紀王序寳鮑文周祖琛蕭學源錢謙沈秉諶署江蘇高等審廳推事袁鍾祥署江蘇上海地方審判廳長張善裕爲江蘇高等審判廳書記官長應照准此令 
又令司法總長章宗祥呈請任命周衡爲浙江杭縣地方審判廳長張清澤沈鴻瞿鴻疇朱文卓韓照署浙江杭縣地方審判廳推事張汝霖署浙江鄞縣地方審判廳長應照准此令 
又令代理國務總理孫寳琦内務總長朱啓鈐呈稱准文官高等懲戒委員會議决報告前任江西民政長汪瑞闓所犯事實合於文官懲戒法草案第二條第一欵違背職守義務應按第五條第一欵處以褫職等語汪瑞闓應准照所議卽行褫職此令 
又令代理國務總理孫寳琦内務總長朱啓鈐呈稱准文官高等懲戒委員會議决報告前任奉天復縣知事李春榮被議事實合於知事懲戒條例第八條第四欵應按第四條第一欵處以降等等語李春榮應准照所議卽行降等此令 
[專電]  
　　北京電約法定初一日公布　　北京電京自來水公司函問政府及中法銀行謂該行借欵有以北京電車自來水作抵惟該公司爲完全商辦何可由政府任意指抵若指自來水爲屬營業則商人條例載如有他人以類似商號與巳經註册者爲不正競爭則得呈求禁止並賠償云云 
　　北京電丁恩氏之意見書兩三日内卽交銀團將據爲借欵根據 
　　北京電劉冠雄昨到京 
　　杭州電今日（二十九）上午十時屈省長在靈隱宴蕭星垣聞定五月一日在督府授屈映光呂公望徐樂堯張載陽葉頌清等勲位蕭君此來除授勲外無他事擬躭擱四五日卽挈眷返京 
　　杭州電省長委調查官産十一人分往各屬調查 
　　杭州電禁烟督辦張載陽因禁烟事竣於昨日返杭 
　　杭州電臨海知事田潤禁烟不力張督辦呈請撤换 
　　南京電都督府昨開軍事會議討論本省軍政要務及維持地方治安問題 
　　南京電江蘇省視學現己裁減僅留藏祜侯葆三二人 
　　南京電財政部派劉次源來蘇調查南滙沙田案一切情形 
　　南京電江寗審判檢察兩分廳刻己實行取銷 
　　南京電審計分處有附入財政司辦理消息 
　　南京電陸軍測量局日内遷移曁南學校 
　　南京電殷鴻壽朱熙温朝怡均奉馮督電召來寗 
特約路透電 
　　北京電約法會議今日下午開會議員出席者五十一人約法案己經三讀通過卽呈袁總統公布共分十章計六十八條 
　　北京電總統府今日開會討論國務院人物聞袁總統徐世昌均議以梁土詒長交通以政治會議議員陳鴻勲（譯音）繼梁爲總統府秘書長孫寳琦辭國務總理日内可以邀准然後即將宣布總統制王士珍己任爲陸軍參謀總長以承黎元洪之乏　　北京電五國銀行團目下收有鹽稅洋一千三百五十萬元以一千萬元卽可抵付至一千九百十五年五月之外債故中政府請該團繳還三百五十萬元以充行政經費現信銀行團己准如所請惟尚不肯繳欵 
　　北京電熱河煤油礦不值開採美孚公司之油礦工程司己携機械行抵大沽俟秦省亂事稍平卽將首途前往該省 
　　漢口電據陜西郿縣某教士四月二十日來函謂有官兵三團在邠州附近山間遇匪驚惶失措逃至平原匪乃追擊至山麓官兵直逃至扶風以外趙倜之軍於匪離邠州後追擊之因迷失道致失兩日之時機羣匪殘暴如常 
　　漢口電昨夜武昌新監獄逃逸五十九囚均經捕回正法 
　　武昌電星期一日薄暮模範監獄之囚希圖越獄卽日處决二十人昨復處決十五人城中現復安靜南門外查出黨人機關部因而拘獲五十人 
　　成都電當道近嚴防匪黨集合響應白狼聞離省窵遠之道路己有數處發生騷亂惟　省城附近不致有重大之變端 
　　成都電大道之雪己融打箭爐陸軍司令己解兵餉至前敵並運軍需至内地雅州復派兵五百名赴藏 
　　成都電德陽縣新知事到任後舊知事不肯卸事恐起風潮 
　　雲南府電省南亂事現尚未平 
　　廣州電操縱紙幣之價己定爲重罪當道揚言拘獲此類之人卽須正法今日每元僅值三角五分 
　　廣州電都督電告陸軍部目下各處多未安靖以故不能解嚴 
　　香港電河泊司乘港督小輪斯丹萊回抵香港泰安輪船亦經拖至九州島外英國水面全船皆焦滿載死屍旋由泰安船主派拖船至該處拖回香港守臺之葡萄牙人前曾僑寓上海厦門昨傳不知下落今悉亦在得救之諸人中 
　　香港電美孚公司煤油池之火仍未救熄彭加皮斯第二十五隊之兵昨晚亦協助將石腦油移出危險區域外間所傳乃反對美孚公司開採中國油礦合同之華人 
縱火之謡言全無根據今推測起火原由乃鋼屋面收歛之熱氣發生火星燒着煤油之故 
譯電 
　　北京電孫寳琦因經絡不和仍在假中袁總統曾派其次子前往慰問並請留任孫己應允 
　　北京電梁敦彦大約將任駐英公使 
　　北京電陸建章先鋒隊己抵潼關陸則暫駐開封府與豫督會商軍務 
　　北京電張方（譯音）所率之川軍己抵渭南　　香港電西江之泰安輪船一年之前曾爲海盜所刧二十七夜由香港開出行約二小時至中國水面復於前地遇盜該船於晚間七點鐘啓椗除載貨物外且有搭客三百五十人駛至淇澳之外船中發現海盜多人擁上艙面爲歐人船員及葡人守衞者二名逐下艙内海盜卽在下艙停機熄燈毁舵繼復在該船首尾縱火火焚頗速衆各逃命船長韋塞萊爾總機司曼卡萊爲過船救起大副愛文司不知下落曼臂受有彈傷某盜圖與曼摶爲韋開槍碎其首繼復擊斃他盜兩名死者共約二百餘人有魚雷艇一艘現有小輪多艘在附近打撈屍身搭客之中並無歐人 
　　柏林電烏爾太總統己嘉納南美各國之調和歐洲列國亦贊助此舉德人九十名己離墨京德人迄今無一被擾者 
　　華盛頓電德法英三國似己忠告烏爾太總統嘉納南美各國之調和美政府尚未有切實之明文推曾微露其意必令烏爾太去位始能承認調和 
　　華盛頓電墨西哥外交總長致電西班牙大使正式承認調和 
　　華盛頓電墨西哥官軍離納伏拉里杜後即由立憲黨入而據之 
　　華盛顿電美國國務卿白乃安君照會日本大使墨西哥日僑有願避美國者准其入境故移民律必暫停實行 
　　維拉克羅慈電有懸英旗之火車一輛由墨京載來美人二十六名英人三十一名 
　　維拉克羅慈電海軍大將費蘭巨因英國某公司所有之碼頭房屋租費過巨己按戒嚴令收歸公有 
公電 
　　教育部致華僑聨合會電華僑聨合會鑒曁南學堂房屋本係江蘇官産江蘇民政長前電請撥歸測量局本部未便拒絶當卽照准該會如果籌有的欵改爲私立可另覓校舍或呈請蘇民政長另行指撥相當校舍教育部儉 
　　華僑聨合會致教育部電教育部鑒儉電謹悉曁南校舍係前清端督由閩粤江三省籌欵建造專爲華僑而設何以撥歸江蘇陸軍測量局敝會因大部乏欵現籌的欵自辦亦非私立學校可比請電省長並乞賜覆華僑聨合會豔 
要聞一 
 
 
 

Page 3

 
 
[紀約法案之二讀會]  
約法案於二十五日午後一時開會各議員全體出席討論結果僅通過約法案之一半記其情形如下 
　　通過之條文約法全案共計十章六十九條昨日二讀會至第七章通過者共四十九條約全文之一半爲時己晚宣告散會定於星期一日再行開會討論本案標題删去增修案三字次通過第一章標題及第一第二兩條均照審查報告原文朱議員文劭等以第三條有疑義請從緩表决衆贊同次通過第二章標題及第四第五第六第七第八第九第十第十一第十二等條均照審查報告第十三條及第三章標題均照原案第十四條第十五條均照議員等所提出之修正案第十六第十七第十八第十九第二十第二十一第二十二等條均照審查報告第二十三條照議員等所提出之修正案第二十四二十五二十六等條均照審查報告第二十七條照原案第二十八二十九兩條均照審查報告時三時四十分主席宣告休息二十分鐘四時繼續開議通過第四章標題照審查報告第三十條照議員等所提出之修正案第三十一條第一項之一二兩欵均照審查報告三四兩欵照議員等所提出之修正案五六七三欵照審查報告八九兩欵照議員等所提出之修正案十欵照審查報告並增列一項第三十二三十三三十四三十五三十六三十七三十八等條及第五章標題又第三十九四十四十一四十二四十三及第六章標題均照審查報告第四十四條照議員等所提出之修正案又第四十五四十六二條照審查報告四十七條照議員等所提出之修正案第四十八條及第七章標題又第四十九條均照審查報告　　討論之爭點昨日開會討論各議員頗有爭持以故未能通過全案緣審查員中分法律舊學兩派一法律派如朱文劭顧鼇黎淵鄧鎔等注意文字上删改於加入諸條不十分主張一舊學派如趙惟熈寳熈等斷斷於優待條件之加入於文字上關係並不重視至其爭論之所尤著者則爲領土問題概括列舉各以其理由互相辯難聞朱議員等主張概括主義梁議員等主張列舉主義但以爲舊約法之列舉諸多挂漏提出意見書分三十六處二十二千省爲一條其餘如内外蒙古前藏後藏熱河察哈爾綏遠新土爾扈特舊土爾扈特阿拉善納濟善靑海等尚有十五處此問題關係甚重未能議决由起草員與審查委員提出修正案再行討論 
　　意見之疏通關於約法案約法議員於日前在迎賓館特開茶話會一次疏通意見滿擬本期全案卽日通過不意臨時發生問題不得不提案修正昨約法會議己發通告原起草員以及審查員於今日（二十六）下午開茶話會協議修正案以便於明日提出大會通過二讀會云 
[紀政治會十三次常會之詳情]  
　　政治會議前日（二十四日）開第十三次常會到會者七十六人照議事日程第一案爲審查司法計畫諮詢案第二案爲審查停辦各地方初級審檢廳各縣審檢所並釐定刑律及各省設廳辦法兩諮詢案兹將兩案討論之結果及是日開會之情形分誌於下 
　　第一案結果此案審查會開會三次是日提交大會爭執三小時之久其結果照原案不改一字全體通過其先由審查長朱文劭登台報告沈銘昌主張逐項討論姚震先提出審查案第五端應删去或由總統特派專員一語李慶芳謂今日對於審查報告之大體無甚反對不必逐項討論以省時間迨後江沈李梅四君尚有主張修正者如左（子）江紹杰主張將詳爲編者之詳爲二字改爲會同龍建章等贊成之主席先以此修正案付表决起立者三十人少數（丑）沈銘昌主張將特派專員之特字改爲添字主席以沈之修正案付表决起立者少數（寅）李慶芳主張將應由大總統特飭司法部云云至特派專員數語删去改爲應請大總統特飭法典編纂機關斟酌新舊詳爲編訂鄧鎔朱文劭駱成驤等均贊成李說主席以此修正案付表决起立者少數（卯）梅光遠主張删去大總統特派專員一語贊成者二十餘人少數以上四修正案全體否决之後原審查案當然成立主席以全案付表决多數通過審查報告書遂得成立 
　　第二案結果第一案議决之後休息三十分鐘繼續討論第二案由審查長許鼎霖報告後陸夢熊首先反對第二爲劉馥第三爲李慶芳第四爲黎淵第五爲恩華第六爲鄧鎔第七爲朱文劭第八爲姚震相繼說明理由其要點如下（子）道兼分廳長與前次所頒條例牴觸且紊亂司法之系統（丑變爲三級四審制度非驢非馬（寅）易啓觀察使與高等廳之衝突（卯）推事人雖數人並不能節省經費此案旣經各議員反對之後許鼎霖主張以朱文劭之說付表决起立者四十人朱說通過蓋朱主張自卽以道長兼任分廳起至並非以行政干涉法權也止删去添入分寄該道以司法行政之監督權另定專章行之數語於是照反對理由略爲修改修改畢主席以全案付表决多數通過 
　　議長之主持李議長對於第二案如原案廢檢察制度一節余紹宋姚震等本主張删去議長硬不提出付表决第二案始得勉强通過　　爭執之原因第一案所以爭執三小時之久者其最大原因則以政治會議多數人有絶對不信任法典編查會之成見故審查會諸人對於總統特派專員修訂爭之甚力有某議員在休息室謂法典編查會每月三千元經費除副會長照支五百元外所餘者僅足該會事務之用編纂員顧問員多係純盡義務故開會時到會者寥寥因此政治會議多數人以爲編纂法典事業屬之該會實爲危險云 
[鹽務署之外人關係]  
　　官制商之朱爾典鹽務署成立己半載而其内部組織時有更動以致職務權限不分明而事務進行亦不一致聞此項官制久經提出法制院修正但因設立稽核所遂未暇及此現稽核所組織巳經完備故鹽務署官制亦由法制局改定交國務院不日卽將發表矣聞官制中係分一處二廳處日總務處不設處長而以下分設文書電務庶務司會各科科有科長科員應則一曰運銷廳以下分五科二曰場産廳以下亦分五科皆有科長科員老鹽務署組織係分三類一運銷二場産三榷算現時官制所以取消榷算者因榷算與稽核所之權限未易分清恐有衝突之處不若去此名目而以榷算事件分屬運銷場産及稽核所也現擬官制之員缺則係署丞二人秘書二人僉事八人主事二十人事務員若干人丞之名雖沿前清之舊亦所以示有别於次長而又稍重於參事此亦參酌事宜而定者又聞此項官制提議之初即恐與洋稽核意見有差故商諸丁恩尚恐丁氏未能專主并商諸朱爾典始能定議云 
　　公牘兼用華洋文向來鹽務稽核所雖係任用洋員而所行公文對於財政部以及各機關皆用中文蓋以洋員係受中國雇傭而來受中國之任命亦爲一種官吏然因用中文之故以致意旨往往誤會而生疑義公文往來每多窒碍洋員多有嘖言屢欲增重洋文輒以署中通譯人少不能驟更刻張署長岱杉鑒於僅用中文之困難又因丁恩氏之要求思所以疎通國際之意見便利事務上之進行均非兼用洋文不可故特選精於譯學人員襄理稽核所文件凡稽核所與財政部及各機關往來公牘皆兼用華洋兩種文字繕冩兩份以免貽誤及與洋員有隔閡不通之害 
雜評一（無名） 
　　告假風凡一内閣將倒之前其總理必先告假告假復假於是總理辭職矣總理辭職而内閣易矣中華民國雖新而此告假之例則無一而不如此蓋己舊矣此次之孫總理將爲末次内閣之總理蓋修改之約法一宣布内閣制將改爲總統制總理將改爲國務卿也然而此例定假法則有不能不一演者今蓋孫總理己告假而袁總統又慰留也嗚呼此等定例余謂實較所頒之法令而更有效是亦中國之特色也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[南京下關之地産現狀]  
　　下關特約員 
下關地皮約分三類一在河西通商場一在河東市廛繁盛處一在寳塔橋及九夾圩之荒田價值每畝最貴二千元最低三百元所屬有國有省有民有之分現值騐契清釐之時轇轕纷紜莫可究詰至其地産處置方法除民有外或承租或承領或官建商租或商建商租方法旣異爭端乃起故目前仍有極好地叚之空地端由此也 
國有地如津浦南段總局及滬寗鐡路局所購之地大率憑購地局圈佔多有圈數回者按官定價值給領民人縱含苦痛亦不敢言招商局雖爲公司然在習慣上可與國有無異又金陵關地基等此種直接爲國有之地皮最爲清晰蓋權威足以泯爭也至間接的國有如前大清銀行所受抵押之地皮等則微有爭議然皆易於解决有官力爲之助也其次省有如江寗鐵路局官地商埠局官地其情形逈殊矣 
　　凡官地之爭大率官自爲之初與商人無涉總言之則官誘商人以取利而組成一紛紏問題也江寧鐵路局及商埠局皆具有此等專門智識者也江寧鐵路局江口車站沿鐵軌側有餘基五畝許卽十七家紛爭之的又地約二畝爲華勝公司紛爭之的現忽又添出一森森公司者具呈省公署謂當張勲在任時呈請領租該地以二十年爲限繳洋二千元作爲押租奉前鐵路仇局長批准並给有印收在案今忽有十七家代表具呈請租實屬詫異請澈究云云公署中並未有此案令其自向鐵路局請求此五畝地之新糾葛也 
　　去歳夏間有華勝公司承租官地二畝己批准矣或訴其含有外人股份詳查屬實迭次嚴令鐵路局取消詎鐵路局巳收該公司定洋三千元開銷淨盡報銷亦核准至是鐵路局因報銷巳准則此三千元應由公署賠補此事爭議巳將一年迄未解决此二畝地之舊紏葛也幸鐵路局僅有此八九畝空基否則恐不勝控訴矣商埠局亦蹈此轍除將該局屋基及江岸官地租與商人收領繳租金九千元外又將惠民橋下南堍官地一方給租耕莘堂收租金二千元新帮辦到任頗以嚴杜弊寳爲主凡原租地有原租户承租者律照舊其他概不准濫相授受現己釐定價格標準由公家招商建築以免爭議此後商埠局官地庶可免糾葛之紛擾矣十七家案件商人朦禀己有公司承築並具木石磚瓦行發票爲憑迨派員密查知不盡實乃出示招商投標建築届時並由審計分處派員監視聞寧長（卽寗湘）鐵路總站將在下關設立收買寧省鐵路全部則此地皮亦爲他人忙也 
　　國有省有之外則爲公有或地方有之公地如救生局惜字會各寺庵之地均爲公有河岸照章爲地方自治會所轄現商埠局己函知江寗縣公署一併收爲商埠並定河岸興工准單按等繳價以格公欵又有舊善後局清釐之無主官荒移歸保甲局收租現爲警察廳户籍科經管在河東租金月約百元之譜現亦由金鼎函商警廳歸併以一事權自是而下關官地方成爲國有省有之兩級權限旣清整理自易矣 
　　公地之外有爲法人圑體所有者如地産公司及洋行輪船碼頭天主堂等情形異常複雜沿革亦甚繁重現發見者除鎭江天主堂爲人人所知外通和洋行所購地在大馬路英商某所購地在福鑫街和記洋行所購地跨寳塔橋等等有合法者有不合法者事關交涉正在逐漸清查以免侵佔 
　　民有地最爲可憐矣旣無官力可助又無洋商可倚其有契串未全者直無法想紏葛自然增加重重疊疊頗難疏解有清查之責者其注意之 
[交通部愼重借欵之呈文]  
　　交通部以近來借欵修路日漸增多利獘一時正自難言不早從長計畫恐後難於補救昨特呈請總統擬嗣後借欵修路除己訂合同曁業經計議者外其餘概緩籌辦原文云爲呈請事竊查我國因交通不便於政治經濟各方面阻碍良多故論者莫不以敷設鐵路爲經國惟一之急務民國成立利用外資之說尤爲輿論共同之主張兩年以來本部内察羣情外觀趨勢於認爲重要諸路線迭經分别籌辦並迭次呈報案綜計各項路線較前巳增倍蓰之多此後己成之路當如何悉心整頓接收之路當如何妥籌歸併興工之路當如何力求進行訂約之路當如何分期興辦以及人才如何儲備交涉如何應付種種艱鉅萃於一時且應付外債本息於若干年之内每年陡增若干查吾國前此借欵修築各路因選線不良或於營業上初無何等之預計致歷年由政府彌補款項至數千萬之多又因財政不能統一其責概由本部獨擔是以窮年精力悉分耗於騰挪籌措之間一切根本計畫轉不免置爲後圖遂因以來外界之責備倘當日謀定後動統籌全局或知交通收效至爲廣遠而不冀其近功或於本息負擔先籌把握而不輕於從事兼權利害分策後先則今日何至困難若此今者前車匪遠更不宜鹵莾滅裂妨大局而害方來則一切進行有不能不特加審愼者雖吾國所有路線衡之歐美列國相去懸殊　是鐵路發逹之程度若與其他一般工商業及政治能力國民經濟不相應則進行過驟利害正自難言况路線一端尤應有綜合之計畫本部現正統籌規定一面並徴集全國人士意見以備採擇更不宜枝節從事致令補救爲難本部再四籌思擬請决定方針嗣後關於借欵修築鐵路除巳訂合同或草約曁業經計議所及者外其餘概緩籌辦俾免凌躐而昭愼重如承允准當卽分行查照是否有當理合呈請大總統訓示祗遵謹呈巳於四月十一日奉批准如所議由該部分行遵照矣 
[解釋報紙條例之進行近狀]  
　　大理院不允解釋報紙條例之文義過於寛泛報界代表李慶芳康士鐸烏澤聲三君曾一再進謁内務部警察廳法制局要求加以解釋日前内務部函致法制局請該局依條解釋交由警察廳答復報界乃該局接函後張方諸君密議一次以該局草擬法案僅事前文字之役一經公布即與斷絶關係現在司法尚在獨立法律之解釋當然屬之於大理院當備函致大理院頃聞大理院對於此種法案又以爲茫無頭緒以各種條例之修正向歸法制局報紙條例事同一律本院未便參預復又咨回原局請負解釋之責云 
　　法制局呈覆總理法制局呈覆國務總理文云爲呈覆事案奉訓令第三百九十九號令開准内務部函稱據北京日報館等呈爲新定報紙條例辭意問有寛泛請予詳加解釋等情業經本部略參意見事關法令是否如此解釋應請轉知法制局核復以憑批示等因合卽鈔錄原函並該日報館原呈令行該局長查照核辦等因奉此查内務部解釋釋紙條例義意寛泛各條文約旨暢簡當易遵並無違背立法原意之處應請咨由該部轉飭各報館一律遵照惟查報紙條例第二十八條之規定云第二十二條至第二十七條之處罰由司法官署審判執行之是關於第十條各欵之解釋權應屬於主管之司法官署雖内務部解釋在前不能拘束司法官署强其遵守必欲使該部解釋各項確有效力須得司法官署之同意至如何與司法官署接洽之處應由内務部酌量辦理可也謹呈 
[名人詩話中之憂樂觀]  
　　法源寺之春宴湘潭王壬秋重遊京師適值西磚胡同著名古刹之法源寺丁香花盛開遂由易哭　羅瘿公及法源寺方丈道階發起留春大會折柬遍邀現在旅京一時知名之士到者王壬秋外有梁任公楊晳子惲薇孫陳石遺袁抱存謝魯卿袁珪生陳介石徐花農饒石頑宋芝田奭召南章曼仙嚴幾道胡子靖江叔海夏劍丞李新吾王欽山梁衆異諸君少長咸集杯盤羅列談讌游詠盡一日之歡合拍小影而散其因事未到者尚有陳伯潛熊秉三汪　容黄秋岳曾剛甫濮阿嚴林琴南葉玉符李木齋夏穗卿曾重伯薛子奇湯濟武蔡松波孫少侯王書衡諸人是日王壬秋興高采烈議論風生備極詼趣紅絨小辫藏於領端紫白名花搴於袖底且將賦詩徴和洵所謂軟紅塵裏一時雅集大有且以喜樂且以永日之致 
　　章太炎之諧詩章太炎才思横厲氣性高怪十年以前巳爲一般社會所共認自移居龍泉寺後久不聞其信耗近悉其閒居無聊故態依然未改昨又吟得諧詩一章其意以爲對於孫文而發是眞所謂胸無城府目空四海者矣其詩曰孫文皇帝有高臺此日登臨演說開三點會員皆北上兩艘兵艦自西來少川總理誰能識乃木將軍去不回得意還從宋女士陶然共醉白蘭杯此爲最近得意之新句云 
[陳璧案之結果]  
　　陳伯台暗殺案十六日開第三次公判時審判長己宣告是日卽爲辯論終止蓋以此案情反覆訊開己經明白無庸再開辯論所待者判詞之宣布耳昨二十五日地方審判廳復宣告在該廳開庭判决是日上午九時審判長張瀾蒞庭陳璧父子曁董升等一般人證均提到案審判長略一訊問遂宣告此案發生巳有數閱月經檢察廳曁本廳種種調查精細訊問再加以的確之證據現　判決董升係謀害陳繩之兇手當處以死刑以爲抵償董丁（董升之弟）係同謀惟情尚有可原當處以無期徒刑至陳璧父子曁周文潞等實係不知情許其取保釋放當日卽由陳之家屬領保到廳保出陳璧父子復其個人自由矣 
[小阿鳳車夫斫斃廚役案誌詳]  
　　歷來人命案情其内容總不出財色兩字有單獨爲財者有單獨爲色者亦有兼爲財與色者北京近有聚福班股東黄郭氏車夫斫死廚役一案其中似財色兩項具備兹經詳細調查始得此案眞相確係專爲謀財起見今爲細述如下 
　　兇手歷史兇手于姓乃名妓小阿鳳之車夫阿鳳未從良以前于時進帳甚好每月可博四五十元因而穿着頗爲華麗手邊亦甚揮霍阿鳳去後于仍留聚福班然所入頓欲每月除工貲外他無所有而又揮霍巳慣於是向之華麗衣服今乃盡付質庫矣數月後積質票可寸許持之往乞憐於黄郭氏意求帮助黄郭氏置之不顧因而懷恨於心黄郭氏前次遷居該兇手爲之搬移箱籠甚覺沈重知其蓄積不少而謀財之念遂從兹起矣 
　　行兇計劃黄郭氏住　兒胡同家有媪一婢一廚役一名該兇手之計劃擬將此四人全殺然後掠財縱火而逸於是遂往黄郭氏家先將廚役斫斃廚役臨命猛號一聲老媪驚醒問外邊何事該車夫代答身被狗咬呼痛比見廚役己死不覺膽怯不敢進内再殺他人乃潛出覔助得其舊識趙某亦一車夫該兇手問以想發財否現某處開賭可同我往遂相偕至黄家入廚見廚役屍趙大驚惶該兇手告以賭錢亦不過想發財如能同我進内將黄家殺絶卽當與爾共分其財趙某不允乘間逃去該兇手遂在廚房縱火而出惘惘然仍歸聚福班是夜起臥不寗竟未他逸而黄家火亦未熾亦一奇事　　被捕情形次晨黄家早起見廚役被殺報知警察廳訊知夜間該車夫來過遂派人往聚福班將其拿獲該車夫知罪無可逃遂由身邊取出洋剃頭刀一把自刎甚重惟未致死搜其身畔并得血漬手巾一幅污染殆遍因該車夫負傷隨送往醫院醫治并將其相暱之某茶室妓女傳去研訊始由該妓供出趙某素與該車夫熟識現聞趙亦被警廳拘獲如何辦理尚未可知 
　　外間議論此案發生後外問議論紛紛不一除疑妬姦起意一說係屬猜想不甚可靠此外蓋無人不訝該車夫之心很手辣者伊旣爲此案正兇又有殺人放火行爲俱盼官廳早爲處治以閭閻之害云 
[黑龍江防軍閙事紀詳]  
　　朱軍使遵照陸軍部令議將本省八路巡防政組陸軍其巡防統領警長哨官得記官等在被裁列者二百餘員並以江省財政困難兵餉擬六成折給此議一佈駐省巡防第一路官兵大起反對二十日晚竟鳴槍示威氣勢其盛發動之機間不容髮朱軍使恐肇意外之變一面令該路袁統領曉以大義一面嚴爲防範軍署曁行政公署多加崗兵後院中卽帶有記章門牌者均不准出入大門并諭晚七鐘關閉并諭巡警在外面嚴爲防備以戒不虞嗣經許旅長袁統領極力維持軍心始定現聞朱軍使擬將防軍改成陸軍一師并請由部撥欵中央己有允意朱以現充陸軍旅長許闢洲熟習軍務擬密保許任師長云 
　　另一訪函云江省防兵原分八路朱護使日前電請陸軍參謀兩部將所有防軍一律改爲陸軍定五月一號實行蓋防軍之中由胡匪出身者幾居其半野蠻成性動輒叛變欲正其本非大加裁汰不可不料防軍第一路統領慶某聞知消息起而反抗竟於二十一號晚率領全隊攻擊都督府當時鎗炮齊鳴居民大爲驚慌旋由許蘭洲旅長出而開導慶某始率隊而歸刻巳安靜如常矣 
[中俄國界之新爭議]  
　　瑚布圖河發源東甯南界之老爺嶺（卽洪氏圖之希霍塔阿林爲東寗琿春分界處）珀字界碑處南距縣治約二百五十里北流至縣治東北約七餘團子山里東北入俄境向爲國界河流近年河岸烏蛇溝地方向東新漲沙漲二段俗名夾信子上並有己墾成熟地墾户早在吉林甯古塔副都統署領照前年爲該墾户種植鶯粟東寗廳拿辦之故俄國邊務官忽出而爭執謂係屬俄乃云此處迤北另有一夾信子確係中華領土今春由張知事己會勘收回而向所爭持之沙洲迄今仍爲懸案延吉俄領那逹甫近又有會同詳勘之請張知事以國界所在關繫綦重頃特呈省署請廣搜案證以爲交涉之根據矣吉長日報按云瑚布圖河又名無沙溝亦河卽烏蛇溝之訛音洪鈞中俄分界圖於倭字碑旁近并另　無沙溝之地名第此案重在勘騐河床應細審經流之舊道方有把握如恃圖書區區一沙渚恐亦語焉不詳况係新漲更茫無佐證乎 
[宜昌防亂近聞]  
　　白匪現擾陜西浸濅有東出甘隴西竄四川之勢政府己命甘晉川陜汴鄂諸軍合圍近陸軍部以川軍多哥匪恐不可靠更令湖北宜昌駐防之留鄂寧軍第一師之二營及北洋第三師之一圑齊開往川陜人交界之地防剿業經由宜上駛入川叚督以宜昌防地空虚不可無得力軍隊駐紥昨令鄂軍第一師長石星川迅派所部第一圑往宜紥防以資鎭守 
　　宜昌現因黨人未靜時有派遣黨羽四出運動及私運軍火清事故對於行旅檢查極爲認眞日前某輪到宜正行檢查突有一人將所攜手槍抛擲江中經軍警查覺立將拘解縣署訊辦知事丁澤貴親訊數次據供名朱玉成　業商務革命後曾混入官場所攜　銷原爲防身之用適見搜查嚴緊因思並無官廳允許攜帶之執照乃畏罪抛棄並無他故云云當細查其行李並無禁物惟擅攜軍器己涉嫌疑遂暫行拘管錄供呈睛軍民二府核示 
　　荆宜鎭守使丁槐年逾七秩爲前清宿將岑春萱　稱之爲現時第一將才其實亦一無能之輩也上年二次革命未起以前袁總統思患預防特任駐鎭荆州扼川湘交通咽喉劉鐵唐蟒等之環攻幸未破入其部下所率留鄂寗軍一圑原多彼之舊部惟現由黎天才直接統轄只有衞隊一營乃彼所新招現因叚督擬裁其衞隊以符鎭守使之　丁殊不滿意又以久居人下不得擢开都督異常鬱鬱爰託疾呈請辭職故袁總統命令黎天才接代云 
[湘省財政紀要]  
　　决算請示方式湯民政長前准財政部特電將元年份軍民政費决算赶速造報以憑核查備案等因當以此項决算有兩問題不能解决（一）元年湘省軍民機關並未分立此次造報軍民政費究應以何者爲劃分之標準（一）是年所有關於軍人退伍金裁員休養費爲數最巨且屬一種例外特别費應用何項方式造列此二種困難聞己咨請中央詳細答復以便遵辦矣 
　　紙幣預備收回湖南銀行發行之銀票近巳陸續收回因加發錢票甚多故能將銀票收入惟銀票落於外商之手者聞亞細亞油行一家巳有三百萬左右湯督擬售出大批礦砂以收回此項銀票使湘省紙幣問題不致發生交涉重案云 
　　兌現展緩期間湯督前以申漢匯水日益加漲曾於去年十月出有佈告所有湖南銀行銀票統限八個月後一律兌現兹因限期將近實無現銀可兌而匯水雖稍跌落近又漸次加昂將欲展緩限期又恐外商積備之票幣堅索兌現惟日來旣有售出礦砂設法收回之舉則此外發出之銀票爲數不多且在本省市面流通即無虚其堅索兌現聞巳擬再展八個月矣 
　　田賦照舊徴收國稅廳籌備處處長以本年田賦前巳呈奉部准併忙徴收曾經電令各縣知事緩造册卷在案昨又奉到部電暫照舊章分忙徴收遂復通電各屬知事督飭員司赶造册卷於五月一號開徴上忙花户完賦以銀爲本位錢洋折納者照市價扣算仍换銀兩報解如有平餘悉數解繳卷票費每張收錢五十文儘徴儘解徴收經費暫由國稅廳項下墊支但須極力撙卽不得稍涉浮濫餘俟章程規定再行通飭遵辦云云 
　　督辦電告來湘兩湖官銀錢號督辦高松如君久巳抵鄂於鄂省金融事宜辦理將次完竣擬於本月二十日前後即行來湘考察一切金融情形以便設法整理聞巳電知湯民政長轉飭各銀行知照矣 
地方通信 
[北京]  
　　北京花市火警紀詳二十三號下午花市街火警烈燄熊熊歷六七時之久延燒四十餘家亦可謂非常之災兹查是 
 
 
 

Page 7

 
 
日之火由於花市元泰桅桿舖失愼聞該舖遺火係在上午特未發作故人不得知乃風燥木乾觸火卽燃迨至下午八時烟燄突出不可嚮邇矣比時警察憲兵消防隊及各處救火會均聞警馳往一面彈壓一面施救奈火勢甚大風姨又復助虐撲滅甚屬不易延燒旣久人聚益多憲兵警察恐亂秩序立將該處斷絶交通車馬往來不許經過然後一力救火復有日俄法各國之消防隊亦聞警馳至協同救護夜間一時許乃撲滅當時並發生一種謡傳謂火發之際隠隠聞有鎗聲雜於人聲沸騰之内當即詳加探詢乃知是晚適有某國兵士在西城外練習夜操因而有此訛傳云 
[長沙]  
　　湘督拘留水師統領湖南選鋒水師統領楊某近因犯有重大案件經湯都督查悉巳於日昨將其撤差並予拘留以憑訊辦惟所犯何事極爲秘密據外間揣測或係有通匪情事所遺統領一缺巳由湯督改委張樹楨繼任 
　　葉德輝巳經保釋湘紳葉德輝在漢被捕一節屢誌報端兹聞日前有程君頌萬等四人聨名具呈湯督請求釋放故巳於日昨准予保釋矣 
[武昌]  
　　樊口築堤之大衝突鄂省下游有梁子湖水漲時周圍三四百里其通江水之處曰樊口該地介於壽昌（今改名鄂城）黄岡二邑之間若將樊口通湖之處堵塞築堤則江水可免入湖該湖場卽成爲膏腴農田惟江水無處消納東岸之黄梅圻水廣濟及贛皖濱江之縣俱大受其害故前清對於樊口築堤懸爲厲禁光緒三年當地之民人私築前清督李瀚章曾派兵前往掘毁與民交戰格斃數十人釀成大參案至此永禁修築上年濱梁子湖六縣人民希圖翻案重建前省長饒氏審知其害切實查禁並將全卷送内務部立案仍永禁堵築詎現在六縣人民又聚衆三四千私行堵築梁湖磨刀磯堵於先樊口東溝塞於後船隻巳阻碍不通黄岡知事黎廣潤懼釀事端不敢嚴禁致使工巳告成昨經保安商務分曾報經省長調查舊卷以該堤斷不能任其私築特電飭黄岡鄂城二縣知事立將刨毁免爲民患乃去電數日未據電復遵飭辦理吕省長以該二知事實屬玩延特委派水利局吕局長前往查辦並電催該知事迅日帶警隊往掘電復詎該知事復報謂派去警隊砲船巳被擊傷折回居民老幼數千坐臥堤上堅守誓以命拚故吕省長於廿五號商請都督派陸軍一營往前彈壓督率刨毁如居民仍敢違抗卽行拿案嚴辦刻該軍隊巳乘輪馳往聞該民衆亦擬以激烈手叚對待恐須蹈光緖三年之覆轍也 
[蘇州]  
　　水警廳長出巡詳記蘇省水警第二廳長趙雲生親乘仁勇淺水兵艦率帶水警師船數十號於四月二十四號啓程出巡開往盤門外先至内河淺水兵艦按船點騐軍裝並照册點名八船點竣因内有錄事二員不在船上廳長以此項錄事事務其簡每船一員未免虚糜餉需擬卽裁撤其各船應辦之事劃歸司令部錄事辦理俟回省後發表旋又開行出巡一路遇船即行點騐二十五號巡至周莊鎭查點第三專署仉志　所部第五分署長陳正啓船上點騐巡士花名後因軍械等項稍有銹污立將該分署長申斥並查詢該分署各船每船巡士十二名因何止有鎗八桿陳分署長答以該隊係淞南營所改編當時止有此數廳長諭令從速來廳補領應用二十六號復開行至吳江縣屬蘆墟鎭查點第五分署第二區一等巡官王有才船上有三等巡士吳錦春一名年籍箕斗均不相符恐係空額臨時雇人應名故趙廳長立即行文該專署長仉志　迅速轉令陳分署長將王巡官送廳聽候訊明核辦現在趙廳長巳向崑山一帶逕至松江俟查點事竣即須赴寗聞因省長電召會商要公故也 
　　名蘭雅集記舊曆四月初一日起至初六日止北街拙政園申衙前遂園均開蘭花大會逐日往觀者有二三千人或千餘人不等一時紅男綠女蟻聚蜂屯幾無挿足之地園中盆蘭異種紛陳香氣襲人幾令人心醉聞其中以木濟嚴氏花橋巷貝氏二花爲最惟蘭花集會乃清雅之致似宜雅俗共賞任人觀覽今聞入場劵亦每張售錢八十文未免有　名花云 
雜評二（默） 
　　王壬秋與章太炎王壬秋舊學中之名士也章太炎人亦稱爲新學中之名士也章到京庽龍泉寺王到京寓法源寺其惡囂而樂幽靜之志趣同也章到京後屢作劉四駡人王到京時露調侃語其不諧於世俗之情戀亦大略相似然而王則政府優禮之待以延覲引爲坐上客章雖不至爲階下囚然巳不能自由矣王居法源寺佳客盈門名流咸集留春之會賦詩徴和其樂融融人稱爲軟紅塵裏之第一雅集何其盛也章則門庭　寂一二門下士過從者又被呼斥小子而去獨居一室憤則做一二歪詩以自遣耳嗚呼名士際遇之不同亦若是哉 
　　報紙條例之解釋敢問報紙條例政府將視爲有效耶如曰有效則對於辭意寛泛而不明瞭之條文理宜任解釋之責也報界要求修正政府猶得强詞以拒絶之要求解釋則無法以拒絶之也然而内務部則諉之法制局法制局則諉之大理院謂一經公布與該局關係巳斷此事當然屬之大理院而大理院則仍諉之於法制局謂各種條例之修改向歸法制局本院未便參預嗚呼區區一文義上之解釋猶且彼此推諉若是然則政府對於該條例欲以不解解之耶不解解之斯有伸縮轉旋之餘地是卽政府之絶妙秘訣也報界亦不解解之可巳 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[飭造比較錢糧收數之簡表]  
　　上海縣洪知事接省行政公署曁國稅廳籌備處訓令云爲訓令事奉財政部令開查前清各省徴收錢糧多不足額光緒中葉實徴之數僅及七成逮至季年因洋賠攤欵日益增加各省每於正賦之外附加若干以爲挹注而於正額仍復多虧民國成立以後各省徴收情形雖有變更究多由舊乃本部據各省國稅廳所呈月報核與前清收數短絀更多際此國計極艱正額正供豈容再缺爲此通令各省民政長迅將該省應徴田賦查照前清舊額及向來完足成數切實考核其向完十成而現在徴不足額者責令該縣速籌復額其向完不及十成者責令該縣於本年内照舊收成數之外多收一二成以能設法徴至足額爲止此僅於正額内取盈並非於舊章外多索今日人民均知愛國但使官吏實心勸督亦决不至有意抗違惟欲課事功端資賞罰前清考核錢糧功遇之法巳經廢棄各省報部所定考成之法亦復參差當由本部參酌新章舊法規擬定畫一章程另行頒布但現在關於此案有兩條辦法必須相輔而行一則將各縣民國二年實徴之數與宣統二年實徴之數及前清額徴之數比較盈絀若何逐縣列一簡表限一月内報部一則計算徴收官吏之考成應將每縣本年額征田賦之數按上下忙開征之日起至停征日止計日匀攤核算使官吏在任一日即有一日之考成再輔之以計分數計銀數之法庶更周密至功過如何規定除巳有定章省分暫行仍舊外其餘各省亦先自定一暫行章程以資考核並報部備案此皆因財政困難至今己極新稅旣尚待推行外債亦無從再借如不將舊有大宗欵項切實清釐更何恃以立國各民政長本與中央同其休戚必能善體此意妥事施行即將遵辦情形迅速報部並嚴飭所屬各縣勿得因辦理此事藉端滋擾致受重懲是爲至耍等因奉此合行訓令各該縣知事詳查舊案將民國二年實征數與宣統二年實征數及前清額征數比較盈絀列一簡表限令到五日内呈送以憑彚報母延切切此令 
[工巡捐局協助市教育費之商妥]  
　　上海閘北兩市教育經費向由前市政廳開支自該局改組工巡捐局後兩市學費異常困難前經洪知事具呈省長據情轉函鎭守使飭令工巡捐局籌撥在案兹悉朱局長奉令後巳與洪知事商定每月協助二千元交縣給領昨巳呈覆鎭守使並報省長備案矣原文摘錄如下查上海閘北兩市教育經費向由前市政廳通籌支配僅恃學務固有之欵誠屬不敷惟前市政廳本年度務算案支出銀四十五萬四千二百餘元比較入欵不敷至十七餘萬以假定募集公債之欵彌補之工巡捐局接辦後公債之議勢難實行入欵無可增加支出之欵又難裁减且市政廳所負債務陸續到期尤不能不預爲準備故就目前　論實無餘力足以兼顧惟上海閘北兩市學費困難亦係實在情形經與洪知事一再恊商固屬地方公益之事不能不勉分負擔兹由工巡捐總局每月設法凑集銀二千元撥解縣署作爲補助學欵之用尚有不敷之處另由縣署籌擬抵補方法俾便維持現狀業與洪知事商酌妥洽所有商定每月補助上海閘北市教育經費緣由呈、 
乞鑒核 
[日本派員來華調查]  
　　上海鄭鎭守使接參謀部皓電云日本正武官齋藤季治郎自京而鄂周歷武昌長沙安慶九江南京上海杭州等處據稱受有本國政府教令以各該處僑寓日人有無暗助黨人情事飭往密查報告等語業奉極峯允准該武官己於二十日首途行抵轄境務飭所屬妥爲保護如果查有日人助亂等事並請就便詳細密告除分電各省外特電逹查照參謀本部皓印 
[留滬軍官調查所組織就緒]  
　　招撫黨人一事屢見報端兹聞此事業經上海鄭鎭守使曁江蘇馮都督派委之朱章杜三君疊次磋商進行辦法巳有端倪並因所組機關定名未妥現准定名曰留滬軍官調查所兹探得其所定辦法錄左 
　　一本所定名曰留滬軍官調查所 
　　一調查所設調查員三十人限於軍官不限籍隷書記一員司書生酌僱會計一員夫役十二名 
　　一投所報名者須有保人二名舖户或連環保皆可 
　　一報名時須帶委札及各項證據隨登姓名於報名簿並將右半頁令其携回經調查後發資給憑時卽以此爲証 
　　一報名薄須書明姓名年齡籍貫三代兄弟妻子歷充何項差委出身官銜巳未補官現庽保人姓名及職業 
　　一資遣回籍隸於江蘇者四元安徽五元浙江六元至十元江西八元湖北十元湖南十五元廣東十八元廣西二十元（但遣時須扣去船車票代價由本所發給船車票） 
　　一遣撫証書由都督省長發給 
　　一眷屬財産在滬不願回籍者如有確實保証人亦可發給證書免其回籍但川資不再發給 
　　一籍隸某省願回彼省者（例如湖南人財産在江蘇不願回湖南原籍者）如有確實保證人亦可發給証書遣歸所指省分 
　　一遣歸後須安分營生勉爲善良 
　　浦江添駐兵艦 
　　海軍總長劉冠雄君日前由閩晋京道經淞口時曾由李鼎新總司令面禀滬上謡諑繁興請添駐浦各艦以資防守等情故由劉總長電閩飭聨鯨兵艦迅速駛滬添防兹聞前日（卽二十七號）聨鯨兵艦業巳駛抵浦江防守矣 
[難民經過浦東之注意]  
　　浦東高橋及高家行兩鎭於二十七八號兩日到有湖北籍災民兩起共有二百七十餘名當爲駐浦第一營廖營長查悉以現值謡言紛起之際誠恐該難民中或有匪類混充不可不預爲防範是以立飭該二鎭駐防官兵即行驅逐嗣因該難民等哀懇在境暫住一宵當以時在傍晚暫予通融爰將各該難民圑聚一處並派兵士梭巡監視翌晨由鄉董散給川資飭兵押往川沙南匯兩境而去昨經廖營長特將難民到鎭給資遣散出境情形呈報上海鄭鎭守使查照矣 
[藍總巡催辦刦盜]  
　　搶刧法新租界敏體尼蔭路新有慶里十三號門牌史瑞雲家案内之盜犯　阿安（卽馬夫阿安）俞阿龍許來發小金甫王阿五吳小山洪阿根王啓仁張成年陸杏生等十犯曾經法公堂研訊明確實屬眞贜正盜罪干大辟照章應歸内地法庭處以死刑當於四月二號由法捕房派探解請上海鎭守使署懲辦在案兹聞藍總巡以虞阿安等十犯解送己將匝月而鄭鎭守使迄未將如何懲辦情形函復故於昨日飭由西探石維　君派令華探目黄金榮前往鎭守使署謁詢軍法科長請從速定讞以昭炯戒 
[續獲芝蘭里刦案之盜匪]  
　　盜匪張金奎等六人於本月二十六號晚各持手鎗刀械至法新租界芝蘭里沈培林家搶劫藏洋木箱一只事後報經捕房拘獲張金奎一名由藍總巡訊供屬實押候嚴限各探緝獲各逸犯一併究辦等情迭誌前報昨日由探目黄錦榮帶同包探韓邦逹方福林續獲甲乙兩盜並在甲之身畔抄出手鎗珠五粒解經藍君詰訊甲供是晚持手鎗同往搶刧分贜後手鎗己交同黨取去鎗珠並未抛棄惟求恩宥乙亦供認夥刦不諱藍君諭嚴行管押仍着黄探目等從速將夥盜三名緝獲到案解堂訊辦 
[通令協緝無錫逸盜]  
　　滬南閘北兩警廳長及上海縣知事接江蘇韓省長通令云内務司案呈據無錫縣知事呈稱三年四月十三日據警備隊員徐正明報告本月十二日半夜即隂曆三月十七半夜泰伯市竹橋鄉公民鄒醉亭家被匪多人打壞大門撞開側面窗門復撞二門進入内室分投搜刧鄒醉亭受有刀傷血污十餘處不省人事幸事主工人靈敏取得防家土鎗上登屋頂向匪轟擊並鳴鑼喊救及警聞信趨往匪己携贜逃逸追捕未獲守至天明眼見事主門内地上遺有血跡知匪有受傷者隨跟血跡查至荒塜獲住一匪詢明陳金三右脚受傷由隊解城行至半途又獲形迹可疑之盜船一隻船主名李正元據陳犯指明爲同夥一併解案等情並據事主之子鄒鳳翔赴審檢所具報經由知事親往勘騐明確並飭騐獲匪陳金三右脚確受火器轟傷提訊供認聽從在逃之楊老大楊二共糾十六人分執洋鎗刀械搜刦事主鄒醉亭家得贜砍傷事主有該犯在内惟因受傷未能遠逃藏匿荒塜致被查獲李正元雖同上盜並未入室等語質之李正元亦復供認不諱查此案該匪等糾夥在十人以上持有洋鎗事主又受刀傷多處情節較重該犯陳金三入室搜贜於傷事主之時帮同下手實屬同惡相濟罪不容逭擬依暫行新刑律策三百七十四條處以死刑照章歸入軍法範圍就地正法以昭炯戒至李正元雖同上盜並未入室帮同致傷事主似覺情有可原擬減一等依暫行新刑律第三百七十三條處無期徒刑是否允洽除督催水陸警察會營嚴拿逸匪楊老大楊二等務獲審明從重擬辦外理合開錄供摺具文呈請仰祈省長鑒核再逸匪楊老大楊二常在蘇州閶門胥門現因聞拿緊急勢必遠颺仍懇俯賜通緝俾免此拿彼竅實爲公便等情據此除指令外令亟訓令該知事廳長仰即一體協緝務獲究辦可也此令 
[上海船塢營業之蕭索]  
　　閩省馬尾江船塢自經海軍部劉總長力加整頓營業頗爲發逹今年海軍之應瑞肇和及海圻海籌海琛海容各巡洋艦曁通濟練船等俱由閩省船塢承修以致上海所設之江南船塢修造工程相形見絀兹聞江南船塢洋總管毛根（譯音以上海船塢自太古等行外洋商船改歸香港條葺後修理者祗有招商局等之長江各商船所得修資爲數有限因此近年來虧蝕甚鉅若再將海軍各艦盡歸閩省修理則上海船塢斷難久持爰將爲難情形縷陳海軍部要求以後修理兵艦滬閩兩塢匀派承修俾可久持現聞劉總長巳允照辦矣 
[浙江實業觀光團回國]  
　　浙江實業觀光轉前於三月二十八日乘春日丸放洋赴日四月二號到東所至各埠極承日人歡迎東京市長商業會頭以及諸實業巨子本國陸潤生公使曁領事等均握手言歡盛筵相待宏篇碩論歡聚一堂該圑全體除參觀博覽會外又復分組考察勾留一月業於二十五日全體由神户取道言旋仍坐春日丸郵船回國二十九日七時抵申聞將於五月一號返浙云 
[吳縣教育叅觀圑蒞滬]  
　　吳縣教育會參觀圑日前由蘇來滬寓居英租界大馬路第一行台旅館當至西門内上海勸學所謁見李頌棠賈粟香兩君詢問一切當由賈君將本邑各學校開列數處以便該圑參觀兹將各圑友姓名探誌如下王塵刼字憊者徐晉鏞字儆予沈禹襄字訂純陸恩榮字友益沈昌齡字公寰衞顧德字先醒孔憲高字陟岵陸左英字寄社 
[通俗宣講社宣講預誌]  
　　通俗宣講社定於五月三日（卽隂曆四月初九日）午後二時假座英租界派克路富華里第一弄振新學校内開第四十六期宣講會敦請梁天柱君講孔子與學生之關係邵廷玉君講勤儉爲立身之本顧旭侯君講法律與道德之關係汪春鑑君講子女受教育之必要朱旣醒君講儲蓄之利益徐惠施君講破隊迷信届時由振新校全體學生擔任唱歌歡迎來賓並有通俗教育書分贈刻由總理事袁頌豐君通告各界周知矣 
[物産會開幕前之預備]  
　　學界幹事員之舉定美國巴拿馬賽會江蘇出品恊會上海分會事務所會長洪伯言知事於前日函致南北商會等各圑體請推舉物産會會場幹事員陳列員等俾開會時得以照料一切等因經紀前報兹聞學界己舉定八員特將各員名姓列左姚明燽趙璧瞿然昌錢端履賈豐芸丁烈李然昌張麒 
　　會場觀覽劵之分類物産會開會之期巳近刻經該會事務所特製入場參觀之觀覽劵共分三種甲種曰常劵定限十天專供勸導員及報館記者等入場之用乙種曰觀覽劵爲農工商學各圑體及各官廳等人員入場參觀之用惟須預期函索丙種曰尋常劵在會所發賣每劵收小洋一角持此劵者得進内觀覽以免擁擠所有各界出品巳陸續送到内有兩頭蛇一尾係某醫士所送並有幹事員十餘人在彼佈置陳列接洽一切 
[騐契分處之撤消]  
　　上海縣騐契展限一事業巳期滿昨由洪知事諭令前次分設在西南鄉閔行鎭並浦東三林塘等處之騐契分處各委員着於今日（四月卅日）一律辦齊結朿造册呈報該分處亦卽一并撤消 
[佛教分會改刋圖記]  
　　中華佛教總會上海分部近接總會照會以私法轉體圖記前經部定尺寸自應遵照刋改除本部仍用漢蒙藏三文合刋報明内務部曁各都督各省長存案外所有分部圖記兹己刊就合亟頒用希爲查照並就近呈報當地官廳换用等情該分部接到照會後卽於日昨開會報告换用改刋圖記並呈縣公署曁軍警司法交涉等各官廳存案備查矣 
[街道不准搭蓋凉棚]  
　　上海工巡捐局長朱君昨日致函滬南警察分廳云查本埠地方每届夏秋之時沿街舖户搭蓋凉棚甚多向由各該舖户先期報請前市政廳查勘核准給照搭蓋本局長察看南市各區街道頗爲狹窄兩旁舖户鱗次櫛比此種凉棚不特閉塞空氣於衞生有礙且易發生危險事端今爲預防起見除屋内天井仍准來局領照搭蓋外其公共街道一概不准再搭竹蔑凉棚旣因遮蔽日光准予自由支蓋布篷朝夕收放與竹篾凉棚同一利用亦較簡便除通告各舖户遵照外理合函祈貴廳長查照諭令崗警一體查禁舖户不得在街道搭蓋凉棚云 
[審判廳招贖抵産之公示]  
　　上海地方審判廳昨發出公布云爲公示事民庭案據乾元莊代訴人王杰增等請求將受抵財産依照原判逐一執行等情本廳查抵押品内尚有純泰莊轉抵之産應令各該原押主備價取贖卽經通知在案兹據承發吏報告曹工興等七户並無住所無從送逹前來合行公示仰該原主厚大莊浦肇河工局申春記户王紀堂李樹齋六莊鴻磐季磐徐桂生王少琛曹工興等遵照限於二月内將出抵純泰莊之押品備價來廳取贖如果逾限定予召買母得自誤特此公示 
[工巡捐局之批示]  
　　上海工巡捐總局批商人謝林魁呈請認辦閘北船捐呈云呈及章程均悉所請認辦閘北船捐等情應否照准候函致閘北分局查明辦理該商人逕赴分局聽候核辦可也又批商民謝能貴呈請認辦閘北清潔呈云呈悉所請認辦閘北清潔月繳捐洋一千元等情是否可行候函請閘北分局查核辦理該商民逕赴分局聽候核辦可也 
[警務會議之議案]  
　　前日地方警察事務所併開第五六届警務會議議决各案探錄如左稽查員洪錫疇提議請援照修正江蘇暫行縣市鄉警務章程第四條更改區員名稱案（議决）查胆修正江蘇暫行縣市鄉警務章程各區區員名稱再行酌核更定司法員王敬常提議各鄉烟賭兩種最爲禍害治之之法賭宜驚之使散烟宜捕治從嚴案（議决）賭博爲害各茶館最易干犯欲清其源應先取締茶館一律禁止不得容留賭博一面由所再行出示通禁至烟案由各區員認眞偵查庶幾有犯必懲烟毒可除警務長交議各鄉區應清查户口案（議决）先酌定調查手續再行辦理又交議各區拘留人犯應將拘留釋出日期每月刻表塡送案（議决）照行教練員提議各區長警於操練外擬添置鐵杠平架兩種以健身手案（議决）俟看定各區設置地點再行斟酌置備 
　　滬南警察分廳於前日開第十四次常會各署長員會議事項錄左（一）各區署長警限十日内將勤務條例十則默誦純熟每日到廳聽講時由教員逐一攷問如有對答不訛者自當酌量推升以示鼓勵（一）新補巡警過十日後須將本區署轄境所有學堂廟宇街巷等項名稱及户口若干一一默記一月内并須詳悉各區署分署名稱及其地點之街巷名稱（一）各區署長警查獲各項車捐提四成充賞該長警六成留歸該區署辦公 
[拔升華捕]  
　　美捕房四百二十二號華捕李明全辦公得力經麥總巡拔升試用包探仍留該捕房當差以資鼓勵 
[放火案妻不累夫]  
　　法界吉祥街十一號門牌裕源五金店縱火圖賠保險銀一千五百兩由捕房將店主資小齋竇韓氏夫婦店夥胡金寳及學徒三名拘解法公堂請究胡與學徒三人均供明起火之前一日韓氏將皮箱各物運往樹興里某姓家寄藏火亦由韓氏所縱當起火時竇小齋雖出外觀戲想夫婦關係密切必先商通等語竇堅稱妻子如何放火商人實不串通奉判押查在案昨日覆訊韓氏供放火係婦人一人所爲丈夫實不串通求宥聶讞員判韓氏管押五年竇小齋押一月胡金寳押滿十四天三學徒開釋 
[夫妻間恩斷義絶]  
　　南京婦人王楊氏被伊夫王興福（化名王本三）串同李賓鴻賣入山西路三百十一號門牌鴇婦李夏氏雉妓院逼娼不愿逃出在福州路山西路轉角哭泣由九百十七號華捕查見帶入捕房禀由捕頭飭將李鴇拘獲解送公共公堂分别留押候補提人証在案昨由捕房將氏夫王本三及李賓鴻以及氏兄楊世成一併提案解請復訊先由捕房牛門律師上堂請究繼由楊氏訴明丈夫聽姘婦陶王氏唆使欲置氏於死地并串同李賓鴻價賣情形質之王延陳志剛律師到堂辯稱該氏前因不守婦道在溧陽縣涉訟休退交其兄領回此次被賣爲娼被告並不預聞並據氏兄楊世成供稱伊妹前在溧陽地方因夫婦不睦曾經涉訟由我領回兹因妹夫意欲離婚惟無力繳還聘禮故吾妹自愿賣娼冀將所得身價歸還妹夫聘金云云王襄讞與英康副領事核供後以情節支離因判楊氏仍暫留濟良所王本三李賓鴻及楊世成並鴇婦李夏氏四人着各存洋二百元保出如無力繳存保洋卽行收押候再訂期研鞫核辦 
[是姘識而非婚配]  
　　住居開封路五百九十二號門牌之水智山控劉鶴昌將伊妻水楊氏誘至鎭江藏匿復在塘山路宋坤山家出洋八十元勒寫賣據等情由捕將劉拘獲楊氏亦自投公堂判分别押候查核在案昨晨復訊先由中西探偕原告上堂诉明案情並稱伊妻背逃致被劉誘匿云云繼據見證宋坤山上堂證明目覩原告與劉立據情形質之劉供詞支吾而楊氏供稱與原告係姘識並非正式婚配我今在鎭江金鷄嶺某姓家帮傭並不背逃且原告素性暴戾時遭凌虐且將所生之女阿毛押娼故今情愿帮傭度日不愿再隨此黑心人云云復據伊女來阿毛（卽袁水氏）上堂證明伊父常將伊母凌虐且將伊從夫家誘出押與南京釣魚巷爲娼得洋一百二十元各情孫襄讞核供以原告亦非安分之徒與英哲副領事會商之下判楊氏交保劉仍還押候禮拜五復訊再核 
[一雙無恥之夫妻]  
　　顧金松前在地方檢察廳控訴顧祥生姦佔伊妻顧宋氏捲逃等情一案曾經該廳將該氏提案研訊發堂留養顧金松因有索詐嫌疑亦命暫押候傳到顧祥生到案訊核在案兹據顧宋氏在押央陳金鎔律師具狀投廳請求保釋汪廳長得禀後於昨發批示云狀閱爾與顧金松結爲伉儷本係父母之命媒妁之言業經爾姊及當時男女媒證到廳質訊具結證明爾亦俯首無詞兹據來狀仍稱姘夫可謂無恥極矣况夫婦之道本以義合如若各有異心不能篤琴瑟之好自應遵照法律受裁判而離婚或雙方協議具願書以離異始足允稱正當經此手續夫婦關係方能斷絶乃可還爾自由之身今爾不此之務與顧金松似離異而又非離異另結露水緣於顧祥生如夫婦而實非夫婦殊周非是爾之招禍職是故也至顧金松所訴各節本廳察核情形不免索詐之嫌亦屬無恥無賴之鄙夫諺云物必有偶信不誣也故本廳一面函請法公堂協傳顧祥生到廳質訊一面將顧金松暫押偵查明白核辦爾無親屬具領是以發堂留養爾身應何屬此案終結必有辦法至所訴被顧金松搶去金押髮金戒子各節尤爲荒謬顧金松之暫押因有索詐嫌疑而暫押爾何得含沙射影揑詞欺朦藉可爲後日主張之地步所請保釋出堂爾無親屬具領暫無庸議 
[混用僞幣之定罪]  
　　閩人章益餘於上月間在南市向某布莊購買布疋混用銅質小洋當爲店夥察悉鳴警將章拘區在身畔抄出僞角一百數十角併解司法科轉送地方檢察廳業由該廳預審明確起訴審判廳在案昨日陸推事官會同張檢察官開庭辯論命提章至案張檢察官卽將預審筆錄當庭起訴謂章益餘在市行使僞質銀幣罪巳成立擬照新刑律二百三十二條第一項辦理諸審廳公判陸君問章曰爾有最後之陳述否章祗請求輕辦問官判科以三等有期徒刑監禁三年着令還押候上訴期滿送監執行 
[英比銀行墊欵案上控之辯論]  
　　旅滬甬紳李雲書及朱子謙等因不理朱少梅英比銀行墊欵銀一萬兩被控公廨迭經傳訊判令理償嗣因李等以伊等雖列名爲英比銀行董事然照香港註册章程董事不負責任以故不服判决由代表律師禀經公堂核准復訊在案前晚由廨復訊先由被告代表律師上堂譯稱此案前奉判决以英比銀行是否英國公司不能確定惟被告不察公司内容遽允任爲董事亦殊疎忽等因然被告雖爲董事與公司並無連帶責任（即列舉各國法律作爲引證）今姑權作爲非英國公司而論伹英比銀行確在英國註册故無論中國卽使在德國或法國以及其他有治外法權之國亦不能不認爲英國公司雖間有他國公司卽歸所在地點之公堂訊理者然此乃對於有治外法權之國而言如公司所在地點爲無治外法權之國則應歸該公司註册國之公堂訊理是以此案卽使英比銀行爲非英國公司然旣曾在英國註册亦須待英按察使判决不認爲英國公司公堂始能受理况前項墊欵係原告直接與西人麥卡（譯音）接洽被告並無連帶責任故原告應先控告公司或控西人麥卡應請復核繼據原告代表律師辯稱被告律師所述各節及引證法律爲比例殊與此案性質不同卽就治外法權而論被告公司雖曾在香港註册並未實在故不能作爲英國公司母須經過英按察使判决不認之手續且兩造均係華人公堂應有受理之權且被告旣爲董事卽不能不負責任是以前次判决之辦法殊爲公道應請仍照前斷執行復經兩造律師反覆辯論良久聶襄讞與觀審西官英哲副領事判退後另行宜佈堂諭飭遵 
[欠欵案尚須覆訊]  
　　前清候補道常州人盛春頣因於前清宣統三年六月初在湖北候補時向漢口趙子蘭商借銀五千兩拖欠迄今僅付過利洋五百元由趙具控公共公廨迭次傳訊不到行將缺度判决始偕代表律師投案訊判候再復核在案前晚由廨復訊兩造仍各延律師上堂代辯並經被告律師向原告盤詰良久王襄讞與觀審西官奥領克君判盛交原保候再復訊 
[騙吞地價之受押]  
　　周培仁控周鍾聨賣田不交騙吞地價銀兩等情迭經訊押候核在案前晚由廨復訊原告延律師上堂請究孫襄讞核供以被告實係居心欺騙未便寛貸因與觀審之美領詹君判被告交捕房帶去發押西牢十八個月如能將騙銀八百兩繳還准予隨時從寛核减 
[拍賣機器抵欠]  
　　顧友生前投法公堂控跑街夥趙仁福經手放賬至營口除收尚欠洋二百零九元趙於上年八月辭歇現悉營口之賬業己收清均被趙私自用去求請訊追押追不理奉判查明有無家産再核在案昨日顧禀稱趙别無産業伊店中尚有成衣機器數部求請吊案作抵趙供雖有機器價值甚微聶讞員判還押候將機器拍賣抵欠 
[癩痢攫洋]  
　　癩痢鎭江人李子洪前日在山東路帶鈎橋附近見陳俞德持現洋二十餘元至德昌烟紙店兌换小洋卽乘間攫取洋九元向南狂奔望法租界圖逃被陳及德昌店夥任富生當場追獲鳴捕拘押昨晨解由公共公堂經中西官研訊先由原告偕証任富生上堂証明求究質之被告一味狡賴判証據周實着押一月期滿函送上海縣轉遞鎭江原籍 
[實非善類]  
 
 
 

Page 11

 
 
嚴趙氏前投法公堂控稱女兒兩口均被何阿美先後拐逃求追等情鄉公堂提訊不認判押查在案昨日趙氏又求嚴追何供趙氏之大女兒實與小民姘識祗有十餘天旋即拆開又與别人私姘不知如何逃去該氏之次女兒並未相識實無拐逃之事判以雖無拐逃實據實非善類着卽逐出租界 
[索租打架]  
　　季汝强向徐萬山因索討車租起衅互相扭毆致傷徐之頭面徐邀謝三爲証將季扭控一區警署移送檢察廳請辦 
[二人各押十五天]  
　　混用鉛角子陳福生私藏烟具之吳小毛前由閘北警署拘送檢察廳經檢察官起訴同級審判廳開庭判决各處拘役十五天以儆 
[控竊無憑]  
　　二區境内公立醫院會計員陳維翰疑茶房方寳章潘阿毛串竊鈔票洋四百三十一元控經英公堂訊無實據移送閘北初級檢察廳前日經該廳特派法警至方潘二人家内檢查一過亦無贜証暫行拘留聽候核辦 
[父控其子]  
　　住居瑪禮遜路十八號門牌粤人林某之子林蘭堂串同傭婦李陳氏及其子李友敦私取衣服質洋分用昨被林某查悉報知捕房捕頭派探目石金榮將林蘭堂等拘入捕房候解公堂訊究 
[養犬無嘴套之受罰]  
　　密勒路三十號門牌某日人家養犬因無嘴套被西捕查見以其有違工部局定章歸禀捕頭飭傳該日人轉送日領事署訊明屬實判罰日本洋五元充公 
[公共公堂瑣案]  
　　住居愛文義路六百八十九號門牌之婦人楊王氏因將婢女小妹子凌虐受傷逃出迷路由捕查見帶入捕房經捕頭飭探將氏拘獲飭存洋一百元保出婢女送濟良所暫留在案昨晨傳訊氏臨訊不到中西官判婢女小妹子仍暫留濟良所候被告到案於下禮拜一再訊 
　　清江人　阿二在廣東路摸竊行人倪桂生身畔皮夾並洋一元十角及元十枚又江西人傅蘭因在南京路浙江路口摸竊陳連生袋内現洋五元均經捕房拘押昨晨先後解經中西官訊明判各押西牢三月期滿姚則函送上海縣遞回原籍傳則帶堂再核 
　　江北人蔡八子楊北城因在黄浦灘停車碍路由四百零四號印捕查見拘捕詎蔡等各賄該捕小洋二三角因卽帶入捕房收押昨晨解由中西官判各洋一元無洋各押兩天賄洋充公示儆 
　　積竊揚州人瞿大法前在九江路摸竊周培生皮夾洋元拘案判押西牢九月期滿帶案再核在案兹因押期巳滿昨晨由捕解案請示中西官判候函送上海縣遞回原籍並着每月投該管警局報明不准擅自遠離 
　　德商瑞嘉洋行控余儒堂不理欠銀四百八十九兩一錢及英商實客利控張益祥不贖抵單案内之地保瞿阿榮姚金祥昨均由廨飭探傳至公堂判分别交保候訊 
　　蟻媒張錢氏張項氏薛顧氏張王氏蔣陳氏因將雲南路一百號門牌居民孫鏞甫之妻孫陳氏輾轉販賣至大場鄉間被控捕房由探將該五婦一併查獲昨晨解經中西官略詰一過判一併押候提集人証再訊 
　　陸梅仁控邢少蘭又諸文柏控張筱堂姚葉林均因欠洋不還昨由公廨飭探傳案判分别交保候訊 
　　挑糞夫林泉杏因將糞汁隨意傾倒於道傍隂溝内被工部局衞生處西人查見以與衞生有碍立卽鳴捕拘押昨晨解由中西官判罰洋三元充公示儆 
雜評三（訥） 
[市教育費]  
　　上海南北兩市之教育費自工巡捐局改組而岌岌矣今得每月二千元之協助費撙節用之未始非小補也然欲維持現狀則不敷尚巨此外將從何處設法耶設法之責非屬諸知事耶知事果以教育爲不可須臾緩者則自可移緩以就急籌擬抵補决非無法吾將爲滬上無數靑年禱祀以求之來件 
[英國季理斐參觀滬上濟良所記]  
　　繄古靡曼之風穢亂之俗狗苟蠅營腐敗齷齪爲巾幗所貽羞留文明之污點者莫娼妓若習慣相沿雖不獲免然實爲天下人所共棄者也近以衞生學發明故益避之若凂夫冶容誨淫中外所戒人生不幸作女子身至年齒略長知識己開不克潔身自愛而墮落於幽暗地獄者孽由自作本屬無容諱言所最不堪其苦者一般之嬌小幼妓耳毛羽未滿竟亦同罹羅網或迫以彈唱或教以伺應未及十三四齡卽令出操皮肉生涯稍不如志惡鴇劣龜鞭笞炮烙起而巳隨於後種種虐待不堪縷述而其最親最憐憫之父若母地北天南又無從一探消息蓋國家值水旱刀兵時代天災人禍相逼而來地方貧民不得己而鬻子賣妻至有割棄其掌中珠爲挽救全家生命計者所在恒有顧亦斷不料依依弱息之甫離懷抱一旦遽陷泥犂也設早知之必亦寗死不甘爲此矣兼各通商繁盛口岸車穀輻輳妓寮成林其一二慧黯者送客留髠曲意媚合或可苟延喘息否則偶有違忤蹂　餘生必即置之死地蘭摧玉折比比皆然殂傷旣多而小孩雛姬之購入者於是益衆如潮流之復漲如商品之增進拐販以是爲利藪媒棍以是爲奇貨而彼良家好兒女悉驅入於驚風駭浪之旋渦中而不可以返朝朝羅綺夜夜笙歌從此雖欲脫離無從更越勾闌一步卽有爲之從旁號救者亦僅空言無補嗟乎孽海茫茫誰爲援手然則彼包女士滬上濟良所之成功也雖曰人事豈非天哉 
包女士美國人基督教徒也於距今十年前到滬目擊浦江流域洋場十里間淫風流行娼妓日盛於焉矢大願力發大慈悲思有以救援而拯拔之此濟良所之所自昉也惟包女士當草創經營中旣無資本以爲開辦之費又鮮友朋以爲將伯之助使他人處此不曰力之不足必曰時之未至未有不中道而廢者何意包女士毅然决然熱忱是矢以獨立無懼之心具百折不回之志不求諸世惟求諸神不恃諸人惟恃諸天每值經濟困難但以殷殷禱告　懸上帝爲辭卒之惟心通神至誠格天天所佑而人亦助之而此苦心孤詣隻手創造之濟良所巍然焕然遂出現於東亞大陸上而爲苦海狂瀾之一大砥柱說者曰是天也非人之所能爲也若云人爲則包女士旣無憑藉乂無假借以白戰不持寸鐵之人而能成此大業乎縱或倖成亦何能克奏全勝於一手足之烈一朝夕之間乎吾於是知包女士之所以能建設是所者實天之默相而呵護之也不但天之默相呵護女士也蓋實天之眷顧中國之靑年雛妓黄口孤孩窮而無告特假手女士以左右而提挈之也不然烏能得是哉先是包女士於發願之始實行之前當賃居民屋數緣爲根據地旣定卽躬臨福州路一帶竭誠勸導設有願出火坑而登彼岸者許卽攜歸福州路者滬上北里烟花最稠密之所也旋有箇中人一二從之行而此事因以成立未幾風氣漸開感動愈廣踵門求救者日多一日年盛一年而濟良所三字乃嘖嘖於黄人齒頰間僉爲之稱道勿置凡入所者不許重作娼妓亦不許爲人妾媵旣拔離於罪惡之迷塗又顧全其終身之大事取締嚴密計畫精詳使一種之飛絮落花堤草路柳得出污垢而同登袵席者非包女士其何以有此 
　　不惟是也所中旣闢院宇以容留之復設學校以教育之今己開設女學校二一在上海一在江灣全部約三百人或講道德或求文學或授書算或習手工平時兼課以家政各項亦有爲之擇配者俾將來能爲人婦爲人母不致見輕於人焉其用心可謂摰己是濟良所者誠色界之慈航迷津之寳筏也其爲社會所歡迎國民所崇拜也宜哉近又添設新章推廣善意并留養孤苦小孩不論男女兼收爲之另立一所如幼稚園式樣該所總分各部現由三四西女士爲委辦分任一切而包女士總其成惟包女士獨力擔任此事旣無教會遣派亦無他人捐輸開辦以來業巳十有餘稔此數百人之衣食住等項在在需用甚巨旣乏點金之術難爲無米之炊來日大難論者方代躊躇而包女士顧獨能從容靜鎭維持不敝且凡遇有娼妓小孩奔投者必殷勤欵留之從未諉爲無力揣其意抑若必使無一夫不得其所無一人不受其賜而於心始安者體上帝博愛之忱普基督同仁之願大恩大惠大善大德如包女士者其人間之福星乎抑亦女中之奇傑也然則包女士濟良所之成功也謂非天也而人爲之可乎哉在包女士雖不欲貪天之功以爲己力然其行事也則能心代天意口代天言手代天工身代天職卒之天假女士之力以成務女士卽憑天之力以建業是故非天無以玉女士於成非女士亦無以順天而行則天也而又在乎人也拯救女界尊重人道如包女士宜乎人人稱頌彤史揚輝而會審公廨亦殷殷獎慰遇事必留坐優待以示敬禮也日前包女士邀至旅滬中西各官紳往觀該所成績記者亦躬與其盛見夫外表之整齊内容之完備其留養之娼妓幼孩均恂恂有禮回想當日開創之初以迄中間成立之期與夫今日擴充之事誠令人歎服無己也 
　　今中西旅滬各官紳對於該所頗極注意擬卽推廣於南京各處仿效辦理惟此事談何容易非有三大要素不可三要素者何一在有見識一在有恒心一在有愛心有此三者而後可以奮往直前建此偉大之基業不然慈善界中華人所設立者如清節堂普育堂育嬰堂棲流所等等西人所創建者如醫院學校等等或出於富人之捐欵或由於教士之助金未有獨立無倚而能成者也惟包女士則一意孤行爲人之所不能爲事人之所不敢事所恃維何曰有天而已故能得如斯圓滿之功行良好之效果也是爲記 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬某縣知事再呈省長文] [  天虚我生]  
　　（事見四月十五日本報） 
　　爲呈明事竊知事前請規復地方官儀仗一案奉經鈞長批斥不勝惶悚之至惟知事竊有進者地方官所用儀仗並非徒壯觀瞻蓋其中實有妙用存焉請爲鈞長　縷陳之聞之父老昔包龍圖治事嚴明兼任閻羅王之職爰有烏鴉兵一隊包公駕出羣鴉隨之紅者察人黑者察鬼每有謀斃屍身抛河棄野則羣鴉望氣而集差役從之無頭案件往往因是而破故人民一聞鴉聲心有恇怯則顔色立形愧怍奸惡之徒可以辨貌而獲人遂莫取爲非鄰邑羡此神鴉顧不可得則以孩提之童扮爲此狀衣緇衣冠特製之冠狀如烏喙更以鴉之羽毛一片綴之帽頂義取戲劇中所扮之蝦兵蟹將幻爲人形頂上仍現其原形也出則隂　而鳴幻爲鴉聲人民乃大驚駭以爲神鴉圑幻爲人形矣於是鄰邑皆治天下風從此爲紅黑帽之作用一也至於鳴鑼一層則尤典雅而作用尤宏聞之父老昔波斯國貢狻猊兩頭鳴聲如鑼時或一吼羣獸懾伏會犬狼入寇諸將力不能敵乃驅狻猊出臨戰地而狻猊一吼犬狼之屬悉皆棄戈伏地一一就縛狼主敗績謀士進曰狻猊不善生殖數載而後必將倒斃則可復叛中國聞之亟以靑石鑄爲狻猊之模型狀爲牝牡而牝者且抱雛焉令諸藩悉以此狻猊之象爲守都邑狼主使諜遠而望之以爲眞也顧不能鳴則以錐聲飾之諜者大駭以爲狻猊傳種且遍中國鳴聲逹於四境殆無可叛之日矣不謂前清末葉竟廢此制獅不復吼而蝶狐以起迨至光復並此石獅亦復掘地掩埋獅遂長眠地下而黄狼白狼遂復肆無忌憚接踵而起然使一聞獅吼在勢未有不遁彼且疑爲五文原之孔明不死又出奇計矣此爲鳴囉之作用二也至於傘蓋則取義尤古聞之父老昔有大人國之大人任爲直指使身長丈二耳則順風眼則千里每出巡則跨高頭之馬引睇四矚雖城閏以外山谿之間無不洞燭繊微而畎畝之氓無敢或懈街閧苑鬥匈之俱息特製高柄之　以蔽椸陽而人民望見高蓋則皆知爲大人出巡矣大人之稱蓋由是起大人之輿亦特製兩人不勝其重則益之以四厥後大人飽食脂膏而身分益大更蓋四人而爲八人共子孫出爲諸侯則皆四人舁之人民以其有父風焉亦復望而生畏邑皆大治未及數世而大人之種告絶則不得不以小人爲官吏然以小人治小人安能使之敬畏則命小人冒大人之名而襲其制然惟恐小人之窺知其非大人也故每出巡必令人民先行廻避而在人民遠而望之見夫高傘大輿莫不以爲仍爲大人而不知其實乃小人也今者大人之稱且己消滅羣小人乃知盈中國皆小人矣胡足畏於是小人之心遂無忌憚小人之志肆然以逞若使高傘大輿一旦復出將見羣小人且短氣失色立復廻避蓋知小不敵大乃天演之公例彼衆小人又何敢與大人抗哉此高傘大輿之作用三也至若高脚銜牌則亦大人之制大人身居馬上防爲狙擊用是執盾爲衞顧尋常之盾不能高蔽其身乃裝高脚特標官銜於上將使敵人一望而知句非其仇當不致於誤擊今者暗殺行剌之事日有所聞縣知　藐乎小官豈足掛黨人之齒若復舊制一則足以防身一則足以示敵明縣知事乃係文官並無殺敵之志彼此無仇庶不遭狙繫明哲保身要不背乎古訓此高脚牌之作用四也其餘如五錫之仗清道飛虎之旗莫不具有妙用水火棍則類封神傳之寳器金銅鎚則類李存孝之軍械花格漏則爲挑擔戰利品之用老虎頭則爲大人虎變之標識清道旗則爲清潔街道注重衞生之特令飛虎旗則爲大人能飛而食肉之威儀也後擁諸件如八角槌小方旗等皆爲神器庶無有人敢襲其後凡此諸種皆不可廢而可廢者惟隨衣箱隨衣箱本名罪衣箱以備一旦革職拿辦立换紅衣紅褲扭解進京蓋在前清時代有順投逆不投之典而在民國時代則己無所不投故惟罪衣箱可廢以上各節何莫非愚民政策知事本守不可使知之訓兹奉批斥前因不得不呈明理由是否有當仰乞鈞長核奪施行謹呈 
[此一月中之上海] [  覺迷]  
　　上海怪怪奇奇之新聞可謂此一月爲獨多特彚錄之徴吾上海之進步 
四日西商圑舉行五十年紀念大會是日晚南京路舉行提燈會跑馬廳施放焰火砲聲接連南市城内居民大吃驚嚇晚有相率奔避者 
　　某商人爲振興九畝地市面起見呈睛工巡捐總局開辦特别妓捐 
　　九日晨九畝地六火新舞台盡燬喧傳該台因編排走麥城一齣關公怒而燒之也 
　　湖北人姚文卿與妻何氏來滬尋親友不遇聨袂投江　　天津婦人韓王氏與女韓帶子砍斃八十九歳本夫韓文坡 
　　浦東楊家渡三區一分署署員周毓芬將扭送之疑竊倪毛南戴和尚懸吊暗室毒刑逼供經滬南分廳長查究捲欵潛逃 
　　鎭守使署偵探陳文泰與前在蕪湖當水師營　弁陳玉山指居住馬立師重慶路馬吉四百五十三號之龔淡如爲龔振　拘捕更有某西人作証 
　　閔行人馮子雲因案被地方廳管押賄通司法警察另雇無賴丁六九頂替代刑 
　　日本領事請釋放仇爕鸞 
　　二十三日黄昏時内地電燈公司電線有損城廂内外電燈不明居民疑黨割斷暗中起事大起恐慌 
　　浦東王家橋東寗王廟土地因賭博將妻輸與東橋頭金陵王廟土地爲妾東寗王廟土地因於隂曆三月廿六日與高橋鎭邊家宅黄氏女結婚由寳山城隍介紹上海城隍主婚云 
　　邑廟得意樓沈廉芳彈唱倭袍拘捕 
　　西門外王家圈興泰銅作鎔化前淸制錢改製器皿將作主拘辦 
尊聞閣詞選 
　　贈瀧精一所刋　華社名畫審定極精瀧精一東京帝國大學敎授 
　　關董傳家學能追造化師嗟余有同好未許俗人知結客燕趙侣看花冰雪姿（櫻花被雪改作淡妝摇落之感深矣）醬東堪避世那復數歸期 
　　握手驚初見聞名便欲呼鄉關千里外生計一身迂落日晚鴉酒秋林新雁圖不愁風雅絶小築擬蓬蟲 
筆記 
[浙西二俠士] [  韋士]  
　　王一刀浙西某市屠夫也多力尚氣購肉者與之錢王舉刀割肉肉之輕重恰如其值購者不得爭爭亦不添再爭王即怒以錢擲還購者或中鼻或中額血流如注王不顧也市人奇之名以王一刀王亦自喜曰名我固當於是王一刀之名噪一時市有洪某者商人也購肉受王一刀辱退而誓曰我老而孱不能與爭雖然我有子必復此仇其子名安方九歳洪某遂以禮聘某僧授技三年洪某詢僧曰吾兒技進未僧曰未也曰某之所以事足下敬且誠者爲復仇故時巳三年而技勿進是吾兒愚不足辱足下也請辭僧笑曰吾以足下待我厚郎君又頴慧思盡以得於吾師者授之俾臻完材而不知足下主旨乃在爭區區之意氣雖然彼椎埋者吾弟子以靴尖蹴之足耳洪某大喜謝僧卽命洪安持錢往購肉王一刀割與之洪安少之請益王一刀不答洪安再請王一刀曰吾名人盡知吾謂若幼恕若若速去勿溷我洪安怒曰不益者還我錢王一刀亦怒撮錢擲洪安面洪安伸手接錢乘勢還擲之中王一刀之額王一刀大怒舉生豚投洪安洪安接豚兩腿而撕之豚砉然分爲二王一刀失色市人盡駭乃造洪安門而謝其父父悅引之見僧王一刀伏陳願爲弟子僧嘉其誠直諾焉洪安遂與王一刀爲好友數年僧欲他去洪安與王一刀置酒爲别僧曰數年師友曷一交手用覘高下洪安與僧角半日始止僧歡然曰盡吾能矣又與王一刀角久之王一刀乘僧隙盡力拳僧僧避拳中壁碍爲碎僧乃戒之曰凡事須留餘步拳技亦然也爾技不如洪安矣曷從之習王一刀諾僧去又三年王一刀始别洪安他去十年後王一刀以勇爲清乾隆侍衞頗得信任而洪安年少氣盛好問不平事一日于某縣城見有莽男子數人昇一幼女一男子騎怒馬隨行洪安斷之衆入縣署洪安詢之知縣令子勒自民間者也洪安往訪女父母願效押衙女父母喜洪安夜入署不見女而遇日問騎馬之男子即縣令子也洪安威脅之男子乞恕願釋女洪安悅卽踰垣出數日洪安至女家則女仍未歸洪安再入署知女巳縊死怒曰爲民父母者固如是乎拔刀决縣令父子頭而出官索之急乃入太湖爲盜以才技得衆望推爲魁及乾隆南下羣醜悉隠獨洪安猖獗如故乾隆怒思先殺其魁乃命王一刀往剌洪安王一刀自思洪安友也雖然君命不可違乃夜入洪安室洪安覺欣然曰數十年濶别今日何忽來此乃置酒豪飲洪安暢談幼年樂事王一刀亦歡然夜半二人共榻寢及明洪安視王一刀則己自刎矣洪安哭之哀厚禮葬之後太湖盜船遭災盡燔洪安乃削髮入某寺以僧終 
　　韋士曰受君之祿忠君之事宜也王一刀宜殺洪安矣誰然洪安乃壯時攻錯之侣一旦相逢歡然道故良友情深尚忍劃刃其腹中乎勢處兩難自刎以謝君謝友吾聞古之義士有觸槐者王一刀其流亞歟吾叙此吾知百年前雖武夫猶有氣節也 
劇談 
[誌新民社第二夜之空谷蘭] [  瘦鵑]  
　　二十六晚新民社演後本空谷蘭薄暮時雖大雨如注而來者絡繹不絶繡幕未揭巳座無隙地賣座之盛不亞於前一夕足微有價值之作自能令人歡迎也 
　　憐影之級珠别子一幕做得十二分悲惻描摹愛子之心可謂盡致臨行時翠兒謂夫人勿行公子醒矣（爾時良彦方眠）則掉首下涙悲聲言曰（讓他醒罷讓他醒罷）二語中直含無數涙　哭幕一幕一聲悲呼翠兒酸楚　人（此幕己　西裝目　晶　吾以爲易一黑面幕較妥蘇白最好改爲京白或上海白則使十爵更難覺察）見子一幕亦多妙諦一聞良彦至卽疾馳而出沽畫出慈母愛子情急之狀憶客哭訴諸幕中時時掉頭徴喟返身揾涙表情甚好手搏柔雲奪歸藥瓶活潑潑地眞如生龍活虎四座一時呌絶露眞一幕亦妙 
　　旡恐之蘭蓀子爵悼亡一幕做得悲慘極矣益之以明玉之良彦聲聲索母掩面悲啼不特局中人聞之涙零卽局外之觀者亦多掉首他顧不忍卒聽不忍卒觀明玉爲旡恐令郎年甫六七齡演劇綽有可觀蓋一塊天眞無橋揉造作之弊每發一語無不至情流溢余數觀其劇每爲之涙下是兒將來定自不凡哭墓重圓二幕旡恐亦演得極有精采 
　　優遊之柔雲描摹隂險女子無微不至其神情宛然一隂險女子也其談吐宛然一隂險女子也露眞一幕藥瓶見奪後呆立許久不發一語極得意人忽爾失意確有此情景旣而言曰（今天吾總算失敗但是第一回失敗還有第二回在吾倘不死在他們手裏教他們死在吾手裏）確是隂險女子吐屬 
　　雪梅之良彦少弱然熟讀空谷蘭說白無拖泥帶水之獘尚屬可取雖少精采亦無大疵重圓見母時表情頗佳飾此角原非易易觀者正不應苛責然而吾乃苦念黄幼雅不置矣 
　　石痴之靑柳夫人說幾句話總妙到毫顚脫口而出觀者每爲之擊節歎賞 
　　藥風之老律師哭女一幕語語是涙責備蘭蓀咄咄逼人 
　　半梅之蘆澤娘幻身之春小夫人兩女師一新一舊妙語如環殊解人頣滑稽玩世可稱雙絶 
　　冶兒之蘭僕有趣（瘦鵑此稿送到過遲故不及登載昨日報上） 
小說 
[寫情小說俠女花彈詞（八）] [  東埜]  
　　第三回歸計（再續） 
　　桂香在旁聽着得意忘言張開了一顆櫻桃小口呵呵的只是笑秦老夫人問道桂香你笑什麼這是甚麼可笑的桂香笑道我笑太太枉生了小姐十幾年還摸不着他的性情小姐的性情只有我曉得他二○○素珠小姐見他痴頭痴腦的不知要說出甚麼話來心裏着急便証了他一眼桂香忙改口道他　　　他是乖覺不過的人任憑太太怎麼樣試探總是没用不要說小姐没有甚麼心事就是有了教他羞人答答的怎肯當着我桂香的面向太太和盤托出呢秦老夫人笑道桂香你眞痴了麼旣做了女兒家這件事終究免不得這有什麼羞的你也不用含羞待我把小姐的事辦得妥當便要辦你的事了桂香登時發極起來面紅耳熱直聲直氣的說了一聲　　　再也說不下去這一天的談判就此收朿又過了幾天他們收拾妥當把桌椅什物寄與房主收存老婆子原在本地　用的就回歇了去秦老夫人同着素珠小姐桂香侍女帶了些箱籠細軟卽日起程起初原想乘滬寗火車直逹南京改趁輪船後來探得下關軍警搜檢甚嚴旅客帶行李的多所不便便繞道上海乘招商局某輪船直放漢口時在四月中旬氣候忽冷忽熱天時乍晴乍雨覊旅之人好不難受 
　　伹聽得一聲汽笛破潮流十里洋場取次收商埠吳淞遥入望側身天地一孤鷗伊人洄溯知何在勾起征人日夜愁只見那蕭寺南朝烟雨裏金焦也自蹙雙眸千尋匹鍊懸匡瀑一片紅旗掛石頭百丈遊絲千尺浪青山兩岸一歸舟便滾滾長江流不盡愁天涯遊客情何限巧遇情形下卷求 
 
 
 

Page 15

 
 
   
 
 

Page 16

 
 
   
 
