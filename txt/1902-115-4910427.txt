# 1902 - 115 - 4910427

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸誰德鑒 
[論廣西匪亂]  
　　世之慷慨譚時事者每謂今日中國之兵力禦外患雖不足平内亂則有餘斯言也蓋爲軍械之利鈍而發也夫自近數十年來天地之殺機旣啓東西洋各國莫不致力於火器殫心竭慮精益求精中國雖出貲購買或設局製造然新舊堅窳之間終覺相形見細故一旦疆塲有事彼此交綏時或懾其聲威望風而潰若夫内地土匪倉卒揭竿而起雖烏合之衆勢甚洶洶然其所挾持者不過鋤耰棘矜豈能與槍砲相抵禦故匪黨雖偶爾倡亂而一經官軍掃蕩無不如敗籜之隕秋風蓋以中國所有之槍砲與外洋極新利之槍砲相較其勢固常虞不及若以土宼之僅恃刀矛並無火器其勝負之數又豈待智者而後决哉雖然執此說而吾實無解於今日廣西之匪亂矣廣西僻處西南山嶺叢深夙稱險隘其風俗又甚强悍爲自來盜賊薈萃之所從前髮逆洪秀泉楊秀清亂起於一隅禍延於天下往事猶在可爲寒心今者居民又因迫於飢寒桀黯者乘時而起大吏旣派勁兵前往雕剿蘇子熙宮保又素號知兵威望懋著挾其堅槍利砲宜乎大軍一至小醜卽殲絶其根株毋留餘孽此亦意中事耳乃不謂時閱數月匪黨仍勢不稍衰勝則四出驛騷敗則負嵎自固官軍雲集竟莫可如何任其豕突狼奔大爲生靈之害是豈土匪之愍不畏死耶抑别有所恃耶徐而察之始知土匪之所以顧盼自豪者仍恃有槍砲之足以抵禦耳土匪何以有槍砲以勾串遊勇而得之耳遊勇何以有槍砲以遣散時未及繳呈耳噫嘻觀於此而當事釀禍之咎其亦何以自解哉夫自來招勇易而遣勇難蓋閭巷遊蕩之徒大半無田園之可依室家之可戀故一經招募往往聞風而至倉卒可以成軍迨夫在營多年習氣日深强悍日甚束以軍法猶懼軼出範圍乃因一帋文移遽行裁汰名爲給以恩餉使之回籍謀生然試問聚如許赳桓者流回首故鄉本無田産旣不習牽車服賈又何能南畝耕耘計惟有以刼奪爲生藉延旦夕然使若輩雖犯法干紀或無利器以資憑藉則禍亦不至甚巨而亂亦不至遽成所可異者各處遣散營勇時槍械號衣大半不復呈繳故若輩得所依恃往往糾黨刼掠以殺人越貨爲生涯試觀邇來各處刦案大率由散勇所爲而又時有洋槍傷人之事甚者如此次廣西之亂匪衆無不持毛瑟快槍旣有利器在身自不啻如虎之附翼嗟乎火器爲國家戡平禍亂之具乃一入匪人之手竟至倒戈相向凶燄日任其披猖所謂齎盜糧而資宼兵者夫亦古今所同慨哉或曰此項槍砲亦或購自他國非必盡由散勇得自營中觀日前本報紀日本得倫敦來電謂中國政府現聞美國人有接濟廣西匪徒軍械火藥等事特照會美政府請爲設法禁止刻下美政府已命桑港稅關嚴禁軍火出口藉弭隠患是則匪人所得槍砲或亦向外人購買而來不知外國商人見匪黨勢燄已盛爲之私相接濟誠亦難保其必無而當其倡亂之初固未必卽公然向他國購買以自露其肇亂形跡也且卽有此事而中國關隘不知稽查中國官員不知禁止其爲疏懈亦何至若是之甚耶吾是以觀於粤匪之亂而深望後之職司軍政者於兵械一事必須愼之又愼加意稽查萬勿再蹈此次之覆轍斯則國家之深幸也夫 
[行在宮門抄]  
　　三月初九日留京王大臣請安在京王大臣等請安在京文武各員請安鑾儀衛代奏得賞謝恩召見軍機初十日理藩院代奏達喇嘛等得賞銀縀謝恩内務府奏回鑾次日告祭奉先殿親詣行禮崑中堂續假五日宗人府代奏溥芸病故召見軍機皇上穿靑袍褂乘轎進四峯口至明樓前行禮畢奠酒步行至隆恩門外乘轎至更衣殿小坐中伙小坐乘轎恭詣孝陵孝東陵景陵裕陵定陵普祥峪定東陵均如前儀畢乘轎至東朝房南金殿小坐乘轎至惠陵隆恩門外下轎至明樓前行禮畢奠酒步行至隆恩門外乘轎至兩朝房西中伙更衣用膳畢乘轎出東便門西峯口至隆福寺拈香乘轎還行宮等候跪接皇太后畢隨從辦事召見卯初伺候欽此皇上明日穿行衣由隆福寺行宮乘轎至朱華山親臨端慧皇太子園寢奠酒畢乘轎至堡子山南中伙小坐乘轎至桃花寺拈香畢乘轎還桃花寺行宮進早膳畢等候詣皇太皇前跪接畢隨從辦事召見畢駐蹕辰刻伺候欽此十一日袁世凱等請安袁世凱呈進雞鴨果品等貢上駟院代奏得賞銀兩謝恩召見軍機乃堃岫陳本十二日袁世凱等請安堃岫代奏四處行宮官弁等得賞謝恩世續謝賞穿黄馬褂恩召見軍機及李安堂皇上詣皇太后前請安畢由桃花寺行宮乘轎至獨樂寺拈香畢至御座房中伙小坐用膳畢還曰澗行宮等候跪接皇太后畢隨從辦事召見畢駐蹕辰刻伺候皇上明日詣皇太后前請安畢由白澗行宮乘轎至三河中伙小坐進早膳畢至棋盤莊中伙小坐至燕郊行宮等候跪接皇太后畢隨從辦事召見駐蹕辰刻預備欽此皇太后亦於明日辰刻預備欽此十三日官祥崇勳各請假五日文海謝罰俸准其抵欽恩敬信袁世凱李安堂堃岫楊士驤張士翰均請安在京王公文武大臣等接駕遞牌子召見軍機及醇王敬信十四日翰林院代奏侍講于齊慶謝恩召見軍機及慶王皇上奉皇太后於七點鐘到南苑團河行宮駐蹕皇上詣皇太后前請安畢由燕郊行宮乘轎至馬廠中伙侍早膳畢乘轎由八里橋至黄廠中伙小坐進南苑雙橋 
 
 

Page 2

 
 
門至關帝廟東中伙侍膳畢乘轎進團河行宮等候跪接皇太后畢隨從辦事召見畢駐蹕辰刻預備十五日外務部侍衞處值日無引見崑中堂續假五日在京王公文下大臣等呈遞膳牌姜桂題到團河行宮請安克公謝賜祭先塋恩召見軍機及慶王姜桂題張翼 
[慈躬閱武]  
　　客有宦游京師者函告本館執筆人云三月十五日皇太后皇上親幸南苑團河簡閱署直隸總督袁慰庭宮保部下洋操兵隊時甫五鼓各弁勇卽齊集教塲少選兩宮警蹕遥臨演武廳兩旁旗幟鮮明戈矛鋒利眞令人望而生畏各官覲見畢傳令開操一時羆虎雄奇魚龍曼衍慈懷大悅頒賞從豐并以某隊兵士步伍整齊槍砲𡢃熟遂大加贊賞謂若非統帶官平時訓練有方曷克臻此 
[備建行宮]  
　　聞之保定友人云省城迤南大寺前有官地數畝日前城守尉某君出示曉諭附近居民大旨謂現奉上憲諭令在此修造行宮限爾等於三月十五日前一律遷徙所有房屋按價發給瓦房每間錢一百二十吊土房每間六十吊定於某日由某處給領如敢不遵重責不貸 
[保定招軍]  
　　聞之保定友人云署直隸總督北洋大臣袁慰庭宮保在省設立招軍局先招軍士十營名曰新練北洋左右兩翼以麾下王少臣王品清兩觀察統之其訓練之法皆援照新建陸軍目下已招集五營并另招巡警兵二營計一千二百名俟天津全地交還作爲巡警地方之用 
[美使北上]  
　　天津直報云美國駐京使臣康格君前奉政府之命馳赴滬上會議商稅事宜兹已料理一清隨於本月十六日清晨行抵塘沽乘火車北上 
[課吏新章]  
　　兩江督憲劉峴莊宮太保飭江甯藩司吳仲懌方伯創設課吏館俾省垣聽鼓人員學習中外政治蔚爲有用之材定於本月初三日開館已誌前日報章兹接金陵訪事人續函知方伯現已頒示章程大致先由督憲考試第其文理高下挑取前列二十名留館肄業餘則每日辰刻到館酉刻散歸並各立一簿逐日自記所學閱五日呈由提調官轉呈方伯查閱一次如有心得可隨時著爲論說附錄日記簿内每月由藩司蒞館考試取列一等者記大功一次或委令署缺或給以優差一次二等委尋常差一次三等弗論四等回籍學習一年倘能教習得人實事求是成才之盛當可拭目俟之矣 
[撫憲勘河]  
　　鎭江采訪友人云江蘇巡撫恩藝棠大宗丞秉節出轅巡閱營伍本月十九日行抵常州順道赴孟河新豐丹陽丹徒等處勘視運河疏濬工程河工督辦沈期仲觀察及分委各員聞之先期前往伺候聞二十一日中丞已沿河勘至丹陽約計二十三日可蒞潤州鎭郡地方官咸於先一日赴丹徒鎭迎迓 
[松郡府試十一誌]  
　　松江采訪友人云本月二十二日松江府余石蓀太守頒發終覆團案計華亭招覆七十八名奉賢招覆三十二名婁縣招覆六十六名金山招覆五十名上海招覆四十四名南匯招覆四十名靑浦招覆五十六名兹將各縣前茅二十名及上海全案照錄左方華亭吳葆誼王隆文周孝永户李藩徐廷颺張葆駿朱士英宋樹屏雷應運宋登第杜衡沈傑蔣光曾周維鏞王耀德嚴培浚宋樹模陳日襄張昭淮陳　奉賢羅人驥蔣大猷莊廷黻季諾陸承朱顧汝楫周應鳳汪桂清莊禮陶朱祖廉沈平章沈德壽曹鎔唐敦仁莊正貴陳海龍金乃超陳頌藻許紹榮王永錫婁縣汪鎭桐陳昌祺沈蘭盛元音俞兆昌沈鴻鈞查曾禧金章蔡邦石瞿文藻張大猷蕭傑許詹方懷瑾王正瑩徐士灜許紹文韓綺章沈浩侯鎮圻金山丁延康俞心安丁延年俞練王平成莫寳賢陳宗器盧淦李贊勳高增張龔祖錢潤靑沈成章吳宗玠趙廷璜奚維楨吳道鑣何煥文張光耀陳鍾賢上海潘曾黌王臨照李文浦楊書誠葛士熙王承恩陳日藻周徵唐迴曹浩楊兆鵬姚明輝吳嘉賢潘浩潘樹元李維華唐寳鑫楊世勳顧昀奚燾孫燾朱炎張嘉吉楊我煥張啓佑張之綱陸耀楷丁光弼艾曾悌謝其駿朱學錦朱垚金鉞張仁龍張之紀唐在章張鏜陳瀚清邱復蘇海陶錫年凌希曾張雋范永增南匯邵席珍金在鎔丁光宇顧泮英沈逸馮朝福葉舟金曾冶張鼎夏時璜黄昌祚衞浚都朱潞蔡雲鵬夏源濬吳宗瑗陸以鈞沈在鎔黄祖瓊胡樾靑浦沈樹敏汪毅田毓祥邵獻忱葉其鑒張家駨朱光華唐鳳采黄道生顧昌燾顧皋黄咸澤黄鼎吳念椿黄挺生沈鴻翥徐正常趙同書朱寳綬葉世昌 
[日東大火]  
　　日本長崎訪事友人云月前福井縣境佐佳枝中町十八番生絲商法山良家忽然火起霎時烈焰飛騰延及鄰户二三家旣而風助火威竟將九十二銀行大厦捲去殃及大和田銀行分號及武生繭絲會社本町若越新聞館轉瞬本町北側山口機廠及一百三十銀行郵便電信局福井新聞社悉付一炬延至八幡町魚町一乘町吳服町燃及東本願寺别院復竄至藤島村馬塲照手座警察署花月樓崇樓傑閣無一瓦全繼乃燒至春山學校由大工町直抵田圃附近共焚焚三千零四十一家其半被焚毁者又十二家燒去官衙二學校二寺院三十銀行五會社七耗失貲産約值日銀九百十二萬三千元植物約值六百零八萬二千元燒斃人六名口重傷者十六人輕傷者二百三十餘人不知去向者四人都計全市民户約燬三分之一各保險行應付賠欵計東京六十萬日本三十萬酒造九萬眞巨災也又札幌來信云某日之夜此間南一條西六丁目某姓家火起燒去居民四十四家又南島來郡千千石村農民松崎甚太郎家空屋内忽亦失火時風勢正盛急難止遏致燬去民居三十五户小屋十六間旣而東彼杵郡福重村及芽瀨村境内深林中野燒蔓延及焚去古木不少同日得春森來電知彼處西津輕郡深浦村字廣户地方亦被火燒去民居二十五家 
[白門火警]  
　　金陵訪事友人云本月十六日清晨省垣顔料坊某姓家廚下失愼致召焚如燬去瓦屋六椽中有三椽係某嫗之産嫗無見女性喜佞佛居積甚豐是日適往某尼庵禮佛拈香比返已無家可歸正不知其若何痛悼也 
 
 

Page 3

 
 
[粤省官塲紀事]  
　　廣州訪事友人云粤垣大吏創設教忠學堂定於上月二十四日就貢院中招考學生入堂肄業是日到者八百餘名題爲宋向戍欲弭諸侯之兵論勸學篇書後○近日官塲中人傳述廣州府施太守現由大憲調署惠州府篆而以沈太守署理廣州篆務然尙未見明文也 
[榖埠餞春]  
　　廣州訪事人云順德廪生麥普恩寄居河南龍廣里去年海珠緝營捕管帶黎溶漳悞信盧少棠之言誣指爲盜督勇拘拿嗣經麥母區氏赴番禹縣署以誣良串噬藉端搜掠等情具詞呈控廣州協鄭協戎聞之卽札飭海珠緝捕營某弁將麥送還并嚴追所失銀物惟盧少棠及指引往拘之梁弼卿已濳往香港日久未獲現經協戎會同番禺縣裴大令出示購緝如能拿獲盧少棠解案者賞洋銀二百元拿獲梁弼卿者賞洋銀一百元○商人承築黄沙海坦一事迭經禀控已紀報端兹又由佘孝廉棠熙遞禀督轅督憲陶芷芳制軍批示云盧少屏等承築黄沙坦一事各存意見互相纒訟據禀於始終情形頗爲洞澈所稱西商工本固不可虧鐵路工程亦不可碍立論尙屬持平仰廣東布政司會同善後局卽飭委員楊令會同南海縣裴令邀集張道盧商妥爲商辦總期統籌兼顧勿挾成見是爲至要 
[八閩紀事]  
　　福州訪事人云自入正以來亢旱不雨已三月於兹近日田坼如龜農民不能下種如再遲半月不雨恐秋收將絶望矣○福州米價昻貴近日每石須錢六千三百文左右上峯軫念民艱特飭善後局開大有增康二倉將米平糶每石售錢四千二百文次者三千八百文鄉民貪其價廉赴糴者甚多旋忽每石增價四百文民間遂嘖有煩言事爲臬憲楊俊卿廉訪所聞亟下令仍照前價 
[甌江雜錄]  
　　温州訪事人云此間地瘠民貧舉辦房捐誠非易事現經永嘉縣秦鹿坪大令諭令總書林某協同門丁按户勸導日來城廂各鋪已辦有端倪第爲數無多於公欵無甚裨益也○本月初七夜有閩商大人隨同猪牙陳士光携帶洋銀七百餘元赴樂清縣屬某村販猪行經某處土匪突然而起將洋銀悉數劫去并戳傷兩人其一因傷重而斃事後關單投報縣署縣主錢冠瀛大令立卽會同樂清恊湯福翔恊戎前往勘騐 
[神誕拈香]  
　　昨爲天后聖母誕辰蘇松太兵備道袁海觀觀察上海縣主汪瑶庭大令會同提右營叅將廖楚材叅戎城汛周鑑之千戎守備程厚菴守戎詣天后宮拈香行禮 
[大令騐屍]  
　　前日英界新瑞生烟紙店學徒某甲與人忿爭吞烟自盡報由捕頭遣地甲投報上海縣署昨日清晨九點鐘時縣主汪瑶庭大令帶同刑仵蒞屍塲捕頭遣包探趙銀河投案歴禀前情大令命仵役如法相騐報稱委係服毒身死大令傳訊店主惠錫華供稱當日甲與縫人王栢泉口角小的略加訓責豈知其卽萌短見屍父家在鎭江尙未來滬大令著將惠王交趙探帶去押解到縣以憑訊結一面飭地甲將屍棺殮○本邑二十四保三圖二區三林塘鎭胡家巷人張阿東向以磨荳腐爲業其弟阿根則習整容本月十七日阿根私將家内板壁賣與同業人徐阿妹約期搬取屇期徐雇人往搬適阿東在家疑爲夤夜刼物扭控三林塘巡防局局員孫二尹研訊之下分别笞責事後徐心有不甘訴知地保周榮先糾同牛販周洪山等六七人將阿東奮力攢毆前日阿東負傷來滬求醫行至南市裏毛家弄倒斃途中十六鋪地甲裘鎮聞之立卽投報上海縣署昨日午前十點鐘時大令由英界騐屍畢卽命駕而南旣抵屍塲升坐公案先傳地甲裘鎮詰問裘甲禀稱昨日傍晚六點鐘時小的查見阿東因傷倒斃因之投案報請相騐屍叔張松濤屍妻張姚氏各訴情由泣求伸雪仵役察騐良久禀稱小的騐得屍身並無傷痕惟背上略有被毆形蹟大令離座親視一周飭吏塡明屍格令地保傳諭屍屬將屍收殮在案一千人帶回候訊 
[移請吊贓]  
　　竊賊曹阿五行竊寄泊法界之某輪船上拷綢二疋報捕後捕頭令某包探尋至招商局金利源馬頭將曹拘解解送公堂讞員杜枝園大令研訊之下曹供贓物質在南市陸家浜常茂押鋪因子昨日飭包探帶曹赴二十三七鋪巡防局禀請局員派勇恊吊原贓以便歸案訊辦 
[公界火警]  
　　昨晚將近七下鐘時本邑公共租界楊樹浦路忽然火起瞭望臺鳴鐘告警卽由救火會中人舁英美兩界水龍飛馳往救歴二刻許卽救熄而回未幾十點鐘有恒路某姓家又肇火災救火會中人復驅皮帶車往救得卽熄滅其如何起火情形容明日訪明再錄 
[南市捕房紀事]  
　　前日義渡船户張阿海戯將大生小輪船碼頭上鐵鎖實以淤泥適爲管碼頭人楊福堂所見指交三十三號巡街捕帶至捕房捕頭令押候解至工程局禀請總辦翁子文太守訊明懲治○前日鎭江人王成五附美利輪船來滬雇唐阿福所駕駁船運送行李言定小銀錢四角迨駛至中流唐强索洋銀一元數角當時主恐爲所算如數給之昨日遇諸馬路中遂扭交巡街捕帶至捕房捕頭令押候轉解工程局禀請訊辦 
[英美租界公堂會訊案]  
　　英商祥利洋行主控應文森欠銀一案前經讞員張柄樞司馬與英員會訊情由諭候將帳算清再行訊核前日司馬會同英領事復訊原告律師哈華托聲稱應欠銀三萬餘兩合請追還被告律師某稱應前曾爲祥利擔保經收房租夥五人歴六年未給薪水每月五人應得薪水洋銀一百元計算已多至七千餘元再除另欵一萬六千元尙有零星各欵一併扣除已無欠宕司馬商之英領事著兩律師設法調停再行訊奪 
[美租界捕房紀事]  
　　前晚妙手空空兒王阿生張阿六混入新記浜路第二百十一號門牌甬人某姓家竊取衣服携之而出適爲包探錢滎堂所見連贓帶入捕房捕頭令押候轉解公堂禀請讞員張柄樞司馬訊辦○昨晨梁上君子楊阿和闖入南市某姓老虎灶内竊取銅鑪等物携至虹口某押鋪質錢適爲包探劉杏卿所見連贓帶入捕房捕頭令押候解送公堂禀請懲辦○昨日午後一點鐘時甲乙丙三西人醉態暫騰徘徊篷路手舞足蹈喧擾不休某號華捕恐肇禍端揮之使去三西人不服向之逞兇捕見勢不佳急吹號呌召集某號印捕拘入捕房捕頭令押至酒醒時釋出 
[申報館恊振所經收順直江西長江捐局三月十一日至三月二十日止第七次清單]  
　　三月十一日隠名氏求合家平安洋十九元一角四承慶堂洋五十元餘慶堂洋三十元○十二日松蔭堂黄求合家平安小洋五十角敎綿堂銅洋三元○十三日　名氏銅洋十元海陽胡求合家平安洋十元○十四日隠名氏力棉求母康健家宅平安消災洋五元全盛來埭溪繆山氏　省日用紋銀十二兩七錢四分合元十三兩六錢一分六釐兌洋十八元二角七分平湖江恊大來同和當銅洋三十元○十五日弇山畢洋廿元松江協源來嚴止厚堂汞内人臨産平安洋十元○十六日陸氏求生産平安洋五元○十七日周頌卿求父病速愈洋五元○十九日求安氏洋四元袁經笙洋一元銅洋一元虚谷散人洋十元以上供收洋一百九十二元四角一分銅洋四十四元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者左文榮控周仁軒不將所保逃妾林蘭英交還一案前晚縣主汪瑶庭大令升堂研訊左供小的於光緒二十四年由馮鑑甫顧桂生說合納林蘭英爲妾由妾母林張氏收去身價洋銀三百五十元繕立筆據次年林張氏病故至二十六年七月被粤人周祿誘出揑林張氏之名繕據售與陳成厚至二十七年小的在治興土行尋獲意欲領回經行主周仁軒擔保約俟陳成厚回家連捲去之物一併送還小的信之不料陳反赴英美租界公堂朦控伊妾林蘭英與張玉堂捲逃讞員張大老爺飭拘林蘭英研訊陳串令一婦人冐充其母將蘭英領去刻下陳已挈蘭英他往求向周究追馮鑑甫顧桂生同供左納林蘭英確由小的等說合林張氏去世已久安能至英美租界公堂領女其爲假冐不問可知尙求明鑒周供小的係廣東某縣人洽興土行爲姪兒仁軒所開今者仁軒因父病殁奔喪回籍不能到案陳成厚前挈其妾並妾母借居洽興樓上小的並無誘拐之事張玉堂供林蘭英係小的之甥女前由伊母售與左姓被周拐賣與陳後反串令一婦人冐充林張氏朦控小的捲逃以致被押至今叩求明鑒大令著卽將周交人保出赶緊追周仁軒林蘭英陳成厚前來聽候訊斷張交人保出候訊○日前浙江海寍州人祝普生竊取嘉善西塘鎮錦昌錫箔店内洋銀商通學徒丁貞寶來滬浪游僑寓英界佛照樓客棧阮囊已罄服毒自盡報經大令騐明屍身將丁帶回縣署前晚升堂研訊丁供小的年一十有四今年正月由親戚薦至錦昌習業日前祝欲來此購物邀令小的同行到滬後任情揮霍嗣以無可彌補遽萌短見始知伊所帶之欵實係竊來横被株連求恩鑒宥大令申斥一番著收入待質所候其家屬來案具領 
[英美租界晚堂案]  
　　孀婦林董氏投英美租界公廨控吳玉麟欠銀不還讞員張柄樞司馬准詞飭差將吳提訊林董氏訴稱吳積欠四年餘本利分文不付叩乞恩追吳供氏有洋銀存小的祖遺之隆大布店店中經理人粹卿係小的之叔小的不知底細司馬著押候提到粹卿復訊核奪 
[英美租界公堂瑣案]  
　　公興機器廠西人控彚興公司囑修小輪船欠宕修費昨日讞員張柄樞司馬飭差將彚興執事人吳竹笙傳訊公興西人帶同在廠執事人徐福壽投案聲般廠中爲彚興修造小輪船結欠銀一千五百十九兩求恩追給吳供小的向伊廠定造爐子單上寫明長九尺餘今伊交下之爐短去一尺且缺將軍帽以致多耗煤斤叩求鑒察竹笙之弟竹筠投案訴稱小的囑伊廠定造新爐及機器並未囑伊候船叩求明鑒司馬商之偉繙譯令兩造各邀公正人至船看明禀覆核奪○騐花西人洛神飛控和泰餘泰兩棉花行售賣濕花和泰夥王安卿餘泰夥周少卿同供小的等並未將棉花攙水當日先售與魯麟洋行繼由魯麟售與大純紗紡廠叩求鑒察旋由中庸行所設棉花號夥朱心華投案作證稱日前有鄉人將濕花求售判罰之後西人給以憑據依舊可以售錢供畢隨將憑據呈閱大純紡紗廠司事張子第檢呈發票魯麟西人聲稱當時經售棉花並未知其乾濕王周一再訴稱花中並無水氣求准邀南北市花業董事及商務總會中西董事品評如果攙水甘受罰鍰司馬商之偉君姑准所請○馬梅堂胡怡安串騙王興舟洋銀七百五十元經包探竇如海李星福解案司馬飭押繳所騙洋銀撥充善舉日前忽由馬之羽黨朱海藩韓益生至王興舟處任情恫喝致王走不知所之旣而朱韓又至王所狎之同安里娼婦胡媛媛家索詐洋銀三十元由媛媛之假母阿寳投訴捕房捕頭派包探李星福將朱韓及馬胡解案禀稱王被朱韓恐嚇脫逃馬胡亦堅不繳出洋銀應請訊究核辦司馬判令將馬胡各責三百板發押捕房半年期滿遞解回籍朱韓各責三百板取具改過切結然後交人保出○陳胡氏行竊金梅春等九家衣物經包探劉光震拘解公堂請究司馬判令鞭背三百下管押一月期滿逐出租界○粤人陳阿炳誤以劉袁氏家爲妓院貿然闖入倚醉尋歡氏告以奴係良家婦並非路柳牆花陳不信將氏家器物撃毁一空氏怒喚令包探劉阿炳孫阿星拘解公堂司馬判償毁物洋銀二十五元再罰洋銀三元以儆○竇威生行竊邵春根家衣服經包探竇如海拘解請究司馬判責三百板 
[法租界捕房瑣案]  
　　某鐘表店主婦水沈氏被其夥陳阿寳竊去對時表十九枚約值洋銀一百數十元事後以陳係鄭勝才所薦送請 
讞員杜枝園大令訊追大令著押交陳到案昨日水沈氏投案訴稱陳父現在杭州開設鐘表店小婦人前往找尋彼卽交出質劵一紙計被質去表六枚旋又交出所竊之表七枚據云陳已逃往他處尙少表五枚寄存鄭家求恩追給鄭供稱小的前雖爲陳引薦嗣知伊爲人不妥早已聲明厥後不知其如何進店倘日後查有同謀情事甘受重懲大令再三研詰矢口不移遂命押候復訊核辦○積竊吳德標周金隆王恒甫均經包探解請大令訊供判枷號一個月昨已期滿飭卽帶案開枷將周吳各責三百板王責五百板送改過所監禁三月○前日積竊王德桂混入某輪船竊取信箱被包探拘獲解請大令訊供昨日提案覆訊著枷號三個月期滿責釋○偷兒吳阿根曹阿福張阿二均經包探解請大令訊供著將吳枷號一個月期滿責釋曹張各責一百板卽行開釋 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年三月初八日京報全錄]  
　　宮門抄諭旨均錄前○兩江總督劉等奏爲造報江南籌防第二十條收支數目摺○吉林將軍長奏爲副都統因病出缺請旨簡放摺○又奏爲試用同知仍留吉林補用片○湖南巡撫俞奏爲劃撥協餉銀兩萬難撥解擬請仍由滇省自行解部綠由片 
　　太子太保頭品項戴兩江總督臣劉坤一頭品頂戴江蘇巡撫臣恩壽跪奏爲江南籌防第二十案收支各欵分别造報恭摺具陳仰祈聖鑒事竊江蘇省籌辦江海防務前經設立籌防總局派司道各員分同經理業將光緒二十四年十二月以前收支欵目遵照部章造册奏銷在案兹據籌防局司道詳稱自光緒二十五年正月起籌防各案内正雜各欵截至二十六年十二月底止收支款目列爲籌防第二案報銷計舊管銀八十萬三千九百二兩有奇新收江海關稅項及製造二成洋稅内按月額撥各欵江蘇省釐金湖北萬户沱抽收四川鹽釐浙江關稅江海揚由等關加解陸師學堂經費江南銀元局歸還鑄本江蘇防營支應局金陵釐捐局撥補蘇滬兩釐局攤欵共銀二百三十七萬三千一百七兩有奇總計舊管新收二項共銀三百十七萬七千十兩有奇内除撥解金陵機器局額造軍火經費水師陸師兩學堂額支活支江南機器局加造借撥各經費江南鑄造銀元制錢局接濟鑄本購買銀條江海關道暫撥存欵並辦理吳淞開埠工程江寗藩司湊還洋欵辦理平糶湊放旗營餉項及籌防節省經費撥放營餉金陵官電局薪糧並添安電綫用欵金陵洋火藥局加造經費共計登除銀一百三萬三千四百十兩有奇實計收用銀二百一十四萬二千五百九十九兩有奇開除各砲台添建修理各項工程及例換篷衣藥袋等件工料價銀兵輪艇砲差運等船薪糧公費藥費油燭卹賞犒煤油軍火雜件修葺添換工料購置繩索旗幟等件守台紥營租民田支給租價各砲台磨擦砲費洋員弁教習匠工人等薪糧津貼公費因公船價電報字費魚雷營薪糧購置料物器具文武員弁司事學生兵夫工匠薪費工食渡載駁運船隻工食運脚水雷營採辦料物修理煤廠添置物件艌船修艙等項經費以上計由籌防案内放給銀兩均遵部議報銷章程各歸各部核銷計應歸户部核銷銀二十二萬三千六百十兩有奇兵部核銷銀六十六萬六千四百十五兩有奇工部核銷銀一百五十二萬四千二百八十一兩有奇又水師學堂用欵奏明歸籌防案内附銷銀師學堂防照辦理令各另立專册附奏請銷總計所支各項均係循照成案曁奏咨奉准數目核實支給並無絲毫浮冐計實存銀六十一萬九千三百十七兩有奇以水師陸師兩學堂册報結存銀兩均於下届各歸各案滾接造報將收支欵目造册開單詳請奏咨前來臣等覆覈無異除將清册分擬咨送外務部户部兵部工部查照外謹合詞恭摺具陳並繕列清單恭呈御覽伏乞皇太后皇上聖鑒敕部查照施行謹奏奉硃批該部知道單併發欽此 
　　奴才長順成勳跪奏爲副都統因病出缺請旨簡放並揀員署理印務緣由恭摺仰祈聖鑒事竊據伯都訥右翼花翎恊領貴升報稱副都統雲生於本年正月初八日申時因病出缺等情呈報前來奴才等查伯都訥地方西與蒙古毗連此與黑龍江僅隔一水時有盜賊竄越滋擾巡防緝捕最關緊要副都統管轄地方旗務及現有中俄交涉事件員缺未便久懸相應請旨迅賜簡放以重職守其都統印務自應先行派員署理查有寗古塔右翼銜花翎恊領訥蔭明敏練達辦事認眞前署甯古塔副都統正值地方擾亂以後欵接俄員安撫難民並收回俄占房屋及一切權利頗用苦心以之署理伯都訥副都統印務洵堪勝任除檄飭該員遵照外謹繕摺具奏伏乞皇太后皇上聖鑒謹奏奉硃批另有旨欽此　　長順片再奴才前因吉林遭兵燹後地方彫敝親民之官得人綦難奏請將分省試用同知秋桐豫朱烈二員留吉補用聲明係遊幕省分有違定章第變法伊始未便拘守成例又以該員等均身居要差請俟補缺後再行送部引見於上年三月間附片具奏四月二十九日奉硃批著照所請吏部知道欽此欽遵在案兹准吏部以該員等係吉林幕友按照定例應不准調往此次旣經欽奉硃批允准自應准其暫留該省差遣委用不准委署地方各缺所請以該二員留於吉林補用之處核與定例不符碍難准行等因於光緒二十七年十月二十日具奏奉旨依議欽此行知前來在部臣自是恪守成例嚴杜弊端起見無如時局艱危至此用人之道豈可復拘成格覆查雍正元年世宗憲皇帝命督撫保舉幕賓以昭激勸我朝鴻才碩彦出自幕僚者往年則有方觀承嚴如煜林則徐近年則有大學士李鴻章左宗棠其宦轍所至大都昔年幕遊之地良以時務練達故能卓著勳名是幕中才多傑出所賴有以振興之耳吉林自俄兵壓境土匪四起交隣無民諸事萬分棘手我皇太后皇上洞見萬里曾於奴才奏報俄情摺内欽奉硃批竭力維持設法補救奴才處此危局所謂維持補救者舍任用材能而外别無良策况邊材難得自昔已然邊地亂後需材倍急當奴才奏留秋桐豫等亦明知幕友留省有違成例特以變法之際首在用人故敢不避嫌欵將該員等事蹟於摺内切實聲明以仰體聖朝激勵人才之至意奈廷旨允行部議駁阻是百度維新之時仍守一成不易之法實意料所不及者也且現時俄兵未退地方交涉在在需人合無仰懇天恩俯賜將分省試用同知秋桐豫朱烈二員仍遵前旨留於吉林補用以期得人之處出自逾格鴻慈奴才爲地方人才兩有裨益起見是否有當謹附片具陳伏乞聖鑒訓示謹奏奉硃批著照所請欽此 
　　俞亷三片再臣准户部咨雲貴督臣等奏滇省光緒二十五年分共運銷土藥九千五百四十擔一千二百五十二兩八錢以每擔收銀十九兩二錢計算共收銀十八萬三千一百八十三兩三分三釐六毫照案將各省歴年欠解恊餉數目詳請奏咨由部照案如數撥收行令湖南由協滇餉内提銀三萬兩儘解部庫等因准此當經轉飭籌解去後兹據善後局司道等以現在庫儲匱乏實難籌解擬將前項劃撥之欵仍由滇省目行解部以清欵目緣由詳請具奏前來臣查湘省協濟滇餉自光緒十二年奉文每年解銀二十四萬兩計自是年起陸續解過銀一百三十餘萬兩昔年撥欵尙屬無多故能勉竭綿力源源解濟嗣以用撥各欵年增一年漸至難於兼顧二十六年滇省迭次文催經臣將爲難情形縷悉瀝陳奏請從緩籌解在案現在供億愈繁艱迫愈甚就目前大宗而論每年如防練各軍月餉得數甚鉅甘協以及四國洋欵又皆刻不容緩舉凡司局鉅細之數無不搜羅罄盡而釐金又復逐年短少難資挹注疉次奏請將應行解京之節省銀兩截留備用已屬萬不得已之舉上年冬間復奉派每歲匯解償欵銀七十萬兩期限緊迫未敢稍事躭延又經臣奏明截留助餉新捐及初次節省等項權爲挪解嗣後尙不知何以爲繼此外旣無可開之源從前一切用度經數次裁减之後更無可節之流束手無方徒差仰屋此項劃撥之欵無論解滇解部但可勉力圖維自應設法辦理無如值湘省財力奇絀實無欵項足供騰挪萬不得已惟有據實上聞如日後庫儲舒裕卽當量力籌解斷不敢稍存畛域之見以仰副聖主顧念邊陲之至意除咨部外所有劃撥恊餉滇餉銀兩萬難撥解擬請仍由滇省自行解部緣由謹會同湖廣總督臣張之洞附片具奏伏乞聖鑒謹奏奉硃批户部知道欽此 
 
