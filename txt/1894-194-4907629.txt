# 1894 - 194 - 4907629

 

Page 1

 
 
[開印曾惠敏公奏議日記詩文集啓] [  圖書集成局代啓]  
　　公之經濟學問家法相傳而又留心時務通曉方言非獨天禀之優而學問亦具有根柢近來談洋務者當以公爲巨擘惜星沈箕尾未竟所長奏牘議論洋務於交涉自强之道多所發明今懷南居士覔得原稿計奏議六卷日記二卷詩集四卷文集五卷交本局排印不日出書定以先覩爲快 
[重印經策通纂出書告白] [  點石齋主人啓]  
　　近科鄉會試崇尚實學首塲而外兼重二三塲經衛旣貴講求策問尤資考据二者並重非若二十年前可以空疎倖邀一第也自戊子年本齋經策通纂出海内之士同聲稱賞一時紙貴不脛而走計前後共印萬餘部至去歲皆已售罄其間因此而掇巍科登高第者不知凡幾良以是書經學策學悉集大成不惟射策者當奉爲圭臬卽二塲經藝亦覺取精擷腴俯拾卽是誠科名之捷訣也現已出書紙張墨色精益求精裝釘亦尤爲詳愼無重複缺頁等弊諸君子有欲躉售或預購者請臨本齋帳房面議可也 
[三百七十九號畫報告白] [  點石齋啓]  
　　嘉興林永和信局划船日前妄報被盜一案經寗邑尊勘出疑實飭令試演被刼情形奸詐畢露知係自盜無疑罰令賠償了結吁幸已他若嗜鱔之　報巨蜂之崇人僵屍有鬥龍之奇奇門有捉賊之法侮天師者被殛過狹路者求援夥友夜行驚破縊鬼之求替黄冠有術不斬狐女之多情及所附叢抄等圖說准予十六日出售此佈 
[閱日使上朝鮮國王疏憤而書此]  
　　昨報載日本公使上朝鮮國王疏前後二通閱竟不禁髮指眥裂拍案而起曰有是哉日本之玩視朝鮮至於此極此其心目中不但不知有朝鮮並不知有中國不但不知有中國且不知有萬國公法凡中國食毛踐土之人皆以忠君愛國爲心一閱是疏弱者嗤其用意之狡立言之妄忿激之氣形於詞色强者則投袂以起各有請纓投筆之志願乘長風破萬里浪踏破扶桑島國今試卽其紕繆之處逐一指出以伸公憤而快人心如曰南民梗化敢抗有司一時王師爰發撻伐大張復虞滅此朝食之不易竟有借隣援之舉夫朝鮮之爲中國藩屬自古迄今未之或改朝貢則歲無失禮正朔則頒自天家證以父老之所傳國史之所紀亦旣彰明較著矣此次朝鮮因東學黨作亂無力討平乞援於上國是猶子弟在外被人欺侮而求救於父兄也爲父兄者一聞子弟之呼救自然迅速往援此皆分所應爲之事今日本以求救中國爲借鄰援何異父兄救其子弟而途人乃呼而語之曰是非汝之父兄也試問爲子弟者信乎不信乎又云政府奉諭令使臣帶領兵員自衛使舘商民夫朝鮮東學黨作亂經中國派兵援剿立卽解散朝鮮固安然無恙也日本使館亦依然如故也何必遣兵保護况與朝鮮立約通商不止日本一國何以他國未聞遣兵保護使館而日本獨岌岌然以調兵爲急務陰謀詭計不自覺其流露於語言之表所謂欲蓋彌彰者非耶又云念貴國休戚所繫如有所求兼可一臂相助以盡敦鄰友之誼朝鮮與日本同在亞洲固有輔車相依之勢日本苟能顧全大局則當休兵息民棄嫌修好爾無我詐我無爾虞庶幾東方之大局可保今則惟以覬觎爲事以欺詐爲心亦旣屢試不一試矣此次乘東學黨作亂意將相機而動一舉而取朝鮮不料王師奏凱亂黨遠颺日本計無所施於是屯兵不撤祗以虚聲相恫嚇以爲蕞爾朝鮮固可玩之於股掌之上也後見高王不爲所動則轉念曰威脅之不動或可以利誘之美其名曰休戚所繫婉其詞曰一臂相助而且更以敦鄰睦友自致其委曲之誠一若有所甚愛於朝鮮而爲之代籌善策者其謀愈狡其詞愈謙其意愈貪其言愈遜雖三尺童子亦知其必不可信而况朝鮮臣服中國素稱恭順必不爲其所蒙而日本猶貿然爲嘗試之計亦多見其不知量矣又謂朝鮮泥乎成法不思通變請飭令辦理交涉大臣或專委大臣會同使臣俾盡其說朝鮮之拘泥成法於日本何與本不煩日本之代爲籌畫又何必請派大臣與使臣會議盖其意中必有陰謀詭計將以煽惑朝鮮君臣之心而又不便形之楮墨故欲派員會議得以逞其簧鼓之說自以爲狡而不知他人萬萬不肯輕信然則日使此言又豈值識者一笑哉其第二疏藉口於壬午七月濟物浦所定條約第五欵日本使館置護衛若干備警云云欲以解說此次屯兵之故不知條約所載原謂有警則屯兵以備非常此次東學黨作亂並未擾及日本使館其將何警之可備至所云南亂本屬内民其禍不大至於清國派兵援之則禍延及東洋大局其有事也大矣吾則爲之下一轉語曰南亂本不足慮有與南亂相爲表裏者則甚足慮矣中國派兵援之平亂黨卽所以衛屬國東方大局所關在此一舉日本調兵赴鮮存幸災樂禍之心爲得寸進尺之計則東方自此多事矣又謂中國旣聞民亂平定猶不撤兵意不可測夫中國之不卽撤兵者以亂黨雖已逃竄難保不死灰復然不得不爲有備無患之計且以堂堂中國之兵駐紥屬地何勞他人顧問日本不自知屯兵越境之非而欲藉口於中國之不撤兵試問中國之兵朝撤日本之兵肯夕退乎已則不可測而欲歸咎於他人吾誰欺欺天乎且准朝鮮與各國立約通商者中國也日本乃欲自以爲功此種卑鄙之談不可以欺販夫牧豎日本乃欲以此欺朝鮮乎旣以藩屬二字離間中國復以自主二字慫恿朝鮮彼盖謂朝鮮爲中國藩屬則一舉一動中國必維持而調護之日本雖有狡謀終不得肆行無忌若以自主爲名則日本可以干預其間迫之以威誘之以利顚倒播弄任意所之不出數年卽可取其地而覆其祀嗚呼此中國有志之士所以忿限難平急欲以攘日爲保鮮之計也要之曲直是非自有公論日使此疏適足爲天下萬國所齒冷而已矣 
[本館接奉電音]  
　　昨由京友電傳上諭一道敬謹譯登○六月十四日奉上諭陸潤庠現出試差國子監祭酒著王懿榮署理欽此 
[錄日本訪事人函述中日時事]  
　　本館以中日兩國同在亞洲交涉事宜允宜關注是以平時派有訪事人往駐日本事無大小必從速郵寄備列報端兹當有事之秋更函囑隨地留神偵訪明確旣不能憑空僞撰亦不敢輕聽模糊影響之談誠以軍國重情稍致失眞卽易淆人聽覩也昨來信云高麗内亂我中國應高王之請發兵救援日本聞之幾傾通國之精銳馳抵三韓分布韓京仁川及各要隘始則藉口於中國之背天津條約旣而日政府有書致中國總署大略謂中日韓三國土壤接近不啻輔車唇齒高麗禍亂與貴國及敝邦利害相關目下時事日非危如毫髮當亦貴國所明知今仍由貴國及敝邦協議將韓廷各制度一一釐正改爲良善俾斷將來之禍根定百年之大計敝邦惟襄助朝鮮得以獨立以維持東洋平和之大局此外别無他望總署第答以東學黨旣定後敝國卽撤兵請貴國同時撤 
 
 

Page 2

 
 
退至所請恊議之處置之不答○此次我中國出兵祗欲靖高麗之亂不料日本竟欲與我尋仇我中國執政諸臣初時本不介意觀總署電逹駐韓通商大臣一信可知其概已其信曰韓自全城克復後敗匪若干究竟何往迄無的信此時韓畏倭如虎轉置剿賊正事於不計倭之藉口助兵爲韓不辦賊也今首惡一名不獲餘匪去向不知以擾及兩省之賊匪一朝忽無蹤跡誰實信之無論倭更有詞斷不遽退卽同撤之後賊燼復燃又當何如爲今之計該大臣不必促倭退兵惟催韓剿匪但能將匪事辦有切實頭緒俾外人共見彼時約倭同撤當致順手此時倭之不敢遽謀吞韓人所共知而藉口駐兵恐不免好事駐與不駐我均有前事可循相時辦去亦不慮無以應之業已派隊前往探捕該大臣應亦催韓速進兵剿匪必眞肅清乃可報賊平也○日來中國之兵皆在牙山駐紥因此處偪近東學黨所據之地也綂領聶軍門出示云欽命頭品頂戴記名提督山西大原鎭綂領直隸練軍馬步等營聶爲剴切曉諭事竊朝鮮國全羅道屬敎匪作亂佔據省會殘殺軍民國王發電告急我中朝愛撫屬國不忍坐視不救特諭欽差北洋大臣李咨會欽命直隸提督軍門葉督同本綂領率馬步槍砲大隊前來征剿特念爾等本係良善或一念差失或爲匪所脅從豈盡甘心從賊遽膺大戮殊堪憐憫大兵到日爾等悔罪投誠洗心革面均予免殺能將首惡獻出必加重賞若仍執迷不悟敢行抗拒悉被無赦爲此出示曉諭本綂領紀律嚴明言出法隨勿謂言之不早也各宜凛遵毋違特諭光緒二十年五月初八日○前報紀李傳相一意主戰命更發兵十五營赴韓云云至西歴七月二號天津來電言此兵已準備就道乃至今未見動靜高麗人不免啓疑矣 
[譯日本報記中日時事]  
　　西歴七月六號日本時事新聞云駐韓訪事人來電言駐紥牙山之清將聶軍門進京謁見國王率兵二千名由牙山逹水原府二里許清軍船下椗仁川前共八艘今漸次開出仁川僅一艘牙山浦亦一艘駐清英公使照會駐日代理英公使有英公使爲清韓事件向日政府申入之說○又日本某新聞云本月四號午前韓京來電言李傳相有電呈韓王曰日本大兵旣出今有進退維谷之情形但清國必欲日本共同撤兵大鳥公使何等建議韓廷一切勿得傾耳而聽○又某日報云六月二十六號大鳥公使挈杉村書記官赴昌德宮謁高麗國王上疏略謂我等專欲保護朝鮮爲獨立之國若非有獨立之確証我兵斷難撤回此疏上後韓廷大臣議論百出未易决定外間傳言謂韓王已許并賴其保護未知確否 
[旅人無恙]  
　　自高麗事起日本屢次出兵竟欲與我中國爲難華人之旅居日本通商各口者聞有警報頻來且每日各新聞館迭出附章告急不免爲之惶惑因有作回國計者日内大坂各華商均遷至神户以便附船回國横濱華商爲數較多有所謂壯士者平時輙向華人投石辱詈至此益暴亂異常一至晚上華人竟不敢至租界之外理事石子元太守憂之屢偕譯員陶杏南大令商諸日官日官答以中日兩國卽使開戰與商民無干所慮者地方多無賴之徒肇事隨令警察署長吉田氏添派巡捕數名在租界中巡視并與太守約凡有事故可傳德律風相告祗一分鐘時卽可派到巡查五十名歴一點鐘時可派到巡查五百名此上月杪事也至本月果商民安堵如常太守乃偕大令往晤吉田氏申謝 
[港電報疫]  
　　香港來電云十四日病者七人死者六人醫愈者四人留醫者一百四十八人 
[西電類登]  
　　十四日倫敦來電云中國已許英人爲中日兩國解紛按日前得電信云日本已允英人之請今兹中國亦願言歸於好意者三韓兵禍從此可平乎又云俄國彼得羅京城發霍亂病一禮拜内死至三百人以致人心惶惶寢不安枕又云阿捺基斯黨之在法國者欲縱火焚多隆埠船隖隖中方造一鐵甲船名賈爾諾蓋以前總綂之名名之也黨中人潛圖毁壞事機不密經官察知又云十二日爲法蘭西改爲民主之期因有總綂之喪不甚熱閙又云土耳其京城君士但丁地震之後至今仍然震動傷人毁屋不計其數 
[詳譯西友函述漢陽鐵政局鎗砲廠被焚事]  
　　漢陽鐵政局鎗砲廠火災昨已據本館派赴湖北省垣訪事人來函錄登報牘兹又有西友來信云本月初十日天將明時湖北漢陽鐵政局鎗砲廠忽肇火災付之一炬按廠中機器昔年購自德國約費銀一百萬兩廠屋以紅綠二色磗造成牆垣堅固頗壯觀瞻占地約三十丈見方屋面蓋以泰西白鐵梁則以木爲之地上並不鋪板築以塞門町泥其平如砥廠中遍設各種機器及鎔鐵成汁之大火爐數具自建造迄今爲日無多機器甫經安設零星一切尚在髹漆粉堊是日之火由屋面起時適東風大作以致火烈具揚屋梁頃刻被燬說者謂梁木皆飾以漆本易引火加以邇日溽暑薰蒸寒暑表升至一百餘度想熱氣蒸灼以致被焚也當梁木旣燬廠中木質之物立卽延燒歴一點鐘時屋面卽砉然傾下所毁各物現未查明自外觀之惟見牆壁巋然幾不知其中已悉成廢鐵殘銅焦木碎礫至於機器之毁壞者似已毫無所用不知細加查察尚有一二能設法重修者否竊謂湖北火藥局被燬爲時甚近而槍砲廠兹又被祝融氏收拾無餘何鄂省之不幸至此耶又聞廠中鎔鐵之爐中有一具於本月初一日試工張香帥親臨閱視其所用焦炭皆購自外洋每日可鎔佳鐵三十噸正擬試至望日稍爲歇息不料未及期而飛災已告誠可惜已或曰司爐之西工師方觸熱而病各華工亦多有病暍者因日間與火偪近夜間所宿之屋又甚不合法略不通風是以人不能耐病者多多也此亦廠中近事合并紀之 
[松江府紳耆舉貢姚光發等禀府稿]  
　　禀爲環求申請遵旨移建事竊職等伏讀上年十一月二十四日上諭薛福成奏各省建築火藥庫宜在空曠寥寂之區以昭愼重等語火藥爲操防要需儲藏宜格外愼密著各該督撫酌核情形相度地勢擇空廓僻靜之處妥爲存儲至所稱承辦各員倘有經理不善請飭吏兵二部嚴定處分一摺著該部妥爲具奏欽此又伏見邸鈔大部議奏有各省存儲火藥其如何相度地勢妥爲存儲之處各該督撫自應欽遵諭旨酌核情形變通辦理等語仰見明良一德慮遠思深民命軍儲權衡各當薄海内外感頌同聲恭繹聖諭存儲火藥必擇空廓僻靜之處蓋地非城市斯爲空廓地遠民居斯爲僻靜惟空廓故可免連及之殃惟僻靜故可弭意外之變安置藥庫法無善於此者伏查松江府志府城周九里徑三里凡文廟試院文武官署悉在城内民居稠密櫛比雲連今火藥局建於城之東南隅前距城牆後距居民旁距文廟提署均在百步以内城外附郭居民周圍又各數千百家其非空廓僻靜已可概見在當事者小心謹守似乎有備無患特自咸豐同治以來如兩湖山東廣東安徽臺灣各省各局軍火猶不甚多藥力猶不甚烈而失愼之屢見於奏報者輕則村落變爲焦土重則城郭陷爲窪池帑藏銷沈官民縻爛已爲筆舌所不忍述矧今松江局存儲通省支領之火藥不下數十百萬爲從前各局所未有而乃孤城斗大官吏軍民所駢集廛市營署所毗連民稠則生事恒多地隘則遭殃尤迫卽使謹愼存儲安保無百密一疏千慮一失之事上蠲國家數百萬金錢於煨燼下委國家數萬户赤子於刼灰興言及此孰任其咎前年職等屢請移建未蒙准行今幸恩綸特沛各省大府正在欽遵相度之時而松江爲薛副憲原奏所指稱宜首在變通辦理之列因思前請所以未准行者實難於擇地籌欵二端夫此火藥局者江蘇通省之局也就一府擇地則隘就通省擇地則寛况朝廷愼重海防歲撥鉅欵購置軍需從未借資民力火藥爲軍械之一事藥庫爲製造之儲胥則此移建之資豈職等所敢擬議要之職等稍知大義頻年以移建火藥局屢凟憲聰非爲專顧身家私圖遠害起見實以城小民稠置此火藥局於城市之間未足以昭愼密爲敢環求公祖大人據情申請督撫憲迅擇通省中空廓僻靜之地將火藥局趕緊移建以慰聖厪以重軍儲並以全一隅民命無任屏營待命之至此禀 
[烟臺設防]  
　　日本窺伺朝鮮將有兵釁中國駐紥烟臺一帶防營咸摩厲以須預備調遣近日將行營車砲一律試演以騐利鈍膏車秣馬在此時也○東省地窄民稠無以謀生近年以來每以朝鮮一處爲利藪今以日人搆釁華人之已往朝鮮者皆挈裝内渡未往者亦裹足不前 
 
 

Page 3

 
 
失業流落不免向隅想日本蕞爾彈丸其工商之廢時喪業者當更甚於此而日本猶贸焉不察惟以窮兵黷武爲事吾恐日本之憂不在朝鮮而在蕭牆之内也 
[三峽江聲]  
　　宜昌訪事人云初三日午後大雨傾盆兼下冰雹大者如豆小者如珠城内各街平地水深尺許鎭署東首彌勒宮一帶深至二尺餘亦有灌入屋内將器物衝毁者蓋以陰溝阻塞故行潦難宣也○有山西商號雇掛旗船裝棉紗洋布藥材雜貨共百數十件入川行至紅石子江中船忽撞翻貨均入水僅撈起棉紗藥材各二三件洋布雜貨十餘件而已 
[潯陽雜記]  
　　九江總鎭周德泉軍門有才以標下前後城守三營軍裝火藥局年久未修擬移建於偏僻無人之處以昭愼重東門内北司地方有充公空地一叚禀請督撫憲批准移建藥局於此并移請九江道誠果泉觀察派員督工興修觀察遂委候補經歴周作賓叅軍鴻飛會營辦理尅期開工○初九日爲署九江府邵傳巖太守夫人設帨良辰屬下印委各員恭備幛燭爆麫各色致送○西門外某客棧有一口操杭音之婦人年華已老携一及笄女郎求售聲稱係伊親生女丈夫在日以跟官餬口今已逝世無所依賴故欲售此掌中珠以爲衣食計耳有某甲代爲物色售與龍池寺龜鴇羅胖子家已議定身價洋蚨二百翼旋爲某乙阻止謂青年弱質何忍鬻入勾欄耽誤終身旋售與某丙爲小星得洋一百六十元墮溷飄茵祗爭頃刻乙誠慷慨丈夫哉小妮子感恩戴德固當買絲繡之 
[皖撫啓行]  
前安徽巡撫沈仲帥於前日清晨蒞滬昨日午後二點鐘時卽登官以小火輪船帶赴蘇州江海關道黄幼農觀察飭丁護送瀕行時本邑印委各員咸恭送如禮 
[歇浦潮聲]  
　　流氓某甲等每於夕陽將下時糾合羽黨横行市肆拆梢打架無惡不爲有封壽生卜居南市利川碼頭相近前晚正在門首納凉甲等多人高唱吳歌行行且止封遽言曰流氓來矣我等盍避其鋒適被甲所聞以封不應出口傷人我等雖爲流氓然未向爾拆梢欲將封拔至某茶肆評理封知不可與力爭深藏不出甲等無如之何詬詈良久始悻悻而去○顧雲峯以販賣江草爲生前日由某處載來江草十餘件售與南市某鋪旣而結算帳目携洋蚨若干翼而去昨日忽至該鋪言内有洋十一元係銅質欲向掉換該鋪主答以所付之洋均係陸續收下估看並無銅質况原洋均有圖記今則字跡毫無不肯掉換於是角口之餘繼以角力互扭入茶肆評理紛紛擾擾不知所終 
[大令騐屍]  
浦東三林塘東首鄉人羅阿勝前晚偕廿四保三十一圖地保孫和林投上海縣報稱妹子嫁與湯和尚爲妻素守閫範本月十二日親家湯木金欲向妹子取銀練一條付諸長生庫妹子不肯致相口角被翁毆傷至十四日因傷身死求請詣騐黄大令准詞立坐三堂提訊羅阿勝供與報騐呈詞相同地保孫和林供湯和尚家中於十二日失去青蚨千翼究詰羅氏不認因而口角夫妻打架十三日羅氏投河覓死幸經旁人救起至十四日身死與翁湯木金無干大令問屍身有無傷痕答稱聞背有微傷大令以屍兄與地保供詞不符飭令地保帶同屍兄回去預備屍塲候本縣明日臨塲察騐孫羅唯唯而去昨日十點鐘時黄大令帶同刑仵書役人等呵殿出城由南碼頭周家渡過浦前往该處騐屍至相騐情形俟明日續錄 
[疑匪省釋]  
　　高學文湖南湘鄉縣人當袁大令握上海縣篆時由法界包探在客棧中查見高有會匪僞據卽解法公堂轉送縣署其時正當會匪蠢動之際袁大令提訊之下高供僞據係高典祿之物堅不承認當飭收所候查訪確實再行核辦嗣據同鄉諸人禀稱高係文童决不犯事連環具保袁大令以案關重大未便准其保釋去冬有製造局文案及作宦申江之徐印川李蔚春蕭卿城諸人聨名具保禀稱與高同鄉誼關故舊不忍坐視高係文童在家課讀初次到申不免東張西望被包探悮拘並有瓜州總鎭高鎭戎道賢與高同族亦願具保黄大令詳請道憲核示遵行現奉批准交保回籍前晚黄大令升坐三堂飭保人徐印川等到案大令諭曰高學文前在客棧住房被包探搜出僞據雖指高典祿之物惟並無其人到案且僞據在伊住房搜出不無可疑雖已覊押二載亦係咎由自取此次回籍務須痛改前非如果有爲匪情事斷不能逃法網徐等唯唯又諭高學文曰嗣後爾當安分讀書不得稍干外事高稱謹遵恩諭大令著具改過切結徐等先有連環保結呈案遂交徐等保去高稱尚有箱物等件由法公堂送案乞賜給領以便携帶回籍大令准之飭差從庫中檢出當堂給領並著具領狀附卷高叩謝而退 
[刼犯訊供]  
　　昨報英公廨將吳江巡勇俞立堂及刼犯顧昌照等九名送縣請訊一案前晚黄大令升坐三堂提訊周德供揚州人在吳江縣充當馬快卯在第二名今有盜案逸犯未獲敝上飭小的帶同眼線來申訪聞该盜匿跡虹口聚賭之處卽赴英公廨並大老爺衙門投文掛號旋到裏虹口茶館見有余四開係案中逸犯上前盤詰適有顧昌照在旁一見夥計余德生卽稱此是余立堂春間被我告發責辦遞解回籍今又來滬拆梢定係假充捕役卽有七八人强將余四開刦去小的等因顧昌照說是假冐致被刦去卽將顧扭至捕房在路時約有數十人在後追來幸小的已到捕房得免被刦呈上緝捕文憑請閱大令閱畢問爾等現有若干人來此答稱共十九人雇船三艘停泊新閘其赴虹口之八人均已到案大令曰爾等辦公未免疏忽旣到英公堂投文應候派差協拿至本縣衙門投文時已將晚爾不候協提擅敢拿人有違租界定章旣已獲盜又被顧昌照縱逸至余立堂今春與顧有案曾經笞責由本縣遞回阜寗原籍何以又在吳江縣當差有卯名否答稱四月初七日到吳江由伊兄薦至小的處爲夥未有卯名據言姓余名德生並不知其在申名立堂曾經犯案大令謂緝犯憑單上祗有周德一名其餘多人有卯名否答稱均無卯名小的雇伊等帮同緝案又問號衣共有若干件答有七件奉敝上發穿因越境緝拿恐無記色用畢仍繳内署大令見號衣上有吳江緝捕勇字樣曰吳江無緝捕營此等人究係捕夥或係何處緝捕營勇答稱實係小的雇夥號衣由敝上給穿大老爺可以移文詢問大令斥退又提李德夫訊問供湖南人在吳江縣周捕頭處爲夥張德勝供湖南人蔡金邦供河南人餘供與李德夫同張阿大供吳江人此案獲犯陶老鷂與小的認識小的向爲小本生意認識在逃各犯周捕頭帶小的爲眼線拘獲逸犯陶老鷂由小的指引昨日到虹口見余四開在茶館啜茗小的指引周等拿獲被顧昌照糾合多人刼去徐阿二供吳江人素以耕種度日周德捕頭雇小的駕船來申緝訪盜案大令斥退提顧昌照到案供阜寗縣人在虹口居住爲公司船起貨小工昨日在茶館啜茗被俞立堂糾合同黨七八人將小的痛毆以報前仇大令曰爾有家室否答稱妻被俞立堂姦佔小的不願再收覆水聽其改適又問爾在公堂具結不願領妻送回母屬然則俞立堂積嫌可釋尚有何事報仇答稱因英公堂將俞笞責遞解回籍係由小的控告而起因此挾仇又提俞立堂至案供今年二月初七日蒙恩遞籍十九日解至原籍旋經保出四月初七日到吳江尋兄謀業由兄薦至周捕頭名下當夥昨日在虹口茶館由眼線張阿大指拿余四開正在盤詰因小的與顧於春間涉訟積怨未消一見我面卽稱小的拆梢假充捕快此言一出卽聚七八人與小的爲難小的急穿號衣示之顧仍謂冐充卽被將余四開刦去爲此將顧扭至捕房顧昌照堅稱並不開言因余立堂欲報前仇糾約六七人將小的痛毆大令以兩造供詞各執諭周德曰爾等旣有公事可以出外緝訪顧昌照余立堂暫交原差看管候傳該處地保訊明究辦俟定案後函覆爾主可也緝捕文憑發還周德等唯唯而退忽又禀請派差在滬協拿大令准之 
[法界公堂瑣案]  
昨報合股轇轕一則葛同轉於昨日會同魯繙譯升座提訊原告張雨來禀周仲良出立期票五張爲黄阿福竊去向周减半歸償周反來贖取始知票已失去爲此將黄送案請究黄阿福控在張處吸烟與周本不認識由陳鶴年指引往城内將周哄至張處被張關禁一晝夜勒立期票五張令我作中旋至周處爲木匠作頭致被拖住强欲索還不得已將票取出並未得錢周仲良現在城内可以質証張雨 
 
 

Page 4

 
 
來稱並無將周關禁之事同轉著將黄阿福押候交到周仲良又著張雨來於下期邀同陳鶴年投案候核○無錫人鄭亦山蘇婦游毛氏控蔣阿大弟兄誘拐小孩一案經同轉迭次研訊並飭包探及會捕局線勇查緝將向爲蟻媒之陳四孝拘案各情已列前報昨據鄭妻周氏訴稱路遇陳四孝問我曰爾家是否失孩蔣係寃枉現在棲流所内有三孩何不往認陳供五六日前蔣妻懇我知照失主同轉謂棲流所之事早已知之尚敢以此搪塞所拐之孩究在何處爾能供出當有重賞陳供有徽州老嫗住北泥城橋隆興里托我轉告蔣妻同轉謂爾前後供詞歧異顯見不盡不實周氏又稱伊在耶穌堂門首問我云爾家所失之孩現在棲流所謂陳曰何以爾知蔣之寃枉令與鄭對質陳矢口不承同轉謂爾旣知寃枉必係同黨飭分别管押捕房以免串供謂原告曰此案屢次研訊不肯供認爾等須邀到見証方能質對游毛氏求請追比同轉謂屢次嚴比尚無實供著邀同見証人到案再核○童萬盛稱昨晚八點鐘乘江孚輪船回里失去帳箱一隻幸爲友人尋獲將箱交付水手轉寄帳房今將竊箱之人拘案蕭文顯稱監生當塲扭住人贜交與水手詎料取出時鎖已開過失去寳紋六枚英洋九元共計銀三百二十餘兩方朝海供向在新碼頭公館服役歇出後在董家渡粥店棲身昨在碼頭旁閒玩伊等强指爲竊實遭寃誣同轉謂當塲拘獲尚敢狡賴耶又謂原告曰爾等應先顧箱子庶不致疎失方稱因被旁人硬拉交與伊等并被褫去短衫一件同轉謂此事恐有不盡不實况江孚輪船現已開行無從質証著下期投案再核方押候追比○陳田明控稱被夥王阿金竊取錫椀等物押錢現已吊到原贜尚少錫椀二隻並呈遞字條一紙請追欠欵洋四元九角二分王阿金供在陳處爲夥因被欠工洋三角將此暫押陳子亦知之同轉問欠數合否何得擅將錫椀質錢包探呈上押票十餘張同轉飭原告繳到當本先行領去王阿金旣是店夥著陳帶出邀同薦人清理明白禀候覆核○飯店夥孫阿東訴稱前晚被楊景山掩入竊去銅銚一隻報知捕房拘獲人贜解案請訊楊供至伊店晚餐銅銚係他人所竊同轉著押候笞責六十板贜交失主○老沙遜洋行收租人朱景芳偕看門人楊羣湘控房客周仁林欠租洋十二元將屋内物件私自運去意圖逃逸爲管房人看破投報捕房將周解案請訊周仁林供欠租是實無力歸償請將屋内什物拍賣作抵朱稱什物已被搬去現所剩者值錢無幾同轉飭探帶同欠户將什物眼同檢點如拍賣不敷抵欠仍令繳足○沈阿富誘拐邱朱氏至花烟舘逼令賣娼爲夫兄邱某控訴同轉著押候具改過切結覔的實保人始准釋出昨據王阿生投案具保同轉閱視所呈各結飭將以後不准再與朱氏往來及保出後如有違犯等情惟保人是問塡注明白送案備查○積竊王阿二前經同轉送縣遞回青浦原籍不逾時又來滬上犯竊爲包探拘獲解經同轉訊供笞責二百板送縣遞回原籍 
[痌瘝在抱]  
　　敝堂施醫給藥需費旣鉅籌措維艱兹劉棣圃爲險遭海風得保平安助施藥洋五十元曾虢卿交來江西福裕堂助規銀二十兩全亨經募同志社助百勝珍珠散四百瓶黄子如助痧氣丸紅靈丹各一百瓶先後祗領欽佩同深卯金自是感神望孚衆志子惠胥關載福頌晉九如請誌報章藉伸謝悃[  上海虹口元濟善堂董事唐廷桂等拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　 
 
 
 

Page 9

 
 
[烟話]  
　　本年鶯粟收成告歉宜昌所出土藥較往年祇得六七成惟四川暘雨應時頗爲豐稔河南山陜等處則悉數荒蕪業此者多備帶銀兩入川辦土設法購取更或至巫巴涪州一路收買零星恐土價轉瞬加昻烟霞窟中人不免愁眉雙鎖也 
[英廨晚堂瑣案]  
　　徐許氏扭龜子鄒鳳祥至公堂以借錢不還訴求追給宋通刺飭將鄒龜交差看管諭令氏檢據補詞呈候讯究前晚升堂提訊徐許氏訴稱小婦人家在蘇州向開成衣鋪現以洗衣度日積有洋銀數百元由鄒龜所畜娼婦金湘雲繕立票據借去五百元旣而鄒龜將湘雲售與廣東人某甲得身價洋銀一千數百元伴送至粵收取洋銀回滬小婦人向之索取僅將諸物抵償一百二十元其餘屢索不還意圖乾没是以扭請老爺追給鄒龜供稱小的曾借徐許氏之洋銀允將湘雲售去從身價中提出歸還及小的送湘雲至廣東某大少處收取身價某大少僅付洋銀四百元其餘出立約票除往來盤費零用外僅餘二百八十元業已還過一百二十元並料理女傭帶擋至約票洋銀迄今無著求老爺明鑒通刺謂鄒龜曰爾旣收過身價洋銀四百元應悉數歸還徐許氏答稱實已用盡一時無力料理通刺判令將鄒龜交人保出自行料理徐許氏叩謝而退○前報載林友山控朱東山之子阿泉誘其妻徐氏至蘇州宋通刺諭令朱央人保出候關提徐氏及阿泉到案覆訊前晚徐氏偕阿泉由蘇來滬自行投案通刺升堂集訊林伸訴前情求恩懲辦徐氏供稱小婦人年三十一歲以紡織爲生本年正月十四日來滬丈夫央人薦至老閘北首德安里沈公館傭工至四月歇出旋卽回家刈麥五月初九日復來丈夫逼令至鐵路舊基某花烟間爲賣笑生涯小婦人矢志不從潛回蘇州陳姓家傭工度日近悉丈夫控諸老爺案下因此自行投到阿泉供稱小的向爲麵館生意現在都亭橋薛姓處爲夥曾向林借洋銀三元上月某日林妻徐氏向小的索取前欵并說及同至蘇州朱供稱小的奉訊後卽著妻子至蘇州倩吳姓友人將阿泉及徐氏找尋來滬求老爺將不肖子嚴加懲辦通刺判令將阿泉重笞一百板交朱領回管束徐氏掌頰一百五十下著林當堂出具領狀赶緊挈之回籍不得逗留○昨報載娼婦金黛玉控惡鴇掯勒從良一案晚間宋通刺升堂訊問金娼訴稱小婦人年二十歲母親已故父親亦久無音耗小婦人於十二歲時由魯姓鴇兒金墨卿撫爲螟蛉女先令學習彈唱繼在四馬路東尚仁里開設窰子逼令賣娼小婦人不慣送舊迎新久欲從良奈被金鴇百般掯勒此次浙江富紳殷子堂願出身價洋銀四百元納小婦人爲妾金鴇仍多所需索一再留難不得已奔投案下求老爺宏恩超豁通刺飭交官媒看管候傳金鴇及殷子堂到案覆訊察奪 
[英界公堂瑣案]  
　　西婦某氏控庖人朱寳和浮開帳目包探陳阿九將朱解案宋通刺庭訊之下朱供稱小的由主婦雇令治庖甫及月餘被欠火食辛工洋銀四十九元有奇至稱浮開帳目則有帳可查叩乞老爺鑒核通刺與易副領事一再熟商然後判令西婦找還朱洋銀二十三元並令具以後不再至主婦家滋事切結○包探竇如海禀稱李坤李照文在某馬頭竊取某輪船客所携土布四匹小的見之拘請訊究照文供稱布由小的在馬頭上拾得與坤無干通刺判管押五日坤無干省釋○包探竇如海解前日在百老匯路拘獲俵分小土不匀之江北人陳友林楊再三陳六董友年至案禀稱小的查得小土係顧英齋所失共二十六枚現經起到四枚陳等同供稱小的等向當小工小土係同業沈德四所竊現已偕石子和逃回江北當得贜後曾分給小的四枚小的等以二枚售與劉阿全二枚售與洪阿江通刺判令各管押兩禮拜劉洪各罰洋銀十元起到之贜先給顧領去餘候追查○日前王陳氏雇銅工李阿生至家掭鎖李乘人不備竊去銀手釧及洋銀三元氏知之立卽投報捕房包探張阿五將李拘獲送案通刺判令管押二日○包探孔阿才禀稱俞阿夏連竊李公館及祝少英家衣物由小的拘獲人贜送究通刺判令管押三月○包探何瑞福拘送竊賊王阿二至案禀稱小的見伊在途中行竊不知姓名人眼鏡二副通刺判令笞責二百板○包探何瑞福禀稱流氓金阿壽楊福扭住李阿生兇毆以致身受多傷小的見之拘解請訊通刺諭令李自行醫治金楊各笞責一百板○包探黄四福拘送在某茶館行竊張天元方阿江鼻烟壺之聞和生請辦通刺著管押十日○本月初九晚虹口漢璧禮路恒順昌京貨店失愼包探張阿五查得店後堆積薪柴及草帽草席火油以致肇禍昨日將店主潘瑞卿拘案請究潘供稱小的係本地人是日適因他出及回屋已焚燬不知究竟因何起火但係空屋無人居住通刺謂如何失愼本委並不深究惟爾將火油與柴草同堆殊爲失察况火油堆積至十箱如照工部局章程須罰洋銀二百五十元現姑從寛罰洋五十元潘唯唯遵諭而退 
　　 
 
 

Page 10

 
 
　　 
 
 
 

Page 11

 
 
　　 
 
 
 

Page 12

 
 
 
 
