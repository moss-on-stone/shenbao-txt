# 1904 - 6 - 4911035

 

Page 1

 
 
[古今圖書成增價出售] [  圖書集成局啓]  
　　本局所印古今圖書集成一書除股印外多印之書歴經售出前者曾减取價值每部祗收九八規銀二百兩近以購者紛至故增價五十兩每部計九八規銀二百五十兩惟所存僅數十部賜顧者請速移玉帳房購取遲恐悉數售罄不能應命矣再是書間有誤訂處現亦悉數查准補訂完全可稱毫無遺憾惟海内鑒之此佈 
[新印歴代史事政治治論] [  點石齋啓]  
　　是書集古今論史之作多至五百種如王夫之讀通鑑論沙張白讀史大略之類悉數採入無一遣漏　中更有不經見之書如明刻于愼行讀史漫錄王榖讀史管見魏禧史論尤侗看鑑偶評夏之蓉讀史提要等類不下數百種一一搜錄并各爲之標題以時代編次史書中可命之題無一不備購此一種可免别購他書讀考觸類旁通自有左右逢源之樂凡三百零八卷訂二十八本欲購者　至上洋三馬路申報館申昌書室及各書坊均有代售 
[美儒李佳白生講義]  
　　道光二十二年中英之役賠巨欵割香港僕已言之悉矣咸豐八年英法合師之役償重金讓九龍僕又言之詳矣今者朔風凛冽寒氣嚴凝而諸君子猶惠然肯來不我遐棄幸何如之惟自愧才非繡虎技等雕蟲誠有負於諸君之雅望也雖然愚者豈無一得哉僕敢以光緒朝賠償虧累之約足爲前車之鑒者敬爲諸君一陳焉光緒二年李文忠與英使威妥瑪立約於烟臺爲英官瑪加利被戕於雲南故也當時議定賠欵二十萬兩合經費卹銀商欠三者皆在其中說者謂中國能見機而作未至興戎所以賠欵不巨彼此無虧此說固爲至論而彼時中國國祚猶厚歐美各邦羣深景仰又其一說也使此事而復見於今則外人之要索中國之受累要非人所能逆料矣光緒七年曾惠敏赴俄與俄大臣革爾斯攺訂條約並陸路通商章程於彼得堡爲索回據地量予酬勞故也當時議定賠欵九百萬盧布並將伊犂西帶割畀俄國註咸同年間捻匪作亂陜甘一帶蹂躪不堪而天山南北爲尤甚俄人乘機遣兵佔據天山南北並伊犁等處十年之久無一華官土地人民政事悉爲俄有惟遣兵之時曾照會中國政府俟亂弭後卽當奉還萬不至久假不歸未幾左文襄帥師西征賊匪大敗殲者殲降者降宇内賴以昇平於是朝廷派大臣崇厚赴俄索回拋地乃崇不諳交涉曾與俄人立約予以種種利權除將伊犂之頁爾羌並天山南北一帶地方割畀俄人外又將蒙古之三十餘埠准俄人通商松花江准俄國船隻行駛並賠軍費五百萬盧布卒爲廷臣所劾崇歸待罪非英俄二使求情不得免於大辟故有復簡曾襲侯赴俄攺約之舉曾侯以折衝撙爼之才極力挽回俄人始允加賠軍費四百萬盧布並給以伊犁西帶地方其前約一切利益全行作廢薄海臣民無不稱係曾侯之勳迨光緒十一年李文忠等與法使立約於束師爲安南土人殺法國天主教士故也此約成於戰北之後雖無賠欵而從此安南全國廢中朝之貢典隸法國之版章矣山此觀之中國自弛海禁以來賠償英國者三賠償法國者二賠償俄國者一共計不下四行六百二十餘萬加以甲午年之賠欵二萬三千萬庚子年之賠欵四百五十兆此外各省之賠償撫卹者又不知幾許嗟乎中國雖富其能久持而不貧乎且當此創巨痛深之餘一波未平一波又起士大夫盡心國事尙慮不可以補救况朝野上下昏昏夢夢不知變法以自强不知興學爲要務乎卽或舉行一二新政仍是敷衍故事彼此因循祇顧身家罔忠國是至於今時勢日非内訌外患岌岌可危使左曾諸公復生亦無如之何矣間嘗考德國之所以能興也無他善變而已蓋三十年前德國未聨邦未變法猶歐洲之小邦耳及一旦變之則國勢大張國威大振雖處歐洲之中東有俄西有法南有義奥西北有英强鄰環顧不爲所屈卒能與之齊驅並駡以視乎中國爲何如乎夫中國處亞洲之中土地廣大人民衆多較之德國不啻一絲千鈞也而一興一不興者何哉曰中國之於外交往往不愼於前不善於後也是故旅大租於俄臺灣讓於日九龍香港緬甸失於英膠州灣借於德廣州灣安南授於法斯正移法德英日俄五國爲中國愈逼愈近之强鄰矣噫鄙人不幸未能霖雨蒼生股肱君國然能按期講學以與諸君子作文字之交訂他山之助是猶不幸中之大幸也歟 
[諭旨恭錄]  
　　十一初四日奉旨兵部司務著王大勛補授長蘆分局鹽運同著董芳瑄補授直隸安州知州著鄭思壬補授雲南石屏州知州著魏朝瑞補授湖南會同縣知縣著葉新蔭補授浙江長興縣知縣著趙以成補授廣西恭城縣知縣著黄德在補授河南商城縣知縣著李德基補授截取舉人田卿雲著以敎職用理藩院筆帖式著多魁補授截取戶科給事中陳田著照例用年滿察哈爾游牧主事麟岱著授爲游牧員外郎京察保送分省補用知府禮部郎中陳文銳著照例發往保送直隸州戶部主事景溎著交部記名以直隸州知州用補授山西澤州府知府調補太原府知府兪恒著准其補授實授北河南岸同知程鴻賓著准其實授保舉湖北補用道曾廣鎔山東補用知縣黄恩榮孫方　浙江補用知縣鄒鎔俱照例用升補順天大興縣京縣知縣王繼武吉林農安縣知縣姚景星俱准其升補擬補兩淮新興場鹽大使鍾志沆著照例用卓異保舉在任候補直隸州知州陜西渭南縣知縣張世英著准其卓異加一級仍註册回任候升照例用欽此同日軍機大臣面奉諭旨本日引見之明保分省補用道劉玉麟遇缺儘先選用道于振江直隸候補知府壽勳山西候補知府何宗遜安徽候補直隸州知州程德全著於初六初七初八初九初十等日挨次預備召見欽此同日軍機大臣又面奉諭旨本日引見之升用知縣福建邵武府教授鄭受康著仍以知縣在任候升欽此 
[電傳宫門抄]  
　　昨日午後三下鐘越三十分時京師友人專電告知本館云十一月十七日皇上召見軍機大臣及嚴雋熙 
[日事傳聞]  
　　英京倫敦來電云頃得日日電音報訪事人　日本長崎來電太旨謂日廷曾諭令通國船塢　 
 
 

Page 2

 
 
爲修理本國戰船之用所有各戰船已次第駛入塢内目下日本消息靈通之官紳士庶尙能鎭靜如常英京亦並未得有軍書旁午之消息然商務已因之减色至此間謠傳旅居英京之日本民人一律召回備戰則出自無稽讕語萬勿信以爲眞也 
[奥使易人]  
　　京師友人來函云中朝簡駐奥國大臣吳星使德章近忽因事奉召回國另簡山東候補道楊小川觀察晟前往奥京接任按觀察係簡駐日本大臣楊星垣觀察之從弟一門棣萼使節分持亦宦途之佳話也 
[粤西軍務]  
　　聞之廣西友人云駐紥遷江之龍防營於十月中旬某日回南甯請餉路經賓州鳳凰山適有土匪百餘人截劫過客客與之敵致傷八人斃三人營勇見之飛步追截並將貨物奪回匪且拒且走遺下快槍二桿另有估客八九十人由泗城往百色將登飯蓋嶺被土匪五六十人將貨掠去客之受傷者十餘人斃者八人目下百色以上各鄉民皆被脅入會如不依允則卽焚殺一空左江道親兵管帶覃君秋在思恩府屬定安土司招令女匪首韋五嫂繳械投誠五嫂因伊夫韋五與土匪往來被安定土司所殺遂嘯聚五六百人四出行劫每出輒騎馬督隊顧盼自雄此次帶同百餘人面縛自首經覃君引見左江道余觀察觀察以好言慰之諭令繳出大　槍甚多其新式快槍及無烟火藥槍不過數桿而已 
[匪竄泰安]  
v湖南永州府東安縣友人來函云廣西游匪越境至縣恣行剽掠旬日之内刼案如山土客商民不勝惶恐現已由官拿獲數匪擬卽禀請大吏明正典刑 
[商務部領袖振貝子奏請飭保回國華商摺片]  
　　臣載振等跪奏爲出洋華商回至内地請飭沿海各省一律妥定章程切實保護以專僑氓恭摺仰祈聖鑒事竊臣部接據檳榔嶼新嘉坡小吕宋商董聨名禀稱商等散處南洋各埠多係籍隸漳泉兩府之人福建商務之興衰尤爲關切前閩浙總督許應騤奏設保商局於厦門遵奉上遴選公正紳董妥爲籌辦不准關津胥吏藉端勒索嗣竟僅以委員司其事奉行不力上下情離凡閩人由南洋歸來按人抽收局費並無遴選公正紳董設法保護之實際致令怨聲載道擬請奏派公正紳士駐紥厦門辦理保商局務以聨商情而蘇民困並將保商局積弊如紳董以市儈混充有名無實委員司事人等半支乾脩商人被人欺凌投訴不理添募勇丁尤多虚額商人行李往來未嘗護送出入欵目從未造商人往來任意勒捐請領執照多方留難歛取商民之資財有名無實半歸糜費南洋華商至以勒捐局目之等情刊單呈遞前來臣等查福建保商局辦理不善弊竇滋多先經御史葉題雁奏參奉旨飭查旋據兼署閩浙總督崇善據實查覆請將督辦不力之道員延年等分别懲處並聲明現奉諭旨設立商部飭令各省分設商務局厦門保商局旣與商民隔閡應卽裁撤附入擬設之商務局專選士商信服之公正紳董認眞督飭實力整頓將進出欵目紳董銜名按月通報查察等語本年十月十六日欽奉上諭著照所擬辦理等因欽此是福建保商章程業由閩浙總督遵旨妥爲釐訂以後閩省回籍華商當可實受保護之益該商董所請奏派紳士駐紥厦門一節自可無庸置議仍田臣部咨行該督迅將攺定章程並所派紳董銜名咨報臣部杳覆惟臣等伏查華商出洋貿易不下百數十萬人南洋各埠略分閩粤兩帮若歐美各洲尤以粤商爲多光緒二十六年正月間兼署兩廣總督德壽奏明先在省城設立廣東保商總局派公正紳士管理省外沿海各處俟辦有成效再行體　推廣奉旨允准在案該局自開辦以來有無成效商民往來是否稱便省外各處曾否推廣事越數年未據奏咨有案應由臣部咨行該省確查　覆並將章程送部備案以防日久懈弛此外沿海省分亦不乏出洋經商之人本年二月二十三日奉上諭現在振興庶政講求商務一切應辦事宜全在得人尤應體恤商情加意護惜各埠華商人等凡有因事回華者其身家財産均責成各省督撫嚴飭地方官切實保護卽行妥定章程奏明辦理等因欽此欽遵在案現在各該省疆臣曾否各就地方情形妥定章程設法保護臣部無憑查察相應請旨飭下直隸兩江兩廣閩浙各總督山東江蘇浙江廣東各巡撫一律妥定章程奏明辦理總期旅居華商樂歸故土以仰副聖朝惠愛僑氓無遠弗届之至意謹恭摺具陳伏乞皇太后皇上聖鑒訓示謹奏○商部片再臣等查保商局閩省設於厦門粤省設於省城卽使逐漸推廣亦祇沿海各處不及腹地傳聞華商回籍後地方胥吏遇事刁難里族莠民藉端苛索或許取重賄或勒令捐資不得已據情控訴官不爲理甚至有挾資歸來不數月而蕩家破産者似此種種情弊州縣抑不上聞督撫無從查究致令海外僑氓不得安居故土現在疊奉諭旨招徠華商興辦一切事宜若不力除積弊深恐裹足不前尤失朝廷一再訓誡之意應請旨一併飭下沿海各省督撫嚴飭各該管州縣隨事隨時認眞保護遇有以上苛待情事查明按律嚴懲以恤商艱而通民隠是否有當謹附片具陳伏乞聖鑒訓示謹奏 
[議設湘關]  
　　聞之湖南長沙友人來函云湘省北門外下泥港設立新關撫憲趙中丞請岳州關稅務司夏君來省會議十月十九日夏君抵省垣籌商辦法隨由中丞派委武備學堂總辦兪綬丞觀察兼充新關監督 
[法爵遊湘]  
　　聞之湖南長沙友人來函云法國子爵符阿薄遊湘省於十月十八日行抵長沙舟泊西門外偕其友拔君登岸謁見各大吏撫憲趙中丞答拜後卽於次日備筵邀飲席終辭别擬赴衡州府耒陽縣一游中丞命選鋒水師派出砲船二艘隨往護送 
[電召學生]  
　　武昌訪事人云月前署湖廣總督端午帥電召留學日本之藍生天蔚束裝回國聽候錄用已於本月初旬某日附船到鄂入謁戟轅矣 
[東瀛游學]  
　　武昌訪事人云兩湖高等學堂肄業生補習普通學一年已將期滿監督紀香驄中翰特於日前遴選高才生四人赴日本肄習專門之學日内當束裝首途矣 
[羊石路工]  
　　羊城日報云佛山火車站設在缸瓦欄官商往來頗嫌迂折工程司擬將鷹沙一帶築就長隄直達車站庶各小艇易於灣泊盤運貨物利便良多至前者寨邊鐵路工人糾黨焚燬木廠毆傷洋工師迭經地方官拘獲爲首者十餘人訊有確據祗以興工之始公司執事者不忍遽興大獄擬請格外從寛云 
[推廣郵政]  
　　鎭江訪事人云近日鎮江關稅務司兼管郵政事宜雷樂石君擬將郵務大加推廣特於常州鎭江二府屬分叚添設數局俾商民消息流通洵挽回利源之要務也 
[天梯屐印]  
　　四川成都友人來函云蜀省礦務總局自經大吏札委沈又南觀察接辦實力整頓條理秩然有禀請開礦者無不批准但須驗明貲木富足方許切寶舉行商人赴局晉謁無不隨到隨見○成都官錢局在拱背橋左近係前督岑雲帥所設雲帥去後規制漸形撥弛現 
 
 

Page 3

 
 
經錫清帥力加整頓特委陸天池觀察鍾岱爲督辦○四川官報局原議設於督轅學務處後錫清帥以爲不便委陸天池觀察綜理其事移至官書局中日前觀察已委員携貲赴重慶採購墨料紙張矣○課吏館歸文善夫觀察總理十月某日發給章程示期十四日開考同通州縣均可報名應試佐雜則須俟明年傳考○蜀藩陳六笙方伯被劾落職後於十月十四日東歸法國領事安迪君眷念舊情親往舟次送别○提督學政吳蔚若文宗考試東文學堂收錄百餘人俟胡雨嵐太史自日本查攷回華卽須示期開課○錫清帥新創常備兵八營派員募自川北各州縣限於十一月上浣成軍 
[渝江擊舦]  
　　四川重慶友人來函云渝中奉到上憲禁閱上海國民日報札文關道賀觀察卽札飭釐卡照會郵局以後見有此報卽行扣留不准分送○渝中肉釐辦已逾年所訂章程初未周密玆已由傅百貞大令大加更攺示諭城鄉矣○江津縣屬白塲商務頗盛曾將公積餘欵建一書院兹經鄧岳高司馬及乃弟立仙茂才議攺小學堂擬於明春開課○高等學堂總教習胡雨嵐太史前往日本攷察章程現已回國於十月中旬抵渝小住數天卽遵陸赴省 
[蘭芷餘馨]  
　　湖南長沙友人來函云湘中將弁學堂設在南門外金盆嶺各科教習卽以武備學堂教習兼之刻下撫憲趙中丞擬遷至小吳門與武備學堂合而爲一惟房舍不敷因於左近隙地添造若干楹不日卽當鳩工庀料矣○軍裝局提調任觀察在差有年本年三月中趙中丞履任之初卽諭令將局中一切事宜逐加整頓至十月十五日親往局中查見所存洋槍數百桿顚倒狼藉未經收拾且觀察並未在局僅　甲乙二委員伺候遂面加申斥將觀察記大過一次各委員槪行撤差○湘鄉縣十五六都所産硫磺經礦務總局憲委羅惠章司馬前往察勘情形照章開採旋由商民胡仁山禀請礦務總局給示保護蓋以彼處前經土著私開地方痞徒胥得從中染指兹旣遵諭照辦必得借重官力庶免滋生事端也○南門外新設農務局趙中丞之意必得富有田産之紳耆董理遂派定張紳祖同朱紳恩縉楊紳鞏爲總董此外一切員紳俟開辦後再行酌委 
[上海宫塲紀事]  
　　昨日本城巡防中局委員沈積臣二尹趨詣縣署謁見縣主汪瑤庭大令禀陳冬防事宜○新科翰林院庶吉士徐季龍庶當籍隸安徽歙縣昨日道經滬上乘輿赴道縣各署投刺拜會○昨日江蘇候補知州袁舞卿刺史命駕詣縣署拜會縣主汪大令大令飭丁擋駕○江蘇候補知縣朱池村明府錫甲昨日因公事來滬謁見道憲袁海觀觀察赴縣署拜會○昨日英美等國公共租界公廨襄讞委員王松丞刺史因有要公乘輿至縣署拜會縣主汪大令晤商片刻而别 
[滬南火警]  
　　前日夜半時本邑南市大東門外新馬頭裏街江北某邑人許廷孝家糾人賭博不知因何火起頃刻烈燄上騰司更人見之立卽鳴鉦報警城廂内外各洋龍飛駛而至吸取自來水竭力圍噴約逾一點鐘之久火始告熄是役也除許姓房屋付之一炬外又燬去面南之陳裕記皮鞋店陳德興飯館共平房三間事後衆鄰將許及在塲賭博之二十八號巡捕計寳榮扭送十六鋪巡防中局局員黄衡堂二尹飭押候帶案訊懲 
[求免驗屍]  
　　僑居英界勞合路恒豐里二百八十一號門牌屋内之蕩婦李孫氏與所私聶九應口角吞烟自盡事經捕房訪悉派包探劉光震知照地保報請上海縣主汪瑤庭大令親臨相騐大令准之旣而屍嫂某氏以李孫氏死由自取於人無尤自願備棺收殮昨已由地保投縣禀求免騐矣 
[咆哮公堂]  
　　前者臥雲閣烟館樓上被火時江南書局主劉善夫及劉益卿逞强闌入某號巡捕喝阻不依反失口辱詈遂訴請知捕頭派包探徐阿華投公廨禀請出單傳案襄讞委員王松丞刺史研訊之下巡捕投案禀訴前情益卿俯首求恩善夫供前者鄰居失火急欲奔回書局收拾一切被捕攔阻略與聲辯並未詈駡刺史商之美總領事署繙譯官白保羅君判令各罰洋銀兩元益卿當堂遵繳刺史著卽開釋善夫聲稱曾被西探踢傷不甘受罰竟在公堂之上大肆咆哮刺史勃然大怒商之白君著還押捕房加罰洋銀五十元俟繳齊方准開釋 
[美界火警]  
　　前晚吳淞路第一千五百五十一號門牌徽州人李裕興所開茶葉店内因誤翻火油燈霎時火勢上炎幾致不可收拾幸卽汲水澆滅祗焚去木柴等物然四鄰已飽受虚驚矣 
[上海縣署瑣案]  
　　梅家弄巡防局員某君函送受傷人吳丫頭到縣前晚縣主汪瑤庭大令升堂研訊吳供小的家住本邑西南鄉耕田爲業同村有吳逢春者曾竊某姓桔槔小的雖目覩情形並未宣言於外後某姓查悉向逢春索還逢春疑由小的訴知遂誣指小的所竊轉售與伊將小的肆意兇毆用繩吊諸樹上以致手指足踝俱受重傷心不能甘投控巡局蒙局員老爺轉送案下叩求騐明訊辦大令飭仵役騐得受傷屬實諭以逢春曾於本月十三日控爾行竊本縣諭令靜候批示爾且退去候提逢春訊核可也○日前唐阿福控施福林誘拐伊女等情大令訊取口供將施收押著唐出外訪尋旋經施兄海舟將唐女阿瑞尋獲交還由唐送案大令質訊之下唐供小的僑居西門外萬祥里施在里口開彩票店時向女兒調笑後被誘去藏匿無蹤前堂刁賴不承幸蒙大老爺將伊收押伊兄海舟情急始將女兒交還盤詰情由云暫住陸家浜阿姣處阿　與施爲鄰當日海舟將女送到小的家卽乘隙脫逃顯見誘匿情眞叩求究辦阿瑞供上月三十夜小立門前失去銀簪一枝母親責駡甚嚴因念有姊妹行阿姣家住南市陸家浜前在西門燮昌自來火行工作時相識故於本月初一日前往借宿某日由海舟送回尙求明鑒施供小的管押所中不能找尋唐女因此函致胞兄懇爲設法前日胞兄適見一女由陸家浜左近某姓家怱怱出門獨行啜泣上前查問知卽阿瑞是以伴送至唐處小的實未誘拐叩乞原情大令飭唐具結領女一面速往陸家浜向阿姣家問明有無收留之事施交人保出著將海舟交案○前者胡沈氏控夫姪胡錦山與寡媳張氏通姦唆使妄控女婿夏長林騙取田單意圖婪賣等情大令研訊之下胡沈氏供故夫胡潤生向爲海關舍人積欠洋銀二千餘元迨逝世後遺有本城張家弄住房一所由小婦人售銀二千五百兩先收二千兩藉以清償各債尙有五百兩未收寡媳張氏生有一孫初時頗能守志今被錦山誘姦復唆令誣控女婿爲特訴求澈底根究錦山供小的不敢姦佔胡沈氏之媳實緣氏聽從女婿夏長林慫恿將住房售價瓜分是以張氏不服胡沈氏復將償還夫欠後收回借據檢呈察閱大令飭差傳諭買主將應找房價五百兩繳案候提張氏訊明核斷 
[贈牌鳴謝]  
　　本埠文寶石印書局所印各種書籍圖畫精雅絶倫久爲有目所共賞兹又添辦五彩石印藉廣招徠昨承以所印中西月分牌見應　金錯采五色相宣恍騰蓬壁之輝用煥桃符之彩似此力求精美宜乎生涯鼎盛名譽交馳也合志數言藉鳴謝悃 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁虐媳]  
　　浙江嚴州友人來函云近來貧苦之家聘娶養媳恣行凌虐相習成風爲府尊黄太守聞而惻然親撰淺切歌詞徧行張貼其文曰聞說凌虐養媳多本府做篇勸戒歌養媳前世作惡婆今世來被惡婆磨寃報寃來仇報仇鬼神與你作對頭若想來世少受苦要在今世好好修此是與你說因果還有罪名與你坐故殺子孫有專條你想逃法法不饒莫說養媳無父母你們就可下毒手本府是個父母官要替伸寃來出首莫說養媳無弟兄自有人打抱不平本府出示勸鄉族勸如不聽向官鳴你用滾湯淋媳兒本府卽以水治之你用鐵器烙媳兒本府卽以火治之無論凌虐如何行國法昭昭照樣刑你若不聽試試看一個辦來百個驚及早敦睦家庭樂婆慈媳孝慶安寗 
[皖省官場紀事]  
　　安慶訪事人云本月初九日藩轅牌示本任安徽南陵縣傅毓湘本任亳州知州宗能徵貴池縣張炳耀廣德州王康平均飭顺本任供職○徽州府同知某司馬因事開缺藩憲以請補斯缺丁司馬繼瑞署理○准補合肥縣知縣方大令永昺准補歙縣知縣鄧明府瑜准補霍邱典史蘇少尉正榮准補太湖縣華明府錫旗均由藩憲飭赴新任 
[甬江雜錄]  
　　寗波訪事友人云鄞邑各文童於本月初十日由縣主周少軒大令在行臺扃試首題中天下而立定四海之民義次題不貴異物賤用特民乃足義十二日案出招覆八百名案元爲夏紹虞○本月某日新任甯海縣某參戎乘某輪船由滬來甬謁見各當道然後赴寗海履新○邇來火油價值奇昂美孚牌每箱須洋銀三元八角五分蓋較前數日又增二角餘矣○甬市制錢缺乏洋銀價值短絀異常寗紹台道惠樹滋觀察以小民受虧殊甚諭令每元不准少過九百五十文詎料邇日仍有减無增每元祗換錢八百三四十文左右聞之個中人云時届年關恐再减少果爾則經紀小民大爲所累矣 
[潯江雜志]  
　　九江訪事人云郡紳鄭恕庵廣文前因時届隆冬深恐營兵查察難週匪類時時竊發具禀道轅請於扼要之區安設栅欄以咨防範當經廣饒九南道瑞莘儒觀察札飭九江府知府孫景裴太守率同警察總局各員酌奪禀復兹太守禀稱城外招商局碼頭及張官巷口等處地方皆甚緊要爰於日前飭匠次第興工此後宵小當可稍稍歛跡矣○九江道署旗杆於去歲被風吹折日前道憲瑞觀察飭人赴上遊購得大樹兩株運潯更換刻已煥然一新矣○日本郵船會社前已購得麥邊洋行萃利華利兩輪船行駛長江名埠現因生意頗盛添購沅江輪船已於本月初九日開班行駛矣 
[上海保甲巡防局案]  
　　本邑南市大東門外恒生馬頭鴻福園酒館邇忽倒閉昨日順大煤崃店執事人鄭守樑長興肉莊主顧友梅將園夥許照才扭送十六鋪巡防中局請追欠欵局員黄衡寠二尹質訊之下命移送上海縣署請縣主汪瑤庭大令訊追 
[浦東保甲總巡局瑣案]  
　　前日鄉人朱紫貴扭獲圖竊未成之許阿榮送至浦東保甲總巡局總巡謝岳松明府判枷號三日期滿責釋○前日浦東陸家嘴巡防分局委員高文軒二尹函送行兇打架之楊桂生及受傷之錢受堂至保甲總局總巡謝明府判將楊笞責一百板具呈攺過切結然後交人保去 
[英美租界公堂瑣案]  
　　生大祥號夥陳振先私取店内洋銀冐收客帳共二百二十七元匿迹三馬路福寗里流妓金素卿處花消殆盡釋由包探趙銀河拘獲連素卿押解至案請追陳供此項洋銀早已用罄小的無力認賠尙求寬宥素卿供陳大少前至小婦人處冶遊雖曾揮霍若干金然並不知其得自　囊胠篋今竟妄指小婦人處存有洋銀實係寃誣尙求明察襄讞委員王松丞刺史著將陳還押捕房限一禮拜内如數照繳違則笞責二百板發押捕房半年素卿交人保出如日後查有存欵定干究追○老公紡紗廠傭人張和仁串同女工陳王氏周陳氏董林氏林張氏楊吳氏行竊洋紗及棉花各若干報由包探劉森堂獲案請訊刺史判將張及陳周氏各責一百下林楊二氏各責手心八十下贓給還失主○包探方長華查知高趙氏將婢女巧仙送至某醫館求治疑有凌虐情事送案請訊刺史著將巧仙仍送醫館敷治俟傷痊傳氏質訊核斷○王福生曹金榮二匪串竊張大梅家衣服報由包探張全林拘獲吊到原贓解案請辦刺史判各責二百板○匪人朱裕生行竊某洋人處紫銅一塊被包探趙銀河查獲解案請辦刺史判責二百板贓給還失主○匪人沈阿三向孫阿福索詐洋銀六元不遂所欲肆行毆擊報由包探沈阿岳獲案請懲刺史判責一百板 
[法租界捕房瑣案]  
　　前者廖啓良控朱李氏借去洋銀三百元延宕不還等情讞員魏蒓塢大令訊取口供准將氏交人保出迄今廖迭次禀催大令遂於昨日命提復訊氏供小婦人亦被廖妻借去洋銀理應劃抵乃伊意圖賴去小婦人心實不甘大令怒其刁狡著押候嚴比○車夫王阿狗將未及輸捐領照之車沿途載客適被巡街捕所見向之詰問反被兇毆解經大令訊供判枷號一月昨日期滿帶案開枷從寛　出　某洋人家細崽周阿金唐金福串竊牛奶若干控經大令訊供管押昨日提至安下判令將周責手心一百下唐責手心五十下○竊犯周永卿潛至某姓家擊毁玻璃窗入内行竊當塲拘獲解經大令訊供著重責四百板○蘇思恩前控傅金氏借去洋銀三百元意圖胡賴等情大令判令折還二百五十元氏兩次措繳二百元尙少五十元哀求寛免大令准之所繳洋銀給蘇具領 
[美租界捕房紀事]  
　　前日傍晚時日本國人某甲至焉華德路同泰烟紙店購取香烟爭論價值遽將窓上玻璃擊碎六百六十九號巡捕見之將甲拘入捕房捕頭令店主自投該管總領事署禀控○前晚西人某乙飲酒過醉在百老匯路任意行兇五百三十五號巡捕見之恐肇禍端雇車送入捕房捕頭令押至酒醒時釋出○前晚偷兒李德林掩入九江路某姓家行竊金鑲藤臂釧携至某押鋪質錢適爲包探朱桂生所見連贓解入捕房捕頭令押候解送公堂禀請讞員鄧鳴謙司馬訊辦○前晚小竊錢阿狗潛入靑雲里第一號門牌曹阿三家竊取布被等物携之而出不虞爲五百五十四號巡捕所見拘入捕房捕頭令押候解送公堂禀請懲辦 
 
 
 

Page 10

 
 
   
 
