# 1902 - 92 - 4910404

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由慎記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[新印南皮張宫保政書出售] [  圖書集成局代啓]  
　　兩湖總督香濤宫保學問經濟負海内重望仰止廬主搜得宫保歴任以來奏議教百篇如創設學堂舉辦農工商諸要政悉行採入釐爲十二卷由思益學社倩本局用大號新字印成紙墨精良裝訂六本碼洋一元四角江左書林汲漢口江左漢記均有出售有志經世者請擇便購閲可也 
[報紀湘學大興因推論之]  
　　自科舉改章後朝廷日以培植人才爲急務諭飭各省設立大中小學堂各疆吏奉諭後除省城籌辦設立外通飭各府州縣一律興辦其時今署直督前山東巡撫袁慰庭制軍擬章入告首先創辦奉旨俞允嗣後各省舉辦者皆仿照山東學堂規制籌欵設立迄今數閲月各省大學堂雖經各疆吏先後具奏設立而各省各屬之小學堂設立者尙少觀望者殊多説者每謂各州縣之未能一律舉行者或爲紳董所掣肘或因經費之難籌故雖經上憲通飭嚴催祇能飾詞禀覆此皆州縣之苦衷似不能過責之者也竊意州縣爲一邑之主雖不能不聯絡紳士然爲地方公事究可惟所欲爲若爲紳士掣肘亦可見州縣之無能矣若爲籌欵之計現雖庫儲支絀而朝廷旣詔令改書院爲學堂則設立之處旣免建造又免租賃欵之可省者一書院旣改爲學堂則凡書院之公産書院之經費自當一概撥歸學堂卽尙不敷而有此津貼所虧有限則欵之可省者二州縣旣不能曉諭紳董從速舉辦而紳董見州縣之未必認眞遂存告朔餼羊之意欲藉書院月課以圖膏奬故紳士一聞改設學堂往往以月課考試爲寒士養贍向府縣禀懇不知月課膏奬原爲作育人才而設撥歸學堂亦爲作育人才起見豈能以寒士養贍爲辭哉故非但紳士卽有不願斷不能阻撓卽州縣憚於振作亦不能顯違朝命揆夫各州縣之不能認真辦理者雖由紳董之掣肘欵項之難籌而究由上憲之未能雷厲風行以致各州縣得過且過耳前報紀湖南巡撫俞廣軒中丞近因朝廷詔令設立學堂而各屬觀望徘徊未經舉辦爰特嚴立章程無論各府州縣凡設小學堂至一百所者從優保獎未滿三十所者則嚴叅刻聞各處已陸續振興可知各州縣卽不能實心辦理而欲保全功名自不能不竭力從事矣州縣苟竭力從事紳士又何從而掣其肘哉紳董旣不掣肘則欵項亦自易籌若各疆吏照此辦法吾知各省小學堂當不難一律振興矣且蒙養爲人才之基苟無小學堂以教育童蒙何由而升之中學更何由而升之大學哉説者又謂學堂之設不能不藉紳董佐理紳董之能辦事者亦十不得一不見報紀札縣申斥之事乎各邑中豈少江某其人哉冐名朦禀覬觎寺産借公事爲滋擾致使阻撓之輩遂以若輩爲藉口州縣之爲掣肘未始不以乎此曰州縣若因紳董之良莠不齊以致因循不辦是未免因噎廢食矣紳董苟涉私見一概斥之可也果能實心辦事者卽寺産無不可以充公廟宇無不可以改作亦安能一律而論哉今之學堂不能認真辦理者似不能不爲紳董責然使紳董辦之者州縣也則又不能不爲各州縣責然使州縣辦之者疆吏也則又不能不爲各疆吏望之也若夫借端設立學堂覬觎書院公産或藉學堂之設播揚康逆邪謀此則奸賊陰險者之所爲所望袞袞諸公設法杜絶者也 
[電傳宫門抄]  
　　昨日午後京師來電云二月二十八日皇上召見軍機大臣及榮劉恩溥本日無明發上諭 
[日人之論]  
　　香港循環日報譯登日本東京來電云此間各報論及法俄兩國之事意見各有不同有謂其藉英日同盟添固太平之局者有謂法俄未能附入英約中以故另行聯絡者至論德國之不助法俄則以爲事頗奇特蓋俄人雖欲得德國之助苦難如願以償也 
[俄禁日人]  
　　香港循環日報譯登日本東京某報云頃得營口來函言月前俄官議有新章禁止日本人不得附火車赴滿洲遊歷觀此亦足見俄日之猜忌深矣 
[美例從嚴]  
　　香港循環日報云美國議政院董事請將保護總統之例施行大旨謂凡有謀弑總統者首犯予以死罪從犯監禁若干年罰作苦工并募集御林軍給以額外號衣爲總統護衛 
[俄艇東來]  
　　香港循環日報云俄國海軍部倩厦威埠某廠定製深水雷艇三艘近已竣工開赴旅順計日可行抵新加坡矣 
[西君親政]  
　　香港循環日報云西班牙君主阿爾渾第十三當西歴一千八百八十六年五月十七號卽位時年尙幼冲因請太后攝行政事兹已及歲太后遂遵例於本年五月十七號撤簾歸政屆時日本政府擬派全權使臣赤羽郎前往致賀 
[議减使費]  
　　香港循環日報云傳聞中國政府將駐英使費减成給放蓋因將派使臣分駐意大利國羅馬京 
 
 

Page 2

 
 
城故也或曰駐意使臣已派定李仲平觀察未知確否 
[北海軍聲]  
　　北海西人來函云邇因廣西之亂華兵之由羊城到此者實繁有徒伏波砲船於二月初六日載來勇丁五百名初七日鎮東砲船又載來一百名同日廣庚砲船載來二百名聞尙有源源而至者初十日各勇卽由北海開往南寗 
[教案獲犯]  
　　香港循環日報云上月某日廣東南雄州屬始興縣有匪徒謀殺泰西傳教士之案當經大憲委徐别駕書祥前往查辦旋由署始興縣陳柏侯大令恊同文武員弁將謝唐古等六匪犯緝獲録取供詞旋於二十三日由北江緝捕森字營管帶李遊戎家泰率同所部左營勇丁解赴兩廣督轅督憲陶芷芳制軍飭卽解交緝捕總局收管聽候訊懲 
[尙衣起節]  
　　姑蘇訪事友人云前任江蘇織造景尙衣交卸後於二月二十三日由蘇起節省中文武各官咸詣胥門外大馬頭恭送及午後四下鐘時撫憲恩大中丞排導至舟次寄請聖安聞尙衣須繞道滬江然後入都覆命 
[閩學過蘇]  
　　姑蘇訪事友人云二月二十三日簡任福建提督學政秦大宗師綬章乘舟過蘇暫泊胥門外大馬頭文武各員咸往迎迓聞小作勾留卽當秉節履任 
[文宗受篆]  
　　杭州訪事友人云新任浙江提督學政張燮鈞大宗師蒞杭後頒發紅諭擇吉二月二十四日卯時接篆先由撫憲任筱沅大中丞將印信文卷委杭州府宗子材太守及府學教授翁廣文齎送前往次日黎明宗師排導至學轅在大堂上恭設香案望闕謝恩然後接篆升座受僚屬庭叅禮畢仍回行轅暫駐 
[梟匪可畏]  
　　姑蘇訪事友人云寳山縣境趙屯港近有梟匪横行不法正月二十四日曾向民人朱姓勒借洋銀三百元不遂所求以致啓釁鄉民羣起械鬥致傷甲乙丙丁四人旋復併力兠拿得將梟目蔣開勝及朱某二名禽獲解經縣主金大令訊供釘鐐收禁近日各紳董恐若輩前來報復爰糾合二十餘人環禀撫轅求調兵保衞撫憲恩大中丞准詞飭某營撥出砲船二艘前往彈壓 
[人言難信]  
　　揚州訪事友人云郡城團練自創設以來禁暴詰奸頗著成效不意近日忽有匪人揑造謡言謂此聓團防卽須裁撤愚無知者從而和之以致巿廛咸懷觀望所需經費不肯輸捐事爲江都甘泉兩邑宰所聞會銜出示曉諭大旨謂本郡團防保衛地方巡查匪類已著成效現仍照舊並不裁撤除查拿造謡之人從嚴懲辦外合亟會銜示禁爲此示仰店鋪人等知悉所有應繳月捐務各照章呈繳切勿誤聽謡言自貽伊戚想自此闤闠中人當曉然於人言之不足信矣 
[毋信謡言]  
　　寗波訪事友人云二月某日鄞縣黄菊友大令出示曉諭曰本年二月二十一日奉道憲春札開准駐寗英領事勤來函以據本國内地會教士併蘭雅國先後禀稱寗郡近日謡傳西門外及各鄉亦有挖眼剖心之説懇照請飭查嚴禁等情據此查挖眼剖心之事中外所無而中國愚民不察真僞一經棺木被賊刨竊卽以取眼取骨等妄言互相疑猜共相傳説此種謡言最易肇事亟應嚴行禁止若責成地方官嚴拿刨棺竊賊審實重辦曉示愚民庶可永久相安望切禱切等因并附抄函一紙准此查刨挖墳墓盜毁屍棺本係積匪猾賊所爲乃愚民無知訛傳西人合藥需骨此等謡言最易啓釁無論事之真僞亟應體察根究以靖地方除密訪嚴拿外合亟黏鈔札飭札縣卽便遵照速卽出示曉諭切實開導一面嚴密緝拿是項匪徒務獲訊明究報毋稍玩延切切等因奉經照行去後旋經衆民當塲格殺匪徒一名並拿獲汪濚甫張官亭二名送縣訊據供認挖人眼珠賣與匪首楊正福不諱並無洋人合藥情事可見謡言不足深信卽經商請提憲軍法從事將該二犯立正典刑梟首示衆在案除仍飭差密拿外合行出示曉諭爲此示仰闔邑軍民諸色人等知悉爾等須知取有犯供事甚確鑿豈可聽無據傳言共相猜疑自示之後務各懷疑頓釋毋信謡言倘有不法之徒從中煽惑滋事定干嚴拿到案盡法懲辦决不寛貸其各凛遵毋違特示 
[武林火警]  
　　杭州訪事友人云二月二十一日申刻中城鐵線巷口吴昶昌染坊忽然失火警鉦鳴處上下城各集義龍疾馳往救約歴一點鐘時始熄計焚去正屋三間披屋二間聞因煎熬顔料遺火茅柴中所致鄰右均未殃及亦云幸矣 
[蛉洲新語]  
　　日本長崎訪事友人云曩歲京師之役日本海軍二等兵曹茂勘次郎蒙賞五十金海軍一等機關兵松尾福太郎及是枝常太郎各賞三十金今已分别頒給矣○崎陽各日商自聞英日同盟之信莫不色舞眉飛東歴三月九號卽華歴正月三十日就俷園設宴申慶由長崎縣荒川義太郎巿長横山寅一郎主持其事各國紳商聯翩裙屐多至千餘人並召麗妓演劇侑觴荒川君與英員富哇司他君各撰祝辭大略謂此次實欲保全東洋商務中國乃貿易中最要之巿塲自應盡力維持使極東享承平之樂各國交際亦復親睦有加其利益誠甚大也是日也小倉地方亦有此舉○北松浦郡江迎村長阪縣近因修築道路開掘山崖佐佐村女工内山氏正當工作時忽轟然一聲崖石仆下露出白骨數十具悉數取回未幾卽七流紅立時斃命人皆異之 
[六橋選勝]  
　　杭州訪事友人云敷文書院課卷經浙江巡撫任筱沅大中丞評定甲乙出案曉諭計共取生員四百二十名童生一百三十名隨由山長擇於二月二十二日開課生題張釋之不拜嗇夫論問宋仁宗詔天下州縣立學校行科舉新法神宗更定科舉法專以經義策論試士其得失若何童題漢光武袒鑟迎馬援論問日本講求蠶事其辨種飼畜之法若何試詳言之○自去年亢旱迄今罕逢雨澤迭經官憲設壇祈禱始得疉沛甘霖浙江撫憲任筱沅大中丞擇於二月二十二日辰刻親詣吴山城隍廟酬謝藩憲誠方伯臬憲瑞廉訪亦於是日命駕赴玉皇山行禮 
[北固春雲]  
　　鎮江訪事人云二月十九日兩江營務處陶榘林觀察由白門乘招商局江永輪船東下道出京口下椗後闔城官吏及新湘江勝各營員弁咸往江干迎迓觀察接見之下卽命鼓輪出口逕往申江○前者駐鎮美領事馬敦君請假因國兹已事畢航海來華二月十七日由滬乘某輪船駛抵京口命駕登岸拜會駐鎮各西官旋涓吉於十九日任事○二月十九日相傳爲觀音大士誕辰鎭郡南門外福壽庵向供觀音偶像是日洞啓重門紅男緑女之欲爇心香者紛至沓來咸詣蓮花座下深深膜拜默默通誠一時小本營生之流無不於此獲利三倍此外南鄉各村民捐集巨欵製就各式花燈互相迎賽勞民傷財作無益而害有益是亦地方有司所急宜禁止者也○上月某日署鎮江府許東畬太守出示通衢略謂花烟間臺基久干例禁近訪聞西城外有等無恥之徒仍違禁私開屢滋事端實屬目無注紀除飭差嚴密查拿外合行出示禁止如違提究不貸 
 
 

Page 3

 
 
[鶴巿春游]  
　　姑蘇訪事友人云已革府署書吏葉小香因向龜奴趙獃子包攬詞訟經吴縣主田大令拿獲訊供暫行管押二月二十二日之晚升堂覆訊葉一味求恩大令謂爾劣跡多端本縣均已訪明此次趙龜之案由汝包攬議定洋銀四百元先收四十元尙何抵賴耶葉語塞大令遂喝令重笞二千板荷以巨枷飭差押往各處游行俟滿一月再行訊辦○二月二十三日大東公司某小輪船由上海來蘇二十四日清晨行經葑門附近河中偶不經心將某姓航船撞翻以致船中人悉人波心以泳以游幾占滅頂幸經鄰船施救得拯起二十餘人尙有三四人已魂游地府矣 
[滬軍撤防]  
　　去歲之冬駐防本邑之江蘇撫標滬軍營管帶某君派出弁勇若干人就各要隘分設冬防局無分晝夜四出梭巡俾盜賊不敢生心居民得以高枕而臥現屆期滿遂於昨日一律撤回 
[委員更調]  
　　南巿馬路工程局襄讞委員余克安叅軍經蘇松太兵備道袁海觀觀察調辦江海關事務而札委李鏡心明府襄治工程局讞政昨日已分别下札矣 
[開收捐欵]  
　　本邑房捐前由縣主汪瑶庭大令與委員顔明府會商妥洽惟尙未定期徵收兹已設櫃大堂東首專派司事人等擇於今日開收 
[拘提唆使]  
　　英商老公茂紡紗廠洋人洛神飛訪悉日前鄉民攢毆司事張某之事實由某軋花廠主朱殿香唆使爰將情禀知上海縣汪瑶庭大令昨日午前大令已飭縣差薛貴前往拘提矣 
[請禁賭機]  
　　南巿新馬路指南白玉樓及一枝春兩茶肆近有洋人克買克安設機器賭箱糾人賭博馬路工程局總辦翁子文太守查悉飭差限令遷移昨日十六鋪地甲裘鎮投局禀稱小的查得此項賭箱一設人多見獵心喜一擲數元受憲不淺求恩一律禁止不知太守如何批示也 
[英界火警]  
　　昨晚七點餘童時忽聞捕房警鐘怒吼繼分六下探悉泥城外新馬路醬園弄左近某姓家不戒於火當經救火會西人驅皮帶車馳往灌救始得熄滅至焚去房屋若干及如何起火俟明日探聞續録 
[郵政新章]  
　　中國郵政局刻已另訂新章昨承滬局經理人惠贈章程單大旨謂自三月初一日起信件每重五錢者寄至附近總局收洋銀半分寄至往來各局收洋銀一分明信片單者收洋銀一分雙者倍之新聞紙類每重三兩者收洋銀半分蓋已較前者約减去四分之三矣至於寄遞包裹費益廉之又廉此亦官商所宜知者也故記其大略如此 
[上海縣署瑣案]  
　　前者恊餘錢莊主某甲控劉禹臣虧欠巨欵縣主汪瑶庭大令訊取口供收押限繳旣而由同鄉人郭肇庚具保回籍變産料理詎料竟一去不返甲屢次禀催大令飭差將保人解案諭令覓人具保親赴山東將劉尋獲扭至萊陽縣押解來申前晚大令升堂研訊郭供小的因念同鄉之誼是以爲之擔保詎知劉心懷叵測致累小的往返山東費去洋銀一百餘元求恩追給劉供稱蒙恩交保回籍變産本擬卽日來滬理明無奈老父執意不允以致不克成行求恩明鑒大令曰郭爲尋爾用去路費理應照償劉稱小的目下實無銀錢大令問郭曰爾知劉家中究有産業若干供稱伊父現開巨元錢莊生泰興皮貨店家中亦頗有田産大令遂判責劉二百板收押所中一面飭吏備文交差投萊陽縣禀請查封家産作抵○前日常熟縣民人薛傳松扭姪女杏寳及范阿二等至案大令向之詰訊薛訴稱小的向在原籍務農姪女杏寳幼失怙恃由小的撫養成人許字金姓後因金貧不能娶贅入家中已生子女各一去春夫婦偶爾反目姪女卽逃至滬上今始查悉被范誘佔爲妻求恩究辦杏寳供年二十有七家甚貧苦度日維艱且時遭丈夫毒打是以至滬傭工旋與范有私同居一處今被伯父尋獲願卽因家叩求恩宥范阿二供小的係整容匠由徐姓婦人爲撮合山得與杏寳姘識初未知其爲有夫之婦今願給予盤川交其伯父領去惟乞施恩大令申斥一番令給盤費洋銀五元交薛領回管束 
[馬路工程局紀事]  
　　前日偷兒張阿寳潛至浦江中某船上竊取　一枝適爲巡街捕所見拘至捕房捕頭轉解馬路工程局總辦翁子文太守倩襄讞委員余克安叅軍研訊張供小的係浦東人向駕渡船前因行竊繩索被拘到案蒙恩釋出今又犯此叩乞哀矜叅軍飭重責二百板驅逐出境贓給失主具領○船户馮其生王仲坤前因竊取金利源馬頭上鐵　管押捕房前日吊到原贓解送至局余叅軍研訊之下姑念貧苦無依從寛開釋贓給失主領去○南巿十六鋪集水馬頭由某商人拆去改造西式浮馬頭以便小輪船停泊工程局總辦翁子文太守查得當拆卸時並未來局呈報且所毁鐵欄杆及馬頭各料亦未繳呈查得此項工程係陳金生所攬因飭局差恊同地甲偵查並將陳帶局以便責令如數交還 
[富陽乞振書]  
　　吁天之絶人何甚耶我邑當金衢嚴之衝與桐廬毗連去歲五月蛟水爲患田廬漂没登報之後已承諸大善士擇尤撫恤計我邑七十二莊皆沿江而居時方禾黍芃芃吐花結實詎料蛟水蟬聯一月之中連遭三次不特田禾廬舍隨波而去卽人口牲畜亦淹斃莫數我邑向於三月插秧至六月卽新榖登塲乃洪水爲患適在榴花照眼之時居民於水退後重新插秧工食有需糞餅有需不得不鬻女典衣爲挖肉補瘡之計滿望西成有慶不致抛本荒工上可免追呼之急下可免凍餧之憂不料九月繁霜數日之間竟成赤地我鄉榖米顆粒無收官憲盡知本毋庸贅述第自九月初六以後水災已離旱患乂來直至今年二月中旬始見雨水而荳麥已枯槁居民又大失所望吁天之絶人何甚耶查各省被災者均已奏請蠲免而我邑獨付闕如不但無錢卽有錢亦無米可購刻下上江之來源已絶下路之米糧不至卽素封之家亦絶無積儲弟於本月二十四日由鄉動身時見一老人手持大錢四十二文欲爲久病者購米一斤遍乞村鄰無有應者而我邑之飢荒概可知已蓋目下所最難堪者國家之正課所得苟活者山隰之草根雖樹未剥皮衣猶蔽體而來日方長呼籲無路請爲登入貴報倘得諸大善士見而生憐則我邑居民之大幸也[  富陽許卓人頓首]  
[湖北籖捐滬局來函]  
　　逕啓者頃讀貴報有抑勒簽捐一事查月月中等三家同登江南票大减償告白將江南浙江兩票合售洋九角致被廣濟公司所控實與湖北簽捐不相干涉蓋湖北簽捐案經湖廣督憲張宫保奏准咨行兩江在滬設局委員辦理事屬官辦仁商人所設公司不同且與廣濟公司各銷各票並無糾葛請卽更正以昭實在至禱此頌時祉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁刨棺]  
　　寗波訪事友人云二月某日府尊高嶼卿太守出示曉諭曰本府訪聞鄞邑西南各鄉所屬屍棺時有盜發以叚橋一帶爲最例載刨毁棺木以致屍骸暴露卽有斬絞軍流罪名定例何等森嚴豈容或犯除飭縣立重賞多派幹役密訪查拿外合亟示諭爲此示仰闔屬軍民人等一體知悉爾等以後務各隨時留意再有匪徒乘夜盜挖屍棺准爾等約齊掩捕檢用挖棺匪械鳴保綑送赴縣一經訊明屬實卽照賞格給付决不食言一面將犯嚴行懲究以洩屍屬之憤至新棺暫厝雖與久停不葬情事有間惟亦妥爲厝寄免致匪徒乘間挖毁其各遵照毋違特示 
[英美租界公堂瑣案]  
　　江西人王吉林在杭州誘得女郎榮春蘭附某小輪船來滬寄匿縫工陳阿七家旋串同王慶泰王春才郭子成挈至鴇兒王瑞玉所開野雞妓院中求售議價未定先取去洋銀四元春蘭不甘流爲下賤啼哭不休事爲包探竇如海所知將一干人拘入捕房昨晨解請訊辦春蘭供江西玉山縣人現年十五父已去世去年被王天生誘至杭州旋復被吉林誘至上海鬻入娼寮今旣來案叩求超豁王郭等人互相推諉讞員張柄樞司馬商之偉繙譯發回捕房押候再訊春蘭暫交官媒留養○江北人李阿五串同薛小山唐和先許文姚沈阿蘆行竊華利輪船所載藥料三束經四百八十九號巡捕拘解請究司馬判責李三百板枷號半月薛唐各責二百板○流僧時德在福州路開設流雲閣烟館串同向曾犯案之還俗僧方阿四及無賴胡阿四張阿五王雙喜向寳雲寺僧松林訛詐洋銀十二元經包探趙銀河拘解請究司馬判各責五百板○前日王阿根與所私蕩婦某氏口角婦憤不欲生吞服阿芙蓉膏經五百五十七號巡捕舁送仁濟醫館治愈昨晨解案請訊司馬申斥一番叱之使去○前者穿珠花匠王金寳誑騙陳小山家珠花等物由包探趙銀河解案請訊司馬飭賠洋銀二百餘元王無力賠償挺押不理昨晨由包探趙銀河解案請訊司馬判責三百板送改過覊押年一年○著名流氓俞開榮串同俞福培向翁萬氏訛詐洋銀十元經包探顧阿六拘解請究司馬判各責三百板并將開榮發回捕房管押半年期滿遞解回籍○包探倪順泉解積賊王阿狗至案禀稱此人行竊包銀海家衣服數件經小的拘住突用不剪將咽喉刺破今特解案請究王父阿成投案訴稱小的兒子實不務正自十餘歲卽入下流叩求從嚴究辦司馬從寛免責著送改過所覊押一年○褚有瑞陸雲忠行竊某洋人家茶壺經二百二十八號巡捕拘解請究褚陸堅不承認司馬飭發回捕房押候杏明覆訊○張阿根前因犯案遞解回籍兹忽濳來滬上經一百三十四號巡捕拘解請究司馬判責五百板管押一年○包探竇如海解迷失歸途之童子戴全富女孩玉梅至案禀請妥爲安揷司馬飭暫交官媒留養聽候出示招領 
[法租界捕房瑣案]  
　　朱阿天陳阿二串竊趙東福家錢一千五百文經包探解請讞員杜枝園太令訊明判各枷號一月期滿各責三百板○上期某小烟館主楊利章控顧愛生虧欠烟資向索行兇等情昨日大令提案訊明判令笞責四百板○李蘭屏行竊鄱陽輪船上某客所携衣包由包探拘解至案大令飭枷示一月期滿責釋○王阿根行竊王星喬家布被一條經包探解案大令飭責三百板○流氓吴晉卿惡蹟多端前經包探拘請訊辦大令判枷號一月昨已期滿因卽提案開枷責三百板釋之使去○前年無錫人榮錦芳向王芬餘購去小麥七百石計銀二千一百兩裝往天津出售將銀吞没避不見面王遂控諸公廨大令飭包探前往關提到案押追昨日王投案呈催大令提榮比責榮泥首苦求請俟函促胞弟來申料理大令限五天内繳清如違笞責不貸 
[美租界捕房紀事]  
　　昨日午前積竊葉阿堂不知在何處竊得衣服數件携至吴淞路某押鋪求質包探錢榮堂見之連贓帶入捕房捕頭令押候查明失主姓名然後轉解公堂禀請讞員張柄樞司馬懲辦○印度人某甲僑居吴淞路某號屋内昨晨忽失去木桶一口疑近鄰甬婦某氏所竊闖入其家强將所有木桶攫去氏知不可理喻投訴捕房捕頭令某包探查訪知甲桶實非某氏所竊令甲將原物送還○昨晨江北人楊阿二投捕房訴稱在密勒路第二十一號門牌開設老虎灶小茶肆夥計銀郎因暴疾而死並無家屬在滬可否請善堂棺殮捕頭允之令地保報請某善堂備棺收殮 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
