# 1882 - 125 - 4903241

 

Page 1

 
 
[論法人攻破安南海内奪取礮海關事]  
數日前據香港報譯外國新聞紙言法國近發礮船調集精兵攻取安南海内地方察其情勢誠殆哉岌岌乎不特新聞紙深慮安南力不能支卽本館亦惴惴焉惟恐安南褊小不禁法人之蹂躪第據稱安南海内礮臺之兵爲數不少並有從前叛人黑旗劉義之兵卽前年李掦材竄入安南所句通之股匪爲安南所招納者法兵雖雄止有七百名之多卽礮船大小亦不滿十隻以衆寡之數衡之法人未必遽能得乎乃昨閲外國新聞並循環日報所傳消息知本月初八日法兵攻圍海内施放開花砲兩點鐘之久海内礮臺之兵不復能支礮臺遂爲法人所得其海關亦被奪去且并不待開礮攻擊計搜括海關之内得銀三十五箱每箱七千元法人卽派官在關榷税云云是海内地方旣爲法人攻破法人卽部署一切勢已大定初不意其奏功有如是之速也夫安南國小而偪自顧貧弱不克振興自法人至其地立埠以來先則收其西貢繼又覬覦其他而安南國王大有政由寗氏祭則寡人之意一舉一動皆爲法人所伺察不敢修其武備以圖自保疆土以故法人得尺得寸靡有厭足之心試思近來與泰西通商諸國莫不購買泰西船隻鎗礮購買之不足則又設局製造泒人學習以期精益求精常保通商之局而厚海口之防卽如高麗素安弱小前者日人以通商之利多方歆動　高人卒不之信今乃幡然變計由近及遠且將與美國立約矣其國中則首以整軍經武爲事購眾鎗礮則向日本泒人學習則來中華意欲由中日兩國以漸而仿效泰西其設施不可謂不周至安南僻居南海毗連暹□爲中朝南服之屏藩其立國之勢正與高麗之在中國東偏相等不特障蔽邊陲爲中國計固應修飭武備愼保舊物卽不爲中國計古今亦無立國數百年一旦外侮相乘而可以拱手讓人不自振作樹立者高麗局面廣則數百里長約二千里安南縱不及其人而四周開方核計亦得千餘里在一統之朝視之僅爲附庸之小邦以分崩之世言之居然爭雄之强國歐洲地面不及亞洲四之一除奥日俄土擁土稍廣如法如英亦不過拓地二三千里乃以輪舟砲械之利航海東來竟能蠶食諸邦如摧枯拉朽豈其地氣使然歟可知能自振作卽千里之國未嘗不可稱雄於海外而况僅僅自保其國中乎吾意安南之不克自振也其故由於法人初來之時太不設備致爲所懾服耳蓋法人之至安南其始得失利鈍亦未可知乃安人僅知畏服法人一見其船械之利卽已下首甘心願爲屬部故于其設埠通商也聽之置兵設成也聽之畫疆泒官以代治其地也則又聽之得隴望蜀欲其舉國中之全境以槪歸法人所治則又不得已而聽之在法人向厭之有而安之君臣卽使今日奮然而起欲自振興以保其國而礙於前與法人立約事事爲其所制苟有所爲法人必且禁使勿行此其失計蓋在法人初得西貢之時而不在今日也夫南洋諸島獉狉未化蕪　不治旣非臣服中朝亦無由徑通上國泰西人初來東時處處設埠土人均不敢與較現雖仍守故俗已不殊於英葡荷嗹之屬土安南初見法人之來殆知南洋島國之情形乃亦無所措手聽其欲爲乎我安南立國已久終非島國之比不宜使法人大逞其志也然而事已如此往不可道追矣竊謂安不克自振而今日之勢不啻舉國皆爲法有是中國直與法人爲隣矣緬甸之有英亦幾幾法　 
人之在安南異日英亦效尤求逞志於緬甸則歐洲兩强國毗鄰於中朝之邊省疆塲其能無事哉或曰中朝執政之人深謀遠處觀於近來爲高麗通商一事未嘗不代爲籌謀則不忘情於高麗豈遂無意於安南莅聞此信當必有顯全大局存救小邦者獨惜中國處事遲疑計及於此而安南早爲法人所并其不至於日本夷減琉球而始向詰問也幾希矣 
[譯成政書]  
　　外國新聞紙言中國駐紥美國之欽使署中有繙譯官祭君近將美國政治書譯作華文業已完竣並由蔡君詳加批註此書於美國頗關緊要欲擴見識者亟宜觀覽故欽使已將譯出之本寄全中國總理衙門矣 
[自來水停工餘聞]  
　　本埠处自來水工程近以地氣上騰之時開地埋管恐致疾疫故暫停王此已列報兹聞自來水公司凡有股分者聞此頗有憂疑之意竊以爲此不必憂也此時之工不過暫停俟秋冬地氣肅斂仍當開辦且所停着不過埋藏鐵管一節爲工部局詢諸醫生恐生疾病故飭令暫　停止而下海浦之水臺及别項自來水之工程仍未盡停又何煩過爲疑慮耶 
[虎戲至港]  
　　西人皆利尼向爲馬戯近來改爲虎戯由印度而至香港欲在香港搬演先以船載四虎至港一大三小其大者自鼻至尾計長一丈二尺人近之則扈然作聲張牙無爪形殊可畏每日須生肉二十五磅方足果腹日惟一食聞又有後船將載虎五隻來港已在途中並黑熊一頭花條馬一匹猴子十五隻大馬四十五匹小馬十二匹其先至者在港覔地搭棚而人皆不之允恐虎之咥人也然此時先聲已足奪人則將來各物到齊之後未識能否准演也 
[湘臯彚誌]  
　　湘中界連黔蜀鄂粤諸邊境近因各路遣散兵勇甚多是以各郡縣時以哥匪爲患聞有一匪首久經隣省通緝昨於二月杪在常德　獲解省訊明後大府飭於夜間押赴市曹梟示云○省垣附近各邑曁各鄉鎭現有一種齋匪男女混雜類多鄉愚無知者流聞所供奉者係千手觀世音其妄謅不經姑不具述昨聞由首縣訪拿一人訊供不諱立予站斃因該犯供有同夥者四人尙未差拿而此四人已自行赴長沙縣署投到當卽訊明飭發班管豈知皆服毒而來意圖挾制官長者故甫經訊明卽毒發并斃天府謂此等刁風斷不可長仍飭戮屍梟示犯事地方并出示勸戒　入齋會者准其改悔免究○省垣各烟館前經大府嚴禁豈知若輩轉愈開愈多緣小街僻巷之貧民吸食鴉片烟者皆設半榻茶烟詭稱自食其實爲供客之具但不敢書招貼耳差保等又皆得賄包庇是以大府永禁愈嚴差保需索愈甚也吁宦塲中事可以類推矣 
[私鹽復熾]  
　　蘇城私鹽向稱極盛自劉賢潰董大有正法後黨羽始散官鹽暢銷近日據鹽公堂云官鹽消塲又漸漸减少故知私販　　本月初金澤鎭有私鹽船三十餘艘掦帆東來緝私船旱經避去鄉民無知因其價廉競相爭買然則司緝務者其知所戒備歟 
[委員彈壓]  
　　蘇城元妙觀爾彌羅寳閣興工後人多事雜游手輩不免滋擾現經方丈尤靈峻禀請臬憲泒員彈壓許廉　准如所請卽札飭中路總巡程福五明府在該處彈壓云 
 
 

Page 2

 
 
[賢守日殯]  
　　前報錢伯聲太守　逝兹悉於本月十八日領帖是日蘇省中寅鄉年好無不往中現任自監司以下亦躬親奠醊十九日發引由公館出葑門登舟回嘉興原籍沿途設有路祭數處居民夾道聚觀執紼者冠盖相屬盖太守前在蘇守任内實專及民閭閻同深感戴故一旦西尋寅僚部民倍多於邑云 
[崇邑近聞]  
　　邇來傳述武昌府屬之崇陽縣地方民人肇衅一節謂先因去冬該邑尊責成糧書差等將糧欵内應繳欵項追繳該書差等因年歲逼近先將少許搪塞至今春官復詰責前事書差不敢推諉惟約夥下鄉傳呼追繳至倪駱畈一帶地方該處本多頑民并前年爲首閙事之雷九九家在焉雷雖已死有子某甲在復繼父之志綽號呌鷄公竟聚衆將書差凌毆書差狼狽而歸面官訴苦官密遣幹役捕拿某甲不料寃家路狹雷卽遭擒解至邑署審訊後發站立籠初站之際猶有紳耆至署請爲保釋官未允所請面諭衆紳曰本縣辦此土棍正爲地方除害况據情罪令站立籠亦不爲過云云故後亦無人敢保也甲死之後現聞鄉民鳴鑼聚衆思與雷報仇聲言欲拿前赴鄉之書差抵罪務洩其忿爲有此説近來該邑書差稍知名姓者一槪濳身躱逃盖避其鋒也崇邑之民强悍如此果何以銷患於未萌耶 
[茶箱歸帮示]  
　　欽加同知銜署理漢陽縣事准補保康縣正堂加三級紀錄十次陳爲查案出示曉諭事據民人張義順郭義順蕭茂昌蕭祖義李德懋江永興劉炳明蔡明翰禀稱緣民等向係油糊茶箱爲業屢應文武科塲油糊卷箱差使嗣遭粤帮打包店之奸惡王方擁等間入民帮强奪民等生業迭經控訊明斷令各貿各業取具遵結完案兹値茶市將開故態復作誠恐恣意强奪釀成命禍民等有帮首之責不得不預爲之防只得公叩　諭並懇飭差恊同地保彈壓查拿等情據此查此案前據貿民郭義順等具稟彭長壽違示攙奪並據民人張明照等以戕藝奪貿稟訴當經林前縣差集訊諭郭義順等油糊茶箱一藝歴有定章斷令張明照彭長禱等只准在各本人帮工之家油糊茶箱此外不許包攬攙奪取具各遵結去後接據貿民張義順等以彭長壽等違斷戕貿禀經林前縣覆訊斷令彭長壽等卽歸張義順等油糊帮貿易照章每家出錢二千入帮祀神加具遵結備查嗣據張義順等迭禀彭長壽等違斷穷攬又經李鍾各前縣訊諭並經本縣集訊將案外唆訟之曹玉田責懲各取甘結完案兹據禀前情除批示並飭差協同地保彈壓查拿外合行查案示諭爲此示仰漢鎭油糊茶箱帮各首人知悉爾等務各遵照示諭妥爲約束工匠各自安守恒業毋得滋生事端自示之後如王方擁等仍敢再蹈故轍許卽隨時具禀以憑拿案嚴究决不姑寛其各凛遵毋違特示 
[鄂省官報]  
　　月之初二日藩憲牌示荆門州石橋巡檢缺以試用從九費炳揚咸豐縣典史缺以分缺先補用府司獄鄧炳壵俱署理巴東縣典史缺以分缺間前補用典史范錫祺咨署新授荊州將軍祥亨於是月十二日抵鄂赴撫部院拜會後卽在省垣暫憩十五日早七點鐘出望山門登輪前赴新任 
[戒烟有效]  
　　天津廣仁堂自攺設於南門城脚下規模闊大屋宇宏敞正座供設怡賢親王神位春秋祭祀已見邸抄而津城南斜街之戒烟公所向係盛杏蓀觀察署津道時捐廉創設迄今大有成效戒盡者計有數千人聞於三月初間移併廣仁堂内傅相已附片入奏另有告示曉諭從此公所之設地久天長而烟障中人可同登壽域也 
[誘姦釀命]  
　　直隷通州張姓婦舊作倚門生涯居近州署署中吏役多與交往有子三人婦輒逼其媳繼業長媳恥之令夫張大析居州西柳桁村張大有一女姿色可人女叔張三奇貨目之每欲移植已家作錢樹子畏嫂而不敢言二月間張三託言某村演戯接姪女往觀遂止宿於家兩日不令返意將　女墮術詎屢試而女屢拒之張大見女連日未歸心懷狐疑令妻往探及至聞女述叔言多涉狎褻遂向張三理論媪聞之遽　長媳之頰且喝令張三逐嫂出不放女回妻歸哭訴於夫張大曰若能死我爲若伸寃妻乃負氣投屋後井中而死張大遂報州具訴高刺史臨騐時有張大比隣之宗室老婦年六旬餘拄杖躞蹀親到屍塲謁見刺史代述死者含寃狀請爲嚴辦然此案今猶未結也 
[甯郡火災]  
　　二十日晚初更時分寍城百歲坊朝北門面金東興假髮店女主人手持火油燈上樓未曾放平傾倒榻傍之棉花堆裏花卽焚着延上床帳婦大聲疾呼衆人聞聲奔救火已穿頂無可爲力惟從烟霧中逃命而已迨中西各水龍聞警麕集見火四路延燒燎原之勢不可　　雖竭力噴射一時仍難撲滅後幸西路拆斷火道火勢漸殺約焚一飯之頃火始漸熄計被焚房屋朝北者東至孫東巷公墻西至大成小銅店南　河岸北至廢牆脚朝南者東亦至公牆西至聚景棚廟弄南至土地祠弄北亦至牆脚而止共燒去舖户三十五家上下樓房四十餘間内係手藝小店居多惟王天和雜貨店一家門面稍闊大耳當火初起時附近某舖户將貨物搬至縣衙内土地祠暫放捕廳見之大怒深恐雜有火星立傳値日差役將所放貨物押出云 
[迎像熱閙]  
　　超武輪船主葉夢梅遊戎自去歲勦捕台匪王金滿陳亡後寍郡官塲飭匠公塑一像將奉祀於大教塲演武廳側兹悉擇於本月二十日陞座是日鼓樂喧聞恭迎至教塲爵獻是以大小中左右前後城守八處教塲之演武廳皆懸燈結綵開筵演劇共相慶賀一時觀者如堵墻洵稱熱閙云 
[惜食濟貧]  
　　無錫北門外直塘商舶林立市廛輻湊行鋪店户往往有遺剩粥飯於次早抛棄河渠實爲暴殄前經邑紳李秋亭太守等倡惜食之議置擔桶二副雇工人二名逐日清晨向各行鋪收取隨卽挑至米業公所散給就近貧户行之已久去歲因有寄居客民阻截飯担肆行爭攫曾具禀邑尊示禁以全善舉斯事雖甚細微而積少成多惜食卽以惜褔况所費無多但有造担雇工之資卽可舉辦如别處地方亦有以上情形儘可仿照舉行是亦一善事也此係錫山蓉湖釣徒所述兹將公禀及告示一併錄後三品銜吉林奏調知府李金鏞四品封典高翔五品藍翎鄉飲介賓成兆榮候選從九張丕烈候選教諭宣敬煕同知銜沈承祖職員惠亮釆候選縣丞張樹培稟爲惜食濟貧環請示禁嚴諭約東事切天四圖北塘行鋪爲生意之大宗商客投行買賣或宿行内饔飱供給必須多備盤餐惟客蹤去來靡定每多剩餘粒食往往隔宿抛棄治等目擊暴殄曾於同治八九年間自行捐資置造担桶雇工兩人月給工錢六千文逐日向各行鋪收取餘剩粥飯隨至米業公所散給本地附近極貧鰥寡孤獨之輩通計每日不下二担以一歲而計有六七百担之多在各行鋪本屬棄餘而貧苦無告者藉以養活均各稱便行之已久至今無異詎北里一帶有外來江北客民人等搭葢艸棚盤踞其中良莠不齊間有强横之輩阻截挑食之担肆行爭取嚴棚甚至喂養豬犬工人與其理論卽遭毆辱治等爲惜食濟貧起見反啓爭奪凶横之端於善舉慮難久遠伏查江北人民向有棚頭如有滋生事端卽向棚頭是問爲此環籲電賜出示嚴禁并求諭飭該處地保及棚頭嚴加約束着具切結毋許强横阻撓滋事有則惟棚頭是問庶幾善舉不致窒碍實爲德便沾仁上禀 
金正堂示紳士出資雇工惜食散給鰥寡毋庸爭奪客民阻撓棚頭禁絶倘敢故違提案重責牌仰懸掛飯担 
[創設電燈公司]  
　　聞得滬上西商現設一公司製造電氣燈設股份一千股每股銀一百兩此燈不惟本埠可以配製卽中國北邊口岸欲用此燈該公司亦可前往配設外國新聞昏登有告白謂此事由立德洋行經管並謂此燈做於杆子上如電線杆然該公司已與工部局商通 
 
 

Page 3

 
 
准其設　據聞此燈將來製成其價較自來火更廉大約明年可以配用云 
[洋燈虚驚]  
　　本埠北京路大英書信舘間壁某公舘昨日有喜慶事懸燈結彩賀客盈庭晚間七點鐘時正當酬應熱閙忽有火油燈一盞傾翻油皆着火勢炎炎上衆人驚慌急急取灰遏之不熄適有西人經過見公舘内有慌張之狀入内視知教令用物件過之其家人急取衣服蓋上始得熄滅可謂幸甚然合家及衆親朋已吃驚不小矣 
[車捐未加]  
　　本埠租界之東洋車經工部局議加捐欵欲將車照拍賣各車户禀由道憲照會美領事官商酌免其拍賣各情疉經列報兹悉西五月之捐仍照舊章每輛捐洋一元其議加之半元尙須俟下月妥議故各車户亦未加增租價云 
[雉經續聞]  
　　昨報自盡類誌條内紹興人某甲之妾雉經一節兹悉甲妾於午前上樓未及一點鐘時甲及大婦不見其下來因上樓觀看則見妾坐床上用棉紗繩緝頸繫於床欄杆急爲解救已無及矣其事業經親友調處收殮完結噫猜嫌起處偶興醋海之波瞬息輕生枉弔空樑之月凡有二女同居者尙善其調和之術哉 
[踏勘移覆]  
　　昨報列移請踏勘一節兹悉陳太守帶同書役人等前往延陞烟館勘得該烟館南向門面一間樓面三間樓下尙有二間係南貸店所居是夜在樓聚賭西捕往拘劉長生卽阿愛高步雲張錦榮等三人從靠東之樓窓跳出其下係碎石街道樓窓距地有一丈三尺七寸故致受傷太守又提訊在押之烟館主錢嘉雲及朱問祥卽朱向祥錢稱是夜與朱等鬥牌捕房悞爲推牌九聚賭致來拿捉高步雲係隣近之薙髮匠朱供詞與同太守又飭傳到高步雲薙髮鋪中之别夥問高時到該烟館賭博否夥稱高向不赴該烟館是夜偶去適被巡捕拘獲太守飭將錢朱二人仍行管押卽據踏勘情形移覆上海縣署矣 
[違章判罰]  
　　英界會審公堂據惠捕頭稱馬符馬房中之張小昌將未經教練之馬駕車該馬跳躍不止恐其生事且干違租界章程故拘之送案請爲科罰張惟求施恩陳太守判罰張洋二元撥充醫院經費諭令嗣後不得再行違章云 
[奪命丹]  
　　姑蘇有善士某隱其姓名生有夙根少而純孝長而仁慈身雖在世而有職於冥恒赴冥治事能預知人生死生平於物淡然無所好而惟善之是樂不謀利不計功孳孳汲汲而爲之惟恐日之不足焉余聞而訪之與之言恂恂也其於赴冥所治之事則絶口不以道於人而余亦未嘗問及也一日偶與余言江蘇有一敝俗凡人死之際必檢亡者之衣服冠履束一包而焚之富厚之家雖綢綾錦縀亦不惜也以爲可與亡者挈而去也不知此事非徒無益於亡者而冥司且將記其暴殄之過焉余因謂浮屠之説遍天下治喪之家鮮有不用之者不審此事究有益否善士言此事行之中國已千餘年歴代帝王未嘗廢之冥司亦奉有佛敕苟有孝子慈孫精誠默格禮而薦之罪孽輕者未嘗不可超度之也不可謂無益也但冥司雖三教並行實一以儒教爲宗而儒教中實亦自有可以資先人冥福者人惜不知察耳余曰其道何如善士曰冥司於爲惡之報則不于其身必於其子孫於爲善之報則非徒福其身福其子孫亦兼福其父母此事未有人見之故亦未有人能知之者卽以僕而論僕之生平未嘗有大善然立心制行自信無不可對人言者冥司且以僕之故而祖若父皆列職而居矣余曰善哉吾未之聞也今而後知所適從矣是時西北薦饑屢見申報載有助賑愈病之事往往生死危迫醫藥皆窮一經許願助賑立見回生者余與友人論其事而莫能信其理因問善士曰古云生死有命此言信乎善士曰豈獨死生以吾觀之窮通富貴莫非有命存焉余曰然則今之所謂助賑愈病者皆會逢其適耳善士曰不然命雖定於天而所以造之者人也種種善舉皆可以造命然須持之於平時乃能感移於冥司若疾病已迫大限將臨於此而求延已定之命奪造化之權則須有救生大功乃能取效然試問救生之事豈一時所能遇乎若饑荒之際則災民方死亡旦暮求賑不獲斯時多集數百錢卽多救一人命夫人所求者汝能生之汝所求者天不延之有是理乎余聞其言如夢方覺如盲得視始信其理之不誣也退以告於友人而并常舉以勸有病者因思去年夏秋以來蘇掦各處皆稱疾疫滋多而江北一帶自被水災死者不計嚴佑之明經一再書來備述災民苦况謂非賑至十二月間不爲功此時籌欵雖不必知直賑之數亦須有直欵三分之一乃能敷賑而蘇滬兩處電報局内所載收數甚覺寥寥然則斯時也正江北災况至急之時救命至易之時祈禱至便之時也惟智者能先時其次及時其下失時世有支離於牀褥而欲延其生者乎盍稍分醫藥之資省師巫之費乘此時以一求之[  無名氏來稿]  
[訥齋古近體雜鈔]  
　　水利疏田中中田下下田至上上田無價冀州况稱膏腴野欲治田先治水治水又從治河起河治衆水有所入茫茫百萬涸田出京師熟天下足三吳之民可永復瀟瀟暮雨江南曲東至鎭北至檀西至保定南至河間燕非昔燕田昔田昔以敵契丹昔以制柔然昔稱霸國誇强藩榆關租千石易京粟十年何嘗取給東吳船大農正分農司伯生謀議伯顔施龍門堰鴻陳坡誰其云者兩黄鵠何以鎭之三石犀况復神臯奥區天所宅子孫萬萬億載明堂基食報詎可論歲時河清有頌屯有表臣請更上禹貢考○海運篇田横島五百客盧循洲十萬賊三千男三千女中央尙有徐福市蒼茫隔一衣帶水阻絶中原成萬里前朝疆宇到海盡祗今海若尤恭　龍宫凛凛天王命金翅三百隻鐵嘴三百隻地上人來海上立片帆直從魚腹出鬚牙噴薄蛟螭血妖雲毒霧天茫茫摐金伐鼓　低昻後顧掦子院前顧洛口倉三日東風一日渡抬頭笑指津門樹緑水靑山估客舟到來還欲乘潮夫峨峨御史台槖槖尙食監黄米數十石白米數十石陳陳相因更百萬輭脚金錢賜無算艙中之米猶帶汗吁嗟乎蓄水安水門削木　太　從此治河無上策但聽唐人得寳歌安知秦氏輸邊法君不見古來方士扼腕燕齊間但誇海中蓬萊灜洲方丈三神山○感事聞道鴻濛詔築壇一隅早已伏兵端天心夢　秦鶉首國法恢恢漢馬肝從此黄池爭歃血何如墨子惜彈丸可憐數　横山戌竟作南朝病塊看到處遲留作賈胡横開邸閣漢東都一堂金石和戎樂萬國鞟鞮互市書漢使南中求竹杖周公東首立爻閭計臣日奏均翰法笑倒當年卜大夫赤白殷天日月旗九邊露布動華夷百年民力東南竭六國陰謀内外知河北公侯藩鎭表周南兄弟棣華詩莫矜王室平戎績正是綢繆未雨時横海鯨鯢且莫論焦頭爛額究何恩千夫赤羽風塵色五夜黄𧟌涕涙痕莫謂治戎無上策從來觀釁在中原望洋輒作千秋慮終恐胡門合越門○左相國節制兩江賦此誌幸履聲一路上星辰海内如髯故絶倫天下　雄窺此舉百年我輩愧斯人魚龍鼓舞軍前表猿鶴艱難刦後身莫道成功居不易天生申甫作君臣錦纜牙檣上下舟居然坦腹臥中流已聞禽虎趨京口更遣阿龍出石頭斧鉞西郊周太保詩書東閣漢通侯鐃歌漫奏承平雅久已勳名陋蔡州○咏柳四首太液池邊幾度秋故鄉雲樹懶登樓憐他嬌小痴兒女那識天涯一段愁占住鳬鷗水一方遙天漸漸已斜陽虧他尙有絲兒氣吹得離愁如許長融和纔有好時吳越江山柳萬行一面風來一面雨這般時節要商量斷岸如山浪打舟片帆利盡海東頭阻風中濟年事費盡黄金只賈愁[  陽湖莊洪烈稿]  
[蘇省撫轅抄]  
　　三月二十一日縣丞倪文范禀知奉委錫金黄埠燉釐卡差縣丞方乃淦四段從九桐彬一段翁在鎔三段林守亷上叚水巡黄本忠下叚水巡未入張祥和二叚均閶胥門外知縣朱江縣丞王以宷均西路理問吳恩從九徐兆澐均中路縣丞姚守彝從九張金寳均東路楊秉琦張道一均南路祝佑之按經孫毓　均北路均　辦夏防差 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[勸捐高觀書院示]  
　　欽加運同銜補用府特調江夏縣正堂加五級大計卓異蔡爲出示勸捐高觀書院經費事案奉府憲札奉藩臬憲轉奉撫部院札據江夏縣在籍四品銜户部主事曾繼志等遣丁萬福稟創建高觀書院懇撥欵生息以充膏火永培文教等情一案行司督率府縣籌議詳奪等因轉行到縣奉此並先據在籍户部主事曾繼志等遣丁萬福來縣稟稱緣江夏邑附鄂城地殊僻壤遠而孟黄純孝近而熊賀精忠代有愇人夙光文治第江漢朝宗于楚邦獨推首邑而文章華國無試院以授心傳職等遂於光緒二年創修高觀書院慕白鹿洞之遺風踞黄鵠山之峻領形勢亦佳規模略具奚不可以安講席建文壇究之傳經有地校士無資僅設義塾成就寒儒而重聘山長月給膏火意在速行事難遽遂夫宏開廣　需一萬金以有成大啓師門爲三百年所未見廼同心共襄義舉理合呈請據情通詳各憲賞准撥欵生息以資書院之用如有不敷伏　諭飭本邑殷實各户儘數捐助以補不足等情查書院爲培養人材之所膏火係嘉惠士林之資所需經費自應先由地方紳富捐助如有不敷再行詳　酌量撥欵以成善舉除詳覆本府憲查核轉詳並於曾紳等公禀内批令廣爲勸捐外合行出示曉諭爲此示仰縣屬殷實各富户知悉爾等須知高觀書院膏火係爲嘉惠士子而籌所需經費各該紳商富户務當踴躍輸將多多益善認捐銀錢卽交書院首事曾主政等收存登簿彚報一俟捐有成數卽可發本存典收息作資以惠士林而垂久遠俱各遵照毋違特示 
[鹵莽貽羞]  
　　江寍教門馬姓家一婢年甫及瓜略有姿色馬將收爲簉室不料婢殊不願與匪徒潛謀捲逃亦於月初席捲而去馬以人財兩失心殊不甘托人四處訪緝近因馬之友人於南門外掃箒巷見一楊州婦年約四五十歲偕一本城裝飾之少女年約十六七歲各跨一驢向南而行並無男子跟隨心頗疑惑因上前將該婦扭住問其拐女何往該婦突被其人扭住不知原委不無稍覺驚慌其人更以爲實堅持不放遂將婦及女一併帶回在附近茶館内盤問蹝跡正在喧嚷之際忽一少年奔來詢得情由不禁大怒始知少年在城外某舖貿易家住南鄉婦及女皆其眷屬從舖回鄉少年因賈什物落後婦及女跨驢先行初不料未出街頭卽被人疑爲拐帶少年遂將其人扭住其人自知冒昧赶緊認錯賠禮無如以前所行太過一時轉變不來少年怒其欺凌連批其頰繼以老拳直待馬姓得信方幸珠還怱怱赶到而其友已飽受巨靈掌多多矣馬祗得懇情當經旁人解勸由馬備辦花紅爆竹當街磕頭賠禮其事始寢友亦鹵莽甚矣 
[僧人兇横]  
　　松江西門外寺基弄某姓家日前延南禪寺僧作佛事中有兩僧于諷經時笑聲不止其老僧卽爲喝阻仍吃吃不置家主又出喝阻兩僧大怒謂老僧笑干爾甚事遂將板凳擲去適中主人左眼傷甚重衆皆不服羣起將兩僧綑縛赴婁署請辦張邑侯訊得其情亦怒其兇横飭責二百板管押待某姓傷愈再行核辦 
 
 
 

Page 10

 
 
[光緒八年三月十三日京報全錄]  
　　宫門抄○旨一道錄前○發抄旨三道○尙書文等奏爲審明職官定擬摺子○鄂撫彭奏爲更補知縣摺子○侍郎邵奏爲病請暫時開缺摺子○閩撫岑奏請旌表夾片○滇撫杜奏爲請更正夾片○三月十三日禮部宗人府欽天監侍衞處値日無引見○恭王等由東陵回京請安○英煦謝稽查覺羅學恩○成桂益齡預備召見○召見軍機成桂益齡○發抄陳士杰奏遵查官聲平常之諸曁令劉引之被叅各欵請革職奉旨劉引之著卽行革職餘依議該部知道欽此○又四十五次查明浙省陳亡被戕殉難官紳請旌卹奉旨彭昌熾等均着照例分别旌卹該部知道單併發欽此○又請將捕盜遭其戕害之千總毛甫元議卹並將未能奮力救援之花翎擊蕭岐廷革緝奉旨着照所請該部知道欽此○○恊辦大學士刑部尙書臣文煜等謹奏爲審明職官擅擬奏底挾制訛詐比例加等定擬具奏事光緒八年二月初四日奉上諭據古尼音布奏稱本月初二日有自稱侍衛慶良至伊寓所投遞職名銜帖並留書信一函拆係奏底以國服内爲其孫娶婦具摺叅劾並面稱具奏之人不可明言伊已留緩必須酬謝了事各情請旨查辦等語著刑部查傳侍衛慶良嚴行訊究以期水落石出按律懲辦以儆刁風古尼音布自請查辦之處並着刑部於定案時聲明請旨欽此旋由軍機處抄錄原奏並飭傳花翎侍衛兼公中佐領慶良到部當卽遴派司員詳加研鞫究出書函係吏部筆帖式龍世清囑託慶良投遞等情正在傳訊間旋據龍世清自行投案臣等以案關職官挾詐恐有狡飾情事先後奏請將慶良花翎侍衛兼公中佐領曁龍世清筆帖式斥革以便嚴訊等因奉旨依議欽此臣等督飭司員嚴行審訊據龍世清供係廂白旗漢軍包衣雙海管領下附貢生奉天錦州府駐防充當吏部筆帖式在京供職與正黄旗滿洲黑龍江人充當侍衛之慶良素識往來因現任杭州將軍古尼音布前在錦州副都統任内與伊有嫌嗣聞古尼音布於國服内在籍爲其兩孫迎娶情事起意藉此叅劾遂自擬就奏底意欲求人代奏尙未尋得妥人適於本月初二日慶良來伊家内閑坐提及古尼音布現在來京欲往拜見伊將前情告知慶良稱與古尼音布係屬同鄉勸可從緩伊卽將奏底託慶良送給古尼音布閲看如肯酬應銀兩便不叅奏並囑不必將伊姓名説出慶良當卽應允携去信函往拜古尼音布未晤將信留下後古尼音布拆閲係屬奏底找向慶良詢問慶良應許調停了事並未説有數目等語質之慶良供亦相同臣等以龍世清旣欲向古尼音布挾制訛索又復令慶良隱匿姓名形跡極爲詭秘難保非另有授意賄囑之人到案匿不吐實藉詞掩飾復飭司員覆加究詰龍世清堅稱實係自行起意如果有人主使到案儘可供出輕減已罪豈肯代爲隱瞞致干重戾臣等復詰以奏底果係自擬何以列有職司彈劾一語豈非顯然不符龍世清又稱意在央人代奏故特假託具奏之人口氣擅自擬定冀圖叅劾起見並無另有别情再四研詰矢口不移仍恐有不實不盡復飭龍世清當堂默寫奏底細加覆對不特筆跡俱屬相符卽語句亦均無訛錯其爲擅自妄擬藉端訛索似無疑義供已訊明案無遁飾應卽擬結查例載假以建言爲由挾制官府文武官革職又律載文武官犯杖一百者革職又斷罪無正條援引他律例加减比附定擬各等語此案已革筆帖式龍世清身任職官不思安分守法輙敢擅擬奏底向古尼音布藉端訛索雖未嚇詐得贓情節究屬刁惡若僅比照假以建言爲由挾制官府例子以革職尙覺輕縱應於杖一百罪上酌加一等擬以徒一年係職官從重發往軍台効力贖罪慶良旣知龍世清有擅擬奏底情事並不力爲阻止輒聽從代爲投遞從中調停亦屬不安本分惟業已革職應毋庸議應由該旗將慶良遞回原籍交旗嚴加管束再古尼音布原奏内稱於光緒元年九月初三日爲嫡孫在籍迎娶並於七年十二月十八日爲姪孫續娶俱係照會典所載直省官員期年不作樂百日不嫁娶之例辦理今旣有人叅奏應卽據實陳明自請查辦等語相應遵旨聲明恭候欽定所有臣等審擬緣由恭摺具奏請旨奉旨已錄 
○○湖北巡撫臣彭祖賢跪奏爲簡缺知縣照例更補恭摺仰祈聖鑒事竊照咸豐縣知縣余思訓調補崇陽縣知縣遺缺接准部覆坐光緒七年二月二十日行文按湖北省照限减半計算扣至三月十四日爲開缺日期歸三月分截缺前經具題以分缺間前補用知縣陶壽嵩擬補現准部咨湖北省病故休知縣出有黄梅縣一缺應歸七年三月分截缺亦係分缺間前到班與升調遺之咸豐縣知縣出缺同月輪用之班次亦屬相同按照成案應與病故休黄梅縣知縣製定缺之先後再行按班請補專摺具奏等因臣隨會同督臣率同藩臬兩司當經掣得咸豐縣知縣第二缺查湖北省升調遺知縣一項上次用至拔貢正班止今簽掣第二之升調所遺咸豐縣知縣員缺坐補原缺裁缺卽用廻避卽用留省另補及新班遇缺先新班遇缺均無人按班應用分缺間前之員查有分缺間前補用知縣汪曾唯年五十四歲浙江錢塘縣人祖籍安徽由附貢生於咸豐七年遵籌餉例在京銅局報捐縣丞指發湖北八年二月到省九年在京銅局加捐雙月選用知縣同治元年委赴武昌設立江漢關總卡首先拿獲武昌縣迭刦殺人盜首張邦憘並罪應斬臬流徒盜犯十二名保奏請旨勅部議叙四年十一月委解江漢關税銀五年二月到京赴部交納是年五月於江漢關尤爲出力人員案内保加同知銜六月奉上諭着照所請欽此六年四月經浙江巡撫馬新貽奏請兼襲雲騎尉八月兵部具奏奉旨依議欽此七年四月在京銅局補繳三班仍留原省指發湖北六月欽派王大臣驗放奉旨依議發往湖北欽此二十一日領照七月初二日又以獲盜案交部帶領引見奉旨俟補缺後以知州用欽此初三日領照十月初一日到省試用期滿留省補用十年牙帖厘金請奬案内保奏請以本班儘先前補用部駁攺爲議叙給予加一級又於辦理牙帖厘金出力保奏請加二級經部議准嗣加捐分缺間前補用接到加捐過班部文坐光緒四年九月二十日行文按照限減半計算應扣至四年十月十五日爲新班到省日期因與陶壽嵩到省日期同班同日將該員簽製第二名查該員汪曾唯年强才裕今同月應補分缺間之咸豐縣缺亦掣第二正値輪補所有咸豐縣知縣員缺應請卽以汪曾唯更補係分缺間前補用知縣請補知縣銜缺相當毋庸送部引見仍令試俸三年據布政使王大經按察使蒯德標會詳前來除咨吏部外謹會同督臣李瀚章恭摺具陳伏乞皇太后皇上聖鑒勅部核覆施行謹奏軍禨大臣奉旨吏部議奏欽此 
○○臣邵亨豫跪奏爲病難速痊懇恩暫時開缺仰祈聖鑒事竊臣於正月十三日因感冐後忽病類中風先後蒙恩賞假現　 
假期届滿自應銷假力疾當差惟兼旬來極力調治手足運動較便而軟弱異常數步之内須人扶掖言語一時亦驟難復元臣自去年四月蒙恩兼署户部侍郎兩署案牘煩多平時極力摒擋已形竭蹶現在大病甫有轉機精神　少稍滋貽誤獲咎匪輕曷敢以病軀戀棧久矌職守再四思維惟有仰懇天恩俯准暫時開缺俾得安心調理果能仰蒙褔庇病體痊可卽當泥首宫門求賞差使萬不敢稍耽安逸自外生成所有微臣因病籲懇暫時開缺調理緣由理合繕摺具陳伏乞皇太后皇上聖鑒謹奏奉旨已錄○○杜瑞聯片再前准吏部咨軍功保舉藍翎選用從九品蔡有植由籍起文赴選到部查該員原保清單内名係文植核與原保不符行令查明具奏再行辦理等因當經分别咨行飭查去後茲准四川督臣咨據該員原籍華陽縣查明該員原名實係蔡有植並非友植咨覆到滇並據善後局司道會查相符實因司局案牘紛歧彚辦時繕寫　 
筆誤等情詳請具奏更正前來臣等覆核無異合無仰懇天思俯准飭部更正註册銓選之處出自鴻施除分咨外謹會同雲貴總督臣劉長佑附片具奏伏乞聖鹽訓示謹奏軍機大臣奉旨吏部知道欽此○○岑毓英片再據署永春直隷州知州唐寳鹽詳據　化縣知縣沈受謙會同縣學教諭吳世昌署訓導黄嵩齡城汎把總蘇連元典史章堡等詳報查有寄寓德化縣原籍浙江蕭山縣文童承襲世職雲騎尉沈鳳池之妻烈婦徐氏現年二十九歲該氏因夫游學漳州於光緒七年六月初五日病故該氏聞訃誓不獨生潜呑金飾卽於次日殉烈惟原籍乏人呈報誠恐湮没不彰該員等或近在同城或誼屬親戚見聞較確理合出具印結並造事實清册詳經該州覆查屬實加結申送由司核詳請旌前來臣查浙江蕭山縣籍寄寓閩省文童承襲雲綺尉沈鳳池之妻烈婦徐氏性成淑愼質秉堅貞嘉偶早諧戒懷安而勸學哀音忽告竟慷慨以捐軀洵節烈之堪嘉宜褒掦之　特沛旣據該同鄕官舉報合無仰懇天恩俯准勅部旌表以維風化除册結送部外臣謹會同閩浙總督臣何璟福建學政臣崑岡附片具陳伏乞聖鹽訓示謹奏軍機大臣奉旨着准其旌表禮部知道欽此 
 
