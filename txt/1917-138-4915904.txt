# 1917 - 138 - 4915904

 

Page 1

 
 
   
 
 

Page 2

 
 
時評 
[新内閣何如（冷）]  
　　新内閣巳於今日提出提出者據北京電謂係李經羲然則新内閣者即將名之爲李内閣乎 
内閣人員傳者不一雖爲時局故將爲混合内閣閣員必由各派混合而成然旣將名之爲李内閣必亦先得李之同意 
外交方針雖謂不至改變然此次内閣更迭之風潮實因外交問題而起内閣旣經更迭則新組之内閣是否與前内閣同一方針凡此皆有待於新内閣之成立而始行揭曉者也新内閣果何如 
[命令]  
　　五月二十四日大總統令任命權量署交通次長仍代理部務此令 
又令任命韋樹模兼理鎭南闗監督此令 
又令前政事堂存記之周易着發往廣西國務院存記之黄慶階着發往奉天詹口珊着發往浙江周湘着發往河南均交該省省長酌量任用此令 
又令任命王承斌爲直隸陸軍第一混成旅旅　龔漢治爲陸軍第一混成旅步兵第一團圖長閣治堂爲第二團團長此令 
[專電]  
　　北京電今日下午二時元首親訪王士珍請擔任總理王始終謙讓僅允擔任陸軍元首歸府後四時即繕咨文提李經羲今晚可逹衆院明日將開大會各派今晚均開會討論此案 
　　北京電李經羲巳提出咨文今日四時送衆院明日决投票當可通過特派黎澍迎李改晚車到京 
　　北京電元首訪王王答不能擔任總理有公誼私情上種種原因未便允諾陸軍一席爲維持治安萬一無人則不得不勉力擔任元首歸乃提李咨文下午五時到衆院又李在津本定今日到京因徐段有事邀談故不能來准明日到京云 
　　北京電李經羲今日又未來京如提出總理恐須通過再來 
　　北京電新總理原定昨晚提出因徐不可而迎徐者須今午返京俟明徐詳情再定約今晚提出 
　　北京電各派對新總理益友贊成王政學徐王李三人均可研究盼徐惟對於總理似不苛選閣員分配恐需時日 
　　北京電聞某督軍有電來對於免段命令懷疑伍代總理今日到國務院首發覆電說明命令並無不合法處 
　　北京電叚免後謡言紛起如罷督軍封交行等語多無據昨元首特召徐樹　曹汝霖陸宗輿即爲說明謡言不確對中交票價尤竭力維持以安巿面 
　　北京電東海不應召陋老又不允乃速李九前來復稱今午准到 
　　北京電王長陸軍張紹曾長參謀己確定 
　　北京電伍代總理訪協約七使聲明外交决無變更惟處分德人在宣戰案未通過前礙難照交戰國先例實行 
　　北京電王士珍昨與陳光遠假國院參部公所集軍警要人會訂警備規則 
　　北京電此間自昨晨起郵電巳嚴密檢查 
　　北京電各省議會紛紛來電反對軍人干憲要求嚴斥督軍 
　　北京電伍昨到閣祇一涂秘書在值僅將本日命令副署發出自云不過看印三日 
　　北京電津京警備布置要點决定以陳部十二師除巳抽調進城帮同江部游緝隊擔任巡查外餘營由南苑移紥豐台廊房楊村等處並劃通縣爲中區加派精銳千人駐守又警備區域與公府均設無線電南苑先成立昨巳試機一通 
　　北京電警備總副司令定每週四加入公府軍務會議凡闗津京軍隊非得總統同意必不調動 
　　北京電院秘書全體辭職伍暫不赴院辦公每日派子朝樞到院接洽 
　　北京電湯化龍謁元首詢政局有無把握答事前已與徐甯接洽當無他意湯云如此甚好 
[外電]  
　　北京電北京尙安謐伍廷芳今日就代理總理職徐世昌仍未允擔任總理段免職後昨晚赴津衆料各督軍未必以兵力擁護段氏（二十四日）以上大陸報 
　　北京電叚祺瑞二十三晚赴津總統派員至津勸徐世昌來京但徐願否就總理職尙屬疑問蓋徐雖文人然爲國民黨所反對謂徐與段同爲一流人物也候補總理之最有望者似爲王士珍（二十四日） 
　　廣州電省議會提出議案要求組織特别委員會以公民及督軍省長之代表組成之專辦實行裁撤冗兵事宜此案要求將兵額減至四萬人每月軍費減至五十萬元而目下軍費則爲一百萬元衆意此案縱在議會通過但督軍省長能否同意尙難逆料蓋照此辦理則現有之兵將裁去一半而省長將無一兵供其遣調（二十三日）以上路透電 
　　北京電據谷鍾秀氏談徐東海確定無出山之意候補總理當於王士珍李經羲二人中擇一究定爲誰今晚似可决定王氏因與前總理段氏有闗係不欲即襲其後或至由李經羲氏起而組織後繼内閣亦未可知惟李氏之總理民黨方面之希望不如希望王氏之切然無反對聞李氏今晚可來京云云 
（二十五日） 
　　北京電黎大總統今日午後五時將李經羲之國務總理同意案提出衆議院該院擬於明日投票大約可以通過李氏　其結果後即來京（二十五日） 
　　北京電衆議院票决李經羲國務總理同意案二十七日雖係星期日仍確定舉行今夕已通告各議員矣（二十五日） 
　　北京電外國顧問會議段氏免職之命令認爲與約法無背（二十五日） 
　　北京電各政團今夜正在協議决定對李經羲國務總理之態度（二十五日） 
　　漢口電湖北督軍王占元由京與各督軍同赴徐州會晤張勳後到南京謁見馮副總統協議北京政局善後之策擬於三十日偕同日本田中參謀次長回卾代理督軍王金鏡特派軍艦楚材號急駛赴寗督軍署亦派副官二員隨艦赴寗迎接（二十五日） 
　　漢口電督軍王占元預定赴寗今忽變更即由徐州乘車逕赴鄭州準明日午前八時歸任代理督軍已接到電報矣聞王氏之不往南京因馮氏不贊成各省督軍行動之故王代理督軍已電蕪湖海闗轉飭楚材軍艦回卾（二十五日） 
　　濟南電張督軍前日偕同各督軍等赴徐州已於今晨回省（二十五日） 
　　漢口電武漢總商會二十三日接到上海商會聮合會電報議决聮同各省總商會電呈中央擁護國會（二十五日） 
　　漢口電段總理免職之報傳來反對宣戰問題之湖北人多稱黎大總統之英斷 
（二十五日） 
　　東京電大日本平和協會理事會在中央亭開會出席者有澁澤男爵坂谷男爵江原素六氏布烏爾司氏吉利氏哈利司監督等席間布烏爾司氏演說謂中國有排日的傾向遂成歐美人誤解之種子其主因之所在亟宜探究以設立調查委員會爲當務之急云云澁澤男爵演說謂中日兩國之闗係旣極密接亦甚複雜有爲歐美人所難預測之事介在其中今茲解决之法當以開放門户機會均等保全領土之精神爲基礎且於政治實業及他方面謀與歐美人相接觸對華外交不可不以仁義以臨之云云並力說曰美資本家以經濟的同盟大投資本於中國爲必要等 
（二十五日）以上東方通信社電 
[戰電]  
　　倫敦電公報宣稱飛船四五艘飛抵英倫東安格里亞海岸維時甫在夜半且有濃雲佈空故難瞭望飛船四艘深入東部各郡所取飛程出乎常例顯因不能自知地位之故擲下炸彈多枚皆落野中英飛機曾升空追擊但爲濃雲所遮敵飛船 
 
 
 

Page 3

 
 
竟得逃脫洛福克此一人現僧所釀捐失不足介意 
（二十四日） 
　　倫敦電海軍部宣稱上星期駛抵英國之船共二千六百六十四艘駛離者共二千七百五十九艘被沉之船載重逾一千六百順者十八艘不足此數者九艘被攻而得逃脫之船九艘又被沉漁船三艘（二十三日） 
　　倫敦電公報宣稱二十日止一星期内商船抵意者共四百六十艘離意者共三百八十七艘未有沉失僅一船曾被轟受損（二十三日） 
　　巴黎電今日國會集議提出質問四十條總理答覆闗於近日法軍攻勢事謂當時布望未免過奮雖有錯誤然成績昭著無可掩蔽英法兵士阻憑敵衆戰績之佳前所未覩政府巳施懲戒並更換統帥俾指揮軍隊者不復與聞與實在戰事無所闗係之事（二十二日） 
　　亞姆斯特丹電鐵特　柏林訪員聲稱德首相與奥外相近今會晤之際曾討論奥皇向俄提出之媾和條件内有恢復波蘭開放逹逹納爾海峽假欵與俄　條（二十三日） 
　　亞母斯特丹電甸京公報宣稱奥皇不以政府提出選舉制條陳爲然故匈相鐵柴伯爵業巳提出内閣全體辭職書即經奥皇批准（二十四日） 
　　倫敦電匈相鐵柴伯爵之失勢衆皆以爲德國將因以受一大打擊蓋伯爵以歐洲守舊黨巨擘著名且爲奥匈德國主義之柱石也維也納各報謂齊希伯爵或塞倫伊伯爵大約將爲鐵柴伯爵之繼任者按齊希伯爵爲遇害奥國儲君飛蝶南大公之心腹並贊成大公之大斯拉夫政策者也奥皇現赴匈國格洋約斯鎭因該鎭曾遭大火之故（二十四日） 
　　巴黎電比使凡特維爾特氏日者與俄京俄國新聞記者談話時謂苟依據現局而媾和則與自由主義相背故釋亞米尼亞特倫蒂格亞爾薩斯勞蘭之人民不能謂爲佔據土地今須俟德皇奥皇如俄皇之遜位後始有和平之望云（二十三日） 
　　　泉電陸軍總長克倫斯基氏已赴前數巡閱各陣線（二十三日） 
　　倫敦電美國軍醫隊今日在白金漢宫觐見英皇英皇遇以殊禮（二十三日） 
　　巴黎電維維亞尼君與霞飛上將已由美歸抵法國之白萊斯港（二十三日） 
[公電]  
　　大總統來電各省督軍省長並轉各護軍使各鎭守使各省議會徐州南寗巡圖使各都統段總理任事以來勞苦功高深資俯畀前因辦事困　　請辭職疊經慰留原冀宏濟艱離　文危局乃日來閣員相繼引退政治莫由進行該總理獨力支持　勞可念　國步　危之日未便令久任其難本大總統特依約法第三十四條免去該總理本職由外交總長暫行代理俾息仔肩徐　大用一面敦勸東海出山共膺重寄其陸軍總長一職擬令王聘卿繼任執事等公忠　國　略匡時仍冀内外一心共　國是特此電聞黎元洪　 
要聞一 
[北京特别通信（七十五）（萍）]  
五月二十三日 
段内閣春夢方酣 
免職令秋霜驟降 
林際斜陽誰家庭院 
隍中蕉鹿即日分明 
兩日以來記者函電所報告闗於段内閣改組之計畫言之甚詳此種消息有所自來决非出於臆測閣員名單今日上午詢諸段之親信左右亦一一認爲眞確並聞司法一席段意屬意任公曾托人致意任公未有表示又李經羲氏聞段閣有改組計畫當即間接聲言其不願到任之意並言請另提一人以便將來與其他新閣員同時通過於國會段未之許其餘如夏壽康本爲農商而又意於内務張谷等旣巳辭職决計不留故前日以來至今日下午二時止各方均在夢中喜怒哀樂因其夢𡓦而互異初不料霹靂一聲北京政局頓生異彩一場春夢亦遂因之而驚破也 
大總統前日之召見王孟兩督軍囑婉言勸叚暫退兩督軍誤會其意反與在京各督軍等表示不平之氣當晚出京其不能忠愛段君至爲可惜但一方面可以證明總統之意巳决不願段内閣之再留任而昨日上午段君尙以改組事派張國淦赴府面陳元首固知段君之高尙純潔無貪戀地位之心但總理一席驟有變動　免北京秩序不生危險布置旣未妥協則態度不便表明昨今各報所謂元首始終信任段總理者蓋由此誤點而來至今日（二十三）上午十二時非常之舉旣决實行於是特召王參謀總長伍外交總長入府正式協商此種辦法兩君無異詞乃以維持秩序托諸王君代理總理托諸伍君議旣定命令副署下午一時蓋印二時三十分即下王參謀總長辭出當即奔赴段宅告以如此如此並以老友資格勸慰段君務以國家爲重地位爲輕段君無一語此項命令如秋霜之驟降以　務員言孫洪伊而後此爲第二以總理言則自有民國以來惟此而已 
命令旣下政界尙極守秘密記者急趨車前往叚宅一覘　光景時惟下午三時三十分至則巳有摩托車馬車等縱横於門外但氣象一如平時林際斜陽射入窗幕與余此時之心理對照似另成一幅畫圖不知此時室中主人作何容態侍衛者以總理恐無暇見君告余乃覓丁參事（陸部參事丁錦）丁君見余極有含蓄仍與余談改組内閣事且曰今日殊無重要新聞可告余聞之不禁奇絶不知如何方可謂之重要新聞惟丁君之言與前數日相異之點謂改組内閣不過段君片面之主張不知元首意見如何各派意見又如何其言至堪尋味余與丁君坐談之客室中有寫字檯一上置若干各處致段總理函均未拆閱似爲秘書代拆擬覆之所俄而徐樹　氏手持紅八行書翰來此握管疾書如春蠶食葉狀甚忙碌未幾曹汝霖至與徐君附耳細談其聲甚微余雖聞之惜未經談話者之許可不能實吾通信余以尙須赴總統府　辭出疾趨公府欲覓某君某君皆以總統有事不能見客答其狀態可想不得已歸飯時巳下午八時以電話訽靳雲鵬氏欲知其他消息而靳宅門者回電言靳君巳於七時半偕段總理赴津同行者尙有傅良佐許世英杜持及其餘數人吾乃知免職之段總理已赴津矣 
政局如此今明兩三日内可謂極危險時代愚再探索得府中消息言新任總理元首意於徐王李三人中擇一現已急與各方接洽約明晚可提出於國會而陸軍總長爲王士珍業已内定以愚所度如於三人中擇一則安此暫局莫如東海次爲王次爲李王旣任陸軍則徐爲總理李仍任財政其勢頗順此事明日必可揭曉隍中蕉鹿竟落誰手誰又重入夢中今且勿爲預言 
京師秩序王旣擔承而陳光遠江朝宗頗稱得力人物吳炳湘於警察方面又極有布置聞今晚陳光遠已從南苑調兵若干鎭攝地面此時尙告平安惟命令下後京外某方面有無反響乃至可注意者耳餘待續記 
[段總理免職令發表情形]  
　　近日暗幕中醖釀之政局至昨日下午始行解决即内閣改造之命令忽然發表是也茲將政局解决之前後　形分述如左各督軍前日上午抵津後往訪徐東海　東海之意似以事勢旣巳如此合肥當然幹不下去但如何下台之法不能不研究總須爲合肥着想而巳至闗於自身則並未表示何等之態度各督軍由津赴徐聞係前晚由津開車同行爲省長倪嗣冲督軍張懷芝（到濟南已回任）孟恩遠王占元李厚基及奉天等省之代表數人又有雷震春張鎭芳偕行孟督軍將來由徐徑返吉林他日道經津門時不再勾留至各督軍之赴徐所爲何事固不待詞費然張少軒督軍贊成各督軍之主張與否此時雖不得知然從他方面徵之則張未必贊成也又與段總理免職之命令同時發表者有任王士珍爲京津一帶警備司令之命令中外人士咸疑王士珍未必受命其實於一星期前即與王氏接洽迨最近三四日王始允擔任蓋恐將段免職北洋派或失所望敵不能不預爲之防王亦北洋系中人且其資格較老故以屬之其初總統曾對各督軍宣言總理最好辭職而各督軍又主張留段且有徐州之行恐其抵徐後又發表何種意見故欲爲先發制人之計以免又生枝節然昨日命令發表之前總統又派人勸段辭職段爲其左右所阻總統乃將免職之事派員明以告段其時命令及通電實早巳擬好迨下午一時遂由總統府秘書廳將命令通電全國先是大總召外交總長伍廷芳氏入府告以將命其代理國務總理伍君敬諾即時在三令副署大總統隨又召王參謀總長至示以三令王君閱至第三道警備總司令之任命即向總統曰謹當遵辦然後總統始命蓋印三時遂由公府秘書廳用公函封送國務院發表矣大總統之通電係於命令未發表以前發出者原稿曾與三道命令同交王參謀總長一閱王君閱至陸軍總長一層當即向總統聲明曰此不敢當總統謂余擬如此辦足以慰各處軍民之心勿固辭王君遂無言總統旋又傳江統領陳師長吳總監至訓令三人輔助王總司令妥維北京秩序王君約江陳吳三君至别室告之曰大總統巳如此辦吾等惟有奉令盡職京城請江吳兩君任之四郊請陳君任之吾意北京治安上初無可慮不過須加以注意而巳云云三君俱切實擔任遂各歸去王參謀總長自去歳以來未到過參謀部昨日二時出府初到該部在參謀總長辦公室内約坐二十分鐘有所部署此爲第一次到部視事 
此種快刀斬亂麻之辦法似與黄陂平日之爲人大相逕庭以故昨日外間頗多揣測之詞其實此事雖有人獻策而决大疑定大計實係黄陂自己主持並非如外間所疑爲有人迫脅者也惟其所以出此决心之最近動機亦有　端其在天津之徐世昌對於各督軍往訪頗持敬遠主義不表歡迎其二發見所謂張勳贊成督軍之通電全屬僞造且張勳並有反對督軍等之通電曾來電請尊重議會若改造政府當以徐東海爲總理總統對此張勳之主張巳返電贊成張勛亦表示拒絶督軍等來徐之意其態度已明瞭其三馮副總統發出千餘文字之長電陳述反對督軍行動之意見其四北京之治安依陳光遠江朝宗等可保無虞北洋派依王十珍曹錕徐東海馮副座之力料無異議 
昨午三時王參謀總長由參謀部趨段宅晤段總理王君曰總統巳下令缷君之職爲君計殊不爲惡段君曰吾求去久矣今總統能體余之苦衷免余之職感何可言云云不惟處之　然且覺若釋重負者段君當時即命傳次長良佐電諭京中各師旅長謂吾將出京衆人務恪盡職分四時命徐樹　擬稿向各省發出電報一通聞内容大致謂數月以來材力不勝竭蹶無似今幸大總統體諒艱難免其職務私衷異常感激望諸君俱以國家爲前提勉維大局勿稍驚疑云云惟聞段總理昨日午後因準備出京非常匆迫電稿未及親閱不過總理命意確是如此而　段總理以職務旣缷　　日赴津藉資休養下午五時許由陸軍部知會交　部令京奉路備專車該路遂備頭等車三輛餐車一輛七時許段總理到車站七時十五分開車同行者爲張　淦許世英傳良佐靳雲鵬及數議員共計二十餘人送者甚多除大總統派蔣作賓次長代表致送外王參謀總長江統領吳總監廕侍從武官長等到者甚多段總理到站與諸人稍談作别後即匆匆開車護衛隨行者有兵隊二十人段君旣去江統領即入膺報告一切 
　總理旣解職大總統之意以爲繼任總揆以徐東海最宜昨日下午特派鈕傳善赴津面見李仲珊即請李仲珊轉致元首之意力勸東海出山昨晚大總統又致電梁任公熊秉三二君請其就近勸駕其原電云天津梁任公熊秉三先生近以政局糾紛解决無方廣徵輿論僉謂惟有芝泉引退一法竊半月以來百政廢滯人心惶惑無已特予免職用節賢勞總揆一席以東海爲最相宜芝泉聘卿亦極仰重除專人赴津敦請外特凂就近勸駕以速其行兩公國家柱石休戚與共即望不吝鼎言必得所請而後巳元洪云云昨晚又傳諭吳笈蓀及饒某命其於今日早七時半進府由大總統面授向東海勸駕之詞即於八時乘快車赴津面見東海並命二人務於本日復命至東海來與不來此時原尙無把握聞東海近在德租界蓋有新屋業巳落成數日内即擬移居則東海不來恐居多數又將以何人爲候補者此亦不能不事先籌畫者也據聞巳擬定李經羲及王士珍二人不過以東海資望較崇不能不先儘東海耳聞大總統之意務於今日將新總理之同意案提出於國會赴天津向徐東海勸駕之使命至遲於今日午間當有回電若東海以國事爲重慨然承認卽當以東海之名提出國會萬一東海决計不出即改提王聘卿聞昨晚公府巳將咨請國會同意之咨文擬就惟空姓名未填俟一經决定立即咨送衆議院昨晚七時大總統請王湯兩議長到府與之接洽大抵係請於政府咨文到後臨時召集開會兩議長巳當面應允將來投票時兩院議員爲顧全大局起見無論爲徐爲王當能得大多數之同意若時間較早則立即由衆議院移付參議院參議院亦可趕於今日投票是明日即下正式任命之命令亦未可知 
昨日命令發表後江提督吳總監及王警備總司令卽注意京師地方之秩序晚間各街巷派出之軍警較往日爲多而一般膽小識淺之流有乘晚車赴津者有搬往外國飯店者亦殊可笑也據聞二十二日巳有西苑第十三師李進才軍隊一營及南苑第十二師陳光遠軍隊一營入城以充維持秩序之任又楊村軍隊一營調至通州又昨晚八時餘府學胡同段祺瑞宅後面白米倉胡同一帶約有百餘名軍隊以任警備又陸軍部臨街之望台亦加增軍隊以資警戒又聞昨日下午三時命令下後至五時許巳全巿喧傳惟無何等特别光景前門外廊房頭二條大珊欄觀音寺八大胡同以至順治門内一帶依然車馬喧闐毫與平時無異入夜後前門等處崗巡似覺比平時認眞南池子内西長安街公府及國務院等處偶有馬隊梭巡不過比平時勤務較緊至其他街巿則並未加崗位一切照常惟當未免職之先頗有少數謡言謂段總理一去職都門秩序恐不易維持昨晨某會議員等猶集合於某處研究擁護段氏之方法迄午前十時半免職消息渠等猶茫然無知午後四時公府方面卽布置一切免職命令巳由秘書廳擬就旋即發表飭電局通電各省而段氏亦於七時出京赴津各界聞此確耗安靖如常不可謂非民國之幸福也 
伍外交總長代理國務總理雖係二三日之暫局但於維持現狀亦不能不有此布置聞昨日下午特用電話約請谷張程范各總長赴國務院談話各總長因辭呈早上靜候免職不便再赴國務院參預機務皆辭謝未往伍代理總理乃改定於明日上午十時請同赴外交部大樓談話其約請之目的無非請各總長於此過渡期間内協力維持勿使政務停滯至各總長准免本職之命令大約將與任命新總理之命令同日發表各政團昨晚紛紛開會討論時局聞政學會於昨晚九時開特别臨時職員會議决大總統就徐世昌王士珍李經羲三人中任提其一本會同人一致投同意票其他各政團爲維持大局起見所持態度略同又聞政學推定接洽各政團之代表如下去益友社者王有蘭馬驤去政餘俱樂部者金兆　李肇甫去民友會者王觀銘去研究會者韓玉辰楊永泰去平社者程瑩度熊成章去討論會者劉映奎高仲和去丙辰俱樂部者龔政 
[辛博森論段去後之政局]  
　　英文京報載辛博森論文曰大總統黎元洪出剛毅果斷之行動罷免段祺瑞國務總理兼陸軍總長之職於是一般歷來欽佩景仰黎公之人久寓於其身之一切最高期望皆以徵實矣溯自去歳袁氏溘逝以來巳將一載所謂武人派者冒作國人之主宰總攬國家政權不能亦不願察見彼輩親手所徧佈全國之陰　吾人甚願此悠悠長夜之疑圍今而後將永遠終結也黎總統爲篤守憲政主義之人其堅忍無與倫比靜觀默察不學軍人之暴發然時機一至則毅然按法律行事今日之結果蓋國家根本法律卽將近完成頒布之永久憲法之結果其行動遂爲堂堂之官憲態度矣任命老練之伍廷芳博士代理國務總理亦令人心至快慰之舉此中國之老練外交界爲眞正之中國學者兼有君子之風吾人斯言之足以誇　在今日民國亦猶在帝國時代伍氏早年得諸美國之思想抱負滿懷對於大局無補之爭執彼當知所以迅速化除之方以導各政治家採取遠大之意見矣至如張士鈺王士珍江朝宗陳光遠四將軍負維持北方治安之責亦咸忠善可恃之人夫中國之厭倦互相殘殺也久矣今日命令傳播之時各方面之熟誠將油然而興蓋不待言也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[抱一通信（重游南洋第一號）（五月十九日自香港發）]  
　　今春遊非立賓亦旣貢其所聞見於讀者諸君矣乃者重往南洋將出支那海而南以浪遊英荷兩屬新加坡麻六甲馬來半島檳榔嶼蘇門答臘爪哇西里百司婆羅洲等地觀察其敎育其實業與其政治風俗將以究其地力其人文發展之程度其國力疏密之程度與吾僑民辛苦經營之現况余非好遊只深慨夫舉國號稱優秀分子在野者枉道以獵取官在官者枉法以獵取財甚乃枉法以獵取勢力而其結果無一不陷於自殺徒累吾閱報諸君日日醉心於政治新聞忽而爲之怒忽而爲之快忽而爲之惜今將爲諸君稍稍謀所以清聞根者盍一聽我海外閒談乎 
余以五月十五日乘加賀九自上海登程加賀丸屬日本郵船株式會社排水量僅一萬二千噸載貨六千噸一小時行十二個半海里同舟遇同學胡君嘗留歐究造船學者語余曰此船甚舊造成僅三年而其式乃二十年前者余問何謂新式曰最新式之郵船高層艙樓前後連接而此船自首至尾分四節第二及第四節皆高層第一及第三爲低平之甲板如是則客房少經濟上大受虧一也遇大風浪低平之甲板受水將爲前後交通之障碍二也今世界最大最新式之郵船有五皆造自英人各三萬噸以上載上等之客千人一小時可行二十五海里喫水太深東方各口岸不能來方其初造與紐約巿商特浚深海港以容之前年赴坎拿大遇大冰山沈其一近爲德潛艇毁其一存者三耳本船自送余至新加坡後尙須經印度之哥侖布繞道南非洲好望角之甲必呑埠以逹於倫敦從愛爾蘭海一帶往來出没之潛艇隊中賭其生命險矣哉壯矣哉全船員役無告假者告亦不之許此日本郵船會社有船三十艘行西洋者十餘巳爲德毁其三矣而獲利無上上 
此行首至地爲新加坡新加坡之對岸日柔佛爲一號稱自治之王國位於馬來半島之南端柔佛爲世界著名之橡樹園從前上海橡皮公司股票暴漲暴跌因以傾家者無算其事業卽在此地嗟哉吾國人無眼光好耳食無實地經營之思想與能力聞橡皮大獲利則趨之若狂及聞失敗視若毒蛇猛虎絶口不敢復道家業傾矣尙未知公司之在何地橡樹之爲何物暴漲暴落之原因何在豈不大可哀耶以余所聞一千九百零八年橡皮大跌價每磅僅三先令三辨士及至一千九百十年即大漲每磅漲至十先零迄今漲落無定然實地經營者其利自在雖巿價大跌時尙有二分利胡君有地在該處五年間投資八萬現每年可獲二萬預計再投資本至十萬每年可獲二十萬大約華僑在彼處往往領荒地墾種後售出譬如一千英畝投資十二萬五年後出售可得五十萬但亦有種種困難選地一也招工二也故惟老於經騐者獲利非人盡然也以上皆胡君言 
南洋富源豈惟柔佛豈惟橡皮天地固無盡藏也要視人心誠求之否耳上所述亦是耳食容當陸續報告其實地之所聞見但願閱報諸君少安母躁過此以往路途長郵遞遲勿遽疑爲輟筆也 
[政潮中之兩院開會紀]  
　　近日政界風潮日趨險要内閣空虚政務停滯昨日爲兩院常會之期外間謡傳議員多已出京恐不能開會然届時兩院仍照常開會茲爲分述其議事情形如下 
衆議院昨（二十二日）衆議院開會議長湯化龍主席議第一案五年度國家預算統案曁五年路電郵航四政特别會計案討論大體無發言者卽以付二讀會付表决起立者大多數第二案第三案略第四案律師法案三讀羅家衡謂本案第三項法典委員會所整理之文字不甚適當秦廣禮謂請議長先以是否抵觸其他法律付表决起立者少數又以原案第三十九條第四十一條與現行法抵觸付表决起立者多數吕復主張無付修正可以全案付表决起立者多數續開第五案衆議院經費支給規則接議第八條無討論照原案通遇第九條至第十一條均照原案通過第十一條後吕復提出修正加二條主張規定懲戒方法並主張兼職不得兼薪但得兼他項公職其條文大意爲秘書廳職員非任職確有成績不得陞級如有過失者得由議長或由議員十人以上之請求懲戒之耿兆揀以爲秘書廳職員應由議長指揮不能加入議員十人以上之請求吕復聲明删云十人以上之規定議長以其說付表决起立者多數第十三條亦以吕復之修正通過原案第十二條現爲第十四條至原案第十七條均無修正照原案通過又决定即開三讀會曹振懋主張標題改爲衆議院秘書廳及警衛支給規則無討論表决通過徐蘭墅又主張將第五條與第十二條合爲一條表决多數其他無修正以全案表决多數通過凌越提出臨時動議謂近日發生一事卽改定憲法解散國會之主張實爲違憲成立内亂罪應請全體閣員出席質問以贊成者少自行聲明消取遂開議第六案本院二年四月至三年二月分經費報告審查報告委員長報告畢吕復主張六七八三案一律通過馬驤又謂當國家多事之秋財政困難之時所有秘書廳人員多支之兩月薪金不能承認褚輔成主張俟參議院解决之後再爲討論遂開議第七案本院五年七八九月經費報告審查報告委員長報告畢無甚討論即以審查報告付表决起立者少數又以撤消七八九三月經費付表决起立者多數 
參議院昨日午後一時參議院開會議長王家襄主席兩次延長時間至兩點五分足法定人數議員列席者一百三十九人開議先議長報告議員請假在七日以上鄭際平等十數人均經衆允許遂宣告照議事日程開議章兆鴻謂闗於第八案第九案安徽省議會請願該省委來代表二人在京許久勢難再爲延緩故本員動議將該二案變更議事日程提前報告表决多數遂照議第八案安徽省議會闗於恢復田賦百三十分之三十分地方稅請願事件委員長章兆鴻報告畢議長以受理咨逹政府表决多數第九案安徽省議會闗於取消官中請願事件亦經委員長章兆鴻報告畢卽以咨逹政府表决多數通過遂照議事日程開議第一案森林法案（繼續二讀）繼續討論第十條照審查報告通過第十一條政府委員請將禀請下加農商部或四字無異議表决多數通過第十二條無修正表决照審查報告通過第十三條龔煥辰修正將農商部下酌核補償四字改爲相當之補償六字其理由以爲如此於人民似多一層保障表决多數以全條表决多數通過張聮魁修正於第十三條後加一條保安林不得開墾或遮蔽但經地方長官允許者不在此限解樹强反對之以附議者在十人以上議長付表决起立者二十二人少數第十四條無修正照審查案表决多數第十五條龔煥辰主張全條删去謝書林反對之以附議在十人以上議長謂此條本爲原案所無審查會特爲增補今不能以删去表决只以審查案表决不成立卽爲全條删去遂表决第十五條之審查案少數第十六條與第十五條同爲審查會之增補亦援例删去第十七條至第二十條皆無修正照審查案通過第二十一條謝書林修正第一項保證金二十元以上一百元以下改爲十元以上五十元以下解樹强反對之表决少數照審查報告表决多數通過第二十二條至第二十四條均照審查報告通過時至三時遂宣告休息休息後三點二十分復行振鈴開會延至三點四十分足法定人數議員出席者一百四十人　續討論第六章警察表决多數第二十五條照審查報告表决多數第二十六條森林内不得携入引火物但經該管地方官或地方自治團體許可者不在此限政府委員谓依第二十五條地方官得發布闗於防止森林危害之命令或處分是行政官對於森林有限制携入引火物之權而第二十六條又加入地方自治團體之許可是前後衝突也王　　謂人民爲防止追龔盜賊若必待地方官許可有種種困難審查會再三研求是以加入地方自治團體之許可非冒然而爲之也又稍有辯論即付表决起立者少數楊永泰謂此條爲本章不可少者可請審查會再行起草於是張聮魁起草森林内不得焚火但經該管地方官許可者不在此限龔煥辰謂焚火二字不妥應改縱火二字蔣舉清則主張改爲火放二字馬君武修正爲森林内不携入引火物議長先以張議員之修正表决多數王正廷主張第二十五條巳包括在内張我華謂此條誠爲不可少者然適間之不通過者以地方自治團體與地方官恐有生衝突也本員主張於馬君修正案下加但書但經該管地方官許可者不在此限馬君武表示同意議長以馬張二君之修正合併表决多數第七章罰則第二十七條至第二十九條照審查案通過第三十條馬君武謂放火燬燒森林在刑律本無專條然較之普通縱火似宜加重王鑫潤則主張從輕李兆年則謂人民因除草造林起見縱火亦常有之事　本員亦主張從輕議長以馬議員修正處三等至五等有期徒刑改爲處一等至三等有期徒刑表决少數以審查案表决多數第三十一條至第三十九條除第三十五條有當然之修正外餘皆照審查報告通過議長謂此案二讀巳畢即交原審查會整理字句限下星期二提出時至五點乃宣告散會 
[聲辨中之高檢長懲戒案（續昨）]  
　　八僅據報紙之攻擊議會之質問道路之傳聞能否開始偵查查總檢察廳飭發檢察執務規則第十六條因現行犯告訴告發自首報紙風聞及其他聞見之事物認明或逆料有犯罪之嫌疑者應卽開始偵查觀此則檢察官受法令拘束苟有所見聞即不能處於消極之地位逆料有嫌疑尙應開始偵查况經根查後認明有嫌疑安能不開始湞查蔭杭待罪法曹尙有絲毫天良誠不敢塗聰塞明自甘聾　九保障人權之研究查約法人民之身體非依法律不得逮捕拘禁審問處罪反是則依照法律國家對於人民當然有逮捕拘禁審問處罪之權但本案尙非發生此項人權問題敝廳對於許世英旣未逮捕並未拘禁亦未經審判廳審問處罪不過由檢察官認爲嫌疑依法傳喚依法訊問依法搜查證據並交地方檢察廳依法辦理自始至終何嘗有絲毫違法授人口實之處十意氣用事之研究查檢察官職司搏擊以疾惡如仇爲天職昔哲有言見不仁者誅之如鷹鸇之逐鳥雀此誠檢察官應守之格言因檢察官本不以涵養容忍爲能事也故謂敝廳爲雷厲風行則近之言敝廳爲意氣用事則不能然即以雷厲風行言敝廳亦不敢冒此美名敝廳辦理此案始終出以冷靜出以和平故許世英到廳聽其乘自動車到廳後聽其入應接室而未入候審處故謂敝廳爲過於寛待則近之謂敝廳爲雷厲風行尙覺受之有愧十一違背職務之研究綜觀前列各項則懲戒法中所謂違背職務四字萬難牽合巳極明瞭果如司法總長之言可强指爲違背職務而受懲戒則以後檢察官對於犯罪嫌疑人將無開始偵查之權檢察官偶一認定嫌疑司法總長即出而干涉停止其職務使之不能偵查檢察官偶一傳詢司法總長即出而干涉要求檢察官提出證據若無證據即停止其職務使之不能傳詢又檢察官偶一搜查證據司法總長卽出而干涉要求檢察官提出證據若無證據卽停止其職務使之不能搜查果爾則凡與司法總長同黨者皆可肆行無忌受司法總長之保護而不受檢察官之檢舉是司法官懲戒法將爲司法總長排斥異己之武器而司法官懲戒法第三十一條第二項將爲司法總長庇縱犯人之護符身爲司法總長且不恤將司法制虔根本破壞設以後各省行政監督長官相率效尤試問執法之官尙能履行其職務乎觀此則知此次違背職務者確係司法總長並非高等檢察長十二司法總長請付懲戒之用意應注意研究今試設爲假定之辭此案檢察官果係辦理不合應負責任則司法總長亦應俟許世英將犯罪嫌疑洗刷凈盡方能議及檢察官之責任何以司法總長迫不及待若惟恐繼續偵查不利於許世英遂將着手偵查之檢察官先行停職然則司法總長固明知檢察官履行職務萬不能加以懲臧處分特借此手段東縳檢察官之手使不能發見許世　之犯罪證據並借此手發威嚇其他檢察官其意若曰許世英爲禁　斷不許汝曹染指此其意固顯而易見藉曰不然試問今日許世英果巳由法庭證明其毫無嫌疑乎又試問今日司法以久之機闗巳停止查辦而深信其毫無嫌疑乎又司法總長欲懲戒檢察官果無私意儘可逕行呈請何至在國務院主張請大總統逕行免職停職並約法而不顧此可疑者一又敝廳辦理此案之檢察官除由檢察長主任外尙有檢察官五人何以當時親傳許世英之檢察官置之不問當時實行搜索之檢察官置之不問首席檢察官置之不問而獨注射於赴津搜查要據之張汝霖使之停職不能進行此可疑者二由此觀之則司法總長之用意固在停止偵查而不在懲戒法官彰彰明矣查刑事偵查貴於迅速進行不失事機一經停頓則證據從而湮滅犯罪人並可布置一切今司法總長對於許世英一案旣如此不避嫌疑則以後此案如果因干涉停頓辦理上發生重大困難試問司法總長是否負完全責任至於敝廳開始偵查之時固深信此案確有把握初不料司法總長有非法之干涉然即經此次干涉亦不敢謂此案必無把握但苟軼出常軌之外則不敢知矣 
張汝霖聲辯書云汝霖奉檢察長適法命令與其他檢察官共同偵查案件亦不自許世英一案始何以此次汝霖獨得違背職務之咎汝霖愚惑竊所未解謹此申辯伏希公决 
[川亂後之爭議問題拆毁皇城之主張]  
　　川省自此次亂後川人各方面鑒於皇城足爲釀禍之根由省議會提議訴毁而戴兼督則正遷入皇城軍署頗示反對故此事近爲川省戰後之一重要爭議問題茲紀川省會五月二號之會議情形如下是日午前開臨時會朱議長主席議員到八十五人先由蔡家驤起言本席臨時動議現戴省長巳宣佈就督軍職聞亦將遷入皇城但皇城本會現巳决議所有一切房舍仍歸從前學校主管牆垣磚石立卽拆賣以助賑恤此次難民之用理應咨請省長轉致督軍不必遷入并一面電告中央辦理伍鋆言現在難民頗多應即拆賣磚石以助賑欵豈可聽其遷入主席言旣電告中央應聽候中央解决現在即不能咨請省長阻其遷入歐陽瑜言祇須問皇城是歸國有抑歸省有若歸省有當然由本會處决不必電告中央章威言本席主張將皇城來歷向督軍說明謂在清末卽作爲學校學舍至民國元平被各公署覇住曾由臨時省議會議决歸還今因羅劉交惡燒燬沿城幾千户民房本會又議决將城垣磚石拆賣以助賑欵咨明在案如督軍署即將以前總督署充之未始不可請其不必遷入如定要遷入然後再電中央雷澧言省有國有是一問題我謂當歸省有不然前年臨時會議决而公署咨覆何以只稱現需幾萬欵建署暫爲借處况現在本會又議决拆賣磚石以助賑欵房舍仍歸各學堂所有物件不能不立時處分時多言日昨善後條例内曾經詳明表决在案無須討論請即付表决主席言對於蔡議員動議主張根據元年臨時會議决案與此次本會議决善後條例案并暫行法十六條第五六兩項之規定咨請戴兼督不必遷入皇城有贊成者請起立全體起立薛仲良言此次省垣變亂城内城外糜爛已逹極點一切情形雖已打電向中央報告然中央平日對待四川較各省多不平等恐未必發欵拯濟在本員意思再電中央請撥巨欵賑濟災民至督軍一席現雖省長兼任而意見巳生將來終無良結果今日討羅異日安知不討戴是難保後無戰爭對於督軍亦請早另簡人方于彬言薛君適纔所說各件前巳詳電及之茲可勿贅郭湘言不然薛君所說是撥欵作服方君所說是賠償損失一一者不可含混據本員意思亦主張早簡督軍並令客軍早離川境速撥巨欵賑卹災民田良楨言本席對於薛議員動議有補充之點就是請速簡督軍來川撤回滇黔軍隊截留解欵用賑災黎外撥巨欵賠償損失主席言對於薛議員動議主張縷述川民痛苦電請中央速撥巨欵賑恤并早簡督軍來川令客軍一律離川有贊成者請起立全體起立後又討論二師師長問題而散 
[魯省會反對督軍干憲之文電]  
　　政政府電大總統國務院鑒制定憲法實爲國會之特權解散國會必以約法爲依據今閱旅京各省督軍呈請改制憲法解散國會之文不勝詫異軍人以保衛地方爲天職今該督軍等放棄職守逗留京中爲政治上之商榷作軌道外之行動責以服從之義已爲溺職侵權况復變本加厲干涉憲法藉口國會專權實行武人專制對於國家立法最高機闗稱之曰暴民目之曰少數弁髦約法信口詆諆此說一倡勢必釀成絶大風潮共和前途何堪設想敢祈迅頒明令嚴加申譴以重法權而維國本大局幸甚山東省議會叩 
　　致兩院電北京參衆兩院鑒報載在京各督軍呈請改制憲法解散國會之文披閱之餘實深詫異制定憲法爲國會特權豈外人所能干預本會已電請政府表示否認惟念自宣戰提交國會以來公民團圍攻之事尙未解决督軍團又有此呈請種種危機相逼而至兩院諸公爲人民代表國家存亡闗係至鉅務當堅忍果决處以鎭靜對於憲法條文尙希持平審議勿懾於威迫勿偏於意氣始終以國家爲前提以輿論爲從違則共和前途實利賴之山東省議會叩 
　　致各省電各省省議會鑒報載在京各省督軍呈請改制憲法解散國會違法侵權實堪驚駭本會巳電請政府頒令嚴譴除將原電抄寄外先奉聞祈電主持魯議會叩 
[時局恐慌中之武漢]  
　　漢口距京師雖路程　遠因有火車交通朝發夕至京漢巿面遂生密切之闗係北京中交兩行鈔票流行至漢者甚夥其值較漢口分行之票爲低十九日午漢日忽發生京中不靖之謡謂國會解散總統辭職此種消息一經傳布漢口商務大受影響錢帮公所午間所報銀錢巿價京交鈔陡跌一錢數分一紙中國票亦隨跌數分金融頓起恐慌漢武兩總商會特於二十及二十一日各開特别會議討論對付方法漢口各團聮合會亦於二十一夜召集會議至其會議情形則俟探　再誌 
武漢日來戒嚴又爲加緊省城十一句鐘漢巿十二句鐘即禁止人行各街巷入夜即有衛戍軍隊武裝警察嚴密巡查軍署調查處武漢稽查處警務處之調查偵探皆四出探訪軍署與軍事各機闗警備尤嚴商民多疑　不安聞軍署警處命令軍警謂現聞有宗社黨變名之中興會發現於上海意　乘機倡亂經中央偵得該黨已廣遣黨羽分赴各省且最注重於寗卾武漢輪軌交通難保不無混跡煽惑應亟嚴密查拿云云惟外間疑當道如此張皇未必竟爲中興團事度其中必别有作用也 
[湘省民食恐慌問題省議會請禁出口]  
　　湘城米價近日忽然飛漲三日之間每石已由八千文漲至十千内外以致巿面極爲恐慌省議員彭熙治昨在會場臨時動議以米價如此昻貴小民生計維艱主張請省長轉行長沙縣調查湘城存米究有若干如所存不敷接濟卽請實行封闗並請即日出示曉諭嚴禁米商高抬時價劉善澤李海丁先道嚴國楨等均主張從速封闗彭承念吳性芳等以實行封闗阻碍金融流通故主張從調查入手如確實存穀不多再行封閉討論良久卒决定逕咨省長請即行封闗以維民食 
[皖省近事]  
　　安省中華銀行紙幣第六届兌現期現由財政廳函知商會於六月一日開兌 
　　省公署自倪氏入都以來公文停滯未辦者甚多昨公署及議會復去電請其迅即返省 
皖省議會閉會期近現特由議員提議延會咨請省長查照 
議員李迺璟提議查辦長淮水警廳長夏永倫違法陷害縱兵滋擾案昨大會巳照審查結果通過咨請省長一面派員澈查一面解職歸案嚴懲以昭國法 
省城近來天氣酷旱官廳昨（二十二）在府城隍廟設壇祈雨并禁止屠宰 
[蘇省選舉訴訟四次開庭紀]  
　　昨日（二十四）江寗地方審判廳第四次開庭審訊選舉訴訟案原告吳紹文劉伯昌張凌霄被告潘承鍔葛夢樸仲頤郝儒琳曁證人徐沛王朝幹俱到庭候訊四時闗庭旁聽席二百餘人袁推事曁張檢察官升座後命傳證人王朝幹徐沛上堂王供仍與前在檢廳所供矛盾推事命與徐沛對質王語多含糊攻擊之點甚多推事旋命傳郝儒琳上堂問郝因何屢次抗傳不到郝供前在檢察廳曾到庭一次當時檢察據楊石自首狀認我爲證人今檢廳提起公訴忽指我在被告之列殊屬不解推事命傳吳紹文上堂與郝對質郝堅不承認曾在交通旅館與楊石潘承鍔葛夢樸等有交付銀洋及擔保情事推事問郝之律師黄鎭盤有無辯論黄律師聲稱此案證據全不充足何能科人犯罪且郝前在檢廳不過指爲證人今忽列爲被告應請原告檢察官宣布理由張檢官謂前認郝爲證人者因據楊石自首狀所述後經本廳切實偵查並據吳紹文告發郝有經手運動選舉及擔保金錢等嫌疑黄律師請提出證據張檢察答有楊石之自首狀及告發人吳紹文曁惟肖照相館所拍闗於選舉證據爲憑黄律師辯稱楊石不承認曾遞狀自首吳紹文告發祇憑片面之詞且語多不實不盡惟肖照相館所拍證據内容不明瞭究竟所　何字不能證明應請堂上却回公訴以免抱累推事命傳仲頤葛夢樸上堂仲葛仍堅不承認有經手運動還舉及立據擔保 
 
 
 

Page 7

 
 
楊東巖當選籌事復傳潘承鍔上堂潘供與二次三次庭訊供同推事令潘退下命傳劉伯昌張凌霄上堂劉供葛夢樸立有擔保證據確係眞實王朝幹前次到庭巳經承　惟王謂葛之擔保係擔保内務部復電第二匯有效試問第二　有效無效解釋之　屬於内務部葛非内務總長何能爲之擔保卽使有擔保亦不過一種勸慰之言後雖無效楊石亦何至以彼爲刑事被告即令楊石不明此理王係律師應知此理且葛事不闗己何必立據擔保楊東巖當選此中顯有虚僞應請根究王朝幹前次在庭曾供楊石自首狀中原告及被告諸人實與自己所作狀稿相符推事問彼何故告潘承鍔彼謂因當日投票潘曾指使諸人棄權出場查潘前次供中曾言自己實在場投廢票一張設潘有指使他人出場事實自己决不至在場投票且辛漢非省議員并未在場投票何以與潘同列被告又王謂以葛夢樸爲被告係因擔保内務部復電有效但仲頤與郝儒林並未擔保何以亦指爲被告可見王之前後翻供不攻自破應請庭長特别注意又聞楊石遞自首狀之日確係王朝幹與彼之書記同來因已逾收狀時間恐廳中不收王特來爲之闗說廳中收受刑事訴狀應如何闗防嚴密設王非與遞狀者同來收狀處書記何至將自首狀給王閱看且王見狀並不詫異試問半日之前楊石曾託彼作狀自首今忽來一主意相反之訴狀而王殊不介意有是理乎查楊石之自首係因爲潘辛所欺一時憤激故爾出此後又由潘辛等賄和遂又撤銷楊石設非眞實自首何以檢察廳屢傳不到直至事隔數日賄和欵項交付清楚楊始來廳撤銷此數日中似不能諉爲不知審廳審理案件固應依據證據惟證據與證物有别此案證物雖被楊石湮滅然徵諸事實巳可發見本案眞實應請秉公判决云云劉陳述畢退下張凌霄供謂王朝幹翻供不認楊石自首狀係彼代作今有趙某前曾託王辦理訴訟案件案卷俱存王處請庭長命王將案卷呈堂與楊石自首狀核對筆跡是否相符推事謂可不必費此手續（按推事訊此案頗多利益被告之處殊屬不解）張退下推事問仲頤葛夢樸之律師陸家鼒有無辯論陸手持新聞紙一張謂五月二十三日新聞報要聞欄登有傳審選舉訴訟證人王朝幹一節似巳禁本律師無辯論餘地推事問是本顧公布抑係訪員通信陸答係訪員通信推事謂貴律師竟據報紙所載問難本廳則自去年迄今報紙連篇累牘登載選舉舞弊本廳亦早可據以爲證科辛潘以犯罪矣陸語塞推事謂今日辯論終結被告潘承鍔葛夢樸仲頤郝儒琳俱交所延律師分别具保俟一星期内再開庭判决時巳七鐘遂宣告閉庭 
地方通信 
[蘇州]  
　　救火聮合演習紀各處龍社演龍之日向以夏曆五月二十日爲期蓋是日俗名爲分龍日也本年曾由上海救火聮合會提議以五月二十日正天氣炎熱之時烈日當空從事非易擬提前舉行蘇州救火聮合會贊成此議遂定於四月初四日提前舉行並擇定胥門外黄亭頭空地爲會場先期布告上海松江無錫各處救火聮合會派員來蘇參觀一面由會派員前往黄亭頭空地布置會場並分别派定各項職員又在城外惠中旅館設立招待所招待各處來賓是日上海救火聮合會代表陸鏡婉等二十員松江救火聮合會代表四員無錫救火聮合會代表張元堃等十六員均乘火車到蘇蒞場參觀警廳崔廳長吳縣孫知事及蘇州救火聮合會正副會長陸仲英毛子堅諸君先後到會各部龍社義務督龍員均各排隊駕龍紛紛到會各部商團亦各整隊而來其餘紳商學界蒞會參觀者不下數千人下午二時各社水龍分次比賽其中射蒙水力之遠大裝配之捷速者以保　青婁道養等龍爲最其餘則不相上下當經救火會分别奬給金花　會時巳五鐘矣 
[無錫]  
　　春蘭近狀春　旣届大　開葉之時不兩日卽須上山此間之蘭業公所昨　集各蘭商開會討論收蘭日期及鮮蘭價目嗣經議定於陰曆初十各行一律開　收買如遇陰兩或將展至十一日鮮蘭價目每百斤定價四十元左右今庚各絲廠及老於繭務中人供因鑒於時局不妥均抱穏健主義所以無上年之踴躍情形而一種做餘蘭商人則以葉價平正將來蘭盤决不離繕頗可收得其情適與絲廠家相反詎本月金融界中又接滬電報告政局改組恐生險象銀根見緊等情於是無錫各金融機闗立時收緊不允再貸未來繭巿因之大受影響一般膽小之繭商亦有取消租成烘灶停止進行者昨今兩日之情景大異繭巿頓呈渙散之狀矣 
[鎭江]  
　　保護繭商上海永　絲行主人義大利富商阿密打拉携現欵英洋十餘萬元遍赴江寗鎭江金壇揚中等處收買蠶繭業於日昨由寗垣乘車蒞鎭齊省長昨特電令駐鎭交涉員周嗣培函知丹徒縣倪知事通令城鄉各警區妥爲保護據聞阿君擬在西南鄉龍潭高資兩鎭各設一收繭處以廣採購 
　　過委查烟金陵道尹俞紀琦之子偕道委四員二十三號上午由寗乘車抵鎭假江干大觀樓旅館暫駐本埠軍警紳商各界耍人投刺往謁者踵趾相望據云此次俞子率同省委來鎭係闗於查勘烟苗並擬函請丹徒縣倪知事派員代作嚮導分赴徒邑十八巿鄉勘視云 
　　走電幾燄火患日昨下午六句鐘大照電燈公司電機甫開光線尙未朗照而城外賈家巷七十六號之電桿忽然走汽火燄炎炎幾乎釀成巨患幸隣人知覺後即以電話通知該公司立派夫役飛速奔救未致延燒亦云險矣 
[揚州]  
　　勘烟專員過揚查勘烟苗英員陶樂爾曁部委牟家籥趙沅省委俞壽璋等日昨由泰縣乘坐南灣船由緝私江平官輪拖帶於五月二十四日晨刻抵揚行政長官均在河干迎迓因行期忽保未克進城即鼓輪南往鎭江矣 
　　鄉董請究糧役日前縣署派糧役陳永往曹王巿催糧茲據該鄉董事王汝賢函稱該役在鄉藉端敲詐請求懲治周知事巳傳提該役鞠訊矣 
　　學欵不敷分配江都敎育經費以鹽釐爲大宗茲聞場運局經收四月份鹽釐祗收八百餘兩學欵經理處以不敷分配擬請縣署籌欵挪墊 
　　徐園請禁作踐徐園主孫　仙女士以時届夏令游人衆多恐有無賴之徒毁傷花木陳設等特邀請士紳吳次臯方澤山等呈縣出示禁止遊人作踐聞周知事立出示諭張貼該園門首以便週知 
　　學生旅行來揚江蘇省立第六師範學校前由該校管敎職員率領學生旅行滬江現已由滬回清道出揚城登岸往各學校觀覽 
　　聮合運動先聲聖公會美漢中學發起四校聮合運動會四校者即省立師範省立第五第八中學縣立甲種商業及本校是也現擬於下星期六在省立運動會場舉行各校體操敎員刻正會議預備一切又省立第五師範於本星期六單獨運動並先期邀請各校前往參觀 
[松江]  
　　竊案迭出近來城廂内外迭出竊案被禍各户雖亦報警請緝迄未有所破獲昨晚城内邱家灣徐姓復被竊賊於深夜竊去皮箱三件約值八十餘元城外猪行街張姓亦同時被竊失去衣飾等物而闊街之姜氏尊親學校同時亦被竊賊掘開門户五重竊去校用品數件後埭收藏貴重物品之處幸未掘入故損失甚微今日三處均巳報警請緝矣 
　　富户被刦浦南前港十五圖陳嘉猷家於前晚二時許被盜三十餘人打門入室捆縛事主將房中所有衣洋飾物盡數刦去現經事主開具失單聞共約值洋二千餘元呈請縣署勘緝經李知事派委那警佐迅往勘騐一面並已令行水陸警察一體跴緝　　火敬兩則北門外三官堂地方朱寅初所畸之地基因周公記建築棧房故於該地上借蓋草屋以儲木料詎二十三夜十一時許因住宿草屋中之木匠不戒於火頓釀燎原幸西外各救火社驅龍灌救始行熄滅然所儲木才及草屋一所已成灰燼左右鄰居未被波及又聞是晚十二句鐘時西外菜花涇某姓家亦因失慎燒去草房一問經四隣奔集救息 
　　提倡運動松江各校平時對於運動類少注意故今歳道屬運動會本邑赴賽各校僅縣立第一高小得奬刻縣立第二高小對於運動一層巳銳意提倡紅　運酌部專重田賽徑　由該校體操敎員與識時主政業巳草擬章程定期實行 
　　防種烟苗縣署接到省長電令稱金壞縣白龍廟地方　獲匪徒寳應人金元泰以拾取破布爲名陰將鶯粟種子散佈各處訊得尙有羽黨數人喬裝售糠分往各縣飭令預行巡緝以防不測現李潤之縣長已將此令轉知警所由所通飭二十四巿鄉各分所切實防範矣 
[南通]  
　　紗廠收回銀劵辛亥光復後地方紳商爲維持地方起見特囑託大生紗廠發行臨時通用之一元五元銀元劵以免金融恐慌邇聞省議員某君在議會提起質問該廠除一面詳叙理由答復外巳於即日起準備充足之現金實行收回矣 
　　寗波旅通崇海同鄉會成立紀五月十九日下午一時海門茅鎭浙寗會館開成立會公推胡芝岡君爲臨時主席報告開會宗旨次通過會章次選舉職員當舉定海門幹事六人徐耀卿莊友笙胡芝岡王瑞松夏廷黼俞貫槎崇明幹事五人厲享衢沈守彝樂梅生陳章雲王兆鴻郭孝思沈祁臣復由幹事十　人互選會長選定陳章雲爲正會長厲亨衢爲副會長並公推胡芝岡爲名譽董事次劉知事及寗波旅滬同鄉會代表裘子怡與王兆鴻相繼演說大抵不外固結團體圖謀公益等語旋由陳章雲致答詞並由到會全體合攝一影而散時已五鐘 
[杭州]  
　　田中次長回滬日本參謀次長田中氏來杭游歷情形業誌昨報茲悉齊省長楊督軍於二十四日上午至孤山公園東側答拜田中次長暢談良久一同乘輿出發先至吳山紫陽峯觀覽湖山風景及杭城巿景次至清波門外六和塔觀覽錢塘江風景午刻在江干駕濤仙館盛備筵席公議田中次長以盡地主之誼其時同席者有童張兩師長陳李潘三旅長范副官長夏警務處長胡鹽運使高等廳經陶兩長沈政務廳長王道尹姚知事省議會秦副議長杭商會王協理敎育會經會長林交涉員曁田中次長隨員日領事瀬上等多人中日官商濟濟一堂席散後已下午二時田次長曁隨員卽由閘口站乘坐花車附掛特别快車回滬楊督軍特派李煒璋張焯兩員隨車歡送到滬各文武官吏曁紳商學界僅送至閘口而止軍樂悠揚車輪轆轆頗極一時之盛 
　　陶廳長之出巡高等檢察廳陶廳長定於六月一日出巡聞先赴嘉湖二屬次赴寗紹台金衢嚴温處各舊府屬視察所最注意者爲嘉紹台三屬並聞出巡回廳後成績惡劣者固立予撤差而成績較優者擬採取久任主義以收駕輕就熟之效據内部人云管獄人員將來不免有一番之大更動也 
　　政治商榷會之要電浙江政治商榷會致北京電云北京大總統鈞鑒段主國務措置失宜奉令免職民心權忭浙江政治商榷會敬 
[武昌]  
　　監犯因賭閧獄武昌地方廳分監十九日下午九時閧監人犯幾乎越獄聞其原因係是日有監犯等於晚飯後以朋賭爲樂被看守長張得勝瞥見報告典獄官飭令嚴責以儆效尤不料該犯等不服夜間張得勝前往收封時竟被衆肆意朋毆頭面小腹均受重傷幾乎斃命該犯等見禍巳釀成遂欲越獄而逃當扭斷鐐銬蜂擁而出分監守衛兵僅只十人是時在班者不過三人犯人有二十倍之多焉能制止其地在廣福坊之側又極偏僻惟有將頭二門緊閉連放空鎗恫嚇幸武昌縣警備隊與之祇隔一牆聞聲排隊開來彈壓衆犯始未逸出當將張得勝送入醫院性命如何現尙不得而知也 
雜評一 
[時局如何（一子）]  
　　中國之時局從樂觀方面言之數日來相持不下之局面一旦解决内閣有新造之機外交亦因此而有速决之望蓋在國會方面之所爭者不過欲先决改閣而後决宣戰耳今旣如國會之願則對於繼任間題之提出自不致再有所留難對於外交問題之决定亦必不再有所遲延况經此一番痛苦黨派意見宜悉捐除以同扶目前危局就常理言之結果當如是也在一般政客鑒於摀亂之危險挑撥感情之無益必當有所覺悟也在一般軍人鑒於段氏臨行時之態度馮王諸人之表示亦當有所感動也由斯以論前途尙有一線希望而時局可以樂觀 
雖然今日之時局果許我樂觀否抑因此而悲觀愈甚也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[會勘烟苗員蒞滬]  
　　會勘烟苗英員陶樂爾外交部員阮惟康内務部員曹雅伯江蘇省委員俞壽璋均於昨日（二十五號）下午六時五十五分由滬寗特别快車來滬抵站時本埠各官廳均特派員警在站保護駐滬交涉公署及英領署亦派員招待分寓滙中等西旅館日内即當出發會勘 
又一訪函云蘇省會勘烟苗特派員金陵道尹俞壽璋與英員寗波　事陶樂爾現在徐淮一帶會勘竣事已於前日下午由鎭江偕乘特别快車於昨日九時二十分抵滬本埠各官廳預接省公署來電故外交部特派交涉員朱鼎青滬海道尹王賡廷各派代表邵樹華等會同上海縣知事沈寳昌淞滬警察廳長徐國樑均往閘北車站歡迎陶氏所帶隨員計繙譯書記各一人庖丁侍者各一名在滬小作勾留即須偕赴四鄉實地會勘茲將縣公署昨致淞滬警察廳地方警察所及隣對各縣通函錄下逕啓者頃奉會勘烟苗特派員俞由鎭江電開陶領於下午乘特别快車赴滬又准丹徒縣電同前因各到縣用特函知卽希查照一俟敝縣查畢應到何縣再當奉告並頌時綏 
[日本參謀次長參觀兵工廠]  
　　日本參謀次長田中中將赴杭遊歷回滬已誌前報昨日上午十一點四十分田中氏率領日本步兵少佐左藤氏步氏大尉坪井氏善明氏會同我國中央政府特派之陸軍中將陳文運氏偕至龍華當由松滬護軍使署預派之步兵三十九團團長張慕韓及馬參謀長督率步兵一排站立署前行舉鎗禮並由軍樂隊等歡迎入署經盧永祥氏延入客廳略叙數語欵以西餐畢即於下午一時三十分鐘由盧護軍使備汽車三輛偕同陳文運中將陪田中氏等四日員前往南巿兵工廠（卽製造局）參觀當由該廠總辦謝邦清會辦顔瑶圃迎迓入廠先至新公務廳茶點繼即導引至砲鋼彈機四廠及鎗廠等處參觀所造各項軍械品物砲廠主任黄佩堯練鋼廠長施耕尹砲彈廠主任郎思謙鎗廠主任王蘭生等均在各該廠内督匠排班舉行敬禮並由駐滬京畿憲兵營第一連排長劉光庭督領憲兵八名隨同保護駐防該廠之步兵三十八團所部三營長亦皆率隊在廠内經過地方排隊迎送田中將參觀兵工廠後卽由江南造船所長劉冠南曁鄺會辦洋員毛根氏等請田中氏至造船所各工廠參觀製造兵商各輪機器材料旋又至新造之永績永健二砲艦閱看一週畢時已鐘鳴五下仍乘汽車分道而返高昌廟淞滬警察分駐所巡官李錫恩亦率長警十名荷鎗在西栅門站隊迎送 
[美國茶葉公司華員之報告]  
　　本埠茶業公司昨接美國茶葉公司華員俞行修君來函略謂今有二事對於我國茶業前途皆有重要闗係不得不具函報告以資研究其一爲本年四月美國財政總長提議每磅茶葉征收美金十五分合之華銀洋三角左右大約日内國會將通過實行蓋美國每逢戰爭茶稅必加此次征稅亦意中事惟稅旣加重美商辦貨勢必格外謹慎出價必低其二爲墨希爾（譯音）君調查各國茶業道經吾國墨君係美國有名茶商現任財政部驗茶局局長之職凡進口茶葉均須經該局派員評驗水色香味方准登岸此次墨君奉政府派往各國調查茶業預備返國後有所供獻以資參考况彼於茶葉中深有經驗彼都人士咸信之現墨君已偕其夫人於五月二號前往吕宋約六月初可到漢口轉赴祁門實地考察准七月初間抵申一切細情詢之滬地美商大洋行均悉是以專誠報告若届時墨君到埠務希貴公所善爲接待以敦睦誼而洽盛情云云該公所當卽報告議董金介堂陳翊周諸君訂於星期日下午二時開會宣告俾衆周知 
[搜檢行人之兇劇]  
　　公共總巡捕房一千二百四十八號華捕山東人王子明昨晚八時許與中西印捕多名奉麥總巡命令在江西路愛多亞路轉角搜檢行人身畔有無危險物品見有甲乙兩人由東棋盤街至江西路轉灣往北形迹可疑喝令暫時駐足以待檢查因甲等不從即在後尾追詎甲等見勢不佳卽袖出手槍反身向捕轟擊致該華捕王子明身中三彈愛傷倒地流彈並傷該處二百二十號門牌順泰福木器店夥葉炳榮腿際迨經西印各捕聞警趕來甲等已乘間逸去該捕遂將受傷之葉炳榮及王捕車送仁濟醫院醫治一面回禀捕頭通知各捕房中西探捕人等一體留心查拿務獲解究 
又一訪函云昨晚八時三洋涇橋堍路口由總巡捕房派有中西巡捕五六人在彼搜檢行人有無身藏危險物件旋有一穿青灰一穿元色綢紗長夾衫之匪徒二人由北往南擬至法界行至相近之處爲華印捕阻止上前搜查詎該匪等不服搜查向北一哄而逃該捕等知其有異在後窮追至東棋盤街弄口該匪卽袖出手鎗連向該捕轟擊七八嚮該捕亦開鎗還擊當時路上行人羣往店中逃避該匪仍向北奔逃各捕亦跟追於後惟互相發鎗時該處某鐵店夥聞聲出外窺探遂被流彈擊傷肚腹倒地未幾追至北首五馬路口大陸報館門首站崗華捕某即上前攔截亦被該匪猛擊腰脇受傷倒臥地上該匪遂往北逃去致未獲住後將受傷之及鐵店夥一併車送仁濟醫院求治一面報告捕房捕頭立派全班中西探捕馳往各處兜拿已無蹤跡聞至九時許始各回捕房禀復云 
又函云老閘捕房五百十一號華捕張耀富於二十四號夜因攔捕搶刦新垃圾橋北首華通坊陳姓家財物之盜匪被盜開鎗擊傷後昨日麥總巡又令各捕房捕頭通飭中西探捕於六時起分駐各要道搜檢行人有無携帶危險物品至七時許有甲乙丙三匪從東棋盤街走出適有總巡捕房中西探捕在該處搜檢甲等見之情虚圖逃該探捕等以其形跡可疑尾後追捕該匪等逃至江西路大陸西報館附近見前有一千二百四十八號華捕恐被攔阻甲乙兩匪突出手鎗開放該捕身中兩彈受傷倒地尙有流彈擊傷某木器夥在腿上部並乘車經過之婦人某氏手臂等處該匪等仍被逃逸旋經捕房將受傷各人車送醫院醫治並飭探偵緝該匪等解究 
[續誌勸業場前夜之巨聲]  
　　勸業場發現炸聲巳有數次前晚（二十四號） 
九時十五分該場影戲場邊又有人抛擲炸物致傷多人巳記昨報茲悉此事因有人迭次致函該場勒索銀洋數千元該場總理置之不睬遂一再使人入場抛擲炸物希圖擾亂初則抛出之物炸性尙微所以未見傷人而前晚所抛之炸物藥性較烈致傷觀劇之孔阿康周雙桂高胡氏高何氏等八人當送仁濟上海等醫院醫治惟計寳生不願到院自行醫治其餘受微傷者尙有十餘人事後檢查影戲場中有看客所遺之衣服鞋帽等件由一區二分駐所王金山警佐飭警一併帶回於昨午備文連同衣服鞋帽等申送警察廳請爲核示徐廳長以此種舉動不特與該場營業有礙且與地方治安大有闗係因面諭偵緝隊翟隊長趕緊跴緝抛擲之人到案訊究 
又聞是夜所抛之物似從外面抛入落於第三排椅地上故該椅鐵背及椅脚均被轟灣曲衆觀客聞聲後紛紛奔逃幸出門往外即係場門是以尙無軋傷之人惟事後檢拾男女鞋子計成兩大包内有一女鞋上繡白花已炸爲半截聞即炸去脚趾之婦女所穿且聞肇禍時靠門首末排椅中坐有淞滬警察廳偵探數人椅後有警察及警衛隊士站立觀看如此保衛森嚴尙敢出此眞可謂胆大妄爲矣 
又一訪函云滬城勸業場前晚（即二十四日）九時許被人在影戲場抛擲炸物炸毁座椅並炸傷周雙桂高胡氏等男婦八人送往醫院醫治已誌昨報茲悉當炸聲爆裂之時在場保護之憲兵聞聲即往查緝抛擲之人已杳如黄鶴當卽回營據情報告張輔漢營長即飭連長吳玉璞前往查勘被炸情形並飭跴緝抛擲之人務獲究辦 
又據訪員續報昨晚（二十五日）八時一刻又有人在七層樓上抛下一物落於四層上轟發惟力量不如前次之巨是以並無傷損事後細檢祇有亂紙一堆而已大約如前次所抛之大金錢砲當時觀客聞聲後微有驚恐未幾見無動靜仍各安心游覽 
[强盜拒傷巡捕續誌]  
　　昨報紀盜匪鎗傷華捕一則茲悉事主姓陳住居新垃圾橋北堍華通坊二百零五號門牌前晚八時許被盜六七人叩門入内袖出手鎗嚇禁聲張搜刦值洋三千二百元之金珠飾物現洋逃逸當經陳之用人某甲奔至新垃圾橋南堍報告老閘捕房五百十一號站橋華捕張耀甫馳往浜北將盜匪某乙擒獲詎被該盜摸出手鎗向張開放拒捕彈傷張捕面部後背等處痛極倒地該盜遂乘隙逸去嗣經五百二十三號華捕聞警到來始將張捕車送醫院醫治聞張捕受創甚重未識能保全性命否 
[仁元槽坊又被盜刦]  
　　浦東南滙縣境楊家鎭仁元槽坊上年先後被盜兩次曾經淞滬警察廳緝獲盜匪二名押解軍署訊辦詎前日夜半一時許又來盜匪三十餘人撞門入室各出手鎗嚇禁聲張將店夥等用繩縛住翻箱倒篋任意搜刦歷一時許始携贜而去翌日經該坊經理陳文裕檢點損失約值二百餘金開單分　張江栅第七區警察所及南滙縣公署請求飭緝 
[拘獲豐昌典刦案夥盜]  
　　九畝地豐昌典被刦一案前經淞滬警察廳緝獲盜犯陳光弟宋啓明二名訊供屬實解請松滬護軍使署訊辦已誌前報茲悉該犯自解歸軍署後業經軍法課迭次提訊據該盜陳光弟等供認糾夥强刦豐昌當得贜分用不諱並供出夥盜多名匿居法租界打鐵浜地方昨由護軍使署令囑警廳查緝徐廳長立派偵緝隊副隊長鄰憲章帶同隊士楊保庭王慎卿等前赴法租界嵩山路捕房報明前情協同探捕密往打鐵浜附近某號門牌屋内拘獲于春富費玉峯李老表崔連文等四名並搜出衣箱皮匣各一隻内有天津德華銀行鈔幣一萬八千元此項巨欵詢據獲犯聲稱係田天津搶來遂將人贜通過法捕房一併帶回廳署奉諭嚴行管押候解軍署歸案訊辦 
又一訪函云九畝地豐昌當被盜搶刦一案曾經警廳偵探偵悉該盜匿跡之處報經法捕房協探拘獲盜匪陳光弟宋起明二名茲尙有餘黨三人仍匿法租界白爾路十一號門牌又經華界偵探於昨日上午九時帶同眼線投嵩山路捕房報明前情當卽派探梁大寳前往帮同拘獲金洪山俞春甫王雨紛等三名一併解入捕房經捕頭略訊一過諭交來探帶回訊辦 
[昨日運往歐美之土產]  
　　法公司船保羅利克號日前抵滬　來雜貨無多惟有金洋三十七箱約值銀八十萬元旋即裝缷貨物昨日開往法國馬賽本埠法商裝運土產各貨出口者計有永興洋行生牛皮十五件絲頭下脚九十二包筆喇洋行絲頭下脚八十七包百利洋行絲頭下脚一百七十四包百多洋行大黄十七件利貞洋行蛋黄九十二件祥利洋行河南綢六件伯興洋行河南綢二件逹昌洋行黄絲五包平和洋行生牛皮五十件又花旗船亦於昨日由滬出口開往紐約及芝高哥等埠各洋行裝運出口者有隆茂洋行棉羊毛二百零四件亨大洋行羊皮十件連納洋行生羊皮三十一件山東綢四件灰絲三十五包沙咪洋行山東綢十件慎餘洋行灰絲五十包景昌洋行灰絲一百三十五包協隆洋行蛋黄二百七十九件華商青田石六十八件 
[濬浦局說明浦灘升科之估價]  
　　濬浦局承辦南巿填築灘地工程工巡捐局朱局長以共估計升科價值過昻曾致函該局要求申訴江海闗聽候公斷頃得浚浦局復函如下接展大函爲南巿灘地升科估價一事藉悉一一頃奉局長之命再將估價事實縷晰陳之如左（一）南巿所填之地計三十九畝一分一釐三毫照巿價每畝作七千五百兩計實銀二十九萬三千三百四十七兩五錢（二）該地填泥之費已由本局支出（三）本局照尋常辦法祗准築一簡易之駁岸需費約三萬九千四百二十兩現該地所築水門汀駁岸計費銀四萬八千九百十兩此欵本局己於估計内扣除（四）築路之地計二十三畝五分三釐巳由本局免去升科費銀每畝作七千五百兩計十七萬六千四百七十五兩（五）該處一帶挖泥工程貴局所出挖泥費銀計八萬四千二百五十八兩九錢六分實與升科一事並無闗係惟本局因該處挖泥與浦江有所裨益特由升科費内扣除本局爲公衆利便起見巳將該地之升科費銀共計二十三萬七千五百六十六兩四錢八分除將各項扣除外貴局應凈繳升科銀計一萬六千三百六十一兩二分此係本局特别之優待乃或者貴局未能明晰是以將升科估價特爲說明并將本局所以扣除之故特爲揭出照此辦理諒貴局决不再事申訴以付江海闗之公斷也諸希察核施行 
[絲繭商注意滸闗蠶校]  
　　滬上絲繭商自去春無錫繭巿發見滸墅闗江蘇省立女子蠶業學校蠶種繭樣後聮袂赴校參觀而洋商尤爲注意今春該校蠶事開始卽有信孚逹昌景昌允餘各行廠大班董事前往調查内容絡繹不絶月初美國商品生絲檢查長道的氏親往該校詳加攷察徵集該校成績及照片多件寄回本國陳列並刋入調查雜誌前日美國商務部長羅司氏又往該校參觀蠶事及新繭等頗加贊揚並親爲該校校長章君攝一小影以誌歡忱聞滬上洋商總董巳與各大班集議籌欵委託該校實行改良鄉間蠶事先自無錫江陰着手次及浙江之嘉湖云 
[繭巿消息兩則]  
　　絲繭總公所昨日致函各繭商云本年滬杭火車裝運鮮繭抵滬後分南北兩站起缷歸滙通華運兩公司起運駁送滙通運費業巳函逹昨接華運公司函稱今因滬杭滬寗接軌訂價各有廉貴其繭均可於南北兩站缷送内中北站缷車每包另加運費五分而且報闗運送均不及南站迅速週到尤恐與滬寗來貨混誤南站車費照舊未加特送台閱計開垃圾橋七分半藥水廠八分半地浜橋九分大王廟八分半鐵大橋九分新閘橋一角唐家弄九分裹虹橋一角一分徐滙九分胡家木橋一解二分曹家渡一角三分下海浦一角三分絲繭總公所昨接杭垣來電略謂長安臨平一帶出繭甚早業巳開秤收買隨即烘焙故該處乾繭今明兩日即可運滬價格較去年稍賤至紹興蕭山嵊縣等處亦巳開秤不日亦可運滬云 
 
 
 

Page 11

 
 
[復訊虚設行號錢莊之騙案]  
　　住居新閘路七十五號門牌之蔡桂林曾與施福全（混名小娘舅）楊守蘭葛新元串同在逃之李蘭亭等在廣東路九十五號門牌開設豫康洋貨號及順茂餘報闗行又在天津路開設敦豐錢莊濫出莊票向華租兩界日商日華洋行昆野洋行福家洋行大新公司永豐正康謀得利正大源餘源源立澄萬祥茂同茂順全興昌華順恒顧玉昌等四十餘户騙取值價數千元之綢緞洋廣雜貨磁器鐘表草帽食品等物串令朱蘭嘉消贜分肥將所開之三店同時閉歇挾資逃逸旋經受騙各家偵知報由公共捕房派令華探張子卿西探海明惠新閘捕房西探目非司蓋潑華探目李星福包探朱子藩將蔡桂林等五人先後緝獲吊出原贜解送公共公堂訊供判押聽候研訊在案前日午後由兩捕房包探傳集各原告將蔡等五人解送公堂經王肇之裹讞與美副領事索君升座復訊先由中西探上堂禀明拘獲被告吊取贜物及調查各情形原告日商日華洋行與華商全新昌等各延代表律師上堂譯明被騙貨物各節被告蔡桂林朱蘭嘉亦延海德禮律師等到堂辯護即據原告永豐米行夥胡孟庭　　　　店謝永昌謀得利鐘表店金則芝正大號丁漢章源餘號陳惠興源源綢莊吳子松萬祥茂張嘉祥全興昌胡鼎芬全昌恒陳渭卿華順恒陶錦賢等先後上堂訴明由在逃之李蘭亭等將敦豐莊票來取貨物當往該莊照票由被告蔡桂林承認豈知到期往收已經倒閉人均逃逸是以控請澈究並將莊票呈案請察當經中西官向各被告略詰一過以此案人證甚多不及研訊遂判朱蘭嘉交五千元人洋並保蔡桂林等四人還押候再訂期復審 
[請防車運米糧出省]  
　　上海縣沈知事前接省公署訓令禁運本省米糧出省當經函致縣商會轉知米業董事曉諭米商母任奸民偷運出省已誌前報茲悉該會轉知米業董事後卽據該董等函請呈復縣知事大旨謂雜糧一項内有赤豆芝蔴蠶荳高梁等與米糧名目逈異向在浙省等處以船運流通藉濟巿面惟查近來輸運米糧雖巳絶跡而以車運至濟南等埠者則時有所聞且有將小麥車運至青島難免無轉運出洋之事請即轉詳省長核辦一面請縣轉詳海闗監督從嚴查禁偷運米糧出口以維民食云云 
[攫飾匪徒之科罪]  
　　攫取永祥銀樓金戒之匪徒張志成即范渭三由該店主浦鳳瑞鳴警追獲函送地方廳請辦等情巳兩誌前報茲悉此案業由檢察官訊明起訴審判廳昨經堵宗推檢兩官開庭研訊之下判處張志成五等有期徒刑監禁四個月並追私訴洋十三元四角 
[巡警拘獲逸盜]  
　　浦東居家石橋工頭朱雲卿家上年春間曾被盜匪搶刦旋經上海縣警察捕獲盜匪二名訊辦在案昨日下午一時許洋涇鎭三區二分駐所據線人報稱此案逸盜王三現匿洋涇港口三井棧婦人屈倪氏家該所馬鳳山警佐立派劉巡官率警前往將王永階（卽王三）屈倪氏一併拘獲帶所經馬警佐略詰一過飭警押解警廳歸案訊辦 
[協拿青浦盜案共同犯]  
　　青浦縣屬薛澤港農民黄志田家月前被盜刦去財物報經該縣知事拿獲盜黨李阿大一名供出同黨鑤花阿榮逃匿滬北公共租界北香粉弄三百五十五號門牌特於前日備文派警來滬投請總巡捕房加派中西包探協同前往將鑤花阿榮拿獲拘留昨晨押解公共公廨請究先由中西包探上堂禀明協同來警將被告緝獲情形繼由來警楊安青投訴被告由巳獲盜匪李阿大供出係本案共同犯請求准予帶回歸案訊辦訊之被告不認爲盜求恩釋放經俞襄讞商之英白副領事判被告還押着來警回禀該縣知事將本案詳細情形備文送廨察核於下禮拜五預審核奪 
[痛陳煙酒公賣之弊害（二續）]  
　　第二節說明辦理公賣取銷捐稅之理由不從根本上說明公賣存在之理由而以取消捐稅爲辦理公賣之前提可笑之至夫現行公賣之害爲自古捐稅所未有今以公賣裁撤捐稅直是戲劇醫駝背辦法兩業生計將斷送爾手次言公賣收費保存買賣之時商人儘可將公賣負擔轉嫁於消費者云云公賣費係由商人包繳己條巳經言明能否轉嫁於消費者其權全操於巿價（詳見丁條）若能隨意增價商人亦不來請願政府亦不讓商銷矣第三節論設立專賣之理由首謂公賣事務繁賾非財政部所能兼辦又謂恐易一總長而政策爲之一變夫中國現行公賣純屬收稅性質無所謂公賣事務更無所謂事務繁賾若改爲烟酒統稅則執簡馭繁政策旣無屢變之憂事務亦無繁賾之慮况烟酒爲巳行之稅較印花容易施行印花旣収消專處則烟酒更無設立專署之理若謂設廠製造必有專署始能貫注則造幣廠造紙廠亦當有造幣造紙專署矣有是理乎質言之旣不能實行公賣即無空存公賣機闗之理即爲籌備將來計不知何年實行亦無預耗國幣之理若謂整頓稅收計則與印花處事同一律亦在裁撤之列也讀貴會預算審查報告書知審查方針對於歳入妨害商業者列入臨時門以表示不承認之意對於歳出則酌裁冗員及非法機闗以節經費吾國現行公賣是否妨害商業公賣署局是否爲法定機闗各省公賣及烟酒捐稅多係併局征收分目開支是否冗費諸君見解遠在商民之上必有精確之判斷也（完） 
[王道尹謁見日中將]  
　　日本參謀次長田中中將自二十四日清晨游杭回滬仍寓公共租界虹口日本俱樂部日昨滬海道道尹王賡廷氏爲中日兩國睦誼起見特帶同譯員邵樹華親往該俱樂部拜會 
[法按察司初次開庭]  
　　法國駐滬按察司多森君抵埠後駐節法總領事署内主理法商案件昨日爲開庭之第一日故法公廨民刑訴訟停訊一天 
[各省尊孔分會致北京電]  
　　各省公民自在滬組織尊孔會以來各省已有設立分會者現因國會議訂憲法未將孔道定爲國敎乃致電政府國會請願列入憲法茲將滬會所接江浙皖晋四省電京原稿照錄於下 
　　太倉分會快郵代電北京大總統國務院參衆院加敎維持會鈞鑒孔敎爲人心所擊國脈所闗孔存國存孔亡國亡若不定爲國敎加入憲法顯違民意誓不承認太倉縣公民尊孔分會錢泰階等一百零二人公叩巧 
　　松陽分會電北京大總統國務院參衆院國敎維持會鈞鑒孔子祖述憲章道本大同敎洽時中萬世無弊萬民共仰所言敬信節愛好惡同民各節於當今憲法尤爲脗合請求定爲國敎列入憲法以順民心以培國本浙江松陽縣公民尊孔會高煥然等一千零二十四人公叩 
　　廣德分會電北京大總統國務院參衆院國敎維持會鈞鑒孔子集羣聖之大成爲生民所未有凡有血氣莫不欽崇報載定孔敎爲國敎列入憲法一層尙未通過曷勝惶懼蓋世界無無敎之國國無敎猶之人無心人無心則死國無敎則亡欲救國亡勿反民意務乞從速表决以奠國本無任禱祝之至安徽廣德縣公民尊孔會董獻章等二百三十八人公叩支 
　　鳳台分會電北京大總統國務院參衆院國敎維持會鑒國必有敎中華國敎舍孔誰歸尊孔豈惟士子婦孺同心民等謹一致請願安徽鳳台縣公民尊孔會徐鴻恩四百零八人公叩 
　　中陽縣分會電北京大總統國務院參衆院國敎維持會鑒尊孔讀經爲中國數千年來命脈宜定國敎於憲法以固國本安人心乞勿違民意而亡國性則民國幸甚山西中陽縣公民尊孔會王梃等二百三十五人公叩 
[江陰同鄉開會紀]  
　　旅滬江陰同鄉近因該縣泗河鄉助理員薛實壽與兄薛人秀在鄉作惡多端爲害地方爰於昨日午後齊集本邑大南門外江陰公所公同集議糾正方法一時許開會到者頗衆當由該公所主任將薛寳壽兄弟二人在鄉所犯各種違法事由摘要報告大旨謂薛寳壽薛人秀同在江陰南鄉泗河地方開設烟館烟民趨之若騖並敢在外包攬詞訟略販人口無惡不作更將地方公欵飽入私囊該鄉人民畏其勢燄莫敢與較該縣陳知事縱置不聞以致薛有恃無恐種種行爲貽害地方云云當經公衆議决將其所犯事由聮名公電江蘇齊省長請飭查辦並澈究陳知事有無通同違法情事衆皆贊成至五時後散會 
[救濟婦孺會今日開會]  
　　中國救濟婦孺會訂於今日午後三時在江灣留養院開會遍邀各界赴院參觀聞擬臨時勸募以充該院經費想滬上不乏好善之人届時必踴躍輸助也 
[城東女學十五週紀念會預誌]  
　　南巿竹弄城東女學將於本月二十七八九三日開十五週紀念會故近日學生預備各種成績甚爲忙碌會事分洋畫國畫洋琴唱歌體操刺繡及表演各種成績國畫部皆摹臨古今名畫并徵求詩畫家題詠現已陸續收到想届時開會必大有可觀也 
[紹興同鄉更改會宴地點]  
　　紹興旅滬同鄉會每届春季議事會舉行晚餐會一次本届已經議定假座城内勸業場於陰曆四月初七日（明日）下午六時會宴入場劵業已分送茲因更改地點於昨日午後三時在泗涇路事務所開臨時會議經衆决定改於下星期舉行假法大馬路鴻運樓爲會所 
[養性學校演劇籌欵續誌]  
　　派克路養性校訂於今日（星期六）午後假座丹 
劇籌欵已預誌前報茲聞連日各界士女向該校購劵者頗爲踴　僅名譽校長胡德貞女士一人巳售去一百餘劵且聞該台新添名角如七歳紅陸艶香等亦一齊登台想届時車馬盈門必有一番熱鬧也 
[呈請限制添設繭行之省批]  
　　江浙皖絲廠繭業總公所經理沈鏞恊理黄晋紳爲如臯　境已给憑證繭行越出一家特具呈省署請飭此後不得再行添設昨奉省署批示云呈悉查請證開行自應以呈報縣署在先者爲準未便以方家珍楊德熊均已築灶爲辭通融並設至逾五行限額自破成例應由如臯縣知事遵照辦理再來呈應補繳印花一角代粘以符手續仰即遵照此批 
[袁世凱第二子被控之和解]  
　　已故前大總統袁世凱之第二子袁抱存（袁克文）因欠姚慕莲銀四萬三千二百二十九兩四錢一分延不料理被姚禀准公共公廨將袁傳案交保候訊在案茲悉此事巳由政界中人從中調停雙方已願和解前日由原告代表律師投廨聲明一切卽將案註銷闗讞員商之陪審西官義副領事羅君以此案旣據原告律師聲請停止進行兩造已允和平解决應准將案註銷被告開釋 
[寶山警佐緝獲兇犯]  
　　吳淞鎭桂花弄口淞滬警察第六區轄境内前有魚販山東人蔣文峻將同業祁姓戳傷腹部拖出肚腸兇手乘間逃逸由上寳兩縣及各警察廳所通飭緝兇未獲日前寶山縣警佐張鯉卿帶同長警巡夜至鄉忽見該犯形色倉皇當即上前盤詰該犯直認酒後殺傷祁姓畏法潛逃等語遂將該犯轉解縣署歸案訊辦 
[地方廳續請引渡逆倫案]  
　　六馬路仁壽里附近婦人馬陸氏被養女順寳飲以硝　水以致毒發斃命經氏夫馬來福控經公共公堂中西官訊驗明確擬解軍署歸軍法範圍懲辦在案茲悉地方廳林檢察長以前曾備文函致公堂請爲引渡迄無答　惟此等逆倫重案必須引渡到廳按律訊辦以重倫紀故於前日繼續備文派警赴廨要求將此案迅速解廳訊明懲治 
[借據假充身契]  
　　陳上侃昨至法公堂控稱商人於上年間在某妓院娶妓女玉樓即郭老二爲妾當出身價洋九百餘元過門後已一年有餘詎近忽席捲而逃前日被商人在途遇見當即報捕扭案請求訊究郭老二供婦人與陳姘識迄巳年餘陳並無出洋贖身之事實被揑詞誣控請察讞員問原告娶郭時有無賣身文契陳答稱正式身契巳被老二竊去尙有草契呈鑒中西讞員察得並非賣身草契乃係借據以陳膽敢朦蔽公堂遂判將案註銷再罰洋十元充公老二斥退 
[聲明無心失火]  
　　法新租界麋鹿路第三十八號門牌生大柴炭店日前不戒於火當由救火會西人到場灌熄一面由探將店主謝阿順拘入捕房昨解法公堂請訊謝供是日民人在内晚膳不知如何柴堆内忽然起火不及施救事出無心且未保險求宥中西官申斥數語令謝退去 
[混用僞錢票之敗露]  
　　無錫人徐阿大前持湖北官錢票二張向陳巿安橋北首楊夏正所開瑞豐燭店兌換當時楊並不細察即行收下昨日徐又將湖北官錢票二紙往兌當經楊察悉此項錢票悉係僞造遂鳴警拘送一區二分駐所移解警察廳請爲訊究 
[妖言惑衆之查禁]  
　　邇來天時亢旱喉症紅痧盛行小孩患者尤衆閘北方面遂忽發見一種妖言惑衆之傳單謂江西龍虎山張天師在京設醮禳疫傳有符籙隨身佩帶可免災刧且有今歳三五月瘟神大降人民十死其九有飯無人吃有衣無人穿有路無人走等語遍貼於通衢牆壁及電桿木上昨爲崗警查見歸報四區姚警正姚君以此稱荒誕妖言亟宜嚴行禁止以免淆惑人心除責成崗警見有此項傳單一律撕毁外如遇有人散佈准即拘捕到案訊明懲辦 
[蕩子毆父之公憤]  
　　浦東洋涇鎭丁家宅鄉人丁虎林生有二子次子勝銓不務正業事事嫖賭致將伊父分給業產變賣凈盡前日又向乃父索錢不遂將父凶毆受傷經隣人瞥見大爲不平喚到二十四保二十六圖地保將張勝銓梱送三區二分駐所昨午連同伊父函送地方廳經檢察官預審之下判勝銓收押候辦虎林受傷無碍着令回家調治 
[指控拐賣女孩]  
　　楊樹浦路七百二十四號門牌柴尹氏指控崇明人陳掌榮串拐十歳女孩桂香賣於松江跨塘橋某茶館主爲女得洋五十元分肥等情昨由捕房將陳拘解公共公廨请究經中西官研訊屬實判陳押候函請松江縣公署移提人證到廨訊核 
[追究被拐婦人之糢糊]  
　　崇明人徐少卿昨至法公堂控稱髮妻於上月初六日發同鄉徐茂芝誘拐無蹤日前經隣人顧紹林陳祥其在滬遇見函致民人云及妻子在王朱氏所開之花烟間内爲娼民人爰於前日來申報告捕房飭探戕鴇婦王朱氏拘案惟妻子已被朱氏藏匿故未獲到請求訊究見證顧陳二人同稱日前民人等出外游玩行至朱氏花烟間門口目見徐妻拉客因此密報少卿來申現徐妻被朱氏藏匿何處不得而知詰其當時何不報捕拘拿顧等不答王朱氏供婦人開設花烟間確有其事惟徐妻並不在婦人處爲娼求察中西讞員以原告所控證據不足遂判將案注銷朱氏斥釋 
[粤婦控告幼子之結果]  
　　粤婦徐周氏指控幼子徐玉樑乘其回籍時私取衣飾典質並將兄嫂毆逐等情由捕將徐拘解公共公廨訊供管押在案昨晨復訊徐周氏投訴前情並由被告兄嫂到堂證明被毆情形中西官以查照新刑律私取家中之物不能作爲盜竊遂判將案註銷被告開釋 
[婦人承認捲逃]  
　　木作頭周榮章指控協順昌鞋店股東祝生奎石榮卿串唆伊妻李氏捲取值洋二千二百元之金飾逃逸與祝之胞兄祝錫奎姘議等情業經捕房將石祝兩人與李氏先後拘解公共公廨訊諭各交五百元人洋並保在案昨晨集訊先由原告代表上堂譯訴石祝兩被告於民國元年十二月間在海甯路德興里唆令李氏捲逃等語並據原告周榮章偕女杏英投訴李氏是伊之妾捲逃時伊在漢口承包工程由其妻蔡氏函告後即來　找尋因　居之處係華洋交界當時祗投警局報告請爲查緝迨本年三月初三日李氏在火車站適被髮妻蔡氏撞見詢悉係被祝等唆令捲逃是以控究訊之周李氏供認被誘捲逃與祝錫奎姘識惟錫奎已於去年二月病故質之祝生奎石榮卿均不認唆使捲逃並延甘維羅律師到堂代辯經襄讞員王崧生君商之英卓副領事以周李氏已承認捲逃判押女所三月祝石兩人無干開釋 
[金家灣發現男屍]  
　　本邑西鄉馬橋相近金家灣地方昨晨發現一無名男屍似係被人傷害將屍移至該處抛棄者經該處十八保四十八圖地保查無家屬至地方檢察廳禀請相騐林檢察長以該處道路較遠諭飭該保下鄉伺候於今晨派員往騐 
[木工同業之衝突]  
　　住居寶山路天通菴地方之木工葉文天因藝徒毛阿寳被同業江阿坤誘去前日向江理論詎江恃蠻不服將葉之師兄吳運生李阿弟二人毆傷頭面當由四區二分所崗警一併拘入警署昨解司法科訊辦 
[交涉公署批示三則]  
　　婁器公所董事林寳生等呈請行廨給示保護由查該公所業經遵改章程呈准道署立案所請一節應卽准行除令兩廨外合行牌示仰該公所卽便遵照此批 
　　薛汝讓呈爲串朦誣告刑訊判决請求飭驗移轉交涉歸還原產由附件逕寄山東交涉署核辦仰該民逕回山東原籍官廳呈訴可也此批 
　　黄中等呈爲案懸日久請求咨復由呈悉此案本署無案可稽據呈前情仰由浚浦局查案核辦此批 
[工巡捐局批示]  
　　工巡捐局批船商程學海等禀被騷擾由據禀近有無業游民向各船户强索錢物等情如果屬實藐法巳極仰候咨行警察廳並諭飭巿舶所查禁保護可也此批 
中華職業敎育社通訊 
[調查花邊報告（續）]  
　　一織法 
分結網挑花兩種網之形狀與中國婦女髮髻上所用之網同其所異者惟網眼爲方耳初習時先結網用一網針長五寸許狀如梭亦與中國向來結網用之針同或銅質或竹質均可内地如無處購買可託銅匠竹工仿製或再用一長方之網板以使規定眼之大小結網之用具止此矣挑花須用一鐵質之绷架外用布團裹形長方闊狹不拘與中國刺繡用之綳架同先以結成之網綳於架上即用裁縫用之普通針依照原來花樣做花於網上其法與中國刺繡大致相同惟一則繡花於絲綢品上一則做花於網上耳有名盤織花邊者稍複雜用一木盤狀如中國打縧用者下垂線鈎視花邊之闊狹線鈎之多少其織法亦與打縧大略相同製成之花邊或染手垢不能潔白可用水洗淨再行出售 
[二材料]  
　　用禮和洋行所售之木紗（即白缐）每一缐團重二錢約售銀一角餘日本線亦可織惟易起毛不如德國線之堅韌耳 
[三花樣]  
　　由外人定樣交由商店或洋行轉讬各花邊公司分發各女工照做其花樣不一與中國絲織品之隨時變換花樣翻陳出新以投時好者同能織一種花樣即可舉一以反三發出之花樣都用青色照相法映於紙上以便女工照做 
[四工資]  
　　工資以網眼計如一英寸有十眼每眼以一碼計算每碼可售銀六七釐挑花工價視結網稍昻手術嫻熟者平均每日可得五六百文少者平均亦可得二三百文 
[五收買機闗]  
銷售處如上海四川路之潤昌洋行大馬路抛球場之競新公司華章公司以及浦東一帶各花邊公司均可隨時銷售近以銷路甚大零售亦可 
雜評二 
[警察之治安能力（庸）]  
　　勸業場之炸彈五日以内發現凡三次而前夜之炸發至傷及遊客多人其損害爲尤重抛擲者之目的無論其爲洩忿爲索詐要之對於公衆遊息之所而忍心害理竟至擾亂不已祗圖快一己之私不顧公衆之安寗生命其罪實浮於盜賊然以城廂巡邏之嚴密彼武裝之警察又素以模範自居何至匪徒旁若無人敢於屢演惡劇且勸業場中警探密佈防範亦不可謂不周又何以出事以後不特當場未獲一人且事後亦未嘗發覺一次坐令匪膽益張而擾亂遂無底止嗚呼治安兩字眞難爲今之警察言矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[儲蓄票賦以新華儲蓄頭奬十萬爲韻] [  木訥]  
　有理財之能手矜妙腕之通神奉吕宋爲先進步湖北之後　發行雖然由我輸將從不限人巧立名詞未敢公開賭博高言儲蓄相期無負人民惹得官商界農工界之中夢魂不穏别從公債票有奬票以外花樣翻新）原夫民國肇造費用益奢外償之來原易竭司農乃仰屋徒嗟那有紓難子文公而母我更鮮輸財卜式國爾忘家軍隊之減裁匪易財政益紛亂有加幸也頭奬高懸萬人生羨心裁别出衆口爭誇一電飛來報館喧傳各埠千金信託銀行端賴新華）爾其賣票也乘機競起竭澤而漁門榜輝煌謀利得利彩金炫耀大書特書有一二三以至五等奬何妨　鷹蚨而占盧雉由什百千以至萬倍利大可操豚蹄而祝篝車雖類貧子說金未必元魁獨占若果財星照命何致儋石無儲）乃有買票者焉號碼頻看章程熟讀心恍恍兮意懸懸視耽耽而欲逐逐數尊國幣初抛幾度燈花屢卜偶因大利引起貪心又恐横財消受無福屢次排占牙數求爭一着之先儻能高奪錦標何止十年之蓄）及其開彩也官商咸集士女來遊馬如雲集車似水流美矣壇場光耀敢云富貴雲浮至公無私費長官之心力不勞而獲操主權於彩毬得奬則一字一珠宛爾花拈信手失意則無聲無臭猛驚棒喝當頭）若夫得奬諸公氣吐眉揚熙來攘往片紙紛傳萬人共仰　垂香餌之綸竟入珊瑚之網昨日貧無錐地未免壯士無顔今朝喜　泥金何異秀才望榜探驪珠而千軍横掃月旦何憑登龍門而十倍價增風流宏奬）更有術乏送窮囊偏羞澀眼巳望穿情難周急一度神痴夢想竟爾成空從今意馬心猿都敎收拾雖原本兮可償終鞭長兮莫及不少數奇李廣對影成雙何來詭遇王良一朝獲十）總之不求而得者綦難放利而行者多怨得之固益善多多失之亦何須恨恨守株待兎效力終屬無多升木敎　賭風亦虞滋蔓旣往難追片言相勸願君知命樂天安我布衣粗飯自有生財大道勤職業而聊供饔餐還期實業振興開廣厦而歡騰千萬（二） 
家庭常識 
　　植桑法在夏秋間將原有桑樹根際之分枝埋於土中上以泥壓實之閱一二月用刀削分枝根際之半再閱一二月將所削處割斷而埋於土中之分枝卽單獨成樹是爲壓枝法若無原有之桑樹可於夏間採取桑棗若干待翌年春間和以薄牛糞埋於潮濕處夏間即出小桑是爲造苗法若失其取種之機會可採取鮮桑枝若干用刀削成半尖斜插於少見日色之土中不時以水灌之下秋即活是爲插枝法人若依此三法而種植之可省買小桑之費而蠶桑事業亦可因而推廣 
灌菊變色法五六月間在原有一叢之菊花擇其中肥者一二株留之餘悉除去於此一二株之根際拙土寸許將其根幹用尖刀剜以小洞以各色水灌入其中（須濃厚）則隨其意之所欲如欲黑色則用墨膏塞於其中外以布條裹之仍用泥培好時用肥料水灌之至開卽時變爲黑（皆由菊花幹心液傳潤之故）欲其他色照上法類推可也 
逐瘋狗法持竹竿逐之可免其害以瘋毒最易傳染不但由於齒毒氣毒亦甚可患若以他物逐之氣毒或因而傳入用竹竿則可免此患以有節故也[  湯易]  
油板銀圓銀圓面上現一種黑色而有油光擦之不能去者名爲油板向錢莊兌換必致貼水可將銀圓爐中煨紅（以紅爲度久則花紋糢糊）取出乘紅投入明礬水中略煑二三滾取出黑氣即退再以板刷蘸炭吉灰周圍擦之即光亮如新余已屢試甚效[  半呆]  
草帽更新凡草帽戴舊或爲塵積污垢棄之可惜乃有洗新之法法用硫酸曹逹（西藥房購）十五份加蒸溜水七十五分以溶解之濾過再加甘油五份火酒十份和匀用棉花蘸此水將草帽四圍洗滌洗後安放於陰濕處一畫夜取出則燦然如新矣凡麥草蒲草編成之物皆可用此法[  羲甫]  
集益錄 
　　再答第六問劉樹棠行狂自九江廬山森林局來函云竊樹棠於南洋勸業會場得駐義使者吳宗濓君桉譜一册據譜中所云該樹種類甚繁生長力亦最速二年間可長至七邁其樹皮中之膠汁旣可染色又可製革并有養銹樟酸空中散蕩滌穢袪瘟衛生均適低漥污澤處處皆宜其木質之堅尤可充隄工橋樑鐵道枕木之用云云嗣在贛州與南昌敎堂調查此樹所栽三年約高丈餘棠於民國二年冬接辦廬山森林時即注意此樹故於是時擬請創辦全國林林上大總統國務院意見書中第二條辦法卽注重此樹查桉樹原產自澳洲總（愛烏加利潑多斯）其種子現美洲及南洋羣島皆有出售每小包約價一佛郎大約種子細者三四百粒或二三百粒樹棠前歳曾託農商部技正謝孟博君在美國購得此項種子洋十元五年春造出樹苗二萬二千餘株計有五種一年生之苗高者三四尺次亦七八寸但樹性喜暖畏寒一經霜雪必致凍萎其土地氣候似宜南不宜於北此樹苗造在湖口去歳均爲霜雪所損幸根有生機本春設法移栽現巳生活十之八九如今冬能安全則擬陸續栽一千萬株於廬山及湖口彭澤二縣爲顧同志仿而行之於國於民均有大利茲承下問謹爲詳答尙望時賜敎言以匡不逮 
栩按第六問前經戟髯君答覆後（見五月十四日本欄）疉接各埠來函囑詢詳　種袪並購種子郵遞方法茲承劉公賜答具見熱心唯此項種植旣經實騐尙求不吝珠玉就經驗所得錄示本報刋登庶裨海内同志得步後塵藉興林業則尤感焉 
第十二問比隣開一井迄巳三載水色清澄味亦良美乃近忽水色變黑且污臭難聞治以石灰及明礬等均不一效未知須用何種方法能使復清尙乞博物君子不吝珠玉賜敎[  浦左陳芝芳]  
長篇小說 
[寫情小說柳暗花明錄] [  常覺小蝶天虚我生合譯]  
　　第六章（一） 
　　著者曰大凡女子故違其心而褒貶一人則於清夜返躬自思未有不内疚者薏德此時之心理亦猶是也時爲午夜月光如水穿窻檻而進寫影於地幽潔無倫薏德即目注此月光悠然自爲暇想覺日間之事頗不近精殊不當以嚴詞厲色拒人於千里之外且彼人待我固是温和有禮雖屢受譏誚亦不露其一毫愠色若而人者得不謂爲佳少年乎旣而思之則覺井畔之　彼實已犯莫大之罪無可再恕在理正應恨之不復再面其人然而此事亦殊難能蓋其恨字猶未出口而芳心飛越已復縈繞於海船之中似見風雨撲天海濤怒吼船舷之上乃有少年捧其盤餐展笑而向己嗟乎若而人者吾乃能恨之乎恨旣不能則唯忘之於是力鎭其心使不再思此事然而薏德自見羅倫之後其心已如影片受日留此跡象竟無　漫之時覺羅倫之爲人也如坐人於春風之中而其聲浪之清朗觸人耳鼓有如銀鐘尤能使人終身無忘初非特容態之美如玉山照人已也薏德思至此目光痴痴深注地上如霜之月芳心無主幾欲凌太虚而飛去讀者當知薏德之爲人不過爲一天眞未鑿之女郎初非富用其愛情者且其生平所見以爲男子之美亦從無有及其老父阿弟十分之半者己固未嘗愛人且亦不容他人之愛己而今乃遇羅倫遂覺其頎頎之影永久離心不遠雖欲斥去亦殊有所弗能於是復將其言笑一一而思并思及刧馬之事週身乃不期一噤彼初雖作倔强之言顧非由衷至此乃不禁思及以鎗擊盜之事彷彿似見萬山　　之中乃有兩騎崎嶇相逐且雜以馬嘶之聲思至此强移其枕翻面以向裹牀暝目而自言曰嗟乎彼惡人但願此後勿再見其人乃佳而吾尤望其即去勿再留此村中思至此則勉强以爲自慰因而入睡 
何立三君鑒查二十四日所登人名對來稿但署立三二字並非排誤旣非足下自必另有其人此復 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之官箴 
[州縣戒（見本報甲戍年十月二十六日）官隠]  
　　朝廷詔天下州縣以清慎勤而不清不慎不勤之公私罪過皆有處分載在則例久巳奉爲法守矣尙何戒之足云顧予爲州縣十年爲知府董率州縣又十年積過叢愆初不自覺及今追憶恒有疚心因著於篇以告世之願爲良吏者 
一不清非盡貪墨之謂也清者不貪不貪未必皆清也蓋見理不清則易於自恃以廉處己即以汙待人而人有不甘受其汙者則逢怒必矣逢同官之怒不可也逢上官之怒奚可乎如取與之矯情交際之疎薄事上之簡傲皆是也抑嗜欲不清則變而好名一念在公又一念在私而時有公不勝私者則取巧生矣取巧以欺人不可也取巧以自欺其可乎如交代之苛求舊規之驟改成案之輕翻皆是也此不清之弊不止於貪也所當戒者一也 
二不慎非盡苟且之謂也慎者不苟不苟者未必皆慎也蓋慎在幽獨則顯無依違内度於心斯外决於事而有時可否莫决者則模棱起　以否爲可不可也以可爲否又可乎如用人之多疑臨事之寡斷朝令之夕更皆是也且慎在幾先則後無貽悔靜而有主斯變而能通而有時拘執不通者則堅僻誤矣偏執其非不可也偏持其是又可乎如先入之爲主成見之不移流弊之罔顧皆是也此不慎之獘不止於苟且也所當戒者一也 
三不勤非盡暇逸之謂也勤者不暇不暇者未必皆勤也蓋勤生於敏則敦行不怠心無顧戀斯事無稽遲而時有欲速不遠者則浮躁生矣志不能奮不可也慮不及詳其可乎如治獄之草率興作之不時催科之太急皆是也卽勤補乎拙則雖柔必强日計不足或月計有餘而時有治絲而棼者則煩擾起矣不及不勉不可也太過不節其可乎如先緩而後急得此而失彼求全而致毁皆是也此不勤之弊不止於暇逸也所當戒者又一也 
尊聞閣筆記 
[俠女酬恩（見本報甲戍年三月二十三日）]  
　　周梅叔高州茂才家本素封以好客貧當祖父盛時遠近之士登其門者如巿凡有所求輙如其願人皆以爲有郭解之風生亦頗具俠腸與之謀緩急無不力爲籌措或值囊空則典質以足之坐是日困附郭田園變售殆盡生計　聊思作遠游生父在日有秦中客孫隠會假萬金購辦貢物以官　猝起未及償遽去檢諸舊篋其劵猶存乃賣屋得資束裝入秦訪得客所登堂奉謁旣見自展邦族客若不相識者生繼述索負意出劵袖中客訝　符其名自生手取而遽裂之驅生出生返逆旅懊腦萬端一籌莫展思欲控之官則劵失　憑欲整歸策則資斧已罄　燈吁嘆實難爲懷方擬就枕忽聞門外有彈指聲起問爲誰則曰但啓自知及入則嫣然一絶色女即也生駭遥立詰其　自女曰妾逆旅主人之妹此來非效卓文君故事特憐君長者而受誑於　儈以致進退爲難今妾奩中薄有所蓄敬持贈藉助行資即出自　置　上翩然而返生出户追之則已杏如權其輕重約八十餘兩生念此何可受不如還之主人明日向寓主人白其故主人曰君誤　寒舍並無姊妹惟一幼女年祗七齡且微薄生涯安得出此巨金赠人小人雖貧不欲含糊取利也君現居涸轍中以此聊潤歸裝亦計之得也後日訪其人而報之似亦非　生如其言遂返里居無何窮益甚臧　　去應門無人極形冷落生年已及壯世族無與之婚者生未曠逹不以爲意一日有友送牡丹二盆至色極嬌艶持之盆小面頗重心異之方安置花架忽猫犬相戲誤觸墮地則盆底燦然黄金也急視彼一盆亦然因詣友　詢以花所從得友曰余僕巿於花肆其家畢姓秦人也生　以異因即偕友同往入肆一老翁在焉髮皓白容貌清古布袍朱履飄然若仙見生至卽起相迎曰賢婿來矣生訝其言之不倫翁曰入談自知因　生入内軒翁曰子昔入秦中訪孫隠取宿逋有之乎曰有之翁曰夜間至逆旅贈足下銀者卽賤息也彼時以老夫有事赴燕未得相從兼以孫隠一項不及往取以此遲遲耳遂呼女出見則即燈下所見之女郎也香頰微酡媚波停睇眞覺麗絶人寰翁曰昨送來花盆中黄金百兩以半鐀君友倩作冰人以半葺屋廬自當送新婦至也孫隠之僨口代爲索得計本一萬利亦倍之明常運至生歸一依其言鳩工庀材土木大興門閭煥然一新至期徧召感女盛具酒饌翁親送女至　飾之華一時無比旣成婚伉儷甚相得生因細訽顛末女曰妾父自來報恩耳昔妾父劍術未成時僦星於省之城隍廟買藥偶負數金爲一道士所窘蒙君祖慨然解囊相贈感之刺骨今故委曲相報也噫周生父以好施傾其家然諾之間萬金不吝而卒之食客之負心者紛紛其使後人獲報者乃一僅貸數金之窮叟觀於此可以知世情矣 
雜錄 
[治癲狗咬傷效方（不署名）]  
　　癲狗噬自古無善治法世所傳出虎符及加味人參敗毒散爲最妙（按人參敗毒散即前　眞紋黨方虎符則近迷信）然毒經者或有效毒重者不足恃也此外單方不可勝計而禁忌者甚多如百日内不可聞金鼓聲一年内不得食肉之類守之頗難皆法之未盡善者也歳已丑象邑多癲犬遭此害者十死八九諸方無效適有耕牛亦遭　患而斃剖其腹穫血塊大如斗色　紫攪之蠕蠕然動一方驚傳異事有張君　曉醫術聞之悟曰仲景云瘀熱在裹其人發狂又云其人如狂者血證諦也下血狂乃愈今犯此症者大都如癲如狂得非瘀血爲之乎不然牛腹中何以有此怪物耶吾今得其要矣於是用仲景下瘀血湯治之不論毒之輕重症之發與未發莫不應手而愈轉以告人百不失一乃知此方實此症之要治也夫癲狗之患自古而有或謂腹中生小犬蝕臟腑以死非藥所能挽回此因苦於無法始作此謬言以欺人耳張君旣洞悉其病原又濟之以此方天其憫斯人之無辜而假手於張君以活之歟爰將此方廣爲傳布俾天下咸免斯患是張君與予朝夕所祈禱者也 
　　藥方（小人减半孕婦不忌）（按即抵嘗湯丸去水蛭蝱蟲加地鼈蟲白蜜酒） 
　　用生軍三錢桃仁去皮尖七粒地鼈蟲炒去足七只 
右三味藥研未加白蜜三錢用酒一盌煎至七分連渣服之如不能飲酒者用水對和亦可 
一空心服此藥保别設糞桶一隻以騐大小便大便必有惡物如魚腸猪肝之類小便如蘇木汁數次後藥力盡大小便如常再服則惡物又下不拘帖數總要大小便無織毫惡物爲度不可中止留餘毒於腹中以致復發切切牢記 
一此症旣發切不可吃斑毛等毒藥蓋此時腹中惡塊已積大如斗不化其瘀血而反以毒攻毒必　悶亂而死戒之戒之 
一患發之期大都四十九日爲多近則二三十日遠則六七十日百餘日不等受毒有輕重敗也 
一此症最毒不必飢膚骨肉受傷即衣服鞋襪一被咬過雖毫無損傷其毒亦能傳染余會遭此患卜過棉鞋齒痕次日服藥下有惡物無算三劑方淨可知其毒之厲也倘因言淺而忽之其後患可勝言哉 
一被咬者倘不明其狗之癲與非癲不妨服藥以騐之若是癲狗必下毒物若是好狗則大便略溏而已藥性和平决無妨礙 
一仁人貴弭患於無形倘有家狗被癲狗明咬即以此藥藩之旣可救一物之命且能免數十人之患其陰德更大矣 
一此藥較他方爲靈便服者但忌房事數日而已如　發等可一概不忌 
一倘疑此方有碍於孕婦是未知立方之意夫桃仁春生禀陽和之氣地鼈穀食得中和之性酒以養陽蜜以和陰大黄能推陳致新得蜜與酒化苦寒爲馴良共成去瘀生新之功則邪去正安於孕婦更爲有益况被癲狗咬者命垂頃刻豈可拘泥而自誤耶經云有故無殞願智者深思之 
 
 
 

Page 18

 
 
   
 
