# 1901 - 287 - 4910309

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刋圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票兹因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉　而備考核也惟股票所印無多續印者又將售罄現定期本年十二月二十日截止俾能核數欲購者尚其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊杭詶申昌書局岳州江左漢記分局漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[排满黨駁議]  
　　斥而去之之謂排满則我聖清肇基之地满何以耕其意蓋欲斥去八旗人而專用漢人執政柄也黨何在則在日本各學堂日本與我聖清和好無間言近现使命往來行李相屬於道大蒐則邀我簡閱邊事則爲我調停我興百工則曰師指授之我興戎政則曰弁訓練之我興學堂則曰儒啓迪之凡所設施日人無不悉心輔助何嘗有疾視满人之意而欲斥而去之所謂排满者蓋游學日本之諸生徒摭拾康梁唾餘泯泯棼棼結成黨與矯虔鴟義剏爲民主平權諸謬說與日本固不相涉與學堂更無相關也嗟乎满人也而忍言斥而去之哉無論我朝開國之初關外八旗不少從龍碩輔卽道咸同之際髮捻蜂起海宇岌岌可危而文如官文忠武如塔齊布多隆阿諸將無一非豐功偉烈照耀寰區至於變起木蘭文宗晏駕端鄭諸逆謀頃闕廷得恭親王密定機宜手梟巨憝而醕賢親王之輔今上竭忠盡瘁尤爲亘古所希聞洎去歲拳燄猖狂雖端莊二王曁毓賢壽山晉昌諸妄人首倡亂謀震驚大駕臚陳罪狀擢髮難窮然如慶親王之宛轉議和榮相國之力阻矯詔實惟賴满洲勳貴保全大局轉危爲安誰謂满人中無卓犖不凡之才而忍言斥而去之哉况我皇上亦满人也將排满人而并及我皇上乎則不特食毛踐土久受朝廷豢養之恩卽我祖我宗亦無一非聖清之赤子涵濡闓澤歴二百數十年一旦謀叛朝廷作亂犯上是蔑祖也是無君也旣失尊親愛戴之微忱宜爲天地人神所共殛將盡易漢人輔皇上而後排及满人乎則予奪之權斷非臣下所得而擅勢必揭竿斬木羣焉推刃於满人通國二十一行省中無地無满人必致無地無亂事迨至勞師動衆次第敉平日後政綱仍歸满漢同握而黨中人已灰滅無遺矣總之游學外洋甚爲美事舍外洋而學日本事旣易易益更多多凡在奉派東徂與夫自携資斧而往者但須窮年矹矹研求夫新法新政新理新機辛業回華上之旣足以敷布政猷下之亦可佐使節充舌人各具才能卽不難各致通顯至於肄習武備者桓桓赳赳爲國干城禦侮折衝更可膺專閫之寄向惟因康梁逆說流衍無窮是以傅慈祥等人悮入歧趨沈迷不返耳今則渠魁授首謬論不興朝政更新仕途更廣少年有志者讀書得閒守正不阿旣知漢人固悉具忠君愛國之心满人亦不乏英奇特出之彦不分畛域擇善而從救弊扶衰非甚難事誠何必營私植黨自蹈國家之常刑耶所望往學諸生懍遵詔旨所云力除满漢之分混融新舊之跡同心戮力共致中興而日本各學授教師更深念兩國輔車之相依盡　一時囂張之積習循循善誘正路同遵則東亞之新機不由此而勃發乎否則他曰者其黨愈盛其氣愈浮擾擾膠膠不可抑遏致皇上雷霆震怒詔下禁止出洋則返舊習而遏新萌豈非排满黨階之厲哉或曰排满云者非排斥满人也實戒　盈自满耳是說敢於義未甚洽 
[硃筆恭錄]  
　　戶部奏浙江等司漢郎中等缺奏請簡用一摺十月二十一日浙江司漢郎中員缺奉硃筆圈出涂國盛補授欽此四川司漢郎中員缺奉硃筆圈出黎大鈞補授欽此江西司員外郎員缺奉硃筆圈出王步瀛補授欽此江南司漢員外郎員缺奉硃筆圈出徐定超補授欽此又奏前任江南司員外郎朱顯廷服满起復奏請留部一摺二十一日奉硃批依議欽此又奏候補主事沈潛補四川司漢主事缺一摺十月二十一日奉硃批依議欽此又奏内倉監眞紹彝二年差满請留任一摺十月二十一日奉硃批依議欽此○太常寺具奏十一月十二日冬至大祀天壇請旨遵行一摺十月二十二日奉硃批十一月十二日冬至大祀天壇派善耆恭代行禮四從壇派英俊錫光立瑞銘勛各分獻欽此又奏派前期二日禮部堂官一員看牲奉旨派榮惠欽此吏部奏鴻臚寺卿一缺十月二十三日奉硃筆圈出英綿補授欽此又奏刑科給事中一缺奉硃筆圈出褚成博補授欽此又擬補南城兵馬司吏目一缺奉硃筆圈出韓鼎勛補授欽此 
[行在宫門抄]  
　　十月十五日准安關監督世綱請訓河南候補道繼善謝恩召見軍機十六日召見軍機十七日調補廣西提督夏毓秀謝恩召見軍機十八日召見軍機及胡祖謙戶部郎中胡祖謙伺候召見兵部郎中袁玉錫伺候召見十九日兵部郎中袁玉錫伺候召見召見軍機及袁玉錫二十日新授浙江衢州鎭總兵方友升到行在請安淮安關監督世綱伺候召見吏部引見十八員兵部引見六員 
[天顔咫尺]  
　　昨日由直隸順德府友人專電告知本館云十一月十六日兩宫聖駕駐蹕順德府行宫召見直督袁世凱順德府如格鐵路局道員馮斆高柯鴻年 
 
 

Page 2

 
 
[雷艇命名]  
　　日本某日報云日廷新製滅水雷艇五號刻已告成每艇册註一百二十墩命其名曰鷺曰鶉曰鷗曰鷂曰鴻 
[定期榷稅]  
　　日本某日報云中國新闢秦皇島爲公共通商口岸未及設關卽遇拳匪之變兹定於東歴十二月十五日爲始抽收百貨進出口稅切規則暫時仿照天津關 
[吏治需材]  
　　南昌訪事友人云江西自設課吏館以來一切規模業已布置妥貼近日撫憲李勉林中丞以期課試州縣佐雜各命數題俾得暢抒所見詳晰上陳州縣題三一爲問近日徐侍郎條陳新政請添設商務部衙門如六部之制設立十四司如溥利尚象武備弼敎游藝卄人同軌同文格致交際星算博聞博物博采等類每司職掌皆有專司其所議未嘗不條理燦然但朝廷旣設政務處而總理衙門又改爲外務部則中外各要務何一不包括其中天下事不患立法之不詳特患奉行者粉飾因循不能振作耳講求時事者先試論此舉利弊以印證他日　准駁二爲問中國制錢日少或流入外洋或奸民銷燬致市面不敷周轉蓋滇銅不足供各省鼓鑄若購洋銅其價太昻所需工本甚鉅當事者持籌而計莫得救弊之方正月製造局委員條陳擬仿福建所鑄當十當五龍紋銅錢購機自造除當五不計外當十以下均有餘利可沾果如所言富國利民豈不甚善特慮民間不樂行使則數萬龍紋銅錢徒存司庫所費機器銅本工資二萬餘金豈不擲之虚牝善論事者果有何策使此錢頒出卽能暢銷不特省中通行必須遠至外府州縣他省亦可行銷方沾無窮之利此中切要幸詳言之三爲寗儉毋奢論佐雜題二一爲問中國自强之道以何者爲先務何者爲歸宿策二爲臥薪嘗瞻論 
[節鉞暫留]  
　　蘇州訪事人云新任江蘇巡撫恩藝棠中丞定期本月十六日由江寗秉節來蘇履任聶仲芳中丞以經手事宜須在蘇垣料理擬卽移駐滄浪亮 
[遵詔汰吏]  
　　蘇州訪事人云本月某日署江蘇臬司朱竹石廉訪牌示轅門所有稿吏二十五名裁去五名清書若干名裁去八名蓋謹遵月前詔旨也 
[追薦文忠]  
　　厦門友人來函云福建水師提督楊西園軍門自聞合肥李文忠公薨逝之信追懷壯歲曾隷部下隨勦赭宼累蒙超擢之恩遂於月之初七八九日在南普陀寺召集緇流百餘名唪經禮懴每日率同各營員弁竭誠叩奠聊伸哀慕之忱 
[興學述聞]  
　　南昌訪事友人云江西大憲自奉設立學堂之諭擬將孝廉堂及豫章友教經訓各書院酌改章程以副朝廷興學造士之至意恐本年所聘各山長明歲未必蟬聨矣 
[稟設學堂]  
　　松江友人來函云自奉明詔飭各省創建學堂浮薄少年卽創爲民主平權諸謬說紛紛擾流衍無窮郡紳奚德腴廣文痛之爰集同志諸君禀請府尊余石孫太守卽日舉辦以正學育人才其禀詞大略謂爲請設學堂選紳迅辦事伏讀疉次上諭令各省府州縣創設學堂以育人才并子以進身之階皇恩如是其周且溥也竊維吾郡濱處海疆風氣之開宜較他郡爲先乃學堂之設寂未有聞上揣仁憲之心豈不以兹事重大經費浩繁舉錯合宜必待得人而理此固鄭重之殷懷要非淺識者所能窺測夫好事之徒每喜冐昧以嘗試謹飭之士率皆謙讓而未遑苟在上者不加愼擇鮮能善始而善終是故得其人則經費雖絀而可籌不得其人則經費雖充而無濟創辦之始誠不能不鄭重其選也若夫經費浩繁如職等所見亦非絶無可籌兹姑妄參末議條具於後以備采擇職等爲士林喁喁嚮望之殷不得不質直上陳仰祈仁憲大力主持迅賜舉行不勝禱切上呈想賢太守樂育爲心當無不俯如所請也 
[招撫梟目]  
　　蘇州訪事友人云著名巨梟孔老窩子專在江浙一帶率黨横行肆無忌憚舉凡設賭販私擄人勒贖等事靡所不爲前在南翔鎮擊傷歐陽副戎併槍斃營勇三名禀經江蘇撫憲聶仲芳大中丞懸賞三千金購拿在案邇復犯案纍纍其叔孔子園游戎方任鹽捕左營管帶屢緝未獲因擬招令投誠賞給飛划營領哨之職俾得立功贖罪本月某日偕某某二管帶詣撫轅禀求中丞允之但不知果能痛改前非否耳 
[委司緝捕]  
　　廣州中西越嶠報云肇慶府屬十二州縣河道分歧盜賊時虞竊發向章分叚遴員恊同地方文武各官專司水上緝捕之事兹者德慶叚員某君適逢期满道憲周曉丹觀察因於本月初二日札委陸司獄永崧爲之庖代其札文曰照得德慶州河面盜匪充斥劫掠頻聞歴經札委分府候補人員輪班前往恊同地方文武嚴密緝拿嗣據該州議禀新章乘坐各叚巡船與駐防兵勇聨絡查緝等情復經分飭認眞辦理并委員阮廷桂前往巡緝在案兹查該委員巡緝三個月期满自應改委接巡以均勞逸除札該州遵照外合就札委札到　員卽便遵照立卽束裝起程親赴該州河面照章會同營員督率兵役管帶巡船梭織巡防扼要堵捕一遇搶劫警報或有賊匪潛至藏匿立卽知會在事武弁督率兵役實力兠拿不准漏網本道卽以獲犯之多寡定緝捕之勤惰失事之有無計該員之功過毋得怠惰偷安虚應故事倘不親身到叚巡緝一經本道訪聞或由該州禀報刻卽撤叅不貸仍將到叚日期先行報查毋違特札 
[艇勇不法]  
　　蘇州訪事人云鹽捕營某號砲艇駐泊得勝港上月某日某鄉婦行經是處艇勇見其懦弱可欺拉至艙中肆行强暴隨卽棄諸荒郊久之始經途人弁歸告知家人投地方官衙門聲控 
[豫謀卒歲]  
　　鎭江訪事友人云本月十四日常鎮通海道長久山觀察出有告示曰照得寳晉書院經費支絀月課無多不足以資鼓勵本年仍由本道籌捐酌加一課聊爲諸生卒歲之謀兹定於本月十六日開考除行府分飭丹徒縣曁監院一體知照外合行示諭爲此示仰在院肄業孝廉生童及八旗生童等一體知照屆期務各詣院候示毋違 
[雙弓分惠]  
　　鎭江訪事人云郡城德星宫官粥廠定章十一月中旬開杓俾無業窮民得免飢腸轆轆誠惠政也往年每有家堪温飽者亦往乞取雙弓米以喂牧畜刁風惡俗殊於善舉有妨現當開放之初丹徒縣張允臣大令恐有前項情弊特申禁令出示通衢大旨謂一經察出無論男女立卽驅逐出廠飢民每日領籌食粥應候挨次給發不准擁擠喧譁如敢故違立提嚴究不貸 
[西節往賀]  
　　鎭江訪事人云本月十五日係耶蘇誕降之期俗以外國冬至呼之鎭江鎭屏山下天主堂内懸燈掛綵陳設一新清晨七點鐘時在堂諸教士督率學生以及西國官商誦經祝禱至十二點鐘時始畢是日常鎭通海道憲長久山觀察租界總巡周錦堂游戎及洋務局委員邵明府均往道賀堂中欵以泰西茶點蓋敦睦誼也 
[江西火警]  
　　南昌訪事友人云本月初十日之夜四鼓時江西省垣易家巷某姓家無端火起小屋數椽盡付一炬是處距新建縣學大成殿僅隔短牆竟未殃及亦云幸矣各水龍甫欲凱旋忽警鉦四起又告府學前火災一　時烈烈轟轟延燒二十餘戶東至富春酒店外磚牆西至熊姓祠外磚牆 
[營油貶價]  
　　營口訪事友人云本年牛豆油每百斤原值銀七兩四錢旋因邊外業油者由火車載來不下四千八百　又值廣商停購以致積有八千簍之譜日來市價已貶至五兩六錢矣 
[潯郡官塲紀事]  
　　九江訪事人云湖口釐局總辦余鐵生太守因今夏水災感受潮濕一再禀請交卸就醫刻始經上憲批准遺差委吳城分避鄧定丞太守接辦○上月二十九日湖口縣倪樸齋明府因公赴省現已公畢返署○簡任江西廣饒九南兵備道瑞觀察徵之瀛眷附招 
 
 

Page 3

 
 
商局江孚輪船泝江而上本月初九日行抵潯陽各官均至江干迎迓 
[蕪邑官塲紀事]  
　　蕪湖訪事人云上月下旬某日米釐局彈壓委員宋蘭生大令押運金陵所辦米五千餘石前往交收○鄧子賢大令奉省憲札委赴滬採辦方物進呈御用事竣後於本月某日過蕪隨卽赴省垣禀請大憲點騐○安徽提督學政綿逹齋文宗考試廬潁六各屬已畢聞年内尚須按試壽州鳳陽然後回太平節署○精健左營統帶李葆林鎮軍於前月下旬某日附招商局某輪船赴省垣禀謁撫憲不知有何要公也○新任安徽巡撫聶仲芳中丞須俟恩中丞到任後始克能赴皖履新 
[潤郡官塲紀事]  
　　京口訪事人云月之十五日鎭郡官塲接金陵電音知升任江蘇巡撫恩藝棠大中丞刻已交卸江寗藩篆定於日内赴蘇履新鎭江爲憲旌必由之地是以丹徒縣張允臣明府預飭辦差丁役在六吉園碼頭搭蓋綵棚鋪陳華麗旣而水陸各營勇丁亦排隊江干鵠候節鉞○督辦常鎮運河工程事宜之沈期仲觀察於本月十二日乘招商局江裕輪船溯江駛赴金陵謁見兩江總督兼南洋通商大臣劉峴莊宫太保禀陳河工一切事宜 
[南昌雜錄]  
　　南昌訪事友人云江西萍醴鐵路綿亘數百里途中有水之處均須建造鐵橋現在橋未竣工而居民每喜於行走偶一不愼顚陪堪虞萍鄉縣顧勴堂明府爰特出示嚴禁略謂鰲洲書院後所修鐵橋係專爲鐵路火車而設並非官路可比本不容任意行走致礙工程况橋未鋪板設一失足致傷性命尤屬危險除諭飭監院傳諭遵照外合行出示嚴禁爲此諭仰書院生童及軍民人等知悉鐵橋非爲行人而設况值工程未畢危險堪虞祇可遙爲觀望切勿擅自登橋及近前擁擠有礙要工自示之後士子務當自重軍民一體凛遵倘敢故違定行拘究勿謂誥誡之不預也切切特示○南昌新建二縣向有糧差凡民間應完錢糧由差私行收取出立憑條而糧串則並不給發花戶墮其奸計往往敢怒不敢言邇來事爲戚升淮王星源兩明府訪知出示曉諭各花戶限一月内將各收條繳案以便稽查 
[潯水寒鱗]  
　　九江訪事人云德化縣紳士羅統丞孝廉鄭憇奄鄭如琴兩中翰趙晴川劉星洲兩茂才鄭介純王壽菴兩明經公議籌欵將府縣學署修理一新○德化縣吕恪符明府查得本城錢店倒閉之由一因大錢店與鉅商往來故意停歇希圖折讓一因小錢店出票過多無錢應付均爲商民之害因令嗣後開設錢鋪須五家連環互保如有前項情事責令五家分償○内地各信局因郵政局收小包每磅須加至洋銀六角四分以致紛紛停班未知將如何籌酌也○本月初八夜二點鐘時陰雲四合雨師惠臨雷聲隆然震驚百里次晨仍杲杲日出○上月某日長安輪船行至大通突然擱淺因卸輕貨物然後開行○本月初四夜十點鐘時九江西門外十八家阮姓鴉片烟燈遺火延燒牀帳板壁幾肇焚如幸人手衆多得即撲滅 
[雲間近事]  
　　松江訪事友人云川沙人顧元亮僑寓崇明擁資鉅萬近因佔奪灘地與某甲積不相能被甲控諸府署府尊余石蓀太守准詞提顧父子顧知事不得了賄串某差矇混保釋回崇未幾太守查悉情形勃然大怒飭將某差比究差禀稱小人釋顧出外時原以伊子婚期伊邇事畢卽可來案不料伊挈子附某姓裝載樹柴之船至崇明附近海洋中陡遇颶風船遂傾覆船中人同占滅頂今其子屍骸已由家屬撈獲顧則尚無蹤影且松郡逆旅主人許某隨往慶賀亦罹於難事已至此尚乞開恩未知太守若何核辦也○上月二十七日張堰鎮左近鄉人陸某被鎮上人吳炎焱逼索社金一百四十文苦無以應致相扭毆至本月十一日陸忽物故其母某氏訪悉前情疑及因傷所致投控華亭縣署縣主林霨生大令提吳研訊供稱小的僅舉掌擊其頭顱决不致命地保及見証人所供略同某氏堅稱死者口耳間隱隱有血痕實被毆傷斃死大令諭以爾子與吳偶爾扭毆何遽至此今爾堅稱有傷倘騐得虚誣例當反坐氏供國家律例非鄉曲愚婦所知小婦人三房祇此一子慘遭毆斃尚乞伸寃大令遂令兩造具呈甘結定於十四日清晨帶同刑仵乘舟往騐 
[上海官塲紀事]  
　　日江南機器製造局總辦毛實君觀察奉兩江總督兼南洋通商大臣劉峴莊宫太保電飭赴省面詢要公因卽乘某輪船泝江上駛昨日午後局中接來電知日内將次返滬矣○日前松江府余石蓀太守及金山縣趙心詮大令先後乘官舫抵滬繫纜南市大東門外大碼頭昨日午前太守命駕詣道轅禀謁隨次第至各衙門投刺○統領太湖水師全軍歐陽子林軍門前直隸津海關道黄花農觀察均於昨日詣道轅拜會道憲袁海觀觀察繼至上海縣署縣主汪瑤庭大令延入花廳茗談良久而别○江蘇撫轅中軍章百川叅戎奉聶仲芳中丞委迎新任撫憲恩藝帥昨日由省到申命駕赴縣署拜會汪大令大令飭丁擋駕 
[遠迎撫憲]  
　　昨日江蘇撫標中營管帶章君探知新任江蘇巡撫恩藝棠中丞將次蒞滬特帶親兵二十名各執軍器前來護衞恐道經租界時多所窒碍特至英美租界公廨拜會讞員張柄樞司馬請備文照會捕房司馬允之 
[備船伺候]  
　　昨日英美租界公廨讞員張柄樞司馬飭差就觀音閣碼頭預備巨艦四艘以便新任江蘇巡撫恩藝棠中丞乘之赴蘇蓋屬員之禮宜然也 
[年終課士]  
　　昨爲敬業書院課士之期清晨上海縣主汪瑤庭大令會同學師邱廣文蒞院點名給卷命題課試到者多至數百人蓋例行年終課也 
[札查墳産]  
　　今春民人張考山投上海縣署控族人張朝華私掘祖墳將田盜賣等因縣主汪瑶庭大令履勘屬實飭提朝華訊責釘鐐收押後又查得此墳與考山無干遂判罰朝華振捐洋銀數百元不復深究考山心不甘服投府臬各轅上控臬司朱竹石廉訪批准飭府親提訊斷日前松江府余石蓀太守遵批飭縣將一干人押解松江訊得兩造各執一詞爰於昨日行文到縣飭查明其地究係何人之産歴年由何人完糧即行具復等因大令奉札之下諭令册書詳細禀陳以便申覆 
[歸案訊辦]  
　　日前南市高昌廟某鞋店主張蘭珍之女被寄居鄰近之寗波人王金甫調笑張正言斥之王不自引咎反持石擲傷張頭顱未幾忽身死其妻某氏奔投保甲局控訴局員馬午橋叅軍飭地保拘王王己聞風避匿遂將其兄王義中拘入局中斷償殮費洋銀四十八元并限十日内交金甫到案前晩十二圖汛捕戴五在南馬頭將金甫拘獲解至二十三七鋪巡防局旣而叅軍得悉函致局員邱友林二尹請即送回歸案訊辦 
[求免船捐]  
　　昨日松江糞船戶數十人投上海縣署訴稱小的等由松江裝柴來滬求售然後載糞回松歴年並無捐項今馬路工程局議立新章謂如不繳捐不准行駛小的等皆極貧苦叩求恩免等情縣主汪瑤庭大令諭卽退去候示 
[騙子大言]  
　　有黎某者口操粤東音每日徜徉於英界福州路一帶大言炎炎自稱由京都來此携有某某諸大員八行書四封致招商局總辦薦充輪船買辦并可隨意自擇一船總辦决無不允之理如有意者必先納金若干今一函已被捷足者先得尚有三函及今猶可購致云云一時聞者皆嗤之以鼻 
[枯骨罹殃]  
　　前日有頑童數輩至虹口迤北十九圖境張姓田中舉火焚茅葦延及所厝棺木十一具悉化刼灰事爲張姓查知聲言欲具詞控告頑童乃懼而奔逃 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[照錄江南德化縣分别受灾各鄉緩征示]  
　　欽加同知銜特授德化縣正堂加五級紀錄十次吕爲出示曉諭事照得本年入夏以後雨水過多江湖并漲低窪田畝咸被淹浸以致晩稻收成殊形减色業經本縣禀奉府憲督同勘明除沿江之桑落赤松封廓三鄉地勢最低被水最重應完下忙地丁屯餘等欵錢糧蠲免五分緩征五分仁貴白鶴兩鄉被災較輕應征下忙地丁屯餘等欵錢糧緩征二分應征八分南昌德化兩鄉被災稍重應完下忙地丁屯餘等欵錢糧緩征四分應征六分其餘各鄉田地皆在高阜仍一律照常完納業經分别開摺通禀各憲核辦並於串票内分鄉蓋用緩二征八緩四征六字樣飭櫃征收誠恐鄉民無知合行出示曉諭爲此示仰闔邑軍民糧戶人等知悉爾等須知錢糧爲維正之供完納乃應分之事今年地方被水業將應完錢糧分别緩征蠲免體恤民艱無微不至自示之後各花戶務須激發天良迅將下忙未完地丁屯餘錢糧赶於十一月十五日以前一律掃數完納掣串安業倘敢仍前觀望則是冥頑不靈毋足姑息定卽差傳按戶嚴追本縣令出法隨爾等弗稍嘗試各宜凛遵毋違特示 
[月湖寒汛]  
　　寗波訪事友人云鎭海縣屬竹山港一帶地方僻靜時有散勇匿跡其間每遇夜深月黑之時四出攔刦以致商人視爲畏途有地方之責者其亦能爲之設法防維否○鄞縣徐蓉齋大令訪聞江東張斌橋左近某鋪有窩盜情事特於某夜督率勇丁若干名乘小輪船前往掩捕當塲拘獲兩名帶回訊辦一面將店封閉欲靖地方先除窩戶誠哉捕盜之要圖也 
[暫停發落]  
　　昨禮拜三爲法界捕房發落案犯之期適上期因耶蘇誕辰停訊並無應責犯人因由捕頭禀請讞員杜枝園大令暫停發落一期 
[上海縣署瑣案]  
　　日前浦東陸家渡流氓包小安寳被同類戳報經縣主汪瑤庭大令詣騐飭緝兇手兹由爛泥渡巡防局勇獲送要証張仁華禀請局員某君解送到縣前晩大令升堂研訊張供小的在鄉刷布爲業兼開茶館與包小安寳素不相識不知被何人戳死大令曰爾兄是否名高麗桂生供胞兄名桂華與小的同業並未犯事大令怒其所供狡展喝令掌頰十下傳訊地保丁瑞甫禀稱張住二十一圖現在小的所轄四十八圖内開設茶館弟兄兩人素來安分守已包小安寶實不知被何人戳斃大令飭將張收押候查明再訊○十六鋪巡防北局委員某君函送合利藥材行傭人唐友才毆傷萬興糕團店夥王正德一案到縣大令升堂研訊王全康供小的在治下開萬興糕店用王正德爲夥尚有唐長炳一夥有事回家雇長發替工長發每日到店較遲本月十二日被正德所斥當晩糾人將正德誘出毆擊小的適出外聞信馳回喚同局勇拘拿解案王正德供小的充當頭目各夥勤惰應由小的管理長發不服糾同唐友才等將小的兇毆受傷甚重叩求騐明究治唐供小的係甯波人在合利藥材行傭工叔父長炳在萬興爲夥因回寍波倩長發替工小的與長發並不相識亦未帮毆求鑒大令飭仵役騐得王正德身受重傷飭卽回去醫治判將唐友才笞責二百板交人保出尋到長發交案訊究 
[英租界捕房紀事]  
　　日前流氓陳友祥卽小秦瓊向清和坊奴女陳桂香騙取衣物報經包探邵仁初拘入捕房捕頭令押候争送公堂禀請讞員張柄樞司馬訊究○日前吳阿如潛入南兆貴里妓女祝晴雯房内行竊皮箱一口報經包探沈阿岳拘獲送入捕房捕頭令押候解送公堂禀請訊究 
[法租界捕房紀事]  
　　前日租界某衣莊出店人某甲手持送貨簿至法界恒德典鋪將縐紗二疋典錢包探陸阿寳見之以其形跡可疑向之盤詰隨復在身畔搜出縐紗二疋並質劵二紙詰知均係竊求遂解入捕房告知捕頭押候解送公堂禀請讞員杜枝園大令傳失主具領○前晩積竊某乙在某處圖竊適爲包探所見拘入捕房翌日捕頭研究之下供出竊案數十起因令包探吊到原贓押候解送公堂禀請讞員杜枝園大令訊辦 
[美租界捕房紀事]  
　　昨晨小工張阿才吳阿德等在西華德路某茶肆中核算工資一言不合互肆兇毆旋扭至捕房聲訴捕頭詰知事起細微不予准理○前晩跑灘賊某甲潛入外虹口某馬頭上貨棧中行竊舊鐵若干携之而出適爲閽人某乙所見連贓送入捕房捕頭令押候轉送公堂禀請讞員張柄樞司馬訊究 
[閩省官報]  
　　十月二十九日議叙鹽大使駱康衢由京來閩禀到禀假三十日通判李懋猷缷辦汀州稅釐局禀到禀假知縣署汝澤禀明代閩縣往峽兜　相　署漳平縣郭承桂缷事禀到十一月初一日同知劉鈞禀明奉委保甲局提調同知俞鴻禀銷洪山橋茶稅差通判黄兆經缷辦琯溪釐局禀到禀假通判張枬樞禀缷辦鼓山茶稅差知縣吉倖禀銷北嶺茶稅差知縣李榮紳禀銷南門茶稅差知縣李廷璜禀銷三夾道茶稅差知縣胡之楨禀明奉委善後局支應知縣金炳南禀銷茶亭茶稅差府經汪承瑛禀明奉委同安茶厘騐卡府經范廣敬自興化禀到籤分補用府經歴李德新自京來閩禀到禀假指分試用縣丞吳國鏞自安徽領咨　閩禀到禀假改指福建候補　　陳肅綱由直領咨來閩禀到　初二日知縣張朝錫禀銷東門荼稅差試用知縣王乃鈞自京來閩禀到禀假知縣盧自鑅禀辭赴甯德酒捐局候補按司獄陳宗海禀　　　　茶稅差指分試用縣丞洪瑞椿由直隸督憲騐看請咨來閩禀到禀假縣丞梁麟藻禀明奉委泉州委塗厘卡差禀謝縣　　震缷辦署前分卡禀到委署壽甯縣典史劉靈禀　委　初三日通判邱晉濂禀明奉委建陽縣分卡厘差遇缺先補用巡檢莫兆勳自京來閩禀到禀假琉球國陳陪臣贊議向奪功禀辭回國　初四日知縣俞戴祜按經歴藩震臨從九品李國鑅供禀明南關外一帶公幹 
[上海六馬路仁濟善堂廠施粥經收施粥捐八月初十至十一月十四日清單]  
　　初十日行德氏善士洋五元○十八日邵雲萊洋五元莫氏洋二元○廿三日穎川隱名洋五元○九月初三日無名氏洋五元○十六日綏安夢松堂爲先人八旬眞壽求資冥福銀十兩合豐洋十元張童氏洋五元○廿五日潘宓氏太太洋五十　○十月初一日王純立洋二十元无二小姐洋十元○初二日無名氏洋六元○初四日隱名洋一元○初八日郭國華洋十元張陳氏洋五角○初　日李隱名洋十元無名氏求人口平安一元○初十日山東同順永號爲裝　船求保平安洋十五元無名氏十元大通輪船徐善士交來無名氏洋四元對洋二元無名氏陳　洋廿角銅洋三元　月○十二日王榆薌爲救命人不知姓名酧謝愿洋二元萬昌利洋四角銅洋二元○十四日德和祥號洋二十元○十七日　華絲廠將各女士罰欵移　洋四元二十四角錢二十一文蕭孔瑞堂洋三元○十八日王孫氏壽筵洋六元甬江萍水居士洋四十角○二十日張昧蒓洋四元○廿三日范陳二位洋六元五角隱名二元○廿　日林順之白米二石林大興白米一石○廿六日無名氏洋廿四元無名氏銅洋一元○廿八日洪寳記洋二十元儲俊卿俞陳氏各二元○三十日元和李銘省爲太夫人六旬壽筵洋六十元○十一月初一日孫桂記洋十元姑溪别墅氏陳李氏各洋二元張氏五角○初二日德順祥　漢線入行洋五元○初三日無名氏銅洋一元同順昌號白米十石○初七日喻　會洋二十元　隱名洋十元隱名氏二元○初九日應葉氏銅洋五元○十一日沈翊卿洋二元徐麟瑞堂洋一元吳永泰號白米二石○十二日徐厚德湯餅之喜求保易養易成洋十元廣利輪船徐善士藥水銅角一百四十一角以上共收規銀十兩又洋四百零三元三角對開洋二元銅角銅洋廿七元白米十五石錢廿一文 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　宗人府宗令和碩禮親王臣世鐸等謹奏爲請旨事查知碩肅親王善耆奉旨補授正白旗領侍衞内大臣其所遺正進六班一缺應由臣衙門於補進六班之貝子公内奏請簡派一人正進六班於無進班差使之貝子公内奉請簡派一人補進六班謹繕清單二分伏乞簡派正進一人補進六班一人再臣衙門左宗人貝勒銜固山貝子溥倫現隨行在未經列銜合併聲明爲此謹奏請旨奉硃筆圈出固山貝子毓崑奉恩鎭國公溥堃欽此 
宗人府宗令和碩禮親王臣世鐸等謹奏爲據實聲明請旨事竊上年七月間洋兵猝然入城將各衙門佔踞臣衙門堂印並行在印均未及提出迨洋兵退出衙署後臣等當卽督飭司員等詳加尋找均已遺失無蹤遇有應行文件無印可憑經臣等公同商酌已善行借用臣衙門銀庫關防以昭愼重相應請旨飭下禮部一俟和局大定卽行照案補鑄俾照信守俟命下之日臣等行知該部欽遵辦理再臣衙門左宗人貝勒銜固山貝子溥倫現隨行在未經列銜合併聲明爲此謹奏請旨奉硃批依議欽此 
臣魁斌等謹奏爲騐放官缺恭摺具奏請旨事臣等於光緒二十七年正月初二日奉到硃筆圈出騐放官缺於四月初五日遵旨前赴栢林寺内閣公所騐看得廂藍旗蒙古咨到印務章京一缺公中佐領一缺共二挑人七名臣等公同考騐並無輀弱印務章京一缺擬請以擬正之護軍叅領銜印房行走公中佐領雅嚕岱補放其公中佐領一缺臣等未敢擅便謹另繕清單請旨簡放一員是否有當伏乞皇太后皇上聖鑒訓示遵行爲此謹奏請旨奉硃批依議欽此公中佐領一缺奉硃筆圈出署佐領印房行走驍騎校　佑欽此 
經筵日講起居注官大學士翰林院掌院學士管理理藩院事務都統臣宗室崑岡等謹奏爲請旨簡放满洲主事等缺恭摺具陳仰祈聖鑒事竊查臣院满洲主事英順於上年七月間殉難所遺满洲主事一缺係臣院額題之缺當經揀選得满洲題署主事奇東額擬正满洲題署主事德琨擬陪遞遺满洲題署主事一缺亦係臣院額題之缺揀選得一等满洲筆帖式慶濬擬正一等满洲筆帖式覺羅繼勳擬陪行查吏部旋准覆稱題署主事奇東額寺四員均係合例應題之員應聽臣院自行辦理臣等遵照吏部奏准變通奏補官缺新章謹將題署主事奇東額等正陪四員銜名繕具清單附摺呈進請旨簡放满洲主事一員满洲題署主事一員以重職守應俟廻鑾後由臣院再將該員等補行帶領引見而符定制所有請旨簡放满洲主事等缺緣由謹恭摺具陳伏乞皇太后皇上聖鑒謹奏奉硃筆圈出奇東額慶濬欽此 
經筵日講起居注官大學士管理理藩院事務都統臣宗室崑岡等謹奏爲廕生學習年满照例甄别籲懇天恩留於臣院當差以期得力恭摺仰祈聖鑒事竊查定例内開一品廕生以員外郎用照伊品級給與俸祿分派各部院試看學翌二年期满該堂官照例甄别如果行走勤愼熟悉部務出具考語移咨吏部照例歸班銓選如有才識出衆之員准該堂官據實奏聞留於本院帶領引見後知照吏部以期满日期註册遇有應選缺出與各項奏留人員據期满日期挨次補用各等語今查簽分臣部一品廕生蒙古員外郎上行走華堪於光緒二十五年四月十三日進署當差起連閏扣至本年三月十二日止學習二年期满臣等查得該員明白安詳誠實謹愼於一切應辦各事宜辦理尚屬妥速合無仰懇王恩俯准留於臣院當差以資得力之處出自逾格鴻慈一俟廻鑾卽由臣院補行帶領引見所有廕生學習期满留院當差緣由謹恭摺具陳伏乞皇太后皇上聖鑒謹奏請旨奉硃批依議欽此 
臣魁斌等謹奏爲遵旨騐放遊擊等官恭摺具奏請旨事准署步軍統領和碩慶親王奕劻等咨稱接准吏部奏定變通章程擬請欽派王大臣在栢林寺内閣公所騐放官缺一摺本年正月初二日奉硃筆圈出睿親王魁斌崑岡徐郙徐會灃欽此欽遵各在案今右營遊擊連陞病故所遺遊擊之缺揀選得右營都司王金鈺擬正北營都司徐鎭邦擬陪遞遺都司之缺揀選得中營守備王文煥擬正中營守備張得海擬陪遞遺守備之缺揀選得中營千總叚英擬正北營千總總邢安卽陪當經咨查兵部去後旋准覆稱該員等均核與升補之例相符等因咨送騐放前來臣等當卽公同考騐該員等均不輭弱擬請將擬正之都司王金鈺補放遊擊擬正之守備王文煥補放都司擬正之千總叚英補放守備謹將該員等履歴另繕清單恭呈御覽伏乞皇太后皇上聖鑒謹奏請旨奉硃批依議欽此 
吏部謹奏爲遵旨議奉事内閣鈔出兩江總督劉坤一等奏稱准部咨光緒二十六年閏八月十八日奉上諭江蘇江寍府知府員缺緊要著該督撫于通省知府内揀員調補所遺員缺著鈺斌補授欽此查江寗府地居省會政務殷繁整頓地方表率僚屬兼之時有發審案件在在均關緊要必須爲守兼優之員方足以資治理於通省現任知府内逐加遴選查有揚州府知府沈錫晉官守廉正吏事精明以之調補江寍府知府洵堪勝任仰懇天恩俯准以揚州府知府沈錫晉調補江寗府知府所遺揚州府知府員缺應卽以鈺斌補授等因光緒二十六年十二月十八日奉硃批吏部知道欽此欽遵鈔遵鈔出到部查定例各省首府首縣缺出於通省正途人員内揀選調補首府之員無論歴俸已未满年限俱准調補其有奉旨於通省現任人員内調補所遺之缺以某人補授者其調補所遺無論係請旨及應題應調應選之缺均應遵旨以補放遺缺之員補授等語今江寍府知府一缺該督等奏請以揚州府知府沈錫晉調補欽奉硃批交臣部議奏臣等查沈錫晉廣東進士由吏部郎中簡放江蘇揚州府知府於光緒十八年八月二十二日到任核與調補首府之例相符相應奏明請旨准將揚州府知府沈錫晉調補江寍府知府所遺揚州府知府員缺應遵旨卽以鈺斌補授謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
鄧華熙片再前准部咨奏定章程道府州縣無诠何項勞績候補人員應以到省之日起詳加試看扣限一年期满出具考語奏明分别繁簡補用等因歴經遵辦在案兹查候補知縣文聘珍業已到省試看一年期满應行照章甄别據藩司邵積誠臬司曹鴻勛造册詳謂會核具　　來臣查該員文聘珍年壯才明留心吏治堪以留省酌量補用除册咨送部科外謹會同雲貴總督臣魏光　合詞附片陳明伏乞聖鑒謹奏奏硃批吏部知道欽此 
兵部片再查臣部满洲繕本筆帖式愛仁由繙譯生員考取繕本筆帖式於光緒二十六年正月俟補兵部繕本筆帖式是月二十日○部在部已經六個月臣等察看該員行走奮勉繙譯明晰堪以留部合無仰懇天恩俯准將繕本筆帖式愛仁留於臣部遇有满洲筆帖式缺出照例補用如蒙俞允臣部移咨吏部遵奉施行俟回變後再由臣部補行帶領引見以符定制爲此附片謹奏請旨奉硃批依議欽此 
 
