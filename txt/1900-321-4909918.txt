# 1900 - 321 - 4909918

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[勸助陜振說接昨稿]  
尤可慮者飢民無食必至爲亂現在陜民掘食草根樹皮殆盡甚至人民相食且公然設肆售賣人肉官吏知之亦不能禁此亂之兆也夫在平時因荒成亂不過飢民搶劫富室聚衆滋擾必無人惠不難設法安撫倘目下亂機一動時局何堪收拾陜甘連境逼處回疆回匪之蠢蠢欲動者久矣因未得其隙耳若内地一亂回必乘間而起軍餉當不足之時兵力正單薄之際事起倉卒其何以爲禦耶不但此也方今和議未成各國欲皇太后皇上回鑾聨軍屢有西行之意和局遷延事機百變倘飢民擾亂各國又將以代平匪亂爲名乘間而往内外交迫患必至於震驚聖駕而各省亦從此騷動矣故竊意現在辦振不但爲陜西全省飢民起見而實關繫大局向來水旱偏災朝廷無不立發内帑以振而各疆吏亦各籌公欵源源接濟民間義振不過如泰山之土壤河海之細流略助官振之不足耳乃自聨軍入京鑾輿西幸神京之府庫一空朝廷卽視民如傷而已苦無帑藏可撥各疆吏力籌軍餉支絀萬分安有餘資再撥振欵然則所望於陜振者惟民間踴躍輸將紳富竭誠報効而已猶憶晉豫辦振之時江浙自省會以迄各州縣皆繪圖設桶任民間自發願心往往有釵釧首飾衣服銀錢書畫古玩若貴若賤若少若多向桶投納在熱閙繁盛之區桶有一日數傾者卽鄉僻之處數日之間桶亦必爲之滿溢可見人之欲善誰不如我朝廷旣不肯强民所難諭各疆吏曉諭紳商量力捐助飭各地方官會同義紳妥爲經理不准稍有勒派等情凡我人民宜如何仰體聖懹各使天良勃發哉鄙意宜照晉豫之時各處繪圖設桶俾見者觸目警心隨時發願雖民間財力迥不如前而積少成多衆擎易舉如此辦法則在上者可免勸募唇舌之煩并可免勒派追呼之弊在下者助出本心力能自量自無挖肉補瘡從井救人之患而陜省災黎皆沾實惠豈非一舉而數善備乎由是而推之各省一一舉行合十餘省人之力救一省之災黎當有餘而無不足性命在呼吸之間萬勿稍存觀望且就果報而論振人卽以振已就利害而論西省安則舉國皆安勿恃東南之地得以衣食無虞可保平安無事也愚故願四方樂善君子勿存畛域之見勿存瞙視之懹或减車馬衣食之費或節慶賀宴會之資卽寒窓學士閨閣嬌娃心本慈祥囊慚羞澀而一則可分筆墨之資一則可助女紅之利下及食力者流卽日省一文亦可爲義粟仁漿之助果能如此則振務必有起色不但可以慰宵旰之憂勞可以免疆臣之籌畫可以救數萬衆之黎庶并可以消禍亂於無形鄙人故馨香禱叩以求之 
[議和述聞]  
　　西字報云聞李傅相於九月二十五日與各國公使開議和局先是慶邸於八月下旬電致東撫袁慰廷中丞飭蔭午橋副都統入京叅贊和議蔭都統於某日由美國兵弁保送入都想須互相商榷贊成和局也 
[奏請回鑾]  
　　西報云聞京師有侍御四五人聨銜會奏請皇太后皇上速定回鑾日期並嚴治首禍諸臣之罪此摺已於九月十八日拜發矣 
[進逼宣化]  
　　西字報云頃悉德國統領督率聨軍一隊由京馳至長城相近之處救護法國教民業已進抵懷來縣是處駐守華兵已先期遁去乃更前進直逼宣化府境 
[印造地契]  
　　西字報云各國聨軍在天津設立都統衙門辦理一切兹聞已印造地契若干紙令有產業之家投稅換契 
[投票免究]  
　　揚州訪事友人貽書本館云康梁二逆乘北方拳匪作亂時創造富有匪票蠱惑愚民黨羽甚衆幸事機敗露陸續拘獲其黨明正典刑兹各大憲雖仍嚴查羽翼而以此中多有無識之徒被其煽誘爰特網開三面通飭所屬置備木桶令誤買匪票者將票上書上暗記塗抺姓名投入桶中卽使爲人所見到官亦不究辦將來如被匪黨誣扳祗須說明暗記查騐相符卽行開釋本月某日已奉到通飭公文隨經江都甘泉兩縣主製辦木桶若干分置各城門及大街小巷以便誤入匪黨者隨時投票是誠上憲之一片婆心也彼眞心悔過者尙速去邪歸正焉可 
[嚴緝巨匪]  
　　廣州訪事友人來函云巨匪區辛傅贊開因緝捕嚴密遁跡廣西旣而傅朁開爲前兩廣總督李傅相招降區辛則與其黨李公昭不睦不敢投誠或言已在粤西披剃爲僧兹聞此信不實區匪仍回故鄉與其羽黨在南海順德一帶異常騒擾居民大受其害本月某日南邑紳士陳文蔚等赴督轅禀呈請飭派勇實力捕拿署督憲德制軍准之遂命臬憲飭廣順兩協緝捕總局會同南順二縣勇嚴拿不得少怠倘再泄緩定卽嚴行叅處 
[親查哨勇]  
　　漢口訪事人云蔡甸爲水陸衝衢上憲特派漢靖營勇丁駐防市面賴以安靜兹漢陽營游擊陶遊戎恐有哨伍不齊朦混扣餉等弊特於上月某日命賀親臨查點亦可謂防維周至矣 
[被控撤任]  
　　廣州訪事友人來函云佐貳人員不得擅受民詞此定例也兹聞香山縣典吏沈二尹啓謨擅受民詞爲人控發藩憲丁方伯立卽牌示撤任而以德化縣典史徐二尹錫齡署理然未見明文也 
[鶯遷入署]  
　　松江訪事友人云新任松江府知府余石蕯太守下車後暫駐校士館中上月十八日前署松江府張虞子太守挈眷赴省遂由華婁兩縣主派差將府署雇工修飾丹堊一新禀知余太守隨於二十五日亭午時排齊儀仗導以團練勇丁由貢院迤邐遷入署中文武各官皆往道賀 
[銀局易員]  
　　福州訪事人云銀圓局督辦紳士孫幼谷太守禀知上憲告退局事上憲俯如所請委鹽法道楊觀察接辦太守遂將機器等物照數點交觀察卽命於上月二十一日開局聞新鑄小龍圓另加官局字樣並擬鑄紫銅當十大錢以濟制錢之不足 
[盜黨兇横]  
　　寗波訪事人云西鄉高橋街被盜已登前報兹聞鄞縣徐蓉齋大令督率勇丁赴鶴頂山一帶捕捉訪雇眼線引至楊毛童山岙盜窟四面兠拿擒獲僞裝啞子某盜一名立予正法將首級解至高橋懸竿示衆詎知大令回署後盜黨擁入眼線家縱火焚燒并將其妻子擄去勒令取贖現聞是處山民畏盜兇横遷徙一空若不悉數剿戮 
 
 

Page 2

 
 
恐後患無窮也 
[光蛋横行]  
　　松江訪事人來函云東北鄉新橋鎭人烟茂密店鋪如林鎭之東市尾有關帝廟廟塲空曠近不光蛋數十人時時在彼處聚賭前日有鄰圖木工王阿三者因賭與光蛋口角突被兇毆迨至遍體鱗傷奄奄一息始由其兄哀求得釋聞王阿三受傷甚重不知能免性命之虞否吁光蛋横行大半恃土棍爲耳目欲遏其流當以治土棍始 
[避梟類誌]  
　　松江訪事人來函云氽來廟左近爲金山縣轄境有某圖武生楊姓者以財鳴於鄉宵小輩咸耳其名垂涎已久本年夏秋之交曾被盜劫報經金邑尊飭捕查緝近日復有光蛋致信於楊索借洋銀四百元並在外揚言謂不能如願必生致夫已氏爲勒贖地步楊聞之大恐潛至郡中戚串家暫避說者謂梟黨旣已生心恐非久避所能消釋也○北鄉塘橋爲婁金靑三縣接壤鎭中居民自疉被梟匪土棍擇肥擄勒咸有戒心近日梟黨又復揚言欲劫鎭人某某等並有著名土棍　甲乙等强借洋銀甲乙以前曾遭擄乘間脫逃恐此次被其所獲必大受其窘因相約至郡以避其鋒吁天荆地棘何處是桃源安樂窩耶 
[赭嶺風災]  
　　蕪湖訪事友人云此間自重陽節後天氣晴和頗似小春風景不意十九日之夜二鼓時狂風怒吼沿河一帶茅屋皆席捲一空河中所泊各船斷纜走錨不可勝計魯港有木牌若干被風衝破纜繩以致杞梓楩楠隨波逐浪飄入江心中路北岸有一鹽船因擊破船底登時沈沒此外瓜皮小艇之失事者尤多若鯽魚封家十八姨之威洵可畏哉 
[宜昌火警]  
　　宜昌訪事友人云上月十三日夜半時北門外張家巷左近某姓家不戒於火霎時間延燒鄰右六七家始經各水龍救熄當火熾時宜昌鎭總兵傅鎭軍卽帶領親兵若干名前往彈壓故匪徒乘災搶劫等事尙無所聞 
[鳩兹火警]  
　　蕪湖訪事友人云上月二十二日黎明時河南西街遊擊署西首某姓家不戒於火殃及鄰右經各水龍竭力救熄甫欲凱還忽河北士地巷河沿某姓家又兆焚如之禍燬去茅屋多間同時北門内亦焚去若干椽當此風乾物燥之時防範偶疎飛災輙告居家者尙其愼之 
[越郡官塲紀事]  
　　紹興訪事友人致書本館云此間自夏秋設防之後凡沿海及内地各處皆駐有水陸防營浙江巡撫劉景韓大中丞札委紹興府熊再靑太守起磻辦理營務處以一事權而令各縣主分辦境内營務提調事宜近又添委候補府朱曉嵐太守榮璪爲紹防總辦節制水陸各軍兼督辦團練嗣以時届冬令竊盜繁興恐有鞭長莫及之患復委釐局總辦蔡容如太守增光叅贊軍務以保商旅而靖地方○前者諸曁縣境内耶穌教堂被土匪擊毁大起風波近已調停妥洽前次傳教之倪戴二教士由浙江巡撫劉景韓大中丞給予護照准在原址重建教堂二教士同詣諸曁縣署拜會縣主葉詠霓大令昭敦商請保護大令因建堂尙需時日留駐縣署側屋中欵待甚優亦體朝廷柔遠之意也○會稽縣署大堂及上房等處前被封家姨吹倒墻垣現經縣主俞振巖大令鳳岡禀知紹興府熊再靑太守撥欵修葺日來已工人雲集土木大興矣 
[潤郡宮塲紀事]  
　　鎭江訪事友人云九月二十五日爲鎭江府知府向子振太守攬揆良辰太守以時局艱危皇太后皇上蒙塵在外憂心君國昕夕焦勞更有何心宏開壽㝢因飭所屬各員一槪不准趨轅祝嘏並不許致送壽儀聞者咸謂太守之能力持大體也○上月某日兩江總督兼南洋通商大臣劉峴莊制軍電召瓜洲鎭總兵高藎臣鎭軍光効迅赴金陵面詢防務鎭軍奉電後卽於二十七日乘舟上駛想不日卽可遄回也○日前丹徒縣主簿張少尹煥文接奉上憲札飭調省察看因卽交卸鈐務赴道府各署稟辭旋於上月二十八日乘舟赴蘇垣○上月二十五日江勝副中營管帶彭遊戎書麟由江陰防次乘舟至鎭趨詣長江水師提督行轅謁見黃芍巖宮保禀陳防務傳聞小作勾留卽須遄返也 
[楚江寒信]  
　　武昌訪事友人云豆腐巷某宅新擀大厦尙未落成適因颶風爲災致將圍牆傾圯壓斃鄰舍某姓三人已報請江夏縣蒞騐曾誌前報兹聞此案經魯仲連其人出爲調處令某宅優給撫卹銀兩并將死者從豐棺殮以免訟端某姓業已首肯呈請江夏縣銷案免騐○江夏縣陳介庵大令之封翁於上月某日六旬壽誕大令又新賦弄璋寅僚中人咸往趨賀馬龍車水絡譯於途○平湖門某姓女小家碧玉丰致頗饒惟閫範未端不免黏花惹草素與比鄰某甲有私近因女在繅絲廠作工又與廠中某勇丁有染甲忿氣塡膺於上月某日吞服紫霞膏斃命自作孽不可活其甲之謂乎○鄂中每届嚴冬向由官憲設立粥廠振恤窮黎襄樊貧民無不就食於此今歲節令較早鳩形鵠面者已接踵而來皆於沿江兩岸支搭席棚棲止惟聞今歲官欵支絀粥廠設立與否尙在未定而蔀屋窮民則無不引領望之矣 
[漢皋解佩]  
　　漢口訪事人云水火路弄内土妓陳玉枝年華老大車馬漸稀纒頭所入不敷所用而其夫某甲猶倚以爲錢樹子日事需索妓不堪其苦頓萌短見於上月下旬某夕吞烟斃命有狎客某乙憐其苦出資代爲棺殮不料甲反起貪心揑稱事由乙起勒索洋銀若干翼始肯罷休四鄰咸抱不平據情禀控廳署廳尊陳少石司馬旋卽委員臨塲詣騐將甲提案收押待懲乙無干立予開釋○日來湘江水勢已枯故由漢口開往岳州輪船均至蘆林澤而止搭客須另行換舟始能抵岳至湖南内河水尤枯涸亦歴年所罕見也○客有自湖南至漢者據云自康黨譚翥李英伏誅後上憲緝捕綦嚴匪黨星散現在地方頗爲安謐也○漢陽大别山下某廟住持僧某私招某姓婦入廟叅歐喜禪爲守山某勇偵知糾人破門而入將僧及婦解送恊署訊懲○日前德國兵輪船水手登岸沽飲大醉而歸失足墮水其屍身在陽邏撈獲由管帶某君棺殮埋葬○湖廣總督張香濤制軍因鑒於金陵火藥庫失愼之事派員督率勇丁分駐於各火藥庫妥爲防範俾免意外之虞○每届春秋佳日寓漢西商例有賽馬之舉兹者秋光已老風日晴和各西商遂頒發傳單舉行舊例擇於上月二十九日起賽馬三天想届期騮驊逐電騄駬追風必有一番熱閙也○某馬頭挑夫頭目周春山因入自立會黨爲都閫府陳慶門都戎所獲押解營務處研訊數次周與梁某曾同狎一妓因此懷恨到案後誣梁爲同黨南面者卽將梁拘案研訊嗣以訊無入黨實據准其具保開釋○上月二十五夜三更時有某甲獨行踽踽在鄂王城外大提口江岸偶一失足墜於崖下受傷甚重登時斃命翌晨亦無屍親承認遂由地保投報善堂備棺收殮○漢口鐵路總局向設招商局左近謙盛安内兹因局房狹窄就英租界河街屈臣氏舊址攺造洋房業將工竣矣　 
[豫章瑣紀]  
　　江西訪事友人云署臬憲春會東廉訪逢三五夜之期出轅巡查因地方遼闊必逹旦始能周遍保甲總局承太守鮑太守則逐夜輪流周巡一遍局員紳分巡各叚南昌縣江雲卿明府新建縣孔顯儒明府間日出查轄地内外六營員弁兵勇亦梭巡不絶是以城廂宵小無從託足居民皆得高枕無憂也○入秋以來晴多雨少天氣較往年爲寒九月十九日一雨之後居人身禦棉衣尙不甚煖○上月十九日相傳爲觀音暴是夜省垣忽起大風至翌日未息牆坍壁倒之家不一而足南昌府學門牆被風吹倒其猛可知城外洲渚之處瓦碎逢飛河干各船移錨斷纜者終夜喧騰人聲不絶 
[泖湖魚蕝]  
　　松江訪事友人云東北鄉莘莊鎭爲上海婁縣接壤之區烟户萬家市廛繁盛鎭有楊某者魚肆主人也夥友周某相處多年向無芥蒂近忽因事辭歇周進退維谷計無所之某日潛服嗎啡藥粉至素識之某小烟館偃臥館主微覺之卽至楊某處報知迨楊往而周已 
 
 

Page 3

 
 
受毒斃命翌日周之戚串行來松報案道經新橋左近適華亭縣林霨生大令赴鄉校閱團練遂登舟禀報大令聞禀卽令轉旆往莘一面飭差回松促令刑仵人等星馳前往楊某聞信亦連夜來松繕詞赴縣陳明一是以憑核斷○南門外某鄉民前因擔米入市與鹽捕營勇丁細故啓釁彼此互毆各舁受傷人至縣求騐嗣經婁縣屈吉士大令騐明判兩造各歸醫傷候核旣而是處紳商人等以鹽勇無端肇釁聨名投府縣兩署呈控正欲提訊而首列之某貢生懼與若輩結怨繕詞詣署求請開除所列之名前府尊張子虞太守批斥無庸畏葸飭令赴案備質列名諸人益覺膽小如　紛紛然繕禀求免屈大令以若輩首鼠兩端遂據情通詳上憲請卽委員蒞松專訊此案大約日内當有幹員來松也○西門外長壽橋南育嬰善堂爲留養男女嬰孩之所自創辦至今全活赤子不下數千百人城内某麫食店主就堂領養一女荏苒至今已逾十載不料店主婦等相繼物故女焭焭無依仍歸堂中暫養民間無力娶媳之家聞信咸往堂中請領各紳董見多至二十餘家一時無從選擇遂互籌一法令女焚香告天拈鬮以定爲北鄉某竹籃匠拈得遂擬筮吉迎歸聞各紳董以女年尙幼稚須再留養一二年然後完婚也○婁邑尊屈吉士大令以時届冬令宵小繁興巡防不可不力恐西門外商團以經費支絀藉詞裁撤先期出示曉諭其文曰爲出示曉諭以維防務事照得西門外東局商團前因北事未靖謠言四起誠恐敗匪潛竄勾結擾累當於舊有勇丁外添募勇丁十四名以資巡緝現在瞬届冬令防範更宜周密自未便吝惜小費遽議裁汰合行出示曉諭爲此示仰東局居民鋪户人等知悉該處爲商賈麕集之所市面旣形繁盛奸宄卽易生心倘有疎虞禍藏叵測非分叚梭巡不足以杜匪跡自示之後務各踴躍輸將仍照章輪司其事會董認眞整頓以維團防而平商務一俟北方和議告成再行察看地方情形另議裁减其各凛遵毋違特示 
[西員謁客]  
　　前日午後三點鐘時日斯巴尼亞領事某君偕英副領事梅爾思君乘馬車詣英美租界公廨投刺拜會讞員張柄樞司馬司馬延入花廳茗談良久始握手而别 
[會札辦捐]  
　　江蘇勸捐助餉總局憲江蘇布政使陸春江方伯按察使朱竹石廉訪會銜札行上海縣内開爲轉行事本年九月初七日奉護撫憲聶札開照得遵旨籌辦助餉捐輸以濟軍需一案經本護院於光緖二十六年閏八月初十日會同督部堂劉恭摺由驛具奏抄摺札行在案兹於九月初四日遞回原籍奉硃批著照所請該部知道欽此恭錄札司卽便通飭各屬一體欽遵赶緊勸辦現在需餉孔亟各州縣得能勸集若干並令先行照會在案奉札前因除轉移外合就轉行札到該縣卽便欽遵赶緊勸辦現在需餉孔亟得能勸集若干並卽先行通禀察奪毋違此札 
[派差照料]  
　　浙江寗紹台道誠觀察派委候補知縣唐大令植仁督解京餉八萬兩至陜西行在交納將次到滬因先行札知上海縣俟餉銀到時派差移營一體照料縣主汪瑤庭大令奉札之下已遵照辦理矣 
[兇犯解縣]  
　　刃傷孟金廷之兇犯小老槍並屢犯兇案之陳小蟹經英美租界捕房中西探捕拘獲昨晨解送公堂請訊讞員張柄樞司馬以二人情罪較重商之梅繙譯著送上海縣署歸案辦理捕頭請帶回捕房照一小像司馬允之然後派差押解至上海縣署大令命收押所候提嚴訊 
[待詔行兇續述]  
　　前日法總領事署門外西國整容匠某甲持六響手槍轟擊西人某乙經巡街西捕拘入捕房已登昨晨法捕頭向之盤詰知甲籍隷意大利遂禀知法總領事白藻泰君移送意國領事署請爲核辦 
[報請緝贓]  
　　本邑浦東老白渡地方干姓於前日夜半時突被梁上君子竊去首飾金珠所値甚鉅當卽開具失單投巡防局曁南市捕房請緝未識卽能破獲否 
[柴船傾覆]  
　　昨日鄉民徐海泉駕一扁舟滿載樹柴來滬銷售不意駛至蘇州河白大橋附近潮水湍急力不能支登時傾覆幸經鄰船上人竭力援救人得無恙惟樹薪則已盡付東流矣 
[美租界捕房紀事]  
　　昨晨天將破曉時三百十四號巡街捕巡至西華德路裕盛醬園門前見有制錢十一千抛棄道側因卽携至捕房據情聲訴捕頭令存候失主認領○虹口二十三保西十三圖地保近經上海縣主汪瑤庭大令給諭命徐慶新承充徐遂至捕房報請捕頭存記姓名以便傳喚 
[解欵聲明]  
　　啓者濟急會初次集議時四明公所認捐銀二千兩適信厚有事赴甬未曾勸辦兹因急須匯京蒙葉松卿世兄墊銀一千兩信厚墊銀一千兩連同源豐潤粤號王晉叔兄募勸之三千兩徐進齋星使電捐之一千兩共規元六千兩於十八日解交絲業會館會同第六批鉅欵匯京矣特此聲明[  上海後馬路源通官銀號嚴信厚謹白]  
[救濟善會第三批送回被難官民名單]  
　　招商局公平輪船於初一日安抵滬江本善會同人均到馬頭照料將各官商送至長春名利兩棧暫住兹將姓名籍貫抄請登報以慰衆望陳本樵安徽人　屬大小四口温朝鑑鶴山人張紀業合肥人在練軍營眷三口周鳳鳴安徽人眷五口王延甫山陰人眷二口錢選靑江西人眷二口金同陞上虞人眷四口程純甫嘉興人王弼臣甘泉人僕一口胡瑞卿甘泉人葉鑑庭蘇州人孫德升襄陽人徐壽伯靑浦人候補縣丞眷大小九口張紹篤男四口女五口小孩一口羅仁昌漢口人殷劍龍淮安人女一口僕一口王萬恩杭州人眷一口蔡勝友涵川人小孩一口謝兆鵬合肥人眷二口何迎發湘鄉人劉義堂江甯人眷一口耿普連黃陂人女三口小孩二口李蕊孔福州人眷十口黃遠謨安徽人錢玉農慈谿人眷三口周文藻上海人眷二口詹玉泉長沙人女一口僕一口周朋臣安徽人督院親兵胡廣勝合肥人督院親兵朱雲峯南京人范明章寗波人王汝霖四川人眷四口李李氏廣仁堂節婦女三口王陳氏廣仁堂節婦女二口吳伯明嘉興人眷一口汪玉亭岳州人在津就幕張小舟常州人游幕展介眉常州人就館眷三口婁敬三紹興人在津就幕眷六口陳虎臣紹興人學幕劉獻淸紹興人就幕楊吉人紹興人學幕楊蔚生紹興人就幕婁吉齋紹興人學幕施秉臣紹興人學幕吳順姑廣仁堂卹女蔡春亭四川人袁孫氏合肥人眷一口陳志勳合肥人丁立順合肥人在營當差沈文全寗波人嚴廣才江蘇人在砲船當差江得高南京人陸菊生武進人陳炳祥甯波人在洋人當差金月蘭蘇州人　三人夏姓安徽人何雲華湖南人金榮汀安慶人張陳氏蘇州人大小十六口金元昆安徽人眷三口羅爵生常州人錢雲龍嘉興人張禮雲江西人白恩甫江蘇人眷一口[  上海慶順里救濟善會潘炳南丁紹芬等抄]  
[申報館恊振所經收濟急善會捐欵九月十六日至三十日止第五次淸單]  
十六日秦旭初洋二十元汪國桂求病速愈合家平安洋十元山左馬文軒洋十元平心子洋二十八元○十七日求子客洋兩元安字營顔洋八十五元○十八日鏡花館洋五元知足居洋五元李樹人鎭江太古晋局來洋十元寳善堂吳全泰洽來小洋廿角○十九王惕齋心愿洋兩元蕪湖老順記洋兩元廣泰隆洋兩元無名氏洋兩元步記洋一元無名氏洋一元玉梅氏洋兩元○二十日歐　薌辟瘟丹一千　○廿一日白塔河稅局洋三元○廿二日徐不名規元五兩小洋四角恆泰號銅洋三十八元忠衍書屋求病愈洋　元同懋公棧十户洋八元小洋　五角○十三　德懷堂還愿全盛局來洋九十九元無名氏洋一元賀務本靑浦恊源局來洋四元又沈逸記洋兩元又懷少記洋兩元又徐萱記洋兩元又不留名洋一元○廿四日鄒忠恕堂病痊了愿洋兩元生大銅洋三十元○廿七日尤溪縣吳大令洋十二元宏農氏洋十元繆君鹿仙爲母　酬客費洋五十元○二十八日三省齋悔　生爲求父病速愈福興潤局來　十元知足　洋兩元漢口鈞氏老福興局來洋九元○三十日不留名洋兩元張守忍常熟致大局來房租洋五十元雷銳生七户漢　老福　局來洋廿元總共收英洋四百九十六元　　五十九角銅洋六十八元規元　兩辟瘟丹一千錠 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　本埠南市乾元錢莊去冬失去寶銀十五錠報縣查緝迄未破案前日縣捕徐文在南市拘獲積竊金雨慶解縣請訊汪瑤庭大令研鞫之下金供川沙人向業木匠曾犯竊案乾元寳銀小的與同伴徐張等五人穴壁入内由小的至帳房竊出交與徐張携至浦東僻處剖分小的得六隻兌換洋銀四百餘元遂赴蘇州住老春記客棧數月用去二百餘元餘洋則因販賣綢縀虧折昨日來申擬回原籍忽被捕役拘獲解案求恩大令飭捕從身畔搜出當票甚多因問曰徐張等現在何處爾曾另竊别處否供稱所有當票係某布號衣物徐等均無家室無可尋覓大令判令還押候辦○前者某洋商控地保徐錦山勒索重費不肯蓋戳請爲提究汪大令准卽提訊徐保供洋商買田時因無田單是以辭不蓋戳並無勒索情事大令諭飭查明有無田單限五天内禀復核奪○前周秀榮控張松泉圖賴貨銀一案亦經汪大令提訊周供開設磚灰行張爲木作頭與行中往來被欠貨價銀二千一百餘兩屢索不還求究帳目呈電張供與行中往來已久所欠無幾並無二千餘兩之多因當時並未論致價被浮開價目小的尙須核對淸楚求恩交保出外結分期拔還大令曰爾欠銀已久現今被控案尙謂帳未算淸顯係逞刁圖賴命掌顂一百下收押待質所限五天措繳 
[上海巡局紀事]  
　　前日本邑保甲總巡傅辛崖明附移文各巡防局内開有某姓家失竊巨贓飭卽一體協緝毋違干咎等因二十三七鋪巡防局局員盛雨村　尹當卽傳集各地甲汛捕人等到局諭令加意嚴緝限日破案○日前南市滬濵第一樓烟室値堂人徐石寳金洽發等將茶客顧石林顧香廷攢毆由冬防局哨弁拘獲移送十六鋪巡防南局管押後由烟館主將徐金保出浼人調處詎二顧忽然脫逃經地甲稟知局員陳二尹二尹限令嚴緝務獲訊究 
[馬路工程局紀事]  
　　南市秦長順雞鴨行夥施文嘉施大林在新馬路驅鴨一羣突有沈金榮等多人藉購鴨爲名向之尋釁致踐斃四鴨二施將沈扭住告知行主卽送馬路工程局經總辦程雨村大令提訊沈供事由大毛川阿三等所爲與小的無涉大令飭差馳往拘獲惟阿三已避匿無蹤大令飭將大毛等分别管押候訊○上月二十七日南市新馬路廣濟公司開彩時遊人擁擠不堪其時有道署某幕友亦在彼跂足以觀被妙手空空兒竊去金表一枚覺察後報知捕房請緝前晚工程局總辦程雨村大令飭差傳十六鋪汛捕到局限令嚴緝務獲究辦如延干比 
[英美租界晚堂瑣案]  
　　鄉民顧鴻祺控族姪佳生糾同族人阿堂賴欠行兇前晚讞員張柄樞司馬提集研訊顧鴻祺供堂姪佳生前將地三分之田單向小的抵借錢二十千文近忽將是地出租與人小的向索前欠非惟不還反敢糾集多人與小的爲難叩求究辦顧佳生供小的並未向鴻祺借貸祗以田單存在伊處此次偵知小的將地出租伊遂有意阻撓叩求鑒察顧阿堂供與佳生相同司馬謂佳生旣未借錢何以田單竟在顧鴻祺之手顯係逞刁圖賴著限一禮拜將欠欵如數繳還違干未便○杭州人蔡良卿控族弟慶標借去洋銀二百二十元向索無著張司馬研訊之下蔡良卿供小的向在某槽坊執業光緖十六年族弟慶標向小的之母借去洋銀二百二十元立有親筆借據迄今日久不還求恩追繳蔡慶標供小的在治不開寳泰祥紙烟店與良卿雖係同族並未向之借貸求鑒司馬謂票據旣係親筆不難核對著蔡慶標立寫數字細加察核果相脗合因謂慶標曰爾旣欠銀尙敢來此狡賴乎本應究辦姑從寛典著月内先還洋銀一百元明年二月再還五十元其餘立　　繳兩造遵斷叩謝而退 
[英美租界公堂瑣案]  
　　盤記棧主王竹卿控管棧夥毛祖康串竊白蠟十五箱經包探竇如海拘獲並查悉元豐號曾收贓　　　因將號夥王彩章一併解案請訊毛供小的在盤記棧執業此項白蠟係正管棧余姓竊出今余已逃逸小的槪不知情求鑒王彩章供小的在元豐雜貨號爲夥此項白蠟由店中執事人陳姓向余借得余係元豐股東除去股本外尙欠銀五六百兩陳現亦不知所之小的不敢串竊讞員張柄樞司馬商之梅繙譯以人証未齊著押候過堂覆訊○久大錢莊主王鶴生控夥余阿邦挪用鈔票洋銀六百二十三元由包探陳金標拘獲並起到洋銀二百二十五元解案請訊余供小的所欠之欵除起案外尙少三百九十八元願將產業抵償叩求恩宥司馬判令押候比追○水包探何瑞福禀稱項茂記將舊船横亘河中頗於行舟有碍小的屢囑駛往别處奈伊堅不允從爲此拘案請究司馬判罰洋銀二十元充作公費○昨日積賊方仁卿至租界圖竊經包探拘獲請究司馬判責五百板遞解回籍○積賊周悅　屢經懲辦昨又至租界東張西望經包探石錦榮拘獲送案請訊司馬判責三百板遞回原籍○吳松林行竊船户沈正福洋銀三十三元經包探顧阿六拘解請究司馬判責二百板交捕房管押二月贓給還失主○陳阿三行竊陳四福家銀盒及水烟袋等物經包探陳根寳緝獲人贓解案請究司馬判責三百板遞解回籍贓給還失主○何英生潛至金廷祥家門首圖竊經包探張寳成拘解請究司馬判責二百板遞解回籍○朱阿三行竊任阿榮家綢裙一條由包探潘應奎拘解請究司馬判責五十板贓給還失主○周章全家失去金銀衣飾等物疑係車夫陸毛毛所竊報捕後經包探卲潤初將陸拘獲解案請究陸供家主失竊之日小的御車在外不敢爲非求鑒司馬訊得控竊無憑判將陸交人保出○陸阿根在新閘一帶私向船户收捐經包探王四福拘獲解究司馬判枷號一月期滿再押捕房一月○包探金阿三禀稱丁金福陳寳生向朱和尙訛詐不遂持刀行兇由小的拘解請究司馬判責丁三百板枷號一月陳責三百板枷號二月 
[法租界捕房瑣案]  
　　船户孫毛囝扛夫戴丫頭徐家生等串竊孫姓皮箱一口控經讞員杜枝園大令訊責著交的實人保出限將同黨阿戇交案旣而孫徐經人先後保出惟戴無人具保尙押捕房昨日大令提案略訊數語飭包探帶出覔保○陸張氏控虔婆楊吳氏誘拐女孩鬻入城内某姓家經大令提訊楊吳氏押候將女交案再核昨日陸張氏投案禀稱小婦人接到楊吳氏之夫遞來字條聲稱女孩鬻在南翔鎭求提其夫到案嚴追大令質之楊吳氏仍無實供遂命還押候提其夫究追○三十六個黨跑灘賊錢阿六金和尙等十八名前經大令獲案訊供判各枷號一個月期滿責釋昨日提案著卽開枷各笞三百板斥釋○田阿寳顧厚卿竊取洋銀及絲頭等控經大令訊供判各枷號一個月昨已期滿提案略詰命卽疎枷照原斷各責二百板斥釋○江北流氓邱敬宇李文士李亦裕宋居榮等聚衆行兇由包探拘獲解經大令訊供押候責懲昨日提案著各責一百板從寛斥釋 
[蘇州官報]  
　　九月十九日日准補丹徒縣張德迪禀辭回奔牛釐局知縣吳兆楣禀辭回吳淞沙鈞船捐局楊炳震禀謝奉委待質公所正委差汪文炳禀謝奉委待質公所副委差蘇州府照磨姚定信禀知奉府委會同粥廠紳　點收六門各局舊存器具事竣巡檢王起鑾禀知奉府委起昭　　　　　　　　　通判金兆熊由滬專丁來省禀知奉蘇松太道憲委解餉赴西安知縣張祖綸由滬回縣丞孫繼釗由京起服騐看回省禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
