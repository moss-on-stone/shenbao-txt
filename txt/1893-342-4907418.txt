# 1893 - 342 - 4907418

 

Page 1

 
 
[申昌合記書畫室遷移告白] [  點石齋啓]  
本齋所設申昌合記書晝室今遷移至棋盤街日坐東朝西門面農士商賜　　移玉至是處交易爲荷此佈 
[三百五十七號畫報告白 ]] [  點石齋啓　　某嫗知間事嘗言某富翁生前赫赫擅作威福殁後閻王升堂研訊謂汝生前最愛者錢令二鬼卒取言蚨千貫逞使零之富翁未百文腹中咯咯有聲不能下咽哭告曰再生斷不愛錢矣是誠足爲守錢虜作當頭棒喝也他若節孝之可風迂腐之受侮呑賑者有順帳房者過奇竹也致成妖人孔也可以順盧善蓀之還珠可敬某氏女之爭娶彌奇及所附叢抄說等准于初六日出售此佈 
[開印本草綱目] [  圖書集成局啓]  
　　本草綱目一書爲前明李時珍先生所　羅列諸藥品别其種類　其質性繁稱愽引詳盡無遺誠醫藥之大成操軒歧衛者所不可不究者也惜少善本今四保堂公記覔得芥子圓原本囑本局用新式大號鉛字排印以廣流傳刻已開工侯告竣再行布聞 
[論巴西商議招工事]  
　　昨報載有商議招工一節知巴西國有大墾荒地廣闢土田之舉欲至中國招募工人至彼國效胼胝之勞聞之不禁始而驚繼而疑終乃快然以喜也何則前者亞美利加之舊金山地土荒野地利未開土人雖有而苦不多不足以大興開墾於是在中國招募工人前往開闢中國之人遂踴躍前赴爲之出力襄助不數年遂成大埠在中國之人固得其工資而彼地墾闢成熟利賴無窮則是中國之人實有造於彼而無所取怨於彼也忽焉而嫌中國人工勤而值廉竟大受侮辱夫工勤而值廉宜奬而不宜罪者也而彼處土人以爲中國人奪其利一倡百和不但土人之作工者仇之卽雇用中國人爲工爲之出力者亦噤若寒蟬不敢出一語以爲左袒又甚而政府中亦順從衆志不顧邦誼不講情理竟至於逐華人禁華人毆華人殺華人更有機利者定新例苛待華人一似華人與彼有不共戴天之仇也者中國欽差大臣與之屢次辯駁而迄未允許將新例禁除現雖暫緩恐將來尚有復行之一日則中國之人前此以謀生而出者恐將來不得生路矣前車之已覆者灼然如此今巴西招工巴西亦阿美利加洲之境内則又安知非美國人之續此其可驚者也且機利新例限期令華人回國其不去者則遞送回華約計此項遞費水脚其數甚多美國無此巨欵故設此計爲此節外之枝華人之所以不願去美國者無非爲傭工得利今若知巴西招工則同在美洲之内相去必較由中國去者爲近一聞此信當必有爭先而去者則美國可以省遞送水脚之費而國内之華人不難悉數驅逐淨盡而彼巴西之地旣與美同境安知不與美同謀設或美人借此一境以爲投畀有北之計則華人將來到被不成自投羅網乎此則又其可疑者也然而巴西亦屬廣袤數萬里之大國現因污萊未闢地尚荒蕪擬招華人前往墾土特派頭等欽差航海來華則其事似屬可信數日前欽差已携眷由日本抵滬隨帶有叅贊三員欽差年逾七旬因知北洋封河不願遵陸北上因携眷赴澳門度歲待來年冰泮然後回滬再行附輪赴都與總署商訂約章載送工人前往觀此情形則或者非出於美國之詭計果能如此則華人之在美國者固不難次第易轍卽中國近來順直遭災謀生無計所有老弱之輩旣得賑欵撫恤而年輕力壯者大可以藉此出洋以自餬其口多一出洋之壯夫卽可多救一老弱婦女其所裨殊不淺也此所以終而喜也夫中國之人其數雖衆而止宜用於中國且中國用人之處近來頗亦不少卽河工一項刻下以工代振此法極善不但多救災民而且借災民之力以弭災一舉而兩得焉果其督率有方辦理得法將來工成永免河患豈不大妙卽彼災民亦情願就地作工又安肯抛妻棄子遠赴外洋雖有被災之後孑然一身者亦或有所顧戀冀災退之後尚有可以收拾餘燼再整家園故此等災民願出洋者恐不甚多然苟其工資豐富則彼小民究屬貪利者多當必有願告奮勇者且果其工資豐富則不但災民願往卽沿江沿海之遊勇亦將不憚風浪遠出赴募蓋彼無業遊勇近來中國各處合計其數殊亦不少而目前查拿匪黨何等嚴密若輩雖詭譎秘隱終未免有所嚴憚而不敢肆然以出卽各處遊勇亦皆相率斂迹則又從何處謀衣食之資若聞有巴西招工之舉其所獲足以自贍其身并可潤及其家則將有奔赴不遑賣劍買牛賣刀買犢此風安知不又見於今日而中國亦藉此得以安謐然則此一舉也豈日小補之哉夫巴西同在阿美利加洲境内而此時旣急於招工必不至蹈美人之故智要在與之訂立約章時愼之在先勿貽後日之悔可耳 
[諭旨恭錄]  
　　十月十七日奉旨欽天監左監副員缺照例將徐森轉補所遺右監副員缺著張掄奎補授保舉吉林補用主事保麟奉天候補同知直隸州知州張瑞三直隸候補知縣高式　高惟敬浙江候補知縣李應珏廣西候補知縣葉能棣俱照例用卓異俸滿湖北　陽府知府許有麟陜西長安縣知縣安守和俱回任准其卓異加一緞仍註册候升捐復前安徽候補道松畯著准其捐復原官照例用開復前浙江補用知縣陳錫蕃著准其開復原官仍發原省照例用前湖北孝感縣知縣亢廷鏞著准其開復原官留省補用吏部考功司郎中員缺著鍾培補授塔爾巴哈臺印務章京著德春去擬補内閣侍讀成惠内閣中書崔式衡顧儒基盛京工部筆帖式文鐸俱准其補授前任浙江温州府知府德克吉納著以　知用欽此 
[平館接奉電音]  
　　昨由京友電傳上諭四道敬謹譯登○十一月初四日奉硃　稽察正白旗滿洲旗務著舒恩去欽此同日奉上諭烏拉喜崇阿奏假期屇滿　仍未痊懇請開缺一摺兵部尚書烏拉喜崇阿著賞假兩個月毋庸開缺欽此同日奉上諭御史林紹年奏考政不一請飭變通閱卷章程一摺著禮部　奏欽此○初五日奉上諭雲南昭通府知府員缺著林紹年補　欽此 
[請定吉期]  
　　明年皇太后六旬萬壽慶典舉行崇上慈禧端佑康頤昭據莊誠壽恭欽獻皇太后徽號呈遞奏書玉册玉寳升殿頒紹等儀須擇連三吉日廳於明年何月選擇請旨遵行以憑劄行欽天監選擇奏請欽定一摺由禮部會同王大臣於十月十五日具奏十六日奉旨著於八月選擇欽此禮部得旨卽劄行欽天監遵旨於明年八月内選擇連三吉日去後欽天監咨覆禮部所有明年舉行崇上皇太后徽號連三吉日遵於八月内敬謹擇得二期一係八月十四十五十六連三吉日一係八月十六十七十八連三吉日禮部遂復繕摺具奏請旨鈐定遵行已會同王大臣於十一月初一日入奏矣 
 
 
] 

Page 2

 
 
[派員撰文]  
　　内務府文稱皇太后六旬萬壽慶典大清門以内各宫殿及西苑頤和園萬壽寺行宫各殿宇對聨由輸林院恭製兹經翰林院派出撰擬文字翰林五十員列名於後榮慶馮文蔚臧濟臣樊恭煦陸寳忠龎鴻文洪思亮霍爲楙涂慶瀾黄思永翁斌孫檀璣趙曾重黄紹箕陳景鎏李佩銘陳存楙劉沛然裴維傢王懿榮楊福臻熙麟王培佑陳同禮柯逢時陳名珍馮煦康際清連培基李葆實曹福元熊亦寄周爰諏羅光烈張建動劉世安江標吳炳周錫恩連捷熙元熙瑛寳豐恩祥吳蔭培陳昌紳文廷式孟慶榮李經　啓緩 
[大令履任]  
　　新授華亭縣童米孫大令頒發紅諭前已錄報兹悉上月二十六日大令行抵松郡用全副執事進北倉橋于姓公館午後赴府署禀到翌晨八點鐘在華亭縣大堂朝服朝冠望闕行三跪九叩禮畢步入花廳更換公服升座各差役等次第叩賀大令排導往文武各衙門并紳　處拜會冠蓋往來頗形熱閙二十九日行香閱囚三十日閱城初一日點卯初三日考代書初八日放告 
[信船被刼]  
　　協興福潤正大三信局划船由杭赴禾行至海寍州屬之長安鎭停泊夜半被盜船排擋出外一躍而登划船戶倉卒驚醒不及將信函藏匿槪被刼去遂赴地方官衙門報案請緝未知卽能破獲否○永義昶常熟班划船於本月初四晨行至馬六鎭遇盜船中貴重之物及大土等件被刼一空盜匪之多如此豈非行旅之憂哉 
[汀州惡耗]  
　　有客自汀州至福建省垣言及此處有土匪滋閙之事地方官已據情禀報到省無知小醜忽地跳梁袞袞諸公當不難設法安撫也 
[軍門抵皖]  
　　新授皖南鎭李軍門占椿於上月廿九日行抵皖垣命駕進城謁見沈仲復中丞並拜會司道各官小住會館在省各官亦以禮答拜 
[西事類編]  
　　英京倫敦每年民間所銷食品計需牛四十萬頭羊一百六十萬頭小牛五十萬頭猪七十萬頭牛奶九百六十萬加倫至雞鴨野味則不可以數計烟戶繁多民人富庶有可見矣○西人之善於算學者言鋼鐵一枝僅值洋銀一元然用以作針則可售三百五十元用以作小刀可售三千二百五十元若改鑄小鏢機器則可值二十五萬元以一鋼之微而所值無定亦在人力爲之耳○白糖一物二百年前歐西諸國目爲藥餌甚形貴重近則日益視爲賤物而銷流愈廣當一千七百年時英國所銷白糖約一萬墩一千八百年銷至十五萬墩一千八百八十五年銷至一百十五萬墩○輪船之來往歐羅巴及亞美利加兩洲者每月客人約有七萬名其生意之暢旺人民之衆多亦可見一斑矣○昆蟲之有益於人生者以蠶爲最蓋所吐之絲可衣被蒼生且養之者又可藉以弋利統計五洲之大六合之内藉養蠶爲業者不下五百萬人則民人之受其惠者誠非淺鮮也 
[地震駭聞]  
　　上月二十日波拿山猝然地震死者一萬二千數百人損壞六畜約五萬口按之地圖波拿山有兩處一在波斯國一在土耳其國未審被災者爲何國所屬也 
[滇池蠶政]  
　　　自法領事某君曾將滇省物產之利土地之宜詳加考察而登於日報曰古滇全省近經官府爲之整頓人官有能物曲有利已漸成富庶之區前者逆苗不靖烽火頻仍兵燹之餘民人離散桑蠶之利久已就衰然自西歴一千八百八十四年曲靖府官設蠶桑局由川浙等省購運蠶子桑秧歸爲種養人資熟手地亦合宜其利權漸次可復近則蒸蒸日上愈推愈廣復在東南一帶擇地種桑亦已實效可收地方有司復設局於雲南府由四川召工匠至教民織造現雖大利未興然蠶婦桑姑得此繅織之法異日藝熟工精獲利無窮可操左劵地方受益豈淺鮮哉 
[威逼民叛]  
　　英京太唔士報刊有初六日濵角消息言法人旣得志於　羅遂招集土人在美江附近修治道途大興畚鐇旣不發給工值又復肆行威逼士人有不從者法兵卽以槍轟之以致傷斃多人土人忿怒攘臂一呼亂者四應各處不逞之徒又復從而附和斬木爲兵揭竿爲旂以與法人相抗拒東京全省無賴亦聞風而起各聚黨類於山谷誓與法人爲難卽土人之投効於法管者現亦倒戈相向法人雖欲攻剿而旣怯於衆寡勢殊復苦於首尾不顧故雖疲於奔命終覺無能爲力法其危哉 
[府尹被刺]  
　　美國芝架高府尹夏理臣被人刺殺據美國西報云夏於上月十八晚在府署内被葡連打架士刺殺聞其肇禍之由則　兇手曾向夏求一枝棲夏允之旣而不果兇手憾焉是夕懷六響連火槍進謁猝出不意拔槍轟擊致傷要害二處夏忍痛奪槍兇手復擊之彈穿其手夏覺病甚飭人召其聘定繼妻至妻未到而夏已因傷身死距被刺時僅越二十分鐘耳當夏未遇害之前偕其長子往觀賽會子因事逗留而夏命駕先歸約六點鐘抵署旋至膳房用膳暫爾憇息詎兇手已伏伺於外署中人無有知者時夏雖觀會而歸然餘興未闌猶命穉子幼女戲於膝下且屢出外署閒行竟不覩兇手匿伏雖旁人或有見者然亦未知爲誰迨夏膳畢復將會景向子女細談並言將定期續娶時兇手已在外欲下手因未得其間遂作恨恨聲且喃喃語曰出爾反爾辱吾太甚誓必撲殺此獠今暫延頃刻猶歡樂若是耶當時人雖有聞者不知其意云何旣而夏倦極思寢命子女出僕從亦將餐餘撤去在廚中閒談兇手遂推門而入潛聽人聲已寂遂至正門輕曳門適婢女聞而出視兇手在燈光下問曰府尹在否婢見其面貎兇狠心滋疑惑慢應之曰在兇手言欲進見婢阻兇手推婢闖進夏聞聲驚醒起出堂前與兇手遇低聲問曰爾欲見何爲婢聞主人與語不疑有他復入廚中兇手嘿爾不言猛步直前拔槍轟擊中其心胸夏前縶之兇手推之仆於墻隅再扳機傷其腹夏忍痛奔避膳房兇手從之復擊以槍夏格以手彈穿指而過洞入墻内夏大呼一聲强行一步卽行倒地夏猶起入廚僅至門卽再仆不能興隨從人等聞聲由廚奔出夏之子在樓讀書亦下樓急難車夫由外而入適遇兇手欲繫之兇手擊以槍不中車夫奔回倉内亦取槍追之沿途呼　轉瞬　卽不知兇手去向車夫遂回兇手得脫後袖槍疾行雇車往差館差弁適在德律風房兇手直前晉謁弁問胡爲兇手曰吾已槍斃府尹矣兇器在此請一併解案弁與之坐而問焉兇手曰吾居於氈街某屋兹之所爲實因府尹失信故擊之以洩忿弁卽將其鎖押事聞於外彼都人士赴差館以觀者有如堵墻當夏府尹被擊未死之時屢召其聘定繼室到視並傳集子女迭延名醫診治雖經各醫盡法調理無如藥石無靈旋卽斃命查夏出守芝架高已有五任民瘼關心而於工役小民尤加體恤故民仰之如慈父母前當四次任滿有欲攻訐使其去任者士民聨名苦留故能久於其位夏嘗自言倘能全始全終當不難得膺總統榮選則其深得民心有可見矣現年六十九歲乃因微　竟爲小人所嫉惡至死於非命良可惜也死之翌日親友咸集府衙吊唁闔城士庶同聲哀悼心懷憤憿欲親得罪人而甘心各親友連日集議官員恐别釀事端調兵彈壓衆始散去有富商數人方設筵慶叙一聞噩耗罷宴而散倘非平日　政得民曷克臻此 
[二尹仙游]  
　　朱藴珊二尹儀喪陽人也庚寅春捧上憲　行抵厦門辦理稅厘總局支應綜核出納有條不紊今秋調辦保甲於地方公事尤能認眞辦理上月兼　　仔口分卡厘局差未及匝月比較　有　餘爲上　所倚重二尹篤於友誼凡同鄕故舊遠道奔投無不解　貲助因此口碑載道日前二尹偶患風痰被同鄕某乙以　著五味子等藥投之閱三日而病殁聞者咸爲之歎息不置 
 
 

Page 3

 
 
[草屋被焚]  
　　本月初日清晨嘉興北門外金家浜某姓草屋失火各水龍聞警飛馳而往是處起水甚便得卽救熄祗燬草屋一間至起火之由因草屋内有人患病呻吟牀褥倩鄰人代煎樂　偶爾遇火致華此禍幸病者經人扶出不致葬身火穴誠幸事也 
[鎭軍接任]  
　　新任皖南總鎭兼練軍馬步全營李壽亭　軍由江寍交卸城守恊篆馳赴皖垣誯見沈仲復中丞上月廿五日行遇蕪湖印委各員及部下蕪采練罼各營咸率隊迎迓旌旗耀日鎗砲鳴雷鎭軍接見有差翌晨卽改乘江裕輪船赴皖旋於初一日由皖回蕪仍乘紅船向寍郡進發定於本月初六日接任 
[捧檄欣然]  
　　上海縣典使前奉藩憲懸牌與長州縣典使陸桐華少尉對調陸少尉抵滬接印旋奉上憲調省察看所遺典使缺由上海縣主薄林少尹兼理兹悉陸少尉已升署寳山縣主簿所遺上海典史缺飭蔡少尉卽回本任陸少尉卽於前日乘舟行抵滬漬 
[仍蹈故轍]  
　　本埠九畝地有撫標滬軍營親兵駐紥統帶婁叅戎之外甥蘇雨廣前在公館中竊取物件至法界小押鋪質錢爲包探拘入捕房葛同轉訊供屬實判令禁押一月及期滿後經該　哨長投案保出資遣回藉同轉准之卽交某哨長保去禁錮室中孰意看守者偶不經心卽被兎脫在號房中竊取套褲棉襖等衣在城河浜質錢又爲包探所拘克捕頭詢問之下卽飭包探往該營查明是否屬實旋據分駐徐家匯巡防局親兵營哨官陳嘉謨飭勇丁持片至捕房請將蘇兩廣帶回營束 
[核對派司]  
　　和昌成報關行主王益甫控其夥王殿卿侵呑客欵銀三千餘兩經葛同轉屢次訊倛案懸日久尚未了結屈指已届五月捕頭以捕房中無久押之例飭探知照該行主速爲料理該行主願　飯資務欲澈底根究前日葛同轉面諭包探帶同王殿卿向各行號核對派司至六點鐘帶回捕房依然禁押 
[女孩待領]  
　　前日有浦西漕河涇女孩一口年甫十五在法界迷失路途爲巡街捕帶入捕房請克捕頭安插女孩姓朱名秀珠據云跟隨女丐至滬因不認歸途遽爾走失捕頭飭令暫留　家屬來領 
[詳述火警]  
　　彤德里火警已紀報端查彤德里在英租界西新橋北堍仁濟善堂隔壁是晚鐘鳴八下一刻里中施姓家廚下忽然火起延及東西鄰捕房警鐘旣鳴救火會中人急驅皮帶車到來吸取自來水噴救俄而英法美各洋龍畢集理之後面卽泥城河水道非遥把注頗易正救護時英讞員蔡二源太守鳴騶而至麥捕頭亦督率中西探捕彈壓火塲閱一時許卽經救息事後偵知焚去起火之六百三十九號房屋延及東首六百三十八六百三十七六百三十六號西首六百四十六百四十一六百四十二六百四十三六百四十四六百四十五六百四十六　百四十七六百四十八六百四十九六百五十號樓房統計十五幢是處係德和洋行之産至起火之由經包探黄四福往問施姓家而施已不知何處去矣 
[火案彚登]  
　　包探何瑞福禀稱昨夜彤德里第六百三十九號房屋失火時小的在附近巡邏見王紀亭　衛皮箱奔走拿至捕房　問據稱由鄧左卿囑移及傳鄧告之鄧言與王素不相識王又言鄧之表兄囑移捕頭因將王暫押開箱查檢内係綢縐皮衣三十件及零星各物約值洋銀二百五十元俄而鄧又至捕房聲言的係表兄囑移今特送案請訊鄧訴稱慌亂間表兄雇伊搬箱及由捕房回始知其事不能誣累故特來此陳明王供稱小的係紹興人鄧之表兄囑小的搬箱小的並不乘火刼物蔡太守飭鄧將皮箱　　　　　開　○包　　少　禀稱昨夜小的一聞彤德里失火卽前往火塲巡緯火光中見王子生携鏡箱一具東竄西奔因之拿住後有宋傳氏前來認贓是以解送案下氏訴稱　相内係木梳等物並不值錢王供稱小的在路拾取尚乞施恩蔡太守判令枷號兩禮拜期滿再管押兩禮拜贓給氏領去○包探黄四福禀稱昨夜彤德里方火勢飛揚時火匪陳少卿不知從何處攫得提桶張阿三攫得竹籃田海生攫得銅銚陶阿全攫得脚桶今特一併拘解案下陳張田陶同稱貪小拾遺不認搶火蔡太守判令各管押兩禮拜贓存捕房以待失主認領○張子雲訴稱昨夜附近人家失火小的搬物奔逃被匪人奪去方桌由捕阻獲求准領歸王海生供稱小的因見桌子無人經管貪小携取蔡太守判令將王海生枷號十日贓給張領去○包探顧阿六禀稱昨夜火起時小的查得桂裕田有棉被錫茶壺火油燈搬寄某客寓中是以拘拿盤問據言趙正卿家囑移及知照趙來認明失贓並稱曾雇伊搬衣物有人押同出外惟末次無人管理伊遂搬至他處圖呑桂供認貪小匿物蔡太守判令管押一月贓給趙領去 
[不認犯竊]  
　　前日英公堂飭差解送形跡可疑之邵阿江至縣並有賊具等物晚堂經黄太令提訊邵供稱係餘姚人今年廿五歲向在杭州爲皮匠今年秋間來滬在鐵馬路蘭芳里凌雲閣書局爲摇手小工十月初一日停歇小的欲理舊業往石路買得鐵絲鐵鎖匙等物在途行走被捕拘送公堂轉送憲案原差將鐵絲等呈案大令檢閱來文謂阿江曰爾在公堂供明犯竊何以此時翻供阿江供稱並未供過犯竊大令曰此等鐵器作何用度供稱實係皮　傢伙大令判將阿江收所候飭差往凌雲閣查明核示 
[醫生敲詐]  
　　崇明人時炳郎向在本邑南市各碼頭駕駛划船以博蠅頭之利有舅母某氏家於王家碼頭壓綫依人藉以度日本年三月時有事至氏處不知如何口角以致失手推氏倒地身受微傷氏堅不肯休邀集各親友評理時自知理屈向氏負荆并延醫生王仿臣爲之敷治王醫大言云此係致命傷非輕症可比若得洋　五十翼始可以妙藥療之否則變出非常莫怨折肱家不盡力也時無可爲計向王再四懇求議至三十元王始肯爲之首先取若于爲藥本餘俟愈後付清時不得已將妻子衣服首飾質得洋銀六元如數付去王遂開方用藥閱二三日氏病霍然王向索酬時無以應商請稍緩王不依從良久曰爾旣無術措齊不妨繕立筆據並將物件抵押俟付清後贖回時遂　擋簪環連划船作質央管帮人喬芝山及香春小狗二人簽名據上僞稱借欵不作謝儀此前事也事後王與喬屢向時索取時宛轉游移至上月中王又命喬至時處聲稱爾若依然推諉務必將船撑去另售與人時慌急異常奔赴陸順裕竹行向出店人某甲稱貸洋銀且將前情歴歴聲訴甲聞而大怒告知東人陸某陸笑曰醫生身分何等清高而爲是欺嚇騙詐耶遂赴二十三七鋪巡防局拜會黄衡堂二尹備訴細情二尹立命地甲理處地甲奉飭往勸王言爾何人斯敢與乃公事乎地甲默默而返前日王投二十三七鋪巡防局謁見二尹以地甲擅管閒事請卽提懲二尹早知底細仍飭向之調處否則將兩造及香春小狗等一併提案訊供昨日地甲禀稱小的查得時有事回崇明不日卽可來滬二尹曰且俟時來再核 
[搶火被拘]  
　　前晚八點餘鐘英界彤德里失火是處人家紛紛搬物擁擠之時被匪徒搶取紅白皮箱各一隻經過法界爲包探拘入捕房翌晨克捕頭訊明係某染坊夥託捐飭探查明並無其事旋據源通洋行寫字房之某甲投捕房具領捕頭以案在英界飭探將人贓一併送入英捕房並飭失主前往具領 
[法廨停訊]  
　　昨禮拜二係法公廨訊案之期緣葛同轉請假就醫預飭家丁知照捕房停訊一期 
[分發人員騐看名單]  
　　新海防例掣籖分發郎中張書蘭河南主事賈鴻賓山東江忠德江蘇吳祚祐安徽光　寺署正　王翰書江蘇内閣中書羅廷桂江西通政司知事吳承德浙江詹事府主簿趙作新順天太常寺典簿張漢順夫○鄭工例指省分發張匯源雲南廣東縣丞高步祥直隸江蘇鄧玉堂廣西江西王世奎山東福建熊輝旂湖北浙江孫孝藩安徽四川張肇駿江蘇河 
 
 

Page 4

 
 
南龔心沂安徽江蘇沈啓賢江蘇河南　肇南江西湖南陳世輔四川湖南蔡維藩浙东廣東裴錫榮河南北河縣主簿朱鳳藻浙江北河州吏目白均之河南山西江有桐浙江直隸府照磨楊浩河南江西巡檢薛硯田直隸山西朱鏡清湖南福建曹文瑩湖南福建張筠江蘇雲南朱秉琛江蘇浙江戴壽官江蘇浙江陳顯庸浙江廣東王肇炘四川廣東張國仁浙江江蘇王乃錫河南湖北趙金中直隸山西從九品劉渭璜江蘇河南安肇裕江蘇直隸向濂浙江福建典史韓藎忠直隸河南張恂直隸山西楊文藻順天四川程煒江蘇浙江王詔安徽福建吳錫昌安徽貴州李光杰河南江西薛紹彬河南直隸陸紹業浙江直隸楊鋆浙江四川王紹久浙江河南萬家楨浙江河南未入流夏成業湖南四川楊光裕江蘇河南孫永壽江蘇湖北孫　浙江四川沈守先浙江福建○海防例指省分發府經歴孫繩武浙江福建縣丞丁振魁安徽江蘇巡檢李學曾河南湖北○籌餉例指省分發同知焦承綽江蘇陜西鹽大使殷汝麐浙江福建鹽運司知事陳家　山東兩淮縣丞林如松浙江江蘇趙振鴻河南直隸按察司司獄翟恩海安徽浙江巡檢馬維善浙江福建從九品董安浚浙江江蘇典史艾振煒江蘇湖北興符正藍旗河南○勞績指省分發道花翎二品頂戴王　湖南江蘇知縣黄裳治福建江蘇陳　峻山東河南縣主簿六品銜恩長正藍旗江蘇○截取呈請指省分發知府吳其珍廣東廣西同知史從鑑貴州湖北○議叙指省分發典史高守廉湖南湖北○教習呈請掣籖分發知縣蕭啓英江西郎炳勳陜西張騰四川○應補呈請分發府經歴蔣有楝安徽奉天郭紹聞河南山東從九品舒　廂黄旗山西蔡嵩祿貴州安徽葉榮潤廣東廣西未入流史彬直隸山東沙林江蘇四川龍銘勳廣東廣西 
[仁風遠播]  
　　積德累仁原非一端所能盡而惟振濟飢民獲報尤速本館恊振所昨承知過子吳以前曾在灶神前許助順直賑洋三十元兹持如數交來又集錦堂助洋三十元又木訥居士爲妾弄瓦大小皆安助順直賑洋十元又接吳縣横涇鎭錢君祥之函云是月十六日爲小兒週歲之期承諸親友餽賜隆儀固辭不獲理應設筵奉答盛情因念順直災民正當急賑之際將節省之費湊集番餅十枚又病洋十枚送交貴館彚解被災最急之處以便散放得此和風遠被自能槁木回春合綴數言敬代災民叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[吊取帳簿]  
　　鮑玉泉在上海縣控股東顧其園糾衆搬取生財棉花等物已記本報前日顧亦投案控鮑呑没股本銀兩晚堂由黄大令提訊十七圖地保高大年投案候示鮑訴稱係浦東人在唐橋地方與林仲康顧其園股開公順昌軋花局林得四股小的與顧各得三股每股洋六十元於今秋開張由小的經管八月簡顧借洋五十元至十月間又欲算帳拆股小的約俟年底顧不允於上月二十九日糾合多人將棉花軋車搬去藏匿北蔡地方小的情急來案喊控叩求訊追林子雲沈森來供稱係寍波及寳山等處人在公順昌爲司帳餘供與鮑略同顧供稱係南匯人現開天成銀樓今秋與林鮑合開軋花局不料鮑暗將小的資本呑没局中時有走漏貨物廿九日小的協同鮑搬運棉花至北蔡貿易鮑聽信讒言來案誣控大令問曰帳簿何在供在小的處大令判將顧恊同原差往取帳簿到案再訊鮑玉泉等一併交差看管 
[打店受懲]  
　　前日午後有徐晉濤陳阿二至滬南王家碼頭王根寳所開飯店修五臟神殿及惠鈔强用小錢十餘文王欲掉換徐陳不服公然用武將該店生財擊壞甚多王遂將二人扭至十六鋪保甲南局請究局員以徐陳强用私錢已屬不應况敢　　物件本當嚴辦姑念一再苦求著各責五十下具結開釋 
[偷兒候辦]  
　　日前大沽輪船帳房中失去高麗參二十斤值銀四百兩英公司輪船失去洋藥十枚次第報諸美界捕房前晚包探朱銀生巡至公和祥馬頭見江北小工四小老湖子小李三人東遮西掩兩目灼灼然似偷油之鼠執而詰之認竊不諱并稱各贓均已售錢用去中有洋藥四枚售與福昌南貨店得洋銀六十餘元遂將三賊帶入捕房捕頭令押候拘福昌主人解請蔡太守訊辦 
[給洋了案]  
　　有杜某者江北産也在滬南自稱淮揚公所司事遇事生風招摇撞騙屢向各小工勒派捐欵有小工頭李某等以杜所捐之錢飽入私囊均不肯付杜見勢不佳遂化名虞學聞投上海縣禀控黄大令察閱禀詞恐其中别有周折遂飭差查究前日杜又糾合同鄕人軋李等至小東門外協盛祥烟館吸講烟聲勢洶洶百般恐嚇李等深恐一經提案終耗錢財不如私下了事央人再三解勸由李等湊出洋銀數十元給杜收領杜始允投縣求縣求銷兩造紛然散去 
[料理欠銀]  
　　前年有寡婦張嚴氏在縣控王順發煤炭店主王大榮等圖賴存銀一案其時袁海觀明府尚攝縣篆訊供之下判將王交保清理在案不料王保出以來案延三載分文不交原告疉次具詞投案求催並牽涉縣署代書陸姓等黄大令查接管卷仍著原差吉翔傳齊人証並著保將王大榮及其弟瑞林其母虞氏並陵姓等一併解案前晚三鼓時大令升坐花廳提訊張嚴氏訴稱係寍波府鎭海縣人今年四十八歲丈夫已故小婦人生子女各一兒子年尚幼穉女已嫁與王大榮之弟王瑞生爲室光緒十二年小婦人有銀三千五百餘兩存在大榮所開王順發煤炭店中按月取利不料十七年正月該店忽然倒閉置存銀不顧向伊索討迭次游移不得已於是年九月廿一日扭案控告當奉袁大老爺訊供大榮自願交保出外措還現銀詎保出後有陸姓與之串通圖賴大榮避匿已久今已到案叩求嚴追大令問曰爾現住何處供稱住在鐵馬路大令又問曰爾可知王姓兄弟分爨否答稱並未分爨大令曰旣未分爨欠欵應由大榮兄弟三人分還該民供稱小婦人於是年將銀交與大榮之手應向大榮索取大令問曰爾與王姓是否親戚答稱是大令曰旣係親戚何致纒訟該氏供稱實出無奈大令提大榮等研訊供稱亦係鎭海人今年三十九歲父親逝世已有十八年兄弟三人小的居長瑞林居次三弟瑞生娶張嚴氏之女爲室該氏將銀存放店中胞弟二人年均長大自父親故後家中屢有事故並爲胞弟完婚用去銀兩甚多至十七年正月該氏逼索垷銀其時小的所開王順發煤炭店中銀根甚緊難以運動致被逼倒至九月間卽被扭控當蒙前任袁大老爺訊供交保小的央親友向氏解勸未妥向各處稱貸亦無著落並非逃避現在惟將住房作抵尚有不敷請判斷弟兄三人分派立據歸還大令問曰爾之住房約值若干答稱父親造時曾出銀二千兩現在約值一千五百兩大令又問瑞生現在何處供稱被該氏藏匿家中問該氏匿爾弟在家何用大榮語塞大令曰爾之住房坐落何處答稱在憲治頭門前問房契帶來否答稱已抵押洋六百元大令曰本縣不管爾押與不押惟有限爾三日交案再行判斷飭將王大榮收所張嚴氏斥退又謂瑞林曰爾與大榮究屬同胞况未分爨店中旣欠别人銀兩爾應竭力措銀歸還欠欵瑞林供稱小的今年廿九歲在十六鋪某柴行爲夥父親故後諸事均由兄長管理小的毫不知情大令曰爾兄被累爾亦不能置身事外判令押候交保陸訊無干涉當堂斥釋 
[上海巡局瑣案]  
　　昨日南市公義碼頭丁益大花行小工頭目韓東和投二十三七鋪巡防局訴稱有山東人四五輩至花棧中强欲作工棧中人不依伊等遂將其人扭住攢毆是以禀請老爺拘訊局員戴憶　二尹立飭地中督勇往拘集訊之餘韓稱棧中軋花機器共四十架因雇四十人作工人給手摺一扣每逢禮拜支取辛工今山東人忽然羣至棧中强欲工作棧中人却之突被痛毆中乙丙丁等山東人羣推王春榮爲首二尹嚴加訊詰供稱小的等未知花行規矩以故欲往當工現奉老爺拘拿只求恩典二尹諭令王等購備香燭至丁益大向各人　禮王等叩謝而退○錢王氏扭王長貴至二十三七鋪巡防局訴稱小婦人行至某處突被王攔路調戲并攫去洋銀十六元王供稱小的向與此婦有私昨日遇諸途間聊聚闊情不敢攫物局員劉穆亭二尹問錢陸氏曰爾所控被攫洋銀實有其事否答稱實被借去叩請訊追二尹怒曰爾供詞何以前後不符氏支吾以對二尹判令掌頰二十下王笞臀一百板 
[英界公堂瑣案]  
　　無錫船户周小弟載菜餅至某處誤撞寍波沈小弟之石塊船周船隨卽沈下沈船稍有損壞周遂將沈船扣住抛下鐵錨以致船貨悉入波心旣報捕房捕頭卽令包探顧阿六拘沈送案蔡太守訊供之下沈訴稱清晨六點鐘時小的在船安睡忽被碰撞沈没叩請斷賠太守飭周先將船貨打撈以候覆訊此已列入報章旣而太守飭差帶同船户撈起船貨並查得周船方在行駛沈船停泊江邊咎實在周與沈無涉昨晨周投案求斷太守謂爾自己不愼碰撞他船如何尚欲追償是何道理周嘵嘵置辯太守諭以不准多瀆○前日午刻有温姓藍頂花翎口操山西音竚立公堂之側適蔡太守送客出外卽上前長揖遞呈白禀一扣借據一紙及紅帖股分議單太守閱得禀上署名温華甫被江天順借去洋銀七十元請卽追給問華甫是何人答稱職員之姪問旣是爾姪干爾甚事答稱洋銀確由職員交姪暫借與江現在姪往天津故由職員控告太守曰借據上並無爾名安知洋銀是爾借與且他人之單據如何在爾手中答稱前途用此項單據抵借洋銀太守謂旣稱抵借如何借據上並無抵字爾豈目不識丁者乎答稱職員略識數字太守謂爾旣略識數字惡得冐昧若此卽將禀帖借據議據一併擲還温一再聲請公祖提追太守謂爾可知照爾姪呈控温始默然而退○包探江阿三禀稱西人依利報失鈔票洋銀七十五元及羊皮統肥皂火油燈等物小的查知細崽江順興所竊今已拿獲吊贓祗少鈔票矣依利申訴前情江供認行竊伏地求恩蔡太守飭江探帶回捕房查吊餘贓送候覆訊核辦　 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年十月二十七日京報全錄]  
　　宮門抄○諭旨一道錄前○粤督李奏查辦匪鄕續獲積匪審明正法摺○漕督松奏節逾霜降工穩安瀾摺○粤督李奏揀補水師守備片○又奏解還部墊銀兩片○浙撫崧奏飭知府赴任片○又奏起運　白糧米完竣動支經費數目摺○十月二十七日户部通政司詹事府廂白旂值日無引見○繼公松溎福森布各假滿請安○福建正副考官龍湛霖杜本崇到京請安○敬信謝管左翼宗學恩○崇禮謝專操大臣恩○許庚身請假五日○克們泰請假十日○掌儀司奏初一日祭奉先殿瀅貝勒行禮○召見軍機龍湛霖杜本崇崇禮○○頭品頂戴兩廣總督臣李瀚章跪奏爲廣東省查辦匪鄕續獲積匪審明正法恭摺仰祈聖鑒事竊照廣東廣州府屬南海等縣地處濱海盜匪出没靡常往往勾通内匪肆行刼掠前經奏明由提督臣方耀查辦嗣又奏派提督臣鄭紹忠辦理所有迭次懲辦各犯均經奏明在案兹准鄭紹忠咨稱督飭員弁兵勇馳赴南海等縣設法查拿並責成犯族房長綑送自光緒十九年正月起至五月底止共獲匪犯黎猪肚惠等九十五名據各供認迭次搶刦打單擄贖得贓及傷斃事主勇丁等不諱按照律例均應斬决斬梟當經審明咨由臣覈飭就地正法並據廣東按察司彚案詳請具奏前來臣查粤省盜賊之多由來已久拿辦稍鬆則匪瞻愈熾事主人等往往懼爲匪讐不敢呈報臣昔官粤省深悉情形近年奏派大員清查各處匪鄕有犯必獲訊明卽辦鄕族紳耆無所顧慮亦各查報捆送不稍容隱此次所獲各犯均係罪惡昭著法無可貸業經照章懲辦在逃之匪亦經榜示姓名懸賞購緝雖盜風素熾未能遽盡根株而刼案已覺漸稀似尚不無成效除督飭文武認眞巡緝及懸立重賞並勒令犯族綑送務將各屬匪徒悉獲懲辦外謹繕具犯名案由清單會同廣東巡撫臣剛毅恭摺具陳伏乞皇上聖鑒謹奏奉硃批刑部知道單併發欽此○○頭品頂戴漕運總督奴才松椿跪奏爲節逾霜降工穩安瀾恭摺具陳仰祈聖鑒事竊照本年伏秋汛内水勢兩次驟漲及搶辦各工情形經奴才隨時奏明在案維時湖河水勢尚未暢消裏下河田禾亦未全穫奴才督率道廳節節布置加意防守嗣因天氣晴霽大溜漸平其入水稍深之處亦復顯豁呈露得以次第施工兹已節逾霜降水落歸槽隄掃各工一律平穩據該管道廳曁隄工局陸續禀報前來奴才伏查本年伏秋汛内陰雨連緜水勢異常增漲上游山泉建瓴而下各廳隄掃紛紛蟄塌情形極爲險要當卽飭啓劉老澗滾壩並歸江各壩俾資宣洩一面加築隄岸廂修掃壩凡土方稭料靡不先事綢繆是以臨時應手迨八月初七日高郵玉馬頭誌樁存水一丈二尺八寸已符秋後開放事邏壩定例奴才知係江潮一時頂托堅持定見得守且守而水勢亦旋卽退落現在高郵各壩均未開放裏下河秋成豐收此皆仰賴聖德光被神靈默佑江淮士庶感頌同深擬請查照成案頒發藏香十五枝由奴才敬謹致祭以答神庥所有本年防汛出力各員弁容奴才擇尤存記如果始終不懈俟二年後再行彚案照章奏請奬勵所有節逾霜降恭報安瀾緣由理合會同兩江總督臣劉坤一繕摺具陳伏乞皇上聖鑒訓示謹奏奉硃批另有旨欽此○○李瀚章片再准兵部咨廣東崖州恊水師守備曾顯魯病故遺缺係海外水師題調之缺令揀現任人員請補等因查定例各省題調之缺先准現任人員揀選題請調補如無堪以揀調准於現任合例應升人員内揀選保題升用等語兹會同廣東水師提督臣鄭紹忠將現任海外水師各員逐一考察非現居要缺卽人地未宜礙難拘泥揀調自應在於應升班内遴選俸滿及曾經薦舉卓異人員請升查有水師提標右營右哨千總蕭翰年三十八歲廣東廣州府新會縣人由勇目隨同出洋緝獲洋盜及辦理積案屢獲要犯出力遞補今職光緒十五年正月十六日接劄旋於剿辦歸善縣屬稔山會匪出力案内奏請以守備儘先補用准兵部議覆改爲以守備補用光緒十七年五月初五日奉旨依議欽此十八年軍政薦舉卓異復於剿辦陽江廳屬大仁山會匪出力案内奏請以守備儘先補用准兵部議覆照准光緒十九年五月二十一日奉旨依議欽此嗣於緝捕南海等縣盜匪出力案内奏請加都司銜准兵部議覆照准光緒十九年五月初十日奉旨依議欽此該員奮發有爲勤勞卓著並無在外省軍營朦保叅革情弊以之請補崖州恊水師守備洵堪勝任合無仰懇天恩俯念員缺緊要准以蕭翰升補崖州協水師守備俾操緝巡防藉收實效如蒙俞允該員於薦舉卓異案内應行引見俟部覆到日併案給咨送部以符定制謹會同廣東水師提督臣鄭紹忠附片具陳伏乞聖鑒勅部核覆施行謹奏奉硃批兵部議奏欽此○○李瀚章等片再部墊毛瑟槍價十三萬六千三百餘兩部咨飭令廣東籌還先經奏明擬從光緒十二年起每年帶解銀一萬兩並將光緒十二十三十四十五十六十七十八年分每年應解銀一萬兩先後委員領解由商號匯京業經奏咨接准部覆在案兹據廣東布政使覺羅成允會同善後局司道詳稱光緒十九年分應帶解前項部墊毛瑟槍價銀一萬兩現已籌足飭由商號日昇昌新泰厚蔚泰厚百川通蔚長厚匯兌至京遴委試用知縣杜鹿鳴補用知縣董元度候補巡檢徐佐清於十月初三日起程搭解赴部投納等情詳請奏咨前來臣等覆核無異除咨呈海軍衙門及咨户部外謹會同附片具陳伏乞聖鑒謹奏奉硃批該衙門知道欽此○○崧駿片再新選温州府知府徐兆豐現已到省應卽飭赴新任以專責成據布政使劉樹堂呈報前來除檄飭遵照外理合會同閩浙總督臣譚鍾麟附片陳明伏乞聖鑒謹奏奉硃批知道了欽此○○頭品頂戴浙江巡撫奴才崧駿跪奏爲浙江省光緒十九年起連十八年漕曰糧米海運完竣謹將動支經費數目恭摺仰祈聖鑒事竊查浙江省杭州嘉興湖州三府屬漕白糧米仍由海運所需水脚運費等項前經户部議復准將漕截等項正耗銀兩儘數動支統計每石不得逾八錢之數按年奏結免其造銷等因欽奉諭旨允准業將上數届給過商船水脚並各局正雜用項數目核實奉報由部核准各在案兹據督糧道世春會同布政使劉樹堂詳稱光緒十九年起運十八年漕曰糧米四十萬一千五百二十九石零内除由南折價經耗剥食等米一千九百石零商船耗米二萬九千四百九十四石零均不給水脚外實交商船運津米三十七萬一百二十五石零所需商船水脚北河剥價以及津通解給各欵並滬津通三局正雜用項爲數浩繁經該道督飭各局員查照歴届成案節益求節核實支銷計本届共用庫平銀二十九萬四千九百八十九兩零以起運米數統扣分算每石仍支銷庫平銀七錢九分七厘其由津通一切用欵卽以餘剩白糧經耗八合漕糧經耗五合折價項下撙節開支自應照章免予報銷又因各商船折本歇業倍形困苦經前任撫臣奏准每石加給水脚銀一錢五分統計本届現給銀五萬五千五百一十八兩七錢五分三厘又天津大沽口岸添設分局一切經費核計不敷前撫臣奏經户部議復每石准加銀五分卽以七成津租并行月車夫等欵湊濟核計本届應銷銀一萬八千五百六兩二錢五分一厘又天津剥船苦累弊竇業生奏奉諭旨自同治十一年爲始無論正供籌備每剥連洪斛米百石加給剥價銀五兩本届起運漕糧除商耗剥食等米又給剥價外實運通壩漕糧三十四萬九十八石六斗二升七合九勺折洪斛米二十七萬二千七十八石九斗二合三勺每百石加給剥價京平銀五兩共計折實庫平銀一萬二千七百八十七兩七錢八釐仍請照案在於扣存給丁津租行月等項欵内動支所有加給水脚續增經費並加增剥價等欵均係另案加給不在奏定八錢數内自應按數造報並據聲稱本届招商輪船承運漕白正耗米一十七萬五千八百八十石零每石核减銀一錢五分共計節省銀二萬六千三百八十二兩零又寗河船承運漕糧正耗米一十九萬四千二百四十四石零每石奉文核减修艌銀一錢共計節省銀一萬九千四百二十四兩零又商輪各船承運漕糧每石扣存三分水脚共計節省銀一萬一千一百三兩零三共節省銀五萬六千九百一十兩二錢七分八厘業已專案造册送部所有前項節省銀兩應遵部專欵存儲聽候撥用等情詳請具奏前來奴才復核無異除批飭將加給各欵分晰造報外理合恭摺具奏伏乞皇上聖鑒飭部查照施行謹奏奉硃批户部知道欽此 
 
 

Page 14

 
 
[光緒十九年十月二十八京報全錄]  
　　宮門抄○新撫陶奏報銷歴年銀糧草束防軍善後各欵摺○鄂撫譚奏解清東北邊防經費片○大臣唐奏公司前借底本請准展限歸清片○東撫福奏查明審辦京控各案已未結起數摺○漕督松奏謹陳八月分湖河水勢摺○粤撫剛奏考試繙譯完竣摺○粤督李等奏委署運司緣由片○閩督譚奏委署通判片○又奏委署知縣片○十月二十八日禮部宗人府欽天監廂紅旗值日無引見○湖北提督吳鳳柱到京請安○湖北知府許有麟謝恩○徐森等各謝左右監副恩○安徽候補道松竣謝恩○張中堂請假五日○宗人府奏派考試翎縀之王大臣派出那王麟中堂敬信果勒敏○召見軍機吳鳳柱許有麟崑岡○○頭品頂戴甘肅新疆巡撫臣陶模跪奏爲新疆自光緒四年起至十五年止奏報銀糧草束防軍善後各　懇恩飭部核銷以清積牘恭摺仰祈聖鑒事竊臣到任以來檢查案卷逐一清釐計自光緒四年起至十五年止銀糧草束防軍善後各銷案其經部議奏飭令查覆删除等項大意不外照何例核與例章不符兩端疆臣一再奏覆不外無例可循隨時酌辦等語案復一案頭緒紛繁報銷積滯未有甚於此者竊維例者所以統多寡不齊之數各限以準卽以杜冐濫以重度支如衡有權立法至當顧時勢所值殊難槪論新疆以遥荒開設行省其在需欵及辦理竭蹶情形具見前督臣左宗棠前撫臣劉錦棠所奏各摺早邀聖明洞鑒斯卽明知例章所在揆諸因時制宜之道猶應量爲變通以期措置之當况開辦伊始本無成法可遵如何開支卽如何造報必責以如此爲照例如此爲違例其不能脗合也明矣且報銷一事固有合例而得其實執例轉失其眞者蓋數雖無定止期針孔相符例雖有定要可遷就而合槪以儘征儘解實用實銷之言不足憑造銷一切不求如例而止萬一經手人員設法彌縫勉强牽合欲駁則與例符欲准實非確數部臣職司綜核亦安用此合例不實不報銷爲哉查各案開支係左宗棠劉錦棠經辦事件如有浮冐臣何敢曲爲廻護致涉欺朦惟逐核部駁各節爲數究屬不多槪與核銷無關公帑贏絀現在官經數任承辦各員半已星散再歴年所勢必茫無端倪查無可查追無可追朝廷爲新疆一隅不惜歲撥鉅欵而爲此無多之數至令案牘積壓無從完結如臣愚昧竊不謂然相應懇恩飭下各部將新疆自光緒四年起至十五年止歴奏銀糧草束防軍善後各案原册未經發還者變通成例按起核銷藉清積牘其發還原册及十五年後尚未奏報各案由臣飭司遵照部議分别赶辦凡實應删除之欵仍令照例辦理以重帑項而昭實在謹會同陜甘總督臣楊昌濬恭摺具陳伏乞皇上聖鑒訓示施行謹奏奉硃批著照所請該部知道欽此○○譚繼洵片再湖北省厘金項下奉撥光緒十九年東北邊防經費銀八萬兩業經委解二批共銀六萬兩奏報在案兹據湖北布政使王之春會同善後局司道詳稱在於厘金項下動撥第三批銀二萬兩飭委補用知縣羅忠祥補用知縣江夏縣縣丞張南瑾管解赴京交納等情前來除繕咨轉給該委員等小心管解外所有湖北省本年厘金項下奉撥東北邊防經費銀兩現已掃數解清緣由謹會同湖廣總督臣張之洞附片具陳伏祈聖鑒謹奏奉硃批户部知道欽此○○唐炯片再礦務公司於十六年冬借領辦銅底本銀三十萬兩請分十年扣收當經臣奏明奉部議覆以爲期過寛今自十七年起限六年扣清不准蒂欠轉行遵照並由司飭繳各在案兹據該公司禀稱庫帑關係甚重亟應依限繳清惟是十八年雨水爲災爐座坍塌　硐水淹公司費數萬工本甫經修理就緒本年雨水爲災尤甚不惟前費工本竟同虚擲仍須另籌工本從新辦理各廠招集砢丁日需米糧甚夥乃自去歲歉收每米一石價銀由十五六兩增至三十餘兩爲從來所未有本年滇省災區尤廣雖經督撫臣派員四出賑糶兼施或蠲免錢糧或以工代賑無如各廠砂丁向無家業專恃開山勢不能與齊民同沾賑濟若公司再因米貴遽爾遺散深恐流爲盜賊别滋事端不能不留養廠中冀得消弭隱患此項費用已屬不貲加以灰價昻貴每萬觔需銀六十餘兩合計米糧炭觔每百觔銅需工本二十餘兩雖仰蒙恩賞加價一兩而公司賠墊猶復甚鉅又各廠槽爐公司勢難獨辦不能不接濟民間油米以期廣種博收裒多益寡數年來統計放出資本共十餘萬值兹歉歲若按爐催收勢必歇業逃之京銅頓形减色不得不權宜停收徐圖補救以是種種苦累故初次承借十萬兩蒙恩寛至本年始行請結現在限期足餘三年旣不敢貽悞京運又當歸清三十萬庫本實屬萬分支絀進退維谷應請奏懇恩施展限三年俾得從容籌措斷不敢拖延致千罪戾等情前來臣查年來雨水爲災米糧踴貴公司放出資本旣雖遽收而顧養無業砂丁尤關大局所陳三年之中力難清帑委係實在情形自應量加體恤惟有仰懇天恩俯念商力苦累准予展限三年俾得周轉裕如於京運廠務兩有禆益出自鴻施逾格所有公司前借底本三年之中勢難依限全清懇恩准展限三年緣由謹附片陳請伏祈聖鑒訓示謹奏奉硃批著照所請户部知道欽此○○尚書銜山東巡撫奴才福潤跪奏爲查明光緒十九年上半年審辦京控各案分别已未完結彚繕清單恭摺仰祈聖鑒事竊前准刑部咨嗣後各省京控交審案件無論奏咨每年將已未完結數目分兩次彚開清單具奏抄錄案由註明交審月日並將未結各案因何未結緣由詳細聲明等因業將光緒十八年下半年已未審各案奏報在案兹自光緒十九年正月初一日起至六月底止交審京控各案件依限審結者九起尚未審結者二十九起據按察司松林造册具詳前來奴才覆查無異除咨部外謹將已未完結各案抄錄事由並交審月日及因何未結緣由彚繕清單恭摺具陳伏乞皇上聖鑒謹奏奉硃批刑部知道單併發欽此○○頭品頂戴漕運總督奴才松椿跪奏爲謹將八月分湖河水勢恭摺具陳仰祈聖鑒事竊照光緒十九年七月初一日至二十九日止湖河水勢長落情形經奴才於八月二十七日專摺具奏在案兹查光緒十九年八月初一日至二十日止洪澤湖落水一尺一寸現存水五尺四寸高郵玉馬頭落水五寸現存水一丈一尺八寸淮揚裏運河各汛落水三四寸至一尺餘寸不等惟邳運兩汛長水三尺餘寸由於山東來源較旺之故上下游隄　工叚均已次第修補整齊克臻穩固奴才仍當督率道廳隨時防護斷不敢以節逾霜降稍任疎懈所有八月分湖河水勢長落情形理合繕摺具陳伏乞皇上聖鑒訓示謹奏奉硃批知道了欽此○○剛毅片再定例各省駐防繙譯鄕試俟該省文闈三塲完竣後點名入塲發題考試兹於光緒十九年癸已恩科文闈鄕試三塲完竣臣卽於八月十七日將廣東駐防應試繙譯各生共六十二名照例點進封門後隨由考官交出齎到欽命清字論題一道漢字繙譯題目一道嚴密刊刷督同提調監試等官按名發題考試卷六十二本封固咨送禮部外所有點名考試繙譯各生完竣日期理合附片陳明伏乞聖鑒謹奏奉硃批知道了欽此○○李瀚章等片再選補廣東運司瑞誥於本年五月到粤己飭赴任現准順天府尹咨該員前經具呈遵故父恭鍹遺命將自置宛平縣地陸十餘畝捐入鑫台書院充公旋據縣詳據該員家人品稱奉其家長傳言地係公産瑞誥尚有兄弟非一人所得專其報捐情由家屬一槪不知未便交地等語應由瑞誥自行理明方可核辦等因咨行轉飭遵照前來伏查前項地畝瑞誥旣稱父命報捐其家中長幼人等何皆不知且恭鍹於光緒十六年身故旣有遺命何以遲至二年後該員將次得缺之時始行捐出若該員許言父命將公共田産獨自報捐不顧家口養贍是徒冐樂善之名實乖孝友之道身爲四品職官豈合如此惟其中情節粤省無由確查旣經順天府尹行令自行理明方可核辦應卽飭令回旗速爲料理所遺運司印務查有道員用儘先補用知府周福昌幹練精詳熟諳鹽法堪以委派署理據藩運二司會詳請奏前來謹合詞附片陳明伏乞聖鑒謹奏奉硃批吏部知道欽此○○譚鍤麟片再泉州府馬家巷通判所管地方民情强悍撫綏匪易查有興化府通判楊萬清深沉穩練頗有瞻識堪以調署所遺員缺查有馬家巷通判戎陳猷心地明白公事勤愼堪准互調以期人地得宜據福建瀋臬兩司會詳前來除咨部外謹附片具陳伏乞聖鑒謹奏奉硃批吏部知道欽此○○譚鍾麟片再沙縣知縣楊應鑾聞訃丁祖母憂例應回籍守制所遺縣缺查有本任海澄縣知縣何鼎精明幹練堪以委署據藩臬兩司會詳前來除咨部外謹附片具陳伏乞聖鑒謹奏奉硃批吏部知道欽此 
 
