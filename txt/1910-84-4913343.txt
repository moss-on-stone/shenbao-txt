# 1910 - 84 - 4913343

 

Page 1

 
 
   
 
 

Page 2

 
 
   
 
 

Page 3

 
 
上諭 
[監國攝政王鈐章二月二十三日内閣奉]  
　　上諭吏部左侍郎著于式枚轉補瑞良著補授吏部右侍郎欽此 
　　上諭吳郁生著以侍郎在軍機大臣上學習行走欽此軍機大臣署名奕劻世續鹿傳霖假那桐吳郁生 
　　宫門抄二月二十三日召見軍機唐景崇 
交旨 
[二月十九日軍機大臣欽奉]  
　　諭旨博迪蘇等奏謹將宣統元年八月以後接徵崇文門關稅數目截至年終專案奏報繕單呈覽一摺又奏開支交進等項銀兩數目一片又奏提撥殖邊學堂等處經費一片又奏平餘另欵撥給學堂工廠等項捐欵一片均著度支部知道欽此 
論說 
[論地方附捐支配之方法（希）]  
　　城鎮鄉地方自治章第五章規定自治經費。其類别爲三。一本地方公欵公産。二本地方公益捐。三按照目治規約所科之罰金。第一欵現正清查。第三欵照自治規約辦理。不起問題。所難解决者。莫如第二欵之公益捐。查章程第九十二條公益捐分二種。一附捐。二特捐。附捐者就官府徵收之捐稅附加若干作爲公益捐者是也。特捐者於官府所徵捐稅之外另定種類名目征收之者是也。今姑置特捐而言附捐。 
　　附捐之征收及管理方法。詳於自治章程第九十六條。而於其用途之如何。未之規定。論者謂我國城鎮鄉自治章程。大都取法日本。日本巿町村稅亦分附加特别二種。其爲何巿所征收者。即爲何巿所用。其爲何町村所征收者。即爲何町村所用。各自有其收入之理由。即各自有其支出之方法。特先有巿町村之團體而後有征收之欵項。初非征收欵項之後。而始分派于各團體也。我國今日爲籌備憲政之第三年。其風氣早開之省。城廂自治。方始成立。鎮鄉之發起自治者。尚寥寥無幾。而我江蘇諮議局議决案。蘇屬各廳州縣。自去年冬漕起。一律仿照寗屬每地丁銀一兩。帶征公益捐二十文。漕米一石。帶征公益捐四十文。撥作各該城鎮鄉地方自治經費。良以經費有着方足以促自治之進行。故雖跡近畝捐。而議員毅然决之。官吏亦毅然行之。惟此項附捐。業巳一律征收。而城鎮鄉自治尚未一律成立。則用於城與鎮與鄉。支配之法。尚無一定標準。而種種學說起焉。 
　　甲說曰。是宜以出捐之人爲標準。而用之於其人所住居之地。例如納捐之人住居某城區。則宜用之於某城區納捐之人住居某鎮區或某鄉區則宜用之於某鎮區或某鄉區。蓋盡其義務者。必享有其權利也。此一說也。 
　　乙說曰。是宜以納捐之地爲標準。而即用之於其所捐之地。例如某城區所收之捐。則宜用之於某城區。某鎮區或某鄉區所收之捐則宜用之於某鎮區或某鄉區。蓋何地所出。即歸何地所用。最爲平允。此又一說也丙說曰。甲乙兩說。各有理由與其分之而致啓紛爭。不如合之而泯然無跡。去年冬漕所收之附捐。本以廳州縣之名義收之。今年實爲籌辦廳州縣地方自治之第一年。此項附捐。不如即爲廳州縣地方自治之用。以籌辦各廳州縣地方自治此又一說也。 
　　丁說曰。此項附捐。其用途宜視其程度之如何。酌提若干以補助之辦地方各事宜經。費實在不足。則用途宜視城镇鄉各區之情形而定。例如某鄉區籌其財産稍足之區可以無須此項補助者。則概不津貼如此酌盈劑虚。庶使鎮鄉自治。凡瘠苦之區。亦得以次成立。此又一說也。 
　　戊說曰。此項附捐。宜以城鎮鄉各區之户口多少爲標準。而支配之。觀地方自治章程。鄉議事會議員自六名以至十八名。均按照人口之數定之。可知自治章程實以人口之數爲標準。蓋人口多則其應辦之事亦愈多。而其所需之費。亦因之愈多。以此爲準。實與法理相合。此又一說也。已說曰就江蘇而論。城廂議事會方始成立。其餘鎮鄉自治。大都因經費支絀。辦者寥寥。不如即以此欵作爲鎮鄉自治籌辦之費。如某鎮某鄉有發起地方自治者。即酌提若干以爲選舉調查及一切開辦之用。欵旣有著。則籌辦之人。自必聞風興起。可以早觀厥成。此又一說也。 
　　統觀以上諸說。均各持之有故。言之成理。聽各地方自擇而自用之。當亦無妨。然以鄙見論之。則宜從乙說及戊說。或并以乙戊二說爲標準。尤爲得中。其餘各說恐不可行。何也甲說之意。以納捐之人爲標準。試問納捐之人。其住居不在所納之區甚而隔縣隔府隔省事實上往往有之。將如何而定其。用途乎。此必不可行也。丙說之意。在留爲各廳州縣地方自治之用。說亦良是。然與諮議局議决案相背。亦不可行。丁說意在酌盈劑虚。而其辦法實無一定。恐利之所在。適足啟城鎮鄉自治之爭端。行之亦實非易易。若乙說與戊說。於法理上各有依据。均可採爲支配之標準。惟從乙說則地廣人稀之區。於此等附捐。所得較多。從戊說則人稠地隘之區於此等附捐。亦有便宜之處。二者似尚有極端之憾嘗與當世法律家。互相討論。以爲折中之說。莫如二者並取。例如某廳州縣有附捐一千元。先從乙說。以五成照派於各該出捐之區。又從戊說。以各該區人數之多少爲比例。而以所餘之五成攤派之。尤足以彌二說之憾。而劑於平。惟照此支配。手續不免較煩。然法之平允。無過是矣。若爲目前計。不論何鎮何鄉 
 
 

Page 4

 
 
發起自治。即於此項附捐内提撥若干。以爲開辦一切之費採巳說而利用之。亦或自治進行之一道也。願與有籌備之責者一研究之。 
專電 
[電一（北京）]  
　　某國財政團代表又至外部詢問借欵遲不簽押究竟有何意見外部仍未决絶回覆 
[電二（北京）]  
　　榮尚書以學務繁重且開辦大學頗爲棘手故力保唐景崇以自代 
[電三（北京）]  
　　駐德欽使蔭昌電告樞府准下月歸國使事交叅贊暫署 
[電四（北京）]  
　　監國又派内監往視鹿相疾鹿伏枕叩謝未有他言 
[電五（安徽）]  
　　寗國府南陸縣禁米出境商民反對於十八日全城罷市要挾鄉民聚衆數千人搗毁商會哄閙縣署 
[電六（東京）]  
　　本日（二十三）濤貝勒溥侗將軍在士官學校午餐後同攝一影繼往大隈伯邸第答拜 
[電七（東京）]  
　　本日（二十三）東京巿爲濤貝勒溥侗將軍開晚餐會 
[電八（東京）]  
　　濤貝勒溥侗將軍及各隨員明日（二十四）赴千葉縣大志津野戰砲兵學校閱看學生實地演習午後閱看近衛兵及第一師團野戰演習並赴習志野閱看鐵道兵聯隊 
[電九（東京）]  
　　日本宫内次官渡邊千秋子爵升任宫内大臣 
[公電（清江浦）]  
　　申報館鑒二月十七日各報轉登文匯報載清江浦兵變等情實堪駭異清江並無其事請速更正免亂人心貴館如能派員來浦訪查則感甚幸甚江北陸軍警察隊 
[公電（香港）]  
　　申報館鑒粤督袁樹勛禁香港全體報紙進口乞伸公論香港報界公會叩 
緊要新聞一 
[鄂路代表出京紀北京]  
　　鄂路代表劉賀張密四公以鄂路巳蒙郵部批准立案十八日隨黎京堂大鈞等齊赴郵傳部道謝二十日早七鐘乘京漢快車返漢 
　　鄂省路事自郵部批准自辦後鄂省人士罔不距躍三百故祝賀代表者函電交馳而鄂代表皆不自以爲功且多以自辦後辦事繁難恐負衆望爲慮聞劉廉訪幼丹覆漢口協會函有批准商辦諸公以爲喜鄙人以爲憂等語 
　　京中各界前議開會歡送鄂路代表經劉賀密張四公極力辭謝巳作罷論惟各界情不能巳二十日代表出京時特用音樂一部舉代表數十人赴西車站送行 
[江侍御歡送會答詞北京]  
　　宣統二年春正月春霖以言事解諫職還詞館二月乞歸養親旣得請黎君嚴君劉君孫君魏君朱君陳君楊君李君沈君曾君陳君會政學商界餞於京師虎坊橋湖廣會館自惟在言路三年餘雖屢有獻納國計民生無毫髮補諸君子顧不我遐棄大會而餞之菲才薄德何以堪此雖然朝廷之宥春霖者以戇直諸君子之不棄春霖者亦以戇直以戇直之人當臨别之際而默無一言重負諸君子不益甚乎吾國今日之所期望者立憲所請願者國會春霖則以爲實業不興冗費不節人心風俗不變卽開國會而布憲法未必有救於貧弱也竊嘗臂人之疾下瀉下吐飲食不進腹痛不止老弱莫保日暮即少壯能久存乎今賠欵之攤還洋債之息借巳成泄瀉之疾正無可止矣而上自王公大臣下至士農工商衣服飲食噐用玩好之屬莫不取給於外國則上吐之證也政治則名目多而實際少法度則章程密而綜核疏財用則聚歛難而耗散易學問則文字深而藝術淺仕宦則利祿重而職守輕側徑旣開捷足先得始則以夤緣進繼則以躐等升終則以貴極富溢酣嬉於歌舞醉飽之塲而不復以天下事爲意不幾於腹痛不止飲食不進乎此雖使和緩扁鵲治之猶莫必其奏效而復試之不知證候雜投方藥之時醫幾何其不危且殆也春霖今年五十六旣無才學又復衰老無論掛冠旋里不能有補於時即朝廷破格起用古人七十之年已當致仕所補有幾諸君子學通中西年多少壯其在政學界者得所藉手固將抒其抱負以任天下之重而在商界者亦當講求新法製造土物以塞内地之漏巵而挽利源之外溢斯則中國之福而春霖之所願望也若徒以此一會爲互相標榜之地則漢之鈎黨唐之清流未始不由乎此身且莫保國亦隨之非春霖之所望於諸君子尤非諸君子之所以愛春霖也 
 
 

Page 5

 
 
[監國慰留直督之温諭北京]  
　　直督陳夔龍請開缺摺大略已載昨報兹聞摺中尚有緊要數語云直省庫欵奇絀本年籌辦事宜欵難爲繼而前擬試辦印花稅又毫無成効加以海軍經費緊要一時無從籌解現雖裁汰冗員歲不過省二十四萬元實不足以資彌補懇請開缺另簡賢能云云攝政王閱後手加批示謂朕覽卿籌辦要政一摺正爲嘉悅已經詳加批諭期卿勉爲其難忽覽此摺殊屬不解此舉大可不必仍遵前旨勉力整頓所請開缺之處著毋庸議按硃批已見前報專電 
[資政院選舉票之價值北京]  
　　京師各部署選舉資政院議員運動之事屢有所聞兹聞又有順天高等學堂某敎員其運動之𤍽匪夷所思花酒請客連宵達旦先已謀得數票猶恐非多數之票不能當選因思錢可通神向人請求願出洋五百元購買一票蓋目下雖所費不資而將來每月可得三百元之優俸其利息不可謂不厚云 
[鹿中堂續假原因北京]  
　　鹿中堂病狀已載昨報兹悉中堂前數日病巳就痊十七日銷假入内方預備召見忽覺眩暈不支同官諸公均力勸回家暫行休攝故續假五日回寓後日見沉重尚未轉機 
[學部飭報簡易識字成績北京]  
　　學部榮尚書查籌備憲政清單宣統二年爲應行成立簡易識字學塾之期乃各省迄今尚未咨報日昨通札各省提學使司將上年巳設之州縣簡易識字處所及學生之多寡務於三月底查明造具表册咨送到部以便彚總奏聞又本年應行推廣鄉鎮簡易識字學塾亦應預籌大概情形開單刋表一併咨部查核 
　　按各省簡易識字學塾有方在籌辦者有尚未開辦者有貼費於各私塾而敷衍門面者轉瞬三月底不知將何以措詞 
[學部重訂廷試游學章程北京]  
　　本年廷試游學畢業生巳奏准於四月十五日舉行兹聞榮中堂以現在科舉旣停此即爲掄才大典於將來仕途關係匪小前頒行之廷試章程多出張文襄一手所釐訂其中頗有缺略不完之處將來難免不滋生流弊聞巳面諭司員重行詳加釐訂奏請欽定然後照章取士 
[度支部嚴查陜省財政北京]  
　　陜西巡撫恩壽奏陜省財政統歸藩司以資綜核一片刻經度支部覆奏云臣等伏查各省財政頭緒紛繁前經臣部奏請統歸藩司以資綜核摺内聲明多一局所即多一糜費於事體爲駢拇於財用爲漏巵等因通行遵照在案今據該撫奏稱前因查該省善後釐稅糧務三局前於光緒三十四年間經該撫奏明裁併改設財政局派員分理並不專歸藩司此次預籌司局合併辦法分設總務吏治田賦軍需釐稅糧務六科並據開具清摺咨部定名爲藩署政務公所聲明六科之外添設統計處並收發監印等員酌定分科員額職掌及書記雜役名數臣部查核係爲各專責成起見惟裁併局所總以統一事權删减糜費爲第一要義如但改立名目而其所支欵項並無節省恐於整頓辦法仍無實際查光緒三十四年分該省報銷財政局全年支數共銀二萬六千四百餘兩今該公所常年經費歲需銀二萬六千餘兩是直以舊日局用移作藩署新支而於該局裁併之先各項冗費如何删汰原奏均未叙及其所送章程清摺亦於各員役月支薪工細數均未據逐一註明臣等公同商酌事關改良財政辦法不厭求詳所請作正開銷之處應仍令該撫確切查明將來司局合併比較舊日用欵實能節省若干並該公所額支活支各項細數一併分晰開列清單咨送臣部再行核辦以昭慎重其所請司署房舍不敷贖回官地民房另行建築並添建巿房共需銀三萬三百四十四兩應令繪具圖說並丈尺做法估需工料細數報部立案俟工竣後專案造具詳細清册分送臣部及民政部核銷以重欵項二月十四日奉旨依議 
[浙諮議局爲日人激成暴動事呈撫院文]  
　　爲呈請事竊維防患之法貴在未然善後之圖必追來者杭州大井巷地方有日人開設之福壽堂店旣違約以設肆復違法以設賭本月十四日夜其店主村上喜次郎曁前田佐巿又因圖賴賭彩之故膽敢刃傷布店學徒致激衆怒羣起爲難人數旣多勸諭無術地方官彈壓解散竭盡保護之力得未釀成巨禍事後洋務局照會駐杭日本領事遵照約章限令各日商一律遷出城外租界營業一面仍請拘留福壽堂主懲辦并責成賠償一切辦法極是即地方人民對於是案亦莫不追原禍始歸咎上年迭次照會遷出城外租界之未能實行以致發生十四夜之事懲前毖後若不實行禁止非但主權有害亦於睦誼有傷本局物於本月十八日開協議會討論此事僉謂各國領事裁判權未撤斷不能任聽外人雜居内地查杭州拱埠通商係馬關條約四口之一光緒二十二年八月二十一日由洋務局督辦聶前升司與日本駐杭領事小田切會勘並定日本租界章程十四條第一條云杭州拱宸橋北運河東岸一帶自長公橋起至拱宸橋止作爲福連塞德耳門（即各國通商塲）於此地區内議分作日本商民居住之塞德耳門（即日本專管租界）等語（中略）是旣有通商塲又有租界其不能任便界外居住營業可知宣統元年六月間洋務局 
 
 

Page 6

 
 
詳請撫部院咨部轉達各國公使文内解釋甚明祗以吾國辦事因循文牘遷延轉輾擱置其實雙方遵守之事當然照辦固無所用其審慎遲廻也近日日人因賭滋事之案層見疊出永嘉則毆辱巡官激動公憤矣寗波之普陀山則又欺壓台民幾釀事端矣涓涓不息流成江河他日之擾治安而起交涉恐更有甚於此者必待一事發現而始以口舌爭之雖本案之結束或有效力究亦何裨於事洋務局就案論案故此次照會所叙僅指杭州城内而言本局以爲不獨杭州内地也凡各府内地之日商皆當禁止不獨日商行棧也卽英美各商之行棧概宜限遷欲爲亡羊補牢之圖莫如曲突徙薪之策應請撫部院札飭洋務局電飭各屬查明洋商在非通商塲内開設店舖者實有若干家將國籍姓名及開設之年月日限日開摺詳報一面限令尅日閉歇或遷往通商塲及租界内營業務期實行俾弭後患事關本省行政事務不能緘默爲此備文呈請撫部院查照施行須至呈者宣統二年二月二十一日 
　　又聞紳商學界亦爲此事定期二十四日下午假座商務總會特開大會公决抵制辦法俾作官塲後盾以辦到遷入租界爲目的兹覓錄公啓於下謹啓者查外國商人在内地雜居設店現在中國尚未收回領事裁判權萬難通副默認曾經商務總會於光緒三十三年間屢經呈請商部曁前撫憲照約核辦在案日本人今巳肇事除由地方官與該國領事持平辦理外吾人欲永保治安所有城内開設之外國店鋪自應呈請撫憲飭局與該國領事交涉限日令其一律遷移通商塲並由吾人訂立公約嚴行取締房主凡我紳耆曁各團體代表諸君子皆夙具受國熱心諒表同情兹定於本月二十四日午後一時借商務總會集議公决辦法届時務乞早臨賜敎不勝企禱 
[浙省定期互選納稅多額議員杭州]  
　　浙省納稅多額議員現由互選監督顔小夏方伯定期本月二十八日召集即日舉行互選昨巳通電嘉湖寗紹台金衢嚴温處十府迅速選報并促各該員尅日來省勿遲原電照錄如下納稅多額互選期迫各屬尚未報齊即已由府電禀者又或漏叙年納稅捐數目若俟彚册造送再行召集必致逾限兹陳明撫憲酌量變通應即由府飛飭廳州縣一面選報一面給文被選之員尅期來省報到定於本月二十八日齊集即日榜示互選並由商務總會在客利旅館預備招待所以便棲止該廳縣務速勸駕勿誤選期其資格悉照院章年納正稅及公益捐數務須開明庶可儘多互選倘納數不甚多不願赴者亦聽其便仍先將已報員名納數電知爲要藩顔效印 
[京師近事]  
　　法部廷尚書因與大理院分劃法權前經派定十員妥議一切迄今仍未就緒昨又添派司官八員會同前派之員詳慎妥議俾合憲政並又諭定每逢星期日開大會議一次 
　　學部李右堂以現在各級學堂服制係巳故張相國前在兩湖時奏定然所擬冠服式樣仍存中國俗尚舊制於時勢未免固執且於表面不甚雅觀現擬仿照泰西各國學界禮便冠服斟酌損益更定式樣未知能否實行 
　　度支部紹陳兩侍郎會議前因湖北虧欵無着正深焦急現又據程監理官報告實因善後局欵項先巳不清致各守令等開報亦多浮濫查所虧竟至五十餘萬之鉅現雖查出欵四十餘萬其十餘萬則均無案可查云云聞兩侍郎擬候澤尚書銷假後再行會議澈查辦法 
　　大内蒼术門内之延禧宫現經興工建築玻璃西式大樓一座計高三層除基礎用磚石砌成外其他皆以玻璃爲之引西苑之水廻繞穿流於樓内由上視下晶瀅通徹毫無滯碍聞該工需銀一百餘萬兩係由内儲提用派太監總管張德監修 
　　有四川人賀昌運者去年以捐班知縣入京自稱爲川省鹽商見某宦家薄有資産即設法租得其屋與之同居初令其子拜宦家少婦爲乾娘因得出入無忌旋竟誘婦同逃匿諸某處僞稱爲新娶之妾旋以少婦不願仍行逃歸賀竟敢持刀登門恫嚇現經言官指參巳由民政部交警廳拿辦首善之區真無奇不有哉 
時評 
[榮慶與唐景崇]  
　　以辦理學務十有餘年之榮慶。而忽調補禮部。以素稱守舊不明敎育之唐景崇。而忽升授學部。中國之用人。真奇妙不可思議。 
[嗚呼派定議員]  
　　中國之議員。無奇不有。有自舉議員。有一票議員。有派定議員。雖然。自舉者議員之極思。一票者議員之徼倖。猶不足異所最難得者。堂官栽培之議員。 
[憲政之前途]  
　　官塲之通例。向以酬應當公事。公事作兒戲。然憲政非尋常公事可比。乃於憲政館第一次會議。而僅到吳軍機一人。其餘各王大臣以那中堂太夫人週年之故。皆不到會。然則外間謂憲政之重要。不敵一巳故之太夫人。非苛論也。嗚呼。樞府之漠視憲政若此。我國前途尚堪問乎。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[紀請願同志會第一次會議廣東]  
　　十七日國會請願會團假座文瀾書院集議到會者數百人主席易蘭池先宣佈開會理由次由沈幼士主席宣佈去年在京組織國會同志大略旋由杜貢石演說國會請願要旨及各國國會制度洋洋數千言次駱捷雲演說故作反激之言大致謂政府現不允速開國會者以吾民程度不足故也立憲人民有當兵納稅守法義務我國民現在程度以當兵言不肯爲國家致死以納稅言不肯增加負擔以守法言尚未有普通法律知識今欲有效一方面我國民宜速籌備一方面對於政府爲種種之要求云云譚茘垣即起言曰鄙人於法政素未講求惟對於駱君言有不甚表同情者駱君所謂當兵納稅守法三者就專制國言當兵一層不過狗君主之野心納稅一層不過供在上之揮霍守法一層不過盲從專制之命令國會不開三者可决其無效駱君之言似不免倒果爲因鄙人所由不能巳於言也衆皆鼓掌譚復言智識由磨鍊而生吾國五千年來不開國會而國民之程度如故現請願聲浪徧於福會是吾民智識巳漸澎脹吾信國會一開資以歷練何慮程度之不足乎衆復鼓掌演畢旋由莫任衡提議請衆表决先開同志會全體舉手贊成遂定議案以次表决而散議案錄下（一）本日到會一律簽名爲發起人（二）公推探明法理熱心辦事數人草擬章程舉杜貢石君擔任幹事暫定莫任衡盧梓邨擔任（三）下星期（廿四日）假座廣州總商會開第二次會議并决定一切辦法 
[粤督飭查許女子寃案廣東]  
　　番禺縣楊令濫用私刑縱容丁役經袁制軍查閱報章立札廣州府嚴守查辦兹聞嚴太守奉札後昨巳親詣番署傳集覊所家丁伴婆人等逐一訊問又親蒞覊所察看一週始行回署聞此項新刑具巳經收藏該所原派家丁共三人是日因有一名赴街祇得兩名此案若何辦理尚未知悉惟聞尚須傳該女子許有到府提集丁役人等質訊以成信讞現該女士仍安置善堂 
　　日昨番禺楊令忽出牌示云本月十四日夜由郵局遞到一函郵封外寫明自督署寄字樣本縣親爲拆閱内係聲叙女子許有一事載國事報請爲自閱函末署名執刀君警告等語閱之殊堪詫異女子許有奉巡警道發下寄禁女監佯爲癲狂擲毁火水油燈毆傷同監女犯本縣提案訊明情節施以或飭前於答復諮議局函内叙明可不多贅其擲毁火水油燈也有毁爛火水油燈可憑其逞兇傷人也有受傷女犯可質以在監傷人之犯施以戒飭本不爲過乃國事報循環日報竟憑空揑造情節一則曰差役迫姦再則曰加上鐐靠夫同監女婦十餘人祇有伴婆並無差役是逼姦之事究從何來當其興高采烈奮筆疾書幾以爲縱容差役四字足爲毁人之具而竟忘女監無差役之名何其不思之甚也至謂加上鐐靠一節豈上鐐之人尚能揮毆人者可見報紙所載係屬全虚然各報館主筆因何如此揑造黑白明眼人自能知之亦可無庸道破惟各界傳觀報紙不免爲所淆惑如諮議局之致函查詢本縣詳細答之其匿名郵寄各函並有投函辱罵者本縣漫然視之誠以各紳民僅見報紙所載或偏聽許有出署後一面之詞積不能平無怪其妄肆詆毁也本縣甫蒞是邦各紳民如果事爲公益即使面斥其過亦本縣所樂聞何必作匿名投函之舉至於節鉞森嚴關防最重以後各紳民等切不可再冒督署函封妄行投遞致干重咎按此等告示掩過飾非誠所謂明眼人自能辨之者矣 
[楊護督調處議長與議員之意見武昌]  
　　湖北諮議局議長吳慶濤自去臘與各議員衝突後即將議長鈐記交出濳行往贛仍作候補監司其行時雖往謁楊護院訴明離鄂原因惟未用正式公文辭職兹始由贛備具禀文謂身染重病一時難痊不能以病軀就職致多貽誤懇咨報憲政館另行舉人接任免曠職守云云此禀日昨到鄂楊護院閱後尚擬作調處之策巳命某道至諮議局與各議員就商矣 
[湖南諮議局爲民除害長沙]  
　　湘省諮議局前據安福縣士紳蔣定詡等陳稱該前縣趙令協莘自去年蒞任經理稅捐各欵諸多侵蝕征收地丁則又將銅元官票每串折作制錢七百六十文本年胡令廷樞接篆非特不爲輕减甚且趙令之抑勒僅在地丁胡令則並漕糧路股包括無遺且書吏肆虐將釐作分倍收路股大半不給收條等情經局查明屬實據情呈請撫部院嚴切查究並請通飭各州縣引爲鑒戒旋由岑中丞先後行司將趙胡兩令分别撤任聽候查辦並通飭各屬一體知悉昨巳箚行諮議司内開案據諮議局呈轉據安福縣士紳蔣定詡等陳稱云云由局呈請查究並請通飭前來查銅元關係國家幣制定章准與制錢一體完納丁漕釐稅各州縣牧令不得稍涉抑勒本部院諄諄誥誡巳不啻三令五申至路股隨糧徵收以錢折銀立有章程經收吏書尤不容額外需索致生阻礙若如諮議局所呈則是趙胡兩令並不遵奉辦理實屬故違禁令於安福如此他處恐亦難免除先後行司將趙胡兩令分别撤任聽候查辦並通飭各屬嗣後應各引趙胡兩令爲戒　經徵丁漕釐稅民間輸納銅元務須與制錢一體收用至帶徵路股尤應隨時給發收條不准書吏絲毫掯勒需索如敢陽奉隂違一經查出或被告發定當予以嚴譴决不寛貸一面由本部院檄委補用知府趙守麒馳赴安福縣按照呈情查算明確詳細禀覆核辦外爲此箚行諮議局查照 
 
 

Page 11

 
 
[湘紳電請代表暫勿出京長沙]  
　　湘省紳學兩界近聞各省國會請願代表竟有因事勢之難悄自出京者爰特於本月十一日開會集議僉稱此事必須堅忍卓絶繼續進行斷不可存一知難而退之見遂即公電到京甚望各代表極力堅持固結團體萬勿私自出京 
分類新聞 
政界 
[委員分途考查禁烟成績湖北]  
　　湖北禁烟公所坐辦郭調元觀察因近奉禁烟大臣嚴飭縮短期限自應認真辦理禁種禁吸以期逐漸湔除惟鄂省各屬對於禁煙之事不無因循觀望實屬顯違禁令亟應遴派妥員馳赴各州縣明密查考其巳經遵章辦理者查其是否核實其尚未舉行者催其赶速辦理並飭各該員須親歷各屬城鄉村鎮詳細查察以期核實 
[蕪道接辦萬頃湖着手方法蕪湖]  
　　江督張制軍批蕪道李觀察接收萬頃湖事宜禀云萬頃湖屯墾事宜改歸該道辦理原爲節省靡費而收實效起見據各公司條陳善後辦法業經批行皖南道督同當蕪兩縣議詳在案現禀以全功未竟仍宜盡力督墾兩縣事權不一是亦難於專顧自係實在情形所擬就分廠設立辦公處一公舉所熟悉圩田情形之員常川駐湖帮同辦事以爲兩縣代表另有司事兩人分任庶務募勇十名以便差遣所有員司薪水局用等欵撙節核定月需銀一百三十四兩卽在花息項下開支如有不敷在於窰租等欵補助不動官租正須俟墾務完竣即行裁撤詳加核酌實於墾務有益而經費亦尚無多應即照准仍將核定薪水局用勇糧等項數目及委員銜名報查嗣後按季仍將收支欵數由道列册申報將軍並本部堂查核至公司請將當塗縣大信司巡檢移駐湖中一節應俟墾務撤委後再行酌議核奪其餘各條及李道所擬善後辦法并由該道督飭兩縣體察情形次第妥籌禀辦 
[左臬懲除流氓之嚴厲蘇州]  
　　蘇省元和縣吳大令續獲流氓横涇阿大等數名訊供禀請嚴懲奉臬司批云該流氓横涇阿大索詐不遂恃强兇毆慮被控告又復勒寫筆據冀關其口横兇刁惡兼而有之實爲痞棍之尤據請收押流氓公所十年應即照准應寳生等旣係流氓黨羽平時狼狽爲奸受害之人不知凡幾且有聚衆毆差重情僅予收押流氓公所三年不足蔽辜應卽改爲收押五年均俟限滿再行察看詳辦未經限滿之先不准托詞取保仰即遵照 
[調查滬寗鐵路捐章蘇州]  
　　湖北統捐總局因辦理鐵路釐捐無所依據聞滬寗鐵路所定抽收火車貨捐章程曾與鐵路局斟酌盡善設局開辦有案特派委湖北候補知縣夏丙暉大令來蘇調查原案章程回鄂仿辦大令於日昨由滬來蘇禀見寳中丞陸方伯後調查各項章程現定於二十二日赴寗再行調查 
交涉 
[自治會代報英輪撞沉華船之糾葛]  
　　潘義柴船被英商泰山輪船撞沉以致溺斃人命流失貨物一案昨由船户潘義屍親劉四貨主潘貞廉等投自治會聲稱義等平日由廣西梧州用船承載柴把運赴廣東省河發賣爲業上月二十七夜約九點謹時候照常運載懸有桅燈行抵番禺屬狗尾洲河面綠燈之上不料有英國商船名泰山乘後鼓輪而來並不鳴號竟向義柴船尾後擊撞登　全船毁碎貨流人溺泰山始行慢輪撈救當時七人仝溺義六人獲救其劉七一名業巳溺斃無從撈起當經投明水巡警知照翌日即行函達梧州貨主美具公司是晚潘貞廉東來檢計失毁柴把銀兩各物等項共值銀二千餘兩忖思該處河面本甚寛廣義船在前係重滯之物伊輪在後駕駛輕靈於水面儘可避就乃竟任意向後擊撞以致義船財命慘付東流義雖死裡逃生亦巳謀生無路當經與伊理論置之弗恤似此輕衊華人財命實屬大違公理理合携同屍親貨主粘列失單投請據情轉達大憲照會英領事扣留泰山輪船追照賠卹按辦等情當由該會據情轉禀督院請照會英領事官辦理 
[華官越界捉賭交涉黑龍江]  
　　江省公署准東鐵路公司照會稱呼倫貝爾俄火車站十月二十九夜有兵官于鼎（譯音）率兵二十名置俄巴釐司之詰問于不顧攔入該站界内俄人洛藏斯基家中擅自搜查並捉去在屋賭紙牌之華人數名以華官捉賭未經知照領事有違約章抑係心存欺侮故意尋仇刻巳通飭各屬凡遇華人巡警及兵或入鐵路界内或向俄國人民無論事之大小如有擅專舉動立即拘捉送至哈爾濱請核辦當經少帥照覆此情是否屬實飭呼倫道查明具報再核并通飭各屬警營遇有應入路線内查拿事件母得任意攔入致生誤會 
軍界 
[粤省開辦海軍小學之先聲廣東P ] 
　　粤省提學司昨奉督院札開准軍諮處咨稱現當振興海軍之際粤洋爲支隊分布之區尤當預儲人才廣謀造就着即迅將海軍小學兼工業學堂速即籌立等因當經按酌部章釐定辦法就埔局基址妥籌辦理業巳略具端倪特行呈請大憲飭即篆刋關防以昭信守 
[陸軍預儲執法人才浙江]  
　　陸軍部新章各鎮協均有執法等官以陸軍人員曾習法律者充當浙省成鎮在即自宜預爲儲養此項人才以備效用現有混成協差遣員宓孟光有志向學以本省法政學堂本學期僅收講習科學員擬請俟該堂下學期開辦法律專科時送往肄業當已由敎練處呈請撫院批准照辦 
學務 
[敎育會之逐客令揚州]  
　　高郵州江蘇師範畢業生王守廉等以敎育會挾存私見辦事棘手懇請辭職等情禀奉提學　批云敎育會原係由學界中人爲維持學務組織而成該州敎育會於一二畢業師範生稍明學務者輙因議論不合欲逐出會如果屬實則來禀所云各挾私見不爲無因地方何貴有此一會轉爲學界阻礙耶仰高郵州查明當日實情並在會各員曁具禀各畢業生等平日品望孰爲優劣據實禀復核奪仍先傳知該畢業生等母得因小故遽請辭職放棄義務現巳届開學之時該州即速將開學情形禀報切切 
[允交安徽公學建築經費蕪湖]  
　　蕪湖安徽公學前以建築校舍經費不敷承蒯禮卿京卿禀請督撫籌撥該公學建築費八千五百金當時即由蒯京卿經理存店生息嗣後蒯京卿請假回寗該公學職員迭次 
 
 
] 

Page 12

 
 
赴寗商取前欵并禀奉督院批飭安學司移知蒯京卿照撥在案日昨各同鄉在寗垣安徽會館開會提議安徽興革事宜始由蒯京卿當衆宣佈此事原委允將前欵本息不日撥交以爲公學建築之用 
實業 
[鄭重運送湘潭出品之計畫長沙]  
　　湖南辦理南洋勸業會出品協會事務所去冬派出調查員赴各府州縣調查出品並隨時購訂以資赴賽其湘潭一縣向爲商業繁盛之區出品當較他縣爲尤夥比經調查員周君士銘會商該縣七帮紳董在火官廟籌議一切組織出品所一處由本帮樹德堂提欵承辦作爲股本約定於本年二月初十日前即將各出品購備裝飾運送到省交事務所檢收現因約期已届該縣出品尚未解到爰於日和復派調查員赴潭探詢其故查悉爲經理人潭某從中阻梗該員回省後據實陳明頃由事務所移請湘潭縣照會該出品所鄷君文君等專意購辦力求推廣慎勿爲浮言所惑致滋貽誤 
[商界集議運賽出品經費杭州]  
　　浙省七府出品會展覽期滿特于二十一日由商會柬邀各業董蒞會補行參觀並集議運赴南洋商認經費事宜下午三時開會各業約到百餘人首由總協理報告本月十一日起續到陳列品一百六十餘種陳列各品連已達萬種以外並云本日到會研究出品實業程度之高下如有應行改良之處仍請諸君子詳晰指敎將來運賽南洋亟應妥爲審查次報告收支欵項原擬官欵業由藩庫支出而商欵迄未籌定與全局頗多關碍節經函牘紛請各分會分所設法籌措其未設分會分所者另由勸業道派員分頭勸募事關公益需用綦殷而各屬照繳到會者仍屬寥寥核計前後僅交到洋二千餘元内有一千元係商會籌墊次報告支出欵及雜用等項計一千二百四十一元又自開會以來本會進項僅此而巳而展覽售卷之收入者八百零六千七百六十文併計收付外尚不敷洋一萬四千餘元諸君子贊襄盛會事關全浙名譽務望極力籌繳惟籌欵辦法鄙人等現擬仿照商會常年經費式如某業年繳會費百元者認籌出品費五十元多少類推經錢業張筱莊君起言官欵旣經支出不如先儘官欵用罄後再籌商欵綢業丁和甫君言照會費加半認籌辦法誠善惟各業情形不同似宜略予分别且已備出品各商事前籌備所費不資此項經費亦須酌予减輕會衆不然謂出品籌備本係商人體面並收將來之效果似應大衆一例以昭平允宋翰卿君言籌欵一層似應先有預算即先用官欵亦必與官塲商妥預定方針當由縐紗業傅某認繳洋二十元並聲明代表箔業其餘各業均擬自行集會限三日内報告總會 
雜記 
[古物出土之居奇福建]  
　　閩垣東門外鄉人某偶種菜園中掘得古銅鑼一面重二十餘斤徑大二尺許邊厚一寸以頑銅視之不以爲寳適爲鄰人某乙所見乙素爲某候補長隨知主人好古遂從恿該鄉人携往公館售賣該候補雖自命爲波斯賈亦不識其爲何代之物但見土花斑駁銅銹模糊擊之聲若洪鐘該鄉人知其心愛此物故作居奇不肯賤售刻價巳至三百餘金尚未脫手云 
[冰山耶泰山耶天津]  
　　津浦北叚總辦盧祖華劣欵各節迭詳本報兹悉盧係恃郵部梁土地詒爲内援故種種作惡毫無忌憚一至於此 
[藩署寫生戒烟之貝文蘇州]  
　　蘇藩陸方伯前派理問廳查驗本署寫生差役人等有煙癮者限期戒絶各情迭記前報兹悉該署寫生差役人等癮深者十居七八實有積重難返之勢以致諭者諄諄聽者藐藐即庫總書而論爲全省財政總滙之内部經理人前者王某烟癮雖深尚可辦事目下王某病故接充之馮某烟癮更深且胸無點墨當此清理財政之時何能以此等人濫竽充任云 
[劉貽慎住宅召變揚州]  
　　揚州府接奉滬道札文略謂上年元源錢莊虧倒巨欵内有劉守貽慎揭欠該莊銀一萬四千兩先後只還二千兩當經札委候補知縣姚令赴揚守提奈劉守實係拮据無法可施遂將揚州居屋一所抵欠銀八千兩仰卽由官召變如不敷數仍由該守補繳等語現揚州府巳札行江甘兩縣出示召買矣 
清談 
[私事果重于國事耶]  
　　第一次會議憲政。責任如何重大。乃是日到者僅吳軍機一人。而諸王大臣無一到者。館以内人聲寂然。館以外。車馬杳然。詢其故。則曰赴柏靈寺爲那大夫人週年祈冥福故嗚呼會議重耶。冥福重耶。憲政館之職務重耶。那中堂之私交重耶。記者顓愚。不取贊一詞。然而憲政館諸王大臣。則業巳如此。　　識者曰此殆。王大臣預備立憲之程度耳。不然何以于人民請願速開國會時。尚鰓鰓焉致慮人民之程度。有不及耶。 
　　果爾則王大臣之程度。畢竟高于民人一等 
[滇邊較之延邊何如]  
　　吳祿貞戍吉五年。叨天之幸。日本方注意安奉鐵路。以爲抵制强俄之計。故延吉片土。遂得完璧以歸趙。而政府諸公。乃嘖嘖焉歸功吳祿貞不置。近且以滇省邊防緊要。擬有派令前往之議。 
　　嗟嗟。吳祿貞果足以勝邊防重任乎哉。滇邊之棘手。較之延邊何如。吳祿貞戍吉之微功較之蘇元春馮子才輩。抑又何如。 
　　而况日之謀延邊也。在於安奉鐵路未成之時。且日俄互相猜忌。互相欵慮。吳祿貞之成功。亦會逢其適耳。 
　　若滇邊者。則法人窺伺巳久。英人于此均勢均權。各有成議又當鐵路告成之時。其雄心勃勃。正未可量。必欲謂治延邊者即足治滇邊也。將敵情敵勢。其謂之何。 
　　雖然吾國之大吏。固具萬有之能力者。果奚獨一吳祿貞爲。 
雜著 
[蒙古風俗志（鐵岩）]  
　　家庭語曰日出而作。日入而息。不圖於今日蒙古復見之。其在男子。游牧打牲。果覔得佳水草好獵塲者。即爲克盡其天職。其在女子。煎茶煮肉。取牛乳。凡遇遷徙時。搬運什物安置車上。而後親任執鞭之責。措置裕如。俾所天無内顧之憂。得專心於游牧。則於婦職亦爲巳盡。每當日暮時。蒙婦則口銜吉林黄葉佳烟。迎其夫於氈室之外。温語致敬禮而後曲躬同入。當是時。夫妻子女歡笑一堂。極天倫之樂事。吾於蒙古。復睹上古之風。 
　　歷日蒙古無漢文歷日。每年由北京理藩院頒發滿洲黄歷四十卷。於呼倫内外八旗。凡婚喪嫁娶即用是歷。擇吉舉行。上年滿歷停頒。蒙人靡所適從。真有寒盡不知年之概果欲釋吉者。惟向拉瑪請命。更向敖包多叩頭而已。 
　　敖包敖包者。蒙人祈禱處也。形似烽烟臺。以土磚爲之。高十餘丈。其上以柳條織蓮花形。設在山環水繞佳勝之地。富室則有自設者。如家廟之類。而社會則有公共大敖包。遥望如尖塔。直入雲表。平時任風雨吹淋。至乞禱時。則掛旗其上。以旗色爲識。祭用一羊一牛。當宰割時。必令牛羊哀鳴。謂爲領生。距呼倫三里外西北有公共大敖包一。至四月間索倫巴爾虎兩旗。沿海拉河上游。同向敖包乞。禱而士女踏青。頗極一時之盛。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要件 
[膠州改正之埠頭稅率據日本通商彚纂（楊志洵）]  
　　德國青島商會與膠州總督協議新率於千九百九年九月三十日頒布十月一日實行千九百八年十月十三日實行之埠頭及倉庫規則中所附之手數料細則於此即爲廢止兹述其新率如左 
　　甲埠頭辦事手數料 
[第一章總則]  
　　第一條船舶存埠若於夜間裝卸貨物每一點鐘加徵手數料五圓其終夜裝卸者加徵之數以五十圓爲限（埠頭及倉庫規第七條）星期日及星期五日裝卸貨物應加徵二十圓但本條之手數料非對於裝貨卸貨之作業而支付者 
　　由埠頭局之命令而作業者加徵手數料應照本條之半（埠頭及倉庫規則第三條） 
　　第二條由埠頭或躉船裝入之石炭若係供船上燃燒之用者則免除其埠頭手數料每一千基羅格郎徵稅七仙半此際即無庸繳納第一條所定之手數料 
　　第三條埠頭局所有貨物修理其包裝或有其他特别之事此其費用應加二成五分或至十成徵收 
　　第四條欲領埠頭局各種証明書者應繳手數料三圓 
　　第五條凡手數料至少須三十五仙若零數在五仙以下仍收上作爲五仙 
　　第六條貨物一件若重量在一千基羅格郎以上其裝卸時應繳之費如左 
　迄於二千基羅格郎　　　　　　　四圓五十仙 
　迄於三千　　　　　　　　　　　七圓五十仙 
　迄於四千　　　　　　　　　　　十一圓 
　迄於五千　　　　　　　　　　　十五圓 
　迄於六千　　　　　　　　　　　十九圓五十仙 
　迄於七千　　　　　　　　　　　二十四圓五十仙 
　迄於八千　　　　　　　　　　　三十圓 
　迄於九千　　　　　　　　　　　三十六圓 
　迄於一萬　　　　　　　　　　　四十二圓 
　一萬以上第加　　　　　　　　　六圓 
　一千基羅格郎 
　　使用埠頭局設備之起重機器者每一千基羅格郎徵手數口七圓五十仙此項手數料以五十圓爲限 
　　此種貨物方在辦理之時若適因事中止後復使用起重機器者除倉庫費之外應更照使用費折半納費 
　　第七條對於容積廣大之貨物得按其情形加收手數料以在十成以内爲限 
　　第八條呈請埠頭局爲之測算其貨物之容積及重量者此其請求之人於交進或取出貨物之際每一千基羅格郎或一立方米突（三十五二十之一英立方呎）應繳費十仙若欲逐件爲之測算每一千基羅格郎或一立方米突應繳費十二仙凡貨物一梱其測算之手數料至少六仙若係埠頭局自行查測則無須手數料惟查測之後其尺度重量若與申報文書不符仍按前揭之數料照數徵收 
　　第九條凡係以價格爲標記之貨物其手數料照價格之三釐三繳收船舶直接受授之郵件及現金不在此限 
　　第十條埠頭局對於貨物若賠償其損害每件由一圓起至三百圓止但以價格爲標記而有特别之聲明者不在此限 
　　第十一條貨物存於埠頭概以十日爲限無須手數料惟木料塞門德石灰瓦石料可以展緩一月又出口之豆餅胡麻麫類瓜子花生碎石石灰石可以展緩二月其貨之全部盡當再行出口而豫先聲明者及草帽辫可以展緩二十日 
　　第十二條外來之船舶所起卸於埠頭之貨物而於二十日内復行裝入他船卽沿岸航行之船者則於其復行裝入之際徵收手數料貨物若由此船直接裝入他船埠頭局不得干涉其手數料照數折半徵收 
　　第十三條旅客提行李及噐物若托埠頭局爲之保管者每件每一星期徵收手數料十仙（未完） 
各省籌辦地方自治 
[浙江]  
　　杭城地方日治籌辦處禀撫憲文云敬禀者竊查城鎮鄉地方自治章程第一百七條地方官行文城鎮鄉議事會城鎮董事會及鄉董用論嗣閱政治官報第八百二十四號登載憲政編查館核議京師地方自治章程摺内聲明民政部原章第一百三十二條各自治監督行文董事會議事會用札擬改爲用照會冀可與紳民接洽等語是自治監督對於自治職用照會並無窒礙之處巳在憲政編查館洞燭之中本處伏查各地慣例凡地方官對於衙役里胥向均用諭深慮士紳之自愛者或誤爲同等相待鄙不屑承以是行文本地紳士率多改用照會即不外原摺所稱冀與紳民接洽之意况京師地方自治監督爲巡警總廳廳丞品秩較崇對於自治職尚用照會則城鎮鄉自治監督之廳州縣對於自治職行文程式似可援照辦理以免窒礙而便遵行爲此禀陳伏乞憲台察核咨請民政部曁憲政編查館將城鎮鄉自治章程第一百七條内所稱地方官行文城鎮鄉議事會城鎮董事會及鄉董用諭之處援照京師地方自治章程改爲用照會實爲公使　 
本埠新聞 
[華工勿再受愚]  
　　滬道蔡觀察昨日出示云本年二月二十一日接駐紥海參崴總領事桂函開俄國新興輪船去歲十二月間到崴停泊臨開船前一日夜間該船主將所雇燒火華工五人無故驅逐工資分文未給來館聲訴當准發給火食旅費購買船票送回烟台正月間該輪到崴又將所雇華工十五人毆打驅逐下餘工資分文未付本領事親向理論該船主許將工價算清翌日送交詎該輪船次日開行工價並未送到現已延用律師控於俄審判廳惟該輪船駛到中國碼頭地方仍 
 
 

Page 19

 
 
須招雇華工應請出示曉諭華工凡有願應新興輪船雇用者須向該船主訂立合同聲明雇工期限限滿包送回華定明工價及工作限制呈道証明存案倘不遵照辦理自行應報者再有受欺被逐情事不爲保護周卹等因到道自是體卹華工懲前毖後起見合亟出示曉諭爲此示仰上海華工人等知悉如有願充外洋輪船水火各工者應於未經受雇之先赴本道衙門呈明聽候照章辦理切勿私自應雇受人之愚以致身到外洋受種種虐待無可聲訴其各遵照 
[租界中之違犯烟禁者]  
　　英界山西路盆湯弄十四號門牌陸阿根邵仁卿王老五蔣阿金家及山東路叙商總會主陳福生即王福壽家又北四川路一千九百八十一號門牌粤人卓阿利家均私售燈吃毫無忌憚昨被捕房查悉將陸等多人傳至公共公廨訊實判卓罰洋二十元充公主福生押捕房十天蔣枷示五天陸邵王三人各枷一禮拜期滿各押一月所有烟具一併銷燬 
[龍華和尚之卸身法]  
　　龍華鎮紳商學界黄明澄湯有銘吳士英等八人禀上海縣文云竊本鎮龍華寺係屬著名叢林每年三月間香會善男信女遠近偕來殊形擁擠該寺僧素守清規無如流言未息有謂寺僧犯奸者有謂寺僧引誘婦女者四處謡傳捕風捉影溯其招謗之由實緣婦女留宿寺中所致當婦女留宿時寺僧初亦不表同情奈礙於施主之面不能推却該寺住持僧與紳等熟商可否禀由縣憲示禁留宿以便該僧等回絶有辭伏思婦女在僧寺宿夜罔知自愛殊駭聽聞寺僧不便力阻亦有苦衷倘能禁絶惡俗使婦女入廟燒香不再留宿則寺僧旣保全名譽而頽風亦從此挽回紳商爲地方公益起見不敢漠視爲特據情環求恩准賞給示諭禁止婦女在寺住宿以除惡習僧俗均感再三月香汛即在目前並乞迅賜給示嚴禁 
[鞏華製革廠之榮譽]  
[農工商部箚文]  
　　案據該職商嚴良沛在上海創設製革廠前准兩江總督咨稱飭據督練公所查騐核與外洋所售各貨做工皮質不相上下而價廉七八折如能籌定銷路逐漸擴充不難造成一完全革廠於實業軍需均有裨益飭由該商將所製軍用及警學各界應需革品呈部分别考驗等情業經本部分咨陸軍部民政部學部各在案兹准咨復均稱查驗合法貨品精廉等語查皮革貨品向於軍警學界用途甚廣倘不藉重外貨專用華品杜塞漏巵誠爲不少今該職商設廠製革專供軍用等項迭經考驗製造合法貨品精廉具見辦有成效深堪嘉許本部自應准予廣籌銷路以資提倡除通咨各省督撫外合行札飭遵照再查商辦公司向由本部發給鈐記兹將篆定式樣一紙發交承領以便刋刻鈐用可也　　陸軍部箚文軍需司案呈准兩江總督咨稱上海鞏華製革廠職商嚴良沛創辦革廠專爲取便軍用挽回利權起見已飭由該商檢齊軍用各種樣件呈送到部等情當經本部飭司查驗尚屬精廉並派員到滬考查去後兹據禀復嚴守良沛創辦斯廠絶無成跡可循而布置井然規模頗備革品與外洋所售各貨相爲頡頏而價值較廉詳加考核與呈驗之皮樣相符現江寗已定案認購餘如雲貴安徽江北各省亦經購用是該廠已著成效具有明徵其足以裨益軍商誠非淺鮮等情前來據此查各省編練陸軍需用皮件甚夥前此中國無製造專廠不得不向外洋採辦以資應用兹該職商興辦是廠苦志經營力求實效製出品物成績甚有可觀迭經考驗均稱精廉所有各省軍隊用品均應統向該廠採購以資提倡而挽利權除通咨各省外合行箚飭遵照 
[兇犯毁枷脫逃七誌]  
　　枷犯龔三郎毁枷脫逃迭誌前報兹悉此事業由本縣田大令禀明滬道昨奉批飭勒限半個月查拿到案從嚴究辦 
[滬道催取屬員履歷]  
　　滬道蔡觀察昨出榜示云爲再行榜示事本年二月十六日准江寗藩司移上年奉部行取各項實缺人員任卸調署統計表及各項候補人員差委入學統計表全年所出員缺請補人員統計表一案均限次年二月内到齊等因除將實缺人員另行由司查造外惟候補人員當差入學分散各處司中無從查悉即經移請將所屬當差銜名儘年内逐一開具班次銜名差委移司彚造在案現因期限已届未便再延合就移催請煩查照如有先行到省或參革或候選或外省人員均無庸開列以免混雜務請即日　速查明移司彚造濡筆以待幸勿片延等情到道查此項統計表前准寗藩司移會業經分别移行並榜示道屬當差各員一體遵照在案迄今未據造送除分行外合再榜示爲此示仰道屬各員一體遵照刻日造具履歷清摺送道彚轉毋再稽延 
[法廨更調陪審官]  
　　法公堂陪審西官博安上年請假回國所遣之缺暫由顧寳君署理兹悉博君業奉法廷升調廣西南寗領事所遺本埠法廨陪審一缺聞仍簡前任蘇烈君承乏 
[吳阿桃又被上控]  
　　程謝氏等控劣保吳阿桃盜賣田地曾經滬道提訊判吳交保在案兹各原告以吳逍遥法外情實難甘特於前日同至縣署經承處將此案卷宗一併抄錄赴蘇州撫署上控 
[謝贈月份脾]  
　　華商集成圖書公司研究印刷進步甚速本年所印五彩月份牌其圖畫之工細設色之鮮艶實與泰東西著名印刷廠所製者無分軒輊此誠我國實業前途之幸福也昨承惠贈十幀書此誌謝城内 
[地産紏葛]  
　　董少歧日前投縣控告雷及安等盜賣墳地雷等亦投縣伸訴謂董姓所控之地係於光緒二十三年間由清丈局充公召變商等遵章繳價有案可稽田大令准即移文清丈局查明實係充公之地前晚飭傳雷及安及原告董少歧到縣訊究雷供該地業已賣於鍾姓轉租洋商勢難挽回惟保全坟墓一層尚可　量判雷退去地保交差候勘明核奪 
[船户逞兇]  
　　船户王阿本與周德富爭奪纜繩將周毆傷頭面由浦東總巡一併解縣看管候訊 
[踏勘緝案]  
　　蓬萊路西四區轄境居民鄭姓家失竊衣服珠飾等件價值甚鉅失主投報該區後蔣副巡官立　親往踏勘詳細調查並飭探捕地中人等赶緊查緝務獲究辦 
[厘局批詞]  
　　淞滬捐厘總局批職董龔鄂照禀云此案前據　詳業經明晣批示在案查新塘報効一欵原係撥充該邑修築塘工保衛民田之需該商董等誼屬桑梓公益所在自應勉任其難乃彼此推諉尚存私見殊屬非是據禀前情究應如何飭派認繳仰崇明　察酌情形妥速議復核奪又　職商 
 
 

Page 20

 
 
王方新禀云查雙仙應繳新塘報効前據龔鄂照具禀業經批飭崇明縣察酌議復應俟復到再行核奪龔覺民承辦認捐旣未欠繳正捐未便中途撤退且核來禀僅認加新塘報効究於正捐無補難保非受人指使意圖攘奪所請着不准行又批職商　章基禀云旣據並禀仰貨捐局安議復奪 
南巿 
[交保理處]  
　　大碼頭大源草貨店股東程正銓昨被虹口某皮號王李　華扭至工程局控稱該店現將拆股收歇所欠皮貨銀二百三十餘兩延不交付求請追遠程供店務由吳世元經手因放出帳項三千餘元尚未收齊是以未付判交妥保出外赶緊理楚 
[如何理勸]  
　　划船户曹壽康幼時憑媒郭懷喜金阿二說合聘定魚船户衛茂堂之妹爲室尚未過門去年曹因患病在醫院醫治時被其外祖王三託稱無力迎娶收還財禮衛遂另許戴姓爲室前日正在完姻被曹得悉遂偕堂母舅王少林前往理論扭至工程局控告茂堂善堂兄弟同供王三自願退婚收回禮洋五十元裁判員遂命提同因案管押之王三質訊供詞推諉判還押擬辦一面着王少林出外妥爲理勸 
[多領三元]  
　　小工王九林　向西門外南陽橋某茶館主蔣恆升討取會洋口角毆打傷及蔣之頭額並毁物件控由西區飭王罰洋四元充公並給傷費三元又賠還損失洋三元蔣送醫院醫治　案刻巳醫痊因不願領欵送至工程局請斷判除去罰欵外着蔣領洋九元完案 
[揑詞誣控]  
　　通州婦人　錢氏於正月間偕同五歲甥女及某甲等二人來滬假寓陳包氏車庽内兹欠房飯洋一元數角私將甥女藏匿勾串其戚王大中誣指拐匿扭控工程局訊得該氏賴欠不還反敢誣控遂將該氏申斥王戒責一百下斥退 
閘北 
[拖欠工資]  
　　水泥工頭安桂林昨扭住店王家宅之木作頭徐堂金至三路一區控被拖欠工洋五百餘元狡賴不還當奉　正巡官集訊旋有某西人投案請保巡官不准判解總局將徐收押廳　訊究 
[喁喁私語]  
　　繅絲女子陳阿珍昨晨與電報局工匠經阿富在茂仁里口喁喁私語巡十見其情節可欵拘入四路一區暫押候訊 
英租界 
[筆迹不符]  
　　英商馬立司控郁貽生賣地不交單契一案昨日午後由廨復訊原告延愛理司律師譯稱原告向郁買地巳有三年先後共付價洋二千餘元迄未交單應請訊追郁延穆律師辯稱被告祇收洋五百元餘洋悉被賚賜洋行買辦陳福寳取去所立筆據亦由陳倩人代繕是以三次筆據筆迹不符呈請察閱訊之陳供不承認　讞員會商英廓繙譯官判陳退去候示郁仍還押候下禮拜二復訊核斷 
[股單紏葛]  
　　西人新納嘉因股單紏葛被德商萬納回之控奉公廨傳訊被告西人延愛理司律師伸訴此案詳情寳讞員商之德領以新納嘉並無領事管束判存銀二千兩作保准交愛律師帶去訂下禮拜一會訊 
[移傳工頭]  
　　黄順生在閘北巡醫總局控告住居租界之工頭陳正記不　築路工洋由局移請公廨昨派差探將陳傳案判送巡警總局訊辦 
[騙子收押]  
　　陶阿林因用萬順假圖章向東洋公司冒騙鴨毛二担被控昨由捕房派探將陶拘獲解廨訊實判押三月 
[賭檯旅館]  
　　湖北路迎春坊一弄滬臺旅館違章聚賭昨由包探將該旅館主邵錫榮傳至公堂訊實判將賭具銷毁再罰洋二十元充公押候繳洋開釋 
[茶館聚賭]  
　　虹口黄鶴樓茶館及蔡連生所開之高陞樓茶館均因違章聚賭昨晨由探將蔡與黄鶴樓夥計王阿二一併傳至公堂訊明屬實判蔡罰洋五元王罰洋二元賭具銷毁 
[姦拐鄉女]  
　　無賴馬也國姦拐靜安寺鄉人姚金林之女彩林由探將男女查獲昨解公堂請究姚偕見証龔姚氏投案請究訊之馬直認不諱判女交其父領回管束馬押西牢半年示儆 
[逃婦就獲]  
　　匯山捕房八百五十一號華捕張茂餘之妹阿三即三妹因背夫私逃昨由差探查獲解廨請究押候下禮拜三訊核 
[自認知情]  
　　阮因堂控方子卿串拐小孩昨由包探將方查獲解廨請究方供向爲成衣匠阮姓小　係沈阿炳許阿虎二人所拐小的知情報信圖得賞洋十元遂被拘案現沈許二人均由法公堂拿獲訊供收押請爲移提判方押候移詢法公堂俟　到再核 
[押交拐匪]  
　　王李氏誘拐朱廷桂之八歲女孩丫頭賣於粤婦王歐氏得洋四十元由探將氏與孩一併查獲昨解公堂訊究李氏供朱姓女孩由不識姓名之人領來托賣判孩交朱領回歐氏交保李氏押候交出拐匪再核 
[婦女野心]  
　　陳沈氏控夫陳阿三將伊虐待圖賣爲娼一案昨經公堂訊明係氏私逃反誣姑寛免究判交陳領回管束 
[茶房行竊]  
　　廣肇公司控茶房王福竊取打字機器昨由包探將王查獲解廨訊明判押一月 
[串竊絲繭]  
　　續竊楊三鄒得意徐永發串竊震和等各絲廠絲兩由探一併查獲押候查辦在案昨由捕房將三人解廨復訊楊等均供認不諱判楊押西牢三年鄒押兩年徐押半年期滿一併逐出租界 
法租界 
[領事宴客]  
　　法總領事喇伯第於前晚八時柬請旅滬西國官紳至署飲讌並舉行跳舞男女賓到者約有一百餘人直至十二下鐘始散 
[慣於串拐]  
　　袁應堂控許阿虎陳阿炳串拐小孩曾經公堂將許陳二人及報信之方子　一併收押在案兹囚該匪等　拐英界成都路某姓小孩售於福建興化縣境亟須備文移提因於昨日將該匪等提案先行定讞判許陳各枷一月各押三年方子卿候與許陳一併解送英廨聽候備文至興化移提核辦陳許俟英公堂斷定後再行移回照斷押辦 
[無可倔强]  
　　宰牲所獸醫西人投廨控稱牛奶棚主魏雪元將病牛喂養不肯報所醫治迨察出後前往詰問仍不甘服應請究辦質之魏供以後不敢再違判罰洋十元充公病牛候醫痊再行給領 
[怙惡不悛]  
　　陳芝三曾在英界犯案繹出未久詎又行　寳興里口某客棧報時鐘等各物當被棧夥覺察拘捕送廨請究判押捕房一月 
美租界 
[婦人跌傷]  
　　熊鄧氏昨乘五十一號電車在北蘇州路下車跌傷頭面由捕帶入捕房諭令自行　治 
[補領執照]  
　　吳淞路八百九十九號門牌日本雜貨店油漆門面未領執照昨經捕房查悉派探傳諭補領如違罰辦 
[賴債行兇]  
　　彭才根昨日在途向陳福友索欠被陳扭毆彭即投報捕房請爲查核 
[請緝贓賊]  
　　住居北四川路二百九十一號門牌之陸鴻興昨至捕房報稱失竊綢皮衣服約值洋一百餘元捕頭允爲查緝 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[直隸總督陳夔龍奏裁併局所並設財政總匯處摺]  
　　奏爲遵旨整理財政謹將局所分别裁撤歸併並就直省情形設立財政總匯處以一事權恭摺仰祈聖鑒事竊照宣統元年四月十四日准度支部咨開本部具奏各省財政統歸藩司以資綜核一摺宣統元年四月初六日奉上諭各省財政頭緒紛繁自非統一事權不足以資整理嗣後各省出納欵目除鹽糧關各司道經管各項按月造册送藩司或度支使查核外其餘關涉財政一切局所著該督撫體察情形予限一年次第裁撤統歸藩司或度支使經管所有欵項由司庫存儲分别支領即由各督撫飭該藩司等將全省財政通盤籌畫認真整頓等因欵此由部恭錄咨行前來自應欽遵辦理臣到任後疊與司道及辦理財政局所各員一再籌商竊以直隷情形與各省略有不同各省督撫與藩司同駐省城一切辦理庶政及經管財政局所無不會集一處即欲整齊畫一將欵項統由司庫存儲辦理尚易著手直隷督臣兼管北洋通商事務近年多係駐紥天津各項局所其設在天津者較之保定爲要總計全省經管財政各局其最著者曰海防支應局曰淮軍銀錢所曰籌欵局曰練餉局曰印花稅局籌餉局經理烟酒兩稅練餉局經管練軍餉需印花稅局籌辦招買事宜均設在保定海防支應局淮軍銀錢所則分管北洋輪艦及各路淮軍餉項曁一切雜用收放事宜設在天津已歷多年津保相距三百餘里若歸併一處欵項均由司庫存儲非特道途遠隔撥解爲難且遇有支放之時呼應不靈轉恐别滋貽誤臣悉心籌酌當此清理財政之際舉凡舊時局所名目紛歧原不能不歸併辦理以期事權統一直隷情形旣與他省實有不同亦未便過事拘牽致多窒礙現經參酌部定畫一辦法將海防支應避淮軍銀錢所練餉局籌欵局印花稅局一併裁撤在於天津設立財政總匯處派委藩司凌福彭爲總辦該司駐紥保定未能常川在津查有長蘆鹽運使張鎮芳於直省財政情形至爲熟悉並經委令該司爲帮總辦設海防糧餉股以海防支應局欵項隷之設淮軍糧餉股以淮軍銀錢所欵項隷之設練軍糧餉股以練餉局欵項隷之設籌欵股以籌欵局經理之烟酒兩稅隷之印花稅局雖於光緒三十四年三月開辦但事務尚簡且按照部章應由藩司或相當局所附設管理應即歸入籌欵股併辦每股仍各派坐辦一員帮坐辦一員其從前原派員司人等即分别裁節以昭核實以上局所在未經歸併以前收支欵目仍由各局所自行造報自歸併後即由財政總匯處彚核辦理至應如何劃清界限統一辦法並即責成該司等妥議章程詳候核辦此整理財政歸併津保局所並籌設財政總匯處辦理之情形也至此外局所有雖非經管財政而事務或不甚繁要情形或今昔不同際此欵項支絀之時多一分虚糜即多一分虧耗朝廷以實事求是之心責諸疆吏更何敢因循敷衍見好屬僚查有直隷賑撫局係於光緒十七年設立其時因地方甫遭兵燹特設此局專辦撫恤事宜現在閱時已久頻年中稔事已無多又直隷水利局於光緒三十三年設立原爲講求水利興利除弊起見惟直省河務向歸各道兼管設局以來於各道應管之地方水利轉覺責任不專又北洋建造局係因兵燹後巿廛焚燬暫行籌撥官欵興造房屋提倡商民現在商務漸盛已非昔時可比公家經費有常尤未便侈言興作以上各局按照現時情形均在應行裁撤之列已飭於本年正月底一併裁撤仍以賑撫局事歸併藩司並派委天津道會同經理遇有應辦善舉即由該司道照案禀辦水利局事責成向來經管之各道督率管河各員妥爲籌辦庶於節省經費之中仍寓矜恤窮黎慎重宣防之意至建造局本非要務裁撤後如有工作自可隨時遴員辦理其有事雖重要而名目或甚紛岐人員或多冗濫如同一營務處有海防行營巡防保定之分徒涉紛繁無裨事實洋務局爲辦理交涉要地祇須慎選通才亦難位置閒冗除海防營務處關繫海軍事宜暫仍共舊外現已將巡防保定各營務處名目概從裁節統名爲行營營務處派藩臬運三司爲總辦洋務局以津海關道爲總辦均酌留會辦數員以資贊助其餘各員概行裁撤至此次各局所裁撤之員不乏有用之材若任其置散投閒亦殊可惜近年疊次欽奉諭旨實行憲政逐年籌備事務孔繁而諳習憲政人才亟須廣爲造就現飭設立憲政研究所於裁撤各員中認真遴選派令入所研究以爲他日實行憲政之用此整理財政裁撤局所冗費辦理之情形也臣忝膺疆寄旣不敢操切以圖功亦不敢徇情以沽譽謹就考察所及參酌直隷情形矢任勞任怨之心爲得寸得尺之計以上辦法若以今昔相衡自可撙節鉅數但北洋爲受協省分財政支絀從前本已不敷現計以收抵支尚多不足此後如有應裁應併之處仍當督飭司道隨時妥籌辦理以仰副朝廷統一財權綜核名實之至意除分咨查照外所有遵旨整理財政裁併局所並設立財政總匯處緣由理合恭摺具陳伏乞皇上聖鑒訓示謹奏宣統二年二月十六日奉硃批各衙門知道欽此 
專件 
[宣城沈令上蕪湖關道禀（爲勾引洋商開礦事）]  
　　敬禀者宣統元年十二月十一日奉憲台札奉撫憲青電内開報戰宣城縣民人齊來麟與潘某二人於冬月中將本縣九里地方煤礦私與外人滕南訂約歸其包採該礦在十九年限内所出之礦概由滕南銷售等語是否屬實望即密查速復等因到道飭縣密查九里地方有無齊來麟等私與外人滕南訂約開採煤礦情事刻日據實具禀以憑核轉等因當將大略情形先行禀復在案嗣據試用訓導齊來麟禀稱職商於光緒三十三年設立濬源公司禀辦南鄉九里團寺門口村徐姓山煤礦因煤鳥有當即停止三十四年秋始續試辦該村東首湯姓之犬形山雖經試勘然煤質甚劣轉運維艱兼之勘照未奉頒發是以未敢擅挖本年業已一再禀懇申詳各在案至十月間有前任宣城縣主簿潘文瀾聞煤甚佳邀由陶楚卿請礦師滕南往山踏勘據滕云煤雖可用然非在别處另開窿口終不甚佳職與潘遇潘云如煤真好即請滕爲礦師備懇另奉請示改設信元公司字號與職前辦之濬源公司分爲兩事公司尚未成立焉有私挖私售之理兹奉飭傳始知報載各節聞之駭異但滕南係由潘文瀾介 
 
 

Page 27

 
 
紹而來請作礦師以一年爲限請書收字另黏呈電此外並無别樣合同亦無售礦滕南歸滕包採以十九年爲限之事報紙所載究不識何所據而云然職於十二月十八日聞信返宣除將一切詳情並各字據黏呈外叩請轉詳以全名譽而息謡傳等情並抄合同收字一紙到縣據此查該職商齊來麟先於光緒三十三年秋設立濬源公司禀勘辦南鄉九里團寺門口徐姓山礦經陳前縣詳奉商務總局憲一再批駁並以寺門口煤礦曾於三十二年十月間縣詳有益安公司萬虎臣禀辦批飭在前仰縣查復等因奉經卑前縣劉令查得濬源益安兩公司勘礦之處界址毘連飭令從權變通合辦一届以免紏葛此三十四年四五月間事也（未完） 
小說 
[短篇小說博徒恨（帆）]  
　　吾國諺云。嫖賭吃着。爲敗家破産之媒介。然舉此四者而大析之。其爲害之大小。亦有區别。彼富家子之口饜粱肉。而身御綺羅者。其爲費固屬無幾。即或貂裘夜走。桃葉朝迎。馳逐於徵歌選舞之塲。紙醉金迷之地。其纒頭綿壓臂金之浪費。亦尚可以數計。獨此博之一事。爲害至大一擲百萬再擲千萬。雖有郭家之金穴。鄧氏之銅山。一反掌一瞬目之頃。可以博負至於盡罄。無一毫一髮之遺而後巳。 
　　博之爲害如此。而吾國之人無大無小。無貴無賤嗜博者乃店其十之七八。雖有至嚴之禁令。而若輩皆視若無物。 
　　後馬路之某處。有樓屋一區適當車馬往來之衝地。某夜魚更三躍四望悄然。涼月在天。微雲不動。樓窓之内。朗然現電之光線與窓外月光相掩映。諠譁競博之聲。隱然入耳。 
　　忽聞履聲颯然。自遠漸近。有男子二人止於樓屋之門外。一高碩少鬚。便帽皮。靴作學生裝束。一侏儒短瘦。狐裘煌然盤散地中。狀至可笑。二人者皆踟蹰門外。不敢遽進。第聞侏儒大聲曰。速入門母恐。此間爲我常至之地。决無意外變高碩者低應之曰。吾學界中人名譽之寳貴。甚於生命非足下可比。恐有萬一虞。奈何。侏儒舉頭睨視。嗤之以鼻。力推高碩者之背相偕並入。 
　　二人者人門未久。忽來警察一隊。偵探西捕數人。疾行至樓屋之門外。亦止。躡足潜步。絶無一毫之聲息。若惟恐室中之覺察者。此時之室中人。博興至豪。囂喊雜出。絶不知有門外事。如巨魚之入網。如螳螂之捕蟬。不知眉睫之禍。即在俄頃。 
　　少頃。警笛一鳴。探捕四集。破門之聲訇然探捕輩相率奔入。惟聞樓上人聲大閙。奔走馳突聲。驚懼惶恐聲。叫號呼叱聲。金錢落地聲。西捕指揮聲聲聲間作。國旋於耳膜之中。不能别其聲浪之所自出。 
　　良久始見探捕輩以次出門。捕獲多數之博從。纍纍然。驅之若羊豕。頃間之二人者。亦在其中侏儒尚揚揚如平時。高碩者則面無人色。手足皆顫額上汗出如濯媿悔之狀達於極點。頓足謂侏儒曰。今日我初入博塲。而竟遘此意外之奇禍。汝悮我矣。天乎奈何侏儒俯首不語。 
　　記者曰一失足成千古恨。再回頭巳百年身。英雄失計從古如斯。不獨此一人一事然也。 
國外新聞 
[意大利火山烈禍]  
　　二十二日倫敦電云意大利伊脫那火山爆發之勢現巳漸劇熔石之流移動益速每小時進行可達四十碼 
[美國棉業之衰落]  
　　二十二日倫敦電云美國曼賽哲斯脫省抱斯登電稱美國各處棉花業總計業巳宣布南省棉花廠之紡紗機停工者共有百分之四十 
[德國火車失事續誌]  
　　二十二日倫敦電云普魯士暮海芒爾里地方火車失事一節今查兵士死者共十九名受重傷者三十九名其他之輕傷者四十名 
[澳洲郵船失事]  
　　二十二日倫敦電云阿白廷公司之郵船配里克爾號由澳大利亞起椗取道英倫開赴南斐洲在澳洲西南納温角附近擱淺沉没全船搭客均巳登岸 
[英國歲入之减少]  
　　二十二日倫敦電云英國本年歲入較預算核定之數須乏英金三十一兆十四萬三千五百四十四磅（入欵稅所乏英金二十三兆八十萬零五千磅亦在此内）按一九零九至零十年歲入預算核定之數共英金一百六十二兆八十四萬磅一九零八至零九年所收財産入欵稅共英金三十三兆九十三萬磅今財政大臣喬治君所擬預算案内巳將此稅增爲三十五兆磅 
[美國鐵路職事增薪]  
　　二十二日倫敦電云美國配　西爾凡里亞省各鐵路公司近慨然允將月薪美金三百元以下各職事增加薪水百分之六受增者共有十九萬五千餘人計需美金十兆元有奇煉鋼脫拉斯亦照此辦法其故半因國中實業之發達半因工黨逼迫所致 
[英國首相宣述政見]  
　　二十二日倫敦電云英首相愛斯奎士君在下議院宣稱不日將提議限定時日討論上議院改革議案及預算案問題衆意咸謂此議足見政府决意作速告竣其事國民黨將不致反對預算案西五月初可以舉行選舉云 
 
 

Page 28

 
 
[希皇受民歡迎]  
　　二十一日柏靈電云希臘議院閉會之時希皇之陳詞頗受民衆歡迎此舉足可使内廷與陸軍中人消除前嫌希皇不日擬出國游歷云 
[奥皇召見日本貴胄]  
　　二十一日柏靈電云奥皇巳召見伏見宫親王夫婦 
[意簡外務部大臣]  
　　二十一日柏靈電云意大利巳簡具里阿洛君爲外務部大臣 
[羅斯佛行抵意境]  
　　二十一日柏靈電云羅斯佛君於星期六日可抵意境拉泊爾（以上譯字林報） 
 
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
