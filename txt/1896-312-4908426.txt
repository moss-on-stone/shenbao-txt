# 1896 - 312 - 4908426

 

Page 1

 
 
[醫林指月出售] [  圖書集成局代啔]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰達生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久巳模糊茲本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[闕書求補] [  圖書集成局啓]  
　　韓文故一書爲福建光澤高雨農先生澍然許點本局承友人諈諉重付手民排未竣工偶疎藏庋被鼠嚙去卷一第六十一六十二兩頁及卷三第一至第十七頁以致排工暫輟不得不重事搜求敬告海内藏書家如鄴架中儲有是書者乞借補鈔以成完璧本局願贈新書或洋銀若干聊獻微芹以酬雅意至於原本仍當歸趙决不破捐沾汚倘許玉成請惠寄上海三馬路申報館或福建南臺怡興洋行轉交爲盼手此布陳維冀雅鑒 
[論滬上拐風之盛]  
　　上海民風向稱樸茂咸視爲海濵鄒魯自與泰西通商以後一變而爲繁華世界商賈聚於斯百貨集於斯巿廛旣密若蜂房攘往熙來之輩更如霧沛雲蒸人民旣衆良莠難齊向之稱爲樸茂者今則寖成薄俗略舉一二已足深慨近有一種游手好閒之輩流寓失業之人冒名騙物種種變幻幾至書不勝書尤可駭者報紀拐婦交保一則探解蘇婦王金氏至英公堂禀稱此婦陸續向信昌萬源祥孔小奎薄雲等珠寳鋪支取珠寳持往德詳質鋪質洋一萬四五千元分質各處經屠别駕訊究王金氏交保出外理處受質之鋪判罰洋元夫以一婦人而敢移花接木取貨至一萬餘金殊屬駭聞而各珠寳鋪敢以珍貴之物空手而付之一賣婆更屬不解此事幸發覺尙早經官訊斷交保理處不至石沈大海若該氏質錢之後如黄鶴之高飛則各珠寳鋪恐更不堪設想矣或謂此事如貿易之往來該婦亦未必存心拐物况現在極大之鋪倒閉者甚多當其羅雀掘鼠之時亦何異該氏之移花接木而於該氏又何責也不知鋪户因虧累倒閉終屬有本之經營而該氏則白手取携以圖僥倖謂之爲拐誰曰不宜至於拐人之徒尤爲可惡或誘騙小家婦女賣良爲娼或拐人家逃婢逃妾轉售於入此雖由人家婦女之不端亦由於各拐徒之不法若照物必自腐而後蟲生論之則女孩男孩亦豈有不端之心乎而被拐者層見疉出或賣於大家爲婢或賣於遠人爲子以良爲賤離間骨肉經售賣之後女或爲娼爲婢男或爲隷爲僕致人家貽清折羞其罪一自拐出後其家父母有痛失子女而致病者有雇人四處尋訪而費用不支者且有晚年得子而因此輕生者并有獨子而宗祧不繼者其罪二卽或破獲東攀西招累及平人寄頓之處其受買之家被累更無論矣其罪三有此三罪已罪不可恕前報紀北巿陳士卿之子於本月初六日被已歇包車夫周和尙拐逃四出找尋杳無蹤跡嗣陳訪知伊子被周拐去後寄在小南門外倉橋北老虎灶内嶬媒徐趙氏處由徐趙氏邀同高得全販賣於十六鋪如意街福建人丁裕炳爲義子因卽至十六鋪局中喊控李蘭史二尹立飭甲勇將各人一併提局審問判責周和尙五百板高得全二百板徐趙氏判罰洋四元初觀之甚服二尹之輕重得宜繼思之則尙嫌其居心之太慈而執法之太寛也雖刑章自有國法非可擬議總之此種拐徒從重辦之不爲苛若僅以數百板責放了事安得謂之懲一而儆百哉况徐趙氏旣爲蟻媒則販賣人口斷不自今日始而僅罰洋四元俾知破案到官不過罰洋且不過四元則以後非但不改吾知其更有甚焉因所得之利斷不止四元也蒙以爲非但誘拐之人及寄頓轉販之人宜科以重罪卽受買之家亦宜從重科罰恩撫螟蛉本例所不禁然必須父母情願自賣或禀官存案或經甲長爲証如來歴不明之人不准收買如察出罪與拐匪等則所拐之人無有銷路拐風不絶而自絶矣或謂子已尋到則拐匪蟻媒及受買之家治罪似可從寛則試問盜刼人物破案獲贓而該盜卽可責放乎窩頓之家卽不可治罪乎拐猶盜也盜惟刼物而拐則何異刼人惟不操戈矛耳以是言之則以盜罪治拐匪亦誰得議其嚴酷哉現在鄉間婦女之流入烟花者雖貧寒所迫致生無恥之心然苟無拐匪蟻媒斷無如此之易則拐匪蟻媒之肉其足食乎願南面者毋輕恕之也 
[吏相遄回]  
　　日本横濵來電云出使俄國大臣李傅相率同參贊繙譯隨員及二公子於八月二十二日乘廣利輪船由廣濵往天津大約月杪可安抵七十二沽間矣 
[榷政述聞]  
　　京師訪事人云直督王夔帥奏稱津海關光緒二十年十二月十八日起至二十三年十一月十七日止連閏扣足一年關稅期滿共實征銀九萬四千一百廿二兩二錢三厘除征足正額盈餘以及銅捭水脚部科飯銀本關經費曁内務府額外盈餘外尙溢征銀四十三兩九錢七分另片稱河運漕船共免二成貨稅銀五千九百五十六兩四錢八分各摺片於七月初六日奉旨户部知道欽此刻經户部覆奏仍請咨催北洋通商大臣轉飭該關道卽將該關該年征收銀兩并應解部科等處飯銀遵照例限委員分批解交至應送收稅紅單日征細數收支四柱支銷經費等册及免過船户商人姓名搭裝貨物色名斤兩件數稅銀數目分晣造具詳細清册分解科部以憑磨對考核題銷毋稍延宕各等語奉旨依議欽此 
[文旆指吳]  
　　姑蘇采訪人云江蘇提督學政龍大宗師行文蘇州府定於八月二十二日取齊合惭士子聽候示期科考等因蘇州府桐太守及長元吳三縣宰以文星不日照臨持飭辦差丁役在胥門外官碼頭結彩縣燈預備迎接二十三日清晨驛報宗師已過無錫長洲縣王大令元和縣李大令立卽登舟至滸墅關外遠迎惟吳縣項大令適在請假期内不克前往晌午宗師舟抵關前王李二天令接見之下回至胥門接官廳鵠候午後宗歸戾止與各官少叙然後排導入胥門至貢院駐節 
[斗秤五誌]  
　　營口訪事人雁足傳書云八月十二日海防廳抄錄由道轉行軍帥來電知接總署復電云電悉斗秤捐通省一律辦法甚公營口諸商竟以罷巿挾制事有主名無難懲辦應由印委傳案開導若從此就範宜寛旣往設始終執迷或恃洋官緩頰以爲抗拒之地自當繩之以法此事要在捐項有濟印委奉辦亦宜善爲操縱云云由是遵卽傳示大會及各帮商人於十三日四點鐘所有大會廣建潮各商董齊邀進署面商斟酌辦法議論紛如莫衷壹是然揣總署電文重在加增捐項有濟餉需倘能就舊有之厘捐加收每年增數萬金公欵或邀上憲變通辦理免致紛擾月初開斗後小船仍不過南岸鋪家皆放剥船至北岸糴買暗詢其故緣河沿有一種昔充關局巡丁軍營散通之混混等人藉事訛詐專門魚肉車船一經到官各小船又被船捐局動輙責罰因是畏官如虎情願遠離法網不蹈鳥爲食亡　 
 
 

Page 2

 
 
雖多方開導而執意不肯南渡亦覺民情之可憐而不能責其抗違執抝矣營口鋪商並未罷巿祇畏捐懼罰不敢裝卸船隻靜候一有定章見之示諭再行遵辦日前一奉道諭經已照常裝卸矣先是七月初十日南北衆商公禀道局兩憲情詞極爲詳盡惜未蒙轉禀致北洋大臣回電有營口諸商不先具禀乞恩卽行停止裝卸等語不知諸商並非不知上下名分不早公禀但苦下情不能上達耳 
[鷺江浪影]  
　　厦門采訪友人云夏間臺中臺南各處土匪蜂起攻殺日本兵丁近有勇丁之自臺南中路逃回者糾約一二百人逗留在厦終日無所事事或在路旁設賭或向烟酒館尋釁詐錢日前有董某者聯名五六人赴道署遞禀聲稱近有臺灣來厦之勇丁二三百人請速派船遣送否則恐於地方不利等情保甲總局廖二尹樹楠訪知其人劣跡多端因禀明道憲發廳訊鞫騐其兩腿板花顯然明係前曾犯事受笞因叱令笞責一千板押候拘獲同黨各人一併遞解回籍○八月初八日保甲委員帶同本叚地甲董事查察門牌蘇某兄弟二人其母素以拐販爲生涯有一臺灣流娼結爲乾阿嬭一見局員至假作痴呆局員正言斥之反敢將局勇號衣撕破局員怒甚飭當街笞責若干板帶回禀明道憲送請厦防分府訊懲 
[臺事述新]  
　　日本長崎埠鎭西日報云臺北城内建造總督府第工程歸工頭包攬目下磚土已備惟木料尙未購齊所雇小工多係臺灣人日人惟爲之督率而已臺人工價頗廉辦事亦能勤愼誠不亞於日人也○近日基姓迄水返脚修整火車鐵道均由日本載工人前往作工○臺北城内自經總督駐紥以來日商之赴彼經營者絡繹不絶房屋不敷止宿租値因之甚昻邇日日人生意無甚可觀爰相率携貲回國○日人之在臺北者因水土不服多染脚氣症刻下每有挈眷至基隆乘便船遄返者船舶騐查官出示諭禁如患重症不准附船必就基隆病院調治以致醫治無效而死者爲數甚多○基姓臺北二處向章火車每日往返二次近因客多車少以是人民不准附載 
[珠海月明]  
　　廣東訪事人題蕉云候補佐貳人員在省聽鼓數米而炊爲貧而仕仕而列貧爲餬計自以厘務差事爲最優向例此項差事係由總局輪次差委現奉局憲新定章程本月十六日十一點鐘傳各員到局繕寫履歴以定名次之先後銜名列左候補典史束承霖候補縣丞趙百詒候補巡檢李定源候補巡檢白揚烜候補巡檢崇照候補巡檢李珍候補從九梁炳星候補從九陳守謙候補巡檢甘怡候補典史倪兆麟試用典史殷禹鈞試用從九王紹華候補布照磨黄金鼎候候巡檢周學易候補巡檢麒鎭候補巡檢王佐候補巡檢羅培峻候補從九陸積功候補從九聞俊生候補縣丞濟霖試用從九陳常○月前陶繼昌等復投撫轅禀控劉學詢侵吞賑欵并其弟劉學詮倚兄惡勢凌人各節撫憲卽將呈詞發交善後局查覆刻聞劉學詮已由臬轅提訊一次善後局亦已詳覆一切日前撫憲出示大致謂局員有心迴護各事彌縫此案有關吞賑務必澈底根究云云聞善後局夏觀察獻銘以與許中丞親家例應廻避日前已呈請咨部照例改歸兼轄省分矣○省垣賭攤到處林立某日十八鋪舊糖房開有銀牌攤館甚爲輝煌門口縣有侍郎第匾額未悉地方官亦查知其果有此伏獵侍郎否或曰以彼之明目張瞻觀之此中大有人焉亦未可知○花縣前因任姓有械鬥之事土匪亦乘機嘯聚刼奪經縣尊與紳士禀請大憲調安勇來縣彈壓土匪聞風遠颺旋兩造仍歸和好地方亦臻安靜前月安勇業已銷差回省兹匪徒聞勇去死灰復燃立卽集黨羽百餘人在炭步曰坭等處四出刦掠并向各鄉打單倘不應允立爲搶刦一空鄉民畏匪如虎籲告無門無敢拒者月前瞻敢到水西司衙門向司官借銀二百兩并偪令司官代求縣尊將所押匪首梁頑之兄限三日内放回司官因卽據情禀覆縣尊允之匪不知足又求縣尊借銀四百兩并請傳知各鄉每月要派出銀若干縣尊大怒上省面禀大憲及早發勇剿辦蓋涓涓不滅將成江河也刻下省勇尙未啓程匪等己到三水南海交界等鄉打單所過刦掠成墟莫敢抵禦各匪所用俱快鎗一分鐘至發數十響故頃刻之間連刼十數家人反以未曾波及爲幸○新充鹹魚抽厘與舊鹹魚行纏訟經年局憲已批准新商承抽惟舊鹹魚行心總不甘暗裏將此生意勾引分往别埠做去是以新承抽釐之商刻下已欠繳餉銀三月之多急欲罷手官尙要其繳清後方能酌核也○天之生物有偶於人亦然爲父母者誰不願以孖男配孖女然非預爲物色誠難兩美必合近有出訪條者云某家生有孖女年方八歲如有孖男年相若者願爲秦晉之好一到城内某號一到城外某號報知倘得成就此叚好姻緣定當重謝亦可見粤中風氣又有與别省不同者矣不獨吃燒猪肉也 
[武林宦轍]  
　　杭州訪事人云現署玉環廳同知朱小笏司馬啓鳳前已調補仁和縣缺因伍芝蓀大令有奏請帮辦洋務一節故一時暫緩履新○下城總巡程大令贊清現奉藩憲札委會辦通商地叚建造捕房工程差於本月十七日交卸所遺總巡一差由臬憲委候補縣盛大令鴻燾接辦又良山水門稽查武員委候補把總陳把戎洪泰接辦於十九日到差○日前撫轅牌示八月十八日委糧道祭風龍神委杭巡道祭翁家埠潮神委丁道祭江干潮神屆期文武各官之應與祀事者均恪恭奔走以昭誠信○現値秋潮盛漲之際中西東三防海塘恐有損壞之處前由杭巡道鄒觀察委塘工提調李小亭太守前往查勘刻觀察又以祭潮神之便復擬親往閱視爰命李太守隨同前往於十七日起節○臬憲聶仲芳方伯升授江蘇藩司本應尅日交卸廖中丞以方伯督辦洋務爲浙省必不可少之員須俟通商事務大致清楚後方可履新爰奏請暫留四月以資臂助又仁和縣伍大令已過道班因襄辦洋務井井有條亦奏請暫緩送部引見亦可見中丞之知人善任也○藩轅牌示龍游縣湖鎭巡檢缺委候補巡檢陳文偉署理○浙省採辦銅斤鼓鑄制錢前由防軍局憲委余二尹文爚赴滬運解現已回省銷差而需用之銅尙須源源接濟故復委候補府經歴徐叅軍文彬前往押運於本月十六日起程○浙省前擬創設中西書院因經費無著欲於各書院中提撥一成以作膏火而諸生童以杭地各書院膏火本屬無多若再核减未免向隅者多不若將各書院飯食資提歸中西書院因聯名禀請府憲林太守守奪未知能邀准否 
[滃洲贅語]  
　　寗波采訪友人云鎭海近有營勇滋生事端各鎭店鋪一律閉門暫停貿易縣主以事關大局於本月二十二日赴郡面禀提道府各官日内府尊程稻村太守已委員前往查辦矣○邇者寒燠不時釀成疫癘大都似瘧非瘧亦有患　螺痧者倉猝之間幾致不及醫療北門孝聞坊某姓家有三人先後死於此症本月十八日缸橋巷木工竺某方在西門外觀龍舟入晚忽吐瀉交作未及夜半卽赴泉途不知業擅歧黄者果有良法焉使病魔退舍否○象山縣舉人陳得心等以志澄輪船停駛已久請飭海門輪船於經過時暫泊河干以便附裝客貨等情投道轅禀懇吳觀察批示曰昨據石浦廳龔丞轉據貢生蘇良訓等以志澄停駛已久請准海門輪船經過之便暫時搭趁客貨等情具禀前來當以該局是否停止何日可以換船再開卽往備文照請查核復奪在案據禀前情究竟續雇輪船能否速來如尙需時日似當暫由海門順泊一俟該局新船抵甬開駛有日卽飭隨時停止照舊各走各埠以免客貨阻滯可也著卽知照 
[鍾阜秋雲]  
　　金陵訪事人云前報載江寍府李筱軒太尊升授安徽安廬滁和道遺缺現經藩憲查有候補知府柯太尊逢時堪膺斯任除牌示轅門外復行飭知柯太尊奉委後當卽趨詣薇垣叩謝刻下李觀察赶辦交卸事宜一俟摒擋清楚卽料理赴皖履新計由寗起程大約在木樨香候日内本署書吏送舊迎新非常忙亂云○江寗俗尙每歲中秋之夕深閨荏弱早已拜織女星祝是日不遇陰雨以便收拾鳳頭鞋子携硃紅小圓合彷彿乞弋故事約姊呼姨出門步月相與就素識人家叩門乞茶雖夜深不畏然亦無厭彼行露者迨至興盡歸來往往河梁之上月影横斜鐘聲細碎矣相習成風誠不解其遂沿爲故事非此殊不足以稱佳話也本屆中秋節天朗氣清一輪金鏡照徹九霄家家燒斗香高尺許 
 
 

Page 3

 
 
案上齋供花菓紅菱紫藕與木穉鬢影氤氲的不分明重門洞開任人平視惟不容莽漢問津是夕水西門内乾道橋地方蓮漏再滴時不知爲誰家姊妹一行有七八人之多蓮鈎宛轉彳亍而來在前有三十許秋娘數輩最後均破瓜左右婷婷嬝嬝嬌小可憐不料橋頂預爲流氓抛有瓦礫無數梗塞途中蓋欲借此爲絆馬索俾行慣屧廊者至此必將扶持傾跌以爲笑樂内中果絆跌一二人餘人皆自顧不暇不能賈勇相扶争呼前行之婦赶回掖起且行且詈寗俗婦女口利駡人刻骨衆流氓蹲伏在旁本爲笑樂起見忽聞毒詈反覺不服亦出與婦對詈並一不做二不休恣意醜詆之婦怒甚思上前一批其頰纔攘臂未數武已跌於地於是同伴力勸折回再爲計較雖循來時舊路乃前則乘興而往此則敗興而歸覺一步難一步恨不插翅飛去途人見者多爲不平比問罪師臨衆流氓早一鬨而散矣 
[上海官塲紀事]  
　　上海縣署帮審委員蔣壽林剌史於昨日午後一下鐘時赴吳門○昨日山東候補縣陳枚蓀大令公亮因公至滬泊舟蘇州河畔登岸入城赴各當道處拜謁○开任安徽巡撫鄧小赤中丞蒞滬後昨日午前鐘鳴十下由天后宫行轅排齊鹵簿入城至道轅謝步旋復赴營廳局縣各處投刺禮也○昨晨崇明縣黄仲蘇大令傳祁乘舟來滬叩謁升任安徽巡撫鄧中丞并謁見江海關道憲旋至縣署拜會黄大令延入花廳設筵以欵○升授安徽巡撫鄧小赤中丞抵滬後昨日午前九點鐘時英美會審分府屠興之别駕詣行轅禀見適中丞出轅謝步未回十一點半鐘時上海縣黄大令至行轅晤談片刻 
[札查軍火]  
　　洋槍軍火爲奉禁之物商販不准私售如有私販卽以濟匪論卽官塲採辦亦須本省督撫給以護照函知海關稅務司方准購辦近因寳應縣所獲匪徒陳小料等三名搜出新式後瞠快槍及彈藥等物訊以何從得此或言購自上海或言係友人所贈總之私商牟利輾轉販賣昨准兩江督憲札飭江海關道函致新關稅務司并飭令各商如有購辦軍火須有洋文護照方可售給等情黄觀察接札後立卽遵照辦理並札飭英讞員屠興之别駕派差一體嚴查則駕亦已簽差稽查矣 
[公讌停訊]  
　　新授皖撫鄧小赤中丞交卸蘇藩入都陛見道出滬江駐節美界天后宫已紀前報滬上官塲擬於昨日假滬北徐氏雙清别墅設宴公請中丞英讞員屠興之别噊因特知照領事及捕房停訊一天 
[委騐犯屍]  
　　昨報紀獄囚孫竹卿倒斃一事旋經上海縣黄大令禀請上游委鄰封蒞騐江海關道黄觀察查有華亭縣葛江村大令培義因公在滬因卽檄委就近騐視大令奉檄後卽調齊傳招刑件等人於昨晨鐘鳴八下時乘輿至縣獄典史蔡少尉依禮迎謁大令卽升座研訊提牢書曁官醫同禀稱日前孫犯患痢疉經醫治無效以致身死禁卒邢棟及同號監犯劉道土同禀稱小的等並不凌虐孫犯抱病後時時爲之照料醫藥大令飭將屍身舁放平地脫去鐐銬飭仵作細心察騐旋經唱報此犯的係因病身亡口眼俱閉胸腹低凹並無受傷及一切情事屍弟孫月卿供稱胞兄竹卿因案收禁今旣病故小的自願棺殮大令命出具切結棺殮領埋判畢至土地祠拈香然後升坐大堂照例排衙步入花廳與黄大令樽酒言歡陪席者爲崇明縣黄仲蘇大令 
[一紙風行]  
　　西人四美司君學問宏通名馳寰海近就滬上剏興上海時報文義明顯議論宏通俾華人之從事英文者讀之可以明義理而增識見萬言日試一紙風行報務之興伫卜东蒸蒸日上也 
[幸未成災]  
　　昨晨英租界胡家宅南首某姓家因煮早膳遺火積薪中未及覺察卽行出外比至十點半鐘火勢上炎幸在白晝左右鄰見之立卽紛紛赶至將門推開竭力撲救得以應手而熄不至成粛亦云幸矣 
[痛切剥膚]  
　　本邑人奚阿榮年一十有二在美租界漢壁禮路永祥里口餅肆習藝作晨往鄰近老虎灶買開水適有山東人某甲携開水一桶不知如何傾與奚身霎時間腹背糜爛甲見已肇禍乘間奔逃奚負痛倒地旋經四百號巡街華捕送至捕房捕頭令送請同仁醫院爲之施治 
[白日行兇]  
　　浦東三林塘鎭人康阿全著名流氓也素與鎭上鞋工某甲結不解之仇前日甲在周浦鎭某烟館吸烟適被康見俟出門時暗隨其後行至僻靜處突出利刃連剌數下幸未傷及要害有致釀成命案 
[押送歸案]  
　　信昌等各珠寳鋪控王金氏私質所掮各種珠寳於大馬路德祥等各質當爲數至萬餘金之多計查在德祥之當票十九紙其中四票被夥沈麟祥私自取出脫逃該質鋪立卽遣人四出訪尋旋在寗波輪船馬頭尋獲當卽扭送法界巡捕房暫押於前日由法讞員鄭景溪大令飭探押送到廨歸案辦理 
[腐夥逞兇]  
　　滬上操來其業者名曰白作帮其人大都兇悍異常偶有不合鬥毆從之有名阿隆者曾在英界五福弄十一號門牌之腐店爲生業已停歇因見同業之阿五日在該店盤橦心懷忿恨前日將晚時特約同黨數人邀阿五在該弄某茶肆啜茗阿五不知其情卽應召而至甫經入座阿隆卽以非禮相加於是互相爭論唇槍舌劍各逞詞鋒旋卽扭至街心阿隆突出袖藏利刃向阿五腿上連刺三下一時血如泉注倒臥於地阿隆見已肇禍正欲逃逸詎被阿五扭住不放又將鐵器猛擊始得脫身遂飛步向北奔逃比至麫筋店前被該店中人出爲阻住扭交某號巡街印度捕一併送入捕房捕頭飭將阿隆押候解送公呇訊辦阿五則舁送仁濟醫院醫治不知有性命之憂否　　　三 
[局懲小竊]  
　　前晚三更時南巿十六鋪公昇水果行内有小竊踰垣而入意圖行竊行夥尙未入黑甜鄉驚醒呼喊衆夥齊起得以拘住解送十六鋪北局請究祝翼雲二尹判責一百五十板驅逐出境 
[英界公堂瑣紀]  
　　野鷄倡婦王陸氏於前日深晚一點餘鐘在胡家宅游行適有三百二十一號暗差華捕經過氏悮以爲行人也上前拖拉當被該捕拘入捕房轉送英公堂别駕著暫交官媒押候翌日早堂訊判○昨晨有徐金發錢茂林李五等三人不知因何在途互相口角雖經人勸解而各不相讓旋爲一百六十一號華捕所見一併拘送捕房轉解英公廨値日差詢明情節入禀屠别駕飭令一併押嚴訊奪○常杏堂與裘福堂二人因索欠口角旋有裘之親串陳裘氏陳金桂等出爲帮助互相爭論旋卽互扭至美捕房捕頭飭包探竇如海將一干人送往英公廨别駕得悉之下著押嚴訊核○無錫人王桂興失業無聊加之病魔纒擾以致無處棲身僵臥通衢奄奄一息爲某號巡街華捕所見當卽舁送英公廨請爲安插别駕著函送棲流公所醫養 
[法界捕房瑣案]  
　　昨禮拜三鄭大令蒞捕房命提竊犯張阿四照原斷從重笞責二百板張阿土王金生各責一百板北局汛捕持局員信函請將張阿土張阿四帶回歸案辦理大令准之王金生還押○永安街恒泰報關行王永發投案禀稱被竊硼砂五十餘斤當經包探拘獲竊犯請領原贓大令候吊贓具領命提竊犯朱阿林陳阿東傅利三照原斷各枷一個月期滿責釋○命提江天輪船竊取洋傘之鍾連生照原斷笞責五十板從寛斥釋○又提太古碼頭竊取靛青之許司春照原斷笞責一百板從寛釋出○積竊吳炳榮在三德里内撬門圖竊爲西捕拘獲解經大令訊供照原斷笞責二百板驅逐出境不准逗留○小東門外復裕泰雇車裝送魷魚中途走失一輛當將同伴車夫徐金和拘送捕房經大令訊供押候交保出外找尋在逃車夫到案究辦兹在押日久無人具保昨日命提到案著赶緊覓保找尋○本月初九日堂期陳阿福卽杭州阿禍控長豐客棧華李氏偕流氓王老虎張金生等兇毆受傷經大令訊供送院醫治昨日陳投案禀稱欲回杭州請將華李氏等究辦大令著保將 
 
 

Page 4

 
 
華李氏交案押候解堂復訊○盛澤人張湯氏被縫工沈富春誘逃滬上爲英界開泰棧主嚴玉書尋獲扭送捕房經鄭大令訊供著將沈富春張湯氏押候嚴玉書邀同家屬來案候訊昨日嚴偕女之母舅沈雙福媒人徐江生姑張陸氏投案禀稱小婦人家住吳江之盛澤鎭鉢頭弄丈夫死已多年生有三子大兒名二觀卽湯氏之夫次二俱幼光緒十八年四月十七日以索聘過奢效俗例搶親過門至本年五月初一日逃出各處找尋無著今知禁押在案求請領回大令命提張湯氏與其姑質對屬實聲稱小婦人不容於夫屬被逐出門大令謂旣已不容何以求領著拖下掌頰湯氏叩求免責大令著還押其餘各人斥退著明日公堂候訊 
[美界捕房紀事]  
　　嘉定西門外彩仙廟附近人陸定貞之女小字阿鳳與傭人顧雪榮目成眉語漸致成姦陸固未之知也顧恐洩漏春光遂與阿鳳私約席捲所有逃至滬上僦屋虹口沈家灣某軋花廠之畔同居陸失女後遣人尋覓無蹤因使妻李氏偕妻兄李如昭附舟來滬前晚一點鐘時始得連顧尋獲倩人報知捕房捕頭遣包探倪順泉將顧及阿鳳解送公堂李氏求將失物追還不必究辦捕頭准之將阿鳳交李氏領回顧卽開釋○密勒路第八號屋内西洋人某甲控失金對時表捕頭遣包探倪順泉將細崽榮青蕉拘禁旋經倪探查知此表由新閘橋附近人混名小崇明者所竊遂於前晚將小崇明拘獲詰知原物藏匿在家隨往吊出押候解送公堂訊究榮卽開釋○寍波某邑人張茂茂有衣一包及洋銀十八圓寄存菜巿街一林春茶肆被茶博士竊取而逃控諸捕房前晚復將茶博士尋獲交包探施奎江拘至捕房昨晨將原贓吊出押候解送公堂 
[續錄汴賑報銷]  
　　安陽馬積生太史來函云前收上海各協賑所汴平銀六千兩每兩易制錢一千三百八十二文共易制錢八千二百九十二千文散經本縣崔家橋豆官營等村被災極貧大一萬九千九百八十六口小一萬五千三百零八口每大口給錢三百文小口减半共給錢八千二百九十二千文合符前數謹卽求登以資徵信至災村共查若干來函漏未叙明容再函詢補登合併聲明上海北巿絲業會館籌賑公所制施則敬子英甫鈔登 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　水利總局送小竊章文秀至縣前晚蔣剌史升堂研訊章供稱小的係南匯人本月初六日至上海借住會館塲見　剃髮店内十八日偕阿炳陸阿四等人往水利局穴壁而入方欲劃取自來火忽驚醒關人致被拘獲陸等已乘機逃去矣剌史判令收入改過所俟緝獲餘贓再訊○某圖地保王福堂解偷兒王阿寳蔣阿文至縣前晚蔣剌史訊鞫之餘福堂禀稱小的所轄圖内民人陳兆堂田中所種棉花爲阿寳及蔣竊去求卽究追蔣供稱小的年二十有四拾柴爲業昨日在小烟館吞吐烟雲被陳扭交王保解案小的所竊棉花不滿一袋阿寳供稱小的年三十有二住治下二十七八圖亦以拾柴兼挑負爲生偷花不滿半斤叩求恩宥剌史判令各笞責二百板著具改過切結交玉保帶回管束○前者楊樹浦大純紗廠主函送已歇小工王順昌請究蔣剌史訊問之下供稱小的向索所欠洋銀並非兹擾剌史交差役帶往問明核辦前晚差役將王解案禀稱小的帶王至廠詢問據云實是訛詐剌史乃命將王從重笞責三百板著具改過切結○　鳳鳴控朱蔡氏盜贖田産節經研訊著檢呈田單再核前晚蔣剌史帶案訊比朱將田單呈上朱蔡氏供稱田單已經兄長蔡煥英抵押人家未曾取得蔡供稱小的經抵田單未經取到陳建山供稱朱蔡氏是小的之外甥媳田單容緩繳呈剌史判令將蔡笞責三百板限兩日繳出田單○前者王以曾控武生黄金第串同車夫陳三郎吞匿洋銀三百圓蔣剌史判令分别責押著黄覓人保出前晚帶案訊比黄供稱武生並無保人剌史謂本當遞回南匯交地方官管束不准再來姑念初犯著具切結赶緊回籍○甘義生控張綏之圖賴棉花價前晚蔣剌史提案研訊甘訴稱監生係寳山縣人向業南貨上年在治下開設子花行十二月二十一日張來定子花一千二百四十包每包統重六十斤每百斤作銀五兩二錢據上書明付洋銀五百圓其實祗四百五十圓後子花買到一千包抵在别處及贖出先交張二百四十包被張退還另有麻袋六百口約洋銀五六十圓在張處張供稱職員報捐府經歴南匯縣人向在某處辦文案上年向甘定買棉花付過洋銀五百圓有票爲証呈請祭閱不料一包未繳竟敢架詞誣控求賜重辦雷祥安供稱小的是花掮客張向甘定買棉花曾經介紹據上書明五百圓甘實祗收到四百五十圓旣而甘辦到棉花抵在他處旋卽賣去以致不能交張只得另買交還惟價須略加張已允加七分後忽不要是以實未收過剌史謂甘所控不實本當坐誣今姑寛恕著付還洋銀四百五十圓交人保釋○王萃曾呈控陳良初將房屋抵錢不還前經蔣剌史提訊陳供稱此屋由鄭姓抵與小的由小的轉抵與王求提鄭姓卽鄭老七訊追前晚差役沈吉解齊人證剌史升堂覆訊王訴稱此屋坐落西門由陳央中凌金村程瑞卿等人前來抵借洋銀六百圓收過四月利錢餘俱無著凌程同供稱此屋原係鄭産抵押與陳確得六百五十圓後陳轉抵與王得六百圓陳供稱在治下開陳天一帽店前由鄭及鄭小亭叔姪將田單稅契七紙抵去洋六百五十圓後轉抵與王只得六百圓每月利錢七千二百文祗付過四月鄭供稱小的名錫爵房屋確抵與陳處由陳轉抵小亭供稱小的向操茶業現已歇業多年所有抵與陳姓之屋原是公産小的與叔父用過銀一百五十兩合洋銀二百圓剌史著王先將契據呈案再行核奪○寳山縣民人侯錫舟控高楊氏盜賣田地黄大令飭差役趙桂提齊人証前晚解請蔣剌史判斷侯訴稱小的係農夫年已六十有一有地一方與高楊氏之田接壤光緒元年高楊氏欲造屋央人勸令兩家調换繕訂合同小的調得田九分有奇高楊氏調得田二畝三分四厘有奇比至光緒十七年小的適有急需將九分有奇之田單抵與高楊氏借得洋銀八十圓並無中人契據刻下高楊氏將地售與洋商道達得洋銀七百一十圓計共二畝三分四厘實是小的祖業求恩斷令回贖侯松齋所訴與其父錫舟相同高楊氏供稱小婦人年六十有二丈夫逝世已五年矣侯係舊鄰地確從前調換所有九分有奇由侯歸併小婦人曾出洋銀八十圓現在賣與洋商不能回贖高桂松供稱小的是高楊氏之子此事惟求恩斷可也金梅廷禀稱小的充當十圖地保此項田畝由高楊氏售與洋商小的曾於契上簽押數目尙未看清剌史令高楊氏酌給侯洋銀四百三十圓兩造咸各遵斷具結而退 
[申報舘恊賑所經收順直山東廣西湖南賑捐八月十一日至八月二十日止第廿二次清單]  
　　八月十一日洪萬氏爲子蓮卿求病速愈洋十元大豐洋貨號洋一元嘉興巢氏求脾健并闔家平安洋五元○十二日無名氏洋一元延陵氏代母洋四十元○十三日春源馥遞來江西豐城縣積慶堂湯福裕福頤樂安氏湯价人計五户各助洋一元湯福亨福珍福泰福謙高陽氏梧知閏柳風和安定郡王待之清風來　馬馳福壽雙計十二户各助洋五角無名氏銅洋六元無名氏銅洋廿元○十四日樹滋堂銅洋五十元怡豐號各友月餅費洋二元○十五日大豐洋布號省得月餅資錢二千三百文合洋三元四角八分○十六日松江汪恊源來雲間不留名銅洋一元蘇州江賛臣病愈洋十元力棉子洋十元○十七日老誠濟局銅洋四元吳禮門湯餅資移助洋廿四元杭州順成局來恆豐順交來仁和幼童根官　長所賜荷包銀移助求保諸事皆吉小洋一百角○十八日戴生昌洋七元不登名洋六元無名氏銅洋一元○十九日蘇州恊源來筆耕齋主人洋十元少　生求妻病速愈洋十元○二十日知足居先考冥姆帷實資移助洋二元不留名求消悔洋一元蘇州余敬齋爲小兒内外症求速痊洋十元以上總共收洋一百七十二元四角八分銅洋八十二元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
