# 1903 - 183 - 4910854

 

Page 1

 
 
[推廣新聞] [  申報館主人啓]  
　　邇來聖主當陽中興郅治舉凡朝章國故内政外交日異月新在在胥關緊要本報有紀事記言之責所惜限於篇幅筆山墨海不能珊網宏收因於今日起將附張格外放寛每日添載要聞二葉庶朝廷新政臣下訏謨旦付棗梨夕遍陬澨誠足備學士文人之攷索而不徒供茶餘酒後之譚資也特此布陳諸維雅鑒 
[新出歴代史事政治論] [  點石齋啓]  
　　科舉改章鄉會試首塲試以中國史論是非胸羅全史學識閎通决不能於塲屋中拔幟制勝然不博觀古今名人論史之作則識見或不能恢擴而思議筆力恐亦不能縱横馳驟卓然成家是編係京師大學堂江陰南菁學堂松江融齋精舍諸高材生分輯依湅水通鑑始於三家分晉下迄有明上而朝綱國政下而吏治民生凡經名儒碩學抒爲偉論者無不刺取編錄集書數百種得文數萬篇搜羅宏富抉釋精嚴誠乙部之鉅觀非徒科塲之槖鑰已也付之石印現已出書都計三百零八卷裝訂二十八本定價洋銀四元八角總經售處申報館及申昌書室愼記書莊其餘各書坊均有寄售 
[保護說]  
　　人有恒言曰西人於租界中政權甚大凡有寓居界内者雖極不韙西人必庇之護之華官不能過問焉或曰否不然尋常命犯盜犯一經領袖西員畫諾立時黑索加身必作奸犯科大逆不道西人始曲爲庇護不使華官處以嚴刑執筆人嗤之以鼻曰嘻廾有是哉西人之來中國冀傳敎通商也必地方一律平安斯敎可以通行而商可以大盛租界其薈萃處也苟於薈萃之處而容此大逆不道作奸犯科之人則地方必阢隉不安已之性命貲財且不得保尚安所得傳敎通商故凡願受一廛者良民則庇而護之奸民則任華官捕而治之且有華官未及察知而西人先發其覆者蓋人無論中外喜平安而不喜擾亂其心固相同也客曰然則泰西何以有保護國事犯之例曰非保護也特憐其將延頸受戮故留居域内俾得殘喘苟延也夫所謂國事犯者非結黨嘯聚也非陰圖篡弑也必平居豪俠好義鄉里推崇目擊君暴臣貪不可須臾忍遂攘臂而起一呼百應意欲拯民於水火之中事敗而逃則鄰國鑒其苦心諒其公義優加卵翼任其勾留耳若夫中國之歴次懼罪而逃者非圖擾地方卽謀叛君上跡雖近似國事犯實與國事犯有殊以故白彥虎則俄人錮之邊陲使終身不得近華境孫文則限以若干年不得回香港康有爲遁至印之格拉吉打地方官卽告以若再潛謀作亂卽當驅入中國邊境使華官得以捕誅梁啓超久匿日東近亦遭日人放逐安在其保護之有且不特不保護已也前年唐鄧之亂漢口英領事派捕協力拘拿去冬粵匪謀亂五羊香港英官觀破情由先向督轅密白蓋以若輩旣意存反側不得不概從嚴例以免貽害於友邦也曾是友邦且不容貽害而謂窟宅於本邦租界者可一任其陰圖不軌或竟公然播其逆謀致人心皇皇宵旰爲之警備哉且亦思西人之來此通商傳敎將逕與民人相浹洽乎抑必先請朝廷允准就各口岸劃地寄居而後敎可以通行商可以大盛乎果必先請朝廷允准在各口岸劃地寄居則是交誼在朝廷於民人何與詎有妄冀非分背叛朝廷之人而可庇之護之致失朝廷之交誼者今有人子焉不遵訓誨游手好閒懼其父之箠楚將加匿諸鄰舍鄰必曲爲開導使之盡滌前非俾其父氣忿漸平不加笞責若其子而今日市毒物明日磨利刀曰我將以殺此老㹀也則鄰必大動公憤縛而送之官處以極刑爲天下之忤逆不孝者儆斷無有任其逃匿冀逭刑誅者由是以觀而謂作奸犯科大逆不道之人匿蹟西人租界中西人肯曲爲保護否耶蓋不待智者而已了然於心矣或曰允若是則今之匿跡租界中作奸犯科大逆不道者旣奉廷旨飭捕何以西人尚多所留難卽旣入捕房亦必爲之延聘律師代爲辯駁曰是有故當緝捕之時西人之不遽允從者非留難特審愼蓋恐若輩非眞叛逆其中或别有隱衷故必訪察再三以免寃沈海底若律師則或彼黨爲之延請或犯罪者所自延西人安有閒錢白白爲罪人花費是蓋彼黨欲曲爲解免故謠言四播妄冀華官之不敢過事嚴求耳否則西人旣以保護爲心何至一經緝拿而其黨有逭夜遠颺者有已去辮改裝而立刻雇人裝假辮者其中情僞可想而知尚何疑西人之不辨是非不分邪正凡在寄居界内者雖極不韙仍必庇而護之哉因觀日來華官封蘇報館密捕愛國會社渠魁事而一發明之寄語作奸犯科大逆不道之人愼毋倚西人作護身符而概以租界爲逋逃淵藪也 
[本館接奉電音]  
　　昨日午後四下鐘時京師飛電傳來上諭四道敬謹譯登○閏五月十三日内閣抄奉上諭江西巡撫著夏峕署理欽此同日奉上諭廣西巡撫著柯逢時補授廣西布政使著胡湘林補授廣西按察使著劉心源補授欽此同日奉上諭貴州安義鎭總兵黄金福著卽開缺所遺員缺著馬金叙補授欽此同日奉上諭岑春煊電奏查明廣西匪勢災情請將司道各員分别懲處並整頓圑保精選屬縣各等逭廣西匪蹤蔓延災區甚廣該地方大吏毫無布置實堪痛恨已革道員黄仁濟粉飾欺蒙上下解體已革總兵申道發縱勇虐民貽害尤甚均著發往軍臺効力購罪布政使湯壽銘吏治廢弛按察使希賢前署藩司賄賂公行均著卽行革職巡撫王之春辦理軍務諸多蒙蔽提督蘇元春養癰成患貽誤地方著一併革職該署督務將圑保一切事宜嚴飭各府州縣認眞辦理以清亂源至委署各缺著准其不拘資格暫行酌量變通總期有裨地方俾吏治日臻起色用副朝廷綏靖邊疆之至意欽此 
[電傳宮門抄]  
　　昨日午後四下鐘時京師友人專電告知本館云閏五月十三日皇上召見軍機大臣及文華穆騰額文鑑文億陳虁龍 
[再續和蘭國京所訂萬國和解公斷條約]  
　　第二十二條應在和蘭都城設立萬國公所作爲公斷衙門遇 
 
 

Page 2

 
 
有公斷衙門應行會議卽由該所循例知照該所存儲一切卷册曁雜務案牘畫押各國言明將彼此所訂公斷條約曁公斷判語鈔稿校對無訛咨送該所再言明將有關公斷判語之律法章程文牘一律咨送該所第二十三條自本約批准之日起限三個月内每國應選擇向有名望之公法專家並願充公斷之人至多四員派充常川公斷衙門議員由辦公所開列名單知照畫押各國名單如有更動處亦由该所知照畫押各國所有議員可聽兩國或數國商明公選一員或數員每一員亦准兼充數國議員各議員充選以六年爲限期滿亦准展限遇有告退或身故應卽按章另派充補第二十四條畫押各國如遇爭端欲請常公斷衙門判定卽在公斷衙門總名單内選擇議員如兩造未克立卽商選議員應照下法辦理每造選擇兩員所選之兩員復商舉一員爲總議員如仍不合兩造可各舉一國請該兩國會同公舉一員爲總議員擇定議員後兩造應將該員姓名及决計願歸公斷之意知照公斷衙門至會議之期由兩造擇定各議員辦事時應享利益如出使人員例第二十五條會議之處例應在和蘭都城遇有事出萬不得已或經相爭國商允公斷人方准更換地方第二十六條畫押各國遇有另案專辦公斷事件和蘭都城辦公所准其借用該所地方曁辦事員役卽未經畫押各國或業經畫押與未經畫押之國遇有爭端兩造商明願歸公斷常川公斷衙門亦可推廣按章辦理第二十七條畫押各國之内如兩國或數國遇有爭端事將决裂畫押各國應卽行文該國勸請歸常川公斷衙門判核此係畫押各國之責任所以畫押各國勸請遵照本約歸常川公斷衙門辦理係爲保和起見相爭之國應得視爲美意第二十八條本約批准至少已有九國之數速卽在和蘭都城設立常川辦事公會該公會各員以畫押各國駐和公使兼充而　和蘭外部大臣爲會總其萬國辦公所應由公會開設卽歸該公會管轄稽查該公會應將設立公斷衙門之事知照各國將來卽辦該衙門之事並詳定該衙門辦事章程曁一切應有章程判决該衙門雜務兼操辦公所員役黜陟之權明定新俸工資稽核用項會議時總須有議員五人方爲合例所議之事以從衆爲斷該公會應將議定章程知照畫押各國並每年將公斷衙門案件辦事情形以及用項彚報一次第二十九條辦公所之經費畫押各國按照萬國郵政公所章程由各國分認第三十條兹爲推廣公斷起見畫押各國商定下開各欵以資辦理相爭之國如另有章程不在此例第三十一條相爭國遇案願歸公斷應具畫押文憑詳叙案情明定公斷人權限文憑所叙卽指兩造互相言明實心遵照公斷判語辦理此約仍未登畢容俟明日續登 
[俄籌築路]  
　　日本東京某日報云近有瑞典國工程師啞利烏賢苦洛痕查考西伯利亞鐵路由烏賢路夫内烏其痕司苦繞道恰克圖庫倫入張家口以抵京師歸而語諸俄國某報采訪人曰俄人擬建之路其最難工作者爲張家口逹京師一叚中間重山阻隔須穿隧道以通火車且繞出戈壁中煤水俱憂告乏至木司科以逹京師一路刻已照原定之地减去一千二百俄里車行可少四晝夜或五晝夜目下擬與中國蘆漢鐵路銜接俾日後直逹金陵則南北交通轉輸益便凡張口京師二處貨物人口之南下者必皆願出其塗獲利之豐可操左劵此俄人之必欲與滿洲鐵路相爭競者也 
[俄製巨艦]  
　　日本東京某日報云俄羅斯海軍部倩德國幾路製造廠製一巨艦命其名曰啞開矮痕頃已告成駛入聖彼得羅堡内滑河就拔路氣之苦製造廠上流下碇是艦擬於平日供機器師及火夫練習航海之用如一旦有事於東亞則用以轉運軍需當練習時可容機器師一百二十名火夫一百四十名士卒二百六十五名武弁一十七員其價支自本年七月擴張軍艦費九千萬盧布之中製造工料共需盧布二百三十萬枚船身長英度四百九十尺闊五十九尺運動力一萬二千墩滿載之後入水約深二十五尺每一下鐘時能行海程一十八里又一之八機器二副得一萬一千九百匹馬力艙中容貨物二十五萬捕獨煤倉之内可儲煤十六萬捕獨足供海程一千俄里所需帶有小艇十四艘其中四艘爲小蒸氣艇綂以將校一員船主一員武弁二十二員兵敎習八員臥室餐房皆極華麗由海軍大佐愛岳司立夫君監造而以海軍中佐希托夫立君副之註捕獨俄量名 
[外務部覆滬甯鐵路籌借英欵訂立合同摺]  
　　奏爲遵旨議覆恭摺仰祈聖鑒事光緒二十九年二月二十八日准軍機處抄交署兩江總督張之洞江蘇巡撫恩壽督辦鐵路大臣盛宣懷會奏滬甯鐵路籌借英欵訂立詳細合同一摺奉硃批外務部議奏單併發欽此查原奏内稱光緒二十四年閏三月初四日承准總理衙門來電英使述其政府之意自滬至甯鐵路必欲令怡和承辦勢難峻拒飭由總公司相機籌辦臣宣懷遵與怡和兼代匯豐之英國銀公司磋議草約二十五條聲明設與地方窒碍隨時更正仍俟簽定正約會同督撫具奏電經總理衙門核准於是年閏三月二十三日先將草約簽印卽派員伴護英公司瑪禮孫等測勘軌道佔計工費適英以特戰我以拳亂彼此遷延未議正約上年七月銀公司公舉上海領事官璧理南來議詳細合同開議以來磋磨五六月易稿六七次間有爭持未允者臣宣懷復屬璧禮南携稿來寗經臣之洞覆加考核派員與之按欵磋商分别駁改增删幸皆妥商就範計訂詳細合同二十五條以粵漢美欵辦法爲基址其自保權利之處實較已定各路爲尤多璧利南電致英京一切俱允恊理合先繕具清單恭呈御覽俟奉旨批准再行簽印等語臣等將該督等所訂合同詳加查核如訂借英金三百二十五萬磅虚數九扣年息五釐以英公司出售小票先後爲起息日期並訂明備付息欵取贖小票辦法他如需用材料先儘漢陽鐵廠承辦遇調兵運械振饑諸要務减收車價儘先載運以及自購地基以固根本遴派總辦以重事權皆爲取益防　之端核與粵漢鐵路合同用意相符而於禁止洋工程師干預地方事宜及預訂將來征收稅捐各節則尤爲詳密其餘各條均屬可行應請准如所擬辦理如蒙俞允卽由臣部咨行遵照會同簽印並照會英國駐京使臣飭令該公司按照合同妥速開辦所有臣等遵議緣由理合恭摺覆陳伏乞皇太后皇上聖鑒謹奏 
[獻策平匪]  
　　廣州訪事人云新任兩廣總督岑雲帥下車伊始卽銳意赴桂省剿匪當啓行之前廣東候補通判范别駕上一條陳略謂廣西之亂半由於官吏之苛征半由於饑民之乏食益以會黨煽惑與游勇互相裹脅乃聚而爲盜冀延殘喘若不分首從不别良莠概加剿洗未免傷天地之和且示以必死則爲亂之志益堅轉不易破不如相機辦理剿撫兼施似於此事較有把握等情雲帥嘉之立時傳見諮詢一切機宜亦集思廣益之道也 
[整頓學規]  
　　金陵訪事人云邇者兩江總督魏午帥以各處學生習於呌囂侈言平權自由以違抗長官爲得計甚至妄談國政煽惑人心邪說害人靡所底止爰嚴立學規禁止閒人不准擅自出入卽家屬有事來見應先投門房挂號由門丁禀明監督飭堂差將學生喚至客廳不得逕入臥房私相告語至堂内學生寄書與人及外人寄書與堂内學生均需將書行送監督察閱有無邪謬悖逆之語刻已遵奉憲飭禁令高 
 
 

Page 3

 
 
懸卽學生購報購書亦必呈請騐明如違定卽革逐 
[暫遲受篆]  
　　楊州訪事人云調授兩淮鹽運司恩新甫都轉旣抵䢴江暫假淮南總局爲行臺諏吉本月十六日履任兹擬先赴吳門謁見恩藝棠中丞然後馳赴金陵謁見督鹽憲魏午莊制軍遂改於二十日受篆 
[試辦工藝]  
　　金陵訪事友人云省垣創設工藝局興造房屋刻未竣工江寗藩憲李薌垣方伯因委某員遴選貧民之年富力强身無殘疾者假安品街善堂授以工藝計分五項一織大布二織毛巾三織縀帶四糊扇面五製扇骨其費支自藩庫共銀五千兩 
[黨匪正法]  
　　金陵訪事人云邇年長江一帶會匪充斥布散羽黨煽惑軍民防勇標兵多有被誘入黨者綂帶將弁幾於防不及防兩江督標護軍中營某哨勇丁近亦私入富有匪會潛爲匪首出賣逆票同營初未及知某日飲酒過多頓忘顧忌膽敢以富有票向各營求銷營中人懼被株連持票白之哨弁哨弁轉白管帶上禀綂領楊鏡巖軍門軍門飭將該勇連逆票發交上元縣訊辦縣主陳小山大令以營勇不法非地方官所得過問仍令哨弁押解回營軍門立飭縛出營門按照營規梟首傳示 
[英德水患]  
　　廣州訪事人云韶州府屬英德縣境以本年四五月間霖雨過多上游之水汩汩而來無異建瓴高屋致雉堞遽坍五六丈縣主柴大令廷淦以事關緊要卽督紳勸捐以便雇工修葺 
[粵省官塲紀事]  
　　廣州訪事人云省垣製造局總辦楊觀察樞前經上憲委署肇陽羅道篆務近日欽奉恩命出使日本所遺製造局務委雲南試用道李觀察光覲接辦肇陽羅道一缺則委補用道李觀察光宇接署○前署兩廣總督調補漕運總督德靜山制軍交缷後定於本月初五日起程先是上月二十九日四公子名延慶者忽赴玉樓之召制軍雖痛抱喪明祗以起節有期遂於初二日將靈柩送至東門外永勝寺暫厝舉襄時司道以下各員均親臨執紼○署欽州直隸州知州李芷香直刺現經上憲調省差委遺缺委調署合浦縣知縣連平州知州張刺史卿雲前往署理 
[古渝客述]  
　　重慶訪事人云上月某日之夜重慶府屬水土沱附近泊一鹽船突被盜匪十餘人擁入艙中劫去票銀千餘兩適爲岸上炭窰中人所見集衆圍拿盜匪情急見近旁泊一貨船躍登其上解維駛行不意船中係愼記書莊運赴川省之書所載過重偶一失足同墮波心遂得擒獲六人解交江北廳署研訊○上月某日有一法國小兵輪船由重慶開赴江津遊歴水櫃忽然轟發致斃司火之華工一名法兵二名船主急折回渝州將三屍棺殮安葬○邇來綿紗銷塲遲滯以致市上銀根日緊流轉爲難慶太仁及某某等三家箇中巨擘也近忽閉歇虧折七八萬金二三萬金此外同心德藥鋪亦虧倒二三萬金各業由是大爲震動市面之壞一至於斯將來贸易中人恐更形棘手矣 
[渚宮芳草]  
　　沙市訪事人云湖北荆州府監利縣境向有質鋪九家邇有某某等三家定一虚當足取之例凡質物者每錢百文祗得九十八文至贖時須付足百錢方能取物紳耆聞而不平具禀投荆宜施道署控告道憲余堯衢觀察判令每家罰銀若干兩以充學堂經費○日前大吉丸抵埠時某行夥送客登舟見有西衣一件貪小納入袖中船中執事人見之指爲竊賊喝令痛毆隨復解送日本領事署究辦嗣經相識者再四婉求始得保釋○本市蒙養小學堂學生日習體操頗著成效上月某日江陵縣張雲生大令照會各敎習定於十七日至天后宮閱視無論官立民立各學堂肄業生届期須一律齊集大令閱畢各賞給點心以示鼓勵○襄河梅家嘴對岸大隄邇因雨水過多突然衝潰以致荆門州屬沙洋江陵縣屬尨灣熊口一帶地方盡爲澤國人民牲畜死者不計其數誠巨災也 
[漕帥謁客]  
　　新授漕運總督德靜山漕帥由粵來滬駐節天后宮側出使行轅昨日午前命駕赴道轅拜會蘇松太兵備道袁海觀觀察晤談片刻而别 
[皖臬過滬]  
　　新授安徽臬司濮紫泉廉訪由京師陛辭南下昨日自津沽附某輪船抵滬上海縣主汪瑤庭大令前往舟次迎謁如儀 
[捧檄剿匪]  
　　日前江蘇撫憲恩藝棠大中丞札委南洋常備右軍綂領杜雲秋觀察赴周浦下沙等處會同南匯縣主戴子邁明府鵰剿私梟因於前日來滬泊舟北市以待渡浦而東昨日午後浦東保甲總巡謝岳松明府命駕登舟面陳一切 
[接鈐有日]  
　　楊玉史二尹寳書奉江蘇藩司效述堂方伯委署上海縣縣丞日前捧檄來滬擇吉本月十六日接鈐視事大約前委代理之翁玉岡二尹卽須回省另候差委矣 
[傳諭遵章]  
　　日前洽記土行主鄭某在大馬頭蓋造房屋馬路工程局總辦翁子文太守飭地甲傳諭遵章將階石讓進數尺鄭抗不遵諭太守乃據情申禀蘇松太兵備道袁海觀觀察觀察立卽札飭上海縣辦理昨日縣主汪瑤庭大令飭差諭鄭赶緊將所蓋之屋退進如敢違玩定當傳案訊懲 
[盜蹤待勘]  
　　浦左南匯縣境楊家鎭生員楊眷庭家頗饒裕前晚突有盜匪數十人明火執仗毁門而入劫去金銀首飾骨董之類約值三千餘金迨村人鳴鑼追捕事已不及乃於翌日赴縣禀報適縣主戴子邁明府因公在滬署中人因來滬禀報明府以事關重大立卽返署以便履勘情形 
[上海格致書院五月分課案]  
　　策論單毓季瞿鉞李成蹊單毓元王錫韓顧仰基劉卓如馮癸皋錢戔孫炯嚴桂培吳寳地顧作基查美洵吳元弼賈豐芸萬祖蔭徐有瀾李輔宰徐克承章鍾嶽華毓皋夏執中孫肇圻王家栻潘如樑丁逢甲孫觀圻張文瀚　肇蟾劉燕棣朱秉文陸鼎宜王家鼐徐洪度周寳祥丁堃申于長慶孫枏徐作舟吳傳甲恩祥朱恆朱金相朱允甲郁棟施人傑虞式如吳興樹余叔度金潤章徐奉璋潘洪燦潘世祥朱濟清馮振中陶慶豐章洪鋆葛忠清程桂清程宗浩張恩翔姜臣顏黄悔方積勛王壽椿○算學陳其麐周志伊陶慶豐姜臣顏郁樸徐志清 
[上海官塲紀事]  
　　昨日午刻蘇松太兵備道袁海觀觀察命駕赴盛杏蓀宮保行轅具手版謁見晤商要公○昨日陽湖縣主翁笠漁大令因公來滬舟泊滬北觀音閣碼頭午後命駕詣道轅謁見道憲袁觀察繼至上海縣署投刺縣主汪大令延入花廳茗譚良久始别○昨日震澤縣主夏芝蓀大令因公來滬乘輿赴道轅禀見道憲袁觀察繼又至縣署拜會 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[成都將軍蘇四川總督岑奏陳旗營改辦警察摺并擬簡明章程]  
　　兼署成都將軍副都綂臣蘇嚼岱頭品頂戴署理四川總督調署兩廣總督臣岑春煊跪奏爲成都駐防旗營改辦警察恭摺仰祈聖鑒事竊維警察之設旣以保衛地方卽不能分别畛域現在成都業已遵旨開辦而駐防旗民所居地叚旣占省城四分之一亦不可置爲後圖若一歸外城警察總局又慮旗漢或不相習更選旗兵敎練欵復無出臣等反復計議惟有將前立之旗兵振威一營因其官兵員名薪餉舊額而變通改革别定簡明易行章程以爲滿城警察之用伏查前督臣奎俊兼署將軍時值拳匪擾攘將振威軍調劄省外滿城空虚又招選新威一營原擬事平之日卽行遣散現在振威旣改巡警若復裁撤新威一營則所練旗兵又覺無多臣等擬卽仍留勿裁改振威以立滿城巡警之規留新威以爲旗兵敎練之備欵不加籌事皆有濟應懇天恩照准以資整頓所有臣等會同改辦滿城警察及留練旗營各緣由是否有當理合繕具所擬簡明易行章程合詞具陳伏乞皇太后皇上聖鑒訓示兩此摺係臣岑春煊主稿合併聲明奉硃批政務處知道單併發欽此謹開一警察乃奉旨興辦之事本章特爲滿城警察而立專管滿城街道晝夜巡查之事二此次滿城警察兵就滿城舊有旗兵振威一營改設官兵人數月支薪餉並照該營所原有者變通增减期於有用三原設督帶協領一員改爲滿城警察兵總巡專任督率本局官兵巡查街道之事月支薪水五十兩不支公費四原設帮帶協領一員改爲警察兵副巡專任襄助總巡官督率本局官兵巡查街道之事月支薪水二十四兩五分原設支應兼文案佐領一員仍舊專任支發文案一切事宜月支薪水十六兩六原設正副哨官八員改爲警察兵分叚巡查滿城爲八叚每叚設立分巡一人專管督率巡目巡兵巡查所畫街道之事每員月支薪水十兩七原設親兵旗軍護兵名目三百八十八名改設巡目十六名每名月支餉三兩六錢巡兵三百八十四名月支餉三兩八每叚立巡目二人晝夜分班專管督率巡兵巡查本叚所派街道之事九每叚立巡兵四十八名分晝夜班每班二十四名派定街道繁街一街一人寂街二街一人專管巡查所派街道一切之事十不問晝夜晴雨各街不可一刻無人總副巡每三日必周巡滿城一次分巡每日必周巡本叚街道二次巡目巡兵則於當班時内往復梭巡十一凡有窩賭窩盜燒香結盟傳習邪敎及帶刀逞兇酗酒打降一切事情並歸警察官兵稽查彈壓拘治某街有事該管官兵不卽覺查者官撤委兵責革十二如城外警察局查有寄住滿城外滋事之匪人及旗民在外滋事者持領將軍總督會印持票入城拘捕之時滿城警察官兵應卽恊同前往拘捕不得懈怠及有預先洩漏之事十三滿城巡警兵應歸將軍總督節制十四原設火夫四十二名改設四十名每叚五名專管該叚巡兵炊爨之事每名月支餉二兩四錢十五改定警察兵共月支官薪一百七十兩兵餉一千二百九兩六錢火夫工食九十六兩共月支一千四百七十五兩六錢比原章節省五十一兩四錢不予扣除由總巡具領以爲巡兵夜間巡查燈油之用 
[招習譯學]  
　　寗波訪事友人云本月初旬某日寗波府葆太守謙奉管學大臣來文内開京師大學堂設立譯學館招選學生一百二十名敎授英俄法德日本五國語言文字願來肄業者速赴各地方官報名申送來京聽候示期考試文到後飭卽出示曉諭俾衆咸知等因云刻已分飭各屬出示曉諭俾衆咸知矣 
[請禁空盤]  
　　寗波訪事人云甬江錢儈賣空買空最爲商賈之實歴經地方官嚴禁不啻三令五申邇以日久玩生不免復萌故態日前鄭紳崇敬具禀寗紹台兵備道署聲請禁令重懸道憲惠樹滋觀察准之批飭寗波府葆太守轉飭鄞縣周少軒大令查禁 
[上海縣署瑣案]  
　　浦東張家浜左近倪鑑明家被盜行劫報經縣主汪瑤庭大令飭捕拘獲劉老六湯老五兩犯訊取口供嚴加管押前晚升堂復訊並飭前獲之邱臘梨與之質證邱供四月十四日小的在帶鈎橋左近某茶肆中見湯與起意行劫之萬老么黄老六叙談厥後同往張家浜行劫小的分得綢女夾襖一件此係實情叩求明鑒湯供小的在蘇州某營當勇因接漢陽原籍來信知母親患病故於四月二十四日辭差到滬欲返家中與萬等並無一面緣安有行刦之事劉供小的係湖北黄岡縣人於三月内來此謀事四月中得充英美租界公廨捕役凌振之夥邱逃匿蘇州經小的等同往拿獲因此挾仇妄供小的前在湖北與湯相識某日遇諸浦東某茶館中致被差捕一併拘案大令謂爾旣充凌振夥役又係湖北人必知萬黄等人所在如能拘解到案當免究辦且酌給賞銀劉供此事凌振之夥周錦仁深知底細小的實不與聞大令著分别還禁○蘇翰香前因誑騙木作頭黄子文銀兩控奉大令提訊押追旣而呂國清劉朱氏以被蘇誘姦騙銀禀求附追前晚大令升堂研訊劉朱氏供小婦人籍隸淮安鹽城縣年三十有一母家姓金父親名壽山讀書入泮現與翁姑皆健在呂係丈夫因與母親不睦來滬謀食已閱三年去冬小婦人隨夫姪呂建仔尋至此間與夫相晤後自藉女紅餬口至今年二月突被蘇翰香誘至觀音菴姦佔并騙去洋銀六十元今知蘇因案管押故敢叩求附追呂供小的由原籍來滬已閱三年在高昌廟左近某香店執業妻子劉氏父母及岳父劉老裕岳母某氏相繼去世迄今已十餘年去冬妻子携姪兒文炳來此尋見小的後被蘇誘姦並騙去洋銀叩求究辦大令啞然笑曰爾等旣爲夫婦何得將父母存亡及自已姓氏年歲而忘之以致供語互相歧異遂喝令將氏掌頰七十下詰其緣何姓氏不符氏及呂同稱小的與小婦人實係夫妻蘇稱小的與氏同鄉氏自稱姓劉夫故無依浼小的謀一棲身之地小的因薦伊至山東公所看守門户旋與私識所借洋銀已還過十五元求恩寛宥大令著將氏交官媒看管呂蘇分别收押候移文鹽城查明實在情由然後核辦○胡沈氏控媳母沈王氏强取衣物等情大令研訊之下胡沈氏供小婦人家居本邑浦東丈夫去世已閱數年小婦人係繼室生有一子今甫十齡前妻亦生一子字曰秋生今已一十九歲向由小婦人撫養今春爲之娶婦成婚後卽挈之遷出不肯與小婦人同居嗣是不務正業恣情揮霍致將伊婦妝奩衣物典質一空媳母沈王氏以小婦人不善敎訓糾人至家强取衣物求恩究追大令諭候飭提秋生訊核 
[馬路工程局紀事]  
　　日前南市捕房八十八號華捕倪福全在外滋事經馬路工程局總辦翁子文太守查悉提案研訊罰作苦工前日忽伺隙脫逃隨經巡街捕追獲管押捕房未幾有南匯縣人李陳氏者投工程局遞禀控稱女兒文仙現年二十有六被倪誘逃來滬求恩訊斷等情太守批飭靜候質訊核辦○前日鼎康洋貨店夥某甲扭洪生禮至捕房結欠貨價洋銀三十六元三角向索不還等詞呶呶聲訴捕頭令轉解馬路工程局總辦翁子文太守倩襄讞委員黄衡堂二尹研訊斷令洪分期拔還○日前某猪作屠夫朱阿生驅豕至馬路中經巡街捕拘４送工程局黄二尹訊明判令枷號十日昨已期滿帶案疏枷釋之使去○姚和尚王鶴生在某茶肆啜茗互起爭端經巡街捕拘入捕房轉解工程局黄二尹訊知事起細微申斥一番麾之使去 
 
 

Page 10

 
 
[英美租界公堂瑣案]  
　　包探何阿春解恒泰小錢莊主孔雲海到案禀稱伊持僞支票至道勝銀行支取洋銀五十七元經行中洋人察知報由小的拘案請究孔供此票係門市收下不知眞僞尚求明察讞員孫建臣直刺商之英總領事署繙譯官迪比南君以孔曾將洋銀二千元質於捕房令交妥人保出查候明僞票根由於禮拜五復訊○包探陳金標解張雲祥至案禀稱伊在寳山縣境竊得道袍桌幃等物持至滬上由小的拘獲請懲直刺判責三百板連贜移送寳山縣核奪○英商甘澍投該管總領事署控華人朱卓甫定貨欠銀等情英總領事據情函致公廨昨日直刺簽差協探將朱提案略訊口供飭押候交人保出○包探方長華禀稱陳阿德行竊徐壽朋家衣箱一口内儲珠寳約值洋銀二千餘元報由小的拘獲連窩贜之鴇兒張巧福及陳所狎之妓張巧寳解案請懲直刺判令將陳責六百板收禁西獄二年鴇妓無干開釋○包探李四春禀稱李德表行竊楊永生家衣服八件報由小的拘獲送請究懲直刺判重責五百板荷枷一月期滿之後收禁西獄一年○包探趙銀河禀稱蔡生才在門前將鼠釘斃適爲某號屯捕所見拘入捕房捕頭令小的送案請辦直刺判罰洋銀二十元笞責四百板似此傷殘物命有干造物之和罰之笞之固屬罪無可逭雖然今之屠者日以殺牛宰猪爲事所殘牲畜當不可以千百計設遇仁民及物之賢父母誠不知其將以何罪科之矣吁○包探沈阿岳解周全有至案禀稱此人行竊同和貨棧中所置篷布一捆報由小的拘獲送請究懲直刺判責三百板枷示二禮拜○包探朱桂生解洪榮發到案禀稱此人行竊徐榮法家烟槍七枝報由小的拘獲送請究辦直刺判責三百板管押捕房一月○包探陳洪德解劉桂生至案禀稱此人行竊瞿四全家衣服千里鏡報由小的拘獲送請究追直刺判責三百板枷示一月期滿之後逐出租界○包探倪順泉解倪乾順到案禀稱此人係朱成才之外甥竊取朱洋銀三百元報由小的緝獲送請究辦直刺判責四百板管押捕房四月 
[法租界公堂瑣案]  
　　本月十二日之晚二點鐘時致和里大和糖行不戒於火燬去樓房三幢焚斃行夥一人跌傷二人昨日包探傳行中執事人陳興德到案請訊陳供行中曾保火險銀四千兩是晚學徒不愼遺火樓上致行夥朱硯卿斃於是役尚有二人奔逃跌傷讞員魏蒓塢大令與法總領事署費繙譯官會商判令從保險賠欵中提銀二百兩呈繳公堂爲屍屬撫恤之費○鍾施氏之夫鍾某因翻印龔司鐸所著五州圖攷控奉大令訊取口供交人保出勒令交鍾到案昨日復傳諭鍾施氏將是書底稿及玻璃片呈案候核○包探解攫取行人對時表之周阿元李三毛至案大令著押候下期傳同物主質訊核辦○前有張金茂者爲竊賊王少卿將田單一紙向郭阿松抵借洋銀一百元失主報捕查獲吊到田單大令著當堂給領所借洋銀一百元向張追繳三十元郭押追七十元給債主具領昨日帶案復訊郭求准交人保出限五日内繳呈大令准之○偷兒吳阿五在南市某姓家竊得水烟袋一枝途遇方瑞榮冐充包探向之索賄被包探偵獲一併拘案請究大令判將方重責五百板吳枷號一個月重責一千板 
[美租界捕房紀事]  
　　昨日偷兒黄阿森潛至蘇州河畔某姓駁船上行竊鐵錨一具後經包探倪順泉查獲連贜帶入捕房捕頭令押候轉解公堂禀請讞員孫建臣直刺訊辦○昨日午前甲乙丙三車夫曳一載貨車行經西華德路偶一不愼將道旁所置自來水龍頭撞斷某號巡街華捕見之一併拘入捕房捕頭令傳車主到來責令出貲修復○前晚小竊張阿榮混入提籃橋左近某姓家行竊衣服若干件携之而出適爲包探錢榮堂所見拘入捕房捕頭令押候轉解公堂禀請懲辦 
[蘇省官報]  
　　閏五月初四日揚州府余禀辭知縣郝炳麟禀辭赴清江見漕　縣丞周祖　禀辭赴滬見道憲管　　平輪船把總簡傳斌禀知送杜觀察俞赴滬初五日湖北候補道孫泰圻無錫人由籍來卽辭赴鄂知縣樊肇元禀知奉督銷局委辦文案差王廷楊辭赴　見制憲指分江蘇試用知縣廖元　江西人由京引見領照來省禀到理問錢定爾由甯解銅元來委署上海縣縣丞楊寳　禀辭赴任初六日知府由庚禀知由川沙南匯公幹回同知　承恩由南匯沙洲差次來直隸州陞額祿由甯回通判李光儀禀謝奉委發審局差知縣倪曾　禀辭赴吳淞沙釣船捐局差王元輔禀辭赴吳淞貨捐局差宋殿元禀謝奉委發藩周帮審羅治霖由甯來禀知交缷署宿遷縣事初七日首府向禀謝奉飭奏留三月辦理警察同知羅承恩禀謝奉委調辦南路警察總巡通判李光　禀知今日到發審局差委辦江甯工藝局同知銜候補知縣左杕周候補布理問楊文煜均由甯來知縣朱賡且專丁來省禀知本月初一日到上海貨捐局並銷瀏河釐局差河南候補縣丞沈聲和安徽人由山西來初八日花翎運同銜補用同知惲福麟辭行赴安徽陽湖縣翁禀到吳俊禀知赴滬見道憲知縣俞志善由京引見回並銷管解京餉差金銓禀謝奉委青浦縣　收　　差卽辭李廷琳由黄渡來府照磨李　　知赴甯見制憲未入歸祖望禀謝飭知奉部核准知州趙　琪禀謝奉委南匯縣沙洲差初九日藩轅牌示照得崑山縣知縣諸可　病故遺缺查有新海防候補前知縣張紹棠堪以請補又宜興縣下邾同巡檢沈企曾病故遺缺查有新海防遇缺先補用巡檢孫繼陞堪以請補儲憲羅由滬回運同銜試用同知方臻善五品銜试用知縣程菊齡均安徽人由甯來知縣龔鴻揆由丹陽沙洲差次來劉廷鳳禀辭赴甯六品銜改指江蘇試用縣丞黄毓琨福建人由籍領咨來省禀到初十日藩轅牌示照得署靖江縣知縣許之玨調省遺缺查有候補知縣賴豐熙堪以酌委署理陽湖縣翁禀辭同知劉啓墉禀謝奉委調辦黄渡保甲差卽辭並銷北路總察差李廷琳禀謝奉委調辦北路警察總巡　到差同知銜分缺先補用知縣劉興仁雲南人同知銜分發江蘇試用知縣傳延齡江西人指分江蘇試用知縣司徒壎廣東人均由京引見領照來省禀到 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
