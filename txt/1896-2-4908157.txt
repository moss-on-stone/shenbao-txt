# 1896 - 2 - 4908157

 

Page 1

 
 
[募振引言]  
　　黃河潰决平地汪洋山左黎民死亡枕藉其幸而生者流離轉徙吸露餐風凍餒交加朝不保暮而汴梁苦潦亦復顆粒無收磽瘠之區災後益無聊賴此種慘狀幾非昔年鐡淚圖所得描撫苟非急籌數十萬金恐施振終難遍給而南省頻年勸募亦已成弩末情形欲請發棠實難啓齒惟有仰求樂善諸君子以救人救澈爲念不論多寡慷慨傾囊多一文卽多救一人早一日卽早全數命上天福報如影隨形本館蓋不勝馨香之祝矣特布微忱伏祈德鑒 
[四史復出] [  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑銷售已完兹以問價者多重爲印釘照向例每部六十册實價洋四元售處仍從其朔諸君子有欲爲柔日之讀者請及早惠臨選購遲則又恐篋笥易空矣此佈 
[論近日制錢缺乏之甚]  
　　錢者泉也取其流通而無滯也此絀則彼盈此盈則彼絀固世事之常亦循環之理誠無足怪者也縱不能彼此有餘亦不能彼此不足何則錢爲銅質久用不敝彼此轉運上下相通斷無缺少之理况京局常年鼓鑄雖出數不多亦宜有增無减而錢之日見其短少者皆爲奸徒謀利銷毁之故也朝廷非不知官長非不禁而其弊終不能絶有此漏巵而欲保民間各足於用不亦戞戞乎難哉然錢雖日見其缺所謂此絀或彼盈此盈或彼絀從未有如今日之各處缺少者也漢口一鎭爲五省通衢銀錢聚集之處入夏後錢價較江浙先見昻貴但有去路而無來源則可見兩湖雲貴四川之錢亦缺矣現在江浙錢價之漲幾與漢口無軒輊據云載往牛莊烟臺天津等處所以滬上錢市日緊果如所言則江浙之錢因載往北省而有缺少之患將北省之錢又載往何地而先有缺少之患耶卽曰銷毁皆奸民日漸私自爲之斷不敢公然銷燬旣不能公然銷燬自無有一時而銷燬盈千累萬之數旣無一時而銷燬盈千累萬之數何以錢之驟見其缺而錢價驟然如此之漲且各處之錢驟見其缺而各處錢價驟然如此之漲或者謂江浙之錢流入北省或非無因東省自遭日人之變十室九空錢之爲物更爲重笨轉徙流離斷不能携帶不比金銀可以匯寄安頓尙不致盡人日人之手况金銀未必人人皆有而錢則無人不用無家不備者也日人所擾之處所到之區人則見之而遁錢則爲其所取東省雖非富有之地而民間日用之錢爲數奚止億萬計雖未必盡爲日人所有而日人所取者當亦不少日人將中國之物無不運回東瀛前報所紀廟中之石獅尙且運回日本豈有錢而不運回者乎以是言之則遼東一省之錢流入日本可知矣一省無錢而以各省濟之各省能無缺錢之患乎各省如果有餘則挹兹注彼尙不形竭蹶近來制錢日見缺乏一處之錢爲一處之用尙嫌不足而欲彌此虧空則必至四處不足矣譬之數米而餐僅備一家之食而驟添一客一客未必能飽而一家均受其餓矣或謂日本産銅甚多且中國之錢不能使用未必視爲貴重之物而運載回國不知日本雖産銅而現亦不足於用故從前所鑄寛永錢流入中國後卽漸漸收回銷燬爲器故現在寛永之錢中國絶不一見可見日本缺銅已久豈有視中國之錢而不運載回國者乎現在缺錢之故雖不盡係乎此未始不係乎此也又况奸民銷燬之患未能盡絶耶滬上一隅爲商賈聚集最盛之處銀錢之價消息最靈各處無不視爲轉移日日市價現更登之報章以憑劃一有市錢卡錢衣牌之目市錢卡錢者以銀兌錢之價也衣牌者以洋兌錢之價也向則以銀兌錢之價總在一百四十千左右而今則僅一百二十餘千洋價向則至少一千零數十文而今則僅九百數十文矣且向來洋價均視衣牌雖尋常兌用不能盡照衣牌之價然相去不過十文五文之數乃現在所掛衣牌如衣鋪自不能不照衣牌而各鋪兌用與衣牌相去至四五十文之多非但不照衣牌幾至各自爲價買物找錢非五六百不肯找出如三四百文尙不能用洋找錢小民買物豈皆有五六百文者乎不但小錢短串之吃虧將苦無用洋之處矣現雖通行小洋可以濟錢之不足然以大洋兌小洋再以小洋兌錢一轉手間吃虧奚止一二十文况市儈見錢缺乏格外居奇格外刻算出入之弊尙不止於是耶錢者所以便民者也如此則民之不便莫甚於此矣雖官長禁抑錢價禁止出口而終無補於缺乏之患也將救缺乏之患奈何曰鼓鑄而已矣各省廣行鼓鑄而已矣是所望於計部之臣與各省封疆之大吏也 
[本館接奉電音]  
　　昨晚京師飛電傳來硃筆一道敬謹譯登○十一月廿六日奉硃筆楊冕補授宗人府府丞欽此 
[京華人語]  
　　據訪事人云恭邸密保袁蔚廷觀察樸誠勇敢請派往天津練軍刻已奉旨密派該觀察接統胡雲楣廉訪前帶之十二營按泰西槍法訓練俟訓練精熟再行添募新軍所練之軍歸欽派軍務處王大臣節制不受直督管轄聞觀察於十月廿七日出都赴津矣○自十月望後京師連朝陰霾廿六日暴風尤甚是日午後兩點鐘正陽門裏甕洞千斤閘旁忽墜大磚一車經行其下被落磚打壞車中一人并轅下車夫均受重傷○前某侍御奏請在部當差正途人員准改捐道府一節兹經吏部議准奉旨依議矣○前盜賣磁庫官物一案兹悉買物者係地安門外永成古玩鋪已經封門鋪主送部對質追物又有前門外荷包巷口一錫器攤某甲曾買此案中酒盅十枚甲一聞此信立卽收攤避匿盜物人供甲曾買酒盅刑部立派幹役偕盜往捕至則甲已去如黃鶴其左近有一錫器棚子役身詢甲答以不知去向役因栅子係與甲相同竟將該棚夥帶送刑部迄未釋放○順天學政徐文宗會澧改於冬月初七日至通州下馬考試順屬生童云○新調吏部侍郎王少冡宰文錦户部侍郎剛子良少司徒毅均於十月二十五日蒞任是日兩署皆高挂彩綢司員吏役均自清晨齊集伺候謁見 
[嘉興火警]  
　　嘉興采訪友人云本月十四日午後一點鐘時突聞銅鉦亂鳴遠近水龍絡繹而至急往探之知北門内下塘猪橋街某姓草屋被火宗太守聞警之下首先到塲撲救未幾而親兵後旗營張管帶督率勇丁分持擔桶扒桿繩索馳往救援嘉協錢守戎亦帶汛兵爲之彈壓約歴一時火始息滅太守乃乘轎回轅事後查得此屋係大街豆腐乾作積柴之所至前報言上燈後火警云云今聞得火起於太平橋附近横港橋鄉民阿九家焚去瓦屋數椽 
[杭城小火]  
　　杭地近時天氣燥烈保申局憲諄諄勸諭添設太平水缸拆卸篾篷并出示曉諭民間以防火患無如謹愼者固多而疎忽者時或有之十二晚二鼓時余官巷茶葉弄某姓家因晚炊遺火以致燎原下城各叚義龍聞警馳往灌救保甲局員亦督率勇丁在彼彈壓移時救息計焚去樓屋三椽拆去一椽 
 
 

Page 2

 
 
[三韓客述]  
　　滯留日本東京之俄國新簡駐韓公使司伯埃召於十二月二十號携其夫人及女公子乘火輪車至横濵午後三點鐘時乘俄兵船那皮毛夫曾赴韓履任○朝鮮宫變後各國詰責日本不得屯兵士於韓疆日政府早經允諾現定於二十四號將駐韓日兵一律撤回另派憲兵二百六十名由公用船載往保護公使館及各商人○日來有俄人二十餘名在朝鮮咸鏡道沿海元山附近之文川永興等處測量地勢 
[暫緩履新]  
　　中國駐紥日本之裕星使所派神户長崎橫濵函館各領事官早於東歴十月下旬照會日本外務大臣給憑承認政府以歲聿云暮命俟來春元旦祝賀畢然後分往履任若此則必於開印後辦公當在東歴之三月初旬矣 
[觀察旋津]  
　　天津采訪友人云奏派練兵事宜袁慰庭觀察因籌餉項於九月十三日入都本擬月杪言旋適恭邸政體違和未獲禀陳一切現始籌定月餉並議更張營制爰於十月下浣回津除議接統武定軍馬步十營外並擬開招十四營按照德國兵法練成勁旅凡有志請纓以及平日隷名軍籍者大都投袂而起爭求録用所遞條子多至數百張 
[閩言]  
　　福建采訪友人云有名啓枚者於某日將私茶改作嶺箱模樣由南門茶卡經過早有線人到卡報知茶到時卽被巡丁扣住罰出鷹餅四十餘枚○某日之晚艶光厝鴇兒一桂行經旱管頭有惡少迎面而來假意向之間路一桂遥指前途不隄防頭上金釵突被攫之而去適有平頭奴尾隨其後見此形徑飛步窮追惡少年出利錐刺之傷其左手復拔刃當頭一砍幸平頭奴側身躱閃只將頭角帶傷而惡少已乘機兎脫矣○某絲線店走漏黃絲約值五六百金釐局中人偵知一路跟隨到店店主人急倩孔方兄和解釐局中人不允回局禀請罰鍰 
[甌宦雪鴻]  
　　杭州東防同知高雨卿司馬英現奉廖榖似大中丞委查平邑教堂及永邑楓林民教不和案件已於十月廿九日附坐招商局普濟輪船來甌在東陽春客邸暫駐襜帷大約月之中澣卽須旋省銷差○從九品陳桐生小尹璩現奉聶廉訪委查私鑄差使已於前月廿九日搭普濟輪船抵温○候補縣徐倬雲大令本立現奉藩憲委催地丁並查瑞邑案件差初九日亦坐普濟來甌隨赴道府署禀見查徐大令曾任永嘉縣丞熟識情形故大府借重槃材以收委任得人之効○候補縣主簿謝心安少尹徵理現奉臬憲委查漫郡牙帖差使初九日亦搭普濟來甌少尹係湖南人與劉軍門有桑梓誼故就鎭轅暫駐襜帷云 
[惠及九原]  
　　温處道宗湘文觀察關心民瘼耳目素周而於詞訟案件必細心體察暗訪明查所謂嬙頭鵲噪互有寃魂近有元記行東陳某籍隸寗波在甌經記有年頗能存活詎上年因病身亡膝下無兒僅遺寡妻倚其姪爲活詎乃姪殘刻居心罔顧叔母致令悽凉旅櫬莫正首邱貧病青孀難支家計不得已搆訟琴堂未沐伸理兹甲妻呈奉道憲批示飭縣立提甲姪到案管押訊斷著令甲姪繳還遺資二百番由縣録供詳報宗觀察卽傳令甲妻當堂叮囑先給鷹蚨四十枚其餘俟扶柩旋里時給領並不許書役等索費分文似此憐恤孤孀九泉有知應如何結草銜環期作來生報答耶 
[鄂省官塲紀事]  
　　湖北采訪友人云督銷鄂岸淮鹽總局江蘇補用道志觀察鈞前赴金陵公幹業於本月初十日回鄂隨赴督轅禀到閱片刻卽命駕渡漢回差任事○駐滬日本總領事珍君田捨己於本月初七晨行抵漢口十二日午後帶同繙譯友楢原君陳乘坐四人肩輿詣江漢關拜會漢黃德道瞿賡甫觀察降階迎入互議多時始興辭而出○武漢奸儈多私鑄小錢亦有收括制錢開爐鎔化者武昌府李太守查知共事委候補巡檢曹少尹祖培赴所屬各縣密緝重懲 
[西泠官話]  
　　候補縣巢大令鳳儀向充牙釐局差務現奉藩憲委署平陽縣缺所遺牙釐差使現委徐大令致章接辦○現辦塘棲釐局捐務吳望春司馬世欽於上年春間接辦以來實收實報剔除積弊商民均受其惠而捐務日有起邑今春瓜代之時奉總局憲加札留辦半年刻又期滿經局憲查核捐數更有生色特記大功二次并再留辦一年以示鼓勵○向子冕太守去年委辦海防營務處現已竣事與文案委員卽用縣黃大令福元候補縣畢大令奎均記大功三次其餘各員記功有差以酬其勞○新藩憲龍仁陔方伯接印後於初九日親詣各廟拈香先往至聖廟次及文昌武聖城隍等廟并詣本署關帝廟土榖祠拈香畢然後回署所有屬員之站香班者先期傳諭無須在彼伺候以示體卹 
[武林錢市]  
　　近日杭地錢價大短門莊零兌每元雖有于文其中砂殻薄皮鉛路攙入每百竟有二十餘文之多實因制錢短少之故若凈白大錢每元祗有九百五六十文因各典鋪需備年關之用不能多換省中久不敷轉運多由紹興等處販來加以盤川水脚并不及九百五十之數往歲冬令錢價雖跌從未有如今年之甚者也至市上英洋亦短少本月已調三期每期百洋需折息洋三角五分貿易塲中眞虧累不淺也 
[粥廠述聞]  
　　鎭江采訪友人云冬季設立粥廠周濟貧民誠善舉也本年於十一月初九日爲始設局德星宫畔晨開午閉習以爲常就食者自帶碗一箸一俾各飽飫雙弓米開廠之日地方官曁本郡紳董均來照料凡貧民之領有竹籌者可挈粥而回無籌者大都皆城中流寓客民止准在廠就食不准携粥而回廠内以蘆扉紥成曲徑俾出者久者分道而行不致擁擠至於老病婦孺及畏羞不往者先於查閱門牌時暗中記註於册俟祀灶節前後散給米票每張或三升或五升或一斗使其領米回家自煮 
[重責先鞭]  
　　金陵訪事人云兩江張制軍延請德國教習在小教塲練軍督操甚勤但該教習等褊急性成奴隸士卒略不如意鞭箠立至衆人懾於軍法往往敢怒而不敢言某日操馬隊一教習馳逐指麾正在揚鞭四顧不料馬遽驚逸將教習顚仆於地大受創苦各勇鼓掌而笑一片聲喧教習積羞成忿翌晨詣督署訴知武巡捕張君將笑已者指出數人俱責六十軍棍立時斥逐並欲革黜該哨弁等以示威經張君再三勸慰且告以中外人情不同未可强他人之履以就已足其怒始息昨又於操務將畢教習及兵士下馬暫憇因熱解衣擲交馬夫照應某兵士在旁卽戲接過提領檢視洋人疑其輕已厭而鞭之衆軍不服一齊聲稱動輒箠楚是辱我非教我也我輩旣吃糧視性命如鴻毛今辱不如死於是衆兵士咸反鞭相加誓不與兩立洋人見衆怒難犯負痛奔告洋操統領來春石泰轉告提調沈仲禮太守禀知總辦桂薌亭觀察曁督中恊侖協戎在箭道内演武廳聚議如何懲辦惟洋人之意非置該兵士於大辟不能洩憤而快心桂觀察商之各員飭哨弁查得毆打之先舉鞭者兩名的係驕悍重責千板發上元縣收禁另候處治 
[浙省海運委員名單]  
　　浙省舉辦海運前將滬津通三局總辦會辦登諸報端兹將糧憲續委各員名單列左○同知楊士鈞格忠額夏遹桐葉祖蔭錢士芬夏敬中黃鉞張臨吉沈惟聰程韍朱敏文○知縣胡元溥吳傑張兆楨余筠郭潤畬洪禧趙協莘向信榮趙聯元馮天瑞黃在申嵩瑞黃紀年○布經歴閻楨○布照磨劉至澤陳正恩○按經歴龔親釗○府經歴陳慰祖朱其祐陸恕龔承恩王建猷林森杜鍾駿譚錫瓚郝炳緯○府照磨陳志祥萬方潤余慶邦龔肇治○縣丞曾翰章穆克德春阮琦傳翁錫孫夏敬宜胡祥鈺錢堃謝昌墀符天佑王錫昌錢壽恩沈宗澤吳寳樾汪昌熙余文爚主簿顔振禄汪寳鼐○巡檢丁萬寳周傳炘游方剛○從九鄭佶人朱震勛○典史陳溶 
[榮旋珂里]  
　　前廣西巡撫張丹叔大中丞聯桂蓴鱸思切欲賦歸與因特奏請開缺乞假回里前蒙俞允中丞遂將任内一切經手事件交代清楚買棹榮旋於月之十一日吉抵維揚隨乘便輿入城逕至南河下本宅旋於十四日至各親友曁各衙署拜謁從此蒔花種竹閉户著書林下優游大有謝傅東山之樂矣 
 
 

Page 3

 
 
[津沽船務]  
　　天津采訪友人云和生輪船被冰膠滯於海河第公灣至十月二十四日由天津開出亦被阻不能前進十八九日寒威旣退風勢亦平惟節氣已過大雪澤腹冰堅當早潮夕汐來時河水深處只九尺有奇非值旭日烘冰碍難行駛先是十九日海定武昌廿一日新濟等船由滬赴津屈計行期當於二十四五日抵埠乃愆期數日輪聲帆影依舊寂然搭客望船如望歲招商局電致烟臺詢問初亦不知實在行蹤至二十八日始得覆電言各船已先後逕經口外至廿九日新濟先抵大沽界口午後海定亦駛入唐沽武昌繼之於是互相告語各船於海面遇風數日欲前反却是以遲遲各客聞新濟已到亟欲登船礙無駁船載渡迨海定入口各客轉憂爲喜相率渡登其瞠乎在後者則赴口外附武昌輪船以去洎本月初一晚新濟出口初二日海定出口若武昌定於初三日開行 
[接録汴賑詳函]  
　　一分撥銀兩義賑原補官賑之不足其災重而官賑少者則應多撥義賑災雖重而官賑多者次之災輕者又次之至每縣大小口給錢若干須俟户口查定後各就本邑賑欵匀攤散放不必各縣一律因被災有輕重官賑有多寡故也一預換現錢偏僻州縣現錢無多換銀不易應於賑欵解到後速請地方官傳集錢商或鹽店當商將銀發給諭令赶緊籌備現錢庶免日久延候其銀價亦請地方官預向各商切實開導從豐酌定不准故低時估取巧漁利以致災民暗中吃虧一和衷共濟分路查賑時每路派定正辦一人副辦一二人其副辦者宜聽正辦調度遇事和衷商酌務臻穏妥不得各存意見致有僨事亦不得越次紊亂互相推諉倘有辦理不善及退縮取巧者隨時辭退一擇尤散票義賑集捐不易只可擇尤散放不能如官賑之一律普給查賑者預先訪明應賑村莊眼同該村首事地保按照本村官賑名册親詣各户逐細查看必須實在貧苦之家始行給票不得輕聽首事地保之言隨便給發亦不得自圖省事率照官賑名册塡給要知義賑皆從四方銖積寸累苦募而來倘不應賑者冒領一口則應賑者卽少得一口此中關繫甚大造福造孽易如反掌自古辦賑之事報應最速願與同人共勉之一耐心體察義賑係屬善舉查放宜有耐心如一村查放未畢天色已晚寗候次早再行細查不可草率了事或災區隔水難通亦須設法渡過不可遥望傳呼憑報塡發鄉民中間有高門大户而實困苦不堪亦有草含茅簷而實家道饒裕者必須細心體察不得但以房屋爲斷倘有家實温飽貪利妄求故咳老幼婦女辱詈滋閙者只宜設法遣釋勿遽動氣必不得已可令地保將各家丁壯姓名開報聲言送官究治一經有人勸解卽作罷論不必過於認眞其隨帶家丁並宜嚴行約束不准騷擾多事一曉示賑期賑票散完現錢備齊後擇定賑廠處所距城近者在城設廠距城遠者在適中集鎭設廠請地方官遍行曉示如一縣災户過衆不妨分作二三日務於告示内寫明某日在某處散放某某村災户令各災民依期持票親往請領過期不到作爲廢紙仍飭各地保分赴所管村莊鳴鑼知會庶不識字者亦可家喻户曉應期而集不致遲延誤事一騐票放錢各鄉賑票放完卽按解到賑欵核定大小口應得錢數預飭錢店將錢按口穿就運赴賑廠由義紳親自抽查倘有短數及攙和小錢惟該錢店是問迨災民持票到廠義紳核對票根口數相符加蓋騐訖戳記將票轉付錢商按口發錢再由該商蓋印放訖戳記事畢憑票與錢店算帳凡騐票放錢時應請地方官或同城僚佐到廠監視彈壓以期共見共聞且免刁民滋擾放竣卽由縣將所放村莊户口銀錢數目及衣藥等費通票撫院藩司振撫局聽候核奏用昭大信懷郡查振友人陳雲舫浙江山陰人前河南候補知縣歴辦善舉多年此次請其爲懷郡義振總辦陶蓮波浙江會稽人河南候補府經馮瑞庭河南祥符人省城樂善局首事馮陶兩君皆係近年義振熟手陳炘齋浙江諸曁人曾帮金苕人嚴佑之諸公放振莫暢菴浙江諸曁人係嚴茂之太守幕友此君與陳炘齋皆茂之所約王韻庭山東濟寍人河南候補府司獄係電局巢份叔所約朱雪門江蘇上元人在汴遊幕係壽之所約彰衛查振友人陸蘭蓀杭州仁和人東河候補縣丞王吉臣浙江會稽人河南候補巡檢此二君係鼎臣所約姚伯愼安徽桐城人河南候補典史此君甫丁外艱須十月下旬方能北渡此外擬再添請數人尙未約定隨後開上上海絲業會館協振公所施則敬子英甫鈔登 
[恭賀西節]  
　　昨日爲泰西一千八百九十七年元旦江海關道黃觀察率同上海縣黃大令提右營叅將廖叅戎法讞員鄭大令在英公廨會齊於下午二點鐘時偕屠别駕往駐滬各領事署賀年 
[中外聯歡]  
　　昨禮拜三爲西人履端之第一日法捕房大自鳴鐘曁法總領事署皆高懸彩旗以伸慶賀清晨十點鐘法捕頭克君偕副捕頭謝君咸戎服佩刀率領西捕在署前石級下擎槍鵠立俄而江海關道黃觀察松海防劉司馬上海縣黃大令英法兩讞員屠别駕鄭大令提右營廖叅戎守備程守戎城汛李千戎曁道署譯員胡體元孫笛雲二君先後鳴騶蒞止由祁繙譯延入内廳各官皆依次列坐與吕班君一一接見握手言歡同伸慶賀茗談片刻各興辭而出分赴各國領事署道賀繼而工部局首董曁各西商與天主堂神甫皆乘坐馬車絡繹而至與領事一一接見咸脫帽致敬握手言歡逾時各興辭而出西官亦恭送如禮法捕頭克君於履端之前一日將捕房一年帳略呈送領事鑒核並傳各西捕及郁孫朱三包探入内加意慰勞飲以香賓欵以茶點並諭以後益當束身自愛勤愼辦公衆皆應命而出是日法文書館衆學生亦停課一天由掌院神甫各賜食物可見中外之風氣亦略相同也 
[觀察行期]  
　　前署蘇臬司本任江寗鹽巡道胡芸壇觀察假寓天后宫側出使行轅已登報牘兹聞官塲中人云觀察將於今晚前赴白門矣 
[邑尊回滬]  
　　本縣黃大令晉省將回已登昨報兹悉黃大令於前晚返滬執事人等早在觀音閣碼頭伺候大令抵埠後泊舟滬南大碼頭當卽拾舟登輿鳴騶回署旋詣道轅謁見黃觀察面陳一切 
[分轉來滬]  
　　東台鹽運司分司沈子丹鹺尹桂日前因公來滬假天寳棧暫駐昨日命駕入城分赴各當道拜謁至縣署時黃大令飭丁擋駕 
[公子謝客]  
　　洋紗局總辦江蘇候補道朱觀察鴻慶月前在申仙逝由公子輩舉襄殯儀之盛曾紀前報當因本城各文武咸往祭奠兹觀察少君朱明府疇於昨日亭午乘坐四人素輿進城分赴各衙門答謝至縣署黃大令飭丁擋駕 
[禀請軍火]  
　　本邑南鄉閔行鎭董事夏其釗等聯名赴縣禀稱現屆隆冬匪徒溷跡其間閔局團防業已開辦但僻壤之處仍有匪徒往來窺伺且以隨帶洋鎗火器肇禍甚巨團勇難以抵禦若不請給軍火不足以示聲威禀請給發洋鎗五十桿分給備用以資防禦等情黃大令察核之下以該董愼重團防起見立將庫存之洋鎗内有廿四桿尙可修理應用其餘業已廢壞無用道卽備文將鎗送請製造局修理一面禀請道憲黃觀察再發十桿俾得敷用以俟來春撤防當卽檄還存庫 
[移請協緝]  
　　鎭江府屬丹陽縣行文上海縣稱九月初五日因差家丁許升顔升兩名送親至蕭山縣署歸時路經滬上假寓佛照樓客棧上街買物回寓箱内失去衣服等物並由蕪山縣帶來緊要物件當經報明英公廨查緝未獲迄今日久合行移請飭捕嚴緝黃大令准文後卽飭幹捕上緊查緝務獲解究並移知英公堂一併協緝 
[差拿地棍]  
　　昨午本城道營廳縣各官咸往滬南天主堂賀節神甫迎入堂中待以中西菓品歡談逾時興辭而出其時黃大令立傳該處廿三七鋪地甲錢陞　　爾鋪内有著名地棍名計毛毛者速爲拘拿到案並飭差役恊拿該差甲奉諭之下卽於午後拿獲解案黃大令飭爲看管聽候訊究 
 
 

Page 4

 
 
[英界公堂瑣案]  
　　包探陳阿九解沈錦榮張恩培袁阿明至案屠别駕著交差收管候核聞因錢債事也○野鷄流倡王蘭仙深夜在途拉客由一百四十九號華掄拘解公堂别駕飭交官媒收管候示○邵宦不知其名遣抱呈奚榮指許金林私掘泥别駕准詞飭提牽涉之朱阿全到案交差收管候訊○丁瑞卿指黃桂元蔡桂發買地不交契據别駕飭押候訊奪○楊阿發扭盛李氏王徐氏至捕房誘拐妻子等情呶呶聲訴捕頭派包探竇如海送解公堂别駕飭分别看管候示 
[美界捕房紀事]  
　　北河南路天后宫後順大閣茶肆畔小弄内某老嫗有子年甫七齡珍愛如掌中珠前晚偶在門外嬉戲轉瞬間忽不知去向嫗駭甚四處追尋杳無蹤跡憶及數日前有素不相識之某甲曾以橘實贈孩疑被甲所誘匿遂於昨晨將甲扭送捕房甲莫明其故枉口呼寃捕頭令暫行看管派包探范進才查明核奪○崇明人施掌郎范春郎專以混用銅質僞洋銀爲餬口計前日午後又至楊樹浦某店施其伎倆掌櫃者啜敠良久笑曰此米元章𧸛本河豚也而翁非兩目青肓者奈何竟以此嘗試耶遂喚巡街捕至將施范拘送近處捕房費副捕頭由德律風告知虹口捕房黎副捕頭遂遣三百七十五號華捕前往將施范帶回押候解送英公廨請究○浦東人顧阿榮失去棉襖一件强指近鄰劉長生所竊劉不服約期昨日午後至中虹橋江興茶樓評論各邀黨羽聲勢洶洶舌戰之餘竟以老拳從事劉乘人不備突出利刃刺之適中顧腿鮮血淋漓適包探石金榮巡至一併解入捕房捕頭令將顧送至同仁醫院求治劉則押候解送公堂請訊 
[勝造浮屠]  
　　頃奉到鎭江糖雜貨業年例酬神盒主人助賑洋五十元嚴廣源求病速愈助洋五十元無名氏求産後平安洋三十元公記求保平安洋三十元曾横榘由四川寄來紋銀申規銀十兩一錢五分三厘又奉江北糖雜貨業年例酬神戲資移助施粥洋六十七元八角李隠名助施粥米十石陳順德牛肉莊陳成章助義國餅千十六擔五十斤仰見諸君子憫念山東等處被災億萬生靈存亡呼吸情狀更急於倒懸報施循環功德倍深於造塔福緣善慶頂祝無涯敬代災黎望雲叩謝上海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[廨晚堂瑣案]  
　　昔年鄭馬氏携女郎阿桂來滬央同鄉老嫗陳顧氏介紹得錢價洋銀一百三十圓買與龜奴陳雙慶家作買俏生涯迄今已七載矣邇來邀陳顧氏備齊原價向陳龜取贖陳龜以阿桂早由狎客孫某解囊購去無可挽回對鄭馬氏遂互扭至公廨控陳前晚屠别　升堂提訊鄭馬氏訴稱小婦人原籍吳縣丈夫逝世有年遺下一女小字阿桂今年一十有七光緒十四年憑陳顧氏介紹得洋銀一百三十圓抵與陳龜倡館内學習彈唱現已期滿小婦人備齊原價邀同原中向陳龜取贖陳龜掯匿不交是以扭請訊究陳龜供稱小的前在治下開倡館今已閉歇阿桂不願作下賤之事因由狎客孫世馥代償身價三百餘圓贖去後由孫世馥嫁與某姓現在鄭馬氏突向小的索擾竟欲贖回尙求大老爺明察陳顧氏供稱鄭馬氏將阿桂價賣與陳龜改名月卿賣笑爲生確由小婦人介紹嗣因阿桂不願賣倡由孫世馥代償身價超脫火坑前日鄭馬氏糾集無賴多人向小婦人及陳龜敲詐不遂所欲致被扭控案下别駕判令陳龜自向鄭馬氏料理明白毋再涉訟○陳舜卿扭羅松巖至公堂以所借洋銀不還向索蠻賴等情聲訴别駕於前晚升堂訊理陳訴稱監生籍隸寗波向在治下貿易羅爲日本匯昌隆股東上年九月稱有急需向監生商懇以日本匯昌隆匯到上海匯昌隆票一紙調去現洋銀二百圓立有借票迄今一載有餘監生屢次向催無奈羅始終游約日前監生又向催索羅一味蠻賴反出許多不遜之言是以扭請究追羅供稱小的係安徽人向在治下興仁里源利錢莊爲夥現與友人股開匯昌隆花廠專做東洋生意雖與陳有往來然均己清楚並未借過二百圓况陳上年曾向小的借過洋銀若干迄未歸還有信據爲憑呈請察閱别駕閱羅呈筆據係東洋寄來之信不足爲憑告以本應究辦姑念一再苦求略從寛宥著各具結銷案如有帳目往來自行理算○某號巡捕解徐桂戴炳南戴劉氏卽春蘭孔楊氏高王氏一干人至案别駕庭訊之下徐供稱小的係金陵人現在汪天義綢莊充出店之役主人之婢女春蘭卽戴劉氏許與炳南之子爲室旣而不知被何人誘拐來此賣與搗兒孔楊氏花烟館爲娼今炳南來滬尋獲指交巡捕拘案小的奉天人之命投案代陳炳南供稱小的亦金陵人兒子增榮曾娶汪姓婢女春蘭不料今春春蘭被歹人誘拐來滬價賣爲娼此次小的因事來此瞥見春蘭在孔楊氏花烟館因卽告知汪姓帮同投訴捕房拘案請訊戴劉氏供小婦人十七歲自幼由父母賣與金陵龔大人家爲使婢嗣經龔大人送與汪老爺前年汪老爺將婦人配與增　迨至上年冬小婦人一時糊塗悞信歹人之語被拐來滬賣與孔楊氏花烟館賣娼今幸遇公公始得重見天日孔楊氏供稱今奉訊明惟求恩宥别駕將孔楊氏從寬免辦著具改過切結如再違犯定當重辦劉戴氏交炳南具領回籍嚴加管束 
 
 
 

Page 10

 
 
   
 
 

Page 11

 
 
[光緒二十一年十月二十九日京報全録]  
　　宫門抄○諭旨一道録前○湘學政江奏考過四府二州歲試情形摺○河督許奏請勅加將軍封號片○湘撫吳奏請准　兵回籍穿孝片漕督松奏察看同知片○川督鹿奏請調員差遣片○漕督松奏節逾霜降湖河安瀾摺○欽差大臣劉　道員暫緩回省　由片○粤督譚奏請註銷知縣叅案片○又奏請開復縣丞摘頂處分片○十月二十九日禮部宗人府欽天　鑲藍旗值日無引見○卓公假滿請安○延侯啓侯各請假十日○文熙續假十日○常恩預備召見○召見軍機○昆中常常恩皇上明日用膳辦事後至南海皇太后前請安畢還宫○○湖南學政翰林院編修臣江標跪奏爲恭報微臣考過　　二州歲試情形仰祈聖鑒事竊臣於上年十一月到任謹將接印日期報明在案兹於本年正月二十五日出省按試寳慶永州　　郴州衡州五屬於七月初八日回省接試長沙八月二十六日四府二州一律考畢查湘省文學武事各有師承耄學孤寒不慶誦習人多額少益自奮勉長沙寳慶衡州頗多器識之士不僅以詞華美麗見長永州桂陽郴州離省較遠亦皆文采斐然武力堅實臣於　　生童正覆各塲終日在堂細心防範鎗替傳遞等弊尙覺其伎難施文武生童中偶擅片長必自面加獎勉曉以敦品力學遇有行　　虧健訟濫保之生員立卽嚴加懲汰以端士習至於考覈屬官整頓書院崇尙實學採訪遺書皆職所應爲之事按試所至隨處留心　敢自甘廢惰臣又因省城舊有校經書院自前學政臣朱逌然創設以來通省人才於兹薈萃以前各學政每於回省之日更設加　　爲導進臣到任後以經史掌故輿地算術詞章分立六門加設季課親定甲乙捐廉給獎以示鼓勵惟書院經費不足圖籍闕如將　　擬設法擴充恪遵聖訓培植人材以書院爲根柢兹擬於十月中出省前往岳州澧州常德舉行歲試辰州沅州永順靖州循例　　歲科並試七屬事畢再行回省再臣此次經過地方長沙衡州所屬州縣晴多雨少秋收歉薄現在經撫臣籌備調濟民情極爲安　　以上慰宸厪合併聲明所有湘省歲試四府二州情形謹繕摺具陳伏乞皇上聖鑒謹奏奉硃批知道了欽此○○許　　片再道光二十一年正月初五日夜祥工合龍門占走失前下南河同知王渼致與丁役人夫隨埽落水殉難其時該故員埽面　　風雪中熒熒遠駛至竭人目力而滅見者已共譁其神異當由欽差督辦河工原任大學士臣王鼎等奏奉諭旨交部照陣亡惻　卹議給祭葬銀兩入祀昭忠祠並給雲騎尉世職在案此後每值河工險要見有神幻蛇身迭著靈異爲從前所未見詢耄老兵夫　　識認惟神身經歴之處夜間卽見雙燈前導令人可望而不可卽從而知爲王渼羞神顯化迎入神棚官民禱訴旋行爐烟篆就玉　　非妄誕從此益昭靈應遇有風雨交作兵夫不能施力岌岌可危皆賴神身顯應或盤臥埽面或側踞隄畔立見風雨頓止溜勢外　　險爲平本年伏秋各河盛漲神身週歴各工幾無虚日各路悉臻積固此由神靈之出力爲衆目所共瞻者兹據黃河七廳下南河　　何保榮等禀據紳士在籍翰林院編修張爕堂楊捷三顧　　請勅封建祠前來查前祥河同知王仁福於同治六年八月内搶　　工落水殉難迨後化身著靈當經前河臣喬松年奏請勅　將軍封號在案兹王渼生前死事慘烈死後化身佑助與王仁福情　　同誠無忝禦災捍患功德及民合無仰乞天恩俯准將王渼勅加將軍封號以酬神祝而順輿情出自鴻施逾格是否有當　　訓示祗遵謹附片陳奏奉硃批禮部議奏欽此○○吳大澂片再據湖南辰州府知府夏玉瑚禀准統帶毅安營兩湖　　總兵劉福興咨該總兵於光緒二十一年七月初一日丁繼母憂例應交卸營務回籍守制飭委管帶遊擊羅盛祥暫行代理並請　　接統等情前來臣查劉福興統帶毅安中左右三營分駐辰永沅靖及乾鳳永晃各府廳等處界連川黔粤三省地屬苗疆爲湘省　　現值各路撤防時有廣東散勇經過該總兵在防年久熟悉情形於操防巡緝平素認眞地方賴以安輯未便遽易生手相應籲懇　恩俯念防務緊要准令總兵劉福興回籍穿孝百日一俟限滿仍回原防統帶毅安三營俾重邊防而資鎭攝除批飭遊擊羅盛祥　　代理外理合附片陳明伏乞聖鑒訓謹奏奉硃批著照所請兵部知道欽此○○松椿片再南河同知到工一年期滿　應甄别兹查有先儘補用同知項兆麟現年三十八歲浙江錢塘縣人由增貢生報捐通判職銜復捐通判選用光緒十五年在清淮　獲積匪出力案内保俟選缺後以同知用十八年五月遵新海防例捐足通判三班分省試用復報捐免補本班離通判任以同知分　南河歸先儘班補用並捐免保舉復在浙江賑捐案内捐戴花翎是年十月十八日到工又試用同知孫傳湘現年四十六歲安徽　　人由監生於光緒六年遵籌餉例在皖捐局報捐通判指發山東試用並加提舉銜八年三月在山東桃園决口大工合龍案内請　　補缺後以知州儘先補用十五年九月復在堵築黃河决口合龍案内保歸候補班補用並加四品銜又在賑捐案内捐戴花翎復在　灣捐局遵新海防例加捐同知改分南河試用二十年七月二十六日到工該二員均試用一年期滿奴才留心察看項兆麟年强才　練逹有爲孫傳湘明白謹愼歴練安詳均堪留工按班照例補用除將該二員履歴咨部外謹附片陳明伏乞聖鑒謹奏奉　　吏部知道欽此○○鹿傳霖片再練兵必先選將川省將備各員其久於戎行廉勤樸勇者不可多得殊覺不敷調遣兹查有　　儘先補用副將韓國秀李章儘先叅將納世義雲南副將借補劍州都司董義以上四員均屬勤能勇敢各有所長合無仰懇天　　念川省整飭營伍調遣乏員准將副將韓國秀等四員調川差委以期練兵得力如蒙俞允應請敕下雲貴督臣飭令該將等迅速來川交臣差遣謹附片具陳伏乞聖鑒謹奏奉硃批着照所請兵部知道欽此○○頭品頂戴漕運總督奴才松椿跪　　節逾霜降湖河安瀾恭摺仰祈聖鑒事竊照本年五月伏汛内水勢驟漲搶辦各工情形經奴才隨時奏明在案維時湖河水　　未暢消裏下河田禾亦未刈穫奴才督率道廳加意守護入秋以後天氣晴霽大溜漸平現已節逾霜降水落隨漕隄埽各工一律　　據該管道廳及隄工局陸續禀報前來伏查本年甫交夏令水勢異常驟漲伏汛大雨連綿山泉下注長河數百里浩瀚奔騰洪澤　　源甚湧各廳隄埽均被淘刷險工疊出當卽開放劉老澗滾壩並掃江各壩以資宣洩一面飛飭各該廳動用儲備料物分投鑲修　　各壩前經風浪撞擊情形岌岌亦由隄工局員力爲搶護是以均未啓放裏下河秋成仍獲豐稔此誠仰賴聖德光被神靈默佑　淮士庶感頌同聲謹查照歴屆成案擬請頒發藏香十五枝由奴才擇尤存記如果始終不懈俟二年後再行彚案照章奏請　　所有節逾霜降恭報安瀾緣由理合會同署兩江督臣張之洞繕摺具奏伏乞皇上聖鑒訓示謹奏奉硃批另有旨欽此○○劉坤一片再江蘇候補道丁葆元前經臣奏調北上以資差委嗣因軍務緊急派往江南揚州督催沿途餉械現在轉運事竣　　來津銷差並無經手未完事件自應咨回原省差委惟據該員禀稱沿途感受風濕擬就近在津調理俟痊愈後再行請咨回省除　　咨行外謹附片具陳伏乞聖鑒謹奏奉硃批知道了欽此○○譚鍾麟片再已革候補通判費紹褘前代理徐聞縣任内　存雜欵銀三百五十餘兩迭次飭催未據完解業經前撫臣剛毅會同督臣李瀚章奏請勒限嚴追欽奉諭旨轉行遵照去後　　布政使覺羅成允會同交代總局司道詳稱該革員叅追後於光緒二十一年閏五月初七及七月二十九等日先後將欠解銀兩　　清楚分别列入季册造報核與原叅欠數相符請將原叅勒追之案註銷等情謹報到前撫臣馬丕瑶未及具奏晉交到臣覆核　　相應　○旨將前代理徐聞縣己革候補通判費紹褘原叅勒追之案准予註銷臣謹附片具陳伏乞聖鑒謹奏奉硃批　　　請該部知道欽此○○譚鍾麟片再前署新安縣縣丞烏淩阿徵存雜欵銀六十兩零米九十餘石迭催未解經前撫臣劉　　　同督臣李瀚章奏奉○諭旨摘頂勒追據布政使覺羅成允督糧道魁元會同交代總局司道詳稱該員烏凌阿叅追後於光緒二十一年閏五月十九六月初六七月初六等日先後完解清楚請將該員原叅摘頂之案具奏開復等情前來臣覆核無異相應請　　前署新安縣縣丞鳥凌阿原叅摘頂之案准予開復臣謹附片具陳伏祈聖鑒謹奏奉硃批著照所請該部知道欽此 
 
 

Page 12

 
 
[光緒二十一年十一月初一日京報全録]  
　　宫門抄○諭旨二道録前○兼護湖督譚奏揀員請補副將摺○陜督楊奏委署州縣各缺片○又奏揀員請補守備片○又　奏揀員升補叅將摺○東撫李奏變通辦理賑務摺○十一月初一日兵部太常寺太僕寺八旂兩翼值日無引見○熙貝　　　各續假十日○吏部呈進月官卷○户部奏派管理三庫事務派出王文錦○太常寺奏派分獻之大臣派出鍾公慶公○兵　　派查齊○派出定昌敬昌福森布明秀色楞額舒存果勒敏玉璋○召見軍機啓秀○○頭品頂戴兼護湖廣總督湖北巡　　　繼洵跪奏爲揀員請補副將要缺以重營伍恭摺仰祈聖鑒事竊准兵部咨湖北竹山恊副將常遠藻病故遺缺係陸路題　　　輪第二缺應用儘先人員應令照章請補等因臣查斯缺駐紥竹山縣城地處楚邊界連關陜巡緝彈壓均關緊要非精明幹練　　　防之員難期勝任臣在於儘先副將班内詳加遴選查有花翎總兵銜湖北儘先補用副將劉清望年五十六歲湖南瀏陽縣人由　　投効軍營轉戰湖北湖南廣西四川等省歴保以副將儘先補用嗣在浙省剿賊於克復餘杭縣並杭州省城内經前閩浙總督臣　　棠保奏同治三年三月二十日奉上諭花翎補用副將劉清望著以副將改留浙江補用並賞勁勇巴圖魯名號欽此又於克復　　各郡縣擒斬逆首黃文金案内復經左宗棠保奏同治四年十月二十六日奉上諭劉清望賞加總兵銜欽此光緒八年來鄂委　　字營勇嗣經前署督臣卞寳第奏請改留湖北以副將儘先補用光緒十一年二月初四日奉上諭著照所請該部知道欽此欽　　案曾經本任督臣張之洞先後委帶武勝勇營並署理武昌城守營叅將辦理營務及地方巡防事宜均能裕如前經臣委署督標中　副將深資得力該員穏愼精明治軍整肅於該處地方情形極爲熟悉以之擬補斯缺洵堪勝任飭查本省及他省均無叅革朦保情　查儘先副將名次在劉清望之前者尚有姜河清蕭忠訓丁貞釗黃修發靳勝正李加典易桂林張國棟錢永林劉銀高等十員除辦理清業經調閩差遣蕭忠訓黃修發張國棟劉銀高均籍隸本省例應廻避丁貞釗靳勝正李加典易桂林錢永林均與此缺人地不　　便遷就擬補劉清望雖儘先名次稍後而在營歴練有年才具出衆人地實在相需合無仰懇天恩俯念員缺緊要准以儘先副將　清望補授湖北竹山恊副將實於營伍地方均有裨益如蒙俞允俟部覆到日給咨送部引見以符定制除飭取該員履歴咨部外謹會同湖北提督臣吳鳳柱恭摺具陳伏乞皇上聖鑒敕部核覆施行冉湖北巡撫係臣本任毋庸會銜合併陳明謹奏奉硃批兵部議奏欽此○○楊昌濬片再署靈州知州俞志敬告病遺缺查有候補班遇缺前先補用知州姚長齡堪以委署伏羗縣知縣春榮告病遺缺查有候補知縣錢鏡南堪以委署海城縣知縣胡應奎因病請假遺缺查有候補班前遇缺儘先卽補知縣柏以麗　　委署平遠縣知縣葛堯欽因病請假遺缺查有卽用知縣楊增新堪以委署清水縣知縣王長因病請假遺缺查有候補班遇缺前允　用知縣袁範堪以委署合水縣知縣巢鳳岡告病遺缺查有儘先卽補知縣楊忠俊堪以委署據藩臬兩司會詳前來除批飭分别給　外理合附片陳明伏乞聖鑒謹奏奉硃批吏部知道欽此○○楊昌濬片再甘肅西寗鎭標左營守備員缺前經臣　　以儘先守備牟鎭疆請補嗣准部咨以該員儘先名次在二十名以外核與定章不符行令迅揀儘先合例人員請補等因臣查西寗　標左營守備員缺設處邊陲漢回雜處非熟悉地方情形之員難資治理隨卽在於儘先合例人員内揀選得留甘儘先守備肅州　　右營千總李榮寛年强才健操防得力且在甘年久於該處地方情形熟悉以之請補斯缺可期勝任雖儘先名次在該員之先者　　石俊英一員現在查無下落自應以其次之儘先守備李榮寛請補洵屬人地相宜亦與部章相符合無仰懇天恩俯念員缺緊　　以該員李榮寛補授西寍鎭標左營守備員缺如蒙俞允甘省現有軍務應請飭部先給署劄俟軍務平定再行給咨送部引　以符定制除飭取該員履歴清册另咨送部外謹會同署甘肅提督臣張永清合詞附片具陳伏乞聖鑒訓示謹奏奉硃批　　議奏欽此○○太子太保頭品頂戴革職留任陜甘總督臣楊昌濬跪奏爲揀員升補叅將要缺以裨營伍恭摺仰祈聖鑒事竊臣接准部咨陜甘督標右營叅將喻先知病故遺缺係第一輪第九缺輪用應升人員迅卽揀選請補等因前來臣查督標右營叅將　缺設處省會巡防稽查最關緊要非精明幹練之員難資治理隨卽在於各營合例應升人員内揀選得留陜甘補用總兵肅州鎭　　峪關營遊擊李正魯樸勇勤愼辦事耐勞該員在甘年久於地方營伍情形最爲熟悉以之升補斯缺洵堪勝任亦與部章相符合　　懇天恩俯念員缺緊要准以該員李正魯升補督標右營叅將以期得力如蒙俞允該員現帶防營赴西寍碾伯一帶勦辦回　　請飭部先給署劄俟軍務告蕆再行給咨送部引見以符定制除查取該員履歴清册送部外所遺遊擊員缺甘省現有應　　　容臣另揀請補理合恭摺具陳伏乞皇上聖鑒訓示謹奏奉硃批兵部議奏欽此○○降二級留任又降二級留任山東　　臣李秉衡跪奏爲東省賑務擬仿照義賑章程變通辦理恭摺具陳仰祈聖鑒事竊自黃河入東以來頻年汛濫幾於無歲不　　歲不賑我皇上痌瘝在抱凡請蠲請賑無不立沛恩施本年復經臣奏准截留新漕湛恩汪濊有加無臣奉職無狀以　　歉頻仍仰體聖主覆幬之仁敢不竭力盡心俾災黎得沾實惠查放賑以察核户口爲第一要義被災村莊有束手待弊者有稍可　存者孰應多給孰應减給孰可不給必須逐户挨查方能核實東省辦賑日久乃奉行不善流弊滋生查賑委員不下鄉挨查人數目　莊長造册委之書吏而户口之大小多寡與極貧次貧之差等得以任意贏縮重領冒領習爲固然眞正飢民反不得食卽同一得之　仍是均攤均散而溝中之枯瘠已非一滴所能蘇每年公文下行賑册上報時具賑過若干人其實災民之生與死未嘗過問浮濫之　遺漏其罪等耳伏思賑濟一事本朝廷格外之仁所以救死也非以博施也所以周急也非以繼富也國家經費有限湯未一　　所共爭奪饑者之食以實不饑者之腹在不饑者無所加而饑者死矣節不飢者數家之食以贍飢者一家在不飢者無所損而飢一　家可以不死矣今之議賑者動曰寍濫毋遺臣愚以爲濫則反致有遺欲無遺必不可濫近年南紳嚴作霖在各省散放義賑皆親　　擔察其貧苦等項分别放給最爲法良意美東省今歲黃水漫决上游東平一州全境罹災壽張東阿鄆城陽榖等縣亦被淹甚廣下　則青城齊東最重高范博興樂安利津等縣皆黃水所經小民蕩析離居情殊可憫此外運衛兩河漫溢及沿河黃水波及者尙有十　州縣之多賑欵除奉○旨截漕外津海關道先後籌墊賑捐銀十萬兩交南紳嚴作霖携帶來東俟續行勸捐歸還嚴作霖復電求各　恊濟臣已商令先赴　城等縣查放現在賑捐已成弩末臣復分函求助直豫江蘇各省山東京官國子監祭酒臣王懿榮少詹事臣　英麟亦分投電函告貸各疆片均體念時艱不分畛域直隸督臣王文韶恊賑銀萬兩四川督臣鹿傅霖恊賑銀一萬兩兩廣督臣價　麟廣東撫臣馬丕瑶協賑銀二萬兩江蘇撫臣趙舒翹恊賑銀二萬兩河南撫臣劉樹堂恊賑銀一萬兩上海義賑局南紳施則敬可以義賑銀二萬兩常鎭通海道吕海寰捐銀一千兩先後匯解來東查嚴作霖歴辦各省義賑均實惠及民聲動遐邇所有下游各州縣知由嚴作霖會同各地方官辦理以期核實其上游東平壽張等州縣臣當飭賑撫局司道遴委操守可信樸勤耐勞之員前往會同各地方官仿照義賑辦法沿莊周歴户必親塡人必面騐票必親給於極貧次貧中擇其尤苦者加給錢又以資拯救其尙能自存及游恊　務正業者卽與剔除施放棉衣亦如之倘印委各員仍奉行故事聽憑書差莊長揑開冒領一經查出立卽嚴行叅處其有不避勞　　能多救民命酌予獎勵去一浮濫卽蘇一枯瘠於災黎必有裨益惟東省連年告災民間待食於官已視爲成例一經認眞厘剔濫領　不遂所欲勢不免報號喧嚷嘖有煩言甚至詈辱官長糾約上控以爲要挾之計似此刁風斷不可長當飭嚴行懲辦以儆效尤蓋收　本仁政非輔之以義則仁術有時而窮懲其爭而法隨之亦猛以濟寛之道也總期帑不虚糜惠皆下逮仰副聖主子惠元元至意　有東省賑務下游擬交南紳上游委員均照義賑章程辦理緣由謹繕摺具奏伏乞皇上聖鑒訓示謹奏奉硃批知道了欽此 
 
