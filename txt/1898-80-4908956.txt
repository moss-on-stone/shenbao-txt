# 1898 - 80 - 4908956

 

Page 1

 
 
[添印白綱玉堂字彚出售] [  圖書集成局啓]  
　　本局向印玉堂字彚久已風行海内惟所印均係竹帋現在添印白紙紙張格外潔白裝訂亦極精工每部計二本碼洋三角竹帋者仍碼洋二角欲購者請至三馬路申報館及申昌書畫室購取可也此佈 
[書户部覆奏鋪稅藥牙摺後]  
　　時至今日國用浩繁極矣國庫支絀極矣而計臣之謀畫亦可謂竭心盡力矣昭信股票甫得舉行各省札籌此欵報中已書不勝書雖大吏捐輸爲僚屬紳民之倡而商賈尚不無徘徊觀望可見現銀之少非自外生成也然朝廷志在必行亦不患其不成惟不免稍延時日耳乃閱前報紀户部覆奏黑龍江副都綂景祺鋪稅藥牙一摺此舉似較昭信股票爲繁而實則較昭信股票爲易昭信股票每張須銀一百兩雖能借一二萬者不乏其人而究之富者少而貧者多綂計中國四百兆人除婦孺外不過得半之數而一半之中貧無聊賴者又將及半夫此一百兆之人尚不能人人有百兩之銀朝廷體恤民情祗准勸諭不准偪勒難率土之人無不欲急公好義而一時不能措辦亦屬無可如何故各省大吏之勸諭實非易易若鋪稅一項數有輕重且旣開鋪必有微利可圖稍提若干尚不在意原摺以深廣一丈爲一間按間徵稅分上中下三等以鹽典綢布金銀皮張藥材等鋪爲上等米麫醬料油糖烟酒雜貨等鋪爲中等手藝工作等鋪爲下等上等每間歲收稅錢五百文其次四百文再次三百文核算不爲不精籌畫不爲不密惟各處市面不同每有列在上等者其資本不如中等之殷實其贸易不如中等之闊大儘有工作之鋪可與上等頡頏者若照例收稅恐不能無輕重之處自不如户部酌提房租之爲得也從前晉豫奇災浙省籌賑曾籌辦房捐委員挨鋪查取租摺概捐一月是所捐者業户之錢而與鋪中無損也綂計省城之中所捐鋪户房租亦有六七萬之譜若各省各邑各鎭捐之其數必有可觀現户部略變其法云自四月初一日爲始於十成租價内酌提一成歸公此一成内房主與租客各占其半如每月租價十兩提銀一兩房主與租客各出銀五錢按月會集如此則與一月房租似異而實同如於租價十成之内提出一成則仍捐業户之錢與房客無損也乃云房主與租客各出五錢豈照十成而另捐一成乎姑不具論而舉辦在轉瞬之間自不難於明晰也現在房價之最貴者莫如通商口岸而通商口岸莫如上海爲最上海房租城中不及南市南市不及北市至北市租價之貴幾莫與京而且有加無已從前市房一幢需洋四五元者漸加至十餘元而竟有至四五十元者房則愈造愈小算無遺策摺稱所謂深廣一丈爲一間而狹小之房幾有不及一丈者說者謂上海房價之貴賃居者皆無可奈何若再加捐則房主勢必加租商務未必興旺賃居者其何以堪官長亦宜嚴定章程何等之房以何等之價爲限不得再增則尚有底止不爲民間此等之事官長向不與聞且在租界之中洋人産業居多官長亦斷斷不能干預也未完 
[諭旨恭錄]  
　　二月二十三日兵部題考試八旗繙譯會試監試馬步射開列請點一本奉硃筆著派裕德松淮監馬步射欽此同日奉硃筆這監試著忠林去欽此同日奉上諭孫家鼐等奏現任職官因私債涉訟分别叅處一摺順天府司獄沈久齡縱容伊子候選未久流沈鏡第招搖撞騙無所不爲以致屢有控案實屬有玷官方沈久齡沈鏡第均著卽行革職糧馬通判唐維錦與沈鏡第借用私債甘受欺騙亦難辭咎著各部議處以示懲儆該部知道欽此同日奉上諭前據軍機大臣督辦軍務王大臣會奏請將神機營練兵挑選若干另爲先鋒營勤加訓練當經降旨依議兹據管理神機營王大臣奕劻等奏擬由神機營馬步各隊官兵内挑選萬人作爲先鋒隊督飭全營翼長敎練槍砲準頭各項雜技及行軍戰陣諸法所擬尚屬切實著依議行該王大臣等務當隨時督察勤加考騐以期缓急可恃毋得有名無實致負委任餘著照所議辦理該部知道欽此同日奉上諭孫家鼐等奏叅佐雜劣員等語候補府經歴賀廷駿卑鄙無恥罔恤聲名前著古北口巡檢林兆奎圖賴局欵飾詞荒謬均著卽行革職以肅官常該部知道欽此同日奉上諭倉塲衙門顺天府奏請續撥王恕　等處粥廠米石一摺本年通州王恕園等處粥廠　民就食較多所有前次賞給賑米一千五百石不敷散放著再加恩賞給粟米四百石以資接濟餘依議該衙門知道欽此○二十四日太常寺題三月十三日致祭歴代帝王廟奉旨遣載勛行禮兩廡造堃岫榮惠闊普通武崇寛各分獻欽此又題十六日致祭先農壇奉旨朕親詣行禮欽此 
[本館接奉電音]  
　　昨日午前京師飛電傳來硃筆三道諭旨二道敬謹譯登○二月二十八日奉硃筆崇儼補授内閣學士兼禮部侍郎銜欽此同日奉硃筆黄思承轉補左春坊左中允李士鉁補授右春坊右中允欽此○二十九日奉旨淮安關監督著金聲去欽此同日奉硃筆曾廣漢補授太常寺卿欽此同日奉上諭前據榮祿高燮曾胡燏棻先後奏請說武備特科擬改章程各摺片當經諭令軍機大臣會同兵部議奏兹據該王大臣等分别准駁詳議覆奏並擬定大概章程開　呈覽朕詳加披覽尚屬確實可行國家設科武備與文事並重原期遴選眞才以備折衝之用現在風氣方新雖無庸開設特科亦應叅酌情形變通舊制著照該大臣等所議各直省武鄉試自光緒二十六年庚子科爲始會試自光緒二十七年辛丑科爲始童試自下届爲始一律改試槍砲其默寫武經一塲著卽行裁去所有一切未盡事宜及各省應如何設立武備學堂之處著該衙門隨時奏明辦理現在時局艱難朝廷釐訂章程專務振興實學武塲改試槍砲亦轉移風氣之一端嗣後主試之王大臣及各省督撫學政尤當加意講求認眞考核務在作其忠勇開其智識平時則嚴督功課校試則秉公去取毋得奉行日久又成其文致負作育人材至意該部知道欽此 
[俄事述新]  
　　天津采訪友人云俄國借用旅順口大連灣二處由使臣行文總署約日聲覆側聞皇上電飭許竹篔星使親往俄京聖彼得羅堡覲見俄皇婉詞謝却並降諭旨特飭張樵野侍郎往見俄使歴叙中俄交誼以冀轉圜特不知能否以口舌爭勝也 
[踴躍輸將]  
　　天津采訪友人云國家自籌設昭信股票卽由户部行文直隸省土虁帥首先倡領二百股藩臬運三司擬共領一百八十股天津清河大名永定口北五道共領一百二十股直隸提督及所轄各軍綂領綂帶文員武弁共領一百股綂計已定八百股其餘府廳州縣營臺局所按地方之大小差使之優絀通盤籌畫大約可領三千二百股聞已咨覆户部不日卽當彚總起解以抒宵旰之憂計臣又以昭信股票恐民間不能踴躍輸將擬另行抽取屋捐 
 
 

Page 2

 
 
爲什一之助云 
[薇旌旋省]  
姑蘇采訪友人云江蘇藩司聶仲芳方伯於上月十七日與奎樂峯中丞同時啓節旣而中丞至瀏河等處閱視塘工旋於　　二十日回省方伯則因公至滬上小作句留迨二十九日之夜四鼓後秉節回蘇省中文武各官咸至胥門外官馬頭迎迓 
[武試紀事]  
　　松江采訪友人云歴届歲試各廪生認保武童不無較量肥瘠兹者華婁兩學師會訂新章掣籖分保先期傳諭各敎師令各童親身至學宮明倫堂以憑各廪生識認乃華亭武童周兆椿王祥桂婁縣武童朱紫貴趙邦龍狃於積習不能遵約親往廪生遂不畫押送考敎師金某以高足被扣忿不能平於騎射時無端向某童糾葛某童譁然兩學師乃禀明恩詩農太守飭提調華亭縣趙大令移文學署略謂學憲按臨在卽似此不守塲規深恐輾轉效尤不成事體相應移請貴學著該敎師及武童來署聽候訊治旋由各廪生聨名禀請提調轉求太守曲予矜全大約此案可渙然氷釋矣○某日太守懸牌謂奉賢縣武童唐祥生潘錫藩技藝生疏著毋庸來府覆考○二月二十九日之夜太守飭發七邑武童正案計華亭取六十四名奉賢五十八名婁縣五十一名金山四十一名上海八十名南匯一百三名青浦五十七名兹將各縣前列十名及上海全案照錄於左華亭孫繩祖鄭福忠胡人傑王承庠朱光耀吳士龍陳錫章陳增明陳　章趙壽祺奉賢顧思廉何師陳王龍彪陳祥陞潘國楨陳金泰孫家駿郭裕昌曹家驤王宇章婁縣趙廷桂張信成石葆光夏時行莊鴻奎周雷震沈德標胡廷彪馬芹芳王增祥金山楊際清陸開甲孫安國曹殿行黄修甲徐福韶濮掄元張雄毅楊駿昌俞定邦上海黄夢熊曹騏朱正魁陳鴻逵顧占魁王國材陳步瀛梅文魁丁國樑金球琳朱尚韜王朝忠徐錫瑛陳鴻渚王廷揚張翔王兆昌徐文魁趙德剛吳文鰲王安邦朱佐廷孫掄魁張麒姚殿元周士魁吳忠藩許定邦魯國賓王紹清馬如龍談占魁楊洪昌黄紹魁楊占魁孫逢吉韓祺劉錦標曹駿魁張錦祥嚴貞祥馮貞傑張俊傑奚占魁朱壽豐錢永清陸祥魁程鵬飛曹忠泮顧光椿喬猷庠張龍陳惟善孫殿元沈廷颺余國楨孫步青沈廷士姚禎金其祿張廷華王國樑翁尚德馮志仁沈兆麟宋明濤顧筆昌倪士魁沈肇祺喬猷嘉吳兆祥孫殿魁龔翔鶴黄國良杜修悌顧肇麟朱紫貴王豐傑凌桃英李熊祥南匯潘雲祥張占元丁元魁徐忠秀丁元龍顧徵信張兆奎沈龍章桂玉祥盛占鰲青浦陳開第沈國恩周兆麟沈邦昌盧鳳翔王振聲張振鵬葉昌勳錢萬成丁鳳翔 
[活埋族痞]  
　　蕪湖訪事友云北鄉距城十餘里之陶楊鋪有趙氏宗祠焉祠之前後茅屋櫛比塲圃鱗萃皆天水氏也中有趙某者世業農上有父下有子犁雲鋤雨皆能服先人之舊疇獨趙薄弓冶而不爲惟下流水是務性耽懶惰復嗜阿芙蓉膏椿庭扑作敎刑非第如過耳秋風且怙惡愈甚初將家中蓋藏竊取變賣供養烟霞繼則鬻去牀頭人令琵琶别抱終更習爲鼠竊順手牽羊顧鄉人皆識其廬山眞面見輙防閑無所施其伎倆乃從梁上君子游得其指授宵深穴壁月黑踰垣固已稱斵輪老手矣隣村有湯姓者夫婦垂老無子薄有積儲以爲養老計被趙明朘暗削者已非一次鳴諸趙祠亦旣連番懲責上月十八夜湯叟夢回枕畔又聞室中窸窣聲喚醒老妻索取自來火不得疑爲鼠子打架方欲再訪華胥忽又聞鼻息聲乃急躍起見藜杖逐之詎知杖未尋獲黑暗中已與趙相撞盡力禽住大呼有賊趙力挣不得脫乃出利刃刺之冀其釋手而叟祗死不放呼救益厲趙窘甚連戮六七下叟仍不釋鄰人聞聲畢集當塲擒獲舉火燭之叟已暈倒血泊中乃共將趙捆送趙氏宗祠經族長及趙之生父騐明湯叟傷勢危迫可虞且痛恨趙之不肖意欲送官究治恐轉受訟累或罪不至死出而又爲禍水不如以家法處之活埋於地較爲省事議旣定遂邀合族長幼集於宗祠當衆訊明罪狀承認不誣卽於是日薄暮就祠之附近荒塲掘一巨坑約深七八尺舉趙擲諸坑壅以厚土全身已没時湯族有人在旁監視謂乾土不能制其死命乃復沃以冷水數擔使土漸漲漸緊以速其死惟湯叟雖經醫治有無性命之憂至今猶無把握而外間人言藉藉有謂趙雖活埋當夜卽有人爲之掘開救出重泉令其别尋生路又謂雖經掘出祗以用鋤過猛誤傷頭顱腦漿迸裂仍死於坑内傳聞異詞未知孰是也 
[嚴辦流氓]  
　　蘇州訪事人云阊門内著名流氓鐵皮丁葆元及阿鬍子金壽刁嘴丫頭等三人上月十三日行至北張家巷遇見劉姓婦由戚串家歸踽踽獨行遂上前調笑旣而攫取金銀首飾飛步而逸婦雖極聲呼救旁人咸畏若輩兇横并見一流氓手握利刃不敢援手婦且泣且行踉蹌而歸旋經家人訪悉三流氓姓名具禀投總捕署控告劉少峯司馬立出硃單飭差拘獲阿鬍子金壽刁嘴丫頭二名提訊之下喝令各笞責一千板荷以巨校發犯事地方示衆三日期滿後復各重責數百板移請長洲縣收禁獄中候拿獲鐵皮丁葆元一併治罪 
[九天閶闔]  
　　京師訪事人云户部山東司倉科貼寫閻某專司查核各省减平月前山西歸化城委員批解减平銀一百二十餘兩投交文批聽候定日兌收不意原批銀數不知被何人改作二百餘兩以致委員無從措交經承查悉其事未便隱匿當將更改緣由回明司員某正郎正郎甚爲詫異詢之閻某亦不知爲誰所改正郎謂此事旣爾專責咎實難辭卽將閻某斥革以爲誤公者警○立春以來天氣和暖護城河堅氷驟解惟春瘟之症甚厲城廂内外相繼流染衛生之家所當加愼也○正月初間前門外鋪陳市某甲挾仇糾集棍徒毆斃某乙等四命先是某乙之婦聞甲尋釁消息卽至中城練勇總局報請彈壓哨官趙永泰置之不理嗣甲等已至乙家砍斃數命婦越後墻奔赴局中請拿兇手趙仍置之不理内有練　某因某丁者意不能平率爾前往詎料寡不敵衆竟受重傷事後被某侍御訪悉當將哨官趙永泰等四名撤差叅革○二月十七日辰刻皇太后鑾駕回湖皇上率領王公大臣敬謹恭送道出西直門行未數武有已革叅將趙長春冠珊瑚之頂戴孔雀之翎項掛朝珠身穿補服長跪路旁迨皇太后鑾輿已至口稱趙某和請慈安求賞差使出力報効以贖前愆護軍見其迹近叩閽當卽拿住須臾之間皇上御輦亦至御前王大臣奏知斯事皇上立卽傳旨將已革叅將趙長春交刑部嚴行審訊查趙係威逼屬員自盡奏叅革職之員遽敢冲突儀仗實屬膽大妄爲不知自諒者也○崇文門下四條胡同某甲者有掌上明珠一顆年已及笄二月十九日天甫曙有無賴數輩突如其來手執白刃嚇禁聲張挾女上車如飛而逸道經花兒市之羊肉胡同口女忽大呼救命適遇東正兵馬司差役某乙某丙將車攔住匪見事不妙卽紛紛鼠竄而去惟一無賴抱女車中致被拿獲立卽鎖送東城兵馬司正指揮衙門禁入犴獄迨甲聞信趨至投案報明原委將女取保領回聽候傳訊 
[巴山夜雨]  
　　重慶訪事人云涪州國刺史於正月杪至渝勾留數日二月上旬卽返斾算清交代十八日赴江北廳新任接印視事○渝城鹽商大牛厚忽於二月上旬倒閉虧欠六七十萬兩亦云鉅矣○二月某日藥王廟側王酉酉娼寮有尋花問柳者數人連袂而至視之係帳下健兒也酉酉之父薄其爲武夫不解憐香惜玉言語牴牾遂至互毆王被擊破腎囊登時斃命旋拿獲兇犯報請相騐想當按律懲治也○渝城愛德堂由敎士某君集欵購買繼而敎民羅某復籌鉅資建造花廳並置産業爲行善之經費每歲不論敎内敎外公舉一人管理其事去歲因敎外與敎内爭管　控不休刻始經巴縣王大令訊結一切綂由敎堂作主以歸畫一 
[彞陵瑣語]  
　　宜昌訪事人云自二月初七八日後天氣寒冷較甚三冬初十日之夜雪花如掌徹夜未停翌晨遠望峯巒一白無際　後 
 
 

Page 3

 
 
時雪時雨總未暢晴或謂去臘天氣太暖今年旣得春雪又復嚴寒蝗蝻之災或可免矣○本届爲宜昌府科歲並行之年學院街各家店面已次第修整以便學憲按試時租與赶考諸店鋪○河水漸漲米船無多以致米價每石陡加數百文天氣又寒經紀小民艱於謀食但願天時早煖庶食力之輩得免於號寒啼飢也 
[潯陽春漲]  
　　九江訪事友人云江西撫憲德靜山中丞委差弁徐炳勳鄭青甫涂家振解江西各屬例貢進京道出潯江上月二十一日附江裕輪船東下○吉安府許清臣太守委府照廳錢汝梅叅軍赴淛採辦桑秧二萬本上月二十一日附江孚輪船返潯卽易民船載運赴吉○署理九江府事兼辦湖口厘局聨敷青太守上月十八日赴局二十一日回署屬下印委各官迎送如禮○管帶新勁營劉叅戎清泉奉兩江督憲檄調至寗另有差委所遺新勁營管帶一席鎭憲調砲臺營白琨玲遊戎占勝接帶○前報紀王惟軒守戎署理九江後營守府兹悉係實授非署理也 
[諭領股票]  
　　昭信股票自經奏准創行各省督撫皆示諭勸募江蘇撫憲奎大中丞亦卽頒發告示昨已傳至滬上發貼通衢兹照錄如左頭品頂戴兵部侍　都察院右副都御史汪蘇巡撫部院奎爲剴切曉諭事案准户部咨光緒二十四年正月十四日奉上諭户部奏遵議右中允黄思永奏籌借華欵請造股票一摺據稱按照該中允原摺所陳詳細參酌擬由部印造股票一百萬張名曰昭信股票頒發中外周年以五厘行息期以二十年本利完訖平時股票准其轉相售買每届還期准抵地丁鹽課在京自王公以卜在外自將軍督撫以下無論大小文武現任候補候選官員均領票繳銀以爲商民之倡其地方商民願借者則責成順天府府尹及各直省將軍督撫外部定章程先行出示並派員剴切勸諭不准稍有勒索派辦之員能借巨欵者分别優叙各等語著依議行當此需欵孔亟該王公以及内外臣工等均受朝廷厚恩則各省糾商士民亦當深明大義共濟時艱况該部所議章程旣不責以報効亦不强令捐輸一律按本計息分期歸還諒不至遲回觀望也將此通諭知之欽此恭錄咨行欽遵並准抄黏原奏内開缺令官紳商民均量力出借毋庸拘定數目先由部印造股票一百萬張名昭信股票頒發中外　後再製造息摺給予本人收執每部票一張註明庫平紋銀一百兩銀圓亦准折合抵交凡中國官民領取部票繳納借欵或在部庫藩庫兌交或寄存某字號票商但使無悮提撥均聽其便周年以五厘行息訂用二十年前十年每年還息一次後十年本利並還在外由藩庫發給斷不准絲毫需索延悮平時股票准其轉相售買每届還期准抵地丁鹽課厘金以冀通行而昭大信等因到本部院准此查蘇省爲財賦之區不少富商巨室食毛踐土各具天良當此財匱時艱自應深明大義况此次奉旨勸借旣不責以報効亦不强令捐輸按期本利並清絶無流弊各紳商當必爭先恐後斷不至觀望遲回除文武分别議借以爲民倡並飭各屬遵辦外合亟出示勸諭爲此示仰合屬紳富商民人等一體知悉務各遵照部章量力出借無論兌交藩庫或寄存某字號票商但使無悮提撥均聽其便將來每届還期准抵地丁鹽課厘金毫無抑勒失信現在部票尚未造齊願借者先由地方官付給印收俟部票頒發再行換給毋違特示 
[司馬謁客]  
　　日前陜西候補同知李恪生司馬培元因公來滬暫駐某處公館昨日命輿進城次第拜會各當道至上海縣署時黄愛棠大令飭家丁擋駕 
[移文緝捕]  
　　通州如皋縣單大令移文至上海縣署内開本境南鄉四號圩客民鄭香甫所開之隆泰雜貨布店於去年十二月三十七夜被匪刼去錢洋衣飾等物會營勘緝未獲誠恐匪徒匿跡滬上移請派捕協緝並送賞格如能拿獲首犯者賞洋四十元從犯二十元全獲者一百二十元知風報信因而拿獲者六十元黄大令已飭捕役恊力跴緝矣 
[委員籌振]  
　　松海防同知劉乙笙司馬曁上海縣黄愛棠大令前奉道憲察和甫觀察轉奉兩江督憲劉峴帥飭辦徐淮海振捐司馬及大令奉文後卽於上月二十四日在海防廳署土地祠設局收捐已詳本報兹悉司馬及大令因公務紛繁無暇兼顧轉禀道憲委員帮辦觀察准如所請卽委縣主簿孫少尹立幹經辦少尹奉委後已赴局辦公矣 
[逆倫訊實]  
　　逆倫巨案屢紀本報前晚上海縣黄大令飭提復訊逆姪譚雲樓供祖名友年生故父茂春及現死之叔父錦彩又名錦春今年錦彩已七十有七歲祖母遺有舊梳妝臺一張在叔父處上月二十六日小的往取叔父不許反欲毆擊小的以手中木棒乘勢擊去適中左太陽穴昏暈倒地旋卽氣絶小的知事不得了用刀自刎欲圖畢命自知罪該萬死尚求恩施格外大令曰爾年歲已長當知禮法尚敢犯此逆倫巨案實屬该死姑念喉傷暫恕否則重責千板再行擬辦隨著在親供上蓋印指模釘鐐收禁又將譚春山提案訊問供係雲樓之胞弟餘供相同地保曹裕堂供上月二十六晚譚錦彩之媳以其翁被雲樓擊死喚小的前往當將兇手拘住後來議論紛紛故於二十八日報案大令著地保帶同譚春山回鄉傳諭屍屬刻已訊明凶手實供監候照例擬辦矣 
[寛猛相濟]  
　　前日保甲總巡戴子厲明府詣道轅謁見蔡和甫觀察觀察垂詢公事畢諭曰本埠流氓頗多每有打降滋閙等事亟宜查禁嚴辦但此等不馴之徒毫無知識獲案責懲之後務須開導勸化使之去惡向善方得治民之道明府唯唯而退 
[受傷身死]  
　　有吳長林者窶人子也前晚彳亍於英租界中三百十七號華捕見之疑爲歹人欲拘入捕房管押吳堅不肯隨之而去捕任情毆擊范桂全王阿大見之上前勸解致被一併拘入捕房其時吳已身受重傷嘔血不止捕頭令先送會審公廨昨晨復將范王解案禀稱昨夜小的在途中拘拿乞丐伊等忽强行阻止請大老爺科以拒捕之罪范王同供稱小的等見此捕將吳扭住拳脚交加恐釀事端故向勸阻不料反以拒捕見誣叩求鑒察吳供稱小的並非乞丐現有胞弟在滬營生此捕强欲將小的拘入捕房小的不從致被用棍毆擊現在吐血不止叩乞懲兇呂守愚投案供稱當時小的亦在此處目見此捕並未行兇襄理讞政之鄭瀚生大令據情商諸英繙譯官慈必佑君然後判罰范王洋銀各一圓吳押候函送棲流公所迨午後吳在押所身死差役以事關人命立卽禀知讞員張賡三直刺直刺函致上海縣署請黄愛棠大令蒞騐並飭將呂尋獲看管候訊 
[遇險續聞]  
　　附船遇　已紀報章兹悉失事之船實倩蘇海局通川小輪船拖帶因載客太衆以致上重下輕其時舵工張阿狗深入睡鄉無人照顧迨傾覆後拖至半里許小輪船主始知覺立卽停輪施救將船底鑿成三巨孔始得援出搭客三十一人其淹斃之六人中有四人係某姓父子叔姪由蘇州來滬探親一爲無錫鮑義成漆店主鮑允執帶同店夥鮑如意携招商局棧房存漆九十二桶之棧單二紙來此提貨如意雖遇救而允已執付諸東流矣慘哉 
[開塾宏規]  
　　前日爲本邑醫學堂開塾之期未刻館主及敎習率同諸生謁聖分班鵠列三跪九叩首然後肅然而退旣而館主與敎習行相見禮諸生依次向館主及敎習一跪三叩首館主及敎習以兩揖答之彬然秩然循循有序他日者春風廣被化雨宏施作育人材當不减棫樸菁莪之盛也 
[總巡諭詁]  
　　保甲總巡戴明府前日傳齊各鋪地甲面諭茶館不許吃講茶烟館於十一點鐘關閉爾等留心查察如有庇隱察出重辦並諭打掃夫照常糞除垃圾不得堆積昨已出示諭飭矣 
 
 

Page 4

 
 
[發落展期]  
　　昨日禮拜三爲法界捕房發落之期捕頭查得判責人犯無多爰飭包探禀請讞員鄭景溪大令暫停一期併入下期發落 
[二月分選單]  
　　知縣直隸寍晉胡錫綸奉天監江西宜春徐維屏浙江　山西崞縣王爲幹浙江山東樂安朱琨江西俱舉貴印江李道南江西陜西山陽劉魁瀛河南俱監浙江孝豐趙金壽江西甲山西交城龍璜湖南廕生湖南臨武吳愷河南副河南扶溝楊敬修浙江監巡檢湖南興寗蔡德涵浙江附平江欒在豐山東供事典史陜西白水吳之嶼浙江監廣東鎭平張升千山東吏員湖南安福饒鳳鳴湖北監益陽傳雲書直隸供事直隸廣宗張煦堃山東監 
[振欵彚登]  
　　喜筵助賑屢見報章誠以肉大魚肥侈一時之宴會不若芻飛粟挽拯萬姓之飢寒也敝所昨接四明陳君梓堂來函因哲嗣完姻將謝筵資移助淮徐賑欵計交到洋五十元又安慶李鼎和當同仁合助洋七十元昭告司命人洋二百元善結同人利濟叶斷金之吉風高任卹救命遄　塔之功嘉貺頒來頌忱莫罄矣[  上海六馬路仁濟善堂籌振公所制施則敬等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖江春浪]  
　　安慶采訪友人云安徽提督學政徐大宗師行知各屬一律舉行縣試懷寍縣爲皖江首　袁明府學習接　憲文卽關訂各縣屬於二月二十一日考試并禮延候補縣李大令長郁萬大令祖恕入幕閱卷候補縣丞何二尹棠本　官亭　　檢蕭少尹法程巡查試院是日已冠首題長息則事我者也非惟小國之君爲然也雖大國之君亦有之晉平公之於亥　也題　君子有不戰未冠首題入云則入次題未詳通塲詩題賦得秀語奪山綠得山字○皖省自去冬迄今天花盛行　户傳染無論已　未種之童稚莫不斑犀滿面天與妝花且有因此而殤斃者良可憫也 
[秣陵春色]  
　　金陵訪事人云金陵五方雜　良莠不齊流氓固多游方僧道亦復不少此輩自恃置身方外丐頭所不能拘束往往强討惡化所過之處非青蚨一翼所能滿其慾壑刻下道紀司大張告示凡僧道丐食者不准逗遛境内○金陵　憲優卹難民給貲遣散無如鳩形鵠面之流大半仍貧不能歸雖　大口六百文小口三百文之川資而道路過遙　斧不繼有鬻子　女者一標高揷不求善價但得歸里有資卽可割愛眞有目不忍覩者矣○金陵兼旬雨雪天氣嚴寒飢民凍斃無數有自江北來者言及上月下浣酷冷至今不獨貧民凍斃者多　四鄉耕牛亦多成瘟　之病病起之初卽絶口不啖草料臥而不起者數日　奄然而斃將來耕種之時農家又喫虧不少也○省垣惜陰書院鄒少枚山長與督憲劉峴帥宿敦交誼去冬偶抱微疴遽歸作古峴帥故人情重賻贈頻頒親臨祭奠近由公子輩扶柩回里安葬峴帥特派平鏡輪船護送聞者咸頌峴帥之古道利風所遺講席則聘請褚給諫成博主持壇玷云 
[邦溝雜綴]  
　　揚州訪事人云日來春寒料峭鰍魚口一帶凝結層冰有某貨船行至是處偶爾踈忽被冰塊磕穿一孔登時滿艙皆水幸在白晝人口無恙惟貨物浸濕不少因之來往䢴江之信船咸有戒心也○䢴上各店鋪每届仲春中浣卽一律開市照常贸易本届開者固多而閉者亦不少如轅門橋蔚豐厚翠花街乾源永多子街某號左衛街某號等綢縀鋪資本充足開設有年今皆高貼招盤字樣又轅門橋某布店左衛街某銀樓灣子街某米店亦均閉歇市面清淡異常多錢善賈者獲利且難彼小本經營者愈覺謀生不易矣 
[麋臺訪古]  
　　蘇州訪事人云馬蓮市橋輿夫江陰阿二前在江陰縣某大令處當役大令豢有哈叭狗一頭於解组時賞給阿二阿二帶之來蘇愛如拱璧迄今已四易寒暑矣上月廿四日阿二由他處歸狗忽不見因於臥牀下搜索不料狗突然而起咬破阿二之手痛不可忍阿二怒取小刀將狗戮斃嘻野性難馴竟至如此世有忘豢養之恩忍心反噬者其眞此狗之類歟○某甲不知何許人向在元妙觀擺拆字攤爲人卜休咎以餬其口近與友人某乙合買呂宋票一條居然獲彩各得洋八百元登時衣裳楚楚煥然一新遂倩乙作氷上人娶某姓女爲妻同業者莫不嘖嘖稱羡○吉利橋某鐵鋪爲無錫人某甲所開上月廿五日黄昏後與友人三四輩偶作牧猪奴戲適陶守戎查夜過此聞骨牌聲入内將賭具取去翌日飭役拘甲訊問甲稱偶與友人碰和消遣並非聚賭抽頭求恩免究守戎飭具改過切結然後釋去 
[惡僧受責]  
　　前日午後有一遊方僧在本邑南市小南門外南倉街德大典内贖取所質僧衣缺少錢數十文櫃夥令其補足因之口角僧突將櫃上算盤向櫃夥抛擲典中人立傳二十三七鋪地甲到來拘解巡防局局員邵子怡二尹研訊之下著卽笞責伍伯禀稱小的察得此僧臀上並無板花諒未受過刑法二尹飭改責手心八十下僧益肆横無禮二尹大怒飭卽移送總巡局請究新任保甲總巡戴大令升堂提訊謂僧人理應遵守佛法似此强横實屬目無法紀爰判令枷號三天發二十三七鋪南倉街德大典門首示衆 
[枷責船户]  
　　船户費金卿承裝浙江嘉善縣漕米浙江海運局總辦蔡觀察查知米色已經蒸變爰於前日飭拘至局倩委員升堂訊究喝令差勇拖下重責二千板枷號一月發南馬頭馬路橋示衆 
[上海縣署瑣案]  
　　江西人熊某前投縣署呈稱由宜興至滬假寓泰安棧箱内失去洋銀一百四十元向棧中人查詢推諉不知請提棧主陳華農茶房徐興之追究前日經帮審委員李葆初二尹提訊陳徐同供熊姓客人至棧之時帳房内卽囑將洋銀交明方可無悮熊客答稱無洋後由外歸來忽言失去洋銀一百四十元棧中人實不知其底細叩求明察二尹謂之曰旅客借住爾棧失去洋0銀應惟爾等自問卽著交保理償延干嚴究○陳道衡以倪介洪借洋不還　控英界公廨移送至縣李二尹提訊之下陳供倪爲妓女張文寳作中借去洋銀一百三十元後張妓逃逸向倪理論一味含糊求請追給倪稱公祖明鑒小的前　　妓作中向陳借洋是實惟張妓現不知逃往何處容俟訪明料理二尹拍案大怒曰爾串妓借洋形同無賴尚敢在公案前傲慢無禮口稱公祖乎遂　令掌頰二十下倪卽改稱老爺然所供仍游移不定二尹乃令收押限追陳斥退候示○前者馬顧氏控朱蘭生　不交田單一案經前帮審委員蔣刺史訊明著朱呈案前日李二尹飭提覆訊馬顧氏遣媳姚氏投案訴稱小婦人與姑兩代寡居所有一畝八分之田單初由楊正祥轉押朱蘭生處今欵已還清而朱掯不交還田單希圖吞没叩求嚴追楊正祥供馬姓押來田單轉　朱處現已將押欵付清而朱不肯還單朱蘭生供此單係故父抵下前年因鄰居失愼延燒小的之屋田單已遭焚燬求請明察二尹以其與前供不符顯係刁狡喝令掌頰五十下限三日呈案如違重比 
[馬路善後局紀事]  
　　流氓李汝林在法界開設花烟館前日偕某甲向八仙橋瞎眼阿六租馬兩匹至南市新馬路疾馳適有孫相郎者擔水而來不及避讓被撞仆地捕勇卽將李拘獲解至馬路善後局　告知捕頭轉禀會辦委員孫星垣直刺昨午直刺升堂研訊孫相郎供本邑人在王家馬頭某老虎灶挑水馬來不及避讓以致跌仆傷及右足踝桶亦被毁李汝霖供原籍江北某邑向在某輪船上充茶房有友約雇兩馬游玩道經新馬路撞及挑水之人自知不合直刺謂爾身穿　　襖褲無　跳鞋策馬街坊顯係不安本分之徒本當送縣請究今且從寛只問爾願罰抑願責李供願罰洋銀三元直刺飭卽繳案並令賠所毁木桶孫相郎所受之傷自行醫治馬暫留局中諭令李汝霖邀同養馬者來局覓保具領所罰洋三元撥充修理馬路經費○泰州人湯桂生前日挑荳一擔在新馬路停歇取出賭具誘人賭博爲巡街捕勇所見上前驅逐湯不服與之爭更　同帮人助之爲虐將捕勇扭毆捕勇急吹號呌由衆捕將湯拘獲餘均脫逃迨解至馬路善後局會辦委員孫星垣直刺提案研訊捕勇禀稱被湯等多人圍毆失去號呌等物請究湯供實因一時糊塗與捕勇互扭後爲羅俊帮毆叩求恩宥直刺遂派差勇帶同湯桂生迅將羅俊拘局一併管押捕房候再訊辦 
[英界公堂瑣案]  
　　包探顧阿六解賊犯江法林楊雲卿至案禀稱小的查得伊等兩人串竊楊亦寳所聞鞋店内之鞋六雙約值洋銀六圓是以　入捕房今者捕頭令解案請究亦寳投案領贜江楊同供稱小的等窮苦難熬以致犯竊叩求恩典曲賜矜全 
 
 

Page 10

 
 
襄理讞政之鄭瀚生大令判令笞責二百板○賊犯王金生竊取徐順祥家布衣兩件旋經包探朱阿高拿獲弔出原贜解入捕房管押昨晨捕　令送案請究徐投案領贜王供稱小的係浙江湖州府屬某縣人行竊該死惟乞施恩大令判令笞責一百板管押一禮拜○包探　順泉解賊犯吳芝蘭至案禀稱此人借宿正發小客棧乘人不備竊取布被一條報捕後捕頭令小的拘獲解請究懲正發客棧夥某甲投案領贜吳供稱小的　况窘迫以致竊被易錢求賜恩寛誓當銜環以報大令判令笞責一百板贜給還失主○三百四十一號華捕解歹人高阿方至　禀稱此人中途攫取徐小弟臂上所籠白玉釧以致忿爭適小的巡至此間拘入捕房捕頭令送請究辦徐投案歴訴情由高供稱小的與徐嬉戲尚乞鑒原大令判令笞責一百板 
[法界捕房紀事]  
　　包探雇用探夥三十名由捕頭各給照會一紙以杜混冐昨日捕頭飭探傳諭頭目孫進發王載宏等帶同　班夥役齊　捕房聽候查騐並飭西包探美特將各人姓名繕就西文以便查察○租界居民稠密時有火　之虞是以各店鋪售賣火油嚴　章程存儲店内不得逾五箱若敢多儲照章科罰昨經巡街捕查得新街口某廣貨店不遵定章因卽禀知捕頭將多儲之火油若干箱一併充公○某　前晚借宿某小客棧翌日將棉絮拆去竊取夾被而遁棧夥查悉卽將人贜送入捕房捕頭命押候堂期解訊 
[美界捕房紀事]  
　　挑糞夫韓阿華浦東人也近日包挑上部局虹口北河南路一帶糞穢以圖利覓蠅頭昨日清晨四顧無人遂將糞傾　陰溝之内適經五百四十三號華捕所見立卽拘入捕房捕頭令押候解送公堂禀請讞員張賡三直刺訊究○昨日清晨挑糞夫葛雪中挑糞　至虹口周浦路口傾入大陰溝中管路西人見之扭入捕房訴明情節捕頭令押候禀送公堂禀請重辦○前日歹人王阿三至虹口漢　禮路口騙取某鄉人求售之草　八十雙迨昨日鄉人遇諸中途向索紛爭致被一百十一號華捕一併拘入捕房告知捕頭押候解送公堂究辦○江寗府屬某邑人周恒利潛蹤滬上犯案纍纍昨日英界公廨讞員張賡三直刺訊明後發回捕房飭卽遞解回籍監副捕頭遂令包探吳至剛押至公和祥碼頭附怡生輪船解往白下○浙江寗波府屬某邑人林阿齡賃屋虹口北吳淞路第九百零八號門牌開設某煤炭店前日之晚忽被梁上君子所算竊取綢布衣服數件昨晨開明失單投捕房報案捕頭允令包探偵尋以便從重究辦○錢須智錢順信二人昆季行也昨日同至某茶肆啜茗不知因何口角扭毆繼復至捕房呶呶聲訴捕頭以其事起細微叱之使去 
 
人參鹿茸三貴丸○益氣之品人參爲最補血之物鹿茸爲速此丸重用之以爲君凡遇氣血虧損陰陽失陷精不化氣血不歸經酒色過傷腎冷精寒心煩舌燥肢體怠倦上能塡充髓海下可温暖丹田中測健脾益精補先天不足之元氣培後天已定之精神增壽延齡潤顏益嗣每兩洋一元四角○參茸衛生丸○統治男婦老少氣血虚弱精神因乏病後失調婦人產後欠補凡因虚弱百發皆宜卽無病者服之亦能生精神耐勞碌誠衛生之聖藥也每丸洋二角半雙料者洋一元加料洋五角小丸每兩洋一元○參茸白鳳九○此丸爲婦科　藥如資質薄弱不受誕育月事不時經來腹痛經閉血枯赤白帶下一切胎前產後各症皆能奏效每丸洋一角雙料洋二角○金鎖固精丸○專治心腎不交夢遺滑洩精血不固洩後餘滴及年久白濁等症此丸有如金鎖固守王門功效神速每兩洋一角○舒筋活絡丸○專治風邪氣閉壅塞經絡胸膈膨痛半身不遂口眼歪斜　足疼痛等症每丸洋三分雙料一角○小見回春丹○統治小兒驚風氣喘咳嗽吐乳多啼發寒發熱水瀉不止一切萬病立可回春每丸洋一角 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四年二月二十三日京報全錄]  
　　宮門抄○諭旨七道錄前○黔撫王奏爲審明誣騙私贜案犯按律定擬摺○黔學政傳奏到任接印日期謝恩摺○兼川督恭奏甄别各員留川補用片○護軍綂領芬奏拿獲人犯請旨交刑部審辦摺○　親王奏假期届滿病仍未痊懇恩再行賞　摺○審撫張奏請旨廻避片○二月二十三日户部通政司詹事府正白旗值日無引見○溥侗由東陵回京請安並請假五日○莊王濓貝勒各請假五日○端王續假十日○召見軍機胡燏棻李端棻○○王毓藻片再查前據貴陽府知府嚴雋熙詳稱該府與貴筑縣訪聞已革按照磨孫彤華之子承德因代伊父營幹復官致被張子和等誑騙乘間掉換銀兩之事當卽飭差查拿詎張子和等均已逃逸並經院司訪聞前因飭令嚴緝究辦旋據孫彤華得信回省赴府呈首並查有知情分贜之雲騎尉世職余啓昌卽余直軒傳案研訊供詞狡展堅不承認由司詳請前撫臣嵩崑奏叅革職光緒二十二年五月十七日奉硃批著照所請該部知道欽此遵卽轉飭審辦去後兹據該府嚴雋熙將該犯張子和等提案訊明確情詳經該司李希蓮核明轉詳核奏前來臣覆核此案緣張子和籍隸思南府張會齋籍隸四川會理州余啓昌卽余直軒籍隸長寨分州承龔雲騎尉世職張子和張會齋均於上年來省居住賃工度日先不爲匪彼此認識往來在逃之孫承德係另案已革按照磨孫彤華之子與張子和素識光緒二十二年四月孫彤華撤任交缷因前在省外差次與人有債項交涉於是年七月初間前往結算歸還是月中旬不記日期張子和與張會齋會遇談及貧苦張子和因孫彤華家道殷實業已出省僅有孫承德在家起意前往誆騙代父營幹復官乘間掉換銀兩分用並約俟伊先往用言誆誘如孫承德相信事卽可成之言與張會齋相商張會齋應允各散張子和卽先至孫承德寓所揑稱伊素好之張會齋官塲認識人多常替人打點差委孫承德信以爲實卽央張子和轉　張會齋至寓欲託辦事張子和於二十二日下晚往向張會齋告知同至孫承德寓所孫承德談及恐父復官無期知張會齋官塲認識人多託其代爲營幹復官張會齋應允張子和卽代議定謝票銀一百五十兩言定次日下晚先往看明銀色事成再行取銀孫承德應允張子和等旋卽轉回買就錫觔照依川錠式樣鎔成假銀十五錠用紙分作三封預備掉換二十三日定更時分張子和與張會齋携帶假銀前往孫承德卽取出藍布袍袱一個開給閱看内係銀子三封張會齋逐封開看每封内係票銀五錠内有零碎銀三五件不等張會齋看完依舊封好故意要加差花押孫承德進房尋取筆墨張會齋卽乘間將假銀掉換孫承德將筆墨取出亦未檢查張會齋卽於假封加差花押仍眼同用原布包好存放棹上囑令收存候信當卽轉至張子和處將銀俵分詎余啓昌踵至瞥見查問張子和不能隱瞞卽將謊騙孫承德替父央浼營幹復官乘間掉換得來銀兩各情向告并於張子和分得贜銀項内提銀二十三兩分給余啓昌囑勿聲張各散旋經該府曁貴筑縣訪聞差拿詎張子和等與被騙之孫承德均已逃逸並經院司訪聞飭拿究辦孫彤華聞信亦卽旋省赴案呈首嗣將張子和張會齋先後拿獲經該府提案研鞫各供前情不讒照例議擬由司核明具詳到臣查此案旣據該府訊明该犯張子和起意商同張會齋誑騙孫承德代父孫彤華央浼營幹復官乘間掉換得贜查營幹復官卽與指稱買缺相同係屬誑騙已成財已入手自應依例問擬張子和張會齋均應如該司府所擬俱合依指稱買缺誑騙已成財已入手無論贜數多寡不分首從枷號三個月發烟瘴地面充軍例俱各擬枷號三個月發烟瘴地面充軍解配安置承襲雲騎尉世職余啓昌卽余直軒僅止事後知情分贜惟查律例並無誑騙案内事後知情分贜之犯作何治罪專條自應援引他律比附定擬余啓昌亦應如所擬擬請比照知竊定後而分所盜贜者計所分贜准竊盜爲從論竊盜贜二十兩杖八十爲從减一等律擬杖七十犯係贜私業將世職褫革免其置議被騙之孫承德雖經伊父孫彤華呈首但在訪聞查拿之後與甫被騙卽行首送例得免議者不同仍應勒差嚴緝獲日另結已革按照磨孫彤華訊已先期出省不知央浼情事惟究係平日不能約束其子業經另案斥革應毋庸議張子和名下起獲贜銀照例入官其餘贜銀仍於各犯名下按照所分之數分别追繳案係訪聞究辦失察職名例免開送除全案供招咨部查照外謹附片具奏伏乞聖鑒敕部核覆施行謹奏奉硃批刑部知道欽此○○新授貴州學政臣傳增堉跪奏爲恭報微臣到任接印日期仰祈聖鑒事竊臣蒙恩簡任貴州學政當卽具摺叩謝天恩九月初四日跪聆聖訓後遵卽束裝就道於本年十月初二日行抵貴州省城初十日准前任貴州學臣嚴修委貴陽府敎授余燾將學政關防并書籍文卷齎送前來臣恭設香案望闕叩頭謝恩祗領任事訖伏念貴州地雖邊遠習尚樸純近數十年人才閒出果勵目新鼓舞之機自有風會轉移之效如臣檮昧深懼弗勝惟有勉竭愚忱恪遵宸訓本公平以嚴鑑别務愼密以重關防先器識而後文章通經必期於致用知時務者爲俊傑取士首重夫眞才冀無負於平生庶稍答夫高厚所有微臣到任接印日期除恭疏題報外理合敬謹繕摺具奏伏乞皇上聖鑒謹奏奉硃批知道了欽此○○恭壽片再查嘉慶十六年八月十五日欽此奉上諭嗣後各直省督撫遇有分發試用期滿人員務須嚴加甄别如實係才具明晰辦事勤能者准予保留其才質平常者不得一味姑容或酌量改補佐貳等官俾以閒曹自効庶量能授職不致濫竽貽誤將此通諭知之欽此歴經欽遵在案兹查有試用直隸州知州趙文偉敎習試用知縣魏時璟試用知縣張炳璜試用知縣何維棣試用知縣呂森五員内敎習試用知縣魏時璟試用二年期滿餘皆到省一年期滿例應甄别由藩臬兩司分出考語造具各該員履歴清册會詳請奏前來臣到任未及三月例不加考旣據該司等查得該員趙文偉老成練逹才識兼優魏時璟樸實穩練辦事勤能張炳璜老成幹練辦事勤奮何維棣老成端謹辦事勤能呂森年力富强通逹治體均請留川照例補用除清册咨部外理合附片陳明伏乞聖鑒謹奏奉硃批吏部知道欽此○○兩翼前鋒綂領八旗護軍綂領奴才芬事等跪奏爲拿獲人犯請旨交部審辦事竊奴才芬車等於二月初二日在景運門值班房會商公事間據值班正白旗護軍叅領兼司鑰長德濟禀稱據東華門值班副護軍叅領瑞興呈報本日辰刻間見有一人形跡可欵該門值班官兵當卽攔阻該犯不服约束立卽拿獲等因呈報前來奴才等親提問訊該犯言語支離礙難詳訊相應請旨將該犯交刑部嚴行審訊按律懲辦爲此謹奏　旨奉旨一遵○○奴才世鐸跪奏爲假期届滿病尚未痊籲懇天恩再行賞假一個月赶緊調治並請派署各缺恭摺仰祈聖鑒事竊奴才前因感受風寒屢次蒙恩賞假調理現在外感已漸就痊惟胸膈氣逆心悸健忘之怔仍未稍减徹夜不能成寐據醫云赶緊調治月餘或可痊愈伏思奴才所管各衙門事務極爲繁重若不奏請派員署理深恐貽誤匪淺再四思維惟有叩懇恩施將奴才所管各缺先行派賞並請賞假一個月俾奴才得以赶緊醫治一俟稍痊卽行銷假當差謹恭摺具陳伏乞皇上聖鑒謹奏請旨奉旨欽此○○張汝梅片再臣准吏部咨光緒二十四年正月初十日奉上諭山東兗沂曹濟道著丁士彬調補錫良著調補山西冀寗道欽此伏查例載外官有關刑名錢榖考核糾叅者外姻親屬中凡屬至親應令官小者廻避等語臣　調補兗沂曹濟道丁士彬係屬兒女姻親例應廻避應如何簡員對調之處理合聲明請旨謹附片具陳伏乞聖鑒訓示謹奏奉硃批丁士彬已　補陜西糧道矣欽此 
 
 

Page 14

 
 
光緒二十四年二月二十四日京報全錄 
　　宮門抄○諭旨二道錄前○晉撫胡奏爲揀員升補要缺同知摺○尚書徐奏爲遵旨議處摺○尚書榮奏爲請旨摺○户部奏爲奏聞摺○二月二十四日禮部宗人府欽天監正紅旗值日無引見○綿文假滿請安○福州將軍增祺到京請安○雲南正考官周克寛到京請安○克王鈕楞額各請假五日○孫家鼐續假五日○惲毓鼎請假十五日○興伯續假十五日○宗人府奏派　族長派出順王○又奏派塲内彈壓派出謨貝子○禮部奏派稽察接談換卷派出敬信榮惠楊頤文增○侍衛處奏派保和殿監試之大臣派出頭班倫貝子明安善豫載瀛玉麟二班謨貝子恩燾善耆良泰玉書○内務府奏派　祭黄木神派出懷塔布○掌儀司奏一十六日祭奉先殿瀅貝勒行禮○召見軍機增祺周克寛○皇上明日辦事後至頤和園皇太后前請安畢還宮○○頭品頂戴山西巡撫臣胡聘之跪奏爲揀員升補要缺同知以重地方而資治理恭摺仰祈聖鑒事竊照歸化城撫民同知方龍光修墓開缺於光緒二十三年九月二十四日奉旨應遵例以奉旨後第五日行文按照限减半計算扣至十月十四日作爲開缺日期業將截缺緣由咨部在案所遺係衝繁疲難兼四最要題調缺例應在外揀員請補查定例各省題調要缺俱准升調兼行又州縣以上應升缺出該督撫將卓異引見回任候升人員先儘升用各等因該廳爲七廳領袖當適中四逹之區商賈輻輳民蒙雜處訟獄繁多治理不易且時有通商交涉事件非精明幹練之員弗克勝任晉省雖有記名分發並勞績候補同知非初登仕版卽人地不宜實缺同知中亦無堪調之員未便稍涉遷就自應在於應升人員内揀選升補查有卓異候升太平縣知縣俞恒現年五十二歲順天宛平縣人由監生遵籌餉例報捐縣丞指分山西試用同治八年二月到省於阿河堵剿竄匪案内保歸候補班前先補用又於勦平包頭游匪馬賊案内保候補缺後以知縣儘先補用光緒五年准補永濟縣縣丞六年四月赴部蒙欽差王大臣騐收覆奏堪以照例用奉旨依議欽此八年十年丁母憂開缺回籍十一年正月服闋起復四月回省十四年題補汾西縣知縣十七年六月到任捐免歴俸十八年調補太平縣知縣是年六月到任二十二年調署臨汾縣知縣補行大計保薦卓異二十三年七月十八日赴部引見奉旨著回任准其卓異加一級仍註册候升欽此九月十五日回省復飭回臨汾縣署任該員精明穩練治理深諳以之升補歸化城撫民同知實堪勝任與例亦屬相符據藩臬兩司會詳前來合無仰懇天恩俯念員缺緊要准以卓異候升太平縣知縣俞恒升補歸化城撫民同知洵於治理有裨如蒙俞允該員係卓異甫經引見回任候升人員未滿三年今請升要缺同知照例毋庸再行送部引見該員任内因光緒十九年七月間監犯越獄當卽拿獲陳和尚宋二娃二犯尚有閻鳴山一名在逃未獲原議革職留任兹於二十三年八月初二日已據該員遣派家丁在山東冠縣地方恊同將該犯閻鳴山拿獲解省究辦所有原議革留處分應行查銷此外並無承缉盜案已起四參及未完錢糧有關降調處分且缺係繁要一切因公處分例免核計合併聲明所有揀員升補要缺同知緣由理合恭摺具陳伏乞皇上聖鑒謹奏奉硃批吏部議奏欽此○○經筵講官太子少保兵部尚書臣徐郙等謹奏爲遵旨議處具奏事内閣鈔出步軍綂領衙門奏遵查委散秩大臣裕興被毆情形覆奏據廂白旗漢軍步軍校舒凌禀稱本月十七日未刻有不認識二人揪扭到廳其一人便服口稱係世襲公爵名裕興因開車被人毆打囑爲呈送其一人口稱名黄貴係休致侍郎志顏之家丁因跟隨主人眷屬赴怡親王府拜年行至煤渣胡同東口外與這不認識人因開車口角彼此互毆查看二人均各有傷該廳官正在查詢間旋又來數人仍欲尋毆經該廳官告知此係公爵不准再行爭閙力爲攔阻始各罷息此是日爭閙之實在情形也今該公具摺奏叅欽奉諭旨查明辦理奴才等詳核案情該公旣稱因差畢回寓自應冠帶而歸何致與若輩互相揪打且裝束與市人無異行路之人又安知其爲公爵也其不知自重已可概見至該公自請議處之處應如何辦理奴才等未敢擅擬出自聖裁等因光緒二十四年正月二十三日奉上諭步軍綂領衙門奏查明委散秩大臣裕興被毆情形據實覆陳一摺裕興身爲職官並不冠帶輒因開車爭道致被毆辱殊屬不知自重委散秩大臣裕興著交部議處休致侍　志顏家人恃衆滋事任意尋毆亦屬目無法紀著步軍綂領衙門嚴傳該家人等到案照例懲辦該衙門知道欽此欽遵抄出到部除休致侍郎志顏之家人恃衆滋事任意尋毆之處應由步軍綂領衙門嚴傳該家丁等照例懲辦外查文職例載八旗現任官員令該管大臣留心約束敎導如有私去翎頂在外閒行經該管大臣叅奏者降二級調用私罪又查臣部定例職任官兼世職因私罪議降級調用者應一併議降所兼世職每一級折罰世職半俸三年議抵又世職品級與職任相等或較大於職任者遇職任内私罪議降均按所降之級折罰世職半俸各等語此案委散秩大臣世襲一等公裕興身爲職官並不冠帶因開車爭道致被毆辱殊屬不知自重欽奉諭旨交部議處應請將委散秩大臣世襲一等公裕興比照文職八旗現官員私去翎頂在外閒行降二級調用私罪例議以降二級調用惟裕興係世襲一等公兼任委散秩大臣所得降二級調用應照例每一級折罰世職半俸三年共折罰世職半俸六年抵免降二級調用所有遵旨議處緣由是否有當伏乞聖鑒訓示遵行再協辦大學士臣部尚書榮祿係原查大臣例應廻避未經列銜合併聲明謹奏請旨奉旨欽此○○經筵講官頭品頂戴恊辦大學士兵部尚書臣榮祿等謹奏爲請旨事查定例各省營伍分年差派大臣前往查閱兵部於每年開印後具奏請旨並將　侍衛内大臣滿州大學士都綂尚書侍　各職名開列進呈或欽點大臣前往或　合該省總督巡撫就近查閱恭候欽定等語前於光緒二十三年輪應查閱福建浙江廣東廣西四省臣部照例具奏奉上諭本年輪應查閱福建浙江廣東廣西四省營伍之期福建卽派邊寳泉浙江卽派廖壽豐廣東卽派譚鍾麟廣西卽派史念祖認眞查閱各省營伍關繫緊要國家養兵歲糜鉅帑原以備禦侮折衝之用近來各直省督撫循例校閱往往視爲具文以致武備日形廢弛殊屬有負委任兹特再行申諭各該督撫務當逐一簡校如有技藝生疏老弱充數及軍實不齊等弊如將該營將弁據實糾叅毋得稍涉瞻徇欽此欽遵在案今光緒二十四年輪應查閱山東河南江蘇安徽江西五省營伍之年定例山東河南應派大臣一員江蘇安徽江西應派大臣一員除親王郡王貝勒貝子宗室公軍機大臣步軍綂領總兵並蒙古漢軍及出差告假人員向不關列外臣等謹將應派各職名開列進呈或欽點大臣前往或卽令該省總督巡撫就近查閱恭候欽定爲此謹奏請旨奉旨欽此○○大學士管理户部事務臣宗室麟書等謹奏爲奏聞事光緒二十四年正月二十六日准和碩恭親王門上文稱正月十四日内閣奉上諭户部奏遵議右中允黄思永奏籌借華欵請造股票一摺據稱按照中允原摺所陳詳絀參酌擬由部印造部票一百萬張名曰昭信股票頒發中外周年以五厘行息期以二十年本利完訖等因欽此當此國用支絀籌欵維艱不得已議及於此自應遵照部章領票繳銀以爲官民之倡惟思天潢近胃顯爵榮膺交銀領票按本計息似近孳孳爲利雖係因公問心實不忍出此謹備庫平寳銀二萬兩籍稱報効不敢領票作爲借欵亦不敢仰邀議叙仍另備庫平寳銀三千兩作爲貝勒溥偉認股之欵應如何領票繳銀之處敬候部示等因除由臣部將借欵庫平寳銀三千兩定期彈收照給股票外其報効庫平寳銀二萬兩自應照收以昭懿親貴胄青率羣僚之誼理合繕摺具陳伏乞皇上聖鑒謹奏欽此 
 
