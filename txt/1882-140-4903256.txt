# 1882 - 140 - 4903256

 

Page 1

 
 
[論加碼頭捐] 　 
　　本報前載本埠洋布公所近將洋貨停運因津沽近以修灘築路費用無出津海關道商准各國領事官曁公使等暫加稅捐一厘該商不服以至停貨不運而貨物之到津者亦因此而商人不願提取貨堆碼頭列若繁星觀於此而人情之不順亦槪可知矣天津近來所加之捐盖卽所謂碼頭捐也本埠英租界從前亦有碼頭之捐而輿情頗有不協甚至英界之行棧有移至法租界者厥後英工部局知此項捐務實足害事隨亦蠲除此令至於今口而租界之地百貨駢臻不復有前此觀望徘徊之意可知碼頭一捐所得者小所失者大揆情度勢者所以亟爲改圖也天津之倡爲此捐或者實以修灘築路而設然人必心焉疑之以爲恐成厘金之續盖中國之創設厘捐其先原因髮逆擾亂歴年旣久蹂躪十餘省生民塗炭所宜亟爲撲滅而招軍募勇練兵製械在在需錢部庫旣不可恃外款又無可籌不得巳創爲百貨抽厘之法以助軍餉其初亦不過暫濟目前之急而巳迨軍務肅清則厘捐可以裁撤矣而又以地方凋敝急需辦理善後事凡修城濬池開荒造屋莫不取給於此於是欲停而復不能停及至於今則善後事宜亦次第畢舉矣而厘捐之抽收者如故也原其不能遽停之故實以厘局創始以來各省候補人員之藉此調劑者實繁有徒而且每局司事若干人巡丁若干人僕從若干人無不借此以爲餬口之計若一旦裁而去之則候補人員别無調劑又少一項差使將候補人員益形擁擠而且司事巡丁皆絶其衣食之路而此等人舍此之外亦别無可以謀生之方各督撫深謀遠慮有見於此故雖言官上書部臣計議皆以爲可停而各督撫堅持不可停之說而延宕以迄於今縱使商賈怨咨閭閻嗟嘆而終不之恤此厘金之貽患實爲無窮也天津添設碼頭捐今始有此議耳始議之時必以爲目下灘路工程無可籌欵故暫創此捐以資急需將來灘路工竣立卽將此項捐欵裁去然恐將來大功旣竣而又有歲修月修等費而有其舉之莫敢廢焉從此而永以爲例則是商旅往來津沽者亦將如從前上海英租界之有碼頭捐而羣焉裹足此則於該處商務關係豈淺鮮哉說者謂厘捐之不能遽停亦非盡以爲調劑候補諸人之用實亦勢有難巳國家前時關稅其數尚不及近來厘金之多垷在關規不能遽復而輒裁厘局則國家少此一項大宗進餉將何以支此釐捐之議停所以終爲所梗也不知各省厘金其收繳雖有聨單可憑而其中弊竇百出偷捐被罰尤屬不可根究其裕國者能有幾何而入私槖者實不可究詰雖近時大憲有深知其弊者飭令凡有偷稅不得擅自議罰但令照常輸捐而巳在大憲之加恩於商賈殊爲優渥而無如司其事者不肯奉命惟謹又將别圖生發以逞厥志此則又大憲之耳目有不能周遍者矣故無論中西諸人言及厘捐無不深惡痛疾　朝廷亦未嘗不知而但以各督撫陳奏各有情理則亦勉從其請從緩停止而其實督撫之意固在彼不在此直欲留此一欵以爲位置候補各員之地巳耳今天津碼頭之捐一開其端則藉此餬口者當又不乏其人將來工程完竣在上卽果欲停止以明其信而若軰多方尼阻使不得停日久遂爲成例是亦意料中事所不容不慮者又何怪各商人之紛議其後而執意不允也夫議經創始而人卽羣相梗阻至於停貨不運貨到不提則其不洽於衆情也可知但以爲該碼頭上下貨物不僅洋貨一端以及該處灘路宜令該處居人輸捐等語第其措辭云爾舉事必順乎人情創此議者旣見衆情之不順則曷弗改絃更張另籌良法以爲修灘築路之費而顧斤斤焉專務於此也哉 
[本館自巳接到電音] 　 
　　本舘於昨日接到在津友人專發電音到本館内有四月初七日　諭旨二道敬謹譯登○四月初七日奉　旨兵科給事中員缺着嵩林補授工科給事中員缺着傅大章補授山東道監察御史員缺着舒恩補授欽此同日奉　旨左翼監督着奕謨去右翼監督着敬信去欽此 
[琉事議妥] 　 
　　日本西字報言日本與中國較論琉球一事現巳由該國駐華之領事官與李傅相定議得臻妥洽未傷睦誼至其如何議妥及章程奚似刻尚未知此信如確則不惟琉球之幸亦中國與日本生靈之福也 
[觀戱敗興] 　 
　　意大利之戱士枝亞理尼在香港搬演虎戱前巳列報兹得西友來信知戱棚有兩座旣大而復華美設於燈籠洲鵝頸地方本月初四夜九點鐘時正欲開演忽天色大變海中有水氣一道盤旋而上直接天空卽中國所謂龍掛者一時雷電交作其氣卽由戱棚上捲過棚爲之壞棚中虎及各猛獸大聲噑動馬亦驚躍不止平地水澤數寸觀者千餘人異常駭怖四散奔逃聲如鼎沸勢若山崩戱遂因而停止亦一煞風景事也各猛獸幸由經管人照料尚無出柙之虞想該戱棚須待修好後方能開演也 
[粤東消息] 　 
　　香港西子報言前月二十六日廣省取决人犯二十餘名撫憲懸牌示諭催令各屬赶辦積案緣廣東各屬尚有重案二十六起未經清結兹將屇秋審之期故早爲催辦也又云粤省有一玉器鋪突遭盜劫所失約値二百元後爲店舗追拿獲到數人刻巳送官想當究辦也又云前報所言粤中大憲委員前赴九龍地方勘驗佈置電桿所在兹巳勘騐清楚委員業巳回省禀知一切想當不日興工矣 
[輪船應差] 　 
　　昨日天津有電報來滬囑令招商局之保大輪船開赴津沽以便迎李傅相南旋云 
[烟台傳聞] 　 
　　烟台西人來信言聞中國招商局擬派輪船往來于高麗又擬由津至高設立電線以通消息云云然係傳聞之詞未知確否容俟續聞 
[津沽近信] 　 
　　天津傳來信息云美國與高麗通商一節和約業經簽字美將式夫忒將回烟台是亦可謂神速之至矣至傳聞英公使威君妥瑪欲往高麗此言實屬子虚惟聞繼美而通和於高者尚有法國云聞前此日本與高麗所定和約内有一條言高麗凡與他國通商必須由日人經手今次美國及將來法國則均不遵其議也又云近日津沽紛紛傳說言中國與俄國爲交界一節又將復啓爭端然此傅聞之言未知其確否也 
[星使抵津續聞] 　 
　　直督李傅相迭次陳情固請終制奉　諭慰留復泒軍機大臣王大司農赴津宣　諭均巳列報近接津友來信知王星使于三月二十九日到津宣　諭後復以　天恩高厚時事艱難請傅相抑哀遵　旨未可固辭而傅相仍謂罔極恩深春暉莫報遭兹大故如戀棧不行不孝之罪大矣且時巳承平並無軍旅惟有仰求　皇上 
 
 

Page 2

 
 
優加體恤耳大約傅相仍須陳請終制未識能仰邀俞允否至新任署督張振帥聞初六日巳到津矣 
[大閱信息] 　 
　　前得官塲信息謂左侯相出轅日期定於本月初十日此巳列報兹又聞憲節擬先蒞鎮江繼至常州常熟以次按閱各營各炮臺然後蒞蘇垣校閱約在十七八可以抵蘇蕆事後再來滬上閱視提標營並吳淞砲台與水陸各營近日蘇撫署後一營王廢基一營葑門閶門外各一營共四旱營日在大教塲操演胥門外水師一營卽在就近之黄天蕩操演旌旗耀彩鎗炮聨珠無不磨厲以須躍躍欲試大教場巳搭盖凉棚修理演武廳及官廳胥門外太碼頭官廳亦加油漆煥然一新其沿街凉棚原祇一間現擬添設兩間巳購木料百餘根派員督造矣 
[甯城火災] 　 
　　本月初六夜半寍城道署宅門内東首靠南之内園係瑞觀察門丁甲乙丙三人家眷所居有一老傭婦紹興人年近古稀因火油倒翻桌上卽兆焚如幸稅關前之靖安水龍相離不遠首先趕到復有洋龍以及天一長安各水龍亦相繼馳赴併力施救當卽撲滅僅焚去廊屋十餘間餘皆得保無恙惟起火之某嫗不及逃出以致焚斃次日經朱邑尊入署驗殮頭巳燒脫止剩焦骸一叚慘難逼視當火初起時二門内牙厘局有珠寳箱一只被道前半街某薙頭店寄居之餘姚人某甲搶出二門外經人識破當卽扭交鄞縣收禁宗太守深惡此輩將以站籠罪之某薙頭店主向在道署供役聞卽入署代求瑞觀察准其所請宗太守不得巳飭將某甲重杖枷號遊示六門以儆尤效云 
[火毒斃命] 　 
　　前月十一日蘇垣鎮府司前火災當經燒死八歲小孩一名又受傷二人一女一子其子年十三歲於二十五日火毒攻心而死兹聞其母於二十八日亦因火毒未盡身亡此次火災連斃三命可謂慘矣今僅存一父一子一女本居八良士巷草棚内幸種善局捐貲特爲建盖瓦屋兩間以蔽風雨聞此三人並未受傷想可無慮也 
[柴堆火起] 　 
　　三月二十九日十點鐘蘇城通和坊正泰雜貨店柴房火起柴巳買進四五日是日因煮朝飯取柴怱見柴堆中火燄湧起當卽驚呼幸其隣居某甲素有瞻量飛奔至樓上取棉被一條在水缸内浸透蓋於柴上得以熄火然某甲巳燒傷手臂矣 
[小工跌傷] 　 
　　福州船局鐵脅廠現因快船脅骨尚未上齊故三月十三禮拜日亦不停工邇來鐵脅廠巳用匠工二百餘人是日小工朱某登船臺作工偶爾失足墜至船底脅骨之間臀肉剷去一大塊臀肉亦均損傷上唇擦破滿身鮮血淋漓門牙二个不知落於何處現由廠員禀請局憲酌給傷費俾該丁自行延醫調治能否就痊再行酌辦因局内官醫不敢下手也 
[裁撤學堂] 　 
　　天津機器局内向設有水雷電報學堂延請西人栢君專敬爲教習學堂分有内外名目内學生選少年聰俊子弟充當兼讀中西書有數人于西文本巳通曉者其學以電學西文爲主水雷爲副外學生選少年兵弁充之重在製造施放水雷蓋一求明理一求精藝俾効用時可相濟爲功立法甚善前歲學有成效時適天津至新城大沽設立電線卽泒内學生分司電報其外學生撥至大沽專立一營謂之水雷營嗣以電報尚欲擴充水雷未臻奥妙故於兩年前復招幼童數十名照前肄業機器局提調文鎮軍瑞奉委總辦學堂事務當時章程由舊各生徒由父兄結送到局俟學習年滿聽憑官憲量材錄用不得作輟並另覔枝棲在本生父兄旣令就學自深期望乃兹得津友來信謂該學堂近忽裁撤其房屋巳併入水師學堂總辦文鎮軍仍爲機局提調前月念七日考試各生取列前茅者選入水師學堂或送水雷營學習然人心渙散多視水師爲畏途且被撤諸人前功盡棄殊可惜也 
[道憲蒞滬] 　 
　　聞得新任關道憲邵憲邵觀察巳於前晚由鎮江乘輪抵滬招商局官員前生往迎迓云 
[法員抵申] 　 
　　昨報列法員交賛一節兹悉新任法總領事傳君賚世乘法公司輪船於昨午後兩點鐘時抵吳淞聞於今日進口前任總領事賈君俟交代清結卽擬起程云 
[恭送牌額] 　 
　　棲流公所諸董事以關道憲劉觀察升任柏台行期不遠特製德政牌額恭送案下以誌去思其額曰恩遍覊旅牌曰同游化日共樂春臺春回病鶴德霈哀鴻等語各董事據實摛詞攀轅臥轍之情溢於言外矣 
[鄉婦投水] 　 
　　前日午刻有年約三十餘之鄉婦突至新閘橋上投港岸上人見者齊呼撈救當經小船上舟子持篙打撈詎該婦雖冒起水面反摇手指示似令舟子勿救旋卽向西流去滅頂無蹤矣按新閘橋上投水自盡情事近來層見疊出並有失足落水者因是橋素無欄杆安得好善者添設而防護之哉 
[車户求恩] 　 
　　工部局議改東洋車捐章程車户禀求各節均經列報兹悉東洋車户業巳公請大訟師担文投英刑司署控告昨晨美總領事飭傳各車户赴署諭話該車户等本欲偕往旋又攺約於今日盖總領事之意須先問明兩造情形故也 
[拐案續聞] 　 
　　控拐幼女一案經法包探嚴頌眉至小九華地方訪諸張阿二所住之隣近據稱張阿二在貨捐局充當轎班早出晚歸家中一切均是張陳氏經管而張陳氏凶悍異常有雌老虎之稱張阿二頗畏懼之十八日帶女出去稱往帮傭當晚未回嗣後逢阿二出外抬轎張陳氏或怱怱到家一轉然必在日間所云還債之說惟聞曾還過山西人印子錢洋八元餘則不聞張阿二似真不曉恐非串通等語包探卽將情形禀訴昨日法會審署翁太守覆訊着張陳氏將押女情由當堂再爲供訴而張陳氏供詞與初次大相逕庭攺稱丈夫祗曉出外帮傭領到王朱氏處抵押果真未曉惟家無恒産積欠纍纍丈夫亦所深悉前呈還債之單所載均巳還訖未償者尚不列入翁太守謂然則帳上列載者一切還清過割乎張陳氏答稱巳還翁太守謂爾將女抵押王朱氏家僅洋一百二十元耳所供虧空纍纍家内諒無餘蓄何以所呈之帳共核有一百五十元之數忽然多出三十元光景此洋從何處得來可從實說張陳氏無言回答翁太守着將此案送縣辦理王朱氏叩請自行投到候訊太守准其自去云 
[扣洋償失] 　 
　　法界地火行請追吉祥街及小東門外兩戱館短少鐵管等件一案經於繙譯官致函該行今得回信稱遵諭一將陳永年應賠壞物之洋扣去但短少者尚應賠洋二十五元當在前存頂首洋一百零四元欵内扣下至小東門外戱舘魏姓事屬一體當請飭賠等語翁太守傳到魏言舟陳永年兩人分别諭知魏言舟供稱我只經手房租並不與聞地火之事况此地火還是十五年前同桂軒戱館所裝開館者今巳物故經手人又赴皖省無從找尋至近因拆屋關閉之戲園生亦在蘇州但該行收錢人宋先生逐月到來察看從未提及此事還請明鑒太守着其趕緊找到現停之戲園主再爲核斷 
[搶簪判責] 　 
　　婦人費氏投英界會審署探稱昨往靜安寺被人搶去銀簪當時呼喊趕追幸由巡捕獲住今將人贓一併送究等語徐保生供該婦人所戴銀簪墮地經我拾取是實祗求施恩陳太守判將徐責百板銀簪交該氏領去 
[小故判押] 　 
　　英界會審署據三十九號華捕送到馬夫一名並稱前日跑馬廉中舉行賽花會所用蘆蓆被該馬夫擅自揭取適由花會經事人眼見指交送究韓永平供爲西人海珍之僕夫我見蘆蓆誤以爲無用者是以揭取尚求原宥陳太守判將韓管押一月蘆蓆交捕給還 
 
 

Page 3

 
 
[免罰再誌] 　 
　　虹口地方有居人以傾倒垃圾違章道途被穢由捕房兩次傳到多名經陳太守從寛免罰諄諄開導均登報章另有奉傳未到之徐幹等六名昨由虹口捕房傳到同求寛恕稱不敢再蹈前轍陳太守仍免科罰着具不再違章結存案並諭以再犯必罰徐等聲謝而退 
[碾傷類誌] 　 
　　前日晡時寍波人王某雇坐協正昌二輪馬車從靜安寺駛至盆湯弄口馬忽驚躍適有公一馬房之四輪車内坐西人由東而來兩相碰撞公一車幸無大損故亦不與計較而去惟王某頭面受傷頗形委頓協正昌馬夫以王自拉韁不慎以致碰壞車輛約須修理銀三十餘兩向之索賠王則謂本由馬夫拉韁旋因馬驚跳躍馬夫欲下車自執銜勒特轉囑暫代拉韁不意來車巳到無可躱避以致碰壞兩相爭執之下在坐公一車之西人爲作見証指定王實拉韁隨同到捕房投訴卽經大興成號將王保出立有保單書明昨早交案如届時不交則願罰根百兩等語乃日昨會審署于堂俱人及王均未投到是以惠捕頭請爲傳究保單呈閱陳太守飭差立傳該保人與王候訊保單存堂至於昨報之溜韁寳花馬在泥城橋撞倒一少年由捕舁送醫院醫治一事兹悉此人僅頭上受有微傷由捕送體仁醫院騐視後即自回家不復到捕房追究矣又聞此馬車係一大馬車行該管一大與受傷人似曾相識巳調處寢事云 
[訴寃難信] 　 
　　見贓控究一案原告公興順玉器店宋祥生實係朱祥生昨日法界會審署又爲訊理有張某等九人遞呈公禀聲言爲王老五伸寃翁太守問爾等可知此案緣由着將被寃之故伸明准予保出據供我等皆業玉器生理近日因見王妻晝夜啼哭細爲盤問且謂之日如官箱果在家或存他處當代爲交還公興順情商銷案王妻矢口稱無况聞送帳箱者非徐二觀乃其兄徐大觀現在蘇州太守謂此等事誰肯自認况原告先呈翠牌贓証王老五在捕房稱於途間拾得及到公堂又稱在南門外購來出洋四元瞬息供詞迥異巳見情虚及原告續呈翠軋頭贓証王老五又自認在家中拾得試思公興順官箱旣未寄交何以箱中物却在伊家爾等所謂伸寃義於何取現在旣遞公禀王老五卽交爾等保去但須連洋七百五十元一併擔承張等同稱愿爲作保清理原告稱遞公禀人尚有陸永鳴未到請緩交保翁太守問九人店開何所答稱均在城内遭火處因房屋未造齊故尚未復開太守乃着另覔妥保云 
[准予寛限] 　 
　　靛行夥尹某支銀避匿一案原告巳收到寳九隻洋二千元請追餘贓翁太守飭包探往尹家吊尹某胞兄之監照據回禀稱尹母言此照在湖州親串家禮拜三晨太守臨捕房時又將尹兄研訊據供湖州並無親友至兄弟匿處實不知情翁太守謂寄取銀洋均兄弟兩人同去見証確鑿何得狡賴隨照前斷飭責手心二百下責畢仍屬無供乃飭收押昨又在公堂集訊原告蔡某禀稱借取掮銀巴斗實係尹兄前去因元隆海味店出司張阿毛曾在尹家住過故與認識翁太守間張姓能否到堂作証蔡稱容往知照尹兄仍執如前包探並述尹母之言謂殺人償命欠債還錢俟薦保到來自當清理等語翁太守謂私竊圖章冐支鉅欵何得謂之欠債推而言之倘强徒行劫但將贓物交還便可無事乎乃諭蔡某下次訊期着邀黄信豐錢莊夥顧鏡卿元隆出店張阿毛及南巿付銀之各錢莊經手投候訊質原被退出後有尹之祖母尹顧氏白髮皤然龍鍾投案叩稱次孫之事初實不知否則自當戒止現巳遣人四出訪尋所有短交之銀當爲變産歸給央人調停今長孫在押尚求寛限太守以該氏所言尚有情理准予寛限着令趕速清理云 
[控訴滋擾] 　 
　　開烟館之王春元投法界會審署控稱前日有六人來店吸烟出時不付烟資因素不相識故向索取彼有一人稱我爲陳小和日在一枝春茶肆啜茗無人不知爾何獨不識耶稍與理論卽被扭毆並毁物件失去烟鎗兩支等語翁太守訊據陳小和供駕舟爲業並未赴彼處吸烟亦無烟癮惟因王欠我洋三元前日往索致啓爭端且祗我一人前去並無六人王春元前亦操舟今開烟館何得謂從未識面翁太守將陳小和發押俟訪查明確再爲核辦 
[摺領屍棺] 　 
　　同仁輔元堂來信云本月初五日救生巡船在金利源碼頭外浦面帶進浮屍一口年約二十餘歲業巳腐爛身穿舊元布大襟馬褂舊白洋布短衫褲元洋布套褲雙樑布鞋三根頭辮線又董家渡外浦面帶進浮尸一口年約三十餘歲亦巳腐爛身穿破元布大襟馬褂破藍布短衫無褲秃頭赤足以上二口驗無傷痕當卽殮埋如有屍屬可來堂認領 
[贈黄焦林詞史] 　 
　　嫣然宜笑更宜顰細膩丰姿骨肉匀欲問當年長處錢塘蘇小是鄉親誰教艶色謫青樓惹得王孫結隊游不學小家拘束態一迎嬌客便低頭玉指輕彈小忽雷幽懷無限暈紅腮黨家太尉鍾情甚低唱玲瓏一曲來消魂無奈是韶華欲比人閴解語花低問卿年羞不答笑將雙手擘新瓜波影鞋尖借送迎不關情處總關情果然靈警兼韶秀花榜真同月旦評偶然會合亦前緣省識徐娘巳幾年只爲惜花心太重不教偷賦定情篇得閒常到謝家樓繡被鴛鴦壓枕頭笑看爇香頻絮語嫁郎願嫁不封侯髫齡性格素嬌憨聽說還鄉便不堪客路風霜勞夢想加餐先爲餽肥甘臨别依依别轉難香車猶說送河千可憐催唱陽關曲緊抱琵琶不忍彈温語嬌啼入夢遥浹旬不見黯無聊宵深細聽芭蕉雨紅燭燒殘第幾條[  五湖逸史鏡齋氏稿]  
[喜伶人周鳳林重至申江卽夕觀劇賦贈] 　 
　　小别方愁後會遲重聽檀板慰相思筝琶俗耳從今洗座上春風唱柘枝含商咀徵度清簫况復丰神搦柳腰一轉秋波銀燭底四圍紅袖也魂銷[  壬午浴佛日味馨室主人未定草]  
[蘇省撫轅抄] 　 
　　四月初六日理問劉開泰辭赴武陽絲捐差縣丞陳叔謙銷楓橋厘捐差王作舟到楓橋厘捐差○初七日縣丞俞永泰從九虞從哲銷福山河工差從 
九汪鳴鳳銷海運省局差 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年三月二十七日京報全錄] 　 
　　宫門抄○分缺單○川督丁奏爲遵諭查明覆奏片豫撫李奏爲審辦盜犯捻匪驟難停止就地正法章程摺子○江撫李奏爲請開知縣底缺歸知府班補用夾片○總管内務府奏爲奏聞請旨摺子○陜督譚奏爲請獎叙摺子○恭親王等奏爲委員充署軍機章京缺片○三月二十七日吏部翰林院正紅旗值日無引見○景廉謝伊子授司業恩○治麟謝授司業恩○薄泰謝襲公爵恩○補用總兵劉得勝謝恩○廣順請假十日○宗培瑞霖預備召見○掌儀司奏初一日祭奉先殿謨公行禮○召見軍機宗培瑞霖○○光緒八年三月分缺單知府廣東雷州孫楫山東甲知州廣西象州郭步瀛雲南舉知縣廣西宜山志爕廂紅生員布經廣西布政司丁兆松順天監府經直隷廣平羅繞型山東人保定雷紹延四川監縣丞陜西三原史策光湖北附吏目奉天義州金湧順天供河南許州魯大正順天監四川漢州孫奉三陜西監貴州永寍妙培元四川監司獄盛京刑部魏晉卿四川監典史江蘇東台陳慶祺山東人山東安邱稽煊順天監山西陽城王恩鴻順天監○○丁寳楨片再臣接准部咨光緒四年八月十七日内閣奉上諭松溎奏察木多糧員候補知縣毛銳卿舞文取巧恃才專擅等因欽此遵卽行司將毛銳卿撤回川省另委同知熊錫恩馳往接替一面檄委在藏之拉里糧務稽志文就近切實查辦旋據藩司程豫詳據稽志文查明具禀察木多雅川甚遠上年因餉路梗阻歴向商上挪借茶包抵放兵餉商上借此勒捐過節茶價核計各兵所領餉銀每兩共折寔銀六成不敷食用歴任糧員因餉未到者多被商上挾制未復舊章毛銳卿到任查悉兵丁苦况停借茶包攺發實銀因赴川領銀道路遥遠沿途運脚不資衆兵樂得實銀情願提出二成作爲運脚並非勒逼毛銳卿槪未收受歴詢察木多各汛兵丁衆口一詞提查毛銳卿發餉卷宗各　官兵有領足實餉印結並無減扣二成及勒令兵丁出結了事至乍察兩夷械鬪實因各呼圖克圖平日積不相下彼此舉衅率衆爭鬧地方驚惶　銳卿聞知卽會同察木多遊擊馬應祥派把總馬明起金國桂馬福元分次前往力阻無如蠻觸相爭難以理喻以　互相械門互有損傷察木多番民請西藏番官戴琫征調各邊番衆以資捍衛毛銳卿將戴琫私調番兵之札截留未發一面飛稟駐　大臣請示蓋思藉此彈壓鎮定並非意圖邀功旋卽會同營官堪布將乍察番衆解散息事尚非辦理不善毛銳卿支放該台兵餉巳分别逐款造册申齎駐藏大臣咨川核銷交代清楚後任糧員查無侵虧情弊惟支餉不借用商上茶包折放以致商上無從　利因而　散謡言經駐藏大臣風聞叅劾等情具稟到司復由藩司程豫傳訊毛銳卿逐層面詰與委員所禀相同該藩司查軍興以後川中庫欵時形支絀兼之路多梗塞潑餉未經按年到藏以致糧員改放茶包事後歸還以代餉項而商口藉此昂價圖利事所時有毛銳卿散放實銀商上不能播散流言冀便私圖現旣查訊明確兵丁雖議扣二成運餉脚費毛銳卿並未照行仍係實支實放並無尅扣且當時阻止藏官調兵解釋夷衆夙嫌卒能相安無事亦尚非辦理不善其經營餉項巳據後任結報無虧應請毋庸置議等情前來臣覆加查核無異理合附片覆奏伏乞聖鑒訓示再此案因川藏兩處往返查訊期歸實在是以覆秦稍遲合併陳明謹奏軍機大臣奉旨知道了欽此○○頭品頂戴河南巡撫臣李鶴年跪奏爲豫省審辦盜犯捻匪就地正法章程體察情形驟難停止遵旨據實覆陳恭摺仰祈聖鑒事竊准刑部咨議覆御史胡隆洵奏請將盜案仍復舊例分别首從辦理一摺擬將就地正法章程先行停止請飭各省體查情形妥議具奏等因奉旨依議欽此抄錄原奏咨行到豫當經前撫臣凃宗瀛欽遵行司核議兹據臬司豫山具詳前來臣查同治八年間原任大學士直隷總督曾國藩奏請將各匪餘逆擾　鄉里以及騎馬持械倚强肆掠並游勇聚黨夥劫各案仍照奉定章程辦理欽奉上諭山東河南與直隷壤地相連情形相近着各該撫一體辦理欽此又同治十三年間御史鄧慶麟奏肅清省分盜犯請照舊例辦理經前撫臣錢鼎銘以體查情形碍難規復覆奏各在案伏查豫省軍務雖巳肅清有年惟歸陳南汝光各屬毗連外省素有匪蹤出没糾衆搶刦之案時所不免屢經各前撫臣派撥練軍督同地方文武將著名匪犯擒獲懲辦而逃捻餘孽尚多潛伏搜捕未能淨盡此輩兇頑成性非嚴法以鎮懾不足戢其浮動囂張之氣至河陜汝一帶山徑叢雜尤爲西路要冲遊勇刧奪所在皆有較之尋常盜案不同河北情形亦然若據改歸舊制解勘深慮輾轉遷延不特解審覊禁疏脫堪虞且或案犯因病瘦死囹圄在犯法者無以觸目警心難保不相率効尤在被害耆方值痛心切齒或轉以輕縱滋疑時勢所遭有不得不借重典以遏亂萌者惟在慎之而巳臣與臬司再四籌商所有就地正法定章實難停止擬講嗣後拿獲各匪餘逆以及滋事　勇並騎馬持械放火殺人等犯仍准于獲訊後錄供通禀聽候核辦該管道府覆審明確果係兇暴顯著情真罪當恪遵前奉諭旨就地正法以昭烱戒此外尋常搶劫盗犯均照向章分别解勘以符定制旣不敢輕視人命亦未敢姑息養奸總期因時制宜於地方捕務有裨一俟盜風稍息卽當奏請改復舊制以　副聖主明慎用刑之至意理合恭摺覆陳伏乞皇太后皇上聖鑒訓示謹奏軍機大臣奉旨刑部知道欽此○○李文敏　再南昌縣知縣汪世澤前因報捐知府在任候選嗣拿獲浙嚴滋事匪徒胡普香等在事出力奏保同治十一年十一月十一日奉旨着以知府留於江西儘先補用請咨赴部引見奉旨勞績保舉留於江西儘先補用知府汪世澤照例用欽此領照到任並經前撫臣劉坤一甄别留省照例補用在案例得歸于知府班内儘先補用兹據該員汪世澤禀請開除南昌縣底缺過入知府班内補用前來臣查該員旣經保以知府留江儘先補用可否仰懇天恩准其先行開除南昌縣知縣之缺遇有知府缺出儘先補用之處出自逾格鴻慈理合附片陳明伏乞聖鑒訓示遵行至所遺南昌縣知縣係省會首邑衝繁難三項相兼要缺容俟接准部覆截缺後照例揀員另請調補合併陳明謹奏軍機大臣奉旨吏部議奏欽此○○總管内務府謹奏爲奏聞請旨事恭照道光十年八月奉旨嗣後織造等第届一年期滿着内務府大臣具奏欽此又於咸豐四年十一月經臣衙門奏准嗣後三處織造奉旨簡放之日起予限六十日卽令到任自到任之日起扣足在任一年由臣衙門先期奏聞請旨等因在案查蘇州織造立山由奉宸苑員外郎於光緒五年六月十五日奉旨補放蘇州織造該員於光緒五年十月二十一日到任按到任之日起扣至光緒六年十月二十日係屬一年期滿臣衙門於光緒六年八月二十三日具奏本日由内閣抄出奉旨蘇州織造仍着立山接管欽此光緒七年七月初三日該織造在任丁親父憂該員係屬親子例應回旗穿孝經臣衙門於是年七月十三日具奏本日由内閣抄出奉上諭内務府奏織造丁憂請旨遵行一摺立山現在丁憂着回京穿孝百日後仍行回任蘇州織造着護理江蘇巡撫譚鈞培兼管欽此該織造立山遵卽於是年閏七月初一日缷任回京穿孝百日服滿於光緒八年正月十七日回任照案扣除六個月十六日應於光緒八年四月初七日又届一年期滿理合先期具奏可否更換之處伏候訓示遵行爲此謹奏請旨奉旨巳錄○○臣譚鍾麟臣宗室福錕跪奏爲遵保查辦積年番案在事出力各員懇恩准予獎叙以示鼓勵而昭激勸恭摺具陳仰祈聖鑒事竊光緒七年十月二十七日經臣福錕曾同前護督臣楊昌濬將辦結蒙番積年渝案情形奏明在案十二月初一日承准軍機大臣字寄光緒七年十一月十四日奉上諭楊昌濬福錕奏辦結蒙番積年搶案一摺等因欽此臣等跪讀之下仰見皇上軫念邊防微勞必錄之至意感激之忱名言莫罄臣譚鍾麟臣福錕謹當欽遵諭旨督飭該管廳營隨時約束番衆不致再生事端伏查蒙番名案原係地方應辦之事何敢爲邀恩之請惟此案以多哇番族獷悍異常與蒙古互相譬衅七年之久迨至泒員傳諭竟敢負嵎恃衆抗違不遵幾於釀成鉅患經臣等派文武各員帶領馬步隊伍前往相機辦理賴天威之赫濯攝以先聲宣聖德之汪洋曉以大義卒使兵不血刃向化投誠將所搶之牛馬銀兩如數退還所爭之毗連草山勘清界址洵足以消積年之隱患息後日之爭端實於邊備不無裨益臣等遵將在事出力文武各員切實酌核擇尤保獎謹分繕清單恭呈御覽所有臣等遵保查辦蒙番積案出力文武各員緣由謹合詞恭摺具陳伏乞皇太后皇上聖鑒訓示再此摺係臣福錕主稿合併聲明謹奏軍機大臣奉旨定祥等均着照所請獎勵該部知道單二件併發欽此○○軍機大臣臣恭親王等謹奏查滿洲軍機章京理藩院郎中志文現巳蒙恩簡放恰克圖理事司員其軍機章京一缺應以記名挨次補用之户部筆帖式孚琦充署爲此謹奏奉旨知道了欽此 
 
