# 1888 - 297 - 4905581

 

Page 1

 
 
[新印浙江闈墨岀售] [  申報館主人啓]  
　　浙闈揭曉本舘亟覔聚奎堂原刋闈墨用新鑄鉛字赶緊印成計文五十餘篇冠以主司同考官銜名及題名全錄後附試帖詩刻已裝釘成書每本售洋七分諸君子以先覩爲快者本埠請向南北申昌及各書坊購取外埠則槪歸各處申昌發售其餘各省一俟購得却當陸續刋印此佈 
[新印江南闈墨岀售] [  申報舘主人啓]  
　　大江南北實爲人文淵藪每逢賓興之歳遠近必爭購闈墨幾如景星慶雲先覩爲快本舘于放榜後急託友人覔得衡鑒堂原刻昕宵赶印刻已告成計文五十餘篇而以監臨主司同考官姓名爵里冠諸卷首後則附以試帖詩數十首卽日岀售每本定價洋七分本埠歸申昌書晝室及各書坊外埠則皆由申昌岀售諸君子欲揣摩風氣者尚其家置一編乎 
[催取圖書集成告白] [  圖書集成局主人啓]  
　　本局開印古今圖書集成其頭二批業巳岀書頭批四百零八本二批六百本凡有已繳三次銀兩者請速至申報舘取書取書時并祈當面檢點幸勿自悮共尚有未繳二次銀兩者數十户請卽付繳勿遲其三批之書亦將次可以裝訂齊全特此佈啓 
[書鐵路禀稿後]  
　　自光緒十三年試辦鐵路之議允而官若商盡心竭力締造經營創設鐵路公司以總其成始造開平鐵路自唐山至閻莊長八十五里於去年四月開行繼造津沽鐵路自閣莊至天津長一百七十五里於本年八月工竣經北洋大臣乘坐輪車躬親查騐不獨二百六十里往來瞬息速於輪舟卽跨越八十丈河面之鐵橋及大小鐵木橋皆穏如磐石捷如風雨輿情稱便浮議全消於是衆股商採訪輿論體騐商情以爲防海之策北路爲要籌欵之方通州宜先會議禀請接辦天津至通州一帶銕路乘工匠未散之時從事者都係熟手當成效可覩之後與股者絶無疑懐况乎沿途車站缷貨分運小民之生計更廣各埠之巿面可興此皆據實在之情形操他年之左劵如燭照如數計如龜卜吾知邸府傳相必皆樂從其情居民商客必皆樂觀其成矣且謂通州鐵路上可以固守海疆下可以助興生意國計民生兩有裨益而將來經騐實效依仿工程自是以南至於清江綿綿延延千有餘里亦必有殷實紳商爲之籌議興辦者斯言也或以爲虚而無薄還而無徴若河漢而無極不知世運遷流民風丕變勢所必至理有固然近則以十年計遠則以百年計將見四萬里内十八省中鐵路縱横輪車迢遞深山大澤險隘皆平僻壤遐陬通行無阻謂予不信請懸斯語於國門以俟後人之印證可耳夫天下事之難於創而易於因者情也亦理也自開設輪舶招商局十餘年來未嘗有議及輪車鐵路者固非特成見之未陵疑情之未釋也抑亦苟且因循狃於積習私心臆度昧於先幾耳至今日而講求洋務仿傚西法一切輪船製造電一開礦諸大端次第舉行陸續開辦且兼及於鐵路而鐵路及輪船製造電報開礦之外其未興之洋務未學之西法猶未嘗一議及之者蓋不知凡幾矣雖然未興之洋務未學之西法猶未知其何時何人面議及之若夫鐵路一端旣有以開其先作其始則踵而行之推而廣之不報成見不染疑情不昧先幾不拘積習與輪船製造電報開礦等蒸蒸日上月異而歳不同夫固可翹足而待屈指而計者矣何以言之民間肩指育負操舟推車往來轉輪　以餬口者比比皆是以輪車奪其利而絶其生則失業廢時將何倚賴此成見之未除也今而知輪車卸貨之處皆頒另雇舟車夫役分運各城鄉鎭路旁貧乏居民斷斷不至廢業矣中原腹地表裏山河傳命置郵動雲時日太平無事輪車可行一旦有變强隣壓境長驅直入中道而馳我則兵不及調餉不及運何以禦之此疑情之未釋也今而知輪車恃鐵路以行苟跬步之間尋丈之内而鐵路有中斷者輪車卽不能飛度築之自我毁之自我萬不致轉以資敵矣中國從無輪車之製而跋涉者未嘗憚其勞行旅者未嘗畏其苦又何必學步於邯鄲效顰於西子也哉此其苟且因循狃於積習也今而知鐵路之利搭客載貨巿面漸興運械調兵海防益固所裨益於國計民生者筆難罄述矣鐵路工程重大難於預籌經費浩繁難於估計又恐機器轉捩之未善路旁防護之未固未歴躬親未經目覩勢固有觀望不前者比其私心臆度昧於先幾也今而知鐵路若干里工程若干日經費若干萬車輛棧房若何而可以合法籬笆溝渠若何而何以慎防事有把握則民皆樂從矣夫成見不執疑情不染積習不拘先幾不昧有開平津沽鐵路之實效可以經騐章程可以依仿而各處般實紳商猶有不踴躍圖維爭先恐後者吾不信也然則南逹清江千餘里又何難籌議興辦也哉顧或又謂開平之八十五里用銀二十五萬津沽之百七十五里用銀百三十萬由是推之千餘里之路必籌千萬金之欵招股集資必多觀望則開辦者何從措手經理者何能控御乎不知事由商辦不由官辦可令殷實紳商就其所居之各城鄉鎭不拘若干里有可以創鐵路而獲厚利者自行開辦官不與聞節節相生步步着實各自籌疑各自營生迫其成也首尾銜接一缐迢迢遠近相維往來如織雖千餘里又何難哉此吾所以讀鐵路禀稿而信接辦鐵路南至清江之言爲不謬也 
[京師紀事]  
　　吏部岀示所有揀補盛京興京同知經歴一缺本部現巳定期前經示傳侯補候選府經歴願入揀者取具同鄉京官印結親赴本部投遞如過本月十八日後始行投結一槪扣除不准列入揀選相應岀示各宜遵照○吏部准吉林將軍文開現岀有吉林左翼助教一缺經該將軍揀得將軍衙門七品筆帖式貴常擬正無品級筆帖式全琳擬陪照章齎咨赴京引見等因到部相應傳令該二員於本月二十日黎明穿天青褂備帶補褂佩帶荷包手巾並赴西苑門外六項公所内史部公所報到以備帶領引　見不准臨期告假不到並傳該二員於十八日午刻衣冠　署演習口背履歴○閱兵大臣在南苑校閱神機營馬步二十隊秋操日期已列前報兹聞閱兵大臣於十六日黎明抵苑於晾鷹臺校閱左右兩翼十處馬隊左右驍騎馬隊駿驤馬隊震字馬礮隊八漢排槍驍抬槍左右翼幼丁等隊捷精銳洋槍隊八漢自來火砲隊合操旣畢每官給京蚨二千每兵給京蚨一千五百文以示獎勵其未入操請隊備差之官兵每名給錢八百文照章由該營存公項下發給○吏部示傳所有指補盛京兵部筆帖式倭森指補盛京兵部筆帖式福慶於本月二十日黎明赴西苑門外六項公所内吏部公所報到預備帶領引見是日穿天青褂備帶石青袿補褂並佩帶荷包手巾再傳該員於本月十八日午刻赴部演習口背履歴不准不到○内傍府掌儀司爲知照事本年十月初一日堂子跳神應於前一日夜由内廷恭請倭車庫至堂子圓殿内供奉舉行打扎板跳神各禮儀應派侍衞届期敬 
 
 

Page 2

 
 
謹將事爲此知照貴侍衞處查照向例派撥侍衞預備是差○廂藍滿印務叅領等禀知本管都統恩相國以值年旗咨取本旗送放福陵總管人員謹將本旂應放此缺之副都統銜正叅領玉森正參領兼公中佐領祥泰等繕單請點保送等語當蒙都統諭將該員備文保送遂卽行稿簽押○吏部示傳保舉浙江候補知縣韓具慶發往直隷候補知縣陳本二員於九月二十帶領引見相應傳令該員於十八日午刻進署伺候演習口背履歴於十日晚在内城左近歇宿二十日五刻赴西苑門外六項公所内吏部公所報到以備膳前帶領引見再傳該見是否原任現任一二品大員子孫抑或現在三品大員兄弟卽赴本部報明以備註寫勿違 
[西報述毆斃水手事]  
　　日本人毆斃法兵船水手一事昨已錄報兹接長崎訪事人來信其情形與昨報從同惟連日審問尚未定案據聞法水師提督云日本近來法律大半仿照我法蘭西此案辦理當能公平正大也 
[鹿鳴盛宴]  
　　閩闈揭曉後於十九日舉行簪花盛典是日黎明時司道各官皆赴撫轅伺候卞制軍諭令前往督轅各官遂皆退岀十二點時新孝廉齊集督轅前袍服輝煌蹌蹌濟濟少焉陳大宗師卞制軍先後鳴騶而至黄吕兩主考亦到經護理將軍楊制軍朝服岀迎旋就中間公座依次而坐内外監試提調司道紅門内外供給官均坐左邊公座督撫左右中恊及城守各恊均坐右邊公座隨由贊禮生引各憲望闕謝恩新孝廉亦隨後行禮禮畢各憲回座贊禮生引新孝廉依次叅拜主考宗師制軍以下均起立揖答之獨楊制軍離座答拜洎新孝廉退去各憲升坐公案宴飲旁列十二席虚位無人蓋簾官之位也一時金鼓齊鳴梨園子弟跳舞加官繼又扮演魁星手持殊筆徐步堂上作種種形狀各憲依次頒賞紛擲於地各憲旋相率退堂霎時人聲喧騰公案上所列果品之屬紛紛攫取蓋閩俗以爲嬰兄啖之爲異日登科之兆云 
[星使行期]  
　　福建黄吕兩三考暂駐星華館定於本月二十八日起程乞假回籍然後晉京覆命 
[淫詞宜禁]  
　　九江某姓小茶舘内每夜有無賴之徒彈唱盲詞小典柳梢上月人約黄昏古意淫詞令人蕩心惑志一夜有鄉老某甲正言厲色申飭再三謂似此污穢不堪卽不被官憲提懲亦屬大傷陰隲天下何術不可餬口何必藉誨淫以博資財乎語未旣突有興國州老歸大聲怒詈謂何物老奴敢預我等事不有以懲創之恐呶呶者尚未易息也遂飛步上前將甲鬚抓住拔去數莖甲憤極扭住互毆而娘子軍羣起爲援甲大受創痍垂頭喪氣而返 
[遼天歸鴈]  
　　牛庄來信云武生閻菜赴道轅控稱駕船至寗遠州境長山寺洋被盗搶刼請撥兵輪往捕願爲眼線道憲如所請移咨湄雲兵輪管帶屠君及山海關恊鎭會同協緝一面令該武生將失單呈報寗遠州○義賑一事現在議定每大口給錢四千小口二千但關東素少現錢又無小票籌賑諸君欲將現銀存放大會由賑局印岀小票求各鋪通行大會以其煩冗不允乃商請海城縣陶邑尊親赴牛庄與各大會商辦○自九月十五日下雪後連宵寒沍冰厚寸許至十九日清晨忽南風習習氣候温和恍惚江南風景○南來查賑諸善士分作三路稽查業將查畢約計海蓋兩屬須費五萬金遼陽與海城毗連災亦甚重而欵實難兼及所望滬上諸大大善士竭力勸募庶不致坐嘆向隅耳 
[禾中零拾]  
　　日前濮院鎭北大街火災兹聞係陳姓京貨店起火統計上下岸焚去店面四十餘个幸無傷損人口亦不幸中之幸也○督辦嘉属鹽釐劉太守之夫人於十九日仙逝宗太守王邑尊均往吊奠輿馬盈門 
[安省官報]  
　　九月十六七日缷署無爲縣閻煒到委署鳳臺縣桑嶲到由皖賑撫局回銷差並謝委候補知府彭祿辭赴江寍知府楊綜清辭赴廣德州訊案知縣石成之知奉憲加考騐給咨赴部典史尹文蔚知謝蒙補含山縣典史巡檢鄭文郁辭赴鳳陽府差遣十八日牌示候補巡檢梁輈委署含山運漕司汪賓委署休寍汰厦司十九二十日牌示試用教諭林兆黄委署舒城訓導安慶府經楊兆琛知接辦谷米局差候補知州周辛炳知缷辦谷米局差知縣石成之辭赴京巡檢王文壽辭知奉府查桐城燒鍋典史尹文蔚 
[海巿奇觀]  
　　烟臺信云北洋兵船水手例由練軍教練挑拔過船其教練時舊用拖罾船改換舵檣以利風水近由津沽派來夾板船一艘停泊威海口認眞教練應募學習者頗形艱險先難後獲勁旅之所由成也○月之初六日萬順樓灶下餘燼復然火星由烟囱中射岀更夫瞭見急鳴警鑼遠近之人紛紛奔救文武官弁亦馳至火塲彈壓比至已救熄說者比之驪山烽火徒受虚驚云○日前有匪黨二十餘人各持槍械擁入八角𤱝某姓家事主蝟縮屋隅任其搜括事後報縣勘騐比差緝拿近已獲到首從五六名訊之俱係游勇并供岀夥黨數人 
[泖湖鴈影]  
　　松江東門外華陽橋人屠某與親串沈某因田土事涉訟正在訐控不休適有上海人龔某買舟而至龔與沈屠皆總角交蓋聞有雀鼠之爭故爲之解紛排難也旣至就屠姓家下榻西窓翦燭話兩聨牀未及二更陡患癯螺痧之症吐瀉交作醫藥無靈延至四更遽爾殞命未作和事之老遽來索命之符弱草輕塵可勝慨哉○華亭縣凌邑尊蒞任以來凡事必躬必親不屑效黄綾被裏放衙者隨意　頇了事一日傳集各書役升堂點卯内有數名視若具文臨點不到邑尊大怒立卽斥革永不准充 
[豫章近事]  
　　江西晚稻刻已登塲年歲頗稱豐稔榖價極賤河桶每石不過六百文惟各米鋪奇貨是居米價仍不肯減上熟米每石需錢二千六百文○九月十三夜五更時天大雷電以風至黎明始止雖無拔木偃禾之異然至季秋而仍行夏令亦可異已○瑞安先後解到匪犯由南昌研訊之下所供與省供歧異雙臬司推鞫與院供又不符連訊數堂未得確實德曉峯中丞飭令監候拿獲首要各匪備質○貢院執事員弁丁役應領食用各物其數甚多供給所按期給票令其赴鋪領取近有右營兵丁私刻圖章仿造僞票赴鋪騙領多次一日火腿鋪照章給以斤餘營兵不依欲領全腿爭辨之下口角逞强火腿鋪將票扣留以便禀究乃徧查並無此項底票始悉其作僞情形遂送縣究治縣尊轉送該營管官卽以革退送縣收押定當澈底究追也○鄉試於初十揭曉十二日兩主考及十六房官皆岀闌十五日舉行鹿鳴宴 
[津門瑣語]  
　　　十七日天津縣處决人犯一名是日午前提岀監獄如法綑綁騐明正身由八班差役恊同城守管兵押赴西郊處斬是日天氣寒凉該犯解衣磅礴上身並無寸縷而無瑟縮情形惜其斬由爲風吹破無從讀悉○楊柳青朱某本係該村富户嗣因耕種連年不穫漸就貧乏迄今地乏立錐糧鮮隔宿租住村東破屋一椽僅蔽風雨節非寒食每斷炊烟某年二十有餘其婦妙齡亦祗花信風之數下無子女上有姑嫜因貧難存活遂議兩全之策賣妻養母以免同填溝壑婦不忍分離哭泣之哀感動行路嗣以岀於無奈遂如蟬曳殘聲過别枝矣聞身價錢祗一百三十千惜無好行其德者完人名節全人夫婦可哀也 
[邗江官報]  
　　九月十八日泰壩札分轉由省回揚十九日孫鹺尹傳恕委解京餉起程二十日陳分轉宗旭由高寳來揚二十一日卞鹺尹祖芬赴省公幹二十二日運轅牌示新選何垜塲昌龢飭赴新任 
[醫生虐婦]  
　　走方醫生某甲江北人以船爲家停泊滬南油車码頭曾誘得一婦人雙宿雙飛無異鴛鴦比翼近以生意不佳饔飱莫給婦遂萌去志意欲别抱琵琶甲忿不可遏驀岀鐵釘貫婦之脛舁往浦濱僻處不知於意云何途遇十二圖地保婦大聲呼救哭訴前情地保卽將男婦拘送該處巡防局轉送上海縣署請懲 
[破案甚速]  
　　有潘聚梅者住居法馬路卜隣里前日天未黎明時有小竊從弄中栅欋猱升而上躱在披屋頂九點　後樓上開窓女眷 
 
 

Page 3

 
 
等均下樓該竊卽由窗中扒進開箱倒篋任意搜刮携取衣服一包首飾匣一隻内有金練金翠押髮簪珠花眞珠以及大小珠翠現洋五元仍從窻中扒岀由後面披屋躍下潘姓家中人均不知也詎事機湊巧適其家担水夫瞥見將水桶丢下立卽咕呌追赶該竊見人追緊卽將衣包鄭下担水夫欲追到衣包恐被别人取去且不知尚携首飾匣也曠卽取衣而回將情節說明潘姓内眷大驚上樓查檢始知失去匣中各物當卽缮具失單報知法巡捕房經法包探王榮培李雲發江德林分投查緝而該竊偷物之後逃進城中先將零碎物件向當舗質洋四元連偷到之洋五元往東街上某衣莊置買衣服又買鞋襪帽子復至貧湯中將破衣脫去更換一新後將破衣丢入城河浜復進大東門到寳成銀樓將押髮簪換洋二十二元其時天已將晚身懷物件無可藏身適逢法包探等查緝得人通信立卽拘到解進捕房一鞫吐實因於昨日解案經王司馬研詰據供姓王名阿金認竊不諱司馬謂失主潘聚梅該竊將零物當在城中若要吊贓須經縣署恐致躭擱日子不如取洋自贖潘卽應允司馬又着法包探帶王阿金往寳成銀樓贖到金簪再行核辦按此案若無担水夫看見則樓上失物方在清晨門户未開未免累及傭工人等矣居家者當隨　謹愼耳 
[札委騐屍]  
　　昨報列徐阿興呈報胞兄阿棣被梅柏松毆傷斃命云云裴邑尊公岀未歸因由王鴈臣司馬禀請道憲纪委曉封華亭縣凌明府赴浦相騐明府適於前日來滬公幹奉委之下卽傳本署刑刑仵人等伺候檢騐矣 
[英界公堂瑣案]  
　　綢莊皮鋪嫁妝店等控被怡和分售軍械行之王二樵取去綢縀皮貨柤去傢伙一案經蔡　　　差同王吊臧兹已將帳簿呈岀又經該包探等吊到衣莊之衣服一併送案該包探禀稱向質鋪吊到者共計質本洋九十餘元綢莊執事　　　昌等均各遞禀聲明被取貨若干尚欠洋若干顧另有被借之洋五十元借據已呈唐學塤稱與怡和洋行東訂立代售軍裝之合詞庭稿獲王取去且我存銀一百五十兩洋一百二十餘元王未收帳又有王經辦之盌盞計洋十九元皆是舊物不甚值錢又將租來之傢伙火岀帳妄價洋九十元零又藉怡和分售軍械之名向各鋪取貨種種詭譎請爲究辦王二樵供由楊姓荐至唐處司帳言明墊銀三百兩極力典押凑借所墊之銀唐不交還我又取貨彌補原是不合現願清還至唐所存銀一百五十兩皆陸續收下之洋合併而成並無另有銀洋一百二十餘元傢伙初欲購買岀帳洋九十餘元後議租賃已將此欵註銷碗盞亦不是舊物總之我實爲唐所害請查帳究理合同係有西人簽名何謂底稿我以此爲據致遭波累太守查閱各帳有辦傢伙九十餘元已經註銷可毋庸議碗盞之是舊物與否毋須計較唐之存銀一百五十兩祗有收帳洋二百四十餘元諒卽此欵别無銀洋易副領事問唐旣稱王司帳舞弊爾豈毫不覺察乎答稱閱帳二次易君又問緣何不向理說答稱欲俟荐頭人來說明太守問王爾將綢　等件質洋墊用何以帳上並不收入答稱原言暫墊卽可交還故未寫明太守商之易副領事以此案頭緒紛繁着王先將質本洋九十餘元繳案料理各項再行訊理唐交保候質起案之綢縐衣皮先行分别給領各質鋪請追質本太守諭俟王繳案給還所有綢莊酬謝包探洋十元當堂賞給以示鼓厲王又請寛限二禮拜惜繳質本料理餘欠太守俯准所請○包探陳阿九稱妓女王珊林在桃源趣書塲唱書失去銀水烟袋銀荳𦸅匣疑是别家傭婦華阿大所竊報捕請查及拘華阿大問之不認行竊後查銀水烟袋銀荳𦸅匣質在城内舊教塲當鋪不知何人往質今請派差帶同華阿大前往吊贓以便查問女傭王氏卽王阿寳供跟隨王珊林到書塲其時並無别人祗有華阿大在塲失竊後因疑是華阿大所竊華氏卽華阿大供跟隨周紅玉到書塲不知王珊林如何失竊竟被誣陷求請伸冤男傭高阿福等聨名遞禀保華阿大决無行竊之事蔡太守得供之下飭差趙金協同該包探帶華阿大前往吊贓問明情形覆候核辦○謝氏卽金和稱昨夜突有葉淮喜等多人到來聲言查察臺基被擾不堪爲此報捕同至捕房巡捕頭命不許再吵葉又到來爭執復由巡捕拘案被毁碗盞等件值洋一元有零毁物呈騐葉淮喜供寍波人現在叔父葉順忠所開之南順記號爲夥昨夜有流氓多人到該氏樓上言是臺基同去觀看第二次又去意欲爲之調停反被交捕蔡太守飭差帶葉至南順記問明是否該號夥向來安分與否如果安分着賠洋一元了事否則帶侯究辦○包探唐青山稱前有意大利國婦人報失金表疑是侍者岀店行竊今查得金表並未失去將工洋三元七角呈請給子該侍者等并求開釋張海榮石松林同稱我等被欠工資十二天又各管押三天心何以甘伊因圖賴工錢誣指行竊卽照算工錢亦不止三元七角蔡太守諭張石二人且將洋領去如果不服可投該管領事署控告○應阿生稱我子在泥城邊玩要被賊捋去銀鐲由捕阻獲今請給領蔡太守隨判該竊方阿寳管押一月期滿枷號半月銀鐲交應阿生領去 
[法界公堂瑣案]  
　　昨報列花衣掮客曹某欠法界復成土店銀洋一節昨日歸案訊理據復成店主孀婦吳徐氏投案遞禀并呈帳簿聲稱丈夫吳子山於六月間病故在日曾與曹來往至去歲底結欠洋八十六元有零屢索罔應夏間夫故後延約至今前日遣夥朱福山及夫弟吳子香往索曹又云帳目不符看帳再談爲此同來滬北行過法捕房門首忽稱朱吳兩人拆梢將伊身畔洋四十元搶去巡街捕至一併拘押解案王司馬詰之曹少岩據供住於竹行弄天泰客棧做掮客與吳復成往來照算不過欠彼洋十二元數角王司馬將所呈帳簿檢閱後謂曹曰爾在前年與吳進岀不少旋據吳朱兩人稱交易之貨他均九折算帳帳簿均係店主親筆前日伊說數目不符同至北巿看帳行到捕房前忽稱搶洋四十元到捕房後又稱在南巿搶去一味謊言王司馬詰曹伊兩人可曾拆梢答稱我毗欠洋十二元有零伊竟說欠洋八十餘元故說伊拆梢王司馬謂簿據確鑿何可抵賴着照簿結之數八十餘元先爲料理着將曹少岩管押候比○前報法蘭西書信館失洋一百元一節將西崽張小希管押昨日又經傳到該行岀店徐和尚田老表經收銀洋之張瑞芳王司馬謂田曰爾究竟是何名字答稱實名田桂生祁繙譯官將張小希床上搜岀之押票數張交與王司馬將張詰問據供均是自已衣服因有急用託大司務持去押錢田供爲岀店在樓下打掃夜間卽睡於寫字房中禮拜日掃地見銀箱邊有紙煤灰次日亦然卽向張小希說過伊云下次再見當向東家說知以便查究土司馬謂張小希旣向爾說及爾爲何不向洋東說明查究張稱伊第二次見後向我說及故未告訴東家張瑞芳稱聞東家說箱内共有現洋及票洋計九百元今失去票洋一百元實不知如何被竊王司馬着將張小希帶回管押搜到押票飭爲吊贓并着田徐張三人於今日投捕房候訊○惇信洋行東昨偕經手人陳意生收租人田廣齋投索遞呈帳略法包探江德林將租户沈開友胡李氏水王氏沈范氏薛沈氏等傳到並禀稱尚有數家未曾到案王司馬閱帳略後向各租户詰問據沈開友供住十四年每月房租三元二角半今結欠租洋六十元有零胡李氏供住十六年每月房租五元今結欠洋二百十三元水王氏供住十三年每月租洋三元施范氏供住十四年每月租洋三元二角半今結欠十五元五角薛沈氏供住十三年共欠洋十二元王司馬詰之收租人現在如何據該洋東稱各房客所欠之洋不拘多少着伊付下惟該地業巳滿期昨日已經拍賣請令各租户在此禮拜一律遷移以便拆屋交地王司馬將情諭知各租户遂照辦事如收故違當由捕房押遷○捕房昨解賭徒席雲生據供在震泰絲棧爲廚司携錢七百五十文路過鄭家木橋遇見木匠令我往賭我不允伊拉住錢串以致繩斷錢散滿地適巡捕來捉賭衆人星散將我拘案王司馬着將席雲住管押寄信岀外倩東家來保○又解鄭老金并錢四百文飯籮一隻法包探王榮培禀稱是巡捕在鄭家木橋當塲捉到王司馬判枷號半月 
[開廠施粥]  
　　竊以無告窮民本度日之維艱時逢隆冬而啼飢則尤甚敝堂歴年春冬兩季設立粥廠施粥接濟早邀共見共聞現今時交冬令天氣雖未嚴寒鳩形鵠面鶴髮鷄助接踵而來枵腹求憐目繋情形急不待緩擇於十月初一日開廠施濟惟是敝堂毫無恒産全賴樂助 
 
 

Page 4

 
 
經費甚巨集資爲難爲此據實登報仰祈紳商巨富載輸仁粟共漙義漿俾敝堂無虞於竭蹶則貧黎得免夫餓殍此係眼前之功德將來獲報於無窮善昌恭篆治病靈符以應病者之所求凡醫者束手之症誠心虔服無不立效不論貧富一槪應命然求符者日益多甚至遠省電報求符不可勝計以致應接不暇終日握管繼之以夜因有益於民生勞悴之所不辭惟願富者求符俯念飢寒滿道蒿目時艱濟貧恤災善心可以格天恭求虔服沉疴無不立痊救人卽以救已此之謂也善昌之所厚望焉謹代飢民百叩奉禱上海六馬路仁濟善堂董事施善昌同人等謹啓 
[上海花榜]  
　　　衆香國花王勅下分巡海巿司香御史甄别春花高張秋榜以廿歲爲花關過去卽稱前輩越三年而試後來且待下科秉公校閱擇尤標題評定甲乙錫兹詔命詔曰承天雨露芳叢增黼黻之華匝地笙歌香夢啓葳蕤之鎖是由穠李夭桃流傳風雅女蘿香艸載賦雌騷繄維上邦宏開互巿會逢極盛物當效靈唯花是而色非抑人多而品雜惡木藉以生香小艸亦充佳卉他如安石之榴動人月色西番之菊老圃爭光若不品題漸深流弊抬舉名花保衞芳國除寳相弗與同倫香祖無須招隠外兹敕爾緑蕚等十有八名驚才岀類天仙化人仿唐學士登瀛之數擬封家姨聚族而居班聨瓊島之鵷一榜媢賜及第無集霓裳之燕衆仙同上大羅最喜花仙腰圍金帶並煩月老是繋紅絲到此處情天孽海各有因緣愿一時才子佳人蚤成眷屬任教縱酒酣歌極昇平之樂事定有題紅錄豔遂風月之閑情盍往觀乎須至榜者緑蕚春魁吳佩香　芙蓉金繡陸小寳　夭桃鍊冶朱素秋　梨雲清曉林桂芬　海棠燭影周金寳　茉莉温香吳蘭卿　穠李丰標顧蘭孫月季鮮妍黄珊林　玉蕊含英朱素芬　薔微錦簇吳連卿　杏花紅意金巧玲　玉蘭晴雪王蘭卿　麗春解語陸黛玉　鳳仙明媚吳媛媛紫荆摧秀張紅玉　山茶暖豔方金蘭　素馨纎　小金枝　茶蘼殿芳花多福 
[南柯子贈小伶胡碧霞]  
　　媚小懐中置輕盈掌上擎喬妝越是可憐生越是絶無情處含情却扇羞障袖兠鞵故掩檠繡衾斜倚夢難成悄喚檀郎此刻已三更是日演新安驛 
[申左夢畹生白門客次稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十四年九月十八日京報全錄]  
　　宫門抄○發抄硃批五道○湖南總兵周奏爲接署提篆日期摺○直摺李奏爲同知更註册片○閩督楊奏爲遴員請補陸路遊撃缺摺○晉撫剛奏爲遴員調補要缺知縣摺○閩督楊奏請開復守備原官原銜片○九月十八日刑部都察院大理寺廂藍旗值日無引見○鄭王等搜檢覆命○杭州副都統恭壽到京請安○六額駙李鴻藻成端各續假十日○德銘請假十日○　防衙門奏初一日大高殿拜表慶王行禮内閣呈進雲南等省勾到本○召見軍機徐桐白桓恭壽伊勒洪阿○發抄　文蔚奏本年新漕仍請援案折解奉硃批着照所請户部知道欽此○又鄭州等處被災蠲緩銀米奉硃批户部知道欽此○又副將病故優卹奉硃批逹慶恩着交部照軍營立功後積勞病故例從優議卹欽此○又嵩縣令沈傳義調署洛陽令奉硃批吏部知道欽此○沈秉成奏通判趙淶彦署懐遠令奉硃批吏部知道欽此○○署理湖南提督鎭篁鎭總兵奴才周瑞龍跪奏爲恭報奴才接署提篆日期叩謝天恩仰祈聖鑒事竊奴才於光緒十四年六月十一日到京瞻覲天顔兩次召見仰蒙賞賜克食並荷訓誨周詳兢惕殊深莫名欽感陛辭就道途次鄂省承准湖廣督臣裕祿照會現署湖南提督綏靖鎭總兵李勝因病岀缺查本任提督臣周盛波在直統領防軍到任尚需時日所有提督篆務亟應遴員署理以重職守查有鎭篁鎭總兵周瑞龍才識明練曉暢營務堪以署理等因遵卽前進於本年七月二十六日行抵常德郡城據中軍叅將紀文鑑將欽頒湖南提督銀印一顆曁王命旗牌等件齎送前來奴才卽於是日恭設香案望闕叩頭祗領按收伏念奴才鄉曲庸愚毫無知識由勇士効力行間迭沐殊恩洊膺鎭徨鎭總兵正切才識短淺任恐弗勝兹復經督臣奏委接署提督擔荷尤爲綦重奴才惟有益殫勤愼勉策駑駘訓練戎行認眞整頓於營務一切應辦事宜隨時與督撫臣商酌妥辦以兾仰答鴻慈於萬一所有奴才接署提篆日期除恭疏具題外理合繕摺叩謝天恩伏乞皇太后皇上聖鑒謹奏奉硃批知道了欽此○○李鴻章片再據知府銜江蘇補用同知韓峻勲禀稱該員自咸豐五年由文童投營克復江西臨江府城案内保以從九品不論雙單月儘先選用克復江西吉安府城案内保以府經歴不論雙單月儘先選用克復安徽太湖縣城案内保免選本班以通判不論雙單月儘先卽選克復安徽省城案内保以通判歸部不論雙單月遇缺儘先卽選並加同知銜克復蘇州等城案内保俟選缺後以同知補用並戴花翎克復宜興等城案内保免選本班以同知分發補用並加知府銜先後奉旨允准在案嗣於光緒十三年三月在蘇藩庫遵海防例報捐指省江蘇歸原班補用惟查隨克江西臨江府城初保從九品坐銜本係文童悮開從九品職銜係因軍務倥偬筆誤所致禀請核奏前來經臣覆查屬實理合附片陳明伏乞聖鑒勅部將該員初保坐銜以文童更正註册謹奏奉硃批該部知道欽此○○頭品頂戴暫署福州將軍調補陜甘總督閩浙總督兼管福建巡撫臣楊昌濬跪奏爲遴員請補陸路遊撃員缺恭摺仰祈聖鑒事竊福建連江營遊撃陳大貴據報病故所遺員缺係陸路題補之缺准至部咨第三輪第一缺應用儘先人員行令迅揀名次在前之員請補等因查連江營遊撃駐紥連江縣城山海交錯巡緝撫綏均關緊要非明幹有爲之員弗克勝任臣隨在於閩省陸路儘先遊撃各員内詳加遴選如名次在前之廖先全一員緣有福建汀州鎭標右營遊撃開缺日期在連江營遊撃岀缺之先已准部咨應用儘先人員扣留内補應將該員留歸部掣福建汀州鎭標右營遊撃毋庸重復請補外惟查有留閩儘先補用陸路遊撃李仰山年五十七歳福建汀州府永定縣人由軍功隨軍剿匪著績遞保以都司儘先卽補復於台灣後山開撫岀力案内保獎光緒元年十月十六日奉旨着以遊撃留閩儘先補用欽此嗣於前署台灣艋舺營守備任内因案革職旋經查明奏准本案開復原官仍留原省補用光緒八年十二月到省收標奉部調取給咨送部十二年十一月初十日欽派大臣騐放請旨准其開復照例用十一日覆奏奉旨依議欽此旋准部咨應以原保奉旨之日註册照章序補承領騐票十三年正月回標候補前經取造履歴核咨註册在案該員才具老成營務練逹在省收標多年歴次差委均能得力並無違碍於閩省北路風土情形尚爲熱悉以之請補是缺遊撃可期勝任卽核計儘先名次亦屬在前與例相符合無仰懇天恩俯念連江營遊撃員缺緊要准以李仰山補授於營伍地方均有裨益如蒙俞允該員引見未滿三年照例應請毋庸送部除取履歴另咨外臣謹會同福建陸路提督臣孫開華合詞恭摺具陳伏乞皇上后皇上聖鑒勅部議覆施行謹奏奉硃批兵部議奏欽此○○山西巡撫臣剛毅跪奏爲遴員調補要缺知縣以重地方恭摺仰祈聖鑒事竊照曲活縣知縣薛元釗於光緒十四年六月二十四日在任病故當經具題開缺並將截缺緣由咨部核覆在案查曲沃縣知縣係冲煩難兼三要缺例應在外揀選題補該縣地處沖途人烟輻輳經理南北往來差務以及地方詞訟保甲在在均關緊要非精明練逹之員不足以資治理晉省雖有曾任實缺並應陞候補曁進士卽用各員非與此缺人地未宜卽屬初登仕版佐貳中亦無堪升斯缺之員隨經臣督同兩司於現任知縣内逐加遴選查有石樓縣知縣曹鑅現年五十七歳係浙江海寗州優廪貢生中式同治六年丁卯科順天鄉試舉人七年戊辰科考取謄錄國史舘當差期滿議叙以知縣用十三年甲戍科會試後在部呈請揀選知縣嗣因在防營岀力於光緒三年綏遠城將軍善慶保以知縣分發省分歸本班儘先補用遵例捐指山西六年九月到省八年題署今職九年到任試署期滿曾經題請實授在案該員穏練篤實盡心民事且查歴俸已滿三年任内並無積案以及欠解錢精承緝未獲盜案已起調降叅限以之調補曲沃縣知縣實堪勝任惟題缺請調與例稍有未符第人地實在相需例得專摺奏請據藩臬兩司加考會詳前來合無仰懇天恩俯念員缺緊要准以石樓縣知縣曹鑅調補曲沃縣知縣俾資治理如蒙俞允該員係現任知縣請調知縣銜缺相當毋庸送部引見所遺石樓縣知縣係屬選缺晉省現有應補人員例得扣留俟准部覆卽行按班序補再此缺係於七月二十九日補行截缺今請調補並無逾限合併聲明所有遴員調補要缺知縣以重地方緣由理合恭摺具奏伏乞皇太后皇上聖鑒謹奏奉硃批吏部議奏欽此○○楊昌濬片再已革花翎副將銜留浙儘先補用遊撃前台州協左營守備黄瑞清因前浙江撫臣陳士杰訪聞該員性情貪詐借盜擾民咨請核叅經前督臣何璟奏叅革職在案當弳經臬司審問並確証嗣據該革員屢陳寃抑懇請飭查及該處在籍紳士葛詠裳等代爲聲剖均經飭司確查貪詐擾民有無証據所禀迭獲首要盜匪是否屬實詳覆查辦以昭折服去後旋據署浙江布政使孫翼謀署浙江按察便盛康會詳轉據台州府知府時慶萊曁台州協海門鎭先後委員密查該革員黄瑞清實因在任緝捕認眞任勞任怨彼時台屬盜匪猖獗之際詭計百岀挾仇懷恨播造謡言致奉風聞被叅並無藉捕擾民亦無被人控告兼查地方紳民所稱僉同且該革員撤任後深知奮勉迭獲戕官翻獄案内著名匪犯解經地方府縣訊詳正法有案委係勞績衆著聲譽堪証先後移詳轉請開復各情復由該司等會查屬實請將該革員黄瑞清准予開復具奏等情並准前護撫臣計應鑅咨同前因又據現任台州府知府成邦幹詳細復查黄瑞清實屬有功無過請予開復各前來臣再三復核該革員原叅情節本屬岀自訪聞當時由司審明亦無証據旣証節次密查委無貪詐擾民亦無被人控告情事異口同聲可爲明証且撤任之後迭獲著名首要盜匪尚屬奮勉自應援照武職官員被叅革職本案全虚之例聲請開復合無仰懇天恩俯准將巳革花翎副將銜留浙儘先補用遊撃前台州恊左營守備黄瑞清開復原官原銜仍留浙省歸原保儘先遊撃班次序補以勵戎行岀自鴻施臣謹附片陳請伏乞聖鑒訓示謹奏奉硃批着照所請該部知道欽此 
 
 

Page 12

 
 
[光緒十四年九月十九日京報全錄]  
　　宫門抄○發抄硃批四道○桂撫沈奏爲水災之區甚廣分别籌欵撫卹摺○新任泉司廖奏爲接篆日期摺○蘇撫崧奏爲候補通判創助義莊卽請旌表建坊片○楚督裕奏爲應解京餉銀數情形片○直督李奏爲都司病故開缺卽請補授片○晉撫剛奏爲鄉試内簾同考官有病岀闈醫治陳明片○滇撫譚奏爲甄别片○九月十九日工部鴻臚寺八旗兩翼值日無引見○内閣呈進四川等省勾到本○召見軍機麟書崇禮伊立布曹鴻勛○發抄長善奏查閱官兵技藝奉硃批知道了欽此○譚鍾麟奏新疆撫標添改副將各缺奉硃批兵部議奏欽此○漙芸奏暫安成貴妃金棺由直藩庫撥欵奉硃批着溥芸等咨行直隷總督迅速撥解應用欽此○沙克都林札布奏科布多勘界岀　員弁另核請獎奉硃批該部議奏單併發欽此○○廣西巡撫臣沈秉成跪奏爲蒼梧等州縣河水漲發岀廬被淹象州地方查已成災分别籌欵撫恤恭摺具陳仰祈聖鑒事竊本年入夏以來雨水較多河流不時泛漲因光緒十一年内各屬曾遭水患當飭隨時據實稟報兹疉據桂平蒼梧藤縣懷集永康象州武禒等州縣將被水情形具禀前來臣逐加查核蒼梧縣係梧州府附郭首邑濱臨大河爲三江總匯之區本年五月初六七八等日大雨連霄逹旦河水陡漲九尺由西南兩門灌進城内塘基街等處城外居民遷入避水者不下千餘人多係貧户聚集廟宇公所日食維艱梧州府知府陳善均禀報督同該縣知縣顧國誥酌量捐廉給恤臣以梧郡地當衝要食力貧民居多卽行司局飛飭籌欵普給避水貧民口食以水退復業爲限俾免失所旋據顧國誥禀稱五月十六日水已消退民人漸還舊居顧國誥卽親詣沿河鄉村查勘濱河之堤步等村冲倒茅屋十餘閭竹平村田禾亦有被淹並未成災當經量加撫恤十九又大雨如注水復入城仍浸至塘基街避水貧民照發口食二十五日天晴水消城廂内外兩次被水民間俱極安靜其沿河村莊復被淹浸容俟馳往復勘再行續報又柳州府屬象州五月初九至二十日大雨經旬河水泛漲該州屬北上里安中里東安里昌化里南鄉里被淹倒民房二百三十五間淹壞田禾三千三百七十五坵該知州郭步瀛馳往各里查勘業已成災郭步瀛當查極貧之户先行捐廉酌撫禀請照例賑恤臣接據禀報卽飭司籌欵委員馳往會同該州查明被災輕重妥爲撫恤並將受傷田畝額徴錢糧應蠲應緩照例造册詳辦其餘桂平藤縣懷集永康武緣等州縣被水情形較輕並未成災謹另繕清單敬呈御覽臣查廣西兵燹久經元氣未復民情艱苦必須加意撫綏象州北上等里村莊被水成災臣已飭藩司籌欵撫恤並將受災田糧照例陳請蠲緩蒼梧縣地方雖未成災係當衝要之區避水者又多係食力貧民亦飭籌給口食俾得復安本業該縣及藤縣俱兩次被淹再往查勘如有田禾受傷應將錢糧蠲緩之處已飭確切勘明與象州一律造册詳辦其餘桂平等州縣如果民力拮据應予酌量緩徴亦准據實禀請核奪據藩司轉據該管道府查報前來謹會同兩廣總督臣張之洞恭摺具陳伏乞皇太后皇上聖鑒訓示謹奏奉硃批覽奏均悉着卽飭屬分别妥籌撫恤毋任一夫失所餘依議該部知道單片併發欽此○○二品銜浙江按察使臣廖壽豐跪奏爲恭報微臣抵浙接任日期叩謝天恩仰祈聖鑒事竊臣於本年四月間請假在籍欽奉諭旨調補浙江按察使當經具摺恭謝天恩籲請陛見奉硃批毋庸來見欽此遵卽起程赴浙於七月十四日到省奉撫臣衞榮光檄飭赴任並准署臬司温處道苑棻池於七月十八日將印信文卷移交前來當卽恭設香案望闕叩頭謝恩祗領任事伏念浙江地處海濱素稱衝劇宵小溷跡竊發時虞臣職總匯刑名舉凡詰奸禁暴察吏安民在在均關緊要責任愈重報稱愈難惟有益矢愼勤倍加策勵隨時禀商督撫臣實力實心認眞整頓不敢稍涉因循以期仰答高厚鴻慈於萬一再臣經過地方雨暘時若民情安謐堪以上慰宸　所有微臣接任日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○崧駿片再案准直隷督臣李鴻章咨據侯補通判錢廉禀稱籍隷江蘇寳山縣故曾祖封職錢溥義故祖錢樹芝曾於亁隆年間置買絶稅漕折灶田一千五百畝創設義莊以赡貧族尚未呈請奏咨立案誠恐日後子孫良莠不齊經理不善以致漸成廢墜禀請轉咨核奏據情移咨核辦到前撫臣衞榮光飭取田號莊規册結詳辦去後兹據告假回籍四品銜知州用直隷候補通判錢廉禀稱故曾祖旌表孝弟三品封職監生錢漙義曾置絶稅田一千五百畝六厘五毫計時值價銀一萬三十餘兩歳收租米一千五百三十六石四斗二升周恤貧族久經刊入府縣志書但未呈請奏聞立案故祖四品封職候選縣丞錢樹芝繼承其事亦曾續置祭田故父三品封職靖江縣學訓導錢熙泰承兩代之規模擬力完夫先志遽　匪擾旋卽身故原置單契亦經兵燹遺失無存職與諸兄清理田號遺産得復舊觀而諸兄又相繼卽世兹職乞假回籍將歴年撙節餘資並抵廛房屋拚擋費於本邑十七八圖興建莊祠一所計三十五楹核計銀七千八百餘兩現已竣工所有祖遺義田歳收租息除完賦祭掃等用外餘悉按定章程赡養族中孤寡貧乏以完先志倘於支發之外或有餘資積存再當陸續添置田産囤儲榖石以備年歳荒歉宗族繁衍津貼之需呈乞奏咨立案等情並經奴才飭據寳山縣查取田號莊規事實各册結具詳請奏前來奴才查士民捐田赡族銀粟准值千兩以上例得請旨建坊旌表今寳山縣已故三品封職錢漙義夙敦孝友垂念宗支割十五頃之良田貧族久沾夫實惠傳百十年之令緒後人克繼其芳徽洵屬敦睦可嘉後先濟美旣例案之允符自旌楊所宜逮相應請旨將已故三品封職錢溥義旌表立案以維風化除抄奏咨照禮部曁將田號莊規事實各册結咨移部科查核外理合兩片具陳伏乞聖鑒訓示謹奏奉硃批着照所請禮部知道欽此○○裕祿片再前准部咨豫撥光緒十四年京餉案内撥湖北鹽厘銀十萬兩又續撥京餉案内撥湖北鹽厘銀五萬兩行令分批起解等因又准部咨奉上諭光緒十四年内務府經費撥湖北鹽厘銀五萬兩　續徑解内務府交納等因欽此業經籌解本年第一批至第五批京餉鹽厘共銀十一萬兩並第一二三批内務府經費鹽厘銀三萬兩隨時附片奏報在案兹據湖北布政使蒯德標署鹽法武昌道惲祖翼籌撥本年第六七兩批京餉鹽厘銀四萬兩並第四批内務府經費鹽厘銀一萬兩隨解平餘抬費布袋劈鞘等項銀三百三十兩先後飭委補用知縣何葆修湛福春卽用知縣劉詡試用同知章嘉謀分批管解赴京交納所有奉撥本年京餉鹽厘銀十五萬兩現已如數解清等情詳請奏咨前來除分咨外理合合同湖北巡撫臣奎斌附片具奏伏乞聖鑒謹奏奉硃批該衙門知道欽此○○李鴻章片再准提臣李長樂咨稱提標城守營都司王瑞恭於光緒十四年四月初一日病故委騐取結咨送前來應請飭部開缺所遺都司員缺應卽揀員請補查該都可駐紥古北口所管訊地皆沿邊要隘操練巡防均關緊要必須勤明幹練之員方克勝任兹查有儘先叅將傳廷臣年四十八歳山東昌色縣人歴在山東直隷等省隨剿捻逆並赴熱河奉天剿賊迭著戰功保以叅將歸直隷儘先補用該員才具幹練辦事勤明於古北口一帶情形甚爲熟悉以之借補提標城守營都司實堪勝任亦與例章限制相符應請准其借補以裨營伍除飭取履歴送部外理合會同提臣李長樂附片具陳伏乞聖鑒勅部核覆謹奏奉硃批兵部議奏欽此○○剛毅片再晋省鄉試内簾同圪官向係九房今届戊子科經臣於實缺候補州縣中考選承充於初六日入闈所有派充第九房河曲縣知縣周鳳於入塲後偶感時症力不能支據内監試騐明屬實由啓閉官面禀前來當令該員周鳳岀闈醫治至該房應閱試卷亦令匀派各房同考官細心閱看以免貽誤除咨部查照外理合附片陳明伏乞聖鑒謹奏奉硃批知道了欽此○○譚鈞培片再道府同通州縣等官到省試用一年期滿例應督撫察看才具奏明甄别以肅官方兹查有在任補用同知直隷州知州准補霑益州知州江海清知州銜留滇儘先補用知縣秦汝森均各試用一年期滿例應甄别據藩臬兩司先後會詳前來臣查該員江海清明幹有爲秦汝森才識穏練均堪以各本班留省分别補用除將履歴清册咨部查照外謹會同雲貴總督臣岑毓英附片具陳伏乞聖鑒謹奏奉硃批吏部知道欽此 
 
