# 1898 - 313 - 4909189

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[醫書問世] [  圖書集成局代啓]  
　　六科準繩一書爲前明金壇王肯堂先生所箸遠宗古聖名著醫林前由書肆友人倩本局排印以廣流傳幾易星霜巳空篋笥茲又續付手民較前益爲精美每部四十八本分裝六套實價洋銀六圓又景岳全書爲明張介賓先生所箸立論精卓醫者宗之每部二十四本分裝兩套碼洋三圓世有欲於杏林橘井中獨樹一幟者請臨三馬路申報館申昌書室及各書坊購取以廣揣摩可也 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百世錄篇歴代名臣奏議採之各家文集廿一史者以及文選文苑文粹文鑑無不畢備非異端夾雜可語乃士林中之圭璧每部計洋七角上洋三芽　橋飛鴻閣發兌此佈 
[鐵路芻談]  
　　鐵路之爲用大矣哉泰西各國以此富以此强於是策中國之富强者亦莫不以開鐵路爲急務夫中國鐵路當分爲二一曰經商之鐵路一曰行軍之鐵路經商之鐵路則以東南海口爲先行軍之鐵路則以西南邊防爲急何以言經商之在東南也方今陸路未通百貨出入皆在沿海各省凡通商海口皆宜先築碼頭後建鐵路如上海則築通蘇州之路寗波乍浦則築通杭州之路温州則築通金華之路福州則築通建寗之路厦門則築通汀州之路廣州則築通韶州之路汕頭則築通嘉應州之路營口則築通山海關之路以達天津由天津展築至山東樂陵縣折北以達烟臺然後再從蘇州出金陵沿江以接漢口之路由漢口通重慶以通川漢上游之貨物然後在天津上海再設出洋通商之輪船公司所有内地土産由鐵路運送海口碼頭裝船運載外洋各埠轉運洋貨回華通商惠工以保中國自有之權利卽隠減外國商務之利權論其最急則以天津上海廣州爲先其餘尙屬次要論其幹路則以自滬入川自廣入韶自津分達烟臺營口三道先立其幹其不能卽築支路處可以小輪船通運總視物産多少之數而先後之此經商之鐵路也何以言行軍之在西南也今英俄法三國鼎峙於西域衛藏滇粤之邊英國鐵路一由印度逾克什彌爾北抵廓爾喀分支至西藏之大吉嶺一由緬甸之仰江通達阿瓦入雲南之永昌法之鐵路一由越南北圻穿天洞山入雲南之蒙自一由北圻東折宣泰以窺廣西之龍州俄西伯利亞鐵路由亞洲俄境之西直達極東海角由黑龍江而至琿春雖未與西北接壤而已拊新疆恰克圖之背以上各路皆見圖說不數年間悉可告成一旦啓釁敵兵朝夕壓境防禦不能徵調不及蹙地喪師直可立待爲今之計方與俄睦則自張家口通恰克圖自潼關越嘉峪關通伊犁此兩路工費浩繁可以緩議惟自漢入川展築通藏之一路自漢越湖南通雲南之一路自漢越貴州通廣西之一路亟應興築以與中原呼吸通靈遇有緩急兵餉可以立集不至再落人後此行軍之鐵路也雖然界址易定財用難籌前奏開京鄂鐵路通各省之力以八年爲期已不勝竭蹶今推廣海邊十三處之孔道其費更從何出然　竊有一說近於無稽而實有把握何也今旣效法泰西自當採西法之本力除與民爭利之成見獨不考各國之鐵路乎問其資本悉商民之脂膏問其經營悉商民之心力國家不過設立例章以約束之塡給信劵以稽查之但使公司無越分之爲卽公家無顧問之事是以愈推愈廣多者一國或至幾萬里其他則有官保商造之鐵路恐造路之難成也官減其應得之科稅恐養路之不敷也官許其按年之利息恐行路之多阻也官助以彈壓之聲威大抵以其路爲國家不可少而民間所罕有利者官始爲之擔保行之旣久人貨駢臻仍歸公司自主以中國地大物博藏富於民究屬不可限量倘能明降諭旨許以專利奬以榮名示以大公大信之誠盡其鼓之舞之之妙將東南海口之鐵路悉歸商辦西南邊防之鐵路官保商辦此處提倡彼處應從商民誰不思建立基業永保身家以期振興我國不受外人陵制乎此蒙所謂近於無稽而實有把握者此也願以質之當事君子爲芻蕘之獻焉 
[本館接奉電音]  
　　昨日午前京師飛電傳來懿旨一道上諭二道敬謹譯登○九月二十七日欽奉慈禧端佑康頤昭豫莊誠壽恭欽獻崇熙皇太后懿旨兩廣總督譚鍾麟久任封疆辦事認眞昨因病未痊愈籲請開缺業經續予假期著賞給人參四兩俾資調理欽此同日奉上諭順天府府尹著陳兆文補授欽此同日奉上諭前經諭令各省籌撥福州船廠經費此項銀兩著戶部分飭各該省將軍督撫如數解交部庫存儲聽候撥用不得稍有延欠欽此 
[法兵入京]  
　　京師訪事人云九月初十日三點鐘時有法國兵士數十名由馬家堡直至前門進城赴東交民巷法國公使署晝夜巡邏以資保護彼都人士莫不竊然疑之 
[其心叵測]  
　　頃接西電云英法兩國現飭陸路水師各軍預備戰事至因何欲動干戈均未深知其細或疑爲阿非利加埃及國事或疑爲中國事要皆逆億之談未足爲據惟聞英國有兵一萬名自印度調往威海衛並租就商輪船無數載運軍裝及糧餉等物駛往北洋香港一地現亦逐漸添兵守堵以備不虞停泊威海衛之英國各兵艦悉令添裝煤火及一切行軍需用各物而於不關軍事之件悉數搬運上岸英人用意之所在雖不可知惟旣在中國經營戰事則中國政府自不可不先事預防也 
[護撫電音]  
　　九江訪事友人來函云本月二十三日九江官塲接南昌電音悉督憲遵奉電旨著張筱船方伯暫行護理巡撫定於二十五日接受關　 
[脅從罔治]  
　　京師友人來簡云今春逆犯康有爲在京剏設保國會强列諸人姓名以數百計自康逆案發列名者防有株連頗多危恐言官亦有及之者後得榮仲華中堂奏明康有爲本筮仕京中不能禁京官及公車不與往還但問是黨不是黨耳今康黨懲辦已完此數百人多有與康有爲不相識者設若查拿恐致滋擾連累都下所傳如此現今風浪胥平皆中堂保全善領之力凡被康逆听强列姓名者聞之當可安枕而臥矣 
 
 

Page 2

 
 
[秉正逐邪]  
　　自逆黨梁啓超入湖南外間議論紛紛多有謂湘人喜從其說者今得友人傳眎湘中所刊王益吾祭酒諸公公請斥逐以端學術呈詞始知邪說流傳萬不能蠱惑彼都人士亦可見三湘七澤斷不容魑魅罔兩煽亂其間也其詞曰具呈前國子監祭酒王先謙前雲南補用道劉鳳苞編修汪槩工部郎中蔡枚功候選郎中張祖同史部主事葉德輝工部主事鄭祖煥分省補用道孔憲教前寍夏府知府黄自元前華容縣教諭嚴家鬯等爲學堂關繫緊要公懇主持廓清以端教術而挽敝習事竊爲政先定民志立學首正人心損益廼百世可知綱常實千古不易湘省風氣湻樸人懐忠義惟見聞稍陋學愧兼通上年開設時務學堂本爲當務之急凡屬士民無不聞風興起乃中學教習廣東舉人梁啓超承其師康有爲之學倡爲平等平權之說轉相授受原設立學堂本意以中學爲根柢兼采西學之長堂中所聘西學教習李維格等一切規模俱屬妥善至於中學所以爲教本有康莊大道無取鑿險縋幽梁啓超及分教習廣東韓葉諸人自命西學通人實皆康門謬種而譚嗣同唐才常樊錐易鼐輩爲之乘風揚波肆其簧鼓學子胸無主宰不知其陰行邪說反以爲時務實然喪其本眞爭相趨附語言悖亂有如中狂始自會城浸及旁郡雖以謹厚如皮錫瑞亦被煽惑形之論說重遭詬病而住堂年幼生徒親承提命朝夕濡染受害更不待言是聚無數聰頴子弟迫使斵其天性效彼狂談他日年長學成不復知忠孝節義爲何事此湘人之不幸抑非特湘省之不幸矣今皮錫瑞不爲珂里所容樊錐復爲邵陽所逐足見人心不死率土皆同從前士紳公議擬俟梁啓超此次來湘禀請鈞奪兹聞其留京差委學堂自必另聘教習竊以爲本源不清事奚由治伏乞大公祖嚴加整頓屏退主張異學之人俾生徒不爲邪說誘惑庶教宗旣明人才日起而兼習時務者不至以誤康爲西轉生疑阻學校幸甚大局幸甚紳等迫不得已冐凟威嚴惟祈格外鑒諒上呈 
[限造利刃]  
　　京師訪事人云九月初九日董軍瘦福祥派員至前門外打磨廠一帶刀鋪定造槍頭腰刀一千五百柄勒限交齊據鋪中人云此項鑄刀之費共需價銀四千數百金惟予限甚促一家未敢應命故令每家各造五十柄約於月底造齊至有何用處則非局外人所能懸斷也 
[利川教案續聞]  
　　武昌訪事友來函云施南府利川縣近出教案焚斃教民四人日前督轅接利川縣蔡大令國楨電禀内開前據教堂報稱焚斃教民四人當卽專電禀聞一面率帶差役親往該處勘騐内有一人現尙生存並未焚斃亦未受傷其餘三人亦無被焚確據細核情節恐未盡實現在鄉民均已解散地方尙稱安靜等語張香濤制軍已電飭施南府魯太守秉公查辦矣 
[編團防盜]  
　　廣州訪事友人云粤省盜風素熾明目張膽莫敢誰何大憲患之札飭各屬興辦團練以爲自衛之計番禺縣裴大令立卽遵行傳諭各鄉募集丁壯互相聨絡一遇盜警羣起搜捕務使盜黨無托足之所誠保衛閭閻之善政也○興辦團練需費不資城東前由候補知縣王明府鎭東具禀督憲請在望海觀音寺及三拱門外大廟内收集欵項備作經費日前督憲批示云王鎭東禀批已於番禺禀内批司彚核詳覆分飭遵行仰廣東臬司查照辦理此事若成欵固有著特不知果能實力奉行否也○盜黨横行人皆側目而花縣等處此風尤熾竟至有一日中連出數案者居民寢食難安於是糾合村衆互相保護約定聞警排隊而出扼守要路以防竄擾彼此聨絡顚危相扶自此相安月餘雞犬不驚皆防守之力也日前有客行至炭步見江干有鄉勇多名獲盜六人縶以麻繩押解登舟詢知則此輩在某處行刼携贓欲逸被衆擒拿致難兎脫然則團練之效不彰彰可見乎 
[文旌過紹]  
　　紹興訪事友人云浙江學憲唐春卿大宗師自上月十八日蒞任以來查悉浙東台州温州衢州金華嚴州六府尙未舉行歲考擬卽出轅先試台州本月二十日由杭垣起程東渡至西興換乘紅船傍晚經過蕭山二十一日午初行抵紹郡西門碼頭營兵列隊恭迎槍砲聲隆隆震耳憲舟入城至五雲門暫泊文武各員皆呈遞手版宗師惟傳見各文員武員則槪行擋駕約歴兩點時卽命解維紹興府熊太守山陰縣任大令乘舟送至距城十里之鳥門山卽返棹會稽縣錢大令則送至九十里外蒿壩然後折回 
[廉訪課吏]  
　　安慶訪事友人來函云本月十六日爲皖臬鄭廉訪課吏之期是日試院中適舉行縣試乃攺於本署點名給卷與考者約一百四五十人兹將題目錄左今將振興商務開闢利源集公欵則庫帑旣虚籌私股則人心不一旣不能因噎廢食又難於無米爲炊皖省爲江淮之奥區沮洛之沃壤山川藴育草木精英天有鍾靈地不愛寳宜如何創始基以垂久遠開風氣以廣招徠固不必好大喜功亦不得因陋就簡總在因民所利就地取材該員或需次有年情形較熟或見聞較廣集益良多盍詳言之 
[匪徒正法]  
　　武昌訪事友人云鄂中火災迭見居民咸有戒心日前得勝橋祝公館拿獲匪徒一名口操湖南音身畔搜出洋油捻等物當卽送縣研訊供認放火不諱督憲張香帥以匪徒縱火圖搶罪不容誅當此火災迭見人心惶惑之時不能不從嚴懲辦立卽批飭就地正法以儆將來署臬憲岑廉訪奉到憲批卽諭知江夏縣王大令會同城守營將犯如法綑綁押赴武勝門外處决當行刑之際觀者如堵皆謂匪徒縱火貽害閭閻今得明正典刑無不同聲稱快也 
[大鬧學堂]  
　　武昌訪事友人云鄂中自强學堂創設已久惟學生良莠不齊往往恃强滋事本月二十夜更魚三躍土姓管姓兩和不知在何處酣飲沈醉而歸忽與東洋車夫齟龉將車夫任情毆擊事爲管堂委員左某所聞出塲彈壓并因兩生酗酒滋事不守學規略加申斥兩生心懐忿恨隨邀集學生百餘人與左爲難左見機而作伺隙逃避諸生遂將左臥房雜物全行擊毁提調某司馬知衆怒難犯不敢爲左右袒以致擾攘終夜次日相約不上講堂事聞於張香濤制軍立傳提調詢明情節將王管二生斥革并派文武巡捕赴堂彈壓然諸生仍一味恃蠻不肯帖服未知作何了結也 
[節烈可風]  
　　松江訪事友人來函云華亭顧小孟孝廉爾梅詩書望族閥閱家聲初娶同郡名宿章韻之先生之女結褵三載遽斷鯤絃時德清童米蓀大令適宰華亭遂贅孝廉爲東牀快壻童孺人雖出自宦家而椎髻布裙操家井井初生一女不育今春得慶弄璋墮地呱呱頭角雄偉孝廉以一身祧兩房一旦德門有後戚友方酌酒相慶詎料本月十五日遽爾遘疾物化孺人勉襄大事淚枯成血電促童侯來松孺人出拜伏地不能起諄諄以遺孤爲托童侯悲骇而陰衛之孺人回房復呼保婦許倍給其雇資囑以善視孤子言已目瞑遂以身殉嗚呼烈哉夫表揚風烈士夫責也他日輶軒採而緝之亦史乘光矣 
[鳩兹宫塲紀事]  
　　蕪湖訪事友來函云新簡蕪湖關道吳季卿觀察七月杪陛辭南下取道申江請假兩月回浙修墓本月十六日挈眷出山由上海附招商局江永輪船上駛二十一日道經白下赴督轅禀見劉峴帥其瀛眷則直指鳩江二十二日上午魚軒遙蒞地方印委各官俱詣江皋投刺請安夫人飭丁擋駕由官碼頭乘坐緑呢大輪迎入城内中江書院行臺暫駐觀察於二十五日由白門逕赴皖江俟謁見上憲接奉行知然後轉斾蒞蕪擇吉下月初旬接篆○前辦土藥總卡提調王珊園别駕交卸局務赴省銷差後無志功名擬作歸田之計張觀察以保甲總巡及電局王直刺所兼洋務會辦差使正在需人卽委别駕接辦俾得大展長才别駕辭不獲己遂於日前到差矣○鈔關便商委員專爲稽征零星雜稅而設年來市面冷落比較每致不敷今春攺委吏目吳幼卿少尹接辦設法招徠異常起色兹逢少尹瓜代之期張觀察以稅務甫有 
 
 

Page 3

 
 
把握未便遽易生手詳請撫憲賞予聨差三月以資鼓勵蓋由認眞辦公之所致也○二街百家鋪保甲巡員吳郁庭少尹近蒙上台知遇調辦道轅帮審差使所遺百家巡缺以龍王廟巡員袁東昇叅軍量移遞遺龍王廟巡局以前充保甲總巡之劉仲爽藩叅接手均於重九後到差○鈔關稅銀清册向來按年造報一次解京以備檔案本屆光緒二十三年稅册檔案造辦已齊張觀察呈由撫憲核對蓋用關防並將齎解委員巡檢李少尹儉民職銜考語詳請憲核一俟奉到回批卽當齎解起程由清江浦遵陸北上 
[神京雜俎]  
　　京師訪事人云十月初一日武進士　殿試默寫武經　皇上並不陞殿先一日鴻臚寺官設題目黄案一張於太和殿内西旁又設黄案一張於殿外丹陛上正中光祿寺官設試桌於丹陛下東西向鑾儀衛校尉以次排設是日清晨内閣捧題設於殿内兩旁黄案上兵部鴻臚寺俱穿補服引中式武舉進午門兩掖門於丹墀下兩旁排立讀卷官及執事各官具朝　於丹墀下兩旁排立畢内閣官將題目於桌上舉起在殿簷下授於兵部堂官兵部堂官跪受舉起由中路至丹陛下黄案前跪設於黄案上行三跪九叩頭禮贊禮官於黄案旁立讀卷執事各官聽贊在丹墀下排班行三跪九叩禮畢回至原處立中式諸武舉聽贊禮官贊排班行三跪九叩頭禮兵部堂官舉起題案至丹墀下散題中式諸武舉跪受行三叩頭禮畢起各赴試桌默寫畢受卷彌封掌卷等官俱於左廡階下收封畢用箱盛貯送授讀卷官公閱○五城院憲預飭司坊各官傳知各哨弁兵於九月十三日齊集前門外東大中市試演激桶水龍并操練洋槍刀矛各技先於是處高紥席棚安設公座是晨官紳畢至迨交巳刻五城滿漢院憲均命駕戾止校閱技藝勇丁各奏爾能均形嫻熟○京西宛平縣屬之張各掌地方於九月初十日午後暴風爲虐拔起古樹一株大可數十抱壓斃車夫一人屋上鴛瓦均紛紛作蝴蝶飛鄉人咸謂此風甚爲奇異云 
[白門秋柳]  
　　金陵采訪友人云省垣鍾山尊經文正惜陰鳳池奎光等書院前者欽遵上諭攺試時務策論業已次第更章近日又奉仍復八股之諭兩江總督劉峴帥卽飭江寗府劉嘉樹太守會同各書院山長妥議章程有謂官課試時文師課試時務者有謂官師兩課時文與策論並行者議論紛紜莫衷一是未知如何定局也○兩江督憲劉峴帥前以庫欵支絀且各處游民麕集省會易肇事端擬將年例各粥廠一律停止兹悉此項善舉向由鹽商捐貲開辦今旣停止兩淮岸商遂各藉口不肯繳捐而轉瞬時際隆冬貧民待哺嗷嗷尤堪憫惻當經司道局憲體念民艱悉心籌議擬仍禀請峴帥將省垣粥廠照舊開放惟遠道飢民只准各就本地領振不得託名領粥輕去其鄉以示限制聞峴帥已俯如所請矣 
[上海官塲紀事]  
　　本邑小南門内巡防保甲南局委員藍茂如二尹現奉江海關道蔡和甫觀察札飭委辦閘北新設巡防局差所遺保甲南局一差委小南門城門委員鮑二尹接辦○前日正任川沙撫民同知陳司馬因公至滬假南市馬路工程局暫駐行旌昨日午後上海縣王欣甫大令特往拜謁禮也 
[飭辦冬防]  
　　兩江督憲劉峴莊制軍以時屆冬令盜賊最易横衍札飭各州縣將冬防團巡保甲一事妥爲興辦實力奉行不得虚應故事日後如有殺人搶刼等重案當惟地方官是問令一律遵照辦理並派員分往各屬嚴密稽查以觀勤惰上海縣王欣甫大令奉札後業已認眞舉辦矣　 
[德員謁客]  
　　昨日午前德國總領事克老栢君帶同繙譯福蘭格君乘輿人城赴敬業書院公館拜會新任上海縣王欣甫大令大令迎入客廳欵以西式茗點暢談良久然後握手興辭 
[領事秉天]  
　　逆犯康有爲事敗脫逃之後曾登逆書於某日報肆口妄談形同猘犬當日有識之士多有辭而闢之者昨日傳聞英領事某君傳某日報館主人到署面加申斥謂其有悖日報章程可見公道自在人心凡華人以爲非者西人亦未嘗以爲是也或曰領事因見　朝廷有禁開報館之諭故勸令某日報館諸主筆以後新聞論說皆宜謹愼小心不可信筆所如致觸忌諱並未飭館主之不應爲而爲也二說未知孰是 
[公子蒞申]  
　　新任閩浙總督許筠奄制軍將乘英公司輪船抵申再行北上昨已紀諸報端兹悉制軍之公子先於昨日戾止屈指二十九日制軍當秉節抵埠并聞制軍旣拜總制閩浙之命卽奏請賞假兩月欽奉廷寄賞假十日著卽來京可見簡在帝心實有倚爲腹心指臂者矣 
[裝設電燈]  
　　南市馬路工程局自遷至毛家弄馬頭一切裝飾頗覺華美總辦朱森庭明府擬於局内外裝設電氣燈十三盞昨已傳令電燈廠工匠如法配置矣 
[並非逆倫]  
　　前者虹口篷路顧范氏身死不明一案外間傳說皆謂范氏實被其女毆斃當時其子顧德和曾投捕房聲訴嗣經前任上海縣黄愛棠大令以逆倫重案未便姑寛卽傳地保周關寳屍子顧德和到案研訊忽稱其母實因年老痰喘因病身故大令飭令具結一面移請英界會審公堂確切查明移復核奪昨日始由公堂移復内開已據西包探胡德供明當時騐得該屍年已六十七歲手腕略有微傷並不致命委係老病身死移請核銷等由想王大令接閱來文卽當據實禀詳上憲矣 
[逼娼被控]  
　　鍾駿祥生有一女向在英租界東薈芳里鴇婦阿金處作賣笑生涯攺姓陳名佩芬楚楚丰姿動人憐愛前日鍾忽投英界公堂控稱女兒被鴇婦阿金逼良爲娼叩求超豁署理讞員鄭瀚生大令以此風斷不可長當卽准詞飭差將陳佩芬提案暫交官媒看管聽候訊供核辦 
[客宦失銀]  
　　張某宦於浙江前日由寍波挈眷至滬觀西人賽馬賃居法租界卜鄰里前日之晚箱内忽失去洋蚨四百翼疑爲傭婦所竊翌日卽將傭婦三人拘送捕房請究捕頭著押候堂期解訊 
[美界捕房紀事]  
　　昨午跑灘賊倪阿四至外虹口公和祥馬頭竊取舊鐵數十磅爲某包探所見當塲拘獲送入捕房押候解送公堂究辦○前晚十一點鐘時外大橋畔有一西人醉態酩酊手持竹棍任意亂揮爲巡街捕所見恐釀事端卽雇車送入捕房俟酒醒卽予開釋○有混名湖州阿寳者横行不法無所不爲盤踞裏虹口一帶魚肉鄉愚人皆側目事爲捕頭訪聞卽派包探竇如海率領通班探夥不動聲色將阿寳拘獲送入捕房押候解送英界公堂懲辦 
[跋翼教類編]  
　　此書爲長沙王益吾先生所編先生於逆犯康有爲毒燄方張之時首先掊擊致與附康之徐仁鑄等意見不合今逆狀敗露公論昭然三湘人士皆服先生洞燭先機過於大蘇之著辨奸論書中采近時名公儒師著述書札之闢康者彚刻之康敗以後始出者不采區爲六卷朱洪兩侍御與康梁書第一余許文孫諸公參康摺第二張制府勸學篇中闢康說之數篇王吏部實學報葉吏部正界篇輶軒今語評汨羅鄉人學約糾誤第三四邵陽　樊錐告白湘紳公呈湘省學約第五同人往復書函附電報第六刻已刊至十之七八海内志士當無不望此書之速成也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[彝陵試事]  
　　宜昌訪事人云日前官塲接奉電傳諭旨將考試新章攺復八股時宜昌府額太守方舉行府試當卽出示諭知各童本月十一日歲考初覆七州縣文題率由舊章遵先王之法賦詩題均未悉是日人數過多頗爲擁擠太守特於科考初覆時分作兩塲十三日覆東湖興山兩縣文童文題臣事君以忠子曰關睢賦題張良從赤松子遊賦以題爲韵詩題未詳十四日覆外五州縣文童文題不如學也子曰君子謀道賦題鞠有黄華賦以題爲韵詩題未詳 
[潯試五誌]  
　　九江訪事友人云九江府聨敷靑太守三覆德安瑞昌彭澤德化湖口五縣文童題爲人有鷄犬放至求其放心而已矣禮義爲豐年賦以題爲韻經笥詩囊七律不限韻 
[懲治虔婆]  
　　鎭江訪事人云周三娘開設臺基勾引良家子女至其家中作不端事凡婦女之入其彀中敗壞名節者已不知凡幾近爲丹徒縣王大令訪聞飭差拘案訊鞫之下飭責籐條一千聞尙欲裝入囚籠舁往四門　行示衆俾個中人見之知所儆戒焉 
[市景蕭條]  
　　紹興訪事友人云自軒亭口至大江橋一帶市廛鱗櫛爲精華薈萃之所每屆九月十七日相傳爲五福財神誕辰各店鋪皆張燈結綵陳設菊花佛手及各種古玩誇多鬥靡異常熱鬧觀者亦莫不采烈興高今歲市面艱難各業生意罔不减色是以財神會亦不舉行物力維艱豪情頓减轉瞬年關在卽闤闠中不知作何景象也 
[甌江擊楫]  
　　温州訪事人云新任温州府潘菊巖太守祖頣因前任王雪廬太守之瀛眷業已遷出衙署隨命永嘉縣派匠修整筮吉本月十七日鶯遷屬下各員賀者雲集○新署永嘉縣縣丞丁　清二尹萬寳蒞甌後筮吉本月十七日辰刻接鈐任事○前任永嘉縣典史陳鏡仁少尉錫周交卸後上游委辦瑞安后垟鹽局差刻因瓜期已屆擇於本月二十日携瀛眷附招商局普濟輪船由滬回湘以便束裝北上○本月十二晚永嘉縣秦鹿坪大令帶同刑仵詣西溪上梧埠相騐命案聞事主偶因田土細故互相鬥毆以致釀成人命云○日前府學書斗黄貴附某輪舟赴省公幹帶有洋蚨一百八十翼被賊竊去當卽知覺而賊已逸去黄遂不果行及次日彌補如數然後由陸路抵省不知所失之洋能爲合浦之還否 
[蛟川冬景]  
　　寗波訪事友人云寗郡提標六營現經陳軍門傳令各管帶勤加訓練俾成勁旅各弁卽率健兒至大教塲操演各種陣式槍砲聲隆隆震耳雖周亞夫細柳營不是過也○甯俗向有斗會名目個中人演唱淫詞小曲最爲風俗人心之害前經地方官出示嚴禁此風稍息近以日久玩生若輩復萌故智本月十九夜城内萬家弄某姓家因其祖殁後已屆五七招雇斗會中人令唱盲詞絲竹嗷嘈抑揚動聽鄰近居民聞聲麕集男女混雜笑語喧譁誠惡習也○紫薇街某甲被某被某乙負欠多金屢向索取乙不能償商之再三甲不允謂乙曰不得錢吾誓不歸乙不以爲意留宿其家次日不見甲起啓戶視之則神色慘變聲息全無蓋已吞烟自盡矣嘻異哉 
[漢皋鯉信]  
　　漢口訪事人云漢陽南岸緝獲賊船一艘李廣侯大令將一干人犯提案嚴訊船主供稱駕船爲業素安本分旋由某公正人具狀保出内有四名確係販炭商民亦皆蒙恩釋放惟勇丁某甲供稱由閩省遣散回湘尙有同伴二人道經漢渚登岸游玩故未就擒至艙中刀械洋槍係行路時備用之物大令飭暫收禁一面行文閩省某軍門處查問俟有覆音再行核奪○漢口廣益橋旁爲牛皮行總匯之處日前東嶽廟吳回爲厲各皮行同付一炬近日謠諑紛紛皮客遂皆聞風裹足以致皮價飛騰爲年來所未有○兩湖鹽課稅銀由江漢關稅務司穆君和德一人經理近穆君因事務紛繁另倩某洋員綜理其事并延文案佐之想從此措置裕如自必有條不紊矣 
[馬路工程局紀事]  
　　昨晨乞兒宋杏生王成奎至浦濱倪善胥船上强行需索倪遂控諸馬路工程局朱森庭明府提訊之下著將二丐各責一百板諭倪曰嗣後如有惡丐再來訛詐隨時可以禀究倪叩謝而退○錢嘉正向在南碼頭駕駛賣剪刀船前日被孫福田竊去鐵墩一個當卽追獲交巡街捕勇解送捕房暫押朱明府命差帶案研訊孫認竊求恩明府判責四十下麾之使去○劉以仁者　人子也瓜皮一葉停泊浦江有妹年僅逾笄不知有何寃抑乘人不備吞服水銀俄而毒發坐臥不安劉察知有異盤問之下始知服毒情急驚惶手足無措馬路工程局差役王升知之報知捕頭禀請朱森庭明府給予名片將女送往英租界仁濟醫館設法救治未知得保無恙否○前日下午四點鐘時南市某公局委員某二尹乘車往北後隨二包車在新馬路爭先馳騁巡街捕勇恐其肇事上前喝阻二尹不服出言斥之捕勇無可如何回禀總辦朱明府昨日明府傳齊捕勇諭以嗣後無論何人如在馬路上違章疾馳者立卽拘拿不得仍前縱容致干究罰各捕勇唯唯而退 
[英界公堂瑣案]  
　　浙江人梅東林向李子華之妻騙取金釧一枚大珠二粒携至裕祥質鋪將珠質洋一百二十元金釧質洋六十三元携之而逸被李查知卽遣姚媽投捕房控告由包探趙銀河將梅拘獲起到原贓因金釧並未立劵故傳同質鋪執事孫文鶴一倂送案請訊李子華之子君直投案禀稱文生與梅素識前日海至家内見母親手上帶有金釧佯稱有人托其照式兌換暫借一看母親信之因卽捋下交彼携去自此蹤影杳然旋又向姚媽言及有人欲購大珠二料請携往估看致被騙去母親情急故令投報捕房求恩訊究梅供偶因急需將珠暫質自知不合今已如數繳案尙求恩宥孫供在裕祥質鋪司理帳目與梅相識前日携來金釧一枚當洋五十三元至昨日卽來贖去繼又將金釧暫押十元故未寫票鄭大令商之梅繙譯官著將梅管押捕房三月孫形跡可疑著罰洋五十元珠與金釧給李領去○水巡捕禀殷四元張三元行竊王仁記煤屑三百餘墩沈連春王阿六收買贓物因卽一倂拘案請大老爺嚴行訊究王仁記供小的之煤囑殷張二人裝運至埠當交卸時並無缺少求鑒殷張同供煤屑陸續收下均係船中狼藉之物積少成多並非竊取大令著將煤屑充公原被從寬一倂開釋○包探朱阿高禀李金發行竊鄭阿土烟槍一枝由小的查獲送案請究李供並未竊槍大令判責二百板○和豐廠執事控李海仁竊取舊鐵三百七十斤由包探王金山查獲人贓送案請辦李供舊鐵在汚泥内陸續挖出並非和豐之物大令判責二百板枷號兩禮拜○和昌記肉莊控稱昨晚一點鐘時王阿毛穴牆圖竊幸經小的覺察急起直追由九十一號印捕帮同拿獲今已送案務乞重懲土不認行竊大令判責一百板○包探竇如海禀稱湖州人王阿寳身藏利刃向賣　飯之阿金多方勒索由小的查知拘案請究王供詞支吾大令判責一百板發回捕房遞解回籍○五百二十三號華捕禀稱過犯計毛毛行竊趙阿甫布衣三件由小的拘獲送案請辦計供飢寒交迫故作此不端尙求恩宥大令判責二百板發回捕房管押一月○粤婦陳席氏控徐阿坤每日出糞須至八九點鐘小婦人以其太遲向之理論徐怒將糞穢潑在小婦人身上故哄三百七十五號華捕送案請懲大令判責二百板荷枷一禮拜 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
