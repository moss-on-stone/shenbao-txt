# 1882 - 32 - 4903148

 

Page 1

 
 
[輪船淸查搭客議]  
　　近來長江輪船往往有混充搭客而乘機竊取客人行李銀物者本舘屢登於報昨又有怡和洋行之福和輪船由漢口啓輪沿江而下有某委員枕箱中藏銀百兩爲同舟搭客所竊一事殊足令行旅均有戒心本館亦曾論及之此其弊尤不可不爲之設法禁絶也然而禁之實難夫搭船之人良莠何從分别即如福和船上之竊賊當其附輪之時亦有行李亦有衣箱其箱中之物值錢與否外人不得而知又安能預防其奸而阻之彼匪人拚此十數元之行李而混充搭客復間伺隙以攫取重貲而去夫雖得而測之然此等事長江輪船爲最多他處則尚無此獘也推其故他處輪船或至天津或至福州或至香港在行買票上船之後直至到埠而後停其途中别無停輪之處即使偶然停輪亦無客人中途添換等事上船幾人下船幾人可以稽查也獨至長江輪船則沿途皆可附搭沿途皆可上岸船票不必皆由行中買定水脚隨時可以付給其中弊混即由此而生扒竊之徒即由此而得行其計蓋　票而附船其弊最爲叢雜譬如一船開行由上海啓輪時僅有搭客三十人由上海而鎭江則又添一二十名由鎭江而南京又添一二十名以至由南京而蕪湖由蕪湖而大通而安慶而九江而武穴莫不時有增减其數最爲不齊其由漢囘滬也亦然其間又有船中弊混或搭客百人而報帳則七八十人此雖非各船皆有此弊而究難保其必無盖既非買票則無從稽核而隨時下上尤難查考即在船主亦實有不能遍察者且長路報稱短路亦所不免譬如客人由鎭江上船欲往安慶而報帳則稱至南京而止其水脚但付自鎭江至南京之費其餘則入之私槖迨既至南京則客人之上岸者幾人不難指鹿爲馬彼此牽扯即可於中取利此船上之弊已有不堪詳核者又何怪匪人之得以混迹也今如欲絶其弊必自先絶船上之弊始各處既有碼頭即各處可設分行由上海啓行固可在該行買票設如由鎭江上船即在鎭江碼頭設一分行以便買票搭客必須先買船票照騐後始准收搭此處添搭幾名騐票之時即可隨時記帳註某號某客搭船至某處及其另到一埠有欲上岸者取票對號始准登岸如此則淸晰無遺不過責成一人專司其事而混搭虚報諸弊可以杜絶彼匪徒見查察嚴緊至於如此又安肯空費水脚之貲希圖僥倖於萬一也乎若云長江一帶停輪之時不能限以晷刻設或船到時業已夜深又何能遍查細核不知既定此章程搭客如欲兩輪自必早將票子買定迨上船之際即由專司其事者逐一騐票登簿何嘗不可如恐一人不能周遍則即多用一二人亦未嘗不可吾知雖經費不免少加而搭客水脚皆得實數船中又無匪人混迹攫取財物之患搭船諸客皆可安然高枕而臥其所裨當非淺鮮也或又謂長江輪船沿途上落本已不便往往並無碼頭沿途駁船迎兠而上落諸客皆由船旁鐵梯行走其行李則以繩弔扯殊覺費力若再加以上船之後復須驗票不更嫌其累贅乎然搭客果以簡便爲快而船中失少財物亦所深懼今畧加費事而可免失物之慮當亦無不樂從其不從者仍是意存攫竊之人耳其有並無碼頭但由駁船上落之處亦可於岸上設立小分局以售票並可稽查駁船以杜獘混之端尤屬一舉兩得願以質之當事諸人效鉛刀一割之用坐於船上用人之必愼具選立法之必求其精此則當事者之責無待旁人饒舌者也總之人心不古變詐多端不必淸畫攫金黄昏胠篋而行路之難人人皆動色相戒苟不設法保衛則擔囊躡屩有不免視爲畏途而船上諸弊亦未能淸釐净盡殊爲可惜故不憚煩言爲之顯揚其弊而並期預杜其弊具採納與否則非鄙人之所敢必者矣 
[福州燠熱]  
　　○福州西字報言前數日福州天氣甚煖寒暑表升至七十六分大有夏初景象該處人皆謂自來所未嘗見聞盖自本月初一日起陰寒之氣忽轉温和初三以後倍增燠熱至初五日則熱氣蒸蒸易裘而御單衿尚覺涔涔汗下工作人等則裸裎從事負擔者赤體於塗安居者科頭於室冬行夏令正恐癘疫諸症必由是而流行衛身者宜如何珍攝也 
[縣丞拐婦]  
　　○閩有候補貳尹某姑隱其姓氏生平好持齋禮佛入廟拈香去年於厦門某寺遇一孀婦臺灣人年約三旬其妹約十八九歳挈二婢肥瘦各一婦與妹及婢亦好茹素誦經家道頗裕某既得婦歡約携貲遠遁兼挈其妹婢同去妹與婢亦樂從之前月由厦門搭輪船出口擬赴外洋爲海關騐得行李甚都女眷並麗詢婦履歷婦頗愧澀形跡可疑被關上扣留不准出口某見事有破綻立即飛逃已如黄鶴翔空不知蹤跡現經婦之伯氏控追禀內叙竊洋萬餘元金銀飾器衣物約萬元請厦門道轉禀上臺追緝自督撫以下各署備文存案惟該婦等不認某拐帶其中豈有别情耶 
[輪船失修]  
　　○福州船政局之掦武輪船式樣之妙工料之固爲局中各船之冠往年常有差使時加修葺愈覺飾觀近因管駕者但求安逸每月坐獲薪水公費銀六百餘金終年停泊羅星塔江中船上人等概事游戲無暇察看船中器機及船底木料有無損壞至車房傢伙更不及查看近聞奉憲飭展輪赴臺船上人等心皆危懼因船底之木已有鬆損而水缸火爐又多罅裂臨時始見各要害深悔平時疎忽欲請修而不敢動禀欲掩飾而無可措詞轉輾 
 
 

Page 2

 
 
圖維託能言者乘便進詞以圖缷過而已但造此揚武兵船計費銀六七十萬兩加以每年養船經費亦糜四五萬金自成船以來所費約及百萬兹乃任其停泊損壞而悉付罔聞能不代爲可惜乎 
[淮揚官報]  
　　○昨得淮揚來信知黎簡堂中丞已於本月初三日自淸江起程由水道南旋矣徐仁山觀察文達奉制憲委署兩淮運司觀察前曾兩攝斯篆惠澤廣施今吏民復聞此信無不欣忭紳士屬員均迎於境上十二月初八日午時接印行轅暫設於東關街淮南書局擇吉入署前任洪都轉官眷已於初六日回籍祇其四公子暫留聞交印後即行入省任內所有公事皆從寛淸結云淮安淸河縣丁明府仁澤因金陵猫耳山案調省聽候查辦聞淸河人士念明府仁惠不忍其去爰有陳景福張容良李必達等先後遞禀淮揚道署挽留道憲批云丁令平日聲名尚好本道亦所深知該士民等殷殷挽留想係出於至誠惟此時因案調省功令攸關未便據情率請應俟定案後再行酌奪等諭嗣復有數紳耆赴省叩求恐亦無益也攀轅臥轍可爲美談又漸江解京餉委員某聞於窰灣客店被刦云 
[諭典當讓利示]  
　　○儘先補用道署理温州府正堂加六級紀錄十二次陳爲出示曉諭事本年閏七月十九日奉藩憲德札開本司核議浙省典當倣照蘇省隆冬讓利放贖章程凡屬羅綢棉布木棉絲棉之棉襖褲被與袄褲被之棉胎四項當本在二千文以內者無論年歳豐歉當期久暫在十一月十六日起至十二月十五日止取贖者概行讓利放贖此四項中有夾當他物即不得圖讓抽贖爲時僅此一月爲物僅此四項又以當本在二千以內爲限似於利濟貧民之中仍庽體卹典商之意其有自願提前減讓或實在瘠苦之鄉自願加展讓免者均聽其便詳奉撫憲譚批示如詳辦理通飭各屬遵辦並頒示曉諭俾得周知等因抄詳轉行到府奉經張前府飭縣出示曉諭仍於每年冬閒發示一次使小民得沾利益在案兹屬隆冬正小民贖取寒衣之際合行出示曉諭爲此仰闔屬典當暨軍民人等一體遵照毋違特示光緒七年十一月二十九日給　查此案前府憲張太尊於閏七月二十六日通飭各縣而闔屬均未出示上憲一片婆心下民未沾寔惠若無陳太尊皇皇曉示則窮户尚在懵懵懸揣其故寔屬令人難解再温郡與蘇省氣候大異即如浙江嘉湖等處無論大家小户莫不養蠶抽絲棉綢絲棉均係家常便物故農夫村婦每至冬間咸穿絲棉襖褲若温郡地氣和煖窮民率衣單夾木棉亦屬稀少絲棉本難被服情形既不相同體卹似應權變若改令將夾衣讓利惠澤更覺無限矣今各典當紛紛遞呈求從常例謂温郡向無此舉經張明府痛加批斥改自十二月初一日起至三十日止所開四項衣物遵照新章讓利放贖云 
[兄弟尋親]  
　　○湖南善化黄君少彭名維載于咸豐八年在浙江温州府開福寺落髮法名田吉後住錫西湖靈隱寺噘猿洞庚申杭州失守不知下落其嗣子耘子賁由茂才更番出外尋親閲十餘年足迹半天下歷盡險阻其志不衰可哀可敬近子耘又從楚之越渡江赴揚贏幐履屩面目憔悴到處訪問謂如一日不見親即一日不能休息也孝子苦心足動天鑒庶幾會合有期乎今子耘寓瓜州鎭署聞少彭今年有六十五歳相貌淸臞因病鬚眉皆落 
[糧憲來滬]  
　　○江蘇督糧道憲每届冬漕開徵必由蘇來滬督理一切海運事宜兹悉王觀察已於前日晨八點鐘時到埠船泊英租界三記碼頭本埠各官員均前往迎姂午刻登岸往鬱南碼頭馬家廠新建之公署云 
[得雪誌喜]  
　　○本埠連日陰雨天氣仍覺温和昨日轉寒午前簷溜如注午後間下雪珠三點鐘後雨中雪花飛舞大如酒杯紛紛颺颺覺飛絮撒鹽有未足比擬者按今冬本埠雪澤鮮見再遲數日便已立春六出呈祥喜其正及時也 
[自認正兇]  
　　○天津流氓在英租界松風閣茶舘械鬥一案李川即劉眷已因傷身死兇犯趙慶明魏七劉老鄭友王元甫等經縣署分别監押又據原告全桂軒伶人葛桐來禀稱查得正兇實係天津人王八亦隨飭拿在案兹悉王八自行投縣認作正兇謂與趙等無干邑尊飭即鎖押候訊前日朱文義即朱義傷勢漸愈投縣禀知又經邑尊提訊葛桐來亦到王八供實因李川朱文義向我硬借銀洋起見由我悞傷伊等與趙等無涉王元甫供詞與同葛桐來又稱此非真王八乃冒頂者邑尊謂殺人者抵律有明條此人乃不畏死乎隨將起案之東洋刀七柄令據稱之王八指認用何柄行兇王八稱係有血痕者邑尊謂均有血痕須得指出王八即指一柄邑尊謂魏七亦認以此刀戳朱文義二刀何以相同又謂王八既認正兇則李朱二人受傷在何處王不能答邑尊又問趙等究竟因何起衅爲首是誰李川雖死朱文義已經傷痊爾等當即直説擬抵者亦祗一人如再朦混爾等均難脱累趙堅不認爲有分謂請諭葛桐來勿得含糊如伊咬定小的有分則無非前生之寃死亦何妨邑尊隨以問葛葛稱趙如無分我何爲告伊邑尊令明爽言之葛始稱趙四實屬有分魏七仍供認如前鄭友劉老均不認行兇邑尊喝令將王八趙慶明鄭友等均分别掌頰打點鎚均堅執如故又令朱文義面指逞兇者有幾人到堂朱稱是日人多固難認淸惟憶得魏七在內趙稱朱自不指我如何葛反誣指求賜明察邑尊謂刀及石灰包如何均在爾家搜出趙稱都係同鄉人遺下者我確不知邑尊又再四分别研詰各執如前隨飭將趙慶明魏七監禁其餘據稱之王八及王元甫鄭友劉老等均鎖押班房再行覆訊 
[斷令從良]  
　　○初八日報列妓女喊寃一案昨晨英公堂據鴇母陶阿大及客金柏爾又名金煥長投到陶阿大供陶月卿九歳時爲我寄女撫養成人意圖終身倚靠詎有金姓與女相識未久即被串通由女投案喊寃我因此女負債至七百餘元債主俱在外帳亦有七百餘元并有月卿自借我洋百元借票呈閲男女傭人具呈公禀請追借欵金柏爾供向爲洋行生意與月卿相識用錢不少伊决意相從被鴇阻掯故伊投案懇請拯拔陶月卿供十一歳爲陶阿大之寄女在後使我爲娼爲伊賺錢無算且已贖身嫁金又遭掯阻求恩斷令從良陳太守謂陶阿大據呈月卿借洋票一節可見月卿早已贖身至金柏爾亦屬難靠着月卿繳洋百元給還陶阿大聽由自便從良惟不得仍舊爲妓借據存銷兩造均退俄而陶阿大金柏爾均又上堂陶供出外被金毆打金供出外被陶及其僕婦毆打扭破紫毛皮馬褂太守飭差一併看管聽候過堂察斷 
[串通作保]  
　　○初十日報登控搶洋信一案翁太守見原告王世福實屬難靠故亦着其覔保詎王世福竟無人躭保故暫覊於法捕房至禮拜日晨翁太守臨捕房時王世福又稱不願追洋求即釋放翁太守令其到公堂禀陳昨日送訊王仍謂不欲追洋翁太守謂失洋六十元而竟願不追恐無如此情理旋有馬小香投案禀稱與王世福同在某老爺處當家丁先後來滬東人給洋六十元囑令到滬買物現住虹口李阿美廣東紙紥店內特來保王世福出去翁太守問爾主所給買物之洋何在則稱存放虹口庽處箱中李阿美亦投案禀稱與彼主人素相認識兹因有信到來故留其僕居住今有是案不能躭保翁太守問知王馬兩人係屬串合隨着法包探嚴頌眉帶同馬小香至虹口庽處取洋帶案審察圖印再爲核辦王世福仍交捕帶回李阿美無干着令退去 
[投水遇救]  
　　○初十日本埠有一華婦在蘇州河投水覔死適有西人行經其地見即施救拖至岸上得以倖生問其何事輕生則云因 
 
 

Page 3

 
 
家事顛連故不願更求生活亦可憫已 
[用二愛仙人韻贈張小寳詞史並請霧裏看花客高昌寒食生倉山舊主同斧政]  
　　○天寳當年韵事多我今得寳亦高歌羣花不及梅花品品格超超態度和　碧玉瑩瑩不染瑕蛾眉淡掃却鉛華容顔自是天然好壓倒尋常姊妹花　天香國色本稱王萬紫千紅敢頡頏獨有梅花聲價好只爭品格不爭香　卿是梅枝是桂枝含胎未放故遲遲料應怕惹狂蜂閙願視東皇好護持　　[  漢上漁隱夢仙氏未定草]  
[懷姚倩卿　倩卿暫返吳中將踰百日思之黯然輒爲二詩待其來共讀之]  
　　○誓爲兄弟繁來生難遣今番别後情海角天涯人一個酒闌歌晝夜三更晡堪嘉樹稱連理能使羣花慕盛名我尚未歸卿未嫁滔滔身世竟何營○閒尋小妹　婉卿　説前游離合之間豈自由不但千秋仍萬恨果然一日甚三秋明珠肯被浮埃涴慧業曾經往劫修心上恩波襟上淚可堪頻見月當頭　　[  辛巳立春前三日二愛仙人留稿]  
[用懷情卿韻示三三]  
　　○何意傾城並世生婆娑一老兩關情冰蠶未斷同功繭霜鶴粗知永夜更豈比鬱金棲少婦忍教小玉誤才名上淸倘授飛身訣八景神廬好自營○松南認作竹西遊土木形骸得自由酒似中山千日醉笙當緱嶺一天秋流年易駛催行樂豓福難消乞再傷忙煞臨池青鏤管玉臺新詠寫從頭　昨爲三三寫琴條凡數千字皆近句也　　[  二愛仙人再稿]  
[題吳中周綠君女史雙淸仙館遺草　有序]  
　　○辛巳仲冬望夕挑燈枯坐偶檢蟫編外子歸持一册示余曰此幕友新之王君之祖慈洞庭王雪香先生淑配之遺稿也乃三復誦之擊節嘆賞古詩則天風琅琅海山蒼蒼眩目盡金銀臺閣奇麗無窴置之唐人集中幾不能辨近體則古香拂紙鋭藻粉披仙露濡毫靈源自濬實乃遠追班左近邁商祁洵乎林下之高風自是閨房之傑搆余常躭詩癖自憐腕弱毫纎偶放吟懷未免郊寒影瘦欣披仙什爰綴蕪詞聊以誌敬云爾　　[  畹雲女史金芳荃未定草]  
　　闖道吹笙子晉家一編珠玉擅風華仙心探得青蓮旨健筆凌雲洵足誇○逸韵雙淸句自超彩鸞端合嫁文簫青山指點遊蹤在桂闕琳宫路未遥　遊山諸咏淸勁無匹○仲姬繪竹挹淸芬三絶才華逈出羣惆悵碧雲天際渺無緣絳帳拜宣文　詩書畫俱工○瞿曇查影鎖烟羅金粟深林發浩月寳筏真詮空色相驂鸞歸去證姮娥　咏丹桂長歌禪心仙籟○花霏黛管本超塵吟到情天韵倍新倦擘鴛牋驚幻夢蘭因無碍悟前身　題石頭記十律筆歌墨舞霞簫珠聨○劇隣浩刼歷滄桑珍重蟫編字數行仙館淸吟謝道韞蓬山小謪杜蘭香○省識遺圖玉貌温珊珊仙骨有靈根廻文巧奪蘇家錦手把芙蓉映月痕　有遺圖廻文詩工絶○詞宗白石譜宫商古艷淸超獨擅　低拍紅牙風幔　鳳簫吹徹碧天凉○玉樹凋零珠影沈瀟瀟風雨託哀吟傷心我亦憐同調棖觸愁懷淚滿襟　有悼子女詩纒綿悱惻○氷壺滌筆絶纎埃洛誦臨風企妙才虔把心香焚一瓣吟魂縹緲下蓬萊 
[觀察李公殉節詩敬賦二律]  
　　○孤軍執鋭禦鴟張星隕霜飛爲國殤一代精忠追武穆千秋偉烈邁睢陽名垂史册丹誠耀氣挾山河碧血香助掃欃槍回泰運雲旗風颭下穹瘡　忠武英風歩後塵　謂李忠武公續賓　揮戈摩壘誓捐身危城餉匱歸神粒曠野膏塗黯鬼燐夙仰循聲傳勁節羣欽壯志弔孤臣　彤廷盛典馨香薦　恩蔭箕裘克紹新　　[  携李畹雲女史金芳荃拜草]  
[歳暮偶成]  
　　○深閉軍門掩碧紗羅餘香爐峭寒加瀟瀟落葉西風勁漠漠彤雲夕照斜雪釀遠天鳴斷鴈煙凝疎竹噪棲鴉歳云暮矣陽和近轉瞬將開嶺上花　　[  畹雲女史稿]  
[光緒七年十一月二十二日京報全錄]  
　　宫門抄○發抄旨五道○日講張奏請飭部改定章程片○又奏擬請飭部酌量變通片○又奏請飭部酌改章程片○給事中張奏請飭部定限旌奬年分增入條例片○陝撫馮奏更補知縣摺○又奏請仍行停辦方物夾片○豫撫李奏調委署知府夾片○十一月二十二日吏部翰林院廂藍旗值日無引見○召見軍機○發抄裕祿奏殺姦私埋案審擬奉旨刑部議奏欽此○又候補守邊寳桱期滿甄别奉旨吏部知道欽此○又提督奎光病故請卹奉旨奎光着交部照軍營立功後病故例從優議卹欽此○何璟等鄒漸鴻補同知奉旨吏部議奏欽此○又查明台灣陣亡病故各員請卹奉旨唐得勝等均着照所請交部照例議卹單併發欽此　○○張楷片　再通同選缺擁擠光緒六年九月吏部議覆御史邵曰濂摺內請嗣後各省通同選缺出俟本省留補四次即應輪選一次等因奉旨俞允夫四留一咨誠爲候選壅滯起見惟通同非正印等官可比升調降革曾不多見佔缺較難一缺留補四次輪轉約須二十餘年必二十餘年之後始有咨選之望近來候選人員仍與無缺可選相等是有疏通之名而無其實也擬請旨飭部將留咨先後改定章程嗣後有通同部選缺出先行咨選一次本省再留補四次庶於疏通選缺本意不相刺謬且咨選一次周轉至速於外補仍不相碍是否有當謹附片陳明伏乞聖鑒謹奏奉旨已錄　○○張楷片　再向來凡特旨人員歸選者原係儘數選用惟部選道府員缺每歳無多近年資深截取之道府各班待選尤爲壅滯若復俟特旨班儘數先選則各班得缺更難在奉特旨之員有勞足錄固當仰沐殊恩在資深截取之員効力多年亦未便使之觖望擬請旨飭部酌量變通相間輪選庶足以昭平允而免向隅臣管見所及附片具陳伏乞聖鑒謹奏奉旨已錄　○○張楷片　再查道府各缺向例題缺調缺專歸外補選缺專歸內選軍興後保舉捐納日多內選之缺有准其留補之條自是各省儘數扣留經各臣工奏請將道府選缺定爲一咨一留吏部以恐於外補有碍議駁同治十二年八月議覆前左都御史胡家玉摺內始有分别留咨之議章程內開在京衙門員缺多係一次留補一次咨選若遽將各省道府選缺定爲一留一咨仍恐於外省有碍擬請嗣後各省道府部選缺出俟本省留補二次即應送部銓選一次等因奉旨俞允部臣統籌全局隨時變通其始於奏請分别留咨而議駁者值捐保方多之時爲疏通候補起見也其繼復有分别留咨之議者值捐保漸少之日爲疏通截取起見也近則保舉竣矣捐納停矣道府分發之員有减無增而京員壅滯較同治年間尤甚查部院人員除京察記名特簡外祗有截取升選一途近來截取記名者積滯至數十員之多選缺既難佔缺必久將欲疏通京員非酌復選缺不可從前諸臣一咨一留之議舉行正在此時加請外補得缺不易則各省本查題調專歸外補之缺又有此一留之選缺以有減無增之候補人員補之初無向隅之患且向例不准扣畱外補者有捐升保升兩項遺缺此後並無捐升之員則待選又少一捐升遺缺之望又况所咨之缺按選班計之道員有知府升用之班知庛有運同同知直隸州知州治中升用之缺是咨部而仍選歸各省者尚有兩項則猶是內外公共之缺也臣以選缺定例本歸內選准其扣留同屬權宜之計兩留一咨仍非平允之條相應請旨飭下吏部將各道府選缺酌定章程改爲一咨一留因時制宜似外補不相妨碍京員亦漸通疎矣臣愚昧之見附片具陳伏乞聖鑒謹奏奉旨已錄　○○張道淵片　再向來各省中文武大員有政績戰功令人感念者但經奏請恩施無不分别旌奬所以崇實行而勵人心誠盛典也惟查近年各督撫奏請者多或係前任大員或係共事諸臣往往其人已故數十年在官升降二三次年湮代遠事過境遷一旦舉其措施數端征伐數處 
 
 

Page 4

 
 
列之奏章不嫌溢美又或取長畧短掩過飾功揚勵鋪張連篇累牘幾於其人爲古今所未有及考其事實大半以假爲真以無作有非受人囑託以了私情即徇已知交以酬夙願種種情獘不一而足伏思賢臣良將衆口交推頌德歌功當時難已如果人人欽仰早有爭先恐後出而表彰者何至遲之數十年以後僅得一二人之言若日久無聞忽有人代爲奏請則訪查無從不妨空言揑飾其不足憑也明矣夫督撫奏事向來允行者多相待從優亦信其秉公持正若如黎培敬曾爲賀長齡奏請立傳易名今楊昌濬又爲琦善奏請建祠不惟是非顛倒功罪不分直以明知故爲欺罔君上若再漫無限制竊恐事隔多年鉅典盡成私弊將來數十年後必至妄殺無辜如已革提督成祿已革總兵李有恒輩且有誇張功績揑詞爲之奏請者其何以信今而傳後乎世道人心所關不可不慮應請明降諭旨嗣後各省有已故大員政績戰功應請恩典者該督撫查明事實定限於該員身故後十年內准其奏請逾限即不得再奏倘有虚揑欺飾假公報私等弊及已故大員之事業經數十年之久而妄行代奏者即將該督撫從重嚴議不貸並請飭部將定限年分增入條例永遠遵行臣愚昧之見是否有當謹附片具奏伏乞聖鑒訓示謹奏奉旨已錄　○○陝西廵撫臣馮譽驥跪奏爲更補知縣以裨地方恭摺仰祈聖鑒事竊本榆林縣知縣余峻勒休遺缺係衝難中缺應歸月選先經扣留外補同月分出有同官縣榆林縣臨化縣知縣三缺應掣先後序補當將同官縣知縣掣得第一缺業以勞績大挑儘先知縣借補布政司理問梁濟謙請署奉准在案榆林縣知縣掣得第二缺輪應大挑本班到班前因大挑本班科分名次在先之借補布政司庫大使曹歩瀛歷俸已滿三年扣除照例升調請以其次大挑本班知縣方占鰲具題請署現准部咨議覆查名次在前之大挑知縣借補選缺布政司庫大使曹歩瀛一員大挑原班既經到班應行照例調還選缺知縣據稱借補庫大使曹歩瀛歷俸已滿三年扣除照例升調係屬誤會所請以其次大挑本班知縣方占鰲署理之處應毋庸議其榆林縣知縣員缺應令查照更補即專摺具奏等因咨行到臣當即轉行遵照所有榆林縣選缺知縣自應遵照部議仍以名次在前之大挑本班知縣借補布政司庫大使曹歩瀛調還更補以符定章查曹歩瀛現年五十七歳直隸樂亭縣附生中式咸豐元年辛亥科順天鄉試舉人同治元年壬戌科會試後大挑一等騐放奉旨以知縣用欽此簽　陝西截留候咨五年五月十四日咨取到省是月十六日聞訃丁母憂囘籍守制服闋後因親父年老呈請終養八年六月丁父憂十年九月服滿起復十一年正月初八日二次到省期滿甄别光緒二年借署布政司庫大使三年四月二十四日到任試署期滿詳請實授奉部覆准在案查該員秉性僕誠辦事穩練以之更補榆林縣知縣與例相符亦堪勝任據藩司王思沂前任臬司沈應奎會詳前來合無仰懇天恩勅部核覆准以大挑本班知縣借補布政司庫大使曹歩瀛更補榆林縣知縣實於地方有裨如蒙俞允該員係大挑知縣請補知縣銜缺相當毋庸送部引見所遺布政司庫大使員缺係簡缺陝省現有應補人員容俟曹歩瀛准其調還部覆至日另行請補合併陳明所有更補知縣緣由謹會同護理陝甘督臣楊昌濬恭摺具奏伏乞皇太后皇上聖鑒訓示謹奏軍機大臣奉旨吏部議奏欽此　○○馮譽驥片　再准內務府咨開光緒七年三月十三日奉上諭向來各省督撫將軍府尹及鹽政關差織造等例貢方物着期年內暫行停止欽此遵查各省督撫等呈進方物係預備祭祀供鮮並內廷所需暨頒賞外藩之用若概行停止似於體制未協後案繕單奏請呈進等因光緒七年四月十二日奉旨依議欽此計開准進方物各色皮張吉利茶食品等項欽遵移咨前來臣查陝省每年應進各色皮張吉利茶柿餅百合粉桂花茶棗等項係同州漢中二府邠州大荔涇陽富平華陰紫陽等處所産向由該府州縣採辦嗣于同治元年髮捻回逆先後竄擾悉遭蹂躪田土荒無居民逃徙無從購覔經各　撫臣據情奏懇停辦蒙恩允准在案兹准內務府奏咨到陝臣伏查上項貢品俱關緊要豈可久停遵即行催採辦兹據各該屬僉以兵燹之後村舍被焚樹株砍伐無遺盡成焦土嗣是軍務漸平正擬招民復業又因光緒三四等年連遭荒旱地土復又抛荒現在多方招徠窮民雖漸來歸商賈尚稀販運收皮之户及硝熟皮張工匠均多失業以致皮店生意寥寥應需各色貢皮無從採辦其花果樹株因值荒田初種培植維艱種藝既少且未滋睤成材至吉利茶一項産自沙苑復因地多人少膄田未闢瘠土仍荒所需貢品各項食物一時實難辦解各等情陸續具覆前來臣逐加體察委係實在情形合無仰懇天恩俯准仍行停辦一俟農商咸能復業貨物齊全即行敬謹採買呈進謹附片具奏伏乞聖鑒訓示謹奏軍機大臣奉旨着照所請該衙門知道欽此　○○李鶴年片　再署開封府知府唐咸仰准補河南府知府應即飭赴新任所遺開封府係省會首郡政務殷煩且時有發審案件責任較重一時乏員調補應先揀調署理期無貽悞查有汝寧府知府王兆蘭堪以調署遞遺汝寧府印務即以開封府遺缺知府周冠署理亦堪勝任臣到任未及三月例不加考據布政使覺羅成孚按察使預山以該員王兆蘭器識安詳才具練達會詳請署前來除批飭檄遵外相應附片陳明伏乞聖鑒謹奏軍機大臣奉旨知道了 
[蘇省撫轅抄]  
　　○十二月初九日甲戌翰林任貴震河南人由籍來赴都　知縣喬鵔銷發審局差並待質公所即辭赴同里厘局　牌示常熟縣知縣徐景福病故遺缺查有即用知縣錢保衝鎭洋縣知縣譚明經終養遺缺查有即用知縣梁奮庸均堪以酌補 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
