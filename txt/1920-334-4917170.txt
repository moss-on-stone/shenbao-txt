# 1920 - 334 - 4917170

 

Page 1

 
 
   
 
 

Page 2

 
 
   
 
 

Page 3

 
 
時評 
[貫澈主張（冷）]  
　　一事之起涉及於兩方面者必有兩種主張然今之所謂兩方面者皆存一貫澈主張之心他方面之意思情形不顧民然而一事之間豈能容兩主張之貫澈故其結果往往兩不貫澈而使其事至於無可挽救而入於進退維谷之途今之紛爭不結之懸案大抵皆由如是成之也 
　　雖然所謂貫澈主張者猶有二途之分有爲主義之貫澈有爲意氣之貫澈各有主義因而各欲貫澈其主張因主義不同之故遂至各守其主張不至貫澈而不止如南方之所謂護法者猶可說也若並無主義可言僅僅激於一種之意氣遂亦有不貫澈不休之勢如鄂軍人之反對省長與政府之必授蘇皖贛巡閱使抑又何耶 
[命令]  
　　十二月四日大總統令任命吳慶桐爲將軍府參軍此令 
　　又令任命蘇兆祥暫署甘肅高等審判廳廳長此令 
　　又令參謀總長張懷芝呈請任命邢士廉爲陸軍第十九混成旅參謀長柯文連爲少校參謀均照准此令 
　　又令署内務總長張志潭呈准安徽省長聶憲藩咨請任命徐炎試署省會警察廳警正應照准此令 
　　補錄十一月二十三日大總統令鄭洪年顔世淸給予二等寳光嘉禾章劉景山陳翰王存均給予三等寳光嘉禾章此令 
　　又令包聚給予二等大綬嘉禾章此令 
　　又令黃贊熙給予二等大綬嘉禾章兪人鳳給予二等嘉禾章楊毓煇給予三等嘉禾章此令 
　　又令李杜給予二等嘉禾章此令 
　　又令謝學霖給予二等嘉禾章郭在璜給予三等嘉禾章此令 
　　又令茲制定衆議院議員選舉日期令公布之此令 
　　十二月二日大總統令任命許國卿爲陸軍第九師步兵第三十五團團長馮玉榮爲騎兵第九團團長張文元爲砲兵第九團團長此令 
　　又令署内務總長張志潭呈准直隷省長曹銳咨請任命張汝桐爲保定警察廳廳長應照准此令 
　　又令署司法總長董康呈請任命黄貞幹劉大魁署直隷第一高等審判分廳推事劉明墉吳寳楨署直隷萬全地方審判廳推事高顯祚署山東濟南地方審判廳推事凌漢署山東福山地方審判廳推事陳時政署浙江永嘉地方審判廳推事許文鎔朱庭耀鄭畋署江蘇上海地方審判廳推事均照准此令 
　　又令署交通總長葉恭綽呈請任命李壯懷鍾鍔署技正均照准此令 
　　又令兼署陸軍總長靳雲鵬呈請將吳橂卿楊崇山均授爲陸軍騎兵中校並加陸軍騎兵上校銜李錦張彦秀均授爲陸軍砲兵中校並加陸軍砲兵上校銜張書銘授爲陸軍工兵中校並加陸軍工兵上校銜閔炳岳石彦秀均授爲陸軍騎兵中校彭昌禮授爲陸軍砲兵中校楊鳳麟郭浦均授爲陸軍步兵少校並加陸軍步兵中校銜吳振聲授爲陸軍騎兵少校並加陸軍騎兵中校銜趙玉徽李體銓均授爲陸軍步兵少校王敏三授爲陸軍騎兵少校王世弼趙金鑑曹惠均授爲陸軍砲兵少校應照准此令 
　　又令兼署陸軍總長靳雲鵬呈請任命陳永元爲烟台鎭守使署副官長應照准此令 
[專電]  
　　北京電院迄今申尙無對巡閱署督事答覆蘇同鄉今申開自治聯合會通過辦事細則對鄭州借欵案函政府質問對鄂王迫夏案函王占元及政府詢王能負治安責否對蘇贛事尤激昻（四日下午九鐘） 
　　北京電今晨郭則澐電復蘇代表謂靳意督軍制終須根本改造代與署不成問題（五日下午四鐘） 
　　北京電蘇皖贛三同鄉會上呈府院請收回巡閱成命並函王士珍請貫澈裁使主張（五日下午四鐘） 
　　北京電蘇同鄉今日申刻開幹事會議决巡閱署督事下週開大會解决先函王齊囑自請取消省會被毁案推代表四人赴府院請懲戒齊耀琳并函總檢廳電高檢廳偵查主使另函王瑚催速赴任（五日下午七鐘） 
　　北京電王士珍函徐三省反對巡閱决擬辭呈惟求照准先徵同意再行遞上（四日下午九鐘） 
　　北京電直派軍官紛電王士珍賀任巡閱並促就職巡署參謀長定師景雲（五日下午四鐘） 
　　北京電王瑚因王士珍對巡閱尙在猶豫故赴任延期（四日下午十鐘） 
　　北京電靳對蘇皖贛三同鄉會頗致不滿（五日下午四鐘） 
　　北京電外部照會外團請引渡李思浩原文列據李侵欵詐財行賄瀆職證據並聲明曾等八人已向日使請引渡應請將李引渡俾交法庭依法辦理（四日下午十鐘） 
　　北京電電令蘇齊嚴拿滋事機工撫慰受傷議員并查明保護不力人員酌量懲處（五日下午四鐘） 
　　北京電張勳聲明不願在政治上活動政府擬以東省或熱河林墾督辦位置意在藉其資財振興實業（四日下午九鐘） 
　　北京電鄂王電報宜昌兵變查係黎天才部勾結現已派隊進剿並專員籌辦善後（五日下午四鐘） 
　　北京電閣議（一）庫餉交財部籌發（二）内交兩部籌辦工振由京漢津浦兩路經常費内挪墊在附收項下撥還（三）任張壽增爲黑省金鑛督辦均通過（四日下午十鐘） 
　　北京電閣議通過交部所提出席國際交通會議之條件及方針（四日下午五鐘） 
　　北京電豫省會電孟淸路係福公司暗中運動出資興築豫人决不承認懇堅拒絶以保路權（五日下午八鐘） 
　　北京電内部派郭養剛赴濟南勘修國道（五日下午八鐘） 
　　北京電皖省會請留鳳蕪關稅抵充安武欠餉南昌總商會電力陳商困請免振捐附稅（五日下午八鐘） 
　　北京電鮑電宥（二十六）海拉爾到謝部兩千餘人解除馬步槍二百餘枝機槍十七架又滿站札蘭諾爾兩處共解除大砲二十六架鐡甲野戰車三輛機槍一百七十餘架槍七千餘枝巳飭解省存儲（五日下午一鐘） 
　　天津電曹錕派偵探入京設機關偵防禍首再逃（十日下午十鐘） 
　　天津電曹錕移助壽筵兩萬元賑災（五日下午十鐘） 
　　漢口電王督支（四日）電賀王士珍任巡閱又電京反對省署移漢請轉電催夏返省（五日下午四鐘） 
　　漢口電武漢兩商會支（四日）電反對所得稅（五日下午四鐘） 
[公電]  
　　南京公民來電上海申報館轉各團體公鑒竊維立憲國家首重法治法治之本端在議會省議會爲一省最高機關人民公意所寄宜如河尊崇而愛護之乃者機織工人藉口取消繭行條例聚徒糾衆搗毁議場毆辱議員繼以拘捕風聲所播莫不憤慨以法理言破壞法定機關國家自有典刑蹂躪省會議員即侮辱全省人民以事實言無論開放繭行之不必有害於機工藉曰有之甯亦知取締繭行之有損於蠶桑業否若以少數偶感不利卽可肆行暴動則天下事固鮮百利而無一弊者議員將無以議事議會又何以保其獨立且省城軍警森羅又值戒嚴期内乃經四五小時徒衆騷擾官廳置若罔聞警士袖手旁觀是其中不無元惡巨憝唆撥主持膽敢破壞法紀甘與民意爲仇若不澈底究治置諸極刑將何以保議會之尊嚴維立憲之精神同人忝爲蘇省公民義難緘默尙乞各界共申公意以維法紀江蘇幸甚全國幸甚江蘇公民季樹型黃庭彦邱汝猷王廷槐余尙恕譚秉鈞盧子嘉施友仁張惠誠沈善鄰歌　　溧陽來電各報館曁省議會鑒廢止繭行條例甚合民意乞毅力主持勿爲威脅公民等當爲後盾溧陽沈宗璜方騰驤蔣鏡沅葛之華王芹生彭祖齡酈斌趙澡身支 
[太平洋路透電]  
　　五日北京電内務部擬從捐助大批賑欵者不分中外擇尤給與勳章聞總統已贊成此議 
　　五日北京電政府任張勳爲造林墾荒督辦 
　　五日北京電政府電詢各省有無充分經費以恢復地方自治 
 
 
 

Page 4

 
 
   
 
 

Page 5

 
 
   
 
 

Page 6

 
 
世界路透電 
[國際聯盟會記事]  
　　四日日内瓦電聯盟議會今日集議公報如下英代表彭斯提出動議責問行政會今春不干涉波蘭與勞農俄羅斯間戰事之理由並促行政會注意於明年俄國波蘭間戰事復作之氣象彭斯稱行政會當時應照會章第十一條行事雖事不易行或莫能行如門羅主義卽其阻力之一證但行政會竟不干涉之致造成行政會有所偏袒之印象彭斯又追述英國無名英雄之屍由法運回倫敦事謂大戰中兵士死百萬人無非欲切實保障和平也法代表波學懷起而稱讚彭斯之雄辯繼謂法國無名英雄死於戰塲亦因欲切實保障和平也余今非爲行政會發言但余爲行政會員之一深知行政會之考慮故欲爲議會告者會章第十一條規定遇有戰事如有聯盟會一會員請行政會干涉則行政會應干涉之查俄波戰爭聯盟會各會員並未有請行政會干涉之者蓋知干涉未必發生效力且或危險不能限制其戰事及有擴張衝突之慮也况勞農俄羅斯未曾承認國際聯盟之權力不獨不承認之且不允國際聯盟派員在俄調查至于經濟利器施諸俄國顯然無力行政會固無時不準備乘適當機會出而干涉以絶對的無偏袒之精神行事也行政會成立第一年艱苦頗甚然其所成就之事業皆出以一致之精神云云波蘭代表追述波蘭所遭之困苦並聲明波蘭傾向和平之志願但謂如波蘭再被攻擊則不得不保衛其獨立庶不愧爲國際聯盟之會員云瑙威代表南森稱渠意今年四月間聯盟會未嘗無可以行事之機會云討論終止未曾投票因動議人彭斯僅請求解釋也阿眞廷代表未到會後以一函致議會此函將由主席於星期一日議會集議時宣讀 
[英法意首相會議記]  
　　四日倫敦電法總理英首相意外相昨在唐林街十號開會兩次散會時通過下載之議案「三國商定關於固定近東永遠和平所便施行之方法須先知希臘政府與人民之决議始能有切實之决議」今晨與午後開會兩次後近東會議業已告竣明晨法總理將啓程返國今日午後發表公報如下「今晨復開談話會討論前此會議所未能研究之數問題與俄通商事亦在其列財政專家在此京集議賠償問題及康斯丹丁如果復位應施之財政計畫二事將於下届會議討論之」泰晤士報倫敦訪員探悉今日午後之大會曾有絶重要之决議三國秉政大員對於希臘問題完全同意當時議决如康斯丹丁復位則駐雅典英法意三國公使及該處協約國兩委員會將照會希政府謂此後各本國政府將停止所予希臘之財政助力康斯丹丁一旦被邀回國協約國卽將停止貸欵與希臘 
[英法盟約之主張]  
　　四日倫敦電竇比貴族在孟郤斯德演說力言法英協約改爲盟約之必要其言巳引起全英深切之印象聞法總理萊矩氏曾稱彼極贊成竇比貴族之主義 
　　二日倫敦電竇比貴族在孟郤斯德商會演說力主英法當訂盟約謂彼信此舉縱未能爲世界將來和平唯一之保障然亦爲絶大之保障竇氏並建議設一大使大會如關於和約所設者然討論關係英法兩國之各問題 
[英廠家請取消額外嬴利稅]  
　　一日倫敦電製造行二萬二千家其營業之價值共達英金五千兆鎊開代表大會於倫敦一致通過議案要求立卽取銷額外贏利稅及公司稅議案中謂國民納稅之能力業已過分政府若欲保全商業之鞏固與發展急宜大加節政云 
[英國之實業談]  
　　一日倫敦電英國實業聯合會宴請首相喬治時喬治演說言及將來商業嚴重墮落謂此墮落將延及全球恐必不可免但能否縮短其時或減輕其害則爲問題耳第一補救之策即在和平歐洲必須雙手動作而不可一手持兵器一手持工具政府以商業上干涉愈少愈妙爲政策尙望國民爲政府後盾力求經濟不獨政府宜節省卽人家亦宜崇儉人家如政府然亦須有理則節用之委員會 
　　一日倫敦電皮貨貿易大爲不佳近落價百分之七十萊斯比特公司爲世界最大皮貨商之一因虧折甚巨已自行淸算 
　　二日倫敦電蘭開夏用美棉紡織之廠主投票决定將每星期工作鐘點自四十八小時減至二十四小時因此賦閒者將有十萬人廠主與工人之代表團將於本月八日謁見商務大臣美克萊瑪拉博士請政府設法減輕失業者之困苦 
[各國近事記]  
　　四日羅馬電某報載埠坶電稱瓜尼羅之攝政院因達倫齊哇反抗意政府業巳辭職 
　　四日巴黎電衆院外交股員會一致採納達尼洛氏關於對匈和約之報告達氏陳詞中固勸捷克斯拉夫羅馬尼亞南斯拉夫三國以和緩之態度對匈末請衆院批准該約 
　　二日華盛頓電衆議院移民股員會主任以禁止移民於此後兩年内入美之議案提會惟美國公民或已入美籍在美外僑之近親則不在此例 
　　二日倫敦電亞姆斯特丹電聞報載杜恩消息前德恜 
后現巳奄奄一息 
國内要聞 
[北京通信（鏡）]  
　　蘇督之改署與蘇代表之奔走 
　　蘇督問題久懸未决日來盛傳齊之代表來京後業得政府方面允許不日即將見諸明令故蘇省旅京同鄉益注意該事以電話向代表探候消息者日必數十起代表以未得確息無以告也决於本星期日（五號）開全體幹事會商議辦法二號晚院中與代表相識者以電話告代表謂王士珍之巡閱齊燮元之改代爲署何豐林之護軍使其命令巳由謝秘書擬就明日且送府蓋印發表某代表聞訊即以電話分告各代表顧或已睡或未歸且已夜深亦無由召集會議三日晨張煊以爲同鄉會值日幹事故赴省館辦事同鄉會幹事赴省館詰責者數十人决召集臨時代表會議赴府院表示反對由張以電話分告各代表半巳外出至省館者僅王玉樹孫幾伊陳匪石與張四人迺復分約各代表於下午二時會於張仲仁私宅屆時到者有吳榮萃錢崇固黃以霖及其餘諸人孫幾伊以别有事未至决赴府院責問如尙未發表請取消巳發表請收回成命並携公函往公函則早於上午繕就以備通過於代表會則會之否則取消者三時許張一麔等七代表先赴府待於侍從武官處閽者入告總統巳午睡傳命吳秘書長代見吳亦巳出府迺改四日晨以電話告答詞於張一麔而公函則留徐臥内復赴院則靳巳返私邸郭亦偕往迺以電話招靳靳令郭回院代見迺入待於候見室者三十分復待於純一齋者亦三十餘分而郭方至張仲仁首先發言謂蘇督事前曾爲君談今垂一月矣今日蘇同鄉羣以蘇督將發表詰代表究竟此事虚實如何不得不來問郭謂此事業已於今日上午下令王任巡閱齊改代爲署非實任尙爲暫局何豐林之護軍使令亦巳下張謂人民方面正力主廢督而中央迺違反民意復放督與巡閱究竟此中有何等不得巳之苦衷在不得不問且巡閱一事日前三省代表曾赴府院反對吳笈蓀答以巡閱之任但爲裁兵三省同鄉復函請以裁兵委員名義往政府未加批示遽爾發表三省同鄉實所不解今日代表來總希此令不下旣下請卽收回成命吳榮萃復報告與府中交涉巡閱問題之經過郭答曰巡閱之設原爲裁兵某督深願裁撤其省中某項軍隊望淺裁撤不動中央亦願裁兵之有成故令王往王之威望在軍界實最高當可有成也至於督改代爲署以齊年輕愛面子其實代署皆督也皆虚督也而齊則以爲非署不足以臨各鎭守力請中央以爲制度爲全國問題根本未解决當然不必於一省先試行遂從其請近各省督軍自請廢者頗多但廢督而改總事令中央亦所反對當定督軍權限省事有省長督於軍事外不當過問也且督制無法律規定本非法將來統一後當定之於國法有無之爭實在彼時王玉樹問命令巳電告齊否如未尙可撤回郭言印鑄局印成即發電巳發矣王問巡閱副使郭言仍爲齊陳匪石謂代表受省中父老及同鄉託請廢無成反改代爲署人民不知中央深意或易誤會爲中央計惟有收回成命請轉達錢謂地方秩序請中央注意張煊謂巡閱之往爲裁兵則同鄉旣聞命矣然前日諸同鄉商以爲裁兵固不必巡閱中央欲借王威信以裁兵令以裁兵名往可矣威望在王不在巡閱否則任何巡閱皆可裁兵何必王中央雖以裁兵爲王赴三省之理由告同鄉而此點同鄉尙不能了解至於改代督爲署則曩聞秘書長言爲顧全齊面子也今江蘇三千餘萬人民日求廢督政府想聞之矣各團體之函電政府想亦見之矣政府但爲齊一人顧面子獨不爲三千餘萬人民一顧面子乎方今中央力謀統一而南方則反對之日告各省人以中央無誠意孫文等復代表四出潛謀各省之離中央游說離間援助罔不竭其力之所能至昨聞韓某巳於三日前奉命南下矣今中央復與江蘇全省人民以大不堪且與初與齊比肩之各鎭守使以比較之無面子與南方以可乘之機代表殊爲地方治安危且蘇若不幸有變中央雖不爲地方計獨不爲統一前途計中央自身計乎代表等家屬産業悉在蘇省休戚相關深不願地方之或有變亂故敢請收回成命郭言顧全齊面子之說萬不可告同鄉此爲内幕中之實情代表旣問不敢不以誠告但吾於未禀總理以前所言本非負責者可不必以此告同鄉也黄以霖謂秘書長言旣不可告同鄉而全省同鄉復不能體貼中央必需改代督爲署之理竊恐地方轉以此生誤會張一麏謂今全國人心羣主廢督中央在今日本處尾大不掉之勢而人民尙向中央向政府請願以求如其所期今政府遇有可以滿民意之機會不自知取迺反其道而行人民將以爲中央有意造成軍閥以苦人民離心力將自此日益甚是中央之自殺也道途傳言謂齊輦巨金來京運動改署正於此時命令忽下人言可畏民心是繫中央苟不收回成命竊恐無以善其後此非江蘇一省事長江方面形勢政府不當不注意也云云郭稱是允代禀靳於次日下午以電話答復而散散時已七時許矣（三日夜十二時） 
[北京通信（靜觀）]  
　　孫振家今日接印王鐡珊不日赴蘇 
　　一波三折之江蘇省長問題直至孫振家十二月三日上午十時接京兆尹印之事實確定乃稍稍有一着落在外人不知内幕者方謂孫雖接印而王是否能赴蘇尙是一種疑問蓋因蘇省議會新近有民選省長之表决而王氏日前亦有請辭之呈遞之政府也但此等皆屬表面文章於王之能赴蘇與否無關係也蘇人之所憤者在於某當道之尼王不行及最少數人之冀齊留任而未嘗不願王之早日到蘇齊之早日離蘇至於民選省長一層乃純屬改革制度問題與目前王氏之到任當然不發生何種衝突當此等消息初傳至都門時在王氏一方面亦未嘗不十分懷疑但旋經某某旅京蘇人爲之詳細解釋彼巳毫無介蒂蓋就蘇省情形觀之主張民選省長與贊成王氏到蘇可算是同時贊成惟以次第論則一屬將來一屬現在故認定此兩事决無絲毫衝突也孫振家之由鄂入都也當車抵前門西站時京兆人之候於月台者只有一鬚髮浩然之王芝祥故論其影象亦頗蕭索至此次京兆人士忽將從前拒孫熱潮冷却至於零度則不能不歸王芝祥一人疏通之功王氏曾以老前輩之資格與在京同鄉作數次談話並許以吾們先讓他到任然後再設法請撤換之條件衆遂無異言孫振家到京謁見東海及靳氏以後曾有一次之辭職但此亦照例公事聞前日（三十日）孫曾赴京兆尹公署拜王王接見卽笑語之曰公來極好吾即此可以交印矣孫連續搖首擺手者再謂此時絶不能談到此吾之來否尙未定也匆匆只談十分鐘卽興辭而去王頗怪其倉卒乃至二日早忽國務院方面有電傳至京兆尹公署謂孫尹擬定於三日上午十時赴署接印云云署中各科職員聞之極爲詫愕以爲孫氏日前來署何以有如彼態度而今日又何以一變作如此態度所好該署文卷早經收朿整齊隨來隨交毫無困難頃記者接某方面友人電話謂孫氏確巳於今日上午接印矣 
　　王氏整裝待發本非一日中經數次變動亦未嘗不有時搔首太息自願乞休惟在旅京蘇人一方面則時常與之接洽故王於蘇人心理知之頗詳在目下蘇人方面希望王氏早日赴任者頗多惟處此自治聲中不便作形式的歡迎舉動耳前當鄂省長問題未解决時齊耀琳運動留任頗力並聞頗有一二蘇人願爲効力者如齊耀珊之在京請客也如某機關之電請還我使君也其中馬跡蛛絲大可尋索是以旅京蘇人聞之大嘩江蘇旅京同鄉會幹事會巳有人提出議案主張向政府請願但此刻孫旣接印王决到蘇可無庸再有此舉矣王日前所遞上之辭呈係親自屬稿彼之親近秘書且未之知聞文内有如其禮樂以俟君子之兩句成語意蓋謂江蘇係文明之邦故有如其禮樂之言也但此等呈文在王氏固不能不有此一舉（一）因從前王氏對於東海曾表示過不願赴蘇之意（二）因蘇省人民方倡蘇人治蘇之說不能不有此一呈以表示一己之態度此呈上後當然政府照便慰留並催其即日赴任王得此種指令自可以即日南下矣並聞政府對於該呈之批令今明日卽可發表是則王氏走馬上任之期當不出十日以外 
[蘇省問題之别報]  
　　蘇皖贛巡閱使一職政府决以王聘卿出而擔任者爲時巳久王對於此席始而謙遜不遑迨經中央迭次敦勸王以誼不容辭始表首肯於是連與當局接洽就任之條件其條件内容卽係爲新安武軍軍餉問題預請政府予以確實辦法之表示以免就任後諸多窒碍政府對於此節巳曾討論聞王意原主張新安武軍完全歸其節制改編爲三旅餉項由中央地方各任其半政府將此議討論就緖並答復王後始行明令發表 
　　蘇皖贛巡閱使問題與王乃斌轉任内務總長之問題俱爲一時政海中之大事件據昨（三日）所聞政界確實消息云近日此兩問題之未發表者實因王總長尙未回京故當局無所表示近數日來此兩問題確已疏通就緖王乃斌决定調任内務王士珍簡任蘇皖贛巡閱使内長雖尙未宣布然其中似含有一種交換條件之意味因之某方面又保高凌霨爲農長而李長泰亦同時希望蘇皖贛副使甚力然當局因一經如此調動第一須籌慮張志潭之位置第二李長泰之副使恐惹起鄂寧方面之反對但王士珍昨亦力保李長泰爲副能否成爲事實目下尙不可知 
[旅京鄂同鄉之緊急會議] 决議暫設省署於漢口 
　　鄂人主張省長公署暫設漢口一節茲悉日昨（三日）上午九時該省同鄉會特開緊急會議於湖廣會館仍由孔庚主席報告省長公署暫設漢口一層前次大會即有多人提議惟本會以事實上夏省長旣巳在漢口接印視事似無庸重加表决或請求之必要故爾擱置至今現聞政府認該地爲租界電令夏省長即赴武昌對於以前侮辱夏省長之孫傳芳復無相當辦法適今日夏省長已派羅琢章來京說明不能不暫駐漢口之理由一俟羅君報告後請大家詳加討論繼由夏省長代表羅君報告夏赴任後王占元對夏感情雖不甚惡然孫傳芳威迫之事實昭著亦足證明王占元無統一部下之能力夏省長身爲中央命官豈堪一辱再辱且漢口與武昌僅隔一衣帶水辦事上並無不便之處同鄉諸公旣早有此種主張尙乞堅持到底云云報告畢莊羲明·陳定遠·黃炳蔚·崔吉六·高佐國·鄭江灝·朱羲胄·彭國偉·高元藩·韓玉辰等先後發言對於政府無處分孫傅芳辦法以前暫設省署於漢口一層全體同意呂逵先報告現爲省署之商場督辦處房屋係逵先經手覓定確爲中國街外傳係在租界一層乃出於誤會同時多人提議夏省長此去爲鄂人爭民治同人當然誓爲後援惟對於夏省長之施政方針不能不要求其有所表示於是共同决議五項如下（甲）暫設省公署於漢口（乙）設立省參事會（丙）速設全省自治籌備處（丁）組織合議制的選舉事務所（戊）設立財政委員會以上五條同時表决當由羅琢章電達夏氏一面由羅君當晚赴津報告黃陂最後由宜昌人士報告宜昌兵變慘狀全場憤激異常一致决議解散孫傳芳所屬一師並以孫傳芳縱兵殃民之罪惡通電全國又聞周樹模氏對於鄂省宜昌兵變一層異常注意昨晚在私宅宴請何佩鎔·湯薌銘·李書城·耿伯釗等鄂省要人於私宅時曾磋商救濟方法良久即對於黄州一帶軍心搖動一節亦異常焦慮並責成何佩鎔氏轉勸王占元勿再縱兵殃民何氏答稱改編張敬堯之毛軍使其駐鄂一節余（何自稱）亦曾極力反對無奈王督不聽今日之爲害鄂西者即此兵也云云 
[二次要求引渡罪魁之理由]  
　　對於日本公使復答徐樹錚脫逃之理由政府認爲殊欠圓滿擬依照公法駁覆業由外交部起草内容分爲四點（一）爲日使以華軍圍守使館界應由中國負脫逃之責任查徐樹錚歸日使收留時日使已有通告不認爲政治行動今自食前言而疏脫則日軍衛兵不能不爲負咎因日使擔保徐氏之責巳於前次聲明中自認之矣（二）徐樹錚旣已疏脫日使不負保管終身之責則其他八人疏脫之虞巳於日使答復文中微示其意故中國政府不能不有此顧慮（三）徐旣疏脫而其他八人中如有疏脫者日使亦必不負責任則應將此八人即日引渡以免再如徐犯之覆轍此乃中國應有之要求（四）若認爲國事犯不能引渡則徐等所做之事及騙取國庫諸舉明明爲刑事犯故仍請將其餘八人從速引渡以篤邦交此外尙加一層理由謂中國政府不知日本曲意庇護此等刑事犯究係是何理由殊爲不解尙望依照此議卽日答復云云 
[開封罷市後之罷課]  
　　開封商人罷市情形迭誌本報刻下商人雖巳開市而學界罷課之聲浪又彌漫於大梁城中上星期六（十一月二十七）學生巳經罷課繼而法廳將拘留之各校代表十人送還各校認爲和平了結於二十九日一律上課前次之學商衝突將草草告結朿乃是日又聞軍民兩長有通令各縣緝捕十代表之噩耗（此十代表爲眞正代表現充學生聯合會及國貨維持會幹事評議等職於學商衝突後卽被舉赴京滬矣）而各學校經費則又久未照發職敎員假法政學校開秘密會議推法校胡校長爲主席據聞胡君主張仍貫澈前次職敎員聯合罷工時要求之條件卽請趙督實行裁兵計劃敎育經費完全獨立淸查河南財政並從新提出四條件（一）取消通緝十代表令（二）懲辦奸商（三）改組商務會（四）軍警派代表向敎育界道歉此外尙有條件無從探悉如以上各條件不能完全辦到即公推代表赴京與留京豫人取一致行動合力運動廢督及更換省長并聞赴京代表業經舉定一姓胡一姓熊一俟交涉决裂即行北上故自十二月一號起由職敎員主張全體罷課爲最後之奮鬥每晚在法校開秘密會一次商議進行方法又聞此次通緝之十代表中有名吳慶福者歸德人爲吳慶桐之弟第二中校學生也外間傳說若不幸而被獲趙三將因以興大獄洩私忿云 
[鄂省兵變消息何多]  
　　自上月二十二日鍾祥兵變後各屬軍隊於最近數日中鬧餉案巳有三起其餘之岌岌可危者又不知凡幾茲將其搆成事實者略述如左 
　　宜昌宜昌軍隊譁變詳情巳誌昨報茲悉王督得電後除立派第一師參謀長戈寳琛馳往查辦外昨（一號）又令因病滯漢之第十師長王懋賞與來省會議之宜昌關監督兼交涉周英杰趕往宜昌籌辦善後至該項變兵已電王都慶旅長會同趙榮華鎭使力爲防堵以防竄逸並派江犀軍艦駛往上游協同剿捕駐漢日領事昨至漢交涉署詢問宜昌騷亂詳情請轉電前線各軍保護僑民聞該領已派日艦伏見號駛往以備不測　　大冶駐大冶縣城内毛旅軍隊據軍界確訊亦於三十號晚譁變城内燒掠一空損失甚鉅又聞該縣附近之富池口駐軍亦有譁變消息 
　　沙市駐沙市第八師乃王汝勤所部蒂欠軍餉較他軍爲多去年曾譁變一次中央以無積極辦法故曾隨便了事該軍因是釀出種種不法之事上月下旬該軍以中央欠餉不發勢難維持特糾衆向該地商會索現欵二十萬元以濟急用商會以該軍前借之欵迄今未還分文礙難再借即欲勉行設法而市面蕭條亦無從籌措拒絶其請該軍以商會不允其要求大譁一時聲勢洶洶幸趙榮華鎭使聞訊派軍彈壓拿去爲首軍士八名登時槍斃始得無事但軍心不固後患方殷該地商民刻皆紛紛遷避典業亦停歇數家宜昌與沙市接近當道若無善法應付則影響所及其害將不堪設想也 
　　督署因連日接到各處軍隊譁變之電告特於昨晚召集緊急軍事會議内容甚爲秘密但聞散議後發出急電多通分致各屬軍事長官大致關於維持秩序事宜並有一長電至京請速飭部接濟措詞甚爲迫切不知政府諸公將何以善其後也（十二月二日） 
[鄂省長問題之新局勢]  
　　省署移漢之醖釀王懷慶來鄂之見聞 
　　自夏壽康被逼離省在漢就職後旅京鄂同鄉及武漢人士鑒於軍界方面之毫無覺悟盛倡軍民兩長不可同處一城之議上月旅京同鄉會勘日電鄂請各團體一致主張漢口各團聯合會首先贊同巳提出議案於一日常會多數通過俟定期召集大會即電京建議蓋兩長不必同處一城皖直等省已有先例若吾鄂仿而行之一方面可以立民治之精神一方面可以避軍閥之干涉於理不爲不當但鄂督王占元深恐礙其預定之計畫極端反對又鑒於四周空氣之濃厚急思覊縻夏氏以消除此障礙故自夏就職後一日下午特親自渡江謁夏夏以病擋駕王不待通報竟自入内夏始勉强扶病出迎接談後頗甚歡洽並語夏云聞老哥下車時有某某等局外干涉甚爲抱歉業巳嚴加申斥請速返省視事以便隨時就敎夏遜謝不遑對於返省仍辭以病據聞夏以孫傳芳之函阻王鑄民之威嚇事實俱在非可掩飾若中央無正當辦法决不輕返是王之態度巳緩和而夏之態度轉形强硬實開一王夏衝突之新局面也 
　　奉直代表王承斌秦華二十七日聯袂到鄂亦係秉承曹張之命調停此事者顧其奔走於王夏之間雖有三日其結果一無成績可言惟夏自經王秦二代表來鄂後態度益加顯明王秦知非可以空言調停者故除分電曹張外並電京覆命於是步軍統領王懷慶又奉命南下王離京時曾先來一電原文云子春督帥麾下懷慶奉府院委託與麾下有所商榷今午專車南下晤敎在邇用先奉布此電發於三十預計行程二日晨即可抵鄂王督特派李紹文副官長率憲兵及軍樂赴劉家廟車站迎迓夏亦派人至大智門車站鵠候王抵劉家廟即轉乘巡防艦到省夏派往迎之人竟以空返王統 
 
 
 

Page 7

 
 
領到省後王督迎入督署大樓密談良久下午在署設筵爲王洗塵晚即宿於督署招待至爲優渥今日（三日）下午一時又在署宴王並請夏來省作陪夏以各屬兵變之耗絡繹而至中央又未見有正當辦法且以病尙未痊仍辭未往聞王統領此來任務除勸王督銷假與促夏省長返省二事外尙有查辦孫傳芳之附帶職務結果或將免孫之師長職以緩和鄂人（省署移漢）之主張亦未可知（十二月三日） 
[民選省長後之湘政界]  
　　林支宇旣被選爲湖南第一次臨時省長後於昨二十九日下午至省議會領受證書並舉行宣誓禮旋即至省署接任視事賀者盈門頗極一時之盛林氏就職對於各機關長官亟應分别委任以前任官吏均巳辭職政務久經停滯也惟此次逼譚出走具有特别勞績者旣多而各方面推舉之人及自行運動充任並久儲於當局夾袋中者爲數更不少且趙爲林氏前此之嫡屬長官（趙爲湘軍總指揮林爲省防游擊隊司令）並須容納趙氏之意見因之此項委任頗屬爲難茲以所聞分誌如下 
　　政務廳長當譚氏初入長沙時政務廳長一職郴系中人卽擬馮天柱以馮爲前湘南民政處總務科長並經代理處長著有勞績也不意譚氏改任劉嶽峙致激起絶大風潮其後劉馮並退另任曾繼梧風潮始息此次湘局變化馮氏亦與有力故即任馮代理政務廳長財政廳長陳炳煥旣經辭職各方面即擬以李漢丞繼任因當局與省議員蕭翼鯤訂有一種交換條約（卽林任省長由蕭疏通各議員事成以財廳長爲報酬）故於各界推李之後卽有人提議謂南路旣佔去總司令西路又佔去省長財廳長當然屬之中路云云於是李說因以打消而改任蕭氏 
　　榷運局長自唐支厦去職卽經委高霽代理高旣極望眞除王某亦甚活動而趙氏之意則欲屬之胡學紳三方面均極力相持究將屬之誰何此時尙難料定也警務處長林氏旣任省長警務處長一職當然須另自簡人林氏之意擬委前代處長周介祹乃各方面以其有馬嘶團臭味多不贊成警界方面則有推唐榮陽者有推周斗山者然有一部分人推舉即有一部人反對故終莫能决現林氏已委科長方昆暫時代行代拆俟疏通就緖再行委任 
　　此外如交涉員已委仇鰲爲前此譚氏所屏棄者市政廳長定黃一歐爲趙氏所汲引者水警廳長定葉隆柯礦務局總理擬提陳良楷皆爲此次逐譚有功者然除業巳委任者外尙均有人爭奪且甚激烈也 
[閩南禁種烟苗之悲觀]  
　　厦門之閩南烟苗禁種會自宣告成立後而同安安溪晉江南安惠安等縣仍舊布種烟苗遍野皆是昨十一月廿五號該會假座靑年會開會該會會員及參觀者到會共五十餘人下午三句半鐘開會會長陳嘉庚登壇演說謂此後本會不必列鄙人之名矣予之不願列名於本會者非畏官廳武人之壓力蓋不欲冒此虚名請述本會之經過當本會未成立之先推舉代表謁見陳培錕道尹陳述此事道尹極端贊成復謁見臧師長師長亦贊成本會乃推鄙人及黃廷元王宗仁二君晉省謁見李督軍督軍更極端贊成並繕具告示派諮議兩人來厦實行查禁迨鄙人回厦復見陳道尹道尹亦允派委員長駐同安張貼告示實行禁種本會乃宣告成立乃久而久之種者自種未見官廳禁止並未見告示之張貼本會乃函詢同安敎員陳延香請其查詢督軍諮議及道尹委員是否駐在同安陳覆函謂督軍諮議並未見其人道尹委員予曾晤見詢及禁種罌粟事彼謂手下無兵無力禁種云云斯時予因壽辦大學事往上海對於禁種烟苗事不暇兼顧乃由黃廷元君往同安與之交涉其交涉情形黄君自能報告予以本會對於烟苗禁種事毫無效力甚抱悲觀諸君對於本會或主張解散或設法進行請各發表意見云云繼黄廷元登壇報告交涉情形謂自接陳延香回函稱道尹委員無力禁種後予乃往同安與之交涉道尹委員乃於同安四城門張貼告示四張而未嘗令農民拔除烟苗予往見駐同安之辛桂芳團長團長謂福建全省每年所入不過七百萬元近今閩省西南各屬多爲南軍及土匪佔據每年所入僅三百餘萬元不敷政費何有軍餉諺云好男不當兵若兵一日無餉則變而爲匪且仙遊德化等縣爲土匪佔據皆種鴉片鄰近之安溪惠安等縣嘗謂土匪管轄之地可種罌粟北軍管轄之地獨不可種罌粟吾民當請土匪保護罌粟於是則土匪侵佔之地行將日廣此不得不任農民栽種也吾聽辛團長之言是故縱其種然觀南安惠安安溪晉江等縣均罌粟遍野又非獨辛團長一人之庇縱是李督軍之有意令民種烟可知諸君對於本會有何進行方法如無進行方法則當宣告解散請各抒意見時有楊子輝起言閩南各縣人民受軍人壓制而栽種罌粟實因民智未開惟尙富於服從性質本會當會同敎育會及商會同起反對聯名致電中央政府及福州李督軍並通電各報館如此或有肅淸之望邱汝明起言李督軍有意令民種烟本會雖日日拍電督軍必置諸腦後徒勞無功且中央命令不能行於督軍不如將本會早日解散俾陳嘉庚君得專心辦學繼由王燕石言本會旣巳成立一經波折卽行解散豈不貽人口實吾謂必達肅淸烟苗之目的而後可以解散本會當推舉代表數人赴省催請李督軍派兵會同本會代表赴各縣實行剷除李督軍一日不派兵則本會代表一日催請不巳李督軍巳贊成本會於前經本會代表催請斷未有不肯派兵者也最後黃廷元謂進行非在今日解散亦非在今日前日巳致函福州拒土會請質問李督軍禁種烟苗事十日内當有消息到厦進行與解散當俟異日解决云云乃搖鈴散會時巳五點半矣茲將該會致各方電文錄下（一）北京煤渣胡同萬國拒土總會北大閩南學會鑒閩南烟苗到處下種官廳勒種顯然乞要求中央派員剷除嚴懲（二）福州李兼長鈞鑒前蒙面允本年力行禁絶烟苗中外皆知現閩南到處下種要否剷除乞即電示以便進止（三）新加坡小呂宋泗水中華商務總會鑒烟苗下種極多官廳勒種顯然祈聯合各埠商會迅速再電京閩力爭（四）北京大總統國務院各報館福建同鄉會鑒閩南遍地種烟請電閩督實行剷除並從嚴懲辦不力人員（五）北京大學轉各學校全體先生鑒閩南烟苗遍地勒種顯然報不敢載敝會屢電京閩請禁無效力竭聲嘶無可奈何謹作最後叩求諸君協請政府冀有悔悟（六）李厚基來電陳嘉庚黃廷元兩君密來電敬悉閩南各處如果有秘種烟苗實屬藐視禁令應即一律剷除除嚴飭地方官及軍隊厲行查禁外卽希協力進行以絶毒萌爲盻李厚基艶（七）覆李厚基電閩城李兼長鑒艶電敬悉閩南烟勒公然遍種何秘之有果實意淨絶毒萌勒令鄉長尅日剷除足矣閩南烟苗禁種會 
[蘇議會被毁詳情三誌]  
　　蘇議會此次開放繭行議案係由宜興徐治等金壇王鼎等之請議及議員馮斢等之提議其議决開放之理由巳見審查報告及後省長咨交覆議南京緞業代表魏家驥張斌黃慶桐于本埰龔春源張益生何玉麟姚元釗宋永明等具書請願議會巳將此案重交審查審查結果擬將江寗特别絲區六縣展期開放其餘五十四縣即行開放乃審查會未終結時忽有江寗縣農會介紹之王某等五人赴會陳述謂江寗緞業用海陵絲十之七用本地絲十之三云云衆以用本地絲旣少何必爭執開放王語窮面赤拍桌大駡衆遂請其入招待室少坐而去而緞業中之陶某遂主謀於次日演攻打議會之劇矣 
　　議員被毆狀况迭誌前報茲不復述惟鮑議長等經此凌辱本不願再見齊耀琳因齊用電話催請故去去時實業廳長張軼歐在座齊顧張曰爾係蘇人此事請以蘇人治之可也又曰王桂林若在寧不至閙此事而於如何緝捕兇手維持機會未提一字次日赴醫院慰問受傷之議員則曰余不料以此將去之身使諸君受此痛苦也而去冬袒護王桂林兪紀琦查辦案中之議員無一人罹於斯難讀者可深長思矣 
　　機工本無覺悟而在議場中呼曰氣死李督軍逼走齊耀琳要此議員何用此等口吻豈爲爭開放繭行而來耶吾今所痛惜者以蘇人毁蘇省之議會而爲官廳竊笑全省蒙辱矣 
　　被傷各議員抬入醫院未傷各議員一面起訴一面電中央目前在省者僅二三十人其餘皆已回籍而工界一方面雖經省署面允不公布開放繭行議案又恐齊將交卸或有變動擬聯合各屬繭商堅持到底並聲言一日不取消議案一日不與議員共生按省議會爲民意機關省議員爲人民代表今搗毁機關者即民意之一部份毆傷代表者即推舉代表之主人斯則深可慨歎夫繭行開放問題與緞商機工均有切要關係今之工界如認爲有困難情形可推舉代表到議會陳述意見至再至三出以誠懇議員縱有私心終必迫於公義卽使終不轉圜亦當登諸報端救全國人民之公决乃計不出此而用此毆打手腕致爲挾憤之徒所快誠不能無憾然以省垣之地軍警林立而容此少數工徒演此暴劇負維持治安之責者亦不得辭其咎說者謂假使省議會不彈劾省長警務廳長不主張廢督廢巡閱則軍警政各界之要人必不容少數人橫暴至此其言信耶否耶今者工界與議會尙在相持不下之時竊願速自猛省毋趨極端而使幸災樂禍者袖手竊笑於其旁也 
　　另一通信云齊省長因議會通電停會且有移滬開會消息深爲惶急昨午特派代理警廳長王固磐赴省議會請照常開會此後省署警廳均可負完全保護責任惟議員均以省垣巳陷於無政府狀况法律失其保障生命危險多半已走散會中祗有一二職員在内王覩此情形亦自覺不安遂返省署復命聞齊昨日確巳電京自請處分並請查辦代理警廳長王固磐昨午王偕代理商會會長甘鋐及緞業董事張斌龔春源黃慶桐張汝芹蘇民生魏家驥等赴軍署晉謁齊督以機工迫於生計爲詞請督軍維持並代王固磐洗刷齊督謂鄙人早巳宣言决不干預民政此事如果别無他種原因自當轉請省長持平辦理各人知話不投機遂辭出赴商會開會另籌方法頃聞受傷客人所受之傷尙非致命惟朱積祺較重恐有性命之憂議員胡允恭朱翼雲黃次山等三十二人頃發通啓云本會受暴行之迫脅致不能行使職權業於江日咨行省長宣告停會在案省會之區兵警林立軍民長官駐節其間竟不能予以相當之保障瞻望前途不寒而慄現在議會被毁議員負傷此後訴訟問題及一切善後辦法均應有正式之研究允恭等以爲於此停會期内亟宜離開寗垣暫於滬上臨時集議藉謀對待之方法時機危迫不待遲回尊恉若何務請即日答覆到會無任跂盼之至 
　　蘇議會致北京電云北京大總統國務院内務部鈞鑒冬日省議會開會於下午一時忽有暴徒數千人蠶擁到會遇見議員卽聚衆攢毆當時毆傷議員劉啓佑錢銘銓施文熙等僅存呼吸復刦去數人未知下落鬨鬧兩小時之久省署警廳不能彈壓貴藻等頃由後院逸出重圍除續電詳陳情形外飛電以聞江蘇省議會副議長鮑貴藻孫儆等叩冬 
[賑災公債實行之部電]  
　　南京軍民兩署昨接北京督辦賑務處内務部財政部來電云查本年北地災區賑濟需欵甚巨曾經財政部呈准大總統於原有稅捐附徵一成作爲賑捐並以此次賑捐緩不濟急後經呈准先行募集賑災公債四百萬元即以前項賑捐爲償本付息的欵業經財政部通行查照在案此項公債現定於十二月一日開始發行按照公債條例第五條各省區應行收募之債額卽以各省區附徵一成賑捐之數爲標凖江蘇七年份貨物稅實收數目計六百十三萬七千四百六十七元此次附收賑捐一成應得陸十一萬三千七百四十七元擬請按照此數分攤各屬募集公債將來所收賑捐即交江蘇中交分行專欵存儲備付公債本息此次賑捐專爲救災而設無論有何急用切盼弗稍截留指抵以免失信惟賑災需欵迫切而公債募解尙須時日是項債欵自應責成財政廳並商同各銀行設法墊解以濟急用一俟債欵募齊再行歸墊明知外省金融同一艱窘但此次災區甚廣爲從來所未有且天時已届嚴冬災黎饑寒交迫嗷嗷待哺慘苦情形不忍聞見務請轉飭所屬切實進行並將前項墊欵勉力籌措尅日解交賑務處轉發以解數千萬生靈之倒懸云云 
[南京快信]  
　　齊燮元眞除命令昨下今晨（五日）十一時本署各處課人員軍警政各機關長官齊赴軍署道賀 
　　靳雲鵬派沈珍何豐林派汪慶辰張文生派羅經猷馬聯甲派徐嶽雲均來寗謁齊代督有所接洽 
　　聞警務處長王桂林前晚已返寗惟尙未銷假 
　　北京全國和平聯合會昨電蘇議會日使縱逃徐樹錚請電政府嚴重抗議 
　　省署派徐海道尹程道存金陵道尹兪紀琦赴海州查勘西連島開闢商埠事宜明日首途 
　　全國菸酒署派何承　爲調查江蘇菸酒稅委員長昨由京抵寗謁軍民兩長 
　　省署委簡任職夏翊宸充第一區程學恂充第二區龍曜樞充第四區覆選監督財廳委鄭履安守催泰興交代實業廳委林迪赴無錫上海南通調查實業 
　　浦口悅來公司捷運公司元成公司私運蘇米均被查騐處盤獲均照章扣留 
[杭州快信]  
　　近來錢市滬滙日漲（卽現水）省議會以曾經取締不能任其復活咨請省長令飭財政廳行縣會同商會勸諭查禁錢業同人昨在本業會館決議辦法仍照前例不得逾一元五角以上一面請求官廳趕飭銀行撥現救濟以維市况 
　　浙江省參事會議案昨午前開特務審查會簽到股員何紹韓等十八人報告成立惟以是案關係重大尙須詳加討論 
　　省長改歸民選案昨經省議員陳鍾琪提出連署者六十餘人 
　　杭州靑年會德育部今日（五號）下午三時敦請美國伯賽第納城三日學校代表伍恩格蒞會演講 
　　蘇議會被機工搗毁傷及議員警電傳來此間各團體巳紛紛發電慰問 
地方通信 
[蘇州]  
　　狀紙費須由縣墊解高等檢察廳通令各縣知事文云查狀１ 
紙征費遵照呈定新奉部定原價應全數解廳加征數目全數由縣留用業於前發鈔呈及二零九二號訓令内分别叙明行知在案·乃近來各縣請領狀紙往往將原價加價合併計算統提六成繳解間有具呈請示者爲此重申前令仰該縣知事即便遵照嗣後請領狀紙務照部定原價全數先行墊解至加征狀費俟征起後悉數由縣留抵司法經費不得再有參差致多周折除分行外仰即遵照辦理云云 
　　貨稅加征賑捐之難緩蘇州總商會日前電省乞免貨物稅加征賑捐茲因十二月一日實行之期己届特函致蘇州稅務公所請暫緩實行旋接蘇州稅所崔所長復函云逕復者頃准公函以貨物稅加征賑捐一成免稅貨物加征四成艶日電省緩免並函達查照暫緩實行等因查此項加征賑捐係全省舉行之事實非一部分所能從緩明日已届實行之期爲時己迫敝處刻己電請廳示其未奉令以前敝所責任所繫祗有仍照迭次廳令辦理一俟奉有准予緩行之令應將所收加征成數如數扣還各商如此辦法雙方兼顧似無窒碍准函前因先行函復即希貴會查照　　半濟粥廠定期開辦蘇城臨南半濟粥廠日前特邀集各紳董開會提議開辦事宜當經議决額數仍照上年定爲四百名開廠有期爲夏曆十一月初五日廠所仍在舊元和署内自本月二十七日起開始報名隨即給證云 
　　警察署長回籍治喪蘇垣北區警察署長關人文日前接奉家報悉其封翁在大連灣原籍病故遂即據情呈報當局並請給假半月回籍治喪當邀允准故關署長於前日在報恩北寺舉哀後即於昨日稟辭各長官乘車北上所遺職務暫由該區李警佐代行 
[鎭江]  
　　組織國語分會丹徒縣勸學所前奉敎育廳令組織國語統一分會己由所長道宜之着手進行並定於五日上午召集各市鄉敎員開一籌辦會共策進行 
　　選舉調查紀事省會初選十八區調查主任委員於三日上午十時在十八市鄉公所開調查員會議並請各調查員儘十二月十日以前呈送選民册於事務所以憑張監督轉報省署 
　　擬開游藝大會鎭屬揚中縣立第一高等小學因北省旱災奇重組織助賑游藝大會定於夏曆十月二十六至二十八日三天舉行所售劵資悉數充賑 
[嘉興]  
　　呈請禁米出境嘉邑連年災歉所收米穀不敷所食去年因米源缺乏加之奸商屯積居奇致米價飛漲至十元以外各鎭因之發生搶米案多起現屆新米登塲米價仍未低落每石仍需八元以外聞其原因係由奸商連日私販大宗米石出境希圖從中漁利長此以往若不嚴申禁令待至明年靑黄不接之際深恐釀成絶大風潮其危險實不堪設想現由地方人民黃某莊某等於日昨具呈官廳請求查禁米石出境以維民食 
[南京]  
　　貨物帶徵附稅之反響鹽城木商宋潤生等近發出快郵代電云蘇寗改釐爲稅木釐仍舊徵收不平己甚然寗屬木商較蘇屬木商有運南運北之區别擔負木釐重逾十倍五十年來隱忍受痛未荷昭蘇之一日其困苦已不堪言狀今大部令江北貨物稅帶徵二成附稅似與木釐無關蘇財廳未悉寗屬木商困苦實情飭令寗屬二十一局所於徵收木釐時一律照加二成不啻驟加四十二成之鉅寗屬木商驚慌無地自顧無力擔加特集議上新河木業公所一致否認自本月一日起一律暫行停止營業靜候解决除就近報請南京總商會維持外謹此奉聞敬乞主持正論以匡不逮不勝禱盼之至鹽城木商宋潤生詹春培薛課摩陳耀南刁雲祥興化木商吳玉書樊竹秋益林木商李幼良仙鎭木商方少卿許仲儀微同叩 
[安慶]  
　　皖省財政近狀皖省政軍各費每至奇絀之際即由中交兩銀行挪借現該兩銀行以各項墊欵本年已達一百五十萬元值此一五加征停收恐此項墊借鉅欵年終難以淸償特函省署請求照約保障聞聶省長以前項借欵旣以丁漕爲擔保自應早爲籌備一五加征雖然停收而本年秋成中稔預計隂曆年内各縣解省之欵約有二百十萬元以一半支付軍餉一半撥還借欵連同茶稅二十餘萬約可還去一百三十餘萬元昨己函復銀行查照並令飭三道尹督催各縣限期照解云 
雜評一 
[以後負責（默）]  
　　外人質問匪亂兵變政府輒答以以後當負全責吾人屢聞之矣而不謂今日蘇議員質問搗亂議會事齊省長亦以以後必負全責爲言夫省長所應負之責自爲省長日卽負之安有以後負責而以前可不負責之理前此無負責之實力而不負之耶則以後實力何來而遽有負責之把握所謂以後負責仍是搪塞之詞也前此有負責之實力而不負之耶則以前之不負責非有心放縱卽故作痴聾更當因以後負責而追課其以前之責也 
　　况乎齊本可不負責久矣而戀戀不去是自欲負此責任耳旣負其責而又不能實在負之致成此無政府之景象則尙能負以後之責乎故蘇人今日但當問齊以以前之責而以後之責當速令眞能負責者負之敢再强齊以負此難負之責哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[縱容搗亂議會之電請懲戒]  
　　沈恩孚等前日致北京電云北京大總統國務院内務部鈞鑒江蘇省議會被暴徒搗毁毆傷議員道路傳聞謂省署警廳挾彈劾之嫌故意縱容搗亂議會事前警告置若罔聞騷擾至六七時之久並未以全力制止且聞警廳長王桂林事前託故規避竟委去年槍傷下關商人學生之王固磐代理職務致演惡劇此由中央久覊王省長延不到任致免職省長不負責任有此舉動應請將蓄意報復·事前規避之警廳長王桂林立予免職連同免職省長齊耀琳交付懲戒以平全省公憤江蘇公民沈恩孚袁希洛朱叔源賈豐臻陸規亮顧樹森張志鶴狄福鼎兪秦臨汪家棟黃守恒潘文安叩豪 
[穆抒齋主張省會移申電]  
　　穆抒齋昨致南京電云南京省議會諸君均鑒閱議會通告六十縣父老書諸君爲民受辱謹特專電慰問官廳已失維持治安之能力而江蘇財政亟將淸釐乞議會移申行使職權湘瑤有可以容納座位二百餘人之場所相假並可爲我爲民代表之議員布置食住謹掬熱忱諸候鑒察穆湘瑤肅歌 
[旅滬皖人預防選舉弊竇電]  
　　旅滬工商學皖事共進社等致北京電云北京大總統國務總理鈞鑒十一月十七日恭讀大總統選舉通令内開選舉爲民治根本立憲要圖此次選舉令行各級監督官吏一秉至公依法執行嚴懲壟斷把持賄通情弊足見我大總統總理鄭重選值關懷民治之至意豈期皖省長聶憲藩故違禁令暗與鳳陽關監督倪道烺狼狽爲奸儲欵五十萬設立皖社爲選舉壟斷機關勒派六十縣曁各釐卡索籌三十萬元預備將來民選收買議員七十人自爲督軍倪爲省長地步此風傳播路人皆知屬吏側目敢怒不言曾經地方公民各團體出爲責難幾釀風潮始將皖社移設蕪湖省城則更名爲鳳頴公寓糾合私黨創設自治協進會劃全省爲三道區每區設理事二人幹事六人爲選舉壟斷機關竊思地方官吏爲人民選舉監督省長爲全省高級官長宜如何尊重法權嚴行監視方不負大總統總理關懷民意愼重選舉之至意而該省長竟敢弁髦法令破懷憲章以此臨民何以整吏治而衛地方公民等身處海隅見聞詳確痛鄉梓淪夷權威莫抗惟有懇求大總統總理宸衷果斷迅予罷除全皖之幸臨電不勝盼切之至 
[旅滬贛人請除九九商捐電]  
　　江西旅滬同鄉會昨致贛議會電云省議會台鑒吾省商務困難稅目繁多其苛而不平者尤以九九商捐爲最查是捐之起係因收回民國銀行紙幣本爲一時權宜之計其所捐貨物有豁免者有偏重者任意徵取極形濫劣行之數年紙幣尙未收淸商民受創已甚足見捐輸所入雖鉅其資以整理幣政者效甚鮮尠長此以往恐商民豪血日窮而金融益形涸竭此爲經濟自殺政策非亟行發除不可者也貴議會爲人民代表責在興革應請交議公决咨照省政府即行取消并請查連年所收捐欵數目及用以收回紙幣者是否符合如有贏餘自應撥爲地方正用若巳妄行挪用則歸當局負其責任事關苛捐伏乞主持母任誠懇之至江西旅滬同鄉會叩支 
[自治研究會致旅京蘇同鄉函]  
　　上海地方自治研究會致江蘇旅京同鄉會函云逕啓者前見貴會商會等各團體函藉諗諸公聯合各省旅京人士組織各省區自治聯合會力主廢督裁兵促成民治主義實現一面囑地方各公團迅組自治研究會俾内外一致表裏相宜彼此交換意見互策進行具徵藎籌碩劃欽佩良深敝會發起於民國五年維時適值帝制取消後自治有復活之動機寳地等爰聯絡前地方目治職員共同組織一時入會者四百餘人會所設在城内也是園訂定正式章程選舉各項職員於民國六年春間呈奉内務部及省道縣警各官署批准備案平時研究自治原理並歷次請求恢復地方自治幾於力竭聲嘶無如政潮起伏雲譎波詭一般軍閥大都迷信於武力主義而自治之說殊不足邀其一盼良堪浩歎現在民治潮流日推日進而廢督裁兵實爲促成民治之先聲諸公犧牲一切提倡於上敝會同人事關桑梓福利敢不勉力於下以爲公等後盾尙希不吝金玉時錫敎言用作南針無任翹盻再敝會現遷在小南門外中華路羣學會内合併聲明上海地方自治研究會副會長吳寳地沈惟燿謹啓 
[反對開放繭行之續電]  
　　江蘇省議會議决開放限制繭行條例一案江浙兩省絲綢機業工商認爲有碍生計迭電省長請爲維持巳誌前報茲續得江浙絲綢機織聯合會·浙江吳興商會兩電合再照錄於後 
　　江浙絲綢機織聯合會電南京嚴財政廳長張實業廳長鈞鑒冬電諒荷察覽省會仍主開放繭行兩省千萬機工綢商生計陡絶羣情惶悚大起恐慌苟不設法維護大局前途不堪設想夙稔廳長對於絲織實業深加愛護用敢電懇鈞長無論如何勿發新繭帖以維殘喘除電請農商部迅將本年四月一日江浙兩省各屬絲綢機代表在杭會議所决辦法五條批准咨行江浙兩省飭屬遵行外敬此電懇江浙絲綢機織聯合會叩微 
　　浙江吳興商會電南京齊省長鈞鑒吳興素號産綢之區本邑用絲不敷全仰給於蘇省産絲各地我浙前因開放繭行江浙各商羣起力爭得蒙維持原案上年雖值奇荒尙賴此項生計地方藉以安寗茲聞江蘇省議會又將開放繭行案通過吳邑工商惶駭萬狀紛紛投會要求設法維持惟有懇請鈞長俯念絲爲機織原料工商命脈所繫迅予駁回開放議案萬弗公佈以維二省數千萬工商生計無任激切待命之至浙江吳興商會會長顔輅副會長陳樹基曁全體會董叩冬 
[文監師路工商籲請維持絲廠]  
　　致財政部電北京財政部鈞電滬地各絲厰因外洋銷路阻滯銀根奇緊業已相繼停工影響全埠商業斷絶婦女生計皆關地方前途治安敝會謹特環電鈞部請爲俯賜壽酌撥欵維持以復滬廠營業而便女工謀生地方幸甚國家幸甚文監師路工商聯合會 
　　致齊省長函齊省長鈞鑒滬地各絲廠因外洋銷路阻滯銀根奇緊以致相繼停工影響滬商勢必一髮害及全體况復作工婦女謀生無從嗟嘆流離情所不免敝會爲商業市面計爲婦女生活計除電達財政部請求維持外爲再環電省長關懷地方商務痌恤貧民生計懇乞迅賜電商財部酌撥公欵恢復滬廠開工營業嘉惠地方實非淺鮮文監師路工商聯合會 
[一週間疋頭運往各埠之調查]  
　　近幾年來棉織物在内地銷塲日形暢旺故每星期由上海出口運往内地之英美日本本廠疋頭花色繁多而數額巨大茲悉本星期中運往各埠之原色白色市布粗細斜紋漂白標布洋紗及各種羽綢羽綾泰西緞法蘭絨等計往寗波四千六百零九疋鎭江一萬一千三百六十疋南京六千四百零一疋蕪湖九千一百七十四疋九江六千一百五十七疋漢口七萬一千五百八十五疋宜昌重慶一千五百疋膠州九千三百八十四疋烟台一萬七千六百二十七疋天津一萬五千八百三十二疋牛莊七千三百二十五疋温州七百三十二疋大連一千四百三十一疋福州二百四十疋香港二千零八十二疋海參威二千六百二十疋蘇州四千一百八十五疋本地五萬一千九百二十疋其餘别處六千九百零八疋共計二十三萬一千零七十二疋云 
[米商在内地搜羅之消息]  
　　滬上米價之貴非惟食米居民受害即米業同行除打包外亦受影響蓋成本大而貨品少進貨爭奪收盤收買以是前此各同行曾經集議防維方法並函致内地産米各地行家對於私販出口大批打包生意應取嚴格主義勿圖眼前之利致貽米荒之患昨日滬南各行家接角里快函謂該處近被周銳記合記等放盤搜買每日必二三千石買後用民船裝載所往地點秘而不宣聞皆轉裝火車至濟南者惟上車地點或在崑山或在蘇州不時更易或由輪在吳淞瀏河等處海灘椗泊候米船卸載循此以往難保該商等不再向他埠收買冬去春來米價又將至十元以外云云現在上海角里米船到源漸缺一般米客甚至有數日一石未得經售者而米店在南北市向行家購買竟無貨可購云 
[麥總巡查禁運米出口]  
　　日前浙江路商界聯合會查悉米商躉購米石堆存洋棧私運出口致米價不能平落特禀請公共公廨轉致外交團查禁在案茲悉公共捕房總巡司麥高雲氏接到公廨照會後即通飭水陸警務人員分往浦江及各輪埠嚴密稽查如有人偷運米石出口着即拘究不貸以維民食 
[德貨將陸續來華]  
　　德國出産物品如五金顔料等項向爲華人所樂購自歐戰發生中德絶交來源遂竭迨媾和後以我國對德通商尙未締約故德産雖間有來華悉係委託荷商出面華人欲購其貨須向荷商訂買而索價殊昻是以市上眞正德貨尙不多覯近自華商劉某與前本埠德總會會長史諦法向外交部請求通商由部令行交涉使對於正當營業准予通商在未締約以前進口貨照國稅完納之消息傳佈後一般五金顔料各商日來咸從事於直接間接向德定貨明春市上德貨當可恢復戰前狀態而德商禪臣禮和等洋行聞巳預備届時重復開幕云 
[法租界水電公司往來電函]  
　　法租界水電公司以巴黎總公司來電兩通送交公董局略謂總公司所擬擴充自來水電氣電車三項事業之辦法甚爲充足可供目前與將來之需要公董局指摘之詞有失公允如公董局果實行恫嚇之言取銷公司專利權收歸自辦則公司可向立法院陳訴請求賠償損夫云云公董局四日答覆謂公司旣無有權力負責任之員在滬討論所爭各點則公董局惟有抱持其十月九日與十一月十三日兩函所述之意見耳 
[四誌宜昌兵變之滬聞]  
　　上海英艦隊人員三日接到英艦那特號由宜昌發來無線電據稱砲艦巳抵宜昌金城於十一月三十夜被叛兵搶刦甚烈商會允以洋六萬元給與司令時局乃稍靖外人今皆安日人産業若干被火焚燬搶刦或將復作但除洋商産業外巳無物可搶故叛兵當可不再搶矣云云 
[麥總巡注意遣散龍軍]  
　　公共租界麥警務長對於過境之裁兵非當注意二號到滬巳裁之振武軍六百十四名尙分住於愛多亞路長春全安泰安等客棧前晚麥君飭令七十二號西探協同包探周志仁劉問軒尤阿根耿德標張克訓等前往查明該兵係由營長馬玉齋督帶均係閩廣兩省人一遇駛往該處輪船即行　輪各歸原籍並不逗留該探等即據情禀復矣 
[南洋大學之新計劃] 添設機械專科 
　　本埠徐家匯南洋大學創辦以來已二十有餘年設備完美成績昭著前後大學卒業生有二百餘人中學卒業生有八百餘人在外國留學實習者亦有百餘人誠爲中國工業人才之淵藪也該校工科程度與英美各大學相等在英美亦頗負盛名留學生實習生亦爲外國人所器重該校共設三科爲電氣機械科土木工程科鐡路管理科設備均巳完全除各科學試騐室·工廠·無線電臺等外尙有圖書館俾學生得科外之學問今夏該校長唐蔚芝鑒於今日中國機械人才之缺乏國内學校亦無完美之機械一科於是有添設機械科之建議會漢冶萍公司亦以中國缺乏機械人才不敷公司任用爲患由是雙方意見相同唐氏即於今年九月間與該公司股東會議該公司股東承認撥欵每年資助將來卒業生亦由公司任用唐氏即請電機科講師迪克生氏協同進行辦理並卽聘迪氏爲機械科科長 
　　迪克生氏（Ｈ·Ｓ·ＤＩＣＫＥＲＳＯＮ）新自美國密沙理大學路礦專科（ＳＣＨＯＯＬＯＦＭＩＮＥＳＭＩＳＳＯＵＲＩＵＮＩＶＥＲＳＩＴＹ）就聘南洋大學迪氏卒業該國大學後任職商界多年後再由密司根省立大學（ＭＩＣＨＩＧＡＮＵＮＩＶＥＲＳＩＴＹ）科學專科轉入該校電機工程專科畢業氏欲益其所學并喜專於動力及鐡路工程遂進該國素負盛名之英田挨乃（ＩＮＤＩＡＮＡ）省立潘田大學（ＰＵＲＤＵＥＵＮＩＶＥＲＳＩＴＹ）之鐡路工程機械專科卒業得學士碩士學位即就聘爲該校機械專科敎授又兼蒸汽及氣力專科講師執敎鞭十有餘年後因受聘爲密沙里大學之路礦工程機械工程專科科長遂辭職迪氏富於工程經騐歷任美國各大工廠工程師如西屋電氣公司（ＷＯＳＴＩＮＧＨＯＮＳＥＥＬＥＣＴＲＩＯ＆ＭＡＮＵＦＡＣＴＵＲＩＮＧＣＯ）巴塞佛宜雅鐡路線中·（ＰＥＮＳＹＬＶＡＮＩＡＲＡＩＬＷＡＹＬＩＮＥＳ）及奇異電氣公司（ＧＥＮＥＲＡＬＥＩＥＣＴＲＩＣＣＯ）皆任職多年又悉氏爲美國諸有名科學工程學會會員如美國機械工程會·工程敎育促進會·及美國科學發展會氏皆有所貢獻云 
　　今日中國工業百事待興培植機械人才實爲當務之急今南洋大學將有完美之機械專科設備不僅爲該大學前途幸實爲中國工業界之幸也惟聞自唐氏因事辭任後雖交通部尙未核准而該科進行事宜因之稍形停頓所望繼任唐氏者不負唐氏規劃之苦心對於此項專科併力進行則裨益於我國工業前途實非淺鮮也 
[駐瑙公使來滬預誌]  
　　江蘇交涉公署昨接浙江交涉員王省三來電知照駐瑙威全權公使章茞生准乘即晚夜班車來申希預備招待云云許交涉員得電後即飭庶務科遣人在一品香旅社預備行轅三間以便章公使暫駐並聞章使放洋之期約在本月二十號左右云 
[陸警查覆盜刦公陞小輪情形]  
　　公陞小輪在北新涇鎭遇盜行刦業經該公司投報軍警各機關並司法官廳請求查緝巳紀本報茲悉此案雖發生於蘇州河水面而陸路管轄爲淞滬警察四區四分所界内故警察廳徐廳長據禀後特飭探警前往協同該署巡官等實地調查當查得是日（舊曆十月十四日）傍晚時該小輪駛經北新涇忽來盜匪十餘人大半着灰色軍衣共駕杉板船三只手執洋槍手槍等先鳴槍喝令停輪然後登輪行刦有王姓女學生家住常熟南門外輪船碼頭被搶去金表一只金鍊一條又吳姓老婦被搶去洋三十元又王姓客被搶去洋一元四角其餘茶房水手火夫搭客被搶者不計其數若輩尙不滿意又至該輪賬房内搶去鈔票洋五十元小洋三百數十角大洋數百元又搶去大菜間内所放某藥房托寄之藥品一木箱當搶刦時船中人見盜持有軍械咸不敢與爭所以盜黨搜刮後躍上杉板而逸臨去時遺下杉板一只上有小旗一方上書第三署第三分駐所字樣當被輪中執事查獲且查得共損失約二千餘金當因離滬較近星夜駛回先至新閘洋關報告並將匪遺杉板小旗呈明洋關然後報告各官廳請緝等因該探警查明前情返廳報告業經徐廳長通令所屬各區所隊嚴拿贓匪究辦並候調查該小旗爲何處機關所發再行根究 
[協緝奉賢巨刦案盜首]  
　　奉賢縣胡家橋懋興典當上月五日被大帮梟盜搶刦一案業經先後緝獲何雲甫·孫次雲·孫肖松·吳錫海·李餘進·殷本銀·本心文·劉四生阮本扛·劉得勝·等九名解歸奉賢縣訊辦在案茲悉該縣賴知事訊據該盜等供認由在逃之賈老窩子爲首糾夥同往行刦不諱詰以賈之踪跡據稱匿居太湖等語是以移文水警第一區令飭第二隊沈隊長率帶警兵携槍實彈於昨乘坐淺水兵輪開赴太湖查緝一面移文浙省水警廳令行駐泊太湖浙境之各隊師船會同協緝 
[賄縱監犯案關係人赴京上告]  
　　賄縱判决送監執行案犯趙阿寗等案内之關係人朱景雲（卽朱雲記賬簿店主）二監公役周福·司法警察王振元··等三名前由上海地方審檢廳訊明判决各監禁四年朱等不服聲請上訴奉諭申送蘇州高等廳訊辦在案茲悉此案業經高等審檢廳訊明判决按照地方廳原判各減刑期一年應執行徒刑各三年朱周王奉諭後仍不甘服又提出理由赴北京大理院上告矣 
[各路總聯合會召集董事會]  
　　各路商界總聯合會因有重要議案應開會集議定於今日（星期一）下午三時開第四十七次董事會其議題如下（一）通過辦事細則（二）推認各科職員（三）遷移會所問題 
[策進會歡迎魯晋代表紀]  
　　昨日國民大會策進會開評幹聯席會歡迎山東代表劉仲永姚志軒山西代表劉仁航及該會演講主任韓鏡湖四君姚君以中途感冐未到至五時開會公推江湘浦主席張振遠紀錄主席致歡迎詞畢即請山東代表劉仲永演說劉君答謝畢即宣述其本會及出發後經過種種略謂本會（山東國民大會促進會）於一月前成立即舉代表六人四人出發本省各縣鄙人與姚君出發各省先到天津與其籌備會中人接洽據云旣認定國民大會爲解决國事之唯一機關寗放棄國會之選舉權從事於國民大會之運動可見進行之猛嗣至北京正自治運動高呼之時據學生總會云籌備會經官僚之壓制似抱悲觀然不因之灰心暗中仍在進行繼至山西該省所組之促進會多爲學界中人並參加女界現正推及各縣進行上頗極順利更至河南該地情形似稍沉寂更至漢口該地雖有籌備會乃以軍警干涉未及成立現正在自治方面積極進行擬先依此組織省國民大會然後推及全國復至長沙至南京均在進行自治其主旨均擬照湖北辦法先組省國民大會此鄙人出發各省經過種種據各省情形觀察國民大會前途實有無限之希望但願吾輩奮力進行必終達成立之目的也演說畢主席復請山西代表劉仁航演說劉君略謂山西方面由學界發起對於輸入新思潮甚有關係各省運動又注重自治本此二主旨進行使範圍擴大即國民大會成立之日而國内各問題始有總解决之希望次韓鏡湖演說大略謂鄙人此次出發東三省本係代表靑年會而對於本會義務亦義不容辭乃備述在吉奉兩省演說國民大會種種殊極動聽末由霍守華發表意見甚望諸位代表時到會中討論進行方法時巳鐘鳴七下乃略用茶點遂散會 
[反對加征賑捐之又一函]  
　　滬寗鐡路運輸公會致紗業聯合會函逕啓者茲據津浦敝同業函稱接津浦貨捐局咨照自陽曆十一月二十六號起凡機製洋式貨物卽有子口運單亦須加收捐稅四成云云查機製洋式貨物如棉紗布疋貨廠向由海關報納正稅鈔出派司分運内地即用派司報關由江海關發給子口運單分銷内地與洋貨同例從無重征之事且子口運單載明轉運内地除北京崇文門應完稅外其餘沿途各關捐卡一律騐單放行不得重征行之有年毫無阻碍今津浦貨捐總局佈告第四條照案應免征稅釐者除官用品軍用品及免稅糧食外此項賑捐按照應征正稅征收四成等因查免征稅單征收四成各商且不能承認况子口單係巳在海關完納正稅與進口洋貨同一性質沿途例不重征今津浦貨捐總局佈告含渾致浦口捐局誤以子口運單亦視爲未繳正稅之免征稅單一槪索報四成祗洋貨不再重徵是不獨違背海關稅則抑且摧抑國貨與大總統提倡實業振興國貨之旨有背倘此風一開沿途捐卡難免不再索報則實業前途何堪設想不獨妨碍敝業運輸營業而貴業將直接受其影響敝業與貴業原有輔車相依之雅對於此事應羣起反對力爭以相維繫除由敝業呈請江海關稅司電部咨津浦鐡路貨捐總局立予取銷外用特函陳務祈貴會協力進行電部力爭共維商業實紉公誼 
[財廳仍勸各商照加振捐]  
　　部令加徵振捐一事滬上各商業羣起否認旋由財廳令飭上海稅所轉致商會勸導各商暫照新章捐納一俟奉到部令核准免加當再憑票發還然各商仍一致否認自十二月一日起暫停捐納迄今仍未解决昨滬上南北市兩商會又接稅所公函云逕啓者本月五日奉財政廳支代電内開卅冬兩代電均悉並據滬總商會電請暫緩實行等情查此項附收振捐事關通省上海自難獨異業巳由廳電部核示在案應由該稅所另簿登記如果奉准緩徵已收之欵准予憑票發還可也仰再轉函勸導妥爲辦理等因奉此相應錄令函致貴商會請煩查照即爲勸導各商遵照云 
[解釋附收賑欵規則之部令]  
　　滬寗滬杭甬路局接交通部電令内開據京奉電請解釋鐡路附收賑欵規則等情當由部核定凡國際聯運暫免收振欵候核定辦法再行飭知國内聯運仍照規則所定附收至商家運赴災區之平價粗糧應免附收其該路專價記賬大宗商品均應按規則第二條所定辦法一律照收除分電外仰飭一體遵照云云當經該路局長飭車務處遵照辦理矣 
[殖邊債權人開會記]  
　　殖邊債權人昨日下午二時許開星期常會朱萊生將各處來信函稿交由朱子才當衆宣讀畢葉貺辰起言日前董君體芳提議本事務所函請銀行公會轉達國務院財政農商兩部曁北京總管理處要求速予淸理以蘇商困迄今未見復示有無效果尙難懸揣前星期鄙人與董體芳朱萊生二君承推派爲代表往謁鈕鐡生先生詎至民厚里徧訪不得會函請楊小川先生將函轉遞鈕　至今亦無消息近見報載上海銀行公會發起全國銀行公會大會討論新銀團問題并研究全國銀行之重要事項鄙人以殖邊滬行之停業旣失銀行信用復貽商行困累事項不可謂不重要爰於四號函致上海銀行公會盛竹書先生會同諸代表將殖邊債權設法提議并申請允許殖邊債權屆時出席去函後復懇董體芳與宋漢章先生接洽一切乞將殖邊債權力予解决俾有淸償之日云云宣告畢遂散會 
[前晚潮漲時貨船之損失]  
　　本埠浦江中前晚夜半時潮水盛漲適值北風甚大以致所有行駛船隻凡裝貨儎脚過重者頗遭危險聞失事者有寗波煤船兩艘在浦東豐裕洋棧相近側去煤斤三十餘噸又江北山芋船姜金子一艘在南碼頭傾覆貨被漂失無遺又三泰碼頭浦中有馮阿巧之花衣船因花包堆放過高不能吃風失去花衣十六包而損失最大者莫如鄒阿根羅和尙等之米船兩艘斯時行至南黃浦閔行相近正擬攏岸水急不能支持被浪打入計濕水白米六七十石幸人口均未損害昨日鄒等到滬除將情形報告貨主騐看外巳將濕米售賣聞損失四百餘元云 
[烟酒聯合會常會紀事]  
　　中國煙酒聯合會昨開星期常會首由陳良玉報告前次常會所議煙酒借欵一事曾經致函駐京員詳細探報頃得復函云徐已有電到京聲明實無在美接洽借欵之事更未議及煙酒借欵餘俟續探再告等語次提議山東烟酒稅改徵洋碼商人受虧案金拜仁起言改錢爲洋由議會通過表面上似無反對之理惟洋價應須照市核算不應由官廳擅定此在商人一方面所持之理由最爲充分一言可解今乃相持數月不决而京署如聲如啞絶不加以公平之判斷設再爭持不下勢必公商更受其困我同人自應有一種眞確之表示兪葆康言旣改洋碼當然照市合價倘再相持咎實在官若不力爭則此風一開將來各省亦將效尤擅抑錢價徒供中飽後患宜防自應力爭沈子卿徐春德均有討論旋經表决一致贊成協助力爭議畢而散 
[補錄閻瑞生吳春芳供詞（續）]  
　　第五次提吳春芳復訊（問）吳春芳你前日所供分得翡翠針耳環各一件係賣與鳳陽客人周吉山此人住江新旅館二十三號等語我已派人調查江新旅館並無周吉山其人足見你是胡說照這樣看來所有未起獲贓物均要向你追問你所供只分得兩件决不足信因查無根據現在你無論分得幾件只要吊出贓就是（答）我所分之鑽環一只别針一只實無從吊到堂上如必欲吊到贓物有一件尙可以吊到但我供明後總求堂上格外成全我此次實被閻瑞生所害（問）你照直供罷如情節可以成全未有不設法成全你的（答）我先將當時細情說與堂上聽我們那日將蓮英弄死後只我與方姓兩人在麥田内閻瑞生送鄉人去了贓物在方姓身上當由方姓與我商議說將贓物私行留下數件給我不令閻瑞生知道我亦贊成方姓遂取出三件給我就是小鑽戒一只鑲翡翠别針一只鑚環一只方姓後來在車上只交給五件 
 
 
 

Page 11

 
 
與閻瑞生閻後來曾向我說蓮英飾物不止此數我答他或者失落在麥田内了我所得之小鑽戒係於六月十三或十四日上午十一至十二點時候在閘北頣福里祥生典當當洋四十元這鑽戒是用洋金包的老式的鑽石有一豆大這收當的先生年約三十餘歲身中面長西式頭此人住寳山路義品里我常常看見他的他係該當典的頭櫃或二櫃這當票我因怕人看見或被查出是爾憑據故交與同住黄德昌店内之友人潘恒志手託他賣去不知他已否賣出請堂上派人查問必可以查出至於我所分之鑽環及别針係做案後數日我患目疾甚劇需錢醫治乃將此二物託方姓代我售賣共得洋二十八元至寳與何人他並未說明我想賣價必不止此數所以他决不得說出買主姓名我所供均是實情求察（問）你此外尙分有别樣贓物否儘管照直供來（答）其餘我未分到别樣贓物（吳春芳指模） 
　　第六次提閻瑞生復訊（問）你做這案子究竟是何時起意（答）我做這案子確是四月十九日因需欵甚急無法可說纔起意的（問）你約吳春芳究竟是那一天約的（答）確是四月二十三日上午約他的（問）四月二十三日就是你們做這案的那天你於臨時做案的那天纔去約吳春芳好像你很有把握料得定吳春芳必定聽從你邀約的這是甚麽緣故（答）吳春芳我認識有年他以前在旅館當茶房在以前常在旅館住宿因而認識我待他甚好他人亦還老實我揣想與他平日感情料定他一定要帮我的（問）你因與他平日的感情料定他必允帮你他也居然就如你所料一經你邀約就應允就同去並且將刦得大宗贓物交給你照這樣說他是很替你效力的對你很不錯的（答）吳春芳對我總是不錯不過此次之事是我約他的他受了我的害請堂上格外成全他（問）據你所供此次之事是人害了吳春芳照這樣說吳春芳他是不曾害你的（答）他當然不會害我總是我害了他（問）據吳春芳供你於四月廿三日上午約他時曾告他己由你購有藥水一瓶囑他預備繩子一根以便臨時應用這話當然是實在的（答）我未曾呌他預備繩子（問）你剛纔不是說吳春芳不會害你的如果你未呌他預備繩子他這供詞就是無故栽害你的這是甚麽道理（答）我實在不明白他的意思（問）四月二十三日下午你與吳春芳等在鶴林春見面後你可向他問過甚麽話（答）不記得了（問）你當時是否給四角小洋與他（答）這是有的因爲他没有茶資准給他開茶資的（問）茶資要不了四角僅僅二三人至多不過兩角錢罷了其餘的錢辦甚麽東西的你照直供罷（答）我並未呌他買甚麽東西（問）據吳春芳供稱到鶴林春與他們見面後你即問他繩子己否辦就吳答因錢用完未買茶錢亦没有開的當由你拿出小洋四角交他令其開茶資並買繩子後來吳拿兩角錢交由方姓持去不知在何處覓來舊繩一根他供得明明白白你還不實供嗎（答）他這話實没有的事（問）你如不承認我提他與你對質罷（答）他要這樣供就是我該死了（仍未完） 
[郁屏翰興學之紀念會]  
　　昨日午後本邑紳商學界齊集公共體育場爲己故邑紳郁屏翰舉行建立興學碑事落成紀念與會者有姚子讓金仰蓀余芷江朱伯華李頌唐楊聘漁孫玉蓀胡少亢與各學校校長敎職員等一百餘人並郁氏普字義學四團體場内有惠兒院樂隊奏樂二師附屬童子軍照料秩序縣知事沈寳昌亦命駕蒞止就該場健身房爲開會地點兩時振鈴奏樂開會由主席發表郁君事實略謂屏翰先生以商業起家生平對於敎育事業及其他公益事無不熱心舉辦或資助對於敎育嘗辦日華學堂及普字義學七所自淸光緖三十三年迄民國八年輸資至一萬一千八百三十一元之巨迨民國六年將旦華改隷市立臨殁時造訓其子葆靑令將普字義學七所繼續辦理其他若輔助中英·育材·崇實·瀹智·蓬萊·法華·啓智·花業·七舖·三育·東區·小天竺·羣學會等各小學校及女子蠶業學校·女子工藝學校·農業試騐塲·競化女子師範學校·中等學校·中華職業學校等自前淸光緖三十三年至民國七年共捐銀六千九百九十九兩洋二千四百零九元其熱心敎育仗義疎財實爲難能現雖物故地方上遺愛難忘爰建興學紀念碑亭以貽不朽云云次由買粟香演說後由沈知事演說大致謂世人之留金錢於兒孫莫如留道德蓋金錢有限而道德無盡觀於今日天雨而紀念郁先生者仍座爲之滿益足徵信云云再次爲孫至蓀李頌唐胡少亢先後演說大致不外欽仰郁君捐資興學贊助公益等語迨至散會時己傍晚來賓略用茶點而别 
[國語研究會開會紀]  
　　上海小學敎育研究會昨日上午在尙文路勸學所開普通科國語研究會到者有潘贊麟·張介凡·張鏡蓉·詹克峻·顧直惟·湯夢吾·顧潤章·沈鑑三·皇甫日新·楊孟鹿·劉士芳·王蔚如·湯蔭南·王定誠·施百斛·趙　芙·黄鐡崖·張勱吉·陸菊初·樊伯　·朱杏生·鄭賢昌·潘欣之·毛元良·曹香蓀·楊聘漁·李頌唐·等二十七人十時開會由李頌唐主席報告提議事件經衆討論分别表决如次一件報告收到國語敎學生調查報告計二十四件如梅溪旦華龍華比德和安萬竹東明倉基閘北第一第二江境上海市第二義務暉橋洋涇市第一第五高行鄉第二第四第七塘工局義務陸行鄉永寗效范上海澄衷乙農朝宗等二十四校上項報告交國語幹事會整理編輯一件討論初步敎授應提示五聲否議决祗能由敎師口頭辨别淸楚一件討論標點符號議决應用新式的倘使一時不容易懂可逐漸進行議至此時己過午遂閉會各敎員在所午膳而散 
[坤範學生之熱心籌賑]  
　　坤範女子中學服務社會熱心異常深爲各界所贊許前次新世界舉行急賑游藝大會該校亦參與表演今日（星期一）爲駐滬北京貧民糧食救濟會因哀憐災民籌賑救濟假座大世界舉行游藝大會特請該校加入演藝聞已允許將於今晚登台奏藝並聞尙有多數學生自願認購游劵以惠災黎云 
[湖州會館開選舉會]  
　　湖州會館於隂曆十月十九日開選舉大會由楊信之主席指定閔少琴蔡和監視開匭當選董事十三人楊信之沈聯芳凌銘之黃搢臣王一亭朱榜生沈田莘潘憲臣孫芑銘許葆初閔少琴錢新之吳登瀛又評議董事四人龐萊臣潘祥生芮芷薌彭竹筠當日沈聯芳提議殯房會館添裝大號自來水管及太平龍頭並修理會館房屋沈田莘報告經辦上年湖屬水災籌賑會賬略凌仰之建議建造湖州旅滬公學校舍己故董事朱五樓謝子楠二人於剏辦會館厥功甚偉查照會館定章升祀鄉先祠以示崇報念五日又在同鄉會開董事會互選總董並籌議分部管理事宜當選定楊信子爲總董黃擔臣許葆初爲第一部董事管理會館内外一切及收支銀錢事務孫芑銘朱榜生爲第二部董事管理養病院醫院殯房事務潘憲臣潘祥生爲第三部董事管理湖州第二殯舍及義塚掩埋事務錢新之吳登瀛爲第四部董事管理成殮義扛發空抬重收殮無力者各事務沈聯芳沈田莘爲第五部董事管理材會及給發憑單寄柩讓材事務凌銘之王一亭爲第六部董事管理資送回籍及同鄉學務另設勸募月捐部北市董事龐萊臣芮芷薌南市董事閔少琴彭竹筠舉定後由會館備函敦請分部任事矣 
[白蠟因貨缺漲價]  
　　米心白蠟皆産自川省近來因蜀中多事來源不旺重慶至宜昌航行爲難即直接順流無阻到申亦須四五十日是以滬上各行家存貨已見竭蹶現值出銷之候各省客帮皆有購辦英美日洋商亦現活動因此市面更爲堅俏昨據該業中人言滬上屢次函催蜀中裝出之貨在宜昌一帶阻擱三月之多一時不能繼續來滬故市價每擔開至一百十餘兩行家見此情狀皆不敢預先售出云 
[兩軍艦回滬]  
　　海軍楚同砲艦曾由藍總司令諭令游巡長江茲巳竣事前日開駛返滬又定安運艦現由福建差遣事畢亦於昨日來滬均泊南黃浦高昌廟浦江稟知藍總司令核奪 
[張團長擬淸理龍華寺田産]  
　　西鄉龍華寺古刹現由軍界發起募捐興修工竣而寺前之七　寳塔亦定舊曆冬月朔日開工修理惟該寺尙有軍隊駐宿因無軍房可移並未遷出近步兵三十九團團長張慕韓查得該寺管業之田産尙有千餘畝茲擬加以淸理擇其耕種不甚利便者與邑紳商議出售若干畝即以所得價銀充建造軍房費用惟寺産田畝究有若干單地是否相符曁坐落何地均應查勘明白以便酌量售變爰於前日起飭傳各該圖地保到署詰詢以便定期派員協保淸丈田畝 
[同孚典失愼之賠償辦法]  
　　松江同孚典失愼一事現由典業公會議决衣珠兩項當本每元償六角二分金鐘表寳石牙件銅錫等槪賠五角銀飾三角五分均扣利布棉被襖等均不扣利昨由該縣知事呈報省道各署將此案辦結矣 
[代理法總巡改爲實授]  
　　法捕房總巡施美德君任滿回國遺缺由副總巡費沃禮君代理現法總領事及法公董局總董等以費君代理缺後整頓捕房不遺餘力故舉費君實授正總巡之職 
[工巡捐局常會緩期]  
　　滬南工巡捐局前經規定陽曆每月第一星期二爲開常會之期歷經照辦在案本月七日爲第一星期二應開常會適該局長姚石蓀因公赴津是以屆時暫停開會業己預知各董事查照矣 
[包探因公被控]  
　　虹口西華德路長樂池浴堂股東趙醇麟因案於上月十五號由該管捕房派探周小弟前往拘解公共公廨訊明省釋後趙以周探係將其違法逮捕且由該浴堂解至公堂沿途爲人所見致受名譽等損失遂對於因探提起民事訴訟要求追賠損失洋一千元公廨准予飭傳波告到案交保去後事經英美總巡司麥高雲氏得悉以周探現係捕房辦公人員且本案亦屬因公被控似可免予交保爰商由捕房律師費斯福氏於前日到廨陳明麥總巡司之意即經核准該探免予交保聽候偵訊 
[童子拉車之干涉]  
　　閘北人力車每以未成年童子充當車夫迭經四五兩區各署所嚴加取締奈放租人祗圖利益置禁令於不顧前日又經四區崗警查獲王大喜王小江子吳桐成三名解經顔署長訊明判王等三人從寬斥釋車輛扣留候傳到車主陳得勝王兆明等再行核辦 
[被告交保候訊]  
　　美商晋隆洋行在公共公廨呈控瑞昌祥號主胡瑞昌冒牌天秤請追損失銀五千兩又愼昌洋行控同春號主潘寳才盈泰號主邵正守違法收藏伊價值一百五十兩之鐡管兩案由廨飭令中西包探將三被告傳案諭令分别交保聽候函致美領訂期會訊 
[指控姦佔妻子]  
　　揚州人爲小工之錢錦蘭家住浦東爛泥渡此次由友人合往常州做工約有月餘前日歸家其妻劉氏巳不知去向旋經查知爲沈寳成姦佔乃投三區警署稟控飭警將沈與該氏一併拘獲連同原告於前日下午函送地檢廳奉飭分别收押原告退去候究 
來件 
[蘇省議員儲南强等徵求同會宣言書稿]  
　　民國歷九載就江蘇論自治遭官吏之遏滅地方受政府之箝束屬吏舍差缺肥瘠無他知長官以痴聾家公爲能事我蘇人精神上之苦痛亦云極矣近者本會伉直之士提劾伊通舉六年來人之所欲言者披揭之非與伊通有私憾也謀蘇事之進步也京内外同人另主蘇人治蘇非有省界之見也易一法以治之庶幾痛癢相關鄉評所繫不致悍然不顧也嗣以尙非澈底辦法故再進一步而主張議省制省長民選以謀永久之自治爲全國一部分之發展即亦爲國計非爲蘇計也乃近察政府對蘇狀態若操若縱以爲民氣甚張非用武力鎭壓之法即用顢頇應付之方觀於政府最近所主張之巡閱督軍護軍省長諸問題之注意可知也昨者本月二日寗垣機工以本會主張開放繭行之細故奸人播弄圍會刼人游行市衢警廳罔制成爲奇談事經告訴檢廳另歸法辦醖釀成此殆復多端我本會同人廢督裁兵尙敢主張寗有畏此犧牲哉是用徵案同意在此時期認定省制草案省長民選事在必行趕速續議苟不成者寗自解散以爲吾蘇議會同人今所一致之表示用敢正告當軸曰號稱民國而决不容納民之主張請一反省此國家究能長屬於誰一氏誰一派爲永久之私物乎共和國民人人有服兵之義務而政府必欲以北方軍隊填塞江蘇隱視爲征服之地浸至警察亦無一而非北人此等政策是否爲民國國家所應有我江蘇人今日之自决無非爲謀自治謀自活並無一絲一毫與民國之統一牴觸請政府暫放江蘇出一頭地作爲民治之試騐至必欲猜疑必欲壓制則吾蘇亦更有最後之自决矣特此宣言惟政府曁蘇伯叔兄弟公鑒儲南强張援徐瀛華鼐吳福康盛元音劉伯昌朱世瑾戴思恭葉理封龔廷鶚雜評二 
[民與民衝突（訥）]  
　　政府與官與兵皆以衛民而設而今日乃皆以擾民故今日之民他無可恃所可恃者民與民之自相團結以求免政府與官兵之擾且與此擾民之政府與官兵相抵抗而巳然而今日之民竟與民自相衝突而爲彼擾民者所利用豈不痛哉 
　　河南之民正在謀驅趙抗借欵之際而商人乃爲學生查貨罷市致有圍校捕學生之舉軍人乃得乘機以圖報復矣 
　　江蘇之民正在謀廢督廢巡閱之際而機工乃爲議會開放繭行案致有毁會毆議員之舉官廳乃得竊笑以自取快矣 
　　嗚呼今日何日尙甘爲人機械以自擾哉吾爲自治自决之民悲 
公布欄 
[江蘇高等審判廳]  
　　民庭判决（民一庭）一件顧范氏與羅實等爲財産涉訟控訴一案（判决主文）原判第四點及第六點撤銷又第七點及第八點内關於十二保二十六團之田部分變更之羅實慶返還控訴人存欵洋五千元及木料洋一百二十元杜布十疋又其佔住屋内所有屬於顧潘氏遺留之木器用具等件亦若一併返還陸仲誠應將印收一紙宋雪君應將控訴人售與汪福號之房屋單契全套返還控訴人收受羅實並負催交之責關於十二保二十六圖之田應由控訴人另以陸鴻賓及羅實羅顧氏等爲共同被告向第一審訴追之控訴人對於羅實及陸仲誠其餘之請求駁回以上判决部分之訟費羅寳負擔十之七餘由控訴人負擔一件夏仲卿爲債務涉訟不服泰縣知事假執行之處分聲明抗告一案（决定主文）本件抗告駁回一件卓建侯與吳紹美爲債務涉訟控訴一案（判决主文）本件控訴駁回控訴訟費由控訴人負擔（民二庭）一件李伯賢與胡九齡等爲呑欵涉訟控訴一案（判决主文）原判關於駁回李伯賢請求賠欵及訟費之部分變更之胡松瀋應償還李伯賢銀一千零二十九兩六錢六分李伯賢其餘之控訴駁回本案訟費李伯賢負擔十分之四胡松濤負擔十分之六件呂延華與呂玉泉等爲祠欵涉訟上告一案（决定主文）本案上告駁回本審訟費由上告人負擔一件顧蔭培爲基地涉訟聲請再審一案（决定主文）本件聲請應移送上海地方審判廳審查裁判一件鄒高氏與張伯誠爲債欵涉訟控訴一案（判决主文）本案控訴及參加之訴併予駁回本審訟費歸控訴人負擔以上十二月四日 
　　公示送達江蘇高等審判應爲公示送達事案查夏逸齋與夏筱波等因執行異議不服上海地方審判廳判决控訴一案本廳前於九月二十四日下午二時十月十二日下午二時及十月二十九日下午三時迭次公開審理被控訴人夏筱波均未到案茲本廳特再定期十二月十一日下午三時續行公開審理合亟公示送達仰該被控訴人務即遵期到庭候審毋得自誤切切此示十二月二日 
[上海地方審判廳]  
　　判决主文（民一庭）一件判决王鹿雲與劉信卿聘禮涉訟一案主文劉信卿　將金如意翡翠如意絞絲金鐲珠圈四項交還王罷雲訟費歸劉信卿負擔一件欽連生與楊雲山等欠租糾葛一案主文楊雲山應償還欽連生經租之陳順記房租洋十九元五角其租住之邢家木橋第四十號房屋一間應即遷讓欽連生對於王尙有等之訴訟准予註銷訴訟費用楊雲山負擔六分之一欽連生負擔六分之五一件决定周銘之與周八八田地糾葛聲明蜜礙一案主文本件窒碍之聲明照准一件决定姚鳳歧與高桂香抵欵再審一案主文本件再審之訴不予受理一件判决屬乾康等與戴理卿頂首糾葛一案方文戴理卿應償還周乾康等經理各店之頂首洋四千二百五十八元二角五分訴訟費用歸戴理卿負擔（民二庭）一件判决王星卿訴張嘉聲信欵糾葛一案主文原告人之請求駁回訟費歸原告人負擔一件决定呂梅生聲明抗告一案主文本件抗告業由吳縣知事公署撤銷原命令應毋庸議一件决定李主一聲明窒礙一案主文本件窒碍之聲明照准以上十二月四日 
　　批示一件張順寳狀保蔣根由准保此批一件張柳生狀請保外理處由狀悉候傳原告來案訊奪此批一件寳耀庭狀請給領由狀悉王永年與袁鍋成因抵欵涉訟一案卷宗尙未奉江蘇高等審判廳發回仰好知照此批一件邵松鶴狀請執行由狀悉候飭吏追繳給領此批一件張其銘狀請押追由狀悉糾傳案勒繳此批一件朱葆三等狀請執行由狀悉准予分别執行此批一件夏建康狀請給領由狀悉吳阿新交案洋九十元曁該民呈案之租契一紙准予來廳具領此批一件單春林狀請執行由狀悉准予飭吏執行此批一件鄭芳佐狀請協傳由狀悉准予函請會審公廨協傳陳子恩到案訊奪此批一件陳桂汀狀請給領由准予來廳繳證具領此批一件張永年狀請亂傳由狀悉准即函請法公廨協是執行此批以上十二月三日 
　　批示鄭鑑泉狀請銷案開釋由狀悉准予將夏方氏開釋完案此批一件孫秉康狀請給領由狀悉准予來廳具領此批一件徐德源呈爲借單不還請求備案由據稱爾兄徐德福借單不還等語纯託空言無從憑信所請備案之處礙難照准此批一件王舒氏狀請嚴追由狀悉准予飭吏執行此批一件張謹伯狀請執行由狀悉查本案尙未確定所請應從緩議此批一件徐菊如狀請押追由狀悉着即來廳候訊此批一件楊阿囝狀請給領由狀悉金桂祥交案方單一紙應俟該民將案欵交淸再予給領此批一件苗憲普狀請函縣協助由狀悉仰候傳案訊奪此批一件吳藝芳狀交欵洋由准交此批一件孫煒生具狀聲請由狀悉着即來廳候諭此批一件蔣楊氏狀請發還訟費由狀悉候追繳給領此批一件張順寳狀保莊盤根由准保此批一件周金生狀請發還卷宗由狀悉本案第一審卷宗准即發還原縣仰即知照此批一件朱元奎狀領租洋由准領此批一件陳　堂狀請着保追繳由狀悉准即傳案訊追此批一件楊菊生狀請呈高等廳發還原卷執行由狀悉此批一倪錫卿狀請銷案由狀悉准予銷案此批一件陳茂文狀請傳訊由狀悉查本案業巳决定所請傳訊應毋庸議此批一件鄭世賢狀請押追由狀悉巳限令原保人措繳矣此批一件徐壽狀交欵洋由准交此批一件張永年狀請移廨協助由狀悉業巳函請法界會審公廨協助執行矣仰即知照此批 
[上海地方檢察廳]  
　　批示張吳氏狀悉該氏所稱各節係應民事婚姻同　不能成立刑事犯罪所請不准仰即知照此批王沈氏狀悉所訴是否應實仰該氏即赴警署催解湯根寳到案另行核奪此批胡瑞華狀悉侯傳訊核奪此批徐瑞由等狀悉業於前狀批未矣仰即知照此批羅以　狀悉本案正在偵查尙未明確所請即予保釋之處暫毋庸議此批趙承水狀悉仰即邀同張朱氏來廳候訊此批崔國友狀悉據訴爾妻不守婦道聲明脫離關係此係民事問題本廳未便准理此批黄陳氏狀悉查陳珍子分婏尙遠且業傳其父來廳具領所請代領之處暫毋庸議此批朱許氏狀悉准傳案訊奪此批孫四泉狀悉該案正在偵查毋庸多凟此批鄭盛廣狀悉案巳起訴候送同級審判廳核辦此批以上十二月四日 
[滬海道尹公署]  
　　批示松江縣民張永祚等呈爲違章愛民實跡昭著環求詳處遵照部令裁撤並懇飭縣究結撤銷部照以蘇民困而保治安由呈悉據稱松金靑淸理官産事務所狄恩霖種種劣跡如果屬實仰即逕赴官産處呈請撤查究辦所請咨處裁撤之處未便率准此批 
[淞滬警察廳]  
　　批示一件敦仁猪業公所代表朱敏甫呈悉旣據調處妥洽應准將案撤銷民婦包錢氏呈悉准即行區派警跴緝可也商民曹裕衡等呈悉准予如呈辦理仰候通令查禁假冒並給示布告可也民人李桂標等呈悉查陳連桂即程連桂爲本廳開革巡警乃逗留境内藉端向人訛詐繼以未遂所欲復敢糾人逞兇不法行爲深堪痛恨此種害羣之馬不容姑寬業巳飭科從嚴懲辦所請保釋應無庸議民婦葉唐氏呈悉查寵妾虐妻殊爲法律所不許惟家庭之内總宜和氣致祥該氏旣爲嫡妻儘可於奚氏挑唆打罵之時出於正當之規勸如果夫仍遺棄妾再恃蠻再行報警解候移轉法庭訊辦所請派警拘提之處着無庸議民一謝樹生據呈納妾劉金竹捲物潛逃各節應由該民自行偵查藏匿所在報警拘辦所請派探緝獲之處着無　議 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閑話 
[南溟息羽記] [  中實]  
　　記者一履南美大陸偶聞街市間呌賣聲閉目凝思與北美所聞者相比較巳甚相殊在南美聞呌賣聲其悠然無盡之槪誠不啻於海天數萬里外一聆故國之鄉音也譬如晚間偶於靜中聞賣報聲在北美聽喚ＥＸＴＲＡ（意爲號外）其音甚高亢而甚促若南美巴西首都之散售ＡＮＯＩＴＥ（夜報）則一呼喊間如短歌終鏗然有餘韻焉又若出遊通衢作苦之傭工有負長梯徜佯而不前者有頂重物屹立久之若有所凝視者此在北美人眼光中均將詫爲奇觀至若巴西式縉紳先生之衣朝服ＭＯＲＮＩＮＧＣＯＡＴ入人叢負手閒行安步自適者又北美利堅合衆國方面夢想所弗及也 
　　其第四端則爲文字上之關係歐美各國文字相去均不甚遠舍英美無少殊外法蘭西意大利西班牙葡萄牙爲一系德意志荷蘭瑞黄那威等爲一系故在歐洲諸國一人而兼通數國文言者實不足貴英之於德德之於法其相去如中國文言與日本國之文言也若法意西葡之同出一系者其不同處乃祗如我中國閩粤贛浙之小有出入故通西班牙文者可與葡萄牙人立談令彼我間意各相通此又記者抵南美後所得之一種特别感觸蓋南美各國最通行之文字爲西與葡而南美人士通法文者之多亦竟如中加閩粤贛浙省會中人求其能解若干句普通官話尙不甚難也因此文言上之異同而國民間感情深淺影響之大亦覺大足以令人注目 
筆記 
[疑情記（二）] [  禹鐘]  
　　余聞言驚問曰然則與君駢坐而語者非女母耶友曰然實告君今夕之會蓋爲君婚姻也彼母女之至亦余要之然亦未嘗先知其事余至是始恍然詈之曰狡哉吾爲汝墮入五里霧中矣自是余枯寂之心遂自納於情網而友之撮合亦不辭勞悴奔走於兩造間日必一二次也生言至此余曰以君敏幹有才華操業亦優尙雀屏之選固宜無不中矣生曰不然吾今爲子續之女姓何名慧惟一母相依無兄弟姊妹家復衰落其所度歲月蓋無日不沈寂如死境綠窗幽怨從可知矣余旣重其人又憫其遇一寸情苗若春卉之被暖日後潤以霖雨而滋也余於是時以爲情場中多不如意事而己獨置身於月圓花好之境心至欣愜顧情者憂騷之所組合也一嬰其網鮮能順遂無所苦而獨逃於例外者余之於慧亦終墮入華　之刼耳當婚約垂成之際余忽得一簡署名曰汪某其言曰聞君與何慧將締婚驚詫倍至蓋慧實夙有恩私於余者終焉之志嘗密誓於枕函今貳其心矣夫賤節之女人所不齒而君子悅之必未知其事也余讀竟震顫失度私念以慧之莊嚴而不免於累德塵海中洵無人矣不圖前夕霓裳影下彼乃爲衒嫁來也而友猶朦我妄矣余擱筆問生曰然則君信汪某之言矣生曰否余得書後遂訪於慧之戚家戚家者蓋友之所諗而介慧識友者也余隨友過從故亦得識之余探以慧事彼迷離其吻若有微詞此時果使戚家力辨其無者則余亦釋然矣旣而詣友許以汪某書示之請罷婚事 
 
[自治聲中之反響] 政府自治督巡　護　 
諧藪 
[饑民與軍閥之比較] [  楓隱]  
　　我國今日最苦者饑民也最闊者軍閥也然以余滑稽的眼光觀察之則其中實有相同之點茲試列其比較表如左　　饑民啃樹皮軍閥啃地皮 
　　饑民賣兒女軍閥賣國 
　　饑民做逃荒軍閥做逃將軍 
　　饑民向富家乞食軍閥向中央索餉 
　　饑民但求一飽軍閥但圖中飽 
　　饑民喝西風軍閥吃太陽（謂太陽啤酒也） 
　　饑民搶飯團軍閥搶地盤 
　　饑民成羣結隊軍閥營私結黨 
　　饑民面目黧黑軍閥良心漆黑 
　　饑民穿嘉禾馬甲（謂秧薦馬甲也）軍閥佩嘉禾章 
　　饑民似野田哀鴻軍閥似深山餓虎 
　　饑民不得食慣於忍飢挨餓軍閥辦交涉慣於忍辱含羞　　饑民逃難託庇於慈善團體軍閥失敗託庇於外人勢力　　饑民日日預備作餓殍軍閥日日預備作亡國奴 
新聞拾遺 
[眞眞不幸] [  阿慧]  
　　定海西門有汪某者開設皮鞋店計有十載家道漸致小康其妻曾於舊歲隂曆七月間遭疫而死汪某於今年隂曆二三月間又聘一妻年僅二九容貌動人汪某頗爲自得擇於隂曆十月二十日迎娶是日也賀客盈門頗形熱鬧人有見新娘風韻者無不嘖嘖稱汪某之艶福詎知過門後祇僅三日忽於是日（二十三日）午後一時許店後小屋忽然起火火勢灼灼有不可嚮邇之槪迨救火隊至已延及四隣而火勢復熾卽救火隊亦爲之退避三舍閱三時久始止計燒房屋一百餘間損失計達五萬餘金人謂汪某之妻係祝融氏化身誰曰不宜（不受酬） 
[落落大方] [  吳秉恬]  
　　九畝地徐姓家有子年弱冠習業於滬西某校舊聘某氏女爲室昨日成禮同校生往賀者十餘人至夕實行鬧房之舉恣爲笑謔並强開奩具取脂粉塗新郎面新娘見狀大不謂然因此立對衆宣言略謂諸君旣與彼（指新郎）同校讀書必巳受過敎育敎育宗旨在尊崇人格注重道德此種舉動適足爲文明社會之玷竊所不取諸君休矣女侃侃而談無羞澀態衆聞言俱覺乏趣默然半晌卽相率散去云 
小說 
[社會小說衆醉獨醒（二一四）] [  瞻廬]  
　　第三十五回慘悽悽借淚哭屍靈話叨叨背人訓嬌女 
　　小賓在好睡的當兒也被鼓聲打醒了睡夢一骨碌扒了起來念念不忘這好女兒趿着鞋皮先到女兒房裏伺候翠娥的起居誰料跑進房裏靜悄悄不見一人喚翠娥時翠娥也不應喚娘子時娘子也不答喚傭婦和王嬷嬷時也都没人理會心裏老大詫異他們都到那裏去了敢是在客堂裏着那光頭拜懺（不是看光頭拜懺却是看滑頭調情）一路自言自語竟向外邊來尋覓打從他老子的房門外走過却聽得痰聲咯咯帶着呼吸短促的聲響不覺心坎裏動了一動列位畢竟父子天性無論甚麽天性凉薄的人到那生命呼吸一息千秋的當兒便是鐡石肝腸也要減少幾分硬度人類所以優勝於他種動物全在這一些兒上面判别高下（百忙中發此空論）編書的發論的當兒小賓的兩隻脚不知不覺的不向客堂裏走竟向病房裏行可見最後的天性自有一種吸引的魔力當下揭開帳門把頭顱探將進去瞧瞧那垂危的老父原來用賓說了一天的鬼話臨斷氣時心地郤轉淸楚了眼見兒子探頭進來立即眼兒一眨脚兒一伸兩顆老淚算做最後的話别不多一會子氣便絶了小賓見這情形心坎裏微微的一酸兩顆眼淚待向眶子裏滾出轉念一想娘兒們究竟向那裏去了須得喚他們進來帮同料理方寸裏起了雜念那兩顆業已出發的眼淚臨到眼眶郤又打了倒車退還原駐地點可見父母垂危的當兒要享受兒女幾滴心坎裏發出的眞淚也是萬難的事話休絮煩再說小賓抛了死父來喚娘女時郤見娘子和王媽媽在書房門外講話便說不好不好老子咽了氣了 
[自由談之自由談] [  鵑]  
　　隂雨連朝抑抑無歡意偶見日影抉雲幕欲出便喜躍如獲瑰寳迨一轉盼間雲屯雨集則中懷懊喪有匪言可喻者故天下事不得則巳得而復失其難堪爲尤甚也 
大昌煙公司徵文揭曉（丁等） 
[大小嬰孩牌香烟的新語（白話文）] [  朱瘦狂] 　 
　　香烟人多愛吸的嬰孩人皆愛悅的嬰孩牌香烟恰是投人所愛所以不到幾年居然風行了全國先有小嬰孩後有大嬰孩有小必有大有弟必有兄當初其兄没有出現其弟在滬巳佔了先聲受人家的歡迎現在其兄崛起也是不弱兄弟們天眞爛熳性尤温和不染外界的惡習未知欺詐的勾當活潑潑地向人見笑一對寗馨兒世人皆爭羡已婚的人見了預卜弄璋暴怒的人見了心平氣和吸嬰孩的烟着嬰孩的笑烟香始終不絶笑容也始終不歛有香有色可愛可悅呀可愛的香烟∶∶·可悅的嬰孩∶∶ 
 
 
 

Page 15

 
 
   
 
 

Page 16

 
 
常識 
常評 
[水滸傳書後] [  老圃]  
　　續文獻通考以水滸傳列入經籍志周亮工書影云故老傳聞羅氏水滸傳一百回各以妖異語引其首嘉定時郭武定重刻其書削其致語獨存本傳金壇王氏小品亦云水許傳每回前各有楔子今俱不傳書影又云水滸傳相傳爲洪武初越人羅貫中作又傳爲元人施耐庵作田叔禾西湖遊覽志又云此書出宋人筆金聖歎自七十回後斷爲羅所續極口詆羅復僞爲施序此書遂爲施有考宋史宣和三年宋江起爲盜以三十六人橫行河朔轉掠十郡官軍莫敢攫其鋒知毫州侯蒙上書言江才必有過人者不若赦之使討方臘以自贖帝命蒙知東平府未赴而卒又命張叔夜知海州江將至海州叔夜使間者覘所向江逕趨海濱刼巨舟十餘載鹵獲叔夜募死士得千人設伏近城而出輕兵距海誘之戰匿壯卒海旁伺兵合舉火焚其舟賊聞之皆無鬭志伏兵乘之擒其副賊江乃降又考宋洪邁夷堅志云宣和七年戶部侍郎蔡居厚罷知靑州以病不赴歸金陵疽發於背卒未幾所親王生暴亡三日復蘇云如夢中有人相追逮至公庭俄西邊小門開獄卒護一囚扭械聯貫立庭下别有二人舁桶血自頭澆之囚大呌痛苦如不堪忍者細視之乃侍郎也復押入小門回望某云汝今歸便與吾妻說速營功果救我今祗是理會鄆州事夫人痛哭曰侍郎去年帥鄆時有梁山濼賊五百人受降旣而悉誅之吾屢諫不聽也觀此則宋江等投降後又爲蔡居厚所殺爲正史所未載又徽宗時汴京有名妓曰李師師者一時名士如張子野秦少游皆狎之見於歌詞徽宗亦微行幸之見宣和遺事甕天脞語又載宋江潛至李師師家題一詞於壁其詞曰天南地北問乾坤何處可容狂客借得山東烟水寨來買鳳城春色翠袖圍香鮫鮹籠玉一笑千金值神仙體態薄倖如何銷得想蘆葉灘頭蓼花江畔皓月空凝碧六六雁行連八九只待金鷄消息義膽包天忠肝蓋地四海無人識閑愁萬種醉鄉一夜頭白是宋江雖劇盜亦嘗讀書工小詞與今之劇盜目不識丁者又有問矣 
經濟 
[效率增進法] [  萃臣]  
　　什麽呌做效率譬如我們人走了一天的路汽車只消走一二小時便可趕上（這不過是大槪的比較罷了）同一走路而結果如此不同這就是效率的關係這就是因爲「效率在大小」的緣故我們長在生存競爭劇烈的今天無論求學作工以至於經營任何事業要是希望得到大一些的效率便非講求效率的增進不可因此怎樣可以增進效率在今天實是應當盡力研究的大問題現在且把我所見到的幾種增進效率的方法寫在下面 
　　（一）工具的精置如前例汽車走路所以能夠遠勝過人的走路無非因爲他運用着汽機這汽機就是增進效率的工具我們對於凡百事業皆當作如是觀 
　　（二）環境的注意時間配景氣候都與做事的效率極有關係順時而做配景適宜氣候合度這便是我們在做事的時候對於環境所當注意的三件事 
　　（三）計劃的詳盡做事之先必須立定計劃有了計劃又須從各方面比較其長短考證其得失然後施之實行這是我們講增進效率的人所當深自領悟的 
　　上述是增進效床的最要條件此外如常識要豐富應用要純熟外物的利用次序的整理都是方法中的重要部分但都容易懂得所以我也不用多所申說了 
　　工商學界諸君我們如果不願意敎事業一無成就我們如果要事業成就得很快很大我們就非力謀效率的增進不可我這篇文字不過是一個提議請大家來加以一番討論施之實行才好（乙種酬） 
國民常識 
[擇業之要點] [  嘯桐]  
　　職業旣與吾人畢生幸福及國家經濟發展有非常關係則吾人選擇之時應如何審愼其理甚明然回顧我國靑年之從事職業竟無選擇可言考其由來不外父兄遺傳親朋援引或一時投機類多遷就遇合所以不能圖本能之發展而易爲環境所支配波遷無定終至失敗欲求社會企業之發達國家生産之興盛更不遑論矣晚近歐美各國對於個人職業異常注重社會有指導局之建立大學有專科之增設可以知其價值矣爰將管見所及關於擇業要點略述如左倘亦吾人成效之一助乎 
　　（一）個性之審騐語云人心不同各如其面故一人必有一種性向或好靜或好動或好勞心或好勞力或好文學或好工藝是以擇業之前必將個性審驗周詳然後從事於性向所近之職業則自能喚起一種興味樂於進取得心應手事半功倍實非偶然也 
　　（二）本能之適合所謂本能適合者即從事之職業必當適合一己之才能譬如具農業才能而從事墾植具工業才能而從事製造則不獨各盡所長勝任愉快而事業之發展當可預卜焉 
　　（三）體力之注意體力之强弱人各不同職業之勞易亦不一致設使身體孱弱之人而任勞苦之役則其結果定多悲觀是又個人體力之不可不注意也 
　　（四）各方面之觀察擇業旣定於該業之現狀必需之訓練以及社會之情形將來之發展亦當熟籌而洞悉之或請益於師友及老於是業者或調查其内容及研究有關系之書籍則成竹在胸一旦從事必能收駕輕就熟之效而無隔膜隕越之虞 
　　（五）職業學之研究職業學者乃指導吾人擇業之南針歐美皆有專籍惜國中尙無起而趍譯之者若能研究之其裨益當非此區區短篇論文所能及矣（乙種酬） 
衛生 
[腎臟炎之原因及禁忌物（三）] [  鳳賓]  
　　昔有友人杜某亦患腎臓炎與肺膜精水余與其介弟（亦醫家）診視頗久始得步行出外詣余診所就治會有勸　進醫院者渠如其言乃院醫疑其患肺病驟令多進肉食於是大嚼未幾杜某氣喘不舒某國醫生復用嗎啡針注射一針後仍覺不舒再針之小便閉滯人遂模糊一星期後竟至長别殊可惜也 
　　要之腎臓炎一症除忌鹹味與肉食外更須禁用嗎啡蓋此症宜用通利之劑而嗎啡適足以閉塞之耳 
　　近有同道友某君亦患腎臓炎而不起聞逝世之前數日日日注射嗎啡設或不用嗎啡能否延長生命雖不可知惟腎臓炎中禁忌之物嗎啡乃其一也 
道德叢話 
[西方格言（七一）] [  謝介子選譯]  
　　仁慈而忍耐君樂兮未央「郎泛蘿」（ＬＯＮＧＦＥＬＬＯＷ） 
　　背己之面而加稱許者斯爲良友「英吉利諺」 
　　無償即富「法蘭西德意志意大利諺」 
　　貧者固貧吝者尤甚「英吉利諺」 
　　以德報德常情耳以德報怨乃大丈夫之所爲「土耳其諺」 
　　最速之答卽先行後言「英吉利諺」 
　　佳運得之易而守之難「拉丁諺」 
　　逢烈風暴雨始識優良之航海家「英吉利諺」 
　　欲知其女視其母「拉丁諺」 
　　失望爲愚人之結局「貝康斯費耳特」（ＢＥＡＣＯＮＳＨＥＬＤ） 
　　上期末條「忽」字誤排「忘」字特此更正 
　　帝君曰罵雨呵風滅像欺神暫首分形持誦吾言消山聚慶求子得子求壽得壽富貴功名皆能有成凡有所祈如意如獲萬福雪消千祥雲集 
 
 
[　善書提倡] [  應鵬] 迷信神權熱中利禄服從專制 
法律 
[非法結婚之處罰] [  潘翼雲]  
　　婚姻須得當事人之同意固屬民法之原則惟必出於正當之行爲與具備形式之要件（卽舉行相當之禮式如舊禮式之迎娶入贅新禮式之結婚）（見大理院統字第一五○號解釋以后註統字某號皆大理院解釋）始認其夫婦關係之成立果有背乎禮敎越乎人情者則刑律有相當之處罰列舉如左 
　　以詐術拐以而成婚者則成略誘和誘罪（刑律三四九條三五五條惟須離婚後告訴乃論） 
　　搶奪婦女而成婚者則成略誘罪（同上又統字第一七號）拐取已聘未婚之妻或子婦弟婦者雖係巳聘仍成略誘和誘罪（統字一九○號惟得原情酌減） 
　　與親屬妻妾成婚者（如兄亡娶嫂弟亡娶弟婦等）則成姦非罪更撤銷其婚姻 
　　有配偶而重爲婚姻者則成重婚罪婦人有夫再嫁亦同刑律二九一條統字六五號） 
　　知其有配偶而與爲婚者亦成重婚罪（刑律二九一條） 
　　兼祧雙配以重婚罪論惟有妾娶妻不爲罪若在刑律施行以前者後娶之妻應認爲妾（統字第四二號又四二八號孀婦有子招夫須得夫親之同意而其婚姻亦須備法定之要件否則成和姦罪而男子或成和誘和姦和姦俱發罪（統三七三號） 
　　有血統關係中同母異父者禁止爲婚惟前夫之子女與後夫前妻之子女無關血統不在此例（統字四五四號） 
　　悮會夫亡改嫁者夫還仍負有從前夫之義務（統五一一號） 
　　右所舉不過就所知而言至刑律略誘罪則處二等或三等有期徒刑和誘罪則處三等至四等有期徒刑親屬相和姦罪則處二等至四等有期徒刑和姦罪則處四等以下有期徒刑或拘役其相姦者亦同重婚罪則處四等以下有期徒刑或拘役（乙種酬） 
家庭常識 
[老年人不宜娶年輕女子] [  醉翁]  
　　未婚守節之謬日前某君巳著論闢之詳矣茲尙有事應爲年邁之男子告者即人至老年不宜再續娶年輕之女子爲妻或納年輕之女子爲妾蓋在娶者之心理雖或有至不得已之隱衷或賴以主持家政或賴以侍奉衰年然以老夫配少女其害亦非淺鮮請詳言之如左 
　　一違反婦女之心理也大凡婦女心理無不喜年輕而憎老邁一旦爲老年人之妻妾大都迫於父母之命惑於媒妁之言非其本心所願古人詩句有一樹梨花壓海棠之誚誠以年輕女子嫁與老人爲至可憐之事在愛惜名譽之女子朝夕與白頭人爲伴已不免犧牲學生之幸福設或蕩檢踰閑則一頂綠頭巾暗暗爲老年人戴上天下至勉强之事無有過於以妙齡女子而爲老年人之妻妾者故爲老年人設想何苦作此害人或自害之事哉 
　　一家庭不免多事也嘗見世間男子往往有年老斷弦子女業巳婚嫁而猶續娶年輕之女子爲妻使之主持家政亦有爲侍奉起見而納妾者均不免使家庭間從此多事蓋子媳對於年輕之繼母或庶母往往藐視而不加尊敬設老人於娶妻納妾之後更有所生則欲盼望其成人又不免自尋煩惱總之子媳而賢則老年人雖不續娶不納妾亦患乏人持家乏人侍奉否則子媳而不賢復娶一年歲與子媳相當之妻妾欲求其相安無事難矣 
　　觀上述兩端可知年邁之男子萬不宜娶年輕之女子爲妻妾卽不幸因年老無子之故而續娶或納妾亦須擇其年事較長者若旣經有子則更無再娶之必要矣（乙種酬） 
識字捷法 
[應用字] [  濟滄]  
　　兼并也篆文作　从又持秝兼持二禾秉持一禾秝音歷分布稀疏之謂从二禾二禾離立取其疏而容易長發　歷兼等字从之凡分者合并於一皆曰兼 
　　取捕娶也从又从耳古之社會崇尙武力率戮人而割取其首級所戮或多不便携帶止割其左耳此取字之原也又收也受也與之對又資也又擇而得之也又通娶 
　　友朋友也同志爲友篆文作　从二又取互助之意又善於兄弟曰友又凡气類合同者皆曰友 
　　雀依人小鳥也从小隹尾長者曰鳥尾短者曰隹隹音錐說見前 
　　隻鳥一枚也从又持隹又物之單數者曰隻又所以計物數者俗言一隻兩隻 
 
 
