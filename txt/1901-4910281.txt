# 1901 - 259 - 4910281

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就　購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[正學篇]  
　　拳亂旣平和議斯定皇上以民心之不靖由於民智之未開非興學以牖顓愚無以使之錮蔽除而知識廣於是宏宣渙汗大啓學堂俾數萬萬人民咸受樂育裁成之益訏謨碩畫誠足除舊染而啓新猷矣顧愚以爲新猷固貴振興而流弊要宜杜絶前報曾論今之在各學堂肄業者往往昧於君臣父子長幼尊卑之倫理謬謂人人得操目主之權甚或薙辫作洋裝弔詭矜奇恣爲邪說種種惡習幾於罄竹難書嗟乎嗟乎是雖子弟之甘於敗檢踰閑大亦教之者之不以正學導其先遂縱令若輩漸流於乖僻乎嘗見某學堂教小學生書籍編輯字句鄙俚荒唐觀其引言謂恐艱深不足以啓童蒙故爲是淺近者以開其知識噫嘻古來文字流傳豈無淺近易曉者彼三字鑑略幼學須知之類但使師長殷殷講解子弟卽甚鈍置亦不難了然於心奈何自作聰明舍是而别求鄙俚荒唐之課本我壹不知朝廷求才輔國將求此鄙俚荒唐之子弟乎抑果欲識拔聰俊穎秀之人才也然僅曰鄙俚荒唐雖不足以啓迪後生猶不致於貽悮大局所最可惡者開口卽談康學搦管動曰民權紀年以孔子降生而昧却聖朝年號謀國以民主爲重而不知尊奉朝廷謂作亂爲勤王目黨逆爲志士天經地義蕩然無存居然箸述成書通行各塾听宵講說恬不知羞嗟乎嗟乎當此蜩塘羹沸之秋日以正學訓生徒猶懼歧趨悮入而竟辯言横議怪誕支離有不使子弟謬妄昏庸日沈溺而不知自反者乎善夫我皇上之明無不照也本月十五日恭奉諭旨略謂省城著建立學堂一區再行次第推廣其教規課程參酌中西而尤諄諄於明倫理循禮法誠以此種鄙俚荒唐之課本實係不明倫理不循禮法者所編但使倫理明則知君父之宜尊而平權之說不復作禮法循則知憲章之宜守而改用孔子紀年之說不復興更何至逆說流行陰奉康學爲圭臬哉僕以爲新學固不可不講學堂固不可不開惟先應釐訂畫一章程使凡爲師者咸知遵守如欲新編課本則先呈政務處細加檢察必無一謬說攙入其中然後許用以訓學者若但曰興新學開學堂而任若輩妄作妄行則師長旣蕩軼範圍子弟更何自而遵循矩矱必至流毒宇内無有窮期而一康逆旣除恐二十一行省中將添出千百康逆矣時事尙可爲乎或曰今國家改行新法事事仿效東洋學堂亦應法東洋所訂規模不必拘守五經四子則正告之曰子特未見東洋之學堂耳彼東洋雖政號維新而童子入塾讀書未有不先攻五經四子者治選入專門學校始分習泰西兵刑禮樂與夫聲光化電諸科豈有忘其本原而祇務夫末者至於尊君親上之理天下皆同東洋卽則效西人亦何嘗稍佚於倫理禮法之外總之正人心必先正學術從未有學術紕繆而其心尙能知忠君愛國翼戴朝廷者康逆之殷鑒非遙拳匪之亂萌甫輯羣公袞袞尙其防微杜漸勿僅以興學爲先務而任支離怪誕之說之流衍無窮也於是援筆而作正學篇 
[硃筆恭錄]  
　　内閣奏請欽派稽察中書科事務一摺光緒二十七年九月十七日奉硃筆圈出孚琦欽此吏部具奏江西道滿御史缺九月十六日奉硃筆圈出瑞琛欽此又詹事府右中允一缺奉硃筆圈出文華欽此又欽天監監正一缺奉硃筆圈出恒安欽此又欽天監監副一缺奉硃筆圈出陳壽彭欽此吏部具奏請簡詹事府右庶子一缺九月二十二日奉硃筆圈出恩祥補授又内閣中書一缺奉硃筆圈出海桂補授又擬補内閣中書二缺奉硃筆圈出蘇元龍龍建章補授欽此兵部具奏查齋之王大臣奉硃筆圈出希朗阿符珍崇勲景灃官祥善豫會章玉璋欽此都察院奏派稽察普濟堂粥廠奉硃筆圈出宗室宜烈陳應禧欽此又奏派東城滿差奉硃筆圈出茹泰巡視東城事務欽此又奏派稽察旗務奉硃筆圈出文瑮稽察廂紅旗漢軍旗務崇蔭稽察正白旗漢軍旗務欽此 
[本館接奉電音]  
　　昨晚八點鐘時河南開封府行在飛電傳來上諭一道敬謹譯登○十月十九日行在内閣奉上諭不入八分輔國公銜鎮國將軍載瀛之第五子著命名溥僩欽此 
[載見龍光]  
　　昨晚河南開封府友人傳來專電云十月十九日皇上召見截取郎中袁猛錫 
[俄人之意]  
　　日本報云俄人訂立滿洲新約不肯確定退兵日期窺其意蓋欲乘此機緣干預滿洲武備也中國政府刻下大約亦已知之矣 
[表辭兼職]  
　　日本訪事人云臺灣總督兒玉源次郎今任陸軍大臣仍兼臺灣總督近接東京來電稱兒玉君現忽上表辭去陸軍大臣之職仍往臺灣專任總督未知日皇能俯准所請否 
[朝鮮礦産]  
　　日本訪事云朝鮮金礦甚多各國無不垂涎而日人爲尤甚祗因一時經費不足故尙徘徊觀望耳今將其著名之礦開列於左京畿道安城通津忠清道簫鼓山清州文義公州烏羅山全羅道金溝南原全州慶尙道青松義城星州廣州昌原普州平安道平城順安殷山爲英人所有雲山爲美人所有宜州義州黄海道厚昌開州寗過松禾長溯遂安載寍咸鏡道甲山永興吉州江原道春州三涉洪川金城爲德人所有以上各地所産優劣不一現均 
 
 

Page 2

 
 
爲日人查察明確眞可謂不遺餘力矣 
[日製電線]  
　　日本訪事人云無線之電線日本海軍省已研究多年今者已有成效本月十八號午前東京海軍省以此試騐將紙製一氣毬中間實以電氣放高有一百米突發動通信機付與横須賀軍港往返頗捷此事乃外波大佐所製云亦可見日人之留心西法矣 
[醕邸回京]  
　　天津直報云本月初六日早八點餘鐘專使德國回華之醇親王及叅贊張燕謀侍郎並隨員太監人等由塘沽乘花車至天津迨抵靖時英武員派兵彈壓頗爲愼重海關道張蓮芬觀察礦務局總辦兼辦理租界委員錢紹雲觀察以及印委各員均至車前請安王卽在花車進膳至鐘鳴九點一刻火車開赴京都先期總管内務府大臣已預備車轎並王公大臣等俱在永定門内天壇車站迎迓至下午邸駕蒞京德國欽使率領德兵排隊迎接另派樂軍一隊奏樂前導至德國使署中設宴洗塵 
[興修要工]  
　　天津直報云神武門外景山相近大高殿工程緊要本擬俟皇上回鑾後再爲興修嗣因大高殿係皇上親行祀典之所經承修大臣公同商酌於十月初三日督飭本廠商人開工修葺 
[擬興股票]  
　　廣東訪事人云粤省籌欵孔亟網羅殆盡日前督撫兩院憲特委候補道許仲甫觀察會同司道商議籌餉事宜觀察以廣東地大拐　素稱殷富擬請仿行泰西股票之法借貸於民較之房捐畝捐尤爲盡善業已條議章程列摺上呈兩院核辦矣 
[擬改學堂]  
　　廣東訪事人云初二日省中司道各憲齊集廣雅書局邀請各山長及在籍諸紳士會議學堂事宜是日紳士到者二十餘人擬將廣雅書局改爲洋務學堂惟章程則尙未議定也 
[鹽斤加價]  
　　武昌訪事友人云湖廣總督張香濤制軍近接京師户部來文以賠欵需用浩煩飭於食鹽項下按斤加價以資彌補當即行知鹽法道凌晴霄觀察遵照現由觀憲會同漢口淮鹽督　局沈幼彦觀察出示曉諭自本年十月爲始所有鄂岸食鹽每斤一律加價四文此示一出鹽店中售賣食鹽竟爾加至八文未知當局者亦有所聞否也 
[修築海塘]  
　　杭州訪事人云今歲仲秋江潮盛漲浙江嘉興府屬海鹽平湖一帶沿海塘岸大半傾頽署杭嘉湖巡道李幼梅觀察兩次親臨查勘申詳撫憲緬述情形請准估價修興俾臻鞏固上月二十六日由省命駕前往督理一切事宜并委候補同知吳望春司馬世欽隨往監視 
[藥庫被焚]  
　　武昌訪事友人來函云本月初七日下午忽聞轟然震響宛如石破天驚居人初疑爲營中操演槍砲不以爲意嗣探悉大東門内火藥庫不戒於火轟燬火藥一箱幸存藥無多附近民居未遭傷損惟庫中勇丁三名略受微傷已送至仁濟醫院倩西醫診治湖廣總督張香濤制軍聞之立飭江夏縣陳介菴大令馳往查勘所幸房屋所損無多尙易修葺至肇事之由傳聞不一或云因勇丁吸菸遺火所致未知確否 
[高岸爲谷]  
　　武昌訪事友人來函云鄂省文昌門外濵臨大江地本荒僻自張香濤制軍於是處創設織布紡紗各局巿面頓形殷盛沿江駁岸皆由局加工培修頗爲鞏固惟因江流湍急堤身久經衝刷根脚未免漸鬆本月某日夜間忽傾坍五丈有餘紡紗局門首房屋亦坍入水中幸是屋本無人居又因時値深夜工匠皆已星散道途亦少行人尚無傷損人口情事總辦王雪澄觀察已據情禀知督憲請派員勘估籌欵興修矣 
[山東商務局試辦暫行章程]  
　　一本省行業不齊商務受虧匪淺應按各項貿易分行齊集每行各舉董事一人以期上與商務總局可以禀承下與各該行業可以籌議務使分者能合散者能聚彼此聲氣聯絡互相維持並由各該行籌議公所各一處與鹽業錢業之有公所者同作爲該董事與該行商因公會議之地遇有商會應議事件卽由各該董事訂期集議一各董事中又須公舉總董事二人遇有重大緊要事件由總董事赴商務局商同妥議禀候本部院批示遵照一凡公舉公議事件以衆人意見相同者爲定如有眞知灼見確與商務有益爲衆論所阻撓者准其禀明商務局聽候覆核酌奪辦理一各董事每屆朔望必須會集次討論商務利病遇有窒碍不便之事准其禀局設法改除其尙待振興提倡者亦准禀局籌辦一各行現未設有公所准其暫行在商家局會議事件一在會各商家如有貨物壓本需貲周轉者准請董事數人聯名出結公保禀局籌貲貸發許其酌認官利俟貨物行銷後卽行歸欵不得飾詞延宕一商務中如有興辦大宗貿易需本過鉅商人力有不逮准由衆董事議定禀知商務局查勘如確係有裨商務能興鉅利而著明效者亦可酌籌貲助一商家財産訟案不許逕赴有司衙門以免拖累須先請董事評議如董事未能了結再赴商務局申訴由局委員秉公議處如無行無董各業准其逕赴商務局控訴至評議調處各案尙有理曲者梗頑不服或逃匿不來卽由局發縣追懲並按月分案摘由呈報本部院查核如土棍吏役訛詐凌壓商民准訪商赴局禀訴由局委查明實在卽派局差拿交地方官懲辦如地方官袒庇瞻徇卽禀請本部院查辦局内員差均須恪守功令不得稍染地方衙門習氣倘有不肖冐差舞弊滋擾卽由各董事曁總董事禀明局中總辦加倍嚴懲一各董事按每年更舉一次如有得力董事應行留辦者亦須由各該行再行公舉禀報一各董事膺舉辦事已滿一年如有公正廉明克孚商望者准由商務局禀請本部院核奬一凡糾股設立公司經營商業或因商業存人貲本及借本者如有暗蝕貲財私挪股本託名折虧倒閉捲逃等情一經被累人控告傳案審實應卽遵照户部刑部定章勒限追欠逾限簽交地方官分别定罪仍追欠欵於繳到欠欵内酌提十分之一歸局充公其避匿不到案者卽行查封家産備抵並行文通緝務獲究辦一凡以低僞貨物假冐招牌仿單有碍巿面銷塲及本商事業者經本商查獲實據控告或經董事呈明傳案訊實應卽從嚴查辦 
[解米述聞]  
　　杭州訪事人云浙省本年冬漕前經部議改爲折色以節糜費兹聞官塲傳述現因皇太后皇上回鑾在卽都中需米甚殷電致浙省飭官購白米一萬石運解赴京此信如確則各州縣當無不喜形於色矣 
[英使蒞寍]  
　　金陵訪事人來函云本月十一日英國使臣薩道義君乘某兵艦行抵江寗下椗下關江面旣而船中兵官畢格君隨同欽使及駐寗英領事孫德雅君先投洋務局挂號旋往督轅謁見兩江總督兼南洋通商大臣劉峴莊制軍維時洋務局總辦汪叔芾觀察趨陪略遲致薩君到時峴帥未卽請見薩君疑峴帥有所輕慢卽命回車迨觀察至而峴帥始悉前情亟飭追蹤邀請薩君仍率各員來轅峴帥待以優禮前嫌乃釋 
[私販何多]  
　　廣州訪事友人云粤中匪徒蠭起私販軍火之事時有所聞日前文昌河左近又有此輩蹤跡經佛山彩陽堂汛吕千戎拿獲起出器械甚多用船裝運來省泊諸靖海門馬頭詣南海縣禀報縣主裴大令親詣騐明數目隨命人押往軍械局聞其中快槍多至數百桿亦殊駭聽聞矣旣而水師緝捕某弁在東路渡船查獲彈子火藥數箱即將船扣留彈藥一并解局似此網羅嚴密奈何若輩尙不稍潛蹤耶 
[賊巢被搗]  
　　廣東訪事人云西樵地方盜匪猖獗打單劫掠於無日無之同仁局紳以附近兵勇無幾賊巢林立禀報前月二十六日廣協鄭鎭軍南海縣裴邑尊委中營陳千戎曁陳把戎帶同部下并安勇五百名前往西城鄉駐紥二十七晚五鼓時由三角海口上岸排隊前往以大軍五百分爲五隊以四隊分路四捕適是晚賊匪往刼小　鄉黄心齡黄祖香兩孝廉家得贓甚巨甫得返巢其巢共十一處大軍到時有數處賊匪持械巨捕鏖戰時許直至天明共擒匪廿三名已由陳把戎綑解赴廣州協審辦矣 
 
 

Page 3

 
 
[閙房釀命]  
　　廣州訪事友人云凡婚娶之家親友如雲每向洞房恣情諧謔或與新婦嘲紅嗤白藉博歡娱　稱　曰閙房此風不知起自何時喧賓奪主禮法蕩然有識者每職而嗤鼻不謂近竟有因之釀命者是眞兇暴之尤矣九月杪南海縣屬深村鄉聶姓家爲子完姻近鄰惡少某甲夙有烟霞癖遂藉此惡作劇將烟具陳設新牀吐霧吞雲夜半未息經新郎之伯母某氏出爲緩頰彼終百折不回氏怒遂不問情由將烟撤去甲等哄然而散羣以爲風波可暫息矣不意甲竟携手槍奔至向氏猛擊傷其要害立時殞命當由事主聶松達赴縣禀報縣主裴大令立派委員劉少尹帶同書差刑仵馳往相騐想當按律嚴懲也 
[扶桑濯足]  
　　日本長崎訪事友人云此次日本陸軍將校因勞績進級者共三百餘員名其閒院宫親王及澁谷在明兩少將則擢授第一第二騎兵旅團長齋籐太郎吉岡精一兩少將升授第十三第十四步兵旅團長其餘自聯隊長以下升調有差○日前有美國埋泥拉來軍船一艘進口經港口女神檢疫所醫生登船查騐内有二十人皆患赤痢因卽扣留一并遂往醫院療治說者謂此病皆因天氣乍寒多食生冷及杮子之類所致乃日人不察目爲疫癘眞無謂也○日本文部大臣菊池大麓君現因巡視九州學校道經長崎長崎縣荒川君以下咸至火車站恭迓旋詣萬歲町上野屋旅邸駐節翌日各官紳九十餘名設宴於福屋番菜館爲菊池氏洗塵聞此來順道巡閱新築縣病院及長崎醫學專門學校並師範學校勝山高等小學校各處並擬設立一九州醫科大學堂行將相度地址勾留數日仍乘火車往久留米地方 
[荆沙雁帛]  
　　沙巿訪事人云正興官銀號向係宜昌府人饒某開設饒因所開之和興玉倒閉銀號亦因之歇業現在銀號已改爲沙巿關收稅所先擬歸沙巿關委員康某辦理後因康本有沙關文案差不能兼顧故須另行委人矣○沙巿稅務司某君接到總稅務司赫德君札謂報子口稅者値百抽五向未收足兹自十月初一日起概行收足卽向來豁免完納者亦於是月起一律收稅某君奉札後已出示曉諭矣○今秋招商局以向行温州之普濟輪船改行沙巿以向行沙巿之快利輪船改行温州兹又以快利仍行沙巿已於二十七日由漢開行二十九日抵埠○熊某向在漢口某花鋪爲夥五六年未經回家有母年屆古稀致信招熊熊接信後卽於上月中旬由襄河附舟行至長湖口舟覆同船三四人盡與波臣爲伍熊母得此兇耗竟尋短見施救不及遽爾殞命其妻以倚賴無人亦雉經而死母子夫妻同時斃命殊可慘已 
[彝摘要]  
　　宜昌訪事人云本郡打包店共十有一家前此生涯本極暢旺近因開設者多以致利益日减兼之今年客貨更少各家無不耗資現在某某等打包店已虧折一空行將歇業矣○新任宜昌府齊太守考試文童竣事後日前命駕赴荆州謁見荆宜施道大約小作勾留卽須返旆也 
[屧廊苔蹟]  
　　蘇州訪事人云前者荆溪縣民人李某被殷寳臣毆斃控經前縣主某大令將殷並帮凶某甲拘獲嚴加質訊錄供申詳上憲批飭解省提勘詎知二犯異常狡猾輾轉翻供案懸迄今已將十載日來殷犯在元和縣獄中患病沈重縣主王大令備文禀請臬憲朱竹石廉訪批示遵行○本邑人嚴雲林前在養育巷開設銅錫鋪生有一子小名阿二弱冠時出外不歸杳無蹤跡家有房屋一所坐落大石頭巷賃與木匠某甲棲其眷屬迨嚴逝世族中闃其無人以致歴十餘年未收租値三年前忽有王姓者自稱出貲購得此屋將甲驅出另賃與人邇者阿二忽從某處回蘇詢知此事因偕地甲向王理論王恃充某紳家長隨一味逞蠻阿二出契據請王核對王置之不睬大約非對簿公庭終不能水落石出矣 
[三泖凉波]  
　　松江訪事友人來函云自世俸停發之令下各世職無不中心皇皇如有所失本月十七日午後齊集貢院左近某茶肆籌議一切聞須繕具公禀投轅乞恩未知果能挽回否也○北門外菜花涇一帶叢塚壘壘地極荒僻迤北有士隱菴係唐時古刹巍峨殿閣半委泥沙菴前古樹數十本皆千百年舊物邇經菴鄰甲乙二人私售於某木作事爲華邑尊林霨生大令訪悉遂親往勘視一週然後呵殿回署 
[上海官塲紀事]  
　　昨日吳淞馬路工程局委員張伯銘二尹法界讞員杜枝園大令上海縣學師邱贊思廣文先後到縣署拜會汪大令大令延入花廳茗談片刻而别 
[履勘河道]  
　　本邑南巿陸家浜河道前經上海縣主汪瑶庭大令咨請撫標滬軍營督標奇兵營撥兵開濬邇來將次竣工前日蘇松太兵備道袁海觀觀察上海縣汪大令命駕往勘以所開不深諭令各兵迅卽加工挑濬並咨會營主遵照辦理 
[上海巡局紀事]  
　　前晚東洋車夫殷阿新在董家渡地方不知因何將坐客賈鑑山肆行毆擊旋由賈將殷扭至二十三七鋪巡防局局員邱友林二尹研訊之下以殷兇横已極判責二百板以示懲儆○前日保甲總巡朱森庭明府飭差協同丐頭至二十三七鋪巡防局請派勇協提惡丐葉阿德錢阿毛並是處丐頭趙春一併拘解至局明府研訊之下判各責五百板移送改過局管押一年以儆○浦東二十二保十七圖高家行人錢咸春與徐耀寰之子根林因賭起釁糾黨互鬥旋各受傷而退事後錢以由徐身畔搜獲刀械手槍携至洋涇浜巡防局據情控訴不知局員如何辦理也 
[馬路工程局紀事]  
　　前日南巿高巷頭地方某猪作傭人馬銀生在馬路中與陳長根唐阿弟二人口角爭鬥某號巡街捕見之一併拘至捕房捕頭令移解馬路工程局總辦翁子文太守倩襄讞委員余克安叅軍研訊之下馬供小的係西鄉虹橋鎭人日前因驅剛鬛公至某處突有唐阿弟等前來攔阻小的向之理論遽被陳長根持棍毆傷求鑒陳供張家橋人小的亦開猪作見唐與馬互毆上前勸解並未行兇叅軍斷令陳唐二人給馬養傷費洋銀一元從寛交保○前日英商老公茂紡紗廠查騐棉花之某西人在南巿查獲鄉人龔錫香所售棉花十五包有水漬痕遂拘至工程局局員余叅軍研訊之下斷令提出三成充公餘准領回 
[英美租界公堂會訊案]  
　　英商新瑞和洋行投本管領事署控朱梅卿朱姚氏積欠租金等情經領事照會公廨讞員張柄樞司馬准卽飭提朱姚氏到案於昨日會同偉繙譯官研訊原告洋人投案供稱朱姚氏向森大木行租地造屋近因森大將地售與商人氏欠地租三月計銀九十兩延不清付請爲訊追朱姚氏供向森大租地造屋已歴二十年現森大將地售去小婦人並不知情求察司馬得供商之偉君判令交保限交租銀九十兩赶卽遷讓違十未便○有翁敬傳者向在成豐瑞洋貨字號執事自去年北方肇亂所有各洋行購定之貨均無力出清以致虧累頗巨當由英商威厘義記美商豐泰茂豐德商裕豐怡昌波彌文等各洋行分投該管領事署具控經領事照會公廨由讞員張柄樞司馬准卽飭提翁敬傳袁亭芳等到案於前日午後三點鐘會訊屆時英繙譯偉晉頌君美繙譯曰保羅君德繙譯佛爾克君先後蒞廨會同司馬升座研詰各原告投案供稱被定各貨約共虧銀四萬餘兩請爲訊追翁敬傳供在成豐瑞爲執事自去年拳匪擾亂之後生意清淡所定各貨無力清出現在店已被封所有簿據均被封入内有與同行合定各貨應請吊帳核算並據徐錫康章子成投案禀稱向成豐瑞定購洋絨若干付過定洋九百元未曾出貨卽被虧倒求爲附追司馬核供商之各繙譯判令原差將翁帶往協同各原告將店啓封取簿據核算明白再行覆訊袁亭芳訊係無干著交保開釋○英商哈咪洋行主控祝芝庭購定竹布嗶嘰等貨三十箱延不清出亦經司馬會同英繙譯偉君研訊祝供向爲掮客去年代湖南人鄭姓定得各貨嗣因北方肇亂鄭卽一去不來上的曾訐孫某將各貨退去言定貼還銀三百兩求察司馬得供商之偉君判令交保限半月繳銀出貨違干未便 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[羊城寒柝]  
　　廣州訪事友人云本月初旬某日城西逢慶街更練廠勇丁某甲偶携六響手槍置諸椅上不意略一轉側　然一聲藥彈飛出時行人某乙適過其門致被擊傷腰際立時仆地甲見勢不佳飛步逃逸街衆無奈將乙舁請傷科醫治據稱傷勢甚重恐不免有性命之虞眞旡妄之災也○前者南皮張香濤制軍總督兩粤時曾將芳材小蓬仙館改爲三賢祠嗣以當軸者虞不關心香火寂寥無人顧問巍峨大厦遂任人倚疉薪蒸有識者不勝今昔盛衰之感邇者大憲以省城設立武備學堂苦無講武之所擬蔣是屋撥歸應用亦未始非移緩就急之方也○日前華村寺前某小圍姓館突被匪徒唐某開槍猛擊幸無彈子未爲所傷當經近處安勇出爲拿獲解送南海縣訊明判令荷枷三月發犯事處示衆　 
[上海縣署瑣案]  
　　吳益生扭控吳子明爭繼圖産前晚縣主汪瑤庭大令提訊吳子明供監生係安徽休寍縣人在冶下大東門股開大興油紙號叔父小園開設泰生永紙店因無子息納妾龔氏亦無所出不久病亡因議以監生承嗣後念一人兼　兩房香火未免丁單故出洋銀十元向本城藥局弄鈕姓家領益生撫爲螟蛉子未幾叔父去世監生盡禮守制與益生素稱和睦店務由嬸母金氏執管今嬸母又因病仙逝監生議定由兄弟兩人出帖治喪益生本無異言詎料泰生永店夥鄭克明自知積弊甚深恐監生事後稽查帳目諸多不便唆使益生涉訟公庭鄭復糾領多人將監生扭案此事在滬各同鄉皆知底藴益生實非吳氏眞血脈可請訪查益生供監生係庶母龔氏所出當三歲時庶母病故由嫡终金氏撫養成人今亦故世族兄子明妄思爭繼肇此訟端叩求公斷大令訊得兩造供詞各執諭候查明核奪○前者孀婦瞿王氏被胞弟王家祥串同徐桂蟾騙借洋銀二千元吞賴不還由氏夫族文生瞿某代控縣署經汪大令提到王徐訊明押追在案王知事不了當卽變産料理而徐仍抗不措繳前晚大令提徐研詰徐一味求緩令喝令掌頰二百下復笞臀一千板還押再限半月著卽繳清○前者康顯寅等控錢宗瑆盜賣小火輪船經汪大令訊明斷錢償還船價洋銀一千八百元押候追繳日久無著後由鮑全才將錢保出迄今仍未理清康等投案禀催大令當飭原差前往查提因錢已避匿遂將鮑送案請訊前晚大令研訊鮑供此欵錢己還過洋銀九百元尙有未了當向唐劉兩姓追償今錢已回寗波籌措因病覊延致難尅期到案示恩寛限大令著速函追錢來滬料理不得任意玩延 
[英美租界公堂瑣案]  
　　某西人控王洪順在住宅内竊取竹枝經某包探拘解請究讞員張柄樞司馬商之偉繙譯判責二百板○積竊瞿柄和竊取沈長生綢布衣服二十餘件爲包探沈阿岳拘解請究司馬判責五百板遞解揚州原籍○日前楊道榮陳其高乘虹口失火時攫取王阿四張友生之皮箱衣服等物經包探顧福其劉光震拘解請究司馬判楊責五百板遞解回籍陳責二白板○小工宋小毛竊取耶松廠舊銅數十磅經包探石錦榮拘解請侒司馬判責二百板枷號一月○大昌染坊因虧欠房租被新沙遜洋行將門封釘擬將存貨拍賣抵欠不料被司閽人張六元竊去若干經包探陳金標拘獲解請訊究司馬著帶回捕房查明再訊 
[法租界捕房瑣案]  
　　前者榮華棧寓客某甲被同寓之李六寳竊去洋銀三百元逃匿蘇州經棧中執事人車阿連尋蹤而往將李拘獲旋被李戚孫阿五私行縱去車遂將孫扭送吳縣署禀明前情將孫轉解來滬由法界讞員杜枝園大令詰知李避匿溧陽備文關提已被聞風逃逸迄今日久尙未到案昨日甲投案禀稱小的被竊巨金流落至此無面目回里然此事實係棧中執事車阿連與賊串通求恩嚴究大令著傳車到案再核○本年正月間周王氏控吳阿泉誘匿養媳經大令訊供以吳阿泉旣不願與周王氏爲婚斷令交還財禮洋銀八十元給氏具領昨日吳遵諭將洋銀如數繳案周王氏投案求領大令命暫存捕房候過堂商諸費繙譯再行核示○沈兆恩前控吳二誘拐伊妻某氏逃匿無蹤遷怒吳兄福康控經大令訊責著交吳二到案迄今日久蹤影杳然昨日提案復訊福康供小的與吳二分居各爨吳二所爲之事實不知情求恩明察大令命還押候傳同原告復訊核辦○徐二前因庇賊拒捕解經大令訊明判枷一月昨已期滿因命帶案著即開枷照斷笞責五百板帶往照相店照一小景驅逐出境○積竊吳阿四前經大令訊明判枷二月昨已期滿命開枷照斷重責五百板斥釋○竊犯朱桂生解經大令訊供昨日提案著先枷一個月期滿責放 
[美租界捕房紀事]  
　　昨晨積竊宋石寳不知在何處竊得綢衣若干件携至北河南路某押鋪求質適爲包探劉光震所見連贓帶入捕房捕頭令押候轉解公堂禀請讞員張柄樞司馬訊辦○昨日午前偷兒嚴春生闖入新機浜路左近山恊森木作内行竊板木若干塊肩荷而逸適爲六百四十四號巡街捕所見拘入捕房捕頭令押候解送公堂禀請懲辦○昨日亭午時第二千七百五十二號東洋車夫陸士坤御車至北四川路奮步飛奔適某西人乘轎式馬車迎面而來不及避讓致被撞投玻璃窗當交一百二十九號巡街捕拘入捕房捕頭令押候解送公堂禀請究辦 
[九月十六日至十月初十日止藥捐安懷册捐清單]  
　　無名氏洋一元仁昌祥洋八角鄧定炘翁洋一元馮炳南翁洋二元溧　縣楊錦全翁求久病速愈助洋五元鄭闈卿翁經募十户計芝蘭交契洋四元文玉山房洋四元寳綸堂洋四元知止居洋十元恊茂號洋四元協甡號洋四元金華玉堂洋二元正祥盛洋二元盛記洋二元惇仁滬寓洋二元沈申豪翁洋五元并附安懷册捐由甬江正大信局來乾大恆甯莊胡煥章翁代募留餘堂張華藝軒劉有永思翁余笑竹翁四户共十元由廬州全盛局來李同泰龍二元蘇板洋二元金冶臣翁龍洋一元隱名氏求生産平安助小洋五十角由胥門全盛局來潘恊和胡不名惜衣　人三户人小洋十二角由蘇州鴻源局來敦遠堂胡小洋十二有成記一元由蘭邑恆利局來張詔裕翁銅洋一元張紹基翁銅洋一元共收洋七十六元二角銅洋三元[  滬北天后宫前廣益善堂司董嚴信厚施則敬朱佩珍唐榮俊等謹誌]  
[上海六馬路仁濟善堂籌振公所施子英經收各處水災振捐八月初一至廿九日第八十四次清單]  
　　初一日隱名善士永母病愈洋二十元○初二日童愼思洋一百百元蘇州沈萬順酒作米號將年例建醮資移振洋廿元馮星槎龍洋十元○初四日鴻城閨女求母病愈唐秉熙求病愈貴記三户各洋廿元汪國熿求合家平安方金氏求病愈王企鳳求病愈三户各十元無名氏洋二元二十角銅洋四角無名氏洋一元二角恆孚銀樓桶内洋一元銅洋二元丁徐氏無名氏各洋一元無名氏求安順洋七角無名氏求安順洋五角同福永興記銅洋五角○初五日陶晉昌係平安洋二十元陳桂森洋五元○初六日完心愿人洋十元○初七日天水王氏洋一百元澄園生　元○初八日石柳溪洋五十元俞華章無名氏各洋二元○初九日誠求主人洋一百廿元涇上無名氏十二元○十一日營口信昌永規銀十兩蓬萊陸振之二兩藥亭常際唐一兩○十二日莫釐葉松泉求妻病愈吳明高各洋十元彚源銅洋五十一元○十四日桐城葉浦蓀求次子無災洋十元○十六日童繩霞洋二百元怡樂居三十元○十八日丁子欣爲生辰保平安洋廿元綺園南寄園兩號爲節省中秋酒　洋二十元吳菊初十元莫氏二元○十九日奉邑唐守拙生洋二百元徐來復堂洋五十元俞舜祥三元○二十日徐讓卿求病愈洋二元文昇銀樓求合店平安洋廿角○廿三日黄隱名求妻生産平安黄隱名求生意興隆陳李氏太太謝玉如爲子病愈完愿四户各洋五元高鼎臣洋一元○廿四日丁景章洋五十元吳菘韻洋三十元孫全裕爲母壽辰放生洋廿元許培基五元無名氏小洋廿角永源號洋一元○廿五日唐顧氏洋廿元知過子潘五元韓隱名一元○廿六日醒世氏洋十元裕盛長孫作聖四元陳嶺梅求妻病愈二元○八月份共收銀十三兩又洋一千三百零七元扯七三七申元九百六十三兩二錢五分九釐小洋七十四角作元五兩零三分九釐以上共收元九百八十一兩二錢九分八釐銅洋五十八元四角連前共收元十二萬三千九百七十五兩四錢五分三釐除解各振欵外凈存元一千九百九十二兩零三分銅洋一百八十九元二角又存水晶圖章二方鼻烟壼五只珊瑚頂珠一座湘綉屏四幅九成宫法帖一部勸學編一千部歴代統系歌四百部幼科醫書一百九十四部 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[奏疏彚錄]  
　　吏部謹奏爲遵旨議奏事准行在臣部咨送内閣鈔出閩浙總督許應騤奏稱漳平縣知縣王先澤病故出缺查新海防候補先知縣唐祐奉到過班日期核與出缺尙未屆滿一年此外銀捐常捐無人應用勞績候補前之人該班名列在先之高上俊因與該缺人地不宜應以其次之員補用查有勞績候補班前知縣鍾國華老成幹練以之請補漳平縣知縣銜缺相同毋庸送部引見等因光緒二十七年四月十七日奉硃批吏部議奏欽此欽遵抄出到部查漳平縣知縣王先澤於光緒二十六年十月初六日病故遺缺應以本日作爲開缺日期係月選之缺先經扣留外補歸二十六年十月分截缺是月分僅只一缺毋庸掣簽查該省病故休遺缺知縣一項上次卽用後用至大挑及分缺間止今此二缺查鄭工先新海防先舊海防先海防卽舊例遇缺先遇缺均無人輪應候補先到班查鄭工候補先無人新海防候補不合例舊海防並籌餉銀捐常捐候補先均無人應用勞績候補先上次積至各項出身止此次應用正途及曾任應升之人今據該督奏請以勞績候補前曾任應升知縣鍾國華補授欽奉硃批交臣部議奏臣等查臣部官册該省勞積候補前知縣班内尙有到省在先之李麟瑞一員此次該督摺内並未聲叙該員有無事故如無事故係屬合例自應先儘請補如遇有事故亦應以其次之高上俊請補按照定例候補人員輪補到班不准聲叙人地未宜所有該督聲補高上俊與此缺人地不宜請以到省後之勞績候補前知縣鍾國華補授漳平縣知縣之處核與定例不符應毋庸議其漳平縣知縣一缺應令該督查明聲覆到部再行核辦查福建係屬次遠省照限减半四十日補缺定限七十日應以臣部此次奏覆行文之日起按照限減半四十日計算作爲接到部文之日另行起算七十日限期應令該督遵照定限於七十日内聲覆卽專摺具奏臣部照限减半計算該省具奏到部日期如各限均滿並未聲覆到部卽將員缺歸部銓選謹將臣等遵旨議奏緣由繕摺具奏伏乞皇太后皇上聖鑒謹 
奏奉硃批依議欽此 
吏部謹奏爲遵旨議奏事准行在臣部咨送内閣鈔出山東巡撫袁世凱奏稱德平縣知縣徐麟石病故開缺查有留省另補知縣張鴻鈞爲守兼優熟諳吏治合無仰懇天恩俯准以張鴻鈞補授德平縣知縣不積各項班次之缺等因光绪二十六年十一月二十五日奉 
硃批吏部議奏欽此欽遵抄出到部查定例各省裁缺卽用迴避卽用並新選新補人員留省另補者遇有准其扣留外補選缺出時如坐補原缺無人應將以上三項人員不入班次先儘補用先儘裁缺卽用次用廻避卽用又次用留省另補均不積各項班次之缺如均無人方准以各項班次請補等語今山東德平縣知縣徐麟石於光緒二十六年七月二十七日病故又榮成縣知縣趙昉熙於光緒二十六年七月初七日病故均應以本月作爲開缺日期以上二員俱係月選之缺先經扣留外補均歸二十六年七月分截缺係屬同月應行簽掣先後序補兹據該撫聲稱德平縣知縣掣得第一缺查該省病故休遺缺知縣一項上次用至候補班先止今此一缺查坐補原缺裁缺卽用廻避卽用新選補留省另補均無人據該撫奏請以留省另補知縣張鴻鈞補授欽奉硃批交臣部議奏臣等查張鴻鈞江蘇監生由山東金鄉縣知縣因承緝盜案四叅無獲降調開缺嗣據該撫奏請以加級抵銷降調處分免其開缺等因查該員議叙加級紀錄均在降調奉旨之後可否准其抵銷之處恭候 
欽定於光緒二十六年四月十二日具奏奉旨依議欽此當經臣部查金鄉縣知縣員缺業經歸於二十五年十一月分截缺將新海防遇缺先知縣劉錄德銓選在案該員歸於留省另補知縣班内遇有選缺出時不入班次卽補應以奉旨後第五日行文以接到部文之日作爲到省日期行文知照在案核與補授之例相符相應奏明請旨准將山東留省另補知縣張鴻鉸補授德平縣知縣銜缺相當毋庸送部引 
見謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲尊旨議奏事准行在臣部咨送内閣鈔出江西巡撫李興銳等奏稱湖口縣知縣倪延慶於光緒二十六年四月十五日到任該員原籍安徽桐城縣内至湖口縣交界流澌橋地方三百八十里係在五百里以内據該員到任後查明具禀由藩臬兩司轉詳前來查倪廷慶原籍距任所係在五百里以内自應照例改調湖口縣係衝煩難要缺於通省三字煩缺知縣内逐加遴選非現居要缺即人地不宜無可對調之員查有安福縣知縣陸善格才具開展講求吏治堪以調補湖口縣煩缺知縣所遺安福縣簡缺知縣卽以倪廷慶改調與例亦符陸善格係簡缺知縣調補要缺倪廷慶係煩簡通補人員毋庸送部引見等因光緒二十七年三月二十二日奉硃批吏部議奏欽此於二十三日鈔出到部查倪廷慶安徽進士由江西進士卽用知縣奏補湖口縣要缺知縣陸善格奉天進士由散館主事改歸知縣原班銓選選授江西安福縣知縣今據該撫等奏稱倪廷慶原籍安徽桐城縣至湖口縣交界流澌橋地方係在五百里以内請以安福縣知縣陸善格調補所遺安福縣簡缺知縣卽以倪廷慶改調欽奉硃批交臣部議奏臣等查要缺廻避對調人員應於字項相同之缺揀選對調今湖口縣知縣係衝繁難三項要缺安福縣知縣係簡缺缺項不同雖據該撫等聲稱通省三字要缺知縣内非現居要缺卽人地不宜無可對調之員請以安福縣簡缺知縣陸善格與湖口縣知縣倪廷慶對調之處係不在例准聲明之列所有該撫等請以安福縣知縣陸善格與廻避原籍之湖口縣知縣倪廷慶繁簡對調之處應毋庸議應令該撫等於三字要缺知縣内揀選調補如三字要缺内無可對調之員自應將該員開缺歸於廻避卽用班内另補再該員於何年月日具禀摺内並未聲叙應令該撫等隨案聲叙以備查核謹將臣等遵旨議奏緣由理合繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内阁鈔出前兼署兩廣總督廣東巡撫德壽奏稱光緒二十六年三月分所出龍川縣知縣選缺查有大挑本班儘先補用知縣鄧景臨誠篤穩練民事留心以之署理龍川縣知縣相應請旨以大挑班儘先補用知縣鄧景臨署理龍川縣知縣等因光緒二十七年正月十四日奉硃批吏部議奏欽此欽遵抄出到部查龍川縣知縣錢溯灝調補歸善縣知縣於光緒二十六年二月二十一日奉旨遺缺按奉旨後第五日行文廣東省照限九十日減半計算應扣至三月三十日接到部文之日作爲開缺日期歸三月分截缺係冲簡應歸月選先經扣留外補是月分只此一缺毋庸掣簽查該省升調遺缺知縣一項上次用至第一委用正班止今此一缺查鄭工遇缺先無人新海防遇缺先不合例舊海防先卽舊例遇缺先遇缺均無人應用大挑先自鄭工新例後係第一次到班查鄭工大挑先無人應用新海防大挑先之人兹據該署督請以新海防大挑先知縣鄧景臨署理欽奉硃批交臣部議奏臣等查鄧景臨貴州舉人由廣東大挑知縣光緒十五年五月二十九日給照七月十二日到省業經期滿甄别留省補用在案遵新海防例捐本班儘先補用本部過班知照於光緒十九年六月二十日行文廣東省照限九十日减半計算應扣至八月初四日接到部文之日作爲到省日期嗣經丁憂服滿於二十五年二月二十九日回省核與請署之例相符相應奏明請旨准將廣東新海防大挑先知縣鄧景臨署理龍川縣知縣銜缺相當毋庸送部引見薩將臣等遵晉　奏緣由繕摺具奏伏乞皇太后皇上聖鑒謹奏奉硃批依議欽此 
 
