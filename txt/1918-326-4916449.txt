# 1918 - 326 - 4916449

 

Page 1

 
 
   
 
 

Page 2

 
 
時評 
[實質之會（冷）]  
　　中國近來祗有虛名之會而無實質之會所謂實質之會者會而能議事議而能實行行而能有影響及於人事者也試問中國近來之會有一足以語此者乎 
　　中國近來所謂會者宴飲之會也談論之會也若一及實事即紛爭擾亂而會亦不成其會矣罔論其能議而能行哉 
命令 
　　十一月二十八日大總統令農商總長田文烈呈安徽實業廳廳長方時簡請予免職方時簡准免本職此令 
　　又令任命高炳麟爲安徽實業廳廳長此令 
　　又令兼署財政總長曹汝霖呈署蕪湖關監督徐鼎襄請免本職另候任用徐鼎襄准免本職此令 
　　又令任命王守善爲蕪湖關監督此令 
　　又令徐聲金陳閭給予二等大綬嘉禾章司徒頴羅經權均給予二等嘉禾章袁毓麟閻士璞楊思均給予三等嘉禾章龔元凱給予四等嘉禾章此令 
　　又令英國武官陸軍中校羅貝勝給予三等文虎章此令 
　　又令法國武官陸軍少校唐伯漢給予三等嘉禾章此令 
　　又令俄國武官陸軍上校塔逹靈福給予三等文虎章此令 
　　又令美國武官陸軍少校德來逹給予三等文虎章此令 
　　又令日本副武官陸軍少佐田代皖一郎給予三等文虎章此令 
專電 
[北京電]  
　　安福一面提彈錢案一面逼舉副意在排錢擁段舉曹挾徐張曹頗爲所用徐昨晚召張入見與言時局趨勢及外交上種種利害張言總統旣主此說我當執疏通之役今晨徐又召曹細說曹亦面從政界形勢稍緩彈案可望打消惟安福仍力反對運動且挾督軍逼梁爲疏通舉副政潮仍在醖釀又李純辦理和議安福力挑各督反對（二十九日下午五鐘） 
[北京電]  
　　陷（三十）日元首在居仁堂宴新聞實業交通各界代表並遊三海紫光閣觀歷代帝王功臣像 
　　（二十九日下午二鐘） 
[北京電]  
　　張弧宴滬報各主任及駐京記者府院秘長内次長均在座略談外交未及内政問題 
　　（二十九日下午五鐘） 
[北京電]  
　　田中玉因外部許美商在張庫行駛汽車以去就力爭國會將提起質問（二十九日下午二鐘） 
[北京電]  
　　本月各署官俸扣一成作歐戰協濟會捐欵已實行（二十九日下午二鐘） 
[北京電]  
　　孟恩遠呈據陶司令祥貴報稱王旅在二道江等處剿辦大靑隊匪斃五十二名又獲鬍匪二十七名槍械數十枝政府賞洋二千元（二十八日下午八鐘） 
[北京電]  
　　張樹元駐濟寗電據唐使報稱白天卒率悍匪千數百人在牛山后菜園等處盤踞經各營先在高山寨等處圍攻斃百餘又在牛山后進擊斃二百餘人獲槍百數十枝救出票民百五十餘人請將出力人員酌加奬賞以資鼓勵（二十八日下午八鐘） 
[北京電]  
　　李厚基電據姚師長徐支隊長等電稱哿日收復邵武馬日收復光澤詳情另報等語除飭安撫商民搜勦餘匪外謹先電陳（二十八日下午八鐘） 
[北京電]  
　　張敬堯曾奉佳電謂十月分餉及新編輸送旅餉約十日可撥今逾多日未見發下兵士凍餒恐生别故電請政府速將此項餉欵發給以資接濟 
　　（二十八日下午八鐘） 
[北京電]  
　　鍾體道電王安瀾部死守興安不退篠日合力進攻業將興安克復敵向平利潰退詳情續報特先電陳（二十八日下午八鐘） 
[香港電]  
　　陸榮廷答覆軍政府停戰命令主張照民國元年辦法開議和會解决時局（二十九日下午三鐘） 
[香港電]  
　　譚浩明報稱湘省南軍已退至零陵北軍已退至祁陽（二十九日下午三鐘） 
路透電 
[巴黎電]  
　　法内閣通諭以星期四日爲停止辦公之日歡迎英皇之東游所有行政機關及各大商行一律閉門法國要求德前皇引渡之聲浪日高著名法律家裴資勒米博士稱德前皇甘爲戎首乃公共之罪人可以引渡（二十七日） 
[倫敦電]  
　　航空部嘉奬飛行隊戰時之忠勇謂海陸戰爭無處不重視飛行家之協助國防隊遇困難危險之情勢抵禦敵飛機之襲擊克奏功效近數月來獨立飛行隊之事績尤足挫敵軍抵抗力云（二十六日） 
[里瑪電]  
　　據官場宣稱秘魯已撤退駐智利之領事因伊基克與安土法加斯太發生排秘暴動之故 
[倫敦電]  
　　官場今許發表之戰時新聞内有一則係言杜佛口岸在最後一次比軍攻勢之前險被轟毁之情形杜佛港中各種軍艦頗多内有鐵甲艦四艘方欲開赴比國海濱襄助陸地之攻擊倐聞爆聲大作震動全鎭旋見港内鐵甲艦格拉頓號烈熖四發凱益斯海軍司令登艦察視亟傳令將格拉頓號擊沉以免該艦火藥庫着火爆裂致延及附近其他滿載火藥之艦而炸毁全鎭也當由驅逐艦發魚雷三具向該艦轟擊而沉之杜佛口岸遂賴以保全（二十六日） 
[巴黎電]  
　　日尼瓦電稱法軍已佔據布逹配斯（匈京）大受居民歡迎德首相休爾資氏因見匈國總統加羅里氏正式歡迎法軍憤而自殺（二十六日） 
[古本海琴電]  
　　伏瓦資報載稱特萊斯登勞兵會選舉之結果社會多數黨得八萬八千四百七十三票社會獨立黨得五千五百票（二十六日） 
[亞姆斯特丹電]  
　　柏林勞兵會會員兩人已抵海牙管理德使署聞德使署目下頗與德前皇接近 
[斯托克化姆電]  
　　彼得格勒電稱德國開釋之俄俘甚衆現紛集邊界衣食缺乏至爲窘困且多患痢疾死 
 
 
 

Page 3

 
 
於道旁者已有數千人里寗氏懇乞各處勞兵會設法濟助迄無應者今恐政治上將發生重大之影響 
　　法國某軍官由俄抵此據稱莫斯科道中之馬匹餓死者不計其數居民現仍以犬馬之肉爲食（二十六日） 
[華盛頓電]  
　　海軍總長台尼爾斯氏宣稱一九二Ｏ年海軍豫算因休戰之故將減少一千一百八十兆元原定之數爲二千六百四十四兆元三年造船程度豫算經費六百兆元仍不減少計造超等無畏式戰艦十艘巡洋戰艦六艘較小之兵船與輔助船一百四十艘 
　　（二十六日） 
法國無線電 
[里昻電]  
　　星期四日下午英王佐治五世偕同王子二人王太子及亞爾倍爾親王行抵巴黎由蒲洛業叢林車站下車法總統參衆兩院院長及政府官員均前往迎迓英王及扈從等於人民歡呼聲中經過蒲洛業叢林路香泊愛利西路大廣場及協和橋直往外務署改設之英王行宮前敵軍隊在英王所經之處列隊迎迓者爲特倍尼將軍所統之軍隊特軍曾與英軍轉戰於芒克末爾愛恩河及佛蘭得之間法總統及其夫人於星期四日晚設筵總統府歡宴英王及其二子 
[里昻電]  
　　比京不魯塞爾消息比王偕王太子於今日正式入蒙斯城比王所經之處羣衆鼓舞歡迎之加拿大軍隊列隊迎迓市政廳開有歡迎會市長以動人之詞歡迎比王禮畢比王出現於市政廳之露台羣衆數千人以凱旋之形式歡呼敬禮之（二十八日） 
[里昻電]  
　　法國各部民用飛機委員會由衆議員奥狄業氏主席草定空中航行規則擬使法國及協約國訂立協約共同解决商業上利用飛機之問題此項計畫已提交國務總理克勒滿沙（二十八日） 
[里昻電]  
　　已往之四日實爲斯脫拉斯堡居民及一般法人畢生難忘之日其先古洛將軍率軍入城翌日貝丹上將檢閱凱旋之軍隊殊引起人民之愉快今日福煦上將偕同加斯德爾拿將軍入城人民愈爲奮興佔領軍由聯軍總司令檢閱軍隊復列隊遊行城中通衢福煦上將乘馬前行殊有盛大之表示（二十八日） 
中國各電 
[廣州電]  
　　軍政府今日慶祝休戰招待外賓伍廷芳主席英總領事等互有演詞明日協約國海陸軍童子軍學生團舉行游行會二十九日提燈會（二十七日） 
[海參崴電]  
　　聞謝米諾夫已發最後通牒致西比利亞政府要求柯爾察克將軍辭職否則謝將宣佈貝加爾與西比利亞遠東區域之自治歸外國保護此間人士對於謝氏擅專權力之奇想不重視之（二十七日） 
　　（以上路透電） 
[北京電]  
　　本日總統升太和殿祝捷時最有聲色者爲各國兵團歡呼協約國萬歲與南苑航空隊往來飛擲各國國旗萬人引領盛極一時 
[北京電]  
　　公府預定六國飯店爲中外新聞團招待處由國務院外交部各派三員爲招待員 
[北京電]  
　　彈劾内閣案提出錢代總理擬辭東海勸止允爲疏通 
[北京電]  
　　公府以中國區域廣大欲全境文化發逹非交通便利不可决定前與外人有約之鐵路借欵繼續進行 
[北京電]  
　　法使胡惟德電促陸徵祥速行陸决一號起程（以上二十八日） 
[北京電]  
　　曹錕在總統府茶話時陳述軍事意見其指畫第三師第七師第二十師之應撤應留頗蒙贊許 
[北京電]  
　　農商部順元首振興實業意向從事調查海洋魚業及各省區林礦工商等業預備開總統府實業會議 
[北京電]  
　　期成會某某要人談話西南黨派紛爭莫能統一和議前途不似辛亥南北之易於妥協 
[北京電]  
　　戊午同袍社議劃租金魚胡同那宅爲永久社址 
[天津電]  
　　省署接内務部咨覆劉維霖條陳直隸五河治法請借欵專用疏濬一案已轉督辦京畿一帶水災河工善後事宜處核採施行 
[福州電]  
　　許崇智仍進攻軍政府又任林葆懌陳炯明爲閩省軍民兩長顯無和意李督特電京請示辦法 
　　（以上二十九日）（以上中孚通信社電） 
[北京電]  
　　徐總統將於明日上午特邀曹錕張作霖王占元再議内閣問題及關於南北妥協之件是等督軍原定今日出京因此再展期二三日惟河南督軍趙倜已於昨晚回任（二十九日） 
[北京電]  
　　陜西形勢危急張作霖已發軍令命駐湖南境之關朝壐軍隊撤退原駐地點赴援陜西 
[北京電]  
　　參衆兩院議長今日下午在太和殿張慶賀戰勝之宴招待中西各界人士（二十九日） 
[奉天電]  
　　劉鏡人昨晚經過奉天前往哈爾濱 
[奉天電]  
　　昨晚督軍署爲慶賀休戰張盛宴招待各國領事（二十九日） 
[奉天電]  
　　繼任奉天省長之人究屬誰氏其說不一據最近傳言謂前奉天巡按使張元奇及政務廳長史紀常二人最有希望（二十九日） 
[奉天電]  
　　張作霖擬設立奉天省兵工廠已得中央許可因經費關係决計將現在奉天軍械廠再加擴張將於明春在保定招致職工（二十九日） 
[奉天電]  
　　南滿洲鐵道公司前因其附屬地過於狹隘曾與中國當道交涉商借該附屬地接壤之地十四五萬坪聞此交涉近已圓滿解决矣（二十八日） 
[東京電]  
　　中國派赴日本參觀大操武官徐樹錚等於今日視察所澤航空隊（二十八日） 
[東京電]  
　　歐戰媾和會議日本决派有力實業家隨同赴會東京商業會議所承政府之囑託已擬推薦藤山雷太早川千吉郎二氏（二十八日） 
[東京電]  
　　小幡公使現已病愈於今日蒞外務省視事不日即將入覲日皇陛辭赴任（二十八日） 
[東京電]  
　　皇室典範增補之勅諭今日已以官報號外公布其條文曰皇族女子得嫁與王族又皇族 
　　（二十八日） 
[東京電]  
　　山縣公爵昨日由小田原回京 
[東京電]  
　　據報告云聯合國方面準備會議明年一月初旬前後方可開會然則延長休戰期間恐不能免 
　　（二十九日） 
[東京電]  
　　日本媾和使　牧野男爵及隨員等準於下月十日前後由橫濱乘軍艦金剛啓程赴歐又駐剳濟南領事吉田茂氏决爲隨員近將回國赴歐 
　　（二十九日）（以上東方通信社電） 
[東京電]  
　　撤廢魯省之日本民政署事自日本前内閣之末期中日兩國政府間之意見即已疏通洎原内閣乃愈决意實行近已互換關於此項之公文 
[東京電]  
　　自休戰以來日本船價跌下四成運資跌下三成左右然海運界之情勢恐將愈趨衰頽 
[東京電]  
　　日本講和使節之牧野男爵將於下月初旬赴歐而西園寺侯亦將於下月二十日動身 
[東京電]  
　　小幡公使病愈近當赴任（二十九日） 
[東京電]  
　　朝鮮海參崴間之航路因須運輸日用品及食料品等故定於下月一日起再開始航行 
[東京電]  
　　日本市場之鐵價本已跌低三成左右兹又接美國解除鐵之出口禁制前途更有下跌之勢 
　　（二十九日）（以上共同通信社電） 
要聞一 
[時局問題之新消息]  
　　南北會議將實現矣 
　　自南北兩方當局皆下停戰之令國内和平又進一步種種解决方法益趨於具體之磋商李秀山督軍昨有電到京以西南亦已下停戰之令欲求妥善解决必須先開會議請即簡派大員代表到會聞關於此點政府方面業已大體决定惟名義上不稱平和會議而稱善後協議會南北各派十人此十人之派出爲一種勢力之代表如北方則東三省爲一勢力長江爲一勢力其他各省爲一勢力此十人中必有一人代表此等勢力南方亦然北方所派之十人中將以田文烈爲首領現南方要人岑春煊陸榮廷唐繼堯劉顯世熊克武譚浩明等六人意見亦已一致趨向和平將來協議會中爭點祗有一個法律問題頗難解决結果如何雖難逆料然南北協議會之成立則已大致可望也 
　　日前十五十九兩日錢代理拍致岑陸熊三人要電養日岑氏已有覆電謂頃已通令前方各軍隊一律恪守原防靜待後命時至於今非平和　　以挽危局我公與東海誠有以和平收拾時局之意應速贊成開平和會議由雙方選派代表解决一切則人民幸甚大局幸甚聞錢内閣昨日覆電云養電悉承示立撤防隊嚴飭息戰至深欽佩惟瓊閩南軍仍節節進逼實與中央停戰息爭之旨大相背馳務請速飭一律退至後方先行停戰所有雙方各派代表組織會議一節已電李秀山迅速辦理近日平和期成會所得各方要人函電甚多與時局頗有關係兹錄其尤要者於下以見一斑國務院函云奉主座交下尊函及組庵來電均已誦悉此次國事糾紛兵連禍結一載於兹迄無歸宿東海就職力任其難首倡和平統一之議頒布命令毅然罷戰退兵開誠佈公以與西南相見其光明懇摯之誠不啻國人所共覩即友邦人士亦莫不同聲贊佩非捐除意氣力主正義能若是乎至撤兵一事原指前方軍隊一律撤退初無所謂主和主戰之分惟以駐防地點不同斯撤退日期不無先後况奉令以來亦曾電致西南商議互退辦法至今未得復音似所謂開誠布公捐除意氣者仍當責望西南以蘄合轍至集議機關之設中央亦表贊同刻正與秀山督軍商洽進行並轉電西南尅期組織在政府渴望和平凡可有裨大局無不委曲斡旋當爲識者所諒謂其靳此不予亦殊戾於事實組庵遠駐湘邊於此間情形未能周悉自在意計之中希將以上各節轉爲電告一經剖述當可渙然草草布陳不盡縷縷錢能訓啓十一月二十六日 
　　永州譚延闓電云熊秉三先生鑒頃得西林囑轉公電曰請轉秉公鑒此間頃已通電前方各軍各守原防停止行動靜候解决邇日採集各方意見並默察形勢愈知由雙方派遣代表開平和會議解决一切實爲快刀亂麻之唯一良策而亦爲東海表示以和平收拾時局之唯一辦法若必欲避去對等形勢難免曠日持久陷國家於悲境煊不忍一再遷延使國家日就凌夷想東海當有同情還祈我公盡力主持俾和平會議早日成立挽救危局是所至禱錢幹兄李秀督處煊均將此意去電奉告矣並聞仍祈敎言春煊漾等語特逹闓敬貴陽任可澄電云奉讀平和會議漾電深悉諸公願力宏深爲國家無任慶幸澄南來已久亦是日日鼓吹平和深慙棉薄殊爲扼腕惟就現情聊陳顚末頃間中央主張先事實後法律不欲開平和會議夫南方兹役號稱護法今先决事實是不啻證明其爲權利之爭在勢本難任受顧中央反對會議得勿謂南北對列有損威信且慮元首地位或有動搖實則中央威信久失今兹會議何關輕重威信之立否但視大局統一之後中央設施何如此時似不必靳此一席爲和平之梗至此次元首初無幸致東海致此豈曰人力南方有識悉能見及會議果成可决必無他議此間情形澄所具悉非藉此一會亦實有種種困難不易解决我公當代名流主持大計用陳衷曲聊供採納任可澄敬 
[北京旋起旋伏之政潮]  
　　錢内閣爲新組之戊午同袍社與安福俱樂部結合掀起波瀾幾欲推倒錢之現有地位據深知政潮發動之原因者謂此次錢内閣之得罪軍閱其内容極爲複雜最重要者則爲錢在内務總長時辦理某項事件結束之後大爲各方所注目而最近入閣關於用人行政以接近調和派愈遭軍閱之忌對錢頗不信任而一部份安福議員復推波助瀾居然提出一種彈劾文字幾乎不倒錢内閣誓不干休幸經東海方面爲錢極力斡旋接近安福之龔心湛昨因此事特由天津趕回邀同于寳軒竭力疏通安福與軍閱乃提出兩大要求（一）副總統必須從速選舉（二）閣員須由其支配關於副總統問題東海允囑梁士詒疏通反對派議員之意見至閣員則安福所希望者以田中玉長陸軍龔心湛爲財政總長而方樞次之聞該派之意以如是布置則時勢稍一變遷第四次之段内閣即可出現錢氏不過略略看印數日此問題磋商之結果徐錢方面迫於無可如何頗有採納之傾向於是副總統問題旣不違同袍社之意恉閣員問題又順從安福派之要求而各方對錢之惡風雲遂有撥霧見天之朕兆軍閥怒氣稍融新國會彈劾亦可作罷而前訂星期五提出内閣案於國會之說稍有一片活機據政界要人所述將來新内閣之人物如次（甲）外交陸徵祥（現充參與歐戰和議大使擬以劉鏡人承乏）（乙）内務朱啓鈐（丙）陸軍田中玉（丁）海軍薩鎭冰（戊）財政龔心湛而以方樞爲次長其餘仍舊惟閣員外之參謀總長則擬以靳雲鵬據某方面所傳龔心湛因安福系要其向銀行團商訂一宗大借欵此欵成立即以其回扣之一部津貼該黨黨費爲交換條件連日已向銀團接洽以爲上台之預備矣 
　　據北京通訊社消息此次中央政潮發生並不甚遠前二日間始有燎原之勢而賀培桐等彈劾案之聯署與曹張二使不滿意錢内閣同時發作前日政界各要人及調停派之議員已着手四出調停據昨日形勢觀之景象頗佳東海方面已有具體辦法而錢幹臣亦已表示絕對之讓步又似附有條件目下第一步先平各督之怒各督之怒旣息然後再議無形打消彈劾案以爲第二步之解决然錢氏之力至是已所費不資矣 
　　惟據準安福派之某報則消息與上述相反該報云内閣問題因議院方面將提出彈劾案遂將同意案暫緩提出並由政府四出派員疏通惟昨晚外間喧傳疏通之結果彈劾案業已取消當局擬將閣員更易數人仍於日内提出同意案之說兹查此種傳說並非事實彈劾案之提案者爲衆議員賀培桐吳得祿二氏聞二氏决於日内將此項彈劾案提出議會絕不中止據某政客所談彈劾案之提出已爲國會不信任總理之表示無論將來能否通過於議會總理總應負責辭職不知此後錢幹臣對此彈劾案之態度如何也 
　　又據京報消息則又頗抱樂觀該報謂彈劾錢能訓之運動安福派多數亦不以爲然惟楊某等一二無知之徒一面以此要挾錢氏報復私仇一面慫恿某某督軍㗖以副座速舉之利難免爲所利用外間有謂將成徐叚問題者此實不確叚合肥始終未與聞其事至於選舉副座一層内外潮流現已如此决難成爲事實徐東海聞知此情雖曾屬梁燕蓀再去疏通議員速爲選出然各派議員除少數者外意志甚固决難望其疏通若各督而善於保持體面不作一二議員之機械則不如早回本省整飭地方以自固其地位之爲得也内閣問題政府方面已决定暫不提出即以代理内閣執行政務各部中惟財政一席曹潤田氏不願再任意甚堅决必須有人主持方免廢弛其餘各部並無問題聞將先准曹氏解除兼職而以財政次長代理昨日東海派吳秘書長往訪吳鼎昌勸其代理部務如吳氏辭意堅决則將另簡次長也 
　　另據順天時報云日來將决定之内閣問題至前日復陷於頓挫之勢兹將其經過情形揭之於左内閣問題之頓挫原因全由安福派之搗亂而使然其反對之内容有三說（一）楊以德之免職全由對德關係無别種事由在其中但此事與國際問題有重大關係政府亦未便遽爾簡任他職故楊氏現尙無任命之消息在楊氏方面以爲政府橫暴特使其胞兄楊以儉一面運動曹直督一面又勸說安福派各議員反對錢内閣此安福派内部動機之所由來也（二）前項暗潮橫流安福派内部之時適值曹直督壽辰大宴兩院議員此時安福派重要人物自謂曹督之副座本爲倚賴我們者其結果如斯我輩無以報曹督於心實不安但推曹督爲副座一節又實因錢氏之反對而失敗吾人今日受曹督之盛情更恨及錢氏云云此安福派忽翻前議决定反對錢内閣也（三）妥協之成立爲安福派命運生死問題若一旦南北握手而歸和平安福派不得不負時局擾亂之責任由擁護自派起見表示反對妥協者實自然之勢也但詳察妥協問題之現况則形勢日趨有利似有成立之希望又不敢公然持反對態度而招國民之怨恨故屢借别種問題陷政府於窮地使妥協歸於不成立也要而言之安福派反對錢内閣之經過實情略如上述矣該派所希望者則在再推戴叚芝泉以挽自派之勢力而已惟安福派要人口中猶謂受奉天張氏直隸曹氏之指示出於不得已云云然一探其内情全爲維持自派之勢力而已矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京空前之大閱兵]  
　　協商軍參加儀式 
　　二十八日之大閱式爲北京空前之盛舉參加之各協商國軍隊已於前二日齊集太和殿爲大閱兵式之預習各軍隊步武堂堂入天安門整列於太和殿前時均有莊嚴與一種不能言之快感關於二十八日閱兵式之命令已以聯合軍先任隊長美國大佐硜氏之名義發布參加儀式如左（一）十一月二十八日聯合各國中隊及軍旗爲參加閱兵式應於午前八時四十五分齊集於俄國操場與前次進行時成同一之形惟是時中國軍隊無須參加而葡萄牙巴西兩國軍旗當加入適當之地點（二）中隊服裝隨各隊之意准着外套（三）集隊以四列縱隊由操場向皇城之各自位置進行（四）參加軍隊之各隊長於午前九時十五分應齊集於皇城之天安門將在該地採擇先任隊長司令官職（五）各隊入宮城内後之位置如列圖所示各中隊及其樂隊正面應留約二十步側面應留約十六步之餘裕以爲到着後十二名所成之小隊之正列面餘地也（六）各中隊旣各就其位置後各國軍旗及其護衛兵如别圖所示出其前面各就其指定之位置（七）大總統蒞臨之時各樂隊應奏中國國歌各軍旗與其衛兵及聯合軍隊應行舉槍之禮（八）大總統入室後各樂隊應奏進行曲軍旗及其衛兵由各自之位置北面而登階向該室進行先頭軍旗俟軍旗到指定地點之時右側之軍旗列於左方由左側進行之軍旗並列於右方以成一線俟雙方之先頭軍旗漸相接近時即行停止爾餘之軍旗亦然各軍旗及其衛兵作成一線然後北面而立（九）對於大總統之軍旗告辭後各樂隊奏中國國歌繼奏進行曲各軍旗及其衛兵由從前之路徑歸立於舊位置（十）諸儀式告終後各隊與入皇城時依舊作成同形以四列縱隊經原路出皇城南門（十一）儀式當日以中國軍一大隊爲聯合各隊之後續隊出皇城南門之後向左記之路線進行由東長安街經王府井大街東進而過金魚胡同出東單牌樓大街南進而至哈逹門西折而入東交民巷歸還俄國操場即在該地解散 
[陸外長定期出發]  
　　陸外長奉命赴歐行期已確定下月一號惟以隨員人衆艙位不敷到日後擬分兩起出發陸氏此次赴日日本以賓禮相待其隨同陸氏正式訪問日本朝野要人者爲劉崇傑與嚴鶴齡故陸氏與嚴劉兩人須在日勾留數日其他隨員到日後即先行轉赴美洲陸氏須俟第二起船隻開行時再行起程東海昨晚特在府中設讌爲陸餞行並邀梁啓超作陪聞陸在東京方面須稽遲三五日與日本派赴歐洲之内田康哉交換意見後始行取道赴美外部媾和籌備處已檢齊關於領事裁判權關稅改正率中東路權限及開放蒙藏交還靑島諸案另抄副本交陸氏携歐以備提出會議 
[經濟調查會之議决案]  
　　農商部之經濟調查會昨日午後一時開會列席會員計四十二人仍由冒廣生會長主席所列議案討論至四小時之久議决會員提議者二件總長交議者二件（一）議决派員赴北滿調查經濟狀况（二）派會員分赴英法日本考察歐戰後經濟現狀（三）調查外人在國界及租界地區域以内打漁及設立漁市經濟狀况（四）檢騐運往日本及南洋各島銷售棉織物品其餘各案俟下次開會再議至四時五十分散會所有列席會員及全體職員均至假山石前由容光照相館撮影作爲會長留别之記念冒會長尙有極長之演說其最要之語有凡在會諸君各本良心上之主張在會一日當有一日之成績充其量百年當有百年之成績鄙人奉命赴浙與諸君分袂當仍本斯意襄贊一切云云昨晚七時冒君並邀全體會職各員及農商部總次長參事司長等員計九十餘人在桃李園宴會頗極一時之盛兹將該會所議决之會員張武請派員調查北滿最近經濟狀况案節錄如下我國近與協約諸國共同出兵互助捷克轉戰於滿洲邊境以理論之則北滿洲大軍雲集經濟狀况當有異常變動本會員有調查經濟之責當此千載一時之機似宜特派專員前往考查隨時報告再由本會公布全國俾經濟各界有所研究有所利用其應調查之範圍如次（甲）農業一農產物本年出產之數量與其價值（附今去兩年之比較）如小麥大麥高粱蕎麥玉蜀黄豆綠豆黑豆小豆芝麻稷蔴烟草蔬菜藍靛及其他等項二牧養業本年出產之數量及價格（附今去兩年之比較）如馬騾驢羊牛豕鷄鴨鵝及其他等項三漁獵之狀况（注重價值）及其今去兩年數量與其價值之比較四森林及五金礦產化石植物之狀况（乙）商工業一本地商工業之狀况及其今去兩年之比較如酒坊油坊磨坊雜貨店藥舖當典糧食店麵坊醬店紙店染坊糕菓店銀樓木作舖皮貨舖燃料店客棧及其他等項以上商舖所售貨品是否土產抑由日本俄國運入有無機製物品工廠二輸入及進口貨物之狀况與其今去兩年之比較如食鹽曹逹石油糖米茶蠟燭肥皂植物油洋布棉紗絲綢緞紙洋火麻袋烟草玻璃器具磁器鐵器酒精飲料魚類昆布類菓實農具機械肉類脂肪石炭五金物品及其他貨詳細分别塡列國名貨品名（丙）金融市價開戰前後狀况之比較各國在該處發行紙幣及軍用手票狀况及確數（丁）交通之狀况及其開戰前後狀况之比較所擬各件是否有當乞提交大會公决施行 
[山東日民政署交涉之經過]  
　　將以條件撤廢 
　　日本在山東設立民政署屢經當局交涉迄未解决日前新國會衆院議員王訥等特提出質問書請政府答覆聞國務院現已正式咨復謂山東各處日民政署行將撤廢兹節錄原咨文如左查此案迭經外交部曁駐日本章使嚴重交涉日政府堅持不肯讓步爭執多時迄無結果政府以此事久懸未决不特於國家主權有妨而地方人民尤感受無窮之痛苦若能設法早一日解决庶地方少受一分之損害特於本年二月商明山東督軍擬定以開放濰縣商埠爲調停辦法經外交部密向日本林使提商並電逹章使與日外部接洽而日本方面始終延宕雖經迭次催詢迄無確實答覆至本年九月政府適有向日本資本家借欵建築濟南順德與高密徐州間鐵路之議遂乘機電令章使向日政府提出以撤廢民政署及調回膠濟沿線軍隊爲交換經章使與日政府迭次磋議之結果於九月二十四日與日外部換文訂定將來此項換文實行所有山東各處日民政署自當即時撤廢相應咨復查照可也此咨衆議院國務總理錢能訓 
[楊以儉之合肥組閣案]  
　　間接倒錢之手段 
　　安福派因錢内閣對南妥洽大不快意遂有倒錢之意其計劃分爲兩種一方提出彈劾案爲直接之攻擊一方則建議合肥組閣爲間接之推翻此兩大計劃現正雙方並進楊以德之兄楊以儉旣運動劾錢一面又自行提出起用合肥四次組閣之建議案即本此旨兹錄其文於下以見北京最近之政潮爲建議事自歐戰告終以來南北明逹之士無不力圖息爭以期統一和平合謀對外之策大總統有鑒於此頒布各軍罷戰退兵命令促進政治之統一而合力謀求貫澈外交政策全國人民同深慶幸乃自大總統就職之後迄今月餘而總理尙在虛懸瓜代之際平時尙可遷就敷衍當此内棼待解外患頻生若不從速提出總理組織强健有爲完全負責之正式内閣則前途不堪設想爲外交計段前總理因大勢所趨藉以增進國際地位起見毅然加入協商國雖受種種阻碍而堅持進行獨任其艱此屆國會追認足徵民意之大同而協商得最後之勝利尤足見當日主張參戰之特識超越尋常今日我國命脈因參戰而幸存實千載一時之奇遇此後參與和議恢張國權自當乘此參戰立功之機會力圖振作蓋惟光明正大完全負責之内閣乃能始終貫徹外交之政策取得參戰應享之權利時不可失國有與立爲問折衝樽俎鞏固邦交者有幾人哉此應從速提出總理以組織强健有爲之内閣者一也爲内政計叚前總理削平大難修明政治偉烈豐功不可殫述今欲統一全國息事寗人自應維持中央威信不宜曲從少數人之意見况南北一致趨向和平旣深知同室操戈之害自必謀統一政權以合籌對外之策將來辦理一切善後及收束軍隊事宜非有誠信毅力經騐宏富之總理以統攝之不足以息爭而饜衆望且政務紛紜百端待舉失今不圖必貽後悔此應從速提出總理以組織完全負責之内閣者二也以上所陳關係外交内政實非淺鮮是否有當謹依院法提出建議請付大會公决提出者楊以儉張玉庚田應璜張鳳臺連署者周秀文翟文選陳煥章秦望瀾李鍾麟王錫蕃尹宏慶王學曾鄭仲升毓朗于貴良段永新唐理淮劉星楠胡鈞易順豫陳元祥鄧邦述吳宗　朱仕淸龔秉鈞解榮輅趙連琪陳瀛洲李占英成多祿 
[京華短簡]  
　　昨日（二十六）星期二國務會議外交由陳次長代理出席陸軍段總長未到其他閣員均先後到齊十時許開議無甚重要議案祗討論鮑江督來電請撥龍江收容所經費二十五萬餘元結果照准交財政部照數迅撥又李閩督來電陳述租車案中之童益臨在閩贊襄軍務異常出力懇予撤消前次處分閣議席上交司法總長核閱朱總長以係私人行動非奉公効力自贖可比所請碍難照准此外陳樹藩來電管金聚逆謀顯露請即褫職並自請失察處分决議以許蘭洲軍塡駐漢中十二時散 
　　現駐川北陜邊之劉存厚管金聚前此屢經齟齬外間喧傳或謂劉之於管有取而代之勢或謂管部早有不穩之象其眞相如何頗難懸斷要之雙方因齟齬而致衝突在勢已所難免適陸部前日滙寄劉部餉項並未及管管頗有違言來電訐劉而劉亦於同日來電訐管聞錢内閣以一面之辭碍難憑信特於昨日電致陜省長劉鎭華令速將劉管兩軍情形詳查電復以憑核辦江西督軍陳光遠不欲回任聞將留京任用並有任公府侍從武官長之說贛督一席政府擬以李長泰繼任遞遺步軍統領則江朝宗極有希望 
　　外交部組織取締敵僑委員會定二十七日午後三時開第一次會議討論處置敵僑辦法昨由委員長通知内務農商陸海軍部請轉令派定人員届時蒞會與議日前交通部電致各處路局謂本部現定陽曆十二月中旬在京中開全國鐵路會議該局長對於鐵路改革進行事項有何意見應即於會期之先陳送本部以便編入議案而資討議 
　　近日中央財政困難已逹最窘之境曹兼財長現擬三種付欵辦法（一）最要軍費俟催電到部後於五日以内撥給六成（一）次要軍費俟催電到部後於七日以内撥給三成（一）其平常請欵之電報到部後均行擱置亦不答覆聞列入最要者不過十之一二列入次要者僅十之二三其餘仍歸無效 
　　政府前派赴日之財部秘書周家彥專爲商辦電話借欵中所增加七百萬元一事聞此欵業於二十一日簽字交付其交付手續係用中日實業銀行名義存於北京正金銀行以備撥用 
　　吉黑採金局條例八十條及森林局條例二十二條由部提出閣議經上期閣議議决改爲暫行辦事規則昨已由院秘書廳函逹財政農商兩部查照並知照吉黑省長設局開辦 
　　中交鈔票價格跌落屢經當局飭令設法維持聞日昨兩行籌得現欵三百八十萬元連日運京以便收買紙幣提高票價 
[中美商務雜譚（東方新聞社）]  
　　美國染料之將來紐約於九月杪舉行美國化學工業展覽會第四次年會會中陳列有趣味之物品染料亦居其一染料工業在美國直至近來始行發逹而目下之地位已能超過世界各國中國將來或可求染料於美國而不再仰給於德國也美國染料製造家預備於一九一九年以安尼林及靛靑染料供給全世界之市場 
　　惠伯商律之意味美國國會已通過一種法律稱曰惠伯議案此案許美國各商行聯合以從事於對外貿易當此律未通過之先美國商家之從事於同類貿易者於對外貿易不能聯合因此美人在外國之商業頗受阻碍今惠伯律實行後凡買賣同類貨物之美商家可以聯絡團體在外國貿易從事競爭因此能以在舊制度之下所不可能之廉價出售彼等之貨物於外國市場此在中國之進口商家極有裨益也 
　　船舶建築之大槪美國造船業因戰事之故發逹甚迅今日美國所造船舶之數已超過其他各國合併造船之數依目下造船計畫至一九二Ｏ年年終美國商船之多將冠絕各國於此有一有趣味之特點即全國各處徧設夜學校以敎授造船工作是已此等夜校歸美國船務部管轄業經開課學生肄業者已有數千人此等學校均設在造船業中心附近之各要點又數年以來美國全國各處設有敎練水手之航業學堂甚多美國之鉅大造船工業大半在太平洋沿海所有用於改良太平洋沿海港及促進航務上之利便之欵項已有數百萬元之多 
　　中國棉業之投資中國工業之有大希望者以棉業爲最據算中國現產之棉約二百五十萬包（美國產棉一千二百萬包）若能用較良之棉子以科學的方法改良種植預算目下之種棉區域將來所產之棉可倍於目下產生之數且中國宜於種棉之土地尙有數千哀克（英畝名合中國六畝）故中國之產棉力將來加至二倍或三倍亦不爲難中國在紡棉業中共有紡錠一百五十萬個（美國三千二百萬個英國五千萬個）織機二萬五千架（英國八十萬架）然中國能產生生棉人工價值低廉又製造品在本國之銷路甚廣故中國所具之利便實大於任何他國中國目下入口貨中棉貨占四分之一又奇故發展本國棉業之機會甚大現正有許多本國資本利用此項情形紛紛組織棉廠約計對於此項工業尙可投資數千萬元 
　　中國絲業之狀况中國素以絲供給世界然美國爲世界最大輸入外貨之國每年入口之絲值價一萬二千五百萬金元有奇而其中取諸中國者祇占百分之二十耳中國所產之絲其性質之優良可勝於任何他國所產之絲但中國絲如需暢銷於美國除性質改良外尙須增進出產之數而紡彈之法必須合於美國高度速率織機之用在華之改良絲業國際委員會現正從事贊助產生良好種子以供中國養蠶者之用金陵大學亦於校内辦理改良之絲業協助此舉之成功倘中國商人及養蠶者能一致注意此事將來中國絲業之發逹未可限量也 
[美人之統一中國火車頭說]  
　　東方新聞社通信云美國内務部參事鄧伯氏之言曰中國今日急要之物火車頭爲其一種而對於鐵路之要求更有過於築路之希望初次採用之火車頭本不足故不得不定一合度之火車頭長久不變美人頗注意此問題務使與合度之美國車頭相同不然苟採用歐式之車將不利於美今中國政府所造之路計十五條其中祇一線係華人自造自行經理其他之路均用外人資本興造而美人則始終未得興造一路於中國因此中國之車頭形式多歐洲大陸式即不然亦與貸資興造之國之火車相同獨華人自造之路則美工程師可以操縱如意而火車及路上一切裝置全副美國式兹據一九一五年六月三十日之統計中國政府所有鐵路共長六千六百基羅邁當（合四千一百英里）支幹線路基均在其中三大幹路佔全部之大半其中一幹路爲英人所造一爲比英合辦又一爲英德合辦各路共用車頭六百三十八個祗百分之十五有半係美國出品與美國式若英比法三國資本建築之路所用車頭三百六十五個（共佔全部百分之六十）祗有八個係美國貨在全部分中微乎小矣溯自歐戰開釁以來中國鐵路購置車頭甚少一因資本告乏一因地方不靖然車務却日興盛生力之發動機斷乎不能長缺再以車頭中有年久者必當更換一九一七年添重車頭二十四個今年造成二個尙有四個在築造中此外定造將成者五十六個其中三十八個係完全由美人承造全用美國式更有二個亦經訂造私資建造之路約需車頭二十一個當向美國訂造云中國政府近來頗注意於車頭及軌道之統一惜因遷延過久未成事實有某美工程師曾承辦京張路車頭者斟酌此事今已七年聞已爲中國構畫一合度之火車可以配合公私之路今於統一火車頭之先中國政府果能多用美國出品則將來或可望採用美式火車以爲全國之標本也 
[西南之和戰觀]  
　　南北調和之說雖呼聲日高而各方面尙無一致之主張可見今日去眞正和平之日尙遠在北方固有所謂主戰派與主和派之暗鬬在南方各要人之意見吾人爲便於叙述之故亦可大别之爲主戰主和兩派也主戰云者原非絕對的主戰苟有可和之理由在到底必歸於和平何謂可和之理由要不外吾人所習聞之恢復國會懲辦禍首然就北方徐世昌等所處之地位而論恢復國會未嘗不可勉强做到惟恢復國會則徐氏不復能竊總統之名義此則實非彼所甘者矣如是不得不取决於戰爭之勝負故護法者亦不願苟且言和也主和云者雖非絕對的抛棄法律不顧然其主張多以事實爲衡即如徐氏總統一席爲北方所必爭假使此一方面能退讓一步未嘗不可以促進和平最近因由某要人之談話得知陸幹卿總裁之意見與主戰派爲近微聞陸氏曾有電來粤表示其主張有依法解决之語言外之意即謂此次言和不當以個人權利之故而和非恢復約法之效力不可是以記者謂之與主戰派爲近也陸總裁一言重於九鼎故希望言和者近亦稍變其趨向矣至於承認徐爲總統一說頗有人主張之其意以北方有勢力者旣擁戴徐氏而友邦亦頗有承認徐氏爲總統者故不如暫爲遷就不知國内戰爭外人斷不以無理之干涉買吾國人之惡感近更有南方若不肯和外人將以資財助北京政府平亂之風傳實則此爲北方官僚及一般以和爲利之政客所創造又有主張恢復參議院改選衆議院之說者然其說今尙未取得一部分人之贊同於社會上未佔有相當之勢力吾人無批評之必要更或以組織一議和會由南北兩方各派代表若干人磋商調和之方法此則關於議和之手續在今日言之猶嫌其時過早也以上各說皆記者連日訪查所得拉雜記之雖不便披露談話者之姓名然閱者亦可以得知其大槪矣 
[舊國會兩議長要電]  
　　衆議院電云漳州譚石屏先生鑒尤電敬悉徐世昌僭竊權位毁棄約法近復號召黨徒僞言和平藉遂私謀曾經軍府及兩院同人迭電嚴闢當邀亮鑒可知以法律遷就政治之談無足憑信也至競公事已經各方疏通議有辦法此後當盡力之所及設法維持以免有後顧之憂謹覆吳景濓馬印 
　　參議院電云漳州援閩粤軍總司令部轉譚石屏先生鑒奉讀删電正言讜論確切不磨國會同人一息尙存此志不懈現北方徐氏尙擁僞號非法國會未經廢止即爲北庭無意悔禍之鐵證執事民國耆碩一言興邦尙望偉論時頒俾資警惕至謂國會份子複雜乃憲政之常象法蘭西爲民主政治之元祖而其國會至今猶黨派雜出各國皆然未可獨爲今日之國會病况行政立法同爲國家之機關行政方面旣多　茸則國會方面寗能悉萃賢良袁氏執政心冀非分慮國會出而糾舉欲加之罪奚患無辭我公明逹早已燭照無遺因國人尙多誤會敢因來敎一爲發之臨電馳仰佇盼良箴林森叩馬印 
[兩粤近事紀要]  
　　陸武鳴與南寗會議湘中南北前敵將士近曾集會於衡州對於解决國事頗多主張陸武鳴恐其所商偏重事實特於十四日到南寗約譚浩明等到來開會商决大計十五日在省實行開會除譚浩明陳炳焜等軍政各要人列席外國會議員譚超等亦與此會武鳴對於大局表示依法解决進行手續由軍政府執行聞譚超不日來廣州報告一切議會之詳情又一訪函云聯軍司令譚浩明邇由湘省前敵返駕南寗後陸總裁即由武鳴首節遄返現桂省長陳炳焜粤軍署顧問譚超等悉齊集督署會商一切要件聞其内容大率關於湘局問題及報告與吳佩孚接洽之經過并以兩廣聯軍事項須與粤當局磋商辦法當即電致莫督請派專員馳往會晤至譚氏此行回桂除會議種種大局問題外并須摒擋公私各事回湘之期須至十一月底始克動身現行轅仍在軍署 
　　財政會議之召集政務會議咨財政部文云案准參謀部長快郵代電開查前敵各軍病不獲醫治死不獲棺埋天氣漸寒凍餒交迫若不速予維持微論其不克進取即使敵不來攻亦難自支每一念及令人不寒而慄欲貫澈主張務逹護法目的財政一層尤宜迅速籌措目前旣不能挹注外債則暫加重人民負擔將來再予以相當之權利似亦無妨促進行而利大局計無有過於此者心所謂危謹陳其略惟諸公實圖利之烈鈞叩寒等因准此業經本會議議决咨由財政部召集財政會議商籌辦法相應咨請貴部查照希即迅速召集財政會議商籌經費以濟軍需無任盼切 
　　交通研究會之組織交通部長趙藩現擬設立交通研究會集合羣賢磋商路電郵航四政以促進行聞已擬具簡章七條咨陳政務會議審核俾臻完備其條文如下第一條交通部爲研究護法各省交通進行事宜特設交通研究會第二條本會以左列各員組織之一交通部部長聘任者二路航郵電各局長及各鐵路公司總協理三交通部各司司長第三條本會設正副會長各一人由交通部長及次長兼任設幹事二人由會員中推舉第四條本會每月開會一次會期由會長定之遇有要事得臨時召集第五條本會議事細則另定之第六條本會議决事件呈請交通部採擇施行第七條本簡章自公布日施行 
　　劉顯世派代表赴粤貴州督軍劉顯世因有重要軍略擬與粤桂各護法省分一爲商榷以收切磋琢磨之效特派黔中道尹王伯羣代表擬取道廣西柳州出桂平逕至武鳴先謁總裁陸榮廷然後東來粤省昨經劉督軍電知各當道請飭沿途軍警妥爲保護矣 
[西安之戰勝慶祝會]  
　　十一月二十二日上午十一時西安省議會敎育會靑年會商會舉行協約國戰勝慶祝會假省議會爲會場到者萬餘人敎育廳長郭希仁主席致開會詞略述歐戰始末次劉雪亞省長賈巨卿道尹財政廳長等均致頌辭陳伯生督軍代表林季良演講慶祝之精神在保存所持之公理人道民主三主義成德中學校長董雨麓演講慶祝之大要在能協力摧滅黷武殺人野蠻帝制主義靑年會總幹事司伯謙演講萬國同盟之實現中華聖公會牧師浦化人演講協約國戰爭所用之良法俱可爲吾人導師以戰勝社會之公敵第一師範學生史秉璧謂協約國戰勝足資學生界研究繼由特别來賓開茶話會組成歐戰協濟會支部由各界分任募捐終則攝影而散 
　　是日天氣晴朗西安各機關舖戶俱懸旗誌慶南院門省議會内外紥綵高懸萬國旗幟演臺正中掛協約國旗政學商敎會各界如劉省長長安知事桂翰丞憲兵營長路禾父各校校長職員敎員郵政局靑年會各敎會中西（英美瑞典人）職員無不戾止各校一律放假學生全體制服整隊赴會鼓樂喧天異常擁擠後來來賓俱側足而立秩序如下（一）搖鈴開會（二）奏軍樂（三）公推郭希仁廳長爲主席報告開會理由略述歐戰原因與中國之關係（四）向協約國旗三鞠躬歡呼協約國萬歲三聲（五）軍樂（六）演說陳伯笙代表林季良（印花稅局長）謂協約國戰勝即中國戰勝協約國勝同盟國即公理勝强權共和勝帝制人道勝殘殺此次勝利係由各國人民頭顱生命所換得吾今生存之人應保守此公理共和人道三主義庶得慶祝之精神云云董雨麓謂慶祝之樂非僅因得最後勝利克服强權而樂且因今後文化大變交鄰有道而無强凌弱大欺小之覆轍華人鑒於德皇之運命亦可不再夢想帝制復活矣司伯謙講萬國同盟之實現（甲）必將主戰主和兩團體併爲主和一大團體（乙）大團體足助各肢體如助波蘭猶太等獨立且輕各國軍務擔負（ 
 
 
 

Page 7

 
 
丙）萬國同盟因德國大敗德皇退位業已萌芽後當培植（丁）同盟必循亞洲所產出最完美之敎主之主義（指耶穌基督）浦化人略謂國際雖停戰社會上生計道德種種猶未停戰今日所到政學商宗敎界各宜師協約國戰時所用之統一集中貫澈目的等良法藉獲莫大之勝利最後史秉璧演說勸學生研究此次空前之大戰（七）軍樂（八）特别來賓開茶話會分散歐戰協濟會說明書各界推定委辦實行募捐以商會爲收欵機關約一星期爲滿捐額約得五六千元旣而合攝一影留爲紀念而散 
[鄂西之停戰撤兵觀]  
　　自明令罷戰撤防以來軍政府於認爲靖國護法軍者亦均令一律停戰二十日已特頒停戰令並附統一撤防條件由參陸處電咨來鄂即經軍署通行鄂西及援陜鄂軍各司令查照（一）雙方前線軍隊應同時撤退五十里之區域（二）退出區域由雙方接防軍隊協防匪患共維治安（三）戰線縱橫界址應先由雙方派員會勘劃定以杜爭議（四）撤動後應就指定地點屯駐不得藉故前進如有陰行違犯者應施以破壞戎紀之處分（五）撤防區内各縣局行政用人暫由雙方各自主管力謀恢復地方原狀鄂西方面南北兩軍久已停止攻擊吳佩孚與黎天才信使往來已非一日黎部由猶龍一軍初本駐紥巴東界上今已退還巫山峽口柏文蔚唐克明兩軍亦守施南界内惟北軍方面防守猶嚴日前由鄂廠運去子彈數百箱今已發給前敵各軍應用據大支坪來信云該處兩軍均守而不戰高店子距坪十五里爲戰線所在係湖北混成三旅六團第二營李鏡涵所守野山壩係第二火線距坪約八里爲十八師七十團第一營宋永安所守坪地係六團團長劉宗儀指揮亦爲大本營所在地其後方則六十九團各營沿途駐守直至巴東前督軍派議和代表至彼方議和不日返省 
[皖省近事]  
　　皖省議會昨晚開緊急會議聞係因新任省長龔仙舟有留京内用消息刻接到某要人由蚌來電請議會急電倪督暫兼並推舉議長晉席珍代表赴京與倪督面商一切兹經議會議定後拍發電文如下急北京安徽督軍倪鈞鑒皓電諒逹省長出缺已經旬日無人主持百政停滯人心惶惶頃見命令以龔心湛先生繼任皖民歡慰惟聞有留京任用消息衆議仍以先生兼任以安皖局兹特請晋恒履先生代表本會面陳一切特此電聞安徽省議會叩 
　　鳳陽縣師範學校近因要求更換敎員問題釀成全體退學風潮兹悉該校李校長來電稱辛庚兩班煽惑全體退學風潮懇請派員查辦以肅校規云云而全體學生亦有電來省稱英算主科敎員陸某程度底淺要求更換校長不允反蹂躪學生現惟有全體退學云云昨聞敎育廳董廳長擬派員往查再行核辦 
　　安省七年度地方預算案業由省議會審查會審查終結聞今日已提交大會付表决 
　　安省議會常會現屆期滿昨大會提議擬延長二十日以便討論預算案 
　　安省警備隊特别預算現議會仍咨催省公署交議 
　　此次各團體發起之戰勝慶祝大會刻已佈置完全二十七日上午十時各界齊集督署禮場演習二十八日上午十時至十二時合中外人士行慶祝典禮畢各界代表宴會外賓海陸軍警商團荷槍游行二十九日上午十時至下午三時學界持旗游行下午五時半至十一時半工商界提燈游行城内三十日下午五時半至十一時半學界提燈游行城内同時工商界提燈游行城外行慶賀典禮時舉行全城慶祝信號會場内樂器齊作場外燃放鞭爆兵艦鳴砲二十一響各敎堂寺院學校均鳴鐘擂鼓工廠放汽皆以十分鐘爲度會場此番奏樂限用慶祝歌拍子以期一律 
[蘇省歐戰設備之查報]  
　　近日中央有密電分致各省大致係爲歐戰媾和大會開議有期我國雖派陸徵祥赴歐美訪問協約各國届期便道列席但國内沿江沿海以及邊圻省分應有一種關於歐洲戰事經過之種種交涉及設備事件均須詳細調查呈報中央彙總編製書類以備列席使者之參考江蘇軍民兩署接電後卽與財政廳交涉員等會議僉以江蘇爲陸海交通省分歐戰發生本省即有種種事實上之設備此次調查應當注意者分列如下（一）中立辦事處在日德未交戰以前中央知亞東風雲萬難倖免遂電令在寗設立中立辦事處其時蘇督爲馮河間該處處長即由馮公兼任設立機關委派員司分别任事厥後靑島事急江北東海徐州等屬與山東省分毘連並有中立分處之設上海爲萬國官商薈萃之區亦曾設立機關辦理關於歐戰之外交事件今省中中立辦事處尙未撤消應將各項案卷分别整理（二）德兵收容所民國三年日人佔領靑島之時德國艦隊一艘戰敗在海屬靑口海面將該艦自行毁壞在艦官兵六十名即由靑口登岸爲蘇省駐紥該處兵隊將其押送來省由前駐寗德領事壽爾慈與馮河間齊省長商酌遵照中立國條例暫由蘇省設所拘留當時即假江蘇省議會議員公庽爲其駐所六十人之伙食茶水以及電燈電話起居事件皆蘇省經辦每月支用欵項浩繁均由吾國政府墊用並由軍民兩署各派軍警一隊常川駐所以資拘束另派幹員數名專司其事隨後省議會規復各屬議員來省開會一時德兵無相當地址遷讓另由省署爲議員籌劃住所迄今已屆五年德兵仍駐各公庽至今未能讓出此事自應另編用欵册籍預備結算（三）僑工事務局近年法政府屢次與吾國商訂在沿江各省招募華工下關爲商埠之區亦爲召募地點之一李督軍與齊省長以此事關係重要另飭專員在成賢街某洋房内設局專辦此事自開募以來經募赴法華工若干萬人在下關登輪放洋時有種種招待上之設備事體至重此外在歐戰發生之後本省一切軍事民政海關財務實業各項事業多有蒙受損害之處均須一一調查詳細列册呈報中央向媾和大會提出結算以上各項均在公家籌備之中大約將各項事務結束後凡有關於歐戰所設之機關行將分别撤銷矣 
[南京各校敎育之進行]  
　　化學研究會成立本月二十四日下午四時高等師範化學敎員王季梁張子高兩君爲組織化學研究會事邀請在寗化學專門學者李敏孚（金陵大學化學敎員）許幼田（第一農業學校化學敎員）柯箴心（曁南學校化學敎員）陳慕唐（河海工程學校化學敎員）諸君在高等師範梅菴開談話會並有來賓任叔永君在座首由張子高君報告開會宗旨略謂現本會宗旨在聯絡本城同志公同研究化學敎授上及工業化學上各問題由此逐漸推廣爲將來糾合全國化學家成一中國化學會之準備次由任叔永君演講由美歸國後對於國内化學景况上之觀察末由李敏孚君報告金陵大學化學敎授狀况及創設南通化學工業學校之計劃各盡其致滿座歡欣六時聚餐並聞該會將每月聚會一次下次即在李敏孚君處由柯陳兩君演講 
　　各學校運動會成績南京中等各學校前於十月十一日借第一工業學校舉行聯合運動會一次兹復於本月二十四日在高等師範運動場舉行第二次聯合運動會與會者計第四師範第一農業第一工業第一中學鍾英中學附屬中學共六校上午十時起先舉行百碼預賽低欄預賽二百二十碼預賽次擲鐵球時已届午當即宣告休息下午一時起先百碼决賽次遠跳次四百四十碼次低欄决賽及高跳次二百二十碼决賽次八百八十碼及撑竿高跳最後爲八百八十碼替換賽跑運動旣畢乃歡呼唱歌而散時已四時三刻矣兹將是日成績表附列於後一百碼詹永保四師孫立民四師江恒杰一農二百二十碼管純一附中胡廷熙一工朱壽沛四師四百四十碼孫立民四師邵復周鍾英張懋善附中八百八十碼孫立民四師李宗蔭四師李友松四師一百二十碼低欄李應麟四師潘祖治一農姜孝餘四師八百八十碼替換高師附中第四師範第一工校擲鉛球徐開第一農賈廣釗四師王書連四師遠跳鄒德魯四師謝慶錩一工吳士楨附中高跳邵德緯一農儲樹南四師史國恩一農撑竿高跳沈延坤附中江恒杰一農陳藻香一工個人分數孫立民八分管純一徐開第邵德緯詹永保李應麟鄒德魯沈延坤江恒杰各三分學校分數第四師範三十分高師附中十三分第一工校六分第一農校十二分鍾英中校二分第一中校Ｏ分 
[金陵關破獲大宗土案]  
　　南京通信云金陵關於二十六日破獲烟土一千二百餘兩外間鮮有知其底藴者記者特往下關調查得其眞相如下二十五日由天津開來之津浦快車裝有靈柩七具箱籠二十三只其他携帶物件不及備載並有男女十餘人押解似均衣冠楚楚者車抵浦口時該站駐有督軍署憲兵一排設立稽查處排長易藎臣見運來靈柩及箱籠甚多特率憲兵四名上車查騐見箱貼陸軍部封條柩上泥土多厚形似厝過靈櫬並非新喪遂深信不疑當軍警查騐時有自稱陸軍部諮議官兼警備隊司令張介藩出示陸軍部護照兩紙上塡段張兩姓靈柩四具易排長查點靈櫬七具於護照所塡具數不符向張盤詰張復取出護照兩紙計塡棺木三具連前兩紙計共七具核與護照柩數相符並註明由京運往安徽某縣字樣軍警遂亦帮同照料下車先是張介藩着護兵至下關請水上警察巡官楊墨齋代僱民船兩隻旋由津浦路港務處代爲僱定靈櫬箱籠一切物件搬運上船於二十六日僱招商上水小輪拖帶赴皖詎船已開離浦岸五六里許金陵關忽得底線報告立派飛剗將船追回先將各箱籠封條啓開檢查計查出烟土一千二百餘兩當將人贓一併扣留維時張介藩見土案已破即先行走脫搭車回京一般護從人猶大言咱們司令奉總長命押送回籍今被海關扣去總長定不干休云云究其中内幕若何則一時未敢斷言惟聞破獲後軍署已據軍警各長官報告矣張介藩旣怱怱回京至昨二十八日陸軍部密電李督請設法維持略謂此項烟土想係隨從人等夾帶旣經該關扣留應照禁烟條例充公罰辦惟請將靈柩放行其他各種物件發還云云聞李督以事關烟禁未便過問並據該關消息煙土恐尙不止此該稅務司現擬偵查實在俟察得破綻再定辦法也 
[杭州快信]  
　　閩省議會來電稱已電致北京總統曁廣州軍政府迅開和平會議妥商善後辦法敦請浙議會一致進行 
　　中央停戰令下後援閩浙軍本擬開拔回浙現因該省土匪蠭起留以助剿故須在閩度歲一師留守司令部昨已派軍需姚思濬押運大批軍用棉被解赴厦門 
　　今日省城舉行歐戰慶祝軍政商學各界於下午五時在城站集合提燈會游行街市各校分配宣講省議會亦通告休會銀行錢業俱停市一天異常熱鬧 
　　感日省署訓令警務處轉電各屬准内務部來電歐戰告終各協約國敎堂皆行祈禱之禮我國宗敎團體與有同一觀感本月二十八日應各一律舉行 
　　錢塘道尹公署第三科科員候補知事胡德良號瞿士安徽人昨奉齊省長委署仙居縣缺 
　　衢州胡錦標黨案牽涉北城站路局扛駁夫頭李尙逹（李和尙）經王副司令官密電到省已由督軍署派員拘獲交軍法課訊明核辦 
　　瑞安統捐局長陳乃楫昨奉令調充武康統捐局長遞遣瑞安統捐局長以艮山門絲捐局長汪原澄調充另委鮑湛爲菱湖沈孝儒爲嚴東關錢壽彭爲海鹽各統捐局長高崇楫爲艮山絲捐局長 
　　紹蕭塘工有奬義劵開彩機器大小兩具現已由滬運杭經省署派員會同坐辦鄭雲膽昨在水香閣事務所試騐一過 
地方通信 
　　松江 
　　奉令慶祝之盛况本邑各界於二十八日起舉行慶賀協約國最後勝利典禮學界方面自第三中校以下一律休課一日縣立第一第二兩高等小學校均於是日上午在校内各開一祝勝會祝勝儀式大致行謁旗禮將協約國中之各大國旗幟與國徽並懸市立各國民學校中如第五第九第十六三校除遵令停課外並於日間行聯合執旗會明日尙擬賡績執旗一天商界方面尤覺興高采烈惟因奉令已遲佈置不及所紥燈彩均不能於當日趕辦齊全故第一日各商號僅各於門前懸紅綠燈數盞並各掛紅升旗而已此外公共團體之舉行慶賀者有聯合救火會日間之執旗會夜間之提燈會及樂恩堂之慶祝會救火會之執旗會各會員均制服乘馬各執國旗於市街中列隊游行頗極壯觀夜間提燈會各會員仍衣制服各手執彩燈中間雜以各式精巧紙燈並附大龍燈兩條前導軍樂由西徂東環行一次而散是晚城内觀燈之人極爲擁擠西外嶽廟附近因游人互擠交通爲之阻斷老弱被擠受傷者亦復不少雖經各警區加派夜崗亦殊無法維持聞明日各商家所製燈彩均可趕齊陳設則明日之擁擠必較今日爲尤甚矣 
　　協濟募欵之進行本邑李縣長奉省令籌募協濟捐欵業於本月二十一日召集各界代表於縣公署集議一次議决全縣認捐五千元令二十四市鄉自治委員攤籌三千元餘二千元由紳商學三界分募學界一部已由張勸學所長認募五百元兹聞二十四市鄉自治委員及縣立各高等小學校校長等均擬於本月三十一日公開會議籌劃募欵進行方法而李縣長則以此項協濟捐欵關係國際榮辱故於會議後又復致函各認募人囑於十五日内欵簿並繳以便由縣彙寄又聞淞滬盧護軍使印成協濟捐券三千元令松屬各縣攤認現在券尙未到大約券到後亦將由縣分交各機關認募 
　　蘇州 
　　祝捷會之唪經吳縣公署近奉省長電令歐戰告終各協約國教堂皆行祈禱我國各省宗教團必與有同一之觀感現内務部定於十一月二十八日爲我國教徒祈禱之期仰即轉飭知照云云温知事奉電後即傳知西園戒幢寺及元妙觀等各大寺院於二十八日一體舉行祈禱 
　　水陸警官之更迭水警第二廳趙廳長前司駐防木凟二區第二隊隊長張敬之因病出缺委由楊巡官暫代一而密保仁勇兵艦艦長葛長發升充第七隊隊長遞遺艦長缺擬委本廳稽查員王某充任兹悉已奉李督軍照准委任於前日分别交替矣又吳縣滸關第一警察分所長林芍屏因案撤差當由温知事委任司法助理員趙延澄接充兹悉該員不願赴任呈請辭職所遺所長缺業經另委橫涇分所長吳子襄調任遞遺橫涇缺委劉伯淸接充又湘城分所長戴得勝撤委以陳墓分所長孔少舟調任遞遺陳墓缺委警察所助理員朱某充任 
　　查辦高等廳書記官高等審判廳林肖旭廳長日前請將本廳刑民庭記錄科長張百均民二庭書記官高挹羣一併褫職聽候查辦已奉部文核准飭遵矣聞因川沙縣某案當事人某甲赴部控告張等有得賄情事當經司法部派員來蘇調查明確復部後令飭高等檢察廳依法辦理故林廳長有此舉動 
　　無錫 
　　巡閱副使過境長江巡閱副使王廷楨代表徐總統蒞滬致祭楊杏城事畢回京覆命於昨日上午九時十分鐘由上海乘快車赴寗十二時半經過錫站本邑軍警各長官率領全體軍警齊集車站迎送 
　　菊花會之成績公園爲籌建北面圍牆起見特開菊花會共計售出票券三萬五千三百餘張計收入洋一千八百餘元各項支出約逹七百餘元出入相抵盈餘一千一百餘元惟支出項下電燈費尙未結淸而收入項下尙有派出票價約一百十餘元未曾收到收付仍足相抵從此公園北面圍牆建築之費已有着落不日即動工興造云 
　　繭價起色今春各商所收乾繭以價格陸續低落大都堆存各棧不甘賤售然已損失不貲每擔約需凈耗銀三十餘兩至四十兩之多歐戰告終和平出洋銷路可復最近數日繭價已逐提高春乾繭中之高身錫地售開一百二十兩其次一百十五兩至一百十兩不等然與成本相去尙有十餘兩銀釐拆息棧租各費尙在其外各商仍堅不欲即售云 
　　屠宰稅認商易人無錫屠宰稅自宜興人周恢五向財政廳包認通年二萬五千元試辦一年短繳至一萬餘元至本年八月間周知難而退旋有當地人顧于靑楊福椿二人出而照原數包認已由楊知事詳准財政廳轉知顧等於十二月一號起接辦 
　　鎭江 
　　歐戰停後之糧價芝蔴一項自歐戰休止輪出日增市價稍起亳州白芝蔴每擔價五兩七錢淸淮黃芝蔴每擔價五兩宿遷碭山白芝蔴每擔價五兩六錢五分徐州周口白芝蔴每擔價五兩八錢四分豐沛臨淮花芝蔴每擔價五兩倘此後洋莊銷路暢旺其價必有增無減云 
　　創辦瓜淸汽車續誌寳應紳士盧殿虎等籌集鉅欵創辦瓜淸長途汽車已呈奉省署飭知江北運河工程總局查復在案該路全線共長三百餘里運河堤岸寬約二丈有餘建築馬路於河工尙無妨碍現已從事測量擬先築瓜揚一段准下月開工明春即可通車瓜鎭江面擬仿津浦路輪渡辦法除客車外並備有貨車以便轉輸鎭江在津浦鐵路未通以前北地各貨非由鎭江經過不可自津浦通車隴海接軌之後凡採買北省土貨者槪背鎭江而趨於南京於是鎭埠商市頓衰今若瓜淸汽車告成於鎭埠商業大有裨益云 
　　揚州 
　　塲運局職員之改委塲運局全體職員叚谷香司長到任後業已分别加委正局長周之冕副局長王春卿文牘汪庚會計庶務楊會忠票照范家駿鹽價顧守璜稅捐畢亞奇收發陶泰臨掌卷胡家淦報解金述庵五成收照諸國權校對何介三調查許傳信王繼棪滿兆鳳宋桂林劉景伊姚丘塏周丹輔陳壽仁王啓錦呂賢琳邵全銓張鈞 
　　慶祝歐戰勝利本埠官紳軍商學各界於二十八日舉行慶祝歐戰勝利各官廳各機關均懸旗停止辦公一日學校停課各銀行商號亦懸旗會場設在天寗寺（天寗門外）華嚴閣下午三時江都趙知事黄旅長代表南仲文運使代表周之冕全體警官城廂各學校生徒及學界要人均集會長男女賓前往參觀者近萬人首由趙知事報告開會宗旨次全體同致慶祝次天主堂神父晉信明及中西人士相繼演說晚間並舉行提燈會在會塲齊集出發由天寗門走南北柳巷轉折多子街轅門橋教塲街運司街經過財神廟東關街進觀巷走南北皮市街左衛街仍走轅門橋參府街至教塲散隊 
　　嘉興 
　　協約勝利之慶祝嘉興各機關奉令於二十八日起正式舉行協約勝利慶祝各界均甚踴躍而學界爲最是日全城各學校休假率領全體學生各執協約國旗在城中公共運動場舉行慶祝會晚間又演影戲燃放盆花公共運動塲先由勸學所派員佈置四周圍以五色旗下午一時省立師範省立中學秀州中學第一第二兩高小女師範女高小啓秀女校及南湖鍾秀等十餘國民學校均先後蒞塲全城文武官員亦均蒞塲駐嘉陸軍亦入塲二時舉行慶祝式奏軍樂教育科長沈季璋宣佈開會宗旨全體三呼協約國萬歲縣知事張昌慶及學界褚競臣等相繼演說演說畢各團體均整隊遊行街市陸軍爲先導從公共運動塲出發走集街經北門大街出北城門走塘灣街河西街進東城門復至運動塲而散晚間本擬舉行提燈會因各燈舖不及趕成故改演影戲即在運動塲開演六時許燃放火花數十盆七時開演影片各校整隊來觀者亦有十餘校之多文武官員亦均蒞塲觀劇約共五千餘人至十時始散 
　　杭州 
　　省議會决議休會二十八日下午三時省議會開會周議長主席簽到議員一百三十人出席者八十餘人等待良久仍不足法定人數有人謂今日想又不能成立不如請議長宣告延會又云明日慶祝歐戰勝利各機關團體學校均停止辦公本會亦機關之一應休會一天議長云慶祝歐戰勝利前次本會曾經開會舉行此次似無重行之必要且本會與他種機關情形不同胡炳旒云選舉會旣然天天不足法定人數徒將大好光陰抛棄可惜昨日陳君動議修改議事細則業經多數承認成立請議長將此項動議問題列入明日日程先行付交大會議决宋吉成云慶祝歐戰勝利係屬中央明令本會係全省人民代表機關此舉萬不可少應請議長决定明日休會一天以表歡忱遂由議長將宋議員主張諮詢大衆衆贊成復由議長向衆宣告明日不發日程僅發休息慶祝通告遂散會 
　　支配三期有奬義券浙江紹蕭塘工第三期有奬義券現經刷印齊竣各處承銷機關支配券數由張總辦援案在總局插籤齊省長特派杭關沈監督蒞塲監察先插分銷蘇省之一萬五千張湖北省之一萬張再插分銷本省各縣之券插畢即分别裝箱運往所有本城各承銷處之券准各承銷人於期内隨時來局領取 
　　南昌 
　　報告贛商之歐戰損失政府通告調查歐戰中華人生命財產之損失南昌總商會查得有樊希仁者前販瓷器赴歐售賣行至地中海西西利島地方被德潛艇擊沉損失約在六萬餘元並溺斃夥友二人業由樊之家屬來會報告二十四日已將樊商損失情形電部矣 
　　行員挾資潛逃之續聞中國銀行行員胡拱辰（昨誤爲傳）在中行管理匯兌二十一夜捲逃至九江被警偵獲據聞胡於是夜逃至城外某客棧落歇二十二早雇土車至樂化車站搭南潯車到潯意在趁輪往漢再由該處改下水由上海回浙詎火車甫抵站而李龔兩探即已在站伺候胡甫下車即被捉住當檢查其身旁僅存現洋四十一元據胡某自云伊之虧空實在三千元以上蓋因在省嫖賭受人局騙不止一次故出此計擬由九江搭下水輪赴上海回浙江做一生意以奉老母袁行長對於此案原許拿獲者賞洋二百元該行今日已匯二百元至九江分行轉送警廳賞給 
　　安慶 
　　民國之賜祭儀式黄省長故後大總統下令給予治喪費三千元并派皖北鎭守使殷恭先來皖致祭皖省官廳奉令後特擬定迎送及致祭之儀式如下（一）大總統致祭官抵岸時本城各機關長官及招待員均親到江干恭迎水陸軍警亦列隊（一）江干招待所（城外接官廳）及行臺（本擬奉直會館現改承審處）均懸燈結彩（一）致祭官抵岸後由招待員導至江干招待所休息然後接入行臺駐節（一）致祭官經過各崗位時崗警舉槍致敬（一）致祭官抵行臺後由招待員分任招待事務（一）致祭時間由招待員面請致祭官定之（一）致祭官臨公署時孝子出幛至大堂口跪接（用紅氈護面）即由招待員導入禮堂休息（一）致祭時鳴砲二十一響并奏軍樂（一）致祭時水陸軍警均派隊至靈幛前分列左右舉槍（一）致祭禮節由禮生擬單請致祭官酌定（一）致祭時由陪祭員着大禮服陪同致祭（一）致祭畢由招待員仍導入禮堂孝子出幛叩謝（一）開宴時由招待員導至餐室由政務廳長代表安席至上首菜時孝子出幛至門外叩謝（一）餐畢回轅各機關長官及招待員齊集大堂恭送軍警列隊舉槍孝子出幛至大堂口跪送（一）致祭官啓節時各機關長官及招待員仍親到江干恭送水陸軍警分隊前往致敬招待員城外六人城内四人 
　　濟南 
　　冒賑詐騙犯之破獲司令部據郵檢查員報告十一月二十日檢查華洋郵件有自山海關退回濟南信一件係自濟南孤苦院寄交山海關南街信成祥者山海關郵局批條現信成祥已歇業退回濟南原寄局而濟南並無孤苦院亦無從退交其中不無可疑當即拆閱内係印刷函一紙以山東水災甚劇勸募捐賑蒙前黎總統伍廷芳及上海畫家諸人捐助屏對各若干託濟南商業書館汪定一代售如欲捐助即請逕向汪定一寄欵購買字畫集欵賑濟以成善舉寄欵以各大銀行鈔票裝入快信寄來最妥惟查濟南亦無商業書館顯係藉此詐騙當向快信處查詢適有汪定一快信二件一米成豐自開封寄一黄振聲自鎭江寄均係見報載濟南商業書館招考書記願投考入該館者各附北京鈔票二元封面只寫濟南商業書館汪定一收並無街名門牌號數據快信處員差云前次有此人之信係伊自行來取當將原信扣留送呈郝副司令查核即派偵探在郵局等候晚間該騙犯汪定一果來取信即向盤詰言語支離遂帶往副司令部訊辦矣 
雜評一 
[督軍之遲遲出京（默）]  
　　督軍之遲遲不出京何爲耶自入京以來已近一月矣所謂會議者早已結束各方面挽留宴會者早已竣事然則今之流連而忘返也何歟 
　　政府方興高采烈以祝歐勝而督軍有閒暇以參觀熱鬧歟政客方縱橫捭闔以激政潮而督軍有餘興以藉壯波瀾歟論督軍到京後之成績惟組織戊午同袍社一事抑以僅此一事未足盡督軍之興而分安福之樂歟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[太平洋運費已减]  
　　字林報云美國當道近爲運費事曾探詢屬於太平洋大會各船主聞志在規定美國與東方口岸間運費最高之率兹據日本各報載稱美政府决議將航務部管理各船之運費規定如下日本口岸四十元中國口岸四十五元小呂宋三十元新加坡四十五元喀爾喀特與哥倫波五十元定期十二月一日實行此與市上所定之率無甚參差所不同者惟由美至小呂宋之運費較低五六元耳又據英文日本紀事報載稱自十一月十四日起太平洋大會已將由華運美之貨减輕運費約百分之二十因上海裝運之貨大减故也自日運美之貨其運費近曾大减前至貴之時雜貨運費須收五十元今東洋汽船公司大阪商船會社日本郵船會社之船僅收十五元其他之船雖仍收三十元但不久必减至二十五元或低於此數亦未可知 
[天洋丸遲到]  
　　東洋汽船會社之天洋丸本定三十日晨間到滬現該會社接到該船無線電報云不能如期早到是以停泊海關碼頭之渡船本定於二時開駛今改至四時載旅客開赴吳淞云 
[美博士演講實業敎育]  
　　擬在中國設一實業大學 
　　寰球中國學生會昨晚敦請美國加利福尼大學敎師吳偉夫博士演說實業敎育由金陵大學敎員應尙德君譯述先由主席李登輝君登壇介紹旋請吳君演講謂余在美擔任敎務有年因鑒於學生畢業後在實業上每不能即得重要位置故屢擬改良其敎育務使所學者皆切於實用俾各生畢業出校即能在實業上執行種種事務今以學校學生與實業界辦事人相比較其學校學生雖受過多年敎育而反不如實業界未受敎育之多年辦事人蓋一則富於學術而少經騐一則多閱歷而少學術初出校辦事之學生不能即得重要位置者職是之故然學生練習旣久必又勝過無敎育之人現美國各大學校深悉此中原委乃與各大工廠聯絡使學生畢業後均得在廠中實地練習可謂法良意美近來又有人倡議貿販工廠同設於學校之内肄業諸生各就其性之所近專習一科其法較良習　尤便余意擔任敎課者必須學術與經騐兼備始可充當斯任務使就學諸生畢業出校皆可自謀生計而後已余此次來中國擬在各埠分設實業學校各校均以學術與經騐相輔而行合各分校而成一實業大學兹由南京諸同志集合團體已在甯組織中華實業大學籌備會其開辦經費均歸余擔負明日即擬回國勸捐必能得多數贊助也凡舉辦一事同志愈多則愈發逹故先在中國設立實業大學籌備會以便廣招同志協助其成在今日創辦此校經費問題不難籌劃而難在無學術與經騐兼優之敎員開辦斯校第一步宜設師範班以培植敎師爲最要經費雖鉅而將來各實業中能有一種事業發逹已足餘矣培植敎師未嘗不然於師範班中如得造就一二良敎師亦可收完美之效果從可知實業大學希望甚大將來必有極盛之一日也美國加利福尼大學内亦設有實業大學其所定科目第一爲組織科俾學生出校後有組織各業之能力第二爲印刷科印刷報章書籍通告及實業大學籌備會會員互通聲氣之印刷品第三爲貿易科專備會員及學生等購取應用各物並可藉此練習貿販規則其他科目甚夥不及備舉日後在中國開辦大學皆仿此法組織之中美兩國旣各設立實業大學則彼此出品亦可往來運銷國民感情更進一步親密云云應尙德君謂現在世界極重科學大而至於路礦航海小至一家一室洒掃等事莫不含有科學之理均當研究之中國人祇守舊法故終無進步倘事事能注意改良推陳出新其營業必日見發逹也詞後復由李登輝君答謝並謂吾國今日缺點在乎實業不興吳君偉夫爲美國著名昆蟲學大家富有思想近以改良社會提倡實業爲己任兹荷惠愛友邦在中國設立實業大學造就吾國人材實爲中國前途之幸願吾人共起贊助云云演講旣畢合座起立鞠躬致敬會後經總幹事朱少屏君導入客廳欵以茗點晤談至十時而散 
[松坡圖書館請撥書籍]  
　　梁啟超呈總統文云爲上海松坡圖書館成立懇請撥給書籍事竊查松坡圖書館於民國五年創始伏蒙鈞座提倡克告成立仰見大總統篤念勳勞至意有加無已惟是斯館之設所以播揚前烈昭示來兹况上海爲南北往來之通津中外文人所萃集非廣置秘籍宏搜善本無以饜閱者之望聞故參政楊守敬舊藏書籍甚富曾爲公府購置近儲國務院中擬請移置該館嘉惠學子庶使民人觀感永壯宏規所有懇請撥給楊氏舊藏書籍移置松坡圖書館緣由理合呈請批示遵行謹呈 
[湘賑游藝會内容豫誌]  
　　徐家滙交通部上海工業專門學校（即南洋公學）因念湘省迭經兵燹重以水火疫癘百萬哀鴻號寒啼飢特發起紅十字會湘賑部南洋學生團積極進行不遺餘力近以冬賑迫急定於三十號及一號在該校開遊藝會以收入劵資半數充湘賑半數充歐戰協濟會費遊藝會内容大致分爲四項（甲）音樂（一）軍樂有護軍使署樂隊新世界樂隊（即謀得利）婦孺救濟會樂隊惠兒院管絃樂隊孤兒院樂隊及該校軍樂隊等（二）中樂有特别琵琶大會係請紅十字會會員及滬上名流等彈奏名曲並佐以該校絲竹隊全體合奏著名長調（三）崑曲係請崑山東山曲社諸君赴會奏技（四）西樂請中外音樂大家鋼琴獨奏合奏提琴獨奏合奏等並有歐美士女跳舞踏舞獨唱合唱等（乙）幻術（一）魔術家李松泉碩士試騐最新由美運到之魔術器具數種（二）電光世界係該校電機科學生表演以光學原理用於魔術爲外間所從未見過者（丙）影戲（一）最新滑稽片偵探片（二）該校紀念片足球片（丁）遊戲（一）足球爲該校足球隊與上海西人足球隊比賽（二）拳術爲該校技擊部表演各種技擊並由主任敎員劉鎭南親自獻技（三）第九團第十團童子軍遊戲（四）籃球係上海靑年會籃球隊來校比賽三十號下午一時開會時特請熊鳳凰馬湘伯沈仲禮及各協約國領事與參贊等演說該校學生於荷花廳等處設販賣部并備晚餐來賓可隨時隨意購座以省往返之勞又發售綢製紅十字紀念旗等品并學生雜誌特價預約劵大禮堂陳設金石書畫會并請畫家楊左甸主任一切圖畫事宜想屆時必有一番盛况也此外尙有南洋學會之愛克司（Ｘ）光線室及崑曲家陳劍剛及薛紹淸等奏唱之瀟湘劫彈詞等該校并設售劵處於寰球學生會又設臨時售劵處於該校門首并有該校學生沿途招待來賓可趁法租界二路電車逕往可也 
[奥僑潛逃之查獲]  
　　奥國人克利勒（即克萊姆拉）於本月二十三號（前星期六）乘協約國慶祝戰勝舉行提燈會之際在護軍使署敵僑收容所内逃出潛入公共租界游蕩經護軍使署查悉咨照工部局管理敵僑註册所西捕頭安司派令一百十三號西探將該奥人查獲昨晨解送公共公堂請示即據護軍使署委員灼亭泰安投案禀稱本月二十一號至二十三號爲協約國慶祝戰勝之期租界舉行提燈會時曾奉盧護軍使命令傳諭敵僑人民不得離開收容所詎被告違背約章潛行逃至租界請求引渡云云經關讞員與英卓副領事得禀向克利勒略詰之下會判押候備文詳解護軍使署發落 
[捕獲審檢廳趕辦結束]  
　　上海地方捕獲審檢廳林廳長因歐戰業已告終京師高等捕獲審檢廳已定於年内撤銷故已令飭屬員將廳内一切事務籌辦結束詳報高廳轉呈國務院同時撤銷連日該廳駐辦員趕辦結束頗爲忙碌期於下月十五號以前完全告竣云 
[預備專車迎接護軍使]  
　　松滬護軍使盧子嘉君赴京會議事竣業於二十七日由京赴津定二十九日由津啟行搭津浦車赴寧小作勾留與李督軍面商要公後即晚乘滬寗專車回滬滬甯路局已接護軍使署函抄津電預備專車矣約計出月一二號盧使可抵滬云 
[浦口又運援閩軍來滬]  
　　昨聞軍界得電略謂援閩軍第二混成旅全部步砲工程各團營及機關槍連等官佐士兵並軍械均經南下現在浦口不日亦將來滬滬寧路局已備專車赴甯載運矣 
[援閩軍已完全赴浙]  
　　援閩軍第一混成旅第二團團長高維嶽團附鄭惟靑曁所部步兵第三營全營砲兵一連補充隊數百名輸卒二百餘人共計官長兵士二千五百餘人原定分兩次運浙嗣因該旅長急於入閩遂電令第二團團長逕向滬杭甬鐵路車務人員商量將兩次專車同時開發經雙方議决遂於前晚（二十八）七時由南站特掛頭等臥車一輛二等客車一輛三等客車九輛箱車八輛送往龍華車站分裝該軍隊官長兵士尙有砲四尊子彈及軍需等品另備貨車九輛裝載全部列車共有客貨車二十八輛由該路機務處特備大號機車開駛專車於九時三十分由龍華車站出發並聞當夜二時五十餘分駛抵閘口該項空車仍由閘口開返來滬現查該混成旅全旅軍官兵士均已抵浙經楊督軍特備船隻等候渡江由旱道往寗波始乘輪入閩云 
[閩粤商人關心桑梓]  
　　民國路厦門潮汕各帮商號接原籍來電略謂南軍許崇智軍仍與北軍開戰後北軍在潮州各地迭向地方紳商勒捐不堪其累云云該商等得信後昨在成德號開會籌議擬公電李厚基請飭查禁阻云 
[查禁洋商私運軍火]  
　　江海關監督公署昨接江蘇齊省長訓令云查洋商私運軍火輸入内地因恐流弊所及或致流入匪手爲害閭閻現當徐魯交界匪燄甚熾不可不加意防範兹以寗垣業經查見此後如有發現洋商密輸軍火情事儘可立時扣留呈報來署以憑交涉禁阻合亟令仰該監督轉飭各關一體認眞防範 
[拒土會催下焚土令]  
　　中華國民拒土公會致北京電云北京大總統國務院内務部鈞鑒鴉片禍國盡人痛心淸季衰亂猶且嚴命禁絕友邦力爲贊助民國肇造禁令加厲不意烟禁期滿竟爾公然收買存土來友邦詰責貽國家恥辱近幸俯順輿情將下令焚燬然遲之有日令未明頒外電謂有人斡旋致爲停頓此直爲德不卒何以對友邦而示國人本會風聞滬上滑吏奸商已乘機偷掉存土輾轉私藏冀暗堕禁令販運漁利滬上爲交通便利之地中外具瞻若不先事嚴防後患何堪特懇大總統速下焚土之令一面由鈞院速令妥爲封存靜候焚燬敬電待命無任禱切中華國民拒土公會張一鳴黄奠華沈菊存顧宗兄陳應松錢忻徐振芳張景華周容梁耕孫汪亦倉方宏聲金一衡等全體叩豔 
[江寬案又訂續訊期]  
　　江寬輪船被楚材艦撞沉一案因原告招商局恐審判官辦理偏頗延不到案經審判官展期十日至本月二十七日亦已屆期原告方面仍未投質適海軍部來電詢問經審判官派在滬襄辦是案之海部軍法科長鄭寶菁晋京陳述此案之經過并請示辦理等情已誌昨報兹聞此案該審判處續訂十二月四日（即夏曆十一月初二日）開訊已通知原告及兩造律師查照以便預備出庭手續 
[水警緝獲南橋刦案犯]  
　　浦東奉賢縣境南橋潘肅臣家於本月陰曆十五晚被盜搶刧所失約五六千金由潘投報奉賢縣署請求飭緝在案前日經江蘇水警第一專署長沈葆義購線緝獲是案盜匪三人押解閔行警署鞫訊 
[上海取引所今日開幕]  
　　日商株式會社所設上海取引所業已組織完備訂於今日行開幕禮並柬邀中西各界紳商赴所參觀下月二日開始營業已紀前報昨日該所已飭匠自大門起逹交易場遍紥冬靑翠柏並環繞各色彩花門首叉懸國旂兩面並將總寫字房改飾開幕禮場兩側設備茶點以餉來賓南北兩商會咸送緞軸致賀今日正午日本總領事有吉明氏將親往舉行開幕式昨日午後四時該社長邀集各日掮客在交易場試練棉紗交易半句鐘而散該取引所此次雇用日華仲買經紀人（即掮客）定五十人現尙未全昨該所交易場已揭示除日商個人或行名出面之三十人外餘祇華商胡寄梅（股票）吳麟書邵聲濤棉紗）黄靜安張鏞（棉花）等五人而已 
[海關造册處主任接事]  
　　北京總稅務司近派歐益森（譯音）調補江海關駐滬造册處主任已誌昨報兹悉歐氏已於前日到滬赴關任事矣 
[勘騐由美購來之機車]  
　　寗省鐵路在美購得舊機車一部價值二萬數千兩業由美國裝船不日抵滬南京齊省長以此項機車是否合用應否添配零件必須籌備特於日昨函致滬寗路局擬於該機車到滬時即借滬寗張華浜碼頭起貨並請滬寗路工程師就近勘騐該車如缺少零件亦即在張華浜機廠分别配製所有一切費用均請開單照給等因任局長已轉飭總工程師克禮阿遵辦一俟機車到滬即行着手勘騐云 
[太古商輪陸續修理]  
　　太古洋行長江各商輪每届冬月必入塢大加修理油漆一新現安慶輪船業已修竣於昨晚出口大通輪在董家渡耶松廠修理亦將竣事大通修畢依次將鄱陽洞庭聯益等船陸續入塢修理云 
[派艦運送軍裝赴閩]  
　　海軍上將福建淸鄉督辦薩鼎銘因開辦淸鄉需用練勇四百名呈經部令向烟台海軍練習營挑選足額其應需軍裝由部電令上海海軍總司令趕配運往兹經藍總司令照數配齊於昨日派靖安軍艦裝運赴閩并派軍官王某前往點交以重軍需 
[德縣兵工廠請運械件]  
　　山東德縣兵工廠因需用鋼盂及靑鉛等項特派專員韓崇禮來滬向上海兵工廠領取鎳鋼盂八十擔計大小二十六箱并自購靑鉛四百餘擔領有陸軍部護照及半價執照呈請滬寗杭甬鐵路管理局及車務處核騐無誤當由該管理局函飭上海南車站站長備三十噸鐵篷車二輛於昨日（二十九日）裝置於下午四時許開嘉興之區間車掛往北車站然後轉附滬寗鐵路貨車運往南京轉津浦鐵路運至山東德縣兵工廠騐收備用 
[謝廠長滯京未回]  
　　上海兵工廠廠長謝邦淸前次赴京催撥部處積欠經常臨時欵項至今未發以故尙留京師近該廠接謝廠長來電謂所催經常臨時兩欵雖奉參陸處陸軍部照撥惟財部近來待撥欵項頗多以致屢往商催總次長咸不接晤阻滯至今一俟領到若干萬即當回申云云 
[米業處置受抵豌豆法]  
　　南市米業仁榖公所漢帮志成堂公所近因受抵豌豆銀數吃虧過甚擬定辦法於昨通告同業云啓者吾兩公所同業自去秋以來受抵皖北各商客豌豆爲數頗巨乃因市面江河日下大都俱已超過抵銀數倍以致經年累月旣不來信出售又不滙欵取贖雖屢屢去函詢問或則藉詞延宕或則置之不復值此金融奇緊銀拆長昻爲從來未有其實在困難情形久在吾受抵各同業洞鑒之中毋煩贅述惟旣再難挹注不得已向商會備案一面登報廣告限期令贖如逾期不贖隨市出售不足仍向原抵人追償凡吾仁榖志成公所同業如有受抵此項豌豆請於三天内至公所登記列名登報備案照辦幸勿觀望是所盼禱 
[國貨維持會開選舉會]  
　　中華國貨維持會致各會董函云逕啓者本會於二十一日舉行常年大會因報告事件甚多選舉手續不及完竣現定陽曆十一月三十日即陰曆十月二十七日午後兩時再開全體會（會前或開會日送到之選舉票一槪有效）檢視選舉票歡迎新會長請楊會長演說歐戰告終後之世界大勢與中國工商業應有對付時勢之方針並敦請演說大家宣講會場仍假錢江會館謹奉入場券屆時務希早臨爲荷 
[坍田豁糧之勘報辦法]  
　　上海縣公署昨接江蘇財政廳訓令云案奉省長齊指令本廳呈一件爲遵令核議坍田豁糧勘報辦法復請核示由奉指令據呈已悉仰即由廳通令各縣知事遵照辦理并轉咨各道尹查照此令等因奉此查此案前奉省長齊訓令迭經本廳呈復在案兹奉前因除分别咨行外合亟抄錄原呈建議訓令該知事仰即一體遵照 
　　原呈呈爲遵令核議坍田豁糧勘報辦法復請核示事本年十一月十五日奉鈞署指令廳呈省議會議决豁免坍田忙漕一案遵令核復由奉令據呈已悉仰即將勘報手續妥爲核議迅速呈復察奪毋延此令等因奉此查此案前奉鈞署行廳核議當以事關免除糧賦其數目較鉅者似宜稍示區别以昭鄭重兹奉指令妥議勘報手續擬請飭行各縣如有坍廢田畝先由縣知事會同市鄉董事核實勘丈其田地在千畝以上者報由該管道尹派員復勘屬實并取具並未報坍之鄰業保結遵具區圖科則銀米細册縣委分别加結呈轉由本廳呈請省長咨部核復再行按數豁糧在秋勘定案以後是年應征銀米不得率請剔除藉示限制所有遵令核議緣由是否有當理合具文呈復 
　　建議豁免沿江沿海等處坍田忙漕案查沿江沿海田畝有漲有坍漲者固當升科而坍者依然納稅似失公平之理準諸國家征稅原則有土地之權利斯有納稅之義務若田旣坍損權利安寄國家使人民盡無權利之義務於事於理均有不可前淸人民請除江坍賦稅地方官動以奏銷爲難批斥不准專制政府容有不顧事實任意征糧共和時代自當實事求是以昭公允應請省長通令各縣知事出示布告如有沿江沿海及湖河等冲坍挖廢田畝由各該業戶隨時呈報縣署派員會同各市鄉董事勘丈屬實彙造淸册呈報省長核辦人民幸甚地方幸甚謹議 
[關於公債之文告]  
　　三年公債第三號息票止付 
　　七年公債第二次還本抽籖 
　　昨日上海縣知事公署布告云爲布告事案奉江蘇財政廳第二四Ｏ六號訓令内開案查三年内國公債第三號息票係民國四年十二月三十一日起開始付息扣至七年十二月三十一日已屆三年期滿曾經本廳遵錄財政部訓令通行各該縣所遵照將前項第三號息票止付日期先行出示佈告俾衆周知以免自誤一面將本機關抵繳稅欵項下所收到縣期息票趕赴中國銀行換現歸墊逾限作廢幸勿滯誤等因在案兹准中國銀行函開奉總庫函開准財政部函開各分行號在本年十二月三十一日以前收回之三年公債第三號息票限於明年三月三十一日以前悉數彙送本部核銷俾資完結等因合行據函轉逹即希查照辦理再各縣公署亦係代付債息機關設各該機關於十二月三十一日以後將收回三年公債第三期息票持送到行領欵勢難拒絕不付亦應明定截止之期以歸一律兹擬以八年二月底爲各縣公署繳送三年公債第三號息票限期如逾限到行者應即一律止付等因相應函逹即請貴廳通令各縣署對於三年公債第三號息票繳送到行務勿逾八年二月底之期限等因准此合行令仰各該縣所遵照至七年十二月三十一日以後 
 
 
 

Page 11

 
 
遇有三年公債第三號息票槪不得抵作現金所有十二月三十日以前收回之前項息票務於明年二月底之前悉數彙繳銀行換現歸墊幸勿遲誤至要至要此令等因到縣合行出示布告仰縣屬諸色人等一體知悉特此布告 
　　又上海縣知事公署接財政廳訓令云頃准財政部公債局函以民國七年六釐短期公債第二次還本已定於十二月十日舉行抽籖所有此次繼續發行之前項公債自應於舉行抽籖前後暫行停募俾便劃淸賬目整理票碼兹定於十二月五日起至十二月二十日止暫行停售自十二月二十一日起仍行繼續開募又本年十二月十日爲民國七年六釐短期公債第二次還本抽籖之期自應遵照條例按期舉行兹定於是日下午二時在中央公園執行該項公債第二次還本抽籖所有抽籖辦法均照前屆成案辦理恐未周知特此一併知照等情除分行外令仰該知事一體知照 
[私販紅土之懲罰]  
　　向在西比利亞某公司輪船爲招待之山東人吳俊卿于天聲近在海參威私販禁止進口之紅土四包來滬圖售被探薛正昌在百老滙路查見吳等雇乘黄包車形狀慌張因與西探目利扶司及一千一百八十四號一千二百九十四號兩華捕上前將車截住當在吳于兩人身畔搜出烟土一併帶入捕房昨解公共公堂請究先由該探捕等上堂禀明查獲情形並將烟土呈案請察訊之吳于兩被告延律師到堂辯護並稱此項烟土係搭客蔡東和託爲代送被告等祇知製藥原料實不知是物違犯禁令請求從寬發落經李襄讞與美詹副領事得供以該被告旣不知係烟土爲違章何不持在手中而藏匿身畔顯係私販不言可知當此禁令綦嚴之時若不按律懲辦不足以儆效尤而維烟禁姑念初犯格外從寬判吳與于各罰洋一百元充公烟土送請江海關焚燬 
[虹口搜檢行人]  
　　虹口閔行路捕房捕頭以本捕房轄境地方遼闊輪軌交通且又與華界接壤際此時届冬令宵小易於竊發若不嚴行查拿不足以衛閭閻因特諭飭中西探捕分班至各要道橋梁等處凡遇經過之人准即挨次搜檢身畔如有携帶違禁品物者隨時拘押解究云 
[北橋學界參觀團出發]  
　　本邑北橋鄉學界組織之參觀團於前日出發渡浦前往川沙縣境各學校參觀以資考鏡 
[演劇補助女學經費]  
　　淑才義務女學由張子英創辦因經費支絀勢難維持現請王新吾君籌備擴充爰於本月二十七日商請三馬路大新街亦舞臺各藝員演戲一天所得券資補助該校經費聞是日所演者均係好戲云 
[覺社之佛敎講演]  
　　明日（星期日）覺社假霞飛路尙賢堂開佛教講演會有太虛法師了餘和尙及章太炎蔣作賓陳飛公劉洙源劉靈華丁福保王與楫等相繼演說云 
[浦東少年進德社分送社刋]  
　　浦東學界組織之少年進德社自成立以來入社者漸多近該社爲發揚社務聯絡同志起見特發行社刊内容分社說名著文錄詩錄雜錄等項分贈各界並不取資（分送地點在南匯城内陳家堰陳祜生宅函索即寄） 
[塡平龍華操場]  
　　龍華操場自援閩軍隊建搭營帳數百座後被　不平不能操演昨由護軍使署飭工程隊將場地塡築平坦以便軍士操練 
[水探查獲私帶烟土]  
　　江新樓私帶烟土五十餘兩又蔡一濤私帶烟土十餘兩昨乘羅松公司輪船來申當爲水巡捕房探目何阿春查獲人證一併拘入捕房經梅捕頭略詰一過諭送地方檢察廳訊辦烟土送海關候燬 
[查騐搭客携帶之藥水]  
　　前日滬寗火車開行時有搭客陳富厚携帶藥水一瓶經五區警署駐站巡警查見欲將藥水檢騐詎陳抗拒不服致被拘入警署轉解司法科聽候查騐 
[住宅抵債之强制執行]  
　　閘北長安路七十一號居戶黄星橋前將住宅房屋基地抵押與普愛堂延不取贖由債主訴經地方審判廳訊明判决出示召變因無人承買經原告聲請管業前日陸廳長諭飭承發吏周光華至四區警署請派長警協同前往押令遷移 
[控告冒售戒烟藥水]  
　　美通洋行經理沈思棟在第一區警察署控大東門外周天和襪店主楊慶君冒牌私售戒烟藥水請爲提究經趙署長派警前往周天和襪店内起出藥水數瓶並將楊帶署詰問據楊供稱此種戒烟藥水係由莊國樑來店託爲寄賣飭將藥水暫存交保限二天交到莊國樑並着原告於二天内來署質訊旣而楊將莊尋獲交案據莊供稱前在該洋行爲夥刻已辭歇此項戒烟藥水如何製法素所知悉被歇後現倩行中學徒福康芝生二人到家中秘密製造計造成兩打曾經售去六瓶尙餘十瓶寄在周天和襪店代賣惟瓶口封固火漆係用莊錢氏製字樣美通洋行瓶口係思棟氏製字樣並非冒牌請爲鑒核趙署長因原告未到暫　交保再寬限一天如原告不到將案註銷 
[董家渡附近之火警]  
　　昨日傍晚七點餘鐘滬南董家渡附近某姓家因煮晚膳不愼遺火積薪頃刻烟火迷騰當經救火聯合會鳴鐘告警俄而各區救火會驅皮帶車馳往取水灌救約歷一小時許始得息滅 
[過犯竊取白鉛]  
　　江北人王阿二在楊子路三號棧房内竊取白鉛被碼頭巡丁鄧阿沛查見喚捕拘入捕房昨解公共公堂經中西官訊實以王係過犯判押西牢一年期滿逐出租界 
[冒名騙取紅木椅]  
　　新閘牯嶺路二百零五號門牌李漢章在該管捕房指控浦東人吳阿毛冒用民國路二百六十七號門牌木器店主周紀壽名義騙取價值洋二十四元之紅木椅子四隻質洋化用等情昨晨由捕將吳拘獲吊出原贓解送公共公堂經中西官訊實判吳押西牢兩月以儆贓給原告領去 
[設榻私賣鴉片]  
　　無賴慕阿福近在滬西東京路七家村私設烟榻售賣鴉片烟膏供人吸食被戈登路捕房捕頭查悉派探將慕拘獲連同烟膏烟具於昨解送公共公堂請究經中西官訊供明確判慕罰洋三十元充公烟具等銷燬 
[德人行竊之押儆]  
　　僑居虹口密勒路二十四號門牌之西人在總巡捕房指控德國人克萊奥海姆（譯音）於前日午後潛入伊家竊取現洋三百元等情昨晨由一百十三號西探將該德人拘獲連贓解送公共公堂經關讞員會同英領卓君訊據供認行竊不諱因判克萊奥海姆押西牢六個月以儆贓給原告領去 
[過犯攫取烟土]  
　　吳阿九前日身藏值洋六十元之烟土在東棋盤街被湖州人杜阿大糾同王恩榮陳阿根攔住將烟土攫取飛逃經吳訴知一千一百七十六號華捕帮同將杜等三人追獲連贓帶入捕房昨解公共公堂經中西官訊悉前情以杜等三人均係過犯判各押西牢十八個月以儆 
[控告賬目舞弊]  
　　福州路二十一號門牌美福汽車行經理西人白郎在總巡捕房指控寫字人金雲甫賬目舞弊吞没車資洋五元等情昨晨由探尤阿根與西探目海明惠將金拘解公共公堂經中西官訊供一過判金存洋一百元保出候查明於下禮拜三訊核 
[扒手從寬開釋]  
　　流氓鎭江人王榮春前日在廣東路摸竊行人孫振華身畔皮夾（内儲值洋二百餘元之金條羅卜票等物）圖逃被孫察悉鳴由包探李明泉將王追獲連贓帶入捕房原告因事急欲離滬將贓領去昨晨將王解送公共公廨經中西官訊悉前情以原告旣不到案因判從寬將被告開釋再犯重辦不貸 
[搶絨帽禁押三月]  
　　楊徐生近被饑寒所迫於前日午後在七浦路恒慶里攫取十三歲男孩倪模生之絨帽一頂圖逃被捕追獲拘入捕房昨解公共公堂經中西官訊明判楊押西牢三個月以儆 
[船夥偕逃之請緝]  
　　駁船戶嚴潮生前日（二十八）承裝某洋行洋夾子花衣二百二十五件搖至五馬路外灘時已傍晚六時許該船夥常熟人根林全全根海成發等四人忽將船停泊該處浦邊同時登岸偕逃昨由該船老大嚴生泉查點船内貨物尙未缺少惟失去油布四張廠蓬一付纜繩二根約共值洋百餘元遂開具失單投報水巡捕房請求查緝 
[舊鐵來歷不明]  
　　江北人張桂成身帶來歷不明之舊鐵一百餘磅行經西華德路被一百零一號華捕與包探譚鳳池查見向之詰問對答支吾當將人贓帶入捕房押候解廨請究 
[啞子搶取一口鐘]  
　　昨有年約三十餘歲之啞子突入虹口西華德路二百三十九號門牌曹炳生新衣店内攫取值洋七元之小孩一口鐘四件圖逃被包探王少廷查見帮同攔獲將人贓帶入捕房押候解廨訊究 
[控欠燃燈費案註銷]  
　　英商自來火行洋人前至法公堂控法租界大馬路李桂標所開之剃頭店虧欠六月份燃燈費洋十餘元請求訊追旋由李妻屈氏到堂聲稱此店丈夫於本年五月間接開此項燃燈費是否前店主所欠不得而知丈夫有病故未到案是實判着李自行到案再核在案昨又傳訊先據原告禀稱今公司查得實非李欠應請堂上銷案中西官判准予將案註銷 
[搶珠花判押三月]  
　　無賴徐瑞昌日前在大世界游戲塲門前搶得某姓婦人頭上之珠花一朶前日持至某珠寳店銷售當被該店夥程賢生報告捕房飭探程子卿前往將徐拘獲連同原贓帶入捕房昨解法公堂請究先據珠寳店夥程賢生稱徐前日持珠花前來求售商人因見徐形狀慌張故此報告捕房拘案是實詰之徐瑞昌供此珠花民人實係在地上拾來餘供支吾嗣經捕頭禀稱徐在捕房供認搶來今又改稱拾得請核中西官判徐押西牢三月珠花充公 
[木器拍賣抵房租]  
　　新瑞和昨遺收租人至法公堂控房客李阿順虧欠租洋二十六元避匿棄下木器等物請求核示繼據同順泰木器店主劉贏初禀稱李阿順房中之木器係向商人處租賃請求准予發還問官詰其有無保人劉稱因李租賃木器已歴數年故無保人中西官判劉贏初控案證據不足將案註銷生財拍賣抵租 
[着棋衝突各罰兩元]  
　　寗波人史梅生史吉來戴榮林等昨在浦東爛泥渡怡和里口因博奕象棋互起衝突經崗警拘解三區警署曾警正以類似賭博判史等各罰洋二元斥釋 
[護軍使署之批示]  
　　唐俊卿具禀護軍使署請求將汪祥麟被誣一案飭縣撤銷等情昨該署批示云呈悉查此案前據太倉縣公民錢泰階具禀業經明白批示仍候該汪祥麟到案訊明再核仰即知照此批 
[縣公署批示二則]  
　　楊陳氏爲應領年撫金奉批請求發給由該氏應領恤金着來署具領此批給與令一紙暫存 
　　磚灰公所董事吳炳熊爲違犯業規朦領登錄情同白拉擾亂市面請求提懲以除商累由磚灰行領證營業係遵牙稅定章斷不能以領證之戶指爲白拉更不能以領證設行營業之貨指爲並不投行定章須領證而後准予設行來呈之意須報告公所而後准予領證查領證各行並非一律報告公所之戶即使業已報告公所亦非一律領證均由本署派員調查而領後證納稅何能以領證必須報告公所爲定所請不准此批 
專件 
[全國敎育會聯合會第四次大會議决案（三續）]  
　　一件每屆聯合會議决事項仍宜隨時互相研討共策進行案（函各省區敎育會）徑啓者本會第三次開會决定辦事細則此實爲會務組織上之進步雖不能爲固定機關其相去已不爲遠惟一會會務之進行求貫澈一切之主張仍不專在集會之日尤貴平時之研討與督促今聯合會開會已歷三次所有議决案件已蒙當局采取實行及由各會自行籌辦者均各有幾是不可不加注意應於每屆閉會後對於議决各案仍隨時研討共策進行以符聯合之本旨兹經議决辦法五則敬請貴敎育會查照辦理此致省區敎育會（辦法五則）（一）議决案件於閉會後一個月以内繕備正式公文呈送敎育部並印刷原件分致各省區敎育會（二）各地敎育會對於議决案凡由各敎育會自行辦理者有何進行方法應函逹主辦之敎育會（即事務所所在地之敎育會）通函各地敎育會共圖進行（三）各敎育會對於建議案有何督促實行之方法應函逹主辦之敎育會通函各地敎育會徵求意見爲再度之陳請（四）二三兩項當下屆聯合會事務所未成立以前仍由上屆事務所辦理下屆聯合會事務所報告成立後即改歸新事務所辦理（五）每屆開會伊始各省區代表宜首先詳晣報告該省區對於上屆議决案實行狀况所得報告結果如有多數省區對於某某案均因滯碍難以實行應將滯碍之點提出研究務求解除困難全國一致進行 
　　一件推廣中華新武術案（函各省區敎育會）將中華新武術敎科書及議案函知各省區敎育會請通知各中等以上學校交體育敎員研究以資參考（附函稿）徑啓者本屆第四次開會據山東省敎育會提議推廣中華新武術案一件並附送中華新武術敎科書到會查此項敎科書業經敎育部審定作爲各校參考用書編輯者本二十餘年之研究輯成課本期促進體育流傳國技實具苦心本屆議决之推廣體育計畫案已規定學校加授武術兹將原提議案及敎科書一併寄奉一分請通知貴省區各學校體育敎員研究以資參考 
一件提倡靑年團案（函各省區敎育會）國運之隆盛地方之開發以社會一般靑年之活動爲原動力而此原動力之養成實爲敎育界之責故靑年指導與學校敎育當兼籌並顧現今世界列强於學校敎育外莫不提倡靑年團之組織以爲靑年修養之輔助良以國家之進運唯一般靑年之品性向上體力增進有適切於實際生活之能力是賴我敎育界苟觀察中外情形完成敎育效果是項靑年指導之事業實刻不容緩兹擬定靑年團設施標準如左靑年團設施標準靑年團之目的（一）發逹愛國思想涵養國民道德（二）增進體力奮發精神（三）練習實際上生活必須之知能（四）養成共同生活之習慣（五）引起合　心及利他心靑年團之團員及經費（一）凡十四歲至三十歲以内之男子槪得爲團員但在校學生不在此例（二）凡各地方熱心公益者不拘年齡均爲特别團員共負指導贊助之責（三）靑年團之經費得酌收團員勤勞所入爲常費並請求公家之補助或特别捐助靑年團之區域及單位（一）先就各省區試辦漸及各縣區再次及鎭鄉村其區域視地方情形酌量分設（二）（各公署）（會社）（工塲）（商店）各同業組合之子弟等均作爲靑年團之單位靑年團之指導及援助者（官長）（各會會長）（各學校校長及職敎員）（紳士）（工塲主）（商店主）（同業組合長）（宗敎家）（其他合格者）靑年團之事業（甲）敎導部（一）補習敎育（二）圖書報章等之閱覽（三）講演會（乙）體育部（一）各種武術（二）運動會遠足會等（丙）產業部（一）共同作業（合資營業）（耕作）（植林）（花果栽培）（養鷄）（養豕）（養蠶）（種子之收集）（害蟲之驅除）（二）共同儲蓄（三）各種產業之改善（四）（展覽會）（品評會）（丁）公益部（一）公共道路之建築及修繕（二）學校基金之籌備及增殖（三）消防及救災（四）衛生事業之促進（五）神社及慈善事業之改進（戊）娛樂部（一）音樂（二）各種球戲（以不近於賭博之性質者爲限）（三）其他有益之游戲（己）風紀改善部（一）矯正弊風（二）善導兒童（三）旌表善行 
　　一件中等以上各學校學生應於假期内實行調查案（函各省區敎育會）查民國六年四月敎育部曾頒有假期修學辦法令凡中等以上之學校假期内皆須有調查採集旅行等事項然關於調查方法並未有明文規定而查各地學校亦皆未能切實奉行竊以爲調查爲事業之基礎統計爲國勢之表徵苟國家無統計機關國民無調查能力是猶富家子弟不自知其產業庫藏之實積鮮有不遺亡散失流而爲窶人丐夫也顧百端統計皆待乎精確之調查而調查之知識技能尤賴乎平時之培養吾國人素乏實地調查之知識無數字統計之觀念近來雖時有各種行政上之調查然多虛而不實略而不詳而外人在我國内之調查則反多精確我國人每欲興一事必假其書以爲考察是猶富家子弟自無產業庫藏之典籍而反就詢於鄰人可恥莫甚急宜令中等以上學校之學生於假期内就地練習各種之調查一可以養成學生調查之能力二可以喚起其愛鄉愛國之心及振興地方事業之念三可以供國家社會調查統計及學校敎材之參考其獲益固不可與尋常之假期修學同日而語也兹擬辦法如左（一）凡中等以上各學校學生應於假期内由校中給以各種調查表格各就其鄉里或旅行地點内作實地之調查（一）調查成績於假期屆滿時報告學校由敎員評定其優劣（一）一年間之調查成績由學校摘要酌編調查彙報（一）平時敎員對學生當時時試間其所調查各事項並令其述應興　革之意見選其可採用者附入調查彙報調查之種類如左（一）（鄉土歷史調查）（鄉土之沿革）（歷史上之人物）（歷史上之事業古蹟）（二）（鄉土地理調查）（山脈）（河流）（名勝）（氣候）（土宜）（村落）（人口）（交通）（街市）（商店）（商品）（三）物產調查（甲）天然產（動植礦）（產名）（出產地）（播種或採取方法）（用途）（價格）（產額）（輸出額）（與前年產額及輸出之比較）（乙）製造品品名（出產地）（原料）（製法）（用途）（價格）（出品額）（輸出額）（與前年出品額及輸出額之比較）（四）（職業調查）（職業種類）（各種類男女人數）（各種類每人每日工值）（每人每日之生活費）（五）（敎育狀况調查）（學校種類及校數）（各校學生數及畢業生數）（畢業生之就業情形）（各村市之學齡兒童）（敎育經費）（社會敎育）現在外地學校肄業者）曾由外地學校畢業者（六）公共事業調查如公司工塲會所局院等類以上各種調查由各學校視學校之性質與學生之能力酌量損益分别製表以詳晣爲主（完） 
來函 
[頌中國紅十字會詞]  
　　中國紅十字會鑒正從來生人者天也天旣生之自當謹寒暑節嗜欲調飲食而無負愛日之暄和風之拂膏雨之滋多方以保其生者是體天者也若同此生人之天而於刀兵水旱之外復降以癘疫之災豈天之不欲生之乎是有故也求其故而思所以挽救之者是回天者也夫重以刀兵有應罹刧運者而其餘固流轉宜防也次以水旱有應遭困厄者而其餘固波累宜恤也推之疫癘有應受慘酷者而其餘固沾染宜治也治之惟何其惟我中國紅十字會能籌備於未患之先而設施於盛行之際乎今歲時疫流傳宋金而後爲近今所罕見在他省之賴以起回者難計逹於何數固已如兵荒之域有呼必應無處不周矣湖人感患斯症較後他方迨呼籲上聞而貴會之醫隊已盡派遣迺蒙别遣名師踵來醫治俾患此者得邀貴會再造不終外天之生成是誠能合體天回天之道一以貫之以濟世而感人其功德之大無間遐邇有口皆碑而湖人民愧疎未雨之謀卒慰望雲之願不當感激更深乎爰忘鄙俚謬上頌詞其詞曰歲逢戊午西南用兵幸我江浙烽火無驚豈知秋季日久亢晴風邪交感疫疾聿生斯症流行自南而北蔓延明越旅及湖域避之不能防之不得慘狀時聞難安緘默洪維貴會廣樹豐功一封上逹覆電馳風醫派妙手藥賜盈籠遂立分會字顯旗紅斯際湖民患㾕正虐縱未沾染亦深焦灼轍恐涸魚羅誰解雀是信一傳得匙通鑰遐邇歡悉來者爭先至即施診聽視細研診隨濟藥丸液相連如仙家汞勝上池泉訪就正繁延往又凟輿棹飛馳縱橫水陸日每忘餐夜幾廢宿更多附看尙漏登牘經報現象倍厪金心比承電問又沐函臨是否機轉緣天降霖續修奉慰稍减疴沉知未普平重煩軫恤珍藥三頒品類非一片紙宣告求者相率危急咸蘇是謂仁術城廂旣徧遙逹四鄉挽回造化總賴方良感樾恢蔭效葵向陽翹祝貴會壽世無疆吳興輔善會全體謹呈 
雜評二 
[援閩軍繼續南下（庸）]  
　　近日北方當局處置閩事誠有不可解者 
　　錢内閣之覆岑西林養電有瓊閩南軍節節進逼大背息爭之恉請速令退至後方先行停戰之語是政府固認閩省同在停戰之列而希望南軍之退兵息戰也望人退兵息戰而己則一再增援王永泉之奉軍開拔方盡而第二批之援閩軍又告南下匪獨於罷戰撤防之令適得其反即揆之責備南軍之電亦顯然自相矛盾政府而果誠意言和宜速有以自反也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
時談 
[國名] [  元]  
　　日文稱德國爲獨國今日者土奥分崩孤立無助以言乎獨果見騐矣日人又自稱曰和如日文謂之和文等是此後近東問題解决各國之眼線皆將集注遠東東亞和平是所望焉敢預爲之卜 
老申報 
[釀成命案（見光緒十四年十二月十八日）]  
　　温郡東門外某甲與樂淸磐石某乙前曾合開春和酒坊但乙食用浩繁一切銀錢時有虧欠所營往來帳目亦多未能淸晰甲即將資本拔出酒坊歸乙一人獨開事隔多年各無異言近來乙以油蔴釘鐵等貨偷漏出海獲利倍蓰逐年家計頗有蒸蒸日上之勢甲心懷妒忌遂以從前合開春和酒坊各帳簿作爲憑　向乙索取逐年盈　兩下滋　赴縣具控經恩邑尊飭提訊斷因甲抗不具結發捕廳看管甲父年逾古稀見子被押遂終日在該酒坊盤踞滋擾乙無奈呈請提究而甲父自恃年老今日一去明日復來如是數日乙不堪其擾至初五日午後遂將甲父扭拔送縣意圖鳴官究治不料行未數武扭至池合記南貨行門首而甲父已撲倒在地霎時氣絕乙見釀成人命立即具呈謂甲父服毒圖賴懇請相騐磐石與温郡東門僅隔三四十里次日甲家聞信當即邀同親戚數十人趕至該酒坊搗蕩罄盡正在爭鬧之時適值恩邑尊帶同堂招刑件臨塲檢騐而甲之親戚自恃人多齊稱屍子一被管押一未趕到未報命案不能相騐竟將棺木劈碎衣服撕破一時衆情汹汹恩邑尊見此情形遂即進城上府面禀福太尊謂甲之親戚阻撓相騐請撥營勇彈壓幸初七早經兩造親友出爲理處乙情願出洋六百元爲甲父備辦棺木衣衾并厝葬等費其事遂寢說者謂當甲被押之際乙若出錢數十千即不至釀成如此大禍貪小失大其是謂乎 
新拾遺 
[筏上九日記（上）] [  許嘯桐]  
　　歐戰叢談 
　　此事乃得之於被難者之口述被難者名哈根奥爾生爲瑙威桅船愛林頓號之水手該船於本年八月十五日在海立哥蘭浦爲德潛艇所擊沉同伴九人受重傷者四人被燬後潛艇駛去遂居於木筏上隨浪飄流有受傷而死者有飢寒而死者至第九日始遇一英國汽船得獲救焉然生者祗奥爾生一人耳遭此巨艱大難而能重慶更生其人之筋骨智力當必有大過人者佘曾遇彼於海軍醫院兩頰凹陷雙睛　淡聲浪細弱皆足以表示曾歷巨難而幾　於死者彼語余曰余行年已三十六矣自幼即服務於海上度此生活者已二十有餘　故無一日不在驚濤駭浪中然此九日夜之飢寒交逼困苦　　則有生以來未曾遇之遇之而得更生尤爲夢想所不及今日之性命不啻上帝賜之也余今以彼所口述之浩　介紹於閱者諸君其間有矛盾處則閱者當能原諒蓋彼經此　　記憶固不能十分明晰也（以下奥爾生口述） 
　　余等於八月十三日乘愛林頓載煤至瑙威該號爲一小帆船載重只七百噸船主外水手瑙威人七買辦芬蘭人一　以二日程逹目的地余等初不介意於潛艇之危險蓋船主往返於北海中何迨數次皆無意外出發後之第三日晨忽一德潛艇現於海面而緊隨余等余等未曾掛旗然船之名號國籍固明白詳於船舷及船尾潛艇久久不没相距益近不過一二哩乃並未表示警告及他種記號陡然向余等轟擊彈花爆裂全船爲震繩索帆篷皆爲炸燬余等擬放下一救生艇以圖逃逸乃又一砲彈炸燬其架艇亦無用惟尙有一艇置於艙而余等再擬取下不意潛艇中人似已窺見余等動作移其槍準向該處射擊於是二次企圖復歸失敗當時四人已受重傷買辦之二臂一腿受創甚鉅船主之臂自腕至肩亦爲燬裂歷時約二十分鐘潛艇猛烈射擊不稍停止以余所憶共有三十五彈於是船漸不支余等知已不復可救遂棄船登筏 
常識 
[蛔蟲殺人新學說（上）] [  醫學士余雲岫]  
　　蚘俗名蛔蟲說文作蛕其爲害也自古知之靈樞略著其證仲景兼明其治然於病之發生皆缺焉不講巢元方病源論九蟲三慝皆歸其因於氣虛及食生張氏戴人反對巢氏水濕乘脾胃虛之說而專主濕熱自金元以來名師上工凡論蟲證皆以戴人之說爲圭臬故我國舊醫學家其對於蚘蟲之學說大要不過如是間嘗考之西籍加以近人之所研究於是蚘之孶生發育略能得其途徑而其爲害之大有逈出吾人意料之外者深可危也西籍之述蚘蟲也至詳今請節其大略蚘有雌有雄雄蟲之長約五寸至九寸作圓繩形兩端皆銳尾曲如鈎雌蟲較雄蟲長而且粗其長約七寸至一尺四寸尾直而不屈也雌蟲產卵卵有受精者未受精者受精之卵作橢圓形有殻而厚外有波形蛋白質軟膜被之其未受精者稍較狹長不作純正橢圓形外無軟膜即有亦甚薄也凡人腸中有雌雄兩蟲者其 
大便中多有受精之卵獨雄無雌者不產卵獨雌無雄者其卵皆未受精者也受精之卵在人腸中斷不發育必隨大便而出居外界泥水中若干時始得成熟成熟之卵入於人口過胃入小腸乃破殻而出成爲幼蚘矣 
益智新畫[  俠舟]  
　　（梅花）（香） 
雜錄 
[世界唯一之議和地] [  譯]  
　　世界人類運命所關之講和大會一般理想俱謂將於二三月間發軔至會議之地點盛稱法國之維爾賽宮宮有室四百餘自此隅至彼隅杳不知其所窮人之入是室者輙見己身化爲二三十身即所謂鏡殿也一千八百七十一年普法之戰法國於此爲屈辱之講和當時戰勝之普國其國王即今德皇之祖在此被選爲德意志皇帝而後凱旋戰敗之法國民所不勝痛憤者也此次戰爭之結果怡好勝敗易位欲協議停戰講和等約於中立國境内固屬正當然此次戰中同盟國方面四國協約國方面大小共二十九國就設備上言中立國只有和蘭瑞士爲合而除和蘭之海牙外殆無適當之處故到底終以維爾賽宮爲最合宜此地爲巴黎郊外汽車一小時可到之處甚爲便利將於此間對德國講和委員聲其暴虐之罪焉 
小說 
[短篇爲祖國故（續）] [  徐冷庵]  
　　大可附汽車行矣探首車窗外望其愛妻至於弗見雪人亦鵠首立月台上狂揮其絲織之巾久久弗止顧車行至速不久即逝雪人乃嗒然返比抵家其姑自室内出曰雪兒大可行乎彼昨日返今日即行旣入京爲官當可緩一二日何便匆匆行也吾不解吾兒何爲國事忠乃至是雪人大悲自思吾苟告以大可赴寗古塔防敵者彼老人當不食數日也 
　　大可去三年矣在例已及瓜期當返矣雪人以書詢大可大可覆書謂政府無命令未敢擅離職守思雪人至切頗欲一見云雪人久不見大可亦頗思之旣得書知無望又不敢告知老人惟日日檢閱報章候大可免職之令至也 
　　雪人晨起入閱報室室中報紙已在竊念今日送報人來何早遂披第一頁讀之則吉林邊境戰訊數字已赫然現於目前雪人心異之乃讀其文曰敵人知邊軍將瓜代守必懈因率精銳犯境寗古塔鎭守使李君率二團往剿雪人閱此亦不大戚以爲此正大可立功報國之日也然　心不自寗貼長日深坐默祝阿郎無恙凱旋歸來也 
　　自是以後連日報紙中均載邊地戰訊特略而不詳故未能洞悉大可近狀惟知其前敵已抵龍井村及和龍縣而已大可軍書旁午戰務倥偬無暇作書寗家雪人逹者亦雅不欲以情話絮語亂其心曲轉念彼若爲名譽而死當較老死於家爲得也吾書開幕之初所謂有少婦倚檻看落花舞者即雪人思大可時狀特也 
　　一日晨雪人方閱報開僕以電進視之乃大可寄自延吉者因啟讀之其文曰 
　　雪人吾愛戌邊三年艱苦萬狀雖無大功然數却敵今者大敵犯境率軍力戰大小十餘戰所向皆披靡敵人大恐相率遁歸方期長驅直入掃靖妖氛奠平國疆政府不諒忽中宵小之讒遽令何某率軍來代何已於前日來延接任余本擬於昨日啓程返里以舊部將校勸阻何亦以余熱諳邊事令留營襄助然政府旣不信余余奈何復預聞國事何某葸弱無能早晚必敗余忼爽人亦難以共事也要塞已密令舊部堅守當可無虞所惜者間島附近數千方里耳余明日赴寧後日由東淸鐵道至濱江再附車南歸耳汝至親愛之大可白 
　　雪人閱竟自念政府固闇於用人然大可亦太負氣旣不能用於人乃不能自用其才脫身歸來於己固得然間島數千万里早晚必資敵用此獨非吾中華民國之土地乎吾必令大可保守之勿使吾先烈辛苦艱難創造之業一旦斷送於一二不肖子孫之手因援筆書曰 
　　急寗古塔鎭守使署轉李大可君鑒電悉戰事急勿歸望速指揮舊部堅守要塞并乞力保間島雪人 
　　距發電之五日大可忽歸雪人訝曰吾已電阻汝汝何復歸大可詫曰吾實未接汝電汝電致延吉耶抑濱江耶雪人曰吾電致寗古塔鎭守使署囑轉致汝大可曰吾實未至守署吾至寗憇於旅館命衛兵送行李來翌晨即附車行故閧人不知吾至也汝電何言者可語我 
[自由談之自由談] [  悟時]  
　　東海字世昌此世昌兩字蓋濫觴於陳敬仲之五世其昌也 
　　追溯吾民國大總統自孫而袁而黎而馮以次相及適總統五禪而至東海殆應乎五世其昌耶雖曰人事豈非天耶 
 
 
 

Page 15

 
 
   
 
 

Page 16

 
 
   
 
