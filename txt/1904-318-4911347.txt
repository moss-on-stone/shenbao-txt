# 1904 - 318 - 4911347

 

Page 1

 
 
[新輯海國春秋出售] [  申昌書室啓]  
　　是書亦小說類也都凡四十卷意創而語新情奇而理實文人墨士大可藉此消閒　驅睡　較之尋常說部一覽即索然意盡者有霄壤之别今己印成定價七角又○大字鉛印三十二本御批通鑑輯覽三元二角○明季稗史彚編七角○刑案匯覽連箱八元○刑案彚編一元五角○西學格致十六種三元○通商始末紀四角○四國志略一角半○日本新政考四角○華英四書一元方角○華英字典五角○英語撮要五角○英語錄四角○英字入門二角○徐靈胎十三種一元六角○醒世姻緣一元四角○繪芳錄一元二角○紅樓夢補六角○閱薇草堂五角○前後房慶昇平七角○燕山外史二角○隨園尺贖二角欲購者請至小洋三馬路申報館間壁申昌書室及各書坊選取可也 
[四書五經義大全] [  圖書集成局啓]  
　　坊間四書五經義汁牛充棟且互相剿襲十九雷同本局有見於此特請名夙廣收古今名人經義之作彚爲一編題有未備埃次擬補共五十七卷爲文五千餘篇類皆獨運匠心詞嚴義正本届鄉會試各題無一脫漏科塲利器無有過於此者訂十六厚本價洋兩元八角欲購者請至上洋三馬路申報館申昌書室及各書坊均有代售 
[論嚴懲縱火事]  
　　有客問於執筆人曰本月初六日貴報登嚴懲縱火一則詳述法界菜市街萬和南貨店主姚仲江曾保火險銀一千七百兩串令轉租樓面開設烟館之古沛華在樓上縱火繕立筆據約俟領到賠欵酬以洋銀一百元古遂於初二日之晚舉火焚屋殃及左右鄰事爲包探查悉立將姚古拘獲吊到筆據解送公堂讞員陳楚生大令訊悉實情商之法總領事署魏繙譯官判責姚一千板管押捕房一年期滿之後發改過所收禁二年古責八百板管押捕房一年期滿再核姚所轉租鍾瑞堂之生財旣己被燬著賠洋銀三百元勒限繳案似此懲儆貪惡用心固未可厚非矣顧姚雖利俗熏心然旣開設南貨店卽資本不能充足究尚非不名一錢者且近年放火匪徒時見懲辦姚豈獨無聞見何遽萌此詭謀抑尤可異者古以區區百金竟任人指揮爲此作奸犯科之事忍使左右鄰横罹慘禍家室蕩然恐彼卽利令智昏亦不至此敢問此輩果何爲而然乎執筆人曰噫嘻子何見之晚也夫租界火警之多由来己久除無心失火與誤遭殃及外由於縱火者所在多有其事亦愈出愈奇其始不過匪徒樂禍幸災志圖攫物遂於夜深人靜之際故將火種擲入人家冀得如取如携藉飽慾壑故其時乘火行劫之案層見疉出而火患亦皆由是而興然出於被燬之家有意自焚者則未之見也迨泰西保險之法推行伊始西人慮華人之不甚見信也百計招徠於是桀點之徒狡詐陡生有家非素豐故保多金以求取盈於一旦者西人雖明知其弊然恐動人疑沮不惜曲徇所請如願以償甚至如前曾經辦某報館事務之湯某一日三火旋滅旋起經巡捕查獲實據亦不以此稍减賠欵所以堅人之信而爲推廣計者用意至深而豈知若輩從此膽愈豪慾愈熾火災紛起竟無一非曾保火險之家保險行洞悉情形力圖挽救於是酌議章程迭加保費且必查明實非放火始仍照數賠償然放火之風終不能絶及英美等國租界公廨前讞員翁笠漁直刺查出美租界北四川路榮昇昌外國成衣鋪主毛桂士放火眞憑判禁西獄一年自後一切效尤者亦懲治維嚴若輩始有惕於懷稍稍歛跡繼又狡謀突出以爲火由保險者而起易惹人疑乃串令近鄰之未經保險者乘機下手俟得賠欵酌量瓜分保險行見火非起於保險之家絶不疑有他故坐使此輩視爲得計顧盼自豪曾不念及謹愿良民慘遭波累流離失所其甚者焦頭爛額竟以身殉害理忍心莫此爲甚諸如此類證諸耳聞目見頗不乏人特無人爲之摘伏發奸終不足奪若輩之魄耳今姚復欲行此鬼蜮伎倆而適有古之賃居樓上開張烟館啖以百金之利便足供吾爪牙固自以爲計之使宜無逾於此矣不知近年被火之後捕頭必派人密查保險行亦必審其無他方允照賠否則卽不免控官懲辦非若從前保險初行之始經理者甘心隱忍有寗人負我之形姚乃不審時不度理唆令古猝然起事而不料事機不密己爲包探查悉解經大令訊明以致一責千板一責八百各押捕房一年而姚於期滿後更收禁改過所二年並令將轉租鍾之生財照價繳銀違干嚴比賠欵尚未到手縲絏己加諸身較之諺所謂偷雞不著失一把粞者殆有甚焉彼貪利忘害者其亦可稍儆於心哉客聞是言不禁嗟嘆久之曰滬上人心之險一至於此誠非予所及知今得大令盡法以懲誠所謂一路哭何如一家哭也遂自謝不敏而去執筆人乃詮次其語弁諸報章 
[本館接奉電音]  
　　昨晚九點一刻鐘時京師飛電傳来懿旨一道敬謹譯登○十月初十日内閣抄奉慈禧端佑康頤昭豫莊誠壽恭欽獻崇熙皇太后懿旨溥鐘溥銳均著賞戴頭品頂戴花翎毓康著賞戴花翎欽此 
[旅順危象]  
　　日本東京来電云聞之歸自旅順之軍次某武員言彼處老虎尾半島頗占兵家形勝俄人擬於計窮力盡之時據此以資死守日人燭破其隱發砲猛攻市肆街衢早己全行顯露惟藉白玉山黄金山虎尾山諸砲臺爲之庇護然足以固守者亦祗港中泊船之處而己日来日軍迂回進逼旣於老鐵山扼其吭俄僅得舍其死命以守白玉山中央砲臺旣而日軍砲火交加如十字然一面由東雞冠山一面由老鐵山互相逼迫旅順市肆以及港灣皆己飽受巨彈砲火房屋艦舶多化刦灰白玉山砲臺亦摧毁其半按其形勢白玉山周圍約在五西里以外上有岡陵三處居市肆曁二龍山松樹山椅子山中間隱伏廻環高出二龍松樹兩山之上日前諸山己爲日人巨砲所毁畢竟日後能守興否刻尚未得而知也 
[烏港軍情]  
　　烟臺来電云某日看輪船名吞岳司者来自烏港船主哈爾薄林向人述及彼處俄人於數月前卽己整頓兵防今始全行告竣自市外數西里以達市中防守益爲嚴密每有輪船滿載糧食軍械藥彈之屬駛入口門當吞岳司起程時目見輪船五艘搬運貨物上陸兵數未知其細居民咸鼓其勇氣踴躍從戎歐洲人土之於此寄居者深信俄人能使家室安全不必存遷地爲良之意并謂日人若欲奪取此地是猶迭次圍攻旅順終不能告厥成功也俄 
 
 

Page 2

 
 
人所定軍略秘密異常近數日内到有潛行海底之水雷艇數艘近海岸七西里中水雷密布如林四西里間沈有觸發水雷三西里間沈有誘發水雷所有鐵路火車每日依期赴附近礦中載煤来此其數多至不可勝計蓋逆料今冬日軍必潛来刦營或由高麗攻入也 
[沙河戰况]  
　　日本東京来電云頃由沙河遞来軍報大旨謂邇日敵情多所變動窺其意計似待援軍到来時有零星馬步兵三五成羣出没於日軍哨隊所至之處日軍徐徐發槍轟擊有飲彈而殞者輙將屍體委而去之至砲兵則每於中夜搜尋日軍小隊凡有目力所能注及者必發砲以擊一若練習打靶者然枉費彈丸誠不知其是何用意也一 
[俄艦難来]  
　　日本東京来電云俄國波羅的海艦隊初時取道太平洋繞由阿非利加洲之南迂廻東下顧阿非利加洲沿岸海洋每於西歴十一月至明年三四月閒波浪滔天最爲險惡雖小砲艦西名脫拉木者以及滅水雷艦亦不能行駛自如以故大號戰艦及巡洋艦必繞由好望角小者則由地中海過蘇彝士河然蘇彝士及薄脫殺伊獨兩河皆在局外中立凡交戰國軍艦寄泊其間歴二十四小時卽須鼓浪出口俄旣編成艦隊苟非途中破壞不能留滯其間大約必裝作商船分爲二隊始得以次東行然亦遲延己甚矣 
[俄帥行蹤]  
　　日本東京来電云聞之旅順所俘敵兵謂近日俄帥司堵瑟爾在老虎尾擇一扼要之處移駐其間日偕幕僚步登砲臺審度戰場形勢至西歴十一月二號忽又遷居白玉山麓之西南方其地鄰近艦隊聚泊處蓋以避日軍砲彈飛来也 
[俄迫英船]  
　　日本東京来電云有英國輪船二艘一名馬幾脫一名岳列迭而某日由卡其諾啓行滿載煤斤道經羅馬尼亞屬地以達司利拿甫抵新脫平新脫峽外瀿关突被俄國巡洋艦名帖列苛者所見疉發空砲三次以阻其行隨派武弁二員帶同甲乙二兵由小艇渡登岳列迭而入艙搜檢約歴一小時許索閱船中所帶郵函然後迫令船主至俄艦繕立文憑擔任損害及稽遲之責船主堅執不允俄員告以若此則當永久覊禁諸武弁更從旁脅之船主無可如何揮涙繕成文憑鈴以印記而返 
[俄允與會]  
　　華歴十月初九日德京栢林来電云頃見法京巴黎斯某報登有一事略謂美國創議於荷京刻革城復開萬國平和會今俄政府己允其所請惟於東方戰局未畢之前不能蒞會中與議耳来電又云駐法京巴黎斯之俄國公使臬立道夫曾當衆宣言曰刻下俄國朝野上下間並未有欲與日人議和之意 
[踴躍輸將]  
　　華歴十月初九日英京倫敦来電云日本政府新發國家借劵民間踴躍情形幾難言喻環球各處投函求購者亦多如山積卽法京巴黎斯人民之樂買者亦實繁有徒 
[傷病何多]  
　　華歴十月初九日英京倫敦来電云自俄日開戰以来俄兵之或病或傷者其數不勝僂指計就目下而論己多至八萬六千人自貝加爾湖至奉天之各醫院中擁擠異常幾無插足之地 
[英法立約]  
　　華歴十月初九日英京倫敦来電云近日英法二國曾因某某諸事議立約章今己由法國國會總裁援筆批准矣 
[風雪阻途]  
　　華歴十月初九日英京倫敦来電云近日阿美利加洲風雪連天凛冽殊甚致美之紐約克省與西南兩境各處傳遞信息之路全行阻絶不通 
[公司聯絡]  
　　華歴十月初八日德京柏林来電云前者各輪船公司曾因水脚高低不定大啓爭端兹己商議妥貼其中肯拿特輪船公司亦己與他家互相連絡訂有合同矣 
[廣西提督丁軍門咨陳肅清左江游土各匪公文]  
　　日前廣西提督丁衡三軍門行咨兩廣總督岑雲帥曰爲咨呈事竊署提督於光緒二十九年在提督署任將龍州上龍兩屬肅清業經咨呈在案本年正月奉貴部堂電委署左江鎭篆初十馳抵南寗當與左江營務處左江道余妥籌辦法查得匪首沈少因麥子二侯五黄隆亭石補天姚寳光張子因等分踞右江思恩府屬上林賓州遷江各路王五把黄和順竄踞武緣忠州新寗各路黄有才滕八姬七江金生鄭五陳則黎十彭十二蘇二廖雲龍黄八黄雲梯黄大勤弟兄趙三卽趙子龍周中堆黄長清黄四黄爵堂黄三梁亞恭卽建廷黄本衞劉達三許松山陳七等游弋勾結出没竄擾忠州及上思州土思州左州永康馱盧土江州鳳皇山十萬大山以及廣東欽州之馬篤王光太平等山各處東西竄踞歴有歳年維時貴字綏逺各營與沈少因侯五麥子二等大股在覃排相持未下隨奉貴部堂電飭速赴思恩督剿署提督遵卽率營馳抵賓州經貴部堂己飭各軍進剿大捷白牛洞侯五沈少因麥子二先後就誅黄隆亭石補天姚寳光等亦繳械投誠均經電明貴部堂在案宮札代理賓州廖牧點騐分别遣散酌留時王五肥黄和順鄭五陸光斗各股分擾都吉局埋榨油爲衡軍左營管帶謂炳榮常備軍管帶阮捷三親兵管帶覃國慶貴字後營管帶鄧鵬翔綏逺左營張耀山思恩府傅守屺孫綏逺正中營廖文光擊走遂竄隆安永康羅陽一帶迭據衡軍分統陳世華飛電告急當與左江營務處左江道余會商飛檄管帶衡前陳世華衡中張文松帮帶陳曉鴻衡左管帶譚炳榮帮帶陳河清衡右管帶唐一新帮帶姚舉義衡後管帶彭永壽黎天才綏逺軍統領和令廷彪貴中管帶張得貴張天明貴前管帶鄭廷彬貴左管帶陳朝政貴右管帶莫榮新帮帶林紹斐綏逺先鋒右營張錦芳左營傅壽禧萃軍統領蔡其銘帮帶傅樹疇分八面進攻署提督自率親兵管帶馬富春帶衡軍中隊陳東秀陳材由新寗一路居中督剿並飭派水師分統余守炳忠親督戈船攔禁三江口上下游魚渡各竄路時王五肥匪黨二千餘早據屯村壠鞏巴炭更懶各隴險要黄和順滕八衆三千餘負踞那安那利那沙大攬那江馱達等處黄有才各股二千餘伏踞康仲渠楠渠懷等處署提督於三月初九十一十二等日親督各軍極力痛剿屢戰屢捷賊衆聞風披靡擊斃擒斬及墜巖落箐死者無算陣斬首要鄭五潘二黄三梁三黄得才黄四蕭顯榮其王五肥一匪被官軍擊散逃至永康州被放卡兵練砲斃黄和順一匪據擒獲渠懷匪供口稱己經官軍擊斃惟尚無的確屍身隨分隊嚴搜聞潰匪己竄上思遷隆及欽州交界署提督隨督各營乘勝跟追適據萃軍統領蔡牧其銘函報匪竄上思與東匪大股入踞平潭平從北榜念洗江坡平寨十萬大山等處[  此文未畢容卽續登]  
[詳誌廣西河池州失守情形]  
　　桂林訪事人云廣西柳州慶逺匪徒共分三大股一由羅城剽掠蔓延至通道鎭江口村官軍由鳳皇山進擊若輩遂駭而星散餘兩股一由得勝鎭至旁墟塘一由天河前進與官軍戰於大溪村官軍敗走匪黨遂越金城江俾兩股得以會合九月初八日直撲河池州城城内防兵只數百人入夜卽紛紛潰散州主及學正典史逃避不知所之匪人大肆刼掠督憲岑雲帥聞報立派濟軍往剿附近各土司亦調兵恊助匪黨知難抵抗因竄往黔之獨山州 
[鎭憲丁憂]  
　　桂林訪事人云月初某日新任江南狼山鎭總兵黄總戎忠浩接到湘中訃電知己丁艱當卽呈請交卸營務星夜奔喪大 
 
 

Page 3

 
 
帥以刻下軍情緊急黄軍頗資臂助爰擬奏請奪情 
[星使觀兵]  
　　金陵訪事人云欽命查辦江南等省事件大臣兵部左侍郎鐵葆臣星使自本月初二三四等日會同署兩江總督端午帥校閱軍營操演後初五侵曉復乘馬車出轅先詣昭忠祠側將備學堂簡閱升高打靶諸技事畢至三江師範學堂由中東各教習肅入星使略詢課程曁察視一切儀器良久始出繼至三牌樓陸師學堂總辦羅申田觀察身著戎衣率領中外教習曁全堂學生迎於大門之外時午帥己在堂中靜候遂與星使略叙寒暄旋由觀察導入講堂請閱内塲工課後又導至操廠則各學生己戎服荷槍排隊以待迨午帥與星使升座傳令開操觀察卽負纛前驅指麾諸生進退行止動合法度旣而鉦鼓大作槍砲齊鳴掣電轟雷排山倒海軍容之盛如火如茶最後乃演踰牆越溝諸技如隼之疾如猱之升星使與午帥擊節稱賞召觀察至座側命拆鬥車砲觀察呼學生曳車砲至就座前先將機括一一拆卸逐件呈閱然後徐徐裝配不爽毫釐星使與午帥同聲狀借又詢學生以車砲裝配藥彈及命中擊逺諸法諸生陳對甚詳星使大悅再三勉勵命各回堂旋復邀午帥至水師學堂閱視學生管輪駕駛諸法直至日昃而返初六日江寗將軍永軍帥函請校閱八旗練軍遂於清晨七點鐘時偕午帥同蒞旗營校閱捷勝等營操練雖未極精嫺然視京口旗營己有上下牀之别猫睛轉午操演告竣軍帥欵以午餐海錯山珍興會飈舉始各盡歡而散 
[祝釐盛典]  
　　昨日恭逢皇太后七旬萬壽聖節前晚城廂内外各鋪户均懸燈結彩以伸慶祝之忱向晨蘇松太兵備道袁海觀觀察欽命商約大臣吕鏡宇尚書欽命電政大臣吳仲懌侍郎以及江南提標右營參將周參戎松海防同知黄司馬上海縣汪大令齊至西門内萬壽宮排班行朝賀之禮蹡濟濟穆穆皇皇上國朝儀誠哉肅雍敬恪也 
[西員祝嘏]  
　　昨日恭逢皇太后七旬萬壽蘇松太兵備道袁海觀觀察預在斜橋北洋務局門前高搭彩棚遍懸燈景午前自印委各官衣冠齊集迨正午駐滬各國總領事官帶同繙譯人員赴局祝賀觀察特備華筵欵待并召某菊部演戲三日以表普天同慶之情 
[准觀局廠]  
　　日前江南機器製造局總辦魏蕃實觀察接駐滬日本總領事小田切君公文内開有日本縣立學校教習伊藤靖擬率學生二十人赴局遊歴云云因念前督憲曾有不准外人入觀之諭未便擅許當卽據情電禀署兩江總督南洋通商大臣端午帥旋奉午帥電文准往一閱乃備文照覆小田切君定於華歴十月十三日卽禮拜六赴局閱視 
[濬河册報]  
　　浦東都台浦將次興工開濬鄉董謝君投上海縣署禀稱此河繞由二十二保四圖五圖六圖七圖三十八圖三十九圖四十四圖五十圖及川沙廳屬十圖十六圖十八圖十九圖南匯縣境五圖請按畝攤徵以充經費計上海縣界内長一千七百餘丈南匯縣界内長八百餘丈川沙廳界内長五百餘丈河工總局設在陳家行另在張家橋錢郎中橋設立分局兩處 
[整頓駁船]  
　　浦江水利局委員高邕之司馬近奉蘇松太兵備道袁海觀觀察札文著將浦江中駁船查明實數分給旗號俾令按船懸掛以便識認等因遵卽傳諭各馬頭管帮人責令報名領旗昨己出示曉諭並擬定章程數則俾資遵守矣 
[盜犯解回]  
　　日前太倉直隸州知州謝枝詵直刺飭差押解盜犯姜雨春周孟生兩名至蘇松太兵備道轅道憲袁海觀觀察升堂訊勘兩盜均供認不諱因於昨日命仍解回太倉聽候核示遵辦 
[解差回滬]  
　　前日戳斃沈阿順之兇犯魏連生奉上海縣汪瑶庭大令派差解赴省垣勘訊昨日原差己領批回滬投縣禀請銷差矣 
[惡棍横行]  
　　滬上署名惡棍范高頭逃匿崇明迭經英美兩界中西各包探前往查拿迄今未獲祇將范所置民船二艘及小輪船一艘帶回歸案辦理近日范專在崇沙一帶糾黨搶刼婦女資財各包探因又密往兠拿未識能否弋獲也 
[禀請移提]  
　　流氓張全發卽范高頭之黨向在南市横行不法前日經英界某包探獲諸老白渡送至馬路工程局禀請暫爲管押昨己訴知捕頭轉禀英美等國租界公廨讞員黄耀宿司馬飭硑提回歸案訊辦矣 
[英界刼案]  
　　本月初九日之晚十點鐘時本邑英界四川路三十七號門牌潤源錢莊忽有窄袖短衣之粤人七八名分執洋槍刀械强行闖入禁止夥伴聲張隨劫去寳銀八錠呼嘯而去事後莊主投報捕房捕頭立遣通班探捕嚴行跴緝 
[新建捕房]  
　　本邑推廣公共租界西至曹家渡止路途窵逺黄家庫捕房兼顧難周工部局董爰在靜安寺相近擇定適中之地方建一捕房刻己大工告竣矣 
[屍身何来]  
　　昨晨英租界南香粉弄某浴堂門外忽有無名男屍一具年約六十左右身穿短衣檢其身畔有錢四十文鉛筆數枝手摺一扣上記工帳當經巡街捕報知捕房捕頭著包探方長華前往查知並無屍屬因令二圖地保某甲投報上海縣署縣主汪瑶庭大令以昨爲皇太后萬壽聖節遂諭令翌日聽候詣騐瘞埋 
[美界火警]  
　　昨日午後二點鐘時虹口新記浜路第十三號門牌文華印書館不知緣何失火警鐘旣鳴救火會西人急驅水龍飛往吸取自来水狂噴旋卽烟消火滅祇將屋頂焚去 
[上海官塲紀事]  
　　貴州藩憲札委候補知縣朱顯卿明府繼昌管解京鉛赴都交納前日道出滬上擬換輪船裝運北行昨特乘輿至縣署拜會縣主汪瑶庭大令○蘇松太兵備道袁海觀觀察以本邑清道局員陳召亭明府業經另委要差所遺清道事宜札委保甲總巡朱森庭明府兼管明府奉札後立卽趨轅謝委昨日飭傳城廂内外各鋪地甲到局諭令勤愼從公 
[招領男女小孩啓]  
　　啓者本公所奉公共租界會審公廨發下迷路男女小孩照章留養以待家屬来領兹恐家屬未盡周知特將姓氏年歳籍貫乞登貴報如確係各孩家屬不論父兄親戚来所兩相認識者卽可取保領回本公所不取分文小費望勿遲疑特此佈告計開嚴阿祥八歳浦東下沙人郭連福十一歳江北人朱小狗十二歳無錫人居連登十四歳浦東人彭阿金十一歳寳山人無名啞子約五六歳身穿秋香色棉襖元色馬褂以上六口係男孩錢阿寳十歳浦東人吳阿林十三歳江隂人趙桂寳十五歳江北人王秋菊十一歳大場人王阿翠十六歳寗波人陳銀妹十五歳湖州人以上六口係女孩[  棲流公所謹白]  
[萬國紅十字會来啓]  
　　啓者本會昨承河南河北道馮觀察交来續募汴平銀二百五十兩一錢洋十元合規元二百六十七兩三錢五分徐州府張太守交来募助各學龍銀一千七百五十三元章正記助冬振棉衣洋一百元兪吉甫助廣東龍銀五十元鄧星槎鷹洋十元兩國搆兵無辜被累人民塗炭凍餒堪虞荷蒙諸君子實力維持惠澤仁施無殊挾纊除分掣收照並將欵立解東三省以備濟急外合乞登報奉揚伏維公鑒[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宮門抄]  
　　九月二十五日内務府國子監廂藍旗值日無引見莊王謝正進王六班恩良伯謝賞廕生恩西寗辦舉大臣延社請訓意公振格各假滿請安掌儀司奏十月初一日祭奉先殿振貝子行禮皇上召見軍機大臣及延祉皇太后皇上於明日辦事後還宮○二十六日理藩院光祿寺八旗兩翼值日無引見需公謝充總族長恩理藩院養派管理雍和宮咸安宮派出裕中堂溥興侍衞處奏派口外賜奠派出景麟葛寳華續假五日皇上召見軍機大臣○二十七日外務部欽天監侍衞處值日户部引見二十五員兩翼二十七員順天學政陸寳忠到京請安裕中堂謝管理雍和宮事務恩溥興謝管理蒙古三學事務恩克王崇中堂各續假五日堃公請假十日宗人府奏派管理銀庫派出重俊皇上召見軍機大臣及聯芳伍廷芳○二十八日商部鑾儀衞廂黄旗值日禮部引見二員兵部四十二員刑部五員都察院五員正紅滿二員廂紅漢二員茶膳房十員前駐藏帮辦大臣安成病痊請安奎俊謝管理宗人府銀庫恩安徽遺缺知府恩鎭謝恩皇上召見軍機大臣及恩鎭安成明日卯初二刻皇上升中和殿看版　 
[贑省考取師範學生單]  
　　江西訪事人云江寗旣設三江學堂卽由督憲行文江皖鄂三省考送師範生入堂肄業兹由撫　夏菽軒中丞考取五十名特將姓名照錄於左　張祖培　湯增璧　王述袁　熊鈞　盧豫章　殷振基　曹楨　黄師憲　簡宗實　燕祖吕　徐樹藩　李文湛　燕善達　李壽韶　劉傳經　王忠齊　况書田　傅林熉　饒魁　王廷猷　項金珥　郭祖泰　李道昆　張隅　王修瑾　李循琅　萬維祥　張炳馴　韓耀壁　師譽　李國珍　范惲桂　余中柱　劉煥萍　涂迪光　章仁鏡　王育兹　吳骏　顧丙臨　黄煇　孫祖仁　盧志鴻　楊秉笙　歐陽魁　燕昌明　羅繩祖　萬維祺　楊緒藩　吳鴻驥　黄伯龍 
[口角傷人]  
　　前日本邑英界寳善街第五百八十八號門牌恒章泰綢縀顧繡號店夥某甲與學徒某乙因事口角甲怒突取并州快剪刀向乙胸際猛戳一下負痛而仆血湧如泉隨經店中人舁至仁濟醫館求治未知能免性命之憂否 
[英美等國租界公廨紀事]  
　　地販黄少齋於光緒二十八年十一月十一日被俄國道勝銀行所控經歴任讞員訊供管押兹者患病甚重經廨差禀知　員黄耀宿司馬司馬飭送棲流公所醫治○四十一號印捕送病民李愛生至廨禀請妥爲安揷司馬派差送至棲流公所醫養 
[英租界捕房紀事]  
　　三百二十八號印捕巡至圓明園路見瘋人徐義章在七號門牌洋人家門外胡閙因即拘入捕房捕頭詰知其母某氏現在某處爰派人傳令領回○一百十一號印捕見王福章荷梯行走碰壞電線因之拘入捕房捕頭著罰修費銀五兩○五百八十三號華捕以何以康在江西路將沸水燙傷朱阿生遂一併拘入捕房捕頭著將何管押朱送仁濟醫館求治○某姓家所雇車夫某丙撞壞金隆飯店某洋人之馬車被一百十九號印捕拘入捕房捕頭著押候解送公堂禀請讞員黄耀宿司馬訊辦 
[法租界捕房紀事]  
　　有湯連生者曾向船户尤祥春楊文祥二人騙取洋銀八十元避匿無蹤前日在某烟館開燈過癮適爲尤楊偵悉因卽扭訴捕房捕頭搜其身畔藏有洋銀一百元因著將所騙如數歸還尚餘二十元交湯領去○菜市街某糖食店主某甲誘拐某姓小孩二口經包探偵悉連孩帶入捕房甲聲稱二孩實向某乙購得捕頭著押候將乙交到昨日某氏婦投捕房自認爲賣孩家屬捕頭知爲冐認著押候一併解送公堂禀請讞員陳楚生大令究辦○偷兒某甲竊得某姓家方桌一張沿途求售適爲包探所見連贓解入捕房捕頭令押候解送公堂禀請訊究 
[美租界捕房紀事]  
　　前日夜半時西人某甲酒醉酕醄至斯考脫路第三百零七號某小客棧借宿棧主不允甲用木棒將其夥王子卿擊傷並毁壞窓上玻璃後經四百六十號巡捕拘入捕房捕頭令解至該管領事署禀請懲辦○昨晨小竊王阿喜掩入篷路某日本人家行竊皮鞋等物携之而出不虞爲包探朱桂生所見拘入捕房捕頭令押候解送公堂禀請讞員黄耀宿司馬訊究○昨日梁上君子沈洪福潘瑞林潛入崑明路二十三號洋房某西人家行竊細崽李維言之衣服等物旋由包探沈阿岳查獲帶入捕房捕頭令押候解送公堂禀請懲辦○前晚小販阿法行經仁智里突被廣東流氓攫去洋銀十元因之投報捕房捕頭令包探前往跴緝 
[壽儀移助]  
　　施子英觀察五秩壽儀称助紅十字會棉衣欵計曾少卿洋二十元邢厚莊洋十六元徐硯芸洋十二元邢植之同弟穗軒聚之各洋五元王秉必徐眉泉各洋六元朱南泉蔡晴巖張樂君楊菊生周善卿袁祝二合洋八元蘇寳森陶如增各洋八元楊蓮莊楊景庭楊涵齋合洋十元楊子萱楊杏城朱子文合洋十元管斯駿陸宗塵陳選青同弟各洋半元顧敬齋施肇英張少塘汪漢溪朱懋清宗子見陳潤夫金維泉施子香黄春圃宗子戴潘祖謙各洋十元胡芝青倪順寳謝子楠王松丞郁庚菴張雪堂張雲伯孫冠臣吳少卿戴守誠朱葆三楊信之朱安山劉錦藻龐清臣姚廉泉邱稼孫張順松嚴雨辰經伯滌何錦豐周禹亭許春榮邵松峯同弟翁秉鈞葉勉卿同弟洪濤施潤香顧溶蘇紹良何良棟盤記王霆煦各洋四元范裕德丁樹曾吳朗清徐樂三倪綬卿許公若同姪潘藹錢芩生譚麗生顧小亭瞿慶善棲流所保安堂陸文麓各洋一元趙味青姚泰山葉宣桂程訪槎金紫霆李瑞林榮瑞卿祝大椿張詠沂同弟潘蒓卿金鏡清柳壽春戴鹿蕖馮二南陳儀泉徐貫雲謝綸輝沈芝香沈毓麟朱五樓陳湘湄劉安濤徐昇甫陳輅清焦樂山同和莊陳芝艙陳心禽王亦梅嚴震書帶草堂鄭左忠勛各洋二元拜領之餘謹抄乞登報伏希公鑒[  滬北仁濟善堂董司公啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[直隸總督袁奏爲審明持刀索餉人犯在監病故擬議結案摺廿六日]  
　　太子少保北洋大臣直隸總督臣袁世凱跪奏爲審明持刀索餉人犯在監病故擬議結案恭摺仰祈聖鑒事竊准刑部咨泰寗鎭總兵載潤奏善役得祿入署索餉幾致戕官嚴行懲辦一摺恭奉硃批著袁世凱嚴拿懲辦欽此當飭易州勒限嚴拿並劄臬司委員前往會拿嗣據署易州知州劉紹鄴將該犯得祿緝獲因訊供狡展禀經臣批飭提省審辦兹據臬司寳棻督同保定府知府朱家寳審明擬議詳請具奏前来臣覆加確核緣得祿係廂黄旗漢軍文岐佐領下人向充昌陵内務府膳上人差便每月領餉米一斛折銀一兩八錢八分光緒五年間因西陵内務府舊有養病公所年久未修借動官役一年俸餉修工以後尚有餘銀買得粟米六千五百石存儲易州按季墊放家口米石俟冬間截漕新米運到照數加還以備来年之用二十六年山東濟後幫兵米中途搶失一萬四千餘石每石先按三斗七升一合七勺七抄攤扣尚有未被搶之米石至二十八年運至始行散放二十七年應關米石改按新章每石折銀二兩是年秋後散放因爾墊過捐存米石均按全數支領二十八年米己改成折色因山東補解二十六年之米仍自二十八年正月起按月放米至八月間將捐存米六千五百石放竣卽將此項米價扣回一萬三千兩以後仍領米折銀兩得祿因疑二十八年正月至八月之米不應扣還銀兩心不輸服至二十九年閏五月二十五日午後得祿因貧難度往索米折腰掖尖刀防身如不發給用刀威嚇走至東陵内務府衙門卽向關防員外郎文英索討米折銀兩並本年閏月米價文英答稱閏月米價户部尚未發給二十八年米價均己關過令其具禀以便轉呈得祿氣忿脫下身穿大衫露出尖刀正欲拔刀威嚇文英上前將其兩手拴住喊人奪刀適文英雇工蔡瑞聞喊趨視當將得祿换住文英鬆手脫身逃往上膳正春和家内得祿因被蔡瑞抱往不能追赶一時情急左手握住刀鞘右手拔刀過於忙迫自將左手指劃傷蔡瑞卽將得祿推開逃逸得祿復至春和家門首呌罵因恐文英禀明拿辦旋卽逃匿至本年二月十五日被獲解省據供前情不諱員外郎文英訊無尅扣餉項銀米情事得祿帶病進監於四月二十八日在監身故應卽擬結臣查該犯得祿因扣餉懷疑輒敢於陵寢禁地官署之内挾刀强索幾致戕官該犯亦自傷手指遍查律例并無恰合專條若比照内務府各項人役在紫禁城内等處金刃自傷例罪止滿流卽照刁徒直入衙門挾制官吏例亦罪止軍戍不足蔽辜查西陵守護大臣原奏本有永逺監禁之請應如所擬將該犯得祿永逺監禁業己病故應毋庸議員外郎文英訊無尅扣銀米情事得祿在監身死經清苑縣驗明並無别故均無庸議除備錄供招並將圖結咨送刑部外理合恭摺具奏伏乞皇太后皇上聖鑒飭部查照謹奏奉硃批刑部知道欽此 
[直隸總督袁奏懇恩准將該二員仍照原保給奬以示鼓勵片廿六日]  
　　袁世凱片再臣前保東明黄河光緒二十八九年兩届安瀾出力人員内有在任候補知縣開州　河州判景存請俟補知縣後以直隸州知州補用又直隸州知州用在任候補知縣大名府經歴李道煌請加一級部議以景存知縣用之案履歴册内並未聲叙何處勞績所得經何人保奏於何年月日奉旨無從檢查李道煌所請加級核與例章相符應行照准惟單内書寫李道煌履歴册内係李道煌名字因何不符令卽詳細查明覆奏等因當經轉飭查覆在案兹據大順廣道文冲查得景存於光緒三年間以候補縣丞奉調通州海運出力經前倉塲督臣保奏俟補缺後以知縣用旋准部覆於是年十一月二十四日奉旨依議欽此二十三年由清苑縣縣丞升補開州州判二十四年九月二十日到任請仍俟補知縣後以直隸州知州補用又查李道煌之煌字原保單内誣書煜字應請更正仍照原保加一級詳請覆奏前来臣覆查無異合無仰懇天恩俯准將該二員仍照原保給奬以示鼓勵理合附片具陳伏乞聖鑒訓示謹奏奉硃批吏部知道欽此 
[江蘇巡撫端奏爲知縣叅革留缺一項擬請變通酌補以裨吏治恭摺具陳摺廿六日]  
　　頭品頂戴調署江蘇巡撫湖北巡撫奴才端方跪奏爲知縣叅革留缺一項擬請變通酌補以裨吏治恭摺具陳仰祈聖鑒事竊照知縣叅革一項定例專用軍功候補人員後又改爲一咨一留相間酌補歴經循照辦理惟軍興以来迄今垂四十年軍營著有勞竊人員現己無多近年到省者尤屬寥寥無幾每遇前項叅革應留缺出往往詳加遴選不易得人蓋精明詳幹之員大半叙補向盡其未經補缺者或年力漸就衰頽或才具不甚開展若不設法變通深恐無裨治理查進士卽用進士截取舉人大挑等班雖有酌補輪補班次而人數較多又爲保舉捐納人員壓班插補到班甚難卽用大挑旣不免到省多年沈淪聽鼓截取一項尤無補官之期該員等通籍入官年皆老大不乏明理之士卽多可用之才而因格於定章未能擬補於彼則諸多遷就於此則任令向隅不惟事理不得其平亦於吏治毫無所補應請嗣後遇有叅革留補缺出先儘軍功勞績候補人員補用如其人地實在不宜卽於進士卽用進士截取舉人大挑三項人員内酌量抵補似於例章無甚出入而人才藉以奮興據蘇州布政使效曾會同江寗布政使黄建笎署江蘇按察使朱之榛具詳請奏前来奴才覆查從前部章所以將叅革留補之缺專用軍功人員者其時祇因軍務初定積有成勞不得不專列一班稍示優異蓋酬庸激勵兼而有之至於事隔多年人才垂盡来者不繼早應變通於今日而識改章不獨非輕事更張實所以因時立制况當朝廷百度維新之日更不當墨守成法阻遏人才合無仰懇天恩俯准將知縣叅革留補一項員缺如軍功勞績本班人員人地不宜卽以進士卽用進士截取舉人大挑三項人員變通酌補俾裨吏治謹會同署兩江總督臣李興銳恭摺具奏伏乞皇太后皇上聖鑒勅部議覆施行謹奏奉硃批吏部議奏欽此 
[安徽巡撫誠奏爲請旨將澄清水師營哨官補用守備張輝林卽行革職以示懲儆片廿六日]  
　　誠勳片再皖省澄清水師營第三號舢板砲船哨官張輝林平日操巡懶惰不守營規當此整飭武備之際未便始容據總理管務處藩臬兩司詳請奏叅前来相應請旨將澄清水師營哨官補用守備張輝林卽行革職以示懲儆理合附片具陳伏乞 
聖鑒訓示謹奏奉硃批著照所請兵部知道欽此 
 
