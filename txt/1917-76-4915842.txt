# 1917 - 76 - 4915842

 

Page 1

 
 
   
 
 

Page 2

 
 
時評 
[中美之態度（默）]  
　　外交之變幻眞不可測度 
　　德潛艇政策初行時美人之態度頗激昻而我國則從其勸告而一致主張提出抗議此最初之情勢也其後美人之態度漸冷淡而我國之態度則反激昻大有與德宣戰之勢此其情勢又一變矣今我國之態度又漸冷淡而美國之態度又漸激昻與德宣戰之說復起則其情勢又一變矣 
　　外交界消息之不定旣如是則安知他日中美之態度不又一變耶 
[命令]  
　　三月二十三日大總統令山西省長孫發緖電呈政務廳廳長徐沅因病懇請辭職徐沅准免本職此令 
　　又令任命崔炳爲山西政務廳廳長此令 
　　又令據暫署四川省長戴戡電稱兼署永寗道道尹趙又新迭請辭職趙又新准免本職此令 
　　又令任命張習爲四川永寗道道尹此令 
　　又令督辦全國烟酒事務鈕傳善呈請任命李慶恩試署雲南烟酒公賣局局長周廷　試署廣東烟酒公賣局局長李恩藻試署河南烟酒公賣局局長顧澄試署京兆烟酒公賣局局長易應崐試署湖南烟酒公賣局局長應照准此令 
[專電]  
　　北京電德使行期又改明日一因荷船明日到淞辛氏不願在滬逗留故改遲一天動身二因某國所發護照未合程式尙須加以接洽京部巳奉令預備頭二三等及行李車各一輛專送德使館及隨員男女二十五人直逹浦口再換寗滬車至淞登荷船特號一路火食照料皆我政府擔任 
　　北京電辛慈斷交後曾告誡德人不可有其他舉動故政府對於其行不甚催促 
　　北京電德領裁判權德政府未斷交前已對顔使有願交還表示現政府收回之方針雖未完全確定已調查有德領各地方問該長官等能否負責或因各處情形不同分别收回與委託荷領兩種辦法 
　　北京電收回德領裁判權雖張耀曾有此主張但昨經國議討論尙相持不决 
　　北京電劉使來電俄此次革命國體是否變更尙未决定我對承認新政府一層應否視外交團態度爲轉移請訓示 
　　北京電駐意駐英兩使皆有詳電報告該國對俄革命之態度及業已承認情形並我應如何處置甚詳惟俄電最少政府仍極困難駐使劉人鏡因將撤換 
　　北京電德國革命之謠前日巳有所聞昨今繼續未息政府巳致電各國駐使急速報告但此說係發生於東京方面確否仍未證明 
　　北京電駐奥沈公使來電詢對奥如何處置且亦爲退出預備請速滙欵須退時則至瑞士政府以探刺各國政意瑞士最便擬該處設公使則以奥使沈轉任曾提出國務會議惟瑞士向無公使成立恐不易 
　　北京電今午十一時段總理請各派議員三十餘人在國務院交換關於外交總長意見確提及陸徵祥議員並不直接言反對陸氏惟同案經反决後同會期内可提出否爲一問題結果政府先提出諮詢案於國會問同案可提出否如通過即不啻可通過陸氏如否决則再商明日提出後日當即議此 
　　北京電外長問題伍仍求去元首尙慰留但外交一切不能進行巳向府中疏通繼任仍爲陸徵祥惟最近政府　　半屬梁啓超仍須提出國會倘皆否决則派閣員兼署或次長代理 
　　北京電保利公司解散由財部自辦鍊銅廠資本千萬元先墊百萬開辦許國人入股廠設天津内幕仍係原有官商合組 
　　北京電段總理今午約國會一部分議員在國院談話聞爲外交重要問題有所商榷一說外長决重提陸徵祥預爲疏通 
　　北京電參院今日午後二時開外交談話會聞將發起組一外交討論機關 
　　北京電今日（二十四）參院因外交進行問題開全院談話會係丁佛言周震麟等提議 
　　北京電總統府設海防事務處將在崇雅齋成立 
　　北京電交行再向日興業借欵五百萬巳將草合同提出 
　　北京電奉事危急電召湯馮來京另候任用 
　　北京電昨憲法會議七十三與七十四兩條通過又將四十三不信任之議决及七十五解散衆院改爲合併討論未終不足法數而散 
　　南京電省會今日（二十四）開會到一百零七人巳足法數第一次投票結果潘承鍔得五十六票辛漢四十六票均當選鈕永建一票又廢票四第二次投票走缺八人陸家鼎要求以第一次簽到人數爲準齊監督未允爭甚烈已電中央請示票匭封存未開八時散會 
　　南京電今日（二十四）省會參員選舉會五時始足法數第一次投票結果潘承鍔辛漢均當選鈕永建得一票張謇一票記名爲戴思恭所投雷奮二票記名爲閔瓛沈惟賢以背選舉法均作廢票第二次投票人祗九十八人巳不足法數監督電中央核示再開匭 
　　東京電美國加來商會日本興業銀行公同承借中國運河借欵一千二百萬元興業銀行五百萬元加來商會七百萬元利率七釐期限二十年以運河各項設置爲擔保興業承僅額擬自公衆募集 
　　東京電聞紐約日本協會長魯賽氏爲日美公同投資中國事將於四月六日乘哥來亞號抵橫濱 
[外電]  
　　哈爾濱電此間接電謂俄皇俄后已在摩吉里夫被拘護送至塞洛宮俄國全境安謐（二十四日）文滙報電 
　　北京電協約國政府巳以通行劵給德使辛慈氏今日美使署亦以通行劵送至外交部俾德使得以取道美國赴歐奉天德領事得日政府之通行劵取道大連赴滬（二十三日） 
　　北京電政府不日將開軍事會議與内務會議農商部亦擬請各省當局與商會派代表　京開大會討論改革工商業辦法（二十三日） 
　　宜昌電此間德領事今日乘牯嶺號輪船啓程由官員護送（二十二日） 
　　廣州電此間德領事欲留駐不去未經當道允可惟汕頭北海海口德領事如欲取道廣州離粤則可照行當道現令陸軍全集廣州（二十三日）以上路透電 
　　北京電段總理今日邀兩院議員茶會討論對德問題然後參議院將開非正式會議（二十四日） 
　　北京電辛慈氏與使署隨員共二十五人本定明晨八時啟程今復展緩一二日中政府已以專車一輛供辛使需用現擬取道浦口直接赴滬（二十三日） 
　　華盛頓電威爾遜總統定四月二日召集國會特别會議討論國家政策重大問題政界現信威氏於國會集議以前不致更變政策伹國會議員多赴鄉間休息故不能早定召集日期威氏此舉不啻承認今巳到最後之一步國會必須宣布美德間已具戰爭狀態開會時威氏將發演說略述德國所行各事爲仇美之戰爭舉動（二十二日）以上德文電 
　　東京電中國政府提議改正關稅之内容據傳中國將據馬凱條約裁釐加稅條件提議將關稅加至一成二五惟此時先求列國之好意將裁釐一事暫行擱起將關稅加至七分五釐日本官民先以爲中政府之提議在改正實現五分今聞有此提議忽起意外之感東京各新聞中以此爲較改正實現五 
 
 
 

Page 3

 
 
分更大之問題影響於日本貿易甚大云（二十四日） 
　　北京電德國公使原定今日出京茲該使以不欲在滬勾留並因英國給與該使之内有護照錯誤須俟訂正故又延其行期大約明日始可出京（二十四日） 
　　北京電林公使之病尙未全愈故曰芳澤參事官代理事務今日午後拜會段總理遞送日皇答謝中國贈送勳章之電（二十四日） 
　　東京電中國大運河借欵一事有已經美國西莫司卡利洋行與日本興業銀行訂立條件之說所傳條件大要如左（一）總額一千二百萬元（二）興業銀行擔負五百萬元西莫司卡利洋行擔負七百五十萬元（三）利息年七分（四）無折扣（五）償還期限二十年（六）以運河設備全部爲保擔等（二十四日） 
　　東京電哈爾賓電云波羅的海艦隊十六日忽大騷動蓋因不明此次革命事情之故旋旣判明革命事情動亂即息全艦隊中無不謳歌新政府者（二十四日） 
　　東京電東京人士均信美德之關係現愈緊迫美國四月二日召集議會必將開戰問題列入議案大總統威爾遜氏亦知究難支持其穩和政策故美國巳有下一部動員令之報可信其爲作開戰之準備故人尤爲注目（二十四日）以上東方通信社電 
[戰電]  
　　巴黎電法國公報謂自三月十二日至十八日一星期内載重百噸以上之輪船除漁船外駛抵法國口岸者共九百二十艘駛離法國口岸者共九百十四艘載重逾一千六百噸之輪船被沈者六艘不足一千六百噸之被沈者亦六艘此外尙存漁船十五艘被攻而得免者三艘（二十三日） 
　　亞姆斯特丹電德皇以功德勳章授海軍參謀總長郝爾成杜夫大將因郝籌畫海軍戰務有功故也（二十二日） 
　　海牙電美船海爾登號爲德潛艇擊沈由一小船載來遇救者七人（二十二日） 
　　宇末登電某漁船復載來海爾登號之遇救者十三人據稱該船乃於所謂德國平安區域内未受警告而爲德潛艇擊沈死者二十一人該船乃於二十一日下午八時十五分遇禍船上燃燈甚明桅桿之間裝有紐約海爾登字樣（二十二日） 
　　亞姆斯特丹電海爾登號乃一油船於船之中央中魚雷兩枚登時起火有小艇一艘傾覆海中所載之二十一人大約全行溺斃據船長聲稱人死者至少六人（二十三日） 
　　華盛頓電聯合航業部副主席巳赴太平洋濱與造船家會商以期即造木船一大隊運輸軍需至協約國（二十三日） 
　　紐約電今日有公民一萬三千人在瑪狄森花園開會通過决議案請國會宣布美德入於交戰地位並願贊助威爾遜總統及促法國從速與戰主席羅特氏謂美國如巳與戰是爲與民政主義之協約國提携而爭平民政治也今賴天佑復多一平民主義之大俄羅斯云繼由前財政總長菲亞恰愛爾特氏起言美國宣戰後羅斯佛氏將率美兵一大批戰於俄國另有美兵一大批將戰於俄國以至老民政主義之美國派兵戰於至幼民政主義之俄國以免二國爲民政主義各國可畏之敵所蹂躪事孰有順於此者乎（二十三日） 
　　華盛頓電某中立國外交家由墨京取道華盛頓赴歐據稱墨京之德使署與德銀行現主持墨國之外交財政（十五日） 
　　亞姆斯特丹電柏林官報謂輔助巡艦摩威號第二次入大西洋游擊後今巳安然回國（二十二日） 
要聞一 
[俄國革命後之政局]  
　　路透電社接二十二日俄京電云政府代表已赴摩希里夫監送前皇回塞洛宮波蘭兵一聯隊携一八六三年革命時之舊旗在基夫大受歡迎該旗巳交與行政會會長會長曰自由之俄羅斯將與自由之波蘭携手而行俄京戍軍司令柯尼洛夫將軍以新政府剝奪俄后自由决議通告俄后時其情形如下俄后衣黑色之服見將軍於私室問其來由將軍答曰蓋來報告新政府之决議耳后曰續言之余正靜聽也將軍乃宣讀新政府所下之令内言剝奪后之自由派兵嚴守宮廷舊有衛隊悉行移法等情后乃請將軍可否弗將服役巳久之僕侍遣散將軍曰可即退出 
　　二十三日華盛頓電云國務部宣布美政府巳正式完全承認俄國新政府同日俄京電云昨日英法意三國大使各以其本國政府承認俄國臨時政府事照會俄外交部並請於英使病愈後擇日正式接見三國公使届時内閣全體均將與會二十二日倫敦電云今日午後財政大臣巴拉勞氏在下議院動議以英下院名義致賀電於俄國下院（動議文巳見昨電）謂俄國最近十三日内所發生之事與法國革命初期大致相類目下若謂危險巳過殊嫌太早惟新政府之組織實抱驅逐外敵恢復自由維持國内秩序之志願曾經公布英國議院爲世界巴力門之母今若以好意之文送逹俄國新政府則不能視爲太早吾人對於一協約國之政府未便加以批評惟對於俄皇或不妨表示憐惜之意渠自有生以來即肩荷重負乃負擔過重終非其任云云愛士葵贊成動議謂英人歡迎俄國同爲自由人民組織新政府者悉爲一時人傑吾知其當能循時勢之需求而且忍耐謹愼節制之能力對於戰局尤能不減輕其以全力作戰之决心務使逹到勝利之結局庶共抱同一目的不可分析之各協約國其所有之犧牲不致虚擲云云議員台夫林代表國民黨華德爾代表工黨贊助此議於是此動議案遂經下院一致通過歡聲大作續電云公報局發表以下公文英首相喬治電致俄内閣總理伏夫親王表示英國及海外殖民地之滿意以俄羅斯今與他國之以責任政府爲政體之根據者並列故也電文略云兩年半來吾人得俄皇及俄軍忠誠不撓之協助固深感激吾人尤信俄國命運因此而以自由爲基礎之革命實爲有益於協約國主義之最大事業此次戰事乃爭自由爭民政政府之激鬭俄國今旣得一影響遠及之勝利即爲普魯士武力專制近將傾覆之先聲俄國建立穩定之立憲政府其結果必能使俄國愈堅其作戰之决心務使霸君盡喪其根據地而使各自由人民聯合提携共獲將來和平幸福此爲吾人所無疑者云云 
[俄新政府與中國關係]  
　　英文京報云北京法文報（北京俄使館之半官機關）載稱俄國古逹哲夫王爵（就學理論巳不復爲俄國駐華公使）於星期一日訪我外交部以俄皇尼古拉斯二世巳讓位與麥克爾亞力山大羅維次大公大公又將大權委諸臨時政府（設於俄京彼得格拉德）各節通告中國政府該王爵又加以宣言大旨與昨載俄京消息之意義相同稱彼國政府已宣示决定遵守一切現在之條約尤注於維持中俄兩國友誼關係云云就關於中國而言俄國臨時政府之權力是否根據今次致俄皇退位之政變而來或係根據所謂麥格爾大公以大權委諸現時俄京之行政團體（由國會委員會與國民内閣組成）之說而來皆不足輕重於中國有重要關係者在中政府應即行承認今日俄國之臨時政府以便兩政府得立即重開正式交涉使現在中國與聯盟國及他條約關於一九○一年之拳匪和約及修改海關稅則之會議從速得滿意之解决也俄國之革命舉動於政治上發生根本上之改革其國之爲（國際人）雖不受影響然而必須他國之正式承認俄國與他國始能爲正式之交涉今日俄國之臨時政府與中國一九一二年在南京建設之臨時政府於此點正同當日與中國有條約關係各國除美國於一九一三年承認中國國會之召集外餘均不肯承認南京解决所造成之新政府幾延至兩年之久列强在中華民國萌芽時最危急之際此種不表同情之態度與袁世凱反抗民國隂謀之發展關係當非淺鮮至若今日俄國之臨時政府新政開始當無此種困難吾人敢信刻英法意巳經承認其他非德派之諸國必卽繼起承認甚望中政府立即出必要之舉承認此新政府表示信任脫離覊絆之俄國將受民政主義之導率尊重大小諸國並自由之發展與國際間意見之融洽焉吾人敢再申言對於自由之俄國之信任請中國政府人民視昨載俄京傳來之電報爲愉快之消息爲反抗强暴侵掠之保障之福音焉自由主義爲人類極偉大之勢力凡爲此種勢力鼓動造成之國家斷不能犯罪惡之行爲吾人深信中國惟以民主政體爲基礎始能發展臻於强大爲謀文明利益之强國則對於俄國不復爲大公制之國家而爲俄國國民之國家惟信其能爲中華民國永久之保障而巳俄國之變爲民主即表示中國獨立與領土完全實較俄國在帝制中更爲切實吾人可不必復懼俄國與某强國訂約刦奪中國之事矣蓋此舉今日巳不可能刦奪中國或爲頑固之俄國所抱之目的若民主之俄國則斷不作此想又今日不幸煩擾官僚派心理之思想懼革命將致俄國與中歐强國單獨議和繼而與德日成三國同盟如吾人前論所述者亦同一不可思議之事此說之毫無理論吾人經已詳論若就三國同盟之或可實現而言今俄國儕於自由諸强國之列其與世界僅餘三專制强國之二結合不獨不可能且實屬逆異此又爲一種原因焉設海面之勢力不復操諸英國掌握則德日同盟容或有之然卽使俄國在專制政體之下或至加入此種同盟而在人民爲主之俄國此爲必不可能之事吾人請政府對於今日俄國在發展中之大事當作如是觀最重要即須得正當之觀察中政府之行動應根據一切事實之確當解釋此種事實之意義官僚之心理對之雖或茫然然能歐察當今之政治者殊不見其暗昧也俄國臨時政府權力之由來於中政府雖爲無關重要之事然謂此事於俄國人民亦無關重要則大誤矣吾人倘度量俄國革命舉動之勢力與時期實有重要之價值若承認俄國臨時政府所操之權力係受委託於承繼皇位之麥克爾亞力山大羅維次大公即無異承認臨時政府爲皇室造成之物否則其權力亦即在帝國而不在俄國國民本報（京報）昨晨所載大公之宣言書即含有此意大公之宣言非如最先報告爲拒絶皇位而不受實係承受大位又非附條件而出於懇求之意謂國民之願望應贊助以其兄旨意以皇位讓之之困難大事此事應由當選之皇帝擔任並要求俄國人民服從臨時政府焉此次將俄皇推倒之政變大公欲如此解釋過去實憲政上最巧之舉動因令吾中國人憶及袁世凱謀廢除一九一一與一九一二年間推倒滿淸政變之憲法的價值與此事實如出一轍當宣統退位之時曾有授權與袁氏組織民主制度爲中國將來之政府之謀袁氏欲實行淸帝諭旨中之意義蓋依據該諭旨謀解决使從速恢復帝制自據皇位之謀易於成功也惟孫逸仙及其顧問窺透纂賊之心堅持南京解决辦法蓋按南京之解决辦法一槪否認袁氏依據淸帝諭旨付與建設民國之大權也吾人對於俄國自由與恐佈黨之活動及今日推倒俄皇政變最後之現象設非完全誤解則俄國臨時政府若不堅持一種如南京之解决辦法否認其權力之由皇室而來者吾人必深驚訝苟承認皇家權力仍繼續存於臨時政府之中實屬大錯蓋此或至左右解决國體之國會按大公制之意義而决定不免引起對於新政府之反抗也凡專制之主如大罪人咸遭慘死吾人雖敢信世界無强力足以破壞俄國革命之事業然使臨時政府不注意於其權力係由推倒帝國之變政而來則其政治之建設權力或因以弱減也 
[四公使電告外交情勢]  
　　二十一日政府接到日俄法美四公使先後來電探悉内容大致駐日章公使之電所述爲日政府將特遣專使賚送勳章表示中日親善之意並日本對於俄國革命之方針駐俄劉公使電係答復政府十八日電詢各節内容異常秘密無從知悉駐法公使胡馨吾長電係報告德軍最近之戰略及法比戰場之現狀中述法内閣現巳由魯里巴氏重新改組所持之外交方針及對付德奥土同盟軍之策與前内閣一致不日將有正式通告駐美公使顧維鈞之電爲英文密碼要電其内容最要之點略以美大總統威爾遜君第四次出席報告美國與德絶交原無加入戰團之意惟邇來德人濫施潛艇損傷美民生命財産不勝枚舉實難維持和平故美政府近日極力預備戰事現巳籌劃招募義勇四百五十萬以振軍威倘美政府與德正式宣戰我國對德應持何項方針務乞詳密電示並云美政府對於俄國政變確有承認改爲共和國體之意此外又報告五年四月間我政府曾訂借利益堅順銀行美金一百八十五萬五千元每半年應付利息一次本年四月十日爲第二次之付息之期（共三萬五千五百五十元）按照原約須提前十日付欵特懇迅速滙撥以資轉付 
[俄事與政府外交方針]  
　　俄國新政府成立之後駐俄各國公使如英如法如意均巳與其接洽蓋均默認國會之行政委員會爲政府矣我國對於俄之新政府聞亦巳與接洽數次蓋目前雖尙未到正式承認地步然事實上則已默認之也又聞俄國新政府成立後一切組織漸巳完備近巳通告各國要求承認中國政府巳接駐京俄使送到此項照會聞政府擬即承認昨巳電致駐俄劉公使正式答覆矣 
　　近因俄國革命此間紛傳政府對於外交方針將有變動然據某總長語人則云外間謠言甚多有謂段總理因外交不能如豫期進行頗有辭職之意有謂議會中因段總理之外交不成功有人表不信任之意此種謠諑全係逆臆之譚毫無根據聞政府之外交政策照豫定方針着着進行斷不因俄國革命有所影響而生變動我國持將來加入協商國之决心現正日日從事準備毫無停滯段總理亦决不因外交問題而辭職即國會方面自贊同政府外交方針以來全然信任政府莫不以舉國一致對外爲必要余深信議會中無别懷他意之人云云此爲政府方面之解釋伹實際上之外交消息則殊沉靜也 
[南京快信]  
　　胡財廳長來電明日（二十五日）出京回寗松滬護軍使盧永祥電馮副座請檢查郵電並宣布臨時戒嚴聞馮巳轉電中央請示師參謀長定二十八日北上參與軍事會議二十七日合祀關岳馮副座派王鎭守使代祭聞駐京德公使辛慈氏出京沿津浦車南下軍署巳預派禁衛軍一連在下關江口保護浦站由定武軍負責保護 
　　駐天津馬廠之第八師十五旅奉命即日拔隊南下駐防松滬旅長王汝勤昨先乘車來寗謁馮副座禀承一切 
[杭州快信]  
　　齊省長連電中央請辭職秘書長馮學書去志亦堅 
　　省長公署添聘趙禪（督署參謀長）范毓靈（督署副官長）爲諮議官俱辭不就 
　　省城水星閣火藥庫（第一庫）巳歸併覽橋第二庫庫員洪雨霖解職即委第二庫員戴有慶主任 
　　前軍署軍需課長周祖謀獨立時挾欵潛逃現來省呈繳簿據逐項淸釐請取銷通緝令昨日已奉楊督照准 
　　第一師參謀中校邱志龍因師部改組聲請辭職童師長巳呈准督軍咨送蜀省優予錄用 
　　一二兩師將辦退伍給恩餉兩月 
　　司法部秘書沈鈞儒昨巳蒞杭 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[抱一通信（十）（四）]  
　　非島之華僑 
　　余所見美國日本各埠華僑未有如非立賓華僑事業之發逹者也全島各地僑民約六七萬其與非人感情之厚無論巳卽非政府之美人亦頗蒙其重視惟商人多工人少大商多小商少故流品整齊而智議亦高尙 
　　華人在非島之商務占全島百分之七十種類以進出口業爲大宗餘如航業米木酒布雜貨等皆有之雖小小島嶼必有華人又善經商和平遷就能合社會心理設與非島人各開一店人皆樂就華人之店貿易去年統計營業稅之出自華人者占百分之六十五郵局則每一局均雇用一華人使閱信而之寫華文者印花稅通知單書華英西班牙三國文字亦可見華人在非之勢力矣旅非之華人以福建漳泉二屬爲多廣東人居至少數初來皆赤手經營不數年遂以致富蓋其利率厚年息四五分尙爲普通之率現家産逹千萬元以上者十餘人百萬者數十人每年以金錢寄回閩粤者不下一千萬雖其富力較之南洋英荷各屬華僑不無遜色然其急公好義慷慨樂輸殊不甘居人後有商會有敎育會有善舉公所有公共醫院有公墓有學校有閱書報社有日報館有俱樂部皆華僑以其自力創辦者 
　　公益機關以善舉公所成立爲最早當時即附設學校迨辛亥某命之際學校獨立分設日夜課卽今之中西學校也現有日課學生二百八十餘人夜課二百七十餘人校舍不能容乃籌議建築新校設商業中學遂組織華僑敎育會推舉職員分任募欵一日之間募欵至十二萬餘圓未幾而集至十七萬餘圓乃於塔虎脫路以八萬餘圓購地十餘畝從事籌備建築至其經常費於美政府所徵百分之一之營業稅項下加抽二釐年可得四五萬圓此外尙有普智愛國中華等校均由僑商擔任經費今年下學期並預定添設小學二三所 
　　華僑之經商於非島大都孑身遠游不携眷屬然爲繼承家業計子弟及歲往往携至非島就學藉資習練以故華童入口之數每期自厦門來者率有數十名之多致學校不足容納但中等商家炫於傭金之高貴子弟略巳長大對於粗淺簿記能識大略即留店習業以故就學者多而畢業者少觀中西學校報告每學期舊學生去者多至四分之一統計學生繼續肄業滿三年者十不得一二此等現象令人感小學校注重職業科之必要矣記者以是爲僑商言大得其贊許 
　　非島華人數殊難確定所謂六七萬者據領事署調查所得數其實華人與非島人混合者多每聞人言某名人之父華産也某名人之祖若曾祖華産也今儼然居非島重要地位而絶不諱其祖宗之故籍余輩赴非島農科大學歡迎會學生代表演說本島人民其中皆含有多少華人之血云云猶憶往歲游夏威夷某君語余此間華人與土人混合獨能傳兩種善良之性質而成爲優秀分子他種人則否此少年非律賓倘於人種學上不無多少研究資料乎 
　　非島宜農之地得百分之二十四巳墾者僅百分之九荒地尙多利源待闢而島民力有不逮故有人提倡弛禁華工入口上下議院一部分之議員在鼓吹中米無諾農校長爲余言非島農人工作每日工資六角而華人可得一元五角其勤能固有過人者日本人在非島者不多總數僅數千大都集資在鄉僻購地種蔗注意擴張糖業其志固不小也 
[政府對俄方針之商槯]  
　　俄國新政府意大利政府巳首先承認但現在俄國秩序尙未大定其内部維持現狀之能力何若尙難逆料昨二十一日政府曾連發三次密電詢問劉使以便决定對俄方針同日元首又交諭專電處致駐英國公使施肇基駐日本國公使章宗祥駐美國公使顧維鈞駐法國胡維德駐奥國公使沈瑞麟新式密碼要電各一件大致係微詢各該駐紥國政府對於俄國政變有無異議是否正式承認俄國新政府統限五日内詳確電覆（惟沈公使之電文與餘四公使之電文略異）又自俄國革命問題發生以來政府得駐俄國公使劉鏡人之電告先僅有兩通一係報告革命起事之原因一係報告俄皇尼科拉司自願退位之詳情聞昨又接劉公使第三次電告所陳者爲俄皇退位後新政府之組織法軍警界對於改組國體之主張此次政變與歐戰之前途以及中德絶交後彼政府所持之態度等情並聞政府巳電令駐俄劉公使此後對於俄國一切交涉事宜均向新政府接洽辦理其中之手續應與英法美日各國公使取同一之態度斟酌應付並將應付之情形隨時密電報告倘有疑難之處仍須預行請示藉昭愼重 
[烟約與收買烟土問題]  
　　中英禁烟續約訂明一千九百一十七年一月一日（即民國六年一月一日）爲印度烟土禁絶運進中國之期乃因蔡乃煌與洋藥商人訂立合同自民國四年五月一日起至六年三月底止二十三個月期内准洋商運售印土六千箱於蘇贛粤三省分銷每箱加新印花稅二千五百元由是禁烟之期以此條約又遲三個月然猶幸僅止三個月也自合同實行之日起截至民國五年十二月底止二十個月共運消印土三千四百二十餘箱仍存未報進口未納稅釐之印士二千五百八十餘箱現届三月底祇有十日自一月至三月大約存土之中仍可銷去數百箱計至合同限滿之日約仍存土二千箱之譜此宗存土按照條約合同皆不准再運入中國境内現在外交内務財政三部及稅務處連日會商准截至四月一日止無論在滬在港所有有印花無印花之印度烟土一槪禁絶進口由稅務處行知各海關監督稅務司遵照辦理 
　　至於收買烟土問題聞兩院議員擬於日内提出質問書其第一點卽問何以必要收買其第二點即問何以必要定價八千餘兩並聞蔡乃煌未辦膏捐以前洋商曾向政府提議請照原價每箱三千元由政府收買後未實行此次質問中即引有此例謂何以必要多定數千元一箱云云未知政府如何答覆也 
[陸榮廷入京之目的]  
　　廣東督軍陸幹卿由港抵滬旋即離滬寗與馮副座面晤更赴徐州與張紹軒會晤然後由津浦北上抵京之　約在二十五六日左右陸督軍此次入京與大局甚有關係聞其主要目的可分爲三（一）粤省財政問題粤自龍氏去後財政巳形奇絀今加以警衛軍之溢額五十營餉糈浩繁更有不可支持之勢現計每月不敷餉銀一百萬元積欠兵餉巳逹二千萬元巧婦不能爲無米之炊借倆終難於度活似此情形非亟設法維持一旦陷於破産則粤局不可收拾此次入京即將粤局困難情形面陳大總統及總理請其設法維持以善其後聞陸云如中央有相當辦法則仍回粤勉盡職務否則擬留京不返（二）對於府院問題陸督平日固以矢忠民國自許者近見府院時常互起暗潮發生衝突致政務之艱於進行此則擬居中調和消融一切俾政府臻於穩固地位而朝野上下得以同心戮力一致對外（三）對於中德外交問題陸督謂此次發生之中德外交案實爲我國存亡之關鍵政府國會主張對付者不一其說稍有不愼即召危亡陸個人對此事甚爲殷憂粤省離京較遠外交内容殊難洞悉此行入京擬參與會議與各名流政客研究對付之方法云 
[紀二十一日憲法會議]  
　　通過兩條否决一條　　昨日（二十一）午後一點憲法會議開會議長王家襄主席延至兩點始足法定人數計參議院出席者一百八十三人衆議院出席者四百九人開議之先報告請假議員在七日以上者參議員曾彦等三人衆議員白逾桓等三人均無異議又議員懲戒事項委員長湯漪謂本件巳經油印分配可否省略報告衆無異議遂開議第四十九條原案兩院議員除現行犯外非得各本院或國會委員會之許可不得逮捕或監視第二項兩院議員因現行犯被逮捕時政府應將其理由報告於各本院或國會委員會參議員王伊文提出修正案删去或國會委員會六字並於第二項之後增加但各本院認爲不可時得要求政府將被逮捕之議員釋放說明後孫鐘贊成之議長以第一項修正案付表决在場人數五百九十四人四分三應有四百四十六人起立人數四百四十九人巳足法定數成立又以第二項付表决起立人數四百十八人不足四分三法數有人提起　義反正表决起立人數百十八人不足四分一證明適間表决巳足四分三法數成立楊永泰又動議在第二項之後增加一項解　强贊成之褚輔成贊成修正案意思而主張另外加以修正以三分一之議員保釋之王玉樹亦贊成修正案議長宣告楊議員之修正文云開會前因他項罪名被逮捕時如各本院認爲有暫時保釋之必要時亦同褚君之修正爲閉會後有議員三分一以上之保釋亦同蕭晋榮主張將因他項罪名一語删去議長以禇議員之修正案付表决時在場人數五百九十四起立人數百四十八人不足法定數又以楊議員之修正案付表决在場人數五百九十四四分三應有四百四十六起立人數三百七十八不足四分三褚輔成提起疑義反證表决反對修正案者起立人數一百九十六人在四分一以上足以證明適間表决不足四分三法數遂開議第七十一條大總統依法律得宣告戒嚴伹國會或國會委員會認爲無戒嚴之必要時應即爲解嚴之宣告除或國會委員會當然删去外無修正遂以原案付表决起立人數五百四十五巳足四分三法數通過第七十二條大總統頒予榮典秦廣禮主張全條删去以爲此種辦法專爲大總統牢籠人民之用共和國家憲法實無此種規定故此條實無存在餘地邵瑞彭之修正加依法律之所定一語王玉樹贊成之劉崇祐則主張根本不要榮典不必依法律所定並云或謂依法律所定足以限制本員以爲此等限制實等於無有且美國共和國向無勳章之規定我國何爲不可云云陳銘鑑則贊成依法律所定之限制理由以爲不頒榮典對於蒙古王公之封爵與優待條件相違背故榮典一層萬不可無王侃又主張加不得二字劉彦則謂對内可以不要而對於國外則不可不要並提有修正以無附議者取消有人提議討論終局表决多數議長以全删付表决在場人數五百九十二四分三應有四百四十五起立人數二百九十七人不足法數又以王議員之修正案大總統不得頒給榮典付表决起立者只數十人不足法數又以大總統依法律頒給榮典付表决在場人數五百九十二起立人數三百八十九不足四分三又以邵議員修正大總統依法律之所定頒給榮典付表决起立者只數十人又以原案付表决起立人數只九十四人亦不足四分三法定數陳銘鑑提議付審議會附議者不足五十人取消動議於是憲法上大總統對内對外頒予榮典權巳被否决矣議長宣告休息二十分休息後繼續開會延至四點五十分衆議院尙差四人不足法定人數有主張點唱者有主張留一名剌者議長謂本席明日發一通告勸告大家嗣後如再發生此事再爲照此辦理可也遂宣告散會 
[俄國革命與哈埠]  
　　哈爾濱消息云近來俄國革命風潮甚爲劇烈惟俄人並不宣布乃自本月十三日起哈埠於此三日之内未見俄京電報俄人皆異常驚慌至十六日午間始接到俄京來電云俄内政變動政府重新改組舊日閣員全體被拘俄皇被圍由下議院議員等電請俄皇認可（俄皇在前敵閱軍）嗣接到回電極表贊成所有内閣人員均由議員暫行代理俄陸軍大元帥尼古斯係俄皇之叔父乃該國軍界中最有威望者亦發電贊成云云哈埠俄僑民等接電以後歡聲雷動於十六日夜間各界俄人皆手執國旗由軍樂隊率領沿街歡呼嗚啦（俄語萬歲）並拍電俄京祝賀十七日租界仙滿街懸旗俄人皆彼此道賀又電云俄内政此次改革僅歷二十四句鐘之時刻即宣布實行實屬異常迅速 
　　哈埠俄軍警各機關接到新政府電令後當即傳諭僑哈商民一律懸旗三日故租界之内由十七日起所有俄國商民家家懸燈結彩天主堂之鐘聲洋洋盈耳紅男綠女齊赴禮堂膜拜大賀革命之成功其巨商富賈如秋林洋行等且歇業三日置酒高歌以表賀忱三色國旗到處飄颺其氣象似較前别有天地焉 
　　但哈埠市面無不受其影響俄政府改建後商界皆謂俄國旣起内訌不暇整頓金融故十六日午後一鐘接到此種消息晚市羗洋價值即已由吉錢八吊四百五十文落至八吊零二十文江錢由九吊五百四十文落至九吊一百五十文及十七日開市吉錢又暴落至七吊三百二十文江錢亦落至八吊二百七十文一日之間暴落一吊有奇商家暗受虧損當不少矣 
[奉天張湯衝突之結果]  
　　奉天張湯衝突劇烈情形巳紀前報茲聞五十三旅旅長湯玉麟自移駐新民後當局防有變端特遣重兵前往設防張團長叙五軍隊於前日（即十九號）晚四鐘到新商舖皆一律閉戶湯氏見事機不妙與營長劉景雙率隊兩營向西蒙方面逃避臨行用大車轎車多輛捆載而行至白旗堡因河不能渡適遇西來小票汽車令其返載赴靑堆子而去現在新民縣街有張作相張叙五蔡團長等率兵駐守縣知事與警務長均巳回縣地面頗爲安謐又聞馬三四兩營前奉督軍指令赴城西李官堡等處剿匪昨又奉督軍指令開赴新民界駐防該營奉令後於十九號早六鐘全隊西上步兵五十四旅百零七團亦於日昨（即十九號）奉令開赴新民一帶該團奉令後即將所部步兵二營於早九鐘起程據聞百八團不日亦將開赴新民故其地防務異常嚴固 
　　陸軍第二十七師司令部昨奉訓令五十三旅旅長湯玉麟另候任用遺缺以團長鄒芬代理又令二十七師步兵百七團第二營營長劉景雙抗違命令不服訓飭應即撤差聽候查辦遺缺以高恒山接充云云現湯旣畏避劉又查辦風潮當可息滅矣 
[中德斷交後之漢口]  
　　漢口德人因不顧受華官取締斷交後幾全部退去聞德華銀行所有現銀巳移交中國銀行寄存德人房産基地租於華人居住者亦託交涉署代爲管理按月向各戶收租德領事署則由新來之荷蘭領事借住蓋漢口向無荷領專署係由英商太古洋行大班某氏代辦荷領職務茲因德政府委託荷使代爲保護在華僑民利益荷使乃委書記官墨某爲漢口領事所有川湘汴等省通商事務均歸兼管據聞荷領因情形不熟有留德工部局書記一員襄助辦事之說德領事出境日期依照北京外交部所限爲宣布斷交後四十八小時扣至十六日下午六點鐘滿限該領因荷領於十七日方到要求展限三日俾便處理一切交涉員即禀王督軍電外交部允許故直至十九日往滬前紀十七日由漢起程者實係長沙領事與漢口副領事等非駐漢德領也 
　　旅漢德人原不盡住於本國租界據租界會審公所之調查自三年歐戰發生以來人數逐漸減少特誌其詳數於下民國三年共二百二十二人男子一百五十四女子六十八民國四年共一百一十九人男子七十五女子四十四民國五年共六十人男子三十二女子二十八本年因中德交涉發生散在各處僑商敎士紛紛預避來漢人數復增至一百餘現因斷交陸續離去留者確只有七八人云 
　　中德斷交現尙未至於宣戰也乃民間不悉眞相發生種種謠言以讹傳訛匪徒遂欲乘機滋事十八日德界沿華景街之某國商店玻璃窗忽爲人搗毁正欲入内滋擾幸警捕齊至拘獲二人現交涉員以各德商行棧住房皆係空鎖内貯器物甚夥誠恐盜匪潛入行竊特派警捕照管將門窗遍加封鎖並請武漢稽查處派偵探調查十餘人在德界常川巡查以資嚴密 
　　武漢間組織外交後援會之聲浪頻傳於吾人耳鼓前以時機未至阻力橫生未能實現現絶交旣巳實行該會原可乘時而起昨日遂有變名之國事研究會應運而生焉溯該會之組織始於去歲十二月名爲地方團體實則政黨胚胎本年一月曾開發起會一次網羅官吏議員及紳商學界人才不少嗣以經費不充延未成立茲於十八日開成立會選舉職員以周珍爲正幹事劉賡藻胡作賓爲副幹事羅兆鴻李翼鳳爲執行部正副長李中桂方金鑑爲評議部正副長陳時爲基金監選舉畢到會各員多起而演說外交問題皆主張援助政府聯絡各團體一致進行其以研究國是爲名而以外交後援爲實於斯可見矣 
[廣州德艦自行炸燬情形]  
　　停泊黄埔之靑島德艦當中德斷交之際該艦高級官佐均巳陸續離去迨正式宣佈絶交後僅餘四人及我國工人數名日來係由鐡城與海軍部派來之永翔軍艦及四江巡艦輪流監視昨十六日午後三點鐘左右忽聞德艦内有鐡質工作聲期甚厲永翔陳艦長即乘小艇欲過艦檢查旋覩四德人已落自備之帆船彼此適相貼近有一德人即以手用力推開陳艦長所乘之艇使緩登艦俄聞艦内轟炸二聲濃烟密布未幾又轟一聲則見艦尾巳入水漸次低下勢將全艦沉没即由水雷局雷銳長平兩艦拖往新洲沙尾擱淺後入艦查視艦底炸穿四孔似由炸藥轟發各部機件尙未十分破壞而在帆船之四德人即押解回省交海防辦事所看管聞當日 
 
 
 

Page 7

 
 
永翔陳艦長於未炸之前曾通知德艦旣巳兩國絶交靑島艦及各德人應由我國軍艦看管該艦德人答稱絶交早巳洞悉任由支配大有悻悻之色而炸艦之事旋即發現矣 
　　另一消息十六號早譚代督朱省長接馮陳兩艦長銑電稱本日德艦有鐡質工作殊屬可疑請速拘留該艦德人以免意外云云當電黃埔鄧視察員就近密查酌辦旋接海軍部電將德艦收管派鄧少將驄保監收當即加派永翔江固江大各兵輪前往協同辦理永翔艦長陳鵬翔受令出發抵埔後即用小輪駛泊過艦滿擬點收即見德人三名匆匆由艦尾落駛風船（此船一向泊近艦尾）而去及小輪甫抵艦邊又有德人一名由艦面跳落小輪聲稱伊艦巳炸喝令速離該小輪駛開未久即聞連轟三聲惟德艦尙依然不動正疑惑間詎該德人云尙有洋狗二頭須回艦牽回該輪又將其渡回及後離德艦時爲六點十一分鐘又聞轟然一聲較前尤烈即見該艦尾漸漸入水永翔艦一面電報省吏一面將德艦拖至岸邊灣泊隨將各德人看管由永翔艦長陳鵬翔江大艦長馮廷燦約同鄧驄保到艦查視當道聞報朱省長立派交涉員葉某等乘江鞏兵艦江防司令派陳李兩委員乘鐡城艦並通知德領事派參贊前往察視並將德人砲手一名燒火二名副輪機一名中國人廚子一名一併帶省聞未炸以前該德艦巳將各貴重細軟物件檢齊帶去船中機件早巳擊破至炸傷共四處（一）水手艙（二）烟通傍近機器爐（三）機器艙（四）船尾四處以船尾受傷最甚全船物件均巳破爛其餘尙存各件由鄧聰保令搬至海軍學校暫存十七號晚由江鞏艦派兵三名在艦看守據永翔測量該艦長一百六十英尺闊二十七英尺吃水四尺巳電海軍部請示辦法 
[粤省財政現狀（平生）]  
　　田畝捐沙捐畝捐上届省議會常會曾經否决迨本年召集第三届常會沙畝兩捐重行提出之說又喧傳一時故五屬沙佃紛紛集議反對而京外紳商亦多函電阻止然朱省長固聲明並無交議政界負責之言自屬可信乃不謂近日省會開幕此項一次過捐之議案居然提出雖財政上别有苦衷然當局者之信誓旦旦未免有失信用矣其咨文云查粤省財政自軍興後奇絀尤甚現時狀况計五年四月以前内外債額巳逹九百五十九萬四千餘元五年四月以後增加内外債額亦逹六百一十四萬六千餘元又欠支各欵六百一十萬元另警衛軍餉截至二月底止欠支一百八十餘萬元陸軍餉截至二月底止欠支一百一十餘萬元每月收欵收支相抵又復不敷一百零二萬五千餘元巳欠者亟待淸釐不敷者急圖補救非籌有大宗鉅欵不足以資應付顧籌欵之道不外開源節流然例以今日情形則已源不易開流無可節實處於萬分爲難地位惟於無可如何之中作萬不獲巳之舉擬按田畝分别民田沙田勸認一次過捐輸藉民人合力擔任之資濟公家目前餉糈之困查民田畝數舊　開載全省約三十餘萬頃沙田畝數以歷年沙捐收額比例約一萬二三千頃民田擬按畝抽收一次過銀四毫沙田田腴賦　比之民田收益較多擬按畝抽收一次過銀一元現在財政危迫負債旣鉅積虧亦重長此以往大局旣無以支持民人亦間接受痞且支欵之多實以軍餉爲鉅欲收束軍隊俾每月減輕軍餉非將積欠餉項先行淸理無從着手是目前軍餉之重民人亦巳間接增累故抽捐一事於民人雖略加負擔於大局實爲救濟危急再查田畝有高下抽捐宜有等級惟粤省各縣自魚鱗册散失後現時各縣糧册並無田畝等則可分經理征收者僅憑歷年每戶收數爲依據若按每畝等則之高下定每畝收捐之多寡將來各業戶繳納捐欵憑何而定按之事實殊多窒礙是以捐數定爲一律未及分級且此爲救濟大局危急起見民人一體平均負擔事屬一次過辦法與永久稅則不同合併聲明相應咨請貴會希爲議决見復以便執行 
　　有奬義會省議會昨咨省長以粤省有奬義會巳届三月期滿請卽禁止以慰粤民渴望聞朱省長以粤省財政萬分困竭而鹽欵籌抵之項亦屬緩不濟急體察目前狀况此項有奬義會萬難禁止應俟籌抵的欵收入有着届時實行禁絶刻巳咨覆省會矣 
[晉北旅行記（叔公通信）]  
　　關於實業者　　關於敎育者　　關於風俗者　　予作客太原前日有晉北關外之行爲途不過數百里所經之地皆通衢大道僅晋北之一部分凡往來晋省者類能知之是又何足記載惟人之所見各有不同思想亦因之而異予此次北行見聞所及關於敎育上實業上風俗上有所感觸爰拉雜記之如下 
　　自省城至忻縣一百四十里係南北通衢大道中經黃土寨其地多土阜隆然若山忽高忽下車行土㘭中兩面壁立有數丈之高綿互十許里始得平坦途中車馬麕載貨物絡繹不絶以如此往來極繁盛之途而無火車通逹亦一憾事是路本同成路線必經之地惜同成鐡路定議數年尙未興築非特交通上之不便且一切文化亦無由輸入如果南北幹路築成大利所在可操左劵由忻縣以北約四十里至金山鋪路西多山斷續不絶山石皆現黑色說者謂中多煤鐡因憶予前經正太路過平定時所見山石黑色居多而平定一縣産煤最富其用起重機採運者有保晉建昌兩大公司此外用土法開採者不計其數晉省産鐡除澤州潞安盂縣外亦以平定爲最北路産煤亦復不少每斤價值制錢二文至三四文總之晉省礦産煤最多鐡次之幾於徧地皆是惜交通不便轉運爲難棄利於地誠爲可惜 
　　由金山鋪經原平至崞縣八十里地皆平坦沙土增多由崞縣至雁門關亦八十里忻縣以北風俗較爲古樸男子多力農其以驅驢駕車爲生活者亦復不少衣服樸素卽上流人亦無有衣綢緞者女子裝束非特有異南方且與省中亦有不同之點婦女　戴耳環往往有大如小兒手鐲者衣服多大紅大緣衣袖寛至一尺以外兩足纏得極小多持拐跛倚而行（婦女纏足非但晉北省南亦如之）予憶前在滬江見印度婦人戴大耳環穿紅衣服以爲美者不圖晉北说竟若是途中所見最關重要而最可太息者靑年兒童之無敎育是巳予所過村落或數十家或數百家每見有十許歲曁十四五歲之學齡兒童羣聚嬉戲於途或提小筐拾途中　糞其無學業可想而知村中未嘗見有學校惟至崞縣境内學校招牌較他縣爲多然偶一參觀規模簡陋學生多辮髮下垂敎育程度可以槪見方今國力强弱以敎育發逹與否爲轉移我見晉北靑年抛棄光隂殊爲可惜彼少年旣失學將來又無職業弱者則爲游民强者流爲匪盜關係豈小然此非獨地方之責而中央政府亦與有責焉 
　　雁門關之南有所謂南口者兩旁皆山中通一道約寛數丈屈曲盤旋峯迴路轉人行其中但見四面皆山途中多亂石有　自北而南車馬即在淺水亂石中委蛇而行崎嶇萬狀路亦由漸而高如是者經二十五里始抵雁門關山麓由麓而上旋轉旋高路亦逼窄下臨山壑不可俯視經五里許至山巓有建築如城門然者即所謂雁門關是也關旁有廟可以憇止是處雖在山巓然極目不能望平地因四圍諸峯爲之屏蔽也由關北下路漸夷行三四里抵山麓自麓而北亦兩旁皆山間有水北流而下車馬行山谷亂石中一如山南然如是者二十里始抵廣武是道雖可通車馬然爲晉省北路門戶其險要可知巳 
　　廣武以北平原較多荒凉欲絶東北爲應縣山隂多鹽咸地産鹽甚富（農民以土上鹽質刮下和以水取汁用法熬之名爲土鹽）兩縣境内年可出一千萬斤以上土鹽收稅年約十萬元以上關外土地價值最廉者每畝僅三四百文民穿地　於此可見 
　　山隂之西爲朔縣其地四通八逹爲關外中心前年冬歸綏土匪來犯余知事親身督戰扼守孤城匪卒敗退至今人民異常愛戴現城中駐有陸軍三營以資控禦朔地有廣裕公司專事開墾尙能獲利城内外有天主敎民四千餘人耶穌敎民其數亦不少 
晉省多山連缐不絶惟皆係童山並無林木以故亢旱之時農産受損一遇大雨山水冲下即成水災如能於山上造成森林非特可以有種種出産之利益且可減少水災惜地方人民不知造林之有利而長官亦無有以此提倡者 
　　康南海游記有云人民文化程度可於房屋之高下覘之予所經之地房屋類多矮小且多築土爲牆以蔽風雨文化程度可見一斑惟每至客店中行李置諸庭院無人看守未有遺失者其民俗較南方爲醇樸 
[浙省長力抗閣議之電牘]  
　　審檢所不肯緩裁　　浙省長齊耀珊以省長名義不待中央政府之許可裁撤全省審檢所後二十日國務院來電即令緩裁（原電錄二十三日本報）而司法部亦先於十九日電致該省長云文電悉審檢所固在所必廢惟部擬縣司法公署組織章程業提交國務會議議决一俟公布所有縣知事兼理司法條例即須變更與其改革頻煩毋寗暫緩除派秘書沈鈞儒赴杭面逹詳情外特先電逹齊氏接電後翌日即復一電略云極擬遵辦惟各縣審檢所現據報告裁撤者業巳過半勢難飭令復設且審檢所在所必廢尤幸與大部宗旨不悖應請俟縣司法公署章程公布後再行遵照辦理同時并復國務院電云查浙江審檢所並無明令特准設立三年四月五日大總統公布四十五號敎令亦無廢止明文司法部本年一月九日具呈亦以名目紛歧省自爲制爲非畫一之道故亟從恢復原狀入手耀珊誠愚不知所謂畫一所謂原狀者是否卽指大總統統一之敎令而言至於追認一層係爲維持獨立期内各司法機關所下判决俾不致根本動搖誠以獨立限内事出非常雖與法令扺觸未便過事苛責故請追認以前以資救濟並非承認以後繼續有效耀珊此次通飭裁撤審檢所正與司法部恢復原狀之意相符亦即尊重中央統一法令之道如謂原狀不當恢復法令不當統一耀珊不敢聞命且尊電亦知該所種種礙難司法部皓電亦謂審檢所在所必廢是部院之意均與耀珊所見吻合更何所顧惜而緩以有待乎現據各屬報告裁撤巳逾過半實無窒礙勢難遵電從緩免致辦法紛更特此電復云云二十二日又發一電謂號電計塵鈞覽意尙有未盡查司法部一月九日原呈曰獨立期間曰機關改組曰名目紛歧曰省自爲制曰終非劃一曰須先統一曰恢復原狀曰更變機關曰調換人員曰漸行就緖曰循規蹈矩猶恐以前判决根本動搖故請一律追認以免紛擾當奉指令照准在案浙江審檢所是否爲獨立後之改組名目是否紛歧辦法是否劃一組織合於何法任用合於何章循繹部呈自在應行更變應行調換之列大總統總理當時披覽部呈祗知恢復原狀漸行就緖並不能知浙省尙有獨立後非法改組非法任用之審檢所依然存在部呈於浙江審檢所旣未一字提及則大總統指令所准者係准其變更准其調換准其追認判决並非浙江省自爲制耀珊此次通飭裁撤審檢所辦法不獨遵奉三年四月五日之敎令並且遵奉本年一月九日之指令司法部具呈之時知有浙江審檢所存在則不應朦蔽鈞聰不知有浙江審檢所存在則不知所司何事否則部呈内所謂就緖者何指所謂統一者何在耀珊祗知遵奉法令不敢曲解部呈意戇詞激伏乞垂諒並懇令司法部詳爲解釋公布以定羣疑不勝惶悚待命之至其詞意强硬異常直侵司法總長而連及於國務院特不知内閣對於國務會議之議决尙有貫澈之力量否 
[紀蘇省會第四日選舉會]  
　　仍不投票　　今日（二十三）爲蘇省會選舉參議員之第四日錢副議長於午前十一時特邀簽到與棄權兩派議員在金陵春宴會疏通意見舌敝唇焦直協商至下午二時仍無結果及下午繼續開選舉會至時鐘巳報四下而議員簽到者竟不滿五十人及六時法定時間巳滿而議員簽到者仍祇八十三人遂又掃興散會聞齊省長因省署各科人員均來會執行選舉事務致政務停頓數日今議員意見仍趨極端參員産生無期特令各科人員明日（二十四）分班來會俟議員到足法定人數後再用電話知會以便各人趕來執行投票開票管理等職務此亦面面俱到之辦法也　　另函云今日（二十三）上午十一時錢副議長邀各議員集金陵春茶話會到者八十餘人錢議長宣言連日選舉不成總以兩方意見不融今邀諸君大家想一四面妥協的方法錢議長語畢四座寂然者良久潘議員起言選舉不成因少數不出席議員持有意見應請不出席議員宣布宗旨方始可以調和潘議員語畢四座又寂然繼由吳議員輔勳申說選舉情形郭議員定森謂省議員爲人民代表選舉應得以人才爲前提人才之標凖卽以得票多寡爲衡鈕永建者在江蘇算得一個人才往析在會場人人願投他選舉票并願簽名以爲保證可見人心自有大公乃卒爲少數人不出席破壞如此種人才尙有人破壞可見協商之難今日願諸公細細斟酌不可再學少數人之破壞金議員天翮說兩方意見巳深最好組織一第三團出而排解錢副長起言如兩方各舉代表照金議員說進行可以希望結果云云無應者王議員撰曾起謂兩方舉代表磋商恐非易事不若今日大衆一齊到會磋商磋商一妥便可選舉則尙容易結束馮議員士奇不允到會磋商錢副議長贊助馮說遂無結果而散 
地方通信 
[松江]  
　　私梟圖劫公鹽之伎倆兩浙緝私第四營遊巡隊副隊長張某所帶之十號海巡船於二月下旬在外海緝獲私鹽八百餘包因河水淺涸不能運解稟明朱營長將鹽暫存於張之辦公處嗣以房屋湫狹不能盡容因分六百十餘包存寄於娘娘廟内現雖河水漸漲可以運解以張奉命出巡外海未回以致久延未解該隊正隊長潘某日夜雇人看守以待張回運解詎有著名私梟馬某者（係松江葉榭人）向在緝私第三營任事現因犯事撤差前日曾至金山衛地方暗約土匪出帮因防範甚嚴難以下手於本月十八號至金山嘴張之辦公處見有大宗公鹽當夜率領多人强行刧掠經看守人出隊放鎗不遂而去至二十號竟私印卡片赴兩浦場署冒稱稽核所及副使稽查員揑詞報告該場知事未加查察即派鹽警抄查馬亦帶領多人帮運當由看守人等奔訴潘正隊長追捕至衛西門馬某等知勢不能遠出即赴金厥解繳領錢而去 
[鎭江]  
　　小輪撞沉續誌本月二十一號夜間義商揚子公司之恒裕小輪行至三江口被鴻安公司之長安江輪碰撞淹斃搭客巳紀昨報茲悉是夜恒裕小輪拖帶恒吉拖風船道經三江口左近被長安上水輪船猛撞後恒裕小輪登時覆没沉入江底不見蹤影恒吉船身亦被撞損搭客水手紛紛落水幸長安急放小洋划施救聞得生者二十餘人溺斃者十五人行李物件漂失殆盡翌晨長安駛回鎭江下椗江心將碰撞一切情形報告鎭關理船廳轉禀稅務司躭延四時許始展輪赴漢其恒吉拖船由鎭江揚子公司派恒豐小輪拖回鎭江泊於洋關碼頭候鎭關派員查勘現聞揚子公司巳請該管領事向鴻安公司索賠至淹斃之人刻巳撈獲屍身數具由地方官前往失事處相驗將屍拍照棺殮招領 
[揚州]  
　　英領准期蒞揚江蘇齊省長以英領事陶樂君准四月二十五號到蘇往江北各縣查勘烟苗烟土特於昨日（二十二）快郵訓令江都周知事早爲預備并委派曹亞伯爲會辦 
　　江北軍官回防日前馮副總統在寗開軍事會議江北上級軍官均往與會現會議巳過海州鎭守使白寳山第一混成旅旅長馬玉仁均於昨日乘輪過揚回防 
[安慶]  
　　部電宣布中德斷交頃聞外交部有電到皖謂中德現巳斷絶邦交所有各省學校前此聘有德人充當敎習均令一律辭退嗣後凡有德人在内遊歷一律停止發給護照并令各省長官飭令宣講員在各縣宣布意旨使一體週知云云倪省長准電後巳飭屬一體遵照矣 
　　省議會開會預備皖省議會巳訂四月一號開會所有去歲返籍出差各議員因會期在邇現巳紛紛來省惟議長柳汝士前次因公赴蚌近因省長准二十五號啓節柳亦准日内由蚌首逾回省 
[武昌]  
　　部員整理敎育計畫部派視察鄂省敎育專員李步靑孫　到鄂後除在省署敎育科會議外連日迭與本省敎育界接洽巳得鄂中敎育困難原因之一班昨聞李孫二君擬再於日内召集學界會議一次解决左列計畫以便回部銷差其研究之問題如下（甲）敎育經費問題向漢冶萍索還欠欵創辦鐡鑛捐向交通部索還鐡路米捐退還五成五附捐等（乙）敎育行政問題省視學道視學縣視學勸學所長責任界限是否淸盡明晰有無衝突及溺職情事（丙）師範敎育問題師範卒業生以用途爲最要否則背於辦理此項敎育原旨現在卒業人多不能使其失所是否能一一安揷（丁）中學敎育問題以優待師範生（不取學膳費）之故寒士每不肯入中學招生異常困難是否有方法救濟（戊）實業敎育問題實業學校與公司局廠不能聯絡學生畢業遂無以展其長能否設法使此項卒業生得展所學而謀生計（己）國民敎育問題高初兩等及改良私塾每多不遵部令敎授破壞敎育之統一及管理之不合法亟應設法促令改正 
[南昌]  
　　會勘烟苗英員到省會勘烟苗英領事潘樂納内務部委員黄兆熊外交部委員錢慶禧贛軍民兩長委員九江知事汪念祖陪勘委員陳光祖許熙齡於十九號乘南灣路火車到省督軍派交際員譚毅一等副官石錦川省長派交涉科主任涂道愷南昌金知事新建余知事及招待員吳攸濟吳孝　等均至車站迎迓入西大街怡園旅館下楊二十號早十句鐘英領事謁李督軍戚省長午後七時兩長備西餐在軍署爲之洗塵定二十一號先赴廬陵道所屬吉安各縣查勘次至贛南道所屬各縣然後至撫州建昌一帶戚省長巳委署中某股員會同吳攸濟吳孝惔速赴前站備預一切 
　　何道尹查覆閻處長案贛省公民黄天鳴李文豹等前在省議會請願查辦現任警務處長閻恩榮當經備文咨請省長按欵查辦嗣經省長飭令豫章道尹何剛德詳查現聞何道尹巳呈覆公署大致謂所查請願各欵或因内容隔膜證諸事實諸多不符或事非無因控出懷疑且稱閻處長在贛多年維持治安迭著勞績整頓警務日有進步多數輿論均無間言自應毋庸置議云云戚省長巳將何道尹查覆詳情函逹省議會矣 
雜評一 
[虚榮與實利（一子）]  
　　人心之禍以虚榮與實利爲最大古人所謂名利心是也政府欲以虚榮籠絡人才而不知人才即以虚榮而益壞榮典愈濫卑汚苟且之行爲愈多憲法審議會以其不合共和原理而否决之誠可謂知所務矣 
　　雖然中國人之貪利心較其慕虚榮心爲尤切大利當前即虚榮亦將不顧暴橫之官僚政客强取豪奪以爲能而文弱之議員又以貪此微利之故不惜汚其身分賣其良心金錢運動之風愈煽愈烈甚至昌言於公衆而不爲怪則又將何法以治之耶 
[行政與司法]  
　　浙省長對於審儉所事之抗議其措詞之强硬無異張倪口脗張倪有兵權在手政府不能不事事容忍乃至一省之文官而政府亦竟無法以處置所謂威信者果何在耶 
　　浙省長此舉非僅侵犯司法巳也一國之行政有統系閣　所議决者不能不遵令實行而浙省長竟置之不顧倘此後各省相繼交尤則中央之政令尙能行於國内耶吾故爲中央威信惜也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[解决德領堂期陪審問題]  
　　意日兩領事暫承斯乏　　中德邦交斷絶後上海公共會審公廨德領裁判權依法撤消德領陪審一席經駐滬領事團會議擬由荷領事暫承因某國領事不表同情復與盧護軍使朱交涉員一再磋商尙未定議各情屢誌本報茲悉此事已由中西官磋商就範議由意大利日本兩國領事暫承斯乏故昨日星期六又届德領陪審堂期乃由意大利副領事羅斯君與日本副領事林書君各乘馬車先後蒞廨即與王崧生兪奠生兩襄讞分别升座刑庭訊理各捕房瑣案 
[法領事取締租界德僑之布告]  
　　昨日下午法總領事那齊君發出布告懸掛通衢其文曰照得中德邦交業巳斷絶茲本總領事對於僑居本租界内德國人民宜應取締其上列法文通告照譯如下德國政府違背人道以致中德斷絶邦交解除在華德人應享一切權利惟對於德僑生命財産依然維持法德正在交戰所擬取締辦法察核本租界内現在情形更屬緊要本總領事按照公董局章程第十三條擔保治安仰本租界德僑處此境况務宜各顧身家嚴守秩序並恪遵取締辦法以免官廳懲辦所有取締章程另由法總巡按戶分發其中國人民亦當各安生業切勿驚惶倘有造謠生事不論何等人物皆當按法處治此告中華民國六年三月日布 
[海關德員可望照常供職]  
　　中德斷絶邦交後在中國公家服務之德人按照現行國際公法慣例自應一律解職依法處置茲探悉中國各海關辦事洋員共有二百五十七人内德國人有二十五名尙有總巡驗貨鈐字等職謂之外班不在其内聞北京稅務處督辦孫慕韓主張凡在關德員應令解職遺缺擇以服務較久且經驗有素之華人升署之而協約國方面未經贊同所以雙方不能融洽現經總稅務司安格聯君（英人）建議以各關辦事德人在華多年富於經驗若令退職殊爲可惜擬請照常供職依照中央政府頒布之保護德國僑民章程第二條第二節在中國境内之德國商民敎士等得於原有住所繼續居住並得從事於平和適當之職業及受身體財産之保護但須服從中國現在及將來隨時頒布之法令章程辦理此項辦法大致巳定聞本埠江海關安稅務司擬俟奉到正式明文即遵照辦理云 
[導引德人報告之飭知]  
　　中德絶交凡旅華德僑應受華官檢查巳設檢查處於製造局内一面轉致和蘭國領事飭知各德人速往檢查處報告俟檢查後華官仍負保護之責等情巳誌昨報茲悉檢查處主任馬鴻烈以本處業巳成立德國僑商人等住居華界者日内均須來處報告惟檢查處設在製造局内外人不能逕行入内嗣後如有德人或偕繙譯前來報告者應由守門衛兵詢明來意導引進内故於昨日訓令駐紥局内之步兵三十八團各營長轉飭守門各衛兵遵照 
[迎迓德使之準備]  
　　松滬盧護軍使以德公使辛慈氏定於明日（二十六）由寗滬火車抵滬届時應飭軍警在北車站迎迓以資保護除令由淞滬警廳督帶警衛隊及軍樂隊至站迎迓外並於昨日令飭憲兵第二連連長朱玉軫務於明晨督帶憲兵戎服佩刀馳往北車站招待 
　　按德使昨日並未由京起程明日恐不能抵滬 
[保護德商小輪之訓令]  
　　水警第二廳現奉齊省長訓令開准外交部來電開内河各港行駛之小輪凡屬德國商人所置者亦屬不少現旣與德絶交然德商之財産華官仍負保護責任恐有匪類乘間騷擾自應令行内河水警妥爲保護一面應將該管區域原有德商小輪若干艘着即查明報告等因令仰遵照等因昨經趙廳長飭蘇州水警第二專署及閔行水警第一專署　沈二署長迅將行駛蘇鎭曁浙滬之各小輪妥爲保護並將德商小輪若干艘尅日查報 
[新舊道尹交替紀]  
　　新任滬海道尹王賡廷來滬履新已誌昨報茲悉王君前日來滬暫寓山東會館於昨日（二十四號）下午一時赴道尹公署正式接任當由徐道尹將移交公文印信卷宗等件彼此親自接受旋由新道尹接見各職員略詢公事諭令一律照常辦事惟總務會計收發各科則已加派隨帶人員宋介受張鍔于潤生三員帮辦其餘各職大約均無甚更動云 
　　又一訪函云新任滬海道道尹王賡廷氏於二十三日由滬寗快車蒞滬等情已誌昨報茲悉王道尹字芷揚直隷人爲淸代孝廉歷任山東知縣並署理曹州府篆近充江蘇督軍公署秘書當來滬之先曾由上海縣沈知事在城内也是園爲備行轅及是日傍晚六時五十分鐘抵滬即經上海縣沈知事與地方警佐景毓崧在滬寗車站迎迓卽請至也是園駐節因王道尹欲居一品香故相偕至彼迨至一品香後而旅滬山東帮又以舊日部民關係預在法租界呂班路該省會館爲備行轅相率前往歡迎王道尹以誠意難却遂又棄而就彼也昨日亭午十二時巳在閘北華安坊道尹公署接印任事聞所帶員役僅十餘人云 
[馮副座並未受傷]  
　　馮副總統於二十三日駕坐馬車回拜陸督軍榮廷中途馬驚車覆左臂受傷電邀滬地西醫赴寗調治等情巳誌昨報茲悉本埠官場聞信赴寗慰問者除淞滬警察廳長徐國樑外松滬護軍使盧永祥亦派第十師李參謀長偕憲兵營張營長於是日附乘滬甯火車趕往南京慰問惟昨得官廳傳出消息與前所聞頗有不符據云馮副座是日乘車出外謁客實係駕馬受驚溜韁致車梗斷裂刺入馬身流血甚多副總統當時飽受虚驚隨卽下車回署副官誤爲受傷即電滬延邀西醫往寗診視及紅十字會王培元醫生偕同西醫趕往悉副總統實未受傷故立時回滬又淞滬警察廳昨接徐廳長自寗來電云淞滬警察廳趙科長鑒副座並未受傷係馬傷電誤希轉告護軍使縣知事樑漾云云 
[近日市况之報告]  
　　字林報紀上海近日市况略謂長江各埠及浙江皆以墨洋紛紛運至上海近數月來爲數頗鉅一遇銀價稍高秀利可圖即將墨洋化爲紋銀在華人鎔坊智慮不遠祗求稍獲微利不知顧全公共便利固無足責惟外人銀行眼光心思當較遠大乃自上月初旬以來運銀赴印度不下墨洋五百八十四萬元以致本埠將來恐有缺乏墨洋之虞當知墨洋爲上海通用之唯一良幣一經鎔化出境不易復得查一九一一年本埠墨洋稀少價值大昻竟漲至八錢一分此種往事外人銀行不應忘懷且本埠外人銀行所發行之鈔票出入悉作墨洋雖票面刋有照給本埠通用銀幣字樣然公共固以墨洋換得鈔票也外人銀行誠未有强令執票兌洋者收受成色較低中國銀元之念但若眼光短淺之政策依舊實行而墨洋仍繼續運往印度漫無限制恐外人銀行終不得不以中國銀元收兌其鈔票矣疋頭呌莊貿易本星期較上星期略見活動然仍無甚精彩公平怡和銷數尙佳元芳亦銷五百件貨價間有漲起者聞頭次開往牛莊之船今日啓行裝載疋頭不少據業此者云内地存貨無多外洋來源不旺不出兩三月疋頭市面必大有起色云棉紗一業本星期内本地棉紗無甚交易印度紗市場亦沈寂僅售四百包孟買價格漲高二羅比日本紗價亦略起售出一千包三月二十二日午後大阪傳說柏林革命三品市價遂受影響午前棉紗價爲日洋一百八十九元四十仙午後即低落兩元查日昨路透電柏林僅有缺乏食物之暴動而巳大阪棉紗業中人之原爲局外投機者一聞柏林亂耗便起恐慌未免失之太早二十三日三品市價又見低落云 
[麥加利銀行將開股東會]  
　　麥加利銀行股東常年大會將在倫敦舉行該行議董擬宣佈發給利息等辦法如下過去半年之股息爲週年百分之十四統計過去一年之股息實爲百分之十四並無所得稅在内每股復得紅利十二先令亦無所得稅在内提出英金十萬鎊加入準備金項内提出英金二萬鎊加入行員恩俸金項内又從房屋賬下勾銷英金三萬鎊並以英金十五萬七千四百六十五鎊歸入下届年度賬内 
[私造公債票案巳送檢廳]  
　　住居白克路之皖人劉源之前因出資向在逃之蔣明坤等購買私造之中國八釐公債票案發被獲旋又偵獲承印此項僞票之徐道生（又名徐長生）等解送公共公堂訊判將劉開釋徐押送内地法庭訊辦在案昨日午後公共公堂備文飭探將徐道生解送地方廳請爲訊究當由林檢察長諭令收押候究 
[探警協提盜匪續誌]  
　　公共租界雲南路德人里三十七號門牌胡坤山家於二十號夜被盜匪六人帶械入内刼去值洋一千餘元之金飾現洋鈔票逃逸業經總巡捕房包探周志仁偵悉此案盜匪某某等匿居城内禀明捕頭協同西探報請淞滬警察廳警探前往緝獲盜匪三人及婦女小孩各一口連同洋鐡首飾匣一只鎗珠一粒贓洋數元帶回捕房押候解究各情巳誌昨報昨晨由探周志仁將獲盜張二解送公共公廨請究邓據該探禀稱昨日會同警署在城内協獲搶刦德人里胡姓家之盜匪劉玉淸張正彬張二及婦人小孩等共五名口當將張二帶回劉等寄押警廳應請備文提回訊究云云王襄讞得禀商之意副領事羅斯君判張二押候移提同黨到案下禮拜六開審又函云滬城趙家宅二號門牌匿有盜匪劉鳳春（即鈕鳳春）等三名經公共捕房查係行刦雲南路德人里胡坤山家銀洋贓物之犯飭派中西包探協同淞滬警廳探警前往將劉等拘獲抄出贓洋並洋鐡箱等各原贓到廳當交中西探帶回公堂訊辦各情巳詳昨報茲悉此案該犯劉鳳春等被獲到廳後曾發科派員提詰供出羽黨多名均匿居西門外斜橋等處奉諭除將該犯送歸公堂外一面禀明徐廳長星夜飭派偵緝隊協同該管警區巡警馳往分别查緝而劉鳳春之妻某氏昨日仍由一區三分駐所探警押同在該處二號屋内守候聞該氏不日亦將送往公堂歸案訊究云 
　　另函云此案贓盜自經緝獲後曾將犯贓一併解至警廳經該廳偵緝隊長先行詰訊一名爲劉一虎（大約卽劉鳳春之别名）係此案首盜其餘夥盜兩名一爲張新志一爲張二又名張祥又婦孺兩口卽係劉盜之妻子妻爲陳氏子名未詳起出各物除銀元洋箱外尙有手鎗子彈數十粒又當票多張詰據各犯供稱於本月二十日晚糾衆强刦公共租界德人里胡坤山家得贓計值洋一千餘元不諱惟稱華界中並未犯案等語該隊長得供後遂衆明徐廳長將所獲人贓點交來探一併帶去並派偵探兩名警備隊士四名帮同押送至新北門外民國路口而回云 
[崗警拘獲逃兵]  
　　五區四分所崗警前日在引翔港查獲形跡可疑之殷元德一名經該所署員唐蔚芝研訊據般供稱係南京笆斗山防營内軍人昨日潛逃來滬云云唐君得供判將殷解送淞滬警廳司法科訊核 
[拘獲圖刦盜匪]  
　　五區二分所牛警佐前日在轄境内緝獲圖刦盜匪紀萬郎祁金海朱榮福曹世春陳林和等五名密訊一過判解淞滬警廳司法科訊明核辦 
[浙省水警員來滬緝盜]  
　　浙省水上某警察署署員龐子靑因所部巡船於本月二十一日晚二時在石湖塘港面追獲行刦裝運棉紗船隻之盜匪兩名訊據供出此案係趙國珍起意糾同伊等及在逃之倪樹發黃三等一共九人恃强攔刦過路船内之洋紗銀元等情不諱詰其趙國珍等居住何處據稱趙住上海南市薛家浜某號門牌樓上等語龐署員得供之下即帶水警四名以獲盜作線於前日附搭滬杭火車來滬報明淞滬警察廳加派警探協同前往某號屋内查拿適首盜趙國珍等均巳外出惟夥盜黃三一名在内遂當場擒獲解至警廳略訊一過當交龐署員帶回浙省歸案訊辦 
[無錫米市之報告]  
　　昨日北市米商接無錫快信略謂邇有杭州寗波等處之米商至錫地採辦客尖甚夥約有二三萬石所以糙米之價頗爲堅固今日（二十四號）早市售開高糙粳每石洋五元三角糙元五元四角五分糙杜子尖四元七角糙羊尖四元五角糙客尖四元一角五分粳稻二元七角五分大子类稻二元三角半糯稻二元七角羊尖稻二元三角小麥五元五角大麥二元八角白芝蔴十元赤荳四元三角黃荳五元六角菉荳四元八角云云是以連日滬上之錫帮廠機高白粳須六元九角八分河下内地廠機白粳六元八角五分客白尖五元七角 
[省飭檢查舊存警服]  
　　淞滬警察廳徐廳長接齊省長訓令飭將所屬各警察人員舊存制服檢查實數開單詳報彙送來署收存以免有人穿著出外滋事徐廳長奉令後遵卽轉令各區署所警正佐將民國三年份之舊存警服警帽一併檢齊報解來廳彙繳省垣查收聞各署所查得四年份起曾經奉令遵繳而四年以前之舊制服所存日久大半霉爛無可檢全不免缺失矣 
[省飭調查漁業狀况]  
　　蘇省各屬沿海沿湖之漁船原定有征收稅率茲 
 
 
 

Page 11

 
 
省公署因接財政部電以各處辦法未能一致應速整頓故儗先從調查各屬漁業狀况爲入手除先通令全省各縣迅將沿海沿湖一帶之現有漁船若干及征稅若干查明册報外並於昨日分飭川沙南滙靑浦寳山等縣知事署一體遵辦 
[推廣淸明植樹之省令]  
　　省長公署昨訓令各縣知事云案據吳江縣知事李世由呈稱竊照淸明植樹典禮疊奉訓令遵章舉辦知事前將植樹株數先行呈報奉指令應再設法推廣具報等因遵即會同農會勘定城内舊城守營基地添種樹木除前報巳種株數係由知事捐廉提倡外茲復訂購松杉槐柏等樹秧一千株所有種植經費即就地方費内酌撥俟節届淸明由知事前往舉行典禮以興有民觀感惟林業應普及各鄉知事擬定學校公有林辦法依照學區分設林場就學校經費内酌提百分之二預計每歲可得二千元以備逐年推廣業巳訂期召集各市鄉助理員集議辦法除俟擬定章程各區勘定地段再行造册彙報外理合先將推廣植樹情形具文呈請鑒核備案等情前來指令該縣於城内推廣植樹一千株又依照學區分設林場辦法極是可樹各縣之風聲除通行各縣一體仿辦外仰速勘定各區地段卽時設法育苗爲逐年造林之準備並仰於淸明節舉行典禮後分别攝影具報備考此令印發外合亟訓令各該縣知事一體籌議辦法具報候奪切勿推諉诞誤 
[蘇州酒業之呼籲]  
　　中國涸酒聯合會昨接蘇州酒業來函略謂近見各處公賣之搜括正有商不堪命之勢卽如江蘇公賣局同局同區完全正照不得通過離四十五里同是一區又要加公賣半稅查部章完納乙照江蘇一省可以通銷此刻不按部章不論區域各奪權利自肥中飽長此以往捐稅不歸劃一將來成何世界政治我商民之絶命更於此可想務求貴會積極進行力爭取銷公賣必逹目的而後止望努力爲之云云 
[紀學生會日校之演說]  
　　日昨（二十四號）寰球中國學生會日校舉行第五次演說會首由敎務長董東蘇報告本校舉行數次演講於學生品行學問種種利益並勉諸生聽諸腦筋務宜見諸實行庶不負父兄師長期望殷殷之至意報告畢聲請敎員金驥臣演說（愛國之眞）金君素抱愛國思想演說時將學生今日求學之天職將來報國之責任證以中國今昔情狀即須實行愛國主義之意義闡發盡致衆鼓掌金君並言民軍初起時各省商團學生軍多有廢其固有職業而冀僥倖功利者及至共和告成軍商改組向之一般商賈學生不免流爲失業遊民是不得謂之眞愛國所謂眞愛國者必須於爲國盡力時並保其應有職業不致爲國家分利之人斯不愧爲眞愛國云云 
[松江旅滬同人懇親會定期開春季會]  
　　松江旅滬同人懇親會幹事部昨發通告略謂本會前日三月六日開常會時經到會會員議决定於四月一日（隂閏二月十日）開春季大會嗣以未到會者紛紛函請改期（因淸節前後皆有歸里掃墓等事）於是改遲兩星期准四月十五日（隂閏二月二十四日）開全體大會届時卽請駕臨是爲至幸茲將是日應行之事開列如左（一）另舉職員（照本會定章職員均半年一任開大會時公推之）（二）開全體聚餐會用以聯絡情誼（三）全體會員共攝一影以誌紀念（四）願與斯會者應各繳銀一元作爲上兩項（聚餐攝影）之用費惟於期前一禮拜務須函覆幹事部俾得早爲預備（五）常年會費照章每於開大會時預繳如有未繳本年（六年）會費者望於是日一併交納（六）開會地點仍假謙吉旅館准十時齊集同赴菜館聚餐及攝影 
[小划船往來不定之可疑]  
　　江北划船戶段叙才王裕生周光友等三人前晚駕一小划船在蘇州河内來往無定當爲水巡捕查見以其可疑上前向詰段等言語支吾遂將段王周三人一併拘入捕房由梅捕頭向詰一過於昨午備文將叚等三人轉送地方檢察廳請訊 
[緝獲命案中之帮兇]  
　　船戶龔炳華於上月十三日夜一時許舟泊太古碼頭被同業施林寳徐寳生及夥吳三囝等兇毆落浦身死嗣將龔之屍身撈獲由屍妻龔陳氏控訴地方檢察廳派員驗明棺殮一面經林廳長迭次諭飭全體法警上緊購線緝拿兇犯務獲解究而尸妻龔陳氏亦一再投廳禀請嚴緝在逃各犯到案究懲以雪夫寃茲經法警李文耀購線訪悉是案兇犯吳三囝匿跡本邑西北鄉曹家渡地方當卽偕線前往拘捕甫抵該鎭適與吳三囝途遇該警上前拘拿詎吳竟行凶拒捕當由該法警竭力將吳擒獲押解到廳前日下午由檢察官預審一過判令收押候辦一面仍飭該警等趕緊嚴緝施林寳等到案懲辦 
[縱火謀財案之判决]  
　　南京路羅傑律師在總巡捕房控粤人楊箴（卽楊常春又名小楊）於去年十二月二十四號串同林阿榮楊阿生嚴阿五縱火焚燒寫字間乘間竊取手表等物及將滙理銀行支單冒簽名字騙取財物等情由捕將楊等先後提獲並將跡涉嫌疑之劉根茂一併拘解公共公堂迭經中西官研訊明晰判楊等押候宣佈堂諭等情屢誌本報前日午後由廨宣佈堂諭捕房將被告楊箴等解案捕房代表牛門被告代表海德禮兩律師原告羅傑等均各到堂候示至二句半鐘王崧生襄讞會同美副領事博君升座刑庭宣諭曰本公堂訊得被告各人均屬有罪卽據捕房代表律師聲而聲稱此案未定之前敝律師尙有數事請堂上注意查小楊被捕後曾由包探在新閘白克路妓院内起出珠飾各物嗣經該探調查始悉其父曾於數月前被伊竊去值洋一千餘元之飾物然此係家事捕房未例干預惟是項贓物旣在妓院查出應歸該妓院領去雖公堂訊理竊案竊贓歸還失主奈此賊係失主之子其父未必肯辦其子應請堂上明察究歸何人具領云云繼由被告代表律師聲稱自小楊之案發生後敝律師披閱各國報章見美國七浦的（譯音）地方某報所載法庭改良訟案一則略謂該處竊案層出不窮旋經法官思一令犯罪者悔悟之法對於未滿二十歲之幼犯另關一所不與衆犯同牢俾使犯者改過自新自此法試行後竊案果然日漸減少以故敝律師對於本案要求仿行等語中西官得供退入休息室磋商之下復行升座援筆判曰此案供證巳明判楊箴押五年惟念年輕初犯識别力猶未强姑先宣告緩刑然亦略宜懲戒暫押西牢兩月俾期悔悟俟期滿釋放時應著楊箴並交一千元人洋並保存案再交其家屬具結領回管束監督品行倘於五年内再犯刑事併案究辦將來該家屬領回後究竟作何處置仰該家屬先行具呈公堂聽候核奪林嚴楊三人各押西牢兩年劉根茂開釋起案之贓物（珠飾）如果該妓院不出反對准給失主具領判畢卽據被告楊箴之父上堂證明被子偷取情形並聲稱該妓院實與兒子串通窩贓故案發後卽巳逃逸應請將准予珠飾給領堂上得供以旣據楊箴之父到堂證明該妓院巳經逃避自應照准遂判起案之珠飾等件准給其父具領而被告律師尙欲聲請減輕問官以此案巳從末議未便再減諭畢退庭 
[尋獲携洋逃逸之姘婦]  
　　無錫人華桂泉住居閘北永盛里與婦人周王氏姘識巳十年今年隂曆正月該氏帶洋三十元而逸四尋無着前日華在王家宅陳明讓家瞥見報請五區二分所派警將該氏及陳一併拘解司法科訊據陳供在滬甯鐡路當小工正月間該氏來至民家據云因家中口角逃出在外請容借宿一宵詎翌日該氏不肯他去自願隨民人度日等情奉判還押聽候核辦 
[法政畢業生抺去檢廳批示]  
　　浙江紹興嵊縣婦人宓王氏偕兄弟王紹華等在上海地方審檢廳控伊夫宓爾敦（係某學校敎員）在滬與婦人陳氏重婚致被抛棄不顧請求提究等情奉批候傳案訊斷在案昨日午後巳届審訊之期被告並不到案原告宓王氏與其弟王紹華到廳等候王紹華乘隙走出將該廳大門前所懸宓王氏等之批示抺去當爲門崗法警查見將王帶入廳中據情報告王紹華即自稱爲日本東京法政大學畢業生奉諭以王旣爲該學校畢業生應知法律命留候訊明發落 
[私宰贓牛之訊罰]  
　　法新租界呂班路日商愛光社牛奶棚内前被陸阿桃張長生傅阿三張來生施行高等串竊去懷孕乳牛一頭贓售與住居辣斐德路之潘來生計洋四十元後由包探許福卿王德奎將陸等一併拘獲解送日領署訊究在案昨由捕房將潘來生解送法公堂由探禀稱陸阿桃等解經該管日本領事署判决各押半年潘因住在法界收贓私宰有違章程故解請訊究失主投稱失牛之後四處偵查至潘來生家見牛頭抛棄在浜内認出原贓報捕拘獲此牛價值洋一千四百元請向潘追償潘供此牛由朱阿毛於晚間二點時牽來欲售洋四十元先交洋十二元由朱取去是實判潘先罰洋二百元充公外失主追牛價一節着交一千四百元人洋兩保聽候覆訊核斷 
[扒手摸竊皮夾]  
　　摸竊賊陳正明昨在靶子路電車上摸竊日本人某甲身畔儲洋五元之皮夾一隻被該日人覺察鳴捕將陳拘入捕房押候解廨請究 
[串竊分别判押]  
　　唐家弄三百五十七號門牌侯金龍等控張德標謝啓松等串竊值洋三十元之錫濁扦等物銷贓與丁文炳售洋二元等情昨由捕房將張謝與收贓之丁文炳一併拘解公共公廨請究經兪襄讞會同日副領事林出君訊供之下判張押西牢半年謝押兩月丁開釋完案 
[摸竊華捕銀表]  
　　靑江人胡克千前日下午在浙江路電車上摸竊二百二十八號華捕申春景銀表當被拘獲帶入捕房昨解公共公廨請究據申捕供稱在北四川路已故袁世凱之第二公子家看門因徐州來一要電二公子在貴仙戲園觀劇故乘電車送往與被告同一電車致被摸竊當場拘獲請究訊之胡供認圖竊不諱中西官核供判胡押西牢半年期滿逐出租界 
[庖人藥斃獵犬]  
　　甬人周有山張芳生在虹口閔行路捕房内爲厨司因將捕頭盤克之獵犬一隻用藥藥斃經該捕頭查悉飭探將周張二人帶入寫字間詢明諭令收押候解公共公堂請究 
[電車撞傷崗警]  
　　昨日午後南市第一區署第五崗守望警察王明會在十六舖大逹碼頭附近馬路中站崗時適有華商七號電車從北駛南又有電車一輛由南往北彼此均有拖車該警站立中道被車碰撞傾跌受傷頭部血出如注惟所帶之械件尙未損壞後由二十三號司機人一號賣票人見勢危急即行停車由他號崗警將受傷警察等一併帶入一區署將王警送至紅十字會分院就醫并抄錄司機等人之號數呈報請核 
[詳訊曰單抵欵之糾葛]  
　　王永堂前延愛倫律師代表投法公堂控稱王前將田單兩紙向錢文祥抵洋二百二十元後向贖取錢稱巳轉抵與顧姓計洋六百元一時難以措置王又將值銀三千兩之田單一紙交錢持向顧姓暫抵將前抵之單兩紙取回詎錢非但不將兩單贖出反將值銀三千兩之田單私自售與鮑再卿（卽包再卿）得洋若干元王得悉後迭次催索置之不問求追等情顧姓亦投稱單由錢文祥持來三次抵借去洋五百九十元抵據上係王永堂出面錢爲中保於前三年間在案下控過因人未傳到缺席判决歸還本利在案今王錢均巳到案求請訊追田單抵據呈鑒嗣又傳到包再卿詰訊據稱錢先將田單抵押後因過期不贖錢自願賣絶找價過割巳轉道契是實判令退去候覆訊核辦昨日愛倫律師及顧姓仍請追繳包再卿延穆安素律師到案代辯稱錢先將蔡修書戶名之田單一紙向包抵押抵據上書明代過期不贖歸債權人管業到期後包仍向錢催贖錢言無力贖取自願賣絶與包再卿照市價找伊銀洋另立賣契爲憑當時包因該田單係蔡修書戶名本不要買後有該管之二十七保七圖地保吳文甫到場言不妨事故憑該保蓋戳作證方敢買下包向錢購地手續完備毫無不合請將案註銷吳文甫供當時因蔡修書之後人蔡丫頭到場一時未曾細察内容故敢蓋戳自知不合求宥聶讞員問蔡丫頭今住何處可能到案質證否吳答稱蔡巳身故難以質證聶君察閱顧姓所呈抵據實係王永堂出名錢文祥爲中保此欵應歸王永堂擔認限十四天備齊本利洋七百元向顧取贖田單如逾限不贖拍賣作抵王所控錢文祥私售田單請向包再卿訊追一案包購地時手續完備並無不合與包毫無干涉將案註銷該地照工部局估價值銀一千六百兩着錢文祥償還王永堂外再償損失銀二百兩地保吳文甫不應朦混蓋戳串同無疑罰銀一百兩以儆再交二千兩人銀兩保出外如錢文祥無力措繳着該地保如數賠出判畢愛倫律師又稱到案之地保並非吳文甫今到堂之人實係冒名頂替請堂上核奪中西讞員又提該保到案盤問之下答稱民人實名許亦卿地保吳文甫應辦公事均由民人代辦故此頂替到案候訊是實判不應欺騙公堂着加罰洋十元充公 
[田單拍賣作抵]  
　　逹興銀公司大班前投法公堂控稱前用陳天福爲買辦時陸續抵下數分數釐之田單七張共計洋四百元逾期不贖該田單由陳一人經手抵下現陳避匿不見抵單各戶公司中無從催索故將單呈請核示判令拍賣作抵在案現拍得銀六十三兩判給該公司領去尙少之洋俟陳出面後再向訊追 
[呑没託帶金鎊之和解]  
　　夏全福控陳金初呑没托帶金鎊三十枚及家信等情由捕將陳拘解公共公廨諭交二百五十元人洋並保在案昨晨由廨傳訊據原告偕證唐有福投訴此事現被告巳央友理勸明白求請免究中西官得禀以旣據原告代求判准將案註銷被告開釋 
[嚇詐案原告未到]  
　　新閘大沽路一百七十八號門牌居人陳鴻明指控本地人瞿桂生揚州人邱士林嚇詐去值洋七十元之金戒等情昨由捕房將瞿邱兩被告獲解公共公廨請究經中西官略訊一過以原告未到判被告均仍還押候再解訊 
[棉花檢查局之布告]  
　　棉花檢查局昨發布告云爲布告事照得本局查驗濕花原爲整頓土貨以圖暢銷起見乃查得近來到埠棉花攙水之弊死灰復燃甚至乾者日少濕者日多扣留在局之濕花巳積至二千數百餘包若不從嚴取締殊不足以示懲儆而絶根株嗣後責成船戶賣頭人等傳諭各鄉軋戶一槪不准攙水設遇攙水之花船戶不准裝運賣頭不准代售如敢故違除將該花主照章送請行政官廳從重究罰外並將裝運之船戶代售之賣頭一併送究以淸來源除巳諭令本局員丁嚴行檢查在案外合行布告仰各鄉軋戶並船戶賣頭人等一體遵照毋違切切此布 
[工巡捐局之批示]  
　　工巡捐局朱局長昨批婦人黄趙氏禀云禀悉前據該氏禀控潘書卿朦領執照佔地建屋當經一再諭飭地甲吊回執照聽候法庭判决再行核辦在案茲據地甲報告潘姓匠頭匿照不繳又敢加工趕造適與現禀情形相符似此藐抗尙復成何事體仰候函請警署派警吊回執照勒令停工可也 
[棧主扭控寓客]  
　　南市太平碼頭安康棧主施宗漢昨扭庽客賣蘭花人陳義興熊紹鎭至第一區署控被積欠棧資十元四角久不措理等情詰之陳等供稱有湖北鈔票十四元托同業人佘國瑞代用迄今不將票價交還等語自意圖呑當將佘帶來詰問承認不諱惟乞展期理處旋飭一併移送地方廳訊理 
[商團籌備處調查死難遺族表（三續）]  
　　胡英字定成松江人原姓蔣卽前有名書畫家胡公壽之嗣孫商餘學會畢業商團公會會員擔任先春旦華同化各校英文敎習（被難事由）因光復事宜潛赴武昌充敢死隊隊長歷戰五六次在黄陂一戰中機關鎗而亡於陣（被難年月）上海地方紀念後三日妻姚氏得夫凶耗當時殉節而亡時年二十三歲（被難年齡）二十七歲（被難地點）湖北黄陂地方被難至今尙厝於馬鞍山普濟寺中（遺族姓名年齡及住址）嗣祖母周氏現年七十四歲嗣父名震字仁伯現年五十二歲嗣母謝氏現年三十九歲生母蔣徐氏現年五十四歲胞弟蔣雄字秉仁現年二十九歲嗣子名金保現年二歲現住上海小東門内敬業路第十四十五號門牌（備考）辛亥鼓吹革命有同志巢隂松君在漢口辦中華民國公報定成閱報以來熱心革命至八月下旬與妻哭别潛赴武昌爲敢死隊隊長帶領三百餘人循循善誘勝仗頻頻在漢陽得而復失之役首領兵士遇機關鎗發陣亡其妻姚氏得此凶耗因當時赴鄂不使嗣翁姑知悉爲單丁故期以中途逸去今雖逹到戰死爲榮之目的而無後爲大何以對祖宗於地下遂自刎而死 
　　李湘逸長沙人商務印書館學生書業商團會員光復後當上海先鋒隊排長（被難事由）從滬軍先鋒隊隊長劉舜卿於宣統三年出發至南京攻紫金山天堡城連戰三晝夜始將南京克復（被難年齡）二十歲（被難地點）攻南京時身中砲彈受傷甚重告成後即行轉滬乘輪回籍於民國元年二月二十七日逝於長沙（遺族姓名年齡及住址）父名維麒字紹靑現年六十歲母楊氏現年五十七歲兄名淦泉現年三十二歲弟名全生現年十八歲住長沙營盤街兪家巷又於大西門内開李祥茂山貨行（備考）十八歲時宣統元年上海商務印書館招考長沙分館經理萬亮卿君派送廳考李在錄取之中並入書業商團至三年八月武昌起義本團敎練編武軍先鋒由劉舜卿君以李爲排長隨劉於十月出發攻紫金山天堡城連三晝夜將南京克復（未完） 
　　誌謝昨承振豫公司勸業場惠贈觀覽劵八紙書此誌謝 
雜評二 
[市鄉之植樹（庸）]  
　　淸明植樹之典不過剿襲躬耕親蠶之餘義欲以官吏之手植爲庶民勸以樹風聲至圖森林之發逹自賴私人或地方團體踴躍樹蓺栽培有法剪伐以時庶有造林成效可覩蓋林業之興本非一時一手足之烈若官吏一部分每年植樹數株僅能供人之玩賞以云造林尙渺乎其遠也吳江縣知事欲於政界植樹之外推廣而及於市鄉及學校其於中央所定自治林業及敎育林業實相脗合惟籌備之始以場址爲先蘇省自厲行官産處分以來地方公共荒地早經變賣殆盡其基址實不易得耳 
[來函]  
　　十八號貴報所載亞細亞火油公司因浦東廠内停工故市上火油將有缺乏云云其事實屬不確敝公司浦東廠中日來照常工作並無停工等事市上亦無缺乏火油之虞此等謠言想係奸商故意造作務希將敝函登入來函一門以昭核實至爲盼禱亞細亞火油公司啓 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬印花稅推廣法] [  九香]  
　　近來政府對於印花稅票推廣不遺餘力茲者戲園中之戲票以及上各機關之呈禀亦須貼用印花矣理財手段畢竟不凡然蒙以爲於此數端外可施行者尙衆謹陳管見備選擇焉 
　　一走狗狗洞之内有一天然府庫取之無禁用之不竭故凡得鑽進狗洞者靡不滿載而歸乃比年以來走狗日衆羣集洞口爭先鑽營較之戲園中看客尤多似宜於狗洞門口特派專員勒令走狗一一黏印花於背量其身分之大小以定印花之多寡並即以印花額面爲鑽洞之先後庶免爭先恐後自起紛爭否則槪用打狗棒逐出毋許混入 
　　一馬屁鬼馬屁富貴之終南捷徑也故凡欲刮地皮吸民脂者無不以搶馬屁爲前提惟馬性倔强偶不得當輒加一蹶故拍者雖實繁有徒要皆可望而不可即似宜與馬大人妥商嗣後凡馬屁鬼掌上黏有印花十元以上者即當高聳尊臂受其一拍否則提起後脚彈出十丈之外庶馬屁鬼無不爭貼印花稅收自必興旺 
　　一飯碗飯碗爲官僚第二性命得之則生不得則死其重要爲何如似宜於每日飯碗之上責令黏貼印花視其大小以定稅額否則立將飯碗奪去以授别人 
　　一賭具鴉片毒物也而政府爲推廣印花計不惜取消厲禁於是吸者衆而印花之銷路盛然則賭具如牌九撲克等亦只須酌貼印花名之曰印花牌九印花撲克便可開場營業無犯法規果能實行則印花之銷路必大若由公家專賣仿菸酒例則獲利當尤宏矣（五） 
　　栩按九香所舉各項尙非大宗印花銷路未必竟旺愚意紙類中類於戲票者尙有數物若亦令貼印花則收入之大當無以復加一爲草紙爲四萬萬人每日所必需若令每張貼一印花派員於倒便桶時驗之必無漏稅之虞而婦女之銷路更大尤可斷言一爲報紙每日出版全國何慮數十萬張叵於每張貼一印花其利若何要不待言他如廟字籖經店家招貼以及醫生之藥方妓院之局票菜館之請客單游戲場之入場劵閻羅王之勾魂票電車票火車票選舉票等等皆屬大宗若果次第舉行甚至於每個銅元之上亦須黏貼印花則我中國雖欲不富其可得乎想理財家亦必早計及之矣 
謎話 
　　新正無似與校内同人設春鐙於寓所約半月許頗極一時之盛正擬錄登自由談昨見黑子君謎話卽指同人所撰謎語而言評論至爲允當極所心折然當時射中者尙不止此爰擇其尤錄供閱者（恰對菱花）禮禮捲簾『反必面』（口傳消息）詩一『無信人之言』（請至吳門某校射春鐙謎）崑目四『相約姑蘇學堂打虎』（仲）六才三字捲簾『兩行是』（午後啓行）六才一『未登程』（道韞知禮）六才一『謝小姐賢逹』（二千金）字一『姿』（直隷總督貢品）市招一捲簾『進呈官燕』（黑紗纏臂）四子一『今之孝者』（春去一日）四子一『餘夫』（向晚意不適）美人名一繫鈴『莫愁』（生氣遠出）四子人一捲簾『長息』（評定甲乙）四子人一『比干』（菊殘猶有傲箱枝）唐詩一『秋花更落遲』[  率公] （二） 
短篇小說 
[榆莊影事（愛迭勒著）] [  常覺小蝶合譯天虚我生潤文]  
　　第二章三月二十二日刋起 
　　温則旅館適當女皇街之轉角其建築巳舊谷菲所居之十一號爲此旅館中最精美之臥室時梅爾即坐於木榻之上谷菲則驚魂未定面色猶白於其行囊中出文契置諸案上曰梅爾今吾欲言此事尤望君先以尊甫之事憑汝記憶力所能及者爲我言之語次面色至誠懇無倫梅爾乃曰吾生孤露慈父早逝故所有事故聞之吾母谷菲曰然則試言之寗詳毋略而君尤當完全信我此來蓋爲善意梅爾點首乃曰南美此處荒僻其最先蒞此開墾者吾外祖實當首屈一指其庽處在却潑林河地廉而沃墾務至爲發逹膝間僅一女則吾母也吾父來坎拿大時則巳在二十年後一見吾母即相愛締婚顧吾父赤貧不爲外祖所愛乃携吾母移居於村僻處其地不特去鐡路遠即距驛站亦二三十里人烟疎少舉目荒凉而吾母居之怡然雖牛衣臥泣而爲味亦彌甘特是不幸當吾誕生之第二日吾父即以墾地之故爲大樹壓仆而死谷菲乃正色曰此事確無誤否梅爾曰據吾母言則其事確也谷菲曰亦聞尊甫有朋友否梅爾曰無之但有一次英國嘗有信至而吾父巳死當時吾母撫我泣曰而父殁矣吾久處貧困死無足恤唯此一塊肉可奈何乃攜我至外家谷菲曰當時汝母不嘗寄書於尊甫之兄乎梅爾愕然曰吾人尙有世父耶谷菲曰有之其名曰克倫司與汝父蓋孿生也言次忽止曰吾今語此汝當勿解今仍汝言之而吾爲汝正訛梅爾曰此後亦無他事吾母自歸外家於今殁十年矣吾失慈母乃不得不自謀生計故來此谷菲曰君母生時亦嘗告汝别事否梅爾曰無之唯言吾父性情至醇篤而侃爽望吾長成必爲肖子谷菲聞語則俯首自思曰或者汝父未嘗將其生平備告汝母亦未可知然君亦見尊甫肖影否梅爾曰吾父無小影也而吾母則言吾面實肖吾父谷菲曰其面亦有特異之點否梅爾曰無之但有刀瘢在其右頰自鼻直至耳根谷菲不待語畢立一躍而起失聲呼曰是矣是矣今汝當靜坐聽我言汝父之歷史汝父爲英人有一兄蓋孿生也故共繼承其父遺産産曰榆莊在英國之北保羅與吾産接壤當時汝祖殁後汝世父亦死而汝父亦客死異鄉二十年來此産遂爲一自稱爲梅爾潘西者所佔直至於今其人頰上亦有長瘢當年來自坎拿大執有律師駱德喬生二人證書遂由多數證人合法認爲梅爾潘西繼承産業唯吾心中頗疑之其後復有無數假冐之證據予乃决計覔汝俾得破其隱謀蓋吾亦料汝父必已死或竟爲其人所害亦未可知梅爾愕然顧不能語 
長篇小說 
[絶塞奮椎記] [  野鶴]  
　　第十四回（三） 
　　且說那漢平和凌霞那二人自從那天計陷了春巒一般人不上兩旬便規規矩矩的向制軍署裏上了一長道奏呈歷叙那上文說過的許多情事說春巒們那樣設計那樣動機那樣收束如火如荼的活畫出他們的情狀來歸給一語便是說他們的兇暴橫厲揣他的用意不過欲借此烘托越顯出他平戡的難能可貴來至於他從前自己的許多劣跡却連半字也没道及了那洋洋灑灑的呈詞做得不卑不抗渾灝自然旣向制軍進諛辭又替自己占身分心裏默想那呈一到了制軍的眼那制軍多分撚鬚稱賞不日便有一道懇切的奬批來哩那知道那陳制軍雖則是年紀不少了心田裏却還不十分糊塗見了這呈在漢平凌霞以爲是天衣無縫的他却覺得有許多隙漏便親手下了一紙諭文呌他們倆不日來省說他這呈詞雖是周至却爲着言人人殊還須得親自來一回哩就這一批便給了毓忠柳娘的偌大緣分當下漢平二人見了便禁不住又起了多大的憂懼來諺說的好做賊心虚那漢平白天裏嘖嘖誇功喜形於色一到了平旦之頃終覺得有幾分没趣這没趣可又不比别種的没趣好像那指揮全身的心窩從那天起缺了一角任是那樣方法却終不能彌補轉輾反側也煞有點苦楚兒那邊凌霞也正不約而同又給探子說了一大番危怕的話兒那話非别便是說那毓忠一心一意的祗顧報仇對天立誓每飯不忘若論他的才技能夥昏夜飛跑白天匿影要上高山時只須揮一揮手要入深淵時只須褰一褰袂簡直是神出鬼没便是窮谷蛟蛇虚堂魈魅也没這樣的神奇還有個女流喚柳娘的論他技藝也不在毓忠的下頭呢 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之華傭（二）]  
　　論皮魯國人欲殺華傭事（見本報癸酉年八月二十五日） 
　　近日西字新報載有皮魯國人欲大殺華傭之意其事之行否尙無確耗亦足以見皮魯國人之頑冥不靈倒行逆施悍然不顧也大意揣之想由於前時中國知其虐待華傭不准與之通商令該國使臣回國諭使其國上下均能善待華傭再來中國詳議通商之事彼初時亦知理屈故爲强辨並欲仿照西班牙所議請中國簡派欽使駐紥古巴訪查該地是否虐待華傭故事亦欲請使前往該國查辦等因臆度該使臣回國之後查看華傭多係疲癃殘疾九死一生之狀恐華官前往看出情形反難掩飾故先盡殺之以滅其跡以杜其訴與又傳其欲大減凶頑於此巳見一斑更足爲虐待華傭之一證其平日之惟知有己不知有人惟知凶很不知仁義似不能如泰西諸國猶講情理也大抵責人不如責己禁外不如禁中旣不能使皮魯國人盡歸約束反不如治澳門各匪斷絶根株拿獲拐賣猪仔一匪即將該匪賣諸外洋所得身價即賞拿獲該匪之人拿獲販賣猪仔一館即將開館本身及其店夥並開館者之家屬盡賣外洋其所得價以賞報信及拿獲諸人但該匪等向爲販賣猪仔各國朋比爲奸往來甚密或又錢可通神能邀各國釋放仍爲各國羽翼亦未可知是則初次拿獲如此辦理再次拿獲必係巳與各國說明通同作弊者惟有於再拿之後綑付波臣此朱考亭所謂即以其人之道還治其人之身其人能改即止不治若其人竟怙惡不悛惟有盡付波臣以施法外之仁以行仁中之法而巳未識粤中各官以爲然否如均不以爲然則拐賣人口律無死法是初犯以至再至三至十至百雖不能脫身事外均皆能置身法外也該匪等又何畏憚焉究之中國立法科罪過於仁慈往往有罪重罰輕如此類者該匪等不知感恩反加過犯非嚴法以辦之而望其已犯能改前愆未犯未至效尤吾不信也皮魯欲殺華傭或能以後不肯再用華傭是則僥天之幸也惟有此時之無數華傭盡作刀頭之鬼不亦寃乎自今以往若皮魯竟能不用華傭粤中雖少一弊然古巴各處之華傭其土人相待之意未知是否有間不然出於此而入於彼其相去亦只一間而已是仍爲幸中之不幸也粤民其何以堪是仍在粤之操事權者有以嚴辦而保全之也 
[尊聞閣筆記]  
　　鬭鷄（見本報甲戍年二月初七日） 
　　陳棠圃居穗城西之錦華功自奉樸儉寡嗜慾惟家畜一鷄視同性命乃友人韓斯敬所贈韓從外國携歸轉貽　雞絳冠金距雄風可掬白羽如雪淸矯出塵惟尾垂長羽四作深翠色或言是日本種而兩足高甚與日本常雞殊科尤足珍者聲淸亮如洪鐘殊有一鳴驚人之槪陳愛之字曰德禽初不知其善鬭也見其戢歛雄風如木鷄養到時然家畜别鷄有於其前而忤之者鐡喙一下毛羽紛飛從無敢還喙者也陳友王子鶴見之曰此鷄羽雪而喙鐡當之者披靡非常將種也當有以試之蓋王廣畜鷄取共善鬭者珍養之不善鬭者殺而下酒一日携兩鷄就陳曰會展德禽雄風陳曰領敎王乃縱禽使前德禽若未之見也者稍逼之則鐡喙瞥下鷄　聲逃復易其一敗如初王曰非吾家金鳳不足以當之也金鳳者王所畜鷄之别名翹楚也鷄敗其爪下者巳數百頭是日呼童取至陳視之錦毛如鳳嘖嘖羡曰名不虚立德禽恐非其敵矣王曰量敵始進慮勝始會是畏軍也鳳豈能爲必勝哉乃命童縱之德禽側目視之色轉恬暇儼若大敵當前而不驚者金鳳怒目如豆羽半張如傘德禽昻首以前兩喙相距約咫尺許金鳳驟起喙而下德禽已縱竄於其後鳳未及轉視而禽已喙其臂矣鳳被喙展翅大撲禽不力敵兩勢始一却之歷一刻許禽仍若無能爲役鳳乃易之勢少懈禽驟起凌厲風雲鳳知其有具不敢緩視盡生平力爪喙交逞無一得當者及兩刻巳被禽三喙垂翅以逃王呼負負曰年來心力耗盡始選就此頭今竟作斷尾態鳳不如禽名下固多虚士也然君鷄猶未足雄絶仍當有以嘗之迄十六日午前聞剝喙聲頗急陳出視則王偕二人至一衣裳楚楚一人作烟霞色肘現踵决而手捧一鷄巨於德禽者約半陳延入乃知楚楚者本爲鬭鷄來欲賭金陳曰吾畜此非以鬭博金者也戲鬭則可博鬭則不可楚楚者指同來人言曰鷄則此君所畜予以金隨其後勝則均之顧自合兵以來未嘗少敗今議五金一鬭倘不符尊意當就别局王乃謂陳曰予捐金當博費得彩平分陳慮大小不相敵王笑曰只論情銳耳徒大無當不足道也議定鶉衣人乃縱鷄出曰鶴侶當大開雄威爲作烟霞供養計鶴甫見禽即暴展猛喙禽作避君三舍狀陳拉王曰此大小之不敵也王搖首鶴連三撲最後一次爪稍及禽冠禽乃振冠而起勢驟張升騰二尺有餘突作孤鶴橫江態從鶴侶頭上過鶴無從望其肩背而亦驟起撲之爪喙相當各有瘡痍鶉衣人急前曰暫罷鬭何如陳曰諾其人乃截鬭而捧鶴楚楚者欲使復鬭其人不允曰鶴與禽可稱競敵兩皆不足以相勝若必促其鬭徒傷痍耳不如罷之使無或損其名敦人諦視德禽願以鶴侶相易陳不允其人曰公雖得士末得養士法恐韓淮隂終不能爲老重瞳用也遂大笑携鷄去 
[花叢談屑]  
　　女彈詞新詠（見本報壬申年五月三十日） 
　　吳郡醉月館主　　天公疊降掌書仙領袖應推王麗娟一種風流高格調移情奚必讓成連（王麗娟） 
　　書場閧鬧夕陽天館主堂官共脅肩報到先生油壁至人人靑眼看雲仙（袁雲仙） 
　　爛漫天眞朱幼香琵琶小撥韻琅琅嬌憨亦有依人意好是矜持阿母旁（朱幼香） 
　　幼娟絶世聰明甚淺笑輕顰可更憐弱質何堪太消瘦亭亭莫使立風前（王幼娟） 
　　老輩風流嚴麗貞登場一盼似多情倭袍葷素人爭聽絃索聲中字字淸（嚴麗貞） 
　　可是蟾宮謫素娥塵寰遊戲託嬌歌氷絃彈向溶溶月凄切聲中别恨多（陳月娥） 
　　素蘭京調也堪誇淸韻悠揚蝶戀花更有洋琴推獨步聲聲歌出浪淘沙（朱素蘭） 
　　鳳目娥眉徐雅雲亭亭如鶴立鷄羣吳娘暮雨蕭蕭曲重到江南再一聞（徐雅雲） 
　　當筵按拍助傾觴嚦嚦鶯聲繞畫梁偏是雅卿歌雅調琵琶誤撥引周郎（錢雅卿） 
　　宛轉歌喉一曲新徐娘半老尙風塵書樓浪說逢靑睞誰識當年碧玉身（徐實玉） 
　　嫺雅端嚴讓月蘭大家風範坐書壇陽春一曲爭傾耳莫作尋常一例看（施月蘭） 
　　漫撥檀糟便有情奇音别出斷腸聲何人偏喜巴人唱知否書場有愛卿（陳愛卿） 
 
 
 

Page 18

 
 
   
 
