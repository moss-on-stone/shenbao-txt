# 1902 - 40 - 4910352

 

Page 1

 
 
[今日隨報分贈月分牌不取分文[  申報館主人啓]  
　　桃符煥彩大地春回本館印成中西合璧月分牌紅綠相宣頗堪悅目定於今日附入報章分贈藉酬雅惠不取分文如或遺未送呈請向送報人索取可也此佈 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○　芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[恭讀光緒二十七年十二月二十三日]  
　　自來治國之道首在人心人心合一則國不期强而自强人心渙散則國不期弱而自弱書云紂有億兆人離心離德予有人三千惟一心孟子言民爲貴社稷次之君爲輕泰西政事家言合羣皆謂人心之當合一不可渙散耳方今中國日形孱弱西國日見强盛推原其故究非財賦之不及也兵力之不若也在人心之合與不合耳西國人心非但一國未嘗渙散卽各國亦有不合而合之勢故一旦起而圖中國中國每不能抵制若中國則非但士農工商不能一氣貫注卽朝廷之上滿漢之見未除傾軋之風易啓殊非合一之道國勢安望其日强爲今之計當以整齊人心不使渙散爲根本而整齊人心尤以泯滿漢之見爲急務恭讀去臘二十三日上諭仰見朝廷用意至深且遠皇上以近來各省士子多赴各國學堂肄業惟宗室人員風氣未開著宗人府八旗都統遴擇各旗子弟年在十五歲以下二十五歲以上志趣正大資質聰明體質强壯者造册開送軍機處進呈聽候派員覆核挑選赴各國遊學皇太后則以滿漢舊例不通婚姻下詔開除此禁所有滿漢官民人等著准其一律結婚毋庸拘泥尤以漢人婦女纒足有乖造物之和此後搢紳之家務當婉切勸諭使之家喻戸曉以期積習漸除并不欲蹈明弊政如遇選秀女仍由旗民挑取不得採及漢人大哉王言從此人心風俗可由漸而齊滿漢之見可由漸而泯矣夫漢人婦女纒足本爲陋俗卽不開結婚之禁亦宜使之革除若既開結婚之禁而仍任纒足則必有歧視之見存而結婚亦非易易二者固相輔而不能偏廢者也說者謂朝廷既以漢人婦女纒足爲非胡勿切實嚴禁而僅婉切勸諭恐民間積習已深非一時勸諭所能改仍有負朝廷之惠政耳不知風俗當由漸而移取法當由上而下故朝廷先注意於搢紳之家使搢紳之家皆不纒足則民間自知纒足未必爲美觀且恐爲人所輕視當不必禁之而自能改易朝廷尚不准官中胥吏藉禁令以擾民而謂肯風行雷厲乎惟草莽之見則尤有進者滿人藉累朝豢養之恩除筮仕入官及坐食兵餉者外民人無一業之執無一産之恃貧富不均之弊較漢人爲尤甚卽使開滿漢結婚之禁除漢人婦女纒足之習吾恐滿漢之見究不能盡融前人八旗生産之計言之甚詳惜至今尚仍舊貫現宜乘此改行新政之際任令置産執業則國家既可節無數餉項而滿洲可出無數人才由是滿漢之見不泯而自泯矣若僅選宗室人員及八旗子弟出洋風氣雖藉以稍開而究不能徧及旗人生計一日不舒則滿漢之見一日不化朝廷事事以明爲殷鑒明之宗支不士不農仰給宗祿至中葉以後共篷以居分餅而食男四十不得娶女三十不得嫁旗人之貧苦現雖不至於是而再生長蕃息恐亦必至於是也是則不可不預爲之計矣 
[本館接奉電音]  
　　昨日午刻京師飛電傳來上諭一道敬謹譯登○正月初六日内閣抄奉上諭張百熙奏籌辦學堂大概情形一摺披閱所擬章程大致尚屬周妥著卽認眞舉辦切實奉行朝廷於此事垂意至殷原冀興學儲才以備國家任使務各殫精竭慮爭自濯磨總之學術純疵爲人才消長之機亦風俗汚隆所係一切條規將來即以通行各省必當斟酌盡善損益得中期於一道同風有實效而無流弊張百熙責無旁貸仍著悉心籌畫逐漸擴充次第興辦以副委任所需經費著各省督撫量力認解其有未盡事宜應卽隨時具奏欽此 
[俄試水雷]  
　　俄國太平洋艦隊統領預備春初在高麗南濱丁島會操申請政府撥出經費一百六十萬羅卜已於去臘譯列報章兹閱香港循環日報云是役也計調集兵船一十六號凡駐泊琿春旅順之艦隊及運船公司各船皆與其列蓋有俄員所得燃放水雷之法故於此次會集諸艦試之也或曰事後各艦將由高麗沿邊赴中國日本遊歴一周 
[俄派輪船]  
　　日本某日報云邇者俄國政府中人議派各輪船由琿春來往日本各口岸按西歴前年俄船之來往琿春長崎者僅九十五艘至去年則增至二百二十五艘 
[俄人苛政]  
　　營口訪事友人來信云此間自俄兵駐紥以來凡鋪戸居民每至日暮勒令一律閉門不許出入違者須罰洋銀二三解否則鞭撻隨之居斯土者如在荆天棘地惴惴焉咸有戒心至於商家來往電音必先詳細查明然後爲之傳遞甚有遷延至數日之久者觀此則俄人之恁表苛虐不問可知矣 
[瞻對聖容]  
　　客有宦游京師者寓書本館云去臘某日内務府奏請十二月二十一日就奉先殿恭懸太祖高皇帝孝慈高皇后太宗文皇帝孝端文皇后孝莊文皇后世祖章皇帝孝惠章皇后聖祖仁皇帝孝誠仁皇后孝昭仁皇后孝懿仁皇后孝恭仁皇后世宗憲皇帝孝敬憲皇后孝聖憲皇后高宗純皇帝孝賢純皇后孝儀純皇后仁宗睿皇帝孝淑睿皇后孝和睿皇后宣宗仁皇帝孝穆成皇后孝愼成皇后孝全成皇后孝靜成皇后文宗顯皇帝孝德顯皇后孝貞顯皇后穆宗毅皇帝孝哲毅皇后聖容至明年正月初五日敬謹收　列祖列宗徽型弗替歲時 
 
 
] 

Page 2

 
 
瞻對如凛帝天矣 
[詔練旗軍]  
　　聞之内廷傳述皇太后近欲派榮仲華相國往熱河招募滿洲八旗丁壯編練成軍以備今春恭謁東西兩陵時就近簡閱 
[奏設譯員]  
　　昨得京師友人手函云去歲外務部擬設七八九品繙譯并提調司務諸員業經奏蒙恩准刻又奏請添設頭二三四等繙譯各數員不拘官階大小如果當差勤奮則每歴三年從優奏保一次其中頭等繙譯月給薪水銀一百兩二等繙譯月給薪水銀六十兩三等繙譯月給薪水銀二十兩俱須逐日入署如與各國使臣會晤令其通逹情愫各國照會亦統交各繙譯官繙作華文計英法俄德日本繙譯各四員都二十員 
[直督文告]  
　　天津直報云去臘直隸總督袁慰庭宫保由京陛辭回節署卽出示曉諭曰去年拳匪之亂由於民教不和民教不和由於入教者良莠不齊往往借勢凌人所致朝廷於平民教民固是一視同仁卽西教宗旨亦無非勸人爲善嗣後凡入敎者各宜體朝廷之意本傳教之旨平和待人勿得凌侮而安分教民尤當視新入教者品行何如甄别去留毋使借生事端 
[編查戸口]  
　　昨得保定友人手函云直隸保定府城戸口册已於去歲兵燹中遺失兹經保甲總局總辦林太守諭令各委員督同保甲鄕長挨戸查明造册存案共得上中下一萬有奇戸 
[體恤當商]  
　　京師訪事友人云前年拳匪之亂京城各當鋪被掠一空以致虧欠官欵甚夥去歲十月順天府府尹陳太蒼大京兆邀集現開當鋪之各商人派令每家認賠三千金各商人皆不允從紛紛歇業閱兩月餘傳議多次旋經大京兆通融辦理與各商人議定新章禀知慶邸隨會同步軍統領衙門五城察院聯銜具奏奉旨依議臘初將擬定章程十四條黏貼通衢暨各當鋪門首俾得永遠遵行示文甚長兹特節登大略如左京城内外舊有當鋪二百零二家亂後被搶者一百九十二家其餘十家或全未被搶或被搶未盡者不等今擬被搶之家無論舊商新商改換字號否凡重開者概不賠償失物未被搶者如數取贖搶未盡者報明所失所存立案存者取贖失者罷論從前各當鋪共欠官欵各項生息本銀不下數十萬兩去年五六月間奉旨發給四恒錢商官欵一百萬兩各當商又由四恒借用官欵計亦數十萬兩之鉅刻官欵均無著落現與四恒錢商曁各當商聚議妥協四恒錢鋪認還此項官欵五十萬兩新開諸當鋪認還此項官欵五十萬兩不書借劵每年每家抽還官欵銀八十兩認出生息銀八十兩分作四季付順天府交納俟將來抽收官欵一項補足五十萬之數後卽將此八十兩併入生息銀八十兩内每年每家作爲生息銀一百六十兩永遠交納至未曾被搶及搶未盡失之舊商十家仍按原欠數目交納不得歸入新商章程以杜取巧至新開當鋪多不遵官例折扣重利者限自十二月初一日起一律改照舊章不准折扣短數重利盤剝如當本錢十千銀一兩以下者月利三分錢十千銀一兩以上至錢百千銀十兩者月利二分五釐百千十兩以上至千千百兩者月利二分千千百兩以上者月利一分五釐當期以三十個月爲滿限又因目下京城元氣未復銀錢周流不易暫且權宜辦法無論當本多寡均按三分計利以二十個月爲滿限至明年五月底截止此例改照前定章程一律遵辦官物軍械不准違例擅收自光緒二十八年每家照例一年交當稅銀二十五兩自示之後各當鋪均赴順天府善後總局領取由單不索分文花費其已開市者赶緊補取由單至各商如有舊欠債目仍須償還不得引被搶架貨不賠之例致生糾葛其新開當鋪無論更換字號與否均須就舊設當鋪之處開張房東亦須查照舊租公平商議不准借此居奇高擡租價仍須公舉輪流值年之家遇官家傳喚問話以便前往應答倘誤收贓物獲賊起贓聽官家照例辦理至近來私開之轉當局押當局諸名目大干例禁應令卽日止當候贖俟贖完卽行改業違者查封治罪等因是亦體恤商艱維持市面之道也 
[續山東振興商務章程]  
　　一局内員差均須恪守功令不得稍染地方衙門習氣倘有不肖員差舞弊滋擾卽由各董事曁總董事禀明局中總辦加倍嚴懲一各董事按每年更舉一次如有得力董事應行留辦者亦須由各該行再行公舉禀報一各董事膺舉辦事已滿一年如有公正廉明克孚商望者准由商務局禀請本部院核奬一凡糾股設立公司經營商業或因商業存人貲本及借本者如有暗蝕貲財私挪股本託名虧折倒閉捲逃等情一經被累人控告傳案審實應卽遵照戸部刑部奏定章程勒限追欠逾限發交地方官分别定罪仍追欠欵於繳到欠欵内酌　十分之一歸局充公其局匿不到案者卽行查封家産備抵並行文通緝務獲究辦一凡以低何貨物假冐招牌仿單有礙市面銷塲及本商事業者經本商查獲實據控告或經董事呈明傳案訊實應卽從嚴辦一一凡商人願仿西法自行捐貲設立商務學堂講明商學者報局立案俟有成效分别捐貲多寡呈候本部院核奬一凡商人子弟在本國商務學堂畢業顧往各國考察商務者由局詳請本部院派員考騐給予護照咨送出使各國大臣送該國商務學堂肄業一面咨呈外務部立案俟該學生畢業領有憑照回華卽可酌量派辦商務並先作爲本局考察商務人員一俟商務擴充應卽刊印商務報詳載中外市價商情曁關涉商務一切事宜以恤商艱而廣民智所有西人專門商學商法及理財富國學等項新書亦可附報繙譯一凡本省各州縣物産何物最旺何物最良市面銷塲何物最多何物最貴每年出口進口貨物各有實數幾何以何物爲大宗何物尚待擴充何物亟須整頓應由該州縣曁各行董事隨時舉其所知彚單報局以憑核辦一凡各州縣如有精巧工匠家傳專門藝術及以新法製造貨物易於銷售藉可抵制外貨者准卽赴局呈報或由董事代呈並將所製器物呈局騐明詳候本部院核給奬牌並咨呈外務部酌定專利年限一凡本省物産若能彷照西法製造各項用物抵制外貨如紡紗織布造紙造糖造洋傘洋針洋胰洋燭洋酒洋火之類各該處官紳商民應即赴局呈報議辦情形由局詳核章程騐明貲本卽准領照承辦並由官妥爲保護一凡創設公司擴充商業振興工藝藉以開通風氣利益民生實係著有成效者應由局核其動用貲本多寡湄回利權大小詳候本部院從優給奬以爲通商惠工者勸一凡入此項商會者均須赴局報明字號以及貲本若干夥友姓名由局發給憑票按年更換一次始可得　此項章程應有之利益一街道巡勇將來由商務局依次籌辦以期保衛商民各得安業應俟開辦有期由局妥擬章程禀請本部院批示遵照一此項章程係屬開辦時應有之義其有未盡事宜准各該董事禀請商務局隨時禀候本部院核辦 
[廣鑄銅圓]  
　　姑蘇采訪友人云去年十月兩江督憲劉峴帥命江南銀圓局總辦劉少峯觀察製造當十銅圓以補制錢之匱乏旋復以每枚當錢十文民間用以購取零星有所未便因復添鑄當五銅圓其式與當十文者古同惟輪廊差小上鏨當制錢五文字樣去臘之杪委員運解抵蘇江蘇撫憲恩藝帥立卽發交錢業董事轉發各錢鋪行諸市廛 
[盜犯正法]  
　　姑蘇采訪友人云去年八月某曰之夜省城閭門外留園附近某尼菴被盜行劫報經吳縣主田春亭大令懸賞購拿未幾捕役在胥門外護城河中緝獲盜船一艘及汪張二盜起出贓物曁槍砲刀矛無算訊實收禁錄供申詳旋經督撫憲批飭就地正法臘月二十五日蘇州府向子振太守遵奉批示率同長元吳三縣主趨詣撫轅恭請令箭及回署提犯至案略詰口供喝令如法綑綁會同中軍守備各帶兵士數十名押赴北寺大校塲梟首示衆 
[京師火警]  
　　京師訪事友人云去歲臘月十一日之夜初鼓時前門外珠市口迤南狗尾巴胡同某客店不戒於火幸由水會中人吸水 
 
 

Page 3

 
 
狂噴得卽熄滅僅燬房屋數間迨三更後前門外迤西觀音寺街某洋藥店又兆焚如殃及比鄰南果鋪香燭鋪兩家當火熾時洋藥鋪中人均已睡熟中有某甲某乙不及逃出以致禍肇焚身迨次日檢出屍骸則已焦頭爛額矣慘哉 
[武林火警]  
　　杭州采訪友人云去臘二十四日午後祝融氏忽在中城回回堂前作崇各水龍夫聞鉦齊集併力救援約歴兩點鐘時始行救熄計共焚去市樓十四幢及披屋後進約二十餘間南至柳通裕皮箱店腰墻止對門朱文泰線莊設在牆門之内得免延燒北至洋壩頭公牆止被災之家以萬源綢莊及某布莊爲所失最巨核計貨物約值萬金傳聞禍之始也由正興漆器店小孩戲將木花引火焚燒板壁初不料壁通比鄰某花爆店一經被火卽乒乓嗶剝幾如百面春雷回祿之威竟若此其甚哉迨二十七日之夜艮山門外莊家灣陳姓家因敬神施放爆竹火星飛入茅柴中火遂一發不可抑遏甫一轉瞬卽焚去房屋二十餘間 
[祝融餞臘]  
　　姑蘇采訪友人云去年除日夜半時省城臨頓路某姓家方陳設牲牢衣冠祭祖歡天喜地樂也融融及送神焚化冥錢忽起旋風吹散爐中餘燼漫空飛舞然及屋檐烈烈轟轟四圍亂竄迨地甲鳴鉦告警各水龍飛駛而來吸水狂噴移時而熄而某姓房屋已化爲刼灰矣 
[津郡官塲紀事]  
　　聞之天津官塲友人云直隸候補知府陳太守以培辦理大差事竣卽由京至津謁見津海關道唐觀察然後前往履新○前靜海縣王大令樹泰於去臘二十三日由靜海赴南皮縣新任視事○署津海關道唐觀察紹儀長蘆鹽運司楊藝芳都轉津河兵備道張觀察連芬天津府凌福彭太守樂字營統領梅如筠軍門於去臘先後蒞津 
[六橋選勝]  
　　杭州訪事友人云去歲之冬雖連得微雪三次然皆移時即止至臘月二十一日大雨傾盆入夜北風凛冽二十二日午後雪花飄蕩白遍庭中屑玉鋪瓊高積數寸誠來歲豐亨之兆也○每屇年終乞兒扮作灶王入市乞錢遊手好閒之徒聚觀如堵偷兒遂乘間攫物殊足爲害閭閻事爲保甲局憲訪知特於歲尾飭分巡各員傳諭丐頭嚴加查禁不意某日有甲乙二丐扮作灶王至保佑坊小試其技適爲上城總巡差役所見立卽拿獲各責一百板傳到丐頭大加申斥 
[湓城簫鼓]  
　　九江訪事友人云客歲十二月十七日九江鎭標前營遊擊胡寳林遊戎巡至西門外見拐匪某甲方挈一幼女同行因卽拘解府署府尊孫景裴太守發交德化縣懲辦縣主吕大令訊知女姓張年甫十三因暫發育嬰堂留候家屬前來認領○江北二套口釐局自去夏水災之後收數短絀局員黄别駕憂憤成疾屢乞退休聞較光緒十九年最多年分短收銀一萬兩有奇較二十六年則尚有盈無絀○去歲十二月十四日同雲四合次晨雪花飛舞扯絮拉綿頓成一片琉璃世界久旱之餘得此瑞雪定卜來歲豐穰矣 
[花驄蒞滬]  
　　前日蘇州府向子振太守由任所乘舟來滬小泊英界觀音閣碼頭蓋將附輪船赴金陵叩賀兩江總督劉峴莊宫太保年禧也 
[邑令將回]  
　　前日上海縣汪瑶庭大令乘舟赴松江叩賀府尊年禧昨午縣署得松城來信悉大令已起程回滬因令執事人等赴南馬頭恭迎 
[房捐計數]  
　　去冬上海縣汪瑶庭大令奉陸春江方伯朱竹石廉訪札飭籌辦房捐隨派令家丁隨同委員顏凝闇明府逐一編查計查得城廂内外鋪戸五千餘家每月共收租錢四萬餘千文此外如閔行北橋等處每月可收租錢一千餘千文均照抽一成有半惟教堂及洋商房屋尚未議定傳聞主教之意允捐五釐大約須由大令禀請上憲核示也 
[丈地繪圖]  
　　前日本邑南市馬路工程局總辦翁子文太守帶同上海縣署亭耆差甲赴江海關前丈量公地繪圖貼說禀呈蘇松太兵備道袁海觀觀察以便擇日興建關屋 
[委員騐米]  
　　浙江海運滬局總辦傅太守查知各屬運到漕糧已有數起爰定於新正初和日派員至舟次逐一查騐以便初十日開斛兌收 
[賭徒避地]  
　　去冬有粤東賭棍在本邑南市新馬路旁開設翻攤館誘人賭博藉獵貲財事爲蘇松太兵備道袁海觀觀察訪聞親詣馬路工程局詢諸總辦翁子文太守太守隨飭捕頭王經年嚴密查拿各賭徒知事不佳遷避南馬頭左近小巷中依然喝雉呼盧大張旗鼓不知觀察及太守亦有所聞否 
[訂期會訊]  
　　法界公堂自去年十二月二十六日停訊後迄今已越旬餘禁押人犯積至數十名讞員杜枝園大令因咨照法總領事署費繙譯官定於本月十一日卽禮拜二會訊 
[滄桑志慨]  
　　本邑八仙橋周涇浜一帶業已劃入法國租界中邇經工部局董相度地勢擬將褚家橋左近之河用泥塡平開一極大隂溝以通潮汐滄海桑田變遷無定泚筆記此能無慨然 
[情急吞烟]  
　　本邑法界菜市街恒興牛肉莊主金如生前曾雇令唐阿五兠攬主顧近已因事辭出而所收各帳尚未歸還因於前晚糾約多人將唐擁至寄園烟館褫其上下身衣服作抵唐情急將盒内洋烟一吸而盡金知事不得了急扶送仁濟醫館設法救治得將烟毒嘔出事爲包探所聞一并拘入英界捕房捕頭令押候解送公堂禀請讞員張柄樞司馬訊究 
[无妄之災]  
　　有王桂生家於本邑英界北京路梅德里第三百十八號門牌年逾弱冠丰致翩翩前晚十二點鐘之後已解衣就枕矣偶劃自來火吸烟火忽燃及蚊帳衣服被褥悉化刼灰迨經同居人入室救援而王已被灼受傷移時殞命噫是眞所謂无妄之災哉 
[美界火警續聞]  
　　美界火警已誌昨報兹悉火起於北山西路之後錢業會館左近鄕民張姓家共焚去平屋三間當火熾時救火會中人因恐蔓延無際將毗連之屋毁去數間聞被災者均係貧苦小民受虧殊不淺也 
[上海縣署瑣案]  
　　盛汪氏挈其子盛紀昌至縣訴稱兒子被葉阿二劉咸生戳傷叩請騐明訊辦時適縣主汪瑶庭大令赴松賀歲由縣丞劉耀庭二尹升堂研訊盛汪氏供去年除夕送兒從城外收得地價洋銀六百元携之而回中途被葉阿二糾衆搶去曾於前日來案控訴昨日兒子行至邑廟前與葉阿二等五六人遇意欲扭送到案葉突令惡黨兇毆致兒子受傷仆地幸經旁人將葉阿二及劉咸生二人獲住送求究辦並請騐傷紀昌所供與其母相同葉供小的向操米業現在某包探處爲夥紀昌因有夙嫌誣控小的搶伊洋銀昨日設計騙小的入城行至邑廟前糾人圍住彼此互毆致小的失去洋銀金戒指等物伊之傷處不知被何人所戳叩求明鑒劉咸生供小的向爲馬夫昨與葉阿二入邑廟閒遊既而紀昌與葉阿二互毆小的爲之解勸致被糾人扭案並不帮毆求恩鑒宥二尹飭仵役騐得紀昌傷痕歴歴著卽回家醫治葉劉押候復訊○前日有王子祥者舁其岳母陸孫氏至縣訴請騐傷二尹騐明訊究陸孫氏供小婦人家有上祖墳墓坐落二十七保十二圖池浜橋相近去歲臘月二十八日傳聞被人毁掘昨日往查屬實向地保徐子甫詰問言語支吾顯係被其盜賣向之申斥卽遭推仆受傷王子祥供岳母陸孫氏家墳地實被地保盜賣餘語相同二尹飭仵役騐得陸孫氏肩背等處略有傷痕諭令舁回自行　治掘墳一事聽候查明提訊 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　前晚保甲總巡朱森庭明府親率差勇巡至南市三泰馬頭見高阿二所開鐵店中有人團会賭博急命入内兠拿各賭徒奮步奔逃僅將賭具帶回銷毁○前晚南市二十三七鋪巡防局員盛雨村二尹督率地甲巡勇赴各叚巡查見街頭蜷宿流丐一羣立飭　逐出境○南市十六鋪巡防北局委員姚榖蓀二尹請假赴省叩賀各大憲年禧所遺局務由保甲總巡朱森庭明府委十六鋪中局敮員黄衡堂二尹暫爲兼理昨日黄二尹傳地甲到局諭以境内如有人賭博誘財立卽來局禀明候派勇丁拿辦○前日李全福至王家嘴角聚源麫館果腹忽與值堂人某甲爭論麫館主朱松桃出爲解勸反觸其怒擊毁器具大肄咆哮朱忿甚扭赴十六鋪巡防南局控訴局員陳禾亭二尹研訊之下斷令李赔洋銀一元取具改過切結然後釋歸○保甲總巡朱森庭明府訪知南市十六鋪一帶屢有不肖之徒或在空地設攤誘賭或假茶樓開唱淫詞殊爲風俗人心之害爰於前日傳十六鋪地甲到局諭令一律驅逐違干嚴究 
[英美租界公堂瑣案]  
　　同泰和號主某姓以出店人周阿二王秋秋行竊寄存隆茂棧之羊皮一百三十五磅售與徐仁仁得洋銀一百二十元據情投報捕房捕頭令某包探將周王徐及棧中管門人蔡更更拘獲昨晨解案請究讞員張柄樞司馬商之偉繙譯判將周王各責三百板押捕房一年蔡責三百板徐追賠洋銀一百元○有粤人名阿蘇者素以招摇撞騙爲事近更扮作西人自稱包探向陳初文杜謝氏周張氏梁阿屏恣情訛詐事爲捕頭所聞令包探劉光震孫阿森恊同五十四號西包探拘獲解案陳與二氏投案聲訴前情阿蘇操西語聲辯良久司馬判押捕房兩年○史子仁出售棉花二百餘擔西人查有攙水情弊送案請究史供小的冋爲棉花掮客此貨陸續收下不及留心致有此失並非有心舞弊叩求鑒宥司馬判罰洋銀四百元○朱孔陽混入永興洋行行竊紡綢一疋及金鈕等物經某包探拘解請究永興買辦某甲投案訴稱行主籍隸法國請將朱移送法界公堂訊究司馬准之卽飭丁持名片送往○王阿四攫取周靜山所持皮坎肩一件經包探何阿春拘解請究司馬判責五百板押捕房半年期滿遞解回籍○歹人李榮海前因拐　小孩案發經司馬訊懲遞籍兹又濳入租界中被包探葉盈棠拘解到案司馬訊究之下戴生昌小輪船局接客夥方雲卿投案訴稱此人在局内安分營生求准保釋司馬交方保去諭以日後如再犯事惟保人是問○積賊顧春元行竊大豐號内紙灰爐一口經包探沈阿岳拘解請究司馬判押捕房二年 
[美租界捕房紀事]  
　　前晚甬人張某偕其婦金氏由英界乘東洋車至虹口閔行路突有德國兵數名醉態模糊將車掀翻以致張傷及額角氏則失去金簪後經七十四號及一百五十號西捕將肇事之兵拘送捕房捕頭令押候解送該管領事署禀請懲辦○前晚甲乙丙三流氓擁至吳淞路第一百三十三號門牌某押鋪内乘間攫去衣服數件適爲包探劉阿炳所見將甲拘獲解入捕房捕頭令押候轉送公堂禀請讞員張柄樞司馬訊辦○前晚山東人徐有才行經西華德　菜市同鄕人名連奎者借銀不遂用刀剌傷面部事後訴諸捕房捕頭察得受傷屬實派人扶送同仁醫院醫治並令各包探務將連奎拘獲以便解送公堂禀請究辦○昨晨有某丁者行至虹口蜜勒路忽然倒弊適爲巡街捕所見投報捕房捕頭令地保報請某善堂給棺收殮○昨日午前甬人趙阿三扭王聖榮至捕房訴稱生有一子年甫四齡近被王誘拐無蹤請爲偵緝捕頭令將王押候解送公堂禀請訊究 
 
 
 

Page 10

 
 
[奏疏彚錄]  
　　外務部片再查政務處會同吏部奏定臣部章程内開實缺人員如不敷改補卽作爲候補其原衙門底缺卽行開去若不願候缺呈請回原衙門者聽其自便又臣部於擬補實缺司員摺内陳明留部候補人員俟有缺出仍各按原班酌量請補其原官係内閣侍讀中書各員擬請侍讀作爲候補員外郎中書作爲候補主事各等因現在臣部新設額缺所有未經改補之吏部主事劉顯曾戸部候補郎中楊保彝兵部郎中景清刑部郎中齊普松武錫恩善佺工部郎中暻均以本署差繁先後呈請回原衙門行走業經臣等照准分别咨回在案其内閣候補侍讀奎佑候補侍讀中書王昌年候補中書江慶瑞全齡吏部候補員外郎阿克敦候補員外郎主事王榮先刑部郎中陳本仁候補郎中應補員外郎吳蔭培工部郎中長暉候補郎中靈垕候補主事曾述棨理藩院候補郎中聯昌該員等向來當差均屬勤愼應仍留於臣部各按原班候補其原官係内閣侍讀中書各員應作爲候補員外郎候補主事遇有缺出一體酌量補用至曾任缺及原係食俸人員未經得缺以前均請給予半俸理合附片陳明伏乞聖鑒謹奏奉硃批依議欽此 
奕劻等片再臣部同文館漢教習每届二年期滿照章奏奬以知縣分省補用歴經遵辦在案兹據同文館漢教習張翼軫呈稱於光緒二十五年八月傳補到館派允德俄文館漢教習扣至本年八月卽屇二年期滿去年七月猝遭變亂館中功課遂停教習移居外城未敢遠離擬俟開館到差後再行呈報現奉諭旨同文館歸併大學堂是教習無從到館爲此呈報懇請照案奏奬等因臣等查教習張翼軫自二十五年八月傳補到館訓迪諸生尚稱得力去年七月猝遭變亂停止功課實非意料所及該教習始終在京守候未敢暫離現欽奉諭旨同文館歸併大學堂若不奏請奬叙未免没其前勞可否仰懇天恩照章給奬准將同文館漢教習張翼畛以知縣分省補用如蒙俞允俟命下之日卽由臣部知照吏部尊遵照辦理理合附片具陳伏乞聖鑒謹奏奉硃批依議欽此 
任道鎔片再近年物力艱難捐務久成弩末前因本省籌餉緊急又值順直秦晉等省先後告災藩司誠勳實力籌維督率印委各員激勵紳富多有勸募共集本省防捐及各省振需合計數近百萬油能悉心規畫有裨要需查升任藩司惲祖翼勸集各省振欵四十餘萬兩經前撫臣奏准賞給頭品頂戴有案今該司事同一律集數更多合無仰懇天恩俯准賞給頭品頂戴以示鼓勵出自鴻慈謹附片陳請伏乞聖鑒訓示謹奏奉硃批誠勳著賞給頭品頂戴欽此 
山東巡撫臣張人駿跪奏爲沿河直隸州知州員缺緊要遴員請補以裨地方恭摺仰祈聖鑒事竊查臨清直隸州知州王壽朋因病開缺嗣卽病故當經升任撫臣袁世凱先後奏咨在案所遺臨清直隸州知州員缺係衝繁難沿河外調要缺例應在外揀員調補東省並無簡缺直隷州知州無可揀調例應於候補人員内請補查直隷州知州班内雖有記名分發及特旨在任即補各員例應先儘酌補而該州地當孔道水陸交衝並臨關兼理稅務兼以年來該州所屬教堂林立交涉事繁值此時局艱難總須爲地擇人未便過拘成例不得不格外詳愼統就候補班内揀選專擇熟悉洋務之員以期緩急因應據布政使胡廷幹按察使尚其亨會詳查有在任候補直隸州知州膠州知州張承燮現年六四歲陝西與安府平利縣人由附生中咸豐戊午科舉人同治二年投効陝南大營興安剿賊獲勝隨同禽斬並遵保以知縣不論雙單月遇缺卽選並加同知銜奬戴監翎嗣復隨營剿辦回逆土匪案内出力保准以知縣留甘歸軍功班儘先卽補並俟補缺後以同知直隷州知州補用八年統領陝軍義勇正四營追剿腹地竄匪出力保准免補知縣以直隸州知州留甘歸候補班儘先補用九年在陝西城防案内出力獎換花翎赴甘聽候差委光緒元年到省因前在山西接運振糧案内出力奬俟補缺後以知州用七年咨署莒州州同八年二月赴都引見遵例報捐加五離任五月回東因前在新疆軍營歴剿竄匪案内出力彚案保准俟補缺後以直隸州知州用並加四品銜歴署長山益都等縣知縣十三年四月題補濱州知州以奉旨准補之日作爲直隸州知州到省日期業經甄别在案十五年奏保循良奉旨著傳旨嘉奬欽此十九年代理莒州知州二十年飭赴濱州本任二十三年因兩年黄河搶險案内出力保准俟補直隸州知州後以知府補用調補膠州知州先經代理二十四年六月初二日奉文到任歴年辦理膠澳租界及路礦各事悉合機宜該員諳練精明勇於任事以之調補臨清直隸州知州實堪勝任雖調缺請補與例稍有未符而人地實在相需例得專摺奏請等情具詳前來臣到任未滿三月例不加考惟覆核該司等實係爲地擇人相應仰懇天恩俯准以在任候補直隸州知州膠州知州張承燮補授臨清直隸州知州實於員缺有裨如蒙俞允俟奉敕部覆准再行送部引 
見至任内一切因公處分例免核計其膠州任内不無積案及承緝未獲盜案並欠解錢糧商課等項已起參限有關降調革職展叅處分該員係再升人員其叅罰銀兩現已飭令照數完繳歴任交代均早清結並無欠解正雜欵項所遺膠州知州員缺係外調要缺容俟接准部覆另行揀員調補理合會同河東河道總督臣錫良合詞恭摺具奏伏乞皇太后皇上聖鑒訓示謹奏奉硃批吏部議奏欽此 
奴才信恪奴才文瑞跪奏爲遵旨刪除具題本章擬請嗣後專案報部以歸簡易恭摺仰祈聖鑒事竊奴才等轉准吏部咨光緒二十七年八月十五日奉上諭内外各衙門一切題本多屬繁複現在整頓庶政諸事務去浮文嗣後除賀本仍照常恭進外所有缺分題本及向來係具題之件均著改題爲奏其餘各項本章卽行一律册除以歸簡易將此諭令知之等因欽此溯查綏遠城右衛二處存儲軍械等項例應每年派員查閱造册咨送兵部又綏遠城右衛八旗滿洲蒙古閑散家奴曁渾津大黑河助馬口莊頭壯丁家奴有無逃脫情形例應按月咨報兵刑二部查覈均於年終具題各在案兹欽奉前因自應欽遵刪除繁複嗣後擬請每屇年終一併專案報部查覆以歸簡易是否有當謹恭摺具陳伏乞皇太后皇上聖鑒訓示遵行謹奏奉硃批著照所請該部知道欽此 
山東巡撫臣張人駿跪奏爲照案豫籌光緒二十八年黄河防汛經費懇恩俯准照撥以資修防恭摺仰祈聖鑒事竊查東省黄河兩岸綿亘千有餘里向無專管廳汛祗有分派員弁雇募勇夫節節駐守而河面極窄河身淤墊日高尾閭又不宣暢全恃隄埝收束掃壩護持工大費繁倍形吃重故光緒十七年以前防汎經費每年常用至八九十萬兩迨至十八年始定爲每年額撥銀六十萬兩三汛險工如林時虞欵不敷用皆續撥五萬或十萬不等臣前任東藩嘗以河患日深爲慮兹蒙聖恩畀以疆寄責任宣防益加恐懼值此時事多艱度支告匱自應格外撙節然用費固當從省而要工尤應保全查上中下三游四叚迭經大汛陶刷掃壩半多蟄陷所儲物料早已告罄無存來歲春廂事宜亟須提前籌辦榮麻樁石固爲修守要需而搶險加廂全賴大宗正料乘此冬令用料較少及早分叚購齊庶免臨時束手現在督同河防避司道通盤籌畫光緒二十八年所需防汎經費擬請照案先撥銀六十萬兩内由司道各庫撥銀五十萬兩並將藩運兩庫應解籌備餉需銀各五萬兩存留備用臣請撥一分正欵期盡一分實心必當破除情面嚴飭在工各員核實動支　有不數再由臣酌量情形另請續撥不敢任其稍涉糜費相應籲懇天恩俯准照撥以資修防所有照案預籌來年黄河防汛經費緣由除咨部查照外理合恭摺具陳伏乞皇太后皇上聖鑒訓示謹奏奉硃批戸部知道欽此 
 
