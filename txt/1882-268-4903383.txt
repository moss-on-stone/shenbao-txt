# 1882 - 268 - 4903383

 

Page 1

 
 
[縮本南巡盛典出售] [  點石齋主人啓]  
　　牙　玉軸鄴架紛羅固藏書家快意事也然而　背船唇提　累　行違者弗便焉高廟南巡一書民間向不易得以出自徇　者居多今本齋購得　本仿巾箱本而變通之倩人繕寫一通校　数次　則　　畢現字則點畫分明外束錦函内裝綢面縮成八本定價四元五角披閱一過覺全盛時之氣象規模不啻身親而目覩所願留心掌故家早賜垂鍳焉現定於八月十五日出售上海在三馬路大禮拜堂南首申報舘間壁申昌書畫　發兌各外埠售處仍遵曩例此佈 
[書李侍御摺後]  
　　昨閱邸抄見李侍御奏大臣濫保人員請予申儆以防流弊一摺讀罷不禁喟然而歎曰嗟乎近來官塲風氣愈變愈幻愈出愈奇幾有江河日下之勢李侍御洞悉此獘遇事敢言不爲威惕可謂克稱厥職矣按前任冀寧道王定安本係直隸候補道員因前晉撫曾爵帥疏調至晉襄辦賑務孰意王定安貪黷營私種種荒謬不能仰副曾爵帥汲引之意在爵帥勲高望重中外屬望區區之事固不足以累盛德而王定安之不知自愛有坫官箴不可不從嚴究辦以懲一而儆百也晉撫張香濤中丞莅任以來實心辦事任怨任勞於地方公事無不設法整頓宿弊一清而於用人一道尤兢兢　　蓋深有見於知人則哲惟帝其難一或不當則貽害地方所關匪細故不敢鹵莽以從事也或謂王定安一案事在從並律以不念舊惡之意何妨曲予包容待其晚蓋何必列之彈章立予褫革不亦過刻乎不知莠草不去則良苗不生駑駘在前則驊騮不至舍黃鐘而用瓦釜不可謂知樂也進惡草而却珍饈不可謂知味也若因從前之事而概置勿論非特舊時之積弊不能搜剔凈盡卽現在之屬員亦何由知所儆懼耶一經張中丞據事直彈而王定安遂奉旨革職發往軍台効力贖罪仰見朝廷整肅官方嚴懲墨吏之至意而晉省各員自此以後益當懍然於張中丞之風裁峻整明察秋毫而不敢犯貪黷營私之弊其有裨於地方吏治豈淺鮮哉且非獨晉省然也卽各直省中道府州縣亦豈無貪黷營私者其在捐納之輩始則以貲爲進身之階繼則以貲爲逢迎之術試問貲從何來則貪而已矣私而已矣往往有黜鼓省垣歴有年所補缺無期差使莫委於是到省時所帶候補費此時業已用罄點金乏術贈縞無人衣歸質庫僕隸豪門洵宦海中之苦况矣一旦遇美缺得優差則趾高氣矜揚揚自得出則健僕駿馬從者如雲入則鼎食鐘鳴門庭若巿倘僅恃區區養亷之俸亦安能若是之運用不窮哉其在科目進身者雖不乏謹恪自守之人而貪婪之風亦所恒有大憲雖有考績之法然亦不過奏彈一二人藉以敷衍門面而已孰肯吹毛求疵以叢衆怨若張中丞之不徇情面不避怨嫌誠爲近今所罕覯或謂王定安前在直隸經曾爵帥奏調至晉破格委任今將王定安奏辦褫革得無拂曾帥之意余曰不然以曾帥之威望兒童能誦走卒皆知無王定安一事威望不因此而加有王定安一事威望亦不因此而損况張中丞在官言官曾帥聞之必當心許以爲張中丞能匡已之過是國家之直臣卽寮寀之諍友也必不因其奏叅王定安　已意不合而稍存芥蒂于胸中也是以張中丞奏之於先李侍御糾之於後侃侃而談旁若無人吾知諫草流傳足使頑夫廉懦夫立而不僅晉省之官方因此整飭已也各省屬吏旣不免貪黷營私之事則各省大憲之稍徇情面稍避登嫌者卽不能遇事直彈旣不能遇事直彈則輾轉請託有所不能拒徇庇包容有所不能免今使有一人焉始則由我招之使來旣來矣而若人或稍有過失我必從而匡救之又從而隱庇之何也恐受薦賢不當之名也禮云進人若將加諸膝退人若將墜諸淵用人者孰肯先施其恩而後招其怨哉大府之於屬僚亦猶是耳今得李侍御一奏而中外大臣延攬羣材益當加意不致如並此之以空言虚譽互相標榜則祖訓所謂所舉貪劣罪及舉主者皆當謹懍恪遵而不敢視爲具文符定制而杜偏私豈非李侍御一奏之力哉於是乎書 
[恭錄上諭]  
　　八月初十日奉上諭任道鎔奏神靈顯應請頒匾額等語山東鄆城縣関帝龍神城隍各廟素著靈異光緒六七等年雨澤缺少經該地方官等虔誠祈禱獲沛甘霖又昌邑縣上年潍河暴張堤工危險陔官紳詣庄頭村龍神廟虔禱水勢立消該縣城隍廟凡值雨雪愆斯禱無不應均屬靈應昭著實深寅感着南書房翰林恭書匾額各一方交任道鎔祇領敬謹懸挂以答神庥欽此 
[本舘自已接到電音]  
　　本舘於昨日接到在津友人專發電音到本館内有八月十六日諭旨三道敬謹譯登○八月十六日奉上諭禮部奏接據朝鮮國王來咨轉奏各一摺並抄錄原咨呈覽該國此次亂軍之變經朝廷發兵戡定深知感激殊堪嘉尚至所稱中情震迫懇天恩准令李昰應歸國一節李昰應以宗屬至親積威震主謀危宗社罪無可逭朝廷酌法准情姑從寛减前已明降諭旨擇地安置優給廪餼原属格外恩施該國王顧念天倫係懷定省以李昰應年老多疾咨由禮部代奏乞恩詞意迫切自屬人子至情惟李昰應獲罪於該國宗社者甚大該國王旣承先統應以宗社爲重不能復顧一已之私所請將李昰應釋回之處着毋庸議仍准其歲時派員省問以慰該國王思慕之情嗣後不得再行瀆請該部知道欽此同日奉旨景所管正白旗護軍統領事務着嵩山署理欽此同日奉旨永順補授通政使司通政使欽此 
[埃事電音]  
　　倫敦十六日發來電報云埃及之王及宰相已進盖祿京城矣又云埃及有大員名倍格爾者將軍旅從新整治云 
[英督回任]  
　　香港英國燕總督前經回國近聞英廷詔令仍回港督原任故燕公寄信港中云西歴十月底當可附輪來華也 
[東洋近事]  
　　東洋所造自來火近來毫不講究非但劃之不然且其頭上之藥往往散落爆開有一人被火星飛入目中一目爲之爆瞎又有入山捕鹿者共五人約伴而往一人見鹿放鎗擊之鉛子穿鹿身而過鹿斃鉛子藥力未盡向前飛去又擊中一人亦立時斃命云 
[高麗近聞]  
　　日本報載有高麗近事云高麗國王現在下詔罪已内稱臨民十九年未有養政以致天降災殃 
 
 

Page 2

 
 
國遭顚沛　在當愼選百僚省刑薄罰以期仰迓天和登斯民於袵席云云又泒大員二人赴中國京都求恕大院君之罪高廷之作爲如是可謂知所先務矣又云前日閙事之兵有三人高廷議以覱罪解往注塲高人皆以音樂送之三人亦慷慨激昻毫無戀戀之意及至法塲送者看視斬牌同聲嗟嘆三人不覺皆器行刑者亦器以致手腕無力斬至數刀方能竣事也又云華兵之在高京者頗不守軍中律法奸淫擄掠在在滋事高人皆畏之如虎有反求救於日兵者幸中國帶兵官知之將犯事者七人正法餘兵始斂肅也 
[福州近聞]  
　　福州西字報云該處初六夜間忽遭回祿被焚者約五十餘家爲估衣店居多因福建水龍甚拙且取水不便故祝融之虐易肆也又云怡和洋行有利輪船失事船中貨物盡付洪濤各貨客謂該輪船失事乃船主行駛不諳輿圖所致欲向該行索賠怡和以貨未保險向無賠償之例不允各客乃赴公所共議嗣後有貨不得往怡和裝船等語按海道行船凡爲船主者性命攸關聲名所繫斷不肯草率將事不幸而事生意外亦属無可如何豈有故意背謬以取敗者總之欲加人罪何患無詞諸客未免苛求矣 
[廣東近聞]  
　　香港西字報載有廣東省城信息云兩廣總督曾爵帥到粤之時有舊部武弁多人皆投轅叩求差使爵帥以各缺均有人員且海疆安謐無待紛更不能安插多人乃出示令各人回籍免致逗留異地云又云廣東前擬改用自來水現已禀諸督院督憲泒員各處察看情形以定行止而該處人民頗以自來水爲便諒督憲亦必從民所欲也廣省電線已擬設立兹復通用自來水其地方繁盛當必較前更勝矣又云廣省現屆鄕試之期士子之赴試者多至三萬人各官恐人多閙事故添設兵卡五十間以資彈壓廣省所有洋槍隊於八月初四日皆出操演披藝精良均堪適用也 
[夥友被拘]  
　　前有輪船買里帶登爲華人名亞大者租往外洋裝運不料至東洋海面壞事船内載有華人三百餘名幸遇救獲生生而東洋中國領事官謂阿大不另放船將諸客裝回殊屬不合旋經中國富有輪船將諸客裝回廣省道經香港而亞大之夥友往船探看該船啓輪時未及上岸至省後中國官將該夥拘去亞大控於港中總督行文省城領事咨會移文廣省大員始將夥友放回云 
[竊奪類誌]  
　　東洋報云神户地方有賣牛乳之某甲家一夜五盜入其室三盜且持刀械某甲大呼間壁住有巡捕二人人聞聲赴救一捕持棍一捕則徒手與盜力敵斃其一傷其一三盜乃逸去一捕與某甲亦均受傷捕傷較重因舁仕醫院以醫治云復有一老人夜間携帶物件坐東洋車而行被車夫在路將客推翻於地挈其車上之物并遍搜身上銀洋逸去亦有一巡捕在旁見之並不過問及回捕房將情告知捕頭捕頭問何不拘來則以不能捕捉爲辭又有一華人亦在該處工部局當巡捕因出巡街道用大鎖鎖其家門以爲萬無一失矣不料所住屋墻甚薄有賊破壁直入將其所有席捲而去該捕只得隱忍自咎而已此三者事皆出於竊奪爲巡捕所應管之正公乃一則奮勇如是一則畏葸如是一則愚拙如是可見人品之不同矣而竊案不經捕見者又有棧房一所向藏火油近則改藏米石有賊人其中見無油可取乃竊米數袋而去何東洋盜賊之多耶 
[千午科廣東鄕試頭塲題]  
　　首題無爲而治者其舜也與夫何爲哉次題言前定則不跲事前定則不困道前定則不窮三題國家間暇及是時明其政刑詩題賦得俯瞰澄江萬里寒得亭字五言八韻 
[壬午科江西鄉試頭塲題]  
　　首題子曰歲寒然後知松柏之後彫也二題凡有血氣者莫不尊親夫苟好善則四海之内皆將輕千里而來告之以善詩題賦得長風萬里送秋鴈得秋字五言八韵 
[壬午科江南鄕試三塲題]  
　　第一問經學第二問史學第三問輿地第四問田賦第五問金石 
[南闈瑣述]  
　　昨接金陵友人來信云金陵貢院自庚午科爲始每號一條添茶爐一具以備士子之勺取其時適值現任河帥梅小巖總河開藩時也十餘年來守而勿失上科已革運使洪琴西先生議加撙節經上下兩江應試諸人聯名禀請蒙提調梁藩憲批准故至今鎖院風清茶烟細裊均感梅公於不置云○聞塲中有常州某生一卷僅書集唐一絶云小廊廻合曲欄斜遥指紅樓是妾家燕子不來春欲去東風閒煞碧桃花是殆失足於温柔鄕者爲之三歎○又聞頭塲某號内有宿松縣某生與涇縣王生聯號某生已就號矣適王生自外來因迎問曰我頃在明遠樓憑眺見一美婦人似曾相識姗姗過樓下急下樓問其坐在何號已不及覯爾曾遇之否王生加以調笑某生轉自掩飾遂不爲意乃於初九夜間勒帶於頸人莫之覺天明經號軍驚呼則已冰且僵矣王生出塲後爲人傳述如此聞二塲亦有二人死於非命云○又接揚州友人來信云儀徵縣有新進生員某年二十餘有文名乃叔爲名孝廉某生於初八日卯刻入闈應點歸號後當有該號監軍照料一切號軍走不十步卽聞某生叱云此係我號爾何得占號軍尚不以爲意某生竟脫上下衣開考籃取小刀當胸自劃血流不止號軍力奪其刀某生復碎一盌仍劃於胸號軍遂奔告號官號官禀諸提調集四五人將某生扶住問之不答提調卽命扶出賴有同寓考生囑妥人送囘揚州已奄奄一息矣聞某生本有瘋病也○又觀音門外江邊有下江某府某縣某增生因錄遺見擯發憤投江而死寫一寃單並錄遺塲中詩文黏貼江邊廟牆上單上註明姓名籍貫年二十五歲家素寒六歲失怙孀母苦節教育成人完姻甫十四月此次應試川貲無着每歲館榖祇　三十餘千合家衣食仰給於此今年承居停湊送川貲外尚欠一千餘文只得揭賣屋瓦得錢一千六百文留六百文與老母今錄遺不取無顔囘鄕且明年必至無館全家何以存活同一死也不如此時卽死則家鄕人庶可憐我老母終其天年妻尚少可再嫁幸無子女塲中拙作錄呈諸君閱之知非戰之罪也痛哉云云○又下江某府某州一歲貢生某年四十四亦因錄遺見擯投東水關外江而死亦有寃單云已爲名諸生二十餘年門下士登賢書者七人入泮食餼者百餘人應試十三次薦卷九次科歲試列一等第一名者十七次全家食指二十餘人皆賴舌耕已身多病無子六女皆已出嫁逋欠約八九百千文有館尚不能温飽何論無館今錄科不取明年必至失館與其死於飢寒無人知覺不如今日死於上下兩江十六府八州一百餘縣同學識君之前爲我廢書三歎也哀哉我遺稿諸生可卽焚於我尸前不必存留一字如代我刻我死不瞑目師弟一塲有情無怨何必遺我泉下慟耶某月某日某絶筆云云以上三事皆係友人輾轉傳述其確實與否本館固不得而知也又如某貢生所寫寃單自言爲諸生二十餘年應拭十三次薦卷七次此言殊不可信夫此二十餘年中三年一大比卽并恩科核算亦無應試十三次之理姑勿論此卽使該生夙有文名而以偶棄驪珠遽爾甘塟魚腹亦可謂不自愛矣惟友人旣姑妄言之則本館亦姑妄聽之而已 
[囚籠押解]  
　　海晏輪船於初九日到津解到囚籠五具内坐五犯年皆三十許另一犯不坐囚籠鐵鎖琅璫年在四十以外鬚已鬑鬑現已解送天津道署矣至其犯事緣由探明再述 
[水管竣工]  
　　本埠租界中創設自來水掘地埋藏鐵管多設龍頭以便取水前因時交夏令英工部局恐掘地時有惡氣觸之則染病故令暫行停止俟秋凉再行舉辦嗣經法工部局查得掘地不深工人不致有碍夏間卽在法界先辦於法巡捕房後面打狗橋東首河沿暫設廠房 
 
 

Page 3

 
 
并置起水汽機等件又在三角地堆鐵管等件從洋涇浜埋起西自八仙橋南自城河浜東自新開河大街小巷一律接辦復從新開河接至小東門法租界現已竣工打狗橋東首之起水汽機等亦將拆卸前此英界之工至江西路而止想此後亦可開辦矣 
[瘟猪勿食]  
　　三茅閣橋南北每日赶早巿者擺設魚牲暇蟹蔬菜葱薑等物又有鮮肉攤者其碪墩係長方式裝以架子掛肉其上有某肉攤者昨晨正在設攤掛肉法西捕巡緝過此見所掛一猪已分兩爿皮有紫色嗅之已臭似係瘟猪倘食之令人生病旋將擺攤之人及瘟肉一併拘入捕房經法巡捕頭騐明屬寔以擺賣此等瘟猪害人不淺且違租界章程着　洋兩元鮮肉兩爿着卽埋棄亦足見法捕頭之實力辦事矣 
[城内失火]  
　　前夜四點半鐘本城内虹橋南首西唐家弄口某姓廚房失慎計燒去平屋四五間幸城内各善堂及各署洋龍水龍齊集施救當卽撲滅不致燎原亦云幸矣 
[馬患急痧]  
　　前日午後五點鐘有某西人駕馬車在英租界之二擺渡地方向西駛至鐵業公所相近處馬忽倒地車亦傾翻某西人亦跌出車外經馬夫扶起西人知馬患急痧急請馬醫治馬拖車而返未識能無恙否 
[火焚紗帳]  
　　英租界東棋盤街有湖北某妓女因病至城隍廟拈香許愿在金山神主神前願助大紅縐紗帳額一幅兹已病愈某妓於前日清晨乘轎并携傭婦同往到廟門卽出轎步行至神前燃香燭深深下拜旋將神前舊紅洋布帳額除下更換新置之大紅縐紗正在張掛之際忽一陣風來紗帳卽拂於燭火之上火頓熾一轉瞬間而紗帳已成灰燼矣該妓失色口念彌陀而去 
[傷足倒地]  
　　前日午後外虹橋堍某米店遣出店某甲出外幹事至四馬路被野雞馬車碾傷足骨立時倒地馬車飛馳而去遂雇小車送回米店店中人見已受傷即送同仁醫館救治未識能無恙否 
[舢板失事]  
　　寧人某甲僅生一子年十九娶媳某氏媳之母亦祗此一女而無子是以兩家父子母女皆相依爲命所恃者唯甲子而已甲在浦東祥生廠開包飯店中秋節例應多備酒肴以兾蟬聯下節生意有某木匠性旣不馴又復貪飲嫌酒味不濃向甲爭論甲答以酒從小東門某槽坊買來某木匠大怒擲其盌甲子在旁勸解許卽往小東門某槽坊換好酒乃携甕及筐赴浦灘坐舢板舢板上共有七人行至浦中適一小火船駛過該舢板即順流而行小火船忽倒退該舢板適被輪葉帶翻人皆落水當經各舢板救起六人一人打撈無着甲因伊子久出不歸乃擺渡至該槽坊詢問則其子並未到此嗣悉浦中舢板失事一人淹斃之耗馳往查看但見伊子所携之筐而人則不見矣某甲悲憤交集欲與該匠爲難子屍尚未撈獲也 
[請追餘欠]  
　　阿加喇銀行之洋東投英領事署訴稱去年由王某將湖絲二十包抵銀六千三百兩此貨當時雖價銀七千兩然定限六個月當備本利贖還倘過期而價跌者將貨變賣缺少之欵着彼理償此固有言在前迄今已及一年再四催贖彼則延約無期因貨價驟跌又向催贖惟收過貼耗銀四百兩業已將絲變賣收價除去稅用保險等銀兩及貼耗之四百兩尚應找銀五百零四兩八錢爲此請追等因司副領事據情照會陳太守當由太守飭差傳王某於昨日庭訊阿加喇洋東投案候訊而王尚未到該洋東不能久待卽辭去及洋東去而王卽自行投案太守即將阿加喇所控緣由明白曉諭王某答稱代客抵絲二十包是實然客已返里况阿加喇將絲變賣並未知照今旣被控當與面論等語司副領事謂阿加喇所控有細帳可查分明無錯應着繳銀太守謂王旣向阿加喇抵銀此事當惟王是問着令交保於七日内清理違則究追云 
[英界公堂瑣案]  
　　張炳全至英公堂稱在虹口美捕房爲下灶昨過戯法塲不知何故被多人扭打幸王茂堂勸阻訴捕拘二人送案請究王供張被多人扭打我曾勸阻旋據送案之林椿松供稱正在看戯法有不知姓名之人將張扭打亦不知何故旋張訴捕來拘則擾事人已逸去遂將我誣指致被交捕云又據送案之朱阿福供稱擺點心攤伊等爭毆致翻我攤故向伊索賠不料反被送捕張又稱林朱二人實係扭我者陳太守隨將王茂堂先行開釋林朱二人各罰洋一元撥充醫院經費完案○朱德和訴稱向爲墊泥工頭昨給張阿四錢三千文令伊分給各工旋據張回稱錢被施長海搶去爲此訴捕拘施送案請究張供與同施供江北人推小車度日前日朱令我雇車四輛運泥向索工資無着反被誣指伏乞明察陳太守謂朱德和所控情節殊屬不合一併斥釋 
[法界公堂瑣案]  
　　租界中竊賊繁多雖有捕房包探日夜梭巡而若輩仍不稍歛跡前日包探見陳阿慶手携包袱一个在押店質錢衣服並不摺疉見其形跡可疑向之盤詰言語支吾遂拘進捕房搜身畔有馬口鐵自來火匣一只内有小珍珠十一粒散銀器一包内係銀手鎖二副銀押髮茉莉佛手小銀鐲各一件袱包内盡是布衣計十一件問伊從何處偷來答稱在八仙橋西中國地界不知其家何姓法包探將陳阿塵贓物一併解案翁太守研訊供認如前判責一百板着包探帶往行竊處則仍茫然不辨路徑故將賊釋放贓存捕房如有失主可向大自鳴鐘法捕房具領又獲到小竊顧瑞生手携烟鎗烟燈水烟袋各一件向伊盤詰稱在小東門外偷來太守判責六十板贓存法捕房候領○清芬堂失槍一案翁太守著該堂倌周元福帶同烟客馮啓和將仝去吸烟之人拘案追究已登前報詎馮啓和將素不認識之木匠王明發拘案指爲倫槍據王明發供向爲木匠住八仙橋西首慈隱山莊福林家本月十一日因水作中人口角同在别處何曾到清芬堂翁太守謂馮啓和曰汝認錯否答稱前同去吸煙之人有小旱烟袋此人之旱烟袋與前所見無異是以認明太守研詰再三王明發仍不認太守着包探查問則與王明發所供吻合翁太守昨臨捕房包探稟覆將王明發開釋馮啓和串人偷槍尚誣指他人着再解公堂候斷詎王明發叩稱當日被拘時正在城下做工有斧頭一柄棄在該處且被拖到清芬堂毒打捕房亦已押至六日尚求公斷太守問當日做工共有幾人答稱兩人太守謂想已爲汝同伴收藏卽着退去 
[中西書院捐啓]  
　　凡書院之設皆所以培養人才也然有以草創之尤賴有以擴充之而後教澤曁于無窮規模克臻乎大備自去歲建造中西書院分院兩所敦請中西名儒講求實用仿東寄西鞮之制兼授方言本冬書春樂之經先端幼學一時童蒙求我詩禮授人固已觀摩日書遐邇趨風矣惟是地旣限於一隅基方覆乎一簣故釋簦笈者雖有四百士而隔門墻者尚存千餘人不獨辜此裁成之宏願亦且阻其嚮往之殷懷現擬於上海添設大書院惟以廣厦萬間備遠方而托足齋分八舍習術藝以興能但需費浩繁捐資支絀業從西國撥欵二萬五千元以備目前建造之資迨後逐年撥欵設經費日益充則書院日益廣兹擬購地數十畝以爲書院之基址約價二萬餘兩尚未籌辦若稍遷延猶恐地價頓增故急以圖之祗望好善官紳樂施商富得能慨然襄助俾克建此宏規成兹義舉以此日菁莪樂育恢致知格物之功備他年樽俎折衝裕緯武經文之略竊願同志者相輔而成以副予培養之素念焉[  林樂知謹啓]  
[浙省撫轅抄]  
　　八月初十日補用同知過仕昇禀知奉藩司札委署玉環廳同知禀安叩謝○十一日補用巡檢朱爲章禀銷津局差從九品朱煥文禀鎖台州催算太平縣交代並坐提奏銷差○十二日署　玉環同知過俱禀安 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年八月初八日京報全錄]  
　　宫門抄○上諭二道錄前○發抄旨五道○閩督何奏請捐建專祠片○漕督慶奏爲請留次子帮辦家務片○豫撫李奏遵旨議擬添設營汛情形片○江督左奏爲請賞頒封號片○兼署粤督裕等奏爲預籌擬辦夾片○又秦爲籌解京餉委員起程日期　○八月初八日吏部翰林院正黃旗值日無引見○廣順假滿請安○陜西補用總兵英林謝恩○志和續假五日○海英續假十日○刑部奏泒覆核朝審之六臣泒出寶中堂李中堂閻敬銘恩承張之萬翁同龢邵亨豫徐用儀○召見軍機○發抄陳士杰奏補修海塘堰壩工程奉旨知道了欽此○又湖州守郭式昌署台州守候補守林祖述署湖州守奉旨知道了欽此○馮譽驥奏潼商道尋鑾煒因病出缺奉旨知道了欽此○又西安守李楹署鹽法道李希哲署西安守奉旨知道了欽此○朱逌然奏通省科試完竣情形奉旨知道了欽此○○何璟等片再臣等接准署福建陸路提督浙江温州鎭總兵關鎭國咨稱鎭國於咸豐初年由廣東帶勇從軍轉戰江西浙閩等省迭次克復城池擒斬要逆所部弁勇頗爲出力而陣亡胞弟叅將關鎭邦及各弁勇多人雖已彚案請卹尚未請建專祠追念同胞時深感悼現擬自行捐資于本籍廣東省會地方擇地修建咨請具奏前來臣等查該署提督從軍廿餘載轉戰數省所部員弁勇丁或臨陣捐軀或受傷殞命死亡不少深堪憫惻可否仰懇天恩賞准於本籍廣東省會地方自行捐建專祠列祀陣亡傷故名員弁勇丁春秋由官致祭援案賞賜慰忠祠名以彰忠藎之處出自逾格鴻施謹合詞附片具陳伏乞聖鑒訓示謹奏軍機大臣奉旨着照所請該部知道欽此○○慶裕片再查定例旗員子弟隨任年至十八時卽應歸旗奴才次子監生堃厚前經隨任讀書現已十八歲例應回旗挑差惟奴才任所家務需人料理可否仰懇天恩俯准奴才次子堃厚仍留任所帮辦家務俾奴才得以專心辦公理合附片具陳伏乞聖鑒訓示謹奏軍機大臣奉旨着照所請欽此○○頭品頂戴河南巡撫臣李鶴年跪奏爲遵旨議　添設營汛辦理情形恭摺具陳仰祈聖鑒事竊臣恭奉寄諭通政使司副使張緒楷奏河南固始商城與安徽六安霍邱交界處所請飭擇要布置或分設縣治或移札專閫以資控制等語着該撫等體察情形會商具奏等因欽此當經欽遵檄飭核議咨商會委查勘據禀大概情形於三月間附片奏陳在案臣閱伍行抵光州校閱事竣督率文武悉心訪查該處分設縣治今移札專閫洵皆不易惟查有固始縣距城六十里之黎家集商城縣距城三十里之武廟集均與安徽霍邱縣境地毗連黎家集尢爲豫省門户院省既擬於葉家集等處移駐文員豫省於該二處添設營汛互相翼輔誠爲輕重合宜回省後據藩臬兩司會同軍需局轉據該營鎮道地方文武印委各員酌應擬議並添設營制籌畫餉需變通辦理各情詳請具奏前來臣覆詳加查核並與姿徽撫臣裕往返札商現擬於黎家　添設守備一員把總一員馬守兵丁一百三十名其武廟集原有經制外委一員兵丁三十名擬再添設千總一員馬守兵丁三十名卽以新設黎家集守備作爲光州營左軍專管先州汎千總及存城額外委南城協防汎額外外委鄂家店汎額外外委固始城守汛把總三河尖汛額外外委息縣城守汎經制外委包信汎把總汝南鎭汛經制外委及新添本集把總以原設商城縣守備作爲光州營右軍專營光山城守汎經制外委新添武廟集汛千總及原有之經制外委仍皆以光州營　擊兼轄該遊擊本由都司奏改遊擊原所以重地防崇體制嗣又改隸儘陽協節制現擬增設左右兩營應請改爲專營仍經隸南陽鎭統轄其新設黎家集守備一缺地屬邊要必須熟悉地方長於緝捕之員方克勝任應請由外揀員請補新設守備千總把總所管汛地遇有失事應以守備爲專轄千總把總爲專汛由營查明照例緝叅以專責成統計添官三員兵丁一百五十名俸餉馬乾等項無閏年分按奏奉六成應支銀二千零九十八兩一錢二分六厘二毫有閏年分按奏奉六成應支銀二千二百四十九兩三錢八分六厘二毫溯查同治年間三河尖等處添設營汎均就本營自撥馬匹軍裝器械向由原營携帶此次添設營汛自應查照辦理無如豫省今昔情勢不同如果底營兵丁足用何必又募練勇是非但本無可匀撥南陽通鎭各營實亦難以抽調設如勉循舊制强爲移撥必致顧此失彼轉非增兵衛民之初意臣與司道等再四籌商惟有籲懇天恩俯准暫爲添募所需廉俸口糧以及製備軍械建署立營等費合計爲數不少查咸豐七年添歸德鎭成案新增各官廉俸曁添建衙署各項均在厘捐項内動用新增兵餉係在通省留支各役工食内提扣此次添募兵餉若再於役食内提扣所提工食仍令各州縣自行捐給深恐藉口賠累請一併在豫省抽収厘捐項下動用由司造册報部查核或將厘捐停止再將前項各欵照例仍由司庫核支如此量爲變通庶期餉需有資地方安敉卜副朝廷優靖疆圉至意如蒙俞允一切未盡事宜除再另籌核辦分晰題咨外所有遵旨議擬於豫省邊界添設營汎緣由理合繕摺具陳伏乞皇太后皇上聖鑒訓示祗遵謹奏軍機大臣奉旨該部議奏欽此○○左宗棠片再蘇屬之太倉鎭洋二州縣捐建倉頡祠位前撫臣吳元炳奏請列入祀興動支祭品在案兹據江甯布政使梁肇煌蘇州布政使譚鈞培會詳以寧屬之江寧省城泰州如皋山陽蘇屬之鎭江崑山新陽等府州縣復經各紳董捐資興建先後落成自應查照前案辦理惟是祠工告蔵封號闕如承學之心尚歉然有所未盡並請奏加封號等情前來伏以聖朝文治之隆超越前古追原所自禮亦宜之合無仰懇天恩賞頒封號以裨文教而順輿情理合會同江蘇巡撫臣衛榮光江蘇學政臣黃體芳附片具陳伏乞聖鑒訓示再以後各屬續有捐建者俟工竣由臣等隨時咨明禮部查照以省案牘合併聲明謹奏軍機大臣奉旨禮部議奏欽此○○裕寛片再廣東省舉行壬午科鄕試奴才例應入闈監臨惟現在兼署督篆廣東通商日久中外交涉事務殷繁必須親自綜理一經入闈卽難兼顧查兩廣總督一缺業已欽奉諭旨簡派曾國荃署理而曾國荃何時起程來粤尚無確音竊恐鄕試屆期曾國荃尚未抵粤彼時始行查照定例奏請派員代辦則事已後時大典所關自應預爲籌及奴才思維再四惟有先事據寔陳明如果八月初六日入闈屆期曾國荃尚未抵粤所有本年廣東省鄕試擬卽請旨派令藩司姚覲元代辦監臨若八月初六日之前曾國荃已抵署任奴才仍當照常入闈辦理監臨事務奴才爲愼重科塲起見除咨部外謹附片奏陳伏乞聖鑒訓示再其餘鄕試一切應辦事宜現已督飭司道豫爲料理合併陳明謹奏軍機大臣奉旨知道了欽此○○兼署兩廣總督廣東巡撫奴才裕寛粤海關監督奴才崇光跪奏爲粤海關籌解第二批京餉等欵銀兩委員起程日期恭摺具陳仰祈聖鑒事竊粤海關稅户部奏撥光緒八年分京餉案内奉撥洋稅銀二十萬兩新增盈餘銀六萬兩限五月以前解到一半十二月初間全數解清又户部墊發神機營軍餉每年撥銀四萬五千兩墊發榮全月餉每月撥銀一千二百兩墊發添撥榮全月餉每月銀二千五百兩墊發景亷月餉每年撥銀五萬兩均在六成洋稅項下解部歸欵又抵還閩省借欵自光緒二年正月起在四成洋稅項下每結提銀六千兩解部以抵閩省應解京餉又户部籌撥東北兩路邊隨經費案内奉撥六成洋稅銀十二萬兩自光緒六年爲始按年解部又光緒八年三月内接准部咨奏准墊發烏垣餉銀六萬兩案内粤海關提銀一萬兩限本年五月以前解部歸欵又户部催解光緒五年分造辦處俻貢銀五萬五千兩又内務府廣儲司公用每年額撥銀三十萬兩例分四季起解以上各欵銀兩均應赶緊籌解以濟要需查光緒三年正月間接准部咨京餉宜解實銀不得再行匯兌惟粤海關節次起解向由西商先行借墊實難起解現銀業經會同奏明仍請交商匯兌奉旨知道了欽此兹光緒八年分應解第二批京餉等項銀兩徑向西商志成信恊成乾等號借銀一十八萬四千六百兩先行墊解隨後由稅收陸續歸還以資周轉飭㨿廣東布政使姚覲元遴委試用同知危德連試用通判張國楨准補仁化縣知縣朱璟候補鹽大使存厚等領解光緒八年分第二批京餉銀五萬兩另加平銀七百五十兩飯銀一千四百五十兩部庫墊發神機營軍餉銀五千兩墊發榮全月餉自光緒七年十二月至八年正月計兩個月二千四百兩墊發添撥榮全月餉自光緒七年十二月至八年正月計兩個月銀五千兩墊發景亷月餉銀五千兩抵還閩省京餉銀六千兩又部庫籌撥東北邊防經費銀一萬兩又部庫提撥烏垣餉銀一萬兩又造辦處俻貢銀一萬兩另加平銀一百五十兩新增歸公加平銀二百五十兩又光緒八年夏季分廣儲司公用銀七萬五千兩另加平銀一千一百一十五兩新增歸公加平銀一千八百七十五兩抬費用項銀六百兩統共解銀一十八萬四千六百兩飭令該委員等領齎匯置文批於光緒八年五月二十六日起程附搭輪船由海道進京前赴户部内務府分别報到聽候飭傳交納以期妥速除分咨查照兌收外奴才等謹合詞恭摺具陳伏乞皇太后皇上聖鑒再廣東巡撫係奴才裕寛本任毋庸會銜合併陳明謹奏軍機大臣奉旨該衙門知道欽此 
 
