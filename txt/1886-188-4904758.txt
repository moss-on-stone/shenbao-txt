# 1886 - 188 - 4904758

 

Page 1

 
 
[搜印大題文告白] [  點石齋主人啓]  
朝廷以制藝取士士舍是靡由進身而所挾之技則鋒利可自主也刻本已汗牛充棟然皆習見不鮮本齋茲待敦聘名才遴遴大題文二莫爲均以理法淸眞詞句雅正之文以作觀摩善本一切分淡庸澄難邀知遇及大題文彚文府凡巳輕石印者概不收列一篇惟是篇章旣富選擇仍精深　所見未廣尙希海內士林有藏先輩稿本書院課作近今窗課不吝金玉郵寄本齋卽付收條爲據而選入後酌送潤儀或印出后酌酬一部均無不可其有名人鉅製多士傳抄一文而數處寄來本齋均以先到者選用至原稿之選与不選一概未能寄還特此預啓再惠寄鴻篇請逕寄點石齋不必由申報舘轉交請鑒之 
[八十一號畫報出售] [  申報齋主人啓]  
有洋人在日本國購得白蠟製成神像數十尊高大約七八尺外衣五色衣携來本埠陳設洋房中以供人游覽本齋友人循例往游歸卽按照摹繪成圖列入此次畫報俾未見者如游其地焉淞隱漫錄圖說一則仍附畫報之末准於初六日出售此布 
[諭馬車行宜訓習馬夫]  
上海自通行馬車以來其碰撞肇事層見疉出幾乎書不勝書近日又有一大馬車行之馬夫許長生駕車不愼以致撞壞七十八歲之老婦曁東洋車夫兩人兩車夫僅受微傷尙無大碍姑置弗論該老婦則碍傷左膀骨已碎損卽使醫治獲愈亦將終身殘廢不亦可慘之甚耶據該馬夫供稱馬忽跳躍以致控勒不住猝然闖禍若以爲咎在馬而不在人抑知身爲馬夫所司何事而顧令馬忽跳躍傷及行人乎御之一事古者列於六藝之中原非可以不教而用之　前　曾貢芻蕘謂各馬車行雇用馬夫必先使之預爲練習預爲訓教勿使少不更事鹵莽减裂之人濫竽充數設成不愼不但該馬夫有應得之咎卽該車行亦不免有所損耗何如先使教練未雨綢繆之爲愈乎前有西友爲余言曰中國之下等人大都耳目不靈手足笨拙觀於租界凡有馬車撞傷等事往往所撞者皆係傭保之流上等人卽無被其禍者至於西人則被撞者尤少此其故安在哉西人習於舟車自知趨避卽中國之上等人有時衣履翩翩相偕擲躅於九達之　而一聞輪蹄之聲輙讓避恐後蓋耳目之所及者靈故手足之趨避者捷惟有傭保鄕　蠢然一物或手携物件或左右顧瞻一心所注竟無旁及轔轔之聲雖入耳而若無所聞也駸駸之狀雖在目而若未之見也睫毛盡毿然長寸許一至街衢以左右望幾於目迷五色竟置此身於不顧故或有西人之善駕者載馳載驅招搖過市遇此等人徘徊觀望痴若木雞呼之去不去揮之行不行而馬車跑發一時未及收勒因而碰撞致傷若是者往往面有雖西人一見有人受傷立卽停轡扶起給與養傷之資或書給字條令其持赴該行或其在處量給養傷而其人則已吃苦矣此實咎由自取無足怪者吾則以爲西友此言亦僅知其一不知其二也人在街頭徘徊瞻顧本屬常事馬車雷轟電擊表融而來其人之靈使召猶及避之若夫老年聾瞶以及鄕愚麻木不仁之輩誰復能疾趨而愚或聞耳後有輪蹄聲尙欲回顏警毓其在目力不濟者尤易肇禍此其趨避之方在行路者固宜知之而其所以致禍之由則大都在於駕駛之不　嘗見有　行馬車中坐兩客一妓年輕馬夫揚鞭馳逐於馬路中左順右盼作得意狀有短褐者傍車而行初無礙於車行也而馬夫以䇿撾其頭其人出不意急趨而避之馬夫與客皆大笑加鞭疾馳而去余見之甚爲不平然亦無如之何也又一日有兩馬車並行過大橋爭先鬥捷連鞭數下如飛下橋適有一小車載貨而來不及　　一蹶不　　　　安　車又來超小車貨物而過之車夫撞跌於地昏不知人巡捕適不在側兩馬車揚長逕去雖有旁人難爲出頭幸而小車夫少頃漸甦尙無重傷收拾散碎貨物仍勉力推車而去凡若此者不一而足此特目擊者耳夫以馬夫受人雇用而乃恣橫若此是誰之過哉若以爲巡捕不能禁約則巡捕遇有此等情事亦未嘗不拘送公堂按章懲治無如巡捕雖衆究不能到處遍布有時耳目所不及則亦無可如何且卽使巡捕目見而彼䇿馬加鞭風馳電掃而去又將何以追及此　勢之所無可如何者也若以爲公堂宜嚴加懲處然凡遇此等案件亦旣從重判斷或罰或懲初無輕縱無如辦者自　犯者仍犯則又將何法以處之然則于此而欲求至善之法惟有責成馬車行主而已該行主旣開股車行亦係將本就利何嘗欲馬夫之出外肇事然而終不免於肇事者則以所用馬夫不愼選擇不先訓教之故請與各行約凡欲開股馬車行必按照章程不得絲毫違犯馬夫必先教練純熟凡於駕駛之法一無所違而後可以用之且又必嚴加管束使之不敢橫行於街市尙有犯前項情事除蔣馬夫照律重懲外必傳該行主罰出重錢或先行明定章程出示曉　專其責於行主則所用馬夫自然愼加揀挑斷不敢以少不更事以及恣睢暴戾之人爲之執鞭致　　於重罰其有不遵於諭不依章程者秇法以律之無或赦再犯則罰加重焉如此則彼開行者自顧資本不敢輕以甞試而自約束其馬夫不敢稍有寬縱此則所謂持原握要而又加以巡捕之梭巡有見必拘公甞之秦鏡有形必照夫然後馬車肇事之禍庶乎可免而於租界中綏靖行旅之法亦大有所禆也夫 
[諭旨恭錄]  
　　六月初四日奉上諭張家口監督錫光奏差滿回京短收盈餘銀兩請减成賠徹一摺著戶部核議具奏欽此 
[本館接奉電音]  
　　昨日下午六點二刻時本舘在京訪事友人由電飛傳本月初十日上諭一道敬謹譯登○六月初十日欽奉慈禧端佑康頤昭豫莊誠皇太后懿旨前因皇帝冲齡踐阼一切用人行政王大臣等不能無所稟承因准廷臣之請垂廉聽政欽諭俟皇帝典學有成卽行親政十餘年來皇帝孜孜念典德業日新近來被閱章奏論斷古今剖决是非權衡允當本日召見醇親王及軍機大臣禮親王世羅等諭以自本年冬至大祀國丘爲始皇帝親詣行禮並着欽天監選擇吉期於明年舉行親政典禮皇帝聞諭後當卽長跪　辭　親王及軍機大臣亦以時事多艱萬幾鉅煩皇帝日就月將學無止境如蒙從緩將來躬新庶務必更能貫澈無邊益臻上　實爲天下臣民之重再三斷　情詞亦出至誠惟念垂簾之擧本屬一時權宜皇帝繼統御極仰承穆宗毅皇帝付託之辛當此典學有成正宜舆內外臣工勤求治理宏濟艱難自應欽遵同治十三年十二月初七日懿旨卽行親政以慰深宫期望之意壇廟大祀均應親詣行禮以昭誠敬卽於本年冬至大祀圜丘爲始躬親致祭並着欽天監於明年正月選擇吉期舉行親政 
 
 

Page 2

 
 
典禮所有應行事宜及應復舊制之處着各該衙門敬謹查照成案奏明辦理將此通諭中外知之欽此 
[蜀民閙事]  
　　西人來信云四川重慶府民人忽然滋閙將各處教甞盡行毀壞英領事聞信急坐轎拜謁道憲籌商保護之方未及半途卽被亂民阻止將轎傾側幾致跌仆於途領事懼避匿無蹤聞該處米價甚昻每石售錢九千文亂民因此肇事遷怒教堂其如何辦理情形且俟後聞再錄 
[京友茗談]  
　　御前大臣等交諭所有各衙門司員章京等在內廷回禀事件侍不得手持雨傘帽罩等項以昭敬愼而重體制若遇夫雨可於景運隆宗二門下回辦云○玉牒舘恭修底檔一事歴登前次報章兹聞該館提調壽武卿理事蔭恭繕玉牒黃檔底冊本身作則歴久不懈是以本舘人員各思奮勉於應修應繕各件莫不爭先恐後云○乙酉科各直省拔貢經禮部奏准於六月初七日點名入塲初八日考試傳示于是日黎明携帶考具前赴貢院聽候點名入場○八旗滿蒙漢二十四固山驍騎槍營抬槍鳥槍練兵於本月初八日卯刻齊赴安定德勝門外兩黃旗教塲預備各專操王大臣會同閱看○新授安徽徽甯池太廣兵備道雙錫五觀察出都日期尙未擇定大約新秋時節始可成行查觀察在總署行走有年一切交涉情形早經洞悉此次監司榮任通商各事定能措置裕如也○總管內務府大臣欽奉懿旨本月初八日係惇親王嫡福晉百日之期所有應辦祭儀仍着該大臣至東獄廟內照例辦理欽此○豫邸所管鑲白旗蒙古固山佐領松某所管某馬中病故兩月漏未呈報刻經查出擬將該佐領奏請交部議處掌檔領催鞭責革退以示嚴懲 
[川督過禾]  
　　新任四川總督前浙江巡撫劉伸帥自杭州起節於初十日舟過嘉興水師弁勇均在水濵跪迎鎗砲之聲幾如雷震憲舟旣抵碼頭印委各員紛紛呈遞手版仲帥卽乘輿至吳武壯公祠拈香盖此祠本係仲帥奏請勅建而仲帥與公曩時戮力疆塲同袍偕作今者摩挲遺器想像前塵當有益深慘惻者矣 
[川督過蘇]  
　　本月十一日新授四川督憲前浙江巡撫劉仲良制軍抵蘇城外密渡橋一帶水陸各軍均升砲迎迓合城士民咸欲仰瞻丰采肩摩轂擊不絕於途抵碼頭後蘇省衛大中丞以次各官均往拜謁仲帥卽登岸於郵館接見旋卽升轎至撫院各衙門回拜聞次日卽當赴滬乘輪上駛云 
[照會照登]  
　　署吳縣馬漁珊明府清廉公正寛猛兼施近見錢業中人仍有買空賣空之弊因援案照會該業紳董以期獘絕風清亦整頓生意之亟務也錄其文曰爲照會事案照同治十一年六月初九日奉前藩憲應札開照得本司訪聞蘇城錢業店夥立有賣買空票以及創立洋拆名目使市面銀洋不甚流通卽以藉此漁利折本之人無計彌逢卽以倒閉重則釀成人命輕亦傾家蕩產實爲商民之害雖屢經出示嚴禁恐仍陽奉陰違除由司出示嚴禁外發示札縣立石金閶中市通衢及錢業會館內永遠禁革一面遵照前飭隨時認眞查禁如再有前項情弊定行從嚴提懲忽稍寛縱等因奉經照式刊示立石金　中市通衢及錢業會館內永遠禁革一面隨時查察永禁各在案茲聞錢業中復有賣買空票等弊合行照會爲此照會貴董煩照來文希卽一體查禁勸阻如果仍有賣空買空以及私立洋拆名目望卽隨時報縣提究幸勿膜視須至照會者 
[三山茗話]  
　　初二日風雨大作傍晚繼以雷電勢尤猛迅次晨有客從關外來言有某甲從湯池沐浴歸途次遇雨前路有某乙張蓋而行甲卽奔赴仰其餘蔭偕行數十步忽霹靂一聲甲乙悉斃道旁有河縈廻如帶適有某丙操舟至此亦被震死斯三人者同時被震又同在一處阿香手叚可謂辣矣○北關外占满鄕某甲與同里某乙因修路械鬥業經控案本月初四日甲乙復挾怨爭毆甲被擊斃甲眷屬赴俟署報案駐輿頭門旁人爭相問訊云○福州府張太守國正蒞閩數年官聲卓著現奉恩命升授督粮道遺缺委胡太守勝接署閩人士聞之咸額手稱慶○市面近日只用加一小錢番票僅值一千零七十文左右錢法得平殊爲可喜惟市價不减分毫店鋪檢換小錢多有角口者 
[江甯竊案]  
　　江甯尙衣署素擅花木之勝中有水閣五楹闌干曲曲楊柳毶毶雖在陂池中而雲影天光恍惚莫愁湖景象近又添種紅白藕花水面風來香清益遠因此談消夏者至以何必西湖相推許新任廣尙衣接篆後卽以水閣爲清凉世界自公之暇往往約二三知已煮茗清談月之三日忽有賊緣水閣而上伏琉璃窗下見閣内銀缸半炧闃其無人遂剔窗格入竊去縀疋紗袍鞋子等件當晚尙衣卽傳保中局勘明蹤跡雖臨水一面窗隔多不謹愼而賊竟敢效淮陰侯爲水上之軍攻其不備斯亦異已越日狀元境某公館亦以竊報據稱賊先在堂室中人睡猶未熟聞隔板有窸窣聲疑爲鼠也乃佯喚貓以嚇之賊將計就計或相鬥成相逐頃刻間無一非鼠行徑室中人聽之倦不覺朦矓就寢賊聞鼻息卽撬戶而入箱籠皆在牀後賊往來搬運睡者已轉側詎賊有兩人一在外一在内彼此忽忘情相問答睡者驚起欲逐則胆怯終不敢出戶惟在房內喧語而已久之家人聞聲咸秉燭來視檢點所失則傳家衣鉢已似畫龍點晴破壁飛去矣又青溪以北傳柝者徹夜號警不絕怪而詢之始知此數日内穴壁者不計其數或成竊或未成竊或旣驚而仍被竊因此保甲局親率巡丁露立街巷互相稽察現已稍戢而尙未絕也或曰賊有傳授或斵輪老手或率爾操觚凡老於緝捕者一望而知其爲何人的派刻據老役云來者係初試其披多不中繩墨惟若輩所從來已遠故被竊家不能爲藺大夫之以鐾還趙云 
[醇親王片]  
　　再臣此次校閱北洋水陸各營操練各將領文武等均能勤奮將事官弁兵勇步伐整齊一律嚴整槍砲雷電施放靈捷自應量子獎賞以示鼓勵除將各軍統帶管帶官及哨弁人等分別獎給翎枝衣料物件兵勇按名賞給銀兩外所有尤爲得力之四川提督宋慶署湖南提督周盛波廣東陸路提督署通永鎭總兵唐仁廉記名提督天津鎭總兵丁汝昌安徽皖南鎭總兵史宏祖記名提督大沽協副将羅榮光候補副將鄭崇義記名總兵黄春源二品銜津海關道周馥二品銜直隸候補道劉含芳袁保龄等均請旨交部從優議叙其經理機器輪船各局出力之直隸侯補道潘駿德盛宣懷分省補用知府龔照璵均請旨交部議叙俾昭激勸至統帶南洋三船之革職留營花翎提督銜配名　兵吳安康上年在浙江鎭海堵擊法船奮勇可嘉現帶船北來合操紀律號令均尙整肅未便沒其勞勩應如何加恩之處出自聖裁理合附片具陳伏乞慈鑒謹奏 
[醇親王片]  
　　謹將北洋教習洋員擬請獎勵開具清單恭呈慈覽英國水師總兵琅威里擬請　賞給二等第三寶星德員漢納根英員鮑察擬請賞給三等第一寶星德員克鹿庫衣甫蘭邁恩脫英員哈和等四名擬請賞給三等第二寶星德員湯姆斯格拉封得耳格拉噴勾脫福來舍瑞乃爾英員葛果德嘉格蒙等七名均擬請賞給三等第三寶星英弁夏立士易德祿德弁文得力希金美伯智登琅達李士固阿壁成博合士密祿巴格蒙赫力士巴蘭柏蔡飛舒斐甘美德密勤克美弁馬吉芬葭愷思等十九名均擬請賞給四等寶星 
[瞽者識字]  
　　昨得英國教士穆維良來書云余自西國來至中華視中華之瞽者無非以彈唱悦人之耳更有以占卜哄人之錢除此外一無所爲然則瞽者眞苦人哉予今設一法可使醫者識字按此法業已纂成一書名爲瞽瞍通文若瞽者熟讀此書卽可念書寫字論學此法之 
 
 

Page 3

 
 
速大約一月之內卽可成功若欲存凸字之書者今有銅板卽我讀書之士子等亦可以此法記載書籍比漢字更爲簡便明公不可不知若有欲學者可至京都崇文門內干魚胡同口內路北門內便能知其詳細也 
[查問巡捕]  
　　西人喃爾在立大錢莊取錢鳴捕拘人一節本舘曾將細情登列報端並著有論說茲閱西字報登有本月初九日工部局董事議事一則據云董事問及此事有四十九號西捕供稱是日正在巡街有華人招之去云天津路有人鬧事偕往則見立大錢莊中有喃爾在彼顧見卽令拘住該店夥我答以不便拘人須由官出票喃爾言設被逃逸將奈之何我答以旣如此可同至捕方訴說其時有操英語之華人云如此亦可乃命店夥着長衫相將俱往捕房捕頭詢知其事亦云非有官票不得擅自收押喃爾又以恐被逃逸爲言捕頭乃令其覓保人隨有操英語之華人願爲具保保其一天不離上海捕頭允之收保單錄入簿中而以袁夥交之保人至次日其人來索還保單亦卽付之該西捕仍令巡街捕頭言袁夥到捕房時亦並無拘辱等事於是局董議得該捕及捕頭照章辦事並不草率拘押平人並無不是之處云 
[因桃釀命]  
　　老閘迤北川洪浜鄉人某甲以蓻桃爲業瓊漿初綻紅暈宛然固露香園隹種也昨日午刻有附近小孩前往摘取其一甲見而呵止孩懼狂奔甲飛步追之孩卽跳入河中向甲招手曰爾敢來乎甲怒其狡也縱身躍下與之扭毆潮水一衝二人均被屈大夫邀去當經地保將屍撈獲兩家親屬皆顧自備棺衾遂得無事昔晏子以二桃殺三士今甲以一桃殺二人桃之爲害甚矣哉然世之酷好餘桃者則必滿口呼寃曰否否 
[滬事述新]  
　　豐泰石灰行之歇夥名厚卿者糾集股銀新開泰來磚灰行已卽在行司事豐泰主章藝生以厚卿尙透支辛俸且經手各帳俱未清厘遂開單向算厚卿不認因此紛爭前日將晚時章又往面結厚卿邀同拳師某甲及出店人等不問情由將章毆擊以致身受重傷兩足不能行動當經章侄投報捕房復以錢債事情非捕房所管遂知照地保請傷科到來醫治聞須控官請究云○住居清和坊之某女傭曾被某伶之子借去金戒一枚向索不還反誣以曖昧之事傭忿甚吞烟而殞親屬聲言報縣請騐嗣經旁人調停得以寢息○本城小南門外某姓香作內向有一井一泓止水湛然無波前日隣婦某氏携穢物前赴井旁汲水洗濯作中人揮令他往該氏不服與之齟齬旋被作中人驅出該氏忿不能平少潠復往百般辱罵且持阿芙蓉膏向之恐嚇爭執間被作中人扭送巡防局○某甲在虹口開設牛奶棚歴有年矣胞兄某乙向在棚內爲傭邇日積有微貲因購得奶牛數頭另創新業所有甲之主顧幾於招攬一空致甲殊多虧折甲忿極遂於前日繕寫紅帖多張倩人往引翔港眞如一帶延請各友來滬向乙興問罪之師當有同業人牛奶老五邀甲乙至一豫春茶肆竭力解紛令乙將店中所置生財及奶牛等如數併歸與甲乙仍　於甲棚事遂寢息 
[兇令笞責]  
　　大閙戯園一事前已詳列報章前日下午蔡太守查閱班房之際經張阿福之妻蔣氏具禀訴稱丈夫傷勢日重飮食不下大小便不通叩請將兇手嚴懲以伸寃抑太守飭將在押之郝開泰蔡桂元雲裏飛卽崔光芝一併備文送縣幷諭該氏偕范春才舁張投縣候質隨經莫邑尊升堂訊問張供甯波人向藉水菓營生本月初六日傍晚偶往詠霓茶園門前乘凉少頃卽他往購物洎回時見優人郝開泰等向茶房范俊才口角范係小的外甥小的不忍坐視向之喝阻郝等卽遷怒小的糾衆蜂毆幸事聞於捕房捕頭督同中西各捕將郝等三人拘解公堂訊明管押幷騐明小的傷痕諭令自行醫治現因傷勢漸重送歸案下邑尊騐得張受傷屬實卽派差赴英公廨提郝等入城以憑質訊昨日午後三下鐘時蔡太守遴派差捕將郝等押送縣中下午邑尊提案集訊張范伸訴前因郝等同供惟曾與范口角不敢毆張邑尊謂爾等津人往往糾衆逞兇實屬可惡遂判郝笞臀二十板蔡及雲裏飛從寛免責着分別具結交保諭張仍投醫院養傷 
[憎壻私逃]  
　　太倉人孫衡門在新街某糖食店營生前日孫母挈女行至南翔意欲雇車來滬正論價間有一年輕女子携一袱包哀求附坐孫母見是女孤孑一身詢其來歴推言有事至滬餘語含糊及至滬北偕赴糖食店孫見母挈一女郎詢及顚末女請引至荐頭家內意欲依大戶傭工孫以其並無來歴恐惹禍殃將女送至法捕房捕頭着送赴公廨翁太守詰問之下女稱姓顧名阿秀二十一歲嘉定人自幼耕田度日父親金堂四十一歲母單氏四十二歲生有兩弟太守問可曾訂姻到滬何事答稱曾字王林甫爲室尙未過門近聞王成癱瘓之症故我欲來滬傭工太守問爾出門時父母可知道答稱不知太守謂不知卽是私逃遂着暫送善堂收管候父母來案具領幷以孫遇事細心大爲嘉獎 
[英界公堂瑣案]  
　　包探秦少卿稟稱緝獲竊犯楊阿生曹三毛搜出押票許多吊得衣服等件查明失主王德昌唐阿大張阿三王楊氏四戶今將人贓送案王等稟請領贓楊供杭州人幼時棄家爲僧後經還俗近以異鄕落魄偶然竊取零星曹供亦杭人年祗十五與楊同伴犯竊求沛恩施蔡太守判押七天贓交各失主認領嘗聞人家詈僧曰賊禿今楊旣不禿矣而仍甘心作賊其奈名不副實何○華捕禀稱昨見李阿榮在洋涇浜聚賭欲往拘拿卽奔至法界將賭具拋入河中當由法捕協拿得以到案李供蘇州人現開老虎灶並不犯賭其母某氏上堂籲　兒子確開老虎灶請問店主便知隨有陸坤元稱小的是老虎灶主現有房捐票在蔡太守謂李旣稱開老虎灶何以李母又稱店主是陸坤元且陸所呈捐票實係他號門牌該氏稱陸是叔叔陸稱捐票因忙亂拿差太守又謂旣稱叔叔何以爾姓李彼姓陸該氏稱兒子嗣與李姓太守飭押候查明核辦○華捕稟稱昨見竹器店門前唯積許多物件喝移不允反有婦女逞蠻因拘拿李阿根送案請罰李供是夥計店主施兆哉在外候訊施供竹器暫放在路叩求施恩蔡太守判罰洋半元○東洋車夫應鳳高訴稱有客雇坐我車遺下羽紗洋傘一柄突有吳阿得前來認取我察得面貌確非遺傘之人不肯交彼吳卽逞蠻幸逢巡捕拘案洋傘齎呈吳供在新閘擺設舊貨攤新辦洋傘祗用二天因坐應車遺失故向索還蔡太守謂細閱洋傘决非新辦吳之冐認可知吳堅稱已物太守飭吳交保洋傘存堂俟有人承認再核○王小毛訴稱被范雲郎竊去被窩報捕緝獲人贓送案請辦范供前在王小毛家爲挑水夫去年歲暮結帳被欠工資四十七天向索無着近因患病是以取伊被窩王稱我未用范挑水惟挑水夫名小弟者曾雇范替工欠錢事情實所未悉蔡太守謂範旣被欠錢何致至今始索今旣行竊理合責懲姑念患病從寬交保至欠錢如果屬實亦應向小弟理索與王無干○廣泰洋行某西人訴稱有鴨屁股船裝載雜貨出吳淞口突有瑞泰樹行之樹船進口被撞以致我船艙面損壞失去火油五十箱請派差往察情形追取銀洋賠補美繙譯易孟士告知蔡太守太守謂旣有碰船情事吳淞口之河泊司處曾否報明西人稱此船係華人陳生和之物然由我行掛七十四號故未報知河泊司今陳亦在外太守着傳陳上堂陳申訴前因太守飭明白具禀呈候派差查明再核 
[法界公堂瑣案]  
　　一女三字一案事閱半年尙未了結昨日翁太守傳保交人升堂質訊邰朝福遞呈禀帖二扣另一扣係胡家生從金陵寄來翁太守閱竟謂邰曰汝一人而投兩禀實屬世所罕聞胡禀帖由信內寄來更爲奇異禀中稱田務怱忙不能來滬本分府曾憶胡之兒子爲染坊生意胡若不得空閒亦可將伊子帶來一問總之伊等係賣女之事爾則誣徐誘逃比伊等之事更多一層今可還押候保限五日內將胡交案徐桂華譚朱氏仍交原保俟將人傳齊再爲核辦○前報列八仙橋某老虎灶主婦王張氏投捕房控夥劉錦春吞沒店中什物搬往別處一案昨　氏遞禀訴稱被劉取去洋十五元劉供語游移包探搜其身畔有洋五元及鎖匙兩个驗之適與該氏箱鎖配合太守謂爾箱上鎖匙如何在伊身畔推其情節男女均應重懲今姑從寛可將取去之洋交案店事則自行料理旋有房東馬張氏稱該老虎灶尙欠三月房租計洋七元五 
 
 

Page 4

 
 
角太守着將劉身畔搜出之洋五元由王張氏交付該氏房租○前報列東洋庄上人席培成周蘭亭等控船戶傳阿榮陳阿和因相碰打架一案捕房昨將傅陳兩人解案太守謂嗣後不可生事今姑從寬核辦判傅責二百板枷一月陳責二百板免枷○前報列馬夫陳阿二毆傷坐客李　金阿光一案昨日捕房將陳解案太守判責一百板以儆○包探解送一尼僧一帶髪修行之粵婦及六七歲之小孩翁太守詰伊何事包探呈上願簿一本尼稱小尼法名根法昔年在四明公所南首募建梵音庵在內焚脩去年有粵婦前來據云家內無人願依蓮座小尼隨留伊作伴俾　魚粥鼓不致寂寥繼又將願簿倩伊向施主收錢不料該婦俱飽其私囊爲此扭案請究粵婦供稱姓馮法名妙依從根法爲師所收捐洋十四元師父收取六元小婦人以四元寄至蘇州尙有四元裝塑菩薩太守問小兒是何人妙依稱兒係小婦人傭工時領在身畔小婦人現居老八仙橋西首觀音堂內太守謂爾等均非善類此等庵觀旣非敕建又非家庵何得出外寫捐招搖撞騙今姑退去倘此後訪有劣跡定當提案嚴懲○小東門外花烟館鴇婦陳王氏禀稱有名小王者借錢不遂吵鬧不休且此人每年必來收節規今特送案請究翁太守問給過多少答稱一年三節至少每節給洋一元已來收過四五年矣小王卽王小根供稱現在虹口工義局司帳並不借錢亦無收取陋規情事太守謂然則伊爲何平空揑爾答稱伊家有妓懷孕我聞之勸伊不要接客因之懷恨被誣太守謂此亦不干爾事隨謂陳王氏曰王小根本非安分之人然爾說伊收取規費五六年亦是爾之謊告惟近年事或有之本分府已有所聞事非小王一人所爲尙有他人同往遂着將王交保待查明再核 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海四馬路文報局內恊賑公所經收賑捐六月上旬清單]  
　　初八日浙紹顧興麟堂續助叩求病體痊愈家口平安洋一百元瀏河收運同諸同仁書畫移　六元李仲　交來王笠甫先生畫潤二角○初九日漢口電報局李仲坪翁交來漢口存心堂估平銀三十兩春生鑑號交來金陵恊賑公所諶善之先生經募第五次泰來公記九八錢四十千文陳伯記一千文顧榮記深榮記二戶各洋一元杭省電局經募第二十六次耔耘氏金芷芸愷園三戶各二元沈冰如蔡慕徐冋足道北猷堂四戶各一元澹園主人二齡童子終憲主人無力人四戶合助二元○金閨福幼冊天津運漕局曹韻梅翁交來左少國先生募無名氏津錢二千文無名氏三戶各津錢一千文無名氏二戶各津錢五百文左少氏曹韻氏二戶各足大錢五百文王潘氏湘銀一兩戴蕭氏洋一元張羅氏津錢一千文又三四女津錢一千文羅胡氏津錢二千文又子勝昶勝昭二戶各津錢一千文田余氏津錢五百文又子女津錢五百文任云氏無名氏二戶各足大錢三百文實收英洋九元銅洋一元○急單嘉善吳季謁翁募慈竹平安室三元收道人減潤鬻字二元錢一百六十五文無名氏一元　力子虛對開二個○二元共收英洋一百三十五元銅洋一元估平銀三十兩虛對開二個小洋二角錢四十一千一百六十五文 
 
 
 

Page 10

 
 
   
 
 

Page 11

 
 
[光緒十二年六月初四日京報全錄]  
　　宮門抄○上諭一道錄前○發抄旨三道○粵督張等奏爲查明據實覆陳摺○六月初四日吏部翰林院廂白旂値日無引　見○崑岡假滿請安○張家口監督錫光到京請安○山西布政使張煦請訓○召見軍機張煦○發抄楊昌濬奏訊明輪船觸碓之副將　成慶永不叙用奉旨着照所請該衙門知道欽此○穆圖善奏請將辦理營務之委員甘肅候補直牧汪廷棟暫緩引見奉旨着照所請吏部知道欽此○張凱嵩奏浙江等省欠解銅本請飭催奉旨現在開辦礦務關係緊要着戶部飭催該省關迅將欠解銅元遵限籌解並將欠餉提前一併解滇以資應用欽此○○兩廣總督臣張之洞暫護廣西巡撫臣李秉衡跪奏爲查明廣西梧關經費病商過甚應卽免抽並裁禁各項浮收規費以恤商餉保曁嚴禁書吏整頓厘務清理訟獄各節據實覆陳仰所聖鑒事竊臣之洞於光緒十年六月承淮軍機大臣字寄閏五月初七日奉上諭有人奏廣西梧州關稅加費過多請飭永遠全裁等語又有人奏廣西積獘太深亟宜剔除一摺等　欽此當經臣之洞咨會前廣西撫臣潘　新據實查明會奏迭次札飭西布安二司會查各在案咨鼎新迄無一字咨覆西兩司覆稱潘鼎新於光緒十年奏明梧關公費解交省局久未准抄摺咨會臣秉衡在臬司任內以粵事緊急奉旨駐龍辦理後路事宜旋蒙思命暫護撫篆又奉光緒十一年六月十八日上諭張翟奏廣西被水成災擬　　欵一摺等因欽此經臣秉衡先後提充賑欵一面恭錄轉行署廣西布政使慶愛署按察使沈康保查辦其梧關一案經臣等迭次委員密訪西省委知府黃宏藻東省委直𨽻州知州陳占鰲通　徐敦詒降補知縣楊銓光監大使周志端從九品張祖憲先後分別密查並會委奕留　遺河南候補道朱壽鎔覆加確查會同西藩臬兩司核議禀覆去後茲據覆稱查原奏內稱梧州府關稅自咸豐七年後加抽經費爲招集鄕勇保衛地方起見凡往來貨物於正稅銀一兩外加抽銀一兩每年合計約加抽銀四五十萬兩均收銀而不給票肆意侵漁無從查考加徵過多請飭永遠全裁一節查梧關加抽經費實係咸豐初年艇匪土匪肆擾前任梧州府知府陳瑞之募勇剿推經費無出集商鐨議按貨抽捐以供勇費竟有稅費相等者有費多於稅者嗣後賊平勇少而經費如故商人屢以爲言乃减去舊數之半先設分局十二處陸續裁撤光緒六年復將木隻分局裁去或由粵東會舘經費局抽收或由水旱兩關帶抽茲經委員改裝易服前往向來往商民分投密訪或佯作商賈赴關納稅或濳搭貨船觀其收費並傳訊該局司總梁寳琛等曁平碼舘商董東茂興公昌聚豐信全昌等調集　旱關旣各帳簿書巡等私簿互相叅核計該府每年所收經費約銀十萬兩有奇實無三十萬至五十萬之多該州自兵燹後正稅未能足　卽以經費發補又廣西巡撫藩臬監道衙門辦公不敷歴年於梧關經費咱下撥解公費此欵早年出自稅餘後因兵興稅絀改在經費內動支從前係每年三萬兩此外雖有節　之脫收與不收視乎上司光緒十年减爲二萬二千兩裁去節　餘作該府路勇兩營及護關扒船之餉費惟查歴年經費之數官收雖不過十萬有奇而商人所費實不止此吏胥巡役家丁地棍船戶浮收包吞皆所不免雖無檔冊可稽追出書巡分銀底帳及船戶木商充經費底簿按月核計全數約略可知約計每年大率收銀十七萬兩實爲商民巨累此外尙有因頭一欵爲原奏所未言及此欵係由書吏算船估稅而起定例榷算米數豆麥各船之法以長一丈廣一丈深五尺爲五因一因五千斤五因共作二萬五千斤他貨二三因至七八因不等皆有定則書吏欺愚商賈如米則謂例應七因今私讓爲六因應納使費若干故曰因頭商人懇囑關吏不令報足十成甘于稅外私納規費名爲讓减一因實已暗增一因先則商人利其　漏繼則關吏踵事多求旣屬病商亦兼蠹稅計暗加因數每年約銀二萬兩私得因頭每年約銀五萬兩係書巡幕丅所得又有外費一欵係書巡府差人等所得每年約銀六千餘兩又有現費一欵乃上下水零星貨物若缸瓦挂碎爆竹彩錢筆竹木梢等欵皆例不收稅之物係查船丁巡所得每年約銀五千兩又有柴火銀一欵乃無稅無費之物每柴一束收錢一文係充該廠日用每年約銀一萬三千兩合而計之正稅尙屬有限而商賈於正稅之外所費至二十餘萬商民怨苦實不能堪羣蠹縱橫人思染指情弊之深至斯而極查　廠經書七名算房七名銀房十名卽官銀匠巡役四十四名內正總四名亦稱籖子手亦稱尺手書巡皆五年一換經書算房銀房及正總更換時各納充費一千兩上下不等此條最爲諸弊之根查梧州一區旣有例設稅廠又有厘金繼局又有經費局一日之內三次榷徵百金之貨宗至什一實　病商苛政且經費一局商民費至二十餘萬兩國家並不能用其分文尤出情理之外况徵歛愈重商賈愈困趨避走漏勾串影射愈多西省稅厘大局將不可問自應將經費一項卽行裁免抽收以蘇疲商而保正餉並將該府所募勇丁兩營全數裁撤以節縻費由西省另派防營駐梧巡查彈壓令該府於經收正稅自行竭力稽徵不得藉口缺額別圖彌補從前該廠徵解稅項係前後遞推牽搭淡旺不均或淡月而所解極多或旺月所解甚少應改令按照定額計日攤解以免藉口賠累此後該廠徵稅俱按定則估算不准浮加一因其餘吏役私收之因頭分費現費等項一律嚴除永免商累並刊給三聯印票分別存發報查其廠書巡役充規槪禁革惟根蒂不除弊端決不能斷應將廠書算房銀房籖子手尺手等名目年限一槪革除廠中查船核算繕薦記簿俱改用可事籖手尺手改募巡丁現無報部額缺充滿年限卽可隨時另募隨時革換庶可杜賄充婪索之弊惟向來各項人等仰給此廠者不下數百家此次裁除大鉅若不酌籌飯銀限一定數必致另開需索刁難之弊防不勝防甚至包串漏越轉虧正欵擬令按正稅之數每兩止許收飯銀五分分給司事巡丁一切人等統在其內不准多取分毫亦不准別立名目查梧州厘局向有商捐三江緝捕簿一項及鹽包小厘項以養護商扒船每兩五分每年約銀一萬二千兩現經臣秉衡飭將此項緝捕𥱼委員勇役扒船槪行裁撤另派水師扒船巡護緝捕簿監包捐項槪行免交計以此項抵稅廠飯銀之處每年商民尙可少納銀七千餘兩此外貨船一隻有紅單銀一錢有挂號錢上水一百文下水二百文有收旗錢三十文皆散役差艇所得爲數甚微應准均仍其舊又查上項所開柴火銀一項銷路甚廣取之甚微積之其鉅無稅無費尙不致爲商民之累此項一萬三千兩卽遵曾提充公用查西省鄕闈經費例銷止一千九百餘兩不敷甚鉅向係由各州縣派捐銀一萬四千餘兩其餘由外籌補各屬瘠苦難支應卽於此項內按年提銀七千兩解存司庫備支科埸經費以後各州縣應攤闈費立案永遠免派至舊日院司道公費二萬二千兩原係辦公之需臣秉衡及司道等均未提作私用惟現旣停抽經費不宜累及該府惟有極力撙節擬裁减一萬六千兩卽以柴火銀餘款六千兩分季解交善後局分充巡撫藩臬鹽道各衙門辦公之需並將此次裁革减定各項數目榜示該廠十里內外並勒碑水陸通衢人人共見永遠遵行計稅費均按例定因法徵收一項裁减則二萬兩經費一項官私裁除約十七萬兩因頭一項裁除約五萬兩外費現費兩項裁除約共一萬二千兩緝捕簿捐欵鹽包小厘兩項除抵充飯銀外裁减約千餘兩通計此後商賈過梧關者每年約可省銀二十五萬兩若有浮收勒索逾於定章之外者被人告發或經查出嚴行叅辦並嚴禁梧州府永遠不准餽送上司節壽如有私送私收者與受均一律叅處又原叅內稱廣西藩司衙門有吏一房吏二房向係廣東肇慶府黃姓充當而作弊惟吏一房尤甚盤踞日久視缺分之肥瘠索取規費一節查廣西正佐各缺原有詳　輪委酌委章程前藩司張夢元謹小愼微在任日每有缺出必詳核輪委超委各冊照章辦理現署藩司慶愛一本定章間有人地未宜改爲酌委者躋時禀由臣秉衡酌定始行懸牌詳委傳到各員面給委札不經書吏之手官場並無間言似無延擱索規之弊至補缺本有定例無論酌補輪補之缺均詳由臣秉衡悉心核定分別題奏辦理又官員繳憑例應於到任後扣明程限有無逾違具結列批送司按季彚繳其間有聲扣舛錯駁查更正以致稽延亦事之所有並無半年後始行繳憑之事藩署吏一房書吏前藩司張夢元於到任時查閱卯冊見係黃姓居多且籍多肇慶者業已分別更換吏二房書吏查無黃姓之人署藩　慶愛隨時訪查各書尙無獘竇其有承充年滿者槪行撤換一有弊端立予革究又原奏內稱廣西厘金各卡自桂林順流而下省垣上下關兩卡陽朔縣城一卡平樂府城一卡昭平縣城一卡梧州廣城三卡自梧州府溯流而上則至藤縣一卡濛江一卡平南縣之白馬塘一卡大烏墟一卡桂平縣之大隍江墟一卡潯州府城兩卡又自潯州府分南北河溯流而上其南河則橫州之南鄕墟一卡永湻縣城一卡南甯府城三卡宣化縣之三江口一卡右江平馬墟一卡百色城一卡其北河則至武宣縣屬之濁水河一卡柳州府城兩卡融縣長安墟一卡古宜墟一卡慶遠府之懷遠鎭一卡皆大河船隻所常經其餘窮鄕僻壤私設之卡尙難盡悉[  此稿未完]  
 
 

Page 12

 
 
[光緒十二年六月初四五京報全錄]  
宮門門抄○旨一道錄前○發抄旨三道○粵督張等接續前稿○疆撫劉奏保總兵片○護西撫李奏爲㨂員調補知縣摺○大臣文等奏爲請補協領摺○六月初五日戶部通政司詹事府廂紅旗値日無引見○嵩申假滿請安○福興因伊子授道員謝恩○寳昌請假十日○內閣奏派騐放之大臣派出恩中堂長順文興沈秉成○召見軍機○發抄衛榮光奏海運漕船遭風拋米請准豁免奉旨着照所請戶部知道欽此○又丹徒縣刁民抗粮聚衆察審擬奉旨知道了馮壽鏡　開缺留省遇有相當缺出酌量補用餘着刑部議奏該衙門知道單併發欽此○曾國荃奏兩淮運司禀請開缺回籍修墓奉旨張富年現已簡放江蘇按察使着賞假兩月回籍修墓假滿後卽行來京陛見欽此○接續前稿各卡有督辦有帮辦有委員司事有尺手巡丁除耗費侵漁外報解不過十中一二脧削商民應於府城舊設厘卡酌量裁併其外卡除擇要者酌留一二處其餘概行刪汰一節查廣西地瘠山多舟楫可通之處及有商賈聚集是以開設厘卡皆在濵河口岸而四境多與雲貴廣東湖南等省連界支河岐出並無扼要總口堪以歸併抽釐不得不於梐平梧潯南甯百色柳州慶遠等府屬沿河市鎭設立正分各卡或管抽收或司查騐設卡之數雖以較繁實因杜絕繞漏並非節節重徵蓋西省釐金章程凡商民囤貨發行時抽落地厘金一次販運貨物由隣省入境者抽入境厘金一次由本省運赴鄰省者抽出境厘金一次無論落地入境出境均止抽收一次經過各卡騐票放行槪不重抽辦理多年歴久相安水陸設卡之外陸路祗泗城府屬汪甸卡一處稽查滇省繞道入粵之貨其餘僻遠之區實無一卡歴來設卡之所必先詳由撫臣批示大張曉諭方無抗違更不能任意私設卡至各卡有督辦帮辦委員司巡等名目則係量厘物之繁簡分別酌派其應支薪水䈂費向有定章不能任聽虛耗歴經查察整頓將行爲卑陋聲名平常之試用縣丞蔣錫熊吳桂森從九品尹鋆典史葛森徐溥試用通判程銑先後叅革並將開報含混之通判陶用中加平漁杊之司事丁憂湖北巡檢孫新原卽孫仲裘叅革究辦在案近年厘數每年總在六七十萬之間廣西貧瘠省分貨少商稀抽數尙不爲絀似無侵蝕之弊如果報解不過十之一二則每年收數當在四五百萬從何有此鉅欵所議裁汰釐卡一節查前次給事中劉曾戈靖先後奏請查辦均經澈底查核凡有可裁之卡已欽遵諭旨裁去二十餘處無可再裁經前撫臣覆奏有案臣等亦知抽厘爲不得已之舉如能隨時裁撤以惜商艱原屬善政無如邊防孔殷餉需緊迫廣西別無可籌之欵惟有仍請循舊辦理嚴飭承辦各員倍加謹愼力杜煩擾容俟時務漸緩再行體察情形酌議裁併又原奏內稱州縣案件株懸太多候質之人槪行監押書差私行拷撲停給粥飯必索詐得遂而後已炎暑薰蒸禁卒又不打掃囹圄以致死於饑餓拷撲瘟疫者累累該管官定有月報限期各州縣多空文回覆其時案仍延閣不辦一節查各州縣辦理一切案件先經升任撫臣張樹聲照直隸清訟章程將積案監禁管押逸犯四種分別管收除在四柱按月冊報專派委員將各屬月冊逐案詳核隨時飭催訊結分別功過自理詞訟一原一被一証或証至二三人而止令頭門外懸挂粉牌將在押人名案由月日及有無刑具逐一開載倘有私押私刑准該家屬喊禀並由省隨時委員密查如並案懸牌及開報不符者懲處臣秉衡起家州縣於恤民一端時兢兢以此爲意前在臬司任內深恐各州縣有名無實復經通查各屬未結各案應辦者依限詳辦應釋者取保開釋各州縣陸續禀報遵行雖才具短長不一尙不至延閣不辦其候質之人分別取保候訊並非槪行覊押並嚴飭各州縣清查監獄覊所勿令禁役勒索凌虐曾經委員密查分別懲儆尙無十分荒謬情獘至署臬司沈康保到任後仍不時嚴加查催惟州縣斷不能人人勤明差役更不能忘情僞詐惟有隨時密訪隨事重懲有被控及查出者决不寬貨或可獄少寃民此又非章程文檄所能爲功者也據該司道等先後查明議擬分別禀覆前來臣等覆查此次飭查各節以梧關經費爲最要此事前曾經言官論及此次奉發一片一摺皆論此事其爲病商厲民亦可想見此次臣之洞委員往查書巡等許以重賄加以恐嚇該委員堅拒不聽因遂造言傾陷希兾撤回臣等察知狡謀不爲所動然則積弊之深澈查之難更可槩見現經裁撤經費局革除廠書　手裁减公費禁止節壽改章之案勒石永遵當可於恤商保餉均有禆益丁憂梧州府知府梁俊未匪禁止書役多取病商迭經飭查復不行據實稟明查禁節費充公咎無可辭惟經費局歴經相沿弊端積重已久未便專責一人致有偏枯且該府平日居官尙能辦事似可量予從寬相應請旨將梁俊以同知降補以示薄懲其嚴禁瀋署書吏盡踞把持以及整頓厘務清理訟獄各節均係實在情形至光緒十年梧關解存公費臣秉衡與西藩臬兩司鹽道俱係存局存公並未移作私用臣秉衡上年先已奏明擬作賑撫水災之用在案十一年臣秉衡等公費亦已遵旨提解再此件因臣等六次委員密查始得查核詳實且須察度情形會商定章是以覆奏較　合併聲明所有確查嚴禁厘剔一切弊端各緣由謹合詞恭摺據實覆陳伏乞皇太后皇上聖鑒謹奏奉旨已錄○○劉錦棠片　再前帮辦軍務臣張矅奉命入關經臣錦棠奏委提督董福祥總統西四城馬步各軍駐札喀什噶爾該員久經戰陣果决亷明實爲邊才之選臣錦棠前於光緒八年九年兩次奏懇天恩量予擢用均奉旨留中該員到防以來兵民相安諸務悉臻妥協現在烏魯木齊提督移駐喀什噶爾擬令董福祥酌帶馬步隊伍移赴阿克蘇駐札查阿克蘇地居冲要前議移喀什噶爾換防總兵於此經部議准尙未請旨簡放有員可否卽以提督董福祥署理阿克蘇總兵事務俥得該處標營早爲措置出自鴻慈臣等未敢擅便謹合詞附陳伏乞聖鑒訓示再此片係臣錦棠主稿合併聲明謹奏軍機大臣奉旨着照所請兵部知道欽此○○暫護廣西巡撫二品銜布政使臣李秉衡跪奏爲省會首邑要缺需員懇恩附准揀員調補以裨地方恭摺仰祈聖鑒事竊照調補　桂縣知縣壽祝堯奉文開缺另補坐於光緒十一年十二月初五日行文按廣西照限一百日减半計算扣至十二年正月二十五日爲接到部文日期應歸正月三十日截缺所遺臨桂縣知縣員缺係省會首邑冲煩難兼三要缺五方雜處政務殷煩時有發審案件非精明幹練之員不足以資治理查定例應調缺出俱令於現任人員內揀選調補又定章首府縣缺出令該督撫於通省正途人員內揀員調補又籌餉捐例內開現仟人員如歴俸未滿者准其　免一體升調又定例員缺緊要人地實在相需而所保之員與例稍有未符亦將該員不合例之處詳細聲明專摺具奏請旨各等因今臨桂縣知縣員缺臣督同署藩臬兩可於通省現任知縣內逐加遴選查有西林縣知縣楊先俊年四十二歲係湖南長沙府長沙縣人由廩生中式光緒元年乙亥恩科本省鄕試舉人丁丑科會試中式貢士 
殿試二甲第八十五名進士引見奉旨以知縣卽用欽此籖掣廣西三年六月初一日領照起程十一月二十八日到省四年在　捐局加捐同知升銜五年八月委派簾差六年委署融縣知縣正月到任七年七月卸事是年經升任撫臣張樹聲列於廣西賢員保奉在案十二月奉文准補西林縣知縣八年八月委派簾差於捕除積匪案內保以同知直𨽻州在任候升九年奉部覆准在案委署恭城縣知縣三月到任十年三月卸事八月二十二日到西林縣本任十一年因調派廉差於五月二十五日交卸回省嗣差竣留省差委十二年正月委代理臨桂縣知縣二月初一日到任該員勤求治理堪勝繁劇改爲署理先於十二年正月二十三日遵例捐免歴俸由藩司先後鮮請具奏在案該員樸實安詳任事勤懇以之調補臨桂縣知縣寔屬人地相宜其補授西林縣知縣到任未及三年已遵例捐免歴俸例得請調惟以烟瘴調煩與例稍有未符但人地寔在相需例准詳細聲明專摺奏請據署藩司慶愛署臬司沈康保會詳前來相應仰懇天恩俯念省會首邑員缺緊要合例可調無人准以西林縣知縣楊先俊調補臨桂縣知縣俾首劇要區可收得人之效如蒙俞允該員係現任知縣請調知縣銜缺相　毋庸送部引見所遺西林縣知縣員缺係烟瘴調補三年俸滿撤回內地候升之缺俟接准部覆再遴員請補再該員仟內並無降罰住俸停陞等案亦無已經咨叅未奉部覆事件合併陳明謹會同兩廣總督臣張之洞恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○奴才文緒祿彭跪奏爲請補協領員缺恭摺仰祈聖鑒事竊查黑龍江城廂藍旗協領薩英阿因病出缺亟應遴員請補以重職守奴才等查有記名協領墨爾根城廂紅旗花翎佐領雙福現年四十二歲於光緒十年經奴才等揀選協領擬陪當因飭派該員帶兵驅辦金匪曾經奏請照例　記名等因於是年十二月初七日奉旨擬陪之雙福着記名欽此欽遵在案查該員曾經出師勇敢有爲辦事精詳今薩英阿遺出協領員缺擬請以雙福補授洵堪勝任旗翼亦屬相當查該員現在漠河帶兵杜防金匪俟差竣再行給咨補行引見以符定制所有請補恊領緣由理合恭摺具奏伏乞皇太后皇上聖鑒謹奏軍機大臣奉旨着照所請兵部知道欽此 
 
