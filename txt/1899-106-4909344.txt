# 1899 - 106 - 4909344

 

Page 1

 
 
[翹盼仁施] [  申報館協振所謹啓]  
　　天災流行國家代有然從未有如去年山東諸郡縣之甚者山東地居北省田疇瘠薄小民本貧苦不堪平時終歲　　猶苦難謀一飽至去年而霪霖洪水稠疉而來滾滾波濤赤地千里民生昏墊家室蕩然不特田榖顆粒無收卽維糧亦無從下種以致飢黎載道餓殍纍纍存者枯瘠如柴朝不保暮死者胔骼狼藉盡飽烏鳶甚至家有小孩欲易數百錢而不可得傷心慘目莫過於斯本所籌振有年雖極艱難斷不忍半途而廢正在羅雀掘　支絀萬分而皖之鳳潁毫　江北之徐淮海諸處又洊飢疉告其慘象竟與山左相同籌振之艱至斯而極因延名手總成災象印册勸捐於二月十一日隨申報分送所望寰中義士海外仁人减日用之資爲行善之舉多則盈千累白少至百文數十文但祈早沛甘泉　可多拯垂斃飢民之命眼前功德食報無涯他日者五桂三槐公侯萬代實本所所馨香以祝者爾肅此布陳伏維　鑒 
[積榖防弊策]  
　　今各直省大小州縣皆有儲榖之所俗謂之積榖倉或僅設一處於城邑之内或分設數處於鎭集之間其法本於漢之常平倉隋之義倉而各邑辦理情形殊不一律有官爲主持者有董爲筦理者有糶陳糴新者有庋藏不動者要之皆備凶歉之歲散爲民食也民無食而儲以食之此固有利而無弊者也然辦之不得其法則利之所在亦卽弊之所在不可不防防之策奈何曰官爲主持者宜淸結報也董爲筦理者宜嚴盤騐也糶陳糴新者宜令民監察也庋藏不動者宜招工晒簸也何爲宜淸結報曰地方有司各有受代之日實缺署任不過三年一年宜令於到任三月後查收結報倉中共有積榖若干與存數是否答合如有虧短卽責成前任官賠補之或係因病出缺則以欠繳公欵論勒令家屬於三月内措辦淸償不能追出咎在上司宜令督撫及藩臬道府各員按數灘補子限一月彚往收存著之令甲不得有　違則許民控之於都察院蓋所以杜瞻徇情面之弊而重民之食也何爲宜嚴盤騐曰筦理紳董雖由地方公舉然終有賢不尚之殊廉止者固不乏人貪婪者亦所時有倘以銖積寸累之榖託之於假公濟私之人忍理害心恣情侵蝕逮至日久覺察不憚嚴追恐法令亦有所窮而實惠已爲所耗是宜於二年之内地方官督同士庶盤查一周庶司董皆惕然於心不敢私入已槖卽或偶有吞蝕追繳亦尚匪難且經董尤必舉殷富者充之則身家重而自然泯其貪念矣何爲令民監察曰榖之價值隨時變遷或糶或糴權盡操之於經手則舞弊肆姦最易爲力或以五錢之銀糴榖五斗而私增其價報　五錢有餘者或以五錢之銀糶榖五斗而私减其價報稱不足五錢者上下其手外人何從而知雖與時價不能大相　殊侵漁亦祗有限然積少成多歴久遂鉅民食所失當亦匪鮮宜於糶糴之時令四鄉農氓各舉公正耆民數人偕同　察則價值不能任意高下私肥虚報矣何爲招工晒簸曰南中之米多係水相藏不耐久　　其　稱堅然不加　　　易霉爛雖當盤查之際榖已出倉但未嘗於風日中暴之楊之則塵埃不去　爲　　　　之　　不能除一旦遇災不堪煮食飢民何恃爲患匪輕故有儲榖而毋許變動者晒簸之力不可忽略也此四者防弊之大　也尚有細目二餘事二一曰舉里長以司月事必有司而後條理不紊積榖之宜有司事向亦行之矣顧與董事等歴年不更而弊竇卽因之而起今宜擇里中長者二十四人以甲乙二人合司一月丙丁二人又合司一月一年而周至次年則又以甲與丙合乙與丁合彼此互易以防朋比如是則斷無有作弊之理矣一曰造實册以徵信倉中積榖皆有定數某　有榖若干某　有榖若干一一詳載其有糶陳糴新者糶價若干糴價若干亦備書之至於晒簸之人工以及一切日用使費亦悉　於册年終刊印數百本分給四鄉俾人皆見而了然不致因懷疑生事而當事者亦罔不各有戒心矣此二細目也細目備而更及餘事一曰用閒時以省錢向來晒榖必當夏令蓋取其燥烈也然時值農忙工資較貴在事司董或藉口於雇工之不易辛資之太昻遷就因循遂致廢弛宜令於秋收以後農皆務閒擇晴朗之日招令晒簸則經費省而於農事亦無所妨矣一曰積餘銀以生息積榖之外又宜積銀以備歲歉時買米施放之用且晒簸不無虧耗人工使費又在在需　不有積銀何以補其不足宜核定每年大略酌提數成以充各項之費而以餘銀發典生息其存放之數與用出之數均詳載於徵信册中二者雖非以之防弊然亦積榖中所宜計及者也故列之爲餘事夫積榖之法各處不同而弊亦卽相乘而起舉比四綱二細目二餘事而所以防之者已備於八策中矣誰謂有治人無治法哉 
[本館接奉電音]  
　　昨日上午京師飛電傳來上諭一道敬謹譯登○三月十一日奉上諭裕祿奏直隸南皮縣職員張心田　衆强擒被控傳訊　抗差役到案後又復咆哮公堂官屬目無法紀請旨革訊等語山東儘先補用叅將張心田著卽行革職歸案　辦該部知道欽此 
[營房經始]  
　　京師訪事人云武勝新隊前蒙御賜虎神營名號特派端邸管理曾經降旨嗣端邸奏請在南苑内建造營房爲練兵駐紥之所奉旨允准刻已擇定某址計長寛各四里　以長垣中建兵房曁一切　公之所長垣四面各開一門西門准商賈自立市面木廠官商估計工程經費共需銀三十萬兩現已除榛闢莽大興士木矣 
[募勇入都]  
　　京師訪事人來函云直隸記名總兵張總戎世翰前陝西西安協　將記名總兵田總戎王廣均奉榮仲華中堂調赴京師訓練兵士二月間兩總戎先後入都各帶所募勇丁數千人駐紥南苑靜候募齊訓練 
[整軍經武]  
　　杭州訪事友人云浙省武備新軍前在蒲葛巷建造營房與武備學堂相距甚近以便互相講求撫憲劉景韓中丞以現當改習洋操之始端賴督率有人因委李總戎福興爲省防統領駐紥武備學堂俾得勤加訓練以整戎行 
[衛所改章]  
　　武昌訪事人云湖北各衛所屯田甚多應徵錢糧向歸衛官征收報解現在　　允瑞學士之請將衛所錢糧改歸州縣代征飭各督撫體察情形妥爲辦理張香濤制軍于次棠中丞一再會商以衛守備本　武弁於錢糧之事恐未能稽核周詳應卽遵旨改歸州縣辦理以專責成惟衛官有管轄屯丁之責擬仍照舊　免其 
 
 

Page 2

 
 
裁徹現已會銜入奏想可仰邀俞允也 
[請停隄工]  
　　武昌訪事人云姚灣距省在數里左江右湖産魚最夥居民數百户皆恃捕魚爲生雨笠烟蓑生涯不惡近因張制軍興辦隄工由紅關直逹靑山居民慮漁業有妨齊集數百人欲請停止工作制軍以隄工有益民田未便因鄉民阻撓遽爾中止因諭飭江夏縣陳少石大令馳往彈壓相機開導但鄉民衣食所關未知能帖然就範否也 
[武員被控]  
　　姑蘇訪事友人云蘇防左營向駐嘉定縣屬黄渡鎭管帶秦游戎自去年調差後由上憲檄委黄游戎接帶營中所需食米卽向附近永興米行立摺支取至歲杪被欠米欵三十餘石及錢四五十千行主顧某向索無著延至上月間此營調省改習洋操顧追縱而至向游戎催索游戎再三推諉顧不得已乃具禀投臬轅控告臬憲朱竹石廉訪以前者盜刼航船卽在此營駐紥之處捕務廢弛概可想見兹復被人上控劣跡昭彰未便寛恕因商請撫憲德中丞先予摘頂候查明再核 
[約束旗丁]  
　　杭州訪事友人云近日駐防旗丁某甲至拱宸橋天仙戲園觀劇忽因細故與某伶口角忿爭旗丁大肆咆哮幾致用武諸伶不服羣起而攻甲知勢不敵乘間逃逸回營後立卽邀集多人前往報復伶人亦不稍讓旗鼓相當勢不相下是處巡防局員某君知之督率勇丁馳往彈壓衆始各鳥獸散事爲將軍濟留守所聞以邇來旗丁動輒恃衆肇事此風斷不可長著將甲革去口糧重加笞責一面傳諭兩司協領轉飭各佐領嚴加約束不准出營以嚴紀律倘再有在外滋擾情事除將本人重辦外并將該管弁嚴行叅處人皆頌濟留守御下有方差勝於滿漢各持一見而自護其短者 
[坍屋奇災]  
　　蘇州訪事友人來函云盤門外吳門橋南首淸風明月樓茶肆兼設烟寮係新建房屋計四開間上下樓房十六間本月十一日午前九點三刻鐘時正當早市座上客滿忽間轟然一聲無異山崩地裂樓屋兩進盡行坍下各客之逃避者僅得十之二三事後查檢樓上共壓斃七人身受重傷者二十三人其餘斷脛折足者更不計其數樓下各客之被壓於瓦爍中者現尚未經扒出未知共斃幾人是誠非常之災也 
[輪船釀禍]  
　　嘉興訪事友人云本月初二日有某姓船載香客六七人由杭州駛至沿塘姚墳相近時適傍晚突遇某小輪船如飛而到香船不及避讓立被撞沈船中人大呼救命小輪船水手置若罔聞幸經他船户施救得將各人如數救起然一年逾耳順之老婦已無術返魂矣事後舟人奔投縣署據情禀報未知能查獲小輪船從嚴懲辦否也 
[要犯瘐斃]  
　　寗波訪事友人云前者奉化銀岡山閙礦一案拘獲首犯韓阿九寄禁鄞縣獄中近日忽因患病斃命由禁卒禀明縣主畢大令詳請府憲札委鎭海縣某大令臨塲檢騐委係病故並無凌虐情弊遂飭棺殮發壇標記 
[蘇試四志]  
　　姑蘇訪事友人云本月初八日江蘇學憲瞿大宗師覆試生經古題前已錄報惟尚遺漏文生補考題特補錄之四書題吾與點也經題句者畢出萌者盡逹詩題賦得落花如雪春風顚得風字五言六韻 
[松試八誌]  
　　松江訪事人云本月十一日松江府濮紫泉太守初覆上海南匯靑浦三邑文童通塲四書題何取於水也至有本者如是是知取爾經題善問者如攻堅木詩題賦得新知培養轉深沈得湖字五言六韻 
[甬東火警續述]  
　　寗郡芳嘉橋火災大略情形曾紀前報兹又接訪事友人來函云是晚之火實由彼處整容店晚炊不愼遺火積薪所致　火熄後向瓦礫塲中細加查檢扒出屍骸兩具面目雖已糢糊然身上衣服尚未全燬經人細認一係換糖阿五素行無賴或謂是搶火之徒一係鄰人陳祝念之好友某甲度因竭力救火致罹此災嗚呼慘已 
[彝陵火警]  
　　宜昌訪事友來函云上月二十六日午刻大北門外教軍廠保嬰局旁突然失愼焚燬茅屋十餘家幸各水龍馳往奮力滋救得以烟消火滅聞起火之由係因某姓婦生産胎衣不下穩婆囑人燃燒雨傘爲風吹上茅逢致肇此禍云 
[浙省官塲紀事]  
　　杭州訪事友人云本月初七日浙江藩憲惲菘耘方伯牌示云處州府同知缺委候補通判張廷梁署理烏程縣大錢巡檢委歸安縣埭溪巡檢朱爲章調署所遺大錢巡檢缺委埭溪巡檢于儉調署○初六日處州鎭林總戎耀光命駕到省拜會撫憲劉中丞面商要公 
[蘇省官塲紀事]  
　　姑蘇訪事友人云上海縣學教諭現經藩憲聶方伯遴委殷廣文元善署理○蘇州府訓導包廣文溎生在任病故所遺員缺委丹徒縣優貢教職趙廣文蒔禾署理○陽湖縣典史陸少蔚鑒撤任遺缺委試用從九品楊少尹光藻署理 
[粤東瑣紀]  
　　廣州訪事人云番禺縣裴邑尊交缷在卽士民之製牌傘以送者絡繹不絶南海縣董邑尊辦賭認眞各紳士亦製牌傘送之○調補南海縣楊大令鎭榮現已抵省日内當接印視事○城西毓桂坊人張冠卿曾在某洋行執事家貲當有久爲盜賊垂涎二月二十四日之晚突有盜匪多人毁後門而入恣情搜掠所失不貲翌晨開單禀報地方官并稱當搶刼時似有已歇之僕某甲爲内應官卽拘甲研訊初猶抵賴後欲用刑始行供稱小的誤被匪黨所誘悔已無及現知諸匪窩留慶雲口娼寮願卽指拿獲案官卽派營勇多名押之而往拿獲五人一併管押惟原贓尚未查出耳○上月二十六日之夜五更後城西興隆中約某猪油店失火延燒左右前後隣房屋十餘間有搶火匪徒二人冐險而進後竟不見其出想已葬身火阱中矣 
[鶴樓春眺]  
　　武昌訪事友來函云鄂中炊爨向以柴煤爲大宗去歲湘中水涸來源甚少以致煤價奇昻日來春水發生舳艣相接市倫無可居奇向之每擔五百文者今不過二百餘文相彼小民可不至有斷炊之慮矣○官錢局所出錢票各埠通行閭閻頗爲稱便近忽有匪徒僞造假票以致受累者甚多闤闠中人恐被株連皆相戒不敢收用有維持圜法之責者不可不急加整頓也○銀元局創辦以來獲利甚豐邇因流通日廣局中赶緊飭工製造從此利源宏開當可操劵卜之矣○藉屍圖詐例禁綦嚴乃鄂省穢習相延往往因細故微嫌輕生自盡親屬居爲奇貨訟棍從而把持累月經年受累不已署按察司岑廉訪聞而憫之特出示嚴申禁令亦挽回風化之一端也 
[西江雙鯉]  
　　江西訪事人云撫憲松鶴齡中丞恐有匪徒假冒親友在外招摇撞騙情僞百出因札飭各屬一體嚴密訪拿並大張告示曉諭官吏紳民如有招摇撞騙者許卽禀明地方官鎖拿解轅盡法懲辦○南昌府江訒吾太守近奉各憲轉准刑部咨明上年秋審常犯及情實各犯已勾未勾緣由摘叙數語通飭出示曉諭計一起斬犯鄒幅彩除毆死胞兄之斬犯鄒詳彩正法外傷由死者奪棍自戳尚非有心干犯情尚可原是以未勾一起斬犯徐老四因姦聽從姦婦謀斃縱姦本夫淫兇難寛是以勾决一起斬犯朱官品姦匪挾恨謀命淫兇難寛是以勾决一起斬犯鄭得副逞忿故殺法無可貸是以勾决一起絞犯羅會東手　咽喉立斃近七老人情兇近故是以勾决○藩憲張筱船方伯籌撥銅鉛薪工札飭　昌局鼓鑄制錢擇吉二月二十一日開爐所雇工匠計十餘名每日可鑄錢四十千文每文重八分試鑄一卯約可得一千千文○二月十八夜二更後忽起大風卽俗所謂觀音暴也十九日大雪紛飛惟墮地卽洎不似三冬時之堆銀積玉耳○某日章江門外城濠内有無名男屍一具經地保投新建縣署禀報代理縣主石幹臣明府騐有刃傷然查無屍親不知死者名姓細加察騐似是過客旋經差役查得某飯歇店樓上有 
 
 

Page 3

 
 
拘血跡因店主研訊初不供認嗣察其衣袖内尚血痕斑剥始理屈詞窮供出謀財害命不諱 
[上海官塲紀事]  
　　前署江蘇督糧道丁蘭生觀察葆元昨日因公至滬命駕進城拜會各常道至縣署王大令飭丁擋駕○新任嘉定縣南翔巡檢司程柳生二尹柱昨日至申乘輿進城赴各衙門拜謁○前上海縣典史蔡季淸少尉延河因大計案内撤任今正交缷尚未出署昨日投道縣衙門禀明回山東原籍○胡錦波謙訪智澄因公來滬昨日命駕入城赴各當道衙門投刺到縣署時王大令飭丁擋駕 
[監司放告]  
　　新任江海關道憲李健齋爵觀察昨日懸牌敬業書院行轅定期十三日放告以後准三八期收閱呈詞須遵式用戳不得有違 
[去思彌永]  
　　頌起甬江一則已登昨報兹悉昨日午前四明公所六邑紳董　筱舫　澄哀如觀察率領同鄉士民公製匾額一方文曰澤被甬黎萬民傘一柄德政牌二對文曰化及遐方德被黔黎恩加朽骨政通重澤並鏡架一府泉水一缸衣冠鼓吹送至道轅恭頌蔡觀察德政觀察謙遜再三而後受卽設盛筵讌之良久始散 
[續誌西官報謁]  
　　新任江海關道李健齋爵觀察假英界公廨恭候駐滬各國領事以次答拜大略情形已登昨報昨晨觀察帶同繙譯委員鳳　九太守曁法廨讞員朱森庭明府命駕至英界公廨鐘鳴十下英美兩界正副各領事繙譯及關上稅務司先後來謁觀察一一接見茗話移時始各辭别觀察乃呵殿而回 
[餉銀過滬]  
　　兩浙鹽運使世都轉杰委候補運副蔡德培鹽大使程傳經督解本年第一批鹽課京餉銀九萬二千兩由申航海進京交納又浙江布政使委候補知縣過鑄管解本年第一批地丁京餉銀五萬兩赴京昨日同舟過滬命駕至縣拜會請將傳牌黏貼印花王大令當卽遵照辦理並派民壯更夫人等赴碼頭照料 
[英界火警續述]  
　　英界火災略紀昨報兹悉火起於寗波路吉慶里口第二百六十五號某姓馬棚因持燈捕捉蜰蟲偶一不愼延及蚊帳遂致冐穿屋順屋内祗馬數匹餘無别物旋經救火會各西人竭力灌救殃及左右鄰居各一家共燬樓屋三幢得卽熄滅 
[失火未成]  
　　本城四牌樓某姓家前晚因晚炊不愼遺火積薪遂致熊熊之勢幾欲燎原幸時尚早左右鄰居帮同灌澆得以立時撲滅未致成災然已飽受虚驚矣 
[撥醫療犯]  
　　前者崇明縣搶刼黄豆船獲犯任良仔董金標洪言團八名解至上海請道憲過堂屢訊翻供押發上海縣寄禁内監昨禁卒邢東禀明王大令以董金標病勢甚重恐有不測大令遂撥官醫赴監醫治未知能卽愈否 
[上海縣署瑣案]  
　　蘇人周阿巧控妻王氏私逃至滬將女招弟送入徐金生妓院内賣倡請提究追經王大令訊得兩造供詞不符飭差理勸禀覆核奪兹據原差禀稱王氏並不邀人出理大令乃於前晚又提案覆訊周供憑媒娶王氏爲妻招弟係小的親生之女王氏旣嫌小的貧苦不願相從小的烏能相强惟務求將招弟交出給領以免墮溷飄茵功德無量王氏供招弟非周所生現在蘇州胞弟處去冬周索洋一百五十元彼此兩便小婦人付洋十元未滿其欲來此誣控大令衡情酌斷著王氏於十日内措洋一百元給周具領招弟與周無涉由王氏妥爲擇配惟不准爲倡如果有違卽提嚴辦兩造各遵斷完案○鄉民邱阿連邱阿羣被姜鑑昌毆傷赴縣請騐王大令提訊之下邱金上供年六十有二浦東白蓮涇口人務農度日鄰人姜鑑昌屢來借錢小的不允本月初九日同其弟姜阿生又來吵閙兒子阿連阿美與之理論被毆受傷並被攫去洋銀五十元復又持刀戳傷次子阿美頭額求請騐究阿連阿美供與父同大令以此案尚有不實不盡之處姑飭仵作騐得阿連左後肋拳　一　阿美頭額左面刀傷一處著金土抬回醫治候提兩姜及地保至案訊明核辦 
[英界晚堂瑣案]  
　　李喬林控徐桂林冐收帳欵前晚讞員翁笠漁上刺提訊徐供小的在李處司理帳目去秋八月間因有急　　用洋銀八十元爲李查知卽於是月十六日來案控告小的浼人緩頰願將欠欵陸續拔還無奈在押日久無從籌措求恩交保以便出外料　　　准令覓的保開釋赶緊理處○去冬陳宦遣丁陳升控家丁朱升將妾葉氏誘拐藏匿經前讞員鄭瀚生大令　朱父張鐵如押交迄今尚未獲案前晚直刺提訊張供昔年友人周姓薦小的之子至陳第爺處服役改名朱升去年陳老爺由天津挈眷來申僑寓鼎陞棧小主母葉氏不知被何人誘拐無蹤誣及小的之子致小的被押多時尚求明察直刺以張　押已久其子旣未誘拐未便冤及無辜著卽開釋張叩謝而去○甬人鄭潮陽向在某輪船當火夫去冬在新加坡吞没各工薪資各工不服行至半途不肯工作陳啣之迨輪船抵埠後卽以任小蘭等七人抛工滋擾控案請究由前讞員鄭大令判各責二百板管押捕房二月迨期滿釋出任等心有不甘復投公廨控鄭吞欠工洋一百十餘元鄭大令提鄭押追迄今多日未繳分文近日鄭在押所患病甚重由原差禀明讞員翁直刺帶案請示直刺憐之著卽從寛釋出○震泰木器店執事人王采南控李仁芝租用紅木器具不繳租欵逃避無蹤直刺提訊之下李供去年向震泰租用紅木各器倩陸裕德作保旣而小的因事回寗波原籍托陸代爲照料被將檯凳藏匿甚多不知寄在何處今王欲不的賠洋八十四元實則此欵應向陸追繳小的祗欠租洋五十三元求恩開釋以便出外料理直刺准之著李自向原告妥爲理楚○朱陳氏控闕淸泉借洋不還直刺升座提訊闕供去年借用朱陳氏洋一百元連利息核算共欠洋一百十九元由前會審憲鄭大老爺判令小的每月拔還十元今在押所無可設法叩求交保自當出外淸理直刺准之○戎錦昌控劉友梅小騙人參吞欠銀兩直刺提案研訊劉供湖北人向爲藥材掮客去秋有友託買人參兩匣小的轉向戎處取來言定價銀二百七十三兩曾付銀七十兩被友人延宕不　並非小的有意圖賴求恩交保直刺准之 
[美界捕房紀事]  
　　前晚潮州積竊名阿福者至外虹口東桂芳里内某姓家竊取綢布衣服爲包探劉阿炳查獲吊出原贓帶回捕房押候轉解公堂禀請讞員翁笠漁直刺訊辦○昨午江北小竊張採遠混入外虹口公和祥碼頭竊取舊鐵肩葆而逸爲包探林福生所見拘入捕房押候解送公堂禀請究辦○昨午粤人鄧某在虹口廣東街與同鄉人鄭某口角兇毆將鄭擊傷頭額血流如注旋卽扭赴捕房聲訴未識捕頭將如何辦理也 
[河南柘城縣馬幹生大令嘉楨告災書]  
　　筱舫觀察子英子萱兩太守子佩仁翁大善士閣下逕啓者楨於正月廿七日接署柘城篆務此間因主夏霪雨過我積澇爲災麥秋兩季未收入春糧價益昻小民無所得食城鄉餓斃不可勝計雖蒙奏准發銀四千兩委員到柘撫卹無如被災太重飢民過多連日會同委員分路細查查得被淹極重村莊四百餘處實在乏食窮民五萬餘口此五萬餘口皆以樹皮草根爲食奄奄　屬無濟於事目擊情形實無良策倘令坐以待斃則此數萬生靈必死於半月之後伏思尊處歴年辦理義振著有成效可否仰鴻慈勸集鉅欵選派妥人來柘振濟則柘邑槁枯垂盡之民得以起死回生悉出諸大善士之賜矣如蒙俯允請將振欵由　　電匯河南省城江蘇義振局紳轉發來柘得能早到一日便可少死多人是尤私衷所竊禱者也惟求諸大善士憐而圖之則柘邑之羣生幸　　穎不勝迫切待命之至專肅敬請善安馬嘉楨頓首謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　日前新市船户沈阿九裝運洋布數十捆本邑人葉秀高僞造認捐局印照向收捐欵沈卽認繳稅銀若干元領取捐照迨至南卡騐照被巡丁察出破綻將船扣住禀由總辦某君函請十六鋪巡防中局查明懲辦局員高小雲少尹立飭地甲往查時葉已知風避去遂將其父葉子雲拘押旋有某甲者投請具何少尹准之予限十天務將葉秀高交案訊安○無賴董全福前因調戲胡李氏之女被氏扭送十六鋪南局請懲局員鍾偉臣二尹提訊之下予以笞責并領示局前候期滿送縣昨日董乘人不備扭斷鐵練而逸二尹以看役疏忽飭責二百板限令赶緊緝獲 
[南市捕房紀事]  
　　前日東洋車夫錢昇記失去第一百十二號車照一張投捕房報請查緝捕頭允之昨晨八號巡街捕查見張大所拉東洋車上車照號數與錢相符因卽解送捕房捕頭著將車扣留另捐并罰洋銀一元以儆矇混○昨日淸晨江北划船户胡五子王萬順在毛家弄碼頭兜攬渡客致起爭端中巡街捕拘入捕房捕頭詢得各有不合命禁押二點鐘然後麾之使出○昨日午後船户戚芳元與任來喜在途扭毆由巡街捕拘入捕房捕頭將戚禁押二點鐘時釋之使出 
[英界公堂瑣案]  
　　包探徐榮珊拘解李嘉道趙嘉福王桂寳吳阿榮到案禀稱彼等深夜在西人馬立師住宅門前扭毆喧閙勢甚洶洶小的以其違章立卽拘獲今特送案請究李供向趙索欠致起爭端自知不合求恩從寛判罰以全顔面趙供欠李洋銀數元無力歸還向之商緩伊不允遽被行兇王吳同供均充執鞭之役因與李趙係屬同業故向勸解不敢多事讞員翁笠漁直刺商之梅繙譯官判罰李送銀十元趙管押三日王吳無干斥釋○水巡捕唐寳榮解送船户李長友朱阿蘭到案禀稱伊等停船横亘河中有碍往來行船是以拘送請究李朱同供初次來申不知海關章程致有此失尚求格外鑒原直刺判各罰洋銀三元○陳長淸向周雲寳强借洋銀二元不遂所欲在途爭閙由包探倪順泉拘解請究周供陳係著名流氓無端訛詐心實不甘叩求究辦陳供前因局賭被借洋銀二元故向索取遽被誣指尚求明鑒直刺以二人均非善類判各管押三日○包探顧阿六拘解張海祥到案禀稱此人前曾犯案懲辦今又竊得船上纜繩四條沿街求售故特拘獲送究張供雖已犯竊尚乞施恩直刺判責二百板遞解回籍○流氓曹阿堂李紹得狼狽爲奸横行不法前日向錢子春借錢不遂突出利刃向之猛刺錢飛步逃避不致受傷事後愈思愈忿奔投捕房聲訴捕頭令包探劉森堂將曹李拘獲送案請究錢投案申訴前情曹李同供向錢借貸不敢逞兇直刺以恃强訛詐兇惡異常著各責五百板管押一年○包探顧福其禀稱魯麟洋行失去銅香爐綢衣綢被等物報捕後經小的查係陳介堂王阿四串同行竊現在各贓尚未吊齊先將二賊送案請究直刺略詰數語著帶回捕房候吊到各贓覆訊核辦○包探朱阿高解剪綹賊朱新發到案請究直刺判責三百板遞回原籍 
[法界捕房瑣案]  
　　昨禮拜五讞員朱森庭明府因另有要公至下午三點鐘時始蒞捕房發落各案○寍波人袁阿瑞挈同幼子裕生至南誠信烟館開燈乘間竊取茶壼一把爲值堂人拘獲送案經明府訊供著照原斷責手心一在下從寛斥釋○偷兒江同林竊取大通輪船搭客鋪蓋控經明府訊供著照原斷重責二百板從寛釋出○王金德與巡捕扭毆裝傷訛詐經明府訊供著照原斷笞責五十板釋出○流氓楊阿新在途强奪粤婦金簪爲巡捕拘獲解經明府訊供判枷號一月昨日期滿命疎枷照原斷重責五百板釋出○流氓王金蘭因向人拆梢訛詐控經明府訊供判枷一月昨已期滿命帶案開枷照原斷重責四百板釋出○流氓謝金蘭前因持刃行兇經明府訊供判枷號一月昨已期滿命疎枷照原斷重責五百板釋出○俞蘭生因虧欠鉅欵迭經明府訊供屢次逾限昨日命提到案著從重責比俞叩首求恩明府飭探帶出向原告淸理如再逾限定干血比○張愼卿吞没存欵被陳步雲具控迭經明府訊供飭帶出覓保因無人具保帶回捕房昨日命提到案著從重責比張求展限三天明府姑准所請如再逾限定干嚴比○德升煤炭號夥董仲山前控韓寳林欠洋四百餘元經明府訊供押候覓保兹以無人具保昨日原告投案求追明府以案懸日久如再不理莉重責四百板完案○田兆根前控歇夥李順甫冐取絲線汗巾經明府訊供押候覓保兹以無人具保昨日原告投案訴稱李所穿綢縐衣服均係將絲線變賣購來明府飭將衣服褫下交與原告並將李交田帶出歸還鋪蓋了案○周順來前控鄺德芬售賣榨油公司股票騙銀二百五十兩迭經明府訊供押交在案昨日明府命提到案謂邇來道憲接到漕督來電内開委爾購辦機器並無招攬股份等情何得任意招摇著赶緊將原銀繳案延干未便 
[蘇省官報]  
　　三月初六日通判榮勳鍾壽康巡檢朱福履從九湯維淵均禀辭赴海運津通局差知縣陳際唐由常州公幹回又何紹聞由瀏河厘局專丁來省禀謝奉飭比較盈收蒙記功一次又孫玉堂禀知由滬採辦材料回管帶蘇防前營正任常州右軍守備徐誠檀由常州公幹回前通州學正殷元善丹徒人由籍來道庫大使劉彝壽禀知奉撫憲札飭派蘇差委縣丞葉葆齡禀知由常昭催兌差回典史謝本偉禀辭赴武進縣保甲差○初七日藩轅牌示照得上海縣敎諭宣敬熙在任病故所遺員缺查有丹徒縣人前通州學正殷元善堪以委署又蘇州府訓導包桂生在任病故所遺員缺查有丹徒縣人優貢敎職趙蒔禾堪以委署知府舒體元通判德山知縣江錫珪錢國選縣丞孫光衍巡檢程炳奎從九沈昭序均禀辭赴海運津通局差南河候補同知雷翊淸葦右營北沂千總邢天祚淮揚道差弁千總馬厚元外委方金標均由淸江解案來省知縣吳兆楣禀謝奉委接辦宜荆厘局差婁縣主簿馮步安禀辭回松主簿項兆騮交缷代理長洲縣主簿事巡檢吳敬師禀辭赴海運津通局並解油艌差又朱永臨禀知奉委江北緝捕差卽辭撫憲德諭今日起換穿珠皮褂白袖頭○初八日安徽候補道維增由皖來知縣胡智澄禀知奉委江北各州縣淸查積案卽辭又錢浦禀知奉撫憲札飭派蘇差委又汪文炳禀知由吳江公幹回又齊堯年專丁來省禀知奉揚州府禀請留揚發審又吳俊卿府經歴吳瓛巡檢徐寳源均禀辭赴海運津通局差縣丞王祖蔭禀知奉調五河鹽厘差滿回省並謝十九年分蘇浙賑捐案内蒙保補缺後以知縣用又章承銘禀謝奉委署理丹徒縣典史事 
[皖省官報]  
　　三月初一日候補知縣劉兆熊辭奉臬台委赴皖北查驛站董玉書知奉臬臺安赴當塗帮辦保甲巡檢李象寅謝超委章復祖知奉臬臺委查北門内街道吏目李登洲辭奉臬臺赴無爲州查班管○初二日同知銜升用同知直隸州改指安徽候補知縣童寳善到浙江人號米　癸酉拔貢指分安徽試用巡檢張鵬到湖北人調署懷寗縣丞董祖修知任事調署霍邱開順司畢健知缷事並辭本任滁州大鎗司顧民喦辭奉臬委帮辦太和保甲卽用知縣陳祖綬王元綎候補知縣杜師預均知撫委閱卷同知范啓璞知銷查城内冬防總巡並辭赴懷寗查礦務知縣曾希文辭赴皖北公幹趙元熙知奉委發審局帮審差直隸州判謝必逹銷查南門冬防總巡並臬委帮辦泗州保甲從九麻森銷查北門内街道並辭赴上海採礦價巡檢章復章接查北門内街道李懷永到自蕪湖解餉赴京回保甲總巡直隸州丁翰年按照磨傅光烈均知展限冬防事竣○初三日指分安徽試用巡檢顧恩瀚到江蘇人王懋淸知奉撫委閱卷董玉書辭赴當塗帮辦保甲同知吳道灼禀赴無爲州帮辦保甲府經陳滭奉臬委調查北門外街道桑潤奉臬委查西門外街道趙閏芳辭赴寗國差遣○初四日本任渦陽縣歐陽靄到分發安徽議叙班試用知縣文化舒到四川人伯安甲午科舉人卽用知縣周捷三崔保齡陸春官均知奉撫台委閱卷另補縣劉家序知奉部咨舒城任内奏銷紀錄一次註册調署懷縣丞董祖修奉臬委兼查金保門外街道○初五日委署靈璧縣劉昌彝辭候補知縣章寳善知奉委赴皖北恊辦義賑並解賑銀杜師預知銷撫憲閱課卷直隸州同郭申綬到道皖北措資回巡檢邵承椲到赴毫霍查班管回成源匯知奉臬委赴全椒帮辦保甲李懷永知由奥湖北賑捐案内移奬藍翎沈昌淦知奉臬憲委赴靑陽帮辦保甲○初六日調署廬州府陳文騄到卽用知縣陸春官奉委發審局學習童寳善辭赴皖北恊辦義賑並解賑銀畢登奉撫委赴湖北公幹鄧之望奉委辦營務處文案縣丞增齡到赴廬江查班管回○初七日候補縣丞喻兆圓到赴淮北土厘差遣回吏目汪一鵠辭赴廬州府差遣巡檢張開甲到解首級赴靑陽回過亮弼辭赴頴州府差遣 
 
 

Page 10

 
 
[留養捐項淸單]  
　　留養子女之欵前經四次登報在案兹將續收各欵彚抄如左乞爲登報以慰衆望溧陽洪大善士捐洋五百圓孫叙盉大善士捐洋二百圓慈邑尹日　堂捐洋一百圓徐毓萱善士祈堂止康健捐洋十圓又振饑十元又祈長子病愈捐洋十圓又振饑十元慈谿馮錢氏捐洋廿圓中湘趙萬發十二圓瓣香室主人十二圓塘樓釐捐厘十元五角嚴少臣善士十元守瓶盦主十元浙虞天水徐氏六元經騐秘方輯要資移助五元周陳據計邱五善士合洋五元孟沈兩士合洋四元燕貽堂四圓東山姚士彬四圓鎭海號台王兩圓五角俞仲寅捐銀二十兩二錢隴西庸記捐銀七兩四錢正[  上海源通宮銀號義賑公所嚴信厚謹啓]  
[上海北市絲業會館籌振公所施子英經收順直山東湖北安東淮徐賑己亥年正月初一至三十日第五十三次淸單]  
　　初一日還願子洋廿元强齋求合宅平安生意興隆洋十元○初三日川沙司獄署王楊氏爲小兒王來生完願求四季平安洋二元還讀山房銅洋十一元○初八日太倉隱名氏爲兒感受風寒求速痊洋十元揚州崔樹記四元○揚州陳六舟閣學募吳義茂求平安洋八元井養齋求延壽二元朱膽園求功名一元陳代夏求病愈四元六角○初九日許桂馨求病愈規銀五十四兩八錢一分六釐○初十日上年招商漢局經收洋三十九元○十二日陳九五洋二元○十三日無錫邵榮魁求恙全愈五元嘉定恊泰興銅洋一元○十四日漢臯子因家慈期頤壽辰承各友惠賜祝儀移助洋五十元湘陰忠德堂廿元無名氏四元○義善源來蘇州吳邑署張子瑜求目疾愈洋廿元無名氏求平安十二元張聨生求病痊五元張卓夫求嗣顧菊記求平安各四元王侍宣朱玉泉均求平安各三元湯乾門楊濟川顧善香三户均求平安各二元梁靜菴張蘭泉二户均求平安各一元黄夥計一元共十三户合洋六十元○十五日益順洋五十元古黟姚源氏求合家平安廿元金又溪爲子雙壽病求速愈三十元臨平陳晚香祈保三兒病體速愈十元又廿元高郵丁玉軒募普蔭五元又戲彩堂森記四角松江湯軼能求内子病速愈四元無錫楊子誠求兒病全愈三元杭省朱裕廷續助完願二元○十六日福萱子爲先母胡氏孺人冥中消災納福洋十元隱名氏爲子節生日資二元太倉凌國柱香斗灶經費移助一元三角○十七日無名氏洋二元姚伯欣正月份捐一元○十九日長興縣正堂程爲慈病愈洋一百元無名氏二户各洋廿元少思生十元介福號銅洋廿七元○二十日心願氏洋二元○張大善士募衆善士共規元一千兩不書名中記益記恆記諸記五户各規元二百兩共六户合規元二千兩○廿一日盛成章洋二元○廿二日杭　恆豐順樂安老人同室沈氏孫根官再助求瘡疾卽愈不再復發增福延壽合宅平安洋五十元無名氏五十元全益號春酒移賑三十元嘉定吳興記十元安徽池州府署無名氏六元慶裕記五元川沙司獄署王楊氏完願四元杭垣防軍局護蔭居十爲内子産後疾愈完願二元寗波求免愆人二元杭垣江錫齡小洋一百角○廿三日吳在棟爲父忽有咳嗽痰症求速愈洋廿元銅洋十六元○廿四日常州董楊氏八十冥壽移懺資洋五十元太倉聞玉山節省元夕花盒資移助洋四元銅洋四元○廿五日松江侯文軒募無名氏因子病願洋十元○廿六日欒子明洋廿元郁仁記五元曲阿籲安子求家室平安五元許公若爲第三子生日移資二元○廿七日金陵吳門鄧氏寄寓天津求平安洋六元○廿八日沈卓峰求母病速愈洋一百元邱鄭氏求病痊由恊昇莊來十元又邱韓氏求病痊二元無錫趙廷生求平安二元永康餘大仁大銅洋一元無名氏銅洋一元○廿九日好善齋書潤助賑小洋廿角○三十日無名氏銅洋三元○正月份共收規元二千零五十四兩八錢一分六厘洋九百五十元小洋一百三十三角扯七三四七五合規元七百零七兩七錢八分五釐以上共收規元二千七百六十二兩六錢零一厘銅洋六十四元連前共收規元九萬二千七百九十四兩一錢六分七厘銅洋六十四元測量機器一付 
 
 
 

Page 11

 
 
   
 
 

Page 12

 
 
[光緖二十五年三月初二日京報全錄]  
　　宮門抄○諭旨一道錄前○桂撫黄奏爲遵旨確切查明據實覆陳摺○楚督張奏爲裁撤湘省南學會銷毁會中各書並將保衛局裁歸保甲局辦理情形摺○蜀督奎奏爲遴員接署道篆片○三月初二日户部通政司詹事府鑲黄旗值日無引見○端王徐樹銘各假滿請安○朱侯致祭明陵回京請安並謝恩○山東學政榮慶請訓○忠淸阿前往口外賜奠請訓○江蘇臬司陸元鼎到京請　安○懷塔布文熙各請假五日○良培續假五日○召見軍機榮慶陸元鼎○○廣西巡撫臣黄槐森跪奏爲遵旨確切查明據實覆陳恭摺仰祈聖鑒事竊臣於光緖二十四年十月初十日承准軍機大臣字寄光緖二十四年九月十四日奉上諭有人奏廣西土匪滋事追原禍始請飭詳查一摺據稱本年廣西軍事實由光緖二十二年匪徒搶署之案而起前湖南巡撫陳寳箴委員查辦此案難免挾私上下諉缷置匪不理釀成鉅患等語著黄槐森按照所奏各節確切查明據實覆奏毋須循隱原摺著鈔給閱看將此諭令知之欽此遵旨寄信前來等因承准此查原摺内稱覩廣西軍報追原禍始實由光緖二十二年匪徒搶署之案而起靈川永安二案訊辦匪犯六七名首要伏法餘俱無累人心帖然乃遠道謡傳輙經御史風聞叅劾查覆各情地方紳民皆謂查覆過當因之官吏寒心每多諱匿匪徒長勢是以有灌陽失守之患馴至本年五月匪類同時蜂起失陷四城今年來京應試者多言靈川永安兩案係已革湖南巡撫陳寳箴委道員黄炳離往查常到蕭萬昌商號出入臬署均江西同鄉自黄炳離去後卽從臬司說出某某獲咎某某免議闔省官塲多已先知似此查覆難免挾私請將上年靈川永安兩案辦理當否並叅革有無冤抑認眞詳查等語臣當卽檢卷逐細查閱證以所聞光緖二十二年四月永安州地方米貴署該州知州江鑑據紳耆禀請示禁榖米出境有州屬眉江里紳民赴城買米貢生姚澤新等攔阻江鑑查知諭以本地買米接濟並非販運出境漁利不得遏糴四月二十二日值城市赶墟之期姚澤新等竟鳴鑼聚衆詭稱州署存有發振米石唆使進署索取是日赶墟人多蜂擁到署閧堂吵閙時有地方濫棍乘機入署刼掠銀錢衣物拒傷兵役該州江鑑通禀經前撫臣史念祖飭令署平樂府知府趙淶彦親往查辦緝獲李街保二李阻慶等十名趙淶彦親解晉省當飭署桂林府知府向萬鑅提犯研訊李阻慶供認進署搜刦得贓不諱惟李街保二等供詞翻異署按察使何昭然仍飭向萬鑅會同覆訊向萬鑅不肯會審何昭然卽令趙淶彦復訊趙淶彦行飭江鑑查覆禀稱曾搜出李街保二所搶湖縐腰帶紅縀對聨原贓且曾拉扭該員髮辮確係正犯請將該犯李街保二與李阻慶依例擬斬梟示餘犯分别監禁保釋禀由趙淶彦轉禀何昭然據情具詳前撫臣史念祖批准將李街保二李阻慶斬梟此辦理永安州一案之實在情形也又查光緖二十二年五月靈川縣積棍龔五六秦石玉等糾衆抗糧經前撫臣史念祖訪聞飭司嚴檄該知縣陳國華設法拿辦並委員西隆州知州朱業彬馳赴該縣會同將糧務妥爲辦理五月二十八日陳國華與朱業彬來省六月初一日向史念祖面禀情形初二日龔五六秦石玉等卽在一都大廟歛錢抗糧並有生員秦兆璜民人楊文安同黨經差役拿獲秦兆璜等五名押解回縣代理典史王國華因印官晉省暫將秦兆璜等身各暗帶洋鎗糾集多人先將一都糧局打毁蜂擁到縣沿途愚民隨同附和乘勢闖入縣署親兵蕭順攔阻被鎗殞命龔五六秦石玉等掠取署中銀錢衣服撞監縱犯毆辱典史仍回大廟踞聚不散陳國華禀報經史念祖委員淸查並派防勇前往拿獲秦石玉秦添萌秦添發三名訊據供認不諱當卽就地正法龔五六逃至龍潘廳地方經該廳趙光第拿獲解省交桂林府訊明正法此辦理靈川縣一案之實在情形也嗣經御史風聞奏叅奉旨交湖南巡撫臣陳寳箴查辦陳寳箴委道員黄炳離來查如何覆奏并未咨粤有案其叅革有無冤抑不悉其詳聞黄炳離到粤訪查甚密所到商店不僅蕭萬昌商號一處訪查之後曾拜藩司游智開臬司蔡希邠調各案卷查閱卽於次日起程回南亦不僅拜臬司一人原奏所稱黄炳離去後卽從臬司說出某某獲咨某某免議之言其時臣未到任現經查詢並無其說臣覆加確查靈川縣一案龔五六秦石玉秦添萌秦添發四犯供證確鑿辦理尚無失當永安州一案李街保二解省翻供趙淶彦行飭江鑑查覆確係正犯轉禀何昭然據情轉詳前撫臣史念祖不飭覆訊卽照懲辦土匪章程批准正法惟持械進署搜搶並扭江鑑髮辮有人目擊是懲辦後紳民並無間言至永靈兩案起釁情節一藉米貴造謡惑衆閧堂搶署一因抗糧糾衆搶署刼獄斃命並非土會各匪謀爲不軌查上年灌陽縣及本年梧鬱所屬土會匪滋事實由地方官疏於防範尚非諱匿釀患均與永靈兩起情節各不相侔除嚴飭營縣認眞淸查團保搜捕積匪以絶禍根外所有遵旨確切查明據實覆奏緣由謹繕摺具陳伏乞皇太后皇上聖鑒訓示謹奏奉硃批知道了欽此○○頭品頂戴湖廣總督臣張之洞跪奏爲遵经裁撤湘省南學會銷毁會中各書并將保衛局裁歸保甲局辦理情形恭摺覆陳仰祈聖鑒事竊臣承准總理各國事務衙門電奏上年八月二十一日奉旨湖南省城新設南學會保衛局等名目迹近植黨應卽一併裁撤會中所有學約界說札記答問等書一律銷毁以絶根株著張之洞迅卽遵照辦理欽此遵卽飭據湖南藩臬兩司將南學會保衛局卽日裁撤當經電奏在案臣仍一面飭將學約界說札記答問等書版片全數查調來卾一律銷毁至保衛局之設飭兩司切實查覆經升任湖南撫臣俞廉三前在布政使任内會同署按察使夏獻銘詳稱前署臬司黄遵憲以原設保甲局員紳懈弛因參酌各通商馬頭捕房條規添設大小各分局派委員紳設立巡捕更名保衛擬定章程均以緝捕盜賊淸查户口爲主其附於保衛局之遷善所凡失業流民犯有賭竊等事卽收入所内看管延請工匠教習手藝令其改過自新藝成限滿察看保釋與他省之自新所章程相同惟湘省民情不免驚異浮議頗多迨試辦數月城廂内外晝夜有人梭巡凡宵小之徒皆爲歛迹廛市一淸商民翕然安之惟與保甲名責實同實屬多立名目設局太多經費過鉅勸令民捐力有未逮現擬裁歸保甲局撙節用欵核實辦理等情詳請核辦前來臣復於湘省來鄂官紳詳加詢考據稱保衛局係變保甲之名而行保甲之實頗有成效尚無植黨情事等語臣查保衛局旣係辦理保甲局務其兼辦遷善習藝教養難民亦地方應辦之事原不必另立保衛之名且辦事期在核實亦不必示奇異自應仍用舊日保甲局名而力埽濫支敷衍之積習現在迭次欽奉諭旨整頓保甲臣已嚴飭該司將所有局章叅考民情斟酌妥善酌减捐數督飭員紳認眞巡緝務期事有實效欵不虚糜以仰副朝廷縚靜閭閻之至意所有裁撤南學會銷毁會中各書曁將保衛局裁歸保甲局辦理情形理合恭摺覆陳伏乞皇太后皇上聖鑒謹奏奉硃批知道了卽著嚴飭湖南保甲局認眞辦理毋得有名無實欽此○○奎俊片再川東道任錫汾辦理余蠻子一案措置失宜不給輿論應行撤任遺缺查有辦理滇黔鹽務局特用道夏峕堪以署理所遺滇黔鹽務總局查有候補道華國英堪以接辦除分别飭遵外理合附片具陳伏乞聖鑒謹奏奉硃批知道了欽此 
 
