# 1899 - 343 - 4909581

 

Page 1

 
 
[廣學會新譯李傳相歴聘歐美記每部三角五分○又出售新著富國真理説教雪圖書集成局代啓]  
　　前年李傳相奉使至俄旋歴聘歐美各與國衆皆以傳相本中國偉八充外洋貴使爭見顔色自幸光榮各報館吏遣人日伺行臺記動記言歸登報簡廣學會林樂知先生以爲中國關繫之大莫甚於此爰與蔡君芝紱詳譯華文藉作星軺日記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圈點允當卽在棋盤街老巡捕房對門廣學會總局曁各省西士售賣處分别出售○富國真理爲前任厦門英領事賈君所著中國今正患貧誠取是書而仿行之朝野上下間吾知其必有合也每部三角○説教雪爲王君煜初所著盖惜彭君光譽説教之誣而雪之也每部一角半○附售學古堂文集二角售處皆同前 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閲者不便爰會通兩家之雷撰爲是編用筆謹嚴叙事詳備方今國家崇尙寳學稽古之士允宜家置一編惟惜坊間所印均係剛節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈　 
[論荷人謀叛]  
灜西諸國恃其長駕遠馭之技往往於數萬里外尋覓屬土披荆斬棘不憚辛勤迨草昧旣開於是移人民據要隘設官吏駐重兵土人之馴謹畏事者相率俯首帖耳受其範圍稍或倔强則以堅甲利兵爲掃蕩驅除之計其謀之狡心之深爲歐洲各國所同而中國明末時荷蘭國尤擅長於此亞細亞洲南洋各島大半隸其版圖又於阿非利加洲南境恃其兵力横肆鯨吞屬地之多幾於雄視一切現雖國勢凌夷迥殊往日而聲靈所及英法而外猶堪首属一拽焉不意邇者旅居非洲南境好望角相近之荷國屬民忽然謀叛揭竿斬木勢甚洶洶荷廷如何措置雖未詳知然旣啓釁端難免勢成騎虎嘗考好望　在阿非利加洲極南地盡之處東爲印度海西爲大西洋海南爲大洋海長約二千里廣約一千里從前蘇彛士河未濬時歐羅巴洲人航海東來必寄椗於此荷人於前明中葉尋蹤而至營立埠頭徙國人而耕之土人則捕以爲奴其俗以畜牧爲業沿溪傍河自成聚落惟地皆沙磧往來甚遠駕犢車行沙中往往中途渴死故其地廻環數千里而户口不繁夫荷人占據如此之先經營如此之久其視爲固有不言可知嘗聞泰西公法家之言曰邦國分轄地興各有專屬揆其撫有之始其故不一而要端有四從古聚居其地無有更出其先者一也國人徙居荒地遂據爲已有者二也征服其地歴久相視爲固有者三也或由封賜或由購置者四也凡此四者均爲得地之正今荷人之於南非洲本屬荒地據而有之締造經營二三百載合之公法固已名正言順無所嫌疑乃其屬民忽一旦思脫柑絆遽生離畔之心荷廷苟命將出師聲罪致計其順逆之數勝敗之機亦何待智者而後知哉雖然有難言者矣夫荷人之得此地也所徙雖係本國之民然其土人必仍棋布星羅生育蕃衍幸而國勢鼎盛兵力雄强不敢不低首下心　受覊勒句有微隙則躍躍欲動之意自不能忘况近年來古巴之於西班牙檀香山之於日本咸以蕞爾小國奮其凌厲無前之概貨嵎抗拒百折不回卒之脫盡覊縻自成獨立邇者搭浪施華列亦以非洲小國竟以微釁與英人大啓兵端英以全力持之數月以來兵敗將亡反受挫辱將來成敗雖不可知而英之元氣未免爲其所損今荷之屬地亦在非南戰電傳來豈能漠然無動其意以爲英係著名强國雄兵猛將冠絶歐洲而一與搭人交鋒猶難操必勝之劵荷國聲威遠不及英而非南又沙磧迴環炎曦熾烈天時地利外人均不能堪荷人雖狡亦豈能遠調本國之兵從事於遐荒絶域哉抑嘗思之非洲一地開闢較遲人民亦較愚蠢歐人占其土地掠其人民久已視爲几上之肉然天下事物極必反理有固然憤之積也愈深禍之發也愈烈試觀月前阿蘭日總統士珍下令於國中曰凡我民人務宜竭力抗拒此等國仇因彼有意抵隙導瑕欲滅我非洲之衆處心積慮非始於今倘搭浪施華列不能自主則我國亦安能有自主之權氣壯詞嚴言之侃侃凡處非洲者苟思唇亡齒寒之意豈能不乘此機會自奮雄圖然則毆洲諸邦倘再不豁除苛例加意撫循則瓦解土崩當亦翹足可待豈特荷之屬民競思離畔而已哉 
[本館接奉電音]  
　　昨日午後京帥飛電傳來上諭一道敬謹譯登○十一月十一日奉上諭黄槐森奏特叅庸劣不職各員請分别懲處一摺廣西南寍府知府金綬先營私近利措置乖方賓州知州殷謙遇事張皇不恤民隐富川縣典史潘鶴年藉端需索嗜利妄爲桂平縣典史翟鈞不知檢束控案纍纍寍化縣典史李　馨藉案謀利遇事招摇三寗司巡檢魏潤昌倚勢訛索惟利是圖八尺司巡檢黄章烈乖僻性成捕務廢弛平樂縣教諭于朝弁物議沸騰不堪司鐸鬱林州訓導鍾德彰行同無賴不顧聲名均著卽行革職桂平縣知縣王仁鍾性情執抝輿論未孚興安縣知縣劉乃賡辦事疎忽不洽輿情均著開缺另補餘著照所議辦理該部知道欽此 
[英軍屢敗]  
　　華歴本月十一日倫敦來電云英國陸軍大帥梅朶恩氏統兵至搭浪施華列西南境外馬逹江邊與搭人交戰大敗而回目下方度地結營以備敵軍衝突搭國大帥國隆戞氏頗饒經略戰守得宜初八日英兵四面圍攻國隆戛氏麾衆禦之俘獲英兵六百七十二人并大砲三尊搭國東南境外古崙蘇地方火車所過之橋凌空嶻纍亘若長虹搭人毁之以免英兵馳過來的西米司地方所有英兵仍被搭人圍裏且日益進偪困阨不堪一日英將惠鐵氏派兵士五百人突圍而出猛攻搭兵所駐之某山搭兵未及防維小有挫失有一砲被英兵所壞及英兵將返陡遭搭人攔截交閧之下英兵死十二人傷五十人被擄六人日來英兵食物將匱主計者乃减半給發恐兵雖壯勇亦不能枵腹荷戈也 
[德增軍艦]  
　　華歴本月十一月倫敦來電云德國議院議將兵艦之額倍增蓋德國夙以陸軍以著名若海軍則非其所長故目下亟思竭力整頓也 
[遼督履歴]  
　　日本長崎采訪友人云俄國新簡遼東總督兼東洋艦隊總統官矮來苦碎暇夫氏生於西歴一千八百四十三年旣長入海軍學校肄業旋派入第四艦隊至一千八百六十年升任隊長一千八百七十年升任矮夫利加艦管帶一千八百八十三年充駐法使臣某氏隨員駐巴黎斯三年及歸朝奉命爲矮獨米拉而哭而泥六夫巡洋艦長累遷海軍少將又三年升海軍軍令部次長參與海軍秘密事宜一千八百九十五年調任東洋艦隊司令民暇時研習東方軍務頗有心得至一千八百七十七年洊升海軍中將兼黑海常備艦隊司令官今仍擢授斯職云 
 
 

Page 2

 
 
[俄政述新]  
　　日本晨崎采訪友人云俄國派駐大連灣之第十一十二兩隊陸軍刻已奉檄移紥旅順口攷旅順旣入俄人之手經營一切所費多至千餘萬金今旣簡駐遼東總督一員則此後如建隄防濬海口開工塲造貨棧築船塢購機器以及寺院病房兵營之類皆須責令總督就地籌貲至於滿洲鐵道自泥咖拉司至哈爾賓業已告竣此外亦多集夫役昕夕程工　 
[蜀興新學]  
　　前者本報曾紀四川總督奎藥峯制軍特委丁軍門鴻臣帶同武弁學生航海赴日東游歴一事兹者日本大坂每日新聞云東歴十二月八日卽華歴本月初六日軍門等人由横濵附西京丸抵神户以便取道回華聞軍門所注意者係日本海陸兩軍并擬於返蜀後先卽以下五事行之一就成都創建日文學舍研究一切文物制度意欲白諸總督禮延日儒中島氏爲師此外另設武備學堂中西學堂招習生徒授以新學二就成都開設日報館以助國家啓迪民人三招雇日本之精於育蠶者傳習育蠶事務四改正軍營操法務底於良五所設巡捕須將規制改訂六郵政局章程亦須更改 
[鎮海戒嚴]  
　　寗波采訪友人云意人窺伺三門灣必先有事於鎮海李健齋爵帥老謀勝算洞燭幾先特於日前飭將　彈火藥及各項軍裝解赴防營以備應用復由察院行轅之内安設德律風以便消息靈通免致軍務阻滯 
[籌備江防]  
　　武昌采訪友人云本月某日湖廣總督張香濤制軍接准總理各國事務衙門電文内開意大利人因三門灣一事未遂所求深恐别圖要挾法人則在廣州灣等處任意尋釁亦恐驟啓兵端云云當此强鄰環伺外侮迭乘不得不整頓江防爲未雨綢繆之計因卽檄飭鄧軍門正峯馳赴田家鎮等處將沿江防務次第妥爲部署槍械子藥更須一律配齊庶無事時藉壯聲威有事時足資捍禦是亦有備無患之至意也 
[備迓星軺 < 
　　金陵訪事人云官塲欽奉電傳上諭敬悉皇太后皇上厪念東南商務亟思設法振興特派李傳相爲商務大臣查察各口岸商情以便大加整頓傳相親承寵命請訓出京不日將抵申江小作勾留卽赴白門與南洋通商大臣熟籌招徠商賈保全商務之法然後溯江至蕪湖漢口逐一稽查劉峴帥因飭上元江寍兩縣主預備行轅以待傳相駐節按此事省垣雖得電信而上海尙寂無所傳聞深恐未必的確也 
[軍帥回轅]  
　　金陵訪事人云京口將軍崇右庭留守蒞後任整頓八旗軍維日孜孜務十月某日校閲前署將軍毓留守所創練軍旋令江寍駐防子弟大操類皆賞罰分明使人畏服迨二十八日秉節赴鎮江親閲京口駐防操演至本月初六日公務告竣初七日午後軍麾遄返江寍 
[關道蒞甬]  
　　寍波采訪友人云新任寍紹台兵備道浙江海關監督誠果泉觀察於本月初十日由上海乘江天輪船就道翌日侵曉行抵甬東旋以署道憲萬觀察尙住署中因暫假稅關小駐至何時接尙未見有明文也 
[籌餉新章]  
　　武昌采訪友人云鄂省加徵烟酒糖各貨釐金現經籌餉局刊布章程從嚴抽取計烟葉每斤徵錢十文土酒每斤徵錢八文外省運銷之酒每罎徵錢自八百文至六百文不等紅白糖每斤徵錢八文蓋因以上各項皆嗜好之物非貧民日用所必需故多取之而不爲虐也 
[請除賭害]  
　　寍波采訪友人云郡城每有棍徒私設花會貽害良民雖經賢有司竭力禁除而東鄉後塘河盛墊橋航船竟敢擇地設攤誘人猜壓是非地保差役得賄狥庇烏敢若此之明目張瞻忌憚全無乎某日武生俞輔清具禀府轅歴陳一切府尊批其牘尾曰花會貽害地方節經本府出示嚴禁懸立賞格密派府差並札縣會營選派兵役嚴密拘拿僅獲夥犯究治著名首犯迄未拿獲實屬深惡痛嫉該職旣禀願爲前導恊勇拿捕係爲地方驅害起見洵屬奮勇可嘉惟前經本府通禀各憲酌撥營勇拿辦花會案犯因各營奉調赴防無可分派現在斷難再請若僅憑該職一人之力豈能抵各犯負嵎之固乎仍候札縣勒差嚴拿務獲究辦據禀應毋庸議著卽知照 
[太白樓題壁]  
　　漢口訪事人云自蔡甸漢口兩埠通行小輪船後匪特和行旅稱便抑且商務大興現在黄州武昌仙桃鎮沙陽京口等埠亦均有小輪船來往誠足見風氣之大開矣○漢口陶家巷祥茂和客棧開設有年近忽有聚賭抽頭之事適爲陳慶門都戎所聞特於本月某日不動聲色督率勇丁將棧主及賭徒七人一并拘獲訊明情節枷號以懲○鄂　銀元局開辦以來成效特著現在各省紛紛解銀赴鄂附鑄龍銀以故工役等人逐漸募添猶不免夜以繼日也○近有英法俄美德日諸國寓漢西人禀請關道憲岑馥莊觀察札飭夏口廳同知發給護照持赴廬山等處獵禽業已相率首途矣○本月某日關道憲岑馥莊觀察札行夏口廳略謂法意諸國交涉事件尙未就緒以後遇有華洋交涉事件妥爲辦理俾免事端○庫欵支絀捐務繁興刻下漢口土壋設立猪捐局每猪肉一斤除常捐外加抽二文○前報曾紀漢陽逆案兹悉有吴皮工者年逾花甲生有三子俱已授室三媳性好葉子戲翁屢戒之弗廳併誣翁有新臺故事翁憤極自刎事爲保甲局總辦所聞禀府飭縣務將三子及媳一併拘究 
[燕子磯懷古]  
　　金陵訪事人云金陵新關之前長竿矗立高約三丈有奇竿頭懸挂龍旗大纛迎風觀瞻頗壯懸旗繩索製自外洋長約五尋價值二十弗郎克旗則曉升暮落繩則日夜常懸月之初四日關役晨起循例挂旗則繩已不知何時被人竊去因卽禀知稅務司安格廉君安君聞之勃然夺怒立卽飭人邀請下關保甲局員到關查勘勒緝贓賊務獲重懲一面另撥一繩應用○江寗府屬各邑興辦團練以來府尊劉嘉樹太守密派幹員分投查察旋經禀覆以江寗句空兩縣爲優○金陵大中橋左近有某氏女年剛瓜破貌比花妍生成水性楊花慣喜招蜂引蝶初與旗丁某甲有染朝雲暮雨海誓山盟雙宿雙飛情同伉儷未幾又與某乙某丙結露水緣眷戀新歡全抛舊好甲中心懷恨久欲得乙丙而甘心月之初三夜魚更初動與乙内遇於沂春浴呇堂卽狺然效灌夫之駡座乙丙反唇相稽以致互相詬誶時有著名匪棍曹山虎者欲以魯仲連自任向之排難解紛甲怒其左袒拔刀相向曹遂身受重傷暈仆於地浴堂主夥恐釀成人命將一干人扭赴江寍縣署縣主戴子和大令騐得曹山虎受傷甚重飭將甲乙内暫收外所俟據情禀報江寗將軍候示核奪 
[邗水芳漪]  
　　揚州訪事友來函云上月某日兩淮岸商恒豐泰在十二圩重運西鹽雇船分裝至江西引岸銷售不意渡江後陡遇颶風將所載之鹽盡行淹没因卽報由江西督銷總局詳奉督鹽憲劉峴帥批示云運商恒豐泰領運西岸引鹽招雇船隻分載前往行至潴溪遭風汰消鹽三百八十八包除零核計四十八引旣據勘騐屬實出結呈送應准免完半釐毋庸補運仰候札飭准運司遵照繳現運司江蓉舫都轉已接奉行知隨卽照録札文飭淮南總局示諭西岸商人恒豐泰遵照矣○揚州府屬江都縣境應完本年新漕向准於開徵後初限内减價完納以示鼓勵本年縣主湯大令率由舊章出示曉諭略謂漕糧爲天庾正供例應冬兌冬開不容稍有蒂欠乃本邑各花户疲玩成風更有延至年外者以致報解殊形製肘當經前縣禀准各大憲定立限期分别加减完納在案本縣現仍循案辦理查本邑漕米每石例完五千五百文隨繳脚費五十二文本縣現定由十月朔開徵日起至三十日止在此限内完清者每石减收五百文自十月三十日以後仍照常例不减倘延至年外則每石加收五百文無論年内年外脚費均一律五十二文云云此示直至十月杪始經坊保黏貼通衢噫賢父母一片婆心不知各花户果能咸沾實惠 
 
 
] 

Page 3

 
 
否也 
[大令謝步]  
　　前日新任上海縣主藍雲峯大令由敬業書院公館鶯遷入署滬城文武各官咸往道賀昨日大令命駕赴各衙門謝步蓋官塲之通例宜然也 
[禁毁樣竿]  
　　欽加運同銜陞用直隸州署理上海縣正堂藍爲出示嚴禁事案准淞滬鐵路總局潘移開案查淞滬鐵路上邑圈用二十七保十一圖地畝西自第一號原業王阿大起東至第二十二號原業徐煥文地止兩旁所揷鐵絲牽連竹竿標記約計二百二十餘丈被鄉人拆毁無遺曾經函請示禁移請查照再行示禁等因准此查此案前准來函當經前縣主出示嚴禁在案兹准前因貪再出示嚴禁爲此示仰該處居民保甲人等一體遵照自示之後毋許將鐵路公司圈地鐵線竹竿拆毁該地保亦當加意看守倘再有拆毁情事定行一併提案嚴究各宜凛遵特示 
[請禁翻印]  
　　滬南三等學堂總理人赴道轅禀稱英文功課讀本向係購用現成之書極思自行編輯而苦於不能猝辦今將英文讀本名耳立特者譯作華文添注音義與坊本回然不同大便初學爰付剞劂以廣流傳本期推廣原可公諸同好但恐坊賈射利石印翻刻禀請飭縣及租界委員一體諭禁道憲余觀察准之業已札飭上海縣出示諭禁矣 
[嚴懲劣勇]  
　　前日太湖水師副中營勇丁盧榮桂因事至南巿張家弄見彭連生之妻王氏在門外浣衣遂向之調笑彭怒甚向之理論反被糾令同營勇丁扭住毆擊事後彭控諸二十三七鋪巡防局局員邱友齡二尹函致副中營管帶劉君劉君勃然震怒立提盧榮桂傳彭質訊以盧瞻敢在外滋事飭重責軍棍五百下將卯名革除驅逐出境 
[定期較斛]  
　　本邑南巿米業定章春秋兩季將米斛逐一較量前日適當較斛之期午後令各行將斛携至本城豫園萃秀堂獨滬北新閘鴻源米行主唐錫甫不以爲然將較斛司事人任情毆擊各米行執事者聞此咸裹足不前事遂中止旋由司月裕昌米行主楊菊生商諸各同業並邀朱南泉沈竹亭到塲會議大略謂較斛一事始於雍正二年歴來並無異議此次鴻源行主輙敢違章須從重罰鍰以儆遂公議在常昭米業公所仁榖堂萃秀堂等處罰奏清音三堂另備酒筵十二席議旣定遂定期昨日重復較量 
[嚴究縱火]  
　　日前英租界恩慶里丁姓家被火情形略登本月初九日本報事後包探倪順泉趙銀河查得比鄰有胡芳丙者曾與周雲生周雲章同犯縱火案因疑此事係胡所爲特於昨晨拘獲解送英美租界公堂禀稱小的查得胡縱火之事已共五次所得賠欵約計三千二百兩前次某保險行洋人因疑買辦俞生初與胡串通貿然照賠將俞送案判押三年旋胡又與周雲生周雲章同謀縱火事發二周獲案奉判管押二年胡則遽被逃逸此次恩慶里之火距胡所居甚近形跡可疑小的等因卽獲送案下俞以曾被貽害亦願投案作証叩乞訊懲胡倩博易律師到堂申稱此案情節本律師尙未查明可否請堂上容本律師問悉原委然後到堂申辯讞員翁笠漁直刺商之白繙譯官准如所請定於下禮拜三覆訊胡還押捕房 
[控追花欵]  
　　前者日本人岩田熊吉倩經理人祝如龍購辦子花若于包曾付洋銀一千元祝卽偕其友王少山至英租界吉慶公棧與棧主朱玉泉及陶少卿徐朗山陳芝波賭博輸去洋銀九百餘元迨岩田向祝催問支吾良久後知無可隐諱始吐出真情岩田因卽投報捕房捕頭令包探秦少卿將祝王拘獲昨晨解送英美租界公堂岩田投案供稱商人於上禮拜一付祝洋銀一千元倩購子花延不交到再三追問始知被王等誘賭欵已無著商人情急報捕今旣送案叩乞究追祝供小的自受岩田熊吉之託携有多金被王串同吉慶公棧主朱玉泉等設局聚賭致輸去洋銀九百十元王供小的雖曾糾祝共賭然事在九月中旬此次岩田熊吉所付洋銀乃祝持付立昌成莊欵並非與小的等賭負所致尙求明察讞員翁笠漁直刺商之白繙譯官判將祝笞責三百板管押一月王糾賭誘銀情實可惡著押追被騙之欵一面補提未玉泉陶少卿再行究辦 
[飭算帳目]  
　　新全泰洋鐵店股東康桂華投英美租界公廨控唐滿金唆使其姪唐逹山與母唐張氏霸吞股本前晚讞員翁笠漁直刺倩襄讞委員張柄樞司馬提案研鞠康桂華投案供稱前年小的與唐逹山賃屋治下股開新全泰洋鐵店共計股本洋銀四百六十元與唐逹山各出二百三十元由唐滿金介绍訂立議據店中一切帳目均由小的經理至去臘結帳除去股本尙存生財貨物約計洋銀三百六十元不料本年八月唐山逹之母張氏悮聽唐滿金唆使欲將小的股本拆出小的無奈自行辭歇并告以店中存貨及各項客欠共值洋銀八百三十元旣已分手應卽照股給還唐滿金又唆使逹山與母霸吞不得已來案控陳叩求追給唐張氏供小婦人籍隷無錫與康合股開設此店確係夫弟唐滿金作中帳目由康經管月給薪水五千文乃康欺小婦人愚黯無知子尙幼穉私用洋銀四百數十元小婦人查悉後康知無地可容自願歇出然至中秋節止各項帳目均未算清反敢飾詞矇控今將帳簿呈電唐滿金供詞與張氏略同司馬令康於年内將各項帳目從速結清應得股本及盈餘銀向唐張氏算取并著唐張氏按月給康薪水錢五千文各具遵斷切結存案 
[上海巡局瑣案]  
　　前日十六鋪巡防局委員楊聘候二尹查得十六匍橋左近鐵錨弄内寗波人陳梅氏家有聚賭情事因卽親率勇丁前往查獲伊女阿秀及林其祥張文來蔣亭桂錢松君張小甫等若干人研訊之下判將阿秀掌頰四十下其餘姑念生意中人交的實人具保開釋○前日大王廟左近同新醬園執事人雇駁船户謝阿小裝白米六十九石至某處謝串通挑夫竊取一石五半事爲園主所知控經十六鋪巡防北局委員楊二尹將謝笞責一百板挑夫某甲亦責一百板以儆○前日騙子陸瑞華卽陳鴻銓至本城大東門内順興鹹貨店騙得火腿一條携至南巿求售事經叚董奚元良查悉送至二十三七鋪巡防局請究局員邱友林二尹提訊屬實判令重責二百板飭勇至順興查明以便將贓物給領 
[馬路工程局紀事]  
　　前日積竊張寳源在南馬頭某船廠内竊取鐵二條適爲巡丁所見拘送捕房捕頭令轉解馬路工程局司徒貽芬司馬升堂研訊張供此鐵實在廠中拾取求恩赦宥司馬判令枷號三天俟期滿責釋○昨日滬南祥記馬頭麻雀杉板船户翁阿炳姚阿五兩人因爭攬渡客起釁互相兇毆姚力不能敵傷及頭部旋由十三號巡街捕一併拘入捕房捕頭令暫行管押候解送馬路工程局禀請司徒貽芬司馬訉究 
[美租界捕房紀事]  
　　昨日清晨積竊陳春榮混入蘇州河某姓航船上竊取衣被適爲包探沈阿鶴所見拘入捕房捕頭令押候解送公堂禀請讞員翁笠漁直刺訊辦○昨日清晨跑灘賊俞阿二混入外虹口某駁船上竊取布帆及衣服適爲事主所見扭入捕房捕頭令年候解送公堂禀請究辦○昨日午刻北四川路青雲里粤婦梁馮氏與鄰婦某氏作葉子戯一言不合互肆凶毆旋扭至捕房呶呶申訴捕頭以釁起細微從寛釋出○昨日午後兩點鐘時藍副捕頭令落差之各印捕負槍至新靶子路打靶至日落西山始列隊而返 
[名畫仍留]  
　　奥人内夫德里前在美租界百老匯路陳設各種名畫招人往觀近恐游人或以道途窵遠未能共賞新奇因移至英租界寳善街天寳茶園比鄰以便隨時入覽欲飽眼福者盍往觀乎 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禾試塲期]  
　　昨日本報曾紀浙江提督學政文叔平大宗師於本月初七日按臨嘉興府兹得嘉興采訪友人來函云是日宗師排導進宏文館時已傍晚旋卽牌示初八日辰刻行香下學閲墻放告翌日又牌示初九日考生童經古及文生補歲考初十日考善海平桐四學文生正塲十一日考府嘉秀石四學文生正塲十二日考優生及貢監録科十三日考合屬文童正塲十四日覆試文生經古振給貧生十五日覆試一等文生十六日提覆合屬文童十七日覆試合屬文童十八日新進文童大覆十九日一等文生叅謁發落新進文童起馬回杭州 
[鑑湖水色]  
　　紹興訪事友人云上月某夜花巷内某姓烟館火災各水龍風馳電掣而來誤與國勇相撞團勇大怒率衆攔截去路龍夫惡其恃勢凌人恊力與鬥團勇亦不肯稍讓管帶郭允見之急向龍夫婉言開導一面持軍棍向團勇狂擊團勇始退各龍夫乃得汲水噴射將火救熄而回○十月旣望爲紹興府署發審委員劉雲章大令之太夫人設帨良辰傳集京徽四美班伶人假布業會館特設彩觴以欵賓客先期飭匠在戲臺旁安設木栅以阻閒人不意屆時聞風而來者擠擁喧譁栅將擠壞在塲彈壓之團勇突持木棍見人便毆以致羣起而攻人聲鼎沸鄰近各鋪户悮認戲塲火警奔往救援大令恐肇禍端立將奪團勇叱退衆始安靜無譁 
[皖垣小誌]  
　　安慶訪事友人云安慶衞守備衙門向距道署祗百有餘步自紅羊劫後化爲瓦礫之塲隨將其地改建軍營由練軍右營駐紥年來練軍右營奉調他適改駐定安中營營之迤西相距數十步之遥茅舍雲連小本經營者麕集焉惟路多凹凸一遇陰雨泥深没踝時有顛踣之虞邇經定安營民傳恊戎永貴捐廉購石雇匠興修閲半月卽工竣從此王道蕩蕩當無繭足之憂矣○安慶府方太守示期本月初二日課試敬敷書院肄業士子題爲問伊古儒教獨尊間亦不廢釋道兩教自西人來我中土又有基督教而諸教中復各自分宗旨互相詬病陰肆黄鼓非剖析其源流派别與其所以得失之理以折衷一是不足以正人心而維風俗試各抒心得勿摭浮聞泰西議院今日中國是否可行論一貫解江間波浪兼天湧賦以題爲韻擬王文成詠佛郎機遺事七古 
[上海縣署瑣案]  
　　貨捐局函致上海縣署請提漏捐船户張田康訊追縣主藍雲峯大令准卽提到前晚由帮審委員吴明府詰訊張供前由鴻源花廠執事人洪姓雇小的往青村港裝子花二百包至滬已報捐一百七十包尙有三十包貨捐局將船后留令照數補捐後鴻源廠需貨甚亟由洋人撥小火輪船來此將被留之船帶去事與小的無干明府飭收押所中限卽照數捕捐○黄楊氏倩人舁夫黄福咸到案禀請騐傷吴明府提訊之下黄楊氏供小婦人係本邑人丈夫向在虹口賣饎飯度日上月二十七日流氓陸金堂等多人向夫硬借洋銀二十元不遂所欲將夫痛毆遍體鱗傷聞已有兇徒三人由捕頭拿獲收押求恩騐傷究辦黄福咸供年四十歲餘語與妻相同明府飭仵役騐得黄果有傷痕數處然按之起事至今已逾半月其中難保無别項情事著暫舁回候查明核辦 
[上海縣署紀事]  
　　昨日午前有某甲者操湖南音兩足俱無匍匐至海縣署大堂候縣主藍雲峯大令回署時攔輿訴稱僕係同鄉昔年安南之役傷及兩足倩醫截去事後保至守備職銜今求推桑梓之情酌給船川伊歸故里大令揮之使去甲出言挺撞大令大怒喝令笞責詎料其人勇猛異常數人不能制大令爰飭值日差押令出境毋許逗留○本邑大南門外錦昌小烟館因事被人禀控藍大令派差往查至昨日禀稱小的查得錦昌小烟館向在馬路口門張邇者館主病故由其姪沈仁卿備棺收殮將烟館移往大南門外並無雇用女堂官等情大令批示據禀已悉 
[英美租界公堂瑣案]  
　　包探趙銀河解送張仁林阿四張四賈桂生到案禀稱昨日此四人在四馬路青蓮閣與雉妓調笑一言不合互相爭毆以致閣中被人搶失水烟袋十六枝烟槍五枝共值洋銀十二元經小的拘獲解請訊究青蓮閣值堂人王阿才投案請追張仁林阿四俯首無詞張四賈桂生供稱小的等因見爭閙向之解勸不敢胡爲尙求明察讞員翁笠漁直刺商之白繙譯官著張仁林阿四各賠洋銀四元張四賈桂生各賠二元○包探朱阿高解送湖州人張益卿到案禀稱此人向俞子卿强借洋銀任情胡閙適爲小的所見拘送請究俞投案求究張供稱小的乏錢使用向之借貸何敢恃强求鑒直刺判令管押半年期滿遞解回籍○包探顧福其解送小工王阿二到案禀稱此人騙取南巿自來水工頭謝茂記顧子記之洋銀五十元停工不作向論恃蠻報捕後由小的拘獲送請究辦謝顧二工頭投案請追王供稱小的並未停工實因謝顧不許工作勒還洋銀以至涉訟直刺著押候過堂訊核 
[法租界公堂瑣案]  
　　華詠蘭前投公廨控小東門外恊盛魚行主凌德興卽凌寳和以股單抵借洋銀四百五十元圖賴不還讞員朱森庭明府訊知兩造均有不實不盡諭候查明再核昨日堂期明府命提案復訊華偕中人張文蔚投案訴稱本年六月十八日張文蔚代凌德興向借洋銀先付二百元張供認作中是實凌寳和供小的舉華詠蘭素不相識本年七月二十日張向妻弟孫關茂詐稱欲用股單囑向妻子取出然小的已先於七月初四日轉押與瞿長順魚行得洋銀三百五十元至初九日始贖出孫關茂投案禀稱當日小的在恊盛行内張聲稱欲取股單囑向胞姊取出旋在登樓萬里春茶肆親交張手後知被騙屢向索還避不見面求鑒明府以其中顯有不盡不實著將華張押候交保諭令凌孫於下期邀同瞿長順行主携帶帳簿來案候核並著張交代筆人林炳文到案以便澈底根究○永安街豫昌錢莊夥祝福堂向菜巿街立大蛋行夥華某兌換小洋銀一轉瞬間忽少去六百枚以致互相爭論扭至捕房解經明府訊供以兩造均有不合著出外自行查緝昨日堂期兩造投案候示明府商之何繙譯判將所失之小洋銀各認一半著華繳洋銀三十元給祝福堂具領○森和板木行主甘吉昌前控木作頭楊坤坤欠銀九百餘兩迭經明府訊供交保出外勒限理處迄今限期已過延不歸還原告因投案求追明府著保人將楊交案研詰楊供願將住房一所抵押原告禀求勒限遷出明府著將楊交原保人保出限半月内遷讓如延押追○魯麟洋行收租人盛杳春禀稱房客楊毛毛積欠房租洋銀三十五元楊毛毛供本年三月丈夫楊順興因病身故一時無力求准拔還明府著交保出外限半月内先繳洋銀十元○唐秋生禀稱在小東門外蔡文泰魚行爲夥本月初六日學徒某甲被魚販王小松糾衆兇毆受傷沈重現在某醫院醫治特將王扭案請辦包探禀學徒略受微傷約一禮拜可愈王小松供其時小的並不在塲明府著交保出外候查明覆核○包探禀稱小東門外杉板船上失去布袴一條失主指王阿錫所竊是以拘案請訊王供並未行竊現住新北門外某茶館内與值堂人某甲相識明府飭包探帶出查明並無某甲其人隨卽帶回禀覆明府著押候笞責一百板○包探禀稱偷兒王惟巖專在鄭家木橋行竊東洋車上坐褥及墊布等物今特拘案請辦明府判責一百板 
 
 

Page 10

 
 
   
 
 

Page 11

 
 
   
 
 

Page 12

 
 
   
 
