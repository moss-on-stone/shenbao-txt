# 1894 - 33 - 4907468

 

Page 1

 
 
[續印二十四史出售] [  圖書局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[恭印大淸會興告成] [  圖書集成局代啓]  
　　大淸會典一書薈萃列聖之實錄博采本朝之掌故門分類別井然秩然禮備樂明超軼前代茲有友人覔得欽定本倩本局付　手民刻已告成卽日出售計書一百卷分裝八本盛以錦套釐定碼洋一元六角寰海內外欲知昭代鴻　者允宜家置一編以資攷核也售處在三馬路甲館及申昌書室或臨各書坊及外埠同文書局選購亦無不可 
[論西國學堂教習華童之善]  
中國自與泰西諸國立約通商迄今已及五十年往來日密交際日繁將欲通彼此之情泯隔閡之慮非學習西國之語言文字不爲功就其大者言之皇華就道異域長征將以宣主命而固邦交關繫不可謂不重然不習語言則大廷奏對之時廣座笑言之頃無時無地不借重於舌人有此一重隔閡辭氣終有所未暢情意亦有所未孚是以西國之任出使大臣者必熟諳各國之方言而後能隨事咨詢隨時訪察中國出使人員近亦留意於語言不似初通商時茫然無所知致有咫尺山河之憾若文字則關繫尤重西國政教刑制兵法商務與夫製造之精格致之學無一不備載於文字若欲因端以竟委窮流以溯源非研究西國文字不可蓋言語之與文字相爲表裏固有缺一不可者近日朝廷知西學之不可不講因再三致意外省則有廣方言館之設京師則有同文館之設延請西國名師殷勤指示使後起之秀諄然向學以備異日任使之資其學有成就者或充出使隨員或派辦洋務事宜印纍纍綬若若者先後相望此猶就其大者言之也若以小者言之凡在通商口岸或以經商爲事或以工藝餬口皆須與西國商人往來晉接苟非嫻習西國語言文字則遇事動多扞格勢不能攸往咸宜於是家有子弟者欲其有所成就除令出就外傅肄習中國書籍外必使之兼習西國語言文字俾他日可藉此以自立上海爲通商大埠客籍之寄寓者最多有志西學者亦較多於他處故租界之中教習西文學塾竟有數十處之多爲之師者或爲西人或爲華人不一其格而所教者大都係英文蓋英國商務最廣駕乎諸國之上故貿易塲中皆用英文而寓居租界中之子弟有志西學或爲經商起見或爲學藝起見則必擇西國通行之文字而學焉故所學者皆屬英文而爲之師者亦必榜於門首大書教習英文字樣夫以學塾如此之多學西文者如此之衆似其所成就者必有可觀矣然如開設店鋪諸人與夫紅帮裁縫等每至月底開寫字條向西商收帳所書之字模糊舛吳幾至不可辨識推其弊之所由來豈由於學者之淺嘗輙止不求深造歟抑由於教者之不得其人含糊了事不求甚解歟夫學焉而不精不可謂之學揆其終極仍與自暴自棄者等教焉而不善不可謂之教窮其流弊必至誤人子弟此有識之士所以扼腕歎息也聞虹口神方基谷沙物學堂卽俗所稱天主堂學堂招致　頴子弟教授西學共有學堂二百人其中各國人皆有而華童之就學者約有三十餘人爲教授者皆係西國有名望有品學之人教法之善超越尋常學童之成材者或就海關辦事或在仕路翺翔皆能卓然自立成效昭然現以就學者日衆後來之人未可與學習有得之人同類而共教遂分爲頭班二班凡列頭班者功候旣深則所以教之者亦必遞引遞深凡列二班者功候較淺則所以教之者亦不得不從其淺卽此分門別類已足見教法之善教頭班學生者一師教二班學生者又一師因材設教自有月異日新之效且特著一書教授華童使就學者用力少而取效速其用意之善爲何如乎子弟之就學者苟能自強不息日起有功則他日所造正自未可限量不難出其所蓄以應廊廟之求樽俎折衝敦槃修好征騑載咏專對稱長雲路飛騰顯揚遂志胥於是乎在卽使不期大成甘於小就而教者旣已得法則學者自易見功彼爲商爲工者命子弟就學原期其有用若所摺非所用與夫習之而仍不適於用此皆誤人子弟者也今者就其姿稟之高下志趣之淺深以爲之教無論深造足以自得卽淺嘗亦未必不爲功但使繕一函寫一札可以自達其意不令閱者無從辨識枉費猜詳庶幾小用之而小效不負子弟嚮學之初心矣子輿氏有言人之患在好爲人師余有鑒夫西文學塾之多而學習西文者獲效卒鮮也故著此說以當南針成人有德小子有造學術良楛所判亦人才消長所關也可不勉哉 
[本館接奉電音]  
　　昨由京友電傳上諭三道敬謹譯登○十二月二十五日奉上諭刑部奏遵議革員周福淸罪名一摺據稱革員周福淸於考官中途遣遞信函求通關節當卽舉發破案較之已成未中者情節稍有區別應於斬罪上量予末减擬以杖一百流三千里恭候欽定等語科塲舞弊例禁綦嚴該革員輒敢遣遞信函求通關節雖與交通賄買已成者有間未便遽予减等周福淸著改爲斬監候秋後處决以肅法紀而儆效尤欽此同日奉上諭內務府奏織造丁憂可否簡放一摺文煦著回京穿孝百日服滿後仍行回任江南織　著奎俊兼管欽此同日奉上諭太常寺奏請簡員署理卿缺一摺太常寺少卿著貴賢署理欽此 
[紫禁簪毫]  
　　十二月二十九日歲暮應行分遣王公恭詣東西陵讀文致祭經太常寺照依宗人府　到王公銜名繕本於十二月初二日咨送內閣初四日具題初六日奉旨遣和碩鄭親王凱泰致祭昭西陵奉恩鎭國公全榮致祭孝陵奉恩輔國公光裕致祭孝東陵奉恩輔國公意普致祭景陵奉恩鎭國公榮毓致祭泰陵奉恩輔國公載卓致祭泰東陵奉恩輔國公麟嘉致祭裕陵奉恩輔國公榮頤致祭昌陵奉恩鎭國公載遷致祭昌西陵不入八分輔國公崇略致祭慕陵不入八分輔國公聨寛致祭慕東陵鎭國將軍德隆致祭定陵鎭國將軍德隆致祭普祥峪定東陵奉國將軍壽全致祭惠陵不入八分輔國公毓長致祭端慧星太子園寢不入八分輔國公崇略致祭莊順皇貴妃園寢欽此又題歲暮遣員致祭三陵同日奉旨永陵遣奉恩將軍裕誠福陵遣奉恩將軍連喜昭陵遣奉恩將軍恩常欽此○吏部爲曉諭事現出有盛京刑部本處員外郞一缺據盛京刑部揀得盛京刑部主事奎齡擬正盛京兵部主事延溥擬陪給咨到部相應出示曉諭該二員穿天靑褂備帶補褂元靑褂並佩帶對子荷包手巾於十二月初十日子刻赴左翼門外本部下處書到聽候排班帶領引見冉於初八日已刻衣冠赴部演習口背履歴萬勿遲悞○禮部爲知照事所有奏補本部題缺漢郞中等缺於十二月初二日帶領引見本日奉旨禮部祠祭司郞中員缺著龔鎭湘補授所遺儀制司員外郞員缺著郭曾炘補授遞遺儀制司主事員缺著羅文 
 
 

Page 2

 
 
彬補授期滿額外主事張守炎著准其留部欽此初三日述旨奉旨是欽此欽遵到部相應知照吏戶二部查照辦理○管理戶部三庫事務名堂憲會訂於十二月初九日已刻舉行京察三庫人員過堂以憑分別保留列等册送吏部覈辦並揀選三庫筆帖式庫使等缺除由三庫檔房知會三庫郞中員外郞主事司庫筆帖式庫使等官屆期補褂齊集伺候過堂外並片行各衙門傳知前經保送之筆帖式庫使等務於是日已刻赴庫預備揀選莫悞○欽天監友人云明歲甲午三月初一日戊寅京師日有食之初虧已正二刻十三分四十秒食甚午正初刻六分五十五秒復圓未初二刻一分十四秒姑照錄之質諸占天家○戶部爲知照事所有奏請給奬雲南運銅委員陳其昌一員本部於十二月初二日帶領引見奉旨雲南運銅委員候補知縣陳其昌着該部照例給奬欽此欽遵到部除移咨雲南巡撫外相應知照吏部查照○吏部爲示傳事所有擬補盛京戶部筆帖式覺羅享榮一員本部於十二月初十日帶領引見相應傳令該員於是日五鼓穿天靑褂備帶補褂並佩帶對子荷包手巾赴左翼門外本部朝房書到聽候排班帶領引見再於初八日午刻衣冠赴部演習口奏履歴萬勿遲悞特示○本年輪應王公等門上補放官缺之年雖由兵部承辦照例仍由該王等自行帶領引見並由御前大臣傳交奉旨所有本年引見王公等門上護衛等官著分日帶領引見毋庸拉弓均奏三句履歴等因已由兵部分行各該門上飭知該正陪一律遵照矣所謂三句履歴者奴才某某年若干歲云○吏部爲知照事所有年滿熱河辦事理刑司員刑部員外郞李善初一員本部於十二月初十日帶領引見相應知照貴部傳知該員於是日五鼓穿天靑掛備帶補褂並佩帶對子荷包手巾赴左翼門外本部茶房書到聽候帶領引見萬勿　悞因用印不及徑行白片○戶部爲片行事俸餉處案呈所有廂紅正藍廂藍三旗各營應領本年十二月季兵丁甲米折色銀兩現准銀庫付稱於十二月初十日已刻開放爲此片行貴旗營傳知承辦人員務於是日已刻以前赴庫承領莫悞 
[高亂已平]  
　　朝鮮國松都人民騷亂曾記報章茲本館派赴日本橫濵訪事人接上月十四號由韓京來信言之較詳因再照錄於左信言松都距京城十六里爲古來建都之所韓歴十一月十八日暴民蜂起毀傷留守及各官邸宅擒縳官吏三員押令游行於巿城內外數千亂民簇擁其後殺氣滿布幷傳言將害日本居留人因此有日人六名於二十六夜逃赴仁川抑此次作亂全因地方官平晶壓抑人民貪得金錢橫征　歛所致慘酷已甚以致猝肇禍端與日本人無相關涉故避往仁川之日人臨行將所遺貨物禀請駐韓領事官照會漢城府保護領事又特派巡查渡邊盧太郞往松都偵察旋偵得日本人所居之屋稍有毀損財產則安全無恙亂民上京後朝廷卽命按覈使外務叅議朴容元及任新留守李耕植府使李春興等婉言解散亂民遵諭卽鎭定如常又聞爲首作亂之人係松都最有勢力者姓金名薰富道雖知之並不處以刑法特用好言慰撫其手下亂民多至三萬之譜云 
[武林瑞雪]  
　　前報紀杭垣自本月望後連日大雨頗覺霑足云云茲於二十日夜亥子之交祥霙大霈如絮如綿斜斜整整翌晨厚積半尺餘而背陰處約有一尺左右二十一日一永日漸積漸融至晚又復刻玉鏤冰隨風飄蕩登樓一望不異玉築亭臺瓊雕林木也 
[幾肇火災]  
　　杭垣現屆年終各綢機坊焚膏繼咎赶將機上綢料織就核算工資爲卒歲之需每至魚更四轉尙未停工向用香油嫌其價昻而色暗近則改用洋油照耀輝如　晝每一機左右必需兩盞二十日夜三更時太平橋某機坊連夜工作睡魔纏繞學徒某甲悞將洋鐵燈　　機上一轉瞬火隨油至全機經緯俱爲灰燼而抽花板線已被焚斷紛紛墮於地上火勢稍减復取水澆灌當卽撲滅事後檢點機軸小有損　惟綢料分爲兩叚不致全軸焚化猶不幸中之幸也然受驚已不小矣 
[寍波火警]  
　　本月二十夜黃昏時寍波毛家弄某姓家柴房失火水龍飛馳而至吸水狂噴幸河道非遙取水極便不一刻祝融氏卽捲　息鼓而回計焚去小屋二椽餘皆無恙 
[四明送臘]  
　　寍波文武各衙遵於本月二十一日辰刻封印屆時皆懸燈結綵璀璨異常○自上月二十一夜得雪後連日仍銅鉦高掛　煦如春至本月十七日雨師稅駕徹夜不休十八日紅日韜光寒氣襲人衣袖二十夜鴛鴦瓦上濺玉跳珠次晨開門一望依然扯絮搓綿　午　始止二十二日傍晚雲低如羃北風其凉入夜滕六君又　然戾止至天明融化殆盡惟願碧翁翁連放晴曦則小本營生者尙可多賺幾文錢　○　來米價復漲上白者每石約需洋銀三元五角左右低者二元八九角猪肉每斤二十二兩需錢一百七十文二十日以後忽减爲二十兩 
[五茸餞歲]  
　　時交冬令宵小最易竊發松江本彈丸小邑圍城十里類多荒僻之區窮巷小家難保無藏垢納汚之事郡中文武引爲己　　道揚鏕互相查察每日閭閻高枕厖吠無驚云○仲冬下澣滕六君惠然肯來積素盈庭約可寸許刻下將屆立春時節天氣更寒吹面朔風非常凜冽二十夜起雪花飛舞扯絮搓綿翌晨推窓望之惟見鴛瓦鱗鱗一白無際測之約厚一寸至二十一二等日依舊同雲四佈寒氣逼人恐天公玉戲興復不淺也 
[補提要証]  
　　鎭洋縣家丁縛官一案經江蘇臬憲陳舫仙廉訪飭提從犯蕭二王泰等八名親自研訊本報已屢紀之矣茲悉此案牽涉原任太倉州程序東刺史之公子鼎臣廉訪飭刺史將公子交案候質刺史因於本月廿二日投臬轅遞禀聞禀中略詣郭令發瘋時奔至州署大堂擊鼓鳴冤時適卑職送前任蘇州府升任廣東督糧道魁赴上海未回當經兒子鼎臣出爲勸慰邀入花廳時當正午因卽陳設餐飯俾得一飽　畢卽飭人送回縣署鼎臣之與交接如是而已並無他故茲以年關將屆度歲維艱遣往金陵措資一俟返棹卽當飭令投案云云廉訪閱禀之下卽飭迅速催回以便質訊又聞撫憲奎中丞行文臬署催將此案訊結廉訪當卽備文申詳略謂蔡麗生在逃未獲現須俟程鼎臣到案方有端倪至前報謂若輩扳出之州署民壯六名已陸續解到云云茲悉是日到案者僅二名餘四名尙未解到想終須到案也又案中牽涉之太倉州吏目兪二尹泳淸典史羅捕廉維綱及縣署帳房江友淸等三人因若輩供稱中秋日二尹偕捕廉因公來縣明府卽設宴花廳邀請賞月酒至半酣明府舊疾忽發將席面推翻張口向二尹肩上極力咬破登時血流不止冨經本署帳房江友淸用藥敷治云云廉訪得供之下立卽飭差往提二人得信後星夜隨差到案廉訪飭長洲吳縣分別看管候訊此案郭大令之被誣諸惡奴之狡展久爲人所共憤目下牽涉諸人皆已紛紛到案而蔡麗生爲罪魁禍首反得逃避他方終須俟此人到案方可水落石出也 
[白門微雪]  
　　十二月二十日北風怒號愁雲黯淡入夜玉龍鏖戰鱗甲滿天庭院無人如鋪落絮惜爲時不久積未盈寸耳次晚花霏六出點點沾衣忽有忽無未能盡如人意然滕六君果有心稅駕安知此後不花大如掌灑遍郊原乎農田待澤拭目挨之 
[神山臘鼓]  
　　蕪湖靑皮搶洋一案甫於本月初六日由縣痛加懲辦肉薄血飛不謂竟有愍不畏死仍蹈故轍者十三日午後井兒巷底有一老嫗龍鍾衰朽彳亍行來手提靑蚨一千六百翼將赴長街市物忽一靑皮刺斜裏掀嫗仆地攫其錢狂奔而逸迨嫗爬起大呼已渺無蹤影矣又一事並非搶錢而亦訛傳爲搶錢者則一江北人某甲慣販燄硝私行銷售八月間曾被靑皮偵獲一次連貨攫去甲因畏罪不敢聲張日前甲又肩䄡而來行經觀音巷遇見靑皮以爲必係私貨如法泡製不少寛假甲以所挑係鮮猪油並有銅錢數百文在內並非私貨乃失聲大呼驚動路人咸來圍觀靑皮恐犯衆怒許將原物追還甲始破涕爲笑然靑皮行徑路人已側目而視矣○今冬晴多雨少氣候温和臘鼓聲中晴曦大 
 
 

Page 3

 
 
放使彼鶉衣百結者流恃有一件黃棉襖子到處有不衣自煖之槪然節序不免因之失度十五日攤書旣畢散步郊外見范蠡山下有桃樹一株孕苞含蕾絢爛如霞恍惚上巳良辰歸折一枝供之案頭有人見之謂不但范蠡山下若教堂及赭山桃樹俱已著花何必作遼東豕觀雖然桃李秋花已不經見今乃與傲雪寒梅爭妍鬥艷豈世外仙源春歸獨早耶○歲暮時節地方好善之家咸出其紅腐朽積製成米票散給無告窮民今年黃羊未祀之前已有人袖藏寸許紙悄行於吉祥寺後並西湖池一帶擇破灶敗墻環堵不完者拋給數紙每紙載明白米五升或一斗由河南礱坊代發觀於此不禁嘆蕪地樂善好施者衆天心亦將眷佑獨厚矣○年關伊邇宵小必多於平時袁觀察除面諭各叚巡員認眞查夜外每夕又親自按臨藉覘勤惰是以在事各員無不黽勉從公馬蹄人跡終夜蹀躞於巷尾街頭王大令雖簿書鞅掌亦必間夜出巡是以今冬竊案較往年爲稀雖十三日夜間江口廣肇公所後面喧傳有匪徒種火之事然自後已寂然不聞謂非賢有司巡察之功哉 
[白下迎年]  
　　某甲金陵人有田坐落聚寳門外某鄉十月某日約戚友二人同去收租勾留一月有餘方易稻爲番餅約二百之數盛以布袋環捆腰間仍偕二戚友回城行至荒僻處四顧渺無人烟忽聞腦後轟然一聲亟回視之見三四侉形人持刀赶上一健男子舉槍相對正欲飛奔而火光一噴彈丸己中其面由右耳入穿左耳出立時倒地昏不知人二戚各顧性命抱頭鼠竄盜亦不甚措意惟搜中身上之貲旣而甲傷不能支奄然而斃由家人呈報江寗縣趙大令下鄉相騐並飭差帶同二戚友爲眼線各處緝拿羣盜兇惡若此必難法網幸逃也○某跛者金陵鄉人年約五十餘幼患足疾非杖不能行蹣跚而來長不滿三尺巿人見之恒呼爲武大郞鐵拐李蓋譏其矮而且跛也跛者亦樂與人嘲笑恒倚杖以舌鋒戰人泗洲走方醫某甲就文廟前餘地賣草根樹皮以度日本月十六日午前與跛者遇邀之間話共坐道旁木凳上忽起身立跛者後欲戲弄之以博途人一粲於是出其不意持凳兩足用力向後一掀跛者落空轟然作聲如元寳墮地衆方鼓掌大噪而跛者哎呀一聲寂寂無語俯視之面白如紙雙眸欲凍大駭謂其因跌致死亟扶坐地上灌以沸湯良久微有鼻息又良久始低低小語乃知脛骨折斷痛極迷惘也一時家人畢集扭甲拚命甲不得已以木板舁跛者延上浮橋某醫爲之接骨保百日痊愈索藥料洋二十元甲勉允之立劵而去並給跛者家數元爲調補病人之用計所費已去而立之數不遠矣幸甲平日重利放債得以不至大窘不然安有孔方兄爲和事老哉○金陵某武舉平時無所事事專設迷龍陣以誘人傾陷好人家子弟指不勝屈保甲局長早有風聞屢飭員弁嚴拿懲辦十二月十七日夜某大令會同某游戎率領親兵二十餘名伏武舉宅左右遣一人叩門托詞赴約者雙扉啓處蜂擁而入四顧渺無蹤跡疾趨內室見四人上梁山消遣有二少年客瞥眼一暏擲牌如秋風落葉抽身而遁未及逃者二訊以何人答稱店夥問何深夜聚賭答稱有人病危延親友守夜以防他變非較輸贏也大令見所陳近理未便深追勉以數言徐徐而出或云此仍是虛幌子耳更進一重門則百戲其在矣黠矣哉武舉也 
[浙撫盤庫]  
　　浙江省垣訪事人云某日護撫劉牌示新舊交代例應盤庫本護部院定於十二月十八日親臨糧庫盤查爲此仰庫役人第一體遵照毋違至期糧道世觀察府尊陳太守及仁錢二邑主在庫恭候辰正中丞駕莅略坐片刻卽由庫廳率同各吏將所存銀兩逐一取出盤黠淸楚午刻告竣乃排導而回 
[奉化命案]  
　　本館得浙中訪事人信云寗波奉化鄉民某姓聚族而居烟戶繁庶其中甲乙二孩叔侄也甲年六歲乙只四齡一日同在稻塲剪紙爲戲甲孩忽腹痛卽持紙至僻處出恭乙孩持剪隨去意欲剪其紙詎料悞戳小腹登時血流滿地翌日卽逝甲父大怒謂支侄弑叔罪不容誅卽擬赴官控告後經親族阻止而甲母堅不允促其夫具呈控縣縣主以乙孩幼小罪無可抵批令親族調處甲父復控諸府府尊行文查詢縣主乃拘乙孩到案訊之毫無知識無可取供一切均由其姊代訴縣主乃將案卷正犯幷其姊解府由府詳司解省現由臬憲審定以乙孩雖有應得之罪究屬年幼無知不能擬抵仍發回原籍令親族里隣取保交其姊小心看管俟及歲時再行定擬 
[星使辭行]  
　　出使英法義比等國大臣龔仰遽星使於昨日午後乘輿入城前導有親兵護衛向各衙門辭行問定於今日乘輪赴金陵度歲俟東風解凍時再行回滬秉節出洋 
[勸助殮資]  
　　遇人不淑已見報章茲悉寳山縣高橋鎭人顧海榮之妻倪氏生有六齡幼子於十一月十六日患病而亡棺殮無資倩友馮炳川向屋主范海林貸洋蚨三翼草草置備衣棺邇來時値年關索之苦無以應遂持棉被質得洋銀一元八角顧無賴得錢卽付烟賭資倪氏以無顏對人躍入白洋潭自盡經顧將屍身撈起訴諸岳家旋有男女多人前來饒舌後經十三圖地保顧大春竭力排解勸令范出洋銀六十元爲殮費旋於昨日下午成殮想不致再有後言矣 
[施不望報]  
　　昨報記保民兵艦管帶吳坤三之甥名寳生者由吳淞乘杉板船來滬行經引翔港口被浪激沈一事茲悉當日適有寍波人戴茂榮載某甲至吳淞鎭收帳道經此處將入水諸人援起帶至上海英租界桃源坊吳管帶公館旋送甲乙丙三人入某醫院療治惟寳生飮水過多隨卽氣絶吳管帶知之酬戴洋銀十元戴告知胞兄戴甲甲責令將洋銀送回公館吳統帶疑其嫌少又加十元戴再四不受乃問明姓名以圖後報說者謂其托業雖卑而亦施恩不望報以視孳孳爲利眞天壤相懸矣誰謂微賤中無奇士哉 
[幸未成災]  
　　外虹口源昌路一百十二號房屋趙錫榮所開彈棉花店於前晚十黠鐘時方作夜工學徒周蓮生悞將彈花弓觸動壁間燈盞墮入棉花堆內霎時烟霧迷漫勢將冐穿屋頂近隣聞呼救聲頃刻齊至汲水灌救忙亂異常巡街捕奔來則火已撲滅隨將周拘入捕房黎副捕頭申斥一番卽行釋去 
[失孩復得]  
　　江北人某甲向在製造局作小工卜居滬南張家弄中生有一子日前忽出外不歸甲四出找尋毫無蹤影旋至英大馬路泥城橋地方沿途探訪始知其子被對鄰汪某誘拐售與蘇姓家言明價洋一百八十元嗣恐來歴不明約以五日後如無瓜葛始付價洋甲急尋至蘇姓處見其子在焉卽欲領回且令蘇姓交出汪姓否則定與爲難蘇明知受汪之愚只得央人理處情願償還尋孩之費甲始罷休領子回家又欲將汪捉將官裏去不料汪自知罪戾避匿他處甲遂於前日喚廿七鋪地甲至告以前情將汪所有物件搬回自已家中不但失孩復得且得意外之財甲亦幸矣 
[猪化爲磚]  
　　歲將暮矣騙子多乘人不備肆行鼠竊狗偷昨有鄉民某甲肩負香燭荳油等物行至新閘遇友人某乙與之間談及作別前行轉肩時見所懸猪頭已化爲磚塊始知被妙手空空兒竊換然已無從追捕徒呼負負而已 
[彩輿被阻]  
　　有一種土棍專在浦東廿四保一帶見人家有喜慶事必乘彩輿回時聚衆勒索不遂其意動輙行兇刼奪此風相沿已久最堪痛恨有金某者家住滬城並在北巿開設雜貨棧日前爲子娶媳以女家在浦東金遂備轎往迎午後舁新人回行至廿四保一六𤲅相近忽來著名土棍長脚阿慶偷鷄阿榮王桂趙阿桂金海榮孫阿昌等十餘人攔住彩輿不准前行隨從人等見若輩兇橫卽給喜封七個計錢七百文阿慶等尙不滿意大言曰若無大錢七千文不能放過從人怒不可遏與之理論反遭毆傷阿慶等遂將衣帥箱等一併攫去飛奔而逸從人不得已狼狽歸家訴明前情金遂於昨日至縣署倩人具禀控告　賢　　　當從嚴拿辦爲懲一儆百之計也 
 
 

Page 4

 
 
[幼孩走失]  
　　滬南商船會館後面有張錦福者開設福昌鐵店邇因乏嗣赴城內普育堂中領山西難孩施瑞發爲螟蛉子改名計生衣之食之勤勞備至前晚張遣孩出外購買雜物良久不見回來張卽鳴鑼尋訪昨日尙無端倪諒必已入匪人之手矣 
[局員被控]  
　　前報紀爛泥渡巡防局員高介臣二尹輕信局勇朦禀遽將船戶秦阿二笞責枷號致秦母某氏以兒子婚期將屆情急斃命云云茲悉有文生金黃等四人臚陳八欵於昨日投總巡局禀控該局員不洽輿情總巡葉司金得禀之餘飭傅金等四人到局問供 
[老嫗銜恩]  
　　吳妙林與阮阿狗之妻阿珍卽阮張氏姘識吳戀奸情熱糾合吳桂華馬阿二張金堂曹德標獨眼阿六等于今年三月十八晚將阿狗謀斃事發經黃大令訊實飭將各犯解往蘇省過堂已紀前報茲悉大令以阿狗之母阮徐氏自阿狗死後窮苦異常殊堪憐憫因飭差往傳將有以賙恤之嗣因阮徐氏在家患病故將屍弟阮小海海于前日傳案太令于晚堂詰問數語賞洋二十元令海海回家與叔母阮徐氏爲養老之資海海叩謝而退 
[合賠阿膠]  
　　江北車夫張金如張西靑陳萬有串匿製造局委員劉君之阿膠一案由廿三七鋪保甲局送縣訊供已紀本報前晚大令升堂提訊金如供稱推車度日阿膠係劉自已遺下小的正欲送還忽被拘案今起案之六塊均係劉之原贓餘俱無著西靑供稱金如之屋由小的租給阿膠之事實不知情陳供稱金如托小的售賣烏膠不知伊竊來大令曰現據原告所控缺贓甚多除起案之外現著爾三人合賠洋十元著於廿七日交案陳再責一百板一併交保 
[押候覆訊]  
　　法界一枝春街蘭芳里對門王阿大卽小徽阿大所開之呌化客寓及貼鄰戚子泉成衣店兩家失愼經三道頭捕張湘寳將一于人拘送捕房克捕頭命將無十之十一人先行開釋其陳阿二及寓主王阿大等六人解經葛同轉研訊因無實供命押候覆訊等情已紀前報昨禮拜四葛同轉會同祁繙譯升座命將一干人帶候覆訊據陳阿二蔣四同供小的等住在樓下李阿狗王阿寳同供住外樓戚毛氏供　小婦人素來謹愼並無失愼惟當時隔壁尙有人聲陳阿二供只聞呼喊有烟小的急欲奔出尙未穿袴問何人說有烟何人呼喊供稱不知又問包探爾等往查如何禀稱小的等見張湘寳將客寓中人一齊拘進戚子泉呈遞失單李阿狗供當時見有人携衣包二個進對門老虎灶間壁人家包探又禀當時搜過並無衣包况其人向在工部局爲小工素來安分又問通事當時張湘寳至捕房所禀何詞通事稱當時拘進十七人經捕頭訊問將見衣包之三人及樓上三人禁押候訊戚子泉禀稱昨同包探等勘過上面三洞爲水龍打破下面一洞定係火從此起問所失之物六人中是否有人在內攫取爾可指認戚指定王阿寳陳金榮二人又指陳阿二帮同搬出衣廚並非搶火陳金榮當時進內在作臺上取去竹布一叚雪靑縐紗一叚二藍寍綢馬甲料一件陳供實被誣指小的情願賭咒同轉謂賭咒無益爾當實供陳矢口不栘戚又禀陳帮同扛出衣廚陳阿二供並不帮同但見阿三小江北小和尙等諸人帮同脫卸門板迨小的下樓見伊等將廚搬出問何人帮同供卽同寓客棧之小江北等三人問衣廚搬在何處戚供搬在街上所失之物俱在廚內同轉著王阿大將阿三小江北小和尙等交到尙須根究起火情形戚又禀二藍寗綢衣料及作裙等均在伊等被內取出惟起火之時伊等已將鋪蓋搬出聚在一處客寓中共有甘餘人素不安分定係放火小的共有皮箱九隻祇剩二隻爲夥計搬出幸捕房施救得力否則必致延燒同轉命戚退出着於明日二點鐘投案候訊將一干人還押獨提陳阿二詰問供稱已住七八年向藉傭工度日同轉問爾當時所見情形如何不必隱瞞陳阿二供小的下樓逃出但見衆人帮同搬取衣廚小的見遺失衣料卽行拾取交還原主訊至此尙無實在同轉遂商諸祁繙譯命將一干人押候覆訊 
[竊樹判笞]  
　　前日製造局解送行竊楊樹之湯海榮至縣晚堂由黃大令提訊湯供稱本邑人現在小木橋張姓家傭工今日行經局前見有小孩數人將樹拔起因代爲種好並非行竊大令謂該處竊樹之事迭有所聞本縣早經出示禁止　膽敢違犯著笞一百板枷號三日發局前示衆 
[英界公堂瑣案]  
　　包探陳阿九禀稱周寳如投捕房報稱劉餘堂騙去衣服及金約指玉手釧對時表等物小的獲劉搜出空箱一口鋪盖一枚寳銀二錠詰知衣服已質錢四十一千文今特送案請訊周訴稱小的係上海人曾在某客棧遇劉自稱職官因欲拜客借去衣服約指等物久假不還始知已將衣質錢是以報捕拘案劉狐裘黃黃頭戴貂帽供稱職員係江西人有王姓向周借衣寳銀亦王姓之物與某官親串某官同族蔡太守諭劉不問爾之履歴親戚問周控爾之情節答稱俟王到可以明白太守問周曰爾與王相識否答稱王亦劉之同件見面時尙相識太守飭陳探同周指尋王姓到案再訊劉暫押其空　鋪盖寳銀均帶回捕房○一百十四號華捕禀稱昨日小的見十餘人在路打架喝阻不依反被扭住髪辮急吹號呌始由一百八十八號華捕帮獲二人送案一百八十八號華捕禀稱小的見一百十四號巡捕被扭因之帮獲二人王嘉友莊春生同供稱小的係寗波人初至上海不知租界規矩因在路高聲講話並非打架蔡太守判令各罰洋銀三角二人當卽繳呈六角遂一併開釋○陳王氏訴稱小婦人被巧林騙去綢衣三件是以報捕拘案李胡氏訴稱巧林言欲赴喜筵因借綢衣三件及金銀首飾竟一去不回今知由陳王氏尋見是以投案請追巧林供詞一味支吾蔡太守飭發官媒收管俟過堂覆訊核辦 
[法界公堂瑣案]  
　　吳寳昌投案禀稱本月廿三夜八點鐘二人同來開燈小的出外泡水迨回時已被郭土泉將烟槍竊去翌日在碼頭拘獲解案請究郭供爲野雞挑夫有客在永安街命小的肩送行李至虹口長江輪船以論價不合小的當卽走開吳禀稱二人同來吸烟有一點鐘之久實係串竊郭供小的實被誣指又遭吳寳昌央人用繩綑縛任情毆打同轉著押候覆訊原告投案備質○又提太古六十四號棧房內竊取冰糖殭蠶之趙炳生王阿法二人到案問所售之洋現在何處供稱一元二角存於捕房其餘均已用盡同轉著將二犯押候枷號一個月期滿笞責二百板○保大茶葉店主兪大旺控虞瑞芝不付票銀一案經葛同轉迭次研訊以兩造供詞各執著邀同經勸之蔡子泉及前控之胡元成到案復訊屢列前報昨據蔡子泉投案遞禀聲稱十六年分結帳小的在塲帮同結算兪大旺挈同老母妻子至家吵鬧不許干涉現旣奉諭傳案不得不來當時十二月廿五日經小的帮同結算共六百七十七元一應在内并無期票問票紙二張究竟如何蔡供總由小的經手結算淸楚兪大旺供家中只有三人並不到過蔡處小的有帳簿呈電虞瑞芝供兪買天茂茶葉廿四件因大旺付帳問小的轉借票帋二張尙欠小的洋銀四十元兪供天茂之帳早巳算訖前日奉諭邀同算帳虞不肯同去蔡亦未在塲蔡供當時有洋十元爾曾否收過兪供由信局寄來同轉將帳簿給蔡觀者問是否此帳蔡供當時另有帳目並非此簿又問兪大旺呈遞茶葉公所司事四人公禀此四人爾是否熟識蔡供惟胡渭山認識其餘俱不熟識同轉著將帳簿交與蔡子泉帶出邀同胡元盛胡渭山淸理候明日投案再核兪大旺母妻仍來吵閙准送捕房究辦○秦馮氏持胡安成保單投案並呈繳洋七元聲稱實在無力叩求恩施同轉俯如所請著於保結上塡注領回原籍擇良婚配字樣並邀同保人親身投案其保又飭探查問待其開船送至船上以免移花接木呈繳之洋存案充公○瞿長順魚行控烟妓擅搶客帽經葛同轉提到陳扣子李才二人枷號責　著交到搶帽之女傭名玉紅從嚴究懲旋據包控提到鴇婦羅張氏及烟妓　羅氏不認搶帽著交到玉紅包探禀稱玉紅係烟妓恐到案發堂避　不出同轉著將羅張氏押候掌頰二百下李羅氏掌頰一百下 
 
 

Page 5

 
 
[正悞]  
　　昨日本報後幅登玉聲堂寄賣茶船告白每套十只價洋一元八角手民誤作每套十六只未及校正深恐購者悞會合卽聲明於此 
[仁民愛物]  
　　謹啓者敝堂接奉新號助振洋二百元存義公票號來山西無名氏樂助放生銀三十二兩五錢森記號殷綬嵩樂助施粥洋六十二元于惪甫仁翁來隱名氏服符病愈完愿施粥洋六十元程宗恩洋五十元神戶鼎泰號家浩氏洋十元新昌里劉善士洋十元陳春記米六石吳仁甫黃佐卿合助米四石先後祗領具見民我同胞物我同與眼前功德天佑人欽彚登報章以誌仁愛[  上海六馬仁濟善堂董事施 
善昌等謹誌]  
[飢黎館德]  
　　殘生旣餒正煩但箸以籌靈貺畢臻廼荷發棠而振敝堂施粥經費終虞綆短茲蒙何碧山翁經募洋貨公所振華堂慨助洋二十元同昌洋貨號善三居十元又李開記五元又全亨號經募震亨號勉力子二戶各一元先後祇領具徵諸善士指囷誼切解槖情殷積功自見延釐報施不爽含哺詎思加惠感戴同深謹展謝忱藉揚盛德[  上海虹口元濟善堂同人等拜啓]  
[廣東官報]  
　　十二月十二日補用道陳世彬稟知委保甲局差本日進局稟見補用鹽大使章寳璐稟到京來○十三日補用府張琮稟到由白沙厘厰交替回○十四日卽用縣羅棣材稟到服闋回長樂十二都司吳稟謝委稟見稟辭赴任候補布經歴夏献章差人稟知丁母憂○十五日試用縣劉曾故稟到京來 
[浙省官報]  
　　十二月十三日運判胡瀚稟銷京餉差施榮鼎稟知臬司委下城保甲總巡差稟見叩謝龍泉縣胡稟見稟辭赴任新選浦江典史張家枬由京領懇來省稟到稟見○十四日桐廬縣張稟見稟辭赴任海寗州吏目汪永揚稟知藩司飭知赴任叩謝 
[鄂省官報]  
　　十二月十四日候補同知盛春頤稟知過班知府○十五日鄖陽府許有麟謝飭知見辭赴任候補縣駱文彩銷採辦湖南衡州淸泉常寗一帶烟煤差候補府經歴吳績擬奉督憲札委赴湖　衡州一帶採辦烟煤稟見謝○十六日藩憲牌示房縣三岔口巡檢員缺飭本任之湛福同竹山縣官渡河巡檢員缺飭本任之喬蔭樾鄖縣典史員缺飭本任之王書昌房縣典史員缺飭本任之兪世恩俱回任○十七日候補縣宗得福奉鐵政局委赴上海公幹稟辭分發試用巡檢高其元自京騐看來省稟到藩憲牌示興山縣知縣員缺改請以廻避卽用知縣王翼題補黃梅縣停前巡檢員缺詳請以鄭工遇缺先補用巡檢丁起麟咨補○十八日署鄖西縣事本任嘉魚縣趙永淸謝委准補黃陂縣唐步雲稟謝赴任飭知署武昌縣縣丞彭大齡謝委 
[金陵官報]  
　　十二月十八日委署邳州孫士麟謝委指分江蘇試用府經歴吳樹藩到○十九日藩轅牌示調補甘泉縣汪懋琨現已奉部覆准自應飭赴新任○二十日知縣王恩培由鎭江回卽辭赴高郵收米 
[蘇省官報]  
　　十二月十七日江蘇候補知府孫葆珪福建人到省指分江蘇試用府經歴徐祖辰五品藍翎縣丞朱福濳巡檢王起鑾均浙江人到省○十八日直州周煦山專丁來省稟知交缷瀏河厘局並調辦崇明厘局差指分江蘇試用巡檢張國仁浙江人由京騐看到省未入孫官準奉委徒陽河工差卽辭○十九日分發江蘇試用知縣翁傳照湖南人由京引見到省○二十日從九陳寛潤南菁沙務局交缷回省銷差○廿一日金壇縣胡專丁來省謝十五年分海運案內蒙保以直隸州在任候補正月初一日淮揚道謝初四漕憲松初六藩憲鄧官太太吳氏均壽辰○廿二日知縣黃楙稟知奉委管解塘工餉赴浙卽辭 
[䢴江官報]  
　　十二月十六日朱分轉之柟由姜埝到揚鄭鹺蔚揚功委淮北聽差海分司徐分轉到揚卽辭赴省○十七日淮揚道謝觀察元福公幹過揚○分發大使陳鹺尹　○十八日知事陳鹺尹家㴻均奉到劉鹺尹芝齡起復回淮○杜分轉際宸銷札涵總巡差 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十九年十二月十一日京報接錄]  
　　直督李奏查明十九年徵完上忙錢糧數目摺○又奏搶修河工動用銀數片○又奏請將已故知府政績宣付史館摺○蘇撫奎奏籌解京餉銀兩片○又奏解淸經費銀兩片○黔撫崧奏考官回籍省親片○○大學士直隸總督一等伯臣李鴻章跪奏爲查明光緒十九年徵完上忙錢糧數目恭摺仰祈聖鑒事竊各省徵收錢糧應按上下忙分別造册具奏咸豐二年戶部議定嗣後各省應徵上下忙錢糧豐年以額徵數目爲準蠲緩之年以應徵數目爲準均按八分計算上忙勻爲三分下忙勻爲五分責成藩司督催又准部議辦理上下忙應將留支銀兩與起運併列勻作十分計算完報等因茲據藩司詳稱光緒十九年約徵地糧正銀二百四十四萬四千九十五兩零內起運正銀一百九十萬九千四十四兩零留支正銀五十三萬五千五十一兩零又應徵起運項下耗銀二十四萬二千三百二十八兩零又改折正銀一萬五千四百四十八兩零改折耗銀一千五百四十四兩零留支項下耗銀五萬六千七百八十七兩零已徵完正銀一百七萬九千九百六十六兩零內起運正銀八十三萬六千九百七十七兩零留支正銀二十四萬二千九百八十九兩零三河寳坻大城三縣批解府尹衙門抵充兵餉正銀二千八百八十四兩零各屬完解司庫起運正銀八十三萬四千九十二兩零起運項下耗銀十萬八千七百二十八兩零又改折正銀二千三百二十五兩零改折耗銀二百三十二兩零留支項下耗銀二萬五千三十八兩零查光緒十九年約徵十分起運留支地糧正耗銀共二百七十六萬二百四兩零上忙勻爲三分應完銀八十二萬八千六十一兩零今已完銀一百二十一萬六千二百九十一兩零核計在四分以上其未完銀兩統歸下忙核計造報等情具詳前來臣覆核無異除將年欵清册咨部外理合恭摺具奏伏乞皇上聖鑒敕部查核謹奏奉硃批戶部知道欽此○○李鴻章片再永定河每年搶修原定續增共銀二萬七十兩南運河每年銀六千兩北運河每年銀一萬七千兩咸豐四年變通放欸章程均改爲减半並搭鈔銀嗣經歴次奏准部議北運河自同治十年起按原額每千兩發給實銀四百兩南運河自光緒五年起按原額每千兩發給實銀六百兩永定河自同治十二年起仍照原額實銀全發茲據永定河道萬培因詳稱光緒十九年汛期用搶修銀二萬五千八百五十八兩八錢四分八釐又兩岸上游各汛加添運脚不敷通融搶修項下銀一千一百四十一兩一錢五分二厘共用實銀二萬七千兩又據天津道方恭釗通永道張紹華詳稱光緒十九年汛期南運河用搶修實銀三千五百九十七兩七錢二分北運河用搶修實銀六千七百九十九兩四錢一分三厘請奏前來臣覆核無異除分飭照例造册會圖詳請題估外理合附片具陳伏乞聖鑒敕部查照謹奏奉硃批該部知道欽此○○大學士直隸總督一等伯臣李鴻章跪奏爲已故知府政績卓著遺愛在民籲懇天恩宣付史舘恭摺仰祈聖鑒事據天津縣在籍紳士前湖南興甯縣知縣劉錫九等聨名呈稱已故天津府知府鄒振岳於光緒十五年由宣化調任天津地處衝繁竭力整頓清厘積案政聲卓然郡中錢賈巧僞百出認眞厘剔積弊一淸商民稱便津沽地勢窪下頻年患水辦理賑務親歴查勘核實散放全濟尤多兼辦守望各局嚴拿積匪地方綏靜平時聽斷明决如理家事纎悉無遺循行各縣講求政聲吏畏民懐十八年夏間南運水勢盛漲衝風冐雨竭力搶護東隄賴以保全本年查辦子牙河工甫旋又以南運河驟漲馳往搶辦奔走烈日之中感受署邪因病出缺聞者均爲感泣又據宣化縣在籍紳士五品職銜閻文端等聨名呈稱已故宣化府知府章洪鈞光緒十二年到任邊郡文風樸陋茂書最少該故守捐廉購辦經史及關係掌故政治等書二千餘卷置書院中暇日與諸生解說討論宣人始知嚮學居庸關溝路爲南北衝途蒙部之朝貢臺站之轉運俄商之販茶皆取道於此往來苦其屹該故守禀定商捐章程分别等則遞年興作一律坦平商旅頌德縣屬之蛇腰嶺地當要隘夏秋洋河泛溢輿騎艱行該故守勸捐集欵別治道三叚以避危險百八十日而工成行者稱便屬縣義倉年久滋弊分飭牧令撤換紳董示以豐歉糴糶之宜認眞舉辦親往抽查倉儲充實荒歉有備至今利之聽斷不尙威刑遇有案關風化倫紀必諄諄導諭咸知感服訟獄裒息平時勸諭士民尤以禮教廉恥爲先從前晏會冶遊之風爲之中止習俗一變其他如罷各署之私徭减州縣之供應淸查奸宄整頓郵政凡有益於地方之事無不舉行前後所頒條教居民皆能傳喻聞其卒也巷哭野祭遠近相屬先後由各官紳臚叙事蹟詳請奏乞恩施宣付史館等情前來臣查鄒振岳於同治四年由庶吉　散館改官直隸八年經前督臣曾國藩以賢員列保時曾國藩甫莅畿疆首以整飭吏治爲務舉劾屬吏最爲精嚴所舉各員其後或遷推他處或中道凋謝獨鄒振岳自牧官歴官郡守在直隸三十餘年歴時最久所至有聲最善治盜於饒陽嚴辦斫刀會淸苑拿辦積匪套白狼及劉德沛悍黨於易州拿辦大猾趙老尙等案並赫然在人耳目在津四年治水辦災殫竭心力竟以炎暑防河至疾不起尤爲津人之所哀思章洪鈞於光緒七年由編修經臣奏調來直深知其操履淸嚴志趣遠大言論規畫皆平實可行臣曾再疏保薦蒙恩簡放宣化府知府抵任後察其治行眞能力踐其言不爲赫赫之名而所設施皆卓然有古儒吏風軌身歿之日士民感念至今不衰宣人追述循績必以二守並稱謂章洪鈞以德化而鄒振岳以才顯相繼爲政邊郡數十年所罕見也伏讀同治二年　上諭祁　藻奏緝盜安民必資循吏請分別表彰一摺嗣後各省大吏宜加意訪查其有政績官聲遺澤在人者奏明宣付史舘編入循吏列　　因欽此查光緒五年原任台北府知府林達泉廬州府知府李炳濤七年原任楊州府知府何金壽迭經前兩江督臣沈葆楨左宗　　請宣付史舘立傳奉旨允行鄒振岳章洪鈞居官政聲與林達泉等相　而畿輔列郡尤爲政聲之先自應舉其尤異再加之　　以示風勵今該紳等臚陳籲請足見遺愛未泯公論允符合無仰懇天恩俯准將已故知府鄒振岳章洪鈞生平事蹟　宣付國史舘列入循吏傳以彰治行而順輿情除將該員等事蹟册結分咨外理合恭摺具陳伏乞皇上聖鑒訓示謹奏奉硃批著照所請該衙門知道欽此○○奎俊片再准戶部咨開奏撥來年京餉一摺單一分於光緒十八年十月二十九日奉　上諭戶部奏預撥十九年京餉應照奏定數目於來年分批赶解限五月前解到一半十二月初間全數解淸不准截留改撥等因欽此單開撥江海關洋稅銀一十萬兩並准部咨續撥本年京餉一片單一分於光緒十九年三月二十七日奉旨依議欽此單開撥江海關洋稅銀八萬兩等因先後咨行札開遵照去後業據該關將原撥京餉銀一十萬兩先後分批清解在案茲據江海關道聶緝槼先籌續撥京餉一半銀四萬兩循案交商匯兌以歸妥便詳請奏咨前來奴才覆核無異除給咨起解外謹附片具陳伏乞聖鑒飭部查照謹奏奉硃批戶部知道欽此○○奎俊片再准戶部咨光緒十九年內務府經費指撥江海關洋稅銀五萬兩以二萬五千兩解部歸墊以二萬五千兩徑解內務府應用嗣准內務府咨欵項奇絀暫緩扣抵部墊銀兩仍飭解府各等因當經飭據該關先籌銀二萬五千兩並隨解平餘等銀八百二十五兩交商匯解在案尙應找解銀二萬五千兩茲據該關道聶緝槼於關稅項下照數籌足並隨解平餘銀六百二十五兩裝運布袋銀二百兩仍交京莊號商匯解赴京交納以歸妥便所有光緒十九年分江海關奉撥前項經費銀五萬兩業經先後分批淸解並無蒂欠詳請奏咨等情前來奴才覆核無異除給咨起解外合將淸解緣由附片具陳伏乞聖鑒謹奏奉硃批該衙門知道欽此○○崧蕃片再奴才准正考官翰林院修撰劉福姚片稱本年奉命典試貴州現經事竣應仍馳驛回京供職念自已丑考取中書到閣行走嗣於壬辰授職於今五年惟親母迎養在京親父尙在原籍倚閭之望繫念彌殷查黔省距粵非遙陳請代奏籲懇天恩賞假兩個月自備資斧回家省親以遂烏私俟假期屆滿卽行晉京覆命等情前來理合附片代陳伏乞聖鑒謹奏奉硃批劉福姚著賞假兩個月欽此 
 
