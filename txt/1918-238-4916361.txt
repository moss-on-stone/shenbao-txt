# 1918 - 238 - 4916361

 

Page 1

 
 
   
 
 

Page 2

 
 
時評 
[表明心跡（冷）]  
　　馮電二以表明心跡段電亦表明心跡類今曹又表明心跡矣甚矣赫赫諸公平日心跡之不易使人知也 
　　夫心跡必待表明而使人知則其心跡可知矣表明者不在行爲而在心跡其表明又可知矣世人有言不能剖心以相示則所謂表明心跡者果具何術哉 
　　我嘗深異前淸之攻擊人非者輙强加之曰心術不正以其說之便易而無憑也不意今日乃反其道而行之多有表明心跡者 
專電 
[北京電]  
　　自段辭職通電發後直魯豫晉已復到照例挽回聞皖倪督又有一長電來京說 
（一日下午九鐘） 
[北京電]  
　　贛督覆電已令第十九師長楊春普等聽命中央不得妄動（一日下午一鐘） 
[北京電]  
　張湘督電瀏平由十一師駐守李師長有日調回駐軍瀏陽感日失守吳師令蕭旅撤隊（一日下午六鐘） 
[北京電]  
　　李閩督因陳團投南童軍退至饒平勢危急電曹張速派援（一日下午七鐘） 
[北京電]  
　　四鄭路删日行通車式（一日下午一鐘） 
[北京電]  
　　恰電捷軍已抵恰河口新黨潰至恰五千德奥俘千五百新營被搶首領失蹤人民恐惶紅會代表安布擬約華官調停息戰恰有奥俘三百五十人無鎗隸收容所有求繳械投誠者千五百人（一日下午六鐘） 
[北京電]  
　　恰境俘投誠擬在庫收容因蒙官不允轉商捷軍在俄境收容（一日下午七鐘） 
[天津電]  
　　曹錕指令保定軍械局及北洋鐵工廠趕造械彈南行仍無定期（二日下午六鐘） 
[天津電]  
　　吳光新訪曹省長談甚 
久（二日下午六鐘） 
[天津電]  
　　曹省長昨乘經武輪赴良王莊一帶查驗河工曹不日參觀保陽火柴公司（二日下午六鐘） 
[天津電]  
　　直陸軍補充第一二三旅成立曹檢閱已畢（二日下午六鐘） 
[天津電]  
　　順直省議會準十月一日開會（二日下午六鐘） 
[天津電]  
　　各銀號一律反對證劵交易所現運動某銀行出爲維持（二日下午六鐘） 
[香港電]  
　　廣通艦長與艦員七人被水兵殺害聞艦已由水兵轟沉（二日下午二鐘） 
[香港電]  
　　陳烱明電稱三十日粤軍佔領延平不日進攻杭江（譯音） 
（二日下午二鐘） 
[香港電]  
　　軍政府續電促孫中山赴粤（二日下午二鐘） 
[香港電]  
　　軍政府通電反對北京選舉總統（二日下午二鐘） 
外電 
[北京電]  
　　安福系兩院議長昨日親到議員庽處慫恿各議員投票舉徐東海爲總統研究會討論會最近亦開會議若議决舉徐東海爲總統則本勢已定總統候補目下已不成問題矣至於副總統候補者各派皆沈默而無所表示研究會討論會兩派之意見如安福系主張於五日選舉副總統則幷四日之選舉總統會亦將不出席使不足法定人數是等各黨現正與安福系交涉中據一般人士之觀測云安福系方面亦深恐主張於五日舉行選舉副總統之說若過於堅决則選舉大總統之日期亦將不得不展延時日因此終將稍行退讓云（二日） 
[奉天電]  
　　孫烈臣於一日晨啓程經由天津赴長沙（一日） 
[漢口電]  
　　張作霖電王督軍請電求中央政府特赦張勳派遣 
邊防令其建功以贖前罪（一日） 
[漢口電]  
　　張作霖及各主戰派督軍認吳佩孚之態度爲附和逆軍者羣向王督軍要求剥奪吳佩孚之職權從嚴懲罰（一日） 
[漢口電]  
　　吳佩孚電致王督軍曰張作霖及此外各主單派雖來電聲言討伐西南係吾輩之天職無論遭何種之障礙决不因而中止云云但余仍盡力於主和運動决計撤退湘南防務而北還以貫澈余之初志云（一日） 
[漢口電]  
　　長江三督軍之中惟李純協助吳佩孚之主和運動最力李氏於二十九日特派專使與王督軍商議援助吳佩孚之政策其要旨如下一鄂贛蘇三省固結團體電請中央政府與西南一致罷兵議善後方法一將新舊國會之議事及選舉總統之舉一律暫行停止至將來之存廢問題悉聽公議聞王督軍之意見俟得曹錕張懷芝之同意後當取共同行 
動云（一日） 
[東京電]  
　　以更迭内閣爲目的之東京有識者本日開大會於築地精養軒發表關於更迭内閣之宣言及决議（二日） 
[東京電]  
　　英國西伯利亞遠征軍司令官諾克斯將軍今日改程前往海參崴（二日） 
[東京電]  
　　日本陸軍省公布云日本藤井枝隊現正設法鞏固滿洲里與達烏里亞間之鐵路（二日） 
[東京電]  
　　寺内首相今日午前由大磯回東京外交調查會已决定於四日開會（二日）以上東方通信社電 
[東京電]  
　　日軍佔領伊曼後美軍受大谷司令官之令進向滿洲里（二日） 
[東京電]  
　　加壘姆斯加耶車站爲屬捷克軍指揮下之赤塔市白衞軍所佔領該站與歐魯瑃那耶車站間之鐵道交通今已復舊（二日） 
[東京電]  
　　日本前外相本野一郎男之病勢近頗篤（二日） 
[東京電]  
　　段祺瑞通電明欲辭職意之報適在寺内首相訪山縣公於小田原之時實至有多大之興味也（二日）以上共同通信社電 
戰電 
[倫敦電]  
　　今日海格上將報稱澳軍夜間逐走克勒東面陣地之敵軍俘虜多人獲機關鎗多架該處英軍仍在前進昨日 
 
 
 

Page 3

 
 
下午英軍在亞拉坎白萊路北面作戰獲勝佔據桑塞河東岸　　爾文田莊及愛台爾比尼村皆鞏固地點也里斯河陣線之英軍扼守拉柯土勒村及自維愛勒村至萊斯特蘭村之拉維河陣線二村皆入英軍之手英軍攻克巴葉車站及東面之列勒山英軍已入特拉洛特村及在康美山北面得地（三十一日） 
[倫敦電]  
　　據非公式消息英軍已克復康美山（三十一日） 
[倫敦電]  
　　巴黎倫敦軍事專家仍以亞拉東面及蘇瓦松北面爲戰線最重要之點二地之德軍今仍以精兵奮力抵禦福煦上將是否將不恤犧牲力逼此二地尚未明瞭如施行此舉則大約乃圖於本年與敵决勝據目下之情形觀之德軍總司令必將以大軍防守自克安穿聖康丹而至勒菲爾之興登堡陣線滿向將軍刻所進逼之聖哥班山大約乃西歐陣線德軍最大之保障其地至關重要惟目下戰線之東北兩面似將有重要發展敵軍或將大舉反攻且料興登堡氏或將施包圍之行動如無此意則協約軍必將進佔特羅柯爾至克安之重要陣線而德軍將大舉退走矣（三十一日） 
[巴黎電]  
　　今日下午公報云夜間北運河及洛瓦容北面又愛萊特河與愛恩河間炮戰甚烈（三十一日） 
[巴黎電]  
　　法軍佔據洛瓦容鎭後卽進至該鎭之外魯登杜夫氏之軍刻仍於各處退走而爲亨白將軍壓逼於洛瓦容丶漢姆路及洛瓦容丶柯尼路之間滿向將軍雖受敵軍之頑拒而已擴張愛萊河香泊村附近之橋端陣地越過自蘇瓦松至柯細大路將法美軍團調至蘇瓦松丶拉盎洛克羅瓦西面德軍雖調精兵駐此内有禁衞軍兩師然難有獲勝之機蘇瓦松今更形自由德軍恐不能維持目下之陣線（三十一日） 
[華盛頓電]  
　　威爾遜總統已批准人力議案且定九月十二日爲新兵註册之期其數共一千三百萬人（三十一日） 
公電 
[曹錕表明心曲之通電]  
　　各報館均鑒國家多故禍亂相尋因政變之迭乘致邦基之未固内爭不已相激相盪愈演愈烈以至今日試徵諸已往之事實揆諸現在之狀况復衡以自身所覺察睠念前途惄焉如檮有不能已於言者慨自西南諸省倡言護法藉口興戎若果爲適當之政爭豈遂無持平之判斷今竟不恤分裂遑論統一競走極端孰趨正軌推其所以致此之由豈限於南北畛域絶對不相容耶抑果爲政黨競爭嚴持不相下耶要皆以權利思想慾望無窮假愛羣愛國之名爲自私自利之具充其量則曰武人干政政客投機馴至險象之環生無非偏私所激動雲譎波詭莫可端倪一爲追思往事默察時局耽於權利者何可勝數錕所以疾首痛心而深自猛省者此也錕自被命出師恪守軍人服從之義以保持中央威信爲不二宗旨天職所在他非所知此次勉任鉅艱視師南下仍當力扶危局終始不渝成敗利鈍非敢逆料惟惴惴焉以大局爲重更無絲毫權利之見介乎其間至於政治問題選舉問題概不置喙詎有容心耿耿此衷可矢天日第悠悠衆口漫不加察當此人欲横流之際謠諑繁興莫明眞相或且私心揣測將以錕擁護中央之誠意轉視爲覬觎榮利之私圖信如是也則是錕之此行徒爲勞師動衆耗財糜餉驅我部下健兒冒鋒鏑膏原野捐多數之生命爲錕一身博取功名之代價存心若此行事若此將何以對我國家對我人民又何以慰我軍敢戰之將士捐軀効命之忠魂耶人言縱可不辯此心誓無或渝區區之誠竊願與國人共見者此也錕素戆直平生處世待人靡不推誠相與自知德薄能鮮建樹無聞祗此心地光明差堪自信爲國服務歷有年矣丁此時艱奚忍退避自茲以往仍本初衷期於衞國衞民整飭我戎行發揮我士氣力維全局不坐視陷於危亡誰毁誰譽均非所計但日夕祝禱天心厭亂大局底定拯斯民於水火奠國基於磐石錕當解甲歸田得以優遊畎畝重覩太平則軍人義務盡矣我生志願足矣茲當干戈擾攘之秋詎爲利祿縈懷之日錕之行誼諒邀鑒察無待縷陳爲鰓鰓過慮者道塗浮議淆惑聽聞敢本血忱掬誠奉告臨電無任馳企曹錕叩卅一 
要聞一 
[北京特别通信一（續昨）（飄萍）]  
　　愚於昨函（一九六）旣記述最近馮段兩派爭鬬之内容據段派今日之所表示謂已預備辭職通電聲明至總統選出卽行下野雖然此亦與馮河間文日通電針鋒相對之一種形式而已而三次通電主和之吳佩孚今日乃又有第四次來電竟痛駁段氏去電申斥之言非主張和平不可段閣對外則迫於邊防外交之困難對内則感受勢成孤立之痛苦至此亦不能無所覺悟也多數國人反對之曹汝霖在此時之段閣中居然成爲首屈一指出色單行之人物確聞歷次閣議之中曹一見軍官請欵之電輙聲色俱厲曰『是决不與』前日閣議席上討論對付内訌之方法曹亦慨慷陳詞力言主戰政策之不可永續其對段總理言曰余當初爲竭力主戰之一人借欵八千餘萬無非欲謀政策之貫澈然揆諸目下情勢械餉旣虛號令又不出於閣外譬如行遠未達長途之十一而高山峻嶺横梗吾前於其中途傾躓以死毋寗速返段總理乃平然答曰旣已進行功虧一簣何能中目曹雖不復言而對人牢騷抑鬱輙聲言欲早引退此某閣員所親爲愚言者實段閣中之一段秘密談話也今日安福派開議員會議旣决定明日兩院聯合會中主張九月四日選舉總統（三日該派先自行預選）大約可以通過内外情勢更迫切矣馮段之爭南北之戰孰成孰敗亦何足論愚所憂危痛苦者外交上着着失敗竟無人過問也讀者諸君其應作如何感想也哉（八月三十日寄） 
[北京特别通信二（新）]  
　　梁燕蓀到京迫於四周形勢允就參議院議長以梁氏自身論之憂時之士咸爲之惜其左右策士如陳垣黄霄九等尤爲憤抑但梁旣毅然犧牲一己出就議長自必有成竹在胸觀最近北京政象頗形活動自梁抵京後似又稍頓挫惟其裏面之氣壓日高大有油然作雲沛然下雨之勢蓋以今日梁所處之地位論大可舉足重輕故當氏態度未表示以前各派皆在黑幕中爲攻擊防禦之預備一俟前衞衝突本隊展開便大有可觀矣 
　　今日促時局之最大變化者無過湘南前敵將帥吳佩孚等之主和通電此馮派策士第一步之成功盡人所皆知也蓋今日南北兩軍戰線西北起漢中經巴東衡山大庾嶺東南以至潮汕蜿蜒二千餘里不可謂非吾國歷史上絶無僅有之大戰爭但其主力仍在湘南吳佩孚所部是以吳之行動頗足動搖全局但吳與南軍分疆停戰瞬將三月則其所謂戰者早已不戰所謂和者早已和矣乃何以於新國會行將開幕時忽通電全國且一之不足而再而三而四賣此絶大力氣個中蛛絲馬跡堪爲一有趣味之尋索也 
　　說者均謂吳之此舉與馮有密切關係蓋此電之遞發不啻將予河間以最後救急法也其實馮段同時下野之說在今日已成爲絶對優勢無論愛中國愛河間愛合肥均舍此莫屬蓋中國今後欲亡則已倘不欲亡非將武人政治根本推翻不可此已爲過去之試驗故今後宜爲文治派之試驗時代使馮段二公能勇流急退如日本之山本松方西園寺等氏以元老資格誠意協助文治派之成功他日尚有人爲二公諒者若必貪戀政柄則相爭相殺之結果實各予政治生命以危險也馮段二公有鑒於此已决讓出政權退休林下故馮已先遣其如夫人照料公子等回居河間原籍以表示其下野之意至段總理今日亦已有通電表明决不續任之宣言是馮段二公之心跡已大可見耳 
　　馮段對於副座一席非有所不爭不過恐再蹈前之覆轍故均不明張旗鼓厥後見競爭茲席者尚有手握重兵之曹張故均表示讓步一任曹張等爭之其實馮段常伺其旁將效東海爲第二之漁人初意固無足諱也 
　　至吳佩孚之主張通電說者均謂爲馮種其因曹收其果此說頗近事實蓋吳之爲人頗具儒將風當其未遇時賣卜濟南厥後轉徙行間數年擢爲上將險阻艱難備嘗之矣况身臨戰陣目怵死亡枕藉其一種悱惻之懷自不獲已兼以大直隸主義方紛傳一世吳知戰必不利於直系於是進求和平適督軍團羣聚津門閱電失色咸以吳爲曹僚屬非曹親自出馬不足以振士氣故環求曹使定日南下曹使知督軍已爲所動視南下爲奇貨非有交換條件不肯遽行於是副座屬曹之說驟佔優勝曹又盧此事停　因授意吳氏故十日間通電疊至此中線索閱者諸君不難尋繹而得之 
　　唯曹使以欲得副座勢非坐控近畿不可但不南下又無以博各督之贊同於是盤馬彎弓裝腔作勢大有卽日南下之意徐樹錚因乘間進言袖出一草稿蓋爲經略使報告行程者時張鮑二督亦在座曹礙於面子不得不首肯拍發故有養日通電表面上雖爲駁覆吳師長者其實曹與吳息息相通又張作霖曾宣言曹若不卽南行余亦不回奉天唯張若久留津門不特非曹之利亦非國家之福蓋其所接近之人類有辮子張之天性又頗近此曹知在津非常不便面子上與張亦過不去不如竟行赴保以塞張作霖之口且張果有法外行動曹使如在保尚能設法阻止之雖選舉期至而其在保與在津實際上無異因有此二利故千呼萬喚之曹經略使始於前日高車赴保張作霖亦不得不回奉此際住居北京東安飯店之康聖人忽而移居交民巷大呈活動而北京之形勢大有不可終日之概新掛參議院議長頭銜之梁氏聞正奔走各方面設法防其暴發一面延擱總統選舉會欲俟大局稍爲妥協然後舉行一面極力敦勸總理急行改變方針或自行辭職俾免於時局上又生一波折聞總理極爲所動則時局因此一度之反響或將促成妥協亦未可知是耶否耶可於此數日内卜之 
[北京特别通信三（齡）]  
　　張敬堯自督湘後與吳佩孚意見甚深此次吳欲撤兵表面上雖與老段爲難其實則與張敬堯爲難現聞張督眷屬已與政務廳長王炳坤眷屬於日内同回北京可見湘中形勢非常險惡不免有劇烈之變化也陜西自郭堅胡景翼等相繼稱兵道途梗塞消息不通而陳樹藩本身居處或說仍在西安或說退守渭南外間莫明其眞相茲有陳樹藩之參謀長瞿某與　北京友人書中述及此間近况甚爲平靜惟于右任張伯英等先後入陜情勢又爲稍變刻正嚴加防範云云徵之此信可知該省紊亂情形不至如各報相傳之甚也 
　　奉天參謀長楊宇霆本爲張作霖心腹與徐樹錚亦稱莫逆徐與張之關係皆楊宇霆爲之媒介也茲各報喧傳以袒徐嫌疑謂被張作霖撤差甚有謂爲看管者其實當張與徐大起衝突時不免遷怒於楊楊恐决裂先行請假並未撤差現在楊宇霆又奉張作霖委命來京接洽連日奔走於段氏之門甚爲忙碌 
　　政府以協商各國對於西伯利亞出兵業已實行將來中國與各國軍事上接洽之處自必日加繁劇不得不派員專理其事以免貽誤除日本派有武官法國亦有軍事專員外茲聞政府决定派陸軍少將陸軍部參事韓麟春爲駐美武官陸軍少將總統府諮議唐寳潮爲駐英武官韓麟春本在美國考察兵工事務飭其就近接任視事唐寳潮兼任督辦參戰處作戰職務亦已準備一切限於日内取道日本美國赴英履任 
[紀參衆兩院之會合會（華）决定四日選舉大總統]  
　　三十一日下午一時十分參衆兩院開會合會參員到一百十六人衆員到二百四十八人又續到十五人參院梁議長主席報告本會合會商訂選舉大總統日期實爲總統選舉會之預備會依民國二年及五年先例出席人數祗須過半數此層有無異議衆謂無異議衆院王揖唐楊增炳提　兩院會合會適用參院議事細則主席以此諮詢亦無異議衆院楊增炳提議以九月四日爲選舉大總統日期就席略說理由衆院孫潤宇登台演說贊成此議大旨分爲三層（一）根於約法之規定當然從速組織總統選舉會（二）前方將士前旣力主討伐近又主張平和政潮不定非速舉總統無從解决（三）就人民心理言長江流域因政局不靖以致商業停頓金融恐慌及時選舉大總統卽以慰人民之望主席付表决贊成九月四日爲選舉大總統日期者請舉手贊成者大多數主席又諮詢時間略謂從前定於上午八時現在兩院議員人數較少本席主張改爲十時有無異議衆謂無異議主席又謂從前大總統選舉會在憲法會議會會場現尚憲法會議是否以衆議院議場爲會場衆謂無異議主席又謂從前以憲法會議議長爲主席憲法會議副議長爲副主席現憲法會議尚未開會應由何院議長爲主席衆院劉恩格謂應以參院議長爲正主席衆院議長爲副主席主席諮詢有無異議衆謂無異議主席又諮詢是否照二年先例於選舉大總統選舉之次日選舉副總統衆無異議主席又謂二年先例兩院各抽簽八人爲開票檢票員有無異議衆謂無異議主席又謂二年先例另設寫票所唱名寫票有無異議衆謂無異議主席又謂二年先例開票時派人參觀適用兩院旁聽規則有無異議衆謂無異議衆院王印川謂四日之會係用何種名義衆院劉恩格謂應用大總統選舉會參院鄧鎔謂本來有大總統選舉法應用大總統選舉會名義主席諮詢有無異議衆謂無異議遂散會 
[馮段下野聲中之各方情勢]  
　　馮總統文日通電後外間尚多懷疑前夕公府會議後總統已飭各處人員趕辦交代事宜故昨日公府甚忙府中人員亦有已辭職者總統家屬現已將器物陸續運津據俟新總統選出後决定在津靜養不留北京某要人聞晉謁時河間謂予依法代理大總統原受各方面之督責不得不勉爲其難南方旣無悔禍之心北方難免猜疑之意今日已力盡智窮矣欲渡此次難關而謀大局之統一非東海登台不可予極希望東海早日被選俾予早卸仔肩至於副總統予亦决不願就云云今日之段内閣情勢至此欲再堅持主張已爲時勢之所不許三十一日國務會議中諸閣員以合肥旣預備下野新總統選出在卽本閣任期爲日無多萬不能解决此棼如亂絲之時局决定俟正式總統選舉後隨同下野政界中同時卽有新内閣人物爲誰之推測有謂一部分留任一部分改組者有謂以錢能訓或田文烈繼任者但據一般之觀察合肥之辭呈如遞出於新總統就職以前則馮總統决不致驟予批准另造一短命内閣如遞出於新總統就職以後則距今尚有一月有餘且新總統亦尚當照例挽留一二次將來之繼段而起者當先爲一過渡内閣以爲佈置時局地步至錢　是否擔任今尚未易預測也 
　　陸子欣外長於三十日自北戴河到津三十一日自津抵京到時適值閣議國務院聞之卽用電話催請到院陸仍未出席惟是日早晨有政界要人多名馳赴湯山北戴河開大會議竟日未返亦可異也 
　　三十一日爲星期六例有閣議議决案之第一條云以後凡關於解决時局問題之電文等等均暫擱置不議待下届總統選出後之新内閣解决其語殊冷而雋伹參陸辦公處卽於同日正午加班會議直至下午三點半方散卽因母壽赴津之參謀次長陸錦亦特自津趕回列席新任參戰處參謀長徐樹錚亦出席與議而吳光新由保定與曹接洽回京後三十一日早又乘八點半快車出京先至天津再由津赴濟南與張子志面商其忙却又如是 
　　吳佩孚迭電要求罷戰以來當局派吳光新赴保商曹將吳免職或撤回第三師曹使極言佩孚一時誤會已遣專員前往曉諭將來不致再有此種行動仍望中央取寬大主義並言某不日南下當隨時監察三十一日曹又電段謂吳迭電干瀆錕本日又去一電痛加申斥又一消息政府以吳佩孚通電主和各督軍去電勸慰仍未發生效力故當軸再請王子春去電或派員赴衡州勸吳幡悔或謂當軸以吳旣倡和决無再肯效力之望有允吳率隊北返之意故三十一日國務會議及軍事會議均令前敵各軍暫取守勢仍嚴密防守陣地 
　　吳佩孚以西南將士覆電贊同持以轉電中央云北京大總統國務總理鈞鑒保定曹經略使南京李督軍南昌陳督軍武昌王督軍均鑒統密頃接譚浩明譚延闓漾電文曰衡州吳師長鑒馬日通電誦悉大義凛然同深贊服依法解决篤愛和平本西南宗旨頃已轉達武鳴西林一致主張以副盛意又接譚浩明有電文曰個電及馬敬兩日通電先後誦悉大義凛然持正不阿最痛切者訓練對外一語是何等眼光何等胸次克以對全國軍人之模範而愧夫薄俗囂張之人捧誦再三傾暢無釋昨經轉電西林武鳴及西南各要人一致贊同惟電文往返較遲刻先由弟會同組安通電各省以爲洛鐘之應正在屬稿日内卽可拍發此次得毅力主持大局當不難解决也先此布復各等語謹電禀聞吳佩孚叩儉印 
　　盧護軍使轉至吳佩孚致王陳趙陳閣孟李李諸督及盧使者謂請列帥進言總理合陳總統速頒罷戰命令厚民生以延國脈盧使不加意見僅照轉到院吉督孟恩遠答覆當道對於吳佩孚馬電之探詢措詞極爲圓通然言外之意仍似偏於對外略謂恩遠職守邊疆當此邊寇日亟之時除極力禦患外不暇言他云云贛督陳光遠三十一日電則謂頃接吉安第十九師師長楊春普團長吳士芬張金甌等來電請求别易對内方針一致注意圖防除已令該師長團長應聽命中央外謹此電聞又楊春普電逹政府稱職師吳士芬一團現駐萬泰張金甌一團現駐遂川所駐防地並無變更云 
[曹張南下問題]  
　　曹使一日南下消息聞尚非事實感日來電云自二十七日至下月一日檢閱軍隊事畢卽當南下並非謂一日卽啓程也惟聞其新招三旅中之王用中一旅確已向前開拔連日陸軍部亦爲曹使陸續撥去餉械不少曹使又來電請發步鎗一千枝三十一日陸軍部又派舒繼華運去五百枝其餘一切軍需日内卽可運齊不知再有推延否又聞曹使方面接吳佩孚勘日復電請曹使早日赴湘電中另有一段關係尤關重要至張懷芝方面叚總理自二十一日起至二十七日止三次催令南下張以部署未妥爲詞終無確定日期三十一日又命鄭成翰來京見總理首催軍餉聞除要求新編兩補充旅及欠餉外尚需五十萬元並謂軍餉未淸難定南下之日期惟另一方面所報告謂大總統接到吳佩孚主和通電後卽致電張子志總司令促其迅速南下以杜前方他項問題張司令於三十日下午六時已來覆電分致府院允於日内束裝赴漢但日來外間風傳吳佩孚有電致張懷芝阻其南下政府方面稱並未聞悉此事詢張之至關係者則謂卽令有之張總司令决不聽其所阻云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[吳佩孚通電之湘訊（長沙通信）]  
　　援粤副司令吳佩孚久已不願再戰其在衡陽常與趙恒惕互相酬酢吳趙所部之兵亦常歡聚如兄弟卽彼此步哨相值之時亦事互送捲煙或茶酒有時尚坐樹林中歡然暢叙是吳氏對於戰必之態度已至爲顯明特尚未彰明較著公然通電請和耳乃最近竟聯合前言各將領而有馬日通電之拍發其對於和戰之利害固屬言所欲言且旁及總統選舉問題謂當此兵戈未息之時輙行選舉典禮不但於公理不合抑且民國分裂等語是此電之作用雖爲籲懇停戰實則攻擊現内閣之政策換言之卽不啻欲將現内閣及現内閣任内對内之種種政略根本推翻吳氏雖爲戰局中之重要人物而其實職不過一師長而已乃竟有此絶大之舉動則其内幕中必大有人在因之湘人對於此項問題紛紛揣擬有謂吳之此舉係某要人授意此電拍發後某某數督卽將起而贊助之或更有一攻擊現内閣之通電者有謂吳氏拍發此電之先不僅已與某要人協商妥貼卽與西南亦必已預爲接洽者查第一說之所由來或卽根據八月初間之某外報是否可靠此時尚難臆斷至第二說則似爲揣擬之詞就湘中戰訊言之則南軍對於湘東正力謀略取擬由茶攸而醴陵而萍鄉以奪贛南各地（南軍各要人鑒於前此長沙之失陷由於未能先取贛南致張懷芝之兵得以由贛境包圍致長沙竟不能守故此次擬先取贛南各屬再取長沙）其湘東贛南總司令一職現已改任馬濟又恐馬氏兵力單薄特由郴縣調來滇軍十營以資協助準此以談則事前曾與西南接洽一說亦尚未可全信也 
　　孚威將軍吳佩孚本爲今日時局中之重要人物自迭發通電對於現内閣極力攻擊以來其一舉一動尤爲世人所注意最近軍界中傳出消息謂吳氏所部之第三師及直軍各混成旅均將由衡陽祁陽各地退駐醴陵株洲衡山湘潭湘隂各屬此說旣經傳播外間遂紛紛傳說謂吳氏此舉係與南軍各要人接洽妥貼南軍承認其在湘之某項地位吳氏卽以退出衡陽爲交換條件云云此說雖未必一定可靠然吳氏忽將所部移駐後方亦一大可研究之問題也 
　　自强有力之軍隊撤退其一部分後有深悉其内容者卽謂奉軍不及卽將全行撤退果也其師長孫烈臣忽有請息内爭共禦外患之通電於是奉軍中人卽各整備計歸此次孫氏復行南下多有謂其係爲收束在湘軍事而來者據奉軍中人談及雖謂孫氏並不爲此事南下然亦承認其不久卽將撤退也 
　　張督前以現駐湘隂一帶之曹鍈軍隊因曹氏已被任爲薊榆鎭守使其軍隊將隨之撤回當經電致中央請俟張錫元旅長率部抵湘後再令曹使履新已經中央核准覆電在案茲以曹使急於北上湘隂防務重要未便空虛因再極力挽留一面急電中央請催張旅從速南下以便接替 
　　張督自蒞任以來對於防範黨人極爲周密除在省城設立偵緝處密查處各機關外並羅致偵緝人才極多分佈於北軍業已佔領各地方以便隨時查察頃聞密查處人員昨在湘潭連破黨人機關兩處一在總市之恒泰紙行拿獲湖南招撫軍正司令姚鄂州副司令周金球等數人及證物多起一在株州車站拿獲周福生一名及信件徽章等件聞周福生充廣東護國軍統領部别動員現已先後解省矣 
[北滿軍事要聞]  
[我軍撤退之原因]  
　　日軍到滿以來我軍一切服從長官命令現爲預防衝突起見乃將軍隊撤退據鮑黑督來滿站兩國軍隊衝突之後吉軍首先撤退因之左右兩司令亦先後撤退現滿站僅有少數之營隊由張總司令親自督率不至再生衝突 
[仍設國防總司令]  
　　俄亂以來我國邊防吃緊閣議擬設國防總司令後以種種關係遂卽擱置乃三十一日閣議重行提起僉謂國防總司令仍須設置因滿防益緊黑督鞭長莫及不能不另一總司令但此席屬誰尚未定奪日本此次派出第三師團其總司令係以某大將當之則我之國防司令亦需相當之分位也 
[各國將分兵滿站]  
　　崴埠邵領事電報告協商國在本埠開臨時會議美先提議將阿穆爾及東省幷西比利亞鐵路由美派員經管各方未予承認結果决定仍由霍管理又决定於滿站方面各派少數軍隊前往此舉於我當無不利謹以奉聞 
[中日軍同進俄境]  
　　參陸辦公處鮑黑督電日軍由滿州里開向俄境四站者共有步兵六百餘名騎炮兵各二百餘名由霍爾瓦特部隊引導我軍隨往者有高團所部之一營日内卽有戰事發生 
[滿站由日軍警備]  
　　鮑黑督三十一日電略謂滿站警備總司令部已移至海拉爾其滿站及滿站附近防敵警備事宜由日軍完全負責又鮑黑督電請中央從速添派兩混成旅加入黑防以杜過激派敗後攔竄入境内如政府無力顧邊請先解除貴卿之責任孟吉督電謂第九師工兵連長劉校帶工兵二百七十四名軍馬一百六十匹暫駐一面坡鮑督命其開往滿洲里除電詢大谷司令外謹聞可見鮑督需兵之急矣 
[協約委員會議軍糧]  
　　各協約國在威埠所組外交委員會提議關於物質上各種軍需品須由中日兩國就近接濟外交部曾接駐威邵領事來電呈報關於此種會議詳情幷稱該會議决須由我國於九月内購備軍糧米麵一萬包運往前敵接濟所需欵項卽由協約國共同歸還 
[組織中日陸軍聯合會]  
　　孟吉督三十一日電呈報已在長春修繕臨時營房兩大所委郭參謀督理其事以爲經過軍隊休息之用幷稱擬在哈爾濱組織中日陸軍聯合會以資聯絡感情 
[東北戰事之形勢]  
　　北東戰事自開端以來成績雖未大著然聯軍頗能進步俄國過激派在海參崴經聯軍之壓迫退避雙城子（卽尼哥里斯克）更自雙城子溯烏蘇里江而北至哈巴羅甫喀地方此卽今日雙方接觸之處也若依據旣往之成績而推測之今後不難追亡逐北掃其巢穴惟據某方面消息過激派之在哈巴羅甫喀前敵約一萬八千人近日又增加三千而其後方在吉里黑邊境之外黑龍江鐵道一帶則聚散無常潛伏各處其數難於斷定約計之在一萬左右總計約三萬人在該方面之聯軍僅一萬餘耳幸皆精練故佔優勢惟俄黨每次退却無將鐵道橋樑拆毁聯軍進行因是不能迅速而氣候漸冷在兩個月之内若不能奏殊功以後該處便成冰雪世界不利行軍故聯軍近方力謀進行至於滿洲里方面與過激派屢相交綏然規模狹小不足稱爲戰爭且其根據地卽在赤塔地方離滿站不甚遠有鐵道聯絡其間一切供給皆甚敏捷故其勢不易摧折自軍事上言之非攻陷其根據地不能成爲戰事之一段然而未易攻陷也又據某方面消息意國近亦實行參與海參崴戰事三十一日有意國軍艦二艘載意軍數百各駛抵秦皇島一日卽啓椗開往崴埠 
[中俄邊境之戰局]  
　　字林報一日海參崴電云捷克軍現接可注意之消息據稱伏爾嘎之捷克斯拉夫刻由貝加爾湖向東進行已佔據前爲敵軍大本營之烏定斯克現距赤塔不足一百七十英里云又聞古塔已被佔領但此說未經證實察捷克軍之行動似分三路第一路爲主隊沿鐵路而進第二路介於中間顯已越山而佔據塞林金斯克第三路係集於蒙古邊界已據有恰克圖此消息乃買賣城中國電局傳來頗關重要蓋西比利亞全境與伏爾嘎之捷克軍戰地不久可互通電信矣西比利亞之捷克軍前因久不聞伏爾嘎方面捷克人之消息頗殷懸念茲得此消息乃大欣慰以其近狀頗佳且能發展攻勢而獲顯著之勝利也全局戰情行將更變聞過激黨與俘兵將沿阿穆爾鐵路退走但其能否力戰以據守加里姆斯加雅之總路線則尚未可知 
　　路透社三十一日海參崴電云近數日内此間發生一政黨自稱無黨派之集合專以救國爲宗旨今日出示痛斥社會黨並勸令國人齊集於霍爾瓦特將軍旒幟之下謂能救四分五裂之　國者厥爲霍氏 
　　字林報三十日哈爾濱電云齊齊哈爾電稱日本騎兵先發隊業已出發前往防護黑龍江中國邊岸以阻過激黨之闖入過激黨在大烏里之西拆毁鐵路並股毒於井謝軍已佔領哈逹波拉敵軍退向鄂嫩河謝軍令仍前進烏蘇里連戰四日日軍砲隊遍令敵軍退至烏蘇里河北岸雙方死傷不詳 
　　路透社三十日哈爾濱電云聞赤塔開大會時前敵退回之兵士宣稱不願扶助勞工會與捷克軍接戰過激黨現棄赤塔而赴哈巴羅夫斯克等處赤塔之過激黨曾發行五十盧布之新鈔票德人稱願管理是城而過激黨反對之阿穆爾省之哥薩克人電致謝米諾夫請接濟軍火俾可與過激黨開戰又三十一日電云昨奥人解除過激黨之武裝而拘禁之託華人蒙古人從中介紹與捷克軍商議投降條件謝軍佔領烏洛維尼亞奪砲四尊 
[我國對俄態度之外論]  
　　協商方面某外交家云日本此次出兵滿洲里以攻擊過激派及德奥俘虜爲旗幟一方又以中日軍事協定之名義對於名團聲明不侵犯中國主權雖未來之發展未可逆睹而目下則各國不能不予以贊成故日本之與中國訂立軍事協定非以對中國實以免各國之責言用意至深遠也至中國對於俄黨處置之方法應與對抗之過激派中國反與之取妥洽之形式應予以援助之謝米諾夫軍中國反待以卸除武裝之手段易致友邦之疑爲態度不明對敵不力然余（某外交家）所觀察則内容並不如是（其一）中國乃認俄國兩黨之爭爲俄國之内政不應加以干涉（其二）謝軍霍軍半雜凑以華人苦力衆僅數千無可援助之資格（其三）東北西北皆屬邊境應防範者不僅滿洲里統計新疆蒙古一帶幾及萬餘里决無如此多數兵力可以遍駐各地若不以柔軟手段對付則過激派必早侵入國境各國居民生命財産寗非萬分危險故兩年以來中國以兵力單弱之國家能使邊境無事德奥勢力不至隨過激派而侵入於内地使内外人民並無危險之虞對於協商各國可告無罪對於過激派及德奥俘虜並無絲毫偏袒之處此吾人以公平之眼光實察友邦情勢所應亟爲中國表明者也自今以後日本對於過激黨及德奥之敵愾心當然爲各國所歡迎贊許不容加以誹議然過激派亦自是可藉口以侵入中國之内地中國柔軟之政策至此乃告終局此日本與各國所應預先注意者也總之弱國行動每易啓人之不滿惟望我友邦之中國今後能一致對外振刷自强云云 
[日使金幣抗議之内容]  
關於發布金劵問題與銀行團有關係之四國公使决定向我政府抗議由日本首先提出聞抗議書係日人方面起草内容略言自前淸宣統三年政府與銀行團商訂實業借欵合同改良幣制一端卽與銀行團發生關係迨民國二三年間又有續善後借欵合同倂爲一案辦理條文始訂改良幣制銀行團有優先隨時實行之權上年銀行團且與財政部相互商榷大略方法以待實行關係更深此次公布事前竟不儘先與銀行團各銀行之代表磋商顯與從前合同所訂大相違反本國政府應力爲正式責問望速答覆以便轉達云云英使館已於三十一日下午將此項文書達致外部法俄各使至遲一三日亦當陸續提出 
[衆議員質問收土製藥事]  
　　政府收買存土製藥行銷之事喧傳遐邇昨日衆議員議員王玉樹提出質問案云爲依法質問事竊查禁烟期限早經届滿各省烟毒先後報告肅淸吾蘇浙贛等省不特土膏懸爲厲禁卽製成之戒烟藥品亦以禁吸之期早届此時更無需用之必要一體禁售以防攙混毒品所以能致此者不獨官紳人等仰體中央之德意知亡國滅種之錮毒在所必袪抑亦知禁烟期限事關國信决不容一日緩也何圖肅淸甫告而政府忽有收買存土指省分銷之舉夫滬上存土問題事關國際政府未能折衝樽爼使外商就我範圍則忍痛收買人民縱身加擔負尚可爲政府曲諒至收買以後亟應擇期當衆焚燬示政府厲行烟禁始終不渝俾各省官紳益知振奮卽間有自甘暴棄冥想黑籍之趣者羣知死灰之决不容再燃其從前觸禁被刑及緣戒烟而廢命者亦可自悲而罔所悔外人見吾國朝野上下對於烟毒之拒絶如此其切知人心不死可與有爲影響於國際前途當非淺鮮凡此種種稍明理勢疇曰不然乃政府計不出此舉收買所得之毒只加利轉售諸商爲之指省分銷而美其名曰製藥吾蘇浙贛等省實未嘗聞需用此項藥品之必要政府何事强爲之謀藉曰製藥矣政府對於購買印土者究爲私吸爲製藥以何方法爲之監察從前各省地方警察破獲私吸之案固常有所聞然破者十一而不破者十之八九深閨曲室偵查不及事有必然各地方之所以能就禁絶者實以禁種禁運絶其來源故不期然而吸者自趨於少今明目張膽資以官土而謂能不復張毒燄誰其信之且商人重旦夕之利所由以鉅價購諸政府寗欲曠日持久待購藥者之需要而與焉固深信官土一銷私吸者將有如水赴壑之勢因不恤投鉅資以博厚利也凡此種種皆稍具常識者所能知政府諸公豈遂見不及此然則各方驚駭謂政府銷藥其名而弛禁其實雖厚愛政府者恐末由爲之辯也或者謂國用匱乏政府於一收一賣之間獲有厚利故不得已而出之夫以總理之淸剛與諸閣員之賢逹乃乞靈於賣土之餘以濟國度亦非政府之所樂受究竟政府持何理而有收銷存土之舉現在蘇浙贛等省以指銷之故呼籲拒絶萬方一致共見共聞究竟政府對此能否改易方針慨予取銷以保國信而如民望再報紙流傳謂政府中人竟有一方面在閣議席上主張定價收買一方卽指使商人如價承包統計此項存土銷售於民利之歸於公家者半利之歸於該員者亦半等情（附剪黏報紙於後）議員等未敢信政府中遂有此類之人然報紙喧傳遍於京滬有日而絶未聞政府有所辯正究竟政府對於此種傳言曾否加以偵查以明虛實而保閣譽以上各節謹依約法第十九條第九項之規定提出質問書統望於三日内切實答覆提出者王玉樹連署者黄羣等 
[財部與土商之合同]  
　　今次政府與上海洋藥商行所訂合同雖曰根據於一千九百十七年一月所訂之合同而實際情形大有變遷茲姑先列現在修訂之合同於前而仍附一千九百十七年一月所訂之正附合同於後以便國人之考覽其現在修訂之附合同原文如左立附合同人中國政府代表財政總長曹汝霖（以下省稱政府）上海洋藥商行（以下省稱商行）本附合同係根據一千九百十七年一月二十八日及一千九百十七年一月二十九日上海洋藥商行與中國政府代表所訂之正附合同（該正合同以下省稱正合同該附合同以下稱第一附合同）現經財政總長曹代表政府與上海洋藥商行議定如左（一）政府照正合同向商行收買之烟土現計大小土藥共一千五百七十七箱半原訂每箱給價規元八千二百兩現在減爲每箱價規元六千二百兩其銀價按照簽字之日以上海規元市價合洋照付（二）政府按照第一附合同第一條付給商行土價之元年六釐債票（其債票號數張數開具淸單附於本附合同之後）第一附合同第三條原稱除能較早抽簽還本外應自一千九百十七年四月一日扣滿十年償淸應改作自一千九百十八年六月十一日起扣滿十年該債票利息應付現洋自一千九百十八年七月一日起息（三）政府旣允將債票自一千九百十八年六月十一日起扣滿十年還淸原本茲爲保證還本確實起見允於買土製藥售得之欵或政府認爲適宜之他種收入項下每年將票面十分之一存上海中國交通兩銀行以備還本之需（四）此項存土如在上海交貨時開箱見有大土每箱不足四十個小土每箱不足一百斤或有假貨充數者准由政府照數計算扣除債票（五）除本附合同所修訂外餘均照正合同及第一附合同辦理民國七年卽西曆一千九百十八年六月十五日訂於北京 
　　前項附合同中所稱正合同及第一附合同之原文如左 
　　（甲）正合同立合同人中國政府上海洋藥商行因一千九百十五年五月一日江蘇江西廣東三省禁烟特派員與上海香港洋藥商行所訂合同規定特派員應詳請中國政府認眞設法禁售買私土庶上海香港洋藥商行所存印土可按該合同原定日期卽一千九百十七年三月三十一日以前銷罄又因有不可逆料及不可抗力之事故致該合同目的不能於原定限期以内達到又因中國政府與商行均願將中國境内買賣事業早日完全禁絶今於民國六年一月○○日訂定條件如左第一條雙方同意由中國政府將千九百十七年三月三十一日上海洋藥商行銷剩之印土全額（除千九百十七年一月一日仍存港粤之印土不計外）收買訂明每箱價銀八千二百兩或按照千九百十七年三月三十一日之銀價申算洋元前項印土於千九百十七年一月一日爲商行所管有者約計二千一百箱第二條商行承認中國政府收買前條印土之目的係專供製藥之用不以其他營利方法處分之第三條小土每箱以一百斤爲率大土每箱以四十個爲率均依習慣辦理第四條千九百十七年三月三十一日以前凡行商存棧之洋藥仍照千九百十五年五月一日合同規定每提出一箱應繳交中國政府報効銀洋三千五百元第五條按照本合同收買之洋藥其價銀應由中國政府以公債票支付此項公債票應由中國政府擔保並以印花稅收入爲其抵押自第一年起每年應於此稅源中提出二百五十萬元以下之收入以便應付本合同規定之責任商行對於此項印花稅不能有權干預但中政府必須履行本合同一切條件第六條前條公債票年息六釐半年發付一次發付日期爲一月一日及七月一日由千九百十七年四月一日算起第七條中國政府因收買前條存土所發行之公債票總額最多不過滬秤銀一千萬兩其償還法係從第六年起每年還本百分之二十至第十年還淸第八條因消除爭執起見中國政府承認除商行董事部外無論何人欲以洋藥售歸政府概行拒絶第九條本合同繕具六份由中國中央政府英國駐華公使江蘇督軍江蘇省長蘇粤贛三省禁烟特派員及上海洋藥商行總理各存一份民國六年一月二十八日 
　　（乙）第一附合同立附合同人中國政府上海洋藥商行查民國六年一月二十八日中政府代表等與上海洋藥商行訂有收買該商行存土製藥之合同（以下省稱主合同）現經雙方同意於民國六年一月二十九日訂立附合同各條件如次第一條中政府按照主合同規定向商行購買之印土其價銀應由中政府以民國元年六釐公債票支付此項公債之發行業經按照民國約法由國會議决並於民國二年二月十九日由大總統公布第二條前條公債票年息六釐每半年支付一次並依其發行條例規定以契稅印花稅爲其擔保第三條前條公債票雖依其發行條例規定限三十年内償還原本但中政府因收買上開印土而發行之債票除能較早抽籖還本外應自千九百十七年四月一日起扣滿十年期限以内由中政府就上開購買印土製藥售得之欵或中政府認爲適宜之他種收入設法償淸之第四條主合同第五第六第七三條規定與本合同有抵觸者應依本合同規定修正之此外各條件悉仍其舊民國六年一月二十九日 
[張作霖回奉後之消息大捕行刺犯防邊與對南]  
　　張雨亭督軍回奉詳情已紀前報茲聞是日火車到奉爲時已在夜間十點半鐘出迎人員均至皇姑屯老站迎接卽由老站下車入城當火車開至巨流河新民間有華人一名朝鮮人日人各一名由站臺闖上汽車衞兵以特别車並不搭客彼等突然登車定有别圖卽將三人拿住隨車帶省又聞小西關大街九鐘時卽令各商舖關門上板一概不准窺探十時許某商號來有客人（復州人）聞將軍回來出外觀望戒備軍人以彼不遵命令强出窺探不無可疑亦卽獲住帶署經衞隊押以槓子拷問口供其結果聞已供認早年曾投身破壞黨將來能否免死尚不可知至巨流河新民間所獲之數人現聞已引起交涉矣張督在津時屢接各方恫嚇警報故於未起程之前卽飭令二十八師及第四混成旅由山海關至奉沿途妥爲保護各師長除令軍隊嚴加保護外各軍官多赴山海關迎接乃車至巨流河停駛時突有四人登車急欲行刺因護衞嚴密卽時逮捕當在該四人身畔搜出手鎗一枝短刀一柄經張督飭令帶歸軍署訊辦 
　　張鮑二督同車返奉其前所隨往之人員已一律返奉其姓名如下二十七師師長孫烈忱二十八師師長汲金純五十五旅旅長張海鵬軍署顧問英順軍署譚秘書軍需課一等課員張伯華錢作舟軍務課一等課員寳健之等 
　　江省軍長鮑廷九與張督返奉一二日内卽行返任日昨（二十八日）下午特在軍署設宴公請鮑氏其在座爲張督軍孫吳汲三師長張海鵬張作相兩旅長馬鎭守使並其他高等武官並有軍署四課課長財政政務警察三廳長一時杯觥交錯甚爲熱閙聞今日鮑督已起行回黑矣 
　　張軍長回奉後與各官長討論在津會議情形並對於東三省國防問題商榷籌備方法（一）設立國防地點（二）挑選國防人員（三）電請國防欵項（四）充足國防軍火（五）注重蒙邊軍隊此五者取爲重要已决定入手籌備矣 
　　據軍署確息日昨張督接吉督孟恩遠來電略謂邊疆風雲日趨緊迫貴省對於邊防將來能出兵若干乞速賜覆聞張督接電後尚未答覆 
　　奉督張作霖昨有萬飛急電致參陸處並轉湘省張敬堯督軍略謂敬電悉作戰計畫曾經閣議表决我奉軍始終遵守原議卽由孫烈臣張景惠兩師長指揮前進仍請貴督軍隨時關照指示方針云云據督署某副官消息謂二十七師師長孫烈臣當在津時張督已令其南下辦理改旅爲師及收束軍隊一切事宜乃因張督回奉並隨同張督到奉藉資護衞現在張督已安全抵省孫氏擬卽於一二日内南行不再勾留 
[紀川邊之財政]  
　　字林報八月八日打箭爐通訊云川邊財政困難愈甚苟不供給軍費則藏邊未嘗不能自給以其收入供民政之需固綽有餘裕也從前軍餉來自成都今接濟斷絶已逾一年鎭守使乃採用種 
 
 
 

Page 7

 
 
種方法羅致款項以應要需建昌雅州打箭爐三處搜括已空鄰邊各縣變賣公地官産以供軍用然猶嫌杯水車薪無濟於事焉曩者政府爲籌欵計管理茶葉貿易由成都塡發執照給與茶商每張徵銀一兩可運茶葉五包來爐銷售此欵雖由成都收入然在實際上仍發還藏邊以養軍隊今打箭爐鎭守使直接發給售茶執照收納稅銀共發執照二萬五千張派與茶商諭令籌付現銀若干茶商對於鎭守使信用尚佳當卽承允惟承購者多無現銀未能繳付全數官場收入僅得三分之一旣逾一月限期乃施壓力凡欠款未淸者輒被拘禁直至繳欵後始克出獄此間商業因川亂未靖邊警又亟本已困難現銀甚缺茲因軍憲之激烈手段現銀將愈見稀少而商界將愈難支持矣當此財政支絀軍務孔亟之時當道採用籌欵之方法不暇顧及其適宜與否合法貿易之捐稅旣不敷軍興後之特殊費用官場遂轉注其目光於不合法之貿易於是昔之所謂違禁者今乃成稅項之新源鴉片貿易今已不復犯禁鴉片之運入烟膏之吸食皆爲官場所承認矣當道前派員調查打箭爐烟禁情形以便着手徵稅旋據委員覆稱此間每日銷烟五百兩當道卽頒布新章打箭爐境内所種之烟每兩徵稅印幣羅比一枚其由雲南運入者每兩徵收一羅比半估計每月可收羅比約十萬枚建昌流域乃陳鎭守使勢力所及之地該處今年種烟甚多故陳亦得闢一稅源建昌土商本願裝運鴉片輸入成都平原以獲厚利奈私運不易旣防官吏之搜查又慮盜匪之搶刦迄未敢冒險進行而今則無此危險矣陳兵駐於淸溪雅州要道擔任護送之役苟土商照章繳稅則沿途保護有人自無他虞陳以此法約已收入洋二萬元藏邊他處官場亦急需現欵甘孜爲打箭爐與逹爾幾間最稱殷實而出産最多之區每年牲畜與糧穀捐稅約有銀三萬兩該處朱獻文司令急於籌欵以供與藏兵交戰之費乃諭令全境現繳罷比十萬枚而蠲免尋常捐稅今現欵業已到手雖較常稅爲少但可供給急需縱藏兵前進攻陷甘孜然一年捐稅已不患無着矣 
[鄂省防務之喫緊]  
　　鄂北張鈁王天縱等部進攻鄂北之鄖竹日益逼緊昨張鎭守使聯陞並有電報來鄂述竹谿船渡關經王天縱一部侵犯已派大軍迎擊惟山路崎嶇宜於砲戰則收效較易第九師砲兵無多砲位又多損失擬請省中速調砲團開襄協助等語聞王督軍已擬俟第十八師砲團之砲位修配齊全後卽今開拔赴襄隨並電復張使知照並有暫時設法維持戰線俾免敵軍内犯又一消息張鈁獨立陜南鄂邊頗爲震動加以派員四出運動土匪散兵暗中響應均有蠢蠢欲動之勢卽白狼之舊部王安瀾之舊部季雨霖之舊部以及張國荃之舊部散在襄鄖隨棗荆門遠當間者所在皆是無不躍躍欲試現王督軍張鎭守使已派兵扼要防守又據張聯陞鎭守使急電云駐房程營長獲解偵探二名訊據供稱奉孔庚（前陜北鎭守使）命來鄖密組機關圖謀大舉與陜省遙應等語查孔庚前在武漢密組炸彈機關迭經敗露茲復派黨潛入内地密謀不軌殊屬目無法紀理合電告以憑緝辦 
　　鄂西據軍界消息日來黎天才反攻巴東柏文蔚進窺宜昌均甚緊急惟戰事當以巴東方面較猛朱廷燦旅長爲鼓勵軍心起見已經親至巴東督戰宜昌防務由汪樹璧參謀長暫攝幸尚從容兼之野山關迤東經第十師及孟團昭月嚴密布置尚足扼南軍東下之勢以是宜昌方面暫可無虞再南軍此次入諸戰線者僅鄂軍一部並無川滇軍隊助力故其反攻之勢雖張實際上抵禦甚易較之半月以前形勢確已大有轉機云云此種消息未知可靠否也 
[說廣東之鎢錳礦]  
　　粤省自軍興以來財政最關緊要然財政收入爲近日所新發明者則莫如鎢錳鑛鎢錳爲軍用品所必需自歐戰以來需用尤要粵省山地隨處皆有從前無人辨認故利久棄於地中自粤省留美某某學生查勘東江鑛山發現此種原質去年曾經向京政府請准關口免稅聲明爲染料之用在粤省組織染料公司而實則輸運鎢錳出洋當初舉辦時獲利甚厚其後漸爲人所覺繼起者日衆官廳知爲軍用要品乃規定稅率歸入財政廳礦務科範圍東江如此北江亦繼之合計東北兩江鎢礦日出甚豐計每月抽收礦稅不下四十餘萬元此爲目前收入一大宗現有政界李某提議粤省著名鎢礦山地收回公家實行開採外其餘各礦山招回南洋華僑或内地商民任其自行招股呈請批准立案開採以闢利源如此辦法十年之後可使粤中財用豐富現擬備開採條例辦法赴呈當道查閱以便咨詢審核施行此事舉辦與否尚未擬定惟目前利之所在爭端卽起各軍隊與各地方官往往别立名目以圖重抽故財政廳長近有致北江軍務督辦力陳運鑛重抽五大弊之電文云韶州李督辦鑒近日迭據礦商文電交馳商等領照輸運鎢礦均已完納額定各費乃路經始興仁化樂昌等縣該處縣長軍官復任意加征三元五元不等稍不遵納卽被扣留商情惶駭莫知所從請予維持等語查本廳給發礦照定爲有礦區者每擔收照費銀五元七毫五仙無礦區每擔收照費銀六元八毫七仙照章納費卽可輸運自北江礦務局設立於廳定照費外每擔加抽七元商民已嫌過重今於七元之外始興縣知事又加抽三元仁化趙支隊長又加抽五元駐樂昌杉木洞軍隊又加抽三元層迭加抽各自爲政商民運礦初祗計完納本廳照費及北江礦務局所定之數卽可運行今一再重征不知所底無力者預備不及惟聽扣留有力者旣受重抽卽相裹足各商販運鎢礦多售與外人爲此遷延遂失期約於是外人之責言日至日昨晤英美日各國領事均以此相詰問謂吾輩當局省令不行於地方地方督兵大員令又不行於所屬一省區之内自相抵觸美領事且聲言倘各國提出抗議伊亦不能不隨和等語總觀礦商及外人所陳述重抽之大弊有五取求任意漫無凖備失官廳之信用弊一出鎢礦者不止北江邇者香山東江及西省發見日盛商民旣苦苛抽勢必避重親輕轉及他處爲淵敺魚反損軍實弊二奸商苦於重抽私計行賄之資輕於納費於是勾通關吏或巧藉軍隊之力以圖倖免此種弊端近已屢有所聞長奸詐之風弊三外人藉口吾政局之不統一將爲西南政府承認之障碍弊四鎢礦市價近漸退落復加重抽商人無利可圖必至歇業影響所屆公私交損弊五五弊之中竊謂抽收重迭害商絀餉爲目前之患者其幣猶淺政令紛歧貽人口實爲承認之梗者者其弊實深伏希尊處迅行電飭各該營縣申明此項礦稅除廳定照費軍費及北江礦務局所定抽費外無論何人不准巧立名目藉端加抽如有抗違從嚴懲辦或先查明酌懲一二以儆效尤此舉關係至切至巨爲尊處餉源計爲西南大局計非僅爲礦商代爲呼籲也萬望火速施行並希見復楊永泰叩 
[蕪湖快信]  
　　倪督刻在蚌埠抽調安武新軍步兵三營赴湘換防該軍係由第二路統領李培基親率於前日乘華利輪過蕪赴湘 
　　安武軍前敵軍費三十二萬業經由財政廳如數籌交倪督幷令飭以後每月餉項均於二十日以前照數籌撥 
　　皖北英山與鄂蘄春毗連近有鄂匪數百人悉持利器聚集蘄春靑峯寨勢將逼入英山縣境軍民兩長據報已電令該縣徐知事嚴加防範 
　　蚌埠日前破獲黨人機關幷獲蔡朱兩黨人供認謀殺倪督不諱已交北京報法處訊明仍發回蚌埠執行鎗斃倪督軍現已咨請中央通緝爲首之陳某 
　　當塗鐵鑛已爲福民寳興兩公司購盡其餘如栲栳山爲當塗之主山前經地方士紳呈請財政廳立案自行集資開採現有凃某携欵到當組織和成公司覔購黄梅小馬等山礦産該縣士紳已開會抵制 
　　蕪湖警廳前日派員往滬關提雷德諾案中之嫌疑犯梁某已於三十一日由洞庭輪解到 
　　皖省金庫證券由中行擔負兌現每月發行十二萬以四個月爲限軍費搭用一成政費搭用二成至四個月期滿兌現時外交利息六釐 
[杭州快信]  
　　楊督軍昨傳諭各團營以陳肇英部下雖有少數兵士爲粤軍誘惑於浙軍進行仍無妨礙現已添給軍械籌備補充定期分路進攻潮梅勿爲浮言所惑 
　　一師留守司令部代理師長郝國璽昨召集在省全體軍官佐赴梅東高橋師部特開軍事會議 
　　齊省長昨通電各知事禁止奸商私運米穀出境 
　　鹽運使署奉中央令飭特設督察處統轄蘇浙兩屬新編緝私部二十七營（浙十六營蘇十一營）昨已實行成立以袁運使爲督察長另委督察官兩員（浙委袁壽昌蘇委松運副孫多褆兼充）勤務稽查長一員稽查六員文案辦事各一員 
　　温屬護商警局長向由外海水警二區長盧嘉祥兼攝現盧已他調該屬全體船商電省公推邑紳杜師預接充請加委狀 
　　前寗波病院院長蔣周濟上年全院被焚致涉縱火圖賠嫌疑判處十四年徒刑後延律師朱鴻達控訴高廳宣告無罪檢察官不服復上告大理院昨奉駁回仍予維持高廳原判 
　　嘉屬繭業請禁踏莊案今日（二號）杭總商會會同實業廳科長唐寳鎬財政廳特派員袁鼎幷六邑代表沈愷儒等准下午二時開會討論 
　　私立法校現已决定停辦應行補習預科畢業生已分别咨送公立法校揷班 
[南京快信]  
　　聞倪嗣冲前日飛電援贛之安武軍總指揮馬聯甲迅速督率所部開赴前方切勿爲和平說所惑 
　　吳佩孚昨有密電兩道致李督商榷妥恊時局辦法聞吳主張堅决謂苟不逹和平目的卽罷職歸田 
　　蘇軍第十九師長楊春普昨由贛南復電李督謂業與南軍前方將頒相約時局未妥恊前雙方各守守疆域兩不侵犯聽僕磋議辦法 
　　李督前派本署一等副官陳廷謨赴贛接洽昨已事竣回寗 
　　參陸處議於浦口設立長江下游警備總司令部有任江寗齊鎭守使兼總司令說 
　　漢口商會電南京總商會略云貴會發起和平請願會敝會極端贊同如何進行之處乞隨時電知俾一致進行 
　　張弧上月赴滬爲乃子完婚（贛紳文蘇之女公子）事畢昨乘車過寗謁李督今日午車北上　 
　　僑工事務分局局長方更生昨因公乘車入京 
　　舊國會議員陶保晉吳榮萃前曾聲明障故緩期到會茲聞有准日内赴粤報到說 
　　聞齊省長擬派蔡政務廳長赴各屬考察吏治 
　　符教育廳長定本月下旬出巡考查各縣教育狀况以資整頓 
　　省警廳長王桂林日前飭各警區認眞查拿烟賭茲聞近數日因犯烟賭案被拿獲解廳者已有百餘人將一律處罰 
地方通信 
[松江泗涇商會之拒土電]  
　　南京齊省長鈞鑒報載中央收買存士藉製藥爲名指消四省吾蘇亦在其列此事若果實行是使禁絶之烟毒死灰復燃害民實匪淺鮮吾鎭雖屬偏隅人心尚幸未死吾商界紛紛來會集議無不主張拒絶爲敢不揣冒昧懇求省長俯念下情迅飭知事嚴行查禁幷祈電逹中央速將存土燬去以絶根株免致流毒商界幸甚萬民幸甚泗涇商會吳懋仁等叩冬 
[教育會籌備改選]  
　　縣教育會於本月一日舉行九月分職員常會提議改選全體職員問題是日計到評議員三十餘人正會長姜揆勳因病未到由副會長吳致祥倪汗沈出席主持先由吳君報告八月分選舉職員因票數不實致推翻情形次卽宣讀會員沈璇張芝等請議之嚴定會員資格及取締會員在大會時臨時入會等案經在會各員詳加討論後議决辦法如下（一）本會會員須按照部定教育會會員資格先付審查除確合部定甲項資格已經入會者爲基本會員外其餘按照規定資格由會員二人以上介紹塡具履歷書經本會審查明確發給會證認爲本會會員將來選舉時各會員携帶會證領取選舉票一面將本届大會時已繳會費諸君登報通知於九月八日起十七日止在此十日期内携帶收據到會領回俟審查合格再行函知補繳以昭愼重而杜冒濫（二）本會爲研究教育而設會員旣有法定資格其資格之是否確實當然於入會時先行審查現本會定於九月二十二日起召集本會職員將會員資格開始審查至二十九日止爲審查時期凡願入本會者應查照定章塡具履歷書得本會會員二人以上之介紹於審查期前交由本會審查凡臨時入會未經審查者停止本届選舉權此二條之外另有會員某君提議八月分本會選舉職員時有某會員希望當選會長在火神廟内設立招待所以金錢酒肉收買會員殊爲學界汚點應請查明姓氏令其出會以維本會名譽一案因時間已晚未及議决而散 
[蘇州電請勿弛米禁]  
　　近日謠傳政府有指開米禁以應某國乞糴之說以致市面米價飛漲茲經蘇垣公民陶忠溎徐良吳允中徐均燨宋銘勛顧恩沛陸懋均等公電政府請求勿弛米禁以重民食原電云北京大總統國務院鈞鑒吾蘇民食求過於供决無餘力以濟他急懇免弛注禁以重民食而維治安 
[議員妾被逐回蘇]  
　　新參議員藍公武日前在蘇被選揭曉之時曾以五千元納閶門外同春坊妓院大陸弟家侍兒老五爲妾携之北上詎前日老五獨自由京南下到蘇後卽賃居閶門外某屋居住經好事者探其原因聞悉老五此次隨藍進京住居某大旅社一日藍君赴院議事老五忽遇一舊相識重叙舊情適藍君返寓遂將老五驅逐返蘇不特不追身價並將衣飾等件悉令携去惟訂定至蘇後不得再操神女生涯以顧顔面云 
[鄉董被控]  
　　縣屬斜塘鄉董張鳳崗近被該鄉公民金爾昌等多人開具該董劣跡禀請縣公署撤換經吳秀芝知事派委蘇州市董事汪恩錦下鄉調查詳情復候核奪 
[震澤又一禁米拒土電]  
　　南京督軍省長鈞鑒米爲民食烟爲民害各報喧傳蘇米運銷外洋存土行銷内地倒行逆施羣情駭異鈞座有主持全省之職合行籲懇電達中央據理力爭以保民食而維煙禁蘇民幸甚吳江縣震澤市助理員倪鴻孚楊文震周積偉叩鑑 
[修改肉業行規]  
　　蘇城肉業公所前因臯橋堍陸稿荐與杜五房因營業爭執已成訟案特邀集全體同業開會另訂行規分呈縣道各署茲奉道批據呈已悉查該業修改行規删除舊章第十條增設新店之限制前據吳縣知事呈復未經全體通過卽經指令務飭會議妥洽核明呈報在案茲據聯名續呈並均蓋具店章究竟當時删改規條是否畫出本人公意及全體四分三以上公同承認自應確切查明以杜爭執事關商業爭議候令行吳縣知事諮商蘇州總商會定期召集全體肉業查詢實情務令妥爲議定核明具復再行核辦此批現聞該公所理事於前日下午一句鐘又邀集同業在敬業學校開會討論辦法 
[公民請免開米禁]  
　　吳縣公民陶忠桂等因蘇米有弛禁之說昨特上書督軍省長其文如下南京李督軍齊省長鈞鑒頃讀報載蘇米有弛禁之說聞悉之下驚駭奚如夫吾蘇秋收歷年荒歉蘇民嗷嗷尚在待哺設再弛禁生命如何地方盜賊之蠭起治安之攸關究其所在實由乏食所致古訓曰國以民爲本民以食爲天又曰衣食足而知榮辱食旣不足勢必鋌而走險此必然之理也况今歲旱螟並行秋收尚難預料吾蘇人民正在憂食之不敷若再弛禁將何以堪此種實情諒吾督軍省長亦早所洞悉者也務懇鈞座以生命爲重治安爲要請卽轉達中央免開米禁幸甚幸甚除電大總統國務院外謹聞肅此叩請勳安吳縣公民陶忠桂徐良吳允中徐均燨宋銘鋆顧恩霈陸懋鈞等叩 
[將開教育行政會]  
　　吳縣縣教育會經吳秀之知事定於本月二號起至四號止開教育行政會議藉商改良策勵進行聞各市鄉董事曁勸學員學務委員等均紛紛提出議案以便臨時討論 
[鎭江郵局長接任]  
　　鎭江一等郵政局長柔諳司現奉明文調任南京以蘇州郵務管理局長郝爾士調鎭茲郝君業於一日由蘇乘早車蒞鎭定二日接任 
[取締薦頭行]  
　　丹徒倪知事以鎭郡各薦頭良莠不齊近年以來串姦串拐串盜之案層見疊出殊堪痛恨亟宜嚴定章程認眞取締特明定規則二十條卽於隂曆八月初一日實行昨已通令城内外各警區一體遵照矣 
[洋商承租馬頭]  
　　鎭江江邊風神廟左近德商美最時洋行之輪船馬頭自宣戰後曾經發封看守茲聞此項躉船馬頭已由鎭江太古公司承租業已成約緣太古在租界原有之躉船馬頭現因新漲沙灘有碍行輪故該公司刻已雇工將新租之馬頭重新修整一俟工竣卽行遷移並聞交涉公署業將訂租情形呈報省長曁外交部備查 
[揚州公賣局屢易人]  
　　江蘇第六區烟酒公賣局長近已屢易其人茲省垣彭淵恂局長又易丁曉嵐（乃宏）充任業於一日上午接事矣 
[小學舉行畢業]  
　　江都城廂各小學計四十校於一日上午假第二高等小學舉行第十届畢業式趙知事勸學所曾所長蔣縣視學及學界要人均到場訓誨本届畢業生徒計一百四十人 
[南京呈報收買螟蟲之指令]  
　　江蘇實業廳指令崑山縣知事呈報收買螟蟲卵塊總數遵令會委驗焚由云據呈已悉查該縣前後收買螟蟲卵塊其螟蟲一項多至八十餘萬殊堪警異設非極早搜除爲害何堪設想經此鉅創農民較易覺悟仰仍督飭所屬加意防除一面放價收買務期根株盡絶以惠農田是所至要並候省長曁財政廳長蘇常道尹令遵此令又令松江縣知事代電呈報收買螟蟲與蛾卵總數擬請會同省委分别點驗焚化掩埋由云經代電已悉此次該縣各鄉收買螟蟲螟蛾螟卵三項均各多至數十萬其蔓延爲患情形至堪驚異經此巨數收捕必能遏其下次卵化之害該知事辦理認眞殊堪嘉慰惟查卵之存在至多一旬過此期限卽將化爲幼蟲應卽嚴飭各市鄉警董限十日内迅速收買淨盡以免遺卵發生致害所有該縣收買之螟蟲蛾卵等項因天時炎熱不能久存擬會同省委分别點驗焚化掩埋各節應候省長令遵仍具報備查仰卽知照此令 
[杭州浙人拒土之兩函]  
　　浙江同鄉京官汪大燮孫寳琦邵章陳漢第等因烟土事聯名致段總理錢内長原函茲探錄如下芝泉總理幹臣總長閣下敬啓者頃接杭總商會曁商界全體會員公電請免將烟土指銷浙江羣情憤激誓不承認屬爲就近轉呈等語查浙江烟禁之嚴實冠他省早經萬國禁烟會查明列入禁絶省分所有城鎭地方並派有女稽查到處邏巡故雖閨門之内如有私藏私吸亦必破案受懲其有因病吸烟不能戒斷者皆已移居滬上曩年有徐錫驥設立大生戒烟局創制戒烟丸藥係由化學考驗製成並無嗎啡烟灰等物雜入其間亦因烟已戒絶經飭停辦足見浙省之於鴉片視同毒螫是以聞有制藥銷浙之耗不免動色相戒此實民情向上之機諒總揆總長必俯鑒垂憐不忍摧毁漠視應請飭知江海關監督於辦理收買存土一事無論已否制成藥品毋得侵入浙境以孚民意而免流毒應如何辦理之處並請明示俾得轉知浙省各界以釋羣疑無任企禱專佈敬請政安汪大燮孫寳琦陳漢第同啓又浙江省議會總商會接浙籍新國會議員黄羣林吳鍾鎔蔣季哲周承菼潘補王行健沈椿年等蘇籍國會議員藍公武等贛籍國會議員宋育德等快郵代電云收消存土名爲製藥實則弛禁查吾蘇浙贛烟毒以官廳之嚴禁與夫地方團體之共同稽察幸告肅淸今茲所爲直是盡棄前功失信外人不必論試問吾三省人民何負於國家乃必欲誘而復之黑籍以爲快乎邇日各方悲憤呼籲拒消同人等南望梓桑同深悲憤除電請軍民兩署嚴拒並由院提出質問外務望諸公一致進行不達目的不止萬一呼籲無效則惟有聯合各縣團體嚴爲監視其有以製藥之名行銷土之實者卽予截留起訴法庭按律懲辦用拒大毒再風聞土商方面以大利所在不恤以巨金買收反對之人滬上報館現已有受其籠絡者尤望諸公幷爲注意如果查有此項事實則當嚴籌對付之方用警敗類不勝企盼 
[取消現水後之辦法]  
　　省垣錢業同行因革除現水一事倘市上銀根缺乏支票不能發行於外各項商業均有特别影響公推業董宓廷芳與中國銀行金副行長商議取消現水名目之後商業貿易均須現進現出究竟銀行實力能否永遠接濟使金融市面不陷於恐慌地位據金副行長云將先到甬江察看市情約一星期返杭此間事情總可通融辦理當由宓君召集各同行經理在公所徵集意見一日下午聯絡各業董事在總商會討論辦法同行支票從一日起已停開矣 
[安慶省議會定期覆選]  
　　安徽省議會覆選訂於九月一號舉行第一區投票地點假定省議會會場當選名額十七人所有一切手續業由第一區覆選監督劉道章籌備完善頒發通告俾衆週知 
[武昌鄂省拒土續聞]  
　　政府收買存土在蘇浙贛鄂四省設立專買處已經聯合會總商會一致反對紛電中央收回成命漢口總商會以設立專賣處事在伊邇非羣力抗拒恐不能阻止故於二十八號電請蘇贛浙三省總商會迅速拍電抗阻幷會銜懇求以免流毒復生又旅漢甬商史祖培致浙江督軍省長電云鴉片指銷流毒靡量十年之功將廢於一旦矣望祈挽回以救浙民旅漢甬商史祖培 
[濟南于三黑居心叵測]  
　　岱南桿匪于三黑日前已爲龍軍招撫因要求過奢旋又叛變頃聞該匪又在蒙鄒等縣大肆擾害有見之者謂于匪項後長拖大辮其羽黨亦多帶辮並聞于匪派人搜羅淸宣統及張勳之像片凡到處必設位供奉蓋于匪曾充定武軍營長去歲復辟失敗後遂變而爲匪至今張勳與于匪尚時常通訊觀於該匪之舉動居心實屬叵測恐非僅尋常搶掠之匪徒也 
[膠縣一票十萬元]  
　　膠縣北鄉杜家村巨富賈某有子六人平素練習鎗炮爲自衞計前有土匪屢至其村皆被擊退由是賈某恐遭匪人毒手杜門不出日前有鄰村傅姓央人關說賣田六頃於賈賈允諾約至馬店村書劵一日早飯後賈步行而往馬店距杜家村僅五里許至半途突有三十餘人將賈架去蓋賊探知其事預伏於此也迨賈子等聞信往追匪早遠颺終未將父奪回現已得信非十萬元不能贖回 
雜評一 
[曹錕之表明心迹電（默）]  
　　自馮總統通電表明心迹後繼起者有段總理之表明心迹電今又有曹經略之表明心迹電皆所以表明不戀權位之意是亦電報戰爭中之别開生面者也 
　　惟心迹在各人自問而非可以空言强人信者蓋心迹與行動必須相符行動之表現於外卽其心迹之表現於外也行動磊落而光明者卽不表明心迹而人自信其無他故以通電表明心迹抑末也 
　　雖然旣已表明心迹矣則人之欲驗其言之信否必取其以前之事實證之證之而猶有所懷疑也則必俟其以後之行動卜之今諸公之聯翩表明心迹電於下筆時亦嘗顧及以後之行動否耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[哈爾演美人紅會之需要]  
　　上海接哈爾濱美人紅十字會三十一日來電招人承辦毛織衫褲及絨氈各六萬套内有一萬五千套立須在海參崴或哈爾濱繳齊餘可稍緩以供捷克軍之用 
[禁遏蘇米出口之請求]  
　　旅滬蘇常公民致督軍省長快郵代電云南京李督軍齊省長鈞鑒蘇省連年蟲歉米穀不敷弛禁出口關係民命風聞錫地組織運米公司上海已有奸商偷運並運動弛禁等情致近日雖得霖雨而米價陡漲人心恐慌甚於銷土蘇城機潮甫平工界生計所關於地方治安影響尤巨自顧不遑安能舍己芸人夙諗督軍省長愛民如子痌瘝爲懷伏望始終維持再電政府勿允蘇米出口一面拒絶運米公司並嚴飭江海各口水陸警廳於輪埠車站派員密查嚴杜奸商偷漏俾此靑黄不接之際不致民食缺乏米價居奇以維民命不勝激切待命之至旅滬蘇常公民方家麟王濟時顧啓泗殳璣金梁彩陳兆澐翁之華楊榮熙顧文鈺徐光斗馮冶張維嶽張傳芳王光吉葉奎綱汪旭初毛啓才練堃朱壽昌胡綬章冬 
[寳山奉賢各法團之拒土]  
[寳山縣教育會]  
　　會長王鍾麟農會會長王樹基商會會長孫汝俊致李督軍齊省長快郵代電云督軍省長鈞鑒鴉片鉅害厲禁十年一簣功成卽在旦夕中央忽收買存土陽以製藥行銷爲名隂收專賣鴉片之利自殺政策莫過於斯近查滬上已有奸販烟商機關徧設輾轉兜攬躉發零售寳邑逼近滬隅傳染滋易十年以來私賣迄未淨絶今復益以官賣勢必明目張膽毒燄燎原已戒者死灰復燃未吸者僥倖嘗試不啻驅人民而納諸階阱自絶生機在中央但以存土指銷可獲大宗鉅欵飲鴆止渴圖利目前而不知十年禁約一旦潰防舉國犯趨貽禍必更劇烈我寳邑民貧地瘠豈堪遭此意外風波將來如有類似之專賣烟土機關闔邑士民萬不承認惟事由中央鑄錯非求繫鈴者以解鈴抽薪釜底不能爲根本之取消伏乞轉呈大總統國務院咨内務部查照歷年禁烟章程切實重申嚴令一面飭下地方官恪遵成案禁止銷售以絶禍源而保國脈寳邑幸甚全國幸甚 
[奉賢縣農會]  
　　朱聲夏等昨電軍民兩署文云蘇銷存土六十縣並受其毒禁烟成績隳於一旦農業苦力曷抵漏扈乞力持明禁以福吾民謹呈 
[海門商會對於裁釐改稅之呈文]  
　　上海總商會接海門縣商會函通知該會爲江北裁釐改稅事具呈江蘇胡財政廳長原文茲爲照錄於下呈爲聲請修改江南北重徵以甦商困事竊以江北各縣裁釐改稅致全省抗議者一爲稅率苛繁一爲稅章重疊兩大端現閱廳長與江北各縣酌減穀稅磋商條件惟第六條載明已稅之貨不得重徵誠中外古今不刋之定論而與試辦稅章第三條所載本省産貨徵收一稅外省來貨徵收一稅一稅卽全稅也何以又曰江南産進之貨運往江北再收一稅江北産進之貨運往江南再收一稅大相抵觸海門幷有特别情形不得不爲廳長縷晰陳之海門早改釐金爲貨稅隸屬江南此次爲江北裁釐不應牽累江南更章苛歛一也海門瀕江臨海向完卡捐一道初改貨物稅已受數倍釐金之苦若分南北則疊床架屋重受敲剥二也海門與崇明外沙接壤風土相同若分南北崇海變爲秦越物價因判低昂民商必多趨避稅務毫無裨益三也上月曾由稅所縣署兩奉廳長批回查此案先據該商會來呈當以南通海門産貨均以花布爲大宗而花布一稅之後向不重徵現在江北釐金改辦貨稅定爲江南北各徵一稅本屬過渡辦法誠非得已通海舊隷寗屬是以劃歸江北範圍之内而運銷花布悉循舊章辦理並未增率何得謂重徵暴歛其他産貨爲數有限亦無窒礙之可言等因敝會勸導商家靜候改良今見條件但與江北各商會修改稅率未見統籌全局取消南北之稅章各業商家來會力爭謂花布大宗尚不重徵何獨於零星各貨分外苛求若云過渡時代理應加諸江北各縣旣知爲數有限何忍偏枯小商於法窒碍於事難行商等愚昧但知貨稅原理合産銷兩半稅爲一稅民國三年改爲産銷倂徵貨旣倂徵無論何往理無再徵照票而已若未倂徵補納可也何分南北何有寗蘇同在一省江北享裁釐之惠海門受重疊之殃商等誓不承認恐國家亦無此政體云云敝會據此竊以爲恤商莫先於小本稅政宜先除苛細敝會曲爲解釋無法安排因查磋商條件内載如有未盡事宜或經商會請求得隨時增删修改仰見平政恤商之至意今化布大宗之貨旣未重徵而各業貨物均屬産銷倂徵卽使再徵與稅章恐多窒礙適啓需索留難之弊爲迫據情申請仰邀財政廳長曲體商困删除徵收方法悉仍舊章以示大公而宏德意毋任迫切待命之至 
[赴京參與中學校長會議之準備]  
　　本埠各中學校長均接江蘇教育廳訓令云案奉教育部第二○九號訓令内開中學校之設所以完足普通教育養成健全國民民國成立以來各省區中學校報部有案者不下四百餘所據本部逐年視察人員報告能本此宗旨苦心擘畫以求進步者固不乏人而故步自封茫無主旨畢業學生進不能入專門學校大學校再求深造退不能在社會獨立自營生活亦所在多有改進圖功道宜何取非得躬親其事者面加討論交換意見末由知因革損益之宜而收黽勉程功之效茲擬於本年十月在京召集中學校校長會議並由各省區辦理中學校人員就本部所發各問題及其他應行討論事項預爲詳細籌議並可先期調查計畫以爲會議之準備庶得失利弊所在得以互相討論策勵實行茲訂定會議規程十一條並酌定討論問題七條分咨外爲此訓令該廳長遵照並仰先期按照會議規程第五條選派人員以便如期赴會可也此令等因並附會議規程及預行討論問題各一紙到廳當經派定第四中學校長章欽亮第五中學校長童斐第八中學校長李荃等屆時赴京會議在案查會期將屆所有本省中學校應行討論事項急待籌議現定於丸月十五日先在本廳開中學校校長會議公同研究以爲赴京與議人員之準備除分行外合行訓令該校長如期來廳赴會與議附發預行討論問題一紙幷仰先期研究此令計發中學校校長會議預行討論問題（一）現行中學科目有無增減及變通講授次序之必要（二）中學校畢業學生有志願升學者有從事職業者教授上有無雙方並顧之法（三）中學校應如何改良教材配置分量俾上與專門各校下與高等小學均能銜接（四）本部調閱專門學校新生入學試卷發見中學校畢業生國文數學外國文各科成績均欠優良教授上應如何注意以求程度之增進（五）理化學之應用至歐戰而益顯著吾國中學校理科教育欲應時代之趨勢喚起學生研究興味教授上應如何等改進之法（六）中學校學生體育應如何從生理衞生上體察施行規律的訓練並應如何訂定運動標準以收實行鍜練之效（七）中學校應如何注意管理訓練養成學生爲社會中堅之人物 
[警察犯罪適用之陸軍條例]  
　　松滬護軍使署昨接内務部咨文云案查軍警職務雖各不同然維持威信嚴肅紀律對於武裝之警察宜有同一之制裁查陸軍刑事條例第二條本有雖非陸軍軍人犯左列各罪亦遵用本條之規定如警察有犯第二條規定各案當然遵用自無待言現查列舉各案範圍較狹茲經本部將警察犯罪亦應適用各條另單開列俾資援用業經呈奉批令准如所擬辦理卽由該部通行遵照並交陸軍司法兩部查照此令等因奉此應卽通行查照相應將警察犯罪適用各條另單開列咨請貴使轉行一體遵照辦理爲要 
[警察犯罪適用各條]  
　　第二十二條因鎭壓多衆共同之暴行而有不得已之行爲不爲罪但超過必要程度者因其情節得減輕免除其刑第二十三條前條之規定凡犯刑法及他法令之罪者均適用之第二十六條結黨執兵器而爲叛亂之行爲者依左列處斷（一）首魁處死刑（二）參與謀議或爲羣衆之指揮者處死刑或無期徒刑其他從事各種職務者處四等以上有期徒刑（三）附和隨行者處三等至四等有期徒刑第二十七條意圖叛亂結黨掠奪兵器彈藥及其他供軍用之物品者刑同前條第五十七條夥黨犯前條之罪者依左列處斷（一）敵前首魁處死刑餘衆處死刑無期徒刑或一等有期徒刑（二）軍中或戒嚴地域首魁處無期徒刑或二等以上有期徒刑餘衆處二等以下有期徒刑（三）其餘首魁處二等至四等有期徒刑餘衆處五等有期徒刑犯本條第二欵第三欵之罪因而釀生重大變故者依第一欵處斷第五十八條對於上官爲暴行或脅迫者依左列處斷（一）敵前處死刑無期徒刑（二）其餘處無期或二等以上有期徒刑第六十四條濫用職權而爲凌虐之行爲處四等以下有期徒刑第六十六條對於上官面加侮辱或直接以文書侮辱者處四等以下有期徒刑其公示圖畫文書偶像或演說及其他以公然方法侮辱者處三等以下有期徒刑第九十五條欺蒙哨兵通過所或背兵制者依左列處斷（一）戒嚴地域處四等以下有期徒刑（二）其餘處五等有期徒刑第一百條意圖違背服從之義務而以文書圖說刋布或演說者處四等以下有期徒刑第一百零一條意圖違背服從之義務而結黨者（一）首魁處三等以下有期徒刑（二）餘衆處四等以下有期徒刑前列各條凡未遂例之定罪及預備隂謀得減等免刑亦適用本條之規定 
[七誌德人窮極無聊之妄動]  
　　僑居虹口西華德路十四號洋房之德國人畢孝夫（譯音）前居百老滙路四十九號因遷移後不至總巡捕房敵僑註册所照章報告並代其友白脫法蘭克（亦德國人）消售搶刧金隆街仁記土棧之烟土被滙司捕房六十二號西探目柏生偵知禀明捕頭協同華探陳廣義將該德人畢孝夫拘獲昨晨解送公共公廨經張襄讞會同英白副領事訊據西探目柏生禀明前情請爲核辦判將被告畢孝夫押候另行訂期研訊 
　　又聞總巡捕房稽查處查有德人范萊其（譯音）於上月十九號犯有持械行刦金隆街五十六號門牌盜案逃逸至今尚未緝獲昨特繕發通緝公文並附印影片分發各捕房曁華界偵緝機關一體協緝茲將通緝公文錄下爲緝拿事案查德人范萊其年二十四歲身高六尺一寸面目淸秀髮絲棕色軀體魁梧步履蹣跚惟左眼有刀疤右嘴唇有痣向住海甯路二百五十八號因彼於八月十九號犯有持械行刦金隆街五十六號門牌一案曾奉會審公廨出票拘拿如有人得悉匿居地點請卽報告總巡捕房總巡可也 
[查明盜匪眞姓名]  
　　行刦厚生典當盜犯章炳三經淞滬警察廳緝獲解送松滬護軍使署訊辦等情已紀前報茲悉章盜解至軍署後業經軍法課迭次嚴詰據供由徐某爲首彼則在外把風惟該課長查得章盜尚非確實姓名耳在華租各界犯有刦案是以飭令警廳偵緝隊詳查復核茲經翟隊長一再考查始悉章盜實爲某某兩案獲盜供指飭緝未獲之張品山所化名彼恐倂究有意更改昨翟隊長已將通緝案由抄呈軍法課備核矣 
[京漢照常通車]  
　　文滙報云京漢路綫毁壞處現經修竣通車已照常行駛 
[昨日現銀之進出]  
　　近一月間本埠各外國銀行從美國儎來大條銀絡繹不絶昨日又有東洋公司輪船進口運來滙豐銀行大條銀四十條臺灣銀行一百六十九條所有臺灣之大條銀悉數交北市各銀爐熔化寳銀至正金銀行所存之大條銀二百七十一條昨已一倂裝東洋郵船運往香港矣 
[抵制金幣借欵之進行]  
　　全國抵制金幣借欵聯合會上海分會自成立以來已將一月先後發出徵求各團體同意之通函甚夥現經函復者已過半數亟擬早開大會選定會長以策進行爰於日昨由發起人虞兆芳等在分會討論當經决定對於未復之團體應由會中派員馳往勸導如表同意請卽蓋印設有否允者亦卽於簿上簽明免再延緩業已衆意僉同卽將實行矣 
　　中華國貨維持會昨復全國抵制金幣借欵聯合會上海分會函云逕復者前接台函早經聆悉貴同人熱心救國殊堪欽佩現敝會已於宥日致電政府請卽取消此項借欵茲將電文抄錄呈覽（原電已見前報今從略）至希台洽知關錦注合亟奉復 
[整理幣制與司法界之關係]  
　　江蘇高等審判廳訓令上海地方審判廳云奉司法部訓令頃准財政部咨對於各省幣制擬定整理辦法計（甲）凡公私欵項出入以及債項向以銀兩舊銀銅幣制錢或他種錢幣計算者應照幣制局所定法價改折銀元以爲計算之名稱（乙）凡逾定期而未將契劵文件折收計算之名稱者嗣後如有訟爭卽照幣制局所定法價判令歸結債務咨請令行同意等情相應令行該廳轉令各廳縣一體遵照等因奉此合亟令仰該廳遵照辦理 
[屍子往蘇辨認兇犯]  
　　向在本城小東門爲海味生理之陶某因其母楊氏於去年五月聞被鄰居泥水匠錢松慶見財起意將氏謀斃當卽報官請騐並懸賞緝兇在案迄今一年有餘兇犯尚未拘獲前日由偵探購到眼線在蘇鄉廣福鎭茶肆内將錢松慶拿獲就近送押吳縣公署昨晨陶某在滬得信卽乘火車往蘇辨認是否錢松慶本人云 
[破獲廣東婦女之賭窟]  
　　廣東婦人陸王氏糾集同鄉婦女王陳氏馮梁氏王杜氏杜陸氏關陳氏梁李氏陳郭氏羅洪氏陳黄氏鄧王氏鄭四王鳳氏姜阿鳳張陳氏邵有富林金氏鄔陳氏等數十人在密勒路三十六號屋内日夜聚賭抽頭漁利被人函告老閘捕房卽由特别機關西探目壳羅香協同華探目陳雲忠李星福等前往將陸王氏等十八人連同十歲幼女馮小妹帶入捕房諭各存洋三十元一倂保出昨晨解送公共公廨先由中西探上堂禀明前情並將抄獲之現洋鈔票三百十七元及賭具等件呈案請察旋經中西官向見證女子馮小妹及各被告逐一詰問之下判陸王氏押女所二月馮梁氏等八人各罰洋四十元其餘保出不到者卽將保洋充公賭具銷燬 
[交通部給發名譽證書之規則]  
　　交通部令行滬寗杭甬鐵路管理局略謂茲本部令發名譽證書給予規則五條計第一條凡服務路郵電航人員著有勞績或非路郵電航人員及外國人關於路郵電航事宜著有勞績者皆得給予名譽證書第二條民國人民關於路郵航電之學術有所著作或發明呈由本部審定者得給予名譽證書第三條名譽證書由交通總長核給之第四條已受名譽證書者因犯罪或違反其他法令時由交通部令將名譽證書繳還本部取銷第五條本規則自公布日施行 
[寗波同鄉會募捐消息]  
　　寗波同鄉會募捐以本日止計募到洋九萬三千八百零零八角八分銀五千一百五十五兩茲將逐日收到捐欵細目捕錄於後王衍椒君募到晉德莊洋三十元源新行十五元林鴻欽君十元益壽氏五元王君自助二十元沈昌寶君十元施才臯君募到嚼雪廬李斐淸君各五十元恒安會三十元陳銘生黄組珮二君各十元施君自助一百元邵明輝君募到童廣甫君十元葛申之君五元余蘆塘宋輔臣二君各二元朱乾香桂瑞麟陳彩兆余寳蓮李長發盛梅堂李能官徐勸鈞葛粹之李源發洪增祥朱沛薰陳生和童靜安李增發史炳輝陳寳棠姚來棠汪文榮王永生張子良諸君各一元邵君自助十元沈一甫君寳成德記銀樓及衆友捐洋四十元邵爾康君募到協源祥一百元范生泉十元協昌火油公司三十八元李允欽舒顯楊夏廷才三君各五元陸志湘君三元李純徵陳潤生唐岳生曹鼎生忻雙林孫以康王苓觀周引泉吳蘅洲方文輈沈子悌唐渭泉嚴葆榮童穀臣林家興周慶懷范鴻文邱桂初洪萼霖徐永康黄子桐諸君各二元唐翊庭唐翊霖湯鴻寳唐蘭芬鮑茂基曹蓮生史兆棠樂輔堂鄭雲生黄愷諸者各一元邵君自助一百元王善福君募到鄔孝發君十元王潤寶勵文臯陳友張錦榮四君各五元姚國華募得裘天寳禮記三十元裘天寳諸君十元裘詩房五元姚君自助五元餘再續報 
[英文學院日夜校開學]  
　　新閘路大通路東上海英文學院日夜校昨日開學新舊生到者百餘人聞本學期各省來學者頗爲踴躍故該院新添宿舍亦將住滿現各處報名者仍絡繹不絶定九月四日開課云 
[江南中學明日上課]  
　　靜安寺路江南中學於九月一號開學三號行開學典禮四號上課聞於是日請戈鵬雲演說以鼓勵學生並悉該校自招考以來遠近學生投考者陸續不絶該校長恐舊時宿舍不敷應用更就近地另闢新寄宿舍幷自本學期始校長親自居校督率一切於管理訓練上將特别留意以收教育成效云 
[承天英華學校開學]  
　　滬寗車站東首寳山路頤福里承天英華學校注重英文兼授國文除校長周志禹親自擔任文法繙譯等科外請有英美教員兩人與其餘各科教員十餘人分科教授聞本學期業已開學而報名到校者尚多故該校長尚擬擴充學額云 
[神州女校開學]  
　　北四川路神州女校於一號行開學禮首由教務長江照揚君報告一切次由教員楊淸磬舒蕙楨等相繼演說新生到者超過原有學生額數十分之五大禮堂座爲之塞而投考者尚絡繹不絶聞該校自上學期以來職業科漸著成效本學期更復擴充圖盡剌繡花邊等科課程令與中英文科曁中學兩等諸科幷重故投攷者異常踴躍云 
[下忙錢粮啓徵之諭話]  
　　昨日午後上海縣知事升坐公案飭傳城廂四鄉各圖地保到案諭話略謂本年下忙錢糧業已啓徵所有爾等承辦本名下錢糧亟應趕速淸繳毋得抗延干咎各地保皆唯唯而退 
[引翔港設置報警處]  
　　楊樹浦捕房因引翔港鎭馬路已與東華德路接通路旁廠棧林立市面日興擬在鎭口馬路側設立報警處一所以便界内居民遇事傳警惟該處並無相當屋宇可以設置故由捕頭於日前諭令工程處將前設藍路口（卽德大紗廠前）之警亭一座移往彼處暫置於工部局馬路界内空地上另在兩旁搭蓋蓆棚一架裝設德律風遣派譯員巡捕在内承値云 
[永安公司定期開幕]  
　　永安公司在南京路覓地建築鉅大屋宇業於上月全部告竣規模頗爲宏大其内部售貨各室及一切陳設亦已分門别類籌設妥貼卽辦事各室亦均規定業由該公司總副經理報告董事會會議决定於本月五號爲公司正式開幕之期議定後卽經該經理轉知各司理人妥爲預備開幕手續並於昨日刋印參觀柬帖分致軍警政法商學各界曁各團體報館等届期前往參觀想必有一番盛况也 
　　又聞該公司因開幕期近曾於月前派蔡綏之携銀二十萬赴杭採辦鐵機綢緞以應門市抵杭後先向各大綢廠接洽後因嫌價貴擬自行設莊收買詎延隔多日祗向小機戸購成線地緞等値銀三四萬兩相去尚遠此間經理以爲期已迫催蔡返申遂自向日新夔章緯成虎林九成等廠訂購雲霞緞鐵機紗緞等暫先出售云 
[淞口船浮之移改]  
 
 
 

Page 11

 
 
中國代理各口　工司額君通告航商略謂查江海關稅務司所屬界内吳淞口　江外沙之北邊曾泊利司馬沙小鐙船一隻現經撤去不用代以上置黑色球式藍帽白光汽鐙黑色警船浮一個該鐙係每八秒時乍明四秒乍滅四秒各處船隻務宜留心詳記以免疎虞云云 
[煙酒公賣分局遷移]  
　　江蘇第二區烟酒公賣分局辦事機關向設在本城尚文門内尚文路市經董辦公處嗣因該處地非適中往返不便由李碧澄局長另覔大東門舊道署西首官成里石庫門房屋爲辦公處所昨日已將局所遷移一面詳報省局長彭淵洵備查 
[鬃業公所舉定董事]  
　　鬃業公所於二十六日開成立大會並選舉董事已誌昨報茲聞是日滬鄂常三帮到會者三百餘人先由管根明報告開會宗旨及創辦公所開支經費並選舉董事照公所規程每票選舉正副董事各一人每帮帮董四人以應選董事得票多數者列下總董王春生副董華文紀滬帮董張耀忠王阿富錢良全凌雲鶴鄂帮董張維淸高南亭周子良王永貴常帮董管惠明管源明張根慶王福生 
[續誌男女偕乘火車之嫌疑]  
　　昨報紀住居英租界偷鷄橋之十八歲女子楊巧林偕張寳慶至北車站購票搭車擬往南京爲救濟會探員王緯文一倂查獲拘入閘北司法科訊辦一則茲悉張寳慶乃拐匪陳祥寶化名係現押檢廳之著名拐匪陳大砲同黨該女楊巧林係偷鷄橋福餘里三百八十八號門牌開設水果店楊某之女此次被陳設計勾引出外擬乘十一點鐘夜班火車前往南京幸經王探員查獲不致遠遁昨晨由司法科備文飭警將張寳慶（卽陳祥寳）楊巧林倂送地檢廳訊辦一面着王探員自行投廳候質到廳後經檢察官預審一過判張寳慶楊巧林分别收押候傳該女家屬來案訊明核奪 
[修建邢家木橋]  
　　虬江路邢家木橋日漸坍塌待修已久現經滬北工巡捐局曹局長查悉特飭工匠前往估勘聞不日卽須動工修築云 
[虬江橋火警]  
　　前日上午十時閘北虬江橋松柏里周珠意所開押店之堆貨棧房内突然起火焚燬樓房五幢後經五區一分所孟警佐查得起火之家保有火險飭警將周傳案解送司法科押候訊究 
[寓客欺侮幼女　]  
　　浦東婦人張錢氏在南京洞庭碼頭弄内開設德順小客棧生有一女名蘭生年僅十二歲昨晨有寓居棧内之北京人白成山乘棧主婦他出時將女誘至樓上臥室意圖非禮女大聲喊救同寓者聞聲趨視適女母亦歸女卽向母哭訴該氏不肯干休立卽報知崗警將白拘住連女帶入第一區署由趙墨林署長詰問女供晨間由二房東之十八歲女招我上樓被白挾我入室任意用强當卽大聲喊呌白始放手等語質之白僅供在樓梯上彼此上下之際誤碰該女以致口角並無行强之事而女母張錢氏則堅請嚴究趙署長以案關刑事飭卽移送地檢廳訊辦 
　　又一訪函云婦人張錢氏向在南市龍德橋東首開設德順小客棧其夫妙生在浦東張家浜開設小茶肆該氏與十二歲女兒順來同居棧内前日爲東嶽大帝施放錠帛之期該氏詣廟拈香幷不在家下午四時許有已革淞滬水巡隊巡警白成山來棧先與該棧二房東陸氏（卽二阿姐）之女秀珍同至該棧樓上未幾白成山央秀珍將順來誘至樓上由白將順來抱住欲行非禮順來駭極狂呼當由二阿姐上樓將順來携領下樓白亦下樓而去迨至傍晚張錢氏歸家順來向母哭訴前情張錢氏遂與陸氏母女交涉詎秀珍卽將白成山招來並糾同多人到棧將張錢氏扭住毆傷頭面嘴唇等處當經鄰人鳴警到來將白拘獲連同張錢氏母女一倂帶入一區警察署經趙警正研訊一過判白收押昨晨傳到張錢氏母女連同白成山函送地方廳下午經檢察官提案預審之下並驗明該氏受傷尚無大碍判令回家自醫順來着該氏領回白成山收押候調查起釁情形再行核辦 
[尋獲被拐女兒]  
　　租界捕房華捕陳士衡前在閘北五區四分所控陳維邦誘拐二十歲女兒招弟提陳詰訊據稱招弟係伊之妻弟金雍所拐將陳解送司法科轉解地檢廳訊辦等情已誌前報茲悉陳士衡已於前日將女尋獲送交司法科段科員命送地方廳歸案辦理 
[鹽城女子待領]  
　　鹽城女子張小王子年十四歲昨在眞茹鎭迷路經四區三分所崗警查見解送司法科訊據該女供稱家居蘇州胥門父名張四開設餅店此次被匪拐帶來滬乘隙逃出請求遣回段科員諭卽送交閘北慈善團留養候領 
[捕房偵獲烟窟]  
　　法新租界善鐘路捕房捕頭日前偵得李海林家有私賣燈吃情事特於前晚帶同包探前往李家抄出烟鎗二支烟燈數只當將李及烟具帶入捕房諭令存洋保出聽候解廨訊究昨日將李傳至法公堂訊問李供認私售燈吃不諱中西官判李罰洋二十元充公烟具銷燬 
[房東毆傷房客]  
　　金三林昨至法公堂控稱民人於前月間轉租王順來之房屋居住迨將妻子送回原籍重復來申詎王已將該屋擅自租與他人居住民人因租期未滿向王理論反被糾同多人前來將民人扭住毆傷請爲訊究詰之王供因金時常邀同不倫不類之人來家住宿恐有意外之事爲所拖累故於日前囑金遷出金不允從以致衝突惟實係金先糾多人將民人扭毆民人乃向之還擊求察中西官判王罰洋五元充公以儆 
[溺斃船夥之查究]  
　　新閘成都路德慶里强毛囝（卽毛頭）家於上月二十一號起建太平公醮失竊錫臘扦香爐等件是晚毛囝在大王廟碼頭見有船戸甬人朱林生與船夥周言標同在該處納凉疑彼所竊遂卽糾衆將朱周二人兇毆朱受微傷周因奔逃失足跌落河中溺斃當時並無屍屬出場亦未報官相驗由毛囝等集資棺殮後經屍弟周言生在甬得悉乘輪來滬昨偕證人據情投報新閘捕房捕頭立飭九號西探目斐司蓋潑與華探周少廷前往查拿詎毛囡早已聞風逃避矣 
[搬弄是非之控訴]  
　　住居在大統路長興里之甬人張鴻元昨日偕母章氏至四區警署訴稱民妻張趙氏素來安分近被妻姊趙氏時常引誘出外並搬弄是非致夫婦婆媳時起齟齬請爲傳案懲戒余警正准卽飭警將兩氏一倂傳案解送司法科訊核 
[機件來歷不明]  
　　江北人何生手持機器上之銅管等件在武昌路兜售被包探沈崇禮與一百十三號西探查見向之詰問來歷支吾以對因將人贓帶入捕房押候查明解廨請究 
[捕頭干涉快馬車]  
　　駐滬丹國領事署繙譯鄭鏡卿前日自御馬車在靜安寺路加鞭疾馳適爲總巡捕房十七號西捕頭安司所見恐其肇禍卽着九百十四號巡捕將鄭連車帶入捕房存洋一百元保出昨經公共公廨傳訊卽據西捕頭安司上堂禀明目覩被告自拉韁繩加鞭疾馳各節並稱被告係丹領事用人請爲核奪張襄讞與英副領事白君會商之下判鄭仍存洋一百元保出候函致丹國領事訂期會審 
[查明和尚劣跡]  
　　滬西靜安寺僧人常貴偕同其徒六根指控徒僧雪根竊取值洋二十四元之呢吊褂一副質洋化用由捕將雪根拘解公共公廨訊判押候查明再核在案昨日復訊據包探朱子藩禀稱查得被告前曾陸續竊取該寺值洋六百數十元之歡門旛褂質洋化作請爲核辦中西官向被告略詰一過判仍還押候吊贓復訊核奪 
[私售向人租用之自由車]  
　　紹興人王福生前日至漢璧禮路一千一百零五號門牌熊德福所開之車行内租得值洋五十元之自由車一輛私行售得洋十八元化用被熊得悉報捕派探將王拘獲昨解公共公廨請究中西官判王押候吊贓再核 
[不受巡捕干涉]  
　　浦東人陶卓生在虹口崇明路與人打架經一百十七號巡街捕查見向阻不服反與該捕爲難該捕遂偕四百五十一號華捕將陶拘入捕房押候解送公堂訊核 
[私用自來水之辯護]  
　　工部局自來水公司西人在公共公廨刑事科指控北山西路恒豐源染坊經理王子偉竊用自來水等情昨由滙司捕房西探目泮林士將王傳至公廨經張襄讞會同英白副領事訊據原告西人訴明前情請爲訊究被告延達商律師到堂聲稱係因自來水管損壞之故應請堂上注意且被告報告房主通知公司修理在先而公司派人調查在後請將被告免予交保展期訊核中西官准如所請諭令被告退去聽候改期再訊 
[過犯攫取金鎖片]  
　甬人陳阿狗在虹口百頓路攫取黄江氏家三歲女孩毛媛之金鎖片圖逃被氏喚捕追獲拘入捕房昨解公共公廨經中西官訊供屬實並查得陳係過犯判押西牢三年以儆 
[小販未捐執照]  
　　金夢熊張友章兩人前日至法新租界善鐘路地方收買舊貨未向工部局捐領照會當爲巡捕查見以其違背章程帶入捕房昨解法公堂請究金等同供因不知租界章程所致以後不敢違章中西官判各罰洋一元充公如無方繳洋各押一天 
[代表領取失贓]  
　　周啓順前至法捕房報稱商人由某處乘輪來申抵滬時被賊摸去皮夾一只内有金戒三只及六十元滙票一紙請爲查緝等語捕房卽派包探金九林孫金禮留心訪察茲經偵悉該竊賊等匿跡之處當卽前往拘獲陳阿三張學賢吳小三子吳三等四名抄出原贓金戒兩只帶入捕房昨解法公堂請究先據原告代表孫姚三稱原告因有要事出外故不到案抄出之贓請卽給予代領詰之陳等同供此項物件實係在逃之小炳生所竊民人等各分用銀洋是實中西官判陳押西牢四月張押六禮拜兩吳各押一月贓給代表領去 
[銅匠竊取雨具]  
　　寗波銅匠王二康昨至虹口培克而路五十二號門牌某日本人家修理銅件時將該日人值洋數十元之雨衣雨帽皮鞋竊取逸出適被包探陳金揚查見將人贓帶入捕房押候解廨請究 
[買客乘間行竊]  
　　胡雲記前月至北河南路一百六十六號門牌某洋貨店購物乘間竊取值洋十三元之洋布一疋逃出被捕追獲連贓帶入捕房昨解公共公廨經中西官訊實以胡係過犯判押西牢一年半期滿逐出租界 
[工人竊取銼刀]  
　　靑口工人劉九昨在虹口滙山碼頭工作時乘間竊取銼刀四把被該碼頭巡丁紀淸泉查見將劉扭交包探徐申慶帶入捕房押候解廨訊究 
[拘押圖竊未遂之匪徒]  
　　匪徒顔閣喜至好司林路二號洋房某西人家圖竊被探查獲拘解公共公廨訊供不認判令管押候查在案昨晨又由捕房將顔解廨經中西官復訊之下判顔押西牢二月以儆 
[淞滬警察廳批示三則]  
[周和尚批]  
　　據呈金阿桃嫁女騙財各節細核案情係屬涉於民事且事經朱福生陸順生和解業已收還茶禮洋三十五元卽有延緩圖賴等情亦應向和解人妥爲交涉所請訊追嚴辦之處無此辦法碍難照准此批 
[王阿榮批]  
　　呈悉查本廳前據袁順生等告訴該民有串竊毛巾嫌疑當以枝節横生批不准理茲閱互訴各節諸多砌詞旣經身受重傷何以延不請驗此種不盡不實之呈訴何能據以爲憑特斥不准此批 
[陸朱氏批]  
　　呈悉查陸昌言梅福根等前因賽會奪旗毆警肇事當經訊明押辦在案該兩人犯有應得之各並非因嫌被拘所請保釋之處應毋庸議此批 
[介紹新刋]  
　　商務印書館農學雜誌七年夏季第二期業已出版昨承惠贈一册書此誌謝並錄其要目於后以爲介紹土質淺言肥料通義空氣之成分果實發芽略說乳牛及牝牛之鑒别法皮酒製造之引言大豆園藝學家禽學說苗圃獵禽伐木無度之中國電植法之試驗及結果農夫柏若環球游記中國學羣農學研究會法國小麥種研究記 
專件 
[中華民國六年上海口華洋貿易情形論畧（五）]  
　　一雜論本年開始天氣較往届尤見酷寒上年此時雖已結沍成氷不若本年之甚浦中大塊氷排順流而下觸目皆是内地河道到處凍斷小輪民船許久不能開駛交通幾爲阻隔本埠居民於衞生一端不甚見佳鼠瘟霍亂雖幸未發現而春間猩紅症患者甚衆歲暮時則天花盛行該兩種險症幾幾有流傳之勢至於本埠市面如何發達前幅已經述及本埠地方繁盛良莠不齊故匪類擾亂之事尤多往往恃革黨爲護符以致土棍流氓率皆呼朋引類而來每藉租界以爲窟穴搶刦之多層見疉出令人不寒而慄民居幾無安堵之日或刦奪財物或戕傷致死不一而足可見此等匪徒執持鎗刀潛入租界實有遏滅不盡之虞以是杳獲身被重傷之案較去年多至一倍而携帶兇器抄槍居戸之案則較少本年祗二百七起上年則有二百八十二起其減少之故諒因年初工部局特定之新法嚴予查察獲此效果益令人感佩工部局於不置也所惜西捕一名華捕二名因此喪身該捕等爲保衞地方安全起見除此巨害不惜以性命相拚自蹈危機殊屬可嘉本年公共界内失愼之家共有二百三十處被災最巨者首推紡織公司之棧房十月十四日該公司三大棧中貯棉花並棉紗計值銀五十萬兩一炬無遺損失可謂不小矣現在本埠大紗廠均安有新式自動水機以備人力不及時藉噴救之用此種水機凡各廠家及各大公司皆應置備以期有備無患本年因延燒斃命之華人共有二十三名自愛多亞路北首以至租界線内計居住華人共有六十四萬五千人近二年增多二萬西人一萬九千七百五十人其中日本人佔有一萬四千人路上來往各項車輛及旅行之人年多一年站街巡捕指揮途人冀免碰撞之法益復難上加難電車公司於兩租界内營業日形興旺搭客日見增多在公共租界乘客有七十三兆五十萬人較去年盈四兆半在法界乘客有二十一兆五十萬較去年盈三兆餘 
　　本口常關今年貿易價值有三千六百七十萬兩之多較之去年加增九百萬兩半爲中外貨價增高半爲此項航業擴張之故常稅共徵二十三萬兩較之前年多有一萬六千兩此卽其明證者也今年開始卽知此項航船營業必大發達蓋由輪運逐漸缺少從前貨物由輪船運往各口者今則利用夾板船裝載但航商缺乏企業性質不敢改用新法加以臆計不到之事多有爲難致使航商失此可貴之機會也進口貨物皆是土産且此數種貨物較之前年增加其中以食物雞鴨鷄鴨蛋麫粉爲多出口貨物中外均有增加而尤以土布一項爲最較之去年有多至二百萬疋可謂盛矣至如北方口岸之貿易今年牛莊爲俄國盧布價跌大受影響且年首之時天氣極惡春間豆價奇昂皆由外國暢銷以致國内採購減少而裝載此貨之船生意亦甚淸淡直至年終新豆上市航業始因之有起色矣船隻表册證明進出民船均有加增大半由於初次空載船隻亦加在内故也輪船噸數之減少半由海州之鹽不租輪船裝運改由民船運送因其可以直送到埠經過吳淞口勿須報關半由有兩艘小輪船爲日商所買不走此道矣今年航業船隻並無稍受損失但因煤價奇昂所以各小輪船之公司大受影響然今年此項營業固可謂之興旺矣 
　　民國七年五月十五日江海關稅務司威厚瀾呈報頭等帮辦葛麟瑞譯漢文案姚張澍撰述（完） 
來件 
[女子請願停戰會上大總統大總裁新舊國會書]  
　　爲請願停戰以甦民困而延國脉事竊思兵凶戰危祇可備而不用豈可用而不息我國共和七稔變亂相尋上無道揆下無法守政治一再改革外債一再增加地方一再糜爛民命一再倒懸尋求結果政治如故也黨政如故也民生之凋敝亦如故也政府取民之財以養兵又何異政府耗民之財以殃民也夫一夫下野萬衆稱兵豈國之福耶自去年段内閣免職以來始而督軍團獨立繼而張康復辟終而西南護法陳陳相因兵連禍結勞師耗餉竭澤而漁我南北當軸若不早知悔悟誠恐印度朝鮮之慘劇不演於帝制之滿淸而演於共和之民國不亡於政治之良惡而亡於權利之競爭也第念皮之不存毛將焉附天下興亡責在匹夫而匹婦亦國家之國民也豈可脫離興亡之責任乎回顧年餘以來南北召釁國無完土民無寗日長此不解噬臍何及謹就管窺所及故敢請願停戰其原因有四謹爲我大總統大總裁新舊國會諸公陳之溯自用兵以來兵費之鉅亘古未有僅就北軍言之月耗數千萬始而求之於内加捐也加稅也内國公債也新華儲蓄也不足則借之於外軍械借欵也路鑛借欵也森林借欵也又不足則以强硬之政策取之於民金劵借欵也買土製藥也販米出口也種種抵借主權非復我有又無異飲鳩以止渴耳此應停戰之原因一竭東北之兵以征西南東鄰乘其内虛始而駐兵滿洲里繼而迫退國防軍於海拉爾其富立爾之防軍亦被驅逐不但喪失主權亦且有辱國體内訌不息外禍欺凌蚌鷸相持漁人得利此應停戰之原因二戰禍之烈甚於洪水辛亥以後川省一隅無地無日不爲戰區此次南北交綏相持年餘自川而鄂而湘而贛而閩戰線之長亘數千里戰線之内時遭兵刦戰綫之外時遭匪刦城市則付焚如財産盡歸擄掠老弱供其刀俎婦女被其姦淫加以天災迭告水旱瀕仍農絶於野商絶於途如醴陵攸縣城中僅存數人衡陽衡山亦如之鄉村驛鎭更有赤地千里之勢吾民何辜丁此火熱水深之厄而政府日揮數百萬金養兵爭權殃民亂國不聞分一絲一粟之惠政以周恤我民此應停戰之原因三兵禍旣久民不聊生流而爲匪者皆迫於生計也如川湘贛閩兵匪雜出而直魯陜蘇萑苻遍野政府今日遣一軍平匪匪如故而軍餉之耗去千百萬之鉅矣明日遣一軍平匪匪如故而地方糜爛千百方里矣若以平匪之費爲匪謀生計匪無不從豈有甘居爲匪者乎假使戰禍不了民生告窮遍地卽民遍地卽匪也可不懼哉此應停戰之原因四用是臚陳應行停戰原因請願鈞座鈞院伏乞下採輿情權衡利害列爲議案通過停戰咨請府院令行前方將領遵卽停戰再議解决方法以甦民困而延國脈國家幸甚人民幸甚中華女子請願停戰會周瑞雲吳貞佩徐淑芳周心亞張嫻黄亞男周羣管陳志貞余月英等謹吾 
雜評二 
[婦女聚賭感言（訥）]  
　　世界婦女之職務歐戰後突然增進服役於軍前與服役於國内者幾日有所加所謂國内無一閒散婦女非虛言也所以然者因其平日受有教育故能勝任而愉快我國言女學者十餘年矣乃至今日依然不能自立非特不能自立也奢侈之風日盛羞恥之心日喪内不知所以理家政謀生計而外又感受此惡劣之風俗閒暇無事則日游於娛樂遊戲之場更進而入足於賭博齷齪之地婦女之無進步如此較之歐美婦女之程度相去幾何有心人能不感慨係之耶 
　　吾不知留意女子教育者將有何術以挽救之也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬徐娘致舊狎客書] [  詩隱]  
　　諸舊遊愛鑒自辭歌舞七載於茲强謝鉛華一塵不染撫靑絲而欲雪美紅粉以如雲也居然柳暗花明試妬寵爭妍之術甚且有桃僵李代逞沽名釣譽之謀覺歡場酷似官場須全仗得時則駕欺情海直如宦海無非在出色當行回思昔日之繁華空媵窮途之落莫枇杷門巷風景全非楊柳樓臺春光不到當此蝶浪蜂狂之會祇聞鶯爭燕閙之聲可憐蒲柳先零本非國色也學芬芳競秀欲占花王翻興醋海之波圖樹春城之幟自詡環肥之　爭鋒貪一段姻緣如登角逐之場賣俏看彼曹伎倆妙人兒誰家少女靦顔亦染鼎思嘗癡婆娘屬望情郎吊膀若關弓欲發視此當場而出醜儼然奪幟以稱雄情有難堪事眞可笑曾亦思瀕居東海昔年之丰韵猶存艶奪西施傾國之芳名宛在但小試迷魂之陣猶足招逐臭之夫漫去鶴髮鷄皮重傳粉而妖嬌自若深信尤雲　雨一登場而魂夢皆驚况蔗縱稱甘味宜倒啖而花當欲謝嗅有餘香會當穩築香巢仍復高張艶幟豈是重來馮婦不勝掩面之羞預知前度劉郎定有纏頭之贈想諸舊遊長安走馬幾度停驂所遇非人每多紫玉成煙之慨有求莫應未免隋珠彈雀之悲從此聽重唱之琵琶銷一腔之塊壘會開徵逐緣慶團圓當勿以老態龍鍾難膺色選舊時驩愛遽棄情交妾誓存老當益壯之心圖共與合歡之樂比姜肱之大被欣聯並命鴛鴦分神女之瓊漿同是有情眷屬事非黑幕穩渡藍橋先布私忱諸惟公照（三） 
家庭常識 
[辣椒] [  曹紫虛]  
味辛而甘人多嗜之惟不時有雖有紅椒可以補缺亦總不鮮欲少此憾可於秋季擇定結實未多之椒身剪去嫩頭羣葉一俟重發頭葉拔同白芋深藏地窖上實乾淨細土以濕泥密封之明年種芋母時檢出栽之如栽常椒之法結實較早常椒數月屢驗不爽此法與貯椒法相輔並行可免嗜椒者之憾也 
[吸汗粉之製法] [  以上各物藥房均有出售]  
吸汗粉爲尋常之用品每苦其無精良之製余細心研究始得最廉價之製方以精製沉澱粉二兩養化鋅（卽酸化亞鉛又名亞鉛華）五錢精製滑石粉一兩二錢炭酸鎂五錢硼酸末三分先後放入乳鉢細研之卽過細篩待極細則加（廣生行所製無瓶香水每兩約四角）一錢用力攪拌卽成天熱用此粉可吸收汗液痱子等冬日則用蜜糖調塗可免凍裂之患因此方較市上所售之粉低價一倍故錄之以告諸君（嘯漁） 
[竹器變色] [  楊北濤]  
嘗見竹製器具（如筆筒帽筒靠手板等）經多年之撫摩其表面卽現赭紅色甚覺古雅可愛然欲新製者亦如此色殊非易易茲有二法如下 
（甲）用硝强水者先將竹器挲擦光潔乃浸入硝酸液内（如竹器大者可以毛筆蘸硝酸液塗之）片時取出就爐火上燻之燻處立呈赭紅色 
（乙）用鹽滷者先以竹器挲擦如前法後浸入鹽滷中（新滷或陳滷均可）數月後則竹器亦呈赭紅色較諸十餘年者無稍差異 
格言彚錄 
　　鐵滔曰他人之舌吾不得而箝之能修　義讒言自息 
　　吳康齋曰身心須有安頓處若無安頓處則日惟擾擾於利害中 
　　李邦獻曰廣積不如教子避禍不如省非 
　　王含谿曰調和怒裏氣謹愼喜中言斟酌醉後酒愛惜有時錢 
　　陳　赤曰失意事來治之以忍快心事來處之以淡 
　　史搢臣曰對失意人不談得意事處得意日莫忘失意時 
　　申涵光曰遇詭詐人變幻百端以至誠待之彼術自窮 
　　又曰小人當遠不可顯爲讐敵君子當親不可曲爲附和 
　　吕近漢曰無忽久安無憚初難 
　　吕漸吾曰世人通病先事體怠神昏臨事手忙脚亂旣事意散心灰 
　　曾文正曰精神愈用而愈出不可因身體素弱過於保惜智慧愈　　苦而愈明不可因境遇偶拂遽爾退沮 
　　又曰盛時常作衰時想上場當念下場時[  省吾偶錄]  
集益錄 
[答第一一七問]  
　　綠粉製法較製洋菜尤爲簡便予家嚴於前五年曾親至台州實地調查後卽如法仿製與市上出售固相彷佛惜光彩不敵舶來品爲缺恨耳茲概述其製法如後 
　　（一）原料菉豆大豆蕃茹之類其法先將菉豆大豆用水浸漲後以石磨磨之磨下用大號圓形竹籮一只上覆白布一塊俟磨完時將布連豆粉起出以兩人用力榨之使乾逾時其粉澄淸卽將上面之水去淨卽成爲菉豆粉矣（此粉亦可出售於市上）蕃茹無須水浸用刀切碎便可磨之其手續製法悉與上同其榨出之渣用以飼猪較之他種飼料誠有天淵之别且其肉味亦較他猪爲適口其濾過之水亦可作田中肥料滋養力甚富若施少許於田間則所種之菜蔬其生長甚速此係試騐多次確有實騐故特附誌於此 
　　（二）器用　應用器具各處皆有且費甚廉並無高貴之品茲述其所不可少之物於後石磨一具大號圓形竹籃一只白布一塊頂好茶綠色瓦罇數只（大小不等罇内須選光滑無痕蹟者）長竹筷數雙底部有眼之銅斗一只（眼之大小略如菉豆）須淸潔光滑曬粉條之木架數只（其式樣與做寗波索麵者相彷彿）應用之灶大約半身高最爲相宜以上所述不過言其大略如家庭間偶仿造之祗用上述器用相同者可也有眼銅斗可以漏勺代之（未完） 
長篇小說 
[冰山奇俠傳] [  常覺小蝶合譯天虛我生潤文]  
原名（ＨＡＮ　ＯＦ　ＩＣＥＬＡＮＤ）法國囂俄著 
　　第二十二章閧庭（二） 
　　瑟汶呵曰止若倩此事直無理由戈詩曰將軍言當吾伹可得犒賞何必定與人爭罕恩大吼曰汝僞也汝豈能得罕恩戈詩大怒緊握其刀曰醜鬼汝直無理滋擾若非當諸貴人前吾刀直洞而胸罕恩轉爲笑容曰然則汝誤矣試憶當日若無我一擊汝能遂擒此大漢乎矧此大漢實非罕恩而眞罕恩固自在也此語出衆皆大愕而亞菲爾顔色尤變作氣言曰矮人汝言何指旣此人非罕恩則眞罕恩果何在書記曰此人直瘋癎耳可逐之毋令溷此法庭大主教亟起而阻之曰否夫罕恩之眞僞實有關於全案之輕重此事似未能貿然行之瑟汶亦曰主教言當宜請主席注意亞菲爾乃向僞罕恩曰今試問汝汝果爲僞罕恩乎然則汝罪亦當死也言次示以目僞罕恩心有所恃則泰然曰吾罕恩也安得爲僞罕恩乃大怒直躍上庭曰果爾山之獵戸汝何敢冒罕恩之名罕恩爲汝辱没盡矣夫罕恩喜飲人血此間有血汝能飲乎言次但見石斧一耀戈詩已應聲而倒此舉猝出不意堂上下立時驚亂旁聽之人莫不爭向壁後而退而罕恩石斧旣舉殺心乃不可遏電光復閃而僞罕恩之顱碎矣亞菲爾則縮身桌後但呼捕賊而罕恩不顧但取人血自飲一手尚揮石斧不已衞卒當之無不披靡瑟汶乃拔劍而起將自禽之罕恩忽自擲其石斧曰止將軍毋用武吾已殺吾仇矣石斧亦更無所用吾願受將軍之罰衆見罕恩無斧則膽立壯羣趨而縛之繫其足於庭柱之上罕恩亦弗怒但笑曰此何爲哉吾果欲遁者但一舉足耳雖有鐵索亦復奚用然吾生平任俠初不殺無辜之人惟若輩顚倒黑白以僞爲眞寗不辱我英名今請汝儕一認氷山之罕恩果如蠢牛否耶亞飛爾驚定見罕恩已被獲更無能爲則其怒氣復作乃大聲呵曰賊汝擾亂法庭罪卽應誅况汝尤手刃要犯無論汝是否眞爲罕恩其罪皆在不赦顧左右曰趣以此人囚之蒙貢當於明日再鞫其主謀之人卽與舒墨客諸人同决罕恩聞將置之蒙貢則大笑曰佳哉汝置我於蒙貢我得所矣亞菲爾吾本欲殺汝然念汝之嗜好正與我同我好殺人而汝亦善置人於死故留汝亦足替我殺多數人也語未畢亞菲爾卽揮手曰去耳此間豈容汝調言罕恩乃大笑竟爲衆推簇而去法庭自經罕恩一閧觀者已早星散惟戈詩之屍尚横臥於地僵死已久僞罕恩獨奄奄尚有微恩遂仍置之獄中亞菲爾退顧其書記曰麥東此事險哉若非吾儕機警此事不其敗乎今將何以處彼罕恩麥東則現爲　狀曰主人有智囊在復何憂哉（第二十一章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[中國有海軍旗之始（見壬申年十一月初三日報）]  
　　北京總理衙門照會各國謂中國新定旗式如三角色用黄中畫龍用藍色所有福州上海砲局所製輪舶及各關口巡河船均建此旗以標認識其船長一百六十尺以下者該旗長用六尺四寸其船長在一百六十尺以上者該旗長用九尺六寸按中國砲船雖有升旗之禮然均係统帶官銜之旗並非國家特立式樣號旗也故西人向稱不知中國國旗是何式樣茲經定制從此中西船舶相遇均可一望而知矣 
筆記 
[點蠟（見癸酉年六月初六日報）]  
　　浙之四明曾見燒蠟一事首事者賄串差甲借梵院建會以數百黄蠟澆之成燭名曰點蠟是日陳設蒲團以千百計男婦雜沓而至老醜者少艾者皆着靑布衣持香入室婦人稱男子曰某阿太甚足恭男稱女曰太娘以先進者爲尊其下以引進多寡定次序忽聞副教師至門前跪者羅拜者幾遍瞥見上流一小舟櫳岸河邊俟立之白首花髯戴纓帽靑袍者亦皆跪接儼如朝參禮繼而引進兩旁掖之者扈之者甚恭畏其人三綹鬚年僅不惑入門省起居者告執事者俱頷之而已旣而茶果紛陳審其口語似操越音次日蠟尚未燃忽有府役數名下鄉緝捕閧然不成禮而散此風從此稍戢矣 
傳記 
[曾文正公别傳（續）]  
　　初公之辦理兩江善後也以培養民氣爲先不事苛細其他善政實難枚舉及再任愈事和平故薨之日士民皆哭至有失聲者其感人之深有如此公功德及人人思尸祝故金陵所畫洋館所照各像購者絡繹不絶雖宋司馬温公亦不是過也公性忠誠常恐負國起義以來率諸弟從軍仲弟國華官同知戰殁於安徽之三河幼弟貞幹官知府積老成疾卒於金陵大營公每與人言及未嘗不痛惜兩弟之未竟大用有負國恩也惟留季弟國荃終始相依卒賴以成大功亦加太子太保銜封一等伯賞戴雙眼花翎巡撫浙江湖北兩省公又善知人胡林翼之撫鄂左宗棠之撫浙江李鴻章之撫蘇均立恢復全省之功皆公之所薦舉至如提督塔齊布巡撫江忠源布政使李續賓按察使張凱章道員羅澤南等均能屢著奇功戰陣盡節亦係公所擢用者其他幕僚偏裨位至督撫提鎭司道參游著績當時者幾至車載斗量不能數計文如兵部侍郎彭玉麟陜甘總督楊岳斌安徽巡撫李續宜武如長江水師提督黄翼升浙江提督鮑超等其尤卓著者也本朝寇亂如康熙時之三藩乾嘉時之川陜教匪亦皆蹂躙數千里蔓延數十年要未若髮捻諸逆之流毒幾徧天下所未受其害者盛京甘肅雲南而已苟非吾公之立志救時知人善任安能摧巨逆如拉枯成大功於十載也乎直可比烈汾陽追蹤新建矣公殁之後予遊滬上同人以予從公日久知公當深屬予述公事跡故作曾文正公别傳如詳叙其生平雖百千萬言不能盡今僅舉其大節而略言之至公之嘉謨善政戰功學術自有國史及其家乘在不待予之贅述也 
　　按文正事蹟具詳史傳錄此以見洪楊竄事平定之一斑蓋四十年舊聞以前之要聞也 
諧文 
[征魔王文（見癸酉年正月二十二日報）]  
　　黑雲洞天有十大魔王有億萬魔王有接踵而至循環無已魔王宫室臺榭巍乎煥乎魔王之家居也珠玉錦繡美矣盛矣魔王之　藏也取之不盡用之不竭引人入勝而靡所底止者魔王之善誘也問魔王何以有如此神力魔王笑曰我能於俄頃之間使人有宫室臺榭之觀我能於俄頃之間使人有珠玉錦繡之美我能於俄頃之間使人有取之不盡用之不竭之宏多雖使千百億聖竭其飲食教誨之力竭其經營慘澹之思或求之而未必應或求之久而後應孰若予之隨念而至隨吸而行其感動爲甚神乎俄而白衣老人聞之怫然不悅擁五色雲霞而起正襟危坐大聲疾呼叱魔王而前曰天之所生地之所載物曲有利人官有能乃兩間自然之理爾有何術出此大言魔王束手長跪而謝罪曰此非我等之過我特於空中結撰觀者自以爲悅目聞者自以爲悅耳得者自以爲快意此非我等之過白衣老人啞然長笑顧左右而言曰民之蚩蚩魔王有辭人之耿耿魔王俱冺魔王魔王害爾英良願爾衆等速登上方偈畢拂塵靑雲駕白鶴而去魔王俯首伏罪退避而不敢前 
四十年後之新世界 
[陸軍之通信法遞信犬]  
　　今日陸軍中之通信法共有十餘曰燈曰旗曰反射信號曰射光鏡電話曰電報曰發聲物曰飛機曰報馬曰傳書鴿曰遞信犬遞信犬邇來効用日大軍中多利賴之英國曾設犬學校訓練此類軍用之犬凡遞信以革囊儲信繫於犬頸而示以所去之方向則犬卽冒砲火以抵所欲逹之點未嘗乖誤其忠勇固無異於將士也此類軍犬各有一小木舍教之視若私有之産業雖遠赴海外亦携以俱行馴犬者任職以後從不更動故各犬唯識一人認爲其主此二節絶關重要蓋各犬旣入戰壕携書出發後無不立卽歸其小木舍及主人所待之處犬携覆書歸時輒餉以食物或肴或骨或其他美味均有定制故犬於盡役之時旣達其處急欲馳回以得例有之奬品戰壕兵士奉命勿以任何食物飼犬蓋防犬旣得食將妄生希冀之心而不思急歸也軍中之犬每日非至盡役旣畢不予以食其食爲麫餅及兵士餐品所餘雜物犬之衞生事宜亦有定章每日休息若干時操練若干時故諸犬皆異常强壯苟有命令服從唯謹未嘗或違焉 
　　又意國軍中亦有犬隊每日拂曉聞角聲則聚而進食繼乃靜候差役諸犬能曳雪車能辨友敵且皆戴面具防中毒氣諸犬處營見兵士則狀至恭敬見平民逡巡不前而不道暗號者則馳前噬之苟亂噬則由軍法裁判所予以懲戒犬之爲類不一有善於司夜者有善於輸送糧食子彈至火線者量材給役其有功者奬賞有差凡盡役一年期滿得至波洛約犬牢休息十五日蓋與意兵受同一之待遇也 
譯叢 
[琴家之指]  
　　鋼琴名家比斯萊氏服役軍中右手大指爲彈所創失其效用軍醫知此指與比之生活有關乃截比左手之中指而接之創旣平復仍能按琴如故 
[軍中避煤氣之面具]  
　　英軍某隊司令因欲俘敵一人探詢消息乃下令如有能生擒敵兵一人歸來者給假十日當夜壟敵戰壕竟無所獲有某兵前進較遠遇負創之敵兵一人令降不從勸喻再四乃肯同行而是時敵軍方面忽發煤氣砲彈某兵以大功垂成而敗殊爲懊喪一時情急竟自除避煤氣之面具而加於俘虜之面幸二人皆安然抵營某兵因得休假十日 
 
 
 

Page 18

 
 
   
 
