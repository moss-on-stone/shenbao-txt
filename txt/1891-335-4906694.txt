# 1891 - 335 - 4906694

 

Page 1

 
 
[恭印秋季諭旨千城]  
　　本舘逐日接奉電傳諭旨恭綍又每閱一季彚印成編庶乎月久年深依舊可敬謹讀兹已將本年秋季諭旨排印告成每本收回碼洋四分寄存本埠申昌書室及各外埠申昌并經理申報人處 
[重印聖武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃借史館秘書私家箸述薈成是記自開國龍興以迄道光年間洋事條分縷析無不詳載於其中曩所印者早經售罄兹復排以新鉛印以潔白紙張每部十本碼洋六角卽日出售有欲討論掌故者請向本埠申昌外埠申昌及經售申報人購取爲昐此佈 
[敉匪頌并序]  
　　本朝之武功其足以震古鑠今者不可以僂指數頌之且不勝其頌若近日來熱河之匪猝然發難攻破朝陽縣邑雖亦勢甚披猖曾不崇朝大兵一集烏合皆散當車之螳臂折矣小醜跳梁不知自揣亦思弄兵潢池徒以自取滅亡而已前者亂耗初傳四人紛紛傳說頗覺可疑可駭余與友人談及此事卽以爲此事不足平何則國家自削平髮逆以來雖承平者已近三十年而時虞外患之來極意講求武備快鎗機砲羅而致之者甚衆盖欲藉以爲外侮之禦嘗竊以爲此時中國軍務較前實爲振興雖未必卽可恃以拒强隣要不難以此靖内變設或有如髮捻諸逆之竊發於内地者不難立卽蕩平然則敉匪之事固早已在人意中卽敉匪之功又何足頌乎哉而不知今日之時勢局面與前更太不相同自與泰西各國通商以來無日不以防海爲至急海内外踵相接自西自東自南自北昔日所謂無思不服者今乃無之不防整軍經武維日不足論者謂西人志在通商惟知重利卽其入我中國亦未必有鯨吞蠶食之計然而西人自入中國以來爲鯨吞蠶食之謀者非一次矣其禍始於廣東亟於天津於閩於浙則又近而可徴者也琉球藩屬也而日本竊據之矣安南緬甸皆係世通貢献臣服中朝乃法人以兵取安南英人以計取緬甸目前藩屬之國惟高　一隅俄人虎視眈眈日人其欲逐逐大有窺伺高麗之心高麗之君若臣亦無能爲左右袒惟就强者而從之是故中國之於武備不得不極意講求東三省練軍日夕操演數年以來足稱勁旅故哥老會匪各處滋閙皆在南而不在北盖亦以北方有勁卒而南方無重兵李傅相老於軍務爲北門之鎖鑰孰敢撲蒼蠅於虎頭沿江沿海雖有兵輪鐵船究以地方遼廓散漫而不能節節皆防以故匪黨之滋生事端多注意於長江一帶迨至美生案破而匪黨之内應已亡軍火又未便接濟遂潛伏而不敢動熱河之變據聞謂係馬賊然緑林響馬之流北邊常有惟但知殺人奪貨未聞佔城戕官公然　大兵抗拒况又聞有教民被害之信是一是二未盡明晰又安知非卽南方閙教會匪見不利於圖南攺南轅爲北轍潛往北地煽誘脅從通聨馬賊突然猝發夫北地雖在整軍經武之時而朝陽小邑非同重鎭變起倉卒不及預防遂不覺爲其所乘致匪勢鴟張人心慌亂及大兵一到立卽擊散匪人之自南而趨北乃自投絶地早知其無能爲也夫北地整頓兵事所以防外侮而卽先以之靖内訌彼外人見之且有所畏憚而不敢遽生覬觎盖此時各國雖有狡焉思逞之志而亦不敢發難專伺中國之釁中國倘無内變則亦可以無慮乎外患若一有内變則外患亦將乘之而起此則時勢之必然者也各國皆日伺中國之内變而中國果有内變是各國之所喜也中國雖有内變而能刻日掃平其内變是又各國之所懼也外人之視聽全在乎中國之强弱而所以覘中國之强弱者卽在乎内變之成否今大兵一至匪黨各鳥獸散則中國之武備尚足以自振而使内變之不成俾各國之耳聞目見者咸知中國之有備而無患竊以爲此事之所關者實非淺鮮則其敉匪之功有不可以不爲之鋪張者爰吮筆爲敉匪之頌頌曰蠢兹小醜忽焉鴟張狼奔家突於彼朝陽睪然北望我心憂傷惟恐外患乘機肆狂軍書旁午我武維揚聿興一旅掃彼纔槍烏合獸散狐兎潛藏敢抗天兵自取滅亡緬彼匪黨曾覬南方發難教案潛布長江如天之福内應不昌舍南而北乃走而僵聲威所樹可周八荒頗祝聖武褘歟無疆 
[本館接奉電音]  
　　昨由京友電傳上諭四道敬謹譯登○十一月初六日奉上諭吏部等部奏遵議處分一摺熱河都統德福着降一級留任現在開缺照例註册熱河道廷雍着降二級留任承德府知府啓紹着降二級調用均不准抵銷欽此同日奉上諭前據德福奏報熱河朝陽匪徒滋事當經飭令李鴻章定安裕祿各派弁兵分投剿捕旋據直隷提督葉志超奏在建昌縣三十家子等處剿賊　勝兹據定安裕祿李鴻章同日奏報迎剿教匪屢獲大捷情形覽奏均悉十月二十至廿五等日奉天所派總兵聶桂林耿鳳嗚等在朝陽縣界連獲勝仗生擒匪首郭澫淐楊明殲斃教首杜把什陣斬賊匪千餘名餘賊敗潰現復添派總兵張永淸等前往彰武臺門一帶會剿葉志超所派各隊於廿五日在建昌所屬五官營迎剿教匪格殺大頭目傅連信彭太和並斃異服誦咒道匪多名賊尸枕藉奪獲器械馬匹無算平建一帶賊匪頓息現由建昌至朝陽節節攻打並派馬隊由喀拉沁王旗西北一路兠剿辦理尚爲得手此次直隷奉天派出各軍奮勇爭先每戰皆捷深堪嘉尚仍著李鴻章定安裕祿分飭諸將領乘此聲威合力進剿迅將朝陽踞匪一鼓殲除毋留餘孽以靖地方欽此同日奉旨魁娬着補授内大臣欽此同日奉上諭刑部尚書嵩申持躬謹愼辦事勤能由翰林洊摧正卿迭掌文衡補授總管内務府大臣克盡厥職前因患病賞假調理方冀迅速就痊長承恩眷兹聞溘逝悼惜殊深加恩追贈太子太保銜賞給陀羅經被派貝勒載濂帶領侍衛十員卽日前往奠醊照尚書例賜卹並着賞銀五百兩由廣儲司給發經理喪事任内一切處分悉予開復應得卹典該衙門察例具奏伊子一品廕生志賢著賞始郎中俟及歲時分部學習行走用示篤念藎臣至意欽此 
[津門佳話]  
　　天津紫竹林爲水陸通衢大小女閭不下一二十處鶯鶯燕燕爛其盈門銷金之鍋陷人不少某叚局員思有以整頓風俗遂一律下逐客之令諸妓於枇杷花下閉門居者累日至上月廿四日時移事易方擬旂鼓重張局負聞之連夜作廌鸇之逐雛鶯乳燕到處驚飛卽至凉房亦遭波及凉房又曰良房蓋妓女另賃僻靜之區爲退私之所也此事在少年輕薄者謂鶯花世界亦足點綴承平煮鹤焚琴未免大煞風景不知多一陷阱卽多一失足之區返璞袪華誠賢者之事何必謬誦藤香節寄語風流賢令尹護花恩比種花多之句爲之信口雌黃耶○今冬天氣融和小 
 
 

Page 2

 
 
雪已過溝壑中始見冰凌凝結猶且一經日炙旋卽消融直至上月廿四晚間沍寒始至翌日北河冰塊隨波逐流新裕輪船於是日駛抵大沽並不櫳靠馬頭卽便起卸貨物盖恐冰凝難於起掟也昔之楊柳靑靑人喚船者一轉瞬而冰雪載途又將歲暮流光如箭良用慨然○新任天河兵備道周子瑜觀察懋琦於上月廿四日乘豐順輪船抵津屬下各員手版脚靴趨前恭迓觀察隨謁見李傅相然後晉京國陛見諏吉履新前任胡雲楣觀察交卸有期屬下紳商送牌傘以頌德政者絡繹不絶蓋亦俗例使然未必有心趨附也並聞卸篆後當入覲　天顔然後赴粤西臬任云 
[掄元維技]  
　　江南武闈已於上月二十七日揭曉本館已將全錄登諸報端尚有遺聞軼事可資爲談助者爰再泚筆記之解元姓李名殿元亳州人馬步全紅固不待言其試刀石時直有覇王扛鼎之力足令聞者眉飛色舞是日解元公上堂請頭號刀石置刀於石上兩胯蹲下如坐馬式然後雙手提起石刀置諸膝顚復輕放下旋又輕輕提起如前狀約十餘次後又加大刀一柄並置諸膝手不用扶面不攺色良久方畢起而執刀旋舞運用若飛如純陽背劍太公釣魚諸名色不一而足實爲上下兩江之冠峴帥校閱時點首者再用硃筆在其姓上連畫數圈見者知已獲雋及金榜標名竟得龍頭高占主司賞鑒誠匪虛矣聞峴帥取士必擇其面貌端正身體魁梧足備異日干城之選者方予入彀若鼠目猴腮侏儒形狀非有出類超羣技藝一概降等錄取似此遴選庶可拔攉一二福將不使猥瑣者得以獵取利名老成碩畫于此可見 
[金陵書院課題]  
　　上月二十三日江寗藩司瑞方伯課試惜陰書院諸生題爲丹橘餘甘賦以甘逾萍實冷亞冰壺爲韵詩題夜泊秦淮近酒家得淮字鐘山懐古七古一首○魁光書院專試童生山長秦伯虞先生例代輪課者出題寒與梅花同不睡賦以題爲韵詩題老眼看書嫌字細得嫌字黃葉七律二首限江鹽二韵 
[日船往法]  
　　日本兵船蝦士達原在日本沃高蘇加船澳製造歴時未久現欲駛往法國安置巨砲一門其重罕與比倫查日本現向法國購造戰船二艘所安砲位亦與此砲無異據日本報云現派蝦士達駛往歐洲極有作用因船係新製可以耀武揚威且由日本製成想法人亦贊其製作之美云 
[安南雜紀]  
　　海防消息言賊匪潛滋法軍剿撫雖所向披靡然若輩聚散無常實難一旦敉平也○越南所開各礦皆有起色而煤礦尤佳爲礦主者利市三倍左劵可操○紅河淤淺然有淺水小輪船可以來往故生意雖未大興然較數年前已略有起色矣○東京晚稻收成甚豐不獨農人告慰卽商客亦欣欣誌喜盖冀將來販運米石出口可以獲利也 
[新出炸樂]  
　　歐洲信言現有人製炸藥一種名曰阿地士已經某員試騐其力甚猛較從前最好之藥力大三四倍云 
[大蒐盛典]  
　　十月初二日湖廣總督張香濤制軍調集督標撫標城守營兵大閱是日也制軍凛凛然端坐於演武廰中士卒兩旁鵠立彼也執戈此也操刃蹈揚奮厲趫健絶倫初三日又調宋軍門所帶鴻字防營操演士卒皆熟於軍旅步伐齊止如火如荼肅靜無譁進退有度初四日調漢陽協樊軍門所領洋鎗隊與常軍門所領升字營操演當其鼓聲逄逄角聲嗚嗚時第見旌旗煥彩鎗礮驚轟或載斾而具糾糾之形或秉旄而逞桓桓之武或披堅執銳陷陣摧鋒眞有如虎如貔如熊如羆之勢合觀三日之操演陣勢皆遵法則軍士悉屬壯强旁觀者互相比較莫能軒輕於其間夫如是將卒雖藏於境内威風必振於殊方矣 
[制軍觀局]  
　　湖北漢陽機器局創設至今已逾三載十月初五日八點鐘時張香帥親臨察閱漢陽府沈太守就湘陰賓館恭迎香帥小坐茗談卽至局中遍觀一切旣而太守又設宴晴川閣邀香帥赴飲宴畢卽渡江而返節轅 
[雨中失炎]  
　　十月廿六夜雲濃似墨星月無光黎明時大雨傾盆而至至未刻漢口石碼頭蘆柴院某姓老婦家忽然火起無從逃出遂化刦灰左右隣家盡屬板屋茅廬火勢縱横無可抵禦燒至午刻約燬去四五十家當是時也銀河倒瀉溝澮皆盈而祝融氏跋扈異常竟敢與雨師抗拒嘻亦異哉 
[江西宦轍]  
　　新授廣西右江兵備道崔第春觀察於十月二十四日由江西起節前赴桂省履新德曉峯中丞及藩臬糧鹽府縣皆恭送如禮○南昌府事繁責重自崔第春觀察榮升後遺缺以崇太守俊補授德中丞遴得九江府曹朗川太守堪以調補斯缺而奏請以崇俊補授九江府未到任以前委鮑伯熙太守署理旣而鮑太守在任病故急需委員接篆至日前崇太守始抵省垣中丞卽飭赴丸江府新任因補授部覆尚未接到作爲先行署理云○新任江西學政盛宗師炳緯於十月二十五日抵省垣城外水陸各營勇皆施放鎗砲以表敬忱德中丞督同藩臬糧鹽道府縣及闔省文武員弁迎至滕王閣恭請聖安然後略叙賓主之誼二十六日宗師用全副儀仗簇擁入城暫駐行臺卽詣撫轅及各當道處拜會旋於二十七日接印視事中丞以下復紛紛投名柬手版道賀如儀龍宗師交卸後應卽回京覆命筮期二十八日出轅中丞及盛宗師等各員詣滕王閣寄請聖安宗師隨辭别由砲船數號護送至九江先是二十六七日中丞敦請新舊宗師在八旗會館筵讌兼招梨園子弟演劇侑觴○撫轅抄報云候補縣范濓禀謝拔委本班一次中書科中書翁同模辭行進京新選贑州府經歴翁守德禀到候補縣鄭德凝由山東賑捐加同知銜按知蔣星煥由建昌德化查驛馬回省縣丞周國琛委辦車盤卡府照馬聲烈委查永和門叅將徐榮貴禀回吉安剛字營攺指縣丞吳耀麟禀到係浙江人指分直隷州徐信麟廣東人典史黃鴻光縣丞蔡潤暉俱禀到委署大庾鬱林司林喜昂並未在潯以舒益元署理 
[吳農献曝]  
　　本月初二日蘇州府讞局委員高五雲司馬提審行劫丹陽縣某雜貨店之盜犯四名俱直承不諱惟盜首李洪芳狡猾異常供詞游移不定开詰再四堅不承招遂喝令掌頰八十下加以挺棍許久仍無確供司馬無可奈何諭令還禁覆訊○宿遷縣簽差解十三歲之人犯一名來省聽候臬憲示期提勘聞係悞殺年未及冠之人云○長洲縣沈大令訪悉城内北園地方每有不法棍徒開塲聚賭引誘良家子弟蕩產傾家鍋號銷金大爲風俗之害遂飭差獲案嚴懲 
[聚議防賊]  
　　香港一埠孤懸海外賈船商船來往如梭而巨憝元兇每藉此爲逋逃之藪去年南澳火輪船突被行刦雖由賊計之多狡而實稽查之不嚴故有此失也兹聞香港海面商船上人於上月廿四晚九點鐘在商船會中寫字樓聚議設法嚴查海賊以期先事預防云 
[巡閱砲臺]  
　　粤東自昔年軍興以來各海口加築砲臺留心防守以期愼重邊防有備無患兹藩憲成方伯於上月二十一日由省乘官輪船赴番禺波羅南海神廟翌日行香事畢順道赴獵德魚珠等處巡閱砲臺據言方伯因連月以來哥老會匪滋擾在在堪虞特奉上臺意旨順道巡行以勵將士云 
[斬犯自縊]  
　　滿洲廣東駐防松俊前年與滿洲馬兵明標挾仇尋釁斫斃明標業經拿獲解案訊取確供隨奉軍憲詳革功名收監禁押兹理事旂民府憲以案情重天未便久懸因於月前會同臬憲將松俊提訊供語如初旋將案由呈遞刑部核辦日前部文抵省著將該兇手照律懲辦松俊潛知消息自問難逃刑戮因思死於法網而作刀頭之鬼何若自尋歸路不至肝腦塗地也遂用布巾閉塞咽喉另用布帶勒頸而死旗民府憲增司馬廉得其情禀知將軍督撫臬各憲會同南海縣潘明府抵監勘騐收殮將安了結 
[瞽者被辱]  
　　邇來盲瞽之輩動輒以占算爲名實則沿街棍騙蓋瞽者業已無目則一丁不識可知從未有文字不諳而能通占算之術 
 
 

Page 3

 
 
者諺云天生光棍地養光棍以知天地之大何所不容要亦無足深論也廣東新城西横街沙洲巷某氏婦數月前誔生一子一日有督者某甲一鐺一棒突然而來氏聞聲遂邀甲到門與其孩究算八字瞽者旋起騙念言其子命帶暗箭併犯關煞須向神前祈禱方得根基長養婦深相信服訂明價銀若干翌日甲遂踵門爲之蠱惑惟時適値氏夫某乙歸家見此形情突爲震怒先將其鐺棒抛棄旋下逐客之令併云倘若遲去必以糞水澆背甲於是抱頭鼠竄而去見者莫不鼓掌焉 
[明火搶刼]  
　　廣東番禺縣沙灣司屬東村霍宅小康之家也上月十八晚有盜多人潛抵鄉内先分黨羽把守要隘封禁練館隨攻宅門而入將宅中人挾制傾箱倒筐搜刦凈盡而去去後宅中人極聲呌喊鄉人聞警鳴金出隊而盜已遠遁當行刦之時霍由烟舘回家正當舉足入巷被把風者阻攔臨去帶出鄉外縛於樹下令其不得揚聲否則槍斃爾命幸鄉人追賊至鄉外是以得釋縛焉聞失贓約値銀數百兩之譜現已禀官求請移營追緝云 
[勇力絶倫]  
　　昔項羽有拔山扛鼎之雄然僅求之於傳記之中未嘗得見是否古人欺我實未可知今英京日報載有一事誠足與重瞳後先輝映矣據言有英人名山多者託業梨園以勇力著於時近在倫敦奏技人多往觀此伶之力能以兩手各挽五十六磅之重更以巾縛其雙目以繩縛其雙足可在臺上作仰面觔斗依然兀立並不倒仆觀者已無不稱奇又能背負駿馬一匹周行臺上袒胸仰臥胸上置一巨架架上復置一巨琴更以五人坐於架上一彈再鼓之餘仍復神色不變其力之雄有如是者洵不讓拔山扛鼎者專美於前矣噫具此身手若能爲國家出力何患不立功名乃託業於區區一伶故吾爲此伶羡者轉而爲此伶惜也矣 
[嘉興近事]  
　　王江涇鎭某茶肆中出有命案秀水縣劉邑尊於本月初二日帶同刑仵書差乘舟往騐騐得胸前經木器擲傷卽飭差塡明慠格棺殮發封提訊苦主各同鄉據稱死者係湖廣捕魚客民邑尊知業漁之人素性兇悍勢必恃兇遭禍復提訊地保隣居僉供稱小的等未見起釁之由兇手已被脫逃無從緝捕遂拿帮兇之肉店夥帶回收管以待獲住正兇訊明懲辦○前者嘉善縣境鹽梟拒捕鎗斃勇丁經營縣會騐收殮飭捕嚴緝至今未獲兇手嘉善縣江邑尊遂高懸賞格略謂前者界涇港地方嘉局巡鹽砲船見鹽梟兠拿匪衆不敵致被鎗傷無論軍民人等能獲該全案梟匪者賞給洋五百元如獲夥匪及報信因而拿獲者减等賞給云○近日天氣温和不寒不煖至初二日倐潮熱不堪幾於揮汗如雨入晚微有雨絲二鼓後大風起自西北翌晨風愈猛怒吼如虎屋瓦爲之振摇寒冷偪人銛如利刃各航船咸停泊不開行云 
[西國圑操]  
　　本月初九日禮拜三下午二點鐘時本埠西商圑練兵與英兵船上水師合操於新閘迤西划賽杉板船處是日也租界中西人各店鋪皆閉門不作貿易俾得麕往一觀如逢天氣晴和則荼火軍容必當十分生色也 
[上海縣試首塲題]  
　　已冠首題吾有知乎哉次題盡心焉耳矣○未冠首題入則事父兄次題皆所以明人倫也○通塲� 
詩題賦得邑有流亡愧俸錢得錢字 
[續紀大閙酒店事]  
　　法國駐滬之未拉斯兵船水手向格籣梯酒肆滋閙一事已紀章兹悉是晚諸水手肇禍時有法捕兩名前往彈壓被毆逃回告知捕頭捕頭正欲籌思善法突有海關辦公西人某某等投大自鳴鐘捕房訴稱因事行經是處無故被法水手所毆大衣被伊撕破俄而格　梯兩西婦亦踉蹌而至稱數年積蓄一朝被毁雙淚涔涔且哭且訴捕頭以捕房中西捕不多立由德律風告知小東閂及八仙橋兩捕房調集西捕二十餘名前往肇事地方巡綽泊各西捕到而水手已紛紛散去影蹤全無有數名逃至英和界中又向巡街捕滋擾由捕拘入捕房捕頭查明均係法人立由德律風傳問法捕房謝副捕頭親自前往察得有一水手沈醉不知人事遂請留押捕房繼由英捕頭派中西捕各一名將此水手送往大自鳴鐘捕房備捕頭立繕西函另派法捕押送至未拉斯兵船昨日未拉斯帶兵官拜會法總領事請爲查辦并傳被毆之兩西捕至領事公館細訊打架情由 
[幸免焚如]  
　　本邑人某甲在南市外倉橋北首開設棉花店前晚赴壚頭沽飲不覺醺然回店後呼吸旱烟悞將烟煤墮落棉花中未之覺也至三鼓時濃烟滿室炎星直冐行人見而大呼甲從黑甜鄉驚醒披衣起視取水澆灌隣人亦帮同施救始得烟消火滅然亦險矣好吸淡巴菰者尚其隨處留神哉 
[犯病斃]  
　　縣捕拿獲竊犯趙阿生訊供之下收禁所中嗣因趙在所患病醫治罔效延至昨日上午斃命當由原差將情禀報袁大令飭令聽候相騐 
[不准交保]  
　　賭犯韋大寳卽陳大寳今春拘獲到案訊供收禁邇因陳在監患病由陳母張氏投案禀求交保大令謂果係患病卽著在監醫治不准交保 
[英界公堂瑣案]  
　　包探禀胡阿章被包車夫袁錦富竊取金戒指三枚金耳環一雙旋由小的將袁錦富拿獲已被將金飾付諸長生庫今特吊贓送案胡阿章訴稱家住虹口雇袁金富拉車被竊金戒指金圈由包探拿獲人贓求請給領袁錦富供係崇明縣人誤犯行竊惟求施恩宋二尹謂袁錦富爲人服役竟敢行竊情不能恕判笞二百板押候備文遞籍飭胡阿章繳償當本一半始准領贓○包探禀小工張錫泉張山山張幅卿等行竊發昌鐵廠壓艙鐵條十一條售與金紹堂處往吊原贓已被截斷尚少三條據失主報稱失去十二條張錫泉等祗認行竊十一條又在陳阿富處搜出舊銅一塊亦係發昌鐵廠失贓今將人贓送案方卓如稱在發昌廠爲夥失去鐵條共値洋四十一元由捕房查獲人贓尚少三條約値洋八元包探又禀張錫泉等言更夫唐春橋知情故將唐解案張錫泉張山山張幅卿等同供係本邑人向做小工行　鐵條實祗十二條更夫唐春橋知情售與金紹堂鐵店得洋七元半如今惟求施恩唐福橋供支更度日張錫泉等竊鐵小的並未知情陳阿富供收買舊銅一小塊初不知是竊贓金紹堂供係江北人開設舊鐵店收買鐵條十一條每擔作洋七角半售去三條每擔作洋八角現在情願賠贓方卓如又稱更夫唐春橋素來勤謹此案諒不知情宋二尹判張錫泉張山山張幅卿等三人各責一百板收贓之金紹堂罰洋八元賠償缺贓陳阿富罰洋半元撥充西醫院經費唐春橋旣不知情卽行開釋起案之贓給發昌領去○女子浦四寳訴稱係本邑人在繅絲廠作工昨日散工回家路遇素不認識之王新富故意磕碰搭話我置諸不理伊任意調戲一路跟隨將到自巳門口方與理論伊竟將我毆打失落工洋三元赶卽檢拾巳少一元適巡捕至將伊拘案王新富供係寍波人向在南瑞兵船充當炎夫管駕官本姓徐現換葉姓此次從鎭江請假回籍道出滬上路遇此女無心磕碰卽被辱駡不敢調戲帶有南瑞兵船吳統領執照並腰牌呈電宋二尹謂王新富旣是南瑞兵船火夫押候連執照牌函送吳統領公館倾發落○包探禀鴻泰莊失落一百三十七兩銀票一紙被王德才拾取正欲到莊收兌已被查獲今特送案鴻泰莊夥陳本擇申訴前情願酬洋二十元王德才稱蘇州人莊票在路拾得宋二尹謂陳本擇旣願酬洋二十元應給該包探與王德才各分其半莊票發還○開荼館之華永昌訴稱俞柏林等來啜茗不知何故爭閙打毁碗盞桌椅雖有人說勸認賠未見洋銀交不爲此交捕送案俞柏林陳桂生陳端琴陳奎洪等同供現有人擔保洋八元尚求施恩宋二尹謂旣巳理處無庸涉訟着退去○金　氏　稱丈夫金子雲有餘屋轉租與戴張氏有陸阿九不時進出被竊衣服八件由 
 
 

Page 4

 
 
捕房查獲人贓投請領贓戴張氏供係蘇州人丈夫爲轎夫現回原籍陸阿九時時出入致被行竊金王氏衣服小婦人竊未知悉陸阿九供亦係蘇州人傭工度日不敢行竊宋二尹謂陸阿九行竊確鑿判押十日戴張氏押令回蘇贓交金王氏領去○二百九十二號華捕稱昨有孩子掮錢六百文被陳增榮碰散在地趁勢搶拾在後檢點已少百餘文今將陳增榮解案陳增榮供寍波人不敢搶錢宋二尹判陳增榮笞責一百板○玉傅氏訴稱晒晾布衣三件被陳永昌行竊由捕阻獲人贓投案請領華捕禀陳永昌犯竊已非一次陳永昌供江北人以後不敢再行犯竊宋二尹判發捕房管押兩月贓給該氏領去○包探禀船户沈金莊被夥范阿銀行竊棉被衣物由捕拘獲送案沈金莊稱被夥行竊由捕獲案今請給領范阿銀供蘇州人行竊是實惟求施恩宋二尹判范阿銀管押十四日期滿勒令回籍贓給沈金莊領去 
[法界捕房紀事]  
　　昨日黎明時有一年甫十一齡之粤東女孩彳亍街頭且行且泣巡街捕知係失路無歸帶入捕房捕頭詰問緣由供稱主母凌虐不堪星夜逃出蜷宿新北閂外城下空櫃中捕頭令押候解送公堂核奪○前日彈花衣人某甲携某姓家女郎至某小烟館吸烟耳鬓厮磨横陳一楊謔浪笑傲大不雅觀某乙見之謂其有違定例甲致言語不遜剌剌紛爭乙突出鐵梭向甲亂擊甲高呼救命巡捕聞信到來則女已兎脫回家遂將甲乙拘拿管押夫婦女入烟館久在公堂禁令之中甲竟敢藐視官符違禁肇禍其爲不法可想而知朱森庭明府素來嫉惡如仇遇事風行雷厲前者南誠信因有婦女入内拘訊罰鍰何此次小烟館中又敢迁男女同吸意者此禁其已弛耶不然我恐中乙固當懲責而小烟館亦法不能寛也○新北門外牛肉攤主内丁兩人與同業戊已爭奪攤基擊毁湯鍋盌盞勢不相下扭入捕房捕頭謂爾等均非善類一併押候送公堂訊究○西歴上月廿六號東洋車夫某庚在小東門外停車碍路由巡捕拘入捕房撬去車照嗣是庚屢投捕房哀懇捕頭令將車照給還庚遂私售與人並不交還車主車主聞知其事將庚及經售之某辛一併扭入捕房管押 
[上海六馬路仁濟善堂會同各公所起解山東小靑河工賑第一批賑欵啓]  
　　謹啓者敝堂經募各省災賑要以山東黃水爲患最重最久以致辦賑永無了期去歲嚴佑之廣文周歴靑齊各郡謂若能開掘小淸河使東省彚水導流入海庶幾釜底抽薪放賑有豸今春先將下游一半由金家橋至羊角溝海一百十餘里開通濬深夏秋盛漲各邑得免其魚且春麥秋禾均獲豐收所用經費不逾二十萬金而靑黃不接時以工代賑藉資口食者六七萬人明效大騐誠一舉而兼善備焉現接盛杏翁嚴佑翁二公來函上游至濟南一帶亦欲一律開濬估計需費四十萬兩東省可籌一半等因同人等敢不施竭愚誠以兾得竟全功仰副各處大善長救人救澈之殷懐各公所因先摒擋湊解工賑第一批規銀一萬兩交由收支所滙解烟台東海關轉解嚴佑之廣文手收濟用計此批内絲業賑所規銀四千兩高易賑所規銀二千兩申報館賑所規銀一千兩仁濟賑所規銀三千兩理合聲明伏望海内仁人君子俯念此舉爲山左正本淸源之工賑一勞永逸之功德解囊慨助造塔合尖同人等一瓣心香謹代東省飢黎禱祀以求者也施善昌等謹啓 
[撥解東振]  
　　謹啓者山東水患頻仍下民時防昏墊良以河道擁塞自非疏瀹不爲功顧工程浩大補救者皆專事堵築暫顧目前仍未能一勞永逸也現議開濬上游以工代賑誠於國計民生上下均沾利益惟需欵甚鉅籌辦維艱敝所故於裁撤停止後卽將已集未解之欵先撥出規元二千兩助賑昨巳劃交絲業會館會同各賑所彚解山東持此登報佈聞仰祈鈞鑒上海四馬路高易籌賑所同人唐廷桂韋華國李文明等謹誌 
　　蓬萊仙境戒烟靈丹 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東官報]  
　　十月十五日候補縣蔣星熙禀知委勘修耆定等處砲臺工程大挑縣沈士菁禀知委武闈内簾收掌差十七日試用巡檢陳恩霖禀知委善後局報銷所分核差候補通判松秀禀知湖南查引地回督轅牌示羅定協副將缺委督標前營叅將黃大元調署督標兼管叅將缺委增城營叅將廖得勝署地藩轅牌示三水縣缺委高要縣包永昌署理英德縣典史缺委候補巡檢魯家騏署理翁源縣磜卜鄉司缺委候補從九品王馥年署理新選理事旗同知文山番禺鹿步司魯璜均飭赴任督轅牌示北海鎭總兵缺委借補廣州協副將李先義署理水師提標右營前哨千總缺以水師提標中營守備姚洪階拔補肇慶協左營左哨頭司把總缺以督標後營右哨二司外委把總何陞高拔補督標後營右哨二司外委把總缺以督標右營額外外委梁健泰拔補督標右營額外外委缺以督標中營馬兵儘先額外彭殿光拔補 
[鄂垣官報]  
　　卽補縣回長廉禀見赴兩院禀辭解荆州米折銀兩候補縣楊泳春俱禀見奉憲台給予提前拯委優缺一次前赴兩院禀知謝鍾桐山奉憲台給予提前拔委優缺一次前赴兩院稟謝王翼奉善後局委赴上海公幹江陵縣沙市巡檢事務飭署理之陸顯仁嘉魚縣簰洲巡檢賀龍光謝飭之回任蘄州州判郭縉王奉藩憲飭赴本在禀謝候補典史張家鐘留辦平湖門差禀知荆門州建陽巡檢事務詳委試用巡檢劉雲鹤代理候補縣王錫韓奉委天門縣屬公幹赴兩院禀知委辦沙市土藥局候裤補縣朱世守錢渠俱進見本任漢州縣陳豪禀謝記功管帶知津輪船補用千總王恩平赴兩院禀辭解淮餉赴揚州 
[江寍官報]  
　　十一月初一日江西副主考余諴格到會藩臺瑞候補道曾廣照王詩正委署壽春鎭王城守恊劉統領新兵全軍前福建汀州鎭李占春首府李均見糧道馬巡道馮均禀銷武闈差候補道朱麟成奉委赴江西催提南洋經省總辦上海機器紡織新局分省補用道唐廉由上海來姜泰厘捐正任海州直隷州楊朝鐸辭行福建同知余貞祥由滬回同知陳光烈將文鴻通判孫廷騵知縣龔廼和李慶示縣丞黃傳烺楊焯離俞允文盧運昌府經歴章恒淑府檢較丁昌松未入胡　珍均禀銷武闈收繳軍械差通判誈炳常禀知蘇皖賑捐案保補缺後以知州用委署安東縣陸釗銷轅下發審並府發審卽辭赴蘇後赴任知縣汪鵬翥銷河運差回俞熙賀筠均銷假皮壽頤請假五天府經劉燡奉委聚寳門粥廠差留閩都司陳秉忠馬良楝吳崇業由臺灣來轅下文巡捕候補縣丞汪如翰邵文炳均到轅卜發審差補昨日候補道郭道直候選道曾丙熙禀銷武闈校閱差候選同知王瑞均見藩院牌示儀徴縣李淸平病故遺缺查有輪委到班海防先新班候補知縣朱江請補豐縣訓導劉幹楨在任病故遺缺查有試用教諭高崇文堪以署理 
[上海北市絲業會舘籌賑公所施少欽經收順直山東賑捐十月廿一至廿九日第三千零零五至十三次淸單]  
　　廿一日新安俞希有寄居婁　求疾速愈歸鄉合家均保平安洋廿元少記由蘇州吳鼎盛寄來五元硤絹石湖寓公求保兒瘧疾早痊四元金祖寳善願一元無名氏銅洋三元恆茂莊夾板銅洋二片老太古帳房來通州輪帳房洋五元臺灣輪船帳房武昌輪船帳房黃浦輪船帳房重慶輪船帳房四户各二元南昌輪船帳房温州輪船帳房海口輪船帳房淡水輪船帳房牛莊帳房蔡慶和六户各一元共共十一户合洋十九元○廿二日周門邱氏求病速愈洋五十元江西吳城隠名氏爲室劉氏症愈完願並求巳恙速愈合家淸吉由蔚長厚來四十元陳鄧氏求病愈廿元金壇無名氏求病速愈生產平安廿元裘姓五元松江潘尊爵求兒病速愈三元鄂敷堂周得彩助賑二元頌萱求增福壽二元德淸許求兒病愈二元信昌隆來怡怡堂洋二百元樂安老人一百五十元壽萱室三十元燕怡堂三十元○廿三日如臯孫堯欽爲内子葛氏久病求速愈洋十元無錫王源來周壽異爲長女芳雲病求保平安十元太倉在泮居洪祈稚子平安合家康健五元汪鴻遠求愈二元○廿四日黃靜園太守爲長男淸俊授室蒙各親友賜賀理宜設筵酬謝兹將該資移助由升大莊來洋一百廿元江省後啓堂因病許願卽日全愈由蔚長厚來九三八平銀十兩合規元十兩零六錢八分無名氏求平安洋四元嘉定水之興二元○廿五日如臯無名氏求痢疾速愈洋一百元陳鄧氏求病愈三十元寳厚堂廿四元北洋海軍採辦所葉懋蕃十元新安汪朱氏由太倉浮橋鎭寄來十元高郵丁玉軒募六橋居士求合家平安三元紀支第求保母親身體康　三元○廿六日餘慶堂胡求病速愈洋廿元鎭江潤昌號李肩吾前爲母恙續助還願並求康健廿元王楊氏求見王百齡三歲以後平安無關關無碍由川沙司獄署寄來十元隠名氏十元京同泰豐無名氏六元許恭受求病愈王元蘇州元裕易隠名氏二元四角隠名善士二元黎里周紫垣一元泰州鋤　堂戈求内子病速愈一元陳順記一元○廿七日貞記求病速愈由嘉定寄來洋一百元張良善率男猷鐘孫惟賢病痊完願十元孔廣成完願二元蘭陵氏五角安孚莊銅洋十二元○廿八日汪宗瀚求堂弟士亷病愈完願洋三十元仁稽費士俊求女長姑病全愈由濮院寄來廿元無名氏二元盛頌元求病速愈二元○廿九日湖北漢陽朱春華求父病速愈洋廿元楊黃氏求病速愈六元徽州方元熙求病速愈三元楓經河署童女阮善生求速全二元大場榮昌邱德軒爲兒召棠完願一元增餘堂陸門顧氏求病愈一元錢廣甫求子病愈五角怡和帳房銅洋一元無名氏銅洋一元 
[上海六馬仁濟善堂籌賑公所施少欽經收山東賑捐十月廿一至廿九日淸單]  
　　許貽厚堂洋廿四元瞿滴庵洋廿元服病愈人薛利人薛盛氏楊居簡舒葉氏無名氏六户各洋十元病愈完願人朱義忠善城補過子三户各洋五元孫戟卿洋四元包隠名陳錢氏二户各洋二元朱榮軒洋一元湯菊山洋五角無名氏銅洋一元○以上共收洋一百廿八元五角銅洋一元 
[上海鐵馬路廣益善堂今將諸大善士十月分捐淸單]  
　　鍾藹堂翁助洋十元唐茂枝翁六元陳善亭翁五元李光琴翁三元戴綏之翁三元王春岩翁四元朱實珊翁徐棣山翁闕鳳害翁黃佐卿翁王欣儒翁譚幹臣翁吳春池翁葉成忠翁和昌成復泰各二元張金和翁周蓮塘翁趙馥疇翁何瑞棠翁韓山曦翁徐俊良翁鄭芸初翁悅生棧老悅生華彰聨和廣永誠錦章源利太李珊記鳴昌各一元梁煥南翁　大王仁泰各五角福源祥一元二角恆泰三角恆生裕生正大恆生大余洪記各二角徐　岩翁金鄭氏太太各錢一千文壽康延康昇大餘大衍大元甡惠泰寳和厚康彤源利亨存德宏源　昇永豐愼餘豐泰恊源泰源晋和安孚立太恊康和元各助六百文風生一嘯樓可熾萬有全各五百文愼堂四百文亦新園其萃樓金裕興升陽樓各三百文鴻渾襪沈春記張錦泰廣盛祝源昌元利湧源崔林記恊豐金合順陳心淵各二百文恊成祥萬興永愼各一百文以上共收洋七十一元又錢廿二千三百文 
 
 
 

Page 10

 
 
   
 
