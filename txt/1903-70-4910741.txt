# 1903 - 70 - 4910741

 

Page 1

 
 
[正通志出書并發售新編九通全書目錄啓] [  圖書集成局謹白]  
　　九通一書集歴代政治之大成爲本朝掌故之淵藪本局旣據精本校印以餉學人又以全書眷帙浩繁檢閲或多不便爰不惜重貲禮延通才博學將是書條分件繫編成九通目錄四十卷語節繁蕪事無滲漏提編挈領井然秩然現已付印不日出書定價每部大洋一元八角曾購本局九通股票者僅收工料英洋一元以示區别諸君有欲購取者請於領正通志時繳洋預定掣给憑單俟正通攷告成一併登報發書特此佈聞諸維雅鑒 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例　　爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦　陳經始儒舉糜遺方今崇尚實學朝野上下咸究心經世之務官書卷帙繁重購實匪易私集事有龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘書之　英彙爲一編書凡五百卷千餘萬言可謂體大思博政典之　　矣茲用本局大號鉛字鑄印裝訂一百厚本分三月五月出書俟全書告成後賞敬謹進呈御覽原擬每部洋銀二十八元茲徇同人之請酌　股票一千號每號减取十六元印有序例總目一卷及編目二卷引用書目一卷有欲先視爲快者請至申報館索閲樣本可知全書之厓略矣外　各坊均有出售此啓 
[書客述晉中事]  
　　有客自太原至滬江踵尊聞閣之門一揖道勝常蓋十餘年舊雨也叩之曰子自晉中來當知晉中事敢問晉中近日風氣如何客曰晉之地甚富饒晉之民素勤樸蓋猶有古蟋蟀山樞之遺風然以言風氣之開則未也夫風氣之開必自在上者始今之官於晉者非少年科第卽以貲郎進身平時足未履海疆目不覩洋務一遇交涉事起卽束手跌足而喚奈何亦無怪拳亂叢興時悞聽撫軍毓氏之指揮而日以戕殺洋人爲事也自岑雲帥奉旨膺疆寄舉沈仲禮觀察總理省垣洋務總局而事機漸轉牧民者遂有明白曉暢之人雲帥偉人也夙知觀察宦於江南曾訓練自强軍遴洋員之嫺於戰事者教之得以驍勇著於世洎荷戈塞外力阻洋兵入固關出入於槍林砲雨中全活人民以數十萬計因是悉心委任畀以大權觀察酌勢揆時宏抒偉論謂地方官非日閲報　不克周知四國事情樽爼折衝勝任愉快因之札令公餘購閲有不閲者糾之猶恐圖茸者或陽奉陰違也每於館中課吏　以報中所紀之事命聽使平時苟不留心聽課時必茫無頭緖行之一二載所　果漸知交涉之要不復若前之如墮十重雲霧中噫如觀察者眞能操轉移風氣之權而開三晉數百年屯蒙否塞者哉大學堂者各省奉旨設立者也晉省獨與洋總教士李君合辦用能使實事求是欵不虚糜禮延教習一十五人各專一門必詳且盡當招考之始士人祗知八股文字試之無一能入格考觀察乃令遍購各日報及各局繙譯官書儲之館中以供繙閲今則勤學之士漸知振奮每一課試不少佳文且有矻矻窮年研究泰西專門之學者至於譯書之局初有議譯東文者觀察以爲事不可畏難苟安譯東文固易於譯西文然東人每醉心於平權自由今之游學瀛洲者學未有成而已不免沾染其習以致侈談革命罔識尊親若再譯讀其書則三晉儒生亦必悞入歧途漸改其樸學勤奮之志因於譯書時先正其宗旨凡涉平權自由之説者一律芟除迄今太原諸生中無一濡染海濵惡習蓋觀察之以卓識定力持之也觀察之言曰今之入學堂肄業者動以演説鼓動人心演説者惟教習所應爲學生固不得越分者也我嘗游覽泰西各國見學堂中無一不彬彬有禮秩序昭然從未有擾攘紛更以弟子而挾制師長者若夫自由二字則惟中國爲然泰西之人事事須遵循規則試觀民間拳犬有税養馬有税乘車有税行船有税開客邸有税設咖啡館有税自餘一切游戲徵逐之地亦無不有税旣納税卽須守章程有不遵者懲之罰之罔有赦安在有得以自由者細故如是大者更可知今旣侈譚維新而行詡詡然曰自由自由是悖新理也是阻新機也奚其可我之治晉亦惟禁人之自由而已民旣不得自由由是示之以新法而不敢不從導之以新學而不敢不習教之以新藝而不敢不作範之以新政而不敢不遵而晉民新矣而晉之言維新者乃不似海濱之人擾攘紛更日昌言革命流血排滿民權諸繆説矣安在蟋蟀山樞之遺風不轉而成革故鼎新之盛治乎客言如此執筆人曰是觀察治三晉之良法也是雲帥之信任不貳而後觀察得大展其宏猷也施之晉而晉治施之天下而天下安見其不治哉爰筆而述之以爲作新其民者告 
[本館接奉電音]  
　　昨日午前八下二刻時京師飛傳來上諭一道旨一道敬謹譯登○二月十八日内閣抄奉上諭前因京師雨澤稀少虔申祈禱昨雖得有徽雨尚未渥沛甘霖允宜再行祈禱朕於二十一日親詣大高殿拈香時應宮著仍派醕親王載澧昭顯廟著仍派貝勒載洵宣仁廟著仍派貝子溥倫凝和廟著仍派貝勒載濤同於是日分詣拈香欽此同日奉旨廂黃旗蒙古都统著滎慶補授欽此 
[宮門抄]  
　　二月初十日吏部翰林院八旗兩翼値日無引見榮中堂錫公興伯各假滿請安召見軍機○十一日户部侍衛處値日吏部引見七十員敬信謝署步軍统領恩印啓謝授内閣學士恩定成謝授太常寺卿恩阿公假滿請安恩佑毓秀各續假五日侍衛處奏派揀選官缺派出醕王綽哈布卓公傅公召見軍機及楊佩璋 
[電傳宮門抄]  
　　昨日午前八下二刻時京時師友人專電告知本館云二月十八日皇上召見軍機大臣及聨芳 
[議撤戍兵]  
　　聞之天津官塲友人云頃間直隷總督北洋大臣袁慰帥迭次商諸東西洋各國駐津領事及統 
 
 

Page 2

 
 
兵武員請將戍守津上之兵一律撤退蓋以時局已定中外無猜不欲使洋兵久駐其間以致主權有損也特未悉各領事各武員若何作答耳 
[記俄人籌啞捕獨路司苦鐵路事]  
　　有日本漫游客歸自遼東向人縷述所聞所見云俄人刻方經營西伯利亞北方鐵路以期推廣北海輪船事業由西伯利亞以達歐西使日後此往彼來貿易日渐繁盛先是西歴一千八百七十年有腦威國人卡辣者因捕鯨魚駕船至北冰洋霧鎖重溟行駛頗極困憊厥後有博士諾路鐵痕其利獨者沿西伯利亞北岸選勝探奇謂由歐西以抵西伯利亞北方可獲懋遷之利此論一出俄國航海貿易會卽力爲襄助沿路測量由托薄利司苦乘帆船名木司苦滑著顺流而下繞啞捕獨路司苦過洲伊他河綿長三百俄里迤測抵啞披灣翌年更揚帆往還遂覔得合宜之地啞披灣内水底甚深港口亦深九英尺許頗便輪船出入灣之西畔有耶麥路半島凸出其間其前則白島橫亘舟行至此必紆廻數日勞力費時後在耶路麥路半島之西尋得一港灣旋卽於此鳩工開鑿因得逕從啞披灣入津較昔之紆迴於耶路麥路半島間約省千餘俄里事爲俄京聖彼得羅堡人所聞遂興開鑿運河之議派令工程師麥之烏賢甫沿途勘視勘得其地泥中和以煤質若欲開鑿未免費巨工勞因之作爲罷論然仍日夕籌思欲由西伯利亞與歐西通商販海軍副將麥卡洛甫謂是非先製破冰船不爲功且海程亦甚窵遠於是工程師開之氣議於啞捕獨路司苦興築鐵路以便將西伯利亞北方物產運赴歐西卽名之曰啞捕獨路司苦路蜿蜒達北海撲路誇夫司幾港去年次第履勘旋决定越啞披河賢尼息伊河然後與西伯利亞幹路連絡俾西伯利亞物產可運至歐西歐西物產可由西伯利亞運入他日此路告竣倫敦百貨歴三十晝夜卽可直抵啞披灣由是以觀啞捕獨路司苦路實於西伯利亞商情大有關係矣至其築路之費已由開之氣工程師豫計約需俄銀二千三百二十萬圓修治河道之費七百三十萬圓其餘興工時一切零星費用四百五十萬圓都俄銀三千五百萬圓云 
[度地屯軍]  
　　英京倫敦來電云英人近在蘇格蘭省啞苦尼羣島中啞司灣北岸擇得一屯泊師船之地布置一切議集英金二百五十萬磅并建築船塢軍機庫各一所更於阨要之處創立兵營德人聞之疑與彼國海軍抗衡以致心中大爲不快 
[貸欵修路]  
　　英京倫敦來電云法人擬於黑海沿岸起賢列餓利繞由誇尼夫以達拔餓之獨建築火車鐵路限三閲月内興工德京栢林某銀行願貸經費若干刻已訂有成約矣 
[希世耆英]  
　　俄國某日報云有一老人年已二百歲近国小極入托麥之苦醫院療治詢其家世自言鰥獨已久生有一子歿於西歴一千八百二十四年蓋已享年九十歲矣幼時曾親見前皇大彼得今雖臥病其精神頗極充强誠希世耆英獨一無二者也　 
[署山西巡撫趙大中丞請整頓鄉社片]  
　　趙爾巽片再奴才現擬整頓鄉社辦法就原有之公正社首等設法整齊量議懲勸以冀收鄉社之益而無其弊原與設立鄉官不同惟近人習於成説不免膠固謹仿原任大學士鄂爾泰議設鄉官原奏考之如謂佐貳不裁鄉官爲贅一節今查晉省佐貳員缺設立無多且例禁擅受久無徵糧審訟之責社長每縣至少亦須揀數十人多寡旣殊責任各判是與佐貳無犯複之嫌不必慮者一又如所謂鄉官一身難於日徧鄉村家喻户曉一説此指龔健颺原奏議設鄉官四人而言奴才現擬每村設社長一人與每縣設鄉官四人迴異且晉省現有村鎭數百户者多社長生同里閈無難親自徧歴必無轉用委差同於票役之事此不必慮者二至所謂近鄰本地易於營私諸説則又未可槪論原任大學士曾國藩李鴻章皆用鄉兵保衛桑梓卽如鄂湘之創收釐捐各省之籌辦捐振亦多用紳士原任湖北巡撫胡林翼並有用官不如用紳之説大約鄉官多者治化僡優此又與時通變不可專泥舊説之證也總之鄉社如經理得法則弭患興教厚生利用胥視乎此雖不敢謂有利無弊然較之任用丁役得失懸珠刻下馭吏者尚嚴則窮於參劾尚寛則慮於廢弛終鮮整頓之效似不如講求鄉社辦法猶可爲補救之圖奴才體察旣久灼見利害不敢不據實上陳以爲維特久遠之計謹附片具陳伏乞聖鑒謹奏奉硃批覽欽此 
[帥旌蒞止]  
　　金陵采訪友人云月之十三日督轅接新任兩江總督兼南洋通商大臣魏午莊制軍由安慶所發電信知於十四日過蕪湖十五日過大勝關小駐行旌察看山川要隘十六日准抵省垣上元江甯兩縣主因卽派人赴下關官輪船碼頭伺候屇期闔城文武官員自侵曉卽齊集江干待至午時帥舟由來自上游駛傍躉船下椗各官紛紛登舟請謁制軍俄卽乘輿入督轅 
[浙藩受篆]  
　　杭州訪事友人云新任浙江藩司翁筱山方伯於本月十二日由蘇蒞杭命駕詣撫轅禀到旋奉撫憲誠果厹中丞行知飭卽赴任方伯遂擇吉十四日未刻接篆任事届期兼署藩司兩浙鹽運司黃幼農都轉將關防文卷委經歴邱叅軍送交方伯方伯隨在大堂上恭設香案望闕謝恩然後行拜印之禮 
[要差委人]  
　　金陵采訪友人云江南機器製造局總辦鄭蘇龕觀察經四西川總督岑雲卿宮保奏調入蜀襄辦商礦各要務署理兩江總督南洋通商大臣張香濤宮保以製造要公不可一日無人管理爰奏調湖北候補道趙觀察濵彥來承其乏本月某日已趨轅謝委大約日内卽可到差矣 
[攺釐爲捐]  
　　揚州訪事人云百貨抽釐本軍興時不得已之舉兹者朝廷振興商務毅然酌收貨捐日前江寗藩司頒到告示曰照得各處店鋪行棧運銷貨物經過釐卡應完釐金久爲國課大宗乃時勢變遷辦理殊多掣肘業經酌量變通將進出各貨或改爲按年認捐按月攤繳或改爲按貨統捐無非爲體恤商情捐欵核實免爲釐卡留難需索商賈均各樂從辦有成效揚郡闤闠繁興銷貨頗衆現經詳奉督憲批准仿照寗省章程一體舉辦業經派委設局會同地方官妥議開辦各商須知此次改辦認捐統捐卽貨經釐卡應完之釐金並非格外加捐等語聞委員將次抵揚大約不日卽可開局矣 
[邪拳復見]  
　　金陵采訪友人云去冬城西一帶忽有匪人傳授邪拳愚民無知信從者衆迨經極峯訪悉飭屬嚴拿匪人早已遠颺祗獲鄉愚若干名責令荷校游街然後科以監禁五年之罪都人士耳聞目見宜若不敢肆意妄爲矣乃日來城鄉村鎭又有傳授邪拳者所望地方良有司嚴密訪拿懲一警百庶免日後釀成隱憂乎 
[福州縣試]  
　　福州訪事人云本届縣試閩縣譚大令侯官縣黃大令定於正月二十日舉行往年兩縣應試者約共五千數百人今則不及二千人亦足見文風之日漸衰敗矣是日閩首題賢者在位能者在職國家閒暇及是時明其政刑雖大國必畏之矣義次題政在養民義侯官首題吾斯之未能信義次題愼厥麗乃勸厥民民用勸義 
[浙省官塲紀事]  
　　杭州訪事人云准補浙江長興司巡檢居少尹培和奉藩憲黃幼農方伯飭知赴任本月某日赴各轅謝委後卽部署 
 
 

Page 3

 
 
行裝前往任所○杭州理事同知黃司馬奉委管解黃茶兼辦海運京局事務遺缺由藩憲黃方伯委候補通判文别駕慧接署擇吉本月十二日履新○撫標候補都司孫梅春都戎文彬前充省城總巡戴月披星不辭况瘁現奉督憲許筠帥札委署理金華協都司當卽趨赴撫轅禀知旋由誠果泉中丞加札飭迅速赴任供職○上城總巡一差由臬憲崔廉訪會同保甲督辦戴子開觀察札委候補同知陳司馬蕃浩接辦已於本月初十日下札矣 
[鶴樓玉笛]  
　　武昌訪事友人云本月某日鄂垣學務處出有告示曰前奉兼督憲面諭省城文武普通學堂方言館皆須招考學生現各州縣投考諸生到者日多自應隨到隨考以免久客多費各生務於卽日到學務處報名投考切勿自悞○兩湖書院自改爲高等普通學堂擴充院舍將次竣工適監督黃仲弢太史因事回珂鄉紀香驄明經以獨力難勝商諸兼署總督午橋制軍速請前監督王勝之太史來鄂未識太史能否應聘而至也 
[瓊觀鶯花]  
　　揚州訪事友人云郡城保甲總巡凌大令浩年逾大衍體質充强本月初八日之晚在局辦公頗覺不甚舒適因卽乘輿回東關大街公館甫抵大門已不省人事僕從急舁至榻上延醫診治不及服藥遽賦仙游隨由家屬備辦棺衾定於翌日大殮○郡城紳士前以新寗劉忠誠公三任兩江遺澤孔厚聨名懇督撫憲奏請建祠致祭蒙恩俞允近已購定北門外城隍行宮側隙地一區鳩工庀材行將以從事版築矣○本月初七日揚屬保甲總巡局督辦李觀察鎭邦因有要公乘舟赴白下謁見署兩江總督南洋通商大臣張香濤宫保聞須望前後方可遄回 
[上海官塲紀事]  
　　昨日江蘇候補縣丁明府希禹乘輿詣上海縣署拜會縣主汪瑤庭大令互談良久而别○昨日相傳觀音大士誕辰道營廳縣各官咸詣老北門内沈香閣拈香行禮○前晚駐紥本邑南馬頭之江蘇撫標滬軍營管帶龍葆珊遊戎乘招商局某輪船赴金陵謁見署兩江總督張香濤宫保○江蘇撫標滬軍營帮帶田遊戎春龍辭差歸里由管帶龍葆珊遊戎禀知蘇松太兵備道袁海觀觀察擬以右哨哨長沈副戎韋升補觀察准之已於昨日下札矣○昨日爲春祭龍神之期淸晨上海縣主汪瑤庭大令率同主簿孫立幹少尹典史趙敬臣少尉命駕詣大東門外龍王廟小憩官廳旣而守備鄭厚菴守戎城汛周鑑之千戎相繼戾止禮生贊請行禮各官趨詣丹墀行三跪九叩首禮然後分道言旋○蘇松太兵備道兼海關監督袁海觀觀察探悉簡授兩江總督兼南洋大臣魏午莊制軍已蒞兩江因於昨日附某輪船前往白門謁見 
[傳領恩賞]  
　　去歲江南鄉試本邑朱君壽朋等六人獲雋例得恩賞杯盤花袍帽銀四兩五錢一分四釐日來已由江甯藩司李薌園方伯札發到縣縣主汪瑤庭大令因於昨日傳諭各孝廉遣丁具領 
[重懲兇犯]  
　　包探方長華投英美租界公堂禀稱流氓陸根濤王阿三陳大毛曹炳福張阿仁前經大老爺判令收禁西國獄中兹向新押犯人王阿元張阿連勒索洋銀王張不允伊等遂將張攢毆傷及背脊送院醫治醫生言約閲兩禮拜方可告痊王則受傷尚輕今捕頭令小的解案請辦王供前晚小的小便時被伊等扭住兇毆叩求分押兩處以全蟻命讞員張柄樞司馬謂西員白君曰本分府風聞西獄所收各犯往往向人索取銀錢不允所求動輙私刑吊打務請貴繙譯轉致捕頭令典守者嚴加防範毋任惡習相仍白君領之司馬隨判令將陸等當堂重笞各五百板加禁三個月 
[諭禁翻印]  
　　翻刻必究幾成爲老生常談矣自朝廷科舉改章於是新書層出不窮射利之徒爭先翻印致每一書出作者必請官給示以保利權習俗相沿千潭一印兹又有華亭縣人閔君萃祥者以所著五洲列國志彚呈送道轅隨由欽命二品頂戴江南分巡蘇松太兵備道袁海觀觀察出示曉諭曰爲諭禁事據職舉責生席威等禀稱竊職等在松江郡城西門外醵資藏書以便學者觀摩名曰麗澤書會其已出板者如府學優廪生席裕琨所編星軺曰記類編業經禀准出示嚴禁翻印在案兹又有太常寺博士銜閔萃祥新編五洲列國志彚一百八十二卷專輯五洲大小各國史志彚爲一編實集外史之大成爲當今所切用其中如南美洲三國志斯干的那維志又爲閔萃祥所手著又如華亭優廪生閔瓛閔檝所撰之德意志志華亭附生吳寶璜婁縣附生胡常惠所譯朝鮮改革史華亭廪生吳前楣等所輯之土耳其志輯要等皆爲世所未有之書搜羅會萃資本甚鉅誠恐射利之徒易名翻印爲此將所出五洲列國志彚全書檢呈伏乞給示申禁翻印并請照會租界領事札飭上海縣會審公廨一體出示曉諭俾符公例而保利權等情並附切結聲明並無剿襲割裂改名翻印查出甘罰等情到道據比除批示並分行縣廨曁函致租界領袖領事外合行給示諭禁爲此示仰坊賈及諸色人等一體知悉自示之後毋許將是書易名翻印以冀漁利違干究罰切切特示 
[大美國三魯義師省城特設博覽會徵送赴會賽物啓]  
　　三魯義師博覽會係美國爲中國與五洲各國於西歴一千九百零四年赴川魯義師省城賽會特設是會於西歴一千九百零四年四月一號舉行起至十二月一號止擬在美國三魯義師設立美國博覽會美國政府曁美國人民請天下萬國送物倒該博覽會比賽並請製物之人親身赴會此等博覽會爲天下各國政府製造人商人奇技人以及各項人所心想將物送往比賽之地方所赴該會之物乃藉以表明各該國之何項出產有何利源有可將何物所能做到之件俾衆咸知各國所能獲所可購之物係各國最大薈萃之區以便攷察實在有何物可以大衆獲益有何物可以相助均能增長財力此次三魯義師邀請各國賽會宗旨係開一精華萃聚之博覽會爲從來無如此之繁盛所有會中房舍自起建以迄竣工統用銀五千餘兆兩至所需地址約七千餘畝大厦十五座所稱爲巨擘者以備陳設製造器具以及雜物出產組織成貨機器礦產電氣各件所有繪畫音樂雜技裝運之法教育之法養漁佃獵器具作用之法經管樹林與種植之法治國齊家之法無一不備是厦中央有一所廳堂占地至一百二十餘畝爲天下萬國至廣大至華麗之房屋至論三魯義師省城人口有七十萬人之譜可爲宇内至稀罕之地該處適値美國居中之區附趁火車極爲容易無論由舊金山紐約到是省徂東徂西尤爲便捷中國人士躬自赴會或將貨物託人帶往亦甚便易或由上海或由香港到舊金山至巴忒倫西亞溝德柯麥蕃可佛各馬頭可搭輪舟換坐火車殊爲妥適乘火車之後祗須三日可以直抵三魯義師省城至所送之赴賽各物亦頗簡易祗須由輪船裝運轉換火車不過一次直捷之至美政府特爲預備聽憑華人運送賽會之物進口毫無阻滯留難所有中國官弁紳商士子學生於是年前往該會觀瞻大可入境斷不阻止其詳細章程請向駐華各口美領事衙門或駐京公使署查詢可以取閲一俟賽會屇期各口税務司以及地方官自應曉示賽會條欵曁進美國口岸章程華人是時擬赴美國無須顧慮蓋緣美政府與美民實係極願華人於西歴一千九百零四年往在魯義師賽會故也此啓未畢明日接登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日縣主汪瑤庭大令親赴北新涇拿獲私梟徐全英金福泉兩名帶回縣署至晚升堂研訊徐供小的係本地人向當挑水夫諸梟於本月初九日到北新涇在某董事地上支棚聚賭十一日小的向取飯錢五十文見土人之與賭者不過二十餘人均不相識至十五日諸梟已聞風逃逸大令喝令掌頰二十下金供小的在曹家渡當車夫昨往北新涇購物在賭塲閒觀致被誤拘尚求恩宥大令研詰再三一味遊供遂飭將徐再責二百板連金收押○北新涇巡防局員某君函送　人秦梅生控唐心泉誘拐其妻王氏一案至縣大令訊究之下秦供前年妻子王氏被唐誘去控蒙訊詰飭唐尋交抗違至今尚未交到今由親戚某甲在市浜橋遇見告知不的因往帶回詢之據稱被唐姦佔故又扭唐到局轉解案下王氏供小婦人初被唐騙匿家中後在市浜橋租屋同住迨前日始乘隙逃回唐直認不諱在令判將王氏掌頰一百下交秦領回唐責二百板取具改過切結然後交人保去 
[上海總巡局紀事]  
　　前晚南市棉陽里協泰紙棧被賊竊去洋銀四百餘元及零星器物因卽開列失單投報保甲總巡局昨日總巡朱森庭明府飭十六鋪汛捕錢福前往勘明嚴行跴緝○日前保甲總巡朱森庭明府傳諭各鋪地甲將境内太平水　查明實數造册呈報　已一律開呈明府諭令卽日滿儲淸水以便親臨查騐 
[英美租界公堂瑣案]  
　　包探李星福解陳德新苗金桂等到案禀稱伊等二人誘得寗波孀婦虞周氏及兩女孩　之來滬在　　小客棧姦宿邇來資斧罄盡將兩女求售未成欲賣氏於花烟館内氏不願報由小的拿獲送案請究讞員張柄樞司馬判各笞責五百板發押西牢半年滿期之後遞回甯波氏押候解回原籍○包探徐榮珊解賭犯毛吉富王阿毛張有餘等二十九名到案禀稱伊等羣聚泥城外第七十二號洋房聚賭抽頭由小的告知捕頭協同中西各捕拿獲起出票銀三十兩洋銀四十餘元對時表三枚今特連賭具送請訊懲司馬判將張等十二名所存洋銀各二十元一併充公毛等十七名各罰洋銀十元如不能繳則笞責三百板賭具銷毁○包探張天林解華昇軋花廠司事人向　初出店人陸安生樂小狗到案禀稱伊等將揀花婦人顧阿大綑綁吊打捕頭令小的送案請究雷律師投案聲稱顧於揀花時任情吵閙不聽約束以故薄示之懲請將向等省釋顧供所揀之花悞堕於地小婦人俯身拾起樂乘間摸小婦人之乳及而理論竟被用繩綑縳歴二時之久迨巡捕到來仍不放下某氏供小婦人眼見樂摸顧之乳司馬判罰陸樂各洋銀十元向從寛免罰○包探陳洪德解流氓沈阿發到案禀稱此人搶取林掌林所持洋銀報由小的拿獲司馬判笞責五百板荷校一月 
[法租界公堂瑣案]  
　　車寓主袁桂松訴稱車夫劉阿福向王道宏竊取洋銀四元當塲搜出送案請辦讞員孫建臣大令判責二百板贓給王具領○王靜齋訴稱家中被賊竊去皮馬褂一件報捕查獲竊犯張阿生周阿二吊到原贓請准具領大令著將張周各枷號兩個月責一千板期滿之後送縣遞籍贓給王領去○魏同源訴稱前晚作塲中被賊竊去木板四塊報捕查獲竊賊吳金生請卽訊懲大令判責二百板贓給魏具領○蔡愼齋訴稱小的在某處開設烟館前日錢仁記偕友前來開燈過癮乘間竊取烟槍一枝追至卜鄰里口始得扭交西捕帶回捕房務請重辦大令判責二百板贓給蔡具領○楊瑞林私刻某店圖章鈐於字條持至某號冐取貨物店主查悉送案請懲昨日大令飭暂楊至案略訊口供判令枷號一個月期滿之後重責四百板○偷兒陳阿福灒入江天輪船竊取某客所携衣服三件包探拘獲解案請辦大令判枷號一個月責三百板贓存待失主具領 
[美租界捕房紀事]  
　　昨日亭午時甬人施阿狗投捕房訴稱頃行經篷路某作塲突被磚瓦匠某甲將斷磚擲中面上血流不止捕頭允派包探往查○昨晨黎明時有一鄉民持布數疋來滬求售行至穿虹浜左近突被不識姓氏之衆流氓悉數攫去因卽投報捕房捕頭詢悉事在租界之外令控諸地方官署○前晚偷兒黃阿章混入北蘇州路某姓家竊取衣服數件携之而出旋被某姓追獲扭入捕房捕頭令押候轉解公堂禀請讞員張柄樞司馬訊辦 
[康疆逢吉]  
　　胡熙垣善士因客歲初度之辰承諸親友祝嘏今將筵資移助振欵爲諸君種福計交到洋一百元又許春東封翁爲文孫授室亦將筵資移助計規銀一百兩古滃天水氏因尊閫生產平安洋一百元諸君子念繫災荒情殷軫恤郤浮文而溥實惠行善事以迓天庥福祉之隆正未有艾乞登報尾藉達頌沈[  上海六馬路仁濟善堂籌振公所施則敬等謹誌]  
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十九年二月初七日京報全錄]  
　　宮門抄諭旨均已錄前○大臣慶奏請撥銀兩恭辦要差摺○東撫周奏遵旨查明據實覆陳摺○黔撫鄧奏報黔捐第十四卯銀數　恩給奬片○又奏叅文武不職各員分别懲儆片○直督袁奏遵員署理道篆片 
奴才慶　跪奏爲恭辦要差無欵可籌援案懇恩請撥銀兩以濟急需恭摺仰祈聖鑒事竊奴才恭閲邸抄光緖二十九年正月初三日奉上諭朕親奉慈禧端佑康頤昭豫莊誠壽恭欽獻崇熙皇太后懿旨抵謁西陵於三月初八日啓鑾著各該衙門敬謹預備等因欽此欽遵奴才應將各項事宜分飭所屬豫爲籌備以免臨期遗誤伏思西陵大差迄今已閲十五年之久未經恭辦所有風水界内經由橋梁道路地盤連年雨水冲刷溝㵎極多修估工料殊形費手撙節核計須用銀六千兩又查舊章四處行宮急修糊飾等工原係領銀六千兩此項祗預備秋瀾村梁各莊兩處行宮應卽减去一半費用奈現時物料昂貴銀價低微力圖簡省亦須用銀　千兩惟是廣恩庫及營中目下實屬拮据並無存欸可籌自應援照成案請欵辦理合無仰懇天恩飭下直隷總督轉飭藩司不拘何欵迅速籌撥銀九千兩委員解送兑收以便分撥動用俟事竣後將修理橋道地盤工料用過銀兩細數同營據實造册咨送藩司照例核銷至行宮急修工程及糊飾買　紙張收拾傢具用過錢糧數目由奴才衙門咨送總管内務府奏銷當此庫欵支絀諸凡節用之時奴才惟有揀派妥實員弁力求節省事事認眞斷不敢稍涉糜費所有請撥銀兩恭報要差緣由理合恭摺具奏伏乞皇太后皇上聖鑒訓示遵行謹奏奉硃批著袁世凱酌撥交慶福撙節支用欽此 
頭品頂戴兵部尚書銜山東巡撫臣周馥跪奏爲遵旨查明據實覆陳恭摺仰祈聖鑒事竊查接管卷内承准軍機大臣字寄光緖　十八年正月三十日奉上諭有人奏山東辦理税契弊端百出請飭查辦辦一摺著張人駿認眞查辦妥定章程務恤下情杜弊端叧片奏　縣匪徒綁人勒贖隊長王桂蘭通匪分贓現已查拿到省近聞有人規避處分欲爲開脱等語並著確查究辦毋稍徇縱仍飭將餘盜緝拿懲治以靖閭閻原片著鈔给閲看將此諭令知之欽此遵旨寄信前來當經調任撫臣張人駿檄行藩臬兩司遴員分别確查去後旋據布政使胡廷幹請將東省徵收税契改訂章程五條詳經張人駿核明具奏恭奉硃批著照所請該部知道欽此欽遵轉行在案兹據按察使尚其亨轉　委員補用通判　作新山　縣查明回省禀覆並經尚其亨疉次將五桂蘭提案嚴加研訊據供委無通匪分贓情事叙詳前來臣覆叅互諮考　　明確获縷斷我皇太后皇上陳之始原奏庚子夏間滕縣匪徒綁人勒贖之風甚熾其甚者一人索至數干串不滿所欲則殺　示威有分人小兒爲數叚桂於本家門首一節查光緖二十六年夏間正値拳匪滋事滕縣境内尚屬平靖查無匪徒捉人勒贖之案情　年春　縣屬喀以莊民人劉姓家曾被高明訛借京錢一百千文劉姓並未赴縣呈報亦無索去數千串之多至稱匪徒殺人示威支解小兒各節訪詢　村耆老僉云未曾聞有此事原奏旣未指出事案自難補究又如原奏滕縣城東三十里郭姓一家殺至九口至今未得主名一節查該縣距城　十里有柳泉莊人郭運法稔知高四爲匪又有嫌隙屢欲提拿送官究治高四聞知於二十四年九月間邀同高六高順侯訂分用洋槍鐵刃前　將郭運法並其帮獲之族人郭得法郭具一併轟砍致傷高順當塲被格受傷與郭運法先後身死　經該前滕縣知縣陳毓松騐訊通詳後經　獲高四高六侯訂訊明禀辦分别正法病故此外查無郭姓被殺多命之案又如原奏匪徒根株盤固皆由縣内隊長王桂蘭通匪分贓每至縣　下鄉提贓王桂蘭先送信令逸事急則取其不同夥者塡案一節查光緖二十六年三月間縣民郭長忍被不知姓名匪徒假差嚇訛聲言如不給錢定行送縣辦罪彼此爭吵經人勸散原奏所指塡案亦非無　因與王桂蘭毫無干涉王桂蘭　年與在逃之王轉等販賣私鹽後因悔罪充　滕縣鹽巡旋由鹽店轉洊與前任滕縣陳毓松派充縣隊什長陸續破獲盜犯倪計等十餘名禀辦有案王桂蘭自覺捕盜有能漸不出力經前任撫臣袁世凱訪聞王桂蘭素多劣跡札飭臬司胡景桂行提王桂蘭至司訊據供認從前販私屬實自充縣隊委無爲匪不法因上年拿獲高四送縣被其妄供同夥由縣質明實係誣扳並有廪生朱象炤等聨名具結呈保等語當經胡景桂札取縣卷维時高四先已在監病斃無從質究核其附卷供結與王桂蘭現供無異惟其素不安分暂行監禁俟緝獲王轉等質明辦理詳經批准各在案原奏謂有人欲行開脱殆卽指此而言臣逐加查核原叅滕縣命盜各案或事出有因或查無實據均可無庸置議惟王桂蘭曾販私鹽繼充縣隊緝捕盜賊始勤終怠雖據供臬司胡景桂曁該司尚其亨先後提訊詰無通匪分贓確證究非安分之徒應請將王桂蘭發還原籍嶧縣監禁五年限滿由縣察看如能悔過再行禀明保釋該前縣陳毓松明知王桂蘭販私輙令充當縣隊殊屬黼預第該員先於計典案内叅劾休致開缺並請免其置議除仍飭嚴拿逸犯王轉等務獲究辦外理合恭摺具奏伏乞皇太后皇上聖鑒訓示謹奏奉硃批著照所請該部知道欽此 
鄧爭熙片再黔省開辦振捐業將第一卯至第十三卯捐生曁收捐銀數先後分卯彚卯具奏請奬在案兹據藩司會同振捐局司道將續收捐生張藻等共一千五百六十三名覈計報捐銜封貢監等項共例銀二十七萬三千零二十九兩按三成折算共覈收實銀八萬一千九百零八兩七錢又十成貢監核收實銀三千一百六十八兩花藍翎核收實銀一萬五千三百兩總共核收實銀十萬零三百七十六兩七錢並收獲部監飯照各费銀六千八百零八兩二錢五分五釐彚造該捐生等年貫三代履歴收捐銀數淸册作爲第十四卯詳請具奏給奬前來臣覆查均與例案相符自應照請給奬以昭激勸除將副實收及捐生履歴收捐銀數淸册咨送國子監外理合附片具陳伏乞聖鑒勅部覈覆按各頒發執照再此次奬册實收係廣東分局湖北浙江駐漢駐川等處經捐所有江寗廣東分局曁湖北等省實收現仍未准掃數寄黔應俟報解到日隨卽彚卯請奬合併聲明謹奏奉硃批户部議奏欽此 
鄧華熙片再設官原以爲民文武正佐職分雖有大小之不同其地方所倚賴則一若察知不能於地方有益或竟至於地方有損則亟宜移易而淘汰之庶可免民害而肅官方兹查有定番州知州趙一鶴人尚謹飭才欠開展册亨州同張兆芑年老無能諸事廢弛永從縣教諭熊表東尅扣廪　士論不服儘先補川叅將伍樹棠張占元管帶營勇約束不嚴以上五員趙一鶴請開缺叧補張兆芑熊表東均請卽行革職伍樹棠張占元均　以守備降補以重地方而肅營伍此外文武各員臣仍留心察看如有庸劣不職容再隨時奏明甄别是否有當謹附片具陳伏乞 
聖鑒訓示謹奏奉硃批叧有旨欽此 
袁世凱片再天津道張蓮芬奉旨調補山東兗沂曹濟道新放天津道王仁寳委辦正陽門工差一時未能到任所遺員缺查有大順廣道龎鴻　堪以調　　　大順廣道員缷查有直隸補用道晏振恪才明心細條理精詳堪以委署除分檄飭遵外理合附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒二十九年二月初八日京報全錄]  
　　宮門抄諭旨均已錄前○署川督岑奏分别舉劾屬員摺○直督袁　奏恭　陵差請由部籌撥的欵以應要需摺○貴州學政趙奏督查學堂事務片 
頭品頂戴署理四川總督廣東巡撫臣岑春煊跪奏爲分别舉劾屬員以昭激勸而　吏治恭摺具陳仰祈聖鑒事竊照督撫到任三月例應甄别屬員近復疉次欽奉諭旨飭令各督撫破除情面認眞甄别仰見朝廷激濁揚清澄叙官方之至意臣到任以來於所屬各員賢否留心考察並周豁博訪互證叅觀灼知有堪勝循良之選者十三員貪庸不職者四十三員謹分别臚陳之署潼川府事嘉定府知府雷鍾德剛方嚴正吏畏民懷署嘉定府知府卽用直隷州知州鳳全明决廉勤胸有經緯署重慶府事請補眉州直隷州知州張鐸勤明敏練守經達權署順慶府事候補知府李立元端介樸勤究心教養署資州事新授湖南岳州府知府王明德勤政愛民任勞任怨署邛州事升用直隸州知州候補知縣陳兆棠除暴安良勤明愷悌署華陽縣事蓬州知州方旭盡心興學力握本原署崇慶州事綿州直隷州知州柴作舟治劇理繁循良稱最署全堂縣事候補知縣李淇才優識定艱鉅不辭署巴縣事候補知州霍勤　條理　密樸實閎通德陽縣知縣趙淵果毅有爲職事修舉署蓬溪縣事試用通判張俊生膽識俱優任事勇敢升任慶符縣候補直隷州知州　王勤愼樸誠嚴明慈惠以上十三員均擬懇恩嘉奬以示鼓勵前總辦金眷營務處候補道黃立鰲貪狡把持治軍無術開缺保寗府知府慶連貪劣多端吏民怨　候補知府花城嗜好甚重聲名平常前署屏山縣事候補知縣陳克昌貪取有聲居心險詐筠連縣知縣再瑞相久著貪名老而務得前署蓬州事本任郫縣知縣袁桂芳貪求無厭才具庸劣前管簡州鹽土局務候補直隷州知州恒秀屢用小票利已病公前署金堂縣事候補知縣吳績勳利心甚重刑罰失平前署崇慶州事候補知縣鍾慶熙鎭營貪滑有玷官常請補温江縣知縣舒士俊聲名鄙劣罔知自愛候補知縣廖秉鈞交結丁僕卑鄙嗜利候補知州楊準嗜好甚深乖張巧詐試用知縣莊受倫勞心奔競專意營私前管裹塘糧務候補知縣劉嘉禾行爲汙下婪索邊氓候補知縣戴作基屢著貪聲民怨未息安縣知縣吳忠炳政事昏怠子弟弄權前署樂山縣事候補知縣王焜藉事婪索畏葸養奸淸溪縣知縣章憲曾聽斷草率近利見小璧山縣知縣黃伯恩繆戾粗疏罔知治道試用通判張光藻行爲貪鄙罔知檢束改指江蘇候補知府張文采聲名惡劣婪索有証候補知縣吳德新藉公漁利不恤人言候補知縣穆秉文積習甚深難期振作以上二十三員均擬請旨卽行革職補用道張桂林查爾崇蔣關齡以上三員均才欠開展難勝監司擬請旨以同知歸部銓選候補知府羅以禮識短才庸不堪表率以上一員擬請旨以府經縣丞降補江北廳同知王延齡治理未諳馭　疏縱　元縣知縣錢菁輕佻浮滑交結劣紳蓬溪縣知縣牟育怨　煩興不勝民社署長壽縣事候補知縣沈秉鈞才守平常不諳聽斷以上四員擬請旨以從九品未入流降補高縣知縣裴棨政事疏怠　下弄權調補秀山縣知縣李步瀛性情乖謬治術未精洪　縣知縣吳爾亮才識庸陋不宜親民以上三員係正途出身均擬請旨以教職歸部銓選靑神縣知縣葆捷久病衰庸難期振作巴州知州邱祖培性習疲庸久任無效儀隴縣知縣舒信孚樸實無才兼患重聽以上三員均擬請旨勒令休致調補江津縣知縣袁啓麟疲滑無識難勝繁要閲中縣知縣武鏞性近怠玩難任地方冕甯縣知縣饒敦秩歴任地方罔知勤奮巴縣知縣胡徽元臨事寡識措置失宜樂至縣知縣孫紹龍夙工營競才可節取以上五員均擬請旨開缺留省察看會理州知州劉恩鴻人過長厚治邊未宜以上一員擬請旨開缺另補其餘實缺候補各員臣尤必虚衷延訪詳加考察遇有才猷卓越盡心民事者自應隨時奏請奬勵其甘於貪鄙安於泄沓者先由臣嚴檄指斥其失儻始終不改再　奏請嚴懲斷不敢稍有膽徇任各員下禍民生上誤國是至此次叅革所遺各缺俟奉旨後再行照例分别辦理所有微臣到任甄别屬員緣由理合恭摺具奏伏乞后太皇皇上聖鑒訓示謹奏奉硃批叧有旨欽此 
太子少保北洋大臣直隸總督臣袁世凱跪奏爲恭辦陵差擬請由部籌撥的欵以應要需恭摺仰祈聖鑒事竊臣欽奉光緖二十九年正月初二日上諭朕恭奉慈禧端佑康頤昭豫莊誠壽恭欽獻崇熙皇太后祗謁西陵於三月初八日起鑾著該衙門敬謹預備其由京啓　及經過地方務從簡省所有經費著袁世凱核實撙節淮其作正開銷絲毫不許攤派民間以铭擾累其餘隨　各執事官著御前大臣軍機大臣内務府大臣隨時核議請旨遵行欽此等因當經轉行欽遵辦理一面督同藩司周浩並添派臬司楊士驤查得歴届 
陵差經費借資民力者居多東陵大差向需用銀六十萬兩以外西陵大差自光緒十三年以後未經舉行又値庚子之亂案卷遺失應需經費若干無從考核臣博訪周諮大約較東陵用欵略少亦需五十餘萬兩除例准報銷十餘萬兩其餘四十餘萬兩大半借資民力民間徭役視同正供其災歉州縣酌量减免不敷之欵由通省官吏分年酌攤彌補上年恭辦東陵大差遵奉諭旨所有經費絲毫不派民間由臣奏蒙飭部籌撥銀二十萬兩將從前無名浮費槪行裁减務從簡省尚不敷銀八萬餘兩臣在於司庫地糧項下動用開單報銷在案兹復欽奉前因自應仰體朝廷軫念民艱籌撥公欵撙節備辦計由京城至易州良各莊現已接造鐵路直達行宮僅附近　陵寢尚有數叚道路橋梁必須修造其應用駝隻向由宜化府攤派差徭業經臣奏准豁免現由鐵路亦可毋庸雇備而臨時應用夫馬及一切支應並廻鑾時巡幸保定恭備各事臣恪遵歴次聖訓力求儉約可减卽减可裁卽裁務去向來浮濫積弊現計差期已迫欵須先　惟是直隸當兵燹之餘元氣至今未復庫儲匱乏拮据異常此次陵差經費委實無可騰挪惟有仰懇天恩俯念直隷庫欵奇絀飭　先行籌撥的欵銀十五萬兩由臣督飭承辦各員核實動支如果不數再由藩庫無論何項先行酌量挪用事竣一併作正開銷惟近來百務仍形昂貴人工物價寔用寔銷未便以例價相繩所有用欵仍請援照上年成案開單具奏免其造册報銷以昭簡便理合恭摺具　奏伏乞皇太后皇上聖鑒訓示謹奏奉硃批著户部迅速籌撥餘依議欽此 
趙惟熙片再七月疉奉諭旨飭令各省督撫學政建設學堂仰見聖主培植人才之至意臣比以試事倥偬出省日多未及躬親督率所有省會大學堂謂費由撫臣主政調度一切於去年十一月初八日附片具陳旋奉硃批知道了欽此欽遵在案現在省城應建之大學堂早經造竣於九月初一日開學臣亦試畢回省查臣署日行公事較簡於撫臣自應以其餘力常川赴堂督查一是或教習委員有不稱職及駐堂學生侕矩越規雖資造就者自當隨時咨商撫臣分别斥退如於學堂有益之事亦卽力與維持總期盡一分心收一分效以期仰副朝廷建學興賢之盛典萬不敢苟安尸素自外生成至府縣學堂亦經通飭赶辦理合附片陳明伏乞聖鑒謹奏奉硃批知道了欽此 
 
