# 1885 - 307 - 4904519

 

Page 1

 
 
[分設常州申昌書畫室告白] [  申報舘主人啓]  
　　毗陵爲人文淵藪媚學之士好購藏苏書名畫法帖輿圖以供觀覽兹故於常州城内大街青雲坊南首分設申昌書畫室將點石齋申報館兩處所印之書籍碑帖地圖出售俾購者近地卽是無須託人代買郵遞以省周章至欲看申報亦可向之訂定自當按日送閱風雨無阻統祈賜顧爲盼 
[順天江南浙江江西四省闈墨出售] [  申報舘主人啓]  
　　本科順天江南浙江江西四省闈墨本舘業經先後排印校對無訛紙張潔白頗爲士林珍賞定價順天闈墨洋七分江南八分浙江江西均七分售處仍照曩例揣摩風氣者所宜先睹爲快也 
[五十六號畫報出售] [  申報舘主人啓]  
　　本埠三洋經橋潤康錢庄被刧之夕時齋中畫友適從該處經過親見盜黨各執利械向西逕去其在後一名聞人呼救聲急恐法捕追來渡小橋過英界冀脫身而適爲印捕獲住卽田五也事屬確見故圖之以供衆覽報首畫譜兩圖俱羅漢爲任君阜長所繪筆墨之妙久重藝林不煩贅述後附淞隱漫錄圖說一則准二十六日出售此布 
[擬設洋藥總司議]  
　　鴉片產於印度而總匯於香港近年吸食者愈衆走漏者愈多不獨爲通商全局中一大漏巵而於國家釐稅所關亦非淺鮮今欲杜其弊清其源絶其流正其本莫如設立洋藥總司而以其權歸之　朝廷蓋榷烟之中隱寓禁烟之意焉何謂洋藥總司總理衙門移文於英之駐京欽差并我國駐英欽使使與英之外部大臣印度總督酌商許在印度香港兩處由中國簡放榷烟大臣駐劄其地專理稽查烟務所有鴉片入中國者每年或十萬箱不等由印度商人報明印督由印督移咨中國駐印大臣按期運載至華聽由招商局輪船代裝駛往各處通商埠頭以香港爲總匯之區存貯棧房以待分運蓋走漏之弊杜之於中國則難杜之於印度則易何則印度英商自行運載來華旣至香港之後中國海面港紛歧各處皆可繞越且走私輪船又復迅捷異常乘夜偷渡不服盤詰中國奸商又與西人互相表裏恃爲護符冒險影射詭計百出勢實無從稽查今於印度出口之始一報之于印督再報之于駐印大臣給以文憑其來數已昭然有據雖欲偷漏勢必不能若其中有非在中國消售者則不得載至香港爲存貯之所印度栽植鴉片歲有定額不得多種販運中國十萬箱之外不得再有所加違者有罰英廷設法本爲至善無奈一經出口分運各處卽已難稽其報之英官原有總數而所經中國關廠報稅抽釐每于總數不符兩兩比較相懸甚巨非由偷漏胡爲至此今于印度載至香港之後若英人欲分運中國通商口岸消售悉聽其便惟載運之船存儲之棧皆由招商局代爲經理其費一秉至公如或英商以爲不便議不能行則有掛號領憑之一法何口進口何口出口何口分運各處通商口岸須詣中國駐港大臣一一報明銷售之後然後納正稅及子口半稅此於印度官商皆有益而無損而亦任其隨時消售販運無一毫稍掣其肘誠如是也中國所設一切緝私委員巡船皆可裁撤所省者大何憚而不爲况乎榷烟原可與禁烟並行而不悖所入中國若干萬箱每歲爲期原有改制本可歴年遞减正不妨與之悉心以籌和衷共濟總之我所以待遠人者不外乎開誠布公實事求是絶不參以釐毫私意粉飾於其間可行與否在乎能直告之而已秉之正持之嚴彼亦有所憚也鴉片本一毒物非以養人乃以殺人旣爲鄰好之邦乃以毒物販售於我利已而害人旣以良法美意與之商而彼不聽是不欲我由漸而袪害也天下中外雖攸殊總不外乎理而已矣惟理可以折之如不然者仿前代榷酤之法凡有印度所來鴉片悉歸之官由官以售之民西商如有私販者倍嚴其罰無亦杜截偷漏之一端由是售烟者區之爲烟户吸食者當必漸寡將見不三十年而烟可不禁自絶矣嗚呼今當軸者孰能肩此重任哉 
此稿由天南遯叟送來自謂十年前曾商之於鄭玉軒星使唐景星觀察以事關重大未果舉行又嘗與港督燕臬斯私言之燕君亟贊其可謂當助指臂力後聞馬眉督觀察曾有印度之游或爲此事未可知也特將來必有大力者起而行之爲國家歲增數百萬帑金豈不偉與聊存其說用備愚者之一得本館按鴉片之爲害人人知之鴉片之當禁亦人人知之故英國亦有禁烟之會中國而苟能禁絶固屬美事無如禁者自禁食者自食至於今日大街小巷僻壤窮鄉幾於無處不有人人甘之如飴於此而欲思一正本清源之道使數十年之流弊不禁自絶難矣近者自烟稅改章後漏稅偷捐之事日有所聞當軸者知加稅之後偷漏必多故於商賈薈萃之處添設巡丁而各局卡之查搜亦無不更加嚴密偷漏者不見少損而經費已患不支本館久欲著一論說以告當事之人適閱斯議其言以清源絶流爲本計其近功可以益國家數十年之進項推其後效可以塞天下千萬人之漏巵言近而指遠事省而功倍誠禁烟之要策也錄之以供衆覽能否見諸施行則非草野所敢知也[  本館附識]  
[越亂未已]  
　　香港西字報言法人於越南之事雖已與中朝議妥而迄今未能敉定前月十五孤爾西將軍由河内啓行帶兵前往洪化地方勦辦盜匪該處離河内一百二十里有黑旗餘黨及越南土匪并法國客兵之逸去者共計有三千名初聞法兵被其所敗繼而有客附南洋輪船由海防於廿二日起身來港述及此次法兵一路前進時尼格禬也將軍尙在東京由水路進兵夾攻鏖戰良久亂匪爲法兵擊敗其死於砲火及被獲者不計其數遂各散去然東京地方至今竟無平靖之地處處皆有盜賊前有馬低法國洋夥坐本地船前往紅河中途爲盜所殺然則越南之亂其尙未有艾歟并聞前此東京疫症流行之時法兵之死於疫者約計有三千名之多刻下則疫氣已消而新兵亦將抵越矣 
[覬覦緬甸]  
　　駐京友人來函云傳聞英人覬覦緬甸先以吞并之意告之法廷當經允許於是密遣師船趕赴緬甸其兵部大臣屈指師船將抵緬境乃始昌言於議院謂將吞并緬甸等語此事已由英倫電局電逹京都當道作何籌備刻尙未有所聞或謂中國自顧不暇殆未必起而拯救矣然廟堂碩畫必出萬全艸野小儒何敢妄議哉 
[私土充公]  
　　有輪船名海防者由厦門駛往汕頭船内載有搭客不少船主以前次格來紅輪船搶劫之案由 
 
 

Page 2

 
 
海盜扮作搭客所致故欲將搭客所有箱子盡行開看詎意搭客中有數人堅不肯開箱船主乃命大副將箱子關在一房艙内未抵汕頭偶開房艙門但覺烟霞氣味撲人鼻觀卽扃閉如故旣抵汕頭海關巡丁前來查艙開箱視之則纍纍者皆是烟土遂命悉數充公始知當時搭客之不肯爲船主開看者盖以此也 
[京華載筆]  
　　黔中某孝廉僑寓京師櫻桃斜街貴州會館家中一貧如洗旣不能操三寸不律爲療飢方又不能持顏淵飲水之瓢孔子叩脛之杖向人乞太公九府錢一枚以致轆轆腸廻時歎將軍負腹老母年逾七旬八月間忽患病孝廉爲之乞靈於操和緩術者欲以參苓療疴癢又以無人奉侍遂託館中司閽之妻代前湯藥母服藥訖口吐鮮血隨卽嗚呼孝廉草草殯殮痛不欲生苫塊昏迷之際疑閽人妻置毒藥中以致萲陰頓萎遂於九月間控諸城憲城憲移送刑部部員訊得孝廉所控詞涉荒唐勸其不必興鼠牙雀角孝廉不從部員謂必欲澈底根查務須開棺相驗倘屬子虚烏有則誣告之罪汝可當乎孝廉語頓塞案遂得了嘻蛇影杯弓古人因疑致病今之某孝廉毋乃類是乎○張朗齋中丞督勇在前三門外濬河築隄刻已大工告竣不日將移軍西北城外修整隄工盖一至十月之杪河氷堅凍卽不能畚鍤興工故須若是汲汲也○崇文山大司農因蒙古王公年例　恩賞縀匹有折價者有實放物料者其中恐有不實不盡情形遂派承辦司員自同治元年起將所發蒙古王公折價縀匹如何折放折價遵照何時所定章程赶緊查明呈堂詳閱 
[出使多才]  
　　出使美日秘大臣張樵野京卿於九月十九日開用關防咨明總署吏部及南北洋大臣在案隨軺各員亦大半派定如禮部郎中延錫九部郎齡候選道伍秩庸觀察廷芳通判蔡和甫别駕鈞皆在叅贊領事之列何君來莫君鎭藩皆在繙譯之列又無錫許錢二君則在隨員之列山東張姓係充供事者聞何君來字飛鸞向在香港以明幹著前隨陳荔秋星使出使美國辦事明敏接物和平深資得力嗣緣事假旋在香港某洋行管理一切行東倚之如左右手誠洋務人員中之佼　者也張星使久耳何君名欲收駕輕就熟之功因於日前發電招之莫君鎭藩係廣東同文館學生精英文善詞令久爲廣州將軍長樂初都統制善垂青歴保以府經歴縣丞歸部卽選并加六品銜此次都統制任滿入都以莫君力荐於張星使星使正需繙譯之人遂電促北上以資差遣莫君已於九月中旬抵都矣類誌之以鑡人才之盛 
[江左秋聲]  
　　本科譚護撫之爲監臨也事事認眞一如其任蘇藩時厘剔弊端不少假借卽貼例亦嚴故凡作奸犯科者無所施其伎倆每多抱怨其實護撫憲愛人以德士子之陰受其益者良多現在與考者事後追思均爲之稱頌不置云○武舉之以弓刀矢石來試者咸假舘於城北洪武街一帶莫不埒試錦韀箭搖金僕教塲在覆舟山之南麓向設演武廳三座廳前各開馬道長里許廳外施五彩布棚如行帳然餘則紙閣蘆簾廻環互合惟土子多來自田間罝兎有餘盤馬不足蠻靴窄袖人人悉急就章殊少寛乎有容氣度國家掄才文武並重正不知誰是第一流人物也○抱芳閣之被火也錦籖牙軸不啻如絳雲樓之十萬卷盡付焚如刻下房主已鳩工庀材大興土木照原式不差累黍聞半賴抱芳閣主人爲之佽助云○放榜日有扶杖而觀者謂胡世昌乃胡杰之子朱鳳書乃朱鳳喈之弟父子兄弟同科實爲藝林盛事又聞胡君係安徽涇縣人家在萬山之中登科一記爲該族數百年所未聞而父子同科又爲該縣數百年所未有誠佳話也○某同考官久推爲士林宿望曾爲淝上長皖人士多樂從之游然其人並不樂與後進周旋惟逢大比之年提唱惟恐不及蓋兾其鐵網多收無使珊瑚抱憾于海底耳本届榜放後潛取落卷中之未邀鶚薦者悉被以嘉語移虎豹之文于犬羊之鞹在造就苦心不過爾爾安得持玉尺者盡不惜和凝衣鉢乎 
[辦理朝鮮電報委員銜名單]  
　　督辦朝鮮電報局務三品銜儘先前選用知府陳允頤號養源武進人總管電報兼辦理文案事件委員藍翎分省補用縣丞周紱卿號敬廷長沙人總查各叚電線辦理支應委員五品銜浙江補用縣前先卽補府經許紹猷號席珍長洲人仁川分局四品銜前浙江候補知縣晏錫琦號蓮渠揚州人平壤分局直隷候補通判徐以修號洛泉陽湖人義州分局留甘候補從九談震臨號夢九武進人 
[西江瑣語]  
　　闈墨初出莫不爭先快睹幾於紙貴洛陽譽者固多毁者亦不少平心論之壬午墨思沈力厚惜多抄襲乾嘉諸老舊作今科闈墨思力雖遜尙屬時竇手筆不失本來面目合而觀之何必軒輊於其閒哉○新中舉人赴學政衙門塡寫親供宅門内外向有陋規梁湘南宗師體恤寒畯飭令一律裁革不得索取分文書科以不敷辦公再三懇求宗師始允減成辦理其門丁差役等費槪行革除業經牌示曉諭矣○武生考遺分作兩場已於九月十八九日竣事連正案統計報名騎射者約有五千餘人較之文塲不過三分之一惟其人類皆孔武有力往往恃衆逞强學撫兩院已先後出示嚴禁矣○兩主試出闈後赴各處公讌日不暇給計自撫憲以下至南新二縣分日筵晏無不演劇侑觴歡聯賓主美盡東南定於二十六日晉京覆命○十七日舉行鹿鳴宴後兩主試卽飭各房官赴監試衙門細閱中卷四天盖爲磨勘地步也○德中丞飭承差胡輝東齎送題名錄至京進呈御覽○本年海防新例旣開捐監應試者殊不乏人因請領部監照有需時日恐悮場期蒙前藩憲詳請撫憲批准咨行學憲暫據實收考取遺才一面咨部查核現奉部覆該項監生應赴部交納二成實銀方准應試外省不許兌收亦不得遽准鄉試然文塲已經完竣應自武塲爲始近有武監生數人係由海防新例報捐未赴部交納二成實銀者卽經學憲扣除考遺文塲准考而武塲不准亦有幸有不幸矣○惠民門之城門前次被焚現已修治完好樓櫓雖未復舊觀而牆則粉墁一新或謂卽此已足不必如前之竪柱覆瓦云○新建縣李蘭墅明府曾珂前次禀假回籍業蒙上憲批准賞假三個月想武場竣事方可交卸起程也○省垣各叚各有轎班專攬生意彼此不能通融日前風神廟前有拜客者因該處轎班某甲他出當雇學院前之轎班某乙暫承其乏不料某甲以乙奪其生意毒行毆打適某乙又因差事罣悮被承差痛毆送交南昌管押一日之間而受毆兩次區區雞肋其足當尊拳耶 
[查艙不易]  
　　前次李與吾軍門巡閱長江乘兵輪上駛抵九江碼頭當軍門入城拜客時有老鸛塘查官輪兵輪委員等往兵輪查看盖恐劣商串通水手攬帶私貨也適見有大新皮箱六隻詢諸該船管帶答以督署蓮幕周君代督憲帶回湘中及向周某索帶箱信件一閱周答以無細看箱面封條並未蓋印又向周索鑰匙開箱騐看周又云無且不肯開箱正與辯駁忽水師某守戎赶到云軍門傳諭該箱係制軍託帶至湘者並無私貨該委員等卽遵諭開划船回局此當日查艙之實在情形也前報所云軍門回船申斥委員汗流浹背而退係傳者之訛也來信又云九江往來官輪兵輪向歸新關扞子洋人稽查私貨因洋人與該官輪聲氣不通致多齟齬近年改章由九江關道派委員駐老鸛塘稽查官輪兵輪送奉憲札嚴禁越漏上月某日有兵輪一艘由卾下駛至老鸛塘時陡起西風水流似箭委員等乘坐划船赶上登輪查騐該船管帶陳某將各艙鎖閉不准開看委員等無可如何只得下划回局銷差此時該划船已被兵輪帶至十餘里之白水湖地方該船管帶陳某至金陵卽稟請上憲行文關道云兵輪藥艙關係甚重以後毋許查看由此類推足見查艙之不易 
[游戎蒞止]  
　　狼山鎭遊擊周游戎鼎乘坐砲艇來滬泊在南市太平碼頭 
[格致書院整頓新章]  
　　格致書院自徐仲虎觀察赴徐州辦礦務中西董事公舉天南遯叟王韜爲掌院擬廣拓規模整頓一切新章其中最大者有數端其一爲歲收肄業生童入院學習西國語言文字學旣有成則擇其性質之所近教以天算輿圖機器格致電氣化學製造建築 
 
 

Page 3

 
 
鎗礮舟艦施放駕駛凡近日投時利用無所不習不僅囿於一材一藝已也學有心得他日卽可宣力於國家况近聞當軸者將於沿海各直省設立水師書舘武備學堂誠當今之急務也亦可代國家收取人材儲以待用聞有數大憲樂捐鉅貲佽助院費俾得舉行是事中西董事定於十月初六日集會議事至時院中彬雅蹌濟之盛必有可觀者將見其振興也可立而待也其二每歲春夏秋冬四季之首月出題考士名曰格致書院課藝其立意以富國强兵爲主而旁及各種西學務期有用收齊後延有名望之儒悉心勘定評泊甲乙其得列於前茅者例有賞賚以示鼓勵擇其文之尤佳者刊錄申報滬報以便傳觀遐邇每年四次舉行甚盛舉也院中每日自九點鐘闢門以迄下午五點鐘苟有入觀者一經詢問當卽詳爲指點使之由淺以及深由粗以及精而曉然於格致之爲用甚大也蓋格致者一切西學之基而所包者甚廣也如此中西董事旣代國家搜羅人才又爲國家培植子弟格致書院夫豈虚設也哉 
[局務生色]  
　　招商局自向旗昌收回之後大有日新月盛之勢昨有西友言及聞八月内所收水脚銀十八萬兩九月收至廿二萬兩由是言之亦足見局務之辦理得法日見生色是可爲有股諸君賀矣 
[督辦松滬捐厘總局批]  
　　據禀已悉查定章各營局曁文武衙門無論采辦何項物件均應照章完捐如非奉有諭旨免厘一槪不准騐放據請將各處捐助棉衣棉褲免予捐厘本難照准姑念事關善舉且非他項貨物可比旣據該董具禀應准暫行通融騐放以全善政已由局通行各局卡一體遵照隨時騐放矣仰即分頭函致各處勸募紳董如有寄滬助賑棉衣褲等件務於公信面上註明件數梱數加盖各處勸募公所戳記以憑查考此繳十月初二日 
善昌於九月二十五日具禀松滬捐厘總局憲請通行各局卡如有各處善士垂念山東沙洲等處水灾飢民無衣無食時届泠汛將至勸助棉衣褲運來沿途各局卡求免厘捐事關善舉請卽騐放今蒙局憲大人一視同仁批准施行同聲感戴尤恐各善士解衣來甲未衣週知俟備函咨照外務祈來信面上詳細註明沿途過卡呈明請騐梱件相符卽能放行今特登報奉聞[  施善昌附啓]  
[石欄忽倒]  
　　法巡捕房收捐東洋東照會以西歴每月一號起至九號止過此不得再捐昨爲九號截止之期故車户報捐者更形擁擠以致巡捕頭寫字房門首密若蜂屯人皆不能進出石扶梯上亦無容足處十點鐘時面前之石欄杆忽然脫筍倒下三節勢如山崩隨欄倒下者二十餘人其中受傷者九男一婦餘皆無恙其時法醫生在工部局閒談聞信卽脫外衣前來看治據云受傷十人中有江北人徐財南年甫十六歲跌傷太陽穴并恐傷損内骨最爲危險敷藥後捕頭立飭雇馬車兩輛着法包探嚴頌眉孫寳生巡捕等將八男一婦送入仁濟醫館徐財南不能坐車另用板扛擡其他若趙元福傷腰蘇小五子傷耳邱萬順傷頭脚徐阿二楊阿三周也海徐阿永陳錦堂等或傷頭及腿脚不等惟李車氏傷脚跟在九人内爲最輕云 
[彩票電信]  
　　西本月吕宋發財票業已開釆得有電信其頭彩二萬一千二百六十九號二彩二萬七千五百零九號三彩七千三百九十七號 
[賽馬紀餘]  
　　賽馬旣畢各馬夫例得賈其餘勇分道揚鑣昨日風日清和倍覺興高采烈而輕衫圑扇寳馬香車則寥落若晨星不似從前之喧闐熱閙矣惟西人之餘興未盡者亦得補賽一二次以角輸贏 
[洋藥局示]  
　　洋藥稅捐總局爲出示曉諭示照得本局前奉飭奉行准部章加征洋藥厘稅每百斤統征銀八十六兩内地川西各工按照洋藥减半核收復奉憲飭内地土藥一項如來上海報捐由局黏貼印花分給運單若在鎭江照章捐過復來上海銷售亦須報局覆騐以免重征各等因均經遵照開辦在案但查鎭江已捐之土藥紛至沓來由局查騐印花僅於土包外面黏貼一紙包内並無憑証殊非愼重之道拆　查騐毫無辨别設經更換易滋流弊現由本局議定章程如鎭江已捐之貨來滬槪行拆包於土肉上盖戳查騐加貼圖章以示區别而重捐務誠恐未能周知合亟立限出示曉諭爲此示仰各商船販各户人等知悉嗣後爾等販運土藥來滬已在鎭江捐過者報局拆包發騐加盖戳記圖章以憑銷售倘由本局騐過之貨尙存未售者統限十日内赴局覆騐加戳倘逾限不遵因循自誤並以後查獲拆包查無本戳局記圖章之土藥其中顯有情弊定卽照章分别究罰以示限制而杜流弊其各凛遵毋違特示 
[會訊私土]  
　　洋藥局董延請西訟師担文君及在局西人惠爾生偕十六號巡丁張永豐至英公堂訴稱昨日巡至五馬路見粤人林阿五携帶漏捐大土半只當卽知照巡捕恊拿今由捕房將林解案應令將土交出充公林供小的在天津路開設湧盛煙館土向五馬路東首西人南爾處購來以便熬膏銷售該巡丁禀稱察得林實將土帶往鄉間所云在租界中熬膏銷售明係搪塞之詞担文請羅太守諭捕房將土解送公堂太守然之立標硃諭喝將林押俟捕房交土後再行研訊差役將林帶下時佩副領事命捕房帶林回去中西捕遂同差役相爭担文止之曰可毋爭奪隨問太守曰公堂上發押華人之權在貴府乎抑在伴審西官乎太过曰權歸本府和約及公廨章程彰彰可考佩副領事向太守曰請退堂商辦如何太守曰可無退堂貴副領事如有所言卽請當堂宣布担文隨向佩君曰巡丁旣獲購漏捐之土理合由華官發落佩君曰其人在租界中開設店舗卽向租界中購土熬膏向無厘金可繳今洋藥局所定新章駐滬各領事尙未允行須候上官批示再行定見現祗可仍照界中無厘金之事辦理担文曰租界者西人所租之地也凡在華人界内貿易者仍係華人旣是華人則應遵華官所行之法西官可毋千預佩君總以此事須禀明啊正領事核奪本副領事不得擅專爲辭担文謂禀明正領事施行原無不可但現在應令捕房將土解案林由華官管押滔滔清辨多至一點餘鐘中西捕及差役分站林之左右惟待命下遵行太守檢閱和約及公廨章程又向佩君曰貴副領事與訟師辨論多時矣本府惟有照公辦事遂着捕房解土林則發押佩君曰本副領事並無土件太守謂是何言耶担文又向佩君再四辨論佩君始允林由華官暫押俟禀明啊正領事核奪西人南爾亦上堂聲稱土係我物太守向佩君曰貴副領事旣允將林管押本署嗣後設有查獲漏捐之土理合人土一併解歸公堂判斷從此作爲定論可毋多費唇舌矣佩君曰此言尙須緩商盖本副領事亦有爲難之處故欲與貴府商辦也貴府苟不思彼此皆有難處殊非和衷之道太守曰貴副領事每因洋藥之案令將土存捕房人亦帶去已非一次殊非循章辦理設再照前次辦法本府殊難會辦公事隨飭差將林帶下管押佩君仍笑容可掬與太守退至花廳晤商一切 
[捐單正誤]  
　　高易賑所九月廿八日送來清單十月初三日登入申報附張内有萬利寳號桶捐錢一千二百文錯寫二百八十文漏去清雲里桶捐洋二角錢五百五十文美賢里桶捐洋二元錢二百八十文合亟補注 
[江督轅門抄]  
　　九月廿五日署江浦縣龔長恩謝委○廿六日知縣陳偉傑禀辭回蘇○廿七日正主考馮副主考戴辭行縣丞俞允文交缷瓜洲司回道庫大使李乾由京來禀到藩轅牌示銅山縣典史員缺前經請以議叙補用典史單山昭咨署已奉部文覆准自應飭赴新任 
[蘇省轅抄]  
　　九月三十日候補府照磨陳德醇禀知奉委中路二段冬防差從九汪聿桐禀知奉委婁門水關盤查差○十月初一日題署金壇縣陳炳　禀辭赴任李炳謝 
 
 

Page 4

 
 
飭知咨補江陰縣典史缺 
[浙省轅門抄]  
　　九月廿七日候補府吳唐林奉厘捐局委處郡鹽厘總局禀謝運副儲鴻勳解京餉禀辭赴都○廿八日正典試白副典試潘俱親拜辭行顏鍾㑺禀知厘捐局委省城洋貨捐局差叩謝黃岩縣倪禀辭赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　治喘止咳順氣化痰丸 
　　夫痰之本水也則原於腎痰之動濕也則主於脾痰之結氣也則停於肺是故脾爲生痰之原肺爲儲痰之器語云治痰先治氣氣順則痰除得其要矣彼凡外感六淫内傷飲食肺氣被鬱卽聚液而成痰失治則留伏經絡結成痰核或胸膈膨脹或哮　不能眠或手足痛不能舉或筋骨引痛咳嗽心悸或痰迷心竅舌强不言種種怪症不勝屈指雖致病緣由有風寒暑濕熱酒食生冷之不同要在一氣字　之矣本閣精究有年製煉此丸專治老痰頑痰各種怪症無論受病淺者藥到應騐如神卽使病延日久痰積巳深務須携帶傍身不時服食自使元氣漸復客氣無權痰涎不攻而自愈此丸前在嶺南久經流傳行世用再刊佈四方俾衆贓知焉每瓶大洋三角廣東延春閣蠟丸號分設上洋棋盤街北首東向開張 
　　新出豔粧新語 
　　自古佳人有沈魚落雁之容閉月羞花之稅未有不藉修飾而成姣豔者是書係李笠翁先生偶作先生才子也才子與佳人無微不至故於修飾一道尤爲講究而入神矣每都三角附品豔百花圖此書有詩有畫寫意寫情每部二角寄四馬路文海堂萬卷樓城内寶順堂啓 
　　眞芙蓉散東洋奇珍香粉 
　　專治面上斑點酒積粉剌浮黑油黄等氣能活血潤色化滯生光每早夜開水調擦數日旨效此以玉容散倩名醫加減其功較勝每瓶錢八十四○東洋眷粉此粉以異品香葩集成能使容顔少嫩色潤肥淸非純用鉛粉搽之則尅血戕畢竟皮色泛靑者比每瓶洋二角寄在上海寶　街北首兆榮里口大豐布號發兌 
　　新開浙紹融經館書局 
　　本局開設上洋四馬路老巡捕房南首石庫門内專書鉛版石印　版梨刻各種書籍賜顧者請至購取 
　　賞格 
　　啓者九月廿六經小號報海定輪船裝津計崧唛上紙十三斤裝貨時在船遺失内係印好空頭錢票五千張票上印明鄚州瑞生祥字樣兩邊均係千字文竊思有人拾去亦無所用然小號經裝不免難以交代故特登報奉告如有人拾得者請卽送至申報舘内酬洋兩元决不食言乾泰豐謹啓 
　　輪船往東洋等埠 
　　啓者本行納格約麥魯輪船於禮拜三卽十月初五下午一點鐘開往長崎西門舍革神户横濱等埠小包收至初四正午十二點之日上午十一點鍾爲止在船買票須照定價加十分之一如各寶號欲裝貨搭客者請至本行訂定可也此佈九月廿八日三菱公司啓 
　　仿單告白 
　　竊本號開辦杭扇運粤發售歷有年所向蒙貴客垂靑不勝欣感皆因紙料堅結乃能遐邇馳名近有無恥奸商假冐芳風舘惠記賈因此内加仿單佈告　外各埠倘蒙仕商賜顧者祈細認范惠記馥號並看　之精細庶不至爲棍徒欺騙幸甚浙杭范惠記馥號主人謹啓 
　　義豐烟膏 
　　本店開設上洋老北門外城河浜精製淸膏每洋一兩三錢陳膏每洋二兩六錢冷籠每洋三兩熱籠每洋三兩三錢平頭外加此衆公道凡仕商賜顧者請認本號招牌不悮 
　　票出售 
　　　行由呂宋分設來申開張有年高辦按月呂宋票批發門售均可並售呂宋烟　收彩票格外公道諸公光顧函購指明投交當班回件上洋四馬路 
　　十一月票出售 
　　金張六元半張三元分條足洋七角　客函購斯　明交棋　街同芳茶樓内原局奉上無悮新記啓 
　　五四三温火車糖發售 
　　如貴客欲買者或幾十包或零拆亦可價錢與别家格外公道請到本行帳房看樣議價可也大　花園對門老太古帳房謹啓售 
　　佛羅斯製貢邦補益　水 
　　此藥水係爱佛君素體屋弱氣豐兩虧曁致百病豐生將威癆瘵記練或　　此壯健專洽喉肺各症　嗽　慈尤　功效倘肺管氣促　氣不舒肺有　傷服之立見神效予數十华游歴各處從榮見有　斯之妙藥運舊中華凡染羅症者言得此藥神效　　各處紳士名　鄒延名醫診治殊不及此藥之　騐服過者喜其鑑紗是以愈傳愈廣恆以購備爲保身之符卽如上海天氣寒暖不時人皆易染　　賭　屢嘗此藥確知神速無比並可兼治别症服藥之該止　　神健脾開胃體質鹽壯近因來貨不多銷路頗旺　藥有起死回生之　　勒甚　藥賜　者早來購取以　沉　速　企予鹽之上洋大馬路醫　洋行注人　白甲 
　　新記煤炭號啓 
　　本店專運售白煤其煤無烟火力匀而耐火燒後俱是白灰並無炭屑且永免通掃烟囱之累於冬天火爐之有最合價亦相宜兼售各路烟煤松柴炭等諸尊光顧請來面議鋪設虹口白渡橋北首朝東門面便是 
　　味蒓園游例 
　　游資一角僕嫗一律隨來童稚概免付給宴客聽便章程另立花果供賞未宜攀折所願游人同深愛惜 
　　新義豐烟膏 
　　本號開設新北門外吉祥街中巿擇於十月初一日開張精製淸　每洋一兩四錢陳膏二兩一錢公膏二兩六錢冷籠三兩還灰六成平頭外加比衆公道凡仕商賜顧者請認明招牌不悮 
　　香港分設呂宋票行 
　　在上洋大馬路抛球塲南首自運呂宋票及呂宋煙批發兼零沽專收紅票十二月大票全張半張分條均照巿遠客信購當班回件兼售廣東　丸馮了性藥酒 
　　新興源票行 
　　本行今售呂宋十二月雙票全張十二元分半四開照算條頭七角得彩章　未及細註蒙惠顧者隨票附閱承兌紅票格外克己指明上洋棋盤街 
　　揚名 
　　上洋中和里内詹誠德堂有三香戒烟膏購之和入烟上呼吸及一月而斷癮身體因此强健百病立見消除可見該堂主人誠心濟世從此四海之内患烟者不難往購而用之僕幸蒙友人傳言得早離苦海特登日報告白川沙徐志南具 
　　頭彩六萬元 
　　英十二月份增彩大票經由呂宋新更意程價仍照舊雙張十二元分半四開均可裁條廿分之一足洋七角得彩數目未便細載倘蒙惠顧者隨票附閱此佈上洋棋盤街北天成行啓 
　　英十二月分呂宋票出售 
　　雙張十二无單張六元四開三元分條足洋七角如蒙○賜顧請認明信壳有招財童子爲記抛球場萬勝祥老鋪新開棋盤街永生祥仝啓 
　　恒濟局 
　　本局在上洋打狗橋北曲金里内秘制鎗上戒烟藥與别家深爲懸殊其用法另詳仿單如食煙錢餘者服藥五錢可以除鎗如癮之深大者十日定能戒絶凡服藥三日其癮可除大半面轉紅色此藥妙在養元補氣永無他患神速異常如染此癖者卽移玉來局包戒爲盼倘外埠未便來局者可函至本局原班寄奉計藥一兩價洋二元如蒙賜顧者認明本局脾號仿帖爲記庶不致悮粤鍾洪兩謹啓 
　　敬謝恆濟局鍾洪南戒烟藥 
　　共感盛德本滬八仙橋森春羊行周肇奎范隆與羊行經手李雪璜緘瓜　劉正泰參號經手沈銑同慶公北棧東泰興人參客季元麟三茅關橋發昌廣貨店陳寶林虹口外虹橋復泰洋京貨店干杏　　友任明苦生記洋京貨店侯德興發泰南貨店瞿老發浙江新塍鎭楊合興洋行景山新巿鎭茂盛羊行俞序東各號衆友同啓 
　　績印小題文藪 
　　是書選擇精嚴紙印淸　久爲士牀賞鑒　印數千部早巳不脛而馳悉數售罄兹仍託點石齋續印業已出書每部價洋四元售處在上海棋盤街文瑞樓抱芳閣　各書坊福瀛書局申昌書畫室各埠如有躉　請至後馬路乾記衖蔣同　綢莊面議可也 
　　十二月大票 
　　本行自運大票雙張十二元半張四開照算分條七角如外埠躉拆格外公道倘蒙賜顧指明四馬路中原班回件請認圖記無悮 
　　十月初三日錢洋行情　左新會劃收巿七錢五分三厘七一　洋七錢八分五銀拆收巿八分洋　頭七錢五分三厘六一錢找頭一千零五十文　錢一百四十七千五百文农牌一千一百四十文 
　　十月初三日進口船禮經一華利輪船由長江麥邊行上海又由長江太古公司保太又由天津招商局新南陞又由天津怡和行廣東又由汕頭怡和行剌呍拿又由港英公司抱水外而甲司來又由香港天祥行初四日出口船禮拜二會洛師輪船往天津福記啓亞聖頓又晚往香港省城禪臣啓華利又往長江等處麥邊啓海琛又往福州招商局江天又下午往寗波招商局江天又下午往寗波招商局上海又晚往長江太古公司保大又往烟台天津招商局新南陞又晚往烟臺天津怡和啓初五日出口船禮拜三納格約麥魯輪船下午一點鐘往東洋釜山仁川等埠三菱　　吉星又晚往香港省城怡和啓泰和又晚往長江怡和啓永寗又往奪波温州招商局廣利又往查港省城招商局拱北又往牛庄招商局初六日出口船禮拜四西多輪船晚往長崎琿春禪臣啓寗波又晚往香港省城禪臣啓初七日出　船禮拜五致遠輪船晚往厦門汕頭招商局 
　 
 
 

Page 9

 
 
[分别罰鍰]  
　　假印花一案各情已次第錄登報紙其中鮑子仁卽鮑吉候金衫石並伊弟金渭卿三人由局疉次研求供詞極形狡猾因飭分别押候究懲至姚和泰主修文則訊無干涉已經交保出外前日督辦蘇觀察移提該三人歸案研鞫三人供明同黨屬實隨判鮑罰洋八十元二金合繳洋八十元各具改過切結完案 
[老嫗鳴寃]  
　　和尙者本邑人髮種種而心甚長虚被殿上秃鶖之號向操淮南王術在新閘十圖荳腐店爲夥日前染病沈重昏憒中經店主潛舁至同業李湘交客寓内安置延至上月十九日竟爾一命嗚呼查知和尙雖未六根俱淨居然九族全無遂由店主措洋二十元備棺成殮群以爲果証無法可以赤條條來去無牽掛矣不料前月莫邑尊因公出署回時突有老嫗攔輿遞禀聲稱和尙係小婦人之外甥上月十九日與店主口角紛爭卽被毆傷身死旋串通同業人李湘交擅行殮瘞小婦人聞信向論店主竟置若罔聞不得已投案瀝陳求叩伸雪邑尊諭令該嫗候示卽傳該處十圖地保蔣順詰訊情由一面出單提該店主並李候訊 
[水手沈醉]  
　　昨午十二點鐘時英租界五馬路口有一西國水手醉後横行東倒西歪毫無顧忌頗似醉和尙打　　光景一路行來見人便打恰有東洋車一輛轆轆拖來卽被該水手奮拳拉打幸無坐客車夫不敢與較大受凶鋒車子亦被打壞急尋巡街華捕并印捕尋到來該水手尙餘勇可賈捕等上前拖倒則已瞢騰睡去旋由捕等雇人扛至湖南路老巡捕房訴明一切捕頭見其沈醉不能盤問隨着暫扛在後面俟醒後再問當扛往捕房時該水手身胖之酒瓶帶拖出在外觀者竟悮認爲肚腸流出謪仙詩云笑煞山公醉似泥該水手何不與之作對 
[小孩失路]  
　　前晚十一點鐘時法捕房某華人將往八仙橋西馬路有衆人圍繞某亦挨身觀看乃一失路小孩恐被匪人拐去當卽帶回捕房昨晨經備捕頭詰問據小孩稱今年十二歲家住川沙因阿姊將嫁隨父親到申購買零星物件因此軋散備捕頭以其遠在川沙不能送往着暫留捕房或俟其父來領或於今日由公堂判送 
[研訊假籌]  
　　前報列假籌破案一節昨包探顧阿六將使用假籌之陳阿慶卽陳益清及羅益堂并假籌百餘根翡翠洋布羽紗白襪條頭吕宋票一併解案廪稱陳羅二人以假籌購辦各貨内中惟吕宋票最多久大錢莊夥許芝祥申訴前情陳供紹興人久大錢籌由紹寄來託購各物並非自行假造羅稱亦係紹興人餘與陳同羅太守察閱假籌命莊夥呈來眞籌較比隨將眞者發還問陳羅曰久大莊開在本租界中何謂籌從紹興寄來殊屬荒謬可卽從直供明陳支吾不答太守命押俟查明從嚴懲辦假籌等件一併存堂 
[英界公堂瑣案]  
　　王榮紀訴稱原籍丹陽來滬操待詔業同鄉丁文永向時奏刀砉然亦能大工夫從頭做起刻時懶于食力日與青皮白賴爲儔屢屢借錢久已不堪其擾昨又索洋半元不遂其意竟糾人向我拆梢意欲褫衣付質幸逢巡捕拘案請卽嚴懲華捕禀稱王言丁等向伊訛詐當獲丁及趙阿松解案丁供與王爲車笠交竊謂朋友有通財之義故敢稱貸若干不敢糾人訛詐趙供與王丁均不相識有事出外致被誤拘羅太守問王曰當時趙果在場否王稱並不在塲太守判丁責三百板趙無于斥釋○馬升訴稱主人馬敏爲洋務人員公舘在新閘附近被竊綢縐衣服十二件曾報知巡防局及巡捕房今已緝獲人贓解請究辦竊犯陳金福俯首求恩捕頭稱陳係積竊羅太守判責二百板贓交馬領○一百三十三號華捕稟稱昨有人到捕房訴稱被韋小狗毆傷當卽拘韋管押一面將受傷人送入醫院今日不能投質因先將韋解案韋供不敢行兇羅太守飭韋押候受傷人投案再訊○鍾柏氏訴稱兒子年甫四齡昨在門前玩耍忽然被誘無蹤立卽四處找尋始悉被楊保全王小江二人串拐報捕往拘見兒子果在楊王家内今蒙解案叩請究辦楊王不認拐孩羅太守飭該氏先將兒子領回楊王押候從嚴懲辦 
[上海文報局内協賑業譚三十二]  
　　四明李君少坡來函云壬戍年被賊掳至諸曁方橋村承奉邑徐才聖兄指引逃出并給食費至今無從酬答特奉洋四元五角保佑徐才聖兄陰超陽泰等語李君念舊情殷知恩必報可爲忘恩負義者鑒可爲投桃報李者勸○頃接嚴佑翁桂林來電欣知臨桂靈川興安義甯四縣業已賑竣卽赴懷集縣查賑旣解第六批銀一萬五千兩十月分可以敷用適值直隷函勸棉衣山東函催續欵各沙洲函催冬賑江甯善士嚴辭責備同人於萬難肆應之時得此佳耗便可移緩就急快慰無量 
 
 

Page 10

 
 
[光緒十一年九月廿五日京報全錄]  
　　宫門抄○選單○將軍穆奏爲遵旨另核請奬摺○閩撫張奏報交卸日期摺○閩藩劉奏報接篆日期摺○代理閩臬劉奏報接篆日期摺○鄂學政高奏請給假修墓摺○將軍希奏道員到省飭赴新任片○閩督楊奏請將故臣補入昭忠祠片○楚督裕奏請留武員差委夾片○九月二十五日工部鴻臚寺正藍旗值日無引見○惪銘稽查中左門覆命○内閣奏派驗放之大臣派出徐桐尙賢薛允升孫詒經○兵部奏派查齋之大臣派出桂全恩全慶福麟書溥偀色普徵額秀吉花尙阿○太常寺奏三十日太廟親行禮節○又奏派對引之大臣派出崑岡○召見軍機○○光緒十一年九月分選單知州雲南南安雷震遠監廣四永安叚期滋監知縣江蘇江浦程鑫附貢河南陳留梅自修附貢江蘇金匱吳灼舉廣東大埔張超監江西宜春楊焜監廣東英德周華林甲布經山西符繼勳監州同安徽壽州宗能徵縣丞廣東陽江王恩綬監吏目奉天復州張錦屏監巡檢江西贑縣瞿傳墫廣東嘉應何建猷俱監典史廣西臨桂邵寳瑞廩○○帮辦軍務福州將軍奴才穆圖善跪奏爲遵旨另核請奬恭摺仰祈聖鑒事竊奴才前准吏部議覆奴才上年保奏長門等處禦敵出力員弁一摺内開文童劉魁照請以巡檢分發江蘇歸候補班儘先前補用並請戴藍翎監生尹則伊請以巡檢分發江西歸候補班儘先前補用並請戴藍翎該二員係在福建出力得有勞績所請分發江蘇江西補用係屬籌餉内指省名目核與定章不符應令另核奏明請奬李傳霖由中書科中書銜貢生請以知縣留於福建歸候補班前先補用並加同知銜該員原有中書科中書銜應令查明報部查銷各等因於光緒十一年三月初一日具奏奉旨依議欽此欽遵咨行到營奴才當飭據前統領凱軍福建建甯鎭總兵張得勝遵照將該二員另核請奬前來奴才覆查劉斟照係安徽六安州文童尹則伊係閩縣監生前因打仗出力請以巡檢分發江蘇江西補用前由部議奏奉旨令另核請奬可否仰懇天恩勅部將劉魁照仍以藍翎巡檢改留福建歸候補班儘先前補用尹則伊請仍以藍翎巡檢分發省分歸候補班先前補用分别註册以符定章之處出自鴻慈至李溥霖原有之中書科中書銜已飭令該員自行齎照赴部請銷除咨部查照外所有遵旨另核請奬緣由理合恭摺附驛具陳伏乞皇太后皇上聖鑒訓示謹奏軍機大臣奉旨該部議奏片併發欽此○○革職福建巡撫臣張兆棟跪奏爲恭報微臣交卸撫篆日期仰祈聖鑒事竊臣於光緒十一年七月二十六日准吏部咨六月二十四日奉上諭福建巡撫着楊昌濬兼署張兆棟着卽行交卸欽此伏念臣被議後奉旨暫緩交卸嗣因久未離任恐有貽悮隨瀝情奏請飭令劉銘傳接篆或簡員接署奉旨着仍遵前旨暫緩交卸欽此天恩疉沛感悚難名臣矢愼矢勤於地方一切公事盡心經理固不敢稍涉因循惟以革職人員久肩鉅任夙夜祗懼時以隕越爲虞兹奉旨卽行交卸遵將經手事件赶爲清厘於七月二十八日將福建巡撫關防一顆並王命旗牌文卷等項檄委代理福州府知府張國正署撫標中軍叅將文麟齎送兼署撫臣楊昌濬接受任事臣卽於是日交卸所有微臣交卸福建撫篆日期除恭疏題報外理合繕摺具陳伏乞皇太后皇上聖鑒謹奏軍機大臣奉旨知道了欽此○○署理福建布政使督粮道臣劉瑞祺跪奏爲恭報微臣接署藩篆日期叩謝天恩仰祈聖鑒事光緒十一年七月二十日臣於兼署按察使任内奉督臣楊昌濬撫臣張兆棟行知布政使沈保靖奉旨開缺所遺藩司篆務委臣署理本月二十二日准沈保靖將印信文卷移交前來卽恭設香案望闕叩頭謝恩祗領任事伏念臣章江下士芸館輇材由户科掌印給事中蒙恩簡授福建督粮道本年兼權臬事方經七月庸愚自省報稱毫無兹復忝綰藩條彌深悚懼查閩省東南際海防務甫平勇營雖分别汰留而餉需尙鉅厘稅雖節加整頓而財力難充舉凡考察吏材清厘交代責任皆屬重要臣惟有勉矢愼勤遇事禀承督撫臣實心經理不敢以暫時攝任稍涉因循以兾仰答高厚鴻慈於萬一所有微臣接署藩篆日期及感激下忱謹繕摺叩謝天恩伏乞皇太后皇上聖鑒謹奏軍機大臣奉旨知道了欽此○○代理福建按察使鹽運使銜補用道臣劉倬雲跪奏爲恭報微臣代理臬篆日期叩謝天恩仰祈聖鑒事竊臣奉閩浙督臣楊昌濬福建撫臣張兆棟奏委代理福建臬司篆務八月初三日准兼署臬司劉瑞祺將印信文卷移交前來遵卽恭設香案望闕叩頭祗領任事伏念臣湘楚諸生才庸識淺自咸豐同治年間隨同臣兄前署陜西巡撫臣劉典辦理營務轉戰江閩秦隴間蒙恩荐授今職上年奏調來閩委辦城防營務處馬江戰後扼守鼓山寨口修壘以固省防本年正月奏派統帶五營星馳援浙往返二千餘里涓埃無補競惕滋深兹復委權福建臬篆舉凡察吏安民詰奸弭盜以及海防善後局事宜在在均關緊要如臣檮昧深懼弗勝惟有隨時隨事禀承督撫臣加意講求悉心經理不敢以暫時委代稍涉因循以冀仰答高厚鴻慈於萬一所有微臣接篆日期並感激下忱理合恭摺叩謝天恩伏乞皇上聖鑒謹奏軍機大臣奉旨知道了欽此○○湖北學政臣高釗中跪奏爲微臣學政任滿籲懇天恩給假修墓恭摺仰祈聖鑒事竊臣於七月初五日謹將歲科兩試考畢情形繕摺具陳奉旨知道了欽此欽遵在案臣旋於七月望後循例錄送遺才並與督臣撫臣會考通省選拔生員於八月初間事竣現在料理考試優貢一切均照歲科試場嚴密關防不敢稍涉大意約計任内經手報部事件於十月間可以辦理竣事一俟新任學政臣張仁黼到任移交後卽當束裝北上伏念臣籍隸中州早歲失怙臣母李氏復於同治癸酉病殁臣服闋後由户部小京官恭應丙子恩科會試渥荷聖恩改授清班賞給差使迄今十稔未克還鄉年來屢接家書知臣祖父墳墓均有坍損應修之處此次差竣回京道出河南西平縣距臣原籍一百餘里可否仰懇天恩賞假一月俾臣得以躬親封築稍展私衷感激鴻慈實無旣極如蒙俯允臣卽由西平繞道一日暫回原籍俟祭埽事畢卽當赶緊趨赴闕廷叩謝天恩所有微臣請假修墓緣由恭摺瀝陳伏乞皇太后皇上聖鑒訓示謹奏軍機大臣奉旨着賞假一月欽此○○希元等片再新授吉林分巡道豐伸泰現已到省應卽飭赴新任署分巡道吉林府知府孫堪自應飭回本任各專責成除分檄遵照外理合附片陳明伏乞聖鑒謹奏軍機大臣奉旨吏部知道欽此○○楊昌濬等片再案據前任興化府知府梁景先禀稱前明署興化府事奚世亮莆田縣學訓導盧堯佐同時殉倭宼之難瘞府署東偏隙地遺塚尙在祀典闕如等由當經前撫臣勒方錡飭查該故員等詳細事跡因年代湮遠溥考無從咨行各該原籍詳查去後兹准湖北浙江兩省查明咨覆行司飭府俻具册結詳請奏明補入昭忠忠義等祠前來臣等查故員奚世亮湖北黃岡人前明進士累官刑部郎中以忤嚴嵩削職起爲福建延平府同知嘉靖四十一年倭犯興化境時世亮權府篆專率民兵講戰俻固守逾月嗣中奸計城始陷猶復格鬥良久身被數創洞脇而死事聞贈右參議晋贈光祿寺卿盧堯佐浙江東陽人由歲貢生任莆田縣學訓導課士以文行相切磋風氣一振迨倭逼城下堯佐率其長子仲元次子仲瓚守南關城陷之日父子死之伏維該故員等舍生取義勁節同昭久垂史乘之芳徽宜入熙朝之祀典合無籲懇必天恩俯准將前明贈光祿寺卿署興化府事奚世亮莆田縣訓導盧堯佐補入興化府城昭忠祠盧堯佐之子仲元仲瓚並准補入該處忠義祠一體設位致祭以褒忠烈而妥幽魂臣等爲表揚節義起身除册結咨部外謹合詞附片具陳伏乞聖鑒訓示謹奏軍機大臣奉旨禮部議奏欽此○○裕祿片再准湖北提督程文炳咨稱提督銜記名總兵俞厚安籍隷湖南善化縣咸豐七年投効信字營歴隨都興阿穆圖善金順等轉戰江蘇甘肅等省迭著戰功遞保今職同治十二年請假冋籍葬親養傷上年經該提臣札調該員隨軍赴閩委辦營務勇敢有爲深資得力現經撤防回省可否將該員留鄂差遣咨請核奏前來臣查俞厚安久經行陣諳練營務洵爲將領中有用之材該員係以總兵記名候簡人員並無歸標省分拔置閒散殊爲可惜合無仰懇天恩俯准將該員俞厚安留於湖北差遣委用出自逾格鴻慈謹附片具陳伏乞聖鑒訓示謹奏軍機大臣奉旨着照所請兵部知道欽此 
 
 

Page 11

 
 
[光緒十一年九月二十六日京報全錄]  
　　宫門抄○教職單○學政朱奏請假奉母回籍片○川督丁奏委署司道片○大臣徐奏請優卹並附祠片○廣東撫倪奏爲親勘被水工賑情形摺○密雲副都統國奏叅協領佐領議處摺○川督丁奏請旌奬夾片○九月二十六日内務府國子監廂藍旗值日無引見○瀅貝勒巴克坦布各假滿請安○崑岡謝充對引大臣恩○富林布前往口外陽奠請訓○怡王續假十日○耀年續假五日○掌儀司奏二十九日祭奉先殿載瀾行禮○吏部奏派騐看月官之大臣派出奎潤熙敬景壽文揮師曾烏拉布徐樹銘崇禮安祥扎拉豐阿秦鍾簡何崇光馮應壽方汝紹貴賢祥佑○召見軍機○現換爪仁領銀鼠袍褂○光緒十一年九月分教職單教授山西汾州徐鑑舉正諭廣東花縣簡携魁舉訓導直隸廣平商天爵廣東平遠陳夢梧四川成都文之蕃灌縣陳廷先俱舉山東郯城徐始元挨新城李聯芳挨復諭河南西平王錫侯舉林縣張星華副榜浙江松陽鈕福安副榜湖北當陽肅鳳儀恩廣東靈山羅德鏗舉四川江津周道溥附復訓雲南安甯州曹景昌廪○○朱以增片再臣母陳氏迎養在署近年患痰火之症常在牀褥延醫投藥未能輕减急思南歸就醫因臣尙未滿任無人隨侍未遂歸志奉天離臣江蘇原籍四千餘里若由海道附輪船南下不及一月可以到籍惟俟新任學臣來奉交卸其時天氣嚴寒臣母病體難支且海口已凍輪船停駛無從改道再四思維現在奉天並無應辦考試事宜惟有籲懇天恩賞假三個月俾臣奉母回籍就醫先將關防文卷照例交奉天府府尹臣裕長暫行兼理臣乘海口未凍以前卽可起程一俟假期就滿再行回京供職所有懇恩賞假奉母回籍就醫緣由謹附片具陳伏乞聖鑒訓示遵行謹奏軍機大臣奉旨着賞假三個月餘照所請行欽此○○丁寳楨片再臣准吏部咨光緒十一年六月十八日欽奉上諭四川鹽茶道員缺着英文補授欽此又准咨稱六月十九日奉上諭湖南按察使着崧蕃補授欽此各等因咨行到川查鹽茶道英文到任尙需時日自應先行委員署理以專責成查有候補道丁士彬勾嵇精密出納謹嚴堪以委署至新任臬司游智開現在到川需時應委成綿龍茂道王祖源暫行署理惟該道王祖源前經派充乙酉科鄉試文闈提調勢難兼顧應卽改泒丁士彬入闈接辦提調事務俾升任臬司崧蕃得以赶緊清理臬署公事以便起程北上庶免遲誤謹附片具奏伏乞聖鑒訓示謹奏軍機大臣奉旨吏部知道欽此○○徐承祖片再臣前奏帶隨員增生謝傳烈於去冬隨臣東渡到國後派令經理北澤及長崎往來文牘均能謹愼從公深資得力不意於七月十一日陡患急症片刻身故伏查該員母逾七十子僅八齡事畜無資殞身異域殊堪憫惻合無仰懇天恩俯准飭部照例從優議卹並可否恩准附祀於江蘇上海愍忠祠以慰幽魂之處出自逾格鴻施謹附片具陳伏乞聖鑒謹奏軍機大臣奉旨禮部議奏欽此○○廣東巡撫臣倪文蔚跪奏爲親詣廣肇各屬被水地方勘明工賑情形恭摺具陳仰祈聖鑒事竊查本年五月間廣肇兩府各屬地方均遭水患臣擬親赴災區查勘賑撫並動欵籌捐各情業經會同督臣先後奏明在案臣於七月初一日具報起程卽乘内河輪船親歴廣肇各屬被水地方詳細覆勘此次水災以清遠四會二縣爲最重南海廣寗三水高要四縣次之新會花縣高明三縣又次之餘如番禺順德從化鶴山德慶封川開建七州縣及佛岡廳曁惠屬之河源縣韶屬之英德縣羅定州屬之西甯縣迭據印委各員禀報受災尙輕統計冲塌民房大小四萬五千餘間淹斃及受濕病亡男女實共七百餘人圍基漫决者一百八十餘處被水灾民約共二十萬有奇此次仰荷皇仁優加賑卹現復欽奉皇太后懿旨發給鉅帑俾資賑撫臣徧歴災區督率地方宣布慈恩百萬蒼生歡呼感泣所有灾黎均經委員分别重輕逐一賑給銀米不致流離失所各屬被决圍基俱已酌量大小處所撥給修費督令各業户量力捐助趕緊興工高要受災最先南海被灾較廣其圍基間有修不如法壅遏水道者每年繕修勞費無已數逢其害均經臣親履查勘相度形勢因地制宜順水之性飭令改作務增完善伏查西北兩江建瓴而下每逢春夏盛漲皆以廣州爲歸墟之所此次水災雖因西省蛟水驟發萬派奔騰横流四溢貽害閭閻然推其受病之由寔因順德香山新會東莞等縣地方海灘淤淺沙坦增多小民羣起爭利多築圍基於水爭地河道日狹宣洩不及每逢潦漲遂行泛溢爲害日深臣於今春清理沙捐時已經嚴札州縣定爲限制嗣後除已成圍基外不准添一圍一壩阻塞水道佔地曲防以期河流順軌現在霽宇開澄潦水漸退涸出之田無沙壓者已陸續耕種各鄉傾塌房屋亦已次第修建足資棲止民情安謐堪以上慰宸厪除受災較重各州縣錢糧應否蠲緩另行查明分别辦理並飭催各該縣將屬内圍基赶緊修竣具報外所有微臣親詣廣肇各屬查勘工賑緣由謹會同兩廣督臣張之洞恭摺具陳伏乞皇太后皇上聖鑒訓示謹奏軍機大臣奉旨知道了卽著督飭各屬將應修圍基赶緊辦理並飭令各州縣出示曉諭嗣後除已成圍基外不准私添圍壩阻塞水道以示限制尤宜隨時認眞查禁毋得徒托空言欽此○○奴才國俊跪奏爲兵丁兇横不法咆哮公堂該管協領佐領不能卽時拿獲致任逃走請旨交部分别議處以肅營伍而戒將來恭摺具奏仰祈聖鑒事竊奴才自蒙天恩調補密雲副都統莅任已及半載前於春間出示曉諭本營官兵等務須循分守理勤愼差操以仰副國家建立營伍鎭靜地方之至意迨届秋成之先復經奴才曉諭各官兵不准騷擾田禾以安閭閻而肅營伍原期兵民爲安各守本業今於本月十五日據協領常陞等禀稱適有本縣所屬之前栗園莊民人張寛等十七名控告本營馬甲台明如岱崇春吉有吉連立成來存等七名竊取谷豆騷擾田禾等情遂取具各兵供呈均無偷竊田禾情事等情轉呈前來奴才遂於十六日會同協領等傳集被告各兵當堂訊問惟因原告張寛等均未來轅查其供呈兩造各執一詞奴才伏思案關鄉民聯名控告是否虚寔卽應澈究務使無枉無縱以成信讞惟旗民爭訟本營向無刑具照例應交密雲縣知縣秉公訊斷務期水落石出歴經遵辦在案當經奴才訊問時其被告之馬甲崇春吉有吉連立成來存等五名雖未承認偷竊田禾情事尙有知法畏懼情狀惟鑲白旗滿洲海山佐領下馬台明正黃旗滿洲穆特布佐領下馬甲如岱不服訊問當令該管協領佐領等捆拿送縣詎意台明如岱不惟不許捆拿聲稱不准送縣遂向公堂咆哮兇横不法而台明竟敢在堂前以頭觸地復有台明之弟馬甲來福擅入衙署負氣揚言伊姊烏雅氏伊妻甯古塔氏等闖入衙署任意逞刁口出不遜此等情形實屬目無法紀該管協領佐領等不能卽時攔阻捆拿任其竟出衙署奴才遂將擅入衙署負氣揚言之馬甲來福另案懲辦卽派該管各恊領佐領將台明如岱務須拿獲送縣並飭交各該恊領將各所管被告各兵一併送縣去後旋據各該管恊領佐領報稱已將被告之馬甲崇春吉有吉連立成來存等五名照例牌交密雲縣知縣由該縣傳集原告民人張寛等一千人証秉公訊斷並將原被所遞供呈送縣核辨等情惟據該管恊領常陞佐領海山等禀稱奉派將台明捆拿送縣及至伊家見街門緊閉聞有金刃之聲惟恐伊等自戕或情急致傷官人是以未便捆拿等情復派管理技藝營協領玉和等帶領技藝營兵丁前往捆拿去後旋據恊領玉和禀稱奉派前往捆拿台明及至伊家不見台明只有伊妻並伊姊在家卽令官人搜找亦無蹤跡等情復據協領常陞呈據佐領海山呈稱據台明之妻報稱伊夫不知去向等情又據恊領恩霈呈據佐領穆特布呈稱馬甲如岱現因畏罪逃走是寔各等情禀覆前來除將逃走之馬甲台明如岱等二名由奴才咨行各處一體嚴緝侯拿獲時仍交密雲縣知縣歸案審辦外查該管恊領常陞佐領海山所禀情形顯係姑容該兵已非一日若不從嚴叅辦誠恐紛紛效尤何以肅營伍而戒將來查該佐領海山佐領穆特布約束該兵看押解縣是其專責該二員旣不能約束于前復任逃走于後寔屬畏葸不前毫無振作協領常陞協領恩霈亦有兼轄之責殊屬管轄不嚴亦難辭咎相應請旨將佐領兼前鋒章京海山佐領穆特布恊領常陞協領兼前鋒翼長恩霈交部分别議處以示懲儆其該管之防禦驍騎校等官雖無專管之責咎亦難辭應造具各該職名清册一併送部察議所有兵丁不法該管官不能拿獲致任逃走請旨交部分别議處各緣由是否有當奴才未敢擅便理合恭摺具奏伏乞皇太后皇上聖鑒訓示遵行謹奏請旨軍機大臣奉旨海山穆特布常陞恩霈均着交部分别議處餘依議欽此○○丁寳楨片再查定例士民人等養恤孤貧損銀至千兩以上者請旨建坊遵照欽定樂善好施字樣由地方官給銀三十兩聽本家自行建坊等因兹據巴縣知縣國璋詳稱該縣守節婦女無多衣食不足貧乏不能自全官紳合力捐資創修全節院一所收養節婦經二品封典職婦金陶氏捐助銀二千兩職員李若愚捐銀一千兩置業收租共收養節婦四十餘名等情禀請奏奬前來臣查金陶氏李若愚捐資收養節婦與養恤孤貧事同一律核其捐數均在千兩以上相應請旨准其建坊遵刊樂善好施字樣以示旌奬而昭激勸除咨部外理合附片具奏伏乞聖鑒訓示謹奏軍機大臣奉旨着照所請該部知道欽此 
 
 

Page 12

 
 
   
 
