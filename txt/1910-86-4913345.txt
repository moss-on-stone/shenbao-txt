# 1910 - 86 - 4913345

 

Page 1

 
 
   
 
 

Page 2

 
 
論說 
[讀西報誌美商訂購漢陽生鐵事感言（遯）]  
　　近年新學發明。紳商學界愛國之心。熱度驟高。不論何國。小有齟　。輙結團抵制某國貨。卒之洋貨輸入如故。金錢流出如故。謂爲積誠未至。則忠 
 
 
 

Page 3

 
 
義之氣。聞者動容。謂爲團體不堅。則振臂一呼。中外響應。然其結果十敗八九。識者因憬然於實業不興。僅以空言抵制無益也。 
　　外人以貨物弋我財也。急我所需。投我所好。故我之就彼者。幾有沛然莫禦之勢。中國墨守方物。所製不適其所用。閒購一二。備庋置而巳。備回國後談東方風俗技藝而巳。其大宗輦我生料出洋者。仍機製熟貨以售我。而轉徙得數十倍之利。用是商戰愈北。財政愈窘。即無新約賠欵。民力亦岌岌焉有不支之勢矣。 
　　十九世紀。爲綱鐵世界。夫人而知之矣。船械之鉅。釘之細。累年以黑鐵易我白金者。不知其幾千萬萬。以中國藴藏之富。何省不産鐵。何處不可設機爐。僅有漢陽一廠。以鐵售美。而其數又祇按年自三萬六千噸起至七萬二千噸止。利源雖開狂瀾未障。記者不能不於該廠有無窮之希望也。 
　　美國每年能自出鐵三千萬噸而用常不給大製造家。悉　聚於美洲東方。以操縱鐵巿。西濱太平洋各省。苦軌路運費之繁重。或以輪運。或以帆船運。均不能尅期應用。前年酌帶漢陽生鐵出洋化驗。相顧咋舌。謂爲得未曾有。本埠萬國商業月報譯登西文論說。甚謂漢陽鐵廠。裝運鋼鐵出口。將來即爲歐美兩洲實在之黄禍。聞此次購鐵之美人。其所需本不止此數緣該廠以煉鋼造軌。供應自辦鐵路爲主義。故先允以製軌所餘之鐵。作價售給該商。綜計所收之價。每年巳可換見美金約百萬元。（每噸）價美金十三元約華銀三十一元）此百萬燦燦之黄金。實我以黑鐵易之而來者。而謂中國商界中人。可不孜孜以實業爲重耶。 
　　或曰。如子所言。是應其所需也。是投其所好也。該廠盍不儘力擴充。舉以餉美。並以餉需鐵之他國。使我從前以金購鐵之幾千萬萬。復從而還之於我。記者曰。行遠自邇。登高自卑基礎旣定。結構必新此。理之所可斷言者也况乎華産之可以吸取外資者。吏僕難數。是在實業家濳心默運。猛力組織。漢鐵一宗僅大輅之椎輪耳。 
[聞郵部員司條陳鄂路善第辦法感言]  
　　鄂路拒欵之舉。鄂之人士。以生命財産存亡之所繫也。不惜出全力以爭之。當其苦口爭持。聲嘶力竭。幾乎有瀕於危亡之懼矣。旣而郵部之意回商辦之命下鄂之人士。罔不距躍三百。喜形於色。其對於郵部也。尤感激涕零。如生死而肉白骨。蓋得之愈難。則喜之愈至也乃鄂人方欣喜感慰郵部尚書。亦巳力順輿情。而郵部中之員司乃轉欲逞私見。逆人情齗齗以借欵之說。持其後也。稍有人心稍知事理。其亦何忍出此。 
　　昨聞郵傳部徐尚書。慮拒欵商辦後。築路工程。或有未能完善也。諭令部屬各員司條陳善後辦法。謂鄂路現在拒欵商辦。如或欵項支絀。工程腐敗。宜如何對待。各員司條陳說帖百餘件。大致皆謂終宜借欵官辦。若拒欵則四國憤爭。必令堂憲爲難。云云尚書披閱後。怒曰。請諸君條陳善後辦法。乃皆條陳借欵官辦耶。衆大慙無以對噫是說也。其信然耶。抑傳之非其真耶。以鄂路之商辦。其爭之也何等切至其得之也何等艱苦。而尚有敢喪心病狂。爲借欵之說於其後者乎。謬說風傳令人驚駭則遂有憤從中來。而不能巳於言者矣。彼員司之曲爲此說也。夫亦以私見揣上意以謂其批准商辦。特迫於民氣之盛。憤爭不巳不得巳而允之耳。非本意如是也。迎其意而合之。則尚書必喜。而升官發財。可即由此以達我目的矣。曾亦思未准商辦。則以其再三力爭而予之。旣准商辦。復欲奪諸商人之手。仍借欵以爲之。天下寗有是理乎。且鄂人之力爭情形若何。彼爲員司者獨不聞而不見乎。未准商辦。鄂人則竭力以爭之。旣准商辦。而復欲奪之。卾人其肯拱手以謝之乎。幸而尚書堅定。怒斥其說。而弗爲動耳。設使對。外之交涉稍有爲難商辦之批詞。稍出勉强。而適有員司之同意。交論其前。則准令商辦之意見。不且稍移。而鄂路將來之大局不且伏摇動之機於今日乎。不顧大局。不察事理。乃以率臆陳詞。卒至欲合其意。而適逢其怒。若輩。真當羞死無地矣。 
　　雖然。若輩之說。尚書旣巳力闢矣。則鄙夫之胸襟。早爲尚書所洞悉。當必不敢再試。而彼鄂人者。不更當踴踴圖功。求底於完全無缺。而不使郵部再有善後辦法之籌議乎。吾以是益爲鄂。人勉矣。 
專電 
[電一（北京）]  
　　某御史奏資政院爲議院基礎議院惟議員是賴乃此次選舉均百計運動在若輩無非爲利祿計開院時何能得正當論議非但無益而且有害應飭都察院令當選百六十人複行互選再擇票數多者引見圈用奉旨著資政院憲政館知道 
[電二（北京）]  
　　法律館畢業生沈家本意無論學部如何奏獎仍須單銜奏請作司法終身官分發京外不廻避本省 
[電三（北京）]  
　　政務處議奏請加軍諮處海軍處大臣叅預政務銜並入座預議 
[電四（北京）]  
　　倫貝子電請溥侗將軍順便考察議院事宜 
 
 

Page 4

 
 
[電五（東京）]  
　　濤貝勒溥侗將軍今日（二十五）午刻閱看東京砲兵工廠及東京陸軍軍醫學校實驗室旋由岩崎男爵邀至邸第午餐午後閱看陸軍被服廠糧食廠及東京商船學校明日聞至清國公使館午餐夜在芝離宫開别宴 
緊要新聞一 
[留學生將位置於邊省北京]  
　　日前學部各堂會同吏部李尚書等議商近年留學東西各國畢業回國者日多一日本届廷試後綜計又有三百餘名之譜現在内用則各部司官異常擁擠若概調外用各直省亦與京部大致相同殊難設法位置惟邊省蒙藏各處需才孔亟應請於此次廷試後將各學生先儘邊省蒙藏各處調用以爲疏通仕途之計且辦理邊務亦不至有乏才之歎聞各堂均甚贊成此議不日當會銜具奏請旨辦理 
[檢定小學敎員章程并無妨礙北京]  
　　上臘趙御史熙奏學部檢定小學敎員章程妨礙敎育一摺現由政務處會議奏覆云查原奏内稱敎育以普及爲定義今學部奏擬檢定小學敎員章程於敎育種種妨礙等語臣等檢閱學部奏擬章程與該御史所陳各節詳加參核如所稱直隷廣西因檢察師範城鄉小户偶延一師在家縣官出差逮問費輒數百圓又地方官以官立學堂易入考成往往於私立者不加保護甚或摧殘之及有品者方去之若浼無品者挾持壟斷興訟漁利地方從此多事各節誠不免有此等弊端然皆官吏奉行不善所致並非章程之咎應由學部於前發章程再行詳細申明飭令各省提學使嚴禁前項弊端以杜擾累至謂此次章程限定三年後無文憑者不得延聘是爲天下開無數訟根又謂限檢敎員私塾勢歸撲滅不知此次章程三年後無文憑者不得延聘乃專指各處兩等小學堂而言私塾本不在内不致擾累民間有妨私塾也又如所稱各項科學皆須通曉乃可爲敎員一省中舉貢生監通才幾人不得其人將令一般學堂全行解散是暗中直勒令人民廢學及敎員旣難中程勢戕無人辦學此項人民生計日促尤爲世局大患各節查章程内檢定科目修身經義國文歷史地理皆舊日舉貢生監所優爲此外如算學格致其程度皆甚淺近即在家自行研習亦可通其大要其必不可能者又有專科敎員以濟其窮初無强人所難之處兩等小學旣定有各項科目則敎員不能不有此知識即不能不施以檢定兩等小學之外尚有三年簡易小學及簡易識字學塾其敎員即不在檢定之内但使文理通順略具普通知識者皆可取爲師資此項敎員方慮其不敷分布斷不致無地位置則失業滋事之患可無慮也至所請將檢定小學敎員章程暫緩通行俟師範普立敎育大興再行舉辦一節查章程第十四條内本有現在敎員缺乏之時凡風氣晚開之偏僻地方有略通經義文理明暢粗識歷史地理之大要及淺近算術者准由提學使司發給暫時准充敎員執照俟風氣漸開然後實行檢定之語是巳早經籌及無庸另議又請另將課本訂定頒行天下詳定私塾學生考驗之法臣等巳於議覆御史趙炳麟條陳摺内酌擬辦法請旨飭行亦無庸再議惟所請於該章程後另加附條聲明此項檢定專指官立小學而言私塾不在其内一節查檢定章程本專爲兩等小學而設私塾原不在内但公立私立兩等早學之經官立案者亦應一律照辦不能專限於官立而原章未經指出或恐外省誤會應由學部補行聲明又臣等查章程内應受試騐檢定資格有舉貢生監中文明通及通曉各項科學願充小學敎員者一條向來各處爲塾師者童生甚多不盡限於舉貢生監其中亦不乏明通之士今專以舉貢生監爲限似覺稍隘亦宜酌加變通應請旨飭下學部通行各省聲明二月十三日奉旨巳錄 
[禮部籌備考試舉貢事宜北京]  
　　本年考試舉貢事宜現經禮部籌備大致就緒聞將分三次考試第一次考試宗室八旗及各省之舉貢第二次考試拔貢第三次考試優貢惟舊時貢院巳經改作商塲此次舉人優拔人數甚衆竟無相當之地可以考試旋經查得學部署内尚形寛敞現擬具摺奏請借用學部地方暫作考塲 
　　又聞此次考試之舉貢人員計有一千三百數十名現經禮部擬定於三月初六日起開塲考試不日當奏請欽派閱卷大臣襄校官及監察全塲之御史以昭慎重 
[政務處議覆整頓財政學務辦法北京]  
　　御史趙炳麟上年奏陳財政學務亟須整頓一摺奉旨著會議政務處妥議具奏聞政務處巳於前日覆奏文云查原摺内議財政者三端議學務者兩端財政一爲　定幣制據稱幣制不定其害有四一外幣充斥利權外溢二紙幣過多實銀過少三銅圓流行上下交困四畛域各分交通不便今日議定幣制本欲救財政之困難若鑄一兩十足銀幣必致虧折不可收拾惟專用圜法確定十進位使流行不致阻滯庶利益克以挽回擬請飭令度支部臣詳覈諸家之議速將幣制决定限期施行等語竊惟幣制一事造端宏大學理奥賾凡消息盈虚之道整齊畫一之方必須博考詳稽精心體察乃能折衷一是俾利推行所應研究者非止重量一端臣處前請飭由度支部設立調查局寛予限期詳加考察乃令其廣徵專家通籌全局以定確切辦法當經度支部於上年四月奏設幣制調查局派員調查並以民生日用所需不可一日無易中之品奏明仍照光緒三十三年奏案成色分量試鑄通用銀幣暫濟民用在案今巳將及一年諮訪討論當巳漸有端緒應請旨飭下度支部迅將畫一國幣章程曁一切關係幣 
 
 

Page 5

 
 
制條例尅期議定奏明辦理早日施行以便民用至原奏所稱四害其紙幣過多一層上年五月　經度支部奏定限制鈔票章程其銅圓流行一層上年十月度支部議覆都察院代奏舉人張毓英條陳挽救銅圓摺内業將停鑄銅圓嚴懲私鑄等辦法陳明各在案自可稍挽末流惟外幣充斥畛域各分兩層實關乎幣制全題非朝夕所能挽救必俟新幣定議之後全國推行將舊幣一律收換方無紛擾之虞也二爲烟草專賣據稱南北各省紙烟通行他日漏巵必較鴉片尤鉅日本行煙草專賣法銷售國内者歲入巳達三千萬元以我土地之廣人民之衆若仿行此制其利必增數倍惟欲行專賣必自議改稅則始擬請飭令度支部一面會同外務部曁商約大臣議將稅則改增一面派員出洋調查一法律調查宜往日本一技術調查宜往歐洲各國而注重於埃及等語查所陳辦法果能辦到洵屬大利惟中國與日本情形不同稅則又載在條約不能由中國自行更改今欲將烟草製造販賣悉歸國家專辦及改增入口稅則必須與各國協商第此項烟草究屬消耗之品與他貨不同洋藥一宗即於烟台條約另擬封存海關稅釐併納章程雖非專賣亦屬特别辦法則烟草另訂辦法亦屬持之有故言之成理至調查專賣法律及製造技術自屬先務之急應請旨飭下外務部隨時留意將另訂烟草辦法及改增稅則兩層與各國熟商妥訂以擴利源並飭外務部會同農工商部籌議調查烟草專賣及製造辦法或派專員或行令各使館派員切實調查詳細報告以爲先事之備三爲加稅免釐宜定期實行據稱我國欲整頓一切財政非更改稅則勢難得手欲更改稅則必藉加稅免釐方可與各國開議聞　國極願贊成擬請飭令會議諸臣妥籌善法挽回權利等語查加稅免釐一節照中英商約須有約各國均巳允許方能舉行除英日美三國商約巳經訂定均允加稅免釐外其餘各國多延緩未議或議而未定屢經外務部照催又通行照會駐京各使請各國政府派員會同協商以使早日施行在美政府固甚願贊成而英日等國輙以商約内要端中國尚未照辦難望各國協商加稅免釐爲詞此事關係財政大局應請旨飭下度支農工商等部於商約所載各要端切實從速籌辦仍飭外務部隨時相機磋商以期終有成議力挽利權以上財政三端之辦法也（未完） 
[俄探險隊調查蒙古商業之真相北京]  
　　外務部近接駐俄薩使報告俄國西比利亞畢克斯埠向爲俄蒙貿易巿塲近年日貨銷售蒙古之額數年年加增因之俄蒙貿易大受影響該埠俄商現擬設法救濟巳請杜木斯克大學堂敎習蘇勃列普及勃哥列保君組織探險隊巡歷蒙古各部約俟今春雪副之候即可啓程聞該探險隊預備調查事項如下一俄蒙貿易出入並通過貿易之真相二貿易之中心巿塲並各巿塲之配分地域三貿易之通路甲由俄國赴蒙古之貿易路乙由中國赴俄國之貿易路四有力之俄國商店并外國商店五貿易貨品各種名目六貿易之契約價值貨品輸運并運費貿易季節代辦貿易業之方法七外國商人競爭情形八於蒙古巿塲之貨品需要供給之真相九蒙古經濟界之真相十俄國對蒙貿易之衰頺并其原因十一俄國在蒙古之利權保護之方法并與中國官吏之關係十二中俄兩國陸路稅關十三中俄各條約之效果若何十四關於俄蒙貿易之銀行并其銀票之辦理情形十五俄國貿易之將來必令俄國工藝品適合蒙古需要之方法若何聞該探險隊之目的并以中俄通商條約明年爲限滿之期故特加意調查以爲改訂商約之預備 
[延長煤油井决計大辦北京]  
　　延長煤油井出油極旺且質地清白并無臭味較外國煤油更佳惟開鑿經營需費亦屬不貲現聞薛學士壽萱晏參議海臣在京提倡糾合晉商入資二百數十萬粤商人資二百萬此次晏參議赴粤擬再向沿海各省大吏大資本家遍爲游說勸投鉅資以期闢此利源聞巳函商本省仿外國地底鐵管運輸法向耀州定製堅厚瓷筒由延長將製就之油引流至三原城外作大蓄池再行裝桶分運各地行銷决定集股千萬即日擴張 
[中國鋼鐵輸出之發軔湖北]  
　　聞漢治萍煤鐵礦廠巳於本月十二日與美國西脫爾地方之美國西方鋼公司及舊金山之勞白大賚公司訂立合同該兩公司願將漢陽廠所出鋼鐵在美國太平洋沿岸一帶歸彼經售按此項合同漢廠由盛君李君代表美公司由洛威君大賚君代表合同以七年半爲期每年所銷之鋼至少有三萬六千噸多則可至七萬二千噸每噸作價美金十三元（合華銀三十一元）該合同滿期之時仍可展長七年半 
[浙人反對日商之大會議杭州]  
　　杭垣日商賭彩激成暴動一案經巳屢誌本報兹聞紳商學界以此事延不辦結頗動公憤二十四日下午假商務總會特開大會决議善後辦法是日各界代表實到五百餘人三句鐘振鈴入席由主席潘紳報告開會宗旨及酌　辦法大略謂十四晚之暴動日人不守法律致起衝突我官塲猶加以保護可謂仁至義盡現在洋務局王道依據條約强硬交涉我人民必始終堅持力爲後盾現擬各團體先舉代表公謁撫帥要求遵約勒令日人遷入租界如官塲不能辦到再行電禀外部設法一面從嚴取締房主不咎繼往 
 
 

Page 6

 
 
嗣後不得再租與外人違則將房屋充公如果租户持蠻則由團體出面與該國領事交涉勒令移入租界當由顧君竹溪聲請先舉各界代表即舉定潘鴻陳時夏陳敬第楊見心孫和叔高培卿褚伯約顧竹溪潘赤文粱立羣徐班侯邵章等十二人約期二十五日上午九時齊集商會同赴撫院謁見再行續上公禀潘君又云現聞日本報紙據訪友誤報登載杭人野蠻暴動等語此事應發公函致留學界聲明起釁原因譯登東西各報俾萬國咸曉是案之曲直維取締房主一或擬請即日登報一面限於本月底一律遷出通商塲嗣經大衆决議以兩禮拜爲限并議訂立罰則若干條當塲公推邵羲君爲起草員邵君言此項規則京師巡警總廳早經通頒内容極爲周備巳刋入官報自可無須另擬陳君叔通言内地營業不僅日本一國如水火險壽險輪船等公司及牙科醫生種種自當一律取締衆贊成某業董云内地報館掛用洋牌自應一律撤銷衆亦贊成次公舉胡啨波爲呈院公禀起草員次宋翰卿君演說請於城内分叚擔任調查嗣後有租屋與洋商者當合力拒絶衆亦贊成五句鐘閉會 
[浙省定期續舉國會代表杭州]  
　　念四日下午紳商學界籌議日人違約設肆大會旣畢本擬接續提議公舉國會代表辦法嗣因爲時過晚會衆大半散去當塲由總協理潘顧二君聲明改期三月初三日開特别大會再行選舉并决辦法兹將傳單照錄於後敬啓者本年正月十五日接到京師國會期成會諸君來函以客臘電請各省諮議局學商會舉第二次代表人入京並以商會總樞屬即聯合各分會共同組織公舉代表二人偕諮議局敎育總會各代表准三月初十日以前到京會同聯名上書以達即開國會之目的無任盻禱等因同日又接北京國會請願代表團孫君等來函并通告簡章議决各事件等單事同前因本會因思京師國會期成會同志諸君子旣經熱腸發起始終不渝極應共表同情聯絡籌辦兹擬定於本月二十四日開會提議公舉代表一二人抵京赴會應如何會商辦法尚祈針指一切俾便率從曷深禱切杭州商務總會啓 
京師近事 
[軍諮處分咨各省督]  
　　撫云外人遊歷各處實地調查有關係嗣後凡各國武官執有外務部護照赴各該省及各口岸遊歷者希即將該武官遊歷一切情形按照另單所開各節詳報本處以備查考附錄清單遊歷人員姓名官階及其僕從遊歷人員入境日期及出境日期遊歷人員經過道路及遊歷各地參觀何項要所有無測繪及拍照要地等事本省接待情形及地方有無交涉事宜 
　　陸軍部因南苑第六鎮開拔在邇所有該鎮交涉事件業經札催先期辦理昨日該鎮段統制禀陸軍部稱查本軍所存武衛各營軍裝等件自應如數交代清楚陸軍部接文後即轉咨直隷提督姜軍門桂題請派妥員迅將該鎮所存軍裝等件一律接收 
　　近畿陸軍第五鎮駐紥魯省巳久惟該鎮旣與近畿糧餉局較遠所有軍需等項不免轉運之繁現該鎮統制官張永成電請督練公所擬在濟南省城設立近畿糧餉分局一處以便就近運輸一切並聞督練大臣擬派糧餉總局會辦宋太守彬前往辦理 
　　美國退還賠欵遣派游學生原定每期百名第一期因程度不齊僅考選學生四十七名惟缺額尚多未便久懸兹聞游美學務處總辦周自齊丞堂會商駐美監督容參贊揆擬再設法續派以足原額並聞政府之意擬於此項學額内以二十名改爲留學海軍未識美廷能應允否 
時評 
[其一]  
　　一說帖一條陳旣上。必交該管衙門議覆。此照例之事也而其議覆之摺。必有數條可採。必有數條指駁。尤必有數條爲該衙門所巳行。此又千篇一律之文章也。 
　　以小　人之腹度之。說帖也。條陳也似乎近於多事者矣。 
[其二]  
　　凡人民所請願之事。政府以爲不可行。則片言駁斥之。而其事即歸無效。至於政府所願行之事。人民雖極力反對。政府往往悍然不顧。不達其目的不止。 
　　各督撫請續鑄銅元也。農工商部擬興辦彩票也。稅務處屢催開辦印花稅也。此皆今日所謂最要善之政策者。 
　　然而預備立憲之政府固。無事無日不曰培養民氣。俯順輿情也。 
[其三]  
　　去年張中堂死。孫中堂死。不及百日而失兩中堂。此不可謂非我國政界之不幸也。 
　　雖然。所謂幸不幸者。必其人之生死。與政治上有極大之關係。試問兩中堂旣死之後。我國政治界上。曾聞有絲毫之變動否乎。 
　　今鹿中堂又有病危之信。則我國政界而果不幸者。亦不過多一升補之繁耳。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[葡領又請撤去灣仔漁團局廣東]  
　　日前葡國領事照會袁督謂所設之漁團各局侵奪澳門海權請即撤去等情當經督憲據理駁復兹聞葡領復有照覆爭辯略稱查設立一局以保護漁船却在無漁船之地方真難索解尤難解者文詞有兩端矛盾一云善後局在灣仔無設立分枝之局二云本省在灣仔地方早經設有保護漁船局然此節尚屬第二問題但貴部堂巳明謂有貴省設立之局則本總領事聲言不服自屬當然惟非駁論設局之名乃係駁論設局之事蓋此事違背不得改變之約章也來文又謂灣仔係華界保護漁船係本省政治上事查灣仔在澳門内河並無漁户所有漁户爲現時貴省所要保護者盡屬澳門漁户此等人只由本國官員保護巳足不用他人保護灣仔旣無船户該局所保護者何人所辦者何事查該局章程聲明招齊漁船往南水地方即是招令離去澳門似此辦法殆是有意損害澳門向有之一份商業豈此爲兩國親密之辦法乎來文又謂該局與界務無涉查貴部堂於上年十一月來文初論葡人往灣仔量地之事有云勘界現暫停議正宜各守文明共存邦睦等語何以不逾兩月貴部堂頓易厥初心查灣仔地方係兩國所爭之地是以一千八百八十七年所定不得改變之條約必須遵守至兩國界務劃清之日爲止故兩國均不得在該處設立何項局署且本總領事聞得設立不止一局用意相同者共有三局切望貴部堂迅令該局遷去免礙邦交並希迅賜照復以便詳報本國政府查照 
[粤諮議局爲番禺縣令濫刑無辜事呈袁督文]  
　　爲呈請事現准粤商目治會函開昨接女子許有投詞據稱（其叙述虐打情形與前報所載相同兹故從略）庶母王氏及督嬸大姨等如此誣辱衙署如此黑暗伏乞代爲申雪死亦甘心等語除函報廣州府知府核辦外函請貴局秉公核議代呈以除殘酷實爲公便等由准此查本局於月之初四日見報登番禺縣楊令恕祺擅用非刑審訊無罪女子許有一事本局議員以事關違法當即函詢該縣有無其事旋准覆爯戒飭係向有之刑無所謂之新刑具如不見信不妨來署觀看等語於原函援監所改良一層概置不答戒飭用何刑具亦未指出似覺答非所問正在派員設法查取此案確鑿證據據粤商自治會函開各節藉悉該女子許有因家庭變故自投警局伸訴經警局訊明發交番禺縣傳領是警局巳認爲無罪可知而楊令竟視同刑事人犯押之覊所巳屬不合旣又縱令管獄家人索賄索詐不遂濫用私刑又聽信家人之言誣以佯狂滋閙復以非刑毒打若使楊令於堂訊之時詢該女子以閙獄情形何難辨别真僞乃偏聽蜚語擅作威福弁髦朝廷卹囚之意以遂其殘酷之心違背成規擅造刑具謹查欽定六部處分則例内載凡問刑衙門於刑律所載應用刑具之外創立名目私設非刑者係州縣官革職等語定例何等綦嚴近復屢奉朝廷以停止刑訊改良監獄爲言楊令竟置若罔聞竊聞此案經奉督部堂札府查辦應有正當辦法惟本局旣准粤商自治會來函理合呈請督部堂再予札府提取私造之刑具立予銷燬并卽提同番禺縣管獄家人曁伴婆等與該女子集案澈訊分别懲辦案關濫刑縱役應如何辦理之處祇候鈞裁再該縣近在省垣尚敢違旨骩法其他州縣離省較遠保無有如該令之殘酷殃民者仍請督部堂通飭各州縣欽遵諭旨停止刑訊并按本局議决之監所改良章程辦理庶憲政前途方無阻碍此案經常駐議員協會議决遵照局章第二十八條據實紏舉呈請查辦是否有當伏候批示施行 
　　又聞楊令前日亦具禀督轅一味抵賴略謂許有徉爲癲狂始則胡言喧閙繼則擲毁水火油燈沙　等物揢傷吳張氏項頸知縣因許有在押傷人實屬不成事體提同訊問仍一味胡言再三開導置之不聞似此逞刁傷人不得不施以戒飭僅薄責數下而佯狂巳息自認不敢滋事旋經收回亦無别故乃報紙轉述許有之言似足動人觀聽其實委員提問許有並無是言全係報館虚搆近來報館日趨卑汚有以地方官吏於報館宜加應酬之言進者謂能向報館通融不獨毁謗不興且能譽言日至等語知縣賦性强直不肯以苟且之行自待並不欲以卑鄙之行待報館不意該報館持論不公一至於此云云該令情虚抵賴飾詞誣衊實巳情見乎詞現粤垣報界公會巳致函駁詰略云尊處昨呈督署詳文有近來報館日趨卑汚一語究竟指一報館而言抑統指各報館而言所言卑汚又何等卑何種污新祈明示至謂有以地方官吏於報館宜加應酬之言進者究竟進言者又係何人墾將姓名住址宣示俾敝同人得謀對待敝同人愛惜名譽特同具公函務請照文明事例於接函後二十四點鐘内詳覆如過期不覆或覆函不指明進言之人便是有意架陷誣衊勿謂敝同人爲可欺也 
[魯撫委員測勘膠沂路線山東]  
　　由膠州至沂州府之鐵路敷設權曁沿路綫之煤礦採掘權前經讓于德人載明膠澳條約德人巳派工程師測勘一次嗣以津浦鐵路借欵事定駐京德使照會外部允將膠沂路綫讓歸中國自辦惟煤鑛採掘權不能一併退讓交涉至今未了現郵部以津浦北叚工程一二年間即可告竣自應接續敷設膠沂支綫以利交通爰又電商孫中丞核辦聞中丞昨巳札委候補同知勞之常會同工程師測勘膠折路線該委員等巳由青島邐迤向沂州進發并聞此線所經平原居多河道亦均係細流建築費約四百餘萬金 
 
 

Page 11

 
 
[駐京英使告假回國]  
　　字林報載二十四日北京電云　　英使　　　　於星期六日携眷啓程取道西比利亞遄返英國　使巳請准英　政府告假一年當時中外官員送於車站者實繁有徒中政府並派軍隊隨送以誌敬禮英國使署各務現由穆納君代理 
分類新聞 
政界 
[實行禁止差役浮收議案杭州]  
　　浙藩顔方伯會同督粮道卓觀察通飭各屬略云奉增中丞札行按諮議局章程建議各案中所有禁止差役浮收建議案係該司與糧道衙門主管事件應即會同審查明確是否能行一併擬具理由詳候核奪等因司道等會查差役浮收本干例禁浙省各屬征收錢糧定限二月開征五月完半八月接征年底全完漕米十月開倉年内全完民間果能依限完納本無所用其差追訪查各屬征收情形不一有上忙旺征者有下忙旺征者亦有本年錢糧遲至次年方完者甚有零星小户始終抗欠不完者知縣征收報解各有考成不能不截串如欲絶此弊應令民間無分大小户遵照例定限期自封投櫃漕米依限交倉毫無蒂欠差追浮收之弊不禁自除應即通飭各屬遵例設櫃大堂擬照定限征收不准再行掣串差追並由督征該管知府隨時考察遇案嚴懲以期實行禁止除會同審查詳復撫憲核咨並通飭外札府即便遵照將所屬各縣錢糧督飭遵例依限征收 
[清理財政局酌裁職員計畫杭州]  
　　日昨爲清理財政局常會之期議紳到者爲沈紳鈞儒邵紳羲許紳炳堃三人所提議者係覆核各局所造送各職員一覽表可否斟酌裁減議案當由議紳等討論以各局所會辦本係常川駐局代行督辦之職權者祇須酌留一員餘均裁去其他若參議參事諮議員及調查局之東洋調查員公同議决一律裁撤如有必需設置參議參事等員者即仿照財政局議紳辦理概作名譽職俾節經費而資進行 
[蘇垣辦理平糶先聲蘇州]  
　　蘇省米價日昻民食維艱前經督撫憲電請截留漕米二十萬石開辦平糶各情巳紀前報兹悉蘇城辦理平糶一事現經撫帥寳中丞擬定不歸官辦商由紳董經理以期實惠均沾而無流弊業飭蘇州府何太守與自治會各董商議舉定張君履廉尤君先甲潘君若仕石君子元六人爲總董以劉君傳福鄒君福保陶君治元江君衡潘君若仕石君子元六人爲分董於城廂内外分設大局昨經擬定請先發庫欵一萬兩往四川採辦米石俟運到後即行開辦 
[粤省紳士辦事習慣廣東]  
　　袁督去年札飭調查局擬定調查表式通飭各屬迅將地方士紳辦事各習慣逐一查填具報兹聞各屬業巳陸續填報到省袁督據此當經彚編總册咨報憲政編查館備案察核其節目如下一管理公司二倡辦善舉三分管公業四兼理商業五紳士與商家聯合之事項六紳士與商家分任之事項七紳士與商家之畛域界限八紳士與商家嫌疑意見九紳士與商家之衝突競爭之習慣十紳士與紳士因公競爭之習慣十一紳士與紳士霸管衝突之習慣十二紳士與紳士營私衝突之習慣十三紳士庇匪保匪之習慣十四紳士歛貲爭財之惡習十五合辦一事之習慣十六分辦數事之習慣十七官紳合辦公事之情形十八官紳分辦事權之情形十九紳士辦事規則章程 
交涉 
[駁覆法領不應干涉華商貨稅廣東]  
　　法商林嗎火酒被佛山酒行扣留一事法領照請袁督飭放巳見前報日前法領事復行照會袁督以光緒二十八年八月初四日上海續議商約第八欵所言其洋貨無論在華人之手或在洋商之手亦無論原件或分裝均得全免重徵各項稅捐及查驗留難情事應請將條約辦法飭行佛山酒行知照并請飭將被扣火酒放行等因袁督據此當即照覆法領嚴詞駁斥謂凡進口貨物執有稅單者自通商口岸運至單内所到之處概免重征一到該處稅單即應繳銷若所運貨物在沿途售賣其全行賣盡者即將稅單在附近之子口繳銷等語現查法商林嗎報運火酒三十箱往貴州省安順府售賣乃該商並不運往貴州即行售與花地華商福隆又不遵章將所領半稅單繳銷是該法商巳有違章之咎現在所運火酒旣巳全行售與華商即與洋商無涉佛山酒捐行商扣留華商之貨未便再由洋商干涉致碍内地稅釐來文所援光緒二十八年續議商約第八欵係加稅變釐以後辦理現時尚未舉行自難援照辦理 
[寗商收回寳石莫干兩山交涉杭州]  
　　浙撫增中丞近日用密函致清理財政局云收回寳石山雖有十萬元七萬元之說而莫于山外國洋人在該處建造洋房共計一百七座作洋二千元約需洋二十一萬餘元其巳買之地約一千四百餘畝每畝作洋二十元約需洋二萬八千餘元兩共合計約洋三十餘萬元查寳石莫千兩山一爲侵地建屋一爲擅置私産事關内地雜居於治理主權大有窒礙曾經提議收回仍未實行者蓋一因辦法未定一因贖欵未籌終成延宕之局惟旣據諮議局原議批准公布若再遷延不特外交上貽患無窮且對於諮議局亦有公布而不施行之嫌現巳密致洋務局先行備文照會訂期會商最後辦法擬仿照鷄公山收回成例由官備欵收回再擬租賃章程以示通融而明限制用特專函密商即希密議早日籌定先示大略以便隨時飭撥 
軍界 
[營官縱盜搶刦之不法安徽]  
　　亳州古城集地方去冬事主柴克曾家被刦一案當時聞有十數人穿着號衣大帽手執快砲假辦案爲名擁至柴姓家搶刦烟土洋銀衣物約值數千金之譜當經禀報該州勘驗飭差勒緝越三日經差捕探得此案係前充曹州鎮王營官主使旋經該州向王營官家兩次搜獲洋銀土藥及快炮並柴姓家各衣物贓証確鑿該營官無可狡賴現經該州發押小班房一面禀報省台懲辦以爲營官犯法者戒 
[粤省創設風紀衛軍辦法廣東]  
　　粤省督練公所前擬創設風紀衛軍專司監視軍隊兹特將章程辦法各節逐一訂定詳報督院略稱軍隊精神首在紀律整肅一切動作均有定則而定則實行與否尤非設立風紀衛兵以監視之不可當經飭令兩標統妥議章程呈送前來由職處詳加核閱悉心釐定其要旨厥有三端一凡關于衛兵之名稱均以軍隊内務書及軍隊語爲標準旣免複雜亦易記憶其二劃清風紀衛兵與外衛兵之分别此節爲載風紀兵勤務絶與外衛兵無關外衛兵係軍隊在外宿營因爲派守處地方及各道路隘口等外以資警戒者均應分清 
 
 

Page 12

 
 
界限以免誤會其三風紀衛兵正副司令長係以頭目派充惟有時可以軍官代之則官長充當司令非常例可知但廣東現在軍隊程度諸多不及不得不略爲變通現議以排長見習官充當正副司令倘將來下級幹部確有進步自應仍照辦理故删去官字以符名實而與他種司令官應亦有所區别以上各節均經職處先與協統標統等商量妥洽詳加釐定並刷印風紀衛軍勤務四十本以便分發各標營隊一體遵守等因大吏據此巳准如詳辦理矣 
[飭查浙省軍用水道杭州]  
　　浙江水道汊港紛歧内河水師全無章制非詳細調查妥行編改不足以資整頓頃聞袁選初參議於日前嚴飭水陸巡防各員弁就地確查分别河面寛窄河水淺深若干汊港相距路程詳填表册遵限具報一則管理員弁可以藉此識地形一則運籌者得所依據誠一舉兩得也 
[寗波增設鐵工廠之先聲浙江]  
　　海軍籌辦處洵薩兩大臣前飭閩浙總督松制軍壽將浙江寗波速即增設鐵工廠以備將來船艘軍械之用所需欵項暫由浙藩庫撥用刻由閩督咨行浙省大吏查照辦理 
[武員抗傳調驗烟疾武昌]  
　　湖北督標中營都司徐堂千總李長福武昌耑城千總柏祿生織布局彈壓委員守備容鳳祥等四員均以實缺有差之人煙癖甚深現爲候補千總吳占元在禁烟公所禀揭該公所即移請督中協尚副戎城守叅將楊參戎傳各該員至所調驗詎該員等相率規避不到均願拚去一官刻禁煙公所復移請該管官傳催勒限於二十日到所查驗否即詳參 
實業 
[維持南潯鐵路之苦心江西]  
　　江西南潯鐵路公司開辦年久尚無成效致外間人言嘖嘖去年會塲衝突後經馮中丞勸業道極力調處復開股東會議定備用華欵二百萬以便計日成功近今數月雖經總協理設法借欵仍屬無著聞當事頗形焦灼日前議由總理劉浩如君赴京會商各同鄉京官共籌借債方法以維路政 
[南學公會奉部核准立案杭州]  
　　杭州各業商董職商金百順等集合同志設立商學公會當經詳議章程禀請撫院咨部立案兹奉大部核准咨復浙撫略云商學關係重要自非合力研究不足以言振興該商等所擬商學公會章程大致尚屬周妥第三條丙項所開編輯商務雜誌應於印成後按期呈部以備查核丁項所開設立商業學堂應即從速辦理以便養成專門人才除立案外相應咨復查照 
雜記 
[警局之妄爲竟如是乎漢口]  
　　漢口警察總局坐辦徐太守傳篤性嗜嬉遊因妓館與戲園均在保護權力之卜故不名一錢終日在妓院尋芳或向戲園聽曲本月十六夜徐偕其友丁子仲攜妓數人至滿春戲園佔據官廂該園招待惟謹逾時又有徐之僕役數名亦欲入園觀劇守門人見徐入時巳帶僕從五六人疑係冒充遂加攔阻該僕等恨恨而去是夜即設詞聳態徐派巡警數十人破扉入園將該戲園售票者及守門人范明志吳雙發等拘局不問情由各痛責二千板荷以巨枷發至戲園門首示衆聲言須罰欵或得園主人服罪方釋惟該園股東中多體面官商聞信羣起不服刻巳閉門停演以徐守居官違制挾妓觀劇恃勢尋釁妄利無辜等詞具禀鄂督及漢關道巡警道又訴由商會電禀農工商部民政部請爲伸雪以保商政不知將來如何了結也 
[違犯警章果該雜役罪耶武昌]  
　　鄂督署雜役盧得勝剃頭匠陶某裁縫郭某及聽差張金榮譚二孫二等六名於日前引楊護督之姪公子在武勝門外放風箏因風箏落於民人屋上致與其地染坊舖夥口角該雜役等持勢竟將舖夥痛毆並送往警察分局拘押現經楊護院訪聞以該雜役等在外如此横行示法巳極一併拘送江夏縣訊明分别遞解原籍嚴加管束至警察分局巡官旣見該管區内有違犯警章之人自應照章各予懲辦何以僅將民人拘押難保無偏袒情弊刻巳飭警道將其撤差更委矣 
[湖墅馬巡之怪現狀浙江]  
　　武林門外某雜貨店主婦貌僅中姿工於修飾近有馬巡隊巡士吳某見而留情遂成苟且氏夫某以該馬巡爲護符居之不疑旋於某日該氏復往馬囤廟（馬巡公所設於廟内）顧訪某巡士爲隊長某偵悉因亦迫脅成姦該巡士礙於所轄敢怒而不敢言遂以偵探盜匪之手叚偵探隊長於十八晚得悉隊長與該氏重會陽台遂唆同氏夫曁鄰人等入内捉姦竟令將該姦夫髮辫剪落勒具甘結揮令使出聞該隊長上不敢到總局下不能歸公所現不知避匿何處近聞又有福建婦女兩人亦被馬巡由松木塲方誘至談公所後面草屋内居住巡士十人輪流姦宿致該隊之馬於某日吃食近處菜麥等類被戳倒斃尚未有人顧問云 
清談 
[江春霖可以無憾矣]  
　　前侍御江春霖。以言事解職。遂乞休旣得請矣。將戒歸。都人十重其行。祖餞之後。復爲開歡送會。到者至七百餘人。演說琅琅。誠敬交至。繼慮一别而無期復會也。自循俗例攝影外復。爭索書。以留紀念。而侍御同鄉之旅滬者。聞侍御且至。將爲歡迎地。電達侍御。詢問何日至　。侍御覆電。則謂索書者日逾百人行期難定噫嘻。可謂盛矣。 
　　夫人與人之相接。平居朝暮聚處。愛情深至。一旦話别。乃始有繾綣不忍舍之意。今之愛敬侍御。懷深情而不能自巳者。度其平居。未必與侍御深相接也。素無深。交乃於其將行時悲悵交集。奔走相告。爭欲表其不能忘之情。向之位極人臣。而罷官歸里者。初曷嘗有是哉。（此）豈非侍御所爲。足以動人之心。而令人有愛。敬不置者乎。 
　　人民之於侍御。感情苦此。吾不知。樞府諸公於此。其意中。更當作何語耶。 
雜著 
[蒙古風俗志]  
　　爭訟蒙古無耕田之接壤。無錢財之借取。無盜賊之搶掠。幾無事乎　也。其偶有所訟者。大半爲桑間柳下曖昧之事。蓋蒙古之家庭。專制遠勝於漢人。王例婦女不得平等。而於行動則極自由。以故不免有瓜。李之嫌。果經其佐　一語之判斷。縱曲直不當。亦莫取或辨。其蠢愿有如此者。 
　　斗秤蒙古無斗秤。其在壽寗寺交易者以鍋勺代斗。以目代秤。如以一羊皮換幾塊茶幾久米之類是也。論分兩者。則二人同看物體之大小。彼此認可。即爲定秤。其在呼倫城交易者。雖有斗秤亦第具文。漢商恆欺蒙人之無知。仍用勺斗目秤。蒙人見慣。亦不爲異嗚呼。一斗一秤之微當局者且不能提倡。尚何經營蒙古之足言。 
　　游商呼倫壽寗寺兩大商塲外。更有所謂游商者。以蒙古勒勒車載貨物。逐游牧場行商焉。凡蒙婦家常日用所需。感仰給於此。故其獲利之厚。不問可知。果游商能。實力改良以美術品誘起蒙人之知識。則蒙古風氣之開通。爲效良偉。蓋其相處習者。則其。感情易發也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
專件 
[開辦瓊崖實業報告（華僑胡國廉區昭仁報告農工商部）]  
　　查廣東瓊崖一島縱三百八十里横四百五十里瓊州氣候與省城略同惟秋雨春晴稍異崖州氣候略似南洋而水土較瓊稍遜外客初到自以瓊州爲宜現巳先從瓊州之儋臨人手按儋州屬之鳥鎗嶺那金嶺等處錫礦去夏奉給開採執照先即派人往辦去冬僑興有限總公司成立復經遵照商律邀集股東票舉董事查賬等員選定職任司友呈蒙憲部註册局註册核准行知職道昭仁商承國廉即於臘底携帶奉給總理瓊崖墾礦事宜關防率同各項職員赴瓊布置會晤地方文武紳商面述憲部維持德意各皆歡迎遂於海口新盈那大等處分設公司先將鳥鎗嶺錫礦集工開採現己採出錫砂一萬觔内外擬卽逐漸運載出口前往南洋　加坡等處銷塲發售其帶辦之那金嶺錫礦亦巳開探多時探畢再籌開採此辦理儋州礦産之現在情形也鳥鎗嶺南礦界外有童荒數里土質尚佳現巳闢作農塲牧塲農塲專種棉麻棉種係購自美洲麻種則採諸吕宋皆可按候陸續收成近復勘得儋屬葫蘆頸龍日等處又巳墾作農塲照上一律施種牧塲擬畜牛馬千頭羊豬各數百頭以亞鉛釘線圍之現巳購到美洲釘缐四萬磅買得黄牛水牛二三百頭倣行外國法管理尚稱省便所種美洲草喂養亦甚適宜路線兩旁遇有山荒仍當墾闢路線北頭土名抱邱橋脚有水荒一叚面積約四百畝有奇現巳堵築水壩開墾禾田并即購到美洲農具犁鉋等噐以期逐漸攺良又土名文科村前有水荒一叚面積約二百畝有奇交巳堵築墾爲鹽田均經購買木石招集工師動工闢築此辦理農牧開墾禾田鹽田之現在情形也竊思全島實業經緯萬端有創無因勢難同時並舉開辦之始似宜因利爲利就土風之習慣謀次第之推行今旣以礦墾農牧開於先其應繼此而進者曰交通曰接濟海口爲入瓊門户惟砂磧彌漫潮退涸出數十里大船抵埗須泊二十里外小船駁運浪湧如山稍有不周輙遭危險且距礦塲異常艱阻崎嶇紆曲行走需時現巳於臨高縣屬勘得港岸一區該處與土名新盈港後水港毗連此港水曲而深外山屏蔽大輪可泊近岸岸上荒地平衍岸畔石牙盤結實爲天然商港現巳就有石處所闢築馬頭港距礦塲九十里沿路荒地亦甚平衍間有一二小山無碍車行現復分叚蓋廠闢一寛闊馬路工程巳經及半來年春夏全路諒可告成先走牛馬及人力等車徐圖推廣電車鐵軌路埠各項工程均與民業屋廬無碍巳由南洋購到新式車輛復經添招倣做路成便得車成陸行旣便居積自爾流通此辦理交通之現在情形也該處土風樸拙人慣食貧用物旣鮮化居銀錢復少兌匯公司所在大而建築材料小而日用資需在在均須外取現擬在於所闢港岸馬路北首設立傍海商埠一區内接馬路外臨馬頭復於馬路南首鳥鎗嶺南礦界農塲之外設立内山商埠一區其北旣與傍海埠一氣銜聯其南亦復八達四通無難逐漸推廣現巳倣照洋式在於埠地區劃街塲舖址其土人之願領舖地者今亦陸續偕來此辦理接濟之現在情形也所辦各事有與地方交接者均隨時知會地方官辦理仍俟規模粗具再請地方官照例勘明詳咨立案綜觀事勢體察人情尚稱安順儘堪上慰憲厪國廉遠隔外域時切歸心部署稍間即當内渡職道昭仁學荒識淺艱鉅謬膺奔逐經年愧乏成績惟有相機善辦徐圖進步巳耳 
本埠新聞 
[請願即開國會同志會上海支部成立]  
　　北京各省代表發起請願卽開國會同志會其簡章所定設總部於北京設支部於上海昨日下午爲同志會上海支部第一次談話會之期兹探得其議案如下一會所附設於跑馬塲靜安寺路預備立憲公會内一幹事分庶務書記兩部並互推幹事長一人一每月開談話會二次以第二第四星期日下午二時爲開會期一即日致電北京代表團報告成立 
[上海縣照會統計處朱蔡兩董文]  
　　爲照會事奉道憲蔡札開據縣詳本邑統計調查事務照請蔡紳等經理請賜立案移會等情到道當經移知巡警總局並照會領袖總領事及法總領事查照又經批示在案兹於本月初八日准領袖比總領事薛照復内開據各領事復稱租界政治僅係屬西官辦理併僅在西官頗稱能幹兼有權力得以調取户口册子並採辦各項統計圖表是以本領袖擬請飭知該員紳不論何項式樣當未可在租界内舉辦一切該員紳大可取閱公行之報告得其利益該報告宣布在上海縣係屬此節并特地由工部局刋佈在此項報告内該員紳當覺得表說確切並甚妥實在各種裨益之舉并察閱此項宣佈事件將得有明晰之意見關於西國治理式樣並彼等極好效果爲地方財産又於本領袖合再聲明本年工部局正調取户口册籍在公共租界内等因照復前來合行札知知到該縣即便轉致蔡紳等知照此札等因到縣奉此合行照會爲此照會貴紳等煩爲知照 
　　按薛領復文語多費解然其拒絶在租界内調查之意巳昭然若揭矣 
[縣令笞責監生之爽快]  
　　閔行鎮監生錢昭榮無惡不作案如山積本縣田大令以該監生似此行爲亟應嚴拿懲辦爲民除害爰於前日飭差下鄉將錢昭榮密拿到案當晚審訊錢供家住閔行巳有數代生有一子在家種田一孫尚在襁褓監生與總董顧丹泉係是親戚今因蔣靜園莊銀春等搶孀逼醮致被牽累惟監生在家素不干預外事求請鑒察大令曰本縣巳飭各房書辦查出多案爾或早巳忘却本縣代爾細述爾試聽之光緒十三年朱炳章控爾拆稍十九年吳蘭生控爾誘拐婦女二十二年朱大生控爾强搶寡婦朱王氏二十四年六月沈明華朱王氏控爾持刀傷人獲案訊認判發改過所收押三年詎未及半年爾即脫逃近年又有多人到縣控告尚有各租界之案一時未及清查今爾報捐監生以爲旣有頂戴可免笞責但本縣祇知爾是土棍自應嚴辦喝將金頂大帽除下笞責一百板收押待質所候再訊究 
[鄉婦指認盜贓]  
　　盜匪劉長生孫金山楊福生王寳仁張星發董阿連林小和尚等七人夥刦震澤縣境黎里等處燒香船上之衣飾各　 
 
 

Page 19

 
 
運至滬上被探一併緝獲解奉公共公廨訊供收押在案兹因移詢該縣後並無復文昨晨復由捕房將劉等七盜解廨請訊先據事主潘陸氏與媳曹氏投案供稱婦人家居吳江縣境西張家港本年正月二十三夜突來盜黨十餘人撞門入内刦去衣物各贓並被刀傷鄰婦手指今據蘆墟鎮汛捕報信當即來滬認明布衣數件均是原物請爲給領訊之劉等各盜仍供船隻與衣服等件均係竊來實非搶刧寳讞員商之英繙譯官廓君以震澤縣並無移文且事在吳江縣境判將各盜連贓一併帶回捕房候函請吳江縣派差來案提回訊辦 
[母女供詞不符]  
　　匯山捕房八百五十一號華捕張茂餘因與原媒瞿學舉劉馬氏唆使伊妹張三妹不認本夫濳行逃匿被三妹之夫花則敬控奉公共公廨將張與兩媒及張三妹一併拘案訊供判將三妹管押餘人暫釋候再查核在案昨晨復由捕房將一干人證解廨請究張三妹供婦人係南京人父死後母即轉嫁於張茂餘之父婦人於十二歲時由母作主配於揚州人周永昌爲妻十八歲成親至十九歲秋季丈夫病故守至終七後卽由母親帶至上海紗廠内做工至二十歲時被花引誘成姦初居客棧三夜後在垃圾橋附近賃屋同居一月有餘旋即分離後又與花在馬路上遇見花將婦人搶去曾於去年九月間控奉公堂訊明判花逐出租界至張茂餘實非胞兄亦無與媒證串唆情事求察供畢中西官命將其母張朱氏帶案隔别訊問據供婦人本嫁陳姓夫死後改嫁於張茂餘之父女兒三妹許於周光才爲妻十四歲成親至十五歲時女婿即死次年由婦人將女帶至上海紗廠内做工度日初與花則敬並不相識後被將女引誘成姦此次揑詞誣控務求究辦花則敬供於氏女十八歲時文定至十九歲時在垃圾橋堍信成里十三號屋内成婚今妻母聽信張茂餘等之言串唆三妹不認本夫求請澈究詰之張捕與兩原媒均供並無唆使情事寳讞員商之英繙譯官廓君以張朱氏母女口供不符顯有不實判各押女所一月張三妹期滿准交花具領遞回江北原籍張茂餘交保以後不准干預此事瞿學舉劉馬氏一併開釋 
[新任美使將次抵滬]  
　　新任美國駐華公使卡龍君約本星期六日可以抵滬聞卡君擬於翌日午刻乘坐火車前赴鎮江搭船往漢 
[勤昌絲廠又起風潮]  
　　梧州路勤昌絲廠近又增加作工時間該廠繅絲女工羣起反對昨集數百人在廠外空地上聚議罷工紛擾多時不知若何了結也 
[火警傷人續紀]  
　　南巿泉漳會館北首源生順釘鞋店失慎跌傷多人巳紀昨報兹聞起火之由係因店主婦生産未久煎藥遺火所致迨覺察時樓梯巳斷無處奔逃店主陳阿桂遂率妻女從窗口跳出以致跌傷多人昨巳相繼斃命其比鄰洋鐵店主婦及陳之伙友某甲等尚在醫治亦頗危險昨日工程局孫裁判員飭提店夥胡殿卿到案訊知並水保險判即交保開釋 
[巡警補習所定期開課]  
　　總工程局警務處昨出條諭云仰巡長巡士知悉照得補習所定於三月初二日即星期一開課逢星期一四五休息一班聽講一小時届時務各齊集不到者記小過一次遲到兩次記小過一次其各凛遵弗違 
[查獲製造假土之刁徒]  
　　徐和生陳興立陳加官朱龍渭等賃居兼腦脫路靜安寺附近未釘門牌之屋内製造假土在巿混售前日被包探陳雲忠查悉協同十三號西探前往將徐等四人及製造器具一併查獲昨解公共公廨訊實判徐罰洋三百元連同器具一併充公陳等三人各押捕房兩月 
[春季關稅增旺]  
　　本年春季上海關稅較之上年春間增收銀五十萬兩有奇 
城内 
[吃虧中人]  
　　許少雲控楊樹彬吞没房價一案前晚由縣提訊許供小的向住南倉橋去年因生意虧本將父親買進之住房托薛友春陳愛堂吳嘉賓等爲中賣於楊樹彬爲業言明價洋一千六百元先收六百元其餘俟與貼隣顧耀宗議定後門出入再行找付今巳懸岩二年尚未付來求請追繳顧靡宗供小的之産抵有兩間前門在大街後門在小弄内此弄初有四五家出入後歸許少雲之父一家買進今許賣於楊樹彬楊竟不問情由將弄口總門打笆釘住不准小的進出因此涉訟楊樹彬供許將房屋念餘間數次售賣三十三年十二月係末次出賣計地三分五厘九毫先抵洋五十元旣由薛友春爲中議得價洋一千六百元因與顧耀宗弄内後門交涉故尚有價洋一千元未交中人吳嘉賓等曾經　過與顧商酌顧要索重價洋一千二百元因嫌價巨以致延緩薛友春等三人同供此事皆係顧耀宗便勒巨價以致許少雲之找價稽留不付若顧肯將房價減讓早巳完案求斷判楊樹彬出洋一千元交顧耀宗收領作爲地價中費等項一併免給兩造　斷而退 
[阻止拍賣]  
　　滬道蔡觀察批孀婦鍾何氏禀云前　飭據該廨禀復傳諭李廉將受抵是號迫契地畝暫緩拍賣立將諭單吊銷等情當經批示在案何以抗不遵照竟情洋商登報拍賣殊爲不解仰公共租界會審官迅速禁止仍勒提楊幼麟等到案提同在押之程蘭生嚴行究追具報 
南巿 
[吞匿寳銀]  
　　青口帮黄裕豐號之裕盛沙船去冬在洋面遭風吹至福州洋地方其時船主即命和夥友各携寳銀一錠先乘輪船回滬報告每人賞給洋十五元收還寳銀惟唐供疇等二人吞匿不交私逃巳久昨由號夥高少亭將唐尋獲扭至工程局控告唐供寄在浦東爛泥渡地保陸某處抵用洋四十七元判唐交保限交陸到案候訊 
[扭控掮客]  
　　滬北提　橋怡豐　柴行執事陸炳榮昨與其夥鄔文榮王守育將掮客張阿言吕阿發扭至南區控被掮去柴買一百六十担吞没柴價洋一百二十元又代付車力錢三千二百文當由南區移至工程局訊明判吕交保料理 
[麵館違章]  
　　總工程局路政處查得城内四牌樓三錢樓麵館裝修佔及街道且未領照昨飭頭鋪地甲往傳店主到局聽候究罰 
閘北 
[控追房租]  
　　德和洋行控陳興元積欠房租洋二十七元一味游約昨經四路一區黄正巡官傳訊判陳交保限三日清理 
[押追車租]  
　　王以成昨至四路一區控被鄭橋仁積欠車租洋一百餘角屢討不還經黄巡官訊明屬實判鄭押候繳洋釋放 
[先繳五元]  
　　吳子英控劉洪義積欠米洋十七元由四路一區押限措交在案昨有李木生投案爲劉担保黄巡官諭令先繳洋五元餘限三個月拔清 
[得馬非福]  
　　車夫李正介拾得竊賊所遣之押票一紙持往押店取贖適被巡士查見拘至四路一區判李交保候查明再核 
[妨礙衛生]  
　　潭子灣附近蔡姓牛乳棚去年因於牛乳内攙水被工部局衛生西醫查悉吊銷執照並報告該處　局勒令閉歇在 
 
 

Page 20

 
 
案詎蔡近又在潘家灣　賃陳姓房屋仍以水牛乳混充出售昨經畢副巡官查明仍飭限日遷移如違懲辦 
英租界 
[總會害人]  
　　同和祥烟紙店夥朱炳文私取帳洋三百餘元至東興街萬興酒店樓上朱文彩私開之總會内賭罄被店主陳小山查悉報請捕房將朱炳文及同賭之朱文才虞廷正白榮玉魏玉記郁吉郎陳生華等一併拘入捕房朱文才存洋五十元虞陳各存洋十元作保餘均收押昨日解廨請究讞員以朱文才與虞陳不到判將保洋七十元充公白魏郁三人各罰洋五元朱炳文押候補提萬興酒店主及朱文彩到案再行訊核 
[暗差受誣]  
　　瞿桂其控流氓汪阿星搶收小孩耳上之金環昨經公廨提訊據六百六十八號暗差華捕禀稱汪攫取耳環後即由小的追獲詎瞿等反指小的爲同黨致被兇毆一併拘押求請撤究訊之汪供認不諱並稱實　該捕拿獲中西官以瞿等不應毆捕判各罰洋三元充公汪押一月 
[氣喘倒斃]  
　　蘇州人薛阿大年五十三歲向在妓院帮傭素患氣喘前日下午行經福建路萬恆醬園門首忽然倒斃由捕報知捕房飭探將屍車送斐倫路驗尸所報請上海縣田大令於昨晨蒞所驗明因病身死即由屍叔薛阿基求免標封大令准之著即自行棺殮 
[因何起火]  
　　昨晨八句餘鐘河南路三百十四號印書館晒臺上忽然起火即經救火會赶往救息祇毁去屋頂一方 
[趨入下流]  
　　袁盛氏控子袁才生不務正業串同吕春甫竊取家内衣物質洋浪費等情由探將二人查獲昨解公堂訊明吕無干開釋袁才生押一月以儆 
[拐匪患病]  
　　吉長發因拐曾福生家之養媳陳桂珍由廨訊實判押九月在案兹因在押患病昨由捕房帶案判送棲流所醫治 
[贓証鑿鑿]  
　　包周氏控同居唐計康唐王氏夫婦串竊金銀飾物由探在唐之箱内查獲原贓昨解公堂請究唐供係在地上拾來不認行竊判唐夫婦分别押候查明於下禮拜一再訊 
[竊賊收押]  
　　粤人陳樹與過犯王桂林串竊河南路九章綢號花緞由探查獲昨解公堂訊實判王押兩月逐出陳押六禮拜 
[乘間行竊]  
　　河南路久大衣莊控徐阿堂等托名購衣業間竊取馬褂一件昨由捕房解廨訊供不認判押候查明於禮拜五訊辦 
美租界 
[誘匿女子]  
　　住居武昌路五十四號之楊紫垣昨至捕房控被隣婦梁陳氏誘匿二十歲之女兒請爲緝辦捕頭准之 
[夫婦衝突]  
　　住居西華得路之祝阿生昨日不知何故與妻陳氏反目互相扭毆巡捕阻止不服拘解捕房分别斥釋 
[不甘緘默]  
　　住居密勒路七百十七號之趙榮華昨至捕房訴稱妻子鄭氏被蟻媒王陳氏誘至楊樹浦某姓家住宿多日恐有不端情事請爲究辦捕頭允爲查核飭趙退去 
[粤妓拖人]  
　　密勒路粤妓王月好前晚在途拉客被捕拘入捕房詢明開釋候再傳訊 
法租界 
[折還房租]  
　　王阿三積欠公和公司房金十七個月計洋六十八元由收租人徐某控奉公堂提訊王供小的祇欠四月餘係前租户所欠判折還三個月租金限出月搬遷 
[養媳怨命]  
　　八仙橋普安坊陳姓家童養媳昨因口角吞烟斃命捕房即飭地保投報上海縣請爲相驗旋經親戚勸妥允予從豐棺殮禀准免驗 
[扭獲偷兒]  
　　押店夥王潤生昨至公廨控稱銀生泉日前持鐘一隻來店當去洋一元後由英捕房知照此鐘係是竊贓故即將鐘送去詎前日銀又來店加富因即扭交巡捕解案請究判銀押七天期滿再送英廨訊辦 
[竊賊拒捕]  
　　巳閉鴻發棧主車阿連昨至公廨禀稱劉正修前日掩入棧房後門竊去綢皮衣一大包行經洋涇　被一百號巡捕查見正欲拘拿詎被劉搶去警笛戳傷手臂旋仍拘住解案請究質之該捕供詞相同並請驗傷中西官驗得該捕受傷屬實判劉枷一月押半年贓給失主領去 
[誤認贓物]  
　　一百四十一號巡捕張阿法八號巡捕姚金　日前失去皮鞋洋傘等物查無卜落前日姚弟福生見常在捕房剃頭之陳瑞林所穿皮鞋確係伊兄原贓因即訴知捕頭將陳送廨陳供皮鞋係是巳物實被誤認中西官以疑竊無憑未便　理判一併退去將案註銷 
來函 
[滬寗鐵路局來函]  
　　啓者閱廿二日本埠各報載北巿四路巡警分局在華興坊顧同祿家拿獲賭徒案内顧同祿供現充鐵路總稽查張阿三供現充鐵路文案查本局員司稽查文案中並無顧姓張姓其人信口冒充事關名譽除函請巡警總局澈查嚴辦外合亟奉布希登入來函一門以昭核實至爲銘感 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[魯撫孫寳琦奏詳解幣制三疑二誤並酌擬單數本位及平色法價等左摺]  
　　奏爲詳解幣制疑問並酌擬單數本位及平色法價等差繕單條陳恭摺仰祈聖鑒事竊維釐定幣制關係全國財政比年中外臣工研究幣制畫一之策本位用銀僉同無異而平色法價猶待詳細審定以歸至當臣嘗求其遲迥審慎之故以爲事實上之疑間有三而根本上之疑問有二非先洞澈此五端則顧慮多而實行難延宕旣久積弊更深補救愈晚不揣冒昧輒就管見所及分别解釋敬爲我皇上陳之一議抵制外幣而生疑問也有謂龍元與墨幣相等故可依傍而行若與歧異轉使墨幣暢銷故宜鑄同等之幣以抵之有謂不能抵制外幣正由平色相若中國向以兩錢分釐計數仍應不廢兩數而特變重量加足成以勝之臣查各國幣制除有專約聯盟之外並不從同現在侵灌各省之外幣非僅墨幣一種平色價值各殊抵不勝抵但求依傍而行恐操縱之權仍不在我十成足色之幣各國所未見日本銀幣僅淨銀八成不聞以此而敗於外幣竊思抵制有二說將爲抵制價值歟各國國際交兌有一定比例不以巿價高下而受虧折且銀幣恒隨金幣爲漲落皆論金幣之純分不論銀幣之平色中國不用金本位終無價值相抵之一日故整理幣制雖暫主用銀而必預爲用金之地此非歲月之間所能幾及者也將爲抵制輸入歟各國法令非本國銀幣公私不得通行凡銀行存儲外國金幣計淨金分兩而不計枚並須於分兩中扣除鑄費乃能抵公私存欵及紙幣兌換預備金之數若外國銀幣直無所用之以法價比例不同旣不便於巿塲而國際交兌用金不用銀幣也欲排除外幣當問國幣信用若何果能維持法價公私交付無絲毫阻隔則一國出入悉以國幣爲主外幣非所必需不禁自止是抵制外幣一在本位同等一在法價堅定無論爲一兩爲七錢二分或定平色皆與外幣全無關係竟置不問可矣一議因革習慣而生疑問也現鑄龍元習用雖久然進出口貨向論磅價而交付則折合巿銀銀行票號錢莊營業之最關錢幣者也其資本皆以銀計至官府出納則從不以元爲主間或搭用仍展轉折算以歸庫平分量是現鑄龍元始終與生銀並行與外幣雜行未能獨立爲唯一易中之品而其所謂習慣者復各地參差不齊當其成爲習慣之初莫非爲趨便利而起設更有便利於此者則習慣立移今不求其所以爲便且利者而但曰因習慣必謂因習慣以立法用力倍省收効倍易也乃以臣視之則無論爲因爲革而其辦法次第一一相同何也凡行新幣其處置舊幣惟有兩法曰收廢改鑄曰定價並行改鑄非期月之間所能畢事則必先聽並行而後逐漸收廢以歸畫一兩法又實只一事今各省龍元重量雖同而銀色巿價互異欲就習慣只能取一省爲準其銀色不同者終必改鑄無疑也龍元皆明鐫省分重量旣失統一更違圜法計枚不計重之本義今鑄新幣豈宜更蹈此失則新舊平色即同而形式顯異爲畫一計亦終必出於改鑄無疑也就官府出納言之用七錢二分固必舉一國則例改訂以從幣制即用一兩而向之徵銀一兩者平色火耗各省不同折錢合價更多弊混官役支薪軍營支餉並非盡準庫平改行新幣其必釐正舊章以清積弊又無疑也然則用兩用七錢二分或别定平色皆須明定法令方能通行夫均之求畫一而巳固當擇其便且利者而爲之又何必拘牽習慣也一議籌補鑄費而生疑問也中國需幣甚多國欵歲入有限新幣必積有成數乃能照章開辦則難在鑄本生銀向無足色舊幣流布巳廣新鑄改鑄皆須貼耗則難在鑄虧臣以爲皆不足慮也中國向無統計需幣究應幾何僅出懸擬今開辦之初斷不可於期月之間發行鉅額新幣蓋浮於所需則幣價濫不及所需則巿面荒不如隨鑄隨發行之以漸得徐察供求之緩急以時消息之則勢舒而費省其費所自出先就國家公欵預計部庫及沿江沿海各省常存欵項以分配天津廣東江寗湖北四局每日盡力鼓鑄可成七百萬枚而交通甚便近者往來不出十日程但令此欵能停頓十日半月則新幣巳成可代銀支發苟周轉得宜爲數不少次則購銀鑄元餘利從前不廢銀塊故所鑄無多畫一以後銀塊無用則必全行投鑄然開辦之初亦必須外購生銀方能周轉購銀鑄幣自有利益（未完） 
[江督張人駿奏上海北巿汲水續借欵項設廠自辦片]  
　　再上海北巿地方巿面日漸繁盛汲水不便與英公司訂立合同接管購水請在商部存欵項下撥銀五萬兩由道擔借銀五萬兩當經附奏並飭江海關道會同紳董籌辦在案現據該道等詳稱現與本地紳商再四妥議僉謂接管原屬從權自辦乃爲善策當邀内地水廠洋工程司恩傑爾偕往吳淞江邊一路測量查得廣肇山莊北首水深而清該處有地一方約二十餘畝可以設廠先從簡便辦法造高水池一個沙濾池二個清水池一個向外洋訂購每日夜抽水六十萬加倫之機器兩副並加購發電機一副附設電燈二千盞以備閘北一帶路燈及舖户裝用約計購地造屋一切在内需銀十萬兩連前議安設水管之十萬兩共銀二十萬兩晝夜工作八個月可以出水較之接管有利無害誠爲一勞永逸之策至加添銀十萬兩請仍在商部存欵項下借撥五萬兩另再由道擔借商欵五萬兩連前合成二十萬兩按月七釐生息限於出水後一年内招股分别提還官商借欵如一年内股本不足官商兩欵未能一律償清應將部欵本利儘先歸訖如再有不敷即在每年開支餘利欵内湊數歸清詳請奏咨前來臣查上海北巿以水源不潔有礙衛生與英廠接管購水莫如設廠自辦所請續借商部存欵並利息按月七釐計算之處合無仰懇天恩敕部通融照准俾得及早興工除咨明外務部農工商部度支部查照立案外謹附片具陳伏乞聖鑒訓示謹奏宣統二年二月十六日奉硃批該部知道欽此 
小說 
[短篇小說太守（帆）]  
　　生財有大道。生之者衆。食之者寡。爲之者疾。用之者舒。此古聖人之訓也。乃今日生財之道。則大不然不逐什一之微。不較錙銖之利。舉凡全國之求富者。無不以納粟拜爵。爲惟一生財之目的。非特盷輕利重其赢倍蓰 
 
 

Page 27

 
 
甚且至於什百千萬倍。生生不巳。 
　　江南某甲。其祖若父皆以商業起家。父殁。遺貲以巨萬計。甲家居多暇。習聞鄉人輩論議。某令以納粟服官某省。今以卓異升觀察使。某尉以輪財筮仕某省。今以朝命權巡撫。甲熟聞斯語。意至豔羡。心房大張。躍躍欲一試。乃以數千金遵例報捐。得拜某省太守。充太守之意。以爲洊升超擢。自太守而觀察而藩臬。即至兼圻開府。亦分内事。意氣凌厲。不可一世視諸同官。皆藐若無物。 
　　到省數年。不得一差缺。同列皆揶揄之。擯不與語太守大忿。出其運動之手叚。以求一得當如是者又一年仍不效。黑太守之名。遂譁噪於全省。一日。適當撫署衙期。太守具手版。登官廳欲求一仰中丞之顔色。而不可得。惟見同僚輩交首接耳。切切作私語某守得某缺進若干金。某道得某差。獻若干金中丞前任京秩時。舉債至鉅。今得外任必一飽囊槖而後巳。太守側耳聽之。約略得梗概。大喜遽自座躍起。軒然而笑。疾趨出官廳。登輿竟去。 
　　明日。太守又至撫署。語巡捕求見。巡捕拒之。太守切懇巡捕。謂有要件必面達中丞。巡捕不得己。姑持手版入告。中丞莫讅其爲何許人。遽命入見。太守見中丞。行庭參禮。數語之後。太守忽摸索袖中。出一萬金劵鞠躬以上中丞。且曰卑府求大帥栽培。謹具此萬金。爲大帥壽。 
　　斯時爲中丞之左。右皆愕然。驚莞然。笑而中丞則勃然。怒大聲以叱之曰汝何人敢於大庭廣衆之中。公行賄賂。本部院若不據實奏參。何以整紀綱而率僚屬。言巳顧左右立逐太守。太守踉蹌奔出。張目無語。惘惘然若夢境之乍醒。 
　　不一月。太守之姓名。遽登白簡。太守旣去。而賄之公行如故。 
　　記者曰。太守騃矣。以賄賂而免官。某守某道智矣。以苞苴而獲當。然而吾以爲太守之騃勝於某守某道之智。某守某道之智不若太守之騃。 
國外新聞 
[法國添造戰艦]  
　　二十三日倫敦電云法國議院巳議准於本年在私家船廠定造戰艦兩艘限三年告成海軍部大臣賴配萊爾君宣稱此種戰艦將與英德最近戰艦之式相同云 
[國王逝世不確]  
　　二十三日倫敦電云據阿皮西利亞京城愛堤斯阿比排確實電音稱國王米里列克逝世之說實屬不確 
[英棉運赴美國]  
　　二十三日倫敦電云白星公司郵船波羅的克號今日由利物浦開赴紐約裝載棉花極夥此爲頭批運赴美國抵制壟斷棉巿之貨現利物浦尚存有棉花二三萬包預備陸續運美 
[英國政界近事]  
　　二十三日倫敦電云英國拂里曼報載稱英國内閣與國民黨對於預算案事恐將不能商妥 
[郵船失事續誌]  
　　二十三日倫敦電云阿白廷公司郵船泊里克爾號在納温角附近失事一節今查該船共載搭客三百人船員一百六十人該船及所裝貨物保險之數約達英金五十萬磅據船長自稱其遇禍之由係因離岸七里半許有未經查明之暗礁云 
[法國新稅則實行]  
　　二十三日柏靈電云法國新稅則巳於昨日實行 
[法上議院討論飛船利益]  
　　二十二日柏靈電云法國上議院近討論飛船之利益爲時甚久（以上譯字林報） 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
