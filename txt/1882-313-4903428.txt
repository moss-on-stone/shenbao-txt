# 1882 - 313 - 4903428

 

Page 1

 
 
[啓矇眞諦] [  本舘告白>]  
　　啓矇眞諦一書爲清江博望鄧君苑所撰專精眼科前列論說後備諸方於治目疾大有裨益本舘取原本用活字板排印成書刻已工竣定於十月初三日出售每部訂成二本收回工料洋一角二分售處仍照曩例諸君請卽賜顧爲幸 
[楚師强弱異時說]  
　　赭宼肆擾東南縱横數千里其勢幾不可收拾而自胡曾官駱諸公經營於兩湖費七八年之功遂使湘楚之間頓有雄兵數十萬東向而滅巨宼當夫和張敗績之後事權歸一湘軍楚軍之聲勢逆賊畏之如虎雖以廣西悍而且老之賊不禁數仗而無不披靡棄城以遁咸豐年間地方之失守恒一日而數城及楚師東偪賊之走也儼如曩日官軍之散潰亦一日而復數城說者動謂此氣數使然賊燄方張之日一賊挺刃而前數十强壯之夫皆俯伏而乞命結髮辮以去者如以柳枝貫魚腮而携之以歸肩能挑者則負擔以隨之手能書者亦槖筆以就之往往一賊館之中三五十人不過一賊目四五老賊其餘皆新擄之人且此賊目又未必由廣西而來者兩湖安徽人至蘇杭諸州　居然封王與天義天安天福等職矣然未聞新入賊伍者約齊起義殺其酋以反正也豈衆寡强弱之故哉氣有所懾耳故有賊未入境之處訛言四起而闔城驚惶風聲鶴唳草木皆兵者及至同治初年諸路官兵四面兠截日報勝仗賊計窮蹙雖猶到處亂竄而鄉人不甚畏懼有鼓噪而逐之者有捆縳而沈之者有俘其人以刼其財者彼時賊之伎俩又不知在何處嘗見數十人逃於村落農民盤詰不肯放行賊卽跪地哀懇願獻金帛以贖命夫乃知賊本無他長也皆匹夫之勇人身同具之筋力而已以是見刦數當前有憑依者在也以斯時之賊而回憶逆氛方盛之日被擄被殺之情形設令與之力鬥以百人斃十賊亦何患衆之不足恃者而乃心怯膽裂至於若是不幾啞然失笑耶雖然赭宼之亂首尾十三年殺人如麻縱無李自成張献忠之厲而自古流宼亦無赭宼之久天地間既有如此殺運固不得不謂爲氣數顧咸豐年間官兵之疲弱亦至極矣向使各省之兵早如湘楚軍之雄必不使其猖狂至此蓋賊到之處兵皆虚額臨時點募或無人應卽早設防堵者兵額不缺而一聞賊至民未逃而兵先散以故不接一仗連下數城賊之得地易如反掌耳然則同治初年收復之功不得不歸於湘楚諸軍也然而亦有時不得其用者江浙肅清諸軍凱撤而勇多兵少苦無舊伍可歸於是建議遣撤使統軍諸將部勒以歸湘楚之兵頓覺其少猶以教練有年一旦廢棄殊爲可惜且遣撤之後家無生業游手好閒難免爲地方之患乃於萬不得已之時酌留若干以爲鎭守巡防之具厘捐未停餉糈有出戰將既多管帶極便十餘年來而猶有曩年殺賊之雄師爲邊疆要隘之保衛此苦心孤詣之所留遺也假令伏莽興戎莠民頑悍若而人者皆身經百戰而日習月操之士也何况軍務既平講求益備洋鎗新式西法大行其器其技更有勝於勦匪之年而　以此爲防邊守隘之尚不可恃乎乃觀於台州黄金滿之役而知兵精器良之又不足多矣夫金滿土匪耳且爲患於台州未嘗出而肆擾也其親信死黨不過隨身幾十人刼案紛紛不出台州之境卽戕官焚局亦止豪俠報仇之舉其無他大志夫固易明台州本有防軍則省憲聞之亦不過一紙檄書坐索罪人於該州文武之手可也何以調撥官軍至於數千統帶之將候補提鎭以下數十人卒至年餘而未獲老其師於山嶺複沓之境頓成相持不下之勢豈今日之楚軍捕一黄金滿而不足而昔之楚軍勦行萬赭宼而有餘哉抑今已承平十餘年兵忽疲弱不及昔之壯盛哉又豈金滿黨與之强負險自固其勢更盛於徧地之粤匪哉抑山路崎嶇金滿久踞其中出入自由而官軍不識門徑不敢爲入穴得子之計哉夫地勢縱云奇險而人多圍逼終有困斃之時人情雖不與仇而既爲匪徒必有叢怨之處奈何台人竟不爲嚮導使官軍無所措手乎而况前太守成公又熟悉台州情形歷任撫使皆恃以爲浙東之保障者耶吾意其中必有故焉不惟台人不肯負金滿以邀功卽官軍亦不惜失金滿以獲罪也不然同一楚師胡居乎殲大憝於前而憚小醜於今也顧疆吏之入告則難於楷辭矣浙之人於是咎譚公去年之奏不曰飭緝盜案而曰勦捕土匪也 
[印茶列會]  
　　荷蘭國定於明年創設博覽會其一切章程已登入本報告白内兹閱印度新聞紙知荷國京城阿姆斯德當博覽會中擬將印度所出之茶列入會院取其各種茶樣盛以玻璃瓶其葢亦以玻璃爲之每瓶兩磅瓶上註明茶之種類并其出處何縣何地一一詳細編列以供衆覽查前者新金山之博覽會將印度茶樣列入會中其後該處之茶蒸蒸日上現在荷國亦有此舉則將來該國之茶必且大有興旺之機矣 
[吕宋颱颶]  
　　香港西字報譯小吕宋新聞紙言及華九月初九日早八點鐘吕宋突遭風災直至下午二點鐘風勢始殺據云有三處地方一名馬泥刺一名波刺幹一名綳磅葢此三處被災最重所有房屋其上葢盡行揭去盖因前時吕宋曾遭地震之變屋宇皆坍傷人甚衆故重造之屋多以鐵爲瓦而高其邊冀地震時屋坍而人可匿于屋下乃此次大風透入屋内卽行掀去其間有用瓦者則亦被風揭去飛如石燕兵之營房官之衙署海關天主堂製吕宋煙之作場戯園及各國商人行家屋宇之遭損者難更僕數最慘者城内收養小孩之所前以疫疾怙恃俱失今幸有樂善諸君爲之收養而忽遭此大變居樓上者樓已被風揭去幸得人手衆多先已救之下樓而露處之悲在所不免卽城中各善堂亦均遭此厄風激潮湧街上水深一二尺不等目下數十萬人孤露無依殊堪憫惻惟此次大炎其人口之斃命者聞僅有華人一名被鐵屋吹來磕傷斃命又有小艇上英人七名欲駛上輪船中途傾覆一人溺斃六人鳬水遇救得免然此止就所知者而言其傷斃之實　則猶未及細查也大洋船十一艘吹至岸上船内均裝糖麻木料等物聞搬取貨物頗爲費事更有鴨屁股船十二隻滿載粮米悉遭沉没此等奇灾據稱爲五十一年以來所未有其所損之屋宇價值不貲據云但就營房衙署而論修葺已需銀洋四百萬元其他尚不在此數該處天文臺推算此次風力一點鐘已行四百三十餘里並聞風灾之後該處又患霍亂之症天之降殃於該處者何其有加無已如此耶 
[預測風信]  
　　徐家匯天文臺之法星士於上月三十日致書於西字報言風雨表近日升高測得日内卽嘗降下現在風暴當在南邊恐此風將漸至上海乃目前法公司輪船於上禮拜二在香港開行屈指三四日可到上海而昨 
 
 

Page 2

 
 
日尚未抵埠他輪船亦有過期不至者未識何故本埠連日雖無暴風而東北風亦頗不小加以密雨連綿星士之言殆必有見也 
[市面减色]  
　　温郡近值晚禾登場年歳尚稱豐稔米價連日漸减每石價僅二元四角惟市廛各業生意仍是清淡聞該處小南門内善賚典當因資本短絀無處挪應擬暫停數日只贖不當時事艱難於此可見一班矣 
[小兒溺斃]  
　　温州小南門外簷頭下某甲之子年十五歳現學裱糊燈籠手藝前月二十晚回家換衣以便澣洗適對岸翔河里有戯其母以愛子之心留住同往觀看晚飯後呼船過渡不意船甫離岸另有一船摇過黑暗之中未盡留心兩相磕撞而此子已墮入河中矣當卽喊呌救命衆人　集用篙撈捉無着直至次日午後屍始浮出水面聞某甲與妻大相反目其妻吞烟覔死幸卽被人知覺灌救得活於以知甲妻之愛子誠愛而溺者矣 
[看戯失物]  
　　九月二十日爲永嘉縣城隍威靈伯壽誕之辰近因謡言四起禁止夜間演戯司事者通融辦法將夜戯改爲晨戯但城隍廟向歸大街六花輪值屇期咸相賭賽今年廟内鋪式裝潢盡覺熱閙故婦女游玩如雲是日傍晚時戯完人散之際突有抓兒手將一年約十三四歳之女頭上押髮花扦等物搶拔而去其時正值擁擠該女雖曾喊呌亦屬無益又念三日大街贊善王廟壽誕良辰廟内遍搭天篷懸掛燈綵演戯慶祝兩廊婦女看戯比城隍廟更加數倍是日有林某之妻在廟看戯林抱其子送交食乳温俗小孩頸上均掛銀圈林某抱子進廊適被擁擠偶不經心其頸上之銀圈已被抓手攫去矣 
[救人獲利]  
　　太湖漁户某甲因娶婦用度不足將船上樺布大網赴胥江因利局質錢局中只允給三十千文而甲所短則在不惑之數未能敷用躊躇間忽見太湖中一載石船遇風欹側勢欲沈溺某甲卽駕船往救及至石船已覆隨卽撈救舟中五人俱慶生全今年蘇城救生局章程凡太湖漁船救得生人一名給賞錢四千文死者二千文故某甲卽至城内該局報明領錢二十千文欣然而歸將網僅質錢二十千文己足用矣可謂與人方便自己方便報應之捷無逾此者矣 
[荆宜瑣錄]  
　　昨接鄂省荆州友人來信云荆郡五六月間霖雨彌月田禾多被淹没幸入秋後連日晴霽尚有五六分收成上月自初六日至十五日陰雲如幕簷溜加注路上行人皆苦泥滑滑行不得也○近日陰雨不息川船雇用之橈鬼子無從覓錢多露宿於城外甚至白晝向店鋪攫取熟食等物者店中人奉以老拳彼亦忍死不避是以該熟食店頗多閉歇云○九月中旬長楊縣派一親丁同幹役二人解一要犯由巴東來急由宜都之枝雀河抄路而回聞該犯年約三十餘係盜傷事主要犯在巴東破案放長楊縣移文關提歸案云○荆州治環山爲城人煙叢密素少虎患今年夏間忽聞虎出傷人且有被豺狼噬者不下數十人太守懸賞募捕僅獲數豹想賢有司以德化民猛虎卽當渡河而去也○八月十六七日荆江水勢驟漲丈餘較伏汛尤高二尺許龍洲天鵝洲一帶垸隄漫潰晚禾漂没聞係漳河源頭發蛟爲害也○近日沙鎭米價三千四百文油價十千八百文烟葉約十四五千文較之舊歳厥價維倍故去年買此者今秋無不大獲其利云 
[壬午科山西鄉試題名錄]  
　　王廷秀苪城　焦良弼忻州　曹志昻介休　劉筑均河東　蘇　晉曲沃　石　銘平定　王　聘平遥　張茂造榮河　黄　田平定馬振海稷山　高祚昌翼城　王履端趙城　李　洛寍武　李　禧太原　王熙源稷山　王　俊定襄　裴文萃稷山　李　鈞臨晉梁恩沛靈石　解　諠稷山　岳士廉忻州　張　寵臨汾　李舉海解州　李廣耀河東　程錫璠太谷　張世駿猗氏　王文煥解州張捷清聞喜　劉振翼臨縣　陳薩保保德　王樹鼎靈邱　董振策太谷　閻蔚如榆次　王汝楨平陽　王子琳壽陽　崔增瑞山陰董受謙平定　劉聲駿盂縣　李近嶠平定　李雲驤苪城　何厚康靈石　郝廷瑞臨汾　李毓芸榮河　朱錦標夏縣　蓋天佑浮山岳錫恩洪洞　趙子傑靈石　曹忠裕太谷　鄭　炳陽曲　趙若愚孟縣　李　沁寍武　張清官芮城　張鳳翼定襄　劉宜篤河東郭致中太原　郝豪賡絳州　王華虞廣靈　楊履普忻州　賈佩蘭五臺　周蔚堂定襄　張棹山五臺　張鶚舉絳州　李懋政高平穆騰武駐防　渠綸閣五臺　楊同高太谷　張觀德夏縣　耿雋梅平定　張勵行保德　吳象恒河東　魏祥熙壽陽 
[副榜]  
　　張景曾交城　劉汝訢汾州　閻維玉太谷　陳　鋆繁峙　閻雙玉太谷　張鵬飛忻州　周存誠汾陽　武邦瑞汾陽　劉淑齡潞城寍　康萬泉　李訓昭徐溝　馬澤南聞喜 
[嚴禁蹧蹋米麥示]  
　　咸同以前川米甚多嗣因烟禁已開川地徧種鶯粟農家者流重烟苗而賤禾麥産米遂少故川米之來湖北者亦寥寥焉宜昌府毗連川省居民多仰食川穀况宜地山多田少又强半種鶯粟前經宜昌鎭憲帶兵巡查見有種烟苗者立卽鋤去近則故態復萌米糧愈貴刻下米價每石約五千文左右是以東湖縣龍明府軫念民食遂出示曉諭各鋪不准蹧蹋米麥燒酒熬糖兹將告示抄錄於左爲出示嚴禁事照得東邑山多田少産穀無幾民食本屬不敷全賴川南兩省接濟本年入夏以來雨澤愆期糧價尚未平减民食更屬維艱兹訪聞城鄉内餐有等射利之徒輙敢囤積糧食任意燒熬實属有妨民食除札委嚴查外合行出示　禁爲此示仰闔邑諸色人等知悉凡開貿糖坊糟坊之家務各改圖别業如再囤積米糧燒酒熬糖一經訪聞或被告發定卽拿案懲辦决不姑寛至有糧之家更宜平價出糶毋高抬市價囤積居奇是爲至要其各凛遵毋違特示 
[奪贓遠遁]  
　　揚州舊城西北門一帶自遭亂後屋宇稀少居人寥寥極其荒僻有某居民馮者以賣線爲業一夕天鼓後忽聽墻外有二人低聲口角刺刺不休細聽之知爲偷兒分贓不平馮卽密呼其子並對　合住某共四五人扒後屋而出分兩頭抄轉獲二賊皆縳而搜之得衣飾洋銀若干二賊乞憐放去馮遂與合住者謀次日卽將屋辭脫挈家至金陵貿易人不知也旬日後該賊獲案供出此事覓馮已如黄鶴訪之鮮有識者噫馮亦狡矣 
[名盛一時]  
　　花旦金湘翠有聲菊部中前自京航海赴烟台演唱年餘去而之申不甚著名然薄有所積皆置備衣物前月赴營口尚未登台奏技而營地人眼小如豆見其被服都麗臂釧輝煌不覺哄動一時皆渴欲一觀其藝有某號客先招往飯莊試演殺狗勸妻一齣闔座喝彩賞錢無算由是聲價賴長次日在大西廟舊譜重翻臺下擁擠者不下三四千人越三日改演海潮珠觀者益衆其賣色藝均屬平常且身材太高而粉面盡帶阿芙蓉氣非若出水芙蓉之明麗惟滿口京腔服色新艶是以舉國若狂有爭先快覩之意聞目下各貴客有招以侑酒者日必十餘席湘翠奔走不遑反自嫌盛名之爲累也 
[繁華轉瞬]  
　　津人某甲在奉天營口街上當經紀代客買賣貨物如申地之掮客頗　煙霞癖因自開一烟館生意甚覺清淡苦累不堪 
 
 

Page 3

 
 
後忽得意外財遂大爲擴充裝飾店面　極華煥用大鍋熬烟一次必百餘兩營地人眼界極小喜添錦上之花見此情形爭相　顧一日間可銷煙膏五六十兩大獲其利甲於是意氣飛揚儼然以財東自命且思營金屋以藏阿嬌然家固有婦知其事者未肯與之聯姻距營二十里之遥一農家女年方二九姿尚中人因與甲同有嗜好隣近無間字者甲乃以五十金聘得之迎娶之日新郎晶頂掛珠補服輝耀賀客駢集有宗室某乙隨班稱賀甲以素無交往何惠然辱臨乙正色告之曰今日賀爾明日當訟爾也冠履自有常經　容僭妄如此故先行知照莫謂世無人也甲聞言大窘囑傍人爲之緩頰輾轉講論壽以東錢五百吊烟膏三十兩始獲寢息而甲從此之後事事蹭蹬且夫妻日在芙蓉障裏店務荒廢生意驟减用度則較前加倍目下尚外强中乾恐不久將賦北門之什矣 
[狐仙治病]  
　　奉天地居邊境俗尚巫覡往往有狐鬼憑人作祟惑弄愚民之事蓋州西關外鄉民一姓兄弟二人弟在營口海關當勇兄則居家務農行六人均以王六呼之其妻年未三十姿僅中人前年秋忽得奇疾胸次如生痞塊忽上忽下疾發則腹大於鼓自將上下衣褫凈赤身背壁而立滿口胡言本相全失繼復作諸惡態筆難盡述作閙二三時許倦則偃臥醒後復然食兼數人餓數日亦不饑如是者約及半年形銷骨立王六又倔强不信神鬼之事並不禳解且俟其發加以辱駡妻亦反唇相向大怒痛毆之妻若毫無所苦王窘極乃强與交合意謂可借穢褻以厭之而狂如故親友代爲求禱均不見效六之家已篇所破窮廹不堪不得已善言求告願代立一廟俾受香火怪乃欣然答曰爾既心服毋庸造廟可至城内畫神像一幅就家庭設座朝夕焚香預備筆硯硃砂我能書符治病博取多貲以償爾耗去之費六一一如命先進城内繪像是日妻病若失而所繪之像約定三日方就如期將錢往取書師開箱拾付則　已失惟大錢四百在焉適符厥價六大駭馳回像已在家中桌上此風一播登門求藥者踵趾相接須備述病源由六默禱成九或丹或與或不與求得者多奇驗否則病必不起於是仙醫之名大譟六積資頗豐以彌前隙有過之無不及也六懼褻慢仙人請建廟以奉之而怪輒不願卽求治病之獲愈者欲爲之上匾送帳幔以申謝意亦必固却自稱爲狐仙言不過濟世以積功德與六家有緣故暫時稅駕緣滿當去云云噫鷁飛蛇鬥魯史不廢其文金馬碧鷄漢便曾求其蹟書此以當齊諧之續也可 
[含寃莫白]  
　　皖垣某乙肩挑爲業娶某甲之妹爲妻年甫二十餘素　某丙有染日前有疾喚甲妻來代任炊　藥餌等數日病愈甲妻乃返甲妹恐　之窺破奸情或以語兄則此中大有不便不如先發　之乃召丙密商定計丙乃至甲妻處脅之曰爾前日留宿爾妹處我亦因事往來爾妹遂謂爾與我有私情且言爾若不信可邀爾妹對質及丙去後甲妻自思以清白之躬而爲奸人誣䧟此恨難伸終當與之削辨繼乃　夫性兇悍倘輕聴妹言我命休矣同一死也不若先死之爲得遂自縊迨甲歸則已不及救矣夫甲妻受枉而死不失爲匹婦之諒若甲妹者已則不貞而欲累他人之貞萋兮菲兮成是貝錦彼婦之口亦可畏矣 
[無賴横行]  
　　租界市面之盛甲於他處無賴之多亦甲扵他處前日下午有無賴十數人在法租界一枝春茶肆左近扭一婦人向西而行口稱欲到人仙橋去及至彩視街突遇巡捕無賴等各鳥獸散該婦雖受敲扑亦不至捕勞伸訴未知何故也 
[拐風日甚]  
　　滬北爲烟花薈萃之處粉白黛緑列屋閒居浪蝶游蜂芳姿競採雖情甘賣俏者固不乏人然爲好人拐誘者正復不少而卒未聞破案者何也蓋由拐誘婦女之人聲氣最靈事　最密絕不稍露破　卽有原告控訴而差役等又不免上下其手草率了事朱告既無聲勢祗得默繭　息此拐風所以日甚也前日法租界後新街地方有本縣捕夥某緝獲朱三一名曾在鹽城拐誘某姓母女兩人至滬已及兩年現聞女在英租界某妓院作倚門生活而其母則在法租界某姓處均已被拘入城刻下尚未審訊也 
[飭究命案]  
　　英租界坭城外姚橋右傍河内傷斃年約十七八歳女子一人沿浜地上均有血跡由該地保報縣請騐旋經徽人姚某認明實係婢女竊取金鐲逃逸不知如何傷斃亦禀縣請究前縣莫邑尊騐得該女係自刎身死然兇器無着其屍則由　姓棺殮本館疉經列報兹悉是案申詳之後上憲以該女既騐係自勒致死原無兇手可緝恃兇噐必在峰畔且逃婢而自勒於離家甚遠之荒野地方殊堪詫異種種情節不符遂派員來滬會同新任之范邑尊澈底根究以重民命邑尊已飭差立傳該處地保及附近鄉民訊究云 
[小車撞人]  
　　昨日午後大馬路石路口一小孩年約十一二歳有東洋車由東向西疾馳而來將兒碰倒輪傷足背車夫則如飛而去該孩伏地痛哭傷處血出不少後經人送之回家云 
[請禁拾花]  
　　本埠虹口一帶鄉間之花田向年常例俟業主將頭花二花收過後自十月初一日起所餘黄花脚花任憑窮苦無業之人往田間掇拾積少成多亦可藉以禦寒各鄉如是由來已久無業之人習以爲常本年夏而浸淫秋賜未旺是以花信較遲現在雖已上市兩田中之未開稜者實尚過半各業主恐鄉民循例往採致肇爭端因赴縣禀請水禁聞范邑尊已准詞給示頒發鄉間而裏虹口地方則尚未見懸掛也 
[英界公堂瑣案]  
　　前有妓女林德仙投英界公堂喊控被粤人陳姓騙歸作妾　没衣飾旋被驅逐求請提究等情已列前報兹悉陳已遣抱具訴聲稱曾在趙蘭波妓院認識妓女林德仙由中媒買歸爲妾到家半年捲物遁逃　敢抹情誣控查明實係趙蘭波串同無賴意圖索詐故特開呈失單禀請差提人証到案究追懲辦陳太守已准如所請現聞有人從中調處然陳堅執不願定欲請官嚴辦以儆效尤也○夏阿紀投公堂訴稱在西人瑪　生處經收房租現被開客寓之丁清福積欠房金三月計洋十元半屢索無付昨又往催反被毆打并有聞銅匠店之余　順被欠租洋二月計七元亦係向索無着由洋東一併訴捕拘案請追丁供曾欠二月房金原許次日付清不允被逐故與爭論並未毆他至本月尚未滿號何得并追余供欠租二月是實然前經收房租人尚欠銅器工洋二元祇應找洋五元夏又稱欠彼工洋乃收租人私帳當自向收取豈能劃在房租帳上且開祇有一元六角陳太守訊供之下謂丁既欠租二月此月尚未滿期着卽付租洋七元可也至余姓亦欠二月租金工洋理合扣算着照一元六角除扣外繳洋五元四角丁余均　斷繳洋案結○和記洋行控土行欠銀七百餘兩由陳太守飭差傳到該行夥押令知照行東投案候訊等因已列前報昨據利記洋東投案聲稱土行東已經央人將欠欵清理請將該行夥開釋陳太守准如所請案結○吳小旺訴稱在酒店作夥昨夜有應阿榮在店吃酒與另客爭毆有友人從旁解勸反被扯碎長衫因訴捕拘應管押旋經人出爲勸解息事而捕房規矩拘押者必送案然事已理清求恩免究陳太守謂既經調處和息應毋庸議一併斥退 
[來信照登]  
　　僕體素虧正月間忽患寒熱嗆咳腎水泛痰之症醫藥後寒熱雖停而痰咳每早必作久不能愈以致　虚形瘦不得復元至八月初又加寒熱秋分節後夜間忽然吐血氣喘不止已有朝不保暮之勢兼之每夜必吐一次連發三夜血從口鼻湧出氣喘更甚此時神氣俱竭萬無生理前見貴報有許賑病愈者當卽焚香禱告如果病痊情願棄産捐洋一百元一而卽延本城名醫吳君診治投以大補之劑竟得轉機吐血立止氣喘亦平現雖未能起坐而病情已有就痊之象故先助賑洋五十元俟病痊愈當卽補足由此觀之捐賑愈病非虚語也敬煩貴館登報以爲徵信耳[  婁東陸芸生來稿]  
 
 

Page 4

 
 
[懷人詩呈弢老民霧裏看花客高昌寒食生同政]  
　　姑丈朱壽卿大令兆鴻去年送别落花時鄭重離亭柳一枝帆影翔風從此去簾波浸月動相思我殷漢畤秦關想公本高車駟馬宜西向長安開笑口不禁海上自情移○桐城張筱蓉太守紹文入幕曾邀青眼看高情人載許盤桓荻塘正荷棠騐庇君原仟露澤縣臺室何期苫塊寒鶴放亭留餘址在燕棲巢憶舊時安　萍風絮勞人夢那遣關河客思寛○母叔費仙洲明府瀛一官久任已如家古誼高風世共誇夙昔追隨藜杖健於今遥想鬓絲華舊交漸覺靈光重别夢難忘落月斜此日覊棲滄海畔離情竟與路同賒○合肥王健卿都戎本銳縞紵相投邁等倫直將朋友當天親臺登戯馬談兵壯浦涉藏舟甲古頻料想青燈應念舊從知白髮總如新平生志　終當遂起舞間雞莫愴神○維揚柳隱詞人馬君相如渺渺烟波脈脉衷懷人無處尺書通當時共聽蘭舟雨此日誰吹柳絮風縱得功名如屣敝可現貧賤哭途窮二分蟾影揚州侣憶否棲棲海上鴻○鄧尉山寄萍上人鄧尉山高遠市廛天牛我佛證前緣有因妙締三生契出世能叅一指禪香海此時梅盡實客程幾度絮飛棉最繁華地來清夢隨着鐘聲到寺邊平江藜牀舊主管斯駿秋　氏舊稿 
[潤貸助賑]  
　　笠澤黄君鞠庵工小楷比來滬上聞有以書助賑之舉爰擬減潤助賑一月紈摺扇每件一角雙行倍之琴條六行一角雙行加倍四尺條幅二角帳沿二角行　作單行例事竣悉以助賑來件交大吉樓及芝蘭室代收七日取件 
[附保安堂桶捐]  
　　九月初一收四開一個八開一個錢一百另一初二三收錢四百三十六初四收英洋三元錢四十三初五收立記票號錢三百三十四另錢三十五初六收八開一個錢五十七初七八收八開一個錢七十七初九收錢六十二初十收錢廿五共收四開一個八開三個作四角二分英洋三元錢一千一百七十懷瑾居英洋稽元出收票二千一百另四號○第一千三百一號册洪盛號經勸洪盛號助英洋拾元陶鳳山五元陶鳳雲一元李阿弟兩元勝昌行一元張裕豐五角許攀桂兩元邵憩棠拾元和盛號四元同盛號四元曹盛號三元曹慶　兩元丁實聲三元朱森貴五角唐少卿一元俞道全一元錢漱芳一元朱安慶五角周天祿一元孫福泰二元祥和東西號一元○共英洋五十五元五角作四角總共合到六十九元八角五分五厘○裘調笙來募捐清單羅子鈞一元龔芹生一元王鶴圃一元朱子秋二元大成堂一元羅荷生一元秦鹿半一元竹蔭軒聶一元序倫堂李一元植善堂襲一元羅浦生一元湯叔英一元汪步青半元韓榕南半元傅景堂半元注德記半元羅鈺泉半元王搏九半元裘調笙一元裘少良半元零捐四百廿六文○王鶴圃手半江吟舘一元碧　舘盛一元芊香舘李一元餞蔚甫一元○朱子秋手取斯堂徐一元敦厚堂陳一元費錦雯一元周少伯半元朱譚氏一元周家厚半元樂清沈半元河間蔡半元總共合到英洋二十七元五角七分四厘 
[浙省撫轅抄]  
　　九月二十六日曾存恕禀知藩司委解京餉差禀見　辭巢鳳儀禀見辭赴嘉興楚軍各營　騐炮差○二十七日徐懋簡禀見銷羅木營工程差縣丞　熙坤銷津局差○二十八日運副高尚縉服滿來省禀到 
[蘇省撫轅抄]  
　　補九月二十九日候補通判叢振祺禀知辭奉善後局委赴上海領運洋磺差撫峙文巡捕吳敦復蘇布理問張性淵均禀知奉委海運省局差候補縣錢維崧銷上海沙洲差回委署華亭縣縣丞趙啓封銷隨辦保甲差從九康曾祿禀知辭奉梟憲委赴江北緝捕差江蘇候補通判顧霄漢於九月二十八日亥刻在省寓病故○三十日浙江候補道秦湘業浙江來運同銜知州用指發江蘇試用理問蔣金生湖南人禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年九月二十三日京報全錄]  
　　宫門抄○上諭兩道錄前○大臣桂奏請欽派大臣查辦摺○尚書文奏謹陳管見片○川學政朱奏歳科試完竣現辦考遺錄科摺○將軍銘奏道員到任並頒關防片○大臣桂奏請併案查訊片○將軍崇奏委署知縣夾片○九月二十三日工部鴻臚寺正藍旗值日無引見○恩福假滿請安○明桂謝仍留御前贊引差使恩○浙江副將奏懷亮謝恩○侍衛處奏派保和殿監試派出頭班惠王謨公棍公明安玉禮二班漪貝勒托倫布色楞額桂祥連興○内閣呈進勾到本○召見軍機○○奴才桂昻跪奏爲祭器被竊案内奉旨應查掌守人員禮部内務府司員互相爭辨被訊人役牽控大員籲請欽派大臣查辦恭摺仰祈聖鑒事竊奴才溥廉榮毓桂昻前奏裕陵禮部庫内虧短祭器一摺欽奉諭旨其掌守人員及值班官兵着查明分别叅辦等因欽此除值班官員俟查明被竊日期再行查取職名辦理外至掌守人員前後據禮部員外郎英奎聲稱金銀器皿箱隻係内務府專管禮部無看守之責内關防員外郎廣泰聲稱祭器交庫禮部查明給有印收庫内虧短内務府無掌守之責各執一說爭辨未决又奴才等前經奏調遵化州知州王啓俊訊問領取接收各役供詞該知州因病回州將訊取各供申送到署奴才等續經奏調之薊州知州彭爵麒申報公出又石門理事通判崇本於數日前先已申報患病附近實無應調之員奴才桂昻正擬與溥廉榮毓商辦兹於七月二十八日據裕陵内關防員外郎廣泰呈出被訊釋囘之内務府差役成章清存重瑞雙魁等呈詞一紙奴才接閱原呈内稱竊役等於七月十二日奉派領取中元大祭器皿持印領赴禮部科房投遞經該部書役驗明印領役等卽在大堂前等候禮部領取鑰匙開啓庫　該部差役將箱隻抬至大堂前眼同該部衆役開啓箱隻當面查點計短銀器三十六件役等未敢領取該部員外郎英奎亦卽前來查明並告知役等此係庫内所短並未領出與内關防無千我已回明東府教你們文郎中通融上祭你抬去萬無千係又冩給知會役等始敢領取至祭後仍如數送交禮部經該部發給印收在案今調遵化州來在藥王廟審訊不料東府廉公爺一味偏袒禮部置禮部差役不問立逼州尊嚴審役等務令屈招禮部員外郎宗佑從旁威嚇皂役加重動刑公爺便服携帶婦女家人進廟借廳敲樸嚎訴之聲作爲消遣又將州尊與成立並傳到府親口誘供及無言可問又面斥州尊再審非動大刑不可又買出禮部員外郎恩翼車夫海成硬証成立知情及海成情虚宗佑又誣役等欲逃立逼州尊將役等鎖押囚禁夜跪空堂又有太監劉姓屢至禁所詐贓不遂任意凌辱州尊見役等寃慘形容鬱極告病近又風聞牌調薊州必欲將役等屈打或招役等受罪至此情願速死但死後仍落盜庫賊名實難瞑目情極無奈惟求垂念代白奇冤等情呈遞前來奴才不勝駭異控關大臣授意刑求買証誣良縱容太監索賄虚實均須澈究奴才不敢徇隱又掌守人員亦須查訊明晰人証案卷頭緒較繫既難一併解部亦非州縣所能訊結奴才再四籌思萬不得已謹此繕摺奏請欽派大臣前來查辦庶足以重典禮而昭公允再案内牽控鎭國公溥廉未便由承辦事務衙門會銜奴才謹由内務府單銜具奏合併聲明伏乞皇太后皇上聖鑒謹奏奉旨已錄○○文煜片再奴才查辦各事件業具摺片陳明至東陵各衙門廢弛情形若不及時整頓恐將來貽悮猶多謹就管見所及爲我皇太后皇上陳之查封條鎖鑰本爲愼重庫儲今鎖鑰隨意更換封條倩人代畫推原其故總由開庫之日禮部内務府掌鑰各員向不親到委之吏役殊屬不成事體嗣後凡遇啓閉庫門收發祭器應令各該員親臨點視庫門大鎖隨時查看不得遷就使用箱上小鎖官爲給發不准私行佩換鎖上亦須加粘鎖封封條必須親筆標畫倘仍前玩愒嚴予處分以免日久生懈八旗值班官兵專司守庫近日到者寥寥禮部頭役既爲看守署庫在署内卽應留心嚴防豈得任令倩替嗣後應令八旗翼長禮部該管官不時抽察如有曠誤倩替卽行責革以儆怠玩至庫儲重地不許閑人擅入是以抬箱　用禮部割草人現經訊明全係雇倩民夫彼割草人月食錢粮所司何事　申明舊例嚴定章程倘有雇替不惟頭目革懲卽本管官亦予失察處分若當時查出免議此庫儲之宜愼也也各行差役既准子繼父缺無子者仍准以承繼之子充補自係體恤之意前經該管大臣諭以不准出缺後承繼亦係慮空缺久懸預爲防範惟不准承繼究非人情轉致書吏得以高下其手自應仍照舊章嚴定限期自出缺至挑補不得有踰定限並能否裁去各行公結以免勒掯均交該管大臣妥議章程永遠遵行錢粮出入所關堪鉅若委之胥吏瀛獘滋多嗣後應令本管官親到監放按照花名册令該役等親身赴領既免空缺侵吞且可稽察人數此錢粮之宜嚴察也奴才奉命查辦雖僅昭西陵裕陵兩案其他似此情形恐亦不免倘該大臣力除成見遇事和衷秉正稽察庶各該員自知儆惕吏役亦當稍爲歛跡何至諸務廢弛相應請旨飭下該管大臣將奴才所擬各條悉心妥議刻卽施行與其事後防維何若事前振作奴才仰蒙恩命實力稽察聞見所及敢不據實陳明伏乞皇太后皇上聖鑒謹　奉旨已錄○○四川學政臣朱逌然跪奏爲敬陳寜遠等三棚歳科合試成都等九棚科試完竣現辦考遺錄科事宜仰祈聖事竊臣于六月初八由保寗考棚附陳上年七月抵任後考試大略情形在案臣旋於六月十四日接辦潼川科試七月初旋省所有蜀省科試事宜除夔州忠州酉陽綏定龍安五棚由前學臣循例與歳試合辦外如甯遠雅州邛州成都眉州嘉定瀘州叙州重慶順慶保甯潼川共十二棚試事均已就竣内惟甯雅卭三府州係歳科合辦查川省自前學臣張之洞偕督臣吳棠剏建尊經書院選取英雋之士肄業其中擇師講授以窮經學古爲本十年以來粲然可觀就臣已試各屬言之成都地居省會人文較盛資綿嘉瀘里五府州以及順慶之南充西充保寍之巴州南部潼川之中江遂甯雅州之雅安名山皆不乏雋異之才雖僻遠如甯遠亦間有知研經訓者故考試童生就地取材皆足敷額至遴才之道剔弊爲先川省試塲之弊尤以頂冒槍替爲最自前學政臣張之洞奏定新章專條辦理繼其任者皆能加意剔除士子懲於既往漸知畏法自愛臣受事之日曉諭各屬按試之日加意防閑查出頂替文生如成都之王澤頂冒文童如卭州之劉文玉李毓秦煥之獲到積年槍手如青神之石琨著名槍架如鍾祥興周繼安曾善堂王鳳山黄鍾項篤生顧香谷曹麻子等俱發交提調審訊究辦其招摇撞騙造辭誣告諸匪徒一經緝獲皆從重懲治或隨棚枷號俾見者觸目知警以杜效尤各屬童試正塲後擇其文理通順者倍其學額之數或再倍之面試一塲錄眞黜僞校定甲乙總期力除僥倖振拔單寒各屬試畢後擇其質穎學優者從優奬勵風示其餘並調入省城書院肄業豐其廪餼朂其讀書其不守臥碑恃符滋事之生一經訪聞得實輕則戒飭重則褫革其爲因事被誣者或屢經駁詰成立子湔雪務使邊隅士子皆知讀書立品以無負皇上興學育才至意臣現定本月十三日辦理錄科考遺事宜約月杪可以完竣考試優生及與督臣合考優貢容届期次　舉行所有寍遠等三棚歳科合試成都等九棚科試完竣及現辦　科考遺情形謹繕摺具奏再臣此次自潼川至成都連口得雨嘉禾遍野可望秋稔民情均極安謐理合附陳伏乞皇太后皇上聖鑒謹奏軍機大臣奉旨知道了欽此○○銘安片再新設吉林分　道缺現准吏部咨行恭錄上諭吉林分巡道員缺卽着顧肇熙補授等因欽此查該員本係在吉差委自應卽飭赴任以重職守　鑄關防頒到尚需時日先行刊刻木質關防一顆其文曰吉林分巡道之關防檄令祗領任事以昭信守兹據詳稱於六月二十二日按篆任事所有新設道員檄飭到任及頒給木質關防緣由理合附片具陳伏乞聖鑒謹奏軍機大臣奉旨知道了欽此○○　昻片再奴才與溥亷同事數月見其每事威福任意起滅自由前者跟隨該大臣之八旗郭什哈數名經溥亷傳諭該管令將所食錢糧革退後竟寂然無聞又 
定陵牛　頭　世動溥亷因騐牲之日該圈甡隻到遲傳諭該管將其革退旬日之後又後寂然其中有無情弊奴才未能灼知然辦理公事豈容不彰明較著近又有禮部員外郎多　　報　有昭西陵禮部書役魯永泰田承恩等侵蝕空缺錢粮情弊率涉員外郎懿綿該員現在出差溥産令將該書役等鎖押俟懿綿回任再行核辦此事已越兩旬　懿錦不日回署奴才竊思其事虚實必須多綺懿　質對方能水落石出若如前二事又復諳中消滅成何政體奴才愚昧之見可否交欽派大臣一併查訉之處　此附片奏聞請旨奉旨已錄○○　綺片再海城縣知縣徐廷蘭現在撤任察看所遺員缺查有廻避開缺另補之懷仁縣知縣章樾堪以署理其遞遺之懷仁縣員缺查有　補知縣陳士芸辦事細心堪以接署又奉補康平縣知縣李梅林現在經部覆准應卽飭赴新任以專責成除分飭遵照外理合附片具陳伏乞聖鑒謹奏軍機大臣奉旨知道了欽此 
 
