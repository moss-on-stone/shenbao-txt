# 1896 - 305 - 4908419

 

Page 1

 
 
[考試時務塲中必備書翻刻必究] [  申報館申昌書畫室美華書館格致書室寄售]  
　　今年以來各省歲科考場各處書院兼考時務策論視制藝詩賦爲尤重廣學會新著中東戰紀本末八卷凡泰西新政之可作掌故者精心考訂言皆有物實與去年所譯之泰西新史攬要同屬投時利器應試諸君奉爲藍本大可名利雙收而其價只一圓五角亷莫甚焉○廣學會新譯文學興國策兩卷凡泰西學校中之良法美意臚列無遺塲中如考新學舍此無以運典每部兩角亷之又亷○時事新論十三種圖說四十種繁稱博引鉅細無遺亦由本舘代印計價六角 
[校宋本黄帝内經靈樞王氷註告成] [  圖書集成局代啓]  
　　内經素問爲醫家之祖卽秦越難經亦發明是書之旨皇甫謐甲乙經惟撮是書之精要邇來岐黄家所讀馬元臺注素問厭其繁雜汪氏素靈類纂惜又太略板且漫漶誤字亦多吳門汪氏藏有宋刻王氷注内經廿四卷後附遺篇一卷靈樞十二卷爲當時林億孫奇等奉敕校正全部倩本局新字排印用以潔白連泗裝訂六本碼洋一元存上海棋盤街文瑞樓蘇州閶門綠蔭堂書坊出售 
[接論加稅]  
　　况値百抽十之稅在外洋稅厘尙不在極重之例嘗考泰西稅額有値百取二十者有値百取四十六十者甚有値百取百者取稅如此之重而商不爲困者不過在進出之間酌盈劑虚輕稅以廣去路重稅以遏來源此皆各國有自主之權他國不能置議欲增則增欲减則减非若中國之多所掣肘也不知中國之肘爲他人所掣而其實皆中國人自掣其肘也不觀日本乎其初皆用西人事事亦聽命於西人而今則皆歸自主西人非但不掣其肘且從而讚美之可見事無難易在乎整頓耳有難之者謂譯署雖有加稅之奏此事恐亦未能成前報紀禀陳加稅一則云中國核定機器製成之棉紗等物一律加稅泰西商會中人心不甘服派會中董事得及恩氏赴京師向各國欽差禀商一切此但加出口之稅并但加機器製造貨物之稅而西人已心不甘服若欲加進口之稅而謂西人能默爾而息耶不知僅加進口之稅西人反有所藉口以爲中國内地已節節抽厘若再加稅貨價必昻華人雖不能便宜必不肯虧本而洋商進價旣大販之外洋再加進口之稅必無利之可圖若加進口之貨則定價之權操之西人苟値百而抽十也則價亦不妨加十也卽値百而抽百也價不妨加百也華人苟喜洋貨雖加價而亦不齗値則所加者仍華人之錢耳華人苟不喜洋貨卽不抽稅貨物亦未必能暢銷此其理易明者也以此與商吾知西人反無所藉口矣乃奏中明明恐洋商去内地製造而欲加稅則洋商宜其有所藉口而欲與領事會商也在洋商明知出口之稅無甚關系而其心有不願者恐一旦允加出口之稅而中國又將與彼議及進口之稅故爲力爭上游之計以絶中國加稅之心則何如直捷痛快會商各國議加進口之稅之爲愈乎或謂中國非不欲加進口之稅恐西人一時不能俯允故先以内地機器製路之貨華洋一例以示大公西人必不能梗阻是步步爲營之法不知西商或有此揣度之見而中國則僅顧目前未必有此深思遘慮也現在觀西商之舉動聞西士之議論此事未必允從也無論其未必允從卽使允從吾知病不在洋商而仍在華商也洋商之在中國製造者究屬有限卽使將來推廣將中國之土貨製造而運之外洋而其成物之後仍須運之來華雖其欲便宜出口之稅而進口之稅終不能逃吾知洋商之不願加稅者非不願加目前之稅實不願加將來進口之稅耳若現在所加之稅宜爲華商之所爭乃華商所不敢爭者而洋商代爭之亦何怪華商之欲托洋商爲庇護哉雖通商以同沾利益爲辭究之皆須各顧各商始昭平允各顧各商之利自在進出輕重之間權歸自主耳泰西各國稅則皆有自主之權權其輕重量其出入隨時增减務期有益於國不病於商此商務之所以日興也中國稅則當時不明交涉之道載之約中至今多所掣肘此商務之所以日壞也今欲加稅須與各國開誠布公請換約時將稅則一條裁去庶中國進口之稅歸中國自主外人不能阻撓矣聞現在西商非不遵中國加稅之請惟欲中國裁撤厘金亦是正論惟中國現在籌劃償欵之時斷不能驟改此大宗之進項卽使驟改不特稅欵所增豈能相抵而權仍不能自主將來增减又多周折故不欲加稅則已如欲加稅須議定約中稅則除去而後辦則庶權歸自主自無掣肘之患矣洋商亦明知中國不能將厘金裁撤故不言不准加稅而以裁去厘金爲辭此中外交涉之事泰西著著爭先而中國步步退後謀國者其亦籌及此乎 
[上諭恭錄]  
　　八月初七日奉上諭依克唐阿等奏查明福陵昭陵應修各工情形較重請擇吉興修一摺着欽天監於本年八月内選擇吉期　知依克唐阿等遵照敬謹興修以昭愼重餘着照所議辦理該衙門知道欽此 
[本館接奉電音]  
　　昨日午前京師飛電傳來上諭一道敬譯登○八月十六日奉上諭前據御史黄均隆奏叅江寍藩司瑞璋貪黷各欵當經諭令趙舒翹確查具奏兹據查明覆奏瑞璋被叅貪黷各欵查無實據惟於其子及幕友家丁均屬不能約束著交部議處伊子安徽候補道文弼任意冶遊有玷官箴著卽行革職知府用指分山東直隷州知州潘文超入幕多年聲名惡劣著革職永不叙用並驅逐回籍不准在江寗逗留調署天興縣本任碭山縣知縣陳守卓巧於營謀致滋物議著開缺另補現署邳州事候補知縣宗美人極庸愚難應民社著以府經歴縣丞降補署興化縣知縣俞熙雖無實在劣跡仍著調省查看道員穆克登阿查無迎合分肥及行賄求其情事均著毋庸置議餘著照所議辦理該部知道欽此 
[寗郡兩火]  
　　寗波訪事友人來函云月之初七日下午四點餘鐘寗郡西門外後沐家漕叅政房第三進東首楊姓因煮芋頭火星墮落柴堆頓時烟燄冲天警鑼亂鳴遠近各水龍以及寗防局之洋龍聞警飛馳而往在城文武官員皆先後到塲彈壓督救無如火勢甚狂天又適起北風火乘風威祝融氏興高采烈跋扈飛揚勢甚兇猛雖有十餘架水龍難以抵禦猶如風掷殘葉一掃而空焚至黄昏時分始得火滅烟消共焚燬大厦四進經府憲程稻村太守當塲拿獲搶火者一名發交經廳程叅軍重責枷號發火塲示衆又十一夜三更時分寗城鹽倉門内甘溪潭吳氏宗祠對面某姓又火紅光高燭警鑼亂鳴遠近各水龍聞警馳往吸水狂噴得卽澆滅僅焚去平屋四間當火起時鄰有一屍停於堂　尙未入殮急將屍身從烟燄中搶出　至葬於火窟亦幸事也 
[毆東火警]  
　　温州采訪友人云本月初三未刻郡城第一橋畔集豐樂棧忽然火起棧中人急鳴鑼報警各水龍坌息而至竭力圍澆火已將老藥王廟延燒僅留前進戲臺巋然如魯靈光殿查其火之由起緣棧中煤油缺觔已罄　開取原箱用之熾炭鎔鉛以致肇禍云 
[東事譯登]  
　　日本新聞云内閣總理大臣伊藤春畝相公解組於東歴九月十二號卽華歴八月初六日午前 
 
 

Page 2

 
 
十一點四十一分時由東京乘火車抵横濵至尾上町五丁目富養樓旅館小憇傍晚五點五十分時卽乘火車望大磯私第進發○是日有第十八號及第二十三號兩水雷艇駛赴横濵○目下各國兵艦之聚泊横濵港内者計英美奥及墨西哥各一艘如火如荼軍容頗盛○大雨涔涔連下十日洪水驟至百川沸騰富士川及狩野川澤洞爲災平地漫溢隄防破壞災及旱田刻下地方官方在巡行查察而國府松浦田間諸處鐵路一律衝毁郵便局遞寄信物須繞道小田原熱海三島始能遞到民間皆以遲滯爲憂○日廷豫定七年之内將陸軍重行安置俾各要隘皆得有備無患計横須賀安置要塞砲兵一聯隊由良安置安置要塞砲兵一聯隊其汛地爲由良鳴門澤山三處下之關安置要塞砲兵一聯隊其汛地爲下之關大里二處藝豫安置要塞砲兵一聯隊其汛地爲波止濵忠海二處佐世保安置要塞砲兵一聯隊其汛地爲長　　世保二處異安置要塞砲兵一聯隊舞鶴安置要塞砲兵一大隊函館安置要塞砲兵一大隊 
[書院課題]  
　　松江訪事友人來函云融齋書院撫道兩課題目並甄别錄取名數已迭登前報書院章程由陳蓉曙太尊詳定後本擬朔望兩課朔課由撫道府及七縣命題評定望課由山長命題評定今屆籌欵尙屬不敷山長亦未延定刻値中秋望課暫由太尊命題評閱題錄左方毛氏論語稽求篇駁正程子言學者爲氣所勝習所奪只可責志責志卽是求已功夫試推論之王沂公平生之志不在温館范文正公做秀才時便以天下爲已任程子十五六歲時聞周子論道遂厭科舉之業慨然有求道之志論姚江學派平議問治天元者每以開方爲難事其故何由圓内容十四等邊形半徑爲連比例一率邊爲二率則一率等於二三率之和加二四率之較試作圖證之考算學者卷面塡明不必更作别藝限本月二十五日交卷 
[潤州秋月]  
　　鎭江訪事友人來函云有絲賈從無錫到鎭語於訪事友云上月中旬無錫有閙陰兵一事言之頗駭人聞時當白晝地暗天昏見有紅巾緑巾兩種或數百爲一叢或數十爲一叢或在岡陵或在平野或在此移彼或時有時無俄而似有納喊聲金鼓聲槍砲聲喊殺聲甚且旌旗隱現矛戟叅差燐火熒熒似縱火狀儼如咸豐季年之粤宼居民十有七八悉皆見之靡不驚駭異常莫名其故以致城内民人驚聞此信扶老携幼棄室而逃城外民人則皆奔至城内人心惶惶卽地方官亦無可如何并聞有逃至河濵待渡不及老弱之失水者實繁有徒亦有擁擠難行被人踏斃者種種慌亂情形筆難罄述擾亂至兩三晝夜地方官會同出示安民方見敉定豈數十年前之寃魂抑魄至今日而始發現歟抑地方或有他故而特先示以神奇歟究不知屬何朕兆也語云見怪不怪其怪自敗况虚無杳渺斷不能過信耶○鎭郡福順寺當家僧雖入空門未空色相屢被摩登伽女攝入淫舍致壞戒體者屢矣近又與某氏婦有私錦衾角枕之旁時露如來寳相事爲鄰婦周大娘覷破糾人於十三夜入室將僧及婦雙雙綑縛僧百般哀懇願出番佛百尊爲解穢資青皮某某等聞之思藉此爲生財地步索之不遂則慫恿周大娘出首控官宗邑尊提訊之餘孫王氏直認與僧通姦略不諱飾邑尊立派幹差提訊僧竟抗不到堂邑尊怒差之得賄徇情各責五百板勒令限日交僧懲辦○流光迅速又屆中秋今歲鎭郡情形似較上數年稍形閙熱推原其故皆由本邑年榖順成四境農民生機漸暢每逢佳節靡不購買零物是以城巿鋪面生涯頗盛如商貨茶食各鋪數日前已擁擠異常尤新異者各樣寳塔兎子月宫犀牛望月慶賞中秋等燈鎭地往年罕有居人皆從揚州購來而今歲城廂内外業此者所在皆有衝衢要道設鋪擺攤小孩見之競相爭買是亦昇平之點綴也 
[命案了結]  
　　寍波訪事友人來函云寍城絲巷弄命案已紀前報兹聞屍父王完法以子阿林吞烟自盡不願歸罪於人具呈赴縣求請息和楊大令准如所請飭具甘結外復將張爲財重責五百板取保釋放又將籍屍詐擾事不干己之余克富柯祖蔭周方林三人飭發遷善所案遂了結 
[盜案續聞]  
　　前者洞庭東山某客駕一貨船行經松江府屬華亭上海交界之韓倉渡被盜攔截行刦已紀報端兹者松江采訪友人又致書云客所乘者實係航船是夜在得勝港厘卡騐票後開行纔二里許至吳嚴涇之東距韓倉渡約里許忽肇事端船户王某以距卡不遠卽往報失卡員諭以須向縣署禀陳王因於翌日奔投華亭縣聲請勘視葛江邨明府隨卽帶同壯捕人役乘舟前往勘明允爲勒限跴緝當履勘時與鹽捕營吳游戎曁卡員某君會商一是及提王研詰王稱當夜盜所駕之舟小人認明是槍船模樣明府慰諭再三飭照常開駛靜候緝查 
[勘礦述聞]  
　　江西采訪友人云湖北鐵政局委員某君帶同洋礦師至豫章禀請上憲委員前往萍鄉查勘煤礦旋查得萍鄉除煤礦外尙産五金回禀後張香帥復委惲叔畬明府親詣各山覆勘擬官督商辦以收天地自然之美利 
[琴臺秋月]  
　　漢口訪事人魚箋云初十黎明漢鎭黄陂街四官殿對門某布店失愼延及八家業誌報端兹查火由前進而起當時該店夥友有二三十人幾乎無處逃生幸與後鄰鳳麟街之某布號相連卽撤其後壁墻由此而出得免於難當火熾時有游勇數名乘間搶物腰間並各暗帶火具爲某巡查局局員當塲拘獲聞訊供後須從嚴懲處也○漢陽縣縣試已發長案共取文童一百二十名案首仍葉志芳兹將終覆各題錄下鳴鼓小講取瑟前比鼓琴中比擊磬後比詩題未詳○湖北宜昌府存太守厚在任俸滿照例須晉京引見以便榮升兹於月前交卸來省俟賀香帥生辰後卽擇日就道昨已首途北上矣 
[女狀師]  
　　叻報館得印度來信云印屬富拿地方近有一女狀師由歐洲而至此人乃巴西人其所學在富拿及英之屋佛兩處甚屬著名且復最善詞令計其到富拿之後第一次爲人理命案各証供次第訊畢女狀師乃起向陪審諸員歴訴兇犯之寃令人聞而酸楚卽經陪審人員斷此犯爲無罪一時堂下觀審者爲之駭然於是女狀師之名益噪今其地諸狀師雖不無介介然富拿之例非若英京有禁止女狀師之例故竟無祭之何至是而始欲設新章則又有難行之勢今聞孟買地方不日亦有女狀師爲人理訟是皆本處婦女往英國學習狀師者聞已在英考授高等不日卽將言旋孟買代理訟務等事宜矣 
[新訂蘇杭滬行船章程]  
　　三品銜雙龍三等第一寳得江海關稅務司雷爲曉諭事案查所有奉飭擬訂洋商蘇杭滬三處通商試辦章桯業經總理衙門核准在案現奉總稅務司轉飭遵辦卽行頒示等因奉此爲此諭仰洋商人等一體知悉務必按照後開各案遵行毋違切切特示計開一此項蘇杭滬内河洋商輪船約有兩類一係可以自裝貨物之輪一係不能自裝貨物必須雇用民船或自已之船裝載作爲拖帶之輪無論是何一類到行之時均須報由該管領事官知會新關查照臨出口時必得請領紅單方准駛出又如裝貨之輪必先報關納稅請領准單始可起下貨物二凡洋商輪若係常川來往蘇杭滬者准將船牌送呈上海領事官存留署内禀由領事轉請江海關發給輪船河照一紙以六個月爲限旣領河照之船勿庸俟領事官知會新關卽可先行報關納稅請領准單起下貨物其所具之禀必得將其輪船係屬何類卽如或裝貨之輪或拖帶之輪分别註明如係拖帶之輪所拖船數不得過三隻亦不准裝貨　有多拖船隻私裝貨物情事一經查出應將該貨充公且條約載明洋輪來往蘇杭滬只應書由吳淞江及運河之路現經酌定洋輪來往蘇杭兩關正道路由凡由滬至蘇者入吳淞江卽蘇州河行經黄渡陸家浜三江口車坊高店等處以抵密渡橋蘇關凡由滬至杭者從黄浦之南行經閔行松江風涇嘈興等處再由運河以達拱宸橋杭關至於蘇杭兩關來往則當以運河之吳江北尺平望界牌嘉興等處一路爲正道不准另走此外内地河道如果查有私自改道者應將船貨一并充公 
三凡洋商輪船除掛本國之旗外白晝應懸新關所定之旗黑夜除常用之燈外須按照關定式樣用白光燈三盞擇在人所易見之處貫連懸掛 
 
 

Page 3

 
 
俾易分辨四凡洋商輪船來往蘇杭滬三道須掛用關式白色旗幟其形長方長四尺闊一尺四寸旗面用紅色大字横排書明某洋商某輪船該旗應由該商照式自備五洋商雇用華船由滬開往蘇杭或由蘇杭來滬或雇來回一周或雇數月來往皆可六凡所雇之舟須報明新關聽候稅務司發給雇用執照内將船户及雇船商人各名號等情詳細載明七凡此項船隻上凡貨物應照各該口新關章程辦理由該商隨時報關請領准單方准裝貨卸貨其沿途經過各關卡如令將新關所發之雇用執照繳騐應卽呈上騐明卽子放行不得稽留八凡洋商雇用之船該船之艙必須有蓋可掩如或無蓋必須蓋有艙面有門可閉之房以便新關貼封預防沿途私自起下抽換等弊九凡洋商雇用之船來往蘇杭滬三處須掛用關式藍色旗幟其形長方長四尺闊一尺四寸旗面用白色大字横排書明某洋商雇用第某號船該旗應由該商照式自備十凡洋商自置之船應卽報明該管領事官知會稅務司查核掛號十一凡洋商自置之船應由新關發給船牌内將船户船名及該船所編號數詳細載入該船上應遵新關所立之處將其號數用大字排列書明俾易認識十二凡洋商自置船隻上下貨物應照各該口新關章程辦理由該商隨時報關請領准單方准裝貨卸貨十三凡洋商自置船隻沿途經過各關卡如令將新關所給之船牌繳騐應卽呈出騐明卽予放行不得稽留十四凡洋商自置之船該船之艙必須有蓋可掩如或無蓋必須蓋有艙面有門可閉之房以便新關貼封預防沿途私自起下抽換等弊十五凡洋商自置之船來往蘇杭滬三處須用關式紅色旗幟其形長方長四尺闊一尺四寸旗面用白色大字横排書明某洋商自置第某號船該旗應由該商照式自備十六凡洋商雇用或自置船隻所裝之貨卽與條約及各關章程所准作來通商他口者無異十七凡洋商所運之貨卽按通商稅則納稅至其洋輪及自置船隻均應完納船鈔雇用之船應完船料十八凡洋貨從滬報運蘇杭者均在蘇杭兩口完納進口正稅至洋藥一項所有應完稅釐亦卽在該兩關照納惟報運之時必得照章在本關出具保結聲明必在蘇杭完納稅釐等語十九凡土貨從滬報運蘇杭者應由江海關征收出口正稅再由復進之口征收復進口半稅二十凡土貨由蘇杭報運出口者應由蘇杭等關征收出口正稅再由復進之口征收復進口半稅二十一凡洋商雇用或自置各船隻均應泊在新關指定之處二十二凡洋商自置之船請領船牌後如因事故暫停來往該商應將原領船牌繳存新關俟復運貨時再行發還倘欲轉賣華商應卽報明領事官知會稅務司所有原領船牌卽行呈繳以便核銷由稅務司一面飭役將該船上所書大字銷去一面將該船於某日改歸常關管理知照監督查核二十三凡洋商雇用或自置各船隻須於開行之先赴關報明請領船牌關旗等件如經查有船隻並無此項船牌關旗者卽將該船拿獲充公或旣領有船牌關旗而擅自改道他走不遵由本章第二條所定之路而行經關查獲應將船貨一併人官二十四凡洋商輪船曁雇用或自置各船隻每逢進口出口務須在江海關所設之南　兩卡停候查騐放行以上章程暫行試辦倘日後有與稅務未便之處應隨時核議增改以臻妥善光緒二十二年八月初三日 
[上海官塲]  
　　卽用縣鄭肖彭大令籛由都過滬昨日赴各當道投刺請謁○正任六合縣嚴裕生大令義豫日前到滬卸裝嚴筱舫觀察公館一昨晉城分詣各署拜客○鄉貢士朱君古徵昨午蒞申旋進城投剌抵縣黄大令飭丁擋駕 
[文憑已得]  
　　前報紀新任硝南寗鄉縣知縣朱大令國華領憑赴省附坐江寛輪船時失去枕箱一口文憑亦在其中因遣家人據情報失兹悉所失文憑由江天買辦拾得前日送至泰安棧大令慰勞再三然後收受業已部署一切前赴省垣矣 
[遇仇慘死續述]  
　　張家浜人羅錦發被仇人刺死一事兹悉羅錦發係浦東一帶著名流氓本年五月間在塘橋鎭上因賭起釁與該處流氓嚴阿息等口角繼各毆打阿息身受重傷當卽猜人擡縣請騐並求究辦奈羅神通廣大遂將此事擱而不究阿息懷恨在心前日阿息邀集蔡土林張阿海毛金全毛林海等邀截半途蔣羅連剌十餘下斫去右足雙目被挖去立卽斃命昨日由該處董事計性地保范克已等出爲調處勸錦發之叔春山伊兄阿大等私自收殮不必報縣並當塲交出英洋三十五元以作錦發成殮之費此事遂寢 
[拐婦交保] 趙銀河顧阿六兩邑控解王金氏至英界公堂禀稱此婦曾陸續向信昌萬源祥孔小奎薄雲溪等珠寳鋪支珠寳持往德祥質鋪質得洋銀一萬四五千圓　祥又分質在仁大源來福康及城内昌泰各當尙有珠一串質在寳泰押鋪得洋銀七百五十圓旣由小的等拘獲捕頭遣往吊贓著各鋪派夥送入捕房德祥等均未送到後由捕頭禀知大老爺派差給諭始得送贓計德祥共質十九票僅送十五票捕頭向之根問據稱被學徒私取出外尙有珠三百六十粒向德祥質洋銀一千六百圓並無質票至於寳泰之珠無票無貨今特一併傳案請究信昌等各原告均投案訴稱此事若無德祥受質氏亦斷不敢如此荒唐且包探往查贓物時有私取出外者顯見弊端所取珍珠翠玉等貨約共値洋銀二萬六千餘圓叩求追給王金氏供稱小婦人係蘇州人向爲珠寳掮客與各店往來甚巨故各店亦皆信任不疑所質之貨約有四成係已物今願出外粒理德祥夥董其生仁大夥俞魯卿源來夥汪都門福康夥趙玉三及在押之寳泰夥張阿榮皆在案下候質屠别駕問董曰王金氏所質各項珠寳是否由爾一家質下供由管包夥經手此人現已逃往法租界矣卽所少之貨亦係此人取去可否求恩提究問有珠三百六十粒質洋銀一千六百圓何以並不登簿且無質票供稱此項代質在六馬路鍾公館内現在珠存鍾公館張供稱氏持貨來質因爲數過鉅故代質在鄭邦盛所開寳成土棧别駕據情商諸薩副領事然後問王金氏曰爾可有人能人銀並保者供稱有遂著交人保出理明惠副捕頭稱各質鋪初尙不肯將贓取出直待大老爺派差往諭始行送到且有亦不能齊全者有違工部局定章務求判罰俞汪趙同供稱鋪中並未阻止吊贓别駕判罰德祥寳泰兩家各洋銀一百圓仁大源來福康各五十圓 
[札縣覆訊]  
　　本縣黄大令接奉關道憲黄觀察札拿在東溝向福利公司打鳥西人滋事鄉人懲辦大令當卽飭差提集人証審訊地保凌殿卿供充五十圖地保西人打鳥如何滋事並不深悉請傳問陳秀堂盡知乃詢乏陳秀堂供撑駕西人游船爲業此事在本月初六天方黎明撑西人到西南鄉塘口上岸用槍取鳥悮中捉棉花鄉婦頭上旋有鄉人來饒舌洋人許給洋十元鄉人不允要三十元洋人令到上海來取鄉人卽將船擄二枝掮去並用篙將船猛戳二下旋卽走散並不是東溝係塘口况岸上有火藥局可認現洋人亦已查知悮寫東溝已向道憲處更正說明求鑒大令以地方錯悮難訊確情判將凌陳交差一面禀復道憲再核 
[上海縣案]  
　　虹口吕寳生被毆身死正兇未獲經黄大令移會英公堂提到沈樹庭前晚蔣刺史升座訊之沈樹庭供監生本城人所生四子蓮坤最長平素不歸正路屢經管教苦於終不悛改當時監生往吳門就醫初不料蓮坤同金林弟釀成人命重案現在監生已托包探及懇親友四出找尋務須緝獲解案乞恩寛緩刺史判沈樹庭限交違干提比○武伶于飛鳳虐逼伊妻盧氏溺斃經英包探拘解英公廨送縣前晚經蔣刺史升座訊問先訊盧王氏供順天府宛平縣人年五十所生一女嫁伶人于飛鳳爲室纔五年餘本月初二晚因粗心失火燒損床帳經婿詰貢無地自容三更時負氣投河自盡比初五倩人撈著看過屍身無傷當卽棺殮于供在六馬路天福戲園做武旦娶同鄉盧王氏之女爲妻向在家鄉前年與妻母來申借屋西新橋堍仁壽里内妻室如何落水當時不知迨倩人打撈尋至七寳鎭撈著擡回請齊親鄰察看然後入殮實因害羞自盡並未逼虐求請恩釋刺史判令盧王氏先行具結暫釋于飛鳳所供是否屬實先飭收入待質所候查明再核○寡婦陳左氏投縣喊稱嗣孫福生違訓等情經蔣刺史審訊陳左氏供本邑人所生兩子長媳陶氏無出螟蛉福生爲子貪吃嬾做任情游蕩偷去英洋二十九元用盡訓献 
 
 

Page 4

 
 
不服求請重懲訊之陶氏供初嫁朱姓醮適陳左氏之子雪芝因無嗣撫領福生爲嗣詎習成游蕩請懲陳福供取　洋是實原意要做生意本錢旋兌金戒一隻計出洋十八元尙餘五元其餘零星花去求恩刺史判將陳重笞五百板送押改過局三年金戒洋元給陳左氏等領去○黄子香控曹海强奪棉花等情節經訊斷未結前晚又經蔣刺史復訊黄稱年已七十有九光緒十七年七月朔爲曹糾衆搶去棉花一千三百餘斤計値洋六十五元之譜訊蒙斷繳未到求請追領朱德保供充地保曹海並未强奪花衣曹海供小的有甥朱老虎向來安分兹亦爲王控及事因小的向黄子香處賒販甜瓜一擔計錢只三百五十文王强欲多扣用錢不允致爲誣控朱老虎供年四十有二耕種之餘兼挑販蔬菜此事因賣瓜挾嫌遭控求鑒刺史以曹供詞閃爍著笞一百朱從寛免責著具結斥釋黄所控奪花無訨可質免議斥退 
[法捕房發落]  
　　昨禮拜三鄭大令蒞捕房會同謝副捕頭發落各案命提公益馬車行馬夫陳阿三因停車碍路西捕喝阻不瑆反被鞭擊經大令訊供照原斷笞責一百板還押候傳行主到案再核○積竊王阿三爲包探拘獲解經大令訊供著照原斷先行枷號一個月期滿責放○枷犯蔡長春金阿夯竊取招商局京銅經大令訊供各枷號一個月昨已滿期帶案開枷照原斷硌笞二百板還押具改過切結○誘拐婦女枷犯陶阿金經大令訊供枷號一個月期滿命帶案疎枷因下體患瘡從寛免責還押具改過切結○老恊成堂倌趙阿三娶嘉興楊氏婦爲室以其來歴不明經鄭大令訪拿到案訊供究出蟻媒陳金山等誘拐來滬著將陳枷號十天昨已期滿令帶案開枷又提此案自行投到請追其妻之陳金壽到案略詰命一併還押候過堂復核○江陰客棧可帳陳連卿竊取客所寄之洋四十餘元逃匿爲棧主拘獲解經鄭大令訊供昨日棧主林福堂投案求追大令命提陳到案著笞責五十板還押赶緊繳洋延干追比○宏升煤炭店夥陳世勛馮金林因索取帳項率領洋人至源太染坊獲取已染之綢縐衣片控經鄭大令訊供禁押捕房昨日夏寳田持和昌成報關行保單投案具保大令暫准保出俟堂期著保交案訊究 
[瓜瓞綿長]  
　　本館恊賑所接奉吳禮門兄來函悉上月得一孫女公子親友餽禮擬設湯餅答筵因念各處災荒以二十四元移爲助賑不勝敬佩爲祝先花後果瓜瓞綿長始知作善者之無不降祥也書此代災民叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[巡局二則]  
　　十六鋪生義碼頭焦姓前憑媒娶張姓之女爲童養媳曾出聘金十七元昨張姓因不滿所欲至焦姓處欲將該女領回焦姓不允以致兩相口角扭至十六鋪中局請斷李蘭史二尹審訊之餘判令焦再找洋三元限三月廿六日繳案待領各交保釋出○枷犯陸企賢借端逃逸一事昨總巡鍾明府將十六鋪地甲提局審訊之餘責以看守不嚴判責三百十看守該犯之丁陶枷號示衆並限地甲十日内將該犯緝獲繳案 
[英廨晚堂瑣案]  
　　南通州人李錢壽之母張氏補潘毛山誘出成親李偕同胞叔金元向之理論有周阿順者出爲霸阻以致互毆經某號巡街捕一併拘入捕房轉送公廨前晚提至花廳研訊李借叔投案訴稱小的在滬當小工去冬父親病故母親張氏經小的奉養寓中前月小的因事返籍及回母親忽失所在人言嘖嘖僉云被潘誘去成親胞叔以潘不應誘孀失節偕小的前往查詢果在潘處突被潘之兄小全喝令周等將小的等兇毆幸有巡捕至得以拘送案下金元所訴與錢壽相同潘供稱小的亦南通州人與李等相識伊母張氏曾至小的家游玩並不與弟毛山成親張氏供稱小婦人年三十有九丈夫故後隨子錢壽過活並不與潘有姦周供稱小的見伊等打架因之解勸不敢帮毆問官喝令將錢壽笞責二百板潘周各笞責一百板取具改過甘結張氏交金元等領回○某號巡捕解王慶雲顧六田潘松亭索欠一案至公堂前晚提訊之下王供稱小的係鎭江某邑人去秋與陳在治下麥家圈股開廣興土棧友人王姓引薦顧爲夥央潘作保詎料顧以收帳爲名一去無蹤前日始與潘在路中私語恐其朋串扭案求追帳簿呈電顧供稱小的所收各帳均係鄉間零户實收得洋銀三十餘圓其餘尙未收到潘供稱此事伊等先已說成小的惟作保而已然並朱繕立保單問官令顧具半月之限先將洋銀三十餘圓繳案其餘欠帳統限一月内收清飭潘帶同催收仍取保狀送查 
[英界公堂瑣案]  
　　包探孔阿才禀稱寗波人董阿洞之妻王氏與鄰人應錦直有私由董覷破以致應與王氏同服洋烟幸卽將應救愈士氏則現在仁濟醫館醫生言受毒過深不知性命如何今先將董應解案請訊狂供稱小的係寍波府屬某邑人向當小工與應爲鄰前日見妻不在索之半晌始在應房中尋獲正言斥之伊等竟同時吞服洋湮今妻子在醫館中尙不知能否保全性命應始尙不承認屠别駕再三研詰始　去年十一月起與王氏成姦前日被董捉獲自知不合因與王氏商同吞煙自盡别駕商諸薩副領事然後判將原被告送縣辦理○包探趙銀　禀稱薛秀泉向在陶善鍾所開馬房當馬夫旣而馬房中時時失物迄未查獲今始查得薛竊取馬鞍一副持至虹口求售經小的拘獲送分陶　案申訴前情薛供稱小的係本邑人行竊該死求大老爺俯念初犯曲子恩寛别駕判令笞責二百板贓給還失主○包探黄四福禀稱車夫顧又光刁仁坤方阿四張全川相約在某處小茶肆中聚賭經小的拘獲送請訊懲别駕判令各罰洋銀二圓○本邑人張仲英向習舉子業後恣情花柳遊蕩不堪曾狎某娼婦積欠夜度資二十圓中秋節並未往付前晚又在四馬路大搖大擺適爲娼奴應王氏所見向索前欵張答以緩日奉趙氏不允扭張至娼院張卑詞乞緩不知如何悮碎茶椀氏卽借端喚二百十一號華捕將張拘入捕房昨晨解至安丁應王氏訴請追取嫖資張供稱童生持躬有素不敢作蕩檢之事茶椀實是伊等自行碰碎别駕判罰應王氏洋二十圓張著將嫖資照繳充公○包探韓祥甫禀稱賊犯陳阿生竊取戚富亭家綢衣十件鵰翎扇一柄報捕後捕頭遣小的緝獲人贓解請追究戚投案領贓陳供稱小的失業多時不得已而行竊别駕判責一百板贓給還失主○包探沈金隆禀稱前日寍波某邑人袁阿寅至老悅生洋貨鋪借購物爲由竊取金星石煙管三枚經鋪中人扭送捕房解案請究悅生夥某甲投案領贓袁供小的欲回原籍苦乏川資以致行竊事出萬不得已叩乞鑒原别駕著遞解回籍贓當堂給領○包探陳阿九禀稱木工應金林袁和尙王蔡生等由彚司洋行雇令修理房屋失去不綢二十四碼疑是伊等所竊喚小的往查今特送案請究别駕著帶回捕房查明其事於禮拜五復訊 
[美捕房瑣紀]  
　　江北婦人劉高氏僦居虹口西華德路某弄内素喜盃中物不醉不止前晚夜膳畢已酩酊大醉不禁酒興勃發闖至隣右同鄉婦陳趙氏家閒話趙氏惡其酒態置之不睬氏有男孩産甫數月高氏抱孩撫弄立足不穩傾跌在地致將該孩壓斃趙氏大慟奔告捕房捕頭飭包探石金榮將劉高氏拿至捕房捕頭以壓斃雖是小防然究屬人命攸關未便輕子了事立飭華捕解送英公廨請訊○無錫人張永泉年逾弱冠居吳淞路第九百七十三號屋内今春母怒其游蕩責之詎永泉懷恨一去不返其母逝世始聞回家父名阿茂將一切衣衾棺木盡行備齊於前日下午大殮屍將入棺永泉忽將屍抱住聲言老母有巨資須給洋銀一百元方許入棺其父無可如何奔告捕房捕頭謂所生之子不能管束懦弱已甚令喚地保料理因喚頭圖地保孫順利到來竭力排解始將就入殮然尙未息事也○寗波人陳阿富前晚在西華德路第九十號門牌董姓屋内竊取衣服若干件中途經包探張阿五緝獲人贓一併送捕房押候送廨訊究○寗波人華寳興前晚由英界北泥城橋錦昌烟間内竊得烟鎗一枝持至虹口經包探倪順泉查獲拘入捕房押候解送英公堂訊辦○江北婦人田某氏某日至北河南路錢業公所相近杜姓家竊取水烟袋等物倩同鄉人沈麻子付諸長生庫中事後經杜姓控諸捕房昨晨經包探施奎江將田氏及沈麻子一併拿送捕房押候送廨訊究○前晚有竊賊某甲竊得松板若干塊持至百老匯路經二百二十一號華捕拘送捕房押至昨晨釋放 
[邗江官報]  
　　八月初三日任鹺尹振聲辭赴楚鹽查艙差孫鹺尹振豫銷孔涵卡馬鹺尹長源委保甲聽差○初四日陳分轉宗旭由通屬來揚公幹○初五日趙鹺尹　旅辭赴富安灘差程鹺尉裕本銷如臯南閘湖南候補道錢觀察康榮過揚○初六日湖北周守戎玉寳解餉來南掣金司馬辭回十二圩歐陽鹺尹彬委解南京餉起程 
[上海六馬路仁濟善堂籌賑公所施子英經收山東順直湖南廣西賑捐七月初一至十九日第四次清單]  
　　初一日皖北不具名大善士助洋一百元向慶豐記求保船水平安無名氏各洋二十元芷記求腹瀉速愈再生氏完　補過齋求恆齋無名氏各十元天津人四元樵旂欽爲子　敬洋三元○初二日易子義方人願子修正人各洋一百元燕北景琴室主人妻病祈愈保平安二十元錢仁齋沈維堉各十元包恩溥求妻病愈二元○初三日吳隱名洋三十元銅洋三十一元趙鏡清三旬大慶壽敬洋十元高陽氏十元王紫濤六元一角五分周渭川求合店諸友平安一九○初四日腿業認捐公所胡壁如來罰疑洋六元四角泉唐戴綠慶保平安四元○初五○田許壽貞洋二百九十九元銅洋元又助洋三十元郭焜臣洋六十元汪潘氏江右一旭堂各洋五十元伯仲督季洋四十元縣署帮審憲蔣刺史撥來翁懷章罰欵洋三十元八仙橋巡防局憲撥來罰欵三十元陶鑫亭爲壻郭德修病求速愈二十元無名氏無名氏均求病愈李琢記裘覺記騰記五户各十元縢朱氏愚山居士均求病愈各五元常　居士張無名無名氏各二元龔清輅求十病愈三元無名氏銅洋二元○初六日清愼堂求安記求病愈洋廿元陶鄭氏十元○初七日無名氏保平安十元盛張氏求得子二元徐開照孫病求愈徐式玉山左劉姓各一元○初八日金邑周芸卿三十元十齡童沈樹倫花洋四元○初九日李性安一百元錦溪朱敬孚求資父母冥福洋二十元史咉婉資父冥福洋二元○初十日讀畫樓主人十元超甫氏謝碎嚴各二元○十一日再生老人洋一百元白下李林氏洋九十五元印度票洋五元忍菴主人洋五元○十二日崔蟠桃爲母七旬壽辰求祝平安十元○十三日蔣季卿求痛愈洋四十元陳晋堃求病愈廿元朱信房保平安十元無名氏四元陳立智房保平巡龔清輅求子病愈各二元林氏四角南通州鼎元烟莊銅四元○十四日徐陳氏完愿十元戈　堂孫病求愈一元○十五日何寅記洋一百元何恆才三十元蕪湖周長才周永康求外祖父病愈洋八元○十六日劉子通爲子恩保病求愈張何氏求病愈各十元無名氏小錢四千元○十七日立本堂張助洋廿元慈谿學署李十元鄱陽船茶房爲途中客人失去銀洋帮同查獲酬謝洋十元金門鄭氏合府助小洋一百角洪毓祥求平安無名氏求病愈各二元陳黄氏求病愈一元鄱陽船帳房銅洋十二元○十八曑仁和蔡五桂堂十元程酉山五元無名氏夏記各二元南大生號錠捐餘欵小洋十一角○十九日求保平安穩産人洋二十元無名氏求身康健産婦平安盡我心求平安各十元施文德求病愈掘港分署來李楊氏求病愈各四元厚和洋二元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年八月初七日京報全錄]  
　　宫門抄○諭旨兩道錄前○侍郎良奏派員赴圍查勘曉諭遵用關防日期摺○將軍長奏報交卸回旗起程日期摺○又奏請將已革同知賞還原銜片○大學士張奏三次假期又滿病仍未痊請准開缺調理摺○江督劉等奏查明蘇省二十年分海運出力人員摺○御史宋奏請將被水災區派員施賑片○雲督崧奏叅革千總審辦片○浙撫廖奏春季分季署知縣各缺片○八月初七日理藩院鑾儀衞光祿寺鑲黄旗値日無引見○愛隆假滿請安○芬車續假五日○永隆續假十日○鑲黄漢奏派蘆溝橋演放砲位派出載瀛溥良○召見軍機皇上明日辦事召見大臣後至醇賢親王園寓金棺前行禮畢還宫○○奴才良弼跪奏爲勘辦圍塲荒務謹將開用關防日期並派員赴圍詳察情形嚴行曉諭以防滋擾恭摺仰祈聖鑒事竊奴才前經盛京將軍依克唐阿奏凊欽派奴才勘辦大圍塲荒務奉旨允准咨行前來嗣因時値夏令草木蕃盛碍難繩丈聲明俟屆秋令草木黄落卽當親往履勘查丈並擬請刊木質關防一顆以昭信守於四月二十三日會同具奏五月十六日奉硃批知道了欽此現准將軍依克唐阿遵將關防刊竣咨送到部奴才謹擇於六月初十日敬謹開用訖奴才竊維興利必先剔弊除莠方可安良圍塲廣袤數百里向不免有盜匪出没其間加以流民及附近土著亦不免竊入其中搭蓋窩棚樹立標記競思爲佔據之舉除已劄飭海龍城總管派兵弁就近巡查嚴行禁止勿任麕聚滋事外謹先揀派委員馳往該處凱切曉諭將來認領各户均須遵照章程辦理毋得任意佔據致啓爭端再奴才前訪圍塲情形其地東北接吉林南抵海龍城界東南由海龍漸找渾江與朝鮮爲鄰西則與開原接壤通計全圍沃野千里今雖開墾及半若善爲布置設立閭里村鎭形勢相維亦東陲一大都會也惟數萬雜處之衆良莠不齊彈壓之兵始終所不能撤俟起科後閭閻稍裕再擬奏請酌設地方官以資教養不但富强可期亦且外輔吉林内捍奉省並可收脣齒相依之效再查從前開墾往往利歸中飽雖有壓荒錢文除開銷外歸公無幾當兹時事孔艱尤宜力除積習務使涓滴歸公藉補時局以仰副朝廷裕餉綏邊之至意除俟詳擬章程再行會同具奏外理合將派員赴圍查勘曉諭遵用關防日期各緣由恭摺具陳伏乞皇上聖鑒謹奏奉 
硃批知道了欽此○○奴才長順跪奏爲恭報奴才交卸並扶病回旗起程日期恭摺具陳仰祈聖鑒事竊奴才因病蒙恩開缺回旗調理於本年四月初七日承准總理衙門電開奉旨長順現在開缺吉林將軍著延茂署理長順俟延茂到後再行交卸欽此當將感激下忱專摺叩謝天恩一面將任内應辦事宜次第清釐先後奏陳各在案兹署將軍延茂於六月初四日行抵吉林省城奴才謹於初八日將吉林將軍印信曁王命旗牌令箭文卷等件委員齎送並邊練各軍營務文卷糧餉一併移交延茂接收現値初伏病體行溽暑中頗不相宜擬稍躭延數日定於十五日自省起程出赫爾蘇門由草道入關回旗醫治此六七日内尙可將辦理地方情形防務捕務及交涉一切事宜與延茂詳細告述俟回旂後屏去公私靜心服藥儻能痼疾稍痊仍當泥首宫門求賞差使留僵蠶欲活之身竭駑馬奮馳之力斷不敢藉病推諉辜負鴻慈所有奴才交卸並回旗起程日期理合恭摺具奏伏乞皇上聖鑒再前在遼陽刊用行營木質關防現有報銷事宜尙待杳覆是以未卽銷毁携帶回旗合併陳明謹奏奉硃批知道了欽此○○長順片再查已革候選同知衣佩璋吉林府人前因委赴伯都訥廳辦理平糶事務私受紳商供給支用錢文經奴才於光緒十八年奉 
旨查辦伯都訥廳紳董被叅案内奏叅革職嗣該員於被劾後深知愧奪十九年冬間變賣田産倡捐銀二千兩助修志書經費冀贖前愆由吉林道訥欽禀經奴才奏請開復原官奉部議覆准按常例十成移奬在案近年來該革紳凡於地方義舉如引痘掩骼施粥捨衣等事無不加意講求出資捐助不足又稱貸而益之雖變産以償不少靳惜鄉里稱爲善士奴才伏念旌淑别慝本朝廷轉移風化之權棄瑕錄瑜卽廢員悔過自新之路衣佩璋私受紳商供給初非婪贓入已其原犯情節本輕今樂善好施輿論翕然若不量加奬叙實無以資觀感可否籲懇天恩賞還原銜俾可頂戴榮身之處出自逾格矜全除咨部查照外謹附片具陳伏乞聖鑒訓示謹奏奉硃批該部議奏欽此○○臣張之萬跪奏爲三次假期又滿病仍未痊籲懇天恩俯准開缺調理恭摺仰祈聖鑒事竊臣前因衰病侵尋疉次陳請開缺五月十一日内閣奉上諭張之萬著再賞假兩個月調理毋庸開缺欽此跪聆之下悚感莫名伏念臣蒙恩予假自春徂秋已六閱月矣仰維聖主生成之德上溯守累朝豢養之恩臣獨何心能毋感泣惟是人臣致身本圖報國如臣今日旣官守職思之久曠並趨蹌拜跪而不能卽使勉綴班行亦復何裨萬一用敢瀝陳下悃再懇聖慈始終成全俯准開缺不勝屏營待命之至所有微臣假期又滿病仍未痊籲懇開缺緣由謹繕摺具陳伏乞皇上聖鑒訓示謹奏奉旨已錄○○兩江總督臣劉坤一江蘇巡撫臣趙舒翹跪奏爲查明蘇省海運光緒二十年分漕糧辦理出力員弁書吏開具清單懇恩分别給奬恭摺仰祈聖鑒事竊照蘇省光緒二十年分冬漕内除分撥河運米一十萬石並遵旨截撥順直賑米一十二萬石同隨運各耗提出另辦外其餘米石分别本折兼解實該洋輪承運本邑正漕耗米二十萬一千四百九十三石零仍在上海設局受兌交招商局轉雇洋輪保險包運前赴天津仍由津雇剥斛兌運赴通州交兌於光緒二十一年閏五月初十日在通開兌起至六月十八日止將正漕籌備各欵米石一律交兌完竣承辦各員尙能奮勉從公辦理諸稱周妥兹據蘇州布政使鄧華熙督糧道陸元鼎蘇松太道黄祖絡查明天津通州蘇州上海等處辦事出力員騹書吏遵照新章開造履歴清册詳請奏咨給奬前來臣等復查光緒二十年冬漕除提撥河運並截撥順直賑米外其餘米石本折兼解照章將折色銀兩批解部庫交納其本色漕米二十萬一千四百九十三石零仍在上海設局受兌撥交招商局轉雇洋輪運抵天津後徑運赴通其籌畫南北各局用欵分司天津等處雇剥運交任重事繁所有在事各員弁或辦理轉運彈壓稽查或鈎稽銀米兼籌運費或銀米首先全完或隨同認眞巡護均屬踴躍趨公辛勞倍著謹將辦理出力員弁書吏擇尤酌擬奬勵等差開繕清單恭呈御覽合無仰懇天恩俯准給奬以昭激勸除將履歴清册分咨吏兵查照外理合恭摺具陳伏乞皇上聖鑒訓示謹奏奉硃批該部議奏欽此○○御史宋伯魯片再近因永定河決口京南龎各莊黄村禮賢迤南等村平地水深數尺至丈餘不等田廬禾稼漂没一空雖經欽派直隷總督順天府尹先辦急賑無如委官設局行文籌欵等事在在皆需時日及至開辦之時民命已不堪問矣溯查甲申庚寅等年畿輔水災皆經簡派大臣煮粥監放該大臣等亦皆公忠體國實惠及民感頌之聲至今不絶今歲災形頗重嗷嗷待　刻不容緩可否仰懇立派大臣分投煮賑以濟顚危出自格外天恩如蒙俞允今年漕白等糧運京數目幾倍往年倉庾充盈儘可酌量撥發臣爲急解倒懸起見是否有當謹附片具陳伏乞聖鑒訓示施行謹 
奏奉旨已錄○○崧蕃片再據署雲南開化鎭總兵劉萬勝禀稱儘先守備鎭標右營左哨千總張鴻勛委軍裝庫贍敢將庫存槍枝筆碼等件擅行盜换實屬目無法紀禀請將該千總斥革訊辦前來奴才查軍裝重件應如何小心經理乃該千總張鴻勛敢於私行盜换亟應嚴行懲辦以儆效尤除批飭該鎭卽將該千總撤任發交文山縣澈底訊追照例詳辦外相應請旨將儘先守備雲南開化鎭標右營左哨千總張鴻勛革職以便歸案審辦除咨部查照外謹附片具陳伏乞聖鑒訓示再雲南巡撫係奴才兼署毋庸會銜合併聲明謹奏奉硃批著照所請該部知道欽此○○廖壽豐片再准部咨各省州縣缺出分班輪署先委正途一人次委勞績一人再將各項委用試用人員輪用一人每屆三月彚奏一次等因歴經遵辦在案兹查光緒二十二年春季分輪委州縣有壽昌縣知縣湯佶昭調省遺缺委正途班教習試用知縣張芳培署理又署分水縣知縣方家榖調省遺缺委勞績班候補知縣劉沛署理據布政使龍錫慶詳請奏咨前來臣復核無異除咨部查照外理合附片具陳伏乞聖鑒謹奏奉硃批吏部知道欽此 
 
