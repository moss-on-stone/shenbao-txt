# 1893 - 237 - 4907313

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙氏亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[開印大清會典] [  圖書集成局代啓]  
　　大清會典一書備載本朝一切大禮歴經詔下儒臣修輯燦然大備炳若日星顧卷帙繁多草莽小臣每有不能盡窺全豹者今有人倩本局以新式鉛字排印裝釘必求美善校雦務極精詳刻已開工指日可以告蕆諸君子有欲悉熙朝掌故者所宜家置一編也肅此佈陳維祈雅鑒 
[新印增注七家詩出售] [  圖書集成局代啓]  
　　試帖發源於唐而盛於我朝七家詩尤爲選本中之最善者而有石注少韻注今王注增韻注可謂無美不臻由本局以新鉛字代印紙色潔凈裝釘精工每部四本碼洋八角有欲揣摩帖括者請至逢源里熙記書莊及各書坊購取可也 
[書上海關道憲招商運米赴津告示後]  
　　昨報登有蘇松太道海關監督聶仲芳觀察告示一紙讀竟不禁北望神京爲順直各處災民慶曰如此則該處或者可以災而不害乎示内言七月初七日奉到北洋通商大臣李傅相電諭内開順直水災奇荒京津米價翔貴奉旨招商運米北來平糶免徵釐稅飭卽廣招妥勸云云爲特頒示商販人等一體知悉爾等須知順直水災奇荒京津素缺米糧全賴南省運往接濟該商等食毛踐土具有天良聞此等奇災自應赶緊設法分投赴產米之區購運到關請照免稅騐放出口以濟民食愼勿觀望遲延等語夫今年順直一帶被水情形屢登報牘其慘狀直令人不忍再言李傅相爲北門筦鑰畿輔重臣其所以運籌以爲捍災禦患之計者亦旣無微不至同日報登江北河運漕糧到津李傅相以今年直隸各屬被水成災奏乞恩施奉旨截留該漕十萬石以備賑濟現在截留之漕米已經劃清於初八日開斛起卸於招商局以便運往災區擇尤散放聖恩高厚固當銜感同深矣福建亦有官紳等好義急公慨捐三千金專以助京師之急賑而譚文卿又特派幹員渡臺籌商募賑以濟順直要需而南中諸善士近日亦莫不各解腰纒交各賑所急解京津以資首善賑務甚至有以文具珠寳書籍字畫等類助賑者此蓋心有餘而力不足故檢其平日愛好之物以助賑其熱腸至性尤足感焉然而米糧則尤爲賑濟所必須京津等處素來不出米糧麥雖有之而今年亦被水衝刷無顆粒遺哀此災民何以爲食而該處米麥之價異常翔貴此則所謂物以希爲貴米糧之運往北邊者日見其少則價必日昻說者謂運米商人不顧天良見彼處遍地哀鴻猶復忍心害理故昻其値以便私圖而攘厚利抑何殘很至此前日有人獻議謂紙邊字印日後盡遭污穢蹧蹋請先將紙邊切去而後用之又請由官諭令紙邊以花鳥爲識勿印牌字以免罪過以此絜彼其用心之仁與暴相去何如乎一字也而用其愛惜之心至於如此周至而竟有於災民所待以活命之米糧而特昻其價以牟利商人雖曰惟利是圖然不亦并子孫之飯而食之無遺也乎吾則以爲此亦不能盡歸咎於商人之增價其實盖亦有不得不增者何則商人之所以販運米糧赴北者固非同於漕米之截留彼蓋以是爲營運計也京津阻水船隻進出駁運上下水脚之價有加也挑駄之價有加也逐層計算逐層加上彼米販之獲利甚微每擔米至多不過餘利一二分若運赴津京適値災歉則可多獲幾分之利經商者固專意於經商不能使之分其心於爲善也試觀經營中人一時激於義氣慨捐數百金或數千金以助賑者未嘗無其人而欲令其在貨物中减價行善則决决乎其不能不但不能减價以助也卽令其增價以爲助賑之計而亦有所不欲蓋於生意恐有所碍也故竟謂經營中人不肯爲善一味惟利是圖是淺之乎視商人也彼順直津通米糧之昻貴在彼商人亦實有不得不增價之情形不可不曲爲之原而其所以不得不增價者實由於關稅水脚處處有費之故今聶觀察奉李傅相電諭而遵卽赶緊出示招商販運米麥赴津平糶出口進口槪免厘稅凡運津米麥准由輪船裝運一律由關給照免稅以期迅速而廣招徠一面卽函致新關稅務司查照辦理如此則商人之運米往北者可省一層之費用而米價内卽可少一層之開銷出口進口兩邊計算爲數亦頗不貲卽運津平糶而商人等虧耗無多亦自不難激發天良力圖報効災民得此不至有米貴於珠之患再得義賑官賑源源接濟庶幾有以苟延殘喘以俟天心之轉也夫 
[東瀛大水]  
　　十七日神戶發來電報云日本崎富彌易兩地洪水猝發房屋什物悉被冲没人畜漂流無算是亦可謂巨災矣 
[輪船擱淺]  
　　聞怡和洋行之公和輪船行至漢口宜昌相距適中之處遽擱於淺滬上聞信後業已派人帶機 
器等前去設法施救使之出險云 
[五馬蒞任]  
　　新署鎭江府譚少柳太守日前由蘇過鎭赴金陵謁見劉制軍等情已登前報兹悉太守自金陵 
起節於月之十五日早乘坐滿江紅船用普濟小火輪拖帶順流而下卽於是日午後四點鐘駛抵鎭江舟泊皇華亭碼頭丹徒縣王大令預先飭辦差人等將碼頭掃除潔凈懸燈結彩及聞憲駕遙臨闔屬印委各官紛紛出城齊赴碼頭恭迓太守旋卽登岸乘藍呢大轎前導有皂班十餘人入城在考棚暫駐襜帷筮吉十八日午刻接印任事諒當丕煥新猷以慰鎭人士之屬望也 
[整頓科塲]  
　　文闈規條廢弛已久江南合兩省士子尤不易整齊嚴肅今科内提調穆觀察外監試志觀察商 
諸外提調瑞方伯務期弊絶風清一除向來積習制軍復委巡道憲襄贊其間以資臂助十二日　派收卷所書吏以司署糧道署巡道署中生手充選歴科辦事之人槪行屏出爲其熟能生巧也向例闈内執事人等先期開單此次暗中摸索不露片言俟入簾之日臨時分派猝不及防庶免内外勾串之弊如此整頓猾胥其無從措手上憲用心亦苦矣哉 
[嚴防奸宄]  
　　大比之期人烟稠密奸宄最易潛蹤營務處曾觀察保甲總局丁觀察江寍府李太尊奉督憲面 
諭妥爲巡防毋令良莠混淆致生事端觀察等會商辦理先行出示曉諭烟室客棧及散兵游勇等人一面派親信家丁差役往來巡緝客民所搭草棚内尤加意提防云 
 
 

Page 2

 
 
[開局賣卷日期]  
　　上江督賣試卷官委南捕通判下江督賣試卷官委江防同知各就本署設局外提調出示定於七月二十日開局賣卷七月二十八日截止正案二十二日收卷所開局仍在貢院前官房内槐花黃舉子忙此其時矣 
[祝融稅駕]  
　　中元佳節處處焚冥鏹妥先靈雖曰俗例抑亦孝思也金陵城北某公館堆積紙錁如山如阜祭奠後又未徐徐焚化火星飛散勢若噴花上搭蘆蓆凉蓬日晒風吹最易引火頃刻間濃烟四塞烈燄上騰人力無從施救沿燒平房一進幸前後均有高墻祝融氏不能飛越改興而去此七月十二日午後事也高房廣厦雖未盡付刼灰然而某公館精華悉萃於此一旦化爲烏有良可惜哉 
[入局視事]  
　　新任揚州保甲總局朱觀察捧檄抵楊已列昨報兹聞前日觀察乘輿登岸到大準提寺行轅見該寺僻在便益門城隅辦 
公一切諸多不便當卽仍回舟中住宿現已賃定缺口大街流芳巷内某宅暫爲公館遂擇十二日鶯遷入局視事按觀察爲浙水名門簪纓世胄年尙未逾强仕而精明練達久已器重上游故畀以是差以資臂助並聞觀察禀辭時督憲劉視帥囑之曰揚郡爲南北衝衢五方雜處青皮侉匪尤當隨時加意云云想觀察長才素著當必有一番整頓也企仰之餘不禁拭目以俟 
[减折收捐]  
　　去歲蘇省之丹徒寍省之甘泉被旱成災經大憲籌墊鉅欵先行散放亟須廣募以歸墊欵昨日淮南總局接奉儀棧憲曾 
觀察來文大旨謂奉棧憲曾札奉督憲劉札開照得上年江蘇省之丹徒甘泉等縣被旱成災當卽仿照順直振捐並推廣章程委員勸辦比經挪欵先行施振全活災民甚衆惟須廣籌勸募以歸墊欵等因並頒發减折實銀章程到棧奉此除行知分棧合亟劄飭云云局員遵卽出示勸諭略稱如有報捐貢監翎枝等項者迅卽來局上兌等語其抄黏之章程載監生每例銀百兩折收實銀二十五兩十成監生每例銀百兩折收實銀四十五兩照四成例銀塡餘仿此並聞十成監可以先持實收錄科鄉試云 
[猝然倒斃]  
　　揚城轅門橋街店鋪林立金碧輝煌爲通城菁華薈萃之所跋來報往者幾無片刻之停前日亭午有一男子行經某茶鋪 
門首忽爾蹲地不起攢眉苦臉似疼痛難禁者然或曰此必發痧亟取藥救之乃藥至其人已牙關緊閉氣絶而體冰矣於是立喚地保至以無人認識遂由保禀告某善堂發棺收殮標誌瘞埋詎次日忽有男婦三人至某茶鋪謂聞得吾姪昨日在寳號門首病倒現人在何處伊在某轎行充當輿夫吾一家靠伊吃飯也該鋪卽將地保喚至告以病斃等情詎竟嘖有煩言幸左近各店齊出作証婦始無言旣又轉倨爲恭哀哀苦乞各店見其可憫遂醵金若干與之婦等方再三叩謝而去說者謂此事設非通衢孔道衆目昭彰正不知又費幾許唇舌矣 
[風雨壞屋]  
　　粤垣初九晚初更時候陰雲密布星月無光俄而風伯雨帥聯鏀而至約歴兩點鐘許風雨始息溝澮皆盈平地已水深數寸聞城内光孝街有旗民房屋數間被雨冲塌中有小孩一名臥在牀上未及走避迨次日撥開磚瓦始能拯出然已悶斃矣 
[穗垣官塲紀事]  
　　新授廣州遺缺府文達齋太守由京銜命南來業於初六日到省隨趨詣各上憲衙門禀見呈遞履歴廣州府缺已 
奏請肇慶府張太守調補所遺肇慶府缺聞卽請以文太守補授云○新選鶴山縣知縣梁大令肇慶業已領憑到省例應令其赴任以重職守惟大憲見其仕版初登於地方一切情形諸未諳悉故暫行留省學習俾資歴練○江蘇試用道温迭源觀察子紹順德縣人其祖父曾爲卿貳爲粤東望族而觀察素有大志不屑以富貴自驕竭慮殫思務求有用之學故於泰西製造諸法靡不貫通有時獨出心裁尤能駕西人之上督憲李筱帥知人善任札委總辦製造船砲各局事務卽虎門外各砲臺改建西式亦委觀察經理觀察感激馳驅不辭勞怨所辦各事皆能功歸實用欵不虚糜有時所領公欵不足開銷竟解私囊助之其爲國忘家尤爲難得刻聞督憲擬錄其功績上達天聽以示鼓勵○督憲牌示平海營叅將缺以現署崖州協陸路中軍都司事安海營遊擊郭顯廷請補又運憲牌示歸善縣小淡水廠缺詳委候補鹽知事秦鳳墀接管 
[謠言可畏]  
　　哥老會匪布滿長江一帶近因沿江上下游查拿嚴密巨目李顯謀匡世明等又經正法該匪餘黨多遁入江西境内與本 
地匪黨布散謠言希圖一逞刻下愈造愈甚客有自吉安來省者據稱廬陵縣城廂因油價過昻奸商攙入棉花子雜油混淆出售圖獲厚利居民食之多肚痛泄瀉細察其油有異以筯攪之汁如膏乳皆向奸商詰責飾詞油來自上海匪黨遂指該油爲洋蔴油誣爲有毒洋人故害華人一時哄傳遠近致官禁售茶油居民皆食猪油每斤漲至百四十文較猪肉價倍之而匪黨復播弄居民欲與該處教堂爲難辛地方官憲紳士鎭靜得體始無隙可乘尤異者有匪黨在進賢縣購得藥鋪雜藥用布包紥黑夜投入井中次日宣言於衆謂有洋人用藥投井以毒華人居民不察卽往淘井果得藥包信以爲眞欲向教堂問罪勢頗洶洶幸某茂才曾見外來面生可疑之人向藥鋪購藥心竊疑之至是告衆攜藥包至藥鋪查看與先所購藥品一一相符衆始釋然否則鹵莽從事又起閙教巨案矣由是樟樹鎭及豐城等處謠言四起紛紛淘井或有藥包或無藥包不一而足而匪黨仍多方煽亂迄不少休幸地方官不爲所搖紳士亦多不爲所動始得民教相安無事又省垣高橋地方有擺荒貨攤者日昨在該處手持油盌以筯匀攪漸成膏汁謂係洋人置毒油中以害華人時行路者詰油何鶆對以置自塘堘上天成油鋪旋經有心人親向天成油鋪購油二兩試騐不符方斥其誣而上諭亭某油鋪果有如膏乳如米湯之油居民多向饒舌細查各油鋪亦多似此等油者詰之則油鋪諉卸於城外油行油行又諉卸於上海油棧彼此狡脫無從追究大抵油價昻油弊出雜油攙入乃奸商之長技而匪黨卽借此以搖唇鼓舌急欲生事幸省垣明理者尙多若輩當難逞志也惟匪黨過多防不勝防亟應設法仿照長江一體嚴拿頭目一面驅逐餘黨地方或可安靖否則不久卽恐不堪設想是所望於有地方之責者又本年入夏以來雨多晴少暑月亦有伏陰居人諸多患病醫生藥鋪利市三倍彼之幸此之不幸也病又多患泄瀉其治法大抵藥物皆須參蓍甚至加薑附熱劑盖半由伏陰所中半由雜油所釀安得調燮陰陽者使夏無伏陰整頓巿面者使油無攙雜也耶 
[五茸凉意]  
　　松郡西門外景家堰顧四官者薄具家資任情揮霍酷嗜烟霞癖兼與牧猪奴游一擲千金興高采烈其叔某甲廾姪所爲 
商諸族長某紳冀挽狂瀾於旣倒一日顧又在和尙墳畔賭博甲徉爲不知誘之使返繫於大廳廊柱上顧烟癮素大突然禁絶飮食爲之不進者數日宛轉呼號奄奄就斃甲乃巿一桐棺赶爲收殮聞顧尙有老母以子雖不肖罪不應置之死地日與甲多方爲難云○城梓廟在松郡南鄉與奉賢某圖接壤爲華亭縣所轄該處莊姓族大人多恃其族人亭長某甲爲護符與茶肆主陳某支廠集賭抽頭漁利遠近聞風而來者絡繹於道一日正當白虎青龍千變萬化之際有奉邑人某乙以爭論青蚨數翼唇槍舌劍兩不相下乙忿不能平一唱百和糾率同村鄰里二三百人前來尋毆莊姓等出於不備寡不敵衆當有某丙略被毆傷莊等冀圖報復大開晏會招集棍徒適奉邑某圖保王某挈乙輩而來擬掉三寸不爛舌爲兩造解紛不意莊等銜恨剌骨一見乙面便任情毒毆傷入骨絡危在須臾王保素畏莊等兇燄不敢正覷忍氣呑聲事爲華亭縣王明府訪悉聞不日派差查辦矣○茸城廣明橋左近某刻字店銘金勒石生意殊佳收鄰里某姓子爲徒數載於兹異常勤愼本月某日晨起不知緣何開罪於店主偶被呵斥情殊鬱鬱逕向某烟寮密購阿芙蓉膏呑服延至下午毒已深入店主察知其異急爲灌救則已乏術返魂遽投枉死城而去某姓經營在外馳書千里萬不能飛渡到家店主無如之何爲之購備衣棺草草收殮良可慨也○某甲西郊坍牌樓人也不惑年華衣裳楚楚本月十一下午步至嶽廟大街購買零星物件未幾又往黑魚弄不知作何勾當詎罡風一陣頭暈目昏登時倒臥於某姓堦沿石上見者恐係時氣所致灌以痧藥等品效騐全無嗣由其族人聞信前來則已目瞪口呆奄奄一息急倩人劍負而歸不移時而魂赴泉臺矣人生如朝露可不懼哉 
 
 

Page 3

 
 
[旌節將臨]  
　　前任山東藩憲王方伯毓藻由金陵乘坐招商局之江孚輪船來滬約明後日可以抵埠上海縣署聞此消息已於昨日飭辦差人等赴法界金利源碼頭伺候方伯從人等已於昨晨先行來滬矣 
[滬南瑣誌]  
　　南巿施家弄王姓家前日遺婢女出外購買熱水迨回時將至門首偶爾跌仆熱水潑在身上呼痛難忍在地亂滾當經主 
人扶回醫治又恐女之父母前來滋擾遂告知地甲以免周折○朱家弄内陸棠森家前晚被賊穴墻而進翻箱倒篋席捲一空至天明陸始知覺檢查之下失洋四五百元及借據方單金銀首飾衣服等物約値七八百金當卽開單赴巡防局報案未知何時始能緝獲也○前日南巿洽興米行夥呂香橋李阿元在外灘行走偶與松柴船戶相撞口角之餘忽有張國祥出頭行兇爭毆良久各受損傷呂李不肯干休報知地甲爲之調停著張延醫診治其事始了○十六鋪南元吉泰米行前日令葉友梅雇船裝米忽被該處夫頭混名長毛阿五者出塲硬覇葉回告行主喚十六鋪地甲再三排解日後該行如有短裝貨物由阿五裝載長裝貨物由行自雇兩造首肯始得言歸於好 
[押犯脫逃]  
　　前晚四點鐘時老巡捕房押犯甲乙兩人私將籠栅攀斷乘間逃逸由管門華捕查悉禀明麥而頭捕頭當卽飭傳各包探四出兠拿未知卽能弋獲否 
[札委鄰封]  
　　捕夥徐雲泉在法捕心畏罪自縊經看管華捕解救送往仁濟醫院旋卽斃命由三圖地保石茂卿投縣請騐適黃大令因公晉省卽經捕署轉禀道憲請委鄰封相騐已紀昨報兹悉該地保具報後卽由屍妻徐錢氏投縣呈詞求請伸冤奉内諭著候核示昨經道憲聶觀察札委寳山縣馬漁珊明府來滬檢騐縣差亦於昨日往院中預備屍塲想馬明府於今蜄卽可來滬相騐矣 
[訛傳失事]  
　　前日滬南集水碼頭一帶船戶譁傳有莊餘慶所駕東溝航船行至中途失事有年已弱冠之人當時溺斃云云該處巡防局中一聞此說立卽派人往查而莊之族人爲謠言所惑亦來滬向莊詢問莊毫無頭緒一再訪查始知某某等從中播弄造此讕語而局中往查之人亦無端緒遂協同莊餘慶回局禀明 
[鐵匠投河]  
　　朱阿六者無錫產也向爲鐵匠在美租界天潼路同鄉人周菓所開周萬興鐵店謀生已歴多年前晚七點餘鐘與店主飮酒一樽相對其樂淘然移時朱忽變色怱怱出外詰問何爲則言渴吻難消欲購西瓜旋奔至自來水大橋上一躍而下爲　泊該處之舟子所見撈救不及想已隨波遂流而去矣 
[續拿無賴]  
　　嘉興人王桂林在虹口鬥鷄塲賣蘆菽爲活有混名木匠者不詳其姓字與王素有嫌隙前日有意尋釁至王處購買蘆菽言定價値令王折斷該木匠忽以王竊取一根致生齟齬遂將蘆叔向王抛去王亦好爭鬥很抈住便打突有范阿林湯安甫等助桀爲虐爲落差之三百三十八四百十四二華捕所見上前喝阻亦遭毆擊旋有别捕至將陸阿德曹阿虎等拘獲送至英公廨宋　　研訊之下均不承認著押候覆訊嗣經黎捕頭訪明爲首者實係王桂林范阿林湯安甫等立飭包探王阿二將一干人拘押候訊惟木匠在逃未獲云 
[傳諭栅夫]  
　　滬南各處木栅向例於二鼓上鎖除醫生穩婆隨時放行外其餘皆不准壇開所以嚴門禁而絶匪蹤也無如栅夫藐視禁令每於夜深洞開漫無限制廿三七鋪巡防局委員劉戴兩二尹有鑒於此特加整頓前晚將各栅夫傳案諭令每夜二鼓上鎖如再有前項情事一經察出立子嚴懲各栅夫皆唯唯而退 
[酒人胡閙]  
　　木匠顧某住居滬南趙家灣性豪爽喜　秀才訂世外交祗因酒德欠佳三蕉旣罄不知天地爲何物前晚工作之暇又約二三友人同游糟邱臺上及至玉山將頽始各蹩躄而歸顧旣回家不知何故將左右鄰辱詈衆鄰人皆忿忿不平相約叩門欲將顧綑送巡防局懲辦顧以衆怒難犯飛步出門行至河干聳身躍下幸爲該處居人所見始得設法救起送之回家酒亦頓醒乃至衆鄰處服禮可謂前倨而後恭矣 
[禁止東車]  
　　東洋車例不准入十六鋪内告示煌煌早已懸諸通衢無如各車夫仍有違犯者昨日鍾二尹面諭勇丁如有東洋車仍敢拉八十六鋪以内立將人車帶案以便懲辦各勇丁已一體遵照矣 
[學徒呑烟續述]  
　　前報紀滬南花衣街錢莊學徒某甲取友人金戒指把玩忽被某乙攫去甲向索無著無以對友人一時情急呑烟斃 
命兹悉甲卽詹如芝係嫠源縣人今年二十六歲家中尙有父母向在本邑西鄉華經鎭劉義昌布莊習業業已滿師上月杪奉其師程振祥之命來滬購物行至中途遇同鄉無賴某乙卽李幼卿約往北市游玩任情揮霍所帶之資悉數花費詹不得已將友人金戒指暫押洋二元回鄉後將押票押本寄至滬上囑李代贖李固衣冠其貌鬼蜮其心者不但不贖反赴押鋪加押洋十一元詹不見原物寄到迭次函追李置若罔聞而詹之友人向詹索取戒指急如星火詹不得已復泛滬江之棹尋李不遇情急計窮遂購洋烟呑服借宿於花衣街南王家碼頭彚源錢莊樓上次日高臥不起錢莊學徒呼之不應諦視之餘知係服毒告知莊主轉告伊師來滬禀明會館董事黃靜園等意欲報縣請騐當經同鄉人等竭力調停始得寢事然義昌莊主恐日後另生枝節遂於前日投縣具情備案矣 
[法界公堂瑣案]  
　　包探郁廷湘禀稱協源船局送客動身被李阿材竊去水烟袋等物開單呈覽求請究追李阿材供稱在鄱陽輪船上 
竊取被追甚迫遺落在地包探禀此賊手持假信至輪船上冐充送信同轉問爾何時到滬現住何處供住楊樹　母舅李阿木處同轉飭包探先行吊到贓物李阿材押候再核○孫包探禀稱竊賊張阿桂前日在捕房釋出當日又往金利源棧房竊取蘇木被管棧人瞥見鳴捕解案同轉以此賊怙惡不悛著押候笞責二百板移送縣署遞回原籍○周順昌鐘表店主周佐興控歇夥袁楚生串同在店之徐同生竊去鐘三架對時表一枚求請究追同轉問如何竊取原告禀稱徐係歇夥袁楚生所薦十四日晚問來店聲稱算帳隣居勸小的不必與爭問店中尙有别人否答　並無别人徐同生供稱與袁楚生同竊小的竊鐘二架袁竊鐘一架表一枚原告禀在徐身畔搜出洋三元呈案徐同生供小的用洋二元半餘皆袁用問袁在何處供在老閘楊洪泰客棧元順愼德恒大順昌四家押店求給押本同轉飭將吊到之鐘三架先給失主領去對時表暫存捕房候提到袁楚生追還押本押票給還押店飭下期投案候領徐同生押候再核原告求給原贓同轉飭下期來案如追不到押本須由爾代給○朱包深禀稱徐錦蓮控沈達三在脚盆内竊取濕衣人贓並獲解案請窓沈達三供稱家住湖州向以教書爲業到滬僅四五日現住小客寓内擬往松江探親同轉謂爾旣以教書爲業爲何在此落拓豈不羞恥飭包探送至絲業會館交董事收領並飭原告至捕房給還原贓○三道頭捕張湘寳在老北門外拿獲圖竊未成之張三仔解案請懲張三仔供稱因患病出此下策求恩超豁同轉問至此何幹供往虹口尋覓阿叔又問如何至菜巿街賣菜攤上竊錢爾家住何處供稱家住揚州同轉著格外施恩卽予釋出赶緊回籍不准逗遛○小烟館主婦戴張氏偕賣舊貨之潘阿木投案同轉問何事戴張氏禀金錫卿自稱法捕房包探時至小婦人處吸烟從未給錢昨日與四人同來聲稱在虹口賭錢輸罄向借洋元小婦人將耳圈給伊劕當票子呈閱金錫卿一味抵賴同轉謂事出有因著押候笞責二百板枷號一個月○大有水菓行夥朱阿蓬禀稱昨日下午七點鐘因事出外旋卽回行將衣放在門首被王玉林溜進乘間竊取扭案請追王玉林供稱本月十五來滬住小客棧内日往十六鋪舂米度活有洋半元 
 
 

Page 4

 
 
便可回去并稱被行内衆人拉去髮辫如今願求恩典給資回去同轉著押候交與輪船送回鎭江船資代給○信昌土店主高瑞昌遣夥周吉堂控源大昌烟館許芝山結欠貨洋三十八元出立期票呈電同轉飭將期票給許觀看問十七元八角正月廿四日爲期其廿元一紙係二月二十爲期逾期已久爲何不還許供已向店主說明至中秋節一并付訖原告不允同轉飭限十日將欠欵如數給還不准逾限○丁東昇等八家控朱棣卿欠欵一案屢紀報章昨據葆和莊守和愼記鄭仲坪祥順瑞俞占鰲投案禀稱朱妻現已獲到暫交十鋪地甲看管求大老爺出票飭探協提同轉准之卽飭包探恊同原告至十鋪拘提朱妻到案候核○肇泰公司收租人孫厚卿控汪祥林積欠房租一案汪請拍賣生財以抵欠欵昨據原被投案並據郁包探代禀生財業已拍賣其錢下期可領原告遞禀同轉閱視之下謂汪祥林曰爾須將拍賣細帳給予王其相看過又諭原被各具禀詞孫厚卿求追七月房租並粉刷墻壁等項並稱汪祥林串黨刁玩同轉謂並無憑據何得妄供將原禀擲還諭俟　期同汪祥林各具禀詞明白禀覆 
[兩美必合]  
　　昨承無錫許大善士樾投書本館協振所云災區告急聞者惻然吾輩讀書安居良多獲福願將今歲科試文童贄洋十九元八角錢一千六百文合洋一元五角共廿一元三角捐入山西振欵昔蓿盤中儘多善果豈特公門桃李盡被春風脊壤禾苗同沾化雨耶又承吳子青善長壽筵移振頒到洋四十元銅洋兩元添將海屋之籌廣種菩提之樹惟其仁恩及物故能福澤長綿也敬熱一瓣之香合上三多之祝 
[來啓照登]  
　　啓者十六鋪南北衝衢行人稠雜街道狹窄向不准東洋車往來因易於碰撞恐肇爭端現又奉憲示煌煌禁止在案乃昨 
有東洋車一輛飛馳而來當卽喝阻猶敢倔强逞蠻藐視禁令因此暫扣旋忽有似當差者二人來局始稱西門局員來討繼又持總巡片來取均經查出冐名實屬瞻大妄爲拉車事小假冐情重本應追究懲辦姑念再四苦求從寛薄罰賑洋兩元以儆玩法兹特送上卽希收入並請登報俾衆週知而遵功令爲荷[  十六鋪巡防北局視鵬年具]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[限交錢漕]  
　　本邑廿三保六圖地保楊姓虧欠漕糧一百千零五百數十文陳姓拖欠六十千有奇曹姓亦欠十八千有零迭經差催不繳前日縣差將楊等三人解縣奉内諭請東廳吳二尹提比亭午時二尹廿堂飭提楊陳曹至案研訊楊等供稱小的等虧欠漕糧並非有心實被圖中各頑戶拖欠現求寛限措交二尹曰今日本當嚴比姑念苦求着交在城的保於次日一併繳清延干比究 
[嚴懲禁地]  
　　近日滬南一帶屢有失竊情事廿三七鋪巡防局劉二尹曾飭禁地嚴行查緝迄今仍未獲案昨日二尹將該禁地逮案問以各案仍以未獲對二尹惡其玩愒著重責三百下以示懲儆 
[英界公堂瑣案]  
　　昨日應輪美副領事會訊因另有要公未到故由蔡太守獨判各案○正記綢莊主郭少泉訢稱前月中旬黃少齋來買生紡一疋計賈洋六元四角言定同夥送往收洋黃將假莊票一紙計洋十元交給夥友携回旋往錢莊照對無著卽向理索一味延宕日前忽有伊之同黨張姓前來擔承欲將洋票帶去綢價向伊收取小的因與黄張素不相識未肯應允口角之餘交捕送究黃少齋供票係友人華紀生朱爕仁付與小的不知是假蔡太守判今仍飭捕房著黃交到華朱兩人及原經手之店夥到案於禮拜四再核○包探李錦堂禀王阿大朱阿仁失竊官紗衫褲查係徐友山所竊吊到原贓送究徐友山供詞支吾太守判責一百板管押兩月○一百廿六號華捕禀東洋車夫袁三將未捐英界捐照之車在英界載客違犯定章送案請究袁三供初次來滬不暗定章太守判罰洋銀二元五角○張余氏訴稱被素不認識之陳阿坤荐往洋人處傭工騙去小洋四角錢六百文鳴捕送究陳阿坤供詞含混太守判責八十板著令繳還錢洋了事○張包探禀同文書局機器工人盧宗貴陸瑞山毆傷同處作工之邱開明是以送究太守判將盧押候禮拜六再訊陸暫交的保○朱金德訴稱失竊五茄皮酒絨毯等物查係王冬生行竊吊到原贓送究王冬生供初次悞犯叩求恩宥太守判交捕房管押一月○孔包探禀僧阿二失竊懴牌二扇查係僧人靜梭行竊吊同原贓送究靜松供此係别人交來不敢行竊太守判責二百板驅逐出境不准再來租界○顧包探禀陸阿富失竊水烟袋衣褲查被錢阿介行竊拘送案下錢俯首無詞太守判押一月追還當本○黃包探禀朱陳氏顧全海失竊衣服五件查明係俞阿裕行竊太守判責一百板○三百五十五號華捕禀車夫許長生停車碍路違章送究太守判管押二日 
[壽筵資移賑]  
　　捧觴祝壽膝下承歡固人子之恒情家庭之樂事也有時美出兩全仍曲盡乎子職其識見迥軼凡庸焉浙湖張伯申仲 
延兄賢昆玉等恭逢尊人少蘭姻丈七十雙慶理合開　上祝戲綵娛親因思順直罹災最苦謹將筵資洋一百元委解接濟求福壽康寗侍筵闈而修德匡時較勝於旨甘撫溝壑以培仁拯急何須乎繁縟從權救世諒亦親友所樂循也兒孫蔚起宜哉上海北市絲業會館籌賑公所施善昌謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年七月初十日京報接錄]  
　　杭將軍吉等奏揀補筆帖式片○又奏擬補乍浦駐防驍騎校摺○湖督張奏查明湖北各州縣承襲接襲各世職摺○將軍沙奏揀補協領驍騎校各缺片○又奏侍衛呈請續假片○將軍希奏籌解船鈔銀數片○東撫福奏徵收下忙錢糧核計分數摺○○吉和等片再杭州乍浦駐防筆帖式一項自兵燹後乏人應考未能照例請題考試揀卷送部錄取遇有筆帖式缺出均請在於兵丁内挑選文理通順字畫精楷者奏請補放歴辦在案兹據乍浦副都統奴才忠瑞咨稱現在筆帖式有裕擬請奏補驍騎校其候補筆帖式亦已出缺所有一切應行案件繕辦需人且乍浦駐防兵丁僅有四十餘名實在乏人揀選擬請援案仍於杭營兵丁内揀選一名奏請補放乍浦駐防筆帖式並請挑選二名以筆帖式候補咨請奏辦前來奴才等查乍浦駐防現僅兵丁四十餘名所稱乏人揀選係屬實情自應仍照前案於杭營兵丁内揀選查有正藍旗馬甲賡福清漢通順字亦端楷堪以擬補筆帖式又正藍旗馬甲報林鑲藍旗領催金亮二名清漢粗通字亦端偕堪以筆帖式補用合無仰懇天恩俯准以賡福撥補乍浦副都統衙門筆帖式以報林金亮二名撥入乍浦作爲候補筆帖式以資辦公之處出自逾格鴻慈謹附片具奏伏乞皇上聖鑒訓示謹奏請旨奉硃批吏部知道欽此○○杭州將軍奴才吉和杭州副都統奴才常恩跪奏爲據咨援案擬補乍浦駐防驍騎校恭摺具奏仰祈聖鑒事竊照杭州乍浦駐防官員缺出向由奴才等秉公揀選擬定正陪咨送部旗帶領引見候旨補放惟查乍補駐防自遭兵燹營制未復現在駐省辦公自協領至筆帖式儘有七員遇有缺出未能照例辦理同治八年間經前任將軍連城等　補乍浦恊領等官摺内奏明先行補放俟營制善後辦有成效再行分咨送部引見歴經遵辦在案關據乍浦副都統奴才忠瑞咨稱乍浦右營正黄旗滿洲驍騎校烏拉西書現已坐補防禦迭出驍騎校一缺查有年滿九品筆帖式有裕當差勤愼弓馬嫻熟堪以擬補等情考騐援案奏補前來奴才等覆加考騐實堪勝任相應請旨可否將有裕補放右營正黃旗滿洲驍騎校以專責成而資差邊仍俟將來營制善後辦有成效再行送部補行引見之處出自逾格鴻慈所有據咨援案擬補乍浦駐防驍騎校緣由是否有當謹恭摺具奏伏乞皇上聖鑒訓示謹奏請旨奉硃批着照所請兵部知道欽此○○頭品頂戴湖廣總督臣張之洞跪奏爲查明光緒十八年正月起至六月底止湖北各州縣應行承襲接襲並發標學習及改作文生應試各世職恭摺奏陳仰祈聖鑒事竊照前准部咨同治元年二月十六日奉上諭軍興以來各省官紳士庶凡臨陣捐軀守義殉難者一經統兵將帥及該地方督撫奏請旌卹無不立子褒揚嗣後著該督撫轉飭各州縣將應襲職名迅速查取徑報督撫毋庸由府司轉詳子限半年彚案具奏以免煩擾欽此歴經欽遵彚奏在案兹自光緒十八年正月起至閏六月底止據湖北黃陂等州縣先後查詳前來所有請承襲雲騎尉世職發標學習之易敦禮又請接襲雲騎尉世職發標學習之龔守模陳耀奎王明達朱駿聲又請接襲恩騎尉世職發標學習之羅澤民宋紱煌又已襲雲騎尉世職現請發標學習之秦性善陳德恩金光灼又已襲恩騎尉世職現請發標學習之熊兆甲又請承襲雲騎尉世職改作文生應試之易敦義共十二員均年已及歲經臣先後騐看俱屬年力精壯堪以承襲接襲並發標學習及改作文生應試又請接襲雲　尉世職吳良灝林之緒李蘭芳共三名均年未及歲亦經查明與例相符應請准其接襲統俟接准部覆分别辦理除抄錄清單同宗圖册結及已故世職有訓因病開缺世職羅必達各原領敕書一併咨送吏戶兵各部辦理外理合會同湖北巡撫臣譚繼洵湖北提督臣程文炳恭摺具陳並繕具各世職姓名年貫清單恭呈御覽伏乞皇上聖鑒謹奏奉硃批兵部議奏單併發欽此○○沙克都林札布片再軍營人員遇有本旗應陞缺出向准由營補放所以資鼓勵也兹准黑龍江將軍依克唐阿將黑龍江水師營四品官慶祺陞授協領遺缺一分布特哈鑲紅旗索倫驍騎校胡圖爾札普陞授佐領遺缺一分咨送揀員補放前來奴才查水師營四品官一缺現在營員之籍隸黑龍江者並無合例人員查有靖邊親軍左營馬隊營官藍翎恊領用補用佐領儘先防禦德明係黑龍江齊齊哈爾鑲黃旗巴克精阿佐領下漢軍光緒三年以披甲由神機營調赴烏里雅蘇臺差遣稚克復新疆瑪納斯等城並歴次剿辦竄擾陜回西北兩路肅清剿平邊宼隨同勘分新疆中南界務各案内出力歴保藍翎儘先防禦並俟補防禦後以佐領補用先換頂戴十七年至吉林投効將軍長順因稔知該員久經行陣勇略兼優卽委爲防軍砲教習旋委靖邊親軍左營馬隊營官上年因邊防案内出力得保俟補缺後以協領補用以之請補四品官與例稍有未符而才具實堪勝任又有布特哈廂紅旗驍騎校一缺查有藍翎儘先驍騎校額委筆帖式領催恭清係黑龍江布特哈正白旂薩拉札瑪佐領下人光緒十七年咨補額委筆帖式是年投効吉林將軍長順因　員樸實勤能派充邊防營務處委員嗣於勦滅吉林府烟筒山等處教匪案内出力奏保今職以之請補驍騎校銜缺相當合無仰懇天恩俯准將黑龍江水師營四品官慶祺陞授協領遺缺卽以恊領用補用佐領儘先防禦德明坐癍布特哈廂紅旂索倫驍騎校胡廳爾札普陞授佐領遺缺卽以儘先驍騎校筆帖式領催恭清坐補出逢逾格恩施如蒙俞允卽由奴才咨行黑龍江將軍遵照辦理除將該員等履歴咨部外謹附片具陳伏乞聖鑒訓示謹奏奉硃批兵部議奏欽此○○沙克都林札布片再據乾清門二等侍衛雲騎尉毓麟呈報上年十一月在京請假四個月除去往返程途回籍修墓當由領侍衛内大臣代奏奉旨允准在案是年十二月二十日抵籍正値隆冬冰雪在地未及興工迨今春凍解始行備料興修以致未能依限蕆事兹届假滿墓未修完　請續假兩　月一俟工竣卽行回京銷假當差等情並懇代奏前來理合附片具陳伏乞聖鑒謹奏奉硃批毓麟著再賞假兩個月欽此○○希元片再查福州厦門二口按結應解總理各國事務衙門三成船鈔銀兩計自第八結起至第一百二十九結止所有按結撥解銀數均經奏報在案今目光緒十八年十一月十四日起至十九年二月十四日止第一百三十結期内福州口征收船鈔銀一千一百四十一兩二錢應解三成銀三百四十二兩三錢六分厦門口徵收船鈔銀八千五百一十六兩六錢應解三成銀二千五百五十四兩九錢八分覈計福州厦門二口第一百三十結期内共徵船鈔銀九千六百五十七兩八錢共應徵三成銀二千八百九十七兩三錢四分除將前項銀兩按數兌足塡具文批照案發交號商蔚泰厚承領匯解前赴總理各國事務衙門反納外理合附片陳明伏乞聖鑒謹奏奉硃批覽欽此○○尙書銜山東巡撫奴才福潤跪奏爲光緒十八年分徵收下忙錢糧核計分數循例具報恭摺仰祈聖鑒事竊照藩庫每年徵收錢糧例分上下兩忙奏報兹據藩司湯聘珍詳稱光緒十八年各州縣衛所起運地丁正耗及慶雲縣民糧除被潮成災曁沿河坍塌隄壓地畝應行豁除並上忙緩徵留支等項外實徵銀二百九十八萬九百一十五兩六錢七分照章按十分計算上忙應徵三分銀八十九萬四千二百七十四兩七錢一厘自二月開徵起至六月底止除各屬留支外已完解藩庫銀一百三十九萬八千七百二十九兩九錢三分計長完銀五十四萬四千四百五十五兩二錢二分九厘業經奴才具奏在案又是年秋撥册内報明魚台縣完解湖田正耗銀六百六十三兩六錢一分八厘應併入上忙長完項下覈計分數二共長完銀五十萬五千一百一十八兩八錢四分七厘所有下忙錢糧除秋災蠲緩曁上忙已完留支外實應徵銀一百九十七萬六千一百三十六兩八錢四分五厘自七月起至年底止已完解藩庫銀一百一十九萬二千一是七十五兩六錢四分四厘計完四分二厘二毫連上忙長完之項統計徵完六分一毫又收起運折色脚價銀三千二百七十四兩三錢六分三厘課程銀二千八百三十一兩一錢五分六厘牛驢牙雜銀一千七百二十二兩二錢三分九厘統計下忙完解藩庫正雜共銀一百七十萬五千一百二十二兩二錢四分九厘查光緒十八年係蠲緩之年應以實徵爲準核計上下兩忙共徵完九分零一毫較之部定應徵八分之數有盈無絀造具清册請奏前來奴才逐加覆核銀數相符所有督徵職名係布政使湯聘珍交卸護理巡撫回任後三任督徵除清册咨部查照外謹恭摺具奏伏乞皇上聖鑒謹奏奉硃批戶部知道欽此 
 
