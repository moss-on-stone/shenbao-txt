# 1899 - 329 - 4909567

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相错山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求攸馳書乞振急若羽書想海内仁人君子必有具同胞之量擴樂善之懹者指囷粟以予人駕麥舟以贈友古人高誼猶且　卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤　感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源源宫銀號仁濟善堂及本館協振所均可代爲彚解肅此佈求伏維德鑒 
[新印萬國新史大事表出售] [  圖書集成局代啓]  
　　是書於各國形勢政事沿革及一切交涉公法探源溯流搜羅宏富於西史中獨得窽要閱之可以通權變而廣見聞方今時事多艱有心世道者於外洋用人行政之道規時度勢之方皆常詳加考訂誠得是書而講求之何患不能窺其堂奥哉現由本局代爲刋印裝訂　六本每部洋二元由上海望平街紹先書局蘇州彚文軒發售 
[書江蘇撫憲鹿大中丞整頓吏治章程後]  
　　吳中自古爲文物聲名之地山川之富麗人物之清芬冠蓋蔭衢弦歌被野遊其地者固無不知爲宇内之名都海濵之勝境也顧俗旣繁富居民咸以浮華相尚且性好機詐作奸犯科之事雲譎波詭往往出人意表通商而後上海爲水陸衝衢萬國梯航此焉畢集其餘若鎭江若金陵若蘇州若杭州亦皆開關互巿華洋旣雜莠民土匪往往混迹其間獄訟之繁興盜賊之竊發民教之參差風起雲騰變幻百出其俗之難治也如此而地方有司又多貪黷貨賄自營其私以要結爲固寵之階以鑽謀爲自全之計民間休戚漠不關心間有天良未泯者亦不過虚與委蛇效汲長孺之閉閣臥治雖稍勝於貪酷吏之所爲而於國計民生實亦毫黄裨益推原其故皆由爲大吏者性好謟諛而又溺於聲色貨利苞苴之習旣未能盡除泄沓之風自因之益甚屬吏窺伺旣久不覺明目張膽顧忌毫無吏治之衰實由於此從前趙展如尚書撫吳時洞知其弊下車伊始卽誥誡屬員勵以清廉朂以勤愼一時各州縣振刷精神不敢稍有暇逸於是鹽梟光蛋賭棍臺基相率聞風歛跡閭閻蒙福感念至念自尚書升任入都而若輩故智復萌到處横行不復有所忌憚今幸大中丞定興鹿公由粤東移節三吳未及數月振懦起衰百廢具舉邇又訂定整頓史治章程頒發各府州縣其自爲勤聽斷束丁役弭教案嚴緝捕愼稽查裁規費别邪正清濫押興學校禁擅受斥淫祀課農桑綱舉目張釐然畢具凡近來州縣所有弊政不啻燭照數計抉發無遺此固由中丞明照萬方故言之悉中肯綮然其能使人心悅誠服令出惟行者則尤在於持躬廉潔雖身處膏腴之地而起居儉約與寒素無殊論者咸謂有朝邑閻中堂敬銘之風而愚則謂才猷之開展性情之和易似又過之嗚呼吳中士民果何幸而得此賢父母乎竊嘗思小民之休戚關乎牧令之賢否而牧令之賢否視乎大吏之勸懲感應之機捷於桴鼓今吳民得免兵燹者已三十餘年而環顧里閭元氣猶未大復近歲物價之貴日上蒸蒸薪桂米珠謀生無計乃風俗侈靡猶且爭强鬥勝自詡豪奢深恐日復一日富者漸入於貧窮貧者更流爲盜賊言念及此可爲寒心今中丞旣以儉德倡之於上又復勸諭各牧令不准收受陋規俾可絶吏奸而抒民困想各牧令上顧考成下恤清議自必能仰體憲意精白乃心是在上者之一言卽在下者之蒙澤不淺也至末節課農桑一事尤爲切要之務蓋邇來糧價之昻實爲從前所未有其故由於民數日繁生之者一而食之者百雖不運銷於外洋猶恐不給况牟利私運者陽奉陰違總不能盡行禁絶是宜一面嚴查奸儈絶其私運之路一面由有司勸諭農民或采古說或仿新法於肥田一道竭力整頓則收穫自能倍蓰而民間亦不致絶無蓋藏若蠶絲本爲中國第一利藪苟能推廣一分自可多得一分之利謀國之要其在斯乎果能如此則不出數年而崇實黜華由貧返富風俗旣茂盜賊自除比户可封不難操劵得之也凡百君子尚其振刷精神毋負大中丞之期望哉 
[本館接奉電音]  
　　昨日午前十點鐘越三十分時京師飛電傳來上諭一道硃筆一道敬謹譯登○十月二十七日奉上諭河南南陽鎭總兵員缺著劉永福補授欽此同日奉硃筆蔣式芬補授户科掌印給事中欽此 
[綢繆未雨]  
　　香港循環日報譯登倫敦電信云英廷現在將軍艦大加整頓觀其用意蓋恐有人干預南阿非利加洲之事故預爲之防使别國不敢輕舉妄動也 
[俄涎阿地]  
　　香港循環日報云目下英國方注意於南阿非利加洲戰事歐洲諸强國遂乘機而起各逞雄圖此固人所能逆料而知者也某日俄廷簡駐阿富汗國斯坦城之辦事大臣求見阿王請將俄國鐵路接至斯坦城阿王拒之甚力目下辦事大臣仍在圖謀此事務使素志得償以致俄阿界上民人紛紛擾擾 
[希儲游德]  
　　日本東京日日新聞譯登英國某日報云邇者希臘國太子誇痕司他痕他痕親王携其妃某氏游歴柏林某日入謁德皇互談時事德皇語以貴國陸軍切須革除舊習改行新制以期日漸雄强至海軍尤關緊要貴國前年被土耳其人所挫如欲一洒此辱當首先留意及之倘政府有志訓練陸軍則敝國願遴遣將校多員爲先路之導也 
[公憤難平]  
　　香港循環日報云前者法人藉口于廣州灣民人肇事佔及遂溪縣境海頭砲臺旣而欲將北自烏蛇嶺西至萬年橋南由雷州大路直逹通明港并東海全島隷入牌圖其中大小數十村男女十餘萬名口咸動公憤誓與死戰縣主李平書大令竭力禁止始得敉平迨蘇宫保奉命而來縣紳公遞禀詞籲請保存疆士不知宫保將若何善持其後也 
[土國地震]  
　　日本東京日日新聞云土耳其國司米路那邨地大震動全邨六千餘户房屋悉行頽壞壓死邨民約二千人實從來未有之巨刦也 
[祝嘏上儀]  
　　本月初十日恭逢皇太后萬壽聖節徐家匯匯報珥筆恭紀曰是日皇太 
 
 

Page 2

 
 
后在皇極殿受賀皇上命内閣學士捧表文至錫慶門大學士接之由禮部堂官引至寗壽門恭置黄案旋由内監捧至皇極殿安置寶座王公及文武百官表文則安置午門之外皇上升褥設在寗壽門檻外正中屆期禮部恭請皇上詣皇極殿行禮皇上具禮服乘輿出由景運門至錫慶門外降輿親王以下入八分公以上隨行至階下不入八分以下二品大臣以上隨行至皇極門外禮部堂官引皇上由寗壽門東階陞至門左西向立日講官四員立西階下東面親王入八分公等立階下兩旁前内監奏請皇太后具禮服出樂奏承平之章旣升座樂止鳴贊官贊引皇上及王公大臣按級行三跪九叩禮樂奏益平之章禮畢皇上及王公百官序立内監請皇太后還宫樂奏履平之章樂止禮部奏禮成引皇上還宫王公百官依次而散 
[日使蒞寗]  
　　金陵訪事友人云邇來海外各國時有大臣奉命來游中土日本駐英欽使加藤君高銘奉日皇之命航海而來本月二十日行抵石頭城遣人赴洋務局投剌洋務總辦汪叔芾觀察卽帶同東文繙譯往謁旋導至南洋節署南洋大臣劉峴帥延入花廳茗談良久始握手而出小駐東文學堂 
[鐵路計里]  
　　徐家匯匯報云近數年來中國次第創設鐵路其已成者有二一從北京過天津至山海關長九百三十餘華里一從上海至吳淞長四十餘華里其已經勘定尚未興工者共十三處一從太原至正定接蘆漢幹路長一百三十英里一從膠州繞道沂州至濟南長四百三十英里一從天津至鎭江長六百英里一從漢口至廣東九龍長七百英里一爲北京英商公司擬築之路除支路外長二百五十英里一從越南東京至廣西南寗長一百英里一從越南繞道北海至廣西南寗長一百英里一從上海繞道蘇州至南京長一百八十英里一從南京至河南信陽長二百七十英里一從蘇州繞道杭州至寗波長二百英里一從緬甸至雲南長三百英里一從山海關過錦州至新民廳長九十七英里其路皆寛英度四尺八寸有半至俄路則廣五尺 
[米禁述聞]  
　　蕪湖訪事友人云此間自中秋後一日諭弛米禁以來迄今甫歴七十日廣潮各商報運油頭廣東之米已多至一百二十萬石此外北省軍糈及由津閩商人運出者尚不在此數之内以致來源驟竭米價飛翔刻下巿中刮漿熟米每石售銀二兩八九錢至三兩其次亦需二兩七八錢因此各業生涯大有日進無疆之勢不意近日廣帮米商忽傳南洋商憲有重申米禁之意蓋以上元江寗兩縣主目擊省垣米價自本月初九日至十九日旬日之内每石陡漲洋銀一元有奇深恐將來青黄不接其勢更屬可憂爰會禀南洋大臣劉峴帥請卽設法防維峴帥韙之札飭江寗藩司會同牙釐局總辦核議禀覆至鎭江新仿蕪湖成案所設抽收輪船米釐局已奉文裁撤並將所頒木質關防截留繳銷蕪湖所辦米釐當開禁之初傳聞某道員曾上籌餉條陳内有請照每石抽銀一錢之例加抽兩倍責令每石繳紋銀三錢正核議間經蕪關道吳觀察瀝情上禀備述加釐窒礙之處請免見諸施行峴帥因蕪鎭等處均將禁止輪船裝運此議遂不果行按此信由廣帮某號商得諸兩江督轅某朝吏函述並謂蕪湖米糧出口一事仰窺憲意勢在必禁是以各米號咸於日内放價搜羅兼收並蓄以備及時轉連特未知禁令果於何日頒行也 
[白下决囚]  
　　金陵訪事友人云原任江寗府學教授季廣文寶仁之長子鴻貽因謀財起見刃斃查姓老婦久經訊實擬以斬監候罪名囚禁上元縣獄本月十八日署上元縣龍硯仙大令接奉臬轅發下刑部釘封公文定於十九日處决又有江寗盜犯李聨沅原擬絞罪署江寗縣戴子和大令同時接奉釘封爰於是日清晨偕詣府轅禀知劉嘉樹太守然後赴督轅請令及命駕而回飭由上元獄將季提出次赴江寗縣獄提出李犯當堂點騐如法捆綁押出西角門赴笪橋巿分别正法 
[流星志異]  
　　徐家匯匯報云本月十三日之夜應見流星甚多其說先得之倫敦天文家至時徐家匯觀星臺上人竟夜仰觀見有流星五六十枚飛駛天空其光熠耀後得京師來信謂是夜一無所覩及閱香港西報則謂港中亦見流星且多不可以數計殆以星路稍有偏向故南方所見多於北方歟遥想印度等處當必更有奇觀也 
[漢皋火警]  
　　漢口采訪友人云本月二十三日之夜一點鐘時後湖東嶽廟側某姓烟館中人不戒於火霎時烟燄衝霄紅光遠燭各鋪水龍聞警而至竭方圍澆歴兩點鐘之久火始告熄共燬鄰屋約二百餘間且有焚斃人口之事 
[鳩兹火警]  
　　蕪湖訪事友人云本月二十三日之晚八點鐘後長街石橋港下首正茂紅坊樓上不知如何忽爾失火是處街道甚狹靄時間延及對面高占除膏藥店仁康祥紙店及比隣源茂水果店李祥興鞋店轟轟烈烈勢燄薰天長街各鋪水龍並江口保衛營洋龍均奔雷擊電而來竭力噴救奈街道已被火燄隔斷勢難奮力趨前正在廻環瞻顧間幸蕪關道吳季卿觀察自徽州馬頭渡河向上疾進蕪湖縣張邑尊自城内飛輿而出分投督率水龍夫奮勇前驅又得保衛營饒守戎短衣帕首親執龍頭旋轉噴薄約歴一點鐘許火始漸熄鄰近各鋪遂　保全是役也計燬門面樓房十餘間後進貨房亦皆付之一炬惟第三進住屋尚有存者則賴水龍從後街繞入噴救之力也其尤險者鄰鋪李益茂人森福等樓窓俱已焦灼卒賴水龍救護未化刦灰聞正茂兼賣棉花時坊夥在樓上將花彈熟偶一不愼潑翻火油燈以致一發難收肇此巨禍次晚十點鐘時三街迤北姚家巷左近某姓家又報火起時正北風獵獵虎嘯猿啼祝融氏遂趾高氣揚頃刻間茅龍十餘道不待僧繇點晴均已破壁飛去其餘蔀屋茅檐幸經各洋龍竭力施救得免殃及池魚然亦險矣 
[潯郡官塲紀事]  
　　九江訪事人云本月十四日宋佩珍鎭軍附招商局江裕輪船至金陵謁見劉峴帥禀商要公○新任江西臬司陳雨入廉訪澤霖陛辭南下請假回湖北梓鄉本月二十日道出九江各官俱赴碼頭迎接旣而廉訪命駕登岸赴各當道處拜會旋回舟解維而去○九江關道明華亭觀察札委電報局汪芑蓀明府承豫兼辦文報事宜明府奉委後擇於本月十六日到差○本月十六日開辦冬防保甲各叚巡員早經委定計下城上叚金少卿叅軍慶元下叚劉子春少尹景韓城外文字叚樂才光二尹宗毅行字叚趙晉卿千戎承祖忠字叚周少葵少尉景汾信字叚孫衡山都戎 
[鎭郡官塲紀事]  
　　鎭江訪事友人云署理鎭江府王鹿峯太守前赴金壇丹陽等處查勘秋災本月二十二日事畢言旋各官咸赴皇華亭馬頭迎迓○丹徒縣王履安大令現奉常鎭通海道憲長久山觀察札飭整頓保甲事宜運日輕騎减從親歴各鄉鎭認眞查察蓋不敢視爲具文也 
[珠江寒浪]  
　　廣州訪事友人云肇慶府屬高要縣人陳某生有一女小字秋蘭數年前因家境拮据寄名與南門外珠光里合聚店主劉亞禮近已及笄由劉許字香山縣境石岐鄉人陳某爲室涓吉八月某日文定一面告知其父藉慰舐犢之情其父以同姓爲婚恐干未便遂據情赴番禺縣署控請斷離縣主某大令以事已玉成不宜瓦解且愚民罔知禮義此等事故所在多有未便過事吹求遂批斥不准若大令者眞不愧爲和事老人矣○本月某日之夜河南龍溪新街何姓家有盜匪十餘人穴壁入室禁令家人不許聲張聲言有不從者當以白刃從事致被劫去衣物約值千金之譜事後雖經報官請緝然凌風黄鶴終苦弋獲無期矣○本月某日小巿街某金店執事人陳某赴香港購得金磅數枚約值三千餘金附某輪船遄返船中遇相識某甲互道寒暄殷勤備至旋探知陳囊中富有頓起不良之心濳以迷藥入茶令陳飲之登時如醉如痴不省 
 
 

Page 3

 
 
人事旁有某乙靜觀默察心焉疑之未幾船抵埠家人前往迎接見陳痴迷之狀詢之旁人乙以實告向甲盤詰甲嘵嘵置辯經人設法救醒急探懷索之金已不翼而飛始悟被甲所騙扭交某營勇丁看管迨禀官究治甲已乘隙脫逃現尚擾擾紛紛未悉若何了結也 
[鄂王城採風紀]  
　　武昌訪事友來函云鄂省創辦繅絲局需用女工甚夥輕薄兒郎每於夕照西沈局内散工之際在馬路一帶彳亍往來見有女工之姗姗其來者卽品足評頭任情嘲謔江夏縣陳介葊大令聞而惡之物於日前頒發告示剴切嚴禁是亦維持風化之美意也其文曰繅絲官局婦女工作早晚上工沿途繹絡有等痞徒故意輕薄三五成羣妄事嘲謔兩相爭鬥不畏禁約此等風氣實屬可惡嚴行示禁務各遵恪倘敢故犯刑澐難脫○時當冬令宵小叢生闤闠之中火燭尤關緊要武昌府逄子政太守有鑒於此特於日前會同保甲總局出示曉諭云現值冬深夜長火燭最宜小心沿街所搭棚摺急宜一律拆清嗣後均改木板兼耐日炙雨淋多費銀錢有限此中裨益良深更有拖車小貿原屬食力辛勤但時已過夜半照顧更有何人栅欄不能關鎖盜賊得以陰行稽查各有專責地方貽害非輕自後一體嚴禁至遲不過三更夫役輪班勤值柝聲逹旦相聞如遇形跡可疑來歴當問分明倘有不服盤詰准卽扭送究懲防奸事關緊要其各毋違懍遵 
[滴翠軒題壁]  
　　蕪湖訪事人云蕪湖縣志修於嘉慶朝迄今歴百餘年風物變遷不無今昔之異矧值紅羊歴刼洋務漸興吏治則條約兼參關稅則中西並榷若不及時搜輯載之志書則傳之後人不無興闕文之憾前年袁爽秋京卿備兵鳩水擬修未果兹者署蕪湖縣張筱衫大令禀經現任關道吳季卿觀察慨捐鶴俸設局開修并手製重修縣志例言及勸捐小啓一通傳布士林俾紳富解囊佽助凡有家藏鄉賢著作或承　　士手輯名稿無論已刊未刊均得鈔送一分以備采擇刻已定期本月下浣設局中江書院延請邑中周尚鮑經諸孝廉明經分纂另舉某君總纂大令自公之暇亦親自從事丹鉛初擬自辦活字板隨纂隨印繼念手民聲價甚高擬俟稿本粗成寄往上海石印書局印售○蕪湖縣田額本有三千六十八頃三十二畝有奇兵燹後迭次清查僅熟田二千四百四十一頃七十二畝有奇今夏暘雨愆期加之禾稻吐花成實時兼旬霪雨　致　嚴减色未能書大有之年太平府杜太守蕪湖縣張大令親自下鄉勘得年荒屬實詳蒙藩憲悉主釐剔按照十成免去災傷九釐五毫淨征銀米九分五毫向年所免漕糧每被糧書串同紳董隨在灑賣名曰賣災强有力者雖豚蹄願慰可作災田鄉愚顆粒無收亦責令照熟田納賦今年大令思得按畝攤災之法不論大户小户槪以九分五毫完納四鄉農民驩聲雷動糧書及上游各署房吏應得筆墨紙張費向由所免災傷項下提出今各鄉董願按照田圩津貼是誠公私兩全之道也 
[虹橋冷月]  
　　揚州訪事友來函云揚郡係水陸通衢往來船舶擁擠不堪近來各塲所派秋單鹽照紛紛重運出塲本月二十日傍晚有一某塲載鹽船由北而南行至鈔關門外突遇普安小輪船由長江駛入瓜洲口時方潮漲一帆風順不啻電掣雷奔迨兩船相近輪船上人赶急放氣無如鹽船載重行遲避讓不及致將船旁撞成一孔登時水入船沈艙中鹽斤悉數入水幸人均誕登彼岸得免葬身江魚腹中事後就近報請某掣騐卡委員查勘聞此鹽同泰州過壩而來係泰屬某塲所運將來必有一番糾葛也○古潤李維之觀察寄居邗上有年其哲嗣遵例納粟赴部謁選得補四川某大使缺旋由大憲檄飭來揚公幹今秋二豎爲災醫藥罔效延至九月十四日溘然長逝觀察喪明抱痛已覺老涙汍瀾乃本月二十日其德配某氏夫人又因微疾駕返瑶池擇於二十一日在左衛街公寓大殮衣冠往弔者絡繹於途觀察一月以來疉遭變故情深舐犢誼重齊眉觸景傷懷當有不堪回首者矣 
[委查保甲]  
　　蘇松太兵備道兼江海關監督余晉珊觀察札委候補從九品李少尹錫誥往蘇松太三屬各州縣編查保甲户口三尹捧檄之下特於昨日赴敬業書院拜會上海縣主藍雲峯大令茗談良久而出 
[飭查舊案]  
　　昨日引翔港保甲局董事某姓遣丁投上海縣署禀稱虹口著名賭棍瞿桂寶犯案纍纍監禁多年今忽改名瞿茂芝捐納巡檢指分浙江現將領憑到省家中擅貼瞿公館門條前日在家開賀筵羽黨畢至合行禀請申詳上憲行文浙江查核縣主藍雲峯大令諭候飭查舊案再行核辦 
[控妾被斥]  
　　前日法界公堂讞員朱森庭明府移送胡明培卽胡明才又卽胡明臺控妾洪姚氏卽娼婦林佩香又卽憑蕊初捲逃一案至縣前晚縣主藍大令升堂提訊胡供徽州婺源縣人年三十歲在治下十六鋪開設生泰木行去年三月相識妓女洪姚氏至年終買以爲妾計身價洋銀二千二百元本月初九日洪姚氏乘間携取金首飾約值洋銀一千二百元私行逃逸詰之傭婦云曾見姚福生來引誘向姚追問姚不承認迨十八日在姚家尋獲不願回家扭入捕房搜得身畔所藏金首飾約值二百餘元今旣移送案下請卽訊追大令曰爾行内資本若干納妓身據何不呈案答稱身據已被竊去行中資本三萬之譜大令謂爾總不應狎娼致肇此事洪姚氏供小婦人係蘇州人父母雙亡被姑母所誤墮入倡家上年春胡來遊玩自云正妻已故欲娶小婦人爲斷室至歲杪小婦人贖身出院與伊同住虹口今年二月始知伊妻尚在七月某日伊將小婦人自已所置之金首飾騙去且漸漸凌虐不堪後竟嗾令伊母驅小婦人出外閉門不納小婦人祗得附舟到蘇泣訴外祖母旋由外祖母送回滬上胞兄福生家正欲隨兄至胡處不料胡已喚捕解送公堂轉送案下姚福生供小的年三十五歲在某絲線店爲夥胞妹之事小的久不干預本月初九日胡到小的家稱胞妹捲物而逃任情吵閙十八日外祖母從蘇州送妹到來始知妹係被胡逐出頃間胡不問情由喚捕拘押大令問胡曰爾意尚欲領回乎答稱意欲領回但恐仍不安分大令怒曰爾是生意中人納妓爲妾咎實難辭意欲令何人保其安分耶遂判令將洪姚氏交其兄領回另行擇配飭胡具結呈案 
[重懲流棍]  
　　上海縣主藍大令飭差拿獲著名流棍陸漬林前晚在敬業書院公館中升堂詰訊十六鋪地甲裘鎭禀稱陸漬林前曾犯賭經巡防局老爺訊辦今仍冐役招摇求恩嚴究漬林供小的係金陵人實姓吳前在海關當差今充總巡局差夥裘鎭平空向小的訛索洋銀不遂所求挾嫌妄禀大令察得陸漬林臀有板花判責一千板押候查明再核 
[帶回緣起]  
　　粤東淫棍黄阿三在本邑法租界壽康里開設愼泰靛青行日前强姦所雇女奴徐阿寶控經讞員朱森庭明府會同西官訊得實情移送上海縣署未幾明府忽乘輿詣敬業書院請縣主藍雲峯大令准將案中人帶回旁人咸莫能其故兹悉當移遂此案時法總領事署何繙譯以移文内並未將案由聲叙明白故咨請明府帶回復訊然强姦幼女不特華律有治罪明卽恐按之西律亦萬無輕恕之理阿三雖狡其能法網幸逃乎 
[幸未成災]  
　　前晚黄昏後本城裕源南貨店中人悞潑燈内火油立時火勢上炎幸學徒竭力撲救得卽熄滅然左右鄰已飽受虚驚終宵惴惴矣 
[定期施粥]  
　　歲云暮矣天氣驟寒敝堂准於十一月朔日開廠煮粥一切章程均照往年辦理查滬北人烟稠密迤西一帶尤爲江北貧民麕集之所將來赴廠領粥者必較他處爲夥照目下米價而論每天非數十金不辦所望遠近諸善士慨解囊金及時種德敝堂亦得所藉手其爲感激實非言喻適同時奉到廣東香山縣李許氏求賢郎病愈慨助粥費洋銀一百元慈恩普被勿藥可占祗領之餘併此誌謝[  上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
[叙樂茶園]  
十月廿九夜演 
六國封相 
出頭義僕存忠 
本園聘請廣東頭等名角武生架子宏公脚土地堅男丑鬼馬三並打武家數名準於今晩登檯起演封相後演出頭鬼馬三做殺手頭人後做欄江撑渡土地堅做員外 
[天寳茶園]  
十月廿九夜演 
打金枝　除三害　白蛇傳水浸金山寺　遺翠花　煩平貴　演回窰　全本新戲盜連御馬環套　洛陽橋 
[桂仙茶園]  
十月廿九夜演 
鎖五龍　挑華車　祭長江　血手印　鳳鳴關　天水關　胭脂虎　洋商煩演大閙溪皇莊巧拿採花峯　洛陽橋 
[天仙茶園]  
十月廿九日演 
解珠寳　斬竇娥　戰樊城　長亭會　文昭關　李淵别廟　覇王莊　雙沙河　張三借鞭 
夜演 
白帝城　奇女俠　全本翠屏山石十回　大保國　舉鼎觀畫　十本鐵公鷄　青紗帳 
[丹桂茶園]  
十月廿九夜演 
百壽全圖　奪取榮陽　馬上姻緣　敎子成名　胭脂雌虎　大惡虎村　新十八扯　周瑜美人計　劉備回荆州　新三上吊　拾景灘簧　十美全圖 
[禮拜五拍賣]  
今日十點半在本行拍賣頂上外國木器鐵床衣橱椅子及大小五彩藍花脂紅花并數百對餘貨繁多不及細載此佈　魯意師摩啓 
[禮拜五拍賣]  
准於廿九日二點半鐘在公和祥北棧二處拍賣生鐵一百墩洋圓圈鐵電線絲鐵絲繩舊鐵股等約二千餘担屆時請去面拍可也此佈　倍發行啓 
[香港太古糖局拍賣車糖]  
本行由港自運ＢＡ唛五温Ｂ唛四温半CW唛四温二五CH唛四温HX唛三温七五Ｈ唛三温車糖準每逢禮拜二五早十點鐘在本棧房拍賣拍定卽收定銀限兩禮拜出清如過期不出將定銀罰去下期另拍特此佈聞上海老太古洋行謹白 
[禮拜五拍賣]  
准於廿九日兩點半鐘在本行拍賣靴牌色縐地絨花　飛人色花羽綢花羽紗彩邊元羽布藍袱洋房莊哈京藍灰素布元斜呢紅棉呢天福紅洋素羽布地亞士色花標魯林花旗麒麟粗布天祥卅二支藍狗紗恊隆花旗彌陀斜義記荷蘭細斜豐裕五蝠細布公發條子絨布祥記印度十至廿支挑茶金鵝人面獅人馬傘棉紗棉　餘貨不計此佈　瑞和行啓 
[禮拜五拍賣]  
准於廿九日十點半鐘在法界老北門外城河浜寗波會館隔壁第九十五號住宅内拍賣書樓大餐間房間廚房一應家用什物不計此佈瑞和洋行啓 
[禮拜六拍賣]  
准於三十日十點鐘在本行拍賣一切東洋磁器花瓶杯盆顧繡屏風大小地毡古銅人物花瓶及鮮明盆景花草樹木並木器什物不計此佈瑞和洋行啓 
[義記洋行拍賣]  
本行每逢禮拜六上午十半點拍賣洋布呢羽等貨凡貴商寳號購辦定必合式其貨設有一箱一色一疋亦隨行拍賣光顧者必須叨付定銀十成之一倘蒙拍者照時請至上海四馬路第九號門牌面議 
[遺精奇騐]  
僕身體單弱久患夢遺小便時常帶濁求遍醫藥終鮮見效月前幸購自來水橋北首廣東益三堂神童二仙丸三匣固精延壽膏二張内服外貼不及十日斯病霍然眞靈丹也滬上不忘子陳姓具 
[萬國名勝各圖]  
啓者奧國人内夫德理刻已至滬携有天下五大洲各處名勝圖供人觀玩陳於虹口百老匯路水手館對面空地棚内每日早九下鐘至十二下鐘午後一下鐘至晩十一下鐘爲止所陳各圖滬上從未見過并有人細心講解觀之旣可快心且更有益本將他往因有紳商挽留暫住四天觀貲最亷永不再减頭等每位洋三角二等每位洋二角小孩十歲以内者照價半之 
[CＨＡＭＢＥＲＬＡJＮＳＭＥＤＩＣＩＮＥＳ]  
[曾伯廉各藥料]  
曾伯亷所製咳嗽藥天下無雙如人受寒咳嗽服此最妙因能通肺中之氣使痰易出也小孩亦可服蓋緣内無毒性物之故 
曾伯亷所製痧藥能治大小腸各病用過之人盡皆稱妙善能一服卽愈也如人發痧立卽服下無不告痊 
曾伯亷所製止痛油治痛風爲第一妙藥痛時敷之立愈愈後仍前敷治定可永遠除根此外如肋骨痛腰骨痛腰骨痛刀割火灼　瘡皆可用此藥治之 
分寄各藥鋪出售每小瓶洋五角大瓶洋一元 
上海新晉隆洋行總經理 
 
 

Page 7

 
 
   
 
 

Page 8

 
 
   
 
 

Page 9

 
 
[薇省關防]  
　　武昌訪事友來函云署湖北布政司瞿賡甫方伯蒞任以來孜孜求治因念藩司有用人行政之權最忌匪類招摇撞騙因於日前頒發告示懸掛頭門其文曰署布政使司瞿示照得本司衙門爲總筦度支重地察吏用人　防尤宜嚴密前經頒發簡明告示實貼宅門二門遇有外來諸色人等諭令認眞盤查乃日久玩生仍有人不候通報任意出入實屬不成事體爲此出示嚴禁并特派書吏一人在宅門專司號簿除賓客拜會僚屬晉謁隨時傳帖并幕友委員書吏入署辦公外其餘同鄉親友并幕友親朋無論何人由把門問明來歴先行通報如果有事接見方准導入署内來人姓名并訪尋署中何人均須載明號簿按月呈繳查閱至署中丁役親友均不准在宅門以内相會倘有人不服盤查擅自出入許把門號房立卽禀究發縣懲辦自示之後所有外來諸色人等務宜自知進退勿貽後悔倘把門號房漫不經心或瞻徇情面一經查知並予責革不貸切切特示 
[卡員易委]  
　　寗波訪事友人云北門外釐捐分卡前由蕭勉夫司馬辦理現經藩憲惲菘耘方伯札委冐司馬永　前往接辦已於本月二十二日到差蕭司馬仍回寗波府經歴任接鈐後前署之王司馬尚未遷出署中因假府署前某姓房屋爲公館 
[當塗命案]  
　　蕪湖訪事人函云當塗縣南鄉距縣城二十里地名寗國埠有曹姓子者問雨課晴世執農業沾體塗足之暇每喜竊玉偷香與附近王姓孀婦有染月地雲階時相繾綣本月初六夜曹忽彼人勒斃抛屍河干次晨經父兄知覺據實報官縣主吕璇甫大令詣騐屬實飭拘王孀婦之翁王老四至案嚴加推鞫迄今半月仍無絲毫實供未知日後將如何了結也 
[重懲兇棍]  
　　匪棍周物生向在浦東一帶逞兇索詐無惡不爲前日行至楊樹浦左近見沈介眉時阿和懦弱可欺因卽扭入某小茶肆勒詐洋銀五十元沈時以素昧平生嚴詞拒絶周大怒突由身畔拔出六門手槍向之恐嚇事爲彼處圖董所聞恐肇禍端據情函告捕房捕頭派包探金阿三往查周大言炎炎毫無顧忌因卽拘回管押昨晨解送英美租界公堂黎副捕頭禀稱近來彼處時有流氓肇釁務請嚴辦以儆效尤沈時同稱小的等與周素不相識前日忽强借洋銀五十元不遂所求卽出手槍恐嚇幸由　董代報捕房將周拘獲得免於難叩乞嚴懲周供小的係本邑人當時實向沈時索取舊欠不敢逞强襄讞委員張柄樞司馬商之白繙譯官判令重責二千板發回捕房管押一年期滿移送上海縣署究辦 
[上海巡局紀事]  
　　老白渡左近黄雲記小烟館前因深夜開燈經十六鋪巡防中局委員文斌臣二尹查悉將小主人王齊生卽王春泉帶回升座研訊王供館中二婦一係小的之妻一係甥女並無誨淫之事臥室中亦不另設烟榻叩求明察二尹謂男女混雜深夜喧譁爾亦自知咎戾乎王稱無知誤犯後當痛改前非二尹判責一百五十板諭令迅將婦女遷移他處違干重治○前晚二十三七鋪巡防局委員盛雨村二尹率領勇丁巡至南馬頭大王廟左近見一人蜷臥道旁因飭地甲拘至輿前搜其身畔藏有　鑿麻繩等物知其爲梁上君子叱責四十下驅逐出境不准逗留 
[英美租界公堂瑣案]  
　　前者裕源恒洋貨號主蔣道紀失去金鋼鑽約指一枚疑薙髮匠杭禧泉所竊控經讞員翁笠漁直剌訊無贓証從寛辦理事後杭弟裕寶以蔣誣良爲竊忿不能平糾同丁榮泉至裕源恒洋貨號肆行滋擾蔣怒扭交一百八十一號華捕帶入捕房昨晨解案請究蔣投案申訴前情杭裕寶供胞兄素來安分無端被蔣誣竊小的心不能平故與理論丁供小的由杭邀往與蔣評論曲直不知其他襄讞委員張柄樞司馬怒謂若輩皆選事之流判令各責一百板○包探陸阿九解送陳子峯到案禀稱此人向在祥茂洋行執業陸續虧欠銀二千五百兩近由行主查悉送入捕房今特解請訊究祥茂行主投案請追陳供小的在祥探陸阿九解送顧蔭發到案禀稱此人持夾鉛寶銀一錠至林金山所開新衣店購衣林請公估局中人察出破綻向之掉換方付　銀公估局中人以邇來時有人以僞寶銀混用疑顧皆所爲令小的拘解請究林供訴前情顧供此項僞銀從他處悞收叩求明察司馬諭令押候查明訊核○包探王金山解送流氓倪阿來王仁元到案禀稱此二人向陳榮坤索詐不遂强褫皮馬褂適爲小的所見因卽拘獲解請究懲陳投案聲訴前情倪王同供小的等不敢訛詐陳自願將馬褂作抵司馬判各責六百板管押三月○包探石金榮解送蔡全生羅阿金到案禀稱此二人向賣饎飯之王成福訛詐不遂扭住兇毆經小的拘獲送請訊究司馬見王受傷令送仁濟醫館騐明傷勢如何再行訊究 
[法租界公堂瑣案]  
　　公館馬路同昌銅錫店主李啓揚控木作頭楊榮基包造房屋代購木料欠銀四千三百四十餘兩延宕不還讞員朱森庭明府准之飭提楊榮基到案與何繙譯官會訊楊供認欠銀屬實惟求寛限明府諭令交保出外限十日理明○四十五號華捕湯九寶控流氓洪成雁姦佔伊妻湯顧氏經明府訊明枷責戕湯顧氏發堂留養俟改過自新然後交本夫領回管束湯顧氏稱小婦人願從丈夫回去以後不再犯姦明府著押候傳令其叔到案再核○前晚顧金和行經吉祥街被流氓薛家鴻搶去皮帽追至城濠之畔始獲交巡捕送案明府判令笞責一百板皮帽給失主具領○袁江氏禀稱小婦人有東洋車一輛被車夫周阿六竊去迨查獲由車寓主勸給車價一半將車拉至回晚仍被竊去回特扭案請辦周供袁江氏之東洋車不知被何人竊去誣指小的求恩明察明府著交保出外限二日帮同將原車尋還○曾長生謝玉春窩留竊賊小王被包探拘拿解案明府准子交保出外限三日内將小王尋到○日前城濠畔某姓家有喜慶事王阿金因赴喜筵邀衆賭博巡街捕知而拘獲起出洋銀六元三角解案請判王供小的藉賭消閒求恩寛宥明府飭卽開釋洋銀存候充公○泰培洋行西人控搧客孫厚安承接牛皮四百擔延約不交何繙譯商之朱明府准予提案究追 
[美租界捕房紀事]  
　　昨日清晨梁上君子李茂初混入外虹口新紀浜路某姓家竊取制十餘千適爲某包探所見拘入捕房捕頭令押候解送公堂禀請讞員翁笠漁直剌訊辦○昨日清晨有江西人名阿榮者混入裏虹口鄉民某姓家竊取衣服適爲包探沈阿岳所見拘入捕房捕頭令押候解送公堂禀請究辦○昨日清晨偷兒陳阿大混入外虹口百老匯路某姓家竊取衣被適爲某號巡街捕所見拘入捕房捕頭令押候解送公堂禀請訊究○昨日清晨包探顧阿六巡至東唐家弄見小竊蔡阿四竊取某姓家布衣懷之而出因卽拘入捕房捕頭令押候解送公堂禀請懲辦 
[挾纊銘恩]  
　　詩曰無衣無褐何以卒歲豈昔之人獨明於先事而今之人尚昧於臨時乎誠以小民食力維艱雙肩荷一口朝夕不遑遂至禦寒無備耳與時堂大善士有見於此特製新棉衣褲一百件交敝堂代爲分送又復興昌號交來棉衣五十件夫冰霜凛冽剌骨難堪試代爲設想及之將綈袍垂愛不第如須賈之憐范叔寒也乞附報章藉資觀感滬北天后宫前廣益善堂司董嚴信厚施則敬朱佩珍唐榮俊等謹誌 
 
 

Page 10

 
 
[邗江官報]  
　　十月十八日許鹺尹之璟禀知赴省○十九日永豐壩毛分轉昌駿由淮北騐收壩工事竣來揚銷差劉鹺尉孚存由淮北到揚○二十日戴分轉辭　　城　估卡房工程龍分轉澤鈞辭回淮北差次江西知縣秦大令景瑞委京餉差 
[上海虹口元濟善堂經收九十月分月捐一文愿常捐清單]  
　　唐傑臣翁捐洋十元陳可良翁陳鴈初翁翁醉樓翁三户各四元黄薰南翁義成號錦章三户各二元　　祥萬　豐鉅昌隆三户各一元李珊記慶昌祥興昌祥燧泰號長和號元昌號裕源恆七户各六角聚昌號寶昌號寶興號源泰號生昌號順興源　昌號利亨號賓成號同春祥咸　利恆裕昌十二户各四角唐藴輝七八九月分三元吳敬堂翁又一員五角梁日三翁　字捐四元共收月捐洋四十八元五角陳鴈記每月五十愿王歧記三十愿梁日三翁廿五　禮和帳房老介福二户各廿愿華榮和永義源抬珍居戚益齋翁潤德堂巢子餘翁巢潘氏七户各十愿致寶長七愿讓德堂殷茂庭翁殷守泰殷　濬殷恆懷殷許氏華榮昌七户各五愿至義居六愿守拙子湧幢氏靜慮居張委園翁四户各二愿樂善居士禮發押二户各三愿筆喇帳房沈公館二户各四愿李芹香翁一愿共計二百八十六愿共計收錢十七千百六十文鍾聖輝翁六愿七八九月分五百四十文何麗初翁鄭梅庭翁王禮堂二户各五愿七分九月分錢一千三百五十文黎連勝翁王尊勳翁洗烴珊翁三户各三愿七八九月分八百十文譚始端二愿七八九月分錢百八十元黄壽堂徐宗潢昭敏氏三户各一愿七八九月分錢二百七十文九章號不計愿一員二角湯鴻賓翁又六角洽盛　又二角　　民翁佘明三翁二户恤嫠各錢一千二百文總共收錢二十二千七百十文洋二元 
 
 
 

Page 11

 
 
   
 
 

Page 12

 
 
   
 
