# 1881 - 94 - 4902852

 

Page 1

 
 
[本舘告白]  
　　前以津沽凍河本館所錄之京報胥由旱道寄來爲日旣多有時或致間斷現在海道已通京報陸續寄至卽每日照排本半而積壓猶多并恐占新聞地步是以兹將二月廿五日至三十日計共京報六本另印單張隨報分送庶幾閱者得先覩爲快而本報篇幅旣寛亦可多列新聞以供衆覽又此次單張於報資外並不另收分文合併附及此佈 
[點石齋印售楹聯畵幅地圖價目] [  本齋主人啓]  
　　本齋於去年在泰西購得新式石印機器照印各種字畫皆與元本不差累黍且神采更覺發越所印楹聯畫幅皆爲有目共賞之件年來售出者已指不勝屈今將印成各種并價目開列於下如蒙賜顧請移玉至本舘申昌書畫室爲盼 
　　對聨○毛憲香○朱岷○鮑逸卿○馮桂芬○伊秉綬○曾文正公○李中堂○倪元璐○鄭板橋○何子貞○何凌漢○李文田北　○黄愛慶隸書○王夢樓○勒少仲○吳唐林○姚元之○劉繩庵○潘伯寅○陸芝祥○祁嶲藻○毛昶熙○沈經笙○胡公壽○成親王○莫　叟小篆以上各對白紙每副洋二角色紙二角五已裱者每副另加裱工洋二角○描金琴對未裱二角連裱三角○徐三庚八分書外國箋紙琴對三角裱成四角 
　　畫幅○琴條每堂一角五着色四角裱成另加三角五○聽琴圖立軸六分着色一角四○歲朝圖立軸六分着色一角四○人物大屏條每堂三角○四愛圖五尺條幅三角着色六角○管整圖堂幅二角着色五角○爛柯圖堂幅二角着色五角○劉海圖堂軸二角着色三角五○麻姑仙立軸六分着色一角六○人物琴條每堂一角五着色四角裱成另加三角五○張仙送子圖立軸六分着色一角八○山水琴條每堂一角五○劉海圖立軸六分着色一角四○山水屏五分○士女四尺條幅每堂二角着色五角○翎毛花卉四尺條幅每堂兩角着色五角○和合堂幅二角着色三角五○富貴壽考圖立軸一角着色二角○富貴長春圖堂幅二角着色三角○任伯年騎驢圖立軸着色一角裱加二角五○惲壽平梅蘭竹菊琴條每堂一角裱加三角○翎毛花卉四尺屏條四張二角着色五角裱加四角五○花卉走獸五尺條幅四張本色三角着色六角裱加六角○任伯年山水總神圖本色五角着色一元裱加六角○任伯年着色秋景立軸二角裱加三角○又着色三陽開泰圖五尺堂幅三角五裱加三角五○牧牛圖八分○莖　　山水四尺堂幅洋三角裱者洋六角○周存伯畫五尺墨水翎毛花卉條幅每堂實洋三角○又五尺着色翎毛花卉條幅每堂實洋六角其着色裱成者每堂實洋一元二○舒萍僑畵五尺墨水人物條幅每堂實洋三角○又五尺着色人物條幅每堂實洋六角其着色裱成者每堂實洋一元二角地圖○皇朝直省地輿全圖八角○計里簡明圖七角五裱者一元二角○蘇屬府廳州縣全圖二角五已裱四角○蘇州坊巷圖二角五○嘉峪關外鎭迪伊犁拓本合圖五分○着色亞細亞東部地圖一元二角五裱者一元七角○上海城廂内外租界全圖三角五裱五角○代售着色西湖圖三角 
[論婦女官賣]  
　　古云律設大法禮順人情聖王之用心良苦哉不定其律或開玩愒之門惟有官法之如爐乃不畏民情之似鐵不原其志每多苛刻之患必開三面之湯網庶可免四海之譏評故婦女有犯罪坐夫男縱姦者有罪知情者有罪至於逼奸則其罪全在逼之之人而不能責之於婦女矣蓋女子從人古今通義其有貞心冷面不肯隨波逐流者設或遇人不淑惟有一死葆其貞節已耳稍懦弱者卽不能自免不得不勉强聽從或迫於威力或墮其譎計一入汚泥西江難濯久而久之亦安之若素而已若此者核以定律雖夫男旣威逼於前固屬罪無可逃而聽從之婦女究不能自潔於後亦不得爲無罪故有發交官媒變賣之例若夫其夫先旣逼之爲娼該婦亦旣無可如何隱忍含垢以順從其夫繼而輾轉抵押絶不顧惜不特廉恥毫無抑更天良喪盡該婦不甘久處汚辱而欲急求自拔此其情之可憫爲何如者而猶忍苛以求之乎斷斯獄者先責其夫以逼奸之罪而以該婦發交善堂妥爲擇配其有母家者則交其母家另爲擇配方爲妥貼奈何遽發官賣也婦女犯姦例發官賣固也然必罪在婦女而後可今如本埠王壽錩逼妻王萬氏爲娼一案亦判將王萬氏發交官媒變賣是則大可異已此案先控於法公堂據其初供言王壽錩素不務正勒妻爲娼不允而遭毒打迨後又復逼勒遂於去年來滬爲妓萬氏自已贖身出院其夫又復抵押與人及至一再自贖猶復不免故投捕房請公堂判斷此等案件本屬難斷如判令其夫領回則該婦仍入火坑如竟斷離又惟恐拆散夫妻有傷陰隲故翁太守先勸其夫改邪歸正而仍諭該婦從夫囘去此固不得已之苦心也迨該婦知其夫必不肯改悔再經領回勢必復賣故欲求官爲之主而翁太守乃移縣辦理盖因或辦遞籍或交善堂縣中可以作主也乃經問官判結不令其夫領囘致該婦復蹈水火其意亦非不善意以爲如此一斷則該婦必將得所矣而孰意其將該婦發交官媒變賣也夫婦女之發官媒正爲官媒生財之道卽素來貞靜之婦一經官媒管押往往誘逼爲奸以爲彼獲利之地本舘前曾著爲論說以兾當道之採聽况王萬氏本已爲娼雖由于其夫逼勒所致而其身則已不貞官媒肯輕易放過乎不但此也旣發官賣則夫人可以買之安知其夫不串通蟻媒向官媒買去再入其手則該婦焉能復逃是不能生之而反以殺之轉不如先時仍令其夫領回之猶爲冠冕也夫滬上妓女或有安于下流不肯自拔其夫欲擕以回家而輒以恐其復賣不願相從爲辭此等婦女實亦可惡然事之眞僞究有無難立見者今此案王壽錩在法公堂旣已供明果係逼妻爲娼卽在縣署亦曾供認此其罪之不在其婦而在其夫已屬彰明較著王别駕斥壽錩謂汝旣將妻屢次賣娼此時安得尚欲將妻領回此言最中肯綮可知此等夫妻卽予斷離不特不至有傷陰隲而且使其妻脫離苦海功德實爲無量或其妻不肯身入善堂則其心猶未可知耳王萬氏在法公堂時本有願求發堂之請則其不肯終於陷溺已有明徵彼時翁太守竟從其請則亦已耳乃以不忍使其離析之故移縣辦理反致該婦出於湯而復蹈於火是可傷已諺云官判十條路其將奈此歧而又歧者何哉 
 
 

Page 2

 
 
[福州大火]  
　　本月初一日晚福州地方失愼焚去房屋八十三間尚有拆毁者數處直至次日天明方得熄焰至起火之由則未知其詳傳聞由飯舖中起火云以上由西字報譯出未識失火之處係屬城外抑係城内均未詳晰容再探登 
[火患頻仍]  
　　杭垣鳳山門外一帶至閘口止統名江干其地雖負郭臨江而行棧家鱗次櫛比人烟之稠密不減于城市也前月二十日該處大通橋地方忽兆焚如聞係一烟舘起火延及隣居計共焚去房屋三十餘間始得撲滅至二十五日亥初時分其相近之玉皇山後又傳失愼城中各集水龍聞警馳救不料城門未開半途而返幸是處屋宇無多兼火勢不甚猛烈燬屋兩三間卽熄否則撲救無人勢將不可收拾也又二十四日起更後下城獅虎橋地方焚去草屋兩間迨水龍馳至却已烟銷火滅矣 
[杭垣縣試]  
　　三月初二日爲杭垣民商兩籍縣試之期仁和應考者百五十餘人文題爲仁者安仁知者錢塘百四十餘人題爲慈者所以使衆也　誥曰如保赤子商籍杭紹分司計商童九十餘人題可謂好學也已矣子夏曰博學嘉松分司商童僅二十九人題怡怡如也朋友初四日發案仁和取一百五十名除不完卷外盡行列案錢塘取一百二十名其未取之中有白卷四本商籍兩處則盡數錄取初六日招覆問嘉松祇到十三人云 
[書院甄别]  
　　江西豫章書院定例二月念一日由撫憲親臨南昌考棚甄别生童並課兹悉本年已照例舉行因舊歲有童生爭卷一事故此次由鹽道預行示禁大意謂豫章本係專課生監今童生得與者乃各憲格外培植之意他省大書院皆無此例各童豈不聞知而乃罔體憲懷不遵約束任意爭卷擁擠喧譁殊屬不成事體有負裁成故特出示曉諭自示之後倘仍蹈前轍當卽禀請裁去童生永遠不准與試云屇期預考生監約一千三百人由鹽道在大堂點名童生約千人由提調保甲總巡朱君在頭門另　皆遵示語不致爭卷喧譁而擁擠則仍不減往年故直至十一點鐘始點畢出題云 
[情同攫物]  
　　南昌之登門收荒貨者其居心最狠大約可值千錢之物彼出價不過百文且朋比爲奸朝夕齊集茶肆互相告知故經一人出價後來者聲口相同而人家莫非需錢應急否亦因遷徙他方艱於載運急需變賣往往遷就與之然此猶由本人情順　近日某姓一事竟與攫搶無異矣先是某姓因戚家有喜事夫婦兩人同往慶賀留一婢一僕婦看門午後僕婦他出卽有收荒貨某甲經過逕入見婢一人獨在而室有磁器帽筒銅水火壺兩件甲遽指問賣否婢未及應甲卽取百錢置桌上婢怯懼莫知所對甲復倍增其數竟擅自擔物而去事隔數日爲主人知覺呼婢究詰婢直吐前事並謂尚能識甲主人乃於晨起帶婢并地保往其聚會之茶肆令婢指證登時將甲扭住擬送巡局甲黨力爲排解願將原物送還某旣得珠還亦遂應允而地保不許謂須重罰以儆其後乃令送竹爆等物了事計費兩緡云按甲欺婢荏弱唾手而得貴物狡猾殊甚乃不旋踵而加利奉還弄巧成拙誠所不計然其類實多類此之事當非一次何弗送官處辦懲一儆百哉 
[細故肇禍]  
　　事固有起于細微而猝然成禍者然彼此湊合不後不先雖有人爲之撥弄亦不能若是之巧如近聞南昌某筆鋪夥一事殆其時運之晦耶該夥一日正在櫃中閒坐忽聞有喊賣甘蔗者甲乙兩人同聲喚過夥遽呌買甲應聲向前乙亦隨到夥見乙蔗佳遂向購定一枝甲惱怒與乙搏毆夥出救之甲誤以夥爲助乙大肆辱罵夥隨手以蔗擊其頭血遽噴注乙已乘間逃逸而該鋪東驚駭失措不亟請外科醫治轉先喚地保到店欲令將夥　甲帶去得以置身事外詎甲出血過多目瞪口呆人事不省大有致命之勢街隣始爲延外科至察知受傷實輕特一時流血以致昏瞀冋甲母言敢包醫愈始舁之去然聞養傷費該夥許出至二十餘千甲母方應允云該夥口未得甘心先受苦懊惱可知已 
[拐孩疉見]  
　　上月二十日左右蘇城西城橋某姓家中同時失去小孩三名兩女一男女俱十齡上下男孩最幼　後招尋僅獲男孩一名大約拐騙者重女不重男也又盤門外某姓農人囑女入市買物亦復一出不歸徧尋無着女祇十二三歲某已六旬向外鰥居自守擬欲將婿作子爲養老計兹因失女竟至驟得狂疾按此等拐騙罪不容誅非良有司嚴拿懲辦恐此風正未已也 
[酗酒宜戒]  
　　揚郡林生少年倜儻詩酒自豪振藻楊葩頗主騷壇牛耳近日家有喜事宴客裙屐聯翩花枝招展座間淸言霏玉紅袖侑觴誠佳會也　席有鷗放生楚廣馬生　越陳生秦中舒生諸人鷗與林飲皆有節其三人則自比山濤不至濡首不止是日猜拳行令旗鼓相當三人　自負不少退飲至半酣鷗已逃席馬生奮然起一鼓作氣竟以偏師兼敵二豪二生則架几爲台設大觥立峻法絲毫不貸衆皆作壁上觀主人頗爲代危而馬生則鯨吸牛飲冉接再厲又片時忽馬生口中一湧而出如瀑挾風噴薄滿几席吐半晌觸柱而仆台上舒生則於馬生吐時一笑仰跌台後連椅傾　額上碎裂血滿面目陳生亦倒壓於舒生椅下皆昏不知人亦復嘔吐狼藉繼之以血林生大駭率衆僕爲之扶起諸法解救幸不傷命赶卽延醫診視設榻扶臥徹夜未眠時林生第四女正出天花一驚而絶家人痛甚越一日三生始起鷗放生出爲調處令三生負荆於林逐出詩社寢事夫李白騎鯨究屬後人附會實則身殉酒泉耳世人才不及謪仙而動以百萹斗酒自雄亦可觀於三生而知所戒矣 
[捉抉目]  
　　漢陽雙街某甲業煙館其婦素與某乙通乙湖南人囊資頗充裕甲雖知而利焉欲禁弗忍遂縱之故作不覺狀近年乙與婦情稍淡跡漸疎甲意欲就而擒之藉洗己恥前月初九日將夕值乙到來入房未遂綢繆先滋口角甲則扭衣捉帶呼甲同一縛乙手足牽扭其婦送往縣署時夜闌城閉復行折轉比至中途乙痛斥誘姦賣姦大肆駡詈甲羞怒倍加竟抉乙之雙睛一目脫落一目尚出眶外　喊之聲不堪入耳天明卽送公堂不知若何判斷夫乙姦人之婦而傷受剝膚孽固由於自作若甲者始隱忍繼肆毒較勾欄龜鴇之轉面無情殆有甚焉 
 
 

Page 3

 
 
[延醫述異]  
　　昨據友述及高橋鎭地方有醫士某素稱岐黄妙手求診者遠近泴至近日有人於夜間賫請封到門稱家人急病教請速往請延係紅紙包洋蚨一枚醫士乘轎隨去至一處儼然第宅其人導入内見病者係一婦人隨爲診脉開方而歸臨行其家給發　錢二百文比天明輿夫檢錢見皆紙錢駭告主人主人拆視請封則亦紙洋　此愕然該鎭藥鋪祇有二家隨往詢問可有是方配藥則一家果有人持此方購藥去令檢錢筒之錢確有紙錢醫士卽同與夫蹤跡夜間所到之處乃係明代古墓醫士不禁寒噤歸家卽病刻下不知若何云此事與昨列太醫院醫官李君所遇仿彿相同殊隣荒誕惟言者鑿鑿姑照錄之然果有鬼病應有鬼醫何以欲借才於陽世且延醫治病而致醫患病鬼得毋抱歉于醫乎一笑 
[馳馬跌傷]  
　　前日薄暮有鄉人某甲在美界外虹口地方乘馬疾馳馬忽前蹄雙蹶致甲墮地跌破頭顱而馬旋起立欲奔幸韁仍在甲手勉力拉住未被逸去徐徐挣起血流滿面踉蹌不堪觀者甚衆甲隨帶馬至浦灘邊略洗去面上血痕仍復騎馬向東而去諺云乘　走馬三分險諒哉 
[島主赴港]  
　　火奴魯魯島主前由津沽回滬庽居怡和洋行道憲邀請入署飲宴並知日内卽須赴港各情均經列報兹悉島主已同隨員等於前日午後起程乘坐大英公司輪船前往香港矣 
[妓請入堂案覆控]  
　　妓請入堂一案法公堂將兩造送縣後經帮番委員王别駕訊理將沈羅氏徐二兩人掌頰諭其卽速囘籍不得逗遛該妓沈氏發普育堂收管等情均經列報乃沈羅氏徐二復屢次投縣呌喊故莫邑尊姑爲准詞飭將徐二管押簽差備册會送法總署簽字傳提韓李氏及馬雨霖卽金雨霖兩人到案覆訊昨該差協捕將韓李氏傳到公堂禀明由翁太守驗令解縣訊後如何再行探錄 
[吊贓究詰]  
　　行竊詭異一案翁太守臨捕房時復提鍾福山詰問捕房已將押物先吊到數件多係紹興女人之衣惟另有一包係月縐女皮襖一件月縐女棉襖一件雪靑絲經女夾襖一件元縐裙一條元縐馬甲一件太守問何處竊來答稱並非竊物乃去年十二月廿一日小東門全發棧土姓客託我贖取者當交我質票並洋拾元乘間挾之而遁太守駁詰該票質期載明十二月二十三日何能二十一日交爾取贖鍾卽改口稱贖出後當據包探禀查得餘票内有一票載　九疋太守問其何來他處共行騙幾次答稱布從蘇州福興客棧張姓客處騙得並曾騙伊洋八元前日身畔搜出之洋乃同和棧華秋泉會項擬誆到後再開成衣店耳問至此時已不早太守仍飭將鍾姓管押再行審訊 
[浙蘇揚滬核奬公所告啓]  
　　啓者敝公所前昨兩年收解直省賑捐三十餘萬兩前已禀請核奬兹直督憲奉准部文賑奬以七年六月爲限敝公所造具奬册自應以五月底截數以備直省核明依期報部爲此知照各善士凡有願請銜封者務於四月以内照章備具履歴捐費送至敝所幸勿延誤再浙江公所現設杭州佑聖觀巷内同善堂上海及蘇州公所現設上海城中海防署土地祠内揚州及鎭江公所現設揚州東關街李公館内理合聲明 
[悼先室潘孺人]  
　　絃斷瑶琴憶昔年何堪往事溯從前同心有願諧偕老撒手無端枉締緣檢點客囊詩賸稿稽遲殯舍紙飛錢光陰易逝情難盡愁絶空思賦短篇兩番撇却掌中珠寢食無心淚欲枯好事誰知磨折慣傷情從此影形孤花容悵汝同雲龍萍跡憐余似海鳬最是家貧親更老起居食息倩誰扶[  平江藜牀舊主管士駿秋初甫和涙草]  
[滬上邂逅金靑蔭朴圭𫂘孫松亭閔星斗四君喜賦三絶敬贈]  
自由離縳卽文明海上豈圖今識荆此地分襟何日會義州城遠數千程東澥人逢東海人互通燕語更堪親四君共能官話還期他日傳宗教法雨均沾山水濵於釜山元山二港　廟宇已弘教然未及義州因轉結及之邂逅復離别路遥東海程緑江亘夢夜月冷義州城[  大日本僧雲外未定稿]  
[光緒七年二月二十四日京報全錄]  
　　宮門抄○上諭一道錄前○巡撫李奏請暫停分發摺子○護晉撫松奏調補知縣摺○又奏爲請改給奬叙夾片○豫撫涂奏請旌奬片○東撫周秦請議叙片○二月二十四日户部通政司詹事府正白旂值日無引見○惪銘謝署正藍旗護軍統領恩○前任江西按察使國英病痊請安○杭州織造廣英請訓○打牲烏拉總管雲生到京請安○召見軍機雲生廣英○○頭品頂戴江西巡撫臣李文敏跪奏爲江西候補試用人員過多懇恩勅部暫停分發藉以疏通恭摺仰祈聖鑒事竊江西省額設道員四缺知府十三缺除請旨簡放各缺外其應歸部選堪留外補者道員僅止一缺知府僅止五缺同知通判直隸州知州共止二十缺州縣煩簡併計七十一缺佐貳雜職共止二百四十一缺而現在候補道員已有十四人知府三十餘員同通州縣二百九十餘員佐雜一千一百一十餘員浮於缺額已有數倍之多乃目下禀到繳照者猶復紛至沓來每月一二十員不等似此有加無已愈形擁擠難堪不但補缺無期卽輸委署事非十數年不能到班江省地居腹裏非比海疆差使本屬無幾值此力籌節省經費裁併局員委辦事件更難徧及該候補試用各員頻年需次旅費無資艱窘情形不堪殫述甚有不自檢束曲意營求尤屬有傷體統且積累過重一旦臨民迫於債負追呼縱欲廉隅自守而不可得實於吏治民生大有關係臣與藩臬兩司再四熟籌疏通乏術惟有援照蘇浙等省成案請停分發暫窒期源以冀藉疏其流除進士卽用舉人在挑挨貢錄用尚未屇期此外俸滿教職教習期滿截取進士舉人孝廉方正優貢錄用舘班議叙京員截取仍照例將江西簽統掣外其捐納勞績人員均擬停止分發實於澄叙官方之道深有裨益據藩臬兩司會詳請奏前來合無仰懇天恩勅部將未經分發騐看之捐納勞績兩班自道府以至未入流暫停分發江西三年其俸滿教職等項班次如有捐請分發者卽與捐納人員得保請分發者卽與勞績人員同一併停其分發統俟三年期滿之後再行照例辦理若先經指分保留江西尚未分發到省之員内有情願改發他省者應請准其免繳離省等項銀兩以示體恤所 
 
 

Page 4

 
 
有江西候補試用人員過多請暫停分發藉以疏通緣由理合會同兩江督臣劉坤一恭摺具奏伏乞皇太后皇上聖鑒訓示謹奏軍機大臣奉旨吏部知道欽此○○護理山西巡撫二品銜按察使奴才松椿跪奏爲遴員調補要缺知縣以裨地方而資冶理恭摺仰祈聖鑒事竊照平遥縣知縣恩端在署陽曲縣任内丁憂經前護撫臣題請開缺並咨部截缺在案所遺員缺係冲煩難兼三要缺例應在外揀選題補該縣地當孔道政務殷煩且民情好訟治理較難非精明幹練之員弗克勝任旣於曾任實缺候補及卽用知縣人員内逐加遴選非初登仕版卽人地未宜佐雜中亦無堪勝斯缺之員查例載應題缺出如候補並應升無人准於現任内揀選調補兹查有汾西縣知縣錫良現年二十八歲廂藍旗蒙古人由廪生中式同治癸酉科順天鄉試舉人應甲戌科會試中式第七十名貢士殿試三甲第七十名進士朝考三等第六十八名同治十三年五月初七日由吏部帶領引見奉旨以知縣卽用欽此簽掣山西於是年八月領照到省光緒四年題補汾西縣知縣六年三月初九日到任調署平遥縣知縣本年六月二十八日到任各任内並無積案及欠解錢糧承緝已起四叅之案該員才識明敏盡心民事以之調補平遥縣知縣實堪勝任惟題缺請調與例稍有未符但人地實在相需例得專摺請補奴才在署藩司任内會同署臬司王定安請詳具奏現准移交覆查無異合無仰懇天恩俯念員缺緊要准以汾西縣知縣錫良調補平遥縣知縣實於地方有裨如蒙俞允該員係現任知縣調補知縣銜缺相當毋庸送部引見所遺汾西縣知縣員缺係屬簡缺應歸部選晋省現有應補人員例得扣留外補容俟奉准部覆截缺後再行請補是否有當理合恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○松椿片再三品銜道員用儘先補用知府劉鼎新前因辦理善後事宜出力經撫臣曾國荃彚案保奏請俟補缺後以道員用業已奉准部覆轉行知照去後兹據該府劉鼎新禀稱查該府前於蕩平新疆南北兩路在事出力案内經陜甘督臣左宗棠保奏於光緒六年正月三十日奉上諭山西候補知府劉鼎新着補缺後以道員用欽此已奉行知在案此次善後案内俟補缺後以道員用係屬重複禀請改奬前來前護撫臣葆亨未及辦理旋卽缷事移交前來奴才覆查無異自應改給奬叙以免没其微勞合無仰懇天恩俯准改予俟補知府開缺歸道員後賞加二品銜出自逾格鴻施理合附片陳明伏乞聖鑒訓示謹奏軍機大臣奉旨吏部議奏欽此○○涂宗瀛片再查例載紳衿士庶捐輸社穀十石以上者地方官奬以花紅三十石以上者奬以匾額五十石以上者申報上司遞加奬勵若有好善不倦年久數多捐至三四百石者該督撫奏給八品頂戴等語兹據善後局司道詳據臨頴縣知縣王燕祥詳稱該縣紳士中書銜陳星文於勸捐補穀案内捐穀一千石洵屬急公好義核與奏奬之例相符詳請奏奬前來臣查士民捐穀年久數多至三四百石例准請奬兹八品頂戴陳星文一次捐穀至一千石之多自應照例請奬惟該紳士業經得有中書職銜擬按七品以上官職遞加奬勵合無仰懇天恩俯准將臨頴縣紳士中書銜陳星文一員賞給五品頂戴以旌善舉而昭激勸出自逾格鴻施謹附片具陳伏乞聖鑒訓示謹奏軍機大臣奉旨着照所請該部知道欽此○○周恒祺片再東省洋面遼闊港汉紛岐近來海上輪船盛行又爲漕船歲所必經深恐匪徒乘間竊發爲害商旅迭經臣嚴飭水師並沿海地方文武整頓捕務嚴查口岸以期有犯必獲前據膠州知州李翼淸禀光緒五年十一月十三日該州訪聞卽墨縣境女姑口相近地方有洋盜乘船登岸赴膠州一帶潜逃情事立時會同前署膠州協副將齊登元署膠州城汎把總張開昌等帶領兵役勇丁馳往掩捕適水師營把總留署分防膠州汎外委柳玉樹及卽墨滄州等處兵役踵至恊同將盜匪李長遠劉長椿劉長汰閻桂苓李榮五名全行擒獲賊銀一千餘兩並衣物烟土及賊械洋槍刀劍多件李翼淸提犯研訊究出尚有夥盜張元隆等三名分路逃走復又派兵役跟蹤追至濰縣境内同卽墨等處兵役續獲張元隆孫中于耀三名又起獲賊銀衣物就近送交濰縣押解過州提同各犯訊明李長遠卽孫長遠劉長春卽于長春劉長汰閻桂苓張元隆卽張老李榮孫中卽孫連城于耀卽徐四均隷直隸天津縣光緒五年九月間李長遠因貧難度並熟悉海道商允劉長春劉長汰閻桂苓張元隆出洋行　商船夥買不識姓名人小海船一隻購備洋槍器械揑稱赴江南販貨價雇李榮孫中于耀充當水手駕駛出洋十月十一日駛至直隷滄州祁口庄外洋連刦事主滕元方盛作緒張好令商船三隻用洋槍刀劍木棍拒殺事主孫嘉美併拒傷船夥安言魁張鳳敖二人各事主畏懼或躱入艙内或跳上舢板逃逸李長遠因見滕元方船内無人起意將小船撩棄卽將所刼贓物一齊搬上滕元方船隻並逼脅李榮等一同過船帮同駕駛逃逸滕元方等報經祁口營把總帶兵駕船追捕行至許家溝洋面將李長遠等船隻追及李長遠復商　劉長春等拒捕施放洋槍轟傷官兵三人乘風往大洋逃逸十一月初九日夜駛至卽墨縣登窰口浮島外洋又行劫事主任興喜商船一隻李長遠分給李榮孫中于耀各人銀二十餘兩一齊由女姑口附近地方乘船登岸分逃致被拿獲李榮孫中于耀實係不知行刧受雇被逼駕船並未帮同行刼拒捕不諱關查各事主報案相符並據事主滕元方認明贓物屬實卽經臣飭令萊州府知府福潤提審各供無異李長遠等五犯依江洋行刼大盜立斬梟示例擬斬立决梟示李榮等三犯均按例擬流錄供禀經臣核明批飭將李長遠等照章先行就地正法歸入本年秋季分彚案奏報並錄叙供招資部覆准在案查例載各省獲盜人員如係舉發巨案拿獲署名大盜勞績與戰功無異奏請破格奬勵准其指定應升官階免其送部引見等語今膠州知州李翼淸等乃能不分畛域首先拿獲隣境罪應斬梟著名首夥洋盜五名被逼駕船罪應擬流之犯三名人贓全數弋獲並無一名漏網實屬奮勇異常當整頓防務之際自應破格奬叙以昭激勸據臬司靈杰詳請具奏前來合無仰懇天恩俯准將三品銜補用同知直隷州膠州知州李翼淸請免補同知直隷州知州以知府在任儘先補用濰縣知縣德銓勅部從優議叙儘先副將前署膠州協副將登中營遊擊齊登元賞加總兵銜儘先千總膠州存營把總張開昌免補千總以守備儘先補用六品頂戴榮成管水師左哨把總留署分防膠州汛外委柳玉樹以千總儘先補用並加五品銜出自逾格鴻慈理合附片具奏伏乞聖鑒訓示謹奏軍機大臣奉旨該部議奏欽此 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒七年二月二十五日京報全錄]  
　　宮門抄○諭旨兩道錄前○選單○閩學政崑奏考過十郡文武歲試情形摺○廣西撫慶奏考核期滿知縣夾片○東撫同奏甄别知縣片○豫撫涂奏調署知縣片○大臣金奏勘地擬調屯墾摺○又奏爲旗員病請休致片○大臣啓奏爲奏聞摺○東撫周奏機噐局動支銀數片○大臣金奏旗員病請休致片○二月二十五日禮部宗人府欽天監正紅旂值日侍衛處引見三十名○怡王王之翰各請假十日○内閣奏派騐放之王大臣泒出豫王萬靑藜銓林殷兆鏞○吏部奏派騐看月官之大臣派出靈中堂錫珍錢寳廉祁世長孫詒經崇勳恩霙夏家鎬○禮部奏派致祭先蠶壇之大臣派出恩承○召見軍機○○光緒七年二月分選單主事兵部職方何慶衍湖南監道甘肅平慶涇固鄭錫敞直隷人同知安徽太平沈守謙浙江監知縣江西安仁鄭成章安徽甲安徽旌德熊祖詒江蘇甲廣西融縣周璧順天舉山西岳陽淩爾昌四川廪廣西富川顧國誥廣東舉浙江建德郭肇金直隷監雲南江西玉林正黄學湖北蒲圻張錫慶陜西監湖南龍陽余良棟四川舉貴州施秉吳鏡澄河南舉直隷廣昌恩春正白監河南内鄉董慶恩順天監陜西沔縣施邵浙江廪四川温江戴作基安徽監陜西晷陽徐本立順天供陜西藍田張書紳順天四川鹽源顧同堉直隸舉湖北鄖陽彭世翰江西監直隷撫寍張翔舉山東監四川名山董寳裔直隷舉雲南建水丁鴻勳湖北增府經湖北宜昌朱元欽順天江蘇揚州蕭鳳台山東俱監湖南寳慶賴澐四川增直隷廣平陳鈞浙江吏員縣丞安徽婺源孫治河南附山東東阿蕭楙根四川監湖北利川葉鴻政浙江廪府司獄四川成都李啓澐順天監吏目四川漢州趙國璽江蘇監河南裕州高沐四川監雲南路南雷家驊陜西舉貴州獨山劉正彦供巡檢河南魯山周浥直隷江蘇武進劉烱直隸浙江鎭海謝森四川慈谿馮雲漢直隷江蘇丹陽劉桂林四川浙江蕭山張繼彬山東安徽蕪湖恩麟正紅廣西藤縣孫福增江蘇俱監湖北枝江臧世卿浙江供餘姚劉秀杭四川人典史河南永甯沈埏順天洛陽馬金銘順天山西和順王金鏡直隸俱監河南永城陳世榮直隸職員河南商邸賀曜文順天武安張之漢直隸宜陽韓殿甲直隸汜水姜福同順天浙江樂淸陳文璜瑞安李濵江蘇湖北來鳳楊泗源河南直隷撫甯楊廷樾山東湖南城步李潤墀順天四川新津李垂裕山東廣西永福嚴恕四川四川崇甯張鐸四川湖南永興盧汝湘四川廣西馬平童海門四川吏員廣西藤縣李炳昭四川監驛丞陜西鳳縣王建樑四川監○○福建學政奴才宗室崑岡跪奏爲奴才考過十郡文武歲試情形仰祈聖鑒事竊奴才去歲抵任後聞得閩省考試積弊槍替最多傳遞懷挾者亦復不少卽札飭各府州提調先行傳諭各學教官遵照學政全書内開責成廪保一條認眞核辦爲防範槍替緊要關鍵迨本年三月奴才出棚按試首考興化府次及永春州泉州府龍岩州汀州府邵武府建寍府延平府九郡試竣於十月初五日回省卽行接辦福州府歲試現已一律考齊其福寗一府向例歲科連考明歲開印後照章按試奴才統觀十郡文風福州極優下游則泉汀較勝上游則邵建亦佳餘郡平平惟延平最次其弊端則各郡皆同漳汀毗連廣東尤爲弊藪奴才每於入境之初嚴飭查拿隨棚積慣槍手並懸挂牌示如有廪生濫保教官不能稽察者分别斥革揭叅講書之日面諭廪保如敢故違定行按律懲辦故譸張爲幻之輩相戒不敢入塲奴才復於點名時嚴查年歲不符者遵例扣除交提調官究治槍替之風爲之少戢至搜檢亦爲防弊要著恐不肖官役有賣放情弊密派委員在公案前督視嚴搜每郡搜出一二名三四名不等俱各按例枷示問擬懷挾者頗知儆畏扃門之後奴才終日在堂嚴飭胥吏家丁不准擅入號内仍不時親身按號密查且俟試卷交齊每卷俱印戮記然後入内傳遞之徒亦無所施其伎倆發落之日奴才諄諄戒飭諸生敦品讀書勿干外事復令各學教官隨時訪查優行者多方奬勵劣行者詳請褫衿且嚴定月課章程量工夫之勤惰以定賞罰庶幾人知觀感閩省武試弊竇亦多奴才力整塲規又復設法防閑以杜冒濫此次武塲亦甚肅淸統計所考生童均各守法民情亦極安靜自春徂冬所歴郡邑無不雨暘應時早稻豐登晚禾茂盛秋穫已報大熟堪以仰慰宸厪所有奴才考過十郡文武生童歲試情形理合恭摺具奏伏乞皇太后皇上聖鑒謹奏軍機大臣奉旨知道了欽此○○慶裕片再定例未經筮仕人員如加捐過班分發簽發各省令該督撫詳加考核試用一年期滿如果才堪勝任卽據實奏明留於該省遇有相當缺出酌量題補等因兹查有分發廣西試用知縣鄭紹堯業已試用一年期滿據藩臬兩司出具考語詳請留省照例補用前來臣查試用知縣鄭紹堯才具明白辦事認眞歴經差委並無貽悞應請留於廣西遇有缺出照例補用除將該員履歴送部外謹會同兩廣總督臣張樹聲附片陳明伏乞聖鑒訓示謹奏軍機大臣奉旨吏部知道欽此○○周恒祺片再勞績保舉人員應於到省後予限一年詳加察看出具切實考語奏明分别煩簡補用兹查有同知銜候補知縣恭曾現年三十歲係廂黄旗内務府漢軍德恩佐領下人又六品銜候補知縣沈文熙現年三十六歲係順天府宛平縣監生以上二員均因勞績保舉核計到省已滿一年之限例應甄别據藩臬兩司會詳前來臣查該員恭曾年富才優富差奮勉沈文熙樸誠穩練辦事勤謹均堪以本班補用除履 
 
 

Page 10

 
 
歴淸册咨部查照外謹附片具陳伏乞聖鑒謹奏軍機大臣奉旨吏部知道欽此○○涂宗瀛片再寳豐縣知縣邊瀹慈因病出缺經臣照例具題並聲明係屬部選之缺豫省現有應補人員應請扣留外補兹查寳豐縣雖係次難簡缺惟時值隆冬宵小每易竊發該縣地連裕葉爲盜匪出没之區巡緝撫綏均關緊要必先揀員調署以重地方查有本任舞陽縣知縣戴作文明幹耐勞堪以調署其任内並無盜刼已起四叅之案及錢糧攸關降革處分與調署之例相符據藩臬兩司會詳前來除批飭遵照外理合附片陳明伏乞聖鑒謹奏軍機大臣奉旨知道了欽此○○帮辦軍務大臣伊犁將軍奴才金順謹跪奏爲勘就庫城附近車牌子等處地方水暢土沃擬調塔城屯田官兵陸續南移以　　懇而省運費恭摺仰祈聖鑒事竊奴才接署將軍榮全移交屯田係在塔爾巴哈台城南頭工地方奴才接任後復飭署後路全營翼長　　　伊等於舊屯之外又擇塔城東南錫伯圖都倫渠兩處加廣耕種數年來收穫雖豐無如塔城距庫爾喀喇烏蘇十三站之遥山路崎嶇每歲運脚需銀十數萬兩且中途老風口地方冬令雪大車駝輒爲所阻奴才庫城行營並迤西固爾圖托多克精河各防營應需軍糧仍非由東路綏來縣購買不可是糧艱餉絀皆因道遠所致兹查有庫爾喀喇烏蘇迤北百二十里車牌子三十户兩處皆臨奎屯大河水極暢旺兩岸可墾之地頗多奴才於本年十一月初十日親往履勘該處河面寛二十丈底寛七丈深一丈五尺惟河低地高非束水使之上升不可擬築壩開渠安設閘口視渠水需用多寡以時啓閉使河水仍得暢流灌漑可資永賴不惟奴才駐此可濟軍食卽將來或爲民田或作兵屯其利亦溥現飭統領禮字等營記名提督劉宏發親督兵勇伐木運石擬於來春二月興工並飭喀勒克伊購買牛具酌撥塔城屯田官兵十成之七先來墾種其餘三成仍留該處照料冬麥俟冬麥收竣再行南下其塔城熟田及屯次房舍等項卽交叅贊大臣錫綸作爲該處兵屯又塔城城内並錫伯圖等處倉存糧石擬飭現駐塔城滿營恊領額爾柯本威勇營營總多仁泰並駐札該處之錫伯營官兵等分别看守俟車牌子新屯之田著有成效再定存撥奴才爲籌濟兵食起見謹將勘就車牌子等處擬調塔城屯田官兵南移墾種緣由恭摺具陳伏乞皇太后皇上聖鑒謹奏軍機大臣奉旨知道了欽此○○金順片再奴才據統領吉江馬隊兵勇烏魯木齊領隊大臣薩凌阿呈稱據營轉總魁福禀稱據頭品頂戴記名副都統吉林阿勒楚喀鑲紅旗防禦委叅領額騰依巴圖魯春陞副都統銜花翎卽補協領吉林烏拉正紅旗奎亮佐領下驍騎校委叅領貴福先後禀稱竊春陞現年五十七歲食俸餉三十二年曾經出征直隸河南山東安徽甘肅新疆等處貴福現年六十三歲食俸餉四十五年曾經出征天津江蘇揚州安徽陜西甘肅新疆等處均以打仗殺賊出力蒙保官階翎枝理應竭盡犬馬力圖報稱惟因歴年馳驅身受潮濕腰腿麻木勞傷發劇情願開缺回旂調治等因轉呈前來奴才覆查無異該防禦春陞驍騎校貴福均出征多年轉戰數省不無微勞足錄比因疾病侵尋年力就衰自請開缺回旗調治可否仰懇天恩賞食全俸之處出自逾格鴻慈謹附片具奏請旨軍機大臣奉旨春陞貴福均着准其開缺回旂至應否賞食全俸着兵部議奏欽此○○奴才啓秀跪奏爲解京重案謹將案卷送部恭摺奏聞仰祈聖鑒事竊照光緒七年正月十七日准刑部咨開正月初四日内閣奉上諭盛京刑部侍郎啓秀奏局員廻護重案酷刑斃命請派大員查辦一摺等因欽此欽遵咨令將全案人証卷宗解部前來查此案前經奴才衙門駁審所有此案卷宗及在案應傳各要証均應由奉天府尹衙門徑行解送隨卽咨令迅速起解並咨刑部查照兹謹將奴才衙門辦理此案全卷檢齊包封鈐印由驛咨送刑部以期妥速所有奴才將案卷送部緣由理合由驛恭摺奏聞伏祈皇太后皇上聖鑒謹奏軍機大臣奉旨知道了欽此○○周恒祺片再東省機器局需用經費向由藩庫隨時提撥上年辦防經臣委員赴津購買製造銅帽等項噐具督飭認眞講求並廣製洋藥以備分撥應用仍由例銷軍需項内將撥發各營價值按數扣回以期節省核計上年自正月起至年底止共由藩庫發過銀三萬七千兩内動支四川省解到取用火藥工本銀一萬兩僅在於是年地丁銀内動支銀二萬七千兩容俟該局將用過工料銀兩細數造册呈送再行奏報核銷除咨部查照外謹附片陳明伏乞聖鑒謹奏軍機大臣奉旨知道了欽此○○金順片再奴才准索倫領隊大臣台慶咨呈據總管圖瓦强阿轉呈據正藍旗防禦額勒蘇呈稱現年六十二歲前於道光二十七年出征喀什噶爾在克柯熱瓦特打仗殺賊同治三年伊犂回匪變亂時守城打仗現在年逾六旬舊病復發不能當差懇請原品休致又據廂藍旂驍騎校豐紳泰呈稱現年六十六歲前于同治三年伊犁回匪變亂時守城打仗殺賊因腰腿染受濕潮步履維艱不能當差若不陳明告退誠恐貽誤公差理合懇請原品休致各等情轉請核辦前來奴才覆查無異合無仰懇天恩俯准該防禦額勒蘇驍騎校豐紳泰二員原品休致至額勒蘇一員曾經出征喀什噶爾打仗殺賊著有戰功可否賞食全俸以示體恤之處出自逾格鴻施除將該員履歴咨部外謹附片具陳伏乞聖鑒訓示謹奏軍機大臣奉旨額勒蘇豐紳泰均著准以原品休致至應否賞食全俸着兵部照例辦理欽此 
[光緒七年二月二十六日京報全錄]  
　　宮門抄○上諭一道錄前○黔撫岑奏請開復文武各員片○又奏請優卹片○鄂撫彭奏審明懲辦摺子○黔撫岑奏查明擇尤請奬摺子○二月二十六日兵部太常寺太僕寺廂白旗值日無引見○貴恒謝授詹事恩○伯王請假一个月○寳中堂請假十日○兵部奏泒軍政之王大臣派出豫王惠王烏拉喜崇阿文壽璟德明魁索布多爾札布桂全○又奏派騐放水師砲位之大臣派出英林恩全○召見軍機○○岑毓英片再已革獨山州知州郭拉豐阿經前撫臣曾璧光以該員於安平縣署任辦理團務藉事誅求奏叅革職又已革花翎道員用補用知府唐日華已革花翎候補知縣前保升補用同知直隷州知州陳湛恩已革總兵銜補用副將平越營游擊王恩貴均經前撫臣黎培敬於特叅文武不職人地不宜各案内奏叅革職該員等被議後深知愧奮於上年十二月卽到梵凈山軍營投勑帶隊搜捕悍賊屢有斬擒曾經奏報在案本年五月將該山賊巢蕩平仍在練軍防營帮辦營務嗣因桐梓縣會匪滋事復隨同提督何秀林等馳　勦辦擒斬要 
 
 

Page 11

 
 
逆迭著勤勞兹據該提督等呈懇奏請開復前來臣查該革員等雖係曾經獲咎尚知愧奮圖功節次勦賊出力均屬實在情形可否仰懇天恩賞准棄瑕錄用將該員郭拉豐阿唐日華陳湛恩王貴一併開復原官留原省補用均免繳捐復銀兩唐日華陳湛恩二員並請賞換翎枝以示鼓勵出自逾格鴻慈謹附片具陳伏乞聖鑒訓示謹奏軍機大臣奉旨該部議奏欽此○○岑毓英片再前署貴州提督趙德光於同治六年七月初五日在安平縣屬蘆荻哨打仗陣亡經前撫臣張亮基奏奉諭旨照提督陣亡例從優議卹予諡剛節並准於死事地方曁貴州省城及郎岱廳原籍建立專祠欽遵在案兹據在籍紳士前内閣中書濮尚喧袁思韠工部主事唐選皋候選道冷超儒分省補用道錢登等呈稱同治年間黔省四面皆賊餉缺兵單危如纍卵全賴趙德光忠義奮發東西掃蕩附省各州縣城池先後克復省城始獲保全功德在民久而不忘數年來因籌欵維艱專祠尚未建立今蒙帮給修費交紳等同該故員義兄提督趙德昌遵旨修建現已落成又趙德昌趙德光部下歴年陣亡員弁兵勇前奏准建藎忠樓於省南之圖雲關邇來風雨飄摇斯樓漸圮擬改建於趙德光專祠之側以便照料請奉懇一體由地方官春秋致祭等情具呈前來臣查趙德光在黔力支危局苦戰捐軀前蒙逾格恩施從優賜卹並准建專祠褒忠之典有加無已今該紳等遵建祠宇旣已告成合無仰懇天恩賞准將貴州省城建立該故員趙德光專祠及附祀之陣亡員弁兵勇一併列入祀典春秋由官致祭以彰忠藎謹附片具陳伏乞聖鑒訓示謹奏軍機大臣奉旨着照所請該部知道欽此○○湖北巡撫臣彭　賢跪奏爲拿獲　劫拒捕盜犯審明懲辦恭摺仰祈聖鑒事案據襄陽縣知縣吳耀斗詳稱民人王大興具報光緒六年五月二十二日夜被匪撞門入室刼去錢文衣飾被拒受傷又民人高興有家具報五月二十六日夜被匪撞門進内劫去銀錢衣飾被拒受傷各等情均經會營勘騐情形督率兵役卽於五月二十七日拿獲匪犯王世升馬有才樊玉杰陳林子卽陳秃子李狗黑王桂先卽王老八六名並起獲贓物給主認領訊明各犯均供認糾約搶劫拒捕得贓不諱等情經臣與督臣李瀚章批飭署安襄鄖荆道張之淵襄陽府知府恩聯督同覆審明確照章懲辦旋據該道府覆審無異遵批將各犯就地正法具報兹據該縣錄叙全案供招由襄陽府知府恩聯轉詳湖北按察使龎際雲覆核議擬呈詳前來臣覆加查核緣王世升馬有才樊玉杰陳林子卽陳秃子李狗黑王桂先卽王老八籍隷河南鄧州南陽新野等州縣小貿傭工度日先未爲匪光緒六年七月二十二日王世升馬有才樊玉杰各在襄陽縣屬地方尋覓工作與現獲之陳林子李狗黑王桂先及在逃之蕭柱子包老五張二砲會遇共道貧難王桂先起意行劫衆俱允從卽於是夜共夥九人分携刀棍油捻行抵事主王大興門首王世升與馬有才撞開大門同樊玉杰等進内王大興同其母王劉氏及妻王黄氏驚起喊捕王世升馬有才各用刀背木棍拒傷嚇禁聲張與樊玉杰等搜刦錢文首飾衣物分携至僻處按股俵分是月二十六日馬有才起意糾允原夥九人行劫卽於是夜分帶刀棍齊抵事主高興有門首撞開大門進内高興有驚起櫳捕馬有才用木棍拒傷其左額角與王世升等搜刦銀錢首飾衣物分背至僻處按股俵分該犯等各將所分之贓物變賣得錢同分得錢文花用事主王大興高興有先後投保報經該縣會營勘騐督率兵役緝獲王世升馬有才樊玉杰陳林子李狗黑王桂先並起獲未賣原贓靑布馬褂等物押解回縣分傳事主王大興等認領訊供通詳批飭由該管道府督審承辦旋據覆審無異將王世升馬有才樊玉杰陳林子李狗黑王桂先就地正法具報兹據錄叙供招由府轉詳臬司覆核議擬呈詳前來臣查定律强盜已行但得財者不分首從皆斬等語又湖北省奏定章程拿獲强劫罪干斬决各犯地方官卽就近解由道府督審明確就地正法在案此案王世升馬有才各起意紏夥先後行劫王大興等家得贓拒傷事主平復樊玉杰陳林子李狗黑王桂先各聽紏行劫二次實屬同惡相濟兇暴衆著自應按律問擬王世升馬有才樊玉杰陳林子卽陳秃子李狗黑王桂先卽王老八均合依强盜已行但得財者不分首從皆斬律擬斬立决已照章就地正法應毋庸議各犯在外爲匪原籍牌保父兄無從覺察禁約均免置議買贓人不知姓名無從查究獲贓已分給事主具領未獲各贓同逸盜蕭柱子等緝追另結再此二家俱係首夥九人已於疏防限内拿獲六名獲犯過半兼獲盜首邀免開叅所有首先拿獲二案罪應斬决首夥盜犯六名應叙職名係現任襄陽縣知縣吳耀斗協獲職名係提標右營遊擊蕭忠訓相應開報是否允恊除全案供招送部外理合會同湖廣總督臣李瀚章恭摺具奏伏乞皇太后皇上聖鑒勅部核覆施行謹奏軍機大臣奉旨刑部知道欽此○○貴州巡撫臣岑毓英跪奏爲遵旨查明節次出力人員擇尤開單請奬恭摺仰祈聖鑒事竊臣於光緒六年十月二十日具奏桐梓縣會匪竊發攻城旋經撲滅請將出力人員及前次梵凈山董倒寨各案出力員弁彚單保奬一摺嗣承准軍機大臣字寄光緒六年十一月初九日奉上諭岑毓英奏會匪竊發攻城旋經撲滅一摺等因欽此仰見朝廷激勸戎行微勞必錄欽感莫名臣伏查桐梓縣會匪畢香亭胆敢聽信妖言受封僞職勾結匪黨竊發攻城實屬悖逆已極至梵凈山賊匪於光緒元年攻陷下江永從等廳縣城池旋以該山地廣而險踞爲老巢四出燒殺搶擄附近各属百姓受害多年董倒寨則係湖南地方本年二月内該處苗逆石老華等率衆燒燬磐南新寨後突入黔境攻撲磬石汎城勢甚猖獗幸仰仗天威將士用命分投攻剿將各賊巢先後蕩平擒斬首要逆犯地方一律肅淸所有在事文武員弁均屬不避艱險迭著勤勞臣欽奉恩旨俯准開單請奬當卽恭錄轉行統帶練軍之記名提督何秀林等遵照辦理兹據該提督等將各案出力員弁開具銜名呈請核奏前來臣秉公考核再四删減不容稍有冐濫謹擇其尤爲出力者分案恭繕淸單進呈御覽可否仰懇天恩賞准分别給予奬叙以昭激勸出自逾格鴻施除擬保把總外委各弁及軍功虚銜頂戴另行咨邵註册外謹會同雲貴督臣劉長佑恭摺具奏伏乞皇太后皇上聖鑒訓示謹奏軍機大臣奉旨楊熙瑞等均着照所請奬勵唐發榮着賞給靖勇巴圖魯名號李正著賞給卓勇巴圖魯名號李向陽着賞給固勇巴圖魯名號牛世淸並賞給壯勇巴圖魯名號何秀峯着賞給莫爾賡額巴圖魯名號曹名聲着賞給喀勒崇依巴圖魯名號餘依議該部知道單四件併發欽此 
[光緒七年二月二十七日京報全錄]  
 
 

Page 12

 
 
　　宮門抄○發抄旨六道○閩督何奏台北各官酌擬俸廉銀兩摺○浙撫譚奏查明三府起運漕糧數目摺○又奏籌解京餉情形片○又奏新漕實徵細數片○將軍岐等奏爲遵旨起解全案人証卷宗日期摺○又奏請飭下迅速酌核辦理片○又奏起解京餉日期片○豫撫涂奏委署道員片○二月二十七日刑部都察院大理寺廂紅旂值日無引見○朱智續假二十日○召見軍機○現換羊皮冠爪仁領珍珠毛褂白袖頭○發抄張樹聲奏梁棟材補崖州恊副將奉旨兵部議奏欽此○又張正履等請免騎射奉旨着照所請兵部知道欽此○又特叅游擊張英才等奉旨着照所請兵部知道欽此○又鄭廷宗補守備奉旨兵部議奏欽此○銘安等奏鍾彦補長春廳同知奉旨吏部議奏欽此○黎培敬奏湖河出力員弁請奬奉旨該部議奏單片併發欽此○○閩浙總督代辦福建巡撫臣何璟跪奏爲臺北新設移設改設各官酌擬俸廉等欵銀數分别撥支濟應恭摺仰祈聖鑒事竊閩省臺灣北路地方奏准添設知府等缺案内聲明應給廉俸及祭祀役食等項另辦在案伏查臺北新設一府曰臺北府改噶瑪蘭通判移設一廳曰臺北廳分防基隆通判裁淡水同知分設二縣曰淡水縣新竹縣承噶瑪蘭舊治新設一縣曰宜蘭縣裁臺灣嘉義二縣訓導並彰化縣艋舺縣丞而移設改設者曰臺北府學教授新竹縣學訓導臺灣府經歴改原設淡水廳教諭噶瑪蘭訓導爲縣學者曰淡水縣學教諭宜蘭縣學訓導裁竹塹羅東二巡檢而改設者曰新竹縣典史宜蘭縣典史又添設淡水縣典史各該衙門辦公所需例有支欵現經折衷定擬共應需俸公等銀五千七百十七兩零養廉銀四千九百兩除動支府屬租價餉耗鹽課及向有坐編堪以恊濟外計俸工等項不敷銀二千三百四十三兩零淡水新竹二縣現甫辦理升科應請暫在臺北裁兵餘米變價項下撥用又養廉不敷銀二千八十一兩零並請暫撥臺灣鳳山彰化等縣耗羡應支仍俟淡新淸糧定案與俸工等項不敷之數統行分别改編所有光緒五年臺北銷册卽先照現擬數目核辦據布政使陳士杰核詳請奏前來除分晰造册送部外臣謹恭摺具奏伏乞皇太后皇上聖鑒訓示再撫臣勒方錡帶印渡臺所有巡撫衙門題奏事件奏請由臣代辦其閩浙總督係臣本任毋庸會銜合併陳明謹奏軍機大臣奉旨該部知道欽此○○頭品頂戴浙江巡撫臣譚鍾麟跪奏爲查明浙省杭嘉湖三府屬六年新漕及白糧起運米數恭摺奏祈聖鑒事竊照浙省光緒六年杭嘉湖三府屬漕糧除荒蕪不計外因夏秋之間暘雨失時未能秀寔程安嘉秀等縣間被虫灾及各屬應行帶微漕糧業經奏請分别蠲緩在案其餘各縣本年新漕有未能徵足者歸於南米續徵核計六年分冬漕起運米五十萬七千五百餘石據督粮道惲祖貽開摺詳請具奏前來臣查浙江起運漕額本多賦重民艱拖欠在所不免而地方官更相率弊混荒熟淆亂甚至揑報災歉幾成痼習臣到任後嚴飭各州縣將荒熟確數據實開報不准朦混辦歉務須儘徵儘解以杜中飽一再委查核寔淸厘除各屬被虫被水蠲免外核計已徵起運米五十萬七千五百餘石較之上屆多徵米八萬九千八百餘石爲初願所不及所有嘉湖二府屬應徵白糧米石應請循案一律剔荒徵熟起運其被灾田畝項下應徵白糧仍飭按數辦運統於漕糧内註扣以符定制並循照成案紅白兼收秈稉並納以示體恤除飭將船隻趕緊封僱齊全妥速起運並將詳細米數另行具奏外謹將光緒六年分新漕米數並白糧剔荒徵運及紅白兼收秈稉並納緣由會同閩浙督臣何璟漕運督臣黎培敬恭摺馳陳伏乞皇太后皇上聖鑒謹奏軍機大臣奉旨户部知道欽此○○譚鍾麟片再臣承准軍機大臣字寄光緒六年十一月初四日奉上諭户部奏豫撥來年京餉一摺着該將軍督撫監督等務於來年開印後分批起解限五月前解到一半十二月初間全數解淸不准截留改撥藉詞延誤等因欽此並准抄單内開撥浙江地丁銀三十　萬兩兩淮鹽課鹽厘銀二十二萬兩浙海關常稅銀四萬兩洋稅銀二十萬兩厘金銀十萬兩卽經分飭司局關道照數籌解去後兹據藩司德馨詳稱浙江省年額應徵地丁銀二百十餘萬兩兵燹後荒蠲過多兼以災歉頻仍實徵銀數僅供本省年例一切支放曁籌解奉撥京協各餉尚多不敷所有地丁項下奉撥本年京餉銀三十五萬兩欵關要需敢不力籌惟當循照歴辦成案將例應動支地丁撥補之災荒缺額河工等銀槪暫停補足額其應入七年春秋二季撥册報存各欵銀兩一併儘數動支湊解不敷若干在於本年地丁項下如數動撥依限解交不敢欠缺等情具詳請奏前來臣覆核無異除督飭各司道赶將奉撥銀兩迅速設法籌湊依限分批起解外合將本年奉撥地丁京餉現擬籌解情形附片陳明伏乞聖鑒勅部查照施行謹奏軍機大臣奉旨户部知道欽此○○譚鍾麟片再杭嘉湖三府屬二十二州縣起運漕白正耗並餘賸耗白耗申糙等交倉米四十五萬八千一百四十石零隨運每石一升經紀耗及剝食等米九千九百二石零商船耗米三萬七千一百五十四石零共起運漕白米五十萬零五千一百九十八石零又由南折價經耗剝食等米二千三百九十三石零總共徵運漕白米五十萬七千五百九十一石零已飭愼選好米妥速運滬交兌令商船依限放洋早登天庾據藩司糧道將　屇海運章程十條詳請奏咨前來臣查海運漕糧徑逹通壩章程歴年奏咨有案自應循舊辦理毋庸重叙以節煩牘除札飭各局員照章妥速辦理仍抄錄章程分咨户部倉塲曁直隸總督查照外謹將六年新漕實徵細數及循舊辦理緣由附片具陳伏乞聖鑒謹奏軍機大臣奉旨知道了欽此○○奴才岐元松椿跪奏爲遵旨委員起解全案人證卷宗日期恭摺仰祈聖鑒事竊照奴才等前因盛京工部六品官袁祥父子被殺案内重犯李泳智監斃會騐兩岐由驛奏請欽派大員來奉騐訊一摺於光緒七年正月十一日接到批摺軍機大臣奉旨昨據啓秀奏到已諭令將全案人證卷宗解京交刑部嚴訊卽着遵照前旨迅速起解該部知道欽此欽遵前來奴才等遵卽分行各委員並飭承德縣將全案犯證按名傳齊聽候委員解京兹據各委員將承審卷宗並據承德縣將案内犯証連原卷屍格兇刀一併備文候解惟據文内聲明保人奚慶昌前在發審局取保候質旋卽在保脫逃現傳未到又盛京刑部原奏内所稱之穆姓卽穆洛五因從前犯供未定不便案外株連是以未經傳質現亦差傳未獲復據另禀禁卒郭興於李泳智監斃後卽行乘間脫逃是否别有情弊須俟緝獲訊辦等情奴才等當卽遴派候補同知劉銘箴候補府經歴榮懷將解到卷宗封固犯証兇刀等件逐一點齊備具文批定於二月初二日飭令委員押解起程交刑部查收審辦除將未到人証及脫逃禁卒分飭傳 
 
 

Page 13

 
 
緝到日另行補解訊究外所有委員起解全案人証卷宗日期緣由理合由驛馳報伏乞皇太后皇上聖鑒飭部知照施行謹奏軍機大臣奉旨刑部知道片併發欽此○○岐元等片再現據承德縣知縣朱克揚具禀以盛京工部六品官袁祥父子被殺案内重犯李泳智在監身死前因委員會同盛京刑部司員相騐未經騐明當將屍身用棺裝盛聽候覆騐現在爲日稍久天氣漸暖誠恐屍身發變應如何辦理之處禀請核奪前來奴才等查李智監斃前派委員王爲澂等會騐因仵作結報兩歧該委員等閱歴未深未便稍涉含糊請另委實任之員帶同老練仵作妥爲相騐當調現任開原縣知縣張錫蕃帶同諳練仵作來省並咨會盛京刑部派員會騐嗣准咨覆業已入奏未便派員覆驗是以奴才等恭摺奏請速派大員帶同諳練仵作來奉騐訊奉到諭旨令將全案人証卷宗解京交刑部嚴訊所有李泳智究因何故身死該委員等未敢懸揣相騐之際又碍難再三駁詰所以禀請另委實任之員覆騐當塲並未塡註屍格是李泳智屍身現在尚未騐明天氣漸暖誠恐發變應如何覆騐之處請旨飭下刑部迅速酌核辦理謹附片陳明伏乞聖鑒訓示謹奏軍機大臣奉旨覽欽此○○譚鍾麟片再准部咨光緒六年分京餉案内指撥浙海關常稅銀四萬兩已於上年五月間解過頭批銀二萬兩在案兹據護理浙海關寍紹台道瑞璋詳稱奉撥前項京餉尚應找解銀二萬兩現已籌湊足數同隨解添兌銀三百兩隨正飯食銀五百八十兩共銀二萬八百八十兩又應解光緒七年分内務府參價銀二千五百兩並隨解平餘銀六十二兩五錢抬費布袋劈鞘用項等銀三十兩共銀二千五百八十二兩五錢遵照奏案起解實銀業經詳給咨批照數發交差弁王紹庭關書張維祺於光緒六年十二月二十五日一併領解起程赴都分款交納等情詳請具奏前來臣覆核無異除分咨查照外理合附片陳明伏乞聖鑒謹奏軍機大臣奉旨該衙門知道欽此○○涂宗瀛片再南汝光道陳世勳因年力漸衰兩耳未能聰聽經臣列入計典繕本具題在案所有遺缺自應遴員接署以重職守查有試用道邵漣老成明練堪以委署南汝光道篆務除檄飭遵照外相應附陳伏乞聖鑒謹奏軍機大臣奉旨知道了欽此 
[光緒七年二月二十八日京報全錄]  
　　宮門抄○發抄旨五道○諭旨兩道錄前○閩督何奏遴員請補海外水師遊擊摺○又奏請補海外水師遊擊摺○又奏請免武員騎射片○又奏甄别各官片○又奏請開復同通頂戴片○黔撫岑奏請留武員補用片○二月二十八日工部鴻臚寺正藍旗值日無引見○薛允升許應騤由東西陵回京請安○誠端假滿請安並致祭明陵請訓○伯王囘籍請安○克王懷塔布各假滿請安○芸公續假十日○召見軍機伯王○發抄楊昌濬奏遊擊耆年病故員缺扣留外補奉旨知道了欽此○又總兵陳羅等請免騎射奉旨着照所請兵部知道欽此○定安等奏俸餉未能隨時題銷奉旨户部知道欽此○杜瑞聯奏知府蕭鏞等期滿甄别奉旨吏部知道欽此○又思茅同知梁浩恩等署景東同知等缺奉旨吏部知道欽此○○閩浙總督臣何璟跪奏爲遴員請補外海水師遊擊員缺恭摺仰祈聖鑒事竊照浙江海門鎭標中營遊擊吳必耀准補鎭海營叅將所遺遊擊係外海水師題補之缺接准部咨仍作爲第四缺接用儘先人員如儘先無人卽歸第五儘先一併過班以應升應補人員請補等因定例水師武職各官奉旨以應升之缺卽行升用並遇缺卽補儘先升用者行文該督撫遇有該省題推缺出卽行題補又儘先各官均按奉旨先後挨次補用如實在不得其人或員缺緊要亦必將名次在先各員按名指實於此缺何項不宜方將名次在後之員聲明請補又閩浙兩省水師遊擊缺出如果本省無合例之員准其於兩省通融題補各等語伏查浙江省外海水師儘先遊擊陳文英業經管帶炮隊赴甘差遣陳官定尚未題請改水浙省現在實無合例儘先人員自應在於閩省已收標外海水師儘先游擊内詳加遴選雖有名次在前之張欣已保叅將梁先晃與是缺人地未宜惟查有留閩儘先補用水師遊擊熊星源年五十三歲湖南湘陰縣人由投効水師隨軍剿匪著績於防勦捻逆迭次猛戰出力保奬以遊擊儘先補用同治六年十月初三日奉旨依議欽此嗣經奏請留於閩省水師照原保官階補用光緒元年十月十六日奉旨允准二年十月内收入督標水師候補該員年力强健諳習水務搶砲亦嫻以之補授斯缺洵堪勝任核與例章名次均屬相符合無仰懇天恩俯念外海水師遊擊員缺緊要准以該員熊星源補授浙江海門鎭標中營遊擊於營伍洋防均有裨益如蒙俞允俟部覆到日卽行給咨送部引見恭候欽定除飭取履歴並照章查取並無朦混保奬印結另行分别核咨外臣謹會同浙江巡撫臣譚鍾麟浙江提督臣黄少春合詞恭摺具陳伏乞皇太后皇上聖鑒勅部議覆施行謹奏軍機大臣奉旨兵部議奏欽此○○閩浙總督臣何璟跪奏爲遴員請補外海水師遊擊員缺恭摺仰祈聖鑒事竊福建海壇鎭標左營遊擊陳世英病故遺缺係水師題補之缺咨按照新章輪用第五缺儘先行令揀員請補等因臣隨按照部册在於閩省水師儘先遊擊内詳加遴選除熊星源現已另補浙江海門鎭中營遊擊外其名次在前之梁先晃劉得彪均與斯缺人地未甚相宜未便遷就請補惟查有軍功儘先補用水師遊擊竇壯齡年四十六歲廣東吳川縣人由俊秀遵例遞捐遊擊指分福建補用隨軍勦匪屢著戰功旋克復漳州龍岩等郡縣城池出力案内保奬同治五年十月初七日奉旨着以遊擊儘先補用嗣因捐輸遊擊並改用水師試騐期滿案内給咨於光緒二年九月初一日引見奉旨發回原省照例用並准部咨應以改用水師引見之日作爲遊擊儘先日期該員材技均長洋面夙諳鎗炮嫻熟以之補授海壇鎭標左營遊擊可期勝任惟先准福建水師提督臣彭楚漢以水師提標右營遊擊駐札厦門港地方華洋雜處巡緝撫綏諸關緊要該遊擊竇壯齡才識優長洋務練逹請以委署該營遊擊人地實在相需等因臣悉心查核現在候補遊擊中熟於水師營務情形者實無出該員之右當經照咨委署在案至於海壇左營遊擊駐札福淸平潭汛地方孤懸海島港紛岐緝捕巡防均難鬆懈並據海壇鎭總兵吳奇勳禀稱現署斯缺游擊之水師提標右營游擊鄭榮正直奮勇胆識過人調署以來認眞整頓井井有條於海壇洋面甚爲熟悉請將該游擊調補海壇左營游擊實於營伍水師均有裨益等情臣伏查水師提標右營遊擊鄭榮年四十五歲浙江山陰縣人由武童歴在台灣等處勦匪著 
 
 

Page 14

 
 
績遞保以遊擊儘先補用奉部擬補臺灣澎湖左營遊擊因本缺裁改並續據呈報丁憂服闋奏准抵補閩粤南澳鎭標左營遊擊嗣經調補是缺遊擊於光緒四年引見領札旋閩於是年十月二十七日授札任事該員明穩篤誠熟習水務現委調署海壇左營遊擊辦事結實任内並無違碍事故其竇壯齡現署水師提標右營遊擊辦理亦極裕如歴署水師提標中營叅將及左前營游擊各事務於厦門洋面情形素所諳悉閩省海壇厦島均屬濵海要區必須熟悉幹練之員方足以資控扼合無仰懇天恩俯准以竇壯齡補授海壇鎭標左營游擊並准與水師提標右營游擊鄭榮互相調補一轉移間人地旣各相宜卽輪補班次亦屬符合如蒙俞允查竇壯齡引見已滿三年容俟部覆到日卽行給咨送部引見其鄭榮係實任游擊調補游擊銜缺相當毋庸引見除飭取各履歴另行咨部外臣爲要缺擇人起見謹會同福建水師提臣彭楚漢合詞恭摺具陳伏乞皇太后皇上聖鑒勅部核覆施行謹奏軍機大臣奉旨兵部議奏欽此○○何璟片再記名總兵福建延平城守協副將蕭儀斌湖南衡山縣人由水勇歴在湖南湖北江西安徽江南江北等省征剿髮捻各匪迭著戰功咸豐八年八月内攻打安徽太湖縣東門賊壘被砲子轟傷左膀經在軍前報驗在案現在左膀運動終見無力筋骨抽掣不時作痛於舉鈞馳騁諸多不便准署陸路提臣孫開華咨請援免騎射又管帶福靖新中營勇丁留閩儘先補用陸路叅將謝尚文貴州思州府人行伍歴在安徽江蘇浙江等省征剿逆匪屢立戰功咸豐四年剿擊安徽鍋底山被賊槍傷右頰子未取出驗列頭等七年在江南句容縣接仗右骽帶傷騐列二等十一年六月間攻克嚴州府首先登城被賊槍傷左骽斷筋破骨騐列頭等現在染受潮濕時形作痛每欲舉鈞馳射實覺運用力微禀請援免騎射均經臣飭據福建延建邵道奎俊查驗各該員所受傷痕委係確鑿並無揑飾規避情弊出具印結詳請奏咨前來臣覆核無異合無仰懇天恩俯准將記名總兵福建延平城守恊副將蕭儀斌留閩儘先補用陸路叅將謝尚文援照打仗受傷成廢例遇有軍政大閱之年及赴部引見均免騎射以示體恤除咨部註册外臣謹附片陳明伏乞聖鑒訓示謹奏軍機大臣奉旨着照所請兵部知道欽此○○閩浙總督代辦福建巡撫臣何璟跪奏爲試看期滿人員甄别留閩補用恭摺仰祈聖鑒事竊查定例捐納分發各官必俟到省試用一年後方准題咨補缺又准部咨嗣後無論何項勞績保奏歸入候補班人員以到省之日起予限一年詳加察看出具切實考語分别補用等因遵辦在案兹福建試用同知張露培試用通判沈光綬鄧掄琚王培莆儘先補用知縣胡恩誥候補知縣林鳳章先後試看期滿俱應照例甄别據藩臬兩司會詳前來查該員張露培明曰安詳堪以同知留閩沈光綬歴練老成鄧掄琚志趨正當王培莆才具明晰堪以通判留閩胡恩誥公事勤謹林鳳章明愼耐勞堪以知縣留閩分别按班序補除各該員履歴咨部外臣謹恭摺具陳伏乞皇太后皇上聖鑒再撫臣勒方錡帶印渡台所有巡撫衙門題奏事件奏請由臣代辦至閩浙總督係臣本任毋庸會銜合併陳明謹奏軍機大臣奉旨吏部知道欽此○○何璟片再同知賴恩銓前代理馬家巷通判任内短解咸豐十一年分起丁銀二千四百五十兩零耗羡銀一百九十兩零米耗銀二百六十七兩零當經彚摺奏叅摘頂限追在案兹據籓司陳士杰會同按察使鹿傳霖詳稱賴恩銓被叅後如數完解淸欵彚入光緒七年秋撥及六年奏銷查辦節年公費各册内造報請准給還頂戴前來相應請旨將前代理馬家巷通判事補用同知賴恩銓原叅頂戴准予給還以資觀感除咨部外臣謹附片具陳伏乞聖鑒訓示至撫臣勒方錡帶印渡台所有巡撫衙門題奏事件奏請由臣代辦其閩浙總督係臣本任毋庸會銜合併陳明謹奏軍機大臣奉旨着照所請該部知道欽此○○岑毓英片再記名總兵開缺雲南尋霑營叅將趙慶補用副將蔡和淸岑應麟副將銜補用叅將包子蓮副將銜補用都司張煥李淸湖南補用都司張家璣補用守備李正雄沙玉高等前在滇黔軍營帶勇勦賊迭著戰功於黔中情形素所熟悉現值整頓營制訓練巡防在在需人合無仰懇天恩賞准將記名總兵趙慶等九員各以本班留黔儘先補用以裨營伍除飭取該員等履歴另行咨部註册外謹附片具陳伏乞聖鑒訓示謹奏軍機大臣奉旨着照所請兵部知道欽此 
[光緒七年二月二十九日京報全錄]  
　　宮門抄○發抄旨三道錄前○閩督何奏爲特叅各員追辦摺○又奏委署知府片○又奏請暫停分發摺○江督劉等奏爲遵旨查明淮安關永豐稅口未便移設靑口地方緣由摺○二月二十九日内務府國子監廂藍旗值日無引見○棍公假滿請安○穆隆阿謝署廂曰旂滿都統恩○英林等演放水師砲位覆命○宜振續假數日○掌儀司奏初一日祭奉先殿瀅貝勒行禮○值年旗奏派稽查七倉之大臣派出　貝勒○召見軍機○發抄劉長佑等奏革除苗疆積弊酌擬辦理情形奉旨所奏革除苗疆積弊各條尚屬妥恊卽着照所議辦理仍着隨時察看情形認眞整頓以期日久相安所請添設淸江等廳學額之處着禮部議奏欽此○又請將銅仁松桃等苗弁歸貴東道考驗奉旨着照所請兵部知道欽此○岑毓英奏候補守楊熙瑞署大定守奉旨知道了欽此○○閩浙總督代辦福建巡撫臣何璟跪奏爲特參徵仔銀米延不交解之正佐各員請旨分别革職摘頂並提屬追辦事竊維各屬經徵光緒六年分錢糧迭次隨時報解卸事人員存欵並經札催提不准稍有蒂欠現屆上忙截數之期查有丁憂卸任馬巷通判金相徵存地丁銀一千三百一十九兩零耗羡銀一百六十七兩零米耗銀一百五十兩零前署詔淸縣文熾徵存地丁銀一千一百五十九兩零耗羡銀四百九兩零米耗銀二十兩零前署閩安縣周世駿徵仔地丁銀二千一百六十九兩零耗羡銀四百五十一兩零米耗銀一百七十一兩零前署浦城縣朱葆熙徵存地丁銀六千九十九兩零耗羡銀一千九兩零米耗銀一百七十六兩零匀捐充餉銀七十兩零前任上杭縣袁文光徵存地丁銀一千六百九十一兩零耗羡銀三百三十五兩零米耗銀四十四兩零前署迪口縣縣丞張惟震徵存地丁銀一千一十一兩零耗羡銀九十一兩零米耗銀一十四兩零已故寍德縣李炘徵存地丁銀三千八百五十九兩零耗羨銀五百四十七兩零米耗銀一百五十九兩零節檄頻催未據完解金相除另短光緒五年丁耗已參摘頂勒追外尚有短交馬巷正欵銀五百九十七兩零雜欵銀一百八十二兩零又欠放泉州城守營五六兩年兵米四百十七 
 
 

Page 15

 
 
[  第七章]  
石零同安營六年分兵米三百八十七石零任催亦未解給俱屬玩愒據藩臬兩司糧道詳請奏參前來相應請旨將丁憂卸任馬家巷通判金相卽行革職前署閩淸縣事候補知縣文熾前署詔安縣事候補知縣周世駿前署浦城縣事正任甯化縣知縣朱葆熙前任上杭縣事准調詔安縣知縣袁文光前署迪口縣丞事試用布經歴張惟震摘去頂戴並提故員李炘家屬均勒限兩个月照數解給淸欵倘敢逾限不完另行嚴叅懲辦除咨部外臣謹恭摺具奏伏乞皇太后皇上聖鑒訓示再撫臣勒方錡帶印渡臺所有巡撫衙門題奏事件奏請由臣代辦至閩浙總督係臣本任毋庸會銜合併陳明謹奏軍機大臣奉旨著照所請該部知道欽此○○何璟片再汀州府知府劉國光與浙江衢州府知府解煜互調應令劉國光交卸赴浙所遺汀州府篆務查有辦理漳郡稅厘試用知府馬宏娬和平通達辦事克勤堪以委令代理當據司詳飭遵因汀州距省窵遠報明任事較遲是以先未入告至撫臣勒方錡帶印渡台所有巡撫衙門題奏事件奏請由臣代辦其閩浙總督係臣本任毋庸會銜合併陳明謹奏軍機大臣奉旨知道了欽此○○閩浙總督代辦福建巡撫臣何璟跪奏爲閩省需次人員過多各班極形擁擠援案懇恩暫停分發以崇政體而疏仕途恭摺仰祈聖鑒事竊閩省以缺少而瘠筮仕者稀近自捐保頻仍頓形壅滯卽如額設道缺率係請旨簡放知府選缺雖五而二留一選一著有定章今候補道至十五員候補府有十六員矣直隷州同知通判除理事同知專選旗員外止十七缺知縣六十六缺鹽大使十七缺各項佐雜一百八十四缺今候補直隸州同通多至一百七十有三員知縣一百員有奇鹽大使八十員佐雜七百七十餘員統計一省候補人數不下一千一百四五十員隨班聽鼓補署無期差事亦難徧及謹厚者資生乏策不免飢寒躁黠者進取乖方恐開奔競間有派差得缺而宿逋已重豈復能廉此等分發人員倘再紛至沓來於吏治實有關係查江蘇貴州湖北浙江等省均以人衆奏准停止分發有案嗣部臣恐碍捐輸議以此外各省不得瀆請現在捐案早停更無窒碍且閩省幅員未廣又值各省停止分發之後仕者趨踵一隅尤不得不思變計徐由部簽掣省分正途及舘班議叙各員照章辦理外合無仰懇聖恩俯准勅部將捐納指省勞績保留及捐納勞績簽掣省分道府同通州縣鹽大使至未入流暫停發閩三年屆時稍得疏通再請照舊分發庶幾銓衡較肅吏治漸修地方幸甚據藩司陳士杰臬司鹿傅霖鹽法道翁學本會詳前來除咨部查照外謹恭摺具陳伏乞皇太后皇上聖鑒訓示再撫臣勒方錡帶印渡臺所有巡撫衙門題奏事件奏請由臣代辦至閩浙總督係臣本任毋庸會銜合併陳明謹奏軍機大臣奉旨吏部知道欽此○○頭品頂戴兩江總督臣劉坤一漕運總督臣黎培敬江蘇巡撫臣吳元炳跪奏爲遵旨查明淮安關永豐稅口未便移設靑口地方情形恭摺覆陳仰祈聖鑒事竊准户部咨議覆淮安關監督臣廣英奏擬請將淮安關永豐稅口移設贑榆縣屬之靑口鎭地方徵收於該地方情形有無窒碍應請飭下兩江總督江蘇巡撫漕運總督等詳細體察妥議覆奏不得稍涉瞻徇等因光緒六年五月十四日具奏本日奉旨依議欽此當經臣元炳於署兩江總督任内札委江蘇布政使梁肇煌會同署淮揚海道桂嵩慶查覆去後嗣據該司道等詳覆查明靑口地方毫無起色較之同治七年殆有甚馬臣坤一等因該司道等所詳覆與該監督臣廣英原奏所稱不相符合復經密委妥員前往該處履勘察訪兹據呈覆前來臣等覆查贑榆縣之靑口鎭地方距外海洋面約有百餘里正東雖有小沙河一道從前港内尚無沙淤商漁小艇猶能乘潮進口嗣因港内潮汐不至沙淤水淺年甚一年小艇漁船亦難駛入卽例准由靑口運往瀏河糶買之黄豆亦不易出運現在該鎭油坊只得三家所出餅油無多僅供本境食用此外舖户無幾别無土産可以航海銷售間有南來貨船經由該鎭口外洋面亦因難以進口往往赴山東烟臺等處買賣加以灾旱頻仍民生益形蕭索今若將永豐稅口移設該鎭徵收雖口岸並無增添於國課仍無補益伏念地方彫敝首在便民輾轉更張徒滋煩擾關督爲補救稅務起見部臣爲體恤民情起見均係體國之忠臣等再三訪察實見其未便於民無濟於課遷移有費涓滴何裨似不如仍舊之爲愈也除飭令地方文武在該處仍前實力恊查不得因目下情形稍涉鬆懈外所有遵旨查明淮安關永豐稅口未便移設靑口地方緣由謹合詞恭摺覆陳伏乞皇太后皇上聖鑒勅部查照謹奏軍機大臣奉旨户部知道欽此 
[光緒七年二月三十日京報全錄]  
　　宮門抄○發抄旨六道○上諭一道錄前○大學士左奏爲請旨摺○御史鄧奏爲請旨仍將卹典撤銷摺○大臣溥奏循例奏聞片○江督劉奏請揀員調補請補叅將等缺摺○閩督何奏知府銷假片○大臣溥奏充補膳上人缺片○二月三十日理藩院鑾儀衛光祿寺八旗兩翼值日無引見○醇王前往西陵請訓○劻貝勒謝署武備院事務恩○翁曾桂謝授湖南衡州府知府恩○錫光請假十日○召見軍機醇王翁曾桂○發抄楊昌濬奏請以余淸勝借補遊擊奉旨兵部議奏欽此○又魏光燾接辦關内防務奉旨知道了欽此○又總兵彭定泰署洮岷協副將奉旨知道了欽此○又平凉守李守愚丁憂員缺扣留外補奉旨知道了欽此○又叅將劉慧田等留陜補用奉旨着照所請兵部知道欽此○軍機大臣奏請修漢檔奉旨知道了欽此○○太子太保大學士軍機大臣管理兵部事務二等恪靖侯臣左宗棠跪奏爲請旨事查定例各省營伍分年差派大臣前往查閱兵部於每年開印後具奏請旨並將領侍衛内大臣滿洲大學士都統尚書侍郎各職名開列進呈或欽點大臣前往或卽令該省總督巡撫就近查閱恭候欽定等語前於光緒六年輪應查閱湖北湖南雲南貴州四省臣部照例具奏奉上諭本年輪應查閱湖北湖南雲南貴州四省營伍之期湖北卽派李瀚章湖南卽派李明墀雲南卽派劉長佑貴州卽派岑毓英逐一查閱認眞簡校如有訓練不精軍實不齊者卽將廢弛之將弁據實叅奏毋得視爲具文欽此欽遵在案今光緒七年輪應查閱福建浙江廣東廣西四省營伍之年定例福建浙江應派大臣一員廣東廣西應泒大臣一員除親王郡王貝勒貝子宗室公軍機大臣步軍統領總兵蒙古漢軍及出差告假人員向不開列外臣等謹將應派各職名開列進呈或欽點大臣前往或卽令該省總督巡撫就近查閱恭侯欽定爲此謹奏請旨奉旨已錄○○巡視東城事務掌雲南道監察御史臣鄧承修跪 
 
 

Page 16

 
 
[第八章]  
奏爲大吏徇私瀆請請旨仍將卹典撤銷以息羣言而杜欺罔事臣伏讀正月二十八日上諭前因李瀚章奏總兵周有全夙著戰功積勞病故請旨優卹當經降旨照軍營立功後積勞病故例議卹並將事蹟宣付史舘准在立功省分建立專祠所請應否予諡未經允准兹據翰林院侍講張楷奏稱該故員濫膺異數請旨撤銷等語周有全從前尚有戰功業經加恩賜卹該侍講所請撤銷之處着毋庸議惟飾終令典原以彰忠藎而示來兹嗣後各該督撫遇有請卹人員必須核其功績卓著克孚衆論者方准奏懇恩施以昭愼重不得率行瀆請欽此仰見聖明洞鑒以燭其欺而示之儆特重違大臣之請又業經允准未便收回成命耳不知聖人貴無我之明大舜有從人之美小則改止大則罷免書之史册並爲美談臣是以區區不已罄竭愚忱兾瀆宸聽竊以予諡立傳建祠三者之設所以待殊勳旌碩德人臣不易副朝廷不妄施軍興以來奏請頗多冒濫然亦不過鑽營顯仕洊擢高官而已從未有敢以崇德報功之曠典而辱及貢諛献媚之私人若李瀚章所請之已故總兵周有全者也查周有全本長隨賤役始由從九而朦保監司撫臣嚴樹森劾之於前繼以巡鹽濫殺無辜科臣王立淸劾之於後屢登白簡不齒淸流鄂省之人怨入骨髓今乃爲之立傳建祠傳中作何等語愚民未必周知惟煌煌新祠往來指摘不與朝廷褒德勸功之意大相刺謬耶邇來冒軍賞者多矣然可以欺朝廷不可以欺大吏可以欺大吏而不可以欺士民故各省建祠多出紳民之請誠以感恩報德人有同情該侍講籍隷湖北自非迫於公憤何敢以已成之詔命變亂黑白妄肆譏彈臣以爲周有全無間關百戰功非俊傑九德士徒以　儈之才柔佞之性巧事上官祇圖富貴於生前不知竹帛馨香爲何物卽如該督所稱廓淸江面殺賊多名此等虚勞盈千纍萬荐至專閫以足酬償何必更乞恩致乖淸議夫朝廷所恃以鼓舞天下者惟此賞功罰罪事事核實耳但未經舉發朝廷或可諉爲不知不可以知而不問今督臣所請者如彼該侍講所劾者如此若不嚴加詰責則疆吏益無忌憚諭旨亦屬靡文所以明賞罰而勵風紀也應請宸斷飭部仍將已故總兵周有全建祠立傳之旨撤銷以息羣言以杜欺罔至李瀚章身任兼圻背公啓濫陷朝廷以過舉便一已之私圖應如何嚴飭聖心自有權衡非微臣所得而議也是否有當伏乞皇太后皇上聖鑒決擇施行謹奏奉旨已錄○○溥楙等片再查陵寢遇有尚茶正尚膳正内管領等缺應將引見記名人員照例奏補歴經辦理在案今泰陵尚膳正福志病故所遺之缺查有員外郎志全於光緒五年閏三月二十六日擬陪引見奉旨記名尚茶正所有尚膳正福志病故遺缺應請以記名之員外郎志全坐補理合循例奏聞俟命下之日奴才等欽遵咨行總管内務府查照辦理爲此附片謹奏軍機大臣奉旨知道了欽此○○頭品頂戴兩江總督臣劉坤一跪奏爲揀員調補請補江蘇撫標中軍叅將等缺恭摺仰祈聖鑒事竊江蘇撫標中軍叅將韓晉昌升補遺缺係題調之缺例應於現任叅將内以精明强幹之員揀選調補臣就通省實缺各叅將内照例逐加揀選查有蘇州城守營叅將崔萬淸年五十四歲山西趙城縣人由武進士歴補守備都司游擊等各缺隨營攻剿洊保花翎儘先叅將咸豐八年題補是缺同治二年十一月内到營任事東捻肅淸案内經湖廣督臣李鴻章保奏同治六年八月初九日奉上諭崔萬淸着以副將儘先補用並加總兵銜欽此十年請咨赴部經兵部給予實授札付回營任事該員年力正盛紀律亦嚴於地方情形尤稱熟習堪以調補所遺叅將員缺駐札蘇州省城有城守倉獄之責表率屬員管帶練車稽查奸宄緝捕私梟彈壓撫綏均關緊要必須威望素著熟習情形之員方足以資整頓臣於通省候補人員内詳加遴選查有升用副將兩江儘先叅將劉光才年四十歲湖南新甯縣人由武童隨剿洊保叅將儘先推補於迭次防擊回捻各逆等案内經陜甘督臣左宗棠奏保同治六年七月初七日奉上諭劉光才着以叅將儘先補用並賞加副將銜欽此十一年調蘇委帶撫標親兵光緒元年七月臣在署督任内奏請以原官留于兩江儘先補用八月初五日奉旨着照所請兵部知道欽此於駐防蘇滬水陸各營出力員弁案内經撫臣吳元炳奏保准部核議俟補叅將後以副將仍留兩江升用四年五月二十四日奉旨依議欽此五年九月經前廣西撫臣張樹聲奏請調赴廣西六年正月内前署督臣吳元炳以防務正當緊要奏請仍留蘇省防營二月十八日軍機大臣奉旨劉光才着准其仍留江蘇防營欽此該員人材壯健勇略優長且久在蘇州兵畏民懷地方賴以安謐誠爲將領中不可多得之材堪以遞補臣查崔萬淸係以實缺叅將調補叅將與例符合惟劉光才所保叅將名次較後與例稍有未符第人地實在相需例得聲明奏請謹按部發官册儘先叅將名次在該員之前者一百二十一員未便遷就請補緣由繕具淸單恭呈御覽合無仰懇天恩俯念員缺緊要准以蘇州城守營叅將崔萬淸調補撫標中軍叅將所遺員缺以該叅將劉光才遞補實於營伍地方均有裨益如蒙俞允崔萬淸係對品調補毋庸送部引見劉光才俟部覆至日另行給咨送部引見恭候欽定除飭取該二員履歴及劉光才前任他省並無叅革朦保印結咨部查核外謹會同江蘇撫臣吳元炳恭摺具陳伏乞皇太后皇上聖鑒訓示謹奏軍機大臣奉旨兵部議奏單併發欽此○○何璟片再正任福州府知府延楷因病請假兩月附片奏明在案兹據延楷病痊銷假禀由藩司陳士杰核詳請奏前來除咨部外臣謹附片具陳伏乞聖鑒至撫臣勒方錡帶印渡臺所有巡撫衙門題奏事件奏請由臣代辦其閩浙總督係臣本任毋庸會銜合併陳明謹奏軍機大臣奉旨知道了欽此○○溥楙等片再恭查陵寢遇有茶膳上人缺出例應奏補今昌陵和裕皇貴妃園寢内務府出有膳上人一缺奴才等公同揀選得拜唐阿秀芳食錢糧十三年年三十一歲堪以充補理合附片奏聞謹奏軍機大臣奉旨知道了欽此 
 
