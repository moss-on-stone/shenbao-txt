# 1893 - 313 - 4907389

 

Page 1

 
 
[繪圖續今古奇觀開印] [  古今圖書集成局代啓]  
　　今有某書坊托本局用新號鉛字代印續今古奇觀一書并增繪圖卽日出書先此佈知 
[新印彭公案出售] [  圖書集成局代啓]  
　　彭公案一書新奇可喜酒後茶餘一編晤對足以醒倦眼而寄豪情由三友書屋託本局代印紙墨精良裝潢工雅每部碼洋八角由天津文美齋上海逢源里熙記書莊申報館間壁申昌書畫室及江左書林各書坊寄售有欲快讀奇書者必當爭先購取也此佈 
[新科順天江南浙江廣東福建江西闈墨出售] [  圖書集成局啓]  
　　時文雖小道而士子進身必基於此每科闈墨出揣摩家於此覘風氣焉今歲慶榜宏開多士之負異懷奇者先後名題雁塔榜花旣放友人咸以闈墨郵寄本局速付手民印以潔白連史紙刻巳印成順天江南浙江廣東福建江西六省闈中傑作首弁題名錄後附試帖詩校讐精審圈點分明每本碼洋七分諸君子欲覩時新花樣請至本埠三馬路申昌書室及各埠申昌國發售申報處購取若欲蠆買則移玉申報舘帳房面議此布 
[論銓政]  
　　自古無銓選之法鄕舉里貢兼收並蓄上則擇而用之故曰官不必備惟其人降至後世而鄕舉里貢之法不可以行上雖求賢若渴而苦於無蒐才之法苟其隨意任用則未免私而非公而人將有後言且更足以開倖進之路以故定爲銓選之法排資格掣籤皆銓選中之下乘古人謂吏部操用人之柄天下之治亂係之用人而當則治用人不當則亂此何等重任必具知人之明有用人之量而後可以爲朝廷佐治理若專排資格或尚籤掣則不過一書辦足以了之何必如此鄭重乎說者謂古人君有用金瓶置宰相姓名而以玉箸夾而出之瓶中所置固不一名而以夾得者定爲相有議其事同兒戲者而不知其亦本乎枚卜之義也自後世以資格用人而朝廷幾不尚爵而尚齒德則更無論矣夫宰相不得其人則以下皆從風而靡部臣不得其人則所用皆如其人此國家所以不能收用人之效而致治無由也然彼定銓選之法者雖悖乎古聖賢用人之旨而其意猶可諒也何則今之用人者京内則其權操之於軍機吏部京外則操之於督撫藩司而天下之求用於世者則無不爭先恐後古之所謂爭自濯磨者今之所謂競爲鑽剌官之終南捷往秘密不傳惟箇中人自知之至於各直省則有不難知者已無論爲缺爲差爲署爲補大都非情面不行有謂做官必宜財帽雙全有財而後門逕通有帽而後憲眷重顧吾意以爲財之一字或尚不盡然若夫帽則斷斷乎不可以少者也所謂帽者不外乎八行書故帽有大小之分有紅黑之異入仕途者求得一大帽子出以于求卽不轉瞬而得差得缺嘖嘖焉咸稱之爲能員設或帽子有大於彼者則前之能者不能而後之能者進矣一省之中實缺有數惟差使則尚可以生法然有者不之廢無者究不能平添也大約邊陲小省候補者少人與差缺尚不至大有所浮中省則人之浮於差缺者倍且不止矣大省則人之浮於差缺者什倍且不止矣上官見來者如此之多斷不能悉子差缺又不忍聽其飢餓於吾土地若以帽取才則來者又無不有帽卽以大小紅黑分其差等而彼鑽營帽子者亦多耳聰而目明帽子之中正復大而紅者多小而黑者少故大省分如江浙等省不但得缺非易卽得一差委亦正難極昨接杭友函述杭垣自設立保甲以來每逢冬令城廂内外各叚添撥員弁嚴密梭巡其札委之權則臬憲主之今屆秋末冬初正值紛紛派委之際凡佐貳雜職往往終年坐守不得一差宦囊蕭索逋負如山遇此冬防雖薪水無多止此三月生機難補一年之不足而亦可以聊爲卒歲之資在上憲亦知仕途壅塞藉此冬防一差以爲調劑冗員之地然引領而望者接踵而來人多差少幾如山陰道上應接不暇孰得孰失頗費躊躇蓋平時旣不識其人臨時何以定其取舍以爲才則皆才也以爲貌則皆貌也取者感恩舍者必至抱憾而且抱憾者不止本人殊有使上司左右爲難之勢今年趙展如廉訪甫蒞柏臺卽有此舉下車伊始與候補諸人素所未悉一時不能知其才不才而又不欲以情面是徇致長奔競之風乃特定新章於十人中派委一人分日分班當派委之日廉訪升坐堂皇可得冬防差者一班六十人進見並不行禮案桌前置一大筒筒内置竹籤六十支中有小花押者六支令各抽一支若抽得有花押之籤卽委冬防無花押者卽不派六十人中得差者不過六人此則人數十倍於差數之明騐也而趙廉訪此舉所以昭公允而絕鑽營之弊法良意美不愧　冠正不得以爲此等事一書吏足以了之蓋廉訪初到任欲量才任用苦於尚未周知則惟有先以此法絕從前之弊而後徐而察之乃可以擇而用之也柏臺新政此其一端吾更急欲有以觀其後矣 
[本館接奉電音]  
昨由京友電傳上諭五道敬謹譯登○十月初六日奉硃筆這辰字圍著魁斌監射克們泰較射宿字圍著熙敬監射徐樹銘較射列字圍著奕謨監射孫楫較射張字圍著容貴監射李鴻藻較射欽此同日奉硃筆武塲監試辰字圍著恩順去宿字圍著易俊去列字圍著澂林去張字圍著張仲炘去欽此同日奉上諭祥麟許應騤奏全漕告竣請將出力員弁奬勵一摺本年江蘇等省海運河運漕白糧米豆石先後抵通經祥麟等督率坐糧廳等騐收完竣辦理均無貽悮祥麟許應騤均著交部議叙所保出力各員着該部議奏單三件併發另片奏江蘇督糧道景星交兌漕米倍著勤勞等語景星着交部從優議叙餘着照所議辦理該部知道欽此同日奉上諭烏拉喜崇阿奏假滿病仍未痊懇請續假並請簡員署缺一摺鳥拉喜崇阿着賞假一個月兵部尚書着敬信兼署欽此同日奉 
旨正白旗蒙古都統着載瀅署理欽此 
[調員襄校]  
前報紀會典館恭纂大清會典譯成清文由欽派清文總校長石農少宗伯清秋圃左宫庶披校各卷魯魚亥豕不勝枚舉擬與總裁商酌調繙譯進士出身之各部院司員數員帮同校對以免訛譌一則兹聞總裁禮邸等以大清會典所纂清文每卷繙譯　誤黏夾至百數十簽至於文義疑似之處不勝簽貼長清兩總校校正二十餘卷非僅期限太促抑恐精力難周擬酌調人員帮同校正所見極是自應如擬辦理卽以各部院繙譯進士出身之司員咨取十員調充本館帮同分校以收臂助 
[廷臣集議]  
前報紀各部院滿漢各堂在内閣會同辦理慶典之王大臣商議一則兹悉九月二十日八點鐘時吏部等衙門諸堂憲先後抵内閣大堂少憇卽由内閣呈出擬奏底會稿一件與禮慶二邸曁内閣吏部等衙門堂官閱看彼此商酌多時各於銜名下簽押卽將奏稿交内閣照繕定於十月初一日會奏所商者係明年皇太后萬壽 
 
 

Page 2

 
 
慶典吏部等衙門會同内閣會奏籲懇天恩賞給地叚分叚略陳景物搭建經壇戲臺牌坊同申視嘏一摺也簽押後諸堂拱手分散俟内閣知會屆期各遞膳牌齊集西苑候旨 
[綵殿定式]  
明歲皇太后六旬萬壽盛典屆期乘坐金輦沿途擬于頤和園東宫門外西直門外倚虹堂前西華門内咸安門前三處搭蓋綵殿以備廾降金輦派由工部備辦一事前巳恭錄報端兹聞近奉皇太后傳諭再於頤和園宫門内添搭彩殿一座悉照進呈前盪式樣併案仍由工部備辦云 
[定期領米]  
廂藍蒙印務叅領啓賢等以本年九月季兵丁甲米經戸部札由海運倉支領本旗滿洲業將大　甲米領竣自應本固山赴倉支米禀請本管都統訂期當經恩保庭都統諭於九月二十二日赴倉支領甲米並派正叅領善志副叅領景瑞彈壓開領米事宜云 
[渡船違章]  
由厦門往來同安縣城渡船乘潮開行本有一定時刻潮漲幾分　提督路頭潮信椿爲標準過此則揚帆逕去不論何人皆不守候公議禀官勒石以示方來近因行郊貨信不能如期寫交舵工必破格稍待旣逾潮信當夜　難赶到必在中途待潮船中旣無飯食婦女附搭尤爲不便舵工祗得將帆放大桅亦加高以攬風力俾利行駛船小帆大未曾親歷其險亦不爲禁止因此同安渡因風失事溺斃人口時有所聞九月十六日早有由厦開往同安渡船載客一百數十名駛至劉五店港外爲海中砂線所擱風力過緊捩舵不靈船卽翻覆搭客溺斃者大半計有六七十人慘哉幸有楊軍門派撥巡船在高崎一帶巡緝見渡船失事赶卽駛往救出多人否則盡與波臣爲伍矣懲前毖後是所望於父母斯民者 
[賽會餘談]  
蕪湖城隍會舉行之後城廂首事以熱閙塲中並不滋事歸功於神靈呵護特於九月廿一日雇三慶班在廟中萬年臺演戲一日魚龍曼衍袍笏雍容緑女紅男當盛會之餘又欲聆脆管么絃以相娱樂萬人空巷在此時矣翌日江口宿松帮木牌就江心搭樹演戲一日時際昇平不可無此點綴也 
[薛欽憲請豁除舊禁招徠華民疏]  
奏爲時勢互殊例意己變擬請申明新章豁除舊禁以護商民而廣招徠恭摺仰祈聖鑒事竊臣溯查國朝順治康熙年間始嚴海禁當時因鄭成功父子竊據臺灣窺犯江浙閩粤招誘平民脅爲死黨宼勢滋蔓沿海騷動不能不創立禁例以大爲之防凡閩人在番託故不歸復偷渡私回者一經拿獲卽行正法厥後臺灣旣平務在與民休息不欲生事海外康熙五十六年禁止南洋貿易一案經九卿議定凡出洋久留者行文外國解回正法蒙聖祖仁皇帝特恩令五十六年以前出洋之人俱凖回原籍雍正六年奉諭出洋之人陸續返棹而彼存留不歸者甘心異域違禁偷往之人不准回籍欽此乾隆十四年復奉高宗純皇帝特諭將私往噶羅巴充當甲必丹之陳治老嚴加懲治貨物入官大抵昔日海盜未殲鄰交未訂彼出洋之民禁之則可以孤宼黨弭釁端不禁則慮其洩事機傷國體且承平之世地廣而人不稠人散則土益曠深維至計首懸厲禁非苛待此出洋之民也時勢爲之也自道光二十二年以來陸續與東西洋諸國立約通商英國江寧和約第一條華英人民各住他國者必受保佑身家安全美國續約第五條中國與美國人民前往各國或願常住入籍或隨時來往總聽其自便而秘魯條約及古巴華工條欵亦於出洋華民鄭重再三庇之惟恐不周籌之惟恐不至每於海外要地設領事官以保護之誠以今者火輪舟車無阻不通滬　諸國固已近若戸庭邇於几席勢不能閉關獨治且我聖朝煦濡涵育逾二百年中國漸有人滿之患遂不得不導傭工以擴生計開商路以阜財用順民志以聯聲氣張國勢以尊體統蓋海禁早弛風氣大開一視同仁無間遐邇前例巳不廢而自廢不删而自删非偏厚此出洋之民也時勢爲之也臣於光緒十七年奏派道員黄遵憲爲新嘉坡總領事官屬令到任後詳察流寓華民情形覈實禀報兹據稱南洋各島華民不下百餘萬人約計沿海貿易落地産業所有利權歡洲阿剌伯巫來由人各居十之一而華人乃占十之七華人中如廣瓊惠嘉各籍約居七之二粤之潮州閩之漳泉乃占七之五粤人多來往自如潮人則去留各半閩人最稱殷富惟土著多而流寓少皆置田園長子孫雖居外洋巳百餘年正朔服色仍守華風婚喪賓祭亦沿舊俗近年各省籌賑籌防多捐鉅欵競邀封銜翎頂以誌榮幸觀其拳拳本國之心知 
聖澤之浹洽者深矣維籌及歸計則皆蹙額相告以爲官長之查究胥吏之侵耰宗黨鄰里之訛索種種貽累不可勝言凡挾貲回國之人有指爲逋盜者有斥爲通番者有謂爲偷運軍火接濟海宼者有謂其販賣豬仔要結洋匪者有强取其箱篋肆行瓜分者有拆毁其屋宇不許建造者有僞造積年契劵藉索逋欠者海外覊氓孤行孑立一遭誣陷控訴無門因是不欲回國間有以商賈至者不稱英人則稱荷人反倚勢挾威干犯法紀地方有司莫敢誰何今欲掃除積弊必當大張曉諭申明舊例旣停新章早定俾民間耳目一新庶有裨益蓋黄遵憲體察旣深見聞較熟故言之詳切如此臣竊惟保富之法肇於周官懷遠之謨陳於管子民性何常維能安彼身家者是趨是附中國出洋之民數百萬粤人以傭工爲較多其俗雖賤　之尚能聽其自便衣食之外頗積餘財至今濱海郡縣稍稱殷阜未始不藉乎此閩人多富商巨賈其俗則待之甚苛拒之過峻往往擁資百萬覊棲海外十無一還且華民非無依戀故土之思也國家亦本非行驅禁之政也特以約章初立之時未及廣布明文家喻戸曉遂使累朝深仁厚意澤不下究化不遠被奸胥劣紳且得窺其罅以滋擾累爲淵敺魚爲叢敺爵甚非計也夫英荷諸國招致華民開荒島爲巨埠是彼能借資於我也華民擅幹才操利柄不思聯爲指臂又從而擯絕之是我不能借資於彼也及今而早爲之圖尚可收桑榆之效及今而不爲之計必至憂杼柚之空查前督臣沈葆　奏請將不準偷渡臺灣舊例一概豁除曾奉特旨俞允省具文裨實政莫善於此迄今海内交口稱便出洋華民事同一律可否籲懇天恩俯念民生凋敝勅下總理各國事務衙門覈議保護出洋華民良法並聲明舊例巳改以杜吏民詐擾之端由沿海各省督撫及出使大臣分途切實曉諭奉宣德意俾衆周知並準各口領事官訪其平日聲名素稱良善核給護照如是則不事紛更不滋煩擾可以收將渙之人心可以振積玩之大局可以融中外之畛域可以通官民之隔閡懷舊國者源源而至細民無輕去其鄕之心適樂土者熙熙而來　朝廷獲藏富於民之益一旦有事緩急足倚枝榮本固厥效非淺所有擬請申明新章豁除舊禁以護商民而廣招徠　由理合恭摺瀝陳伏乞皇上聖鑒訓示謹奏 
[詳述潤州火警]  
鎭江西門外山巷南首董家花園失愼延燒房屋不少己紀前報兹又接訪事人來信備述　情謂失愼之處綿長二三里茅簷蔀屋鱗次櫛比皆係江北少婦所居大半開設花烟館藉皮肉作生涯逐臭之夫趨之若騖視爲安樂窩月之初三日午餐甫罷忽見黑烟突起赤燄狂飛警鑼亂鳴人聲鼎沸急往探視知係某烟館内碰碎火油燈延燒牀帳頃刻上炎冐穿屋頂時適封家姨飛揚跋扈祝融氏益逞其威一霎時延及東街王大生雜貨鋪周姓水爐及附郭諸房屋悉　化爲刦灰城内外各善堂水龍　警之下風馳電掣而來無如水口窵遠汲　爲難杯水車薪無濟於事萬點火鴉左冲右突一往無前左首蔓延三陽點心店以逹戚姓住宅並茅屋二十餘家四面延燒無一得免又轉燒直北街舊貨店豆腐　香作延過三茅眞君行宫到處皆燃遥望紅光燦爛幾如赤壁燒兵加以天時亢旱百物乾燥勢等拉朽摧枯直指閩浙會館之北畔大巷此巷多係銷金窩燕燕鶯鶯當轟轟烈烈時相與呼姨喚妹東竄西奔慘不忍聞所幸寳盖山天主堂道署各洋龍齊集少頃鎭江府譚太守叅將鄭叅戎城守營何守戎丹徒縣王大令保甲總局劉明府曁各叚巡查委員亦絡繹到塲彈壓各洋龍夫奮力挑水龍天法雨灑遍 
 
 

Page 3

 
 
大千而遠近芽　猶飛舞於濃烟烈焰中頗具拏雲之勢幸有城守營兵勇將火路拆斷火勢始殺至八點鐘時焰滅烟消龍夫鳴太平鑼紛然各散文武各官亦次第言旋事後查悉共焚草房人十餘家瓦屋四五十幢當火熾時各烟館屋上皆有火星墮下以致人心惶急相約搬移有一娼婦挈六七齡女孩出門逃避甫行數武孩忽墮地適巡勇將閒人驅逐大施赤捧之威以致人湧如潮孩被蹂躪而斃婦無可如何惟有痛哭而去後經某善堂龍夫所見將孩屍置於僻巷以免踐踏有某住家見火勢愈熾將皮箱物件搬出寄放北街亦付一炬慘哉北街源順響器作前進房屋已罹刦火後進尚巋然獨存惟錫器已鎔化衣服已焦灼矣此時鐘鴻五點人皆疲於奔命况此街出路逼窄被災之戸若搬連物件亦止一次若二次搬物均被巡勇喝住蓋恐痞棍乘間搶奪也各巷口有兵勇把守止准水龍夫挑水進出不准閒人亂闖彈壓極爲周到迨初四日清晨鎭江關道黄觀察遴委義渡局董錢少尹詳查被災各戸給以蘆席聊蔽風霜復以錢米贍之俾得果腹斯眞好行其德者矣 
[謄錄擬流]  
本屆湖北鄕試第三塲被謄錄生潛挾二卷出塲後查明一爲沔陽州李浩之卷一爲漢陽縣黄理芬之卷遂將謄錄頭目楊丁山曾少香從重治罪擬流二千五百里以二年半爲期案關科塲固不得稍存姑息也 
[守戎閱操]  
本邑城汎李采臣千戎禀請程守戎示期於昨日在南門外大校塲閱視營伍巳紀前報昨日黎明時李千戎督率各勇至大校塲排列隊伍鵠候旌麾在演武廳中陳設公案氣象巖肅鐘鳴七下半程守戎乘轎而至各勇丁半跪恭迎守戎卽命停輿入演武廳升坐公案由副城汛恭請發令開操旣而守戎傳令命弓箭手先射步箭各五枝接射馬箭有穿楊徹札之能俄而各兵弁均執洋槍開放聲震山岳排成各種陣法五花八門離奇變幻由是籐牌手單刀手合操各陣動若濤飛靜如山立繼而相對相當恍見狹巷短兵殺人如草時巳鐘鳴十下守戎命副城汎傳令鳴金收軍各歸隊伍以所操各技均巳純熟顧而色喜命從人取青蚨二十千文賞給各兵弁一時歡聲雷動守戎卽命駕回衙馬步各勇丁亦唱凱而還是日在校塲一帶縱觀者人山人海擁擠異常小本營生者莫不利巿三倍 
[藥店小刦]  
昨日亭午時滬城舊校塲藥材店因煮膳遺火積薪中延至三點餘鐘火星亂迸將成燎原之勢店夥號召隣人竭力灌救得以轉危爲安僅焚去披屋半間柴草數百斤而已 
[南巿火災詳述]  
南巿火災已紀昨日報章兹得其詳今再續述以供衆覽緣該處有德大恒花行領有部帖轉租與王某開設王慶泰花行當晚十點三刻鐘時有小工在内軋花因彈蠟燭煤悮墮於花包内當時未之覺也俄而火發各店夥在睡夢中驚醒立卽取水灌救奈杯水車薪無齊於事各店夥與小工人等計無所出奔至門外復將門關閉欲將火悶息不逾時而烈焰上升不可嚮邇遂致冐穿屋頂左右隣倉猝聞警紛紛馳至汲水灌救一面投二十三七錦十六鋪兩處巡防局報警各鋪地甲亦投文武各衙門報火鳴鑼四出天主堂亦擊鐘爲號聲徹雲衢於是復善堂古雲臺天主堂果育堂保安會普濟社十鋪戴日湧萃秀堂花豆兩公所等洋龍二十一架先後飛馳而至在火塲東南西北四處排列汲水狂噴如萬道飛泉破空直下火勢仍不少衰由慶泰花行飛越對街延燒金海春樓茶館其時東北風大作火鴉飛舞已延及董家渡四對角關道憲聶仲芳觀蔡聞警策馬而來出小南門馳至火塲指揮督救松海防劉乙笙司馬上海縣黄愛棠大令水利廳保甲總巡張牧九司馬提右營廖楚才叅戎守府程守戎城汛李采臣千戎以及城廂内外巡防局文武員弁各帶局勇至火塲往來梭巡嚴密彈壓至十二下鐘火勢稍息有洋龍數架業已將回行至半路因封家姨肆虐瓦礫叢中餘燼復然濃烟噴射夾道迷漫地甲又鳴鑼飛報各洋龍仍駛至火塲　　灌救至一下半鐘始漸熄滅計此役也慶泰花行而外往北面西焚去洪源堃染坊湯慶發剃頭店　正大花行邵森興羊毛行至恒源泰木行爲止往南延燒東同源酒店徐恒泰花行卽裕茂隆陳太和花行陶正興羊毛店夏順興飯店曹愛囡所開之剃頭店至周正記鮮肉莊轉角向外燒去面北之周同員水菓行又延燒對面面南之胡茂生茶葉棧明月樓茶肆劉阿狗所開之荳腐店德大興棧應太森羊毛行迤邐至西南轉角之馮合興缸甏店爲止當火勢飛過大街延燒面東房屋向南焚至孫某所開小烟館爲止向北焚去楊松盛火行同豐南貨店聚源館飯店厲裕昌燈籠店東森源碗店胡茂生茶葉店吕仁昌京貨店劉裕興糕糰店周渭元染坊張大昌花行强餘生　貨店姚德昌京貨店潘萬元花行裕源水菓店金海春樓茶館王寳忠所開之飯店浦同春冶坊榮廣大花行爲止共計焚去樓房平房約有三百間上下當各洋龍赴救時戴日湧之洋龍最爲出力聶觀察見而色喜命家丁賞給銀牌數塊文武各員直待火滅烟消始各分道而回聞裕茂隆花行有鐵箱一隻置於樓上當火盛時樓板洞穿鐵相從樓上墮下被匪人二十輩上前搶去内有洋銀三千四百元未知以後能否將人贓拘獲又有乞兒李阿瑞在火塲竊取鐵鍋大小四隻湯罐三隻銅壺二把及廚刀等物當被二十三七鋪巡防局勇丁擒獲帶往局中由局員戴二尹飭將李阿瑞重責一百五十板李一再苦求二尹著具改過切結釋放又有某姓當時見火勢將及遂將家中衣服細軟等物打成一包行經天主堂北首突被匪人從後攫取飛奔而逸某姓追之不及含淚往西而去又有洋龍水夫挑水一担因道塗泥滑偶一失足跌仆道旁被人踏傷手背旋經友人扶掖回家又有道署護勇爬上樓屋救火稍不經心從空墮下由各勇丁舁回倩醫救治據云傷勢堪重未知能保全性否 
[印捕强奸續述]  
印捕强奸一案前己紀其崖略兹悉其詳爰再錄之英租界四馬路西首東西兩鶴鳴里房屋係長利洋行之産兩門樓皆租與印度人居住每處約住五六人類皆充當巡捕蘇鄕婦人某氏賃居東鶴鳴里第二家日則往長祥里野雞妓院傭工夜半返家恒道經於此前禮拜五夜間一點鐘時某氏踽踽歸來甫至里口適與六十四號　差印捕相值掖之登樓氏不依印捕操華語謂之曰給爾一塊洋錢爲夜合資如何氏不允竟被拖扭上樓肆意强搿氏極聲呼喊氏夫某中從睡夢中驚桓聞聲奔至鄰右及路過者畢集飽印捕以老拳當卽交華捕帶至捕房解送英領事公館懲辦其緣起如是云 
[詳鞫爭産]  
滬城西倉橋曹韻樓之妾徐氏與鄰人鄭姓犯姦被夫弟曹騮拘送到縣並在案涉訟爭奪家産黄大令提訊之下判令徐氏右親戚家居住曹姓家産著族人曹驤經管聽候再核己紀去歲報章此案懸宕至今尚未了結騮赴臬轅上控陳廉訪札飭上海縣提訊詳辦大令奉文後立飭原差宋陞傳集通案人証及曹姓族人曹基成曹基鏡等到案於前晚在花廳訊問曹騮訴稱職員係本邑人徐氏不守婦道與人犯姦到案控告後所有家産奉諭交曹驤經營至今年秋間韻樓之妻俞氏病故由職員之子忠渭承嗣宗祧大令問曰爾赴蘇上控是何意見答稱因曹驤不管家　情急上控大令曰家産有何人經理答稱係徐氏經理職員惟在舍缺名下取過錢二十千文作爲人情禮物往來開消之用大令問爾名下共有銀兩若干答稱有銀二千三百兩洋銀二百七十元金釧三雙及首飾等物問開泰順等兩店中之錢取過若干供稱去年四月取過二百千今年俞氏病故五七開吊並安葬之費取過二百六十千文餘則絲毫木取大令問所存家産可有帳目答稱有帳現在家中大令卽命取來騮遂使家人往取大令問曰曹驤不理以後令何人管業卽據曹氏族人曹檀曹耀漱同供曹驤自避嫌疑公舉曹炳經理問炳係何人供稱炳係曹騮之堂姪孫卽忠渭之姪又問炳爲人如何供稱爲人忠厚實堪信任又問曹炳願否供稱甚願問今日何不來案答稱此次赴金陵鄕試歸時感冐風寒臥病在家大令謂本縣本擬於今晚斷結無如曹炳不到惟有待伊病痊傳案面諭曹檀等同供曹炳年歲尚幼心存畏怯不肯到案大令曰何出此言曹炳旣願執管曹氏産業豈有不肯來案之理莫非爾等從中作弊藉以取利乎檀及耀漱同供監生素來秉公不與 
 
 

Page 4

 
 
聞曹氏之産公祖旣欲曹炳到案當由監生等告知曹驤轉令曹炳來案可也大令問騮曰爾帳簿可曾取來答稱尚未取到大令曰爾等置曹徐氏於何處曹騮供稱俞氏已故現在求恩斷令徐氏回家大令命傳徐氏至案該氏呈上家産經摺一個並供稱小婦人名下共有租摺息摺八個大令問曰該摺現在何處供稱存於恒和當同昌當示源莊及姚蘭州吳姓等處大令問恒和等家存有若摺答稱恒和同昌各二箇大令問銀兩多少供稱每摺計銀五百兩曹騮等所供家産托曹炳經理若炳肯經理事無不妥恐炳不願仍由曹騮自管則不堪設想矣大令曰本縣早已深知故令曹炳親來爾不必過慮又據曹基成曹基鏡訴稱貢生等係曹氏族人曹氏三百年來並未在公庭涉訟凡事均由族長在祠堂理勸此次曹騮一案當初經貢生等竭力解勸奈曹騮固執已見不願將家産與徐氏瓜分以致到案控告貢生等屈膝公庭巳玷辱曹氏門風矣大令問徐氏曰開泰順等店執事爲誰供稱係朱世和程惠卿二人現亦在此旋據朱程二人投案大令問曰爾等是否開泰順執事答稱是問曹騮所取之錢是否答稱是遂問曹騮曰帳簿來否答稱已來隨將簿呈上大令詳細察閱問照帳簿所開爾能逐一將家産檢點否答稱能大令謂徐氏曰本縣閱爾所呈之摺與曹騮所呈帳簿相符該氏叩首稱是大令著原被各人退去各檢契據租摺呈案並著曹騮等同邀曹炳於次日來案訊斷曹基成又稱貢生係東學教習明日適遇道憲查視課程無暇來案大令問何時有暇答稱晚間有暇大令謂准爾晚間到案曹基成叩謝而退 
[上海北巿絲業會館籌辦順直新災賑捐滬局瑣記三十]  
　　九月廿九承張大善長續募同仁堂漕平銀二百兩合規元二百十一兩零三分六厘又募陳懷記洋五十元十月初一仁濟堂經募第五次洋五百元規銀三百五十五兩二錢六分六厘則敬分别祇領旣感慨助者之實心行善並幸勸助者之竭力維持造福災黎洵非淺鮮至九月初四禀解義賑第六批銀兩藥丸現奉傳相批開據禀續勸第六批賑銀八千兩並另募藥丸一萬一千三百服統交招商局豐順輪船運津候行籌賑局查照騐收撥解此繳又禀解奬捐第七批銀兩棉衣奉籌賑局憲批開據禀解到該守勸集奬捐第七批規銀二千兩並另募欵自製三新棉衣褲二千套分捆八十包統交摺商局輪船運津呈送提單二紙已照數飭取分别騐收頃據來電前解棉衣八十包禀請解通交周太史查放現接京電擬自行到津請領應卽照准存候自領散放至該守此次勸辦順直賑捐前發實收四百張現已不敷分用自應如禀照案由局刷印滬字第五千七百一號起至五千九百號止空白實收二百張隨票批發仰卽查收應用具報此繳[  十月初二日錢塘施則敬子英甫謹啓]  
[鉅欵助賑]  
四明心願子樂善不倦義聲久著遐邇今聞順直災區甚廣情願捐助規銀三千兩交到餘大莊票一紙卽日匯解津門以資接濟伏思敝公所現辦義賑需欵孔殷今蒙鉅欵遥頒北省災黎立解倒懸之困實於賑務裨益匪淺而且念切恫瘝不標姓氏尤爲近世所罕　語云君子爲善不沽名不邀譽若心願子者眞不愧爲好善之君子矣亟登報章以誌欽佩上海新關後官銀號順直義賑公所慈谿嚴信厚筱舫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬濱瑣語]  
本邑西門外地方向本僻靜邇來房屋櫛比巿面日盛過其地者幾不復知有昔日景象矣惟是良莠雜處無賴之輩匿跡於此遇事生風爲地方之害前日有本邑人某甲挈其妻同至鳳翔里口某姓家看視房屋小坐片時而去突有麻皮捕夥約同無賴二三人闖入某姓處指爲開臺基扭至老虎灶肆行訛索衆人咸抱不平欲扭赴巡防局控告麻皮等始一哄而散○有秦義和者娶箍桶店女翠金爲媳伉儷不甚相得女於上月間歸寧屢邀不返心知有異出外探訪知被某飯店夥藏匿向之根究據稱有某甲夫婦爲之撮合曾出洋銀十枚秦卽向某甲詢問堅不承認互相口角曳至茶肆中評理唇槍舌劍久不相下忽有某乙突如其來欲扭赴縣署請究甲見勢不佳乘問兎脫秦亦悵然而返 
[穢語餘聞]  
英租界三馬路同安里内開長三妓院之常州鴇婦金氏負債三千餘金不能支持致被男女傭人妄以喚局爲名將買女金秀芳金翠芳移住某甲家以待科理各債等因已列昨報兹聞金氏於前年負債三千餘金幸將買女金靜芳售與某公子爲小星得身價洋三千元付還各債外祗少八百餘元迄今未滿二載又積欠男女傭三千餘金尚有店債及暫行撮借之項不在其内有知其事者謂金氏與蘇州人某甲併識甲塲面闊綽衣服麗都一切用度皆取給於金以致虧負纍纍云 
[妓女遞籍]  
妓女薛金籠赴縣控新王紀鴇婦覇阻從良等情已紀本報前晚黄大令在花廳提訊金龍訴稱係海鹽人今年廿三歲在家時由父母許配張富寳爲室　未完姻前年被母親領至滬上在新王記妓院阿寳姐處爲娼改名王小寳取過帶擋洋八十元近有狎客一見傾心欲娶爲側室被阿寳姐覇阻强索洋銀四百元以致事散上月至邑廟燒香與父親薛正元相遇爲此來案喊寃叩求超豁正元供稱女兒被妻領出賣娼尚有首傭在妓院中六令判將金龍遞回海鹽令正元投原縣具領所有房中衣傭與所取帶擋是以抵消著毋庸議 
[英界公堂瑣案]  
　海紅波一事節列前報昨據包探唐寳榮將王　三解案尖刀呈堂並稱王阿三實係江北人自已將刀戳傷反誣唐行兇唐阿榮申訴前情並稱小的粤人年近五十平空被誣與金珠卽阿金妹有私遭其毆打他自戳傷左腿與小的無干阿三供揚州人小的與金珠卽阿金妹姘識己有二年花錢不少阿金妹又與他人有私小的見之忿火中燒與之拚命如今只求施恩唐阿榮又稱小的並無與婦私識之事且小的年已老矣安有此事乎蔡太守判將阿三笞二百板押候備文連尖刀遞解回籍○包探李錦堂稱積竊劉金寳專竊輪船搭客衣物今查獲絨衫綢褲知在元和輪船竊來劉金寳供鎭江人認竊不諱蔡太守判笞責二百板管押三月期滿遞籍贓存捕房以待失主認領○八十二號印捕稱昨見趙雲雲在裏虹口轉灣處或站或走的係賭塲望風人特爲拘案趙雲雲供做小工度日並非望風人包探唐寳榮稱趙雲雲實係賭攤望風人蔡太守判管押一月以儆○包探黄四福稱張阿紀前在賭攤望風今又行竊楊兆子之棉被拿獲人贓送案楊兆子到案領贓　阿紀供與楊口角詎被誣　蔡太守問當時如何拿獲華捕禀張持棉被奔逃楊在後面追赶由小的阻獲人贓蔡太守判張阿紀管押七天再查是否仍在賭攤望風再行核辦贓交楊領○陳雙壽稱失去東洋車一輛連有捐照者報捕查被黄金標薛文芳行竊賣與吳光聚吊贓一併解案黄金標　文芳同供不敢犯竊吳光聚供東洋車由相識之福興兠賣並不知是竊贓蔡太守飭將黄薛暫押吳光聚交保俟傳福興到案再行核辦○巡　解送在路打架之沈楊葛等請訊沈華亭供被葛寳山借洋四元索利不付以致口角葛寳山供向沈借洋四元一月卽還已付利洋半元他定要一元小的不依紏同楊阿和與小的尋釁楊阿和供與沈爲友見他爭閙是以解勸蔡太守判沈楊各押一天不准再向找利葛寳山開釋○包探孔阿才稱竊賊張阿寳前因犯竊遞籍今又來滬行竊姚光德之鐵鑿四十把拿獲人贓張阿寳供係嘉定縣人以後不敢犯竊只乞施恩蔡太守判笞責二百板仍行遞籍贓交姚光德領去 
[法界捕房瑣案]  
包探郁庭湘禀稱本年四月十三日南巿延泰錢莊失竊寧綢衣服墨晶鼻烟壺一隻髮晶烟壺一隻報知十六鋪汛捕查緝未獲兹者積竊金雨卿竊取天成綢縀莊湖縐十四疋及寧綢等料約值銀二百五十餘兩月之初三夜探夥蔣福生在洋涇浜十三號房内將該竊賊拿獲　詰之下供認不諱并供出延泰錢莊竊取之鼻烟壺二個一當與南巿毛家弄某當一質十六鋪某質棧其餘衣服等物寄存流氓名流過頭金榮處又供出鄭阿六范占春處亦有贓物寄存同轉立出信票飭探至十六鋪巡防局并請保甲局飭差協甲吊取原贓據該賊供出船上尚有贓物著一并嚴緝務獲○大刀張三者著名流氓慣做蟻媒者也迭經犯案怙惡不悛此次又因拐販婦女訪拿到案經葛同轉嚴訊禁押在案不料該蟻媒老謀深算竟敢倩人說情并串出張高氏遞禀詭稱老婦有病求將兒子交保同回原籍不知高坐堂皇者亦能燭破其奸否○嚴順夫等控孫榮卿以泥水匠爲名慣於竊物隣居之被竊者不一而足一日在曬臺上淹入房内被媳婦目見當塲獲送捕房禁押日久無人具保同轉飭提到案略訊數語還　交保○徐榮生禀稱在同順公烟紙店内爲夥店主沈子業爲全寳良具控奉大老爺訊押在案迄今案懸日久求恩准予取　以便清理明白限日禀復同轉准之諭令下期投八仙橋捕房并邀同隣居公正人來案候訊○又命提金利源馬頭巡丁拿獲在十六號棧房用刀割開糖包圖竊之徐錦榮供稱小的實非行竊向作縫工現有表叔方錦泰在虹口萬春肉店爲夥同轉卽飭包探帶同至虹口交方收領聽候禀復 
[金陵官報]  
九月二十四日卽用縣盧維雝禀謝調辦厘捐局文案並銷城内保甲局發審差分發江蘇試用縣丞何福祥由京來從九孫岱交缷海州吏目回○二十五日知縣左斌謝奉厘捐局調辦收支卽日到差並銷文案差藩轅牌示新選鹽城典史胡保慶禀繳文憑到省自應飭赴新任又贛榆典史嚴汝正丁憂遺缺查有海防遇缺先典史劉炳堪以請補又六令縣訓導陶亮賢期滿遺缺查有大挑敎職殷殿揚堪以署理○廿六日川沙同知陳家熊由蘇來叩謝准補並奉蘇藩司飭知赴任○二十七日試用道庫太使石清柱到由京來藩轅牌示高郵州錢錫賓前經調内簾收掌兹巳事竣應卽飭回本任又如臯縣童秉厚前經調簾兹巳事竣應卽飭回本任又興化縣安豐司巡　彈壓委員張樾期滿遺差查有道庫大使何琦接辦 
[蘇官報]  
九月廿三日提舉銜知縣用試用州判高士彬五品銜試用府經歷董潭均直隸人到省府經謝瑞麟解供布赴都辭張輔廷禀知奉飭派蘇差委十月初三日松江府恩大人興初四候補道汪官太太黄氏均壽辰○廿四日藩轅牌示照得吳縣縣丞李弼在任病故遺缺查有試用縣丞蔣元榕堪以委署又示震澤縣訓導沈彰德在任病故遺缺查有上海縣人前溧陽縣訓導王萃元堪以委置又示小河司巡檢許　身病故遺缺查有嘉定縣典史張兆桂堪以調署遞遺嘉定縣典史員缺查有補用巡檢趙鑑三堪以酌委署理同知朱文熙鎭江下游厘局來謝委署丹陽縣事○廿五日知府馬玉田辭赴松滬局總巡差賴豐熙由上海來奉飭調辦下游厘局差卽辭縣丞陳翊榮禀知奉委昭文縣保甲差沈蔭榕禀知奉松滬局委糖捐局查騐差卽辭指分江蘇試用主簿厲玉驥浙江人到省○廿六日藩西周謝委署靖江縣馬馱司巡檢事吳縣縣丞蔣元榕謝委署吳縣縣丞事藩轅牌示照得吳江縣主簿員缺前以候補主簿祝衍綸請補業奉部覆准補自應飭令該員赴任○廿七日指分江蘇補用通判王國楨安徽人到省府經章寳瑜禀知奉委雪鴈橋厘卡差○廿八日通判程鈞禀知奉委南運河工程差翁慶麟奉飭派蘇差委並禀知奉委解京餉差縣丞何森謝委署江陰縣縣丞事 
[江西官報]  
九月初一日署安義縣丞洪家衍期滿更替以補用縣丞彭國鈞署　又南豐典史鍾道全據報病故以分先縣丞潘怡坐署○初二日布理王鵬翼按知蔣星煥府經裘紹箕縣丞韓經衡俱委辯順直賑捐未入賀席珍委往吉水公　代理南昌通判朱景岐另候差委以正任斯缺郭克明回任又調署瑞昌縣尚未詳奉院批之正任豐城縣湯鼎煊因病請假調理所遺瑞昌印務以補用縣陸垣署理又建昌縣張國楨因案撤任該縣印務以卽用縣俞官圻酌委署理 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年九月二十七日京報全錄]  
宫門抄○諭旨兩道錄前○直督李奏請奬勵片○又奏請優奬片○蘇織造榮奏報銷前任辦解各項料工銀兩片○又奏報銷各項活計工料銀兩片○河督許奏籌辦黄河碎石工叚情形片○又奏搶護壩工片○又奏修補各項掃工片○江督劉奏保奬江北河運潛糧出力各員摺○九月二十七日理藩院鑾儀衛光祿寺八旗兩翼值日無引見○澤公假滿請安○懷塔布謝管理火藥局恩○八額駙等謝察城大臣恩○奕功稽察中左門覆命○熙貝勒續假十日○召見軍機○閱卷大臣派出額中堂壽蔭○○李鴻章片再本年順直各屬水災甚重小民無衣無褐何以禦冬當飭勸捐棉衣助賑據四品銜知府用補用直隸州署磁州知州裴敏中捐助直賑棉衣一千套解局騐收存備冬令散放由籌賑局道具詳前來臣查山東署登萊青道李正榮並賑撫局道員黄璣各捐冬賑棉衣一千套經山東撫臣先後奏請加隨帶二級奉旨允准有案該員裴敏中事同一律雖據稱不敢邀奬未便沒其好義之忱合無仰懇天恩賞給裴敏中隨帶加二級以昭激勸出自慈施理合附片陳請伏乞聖鑒訓示謹奏奉硃批著照所請該部知道欽此○○李鴻章片再廣東香山縣人花翎候選道陳國芬因本年順直水災需賑孔殷竭力捐助實銀八千兩解交籌賑局兌收分撥散放聲明不敢仰邀奬叙等情由局具詳前來臣查順直迭遭災歉連年賑撫業己力盡筋疲本年又　奇荒遍野饑黎嗷嗷待哺籌措維艱該道遠隔重洋一聞畿輔重災慨捐賑銀至八千兩之多洵屬仰體時艱力圖拯救於災區裨益匪淺雖據稱不敢邀奬究未便沒其好義之忱按照賑捐章程由候選道捐加二品頂戴並加隨帶二級請從一品封典共需實銀六千八百五十六兩該道所捐銀數有盈無絀仰懇天恩俯准賞給陳國芬二品頂戴並加隨帶二級給予三代從一品封典以示奬勸出自慈施理合附片陳請伏乞聖鑒訓示謹奏奉硃批者照所請該部知道欽此○○榮廷片再奴才案查光緒十七年二月初九日前織造毓秀奉工部文稱奉旨皇太后現用儀駕著赶緊修飾六旬萬壽應備儀駕著敬謹製辦欽此並限文到四十日一律辦齊星夜解部應用等因行令欽遵迅速辦理前來前織造奉文後因此項活計攸關慶典要需自應敬謹赶緊織繡當卽按照部定例價及援照辦過成案覈實估計料工銀一萬二千六百六十九兩七錢六分七厘一面呈請戸部指撥欵項一面咨商撫臣轉飭藩司先行籌欵督工日夜赶辦於四月内遵限一律辦齊解京呈交在案所用料工銀兩該前織造未及報銷旋值交缷移交奴才代爲造報奴才詳加查核辦解前項活計共計儀駕繡片二分各色雲縀素縀一百十七匹各色熟絹七十四匹各色紡絲綾四百四十九匹各色細絹線七十四斤總共動用料工銀一萬二千五百五十五兩六錢七分一厘裝盛銀一百一十四兩九分六厘與辦過成案曁藩庫撥到銀一萬二千六百六十九兩七錢六分七厘數目相符除代造細數清册呈送戸部核銷並報工部查考外謹繕造黄冊專案附片奏呈御覽伏乞聖鑒謹奏奉硃批該衙門知道册併發欽此○○榮廷片再奴才查接管卷内光緒十七年二月初八日前織造毓秀奉内務府電示本年二月初六日奉懿旨傳辦各色紗納繡龍袍襯衣面四十件俱隨本身花樣青邊湖色袍袖並尺寸件數限四月初十以前一律辦齊解京等因欽此飛電行令遵辦前來當經前織造按照部定絲價並歷辦上用納繡活計援照同治九年造報襯　衣案内大蝴蝶花藍重花成案估計銀數呈請戸部指擬旋奉覈准飛咨蘇州撫臣飭藩司解到料工銀一萬一千八百四十二兩二錢八分五厘遵卽採購物料督飭工匠敬謹赶辦遵限解京交納在案所用料工銀兩該前織造未經報銷旋值交缷移交奴才代爲造報今奴才詳查前項活計與歷辦成案料工覈對共應需銀一萬一千八百四十二兩二錢八分五厘除將藩庫撥到欵項儘數動用尚屬相符所有裝盛解費銀兩卽將此項料工内所扣九分平銀開支應用相應造具清册代呈戸部覈銷曁咨報内務府查考外謹繕黄册附片恭呈御覽伏乞聖鑒謹奏奉硃批該衙門知道册併發欽此○○許振褘片再本年黄河兩岸七廳應辦歲修加抛碎石工程現巳抛辦究整兹據各廳等先後查明陸續禀報請奏前來臣查上南河廳屬鄭州上汛八堡托頭壩前加抛石垜一道係光緒三年加抛中河廳屬中牟下汛九堡托頭壩迤下空檔北戧二掃前舊有石工一叚係光緒五年加抛下南河廳屬祥符上汛十九堡蓋壩護崖六掃下跨角磚壩外原加抛碎石一叚黄沁廳屬武陟唐郭汛攔黄堰甎七壩下首頭道順壩頭並西面碎石一叚係同治元年加抛衛糧廳屬封邱汛十三堡越堰四道挑壩並西面石工一叚祥河廳屬祥符上汛士一堡挑壩頭掃迤上舊有碎石一叚係光緒十一年加抛下批河廳屬祥符下汛頭堡挑水二堡舊有石工一叚均因伏秋汛内河水疉長上堤下缷溜勢圈註不移油刷搜淘致將各石壩抽掣匯塌情形緊要當經印委各員動用購運存工碎石分别赶卽加抛搶護現在俱已一律高整堅實悉臻稳固足資抵禦惟節屆寒露轉瞬霜降察看溜勢漸綿河流順軌大致可望安瀾除督飭各該廳加意愼防妥爲修守外所有本年兩岸七廳辦過碎石工叚緣由理合附片具陳伏乞聖鑒謹奏奉硃批工部知道欽此○○許振褘片再查本年伏秋期内北岸黄衛祥下四廳抛辦歲修磚壩工程垷己加抛高整計黄沁廳屬武陟唐郭汛攔黄堰磚入壩下首土壩頭磚壩工程係光緒十一年加抛衛糧廳屬封邱汛十三堡越堰三道挑壩頭舊有甎壩一道祥河廳屬祥符上汛十六堡第二道挑壩上首磚壩工程係同治十三年加抛下北河廳屬祥符下汛頭堡挑水三壩上首舊有磚壩一道均因伏秋汛内沁黄兩河疉次長發水勢猛驟溜急湍湧圈刷不移致將各該壩匯塌情形緊要當經該廳等動用購辦存工磚塊分别加抛俱巳抛護稳實堅固足資抵禦理合附片陳明謹奏奉硃批工部知道欽此○○許振褘片再本年伏秋期内黄河南岸上南中河下南三廳歲修補廂掃工現己廂修齊整者係上南河廳屬蒙澤汛十堡上首順堤六掃至二十一掃掃工十六段係光緒十五年緩修鄭州上汛五堡順壩二三四掃掃工三叚係光緒十六年緻修共計掃工十九叚中河廳屬中牟下汛八堡順隄護崖頭二兩掃並頭掃至八掃共計掃工十叚係光緒十七年緩修下南河廳屬祥符上汛二十二堡舊有二壩掃工七叚係光緒十六年緩修均因伏秋汛内沢黄兩河水勢疉次陡長油刷搜淘底料朽腐全行脫胎匯塌殆盡情形險要當經開歸道督飭各該廳分叚搶廂按叚補還現在俱已追壓堅實悉臻稳固惟秋汛方長水勢未見綿弱防守更當愼重所有兩岸磚石各工容臣另行具奏外理合附片陳明伏乞聖鑒謹奏奉硃批工部知道欽此○○頭品頂戴兩江總督臣劉坤一跪奏爲查明江北河運漕糧出力各員籲懇天恩分别給奬恭摺仰祈聖鑒事竊江北歷屆辦理河運出力人員均經奏准給奬光緒十七年分江北河運漕糧於十八年三月十七日開行閏六月二十七日駛抵天津因順天直隸等屬被災較重欽奉恩旨截留江北河運漕米五萬石賑濟其餘米石於七月初五日挽抵通壩十三日全數兌竣所有在事出力各員據江寗布政使瑞璋江安糧道馬恩培開單詳請具奏前來臣查上年漕船開行後運河底水甚小不敷分鋪該糧道督同襄辦押運各員設法䟎進經過宿遷皂河窰灣等處節節磨淺迨抵河成閘察看溜勢極猛閘下又積沙淤督令各幫僱夫儘力撈挖並因山東省微湖瀦蓄更旺人閘悍溜異常大泛口受淤未經疏濬深通上游來源甚弱遂前後分作兩幫層遞灌塘套送分水口以北淤墊更甚且戴廟一帶挑工未竣計時己過夏至逐節梗阻深恐貽誤汛期不得已商飭河廳廣僱人夫分叚挑挖並加成起剥關挽拽磨始抵十里鋪適值黄汛漲發當卽啓壩出船渡黄流放入陶城埠口内卽抵新築石閘溜勢湍急每放一船雖拖帶頭艄雙犂甚屬危險迨至官窰口八里莊等處節報隄决河水陡耗復飭換閘趕緊挽放按船加縴拉行經過决口之處派員督夫拽溜催令䟎程前進套送入衛赶抵天津押催北上始得早抵通壩交收無誤在事文武各員竭力經營不避艱險洵屬始終勤奮謹擇其尤爲出力者擬請援照成案分别給奬除出力稍次武弁另行咨部給奬並遵章飭取文職履歷咨送吏部外理合繕具清單恭呈御覽合無仰懇天恩俯准一體給奬以示鼓勵謹會同漕運總督臣松椿江蘇巡撫臣奎俊恭摺具奏伏乞皇上聖鑒訓示謹奏奉硃批該部議奏單片併發欽此 
 
