# 1895 - 144 - 4907938

 

Page 1

 
 
[珍物待購] [  申報館協振所拜啓]  
　　本館協振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積陰功且可增輝藝圃誠一舉而兩得也計開古銅大香爐一只董其昌帖一部朱漁珊帖一部戴醇士西溪松蔭圖一軸高澹游山水一幅米南宮字手卷一軸四庫全書總目一部 
[論務本]  
　　今之言時務者輒曰富强問其所以致富致强之道則曰非變從西法不爲功問其何以能變從西法之至於盡善也則曰講求格致精於製造必通國之人咸知製造一切皆以機器爲之而後可廣置鐵路廿一行省如星羅棋布以省舟車之力而後可多購輪舶并置鐵甲無論禦敵通商洪濤巨浪中務使盡廢帆檣而後可振興礦務無論金銀銅鐵煤鉛爲山嶽所藴而不宣者須度量地勢看準礦苗開禁挖取務使取之不竭用之不盡而後可水軍陸軍按法訓練務使鎗無虚發子不虚糜蹈火赴湯有進無退而後可徧設學校磨勵人材凡一初電報武備水師天文地輿光學電學化學等分别學習精益求精并使人人能識西文能語西語而後可於是中國之科名可廢也中國之舟車可廢也中國一切力作之事均可廢也泰西富强之道不外乎是豈中國富强之道可外於是哉抑知泰西富强之道果不外是而泰西所以富强之道固不盡在於是乎今之言西法是效者猶知其末而未知其本者也夫一國有一國之治法而治法又各有其本末各務其本則各臻於富强各務其末則皆變爲貧弱舍本務末固難望其富强卽舍我之末而仍務人之末抑豈能挽貧弱哉泰西富强之道在設立議院之故所謂智者千慮必有一失愚者千慮必有一得凡一事之變更必衆議僉同而後舉行自無僨事之慮矣其權雖操之君相然必博採輿論以定可否無論下民均可置喙無粉飾無忌諱是以上下一心無蒙蔽欺飭之弊絶因循苟且之風而百廢具舉矣人但見泰西製作之清軍旅之强人材之盛商務之旺而不知皆本議院之無私中　下行之事内而樞府六部外而疆史藩臬以及州縣層層周折上詳之事更較下行爲難其中蒙蔽粉飾不一而足謂非此恐格於部議也非此恐遭夫上駁也上行下效習慣自然其間不無精明練達之人一經覺察未嘗不欲力爲整頓而一傅衆咻不能破除情面猶欲爲之斡旋通同作弊者無論矣當今之時處今之勢風俗人心之壞至於此極卽事事傚行西法竊恐所費愈大受害愈深試問通商以來高談洋務之人肩摩轂擊非無鐵甲之堅船而拱手授之他人矣非無製造之局廠旣不能命中及遠且彈子皆雜以泥沙似此所爲名爲規仿實則自欺方今局面譬之開張店鋪所用之人一經進店不問店本之盈絀但顧一已之開消甫得事權而樂意賞心之事漸漸施爲向之甘粗糲者今易爲精美矣向之安布帛者今易爲錦繡矣甚至借本經營敗則歸東成則歸已偷天換日挖肉補瘡使一店之中人人如此而欲其店之久長未之有也猶且蒙蔽店東諉爲執業之未當謂某業可以生財某業可以發跡不知無論何業苟盡心竭力無不可以有爲見異思遷無益也中國士農工商皆犯此病欲懲積習而挽回之誠非一朝一夕之事耳夫國運視風俗爲盛衰風俗視人心爲厚薄欲正人心先齊風俗然非有賢吏不爲功陸清獻所以欲清士習先清仕習也苟風俗正人心齊雖西人以巧我無不可以拙勝之西人以利無不可以義勝之西人以奢無不可以儉勝之西人以武無不可以德勝之吾行吾素吾務吾本卽西人亦無如吾何也若規規於西法之自效而不思自務其本必至利權外屬事事仰鼻息於他人而猶欲高談洋務講究西法卒至君受其欺民受其病而又諉爲西法之未精吾恐欲待西法之精徧中國皆西人矣爲今之計務去蒙蔽之習破除情面實力辦事此行彼效上下一心不必取效西法而西法亦不外是矣 
[本館接奉電音]  
　　昨日午前京師飛電傳來上諭一道敬謹譯登○五月初三日奉上諭前因御史鄭思賀奏江蘇徐州府屬與河南歸德府接壤盜匪聚衆搶掠歸德鎭總兵楊玉書署徐州鎭總兵程孔德剿捕不甚得力請飭查辦等語當諭令張之洞劉樹堂嚴飭地方文武各員迅速捕拿毋任滋蔓兹據張之洞奏稱幅匪夥王三在山東河南江蘇交界地方糾黨爲非經總兵程孔德徐州道沈守謙等派兵勦捕當將大王三擊斃並擒斬餘黨數十名地方安謐辦理尚爲妥速所有此案出力之笔州營守備李輔勝等准其查明分别註奬陣亡練總武生李同科馬崑朱錫三周長發民壯朱全王好著交部分别照例議卹其地方文武失察處分著一律寛免餘著照所議辦理該部知道欽此 
[日艦赴臺]  
　　中日兩國議和立約後日人派樺山爲臺灣總督前閱日本報知樺山已由東京行抵神户預備前赴臺灣並准備帶兵二萬名赴臺以資護衛昨日接臺北府電信云日本兵艦已至滬尾海面又接初二日下午臺電云有日艦五艘進逼臺疆臺地兵民齊出拒之日艦計不得逞遂鼓輪而回澎湖 
[會議續述]  
　　前報六部九卿至内閣會議一節兹接京友信云是日奉旨召六部九卿翰詹科道諸臣工齊赴内閣聽諭諸臣排班跪聽張中堂捧旨宣讀聖旨計三百餘言爲和局事也中堂宣罷復謹敬封好恭送還宮是以外間不知其詳傳聞内有朝廷不得已之苦衷天下臣民所當共諒嗣後大小臣工務當力圖振作力戒因循數語皇上上慮皇太后深宮厪系下念海疆生靈塗炭故權宜辦理如此固以孝慈爲本者而將來勵精圖治業致富强尤臣下所當仰體也 
[老成凋謝]  
　　殷秋樵通叅自内閣聽諭歸宅日夜焦思頓覺精神昏瞀至四月廿二日忽痰氣上壅遂以不起京師官塲聞之咸爲之太息不置 
[金殿掄才]  
　　京中訪事人云四月二十一日殿試策問四道一戰陣二水利三賢才四備荒是日遇雨王大臣等有差者曁諸新貴往來淤雨絲風片中未免歎天公之不做美也 
[測繪才長]  
　　有裴某者等終軍之弱冠策賈傅之治安臚列剿倭及防江諸條并善繪中外輿圖山川險阻道里紓廻無不瞭如指掌亦今之有心人也三月間具禀江西撫院蒙中丞傳見垂詢一切置諸箭道命繪東三省輿圖今聞中丞親臨湖口當帶同裴某詳細查勘倘果有緯略見諸實事則平生抱負當可藉以展施較諸科甲出身所習非所用所用非所習者自大相徑庭矣惟說者謂梅家洲砲臺在荒野中形勢孤立後面並無遮攔倘敵由後路入易如反掌 
 
 

Page 2

 
 
此次查勘亟應設法期臻妥善云 
[冠蓋紛紜]  
　　金陵訪事人云湖北知縣馮大令錫綬向當應城鹽局總辦近届期漢經藩司及鹽巡道會銜札飭交卸局事於四月二十四日至金陵謁見張香帥○新授山西臬司兼襲二等子爵劉爵廉訪　經張香帥札調至江寗晤商公務○候補縣陳明府玉斌前經張香帥檄令赴鎭江修造常勝萃軍營房今已工竣言旋趨轅省見○上月下旬某日張香帥設席節署花園邀集藩司瑞方伯鹽巡道胡觀察籌防局沈觀察營務處桂觀察商議要公至四下鐘時各官始興辭而出 
[照會彚登]  
　　李傅相與日本大臣伊藤陸奥議和所有往來照會昨由津友彚齊寄示應卽排日照登報章以公衆覽光緒二十一年二月二十八日致伊藤陸奥照會大日本帝國大皇帝欽差全權辦理大臣閣下本日下午本大臣自會議處所歸途忽遇意外可悼之事致使面訂明日上午十點鐘會議之期未能躬親殊爲抱歉是以特此知會貴大臣明日於所定之時由本大臣委派李經方趨候貴大臣祈將已承允諾出示大日本國擬結和局要欵之節略交由李經方賫回本大臣一經接到貴大臣應允見示之和欵節略卽當迅速細加察覈並望早日復能與貴大臣會議也手此並頌日佳○光緒二十一年二月二十九日伊藤陸奥照會覆文欽差頭等全權大臣閣下奉到昨日來函承示爲可悼之事所阻致使本晨約會無由躬親囑將日本國所擬和約條款之節略交由李參議將呈貴大臣等因查昨日本大臣等一聞兹可悼之事以致貴大臣未能躬親會議本大臣等卽迅速躬赴貴大臣行轅問候起居並聲明因此凶虐狂悖之事本大臣等萬分憂愁之意當時所陳之語日本舉國上下皆抱此情懷盖非但本大臣兩人而已本大臣現應遵照貴大臣所囑以表恭敬之忱所有會議事宜與李參議知會一切惟貴大臣所遇最可悲悼之事本大臣等理應先行奏明本國大皇帝難免稍有擔延一俟可以知會李參議當卽迅速照辦遇此可痛之事本大臣等實深抱歉請再陳明敬頌台祺○光緒二十一年三月安一日照會伊藤陸奥文大日本帝國大皇帝欽差全權辦理大臣閣下接到貴大臣昨日來函以本大臣遘可悼之事不能躬親會議故有二十八日之函深抱歉忱並陳擬卽遵照本大臣前函辦理之事難免略有延擱等因均經領悉昨承貴大臣駕臨館舍見詢起居並以本大臣負傷之故至爲惋惜本大臣實深銘感旋奉貴國大皇帝存問有加大皇后慈慮稠疉頌賜御製裏傷物件又承敕派御醫前來診視本大臣不禁感戴之至所恃御醫技術精良貴大臣僚誼周摯俾本大臣得以早占勿藥體氣復原再行陳明貴國大皇帝大皇后存問扶拯之盛意至來函内開貴大臣允諾見示之和議條欵暫有延緩情形洵屬甚是本大臣自應靜候此事於本國關係甚大本大臣曷勝厪念手此奉謝並頌台祺○光緒二十一年三月初五日致伊藤等照會大日本帝國大皇帝全權辦理大臣閣下停戰條欵現已畫押本大臣甚願卽將永遠和局事宜從速開議俾停戰期限未满之先和局已可成議本大臣現因受傷靜養中外名醫均以輕出爲戒是以一時不能躬往會議處所如承貴大臣體諒擬請卽將所擬和局要欵開具節略送到本大臣以便查覈設如此辦法貴大臣未能遽以爲然本大臣擬於寓内布置會議處所俾本大臣不至負傷外出受風仍可與貴大臣會議一切爲此本大臣專候示復以便照辦或於本日是午或於明日某點鐘均隨貴大臣之便專此奉布並頌台祺 
[弋獲搶犯]  
　　寗波訪事人云虞家宅被刦後緝獲窩家張來順釘鐐收禁已紀報章兹聞捕快於日前又由鄞江橋弋獲是案搶犯徐某一名到縣楊大令升堂嚴鞫供稱小的前充大老爺案下捕快　事斥革攺業操舟此次搶劫虞姓者共十六人小的惟代爲撑船並未同搶大令問在逃各犯姓名供稱小的一槪不知惟見若輩將贓物質於西鄔某當鋪所得之錢作十七股俵分小的分得半股大令遂　差管押俟拿獲在逃各犯再行質訊 
[揚郡試期]  
　　揚州各屬縣考已畢例應接辦府試兹由沈太守擇定日期札飭江都縣出示曉諭江邑宰遵卽出示通衢略謂案奉府憲沈札奉學憲檄飭該屬縣府歲試限四月初一日縣考五月初一日府考等因轉飭在案已據各州縣申報遵期一律開考刻已竣事自應接辦府考兹奉府擇定五月初八日取齊十一日開考等因到縣除申報並移知各學外合亟出示曉諭云云轉瞬間緑揚城郭申擔簦負笈而來者又濟濟也 
[誣告服罪]  
　　漢口前有匿名揭貼誣扳良善一事本報已紀之矣此事經署漢陽縣張詞圃大令詳加訊究始悉其中隱情當將投遞揭貼之林姓拘案刑訊一一吐實揭貼實係林姓名春盛者所作林在漢鎭五采街某巷内高懸絳帪教授生徒然行止不端專以訛詐爲衣食計鄰里咸恨之刺骨近因小忿下此毒手誣害良善一百零八名大都巿井小民自食其力者因事觸忤或因所求不遂竟作一網打盡之計若非高懸重賞眼線四出則冥冥飛鴻弋人何篡聞各役係帶同眼線在興國州地方拘獲距省垣已三百餘里旣已獲案林供認不諱的係嫁名誣指問官當堂駁詰林惟俯首求恩官謂爾旣讀詩書當知律例誣告之罪作何治法林曰依律當就地正法此時悔之不及惟乞全屍耳官頷之飭禁囹圄於上月二十四日解至漢口榷署覆審惲松耘觀察詳加審訊口供如舊當堂飭責五百板解回漢陽次日當解鄂垣臬署覆審 
[厲禁同申]  
　　漢友信云天中節届共賽龍舟雖可爲昇平點綴然滋事肇釁實由此而起上憲有鑒於此遂爲未雨綢繆之計出示告誡略謂目下節近端陽禁止龍舟把戲如有恃符藐法不遵禁令一意胡行卽當拘案嚴懲不貨○漢口薙髮匠因不准入試遂集同行共議罷巿已紀前報當經漢上文武衙署派差緝訪各匠感恩畏法咸俯道聽命工作如常漢榷憲惲觀察榜示轅門謂漢上五方雜處百工齊作齊行罷巿大千例禁依律宜正典刑然而工藝之中類皆少讀詩書罔知法度略懲爲首數人餘者加恩開釋亟應攺過自新幸毋自罹法網 
[閙娼餘話]  
　　前報蕪湖精健營新兵因問柳尋花至江夏里二胖子土娼家與狎客吃醋爭風釀成鬥案各聚蝦兵蟹將爭雄於烟花窟裏轉瞬扭至保甲總局又因不服彈壓遷怒於門　局勇而局員某太守及某剌史並某武員更被列名指駡肆無忌憚事後兩造雖各舁受傷者赴縣騐明秉公懲辦而保甲諸公頗有憤懑難平之氣擬卽具禀大憲紛紛辭差幸有魯仲連其人從中排解統帶徐月亭參戎公幹在皖聞信卽星夜歸來親向保甲諸公解怨釋紛並將爲首滋事之兵丁三名查出重辦局員誼洽寅恭隨卽瓦解冰消至起禍之鴇婦刻由縣宰拘押官媒處俟傷痊再行重辦營哨各官自經此役以新兵皆從潁亳並豫省接壤之某集招來風氣獷悍驟覩撫地華洋雜處五色陸離難免不興會淋漓冉蹈前轍是以日夕派令旗牌官手持令箭巡察於街頭巷尾聲明紀律曉諭軍士刻下各健兒已循規蹈矩知所儆戒又聞袁觀察已面商統領劉觀察請將新募之兵先行撥至東西梁山俟訓練馴熟然後調至此間駐防較爲妥洽統領亦以爲然果爾則誠綢繆於未雨矣 
[西江官話]  
　　署南昌縣何梅閣明府署新建縣朱少莊明府近日以來忙碌異常考試文童甫畢卽接試武童初十日考試騎射十三日卽接試步射躬親校閱可謂王事賢勞不遑啓處○署上饒縣蔣冠羣明府自上月蒞任卽洞悉差役積弊嚴禁預杜不遺餘力往往初握銅符硃點條封偶未諳式差役不免因而生心以爲可玩諸股掌之上迨見明府遇事整飭無隙可乘始相與懾伏惟聞明府與某上憲同鄉意投情洽欲結朱陳因恐照例廻避故尚遲遲未果云 
[求志書院甲午夏季課案]  
　　經學超六　尤桐　彭述古　章炳麟　楊譽龍　劉毅　陳錫恩　特六　劉煌　于鬲　許克勤　丁同方　顧倓基　劉邦霖　一六　顧爾鎭　陳培　顧侅基　汪錫齡　沈齊賢　宋煥　不取二　汪錫祺　孫國仁○史學超三　許史勤 
 
 

Page 3

 
 
　潘敦先　李鼎頤　特二　沈齊賢　潘承謀○掌故超四　儲桂山　吴毓珍　馮澂　潘敦先　特四　胡家鼎　楊毓煇　李鼎頤　顧仰基　一一　黄潤璋○算學超三　崔朝慶　支寳枏　陳志堅　特二　韓珪　崔銘槃○詞章超四　李寳鑄　施贊唐　錢淦　凌貞佑　特四　楊應環　陸祖誥　李鼎頤　汪錫齡　一八　汪錫禾　鄭承祖　汪錫祺　吴爕森　孫國仁　儲桂山　沈福保　汪錫名 
[上海官塲紀事]  
　　前南匯縣汪蘅舫明府以誠交卸赴省道經滬上昨日命駕入城謁見各當道迨至縣署拜會黄大令延入花廳晤談良久○昨日江蘇補用縣王松樵明府夢齡因公來滬詣縣署拜會黄大令飭家丁擋駕○日前翰林院編修李木齋太史盛鐸由京南下抵滬後寓北巿蜚英石印書館昨日入城赴各衙役剌至縣署時黄大令迎入花廳暢叙寒暄良久始出 
[安葬法捕]  
　　法捕房某號三道頭西捕向在小東門外辦公兹以患病殁於公濟醫院擇於昨日出殯克捕頭特遣中西各捕及各包探帶領通班夥役沿途彈壓西人中有誼關桑梓者咸執紼以送 
[乞兒倒斃]  
　　美界北蘇州路岳林寺佛店弄内前晚有四十餘歲之某丐倒斃經一百零三號三道華捕報知捕房捕頭於昨晨飭傳頭圖地保孫順和轉報善堂領棺收殮 
[解犯登程]  
　　撫標滬軍營新募勇丁宋正標與同營蔣福元爭閙持刀將蔣戳傷立時殞命統領蕭雲卿軍門送請上海縣辦理黄大令騐屍後申詳上憲奉批招解曰前飭典史蔡少尉騐明面貌兹已備就公文移請城汛李采臣千戎派撥營兵兩名恊同　差於昨日上午請領醫牌從獄中提出押解出大東門至大碼頭登舟望茸城進發 
[圉人荷校]  
　　某馬車行寍波馬夫唐阿大不知何故赴保甲總巡夏明府公館滋擾明府惡其瞻大妄爲飭差帶至局中笞責五百板枷號新北門示衆 
[請免騐屍]  
　　周某前因滋事經巡防局拘獲送請上海縣辦理黄大令飭差看管候訊閱兩日忽患病沈重差役據情入禀大令飭送請普育善堂醫治延至昨日身死堂中堂董函告大令請往騐屍旋經屍屬投縣禀請免騐大令准之著具自行棺殮切結 
[磅價餘波]  
　　前有謙和洋行控買辦蘇寳生虧耗先令磅價一案曾經中西官判令各邀公正人清算禀復在案現由公正人議得蘇寳生應找還謙和行銀三萬四千餘兩昨由原告律師卜易到案催令繳銀而蘇則偕律師小威金生之繙譯曹吉甫投案申稱此事旣由公正人斷定理應措繳惟其中有一欵尚未查清此欵爲數甚鉅須邀見証逐細查明方可遵斷繳銀宋通剌商之傑繙譯以其中旣未清　理宜再查　赶速查明再核 
[限交失女]  
　　四百四十三號巡捕解送失女口角之陳李氏徐陸氏金朱氏及陳渭廷張金榮陸正高等一千人至廨宋通剌升堂研詰李氏供稱小婦人家在蘇州素以耕田爲活女兒瑞珠今年十七歲向在治下三和里廣東妓館傭工糊口忽於上月初間走失不知去向小婦人在鄉得信特於上月挈同兒子渭廷來滬尋覔緝悉女兒素與著名蟻媒徐陸氏卽亞喉龍　姐之女及金朱氏之女結爲手帕交氏卽邀同金朱氏向陸氏緝聽女兒下落陸氏初允帮同尋緝繼竟一味支吾以故向之理論不料有陸正高等出頭硬霸遂至爭吵被捕拘案朱氏供女兒亞妹今年二十歲亦在三和里某鹹水妹妓館爲傭與李氏之女瑞珠同時走失迄今蹤跡杳然日前小婦人偶與李氏途遇言及同至陸氏家探聽　兒下落餘供與李氏略同陸氏供蘇州人丈夫徐某向在鄉間耕田爲業生有一女素與小婦人在治下傭工現届農忙上月初經氏將女兒　回鄉間帮同丈夫下田工作小婦人於前日回滬不料突有陳李氏金朱氏等向氏曰伊等各失女兒一口囑我代爲尋訪氏以此事實不知悉惟曾允至五福弄地方開設車寓之女名妹妹與氏女及伊女瑞珠等均係姊妹行代爲緝聽不料伊等竟屢來向氏催問並堅欲著氏尋交等語致爭執兹被糾人將氏毆辱爲此鳴捕拘案陸正高供蘇州人現住治下仁慶里與胞妹徐陸氏同居日以負販餬口前日李氏糾集多人突來向胞妹尋釁並被毆辱小的從傍解勸並無帮毆情事張金榮供向在某客棧爲夥住仁慶里前日李氏等糾人將隣居徐陸氏毆打小的亦在塲解　後有巡捕來致一併拘案通剌判將張金榮交保候示徐陸氏陸正高分别交差管押著令交出亞妹瑞珠到案再行訊奪一面派差帶同陸氏至五福弄某車寓確切查明復核餘人一併斥釋 
[押追貨帳]  
　　陸子安控殷攀桂葛純甫等欠布疋價洋向索推諉求賜訊追宋通剌庭訊之下陸供小的係本邑人向爲青藍布生理現在本埠西鄉曹家渡地方開設合茂布米鋪曾與葛純甫所開之復隆興布號往來至上年底止被欠貨洋三月二十八日伊號執事人殷攀桂來鄉賒去白身大布七十餘疋計價洋三十六元經小的屢向催索伊號東夥一味推諉延約現在節届端陽復向理索店主葛純甫忽稱此項貨物係經事殷攀桂冐取現殷已歇出與店中不涉爲此情急具控叩求嚴追殷供鎭江人向在治下老閘地方裕昌太青藍布號爲夥去年有同鄉人葛純甫開設復隆興布號倩身爲經事當因身帮夥以來素無錯悮並未挽有薦保詎料葛赤手立業上年冬間因欠房租無可應付向身商借去皮袍褂各一件典質付租迨今年三月初間葛因事回籍至十八日葛妻某氏托故將身辭歇所有鋪蓋衣箱等物均被扣留身自歇出後因　上人地生疎一時棲身無所遂至落拓無聊不得已向素有往來之合茂布店冐取白身大布七十餘疋變價度日今奉提訊小的自知不合惟葛不應半途將生意辭歇並將鋪蓋行李扣留致身無奈出此下策葛供職員亦鎭江人現在治下開設復隆興布號曾倩同鄉人殷攀桂爲經事初尚安分勤愼至今三月職因事回籍殷竟不管店務日事烟酒賭博甚至糾集賭徒來店達旦通宵毫無休歇並將店中資本宕用二十餘元種種荒唐不能盡述故將伊辭歇詎伊竟敢混向陸子安處誑騙貨物職員初不知情及陸來店索討貨洋始悉此事今奉提訊惟求訊究通剌訊悉情由判將殷交差押追洋三十六元其葛純甫所控宕帳一節且准暫免追究陸唯唯叩謝而退 
[英界公堂瑣案]  
　　包探陳阿九拘解陳阿八到案禀稱陳收買正廣和牌號之荷蘭水瓶盛以自製之水以圖混冐經我與八號西包探同往查出解案請究正廣和遣人投案申訴前情陳阿八供廣東人所有荷蘭水一百餘瓶均向正廣和買得並非收買賊贓宋通剌以陳阿八之洋瓶雖由正廣和賣出惟不應裝盛自製之水混冐牌號着罰洋五十元○包探黄四福禀稱董阿五所設衣攤上失去布衣綢馬甲各一件報捕後查係董之友人李金福所竊拘案請訊董投案申訴前情李金福認竊求恩通剌判將李金福管押七日贓還失主○一百八十三號華捕拘解鄒友羅到案禀稱鄒不知因何與葉陽春口角竟持切麵刀將葉砍傷爲此連刀一併送案請究葉陽春訴稱受傷後曾至醫院求醫據醫生言須閱一月方可告痊鄒友羅供一時忿恨致與爭執並非有心通剌判將鄒友羅押候葉陽春傷痊再核○楊阿福前因犯竊解回寍波今又來滬經包探顧阿六拘獲送案通剌略詰緣由判將楊阿福笞責一百板仍行遞解回籍○三百四十六號華捕拘解在棋盤街聚賭之洪阿三主廷榮到案請懲通剌以洪方二人犯賭清眞判各枷號五天○野雞妓王金寳在途拉客爲三百十四號巡街捕所見當卽拘入捕房昨晨解案通剌着赶緊回籍不准在滬逗遛○包探倪順全解送沈阿和朱來順至案禀稱李富發失去杉板船一隻查係朱來順所竊而沈適坐在船上故一併拘案李富發申訴前情並請領贓朱來順供認竊船沈阿和供因不知是竊來之船故趁船渡浦通剌判沈阿和無于省釋朱來順管押一月○包探范進才拘解行竊趙阿虎等四家零星物件之沈忠太請究通剌判押十天贓給失主領去 
 
 

Page 4

 
 
[賑電紛來]  
　　五月初二日嚴佑之善士自錦州來電云少欽小舫子眉陶齋子萱曁日報館諸善長大人鑒霖到津永平已有人去聞奉省災重兵荒相繼前此兵民失和人心離散奉省爲國家根本之地非妥爲優恤不能收已渙之民心故與士翁杏翁商先籌墊二十萬金帶去面懇𧃍帥奉直并籌霖於廿四抵錦連日分投下鄉十分中有三分朝不保暮之勢向無麥熟守至秋收有四月之久上户變中户中户變下户不堪設想雖有廿萬不能遍及我輩食毛踐土無可報効藉義賑以宣布朝廷盛德俾災黎咸感皇上高厚之恩務乞諸善長大聲疾呼登報招徠天下之大名公鉅卿受恩深重者自必激發天良毁家抒難不勝盼禱之至嚴作霖百叩○津海關道盛杏蓀觀察致席子眉先生嚴小舫觀察曁則敬函云頃接廿五日來電知浙捐制錢二百捆每捆廿千交禮定裝津二批賑米五百包交飛鯨裝津俟到卽當點收撥解前公平運到頭批米五百包己交禇敦翁專放寗河聞該處飢民無所得食每日餓斃者約數十人一處如此他處可知哀此孑遺罹酷胡慘又頃得本日晨嚴佑翁錦州來電云寗遠災况目不忍覩愈東愈甚加以地勢寥闊災民更多况倭人收拾人心己在海城放賑尤不能不極力拯救以顧大局此次籌欵約非百萬不可屬卽從速設法解濟等情查此間官欵萬分短絀無可挪墊南中勸募早成弩末卽使竭力設法亦安能得如此鉅萬惟旣經開查斷難歇手且災黎性命呼吸奚忍坐視再四思維惟有函懇諸公念時局之有關憫窮民之將盡於無可爲力之際盡法勸籌但期多募一金卽多救一人性命千狐之腋卽以成裘數金之施亦可造塔功德所在奚止身受者感恩己也佑翁來電四紙附上卽祈節錄登報俾南中善士見者惻然庶冀解囊慨助耳專此卽請善安不盡愚弟期盛宣懷頓首四月廿六日附嚴佑翁錦州來電季晏盛大人鈞鑒廿四抵錦路過寍遠災况目不忍覩愈東愈甚一縣有内地四縣之大寗遠一州已有廿七八萬口錦廣新海四邑在外節過小满纔種十分之三四欵項固少人手亦來不及乞杏翁與士翁誠翁商飛速挪墊衛化寳十一萬飭高養之將所帶得力之人帶來銀交伊帶下聞倭人在海城放賑收拾人心廣寗與海城交界擬辦廣海一帶以收渙散之人心此次非籌百萬金欸不能拯救周少翁亦以人欵俱少爲慮乞公大聲高呼多方籌集以救　民以維大局霖叩上海北巿絲業會館恊賑公所施則敬子英甫鈔登 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　倡婦吴佩香被鴇婦陳王氏雇收生婆周氏打胎以致殞命二十五保三圖地保曹福卿投縣禀請臨騐此已見諸報章昨日英讞員宋通刺飭差將鴇婦陳王氏傭婦顧沈氏收生婆周氏移送至縣黄大令發交官媒看管聽候訊辦○積竊曹阿甫屢次遞解回籍旋復來滬行竊天成綢莊紡綢破獲後經法公堂移送至縣黄大令飭收入所中隨查悉該犯原籍漢陽縣因飭書吏備文遞解回籍 
[法界捕房瑣案]  
　　昨日鄭大令蒞八仙橋捕房命提包探在武寗輪船拿獲扒竊銀洋之陳厚生至案著照原斷枷號月　满　　○德源館主蘇坤乾控陳根泉藉端滋擾大令訊供後著押候笞責昨日命提到案照原斷掌頰八十下申斥一番卽行開釋○　竊李新發　鄱陽輪船竊取周姓客對時表一枚報捕緝獲經前讞員葛同轉訊供判令枷號二月期满責釋昨已满期大令命帶案疏枷笞責二百板押候訊核○扒竊王阿林在德源飯館門前竊取不知姓名客銀洋若干當塲拘獲交巡捕扭入捕房大令訊供之下判令笞責還　昨日帶案斥釋○船户陸阿富探柴長茂帮同姚雲發毆傷船夥前讞員葛同轉訊悉情由判令枷號一月昨已期满大令命帶案疏枷笞責一百板押候覓人保釋○王其賢探喬樹堂竊取鋪蓋大令訊得並無實據命押候飭探查明核奪昨日包探禀稱奉諭查得王所售烟膏用土渣煎成至竊取鋪蓋一事查商比隣均稱不知恐其中尚有不盡不實之事大令命提喬到案申斥一番卽行開釋 
[美捕房瑣事]  
　　木工湯錦泉向在北四川路某木作内操工前日午後失斧頭一把指同夥桂全所竊正爭閙間已將原物尋獲桂全謂其誣指誓不甘休經旁人　解令湯備香燭服禮湯苦無所有不得已將布褂解下質錢使用事遂息及衆分散湯復投捕房以拆梢等詞控訴捕頭命喚巡街捕拘案湯遂喚同某號華捕將桂全扭入捕房歴訴前情捕頭謂湯旣誣人行竊又來誣告本宜重辦姑念初犯一併斥釋○山東人陳小毛賃居裏虹口寳昌繅絲棧後面向充法工部局掃街夫役法界西新橋附近居民趙慶芳者松江產也有女小字阿翠細數芳齡纔符花信陳每至趙門首灑掃必與女眉來眼去情魔旣惹遂於前晚工畢時誘女回家藏諸靜室至昨午十二點鐘趙妻吴氏率帶二老嫗追蹤而至因得尋見氏囑二嫗將女看守已卽奔至捕房控告捕頭立遣包探張阿五往拘候解○浦東人朱金發竊取楊樹浦相近鄉人馬阿三家衣服等物前晚在百老匯路經包探倪順泉查獲解入捕房至昨晨倪探將原贓吊齊捕頭命押候解送公堂訊辦○粤人文阿長住居美界乍浦路電燈公司左近家有女婢年甫十　前晚忽然走失文卽奔告捕房請緝捕頭允之已諭令包探訪查矣 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
