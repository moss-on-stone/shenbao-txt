# 1900 - 98 - 4909695

 

Page 1

 
 
[勸募印度振捐] [  申報館協振所啓]  
　　印度自前歲突遘奇災遍野哀鴻死亡相繼迄今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋樂善之士曾捐助巨金全活甚衆今印度亦遘奇荒揆之理尚往來之情自應代爲籌募四方好義君子想能不分畛域慨解囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄清單以清眉目虔叩仁施諸維德鑒 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黄之功臣青囊之盛業誠醫學入門之階梯也刊印行世板久燬失耕餘堂主人覔得精本托本局詳加校印帋墨精良字跡放大不費目力計正續兩集共計二十本價洋四元世有欲樹杏林之幟者請臨上海三馬路申昌書室並各書坊選購可也　　　 
[勸募印度振捐序]  
　　嗚呼天災流行國家代有古今中外具有同情昔年中國晉豫大無道饉相望歐西人士心焉憫之駐新加坡英總督施密司君及英京倫敦府尹威德海君叅贊瑣羅比君出爲提倡勸諭各屬紳商得募集振捐銀三十餘萬兩解交華官代爲施放此雖西人之不分畛域好義急公然揆之天地好生之心國家救災卹鄰之道固亦理所宜然也今者英國所轄之五印度突遘奇災自前歲迄今甘霖未沛哀鴻載道赤野不毛核其被災之區多至面積三十萬英方里飢民多至五百萬人轉徙流離嗷嗷待哺草根旣經食盡煮土未足充飢是卽鄭監門流民之圖亦未能繪此困苦顚連之狀雖得英政府發帑施振海外好善之士踴躍捐貲終恐如一滴楊枝未能大千灑遍駐印度英總督睹此情狀惄焉心傷馳電告災請爲設法勸振竊思上海爲通商大埠富紳殷賈林立其間且皆樂善好施洞知大義故一遇各省偏災相告無不立解囊金印度雖在遐方而善舉則一矧被災之重待振之殷較之昔年中國晉豫凶荒猶非同年可語則海内仁人君子其將何以宏胞與之懷耶且卽以尋常往來之情論之昔中國饑則英爲募籌巨欵今英之屬士饑則中國似亦宜助以巨資曩者春秋時晉飢秦輸之粟秦飢晉閉之糴史册譏之垂示千古中國不少讀書明理之士諒能引爲前車毋使海外董狐於青史中以微詞相詆也記曰人之欲善誰不如我請事斯言幸毋退讓募成之後當將捐册寄交英政府譯以西字藏之史宬俾知此日印度之災活我黎庶皆出自中國諸大善士之賜而鑄金事之傳之數千百年之後海外士庶猶能稱道姓名以爲之數君者皆於我有厚惠而不可須臾忘者也是非功德之所及者遠而聲名之所播者遥乎又豈僅皇天無親惟德是輔福佑之來固捷於影響哉 
本館前以印度饑荒爲作勸華人慨輸印度振欵說登之報簡兹英總領事霍必蘭君致書本館協振所以印度災情甚重請爲廣募振捐本館旣將原書照登於報復遵來意設法勸捐訂成捐册若干本分致同儕廣懇中國紳商各解囊資相助并爲代製序言弁諸捐册署名者首英總領事霍君而以襄辦朱君佩珍施君則敬陶君棟虞君和德席君裕福次之蓋以善舉本畛域之不分振恤亦鄰邦之恒理而此事實創於霍君之函各故不敢掩其慈祥愷惻之心惟是本館協振所雖從諸君子後殷殷以救災恤難自任仔肩而仍有藉乎海内仁人爲集腋成裘之舉側聞浙省大吏刻已有銀一萬彚交印度俾救飢黎因思好善樂施之人尤推滬上一隅爲最是以歴年振欵奚止如沙聚恒河内地飢民全活甚衆今幸天心悔禍中國各省尚無急振之需而印度適告偏災爲乞糧之請觀其呼號求救則待振之急如星火已可概知量緩急之情似宜急其所先爲海外一蘇涸鮒當仁不讓見義勇爲想諸大善士必能聞風興起踴躍捐輸毋令祖生著我先鞭而使海國哀鴻以越人視秦人之肥瘠相誚此則本館協振所所馨香禱祀以望者也[  本館附識]  
[本館接奉電音]  
　　昨日午前九下二刻時京師飛電傳來上諭一道敬謹譯登○三月十四日奉上諭袁世凱奏舉劾屬員請旨分别勸懲一摺山東惠民縣知縣柳堂前署禹城縣候補知縣向植旣據該撫聲稱堪備循良之選卽著傳旨嘉奬候補知縣童受淑貪鄙躁妄物議沸騰張祖詒罔利營私罔知閑檢試用同知林溱惟利是圖行同巿儈縣知縣楊昭程遇事　頇操守難信調署城武縣安邱縣知縣俞崇禮辦事任性不洽輿情前署清平縣候補知縣王錫光性躭逸樂玩視民瘼滕縣典史吳恩蕃操守平常聲名狼藉均著卽行革職招遠縣知縣邰鴻賓才欠諳練鉅野縣知縣車紹儼人地不宜朝城縣知縣王藝時性情委靡均著開缺另補以肅官方餘著照所議辦理該部知道欽此 
[蹕路清麌]  
　　京師采訪友人云皇上奉皇太后駐蹕頣和園内廷當差官員均須赴園中值班其中惟軍機及閣部翰詹設有他坦此外如營汛地面官帶領引見之書吏人等以及外省入京陛見引見人員皆須就左近稅居以致房價驟高數倍恭聞此次懿駕進園時除步軍統領衙門例派綠步兩營弁兵沿途站立并由園中值班武弁兵丁常川護守園墻外端邸復添派虎神營兵若干名自西直門外沿途扈從進園旋卽駐紥馬家廠地方以昭愼重 
[請删苛例]  
　　天津國聞報云美利堅國近又袒護工黨議定苛例虐待各埠流寓華民我華各紳商爰於上月下旬就中華會館集議禀請駐美大臣伍秩庸星使向美廷駁詰以期消禍於無形苛例維何照列於左第一欵美國庫部大臣合當委權致各關口司理保護本國工人並嚴訪華要私走入境諸官員須加意整頓禁止華工私走入境諸律例或更或補隨時酌宜第二欵華人執有護照欲進美境經關口稅員或委員審騐其照與國例相背不准登岸判撥回華倘義華人欲向國家分說衙門遞禀求情再審限定於判斷後三日内遞禀三日以外不得准情第三欵凡華人有如前欵議論經國家分設衙門批不准情後仍欲向總署或委員臺前遞禀求情再審亦如前論限定自批銷後三日遞禀三日以外不得准情第四欵凡有如前論之案件若經稅員委員判斷准該華人登岸後如有官員欲呈控再 
 
 

Page 2

 
 
審可由國家狀師處轉交國家總巡捕官酌奪將該華人押回倘欲保出要具穩固擔保銀五百元方准保出籌策對審如經再審判撥回華仍欲求情再審又要具擔保一千元第五欵凡屬美國控告之案移案至總署者所有各衙門口供証據堂判限十日内繳呈候國家狀師辨别其是非如國家狀師看其口供證據無可控告之理卽能依國家分設衙門判斷釋放華人登岸第六欵如有案經委員審判之後仍欲移回國家分設衙門或總署再審者所有歴來口供國家分設衙門及總署皆能有權澈底考騐惟新審口供不准收入總署第七欵歴來大小關涉華人進美等案件總署有權考騐各欵律例或釋放華人登岸或撥華人回華第八欵美國大小律例可能禁止華人進境以保護美國工人利權者隨處地方官員合當竭力舉行若華人有未願撥回華多方辯駁則歸庫部大臣定奪如有經庫部判該華人撥回後仍見其在美國做工者不論何地何人可能控告於有司不論何地何官可能判定撥回應卽將審判之證據紙交與關口稅員互相協力准行設有華人或謂伊是美國土著爲美國籍贯之民要求進境之利便如經稅員未准進境後至委員臺前求情更須嚴密查騐不得稍縱因此爲至大機會俾華人可乘機辯駁以進美境也如有華人如上所論地方官或委員准伊爲美國籍民登岸在該地方官或委員必須會同稅關人員大家合意至少亦有一信實白人作證及有土著美籍紙方能准行至該憑據紙係自伊誕生一歲内報明註册方爲確實第九欵如有華人偷關入美不論美民美官查獲隨地方官或稅員卽須判斷撥伊回華無庸查騐該華人前日在華如何做作或本有准他復回美國之例但他不向稅關取護照而私偷入關是爲自累第十欵所給華人復進美國之護照係爲保護該眞實合國例進美華人而設惟美廷委員要查得其眞假其中或有以假混眞先是後非或有將其回美護照賣與别人冒名而來者如此之類若搜出有據則此照無用不得狥情是藐視國例有嚴懲例詳在刑部律例重修篇五千四百八章及五千四百四章五千四百七十九章第十一欵美國委員例本無權出照保護華人來美無論查有土著華人及各等華人如該護照係委員發給者稅關官員概不准之且闔國官員倘見到此等護照當卽查獲送呈庫部大臣嚴核第十二欵凡來往華美輪船該輪船水手及各樣人等若係華人必須每名認保單五百元經庫部委員查騐然後准行每船到美船上華人水手人等雖有要事不准登岸且該船啓行回華時必須經稅員查騐各華人水手等齊在換憑據紙方准開行 
[惠普商民]  
　　南昌采訪友人云江西各屬釐卡其見諸文牘者不下七十餘處此外尚有分卡八九十處自通都大邑以迄鄕僻之區棋布星羅一望皆是其抽釐也例應塡給三聨印票乃另有所謂小票者大都由司巡私入慳囊彼中人目爲紅錢約計一年之中所入幾較釐金倍蓰去歲言官據實叅劾欽奉上諭分設之卡應行裁撤者卽予裁撤或酌量歸併并嚴禁小票紅錢名目一律給予三聨印票毋任委員司巡人等藉端弊混等因欽此當經松鶴齡中丞欽遵轉飭確查籌議在案旋由藩司張筱船方伯詳請將左蠡卡歸併吳城下卡九子石卡歸併上高卡秀江卡歸併昌山卡後又裁酌印霞江卡鷺鷥口卡劉家嶺卡小路口卡草坡卡一堡頭卡新弄口卡渡口卡黄柴園卡馬鞍山卡中丞據情奏覆欽奉上諭知道了欽此日前已遵飭各釐卡委員欽遵辦理矣 
[謡傳匪警]  
　　武昌訪事人云鄂省民情浮動每喜散播謡言自匪人楊國林卽李成能正法後謡言爲之稍息乃近日街談巷議僉云有會匪千餘人匿迹武漢等處約期三月初六日揭竿起事爲楊復仇并云已有匪黨多人在黄陂潛伏一時此倡彼和衆口沸騰民心颇爲惶懼湖廣總督張香濤制軍聞之立飭署湖北按察司孟志青廉訪督中恊　漢卿協戎督同闔城文武官員各率兵役嚴密梭巡一面檄委某武弁督帶兵丁星夜馳往黄陂查勘一切旋卽回省銷差據云黄陂境内安謐如常並無匪徒溷迹惟是處木蘭山眞武廟相傳偶像素著靈應每逢三月鄕民之喜侫佛者咸往進香日來香客紛集以致有此訛言制軍頷之近日省垣各員弁查夜頗極認眞鈴柝之聲終宵不絕相彼小民當可高枕而臥矣 
[拳匪未靖]  
　　天津訪事友來函云津郡城鄕各處幼童之習義和拳者雖經地方官迭次示禁終未能盡絕根株近來并幼女亦習此術名之曰紅燈照河東小營門内外及津西楊柳青鎭均有匪人暗中傳授紅粉嬌娃幾變爲綠林俠客日復一日謡諑紛騰到處粘貼匿名揭帖造言生事各國駐津官商先事豫防禀請本國調集兵艦月初某日已有英艦兩艘來泊大沽口外工部局現又運到快砲一尊噫外患内憂日見侵逼有地方之責者奈何不早爲之防哉 
[雷厲風行]  
　　寗波訪事人云府尊高嶼卿太守前以娼家妓女勾引少年子弟蕩産傾家下令驅逐而蠧差猾吏卽借此詐騙錢財鄞縣徐大令復以青鞋黨蕩婦勾通淫棍僧尼引誘良家婦女拜佛燒香恣爲淫亂爰各出示嚴禁兹特照錄於下府示曰寗波府正堂高爲曉示事照得本府歴任地方首以勸民勤儉爲本嚴誡賭棍流娼一律改過遷善概寛旣生勉其將來業經分别剴切示禁在案果知悔悟咸予自新如有怙惡不悛仍敢違犯者本府耳目甚周必當訪查確實設法獲辦决不肯輕出訪牌假手差役使若輩得藉查禁之名持此一紙官符視爲鋪家錢票肆意挨家索擾以爲詐贓之具也兹訪聞流娼金姓業因畏法乘輪遠避乃竟有冒充衙役前往向該流娼多方恐嚇索費情事瞻大妄爲至於此極除密查訛詐之人獲案盡法懲治併行縣一體查察務獲外凡賭徒訟棍流娼等皆當懍遵告誡及早另謀生業倘敢仍蹈故轍則是冥頑不靈自貽伊戚惟有執法嚴懲决不寛貸合行出示曉諭爲此示仰合郡諸色人等一體知悉特示縣示曰鄞縣正堂徐爲出示諭禁事照得本縣訪聞有等不法蕩婦名曰青鞋黨在城鄕菴堂寺廟明爲念佛打七暗中勾通淫棍僧尼引誘年輕婦女聚集拜佛男女混雜乘間淫亂醜聲沸騰行善之地變而爲藏垢納污之處傷人名節敗壞風俗莫過於此言之實堪痛恨本縣雖執法森嚴然亦愛民如子不忍不教而誅除密訪嚴拿外保行出示諭禁爲此示仰該蕩婦僧尼淫棍及被誘婦女知悉爾等須知婦女入廟燒香尚干例禁若藉此勾通淫棍引誘婦女乘間奸淫其情罪尤爲重大被誘婦女苟不願受辱當時固不難宣呌事後更易於告發今遠離家庭甘心淫亂亦屬厥罪匪輕住持僧尼若非得財隱匿卽屬通同淫亂罪不容誅至於淫棍當知男女和姦尚有應得之罪兹設計勾誘敗人名節且當時不無强暴情形更屬罪大惡極自示之後均須革面洗心各安本分並不得有青鞋黨名目倘敢復蹈前轍一經訪確定當一體嚴拿到案盡法懲辦决不寛貸本縣言出法隨毋得視爲具文自貽後悔其各懍遵毋違切切特示 
[津門火警]  
　　天津訪事友來函云津門自紫竹林福商義洋行被火後祝融氏無日不惠然肯來且有一日而焚及三四處者上月二十六日宫北某海味店失火延燒三家翌日河東興隆街又兆焚如延燒六七家同時宫北大獅子胡同對門同源永後某棧房亦遭回禄之災幸人手衆多卽時救滅至本月初二日河北大街泰恒雜貨店不知因何起火延燒二十餘家計房一百數十間同時城内府署西首金姓二道街沈公館均遭火刼大厦連雲悉付一炬其時河東水梯子亦有小災迨初五日清晨六點鐘後居人曉夢初回忽報紫竹林下海大道文泰昌布鋪被火延及左右鄰二十八九户樓房約八九十間初七日清晨院署業門　街南首某廣貨鋪因煤油肇禍以致烟燄衝霄不可嚮邇延燒街巿三條西首自毛賈夥巷至城下東首沿河大街直至鐵橋南首至毛賈夥巷對門大胡同計被災鋪户約二十餘家直至午刻始得烟消火滅以上所錄皆係巨災其旋起旋滅者尚不在此數何吳回氏之不憚煩乎 
[漢皋火警]  
　　漢口訪事友來函云本月初十晚九點鐘時漢鎭英租界中街口某洋貨店不戒於火霎時光燄燭天鑼聲震地各鋪水龍 
 
 

Page 3

 
 
夫役一聞警信卽風馳電掣而至救火會各西人亦賈勇偕來相率汲水圍噴無異跳珠濺玉時閱一點鐘之久始得火熄烟銷欠燬中西房屋數間尚不致蔓延無際 
[江漢炳靈]  
　　漢口訪事友來函云上月二十六夜龍王廟江心湖南巴桿船失火被焚船中有某姓商人托裝牛皮若干約值銀數千兩事後某商投夏口廳署以船户縱火等詞禀控陳少石司馬准詞飭將船主提案待訊○署理夏口廳仁義分司丁少尹禄名瓜期已届日前由署漢陽府施鶴笙太守札委改署蔡甸巡檢少尹奉札後卽趨轅叩謝俟交缷清楚擇吉履新○漢陽大别山麓有梵宇焉内供祖師眞人偶像每届誕辰男婦老幼不遠千里而來梵唄聲喧隆隆然如雷貫耳本届循例舉行鐵政局某總辦恐有匪人混迹其間禀請上憲派員督勇嚴加防範亦思患預防之意也 
[憲節將臨]  
　　昨日本邑官塲探悉安徽巡撫王芍棠中丞之　將次蒞滬英美租界公廨讞員翁笠漁直刺遂飭差至觀音閣馬頭預備迎迓 
[函請重辦]  
　　日前江海新關稅務司雷樂石君查得浦東永泰等雜貨號專收賊贓爰將號主吳立剛等移送道轅發交上海縣署訊罰兹者雷樂石君復函致道轅略謂本關前因浦東關棧屢次被竊查獲窩家永泰等鋪主各人犯送請發縣審辦業蒙札發上海縣提訊明確分别責罰並解罰欵洋銀三百六十元到關本稅務司准此查該鋪户永泰森太以及池礦新局等各家所存物件無非賊贓實屬均係惯作窩家非得從重嚴辦不足以警將來今祗如此責罰殊覺太輕深恐以後浦東地方仍難安枕鄙意照此情形萬無輕辦之理似應再請飭縣除將各該窩家所有來歴不明之物一併入官外並須將該各鋪號局所一律封閉不准再開亦不得另遷他處至於業已獲案各犯更應按律重擬其罪庶司以免效尤而不致貽後來之患云云不知道憲余晉珊觀察果能如函重辦否 
[嚴禁淫書]  
　　前年滬城唐家弄周月記書作主周某曾印售金瓶梅等淫書時代理蘇州關監督江蘇候補道黄愛棠觀察方綰上海縣篆嚴飭查禁不准徇情兹代理縣篆之戴子邁明府最惡淫書貽害子弟因於日前會同英美法各租界讞員大張示諭並派差嚴密查拿又恐周月記故態復萌因諭令密往訪查毋許隱暪致干併究 
[神誕拈香]  
　　本邑小南門外倉橋南首向有水神閣俗傳建以鎭壓火災昨爲神誕之期司其事者貲召清音一班秦樂以娱神聽各當道均往拈香循向例也 
[浦濱賽會]  
　　本邑浦東楊家鎭向有楊太太廟不知所祀何神前日村中好理者舁偶像出游前導除旗鑼傘扇外有臂香臂鑼執事馬敕印馬對子馬約二十餘騎逍遥傘二十餘頂清客二班沿途鼓吹聲韻悠揚其俊僮之扮成蕩河船等劇者迷離撲朔莫辨雌雄玉貌花容尤足令人消魂心醉所過之處觀者塞途亦一時盛會也 
[讞案仍停]  
　　前日爲耶穌受難之期各教堂舉行彌撒大禮西員例須入堂瞻拜無暇從公是以英美租界及法租界兩公廨均暫停讞案閱三日又爲耶穌升天之期大典所關西人仍須停辦公事迨十六日適逢禮拜故各案均須遲至禮拜一卽本月十七日方由捕頭解請讞員判斷也 
[彌撒禮成]  
　　昨日爲天主教中爲瞻禮之期裏虹口南潯路天主堂中先期懸燈結彩陳設一新午前十點鐘時本堂主教貝司鐸身披祭服舉行彌撒大禮一時中西男女教友之到堂瞻禮者蹌蹌濟濟不下千餘人男東女西恪恭將事至十一點鐘時祭禮已畢始分道而回至昨報所云外國清明實係耶穌受難之日非降生也合附正之 
[不准保領]  
　　前者李秋泉與黄振義二人因爭蕩姘婦吳秀貞投英美租界公廨互相訏控讞員翁笠漁直刺倩襄讞委員張柄樞司馬訊之以李黄二人均係姘夫各不准領飭將吳秀貞發交棲流女所擇配詎料黄振義忽赴道轅上控道憲余晉珊觀察札行公廨飭卽提集覆訊前日吳秀貞之母吳陸氏倩王金山具保投廨遞禀求准領回司馬恐由李秋泉黄振義二人串令來案朦保因斥逐不准仍諭將吳秀貞發棲流女所留養 
[上海巡局紀事]  
　　有楊聽濤者向在南巿钩玉弄開設松盛米店曾撫一螟蛉子名曰記生嗣因不務正業驅之出外流落街頭早與鄭元和爲伍矣邇者聽濤因病逝世記生遂糾集卑田院中人前往滋擾聽濤之婿名子彝者訴諸伊舅沈西園解送二十三七鋪巡防局禀請究辦局員邱友林二尹提案研訊之下姑念事係初犯判責一百板復令楊姓給予洋銀三枚取具改悔切給攆逐出外以後不准再往滋閙違則究　○小流氓朱金金前因屢次向人訛詐控經地方官笞責遞籍近又濳來滬上故態復萌前晚至南馬頭悅來軒茶肆中强借錢文不遂所求突將玻璃窓撃毁胡言亂語滋擾不休肆主婦陳傳氏怒喚地甲到來拘送二十七鋪巡防局局員邱二尹向之研訊惡其枯惡不悛判令以竹梢鞭背三百下笞臀二百板責手心一百下勒令具呈改過切結存案備查諭以嗣後如敢再犯定提重辦○日前陳豐記號主遣收租人某甲至二十三七鋪巡防局控稱房客王子山虧欠租金屢索無著請卽押遷局員邱二尹限於本月初十日遷去王不肯遵斷昨日甲又投局禀催二尹命地甲前往傳諭著卽日遷去如違帶比 
[法租界捕房紀事]  
　　魚販沈炳林虧欠金合順魚行往來帳項六十三千有奇行主控諸法界公廨讞員朱森庭明府訊供之下著押候人銀並保昨日沈友某甲繕具保狀投捕房求保出外清理捕頭允之○賭棍張某向以翻天印倒脫靴等各名目愚弄鄕人迭經明府懲辦終于怙惡不悛前日又在洋涇浜設攤誘賭適爲某號巡街捕所見解入捕房捕頭令押候解送公堂禀請懲辦○小偷某甲竊取某姓家花盆携至城河浜沿途求售適爲某包探所見拘入捕房捕頭令捕候解送公堂禀請訊辦 
[美租界捕房紀事]  
　　浙江寗波府屬某邑人喬桂毛在外虹口怡和馬頭工作昨午放工時乘間竊取鐵練一條適爲五百零六號巡街捕所見拘送捕房捕頭令押候轉解公堂禀請讞員翁笠漁直刺訊辦○前晚公和祥馬頭工人楊阿寳竊取棧中草帽緶數捆爲管門西人所見扭交五百六十一號巡街華捕送入捕房捕頭令押候轉送公堂禀請懲辦○甬人王登奎不知所操何業携其梅鶴僑居虹口新記浜路第十號房屋昨日潜將比隣某姓小孩臂釧騙去事爲孩父母查知向之理論非但不服反敢行兇於是將王扭至捕房聲訴捕頭令押候解送公堂禀請訊究 
[三月初五日分發人員掣簽名單]  
　　新海防掣簽主事陳廷賛河南監刑部都司務趙邦基山東監户部○勞績掣簽郎中汪大燮浙江舉户部主事余楶安徽監户部聨綬廂藍漢户部聨章廂藍漢工部世鏞廂黄漢户部知府蕭文昭湖南甲浙江直禁州知州王鑒江蘇舉安徽○進士掣簽知縣吳學曾河南甲廣東○優貢掣簽知縣劉應鎬直隸優貢四川○議叙掣簽知州萬昌廂黄满廣西通判程彭年順天監廣東○噖請掣簽通判崧壽正黄满陜西○議叙保奏掣簽知府承恩正藍满江西直隸州知州全煜正藍蒙陜西知縣郭宗鎬山東供事河南張崇勳山東供理福建李元爕直隸供事山西李兆鏞山東供事廣西 
 
 

Page 4

 
 
   
 
 

Page 5

 
 
　 
夫病不求藥全生者寡藥不對症難活者多且人有少長不同故用藥多寡亦異本公司禮延西士精心鍊製燕窩糖精益壽延年功冠參茸具百藥之功抱衆藥之效有益無損奏功甚速無論男婦老少四時八節有病無病皆可常服除疾之功實如響應近來名公鉅卿爭相推許譽美之書不絕於途踵門求購者戶限爲穿有應接不暇之勢按燕窩糖精其味和平開胃健脾能撫正氣正氣勝則脾胃强脾胃强則精神自來病魔卽去無論何病服卽奏功且異常適口故童叟皆願常食也至食用之法有病之人每早以燕窩糖精五錢開水冲服或隨意乾食大見功效無病之人每日隨意服一二兩或調蛋花或冲人乳或泡紅茶或冲牛乳或冲咖啡或冲開水一月之後則身體强壯百病不生此係五洲試騐之妙品四海應效之良方諸君子衞生有志一經嘗之方知言之不謬耳　南洋華興公司謹識 
 
 

Page 6

 
 
   
 
 

Page 7

 
 
   
 
 

Page 8

 
 
瑞和　又　晚往長江　怡和行 
玄海丸　又　晚往煙台天津　郵船株式會社 
通州　又　晚往烟台天津　太古公司 
黄河　又　開往定海　太古公司 
江天　又　下午往寗波　招商局 
[三月十九日出口船禮拜三]  
寳華　輪船　晚往長江　鴻安公司 
鄱陽　又　晚往長江　太古公司 
[三月二十日出口船禮拜四]  
大井川丸輪船　晚往長江　郵船會社代理 
 
 

Page 9

 
 
應訊懲於以辦理尚　飭　管押前晚倩襄讞委員吳明府覆訊顧張供　訊不詳情系小的等從前　與尹朱以和識是日進　相逢意圖苟合叩求恩典明府著疎去所荷之枷釘上脚鐐收入自新所候據情通禀上憲批示核辦○譚和尚販賣私鹽横行不法經代理縣篆之戴明府訪拿到案前晚倩襄讞委員吳明府研訊譚一味狡賴不肯直承明府怒判令重責三百板發爛泥渡犯事地方枷示一月○丁春榮控丁阿關逞凶逼醮被毆受傷吳明府提案訊鞫丁春榮供小的係本邑西北鄕顓橋鎭人次媳盛氏夫故守節近被同姓不宗之丁阿關逼令再醮次媳不允阿關瞻敢於前日黄昏時率領多人毁門强搶并被劫去衣物若干小的第三子明發出阻被毆受傷叩求騐明訊究明發所供相同明府飭仵役騐得明發額角受傷諭自行醫治飭差傳地保到案訊明情節再行提究 
[英美租界公廨紀事]  
　　新閘廣仁體善局不知所辦者是何善舉而司事何世森則年來頗有積蓄日前曾託其友王佐宸李玉山二人爲媒納洪姓女爲簉室大婦某氏雌虎也何素有陳季常癖一聞獅吼觳觫若釁鐘之牛以致閨閣之中時聞詬誶何不能爲煮茗添香者左袒眞有如元人曲所謂好教我左右做人難者洪氏知此間不可以一日安居遂乘人不備時效黄鵠之高飛遠引何偵騎四出旋知氏在英租界满庭芳弄某花烟館作皮肉生涯因卽向之理論而龜公鴇母一味恃蠻不得已具詞控諸英美租界公廨並指王李串爱讞員翁笠漁直刺准之昨日飭差將王拘獲押候訊供○廣東人李可相曹澤生在虹口廣東街股開茶食店已歴多年日昨李忽具詞控曹澤生吞没股本翁直刺准之卽著提曹澤生至案押候訊明核奪○日前周王氏投案訴稱鄰婦董王氏誘匿女凶阿林向之理論反敢逞兇直刺察閱禀詞以所控如果屬實董王氏殊爲不法遂飭差提案交官媒看管候訊○前者舟子楊阿二爲陸秀钧裝載菜餅至某處駛至南巿大東門外大馬頭左近忽有北巿裕大船局通遠小輪船乘風破浪迎面而來楊船不及避讓竟被撞沈事後陸卽具詞投上海縣署控告代理縣篆之戴子邁明府飭史備文移請英美租界公廨協提訊究直刺接閱來文立卽簽差往拘詎料局生王也雲舵工王金山早已聞風避匿公差守候多日蹤影毫無無可如何乃據情回禀直刺昨日直刺已備文移覆縣署矣 
[善捐誌谢]  
　　昨蒙湘寗劉福房大善士慨助公堂經費洋一百元又余葆康善士求項恙速愈洋二十元心願助主施棺洋十六元天泰木行鋸斷木料二百叚與　爲善推恩先逮乎羣生眞宰有靈福報必隆於異日後先祗領幻感實深謹綴數言藉伸謝悃上海六馬路仁濟善堂董事嚴信厚楊廷　黄宗憲朱佩珍施則敬劉芬謹誌 
[輸將踴躍]  
　　昨本埠同昌洋貨號因鄰居失愼親友慰臨特將謝筵资移助振欵爲諸君造福計交到洋五十元劉麟書善士七旬壽誕將答席費移助洋五十元藏虚齋羅洋五十元金陵隱名氏洋五十六元無名氏洋三十六元鎭邑無名氏三十元明德堂主人爲舊恙并室人肝恙求神佑洋五十元瀬陽吉才誠心求子小洋四百零八角龍洋十元俞福謙元二十兩六錢存義公來山西無名氏元三十二兩四錢九分蔚長厚來福建安遠分署史峻悠洋二十元杭州萬陶氏爲孫彭齡慢驚求痊洋五址元恒孚來守拙子五户洋九元小洋五十七角諸善士於青黄不接之時爲此誼薄雲天之舉宅心仁厚延禧篤祜於此舉卜之矣上海六馬路仁濟善堂籌振公所施則敬等謹誌 
[蘇省官報]  
　　二月三十日戊戌科翰林院庶吉士胡濬直隸人由京來巡檢王兆符禀辭赴鎭洋縣保甲差○三月初一日同知銜准補沐陽縣知縣高振聲由寗來藍翎五品銜候補縣丞瞿宣懌由江隂來試用縣主簿陶汝詳浙江人禀到州判孫请遠禀知到盤門旱關差巡檢楊夑福禀謝委署汾湖司巡檢事又李彭年禀謝奉委閭胥門外二叚巡查卽日到差又汪書桐交缷署華亭縣金山司巡檢任事回從九茅寳善禀謝甄别加考咨部留省補用金壇縣典史卓煊專丁來省禀謝飭知二十二年分運案内蒙保以縣主簿在任候補○初二日知府翁秉鈞禀辭回滬委辦三河分銷局知縣朱文炳由滬來分發江蘇試用縣丞顔祐寛浙江人禀到縣丞姚貴慈禀辭赴海運津局差江蘇候補知縣蔣子蕃赴滬就醫病重回寗波原籍於二月十八日病故○初三日吳縣田禀知下鄕勘案知州張振榮禀銷解京餉兼海運全書差並引見領照回省縣丞邵鳳年由太倉塘工專丁來省禀謝奉委瀏河厘局差遣又許崇秀禀知奉飭派蘇差委又瞿宣懌禀辭赴海運津局差○初四戊戌科翰林院庶吉士胡濬辭行縣丞沈恩湛禀知交缷署陽湖縣主簿任事回省撫轅牌示三月初九日致祭先農壇行耕耤禮撫憲親詣行禮○初五日知府袁恭宏禀謝一年期满比較貨米兩捐有盈奉飭留立長洲縣汪禀謝飭知准補上海縣缺吳縣田禀知下鄕勘案回同知王桐森禀知奉委赴滬催提烟酒捐差通判陳鎬禀知奉委赴瓜洲守提前陽湖縣高令欠解積榖河工公欵差卽辭知縣魏允濟禀知解工程銀兩赴寗回又劉佐成禀辭回寗縣丞楊寳書禀辭赴海運津局差又黄開綬禀知奉飭派蘇差委主簿項兆騮由江隂縣保甲來禀謝奉委無錫黄埠墩釐卡差巡檢徐寳源禀謝飭知請補荆溪縣張渚司巡檢缺府照磨王家梁禀銷海運滬局差署上海縣典史周士鋆禀知交缷任事回省○初六日官府三首縣均禀知赴虎邱祭壇委署震澤縣王士暄由寗見制憲回知縣郝炳麟由京引見回省禀銷解京餉差又王慶燿禀謝奉委泰興武進丹陽三縣勘丈沙洲差嘉定縣縣丞張輔廷專丁來省禀謝飭知二十二年分海運案内蒙保以知縣在任候補縣丞郭學齡禀銷瀏河厘局差遣巡檢吳崇文禀知分常差遣期满回省並謝奉委海運津局差卽辭三河分銷委員知縣朱文炳禀辭管帶太湖水師後營遊撃黄一桂禀謝保加副將銜○初七日藩轅牌示照得署松江府知府舒體元在任丁憂遺缺查有候補知府張預堪以酌委署理長洲縣汪禀知下鄕勘案知縣李輔　禀知奉首府委赴江震公幹卽辭巡檢劉炳禀知奉府委赴新陽公幹典史章仲英禀辭回鎭江○初八日知府張預禀謝委署松江府事長洲縣汪禀知下鄕勘案回崑山縣尚禀到卽辭准補沐陽縣高振聲禀辭回寗委署寳山縣縣丞姚霆辭赴任縣丞尋汝傑禀謝奉委南渡厘局差巡檢邵光煦禀謝赴海運津局差管帶蘇防前營正任常州右軍守備徐誠擅禀辭赴宜興防次 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
