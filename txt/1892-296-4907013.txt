# 1892 - 296 - 4907013

 

Page 1

 
 
[續印二十四史出售] [  圖書集成局啓]  
　　本局續印二十四史校對精群字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帪房購取可也此布 
[御纂醫宗金鑑預啓] [  圖書集成局啓]  
　　醫宗金鑑一書操是業者莫不奉爲指南近緣坊本字多漫潓給誤實甚今文記主人將家藏殿本付本局排印另請良工重新繪圖校正以公同好欲預定者每部洋二元祈至申報館購取書票准本年步　成書持標仿何申報館帳房取書可也 
[論妖妄]  
　　妖妄者何創立異教造作謡言之類是也充其量大之足以亂天下摇民心小亦足以壞風俗耗財物甚矣妖之興非國家之福也歴覽史册書祥瑞者多無交而妖妄之作則世變往往隨之而起苟非有人焉燭幾於先阻遏其萌懲而毖之則姑息養奸必至蔓延徧地遺隄决防致世道人心不可復問此我國家所以定律令而特嚴其禁使蚩蚩者歸於正不入於邪毋爲天僇也蓋聖王出治必愛民也如子惟恐其不肖不肖者教之誨之小懲而大戒之有不率教者則撻伐之有大憝則必嚴斧鉞之誅非不仁也去梟獍所以安馴良誅妖妄所以安天下是以嘉慶初年川湖陜預關隴之間教匪疉起蹂躪肆惡毒流百姓遂乃廣連廟謨不惜帑藏濟以羣策羣力戡定大亂危而復安咸豐之季粤逆披猖毅皇帝以冲齡踐阼秉兩宫之懿訓大奮乾綱圻父元老戮力間心一時讋慄醜類蕩平以成中興之業厥功偉矣夫白蓮教者奸民劉松爲之首聶傑人張正謨姚之富齊王氏等繼之初假治病持齋爲名僞造經咒惑衆斂財其後黨羽日盛潛圖不軌而粤逆洪秀全則初以賣卜爲活師事妖人朱九濤倡上帝會嘗詐死者七日復甦謬言上帝召去有大刼拜天則免遂造眞言寳誥謂天曰耶火華而以西教耶蘇爲天長子自爲次子楊秀靑則自謂能通天語稱秀全爲天兄同惡相濟以至倡亂此二役也一則七載而後定一則十餘載而後定靖遺孽者又數載各縻餉逾萬萬金以視平定伊犁準回大小金川諸役動逾數倍夫其蠢動皆在明盛之時非若漢之張角明之徐鴻儒等發難於衰世顧猶勞師糜餉曠日持久奏功如此其難則甚矣妖妄之禍不可不預杜其漸也方今天下必安民樂其業而各處小醜跳梁如熱河之朝陽江西之萍鄉湖南之醴陵廣東之香樂公然相與倡亂愍不畏死或係土匪或係齋匪或係哥老會匪要皆逆跡昭著與白蓮教上帝會相彷彿是妖妄之患猶未盡除也雖天戈所指無不立就芟薙搗穴擒渠功昭露布盖自軍興以來武備精良訓練純熟區區小患内訌不難如秋風之掃落葉彼欲奮螳臂以當車者固見其不知量已然妖由人興其伏焉至微其發焉甚巨旣肇其端或展轉煽誘地方官吏於其伏也孰則勇於掩捕及其積久而發朝廷責望在乎除惡務盡而或念其裏脅冀其攺革亦不過仰體皇仁且剿且撫而已若以一鼓蕩平遂謂藐兹醜類不足措意此則又有所大不可也夫近來妖妄之作正無已時幷有奇絶可笑者卽如昨報所登江西省垣上年奉大部通飭測繕與　因特設輿圖館專辦此事本年藩憲札委妥員隨帶精通算學之各學生分往各處測繪迄今南昌新建豐城奉新武寍等縣測量繪畫次第竣事均稱安靜至進賢縣有痞棍妄造謡言謂爲有傷墳墓竟有毆官毁轎等情事當經縣尊嚴拿究治而省垣則謡言更甚因測繪者在草地上立椿定向遂謂其在墳上立樁有藥水淋入墳内使其骸骨消滅云云此種謡言不知從何而起嗣幸藩憲大張告示剴切曉諭百般開導訛言始得漸息委員學生分投測繪尚獲安謐無　試恩此等謡言豈足以動人之聽聞而偏有人言之亦竟有人信之又何怪乎樹電線之桿則以爲有碍風水築火車之路則以爲有傷墳塋言之鑿鑿者更覺信而有徵矣測量者立樁定向盖卽古人騐日之中遺意詩定之方中章言之綦詳而彼愚魯者不知也卽彼讀書識字者亦專喜隨聲附和絶不知援古以證今殊令人聞之可笑然而此等謡言雖係無關緊要而總之必有乘間伺隙之人捕風捉影作浪興波故竟造作謡言以聳惑人之聽聞而彼乃得以審機觀變以求逞其毒若此者非妖妄而亦卽妖妄之所由也有心世道者所宜於此種浮言反覆明辯勿使有人焉受其煽惑則禍根可以不萌不然則星星不滅可以燎原涓涓不息將成江河又豈可視爲重輕之務也哉 
[上林秋雁]  
　　考試漢廕生已錄前報兹悉吏部開單於八月二十五日奏請欽派大臣閱卷奉硃筆圈出閱卷刑部尚書貴恆吏部右侍郎廖壽恆工部右侍郎徐樹銘監試御史繼恒劉心源欽此得旨後貴隝樵大司宼等先後由西苑門趨詣上諭館先將漢廕生四人給卷點入命題扃試迨交卷後由貴大司宼等評閱擬定等次照錄於後一等第一名從二品漢廕生王國積安徽人年二十九歲原任漕標中軍副將王顯發之子一等第二名正三品漢廕生龍紱瑞湖南人年二十一歲現任内閣學士兼禮部侍郎銜龍湛霖之子前在詹事府詹事任内承廕二等第一名正二品漢廕生徐祖年安徽人年二十五歲現任直隷大名鎭總兵徐道奎之孫二等第二名從二品漢廕生涂承儒安徽人年二十四歲原任湖廣總督涂宗瀛之孫前在湖南布政使任内承廕○欽差工部督理琉璃窰廠滿漢監督海正郎康何主政乃瑩已屆一年差滿例應另行奏派接充經工部諸堂憲在所屬司員揀擬數員繕單請換於八月二十六日具奏奉硃筆這琉璃窰廠滿監督著工部虞衡司員外郎寳梁去琉璃窰廠漢監督著工部都水司主事賈璜去欽此○兵部爲知照事武選司案呈現出有朝陽等門門千總四缺應歸八月分推選按照奏定輪選章程雙月輪選到班各班無人應以二科班正班抵選查上月分赴部投供三等武舉僅止三員自應掣選三缺其餘一缺掣歸不月查有炳山年三十七歲廂紅漢軍德斌佐領下人由己丑科武舉庚寅科會試揀選三等以衞千總用遵章改請以門千總推用應將該員掣選一缺相應知照廂紅旗漢軍都統轉飭該員於本月二十五日黎明赴天安門外朝房伺候掣簽萬不可悞○兼管順天府府尹孫燮臣大京兆家鼐消吉於八月二十七日午時上任經歴廳示仰闔屬官員書吏以及皂捕經紀行頭仵役人等知悉至期進府伺候一體謁見各宜凛遵毋違特示○侍衞處爲知照事八月二十七日奉旨朕於明日辦事用膳召見大臣後乘轎出德昌門福華門三座門西安門走阜成門紫竹院少座至廣源閘乘船至頤和園步行詣樂壽堂皇太后前請安侍膳畢玉瀾堂少座畢仍乘船出頤和園走長河至廣源閘下船乘轎至紫竹 
 
 

Page 2

 
 
院少座進阜成門西安門三座門福華門德昌門還瀛臺卯正二刻預備欽此○吉林副都統沙統制克都林札布奉命往科布多一帶勘明交界安揷哈蒙人衆事竣回都覆命於八月二十五日抵京暫假東安門關帝廟歇宿敬繕安扭並緑頭膳牌差弁於二十七日子刻齎赴西苑門交由奏事官呈遞沙副都統於丑刻趨詣西苑門俟旨旋由樞垣發出傳單沙克都林札布於第一起入見上御勤政殿垂询科烏等處邊務及安揷哈蒙情形沙副都統對畢退出與近侍諸臣略叙寒暄卽出西苑乘車回寓○吏部示傅所有擬補内閣中書查恩綏一員本部於九月初三日帶領引見相應示傳該員於九月初二日晚在内城左近歇宿初三日丑刻穿天靑掛備帶補褂元靑褂並佩帶對子荷包手巾赴西苑門本部公所内書到伺候排班帶領引見並先於初一日午刻衣冠赴部演習口奏履歴毋違特示○江西巡撫委員管解地丁京餉等銀六萬兩分裝木鞘遞解來京於八月廿九日午刻抵部當由原解丁役赴當月司挂號訖雇夫分扛銀鞘至部内後庫院堆存以俟銀庫示期兌收○北新倉漢監督現在懸缺經祥許兩倉帥在漢監督内逐加遴選查有富新倉滿監督工部主事蔡蔭森堪以調補北新倉漢監督除檄飭該員遵照外已於八月二十四日分咨吏戸工三部查照矣○軍機處漢二班軍機章京刑部郎中易俊現已補授河南道監察御史所遺軍機章京一缺禮邸等以額外竺走戸部候補主事馮汝騤補並添傳記名在前之戸部候補主事林開章在額外行走除附片奏明外已分行吏戸二部查照矣○吏部示傳所有光緒十八年八月分月官知府松增同知陳景墀胡耀斗知縣劉崇照葛振元王斆成布政司經歴孫金鎔等七員本部於九月初三日帶領引　見相應示傳該各員於初二日晚在内城左近歇宿初三日丑刻穿天靑褂備帶補褂元靑褂並佩帶對子荷包手巾赴西苑門本部公所書到聽候排班帶領引見並先於初一日午刻衣冠赴部演習口奏履歴毋違特示 
[爵帥抵寗續述]  
　　長江提督黄昌岐爵軍門陛見後出都南下於初三日入石頭城迤邐而東進倉巷公館已列前報兹悉軍門回轅後小憇片時卽乘輿赴督轅晤劉峴帥面商公務良久興辭而出聞小作勾留卽赴太平府履新部下偏裨一聞軍門言旋紛紛赴轅上謁軍門逐一接見頗覺應接不暇也 
[烟臺脞錄]  
　　膠州口創修砲臺業已開工興辦日前有委員來烟在道署領銀萬餘兩押解前往以濟工需○有某妓與姊妹花連袂閒游至道署前適康大令徒步經過妓不知廻避跟役叱令讓開已撞個滿懷妓尚賣弄風情以袖掩口笑不可仰大令怒其無禮回衙後傳該妓至案喝令掌頰數十下芙蓉粉面變爲帶雨桃花咎由自取夫復何辭○舊花敗絮向來視爲無用之物往往擲與乞丐聊以蔽體近有一種人以善價收買以機器彈剔鬆軟異常售與成衣鋪頗獲厚利可見天下無棄材正不獨竹頭木屑可供倉卒之需也○日前廣濟輪船來烟下椗後有賣繭綢客乘坐舢板船將赴船上求售詎料該船忽打倒車將舢板擊成粉碎舟子素諳水性得以誕登彼岸而綢客已與波臣爲伍矣慘哉○有某甲在僻處小遺臨行時遺下手巾包一個未之覺也旋有某乙經過此處取而視之内有烟土四兩喜出望外忽見甲尋蹤而至如有所失問之以直告乙曰僕適檢得一物如所言符合當以完璧歸趙甲言之鑿鑿遂以原物歸之甲曰覩子形容盖烟霞窟中人也此物失而復得君之賜也合當剖分以酬高誼乙謙讓再三而後受之又上月廿九日更鼓初轉有某店學徒携錢五百行至儒林街地方被匪人攫去學徒大聲呼救匪已遠颺合登二事賢不肖之相去誠不可以道里計矣○邇來西土價大漲從前每兩僅售錢二百二三十文今則漲至三百有奇尚有烟料攙雜其中蓋因西路歉收所致若非烟街存貨略多則繼長增高當無底止矣○八月三十日午後大雨淋漓忽聞雷霆一聲屋宇爲之振動時屆秋深而豐隆君仍肆其威此亦可見氣候之不正也 
[蓬瀛選勝]  
　　本月十三號日皇賜宴於宫中正午十二點鐘特召熾仁親王進内山縣司法大臣土方宫内大臣亦與焉此外尚有南部東京控訴院長春木檢事總長清浦司法次官名村大審院長牟田口廣島控訴院長大塜宫城控訴院長野村大坂控訴院檢事長人見長崎控訴院長土師名古屋控訴院長林長崎控訴院檢事長加納長崎控訴院檢事長奥山廣島控訴院檢事長亦叨陪末座按以上各地方官因内閣司法大臣涖任伊始召集進京領訓或聽候遷調故得躬逢盛典也○此次舉行陸軍大操日皇特旨許其陪觀者計伊藤總理大山陸軍仁禮海軍黑田遞信山縣司法五大臣各准陸軍大將資格於御駕啓行之日扈從廿一號午後六點鐘東京發電云日皇爲陸軍大操臨幸是日午前十一點鐘在上野停車塲發輦向宇都宫前往又東報言此次大操日皇以大元帥資格行幸閱兵其駐輦所須置大營着卽以杇木縣廳充之大操畢後擬大開筵宴親召諸臣各地方官紳等宴飲如府縣知事代議士縣會正副議長海防費獻金者以及殷實家有功於陸軍之人一體與會計第一師管内東京府神奈川羣馬長野千葉茨城杇木第二師管内宫城福島新瀉靑森巖手秋田山形共一府十三縣屆時叨沐恩波者正不知幾千百辈擇地於舊城址本丸之中央用宫内省工匠搭造宴會所計一長三十七間闊五間一長三十七間闊百間○海軍大臣定例於每年十一月間召集各鎭守府指令長官核議各屬員升級及他重要軍務本年擇於十一月中旬舉行○五年前朝鮮駐日公使金嘉鎭奉政府諭冋政府請傳習火藥製造之人當時大山陸軍大臣允之卽派製造火藥局長松田巖鼻及大尉鮫島祐寳二君前往朝鮮設局傳授應用諸器械皆由日本砲兵工廠製造運去嗣松田局長在韓六閱月規模粗定卽告辭回東鮫島大尉則盡心從事凡建造之事製藥之方無不一一指授有留東學習之學徒四名歸韓後卽與之共製以試其能製成黑色一種質良而性猛利於行帥鮫島君乃欣然告辭並携藥一罐回以示同人臨别時韓政府殊依依不捨由親軍壯衞使韓將軍圭咼作書致日本陸軍大臣大山伯爵以伸感謝書甚冗長不備錄○十七號宇都宫來信述及此次南北將士合計三萬有奇因地方狹小殊難容納先之武員及縣官日夜焦慮查居民戸數七千八百餘人口三萬五千今忽添三萬人恐不能容納飭令市中將房屋大小番號一一報明以便查記如有餘屋卽作將士住舍○通商口岸欲知逐年貿易之盛衰徵之關稅增損便可了然朝鮮各埠以仁川爲巨擘近年商務日上尤倍於前按六年前海關每年共收稅七萬九千二百零五元零八分至廿三年共收廿四萬三千零七元九分較前業己加倍至廿四年共收廿九萬五千四百四十七元一角九分今年商情不甚活潑然亦每月收一萬五六千元内外以上收進口之稅十成中清國人與外國人占其八出口之稅日本人佔其九○對馬琴村地方盛行赤痢延至丹至老增等處今幸漸歸平靜所有經官派出之警官醫員皆奉諭撤回說者謂此疾無異於虎列剌廣島漁父山本某有子三人同至琴邨捕魚其次子庄次郎忽罹是疾傳染及弟關次郎復及其兄若平三人相繼逝世某亦染此病目下勢甚危險難保無性命之虞異鄉遭此眞覺不堪設相矣 
[唳鶴灘飛霜記]  
　　茸城四郊某點心店主生有二子年均弱冠不務正業喜作狎邪遊上月杪某日偕一二淫朋暱友策馬閒遊揚鞭自得道出秀野橋大街縱轡馳驅頗有逐電追風之勢適西鄉某野航夥肩負物件貿貿然來不及避讓被馬撞倒略有傷損旁觀者代抱不平謂往來要道豈容飛騎經過遂將馬扣住交地甲看管旋由該店主出爲調處願爲航船夥醫療其事始寢○距湶涇四五里有地名五龍廟一小村落也廟中供奉財神火神猛將等偶像每屆九月初一二三日附近各村民醵集資斧於廟外空地按照東西南北中央名目支搭戲臺五座抬梨園子弟分班演劇以答神庥於是緑窗靜女黄口嬌兒相與華妝炫服買一葉扁舟流連風景少年子弟稍有本領者或駛快船以角勝或放鋼义以爭長結隊成羣爭先恐後洵所謂一國之人皆若狂也又聞濱近泖湖之朱橋地方亦於此三日爭雇優伶登臺演劇笙簫聒耳裙屐如雲殊覺興 
 
 

Page 3

 
 
高采烈也○華亭縣捕廉蔣少尹訪悉普照寺西偏仍有無業痞棍盤踞其間抽頭聚賭靑龍白虎變幻無端乃於上月杪某日督率差役往捕若輩四散奔逃幾類驚弓之鳥有甲乙兩人舉步稍遲當被拘獲帶回署中研究甲乙供認犯賭各笞四百叱令保釋有胡某者向以擺設字謎攤爲業稍有積蓄俯仰自如是日少尹捉賭回道經普照時見字攤上麕集多人卽將胡帶下旋經某役向輿前禀白數語少尹遽命釋出亦云幸矣近聞陸吊灣地方有賭棍多名開塲集賭有劉盤龍之癖者趨之若鶩近日禾稼登塲鄉里細民以穀易錢手頭稍裕苟不自持卽爲若輩所誘地方官厪念民艱可不以捉賭爲先務乎 
[潯陽瑣綴]  
　　九江東門外有甲乙二人有管鮑之契甲生有一男乙遂以女妻之因男女年均幼穉彼此掉換好爲鞠育此亦循俗例也詎料甲子於前月患病而殤甲悲慟欲絶又念抱養之媳如奇花欲放不忍割愛欲與其次子爲室念與乙水乳交融往告諒無不允無如乙堅執不從反將女帶回與某丙締姻收受財禮若干甲聞而忿甚憑人理論令丙出養育資二十貫乙尚未首肯恐難免雀鼠之爭也○新港地方有李某生一女早年經氷上人撮合許字與張某之子少小無猜互相來往兹以標梅迨吉擇於重陽前一日完婚李忽萌貪念逼令張某出靑銅四十貫始准合張無力解囊商懇折半李仍不允是將以小嬌生爲歛財計君子於此不能不慨世道之日非也○湖北黄梅縣淸江鎭與江西德化縣小池鎭接壤小池設巡檢一員清江分駐縣丞一員治理民事由來已久清江有廖某於前日憑媒說合小池王某之女爲婚議定聘禮洋廿四元已行奠雁禮兹將親迎而聘金分毫不付彼此爭執各愿退婚已在淸江鎭夏芷洲二尹處涉訟不知如何訊斷也○羅少垣明府邸雨亭遊戎等奉道鎭府憲檄以萍薌一帶小醜跳梁省垣曾拿獲探子鄧長子訊明正法潯陽地當孔道亟宜認眞稽查以靖地方云云由是加嚴巡查每夜自二更起在城廂内外到處查察至黎明時始分道回衙○江西南昌城守恊興恊戎壽請咨階見後附輪東下於八月廿六日抵潯拜會寅僚小作勾留於廿八日附紫電官輪晉省○黄梅縣黎次平大令履任後淸理案牘旋詣德化宿松毗連之官堤履看情形在小池口暫駐一宿卽於次晨回署○景德鎭人每以賣磁器爲生當輪船抵埠時爭先恐後擾攘喧譁前與躉船水手爭競碰破磁器甚至用武經查輪船委員劉蔭薌明府極力彈壓旋爲德化縣羅明府所聞出示禁止其文曰輪船來往片刻躭延起貨卸貨擁擠摩肩小賣磁器紛紛上船穿艙亂闖插入流連洋跳旣窄阻塞不前客商有碍痛恨難言合行曉諭毋蹈前愆嗣後賣貨路走空閒毋擠洋跳致討人嫌房艙一帶不准盤旋如敢故違惡習相沿定行帶案責懲從嚴 
[匪首正法]  
　　九江於八月廿八日未刻接南昌發來電報云萍薌解來匪首鄧海山羅鳳崗李保山三名訊供之下直認不諱已於是日午後正法矣 
[江寗考信]  
　　江蘇學憲　玉岑宗師現考揚州本擬由揚入淮然後折回白門案臨江寗七屬兹聞省中傳言學憲緩考淮安逕由邗江對渡而來較爲簡便果爾則文星照臨當在梅開嶺上時也建業才人當磨礪以待宗工賞識矣 
[船案訊結]  
　　英公司博卡喇輪船失事本報己屢紀之矣兹聞香港英官於初一初二等日提船上諸人訊問諸人所供失事情形與前報所載者大略相同無煩贅述英官以此次失事出於無可如何非人力之有未盡船主等並無罪戾云 
[滬濱談屑]  
　　昨日亭午時有木作夥某甲掮長凳數條欲送至某姓家行至大東門城隅長凳忽倒下適有某姓小孩在旁嬉戲避讓不及壓傷頭額血流被面大聲啼哭甲見勢不佳方欲逃逸而孩父亦聞聲奔到將甲扭住繼見孩傷勢尚輕乃將甲痛毆數下縱之使去○近有無賴之徒糾集黨羽在浦左三林塘一帶開唱花鼓淫戲引誘鄉愚開塲聚賭口角爭毆無時蔑有誠地方之害也○寍波人某中向在南市花衣街一帶挑水度日嗣因偶抱采薪之憂雇同鄉人某乙庖代蟾圓兩度甲病始痊前日在花衣街茶肆中與乙結算工資共洋八元甲先自七元尚少一元令乙少待乙允之將洋置在桌上忽來一匪奔至桌前將洋攫取向南逸去乙在後狂呼適有成衣匠某丙巡過將該匪扭住無如該匪力大如牛用力一挣已爲驚隼之脫韝非弋人所得而纂矣○今日爲重陽佳節看花客至載酒人來墨客名流興復不淺滬南潮惠泉漳潮州等會館雇滬北梨園子弟登臺演劇想笙歌起處裙屐如雲自必興高采烈也 
[縣案彚錄]  
　　鄉人朱毛毛前在英公堂控楊四四卽楊悅來圖吞糞局次本洋五百三十餘元當由蔡太守提案訊明楊在局經放各帳獨自收用應令將供認之二百十八元限交到案以便轉給原告詎料楊延不措交太守卽飭移送上海縣訊辦並　原告自行投質昨日原告朱毛毛已投縣候訊矣○元吉錢莊祝順等在英公堂控朱金堂不付往來銀七百七十餘兩蔡太守提訊之下朱先後措交洋四百十九元九角二分三釐其餘尚未交到而原告又投案求追前日太守備文將朱金堂移送到縣並將交案之洋一倂移送值日差禀明後黄大令諭飭看管候訊 
[英界公堂瑣案]  
　　包探陳阿九禀稱據胡炳泉聲稱被氷厰主林根心用洋瓶擲傷頭顱先將氷廠中之吳毛毛送案訊問奉飭交保今提到林根心請訊沈榮坤稱見林根心手持洋瓶擲傷胡炳泉頭顱胡炳泉供稱向林根心索錢不付反被持瓶擲傷今傷處腫脹不能作工雇人代替林根心供稱與沈口角不敢行兇吳毛毛供稱曾爲解勸不敢帮毆蔡太守騐得胡炳泉受傷屬實判將林根心管押二十一日並給胡炳泉工錢吳毛毛無干省釋○包探顧阿六禀稱王阿二向孫餘坤言願爲代薦生理騙去鋪盖質錢使用今吊贓送案孫餘坤申訴前情王阿二供稱落魄無聊難以度日出此下策蔡太守判將王阿二笞責一百五十板鋪盖給孫餘坤領去○西人查典偕婦人投案訴稱家中蓄百哥鳥一頭前日飛去至應福昌家囑此婦前往索回應答言須償食料不肯歸還口角之餘我親往理論被應擊傷是以報捕拘案應福昌供稱此鳥於五六月前在門前向鄉人買得鳥已能作人語喚小的名字隨意學語無不畢肖今忽有洋人多名前來冐認不得不與分辯不敢逞蠻施文昌供曾見應福昌與洋人爭閙如何何釁確不知情蔡太守以兩造各執一詞碍難定斷飭候查明再核鳥帶回捕房暫行喂養○包探孔阿才禀稱徐錦海被徐錦雲行竊寍綢衣服當獲人贓送案徐錦海申訴前情請領贓物徐錦雲供稱與錦海係堂兄弟因有急需故取物件蔡太守判將徐錦雲管押一月贓給徐錦海領去○包探陳阿九禀稱轎班兪容堂控被余福春擊傷當將兪容堂送至西醫院療治余福春解案訊問奉飭俟兪容堂到案再訊今查兪容堂已不在醫院無從找尋故將余福春送請發落余福春供稱拖車度日因兪容堂停轎與小的之車有碍兩相口角並未逞蠻蔡太守謂兪容堂延不投質余福春己管押多日未便久覊卽行開釋著原差問明余福春住處如有轇轕可卽傳喚○包探張九意禀稱唐連生前因犯竊遞籍今又來滬是以拘案唐連生供稱係浙江人此次來滬自當痛改前非蔡太守謂唐連生旣因犯竊遞籍豈容再來判笞一百板押候備文遞籍 
[法捕房瑣案]  
　　法廨讞員葛蕃輔同轉於昨日下午二點鐘時莅八仙橋捕房發落各案據法文公書館之陳炳持教士明道源名片投案聲稱住居英大馬路之整容扣趙洪林將胡正淸誘出邀同流氓多人輒至治下福馨樓啜苟詐去洋銀四元尚不滿意胡出外鳴捕將趙拘送大自鳴鐘捕房捕頭訊知趙住居英租界將兩造送交英捕房辦理英捕房以事無左証卽將兩人釋放趙自釋出後在外揚言欲與胡尋仇胡恐遭毒手是以來案禀明同轉問爾知趙洪卿現在英界何處供稱不知惟路中時與伊相見同轉著胡等退去如遇趙洪卿准卽扭送到案從重究 
 
 

Page 4

 
 
辦胡等稱謝而去○應許氏控烟妓陳瑞寳將兒子應長福誘匿一案屢列本報昨日應許氏邀同開義和花園之顧宏卿到案請保長福出外同轉問應許氏曰此時爾子願隨爾回去否供稱請大老爺帶案訊問若肯隨小婦人回去卽請免辦同轉著帶應長福及烟妓陳瑞寳到案訊問之下長福供稱小的已知改過此後不敢游蕩同轉喝責手心二百下陳瑞寳掌責二百下判將長福交顧宏卿帶去自行管束陳瑞寳著還押聽候備文送縣遞回揚州原籍當有瑞寳之母沈氏及祖母陳李氏等在案下苦求願於五日内自行回籍此後不敢再來定當嚴辦沈氏等遵諭而退 
[上海北市絲業會館籌賑公所接山東潘振聲先生告災書]  
　　少欽于眉蓮珊子萱諸大善長大人閣下前接電示東災已蒙登報爲籌義欵賑濟窮黎功德何可言量民表自月初出省徧歴災區先至章邱之吳家岸口門甚寛水勢頗廣其大堤裏外各庄如吳家　北房家郭中寨等庄房屋冲例幾盡災民或棲止破屋之上或露宿堤岸之間情形甚慘繼至齊東城爲水冲西北城墻均皆冲塌東南兩面亦多傾圯僅有南墻一縷而外面淤河已與城平城中房屋一洗而空猶幸當日早知城不可恃皆逃至極高之處共有數十家室中水不滿尺羣聚藉以保命兼以大堤不日卽開水勢南下是以僅傷數十人已屬萬分徼幸現在城中破瓦殘垣不堪寓目大富之家均已遠徙惟中等之戸或念生意猶存或戀房屋尚未倒盡轉輾尚不肯去極貧之戸猶戀故土不肯遠離再四相勸徙者寥寥仍復懇求上台修理城垣無論工程浩大籌欵爲難竊恐四處合龍城中已成大流卽使極早堵合猶恐凌汛適至氷凌排山倒海而來不特房屋難存卽性命亦恐難保燕巢幕上自以爲安蚩蚩者氓何至憒憒若是若欲撒手相救又苦手無鉅欵且恐未必能從徒喚奈何再循堤至惠民南北王家庄口門雖窄於吳家寨而水深於彼當衝各庄卽富戸之屋亦皆冲倒貧戸更無存者大堤外楊家集共六七百戸竟無一屋一椽之留遂覓小船循流下視如此者共有數十村濟陽桑家渡夜中所開人不及避死傷甚多其城南灰壩開時逼城太近亦有傷人利津之張家屋等處開時水勢茂湧房屋亦多冲塌該處地係水土本無麥收情形尤苦統計口門數處共經十餘縣其離口門稍遠汪洋一片村落盡在水中而房屋猶存尚未倒壞者約有數千庄情形雖苦爲數過巨難於補救卽就口門近處頂冲之莊房屋亦皆倒盡田禾顆粒無收衣服盡行飄去共亦不下五六百莊災民幾二十萬現在口門未合水勢漲落不常或居瓦礫或處危堤蓆棚一縷難以禦寒待哺嗷嗷謀生無路轉瞬隆冬飢寒交迫行將坐斃約計四縣專放極重之庄至少亦須四萬金目擊情形實難恝視濱州距津不遠用特走謁杏憲叩求設法惟已允辦高博樂三處另籌亦殊不易現擬求其籌墊一二萬金先行開辦一二處俟欵有眉目再行續辦因念大善長菩薩心腸慈航普渡東民食德已歴有年尚求廣爲設法俾仁人君子速賜慷慨解囊以救此數十萬窮黎性命不勝迫切待命之至肅　布臆敬請善安並候德音八月廿三日潘民表百叩謹啓 
[創建息影公所工竣開辦啓]  
　　謹啓者滬上通商大埠輪船客棧行旅往來雲駢輻輳人數旣多難保無客中病斃等事邇年來善堂林立凡各善舉次第興辦每念旅喪借殮之地尺土寸金殊爲闕如善昌等同深憫惻擬建一所以便行旅上年蒙前提右營劉總戎會同道憲聶觀察撥給新北門外城濠邊隙地一方朱君葆三趙君馥壽費君鴻生集貲創建鳩工庀材計造平屋三間凉亭三間規模粗具酌議章程常年經費倂歸仁濟堂籌辦其於借殮人家並無需費分文禀奉各大憲給示曉諭俾衆咸知開辦章程附錄於後○一本公所因滬上萬商雲集行旅繁多遇有在輪船客棧身故者無地借殮而設凡病斃或失足落水無論在輪船民船以及客棧均須來報者妥具的保查無别情方准擡入○一本公所議定土工頭目一名扛夫頭目一名小工漆作夫役等臨事呼喚增减責成工頭照章給發工資均給有本公所號衣腰牌爲憑以免混雜○一棺殮或豐或儉概由喪家自主自備其雇用土工扛夫漆匠等本公所議有一定價目不准分外需索○一凡在輪船民船病故由船家來報在客棧病故由棧主來報其有同伴家屬者卽由同伴家屬來報均須妥具的保其家屬人等准在本所　頋飯食自備俾得親自眼同含殮惟至多以兩日爲率不准逾限○一借殮之後或須候船卽行運柩回藉者准在本公所停柩一二日亦不得逾三日之限○一凡係船棧孤客無人承認來報者又無力棺殮須由本公所給棺代殮者棺木由仁濟堂酌量發給殮後暫寄新閘仁濟堂義塚掩埋編號標識幷將面貌服色登報待領○一失足落水致死者倘有家屬親友或須置辦衣冠以免草率准其擡屍入公所借殮惟無主及路斃之屍不在　例○一凡路斃無主以及自尋短見横死等屍應由地甲棧主船家等報官檢騐向章歸就近各善堂給棺收殮本所概不經理○一凡扛夫擡屍至公所在三里内者給錢五百文路遠照加○一土工殮屍每具給錢五百六十文如冠衾豐美者量力酌加○一擡空棺每具給錢四百文高厚之棺增添役夫在四名以外者照例酌加○一擡實柩每具給錢八百文三里以外照加材重加半若用天平槓者酌量加給○一實柩就近擡送下船每具給錢四百文○一漆作封口加釘等每具給錢二百八十文漆錢外加○一停屍公所待殮雇工守夜每名給錢二百文滬北仁濟善堂董事施善昌等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年九月廿九日京報全錄]  
　　宫門抄○諭旨七道錄前○發抄硃批五道○鄂學政孔奏恭報歲試德安漢陽黄州武昌四府情形摺○將軍長等奏歲考繙譯童生取進名數摺○豫撫裕奏候補人員請再展　分發摺○鄂撫譚奏委解京餉銀兩片○東撫福奏更補水師副將員缺摺○將軍定等奏營務繁要請將在營差委道員暫緩引見摺○八月二十九日吏部翰林院侍衞處值日無引見○載津請假十日○左侯續假二十日○正黄漢奏派管理幼官學派出懷塔布○召見軍機麟書崇禮○現换棉袍褂○發抄劉秉璋奏審明犍爲縣客民范溎芳謀勒二命奉硃批刑部速議具奏欽此○又同知何浚泉等原品休致奉硃批着照所請吏部知道欽此○又謝必鏗補墊江令奉硃批吏部議奏欽此○又試用縣丞龔慶善仍照原奬奉硃批吏部議奏欽此○又湖南候補令賴國鈞僞札誆騙革審奉硃批著照所請該部知道欽此○○湖北學政臣孔祥霖跪奏爲恭報微臣歳試德安漢陽黄州武昌四府情形仰祈聖鑒事竊臣於二月十二日出棚按試德安三月初抵漢陽五月上旬至黄州六月初六日回省考試武昌現已次第竣事楚北文風稱盛尤以武漢黄德四府爲最臣維立教以植品爲先學文以明理爲要五經四子之書必能熟讀深思方可以之立身以之致用高明之士誠恐有務遠而忽近者是以此次考試除先期出示剴切勸諭外於點名入塲時按例認眞搜檢懷挾其有題目誤會或上下文理不省記者必嚴加懲戒所取進者均恪遵功令以清眞雅正爲主帖括之外兼試經史算學庶備覘其才識不徒鶩於詞華至於槍冐頂替先諭廪保逐名糾察扃門以後竟日在堂督飭值塲教官加意稽察並防其换卷傳遞等弊及調覆時當堂面試悉心校閱四府文風以德安之安陸應山漢陽之孝感黄陂黄州之黄岡蘄水黄安麻城武昌之江夏浦圻崇陽爲勝餘亦不乏淸通宏肆之才武風則德安之隨州漢陽之沔陽弓馬技勇最爲傑出其他挽强命中亦有可觀取進均堪如額武童默冩武經臣亦調經面試以防倩代之弊必察其略通文事能化其頑悍之意者然後取進此四郡應考人數最多尚皆恪守塲規一律安靜及發落奬賞時並以崇實黜華窮經立品勉之以期仰副聖主作育人才之至意再臣經過地方春間德安得雨略遲四月間漢陽一帶雨最深透現在雨暘應時農田可卜有秋民情極爲安謐堪以上慰宸厪臣下月出棚按試刑宜施三府以次徧及各屬所有先試德安漢陽黄州武昌四府情形理合恭摺具陳伏乞皇上聖鑒謹奏奉硃批知道了欽此○○奴才長順富爾丹跪奏爲歲考繙譯童生取進名數恭摺奉聞仰祈聖鑒事竊查吉林前於光緒九年間奏准援照奉天章程添設繙譯童試光緒十二年因繙譯童生爲學日淺當經咨部請緩迨光緒十五年歲試之期始行開考至今已逾歲科兩試均經奏報在案本年係歲試之期當據内外城八旗滿蒙漢送到投考童生共四十餘名當堂考驗擇其粗通文羲者三十五名照例騐看騎射於七月初七日在學政衙門考棚扃試嚴密關防以杜冐名頂替傳遞代情諸弊查部發駐防條例五條六名准取中一名吉林前經歲科兩試均因初次舉行未敢拘泥定章勉符例額今屆歲考現擇其滿文稍可觀者取進文貴等五名所取之卷不過微曉文義難免小疵其餘諸童奴才等詳加察看其資質聰敏材堪造就者尚不乏人若冉加以策勵俾工夫日臻純熟庶下屆考期列選可以無濫除將錄取試卷封送禮部外所有歲試繙譯童生取進名數理合恭摺具奏伏乞皇上聖鑒謹奏奉硃批禮部知道欽此○○河南巡撫奴才裕寛跪奏爲豫省候補人員仍形擁擠請再展停分發一年俾就疏通恭摺仰祈聖鑒事竊查上年因豫省候補人員擁擠日甚經奴才奏請停止分發二年以淸治源嗣准吏部咨覆自光緒十七年九月十八日奉諭旨之日起暫停分發一年期滿照常騐看分發等因轉行遵照在案在部臣以勞績捐納兩途咸願及時自効故於明示限制之中實寓成就人才之意斟酌洵爲至當惟自來捐生類圖近便捐分鄰省爲多豫居天下之中界連七省所以未經停止以前紛至　來日積月累上年奴才奏請以後於將停未停之際尚復捷足爭先紛紛禀到以致名雖停止而人數遞增較之照常分發仍無大减現計道府以至佐雜仍有一千四百二十餘員之多其丁憂服滿起復到省者無月無之擁擠情形無殊音日轉瞬一年期滿如卽照常騐看分發勢必接踵而來現在隣省如山東湖北均在請停分發一聞豫省停止期滿卽已捐者無難改指來者益多亦事勢所必至差缺皆無可望需次苦累日深營謀奔競之弊馴至相因而生於吏台官方所關匪細倘將停止之限量爲加展則以前雖苦陳因以後　免紛集或可漸有疏通之效據藩臬兩司會詳前來相應籲懇天恩俯准將捐納勞績兩項自道府以至未入流業經捐指河南及應地掣簽人員自光緒十八年九月十八限滿之日起冉行展限一年一律停止分發以疏壅滯而資整頓各項正途例應籤分人員仍照常辦理用示區别爲此恭摺具陳伏乞皇上聖鑒訓示謹奏奉硃批吏部議奏欽此○○譚繼洵片再查光緒十八年京餉湖北省奉撥地丁銀四十五萬兩業經委解五批共銀二十五萬兩奏報在案兹據湖北布政使王之春詳稱在於地丁項下動撥第六批銀四萬兩查有試用通判林宴春大挑試用知縣羅葆熙堪以委解詳請奏啓前來除繕咨轉給該委員妥速起解並飭將應解銀兩續籌委解外謹會同督臣張之洞附片具陳伏乞聖鑒謹奏奉硃批戸部知道欽此○○尚書銜山東巡撫奴才福潤跪奏爲更補水師副將員缺恭摺仰祈聖鑒事竊山東登榮水師恊副將唐廷威病故遺缺前經奴才以榮成水師營遊擊陳廷樑奏請升署接准部覆以該省水師遊擊現有俸滿應升之員自應先儘補用陳廷樑歴俸未滿且係山東人與是缺副將籍隷本省核與例章均屬不符所請應毋庸議應令另揀合例人員請補等因奏奉諭旨依議欽此咨行到東自應遵照辦理伏查東省水師並無候補人員亦無實缺叅將例於現任遊擊内越級請升兹登榮兩營水師實任遊擊除陳廷樑外祗有登州水師營遊擊傅介壽現年五十四歲山東萊州府昌邑縣人由武生出師剿匪出力歴保以都司儘先補用並戴花翎嗣於本省肅清案内經升任撫臣丁寳楨奏保同治七年十一月一十八日奉上諭傅介壽著以遊擊儘先補用欽此是年十二月歸撫標左營候補光緒九年請補登州水師營遊擊是年五月給咨送部引見六月初五日經欽派王大臣騐看覆奏初六日奉旨准其補授欽此七月二十二日到任該員瞻識並裕曉暢戎機且歴俸早滿於洋面沙線極爲熟悉以之升補登榮水師恊副將實堪勝任雖籍隷本省與例稍有未符第東省水師僅止兩營員弁無多遊擊守備各缺均由千把遞升大抵本處之人居多且登榮兩營水師管轄全係外洋與内地陸路各營情形逈　相同是以曾經兵部奏明該營遊擊守備缺出如無隔府可題人員准比照廣東内河水師於籍隷本府人員内題升副將自可援照辦理現在該營遊擊實别無合例堪升之員相應據實聲明合無仰懇天恩俯准以登州水師營遊擊傅介壽升補登榮水師恊副將洵於營伍有裨如蒙兪允俟接准部覆再行給咨送部引見恭候欽定理合恭摺具陳伏乞皇上聖鑒訓示謹奏奉硃批兵部議奏欽此○○奴才定安裕祿興陞跪奏爲營務繁要辦事需人擬請將在營差委道員暫緩送部引見以資熟手恭摺仰祈聖覽事竊查奉天候補道余濬前經奴才定安會同升任奉天府府尹裕長以同知奏留奉天補用嗣該員於光緒十七年六月遵新海防例報捐過班知府上年十月間熱河朝陽匪徒滋事奉天派兵援剽該員在事尤爲出力經奴才等於肅清案内隨摺奏保奉旨著免補知府以道員仍留奉天儘先補用並賞加二品頂戴欽此欽遵行知去後兹據該道以應行赴部引見禀請領咨前來奴才等查該道員余濬現充東三省練軍文案翼長並派辦奉軍營務處籌餉局各要差任事最久經手事件甚多且三省練兵之始該員卽隨同創辦現在甫經變通章程一切訓練事宜講求考訂尤資熟手助理查從前奉天候補道員陳寳　奭良均因地方營務差使煩要奏請展緩送部引見蒙恩允准在案今該道員現任要差辦事得力難以遽更生手與前陳寳善等情事相同自應爰案奏請合無仰懇天恩俯准將道員余濬暫緩赴部俟補缺後再由奴才俗祿等倂案給咨送部引見以裨營務出自鴻慈謹合祠恭摺具陳伏乞皇上聖鑒訓謹奏奉硃批著照所請吏部知道欽此 
 
 

Page 13

 
 
[光緒十八年八月三十日京報全錄]  
　　宫門抄○諭旨一道錄前○發抄硃批四道○豫撫裕奏請准已故總兵建立專祠並將事蹟宣付史館立傳摺○將軍長等奏請議卹片○又奏請准已故將軍金順於吉林原籍建立專祠摺○將軍裕奏報解奉天練軍各營裁减兵夫節省銀兩摺○八月三十日戸部通政司詹事府廂黄旗值日無引見○熙貝勒假滿請安○慶公由明陵回京請安○張中堂謝管理吏部事務恩福中堂謝授大學士管理戸部事務恩○麟書謝授恊辦大學士恩○懷塔布謝管幼官學恩○熙敬等各謝調授缺恩○定公成公各續假十日○清安請假十日○連印續假二十日○安興阿續假五日○召見軍機張蔭桓陳學棻○發抄劉秉璋奏羅以禮等接署嘉定守等缺奉硃批吏部知道欽此○邵友濂奏捐建已故提督林文察專祠奉硃批該部知道欽此○又各屬被災情形奉硃批知道了卽著飭屬妥爲撫恤毋任失所欽此○德馨奏解甘餉銀兩奉硃批戸部知道欽此○○河南巡撫奴才裕寛跪奏爲已故總兵功績卓著據情懇請建立專祠並將事蹟宣付史館立傳恭摺具奏仰祈聖鑒事竊據布政使廖壽豐詳據南陽府知府賈敦恮轉據南陽縣知縣黄源詳稱據紳士劉翰宸等呈稱竊查已故記名提督山東曹州鎭總兵前河南南陽鎭總兵趙鴻舉籍隸河南彰德府涉縣由武進士二等侍衞揀發湖廣以遊擊用是時廣西髮逆起事擾及各省該故鎭壯歲從戎轉戰湖南湖北安徽河南四省咸豐四年克復沔陽州大戰仙桃鎭長江埠殺賊燒船奪械均以奇謀制勝是爲該故鎭立功之始嗣克蔡甸克漢川克漢陽府進攻安徽克莫山霍山二縣八年捻逆圍固始甚急越境赴援連破賊營城圍始解並跟蹤進剿復六安州髮逆竄擾湖北督兵馳往立將老河口收復盪决無前人服該鎭之勇同治元年督帶楚勇進扎歸法隨欽差大臣親王僧格林沁解界溝集圍克王廟各賊寨又馳赴汝寗府屬府屬攻破閻家圍水圩而譚家寨鄭樓等四十餘處亦相繼就撫進剿陳大喜克陽樓張岡並息縣水陸各吁追斬賊首趙幗良簡世然擒獲徐心田王廷蘭等訊明正法四年經前撫臣張之萬奏署南陽鎭總兵八月張逆大股圍攻南陽黑夜潛偪濠邊衆情洶懼幾至潰散該故鎭手燃巨砲轟散悍匪二百餘名賊始敗退次日督帶兵圍追擊七十餘里殺賊尤多奪獲槍砲驢馬無算郡賴以安該故鎭先後三署南陽鎭篆仰蒙恩旨補授斯缺十餘年中恩威並用外剿内撫悉合機宜維時襄匪有程岱唐縣泌陽之間有花得春皖豫之交有李六裕州有韓潰昌鄉淅川有王板貨等先後滋事該故鎭設謀剿辦首要各犯以次授首地方蕭淸以前後功保至提督記名簡放並給二品廕生光緒八年四月奉旨補授山東曹州鎭總兵統帶濟字馬步全軍九年賈莊屢出險工該故鎭督率勇夫晝夜搶修並禀添長隄百餘丈河不爲患曹屬多盗先後購線拿獲巨犯吳極田等多名正法十五年正月鄆城范縣各境盜匪滋事該故鎭前往查拿因多年積勞中途復遇大雪感受重寒觸發舊疾竟至不起伏查該故鎭帶兵二十餘年善以少擊衆臨陣奮勇戰必身先又紀律嚴明所至秋毫無犯南陽士民尤感其保全恩德稱道弗衰可否據情轉奏請於兩湖安徽山東及河南省城原籍涉縣地方捐建專祠並將事蹟宣付史館立傳等情繕其事實履歴呈送前來奴才查已故記名提督山東曹州鎭總兵前河南南陽鎭總兵趙鴻舉堵擊髮捻各逆轉戰數省攻城克寨所向有功而剿撫土匪聞機卽赴凶徒鮮得漏網地方賴以敉安其守南陽一役轉危爲安厥功尤偉作鎭曹州於防河緝匪諸事亦能悉心經理勞瘁不辭旣據該紳等聯名呈懇合無仰懇天恩俯准將趙鴻舉生平戰蹟宣付史飽立傳以順輿情至所請於兩湖安徽山東河南各省並原籍涉縣捐建專祠之處出自鴻慈逾格奴才未敢擅請除將履歴事實清册分咨外理合據情恭摺其奏伏乞皇上聖鑒訓示謹奏奉硃批趙鴻舉著准在南陽捐建專祠事蹟宣付史館餘著毋庸置議欽此○○長順等片再據全營翼長恊領富興護軍叅領文元禀稱吉林練軍統領頭品頂戴記名副都統阿勒楚喀恊領强勇巴圖魯常福副都統銜花翎軍機處仔記五常堡恊領雙全委營總頭品頂戴記名副都統記名恊領花翎伯都訥佐領博慶額巴圖魯保林花翎三品銜補用恊領俟補恊領後賞加二品頂戴鳥槍營佐領榮陞委員補用佐領阿勒楚喀正白旗防禦慶年等五員於光緒十五十七十八等年先後在營因積勞相繼病故早年出征各省均曾立有戰功本省帶隊剿賊俱復著有勞績歴述生前事蹟禀請轉奏前來奴才等查該故員等向於咸豐同治年間先後出征轉戰湖北山東山西江南直隷甘肅河南陜西奉天等省攻堅破敵殺賊捉生由戰功歴次薦升今職嗣於凱撤回旗後正值吉林馬賊充斥派令帶隊剿匪均能調度有方迭擒巨盜久著勤勞此五員内惟慶年一員未能出征他省顧從前在吉林隨剿大股馬賊實與戰功無異現在該員等均已積勞身故殊堪憫惻合無仰懇天恩准照軍營立功後積勞病故例賜卹以慰忠誠而資觀感出自逾格鴻慈除將該員等履歴咨部外理合附片具陳伏乞聖鑒訓示謹奏奉硃批著照所請該部知道欽此○○長順等片再查已故伊犁將軍金順前奉諭旨准於立功省分建立專祠並將生平戰績宣付史館立傳等因欽此欽遵在案兹據紳士恩貢生何棫樸等以該故將軍於軍務倥偬之際遺書勸學並慨捐多金辦理地方善舉今旣於立功省分建祠報享而原籍缺然無聞殊不足爲鄉里觀感等情呈懇具奏前來奴才等查已故伊犂將軍金順轉戰中原肅清沙漠奇功偉略紀在旗常異地論勳旣食馨香之報故鄉戴德宜陳爼豆之林合無仰懇天恩准將金順於吉林原籍建立專祠以彰忠藎之處出自恩施謹附片陳明伏乞聖鑒訓示謹奏奉硃批著照所請該部知道欽此○○奴才裕祿跪奏爲報解奉天練軍各營裁减兵夫節省銀兩恭摺仰祈聖鑒事竊查奉天練軍各營隊裁减兵夫節存銀兩自光緒十一年起遵照定章每屆六個月彚總解部一次所有光緒十七年十月底以前歴年裁减兵夫應解節省銀兩曁自十七年十一月初一日起至十二月底止除因援剿鷙河匪徒兵力不敷分撥奏明將奉軍馬步各營及由東邊調到之馬隊一營步隊二營光緒十一十七等年兩次所裁兵數並隊旗之捷勝長勝營光緒十七年所裁兵數暫令各按營哨照原額一律募足均自十一月初一日起支餉乾計奉軍馬步九營馬步小隊五哨靖邊馬步三營共添補足額兵夫一千二百九十四名旗隊之捷勝長勝等營共添補足額兵夫七十四名無欵節存外其靖邊右後步隊兩營節存兵夫餉銀亦俱照數解淸均經奏報在案本年援剿熱河匪徒事竣因奉省西北邊界必須添兵駐紥著將奉軍馬步各營隊仍照光緒十七年節省之數裁减則汛廣兵單力難分布經奴才於具奏分别裁留上年奉軍等營募補足額馬步營隊摺内奏明將該軍較十七年裁减之數量爲變通議以縣隊六營馬隊三營親軍步小隊四哨馬小隊三哨共留官弁兵夫四千二百一十二名於上年冬間該軍添補足額兵夫九百三十四名内仍裁步隊兵夫五百四十四名撤防回省照數裁遠所裁兵夫均截至十八年四月底止停支餉乾並將兵夫裁留細數及停止餉乾銀兩日期造册專案報部兹據糧餉處委員等詳報奉軍自光緒十八年正月初一日起至閏六月底止除正二三四四個月無款節存外其五六閏六三個月按現章裁减兵夫餉銀數目共節存庫平銀五千八百四十三兩二錢又旗隊之捷勝長勝營曁東邊之靖邊中前左馬步三營上年添補足額兵夫均經奏明於本年三月底止停支餉乾除正二三三個月皆無欵節存外旂隊捷勝長勝營自光緒十八年四月初一日起至閏六月底止四個月共節存裁减正兵餉項市平銀八百八十兩按市平每兩較庫平小三分二厘折合庫平銀八百五十二兩七錢一分三厘又裁减火夫節存餉銀庫平銀七十兩零二錢東邊靖邊中前左馬步三營自光緒十八年四月初一日起至六月底止三個月節存裁减兵夫餉銀庫平銀四千四百零一兩　錢又靖邊石後兩營自光緒十八年正月初一日起至六月底止六個月節存裁减兵夫餉銀庫平銀六千七百零三兩二錢以上奉軍曁東邊靖邊馬步各營並旂隊捷勝長勝營通共節存庫平銀一萬七千八百七十兩零九錢一分三厘於八月初二日發交蔚泰厚存義公殷實商號匯兌至京傾鎔足色持批前赴部庫交納等情詳請具奏前來奴才復加查核數目相符除分咨部科外理合恭摺具陳伏乞皇上聖鑒謹奏奉硃批戸部知道欽此 
 
 

Page 14

 
 
[光緒十八年九月初一日京報全錄]  
　　宫門抄○發抄硃批四道○黔撫崧奏審明詐騙各官犯按例定擬摺○鄂撫譚奏審明盜犯按例定擬摺○九月初一日禮部宗人府欽天監正黄旗值日無引見○慶王謝賞袍褂料恩○阿克丹等各謝調授缺恩錫侯烏拉喜崇阿各續假十日○吏部呈進月官卷○召見軍機崑岡錢應漙○發抄張之洞奏儘先副將蕭光友借補宜昌鎭標右營遊擊奉硃批兵部議奏欽此○又儘先　擊江關泰補鎭　鎭標右營遊擊奉硃批兵部議奏欽此○又儘先副將高志借補保靖營叅將奉硃批兵部議奏欽此○又宜昌府西壩地方火災情形奉硃批知道了卽著飭屬妥爲撫恤毋任失所欽此○○頭品項戴貴州巡撫奴才崧蕃跅奏爲審明詐爲文書誆騙贓及央浼營幹各官犯按照律例分别定擬恭摺仰祈聖鑒事竊查前准鎭遠鎭和耀曾咨保副將李洪貴遊擊毛隆和接管練軍差使甫經札飭訪聞都司謝智夫卽謝永謙世職方世禧有乘機誆騙李洪貴等得贓並謝智夫因副將陽肇祥謀差詐爲文書呈遞朦保各等情旋准鎭遠鎭訪聞前情咨請查究曾經奴才飭　臬兩司撫標中軍並貴陽府貴筑縣先後將李洪貴等拿獲訊明會同督臣奏請革職審辦於光緒十八年五月二十日奉硃批著照所請該部知道欽此遵卽行司發交貴陽府審辦去後兹據該府趙　巽審明議擬詳由藩司王德榜署臬司貟鳳林審勘得謝智夫卽謝永謙方世禧與李洪貴毛隆和陽肇祥均因投効軍營各保副將遊擊都司彼此素相交好方世禧曾充鎭遠鎭標差弁因事冋省以家計艱窘起意誆騙得銀使用曾向謝智夫張炳南等揑稱熟習官塲時常爲人打點差缺光緒十七年九月聞謝智夫答以方世禧能爲官塲營幹差使李洪貴卽請謝智夫往邀方世禧至寓央　謀幹差委面許事成酬謝方世禧應允各散十二月十四日傍晚時分鎭遠鎭專差齎文晉省交方世禧代投方世禧私自撥開查看見鎭遠鎭有咨文一件係保舉李洪貴毛隆和管帶練軍之文書方世禧休舊封好呈投因知毛隆和曾向張炳南述及意欲營謀差委起意乘機一倂誆騙隨於次日至李洪貴寓所揑稱現有管帶差委可圖如肯出銀一百五十兩可以代伊打點李洪貴信實當先兌銀五十兩餘銀約俟接管帶後如數過交方世禧得銀後復往張炳南家言及已代李洪貴謀辦差委議定銀一百五十兩先過交銀五十兩不日將委練軍管帶囑令張炳南往向毛隆和告知可以倂爲謀幹毛隆和情願照數出銀先兌三十兩餘銀亦約接管帶後過交嗣因鎭遠鎭咨保李洪貴得委凱里營管帶毛隆和淂委天柱營管帶方世禧正擬收討餘銀卽被訪聞查拿並准鎭遠鎭亦咨請查究又陽肇祥於是年十一月間有吳朗先至寓談及謝智夫曾代人營謀管帶差使陽肇祥卽央吳朗先轉托謝智夫代爲營幹議定事成謝銀一百兩謝智夫應凡陽肇祥於吳朗先回信後富交給吳朗先銀五十兩迨後未與吳朗先等曾面吳朗先携銀潛逃十二月半問謝智夫憶及已故之謝錫九送伊古州鎭空曰印紙印封各件卽繕用一件咨保陽肇祥管帶練軍甫將文書呈遞卽被查出謝智夫塡用古州鎭咨文印紙印封陳舊較之古州鎭現行公文逈不相同其文内所塡年月係墨字蓋硃實屬詐爲並於被拿時將餘剩一套印紙印封焚毁各等情　來奴才親提研鞫各供前情不諱案無遁師查律載詐爲提鎭衙門文書及將空紙用印者皆絞監候又例載指稱買缺如誑騙已成財已入手無論贓數多寡不分首從於該衙門門首枷號三個月發烟瘴　面充軍其央浼營幹致被誑騙者免其枷號亦照前發遣又律載二罪俱發各等者從一科斷各等語此案謝智夫卽謝永謙希圖誑騙起意詐爲古州鎭文書呈遞雖空曰印紙印封係因已故謝錫九經手惟文書究屬該犯詐爲同應按律問擬謝智夫卽謝永謙除誑騙已成議有定數財未接受輕罪不議外應如該司等所擬合依詐爲提鎭衙門文書及將空紙用印者皆絞律擬絞監候秋後處决所議贓銀係被吳朗先撞逃尚未過交請免查追方世禧指稱營謀練軍管帶先後誑騙李洪貴毛隆和得贓卽與指稱買缺相同自應照律從一科斷方世禧亦應如所擬合依指稱買缺誑騙已成財已入手無論贓數多寡不分首從於該衙門門首枷號三個月發烟瘴地面充軍例擬枷號三個月發烟瘴地面充軍已得贓銀照追入官未得之贓係屬口許免其查追李洪貴毛隆和由謝智夫張炳南央浼方世禧營幹陽肇祥央浼吳朗先謝智夫營幹均被誑騙得贓各應照例問擬李洪貴毛隆和陽肇祥均應如所擬合依央浼營幹致被誑騙者免其枷號亦照前發遣例擬發烟瘴地面充軍謝錫九盜用古州鎭印紙印封罪有應得旣經身死免其置議逸犯張炳南吳朗先飭緝獲日另結再查盜用古州鎭印紙印封不知係何官任内謝錫九業已身故無從根究所有失察職名邀免開送合倂聲明除全案供招咨部外謹會同雲貴總督臣王文韶合詞恭摺具奏伏乞皇上聖鑒訓示謹奏奉硃批刑部議奏欽此○○頭品頂戴湖北巡撫臣譚繼洵跪奏爲拿獲强刦拒捕殺人盜犯審明照章懲辦並臨時畏懼不行事後分贓夥犯按例定擬恭摺仰祈聖鑒事竊據麻城縣詳報民人鄔同興藥鋪被盜强刦一案該　知縣沈星標當獲葉章喜等七犯訊供通詳批司委員會審明確禀經臣與督臣批飭將該犯葉章喜袁文義胡光文李光喜四犯照章就地正法張荃周等三犯仍令按例擬解去後茲據該知縣張集慶審明議擬由黄州府知府高蔚光解經湖北按察使陳寳箴覆審轉詳前來臣覆加查核緣葉章喜袁文義胡光文李光喜張荃周葉英之李啓昌分隷黄安河南光山等縣彼此素識均先夫爲匪光緒十七年二月二十六日葉章喜袁文義胡光文李光喜張荃周葉英之李啓昌各至麻城縣屬乘馬剛地方會遇已被格殺之謝矮子並在逃之劉潤胡家風朱四意王老狗陶守義共道貧難謝矮子稔知鄔同興藥鋪有錢起意邀約行刦得贓分用衆俱允從卽於是夜謝矮子劉潤胡家風葉章喜袁文義胡光文李光喜分帶洋槍鐵鞭刀棍油捻餘俱徒手行至中途張荃周葉英之李啓昌畏懼轉回謝矮子等一共十人偕抵鄔同興門首點燃油捻朱四意王老狗陶守義用石條撞開大門同謝矮子等一齊擁進事主鄔同興驚起喊捕葉章喜用鐵鞭拒傷鄔同興左骽嚇禁聲張搜刦銀錢首飾衣物逃逸追及張荃周等告知行刦拒捕情由同至僻處查點贓物分給張荃周葉英之李啓昌錢各二千文餘贓尚未俵分經捕役何老明巡緝至彼查知邀同保鄰人等前往掩捕當將張荃周葉英之李咨昌拿獲謝矮子喝衆拒捕並自施放洋槍致傷帮捕之賈淸方身死葉章喜等各執木棍鐵鞭將何老明等拒傷因人衆不知何人傷及何人何處何老明等齊力抵禦格殺傷謝矮子斃命卽將葉章喜袁文義胡光文李光喜拿獲並起出寳銀二隻洋槍等件帶縣餘匪乘間逃逸事主鄔同興投報經該前署知縣沈星標會營勘騐傳主認領贓物提犯訊供通詳批司檄委候補知縣朱有寛前往會同沈星標曁接任知縣張集慶覆審明確禀經臣與督臣批飭將葉章喜袁文義胡光文李光喜就地正法與已被格殺之謝矮子一倂梟示張荃周葉英之李啓昌三犯仍飭按例擬解兹該縣比解逸犯無獲提現犯審擬由府解司轉詳到臣覆核無異查律載强盜已行但得財者不分首從皆斬又例載共謀爲强盜夥犯臨時畏懼不行事後分贓者杖一百流二千里各等語又刑部奏定通行嗣後凡强刦有一人執持洋槍者不論曾否傷人不分首從均擬斬立决梟示又湖北省奏定章程嗣後拿獲搶刦殺人罪干斬梟兇盜委員會審確實卽行就地正法等因歴經遵辦在案此案謝矮子糾夥執持洋鎗刀械强刼鄔同興藥鋪得贓拒捕殺人葉章喜袁文義胡光文李光喜聽糾行刦入室搜贓帮同拒捕實屬兇暴昭著同惡相濟自應按例問擬謝矮子葉章喜袁文義胡光文李光喜均合依强盜已行但得財者不分首從皆斬筆擬斬立决遵照通行加以梟示謝矮子已被格殺身死葉章喜袁文義胡光文李光喜已遵章就地正法各梟首示衆應毋庸議張荃周葉英之李啓昌聽糾行刼臨時畏懼不行事後分贓均合依共謀爲强盜夥犯臨時畏懼不行事後分贓者杖一百流二千里例各擬杖一百流二千里到配折責安置照例刺字該犯等在外爲匪原籍牌保父兄均無從覺察禁約應免置議何老明等格殺行刼拒捕殺人首犯謝矮子身死律得勿論獲贓已給主領未獲贓物同逸犯劉潤等緝追獲日另結賈淸方屍棺飭埋洋鎗等件案結存庫此案首夥十三人已獲夥犯七名格殺首犯一名獲犯過半兼獲盜首文武疎防職名邀免開報除供招送部外理合會同湖廣總督臣張之洞恭摺具陳伏乞皇上聖鑒勅部核覆施行謹奏奉硃批刑部議奏欽此 
 
