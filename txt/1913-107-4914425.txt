# 1913 - 107 - 4914425

 

Page 1

 
 
論說 
[大借欵合同草案第五條評論（三）（續）（來稿）]  
　　二與海關比較之同異 
　　（甲）與海關相同者 
　　（一）因外人管理關稅而於中央特設總稅務司地方設海關稅務司以管理之 
　　因外人管理鹽務而特於中央設稽核造報總所地方設立稽核分所以管理之 
　　（二）實際上許外人管理海關而名義上又不願外人管理於是在總稅務司上設一稅務處之空機關各省設海關監督以爲對待實際上許外人管理鹽務而名義上又不願外人管理於是在稽核總所之上設一鹽務處之空機關各省設鹽運司以爲對待 
　　（三）以名義言海關稅務司隷於總稅務司總稅務司隷於稅務處而稅務處隷於財政部似乎成一統系 
　　以名義言稽核分所隷於稽核總所稽核總所隷於鹽務署而鹽務署隷於財政部似乎成一統系 
　　（四）以實際言稅務處權力僅及於海關督而不及於總稅務司及海關稅務司 
　　以實際言鹽務處之權力僅及於鹽運司而不及於稽核總所及分所 
　　（乙）與海關相異者分較甚略遜二種 
　　（子）較甚者 
　　（一）稅務司對於關稅僅有征收造報之責而稽核分所除征收稽核造報外並及其他範圍　 
　　（二）海關征收欵項向由關監督存儲中國銀行稅務司不得過問（按光復後中央政府未設立各關稅欵遂由海關暫存此係例外）而鹽稅征收欵項則由稽核所存放銀行團之銀行或承認之存欵處鹽運司不能干預 
　　（三）海關所收各稅由關監督保管報部備撥如有急需海關監督得自由撥解而鹽稅收入各欵由稽核總所保管非經洋員會同簽字財政部且不能提用鹽運司更不必言 
　　（丑）較遜者 
　　（一）總稅務司及海關稅務司純用洋員（近時亦有用華員者係例外）爲純粹之洋辦制稽核總所及分所則華洋各半爲華洋之合辦制 
　　（二）總稅務司名義上由各國任用儼有代表債權之資格其聘任免任我國不能自由稽核所會辦實際上須得外人同意而名義上則我有聘任免任之權現時各關與我所爭者即在此一點借欵之决裂者亦在此一點 
　　據上各條觀之其與海關相同者性質相異者權限而相異之中又有較甚與略遜之分兩相比較覺劣者（卽較甚者）居其三而優者（卽較遜者）占其二而此二點（一）則外交團尚在力爭必不允我自由僱用一則訂於合同之内如本利拖欠卽歸海關管理爲純粹之洋辦今之夢夢者尚謂鹽務一項將來難免步海關後塵豈知照此合同執行何必將來即今日之稽核所與稅務司何異而主權之損失且較海關爲尤甚謂予不信更爲統系表以說明之 
 
 
 

Page 2

 
 
財政部稅務處海關監督總稅務司丨丨海關稅務司 
鹽務處鹽運司使稽核總所丨丨稽核分所 
　　（說明）右表丨丨者係實隷之機關：：者係虚隷之機關質言之稅務處與鹽務處之權力祇能及於海關監督與鹽運司而不能及於稅務司與稽核所閱者欲知將來鹽政實權之所在卽問今日海關之實權地方在稅務司乎抑在海關監督乎中央在稅務處乎抑在總稅務司乎卽可恍然悟矣 
時評 
[變化不測之時期（無名）]  
　　余嘗謂是一二月中爲中國存亡禍福之關鍵然而此數日中更爲關鍵之關鍵也因其爲關鍵之關鍵所以全國人之能力中外人之耳目悉注於此數日中而此數日中遂爲變化不測之時期矣 
　　美國承認之結果未知如何各國兵艦之紛來未知如何正式國會之能開與否未知如何總統之選舉未知如何憲法之製定未知如何宋案波瀾所及未知如何其外有無突起之風雲旁及之頓挫又未知如何此皆於數日中將盡其變化不測之能力者也 
　　夫當此變化不測之時期凡我國人厥宜定其心壹其志正其見解固守其良心盡其聰明精力以行其心之所安然後此變化不測之時期可以安然以渡而中國乃大有望矣 
[命令]  
　　四月四日臨時大總統命令陳炳焜譚浩明均加陸軍中將銜此令 
　　交通總長朱啓鈐呈請任命梅光羲爲司長龍建章署司長權量署參事曾鯤化杜立權署僉事應照准此令司法總長許世英呈請任命張釗謙署直隷第二高等審判分廳監督推事汪兆彭署直隷第二高等檢察分廳監督檢察官應照准此令 
　　國務總理内務總長趙秉鈞呈據新疆都督兼署民政長楊增新呈稱温宿縣知事王鴻忡呈請辭職王鴻忡准免本官此令 
　　國務總理内務總長趙秉鈞呈稱據新疆都督兼署民政長楊增新呈請任命叚永恩署温宿縣知事應照准此令 
[專電]  
　　北京電駐美公使張來電美定初八日正式承認民國并已通知各國駐美公使現在政府方訂接待之儀 
　　北京電得歐函庫事將大不了俄外部官晤駐使輙稱貴國已决意用兵無可商議略與商榷便即聳肩此爲俄人慣習示無辦法之意且謂俄曾與我外部約增兵庫倫先行知照不久或將自由取消該函並稱俄奥於巴爾幹事已决主和平决不開戰余昨訪外部據稱交涉雖進行但無進步之望 
　　北京電烏得電局稱到有東省蒙兵數十强迫讓屋强索供給尚有大帮軍隊續到第二電稱續到十餘人需索更急局員不能支持 
　　北京電初八召集兩院令多反對者恐致展期 
　　北京電初八日似决無開兩院之望報到者現僅百餘已到而未報者四百餘人 
　　北京電據袁及内部人言接據報告洪未到大連所傳已被剌死不確國民黨聲稱卽提彈劾案趙又决解職 
　　北京電前官中誤傳洪述祖逃大連昨東督電告接膠督電已將洪扣留但因洪稱與此案無關故不能移交請檢齊關涉洪之證據袁總統即電程黄屬程照辦並分咨外部及東督謂洪旣有眞案情自不難水落石出速來對質藉釋羣疑遯初有靈實陰相之云云 
　　北京電據官中發表去歲程督電告應之到寗係洪邀往據應稱光復後截欵十餘萬若月給三吉元渠願任查拿共進會黨匪及武漢亂徒似政府給應薪水差事卽爲此節 
　　北京電胡瑛今日可到京湘省國民黨電請各省公共派員組織特别法廷章太炎電必不獲已已與西林尚可勝裁判之任 
　　北京電審宋地點之爭恐又將成巨案 
　　北京電劉揆一昨日到京呈請辭職謂患咯血 
　　北京電昨清后现殯正陽橋擠斷重傷三人内一人死輕傷十七人初八擬遷庚子被隆裕推墜入井之珍妃之柩同瘞 
　　北京電楊度以辦事員擅用官電發憲法研究會宣言書辭會長職 
　　北京電梁士詒昨致孫急電 
　　北京電孫少侯赴滬 
　　北京電交通部派馮祖培接收川路 
　　成都電探有大隊藏兵約萬人已到江卡且又半渡洋津川軍八千人馳往迎擊日内將有戰事 
　　杭州電少城有共進會匪糾衆二千人謀亂已飭嚴拿 
　　杭州電開錢塘東江嘴人民反抗衆議緩行 
　　杭州電災區待米甚急已咨蘇督請速放行 
　　杭州電省派查辦青田縣知事刑斃人命案 
　　南京電昨省議會開學務財政法律審查會教育司黄韌之内務司馬士杰均赴會 
　　南京電莊督辦因部飭浦口搬運貨物公司槪行取銷歸併商塲局辦理刻將該局擴充並另委數員帮助一切 
　　南京電應省長據瓜泗人民控稱該處釐捐局長種種弊竇特委蕭俊賢前往調查一切 
　　南京電湖南兵工廠長辜天佑昨來寗聞赴機器局參觀一切即行返湘 
　　南京電測繪學校有繼續開辦消息 
　　南京電現聞仇斷恒有委任内務司之說不確 
　　南京電應省長於初五日又赴滬會研宋案 
[特約路透電]  
　　北京電聞國會大約將展緩一星期開幕其原因未經宣布 
　　北京電各處軍界中人多有致電北京詢問是否准舉袁世凱爲正式總統故外間對於將來選舉頗慮軍界滋生事變 
　　北京電袁總統擬於明日（六日）移入宫内 
　　北京電聞有標統一員近嘗謀剌張勳張現欲來京一行 
　　北京電據領事報告齊齊哈爾曾遭兵變其勢不甚劇烈 
　　北京電張作霖近抵北京兹定明日回奉 
　　武昌電近數日内發覺一叛案處决官員一二人黎督手下衛兵數人目下地方頗形安謐 
　　武昌電黎都督復出示以正軍紀限制兵士之自由並嚴禁在茶肆酒館任意亂談 
　　成都電咸津（譯音）失陷消息已見各報兵士紛逃官民悉降藏人進至鄉城稻壩縱火焚燒全境 
　　成都電聞察木多之戍軍半已譁變兵士皆望回川 
　　香港電據香港日報載稱有華兵及稅關辦事員數人在南渡（譯音）途遇海盜數名互鬥鎗斃一名拘獲六名並得泰安船贓物數什 
[譯電]  
　　美京電美政府决意承認中華民國一舉已有種種明徵國務卿白乃安君已照會駐美各國大使謂美政府擬於四月八日中國國會開幕之日承認中華民國並請各國政府同日承認云 
　　俄京電據庫倫電稱袁總統致書哲布斯尊丹勸其從速取銷獨立和解爭端並願代償所欠俄國及大清銀行之債欵給還哲布斯尊丹與諸王公之封號又允不將喀爾喀改爲行省並阻移民入蒙惟蒙古事務須與俄國交涉者應專由中政府辦理云云哲布斯尊丹答稱中政府愿化干戈爲玉帛蒙政府亦同有此意惟所請取銷獨立一節未便照允袁總統如有與蒙和平談判之意則當選派心氣和平之員以任專使來庫開議惟不得携帶軍隊兩政府並當先各撤兵以表和平之意云 
　　倫敦電西茂問題爲英國承認中華民國之障礙駐英中國使署現悉該問題大約將在東方解决温宗堯雖有任爲辦理該問題專使之說惟目下仍在中國赴英與否尚不可必 
　　香港電香港政府懸賞洋二千圓購拿行刧泰安輪船之盜犯行刧之盜數約八十人每人各挾手槍兩三枝所夫贓物共值洋二萬五千圓船中除船員三西人外尚有英國女教士有人悉爲諸盜拘入船主室内諸盜復議鎗斃諸船員該女教士能操華語即向勸喻乃得倖免諸船員縛閉于室約三小時之久有舵工一人及搭客一人爲盜擊斃尚有受傷之華人三名已送醫院醫治 
　　倫敦電要求女子參政權之黨魁潘克赫斯特夫人前被控鼓動黨人炸毁財政大臣喬治君華爾登希斯之别墅曾於二月二十六日收監候審兹在哇爾特培萊法庭受判雖經辯護士竭力爲之洗刷罪狀并請裁判官寛宥其罪然卒判定苦工三年同黨女子之觀審者皆大呼羞哉並齊唱法國革命歌一闋裁判官乃申斥諸女子舉止無禮並以拘獄恫嚇之要求參政權之女黨因潘克赫斯行夫人判定重罪昨晚（二日）在各處開會諸女子演說者皆謂今後將行激烈運動不再尊重生命云 
　　柏林電德國國會豫算股員會今日（三日）集議時國民自由黨黨魁卑士麥君歡迎英德兩國提挈對付巴爾幹問題及近今英國下議院和平之演說且謂德國對付近東風潮之態度足爲德國進行和平政策之證據云繼由外務大臣茄戈宣稱彼信愛琴海諸島問題異日由各國調停時必大費周折德國之政策以保全土耳其亞洲土地爲主逹逹納爾海峽問題今尚無一國提及至此次各國海軍示威之後若芒國倔强如前則將有何變局今尚未能預言云 
　　倫敦電現有奥國海軍一隊游弋芒台里格洛外海他國兵艦尚未駛抵昨日（二日）闢拉曷斯有德意英三艦啓掟他往聞赴安底伐里法國各報現仍肆口痛詆各國示威之舉據柏林宣稱各國示威反對芒國擬以和平封鎖芒國沿海及奥國邊界爲限現望芒國乏食之後或將屈服至派兵登岸或施用武国二節皆未經各國商妥 
　　奥京電塞維亞决議輔助芒台里格洛以抗各國奥國政界頗爲恚忿里區帕斯特報主張如海軍示威一舉不能收效則當以嚴重之軍事計畫制之云 
　　柏林電據奥國里區斯帕特報載稱現有俄船一隻駛抵安底伐里滿裝軍火聞係接濟芒塞兩軍者塞軍已將新炮安置斯克太里之前豫備圍轟惟以現有之軍隊欲舉該城其結果如何尚未可必芒君尼柯拉斯現擬委棄斯克太里以抵財政及土地二項相當之賠償物内閣及軍界反對甚力芒京現漸起騷亂奥國使署已經嚴加防衛各國海軍示威反對芒國將由英國海軍大將指揮 
[公電]  
　　贛督李烈鈞爲潯事通電武昌黎副總統北京新聞團各省都督民政長各報館鑒贛省光復後分府林立司令塞途統系紊亂事權龐雜以致土匪充斥民不聊生烈鈞視事後次第取銷裁併就地方之現狀定駐軍之多少數月以來秩序粗定當時軍政民政諸端繁賾特請於九江設府鎭守冀收臂助與駐滬軍隊獨立團統系不同軍情多隔管教旣殊成績自異以致潯省軍隊被澤之感誼未敷紀律之張弛不一械事發生以後謡啄風起人心浮動故令潯各事特别防範並派高級將領分往巡視督率一面令該團編入師旅以期融洽軍情一面將九江現狀陳明中央現已奉令調戈鎭守使入京潯事由王查辦使暫行兼理地方安寗　　人心已定恐傳聞失實特以奉聞李烈鈞叩冬印 
　　甘肅趙都督通電頃得九江戈鎭守使徑有兩電閱之駭愕萬分東西間阻難悉内容設竟游成戰端不惟地方糜爛且潯屬商埠動啓外交萬一列强借口進兵將立釀瓜分慘禍惴惴其慄思之寒心惟熙誼屬梓桑痛深萁豆邊疆待罪纓被無從伏求我大總統極力維持雙方解决萬不可使　牆奇變再見於正式國會成立之先副總統柏都督誼屬比鄰尤當排難解紛潛消隱患諸公並手造民國之 
 
 
 

Page 3

 
 
元勛碩德更望同持公論兩面調停惟熙涕泣陳詞不自審其言之更以促也刻下民國基歴危如困卵内部之携貳外交之困難言財政則涸轍已窮言黨爭則參商日甚重以暗殺慘劇加及開國偉人種種悲觀已令人不寒而慄倘更見同室操戈之事則危亡無日將牽率我四百萬神明之胄奴隷牛馬如異族而已耳懲前毖後憂心如焚世不乏魯仲連其人謹當馨香以祝之者也聲與涙并希鑒察趙惟熙叩儉印 
要聞一 
[記俄國下院及政府情形（歐洲通信）]  
　　俄國下院於十二月十七年假休會直至本月初二始再開會新選舉後集會不過一月故其議案極少黨派離合議員及政府皆盡力於此不暇顧及他事現則情勢大定十月黨仍與國民黨提携在左右兩黨之間成立一中央黨調和新舊爲政府之後盾與上届下院情勢無異當去冬開院之時論者以爲右黨占大多數頃亦有不盡然十月黨於此次選舉確失多數議席至逹三十以上已失獨立之勢而　與連合之國民黨復脫離而加入右黨故十月黨欲求多數不加入於右黨則當加入左黨然在右黨如舊黨及保守黨非十月黨所願接近而在左黨如民權社會等黨又非十月黨所能融洽者也無已其惟不著痕迹時連合於右黨時連合於左黨以操兩黨輕重惟其魄力究不深厚不足擁護政府記者彼時固知十月黨終必再與國民黨連合造一大多數黨且政府亦必設法助成以謀行政穩固彼十月黨所力爭者必求議長爲其黨員所得爲第一義黨選諸長之時左黨有與十月黨接近之勢記者會謂此决不能經久以十月黨之性質終與右黨相近惟國民黨以荷監戈之關係方相仇視十月黨極力與之和解欲舉國民黨領袖倭爾恭斯基親王爲副議長國民黨謝絶之嗣乃於兩黨之間有所謂國民獨立黨者發生乃出與十月黨協商以其領袖烏胡翔夫親王爲第二副議長最後選舉總書記復以十月黨之米特留果夫得之至是十月黨與國民黨由國民獨立黨之關係漸次接近然兩黨舊恨尚未十分和恊也兩黨領袖討論甚久並於選派專會股員國民黨員所占位置極多皆出十月黨之助彼此感情乃大回復十二月初四國民黨遂與十月黨連合且加入國民獨立黨共組織一强有力之中央黨矣故在初四以後下院黨派又大改觀眞多數黨乃始成立兹特取其黨派並上届及本届增减之數爲表如下 
　　黨派上届議員本届議員 
右黨包括極右眞右保守進步等黨五五五四 
國民黨九三八五 
國民獨立黨未有三五 
十月黨一三一一○五 
進步黨四○三七 
加迭黨五○六五 
極左黨包括工黨民權社會等黨二九二四 
别種黨包括自由黨言之二九二三 
無所屬一四一二 
總數四四○四四○ 
　　按俄下院議席共計四百四十八今十月黨與國民黨及國民獨立黨連合已得二百二十五人勉强可稱多數倘十月黨舍此而與左黨之進步加迭二黨相連排去極右黨及别種黨僅能得二百零七票彼右黨者僅以右黨與國民黨國民獨立黨相連亦但能得百七十四票就實際論於現有之組織外殆不能有他術矣 
[正式國會籌備記]  
　　國會召集令前經頒佈定於四月八日聞即以是日行開院禮兹將政府之預備略述如下 
　　（一）關於外賓者正式國會成立民國基礎乃定各國極爲注意日來外交團函請外交部多發旁聽劵預備參觀外交部已通知國會局預備以便轉發（二）關於開院禮節者總統府秘書廳前日片交國會局飭定國會開會禮節聞該局查法美兩國制度微有不同我國創設伊始應用何種制度尚須國務會議一次方能定局 
　　（三）關於組織軍隊者四月八號國會舉行開幕禮袁總統决計蒞院舉行開幕禮故陸軍總長現已組織兩項軍隊（一）隨扈隊專任途中之保護（一）隨扈衛兵任袁總統蒞國會後之保護另有儀隊一隊專任迎送 
[臨時政府之懸案]  
　　臨時政府期限將滿國務院奉大總統交命將各部局懸案分三種提議解决一議决而未實行者一已議而未表决者一提出而未修正者聞各部局懸案甚多調查大致如左（一）外交部二十三件（一）内務部二件（一）司法部七件（一）財政部十九件（一）海軍部三件（一）陸軍部二十一件（一）參謀部四件（一）教育部三件（一）農林部五件（一）工商部四件（一）交通部五件（一）蒙藏局十九件（一）稽勳局一件（一）國會事務局三件（一）印鑄局二件 
[參謀海軍兩部權限]  
　　參謀部與陸海兩部就權限上言之每有互相牽涉之處現由參謀部陳次長與海軍總長將該兩部權限詳細劃定（一）軍機戰略國防用兵及派遣軍艦軍隊由參謀部主管咨商海軍部（三）國防區域軍港及徵兵區域由參謀部計畫立案咨明海軍部辦理（三）施行大演習由參謀部籌畫呈准咨報海軍部施行（四）艦船及兵器製造或廢棄由參謀部主管咨商海軍部（五）水路測量應派軍隊由參謀部咨商海軍部後行之（六）平時艦隊之編制及軍艦之變更役務由海軍部主管商參謀部（七）軍港要港司令部與練營之建設編制由海軍部主管咨商參謀部（八）教育訓練以及保護僑民監視漁商須派軍艦時由海軍部主管咨商參謀部（九）海軍大學之外凡海軍教育所設學科教程操法由海軍部徵參謀部之意見計畫之（十）任免參謀將校與駐外海軍武官均由參謀部呈准後咨報海軍部 
[財陸兩部大事記]  
　　財政部財政部總長邇日迭接各省都督來電約共十餘通其重要之電亦有八件（一）奉督張錫鑾電稱日鹽輸入南滿銷行暢旺而我國鹽務反形滯拙又日本紙幣輸入奉省已逹千萬而我國金融機關多操之日人之手請籌辦法（一）東督周自齊電陳整頓金融辦法（一）粤督胡漢民電陳收回稅關辦法（一）閩督孫道仁電稱日銀輸入福建日多一日若不抵制利權損失殊鉅（一）阿爾泰辦事長官帕勒塔來電請欵（一）西藏辦事長官鍾頴來電請款（一）廣東胡都督電稱匯解中央恊欵八萬元請查（一）豫省電報本月預算 
　　陸軍部陸軍審計最爲重要故段總長擬設審計局以期統一平時審計軍隊及戰時行軍用費其辦法如下（甲）審計用度按照審計處規則施行審查全國軍隊之用度（乙）一軍區設審計總長一人（丙）一軍統設審計長一人（丁）一師設審計官二人分查兩旅用費（戊）其未成師之混成旅或獨立旅均設審計官一人直接受軍統之審計官指揮（乙）一團設審計員三人分查本營用度（庚）每連用度一月報告本營一次其臨時費用隨時報告審查（辛）此外營團旅師以次類推 
[各國武員招讌記盛]  
　　二十九日駐京各國使館全體武官邀請我國陸軍界各軍官在六國飯店茶會濟濟一堂賓主極爲歡洽酒半酣由日本使館武官青木少將代表各主人起而致辭略謂前者萬生園一會極荷隆情鄙等心感相與之誠久擬治筵相答互通情愫適值隆裕清太后之喪方哀悼不暇因而遲之又久今日辱承惠然盡此一日之歡曷勝榮幸云云言畢舉杯祝中國陸軍萬歲廕總長答詞略謂今日適值星期六各處公事忙迫以致到者未能過多深以爲歉然無論到與未到諸君之雅誼無不心感此兩次之聚實爲從前所未有把酒論心其樂何極從今交誼益親感情益篤其樂當更無疆也云云言畢并祝各國陸軍及各國陸軍軍士萬歲是日主人係各國公使館全體武官約三四十人我國軍官到者爲軍事處廕總長拱衛軍叚總司令總統府唐參議陸軍部段總長之代表及參謀陸軍兩部各將官到者甚衆頗極一時之盛云 
[雜評一（無名）]  
　　奈何一美國將於八號正式國會開幕時認民國假使至此日而國會不能開幕奈何 
　　奈何二宋案之證據不久將行發表苟至發表時而果牽及於政府政府奈何 
　　奈何三庫人内犯之勢日逼苟如歐信京電所云擾亂我内蒙及邊地而我無備蒙事奈何 
　　奈何四藏人聞有大隊到江卡川軍將與接戰然而彼衆我寡戰而不勝藏事奈何 
　　奈何五外患日逼内訌無已人無一定之指歸國有不支之情勢前途奈何 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[湖北裁兵擾民之一斑]  
　　樊城兵變甫已湖北樊城鎭雖號稱襄河第一大埠然自鐵路交通商務已大减色前劉仲文季雨霖在襄樊索助軍餉大肆搜括樊城一隅共出捐一百餘萬實已筋疲力盡嗣張國荃林鵬飛兩次兵燹商民受損遂不能支前曾由商會自治會請求撫卹以欵絀延未發給兹又遭兵變巨刧警電傳來黎夏二公極爲惋惜以非設法補救必失民心於國家前途異常危險特分别電飭第六師長王安瀾將倡亂之首要務必拿獲就地正法以謝商民所有焚毁商店民房損失財產傷亡人民則飭襄陽縣知事調查詳確呈報以便酌量撫卹賠償並飭由該縣撥公欵一千串振濟因亂窮無所歸及槍傷殞命之人復催促鄂北道觀察使陶鳳集趕速赴任親往調查安撫 
　　孝感罷巿又起近日大裁軍隊各地大受騷擾惟武漢巿面防範得力未受重大損失其餘鎭巿無不爲裁兵被禍樊城乃最甚者也聞第三師駐紥孝感縣之某團亦有游成罷巿之事緣該團退伍兵所得軍餉盡係紙幣巿價每元祇換一千零數十文該兵等硬勒照官價換一千二百文致與各商店衝突孝感縣城巨商甚少卽照官價兌之亦無許多銅元該兵等竟入店搜尋全城商民遂駐而罷巿卒經知事商會調停由錢糧項下撥錢交商會代兌其損失則商界任之風潮始息否則樊城之焚掠又見於孝感矣 
[湖北政界叢談]  
　　都督府縮小規模鄂省財政支絀各機關冗員甚多借人支念元津貼所費亦屬不支前黎公以中央頒布劃一官廳組織令卽擬遵照將軍備司軍法軍學兩處併歸都督府大裁冗員因阻力繁多遷延至今始實行將軍備司等取消而裁員等所給休養金合共用銀至三十餘萬之多現在該府内部組織除參議顧問兩項名目出乎劃一官制之外其餘參謀副官均照定制設員參謀長一職係以前軍備司長吳醒漢充任副官長一職係以前參議徐逹明充任其軍務軍需軍法軍醫四課之長亦經派定唐仲寅（前參議廳長）李正溶（前軍備司經理科長）程定遠（卽前軍法處長程漢卿）李克森四君充任統計府内各職員祇共一百餘人雖照中央所定之數加倍然較前設軍備司處時代已减四分之三矣今後軍事行政各事均直隷該府無復承轉之機關規模雖形縮小事務實增紛繁云 
　　副總統調停贛潮黎副總統前對於江西反對汪民政長及九江關扣留軍火之衝突力担調停之職並派員隨同王芝祥在贛周旋兹贛省李烈鈞爲羣小所朦蔽又運動省會反對新任之彭民政長且銜九江戈鎭守使受中央令扣其軍火擅以武力奪其兵柄前日黎公得潯電云李已派陳廷訓率兵出鄱陽將圍困潯城戈亦整軍預備戰鬥此事與統一前途有碍殊駭中外觀聽故於二十九號特派前任軍務司長曾廣大乘楚泰兵艦往潯調處以維大局 
　　各司長大有更動鄂省財政奇絀司財政者須有借貸華洋商欵之能力方能支持危局黎澍任財政司只四個自經手扯拉短期借欵幾二百萬近因第三七兩旅兵士要求退伍所耗恩餉約三十萬軍務司解散都督府改編裁員休養金又耗二三十萬以致各營隊月底放餉無欵各民政機關則已有通令四月份公費無欵着落各該長官自籌借墊惟軍人計口授食日内必須支發不能延展乃黎澍因其父黎大鈞恐爲公受累逼令辭職遂稱疾不出黎公不得已刻正自與正金銀行議借短期小欵接濟聞内務司長饒漢祥因反對黨將加以危害且攻訐其煙疾甚力已懇請黎公將渠薦於政府任爲國務院僉事所遺之缺黎公以黎澍在財政司任内頗有勞勩今雖辭職不能令脫政界關係擬調任内務司長而以造幣廠長沈致堅（沈於商界亦有信用）調任財政司長兼官錢局總理蓋該局爲財政司金庫兼任庶便調度也原充官錢局總理吕超伯則調任造幣廠長並兼國稅廳籌備處長因國稅廳長李啟琛前在造幣廠差時私賣銅元購物賺錢爲審計廳舉發已撤委看管以吕操守可信特以此兩席畀之惟沈致堅不願爲借債之財政司長以自陷於窘境故委狀擱未發下然黎夏二公已决意命沈勉爲其難矣 
[鄂省會選舉參議員續紀]  
　　湖北參議員額定十名前於二十七號選出劉成禺等六名其餘四名應於省議員中選出二十九號繼續選舉由實業司長屈德澤代理總監督乃國民共和兩黨均因内部有爭端延至下午出席者始足法定人數當投票一次選出彭介石高仲謨二人均共和黨員本擬接投二次因國民黨員紛紛散去人數不足故宣布於三十一號再選至期議員均到會以博此最後之勝利初尚秩序井然及開票當選者爲鄭江灝蔣羲明二人蔣係國民黨員當選之票有一票寫作（蔣犧命錢僵）闔塲聞唱此票無不鬨然迨至午後三時代理監督宣布繼續選舉候補參議員乃有某某等以該黨選舉失敗竟約其同志揚長而去並有楊瀚芳劉賡藻等要挾他人隨之退出於是爭閙之聲大起秩序擾亂代理監督屈司長與覃議長出勸復席將此選舉事辦竣亦置之不理以故繼續選舉遂又破壞尚不知何日可以完竣使省會開議也聞議長覃壽堃有於選舉參議員事畢辭職之說若然則第一副議長屈佩蘭應遞升斯職但與屈之不同黨派者又必出而反對則今後鄂省會之黨爭必無已時矣 
[湖南之紙幣問題]  
　　嚴令取締原因譚都督以省城紙幣年來發行極濫是以迭起風潮倒閉之風愈接愈厲擾亂巿面貽害小民莫此爲甚特於日昨令行財政司會同商務總會飭卽詳細調查嚴加整頓並妥訂取締規則呈請核奪仍一面妥籌維持方法以期振興商務保全秩序 
　　議决維持方法去歲陰曆年終前財政司陳炳煥君以紙幣迭起風潮行政巡警兩廳亦以限制不准濫發小票先後咨請商務總會提議取締在案該會總理李逹璋君以是時正值年終各處銀根奇緊若促之過急恐其釀成巨變是以遲遲未發兹奉都督令飭特召集各商董迭次開會評議議决取締方法（一）本係經營錢業者（二）非錢業而有相當基本金者（三）資本殷實素著信用者以上三項准其暫行發行鈔票由該商取具三家聯環保結並由商會加具切結彚送存案惟須限制數目不得超過基本金十成之三其不准發行者（一）小貿店舖無相當之基本金者（二）假用公司社會名義實無公司社會之性質者（三）旣非錢業又無實在營業專以專發行鈔票爲目的者（四）無聯環保結及本會加結者以上四項勒令限期收回不准發行違者呈請官廳嚴究 
　　勒收濫發紙幣該會議决後卽由李君逹璋面商財政司司長楊君極爲贊成特會呈都督卽由司會同商會各派專員分途調查先從清查入手一面出示曉諭凡發行紙幣各商店統令先期自赴商會將所出之紙幣數目及預備基本金若干逐一呈明聽候依次清查其清查後准其發行者即由商會編號註册截定數目若干逾額時仍須報明商會聽候檢查違者呈請懲究其不准發行者統限清查後二個月内勒令一律收回逾限卽行呈請究辦 
　　商界互相稽查各行商董以紙幣之發行原以繼金錢之不足現在銀根奇緊現銀空虚全恃紙幣以爲流通自不便一槪拒絶此次因欲實行檢查特公同議决善後辦法（一）清查後凡准其發行紙幣各家卽由商會將牌號及註册號數排印通告各商號一律收用（二）未註册之紙幣如敢私自發行應隨時報告商會立予查究（三）未註册之紙幣一律不得收用（四）各行公舉調查員隨時調查如有私出票幣卽行報告到會呈請封閉以上各項不日卽行通禀各機關請予立案矣 
[閩省法政學校分裂之風潮]  
　　閩省自前年光復後府縣界意見甚深此次法政學校校長朱君騰芬當選衆議院議員所遺法政校長一缺暫薦雷庶務長壽彭代理閩侯人不服該籍教員江古懷郭章鋆煽動學生開會反對上月二十四日江章等復聯合同籍教員十五人要挾罷課張民政長起而和之外府縣學生因此羣起反對連日向教育司交涉不遂所欲上月三十號該校學生王國士等具請願書於省議會提議分立外縣法政學校略謂以本校校長朱騰芬辭職薦庶務長雷壽彭代理生等無限歡迎詎本校閩侯教員江古懷郭章鋆等蓄意排外藉口雷庶務長係商科畢業資格不合挑動閩侯學生開會反對生等以用人行政長官自有權衡無容學生干預不與贊成而閩侯學生被其煽惑竟敢假全體名義冒禀本省行政長官復電京教育部反對生等偵知乃電京取消前電一面呈請民政長教育司迅速狀委以杜競爭而維校務數日來雖未見札委明文然自雷庶務長視事後各級學生上課如常并無紛爭現象不意江郭等恐風潮旣靖運動莫遂復於二十四日盟結同籍教員十五人以校長未定碍難出席爲辭同時罷課以學生爲鑽營手叚以罷課爲要挾妙策曠廢學業居心排外此等卑劣舉動該教員等竞敢公然爲之如此把持教員徇私舞弊必至怪象百出夫本校名義未經官廳取消校舍未被災害毁滅事實上法人之存在依然如故朱校長雖因事辭職然教授管理各員前經聘定内部組織旣臻完善則繼續授課靜候校長之簡派是教員之本分若以校長未定碍難出席爲前提得以同盟罷課則公司總辦當易人未定時其執行業職務各職員將亦得停止交易矣天下寗有是理耶此其無理要挾存心排外者一又朱校長辭職時曾函逹民政長託雷庶務長暫代本校開歡送會時朱校長亦曾宣布此事各教員各學生咸與聞之是未經簡派以前本校校務當然雷壽彭主持又安得謂校長未定碍難出席耶此其無理要挾存心排外者二夫各教員旣以排外爲心戕來對於生等亦必施排斥手段各教員旣背理舉動將來對於校務亦必滋無限弊端是以日前曾向教育司懇令教務課發給修業證書以便轉校詎教育司長魏懷不但不負責任且謂外府人欲做校長須自組織學校顯分府界竟自忘其立於官廳之地位肆口謾駡噫公立學校爲九府二州所共有而閩侯人竟敢極端排我占公有爲私有教育司長爲九府二州之公僕而亦一味袒護置學務於不問嗟我外縣同胞已受滿清專制於前而又受閩侯人蹂躪於後我外縣學生旣受閩侯教員排斥於先而又受教育司之擯辱於後同種相殘不寒而慄與其共校而搆釁母寗分校而葆情生等以公立法校經費多係地方公欵補助而公欵又多從各縣輸納而來旣有負担之義務自有應享之權利用呈民政長將法校補助公欵照府攤分并遵教育司之命分立外縣法政學校務懇議會諸君迅速提議公决轉咨民政長速核施行聞省議會各議員等已定於本星期一提出會議矣 
[江省政軍兩界之悲觀]  
　　屢起風潮之議會籌備國會事務局致黑龍江都督電云黑龍江都督鑒國務院交奉大總统發下據黑龍江教育總會副會長耿之光等來電稱江省省議會自蒙古特派員與投票有背選舉法經籌備國會事務局電令改選以來其内部因此激起絶大風潮雖成立半月無日不在衝突抵觸之中江省人民莫不驚心痛恨爲大局憂也幸而近來雙方融洽尠見疏通關於内政外交應籌事宜亦逐漸提議代表等又不禁破涕爲笑馨香鼓舞以爲大局有託危機可挽猝於月間聞本省選舉總監督又奉籌備國會事務局電以省會改選之票標註號碼不合選舉法仍令取消重選聆風之下不勝詫異江省地處邊陲强隣逼迫鬍匪充斥内憂外患形勢岌岌所賴以撑此千鈞一髮之時局責在省會議員之籌議乃屢選屢更風潮迭起前途何堪設想况票上編列號碼吉省票有先例是否違法條文又未明定選舉之事如何重大竟以無關緊要之號碼翻動全局置人民隱憂於大顧抛大局危險於不計代表等殊百思而不得一解按選舉乃國家之行政國民本不應干涉惟江省人民以無限之膏脂尊嚴之公權付託供給此數十議員原期其挽救危機造就幸福若又以無足輕重之改選致使内部迭起衝突是對此有名無實之議會消耗民脂妨害公益不如無此議會之爲愈也更兼國會召集迫不及待則省會成立之早晚實有關國會成立之遲速籌備國會事務局籌辦選政當此邊務吃緊國事危急尤宜别有罹心分外注意情急之請諒必不以泛泛視之也爲此聯名電禀應卽令行籌備國會事務局將省會三次改選之成命電示收回以保現狀而維大局江省幸甚臨電悚惶不勝迫切待命之至等語查江省改選用暗碼記名旣經查明屬實顯與法律違背自應改選斷難通融該副會長電稱各節與郁春馥等來電事同一律請查照巧電辦理並轉飭遵照此逹籌備國會事務房皓印 
　　養成匪患之統領宋都督致北京電云大總統國務院參謀本部陸軍部鈞鑒午密江省綏蘭一帶鬍匪滋擾屢剿未平近經添撥陸防各營派委許旅長蘭洲授以機宜前往督剿並借調吉林軍隊合力剿辦始漸得手未及半月已擒斬首要股匪三百餘名復於月之五六兩日經許旅長英統領等將窮凶極惡之匪首孫學武及其密黨二人誘擒手刃其餘黨三百四十餘名亦均圍撲聚殱業經先後電陳在案查此次匪勢鴞張之故雖因上年札鎭兩蒙旗起事分兵防剿注重西隅所致其實因三四路統領馬瑞祿心懷叵測將以養成匪患藉便私圖以致各股匪横行無忌勢極燎原嗣小濓將馬瑞祿請調赴京揀委英順接統乃該部不肖官弁竟敢煽兵抗阻不認英順到營復勾通匪首孫學武逼近綏城任其搶擄其主動力亦係馬瑞祿所爲不惟不肯除匪且暗助匪黨無怪各匪之難遽平也今幸元惡伏誅夥匪撲滅煽惑軍隊勾通鬍匪之王文璞張藻等亦經拿獲馬瑞祿利用鬍匪之奸媒至此不能行事東荒一帶可望肅清惟念小濓軍民兼領責任保衛治安乃因誤用一馬瑞祿致令釀成匪禍擾害地方復以兵力單薄諸多顧慮不能及時剪除上煩鈞座之憂勤外召他人之詰責而匪蹤所到之處十室九空百姓保辜遭此茶毒現雖亟謀善後仍恐小惠未周東望殘閭澘然涙下此皆小濓用人不當辦理失宜之咎不容深諱亦無可見原除馬瑞祿另電呈請懲辦並勦匪各將領另請奬叙外應請大總統嚴予小濓以相當處分俾賞罰分明功罪昭著庶幾綱紀可振公理可伸杜奸亂之再萌挽人心之將死臨電不勝泣請待命之至宋小濓佳印 
[地方通信蘇州]  
　　爭產案之抗告蘇垣公民何元鑑與何王氏等爭繼奪產一案經前地方審判廳傳訊證明遺囑係僞造判决何元鑑勝訴後何王氏等赴高等廳上訴並由鄭淵泉四出運動經前高等廳民庭長吕推事傳訊破壞原判以遺囑有效改判何元鑑爲敗訴何元鑑不服卽抄案送請律師研究據稱吕庭長於此案徇私偏斷有最顯者數端如僞遺囑内列名之公親蔡伯侯（現充警廳科長蔡運孫之父）並不傳庭質證反傳無關繫之兪家孫（兪前曾犯監禁十年有案）爲證人又遺囑内並無悔嗣情節判决書云遺囑旣已悔嗣卽有眞實嗣書發現亦屬無效又開庭時何元鑑不服正欲辯論吕庭長云爾母須辯論本廳已調查明白云云除此數端外餘情亦甚離奇昨經何元鑑延聘沙蔣二律師赴高等廳抗告請求再審矣 
[浙江]  
　　整頓各縣稅收責任浙省長朱瑞君以地方官徵收稅額關係國家歲入大宗現當財政困難涓滴不容疎漏昨特訓令各縣知事略稱財政司案呈查各縣交代前因卸任知事未將交代册送核擅自遠離新任知事輙以欵不經手推諉延宕卽經由司通令各屬嗣後遇有新舊交卸凡屬國稅及國家行政經費收支各欵應卽逐欵列明交册新舊任會同簽字送司查核至於借用公欵或由知事借墊等項已經由司核銷有案者准其列入交代册移交後任接收後任不得故意推託致多糾葛其地方行政經費收支各欵應即另造地方欵項交代册先交縣議會檢查蓋印後送司覆核俟核准批復到縣始能定案如兩册内有批駁追繳責賠等事在前任當負完全責成在後任亦有監督催繳之責不能以交册已送置身事外倘有交代未清擅離職守者卽維該後任自問在案乃行之日久遵令辦理者固不乏人而恃無定限相率遷延者實居多數抑知交代一項係截清新舊之界限杜絶官吏之侵虧爲財政上一大關係若不訂定專章明定期限則交代結算無期卸任知事轉得藉此延緩解欵流弊伊於胡底兹經本民政長訂定縣知事交代章程二十一條印訂成帙通令各屬一體遵辦 
　　工廠設立考勤簿浙省貧民工廠創辦伊始手續未完内容缺點甚多朱省長昨行令飭該廠長謂工場操作貴在考勤而出品多寡尤宜稽核該廠前呈計畫書第十五條内列第七欵卽注意於工徒之勤惰及原料與製成品之收入件數原所以資考核便鈎稽用意至爲周匝乃該廠自開辦以來事務繁冗未暇及此致此點久付缺如殊不足以昭愼重爲此令飭該廠卽便查照計劃書第十五條七欵規定每科備就簿記之本自四月一日起分督各該工頭遵章詳記呈由該廠長覆核一面仍將要件表月表照章造送本公署藉憑稽核 
[鎭江]  
　　地震損傷不少鎭江於四月三號下午七時忽然地震約歷二分鐘始止城内旗營竹午巷王姓樓房及小馬頭某某數家瓦屋均被震倒壓傷五人七濠没江長堤亦崩坍半里許其餘城内外居民商舖墻壁倒塌者不計其數至夜間十一時十二時又大震兩次一時居民驚駭非常云 
　　勒閉戒煙丸店丹徒縣知事于定一君現奉應省長訓令飭卽查明丹徒縣境内如有新民公司售賣戒煙藥膏須勒令閉歇並將其餘售賣之各戒煙丸舖一律禁絶以符部令于君遂於四號出示嚴諭城内外各戒煙丸店務須遵照省令槪行閉歇違卽提究不貸 
[安徽]  
　　亳縣之風聲鶴唳皖北亳縣駐紮軍隊約二百餘人毫無紀律時有騷擾地方情事近因奉姜上將遣散命令該軍大爲譁變均荷鎗不繳於念二號晚間開鎗向城内攻擊幸城門緊閉防守綦嚴未得闖入當經李知事卽飭人墜城與該軍管帶馬君磋商如願繳鎗每支償銀十六兩於是始將鎗械繳還大半數餘皆携槍而逃故連日城門緊閉大有風聲鶴唳之勢 
　　皖省公署組織法皖省軍民分治已於四月一號將都督府改爲行政公署如都督民政長四事均各依權限職責支配公務外由公署之總務處總其大綱兹將總務科目照錄如下秘書科四人一科科長一人二等科員二人三等科員一人二科 
科長一人二等科員二人三等科員一人三科科長一人二等 
科員二人三等科員一人四科科長一人一等科員一人二等 
科員二人三等科員一人額外科員二人公報編輯處長一人 
編輯員三人 
　　水警彈壓苦工蕪湖碼頭搬運前因山東金斗各帮工人互相爭鬥屢起風潮且有慘殺生命情事經都督派委專員赴蕪查 
 
 
 

Page 7

 
 
辦花案現柏都督又因無埠各都苦工人數衆多恐以後仍蹈故轍特令長江水上警察第二署署長靳君熙年移駐蕪湖設局彈壓並妥訂規則飭各帮遵守以冀消弭隱患 
[揚州]  
　　地震之驚駭三號下午四時城中城忽震動屋瓦均響聲琅琅行道之人有傾跌者居民相顧錯　惟兩震卽止爲時約數秒鐘耳 
　　城中之刧案日前馬監巷某姓被刦已誌報端昨又有天寗門附近之尼庵及一小錢莊均被刦搶盜來時均在晚間八時前後且有人識爲已經淘汰之軍隊云 
[福建]  
　　閩省長捉議户籍登記法福建民政長張君元奇昨訂户籍登記暫行章程五十九條咨送閩省議會請尅日提議以便公布　行駱謂户籍法爲獨立之法律其關係於人之身分至爲重大身分之得喪變更因之而取得權利擔負義務者亦復不少故身公登記卽爲一種證明之方法以俟確知其人之身分關係若何也吾國於登記一事向未舉辦户籍登記亦爲登記之一種而於人事之關係尤重查去年臨時省議會對於八旗户籍登記所議案業已議决公布辦有成效然揣當日提議之理由祗就八旗之一部分著手尚水施於全省終非完全辦法固知户籍法應由中央頒布各省一律遵行惟在未經頒布以前一切籌備手續仍不可緩用特擬訂户籍登記暫行章程作爲本省之單行規則提出貴會希卽公同討議俾便進行聞省議會已於三月廿八號開第四次會議時業輕提出會議矣 
[廣東]  
　　北海疫症蔓延北海疫症發現日廣凡染此疫發熱囈語不數時輒斃命鮮有能醫治者外人認該埠爲疫埠近耳蔓延於欽防各屬欽縣城外竹欄街竟有一家大小老幼猪狗同時罹疫斃命無一幸免者近多避地於芒街越南洋界而法人取締甚嚴非查驗薰洗不准入口人民因疫傷斃者不絶於道云 
　　粤省改設交涉使議粤省濱臨大洋海道早通輪航雲集交涉最緊近年澳門界務發生交涉益形棘手欽防對汛接近越南廣州灣則法人屢擬擴張地界迫鄰香港商務則在外人掌握之中凡兹種種擘畫須才現外交部擬將粤省外交司改升交涉使以隆重職守俾遇事直接與外人磋約所有澳門界務由交涉使兼辦不另委任位次與都督民政長平級直轄於中央外交部昨電來粤徵求胡都督同意並以此缺請簡王寵惠云 
[雜評二（默）]  
　　當今之大問題今日何日非我國人所當同心協力以扶助正式政府成立之日乎正式政府之基歴固而後國家可强人民有所託命若成立之初卽自動摇則覬覦生而播弄起國家之大事去矣是誠存亡生死之關頭也 
　　以對外言有困害我而足以阻礙我政府之成立者我全國人急思所以解之有親愛我而實能贊助我政府之成立者我全國人亟思所以慰之 
　　以對内言勿因一時一事之意氣而遂置政府存亡於不顧勿因黨見私見之爭執而遂置政府利害於不計 
　　蓋政府公物也無論何人爲總統無論何人爲總理苟由人民之公意以舉之舉以組織正式之政府者則我全國人民皆當　除客氣捐棄成見而出全力以助之非助總統總理之個人也助我新成立之政府也卽助我民國之國家也非然者外人雖不困害我而我先自困害外人雖甚親愛我而我先不親愛則政府之前途尚有何望哉 
　　當今之大問題一國政治之良否全自立法機關之良否而出故立法機關之良否國家之存亡繫之今距兩院之召集僅兩日耳而湘鄂兩省之參議員尚未選足江省方與中央爭三次改選則參議員之未定可知中央學會亦因各學校之競爭尚未選舉此外衆議員之到京者猶未足數嗚呼其不誤召集之期者幾希矣 
　　其遺誤於事前者姑且勿論今有一言敢告參衆兩議員曰第一次正式召集國會爲我人民無上之光榮期速奮袂而起以發揚民國之精神母蹈從前之覆轍 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[剌宋案犯開審續誌]  
　　宋鈍初君被剌一案開審情形已紀昨報昨日上午十時又由公共公廨接續研訊因觀審人擁擠以故公廨前後及公堂四週均經捕房加派西印各捕荷鎗戒備禁止旁聽届時英法捕房各派探捕仍用汽車護解應桂馨武士英兩犯到廨中國府代表德雷斯宋君家屬代表佑尼干梅吉言捕房代表侃克被告應桂馨代表愛理司沃沛羅利士羅銳等律師並捕房卜總巡五十號西探總目安姆斯脫郎均先後蒞庭候示至鐘鳴十下正會審官關絅之君會同英副領事康斯定君升座樓上公堂研訊是日應武無供詞僅由沃沛律師與西探總巡及各律師將案情逐節辯難兹將日辯難情形彚錄如左 
　　報信人之研究開審後先由被告代表沃沛律師上堂譯稱昨詰五十號西探總目報信何人不答原告代表德雷斯律師聲稱報信人未便宣佈並稱英國有此法律現敝律師檢查英國法律書第三百四十七章所載並不違背查一千八百七十八年亦有一案至高級公堂方始說出此案情節重大自應照高級公堂說明如謂公事緊要與國事關係可以不說則普通刑事卽可更動亦非一定辦法敝律師欲於事實上研究故必須說明此次報告之人德律師聲稱被告欲令安探目說明報信人侃克律師反對極是如堂上欲訊此節可以禀明侃克律師遂將法律書所載秘守之條呈請中西官察看後又與沃沛律師討論良久沃沛律師稱此案關係重要故不說明以後普通刑事亦可援爲例敝律師因事實上研究詰問該西探目現在堂上之陸惠生捉拿應　馨時是否在塲且武士英昨曾供明陸惠生在應家内見過似此陸與應有密切關係故須詰明報信人侃克律師又稱被告律師何必定要詰明報信人因事關重大未便宣布已將英國法律書所載呈電請爲察核關君以中華民國所著六法全書第一百五十三條第二章亦載明如有關係保証人不便宣佈遂將是書交與兩造律師分别閱看一過 
　　詰問西探目堂上遂命傳五十號西探總目安姆斯脫郎至案卽由沃沛律師向探目詰問聲稱當時得報後即協同法國巡警先到應家繼往湖北路迎春坊妓院將應拿獲復於上星期一午前十一點鐘又與法警至應家内察看當時報信一人在旁尚有許多人不識約歷一時許即回因乘汽車往返甚速拘應之晚王阿發未到此案發現第二天卽有人至捕房報告迨至二十四號將應拘獲應武之事中有人報告至禮拜二早晨又到應家内看見陸惠生第一次往拿時有一人指係武士英所爲當由法捕頭與武信語並用法文錄取口供據武稱各日報載有宋教仁將爲内閣總理意欲推翻中央政府等語德律師駁稱新聞紙所載不足爲憑沃沛律師接稱字林西報載有該黨舉宋爲總理卽此可見武士英殺宋之意見並將該西報交與原告律師察看侃克律師又向安探目詰問禮拜一爾與法捕房巡警至應家内調查旋經法捕房將應家屬看管一處應卽共進會會長武開鎗擊宋後是否逃匿應家内將武拿獲後法捕房是否詳細錄供安探目均一一詳答而退 
　　詰問卜總巡侃克律師又向卜總巡詰問情形卜稱上禮拜一與法捕房警探中國政府代表法陪審官協往應家内查看至禮拜三始在應家樓下應之辦公處尋常衣箱内查獲文件圖章共進會印信以及五晌手鎗一支該手鎗内尚存鎗珠兩粒除文件外尚有别物言至此卽由侃克律師將起案文件電稿分交兩造律師逐一抄錄畢呈請中西官分别抄錄以資研究 
　　要請公布文件德律師聲稱此項文件憑証均關緊要請堂上交與各報訪員宣布如有失悞彼此均無責任或堂上不許恐有疎忽由敝律師應担責任愛律師辯稱此語甚爲奇怪要知此項問題關係重要且捕房所譯洋文恐有錯悞非詳細核對不可應請堂上改期因此案關係重大結果甚巨容詳細察看文件如堂上照准請容敝律師等到廨詳查文件德律師又稱此項文件被告似疑原告僞造如不便宣佈卽請堂上朗誦一遍關君商之英康副領事以此案尚未訊明未便宣佈遂由關君諭曰宣佈文件一層容再商議德律師以此案重大未便久延聲請堂上决定上午續訊被告律師以文件電稿均須詳細研究不及續訊聲請改期關君與康君磋商良久遂准午後三時由兩造律師會同中國政府代表與捕房監督到廨公同詳察各文件電稿兩告律師遵諭而退並判應桂馨武士英分别帶回定期下禮拜一午後再訊 
　　文件之公閱午後三時兩造律師與捕房監督先後蒞廨卽經關讞員會同英領事康君邀入領事憩息所當經中西官諭令捕房將起案各文件電稿交與兩造律師逐一調查詳加研究畢並由兩造律師互相討論良久始散 
[宋案談屑種種]  
　　宋先生家屬來申宋鈍初先生之太夫人在湘聞被害兇耗本擬親行來申嗣因親族勸阻由宋先生之堂叔宋星齋君宗潤偕先生之姪宋相武君維揚於日前蒞滬料理喪務並請承審各官嚴懲兇徒及主唆謀剌各人以期水落石出俾得回湘復命現暫寓湖南會館以便接待各弔賓云 
　　龔玉灰暫緩蒞新閘北巡警局局長龔玉灰君上月奉到應省長指令調任鎭江警務當即諭知所屬各科趕辦交代乃前日龔君復接省長手諭因宋教仁被剌一案尚未訊實各處謡諑繁興防護地面最關緊要著暫 
緩赴鎭履新俾免紛更而重防務 
　　王漢江入網前日傍晚有國民黨員洪濤投閘北巡警局面見總務科長任汝典君報告前在應桂馨處充當暗探之王漢江前晚搭火車往寧今日復乘車回滬形跡可欵請派探警守提歸案研訊等情任君立傳電話至三區派警在車站將王逮獲解送司法科拘留候究 
　　朱蔭榛密訊巡警總局逮獲暗殺案内嫌疑犯朱蔭榛一名經龔局長親提研訊紀前報前日下午復經提訊一次並有國民黨黨員某君到案質証至供詞若何因關防嚴密無從探錄 
[商事公斷處選舉處長]  
　　上海總商會奉到部頒商事公斷處章程後卽擬就辦事細則三十五條並由全體會員互選公斷處職員二十七人照章於職員中複選處長用機密投票法於四月五號下午四時當衆開筒以沈聯芳君得票爲最多數當選處長兹將處長以及各職員姓氏　后處長沈聯芳職員邵琴濤朱葆三楊信之陳潤夫林蓮蓀印錫璋朱五樓郁屏翰沈仲禮丁欽齋朱吟江祝蘭舫李雲書沈縵雲傳筱庵華鴻英葉明齋胡稑薌夏粹方陳一齋周舜卿唐露園張樂君張知笙朱鑑堂余魯卿 
[日領歡讌孫中山]  
　　前日傍晚駐滬日本總領事在蓬路日本三三館酒樓請孫中山先生赴宴美捕房特派中西探捕前往防護以昭愼重 
[土烟實行停止進口]  
　　上海縣吳知事前擬禁止各省產土入口辦法定四月一號實行電由應省長逹部請示部以此事須先通電產土各省能否承認方得照准兹由湖南山西雲南江西河南湖北浙江等產土各省都督電復贊成並謂各鄉向種烟苗早經剷除盡絶等因一面咨由應省長轉令遵照辦理吳知事奉令後以此案旣經由部核准自應按照原訂辦法辦理卽以四月一號作爲實行禁止本土進口之期除函致新關墨稅務司照辦外並於昨日移請江海關施監督通飭所轄分所關卡一體遵辦矣 
[規定禁烟局禁烟權限]  
　　江蘇應省長查禁煙以來各處有藉查煙爲名肆行敲詐等弊通令各縣以查煙一事須由縣行政署發給符號派警查禁凡無符號者卽係假冐應按刑律懲辦庶免誣陷之弊等因吳知事奉令以此係專指各縣未設禁煙局而言查本縣禁煙業已設局專辦調查員亦經由局發給執照易别眞僞各巡警在設有禁烟局地方祗負協助禁烟之責似無特别查烟之權且巡警供職咸穿制服易於識别亦無庸再給符號所有發生煙犯果係證據確鑿理應送請檢察廳訊辦乃上海禁煙局遇有烟犯逕送檢察廳核辦者係由本縣委託辦理惟近來本邑各區崗巡每遇查獲煙犯類由各區逕送檢察廳殊不足以昭劃一除商請巡警局嗣後各區如有拿獲煙犯悉交禁煙局查明送廳起訴外並卽呈復應省長查核矣 
[營佃籲請减租之不准]  
　　承種松江大教場營地佃户李咸春等前日具禀調查江蘇營地分局略謂所種營地請爲减租等情昨奉朱局長批云查松郡南門外大教場營地二百零四畝據稱前由該佃等認種一百六十五畝奉給執照兹僅據抄粘九十四畝墾照一紙此外承種之七十一畝是否同時開墾旣有墾照何以不一併抄呈至周湘傑者何處承領開墾因何退種歸併均無案牘可稽該佃等接種時酌給周湘傑洋二百元呈據抄粘領狀究屬私相授受此項草據不足爲証至聲稱當日開墾用費一節查該佃等初墾之第一第二兩年免予完租第三四年始照民間熟田减成完繳已屬格外寛讓原爲以充墾費且該田自開墾至今計已七年之久近年所繳租息其數甚微减租期限亦已届滿上年該田豐收本局仍照向章征租數目飭委征解亦屬格外體卹各原佃曾由委員議令按照民田徵租亦未遵辦藐抗已極今該佃等何得仍以當日墾費爲詞實屬不明事理所請礙難照准該田現已有人報買該佃等如果願領酌定價值每畝作價洋三十元如該佃等情願備價承領期限一月内如數措繳以憑呈報否則查照局章仍准前報承領之户繳給墾照執業該佃等勿得自悞是爲至要 
[爭產案舊事重提]  
　　滬城老北門内紫金路地方已故茶商陳杏汀之繼室陳張氏妾陳陸氏等前與大婦之子陳鴻儒卽陳明生等因爭產起衅在地方審判廳禀控該廳曾開庭辯論當因供詞各執一時不能判决在案昨日適逢舊曆清明該氏等齊詣日輝橋陳氏宗祠祭掃適遇明生該氏以明生不應將祖遺業產契據藏匿爭執之下互相爭毆當時經人勸散陳陸氏心不甘服午後投地方檢察廳請騐陳廳長諭飭檢騐吏驗得略受皮傷並無大碍諭令回去聽候調查未幾明生亦投該廳控陸氏糾衆毆傷呈請驗究陳廳長諭令先具訴詞呈案然後驗傷云 
[尚俠學校放火之嫌疑者]  
　　滬南高昌廟桂墅里尚俠學校控匪徒龍俊縱火焚燬學校未成並抄出自來火一匣由商埠警廳解送地方檢察廳訊辦等情已紀昨報昨午後該廳委葛檢察官提案預審龍俊供江西人在某營充當排長是日路過該學校左近忽被拘住指我縱火身畔抄出之自來火是軍人吃香烟所用求鑒問官得供一再駁詰執定如前問官以自來火一物非正式完全縱火之物似屬嫌疑判令押候覓保出外候調查其人是否安分再行核辦 
[抗捐朦混之糾葛]  
　　滬南鹹瓜街延慶堂售賣肺露藥膏上月間在巿張貼私刋巿政廳廣告稅圖章抗捐朦混當被某巡長查見由捐務處認明將出店人沈阿二及夥計王春生拘至一區移送商埠警察廳轉送地方廳迭次豫審據王等供稱此事實係自行投區並非被拘廳長以其中究竟如何須函致第一區查明確情以憑核辦 
[鄉愚胆大妄爲之可嗤]  
　　浦東社莊廟所供偶像人皆以三太太呼之比次各會首賄通該廟住持羽士擇定舊曆三月初八日迎神賽會事爲吳知事訪聞飭吏前往傳輸禁止兹悉該催征吏前往傳知該會詎各會首非但不遵反覺興高采烈踵事增華且會中裝出三百六十行並檯擱等名目各會首又在外揚言届時無論上海南滙兩縣行政司法各官如果前來干涉則我等即以强硬手叚爲之對待云 
[匪徒刨尸案破獲]  
　　匪徒張阿三等專在荒僻處刨取尸棺中死者衣服首飾昨日在南門外城根旁刨取某姓小孩尸棺一具剝得孩尸身上衣服三件携贓遠颺爲商埠警局暗探人贜並獲解廳午後轉送地方檢察廳訊辦 
[華捕貪小受懲]  
　　法捕房一百二十二號華捕梁學書一百二十六號華捕王裕忠前經法總巡藍維藹君派往文元坊應桂馨住宅看守適因各捕頭在應家查抄要件時忽失婦人所繫之手表一枚查無着落詎於日前由梁王二捕輾轉托人出售事被總巡飭探查悉大怒立將該二捕斥革管押於前日解廨訊辦奉中西官詰訊該二捕一味求宥聶讞員商之李副領事判將梁王還押侯商核辦 
[城内]  
　　審判廳批示汪桂友爲父被押請代替由批查爾父汪華生前被王立賢扭交來案經本廳訊諭交保尋交爾伯汪春生到案再核等情在案今爾父無保暫留爾宜速代爲覓保俾爾父出外理處方爲正辦所請代父覊押之處無此辦法碍難照准蔣沈氏請飭孫補蘿担負回復費批旣據呈稱孫補蘿延不修復爲將舊有之裝修拆毁請求飭令鑑定人鑑定額數等情仰候函致水木公所飭其秉公鑑定再行核辦可也 
　　檢察廳批示朱陳氏呈請開釋伊子朱小五由批案經上訴高等審判廳判决監禁二年發交本廳執行在案刑期未滿何得妄冀保釋所請不准陸仲英請求移提印倫北等到案押交由批所訴如果屬實印倫北係犯刑律第一百七十七條第一項之罪不屬本廳管轄應向該管初級檢察廳呈訴仰卽知照陳榮林請保釋陳榮生由批狀悉此案業已自認發掘坟墓自應靜候核辦毋庸多凟 
　　顯然誣揑○曾滙川昨投地方檢察廳訴稱住高昌廟公濟里地方有鄰人游雲階袁季南等本日藉端辱駡向論反遭糾衆毆傷爲此來案請求騐究陳廳長派員驗得曾滙川並無傷痕且所控各節殊不近情姑候查明再行核辦 
　　小賊收押○昨據商埠警局函送行竊萬竹學堂銅壺布疋之竊賊王阿根一名並贜物以及抄出鐵鑿賊具二件到地方檢察廳請辦陳廳長諭飭收押候究原贜賊具暫存 
[南巿]  
　　擾亂法庭者鑒○上海第一初級審判廳爲牌示事照得本廳審理潘壽頣訴趙馮泉欠租不理一案該原告擾亂法庭秩序殊屬胆玩應卽依據法院編制第六十一條第三項及第六十二條第三項之規定宣告拘留九日以儆藐玩而維秩序特此牌示 
　　快馬車肇禍○滬南三泰碼頭江北划船婦朱沈氏幼子三扣年僅五齡昨日午前在馬路旁玩要適某甲所駕之快馬車疾馳而過悞將該孩碰跌碾傷右腿由四百九十三號崗巡追赶不及氏卽抱孩投訴第二區飭送上海醫院醫療旋據醫生察得脚骨已折須延五六星期方堪獲効然亦難免殘廢矣 
　　私藏烟具○前日禁烟局調查員徐士安陸令奇恊同二區崗巡在南巿蔡陽弄朱理安家查出私藏之煙具燈槍共計八件連同朱一併帶局禀明局長嚴君飭發第一初級檢察廳豫審之下着覔取一百五十元之保証金以便保出候卽照章起訴同級審判廳實行判决 
　　私携烟土○前晚寗紹馬頭偵探李文祥協同巡士查見旅客江北人張品山携帶大土六包計重四十二兩八錢值洋一百零兩元乘輪圖販立即拘解第一區詰得該土向棋盤街和盛土行購得因父病素有烟癖是以購回奉飭移送第一初級廳訊究 
　　私吸烟膏○禁烟局調查員前查獲報關行夥計諸志儀兄弟二人違禁私吸一併獲送禁煙局發第一初級廳豫審着卽交保在案昨日即起訴同級審判廳由許推事核得兩諸私吸鴉片罪已成立應照新刑律二百七十一條判决治罪姑着照繳罰金一百元以便完案 
[閘北]  
　　扭控流氓○大統路開糕店之張兆球扭江北流氓張阿毛卽小仁子至巡警局控稱阿毛冐充偵探向伊訛詐洋十元未遂糾同黨羽將兆球拖入夏家弄痛毆等情當經凌司法長訊實判令還押候辦 
　　查獲煙犯○禁烟調查員蔡錫蕃兪安甫會同一區巡士在長興里查獲吸煙犯尤榮王阿福二名又二區查獲天保里柴炭店樓上吸烟犯王桂生一名六區在四十間查獲吸煙犯宗長有一名均抄出煙具等物先後解送司法科交檢察廳核辦 
　　女子迷路○女子盧愛子年十七歲天津人前日在寶山路迷途由四區崗巡送局鄧區長研訊女供匀名正元住英界馬立師路等情當解司法科凌科長諭暫看管派探傳其家屬來案認領 
[公共租界]  
　　虐婢○寓居北蘇州路之洞庭山人嚴良榮因與母陳氏將九歲婢女春蘭凌虐受傷經隣人報請捕房派探將陳氏母子拘入准存洋二千元保出該婢送請醫院醫治在案昨奉公堂傳究經聶襄讞會同德領衛君研訊以婢頭顱被擊受傷屬實判陳氏罰洋五百元良榮罰洋一百元一併充公該婢飭送醫院醫治候愈再核 
　　誣竊○新閘捕房八百卅五號華捕張其謝因在戈登路捕房誣指陶芝波行竊銅表經捕頭查悉昨將該捕解送公堂訊明表係陶姓之物實係該捕圖吞誣竊實屬不法判張押六禮拜以儆　　吞没煙土山西路給陞棧寓客雷俊卿控茶房王阿二吞没值洋一百餘元之烟土一案昨奉公堂復訊原告由見証王少甫上堂証明前情訊之王供不承認奉判王交保着該棧經理謝維鶴自向原告理處 
　　乘火竊物○駁船户陳阿生徐阿華張阿二因乘浦東美最時洋棧失愼時在浦中撈取烊化白蠟兜售與陳阿策得洋二百餘元被水巡查獲昨將各人一併拘解公堂經中西官訊明奉判陳阿策罰洋五十元無洋改押六禮拜餘各罰洋二十元充公無洋改押三禮拜起獲白蠟交失主領回 
　　流氓欺乞丐○流氓陳阿四因在靜安寺路攫取乞兒施萬祖之女巧珍乞來小洋銅元被探拿獲昨解公堂訊實判陳押一月女送棲流所候核 
　　妄想刧西人○黄包車夫王阿根王阿二昨晨因在四川路將一西人推倒地上希圖串刦財物當被七十二號西捕查見該車夫情虚圖逃經他捕幫同追獲昨解公堂訊供一過判均押候下禮拜六再訊 
　　阿爹捉姦○江北女子吕大銀與陳阿金姘識住居茂海路昨爲女父吕樹香尋獲扭控捕房捕頭准予領回 
　　私設烟榻北四川路一千九百八十二號粤人曹四家私設烟榻留人吸煙昨被衛生局查見候請公堂傳究 
　　印捕行兇○東洋車夫孫阿三前日在北四川路被一百六十五號印捕毆打傷斷手指昨孫投捕房報告捕頭諭送同仁院候禀總捕頭請示核辦 
[法租界]  
　　木匠行凶○木匠羅春泉前向包頭陳阿忠算取工帳起衅口角之餘羅持鐵鑿將陳手臂戳傷送往醫院敷治後前日傷處已愈特將在押之羅春泉解核嚴辦羅供因陳不肯算出工帳一時情急誤傷求宥奉中西官判羅再押二十一天以儆 
　　房東追欠○首善堂收租人前控房客盛本初積欠租洋四百餘元奉傳訊究後繳過洋二百元前日收租人投追餘洋二百二十四元盛本初投案續繳洋五十元餘求寛限再付中西官判盛仍交原保限二禮拜交清 
　　傭婦被誣○前有某洋商拘送傭婦夏盛氏至案控竊大衣一件奉判押查在案前日又解夏盛氏至廨訊奪氏供因向洋東算取工洋致被誣竊大衣求察奉聶讞員訊無竊衣實據判將夏盛氏開釋 
[雜評三（訥）]  
　　宋案之第二次開審自宋案出各方面視線咸集於公堂之一審種種揣測疑神疑鬼必俟公堂一審而始白種種謡言愈出愈奇必俟公堂一審而始定然而前日之審未得要領昨日之審又未究出眞相 
　　前日之審僅注重於武士英之口供昨日之審已進而求其証據所惜堂上不許宣布一個悶葫蘆仍未打破耳 
　　商事公斷處商事公斷處今日告成立矣 
　　然記者以爲成立不難而難於持明允之心思理糾紛之盤錯不徇情不貪小以爲各省公斷之模範而樹商家自治之先聲 
　　朂哉諸公其有以顧名而思義焉斯可矣 
　　三三舘置酒高會前日孫中山歡宴日賓昨日日領又歡宴孫中山主賓酬酢中日一堂煌煌乎國民交際之盛規也 
　　然吾聞中山此次赴東挾一聯日之目的者也此日之酬酢其殆聯日之結穴乎 
　　果爾今美國之承認有日矣吾且引領以屬望於東隣之日本 
專件 
[中華民國世界語消息]  
　　紀元二年四月六日第六號中央事務所在上海西門外林蔭路 
[贊成員題名隨時增刋]  
　　姓字名所在地姓名所在地 
　　于右任先生上海民立報克林蓋蒲先生那威 
　　張海雲先生文翰上海新聞報特洛開提先生和蘭 
　　張繼齋先生毓英上海新聞報福查先生匈牙利 
　　秦吉丞先生炳漢上海民權報 
[會員題名（二）]  
　　姓字名號數姓字名號數 
　　陳椿生郡一○周明倫君一一 
王荷生君一二楊劍荻君一三 
閏嘯琴君一四鄭楚林君一五 
陸少泉君一六 
　　通訊處均萍鄉警務公所對面本會萍鄉事務所 
[本會紀事]  
　　四月四日 
　　淮安吳中俠君入函授部 
　　新巿姚耕三君等均續交函授費 
　　本埠陸旨和君等來書共十四件索本會章程 
　　本埠不吸捲煙進行會寄來簡章等四紙 
　　杭州任伯和君等詢問博覧會劵到否 
　　（答）該劵已到請查照本會通告第二十六辦理 
[國内紀事]  
　　世界語在上海進行之狀况 
 
 
 

Page 11

 
 
　　世界語在我國日來進行頗速據本會見聞所及就上海一埠而論各學校中已將世界語加入學科者男校如省立第二師範中國公學實業學校等女校如民立女中學及某女校等均已訂入學科各校學生亦頗致歡迎云 
　　按上海爲全國文化之中心點爲各種學校薈萃之所今得某某等校提倡於前深望辦學諸君聞風興起爲世界語前途放一異彩不禁拭目俟之矣 
國外紀事 
[世界語第九次大會通告第二]  
　　今歲第九次世界語萬國大會將舉行於瑞京開會時之興味淋漓較前尤盛可以豫决吾等旣擬預備種種娛樂之事如本國遊戲瑞士之音樂會合城提燈會阿爾帕雪巓之音樂隊雪山之遠足戲劇跳舞等等以快吾不遠千里而來之會員也總之會務籌備處委員方日以繼夜竭力思所以佐會場之熱閙與會員之娛樂者（未完） 
本會暫定章程（續） 
[第五章中央事務所]  
　　第十四條中央事務所有總理會務謀全國一致進行之責 
　　第十五條中央事務所設講習部及函授部另訂專章辦理 
　　第十六條中央事務所有總幹事一人幹事員二人分任會計書記 
　　第十七條各職員均於大會時由會員及各社團代表公舉 
　　第十八條中央事務所對於地方事務所之責任（一）代聘教員（二）代辦請託各件（三）答問析疑（四）寄贈書報（五）維持困難 
（未完） 
[招商局董事温宗堯對於總局開報辛亥壬子兩年收支帳略之疑問]  
　　一歷届帳略折舊一項據稱所得餘利必先折輕船棧成本愈折愈輕固結根本等語查三十八届折舊並非將全盤船棧一律折輕成本祇有致遠江新江裕新銘同華五輪及上海北棧漢口鎭江局產杭州地產四處合共折舊銀八萬餘兩而已然是年營業虧折尚有借撥自保船險户内十萬兩以爲該船產折舊何以三十九届比較單内結報盈餘三十萬五千兩並不將船棧一律照章折舊迨經詰問始開出折舊共銀九萬九千八百餘兩内計躉船二萬三千九百餘兩上海漢口棧房四千七百餘兩江華輪船七萬一千二百餘兩該船開駛未及一年何以折舊如此之鉅試問該船是年收入水脚盈餘幾何按照所得餘利折輕成本之說恐該船除繳費外未必有此厚利然旣折舊船棧共銀九萬九千作百餘兩該欵提存何處歸結何帳是否在結餘三十萬五千兩之外計算請調查答復 
　　一辛年帳内美富賠款由自保船險項下支出銀八萬五千五百兩以三十八届結帳辦理情形節略内稱收回美富船失事由自保船險項下賠還保本五萬五千兩何以抹去三萬五百兩不提收多報少已不可解復查辛年帳内各户往來存欵忽有美富保險賠欵存規銀三萬五百兩出現夫往來存欵者乃本局欠人存欵之户也反存爲欠是何理由若不查出則先由自保船險項下出支八萬五千五百兩而本局僅收五萬五千兩將來欠人存款項下本局又須認還三萬五百兩之本息一展轉間本局前後當失却六萬餘兩之鉅欵矣請調查答復 
　　一辛年帳略在自保船險户内撥銀十萬兩收入折舊户内除支報効實業學堂銀二萬兩支除本届船棧折輕成本銀八萬二百餘兩旣有收入折舊之八萬餘兩何以又向自保船險户内撥借十萬兩展轉撥除多未明白究竟此項撥借如何結束請調查答復 
　　一辛年帳略滙豐押欵一百六萬一千餘兩並未聲叙何項用途惟於結帳辦理情形節略内稱與太古怡和合買聯益聯和兩船本局名下三股之一船價六萬餘兩又買進同華船價十二萬四千餘兩又撥還各户生息存項十萬兩又滬軍都督借欵四十萬二千餘兩除由通商股另押十萬兩外實借三十萬二千餘兩共支銀五十八萬餘兩比對押欵數目尚餘四十八萬餘兩是年夏間由江南船塢定造江輪一號價目未詳即使船價全由滙豐押欵逐期付出當屬有盈無絀况辛年三十八届生意虧折已從積餘記項下撥支六十八萬餘兩無須動用滙豐押欵而壬年三十九届又續借匯豐四十三萬餘兩前後共借用一百五十萬兩此項鉅欵如何開支應調查答復 
　　一辛年帳略船棧折舊祇有二千六百餘兩並稱本局歷年結帳所得餘利必先折輕船棧成本愈折愈輕蓋爲固結根本起見洵如所言則歷年折舊必由餘利提出確有實欵存儲而後可歷年積算爲數必多何以帳内滾存僅有此區區之數或謂歷年折舊已在船棧價值之内果爾則並此二千六百餘兩亦不應存此虚名今試以江華一船譬喩之該船成本假定作價十五萬算甫經開駛卽已折舊七萬一千二百餘兩保險當亦隨價減少萬一意外祇能收回賠欵七萬餘兩而折舊並無實款提存將來另購新船豈賠欵所能購置是名爲愈折愈輕實則愈虧愈重久之勢必船價與折舊同歸烏有而已所以帳略所列船棧折舊辦法去免名不副實此中情形請調查答復 
　　一壬年比較單内有華棧虧銀一萬一千二百餘兩據稱該棧生意每届排下一年報銷本年結虧之數乃係上年之帳照此推算則三十八届該棧所餘九千四百餘兩應入還三十七届計算三十九届該棧所虧一萬一千二百餘兩又應入還三十八届計算然華棧三十九届帳未結出則本届總結三十萬五千兩之盈餘已非核實請調查答復 
　　一壬年比較單開三公司水脚公攤三十八届收銀十一萬二千餘兩三十九届收銀十一萬六千餘兩比上年多收四千餘兩聯和聯益兩船收入水脚是否已在公攤欵内未見聲明請調查答復 
　一壬年比較單内旣稱是年結餘三十萬五千兩何以現據六條答復又云結餘三十萬八千兩前後不符以何爲準請調查答復 
[温哥華張領事上稽勳局書]  
　　鄙人在温哥華當領事三年今日爲最後之日關於温哥華域多利鳥威士緬巿打及其餘坎屬各埠致公堂所做出宏大之事業不得不與閣下一言所謂宏大之事業維何卽恢復固有之政府且此政府非他乃由中國人民而立之政府是也鄙人今日特上此證書似屬多餘實則對於海外居留人民覺得責任上敦促我不得不以證書表彰之然自我細思致公堂諸君亦值得此證書雖欲已而不能也所惜者民國政府成立以來尚未有公道奬勵表出此間致公堂應得之酬庸耳就僕個人而論深知致公堂應得合宜奬勵實屬公義故鄙人之證書極光明正大我國當局者人人皆得而讀之也蓋中國人民抱革命思想甚重而獨於在未革命以前慨然冐險而籌革命鉅欵者則以坎屬致公堂爲始彼等素抱持反對滿人之有統制中國權雖離戚族别父家遠涉重洋覊留異地備嘗艱苦仍固守其愛國之宗旨及其方法當此居留外邦風土旣殊嗜俗復異寄人籬下受盡百般欺凌虐待然其承祖宗憎惡滿洲之遺傳性并愛國觀念依然繼長增高無時或懈夫致公堂之組織内外本同一致而其精神聚而不散故能以潔白純凈之心力惡仇敵而厚本族且所守之宗旨具有堅忍沉毅以繼續之務逹其最後之目的而後止目的維何卽不甘於征服我者操我政權務必驅除之及回復漢族之主權是也是可知致公堂者實爲中國歷史空前所未有且爲世界歷史所未有殊非過言也僕更有一言孫中山先生者乃鼓吹革命之原動力人人所最崇拜者而最近革命之成功苟非先藉坎屬致公堂人之財產烏能獲如是之結果耶今者已承認孫中山爲有功則當承認革命爲正當之行爲孫中山旣德懋懋勳是坎屬致公堂亦應功懋懋賞矣就鄙人意見以爲致公堂之得酬庸者莫如賞之以年金以顯新政府崇德報功之美意且致公堂犧牲之志已成目的之希望已逹應由政府給以永遠之印信彰其盛德表出其固有完備之組織及保全其愛護黨派之眞誠如是則後世永遠引爲紀念皆知致公堂爲最高尚之愛國模範如純金冶鑄無絲毫雜質於其間也進而言之致公堂以犧牲爲主義而成此最大之目的實吾國人所堪自務者蓋彼等抱此主義二百餘年如一日故也尤爲奇者致公堂多數人未嘗受如何之高等教育竟能具此高尚堅毅志向眞可謂中國特產之健兒矣試問世界之秘密會黨備受歷代無窮之痛苦始終如一有若是卒能逹其目的者乎是可知致公堂之歷史於民國千秋後世必有永遠之光榮而不能磨滅者也在當日坎屬致公堂之捐助革命財產犧牲所有皆出於天性之自然絶未嘗有希望國家酬庸之狹念雖然或者謂致公堂捐助區區之財產未足爲鉅不知致公堂人多是勞働界非富商鉅賈可比竟能如是竭力非捐於革命之後而能捐於革命之前亦不可謂非難能而可貴矣不特此也鄙人所知坎屬致公堂人卽革命後凡關於贊助政府事如國民捐征庫捐等莫不勇往直前聞而興起擔任救國足以勵俗多矣兹鄙人調查坎屬致以堂在於前清宣統二年時所捐革命軍餉經孫中山手所徵信者略列如下一温哥致公堂世捐及集捐約計二萬餘元一商人時利和岑發琛個人倡捐二千餘元一域多利致公堂破產捐及集捐約計四萬元有奇一紐威緬士卡笠錦碌各致公堂自捐及集捐約計一萬餘元一坎拿大東部滿地可吐郎度柯度和及中部各致公堂自捐及集捐約計二萬餘元鄙人更有一言今日坎拿大此屬之致公堂皆以贊助新政府爲前提其機關大漢報亦以鼓吹温和建設爲目的是亦我政府與國民應知而不可忘者也兹再調查其國民捐之額數如下一温高華致公堂獨立自捐及集捐約計三萬餘元二紐威士緬打致公堂獨立自捐及集捐約計二千餘元三錦碌致公堂獨立自捐及集捐約計二千餘元四域多利致公堂附歸中華會館合捐未知多少今後之征庫欵坎屬各致公堂亦聞繼續發起鄙人解職在邇特上此證書以盡我之責任焉此上稽勳局并轉國務院諸公曁袁大總統鈞鑒大中華民國二年一月十二日駐温哥華正領事張康仁謹上 
來件 
[圖畫館啓事]  
　　本館爲實行社會教育起見採集中外古今各種圖畫及關於圖畫之參考品用品設置陳列任人參觀以資研究而促美術之進步惟限於個人經濟一手足之烈不無規模狹小因陋就簡如蒙海内教育家美術家及各界諸君子不吝教言示以進行則本館之幸亦社會之榮也謹擬簡章如左 
　　第一條本館設在上海法租界敏體尼蔭路（俗名褚家橋）沿馬路洋房内車馬可直逹門首 
　　第二條本舘爲圖畵專門學校校主周湘氏獨力創辦永遠設立 
　　第三條本館開辦費三千五百元及基本銀三千兩（以子金充常年經費）槪由創辦人變產所集並無官費公費如社會熱心之士願助經常費俾資擴充者義無拒絶但並不託人在外勸募 
　　第四條本館陳列圖畫中西並重古今兼蓄如蒙美術家珍藏家捐助品物無論鉅細必謹愼保存以誌永遠紀念如囑暫寄槪不接受俾省干係 
　　第五條本館陳列品物均標明出處價值及出品人名姓觀者一覧便知 
　　第六條本館陳列之圖畫及各種品物槪不出售以與營業有别 
　　第七條本館搜集頗富祇因屋小而淺未能悉數陳列故現今品物時時調換日異月新觀者亦可時行入覧以增興趣 
　　第八條本館每日上午十時開門至下午四時閉門無論中外士女皆可入覧槪不取資惟須先至隔壁寶安里圖畵專門學校索取觀覧劵持劵而入以免下流社會頑童人等混入囉　如先期函索請書明人數黏附郵票一分亦照贈不吝 
　　附參觀規則請勿帶僕傭幼兒請勿隨地唾痰請勿携雨具請勿吸紙捲煙請勿見物便翻請勿久坐講談閑事 
來函 
[南京奉直同鄉會來函]  
　　申報館鑒兹據敝會員王少琴李秀岩吳玉峯張爕勤報告陽曆三月十五號貴報登載三誌鳳鳴供詞内有龐錦章住南京下關金陵旅館字様查會員亦有龐錦章其人旅游南京的是讀書世家安分守已斷不致有此不法情事或是姓名相同抑或挾嫌裁誣毫無疑義願甘公同擔保懇請按會章主持等情前來除據情呈明江蘇都督存案外爲此函懇貴報館登入來函門俾衆週知以免疑混而全名譽不勝盼幸 
[戴錦棠來函]  
　　閱三月三十一號貴報蘇州新聞欄内載有戴錦棠在黄　坊橋已閉浴堂内開香堂云云不勝駭異溯鄙人籍隷江陰居蘇十餘年杜門不出從不預聞外事此在蘇知交所共見共聞者今無故遭此毁言顯係有人挾嫌誣衊以冀淆惑觀聽敗壞名譽敢乞秉公更正登入來函一門以保名譽無任禱切 
 
 
 

Page 12

 
 
   
 
 

Page 13

 
 
自由談 
游戲文章 
[滑稽廣告] [  覺迷]  
　　收買舊選舉票本届議開萬國賽珍會於無人島地方搜羅各國奇珍異寶陳列會内以供全球人士之展覧特派鄙人向各選舉局收買舊選舉票以便届時送會與賽今將所欲收買各種選舉票之式様列下 
（一）姓名不書完全之票 
（二）所書筆畫缺少不成字體之票 
（三）舉袁世凱程德全及妓女謝桂英等之票如將以上各式之票無論多少送至太平洋路海外里半號洋房本房務所與鄙人接洽自有相當之報酬特此布告辦理收買舊選舉票事務子虚子白 
[新方言寗波俗諺] [  寧波佬]  
　　殺猪屠死後不吃帶毛猪言不受磨難也好省不省念佛送鮝言多禮也吃力不叨好駝背翻斛斗言妄用力氣也自翻石頭壓脚面言自作自受也飯團餵狗反團齩手言好人難做也大狗爬牆小狗看様言效尤也小黄狗爬上牆頭頂言小人得志也小鬼没吃過大饅頭言小見多怪也坐下位看上位飯碗滿言眼孔淺也甕中捉鼈言必然也兩個肩胛扛一頭言吃白食也 
[千金一笑] [  覺迷]  
　　昔有甲乙丙三童在校聚談甲童曰黄梅時節天天下雨悶居一室最爲可恨千家詩曰黄梅時節家家雨蓋紀實也乙童曰否否千家詩不又云梅子黄時日日晴乎又何恨之有甲童不服於是始而口角繼竟欲用武丙童乃起而調停曰汝等勿鬧熟梅天氣半晴陰非千家詩之句乎於是三童相與一笑而散（寗波佬）郭友松偶脫齒或戲謂之曰無恥（音同齒）之徒郭應聲曰賢者而後樂此（音同落齒）不賢者雖有此不樂也 
[試硯齋隨筆] [  率公]  
　　北齊張子信河内人也以易卜風角著名於時與武衛奚永洛善一日對坐忽有鵲鳴於庭樹鬧而墮焉子信語永洛曰鵲言不善向夕若有風從西南來歷此樹指堂角則有口舌事今夜設有人喚必不得往雖勅亦以病辭子信去後果有風如其言是夜琅邪王五使切召永洛且云勅喚永洛欲起其妻苦留之詭稱墜馬腰折不果去詰朝而難作先是琅邪王儼武成嘗以黠兒稱之陰蓄異謀以期一逞及兵符在握乃矯詔殺尚書左僕射和士開蓋欲帝制自爲行其素志耳特誤於優柔寡斷遂致措置失宜終爲後主所誅是役也庫狄伏連高舍洛王子宣（一作子宜）馮子琮劉辟彊等皆及於難獨永洛以子信言而得免夫公冶能通鳥語介葛能識牛鳴術雖不傳於後世尚非信而無徵者惟鳥獸亦動物之一胡能預知且人爲萬物之靈何遽不鳥獸若百藥記載當非傅會是眞不可以理解者也 
劇談劇本考實[  便便]  
[笑笑笑]  
　　本今古奇觀三笑姻緣昆劇爲桂花亭演唐寅點秋香事但考事實本不屬於唐寅姚旅露書云吉道人父秉中以給諫論嚴氏廷杖死道人七歲爲任氏子十七與客登虎邱適上海一宦家夫人擁諸婢來游一婢秋香頗姣好道人有姊之喪外衣白衫裏服紫袄絳裩風動裾開秋香見而笑之道人以爲悅已物色得之乃易姓名爲葉昻改裝作窶人子往賄宦家縫人鬻身爲奴宦家見其嫻雅令侍二子讀二子愛暱焉一日求歸娶二子曰汝無婦我言之大人爲汝娶道人曰必爲我娶者願得夫人侍婢秋香他非願也二子爲力請與之定情之夕解衣依然紫袄絳裩也秋香凝睇良久曰君非虎邱少年耶君貴介何爲人奴道人曰吾爲子含笑之故屈體爲奴也會勾吳學博士遷上海令道人嘗師事者下車道人隨主人謁焉旣出竊假主人衣冠入見令報謁主人並謁道人旋道人之從兄東游其僕偶見道人急持以歸宦家始悉道人顚末具數百金裝送秋香歸道人按道人名之任字應生江陰人本姓華云據此則三笑一段佳話實卽此也托爲唐寅亦小說家之故技耳非本事也 
遺聞軼事 
[虎口餘生錄任邱邊大綬著附塘報（續）]  
　　越四月二十八日聞人言嘖嘖賊犯山海敗潰西走余聚親契諸生謝銘石等密謀欲興義師中路邀賊以雪國忿擬次月朔舉義旗而次日賊之緹騎到矣先數騎進城持令箭詭言覔公館實覘余之居處也余窺知有變挺身待之頃有胥役二人傳僞令曹懷玉票執余余往見令令卽將余付賊使白姓吳姓者二賊云萬歲取你做官可無恐也余隨之行入堂弟大任宅老幼驚避賊坐索飲食無應者不勝怒肆行砍毁搜掠執一僕爲之供應僞官又遣人來供奉並絆余不使離寸步内外不通一信傍午余長兄來視余始知母妻家口盡下獄一門兄弟俱被執則澤寸兄大順曁堂弟大顧大任大　侄銘琯銘琦從弟大防大中大漢大訓叔維隆　明族叔有道有誤俱寄倉闔邑父老討保長兄始得來一面余聞之五内如割相對不交一言即與兄永决矣謝生銘石來探余耳語曰聞賊已敗追兵且至兄但行母爲賊屈我將謀有以脫兄者余頷之初一日執余西行衆爲備一蹇衛僮僕散逃覓一巿徒相隨邑人觀者塞巷皆爲噓唏是日至肅寗二日至安平三日至無極遇大雨賊衆悉披雨具余露身淋漓行三十餘里次日至眞定入城賊衆喧傳大駕將至時賊黨滿街衢見余咸揶揄曰伐墓墓人耶帶余見僞帥馬入其二門一賊衣藍紗者詢伐墳始末入後堂禀僞帥訖傳言且出遂同吳賊至其家宿至次日初五日甫出即有賊來傳馬帥出城發兵候駕吳賊遂帶余往見及出城見賊兵自北而南塵土蔽天然皆老幼參差狼狽伶仃十賊中夾帶婦女三四輩全無紀律余見之不勝忿懣如此鼠輩而所向無堅城至萬乘屈沉眞可痛哭流涕也恨余被執不能殺賊見其滅亡耳立數刻吳姓復同一任姓者押余入城至督府前候一二時僞帥不返倐傳曰駕至矣不進城在關帝廟吃中火卽行二賊帶余出城至廟外此時隨余縣役四人止存一王姓者餘曁持驢人俱亡矣余自分見闖賊决無生理盡以後事囑王役託其傳與衆人我死於國難無恨也須臾賊衆起身去僞帥傳諭帶余西行是日至獲鹿之上安次日出固關值闖賊以百姓塞并故方殺人死者委積又將賊卒之不帶弓箭者盡砍斷左手血肉淋漓慘不可言是時押余者三人任姓者偕縣役王姓遁去遺一馬余乘之同吳陳二賊出關見闖賊下馬陳賊欲禀知吳賊摇手而過使是時一言余粉　矣初七日過平定州西賊中傳言追兵至核桃園已抵關下調後營人馬却回防關二賊復復余回住平定在關外候僞旨至初十日傍晚始傳止調精兵防關其輜重先行此時闖賊已先上太原矣吳賊同一賊僮押余爲步共八九十人夜行一宿天明至壽陽南關搜米覓水炊飯食記余臥而假寐吳賊出少時其賊僮來催余曰起起牽馬行至南街路西一小門呼余入則吳賊在其内命余拴馬卸行李伊入室仰臥酣睡其偐亦上樓臥余亦假寐許久不醒聞馬臥余呵之不起出鞭之凡再三賊堅臥弗覺余遂出門北行迎一賊衣黄者問汝尋得水否余詭曰南頭無水余復北尋耳疾趨至舊店入門見三賊方朿裝謂余曰汝已行何復返余應曰來取水具耳進其後房院有一門外卽壽陽城下河中無水余跳下循城北行復上東岸踰墻入空房内四顧不可蔽復踰垣出北走遇二鄉民持挺盖搶營者詢余何來余詭云亦搜物者舍之而南余北走不百步許聞後面喊聲意追者至停步伺之則四五傖父各執鎗棒圍余曰汝從賊來耶余應曰我逃難耳索財物余曰赤身財於何藏盡上下衣與之換破衣二件僅蔽體遂東北行時日方午慮爲賊所跡潛身山畔土窰中比至晚賊騎來者六七次皆未獲見月出甚高余始敢出穴不辯東西視月所向攀緣上下經墟墓澗澤中燐光螢熖殊非人境至曉逢行路者問所向余曰逃難回鄉再問爲何許人余詭曰保定諸生爲賊所掠其人憐之指從此東北有方山寺可以棲身余謝之行凡三十餘里遂投僧寮住六日始東行僧衆各贈余錢數十作路費由山僻小徑詢路而行饑則丐食晚宿山廟凡經由土寇之叢數處余已作乞丐形無阻撓者但聞固關娘子關俱賊兵把守不敢過遇荷簣者三人識小路隨之入流黄口萬山險絶猿　所經林大翳天日遇陡絶處頂踵相磨上天入淵凡數十折始履平地渡井陘大河六七道入滹沱余西行時自分不返兹復生還不勝成愴踰眞定與余同行者二人分路向新樂余循舊路而東至肅寧折而北至西柳村問路鄉人詢姓氏知族弟舉在其外父王氏宅傳語來見相對凄其留余宿更余丐服黎明聞炮聲震天乃土賊爲亂闔鄉戒嚴傍午始息借余一蹇僕送至王家莊胡氏宅爲妹丈太學生永清其尊人舊河南太守龍江公曁其長公劍原在門見余來驚喜交集相持唏噓入見二妹不勝慟悼次日遣人報信至縣老母耑三僕來接傍晚到縣途逢猛雨冒行抵舍親戚族衆慰勞者塞户謁老母悲痛欲絶眞再生相見猶疑夢寐也是爲五月二十九日計被執時正滿一月嗚呼是役也始則入虎穴探虎子繼則履虎尾將虎鬚蓋幾不免於虎口矣乃卒不受其咥以脫於難吁豈非天哉順治元年仲秋旣望任邱邊大綬　 
尊聞閣詞選 
[憶梅] [  天白]  
　　晚風料峭透重門寒意侵人憶故圜紙帳月華游子夢綺窗燈火舊時痕驚心羯鼓將催臘回首空山欲斷魂容易春來芳訊好南枝寂寞不堪論 
[秋聲] [  小蝶]  
　　一庭梧竹報深秋瑟瑟蕭蕭饗未休有客聽鐘宿荒寺何人吹倚高樓城中碪杵家家急門外江潮夜夜流最是不堪聞蟋蟀西風相對訴新愁 
[秋光]  
　　流螢槢熠照長空凉月初臨鏡檻東珠箔玉繩交掩映畫屏銀燭太玲瓏一天晴雪蘆飛白萬點流霞葉墮紅野外人家都入畫更添漁火兩三叢 
[頣園小憩]  
　　小魚吹散一池花曲彔欄杆抱水斜坐久不知新月上晚燈紅出綠窗紗 
小說 
政治小說 
[鐵血男兒（九十三）] [  常覺　獨鹤]  
第三十二章 
　　烏突方獨坐室中輾轉深思籌畫戰事忽聞砰然一聲通萊司爵邸之壁門洞闢一女郎欵步出諦視之梅麗也卽大駭呼曰姑娘豈從尼君處還有警信見告因由此中來藉守秘密乎梅摇首曰妾尚未與阿兄相晤此來實另有要事奉白也烏益異之未及置答梅續曰久思趨朝因陛下連日賢勞未敢擾凟今宜乘此片刻間一陳下悃　扄室門烏聞言即起身下鍵復莊容謂梅曰鄙意今兹匆促未能暢談或於明日造府聆教何如：：梅急摇手曰戰事已興瞬息萬變明日尚不知呈何現狀妾所急欲奉商者實與陛下前途及西奥司大局均有關係問題至爲重要願逹聰俯聽俾得盡其言 
　　烏曰爲姑娘計宜速離此日來警報頻傳時有人入宫白事設見僕於多事之秋不理要務乃與姑娘閉門密語恐難免疑謗臨甄取塵引嫌當避姑娘以爲然否梅凛然曰吾萊司梅麗素行光明爲國人所共信當不致妄興謡諑陛下勿作此無謂之談今有要事奉詢其速賜答烏微哂曰姑娘何其盛氣凌人耶梅置不聞疾曰道路喧傳謂陛下與美國商女已締婚約確否烏微愠曰斯何時也姑娘對於軍國大計無所建議乃嘵嘵及此殊難索解梅亦悻悻曰陛下誤矣此豈細故哉妾聞人言藉藉謂陛下蔑棄祖制下婚商女頗以爲異因如鯁在喉不得不吐特躬詣尊前一窮底蘊烏昂然曰此言實非子虚婚姻自由何庸深諱 
　　梅似受棒喝目灼灼視烏半晌始忿然曰陛下此事决難逹到目的倘必悍然行之恐人心憤激禍不旋踵試思吾西奥司文明華胄豈能戴一異國商女爲母后而低首下心拜倒石榴裙下哉烏徐徐曰姑娘請暫還邸此事可從緩議幸少安母躁梅曰緩議乎丨請以直告今者烽煙起邊陲之間隱患伏輦轂之下陛下日處危地全賴人心擁戴始能獲保尊榮締姻商女實指民意端倪微露已覺輿論游昻若果明詔國人舉行婚禮則萬衆解體上下離心王位恐不復爲陛下有而亂將作矣烏不語但默念梅所謂隱患果何所指正思索間梅復面頳目張謂烏曰共飲王杯之舉在陛下實聊以相戲在妾亦不過勉應尊命彼此無情原可勿論惟外人不知羣以婚媾未成來相議諷妾之受辱大矣吾兄妹竭其忠貞扶助王室若此之爲豈所以酬功報德乎雖然妾對於此事尚無大恨若陛下必欲以微賤商女置之掖庭而令一般名門貴媛皆北面朝之斯實令人切齒腐心忍無可忍也（梅與白已締婚約乃復以王杯共飲一事置之齒頰殊屬無謂措詞亦悍潑大類近時英雌口吻）（二） 
愛情小說 
[自由花彈詞（二十三）] [  天虚我生]  
　　再說戀春小姐當日帶了老蒼頭秦保到得常州便依着劍華所開地址待到他嬸娘家去寄住安身再行尋找他母親的所在誰知尋到他嬸娘家裏却是一所茅庵題着法雨二字心裏已是駭異及至問起庵主竟與劍華毫不相識戀春也只道是滄海桑田東移西換過了却也不甚在意因便向這茅庵借住庵主見他一表人材也就歡喜應承打掃出了一間小院倒也甚是幽緻戀春便自住下却把來尋母親的說話告知庵主這庵主名叫靜虚年近四十却也通些文墨老於世情因便皴眉道徐爺 
　　你看這常州地處的巷和街少則算萬户千家各住開怎曉得你令堂棲止處好似个大洋海裏摸針來如何不問个分明地看你是絶頂聰明也怎便獃 
　　戀春道靜師有所不知我母親是在漢口遇了風災不知下落小可倖得重生到了姑丈家裏因便登報訪尋蹤跡及至端陽節上方才接我母親來信上面寫道 
　　萬青愛子青睞汝母邀天之福幸得免於死難道路訛傳謂汝已在常州特到此地詎知汝已改適吳門今我告瘁衣食且絶求乞沿門靡所定止汝若來常訪我於街頭巷尾倘見窶嫗留心汝母可也 
　　靜虚道原來如此眞是可憐我便替你多托街坊舖户凡見丐婦都教他領到此地待爺認看便了戀春感謝不盡當下主僕兩个過了一宵次早便眞个來了許多丐婦戀春逐一細認却都不是因叫秦保每人給他二十文錢却是却了一批又來一批到得後來那來過的又來都是强要二十文錢倒把戀春纒繞的五心煩躁起來索性吩咐秦保一槪閉門不納且住戀春這裏是非一日之言不妨慢表却那愛蘭小姐分明說是去到錫山如何楊公子便尋不見難道是梨山老母觀音大士把他救了去不成哪看官有所不知 
　　愛蘭小姐出門來坐入車中没主裁祇覺得天旋和地轉不禁昏暈倚窗台未曾解識車中例他到了鵝湖不下來及至車行三十里重新來了个小西崽 
　　那西崽因向愛蘭驗票愛蘭說是已經收却那西崽道呀你是到無錫的麽怎不在無錫下車愛蘭慌道這个敢是無錫已經過了我却不懂規矩錯了路途如何是好這車子如今是行到那裏去的那西崽道這車是直到常州的你若要回無錫除非到前面站上下車等候來車你再換車回到無錫也就罷了愛蘭道此去常州尚有多少路程西崽道那也不過幾个鐘頭便到你如愛到常州我便替你補張車票但照章須得加倍納費如今是你也就胡亂些罷了愛蘭也就不問什麽憑他補了車票付了車資依然倚在榻上心想便到常州也是很好諒那徐郎少不得總到劍華的嬸娘家裏因便打定主意不復另生思想這時尚是初六夜間只看那 
　　一鈎新月入窗來兩面的青山倒走回一片淡煙籠遠樹數星燈火認樓台嗚嗚汽笛向前村進好一似兩腋生風起足底雷暫且略停容小住再調絃索卷重開 
社會小說 
[油魚攤] [  覺迷]  
　　甫進城隍廟見羣人圍聚中一人高聲曰十鈿一塊！十鈿一塊　　！注目視之乃煎油魚攤也此一羣人者正在興高采烈大嚼油魚人格至不一有長袍短褂之偉男子有插金帶銀之美婦人更有鶉衣百結捉襟肘見似孔門弟子 
　　且吃且語曰好丨好丨油魚味美丨油魚價賤丨意各自得有用叉拑有用箸夾有用手取狼藉至不可言狀 
　　俄有一衣衫襤褸之黑籍中人徐向人叢中趨將一少婦髻上簪拔取藏袋内急忙奔旁一人大叫曰搶金挖耳丨搶金挖耳丨少婦覺急棄其油魚回身向前追衆乃亦從之追一場熱鬧之大會宴至是竟一鬨而散 
　　斯時賣油魚者又高聲曰噯丨油魚錢丨油魚錢二蓋所光顧諸客時猶未付值也然呼者自呼走者自走故不應故作不暇應賣油魚者無奈滿口歎晦氣連聲喊倒運 
　　予不禁啞然笑笑社會上之程度一至於斯也 
 
 

Page 14

 
 
   
 
