# 1894 - 24 - 4907459

 

Page 1

 
 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牖人之寳筏度世之金針也爰付剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇開軼事彚爲一編覩新奇於平淡之中寓褒貶於語言之表有功名敎可佐清談以視别種稗官或失之蕪穢或失之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角賜顧者請至各書坊及三馬路申昌書畫室購取可也此佈 
[恭讀電傳十二月十三日上諭敬注]  
　　恭讀電報傳來十二月十三日奉上諭吳大澂奏安仁縣疾疫流行請撥欵賑濟一摺湖南安仁縣屬本年癘疫盛行霪霖傷稼民情困苦殊堪矜憫業經吳大澂籌欵分别撫恤著加恩由户部撥給銀一萬兩交吳大澂歸還墊欵餘著照所議辦理欽此伏讀之下仰見聖朝恩澤下逮無微不至雖非親被其澤者亦且爲之感激涕零我國家深仁厚澤入人者可謂深且至矣從來水旱災祲一經封疆大吏封章入告無不立霈恩施或數十萬或十萬或五萬至於一二萬不等視其災之大小地方之多寡以爲衡卽皇太后亦且在深宫節省項下撥以賑濟統計歴年以來不下數百萬而黃河之工不計焉惟疾癘成災則向來少所奏請此次乃爲僅見盖由吳清帥關心民瘼痌瘝在抱目擊夫民間疾苦顚連呻吟遍地朝發夕斃情殊可憐病者當爲之醫而醫無其資死者當爲之殮而殮無其具言之傷心聞之酸鼻遂先行設法籌欵急爲散賑然後據實入奏以乞皇恩此又大臣之體國公忠愛民之善政也嘗謂近來賑務日增月盛不但東南義賑無可息肩卽國家發帑截漕亦幾視爲常事而天災流行仍所不免豈善念所被不足以感召天和耶亦治之不得其本耳治本之道莫善於使民各有所業欲使民各有所業莫善於妙選牧令之官日前某侍御奏請州縣官不可輕易更調至哉言矣盖州縣一官最與民親州縣而賢民則賴之州縣而不肖民則受其害而無可告訴上憲而果能明見及遠則尙有嚴申黜涉之時否則終身在覆盆之下矣湖南地方以百姓不喜洋務之故電線至今尙不能通彼中消息傳來甚少此次疫疾苟非見諸電傳諭旨直漠然而一無所聞前日有友血醴陵來者亦曾述及猶不敢據以爲信今則可以信矣友言安仁之疫幾至無家不染無人不病倘非吳清帥先爲籌欵散放則安仁一邑死亡殆無噍類並述及安仁邑宰數十年來惟交口頌丁文誠公之姪孫百川大令名道良者至於今不置丁令任安仁時在光緒九十十一等年今則已賦閒矣安仁向章派勇下鄉征糧小民大受魚肉自丁令力除其弊改爲自封投櫃而數十年積弊一掃而空以故士民戴德至誠感神兩遭亢旱求雨卽應若此官者至今人猶望其重臨以爲丁公在邑旱不爲災又何至召此癘氣說者以爲水旱疾疫皆關天數天之所定人不得而挽回雖有賢令何補於事而不知鄭公之風御史之雨自古及分疇不知之豈眞風之召自鄭公雨之呼自御史哉誠以精誠所至足以感召天和宋景一言而熒𤉹退舍湯陳六事而大雨立至古之人豈皆欺我哉雖然牧令之親民則所轄者不過一邑而已上而至於府則一郡之民命繫焉矣又上而至於省會則一省之民命繫焉矣吳清帥者正湖南一省之民命所繫焉者也安仁之疫雖僅在一邑而自清帥視之則皆其赤子也夫清帥卽使關心民瘼又安得盡爲耳目所能及其所以據情奏請者必先有得之於詳禀者則由縣而府由府而道而司而院凡縣也府也道也司也皆必與清帥同此痌瘝之心而後可然而其功德必歸之清帥者則以清帥之先行籌欵散賑而後奏請非待奏請得旨而後施恩此中權宜之間斟酌盡善而所以全活乎災民者甚衆也夫安仁疾疫病民霪霖傷稼則其待賑也當有迫不及待者設遇拘守成見之大吏不敢擅專必待請旨而後遵行固不得責之以玩泄目之爲殘忍也而民命之所傷者已多矣吾儕伏讀此次上諭而深頌皇仁之遠霈尤欽仰清帥闓澤之先敷不禁軒鼓鼚舞而不能自已於是乎敬謹書後蓋不僅專爲安仁一邑慶皇恩之浩蕩而已焉 
[欽使行程]  
　　湖北巡撫譚中丞奉命入川查辦事件於上月三十日午後抵宜已列前報兹聞初一日卽換坐歸州之麻陽船於初二日早十點鐘開行入川前站仍係裕朗西觀察宜昌操防營兵護送至四川界而返聞中丞至四川萬縣暫駐襜帷俟度歲然後起節前往成都又聞宜昌關委員衛君遠猷亦奉上憲派令隨行入川已於本月初旬上駛矣 
[提憲晉省]  
　　浙江提督馮煜康軍門於日前會同鎭海叅將乘坐兵輪到滬由滬晉省拜奠撫憲松振帥標下各營弁均至眞武宫道頭恭送如禮 
[擬攬河工]  
　　永定河水流飄忽波濤浩瀚常爲北地之害李傅相關心民瘼先後委熟悉河務之吳贊臣觀察及曾隨使節出洋充當叅贊之陳君法人吉利豐等查勘此河受病情形以便修治各員繪就河圖議擬修守章程禀覆傅相傅相督直垂二十年俯念十歲九災總屬河流爲患而永定河尤爲剽悍旣爲民生之大害亦爲帑項之漏巵且年年蠲賑不下千百萬金被水災民仍不免流離失所苟非集成巨資籌一勞永逸之法終不能登斯民於袵席法人吉利豐現擬包修將河形繪圖貼說呈於傳相並於臘月驅車入京請法國駐京欽差轉告中國當道俾獲無窮之益而成百世之勳特不知巨欵能否籌畫中國當道能否俯如所請耳 
[修路告竣]  
　　由天津至京陸程二百四十里向來道路凹凸不平加以連年被水衝决頗多蟄陷車馳馬驟駸駸乎有顚蹶之虞津海新關稅務司德璀琳君擬禀請傅相撥欵興修碎石路庶可蕩平如砥惟以工艱欵絀奢願未償今秋復被水災此路愈形欹仄德君乃援以工代振之法領欵數千金委派胡弁永安由西沽起至沙鍋門止資雇附近災民一律小修高者覆之傾者培之只墊塗泥不動石塊又恐勢難經久沿途每十里雇用一人五十里又用一人督率給以月廪責其巡察逐日修理已於上月初十日竣工安置長夫已畢該弁遂回津銷差經此小修之後雖不敢謂王道平平王道蕩蕩然出其途者謂較未修時已有霄壤之别且於災民不無小補云 
[新生斥革]  
　　吳某杭之山墩人父爲外科醫生本年雇槍入塲考試商籍取入仁和邑庠後經人控告學師飭 
 
 

Page 2

 
 
書斗傳吳考試月課文理筆跡均與存學之起講不符卽傳廪保識認亦謂與前保之人不類當由學師備文申詳學憲批云旣係文理筆跡不符顯有頂冐情弊該廪保不得辭咎除將新生斥革外該認保廪生永遠停保挨保廪生停保兩次以示薄懲 
[蘇垣火警]  
　　本月十四夜二鼓時蘇州胥門内瓣蓮巷西口某姓木匠作不戒於火一時警鑼亂鳴各叚水龍星馳電掣而至吸水狂噴幾如萬斛銀泉從空飛灑地方官亦次第到塲彈壓是處離河道不遠取水甚便約閱半點鐘祝融氏卽息鼓偃旗而退計焚去平屋三間餘皆無恙詢其起火之由皆謂該木作學徒數人於晚餐後作牧猪奴戯其師見而呵斥順手向學徒頭上一掌將帽打落因勢力過猛潑翻檯上洋油燈以致肇成此禍云 
[入詞誌盛]  
　　魁果肅公諱玉字時若湖北荆州駐防嗣以遨翔仕路任京口副都統咸豐十年粤匪猖狂蘇常淪陷下游僅存上海上游惟鎭江一城堅守不爲動爲江北裏下河之屏蔽斯時羣盜如毛孤城坐困兵單餉絀無殊累卵　文宗顯皇帝命馮軍門子材總辦鎭江軍務而以公爲帮辦和衷共濟卒能支持危局厥功偉矣至同治三年克復丹陽軍門與公共膺懋賞而公已升授江寗將軍益歎眷顧之隆有所自來迨公騎箕後此邦人士憑弔曩時爭戰之跡益思公不置上年春間鎭郡紳耆禀請兩江總督劉峴帥據情入告准於有功地方建立專祠以崇報饗而治輿情奉旨允准遂度地於北固山彭楊二公祠旁經營締造俾祠成後可與彭楊二公鼎峙而三後先輝映今春選擇吉日鳩工庀材至十一月底竣事規模壯麗金碧輝煌旁有曲廊廻榭角亭一座依山結搆雅擅登臨之勝其七公子穆少若觀察筮仕金陵現辦厘金總局因祠已落成特於本月初十日詣督轅請假日日午後三點鐘時乘舟蒞鎭在甘露寺暫駐襜帷奉公栗主暫設義渡總局次日清晨往文武各衙門拜客至午刻始回擇於十三日辰刻親奉栗主入寺是日黎明鎭江關道黃觀察府尊彥太守叅將鄭叅戎守備許守戎丹徒縣王大令及印委各官旗營自保統制以次各員先後鳴騶莅止在義渡局伺候城守營及旗營兵丁整隊出城在江干站列惟見旌旗耀日戈戟凝霜旣而吉時已届升砲三聲用黃亭一座置栗主於其中排齊全副儀仗有京口副都統帮辦鎭江軍務賞戴花翎頭品頂戴升授江寍將軍署理兩江總督部堂欽賜紫禁城騎馬誥授振威將軍誥封光祿大夫等銜牌文武各官徒步隨行繼以猪羊供桌花紅鞭爆祭筵兩抬雜以鼓樂悠揚入耳由義渡碼頭至洋馬路迤邐向大街入城進小門直抵北固山新祠陳設匾對奉安栗主各官排班行禮各營兵丁在外站隊槍砲之聲隆隆不絶午後觀察在甘露寺肆筵設席邀請各官讌飫水陸紛陳冠裳薈萃直至夕照銜山始興辭而散 
[俎豆馨香]  
　　杭垣咸豐年粤逆初次陷城杭嘉湖道葉觀察堃會同羅中丞當餉盡援絶之時嬰城固守適大雨連旬軍火不發二月二十七口粤逆由地道攻破省垣觀察正在堞樓督兵防禦見勢孔急隻身回署途中手刃悍賊數人旣至署告家人曰疆土旣失當守城亡與亡之義率子江蘇候補縣葉祖豫僕殷福同時投井殉難城旣克將軍瑞軍憲請旨卹典惟專祠缺如浙人士深以爲憾今者在籍紳士朱君茗生禀請前任浙撫崧振清中丞奏請在城建立專詞春秋致祭奉旨允准後卽於湖山之麓度地量材啓建祠宇兹已落成聞擇於年終恭請栗主入祠而子與僕亦附祀焉一門忠義眞不愧俎豆馨香也 
[恭迎節鉞]  
　　新任浙江巡撫廖榖帥旣奉電傳諭旨護理巡撫劉中丞卽派儘先把總潘君耀霖出境恭迎節鉞 
[迎娶盛儀]  
　　杭撫中軍白桔生參戎之公子聘娶江蘇候補府前震澤縣邵步梅太守之孫女本月十三日爲公子迎娶吉期白本通州望族邵亦武林名門姻婭相當人咸羡之十一日發奩有臺灣軟皮箱八隻黃楊紅木廚一對至檯上之銅錫各器炕上之被褥等物無不雕鏤精工鋪陳華麗前導用銜牌四十餘對燈牌一堂軟宕五色綢燈一堂玻璃燈一堂綵亭兩座鼓樂兩班清音一起對子馬十二匹頂馬一匹八人全紅綵輿一座儀從煊赫鼓吹悠揚兩旁觀者嘖嘖歎羡幾不知在天上抑在人間矣 
[布販作賊]  
　　茸城自秋徂冬居家鋪户被梁上君子所算者層見疉出本月某夜西關内黑橋塊王姓又被賊猱升屋頂冀肆胠篋探囊之技奈王烟霞癖重雖麗譙四轉尙復搦管横吹意興勃勃俄聞屋瓦有窸窣聲心知有異未幾其響更甚知係偷兒狂呼捉賊乃蜿蜒而下由屋而墻綠墻而躍至橋畔適冬防局勇巡查過此王告以故局勇數名卽向西方荒僻一帶跟蹤追去果獲二賊於泥壠中搜其身畔有鑰匙三十餘種細視面目卽平日沿門喚賣洋布者當卽捆解華亭縣署童大令提訊之下該賊供認不諱遂命笞責數百押禁所中 
[保衛輪船]  
　　有輪船經過荆沙下首之石首縣界天心洲地方見荆南道周觀察出有示諭抄錄於後爲出示曉諭事照得江水冬涸輪船易擱淺灘必須添雇民夫藉資人力或起駁貨物或查探河身以利遄行論工計值毫無偏枯乃訪聞天心洲一帶土民划船每逢輪船淤淺任意喧囂地痞棍徒出而阻撓藉險居奇實堪痛恨除札飭該管地方官嚴拿究辦外合行出示曉諭爲此示仰沿江土著居民一體知悉嗣後如遇輪舟擱淺應聽雇募帮同助拉出險該輪船自必照給工價惟不許把持勒索倘有匪徒從旁鼓惑准水甲地保指名禀究倘敢扶同徇隱查出一併從重嚴辦其各凛遵毋違特示 
[維揚市景]  
　　揚城前因河道擁擠不准柴駁各船駛入以致柴價大漲近日河道業已疏通柴船可至蓬前卸載柴價因而漸平頂上秈米亦不似前此之逐日增長每擔約需洋三元一角左右蔬菜價亦平平惟阿芙蓉價值日見高昻廣土每兩須制錢五百四五十文西土每兩亦須三百六七十文據聞此後尙恐有增無减錢價亦日增一日每洋一元僅易制錢一千零十文據箇中人云裏下河一帶向來載錢至揚鎭等處易銀近因河水淺涸錢船艱於運載青蚨不能飛至遂致居爲奇貨云 
[漢皋雜佩]  
　　湖北黃陂縣西南鄉離城三十里有牛頭廟焉住持僧頗有畜積前日夜半忽有强盜成羣結隊意將撞山門而入施其强搶伎倆僧人驚惶無計擊鼓撞鐘聳動隣村村人踴躍而至衆盜始鳥獸散去○漢口大智門外有魚湖名磨子口向係李家墩管業現在湖乾水涸沿湖居人間有下湖竊魚者日前有彭某亦下湖竊魚被巡湖人捉獲拳足交加登時斃命彭之親族人等赴縣具控經和事老人出爲調處飭李出青蚨二百緡爲棺殮費並招黃冠羽客建齋五日始寢其事○湖北黃陂縣黃花澇有厘局焉日前有豫人由漢口載運貨物推車旋里行至接駕河分卡投局完稅又閱十餘里至馬隍廟亦爲該局分卡豫人呈稅票請騐斯時局中司事正值午餐該卡廚司張家應接票照騐需照票錢八文豫人如數與之雜以鵝眼沙壳張不納豫人據理以爭張不諳豫語疑係詈已遂以板凳擲去致將豫人鼻梁傷斷豫人忿甚將張扭送攝口司笞責枷號局中人自知理屈不敢爲左右袒其事始了 
[新典利]  
　　杭垣某鄉鎭新開長生庫停利數月爲招來之計而窮民之典質者聞風嚮往城中各典鋪生意因之清淡各典主因會議减利意欲招之復來正陽門内某典司帳謂此說斷不可行彼之停利不過數月卽數月間無問津者亦僅賠貼食用開銷而已不致大爲虧本數月之後一經收利民間質物自必舍遠而就近生意仍能復舊若减利則永以爲例通盤籌劃殊不合算各典主以爲然於是减利之說遂作罷論 
[羣丐麕聚]  
　　杭垣城東粥廠向在白衣寺今移至下皮市巷元帥廟早登報章矣廠中每日兩餐一在辰正一在未初此處街道狹窄人烟稠密羣丐之待食者麕聚於此蓬頭赤足鵠面鳩形或坐或臥均在居民檐下房屋狹淺深恐遺失物件竟有自辰至未掩户不啓者更有一種 
 
 

Page 3

 
 
手足腐爛膿血淋漓亦倚門傍户雜處其中甚至捫虱座旁挖痂窗側儼然行所無事各户頗形不便初擬聯名具禀仍請移至白衣寺内蓋寺外僻靜而多隙地足以容之也嗣以鄉民中人無人爲之領袖遂致下情壅於上聞可慨也 
[厦事雜俎]  
　　本月初二初三初四三日爲寓厦西商賽馬之期經稅務司函請楊西園軍門英鶴皋觀察作壁上觀水提中軍叅將厦　分府亦均到塲爲之彈壓每次僅賽三四馬計三日中電掣風馳出人頭地者惟德記洋行爲獨占其勝云○同安一帶山間時有視眈眈而欲逐逐者出没於長林豐草擇肥而噬固自以爲莫予毒也日前經德記洋商在同安境内獵得一虎載之回厦權之重二百餘磅該商僅取其皮而以骨與肉賞給侍崽及轎役人等俵分○臺北府城開築自來水井已有成效居民利便無窮厦門鼓浪嶼内厝澳黃某踵而行之特在淡水延請開井匠三人就内厝澳地方以機器開挖掘至五六丈尙未見有水泉想非十數丈不能成功也○某武弁由營兵升爲額外曾充揚武兵輪砲首一朝得志作福作威鄉民畏其兇燄無敢與較者月前忽病瘋癲每日跪於道旁反接其手自數平生罪狀數畢令人以杖笞之并自批其頰如此者十餘日始用小刀將咽喉猛刺倐忽斃命闔厦人民無不同聲稱快○厦門自通商以來火輪夾板等船進口均係寄椗海中貨物由大䑩船駁載人客則由雙漿小船誕登於岸因之有大派艦小派船之名勒詐謀刦等情時時而間作前有某洋行擬在海關前起築躉船碼頭運貨物而利商旅某觀察以設立躉船有礙大䑩小船生計通詳省憲咨呈總理衙門立案不准起造兹忽接總稅司諭飭稅務司知照各西商准於租界沿海一帶設立躉船碼頭果爾則大小派駁船之不幸實行旅之幸也請拭目以俟之○三枝桅夾板船到厦者甚少本年惟有掛美國號旗者兩三隻來厦裝運茶葉本月初九日又有三枝半桅鐵夾板帆船一艘駛抵厦門裝載茶葉運往美國船中自上落貨物以及起錨等事均以機器代人力據云該船可載三萬擔洵夾板中之巨擘也 
[軍斾回松]  
　　江南提督譚青崖軍門蒞滬情形已見昨報兹悉軍門此次由松赴蘇復由蘇來滬泊舟小東門外吳淞馬頭昨晨乘坐大號滿江紅船駛回茸城提右營廖叅戎以下均赴江干恭送 
[儲憲拜客]  
　　江蘇糧道吳廣涵觀察由蘇來滬泊舟觀音閣馬頭昨報已記之矣昨午觀察乘坐緑呢大轎前導有清道飛虎等旗及欽命江蘇督糧道等銜牌劊子手五梅花頂馬戈什哈等前後擁護呵殿入城至叅府守備等署答拜繼至道轅適聶觀察公出未回又至縣署及松滬厘捐總局黃大令及朱廉訪均飭家丁擋駕 
[預備供張]  
　　出使英法義比等國大臣龔仰蘧星使由津乘坐火車至山海關換坐利運輪船南下已據電音登報大令立飭辦差家丁及差役人等在天后宫預備行轅並在馬頭伺候 
[蔽芾甘棠]  
　　滬南高昌廟南鐵廠後面新築之馬路直逹龍華當時製造局總辦劉康侯觀察商請忠信營統領楊鏡崖軍門及滬軍營統領蕭雲卿軍門督率麾下勇丁開築成路從此車馳馬驟不數張敞章臺日前劉康侯觀察又商請蕭軍門等飭令勇丁在新馬路左右徧揷楊柳或冬青梧桐等樹想以後濃陰緑蓐生意滿前過其下者有不稱頌弗諠哉 
[滬南瑣綴]  
　　鄉人張毛郎住居滬南高昌廟以耕種爲生涯昨日挑菜一担至大南門内沿街喚賣箍桶店主瞿某向之論價一言不合各奮老拳瞿令店夥出爲帮助張雙拳難敵四手跌倒在地痛極狂呼張友某甲經過是處見張大受夷傷將瞿軋至王家弄吉星園茶肆評理喚該處二十鋪地甲至瞿自知理屈願請傷科爲之醫治再向張服理張等始肯罷休惟張傷勢甚重未知能免性命之虞否○江北人陸扣貧無聊賴孑然一身復與蕩婦麻皮阿寳姘識典鬻簪環在滬南俞家弄西口桂春園茶肆門首擺設燒餅攤温飽無虞不復似曩時瑟縮矣餅攤中有在守府署當差之福生者住居也略貼房金日來陸有事他往事畢而歸見阿寳與守府署當差之福生閒談大含醋意曰爾等何其知已也旋又向前將福生扭住福生亦不肯相讓互相毆擊拳來脚去致將餅攤跌翻阿寳以陸不應無端尋釁不肯甘休欲向陸索還燒餅資本各自分飛後紛紛擾擾不知所終 
[毆傷請騐]  
　　前報紀奪產凶毆一則兹悉已故吳慶之婿朱丫頭遭吳之姪混名榮妹妹者凶毆受傷朱遂偕妻吳氏投西門外巡防局控告蔡蓉卿二尹提訊之下著自行醫治候提榮妹妹到案再訊兹聞朱之傷勢日重一日二尹恐有不測立飭十圖地保曹生和十三圖地保陳榮發緝拿妹妹該地保等四處緝訪毫無蹤跡遂將妹妹之父吳茂茂拘獲送局二尹立傳朱丫頭夫婦備函送縣騐傷訊辦值差蔡金禀報前情黃大令諭飭該差將各人分别收管聽候騐訊 
[魚販可疑]  
　　有湖州人甲乙二人素以販魚餬口往來湖滬歴有年所本月十三四日甲乙各雇一船由湖州裝載青魚曰魚來滬每艘約值錢三百餘千駛至嘉興相近淘莊地方夜色溟濛忽遇匪船數艘四面圍住將甲乙及夥先後綑縛銀鱗錦尾悉被刦掠呼哨一聲鼓棹逕去甲乙無可如何迨盜去已遠始掙扎而起狼狽歸家前晚忽有口操外路音之某丙等數人駕一葉扁舟駛至滬城小東門外馬頭停泊船中滿載死魚内遂登岸向各魚行求售魚行中人下船騐看詢問此貨何來丙稱由淘莊販來行夥以淘莊素無此貨心以爲疑復問可有發票則以遺失對行夥知其來歴不明不敢收受丙復於昨晨至某丁行中銷售旋有識者謂内所販之魚實向甲乙二船刦來云 
[不由正路]  
　　美租界東華里有阿林者徐娘半老風韻猶存姘識木匠徐來仁情同伉儷近來徐囊槖漸空婦遂有厭棄之心十五日向徐索火食洋廿元徐一時無以應之遂向親友處貸得洋二元昨晚三下鐘時余叩門良久寂無應者遂從後户挖洞而進突被巡街捕瞥見疑是偷兒大呼捉賊將徐拘獲婦弟阿五睡在前軒聞聲急起見鞋不在遂向巡捕告曰此偷鞋賊也卽當解赴捕房管押昨晨捕頭飭包探江阿三往該處細查阿林見弟在前不敢認爲姘夫阿五則堅指爲賊包探據情禀覆捕頭囑於次日解赴公堂請判不知果爲偷香而至歟抑爲竊屨而來歟想堂上者當不難然犀以照之也 
[判償舊欠]  
　　任國治呈控鄔阿木圖賴往來取貨藉端毁物等情蔡太守准卽飭提前晚宋别駕提訊任國治供開設湧元鐵行被協昌鐵店主鄔阿木陸續往來結欠洋八元零前日伊夥又來買鐵計洋十三元七角零當付洋十四元餘洋二角應收入前帳詎伊不服卽與號中司帳爭吵當將桌椅等物毁壞求請訊究鄔阿木供與湧元鐵號往來已久陸續欠找容或有之所用夥友不諳前情一味追索洋找以致爭閙並未毁物宋别駕訊得往來多年不應動輒爭閙著將舊欠洋如數付清給任具領並令鄔阿木具以後不再吵閙切結完案 
[欠銀送縣]  
　　宏元等莊扭控大生恒油紙號股東莊敬甫結欠往來銀兩等情前經蔡太守諭莊敬甫交保邀集各股東核算帳目照股分派歸還莊欵前晚宋别駕集訊宏元恒和寳餘等莊各經事投案禀稱莊敬甫保出之後並不邀股理帳逍遙事外求請究追莊敬甫供職員邀集各股東内有二户係屬女流一時不能料理况尙　朱琴生屢邀不到職員實非有意延宕所邀股東吳金氏供丈夫吳小雲在日股開大生恒油紙店逝世以來已有十餘年因兒子年幼托朱琴生爲經事自始迄今並未見過紅帳亦無支取分文别駕謂爾等如何度日答稱當時除存本三股外尙有存項銀兩利息藉此苦度餘不知情吳聞廷朱蘭生等十餘户同供均有存項約銀六百兩洋二千元求請附追夏榮芳供在朱琴生 
 
 

Page 4

 
 
處爲司帳號東有事未能投案大生恒油紙號東家有盈無絀並無避匿情事宋别駕查得此案原被人均住滬南除另行備文外飭將莊敬甫並朱琴生之帳房夏榮芳先行函送上海縣衙門就近訊追並飭宏元等莊自行投質 
[供詞各執]  
　　譚阿德扭楊蕭氏至英公堂控被將妾誘匿業經帮審委員宋别駕飭楊蕭氏帶同伊女楊氏來案再行覆訊前日晚堂宋别駕升座覆訊楊氏供無錫人自幼配與同鄉許順寳爲妻翁名仁元後因母親出外傭工將小婦人寄養姨母家至上年正月十一日完姻因夫家貧苦欲來滬上傭工於六月間由姨丈陳三茂帶至上海送往母家父親楊金生在製造局爲鐵匠後來由母親送至機器織布局作工寄住常州媽媽家九月三十日回家探望母親行過虹口被素不認識之譚德邀往伊家見有二婦據說是妻妾其時小婦人已將分娩譚德囑小婦人居住伊家並稱大奶奶亦將臨盆囑爲乳娘每月工洋四元小婦人不知滬上規矩是以住在伊家後小婦人臨盆產下女孩被伊等寄養於不知姓之寗波人家大奶奶裝成假肚譚德出洋十六元另向江北人買男孩至十一月二十六日大奶奶趁輪往廣東囑小婦人送至船上轉瞬開輪遂到廣東小婦人思母情切常欲回滬至本年九月廿七日抵滬十月初三日回母家小婦人尙有丈夫並非再醮婦母親亦未價賣求請明察楊蕭氏供丈夫金生亦投案女兒業已完姻安有價賣之理實被譚德騙去楊金生供女兒於上年九月間被譚德藏匿至十一月間尋見在伊家爲乳娘譚德約緩二三月卽可回來孰料此後竟不知去向至本年十月間來家據說至廣東今女兒在聚泰來鐵行内爲乳娘餘供與蕭氏同譚阿德供在耶松船廠做鐵匠光緒十七年六月廿四日憑前存今故之陳梁氏爲媒娶再醮婦楊氏爲妻出洋一百八十元後加過十四元共一百九十四元今梁氏雖已逝世尙有同廠做工之蕭梅生卽楊蕭氏之堂兄可以邀來作証宋别駕以兩造供詞各執案難定斷將楊氏暫交官媒著張金生信追伊婿許順寳並飭譚阿德邀同蕭梅生來案再行核斷 
[吞產送縣]  
　　寡婦俞洪氏在英公堂控稱丈夫在日爲草泥生意用倪仁良爲夥及丈夫病故後倪覬覦店業意圖吞没不得已來案控告蔡太守提訊之下于前日備文將原被送縣黃大令着差役看管候訊 
[贈牌鳴謝]  
　　昨承屈臣氏大藥房以甲午年華英合璧月分牌見贈五光十色備極鮮妍凡月建節氣以及星房虚昴休息日並該藥房之著名丸散膏丹皆羅列其中海稱無美不備辱承雅貺敢申謝忱 
[膊儀移賑]  
　　東灣居士今秋乃郎棄世以幼輩未便舉動渥承諸公賜賻本不敢當因順直需振孔亟特移入接濟爲之種福計英洋一百十四元委解災區棘闈報捷僅經六日遽赴玉樓之召惋惜同深今以隆儀下逮而救世從權冥莫有知當感羣情之盹摯焉[  上海北市絲業會館籌賑公所施善昌謹誌]  
[上海北市絲業會館籌辦順直新災賑捐滬局瑣記四十二]  
　　十一日承通州豫豐莊募姚劉氏求產後平安助洋廿元漢口招商局紫卿家兄募第六批洋五百元謹先刊報以爲後來者勸至前承花翎四品銜户部主事劉錦藻等各捐晉賑銀一千兩及二品頂戴江蘇記名遇缺題奏道楊鴻度捐助直賑棉衣褲一千套早經分别禀請直隷閣爵督憲彚案奏請照例建坊現奉抄片札飭已於十一月二十五日在天津行館專弁附奏俟奉到硃批再行恭錄咨行又敝局第四次造送捐生張世昌等三十三名第五次吳文超等二十名履歴清册現奉局憲批開已彚入順直賑捐第十四卯内詳咨核奬俟奉到部頒執照再行飭發各等因謹分别附登並將楊道憲原籍湖南湘鄉縣立卽補禀以便分咨仍祈四方善長及時上兌捐助源源俾畿境災黎同拜仁人之賜何幸如之[  十二月十四日錢塘施則敬子英甫謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　開衣莊之翁子衢投捕房報被夥嚴學高捲取綢衣逃逸查嚴與友人章山信卽張三興同件巡捕頭派包探何瑞福拘獲張三興搜出質票二紙吊贓解案張三興供票子由嚴寄下蔡太守飭押俟查提嚴學高再訊等因已列前報昨據翁子衢投禀聲稱已由薦保人邵阿二調處衣服等件亦已交來求免究辦副巡捕頭稱查得翁子衢先在蘇州尋獲嚴學高已由保人調停了事不過言有質票在張三興處不應報捕拘張旋又禀請銷案捕房公廨竟被伊視同兒戲請著翁將嚴交保澈究太守謂如果屬實原告翁子衢殊屬非是隨飭交嚴學高到案再訊張三興交保候質○包探黃四福稱吳進全行竊葉棠雲之東洋車撬去銅皮拿獲人贓送案葉棠雲請爲領贓吳供安徽人連次犯竊原是不合蔡太守判吳進全笞責二百板押候備文遞籍贓交失主領去○包探唐寳榮稱朱阿周在路旁擺設小賭攤拿獲送案蔡太守判朱阿周管押七天賭具存毁○包探張阿五稱邵華良行竊黃全生船上鐵錨獲案黃全生請爲領贓邵供江北人叩求恩典包探又稱邵華良是過犯蔡太守判笞邵華良一百板押候備文遞籍贓交黃全生領去○徐開富稱被徐順興行竊布衣被三件拿獲人贓交捕送案徐順興供寍波人流落在滬犯竊求恩蔡太守飭將徐順興押令回籍贓交失主領去○包探唐寳榮稱昨見李阿三在公和祥馬頭竊取舊鐵六十餘磅拘獲人贓送案請辦李阿三供做小工度日貪小拾鐵蔡太守判管押五天以示薄懲贓存捕房待失主認領○副捕頭稱王李氏投捕房報稱被周吉等打毁傢伙爲將周吉等送案原告未到周吉崔新寳張阿生周芝芳等同供不敢打毁傢伙蔡太守以原告未到姑飭槪行保釋俟原告投案再行質訊 
[法界公堂瑣案]  
　　保大茶葉店主俞大旺控虞瑞芝不付票洋於光緒十六年分逃逸避匿不見今又濳來滬上求請飭提等情已紀前報葛同轉准詞飭探將虞瑞芝提案原告俞大旺投案伸訴前情虞瑞芝供稱並非逃逸小的與俞往來將茶葉五件作抵有帳可稽票洋一百十元由俞大旺付來小的轉付賀姓客人向收無著退回小的當時扭至捕房經捕頭斷向原根收取俞大旺禀稱此項係胡元盛欠欵小的已代爲給付後向虞收取伊卽逃往川沙况其時尙有信件寄來原信尙在求請察閱同轉閱視之下謂俞曰此信但云托謀就緒並未提及票洋揆厥情形顯有不盡不實又據包探禀稱昨據兩造核對帳目各執一詞同轉轉商祁繙譯謂俞大旺所控各情並無實據礙難准理惟虞瑞芝旣有帳目著覓保出外限五日内交到帳簿邀同胡元盛投案覆核原告斥退俟下期投案備質○又據陸漢全投案禀稱代車寓主邱阿三向法捕房捐得一千七百十號東洋車照一張前日被竊撬去後在法界八仙橋秦來谷車上查獲已改作四百七十三號因此拘獲解送捕房捕頭檢查底册四百七十三號係趙王氏之夫趙某來捐飭探傳趙因趙不在家將其妻王氏并秦來谷一併解案請訊趙王氏供四百七十三號車照係氏夫代秦來谷認捐至如何掉換失竊之事請向秦詰問據秦稱此車係雇江北人拉運因原照被竊故將一千七百十號之照補其不足同轉得供之下飭將趙王氏交保隨同秦來谷尋到拉車之江北人來案候核其一千七百十號之照暫存捕房候訊明給還原主　陳馨甫在德商怡興洋行爲買辦陳九如託薦生意由戈伸熙經手付押櫃洋六十元交陳馨甫收領言明每月辛工洋八元迨兩月之後卽减至五元嗣因洋東逝世向領工貲無著索還押櫃不肯給付不得已投案請追陳馨甫供雖爲買辦實則徒有其名洋東去世後尙欠我銀五百餘兩當由播喴洋東惠立姆致信聲稱須俟外國匯銀來滬方能給付况所欠不止陳九如一人尙有丁姓名下一百元張姓一百廿六元毛姓二百五十元總共有六百餘元倘將陳欵先行料理丁等勢必接踵而起求請寛待同轉謂陳九如名下所欠無多又當别論况年關在卽爾至少亦須先付一半陳馨甫供稱若然彼等見申報公堂案牘必來索取同轉謂此係公事亦不能使之不登陳九如又禀陳並非無錢前日小的往伊家内找尋知在兆貴里某妓院吃花酒同轉著陳馨甫限至本月廿七日先付洋三十元交陳九如收領以濟年關之急陳遵諭而退○王維容投案禀稱前日由京口乘輪來滬時已傍晚雇挑夫肩運行李怱忙之際被陳阿二竊取銅盆一隻油紙傘二把當塲拘獲交捕解案贓已先行具領求請將陳究辦同轉問陳因何犯竊陳俯首無詞乃命押候笞責八十板○又據楊阿寳禀稱在清芬堂爲堂倌前日有操湖南口音人來店開燈吃烟繼而王少山與之同榻意甚欵洽旋被湖南人將值洋八元之烟槍一支乘間竊去因此將王拘送捕房解案請究質之王少山供稱由京口來滬找尋阿姊後在虹口尋見回至吉祥街進清芬堂閒玩湖南人招呼坐下吸烟旋假通槍爲名將槍竊去我與湖南人並不相識身畔帶有小洋三角被堂倌搜去作爲烟鈔同轉謂爾貪吃白烟致受此累著管押五日諭原告尋覔竊槍之湖南人到案究辦如逾五日將王釋放○王李氏投案禀稱兒子阿三自幼學作麻袋生意近來專務遊蕩略加訓飭竟敢將我毆打因此投案請究又據王少娥稱阿三是我之侄實屬忤逆求請重懲阿三供年廿九歲向做麻袋生意不敢違忤現被母親嚙碎臂肉疼痛難堪同轉謂爾髮膚身體受之父母許大年紀不務正業尙敢文過飾非著押候掌頰一百下命其母到堂觀責責畢飭令帶回如再違忤定當重懲不貸○又據邱阿如禀稱在施盛玉店爲學徒昨由叔父在寍波載運竹絲掃帚五梱每捆計廿五把小的陸續搬運迨至岸缺少三捆其一捆親見陳和生竊取因此拘獲鳴捕送請懲究陳和生供代客挑運行李在途行走實遭誣指求請明察同轉謂當塲目擊尙敢狡詐著押候掌頰八十下追取原贓給與失主收領○王桂爲施鍾氏作抱呈投案禀稱張發元向施借洋一百元將大昌染坊票一紙作抵計數相符交與施鍾氏收受現在染坊已閉無從收取將票擲還置之汪睬因此投案請究同轉問張有此事否張供票紙實係小的所付因染坊已閉所以不付同轉謂然則理應向爾收取張求寛限十日内清理同轉謂年關在卽不能任爾遲延限五日内赶緊清理違于究辦○法捕房通事稟稱沈堃開設柴行擅將蘆稻等柴堆積一處在傍炊飯保險行深恐遺火積薪囑令將沈解案請究同轉飭探押令沈速將所堆之柴立卽搬遷空曠之地違于究辦○蕭濟川控王均方欠銀二千七百餘兩一味挺押抗不措繳求請比追等情已紀前報兹命提王到案略訊飭探移送上海縣辦理○蘇人誘拐松江婦人王張氏經葛同轉訊供分别責懲飭將王張氏押候其夫來案具領兹案懸日久同轉命提王張氏到案問明籍貫飭探移送上海縣遞回松江婁縣原籍○德盛祥執事朱吉甫控義和成東洋莊司事陳壽預定絨布六百疋因價值昻貴忽然悔議求請究追經葛同轉提陳到案諭令赶緊清理在案兹據金麗園投案遞禀聲稱由同業中出爲調處令陳酌貼銀一百兩業已如數收到求請銷案同轉准之○萬興米店主葉成久控黃發茂店主黃桂春除收結欠米洋廿六元屢索不還求請提追同轉以其用蘇某信函夾送公館當塲申斥謂旣有公事自應投訴公堂何得擅用信函夾送公館中以後著不准行 
 
 
