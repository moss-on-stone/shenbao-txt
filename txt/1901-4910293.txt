# 1901 - 271 - 4910293

 

Page 1

 
 
[九通股票定期截止并提前出書告白] [  圖書集成局啓]  
　　本局前刋圖書集成及二十四史兩大冊籍出售股票蒙海内稱許購者紛來蓋以本局誠信相孚非此諸凡出售股票者每致有始無終日後竟歸烏有也本局於此二書外亦從未出售股票茲因朝廷講求經濟實學變更考試章程首先創議刋印九通全書惟此書卷帙浩繁刋成定價昂貴深恐寒士不能購致因此貶價招股俾有志功名者皆得購儲此書迨自部議定章凡大小考試各題皆取資於是購票者較前益衆首批已經售完爰再續印千張以宏遺餉茲因存票亦己無多爰定期本年十二月二十日截止股票俾能核數欲購者尚其從速移玉遲將不能應命矣至本局初定明年十月刋竣全書茲思有鄉會大塲必須先期告竣因定明年正月出皇朝三通其續三通正三通則提前於四月六月間出書區區苦心惟購票諸君鑒之 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就　購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[防輪船火患說]  
　　自泰西各國輪船通行雖溟渤蒼茫昔人所視爲極險者雙輪飇飛如履平地以是商賈行旅無不便之至其防患之法又極嚴寗統計一年之中合地毬各國所有兵商各船固難免有失事之處然或因大霧或因犯風猝不及防災生意外若夫祦融肆虐忽兆鬱攸歴年以來所聞蓋寡惟中國來往長江之各輪船貿易旣繁搭客品類尤雜自上海至漢口漢口至宜昌所過之埠大小以數十計此上彼下有如梭穿稽察稍疏災禍易兆猶憶同治丙寅年旗昌洋行之湖廣輪船在長江某處失火被焚當時遠近駭聞詫爲奇事至光緒庚寅之春寳清輪船又在長江被災死者近二百人屍身未能撈獲者約數十人是年冬上海輪船行至鎭江之大河口又被吳回之禍合船中執事水手以及搭客約近六百人得生者僅二百餘人慘酷情形不堪筆述然猶曰長江輪船人數太多故巡察難周而禍易見也至若上月十一日招商局富順輪船之被燬則尤可異焉聞富順輪船是時方泊於廣州江面貨物行李雖多裝載而搭客尚有未上船者不意時近四更禍延一炬物件旣成煨燼性命半付劫灰慘目傷心莫此爲甚矣夫生民之厄水火最爲無情旡妄之災焚溺同爲至酷然被回祿者雖有焚廬燬物之警而逃生者十有八九以其出路尚寛也涉江海者固有觸礁掽撞之虞然倖免者十常六七以其待援尚易也若在輪船而遇猝然之火外則波濤洶湧内則烟燄飛揚兩厄交乘不死於火卽死於水其至危極險之情形苟一念及有不悚然神驚者耶於是有爲毖後懲前之說者謂從前寳清輪船之失事因攬載自來火若干箱貨艙失火延及艙面燃著自來火遂至不可撲滅上海輪船之失事或謂有客在大艙吸水烟遺火煤紙就艙板覓之不見以爲熄矣不虞移時烟燄迷漫火仍冐起或曰有人吸鴉片烟旣畢置燈於鞋籃内未之熄也驟見鞋籃燃著遽取擲水中而餘火已延及板花包矣或曰有客以炭置鑪中煮食物其旁有棉紗二百包一經燃著遂致蔓延至此次富順輪船起火之由傳言由電報生不愼所致迨經電局總辦傳訊則謂由對房肇禍要之事後之紛紜查究何如事前之嚴密防維仿維之法說者謂輪船宜定規條一不裝引火之物凡洋油自來火之類慨宜堅拒勿貪水脚一搭客人等概勿許吸烟所有旱烟水烟鴉片烟雪茄烟紙捲烟皆不得隨地呼吸隨手亂抛核其所論未嘗不周詳審愼惟輪船之所以暢行實由載運貨物無不便捷之故今若洋油諸物概不能裝試問各地貿易貨自何來其勢必有所窒礙愚謂貨物本另有貨艙苟能啓閉謹嚴不許閒人闌入其禍自可永免至各種之烟外洋輪船規例本祗准在艙面呼吸但使成規謹守　何至巨患猝逢所難者鴉片烟項最畏風吹船面斷難吸食若欲嚴申禁令搭客皆不准吸烟强人所難亦非善策愚意船中除貨艙不准他人闌入外各艙宜另雇一專防火患之人日夜輪流到處查緝船中爲地有限巡視亦尚易周而又多備救火皮帶隨時試練偶有不測從容施救自不致有慌亂之虞如此則雖不能保萬無一失而其禍總不致一發而難收矣芻蕘之言當局者或亦知所採擇哉 
[入覲龍光]  
　　昨日午前河南開封府行在來電云十月二十九日皇上召見涼州副都統恒壽佐領都爾蘇三十日皇上召見醕親王張翼并賜醇親王膳 
[俄報之言]  
　　南洋新加坡叻報譯英京倫敦來電云俄國那和廉也日報登有論說大略謂此次日本首相伊藤侯來俄遊歴深望其知我俄執政者志在與日本同守太平之局益敦輯睦之情又云俄日若果聨盟則局外人必從中撓阻深望伊藤侯勸日人愼毋甘作傀儡聽外人播弄其間也 
[美國防俄]  
　　南洋新加坡叻報云近日美國諸廷臣之意中俄所訂滿洲新約萬一有碍美商權利則美政府務必出全力以抗之按美人自得飛獵邊羣島以來凡屬東亞事宜無一不深爲留意今兹俄毋有此舉動宜乎加意嚴防也 
[購島謡傳]  
　　西字報云傳聞法國政府近向厦門土人購得小海島一處名曰猴子島其價不過洋銀一千五百圓擬於此設棧屯煤蓋以島旁水勢甚深卽最大之船亦可近岸固甚合於屯泊之用也 
[法人市惠]  
　　南洋新加坡叻報云某法人在雲南縣創設法文書塾以迪童蒙并由法政府撥出勿郎克四萬圓交派駐蒙自縣之領事官建一大醫院蓋欲在中國西南方市惠以爲後圖耳 
[伊侯遊德]  
　　日本訪事人云前日本内閣總理大臣伊藤侯游歴至德意志時德皇召見于便殿中垂詢良久 
 
 

Page 2

 
 
並賜夜讌著比李二相陪座蓋以聨兩國交情也 
湘潭闢埠 
　　漢口采訪友人云湖南巡撫俞廙軒中丞奏請將湘潭縣闢作通商口岸准東西洋各國之來華服賈者于此受廛爲氓刻聞政府已准如所請矣 
飭查經費 
　　聞之廣州友人云自欽奉書院改設學堂之旨業經東粤諸官紳會議將次舉行藩憲丁方伯深恐經費不敷特於十月某日函知各監院將各書院每年收支數目詳細册報以便妥定章程 
公祭名臣 
　　香港循環日報云十月二十二日粤省各官恭設合肥李文忠公之位拈香致祭備極哀思兩廣總督陶芷芳制軍係文忠門下土睠懐函丈梁木情傷是日手撰祭文對靈几朗誦曰維光緒二十七年十月二十三日兩廣總督陶模敬具羞酌致示於太傅一等侯文忠公合肥李公之靈曰嗚呼吾帥中興碩輔功在惇史職之盟府會際風雲敷施霖雨浴日虞淵廻天羲馭爰立作相俾贊綸言北門管鑰南國屏藩邵伯分陜酇侯入關平章翊運燮理調元公績羣推公衷獨喻偉業兩朝孤忠千古俄勤遠略日競雄圖鷹瞵鶚視注此東隅公藴深織疏陳密謨自强之基楨幹先儲銳意興學鍼頑砭愚國耻斯雪邦交勿渝疇開邊釁孰典中樞甘泉烽偪輪臺障孤帝鑒旋回戎心早悔玉弩無驚金甌未碎弭兵之約醫公是賴盜斫神扶騎單敵拜歴聘歐美乘槎海外槃敦周旋冠裳好會自公之歸功成者退黄闔蕭寺朱輪梵蓋盈顚華髮徒鎭南溟壯懐擊楫老戾沾襟乘輿出狩敵騎憑陵天胡此醉自我民聽一邱狐貉三輔羶腥逆公生平忠規夙著謗書篋滿讒矢壺注憂盛盛明抱丹守素蹇蹇匪躬勿改此度板蕩同嗟析津再渡宗柘誰守山陵誰護盡瘁事國盤錯頻遇雪涕收京官儀復覩何圖不弔降此鞠凶公神已往公志未終期奠鼇極誓清狼烽匡復九鼎奉迎兩宫還鑾度洛導蹕呼嵩族旗上天閶闔雲中蒲璧待展松隧長封九京邈矣遺恨何窮模辱眷睞恭承謦欬新進憤時老成憂國曩謂臺官當補袞職𧴛豸方觸鷹鸇並擊意氣紛爭異論競植豈某欺謾貌託鯁直兒戯干戈江河横决公心彌苦公度逾恢囊括羣志網羅衆材當機獨斷庶務親裁羣燭洞達龜鑑淵賅蠻貊可行金石爲開召棟遽折泰梁遂頽人亡國悴中外同悲於戲哀哉尚饗 
觀察蒙恩 
　　武昌訪事友人云湖北巡撫端午橋中丞下車之始留意人才見候補道趙蔚青觀察爲守兼優才猷練達爰封章奏請破格錄用奉旨交軍機處存記儘先簡放日前觀察接奉行知卽趨詣撫轅禀謝旣而寅僚咸往道賀馬龍車水爛其盈門 
進呈方物 
　　湖廣總督張香濤制軍會同湖北巡撫端午橋中丞遴委湖北試用道王觀察馳詣京師恭代迎鑾已登十月二十九日報牘兹又得武昌訪事友人續函知觀察起程之前制軍與中丞派員采辦方物若干種檄飭敬謹齎呈以備上方服用蓋人臣事君之道宜然也 
爲地擇人 
　　武昌訪事友人云嶺蝻梁集巷太守文章經濟海内同欽湖廣總督張香濤制軍夙所禮重擬即奏補武昌府篆俾得大展經猷月前由行在領憑抵鄂垣藩司瞿賡甫方伯檄委先行署理太守下車伊始卽力矯官塲積習敷施新政條理井然近以日昃不遑精力實難支拄因一再聲請改補他郡俾得從容展布不至叢脞之虞制軍爰會商端午橋中丞以本任漢陽府升署襄陽道余堯衢太守奏請調補武昌所遺漢陽府篆即以太守請補蓋爲地擇人也 
示勸墾荒 
　　南昌訪事人云十月某日江西南昌縣戚升淮明府接奉上憲札諭飭查南屬荒田勸民耕種按畝升科以重國課隨出示曉諭曰特旨在任儘先卽補直隷州知州軍機處存記正任東鄉縣調署南昌縣正堂戚爲出示曉諭事案奉府憲查行奉藩憲張轉奉督憲劉札據奏辦樹藝公司廣東候補直隷州知州宋治基條陳内稱開荒種植應飭令地方官查明荒田淤灘地畝招民開墾無論大小報明注册分别有主無主寛限半月照例升科俾廣賦課而厚民生飭卽迅速照辦等因到縣奉此合行出示曉諭爲柴示仰闔邑紳耆農業人等知悉農以力田爲本業以廣墾爲先雖地角山頭何地不堪開種卽荒田曠土盡處皆得謀生苟富者能墾則家道益增貧者能墾則衣食自足自示之後務遵照憲飭如有荒田淤灘地畝立卽查明丈尺與夫坐落土名分别有主無主先行報明注册聽候履勘丈量後按畝承耕實力墾種務使野無曠土地無遺利如有業已承墾而尚未成熟者或已成熟而匿不報升者應由該紳耆等據實呈報當免其旣往倘有隱匿或刁生劣監敢於反持阻抗一經查出或被告發定卽提案嚴究不貸凛之特示 
示懲侮聖 
　　南昌訪事人云江西省垣府學宫一帶地方偏僻深房邃室時有人聚賭窩娼事爲總巡城内保甲兼總局提調方太守查知因於十月某日出示申禁云據保甲委員王朝賀禀稱查得府學左近有等不法之徒敢於十八堂内窩娼聚賭現經查拿懲辦誠恐未能盡絶理合禀請出示嚴禁等情據此查府學爲文廟重地理宜嚴肅以昭誠敬各堂均爲士子讀書之所豈容不法之徒混雜其間窩娼聚賭本應一律鎖拿嚴辦但不忍不教而誅合行出示嚴禁爲此示仰該處各堂士子以及居民人等知悉嗣後如見各堂内有娼賭情事許卽扭送赴局訊明嚴辦並由該叚保甲員紳隨時稽查以後遇有移回府學各堂居住者務須先赴分局請領門牌查明果係清白人家方准搬入不得仍前混雜倘敢陽奉陰違查出定行嚴辦特示 
胥江巨劫 
　　聞之粤東友人云三水縣某集爲極大市塲平時舸艦迷津輪帆如織上月苛日集中正在迎神賽會祝融氏忽爾光臨一刹那間延燒鋪户二百餘家戲船亦遭殃及至焚斃男女若干名口刻尚未及細查也 
粤東火警 
　　廣州訪事人云上月十八日午刻西門内紙行街旗人魏姓爱忽然火發幸附近水龍馳往施救祗焚去房屋一間魏在惠愛街開張紙店聞警回家其母正在檢點器物急冐烟而入擬曳之出外不料火已延及以致母子均葬身火窟中噫慘已 
襄垣火警 
　　蕪湖采訪友人云十月二十五日之夜風凄露冷殘月將西遥見河南一片紅光人聲龎雜精健營管帶兼武衞軍統領李軍門知有火警策騎先臨旣而李副戎保明吳游戎鏡清及蕪湖縣柳大令河口司曾少尹先後臨塲督同施救未幾卽火滅烟消說者謂是處多係積薪幸斯時封家十八姨不甚顚狂否則恐不堪設想矣 
松郡官塲紀事 
　　松江訪事友人云署理金山縣徐瀛舫大令已屇瓜期上憲檄委趙大令前往接署上月二十二日乘舟到松趨詣府轅禀見余石蓀太守隨赴華婁兩署拜會翌晨卽解維駛赴洙涇履任視事○正任提標左營守備蘇樹棠守戎前奉提憲李壽亭軍門委赴金陵投督轅請咨齎銀至張家口一帶採購戰馬今已事畢回松矣○日前兩浙鹽運司黄幼農都轉以現屆大計之期凡屬鹽務人員例應分别考成以彰黜陟爰札行松江府余太守轉札各鹽員令將經徵接徵應解鹽課等項造具清册加結呈報以便彙核而定勸懲 
星使抵滬 
　　卸任駐日大臣李木齋星使於昨日午後乘日本郵船株式會社某輪船來滬蘇松太兵備道袁海觀觀察上海縣汪　庭大令英美租界公廨讞員張柄樞司馬咸往碼頭迎謁星使旋卽登岸乘輿至北河南路天后宫側出使行轅暫駐 
局員謁縣 
　　昨日本邑洋商租地會丈局帮辦司徒貽芬司馬十六鋪巡防局員姚榖蓀二尹均因公至上海縣署拜會縣主汪瑶庭大令茗談良久而别 
 
 

Page 3

 
 
[委辦稅務]  
　　本邑南市江海大關歸併新關稅務司好博遜君兼理後好君特於昨日派副稅務司巴君駐關辦公至吳淞分關則另派德爾祿君前往接辦 
[改用巡丁]  
　　英商老公茂紡紗廠執事人禀請英總領事照會蘇松太兵備道袁海觀觀察准在南市雇華人數名稽察鄉人所售花衣攙水與否而令洋人洛神飛總司其事昨日另雇印度人二名充作巡丁以杜弊竇 
[格致書院十一月課題]  
　　策問富强爲治國所並重今之中國不患其不能富患其不能强果何術而使之强歟試撮其大要言之○論說契丹志撰著考○算學假如園中有花共三百四十枝欲分栽四行令所栽者成爲一差進級數若以第二行中抽出四十二枝第三行中抽出四十八枝均歸栽於第四行中如是卽變爲一倍進級數問原栽之花各行若干設有甲乙兩弧相交已知甲弧爲六十度乙弧爲一百二十度公弦爲八十兩弧之間容相切不等之數圓其至大者乃以矢較爲徑今求其次之圓徑幾何如大小弧爲任何度數而設公弦爲丙可以算學理求其公式否試詳證之 
[請改訊期]  
　　有李寳泉者投英美租界公廨控包探陸阿九霸妻奪産等情讞員張柄樞司馬照會捕頭定於昨日訊斷昨晨總巡捕頭遣包探沈阿岳偕某號西探至公廨禀稱此案尚須詳細稽查請改期禮拜五卽十一月初三日會訊司馬准之 
[米船傾覆]  
　　前日本邑南市周義記米行執事人雇羅姓駁船裝米三十五石駛至恒生馬頭浦中適值浦潮湍急長年三老無力支持轉瞬間卽傾覆舟中人雖皆無恙然貨物已被水所漬恐不免賠累之虞矣 
[幾兆焚如]  
　　昨晨六點鐘時本邰小東門内梧桐弄胡姓錫作樓上不知如何遺火霎時烟燄漫天幾致燎原之禍幸比鄰紳士顧某瞥見立率家人旋救和卽熄滅不致成災 
[嚴懲種火]  
　　美界吳淞路某烟店係沈廣生所開曾倩某保險行保火險銀一千兩前晚樓上舊椶薦猝被火焚經鄰人周生記及某飯店主王阿榮撲滅事後比鄰聞有火油氣情知種火因卽投報捕房捕頭派包探錢榮棠協同某號西探前往查明將沈拘獲昨晨解送英美租界公堂王阿榮供稱小的開設飯店與沈所開烟店爲鄰前晚見壁縫内有火光射出因卽帮同救滅後查得舊椶薦浸透火油顯係種火叩乞嚴懲周生記所供相同沈廣生供是晚小的見火起卽自行撲滅並無用椶薦浸洋油情事店中貨物尚值洋銀四百餘元務求明察讞員張柄樞司馬與偉繙譯互商之下判令責五百板管押捕房二年以示之儆 
[上海縣署瑣案]  
　　松江船户馬順元扭控周桃扣羅阿妙行竊洋銀前晚縣主汪瑶庭大令升堂研訊馬供小的在松江航船上執役本月二十一日由松到滬繫纜南市洪昇碼頭携有松江申元錢莊寄英界後馬路崇裕錢莊洋銀若干元雇周桃扣所御小車送往卽由崇裕付還小銀錢五千枚仍雇周車載回并由協興公號將皮衣三件土四包倩伊送至船上時已昏黄小的適有事他適念周係素相識令轉雇羅阿妙渡船渡上航船迨後小的回船卽解纜返松中途查檢各物則小銀錢五千枚已悉數失去急折回上海尋周盤詰一味支吾爲此扭案求訊周供小的係江北某邑人與馬相識崇裕錢莊小銀錢五千枚確由小的送到航船交明船夥不知船中如何失去求鑒羅供小的向駕渡船此項小銀錢與周同上航船交明船夥大令謂此案由馬自不小心所致不能責及周羅著出外自行尋覓○前者陵和尚探唐阿弟張坤和方阿美等毆傷大令諭令分别責押在案前晚提案覆訊張供陸實被唐毆傷與小的無涉小的現患疾病求恩釋回方供小的並不帮兇唐供小的曾被陸誣竊含寃莫白故有此事大令查得張果患病准予交人保去方唐押候陸傷痊再核○蟻棍劉阿大串同張李氏將張陸氏誘出圖售控由三林塘巡局委員某君函送到縣大令飭將兩氏交官媒看管劉押候訊懲 
[馬路工程局瑣案]  
　　前日船户徐阿五拘獲竊賊姚阿二連棉被一條送至捕房捕頭令解送馬路工程局總辦翁子文太守倩襄理讞政之余叅軍研訊徐供小的赴市中購物而歸見姚東張西望疑係行竊因之拘住迨逐細檢查並無所失所携棉被不知從無處竊來姚供小的以駕舟爲業此被竊自南馬頭船上實胃捕夥某甲向小的婪索故擬携至市中質錢以付求恩鑒宥叅軍飭責二百板贓留候失主具領○東洋車夫江阿三與四十三號巡街捕扭毆致被拘至捕房轉解工程局叅軍研訊之下金公館主籲乞從寛免究因卽釋歸○山東船户崔兆禮與划船户金大橘爭論渡錢致失去洋銀十餘元扭控工程局叅軍研訊之下飭押候查明再核○前者再匯縣人陳長生以其弟東海聘王朱氏之女爲室近忽被馮秀邦誘匿控諸馬路工程局叅軍迭次研訊王朱氏聲稱女兒業已回家因限三日内交案前日帶案覆訊王朱氏一味枝吾叅軍命展限五日如延重究 
[英美租界公堂瑣案]  
　　杭州人沈芝甫金芝香張桂生串騙源大宏大二衣莊綢三十碼並衣服若干件報捕後經包探竇如海查獲解案讞員張柄樞司馬研訊之下源大宏大二莊夥投案同訴前情沈金張同供小的等皆杭州人假寓佛照樓客棧從前並未犯案此次實係見財起意務乞開恩包探竇如海禀稱小的查得伊等所騙之贓均質在某典鋪計質本洋銀一百餘元司馬判將沈金張各責五百板枷號一月所穿皮袍褂均令褫下連吊到之皮箱内衣服拍賣以抵當本如再不敷著各原告償給○前者趙順林張仁福二賊犯竊取某洋人家絨襪絲巾鴨毛毯等物報捕後經某包探拘獲解案司馬諭令吊贓復訊昨日包探在胡阿昌所開店内吊出絨襪六雙遂將胡拘解公堂洋人歴訴前情趙張同供絨襪等物由細崽海榮竊得交小的等售與胡阿昌胡供小的僅買絨襪六雙不知竊贓叩求明鑒馬馬令將胡交人保出趙張押候嚴緝海榮務獲究辦○楊阿林家被周小弟郭泉榮串拐小孩一口隨經某包探拘獲解案司馬向之研詰周郭同供小孩現在蘇州青陽地可去領還司馬飭押候備文移提訊奪 
[美租界捕房紀事]  
　　昨日午前世和洋行載煤車行經西華德路新菜市左近馬夫張阿三偶不留心致將小車夫戴同德撞仆於地碾傷足踝見已肇禍伺隙奔逃旋經巡街捕將戴送入捕房捕頭察得受傷屬實令人扶送同仁醫院求治一面派包探查明此事實在緣由禀請讞員張柄樞司馬核斷○昨晨無錫縣人張海大投捕房訴稱頃在外虹口老街某小茶肆中啜茗突有衆流氓不問情由扭住痛毆並攫去洋銀數元請爲查緝捕頭允之○昨晨駁船户王阿二顧大喜張榮來串竊某機器廠煤數十墩被包探劉阿炳倪順泉查獲解入捕房捕頭令押候解送公堂禀請訊辦○前晚跑灘賊卞小狗瞿柏枚串竊某馬頭上貨棧内所儲鉛板十餘方售與金作仙所設冷攤旋被包探石金榮所獲吊出原贓解入捕房捕頭令押候解送公堂禀請訊辦○昨晨小竊張阿毛潛入外虹口苛船廠竊取螺螂釘及機器等物賣與馮全德家旋被包探錢榮棠查獲解入捕房捕頭令押候解送公堂禀請訊辦 
[望切解推]  
　　人生一日無衣食卽不免迫於飢寒小民生計艱難一家數口往往不能顧全此景此情良可嘆矣敝堂諸同人心焉憫之爰本救困扶危之志擴解衣推食之懐或自出餘資或不辭苦口設法勸募務使無數窮黎易飢寒爲飽煖庶幾稍慰於心然而經費浩繁籌謀不易伏望各埠諸善長大發慈悲源源接濟俾鳩形鵠面者流有衣可衣有食可食皆免爲溝壑之塡則幸甚矣乞附報章藉希均鑒滬北后宫前廣益善堂司董嚴信厚施則敬朱佩珍唐榮俊等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[萍鄉保路章程]  
　　南昌訪事人云江西萍鄉縣顧勴堂明府會同路工總辦薛君經營鐵路保護洋員曾於月前擬具章程手諭各紳士曰爲諭飭遵辦事照得萍醴鐵路自湘東河背至插嶺關外原設購地局三處舊歲十二月間經前代辦局務之張總辦會同本縣以局務清簡兼值年終暫行散局截止薪水俟洋員回萍開工有期再行起局等因諭飭在案兹本總辦復奉盛欽憲札委回萍部署一切俟洋叅　工程帥到後卽行分頭興工憲札諄切不准設立分局以節糜費惟是洋員及工藝諸人均係國家招雇各項物料均係動用帑項購求迭奉上諭及各上憲會銜告示飭各文武切實保護本縣自應責成地方紳士切實保護兹經會商應改各購地局爲工程處洋員工匠往來卽在該局辦公如華洋工程司移駐他處該紳士卽隨時移駐庶華洋合一易於照料原有委紳除遵照憲札酌量裁汰外其賀紳培藻住址在湘東以上爲鐵路經過切要之區距插嶺關較遠勢難兼顧應責成在家就近照料保護仍食委紳薪水毋庸到局卽以該紳彭鶴年並加委文覲宸爲四叚工程處伴護紳士一同駐局該紳張家樹張汝霖爲五叚工程處伴護紳士一同駐局該紳歐陽煦爲六叚工程處伴護紳士並於圖紳内添舉一人恊同駐局其帮辦紳士内文覲宸一名已委令駐局伴護至吳國光辦事出力朱點力顧大局顔凌漢熟悉情形均應與原委圖紳一體劃分地叚各專責成凡洋員工匠人等在何處辦事卽歸何叚紳士保護按照全縣現擬條欵辦理至興工以後臨時添購田地山塘亦仍照購地局發定章程妥辦應調水利局之算學生李光彝總司測量事務由各叚紳士隨時知照到叚辦理不分畛域除分别諭飭外爲此諭該紳遵照須知洋員此次回萍應以切實保護爲重該紳士職司伴護務期華洋聨絡不致隔閡尤宜督飭各叚圖紳盡力保護勿稍疏虞其從前購地未了事宜及興工時添購亦即按照前辦章程函調李紳光彝辦理是爲至要切特諭計開條欵一各購地局旣歸併工程處房屋自不能敷布除酌留委紳二人在局辦事伴護外其帮辦圖紳應照另單劃分地叚飭令在家支食薪水隨時照料以專責成而杜規避每月薪水火食由總局按月核發平時因公往來及轎費各項不再開支○一工程所在民及外至人等應由該紳傳集隨時開導毋得喧譁圍繞其各圖地保各姓族房長本縣另有諭單該紳等務宜剴切傳諭飭令欽遵上諭及大憲告示毋稍違犯致罹法網該紳等本族男婦尤應先事誥誡責無旁貸一洋員來往工程物料及添購地基丁夫雜處與夫一切交涉之事各紳應照所轄地叚切實帮同保護照料遇有工程局知會之件應即赶緊會同辦理倘一二次不至及至而不過問者卽屬無意在公應將薪水火食停給另委賢能接代一各圖册所載水溝爲數太多自難照辦應令該紳於所轄地叚内逐一詳查力求删除遇有萬不容已之處准該紳會同局紳及工程委員妥籌辦理不得縱容田主佃户紛紛至局喧譁各地叚内如遇有應添購地畝山塘仍卽會同局紳按照前章辦理計開地叚一歸懐二圖自湘東渡河起廖家洲等止應責成廖紳汝梅一欽玉一圖自下山口小橋外起至牛欄塘止應責成吳紳儒廉吳紳國光一欽玉圖自牛欄塘起至黄泥垇止應責成許紳宗恩一歸大三圖自黄泥垇起至荷塘下止應責成李紳光炘張紳毓秀一欽玉一圖自荷塘下起至下煙塘止應責成李紳光照蕭紳光儫一歸懐一圖自下煙塘起至泉塘下止應責成晏紳日暄一自泉塘下起至桑園里止應責成何紳坤生一自桑園里起至象形嘴止應責成顔紳凌漢一自象形嘴起至插嶺關外止應責成文紳家聲 
[法租界捕房紀事]  
　　甯波人某甲與華捕某乙同居菜市街某里内前日不知因何口角馴致爭毆由他捕拘入捕房昨日捕頭詰知兩造各有不合一并斥之使出免予深求○積賊唐阿生竊得鐵鍋一口持向某舊貨攤求售被包探緝獲送入捕房捕頭令押候解送公堂禀請讞員杜枝園大令訊究 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彙錄]  
　　吏部尚書宗室敬信等謹奏爲遵旨議奏事准行在臣部咨送内閣鈔出革職留任湖南巡撫俞廉三等奏稱臨湘縣知縣王祖蔭原籍至臨湘縣任所係在五百里以内例應廻避查有清泉縣知縣鄭炳年力正强安詳謹飭堪以調補臨湘縣知縣所遺清泉縣知縣缺查臨湘縣知縣王祖蔭年壯才明治事勤練堪以對調等因光緒二十六年九月十四日奉硃批吏部議奏欽此欽遵鈔出到部臣等查湖南臨湘縣知縣王祖蔭原籍與任所在五百里以内應行廻避據該撫等請以清泉縣知縣鄭炳對調惟查清泉縣知縣鄭炳已奉上諭革職永不叙用等因欽此所有該撫等請以清泉縣知縣鄭炳與臨湘縣知縣王祖蔭對調之處毋庸議其應行廻避之臨湘縣知縣王祖蔭應令該撫等另揀合例人員對調謹將臣等遵旨議奏緣由繕摺具奏伏乞皇太后皇上聖鑒謹奏請旨奉硃批依議欽此 
留京辦事大臣大學士臣宗室崑岡簙等跪奏爲續據第十二次呈報殉官員家屬情形開列清單恭摺具陳仰祈聖鑒事光緒二十六年九月初四日接奉軍機大臣字寄光緒二十六年閏八月二十一日奉上諭此次在京文武大小各員如有矢志殉國臨難捐軀者亟應予以旌揚以彰忠節著留京辦事大臣崑岡等會同順天府詳晣確查奏明請旨辦理等因欽此欽遵寄信前來臣等已於本年三月十六日第十一次奏請恩卹在案兹據該殉節諸臣家屬呈報及各衙門咨報各官員等名口數目分繕清單恭呈御覽應如何加恩之處出自聖主鴻施嗣後如再有續經呈報者仍由臣等隨時奏聞伏乞皇太后皇上聖鑒謹奏奉硃批另有旨欽此 
吏部尚書臣宗室敬信等謹奏臣部奏定章程内開京員懸缺過多請將在京例應引見等官由臣部開單奏補候旨錄用統俟廻鑾後各依補缺先後帶領引見以符定制等因於光緒二十六年十月十八日拜發具奏十一月二十一日接到原摺十一月初七日奉硃批依議欽此欽遵在案查定例熱河都統衙門筆帖式員缺由該處於本處駐防之另户兵丁以及舉貢監生内考試繙譯遇有缺出按名擬補咨送吏部帶領引見補授等語今出有熱河都統衙門筆帖式永升一缺據該都統將考取候補筆帖式前鋒善林擬補給咨到部覈與定例相符應行引見補投遵照奏定章程先行奏請簡放謹將該員職名敬繕清單進呈恭請簡用補授應候回鑾後由臣部傳令該員補行帶領引見伏乞皇太后皇上聖鑒訓示遵行謹奏奉硃批依議欽此 
户部謹奏爲粤海關監督留任期滿改題爲奏請旨更換恭摺仰祈聖鑒事竊查粤海關監督莊山於光緒二十四年七月二十四日到任接徵起扣至二十五年七月二十三日一年任滿經臣部照例具題奉旨粤海關監督仍著莊山接管欽此經臣部劄知該監督接管在案今該監督自光緒二十五年七月二十四日留任接征起扣至二十六年七月二十三日止又屆一年任滿例應題請更換臣部正在辦理尚未具題適值聖駕巡幸西安自應改題爲奏請旨更換恭候命下之日臣部給劄該員令其到關任事仍俟一年任滿預報臣部照例更換所有粤海關監督留任期滿改題爲奏請旨更換緣由理合恭摺具奏伏乞后太后皇上聖鑒謹奏請旨奉硃批仍著莊山接管欽此 
吏部謹奏爲遵旨議奏事准行在臣部咨送内閣抄出前任河南巡撫于蔭霖奏稱陽武縣知縣白采病故開缺查有候補正班補用知縣陳紹祖臣到任未及三月例不加考該布政使等會查得該員才明年健辦事實心請補陽武縣知縣實堪勝任等因光緒二十六年十二月十六日奉硃批吏部議奏欽此欽遵鈔出到部查定例知縣遇有告病病故休致三項缺出係應歸月選者准其將一缺題補各項候補並進士即用之員以一缺題補本班大挑舉人又知縣輪用候補時先用正途出身及曾任知縣曾任應升知縣者二人再用各項出身者一人又會議鄭工捐例内開道府以及佐雜等官毋論何項到班先用鄭工遇缺先二人海防先一人無人用鄭工遇缺先人員抵補至第四缺海防即海防先分班輪用一人第一輪用海防卽第二輪用海防先海防先無人仍用海防卽海防卽無人用舊例遇缺先如無人用舊例遇缺再無人過班卽接用各項班次一人又會議新海防章程内開鄭工遇缺先花樣改爲新海防遇缺先所有報捐新海防遇缺先分缺先分缺先分缺間各項本班儘先人員仍照鄭工事例跟接次數卯數分别銓補於光緒十五年十一月二十九日奉旨依議欽此又議覆御史彭述條奏章程内開嗣後京外各官内選外補凡以五缺計算者第一第二缺用新海防遇缺先二人第三缺用舊海防先一人無人用鄭工遇缺先抵補再無人過班卽毋庸再以新海防先抵補第四缺舊例海防卽舊例海防先分班輪用無人用舊例遇缺先無人用舊例遇缺再無人過班卽用各項班次一人於光緒二十六年八月初四日奉旨依議欽此欽遵在案今河南陽武縣知縣白采於光緒二十六年八月二十六日病故應以本日作爲開缺日期係煩簡缺應歸月選先儘扣留外補歸二十六年八月分截缺是月分只此一缺毋庸掣簽查該省病故休遺缺知縣一項上次用至候補班前後並二新海防遇缺先止今止一缺查海防先無人鄭工遇缺先抵補亦無人海防卽舊例遇缺先遇缺均無人應補候補上次已積一正途此次仍用正途及曾任知縣曾任應升知縣之人兹據該前撫奏請以候補正班補用知縣陳紹祖補授欽奉硃批交臣部議奏臣等查陳紹祖順天應生由河南懐慶府經歴因辦賑務出力保奏請以知縣在任候補於光緒二十六年二月十四日奉旨依議欽此丁憂開缺服滿起復赴部見十六年正月二十六日回省例應歸於候補知縣班内補用復丁父憂服滿起復於二十三年八月二十七日回省與請補之例相符相應奏明請旨准將河南候補班補用知縣陳紹祖補授陽武縣知縣銜缺相當毋庸送部此見謹將臣等遵旨議奏緣由繕摺具奏伏乞皇太太皇上聖鑒謹奏奉旨依議欽此 
部謹奏爲遵旨議奏事准行在臣部咨送内閣抄出前任河南巡撫于蔭霖等奏稱榮澤縣知縣連魁病故開缺係衝煩疲兼三沿要缺於通省現任知縣及候補卽用人員内逐加遴選非本任煩要卽人地未宜惟查有卽用知縣雷蔚瑞據布政使等會查得該員心地明白應實耐勞臣到任未及三月例不加考合無仰懇聖恩俯准以雷蔚瑞補授滎澤縣知縣實於地方有裨等因光緒二十六年十二月十六日硃批吏部議奏欽此欽遵鈔出到部查定例沿河河南之滎澤縣知縣缺出令該督撫於現任人員内揀選調補如實無合例堪調之員准補人員題補又新進士奉旨分發各省卽用知縣俟到省後如遇應題應調缺出准該督撫酌量補用各等語今河南滎澤縣知縣連魁光緒二十六年九月初一日病故應以本日作爲開缺日期歸二十六年九月分截缺係衝煩疲沿河題調要缺例應在外揀選兹據該前撫等以卽用知縣雷蔚瑞補授欽奉硃批交臣部議奏臣等查雷蔚瑞陜西舉人中式光緒十五年已丑科三甲第八十七名進士引見旨著以知縣卽用欽此簽掣河南十五年十一月二十四日到省該前撫等摺内已將應調人員人地未宜之處詳紙聲叙核與補授之例符相應奏明請旨准將河南卽用知縣雷蔚瑞補授滎澤縣知縣銜缺相當毋庸送部引見謹將臣等遵旨議奏緣由繕摺具伏乞皇太后皇上聖鑒謹奏奉硃批依議欽此 
 
