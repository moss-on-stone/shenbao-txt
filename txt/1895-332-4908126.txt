# 1895 - 332 - 4908126

 

Page 1

 
 
[四百三十號畫報出售] [  點石齋啓]  
　　蘇垣有副將盛長子者近因盜案牽涉爲撫憲趙中丞所知飭縣查拿獲其妻及徒二人而長子己先逃逸可見衣冠中固不無敗類也他若山魈之顧曲仙女之聽琴鳥有三首之奇星隕一拳之石賭棍敢毆夫太守樹神求救於達官唐世寃誣大獄至今未解劉帥威望飛蝗見字而逃汲册頁叢抄等圖說准於十六日出售此佈 
[景岳全書出售] [  圖書集成局啓]  
　　是書爲有明張介賓先生所撰首傳忠錄次脉神章次診家要語次傷寒典次雜症謨由是而婦人規小兒則痘疹詮外科鉁本草正新方古方又别輯婦人小兒痘疹外科方都計六十四卷國朝曾收入四庫全書蓋以先生爲勝國一代名臣遠紹長沙並驂東璧旣窮源而竟委復由委以溯源用能至精至微不偏不倚豈他人所能望其項背步其後塵哉所惜木板漫漶模糊讀者不能了澈本局因代書肆友人覔得原刻善本印成新鑄鉛字潔白帋張裝釘無訛校讎盡善刻巳告成分裝二十四本裹以錦函每部碼洋三圓分存湖南廣東上海愼記書莊及三馬路申昌書室出售世有欲樹醫林之幟者尚其購置一編乎此佈 
[論墾荒廣種屯田亦爲農務之本]  
　　今夫治民首在教養因其利而導之乘其便而圖之使之各遂其居各務其業以相安於無事而猶至於亂者未之有也民惟邦本本固邦寍欲本之固莫如務農農爲本富商爲末富中國幅員遼闊沃壤居多如欲審五土之宜肇興大利立富强之本自興西北水利而外其大綱有三一曰墾荒地管子著高田閒田庸田之别周禮辨上地中地下地之分固知地有肥磽不能一律衍沃然人力所至無不可以施補救之功昔英國有海口名泊脱倫英人於是處築一隄防以禦海水計長九千二百英尺開墾其中於是荒廢之區頓成有用之地法國地中海屬地皆令各犯開墾今瘠土化爲沃土荒地變成熟地其處所産橘柚橄欖五榖等物甚夥分運四方獲利殊鉅美國人丁韙良所譯富國策曰英國挪佛一郡本屬不毛後察其土宜徧種蘿葡遂大獲利伊里島田卑濕後用機器竭其水土脈遂肥撒里司平原之地枯而且薄後用鳥糞培壅於是百榖無不暢茂考之泰西各國無不以墾荒拓土爲先務今中國各省荒地棄之而不墾闢者豈盡無用之地哉誠能廣爲開墾則大利所在不必他求各省地方均宜仿照西法設立墾荒糾股集欵大興耕作地之有業者或歸業主自行辦理業主無力辦理準歸公司酌給地價不得居奇地之在官者準由商人禀請領受墾熟之後酌定賦税墾荒一切事宜均宜參以西法凡地之卑濕者宜以機器竭其水地之磽瘠者宜以糞壅培其土更宜以西國耕具機器濟之則用力少而成功多此外若廣種樹木以收養氣多開溝渠以資灌溉轉移土脈變化地質全在人力不惜近費自然遠利可圖則化朽腐爲神奇凡今所曠而不治者非卽他日物産豐饒之地哉二曰廣種植古之務農五榖而己桑麻而已今則風氣日開嗜好日增五榖桑麻而外其所當務者正不可以僂指計荒地旣行開墾則種植卽當相輔而行宜考察地勢之高下分别地性之寒温以求合乎物性之所宜考英美等國土産五榖之外又有各種果品皆能獲利如葡樹蘋果可以造酒梨棗梅杏之類可以製糖甘蔗製糖最爲美品此外若瓜菜烟葉之類以及香花可爲香水者種之皆可獲利中國務宜訪求佳種廣爲栽植或不能得則宜購致洋種如楊梅楷杷諸果珠蘭茉莉蘭蕙等花爲西國所希有皆可爲酒果香水諸品宜廣爲種植以待善價而沽絲茶二項爲中國出口之大宗年來爲日本意法印度等處次第倣效利權漸爲所奪亟宜大加整頓擇宜桑宜茶之地推廣種植而於育蠶繅絲焙茶烘茶諸事一律參用西法以臻美善而合時好若洋布則爲進口一大宗中國近來已於上海湖北設局織造然止能織粗布由華棉質硬絲短不能織極細之布然則中國欲奪外洋紡織之利必須於華棉之外廣種洋棉考洋棉之性畏寒見霜卽葉落而花枯應求和暖之處若臺灣廣東等地當可相宜洋棉之種以美洲南海島爲最佳西人曾用此花一磅紡絲長至千尺故西國推爲上品中國宜取其種相度土宜而植焉旣有洋棉則質韌絲長各種洋布無不可以紡織外洋洋布之利權雖不能全奪亦可挽回什百於千萬矣貨惡棄地人貴盡力物産旣多則財用自足種植之道安可不切其講求哉三曰興屯牧屯田以足兵食歴代行之皆有明效而行之於今日尤爲當務之急蓋中國邊地空虚實邊善策莫過於屯田若吉林黑龍江新疆等省皆宜於荒廢之區大興屯政民屯兵政同時並舉或仿古時移民實邊之法或卽招募土著爲之酌人户之等第測田土之肥饒分配必務其得中課督必使其無倦給授田土之際潛擬井田營造室廬之時按立保伍三時務農而一時講武使官吏勤勸黎庶樂生待至五六年後生計已成有室家物産之可懷有桑土園林之可戀卽量田收税計户定征以充國庫而裕國用此民屯之法也旗兵緑營宜陶汰老弱遴選丁壯各隨駐劄之地分半爲守分半爲屯按時操練仍不荒其技擊給種給牛其款悉由官備屯政之興廢卽責成於營官左文襄於伊犂創立屯田其地本非膏腴然不數年而金將軍有屯田豐收之奏可知屯田固爲確實可行而尤要在於將領之得人此兵屯之法也其餘水草相宜之處則大興牧務馬牛旣爲兵農所必需而其糞卽可以糞田且皮革齒牙骨角毛羽亦多爲製造物用所資更宜講求牧養務使蕃滋誠能耕牧兼資則十年以後各省邊地之荒廢者皆可變而爲人烟稠密户口殷實之區此秉國鈞者所宜未雨綢繆而及早圖之者也當軕者其亟留意哉勿謂倣行之已晚也 
[諭旨恭錄]  
　　十月初七日内奏事口傳奉懿旨派出初九初十十一等日聽戲之王大臣一律坐船欽此○初八日太常寺題十一月初七日冬至大祀天於圖丘奉旨朕親詣行禮四從壇遣恩慶鍾秀銘勛英俊各分獻欽此 
[羊城火厄]  
　　初五晚五更時候新城内謝恩里生源燕窩店不戒於火致兆焚如光燄燭天鑼聲震地遠近水龍咸踴躍赴救直至天色黎明時始行救滅計共燒去鋪户十間聞起火之由係因消夜於積薪中致兆此禍一星之火可以燎原寄語居民其可不加意愼之哉 
[嶺南寒意]  
　　廣東采訪友人云順德某鄉李羅兩姓積不相能日前觸動舊仇互相私鬥李姓丁口旣衆公産亦豐爰籌備洋銀二十萬圓爲助鬥之費一切砲械購辦齊全一日李姓燃放大砲向羅姓猛攻轟然一聲擊斃羅姓二十餘人想地方有司又費一番調處矣○冬防緊要大憲嚴飭保甲局認眞巡綽每晚各局員親率局勇向烟館飯店逐一搜查如見有身懷軍械者卽嚴拿懲辦故近日匪徒皆知斂跡地方頗覺又安○上月二十日惲次遠文宗由省城馳往惠潮嘉等屬次第巡試日内探聞文旌已安抵潮州示期開考約需一月方可蕆事省中闈姓廠所收潮州三陽黌宫 
 
 

Page 2

 
 
闈姓票已於初二日一律截止矣 
[京城談屑]  
　　京師之染衣鋪每逢赴鋪染衣必給以執照言明十日後取物認票不認人到處皆然前門外延夀寺街某染衣鋪有琉璃廠居住之武優伶楊某持衣片一件赴鋪覆染至期持票取物該鋪託言尚未染妥楊佯佯而去日後屢至取染往往託故楊於是憤恨已極訴與素識之孔某孔代持染照至該鋪取物染鋪仍如前託故孔卽信手携取他人所染皮袍綿袍各一件而染鋪卽央人至楊姓家情願將前物賠償易皮綿衣兩件爲孔所阻染鋪卽邀集數人找孔姓家以拳脚奉敬旋扭赴北城兵馬司成訟未知坊主如何審辦也○前門外琉璃廠東門慶源烟鋪十月初五日有乞丐登門要錢致起口角烟鋪人竟將乞丐之髮辮揪落乞欲赴官廳理論有左近鄰人出爲排解令烟鋪出當十錢十千其事遂寢○宣武門外之十間房地方某烟鋪夥某甲不知因何被鋪主辭出甲央求友人至鋪說項鋪主不允甲落拓異鄉無可謀食竟將身上之衣盡行典質一時情急於十月初三日晚吞服洋烟於該鋪門外次早殞命鋪主禀報北城有司正指揮陳君靜安前往相騐不日將詳城送部審辦也○朝陽門外壇夾道地方某土娼院突有數人赴院嫖宿纒頭浪擲吝惜毫無正在酒地花天之際有東城兵馬司差役赴街巷巡緝見數人衣服面藐情跡可疑隨邀集多人將數人弋獲解送東城兵馬司衙門正指揮韓君鶴高升堂審訊據供偷竊内務府瓷器庫之物售錢花費所偷之物皆賣於某國洋人官役帶同該犯至該外國人處起贓外國人以銀錢交易不懂起贓之說不能交出刻聞已供出某太監勾串情形韓君刻已禀詳城憲矣未知如何審辦也○崇文門内雙旗杆廟居住之旗員王某於月之初四日在前門外西河沿龍源樓晚酌停車於該鋪門首車夫失於防備竟將轅騾失去近日已飭囑文武各地面官以及龍源樓左近一帶相熟之人訪此騾之下落未知得能尋找否○廣渠門外同仁粥廠定於十月初十日起每日未刻施放晚粥一次並不收養貧民 
[傳補學生]  
　　欽命總理各國事務衙門爲傳補事所有本衙門記名學生余紹德等十三名現應傳補到館學習合行開單示傳該學生等知悉務於五日内携帶同鄉京官印結及本旗佐領圖片到本衙門呈騐以憑分館學習如無印結圖片一概不收該學生等各宜懍遵毋違特傳計開余紹德高運昌高世昌王學陶李玉輝郭廷勛蕭慶霖阿克金布楊逢欽王聨升國裕李鴻誥慶豐 
[津沽氷汛]  
　　天津采訪友人云去年防堵榆關内外之湘淮齊魯北直各軍多至二三百營現在中日已和除調往關外西征外其餘陸續載回原籍分别遣留督辦軍務欽差大臣劉峴帥所部親軍小隊前由金陵護節而來兹於十月初三日派新濟輪船專載千數百名逕赴金陵安置不臥沙塲得歸故土當有欣然色喜者矣○陜西巡撫魏中丞所部武威軍奉調西征中丞以逆回猖獗異常欲操勝算必需馬步相輔而行現在步隊已由大稍直口陸續戒途尚留官弁在天津擬招馬隊蓋以北方馬旣臕肥人尤强壯如果訓練得法當爲馬隊中首屈一指也又聞馬隊馬乾勇餉每月所費不貲如早一日成軍卽多一日經費不如俟到山西然後招募路程旣近節省殊多故日來尚未開招云○直隷總督兼理北洋大臣王夔帥於去年署事時假吳楚公所辦公後以人多地窄實不能容遷駐節麾於淮軍公所其時李傅相尚未開缺夔帥亦未眞除也嗣奉旨補授斯缺而傅相亦入贊綸扉爰屬下飭雇土木各工修葺行轅現已攻木攻金苟完苟美遂擇吉本月初三日喬遷入署轄下文武縱横冠蓋恭賀如儀○津郡向辦冬防城内由三營城外由練軍勇丁分叚搭蓋窩鋪徹夜梭巡自馬家口以下一入海大道附近租界卽責成彈壓地叚之隋張兩千戎查緝練軍弁勇未嘗過問也今冬城廂内外開辦從同惟前者海氛不靖紫竹林以下馬家口以上曾由津海關道招募海防勇丁兩營彈壓租界遣撤而後攺由練軍撥勇一哨塡紥其間現在冬防此勇卽就海大道上下四旁巡更警夜○南來米麥每石由海關帶榷博文書院經費銀二釐現又新設頭二等學堂津海關道盛觀察爰復詳請每石加捐二厘以補學堂經費之不足米商急公好義略無異議業已遵照輸將矣○中國允償日本頭批兵餉業經交訖旅順駐紥日兵議定本月初一日撤回現在當道已派員往收砲臺船塢並陸續雇募工匠前往理殘補闕俾得異日再興製造之工特重遭兵燹滿目荒凉急切恐難復舊耳○督辦軍務欽差大臣劉峴帥於去臘擁節北來入京陛見面受機宜陛辭後於除夕前三日行抵天津今正卽赴榆關視師自和議告成移駐唐山養疴一面籌畫遺撤事宜至七月回天津時已喜占勿藥適甘肅逆回蠢動深恐南來師旅或調往西征於是令將撤未撤之師暫留以待調遣嗣後旌旗西指已有行期又需封雇車船急就之章頗難奏手現在辦理雖未完竣然大隊遣者已遣撤者已撤卽有零星隊伍駐紥榆關内外不過十中之一二矣欽帥以奉命遄征幸無叢脞爰擬於本月二十四日入京覆命異日回津再將畸零事件辦理就緒卽於明年氷泮時南旋○會辦奉天防務唐沅圃軍門殁於營次公子輩扶柩至天津開弔訖於本月初九日舉襄凡旗鑼傘扇牙纛幢旙功布翣牌銘旌蟒罩應有之儀無乎不有其間銜牌多至數十對蟒袍披肩朝帽朝珠朝裙朝靴以及珍賞之物多至十數擡此外又有對子馬西樂德政旗萬民傘五色相宣迎風招展文員武弁之翎頂執紼者相屬於途是日靈柩卽運上某輪船翌日南旋卜葬○今科武狀元武殿撰國棟係會試第二殿試欽點狀頭其先人籍隷天津世居西頭現住北門外生有膂力卓犖不覊自習武以來挽强命中兼工刀石旋經中式武舉益於弓馬練習不遑狀貌旣已魁梧肄習又殊刻苦遂得大魁天下溯自津人佟君在田欽點武狀頭而後迄今不過十餘年而武君又以殿試第一人及第亦足爲析津生色矣○今夏時疫流行至秋始殺嗣後蔓延各村落以及青靜滄鹽一帶死者尤多所患者爲霍亂轉筋一村一堡以次流傳症多不起未幾又罹瘧疾死亡雖少而傳染殊多現交冬令七屬俱獲敉平忽又傳染山東武定府屬胡天之不吊斯民至於此極耶 
[之罘客述]  
　　烟臺采訪友人云北洋一帶雖有盜船來往而關東船之裝貨來烟者仍復不少緣貔口有人創議保險每糧百石取保險東錢二十千倘沿途出事由伊照數賠償故三老長年若遄行無懼也○十月初一日道家謂之下元節民間例於是日祭墓焚化冥鏹而外復用輕薄綿紙剪成小方遍鋪塚上蓋御寒之意也○新任東海關監督李觀察捧檄來烟涓吉本月初三日接篆屬下文武伺備如儀○庇寒所例於十月啓門收養無業飢黎今屆由巡司照章出示俾使週知惟初冬天氣温和無衣無褐之流尚多不願受所中約束意者窮骨頭命該受凍歟○登州舉行歳試刻已報竣文宗定於本月初六日按臨萊州府屬○初六日夜某銀作被竊已製成之首飾約值錢三十餘千費盡雕鏤工夫一旦爲賊所有工本俱耗情何以堪○銀根短絀錢中多攙雜鵝眼榆筴更有日本所鑄寛永錢遍行廛市有志講求圜法者盍及早加之意乎 
[東湖霜月]  
　　月前曾奉撫憲札飭限十天内將烟館一律革盡兹縣憲見各烟館開張如故昨又派保甲在街前街後鳴鑼喊禁令各烟館一律閉歇若不遵依定將房屋封鎖充公人定拘案照辦云云不知自此喊禁後各烟館又將何如耳或曰烟膏仍准賣亦未的否○南門外有福泰廣貨鋪開設多年生意茂盛廿七日夜該鋪數錢至半夜始睡鋪主亦吸烟至四鼓不料次早店門大開查知有竊賊由後園直入至前面錢房中將櫃打開竊去紋銀百數十兩錢票多張又將洋羢布竊去五七板地下所堆之錢約百餘串未動分文並遺下鑰匙等物或云該鋪人數錢時賊已先藏入矣現在已赴地方衙門報案未知能人贓並獲否耳○本地張月樓軍門前在臺灣駐守山後因讓與日本英雄無用武之地俶裝歸家旋又詣南京面謁香帥近巳遄返故里矣昔岳鍾琪大將軍曾種菜百花洲軍門殆亦以息影廬園爲樂事乎○河西某甲自幼與同住之某乙開親因甲十二三歳即入川貿易至今二十餘年杳無音信乙女亦安守至今久不知婿鄉何處矣邇日甲忽從天外歸來並大獲利息衣服亦甚華麗詢知髮妻無恙急倩氷上人重申婚約結褵之日親友莫不懽忻俗語謂新人爲一步登天洵然○快利輪船前廿五日抵宜載有三千餘 
 
 

Page 3

 
 
貨並云龐學憲已坐該輪蒞荆二十四晚抵沙市現考荆州各屬畢卽起馬來宜大約在小春下旬時候矣 
[恭祝萬夀續述]  
　　十月初十日爲皇太后萬夀之期前由廖中丞頒發紅諭於是日五鼓齊集均穿朝服恭詣萬夀宫行慶賀禮其自初七至十三止俱穿蟒袍補服不理刑名仰闔屬文武各官一體遵照毋違特示省城大街店鋪俱懸掛燈綵○萬夀宫前高搭篷廠廠下徧張五色幛幔張掛各色燈景上書聖夀無疆普天同慶等字樣至初十日四敲時各官俱先後駕臨殿庭上下燈燭輝煌門外有委員四名在彼彈壓驅逐閑人少頃各憲俱由左角門入排班慶賀行三跪九叩首禮一時鼓樂齊鳴香烟繚繞禮畢退入官廳然後排導回衙滿洲城内八旗官員亦於梅青院恭奉聖牌兩旁堆砌菊山二座間以燈綵自協領以下亦於是日恭詣殿前祝嘏廣濟西醫院現爲税務司賓館是日亦升旗誌賀 
[示禁夾私]  
　　邗上各信局各有脚夫往來京口名曰旱班其由南北渡者往往夾帶貨物初不過零星小件近聞竟有携帶漏税等物誠可謂膽大無知矣兹鎭江關道吕鏡宇觀察發來告示多張高掛通衢略云照得本關征收厘税國課攸關不容絲毫透漏前聞各信局脚夫夾帶應税等貨私卸店鋪當經前關道示禁在案兹本道訪聞近日各信局故智復萌又復私帶應税各物多方盤繞希圖偷漏隨經遴派員弁嚴密巡查昨於九月初二日在九龍橋一帶巡獲公潤信局脚夫私帶應税各貨除從重罰辦外合亟出示曉諭爲此示仰信局脚夫人等知悉嗣後送信來揚如有托帶應税貨物卽赴本關投報本關立卽查騐收税放行如再敢多方繞越倖圖偷漏一經查獲立提嚴懲並將所帶貨物全數充公仍究出貨主從嚴重辦本道言出法隨幸勿以身嘗試等語在觀察恤商裕課可謂仁至義盡矣然從此行險僥倖之徒觀憲示煌煌益當各知所儆 
[移緝刼盜]  
　　金山縣珠涇鎭富室阮宗藩家於八月間遭巨盜搶刦一案值銀二萬餘兩報經金山縣劉大令移文各縣恊緝等情已紀前報兹悉此案盜贓現爲鹽捕營砲船管帶吳都戎在浦東周浦鎭地方緝獲當塲拿獲眞盜四名周炳福小獅子楊阿五陳小蔴子皆籍隷蘆墟供出同黨五名業經在逃未獲金山縣劉大令恐該匪等匿跡租界開明年貌函致讞員鄭大令倩爲恊緝大令接函後卽飭會捕局線勇恊同包探留心跴緝 
[秋决兇犯]  
　　直隷保定府完縣人周丁貴年有五十餘歳身肥有鬚於光緒十七年間在滬北盆湯弄蔡公館服役因圖姦婢女春蘭不遂與同事孟鴻桂積忿挾怨一時性發形似瘋癲持刀砍傷孟鴻桂及庖人張祥順婢女春蘭等受傷最重立時殞命張於越日亦因傷身死惟春蘭醫治平愈當經地保費經山報請前上海縣袁大令騐訊屬實供認不諱通詳上憲解省勘訊撫憲奏明以此犯裝瘋殺人連傷兩命照故殺例擬以斬决歸入本年秋審情實案内辦理發回原縣監禁聽候秋後處决在案前晚蓮漏三商縣署奉到松江府恩太守專差齎投刑部轉行釘封文書飭將該犯立卽處决申復等因本縣黄大令奉文之下立飭刑書赶備行刑牌斬條等件原差吳裕整備臨時應用一切并飛請城汛李采臣千戎帶領勇丁齊赴校塲護斬並傳同通班差役伺候昨日午刻李千戎排齊小隊鳴騶呵殿到縣勇丁各執軍械齊集署前儀門之下旋聞大堂上梆發三聲黄大令身穿大紅呢蓮蓬衣兠呵殿而出升座公案發出虎頭監牌命提斬犯周丁貴差役立從獄中提出將該犯擁進東角門跪禀高唱犯人解到大令開導數聲該犯呆無一語遂喝劊子手如法綑綁大令硃筆親標斬旗擲下插於背間卽行推出西角門早有原差備就坐籃將犯置於其中兵丁護押而行黄大令李千戎押至大南門校塲大令升坐演武廳持硃筆點名畢喝令行刑劊子手楊九奏刀但聞號砲一聲頭隨刀薄各兵丁復燃排槍觀者人山人海拍手呼哨屍身卽由同仁輔元堂備棺收殮發壇浮厝大令千戎咸至邑廟拈香分道回署排衙時已鐘鳴半點矣 
[嚴禁佛店]  
　　租界佛店之害疑於書不勝書前者署理江蘇臬司韓古農廉訪飭一併驅逐勒石永禁其時宋通刺方權英公堂讞務飭差一律押閉惟夀聖菴五臺山瑞蓮菴岳林寺觀音庵大悲庵準提庵七店恃有劣紳奸董保留依舊開張肆無忌憚旣而廉訪准夀聖庵保留外其餘均著勒令閉歇不得再開而千百秃鶖咸藉口於夀聖庵准開均不肯閉門他適延到昨日英公廨又接署臬司胡廉訪札飭著卽飭差將五臺山等六家押閉如差役得賄包庇定干嚴究等因屠别駕奉札後業已簽役辦理矣 
[禁售淫書]  
　　本城四牌樓某書店學徒某甲膽敢翻刻淫書不顧損人祗圖利己以歴來奉禁之肉蒲團一書更名爲覺後集在縣南趙家宅作坊裝釘出售銷塲頗暢本縣黄大令已有所聞諭差查禁關心民瘼於大令見之矣 
[欠債難逃]  
　　彩視街洽興飯店僅開四十餘日卽閉門逃逸虧欠德順米店洋三十餘元昨日爲店主尋獲正在難以脱身之際爲各欠户知悉紛紛蝟集想不免對簿公庭也 
[細故攔輿]  
　　昨日清晨有民人王浦亮在邑廟伺候上海縣黄大令拈香時卽攔輿聲稱小的向業南貨生理身畔帶有銀元被同事洪錦水摸去向索不還是以情急具控叩求恩准大令察核禀詞諭飭民壯將王帶回縣署看管候訊 
[吞烟遇救]  
　　美租界南潯路天主堂隔壁小弄内有江北人某甲居焉前晚甲與妻某氏口角繼以互毆氏大受虧辱遂暗購紫霞膏吞之至鐘鳴十一下毒發呻吟奄奄待斃甲懼倩人舁至同仁醫院求治醫生灌以靈藥將毒吐出始得轉危爲安 
[英公堂會訊案略]  
　　義國婦人覺望納尤希奴投該管領事署控稱父親未士採生時曾有銀二千七百兩借與粤人吳星初請卽傳追領事李閥君據情函致公堂讞員屠興之别駕立卽將吳傳案定於前日午後會訊屆時原被齊集别駕與李君帶同繙譯升堂訊問原告呈出吳所立借據信函訴稱此銀由父親借與吳已歴十餘年並未收過利息目下父母及弟均已逝世由婦人收殮吳景况亦不甚佳願不算利銀效本銀分爲四分讓去一分計銀六百七十五兩先繳一分銀六百七十五兩其餘一千三百兩不妨從緩惟須重立票據吳供稱職員原籍廣東香山縣光緒四年在英商公道洋行當買辦至光緒八年公道因虧本閉歇曾因折還莊欵之事向未士採借銀二千七百兩至今已歴十餘年採已逝世採子亦於去年病殁此婦並非採之女兒叩求明鑒覺望納尤希奴又稱採實係義父當寄名時曾在英署立案英領事給有執照訴畢呈案又稱義父及弟死後均由婦人盛殮此欵理應收取吳又供稱職員自公道閉歇後十餘年並無生意現雖覔得就緒而薪水尚不敷日用况覺望納尤希奴實非採之女兒别駕曰覺望納尤希奴係採之義女旣有英領事文憑自應作准况執有借據信函之類爾安得以無力推諉卽著照覺望納尤希奴所請辦理如果無力准三個月内繳齊一分銀六百七十五兩吳又一再求緩别駕判令於五個月内措繳銀六百七十五兩俟讓去一分外其餘一千三百兩限十年内繳還了案領事亦深以爲然案遂結 
[英界公堂瑣案]  
　　昨晨病民趙子卿僵臥通衢呻吟不已經三百四十一號華捕舁送公堂屠别駕飭差送請棲流公所司事妥爲醫治○野雞流娼華徐氏沿途拉狎客入内尋歡適爲一百四十九號華捕所見拘入捕房轉送公廨别駕著交官媒押候訊奪 
[美界捕房紀事]  
　　蘇州人吳錦生向操計然術邇者落魄滬江無衣無食遂棄其舊業以掏摸作生涯昨晨百老匯路聚昌廣貨店由某處運零星貨物一車行至中途被吳竊去西式銼刀十柄約值洋銀十圓經失主報知捕房捕頭派包探石金榮爲之查緝適吳持贓至西華德路 
 
 

Page 4

 
 
欲求善價而沽遂拘送捕房押候解英公堂請訊○日前崇明偷兒郁小根王文桂二人串竊武昌路第二百五十三號張查生家東洋車一輛張卽投控捕房前晚捕頭令包探石金榮將郁王拘獲押候送請英讞員訊辦○前晚有流氓混名小南翔者攫取吳淞路某食物店所置雨鞋一雙失主見而窮追適包探石金榮巡路過此爲之截獲人贓解入捕房捕頭令押候送英公廨請辦○楊歧郎者崇明北沙人也日前欲爲子授室因携番佛二十餘尊來滬購取零星諸物傍晚行至漢璧禮路順興館果腹給以飯資洋銀一角又錢數十文怱怱出外適有某甲者亦在此晚餐臨去出銀餅一枚遥擲櫃上悮墜於地跡之不見掌櫃者誤以爲被楊拾去將楊追獲唤某號巡街捕至解送捕房捕頭問悉緣由派包探竇如海查明核奪○昨日午前十點鐘時江北人王寳寳行至吳淞路穿虹浜忽與流氓三喇子來富互毆旁人勸解三堅不釋手適某號巡街華捕至來富乘間逃逸爰將王拘解捕房押候解訊 
[及時救災]  
　　頃奉到浦東舊農交來無名氏助賑銀五百兩寳樹堂保産平安助賑銀七十五兩隱名氏爲子病求速愈助洋一百元尹洽林求四子平安洋五十元何慶雲堂完愿洋五十元囑解急賑當此齊魯汴梁順直被水哀鴻遍地露宿風餐呼籲無門眼前籌賑强弩之末乃蒙諸君子慨解鉅欵　其垂斃活人功德其間自有神鑒不惟所求如響斯應種豆得豆報施不爽將見德門肇慶三槐五桂可爲操劵謹登報章特申謝悃[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[竊賊送縣]  
　　閔行人鍾蘭生行竊周姓家物件經事主周慶明赴黄浦司巡檢衙門控告旋卽拘獲解送至上海縣請辦到縣　黄大令飭捕看管聽候訊究在案前晚帮審委員曹明府升座花廳提訊據供年廿二歳在閔行周某處暫住竊物逃去於上月十六晚二更時至大南門張姓家行竊未成就被拘獲伏求恩典明府得供斷令笞責四百板荷以巨枷發犯事地方示衆贓飭周慶明當堂具領 
[英廨晚堂瑣案]  
　　英界四馬路胡家宅一帶每夜有野雞流倡沿途拉客傷風敗俗莫此爲尤業經捕頭嚴飭各探捕見卽拘拿然雖　員分别遞籍鍰罰亦惟故事奉行依舊此風未息本月初七日起至十一日止經三百八十九號等華捕及杜雲卿等包探先後獲解拉客流倡函桂香王月娥張小寳陳素卿王阿寳王陸氏李胡氏卽胡珠鳳王金寳林彩鳳九口及倡奴王顧氏王蔡氏二口押解至廨屠别駕庭訊之餘以此等流倡雖屬全無廉恥實皆由惡鴇勒偪而成或父母翁姑驅令作此勾當遂判令將各倡暫交官媒看管俟提家屬來案訊明發落前日之晚别駕升堂覆訊小寳供稱小婦人家在蘇州現居治下老北門内丈夫向習攻玉日前小婦人出外購物途中突被巡捕悮拘其實並非倡婦安得沿途拉客現在丈夫因事往蘇州由翁張茂林來案備訊茂林供稱小的係姑蘇人向爲點翠匠日前媳婦出外買物致被巡捕悮拘王桂香供稱小婦人家在寗波曾隨丈夫來滬以負販餬口現在丈夫久病臥牀不得已而賺賣笑資以供藥餌之費家中尚有邁姑僑居老北門内現未來案叩乞施恩素卿供稱小婦人係寗波人現住法租界丈夫陳阿桂小本營生此後小婦人决不再犯矣王沈氏供稱小婦人係湖北人丈夫向開水烟袋店今已閉歇無衣無食不得已而以皮肉作生涯現有婆婆許氏來案求訊明開釋月娥供稱小婦人係本邑人並未賣娼被捕悮獲今由叔父王阿寳來案求恩阿寳供稱小婦人家在姑蘇現在某娼院傭工並未賣倡亦不拉客王陸氏卽桂寳供稱丈夫向在某輪船執役昨與傭婦顧氏在途閒玩被捕拘拿李胡氏卽珠鳳供稱丈夫李光林業已投案叩乞訊明彩鳳供稱小婦人不敢賣娼實被誤拘今夫叔雲生亦已投案金寳供稱父母均已棄世小婦人不得已而賣俏爲生日前適與傭婦蔡氏上街其實並未拉客現在胞兄王某業已投案伏乞訊釋别駕判將各倡交知等具領并具以後不再拉客切結存查惟桂香仍交官媒收管俟家屬來案再行訊明給領○二十七保十三圖民人潘富全扭從弟潘小弟至公堂以掘毁祖塋私自盜賣等情控訴别駕庭訊之下富全訴稱小的有一祖墳坐落泥城橋外現被族叔玉堂等人掘毁得銀洋四千圓私自賣與洋商開築馬路與論逞蠻爲特控請訊究小弟供稱此事由父親作主今父親業已投案伏乞訊明玉堂供稱小的所賣墳地本與富全毫不相關况富全係小的服外之侄實因圖詐不遂致遭誣訴富全又稱父親坤堂與玉堂係的堂兄弟今父親逝世有年玉堂有意欺負小的况此墳係小的六世祖廷山學山之墓實因玉堂等覇賣鯨吞是以小的心不甘服别駕將兩造一併開釋令自行理處 
[法捕房二則]  
　　有朱某者在洋行街建造石庫門房屋數幢托某甲收租甲因有事另托某乙庖代詎乙將房租吞用另造假摺爲房　偵悉向甲查問甲知爲乙所給前日遇乙於途遂摺送捕房據情控訴捕頭命押候堂期解訊○小竊某丙在馬頭上竊取標布一捆計五十疋爲包探拘獲人贓解送捕房押候堂期解訊 
[皖省官報]  
　　卸辦烏溪厘卡候補知縣張棠大令到辦理方村厘卡補用巡檢程慶曾少尹交卸回省指分安徽分缺先補用州同丁刺史彝到浙江人分發安徽試用　知張子元司馬雷到順天宛平縣人指分安徽試用巡檢田家學少尹到江蘇人候補縣丞張保誠禀辭奉臬憲委查太和全椒兩縣班管卽用知縣李延慶大令到解京餉回候通判毛别駕鴻奉臬憲扎委帮緝廬江縣盜案人犯候補巡檢汪少尹斌由淮北牙釐局解餉來銷卽用知縣滕尚誠大令到由潛山縣查案回辦理鹽河厘卡候補知府龔鎭湘尊奉撫憲福少農中丞札委赴懷遠縣密查案件太守奉札後隨卽束裝就道藩憲牌示候補州同吳璜委署阜陽縣縣丞未入流孟彭年委署涇縣茹蔴司事皖藩牌示候補知汪大令壎委署青陽縣新選宣城縣訓導釁國鏞飭赴新任分發安徽候補道文觀察弼到直隸人三品銜知府用攺發安徽補用直隸州陳瀾直刺到福建人本任亳州宗能徵刺到卸事交代清楚回卽用縣陳祖綬大令試用知縣李文翰明府均辭赴寗國府閱卷卸辦街口釐卡候補知州丁翰年刺史到候補直隸州胡元孚直刺由六安州訊案回　奉藩憲扎委辦三河尖釐卡直刺奉札後卽謝委禀辭馳赴差次候補知縣萬世章大令知奉撫憲給咨赴京引見 
[申報館恊賑所經收順直由東河南賑捐十月初一日至十月初十止第二十三次清單]  
　　十月初一日施荃洋二百零九元五角古疁仁杏居士爲兒病痊愈續助洋十元○初二日黄承恩求病速愈洋一百元朱友梅爲子病愈許助洋十元全昌仁來金陵刼餘生洋六元○初三日臨浦林仁記來程自責洋十元埭溪繆山氏紋銀廿七兩一五分申一兩一錢合元廿八兩八錢二分六患癎子洋十元○初七日無名氏洋二元無名氏洋一元如臯恊興昌來不書名求母病速愈洋四元○初十日杭州全盛來存素堂洋五元無名氏銅洋一元以上總其收洋四百零七元五角元廿八兩八錢二分六釐銅洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年十月初七日京報全錄]  
　　宫門抄○諭旨二道錄前○浙撫廖奏籌撥各項餉需查明動用銀數摺○雲督崧奏揀員升補叅將摺○直督王奏知縣續　銀數請减議處分片○江撫德奏呈進瓷器件數片○又奏革追知縣虧欵摺○大臣文奏爲奏聞摺○又奏巡查後龍　道片○都統增奏請議卹片○提督董奏報督帶新舊各軍營數片○十月初七日理藩院鑾儀衛光祿寺八旗兩翼值日無引見○恭王等得賞謝恩○大額駙假滿請安○錫光請假十日○召見軍機崑中堂○○頭品頂戴浙江巡撫臣廖夀豐跪奏爲浙江省司道庫籌撥各項餉需查明動用銀數恭摺奏報仰祈聖鑒事竊查浙江省司道各庫籌撥餉需動用銀數截至光緒二十年十二月底止業經奏報在案兹查光緒二十一年正月起至六月底止藩司庫籌動光緒二十年地丁撥解二十年第二批　備餉需銀五萬兩第三批籌備餉需銀十萬兩二十年第一批加放俸餉銀五萬兩二十年雷正綰月餉攺撥海軍經費銀四萬兩共銀二十四萬兩運司庫動支綱票課厘銀一萬五千兩移解藩庫會籌二十一年分鐵路經費攺解部庫藉充軍餉之用糧道庫前准户部電撥在於光緒二十一年起運二十年分六成漕折項下動支銀二十萬兩解交江海關道衙門兌收歸還神機營洋欵又於六成漕　項下動支銀二萬兩併運費欵内折色行糧一萬七千兩本色行糧銀五千六百六十五兩零行糧米價銀一萬五百二十六兩零灰　銀一萬五千二百二十二兩零漕截銀一十一萬一千八百一十四兩零本色月糧銀一萬九千七百七十一兩零共銀二十萬兩移　藩庫作爲奉撥浙江省防之用據該司道等詳請具奏前來臣復核無異理合恭摺陳明伏乞皇上聖鑒謹奏奉硃批户部知道欽此○○頭品頂戴雲貴總督兼署雲南巡撫奴才崧蕃跪奏爲揀員陞補叅將員缺以實營伍恭摺仰祈聖鑒事竊查准補雲南撫標中軍叅將張以仁前因會帶鎭東右營戰兵缺額蝕餉經奴才委查屬實奏叅革職於光緒二十一年五月二十六日奉硃批着照所請兵部知道欽此兹准兵部咨行到滇自應遵照遴員請補奴才查雲南撫標中軍叅將員缺係題補第二輪第八缺應　儘先人員隨於滇省儘先叅將班内逐加遴選或籍隸本省例應廻避或久未在標查無下落或與此缺人地不甚相宜均未便遷就　將儘先過班接用應陞人員請補奴才查有雲貴督標右營遊擊定元營務諳練辦事老成堪以陞補雲南撫標中軍叅將員缺除將　員簡明履歴送部查照外合無仰懇天恩俯念雲南撫標中軍叅將係省會要缺事務殷繁准以該遊擊定元陞補實於營伍地方　有裨益如蒙兪允該員前經引見未滿三年並懇敕部給予劄付令赴升任其所遺督標右營遊擊員缺係題補之缺容俟　　部覆另揀合例人員請補所有揀員升補叅將員缺緣由謹會同署雲貴提督臣蔡標恭摺具奏伏乞皇上聖鑒勅部覈覆施行　雲南巡撫奴才兼署毋庸會銜合併聲明謹奏奉硃批兵部議奏欽此○○王文韶片再前署永清縣知縣龔蔭培經徵光緒二十年旂租未完五分五毫一忽租銀二千四百三十兩四錢六分二厘榖七十七石一斗八升七合五勺業已由司詳經彚開清單　叅在案兹據署布政使朱靖旬詳稱該員續徵完尚未造入奏册六毫三絲四忽租銀三十一兩五錢實賸未完四分九厘八毫六絲　忽銀二千三百九十八兩九錢六分二厘榖七十七石一斗八升七合五勺詳請奏咨减議處分等情前來除咨户部外理合附片具陳伏乞聖鑒勅部减議施行謹奏奉硃批户部議奏欽此○○德夀片再據九江關監督誠勳詳稱每年九江關燒造大運　圓瓷器及傳辦各項瓷器向係繕造件數黄册恭呈御覽兹查光緒二十年分燒造續傳恭備萬夀慶典各瓷三單共計上色三千一百八十件已於二十年九月二十日照章附搭輪船由海運京解交瓷庫騐收以期妥速查本年發造續傳慶典各瓷共支給物　工價等項銀二萬十六兩四錢八分七厘八毫九絲三忽三微已奉部准在於指撥洋藥税厘項下支發除分批造具工料細數清册　呈内務府曁户部核銷外繕造續傳慶典瓷器名目件數黄册詳請代奏等情到前撫臣德馨旋因交卸移交到臣覆核無異理　附片陳明並將黄册一本敬呈御覽伏乞聖鑒謹奏奉硃批該衙門知道册併發欽此○○頭品頂戴江西巡撫臣德夀　奏爲知縣虧短交代銀兩延不完解請旨暫行革職勒限追繳恭摺仰祈聖鑒事竊查州縣經徵錢糧絲毫皆關國帑不容　有虧挪交代例有定限自應按限清交豈容任意延宕兹查前署湖口縣事候補知縣萬世毓前在湖口縣任内交代早經算明定册　有徵存正雜各欵銀千七百六十三兩二錢六分六釐屢催延不完解實屬膽玩已極現在交代定限已逾未便稍事姑容據署藩　裕昆臬司翁曾桂督糧道劉汝翼轉據該管道府揭報到前撫臣德馨因值卸事未及覈辦移交前來相應據實奏叅請旨將前　湖口縣事候補知縣萬世毓暫行革職勒限一個月掃數完繳如果依限解清再行奏請開復倘敢仍前延宕另行從嚴叅辦查抄　抵所有此案交代應造達部册結容俟叅限屆滿有無完解另行辦理除咨户部查照外謹會同署兩江總督臣張之洞恭摺具奏伏乞皇上聖鑒訓示謹奏奉硃批著照所請該部知道欽此○○奴才文瑞跪奏爲恭摺奏聞仰祈聖鑒事竊奴才准　藩院咨稱此次後藏班禪額爾德尼差來使堪布呈進叩謁定東陵供獻孝貞顯皇后貢物當因來使堪布病故無可代理之人　院酌擬將貢封固咨由兵部遞交馬蘭鎭總兵總管内務府大臣叅酌成案辦理一摺於光緒二十一年九月初一日具奏奉旨　議欽此等因於九月十一日咨行前來並由兵部馬差遞到各項貢物當經奴才率同司員按件查收遵卽查照成案於十二日辰　恭詣定東陵於隆恩殿簷下陳設黄案將奏書哈達佛尊珊瑚珠密蠟珠供於案上藏香芸香紅花氆氇列於兩旁奴才敬謹行禮畢照依歴屆成案敬啓隆恩殿門謹將鍍金佛尊供奉東暖閣内珊瑚一串計一百零八顆密蠟珠一串計一百零八顆歸併陜設箱内敬謹尊藏奏書一件哈達二方循照成案請至西燎爐内焚化其粗細藏香二百八十束白芸香一箱紅花一箱紅黄白氆氇四十個官存東配殿内每遇祭期分次焚化所有後藏堪布哈嘛進獻貢物經理藩院奏明由奴才查照成案敬謹辦理緣由謹恭摺奏聞伏乞皇上聖鑒謹奏奉硃批知道了欽此○○文瑞片再查奏定章程本年輪應標下中軍遊擊前往後　火道巡案之年當經札飭去後兹據中軍遊擊常麟禀稱於本年九月初六日起程前赴内外火道各訊所管風水地面週歴查看　十四日查畢回營所有火道芟割潔凈紅白樁安豎整齊據汛兵丁俱皆足額地面均屬安謐等情禀報前來理合據情附片奏聞　硃批知道了欽此○○增祺片再據鎭邊軍左翼步隊統領勝格呈稱右營營官副都統銜卽補總管花翎驍騎校報喜自同道年間出征轉戰直隷山東山西河南江南陜西甘肅新疆等省迭次殺賊攻堅奪壘卓著戰功光緒十六年經前任將軍依克唐阿派委隨同翼長吉爾洪額搜捕青黑二山積年賊匪尤爲出力自調委步隊營官以來整軍講武不憚勤勞遂致傷病觸發在營病故又據馬隊翼長依崇阿呈稱六起馬隊後哨哨官藍翎記名驍騎校成瑞前在陜甘等省軍營立功保奬藍翎嗣委馬隊哨官緝捕盜匪節次打仗出力保獲今職自派在防營巡查緝捕不辭勞瘁民間賴以安堵今因在營積勞病故各等情復呈請奏卹前來奴才覆查該故員報喜成瑞前在各路軍營轉戰殺賊立功今復在防緝捕操練不遺餘力以致積勞病故深堪憫惻合無仰懇天恩可否照軍營立功後積勞病故例飭部議卹之處出自逾格鴻施除將該故員等履歴咨部查核外謹附片具陳伏乞聖鑒訓示謹奏奉硃批兵部議奏欽此○○董福祥片再奴才欽奉諭旨節制甘肅新募各營當卽電詢督臣以便恭錄行知據稱不敷何建威七營　安良四營其餘新募土勇或防守城池或分紥要隘不成營旗未便調遣等語奴才所部除舊帶之廿軍十四營外新添者左營馬隊在陜已報續募在中營馬隊一營右營馬隊一營新募左步隊一營新右步隊一營親軍副中營步隊一營合前帶共二十營之數除電報軍務處查核外合併陳明伏乞聖鑒謹奏奉硃批知道了欽此 
 
