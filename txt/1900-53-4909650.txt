# 1900 - 53 - 4909650

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準䋲六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部三元○時事新論六角○中國度支考一角五分○新學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[論康梁惡習之宜除]  
　　嗚呼康梁惡習竟若是其痼人之深哉當康梁逆謀之未露也倡爲變法自强之說以爲中國不倣西法興西學其勢必不能轉弱爲强迨西注已漸行西學己漸興則又以爲非盡棄中國之法而法西法盡棄中國这學而學西學其勢仍不能轉弱爲强聞者不察靡然從風於是實力愛力之說支那起點之文惡習相沿觸目皆是甚至奇袤之士竟敢形諸試牘弋取科名聞翁同龢總裁禮闈時於大哉孔子題文有用地毬等字而獲雋者士習之壞文體之漓知此日甚一日昌言無忌舉國若狂以○祖宗之成憲爲不足遵孔孟之大道爲不足守惟恨識康梁之已晚而悔從前所學之不適於用幾欲舉中國千百年相傳之聖經賢傳盡付諸祖龍一炬而詖辭邪說充塞乎天地之間事勢之危誠岌岌乎不可終日哉不知孔孟之道歷萬古而不磨而我朝之制度典章則自有精意存乎其間非一二舞文亂法奸邪不軌之徒所能任意凌滅則其逞一時之私智結奸黨亂朝綱内外搆煽圖陷我社稷者適成其爲大逆不道而已乃猶巧爲之說曰守舊之黨盛則維新之治不成嗚呼何其謬也皇上聰明天亶知逆黨勢熾非我皇太后之威德不能制服爰力請垂簾訓政於是從逆如林旭楊深秀譚嗣同輩事敗就獲立正典刑康梁亦自知無地可容竄身海外當是時凡平日之與康梁杯酒晉接書札往還者上自公卿大夫下及士庶莫不惴惴焉恐被牽涉人人有朝不保暮之憂乃我朝政尚寛仁特頒明詔概免株連開其自新寛其旣往是皇太后一出而孔孟之道不息祖宗之法常存大憝伏誅羣邪斂跡河山再造其功不綦偉歟彼黨於康梁者或曾同謀乎事業或嘗相證以文辭當此首領幸得保全卽蠱毒中心亦宜善自韜晦而何爲牛鳴犬吠護康梁惟恐不及竟敢痛詆指斥康梁之人謂是將阻其維新之機也謂是口誅筆伐實媚我○皇太后不欲覩此維新之治也嗚呼斯言也非卽康有爲梁啓超之言乎豈以朝廷已下詔免其株連遂有恃無恐復肆其狂燄乎曾亦思康梁中國人也黨於康梁者亦中國人也卽使喪心病狂應亦念此食毛踐土之恩稍知親上尊君之義况其間亦有忠勲之後裔科第之通材國家寵錫栽培何等優渥更何忍背恩負義若此之自外生成乎至此外庸惡陋劣之徒公然助逆同於孟子所謂無父無君之禽獸而不顧自干普天之憤者更何足誅夫康梁鄕曲小儒幸博一第之榮乃敢覥然欲行君相之事卽不叛逆而僣越之咎已無可逃乃其黨竟廿被逆名剿襲其說借維新守舊名目將異已者排擊無遺我不知其是何肺腸豈眞生與人異者耶恭讀正月二十一日上諭内有放言高論氣質囂張沾染康梁惡習者嚴斥而痛懲之不稍假借等因是朝廷之於康梁方深惡痛絕故於康梁旣懸重賞購緝復恐惡習中於人心令各省搜剔維嚴務使根荄之盡絕彼公然附於逆黨者愼毋恃我朝禁網之寛而肆意妄行不自思潛鱗戢尾哉 
[本館接奉電音]  
　　昨日午前京師飛電傳來上諭一道旨一道敬謹譯登○正月二十八日奉 
上諭崑岡現在出差翰林院掌院學士著崇綺署理欽此同日奉旨崑岡現在出差正藍旗漢軍都統著戴勲署理欽此 
[搭帥降英]  
　　華歷正月二十八日倫敦來電云英軍之駐南阿非利加洲者與搭浪司華列人戰于西南境上搭人敗績搭帥閣龍及氏納欵英營 
[搭主雄心]  
　　廣州中西報譯登日新報云英人臣祿氏在上議院宣言曰一千八百九十一年搭國大亂時余曾至非南一日與搭總統相遇於火車之上總統不甚與余交談然聞其平日議論則毅然以伸自主之權爲要故其心最不喜者英搭條約中有搭國不得與俄國立約之語意以爲搭國雖小不在弗里士得國之下何以弗國尚可與他國立約我搭反無其權不平之意時時吐露其壯心木已卽此可見一斑故余於英搭未决裂之先便料非南必有兵禍也最可疑者則以搭人籌海軍與購軍械兩事搭國四境皆毗連英地全國並無海岸鳥用水師數听前我英與搭人立約約中有兵官字樣搭總統改爲水師兵官當時搭人之聞其事者交相譏笑曰我國海口皆歸他人管轄水師兵官何自而來總統笑應之曰今日固無海口安知異日之不有乎其願望之大眞不可測哉抑搭國旣歸我英保護英之兵權足以衛搭設搭與他國有事英當出爲襄助然則搭人豈不知軍械軍艦之無用而必力籌巨欵購之其非謀與英人交戰而何惜英人不察弗早防備以致於斯也至搭總統之意亦不料此次英人遽興重兵當六月前總統電致英京猶自信英國必無興師之理卽有其事議院大員必能阻止議員卽不能阻亦斷難邀英皇之准孰意英國竟爲商人之事而竟動大軍耶今者勝敗之數尚未可知然以一彈丸小邦而與環球最强之國相角其取敗也固不待言卽幸而勝亦終不可恃諺云兩虎相鬥必有一傷况以羊拒虎乎然如搭總統者亦未始非今之人傑矣 
[中墨訂約續志]  
　　中國與墨西哥議訂通商條約前已略記緣由兹者廣州中西報譯登美國華盛頓來信云中國與墨西哥國訂立通商條約卽由中國駐美使臣與墨西哥大臣公同簽字條約共書三紙一華文一英文一西班牙文攷從前來往公文均以法文爲正現忽改用西班牙文人頗疑之約内聲明如有字義不明之處悉以英文爲正大旨謂中墨兩國可彼此互相通商又兩國相待均須照最優之國辦理又墨西哥在中國有自管之權與頭等各國一律看待兩轼只民准其任便來往墨西哥所有墾地及開礦等事准用華工辦理現駐美使臣已將利約寄回中國敬請 
御筆批准施行矣 
 
 

Page 2

 
 
[道高望重]  
　　京師訪事友人云淞壽泉大司空溎欽奉皇太后懿旨派充穆宗毅皇帝嗣子師傅授讀清文已於本月吉日入内廷督課緣大司空係繙譯進士出身長於清文故有此命也 
[逃官已獲]  
　　上海某西字報云日前署兩廣總督李傳相照會葡萄牙國厦門總督内開敝國上海電報局總辦經守元善侵蝕公欵逃至澳門請卽拘留以便歸案訊供追繳澳督因卽將經拘押至能否解回中國刻尚未得而知也 
[甬上官塲紀事]  
　　寗波訪事人云原任浙江按察使司督辦海防李健齋爵亷訪殁於防次公子擇期正月二十四日開吊是日寗郡文武各官咸往祭奠惟定海鎭海各官因有意艦游弋戒備維嚴未能出境迨二十六日午後靈輀由察院行轅發引至江北岸招商局馬頭登江天輪船赴滬然後換船回湖南珂鄕安葬○新任寗紹台兵備道兼浙海關監督誠果泉觀察定於正月二十四日觀風生員文題子擊磬於衛至擊磬乎詩題賦得釣竽欲拂珊瑚樹得竿字五言八韵童生文題不得於心勿求於氣可詩題賦得天臺總映雲得圖字五言六韵此外雜作題目冗長不及備錄 
[鄂省官塲紀事]  
　　漢口訪事友人云署湖北鹽法道陳巽卿觀察丁憂開缺上憲委武昌府逄子政太守升署太守筮期正月二十七日接篆至接署武昌府篆之漢陽府余堯衢太守因有弄瓦之喜遲至二月十二日始得履新○湖北提督學政王勝之大宗師定期正月二十四日按臨荆州舉行科試彼都人士磨勵以須當靜待及鋒而試矣○駐漢武功三營統帶方翰卿軍門奉上憲札委兼管升字全營而以前統領周謙甫軍門改充營務處及漢鎭總稽查 
[報省官紀事]  
　　南昌訪事友來函云客臘江西撫憲松鶴齡中丞因病請假凡朔望拈香皆委員恭代至新正元旦萬壽宫朝賀亦未躬親倘日内政體稍痊當可力疾銷假也○江西臬司陳雨人廉訪自奉旨赴江北練兵卽委張遊戎逢年馳往鄂省招募數營現復親赴淮徐等處募勇他日訓練有成洵足爲江淮屏蔽也○省垣聽鼓諸君每月由藩憲查核資格勲績以定委署之先後蓋亦杜鑽營希冀之微意也兹將正月輪委單照錄於後第一大挑班知縣劉則敬第二新班候補知縣朱炳光第三卽用班知縣王䋲武第西新班試用知縣管純桓第五舊班試用知縣王濟中第六卽用班知縣俞省三第七揷班補用同知許應饒第八拔班補用知縣胡欽第九正班拔貢知縣王之楨第十新班補用知縣王純祖 
[潯郡官塲紀事]  
　　九江訪事友人云江西臬司陳雨人廉訪奉旨交缷篆務赴江北省統領武威右罼已於正月某日乘官舫起程帶以祥臨官輪船二十一日道出湖口順流東下屬下各官皆恭送如儀○管帶新勁營記名提督周軍門雲田隨同陳廉訪赴江北○九江關道憲明華亭觀察由貴谿辦理教案畢回署復於正月二十三日附江永輪船至金陵賀鹿芝帥劉峴帥年禧○九江鎭總兵宋佩珍鎭軍前赴省坦叩賀松鶴齡中丞年禧旋於正月二十日遄返同日德化縣應莘臣明府亦由省回署矣 
[神京珥筆]  
　　京師訪事友人云宣武門外香爐營二巷某姓家姑媳積不相能勃谿之聲時逹戸外客臘之杪偶啓齟齬姑絮聒不休適是晚其子因事未歸媳忿無可宣潛服烟灰毒發而斃次晨日上三竿門尚未啓惟聞小孩呱呱啼泣聲排闥入視則媳已體冷如冰孩手中亦有烟灰盈拘覺其味苦不肯下咽幸未斃耳嗚呼不認一朝之忿輙視性命如鴻毛置此年甫週歲之子於不顧婦眞忍人哉○客臘之杪東便門外二閘口突有一屍浮於水面當經官役撈獲禀請東城司韓指揮帶同仵役前往相騐委係投河身死並無别情惟屍身衣服鮮潔不似窶人頗以無端覓死爲疑細審容顔似曾相識憶及前門外西河沿某金鋪主孫三頗與彷彿立卽派役訪察果見彼處黏有尋人字帖所言適符遂往　知協同至司署認領聞孫家資富有昆季皆賴以舉火近以食指日繁酬應耗費虧累甚深無可彌補遂出此下策吁果如所言其情亦可憫矣　新正初五日之夜二鼓後崇文門外花兒巿左近竈君廟後配房忽然失火附近水會立往灌救得卽熄滅僅燬屋宇一間○正月初十日前門外大街德順長東四牌樓迤西馬巿萬隆兩錢店同時倒閉居民之執有錢票者爭往取錢巿面遂致岌岌可危至次日始安謐○大學堂肄業諸生自臘杪散歸後現定於正月十九日開課先期由管學大臣出示飭遵○臘盡春初時疫流行嬰孩多遭是刦有一家而斃至三四口者說者謂年前瘟疹藴毒以致變爲喉咽症凡善攝生保赤者尚其愼之 
[烟海春濤]  
　　烟臺訪事友人云前者西國某教士創設博物院任人劉覽頗足增益見識兹又以平時婦女絕少賁臨殊非一視同仁之道特於上元佳節專令名姝淑媛一擴眼界凡鬚眉之子概以閉門羹欵之似此嘉思華民亦可謂體恤備至矣○傳聞東省防營近以兵力單薄擬再添募數營然刻下尚未見明文也○止月初九日相傳爲玉皇誕辰距烟臺三四里之玉皇頂上舊有玉皇廟遊人皆往頂禮駢肩累跡擁擠異常至燈節始止 
[上海官塲紀事]  
　　前晚蘇松太兵備道兼江海關監督余晉珊觀察在道署肆筵設席柬請前蘇松太兵備道蔡和甫觀察及前上海縣江蘇候補道黄愛棠觀察讌飲賓主盡歡而散○昨日午後英美租界公廨讞員翁笠漁直剌因有要公命駕至敬業書院謁見代理上海縣篆之戴子邁明府面商良久而别○蘇松太兵備道兼江海關監督余晉珊觀察定於二月初二日致祭文昌初三日丁祭預飭屬下文武印委各官屆期一體致祭毋違 
[示擴法界]  
　　欽命二品頂戴監督江南海關分巡蘇松太兵備道兼管銅務加十級紀錄十次余爲出示曉諭事照得上海洋涇浜南首租界自道光二十九年三月十四日卽西歷一千八百四十九年四月初六日前兵備道麟會議定章後通商惠工地方日致富庶至咸豐十一年九月二十五日卽西歷一千八百六十一年六月二十九日經前兵備道吳會同前駐滬法總領事伊將租界推廣至小東門外直河爲止嗣於光緒二十四年二月十二日前兵備道蔡任内准駐滬法總領事白照請推廣會議未定兹本道蒞任並奉南洋大臣兩江督部堂劉檄委隨辦洋務福隨員余來滬隨辦當查上海商務日盛租界地叚不敷應用　道督委商明妥議推廣卽經督同福余二員會商駐滬法總領事曰議定界址均有匹印可稽惟前立租界歷經會定章程並有推廣虹口租界續定新章凡華民房産業田墳墓河道各等利權均在章内應得保護此章早經刊行且懸掛大衆共見之處家喻戸曉一律遵行現在拓界情事相同除照案札飭上海縣會同福余二員曁法工部局辦理工務總可查照議定推廣租界四址繪圖立石並照會駐滬法總領事白查照外合亟出示曉諭爲此示仰商民人等一體知悉自示之後凡在新拓租界内除勅建廟宇及中國國家公用之地並原有之各國公共墳塋連通墳塋馬路均不歸法工部局管理外其餘一切事宜概照定章辦理毋得違誤切切特示計開推廣租界四至一東至城河浜止一西至顧家宅及關帝廟浜止一南至丁家橋晏公廟浜打鐵浜止一北至北長浜卽公共租界止光緒二十六年正月二十三日 
[政重催科]  
　　前晚代理上海縣篆之戴子邁明府傳齊闔邑各圖地保諭令赶緊催繳漕糧不得再事延宕以致有悮正供各保唯唯遵諭而退 
[巡員易委]  
　　蘇松太兵備道余晉珊觀察以上海爲華洋互巿之區奸宄易於混跡時有不法匪徒勾結兇黨在街巿中鬥毆搶奪前經 
 
 

Page 3

 
 
添委候補縣丞吳二尹　其巡綽各街道兹二尹經觀察開去差使另候差委遺差檄委候補知縣陳明府文琪接辦兼管清道事宜日内當卽到差治事矣 
[委騐監犯]  
　　去年五月二十八日本邑西門外羅家灣河内有一浮屍週身用䋲紥縳報經前縣主王欣甫大令臨騐之後查悉死者姓沈名耕全被金鶴昌勒斃倩康阿松舁屍抛棄因將兩犯獲案歷訊遊移至今始直認不諱經代理縣篆務之戴子邁明府禀詳上憲行將解省勘招昨日午後札飭典史周頴伯少尉從獄中提案詰訊籍貫年歲金供稱小的係本邑人五十七歲康供稱小的四十三歲少尉飭仵作騐明面貌箕斗仍還禁獄中俟備就公文卽行起解 
[無從提案]  
　　前日法界公廨讞員朱森庭明府接奉蘇松太兵備道余晉珊觀察來文飭將應阿標呈控趙發茂欠銀七千餘兩一案提集原被人証移解縣署聽候訊追昨日明府蒞捕房包探稟稱奉諭飭提應阿標查得去年曾借用本租界門牌朦控經大老爺斥不准理今往查問並無其人明府諭候據情禀復道轅請示核奪 
[失妻興訟]  
　　川沙人萬有春在英租界寳善街開設源泰木器店鸞絃中斷蕙帳風凄遂續娶吳氏女主中饋氏妍麗如花而輕狂若絮勾蜂引蝶時從諸少年游萬雖知之苦不能禁遂安處於四靈之内呼麟鳳龍爲三益友焉近氏與令威後裔名昭榮者有染陽臺之上暮暮朝朝然終以眼中有釘不能恣情縱欲昭榮思旣寢其皮復何妨食其肉因鼓粲花之舌誘氏捲物而逃匿跡城中以爲可天長地久矣萬以臥榻之下惟昭榮鼾睡因指名控諸琴堂昭榮懼求其祖寳和將氏送還遂得無事不意氏藕斷絲連未幾又席捲所有隨昭榮遁跡法租界中萬偵知之爰於昨晨投英美租界公廨喊控詎料春光易洩昭榮已有所聞先期同於公廨之旁比萬持禀而來卽上前扭住毒毆萬大聲呼救事爲襄讞委員張柄樞司馬所聞飭差查知諭令一併押候訊辦 
[逆媳宜懲]  
　　甬人邱阿發在江海新關供奔走之役娶妻李氏小字小寳性潑悍雌虎也傭奴其夫而又違忤其姑稍不遂意毆詈隨之前日又將其姑葉氏毆傷額角皮破血流葉氏忿甚投英美租界公堂喊控時襄讞委員張柄樞司馬正大訊案諭令明白補詞呈候提逆媳李小寳到案訊辦 
[上海巡局紀事]  
　　前者吳寳生投二十三七鋪巡防局控稱寡媳魏氏被南馬頭老虎竈主薛小慶誘匿局員邱友林二尹訊明口供勒限五日將魏氏交案未幾魏氏投上海縣署控吳圖賣求賜矜全代理縣篆之戴子邁明府飭投原局據實控陳二尹研訊之下判將薛用竹梢鞭背二百下笞臀二百板具結交保魏氏交其翁領回管束○前晚小九華西首周義記家被賊竊去錫燭臺等件馬添興弄内沈姓家被竊衣服雜物同時開單投十六鋪巡防南局請緝局員曾二尹允之 
[法租界捕房瑣案]  
　　南王仁興紙店主雇車載錫箔行至小東門左近被偷兒陳連竊去錫箔一捆旋經包探查獲解案明府著枷號一個月期滿責釋○野鷄扛夫金阿生沈阿二王阿寳强至太古碼頭工作不聽工頭約束控經明府訊明飭先枷號一禮拜發碼頭示衆期滿責釋○王阿二吳阿春設攤誘賭騙取鄕婦俞周氏洋銀控經明府訊明署將王枷號半個月吳枷號一個月期滿責釋○江天輪船竊衣包之韓又福沿途搶帽之董學寳英界竊木之顧關福均經包探解請明府訊供著責韓二百板董一百板顧四十板○復盛米店主楊浩泉等控經理店務之李渭康侵吞貨物私收客帳等情迭奉明府訊供押追在案昨日飭包探將李渭康帶出邀同解勸之人向原告理處明白禀復候核○周紹仁前控方秀甫欠銀一千零九十六兩明府准予交保出外分期拔還去歲之杪先繳銀二百五十兩明府給原告具領昨日方又繳銀二百五十兩明府著存候給領 
[美租界捕房紀事]  
　　寗波女郎方阿鳳年甫及笄前日由原藉附招商局江天輪船來滬祗以人地生疎躑躅裏虹口一帶嚶嚶啜泣小流氓見之爭向煽誘圖逞狡謀　爲三百八十號華捕所見送入捕房捕頭令查明有無親屬再行核奪○昨日午前工部局收捐人王仁生王桂生至武昌路第七百十九號門牌奚王氏家收取捐欵旋因調換小錢互相扭毆一百三十六號巡街捕見之將氏扭送捕房捕頭令押候解送公堂禀請讞員翁笠漁直剌訊究○昨日亭午時積竊陸裕萬持衣服洋傘等件至西華德路某押鋪求質被包探劉光震所見向之盤詰言語支吾因卽拘入捕房捕頭令押候解送公堂禀請究辦○昨日午後偷兒王阿大至北河南路甬人某姓家竊取衣服適被包探石金榮所見拘入捕房捕頭令押候解送公堂禀請懲辦 
[照錄天津國聞報所登保皇會駁詞]  
　　嗚呼吾向嘗謂康有爲之爲人其才可愛其事可惜而其人則可誅今觀其在坎拿大所設之保皇會所著之會序所刻之會例而知其不足愛不足惜而其罪且不可勝誅也何以言之觀所定入會章程千言萬語無非欲人出資飽其慾壑直是歛財惑衆之徒吾恐吾人之僑居此地者去國較遠眞僞虚實無從探聽遂以爲皇上果被幽因皇太后果謀廢立殊不知皇上日日臨朝與太后並坐召見臣工前此謡言皆係逆黨諸人無中生有憑空撏造四處播傳借此以立會借此以斂錢借此以養其逃竄之餘生試問其立會之後積成巨欵將辦何事則不過曰簽名上書求皇上復位而已殊不知康有爲乃大逆不道这罪犯安能上書卽使上書亦何需此巨欵以每人一元計之美國各埠已有數十萬元之多况南洋澳洲日本各屬共有數百萬之衆且有一人捐至千元萬元如該會中人自述者哉按該會所刊各件名曰保皇而直是陷君名曰求其復位直是速其去位何者使皇上果有求救之詔今經該犯到處播揚徧登日報太后見之必將加皇上以不孝之名是我皇上本無罪也因此而獲罪本不危也因此而反危吾故曰康有爲者乃皇上之第一罪人况所謂密詔者實係僞造並無其事不然康有爲前與鄕宦互訟尚以所仇私函石印傳播兹何不將此密詔原文石印以爲實據則密詔之僞夫復何言以上駁康有爲立會志在騙錢且並無奉密詔之事人皆謂康有爲乃維新黨之首領而不知康有爲實阻變法之罪魁何以言之前年我皇上銳意變法力行新政内外臣工凡有條陳朝上夕報悉蒙采錄天下想望太平其時康有爲經人保奏派爲總署章京總署章京者尋常小京官之流並非若楊銳林旭譚嗣同劉光第特授爲叅議新政之軍機亦非若王照之特推爲三品京堂也而康有爲功名熱中日奔走於權貴之門以冀大用而又設保國會於京師昌言只保中國不保大清於是守舊諸臣得所藉口以危詞聳動 
太后凡有講求新政　皆以康有爲一流人視之而康有爲猶不知悛過奉旨辦理上海報務遲延不行觀文侍御一疏足見其鑽營苟且闇昧不明之事無所不爲楊林諸人且誤中其計而不知也無何時事變易懲於康有爲前轍盡反我皇上新政甚至文武取士復用八股弓刀而其故皆由於康逆一人所致吾在京師故知之較詳吾故謂康有爲乃阻變法之罪魁使康有爲撫心自問當亦無詞以解也以上駁康逆並非以條陳新政獲罪而實爲阻變法之第一罪人康有爲梁啓超等自創辦時務報以來著書立說皆以民主爲第一要義今該會乃以保皇爲名曾幾何時而自相矛秆一至於此可見其本無忠君報國之心特立此會以歛錢耳會例云此會爲保救大清皇帝會卽保種會保國會亦爲保工商會等語試問康係一在逃之逆犯有何灌柄有何智謀足以保種保國保我皇帝保我工商不過張大其詞令人出錢以養其殘生而已如稍有知識之人以一言詰之曰汝自保之不假安能保人則康有爲將　　以對[  無私子稿今尚未畢明日續登]  
 
 

Page 4

 
 
本堂家藏三日包愈白濁一方巳歴世代丸内不惜工本重用眞正珍珠琥珀調元等味爲君佐以除熱利便止痛清濁妙品無論遠年初起赤白淋濁或因宿娼之後濕熱藴積或因行房過久忍精不洩或因腎虛精滑溺中帶濁以致小便艱難痛而且腫諸醫朿手百藥無功但服此丹二三錢立刻消腫止痛開竅利便解毒清火袪熱去濕一切淋濁立服立愈愈後非但永不再發且喜培元固本大益身體重者二瓶輕服一瓶包愈如不見信試當淋濁大發之時小便痛如刀割玉莖脹腫欲裂一服此丹卽能小便如常毫無痛苦自知此丹神妙不測實爲專治淋濁之第一聖藥每瓶二元小瓶一元專治毒門犀黃八寳化毒丹大瓶四元小瓶二元廣東宏仁堂鋪分上海丹桂戲園南首朝西轉灣正豐街中市便是 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日民人陳阿方控地保潘朗山藏匿其妻至晚代理縣篆之戴子邁明府提案研訊陳供小的係嘉定縣境南翔鎭人娶妻陶氏於光緒二十三年二月二十一日逃去至本年正月十五日始在浦東爛泥渡附近李阿炳烟館内尋獲時已夜深暫交地保　朗山看管迨今日往領潘忽稱妻子已被李領去不知何往求恩究追潘供正月十五日陳與親戚甲乙丙三人尋獲伊妻交與小的約定十八日來領乃直至今日始來且當時其妻曾面斥陳前已收受身價洋銀迨尋獲仍令住李處由同來之親戚某甲看守甲隨卽竊物而逃李亦帶同陶氏避匿明府著陳自行尋緝並令潘帮同偵尋俟尋獲交案訊核○前日無錫人毛阿菊訴稱胞弟阿四被朱阿九毆傷戴明府升堂研訊毛供小的與胞弟向在某姓漕米船爲夥今由無錫載米來此停泊招商局金利源馬頭被常州船戸朱阿九解去繫舟之纜胞弟向之喝阻致被毆傷現在朱已央人勸令醫傷服禮小的恐因傷致病求恩騐究明府飭卽舁案有頃毛倩人舁到明府飭仵役騐得傷無人碍因謂旣已勸明毋庸興訟著卽退去 
[馬路工程局瑣案]  
　　前晚竊犯趙龍全混至南巿利川馬頭福隆久記板木行肆其胠篋探囊手叚被棧夥拘獲解送局中禀請總辦程雨村大令訊辦大令判責二十下從寛開釋○前日烏山船戸周小根由十六鋪橋畔中華茶樓大踏步出茶博士王阿二向索茶資互相扭毆致傷其目周大聲呼救某號巡街捕聞之將王拘入捕房捕頭令解送至局程大令提訊之下判令掌頰二十下罰洋銀五元給周爲養傷費○昨日閩人林阿海與東洋車夫陸阿二扭毆不釋四十三號巡街捕見之拘入捕房捕頭解請局員程大令訊究大令姑念林係生意中人判罰洋銀一元從寛斥釋 
[英美租界公堂瑣案]  
　　前晚有僧名易相者手持洋銀十九元在胡家宅一帶東張西望其意蓋欲一參歡喜禪也包探趙銀河見其形狀荒張不　爲欲現色身而疑爲探囊流亞因卽拘入捕房昨晨解送公堂請訊易相供僧人在杭州正壽寺披剃爲僧聞滬上繁華故竊取洋銀二十元來擴眼界襄讞委員張柄樞司馬商之梅繙譯判令遞解回籍洋銀充棲流公所善舉○火匪朱寳生王阿四周阿根等串攫劉信喜妓院皮箱一口昨經包探胡瑞龍解請研訊劉投案領贓朱供小的在妓院爲傭此事係周一人所爲與小的不涉周供此事由朱王二人起意及提訊王阿四則稱　周二人同謀事後曾分給小的洋銀四元小的不受實因漏洩此事致被挾恨誣攀司馬判將朱周二人各押三月王管押一月 
謝惠堂串同某僧向永愼昌騙取照相鏡架一副報捕後經包探陸阿九將謝拘獲送案請究永愼昌夥趙鴻祥投案申訴並請追贓謝惠堂供鏡架爲僧取去今已他往容小的出外尋還司馬諭令交保出外將僧尋獲交案再訊○包探張才寳解送俞慶來吳裕坤至案禀稱俞在恒裕昌洋貨號司帳侵用洋銀一千八百餘元吳係分號經理人串同舞弊故一併拘送請究恒閱昌執事邱家楨投案請追俞吳一味抵賴司馬著邱明白補詞靜候覆訊 
[旣飽乎德]  
　　頃蒙徐石士仁翁交來福記大善士求病速愈助施粥洋一百元又助施醫藥洋一百元程靜齋善士求身子平安助施粥洋五十元林寳善洋二十元神戸全益號洋五十元又來貼水洋一元湛恩疉沛黎庶懽騰竊以敝堂粥廠自新正月十一日接辦以來每晨就食者仍然擁擠不堪良以人烟輻輳貧戸尤多以致趨之者益覺恐後爭先所望各埠諸善長俯念飢寒兩字最爲人生困苦之遭量力輸將轉爲籌集是所切禱又奉到胡儀卿仁翁經募胥杜二軍門等廿九位合助醫藥經費紋銀三十七兩又洋三十四元仁慈惻怛民瘼關懷祗領之餘併此誌謝[  上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十六年正月十六十七日京報全錄]  
　宫門抄○護湘撫錫奏爲揀員升補苗疆要缺同知摺○大學士榮奏爲武衛前軍各營購領軍裝酌擬製換年限摺○護晉撫何奏申明陜潞鹽斤增價一文委難多加摺○正月十六日成公等東黄寺聽經覆命○徐樹銘假滿請安○阿勒楚喀副都統鈕楞額請 
訓○英琦謝授陜西遺缺知府恩○十七日橚貝子由西陵回京請安○曾侯假滿請安○克王續假二十日○橚貝子葛寳華各請假十日○恩公續假十日○○護理湖南巡撫布政使奴才錫良跪奏爲揀員升補苗疆要缺同知以資治理仰祈聖鑒事竊照湖南鳳凰直隸廳同知唐步嬴保升於光緒二十五年八月初二日奉旨按第五日行文之例照湖南省程限七十日减半計算扣至九月十二日接到作爲開缺日期歸九月分截缺咨部在案查鳳凰直隸廳同知係苗疆繁難最要缺例應在外揀選題補定例應題缺出先儘候補正途人員題補無人准以應升人員題升又苗疆缺出先儘苗疆俸滿人員題升無人始於内地人員内揀選升用又州縣以上應題應調缺出如係題缺請升調缺請補或題缺請調調缺請升俱令於摺内詳細聲明方准升補又知州知縣必於本任歷俸三年以上方准揀選題升又題升州縣官員俱令送部引見又州縣以上應升缺出令該督撫將軍卓異引見回任候陞人員先儘陞用不准於摺内聲稱人地未宜以别項人員請陞又應行引見之陞任官員有曾經卓異引見未滿三年者停其調來引見已滿三年者仍令赴部引見各等因今鳳凰直隸廳同知缺境環苗寨地接黔疆撫馭巡防最關緊要非得老成幹練熟悉情形之員難期勝任湖南現無苗疆俸滿應升人員卽有截取 
記名分發人員到湘未久於苗疆情形未能熟悉與各項候補人員均與是缺人地不甚相宜未敢遷就請補自應照例於内地應升人員揀選升補奴才與署布政使但湘良署按察使湍多布於通省應升人員内逐加遴選查有長沙縣知縣高聯璧年四十七歲四川樂山縣人由禀生於同治癸酉科考取拔貢甲戌科朝考一等第三名引見奉旨著以七品小京官用欽此簽掣戸部浙江司行走到部期滿奏留授爲七品小京官遵例捐免歷俸光緒四年奏留作爲額外主事五年在湖南協黔捐局加捐五品銜三次俸滿擬請作爲候補主事十一年遵新海防例　捐知縣雙單月選用呈請離署十二年復遵新海防例加捐新班卽選用十三年五月分簽掣湖南興甯縣知縣引見奉旨著准其補授欽此領憑起程是年九月十二日到省十二月初三日到任調補湘鄕縣知縣二十三年十二月初十日到任二十四年大計保薦卓異調補長沙縣知縣請咨赴部十十五年七月十四日引見奉旨著回任准其卓異加一級仍註册候升欽此領照起程八月二十五日回省奴才到任未及三月例不出考該員剛健篤實爲守兼優係卓異候升之員以之升補鳳凰直隸廳同知洵堪勝任惟係題缺請升與例稍有未合第人地實在相需例得專摺具奏合無仰懇天恩俯念苗疆要缺需員准以長沙縣知縣高聯璧廾補鳳凰直隸廳同知竇於要缺有裨如蒙俞允該員係卓異引見未滿三年照例毋庸送部引見再該員由知縣升補同知係屬初升人員任内一切因公處分例免核計所遺長沙縣知縣係衝繁難三項要缺例應在外揀選題補容俟奉准部覆照例截缺揀員請補謹會同湖廣總督臣張之洞恭摺具奏伏乞 
皇太后皇上聖鑒訓示謹奏奉硃批吏部議奏欽此○○大學士節制北洋各軍奴才榮祿北洋大臣直隸總督奴才裕祿跪 
奏爲武衛前軍各營購領軍裝酌擬製換年限恭摺仰祈聖鑒事竊據總統武衛前軍直隸提督聶士成呈稱該提督所部各營自光緒二十一年成軍後陸續請領軍裝器械等件有由軍械局給領者有該局無存請欵購備者皆係操練行軍必不可少之物歷年旣久半多擦損磨碎而油布雨衣風雨摧殘尤覺易於損壞雖經疉飭各該營隨時修補惟此項戰備要需實難長此遷就所有皮袋匣等件擬請自購領到營日起酌定五年製換一次油布雨衣擬三年製換一次仍嚴飭該營撙節操設年限未滿先經損壞者由營修賠至工程隊應用器具及添製軍需未便先期酌擬應俟隨時呈明俾昭核實等情呈請具奏前來奴才等查該提督所請係爲購求軍實起見其酌擬製換年限亦均屬實應請敕部立案准其分年製換以資操練而示限制謹合詞恭摺具陳伏乞皇太后皇上聖鑒訓示謹奏奉硃批著照所請該部知道欽此○○頭品頂戴護理山西巡撫布政使臣何樞跪奏爲潞鹽行陜現擬每斤加價一文委難多加恭摺具陳仰祈聖鑒事竊准陜西護撫臣端方咨稱光緒二十五年十月二十八日具奏陜省奉撥董軍月餉及認還加增洋欵擬請變通辦法一摺内開鹽斤加價晉省允加一文擬請仍照陜省原議每斤二文連同鹽釐銀約二萬兩徑由晉解赴董軍等因咨行到晉查上年閏三月陜撫臣魏光燾請將甘潞各鹽一律加價當經前撫臣胡聘之奏請停辦以恤商艱嗣准部咨飭令妥商會奏詎陜省未俟商定遂以每斤二文咨部又准部咨仍令會議奏明數月以來往復　商并由陜派員來晉曁飭河東道切實妥籌始據詳定每斤加價一文因卽電請陜撫臣會奏各在案前據奏稱仍請照加二文當又轉行河東道核議去後伏查晉陜本係鄰疆旣經再四咨商仍持前議當此時艱孔亟但使餉需有益何敢畛域稍分惟是潞引積疲晉商奇困丁戊大祲以後率以四年而銷三年之引積壓已至五綱帶徴動逾數稔引滯商疲之說確有明証惟近年陜岸尚屬溢銷而歷遵奏定章程三省融銷通盤牽算以陜引之所餘並未能補晉豫之不足故在陜就一偶而言則以加價爲無礙而在晉合三省而計則以滯銷爲可虞臣忝綰鹺政自應兼顧通籌倘因本重銷艱滯引無可通融綱限必至加展本年短收課銀十餘萬籌解各餉輾轉匀挪頗難搘拄若使課源再絀必至餉項有虧是益於陜省者無多累於潞綱者實巨且引岸節節私侵全賴减價與敵二十二年奏辦晉陜加價案内本有許其酌加一文半文之語如上年陜撫臣所奏時價二十六七文核與未有加價以前無異數年以來迄未增漲出售何至甫議加價遽敢增至三四文不等隨時漲落自有定章未便以偶爾低昻指爲常例現奉部飭按引加捐不准以商人無力任意延宕正在傳集商販逐細妥籌辦理頗形棘手陜鹽加價同時並舉商力實有難支祇以議辦旣堅惟有竭力圖維顧全大局查潞鹽行銷三省豫岸抽收加價二文晉陜每名徴銀二十四兩約合每斤一文陜岸復有鹽釐每名十二兩兹再加徴一文較之晉豫均已浮多若如陜議每斤二文計已逾於正課深虞有礙全綱至陜釐收數本視暢滯爲衡增减無定尤未便約計定數擬歸晉解等情由河東道詳請具奏前來臣覆覈無異合無仰懇天恩俯念潞引疲滯陜省本月加價又有鹽釐准其每斤祗加一文仍由河東代徴每名二十四兩連同鹽釐一併解陜應用董軍月餉仍照部議由陜籌解以免偏枯而顧全局所有陜潞鹽每斤擬加價一文委難多加緣由理合恭摺具陳伏乞皇太后皇上聖鑒訓示謹奏奉硃批戸部議奏欽此 
 
