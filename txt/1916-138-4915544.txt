# 1916 - 138 - 4915544

 

Page 1

 
 
遊記 
[羗海雜誌（二十五）（生入）]  
　　隴省水利頗屬天然利澤究其大川巨流皆在分野若河渭涇汭浩湟洮桓羗黨諸水類皆支流千百由川而澮由澮而溝層巒疊嶂之間泉水　湧成渠源源不竭灌田之漙推爲西北諸省最靑海巨流交錯支幹相生山泉沃注不導以入川每漫爲低窪地墾荒者可就水以耕田不必自遠以引水倘或激河濬渠洵屬事半而功倍然經營草昧渠工未易興民辦有妨農功公辦則難籌工費祗得略具規模以爲民利衆墾戶領地後一戶有一四址近山坡者其水源石崖尙易標記若平曠地安插數十戶者界線最易混淆因思邊邑田畝四面皆有過水溝寬不盈尺泉流傾灌終日混混而地質常潤乃着衆墾戶悉仿此法當分界以後將四角紅土犁爲界線周圍則照直線挖溝寬深各二尺因深培高井井相通甲戶東溝卽乙戶之西溝前戶南溝即後戶之北溝每戶四面雖有四溝祗挖兩面便可聯絡相接其上導引山泉河流旱則障之以潤其畝雨則放之以達之川則有田處所無非水耕火耨之鄉界限分明亦少爭佔之弊按時修濬與鄰戶合作睱日復開之使廣挖之愈深取其污泥以培田附近水源溜急者更可安置水磨碾磑以開工廠亦係自然之利昔吳璘至秦州創設地網於平田間縱橫爲渠每渠闊八尺深丈餘連綿不斷如網當時備以拒敵迄今農田即因以爲用今之界溝即爲溝洫之基礎較之掘井灌田者其功效奚止數倍（邊地高厚掘井者爲坎深而得泉難最深之井及泉在四十丈以外淺者亦必三四丈底用磚石砌成約三四十戶爲一井淺井灌田三頃餘深井祗灌田兩頃） 
　　丹噶爾係中海扃鑰漢回貪蒙番互巿之利肩摩轂擊五方雜處民風殊爲龐雜兼以山嶺險惡匪迹深藏地方時有不靖庚戌歲創設羊毛稅局每駄祗收銀七分餘（合市錢八十文）欵解靑海長官署充蒙番學堂經費商情不願奸民乘機煽誘當五月六日開辦之始聚衆毁局局與鹽局合併時羊毛稅分文未收無甚虧損而鹽局遭池魚之刼存鹽狼藉蹂躪雨淹損失頗鉅事後亂首遠颺僅獲從犯數人未能懲治辛亥夏又有道士在丹邑謀亂聚衆攻城敗守兵掠村舍旬日方平先是道人不知從何來懸牌於巿云能談人休咎住兩日忽卷裝而去人亦未之疑也乃道士行至丹邑西二十里之大路莊僦居僧寺時時望空自語好事者竊聽之聞其語曰此處何來有王氣問之笑而不答然數日皆如此要件 
[游戲敎育（七）（婺州廢民譯）（芬來專遜女史原著）]  
　　此種地位適合之利益則以勤於動作與露天之光景使敎員及學子均增其康健　攷之敎育史中吾輩有時當熟思供給學子以所謂實用的敎育者之當否今似逹此時期矣然實用的敎育似常陵於技術與功用的而應留少許之時間以訓練人格者或被侵奪也夫幼時必須爲一生最快樂之時期（幾爲事理之常）旣過不可復追此非一致贊同者耶使此說誠然則余謂兒童之時僅當使之受用光天化日下無盡之藏以備將來服務於社會而處晦　之時期者豈謬誤乎蓋自然界之美景環繞於四周吾輩以領悟而探究其玄奥爲樂事也英文學中之佳作世無其匹吾輩以發現其同情之思想爲愉快也重視技術之優美與時漸增也人生之慾望自幼時以迄長成均薰炙於是中無或息也以至鼓勵靑年之熱誠雖爲幼時須臾之夢想固遠勝於專門之敎訓疲神而受拘束也此皆根於天性余所謂光天化日下之無盡藏也凡兒童均樂於實驗與考察爲敎員者當任其志向之所趨曁乎自覺專門敎訓之必要而引起其渴望之誠乃以此供給之並勿頓挫靑年熱誠之盛氣宇宙運行而不息端賴是耳蓋理想爲事實之淵源夢想者流終有曾爲實行家者矣彼等細心研究新穎之事物由夢想所見之幻像引起之也若世俗之流以終日勤勞於機械之作用爲已足與無理想之動物毫無智慧者何以異焉且無人格之訓練不能成爲科學家與技術家也然非吾輩必須從事於人格之訓練特須許吾輩穉年之兒女本其自然之熱誠浸潤於四周之境况藉以養成之而佈置此四周之境况則吾輩所稍能爲力者耳 
　　夫以游戲爲學校敎授之方法在吾輩雖膜視其應用而注意於人格然兒童則確能應用言語之眞意此誠至堪駭異之效果也 
 
 
 

Page 2

 
 
時評 
一定（冷） 
　　今後南北相持之勢又有一端爲决　之終點者則一定與不一定是也 
　　主張一定行動一定表示之態度一定此一定之說也今之政府所以至有今日而引起國人之反對者種種不一定爲之也不一定則朝三而暮四言是而行非信用因以盡喪　義理置諸不顧於是國人對之茫無所措手足而今日不知明日之如何矣故一定者信用之所由生也信用者人心之所由歸也主張何以能一定簡單而確實行動何以能一定和衷而一致表示之態度何以能一定出誠心掬誠意無私無僞而不以權術弄人三者得而其志不貫澈者未之有也 
[命令]  
　　五月二十日大總統策令特任周自齊署理財政總長此令 
　　又令任命李思浩署理財政次長兼署鹽務署長稽覈總所總辦此令 
　　又令任命李國珍署理敎育次長此令 
　　又令署理四川巡按使黃國宣特别委任監督該省財政事務此令 
　　又令任命萬和寅兼代河東鹽運使此令 
　　又令史憲章錢金山趙錫福均授爲陸軍少將倪占魁趙廷恩高俊傑宋鴻恩均授爲陸軍步兵上校此令 
　　又令張傳煊王用中張時仁均給予三等文虎章此令 
　　又令趙惠謨給予五等嘉禾章此令 
　　又令財政總長兼鹽務署督辦孫寳琦呈請將鹽務署參事嚴璩叙列三等應照准此令 
　　又令財政部呈覈奬黑龍江省征收得力人員等語黑省駐哈鐵路交涉總局提調王建官稽徴得力洵屬可嘉應准給予五等金質單鶴章以示鼓勵此令 
　　又令陸軍部呈請將趙泰源授爲陸軍步兵中校劉堯庭甄廣文孫德明吳光樂馬金堂張懷瑜王元普王丕顯馬望援彭家煌授爲陸軍步兵少校徐陞廷黃占春梅殿臣李福功董富禮劉爕松授爲陸軍騎兵少校應照准此令 
　　又令陸軍部呈請將石𢔄余光泰帥超五蘇愼行授爲陸軍步兵少校應照准此令 
　　又令内務部呈准江西巡按使戚揚咨請任命李敬曾王潤生趙國麟李鍾毓試署江西省會警察廳警正王士煒試署江西省會警察廳技正應照准此令 
　　又令陸軍部呈准山海關副都統儒林咨請以書圖補協領年瑞補佐領應照准此令 
[專電]  
　　北京電前院令停止兌現外省多數反對近因美國借欵成立合算中國銀幣約得四千萬元政府决擬恢復金融原狀令中交兩行復行兌現現已籌備手續大約一星期内即人明令發表 
　　北京電曹梁分訪外交團歸偕周自齊蔡廷幹葉恭綽等入見元首係商海關路郵及外國銀行行使中交劵事 
　　北京電滬商會請向麥加利等行商借七十萬撥交通滬行應兌經付閣議決由外部與公使商辦 
　　北京電總商會分禀國院鹽署（一）請由該會出面向外國銀行借欵八百萬惟抵押品須示遵（一）請撥回鹽欵四五百萬以維金融 
　　北京電前電各省速就國民會議員選三人來京組臨時民議機關解决善後大計已多數覆到贊成 
　　北京電昨令倪嗣冲移駐蚌埠　　北京電儗派馬福祥帮辦甘省軍務 
　　北京電張鈁經人力保將釋放　　北京電内閣有重行改組說 
　　北京電孫寳琦張弧均請免職各給假一月故周李暫署 
　　北京電張盛武電請調回二十七師一部分以厚省防 
　　北京電施肇曾托病請開同成路曾辦漕運總辦差至隴海督辦事保張祖廉章祜分代批應就近醫治均毋庸議 
　　常德電芷江張孝濟與田鴻鈞帶苗兵數百赴乾城竪旗獨立張貼軍政分府並云係奉蔡總司令之命 
　　成都電陜西陸建章欲調馮玉祥一旅回陜陳宦不允 
　　太原電太原閻錫山與金永意見甚深閻調衛隊嚴守城北金調警備隊嚴守城南如臨大敵因之民心恐慌謠言四起 
[譯電]  
　　北京電交通部宣稱北京濟南之電報自十八日起不通（二十一日） 
　　北京電京陜電報不通政府三日未接該省報安電（二十一日） 
　　北京電據華字報載稱國務院以昨日公府特别會議之結果通告各省如須袁總統退位可以照行惟南北代表須擔保其個人之安寗及將來之待遇並須擇定相當之替人公府作此决議大約因湘魯蜀代表均反對留袁至召集國會時之故（二十一日）　　北京電北京商會籲請政府借外債以解金融困難（二十二日）以上德文電 
[東方通信社電（日本人組織）]  
　　東京電岑春煊氏大舉北伐之計畫係爲護國軍佔與馮段二氏對等之地位此爲當然之舉人甚注目（二十二日） 
　　北京電北京某外國公使館接到福州電云北京政府公布禁止中交銀行兌換之令閩省中國銀行停止兌現影響及於福建銀行該行自十七日以來有人紛紛提欵兌現該行若遭全部兌取則當地之財政必大恐慌北京政府倘有以武力制止之事巿場反恐搖動福建全省之財政遂益陷於困難云云（二十二日） 
　　北京電長沙電云湖南省之衡州向有不穩之報茲該軍民已於十九日宣言獨立翌二十日有廣西北伐軍約千人到衡當即入城該地獨立之際不逞之徒乘亂恣意掠奪在彼設肆之日本商及他商民均受被搶損害曩爲防備衡州方面出動之安武軍近因廣西之北伐軍已入湖南並衡州獨立之事全部悉集湘潭於二十日始漸次撤退（二十二日） 
　　東京電據北京内報云中國政府無謀禁止兌換之舉招内外人之憤懣一二有力之政治家主張斷然將此禁令撤消而梁士詒等之袁派則以爲非必要遂由財政會議國務院協議决仍不弛此禁（二十二日） 
　　漢口電漢口商民各團體特開聯合會議協議連日頻出炸彈騷擾事件議决警告王將軍厲行維持治安（二十二日） 
　　南京電北京日本使館前附駐武官町田少將昨日到寗即於午後四時往訪馮將軍交談約三時間定於今夜（廿二日）乘坐火車赴滬（二十二日） 
　　東京電俄國新任駐日大使庫盧卞司基氏今日入京巿民熱誠歡迎（二十二日） 
[戰電（英人路透電）]  
　　巴黎電今日下午公報云凡爾登惡戰仍在進行德軍續於夜間進攻摩爾化末其攻東坡者完全被敗其攻西坡者佔據法軍第一道防線戰壕一道伏村砲台砲戰甚爲活動勞蘭德軍以短兵接戰攻入戰壕一道即被逐出委棄死傷兵士者干人法飛機隊轟擊敵軍所駐各要點法軍轟擊某處德軍鐵路大堆棧火車皆急開離車站火勢甚熾法飛機四架與敵飛機三架戰於天空擊落其一另有一架降落其本軍陣線爲法軍排砲擊毁（二十一日） 
　　倫敦電公報局宣布美索波台米亞之戰情云萊克將軍報稱敵軍已棄比才薩及底格里河右岸前鋒陣地戈林巨將軍已奪獲杜桀拉砲壘敵軍仍固守左岸桑萊雅陣地俄馬隊若干冒險長行後加入戈林巨將軍部下（二十一日） 
　　倫敦電海洛將軍報稱英飛機昨日獲勝數次敵機二起火墜落於本軍陣線另一落英軍陣線英機一落敵軍陣線敵機一晨落英軍陣線未受損機中人均就擒昨夜敵軍在維爾桀西南小攻三次均敗退維米與魯斯間敵砲隊今日甚活動今日下午二時起敵軍以重砲猛轟沙歇南英軍戰壕英砲隊回擊之敵砲乃無聲（二十一日） 
　　倫敦電意軍嚴陣拒敵奥軍未能續進奥儲君親至戰地督師意國特里布那報云奥國由俄塞兩戰區移兵士一師團至意境助戰並謂第三等兵士開赴俄塞以實軍力彈藥則由德運來奥軍此次攻勢實含政治理由旣可緩和國内人民之騷亂且可先發制人以破意軍之攻勢伹意軍地勢優勝敵軍不足畏也（二十一日） 
　　開羅電公報云敵飛機兩架以炸彈十六枚擲於此間多落於阿刺伯人所住區内死平民兩人傷十三人傷兵五人（二十一日） 
　　彼得格勒電今日公報云德軍擬在伊魯克斯特境内及伊龍湖北面進攻受創而退陣線他處僅有砲戰高加索俄軍仍向摩蘇爾方面前進（二十一日） 
　　倫敦電紐約時報之倫敦訪員往晤哈定巨爵士詢問印度情勢哈謂印度王公人民甚爲忠貞學政兩界亦深明事理暫弭政見以免政府爲難且對於必要時之嚴厲規定亦不反對帝國立法院之印度議員屢有演說其責任之觀念溢於言外近數年來印度政治思想大爲發展政客以自治爲最大希望者今已漸知印度獨立之不可余望英國於歐戰後對於印度各省自治權利當可續予讓步（二十一日） 
　　倫敦電經蘇彝士河東航路兵險費刻已減至百分之八十西航路兵險費亦有跌落之勢 
（二十一日） 
　　倫敦電格林威池天文台上之大鐘爲英國全境時候之標凖者已於今晨二句鐘時移快一小時各處時計皆隨之更改（二十一日）　　彼得格勒電俄軍所佔之波斯薩基士鎭距土耳其邊界東六十英里烏爾米亞湖南八十英里乃小亞細亞陣線之俄軍與其後備隊交通之要點與軍略上極有關係 
（二十一日） 
[公電]  
　　黃克强致雲貴電雲南唐撫軍長並轉劉都督蔡李戴劉四總司令熊招討使程招撫使曁各司令各梯團長各長官鑒袁氏謀叛公等首揚義旗爲國討賊兵威所至羣兇震懾義聲傳播遐邇風從國猶有人友邦欽重神州再造懾在於茲惟袁尙負固養虎堪憂全賴毅力堅持貫澈主旨速除元　早奠　基使事機不至再誤與覊遲海外愧悚時深頃由美抵日自盡匹夫之責相助於萬一特　愚衷統希　鑒再前承　撫軍長賜兩函敬悉興前後致電函各二想均達覧　與 
　　又致廣西電廣西南寗陸都督并轉各總司令各司令各師旅團長各長官公鑒袁氏叛國公等崛起討賊西固滇黔東解粤紛義軍益振賊勢愈窮中外改觀成敗立判惟袁尙負固全賴猛厲進行從速驅除根據約法早奠邦基與覊遲海外憂悚時深頃由美抵東惟力盡匹夫之責　補助國事於萬一即希諒鑒黄興 
　　又致浙江電浙江吕都督並轉文欽伯吹喧初恭先伯恒諸公鈞鑒袁氏首亂諸公力持正義聲罪致討砥柱東南宣揚民意深謀藎畫無任欽馳惟賊仍負固隱患方長望諸公貫澈主張廓淸禍本依據約法鞏固國基興初抵東政情隔　望時有開示以策愚蒙微力所及倘於護國軍有所補助當竭誠以圖謹布悃忱尙希亮察興 
　　又致廣東電惠州陳總司令高州朱總司令並轉各軍長各支隊長公鑒兄等苦心經營竭力奮鬭軍威所至羣兇震懾極爲欽感但鞏固共和至非易事前途發展尙賴盡籌弟九號抵東冀盡匹夫之責補助進行一切希見敎爲幸黃興删　　山東護國軍電保定軍官學校淸河武昌兩預備學校全體同學均鑒山東膠濟路附近念餘州縣業經我軍佔領現招募新軍甚夥訓練乏人同學諸公務望速來周村指揮一切無任翹盻同學弟王錫三等三十六人同上 
　　附旅滬國會議員覆黃克强函遠辱華電深荷雅情捧誦之餘無任欣慰慨自國會遭阨憲政基礎一朝墜地神奸竊國竟至稱帝國人酷愛共和自必以死力爭滇南首義八表同風各本自覺之心羣趨欲適之途大同底定事非甚遠惟發揮民主精神倒袁乃其一事來日建設多端須賴國人羣策羣力各盡其長台端環遊新世界於彼邦文物政制多所考察尙望發抒所懷作社會之指導示政治之方針國家前途實利賴焉耑此敬覆順頌台祺旅滬國會議員同啓五月十八日寄 
要聞一 
[軍務院第一二號之布告]  
　　第一號北京黎大總統叚總長雲南貴陽南寗杭州都督府廣西行營瀘州松坎永州護國總司令部各省將軍巡按使護軍使鎭守使全國各團體各報館公鑒軍務院佈告第一號文如下本院設立旨趣業於護國軍軍政府第四號宣言略爲陳述猶慮國人有所誤解謹更竭誠昭告其一本院組織實因時勢之必要暫設此以濟法定機關之窮蓋獨立省分已有多數行軍籌餉不容無統一之計畫對袁對外不容無共通之方針聯合機關之設置實迫於事實上之要求各省軍民屢有倡組織臨時政府之說者同人等以爲政府之成立依法當由大總統任命經國會同意今兩者皆爲現在事實所未能辦到則政府自末由産出此次興師其大義在擁護國法政府若成於非法將何以責袁氏政府旣不能産出而時局解决又不知何日各省若無統一機關則主張或紛歧步驟或凌亂其將何以除暴克敵故暫設本院以筦軍政之樞其性質與政府之籌施凡百大政者自相逕庭且條例中規定俟國務院依法成立時本院立當撤廢此本院尊崇國法 
 
 
 

Page 3

 
 
不敢絲毫干犯之　意也其二本院非以現在已獨立之各省爲範圍而未獨立之各省立界限此次爲國討賊實全國民心理所同然獨立之遲速後先不遇地理上一種方便雖未獨立省分其敵愾之心早已與獨立省分一致故本院組織不採分部主政之形式惟就軍事上之職掌規定撫軍資格一省繼起獨立則增加撫軍員數但有聲應氣求之便絶無專欲妨賢之弊凡茲籌畫頗具苦心要之今日實爲遇變行權之時局同人等力求於國法不抵觸之範圍内暫設此機關以應事實上要求軍中便宜行事古有成規事苟利於國家敢辭專責爲此佈告大下咸使聞知軍務院眞 
　　第二號軍務院第二號佈告如下國會爲國家最高獨立機關之一國命所攸託也前大總統袁世凱久畜逆謀而首以非法停止國會職權致駸駸移國而莫之裁制法律解决之道旣窮我國民乃不得不訴諸政治手叚故有今次興師致討之舉天相中國大義日伸驅除獨夫計日可待惟數月以來在軍事擾攘中迫於時勢之要求各種設施往往不得不以便宜行事此雖出於事實上無可如何然爲道蓋不可以久夫法也者國家所恃以相維於不敝也軍民上下之舉動一一能以法自繩然後國命民生乃得所保障我國民所爲决志殱身以致討袁世凱者凡以一二年來之舉措皆戕賊國民之法律觀念而斵喪國家之元氣故此次舉義之眞精神一言蔽之曰擁護國法而已國會旣爲約法上最主要之機關且爲一切法律所從出若不早速圖規復則庶政將安所麗爲此通告各省國會議員諸君速籌備集會程序及地點俾一切問題得以解决各種法定機關得以成立大局幸其但有一義當附陳者國會之規復旣全出於擁護國法之精神則附逆及其他違法之議員不能復認其資格之存在其應如何審查别擇之處當廣徴輿論確定制裁俟有公程再行露布爲此佈告天下咸使聞知軍務院眞 
[梁任公覆馮將軍電約法中之繼任問題]  
　　南京馮將軍鑒　勘齊諸電均奉悉我公維持大局之苦心實深欽佩今日時局除項城退位外别無解决之方此已成天下公言至元首繼承問題經四都督等宣言黃陂依法繼任此舉根據法理及已成之事實本無絲毫疑議乃聞近有人倡議謂民國四年以後地位副總統名義亦當同歸消滅中國目前實無政府無法律之國不應援引約法謂副總統可以代行職權云云聞此不勝駭異查此次國民所以積憤於項城正以項城破壞約法約法者國民之生命也項城毁之國人爭之國人以愛護約法故不惜摩頂踵以爲之殉項城雖自犯於約法而約法未嘗因此而損其毫末也項城所以失去總統資格全因其犯約法上之謀叛罪並非約法消滅總統名義消滅而彼之資格隨而消滅也約法旣巋然存在副總統名義誰得而消滅之項城因犯罪缺位黃陂當然繼任此與美國前總統麥堅尼遇害缺任副總統盧斯福當然繼任事同一律何議可疑况四省旣已宣言於前决不能反汗於後若退位繼任兩問題相持不决則恐和平克復永無其期我公數月來委曲調護之苦心豈不盡歸水泡望公念外患之易乘察輿情之難拂毅然主持爲國家挽此浩劫幸甚幸甚段芝老處曾電瀝述乞公更爲道鄙懷啓超叩文 
[渝人亟盼成都獨立]  
　　文滙報五月十日重慶通訊云此間軍事當道與商會及領袖紳士　集議組織一地方會逐日會議一次雖除聚會外尙無表見然民間疑慮因以較滅謠諑亦較少重慶亟盼成都獨立之消息但不知成都獨立後曹錕將有何種行動故又深爲焦慮曹之爲人不可思議舉動秘密從未出現於公共之地是否忠於袁氏抑抱騎墻之意無人知之無人不願知之商人有離城他往者且有許多人移其寶貴之物至可望無險之處或託外人代爲照料七日成都陳將軍派代表張司令至此與曹錕商榷各事吾人深望其能有和平辦法也雨水太多農人頗以爲慮小麥收成恐有損碍伹田地可耕者較昔爲多將來稻田可望豐收　　又十七日宜昌通訊云入川兵士皆已過境僅留若干在此以備防護地方數日前蜀兵若干抵此人民頓爲驚恐謠言四作實則此項兵士乃爲護解軍火入川而來也 
[福建民黨之潛動力（福州通信）]  
　　福建自劉總長蒞閩以來省城及厦埠嚴密布置固已無隙可乘而詔安雲霄各方面又有新來之北軍數千人屯紥該處固自謂無慮粤軍之侵入矣但禍常生於所忽而患常出於所不虞閩江上游各邑及下游之興泉等處似非關係重要乃今日民黨竟藉爲策源地山鳴谷應風起雲合大有山雨欲來風滿樓之勢土匪又乘機四出刦掠黨人復資以餉械官軍遂疲於奔命矣爰撮其大要如下 
　　（一）尤溪該邑爲上下游往來之孔道曩時安溪德化各匪竄入永安沙縣者皆假道於此該處崇山峻嶺中有小徑紆廻曲折爲人跡罕到之區而悍匪出沒其中往來飄忽官軍雖紥在城内而匪之行動自如近有一部份之黨人潛赴該處代之運籌購械各匪聞風踵至人數約以千計而附近各邑暗通消息星星之火實有燎原之憂日前官軍進討又未得勢而黨人秣馬厲兵方興未艾此官場所引爲隱憂者也 
　　（二）古田該邑人民夙稱蠻野近年因抗納新捐時有聚衆抗官之舉日來因反對公賣屠宰各稅又焚燬保衛團長之屋地方長官不善勸導解散竟請派兵剿辦於是官民釁隙愈深民黨乘機附入其中遂明揚旗幟以與官軍相抗官軍又不獲勝仗　是民氣益盛儼成勍敝該地舉水口相距僅數十里再進一步即可扼上游各邑之咽喉且進窺省垣亦一葦可航也近日省垣復派重兵馳往决戰未知能獲效果否也 
　　（三）仙遊德化仙遊舉莆田接壤地稍深僻而莆邑黃濓之餘黨竄入其其中已非旦夕德化則蘇億之餘黨也自民國二年至今久未削平近有陳宗儀者乃黃之舊部　與蘇亦常聯絡以仙邑爲窟穴而與大田德化之餘黨潛通聲氣舊年曾被官軍小挫一次近乃氣勢復盛日前曾與官軍接戰於劍嶺官軍竟不能敵莆邑巡防營長江濤閩將中之佼佼也聞信急率所部扼守古賴黃花一帶日内尙未交鋒但查該黨近日舉動頗稱文明所至未嘗刦掠僅令人民供給飯菜而已某日暫借某小學校小憇一宵去後通函道歉措詞亦頗嫻雅頗有民軍之氣味則削平殊非易易矣 
[西報有取消停兌令消息]  
　　京津泰晤士報十九日北京通訊云停付現金令將不能繼續存在漢口已以現銀贖回鈔票他處數日内亦將仿行大約下星期一二此令可望撤銷商務當可照常在中國之最大某洋行刻已收用中交鈔票不折不扣鐵路向來車價運費僅收中交鈔票今奉上命兼收現洋商界聞停兌令行將取銷之消息大爲欣慰商務漸有復其舊軌之象閣議以肅政廳與平政院皆與民國法律牴觸應皆裁撤日内當見命令聞南方不注意南京會議仍積極進行組織臨時國會以固臨時政府之基礎俾政事易所措施又南方來電謂臨時政府承認前國會議員繼續有效而議員約二百七十人已表示贊助南方之志願聞政界云十八日外國銀行團會議中國財政大局代表中交銀行之梁士詒周自齊亦列席當會議時中代表稱若外人銀行能予若干之助力則中國自能挽回現狀云結果若何未能探悉太約已有切實辦法矣 
[南京會議之目的]  
　　字林報十八日北京通訊略謂南京會議未必可特遣派代表之各省名爲忠於中央實則不然四川抱鮮明獨立之態度表同情於蔡鍔湖南亦傾向仇袁之方面湯鄉銘雖維持地方秩序但留袁在位之計畫當非湯所贊成他省態度亦幾噯昧不明若謂十七省代表皆將服從湯張倪三人之謀則恐離事實尙遠也讓步言之即使十七省一致屈從馮議然南方亦必不贊成蓋南京會議已早爲南方所否認矣南方爭論之點與馮氏不同以爲袁氏破壞憲法不止一端帝制自爲　爲袁氏破壞憲法之最後一舉袁旣違法接受帝位則其總統之地位當然喪失依據憲法總統一職當以副總統繼之此南方之言也馮氏則别有見解主張召集國會另舉總統在手續未畢之前暫以袁氏爲總統不問其從前過失但南方以馮氏之議不適事理不遵憲法徒欲以個人見解强令國人服從軍人專橫其禍不可不防故不表示同意使馮氏召集此會之宗旨果欲沿南方起義之目的而解决時局則南方未嘗不可樂從惟在南方觀之馮氏此舉殆含有下述兩目的之一（一）馮氏抛棄憲法反對黎元洪之爲臨時大總統蓋恐黎氏就位後與馮氏代表爲總統之機會有礙也（二）馮氏反對黎元洪蓋爲留袁起見也今南方所要求者在於袁氏退位與國民自由選舉新總統兩事故馮氏在南京必須攺變其主張否則南方不與之賡同調也 
[南京大會議之三日情形]  
　　南京代表大會已於十八日開始正式會議第一條總統去留問題前日（二十日）會議表决總統暫不退位各節已略紀昨報茲將連日會議情形探誌如左 
　　十八日會議雖有一二邊省之代表未到然亦已有電委此間軍界要人代表與會者（甘肅委江寗鎭守使王廷槙）陜西旣無復電祗四川代表張聯棻張軫援二人未到且聞此二人在川實未首途故馮將軍卽召齊各代表於是日正式會議代表列席者二十三人旁聽席十餘人計爲蔣雁行饒懷文曹豫謙師景雲朱琛甫楊春普等二句鐘開會因關防極嚴詳情不易剌探略聞此次會議馮將軍前通電祇有八條現經各省參加列入議案者已有二十四條第一條即爲總統去留問題是日即討論此條當時表示主張退位者略佔多數馮將軍以此條關係重大未可冒昧表决遂宣告散會明日續議（當日馮將軍即有電致段内閣云各省代表多主消極未便駁議亦未敢表决應請中央作正當之判斷云云） 
　　十九日會議倪嗣冲已於十八日晚親率衛隊三營來寗駐節安武軍第一路統部各界咸甚驚訝是日倪列席會議首先發言主張總統退位不可操之過急宜暫時留任徐圖補救山東代表孫家林略有抗議然昨日贊成退位者今日忽已變作仗馬寒蟬不發一言末後卒以主留位者佔多數仍未表决遂散會 
　　二十日爲會議之第三日仍接續討論第一條總統去留問題討論終結遂宣告付表决主不退位者得多數全場循例鼓掌遂宣告散會明日續議其餘二十三條 
　　聞連日開會第一日發言最多理由最充足者山東代表孫家林山西代表崔廷獻湖南代表陳裔時第二日發言最多者倪嗣冲萬繩栻葉濟第三日發言最多者倪嗣冲齊耀琳張恕雖各主張不同然言論亦有痛快淋漓者亦有曲折圓滑者惟議决之結果將來能否生何效力尙屬一疑問也 
[南京快信]  
　　昨日（二十一）星期仍開會議係討論議案中之第二三四條 
　　連日各省代表均以密電往返請示各該省將軍巡按使 
　　倪嗣冲前日來寗帶衛隊三營現已分佈各處省城軍隊滿佈人民咸抱隱憂 
　　馮倪一再電促張勳來寗張復電防務吃緊萬難抽身親與會議 
　　駐北京之禁衛軍馬隊一團日昨已開㧞抵寗 
　　聞馮將軍昨接内閣密電一道大旨係聲明對於袁總統當今地位暫取維護主義至關於解决南北大局則純粹主持和平决不贊成作戰倘雙方不諒支持苦心或橫生阻力惟有引退不願見此自斃之危局云云 
　　政府昨電軍民兩使速派國民議會議員四人赴京組織國民特别會議 
　　傳聞南京將設議和分處徐樹錚充議和分處長 
　　徐樹錚前日又出京抵徐州聞日内即將來寗 
　　張勳聞阮忠樞在京病發甚劇已派親信中醫某赴京診視 
　　中央欠發張勳四月份之軍餉聞已補發中交兩銀行紙幣 
　　淮揚鎭守使缺已改爲淸淮鎭守使現聞馮將軍擬添設瓜揚鎭守使缺駐揚旅長張錦湖有望 
　　財部參事賈士毅昨已赴滬 
[美國借欵之内幕（侣樵通信）合同已簽字矣]  
　　近數日來政府對於美國借欵往返協商甚形忙碌茲經詳細調查該項借欵合同已於昨日下午九時雙方簽字額數仍爲美金二千萬元惟抵押品一項初次草約爲全國礦稅嗣因某要人極力反對乃改用京漢鐵路因前月間政府向某國磋商借欵時曾提出京漢鐵路爲抵押品美人深恐某國勢力伸張及於中國本部乃乘其借欵未成時翻然變計願舍礦稅而取鐵路此外並有附屬條約一件共十六條規定此後中國修築鐵路皆由美人包工云云茲將其經過之内幕揭出以告國人　　（一）經過情形美國借欵舉國喧傳交過百萬已成事實近日又有續交七百萬之說然尙未敢遽謂確實至關於借欵之一切内幕則舉世鮮有知之者亦一至可憾之事也今從各方面細探聽知此次借欵協商已經數月初因南中民黨表示反對故交過百萬之後即行停頓至於正式條約並未成立關於抵押品及償還期亦未經議定蓋債權者於交過百萬停頓進行原有此次借欵如不成立即改作短期借欵並不索何等抵押品之宣言也今則舊事重提兩方面磋商條件希冀正式契約早日成立進行極速因中政府方面旣需欵孔殷而在美國方面亦恐某國借欵成立致前功盡棄也 
　　（二）契約内容借欵合同現在草擬兩方已磋商數次以全國礦稅爲抵押品額數美金二千萬元此外尙有附屬條約 
　　（三）附屬條約於借欵正式合同外尙有合同一件係附屬此次借欵合同者共十六條訂明此後中國修造鐵路皆由美商包工並聲明此項合同與借欵合同同時成立 
　　（四）主持人物此次借欵係由周自齊梁士詒二人所主持因周前在農商總長任時其部下有安德生者美人也居中國久明於國情而又與美國資本家相接近此次借欵之由來實由彼介紹之自齊初猶不敢自主商之梁梁大悅遂公同主持若財政當局則始終未嘗預聞一字也安德生對於此事雙方奔走已歷數月極端希望成立其附屬於安氏司奔足之役者中外復各有數人並聞梁周之間初極融洽近聞梁氏有一二專擅之處周頗懷不能平因此小有意見云 
　　（五）辦事地點條約之草擬及協商或在西城甘石橋梁士詒私宅或在東城裕中洋行近數月間極爲忙碌並聞裕中洋行亦爲居間人之一大約草約一定即可交欵七八百萬外間揣測非無由也又據一說七百萬元確已於前日交到矣 
　　吾記此事旣畢不覺心爲之震手爲之顫淚欲奪眶而出矣若輩視國家借欵爲一己取利最良之法雖斵喪國脈牲犧舉國人民之性命亦所不顧旣以全國鑛稅爲抵押則將來稽核吾礦政者必繼起而要求矣全國鐵路爲彼包工則吾國將來築路人才與材料悉無所用矣借欵條約之嚴酷前此所未嘗有也嗚呼國人知之否耶 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[南京會議與退位關係]  
　　中央要電項城退位之說早已喧傳而忽起忽落一時不知確否最近項城有電致馮國璋張勳倪嗣冲等表示願早退讓之意茲將原電錄下南京馮上將軍徐州張上將軍蚌埠倪將軍華密予自隱田園無心問世不幸辛亥變作强與諸君子出任國事不避艱險而心長識短叢脞横生自滇事發難遠近騷動旣無洞察之明又乏應變之策夙夜慚怍早存退志迭與政要諸人密籌善後辦法僉謂對内對外關係極重稍有不愼危亡隨之近日唐繼堯劉顯世陸榮廷龍濟光等以退位爲要求陳宦亦相勸以休息均之實獲我心予德薄能鮮自感困苦亟盼遂我初服之願决無貪戀權位之意然苟不妥籌善後而撒手即去聽國危亡固非我救國之本願尤覺無以對國民目下最要在研考善後之道一有妥善辦法立可解决該上將軍等現約同各省代表就近齊集討論大計無任忻慰時局危迫内外險惡相逼而來望將善後辦法切實研求速定方針隨時與政府會商妥定各員責任使國家得以安全不致立見傾覆幸盼曷極大總統 
　　外人疑問南京此次各省代表會議爲中外人所注目昨有某公使館中人向政府某要人提出種種疑點請求答覆探聞其疑點如下一有謂南京此次會議爲擁護袁總統之機關此說確否二此次會議所表决之案能否發生效力三各代表對於表决之案能否視爲公允四表决案將來實行是否不生阻礙 
　　京兆密意昨日京兆尹王志襄特委警備隊副司令高紹陳爲代表赴南京以待開會該司令即於十八號下午偕同科員梅英乘津浦通車前往臨行時京兆尹親授以密意聞大致不外推戴袁氏留位也 
　　各方逼請江寗會議閉會後倘項城必須退位關於繼任之人現雖未知歸於誰氏而外間所傳說者馮將軍主張根據東電不認副總統承繼爲合事實南軍則仍主張承黎爲正式總統茲據政界人云目下政府對此極爲注意前日曾開秘密會議一次有藉此機會行其某項計策之說惟據别一消息今次江寗大會如無何項阻力發生退位問題總易解决而當此時期各方逼請項城速行退位者仍接連不斷十九日項城在純一齋語諸侍云余志决不願再戀此無趣政權然現在倘有出首承認作余保證者余即宣告退職否則此際碍難承認 
[段内閣之辭職消息]  
　　段國務卿日前曾請假三日其内容外間鮮有知者茲得某方面消息段内閣請假之原因一爲組織新内閣成立兼旬職權尙有未明之點前途之進行困難殊多終難有益國家二爲南京會議不日解决大計無論如何取决現内閣亦須更動是以擬先請假三爲　居國務主席凡有政事均爲待理而實權不固施行殊難並因最近某項已施行之政策實非叚所贊同代人受謗枉擔惡名决不顧再負内閣之責任是以先行請假以作引退之預步然此數日來段氏仍尙奔波於公府國務院及徐菊人寓邸密開會議絶無卸責之意昨並宣言予旣受重托與國人之責望凡有可以盡力之處自無不設法盡力其意思間似尙一往無前聞因叚君目下仍籌有秘密手續數項如籌畫無效則不得不出於辭職矣 
[不兌換政策與停兌影響]  
　　段内閣於十九日召開財政委員會討論統籌財政維持金融各要政段國務卿同稅務督辦梁士詒曁各特派員王式通等均於上午九時蒞會開議兩小時餘始行畢議據聞所議大致係擬另發行一種不兌換劵其發行額以中交兩銀行現發行之兌換劵之半數爲標準發行法係依據現議酌量兌現之法以暫定其數假令十元紙幣一張准兌五元現洋其餘五元即找予不兌現之紙幣其不兌換之紙幣票面上亦須標明限期准其兌現以維信用並另有恢復舊狀之議但須待某國新借欵成立方能實行 
　　自政府施行停止中交兩銀行兌現以來各省長官及紳商各界致電中央反對者紛至沓來現聞督理安徽軍務定武將軍張少軒昨（十九日）致政府密電一道詳述停止兌現之利害並以大局正値岌岌之時人心惶惶之秋維持尙恐無效何能再用自殺政策以騙人若非從速取消前令恐不久必發生驚天動地之奇禍務望速頒明令撤消前發院令以免自促其亡等語又聞山東江蘇安徽山西奉天河南江西湖北等十五省中交分行相繼電達中央反對院令刻下仍照常兌現故近日袁項城與段合肥頗有躊躇之狀又英文京報云各省中交銀行因軍民長官大半反對停兌之故彷彿個個宣布獨立因之各地匯兌不通茲聞天津北京間自昨日起亦已不通匯兌照此情形對於前敵各軍餉實在無法接濟以有錢無從送去也因之陸海軍部掌理軍需之人對此甚爲焦急云 
[昌黎車站不收交通紙幣]  
　　中交停兌令發表後各地雖紛紛反對而都門以内因爲勢迫中交紙幣固暢行無阻然旅行者出都門一步即枝節橫生難於應用如丁義華氏近日以會務由京至昌黎一往返間於車站買票即受此院令之影響不小頃由丁氏自述此事原委之文發表略云前兩禮拜余到滙豐銀行取欵該行所付者均係河南交通鈔票當時問其是否各處通用該行執事人答云一律通行余取回後在京中各處果然暢行無阻本月十五號余由京往昌黎開萬國改良分會演說會余即備匯豐所取交通票二十元作往來車資是日早八點到東站購票極無留難直達昌黎於禮拜三束裝回京到昌黎車站取出十元交通紙幣據賣票者云此票不用余頗爲詫異禮拜一則由北東來即用此票彼又云禮拜一上午十點半得電報除北京天津兩處鈔票外其餘一槪不用余云此票是交通銀行所發雖有院令暫時不兌現然購物等等一律通行兩旣不肯賣與車票然不能不送余到北京余無法祗得無票上車收票者來余仍付伊十元交通票收票者云此票可以用須得加倍余云爾須明白原委並非我不願買票上車因爾昌黎站不肯賣彼云到唐山再說到時車站仍不收此票到天津站亦不收此事實爲中國奇怪之特色院令内載如有官商軍民人等不收該兩行紙幣或授受者自行低減折扣等情應隨時嚴行究辦依照國幣條例第九條辦理云云不料頭一個違背政府命令卽係政府交通部所辦國家鐵路各站局余心内極爲納悶中國政府辦事各不相謀段祺瑞頒發院令不過二三日交通部通電各處不收交通紙幣昨天用今天可以不用今天用明日忽然不用誤國病民莫此爲甚交通云乎哉車到豐台忽來一個京奉鐵路豐台所長英國人湯姆氏布恩云爾何不買票余云極願買票因各站不承認本國鈔票亦是無法說時將原紙幣交伊伊亦不收並云若無别項紙幣可將物件抵押余云用中國政府所發紙幣坐中國政府所造火車不願以我物件擔保中國政府所發鈔票該英人云爾旣無票即行下車余又云旣是交通鐵路我給交通紙幣不能不由我到北京該英人又云爾敢不聽我命令乎當即招呼站台巡警勢將强迫下車余答爾旣如此野蠻不講公理則此事非爾我兩人之交涉是成一外交萬國問題中國國務卿旣令人通用爾敢違背院令尤敢如此蠻橫不守法理總之爾旣不收中國紙幣不敢不送我到北京余說畢之後因該路旣講强權不能理喻余默坐聽之該英人虎頭蛇尾亦無可如何最後彼要求換名訖因余一人快車躭延二十分鐘開車後收票中國人對余云原票可以照收要求先生到京後不必與政府根究此事余云爾等旣合公理亦何必丢爾中國臉面到前門已九點餘鐘矣此事總算已經過去在余以此等小事本可不校惟關係法理不能不保護去年靑島之役日本在山東發行軍用票余極端反對大起衝突無非欲保守中國主權也此次爭用交通鈔票亦保守中國主權也惟近來中國政府措施極形　倒如果交通票已失效力不妨直截痛快作爲廢紙以免旅行者增種種之障碍斷不可禮拜一在車站可以通用禮拜三在車站即不能用萬國之中實爲中國所獨見在段氏爲保全中國大局起見故有暫停兌現之令然而在此禁止期内應當設法保守紙幣信用即電令全國無論捐稅糧賦火車郵費一律通用雖不兌現即與兌現無異方爲正辦可惜各劃界限自爲風氣不恤以人民爲牛馬甚至令外人帮同强迫此次鄙人適逢其會若中國人則被國家鐵路如狼似虎之横蠻拏了國家鈔票搭坐國家鐵路亦必受國家凌辱矣可不哀哉前數年中國巿面上所見者無非外國銀行鈔票近來中交兩銀行紙幣信用極大其發達已與外人銀行平等他位余滿望中國將來可以不必用外人紙幣未始非收回金融主權之好消息不料忽然無故紛擾並非外人攘我權利此是中國自甘放棄權利與人何尤惜乎中國政府將信用二字太學視爲毋足重輕也 
[川魯戰局之危機]  
　　北軍總司令虎威將軍曹錕氏前有電致京請政府調回其所統率之軍隊政府以時局尙未解决未准其請種種祥　迭誌前報茲聞政府昨又接曹虎威自重慶來電内稱陳二庵實行獨立後曾數次派員來說欲令附從南軍以免戰禍從則有辜負政府倚任不從則四面楚歌進退兩難請卽議定辦法電示遵行等語聞已將原電交國務院議覆又據軍界消息川軍第一師長周駿與中央斷絶電信已將匝月其態度如何於斯可見惟北軍第八師師長李長泰自督軍入蜀後即與周師長不睦近來周氏忽有聯絡南軍夾攻李軍之耗聞李師長昨已致電中央告急並請速示方針以免全軍困於蜀道 
　　北京政府對於山東濰縣開城之議極端主持不可日前電致靳將軍雲鵬及張樹元師長傳諭濰縣萬不可引讓於革軍須以武力鎭壓省内革黨并同時爲援助山東軍力起見决定撥派現駐南苑第十二師之步隊一團及新招之兵卒約一千二百名復有砲隊一連馬隊一連前往山東業由十九日起開始運兵預定至二十一日全部兵士可齊集山東由斯種形勢測之山東省内之軍事不日又將開始激戰矣 
[調和聲中之魯省消息]  
　　調停之進行省垣紳商學界聯合會自發始以來即擬處第三者地位調停於將軍黨人之間前已舉定代表因種種原因未果成行前晚又生戰事靳將軍不忍以武力解决致地方穈爛故目前調停之議又復活雙方已各派員磋商聞所提條件尙不爲難大可希望和平將軍於日内擬再委正式代表以昭愼重另一消息云紳商各界昨改推代表與護國軍方面接續調停一事聞周村代表張鷺泉昨晚到濟即與此間代表張公制等在商埠接洽雙方意見尙無甚參差張君晤後卽晉謁軍署靳將軍旣以地方治安爲前提此際亦斷無堅執留難之意張君復往謁該代表除聲明將軍意見外並約定雙方暫時停戰靜候調停吳作洲定於昨日至濟與軍署派出代表覿面談判由張公制等居間評斷大約不難達到圖滿之目的護國軍方面雖尙有提出正式之條件第聞其意思不過須東省正式宣布獨立及承認其編練軍隊一師團云 
　　軍隊之派遣政府因目下革命黨人在山左各處甚形活動省城一隅尤爲岌岌可危風鶴草木一夕數驚近且屢屢發生暴動山東爲直隸咽喉扼要之區　係非淺故將駐屯南苑之第十二師混成一旅派撥來東以資鎭攝聞前隊業已到東旅長爲吳某現亦由京啓節矣另一說則云軍署以近來黨軍四起防不勝防原有軍隊有顧此失彼之虞日前曾急電政府請派軍助防復電准派混成旅一旅來東日内可到該旅在東有年於地方情勢甚爲熟悉其旅長爲岳某昨已派人來濟籌備駐紥各事宜二涗未知孰是 
　　濟垣之雜聞本月十一日夜二鐘商埠警士隋雨亭在德華銀行門首站崗之際突被黨軍擊斃一節業誌報宫廳長以該警守職遇難情殊可憫已詳明巡按使賞給卹銀一千元以示體卹濟南衛戌司令兼鎭守使馬子貞以城廂内外商民人等因地面不靜紛請設立保安會按戶攤派人丁終夜梭巡辦法誠多可採惟設會區域均懸掛白旗巡丁於夜問亦携帶白旗恐人民誤會互相警擾有保安宗旨昨飭令各保安會將懸掛及携帶各白旗一律取締由司令部頒發執照六百張於警察廳轉發各區署一體具領如有匪警即携此執照出救以便稽查 
[長沙戰事之詳情]  
　　長沙郭人漳所帶礦隊與官軍激戰情形曾略見報端茲據鄂中消息湘商楚湘一銀號接得直接信音述叙較詳照錄如下十三日下午礦紳郭人漳由洙洲率兵（保礦隊）五營來省與長沙革軍五六百人聯合先派代表請湯薌銘將軍宣布獨立湯拒絶不納傍晚革軍撲城以大砲向軍署射擊城内北軍亦卽拒戰相與猛擊異常激烈抵戰一夜至十四日早六時某某兩領事出爲干涉以省垣商業浩大外人生命財産所在未可久作戰場商同兩面於十句鐘一齊停戰再有事故須離城四十里劃定區域聽其戰鬭是役也革軍傷亡約三百餘北軍亦傷亡數十比夜鎗林彈雨中傷斃居民計三十餘人當有匪盜乘間搶刦商店十餘戶關城二日刻下革軍已散湯將軍已急調駐岳倪軍入省增防 
[湖南寳慶北軍退却之電告]  
　　六日桂軍通電云勛支電諒達鈞鑒前電去後旋接偵探員黃鐵山唐熙平賴俊等至武岡迭報駐武岡北兵確於江日由船運子彈下寳准備退却等情團長即於支日派萬營長定楠蔡營長振雲各率所部進駐安心現附近羅連長寅貴率所部進駐峽山口逼近武岡數十里以窺北兵態度且冀促之速退歌日又接該偵探等報武岡北兵知我軍進逼已悉數向寳慶潰退該縣高知事亦隨北兵劉旅長混迹逃遁地方秩序凌亂人民鵠候我軍有若雲霓等情參以各旅報告亦屬相符團長當日飛飭萬營長蔡連長督率各連相機入兵以維地方秩序羅連長仍駐原處以堵寳慶之來路並於泰甯之間增兵扼紥以防不虞團長擬於麻日酌帶精銳偕巽司令澤黃親赴武岡整頓一切新寗方面則由馮連長秉連主職團步炮各團協守前方狀况若何俟抵武後再行電詳查武岡北兵旣遁洪江三敵無援勢必動搖已飛函通告王　兩軍由靖州乘機進攻洪江當易得手至寳慶之敵亦難久拒衡縣之敵雖聲稱大舉圖攻永州想係虚張聲勢以謀私退無論如何團長仍飭各營連加意固守以仰副都督卅電之命令專候都督節臨指示機宜再行進取除另呈林總司令并通告貴團長外謹此稟聞團長陳坤培詳叩麻印 
[湖北不靖之消息]  
　　漢口之炸彈漢口日本租界懷安里漢口民報館附近於十八日上午十一點鐘時忽聞霹靂一聲發自某居戶室中其聲甚厲日本警察當即馳往查看見一男子已炸斃於地血肉模糊狀殊可慘又一婦人受傷倒地已不能言當舁往醫院救治查其情形該男子似係民黨因搬弄炸彈失手堕地以致暴發乃此案正在閧傳問而是夜十時又有人在後花樓警察廳對門酒樓上向該廳抛擲炸彈一枚於街心炸裂炸斃擺攤之小孩一名傷路人三名當經警察在該酒樓中拿獲二人均不認爲擲彈之犯現警廳已令該酒樓停止營業所有武漢各官署局所前之茶酒樓聞均將勒令停閉改營他業 
　　南湖之機關省垣南湖駐軍衆多營房林立前日將軍署密探於沿巡司河前武建營房外又破獲機關一所搜出炸彈數十枚捕得黨人八名當即解入城内送軍法處審訊聞該黨係謀攻擊某北軍營者現正在研訊中 
　　皂巿之黨人襄河一帶黨人此仆彼起軍隊疲於奔命昨聞天門縣與潛江交界之皂巿鎭又有大股黨人聚集全鎭商民閉巿經駐紥仙桃鎭鄂軍第一旅長朱兆熊派隊馳往攻剿該黨竭力抗拒後見衆寡不敵乃向天沔漢潛各縣逃竄昨朱旅長已將拿獲之黨人五名解省訊辦矣 
[川省各縣獨立記] [  成都通信]  
　　四川大竹縣警備隊於四月三十號午後三鐘宣佈獨立探其發生之原因係由知事聞軍事會議解散該隊飭令繳機械致激此變惟巿面安謐如恆絲毫不紊獨立之後鄰封各縣莫不驚惶失措呈有不穩之象渠縣知事已飛告將軍請示辦法一面由知事召集各法團會議並協同淸鄉陸軍許營長盡力維持現狀想無他虞惟四鄉土匪萬分猖獗警報無　日而一夜刧掠十餘家已視爲恒事焉 
　　安岳縣新任沈知事於一號接任次日該縣警備隊隊長及縣紳謝其蔡某即率領警備隊圍攻衙署迫令知事將印交出並至徴收局撥銀五千隨即宣告獨立派遣隊伍至各鄉招安城中並無搶掠等事人民亦未十分驚惶惟城門不時關閉爾 
　　鄰水民黨鄭啓和湯子沐之隊伍聯成一氣侵入廣安於前月二十六號分兩路攻城不料知事已預作凖備當其往撲時剛抵城門城上鎗砲齊施正相持間而第二混成旅許營長援軍又至從外夾擊民黨乃退駐於竹廣交界之桂花場石門砍一帶後又率衆二千餘人直抵縣城警隊作爲内應即將城池佔領聞知事譚奎翰現已逃至墊江該縣遂宣告獨立 
　　平武靑川分縣地方昨又有黨人千餘名突攻該縣該縣團練係新近創辦加以衆寡不敵無 
 
 
 

Page 7

 
 
可奈何後由分知事令縣役出與黨人調停未將全城擾亂即行退去分知事並未離署現正從事善後 
　　大邑縣屬之唐場近有民軍隊伍駐紥於環場附近地方人數約有一營左右頗有紀律鎗械亦多其首領聞係廖甫臣上年新津變亂之際李領陸軍舉事爲討袁軍之最早者失敗後逃亡現在該處起事其舊日之同志正紛紛復行聚集云 
[吉林之金融問題]  
　　吉林中國交通兩銀行奉國務院電令暫行停止兌現後卽於十五日縣牌布告停止辦公由是謠諑四起錢法大受影響茲將維持各情形分誌如下 
　　中交兩銀行行長日前同赴省公署反覆討議僉以吉省去年五糓　收百物昻貴錢法之毛荒頼有現洋流通何可遽爾遇抑遂議定該兩行仍行照舊辦理俟由郭巡按會同將軍電爭中央得覆後再行酌辦故該兩銀行均於日昨土午十時開行照常辦公遇有持票換現者仍隨時兌付 
　　公署接到院令後軍界亦迭次會議以爲洋票如不付現信用頓失必致無人行使軍界餉糈全以小洋票爲生活遂各要求該管長官轉請將軍電請中央變通辦理省垣各商界更形焦急日前在商會討議並無結果昨又有某商各執事邀集商界首領訂期會議中交兩銀行會議結果則以兌換期間暫行變通改爲每日十時起至二點止其門首加派崗警二名凡至行兌現者須按次漸進不得參差 
[直隸金融狀况]  
　　直隷紳商臨時金融維持會已舉定職員曾誌昨報茲悉該會定 
於二十日開成立大會因商務總會地址不敷所用已假北門内朱宅辦公 
　　天津商務總會於十九日下午二鐘召集各行商董事開會勸導集資維持金融機關到會者一百餘人綢緞洋布行認籌十五萬元錢行認籌十萬元該行人數尙未到齊擬再召集全體多爲籌措其餘各行商各允自行召集各行會議俟辦有端倪再行具覆當場有會員提議謂直隷鉅本公司甚多擬將各該公司總理定期召集以資勸募 
　　直隷紳商臨時金融維持會擬定臨時試辦辦法三條已經公同議决呈請巡按使核准批示並飭行警務處財政廳通飭全省縣知事保護并布告各商民一體遵照其辦法如下（一）本會自二十日成立起至二十四日此五日内先收中交兩銀行一元鈔票持票人來會者無論若干即兌現欵以五元爲度餘票加蓋本會戳記仍交持票人在全省巿面往來紳商一體通用以資保證（二）由二十五日起至二十九日此五日内續收中交兩銀行五元鈔票持票人來會者無論若干即兌現欵以五元爲度除票辦法與上條同（三）由三十號起至六月三號此五日内再收中交兩銀行十元鈔票持票人來會者無論若干即兌現欵以十元爲度餘票辦法同上 
地方通信 
[松江]  
　　敎會團體乘車過松本日黎明時有專車自東而西一時汽笛嗚嗚居民皆疑載軍赴防鄉人睦起遙望見車中滿坐黃色制服之人於是載軍之說更盛其實所載者係敎會中人結合團體由滬紳朱志堯專主持在徐家滙出發乘車過松再登舟用小火輪拖帶往佘山　禮也 
　　中校承領學欵之難省立第三中校承領學欵頗形困難去冬因領欵未到在建築校舍費内支墊聞本届應領之欵又因省庫支絀未有着落致楊校長非常爲難云 
[蘇州]  
　　紙幣兌現近狀中國交通爾銀行日前奉令停兌經馮將軍齊巡按使極力維持照常兌現各情已迭記前報茲悉吳縣知事孫錫褀昨奉馮將軍齊巡按使會電派委爲該二銀行監視員飭令逐日到行監視將該二行每日出入各項欵目及營業狀况逐晚電報軍巡二府查核孫知事已遵照辦理矣吳縣知事署接齊使電開交通銀行票面注明上海字樣或江蘇字樣者暫緩兌現另定辦法此外注明浦口揚州無錫徐州等字樣者一槪通兌仰即速轉商會曁交通行知照蘇州交通銀行亦即發出通告云本行隸屬無錫專兌無錫本票前已登報聲明現爲維持金融起見已與浦口揚州等行議定無錫本票在浦口揚州鎭江淸江浦口等處本分行一律兌現浦揚兩處本行鈔票在錫蘇兩處本行亦如數兌現以期便利特此聲明云云聞徐州一處交通鈔票發出數目至今尙未調查得實數故徐州之票尙不能通用云 
　　吳江斬决盜匪吳江嚴墓鄉日前發生盜匪刧財擄人勒贖等巨案經謝寳華知事緝獲多犯訊明禀奉軍巡二府批准將余阿九沈和尙王愛寳三名就地正法即經謝知事命將該三犯絲赴吳江東門外長橋地方斬决當即宣布罪狀云爲宣布罪狀事案據嚴墓鄉民人吳順昌陳紹春狀報盜刧擄贖等案經本行事派警拿獲盜犯余阿九等七名並原贓鎗械到縣當卽親督承審員提犯研訊據余阿九沈和尙王愛寳三名均供認起意糾衆三十餘人持械行劫事主吳順昌家得贓並擄刧事主陳紹春人船勒贖各不　查該盜犯余阿九沈和尙王愛寳三犯膽敢糾衆至三十餘人之多迭次行劫得贓實屬兇暴昭著罪無可逭業經按照懲治盜匪法將該三犯電請上將軍巡按使批准卽行就地正法以昭炯戒云云 
　　軍餉均發現欵中國交通兩銀行之紙幣前奉院令停止兌現本省金融頓爲停滯經軍巡兩使會議維持電令兩行照常營業風潮得息茲馮將軍又因軍餉一項關係緊要准其給發現欵不用鈔票以免枝節並令財政廳長胡翔林先將省外省内各軍隊應支數目預行籌備現欵一律先行轉運各處以安軍心故昨日軍署轉運來蘇之軍餉五萬元已由朱代使檢點核收俟期散放至安武軍兩營兩連雖隸屬於皖使惟其移防到蘇即歸馮將軍調遣節制旣負保護蘇省之責其薪俸軍餉應移令蘇州籌給已由馮倪兩將軍電商妥協矣 
　　陸軍分防四鄉蘇鄉盜風之熾至今日而極如車坊鎭太平橋等處均受巨創而未盜各鄉亦皆風聲鶴唳草木皆兵所以四鄉之來蘇請兵駐防者連日絡繹不絶第水警力單已無添派之餘力不得不資助於陸軍朱鎭守使趙道尹在省時業將此情逹諸上峰已得軍巡使允可准其變通辦法於緊要之區得酌派軍隊輔佐當地水陸警察之不逮以堵截盜匪入境以故連日南京駐軍之陸續開拔來蘇即以應付派防各縣巿鄉之用朱使現擬先行查詢水警二廳之駐汛範圍以資擇要派兵昨因趙廳長赴寗故業輿至第三專署與仉翼南君討論一切一俟籌議就緒即行分别撤調駐蘇各軍散赴各緊要巿鄉防駐 
[鎭江]  
　　知事之赴任新委署理金壇縣知事倪曾　君由省起程赴任於日昨乘火車過鎭暫駐行旌今早改座民船赴金壇履新　　蠶業之進步鎭郡城鄉人民對於育蠶一道向來不甚講求自近年新學發明後蠶桑專科學校畢業回里者極力在本處地方提倡輾轉傳習本城居民競相傚法養蠶之戶已居十之二三其發育　多者尤以丹徒縣立第一高等小學及城内綢號陶姓爲最其餘各戶亦皆生機暢達本年蠶巿定占優勝地位由此以觀將來吾邑蠶業利權可期逐漸擴充矣 
　　採桑之交涉鎭郡城内小敎場官桑園所産桑葉由潤華女學校校長吳楚書所承包於子蠶將發生時曾經各養戶向吳交價定購是該園桑葉已爲各養戶所有詎第一高等小學因蠶多葉缺以官桑園所産之桑可供該校飼蠶遂囑人前往採摘致該園桑葉不敷給予各養戶已將發生交涉旋忽有鄉董高某率領鄉民五六十人前往該園强迫採摘六十擔現由吳校長具禀縣公署起訴未知如何解决也 
　　桑價之昻貴今年鎭城因育蠶者多各桑園所出桑葉不敷應用以致價値昻貴業由每石一元有零漲至四元四角各蠶戶迫於蠶食之急不可緩均紛紛願出重價設法購取 
　　幹役之獲盗丹徒縣公署公役江炳服務有年辦事素稱認眞前經章知事因事革　茲又開復錄用近日迭破盜案數起日前又在野鷄山抄獲盗窟起出贓物頗巨拿獲盜匪三人一併解縣訊辦 
[安徽]  
　　紅帮匪首之飭查東流縣三區洋湖地方有紅帮匪首馮屏城開堂放票收徒數百并勾結該處團警陳勛等包庇烟賭種種不法情事實屬擾害地方經該處人民聯名禀請上峯拿辦聞倪兼使已飭縣密查其中有無挾嫌誣控等情如果屬實卽行拿辦　　廬江縣屬之警耗本月初旬廬江縣屬忽有袁同心金濟煦丁小猴子等糾集黨羽百數十人手持鎗械袖　白布在石心圩白石山盛家橋等處竪旗倡言革命旗上大書中華民國皖革命軍中路先鋒字樣旋即勸導居民舖戶捐助軍餉并將李春霆家倉榖數百石掠去經縣知事龍敏修電請上峯派兵緝拿旋由安武軍第六路三營涂管帶帶兵前往該夥衆始經逃竄當場拿獲袁同心一名立即鎗斃刻由該知事具情禀報上峯并請通飭各屬一體緝拿金濟煦丁小猴等訊究 
[無錫]  
　　長警濫用職權之受責上月澄錫交綏之際上游疊派軍隊來錫協助王知事因需脚夫扛抬軍用各品曾飭第四五警察分所招募夫役百名該分所長警即濫用職權騷擾地方其詳細情形已誌前報事後王知事頗以巡警辦理爲不善即擬予以懲戒旋經查出第五區巡警傳少南第四區巡長孫復人張鼐臣均有擅拘商民逼充夫役情事已於日昨訊實判處傳少南五等徒刑按照陸軍刑事易棍條例處責軍棍三百下孫復人情節較輕處責軍棍七十下張鼐臣責軍棍一百二十下以示懲儆 
[嘉興]  
　　紙幣已可通用嘉興受滬上銀行風潮之擠軋致商民對於各鈔票不敢收受嗣經袁知事曁嘉湖戒嚴司令官張載揚氏出示佈告並由商會通告商民遵省電中交兩銀行發出鈔票有浙省字樣者一律流行通用日昨袁知事又出示略謂現經杭總商會決議浙江中國銀行所發鈔票仍得照常兌現業經分電各分號遵照並電飭各縣知事各統捐局長迅即示諭商民俾知該行鈔票照舊兌現以安人心而維商業現該項鈔票一律通用矣 
　　取締葉行辦法嘉興各靑葉行往往有賣空之幣一遇葉價飛漲風潮陡起於蠶事商業兩有妨碍袁知事特於日昨出示嚴禁略謂查前城議會議决以發賣靑葉空票形同賭塼並議决罰則三條每年由縣出示永禁在案現在靑葉上巿訪聞各葉行又復出票賣空屢起衝突不獨鄉人受害亦且葉價飛抬於蠶務大有妨害除飭警查拘懲治外出示各葉行一體遵照違者拘案嚴辦茲將罰則錄下（一）每年春間由縣揭示各葉行只准出採客票不准出大票違者處罰（二）葉行所出葉票不准聚集呌賣如有此項情事無論何人可以鳴警拘拿（三）如有影戤葉價賭博金錢查有實據照賭博例罰辦 
雜評一 
[表面與眞心] [  （一子）]  
　　中國人至大之病表面與眞心不相符以爲表面之應付須另有堂皇冠冕之詞令而眞心則不可告人須由人體會而得無論若何大事莫不以此法行之故國事常呈迷離惝恍之象而久久不决也 
　　留戀不退者眞心也而表面之措詞則曰勸退實獲我心祗須於大局無礙扶植勢力者眞心也而表面之宣言則曰以國家存亡爲前提毫無自私自利之見藏其眞心而以表面之手段相周旋愈周旋而愈　枘蓋非迎合其眞心則必多方飾詞以諉卸國事糾紛至此非以是耶 
　　然其眞心之所以匿不告人者亦自知其眞心必不爲國人所許也不爲國人所許而妄冀迎合卽在常人亦能知其無濟奈何號稱智者而反茫然不知也耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[萬國商團中華隊成立十年之紀念]  
　　上海西商團練創辦已久華商則遲遲未辦至前淸光緖乙已年滬上因黎黃氏案激成大閙公堂當時租界暴動工部局爲治安起見商請西商團練出隊至南京路一帶彈壓惟因彼此言語不通諸多困難事後旅滬紳蓋虞洽卿袁恆之胡寄梅諸君遂發起華商體操會於閘北於是有志靑年奮臂興起異常踴躍該會遂於丙午年陰曆四月成立開操後各會員服從命令遵守會章閱數月已有成效發起諸君遂提議購辦軍械改徒手操爲小隊敎練又閱數月該會長以華商在租界内營業者多於内地千數百倍一旦有事全賴外人保護於心有所不安於是益思猛進擬與租界萬國商團聯合一氣俾有事同負責任平時融洽感情當向工部局提議合併辦法煞費經營始獲如願聯合後一切章程悉照萬國商團辦法惟正副隊長因華隊成立伊始未能驟出人才其時由總司令部派出素有經驗之西員爲華隊正副指揮官各隊員於操練射擊各科無論道途泥濘雨雪飄搖　不令出惟行賽槍賽跑每與西商齊驅並駕庚戍年滬上鼠疫風潮及辛亥癸丑之役中華隊亦參與保護治安防堵數盡夜各隊員毫無倦容該隊成效昭著槪可想見今年五月二十三號即舊曆四月二十二日爲該會成立十年紀念聞届時召集正備存備預備各員列隊荷槍於午後五時由工部局總司令處起行走黃浦灘過南京路至靜安寺路華隊公會司令部舉行紀念禮禮畢至外灘匯中西旅館夜宴並由會長隊長柬請中西各界蒞場參觀並演說給憑又滬海道尹周金箴君贈送銀盃散席後又有提燈會想必有一番熱閙也又聞去冬該隊總排長徐通浩君業已升授爲副隊官胡筠秋君升總務排長胡筠籟君升軍需排長陳景塘君升第一排長劉景和君爲第二排長陸葆泉君爲第三排長宋雲奇君爲第四排長尙有張籋雲袁永康諸君俱升爲正副棚長之職 
[南京大會議之消息]  
　　南京馮上將軍爲袁總統去留問題特會同張倪兩將軍發起邀集未獨立各省代表到甯公同解决已迭誌前報茲得官廳可靠消息該會已於本月十七十九兩號經馮上將軍邀集各省代表在將軍行署參謀廳兩次討論交換意見惟因張少軒上將尙未蒞寗故兩次開會均爲草議須俟二十五號正式大會再行解决届期張上將亦親自蒞會並聞張已於二十一日抵寗以下關春台旅館爲駐節之所云 
[轉運同業請求通車之迫切]  
　　五月二十日滬杭鐵路轉運同業中華㨗運滬南分公司等十二家蓋戳公函致江蘇地方維持會云滬杭火車停駛以來交通斷絶商貨停滯人心因而不定巿面由此凋殘設再遷延不使通車不獨商情日困金融日緊且站夫小工人等數千戶生機埀絶大有不可終日之勢若輩素無恒産忍令坐而待斃旣乖人道主義彼如鋌而走險更礙地方治安（中略）火車一日不通商民一日不安秩序一日不復是無形之損失非一人一業之關係亦非僅滬杭兩地之關係凡沿途各站以及各省商業向於此路受直接間接之利益者今亦同受此困苦也况際此絲繭上巿商人之翹盼通車尤爲急切滬寗路有吳江之警而停車祇有一天滬杭路七鬯無驚乃至今日仍不通軌獨抱向隅勢難縅默爲此具函敬求貴會　情轉陳將軍巡按使等尅期設法通車以利運輸而蘇商困（下略）經維持會諸君公同核議後即電達馮上將軍齊巡按使請爲核辦 
[甬埠商界之恐慌]  
　　昨日本埠商界接寗波來電謂昨今兩日巿上謠言甚多謂有北洋軍艦三只在鎭海口游弋以致今日現洋伸水驟漲無論何種紙幣兌現每百元祇易八十元各貨應暫止裝候伸水復原再行續運云云 
[經營繭業之南鍼]  
　　江浙皖三省絲廠繭業總公所於陰曆四月二十日通告繭商標題曰辦繭者試一觀之其文如下今日辦繭又至其時矣此四個月間時局未靖絲價變幻先令增長金融恐慌人心不寗商業困敗靜閑細思不覺驚怖恐儼歷歷在前竊爲諸公幸者一切現象現於繭巿之前不現於繭巿之後諸公抑知先令漲賤之比較乎二月初間最上絲牌售價一千一百兩通巿袛數十包其多數扯價僅九百五十兩姑以一千一百兩爲本位彼時法國絲價計法郎七十四個四六買廠絲一某羅法國滙票三百八十個法郎合華銀一百兩美國絲價以美金五元六角四分七釐買廠絲一磅美國滙票二先令八辦士半現巿法國匯票四百八十五個仍照二月初間絲價一千一百兩計算袛合絲價八百五十八兩七錢實已跌賤二百四十一兩二錢五分此由滙票漲賤比較而上海各銀行逐日有滙票行情單分送也現巿美國匯票三先令四辦士半亦照二月初間絲價一千一百兩計算袛合絲價八百八十二兩五錢實已低落二百十七兩五錢此亦滙票漲賤之比較也以上係指二月間絲價計算實難作憑因今日外國戰事未停現銀枯窘絲無交易已及三月究賤若干尙不能定據新由美國衆滬人云美法兩國絲巿均賤大約按照華銀合算廠絲一百觔跌落銀七十兩至八十兩尙少交易可見外　巿面之冷靜也細細比較目下巿面實比上手今日絲價反賤深　諸君尙以正二月間之絲價合目前之繭價則大誤矣用特布告尙祈公鑒 
[軍界對於交通紙幣之盼望]  
　　自紙幣風潮發生後軍隊中人持有交通紙幣者每至巿上兌用互相爭執　軍界各長官除嚴戒所部暫緩兌用如有要需可持至各本部兌現外一面又急電北京各部院及軍巡等署大致謂文日院令迭經先後陳詞在案查日來滬巿自中國銀行紙幣照常通用後人心雖已大定惟交通向與中國對立數日以來尙無切實辦法在鈞部維持苦心日來籌劃必可計出萬全惟當此巿面危疑奸人乘隙早一日恢復即少一日謠言現狀危迫爲敢直陳云云 
[殖邊銀行風潮十一誌]  
　　本埠殖邊銀行停兌鈔票十日俟籌集現欵再行收兌已迭誌前報茲聞昨日該行又接北京總管理處來電已與商部金總長吳次長切商維持辦法一俟恊定即行電知等語又該行協理項君亦有來電謂當竭全力維持并有赴京行員鍾中枚亦於昨夜昨來電稱到京後已向京行接洽一切尙表同意俟協商大定即日南旋云 
[浦東大火三誌]  
　　本月二十號夜八點鐘時浦東陸家嘴禮和洋棧失愼已兩誌本報茲悉所焚之花衣實共一萬四千元内有北巿永茂花廠之五千擔進業九百擔南巿潘正大協興昌沈恆泰程大隆各花行之本花四千餘包又陳子勤之漢口洋架子花衣二百包其餘各客所寄之陜西餘姚花三百餘包約共値銀二十萬均保火險陳子勤之洋架子二百包係三井所保其餘皆中國聯益聯泰等所保昨日各保險行已開始調查起火情形及焚燬各衣花之巿價以便照例賠償云 
又據訪員續報禮和洋行大班於昨日（二十二）上午十一時召集各花行各保險行經理買辦等到行集議辦理善後及賠欵諸事當經查得該行自己保險者計花衣大包五千二百十包小包二百四十八包此外大包三千三百七十九包小包三千六百零五包係聯保聯益福安永安先施等五行所保共計花衣一萬二千三百四十二包其中永茂花行占五千餘包餘係三井大隆等十餘行所存多寡不等此次損失連房屋在内共約銀四十餘萬兩經衆議决照單分别賠償又聞該棧自是晚八時半失愼後延至昨日下午四時餘火尙未盡熄現由新關水巡捕房用水龍六架在四週澆灌一面由該棧雇得小工五六十人檢取未經燒燃之花以便拍賣又據該棧中人云此次被焚之貨全屬花衣並無雜糧紙油等物在内惟有牛皮二百餘擔係該棧價辦孔金　君　購進未曾保險刻已雇工檢出僅燬去十分之三至起火之處確在第四層樓上油花堆内想係日間遺火在内致兆焚如云 
[金陵輪船被焚四誌]  
　　茶房在錫被拘 
　　太古公司之金陵輪船目前由漢口開駛來滬行抵江陰方面艙底起火以致全船焚燬已三誌本報茲聞該輪茶房劉阿才唐最明李樹南康金財傳阿根五人於起火後即乘救生船至江陰口岸隨搭澄江小輪至無錫庽居漢昌路無錫旅館爲陸軍警察查見以其衣衫襤褸而帶有現洋及鈔票六百餘元情屬可疑即向盤詰知係金陵輪船茶房因失事避難而來驗其衣袖等處確有該輪茶房符記仍恐或有别情卽將人銀解送警察所訊明屬實現由縣公署暫留函致上海縣公署請向該公司詢明再行發落 
[陳其美被害五誌]  
　　陳其美於十八號晚在法新租界薩坡賽路十四號屋内遇害殞命後經法捕房查獲多人已迭誌前報昨日石總巡仍飭探捕至新民里陳之住宅及鴻豐公司保護看守並以此案人證已緝獲過半尙有主要三人在逃未獲故又加派華捕四出緝拿務獲澈究 
　　法捕房以陳之棺柩現仍停在新民里本宅因有同志尙須擇期開弔故允其在境内暫停數天再行出殯而王介凡之屍棺則因查無屍親來認昨已舁往壇基浮厝 
　　自陳被刺後已由陳之同志設喪葬事務所於法租界新民里十一號茲將該所所收輓對摘錄數聯如下十年薪膽餘亡命百戰河山弔國殤（于右任輓）求仁而得何怨賊民之主不忠楊文蔚輓）自辛亥癸丑丙辰皆爲健將而起革命失敗不餒成功不居猛烈進行此人本國賊所忌舉權利生命名譽並作犧牲以殉共和獨立不移至死不變堅苦奮鬭其事較鈍初爲難（周震麟輓）爲國捐軀吾公志願緝兇善後儕　仔肩（董正誼輓） 
[演講蒙氏敎具之精義]  
　　寰球中國學生會前晚請美國巴士第夫人演說蒙鐵梭利敎育法伍廷芳博士亦蒞會參觀先由主席朱少屏君致歡迎詞並述蒙氏敎育法之大槪旋請巴夫人演講略謂蒙鐵梭利博士係一意大利國醫生自願捐棄功名富貴而從事於幼稚敎育挼兒童之心理製造種種敎具設校敎授其訓練學童之主旨全屬自動非被動重在養成兒童之自立性惟孩童有靈敏有愚鈍靈敏者性好動人常視爲頑劣以爲不可收拾多厭棄之愚鈍者性好靜規行矩步每能見好於人不知其中智愚適成對面人多誤視之也蒙氏謂好動之兒童實聰頴活潑天然良材吾人萬不可阻其動作而束縛之宜隨其所好施以種種敎育頗能見效蒙氏製有多種敎具陳列校内任令入學兒童把玩常觀兒童天賦各異好尙亦殊其擇取之敎具大相逕庭聰明之子每檢其深奥之具以玩弄愚魯則反是故凡甫入蒙氏學校之生徒　可則判其　下也所謂蒙鐵梭則　具　　有　十種　多有大小長短不同之木柱使兒童裝配於同形之木盒内以養成其觀察力有多數之木架連以種種鈕扣鞋帶等或敎之解或敎之結以練習其手指有輕重不等之木片使置於掌中而較其重量有極光滑之木板間以沙製之紙條使兒童撫摩之而别其物質之形狀有五色絲線繞成之木塊命兒童分辨其深淺有大小不同之方木　積檯面使兒童比較其大小有長短不等之梯木外施以紅黑相間之漆以敎兒童加減之數有於本筒内置沙屑銅鐵等搖之有聲聲之高低各筒不同使兒童較量其音之大小另有以沙製成之字盡用爲兒童識字之初步種種敎具皆　使兒童觸覺聽覺視覺之發達巴夫人以英語演講至三小時之久聞者無不贊其精心造福兒童不淺詞畢後又經張默君女士及某某諸君討論片刻即由演說部主任朱少屏君答謝而散 
[又欲添招北兵]  
　　松滬護軍使楊君以松滬等處區域甚廣防務極爲重要所部陸軍第四師步兵各營尙不敷分派現擬添招三營以厚兵力聞已詳部核准委任安副官及陳得標等由滬前往天津馬廠一帶招募趕緊訓練來滬編配云 
[交界處派兵駐防]  
　　本邑西南鄕長橋港迤南至華涇一帶爲上海松江兩縣毗連之處時有匪徒出沒而趙家橋一帶又爲川南兩邑交界之區素多鹽販聚集販私近自時局不靖該處各富戶迭被搶刦爰由紳商鄕民紛投松滬護軍使署請求撥兵保護業經楊護軍使核准已於前日加派陸軍前赴該處擇要防護 
[藥店暗設機關案近聞]  
　　龍華叙初元藥店主劉復初因與黨人聯絡密設機關曾經楊護軍使察破捕獲從犯訊供　辦並將該店發封在案茲因劉復初迄未逮案而所獲之劉妻某氏因有稚子尙在襁褓昨已將該氏交由十三　地保覔保省釋惟所封該店生財物件未便發還已由董事吳姓禀准拍賣以充地方公益之用云 
[電車稽查員受侮]  
　　駐防製造局之第三十八團機關槍隊兵士每於告假出外散步時見有雷車經過頻頻跳躍上下以爲比賽華商電車公司各查票員恐其跌仆屢阻無效前晚七時許又有某號電車從滬杭車站在北駛至滬軍營舊址有兵士三人如前跳躍忽上忽下適車務總稽查員王楚生亦在該車見此情形頗爲危險特招令登車就坐冋之婉勸不料該兵士等不但不聽其言反老羞成怒遽將王拖下電車在董家渡地方攢毆王孤掌難鳴竟致受傷該處崗警雖經目覩亦不敢上前干涉聽其呼嘯而去王受創後回報電車公司由總理陸伯鴻禀報護軍使楊善德君正在飭查　已爲憲兵營營長何玉璞君訪悉親赴公司詢明王被毆受傷情形繼至該隊面諭該隊隊長查出告假出外之兵士兩名訊明屬實各責軍棍二百下拘禁營倉二十天以示懲儆業已將懲辦情形咨請護軍使轉擾公司知照矣 
[賣買標金之失敗]  
　　英租界天津路某金號經理寗波人莊某因做標金虧耗四五萬金難以彌補遽將該號所存之鈔票現金一萬八千餘兩捲取避匿迨總　陸某查　　人 
 
 
 

Page 11

 
 
追尋已杳如黃鶴當卽開單投報英美法各捕房曁南北警署請爲一體查緝並聞該號營業竟因此暫時停頓云 
[賣花鄕民歸途遇盜]  
　　南滙縣杜家行鄕民金大奎等三人前日雇舟裝運棉花來滬售賣携洋返里昨晨七時舟過浦東三林塘迤南上南兩縣交界地方忽來小划船一只上有匪徒四人各執刺刀手鎗一躍上船嚇禁聲張金等與之拒敵竟被各匪用繩將兩手紥縛並用刀砍傷某甲頭額然後將各人身畔銀洋約共二百數十元搜括無遺揚帆而逸嗣經各人設法釋縛由金告知該處地保同往南邑縣公署稟請查緝 
[四明公所大會紀事]  
　　五月二十一日（即陰曆四月二十日）四明公所開公義聯合會大會選舉董事各業代表到者一百數十人董事會董事沈仲禮朱葆三虞洽卿方式如周湘雲葛虞臣諸君及聯合會産業董事陳良玉君均到會三時搖鈴開會公推沈仲禮君爲臨時議長宣布開會宗旨又舉石運乾王美章兩君爲監票員旋即開票以唐菊　陳良玉丁欽齋陳文鑑孫梅塘石運乾諸君得票最多當選爲聯合會董事並舉定陳良玉爲産業董陳文鑑爲銀錢董至董事會選舉産業銀錢兩董開票後仍以周湘雲君任産業方式如君任銀錢次由書記員宣讀章程經衆通過次提議各件至五時散會 
[腦威立國百年之紀念]  
　　前日爲腦威國立國百年紀念之期駐滬腦威總領事嚴峻君特在禮查旅館開跳舞會各國官商往賀者甚爲熱鬧 
[楊思鄉警察分所落成]  
　　楊思鄉經董穆杼齋以該處第五警察分所第一派出所借用民房殊多不便特商明警所將濬浦局購用本鄉民地項下所提中證等費撥歸建築巡警分所之用不足之數在該鄕掩埋費内借用現該屋已經落成計共工料銀九百六十元昨已呈請縣公署派員前往驗收矣 
[緝私統部遷往蘇垣]  
　　兩浙緝私統領蔡竹賢以海魚上巿每有魚戶潛將私鹽裝船運至長江下游販賣因此梟匪爭奪結帮械鬭屢有所聞今特率同所部游巡隊一支隊備齊鎗彈於十五號由滬前往蘇松一帶察勘各緝私營所派防汛是否扼要並赴江陰無錫常州等處是緝著名各梟首業於十九號調查竣事回至滬上茲因所輕各緝私營駐設蘇省者爲多故即於二十號由滬　往蘇城盤門内西大街第六十三號門牌組設辦公處昨已將查勘情形及移設統部各節詳報兩浙鹽運使等查察矣 
[學校又須造表]  
　　上海縣公署昨飭學務委員賈豐芸等文云案查部定學校職敎員及學生一覽表前奉省飭頒布業經分行遵辦在案現敎育四年度將近終了此項表格仍應分别塡送茲由本公署依式刋印並附塡表之注意一併飭發仰該員查照分致本區内公私立各學校務於陽曆六月五日以前塡齊彙送到署以憑公别存轉 
[催塡農工商業統計表]  
　　上海商會正副會長前奉上海縣沈知事飭知案奉北京農商部飭查四年度統計表應將奉發之表式轉發各業農工商廠諸實業家照表塡就報縣轉呈等因茲因日久尙未塡齊呈報又由沈知事函飭該會轉知各實業家從速塡竣限十日内一律呈縣以憑轉詳 
[輪船上破獲拐案]  
　　無錫婦人王孔氏蘇州婦人王顧氏串拐四歲小孩阿弟三歲小孩毛囡昨日同乘泰順輪船擬往香港等處販賣當爲救濟會偵探虞占順余杏鏞等上輪查獲一併拘送地方檢察廳訊辦 
[婦人不安於室]  
　　朱田鴻之妻王氏近與董慶章姘識同住閘北新民路昨日被朱尋見一併扭控四區警署押候訊辦 
[粤婦含怨投河]  
　　粤婦韋唐氏前日午後在北蘇州路投河圖盡當經九百五十三號華捕暼見設法救起送至公共公廨昨由官媒送案請示據供伊夫納妾後另居華界三元里將伊抛棄不顧因無倚賴是以投河自盡並據探捕禀稱在氏身畔搜出氏親筆寃單一紙請爲察核中西　察得氏所書寃單情詞哀切爲之動容諭謂氏曰爾夫如果薄情儘可投案聲訴勿得輕生諭畢判氏暫交其母唐佘氏領回 
[撞見被拐小孩]  
　　拐匪許霖與甬　陸施氏粤婦温譚氏串拐虹口元芳路一百零六號門牌吳友寳家五歲五孩阿菊得洋四十三元賣於華界住戶夏徐氏前日由氏挈孩至西華德路購物被吳撞見鳴捕拘入捕房經捕頭詢明派探將許等一併拘獲昨晨解至公共公廠經中西官研訊明晣判許與施譚兩氏各押半年孩交其父領回夏徐氏所出身價不追斥釋 
[女婿控告丈母再誌]  
　　林文藻前至法公廨控稱前曾憑媒娶項徐氏之女三妹爲妻歸寗後被徐氏藏匿又被污衊名譽請求追究判氏交人銀兩保限七天交人逾限不交繳洋五百元再償名譽損失洋一百元在案迄今尙未保出因又提訊氏供奉判繳洋六百元實在無力措置可否求請核減判限一月繳淸如違究辦 
[巡捕踢斃乞丐]  
　　前日午後有一年約三十歲左右之乞丐在新閘愛文義路沿途求乞被新閘捕房三百零八號華捕查見上前驅逐用足將該乞丐踢倒受傷旋送醫院醫治無效在院殞命當經捕頭查悉飭探將尸舁送虹口斐倫路驗尸所報請公共公廨中西官蒞驗並令將該華捕看管候示 
　　又一訪函云本月二十號上午九時許新閘捕房三百零八號華捕巡經愛女義路查見形似乞丐之李富榮該捕將李肚腹踼傷帶入捕房後因傷重送往海能路工部醫院醫治無效而死屍送驗尸所昨由公共公廨王康二讞員蒞所會同所中西醫剖腹檢驗驗得左右腰及肝均受重傷致命當傳新閘捕房五百六十五號三道頭門差海和生詰問據海聲稱是晨九時三十分有三百零八號値差華捕帶來乞丐李富榮一名當禀明七十六號三道西捕飭將李丐押入乞丐牢後由十六號西三道頭至乞丐牢點驗丐犯見李丐之臥處有鮮血一攤且將垂斃詰其情形答以被該華捕踢傷迨送院後卽斃命中西官飭將行兇華捕暫行看管候訊丐屍飭保收殮 
[店夥欺侮學徒]  
　　河南路四百四十七號門牌巨新印刷店夥友顧耀春因持木板將學徒陳耀梅擊傷被該店主所見報告捕房昨派包探將顧傳至公共公廨請中西官訊明判　貼償原告醫費洋一元開釋 
[不允私行察訪]  
　　兪達金身受重傷昨午倩人舁至地方廳票請驗究旋經檢察官提訊金供江北人久居閘北向爲茶傭今晨任太陽廟附近出賣　蔬因論價起　被各鄕人扭住痛毆受傷爲此來案請求驗究問官問曰毆爾者爲何人住在何處答稱不知問官曰爾旣不知姓氏不知住處　何辦理兪供請求堂上私行察訪可也問官以其證據不足且供詞含糊斥不准理 
[查獲烟灰烟土]  
　　顧漁九張阿楨等各將烟灰二十斤烟土五十六包裝入火油箱内混充火油擬運往蘇常等販賣昨日同乘火車就道當爲車站軍警查見以其形迹可疑開箱檢視遂將顧張兩人連同證物解送警廳轉解地方廳經檢察官預審判顧張收押烟灰烟土存案候示 
[巡捕查獲賭棍]  
　　賭徒江阿福等近在虹口設立花會機關雇令陳小弟四出誘賭前日正在百老滙路五百四十八號門牌書寫花會票被捕是悉將江陳二人拘押昨解公共公廨經中西官訊明判江押西牢二月陳從寬斥釋 
[謊報遇盜之懲治]  
　　虹口百老滙路瑞昌泰洋貨店學徒姚金寳因受劉洪鈞指使將店中囑令收取之鈔票洋五百二十五元呑用分肥謊報盜刦業經該店主查悉報請捕房將姚劉二人先後拘押昨解公共公廨請王襄讞會同英卓副領事研訊明晣判見證趙蘭寳省釋姚押改良所習藝半年劉導人入邪着押西牢年半分别示儆所有起案之金戒等物給予原告領回 
[再誌謊騙電燈接線之小費]  
　　桂圓店主李少伯遣夥李惠昌至法公廨控稱店内新裝電燈尙未接線忽有王士伯來言欲接燈線須出小費一元商人因知公司向無此種陋規實係誑騙投報捕房拘案求究等情判王交人銀兩保聽候覆訊核辦在案昨又提訊王供係某電燈行跑街夥徐郎齋囑令民人前往索取實非民人之意今徐未尋護求宥聶讞員判王罰洋一百元充公 
[索詐攫物之質證]  
　　實裕里居民張郎林前至法公堂控稱商人在家吸烟有胡阿生闖入房中指爲私售洋烟索詐不遂將烟槍强行取去有李某爲證判胡管押候查在案昨由李乾林投案聲稱當時目見共有四人胡亦在内烟槍實係穿白短衫之人取去判胡押五天以儆 
[不認攫取鑫金挖耳]  
　　流氓陳昭義前日在江西路攫取杜朱氏金挖耳圖逃由探追獲昨解公共公廨經中西官訊供不認判陳押候查明再訊 
[匪徒强搶金飾]  
　　昨日午後二時有婦女多人乘黃包車四輛行經福佑門外民國路突被匪徒搶去金簪一支飛奔逃逸潛入法界迨崗警查知已無從追捕該失主即投報警區及法捕房請爲查緝 
[竊賊混入洋棧]  
　　竊賊王寳成昨晨混入浦東某洋棧竊取肥皂正擬携贓逃逸爲棧夥王裕卿查見鳴警拘送警廳轉送地方廳訊辦 
[主顧乘間行竊]  
　　胡春山前日至南京路七十三號門牌某洋貨店以購物爲由乘間竊取値洋三十一元之羽綢一疋當被店夥石玉書暼見鳴捕拘押昨解公共公廨經中西官訊實判胡押西牢一月又北四川路二百二十四號門牌雜貨號夥唐恒安控顧九金以來店購物爲由乘間行竊値洋十七元之拷綢兩疋昨由捕房將顧拘解公廨訊判押候查明於禮拜五訊辦 
[原告不另起訴]  
　　商會堂因乘坐脚踏車不愼在靜安寺路將行人毛桂林撞傷由捕將商傳至公共公廨諭令存洋一百元着原告另行具禀歸民事訊理在案茲因原告並不具禀到廨聲明昨由捕房將案由單呈案請示中西官以原告旣不具禀判將存洋發還本案註銷 
[小孩賠償損失]  
　　童子陸鳳生前日乘坐脚踏車不愼在同孚路靜安寺路轉解悞將一千一百九十四號華捕號褲觸破當被均入捕房存洋十元保出昨經公共公廨傳訊明白判陸賠償該華捕損失洋二元五角了事 
[小裁縫令作證人]  
　　住居滬西曹家渡之成衣作學徒甬人毛文長因某西人有穢　行爲令赴英國公堂作證昨由捕房將毛傅至公共公廨請示據供父母因外祖母病故均回原籍家内祗我一人等語會審員王肇之君商之英領康君判毛暫留捕房候禮拜五帶赴英署作證 
[薦保並無憑證]  
　　藥店主周曉春至法公堂控稱前由胡正喜爲薦保薦顧炳章來店爲夥今被私用賬洋若干元人已避匿請向保人訊追胡供商人並未作保如作保人必有保單請求明察聶讞員以周所控無憑將案註銷俟顧出面再行提案訊追 
[禀請找還田價之道批]  
　　南滙縣商民方景堃禀請道尹公署飭縣查照破産原卷找出餘價另償債主等情昨已發出批示云禀悉所請飭縣查照破産原卷將抵與唐畏三之十畝田絶買照二成收欠找出餘價另償債主等情其中有無别情仰南滙縣知事查案核辦此批副禀發 
[氣候報告（上海徐家滙天文臺天氣測候報告）]  
　　已過者之報告五月二十一日本區晴而熱台灣及廣東雨低度在遼東及東海南海反旋風在太平洋二十二日晴涼風微弱來自東南晨間有濃霧二十二日下午四時前二十四小時上海氣候温度至高八一。八至低五六。二去年同日至高六六。七至低六○。五 
　　未來者之推測二十二日下午四時三十分豫測天多雲而有烟霧海濱有東涼風西區恐有雷雨 
雜評二 
[眞手段] [  （訥）]  
　　世界之英雄豪傑所以能名副其實者有眞手段焉或他人不能排解之局面而彼迎機奏刀如斷葛籘如斬亂絲無一毫關礙不受外界牽制此所謂手段也或事有不能徑情直行者則所取手段亦必故迂其途當其廻旋醞釀時幾莫測其用意所在迨一旦事實披露人自翕然稱之此亦所謂手段也蓋有眞手段者必有眞性情與眞人量若無此二者而第自誇曰手段手段則其手段爲虚僞亦惟有立見其敗耳今之擔當大事者盍稍愼諸 
來件 
[宜昌商會總理李稷勳致北京公債局函緩辦五年公債]  
　　敬啓者竊自國體變革鬩牆弄兵海内騷然財殫民怨曩者公私喧傳有洪憲元年五釐公債之募集旋因帝制取消改稱民國五年公債債額二千萬元一時風聲所播凡深悉内國情事者莫不動色咨嗟訝爲失策而所在人民且視此項應享之僨　幾同於迫身之僨務立談偶語怨　繁興况値兵火恐恫之秋重以金餞搜括之擾國家卽不恤人言而財聚民散禍亂相尋亦滋可懼也自頃部令督促嚴程火急地方長官承風恐後勸募旣窮於術則苟勒在所不免閭井呑聲念之惻然稷勳自三年公憤發生之始以爲外債獘旣深轉而求之内國苟措理得宜大信允孚民財毋傷而國計有賴未始非理財之一術也故接奉大局曁湖北軍巡兩署函電即以商會名義召集各業董首開誠勸導並先認巨額藉資倡率就區區宜昌一隅勸募債額已超越十萬餘元而本埠各官廳各銀行自行分募之欵尙不在内足徴人民對於國家决非漠不置念苟可爲力斷無恝視迨四年賡續接辦已覺艱於着手雖勉爲募集而事多違拂數亦驟減蓋巿廛彫瘵財力枵涸旣一再竭澤而漁之澤已空矣將安得魚强而取盈民且滋　乃五年公債突又發現距四年公債收欵時期中間纔月耳兼値國體戟爭人心鼎沸以此一般人民之感想如被異常之剌激蓋　嬰現在劇深之創痛復抱未　無涯之疑恐心理旣殊則情事頓異此亦事勢之莫可如何者也所謂現在劇深之創痛者吾國自辛癸兩役公私蕩然十戶九空加以水旱迭臻哀鴻滿澤弱者轉死溝凟强者習爲剽擄殺人越貨千里囂然莽莽神州寖成匪國去秋復緣二三細人昌言變制玩視國體余時蜷伏山陬逖聽下風不勝惋駭竊以民貴君輕世界學說騰躍潮流方激敬利導之尙處橫决一朝壅遏則崩潰立見趨勢已成無可避也比月以來帝制遽興而復仆兵　自西而徂東瞻言時局良深悼　然人民以此橫罹舊害愁怨彌天沿江各城埠或値兵衝或遭寇掠百業停滯一日數驚金融恐慌現狀尤極險恶於此而欲責人以貸欵急公匪惟不能抑將不忍憫茲孑遺生機餘幾奈何不爲國愛惜耶所謂未來無涯之疑恐者公債性質在法律上純屬財産關係交易而退首重大信故債劵流通巿有恒價法准抵保視等現金今三四年公債巿價低廉抵借鮮效然猶可曰風氣初開銀根緊迫之故也若近日部准新設之川鹽銷埠十八公司曁全國於洒公　分棧均有押欵之規定即所謂保證金也有援公債條例十四條所准許請以債劵繳作擔保品者槪拒弗納夫公債條例乃國家與人民所締結之一種財産契約也今對於部局已失效力則凡人民所有之債權恃條例爲保障者將來有無變動殊不可知前路漫漫能無滋懼况近年國家度支浩繁糜損無極用途萬端人民旣無從窺悉而取盡錙銖用等泥沙已忧爲一般社會責望政府之通常語其爲痛疾可槪暏矣頃見省部文電尤駭聽聞本年公債竟改認募爲攤派幾等視於捎輸則他日繼攤派而别出新章更不知演何變相攤派云者部攤之省省攤之縣攤縣之城鄕各戶不惟强制抑迫大乖公債原則而殿轉歛派流弊所極何堪設想淸末昭信股票之污點尙印在人人之腦筋設有不愼覆車相踵則兇國害家禍甯有底耶凡此均屬根本上之動搖决非空言所能解釋明知軍國煩費待用孔殷官吏强權何求不得然際此四境紛紜人心離異設狃於割肉補瘡之下策遽召土崩瓦裂之劇患民愈苦矣國亦瀕危况衡事實若現在獨立各省曁南洋華僑亦旣無從攤　矣此外若閩若蘇若贛若鄂若皖若魯若瀋亂機四迫若湘若蜀糜爛尤甚人民奔迸流離方逃死之不暇何能再任誅求如已獨立者不問未獨立者必攤派如額恐徒傷人心或速之亂甚非計也大局遠在京邑於京外情形或多隔闔稷勳已憂患餘生久處閻閭目悉吾民顚連無告之苦用敢以商會總理之資格曁大局名譽諮議之名義披瀝臚陳爲民請命擬懇據情會商財政部轉陳國務卿迅賜核議倘蒙垂念民瘼援此次被兵被災各省蠲緩錢糧成案惠頒明令准將五年公債通飭緩辦俾閭左去一分累擾即爲國家留一分元氣裨益良非淺鮮或謂據部電本年債額二千萬元業經列入五年度預算緩辦則收入不敷將奈何不知預算不敷本國家恒有之事尙水難别籌挹注當此局部破裂無論如何趕辦終恐收效不宏歛怨徒深與其待畫餅而充饑毋寗棄破甑於不顧一俟大局平靖國國成立再行提交議决並改良攤派辦法庶幾内債萌芽不至從茲斬絶而國家信用前途亦可冀馴臻鞏固孰得孰失想高明必能鑒其深也臨頴旁皇不勝迫切呼號之意諸希鼎裁不盡縷縷肅此順請藎安李稷勳啓五月四日 
來函 
[救濟婦孺會來函可敬哉景星輪船之買辦]  
　　敬啓者本月二十一日接景星輪船買辦陳渭南君來函内開敬啓者敞輪於五月十一號由滬駛津於開行後三天查有蘇州口音自稱王姓老嫗携帶年約二八之女子一口該女子初爲該老嫗所惑後因悔悟告知鄙人及敝輪帳房與搭客等不願前往北京並云家住上海城内南小橋凈土路四十七號門牌姓李名嘉寳年十九歲有其螟蛤母在家王姓老嫗給其零用五元並給其衣褲價値十四元囑其偕往北京等語後上房艙搭客得悉原因由鄙人當給還該王姓老嫗洋十九元並由敞輪免其來往船價茲由原船帶回爲特函達卽祈飭員前來領去至該女子或由貴會留養或交家　具領悉聽尊裁等因當經本會派人至景星　船將該女子李嘉寳帶來會中飭傳家屬具領該女子幸得　輪買辦陳渭南君慷慨助資原船救回否則必該嫗　去墮入火坑不堪設想而陳君之熱心拯救　堪欽佩倘各輪船執事皆能體陳君之心以爲心則滬上拐風必　　除凈盡知婦孺受惠無窮敢祈登入來函欄内以供公覽無任縐　中國救濟婦孺總會謹啓 
[南巿金德興棧來函]  
　　閱昨報載浦東人泥水匠周桂林之妻某氏挈領六歲男兒私自逃出與成衣匠陳鴻全私識同居南巿金德興客棧内周往尋見陳鴻全等語查本棧循環簿並無是項人等來棧住宿恐係貴報訪學傳閱之誤乞請更正是幸 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
文選 
[栩廬記] [  天虚我生]  
　　吳　山水勝殆爲嫠州之冠故四明巖有第一洞天之稱而畫溪一帶羣山縈連草木如畫面香起閣巖桂粲其秋華涵碧作亭觴咏修兵春褉棲賢則有昭諫讀書則有洪網勝跡名園尤不可以勝數大抵靈秀鍾人文則薈昔賢之所樂者後人豈多讓哉是以陳君哲甫張君子信與馬君兄弟春熙春暭結烟霞之契聯泉石之盟闢地於邑南門外可十數畝種桃千樹結廬中廬名曰栩與予園同名予雖未　一至其地然吾友張君仁薌所述其風景固歷歷在目焉張君之言曰栩廬亦名韜園距邑城南六十里東有東塘西有西谿漪流如帶小舟可通前日好山乃名春臺繞廬四周插柳成林當春之初流鶯比鄰黃金之縷披拂於女牆之上曼麗如阿嬌之屋面南精舍三楹玻窻瑩澈絶無繊塵左爲書室縹緗卷軸芸馥襲人右爲書室生綃彩筆設備至精其中一室榜曰息影有榻可臥有棋可彈茗話歇琴聲繞梁長日居此備然不知有塵世憂也面東一帶築屋五楹藏書閱報悉在其中屋後穿石引泉注爲方池淸可鑑人綠不容唾柳陰下覆荇藻交橫魚游其中恍在天上鶯占樹梢若坐水底池北則修竹千竿吟風歡雨自成天籟循竹徑行數十步則又有面南之室可容休憇聯床話雨抵足高眠幾不辨爲紅樓上抑僧廬中也屋背曠地約五百弓有亭翼然榜曰停鈍結茅爲蓋不置窻楹風來西面則幽　媚梨競其芳烈夏夜坐此以納晚凉悠悠此身恍　香海矣入秋則霜菊盈畦或黃或白種類盈百把酒東離相與嘯傲幾無人不以陶彭澤自居蓋主人好客初不以園林之勝據爲獨有凡同嗜好則看竹無須過問摘花鑑揷滿頭而筆床茶灶之屬與邭厨鄴架所藏皆可與客共之也故春秋佳日裙屐聯翩蝶引人來鶯留客任或流觴於水曲或擫笛於牆陰或刻竹而留詩或臨窻而作畫夏日苦長每不覺其柳梢月上春宵苦短輒忘數　花鐘聲故吾居鄉之時苟至栩廬與主人游者一月恍得六十日焉予聆其語則　栩栩之魂悠然而往一花一木悉　眼簾妙　妙人俱印心曲伸紙欲畫苦不　似引吭欲歌夐不可思則顧張君笑曰聆君一席話勝作十日游予初未嘗作韜園之游故不敢任栩廬記今聞君語甚予旣神游其中矣則請就予冥想所得約　而爲之記時與張君同客金沙丙辰浴佛後六日也 
塵餘觚剩 
[傭餘賸語] [  子憲]  
　　楹聊類誌 
　　譚復生題甘肅藩　後園夕佳樓聯云夕陽山色橫危檻夜雨河聲上小樓關河覊思自于言外味之此聯今猶存樓中欵署復生尊人瀏陽中丞繼洵　撰實則復生捉刀者也 
　　廣州荔枝灣某氏園有何子貞太史題一聯云無奈荔枝何前度來遲今太早又搖　舸去主人不飲客常醺可稱俊語蓋蝯叟曾二度至粤皆不値荔枝時節而某氏園一水亭爲舟形名曰蘇舸聯語蓋紀實也 
　　李文忠太夫人八十生日時在仲春其兄小荃尙書正督兩湖李算仙先生適在鄂贈以聯云福算晉八旬任多子多孫齊捧出王母碧桃麻姑仙草壽筵剛二月看難兄難弟正開到尙書紅杏宰相梅花又贈曾忠　五十壽聯云天特以黃髮相加自李鄴侯退居衡岳而來剛當一萬八千日公肯爲蒼生再出到文潞國徴起洛陽之歲凡報九重三十年其時忠襄方以浙撫退居衡山也 
　　長沙　幼惶觀察名業斅早歲佐左文襄軍幕多年官至直隷覇昌道其後因某制軍調赴江南因卜居焉子沅以甲午第三人及第觀察七十生日樊山贈以聯云借籌公佐中興業進酒兒探上苑花李梅菴贈聯云有子聲名動天闕祝公眉壽齊霍衡畵法魏碑字大如斗幾無餘紙署欵也 
　　近儒學說 
　　湘潭葉煥彬先近設立經學會講學於長沙因是有經學通誥之作其區分派别西漢今文家惟伏董古文舉河間獻王東漢今文舉何休古文舉許愼而以通學舉鄭玄北宋推濂溪伊川南宋推朱子而於淸代分舉南北二派北派舉顔元李塨孔廣森廣林南派推顧炎武徐乾學潘來惠周惕及其子士奇孫棟江及戴震段玉裁龔自珍及其子橙而常州一派則舉莊存與述祖劉逢祿龔自珍魏源孫星衍張惠言及其子成孫而以儀徴阮氏高郵王氏南雷黃氏四明萬氏及桐城方劉姚東塾陳溰各派殿之蓋有淸一代經學流别略具於是矣煥彬常自負其學術淵源出於常州與湘中諎老輩議論不合（文廷式常言常州學者惟煥彬一人葉頗以自喜也）故不滿意於船山之學於其解經謂爲流於冥思（按曾文正日記亦有此說謂其解易尤多滯礙）而於魏默深則詆爲猖狂於王湘綺則譏爲杜撰於廖平康有爲之徒則更謂其虚誕陋儒托經術以禍天下爲亡國之妖孽獨深服皮鹿門之學舉其所著孝經鄭　疏今文尙書疏證及漢碑徵經考以示學者稱爲有用之偉作蓋先生之學謹守漢儒矩矱鈎深而致之遠上規平津下㒇西莊在近代經學家中最爲篤實以講學不出江西湖南故名不甚顯而其書實爲必傳 
自由譚屑[  鵷雛]  
　　天下怙過遂非之輩爲惡則日進而不已不至山窮水盡不止也無他天良旣喪則方寸全亂矣 
　　自有運動之說而苞苴暮夜可視爲常禮之往來自有暗殺之風而國計民生都付於私人之仇復 
小說一 
[靑梅夢影（續）] [  劍痴]  
　　入閨則烟香久燼羅帳低垂髮髻慵疎雲鬟委枕覆水紅茜紗被一彎藕臂　露衾外玉色瑩潔雖甘夫人不能專美於前生曰嫩寒如許受涼又懹膀子疼矣納臂入衾嚴擾之而坐其側女香夢正酣春倦肢惰星眸半啓旋復闔徐徐出手執生腕似止生勿行稍頃倦眼朦朧呢生扶之起坐時生衣映白羅衫容光煥發精采撲人濯濯如臨風楊柳不減張緖當年羊車擲果自非虚譽四目對視相喻無言女謂生曰前年仲秋望夜月麗中天於後園聞妙亭中陳瓜果熱香斗仿唐宫故事儂與子同數嫦娥事實各得二十五則二姊竊聞之戲謂儂曰爾兩人才學如五雀六燕銖兩悉稱所記故事又各得二十有五堪稱二五耦於是二五耦之名譁傳閨中羣相戲謔儂羞避窺姊他往又出就子語各述志願子謂願終其身與儂同居信有之乎生曰有之女曰近來想易初衷矣生曰仍堅持斯旨女曰信耶生曰皇天后土實鑒此衷地老天荒永矢不渝女暱近生身莊容低語曰果如子言宜急圖之及今不謀將索余於枯魚之肆矣復以生手加其膝容益莊語益低曰弟我明告爾苟欲我與爾一日相離者寗促我一年壽也海可枯石可爛此志决不可易言已欷歔欲泣若不勝悲生震驚幾失常度曰姊言胡指女曰辰間入省母西鄰張媼與母坐而耳語儂入母以目止張媼使勿言苟他事則鬼鬼祟祟胡爲者生未及答婢子翠鈿坌息入曰爺歸覓郎話其速歸生急起曰容往探之明日報命忽遽出歸家省父起居訖生母曰兒年長宜爲之授室然斯事實大難才與貌非目覩不可信媒者言莫不西施韞究其實適得反比例生父不待其詞之畢急阻止之曰兒之姻事俯拾即是無用外求今歲大比苟一戰而㨗斯益快心滿意也生出而自省功名我所自有所不可知者遲速耳張媼素以媒灼爲生涯其來也必無善意轉輾通宵不能成寐辨明卽起叩張媼門媼見先至似訝其非時詢生曰郎君起大早豈昨宵未寐耶貴人不踐賤地來寒家以何事見委生曰久不見姥特來詢健康城北有王氏女年及笄才貌雙絶擬求姥爲我執柯事若成以千金酬姥勞媼曰鄰近數十里儔不知郎君之夫人必爲楊氏之婷姑今郎君棄之如遺何以爲婷姑地男子固多薄倖設婷姑一旦如秋扇之見捐必　辭此絢爛之世界郎君儀容俊美以貎取人失之子羽矣已矣郎君毋再多言令人心悸生曰若然姥何以昨向楊夫人爲婷姑任蹇修媼側首沈思良久喟然曰噫我知之矣郎君之來實以探余質告郎君昨日之談與婷姑無絲毫之關係惟究談何事乞恕余罪實未能宣布生乃道謝而出反報女互相慶慰時秋闈斯近生下帷攻苦冀一戰而㨗女恐分生意旨託病不與生面即見亦袛三四語翩然遁去 
小說二 
[俠情小說紅蘩蕗别傳] [  天虚我生]  
　　第四十章（續） 
　　安特魯曰吾職在保護夫人今當奉夫人往倭得别墅耳夫人曰倭得别墅爲人家　國歟安特魯曰然其主人於革命初起時已逃亡不知所往而其地又僻故吾人至法輒假以尖息夫人曰太子亦在彼乎安特魯曰以前固在彼唯十日之前夫人以領袖之信授我時我已依令命安索尼護之出巴黎以程計之今日當在荷蘭矣夫人曰但何故可以書致龍斯安特魯曰此則吾亦殊不能解但柏爾西旣令我以信寄彼則我即當如旨而行唯吾意尙須先送夫人行出巴黎王阿卸田莊暫避吾然後再返身人城以信付勃斯則事爲萬妥今當見屋主人令爲備車不知夫人意復如何夫人微歎曰在我之意且願隨柏爾西而行縱以身爲質吾亦允之果柏爾西旣令我行者則我又安得不行安特魯汝其往備車我則略事檢點什物 
 
 
 

Page 15

 
 
   
 
 

Page 16

 
 
   
 
