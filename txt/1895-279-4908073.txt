# 1895 - 279 - 4908073

 

Page 1

 
 
[新印傳家全集] [  圖書集成局代啓]  
　　揚州石天基先生所撰也言言世俗事事得情雖愚夫愚婦　之盡可知治家立身處世補品實足爲驚世之木鐸後起之津梁其書分初二三四集初集則言事親教子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳教文字因緣禪宗直指一則備具悅性恰情笑話逸事上而治平下面脩齊無不於是書囊括也茲由煥文書局托本局用大號鉛字排印成書每部價洋一元六角上洋三洋涇橋沿浜煥文書局　馬路千頃堂外埠湖北漢口鴻文順記書局福建省城叅記書局山東膠州成文堂烟台成文信蘇州彚文軒　售 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且詳挈領提綱分門别類康熙朝○　巡至吳家以書献深當○上意尋○命醫院校勘置之○南薰殿於是流布日遠然肆間坊板未免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部實洋三元欲買者請向蕪湖文苑山房及本埠博文書局購取可也此佈 
[論中國内憂之可慮]  
　　王者設險守國患在外侮而安良除暴又患在内憂自中日開釁後沿海震驚名城迭失要隘淪陷兵敗將亡外侮之來幾不能禦幸各省伏莽不發尚能一意籌邊然相持未及一年而人民已糜爛矣府庫已匱乏矣不得已而言和償欵巨至二萬萬兩未經開戰之臺灣全省割畀幷許通商内地自有外侮以來未有如此之受虧者也乃方易干戈爲玉帛思爲剜肉而補瘡籌欵之法無微不至民窮矣財盡矣外洋之借欵内地之捐輸正不至伊於何底總之庫欵支絀則事事掣肘人情疲弱則國勢不張雖大局可定而一切善後事宜尚資措理而西省回匪乘間竊發驚電屢傳各督撫籌餉調兵不遑昕夕聞該匪猖獗異常省城頗爲危忽苟有疎虞則中外隔絶新疆必多騷動旣援兵之不易復運餉之艱難籌劃者更何所措手耶當時左文襄出關經營十餘年始能底定然費餉已數千萬兩雖擴充地界二萬餘里名爲西北保障而實則爲中國之漏巵至今新疆全省經費全賴各省恊解一有事端則所費更大得之如獲石田失之又慮强鄰之相逼中國之於新疆幾如雞肋之無味而棄之又若可惜者也西郵地面遼闊人烟稀少沙漠之地民不能安業者多聚則爲匪散則爲民幾於剿不勝剿幸而天旗所指卽解妖氛然或不待一二年而卽騷動矣或三五年而又竊發矣苦無一勞永逸之良策若多駐防邊之勇無論久防之兵未必能戰卽所費餉項亦何從籌辦若駐兵過少則防禦且又不敷何能剿賊耶當中日議和之時日人欲得臺灣全壤若竟以新疆易之意日人貪其土地之大或償費亦可稍減而臺灣全省膏腴之地不至輕乘去此數萬里沙漠之地旣可以省經費又可以免勞師西顧之憂返可盡釋夫新疆所以界中俄也目前雖敦和好難保百年不啓兵戎以新疆畀日無事則有日人以備俄而吾國無與也有事則日人當其衝而吾更可高枕也且新疆每年須出欵若干臺灣　皆進項以此相較得失之故固不待智者而知之矣未知之時聞江督曾有此奏惜格而不行否則西省之匪只須驅逐出關足矣而今乃旣不能調關外之兵内助又不能爲一面驅逐之計不得不調集雄師西征嚴剿則所費不更大耶且聞各兵西上都係現招豈遼東之兵已盡撤耶如未盡撤則儘可移營西上何必再招雖遼東之勇未必皆百戰之師然較之現招者究爲有用和議旣定東省旣無須事後之防而西省則難緩目前之急盡調以行亦無不可亦何事招爲且所撤之勇雖妥爲遣散而究未盡歸農而所招者斷非卽所撤之人撤者自撤招者自招游勇日多殊爲可慮近日各處盜刦之案游勇爲多江浙之間聚賭爲盜魚肉鄉民甚至官兵往捕持械相拒東聚西散西聚東散幾至無可緝捕鄉人多名之曰廣蛋西鄉一帶無地無之與回匪無異惟尚散處而無勢力故尚伏而不動然一星之火可以燎原涓涓之水將成江河不可不慮現聞統領緝捕等營李軍門奉督憲札文内開邇來各處游勇散勇流入匪黨者實繁有徒蘇屬各處本有鹽梟麕集成開塲聚賭或販賣私鹽爲害地方已非一日雖經隨時緝訪終不能盡絶根株欲保閭閻不可不嚴加剿辦等因軍門遂立調各路砲船齊集葑門外黄天蕩多至六十餘　帶往江震崑新上海等處查緝苟能嚴行緝獲懲辦　若輩無漏竊不特除一方之害抑且紓一國之憂如人大病之後元氣已傷再患外症則更不能支矣日人啓釁之後國幾病矣而回匪之亂又非癬疥之疾也然何莫非從癬疥起哉其勿謂散勇之不能有所作爲而僅以地棍目之也盱衡時事殊抱杞憂矣 
[本館接奉電音]  
　　昨日午前京師飛電傳來本月十九二十兩日上諭五道敬謹譯登○八月十九日奉上諭御史陳其璋奏吏部遵補例章未能劃一請詳加釐定及捐納到部續中進士人員保送京察扣俸年限請分别辦理各摺片著吏部議奏欽此同日奉上諭崇禮奏假期又滿病仍未痊籲懇開缺回旗調理一摺熱河都統崇禮著准其開缺回旗調理欽此同日奉上諭福州將軍慶裕由内閣中書充補軍機章京外任知府擢授奉天府府尹歴任藩臬巡撫河道漕運各總督盛京將軍熱河都統調補福州將軍宣力有年勤愼廉能政聲卓著茲聞溘逝悼惜殊深著加恩照將軍例賜卹任内一切處分悉子開復應得卹典該衙門查例具奏靈柩回籍沿途地方官妥爲照料准其入城治喪伊次子吏部筆帖式堃厚著以六部員外郎補用次孫麟翰著俟及歲時由該旗帶領引見用示篤念　臣至意欽此同日奉上諭胡聘之著調補山西巡撫魏光燾著調補陜西巡撫雲南巡撫著黄槐森補授欽此○二十日奉上諭廣西布政使著游智開補授欽此 
[日相危]  
　　昨有客自崎陽致函本館云東歴九月二十八號此間得東京來電悉京中有謀爲不軌者其黨甚夥數日前警視廳派人日夜偵守拘拿形跡可疑者數名昨夜茨木縣又捕縛首犯篠崎勇一郎今日已護送至京至三十號又來電云當嚴訊篠崎勇一郎時供出黨中人謀殺總理大臣伊藤博文警視廳遂將篠崎照犯國事例押送大審院檢事官究辦 
[英船過鎭]  
　　鎭江訪事人云本月十六日淸晨英國水師提督步臘耳偕駐滬傑領事官乘亞納爾的旗船由滬行抵京口隨之伊拉克勒底兵艦一艘及快船數艘鐵甲船二艘就八濠口江中下碇彩旗五色招展迎風少焉步君坐小洋划船由蒜山碼頭登岸乘轎式馬車詣英領事署拜會領事官買禮士茗談片刻復設盛筵欵之直至十二點時始撤席旣而賈君卽偕步君溯江而上逕赴白下一覽六代風光且有要公欲與張香帥面議云 
[地價陡昂]  
　　漢口訪事人云德商欲來此議闢租界士人之置有地畝者無不奇貨是居爲之經紀者又從中張大其詞一時地價沸騰幾有西域布金之概上月德商美最時瑞記及俄商阜昌公購地數處或云藉以囤販或云自 
 
 

Page 2

 
 
建洋房議論紛紛莫衷一是實則德員不過於至漢時略一察看情形並未定章置買也 
[礦炸述聞]  
　　鄂省馬鞍山礦炸傷人一事前曾譯列報章兹接鄂中訪事人書云是處新開煤山供湖北鐵政局之用資雇洋匠用機器開挖另就山下設爐煆鍊俗名之曰焦炭蓋卽熟煤也當初開時必以炸藥轟開礦路月初某日炸藥忽然爆裂轟壞運煤工人七八十名尚有散工未知其數礦中煤亦被火以致烈燄上騰急灌以淸泉其火始熄事後局憲查檢葬身火穴及壓斃礦中者每名給以靑錢三十千以資撫卹然亦慘矣 
[甬守去任]  
　　寗波訪事人云府尊錢甘卿太守交卸篆務後擇吉本月十九日挈眷附招商局江天輪船赴滬小作勾留再回杭省啓行之際新任程稻村太守分府蕭勉夫别駕經歴程叅軍鄞縣楊大令曁縣丞典史齊至江北岸招商碼頭恭送如禮 
[委員查榷]  
　　前辦閩安關委員沈藉生司馬蕃接辦之後不能認眞整頓司巡不免有從中舞弊之事以致徵收課稅短絀至數千金之多省憲特委同知華承棨確查因何短徵以憑核辦 
[鄂中禱雨]  
　　武漢久晴不雨各憲沐浴齋戒禱求甘霖以濟時艱無如齋壇虛設符籙無靈一輪紅日仍照大千早晚甚覺寒凉而當午之時猶揮汗不止故時症亦未見减月之望日各憲厪念民生復又潔誠禱告並禁屠宰果然一誠之感上格蒼穹十七日晨隂雲四佈細雨溟濛雖未滴簷溜而洒道淸塵毒暑稍息已不啻服一帖淸凉散也 
[新花上市]  
　　武漢洲渚每歲所出棉花不下數十萬擔昔時均用舊式軋機軋出花子自前年東洋鐵機器到漢多有改絃易轍藉圖美利者蓋東洋機器出花更形皎潔新花開盤價分兩等本地木機所軋者每擔價在十五兩零東洋機器所軋者價在十六兩左右同是一貨而製工不同價卽互異可見凡事之不可不講求矣 
[越城滋閙]  
　　福州南門至初更後卽行關閉人多私自踰越業經示禁在案無如日久玩生守城兵丁擅自預備草索以便人緣繩而上每人上下需錢二十文每夕出入約有百數十人之多誠一利藪也前夕有口操官音之數人與兵丁一言不合互相齟齬爭閙喧譁不成事體聞駐城管帶公出未回故兵丁更肆無忌憚也 
[濬水灌田]  
　　鄂省自入秋以來旱魃爲虐久晴未雨野塘氷涸汲飲爲難三農栽種秋糧無以資其灌溉乃擇取低壠有伏泉之處開濬水源以資日用或深四五尺或深一丈餘皆如願得之於是秋圃中如蘿蔔荍麥大麥黄豆蔬菜皆藉此以資潤澤然汲取維艱菜價仍異常昂貴安得甘霖大沛普濟蒼生耶 
[錢價稍跌]  
　　漢鎭錢價陡漲已紀前報邇日價至七錢四分零遠埠聞信多有赶錢來漢者然目下花莊頭帮辦錢已足消路漸稀錢價略順已跌至七錢三分零花莊若不踴躍則錢價猶當有跌耳 
[大殺風景]  
　　寗波訪事人云中秋佳節人月雙圓江東張斌橋人划賽龍舟以相娛樂牙檣錦纜蕩漾於金波穆穆之中水面風光一時無兩加之岸上更有夜會燭龍萬道尤足令人目眩神迷是以紅袖佳人烏衣子弟並肩玩月連袂踏歌十里長隄幾致萬人如蟻江西唱班某侍史花容月貌艶冠羣芳平時非揮手千金不肯輕呈半面是夕蛾眉淡掃蟬鬢輕籠呼婢提燈乘輿玩賞不隄防被流氓所見一聲號召困在垓心跳脫步摇盡遭攫去甚至杏子衫輕榴花裙艶亦撕至粉碎紛紛如蝴蝶飛無奈避入某姓小店中俟夜深人靜時始狼狽而返似此大殺風景蓋幾等於煮鶴焚琴矣 
[京江燈市]  
　　鎭江訪事人云燈市之盛向推京口爲巨擘白石道人所以有珠箔飄燈夜未歸之句也每屆中秋佳節銀山門一帶列肆而售寳塔月華燈者鱗次櫛比今歲天公做美銅鉦高掛玉字無塵業此者愈覺采烈興高爭奇鬥艶迨至夕陽西下皓月初升張燈火於通宵尋昇平之樂事銀花燦爛疑開不夜之城寳炬輝煌如入恒春之國每有緑窗妙選繡闥嬌娃約母呼姨铜街步月直至虯更將盡猶聞笑語喧譁較之元夜踏燈石湖玩月尤覺情來興往美滿風光至於騷雅寓公風流墨客或放山隂之棹或登北固之樓醉月飛觴評花載酒豪情勝概每足壓倒一時亦有以葉子戲遣良宵或施放花筒百子者繁華熱閙迥越尋常而英租界西人酒津前更結綵懸燈引人入勝江中各兵艦亦縱令水手登岸暢游誠一年之勝事也 
[斗香勝會]  
　　杭州小和山距留下鎭十八里之遥山上供奉玄天上帝兵燹時廟燬於火四鄉香客咸改而往秦亭山元帝廟進香在廟僧人遂附會其言謂此山本名老和山小和是其支派愚民信以爲實故雖小和山重建廟宇而香火獨盛於老和山惟城内居民初不知有是說也邇來廟僧復在山下建造石牌一座上鏨四大字云古老和山塡以泥金光采耀目今年又度地山頂建一高臺臺上安設大斗香高約丈餘香共七層裝飾華麗先期四處徧黏招紙以哄愚人節屆中秋往彼進香者不絶於道計此香祗費靑蚨二千餘翼而所獲竟數倍之在秃妙設法劍錢固無足怪而愚民竟一唱百和殊可異矣 
[福建官塲紀事]  
　　福州訪事人云金門鹽局政務殷繁兹經督鹽憲檄令鹽大使孫鹺尹兆庚辦理○典史魏少尉炳文前經上憲委令升署滄峽巡檢司兹已交卸回省矣○各處厘卡差例以一年爲滿兹者沙埕厘局姚通刺嘉植上杭厘局丁通刺鈞義皆值瓜代之期接辦有人卽行交卸○本任崇安縣張大令翥前經委署福淸縣篆某日因公到省想須卽返花封也○補用巡檢張少尹升三辦理延平縣屬東溪厘卡某日赴省禀見意者其有公務面陳乎 
[浙省官塲紀事]  
　　杭州訪事人云浙江藩司胡蘄生方伯奉旨簡放陜西巡撫前曾接到電音刻下廷寄已至廖穀似中丞卽委臬司聶仲芳廉訪署理藩篆所遺臬司篆務委杭嘉湖道王心齋觀察署理而以陳觀察乃瀚署理杭嘉湖道均於十四日下札先是方伯欽奉諭旨卽恭設香案望闕謝恩隨上院禀見中丞中丞不敢以屬員之禮待之命開大門迎入而方伯仍謙抑爲懷由夾道門進及告退中丞命巡捕官請轎至大堂方伯再三謙讓而後升輿中丞命開中門升砲以送○換季之期向例在重陽時節今歲適逢置閏趙大中丞遂於中秋節牌示轅門云現在天氣漸凉本部院定於十七日換戴煖帽仰文武官員軍民人等一體遵照毋違 
[京口官塲紀事]  
　　鎭江訪事人來信云統領廣東常勝萃字左軍各營馮仁卿觀察總理萃軍營務處蔡太守麗勛前赴金陵恭祝署南洋大臣兩江總督張香帥壽辰事畢太守於本月十二日晌晚乘招商局江裕輪船回鎭觀察則因事暫留遲至十四日始乘龍驤兵船東下上燈時節駛抵潤州就蒜山下江干下碇一時麾下各營勇士排槍齊放聲若貫珠俄而常勝各營官及地方印委各員紛紛迎迓冠裳星萃輿馬雲屯觀察接見之餘略談數語洎鐘鳴八下乘滿江紅船由怡和碼頭登岸排導入城回鼓樓岡公館次日上午親詣貢院叩見馮宫保面禀一切事宜○江蘇提督學政龍宗師湛霖避暑江隂節署兹者金風送爽玉路迎凉爰檄行江寗府定於八月十六日起馬十七日按臨是日上午憲舟帶以南瑞兵輪船駛抵京口就六吉園碼頭暫泊先是丹徒縣劉明府飭辦差丁役支搭綵棚及文旌遥蒞時水陸勇丁齊向德勝門外站隊旌旗日麗戈戟霜凝槍砲之聲震動遠近有頃驛卒飛往各衙報信在城文武各官弁咸排導而出赴江拜恭迓文旌副都統吉統制鎭江府彦太守以次各 
 
 

Page 3

 
 
員親詣憲舟投刺宗師接見之下茗談片刻鐘鳴一下舍舟登岸迤邐入城一時鼓樂喧闐砲聲震耳先至試院拜會馮宫保然後赴各當道處謝步至三下鐘時回舟次旋聞砲聲隆隆然氣聲烏烏然蓋拖帶之小火輪船已鼓動雙輪向白門進發矣舟後有撫標水師營哨官帶領砲船爲之護送○正任丹徒縣調署上元縣王伯芳明府交卸篆務後尚住署中聞須理淸經手事宜然後赴新任十六日官塲公議在金山設筵祖錢簪裾畢顀冠蓋如雲直至日隨虞淵始盡歡而散十九日明府命駕詣皇華亭碼頭乘官舫由内河駛赴姑蘇謁見各大憲面禀壹是約歴五六日卽赋言旋上元接篆之期約在楓染千林花黄三徑時候矣○日前江南提督謹靑崖軍門由松江節署啓行赴金陵拜會張制軍面商公事十八日淸晨八點鐘時乘砲艇抵潤州城守營叅將鄭叅戎國祥以次各官聞信後卽飭標下健兒在小閘口列隊恭迓文武各官預期在接官廳鵠候乃憲舟並不停泊衝波而下逕返五茸而江干所站各勇丁仍燃放排槍厥聲砰𥔀砲臺上亦連升數砲以致敬忱○常鎭通海道吕鏡宇觀察前赴金陵謁見兩江總督張制軍事竣後於十七日淸晨用小火輪船帶官舫而回二鼓時行抵鎭江在義渡碼頭繫纜各官預在江干伺候觀察接見後排齊執事回轅 
[鴛浦秋風]  
　　禾郡於初八日有八寺香之舉遠近各鄉男婦老幼皆於先一日結隊成羣而至是日天氣和暖碧宇暢晴各寺院焚香然　緇衣一流人獲利不淺○嘉興縣屬之曹莊鎭有海老爺廟供奉海瑞偶象據云十八日係神誕期衆鄉民咸各解囊集資於十七日設全副儀仗迎神賽會會中有銜牌旗鑼傘扇並扮各司及地戲提爐拜香音樂繞經各鄉村然後回殿至十八日特傳名班敬演神戲殿上奏樂全部盛設牲醴熱閙異常肩販小民亦各利市三倍○郡廟每年於本月十七八兩日設鋪堂懴會此次仍經本縣各書差舉辦自十七日起殿上懸燈紥彩虔誠頂禮諸懴城鄉遠近老幼婦女咸各赴廟購買堂懴執照拈香叩禱幷就殿上喃喃誦佛廟内誠設午齋以供香客至傍晚各散十八日復竭誠頂禮來觀者不可數計誠一時勝會也○天宇暢晴氣候和暖四鄉客民皆已刈稻登塲矣 
[和衷共濟]  
　　駐紥滬南敊標奇兵右營統帶鄒燮祥遊戎理堂昨日午前命駕入城赴縣署拜會黄大令晤商築路要公大令延入花廳談論良久而别 
[遣輪載勇]  
　　昨報紀黄大令接到電音知天津散勇將來飭差在金利源碼頭照料彈壓一則兹悉此勇於前晚駛抵吳淞口停泊不准進口辦差人聞信之下據情入禀黄大令飭傳諭某野雞輪船開往吳淞俾該散勇換船載赴湘北漢陽地方遣散矣 
[幾釀火災]  
　　前晚九點鐘後有小流氓多人至英租界南香粉弄某花烟館尋歡不知因何互相口角紛紛擾擾曹雜非常竟將火油燈撞翻以致烈燄紛飛延及牀帳幸卽救息否則又將一炬成灰矣險哉 
[病夫猝斃]  
　　昨晨有某甲者行至六馬路仁濟善堂施醫處求醫迨持藥方而出行未數武卽倒斃於途旋經報知家中人舁回山家園殮瘞貧病交攻一朝怛化殊可憐已 
[重犯監斃]  
　　昨報紀浙江定海廳奉兩江督憲札飭拿獲護商局巡勇李華亭徐正發等六名因犯通盜重案由寳山縣轉解本埠道轅經前道憲劉觀察發縣收禁候示該犯徐正發現患重症撥官醫診治一則兹悉該犯病勢甚屬危險醫治無效延至前晚四鼓後在監倒斃當由禁卒據情入禀黄大令卽飭繕寫禀帖禀請道憲札委鄰縣前來相騐未悉道憲札委何人也 
[聚賭宜懲]  
　　浦東杜家行十九保六圖地方地棍秦炳生素常横行不法擾害良民近又糾仝年輕子弟在施家宅施阿虎房屋内抽頭聚賭通宵逹旦譁擾不休善堂董事某姓聞知勸令不可如此務宜謹愼守法秦不受約束肆行無忌董事當爲禀官提究現聞該處分汛已飭訪提矣 
[買地被控]  
　　鄉婦朱莊氏住居虹口朱家宅地方有隙地十餘畝昔曾抵押與胡姓執業此事已閱數載近由石子行劉某賄通中保顧陸二姓欲將此地轉買吞其餘值爲莊氏察知與之理論詎顧等欺其懦弱一味恃蠻聞莊氏已於昨午投赴上海縣署喊控矣 
[縣案]  
　　瞽人唐連元前投縣署攔輿禀稱兒子珠寳違忤不孝黄大令准卽提訊昨經委員夏明府提案訊斷唐連元供寗波人向在上海做生意今年六十一歲是以回籍兒子珠寳在鐵廠爲小工每月工洋廿四元許每月貼小的洋六元陸續寄寍現因聽信妻母徐郁氏唆使不孝分文不寄置生父於不顧小的候之旣久難以過度祗得自行來滬面取詎仍置之不睬因此情急來案控陳求恩斷判質之唐珠寳供在製造局當小工每月辛工洋十二元並無廿四元小的月月寄洋回家且有信局收條爲憑父親因聽女婿徐采香唆弄憑空誣控小的弟兄祗有一人理應供養父親不敢違忤徐郁氏不到其子徐仁香代質供詞與唐珠寳相同徐采香供是徐郁氏之長子仁香之兄唐連元之壻因唐徐兩姓重疉親誼並不唆使總因岳父年長瞽目珠寳自應侍奉明府察悉唐珠寳人尚誠實判令以後仍照前議每月貼洋六元按月寄歸連元供恐有始無終小的仍是難延殘喘求恩另斷明府飭珠寳覓取店鋪的實保有擔保如不寄洋卽向保人是問連元遵斷珠寳具結完案○吳鴻逵呈控霍增瑞王樹林侵吞絲價銀牽涉三井洋行買辦金仰生一案前經提訊經夏明府訊斷限金仰生於五日内清理幷諭令王樹林霍增瑞帮同了事各情已列前報兹已日久未便懸案昨經夏明府升坐花廳飭差帶齊此案人證以憑訊催當據原差禀稱刻下惟有霍增瑞在此候訊其餘均在城外夏明府飭卽帶案霍增瑞訴稱小的前奉堂諭著令帮同料理小的約同吳鴻逵王樹林卽日同到三井洋行尋金仰生面同淸算不料金藏避不見小的等屢次坐催終不見面今晨又去尋催反被金仰生將吳王兩人扭送捕房請辦小的　間逃進城來禀求核示明府問曰金仰生反扭吳王到捕房是何意見抑另有别情乎答稱並無别情亦不知其意何居明府得供判令交差看管金旣將吳王二人扭入捕房應候移縣再行訊斷可也 
[英界公堂瑣案]  
　　順泰木行在河漘　積木植有碍水道曾經水巡捕唐寳榮傳到行夥翁桂成屠别駕訊問之下判罰洋銀一百圓飭將木植從速遷去昨日水巡捕又禀稱小的查得所堆之木非但未經遷去且又加多翁供稱河漘之木業已遷移實因所堆過多以致一時不能遷盡别駕商諸薩副領事然後飭差前往押令連遷○包探秦少卿禀稱張玉山竊取某輪船鋼機器一件由小的拘獲人贓送請訊判張供稱小的見鐵器遺在馬頭貪小拾取别駕判令管押五日○積竊彭阿春屢次犯竊經前讞員判令管押半年今甫釋出又至劉竹生家圖竊至被扭交三百三十號華捕送案請懲劉訴稱小的係某洋行出店人此人來竊小的家中各物已數次矣昨日又來圖竊故扭交巡捕送案袁供稱小的係松江人圖竊該死惟乞施恩别駕判令發回捕房管押半年期滿遞解松江原籍○車夫王阿二向任金發强索修車用錢無著將任兇毆經二百六十九號巡街華捕解送至案任投案申訴前情王供詞一味支吾别駕判令掌頰五十下○賊犯趙雲山曾由前任讞員懲辦今又竊取戴榮生家銅燭臺等物經包探竇如海拘獲人贓送請究辦戴投案領贓趙認竊不諱别駕判令笞責一百板管押一月期滿遞解回寗波原籍○包探衞阿和禀稱耶松船廠主控管棧人陳申生及小工頭陳金寳私運焦炭六墩售與某人有小工陸金作見証比小的往查則焦炭並不缺少惟日前曾給小工洋銀二圓不知何用故特送案請究耶松主人投案申訴前情請爲追究陸供稱小的向在申生處當小工停歇者已二閱月矣稔知申生與金寳串同私售棧貨惟不能指實運往何處申生供稱寄棧之貨均可過磅並不缺少金寳供與相同别駕著一倂押候查明於禮拜五覆訊 
 
 

Page 4

 
 
○一百三十四號華捕禀稱楊桂生竊取王金來家在衣三件在被二條經小的拘獲人贓送請究辦王投案領贓楊認竊求恩别駕判令笞責一百板○包探何瑞福禀稱邱阿生竊取李阿全家夾紗馬褂一件經小的拘獲人贓送請究辦李投　領贓邱供稱小的貪念一萌卽流而爲賊今已悔悟自當學作好人矣别駕判令掌頰一百下贓給失主○二十八號西捕拘解索錢口角沿路互毆之馬夫李阿雨夏德興請判别駕判令各管押兩日 
[法捕房紀事]  
　　遼瀋一帶疉遭兵燹繼以水患哀鴻遍野民不聊生鵠面鳩形者相望於道而奸猾之徒因得乘機煽惑販賣婦女誘良爲娼無惡不作前日有操北路口音之男女六人帶領十餘齡之女孩十七口乘某輪船由天津來滬假寓法界永安街老義和客棧事爲法捕房所聞立飭郁探帶領通班探夥至該棧搜查水販預將各孩匿於牀下旋爲包探逐一搜出該水販膽敢拒捕遂將男女六人並帶來之小孩十七口一倂拘入捕房經克捕頭略加研究命分别押候解堂昨上午九點鐘鄭大令蒞捕房會同謝副捕頭發落各案忽接大自鳴鐘捕房德律風請大令駕臨捕房會同祁繙譯研鞫水販關防嚴密其一切細情容俟解送公堂冉行登報○法大馬路西首整容之邢泰控店夥顧俊生串同歇夥陳桂卿竊去店中鋪蓋並自鳴鐘等經大令訊供飭傳當晚同宿之朱夥到案復訊昨日邢偕其夥朱金寳投案供稱十五晚上小的與店主及顧俊生三人同宿小的臥於前門顧宿後門至天明始知失竊大令謂安知顧陳串竊供稱當日聞陳桂卿約同流氓八人至天香樓茶館向店主索取鋪蓋店主答以帳未算淸未便取携當晚卽有失竊之事且在後門竊出疑與顧夥串同大令再三研結朱供詞閃爍時有囁嚅之狀適有要公命退去再候復訊○積竊劉寳林熊老五卽張漢卿潛來滬江爲法包探拘獲解經鄭大令訊供押候分别責懲遞籍等情已紀前報昨日命帶案照原斷各笞二百板還押候過堂送縣遞籍○命提竊賊李阿彩蔡長春照原斷各笞一百板還押著追繳售賣之杏仁五元充公○新北門外新園浴堂夥王洪喜陳鴻峯爲僧人光榮控換鈔票一案迭經大令研訊以指竊無憑准予交保出外自行理處 
[門闌有喜]  
　　昨日本館恊振所承馬仲忻大善士來函并捐助振項洋銀二十圓虔求神佑平安迪吉秋風洊至薄寒中人災民之轉徙流離者凍餒交加益覺慘難言狀得大善士腰纒慨解大發慈悲我知北地哀鴻當挾編之餘自必拜手而謝仁人之賜矣門闌有喜敬操左劵以俟之 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[扒竊妙技]  
　　粤人某甲自申赴漢搭坐某輪船大艙旣無伴侣又有烟霞之癖晨夕高眠吞雲吐霧臥處一皮枕箱内儲烟器烟膏及零用銀洋等妙手空空兒知其可欺乘其夜間熟睡徐以其足揷入頸下代枕將枕頭箱取出内中銀洋烟膏約值數十金概行竊取復如法鎖好以箱寒入原處將脚取出携贓而去次晨甲起開箱取烟則向之充牣滿箱者今則空洞無一物矣於是搥胸痛哭涕涙迸流好事者詢其所以甲曰枕中銀洋烟膏物件均被偷去是以悲耳旁人曰物旣已失安可復回何必如此戚戚甲曰銀洋物件失去尚屬小事惟烟膏失去無以過癮直要我之命矣時有某乙在旁因向甲曰足下旣無以過癮鄙人尚有餘烟以濟足下之急他日到漢見還可也以酒杯盛烟膏一盞給甲甲得此如獲至寳諄諄致謝並問乙之居址至漢以報其惠乙遜謝而罷知者莫不匿笑其實乙卽偷兒所贈者卽甲之物也 
[瞎子休妻]  
　　瞽者某甲越産也寓居杭城扇子巷操子平術日持三絃遊行街巷以爲餬口之資去年妻殁遺一子甫二歲無人撫養乃續娶再醮婦以主中饋婦素與乙私欺其不見仍續舊好甲雖盲於目而不盲於心頗有所聞惟自恨目瞽無可如何因與鄰居丙丁二人相商僞爲出外伏於丙家俟乙復來卽往捉姦一日丙見乙至遂與丁同甲前往甲先入内丙丁在外把守乙與甲妻正在綢繆甲欲扭其髮辮反爲乙推倒其妻卽壓甲身上使不得起乙急趨出外爲丙丁獲住立交地保將擬送官乙本貿易中人家資尚厚因挽某戊出塲了結戊勸甲曰婦有外遇終難安靜况汝又雙目不見弗若休去令乙出洋若干了結爲是丙丁亦以爲然遂竭力勸甲休妻甲允之計得身價洋七十元連中人謝禮地保等用乙所費已在百二十元左右甲得洋休妻後遂寄寓丙家其子送回紹興交其戚屬管教己仍在杭操舊業云 
[送塔記]  
　　福州中秋節日戚屬有送塔之俗用泥塑人物魚龍鳥獸之像互相餽遺城内南後街一帶有一種平民專售此貨夜間燈燭輝煌攘往熙來十分熱閙亦一方之風俗也 
[美捕房二則]  
　　本邑人鄒阿四向爲某飯店堂倌娶妻陳氏僦居美界新記浜路氏徐娘雖老輕薄性成甘與惡少爲伍涉訟英廨已非一次而水性楊花終不能改近又與流氓某甲結露水因緣竟敢背鄒與甲成親爲鄒察悉於前晚追尋得見勒令回家以老拳從事適二百八十三號華補巡至一倂拘送捕房捕頭略詰原委飭一倂送至英公堂請讞員訊究○西華德路華記路口新設鴻裕質鋪尚未開張前日下午令工匠在石庫門外釘立鐵梗以便張掛招牌管馬路西人以其有違工部局定章因卽告知捕頭立派包探竇如海前往令其遷釘加高如敢不依定干取咎 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年八月十三日京報全錄]  
　　宫門抄○諭旨一道錄前○吏部張等奏遵旨議處摺○東撫李奏保奬挑濬小淸河出力各員摺○直督王奏剥船失事情形片○河督許奏漕船全數渡黄進運情形片○晉撫張奏調署同知知州各缺片○豫撫劉奏恊解毅軍餉銀片○八月十三日禮部宗人府欽天監廂紅旗值日吏部引見四十七名火器營十五名兩翼二十二名○鄭王澤公賡音布嵩山裕興各假滿請　安○前廣東灌司游智開到京請安○慶公續假十日○掌儀司奏十五日祭奉先殿崑貝子行禮○召見軍機榮祿游智開○○吏部等部大學士管理吏部事務臣張之萬等謹奏爲遵旨議處具奏事内閣抄出光緒二十一年七月十六日奉上諭楊昌濬奏總兵援剿不力請旨懲處一摺甘肅逆回滋事日益蔓延自海城收復循化解圍後阿狄西寍又復聚衆猖獗總兵湯彦和奉調赴援遷延日久迨行抵河州又不偵探虛實冐昧進攻以致全軍潰退貽誤戎機湯彦和著革職留營戴罪圖功以觀後效楊昌濬在甘有年於回衆情形豈未深悉乃忽剿忽撫迄無定見以致湟中阿狄徧地皆賊實屬措置乖方雷正綰受回愚弄發給槍械轉藉宼兵亦屬庸憒不職楊昌濬雷正綰均着交部議處此後務當振刷精神破除壅蔽董福祥等軍到後合力同心將回氛迅速掃蕩庶可稍贖前愆懍之欽此欽遵到部除陜西河州鎭總兵湯彦和革職戴罪圖功之處另行遵旨註册知照外吏部查定例官員溺職者革職私罪兵部查定例官員溺職者革職私罪又定例派往出兵及新疆等處屯種駐劄官員遇有議處之案例應革職者兵部於議處本内將該員應否開缺留於軍營効力或作爲兵丁効力之處聲明請旨各等語此案陜甘總督楊昌濬奏總兵援剿不力請旨懲處一摺欽奉諭旨楊昌濬在甘有年於回衆情形豈未深悉乃忽剿忽撫迄無定見以致湼中阿狄徧地皆賊實屬措置乖方雷正綰受回愚弄發給槍械轉藉宼兵亦屬庸憒不職楊昌濬雷正綰均著交部議處等因欽此應請將陜甘總督楊昌濬照官員溺職革職私罪例議以革職兵部查陜西固原提督雷正綰應請照官員溺職革職私罪例議以革職至應否開缺留於軍營効力或作兵丁効力之處恭候欽定所有臣等遵旨議處緣由理合恭摺具奏伏乞皇上聖鑒訓示遵行再此摺係吏部主稿會同兵部辦理合倂聲明謹奏奉旨已錄○○降二級留任又降二級留任山東巡撫臣李秉衡跪奏爲挑濬山東小淸河出力員紳核實删减改照尋常勞績繕單彚保仍懇恩准照擬給奬以昭激勸恭摺仰祈聖鑒事竊查前准吏部咨議駁前撫臣福潤奏保續挑小淸河工竣出力員紳一案聲明挑濬河道係屬應辦之件不准保奬且未奉有准其酌保諭旨而請奬至一百八十餘員多係免補本班其咨部銜名又係陸續開送未免漫無限制等因於光緒二十年二月十七日具奏奉旨依議欽此當經前撫臣欽遵轉行並飭大加删减改照尋常勞績詳候核辦在案兹據督辦山東小淸河工程前登萊靑道調任直隷津海關道盛宣懷詳稱東省小淸一河迤邐肆　餘里以達於海爲拾餘州縣水利民田所關近數十年全河淤塞上游千山萬壑之水奔騰下注壅遏爲患幾無安歲疉經南省義紳於查賑之暇察訪情形禀請奏明勸捐濬辦竭三年之力集欵七十餘萬兩開通大河四百數十里各員紳等常川駐工晝夜辛勤不辭勞瘁如遇海潮盛漲山泉洶湧之際與水相爭性命呼吸均能奮不顧身迅赴事機已於光緒十九年四月間全工告竣核其勞績實與黄河搶險工程無異嗣因十九年伏汛過旺兩隄爲黄水冲刷二十年仍勸捐鉅欵督率民夫培高隄埝徧植柳樹設立官渡爲歴久不敝之謀沿河居民僉謂此河不僅能洩淸水卽黄河南隄漫溢之時黄流灌入淸河亦可收借淸刷黄之效十八九年已有成效可覩各該員紳辛苦經營尚非虛飾冐功可比所有籌辦艱難情形業經前撫臣張曜福潤先後具奏並聲明出力員紳不動絲毫帑項應請於事竣後擇尤酌保以昭激勸兩奉硃批著照所請該部知道欽此在部臣以挑濬河道係屬應辦之件不准保奬並以未奉准其酌保諭旨議駁自係爲核實保舉起見惟該員紳等並無地方之責所用工欵悉係自行勸捐不動絲毫帑項事竣擇尤酌保曾經兩奉硃批允准似與部駁情節稍有區别且查光緒十二年前撫臣陳士杰奏保挑穵小淸河出力各員請照異常勞績給奬經部核准有案此次請奬挑濬小淸河出力員紳事同一律而工程較十二年倍蓰所保員數前已减至再三實係在工異常出力今再遵飭大加删减改照尋常勞績酌擬彚保等情並開造履歴淸册呈請奏咨前來臣查小淸河工鉅費繁皆係勸捐辦理並未請帑在工員紳分督挑濬躬先腁胝歴時三載艱險備嘗均屬尤爲出力覆加確核删減幾及一半委無冐濫謹繕具彚保淸單恭呈御覽仍懇天恩俯准照擬給奬以昭激勸出自逾格鴻慈除將履歴淸册咨部查照外理合恭摺具奏伏乞皇上聖鑒訓示再此案津海關道於光緒二十年八月具詳臣因籌辦海防至二十一年七月回省始行核辦是以復奏稍遲合倂陳明謹奏奉硃批吏部議奏單倂發欽此○○王文韶片再據天津道李興銳詳稱直隷官剥船隻於本年春間油艌工竣駛至天津海河一帶停泊聽候剥運江浙漕糧詎四月初三四五等日颶風暴雨連宵達旦兼之海嘯汪浪騰擊致將剥船擊沈九十七隻損傷六十隻其時船戸紛紛落水間有碰及淹斃者係力難救護當飭楊村廳並天津縣認眞確查委屬實情並無揑飾查定律倉庫及積聚財物若遇雨水衝激事出不測而有損失者委官往勘覆實顯跡明白免罪不賠又戸部例載直隷剥船遇風火事故碰損查明實係人力難施准其詳明修理各等語今前項剥船因海嘯奇災撞沈損壞旣據查明實係人力難施並非意料所及亦非各船戸駕駛不愼自難責令分賠所有擊損之六十隻已督飭修理供剥其撞沈之九十七隻現當庫儲極絀之際實無餘欵可以籌補應請暫行裁除儻下年米多船少屆時察酌情形暫雇民船以備剥運具詳請奏前來臣覆查無異除飭取船隻年分淸册外理合附片陳明伏乞聖鑒勅部咨部查照謹奏奉硃批該部知道欽此○○許振褘片再前江北漕船十起江蘇漕船八起全帮輓過濟寍天井閘日時恭摺具奏在案臣卽飛飭司漕員弁嚴催各帮漕船連檣上駛運河北路應挑各工均已先期赶辦完竣查本年節交夏令隂雨連綿汶泗兩河並漲捕河境内早經拍岸盈堤幸河槽挑挖深通尚保無虞一面催漕船跟艄上輓不容稍有停延兹據運河道等禀報江北江蘇重運十八起均於閏五月初十日次第輓抵十里堡適值黄水漲發探量水勢淸黄相敵當卽會同江安糧道督率廳縣於十二日未時啓壩放船僅將江北漕船進口兩起黄水陡落口門淤閉在海各帮均經停泊至六月初二日伏汛續漲催令依次跟進初五日將蘇省尾帮催提入黄次第駛赴陶城埠運口於六月十二日午時甯漕十起全數出黄入運蘇漕八起一律跟艄前進魚貫北上等情查今歲未入伏汛黄水報漲數次漕船得以乘漲渡黄而未交大汛旋漲旋退故漕船不能一時齊渡然亦僅守候數日此次渡黄入運於程途尚未延悞除仍飛飭送漕各員妥爲催　照料出境迅抵通倉外所有江北江蘇漕船十八起全數渡黄進運情形理合附片具陳伏乞皇上聖鑒謹奏奉硃批知道了欽此○○張煦片再歸化城撫民同知方龍光因病給假回省就醫所遺員缺地當邊要應卽遴委妥員前往接署以專責成查有朔州知州姚啓瑞穩愼詳明堪以調署遞遺朔州知州員缺查有廻避卽用通判張煥諳習吏治堪以署理據藩臬兩司會詳請奏前來除分飭遵照外謹附片陳明伏乞聖鑒謹奏奉硃批吏部知道欽此○○劉樹堂片再部庫撥恊毅軍餉銀每月一萬兩光緒二十一年連閏計十三個月應恊銀十三萬兩經臣照案奏准仍在豫省應解地丁京餉内如數劃撥分批抵解下餘應解京餉仍解部淸欵業據藩司將應恊正二三四五閏五六七等八個月餉銀先後撥交善後局支應局領解經臣奏報在案兹復據藩司額勒精額詳稱又在於本年地丁京餉内續籌八九兩個月餉銀二萬兩交善後局支應局委員領回解交宋慶軍營應用等情呈請奏咨前來臣覆核無異除分咨外理合附片陳明伏乞聖鑒謹奏奉硃批戸部知道欽此 
 
