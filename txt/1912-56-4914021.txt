# 1912 - 56 - 4914021

 

Page 1

 
 
　　上海報界上孫大總統電南京孫大總統鑒接内務部電詳定暫行報律三章今統一政府未立民選國會未開内務部擅定報律侵奪立法之權且云煽惑關於共和國體有破壤弊害者坐以應得之罪政府喪權失利報紙監督并非破壤共和今殺人行刦之律尙未定而先定報律是欲襲满淸專制之故智鉗制輿論報界全體堣難承認除通電各埠外請轉飭知照報界俱進會申報新聞報時報神州報時事新報民立報天鐸報州報時事新報民立報天鐸報啓民愛國報民報大共和報民聲報公叩 
附内務部來電　中國報界俱進會轉全國新聞雜誌各社知照民國完全統一前淸政府頒布一切法令非經民國政府聲明繼續有效者應失其效力查满淸行用之報律軍興以來未經民國政府明白宣示自無繼續之效力而民國報律又未行編定頒布茲特詳定暫行報律三章卽希報界各社一體遵守其文如下（一）新聞雜誌以出版及今後出版者其發行及編輯人姓名須向本部呈明註冊或就近地方高級官廳呈明咨部註冊茲定自令到之日起截至陽曆四月初一止在此限期内其已出版之新聞雜誌各社須將本社發行及編輯員姓名呈明註冊其以後出版者須於發行前呈明註冊否則不准其發行（二）流言煽惑關於共和國體有破壞弊害者除停止其出版外其發行人編輯人並坐以應得之舉（三）調查失寔污毀個人名譽者被污毀人得要求其更正要求更正而不履行時經被污毀人提起訴訟時酌量科罰内務部冬 
評論 
[論國會宜早召集]  
　　前淸之亡亡於專制專制者何政體也民國之成　　 
成於共和共和者何國體也然則民國之政體將為專制乎抑為立憲乎日惡是何言夫民國之成為時雖僅百有餘日然志士奔走而鼓吹者已數十年於茲其間之屢躓而屢仆者又不知凡幾即此百餘日中亦復糜血肉竭財力其成立也固有如是其難者今旣推翻君主國體而爲共和國體豈肯推翻專制政體而復行專制政體乎是则必建爲立憲政體毫無疑慮况以共和國體而行專制政體者唯古昔共和時代之羅馬自羅馬而外凡國體爲共和者其政體未有不立憲者今雖欲復行專制亦復礙於先進國而不可得然則今日之政體固可謂立憲政體乎日是則不可夫所謂立憲政體者亦非漫無所指盖立法司法行政三者必有分任之機關而立法之機關尤必有民選議院而後可以謂之立憲今之參議院固有似立法之機關然其性質旣非民選議院則政體之猶非立憲從可知矣然則將奈何日是宜及早召集國會蓋國會之宜及早召集其故有二一則政體可以確定今之人動日由專制一躍而爲共和非但出諸口而又形諸筆墨不知民國之志將由君主進爲共和由專制進爲立憲惡得謂之由專制一躍而爲共和乎彼之爲此言者蓋誤認共和爲政體耳且苟如其說則是以共和國體爲已足而數十年之精神數萬人之血肉其所博得者僅僅乎元首不世及而政體之良惡不與焉雖然國會未開政體未固其誤以共和為政體也亦宜夫戎馬倥偬之際道路梗塞南北分離倉卒之頃固不能召集國會今則淸帝退位南北一家若猶復遷延時日不速召集國會則國體固爲共和而政體尙搖搖不定非但一切重大問題無從解決抑且易滋世人之誤解故召集國會之舉誠不可緩國會一經召集則盡人皆知由君主進爲共和由專制進爲立憲而政體於是乎確定此國會之宜及早召集者一也一則法律可以制定夫法律之於國人猶空氣之於人類人日生活於其中而不自覺非如飲食之於人類猶必待飢渴而後求之也民國成立之日前淸法律當然無效而參議院所修訂者又爲暫行法律舉一國之大而無確定之法律其於人民之保障毋亦有所不備乎若夫憲法則爲一國之根本法尤不可不斟酌盡善以待國會之議决各國之制定憲法其在君主立憲國率爲欽定其在共和立憲國则爲民定然君主立憲國之憲法猶有交國會恊贊者普魯士是也而共和立憲國之憲法則未有不經國會而制定者此國會之宜及早召集者又一也而况國會不僅爲立法之機關又爲監督財政之機關故有豫算議定權以司歲出租稅承諾權以司歲入夫歲出歲入旣均以國會司之則財政未有不統一者今方日謀財政之統一若不及早召集國會則財政之統一未易言也其他一切問題始無不需國會解决者此特其犖犖大者耳則有待於國會者 
 
 
 

Page 2

 
 
固若是之重且大奈何其不早爲召集耶 
專電 
　　政府接專使來電謂北京亂事已由姜桂題派兵維持秩序一二日内可望平復 
　　又接專使急電請先允許袁總統勿庸南下以安北方人心且謂旅居京津之外人必不許袁總統離去北京 
　　政府接段祺瑞來電請速宣布建都地點安慰人心遲恐釀變 
　　三四兩日連開閣議會議維持北方秩序及籌餉問題 
　　大總統委任沈縵云為勸業特派員 
　　方潛上書辭職已經總統批准飭令内務部薦員接任（以上南京） 
　　各公使宣言願竭力協助袁總統撲滅亂黨恢復治安 
　　南京代表倡議挑選南北勁旅組織一大警察隊維持京津秩序 
　　京城商民此次被焚被刦綜計損失値銀五千約萬 
　　連日由警察憲兵會同巡邏各街道夜八點鐘後路上即無行人 
　　各國使署衛隊七百名昨日（十六日）協同巡邏街市繞城一周地方安靜人民大慰 
　　今日（十七日）下午袁總統又派兵一千名開往盧溝橋 
　　第三鎭變叛各兵並未斬殺聞袁總統已許赦罪自新 
　　袁總統因兵變迭起已協商六代表卽在北京宣誓履任從速組織臨時政府（以上北京） 
　　津城地方官請外人協助守衛各領事以租界洋兵不满二千故未允許 
　　北洋造幣廠被焚時判兵亂民乘機搶去銀幣五十萬元 
　　各處火場均經救熄華界亦已安靜無事 
　　有搶匪多人攔入租界被英兵及英法日巡捕會同拘獲立時斬首所刧贓物全數送交華官 
　　日本藉詞保護僑商於初二日進兵英兵則於初三日佔守天津車站（以上天津） 
　　東三省趙爾巽張作霖查利用京津兵變反對共和遽將五色國旗扯毁重懸龍旂袁總統已嚴加詰責 
　　旅順口日兵約八百名已拔隊開往北京（以上奉天） 
　　日政府因北京等處叛兵騒亂决議增派大車一千二百名赴華歸關東都督節制該軍大半已於今日（十六日）田海道出發餘乘火東啓程（以上東京） 
公電 
　　報界請定都北京之公電北京袁大總統南京孫大總統均鑒國都及臨時政府地點應在北方其理由早經各報曁莊都督詳細說明即旅北商民亦公電贊同因日久相持人心不定致肇京津保定之變商業損失益巨倘再遷延易啓外人干涉良用危懼務懇迅賜恊商允妥亟就北京組織完全政府建定國都以期南北統一列邦早日承認庶幾内政外交均易措手民國幸甚　上海日報公會叩 
　　杭州蔣都督電　北京袁總統南京孫總統各部總次長參議院武昌黎副總統各省都督督撫各路總司令均鑒黎副總統徑電轉唐君養電悉宛平亂事新總統不必蒞寗履任兩事尊簋已於銑電贊同頃觀各都督各議會各團體往來商於北都殆已多數主張新總統蒞寗受任一節唐君所云三害慮周思遠艶日宛平之優即其近徵以後處處可虞而升允跳梁於甘省正在命將徂征新總統發機指略北較南便敬以袁公暫蒞金陵受任即行北歸則亦何必虛勞往返總之國體觕定人情未敉當略虛文而崇實事現在大勢亟宜定都北方新總統卽在宛平接任庶絕死灰復燃之患而安遠近之心收全國統一之效而善外交之策鄙意如此祈惠敦不吝浙都督蔣尊簋叩文　　山東胡都督電　袁大總統孫大總統各部長參議院黎副總統各都督各督撫各報館鑒自武漢起義各省風從數月之間南北一致現在淸廷退位專制云亡政體共和指日可告完善此皆我同胞同心協力之功我軍人爲國忘身之效也惟是軍興以來健兒齊起南北從戒之士合計約達百萬餘人今後統一政府成立之時所有南北各軍勢不能不從新編制以歸劃一而作常備之用顧就吾國國勢而言此時財政艱難達於極點常備之數當以四五十萬爲宜旣心四五十萬爲宜則現有各軍必須撤裁一半此項被裁軍隊倘不熟籌安挿之方卽有流離失所之患良以募軍則一呼四應裁之則伏弊恒多此次北京兵變雖缘餉事而兵多之患已見端倪言念及茲殊深焦慮以瑛愚見似宜於内外兩蒙前後西藏以及靑海新疆黑龍江一帶劃分緊要區域仿古屯田方法配置被裁軍隊假以資財督之耔種一二年後卽可自食其力無須依賴公家雖西北氣候稍寒不如東南和暖亦不過冬春稍異秋夏則無甚懸殊斷不能爲我屯軍之碍湘軍之屯新疆川軍之駐西藏亦未見有若何苦况其明證也如此則裁軍不患無衣食國基即因而鞏固爰述三利條列下方西北一帶土壤膏腴地藏亦富從前蠻荒强悍維持無方遂令内部人民視爲畏途貨棄於地殊爲可惜若有屯軍保護之力内部人民勢必負耒而來成市成村翹足可待内則不至以數十萬之衆庶僅取給於十八省之版圖飢餓窮蹙以死外則荒全闢而後輸出農産物於各國卅界經濟之權半自我操其利一吾國邊地除滇桂及奉吉半部而外大率曠無居人故人多以爲甌脱狡專思逞欲防不固莫甚於斯或謂駐以重軍及瓜而代使内部軍人周知邊勢則於國防之道亦可極占勝着不知邊線極長斷難遂虛屯駐而地皆蔓草長林軍用粮食勢必仰給内地轉運之難耗費之大當亦可想見何如移被裁之軍實邊遠之地㝢干城之士於耔種之民一旦有事在邊者可作先驅在内者即爲後盾籌邊之術似以此爲上策其利二吾黨所張共和幟志原欲合漢满蒙回藏五族於一爐而洽之稍分畛域即不足以示大公合之之法首在同化同化之道固不一端而遷移漢族繁殖之衆居於满蒙回藏各族之中導以語言化其習俗其最要也今以裁軍移殖於先而令人民追隨其後地利旣闢來者愈多久久雜居種界自泯吾黨目的庶幾可達否則徒托空言斷不能収其實效也其利三瑛前受經略西北之命日夕思維罔知所措即欲開陳意見遍質國人嗣以魯省同胞屢電促往辭不獲已勉任仔肩際此南北一家當慮意外而安置被裁軍隊經營西北邊隅卽爲革命後第一難題措置乘方危機斯起用是不揣魯鈍敢佈芻蕘此非瑛一人之私言實爲國家百年之大計諸君子思深慮遠素展鴻猷尙希鼎力贊同以備將來實施之地不勝禱切之至山東都督胡瑛叩江　　南京司法部内務部電　武昌黎副總統各省都督上海陳都督均鑒頃接大總統令開近日文化日進形法之目的亦因而遞嬗昔之揭威嚇報復爲幟志者今也則異形罰之目的在維持國權保護公安人民之觸犯法紀由個人之利益與社會之利益不得其平互相抵觸而起國家之所以懲創罪人者非快私人報復之私亦所以示懲創使後來相戒蓋非此不足以保持國家之生存而成人道之平均也故其發之之程度以調劑個人之利益與社會之利益之平爲準苛暴殘酷義無取焉前淸起自草昧之族政以賄成視吾民族生命曾草菅之不若敎育不興實業衰敗生民失業及其羅刑綱也則有從而鍜鍊周納以成其命三木之下何求不得彼慮不察囗殺最殘殺人愈多者立膺上考囗遷以去轉相師德日糜吾民之血肉以快其淫威試一檢满淸史館之所紀載其所謂名臣能吏何莫非吾民之血跡涙痕所染也本總統提倡人道注重民生奔走國難廿餘載對於亡淸虐政曾聲其罪狀布告中外人士而於刑訊一端尤深惡痛絕終夜以思情逾剝膚今者光復大事幸告成功五族一家聲威遠曁亟當速請吏治休養民生囗滌煩苛咸與更始爲此令仰該部轉飭所屬不論行政司法官署及何種案件一槪不准刑訊鞫獄當視證據之充實與否不當偏重口供其從前不法刑具悉令焚燬仍不時派員巡視如有不肖官司日久故智復萌重煽亡淸遺毒者除褫奪官職外付所司治以應得之罪吁人權神聖豈容弁髦刑期無刑古有明訓布告所可咸喻此意等因奉此應咨請貴處速令所屬地方官廳無論行政司法各署一律停止刑訊以重人權而免寃讞除咨行外特先電聞司法部内務部冬 
　　按此電錯字甚多姑照錄之以存其意 
　　北京唐紹儀等電　華僑聯合會諸公鑒頃接駐荷劉使電稱東電計達外部昨晚照稱把東（蘇門答臘）華僑已釋今午照稱泗水升旗騒亂須究辦隨後當告詳情此係内政若干涉轉多窒碍等語往晤力爭則弁升旗釋把僑已顧邦交泗水案情不同祗能憑爪督酌辦至裁判事關法律尤未易辦到此案連日磋商剛柔互用彼狃於治僑習慣不復通融殊深焦憤惟有盡力再爭一面請飭蘇總領事就近馳往調查案情乞迅復鏡冬云云特爲轉致紹儀宸組兆銘支 
　　武昌軍務司長電　南京孫大總統北京袁大總統各省都督鑒敝司前因改良建設經推舉曾廣大任軍務司正長各界歡迎業經視事市面照常祈勿念奉聞軍務司長叩印 
　　南京李燮和電　袁大總統孫大總統各部總次長衛戍總督參議院黎副總統各都督各軍司令官各報館均鑒满淸退位南北聯和民國丕基于以大定軍政統一實爲急務凡我民國均應由臨時陸軍部改編不得私用名稱燮和所統光復軍除駐防吳淞鄂魯各師旅早經交由各都督接管不計外其在寗步礮工程各營亦已呈准移交第五師師長劉毅接統並將軍司令部取銷以節糜費伏思此次革命羣仗民軍當武漢首義之時正燮和奔走栖皇之日其始僅二三同志繼乃雲集數千振臂一呼羣思效命克復滬淞封鎖長江門户轉戰金陵奠定東南半壁雖日天與人歸實惟羣策羣力茲幸南北一統戰事告終金氣銷日月之光英雄無用武之地歸馬放牛欣覩其盛功成身退非所敢云况共和建設端賴鴻才銅山洛潼聲氣相應聯　接踵碩彦雲興燮和自維罔識無補於時辭職歸田還我自由所得多矣除另文呈報總統府陸軍部外合行通報區區愚忱尙祈亮察李燮和叩 
　　正陽關淮上軍司令電　孫大總統黄陸軍部長黎副總統各都督各軍司令各報館鑒綸濫叨淮上軍司令名羲於事實毫無裨補又蒙本省都督委任皖北關務自問均不勝任前請孫都督取消司令專意關務冀蘇商困而裕餉源未蒙允准但數月來精疲力竭實難支持軍事重要萬不敢負虛名關務現正調查俟得要領卽詳細報告一面退歸田里皖北荒歉連年凋敝已極關事完竣擬赴滬切懇華洋羲振會撥欵振濟爲桑梓請命再效馳驅待二麥登塲年豊物阜即長作共和國民而享全國志土仁人所賜之幸福敢佈區區伏祈鑒察張綸叩冬 
　　九江軍界全體電　孫大總統黄陸軍部長黎副總統馬都督曁各都督各軍司令官各報館鈞鑒九江爲長江要隘司令爲軍事主腦自應擇學識兼優熱心公益之人方克勝此重任現任潯軍司令官朱漢濤當馬弁出身目不識丁居心詭譎不孚衆望久已皆知然尤有劣跡多端今縷晰陳之胆大妄爲在饒州私集黨人自稱都督其罪一抵抗命令馬都屢飭余君鶴松赴潯接參謀長事朱竟屢抗不遵其罪二賞罰不公此次援鄂軍回潯私發言焯煌部下一月雙餉以市私恩其罪三參謀長余鶴松辦事公平朱以個人私嫌屢盜各界之名排擠余君嗣因各界公請來潯又復整兵抵拒其罪四大權獨攢凡九江一切詞訟丁漕及各行政事宜獨斷獨行不顧其罪五煽惑軍心屢集心腹之人私開黨會竟欲排擠江西軍隊糜爛地方其罪六違抗都督命令擅殺徐司務長其罪七誣陷周督隊官私立關防搖惑軍心欲置之於死地其罪八其種種不法行爲實難枚舉近更私購步槍一千枝機關槍四尊連合言焯煌段春廷潘志遠唐祚禎等謀爲不軌擬先殺戈統領劉統帶余參謀長等然後據九江自稱都督爲爭權奪勢地步故不得不宣罪狀除此奸賊保全地方爰於三月四號開軍事會議解去朱漢濤司令官之職以洽輿情電聞九江軍界全體公叩 
　　上海大同民黨公濟總會電　南京孫大總統鑒製造局爲軍界命脉復滬克寗李平書不辭勞瘁茲聞辭職衆情惶惑乞留大同民黨公濟總會長章水天曁全體會員公啓 
譯電 
　　此間現駐有法國砲船一艘明日將有日本巡洋艦一艘抵此聞日本已有旅順派來大軍五千英於香港已派出印兵一聯隊德於靑島派兵五百名小呂宋派出美兵一千名亦將先後抵津 
　　此次變亂死者共五十人外人死者僅石來雅博士（以上天津） 
　　美國駐華公使報告美政府謂北京叛兵變亂極劇美政府現已預備派大兵赴華　　（鈕約） 
要聞 
[京津近耗彙誌]  
　　駐京六代表已電致南京當局請速組織政府改變前次之要求謂經此變故袁總統已不能南來不如即在北京宣誓履任日後再商赴寗之計 
　　袁總統照會法國公使謂保定府並未傷害外人　　豊台炮隊叛兵現向西逃竄 
　　駐京外交團對於大局極憂慮深望中國從速組織完全政府並望南人共諒袁總統之爲難與北京情形之危險允許袁君在北宣誓履任 
　　此次北方之變中外人咸謂非袁不能收拾大局惟謂如不從速組織政府則外國干涉及監理政務終恐難免 
　　十五日晨間有美兵二百名及他國兵若干由津抵京過豊台時時有叛兵欲圖阻撓駐紮該處之英兵已散開隊伍豫備戰事且以平車載機關槍隊導以汽機血行然叛兵卒未動手安然抵京 
　　外人所議豫備派兵往救郵便火車一舉業已作罷該火車已回天津京津鐵路亦已通行由英兵守衛 
　　十六日晚間有法德日英四國聯軍千名行抵京師目下此間洋兵已近三千名據來兵云天津情形極惡 
　　保定消息云外間所傅該處情形殊屬失實外人並無被殺者惟法國敎堂及其他西人之産業多有損失此項叛兵本擬向北京進發幸袁總統派兵一千名前往迎阻不敢前進 
　　連日斬决搶匪百餘人游民已懾威帖服袁總統自度能坐鎭大局 
　　第三鎭之叛兵現亦向西逃竄 
各國聯軍入夜後卽巡游各處街市蓋爲安慰人心起見此後每日將派兵若干出巡一次 
 
 
 

Page 3

 
 
　　袁總統聞德國醫土石來雅在津遇害即致書德國公使道歉謝罪 
　　亂熾時法國工程司曾將保定北京間之鐵路橋一叚拆斷惟昨日（十六日）已修成一線故第一鎭之兵二千名得達保定府現保定已漸見安靜 
　　現有大軍已離保定向正定府進發大約將離開危地 
　　北京各軍隊紀律極嚴除奉令調遺勦亂外一律不准出營 
　　南京特别通信云此次北京之亂實因兵餉未發以致譁變惟各兵丁意在搶刧與政治毫無關涉嗣由宗社黨乘機煽惑致禁衛軍亦以勤王爲名秩序頓亂現在袁大總統暫居外國使館南京專使無恙同居六國飯館日來紛紛來電報告南京政府爰於初三日午後三時由孫大總統召集臨時閣議各總長到者如陸軍黄君財政陳君外交王君次長到者如内務居財政王君敎育景君司法呂君實業馬君交通于君及海軍參議一人議决先圖維持北方秩序疏通第一二鎭軍士意見及對付東三省反對共和之善策并計畫籌備軍餉等事 
　　前日内閣議决請孫總統親督大兵北上援護袁總統因黎副總統不能南來而寗都要公未便擱置經叅議院討論諸多不妥暫行作罷　 
　　孫總統因京津叛軍捐害外人財産異常抱恨業與陸軍部商定電調各路大兵分道北上以資彈壓 
　　天津友人專函云此次北京兵變全城損失頗鉅據初一日調查已達三千萬圓詎初三日天津軍隊又聯合亂兵搶刦華界繁盛之區焚毁之處一十有四製造局亦在其内聞先爲亂兵搶掠繼復被焚 
　　京津鐵道因豊台附近有戰事已停止運輸天津開車只能駛至楊村昨夜（初二日）第二鎭與第二十鎭激戰第二十鎭原駐奉天爲袁總統調往北京者然在京西蘆溝橋之第三鎭仍向豊台前進恐第二十鎭亦不足信任現在各國公使向天津調兵一千名入都北京已布戒嚴令捕獲搶犯卽行正法示衆然搶掠之事仍不能免又聞二十九日夜間死於火者七百名連日搶犯之正法者亦有三十餘名 
　　東報云二月廿九日之暴動第三鎭兵携其所掠之物向市外遁去者甚多毅軍及第一鎭與警衛軍亦乘勢掠奪京城西北部損失最甚後又有兵士一部於三月一日向濤洵兩邸開砲旋即搶刧所失亦頗不貲 
　　北京叛兵復與保定兵聯合行刧市街之大部分爲其燒燬又其他之叛兵一部竄往豊台搶奪時有英國鐵道守備兵正在保護婦人小孩欲往他處叛兵即掠奪停車塲並阻止火車之進行闖入車中强奪乘客行李一時甚爲騒擾聞永平府亦有掠奪之事 
　　南方各專使電致武昌黎元洪以北京政府不能鎭壓暴動請率民軍來北要求各國公使爲聯合之行動目下正在協議又聞袁世凱於暴兵之罪寛免不問惟令復歸軍隊但暴兵之歸順者尙無多人現在禁衛軍及張懷芝之兵於名義上雖爲維持北京秩序與暴兵恐有關繫必未可靠 
孫總統對於京津兵變之 
評論 
　　孫大總統面告某西報訪員云余聞京津變耗深爲憂慮前日余與袁總統約本訂北方各省歸北京政府維持安寗今旣有此變故南京政府自當不分畛域共擔恢復之惟袁君之爲人鎭定而善處變雖遭此波折余仍深信其必有安定大局之能力且此次之舉不過叛兵與游民之暴動而大多數之兵士及南北人民均仍效忠民國故此次風潮不久必能平息 
山東破壞共和之危機 
　　山東省自宣布共和後卽有宗社黨四出運動蹤跡甚秘山東舊官前曾取銷獨立近又爲其所煽意存破壤且有張吳諸人爲之暗助煽惑軍人横行騷擾以致人心惶恐商賈罷市省垣禍機急迫大有朝不保暮之勢且聞各府州縣亦有判兵搶掠不堪其擾若辈反對共和甘爲公敵亦多見其不知量也 
淸談　（東）（吳） 
　　參議院成立未久而風潮已有二起一漢冶　　萍借欵案一司法次長彈劾案也 
　　夫參議院爲全國輿論之代表以代表全國輿論之機關而起風潮是不啻全國輿論隱隱皆起風潮也全國之輿論而隱隱皆起風潮是不啻全國之人咸與政府爲意思之抵抗也 
　　記者曰新共和之時代奚爲而有是 
　　記者又曰我甚願全國上下之互相諒而互相親也 
小說 
[俄王之偵探　（十九）　（無名）]  
　　霍林忒又道住在最高層樓上倒好空氣淸新余道不錯上樓梯時已聞門外來時馬車得得而去上樓後黑暗無燈余若不偕此可信的舊僕余决不敢前往卽開門之人兇惡可怕决非善類上樓後至其房房内雖似貧乏卻甚完備霍林忒一至房内大奇至隣室亦不見其妻霍林忒詫異道他到那裏去了或者往外購物或者在下層與友閒談因下層住房内有打字人和他甚好現在想去看他或則同他出外賣物去了余心中甚疑他旣臥病何能外出霍林忒卽向余道我往下層去尋說罷出房而去房中燈暗初入房時不能睹物因燈上綠色爲幕不能周視啟窗帘外視見百合窗已閉在此高樓之上百合窗何故卽閉余心中又復大疑少許余目在暗中稍久略能辨物周視房内見所有之物皆破壞不堪霍林忒時已返向余說道妻已往低濕地購物低濕地者卽英倫售賣底貨及失風貨等之處貧苦之民都往彼地購物霍林忒又向余道我妻購物不久必歸歸時如是見主人在此自必歡喜無量余方欲答霍林忒卽授我一椅請我坐我卽坐下霍林忒向余道歉道我不知客來至無物奉敬余答道我方食後勿勞余因無事略問霍以去余家後之事霍林忒搖頭道我所做的事甚多始在英國輪船上爲西崽伏伺移民來往約兩次我因行海不宜與船上管事不協告辭而出 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[陜西乞援要電補錄]  
　　孫大總統黄陸軍部長黎副總統各省都督各軍政分府均鑒陰曆元旦敝軍業與潼關東軍統周趙二君宴會定議退紮閿鄕惟甘賊升允持排漢主義聞知淸帝退位激憤行兇於二月十八日（陰曆元旦）陷我醴泉燒殺淫據慘無人理又復分兵四出騷擾鄕村形同流寇見男即殺刳腸破腹遇女輪姦割舌刴足以肆淫威明季張李之慘酷尙不至此二十二（陰歴初五）日又進攻叟陽去西安省城僅五十里危急萬分請速設法援救並電懇陜川滇黔各軍火速由漢中階文入鳳翔長武擊賊後路以分其勢禱切盼切並乞電復鳳翽叩虞 
鄂軍接濟陜西軍火要電一束 
　　急陜西都督張翔初張伯英楊西堂鈞鑒大批軍火今晨已由京漢鐵路直駛洛陽祈先期派兵接護弟等偕同張鶚翎所領援陜兵威武軍不日出發專此佈聞沿鎭圭田種玉叩 
　　南京交通部于造幣廠徐鑒宥電悉午前八時高致堂等運軍火已由京漢鐵路直駛洛陽弟等擬午後至黄州接洽威武軍赴陜事宜田種压尙鎭圭叩 
　　黄州威武軍總司令張鑒頃接南京陸軍部電云已電令貴軍隊火速赴陜等情弟等午後來黄至出發事宜祈速籌備田種玉尙鎭圭叩 
　　老河口鍋盛行轉薛麟伯鑒今晨軍火已由京漢鐵道出發鎭圭種玉叩 
　　上海豫晉秦隴協會李馬諸君鑒軍火今晨八時已由京漢鐵道出發陸軍部已允威武軍赴陜不日將開往潼關特聞田種玉尙鎭圭叩 
武昌内訌餘聞 
　　武昌各軍隊因驅逐軍務部長孫武以致閉城一日其情形已略誌前報茲又探錄如下 
　　鄂軍以軍務部長孫武未能盡孚衆望久欲待以激烈手段詎早爲孫武所聞屢經上書辭職以免凶終都督再三挽留故不果去廷至二十七夜將校團敎導團義勇團畢血會學生軍等一體出隊分赴軍務部及孫武庽所開槍轟擊逼令退職是時孫武已經遠颺二十八日早乃將其家具衣物等項發封輸送都督府核示 
　　二十八日之變自早六點鐘起至晚四點鐘止始行安輯一日之内祗聞馬蹄聲操靴聲躑躅道左到晚即諭各隊辦公之人一律歸部懸挂徽章便於稽查歸部時多持白旗上書改良政治逐除民賊保商保民等字様當時有學生軍二營第一第二兩隊均紮在官錢局防護三四兩隊則四出巡查又派令敎導團輜重第十九營義勇軍畢血會在外帮查一面轉諭各協標營陸續徵隊聽候領餉故街市尙爲鎭靜 
　　各軍隊代表於是日紛雜時恐有驚動商民情事故於五句鐘時齊集軍務司署内開全體大會籌商進行其宗旨聞有三端（一）保護都督（二）推倒部長（三）彈壓市面 
　　二十八日上午十一點鐘時雖經各軍隊沿街彈壓混擾之下難保無假公報私等事現查有第二鎭統制張廷輔已被匪所戕害内務部部長楊時傑幸免於難 
　　是日聲勢汹汹凡文昌武勝平湖漢陽各門均已嚴閉不准行人出入於是駐漢各領事未知命意之所在殊覺驚疑二十八日晨卽由領事派人至都督府詢問都督招待畢後隨卽派代表二人渡江向各領事表明意旨以釋疑慮 
　　事後都督深恐商民不知顚末自相驚擾遂一面懸示安民一面撫綏將士猶慮秩序紊亂不但命令疊頒當時且至嘔血自責無能亦可見都督之苦心矣 
　　孫武被逐後自應另舉部長惟該部之設原爲組織臨時中央政府現在大局粗定所有各部均應改稱各司故昨日已將該部改爲軍務司正司長已舉定曾公廣大副司長則舉定蔣君翊武張君振武云 
　　副總統以孫武旣去自當不爲已甚物示云照得近日以來改良政治僉謂軍務部正長孫武不克稱職呈請另派司長前來查孫正長當起義前頗著勞績近以心力交瘁不願以疲敝之身久膺軍寄迭次呈請辭職養疴此次僉請更換未遂該部長之初心本都督亦未便强挽至外間有軍務司捉拿孫武賞格之示查係軍務司新舊棄除之際舊部長業已卸事新司長尙未到差司中無主致出此無意識之舉動匪惟本都督所不及知即新司長與各同人亦未共悉合亟將賞格銷以免誤會爲此示仰各界人等一體知悉切切此示 
　　目下軍務司仍就兩湖師範爲辦公處部中各辦事人員除孫武外餘均仍舊因二十八日之變部員全體走避是以另設報名處令辦事人員前往報名與參議王憲章接洽不報名者卽行取銷職事並聞報名人員現未派定位置尚須開會討論妥協再行分派 
　　鄂軍政府頃接南京電開日本國民黨領袖犬養毅頭山满兩員曁前在南京臨時政府充當法律顧問官寺尾副島兩博士乘岳陽丸輪船約在明日到漢其來意係觀察鄂地建設各項新政關係極爲重大仰各軍隊及各部各司局所長官飭所部謹守秩序關於目兵服裝亦必格外整齊除梭巡隊應携帶武器外其餘各兵一槪不准携帶武器至於軍紀風紀務要切實遵守以免貽笑外人 
畢血會佈告簡章 
　　鄂軍政府畢血會示云照得本會設立原仿美國波斯頓畢血會漳程辦理因現在戰事已息大業已成鄂軍首舉義旗血戰彌月共和政體皆由我同胞屍山血海所購來各陳亡軍民亟應查明以慰忠魂查從前陽夏之戰黄孝之役地方人民無論男女老幼勇敢助戰或設誘殺敵人之計或盡運送子彈之勞或拖炮築壘以促進行可簞食壺漿以止飢渴冒彈雨觸硝烟以致命絕沙場血膏草野大小數十戰人民因陳而死者頗不乏人旣未受政府餉金復未任民軍職守如此深明大義同作國殤報春秋九世之仇雪揚州十日之恨實古今中外革命史未曾有也誰無父母誰無兄弟誰無妻子誰不惡勞而愛逸誰不怕死而貪生乃該陳亡諸人民不顧室家而行種族革命不惜性命而助攻擊以陳亡不能享幸福於生前必須施撫恤於死後庶九泉之下雄鬼瞑目以甘心三楚之間戰史增光而生色如不調查確實難免魚目混珠茲加限制章程方可河淸見石俾已死者名標竹帛未死者身受養贍無論軍民視同體本會有調查陳亡姓名撫恤家族之責事係初創手續多不完全爲茲公議簡章佈告我陳亡同胞諸父老昆弟姊妹家屬知悉照下列簡章報呈地方官轉送本會存記查實呈請都督酌給卹賞如有不合左列簡章不許妄報敢有影射混冐情事一經查覺或被告發定按軍法加等懲辦本會爲慰死撫生起見立法不得不嚴一秉大公實事求是决不徇隱各宜遵守勿違並人民陳亡簡章如下（一）陳亡人民姓名由本會調查陳亡處查明報告本會存記聽候呈請撫恤（一）陳亡人民必由家屬或親戚呈明在何地何時助何項事務尤宜確實保人方可報請地方官轉本會存記該地方官更須和平接洽不得有縱差索賄以及拒報匿呈等弊（一）設有人民於戰時潛逃而家屬假陳亡之名混報朦領者一經查覺（或有蹤可尋影響可追）惟該地方官及保人是問該混報者照軍事犯加等懲辦（一）陳亡人民恤款俟調查完畢後與陳亡將士彙册請都督酌給以歸一致而免叅差以上簡章願同胞各恪守勿違是爲盼切 
河南改良行政之規畫 
　　自共和發布後王肖庭方伯對於改良行政之　　 
事異常注意日來與諮議局及有政治知識各紳商籌一切擬將各司道一律裁併公推省長一人爲行政之總匯下分六司以佐之（一）民政司巡警道警務公所屬焉（二）財政司布政使財政公所淸理財政局屬焉（三）軍政司督練公所軍械局屬焉（四）交涉司交涉總局屬焉（五）學務司提學使學務公所敎育總會屬焉（六）實業司勸業道勸業公所度量衡調查局屬焉其提法司歸併審判廳爲镯立機關河道暫時不裁惟不得干預地方行政專司提防水利事宜俟各事籌有頭緖卽行裁撤或歸併民政司或另設河防司以管理云 
宣布共和後之吉林 
　　吉林巡撫陳昭常自接到淸帝遜位諭旨後即於二月二十一日（舊曆正月初四）出示曉諭一時各界志士卽紛紛剪髮易服互相道賀而各國領事亦俱赴撫院慶賀日商且携資回國販買洋服以牟厚利誠盛事也茲將陳撫示諭錄左 
　　共和宣布改爲中華民國業經恭錄諭旨印發各屬通飭遵照在案查此次改革政體公推袁前内閣爲臨時大總統組織政府凡屬國民同深慶幸惟當庶政方新不無因革損益用特分條曉諭以資遵守第一爲官制查行政機關一日不容問斷無論採用何種政體皆不能廢止官治前奉政府電開新官制未定以前凡現在内外大小文武各項官署人員均仍舊供職復電開東三省用有行政记不更改等因在案是東省官制一層現無變更已經特别宣示所有吉省文武大小官員務各照常恪恭將事毋曠厥職凡軍民人等應各服從長官命令毋得藉口共和意存輕藐第二爲法律凡新法律未頒布以前舊法律仍繼續有効此各國通例現在立法議會尙待召集制定新法猶需時日業奉政府電開舊定之軍律警章仍當繼續施行等因在案所有吉省關於行政司法各項仍應遵照從前法律處分爾軍民人等務各照常恪守定章毋稍逾越致干罪戾第三爲曆年查東西各國皆用陽曆而中國向用陰曆年度各異舉凡締約通商計算殊多不便茲國是大定政府來電業已改從陽曆以示大同自陰歷壬子年正月初一日起所有内外文武官行政公文一律改用陽曆署中華民國元年二月十八日卽壬子年正月初一日字様等因在案吉省地處邊陲商埠迭開交涉日繁自應一律照改惟一時純用陽曆未及嫻熟仍准兼用舊曆以資對照而免貽誤第四爲國旗查旗爲國家徽章所以表示其權力以界别於他國凡屬一國統治權之下不宜稍涉紛歧我中華現合满漢蒙回藏五大民族組織民國業奉政府電開國旗定爲横幅分紅黄藍白黑由上而下除南軍一律照換此旗外北方各軍隊迅即換懸此旗以免彼此再有衝突望卽分飭查照辦理等因當經電飭各屬照辦在案蓋旗幟胥歸一律内部之衝突不生庶五大民族立於民等之地位且具統一之精神吉省爲民國之一部分所有政學商工軍警各界均應遵照頒發定式製爲國旗不得各樹一幟所有以上歷舉四端或仍舊或更新仰闔省官民一體遵照毋或誤會自滋紛擾倘有不逞之徒藉端生事擾亂治安定卽按法懲辦 
浙都督府遷地辦公 
　　浙軍蔣都督前將官制改編四司業已委任視事一面修葺蒲塲巷前高等學堂校舍作爲軍政府公署除財政司本在該處成立外其餘三司及都督府卽日遷入以資統一嗣因各司分科内容繁複深慮辦公擁擠致喬遷日期屢决屢廷茲聞都督因公赴滬前日電致參議總長謂卽日回省請轉各部司先行從速遷居勿再延緩等因幕僚准電後會商各部司决定於三月五號（即正月十七日）先將都督府全部遷入以資辦公 
莫干山交涉案之尾聲 
　　莫干山英商斐君被盜戕害一案即經該國領事報告浙軍政府飭派外交官羅繙譯馳往查辦一面會同該縣民事長嚴緝正兇優加撫綏各情迭紀前報茲聞是案正兇桂某等二名迭經研訊贜證確鑿據情申報都督照章懲辦惟當時上屋追捕該正兇之王占奎失足跌傷已成殘廢日前具禀民政司求請撫恤褚司長查該捕所禀與羅科員報告情節相符自應優與恤賞除飭定賞洋四百元外擬再加给醫藥費洋一百元特於四號飭知親赴財政司具領以獎有功 
外蒙古獨立始末記　（續） 
　　然活佛與駐庫蒙王意見各殊有主張以某國爲後援者有勸活佛仍戴淸室者謂蒙古若受某國保護將來必至主權盡失奈活佛貪戀尊位終不聽從且斥綳楚克車林不認爲蒙古大臣政務悉委杭達親王等六人蓋綳欲内附而杭主獨立二人殆爲兩黨領袖也活佛旣漸得勢派代表游說各澡使宣告獨立各部咸思蠢動於是臚濱府呼倫府鳥里雅蘇臺相繼佔領鳥里雅蘇台在庫倫之西其將軍爲蒙民所迫交出政權槍械拱手讓於蒙人活佛代表三至臚濱府要求淸吏退出淸吏峻拒之活佛派騎兵四百進攻淸吏稅關員德人率巡防營與戰敗之呼倫本爲黑省西邊之一府也廣袤千餘里東淸鐵道自西北來横貫全境東南經齊齊哈爾以達哈爾賓俄國西伯利亞鐵道最未一站爲满洲里由满洲里入黑省爲東淸綫满洲里與呼倫之臚濱府接壤東南數百里卽爲呼倫府呼倫副都統哥列受某國人嗾使煽動鳥爾河蒙民起事降俄之馬賊巨魁陶什陶復使其所部與之聯絡衆至九百悉持某國槍械適活佛代表來呼倫提議宣告獨立設立臨時政府呼倫府知淸政府無如何也求某國領事保護該領事納淸吏於呼倫車站收巡防隊武器悉儲某國營内淸巡撫周樹模欲假東淸鐵道運兵往攻該領事託詞貨車不足謝絕之呼倫竟至獨立於是外蒙古獨立境域西至鳥里雅蘇台東迄克魯倫河縱横數千里聲勢甚盛然其内部屢因權位問題紛爭不已遂裂爲三大王國東北部則達賴活佛主之西北部則客汗高度活佛主之鳥里雅蘇台之楚都科部落則與達賴有關之禪尼司勒王主之紛爭旣甚富紳大賈恐危及財産率多遷避庫倫俄界内或以金銀蓄藏俄國銀行小民生活因金融梗塞益形困難且活佛所派各路軍事長官又半係擾害地方之巨盜而活佛藉徴軍資爲名掠奪日甚漢人不勝其擾逃還過半惟因蒙人前借大淸銀行八十萬兩漢商六百餘萬兩商業取引積欠二百三十萬債累如此獨立後賦稅又多阻滯其財政困窮已達極點故卽搜刮漢商猶不足以舒其困於是乃以礦權作抵借某國債數十萬盧布究其所耗之途則不外軍備而已某國人利其獨立運動購該國鎗砲彈藥至百萬盧布之巨皆五十年前舊物活佛之愚有如此者（仍未完）女學生上蘇都督書 
　　蘇州女界丁乘時陸堅毅程耀張志學朱樹愛孟書華李輝王玉林聶諸英楊雪瓊曹永祥吳亦才張志行葛敬華王敬屢沈葆德近上書莊代理都督要求開辦女子師範學校茲將原書錄後 
　　敬禀者女學生丁乘時等近見蘇省頒發師範學校招考章程竊竊私議以爲男子宜有此栽培女子豈宜異視當今私立女子小學各處均有繼起而小學畢業者亦不乏人惟私立完全之師範女校竟属寥寥是女界雖有抱立身救世之懷終不免埋玉遺珠之嘆素維都督明察大體熱心敎育敢披肝瀝膽爲明公陳之一敎育为應因男女而立區别有生之初男女性質雖各有特異而亦各有優長前淸政府以奸邪惡濁之心妄立區别摧殘女學此前淸之所以亡也今民國成立凡百俱新敎育而不求普及人才何由奮興學務何由發達乎故欲敎育之普及女子師範不可不設二女子無不能從事敎育之理由女子賦秉優淑天性温良敎育事業尤爲合宜故歐州各國小學女敎員居十之七八敎育盛况于此爲憑况民國成立地大人衆舉凡政治實業男子且不此從事則敎育一項自宜併歸于女子以專其責而收其成民國之需要女子敎員也如是而女師範可以不設乎三不設女子師範之謬師範爲養成敎員之地今但養成男敎員而無女敎員是使女子永無肩任敎員之望由怨望而自甘廢棄者有之由懷恨而衛決法綱者有之是豈國家之福况女子爲家庭主宰幼稚模型禍家禍國最爲密切而師範敎育尤爲女學之根女敎之母而可不于此平分其責任乎四經費不足不應先男而後女方今民國初立行政經費諸事爲難生等詎不知之但此事關係于女界前途至巨非區區要求權利者之可比如因經費不足寗可少辦一男校添辦一女校以觀其効果而促其競爭五現在從事敎育之女子每因不明敎育而結果甚少女子材能之表見不退讓于男子有識者共知之矣惟因女子雖有適合師範之程度苦無就學甘于小成而社會中且有懇請爲小學敎習者其愛戴之情每逾男子惟因不明敎育原理而效果自然鮮少倘再加以師範敎育豈果有資格不及效果鮮少之慮乎綜此數因而知女師範之急宜創設如此想明公亦早見及此或因左右公務賢勞而有所不及懇請迅令學司速爲籌設以免偏頗而興敎育並使一般靑年有所失望而致沉倫寔爲公使無任急切待命之至 
 
 
 

Page 7

 
 
本埠新聞 
[再誌北方兵變之影響]  
　　閘北商團已於二月三號即舊曆正月十五日開操近奉都督命令以京津兵變雖於大局無碍而閘北地處險要自應嚴密防堵業由會長敎習籌備出防矣 
嚴禁私立邪會 
　　滬軍都督昨出示諭云照得黨非可禁可禁者非黨會非可私可私者非會顧世間不法之徒往往有藉結黨立會之外義以期實行其自私自利之詭謀者愚民無知或受其籠絡及至入其彀中縱非流蕩爲非亦將圖脫不得養癰遺患賢者所憂杜漸防微有司之職本都督承乏滬瀆日以維持地方治安及促助文明進化爲已任有敢圖害治安妨碍進化者宜人民共棄之誠以共和國不應再容此等不肖種溷迹其間近查得高昌廟附近一帶地方竟有號召劣徒私立邪會者名爲放票勾結兵士蓄意叵測雖惡迹尙未至昭彰而隱患每伏於所忽若不預爲防禁則將來蔓廷不已旣無以謀治安更無以論進化爰自今日始特申嚴禁爾軍民人等愼毋爲該劣徒所惑即該劣徒倘翻然悔悟解散黨羽人孰無過莫非同胞自可予以自新寬其旣往倘仍執迷不悟益肆其鬼蜮之行虺蝪之技一經覺察凡名列該會者本都督惟有按律懲治决不寬貸勿謂誥誡之不預也爾軍民人等其各凛遵毋違 
密查宗社黨人 
　　滬軍都督聞有宗社黨人謀爲不軌潛往各處煽惑情事特於前日命令滬軍第一師改編之陸軍第十師師長吳紹璘迅卽轉令所部各旅團營長官嚴密調查如有宗社黨人混入軍隊破壞大局立即從嚴究辦現吳師長已飭所部查究矣 
挽留李總理 
　　製造局李總理迭次辭職業經孫大總統另委陳洛書君（名榥）來滬接辦已前誌報茲悉該局全體員司工頭匠目等以李總理自去年任事以來接應各省軍需曁改造機器整頓局務等事頗費心機至對於工匠人等尤能恩威並用刻下遽行告退本局全體實所不忍况李總理久任局務深悉從中弊竇茲易生手殊谥大局無益故於前日聯名公電孫大總統請將製造局總理一席仍歸李總理擔任未知能達到目的否 
調查軍民衝罙情形 
　　駐防浦東張江栅鎭之滬軍營前營正兵王梓和曾於舊曆正月十三日在該鎭張姓所開之小茶館内吃茶旋與張妻細故口角詎張姓立時糾集無賴鳴鑼聚集鄉民百餘人與該營兵衝突甚至圍繞該營所駐之處大肆囉唣當由該營帮帶王福泰一再勸慰並由該鎭紳士唐倚松竭力開導始得散去茲爲滬軍營王統領訪聞以事關軍民衝突關係非淺特於十五日令委中營楊錦堂君親赴該鎭調查實情以憑核辦 
閘北市政廳成立三誌 
　　閘北市政廳業已改設成立由各商開會公舉錢允利君廳長沈鏞君爲副長刻已呈奉蘇滬兩都督核准咨請江蘇民政司長頒給鈐記一顆卽日開辦 
李瑞淸之逍遙 
　　满淸江寗藩台李瑞淸君以前對於民軍曾經補助自金陵光復後卽潛來滬上除飲酒閱報外無所事事近以民國官吏未能满意其志已记不再入仕途改作道士裝束表明不助满淸亦不助民國每遇友人談及國事則李顧左右而言他 
組織愛國軍 
　　浦南民團總司令李倬雲君等因北省兵事告急沿海各地土氓又將蠢蠢欲動擬先將浦東奉南川三境民團聯合編成愛國軍一鎭分師敎練以作進戰退守之用已在滬南江蘇海運局左旁之海神廟設立機關部與各團通訊接洽李君又於昨日赴寗面謁陸軍部總長黄克强君禀陳一切聞各民團司令對於此舉頗表同情一俟李君返滬卽須開會舉辦 
四誌印製鈔票之疑竇 
　　英美捕房以藻文書局所印之鈔票與中華銀行之票形式相似恐有假冒情事業將攬印此項鈔票之局夥趙可成經理倪希林與囑印之陳漢文陳叔龍繆玉林陳永法董大等一併槫至公共公堂訊供交保候再澈查在案昨晨由廨復訊被告代表穆安素律師上堂聲稱此項鈔票係由皖省軍政分府委陳漢文等來滬托藻文書局代印且有正式公文並非私印應請將案注銷關讞員商之美海副領事以此案尙有别項原因判均交原保候禮拜四再行訊核 
五誌蔡康與朱聰熙之糾葛 
　　前淸江寗造弊厰總辦粤人蔡康控朱聰熙越界誘押等情業經公堂傅訊交保在案前日午後復由王襄讞會同英翰副領事研訊先據捕房代表侃克律師與原告代表博易律師上堂請究被告仍延費烈律師到堂辯護兩造互辯良久經中西官會判候禮拜五復訊再核 
工界結合團體之踴躍 
　　中華民國工黨成立以來各工業團體俱踴躍入黨發達實無限量茲悉本月四號下午滬上帽業姚漱葊君等約集同業開會於城内飛丹閣陳說該帮不可不結合團體之理及入黨後種種之利益并由朱君煥章演說娓娓動聽聞者莫不鼓掌遂一律簽名入黨當場推守姚君爲該業領袖至散會時已四下餘鐘矣又五號爲成衣業開會入黨之期六號爲女帽業開會入黨之期其他織帶業中國木器業漆業西式木器業亦將於九號十六號十九號分期開會入黨相挈相提通力合作誰謂我國工界不能結合團體耶 
分派學生習藝 
　　製造局李總理昨出牌示云照得本局兵工小學堂現已歸併兵工中學堂辦理除將該堂甲班生提入中學堂肄業外所有該堂乙丙兩班諸生前據學堂王主任商請酌量分派入厰習學工藝並將情愿入廠習藝各生翁壽松等三十三名開單呈送前來查兵工小學堂現在歸併辦理各該生等程度不合中學資格旣據王主任開單呈請分派入廠習學工藝姑念該生等情殷求學准將單開三十三我分派砲厰八名槍廠八名鍊鋼厰八名機吕廠五我砲彈廠四名定於本月初六日上午十點時齊集本局公務廳報名用粘鬮法當場粘派以便分發各厰習藝爲此抄粘各生名單牌示曉諭仰即一體遵照　計粘名單翁壽松　林裕祥　石昌禮　劉永興　徐爾堯　王道炳許福山　彭秀君　葉源川　顧木泉　康廷甲　龔安寛劉海林　楊九思　王文庠　唐宗堯　王僕仁　戴雲鵬楊　榮　朱福康　馬瑞生　馮有才　兪調俊　呂得隆王俊樞　周家銘　沈學廉　張泗曾　高復年　鄧祖謀戚鳴歧　高　樹　錢　强　周祖石　錢鼎隆　錢鼎新移提强搶册之流氓 
　　卾軍决死團秘書員王伽島前奉黎副總统令赴蘇州查追流氓沈三寶搶去捐册公文經紀前報茲悉蘇城北路巡警徐區長奉到黎副總統命令後遵即查提嗣因沈三寶聞風遠颺潛逃米滬故由徐區長於前日備文移請公共公廨關讞員就近查提訊追 
旅館主呑匿手槍 
　　鄂軍决死團總代表陳血岑因奉黎副總統諭令來滬提取綢業會館未繳提欵順便添配手槍子彈一百粒曾託惠中旅館主周治漠代購詎周將槍取去之後匿不見面前日適有金蘭廷在公廨控周串騙銀洋事爲陳代表所悉即於昨日禀請關讞員附追手槍 
錢業又進一步 
　　本埠錢業同人昨日分布公啓云銀洋交往彼此謹愼有益無窮憑摺支取及來條送上無論莊友來前交易均請加用尊條蓋一印章以昭鄭重務請照行永守是至禱 
貧民半日學堂之發達 
　　大南門外中道橋南首貧民半日學堂開辦三年成效大著非但不收學費卽應用書籍亦由校中發给今年又大加擴充男女學生兼收並蓄以期敎育普及業於陽曆正月十六日行開校禮男女學生到者一百二十餘人由市長莫子經君學務科長丁賡堯君蒞校訓勉並聞今年添請愈元爵君爲助敎員一應經費除由市政廳補助外不敷若干悉由校長穆杼齊君籌募至内部一切規畫則由義務幹事顧翕周君等担任不日即可開課求實小學校行始業式 
　　北山西路德安里求實小學校於陽曆三月五號行始業式是日天雖大雨而新生舊生到者三十餘人學生家屬及來賓到者二十餘人於上午九時搖鈴開會首由校長敎員率同全校學生行揖聖禮繼由校長顧旭侯君致訓詞大旨謂學生當發奮求學勉成共和國民次山敎員郁從周君演說以有恒二字鼓勵諸生後由舊生陳敬賢唐璧雲陶維毅陳潮熊等相繼致規詞至正午散會 
惜陰公會年會記 
　　南京路惜陰公會於陽曆初三晚開全體年會其秩序及議决案錄下　一開會由總幹事邵君報告會務及收支　一修改會章經衆通過另印新章　一舊會員會費統一問題衆决甲乙兩項改爲丙項丁項暫不增另漸謀統一　一徴求獎勵衆决於選舉開筒時並行獎勵式　一第三次徴求衆决由舊職員酌議施行　一開會時刻衆决以後開會不論人數多寡均准時不候未到會者槪作默許以矯社會惡習　一演說由贊成員梅竹盧君會員梁幹臣君畢雲程君枂繼演說　一由總幹事宣布選舉手續及改用陽曆等事散會時已鐘鳴十下矣 
盜案驟難定斷 
　　盜匪兪德四（即余大有）與同黨喬大戴阿四李三潘學成陳阿三陳阿四陳金甫劉餘張宏元等於舊曆去冬連刧楊樹浦及靜安寺附近宜昌路等處楊月坡蔡連卿劉培林樊煜文王紀昌邱六生沈蘭生張獻廷各家衣飾鉅贓並刀傷蔡姓事主匿跡虹口經美捕房包探將該盜等與窩贜之李王氏劉王氏先後查獲解送公共公堂押候查辦在案昨日復由捕房將一干人證解廨請究先由各事主先後上堂禀明被刦情形繼由兒證婦人陳兪氏投稱盜匪兪德四專事販賣婦女欲將婦人價賣並屢在租界内糾黨截刧行人財物請爲訊究又據女子邱月貞投稱是晚確見張宏元陳阿四李三陳金甫戴阿四等來家由張盜用繩將母絪住陳等各盜將女子耳上金環搶去是實是時陪審官美副領事海君擬將陳阿四陳金甫劉餘張宏元等四盜各押西牢二十年劉李兩氏各押女所五年關讞員以案未訊實驟難定斷遂判陳等四盜與兩氏分别押候核辦兪德四戴阿四李三潘學成喬大陳阿三等六盜因閘北尙有另案一併押候備文解送民政總局訊明後再行解送公堂核辦至該盜婦所領一孩著送棲流所留養候核 
究竟有無强盜 
　　江北人徐居子昨偕藥水厰附近之茶館主史洪芬投報靜安寺捕房稱有盜匪三十餘人均帶手槍前日在史處吃茶現匿閘北地方等情捕頭聞報卽派中西包探至總局請派偵探協同拘拿是時已在深夜總局田科員立卽帶同該探等至西街文安坊對面豆芽菜作内及三和炭基作惜米公所鄉人金阿根等七八家搜查一過並無手槍軍械亦無可疑之物當時並將金阿根拘送一區訊明無干卽予開釋一面另由總局拘獲形跡可疑之周金山郁金泉兩名與眼線徐史二人一併拘留聽候質究 
瑣聞 
[城内]  
　　獎勵警衛軍○滬軍都督府警衛軍自成立以來各軍官佐任用得人兵士等恪守紀律實貴軍人各譽近以舊曆新年社會習慣未遽改革都督恐一般人民不免有賭博惡習特飭警衛長傅論各官長每日率同兵士出巡禁賭旬日以來地方秩序賴以安寗都督以該官長曁兵士等勤愼服務均能遵守天職昨諭人事科宣布命令將各官長記功一次各兵士按名獎洋二角以示體愛之意各官兵士邀此獎勵感奮異常但不知該官兵士能否始終克勤厥職也 
　　檢察廳批詞○瞿沈氏呈批該氏子季生并無不端情事業經該裁判所証明着令保出是名譽早已恢復該氏如有不服欲行上訴應候原判所將此案斷結後由該氏詳具不服理由呈請原裁判所將原案呈送到廳再行核辦 
　　審判廳批詞○益同人呈批此案前經本廳决定諭令保證人吳韻秋催督吳心泉將賬目收齊嗣據債務人吳心泉參加訴訟前來當經批令補呈參加書狀以便送達兩告計逾數日未據呈遞應再催告吳心泉務於七内趕即補遞逾限則參加爲無効刻日傅訊兩造該原告姑再靜候數日可也 
南市 
　　查緝盜黨○南邑横沔鎭醫生華少花家道小康久爲匪徒垂涏本月十一日夜半忽有盜匪多人破門而入將各人捆縛一隅嚇禁聲張旋被闖入内室翻箱倒篋刦去金銀珠飾衣服等物約値二千餘金事後由事主報經北蔡鎭防營協同商團追獲盜船一艘搜囘原贓無一缺少並獲住盜匪任有年王炳生等二十二人解由南邑民政長訊寔立將任等五人開鎗擊斃其餘收禁擬辦尙有供出之同黨數人匿居滬南某客棧内業已報告上海民政總長飭緝矣 
　　此推彼諉○市政廳水探葉湘蘭勾串公義茶數値堂錢大毛揑名朱順榮朦保積竊朱炳松出外逃逸旋將順榮軋至水巡處勒賠原贓以致控由檢察廳移至市政廳裁判所訊明判葉收押將公義樓發封限交錢大毛在案昨已交到質訊兩人均推諉不認判一併管押將葉擬辦錢則另行察奪 
　　串放白鴿○浦東金家橋泥水匠楊翠桃去冬憑徐金甫陸朱氏爲媒娶周徐氏爲妻出洋一百零六元不料該氏近忽逃走由楊在小南門外陸朱氏家尋見突由本夫周尙文出阻以致口角扭控南區移經陳裁判訊係串放白鴿判朱氏繳還媒金洋三元徐押繳身價七十元周尙文夫婦合繳洋三十元統俟繳齊後再行擬辦 
閘北　　 
　　小孩迷路○八區昨送迷路小孩周阿毛至總局據供伊叔在戈登路開周永興木作因出外買物走失司法科諭飭暫留候查 
　　同是私識○婦人王王氏先後與陳正太楊太二人姘識去年由陳至總局控告因供詞各執一姘管押在案昨由周科員提訊以兩造均係姘識各有不合判令具結開釋王氏押候發堂另行擇配 
　　擅演影戲○陳坤坤在江灣鎭開設陽春樓茶館近日開演影戲宋領照會由七區拘解總局經司法科訊明判罰洋八元充公具結開釋 
英租界 
　　夫婦互飦○老閘捕房華捕張阿生之妻李氏帶同女兒寶林私逃出外被張偵悉禀請捕頭派援將李氏與女查獲昨晨并解公堂請究據張投訴李氏不安於室業已三次私逃須請嚴究訊據氏供因丈夫時領姘婦來家將婦人任意凌虐是以帶女出外另店寔非私逃求察王襄讞商之美强副領事以李氏所供是否確寔不能遽信判氏與女一併留候邀到見証質明再核 
　　票欵糾葛○比商華比銀行控陳秉卿不付期票銀九百餘兩又義商新記絲廠控黄蟾香不理票銀等案昨由捕房將陳黄二人傅至公廨判陳交保黄押候分别訂期會訊 
　　保人脫累○德商地亞士洋行控王步靑不出定貨由廨判將保人夏季瑜押交在案昨晨由探將王傅案判夏開釋王交妥保候訂期會訊 
　　傅訊被告○趙文彬控黄瑞香不付女工辛資又周成章控顧全卿不理欠銀又查濟鐄控查頌修胃牌等案昨由捕房將被告各人傅至公堂分别過堂候訊 
　　凌虐養媳○新閘成都路一百六十四號門牌成衣匠張家言與妻陳氏將十四歲養媳林阿鳳百般虐待昨被捕房查悉派探將張夫婦與女一併拘解公堂研訊一過判女送棲流所醫治張夫婦分别押候交出婚據於下禮拜二再訊 
　　開釋病犯○虹口著名賭棍巫寶興前經公堂訊寔判押西牢一年期满枷示一月逐出租界在案茲巫在押病劇經看牢巡捕查悉禀奉捕頭於昨日解送公堂請示中西官以巫患病屬寔從寬省釋 
　　屢次售欺○河南路泉興押店控王阿四屢將僞銀飾混質等情昨由捕房將王拘解公堂訊寔判將僞飾銷燬王押兩禮拜 
　　强搶首飾○瞿桂樓戴阿金在愛而近路搶取行路婦人金押髮由探將二人查獲昨解公堂訊明判瞿押兩月戴押一月贓存捕房候領 
　　遞解竊賊○甬人張阿連前因竊取陳榮記家衣物由廨訊寔判押西牢一年期满再核在案昨屆期满由捕房解案請示判遞解寗波原籍 
　　索欠不易○神洲國光社等十餘户環控譚錦蓉不理結欠書價洋二千三百餘元銀五百餘兩業經公堂訊追並將所存皮貨拍賣銀一百二十兩存候復核在案前日午後由廨復訊各原告投案求追質之譚供因甘省大局未定旅居在申無從設法聶襄讞與觀審之比愛副領事判將拍賣銀先給各原告分攤餘欠着交妥保分别立據候該省大局平定再行理還 
　　預備拍賣○鄕婦凌金氏控引翔港董事周子泉不理伊故兄周樹蓮抵單借洋八百六十元一案前日午後由廨復訊原告將所抵方單呈案求追判候查明給諭拍賣抵償 
　　减折料理○永裕祥鞋店主葛仲甫控曹潮宗不還鞋價洋一百六十餘元前日午後由廨傅訊原告求追曹由伊妻王氏投質判交保還洋一百元了案 
美租界 
　　捕頭銷假○老捕房麥副捕頭前因請假回國由卜總巡委派匯山捕房林副捕頭代理並以十二號副捕頭代理林職刻因麥已銷假到差故又由卜總巡諭林仍回原差十二號調往老閘捕房辦事 
　　喪盡廉恥○胡阿才昨扭兪阿桂至捕房控與其姘婦王氏通姦等情兪供行經該處被氏誘入其家曾給洋二元捕頭以兩造均屬無恥斥逐不理　 
　　乞丐搶物○粤婦林陳氏昨晨在篷路菜場被乞丐陳阿二搶去籃内銅元百餘枚由探追獲押候究辦 
　　賭徒爭閙○施阿三陶阿高昨在西華得路索討賭帪互相扭毆被捕併送捕房捕頭斥退不理 
法租界 
　　工頭淫惡○小工頭江長生在途調戲女子始則口角繼且行兇適有英捕房落差巡捕張春山經過代抱不平上前干涉詎江不服反令各小工將張毆打致張頭頂擊穿一洞後由法界巡捕一併送至捕房解廨訊究判煤罸洋十元以儆餘人從寬斥釋 
　　私收客賬○肉店夥張正福私收客賬洋四百角呑没浪用嗣被店主唐維生查知送捕解廨請究張供認不諱惟求恩宥判限十四天交人銀兩保出外理處 
　　烟賭俱全○烟紙店主王阿中私售燈吸並容留二十餘人在店聚賭當被西探親往查見一併拘入捕房昨解公廨經中西官會訊屬寔判罰洋三十元充公如不遵罰改押一月 
　　嚴追欠租○徐萬興因欠房租洋五十七元被房東控奉公廨押追在案現因無人作保復經提訊徐求請開釋出外俾便變賣生財料理欠租判限七天仍交保料理再違定將生財拍賣抵償 
來函 
[李燮和黄漢湘通告]  
　　吳淞舉義有功於光復者朱廷燎君寔主體之一嗣有人挾舊日私嫌影射興獄甚至控於陸軍部殊阻辦事人之進行昨和爕漢湘在寗奉陸軍總長黄面諭以現値新造民國正慶共和凡有功光復之人卽新政府有維持之責豈宜周内舊事何况其莫須有也大哉此言合亟傅佈凡吾同志其各勉進勿因有忌之者鑒厥熱誠也民國幸甚 
來件 
[中華民國實業恊會第一次修正章程]  
　　第一章　總綱　　第一條　名稱　本會定名爲中華民國寔業恊會 
　　第二條　宗旨　本會以振興寔業擴充國民生計挽回利權爲宗旨 
　　第三條　方法　聯絡海内外學理家經驗家資本家協議實行第本章事業 
　　第四條　會員　分左三種 
　　（一）會員　凡海内外曾受實業專門敎育或辦寔業確有經驗者皆得爲本會會員（但限於本國人） 
　　（二）特别會員　非實業界人而其學術經騐與本會有密切之關係或願襄助本會者皆得爲特别會員 
　　（三）名譽會員　凡捐助本會至五十圓以上者本會認爲名譽會員 
　　此外學優望重熱心實業贊成本會者本會認爲名譽贊成員 
　　第五條　事務所　設於南京遊府西街朝紫巷原王公館内 
　　第六條　支會　　設立各地除宗旨及會員資格應照總會規定外其餘辦法得斟酌本地情　自訂詳章一面由總會備文　該地行政機關保護之其與總會相互之關係如下（甲）互相報告章程名册　（乙）互相報告調查事件（丙）互相扶持　　　　　（丁）互相討論進行方法 
　　第二章　組織 
　　第七條　部署　分左四部 
　　（一）總務部　分左四科　子文牘科　丑交交涉科　寅財政科　卯庶務科 
　　（二）農務部　分左二科　子調查科　丑編輯科 
　　（三）工務部　同前 
　　（四）商務部　同前 
　　第八條　職員　置名譽會長　人正會長一人副會長一人各部置部長一人各科置科長一人科員二人（事繁時得由部長酌加） 
　　第九條　職員權限　 
　　（一）　正會長　總理本會一切事務遇有對外事件得代表全體 
　　（二）副會長　協同正會長辦理一切遇正會長缺席時得代掌其職務 
　　（三）總務部長　總理本部一切事務 
　　（子）文牘科長　總理文牘事務 
　　（丑）交涉科長　總理交涉事件並得分配本科科員任招待事 
　　（寅）財政科長　總理財政出入事項並造報告簿册 
　　（卯）庶務科長　總理會内一切雜務（凡不屬各科事均屬之） 
　　至各科員協同科長辦理本科事件 
　　（四）農務部長　總理本部調查編輯事項並協同本科長科員討論本部進行方法 
　　（子）調查科長　總理屬於本部調查事項 
　　（丑）編輯科長　總理屬於本部編輯事項 
　　（五）工務部長　同前 
　　（六）商務部長　同前 
　　第三章　事業 
　　第十條　調查　調查各地實業團體及出産物輸入品並國内外實業發達之狀况與良窳之原因與其趨向 
　　第十一條　報告　就調查所得每月刊行雜誌一次 
　　第十二條　協議　凡關於寔業行政曁實業議案有時由本會提出意見參議其間 
　　第十三條　敎育　提倡實業敎育 
　　第十四條　社會　創辦農工商各種會社 
　　（未完） 
 
 

Page 8

 
 
自由談 
游戲文章 
[飯桶答衣架書　] [  愛]  
衣架先生閣下辱荷惠書獎飾逾恒自問中心益滋愧赧僕慕公久矣嘗思謹呈尺素藉達下忱不料朶雲先下惠我良多僕嘗論當世人才能肩重任辦大事者似莫逾於公矣公在前淸時拖雙眼孔雀之翖衣團龍鵝黃之褂卽平居無事亦醬色開氣之袍天靑對襟之褂入民國後又披獺絨厚呢之大衣戴盧梭凹頂之毡帽一望皆知公爲當世之偉人於黨會必尊爲名譽員也於軍國列入參謀部也於筵宴必高踞首座也於朋友必大加靑眼也公亦趾高氣揚自鳴得意攷公之門第非有文尙武督之榮也公之家産非有陶朱倚頓之富也而公能以一身財主號召天下足見公之才亦難能而可貴者矣公之子更年少翩翩風流自賞輕衫團扇舉世寡儔朋交號作子都靑樓目爲衛玠雖家無隔宿之粮擔石之儲又誰能偵得而知之耶論賢喬梓之才華皆以赤手空拳建重大之事業踞社會之上流設無章身之具飾貎之方孰能信公而貨以母錢而得權子錢也耶如僕者誤解誠篤不事夤緣坐食山空茫茫後日卽天厚我輩無凍餓之虞然枉食人間萬種粟之譏其能免乎哉僕與公雖有同袍之稱却無同志之謀尙祈不吝珠玉時惠敎言乃幸肅覆蕪函諸惟光鑒 
[妓界代募公債啟]  
　　竊以民國初立百事待舉庫藏不足將借外債飲鴆止渴竊爲寒心妓等亦國民一分子今擬犠牲一日之業爲國家效涓涘之助凡我三等女閭宜聯合團體擇於某月某日各就本院欵接來賓多多益善或藉歌筵酬應或憑皮肉生涯舉一切輸入各費除酒食雜項開鎖外槪行捐入公債其有篤念舊交熱心愛國者旣能照例納費更能額外助貲尤爲同志所歡迎爲此敬告我新舊相好嫖界巨公屆時聯袂惠臨旣可尋歡又可救國一舉而兩得之當亦諸君子所共樂玉成也特此預白幸垂鑒焉　女閭三界公會謹啓 
海外奇談 
[電機縫紉　] [  頌斌]  
　　外國縫衣機器向用人工或以足踏或以手搖機器上設有兩針運動時一針向上一針向下成功之速十倍於人已爲可喜茲見巴黎攷勞登報載巴黎有一工程司名獨糜而者近新得一法能以電氣運動機器無須重煩人力從此雲錦七襄天孫巧製無須纖手縫裳矣各處成衣司莫不爭先購辦深讚此機之靈巧云 
[槍斃巨蜂]  
　　英國某處於今年二月三號飛來一巨蜂止衣樹上鄉人以竹竿擊之不飛察之似有病復有一人以槍擊之遂斃量之身長七尺四寸足長六尺五寸重一百五十二磅聞將送入博物院以供衆覧云 
[財翁解悟　] [  頌斌]  
　　巴黎富翁如司德家資數百萬庋藏金珠寶貝無數乃爲妙手兒所垂涎時有不翼而飛之患以致如司德終夜不得安眠引爲大戚一日獨行至鄕見有茅屋一椽自檐至地高不過數尺一農人兀坐門前抱膝長吟大有逍遙自得之意如司德見之初則欣羡繼且自歎曰余雖豪富高居大厦實不若苦力農夫逍遙矮屋中長享自由之幸福也遂悶悶而歸盡以其家産捐助政府並登載各報紙廣勸世人曰多錢固可通神而守財謚爲醜虜蘊利生孽不如散財爲安時人均稱如司德君有宏識焉 
遺聞軼事 
[斷腸詞] [  定夷述]  
　　江南某生深於情者也丰姿秀美朗朗如玉山照人中年喪偶生哭之爋余見其斷腸詞曰莊生喪偶歌挾悲來潘岳悼亡詩多詞費况卿爲賢助足貽彤管之芳而僕本多情難免撫琴之泣憶夫桂質蘭儀冰姿雪魄毓德堯門著型姒幄固已如戴家少女有隱者風王氏佳人作閨房肅矣乃若屏開射雀橋駕牽牛締婚姻於二姓卜伉俪於千秋自慚司馬文章卓女訂白頭之好所願梁鴻志節孟光洗椎　之羞噫嘻昔藏金屋之嬌今守蓬門之苦卸粉黛與羅紈樂釵裙之荊布其事舅姑也禮遵骨則獨兼娣姒之勤勞易著家人恪守尊嫜之規矩其撫子女也詩書自課盻將來玉樹兩行針線親敎愛不盡掌珠一願而且婢僕趨承恩如雨霈里　酬酢德自風聞此豈獨綢繆意切好合情深不嫌葑菲此美蘋繁云爾方謂鳳釵不墜菱鏡常圓琴瑟永調於千載松柏共壽於百年欲凌廣寒之宮學姮娥之不老欲上長生之殿訂妃子之良缘奈何年華方艾疾病相侵三春欲暮二豎頻臨靑　藥煖丹灶烟　乃膏肓之不達致和煖之無能方期借得天斷此後粧　可對詎料遊於地下霎時鬼　先登嗟乎萬古埃塵一朝風燭月慘空帷霜寒老屋失林鳥之雙棲析池魚之比目凄凉聽　露之歌寂寞恨雨淋之曲借無妙術何從招厥精靈縱有名香不可返其魂魄念爾雙親堂上可憐老淚無多愁予隻影天涯誰寫此心之曲嗚呼哀哉昔同糓兮今異世憶舊歡兮增新愁目盻盻兮將何極魂渺渺兮終不歸欲詢漢殿神仙果克重逢李氏不解唐家天子如何再見楊妃回思窈窕娉婷委蛇容與德邁陶姬才凌謝女而必輝沉碧海之星夢斷巫山之雨致征　之孤飛悵離鸞之镯處觀夫衣裳　綠釵細餘黄怕檢鏡奩琴柱愁看經案繩床閒聽落葉之聲元稹不安坐久獨宿無花之夜蕭郎未免神傷嗚呼哀哉夕陽雖好恨不多時明月重圓除非在世為卿營奠可能滴到黄泉如此芳型合許標題靑簡嗚呼哀哉 
心直口快 
[閲自由談有感　] [  勤百]  
　　閱滌骨氏自由談中之自由談覺得我也有幾句自由談願供閱報諸君聽者請先談女子之不自由次再將男子漸進自由處一談之爲女子者深閨獨處交際不自由也禁忌游覧閱歷不自由也以緘默爲高言語不自由也以識字爲不祥學術不自由也以無才爲有德智識不自由也事事依人立身不自由也三從是訓動作不自由也至於嫌防瓜杨畏避尤多男敢以不通言語爲守禮不親授受爲有别待以禽獸之心視爲盜賊之行婚姻爲一成不變之事偏使之委身於素未耳識之人且必鉗制其口以为道苦怨爲賢種種遏抑其性靈桎梏之不至等槁木死灰而不止女子之不自由幾非人類矣男子昔處專制政體之下亦動不自由今則五族一家共和建設如避諱字様一律回復詩文家無不自由矣意見之書徑達政府民情上無不自由矣非非是是公論無嫌言論界無不自由矣禁牌書籍任付棗梨出版家無不自由矣學校林立隨地可入求學者無不自由矣我國民果其奮自由之精神守自由之界劃不侵我民胞之自由日謀富强之盛業則我國不難返老還少由枯轉榮文明超越乎千古勢力駕軼乎五洲人不我抗自由之幸福實大也友人因我愛閱申報中之自由談寄我自由詩四章爰錄之以供自由談中之材料詩曰紅黄藍白黑交加漢满蒙回藏一家寄語東風齊著力春來開徧自由花合羣華聖今誰屬立國拿翁大有人兒女英雄同笑語從今遺我自由身手提日月種良因口勅風雷靖虜塵蘄請文明眞幸福八方崇拜自由神掃除專制革澆風建設共和奏偉功警醒亞東獅子夢武昌樓上自由鐘 
衛生談 
[烟酒與衛生之關係　（續）　] [  江蘇袁焯]  
　　甲鴉片烟 
　　一壞神經功用鴉片之毒和入血内連入腦中腦受其毒日　昏蒙而性情亦變顚倒此即壤神經之寔據 
　　二壞各内臟之功用 
　　三耗胃内津液故喜食水果糖類 
　　四血質變壞故面目　黑口舌污穢 
　　五大便結糞塊停於腸内被乳糜管吸收糞内流質運於周身故全身烟臭發出不可　　 
　　六食物漸少 
　　七身體瘦弱肌銷骨露皮燥筋鬆口漸白視漸模糊行路蹣跚全無人形 
　　八精神頹廢故名利道義之心皆消滅殆盡 
　　九起居失度儼然廢人 
　　十不能永年實以速死 
　　十一不能養子從養子亦必萎弱不壽　　（仍未完） 
戲攷 
　　迷人館一名醉仙樓又名畫春園（吳下健兒）桑氏九花娘性淫蕩有邪術良家子弟多被其勾引暴亡犯案重重未經一破彭公朋命徐勝歐陽德等訪拿九花娘以除民害徐歐等至醉仙樓小飲出而應客者即九花娘見徐跌宕風流頻頻以目送情徐漠然不動酒盡卽去乃於深夜同歐入樓拿捉九花娘見九花娘正以刀砍斃一所識之浪子徐卽猛撲九花娘被九花娘用藥迷住徐卽不醒人事後又用藥解之勸徐與爲夫婦徐僞允之適歐同衙中捕役來援九花娘見寡不敵衆乘間逃至傅國恩處傅亦與九花娘有染竟不顧王法出死力拒捕敗至橋上被九花娘以泥灰迷傅目而自逃至劍峰山活閻王焦振遠處傅雙目不明卒爲徐歐等擒去以正國法此劇前段之九花娘應以花旦去之後叚則用武日滬上各園統以武日演之以致酒樓一叚總不能細腻熨貼也 
小說 
[短篇小說　貧賤交　] [  劣僧來稿]  
　　暮春之初風日和麗夭桃穠李灼灼舒華正一片風光美满時也 
　　崑山東鄕有一人家舊屋數椽臨流而住大門以内赫然有满淸銜牌數對朱漆金字輝煌奪目望而知非田舍翁 
　　某日良辰主人方爲子娶婦遠近親朋咸具衣冠來賀恭喜之聲入耳不絕 
　　午後四時開筵宴客主人年可三十餘冠满淸大帽衣天靑縀褂晶其頂而藍其翖徐步至中堂肅客就坐 
　　維時樂聲大作樂人唱大團圓一餉中皆吉利語客亦猜拳行令興致淋漓主人顧而樂之　　陸阿榮····陸阿榮何在····嘻此何　也客方驚愕間俄有短衣草履者數人大踏步而入口操東鄕語首見主人戟指而詈曰不義之夫忘却前情若非乃公何有今日阿榮当曾記天寒風雪中衣敝瑟縮戰不止與我輩藉草薦煨狗肉時耶主人聞之色頓死木立能動 
樂聲忽止客齊起問故短衣者謂客曰公等勿驚我輩皆卑田院中人數年前彼爲無賴賊被人毆欲死我輩解衣衣之推食食之約爲兄率誓同死生彼之子猶我子也今彼爲阿家翁獨不念綈袍舊誼令故人飲一杯乎公等試思天下寗有是理言已瞋目切齒恨恨不已 
客聞之嗒然不語回視主人面現五色忽紅忽白忽靑如鐵呼之不應若魂已離其軀殼 
良久良久忽放聲大號曰天乎從前作過事一旦暴露有何面目見人不如死以頭撞地磞然有聲短衣者笑而言曰若要人不知除非已莫爲哭死何益俄見新郎自内出呼曰阿大來數年不見長大如許汝父無義汝獨認得大叔乎新郎忸怩不能答 
短衣者乃掬其袖出紅紙裏一物鏗然擲於桌曰此賀錢也快拿酒肉來主人不敢違任其高踞上座狼呑虎咽而去 
劣僧曰諺有之貧賤之交不可忘吾於陸阿榮不禁長歎焉 
 
 
