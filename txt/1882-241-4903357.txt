# 1882 - 241 - 4903357

 

Page 1

 
 
[策高麗通商事宜辨惑第十]  
　　高麗目前之亂由於朝臣分黨各樹聲援國中之民因以好惡之私自定從違之見以致大院君倉卒起事而國人之從之者亦羣樂效命也夫國君當陽事權獨秉有異議者刑法隨之可也乃高王雅意通商而大院君之黨不服患生肘腋不能濳除釁起蕭墻遂成大敵其故何也蓋通商未久諸事無興旺之機民俗未更物產乏充盈之象徒見日本以貨來而以財去不聞其以財來而以貨去故國人信通商之無益而且有損不若仍舊之爲愈雖不日富亦不至日貧也嗚呼此高人之惑也今中國師船前往亂人固無相抗之理雖黨與之心堅固吾知以中國調去之兵而又有開化黨人爲之嚮導引接不難搜殺亂黨至於無遺也蓋守舊黨之可慮其力能作亂者無非朝臣與世族中之人若附和之國人但使官軍氣盛必至不敢用命以助亂黨之所爲故誅之猶易也如使亂黨自知不敵望風奔靡亟思反正以沮中國之兵則目前速將高王復位或以鼓亂之罪諉卸於一二人并弑后害世子戕諸大臣種種不法亦歸罪於其人自行縳獻聽高王懲辦而大院君以議親議貴朝臣竭力彌縫不坐以守舊黨之首惡削秩貶封奪祿追賞略示惡惡之意以全親親之誼而此後大權盡行取去如此辦法不過以數人伏法而巨案就此了結但使高王可已則已則中國亦未必欲爲巳甚而日本遭其戕害旣巳有人抵償恐亦不敢再存奢望嗣後卽於通商事宜一切整頓可也夫大院君不欲通商之意譬如書生之習舉業講包孕開口王道恥言霸功以時文中印板字句爲畢生之經濟而已其有問以不事通商而可以致富不仿西法而可以禦敵究有何術以致之則固不知所對也卽有所對亦白樂寛上書云云耳竊謂此番整亂該黨中人見中國之兵日本之兵突然至境實不知有何策可出亦當恍然於空言之無補成見之難拘而陰服開化黨人之識時勢知變通矣不必經中國與日本之大創而其黨巳隱就消滅此可必者也特是去黨易而辨惑難守舊黨人紛紛各散則開化不必更立名目而此黨人之不以通商爲是雖暫時其心離散不起而與朝廷爲難而意中固有先入爲主者卽百折而不回是非有通商以後之實在利益國與民皆大沾之而終於不服也然欲使通商之利舉國皆沾不亦見其難乎近年來日本商船入高麗海口所帶東洋之貨不若西洋之多而船旣進口貨必盡售而後已高人見異思遷安樸嗇之故俗者固多而慕新奇之玩物者亦不少内地土產參帋布而已若海中之物高有之日亦有之不足動其歆羡徒見日人以貨易錢載之出口寍不色沮而氣餒哉中國而爲高麗謀久遠之利必令高人不以現在情形爲慮而以將來效驗爲期惟以各國通商之意與中國道咸以來所著成效泐爲一書條分縷析而告之然後其惑可破而守舊黨人不復陰相聚結朝野一心皆孜孜焉以整頓新章改革舊俗爲務則不出二十年而東海屏藩直與泰西諸大邦並駕齋驅正不獨日本三島與二千里之雄封相峙而迭覇也夫國本空虚而民俗繁華其亡可以立待若財用充足而俗尙奢侈此富强之基也高麗附中國而立瘠苦之甚故經國以節儉爲本民俗相沿安於横陋以言小國圖存之道其意未可厚非無如時勢攸殊運會代嬗適當四海通道之際而偪於長駕遠馭之隣苟能變計則不僅僅於圖存不知變計卽已不可以爲國何其人之不識時務而惑兹甚耶且高麗卽以中國爲證可也有明中葉西洋漸入粤東洋面而當時海禁尙嚴粤商出海交易無有番船進内口停泊者可知嚴絶外洋乃歴代之通例然道咸以來不能不廢古法而開通商之局而至今不過四十年中國不惟不因此而貧并未嘗不因此而富也高人其知之否 
[恭錄諭旨]  
　　七月十四日奉上諭漙廉等奏神靈顯應請頒匾額等語馬蘭峪城外五神祠向著靈應本年東陵風水圍墻以内松樹虫災甚重經漙廉等率屬詣廟䖍禱虫孽一律凈盡實深寅感着南書房翰林恭書匾額一方交漙廉等祇領敬謹懸挂以答神庥欽此 
[本館自已接到電音]  
　　本館於昨日接到在津友人專發電音到本館内有七月十九日上諭二道敬謹譯登○七月十九日奉上諭御史李英奏涪鹽增引亟宜設法維持一摺着戶部議奏欽此同日奉上諭衛榮光奏請將已故儒臣宣付史館立傳一摺原任詹事府左春坊左中允劉熙載前在上書房行走曾任廣東學政旋因患病開缺主講上海龍門書院品學純粹以身爲教成就甚多洵足爲土林表率該故員學行事蹟着宣付國史舘列入儒林傳以彰碩學欽此 
[淮海郵聞]  
　　淮揚海道桂薌亭觀察前因下河堤工岌岌可危故帶印駐工各情業經列報兹悉觀察於上月念七日回浦面謁漕憲備述下河一帶情形非放一二壩不足以殺水勢意在請令嚴軍以抒隱憂乃漕憲以高郵誌樁尺寸不符必欲拘守成例且爲守壩農民室家性命所關非可輕動擬俟暫緩故觀察於翌日仍行赴工督防矣近日天氣暢晴炎威頗甚晚禾可望有秋河水亦逐漸减落五壩未放米價已跌去二三百文一擔矣 
[靈柩回旗]  
　　前淮安府尊存秀岩觀察靈柩于初八日起行回旗各官送者亦甚寥云 
[邑令病狂]  
　　蘇省某縣五月念八日東南門外農田水灾已成鄕民赴縣禀報而邑侯不准鄕民擁擠致將旗傘軋壞邑侯盛怒卽於次日傳集各社長里正聲言請兵勦捕社長等再四哀求怒終不息六月念四至念九等日有奸胥某乘機播弄將報荒人名擇稍有田業者陸續開單請拿於是邑侯密遣海勇民壯黑夜下鄕破門擒捉雖所捉不多而闔村已驚皇奔竄甚至扶老携幼連夜問渡有幾喪性命者村落爲之一空附近田畝已荒者槪置不治未荒者亦致抛荒鄕民捉到後用新置籐條每根四股者各鞭背一千下又笞腿千下其打法用磚塊將兩腿墊平每打一下兩腿俱着打至皮肉齊飛再澆以鹽汁上鐐銬令其人不能眠坐日夜跪地膝肉盡腐并聞邑侯聲言我將捉五百人重辦二百人云云現在捉到有二十餘人其毒打之慘不堪聽覩聞本月初一日城中街市遍懸匿名貼署中人揭進邑侯疑爲學中諸生指使卽於初二日由學飭斗傳附生某某進署各令書某大官魁作又命另帋寫四字句其詞有不可解者兩生以句語似干忌諱不敢落筆邑侯再三敦迫始勉强應之旋卽告辭咸謂邑侯近似病狂云 
[文士騎鯨]  
　　前日揚州北去三十餘里之六閘口岸側巡兵見水面漂浮物件順流而下時甫天明卽行撈起 
 
 

Page 2

 
 
看時乃有一小考籃上扣一油綢卷袋打開看時有小本書幾卷又陸續漂來考籃五六個又有油布號簾等件板片魚貫而來岸後有一塾師聞信來看有江南鄕試號旗一板上貼問字山房嵩林書屋考船之封條帆篷窻蓆隨波逐浪衆爭取之而未見一屍因共揣此必是夜湖中遇風失事之船彼時烟水茫茫黌夜昏黑呼救莫應以致全軍皆墨雖舟人亦占滅頂核其來路遠則清淮近則高寳之士子也悲夫功名性命古人久已痛心此數君者未仰龍門先游魚穴朱衣莫卽白屋長亂已則已矣倘有黄髮衰親青年少婦聞音偕逝亦未可知人生不幸而爲士三年一試不此之望何路爲出頭地步乃願切鵬摶災生鵩吊豈三閭之後水晶宫例爲才人厄境耶 
[快手遇盜]  
　　王廷者揚州快班之傑出也八州縣馬快尊爲班主屢破巨案歴任官亦加青眼家道頗裕前日因事自清江回揚搭一船從高寳南下行至渌洋地方阻於風雨泊舟湖畔衆客沽酒取醉羣酌王王不能辭且見衆人皆小本交易之赶鄕試者遂添酒酧衆不禁大醉五更酒醒不見一人惟聞前後艙底有呻吟聲訝之先視後艙見兩舟子一背縳一雙足紥緊雙手反接捆於舵柱口皆塞以布絮前艙一舟子亦如此急釋之問其情形乃王廷醉後衆卽先捆舟子三人然後將王之包裏内紋銀四十餘兩洋錢一百三十七元攫去各取包裏上岸而逸王見此情形不能歸罪舟子且以一世英名不可貽笑於衆只得懊恨而罷乃舟子抵馬頭反爲人津津述之 
[城隍失靴]  
　　七月十五日爲中元節出會濟孤此成例也揚州府縣城隍神俱奉祀於郡廟前日江都城隍殿之廟祝因出會期近將神袍靴帽檢點修飾乃失去新靴一雙急鳴地保嚴密查緝此靴之尺寸較常靴甚大必須特製日期已迫斷赶不及又不能仍用平時之靴壽之再四只得商之府殿之道士然香神前借新靴一雙幸府殿新者尙有數雙於是譁傳城隍借靴以爲笑柄云 
[土地沉舟]  
　　楊州年例中元節夕都土地神於西北一帶河道乘舟施食濟孤於是紳富之家或少年好事者亦於是夜沿河施放荷燈通宵　集至土地所坐之船係游湖划子帮應差乃今年大船皆出外河裝載惟以一大擺渡船搭篷張燈以安神座不意船身朽敝神像升坐加以僧衆及吹手粗細樂人等約三四十人所載甚重氷浸入船當時無船可换只得多用椰瓢左右盤水使出敷衍至小金山地方前途水深萬不敢進且船已欲沈神像半濕於水衆人皆立船更下墜只得急呼他舟先將神像請上小金山岸畔設座施放據云所幸像係木質如土坯則不可思議矣 
[節會紀盛]  
　　十五日爲中元令節蘇垣各廟城隍土榖神祇咸赴虎阜賑孤而闔城士女之往觀者遂亦扁舟容與紛泴相從是日天氣微陰凉風飄拂所有畫舫扁舟十日前均已預定山塘七里水陸如織熱閙較上屇尤盛而舁神出巡者亦多至二十餘起爭奇鬥勝從者如雲河中船隻髹漆鮮明綵繢陸離衣香人影目不暇賞亦一時之盛也是日有某宦用小火船拖畫航以行一聲觱篥萬頭攢動亦有以長龍炮艇載美偕行者又有某紳至錫山雇燈舫來蘇蕩漾中流明燈星燦是亦可謂别開生面者矣 
[蘇省氣候]  
　　蘇城自七月初十起轉覺炎熱至十四日竟如三伏天氣寒暑表升至一百零二度是晚陣雲密布灑雨數點至夜漸凉十五日晨寒暑表降至九十度是日係中元令節各廟會至虎邱班役人等不至揮汗如雨遊人士女無不却香羅披白袷紈扇團圞幾暯秋風捐棄矣十六日三點鐘大雨傾盆如瀉如注十七日晨寒暑針又降下五度矣 
[設壇祈雨]  
　　皖垣自前月初旬起天色晴霽入秋以來仍復亢旱四鄕田禾日形枯槁亟盼甘霖本月初府縣設壇祈禱仍未降雨等情疉列前報兹悉於初八日撫憲率同藩臬兩司及闔屬官憲復設壇祈禱無如日燥風乾旱魃依然爲虐裕大中丞特飭府縣出示禁屠中丞逐日親臨龍神祠兩次拈香以冀彼蒼眷佑仰見各大憲爲民請命念切望雲蒼蒼者天或當降膏澤以蘇民困耶 
[烈婦請旌]  
　　皖垣無爲州文童金式儒之妻李氏年念一歲夫病危篤氏刲股求代無如修短有數鴛儔鳳侣竟成别鵠離鸞氏痛不欲生欲從夫於地下合家老幼因氏有遺腹力勸之越二旬產男氏遂絶粒以殉現經闔邑紳耆禀官詳請旌表會見疆臣入奏恩旨頻頒綽楔峨峨庶可慰貞魂於地下也 
[米價飛漲]  
　　杭城米價于旬日間疉次飛漲每石增至千三四百文而其中米色之高下暗漲者尙不在此數計平時起價之米每升廿三四文不等現則每升加至三十六文矣其餘蔬菜食物一切亦因考市驟貴是以卜居于此者咸有薪桂米珠之歏云 
[烟鬼滄衣]  
　　漢皋之黄陂街楊四知巷一帶本多扒手緣巷後徑路紛岐也六月念四晚間約和點鐘有男子披短衫在肩間看夜市有人從多人處腋下出手將其短衫揭去狂奔入巷該男子大呌捉賊緊追至巷口人衣俱獲欲飽以老拳見係一骨瘦如柴之烟鬼經傍人勸解縱之而去 
[揚旗擊鼓]  
　　温州上河鄕古岸頭地方有鄕人某甲爬取河泥失脚落水十數日後尙未橯獲屍首其家人雇小河船一隻以女布裙爲旗插立船頭並鼓一面且摇且敲僻港小河搜尋殆遍揣其意蓋欲他人見之因此動問以便告述緣由亦可謂想入非非矣 
[助賑雅集]  
　　在京諸名士刻因南省水災頗重故在宣武門外粉房琉璃街公立振濟畵書局以潤筆作賑費于七月十日開局樂善諸君子或書或畵留樣局中各隨仿單任求者指檡聞箇中書畵多係名手以翰墨生涯拯灾黎困苦想從此花生兎管不復澤有鴻嗷矣 
[良心不昧]  
　　前報所列任懋卿在温州拐騙糼女當被地保獲住但彼時任某人多而地保僅止一人雙拳難敵四手幾被任某逃脫適有兩乞丐路過地保卽喚令相助始能就獲其時任許兩乞丐每人酬洋一元囑其毋得相助豈意兩丐良心不昧言我兩人命已如此洋蚨非我應得况此無法無天之事豈可坐視不救遂扭送至官丐僅受賞一百文歡悅而去書云惻隱之心人皆有之不意兩乞丐竟知之稔矣 
[甬東雜聞]  
　　初三日寍波江北岸招商局道頭有一商客落水年約三十餘歲身穿藍夏布小衫白洋布馬袴白廣襪雙梁青布鞋雖經小船帮人撈救無如潮流甚急難以爲力延至次日經甬江水衕口恒春網行招貼如有將屍撈着者願出謝金然迄今仍無着落勢已漂出口外矣○同日湖西灌基之東有某甲載柴而過忽橧帶中斷甲遂翻入水中大聲呼救同伴某乙在艙假寐聞聲驚起急以竹篙投之而甲已滅頂無從橯救延至午刻始以鐵鈎從河底拖獲見耳目口鼻盡被污泥封塞矣○南門外祖關一帶荒塜纍纍每當月黑陰雨之宵常見燐火隱隱鬼聲啾啾居近是處者皆見慣不畏上月晦日夜間须船匠二人同行至彼其時明星有爛夜色迷濛陡覺有聲雜沓跳躍前來二人避于大樹下定睛凝視乃一巨人渾身黝黑面目莫辨但見又手猙獰似有攫人之狀二人赶急狂奔見巨人直追相距不數武大懼恐被傷害同時跌暈幸該處有戽水農人聞聲往視急與灌救得醒備述其事由是夜行者咸有戒心或謂此二人實由懷疑所致未必有鬼設果有影響要亦匪類假此以嚇人耳○天台女丐年約二十形貎甚奇其首之小如芋頭兩手均多一指而口啞沿街求乞其父母跟于後各鋪戶因其貎奇無不欲先睹爲快每到一家觀如堵墻故一日内可乞錢三四千云有謂此種奇怪形狀必非生成大都自糼遇拐矯揉造作而致者苟有嚴明之地方官將其後隨者細 
 
 

Page 3

 
 
訊不難一鞫而服也○蔣家塘後洪姓家一傭婦年約二十餘歲主人見婦腹已膨脝着老僕陪往濠河趁航歸家行至雪竇廟前婦覺腹痛難忍不得已蹲坐廟前僕卽回報主人迨主人另着兩傭婦同至廟前看視則婦已生兒被廟旁擺水菓攤之某甲奪去當卽往抱某甲執不肯運謂未產之先曾與該婦說明與我爲螟蛉詢之該婦則云我乃有夫之婦並無私情何得擅奪人子衆人皆抱不平投地保理處着甲將兒還婦由洪買舟送歸在由洪出洋兩元與某甲以作代雇收生婆及備辦茶水糕食之費○新任浙江提督歐陽軍門已於月之初十日到寍次日辰刻進城因張軍門尙在署中故暫假校士館爲公館聞十六日辰刻椄印云○寍東陶公山下有撑航船之忻寳初近被族人某甲奪其生意寳初向甲理論甲反恃强紏集同族毛春併力出門寳初力不敵衆被傷回家痛忿交并當夜吞洋烟自盡甲與毛春聞信遠颺死者之家屬當卽雇人將屍抬往毛春家索命一面赴縣喊寃刻聞甲與毛春畏罪挽人出許棺殮之費一面求請免騐未悉朱邑尊能准如所請否也○前報寍波米價騰貴兹悉近有米船進口高低之米每担皆平價二角左右新榖每百斤價亦退至九角惟麥價每石驟漲四角查其原由以寍郡所銷皆姚麥現因因戶居奇不肯出售價故飛漲耳○日前寍波東鄕某婦抱布趁航到江東三眼橋登岸售得洋銀二元向是處安泰米棧估看棧夥答以淨光未幾又來覆估忽易銅版而圖記無異問其何來則云以布易之婦始悟遇騙而被掉換也頓足大號遂躍水以圖自盡幸各店舗見卽救起得不死於是湊集兩洋與之婦乃叩謝而去噫市井之中最多拐騙一不謹愼便受其欺人可忽乎哉○慈北上新橋地方有俞某者平日專以圖詐爲事人皆畏之近聞兪向隣人張某借貸不遂一日張在兪之族婦家閒談兪遂誣張與婦通姦率領多人捆縳之欲送官究治張駭異力辨其無兪不由分說繫於上新橋上吊打不已又拖至家勒寫憑單十餘紙數有千餘元之多方得各解其縳衆人聞抱不平皆欲公訴於官兪始畏罪而還憑單然兪之惡已擢髮難數矣○江東後塘街義和米棧於上月某夜洋箱内忽失去一百七十元次早始悉察其形迹似從裏面開出故疑爲棧内人行竊各夥無以自明勢將釀成命案現聞各備香燭齋戒沐浴齊赴郡廟賭咒云○圖保坊捕本有應巡應緝之責乃竟敢狼狽爲奸窩賤縱賊如寍波近出之一事眞可異也江北岸屠生家於上月某夜失竊開單報縣追贜兹聞贜在是處圖保之家賊已被捕縱放事被屠生偵知指名禀縣朱邑尊已出簽拘提該保與捕到案訊究矣○寍波城河自大濬後宗太守深恐居民舗戶仍蹈故轍嚴諭各圖保認眞查察外又出禁條曉諭通衢在案乃近來違禁者不止一端亦不止一處最可恨者甚至死犬死貓以及死者所眠之枕頭穢衣等物亦多抛棄河中河工局之挑夫僅掃衙署之近處以及官員必經之路餘則堆積如山或有人見而押挑之則曰非我等所管也推原其故皆因地保懶於查察局紳董事亦不稟報官員之耳目難周何從察覺但非力爲整頓恐前功盡棄未免孤負憲恩矣 
[俄犯起解]  
　　俄犯越獄前經列報兹悉該犯偕逃至滬者尙有一名現均由領事官派西捕二人於昨日乘拜格利輪船解往東洋長崎交該領事官收下再行遞回原處也 
[局員被提]  
　　前晚八點鐘時法界紫來街之牙捐局汪委員經上海縣范明府飭役拘去聞奉有撫憲札飭縣役先將汪君鳴捕拘進捕房捕頭查閱硃單尙未由法領事簽字因將汪暫押次晨捕頭面禀領事適翁太守亦臨捕房略問數語卽給名片飭捕役解送上海縣署矣 
[捕蚌求珠]  
　　本埠黄渡西四港口之北有河名沿塘浜水清且深其間有大蚌圍圓約二丈時浮水面人多见之有西人常見該處於黎明時有白光上升細察知係老蚌所放乃招同西友雇華工等乘小火船前往設法捕捉迄今已有半月尙未獲到據云用鐵網上繫鐵鍊華工等均下水張佈一日蚌已入網及舉之使起蚌用力張翕以致網穿鍊斷仍被脫漏復噴水射人工人之被噴者覺水着體甚冷赶忙登岸身上已有黑色西人以藥塗擦其黑始退由是衆工束手聞西人尙欲另思良法以期必獲也語云老蚌生珠此蚌之大如此其老可知宜求珠者之不舍歟 
[得命失財]  
　　前日午後本埠陸家嘴對岸浦灘有浦東鄕人挑鹽十一包欲至洋塲零賣不料行至該處灘邊泥路鬆滑失足落水幸經船塢中各小工瞭見赶爲救起未遭滅頂之禍惟鹽包多付東流僅存其四大喪資本纔全生又悲枵腹矣 
[善捐踴躍]  
　　滬上官商紳富樂助棲流公所捐欵者源源不絶殊見好善成風兹據該公所司事人薛君將各捐戶開明函請本館登報以申揚善之意據開南順記號主謝儀周代勸廣聚源等三十一戶共助洋六十六元朱夢廬繪助六尺花卉屏條四幅石仁記助棺木十具鄭如芝助洋十元積善當梁助洋二元楊紫溪助洋十七元六角唐瑞初助洋十元陳義堂助洋二十元潘鑑如助洋三元隱名氏助洋四元 
[網橯沉石]  
　　十九日報載公家花園左近之大橋下沉没石子船一隻兹悉該船主現雇網船四隻在彼看守以阻行船每逢潮落時用小網撈取擬將石子撈盡俾沈船得以浮起然所費亦不少矣 
[追妻覆訊]  
　　本邑鄕人陳阿榮投英界公堂控妻陳顧氏憑徐阿金荐在女唱書朱瑞卿卽徐瑞卿家帮傭詎被同處帮傭之周阿寳誘領無蹤今得尋見周阿寳扭請究追等語陳太守略詰之下飭將周阿寳押候訊追在案又有陸雲亭具控曾由陳妻顧氏及係阿金爲中借與朱瑞卿洋二百元立有借票旋因顧氏被周誘逃向朱索取則稱銀洋巳交還顧氏之手然借票仍在今知陳扭周到案爲此檢蓋借據求請着周交到顧氏再傳朱瑞卿訊究俾期借欵有着等語旋據陳續訴稱周已情願將我妻氏交出被其兄周三福覇阻云云太守隨於前日晚堂傳集人証訊究陳則申訴前因周阿寳供曾與顧氏同處帮工並未誘領周三福供無覇阻顧氏不放情事實被妄指朱瑞卿供由徐阿金周阿寳薦來顧氏帮傭顧氏停歇之際已經交明原薦陳太守得供之下謂陳阿榮控追妻氏訊與徐瑞卿無干惟查案尙有陸雲亭附追借項今陸未投質姑將徐瑞卿斥釋如奉傳喚卽應投案周阿寳着覓保尋還陳顧氏周三福亦交保帮同尋緝 
[屢次呑烟]  
　　本埠格致書院對過第二弄有寍人某甲僦居於内甲常與婦口角而婦忿不欲生自服洋烟以圖畢命者已二次矣初次服後經人知覺當卽救活二次則背人而服及夜半烟性發作腸腹絞痛自取肥皂水食之大吐而愈前晚不知何故該婦又服生烟同居人等知其自一而三也哂之然見死不能不救爰如法療治仍獲無恙豈該婦之服生煙亦如嗜烟者有癮耶 
[招認浮屍]  
　　同仁輔元堂來信云七月十九日本埠陸家浜内有男浮屍一口年約三十來歲面紫身胖頭係新剃身穿白布短衫袴湖色綢套袴白布襪京式凉鞋藍布肚兜内有雙紗手巾包一個長方石圖書大小六塊小木印一個名片戳二個小書二本其屍已由該堂收殮倘有屍親可報明領取也 
[桃塢同人統收分解揚鎭通泰常蘇各屬沙洲災賑告啓]  
　　啓者同人兼收各沙賑捐疉經刊布公啓現接各沙賑友來函均以賑欵不敷諄囑籌勸誼屬椊桑情難恝置惟敝處兼旬以來所收沙洲捐欵殊覺寥寥且各處善士分途辦理亦覺難於攤解除經酌量墊解外公同酌議擬除指捐皖賑悉數解皖外凡有指捐沙賑及元魁會所提二成江寍捐所提五成通盤核計共得若干約以五成解鎭江柳少雲諸君五成解常州姚惲諸君常熟袁子鵬諸君分途賑給俾得共沾實惠倘蒙與人賜助多寡不拘但求從速是所切禱臨池不勝翹企之至 
 
 

Page 4

 
 
[  桃塢復諸君子書]  
　　諸君子大人台鑒疉奉惠教議令仿辦吕宋白鴿票以濟賑需備見厪念災黎多方設法敬佩敬佩惟此舉有干禁令斷難遵辦因奉名處來書已及二十餘通且條列精詳會計確當深恐再厪雅懷多方開示不得不登報聲明伏祈公鑒桃塢同人拜啓 
[華亭居士籌賑書]  
　　竊念荒政爲國家要務督撫司道憲或於無災州縣糧白如積榖章程每兩每畝加以數文總計之卽成巨欵有田者並無大損飢荒者實沾大惠况省分雖分隣省亦可協助積榖之地亦旣無荒似可權爲移借待後償補如謂不准挪移猶一父二子大兒積富小兒餓死天下有是理乎或於各商大舖内每百文或抽一文半文亦可彚成巨欵無事時併可存爲公欵以備公用云云務乞轉交申報館一刊以廣衆覽幸甚幸甚○右書所陳各節能行與否在上者自有權衡愚昧不敢臆决仰承厚意詳爲指示不敢不代請登報尙希公鑒同人公啓 
[蘇電局内桃塢同人經收元魁會欵第三單]  
　　江南○吳仁　吳縣貢龔厚鋆太倉監周之幹常熟附王彬彥鎭洋增潘保詳武進恩貢葉昌第蘇州廩柳汝藩鳳陽附成俟生淮安優廩張鏡濂武進增虞金綬金壇廩段維桂金壇廩貢陶惟增元和廩劉學誠武進附貢管樂武進增監吳鳳翽陽湖附汪道貽武進附吕景端常州廩陳延儒陽湖附吳曾瀼吳縣附丁學恭昭文附范申祿常熟附雷補同松江廩嚴爾熙無錫附周午炎無錫附吳聨慶吳縣附魏兆熊長洲附汪承望鎭洋職增貢孫君無錫附汪玉樹旌德廩程錫熙黟縣優廩楊道生江審附楊瑞生上元附徐元鑄鎭洋增洪炳　太倉附董維榮寳山附楊晋康華亭附胡錫祺松江附江聨葑旌德附程錦和歙縣優程堂怡歙縣附程錦粤歙縣廩陶潞吳縣附董恩　武進附董恩　武進附龔大炤陽湖廩貢馮如衡太倉增龐鴻湛常熟附監陳家瑞鎭洋附馮華奎昭文附歸君蘇州廩潘君長洲附秦其增盱眙廩吳兆松儀徵附吳丙湘儀徵廩貢王　鼎江都廩巴澂鑑歙縣附陵鴻壽江都歲貢汪鐉歙縣附晏振祜儀徵廩王庭俟江都廩卞緒昌儀徵附張允　儀徵附童兆頤常熟附丁學義常熟附張守謙蘇州附金鶴春蘇州附宗汝成蘇州廩○順天○謝彭發武進增貢劉大鏞武進監劉棫林武進監劉瀚武進監汪曾懷鎭洋副貢王照善上海監○浙江○李光霽烏程增孫逢盛杭州附胡飛鵬鄞縣附馮保爕慈谿附馮保清慈谿附馮宜章慈谿附章汾鄞縣監林頤山慈谿廩貢王樹敏秀水增顧志堅平湖廩貢閔悢南烏程歲李廷　烏程廩邱炳垣烏程附許潮生烏程附貢閔錦瀾烏程副孫桂芬平湖附貢何錫　平湖廩趙炳藜湖州廩胡惟德湖州附高冠英平湖附程兼善嘉善優增徐行悌慈谿廩徐行忱慈谿附朱之模平湖廕何君嘉興廩許昌儒仁和廩貢何慶麔餘姚附○以上共一百位每位助程儀會洋一元募賑洋九元共洋一千元○補報第一單諸君榜名○順天王熾昌費念慈費念慈費念慈費念慈費念慈費念慈唐錫晋楊葆孫○江南邵鍾俊盛蓉第兪承麟潘志恂汪受榖尤先庚沈根源沈濬源魏龍常嚴鎭寰章際治王乃　王君裘松齡趙仲純曾寳章周式任華備諴沈慶安張聨奎稽芝孫沈君汪承祖汪元漙李祖榮李祖榮張瑞國陳搨銘王承蔭董若洵王世忠王保衡方寳銓楊寳森沈乃芳唐永鎭唐浩鎭唐熙鎭陶君顧澤堯程雲驤孫君金彤杲曹福先任光奇任乃棐蔣毓棨殷文模趙廷徵陸鴻飛曹騵鄒福佩金曾煌嵇鶴齡陸震福鄭定國張福辰張寳森蔣怡芳王灜張醴衆○浙江沈爕源沈俊葛文濂陳增第陳增奎屈承栻經有常沈慶笙洪緒薪洪聖沐陳廷許袁本喬錢鴻文錢江朝陳緒曾錏家淵紀支第陸熊祥張寳善愼福環高其勛龐元濟龐正莊王藎臣沈益清夏之森沈鴻藻吳有倫項兆麔項兆驤○第一單登報時因詳登大名似覺太褻僅列縣分貴姓自爲斟酌盡善乃聞外間議論頗疑藉此舞弊特再登明諸祈垂照 
[浙省撫轅抄]  
　　七月十五日通判貢廷楨禀知藩委勘估紫陽書院工程差叩見　○十六日粮道謬稟知漕粮交兌完竣回省稟到進見禀謝憲委文闈提調差署　湖州府林禀銷厘捐總局提調差卽用縣倪望重禀謝藩司飭知請補諸曁縣缺禀見大挑縣王蔭堂禀亂解餉赴都補用運副儲鴻勳解京餉回省叩見銷差裘贊堯禀知厘捐局委濠河厘局差禀見叩辭 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[燒蚊悞事]  
　　帳十點火燒蚊悞事者不　凡幾而婦人女子百折不回勸諭嚴禁終不能改十五日二更後揚州天寍門外忽然火光燭天羣驚往救計焚去草屋九家瓦屋兩家幸其時水龍畢集四面撲滅問起火之由乃張姓賣水果者之母燒蚊所致於是咸責其子有人云當火盛時見赤身一尼腰下止圍以布滿頭戴火投水自沃詢之非尼乃卽張母髮已焚盡餘焰猶存其狀似尼耳 
[來書照錄]  
　　昨　本月十六日申報紫竹軒主人載惜字一則惜福者急宜改之方不負一片婆心然以此推之尙不止此尤有甚者莫若鞋靴店膏藥之字印於角上鄕愚無知固聽其在焉書香門第必翦去而惜之也其鞋靴之上旣有尺寸號碼復有紅印木章翦之不可除之不得外更用字紙包裏雖日新物究係下體之裳欲生意興隆門市久遠者盍不速改之或換各色花樣或換暗號均可如曰必有印字方可以昭誠實則有心假冒者亦可刊字以圖魚目混珠也書有云凡人謂字紙焚之則跡滅不知鬼神視之歴歴然見也字有魂魄焚時煙上騰　魂天神騐之灰下墜　魄地祇察之惟沉　水及　於土則灰滅而字無跡矣叢霄清律云欲生智當惜字欲增祿重五榖欲延壽見物救世之愚鈍寒餒者不行此三善耳卽冥冥之中設靈彚怀紏拾棄字查證遺灰其律甚嚴罪不可逭雖敬惜者不乏人而沉於水瘞於土多不知矣焚灰後偶棄之尙有冥律况置之於下裳乎再推而廣之有帋店之邊印烟店之包紙染店之衣角以及前論之磁店皆是也吾願各惜福者互相警戒以珍之則獲福必厚此不費分文之功德人人可得而行之尤不獨在各店中而諭也[  亦是有心人燈下草]  
[芻堯答話]  
　　刑名定案時官與幕常存救生不救死之心而今屇滬上南北市蘭盆會似乎存救死不救生之念卽如皖省浙省江北被水之區蕩析離居田廬漂没幾同澤國呼賑告急之書無日不登申報見者傷心聞者慘目彼好善之士有心無力願以書畫助賑者不可勝數誠知死者不可復生而生者行將就死救災急於救火不能躭延片刻鄙意此會之費不下數萬金除去誦經焚錠正用之外其餘誇多門靡以壯觀瞻所費亦鉅何不節省此金彚送賑濟局作撫卹難民俾災區一日多一兩之金卽一日多活五十人之命其功德孰犬聖人云博施濟衆容或有之未聞博施濟鬼者也　與會中之值事平心商之[  華亭逸叟敬呈稿]  
[潤筆助賑]  
　　小香外史工隸書刊有潤格今因皖省水災持將筆資滅買助賑紈摺扇斗方册頁琴對每件一百文四尺七言對齋額每件二百文五尺八言對每副堂額每件四尺屏條每堂四百文五尺屏條每堂五百文餘倣此遞加諸君欲　者城内寄在縣橋東首玉成煙紙店城外寄在四馬路紳富樓煙膏店筆資先　五日取件約期不悮以七月二十日起至八月二十日止其錢繳電報局彚解皖省以充賑濟○同仁社中又有陳蓮伯巢子餘鄭熙堂沈心海兪達甫沈蘭溆譛君恐未周知合併附及 
 
 
 

Page 10

 
 
   
 
 

Page 11

 
 
[光緒八年七月十一日京報全錄]  
　　宫門抄○旨一道錄前○發抄旨四道○江督左奏爲奏問片○甘學政陸奏恭報接印日期摺○直督張奏採買馬購飭給票免稅片○將軍銘等奏請裁撤兩省沿江卡倫摺○江督左奏查明仍請留補片○侍郎許奏援案請旨摺○大臣傳等奏特叅司員革職摺○七月十一日内務府國子監廂紅旗值日無引見○純公續假二十日○掌儀司奏十五日祭奉先殿載瀛行禮○倉塲奏慒船五日回空○召見軍機○發抄任道鎔奏請以儘先守備程朝珠補萊州營守備奉旨兵部議奏欽此○又黃水盛漲歴城等屬籌辨工撫情形奉旨覽奏已悉卽着督飭印委各員勘明被災輕重情形分别工賑奏明辦理欽此○又審明防禦經文圖等互控案定擬奉旨經文圖等均着交部照例分别議虚餘依議欽此○又江北漕船攙出東境日期奉旨知道了欽此○○左宗棠片再江寍地方久罹兵燹克復後巿肆蕭條省城内外民居寥寂貧户輒支架草房藉蔽風雨商賈無所棲止裹足不前以故勘定多年地方尚無起色臣蒞任伊始廣求生聚之方僉謂民力維艱不能有所興作非先將官地丈量蓋造舗屋不足以廣招徠百貨不通生計益窘日復一日恐無復元之理正集議間適奏留兩江差委記多提督前廣東高州鎭總兵二等男揚玉科自願捐銀二萬兩以充善舉臣因飭所部親軍就地興工並飭藩司梁肇煌續籌經費營務處道員王詩正等督同監造現已漸有規模商民趨集氣象一新若非楊玉科首先認捐不能速覩成効據楊玉科呈稱不敢仰邀奬叙臣未便壅於上聞此項工程由外損辦未敢動用官歀請免造册報銷謹一併附片陳明伏乞聖鑒訓示謹奏軍機大臣奉旨着交部核給奬叙欽此○○甘肅學政翰林院編修臣陸廷黻跪奏爲恭報微臣接印任事日期叩謝天恩仰祈聖鑒事竊臣於本年三月初一日蒙恩簡放甘肅學政辭後隨卽起程前聞該省科試尚有平慶涇固甯夏西寍六屬未考瞬届秋闌又須辦理錄遺爲期甚迫臣擬於入境之始卽行接印從涇州一路開考以次按臨可期迅速蕆事命下之日卽與陜甘督臣譚鍾麟往返緘商意見相同兹於五月十一日行抵甘肅涇州准督臣譚鍾麟委員齎送學政關防文卷書籍等件移交前來臣擇於十三日恭設香案望闕謝恩祗領任事伏念隴中士習素端人文漸盛戎馬之塵盡滌詩書之運將新顧學爲三代所同非培養其本源則庠序之奮興無自士爲四民之首非激勵於忠義則閭閆之觀感無資檮昧如臣懼難勝任惟有悉心校閱嚴密關防奬實行而抑浮華拔眞才而杜倖進冀于臣子以人事君之誼稍萬一此次接辦科試情形容俟臣到省後再行具奏所有徴臣在甘肅涇州接印任事日期除恭疏題報外理合繕摺具陳再臣經過直隸山西陜西各地方麥秋豐稔暘雨應時民情安謐合併附陳伏乞皇太后皇上聖鑒謹奏軍機大臣奉旨知道了欽此○○張樹聲片再天津海防盛軍馬隊砲隊各營現需便换臕壯戰馬四百二十匹擬派記名總兵徐得元前赴喇嘛廟一帶購買又調辦海防湖北武毅軍及古北口練軍馬隊各營現需更換臕壯戰馬二百四擬派儘先千總唐占義前赴張家口外多倫㕔一帶購買駐紥大名之保定樸捿右營馬隊現需更換臕壯戰馬一百五十匹擬派叅將呂賢階前赴喇嘛廟張家口一帶購買均俟購齊解營應用據該統領咨禀前來除分咨兵部察哈爾都統查照曁分行經過地方官照章喂養接遞護送外伏乞聖鑒勅部給票並由部知照張家口監督照例免稅放行謹附片具奏軍機大臣奉旨該部知道欽此○○奴才銘安文緒玉亮祿彭跪奏爲吉江兩省交界沿江前設卡倫有名無實徒滋流弊擬請一併撤銷嚴飭練隊認眞巡緝以求實濟而節虚糜恭摺會奏仰祈聖鑒事竊查吉江兩書聨壤處所中以松花一江爲界江之南岸爲吉省伯都訥阿勒楚喀拉林等城所轄北岸爲江省呼蘭巴彦蘇蘇等城所轄光緒元年前吉林將軍穆圖善前黑龍江將軍豐紳等以兩省交界東西綿亘六百餘里每交冬令江面凍結如履坦途賊匪奔竄不易兠勦商於大江兩岸緊要處所對岸各設卡倫十三處每卡各派弁兵互相巡哨以期聨絡聲勢等因先後奏蒙俞允欽遵辦理在案奴才銘安莅任之初正值馬賊肄擾整飭紳隊四出剿捕外省交界地方分隊阨紥飭令加意巡緝近年頗見平靖惟卡倫弁兵從未見其截剿一次獲賊一名每問及巡查弁兵命云每卡官兵無多遇有成羣結夥之賊實屬難資抵禦復泒委妥員於各處差便沿江查訪旋據廪稱原定卡偷章京每卡官一員兵十名按期會哨互相稽查現在沿江並無卡房守卡官兵均係借住民房亦無定所緝捕會哨久未舉行此項守卡弁兵間有藉緝捕爲名需索差費櫌累鄕民情事等語伏查初設卡倫意在沿江曠野之區藉資防緝計非不善無如大江兩岸上下六百餘里以兩省官兵共二百餘名分布其閭本難望其得力况奉行未久旋關廢弛卽使力復初制亦覺利少獘多當經奴才銘安等與奴才文緒等往返咨商奴才文緒等亦以江省前經籌修卡所土房早已坍塌守卡弁兵現就附近台站棲止實屬虚應故事正擬裁撤以節經費兩省情形奴才等意見旣均相同未便務存虚名徒糜經費所有光緒元年吉林奏請自察哈爾屯起東至賈家店止共設卡倫十三處黑龍江奏請自吐什圖地方起東至布雅河口止共設卡倫十三處應請一併裁撤其兩省交界處所仍照近年所辦飭令分布各隊　捕員弁認眞巡緝一交冬令並責成沿江各該地方文武員弁添泒兵役勇丁加緊梭巡以期有備無患所有吉江兩省裁撤沿江卡倫緣由謹合詞恭擢與揍伏乞皇太后皇上聖鑒謹奏請旨軍機大臣奉旨着照所請該部知道欽此○○左宗棠片再接准吏部咨開議覆臣奏調分省遇缺儘先題奏道王詩正等前赴江南差委並均以原官改留江蘇補用一摺光緒八年四月十四日具奏奉旨依議欽此黏連原奏咨行到臣查黏抄内開其分省補用知縣吳錫震一員原摺内並未聲叙係何項補用知縣是否捐納議叙抑係勞績保舉應令該督詳細查明報部以憑核辦臣查該員係由增生報捐縣丞指發湖北同治二年追勦貴州婺川等處髮逆案内經前雲貴督臣勞崇光等彚案保奏十月初七日奉上諭吳錫震補缺後以知縣用欽此八年赴京銅局報捐免補本班以知縣留原省歸候補班補用並加同知銜八月初十日引見奉旨以知縣留於湖北歸候補班補用欽此由部領照到省光緒四年委署宜都縣知縣嗣　湖北督撫臣於甄刖案内以該員聽斷粗率操守平常奏叅革職投効甘肅新疆軍營經督辦拳疆車務通政使臣劉錦棠於蕩平邊宼案内保獎開復吏部議奏准共開復原官原銜分省補用光緒七年七月二十三日奉旨依議欽此臣察看該員吳錫震湖南平江縣人爲故湖北撫臣胡林翼所深契在署宜都縣知縣任内廉樸勤懇政聲亦著被叅屈抑人所共知相應請旨飭部仍照臣前奏准其調赴江南差委並以原官改留江蘇歸候補班儘先補用以資臂助謹附片具陳伏乞聖　訓示謹奏軍機大臣奉旨吏部議奏欽此○○臣許應騤跪奏爲援案請旨事竊臣於光緒七年二月十五日奉旨偕同臣宗室瑞聨恭修泰陵陵寢門外前面海　等工旋於是年九月初三日奉旨偕同臣宗室瑞聨恭修泰陵寳城等工又於光緒八年二月初六日奉旨偕同臣宗室寳廷恭修泰陵東朝房等工均經先後遵照欽天監擇吉開工興修在案臣宗室寳廷旋出福建試差臣復恭承恩命典試浙江除承修泰陵　寢門曁泰陵寳城等工應卽由臣宗室瑞聨敬謹辦理外至臣與宗室寳廷承修泰陵東朝房等工不可無員接辦伏查光緒四年間慕陵隆恩殿等工因承修工程大臣恩承前往四川查辦事件祁世長旋出順天學差奏奉諭旨交上年承修慕東陵隆恩殿工程大臣錢寳廉敬　承修在案此次臣與臣宗室寳廷承修泰陵東朝房等工可否援案併交上年承修工程大臣宗室瑞聨敬謹　理抑　另行欽派大臣承修之處恭候訓示遵行謹奏請旨奉旨已錄○○奴才漙廉榮毓桂昂跪奏爲特叅司　於應收供品有意刁難不服訓飭請旨革職恭摺抑祈聖鹽事本月十一日有盛京禮部賛禮郎壽祿到奴才漙廉寓所據禀恭送各陵一年祭祀應用　魚　四月間將咨文辦妥並未用印後於五月十八日起程將四月四字黏補改作五字用印茲於六月初六日投文所有送交各陵魮魚均收無異惟惠陵員外郎裕謙經送交二次並不查收突於初九日不知黏之字因何脫落裕讙口稱字樣不符令職住堂無奈叩懇飭令騐收等因奴才漙廉因思所交　魚如無舛錯自應騐收其來文封套月分歧異只可於咨覆盛京部文内聲明當傳員外郎裕謙令將魮魚先生騐收該員禀稱資文封套月分不符恐係沿途任意遲悞據實禀請行查俟該衝門咨覆到日再爲騐收等語奴才清廉面　該員現　中元大夫僅止一月若俟盛京禮部覆文到日再行驗收恐致貽悞且因一字之誤亦未優令奉关人員在此久候仍諭該員卽行騐收其月分岐異之處應咨明盛京禮部自行查辦乃該員抗辭狡辨據言必使覆文到日方能騐收語氣憤激不服訓飭奴才等公同詳酌員外郎裕謙於應收供品稽延數日復借月分舛誤爲辭刁難不敗迨經交供委員具禀諄譮該員騐收仍堅執已見抗辭不服似此有意貽悞礼典不服訓飭之員未便姑容相應請旨將惠陵禮部員外郎裕謙革職以昭　戒謂此恭摺奉聞伏乞皇太后皇上聖鑒訓示謹奏奉旨已錄 
 
 

Page 12

 
 
   
 
