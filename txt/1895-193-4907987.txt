# 1895 - 193 - 4907987

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[重印先正事略詩畫舫鴻雪姻緣啓] [  點石齋主人謹曰]  
　　先正事略一書久己風行海内名重藝林近以銷售早罄今有射利之徒將本齋售出之書依樣仿效照印糢糊陋劣不堪寓目本主人憾焉爰幷詩畫舫鴻雪因緣均爲重印不日卽將告竣價循曩例願購者靜以俟之此佈 
[論藥鋪招牌及仿帖字宜求淸晰]  
　　店鋪之有招牌非徒便人之呼喚亦藉以昭信實也故當其始開也大書特書四方招貼如本店坐落何處門面則朝何處添立暗號增設私記何其鄭重若此哉蓋恐買客之不知而欲杜人之假冐也至於仿帖則各店有者少而無者多或因貨物瑣屑不能備載或因價目增减不能一定故皆付之缺如至如售筆之店則有筆單售墨之店則有墨單售書籍之店則有書目莫不詳載明白使人可一覽而知從未有以糊塗漫漶爲能竟令暗中摸索無從辨其字畫者而獨至於各省著名藥鋪則有可異焉觀其店號招牌則黝然深黑剥落不全幾如古廟荒祠不知所書是何神佛及觀其仿帖則鳥跡蟲涎模糊一片幾疑潑墨之畫没字之碑雖極意推詳終不能辨其所載何物用法如何問何以至是則應之曰本號百年老店也安有百年老店而招牌之字不漸剥蝕仿帖之字不漸敗壞乎問何以不去舊更新使招牌則煥然有光仿帖則字跡明晰則又應之曰禮云醫不三世不服其藥蓋取其久遠也醫旣以久遠爲貴則藥鋪亦宜以久遠爲貴倘使更去其舊則人將疑爲新開而非老店轉於生意有礙故不如仍舊之爲愈也夫店之老不老豈係乎招牌仿帖之舊不舊哉斯言也亦可謂傎之至矣且旣云老店則必貨之眞價之實所以能久遠馳名爲遐邇之所信服倘招牌不甚可辨則遠處函購或有以贋本相蒙者亦無從辨認確鑿及至因藥之不靈病之不愈轉咎該店以僞藥出售則於聲名豈不大有所害然此猶無害也使購者苟能親至其處訪問明確則自不至爲僞藥所蒙如戴春林之香粉店張小全之剪刀店卜恒順之篦箕店無慮數十百家而老於江湖者自能辨别確實至仿帖字跡之不明則爲害殊非淺鮮卽如一丸藥也某病則宜服某病則不宜服某病則宜用開水送下某病則宜用鹽湯送下引用之物每至數十種無不視仿帖爲憑一膏藥也某病則宜貼於脇某病則宜貼於腰某病則宜貼於背亦皆視仿帖之所詳證以所生之病而後施之有功梁無不見效騐倘不能辨其仿帖之所載而漫然以投之雖未必果有性命之虞而藥與病不相合終亦不能霍然立愈邇來天氣漸熱時症將行凡發痧霍亂等疾必將漸有所見衛身之士以及好善之家莫不購買時下要藥以備不時之需或宜聞或宜服或孕婦則宜忌或小兒則宜减偶一疎忽貽禍匪輕卽使仿帖中詳之又詳不啻五申三令猶恐鄕野不　識字之夫任意雜投轉致成患而况字跡不能認服法不能知哉更有一種幼科丸散鋪中尤宜加愼蓋小兒骨性柔脆不堪攻伐輕用則病不能愈重用則力恐不勝若更亂投而雜治之必至無益而有損賣藥之家自宜於所刊仿帖中加意詳明使買者不至於誤用余在鄕間曾見有鄰近一小兒多服某散因而致斃者詢其何以不觀仿帖則以滿紙雲烟不辨一字對又一孕婦因誤服痧藥墮胎而死夫痧藥爲孕婦之所忌此固人人所知而其家則堅稱仿帖中並無孕婦忌服字樣遂以爲不妨一試及取而觀之則並非無孕婦忌服字樣蓋以仿帖字多敗壞適於孕婦忌服處尤不可辨耳噫以吾一人之身而所見被害者已得其二則推而至於一鄕一邑之人所見當必更多奈何以欲博老店之故而竟置人命於不顧耶或亦無人焉爲之一提其耳也在洋塲各藥鋪開設並無多年尙無此種習氣他處則不免有之所願各藥鋪聞而知懼亟將招牌仿帖諸字更換一新旣免他人以假藥托名而又使買客皆不至於誤用一舉兩得何樂不爲倘必欲存老店之眞不妨將舊時仿帖附入以見該店設立之久此事雖屬細微無足深論然使各藥鋪能以余言而一洗其舊染則所以保全性命者當亦不少也余故泚筆著之於篇以告當世操韓伯休之業者 
[安平平安]  
　　厦門來信云有英兵船由臺南來此言及臺南安平等處甚屬平安海中風浪甚狂因之倭船不能攻犯現有英兵船三號在安平海面游弋往來其意蓋欲使黑旗黨不能將西人加害也幷聞劉軍門永福已率義勇二千人往迤北阻截倭兵並不在安平駐紥云 
[西電譯登]  
　　外洋來電云德舊相俾斯麥克抱病甚劇又云法國某工局忽然失火全局被燬所失約値勿郎克八百萬之多有一救火會中人遇險而斃此外更傷及十人 
[高事譯登]  
　　高麗逆臣朴泳孝重直樞廷人皆側目日來高王忽用閔族主政將朴逆斥退朴逆乃糾同其黨微服脫逃據聞匿蹟仁川以冀苟延殘喘而高麗百姓悞認爲日使容留因之大肆譁騷千百成羣桀石以投日使署美兵船恐致大亂預備調兵前往保護旅人 
[津客雜言]  
　　天津訪事人云去歲東八縣洪水爲災民不聊生死亡載道說者謂災區之廣災民之多災象之慘幾與前歲邊外情景相同邇者麥已迎秋尙稱中稔惟大田半種鶯粟有碍雜糧耳○山海關外防營酌撤若干游勇衆多喜於滋事加以游民之向爲馬賊或作金匪者兇悍性成尤以剪徑刧財爲事以致天荆地棘商人寸步難行不知有地方之責者將何以處之 
[布置江防]  
　　鎭江信云去冬海氛不端兩江總督張香帥札調駐紥江陰之廣忠靖字四營馳赴海州防堵刻因中東和約告成大憲遂檄飭統領將所部健兒悉數移至京口防守統領奉調後卽於日前拔隊起程乘坐南灣船於十六日淸晨抵鎭舟泊小閘口統領周軍門舍舟登岸乘輿詣考棚叩見馮宮保面禀要公次赴各當道處投刺午刻始回舟次十七日宮保飭軍門將前後兩營仍歸江陰防次尙有左右兩營則駐紥鎭郡張文廟軍門遂商諸丹徒縣王大令請派差役江快封雇船隻以備裝兵十八日由差役封到大小船二十餘號軍門命勇丁上船解纜下駛說者謂和局已定而江防仍守禦不懈亦未雨綢繆之意也 
[豸旌過鎭]  
　　署理江蘇按察使正任蘇松太道黃幼農廉訪祖絡日前由蘇垣起節乘舟蒞滬卽於十六日傍 
 
 

Page 2

 
 
晚乘招商局江裕輪船上駛旋於十七日玉兎東升時駛抵潤州先是水陸各營勇丁咸薈萃於江皋鵠候旌麾迨輪船下椗惟聞槍聲震地砲火亘天道憲以次印委各官聞信後皆排導出城詣躉船恭迎旋投刺晉謁廉訪接見之下晤談片時隨卽興辭至鐘鳴九點始啓輪向金陸進發謁見督憲張制軍面禀事宜各官恭送如儀各營兵丁亦燃槍誌敬 
[武林雜誌]  
　　杭城於十三四日連得大雨以爲各鄕農民皆有霑足之歌及徐而察之知西南各鄕雨澤較多田稻均已下種而東北兩鄕雨仍不足未種之田尙有大半刻下節逾小暑補種無從鄕民擬改植黃荳雖出産不及種稻之美然用力較易將來收成有望不猶愈於荒蕪乎○紹興府屬自初八九等日得雨後直至十四日始止四野徧沾槁苗盡起將來果能雨暘時若自可轉歉爲豐也○新選金華府繼紹庭太守良滿洲人由京領憑來省於十四日禀到寓居中板兒巷聞太守曾充刑部司員平日熟諳吏治一麾出守定卜政令一新焉○各省海防業捐前已奉旨一律停止廖中丞接到寄諭後卽通飭各屬統限於本月初十日截止其未繳各欵槪行免追至已捐之銀將來核奬准其捐納實官惟局中尙需集數造册報銷等事恐難如期辦竣因請展限五日故省城中各委員均於十五日撤局銷差 
[看戯失孩]  
　　俗傳五月十三日爲關帝誕辰兹當皓月重圓杭省好事者咸爲武帝舉行重慶或傳班演劇或用淸音或招木人戲連日以來頗爲熱閙十七八等日下城西關帝廟建檯演劇比戲散塲左近居民皆因觀戲失去三孩一爲王衙前張姓子名阿發方七歲一爲淸遠橋朱姓女孩名寳珍纔九歲一名奎福僅五歲其姓氏住址非他人所能悉三家父母俱手持銅盆或小鑼沿街呌喊大街小巷無不周歴至次早奎福之家尙在尋覓而朱張兩家則寂然無聲想在深夜時早得合浦珠還也諺云戲無益在出資演戲者固屬無謂而看戲者何注目臺中竟置小孩於不顧亦可謂全無心肝者矣 
[麋臺雜錄]  
　　昭文縣典史俞捕廉龍盤兹屆署事年滿經省憲調省另候委用所遺員缺藩憲鄧方伯於本月十八日懸牌以試用典史余少尉郭成委署○前者蘇鄕光福鎭地方有外來之鹽梟光蛋等麕集聚賭經吳縣凌敬之大令率領差勇幷向水師營借得砲船數艘前往協拿所獲賭匪十名監禁囹圄近聞某統領以十犯皆係著名光蛋凶悍逾恒倘能棄邪歸正隷名帳下則於緝捕一役當可稍資臂助遂向凌大令婉商大令深善其言當將十犯如數釋出令投某統領帳下効力以贖前愆十犯叩謝而去聞已投營効力矣○元妙觀居省垣適中之區游人如蟻匪徒亦麕集日則剪綹挖包拆梢打降夜則越牆穿壁雞竊狗盜幾於時有所聞自中路武總巡單子餘守戎到差後率領差勇遍處梭巡晝夜勤勞不遺餘力是以邇來元妙觀一帶頗覺安謐鋪戶居民咸頌守戎之德○張阿壽者蘇州葑門外之某鄕人也今年三月間憑媒娶再醮婦某氏爲室婦本江北産年逾而立性極刁詐張出身價洋八十元計連酬媒等資所費已不貲矣詎料婦心懷叵測恒欲偕母捲逃張雖微有覺察然亦並不道破因於某日買棹回鄕婦堅欲隨母同旋張不得已從其言遂將器具什物搬運登舟欵乃一聲向寒山進發不料船至葑門婦頓起歹心母女二人躍立船頭大呼救命張駭極詢其故婦瞠目大叱曰汝姦拐有夫婦女應得何罪一時岸上聚而觀者密若堵墻母女二人舉手作勢向衆大聲曰身被誘汚已將數月現在竟欲誘匿鄕間不知是何居心望仁人君子憐而拯之旁人不知其詐立將船扣住不令駛行一面喚地甲至擬送地方官究辦旋經相識者飛報張之戚串某甲經甲與某某等效魯仲連之排解謂張曰此等無恥之婦歴久終不能相安不若乘此機會聽其自便君可另娶良匹否則貽害無窮張善其言遂揮母女二人出永斷葛藤婦偕其母欣喜舞蹈而去 
[灊山夏黛]  
　　安省學門口有起鳳樓茶館是月初九日有瞽目某甲至館啜茗爲會帳强用小錢與堂倌爭論甲本非善類又以瞽目之勢一味潑橫劍舌唇鎗極爲銳利總以一人衆寡不敵敗興而去甲有姪某乙素行無賴邀甲同類十有餘人將甲臥於凉牀舁至茶館諸瞽目遂一哄而入館主見勢不妙卽下氣低聲以茶點奉敬幷用好言慰之瞎輩大嚼狂吞飽其餓腹食畢仍盤踞不去申言甲被打傷非養傷費不能了事鄰右咸謂昨日並未毆打何來傷痕今已奉敬茶點儘可罷論乙堅不允鄰人代抱不平與飽主禀知保甲總局經總巡孔廣揚别駕立飭局勇扭甲乙到案庭訊之下别駕謂糾衆訛詐殊屬不法已經白食尙欲索資本委賞爾肉鼓吹二百笞畢又問如不足數當可再賞乙俯首求恩别駕令具不再滋鬧切結飭差押令將甲舁回○前紀田大令奉委馳赴潛山請水一節兹悉係前代理石埭縣滕起龍大令並非田大令已於初十日由萬山之龍潭取水回省自十一日起至十三日止每日辰午兩次撫藩泉道及在城文武印委各員均詣龍神祠府城隍廟拈香連日聞四鄕均已得雨矣○月之初十日西關外有某武員之公子與某武弁之子結伴閒遊公子手執三節烟袋一根能收能放有李姓者混名和尙迎面而來見公子之烟袋精巧可愛遂嘖嘖稱羡云能短能長眞是罕見不意公子誤以爲譏嘲之語搶步上前扭住和尙辮髮幷以脚踢之和尙亦遂扭公子之辮二人正在難分難解狃作一團突來勇丁十餘名護住公子羣將和尙痛擊之衣服撕破遍體鱗傷其父母欲與公子爲難幸某武弁之子極力排解代賠衣服一件其事始寢○本月十二日午後金寳門外某砲竹店案上堆積爆竹十萬有奇諸夥正在結紥不知因何遺火濃烟毒霧一霎飛騰將所有案上之砲竹燃放乾凈幸白晝人多將諸引火之物赶速移開不致釀成巨害是亦不幸中之大幸也 
[香溪艫唱]  
　　閏月以來天氣炎熱寒暑表已升至九十二三分晝夜不减時症流行凡患眼蒙及腹瀉者指不勝屈農民望澤孔殷如蟻之旋釜初九日晚間凉颷動處好雨東來繼而簷溜琤瑽溝渠盡滿良苗蔥潤三農皆喜溢眉尖天意亦凉爽可人不至揮汗若雨凡沾體塗足者皆得澈夜安眠一領黑甜滋味○某甲川人在洋行司事性喜狹斜日在妓院趙玉堂家大有漢武帝終老是鄕之意前日正在趙宅學陶學士狹黨家姬淺斟低唱不料該行之掛旗船戶某乙亦往該處作杜牧之尋芳相遇之下兩不肯讓甲又被乙微辱飲恨在心廼將貨物不與裝運並將洋旗收回前日乙在中水門外路遇甲之取錢人某丙未知因何口角取錢人被乙打傷歸而訴知於甲甲大怒立卽至東湖縣控告思一曳其舊憤不意縣尊廉知其情以甲乙皆不安守本分赶逐出署○昨由漢口電傳有英法俄三國兵船三四隻由漢口不日來宜令查明長江水勢漲落現在宜昌江水驟添一丈餘尺前日彝陵輪船開往漢鎭想各兵船得信之後卽可鼓輪而來也其或暫停抑須久駐均須俟抵宜後再行定奪云○前因亢旱市上糧食短缺以致米價陡漲近來湖南米船數隻米價又平上熟者每石約四吊三四百文各鄕民背負蠶豆來肆易錢甚多每斗約錢二百二三十文又白豌豆每斗三百三四十文不等故雜糧尙屬便易惟時逢夏日菜蔬極少且皆不及下路之莩甲生新甜美適口亦地氣使然也○宜昌夏日鮮魚甚少本地人均喜食龜肉廛肆中用大缸滿貯元緒以待老饕之購買若在漢上則卽有人買而放之矣曳尾塗中者盍亦擇也以處愼毋蹣跚而來也 
[南米飛漲]  
　　漢渚訪事人云天時亢旱南米有禁關之說武漢民食全仗川南米糧接濟途中稍有稽延漢上卽須飛漲諺云漢口交易百貨三天可有不可無蓋貨缺則飛漲無疑亦市面之定局也本月以來漢口南米所到無多約有二千石每日銷市亦二千餘石船中存貨約三千餘石下游無客採辦運到之米僅供武漢逐日銷市緣南米未能多到以故價碼日增計衡州齊子米價銀每石一兩五錢六南熟米一兩八錢五分五冲米一兩九錢五分易俗米二兩一錢水載二兩二錢馬家河米無貨靖港米二兩四錢益陽米二兩四錢貨少醴陵油米二兩五錢常德米無貨刻下漢口上米每石漲至三千六七百文言者謂貨不多到則價碼猶可望漲利權在握者儘可壟斷居奇以求厚利而白屋貧黎未免爲口腹所累又興粒米如珠之嘆耳 
 
 

Page 3

 
 
[讞員拜客]  
　　新任英廨讞員屠興之别駕因接篆之次日卽欲會訊捕房各案故預定於昨日午後一點半鐘拜會英國領事二點鐘拜會美國領事二點半鐘拜會德國領事英領事等相見之下各道寒喧瀹以淸泉供以佳果小憩片刻興辭而别其餘各國駐滬領事則分廿五六兩日往拜 
[落成志盛]  
　　本埠法總領事署於前日落成先數日柬請駐滬各國領事繙譯紳商主教神甫及滬上各華官讌飲至晚鐘鳴九下江海關道劉觀察提右營叅將廖叅戎以下文武各員弁及英法兩讞員各巡防局委員先後鳴騶戾止總領事率同繙譯官延入官廳以次列坐少焉舉杯屬客朗誦祝詞各罄驩悰不拘形蹟更有歐西士女連袂踏歌廻袖底之文鴛蹴鞋尖之彩鳳花穠雪聚鳥囀歌來直至十二下鐘時始各盡歡而散並聞出使俄國大臣王之春方伯亦遣隨員二人赴會云 
[燈市餘譚]  
　　法界懸燈頗爲熱閙鐘鳴七點細雨溟濛俄而雨散雲開霞天絢彩明燈萬點輝映天衢間以五色旌旗眞如錦繡林中令人目不暇賞以故玉樓麗質金谷才人携手銅街往來如織雖有探捕嚴禁車馬而裙邊畫屧輕點弓弓逸致閒情尤勝於元夜踏燈中秋步月誦亡友龍湫舊隱不須秉燭夜游來自有銀花火樹開髣髴燈輪西域裏一枝蓮炬一樓臺之句覺海天風景如在畫圖矣不料玉漏未終銀河遽瀉飛廉屛翳並轡而來十萬燭龍一齊熄滅浦灘一帶登時黑暗無光婦女之蹀街頭者墜珥遺簪不可勝紀而無賴惡少更乘機調戲穢語譏嘲一時行樂之塲頓變而爲無邊苦海不得已就左近旅邸權度殘宵何碧翁翁敗人淸興若此哉 
[散勇過滬]  
　　前日下午有散勇四十餘名自臺灣附輪來滬在虹口橋東首成羣結隊因餉糈告匱面有飢色據言已二日無粒米下咽矣遂沿途乞貸顔色凄凉果自千辛萬苦中來者欲覓客棧住宿則皆拒而不納似此飄流無定終非了局地方官可不籌安揷之方耶 
[安頓淮勇]  
　　前日有淮勇數百名由厦門遣散附輪回安徽原籍道經滬上由管帶某哨弁詣縣署拜謁黃大令聲請暫爲安頓之所以俟便輪附趁黃大令禀明道憲劉觀察准令各散勇在滬南大校塲演武廳暫住遇有便輪卽行遣回原籍黄大令立派差役導引前往並爲照料 
[墮水遇救]  
　　前晚有船甲黃慶榮投上海縣禀明要案黃大令升堂訊問黃供本月二十日奉撫標滬軍營統領蕭軍門飭令雇船載滬上散勇至吳淞搭野雞輪船回籍小的因雇崇明駁船滿裝散勇行到吳淞方欲出口被某野鷄輪船進口碰撞駁船毁壞人亦溺水均各載沈載浮幸鄰船極力救援皆慶重生現由該船主向小的索賠駁船因此投案禀求恩斷大令曰此事道憲劉大人業已聞悉據云係載兵船自與輪船碰撞自取其咎與人無尤黃稱確被輪船所撞大令曰二十日被撞何至此刻始來報案顯有不實情形黃伸訴再三堅稱被撞因船主現來索賠故特禀陳請示大令飭著暫退姑候禀明道憲核示施行 
[驚斃瘋人]  
　　紹興人章某卽章毓僑居本邑法租界西寳興里與野雞倡婦朱文蘭趙愛寳爲鄰日前因團坐抺牌以致起釁被朱趙二倡婦連批其頰因之投訴曲房鄭大令升座訊供以朱倡並未到堂著將趙倡交人保出前日章又投捕房聲訴親戚某氏原患瘋狂當起釁時飽受驚惶以致身死捕頭令備棺成殮俟堂期拘朱倡解案請懲 
[代追房租]  
　　美國領事佑尼干君據美國商人禀稱在十六鋪南一帶置造房産房客每多拖欠房金許久不付開明淸單禀請照會中國官長提究佑尼干君卽據情照會蘇松太道辦理劉觀察立卽札縣提案究追黃大令奉札後飭差按名提案以憑追繳 
[爭産涉訟]  
　　鄕人朱炳銓投縣呈控族弟朱茂松掯贖房産求請提訊黄大令准詞飭提前晚經帮審委員升坐花廳朱炳銓訴稱咸豐初年有平屋三間向族弟茂松抵借錢七十千兵燹後抵據遺失曾經言明日後聽憑備價取贖永無限期現經小的備齊原價向伊取贖詎料頓悔前言不允贖回求請公斷茂松供浦東人耕田度日族兄所抵之屋在匪亂以前初確是抵欵在後陸續加價絶賣原中不在皆因契據遺失炳銓聽人唆使頓生詭計備價取贖殊不思早經加絶小的大加修理事隔四十年倐欲取贖是以不允兩人爭辯良久其中情節繁多明府曰爾兩人供詞各執究是同族昆弟毋得狡辯總須各秉天良照帳上所列實數算明究竟加絶與否著族長淸理明白禀覆候核 
[巡局瑣紀]  
　　前晚有某甲手持牙柄紡綢洋傘在大東門外郎家橋北首踽踽獨行突有匪徒迎面而來舉手將甲一惟傾跌於地匪徒乘勢搶奪洋傘飛奔而去甲於無意中被推倒地受傷甚重昏迷不醒良久始努力掙起急呼捉賊已不知去向矣乃徒呼負負而歸翌晨投巡防局報案飭捕查緝匪徒未知能弋獲否○本城改過所覊收人犯越牆脫逃前已兩次列報前晚又有前由總巡局發收之竊犯陳榮根一名棄僚逃逸當晚無人知覺及次晨看役開封號所始知其事見所門鎖鑰已被扭斷脚鐐亦經銼落抛棄在地而人已不知何往矣細察四面圍墻毫無形跡豈此人果有踰墻走壁技耶當卽禀知管所委員呂二尹立傳看役更夫查問脫逃情形各役呆若木雞茫無所對二尹大怒先將更夫各笞二百板限令看役立卽緝獲如違重比○胡坤生扭阿興投保甲總巡局訴稱在南市開設協盛昌烟館阿興向爲人家挑水現經用在店内爲副堂倌將烟燈油私自盜賣被我查知停歇生意伊尙不服說油脚應得取賣瞻敢於路遇時用糞汚我之口是以扭案請辦局差入禀夏明府飭暫看管候訊 
[英界公堂瑣案]  
　　包探黃四福禀稱王新仁張阿主二人在家製造假牌品海香烟昨經查出造烟器具及假印假烟數匣送請訊究經售品海香烟西人投案請將王等究辦王張同供所造之烟並無牌號宋通刺商之薩副領事以圖印鑿鑿豈容抵賴姑念初犯從寛判罰洋二十元起案之烟充公○張桂生屢次犯案懲辦今又竊取倪福全家紅呢棉被一條報捕後由包探顧阿六緝獲人贓解案請懲倪投案申訴請領失物張供浦東人向爲手藝嗣因失業無聊不得已而犯竊通刺判笞一百板押送回籍○包探黃四福禀稱吳小徽手持鐵鑿一柄在五福弄行走不料悞撞曹子仁以致戳傷其腹曾至醫院醫治據言尙無大礙今請訊究曹投案申訴情由吳供實出無心並非有意通刺以吳雖屬無心然旣已傷人不可不略加懲儆遂判罰洋二元給曹爲養傷費○包探顧阿六解張掌元李榮生到案禀稱張竊取伊父張阿二洋四十七元與李同伴花用經我拘獲一倂送究張阿二投案申訴請將兒子掌元重責以儆將來則感恩不淺矣掌元供年幼無知尙求恩典李供不知竊取伊父之物故敢與之同伴通刺判將掌元戒責二百下李戒責一百下責畢飭將掌元交伊父張阿二帶回嚴加管束○一百五十六號華捕拘解在路爭毆之葛星堂顧玉山沈炳卿徐阿六周小三到案請究通刺略加研詰以葛係爲首之人判押五天顧從中解勸尙無不合着具結釋放沈徐周三人各押三天以示儆戒○二百七十四號華捕先後拘解違章之馬夫王加林等八人或因爭先或因磕睡或因溜馬通刺逐一研詰照章判罰其洋無别一倂撥充醫院經費○華捕解蔡阿生董步光到案禀稱蔡等在途口角互相毆擊向喝不理爲此送請訊究蔡供向爲小工因索欠爭閙並故董供與略同通刺判將二人各押五天以儆○朱珍林竊取周品山之廢鐵正欲逃逸適爲巡街華捕所見當卽拘入捕房昨晨解案請究周投案請領失贓朱認竊不諱通刺訊得朱因窮苦所致遂判交捕房送回寗波○包探倪順泉禀稱沈阿東借住阮沈氏家此次忽竊取布衣兩件一去不返報捕後緝獲人贓送案請究阮沈氏投案申訴前情沈供與氏本係親戚衣服兩件偶然借用並非竊取通刺姑念親戚從寛辦理判令沈具結開釋 
[美界捕房紀事]  
　　二十二號西探昨晨往百老老匯路第二十二號門牌之某錢鋪内出銀餅一枚掉得小洋銀十角懷之而　離店已遠 
 
 

Page 4

 
 
店夥突然追至謂所給洋銀乃贋鼎定須調換探謂當時爾曾估看得毋張冠李帶欲施掉包伎倆耶夥無詞以對探不肯甘休回告捕頭並　此店交易素不公道請爲提究捕頭允俟禀知英廨請讞員飭差拘提○前晚有西國水手某甲醉態朦朧在武昌路任意吵閙不論居家店鋪無不被其莽撞後至第一百十六號門牌整容店内效武行者打店故事店主阿三見勢不可爭卽奔捕房喊控捕頭派八號西探將甲拿解捕房押至昨晨解至英公館由英領事判令罰出小洋七角給阿三修整所毁物件事遂寢息○前日下午有空馬車一輛停歇北蘇州路浙江碼頭旁適小火輪由此經過放氣管馬膽小如鼷遽爾跳躍奮足狂奔車夫甲乙二人束手無策沿途撞翻東洋車小車無數有無錫人李某避讓不及致被撞傷倒地血汚衫褲淋漓不止經巡街捕至將一干人並馬車倂送捕房捕頭訊知此車乃北河南路寳大車行所置故將甲乙二車夫當時釋出受傷之李某送同仁醫院療治聞傷甚重俟能否醫痊再行訊核○寗波人張阿昌在西華德路某西人處爲傭昨晨未知在何處喚乘徐德甫之東洋車及抵門前翩然躍下給靑蚨二十翼徐謂所給不敷張不肯解囊以致互相用武徐復呼同類邵阿順周阿桂二人盡力攅毆張寡不敵衆遂受傷經三百五十四號華捕將徐等三人並受傷人拘解捕房捕頭騐明李所傷無甚關繫命自行醫治張邵周三人押候解送英公廨訊辦 
[以罰作善]  
　　啓者前承代理英會審宋憲撥出各案罰欵分助敝所男女所經費等因均經照收分别掣奉收據錄請賜登前報近日又承撥來張萬元控案内湯錦濤繳洋十三元四角陳桂堂繳洋十元又王鳳池控案内李崑山繳洋十六元九角又張林弟控案内張永林繳洋廿四元又俞王氏控案内李陳氏繳洋六元又彭琴芳控案内王扣小繳洋三元陳阿榮繳洋二元七角許友甫繳洋三元又王月生控案内宓德元繳洋四元又鳴昌木器店控案内江文祥繳洋十五元又謙和洋行控案内單阿犬繳洋三元又趙廷山控案内杜阿仁繳洋一元五角以上共洋一百零二元五角充助男所經費又任福記控胡士琛等串賴案罰洋三十元又陸王氏虐妓案内追繳身價充公洋三百三十八元以上二項撥充女所經費敝所接奉之餘當經分别塡掣收據以昭信實爲此另錄一紙備函懇請貴館賜登報端以誌書因而彰盛德此啓滬北棲流公所司董謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　崇明人范金和控楊瑞生誘令其妻宋氏潛逃前　宋通　升堂研詰范訴稱　　　在瀏河鎭某姓家傭工與楊生同鄕里上年十一月某日被楊將妻子誘來滬上今始尋見向之追索楊竟蠻橫兇頑是以扭案請究楊供稱小的原籍崇明向在治下當車夫去冬有顧桂郎者誘令范妻來滬旋因衣食不繼經小的薦至法租界某姓所開牛皮作内爲傭未及數月卽借故吉辭今復傭於老閘某姓家求老爺派出差役押同小的指提可也通刺飭役帶楊往提俄卽提到通刺嚴加詰究供稱去冬小婦人被顧勾引出門意欲賣去後幸得楊推薦傭於大戶人家今願隨丈夫回去尙乞恩寛范又稱顧係小的之表弟此次小的獲楊幸顧指引楊恨之刺骨因與妻串合信口誣攀通刺判令將楊重笞四百板宋氏掌頰及鞭背各二百下交范領回嚴加管束○江北人李順元投捕房控寡嫂卞氏吞没先兄遺産與舊夥張三有私捕頭遣人解送公堂前晚通刺飭提訊究李訴稱小的之兄春元向在虹口開設鴻興園老虎灶茶肆生涯暢旺頗有積儲去冬一病而殂經小的買棺成殮迨今歲五月小的將屍棺運回原籍安葬及事畢回滬寡嫂茶肆招牌改易已將所有先兄遺卜洋銀衣飾一倂移匿他處公然與張同居儼如夫婦長姪則驅逐出外不悉存亡小的向論斥其非是寡嫂異常蠻橫張卞氏卽李卞氏供稱小婦人年三十九歲向隨丈夫來滬在虹口開設鴻興園茶肆上年冬間丈夫因病逝世遺下子女四口度日艱難不得已商諸姨丈宋大來改醮同鄕張喜子卽張三爲室循坐産招夫之俗例俾同撫養子女成人詎料舊夥毛富生見小婦人懦弱可欺竟敢改易姓名爲順元冐認故夫胞弟糾集無賴百般恫嚇勒索洋銀不遂所求卽赴捕房誣　伏求訊究以儆兇頑張供稱亦江北人小的向以販賣樹柴爲業今由宋作伐娶孀婦李卞氏爲妻言明入贅其家兼理店業今遭毛藉端勒索尙乞訊懲卞劉氏供稱小婦人夫故無依向隨小姑卞氏度日不料姑夫於上年去世今毛忽糾衆拆梢通新著將李交差管押卞氏及張交人保出追宋到來覆訊卞劉氏無于省釋 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年閏五月十六日京報全錄]  
　　宮門抄○諭旨三道錄前○東撫李奏革　　欵潛逃請旨通緝嚴追摺○又奏撥補衍聖公　　　前查明各欵片○兼護　督譚奏請准黃州府城捐建故督吳文鎔專祠片○又奏揀員請補都司摺○蘇撫奎奏請見論　片○又奏擇地建造火　庫動用經費片○閏五月十六日吏部翰林院正白旗値日吏部引見五十四名○經貝勒假滿請安○　壽謝調湖南巡撫　○那王續假十日○希朗阿請假五日○宗人府奏派管理銀庫事務之大臣派出麟中堂○召見軍　麟中堂德壽○○　二級留任又降二級留任山東巡撫臣李秉衡跪奏爲革員虧短交代鉅欵潛匿無蹤請旨通緝　　恭摺仰祈聖鑒事竊查　革知縣擊炳炎前署鉅野縣任内因另案叅革虧短交代正雜各欵共銀五千六百餘兩延不完解當經前撫臣福潤於光緒十八年　二　　奏叅照例查抄監追乃該革員潛行回籍東省歴過任所查無隱寄資財亦未流寓各屬無憑查抄並咨湖北原籍查封家産復東備抵旋准湖北撫臣飭據蒲圻縣印委各員查明該革員自扶柩回籍後卽行外出迭次查傳查無蹤迹提訊族鄰人等供各無異　家僅遺老妻寡媳日食維艱借居族人破土屋三間委無隱匿資財産業取結咨復各在案臣查該革員潛匿無蹤迄未弋獲難保不遠颺他省似此鉅欵虛懸若不通緝嚴追何足以儆藐玩據藩臬兩司會詳前來相應請旨勅下湖北巡撫及各直省通飭所屬將該革員畢炳炎嚴密查　務獲解東監追以重庫欵除分咨查照通緝外理合恭摺具陳伏乞皇上聖鑒訓示謹奏奉硃批另有旨欽此○○李秉衡片再前准戶部咨翰林院侍讀王懿榮奏奉諭旨飭令淸查衍聖公田産如數撥補修葺曲阜書院罰欵銀兩發交生息各省書局所刻輕籍解送衍聖公府儲藏各等因欽此咨會到臣卷查此案光緒十五年經前撫臣張曜將整理衍聖公府田産大槪情形遵旨覆奏幷咨兩江督臣轉飭查辦在案欽奉前因復經分别咨行確查有無淤涸地畆可以撥補統俟覆到另行奏明辦理至各省曁山東書局所刻經籍亦經分咨各督撫臣一體飭局每種刷印一部解送衍聖公府收儲惟該侍讀原奏所稱前撫臣嗣潤籌撥銀一萬兩交兗沂曹濟道發商生息以充修脯膏火專課四氏學子弟之資風聞承修官重修書院偷工减料當被罰銀西千兩歸入藩司未知是否屬實一節兹據布政使湯聘珍兗沂曹濟道姚恊贊詳覆查明前署曲阜縣知縣文郁承修洙泗書院工程用欵减賸繳存司庫銀四百兩以備書院龕座等工之用並無罰欵銀四千兩之事亦無發交生息銀一萬兩之欵均係傳聞之訛等情詳請奏咨前來臣覆查無異除分咨戶禮二部並衍聖公府查照外謹附片具陳伏乞聖鑒謹奏奉硃批該部知道欽此○○譚繼洵片再據湖北黃岡縣士民舉人石耀春等禀稱黃郡爲皖鄂咽喉咸豐初年粤逆竄擾黃州郡城爲賊所陷原任督臣吳文鎔督師進剿駐軍距城二十五里之堵城地方以圖規復嗣因賊氛甚熾衆寡不敵於咸豐四年正月十五日力竭捐軀仰蒙朝廷優加賜卹准於湖北省城建立專祠惟黃州爲故督臣死事地方至今祀典闕如職等目擊時艱追維往事竊以故督臣功德在民擬請在於郡城擇地捐建專祠列入祀典歲時致祭並於堵城地方樹碑表道以彰忠烈等情由黃州府縣詳經署湖北布政使龍錫慶詳請奏咨前來臣伏查原任督臣吳文鎔前於咸豐年間死難黃州大節凛然同治九年經前督臣李瀚章奏明在於省城與殉難文武各員合建一祠光緒九年前署督臣卞寳第撫臣彭祖賢會同奏請另在百壽巷建立祠宇並將合建祀位删除均蒙恩准在案兹舉人石耀春等請在黃州府城建立專祠以伸遺愛洵屬出於至誠合無仰懇天恩俯准該士民等捐建吳文鎔專祠由地方官春秋致祭以彰忠節而順輿情除咨部查照外謹附片具陳伏祈聖鑒訓示再湖北巡撫係臣本任毋庸列銜合倂陳明謹奏奉硃批著照所請禮部知道欽此○○頭品頂戴兼護湖廣總督湖北巡撫臣譚繼洵跪奏爲揀員請補都司要缺以實營伍恭摺仰祈聖鑒事竊准兵部咨湖南靖州恊中軍都司田應䅥病故遺缺係題補第三輪第七缺應用儘先人員行令照章揀員請補等因移咨到臣查斯缺駐紥州城地處苗疆撫輯苗民巡防彈壓均關緊要非精明幹練熟悉情形之員難期勝任兹查有花翎儘先都司鎭溪營中軍守備李友勝年五十三歲湖南長沙縣人由武童投効軍營迭次防剿出力歴保以千總拔補並賞戴花翎同治元年二月二十八日奉旨著照所請欽此旋於攻剿李花逆匪解圍眉州並克復丹稜出力案内經原任四川總督臣劉秉璋保奏同治元年十一月二十八日奉上諭花翎千總李友勝著以都司儘先補用欽此嗣因凱撤回籍收入撫標左營差遣光緒十七年三月内經本任督臣張之洞奏請借補鎭溪營中軍守備員缺十八年正月二十九日引見給札赴任該員明練老成營務嫻習現署乾州恊右營守備整飭營務甚爲得力以之擬補斯缺洵堪勝任飭查前在本省及他省均無叅革朦保情弊合無仰懇天恩俯念苗疆員缺緊要准以儘先都司李友勝補授湖南靖州恊中軍都司實於邊防營伍均有裨益如蒙俞允俟部覆到日給咨送部引見以符定制除飭取履歴咨部外理合會同湖南巡撫臣吳大澂署湖南提督臣陳海鵬恭摺具陳伏乞皇上聖鑒勅部核覆施行再所遺鎭溪營中軍守備員缺係題補之缺湖南省現有應補人員容臣另行揀員請補合倂陳明謹奏奉硃批兵部議奏欽此○○奎俊片再軍營人員打仗受傷不能挽弓馳騁者例准聲請免予騎射兹查有儘先補用都司准補蘇州城守營中軍守備吳廣升　在淮軍華字副營於同治三年攻克湘州府城右臂腕受槍子傷一處右腿受矛傷一處當經報蒙騐列二等歴年以來時常酸痛伸縮不靈難以馳騁禀經中軍叅　常福查騐該員所受傷痕委係實在未能挽强馳騁並無揑飾情弊出具印結詳請奏免騎射前來奴才覆查無異合無仰懇天恩俯准將儘先補　都司准補蘇州城守營中軍守備吳廣升免予騎射遵照定章改習鎗砲以示體恤除將印結咨部查核並飭取履歴淸册另行詳咨外謹會同署兩江總督臣張之洞附片具陳伏乞聖鑒訓示謹奏奉硃批著照所請兵部知道欽此○○　俊片再案准部咨光緒十九年十一月二十四日奉上諭薛福成奏各省建築火藥庫宜在空曠寥廓之區以昭愼重等語火藥爲　防要需儲藏宜格外愼密著各該督撫酌擬情形相度地勢擇空曠僻靜之處妥爲存儲等因欽此欽遵咨行前來伏查蘇省火藥局庫建在北隅齊月城内逼處城中殊非愼重之道積儲多藏尤爲可慮奴才抵任後已與司道疉次籌商一時苦無善地可移欽奉前因卽經恭錄分行司局赶緊議辦去後兹據蘇省善　總局司道詳稱遵經照會省城各紳　會同妥議查閶門外離城二十三里之長洲縣屬二都二圖一都十圖兩處地方均有荒廢基址堪以建造火藥局一所火藥庫一所地旣濵河挽運尤便四圍空曠無礙民舍　派准補桃源縣知縣沈佺前往確勘核實估計興辦於光緒二十年七月開工九月工竣計起建房屋一百二十五間繚以圍垣濬以深濠凡有軍火於此製造收儲皆可無虞槍彈等項須另覔善地建設子彈庫分别存儲復於齊門空闊之處購屋三十間修理改造並加築圍墻統計起建工料屋價等費共用過銀一萬四千五百兩零又洋銀一千七十元錢一千八百四十餘千文前項工程由局委員騐收内無草率偷减情事所支各項銀錢係在軍需項下動用將來歸入海防軍需欵内分别造册報銷詳請奏咨立案前來除飭取保固年限切結存案並咨部外理合會同署兩江總督臣張之洞附片具陳伏乞聖鑒謹奏奉硃批該部知道欽此○○頭品頂戴　　總督奴才松椿跪奏爲江北江蘇漕船全數挽行出境恭摺由驛馳隙仰祈聖鑒事竊照本屆河運漕船於四月二十日挽過淸江各閘經奴才由驛馳奏在案伏查今春運河底水甚小又値久晴來源不旺重漕難免阻滯之虞經奴才查酌情形先將上游束水各　次第興辦其淤淺及礓石之處多集人夫澈底挑撈迨漕船行抵楊莊以後卽咨會山東省啓放湖口　並飭徐州道將所堵竹簍等　一律啓放以資接濟各帮得以連檣北上兹於五月十七日江北江蘇漕船共十八起全數挽山江境據江安督糧道馬恩培禀報前來奴才當卽督飭沿途一律妥爲照料以冀乘汛渡黃早抵通壩仰慰宸厪除咨會東河督臣山東撫臣一體　䟎外所有江北江蘇漕船全數挽駛出境日期理合恭摺由驛馳陳伏乞皇上聖鑒謹奏奉硃批知道了欽此 
 
