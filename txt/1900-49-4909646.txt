# 1900 - 49 - 4909646

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印四史告成] [  圖書集成局啓]  
四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[論復時文之非計]  
　　時文取士前明之制也我朝仍之幾及三百年國初時歲科小試曾改時文爲論說乃未幾而卽復舊規前年皇上勵精圖治變法求才復特降諭旨令鄕會試及歲科各試向用四書文者一律改試策論蓋將以變科舉者覘實學也一時海内士庶咸欽仰我皇上處事之明變計之早孜孜焉以得人才爲急務於是振勵奮發莫不力除從前空疏譾陋之習而思成爲體用兼備通逹時務之才以仰副我聖天子求賢若湯之明詔薄海内外豪傑有識之士靡不額手稱慶曰中國人才之興端由於此中國富强之其亦端由乎此乃舉行甫及數月而有逆犯康有爲梁啓超結黨謀圍頤和園之變事發皇上請皇太后垂簾訓政乃盡舉前日改革諸政悉復其初而鄕會及歲科各試亦遂罷去論說仍試時文今復疉降綸音釐正文體士人旣不得以奇衺之作揣摩試官亦不得以奇衺之作取錄探源究本俾學校盡儲正士試塲藉得眞才自是朝廷鑒於康梁二逆之所爲故悉返前之舊制以冀端風俗而正人心嗚呼風俗之端不端人心之正不正豈果由於時文哉而國家之不能轉貧爲富轉弱爲强則未始不皆由時文害之也何以言之時文之體摹繪前人語氣禁用後世故實案頭祗備一部高頭講章敷陳不出一部四書典制熟讀數首庸爛墨卷抄摘幾句滑調游腔而己可掇巍科登上第故有眞實學問者或反因束縛而見絀而空疏無具者或轉因剿襲而中程然猶曰此非時文取士之弊乃作時文者不能源本於正經正史及一切經濟性理有用之學故時文之流弊遂至乎此耳若士人平日讀書果能留心於經史實學則發爲文詞必有根抵作時文也可作策論也亦無不可然策論與時文其中要自有辨功令於四書文中旣須摹繪前人語氣禁用後世故實則秦漢以下歷朝之政治制度能言其孰得孰失以旁通而曲證之乎兵農律法工商諸家之本末源委能搜羅徴引敷陳而暢發之乎策論則不然羣經之義藴諸史之掌故以及一切政治之大藝術之微皆可原原本本指實敷陳而人才於是乎出策論廢時文復而中國無復有人才之望矣中國無復有人才之望而中國富强之萌蘖亦遂從此絕矣如曰試策論則恐士人之所學涉於駁雜或致放言高論氣質囂張沾染康梁之惡習試時文而又束之以規矩定之以䋲尺則士皆品端學粹可不復有如康梁二逆者再出於世閭而風俗於以端而人心於以正嗚呼人心之正風俗之端在講求孝弟忠信之大節修明禮義廉恥之大防誦習乎詩書參究其義理而其道自明非必待時文而始見卽策論亦未嘗不可見也徒以時文論則康有爲進士也梁啓超舉人也二人皆以八股進觀其所作制藝又未嘗極其僭誕也狂悖也而所爲乃大逆不道如此是則時文何所愛而策論又何所惡乎以康梁二逆故而　羹吹虀因噎廢食則必罷黜科舉而使天下無復有進士舉人焉斯可矣如曰非也則策論似較時文爲優易於得眞才易於見實學而何爲復其舊耶嗟乎復舊者不一事然卽此一事而已見中國人才之無由興中國富强之無由望矣豈不惜哉豈不惜哉 
[本館接奉電音]  
昨日午前京師飛電傳來上諭一道敬謹譯登○正月二十四日奉上諭三載考績國家激揚大典中外滿漢諸官有能恪共職守勞勩最著者允宜特加甄叙以示優異兹當京察屆期吏部開單題請詳加披閱禮親王世鐸大學士榮祿恊辦大學士兵部尚書剛毅恊辦大學士戸部尚書王文韶禮部尚書趙舒翹翊贊樞廷公忠共矢襄理庶務悉恊機宜均著交該衙門從優議敘大學士徐桐碩德耆年品端學粹著交部議叙大學士署兩廣總督李鴻章兩江總督劉坤一老成碩望懋著勲勞均著交部從優議叙直隸總督裕祿湖廣總督張之洞四川總督奎俊雲貴總督崧蕃久膺疆寄任事實心均著交部議叙餘著照舊供職欽此 
[美黨分張]  
友人自華盛頓寓書本館云美國大統領麥根治將届期滿例應由衆公舉他人瓜代刻下臺麻枯拉子篤及來派破利茄兩黨中人各舉所知并派入往各處游揚藉以要結人心得登大位聞來派破利茄之黨其勢較盛於臺麻枯拉子篤云 
[韓人拒英]  
朝鮮友人來信云前者英人謀得殷山金礦韓政府堅執不允派兵二十名前往防守外務大臣以不善辦理此事辭職歸出觀此是韓人於英頗有峻拒之意然大利所在涎者甚多恐將來不屬諸俄卽屬之日本耳 
[日廷簡將]  
日本訪事友人云本年秋季爲日本陸軍會操之期屇期日皇當臨幸九州肥筑之野親加校閱刻下防禦軍司令官已簡西部都督黑木中將侵入軍司令官已簡東部都督野津大將其審判官叅謀總長則以大山元帥任之是亦整飭戎行之意也 
[礦毒殃民]  
日本長崎埠訪事友人云足尾銅山大興礦利礦中藴毒宣逹四鄕農民所藝田禾及一切雜糧大半染毒而稿紳董以利歸諸國民受其殃勢將束手待斃遂率領居民二千餘名擬赴農商務省據情禀報京橋警察署聞之恐肇變端立派巡查兵數十名前往彈壓　玉縣警察官亦親往巡視然此紛紛擾擾而來者其意祗圖保性命耳非眞有叛逆之謀也在上者苟能暢其生機弗使觖望卽可不戢自平否則雖懾之以威臨之以勢其不爲困獸之鬥者幾希彼日官其亦知此意乎 
[整頓江防]  
武昌訪事人云田家鎭居長江上游爲楚湘鎖鑰前由大府籌築砲臺委鄧鎭軍正峯統帶勇丁在彼駐守現在鎭軍奉檄署理鄖陽鎭總兵篆尅日履新督憲張香濤制軍深恐營中督率乏人防務或致廢弛因檄委營務處張次青觀察馳往防所將勇丁逐一點騐汰弱留强是亦有備無患之至意也 
[豸旌就道]  
南昌采訪友人云正任江西臬司陳雨人廉訪奉旨開缺赴江北招募勇丁原定正月十三 
 
 

Page 2

 
 
日起程嗣以春水初生船仍膠滯乃改遲至上元日輕車减從秉節遄征所屬文武各員皆就滕王閣祖道府縣官更送至吳城 
[薇旌過境]  
重慶采訪友人云升任安徽巡撫前四川藩司王芍棠中丞於去冬十二月初旬某日交缷抵渝小駐行轅旋於初八日清晨解維東下 
[蜀礦述聞]  
重慶采訪友人云去年四合煤炭公司議定采取妙東溝一夅礦煤所有南岸縱横五六十里内礦山槪歸公司賃定此外又有英人牟爾根者與李鐵船觀察徴庸訂立合同開設華益公司呈由總署奏陳奉旨舉辦四川礦政旋忽由川督奎樂峯制軍與法國駐重慶領事哈君另立福安公司亦經奏明在案聞日内觀察將泝江入川研求一切礦務矣 
[梟匪横行]  
蕪湖訪事友來函云去歲臘月中浣寧國府分銷鹽局某委員因梟黨日益猖獗恐釀禍端飭人捕獲數名送縣押候重辦若輩竟敢大張揭帖誇張羽黨之多并謂若不速行釋出難免禍及其身縣主懼暗中縱之使去事聞於府尊桂太守謂匪黨如此猖狂實屬目無法紀立飭閉城大索匪黨見勢不佳卽由水路逃逸太守派砲船追上則以匪船槍彈如雨不能近前祗得舍之而返某夕太平府城中有鹽梟聚賭犯夜保甲委員某君正欲喝拿若輩卽持械以拒互相攻擊幾釀巨端某日有私鹽船八十餘搜揚帆進金柱關口向内河上駛府尊杜太守深恐滋事函請東西梁山砲臺陸小賓副戎帶隊至郡以彈壓會塲爲名若輩見已有備遂卽帖然似此横行無忌有地方之責者奈何不及早防維哉 
[花縣易人]  
紹興訪事友人云餘姚縣湯大令佶昭係海秋侍御之長公子前年曾任嚴州府壽昌縣缺旋因清苦力求息肩大憲遂札飭調補斯缺去夏縣境被水北鄕沿海一帶所種木棉收成歉薄窮民飢寒交迫蠢焉思動時黏貼匿名揭帖欲與教堂爲難大令不善解散輒思懾以兵威請紹恊某恊戎派撥標兵二十名前往彈壓以致羣情洶湧幾肇禍端在籍巨紳某君飛告省憲立子撤任所遺員缺委夏經笙大令署理夏大令奉委後擇於本月二十四日由錢江抵郡擇日履新 
[鹺尹示疾]  
揚州采訪友人云去冬兩淮所屬准南批騐所大使趙子猷鹺尹經綸巡行各灶感受風寒延至新正病勢日益加劇因卽具禀鹺轅懇委他員代庖以便請假就醫早占弗藥運憲江蓉舫都轉准之遴委候補鹽知事鄭鹺尹敏勤往攝篆務鹺尹奉札之後刻已謝委履新矣 
[示禁賽燈]  
揚州采訪友人云元宵佳節金吾不禁玉漏停催迎賽龍燈亦新年樂事也顧青皮地痞往往乘機而發小則醵貲以牣私槖大更掀波作浪爲患閭閻以致星橋鐵鎖之閒時變而爲稱戈比干之地近日郡城内外賽燈者多至十餘起每擇少年韶秀者薰香薙面易弁而釵低唱淫詞招摇過巿不特淫聲浪態令人心醉魂迷而拆梢打降亦由之而起十八晚有某甲者挑花擔至缺口街某燭店任情婪索店中人靳而不與甲卽號召黨類攫取屬若干馴至各逞雄威互相揪扭事爲江都甘泉兩邑宰訪悉隨卽出示諭禁内有新年已過諸色人等均宜各安本業不得再行迎賽花鼓花擔諸燈倘敢不遵定卽提案嚴懲蓋亦藉以維持風化非徒防患未然也 
[鄂省官塲紀事]  
武昌訪事友人來函云署湖北鹽法道陳巽卿觀察聞訃丁憂例應交缷遺缺經于次棠中丞會商張香濤制軍檄委武昌府逄子政太守升署所遺武昌府員缺以漢陽府余堯衢太守調署遞遺漢陽府員缺以德安府施鶴笙太守署理遞遺德安府員缺以候補府廖太守正華接署刻已分檄飭遵矣○柏墩茶釐局童太守絢勛一年期滿禀請缷差大府以收數贏餘覈飭留辦别駕遂束裝到省詣督撫轅禀謝○蘄州知州凌剌史兆熊武穴籌饟局胡别駕子斌黄石港釐局熊大令賓先後詣憲轅禀見聞有要公面商也○夏口廳自與漢陽分境而治例應另建試院刻經廳尊陳少石司馬設法籌欵擇期起建至教諭一缺已由大憲札委劉廣文學全前往署理矣○漢陽晴川書院山長范亦坡主政刻已辭謝講席由余堯衢太守聘訂武昌饒太史叔光承其乏聞太史文章學業冠絕一時漢南人士定能收觀摩之益也○漢陽恊副將張建亭副戎近由上憲調署竹山協副將所遺員缺以楊副戎國泰調署○管理田家鎭砲臺鄧文峯鎭軍經上憲調署鄖陽鎭總兵業已起程前往履新矣 
[潯郡官塲紀事]  
九江訪事人云江西臬司陳雨人廉訪奉旨赴江北統領武威選鋒右軍先於本月十四日委張勛臣遊戎至潯小駐節麾然後遵陸北上○湖口縣徐雲階明府瑞昌縣陳雯山明府彭澤縣彭輯五明府德安縣徐叔雨明府辦理滁槎釐局彭星階明府姑塘關委員金子明叅軍於新正數日内先後來潯恭賀各憲年禧旋卽分道返斾 
[潤州官塲紀事]  
鎭江訪事友來函云長江水師提督黄芍巖宫保於新正二十日午時乘鏡清兵艦赴金陵拜賀署理兩江總督鹿芝帥年禧兼商防堵事宜然後往太平節署調閱水師約在二月杪回潤瀕行江勝各營弁勇咸赴江干恭送如儀○正月十九日爲各署開印吉期常鎭通海道長久山觀察預飭辦差人等在大堂上結綵懸燈是日鐘鳴六下督標新兵前營兵丁齊集頭門外俄頃府縣以次印委各官先後乘輿而至迨吉時己屆觀察朝服升堂望闕三跪九叩首禮畢更換公服升座啓用關防文武各員均趨至案前叩賀觀察以禮答之旋退入花廳接見各官晤談片刻○前者江蘇督糧道羅少耕儲憲由蘇赴江寗恭賀大憲年禧旋於二十一日乘官舫東下道經潤州小泊官馬頭鎭城道府以次各官咸往江干投剌聞儲憲擬在鎭小作勾留然後回省 
[蘭江春鯉]  
寗波訪事友人云本月十五日爲宋丞相吳公誕辰府尊莊堅白太守親往致祭禮也○上元佳節浙江提標各營迎賽喜神旌旗耀日戈戟凝霜荼火軍容頗極一時之盛○日前正任寧波府署理台州府高嶼卿太守交缷台州篆務命駕抵甬大約接篆之期卽在指顧間矣○寗郡自入春後天氣尚覺晴和至十六日午後朔風忽起散花天女飛舞空中琢玉裝銀不啻琉璃世界道途泥濘行人咸爲之裹足不前 
[漢皋雜錄]  
漢口訪事友來函云漢口燮昌火柴公司自開辦以來頗獲巨利刻聞上海宋馬二姓聞風興起擬就橋口另設一廠與之旗鼓相當利之所在人必爭趨亦自然之勢也○漢鎭藥材行向祗十三家貿易以川廣兩帮爲大宗客歲各行均獲利益故今歲又增三家是可見彼業之日臻隆盛也○客臘晦日漢鎭廻龍寺謙益祥疋頭店因欠欵過多突然倒閉晉泰信錢店被其牽累亦不能支聞所虧外項約及萬金可謂巨矣○本月某夕城外某處農民劉某身負青蚨數竿行經幽僻處忽被匪徒殺害事後家屬詣廳報案廳尊陳少石司馬立卽委員前往相騐一面行文嚴飭兇犯○通濟門外建造鐵路現巳築至汴省信陽州一帶然此特發軔始基此後一切工程正不知何日始能告竣也○去臘襄河一帶匪徒麕集爲害行人謝軍門有鵠聞而惡之立派勇丁前往駐紥以資保衛而免驛騷亦可見其關心民瘼矣○楊千總巷所設押所近有犯人某甲忽爾瘐斃看役禀知夏口廳主陳司馬司馬立卽委員前往相騐塡明屍格備棺收殮 
[吳宫花草]  
蘇州訪事友人云溧陽縣知縣曹大令宗周因案撤任所遺員缺經署藩憲吳方伯酌委候補知州洪剌史爾振前往署理已於本月十六日牌示矣○震澤縣武舉彭雲奎武斷鄕曲包攬詞訟無惡不爲近以各處舉辦清賦事宜彭應納洋銀八十八元竟思以五十元了事縣署書差屢往催取置若罔聞不得已禀知縣主某大令拘案訊追彭大肆咆哮無司理喻大令遂將情禀請蘇州府彦詠之太守核示太守 
 
 

Page 3

 
 
委員往提彭始懼悉數繳清太守以其咆哮公堂未便寛恕遂於本月十六日提訊並追究前年因某案解往某縣沿途毆差脫逃之事彭狡不承認太守飭收待質所候詳請上憲褫革功名再行訊究○本月十三日撫標中軍叅將韋芥芝軍門福因病逝世所遺員缺刻經署江蘇撫憲陸春江中丞遴委蘇防全軍統領李軍門祥春暫行署理軍門奉札後卽於十九日接篆任事是日適逢各衙門開篆之期軍門趨詣臬轅伺候中丞行開印禮並禀知任事日期○閶門外滸墅關附近有地名花墩者一小村聚也居民數十家皆以織簾爲業有王姓者阿桂其名年已五十餘素性强横村人咸側目視之本月十二日因事入城途遇鄰右朱寳生知其收得某欵洋銀三十一元因卽邀之對飮言次曲意奉迎宋少年誠實不疑有他旋於傍晚時約集同村甲乙丙丁四人聯袂而返不意行至二里許王卽振臂一呼將宋按倒併力攢毆遍體鱗傷宋氣結不得伸王誤爲已死遂將身畔洋銀悉數攫之而去逾時宋漸漸蘇甦懇路人報知其家設法舁回翌日偕地甲舁至長洲縣署請騐縣主汪大令飭仵騐得宋受傷屬實諭令舁回醫治候飭差緝獲兇身差役不知何故有意遲延宋遂於十九日倩人舁至蘇州府署喊控府尊彦詠之太守訊騐之後飭差赶緊緝兇務獲懲辦 
[上海官塲紀事]  
　　前日江南提督兼自强軍統領李壽亭軍門乘舟至滬昨晨命駕入城赴道營廳縣各衙門投剌亦官塲酬酢之通例也○日前福山鎭總兵楊鏡崖總戎金龍乘某兵輪船赴蘇省謁見大憲面陳公務昨日道經滬上在南巿集水馬頭下碇駐滬各營哨弁咸至江于迎謁如儀 
[索詐宜懲]  
　　前晚有黄德仁者赴南巿楊家渡畔恒泰廣貨店購取煤油迨携至船中時己夜深被同鄕人陳如意子所見冐充貨捐局巡丁向之訛詐適貨捐局家丁黄福行經其處上前喝阻陳嗔黄多事扭而痛毆旋經人報知捕頭將一千人拘送馬路工程局翌日總辦程雨村大令提訊之下黄德仁供小的係泰州人年四十有二來滬販售鷄鴨賃居太平馬頭昨至恒泰廣貨店購取煤油倩棧夥携至船中如意子冐充巡丁誣指漏捐任情訛詐務求究辦黄福供小的原籍清江在貨捐局會辦陳大人處當長隨昨晚見陳向黄德仁訛詐向之喝阻致被撕披衣服扭住兇毆叩乞嚴究陳供小的係安徽某縣人年甫二十向在浦江中駕一葉扁舟藉以餬口前日裝運恒生廣貨店煤油若干桶至晚忽失去四桶因之上岸找尋不敢冐充巡丁亦無訛詐情事求恩鑒察大令命黄等退去陳還押捕房昨日午刻貨捐局會辦陳荇杳太守命駕至馬路工程局會同大令飭提陳如意子之父陳了頭研訊了頭供小的來滬己三十餘年兒子向爲恒生廣貨店裝運煤油此次因失油四桶上岸找尋致與黄等滋事小的並不知情太守謂陳如意子膽敢冐充本局巡丁滋生事端情難寛恕遂商之大令將此案移送上海縣署請代理縣篆之戴明府從嚴訊究大令允之 
[御者行兇]  
　　前日有鍾某者遣家丁李仁向英界三馬路正昌馬車行雇用馬車言明洋銀一元二角旣而御者傳慶甫忽欲索增李不允傳遂喝令同夥阿金扭住毒毆傷及左目旋回訴之鍾持名片投英美租界公堂禀請提究讞員翁笠漁直剌准之立卽飭差恊同包深將傳拘獲前晚倩襄讞委員張柄樞司馬研訊李投案申訴前情傳供小的略與爭論並無行兇情事求恩　宥張司馬判令傳出洋銀三元給李爲養傷費從寛釋出不復深求 
[游園敗興]  
　　前日傍晚時有甲乙二人衣履翩翩相約乘四輪皮逢馬車游張氏味蒓園及游倦而回行經泥城浜會香里左近適某丙挑銅匠擔迎面而至厥聲郎當馬聞而驚躍圉人不及控勒致連車翻入浜中幾致凶占滅頂幸逢潮落得卽設法救起然車已損壞不堪人亦帶水拖泥淋漓盡致矣 
[英界火警]  
　　昨日午後四點鐘時忽聞捕房鳴鐘告警旋分四下知火起於英租界大馬路迤南急往訪之則由石路卽福建路折而入四馬路之王瑞泰茶葉店光燄熊熊火已冐穿屋頂霎時延及比鄰陸稿薦肉店儀園茶館時祝融氏楊威耀武銳不可當一轉瞬復竄至對面同生泰烟紙店聚樂園酒館及某飯店雖經救火會各西人先後馳至竭力狂噴無如勢過猖狂頗難爲力後將火道拆斷大觀茶樓始免付之一炬是役也約焚樓屋二十七八幢在石路者南自面西之某粥店止面東至兆事里某飯店止在四馬路者東至面北之順風樓茶館止西至面北之時新樓點心店止兆富里中妓院亦焚去一家 
[滬城瑣誌]  
　　委查帳目己紀昨報昨日代理上海縣篆務之戴子邁明府邀被欠之米木各行及布業錢業董事於午後二點鐘時赴同仁輔元堂會算各帳以昭公允○本城流氓沙魚皮阿犬犯案纍纍歷經縣主拘案訊供發押改過所保釋後依舊枯惡不悛前日行至梅溪弄見某姓婦踽踽獨行遂向之調戲婦駭極狂呼行人聞聲齊集阿犬乃乘間逸去事爲巡防局委員某二尹所聞諭令地甲速將阿大拘送到局以便送縣嚴懲 
[上海縣署瑣案]  
　　竊賊何阿五行竊閔行鎭某姓家洋銀一百餘元被汛弁施君拘獲移送上海縣署前晚帮審委員吳端甫明府提訊何供竊贓業由小的交還事主叩乞施恩明府判枷號犯事地方一月俟期滿再核○沈惠齋開設小錢莊虧欠申朱兩姓洋銀數千元控經前縣主王欣甫大令訊取口供飭交保出外清理至今未繳分文原告投縣呈催代理縣篆之戴明府准詞著保人交案倩吳明府研訊沈供小的無力措呈務求寛限明府中斥數語著收押嚴追○前者蕩婦王金寳與本地人解旭初結露水緣相約逃至寗波未幾蕭條囊槖度日爲難解遂僞稱回滬措資實則赴普陀山削髮爲僧不復於煩惱塲中再生魔障金寳候久不回偕同棧夥葛序東來滬尋至其家滋擾解兄鴻圖以弟不知去向向之根究控經巡防局移送到縣縣主王大令研訊之下飭將王金寳交官媒看管著鴻圖訪尋旭初到案再訊昨日鴻圖從普陀山尋見旭初携之回滬同投縣署請訊則已垂眉閉目居然一老潔郎矣戴明府諭令公差看管候訊有知其事者謂金寳前曾姘識圓通寺僧僧因之蓄髮還俗今旭初則因此而爲僧前後遥遥相對殊足令人軒渠也 
[上海巡局紀事]  
　　新正初五日流氓陳毛回至南巿萃豐馬頭馬路口順興麫館充飢值堂人許阿小偶不經心將麫陽撥及陳衣陳大怒扭許至某烟館開燈訛詐旋由麫館主王家榮排解代償烟資以寢其事前日陳又率其羽黨往順興館滋擾許置之不理陳遂扭許至門外突出利刃將手腕戳傷十六鋪巡街勇見之拘至十六鋪巡防中局局員文斌臣二尹傳同王家榮質訊判將陳笞責五十下從寛斥釋○光緒三年江北某邑人蔣朋雲虧欠某姓家會欵錢十餘千前日忽有高西寳者代爲追索言語不合突將蔣子全仲毆傷旋互扭至二十三七鋪巡防局控訴局員邱友林二尹謂事隔多年顯有不實不盡叱令退去不子准理 
[美租界捕房紀事]  
　　本月二十一日吳淞路四百八十七號門牌本邑人某姓家被寗波拐匪陳惟林拐去一孩年甫五龜當卽投報捕房昨經包探沈阿鶴查獲帶入捕房捕頭令押候解送公堂禀請讞員翁笠漁直剌訊辦○昨日清晨竊賊張阿雲潛至英界北京路某姓家竊取棕榻及衣服等件携至北四川路售與甬人劉金生正在論價適爲包探袁春榮所見向之盤詰言語支吾遂連贓帶入捕房捕頭令押候解送公堂禀請訊究○昨晨跑灘賊張阿發闖入外虹口某馬頭貨棧所儲舊鐵携之而出適爲管門西人所見因卽拘入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[日本嚴寒]  
日本長崎埠訪事友人云邇來天氣嚴寒福島鳥取兩縣連降大雪以致鐵道火車不能開駛丸龜一帶海岸皆結冰凌崎地歲切降雪積厚五寸許居人咸詫爲歷年所罕見云 
[丰規峻肅]  
南昌采訪友人云江西臬憲陳雨人廉訪念世風澆薄變幻離奇杜漸防微斷不容緩因頒發告示曰欽派辦理江西全省水陸防練各軍營務按察使司按察使總理驛務加十級紀錄十次陳爲關防詐僞事照得本司籍隸湖北出守山西潔已奉公惟夤緣之必絕整躬率屬尤謹愼以自持此半生來兢兢業業所以範我馳驅者自信亦堪共信者也兹承恩命秉臬西江復荷綸音經理營務膺提刑之重任際防務之維殷盡心盡職第知殫竭公忠正己正人曷敢稍徇流俗無衆寡小大事出親裁統本末始終責無旁貸親朋則閑之以禮品望自崇僕從則示之以威身心兼束至於山人墨客術士緇流不徒匪我思存抑且閉門不納所慮外來匪黨遇事招摇無賴棍徒乘機撞騙事未可定法宜先防除嚴密訪拿外合行示諭爲此示仰官吏軍民人等知悉本司盟心若水務須無負初心執法如山斷不稍疏法網凡爾父兄師友各宜共切箴規無論士農工商要貴各安恒業勿因有事而妄思請託勿因請託而致被欺矇當知法紀是遵終身無咎設或聰明誤用後悔奚追本司嫉惡如仇非敢自矜察察愛民如子不憚誨爾諄諄如有前項匪徒冒充本司宗族親友在外招摇撞騙准其送究倘敢有心故犯定予嚴懲月滿西江照肺肝其如見風行南浦布耳目以周知其各懍遵母違特示按廉訪爲中興名將陳慶雲軍門國瑞之喆嗣禀承家法大節凛然宜乎嶽嶽𪺷冠丰規峻肅也 
[靛價昻貴]  
江西訪事友人云去冬靛青價值昻貴異常各染坊存貨無多幾苦無從購致惟聚泰永曾於春間向某靛客購得多桶儲以有待未幾靚價飛漲遂得獲利一二千金聞漢口有洋靛出售其價甚廉用以染物色亦較勝於土靛恐將來此利必爲所奪是在局中人及早設法挽回耳 
[英美租界公堂瑣案]  
前晚賭徒蔡阿培王阿金王巧生陳阿生曹培蘭朱仁寳李小初陸阿大洪全生在後馬路空屋中聚賭呼么喝六采烈興高事爲管門人蔡錫林所知投報捕房捕頭派包探陳根寳費阿銀帶同暗捕若干名前往捕獲昨晨連賭具解案請究蔡錫林投案供稱是處房屋係延昌錢莊之産向倩小的看管是晚彼等不知如何入内大開博塲小的聞之深恐肇事是以報捕拘拿蔡阿培等九人同供小的等初次誤犯尚乞施恩讞員翁笠漁直剌據情商之佛繙譯判令各押三日以示落懲○包探倪順泉解送倪丫頭到案禀稱此人竊取董四寳家綢布衣服四件報捕後經小的緝獲人贓送案請究董投案領贓倪認竊求恩直剌諭令帶回捕房管押一月贓給還失主○龜奴倪小弟在薈芳里開設妓院日前另賃他屋遷移將各物暫置門首致失紅木桌一張衣廚兩口報捕後由包探倪順泉查係同類沈阿丙所竊起出原贓解案請究倪投案領贓沈供維時門外彼此皆有物件小的忽忙中誤爲收取事非有意尚乞開恩直剌判責一百板○前晚畫工陳金愚持唐宫春意册至四馬路某茶肆求售敵爲包探陳根寳所見因卽拘入捕房昨晨解案請訊陳供小的窮苦無聊代人售春册以資餬口求賜矜全直剌判押三日○包探張全林拘解竊賊孫榮林到案禀稱此人前曾犯案解請大老爺懲辦已非一次今又在松江竊得繡花紅呢被兩條來滬付質經小的查獲送請究懲孫供小的係丹徒縣人自知不合叩求恩典直剌判令遞解回籍○包探石金榮拘解張阿大陳李氏到案禀稱伊等男婦二人串竊馬金生所置脚踏車一輛經小的緝獲人贓送請究辦馬投案領贓張等同供此車置諸路隅無人收營故代取回並非行竊直剌判令各押半月以儆 
[法租界公堂瑣案]  
泰來洋行買辦朱鶴鳴家失去首飾箱一口疑及傭婦周鄒氏扭送捕房經讞員朱森庭庭明府訊悉周鄒氏與姘夫王阿寳串竊情形遂於昨日飭傳舉薦之徐金氏及擔保之周朱氏陸朱氏訊供周鄒氏供小婦人與王同居舁平里屢被調戲後倩寫家信寄洋銀五元八角悉被吞沒小婦人無可如何遂與私識去年伊竊得首飾箱諄囑小婦人不得供出致傷其父顔面今事已至此求賜矜全徐金氏供小婦人在押所聞周鄒氏道及此事然與小婦人實不相干求恩省釋明府謂王曰爾旣誘姦復敢串竊罪不容誅究竟各贓藏匿何處迅卽供明尚可稍從寛典王矢口不承堅請送縣明府商之何繙譯著將王重責四百板與周鄒氏一併還押嚴追○某姓家長　揚如附某輪船回鎭江未及開駛忽失衣包旣而賊黨陳春山冐充船上茶房向索洋銀二元一角允爲查緝楊約至同興酒店沽飮看出破綻互相爭閙事爲巡街捕所聞拘入捕房旋至某花烟館起出皮坎肩一件解經明府訊供押候補提人証復訊核辦昨日包探傳到同興酒保陸阿彩及二十三號華捕明府向之詰訊陸供前者彼等二人來店沽飲談論移時小的在旁竊聞其語知楊失去衣包陳許爲之查緝勒索洋銀後因未妥致啓紛爭二十三號華捕禀稱小的見二人在途爭扭因卽拘獲不知其他楊堅請究追陳狡展不認明府謂陳無論是否犯竊本委細觀前後情節决非安分之徒著押候枷號一個月發馬頭示衆期滿重責四百板楊如流落河憐就公堂罰欵項内賞給川資洋銀兩元卽日附船回籍○馬四禀稱小的在老北門外大街開設烟館前日陳九三方榮華來吸烟未幾陳卽乘間竊去烟槍一枝翩然而去因之將方拘住繼又獲陳今者捕頭令包探一并送案請卽訊追陳供小的竊取烟槍携至英租界某押鋪質得洋銀一元不料卽被某包探夥役搜去僅給還小洋銀一角求恩寛宥方供小的年十五歲早失怙恃留養於叔父處後被逐出窮無所歸致與陳賊爲伍求賜矜全明府判將陳重責二百板方斥退○車寓主徐坤全衛金桂稟稱前日車夫王阿春竊取車上鐵條經小的等拿獲詰知其人在蔡兆榮處執御因送案請訊明府判責王二百板蔡無干省釋○崇明人施惠卿偕同鄕人某甲至南誠信烟館開燈被甲乘間竊去烟槍一枝烟館中人疑施串竊扭送至案施稱小的在集水馬頭某姓老虎竈當挑水之役實係受騙並不同謀明府派包探往查屬實因於昨日提案著卽釋出諭以爾如遇見竊槍之人准卽扭案究辦○頑童張阿大年僅十五設攤誘賭愚弄鄕人動輙褫人衣服犯案己非一次昨爲包探拘獲解案請辦明府判令枷號半個月再責手心二百下 
[鉅欵遥頒]  
啓者頃承都門寗義振公局諸位鄕長撥助紹屬義振京平足銀六千兩由源豐潤匯兌規元六千一百八十兩祗領之餘感同身受當經分撥餘上新會嵊諸曁三協振所各規元二千零六十兩請卽迅速匯寄内地交查戸紳耆擇尤查故又承王陳氏求病速愈賜助洋五百元蕭山胡君慶甲求父病速愈賜助洋一百元宜興思補主人募助洋五十元爛印洋一元銀皮兩片銅洋六元三角胡君立甫求病速愈賜助洋五十元吟芳廬潘賜助洋四十三元嘉定徐君楚卿助洋三十元孝友堂主人添丁之喜將湯飭筵資移助規元廿兩仁施廣被造福孔多謹先鈔乞登報虔布謝忱並告世之及時行善者上海北巿絲業會館籌振公所施則敬謹誌 
 
 

Page 10

 
 
   
 
 

Page 11

 
 
   
 
 

Page 12

 
 
   
 
