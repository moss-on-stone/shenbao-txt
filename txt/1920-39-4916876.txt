# 1920 - 39 - 4916876

 

Page 1

 
 
   
 
 

Page 2

 
 
   
 
 

Page 3

 
 
時評 
[官僚之威權（冷）]  
　　官僚之威權久未顯然應用今則爲勢所需而又不得不圖窮現匕首矣 
　　官僚威權之表示即人民力量之反鏡也人民之量薄則官僚之威權愈張學生不幸而當其衝故受之獨先耳 
[命令]  
　　二月六日大總統令近年以來學風頽靡法紀不張以諸生儁異之姿動輒聚衆暴行自由行動國家作育英髦期望至切迭經明令剴切誥誡申明約束深冀其濯磨砥礪勉爲異日致用之才諸生等果知自愛愛國當亦憬然媿悟乃據京師警察廳報告本月四日京師各校學生有在前門外排列演説阻斷交通並有擊毁車輛毆傷行人情事而日前直隸省長亦有學生包圍公署擊傷警衛不服制止之報告似此擾亂秩序顯干法紀菁莪之選淪於榛棘甚爲諸生惜之自來學生干政例禁綦嚴誠以向學之年質性未定紛心政治適隳學業抑且立法行政之責各有專屬豈宜以少數學子挾出位之思爲踰軌之舉在國家則有妨統馭在諸生亦自敗修名政府雖愛惜諸生而不能不尊重法律須知國家生存全賴法律之維繫學生同屬國民即同在法權統治之下負執行法律之責者詎能以學生干法置之不問茲特依據法律再爲諄切之申告自此次明令之後應卽責成教育部督飭辦學各員恪遵迭令認眞牖導凡學生有軼出範圍之舉立予從嚴制止總期銷弭未萌各循矩矱其有情甘暴棄希圖煽亂者查明斥退情節較重搆成犯罪行爲者交由司法官廳依法懲辦辦學各員倘有徇庇縱容併予撤懲總之國紀所在不容凌蔑政府以國家爲重執法以繩决無寛貸其共懷之此令 
　　又令秩序安寗立國所重現行治安警察法於一應保安事項規定綦詳凡屬國民不容偭越而欲以保護公安維持法紀尤在該管官吏之實力奉行近頃學風日靡妨害秩序之舉不一而足而不逞之徒又往往附會煽亂以冀牽動社會恣其侵擾人心不靖積患相乘各地方軍警長官負有弭亂保安之責宜如何悉力防遏以維大局須知法律之設初不因人而異其有凌蔑法紀擾亂公安之行爲卽在學生亦應執法究懲不容有所徇縱况莠徒假借名義糾衆暴行極其所爲不惟貽社會之危機抑且陷國家於兀臬職責所在豈容稍假在京着責成内務部衛戍總司令曁步軍統領警察總監京兆尹在外着責成各督軍省長都統旣警察長官嗣後於保安事項均應切實執行凡有干紀搆亂者不論何項人等一律依法懲處其應如何分别制止逮懲即遵照迭次明令體察辦理該管官吏責有專屬倘稍涉疏弛貽誤地方法紀具存不能爲之曲諒也將此通令知之此令 
　　又令韓納給予一等大綬寳光嘉禾章此令 
　　又令柏古通給予一等大綬嘉禾章此令 
　　又令歐登科給予一等大綬嘉禾章此令 
 
 

Page 4

 
 
   
 
 

Page 5

 
 
   
 
 

Page 6

 
 
[專電]  
　　北京電安系昨開會議徐樹錚出席以魯案無論直接交涉提出聯盟會均一致反對如交到新國會絶對不表示意見（八日下午七鐘） 
　　北京電魯案當局主有條件交涉至條件内容現在磋商中（八日下午四鐘） 
　　北京電顧使電對魯案主依三國會議錄所載各節爲交涉根據沿膠濟路日軍應請其開議前撤退（八日下午三鐘） 
　　北京電某方面報告日人對濟順路線已積極進行（八日下午三鐘） 
　　北京電學生决議暫取鎭靜派人赴外接洽（八日下午七鐘） 
　　北京電今日星假中學以上學生均禁外出校外軍警已撤電話亦通解散説可不致實現（八日下午四鐘） 
　　北京電連日軍警查街嚴密路無學生蹤跡（八日下午三鐘） 
　　北京電各校長以軍警守校憤欲辭職（八日下午三鐘） 
　　北京電學生仍秘密開會主明日照常上課惟有少數學生以不甘壓迫有自行解散説（八日下午三鐘） 
　　北京電靳曾派員赴保商曹錕釋代表平津潮曹贊成及赴津謁曹鋭大不爲然據其左右云在押諸人尚優待决不致與之爲難但釋放現尚非其時（八日下午七鐘） 
　　北京電國民大會昨未開成現各圑體有定明日在城南公園舉行説（七日下午四鐘） 
　　北京電濟南國民大會代表來京（八日下午二鐘） 
　　北京電徐派吳笈孫靳派郭則澐訪陸徵祥詢外交方針陸在寢室會見不表示意見徐靳均不懌（八日下午二鐘） 
　　北京電四國新借欵先交一千萬元華幣以五百萬元歸還烟酒墊欵五百萬元充陰曆年關經費（八日下午二鐘） 
　　北京電五百萬鎊借欵年内先交三分之一由花旗正金兩行墊付（八日下午三鐘） 
　　北京電曹陸經手之日借欵現到付息期需欵四百八十萬頃由李士偉向中日實業公司訂借五百萬撥付（七日下午四鐘） 
　　北京電幣局擬定國幣式樣反面仍用嘉禾正面改用國徽 
（八日下午三鐘） 
　　北京電院現籌擬裁釐加税辦法（七日下午三鐘） 
　　北京電張敬堯歌電廖王衝突有越境情事（七日下午三鐘） 
　　北京電電令李厚基不准南軍越出界線（六日下午四鐘） 
　　北京電王廷楨電歌日抵寗收束軍隊分起北上俟運畢卽回京（八日下午二鐘） 
　　北京電東三省因哈埠警報迭至政府令必要時全境戒嚴（八日下午三鐘） 
　　北京電政府得楊增新電告俄激黨聯絡回教徒復令加意防範（八日下午三鐘） 
　　北京電外界消息俄激黨顔將軍所部有十五萬俘獲甚多現赤哈軍百餘列車及塞美波蘭軍六十列車已退至伊爾庫斯克南百餘里車站將各撤回本國謝軍駐赤塔南已有三萬附激黨（六日下午三鐘） 
　　北京電楊增新電霍爾果斯縣有俄難民八百餘貧病交迫已飭縣發糧救濟又電俄新黨派代表到伊要求引渡俄領事等四欵已飭嚴拒又電伊防吃緊除由楊使調蒙兵千人外並由省撥馬步三營恊防（六日下午五鐘） 
　　北京電張廣建微電甘省定二月一日裁減省城内兵三月一日起裁减各地方軍隊（七日下午三鐘） 
[各通信社電]  
　　北京電顧專使電魯案今昔情形不同旣提商交還辦法似難拒絶惟當認三國會議各節爲根據彼方如不讓步再提聯盟會處理定得世界同情 
　　北京電各國表示對裁釐加税允南北統一後實行　　北京電蘇督電主緩圖相議先辦理山東外交 
　　北京電將特派員赴滬敦請王專使正廷來京 
　　北京電張作霖請邊防經費三十萬部准撥 
　　北京電將任徐樹錚爲張哈鐵路督辦（以上八日） 
　　以上中華通信社電 
　　北京電六日靳總理未到院外間又有靳將辭職説　　北京電教職員因靳前允五事頗信仰近日感情驟惡教職員乃贊成學生游行昨謁靳靳又未見（以上七日） 
　　北京電教部下令各校提前放年假藉以和緩學潮　　北京電各校以學生在校内有校長負責請軍警勿干涉軍警亦請校長於學生校外越軌行爲勿袒護 
　　北京電外蒙善後經費定四百萬已提閣議 
　　北京電外部對日本質問今已答覆謂排貨舉動 
已嚴重取締 
　　北京電五百萬鎊墊欵條件注重促和及裁兵政府電西南查照一致進行 
　　北京電政府再以湘南南軍舉動詰西南並電湘督於南軍交閧匆預聞問但自固防（以上八日） 
　　以上中孚通訊社電 
公電 
　　舊議員張宸樞等通電閲報載一月二十四日憲法會議議長林森副議長吳景　代理審議長褚輔成等通電不勝駭異查一月二十四日憲法會議由主席林森報告不足法定人數宣告延會某等遂即退席所有當時改開談話會提議通電情事槪不負責特此聲明以明眞相一月二十四日出席議員張宸樞·李英銓·傅鴻銖·等三百八十二人叩東印 
　　舊國會鄂議員通電各省省議會教育會商會各報館轉全國父老昆弟鑒此次廣州制憲所餘尚有數條滿擬一月必可完全成立乃自一月六號憲法會議地方制度第十一條第一項通過張瑞萱之修正案政學會少數議員以己之主張不得多數公然宣告不出席終至一月二十二號共八次均以少數不出席不足法定人數遂使我全國所渴望之憲法因而停頓我鄂參衆兩院議員除邱國翰因病在家調理外參議院議員韓玉辰衆議院議員袁麟閣始終不出席衆議院議員廖宗北七次不出席衆議院議員陳應昌請假六次夫憲法爲根本大法國會以服從多數爲原則今以多數九仭之功竟爲少數一簣而虧破壞國家罪有攸歸特用電告諸維諒察湖北參衆兩院議員出席者關棣張知本董昆瀛彭介石居正田桐高振霄范鴻鈞汪噦鸞劉英蔡匯東萬葆元白逾桓劉成禹張大昕張伯烈吳崑牟鴻勛彭養光畢鼎琛王篤成胡祖舜時功玖同叩陷 
里昂無線電（路透社送） 
[法内閣之信任案]  
　　七日巴黎電衆院昨日討論政府外交政策今日繼續討論之總理米勒蘭氏於巴萊氏演説之後答覆質問總理之言明白而確切其關於羅馬教皇關係謂全國如利在與教庭恢復交誼則政府自將以此事提交國會關於叙亞利問題謂法國志在擔保該地之公道與良好之行政繼乃涉及俄國問題謂今將藉協濟會與俄開經濟關係但協約國决計維持對付勞兵政府之態度云云總理又稱凡爾塞和約必須堅决實行之於是全院乃以五百票對七十票通過信任政府案 
[匈君主與協約]  
　　七日巴黎電匈京消息該處各報載稱星期四日内閣開會考慮協約國牒文宣佈不能容忍哈白斯堡皇室之恢復又據匈國政界傳稱國會擬遵從協約國之意不舉哈白斯堡皇室中人爲君而將舉郝齊海軍大將爲全國執政員以爲臨時辦法 
[英法與近東問題]  
　　七日巴黎電英法政府已商妥近東問題討論之性質將於下星期在倫敦開會法總理米勒蘭氏意首相尼蒂氏均將與會此次會議將清除草定對土和約之一切障礙 
[法國之北斐飛行]  
　　七日巴黎電亞爾其愛消息陸軍少佐維勒滿氏與陸軍中尉逹諾夫氏圖由巴黎飛往斐洲逹加爾星期五日離赫桑台飛機場卽日午後四時三十分飛抵距亞爾其愛六百基羅邁當之烏亞格拉北斐飛行聯隊之飛機五架隨同至鐵滿哈塞十九軍圑長尼凡勒將軍所乘之飛機一架仍在比斯克拉 
[大風雪]  
　　五日波斯盾電新英倫現遇有多年未有之大風雪自今晨起每小時風行七十　鐵路爲雪掩没福爾洛路線之火車現全停駛 
　　七日巴黎電斯譬資堡約將於星期一日在此間外交部簽押 
世界路透電 
[俄激黨之戰信]  
　　五日倫敦電路透社探悉過激黨已占據尼古拉益夫現向鄂吐哈柯夫進取恐俄迭薩難以保守至於烏克蘭兵據有俄迭薩之説迄未證實過激黨無線電稱過激軍在貝萊柯泊境内逐退敵軍十四哩 
　　五日倫敦電半官消息過激軍現仍距俄迭薩五十哩克里米亞之義勇軍顯仍扼守貝萊柯泊與瓊加地頸該地頗易防衛瑪尼志一役哥薩克兵俘敵甚衆獲砲四尊伊爾庫次克之社會革命黨不能敵過激黨之勢力故未經戰爭即由勞兵委員會代之海參崴周圍沿海土地幾已全爲過激軍占有彼等行動傳遍柯穆爾與烏蘇里全境僅爲時間問題耳 
　　三日華盛頓電西比利亞美代表報知陸軍部謂革命軍已入海參崴現統治全鎭革命軍要求停止内爭與外人干涉現協約軍相助維持秩序 
[德戰犯之名單]  
　　三日巴黎電協約國要求引渡諸德人之名單業已送交德國勒思勒氏單上所列之名首爲前德皇太子與德皇其他諸子興登堡與魯登杜夫上將等亦在其列總計共八百人一一開列罪狀 
[英之新芬黨案]  
　　三日倫敦電官場稱一月三十一日所拘之新芬黨人現依照國防條例視爲違法圑體之會員暫行拘留蓋被拘者多係愛爾蘭共和軍中分子也今日里麥立克軍警爲平民放鎗轟擊軍警還擊斃平民一人傷多人 
[英相之美國和約保留談]  
　　四日華盛頓電參議員波拉氏宣稱英相喬治氏因國際公法家告以美國對和約之保留案實無效力可言故已接受之波拉氏又謂保留條件不過爲薄弱之辯詞以廻護吾人行其應有職務耳 
[各國近事記]  
　　五日華盛頓電衆議院通過八千九百四十萬元海軍經費案惟海軍船塢經費九百三十萬元之修正案則被否决 
　　三日倫敦電路透社探悉協約國限令匈牙利答復和約條件之期今已展長直至二十四日匈京國會開議後爲止 
　　三日加羅電維加維米式飛機自一月二十四日飛出倫敦行經地角今已抵此 
　　三日倫敦電匯率暴落股票市價爲之不定致發生種種謡言謂美國對外貿易將受若何影響現信將有多船停止赴歐 
國外要聞 
[專使圑會議紀錄（十八）]  
　　第五十五次會議錄「八年三月二十七日十二時出席者王全權顧全權魏全權王公使嚴參事錢參事王專門委員」（一）議决嗣後分送印刷文件以「全權」「公使」爲限（二）岳秘書長報告探得賠償損失股正在彚集一總數目開具理由以備向德人要索至德人日後能否付給並如何付給之處尚在討論與經濟股財政股接洽日後向德人要到總數各國尚須互相商議如何分配（三）岳秘書長又報告航空股之事已往比國全權委員處見其秘書長彼允以私人名義日内託專門委員鈔給該股所議之事（四）本日外交部七十三號來電所云之事應派人向Herald報館接洽（五）王委員報告萬國海口水道鐵路會已將完竣德國Harnborg及Stettin兩海口議决作爲公共口岸（六）韓少將提議各國軍官運動會可否請全權送給獎品以資聯絡議决届時送獎品兩三件（七）議决函致大會要求分給潛艇數隻以作紀念其理由有二一中國水手因潛艇而死者甚多二可使中國人民不忘德國之强暴 
　　第五十六次會議錄「八年三月二十八日十一時出席者王全權顧全權施全權魏全權胡公使王公使韓少將郭專門委員劉參事王專門委員岳秘書長」（一）施全權報告經濟委員會商業所有權股提議擬將在中國之各國人所有一切之商標版權歸領事審查給予要求德國承認此事關係中國本席極爲注意明日擬出席宣言大意謂中國對於領事裁判權現已决定向各國要求裁撤至對於德奥舊約均已撤廢絶對不能承認其復有領事裁判權此時如再將領事裁判權範圍擴增中國政府斷不能承認此事與和約亦無甚關係請勿加入以免將來中國政府多一層困難云云（二）顧全權報告英國學生來函對於國際聯合會擬有修正案屬爲提出按該修正案之意係對於各國資本家之投資於中國者一不得由外交官用强力扶助之二已得之權利如國會或有關係之省議會認爲與民意不符合者應撤銷之此項修正案是否可以提出應加研究本席看法有三層不便之處一中國方謀吸引外資實踐開放主義如驟然提出此節未免使人疑我閉關自守二近來美國政府方助各資本家與他國資本家結合謀輸資於中國如該修正案所述恐友邦誤會致起觀望之心三前法國在國際聯合會提出一議案（各國境内外人以法律手續所得權利財産締約國應一律保護）美總統以金錢外交往往損及承借國之主權反對法案甚力各國亦不贊成法遂將此案撤冋據此三項以爲推測似該修正案未便率爾提出諸君以爲何如王公使之意以爲應俟有機會時相機言之衆意贊同（三）王專門委員報告萬國海口水道鐵路會邇來所議之事均無關於遠東問題惟來因河問題業已議决該河開放爲公共運河各國船隻均得自由行駛設立國際委員會法國五人（中一主席）德國四人英義比瑞士荷蘭各二人共十九人（四）韓少將報告潛艇事已往探聽據云係由英國主持如全權備函時請指定數目議决照辦 
　　第五十七次會議錄（八年三月二十九日十二時出席者王全權顧全權施全權魏全權王公使嚴參事錢參事王專門委員岳秘書長）（一）從略（二）顧全權報告昨日探得日本擬在國際聯合會憲法中加入種族平等一條要求甚力英美均不贊成英國代表之意至多祇能加一各國居留之民在境者一律看待等語英國代表問中國政府之意如何答以仍似上次在國際聯合會所宣言云云彼表同情又詢以孟祿主義問題彼答美頗主列入惟增加條文如何措詞尚未定議當告以中國政府之意對於亞洲孟祿主義不用槪括字句致有一併包含五洲孟祿主義之慮云 
　　第五十八次會議錄（八年四月二日十二時出席者王全權魏全權胡公使王公使吳少將嚴參事郭專門委員錢參事劉參事王專門委員（景春）岳秘書長（一）接韓少將麟春梁少將上棟函開頃接陸軍部電開德奥代表列席議會時請與接洽詢其對於我國所收俘虜將來於何處接收最好交與和使否則請派代表來接希商陸專使辦理等因特行函逹即祈查酌辦理（二）嚴參事報告在經濟條約股宣言濬浦合同係辛丑和約關於修濬黃浦附增之件查中德及中奥間所有權利義務業經中國政府自行聲明取消而取消此項權利義務之舉業經本股及他股承認或正將承認故濬浦合同以及其他同類合同凡關涉德奥二國者亦應廢止惟將來重訂邦交時中國政府自當注意使德奥二國不能解脱其對於修濬工程應負之義務然中國政府願聲明備案者凡此類及他種約章有損中國主權及内政之獨立者希望從速修改或廢止之言畢主席付表决全體通過 
　　第五十九次會議錄（八年四月三日十二時出席者王全權魏全權王公使吳少將郭專門委員劉參事錢參事章專門委員主專門委員）是日無議决報告事項 
　　第六十次會議錄（八年四月四日十一時半出席者顧全權魏全權胡公使王公使吳少將嚴參事王專門委員章專門委員）章專門委員報告京漢粤漢等路損失提案係由交通部委託葉前次長帶來在葉次長本無修改權惟原案各項問題旣各全權有認爲不適當者現在爲日甚迫函詢交通部旣恐延誤會期電商又恐不甚明瞭故由葉次長權宜酌爲修改並委祜協同辦理原案所開數目本有二十二兆現已改至七兆所定名目與原案略有變更總以使人不疑我僞造爲目的茲將各欵逐一説明如左（第一項）現欵京漢津浦川粤漢在德京比京天津德華銀行均有存欵其中以粤漢存欵爲最鉅存儲德京德華銀行者計有三百餘萬（第二項）存欵利息（第三項）材料有在德國定者有在奥國或比國定者皆爲定而未交之貨（第四項）材料墊欵利息（第五項）材料增價之損失（第六项）各路因戰事所保之兵險亦損失之一也（第七項）交貨誤期（第八項）各路辭退洋員所餽之贐儀當經討論此項贐儀餽送各洋員之回國赴戰者係屬一時好意無向敵人索償之理由議决删去（第九項）保護鐵路費議决此項不提（第十項）各路遣送敵僑費議决此欵應移交陸軍部所開遣送敵僑費項下 
　　第六十一次會議錄（八年四月五日十二時出席者王全權顧全權魏全權胡公使王公使吳少將嚴參事錢參事）（一）接外交部四月四日電詢各國派員赴德事當經討論應請胡公使派員探詢酌奪辦理胡公使謂法國正在商議帮助德國糧食故有派員赴德察看糧食情形之舉如以察看糧食爲名派員赴德則可否則似無正當之理由（二）魏全權報告本日經濟財政賠償等股開聯合會議法國提出一草案擬由各國設一總機關如有必要或各設若干分機關管理德國清償債務之事凡私人欠德之欵均須清償但應由該機關經手由政府擔負責任此事我如贊成則私人欠德之欵均須政府負責甚爲不利如何對付應請討論王公使之意擬以請示政府爲言俾留伸縮餘地（三）嚴參事報告中國撤消德奥庚子賠欵一節各國均已贊成但尚在研究自绝交日起抑自宣戰日起（四）王全權提議全國鐵路問題亟須討論定議定四月七日四時在顧全權寓集議（五）議决郵　租借地領事裁判權勢力範圍各項草案卽行交打字人趕速打出（六）王專門委員報告萬國海口水道鐵路會議所議者皆爲對德問題現已由對德問題進而爲世界問題英國代表提出議案世界何處海口河道應開放爲公共海口河道此問題甚爲重要定兩星期後開會討論此事我國如何對付應請各全權指示方針 
 
 

Page 7

 
 
國内要聞 
[北京通信（折矩）]  
　　三日來學潮之因果 
　　數日之内學界之軒然大波有不減於五四六三之勢自四五兩日之大演講後政府方面學生方面皆具有犧牲之决心今日雖學界方面狀似屈服而尚未敢遽信風潮之可息也茲以其内容言之 
　　此次學潮之第一眞因蓋在魯案即天津學警衝突亦以魯案爲大原政府及某要人旣傾向於直接交涉乃力防學界之反對而學界不能仰體此意仍爲種種示威運動故天津有上月二十八九間之大風潮天津當局旣無轉圜之意北京政府亦不肯應北京學生之求飭天津釋放被拘學生學界中之教職員圑體學生圑體始以迭次謁靳對津魯二案爲意見之表示旣不獲請乃有上月三十一日之游街大會及四五兩日之大演講此種事實各報已多有紀載矣 
　　最近之醖釀實自上月三十一日之大游行始是日政府方面已有主張干涉者靳氏不甚謂然故得以無事二月一日軍警當局會議段芝貴力主從嚴取締因有函詢教育部有無辦法之舉而閣員中如朱如曾及教育當局之傳皆日言整頓學風者也二日上午靳氏已一度派員向學界警告謂軍警當局主張如此如學界不避其鋒我亦將愛莫能助三日下午則傳嶽棻召集各校長示以軍警界之來函請各校長自謀取締之法俾據以復衛戍司令而同日又有校長代表教職員代表之謁靳靳氏於山東問題已隠隠有直接交涉之表示於釋放天津學生一層明告以不能電令釋放致教職員之於靳又有言語之衝突至是而政學兩界之衝突益成不可解免之勢 
　　學生於本月二日已無形停課開會數次其激烈主張如罷課如遮斷交通之大演講已有所聞但以是日下午之校長會議從而打消之而校長則負代交涉釋放天津學生之責及三日謁靳情形聞於學生學生乃大失望四日上午學生聯合會開會之結果乃有下午遮斷交通之風潮正陽門大街路不通行者二小時有奇而東西長安街亦有短時間之交通斷絶學生情狀之激烈有爲各報所未載者卽（惡政府）（賣國政府）（推翻）（革命）等字樣皆已出諸其口·政府中人之不能忍耐亦以此而益進聞當時各閣員互通電話商量辦法其最嚴厲者爲衛戍司令段芝貴向陸軍總長提出即派兵實行拿人嚴辦一二司法之朱亦有種種主張財政之李則謂年關在即若激動大風潮則我借欵不成政局非常危險稍有勸阻故是日以軍警兜圍學生送入天安門旋於夜間釋放且捕四十二人以去在政府方面猶以爲未嚴厲也 
　　自是日始段芝貴以去就爭必欲從嚴取締段亦謂馬良楊以德辦法究竟不錯從寛不如從嚴而力責靳雲鵬之辦理不善故自四日夜間即開始調兵入城其最先調入者爲第九師第三十六圑之一二兩營張天幕於中華門内蓋兼顧前門外之講演與學生預定之天安門國民大會也五日下午學生又有大講演雖不遮晰交通而前門外之講者聽者仍有滿坑滿谷之狀學生以爲昨日之解散及被拘因妨害交通今旣避此即當無罪而政府嚴厲之辦法已定故以兵驅散槍柄所及傷者數十人矣 
　　由是以後已入於無形戒嚴之時代昨日之閣議决定下三道命令一整頓學風嚴厲訓飭學生之行動並擬另訂管理規則以命令公布一責成軍警當局維持秩序一通告全國人民山東問題政府正在愼密考慮應靜候决定靜候交涉勿得妄有揣測妄有主張且逆知學生必不甘服决定以解散學校爲最後之手段今日滿城傳説無不曰政府已下解散之决心矣而取締方法之發見者則自昨晚始各校之電話線已經斷絶學生聯合會職員人名由衛戍訪悉按名緝捕各學校附近密佈暗探及少數軍隊學生出入皆不自由今日東西各城軍警密佈崗位加三四倍至晚乃復原狀而外間所聞衛戍仍調集軍隊九師以外又及第十三第十五兩師分佈北大各校左近焉 
　　昨晚忽傳有調兵包圍北大之説及經調查乃屬子虚然亦非無根之説蓋學生聯合會開會向在北大當時確擬派兵前往將聯合會解散並捕列席之各校代表旋聞並未開會故未成事實當時教育部曾得北大校長蔡元培電話謂學生在校外之行動係以國民資格我不能與聞即不能禁軍警之干涉至學校以内則全爲校長所管轄軍警無侵入之理請以此白軍警交涉云云而教育部與衛戍交涉之結果則允以苟無政治集會可不干涉否則仍須武力解散故苟學生聯合會開會則調兵入校强迫解散將不免也 
　　今日學生方面似無動靜而教職員則憤慨已極今晨卽推舉沈士遠等六人謁靳靳未之見且在胡同口即被禁阻下午又開會於美術學校决定發一通電其中要語謂（政府將以嚴厲手段逹其直接交涉之目的外交問題旣絶希望教育前途將演慘局又决定主張三項（一）魯案拒絶直接交涉外交公開（二）歐戰後中日間密約一律廢止（三）南北從速議和一致對外又聞高師教員自行開會直主張政府如不釋被捕諸生恢復原狀卽全體辭職校長方面在法政專門學校開會將以釋放被捕學生恢復學校原狀各問題向政府交涉以勿爲絶對犧牲勿再積極進行向學生勸導教育部主面又分遣部員前赴各校勸導學生勿再有所舉動然有效與否全不可知學界中人已多認解散一層有不易避免之趨勢矣（二月六日） 
[京學界已失行動自由]  
　　情况與天津無異 
　　北京政府對於學生力爭魯案之運動已决取嚴厲干涉主義靳氏於事前派人命令校長教職員謂一月以來本愛護學生之心與學生見面會談開誠布公關於外交問題幾盡情相告學生不諒仍有此種舉動此後無可容忍祇有依法執行國家不能無法律學生愛國不能在法律以外行動政府若再不問尚復成何國家茲特致最後忠告政府依據法律行其職務亦不能更問毁譽如何云云教職員公推蔡元培湯爾和姚憾代表出見亦不以學生前日之舉爲合法行動惟出自愛國之舉仍須略跡原心要求政府勿操之過急政府以此項答覆不能滿意結果昨早（六日）遂决定撰擬命令二道第一令歷叙半年以來學生行動逾越範圍第二令飭令地方軍警依法維持治安昨晚由國務員全體署名今早即可望公布國務院另發院令通告學生父兄對於子弟宜加約束一面通電各省宣布辦法通過原文如下各省督軍省長都統護軍使鑒近以山東問題羣言龐雜在京則有糾衆阻斷交通之舉在滬則有要求停納賦税之通電凡此行爲動逾法軌極其所至適使秩序不保外侮乘之使國家益陷於困難之境須知山東問題關係重大政府旣負完全責任自必熟思審處務期於國有利斷不至掉以輕心膠以成見自此項問題發生以來政府亦尚在詳愼考量之中且將容納各方意見冀得正當之處置惟是遠道傳聞恐滋誤會希就近曉諭各公共圑體以及地方各界俾知以國家爲重當鎭靜勿擾以俟政府之策畫俟政府策畫旣完亦必有以昭示國人設有不逞之徒利用時機希圖煽亂各軍民長官有維持治安之責應即遵照迭次明令分别制止逮懲勿稍弛縱貽誤是爲至要院魚印 
　　連日學生演講俱被軍警干涉毆辱前日（五日）天安門調來南苑軍隊共二千五百人毆傷學生四十餘人昨日（六日）當道更用武力壓制全城軍警密布荷槍實彈巡守通衢前門一帶警備尤嚴一面復用種種手段遏抑學潮擬勒令各校停課至風潮平息爲止所有與各校來往之郵電電話一概斷絶並禁止學生出校軍警看守各校門首學生出則毆之警廳復搜查爲首學生以冀懲一儆百昨日下午四時學生聯合會領袖方豪在東安市場購物被捕另有該會職員工業專門學校學生亦被拘留據聞教員代表求見靳氏不得入見目下京師軍警森嚴風雲慘澹一如津埠各校門首如北大·高師·法政·高工·中國大學·法文專修·及第二中學等均有多數武裝軍警馳守四圍不令出入所有外間遞入信件多被檢查至内中情形以電話不通無從探悉某校學生有化裝爲工人及廚子打掃夫逃出二三人詢問其同學情狀云尚無恙但一舉一動均爲監視精神上甚覺痛苦購買食物亦甚因難因此學生方面絲毫不能活動昨日之國民大會遂亦無形打消各校門首更有便裝密探隨時偵察昨日各校長曾集議一次討論善後之法結果以根本問題厥在外交校中實無解决權能惟有各盡職責暫維現狀而已 
　　前日前門外講演之學生被軍警衝散受傷甚多北京法政專門學生首當軍警之衝故傷者最夥約五十餘人其受重傷者如朱懋昭·郭玉珍·祁崙捷·劉維德·傅榮魁·傅敬齊·史垂青·白儀庭·王梅村·王志誠·傅恒·程耀駿·鄧林等均受槍柄刺刀所傷且皆傷中要害不能步履該校現正請校醫診治專門以上各校長因學生被捕及被毆受傷等事特於昨日下午開會討論辦法到者十餘人當場議决（一）具呈教部質問被捕學生何以置若罔聞並請迅定辦法（二）呈請法庭檢騐受傷學生以備起訴其呈教部文略謂昨日各校學生道旁演講當晚即被軍警拘留三十餘名迄今尚未釋放今晨工業專門學校學生夏秀峰赴校上課忽被逮捕北京大學學生公寓有巡警指索學生三名午後四時前門一帶講演學生横被軍隊毆打多受重傷查學生均係青年激於愛國熱誠舉動雖不免有過分之處然政府旣以息事寧人爲主旨而拘留多人至今不放且有陸續逮捕之勢實足使校長等窮於勸告且今日軍隊之舉動似屬逾越常軌應請轉咨軍警各機關查明究屬是何軍隊是否奉有長官命令迅予令覆以釋羣疑至於經先後拘留之學生大部究有如何辦法亦祈明白宣示俾有遵循謹呈教育部蔡元培·陳映璜·毛祈偉·王家駒·洪鎔·金邦正·湯爾和·張謹·鄭錦·姚憾·王我臧·一面又由教職員聯合會發出通電乞援文曰上海各報館各圑體轉各省商會教育會各學校鑒江電計逹山東事亟北京各圑力謀補救尚無效果前昨兩日學生因講演被捕並受軍警毆擊重傷者甚多今日各校附近有軍警探捕横干出入本會代表往謁靳閣亦被禁阻似此情形政府將以嚴厲手段逹其直接交涉之目的外交問題旣絶希望教育前途將演慘劇本會同人各本血誠誓竭棉薄尚望全國各界諸公並起力爭以挽危局則北京教育界雖糜爛粉碎爲之前驅亦所甘心專此亟逹幸速圖之北京小學以上學校教職員聯合會魚據某方面消息此次北京政府對於學生行動突取嚴重干涉主義其原因實由於本月二日日本小幡公使之抗議二日小幡曾親至外交部訪問陳籙謂如中國不能取締學生則日本將採自衛手段等語一如前此駐津日本總領事船津辰一郎對曹鋭之抗議小幡於抗議之外并另交節略一件羅列日人被害之事件以爲其抗議之根據外交部接此抗議後於四日提出國務會議討論結果遂决定嚴厲取締教育部並有一訓令與各校長略謂本部現准外交部公函内開本月二日日使來部會晤以學生等在京津等處騷擾異常要請嚴加取締並稱貴政府不能按法保護日僑只有設法謀自衛之策復面交節略一件查近日學生對日舉動實有貽人口實之處自應實行取締以免别生枝節相應將本部與日使問答曁日使面交節略一併鈔送卽希查照核辦見復等因並准京師警察廳函同前因到部准此合亟令行該校應卽嚴加誥誡學生不得再有出外騷擾商店檢查商貨情事以免貽人口實致碍邦交並將辦理情形具報以憑轉覆 
[大陸報對北京學潮之評論]  
　　大陸報三日北京通訊略云近日京津學生行動之復活與當道警告之屢見論者於此不得不疑問曰學生行動之前途若何其效果又若何姑無問論者對於學生行動或以爲智或以爲否然學生行動之爲華人生活中一大勢力而爲吾人必不可忽視者則無可疑也此種勢力方興未艾批評者謂學生行動越出範圍學生本分在於求學學生干預政治不足爲訓學生實行抵制間或累及華商凡此議論固未可否認要知最近六個月中其眞能使官僚未將中國賣與日本者即學生之行動此乃尤莫可否認者也過去半年中賣國借欵之不成親日派軍閥之未能全握政府大權與夫今日北京之未與日本直接談判微學生行動孰能致之姑無論直接談判是否爲智一旦開議能否有益中國然試執北京途人而問之則未有人不答曰苟非學生行動唤起輿論致使政府不敢不稍顧民情則政府必早以祇知顧全日本利益之代表與日本開談判矣頃聞北京政府漸有反對談判之趨向王揖唐亦有反對之電而安福部亦有非正式不贊成談判之消息使安福部果有此意讀者幸勿謂安福部良心發見須知此乃恐怕民怨莫遏身當其衝之作用也縱謂學生無權干預外交縱謂學生旣無經騐又無智謀不能干涉適當縱謂學生行動乃暫時有益之舉而未必能精進以逹革新中國所必需之根本要圖要知目前所亟需者即此暫時有益之舉目前時局苟無一種大大威嚇勢力則稍縱即逝今學生已造成此種勢力矣學生實不得已而爲之蓋除學生外無他人爲之也列强今皆袖手無爲學生乃不得不爲之苟不爲之則世界將不復有中國矣學生最後目的當然在以教育與經濟之改良造成開化的國民資格惟此是求方能成就有久遠價值之事業否則暫而不常然若暫且不得何有於常苟無暫時之步趨何以逹最後之目標有非常之變局當然應以非常之方法未可以常情衡之也今有政府焉操其權者徒爲自己政治上與財政上之利益不惜斷送其國家如此政府烏可不及時遏制之今中國已有此政府矣苟非國民充分了解政治之責任以監督政府則此種賣國政府定必愈接愈厲而指導國民啓迪其政治觀念者卽此學生或新中國少年之天職也顧治本治標事宜並進同時顯有斷送國家趨向之現政府亦不可不亟遏制之故學生不得不起而爲之如謂學生惟須用合法之方法始能爲之則舍此不合法之方法更有何方法足以爲之耶是以學生行動之不合法不妨直認之學生或有不謹行動不合法者或有從事强暴者雖學生竭力約束不爲非必要之極端動作然或未能免也學生或有不智之舉動如今日游行或可謂爲不智或謂爲尚非其時蓋政府今尚未應允與日本談判或公然表示其願開談判之意也顧此種偶有之不智舉動乃事勢所不能避免者夫持炸藥而行雖極鄭重但終不免偶有遺落傷及無辜今學生大行動平素毫無籌備臨時因一片熱忱倉皇組成其不能無出入也勢所必然雖屬可憾然不能避也比較言之害極少而利極多夫中國不救則已苟欲保全則當自救不可仰賴外力列强所能嘉惠者不過不加干涉而已國欲立於不敗之地先當自立今中國現有之救國勢力厥爲學生行動耳雖有錯誤亦復何傷記者尤願説明者學生領袖皆知中國之患不僅在政治欲圖解决當進一步求之一俟目前變局過去後學生卽將從根本注意而肆力於教育經濟社會道德之改造改革將來事而治水如不探其源徒治其末則水勢泛濫雖高築堤壩終歸無用故開浚利導事不容緩但今日不先築堤而侈談治水則全體將爲大水所淹斃矣若夫立卽從事於政治之活動則非學生初意也在華外人或　遇若干時期之不寗或將見中國無外人立足之地二者必居其一任自擇之而兩害相權當然取其輕者吾外人苟沿歷史上觀察之則將見此種不寗之主動力卽是今由學生行動而流露之國家主義與圑體結合力實中國最後希望之最高形式噫吾人又安能限量之哉 
[擱置中之天津事件]  
　　學界之呼籲政府之冷淡 
　　昨日上午天津學生會代表諶志篤李慶善赴國務院進謁靳氏靳有事由秘書林步隨代見當由諶志篤·李慶善·陳述上月二十九日各學生因山東福建問題無故拘捕代表封閉會所赴省署請願被曹鋭·楊以德令軍警毆傷之實况及不得已全體散學之苦衷並陳述所要求七條之理由謂總理務本衆意秉公辦理當由林秘書答謂山東問題國人旣堅持反對直接交涉政府自當徵求各方意見俯順輿情辦理絶不一意孤行至天津問題總理已得各方面報告對於學生被傷慘情頗爲系念窺總理之意甚願始終和平處置至二君陳述詳情及呈文傷證鄙人必轉逹總理請求早日結束以慰諸君之望云云又由諶君等痛陳學生因外交問題作愛國運動不幸種遭軍警之毆擊受莫大之痛苦致全體散學陷天津於無教育地位若長此以往何堪設想務乞總理早日收拾庶免風潮愈演愈大則學生幸甚教育前途幸甚林秘書亦允代陳諶等遂興辭而出 
[京華短簡]  
　　參陸辦公處昨日（六日）上午十一時舉行會議由羅開榜主席其議案如下（一）閩督加訂前方防務新章六條及厦門洋面臨時防維法四條（結果）通過（二）吳佩孚請發上年十一月以來三個月之餉項案（結果）交財政部先發兩月内搭國庫券三成（三）第十六師防察哈爾案（結果）通過此外關於邊防者尚有數項結果未詳政府前爲發展西北交通起見擬將邊地各鐵路一律興築曾派多員分往綏遠甘肅新疆等處查勘路線以資籌辦聞奉派各員現已先後回京均主先築歸化至古城一路據稱有三種便利（一）歐亞路線可因縮短（二）西北邊防可因鞏固（三）外力束縛可因超脱業由交通部擬具籌辦計畫呈請政府核示 
　　河南洛陽之西北軍第一混成旅軍隊上次因圖刧七里河村一案曾經政府派員密查茲據該員查明具覆以該圑圑長裴建勛營長張傳元當時全營出發實有其事但僅擣毁若干家器具尚未全村强姦聞政府認爲小過已置諸不議 
　　清華學校學生於昨日下午全體散出學校聞其原因係反對新任校長羅忠詒（羅雖已奉到部令現時尚未就職）而外交問題亦爲原因之一詳情未悉 
湘西戰事之結局 
　　湘西戰事今已終局矣先是兩軍停戰後廖湘雲忽招集土匪千餘猛撲蔡軍防地之大壤蓋欲蹈瑕抵隙攻其無備也不意有周部第三圑營長楊毓芬周維楨兩氏憤該圑圑長楊玉山之被殺於此時起兵復仇直搗溆浦廖以首尾不顧以致大敗隨即率其殘兵投入北軍楊纘緒部下而擾攘至三個月之湘西戰事於此始作一結束想該地居民當可稍爲貼席茲將蔡鉅猷劉叙彞等電報兩通摘錄如下（一通電）猷等待罪洪江痛故主之含寃恨羣奸之媾害枕戈泣血誓討兇頑然而大敵當前投鼠忌器故遵上峯之令致遲問罪之師詎廖惡貫滿盈不白悛悔侵我防地奪我潼關猷等誠恐糜爛地方避不與較乃該逆節節進逼連奪新路河·黃獅洞·安江等處焚燬擄掠慘無天日猷等忍無可忍揮軍迎擊斃其營長劉昆山連長張雄等餘衆潰逃百餘里正思掃蕩巢穴忽奉劉督息兵之電謹遵上令退守原防乃該逆陽奉陰違招集土匪千人馬日攻我大壞此等反復之徒不予剿滅匪獨爲害地方亦且貽誤大局正在設法抵禦適三梯團楊前圑長玉山所部周楊二營長憤主將之被殘同率義軍直搗溆浦廖逆軍心涣散潰敗潛逃叙彞督率各營漾日進駐溆城鎭懾地方維持秩序並收集潰兵辦理善後（下略）（二致郴州譚延闓電）猷等敬日通電計逹鈞座茲據前線各將領報告廖逆當安江潰散之時即暗通敵軍將前周總司令原守煙溪·馬轡市·平口·三處防地讓與楊纘緒其證據爲三梯圑周楊二營於攻破馬轡市時搜獲漾日叙彞進駐溆城該逆率殘兵數百逃至平口楊纘緒亦同時進兵煙溪幸我軍踵至紛紛退去廖逆潛投楊軍所有讓防證據除另文詳陳外謹將廖逆弑主殃民棄防通敵軍潰投楊各節電呈鈞座察核懇令轉呈軍政府嚴令通緝明辦以正人心而申軍紀周前總司令所轉原有防線均經猷等嚴密佈置防守請釋廑念 
[憲會停頓後之形勢]  
　　舊年内决無開議望轉向政治方面急進　　連日議員紛紛離粤者兩方面均有而政學派方面則謂以照霞樓分子爲多謝持·王湘·王篤成·關棣·及直隸某某等先後赴滬其他因家事或回籍度舊歳者均整裝待發一俟領得歳費卽行起程林吳褚三議長連日在衆院秘書廳分别約各省議員談話商量維持人數事表面均言不走而目下則已不足法定人數且憲法内容之協商完全停止無論如何非來春不能進行劉治洲等今始發起先議天壇草案蓋已晚矣又據該派報載云林吳褚通電否認六日大會最後有人提起疑義之事實而印配議事錄亦不載及韓玉辰昨致函林議長要求更正并謂此事關係重大不容上下其手以欺騙國人應請本其天良予以改正云云然林吳褚等决不承認其説也 
　　自二十四日憲法會議開會不成衆議將憲法會議暫行停頓於是憲法問題遂爾擱起以後將由憲法問題轉到政治問題矣停會之後去者益衆近來雖有人極力維持人數然去者自去殆亦無可挽留又有主張勿停開憲法會議請林議長於二月四日繼續開會照發議事日程現聞林議長尚未决定要之無論四日開會與否其必不足法定人數則可斷然在舊曆年關以前可决其絶對不能開會現在褚寓照霞樓對於政治問題熱度均甚高而政治問題中尤以改組軍政府案爲中心照霞樓議員决欲提出而褚寓則尚欲出以愼重在一切布置未妥前决不輕易提出現聞其最注重之點即在得陸唐之同意唐於前次提出改組案時已嘗通電主張軍府之刷新而郭同爲此事赴滇已久或有成功大槪如不摇動西南之根本不排斥一方之勢力則改組案殆可得唐之贊成但陸一方面態度至爲冷淡結果如何尚未可預測其次要之點則將來之政務院長欲求一有武力之人然後辦事不致生許多窒礙再其次則閣員之分配對於各方面勢力務期兼容而海軍一席尤當維持現在之勢力云云此憲法會議停頓後之形勢也 
　　尚有要聞及地方通信轉入後頁 
雜評一 
[憲會停止（默）]  
　　因外迫而停止者停止僅在形式以後仍有進行之望故北京學生停止國民會等之活動無傷也因内訌而停止者則其停止不僅在形式且併精神而停止焉以後决無再有進行之望故廣州議員之停止憲法會議實至可傷之事也 
　　北京學生對外爭主權所負之責在救國危廣州議員對内謀制憲所負之責在立國本皆爲國家最重要之問題旣有决心負此責任自宜千迂百折以逹其主張始終一貫以赴其目的阻碍事所恒有心志則必不可灰是故因外迫而停止其停止不待言而人自諒之若因自訌而停止且於未停止之前經多數人之忠告婉勸而卒不能不停止則其停止必不能爲人曲諒乃於憲法會議停止之後紛紛通電各自辨護各諉卸其停止之青以求見諒於國人嗚呼豈可得哉 
 
 

Page 8

 
 
國内要聞二 
[激昂慷慨之山東國民大會]  
　　五日上午十二鐘濟南各界人士以山東問題就省議會開國民大會當十鐘左右男女各界持券入會者已甚擁擠首由各界推定李蘭齋爲臨時主席李君就席後説明開會宗旨及連日籌備之進行方法大致謂所有本會之宣言及致中央政府各省議會等之一切電文均經備齊嗣後進行方法擬有三種（一）書面上之主張（二）代表之選派（三）俟以上兩項辦理後再聯合本省各縣各界羣起策進至所擬各項有無不妥請衆討論全體對於三種辦法無疑義遂由聶湘涘宣讀宣言書及各項電文一致通過嗣由徐雲亭演説略謂自五四運動以來商輟其業士輟其學方辦到拒簽德約之結果現在政府方面竟被日人欺誘欲行直接交涉是將從前之艱苦付之東流我人民現在之主張非逹到間接交涉之目的誓死不能承認次由李子善演説謂直接間接之利害已詳載王樂平君等所擬之宣言書中茲不贅述現在吾人注重之點第一條主權第二國際地位向來德人在山東之權利除青島鐵路礦産以外並有約内所載之優先權此種優先權如歸日人承繼嗣後山東之建築實業等均完全操縱日人之手如有何種設施其一切人材之聘用材料之購買資本之息借在在均歸其壟斷即就鐵路延長之一項而論照原約所規定者撫津浦貫京漢則勢力之澎漲南接長江北逹晋綏是不但山東一省完全爲日人拿去即大江以北已體無完膚我國地大物博人數衆多所以向來未受各國之平等待遇者並非以貧弱兩字之關係原以執政者之不良普通人民均無愛國思想所以各國對我均不予以平等之待遇去年全國人民爲山東問題羣起力爭我國顧王兩使在巴黎和會仗義執言已引起各國新聞界之贊許嗣後拒簽德約又實際上增長我國際上之榮寵現在歐美友邦對我之眼光已大非昔比且深信我全國人民尚可造就故吾人此次之主張以拒絶直接交涉者完我拒簽德約之全功乃所以維持我國際問之人格也次胡价人謂現在交涉之趨勢主張直接者一由於親日派一由政府之無力量我輩打幾個電派幾個代表第一步是必用的然而最後之表示如政府不能代表民意我輩卽不承認爲人民之政府次劉仲永謂現在我國正在運用外交手段之時代即利用友邦以圖自國生存之時代也茲政府乃欲離開友邦與國際間之一國單獨周旋並欲用種種方法使人民方面不敢與聞其交涉以便其私相授受之隠謀天津之殘害學生及他省分之軍警與人民交鬨其明證也次張輯五謂今天到會商人居多足徵愛國惟兩日以來日本來東之貨物又復不少如趁此年關大肆販運前功盡棄殊屬可惜次張桂亭謂今天會議鄙人抱非常樂觀鄙人係商界一份子爲問商界同人對於愛國有無决心軍警教育實業之整頓是救國之事實而根本全在個人之有無良心惟望商界同人就自己範圍内下一决心次張文英謂現在日本國内正在平民要求參政之激烈時代可見軍閥專治不能存在於現世我係民主國家人民尤當奮發自强次競進女學校教員王楚英女士謂國以人民爲本欲爭國際間之人格必先爭自己之人格一切愛國行動是形式上之愛國保全道德是精神上之愛國我國人民之品格不良所以招外人之欺辱次高密女學校校長黃淑成女士謂鄙人聆諸君之演講甚是感激惟愛國事業盡付於全國男子未免不平而吾儕女子生性文弱又不能執干戈以衛社稷是甚愧慨惟查吾國積弱之原因實由於份子不良吾儕女子惟有就個人之職責培養子弟造作家庭以立富强之基礎而備諸君之後盾次洪文敡謂各界進取須堅持到底次張其昌謂人民之主張及進行手續諸君業經述明我學生會代表現已舉定未識各界代表何日推定何日起身當由李蘭齋謂各界爲愼選人材起見刻間實未推定日内由各界推定後當然發表即行北上云云時届下午四鐘宣告散會茲將該會致中央各省鄉老各電錄下（一）致中央電北京大總統國務院外交部鈞鑒咸日東省開國民大會到者萬餘人僉以日本通牒我國迫我直接交涉倘經承認不惟山東權利難望收回即中日各項密約益得有切實之保證東省人民誓死不認除公推代表赴都陳訴外謹先電聞山東國民大會萬二千人同叩（一）致各省電各省省議會各圑體各報館均鑒自日本通牒我國承繼德人權利外交形勢益以緊迫敝會於咸日開國民大會不期而集者萬餘人已公推代表二十人赴都要求政府駁回通牒並趕速爲提交國際聯盟之準備懇卽一致進行共同挽救國之存亡在此一舉臨電迫切無任馳企山東全省國民大會萬二千人同叩（一）致各鄉老電某某鄉長鈞鑒此次日本通牒欲攫山東倘政府因此威脅承認直接交涉則齊魯舊壤永陷九幽咸日吾東開國民大會到者萬餘人已公推代表二十人即日赴都要求政府駁回通牒我公保護桑梓素抱熱忱即希一致主張力挽危局山東國民大會萬二千餘人同叩 
[福州案調查近訊]  
　　中日委員展期離閩原因 
　　中日兩政府派員來閩調查我國委員王鴻年等本擬一月中旬北上前已電告政府嗣因日本委員松岡氏向我國委員要求對於日本方面所調查事件以及各項證據再行覆查是以展緩十八號日本松岡氏與西田氏往鼓山旅行十九號尚在休息二十日中國調查員王鴻年·沈覲扆·徐鴻寳三君會同日本松岡西田赴南台塔亭醫院視察被害學生劉開祥下午入城到南門兜聖教醫院視被害警兵史孝亮以該兩人受傷甚重於本案較有關係故不得不復查也現均調查完畢王沈徐三君將與西田氏同時入京報告而松岡則將回日本報告該國政府然後中日兩政府開始交涉厦門學生聯合會以此次鎭邦街建鎰錢莊刦案查有一部分係在福州殺傷學生之敢死圑份子因中日派員會同調查若輩潛蹤來厦復勾串台籍浪人行刦昨經開會議决聯合商會各派請願代表兩人赴省向李厚基請願轉請王沈徐三君來厦調查併入福州案辦理未知王沈徐三君果來厦否也 
[蘇州國民大會紀]  
　　蘇州各界於七日下午在元妙觀開國民大會各圑體及各學校之到會者甚多警察廳特派保安隊警士一排到場彈壓二時半摇鈴開會公推學生聯合會代表沈炳奎主席報告開會宗旨繼由汪鶴年·沈素生·吳國棟·陶鑄禹·袁紫福·張仁琅·曁童子演講圑之幼童某君等相繼演説均極痛快淋漓聽者咸爲動容並由吳國棟君當場將上海國民大會之八條主張逐件提出付交全場表决當經一致贊成至五時半散會是日全場秩序較前數次更爲整齊且開會未及半時即大雪紛飛而各界代表·及國民之到會者仍擁擠異常其愛國熱忱甚爲可敬茲將當時擬拍之公電錄下全國國民大鑒七日下午二時在元妙觀開國民大會冒大風雪而來者萬人咸以北京當局不顧民意傾向直接交涉天津曹鋭楊以德甘心媚外殘害救國同胞警耗傳來羣情憤激當場表决贊同上海國民大會所提出八條之主張一致進行尚祈全國國民共起奮鬭寗爲玉碎毋爲瓦全蘇州國民大會虞 
[南京快信]  
　　院復電軍民兩署已電令津曹鋭楊以德釋放學生代表望轉諭各界勿滋疑慮 
　　學生聯合會邀請各界開會籌備擇日開國民大會教職員聯合會因兩派意見未能一致現又停頓有人主張另行組織省立學校教職員協會金陵曁南河南青年會各校教職員亦擬另組機關惟尚未確定 
　　李督因政府行專顧外交放棄和議昨有密電致東海請雙方並顧以利進行 
　　十二爲南北統一紀念日兩署通令停止辦公一天孟恩遠昨乘晚車赴滬李督派陳副官廷謨送至車上聞孟現擬從事實業不與聞政事 
　　察哈爾都統主廷楨昨已抵寗住駡駕橋李督昨晚在署設宴欵待聞第十六師餉尚未發清本月下旬始能開拔（以上七日） 
[地方通信]  
　　蘇州 
　　商圑選定會長蘇州商圑公會會長鄒椿如任職已届一載例應改選經該會於三號開會投票選舉四號開票揭曉許溥明當選爲正會長龐天笙鄒椿如各當選爲副會長云 
　　蘇垣將設新華分銀行新衆議院議員洪麟玉近受北京新華銀行總理委託擬在蘇州設立新華分銀行即請洪君爲分行經理洪日前已由京返蘇先行選擇房屋現已出價一萬六千元購得觀前街現開謝濟壽藥材舖房屋一所預備改建門面以爲行屋大約庚申三月間即可成立矣 
　　揚州 
　　趕造秋禾册籍江都八年度秋禾應徵應緩糧銀數目册籍尚未報省現任知事奉財政胡廳長快郵代電催辦遂領各員潛在趕造矣 
　　十二圩爲災民逼成罷市國民二年十二圩火災振欵　餘　票一張價值五千串前經一部份人倡議撥歸貧民工廠經費旋奉揚州運司批飭揚子總棧遵照辦理後又有人民反對欲將其欵充作學校及水龍經費正在爭持之際爲前次受災貧民所悉前曾一度邀集多人在月明軒茶館開會除死亡·遠遷·及能自設舖營業者不到外約有眞正災民三百餘户羣起反對不願將欵另作他項公益並欲將提倡貧民工廠之人到會勒令取消前議隨即具禀棧長及巡警總局大致欲將該票欵立即給發以濟年關等語二月六日聞已奉批有候得買主將票售脱即須切實調查災民户口方可實行發欵不意該災民於七日上午十一句鐘糾集多數災民婦孺等三百餘人沿街吵閙逼令店舖閉市前導抬有糞桶如不閉門或閉門稍遲即持糞帚亂揮一時糞汁淋漓熱閙市街忽然臭氣熏蒸由正街經過各街復至商會總董吳福基住宅吵閙並至棧署請求後經再四開導始各暫散而正街店舖至兩點鐘尚不敢開當此陰曆年關各店舖受此滋擾實所不料也 
　　鎭江 
　　鎭商會籌議維持江綢辦法鎭埠所出江綢大半行銷朝鮮今日本將增朝鮮進口税則江綢將受莫大之影響即商業民生亦俱有密切之關係鎭江商會總理吳澤民擬於日内招集各商董開會籌議維持辦法云 
　　雜糧最近市况鎭埠小麥此一星期無貨應市黃豆來源不敷應銷菉豆洋莊銷路活動存貨無多花生仁廣帮銷路亦佳故價均飛騰茲將市價錄左懷遠黃豆三兩四錢江北黃豆三兩三錢徐州小麥三兩七錢河南花生仁六兩四錢五分南京菉豆三兩四錢江北菉豆三兩二錢五分 
　　嘉興 
　　勸學所息借學欵禾邑秋收歉薄縣税收入無多各種捐欵亦不易收現届陰曆年關各校需欵浩繁勸學所乏欵應付爰由莫其瀾所長擬商借中國銀行五千元以便支給俟學欵收有成數即當本息償還業於日前函請縣公署轉商矣 
 
 

Page 9

 
 
   
 
 

Page 10

 
 
本埠新聞 
[廣肇公所反對直接交涉電]  
　　廣肇公所昨致北京電云北京大總統國務院鈞鑒山東問題直接交涉失敗可斷主張此舉者即甘心亡國凡屬國民同深憤激我國學生出而反對足證愛國熱忱學生此舉與中國生死存亡有關而秉政諸公乃縱軍警橫恣摧殘拘禁學生以媚外人舉國輿論爲之譁然公等若不覺悟恐釀成不可挽救之大禍而公等悔之無及也乞一面速釋被拘學生一面拒絶直接交涉以平公憤而固國本上海廣肇公所叩庚 
[商界電請吳馮嚴拒直接交涉]  
　　本埠各路商界總聯合會因北京政府對於山東問題徘徊觀望尚無决定主張而北洋軍人吳佩孚·馮玉祥前爲是事曾有急電政府力拒直接交涉詞極嚴厲昨日該會特再去電請再力爭電云衡州吳師長常德馮旅長鑒山東問題日使通牒北京外交當局希圖直接交涉北政府聞有允意全國人民聞信呼號函電力爭誠恐媚日當局依舊蔑視民意師長赤城愛國迭電抗議中外同欽敝會除公决電京警告曁通電南政府廣州參衆兩院各省軍民兩長及省議會取一致表示外並公决電請師長再接再厲務爲有力之反對不逹目的不止絶續存亡爭此片時惟執事實圖之上海各路商界總聯合會代表三萬四千家行號公司商店叩虞 
[救國恒心圑開會紀]  
　　商業救國恒心圑因外交問題特於前晚（七日）八時半在自來火街瑞福里本圑事務所開緊急會議到會人數頗衆公推陶樂勤爲主席陳如翔爲記錄議决辦法三條（一）推出本圑圑員一千人至二十人爲一小隊加入九日國民大會曁各界圑體之大游行並於每小圑中舉定敏於演講二人擬於游行時逐段駐紥作二小時之講演另推糾察若干員維持秩序（二）照京滬國民大會决議條件請各省省議會電北政府限期答覆如無圓滿效果卽由省議會通電全國留住賦税（三）將以上主張譯成英文對外宣言分送各國駐使轉各該政府停撥關税及借欵以上三條辦法全體通過遊行演講監察各員亦當衆推定茲錄致各省省議會電文如後各省議會議員諸君公鑒省議會於今爲最接近人民之立法機關亦爲代表民意之完全機關去年五四與六五之運動主因爲歐戰和約一五六·七·八條將我國之山東利權不歸我原主反犧牲此協約國之利益而益彼亦協約國之日本故全國人民憤而請求專使拒簽和約而撤去曹陸章之要求本爲主因聯帶而來今日本政府藉口該約已經三國以上之批准通牒北京政府直接開議山東問題乃北京政府權盡操諸段祺瑞徐樹錚靳雲鵬之手已决意直接交涉欣然承諾奏送山東權利故教唆曹鋭楊以德張敬堯馬良等壓抑人民之愛國運動取締抵制解散各界及學生聯合會甚至槍斃山東良民打傷天津人民之請願代表且綁游日本租界以媚日本繼而戒嚴北京政府又在京城禁止講演阻開國民大會此政府已與人民立於反對地位已與人民宣戰改過無期捍國安望吾人民惟有自救自决北京政府食言多矣允去楊以德而不去允撤傅嶽棻而不撤有何望哉浙江省議會曾有三月内南北不和即實行自决之表示今山東已臨刑國亡在即望諸公本人民公意一面向北京政府下最後之表示限四十八小時内明令實行（一）山東問題不向日本直接交涉提交國際聯盟會公斷（二）廢除與日本私定而未經民意國會通過之條約（三）懲辦段祺瑞徐樹錚靳雲鵬等解散安福俱樂部（四）恢復言論出版集會結社之三大絶對自由如無滿意之答復立行自决一面留住賦税備辦自决費用諸君之奉公愛國人民咸知爲此電請查照施行國家存亡千鈞一髮挽救之道在此一舉迄速圖之上海救國恒心圑謹告 
[學生總會要電兩則]  
　　致北京電北京總統府國務院鑒北京學生連日大隊演講確爲唤醒國民一致對外起見果犯何法而遭拘捕現當山東問題緊急之際自稱政府者宜如何採納民意定外交之方針乃一味摧殘壓迫誠何居心如此恣睢暴戾媚外虐民國民自有最後之對付諸惟自愼中華民國學生聯合會總會庚 
　　致各地電各地學生聯合會公鑒山東問題聞北京政府將與日本直接交涉津京學友因反對亡國外交致被傷被拘者已不計其數其各速本良心共起力抗爭回國權人格胥賴於是中華民國學生聯合會總會 
[上海學生聯合會消息]  
　　通告兩則上海學生聯合會啓事云敬啓者我國國民爲山東問題抗爭已有多次犧牲亦甚重大原冀能有逹到目的之一日而北京政府不遵民意竟欲與日本直接交涉則國民以前之所犧牲者皆將全功盡棄是以本日下午之國民大會關係綦大凡我學界均應參與如因寒假已行離校而仍居住上海者切望届時到各本校聚隊前往公共體育場爲盼又交際科緊急通告各科員云啓者明日（即本月九號）上海各界圑體因天津官僚武人欲向日本直接交涉摧殘教育毆傷學生等情預備大游行表示民氣本會亦在其列務望先生准於十二時前齊集公共體育場招待一切是爲至盼主任董克仁啓二月八號 
　　實業科常會昨日（八日）上海學生聯合會實業科在本會事務所開第十八次常會主席孫道勝書記由主席臨時推定張傑人女士暫代開會情形如后（一）主席報告前次與牙簽工場聯席會議經過情形（二）胡翼天提議紗帶工場出品可請各地學生聯合會代爲推廣銷路通過（三）胡翼天提議將民立女中學出品黑板揩繪圖并加以説明書分發各校以爲倣造之參考通過（四）葉福綿提議由主任選擇工廠并定星期日前往參觀以增進實業知識通過（五）姚頌馨提議本科書記時有缺席現暫時推定臨時書記二人通過（六）姚頌馨提議以後常會由主任臨時召集之通過（七）主席報告刻因紗帶工場成立時代廠中定多事務現暫定各值日員自行認定日期往彼辦事（紗帶工廠地址在法租界巨籟逹路蟠根里號） 
[官塲對今日各界游行之態度]  
　　本埠各界圑體昨日預發傅單訂期九日（今日）午後仍在西門外公共體育場開國民大會届時在會場演講後擬聯絡游行城廂内外各處江蘇李督軍風聞前情以上海各圑體時有演講游行等舉動殊與地方治安有關特派委專員霍某來滬會同松滬護軍使署所派稽查員並由何代護軍使令知淞滬警察廳長徐國樑派員同赴聯合會勸阻上海縣沈知事亦已接到省令着向各圑體妥爲勸導云 
　　淞滬警察廳徐國樑昨據偵緝隊士報告本埠各界定於星期一（即今日）下午在西門外公共體育場會齊出發游行並有勸令城内外華界大小各商店休業半天等語是否屬實仍命確切調查具復再核 
[全國各界聯合會反對新借欵]  
　　致各國駐華公使電北京各國駐華公司鑒我國南北兩政府皆爲頑强官僚武人之集合體其舉動無不與眞正民意相反去年荷諸友邦决議於中國時局未解决以前不予借欵我國人民不勝感佩茲報載英法美日各國忽用新銀行圑名義投資五百萬鎊以七成給北京政府以三成給廣州軍政府其金暫由美日兩國分墊此事如果屬實不啻授强盜以器具使之有所憑藉以刼殺良民之生命財産且我國約法規定增加國庫負擔須由國會同意凡未經合法國會同意之借欵人民絶對不能承認務請各友邦即行取銷前議以增進雙方國民間之睦誼中華民國全國各界聯合會 
　　致北京政府電北京總統府國務院財政部鑒公等頻年斷送主權蹂躪國民皆以濫借外欵互爲因果茲又向新銀行圑借金五百萬鎊以三成給軍政府不啻爲雙方分贓之鐵證公等媚外自私之罪惡早已暴露於世界倘不取銷成議土崩瓦解爲期不遠即獲巨金何能久存全國各界聯合會齊 
　　致各省各圑體函頻年北政府非法濫借外債半飽私囊半資殘民國産抵押殆盡破産已虞莫免差幸去年各友邦議决於中國大局未定以前不得投資中國在案本會成立之際亦曾對外宣言不承認未經合法國會通過之借欵詎近日又有英美法日諸國新銀行圑允借五百萬鎊於北政府内以三成分給南政府倘成事實吾民益不知死所矣除將本會爭電附鑒外敢請一致去電外交圑及北政府反對是所切盼 
[上海各界聯合會開會紀]  
　　昨日上海各界聯合會開評幹聯席會議孫鏡亞主席報告開會宗旨依次議事件如下（一）華振聲代理主席報告孫鏡亞辭出席全國各界聯合會代表前次擱議應討論付表决不准辭職（二）報告四川旅滬同鄉會第三次來函應否答覆結果表决答覆（三）報告藥業友誼聯合會吳淞路商業聯合會加入本會結果對於藥業友誼聯合會多數通過對於吳淞路商業聯合會多數主審查後再定卽公推沈詠青·李恒林·王乾康·爲審查員（四）决議致電北京各國駐華公使反對五百萬鎊借欵（五）補選出席全國各界聯合會代表用記名投票法選舉結果李竣華温立當選（六）汪醒齋對於製備本會職員徽章事提出覆議結果表决徽章費完全由本會擔任（七）李峻華臨時提議本會每次議决事項應彚全油印俟下次開會時由各代表携回其本會報告大多數通過（八）施戎臨時提議本會成立以來所辦事項應由文書股編次付印俟開大會時分散各圑體大多數通過遂散會 
[法德副領事歸國之去思]  
　　本埠各路商界總聯合會昨因法領事德賚沛君不日歸國公議敬贈金地鑲錦横軸一幅極爲堂皇上題大法國駐滬總領事官德賚沛君來華十有餘年對於華人感情素洽審理各項案件處處力爭公道而於敝會飄摇風雨之中尤蒙竭誠維持關於我人要求市民權問題在代理總領事時期内特報告駐京大法國公使請向使圑提議催促具見熱誠贊助不愧爲先進國民今德副領事回國有日敝會同人感念盛德敬贈四字藉留紀念并誌謝忱中書（公道之神）四字下署中華民國上海各路商界總聯合會代表全市三萬四千家公司行號商店敬贈 
[法電公司借埋水管事之近訊]  
　　已飭地保詳查另闢馬路線地主 
　　法電氣公司假道南市華界添埋水管一事迭經滬南工巡捐局長與名譽各董特開會議磋商辦法照工程科長勘明須另闢馬路一條接通法租界方可從事埋管已列入議案公决俟飭該處地保查明築路新圈之地點有無民間墳墓房屋窒碍如有阻碍應否着令遷移或拆卸確實開報再行核辦在案茲已由局飭傳十二圖·方十二圖·十三圖·等各地保來局諭令將是處一帶地主姓氏並圈用路繳内阻碍房屋墳墓之業户墳主詳細查明確切開報毋稍延玩 
[滬杭路夜客車在許村站出軌]  
　　前夜（七號）滬杭路由杭州閘口站於下午五點五十分開滬之夜快車及由滬開杭之日間下午二點零五分開出之特别快車在許村站交會因該分路夫扳錯分道以致夜客車出軌損壞軌道交通斷絶茲將肇事地點之損壞車輛軌道及事後之佈置詳誌如下 
　　肇事之地點在許村站交會之處 
　　肇事之原因許村原有軌道二條直道上停有空車一輛是日上行夜快車（一百十五號車由閘口開來）及下行日間特别快車（一百十號車由滬開杭）適在該站交會故該站長擬令夜快車先行進站停在直道上與空車相並然後讓下午特别快車進站由分道開出詎知分路夫扳錯分道以致夜快車進直道時尾部三輛客車出軌並損及分道鐵軌一時乘客驚擾幸未傷人故下行之日間特别快車不能進站 
　　事後之布置夜客車出軌後當即由該站長發出萬急電報分報在路各機關人員請示辦法（彼時一百十號車尚停在該站揚旗外）經車務上級人員准令一百十號特别快車退往長安站然後再將夜客車之未出軌車輛調好仍行開滬（時已夜間十一時半許）因出軌各客車係在後部（南站搭客均在後部）故北站部分完全無恙南站搭客由上海南車站於深夜三時特開空專車往新龍華接拖到滬時已四點餘鐘並由閘口站特開專車兩次往許村站接拖下行日夜特快車赴杭各列車所受之影響自許村肇事後因行道損壞交通斷絶故上下行各列車均爲延誤由杭來滬之夜貨車至昨日（八號）下午四時始到而昨日由杭來滬之早快車至下午三時半始到故下行特别快車至三時半後始開（規定三時開）由杭來滬之慢車至下午五時半始到以致前昨兩日各列車行駛時刻均不能與規定時刻相符際此舊曆年關緊要之際旅客方面嘖有煩言　　修理之情形各關係人員接電後即由閘口機廠派出救險車赴許村出事之處將出軌車輛用力頂起掛回修理一面由機務處當夜趕派工匠多人前往修理直至昨日晨始得完全修復聞上海北站機務總管於當夜特開專車前往肇事處察看始於昨夜返滬同時有車務總管處亦派巡察前往詳查肇事情形並將該分路夫嚴行懲辦 
[歸安里之炸聲]  
　　法新租界格洛克路歸安里第二弄第十四號門牌王姓家於上月間曾有某甲等數人租賃王姓之統樓面居住昨日甲等將樓面退租遷移出外下午二點餘鐘王姓即令傭婦某氏上樓洒掃當由該傭婦將垃圾掃在箕内持至樓下傾倒在客堂中時箕内垃圾忽轟然一響聲如雷震當被炸燬玻璃窗數扇地板上亦被炸成一穴幸未傷人事後經捕房捕頭得悉立飭包探楊振富唐雲卿等前往將甲等兩名帶入捕房諭令管押聽候查明眞相再行核奪 
[漢冶萍公司股東會紀事]  
　　昨日下午二時漢冶萍鐵廠煤礦公司假北市總商會開第十一届股東會到會股東約五百餘人計十五萬七千餘權開會後由董事會會長孫寳琦主席報告開會宗旨次股東向潛園起言請求三事（一）本公司前與日本製鐵所所訂預支礦石生鐵一事現在煤價與昔不同若照此交貨未免受損應請將所交貨物加價（一）請將前訂貨額減少（一）湖北靈薌鐵礦交涉一事應速解决次股東傅筱菴汪幼安以湖北靈薌一事現在交涉應請董事會積極進行孫主席謂此事曾與農商部曁湖北官紳界疊次磋商尚未答復現在靜待商榷再行核辦鄙人對於此事必當從速辦理不負衆望乃請投票留　董三人選舉新董八人並公推任筱珊邢冕之宋德宜厲樹雄四人爲監視檢票員各股東依次投票畢卽當衆開匭由任筱山報告計舊董孫慕韓李伯行盛澤臣得票權數最多當選留任次投票選舉新任議董八人張知笙靳翼青傅筱菴邢冕之楊綬卿沈仲禮劉襄孫沈聯芳得權爲最多數當選盛澤臣賀得霖陶蘭泉厲樹雄周金箴屈文六夏棣三李經羲洪念祖施子英鄭陶齋均次多數爲候補議董次選舉查賬董事左子廉邵子榆潘馨航葉琢堂得票權數最多當選莊得之盛蘋臣盛繩祖王心貫李樹農汪幼安吳錦堂傅品書王發生均次多　爲候補查賬董事將以上各員權數姓名逐一宣布畢散會 
[民生傘廠開股東會紀事]  
　　本埠民生傘廠因增招新股收足昨日假二洋涇橋東各路商界總聯合會開新舊股東會午後一時開會首由董事會會長顔孝恒報告開會宗旨繼由到場股東公推張沐清爲臨時會長并由舊董委代表田季恒瀝述經過情形頗詳後即討論詳章逐條解釋稍加修改通過卽投票重選董事及監察人選舉揭曉計顔孝恒得五百六十三權張沐清得五百十權樂振葆得四百五十權金芝珊得四百三十三權朱祥和得三百七十一權董仲生得三百十八權項如松得三百零七權當選爲董事吳雲坡得四百零五權王美章得三百十四權當選爲監察人散會已六時矣 
[煙酒聯合會常會紀事]  
　　中國烟酒聯合會昨日開星期常會先由主席陳良玉報告近接湖南胡春圃來函爲烟酒國内債一事擬有數種辦法不日即當來申面商云云今日胡已到會適鄙人因事他出未及會晤想胡旣爲此要事來會自應前往與彼接洽又得京師來函謂借欵已停止交付惟銀圑一方徇政府裁兵急用有改借一千五百萬之説以五百萬劃還烟酒借款另以鹽餘作抵云云照此情形烟酒抵借一事當可取消但政府度支奇絀總以借欵度日在我人民以爲與其借外債不如借内債我烟酒兩業對於烟酒國内公債旣贊成者多數急宜積極進行公决速將通告遍送全國道遠者以電代函庶可迅速俞葆康言國家多一種借欵卽人民多一層負擔宜趕籌内債一面要求政府取消借欵不得再以外人爲會辦方爲根本解决且免意外風潮次報告接宿縣商會附來該縣烟業同人公函索寄章程組織分會公决交評議部審查答復次金拜仁報告現届陰曆年關似應暫時休會公决俟明年第二星期再行開會如遇特别要事得臨時召集議畢時逾五鐘散會 
[人力車公會常會紀]  
　　白克路華洋人力車公會昨開常會當由華洋會長代表報告開會宗旨後其議事情形如下（一）駐滬楊交涉員來函介紹部派戰後經濟調查員張國藥來會調查一切即據辦事員包國香奚桂林提議先復函約期一面預備全體開歡迎會（一）會董王保相前次開會提議致函南北工巡捐局將東洋車改變人力車名稱現據兩局來函照准擬登報鳴謝並擬俟下次會議後函工部局總巡一律改正（一）議會董蔣海清等提議所有本會本月份應擬繳公會捐照限期本月十號爲止如逾根不繳照章議罰衆意僉同遂告散會 
[選定參與國際律師會之代表]  
　　國際律師大會本年在東京開會茲聞本埠律師公會消息該會現已定於四月一日至三日開正式大會各國均派有代表到會我國方面已選定代表鄧鎔劉崇佑等於三月中旬起程東渡赴會與議云 
[輪船搭客夾帶大宗烟土]  
　　太古公司之惠州輪船前日由香港開駛來滬停泊浦東華通碼頭由海關華洋　巡登輪搜查拘獲夾帶烟土之搭客三人並婦女一人在若輩行李木箱内抄出烟土約有一千餘兩當將烟土連同木箱帶回海關存儲候燬人則一併解由水巡捕房轉解内地檢察廳訊辦 
[四誌麥根路港内越貨傷人案]  
　　麥根路車站旁小港内姚阿榮之麵粉船上被盜搶刦刀傷事主由閘北水巡隊緝獲之歇夥梁小龍一名訊供情形三誌本報茲悉此案經水巡隊員解廷貴迭次提梁研訊其究有同黨若干梁供伊兄梁學寳及馬老四張耀金張萬順等四人均與此案有關解隊員得供仍命將梁還押一面飭探將以上各人按名拿究 
[公共租界陰曆年關之防範]  
　　英美副總巡代理總巡强生氏以當此陰曆年關正各商號四出收賬之際亟應妥爲保護以免意外爰於尅日起通飭所屬各捕房捕頭加派中西探捕各就所轄地段嚴密梭巡以資防範 
[請釋徐壽康未准]  
　　徐張氏之子壽康於去夏高昌廟區域戒嚴期内粘貼鼓動事警之字條經軍署拘獲訊辦在案前日該氏具禀軍署請求省釋昨由何代使批示云禀悉爾子壽康前在兵工廠服役身爲軍屬乃於戒嚴期内擅貼告白煽惑軍警實屬不法本應按照軍法從嚴懲辦姑念到案即知愧悔從寛判處四等有期徒刑二年零六個月案經判决執行所請省釋未便照准仰　知照此批 
[日華紗廠工人要求花紅八誌]  
　　允給六日工資定星期一上工 
　　浦東陸家嘴日華紗廠男女工人因向嚴主要求發給花紅未遂同盟罷工已七誌本報茲悉業經該廠允許每人賞給六日工資並由三區曾署長駐廠夏巡官等一再勸導各工人均已首肯現定（今日）星期一照常上工 
[職業校留校學生之自動作業]  
　　本埠陸家浜中華職業學校於去年暑假後開辦職業教員養成科專收中學師範學校之畢業生各省派送到校肄業者有十九省之多其籍隸東北諸省者頗占多數對於注音字母曁國音等俱係研究有素發音正確最近教育部通令各省學校注重國語規定國民學校國文科改授國語可徵教育當局對於國語之注重北京各處多有國語講習會之組織以資教育界之研究惟上海學校林立語音複雜實爲教育上莫大障碍故覺國語之推行尤爲需要該校有見於此約集北方同學之肄業養成科者在寒假期内在校設一國語研究會專授注音字母模範語會話三種講授諸君多已習過注音字母並於國語發音正確該會會員額定六十名凡擔任小學教師有志研究國語者均可加入會期定爲兩星期（第一期自二月十二日至十八日第二期二月二十三日至二十九日）每日上午九時至十一時爲研究時間會費一元報告截止期爲本月十二日云 
　　又聞該校寒假期内留校度舊新年之學生除组織國語研究會公推北京同學辛景文爲主任外並有組織日文研究會擬請福建同學黃邦彦爲主任而皖籍學生章積和陳貞璟毛大椿周其巽李相智柳五君等十餘人則組織安徽職業教育參觀圑於假期中分赴本外埠參觀各工廠及各實業場所不日渡江考察南通各種實業以資研究同時隴籍學生李成蔚吕漢臣等七八人亦組織甘肅職業教育考察圑乘暇參觀本埠各著名工廠云 
　　地方自治研究會改選職員紀 
　　上海地方自治研究會曾於上月下旬在本城也是園開選舉會時因手續未完改爲預備會昨日該會邀集會員於午後一時仍在也是園開選職員會與會者八十餘人推定臨時幹事（簽名簿兼發印刷品）謝繩如尤潤　唐養儒汪英甫（收會費）李綺城鄭果齋姚玉孫潘友梅（黑板書記）曹幹臣姚時競袁頌豐顧翕　金松甫徐慕郭（分票檢票啓匭　名）朱伯華李頌唐賈粟香錢紳齋劉映蔾韓孝先（招待）楊柬山吳叔田周采臣李右之沈潤挹林雅周至時開會以正廳爲會場李右之主席旁爲李綺城鄭果齋兩席爲臨時書記遂揭布開會秩序（一）振鈴開會（二）討論選舉手續（三）投票選舉職員正會長一人副會長二人評議員十六人文牘員三人庶務員二人會計員一人入座後即由李君報告開會宗旨及用記名投票法每票以十六人爲標準言畢經衆投票旋即開　檢視計李右之得四十四票當選正會長吳叔山三十七票沈潤挹三十二票爲副會長唱數畢通過旋舉行第二次選舉評議員仍用記名法每票選舉十六人揭曉唱名顧翕周顧霖周姚子讓賈粟香莫子經陸崧侯賈季英楊東山朱伯華李頌唐姚玉孫謝繩如高壽田高世良曹幹臣王　眉陸介孫周采臣程幼甫胡益甫袁頌豐沈健侯等二十二人當選選畢時已薄暮宣告閉會文牘等員另再訂期推舉 
 
 

Page 11

 
 
[洋涇市推廣學校之呈文]  
　　浦東洋涇市經董劉頡雲·潘作臣第三學區學務委員陸仲超昨日會呈上海縣知事文云呈爲推廣學校建築校舍陳請核准施行事竊查洋涇市轄圖一十有三而市立之校祇有四處補助之校亦僅二處以學齡兒計之學校固覺太少但限於經費未能多設爲憾蓋以維持現狀猶虞虧空所幸已設各校多在繁盛之地學校雖少就學者尚多委員與經董酌量地方情形早有分年推廣之計畫及至上年由前勸舉所　吳呈准帶徵學費以爲推廣學校之用本市得此經費即商定擇要分年推廣辦法所有學校地點圖表業於六月三十日造送勸學所以備查核兼由培榮於查復薛學岐等所呈設立新民學校内據實陳復在案查推廣學校爲當今急務而推廣之方法端以宅村之多寡爲去取蓋宅村多則就學生之兒童必多此亦一定不易之理茲查有二十四保十九圖之西韓家宅地方周圍宅村最多即清季光緒末年縣立棠蔭小學校故址之近旁只因當時風氣未開乏人維持致此校不久即廢迨自開國以來民風不變漸知學校之有益深梅當時之頑固地方人士如韓頌蘭等屢向經董等懇請重行籌設且自願籌集開辦經費貼補公欵藉表歡迎經董專亦以該處爲推廣學校必要地點適又接到吳前所長之公函知欵有所持因允設立此經董等籌設市立第五國民學校並商定地點建築校舍之實在情形也現擬特建校舍三間施工細則另紙開呈僱工估計約需銀元九百八十元其欵即動支吳前所長呈准之八年份帶徵四　經費堪以濟用爲特繪就一圖備文吴請仰祈縣長俯賜核准施行實爲公使再韓頌蘭等捐地捐欵業合褒獎條例一俟開學之後當照案呈請合併聲明謹呈（附呈施工細則校舍圖各一紙） 
[各學校消息併紀]  
　　市北公學滬寗車站慶祥里市北公學男女兩校於昨日（八日）舉行寒假休業禮學生到者四百人首由校長唐伯耆歷述本公學創辦迄今之進步情形並謂本校經校董會議决加認常捐以便積極進行故自九年上學期起刷新校務茲將辦法宣布如下（一）令校分爲三部一爲教務部一爲訓育部一爲事務部均聘教育界有學識經騐之人充任（二）添聘各項專科教員（三）訓練學生實行自治轉導主義以發展其天性並組織學生市以爲服務社會之預備（四）加高小科程度算學加授代數英文鐘點亦當加增以備日後升學便利（五）國民一二年級改授國語教科書並聘善長國語兼深悉注音字母之教師擔任教授此外應興應革等事均當逐漸實行以應時勢潮流云云繼由教員潘公展包祖香相繼演説後由唐校長頒給文憑獎品師生行一鞠躬禮散會聞該公學第十届開學期已定三月六日如有志前往肄業者須於開學前到校報名應考逾期不收云 
　　廣肇義學廣肇公所設立之廣肇義學由第一校至第八校及半夜義學女學等共學生一千四百餘人昨日（八日）在廣肇醫院大堂行寒假休業禮蒞會董事評議員同鄉等約百餘人開會秩序如次（一）開會（二）童子軍奏樂（三）童子軍及學生唱校歌（四）監理馮少山主席報告半學期内學生成績及報告傑出之學生王貴福將入中學仍由霍守華如捐助前年畢業今肄業南洋公學杜生錦榮近年學費一樣捐助以成其志由王生當塲一鞠躬以謝（五）爲表彰童子軍正隊長徐子成副隊長陳其照署副隊長陳星階蔣啓明等義務勞績特贈各員（訓練有方）金牌一面（六）監理温欽甫致訓詞及給各畢業生文憑（七）給獎得獎學生四百餘人（八）茶會（九）散會 
　　坤範女學鑑湖女俠之子王仲瀛曁其姪秋壬林前日蒞滬梅白格路坤範女子中學校長俞文耀女士特請校董章水天敦請王秋兩君蒞校於二月六日下午一時開會歡迎首由校長誦歡迎詞繼由學生唱歡迎歌并請王秋兩君演説參觀校中成績詢問各項課程允捐該校經費歷兩小時始散 
　　勤業女師範法租界勤業女子師範昨日下午一時舉行休業式其秩序如下（一）振鈴（二）行休業禮（三）唱歌（四）校長訓詞（五）教職員訓詞（六）來賓演説（七）給獎（八）禮畢該校學生對於愛國運動始終不倦故休業後住宿生多願留校云 
　　通惠小學法租界打鐵浜滬紹水木工業私立通惠學校於昨日（八日）下午十時舉行寒假休業式首由該校校長湯頌康報告一切並給發品學兼優諸生名譽獎單繼由校董顧蘭洲·張效良·江裕生·張曉卿·朱潤生·李國卿·及職教員等均致訓詞聞該校現已聘定富有學識經騐之教員教人來歳再謀擴充學額以免來學者之向隅並定於庚申正月十八日開學云 
　　滬北公學北四川路滬北公學於前昨兩日舉行第三届休業式及懇親會來賓頗多是日除表演成績及童子軍游技（上海第四隊）外並有上海武術會之國技及黃海東之魔術自一時起至五時散會聞該校自下届起添聘教員改良課程現正招考中學及高小國民科新生云 
　　滬北第二公學七浦路恒慶里滬北第二公學（原名明州）於日昨舉行寒假休業式首由校長報告經過情形繼由學生表演成績末有哈司克圑之滑稽戲法散會已時鐘五下並聞該校長馮明權因滬北第一公學教務冗繁雙方不及兼顧自下届起請山沈　卿施德海二君主持一切以專責任刻正另訂新章添設英文特科及將夜校大加擴充一并招收新生云 
　　基督公學密勒路基督公學於七日上午十一時舉行寒假外業禮期前柬邀各學生家長蒞校參觀届時由該校全體學生唱校歌次由主任報告宗旨並力言學校家庭聯絡之必要次即宣佈各生試騐成績計第一名爲施運時第二名爲汪述良第三名爲謝信禮該三生俱得有免費學額之優待並給獎與試騐及格諸生後由各生家長發表意見終由主任道謝來賓師生對行鞠躬禮而散聞該校下學期訂於夏曆正月十八日開學云 
　　三餘夜學社公共租界大馬路盆湯衖洋布商會三餘夜學社開辦十載是期學生逹百餘名昨晚行寒假禮各班前三名均獎銀章特獎傅德予君之金章爲學生丁方元所得並由洋貨董事顧子盤臨時加獎書券書籍開學定明春正月二十日 
[青年會丙組養成圑之游藝會]  
　　本月七號下午一時青年會童子部丙組養成圑爲創辦養務學校籌欵開游藝會首由主席余君報告開會宗旨次國技（公共體育場）灘簧（鄭少賡）魔術（莫悟奇）鈴棒·跳舞·啞鈴·唱歌·（坤範女中學）絲竹（少年宣講圑）及諷世新劇羣衆運動（本國）等來賓甚多閉會已鐘鳴六下矣 
[青年會今晚開同樂會]  
　　四川路青年會童子部義務學校學生創辦國民義務教育科成立以來約有半載茲定今晚七時（星期一）在該會殉道堂舉行寒假休業禮並開同樂大會請該會幹事陳已生演説並備雙簧趣談葉然生歐美幻術及活動影戲等以助餘興聞毋須入座券云 
[滬南工巡捐局催繳地方税]  
　　滬南工巡捐局姚局長以局中公費支絀全賴各項捐税支配用途當此陰曆年關動需正殷而地方税一項頑户延不缴納成積欠不清者甚多爰特知照税務科長速令收捐各司員將九年份一二兩月之税欵及上年積欠之數即日爲始向各户實力催繳如有延不繳納者應着帶同催地方税之警察前往挨户徵收 
[憲兵照料開獎之酬勞]  
　　慈善救濟會以每次獎券開獎均由軍署派令憲兵到場彈壓茲届舊曆年關特籌洋一百二十元於昨日送請何代護軍使代爲分發各憲兵以酬其勞 
[龍華馬路旁栽種柳樹]  
　　龍華至西栅口之馬路放闊至四丈工程現已告竣惟路旁舊有樹木前於築路時一併砍伐淨盡故由何代護軍使派員購得柳樹數千顆於前日起派兵栽種馬路兩旁 
[海軍司令署書記官病殁]  
　　本埠海軍總司令公署書記官夏仁瑞（江寗人）於上月間患病請假回庽醫治無效於前日在庽身故藍總司令得報後深爲悼惜以夏到署任職數年頗能稱職茲已病故擬請援照海軍官佐在職身故例呈請海軍部優給卹金所遺職務另行物色海軍人員繼任 
[張阿華病斃看守所續誌]  
　　浦東爛泥渡爲工頭之張阿華前因姦佔潘燦恩之妻費氏（即費昭囡）經潘控由地方檢察廳備文飭警赴公共公堂將張與該氏引渡到廳預審收押後張在押所忽染急症而死業已騐明棺殮茲屍子張全福以乃父在押看守所共有三天當收押時父已有病因該所所丁匿不報告以致殞命若能即時報告延醫診治或可就痊因此心不甘服邀請律師提起控訴云 
[木匠被毆殞命續誌]  
　　寗波木匠吳興火被同伴莊雨全·徐瑞發·小阿明等兇毆受傷醫治無效死於閘北恒豐路浙寗水木工業醫院内由十一圖地保報告地檢廳請騐等情已誌昨報前日傍晚檢廳委熊檢察官毛檢騐吏蒞塲相騐騐得死者腰部受傷最重腰骨已斷委係因傷致命塡明屍格飭屍屬備棺收殮一面將警廳獲案之莊徐二兇手帶廳訊辦 
[白糖船撞沉磚瓦船續誌]  
　　葉生全所駕之磗瓦船在南黃浦被陳恩才所裝糖貨船撞沉由水警二廳一區三隊巡船將陳拘送地方檢察廳訊供收押着葉趕緊打撈沉船與磗料再行核辦等情已誌昨報茲悉葉生全奉諭後連日與水鬼小工商議打撈之法奈因工程浩大撈費頗鉅一時難以着手昨午尚在籌商之中又聞葉之夥友二人當時雖遇救得生然已受風寒昨在浦東家内臥床不起葉恐事有不測乃投該廳報告請爲核示 
[側室探夫抛棄]  
　　住居閘北共和路餘慶里六十八號之紹興人王永昌昨被其妾李氏在四區警署控被王騙去現洋七百元及衣飾等物王已另娶妓女花美軒爲妾將氏抛棄不顧請求追究顔警正諭令將王收押候訊核辦 
[指控拐孩証據不足]  
　　住居法　租界白爾路之江北婦人吕王氏昨扭同鄉哈正明至法公廨控稱婦人之三歳女孩於本月初四日忽失所在後於初五日婦人之翁至茶肆内啜茗當有素識之王桂向婦人之翁聲稱自見被告携領婦人之女孩乘輪到外埠等語至今哈始來申故此扭案請求追究證人王桂供民人向爲掃街度日日前目見哈正明懷抱小孩在民人門前經過是實詰之哈正明供民人實因年關將届故至鎭江親廠家籌欵至於懷中之小孩實係民人女兒今尚在家中不敢拐孩請求查察包探張鏡波上堂稱日前查得被告實至鎭江籌欵並無拐孩之事請核中西官以原告所控證據不足判將案註銷 
[藥店主棄店逃逸]  
　　滬城太平街天生堂藥店爲寗波人葉星如所開自兼經理係數十年來老店邇因營業失敗虧負頗鉅目下節届年終無法彌補乃於前日夜半率同眷屬及各夥友將貴重物件私行運去棄店避匿昨晨爲巡警查見向之叩門不應推入並無一人乃返局報告飭派地甲前往看守未幾各債權聞知紛紛到局報告聞債權中有邁婦施張氏有洋八百元存於該店備作身後之用今亦被倒云 
[幸未成災]  
　　前晚（七號）十一點半公共租界大馬路方九霞潤記银樓二層水門汀樓上爐灶間内因遺火炭　燃及他物幸斯時該樓夥友多未就寢立即電知救火會一面糾同棧司機滅尚未成災 
[婦人私賣鴉片之懲罰]  
　　婦人王楊氏前在法租界小東門外某號門牌私設烟榻容人在内過癮爲法捕房捕頭得悉以該氏有違定章爰於前晚帶同包探及暗差捕數名前往該處抄出烟槍烟具等物當將煙客數名一併帶入捕房諭令烟客薄罰斥退楊氏交保候究昨日傅至法公堂請究先據捕頭上堂稟明前情並將烟具呈鑒請究被告傅不到案中西官判以楊氏不應違背定章抗傅不到着罰洋五十元充公烟具没收 
[燕子窠主易科罰金]  
　　嘉定人左焕章前在公共租界南京路二百零三號屋内開設燕子窠爲老閘捕房破獲連同烟客徐仁卿吳元廷等及烟具一併解經會審公堂訊判兩烟客各罰洋十元烟具銷燬左故違禁令着禁錮西牢四月等情嘗誌前報茲悉左之家屬聞耗願出金贖罪特延律師稟由原審官關讞員及美丁副領事核准改科左焕章罰洋二百元充公前日已飭知承辦此案之捕房捕頭將易科情形函咨西牢監獄西員將左釋放矣 
[各被告交保候訊]  
　　姚義泰在公共公廨呈控嚴春林·錢阿榮·陳振芳等不理擔保陳樹春欠銀一千九百三十二兩又滙和莊控蔣煜庭不理往來欠銀一千八百五十一兩又祥裕瑞康兩錢莊　控戴德榮不理萃昶號往來欠銀八百餘兩又徐靜記控吳華星不還借洋八百零五元又婦人張陸氏控潘洪林不還借洋八百元又包國香控王瑞卿不還租去值價二百七十元之車輛各案前日均由駐廨傳提中西控將以上各被告一併傳案諭令照章分别交保聽候訊核 
[馮步洲控案未訊]  
　　公共公廨第一公堂上星期六本定張襄讞與義副領事會訊馮步洲控蔡玉田案因原被兩造均未到堂故未開審 
[指控擅搬皮箱案註銷]  
　　林艾氏前延律師投法公廨控伊子林文藻忤逆判着林文藻月貼伊母洋二十元在案昨日艾氏又延逖百克律師投廨稟稱被告乘伊母出外之時擅將伊母及胞姊林梅秀之皮箱四只搬出又毆打次姊求究被告仍延巴和律師代辯稱前奉堂諭着原告等另行遷居今因原告不願出外故將此種言詞至案朦控應請堂上向原告詰問被告私搬皮箱有無證據詰之原告之次女聲稱是日即三號母親出外時胞弟文藻即將皮箱擅自搬出雇車運往别處其時女子上前阻止詎被毆打請求訊究被告律師又稱此案原告於本月四號遞稟公堂三號毆打即見不實請求明察中西讞員會判以原告所控被告擅自搬箱證據不足將案註銷 
[粤婦失去皮箱]  
　　太古公司之雲南輪船前日由天津開駛來滬停泊浦東公司碼頭内有搭客粤婦某氏身帶行李皮箱網籃各一件當雇划船駁運登岸轉囑脚夫挑至大客棧迨該婦至棧檢點時缺少皮箱一只内有大洋四百餘元及金葉子衣服等件價值頗巨遍訪該脚夫不知去向事後經該婦聞具失單投報水陸各機關請求飭緝 
[厨司竊絲押兩月]  
　　元和絲號主昨扭厨司王春廷至法公堂控稱王於日前私竊號中價值一千餘元之繭絲兩大包後經商人察悉向之詢問言語支吾故此扭案求請追究詰之王春廷供實係茶房張某所竊事後民人祇分用洋四十餘元並非民人起意求宥中西官判王押西牢六月以儆 
[衣被查係竊來]  
　　甬人馮阿洪前日下午携帶衣被等件一包經包探陳根生查見向詰來歷不能指明遂將人物一併拘入捕房並詳細調查得馮所携之物係從九江路四百零二號門牌郁春生家竊來據情稟明捕頭飭將馮收押聽候解究 
[皮鞋原係竊贓]  
　　鎭江人魏長福前晚携皮鞋兩雙向浙江路某押店求質被老閘捕房包探顧阿根查見以此項皮鞋係楊金培失竊之物因將魏連鞋一併帶回禀明捕頭飭令收押傳到失主再行解究 
[縣署批示四則]  
　　菜蔬業司年周祥孫等呈爲恐損主權呈求核辦由錢阿三俞順興等向法工部局領菜攤捐照應在法租界地内營業不應在華界營業據稱在華法交界之處究竟在華界抑在法租界着確切指明另呈復奪 
　　周森田呈爲奉諭遷移瀝陳原委請求訊奪由來呈一味辯飾逾限不遷本應立予嚴封姑念小本營業如一時實因覓屋爲難着仍專製腐干不再私售豆腐故違行規限於三日内出具遵結呈縣備查倘仍故執抗違是於本縣體恤至全之意終不領悟惟有照案執行封閉毋貽後悔仰即凛遵 
　　宋金和呈爲抗違命令請迅予封禁山呈悉已於周森田呈内嚴切批示矣仰併知照 
　　楊德録楊德桂楊德生等呈爲請求立案永遠保存祖墓山呈及抄件均悉現准地方審判廳函詢業經函復將楊長發户田單移縣存案俟田單移送到縣准另給承糧管業不能憑以抵賣之印諭並准呈請立案給示永遠不准盜賣以垂久遠着知照 
[淞滬警察廳批示三則]  
　　批地保喬猷黼呈悉查該民行路被匪摧物據該管警所呈報後業經分行區隊嚴密查拿仰候獲犯到案時訊追法辦可也批民人張有祥趙士茂等呈悉查趙榮全等四人前因馬金生邀證張會卿指爲結夥强取當據該管警所呈解到案迭經研　趙榮全等堅不承認惟事主馬金生·證人張會卿·指認甚明案關强盜重情自不得不審愼周詳藉昭鄭重業已由科調查證據以免枉縱據呈前情候再飭發司法科查照可也 
　　批居民沈義元呈悉案經四區署長訊明開釋是該民等之被嫌已雪尚其安守本分毋庸曉瀆所請究坐之處不准特斥 
[介紹季刋]  
　　華商紗廠聯合會季刋資料豐富圖表詳明研究紡織學者不可不備之書也現第二期業已出版錄其要目如下以介紹於讀者社説·本會棉鐵工業學校計畫書·今後紗廠應有之覺悟·我國紡織業之前途及其當前大敵·參觀英美製造紡紗機器及紡紗廠槪要·英美紗機實騐報告·紗機裝置紀要·紡紗機器之保全法·紡廠機械算法·理論實川紡績學·紡績原料含水量之檢查法·棉紗之缺點及其原因·紗綫不匀之管見·棉紗撚絞之研究·力織機發逹史·織布與濕氣之關係·顔料·世界棉業大會紀聞·萬國棉織業聯合會巴黎開會記·日本紗布平價政策·世界原棉問題·美商部棉産報告·美國棉棧改良計畫·印度棉業之調查·各國紡織界消息·日本紡織業及花紗輸出入現狀·民國八年棉收調查報告·各省植棉情形調查記·民國八年下半年棉紗棉花解貿易情形·會務紀載·等定價每册大洋三角全年一元本埠香港路十號華商紗廠聯合會發行 
專件 
[山東問題答客難（續）]  
　　客謂假使國際聯盟將膠澳租借地及一切權利斷歸中國而日人不遵行其决議又如何答此實一可慮之問題然設使日人不遵行國際聯盟之議决則歐美與論必以日人爲冒大不韙而共棄之日本在國際同必處於困難之地位且國際聯盟旣决議將德人在山東之一切利權歸還中國則組織聯盟之各國皆負實行此决議之責任如日政府竟拒絶此决議則各國斷不能坐視而使國際聯盟失敗以破壞世界之和平緣國際聯盟之决議不行即國際聯盟失其效用國際聯盟失其效用則將來世界各國圖謀和平之方法將另取别一途徑若是豈僅山東一隅之問題即全世界各國前途之命運將於此卜之也 
客謂如目下日政府對於山東問題允許吾政府以優美之條件而吾國可與之直接交涉否答日政府慮將來在國際聯盟前對於山東問題必致失敗則此時允許吾政府以優美之條件以逹其直接交涉之目的自在意料中事然日人無信不可爲之欺也此時日政府想必以一種極普通不可確定之條件供諸吾政府待至直接談判時則漸漸變更其主張使吾政府爲其所愚否則亦僅以歸還及合辦之空名粉飾表面而隠濟其設置專管居留地及獨佔路礦之目的蓋日人素自恃能欺中國試觀歷來中日交涉中國種種之失敗即可證明此次想必猶是故技且日政府利用直接交涉以爲將來食言之地步以及中日間所解决之各項條件履行能充分與否實一聽其隨意設使日本竟不完全履行其條件則中國將何所訴假使訴諸國際聯盟則國際聯盟必曰此中日間之事而國際聯盟不負履行之責任也日人亦必曰此中日間已解決之事而中政府已允許者也若是吾國必陷於困難之地位直接交涉之危險於此可見日政府目下對於山東問題之優美條件實無異鈎餌也可不愼乎 
　　客謂如吾國拒絶日本通牒而日政府設竟通告列强承繼德人在山東一切之權利而肆意妄爲則將如之何答此實不必過怯目下日人在山東一切之設施已遠超過德人當日所得之權利即使其蓄意妄爲亦萬不能再爲已甚也何懼之有假使日政府通告列强聲明承繼在山東德人之一切權利則德人當日在膠濟沿線本無軍隊之駐紮本無民政署之設置鐵路本爲中德合辦鐵路辦事人員本多爲中國人沿路警察本爲中國設置如日人聲明承繼德人權利則軍隊宜全數撤去各民政署當盡行廢除鐵路當改爲合辦不能獨佔鐵路辦事人員宜多代以中國人護路警察權宜交還中國若是又何有較目下情形變本加厲之足虞且吾國旣拒簽德約於前則此次德約之實行與日政府將來對列强聲明承繼德人在山東之一切權利吾國亦萬不能承認必訴諸國際聯盟以求公平之判斷而後已也故吾國此時拒絶直接交涉實以旣拒簽德約實無憑與之磋商此項懸案惟有歸諸國際聯盟公判别無法門也（仍未完） 
來函 
[張靜廬致張讓三書]  
　　讓三先生大鑒敬啓者今晨接寗波中華救國圑來函一通兼傳單數紙囑轉送刊滬上各報讀傳單所載乃先生此次歸甬時處置恒豐洋貨號劣貨之事實也僕敬先生而實令譽不願見先生有作此藐視公意之舉動更不願先生受萬口唾棄之毁謗然按之事實恒豐旣具志願書於前復私進大批劣貨於後學生會十人圑履行條約檢而得之宜也各圑體會議結果擬付諸一炬例也乃先生受該號主之託以紳士資格出而調停謂將所有劣貨作爲公賣公賣所得以半歸恒豐以半充慈善經費各圑體爲留先生一人之面信先生一言之重竟犧牲數萬人决議之案而從先生請先生於此宜作若何感想耶不謂先生竟肯食言將劣貨售價洋一千四百四十元盡交該號已則搭輪出申置數萬人付託於不顧破八月來抵制之偉功先生雖辯將何以自解僕性戇直護公理不能袒私誼知我罪我所不敢計幸先生其明教之幸甚此頌日健（附上傳單四紙）寗波各界聯合會代表張靜廬敬上 
[丁潤庠來函]  
　　敬啓者頃閲貴報昨日本埠新聞欄内載敝庽於本月初六晚突被暴客前來恐嚇等情此事確與事實相符惟所引忤逆行兇一節雖家事未了然此案已經公堂訊明判决證據不足將案註銷深恐各界誤會合亟聲明務乞更正爲感丁潤庠啓舊曆十二月十九日 
雜評二 
[國民大會（庸）]  
　　國民大會與游街大會不同游街大會之目的在表示民氣含有一種示威運動的意味國民大會則專探討應付方法必以冷靜之頭腦爲縝密之研究審時度勢知己知彼而後所决方針乃不流於空譚不入於歧路氣矜心躁血僨脈張之言論與態度非所尚也 
　　若視國民大會爲與游街大會同一作用開會時發幾句激昂慷慨之言論閉會後拍幾通痛快淋漓之電報僅僅表示民氣抒洩鬱忿而於根本方法並未深研且亦不能切實做去則失却國民大會之本恉矣 
　　上海今日又有開國民大會之説吾故以此爲言 
 
 

Page 12

 
 
   
 
 

Page 13

 
 
自由談 
旅行談 
[俄游雜憶] [  諤聲]  
　　俄人經營西伯利亞僅閲若干寒暑耳乃其西部之盛况竟有一日千里之勢論人口之繁殖四六年内新增已視原數加百分之三十四現有人數合得二百四十萬名之多移殖人民較前更加百分之九十一最重要之亞克摩倫斯克塞密巴拉敦斯克兩省（均在土耳其斯坦以北位於西伯利亞西南隅）境内已墾之地在一九○七年間僅得四十三萬俄頃（譯音當作臺削頃俄頃合中國一百七十八畝弱）至一九一二年已得百四十萬俄頃而論農業上之進步更有畜牧一端六年以來復增百分之七十與上所述大有同軌並趨之槪西伯利亞鐵道幹線所載乘客總數一九○七年分共得九十三萬一千八百二十人一九一二年分已逹三百萬人西部西伯利亞郵電收入之增加更由五十萬盧布增至一萬一千一百五十萬盧布工業與工藝雖不洞追踵西伯利亞殖民之軌而突飛猛進未來希望正無限量今則西伯利亞之牛油已成大宗輸出品在英國市場確能占立位置矣而各地畜牧事業亦頗可觀毛革肌臟之輸出額據前年所增額數約在二千萬左右云 
　　游歷家嘗謂貝加爾湖之東爲西伯利亞最富庶之區實業繁興清晨九時火車未到貝加爾湖之濱先抵一站名曰赤塔Chta貝加爾之首都也憶前有德國武弁多人護送戍兵至北京曾在此流覽風景及抵天津後將途中所見登諸德文報上謂赤塔一地景緻天然頗似德國歷加爾河之海逹爾白北京斯密斯教士曾兩過赤塔謂夏間酷熱之時最合作避暑之地且古跡甚多是處有一大道曰（婦女街）蓋紀念千八百二十五年時之慘事也是年十二月二十四日革命黨在聖彼得堡起事旋失敗被疑者有貴族多名經俄帝判定往西伯利亞服役各貴族之婦人均携子女相隨以故大文學家尼格沙有（俄國婦女）一時述俄國婦女之矢志也是處吾民約萬二千人有學校甚多男女俱備且有看護專科學校一所博物院及華俄道勝銀行支店曁國家行政局所罔不齊備當時余本擬在赤塔勾留數日乃據俄政府所發行之（西伯利亞指南）云赤塔祇有旅店兩所每日旅費二羅布等語遂不果留 
雜談 
[怨婦涙史（五）] [  瘦鵑]  
　　一二日後吾夫擬往觀造幣局局去伊司蓬少遠中陳名貴之骨董無數吾亦偕往先定座於一賃客之長形汽車中旣登車忽見日前埠頭上與吾傾談之婦人赫然在鄰座中吾乃不期大詫然亦不得不虚與委蛇相與傾談吾夫亦攙入久久始已旣至造幣局參觀畢就局外園地上啜茗同據一小案至坐而彼婦亦在方獨坐啜茗相去甚邇觀其爲狀似頗注意於吾二人雙眸停注弗瞬歸伊司蓬時以汽車遵原道行吾則介於吾夫及彼婦之間强爲笑言以掩中心之弗懌由是吾二人足跡所至往往遇此婦人吾心益爲之憧擾不寗日夕籌思亟欲離去伊司蓬 
　　已而啓行之日至矣吾夫婦同坐於維多利亞火車中吾乃吐氣白慰以爲數分鐘後即可去此伊司蓬不復日彼可憎之婦人詎吾方作是想而車門陡闢彼婦又塞身入而吾而坐車迢遞至維多利亞彼乃息息呈吾目奩吾恨極神經幾爲麻木是夕吾夫遂與吾閧爲勢滋烈今者事閲一年而每一回溯猶爲之慄慄也 
　　由是數月彼不復與吾通一語吾偶或與語置若罔聞即有所叩問彼亦默不置答於是短簡日增積久益多今吾方什襲珍藏以俟後來之局而此無數紙片亦大足爲吾畢生紀念品耳 
　　當一年前吾見此冷寂之狀以爲萬不能持以久長蓋夫婦之間詎可長此緘默以不語了之者今日之爲狀大類壁間時鐘停止已久迄未一開其機其不便爲何如然而吾家日常之生活仍一如常規未嘗少變脱令外人見之初不知内暮中已起革命矣 
　　吾閨友中有知吾苦者每温言相勸曰吾苟設身爲汝者必脱離此薄倖之人汝奚爲戀戀而弗去嗟夫君閨友之言固 
[臨行厚贈臘尾之舊俗送禮五倜厂] 由此上車 
爲憐吾而發吾自問非怯弱者不難决然舍去特不審何由終覺吾家之可戀蓋自一千八百八十八年出閣以來迄於今爲一千九百十五年核其前後已二十七年此二十七年中吾糜此靈魂心力組成一家辛勞可想今家已成矣而吾之碧玉年華亦悠悠而逝已入於中年之時代吾旣糜吾心魂年華以成此家則吾又奚忍舍之哉 
劇談 
[仙韶寸知錄] [  天亶]  
　　浣紗溪寄子爲伍員出使齊國託子於田氏故事本爲外角正場戲頃見新舞臺唱此劇吳義生飾伍員以正生角唱外角戲雖相差微幾然而崑班脚色絲毫不容假借以吳唱是戲誠如古語所謂失之毫釐謬已千里矣（是日并聞隔座有人高談戲考指臺上爲後本桑園寄子者噫無怪崑曲之不振也） 
　　昔者王松唱調子雖高唱入雲而端坐不少動據云夫子盔殿額上之絨球亦安如磐石無抖擻之病可見其工夫老到嗓音結實王松之後繼者無聞此所以齊東諺語有（三年穏出狀元三年不穏出大面信然信然 
　　刀會一劇普通人士莫不注意於關壯繆一身孰知是劇之魯肅周倉皆係賓中主非老手不辦魯肅一段説白皆須字字飽綻而宴罷後壯繆執住魯袖此時魯之面上神色及紗帽上兩翅抖顫匪有苦工夫者不能而壯繆兜袖時之周倉將偃月刀舞一撤花蓋頂一聲狂吼須配搭入彀欲使觀者將夫子之雍容儒雅周倉之驃驍魯大夫之忠厚深印腦際全在此時然而　聞此語未見此劇昨觀尤順慶之刀會聊以終場毫無精采 
詩錄 
[寄方佛老吳縣] [  劉文彬]  
　　滄桑不管閉松關游倦曾由五岳還遠别鍾離辭故國（先生安徽定遠人定遠古鍾離國）來從鄧尉訪名山（隠於蘇州龍興寺）塵緣靈石三生證世事浮雲一例删難得如公明且逹繁華棄刦享清閒 
　　白雲盡日護禪關中有詩人獨往還大晤好參龍象法（先生與法雲虚生諸上人研求禪理）寓居愛近虎邱山主持風雅名遥震（先生組隠社於龍興寺中）究竟波羅念盡删恨我未能親佛印浪游湖海少餘閒（却酬） 
新聞拾遺 
　　紐約新演之中國劇一月二十五日紐約時報云近來美人之編演中國戲劇者時有所聞最近紐約芙路頓戲院新演一齣名黃馬褂者蓋即純粹之中國劇也其開演之劇場純仿舊金山之中國戲院式每演一節必先有人演講其事由使觀者了然於心目中以中國戲劇中之登樓入户渡橋陟嶺遊園蕩舟諸事大都以意爲之爲西人所未嘗習見故也演講者華服西語舉止酷似華人狀態見者幾忘其爲白人也黃馬褂出場之人物先爲一中國之藩王名伍仙源其妻名曰慈母仙源惡慈母甚使一淨角名李仙者殺之李仙旣受命不忍殺慈母又不敢忤仙源意乃殺其侍婢以代之慈母知不見容於仙源尋亦自縊死慈母曾舉一子曰伍豪傑方在襁褓中慈母死時檢得一黃衣寫血書其上裹兒衣中棄之野外李仙偶挈其婦之野從事耕作瞥見一遺孩收而撫之讀其血書知爲慈母之子愛護逾恒稍長遣之就學弱冠學成卒持血書爲證歸宗襲爵方未歸宗時豪傑頗嗜冶遊旋亦幡然自悔旣襲爵終得美婦焉此自開塲以至結局之大槪也全劇以黃衣血書爲主腦故名曰黃馬褂云美人喜新幾成習慣自是以往將駸以得親中國戲劇爲樂則其對於華人之情感亦必歷久而愈深未始非中美國民交歡之導線也[  聲]  
　　三眼貓寗垣西門胡姓家有白貓一頭日昨産三小貓内有一貓三眼其一眼生於額上一時往觀者絡繹不絶莫不嘖嘖奇誌之以供動物學家一研究焉[  隠厂]  
　　假婚事騙取珠花近來世風日入奢靡之境故無論大家小户出必珠寳滿頭金碧相映以顯其富藉博見者之譖賞於是欺騙之案亦因是而層出不窮矣常州張三蘇素以出租禮服及珠花爲業其所出之珠花等則均係稍具微資向紳户租來然後昂其租金轉租於人以圖漁利日前有邑人華某者行素产端假托喜事向張租借禮服首飾多件張因係伊婿之友竟不之疑特向成全巷某姓家租得珠花五支及禮服等多件（約值千餘元）交華某應用詎華某取物後竟一去不返現某姓已知其情責成三蘇年内賠償原物三蘇則以伊婿與華某有友誼關係遂將伊婿扭押縣公署勒令交人當此臘鼓催殘年關在望一場騙局不知尚能珠還合浦否[  憶英]  
　　俱樂部中之怪聲南京儀鳳門外有三層樓洋房一所爲某機關同人組織之俱樂部也每晚公餘之暇或飲酒賦詩或彈琴者棋間有閲日報小説者尚有打麻雀撲克者種種樂事應有盡有不意近來夜四樓上履聲槖槖甚至吹笛弄簫據左近人云該房向有狐仙於是該部同人乃立一狐仙牌位上書大仙之神位五字依次叩頭並禁談穢語詎立牌位後怪聲仍不間絶現膽小者已紛紛遷出究不知係何物作怪也[  隠厂]  
　　老樹觸電紹興南門外梁棚地　有大樹一株約有百餘年之久樹心已空大可三四圍左側有某姓古墓二月四號九時許雷電交作風雨驟至忽聞霹靂一聲將該樹剖開南段中有毛尾三截竹筷千餘枝别無他物亦云奇矣[  摘]  
小説 
[十四號英國却而司台維著（續）] [  蔣夢芸]  
　　雪洛克喜怒易變初本假作威武至此不禁而笑撫愛而昔史之肩曰（十四號）今亦被困矣......愛而昔史星眸半暈如喜如懼手弄衣帶默不作聲而如電雙眸則微睇雪洛克之而雪曰密司勿恐我故與汝作玩幸勿耿耿余深感汝有無上智力作此義俠之事以救洛麗兼及令尊不則當此快樂之聖節必將發生數命案雖然以汝故余必赦令尊之罪且當囑華德君嚴守秘密惟汝亦宜令華德君速還自由以慰華德夫人愛而昔更知感而涕淒然曰阿父以一念之差幾至不可收拾然近以洛麗失踪計畫失敗頗自悔鬱雪君能恕其旣往則必能棄害洛麗之念至於華德君余初本有警告致渠渠乃勿信我言致遭阿父之惡弄日來雖軟禁暗室然待遇極優雪君旣能准余之請求余立能使渠自由惟恐渠飲恨已深不易甘休耳雪曰否此則可勿慮惟尚有一事我尚未深悉絡麗姑娘何從知令尊之謀而適於其時出走且其臥榻上又何來汝之托名名剌愛而昔史曰然余乃尚未告君此事極險阿父一月前得絡麗索還財産之訊即蓄惡念與一刁僕謀定聖誕節借手華德君毒殺之如華德君不從　强刦之來使人喬扮行毒殺之計而嫁罪於華德君余知其謀深憐華德君之無辜故作匿名警告以示警聖誕即日事果實行余於清晨卽馳至絡麗處告以所謀并囑其出走未幾阿父忽亦蒞至絡麗卽假病臥榻上而余則擬電邀安利引至以衛絡麗（安利引係絡麗之未婚夫）顧阿父勿許强余電華德君余不得已而從之幸未幾阿父馳歸余乃急使絡麗携貴重品避入官立女校而置（十四號）之名剌於臥榻以惑阿父幸阿父果中我計絡麗遂得免於　雖然華德君苦焉雪洛克曰謝汝足矣此事吾人可私了之無庸公諸法庭汝可即歸送華德君回吾亦當至華德君家坐待至其他交涉容明日再理惟我敢必華德君决不有所苛求也（終） 
[自由談之自由談] [  不冷]  
　　管束學生提倡解放而軍警郤主張管束可謂針鋒相對學生决　罷課而教部提早放假又可謂順水推船 
 
 

Page 14

 
 
   
 
