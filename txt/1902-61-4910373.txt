# 1902 - 61 - 4910373

 

Page 1

 
 
[新印各書箱發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗　錄碼洋六角○康熙字典碼洋二元八角○三家醫案碼洋三角○醫醕　義碼洋三角○瘍醫大全碼洋三元○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[記坎巨提入貢事感而論之]  
　　坎巨提回疆部落也新疆識略及西域水道記謂之乾竺特大清一統輿圖謂之喀楚特中俄交界圖謂之棍雜地祇百餘里人祗一萬餘向嘗臣服我中朝而又暗與克什米通貢使自克什米被英割據英人遂視坎爲屬國之附庸實則一中朝仍卵而育之視同霍罕安集延巴勒提拔達克之類謂之朝貢之國與藩服無甚差池特以字小爲懷不欲取其地以益我版字故任其發號施令惟歳頒正朔使之遥戴上國聲靈耳光緒十有七年英人方有事於回疆欲假道坎中闢一通衢以固與都哥士山門户使俄人不得越帕米爾東行坎酋拒之稱兵與戰屢經敗北率其眷屬而逃英人遂欲據其版圖併入印度屬部時適無錫薛叔耘京卿出使英法義比屢經爭辯英人藉口於坎酋暴虐無道弑其父母賊其人民京卿乃幾費磋磨會同另立新酋以存宗祏定於十八年某月日由新疆巡撫派喀什噶爾道會同英使及克什米王行册立之禮嗣後每年入貢沙金一兩五錢蓋以英苟據有坎疆俄必占帕爾米以相抵制帕爾米一人俄人之手勢必直趨東下覬覦印度英不甘使印度之甌缺必與俄人相見以戎衣中國邊陲靡有寍歳故不憚苦心孤詣存坎之地卽以安我之邊也特是入貢一事當時雖有明文而遲之二年尚未見有貢使來華知必被英人所阻京卿乃復白諸英外部欲派員往駐坎之棍雜明爲催貢實則隂以握坎之政權英外部雖不允從然自此即不復拒坎人入貢此次例貢沙金之摩韓美德拿星頭目卽當日與英人會立者其賞給大縀二匹亦按照歴届定章並未故示懷柔之道也我乃因之有感焉夫坎巨提僅一徼外彈丸耳存之不足固邊疆失之亦不致招外侮所可惜者若安南若緬甸若暹羅若南掌若高麗若琉球向所臣服中朝永永不侵不叛者一旦强鄰迫壓翦滅無遺藩服淪亡國境日蹙而曾無人焉折衝樽爼竭力圖存僅一坎巨提回疆經京卿日夕圖謀唇焦筆秃始得保全疆土免於宗社爲墟從可知使臣者國家之體統所關卽疆宇之安危所賴而謂可忽不加察使之隕越貽羞耶今者往事固己矣而此後國勢愈弱則交涉愈難所望銜命出洋者咸不亢不卑如京卿之詞尚體要庶幾强鄰以懾外侮以消上國威嚴無稍損失否則外人方日有所覬覦而我竟無法以制之蠶食鯨吞無時或己昔之垂涎我屬土者後竟窺伺我巖疆不特旅大威海之前車借鑒非逺卽二十一行省腹地亦將有西人之車轍馬蹟矣國勢尚望其能振興乎 
[嘉謨入告]  
　　京師友人來函云前者直隸總督袁慰庭少保上條陳於政務處略謂一政處應聘六國明通之士爲顧問官二外務部宜用曾經出洋與外省辦理洋務之幹員三用人不拘官階資格以實心辦事者爲合式四裁京内外冗員五派王公大臣出洋游歴并招回海外華學生之得有文憑者量才錄用並另行資遣有志之士出洋學習政務處大臣以兹事重大未敢擅奏少保不獲己遂自繕摺奏呈聞皇太后皇上頗以爲然現已諭政務處大臣詳議辦法矣 
[整頓營規]  
　　武昌訪事友人云鄂省防營甚多其中勇丁强悍性成往往聚衆滋事營務處司道聞之特於日前會銜出示嚴行查禁略謂兵勇之設本以衞民近聞各營勇丁每三五成羣游行街市動輒打架鬥毆實屬不成事體自此次曉諭後務各痛改前非倘仍怙惡不悛定卽按軍法從事特未知似此諄諄誥試果能使若輩革面洗心否也 
[學堂立案]  
　　廣州訪事人云越華書院山長丁太史仁長糾合同人捐集巨欵在省創建教忠學堂赴督轅學院具禀立案旋奉陶制軍批云丁仁長等諸紳擬建教忠學堂以爲培植人材地步并以固結忠愛開通風氣爲宗旨趨向端正立意尤善所擬章程均甚妥洽所請俟學徒卒業與官學一體考選亦屬可行候據情奏咨立案仍俟詳細子目議定學堂造成禀報查考仰廣東布政司知會諸紳并行廣州府縣遵照仍候撫院批示至文大宗師亦批准候會同督部堂撫部院奏請立案 
[學生擁擠]  
　　杭州訪事人云自奉詔令各省書院改作學堂浙江撫憲任大中丞卽以省垣求是書院改作大學堂額設一百二十名出示招考而報名者數倍於額府憲宗太守所設之中學堂額取一百名報名亦有二百餘人至仁錢兩縣尊所設之小學堂額取若干尚無定數大約亦不過百名安得廣厦萬間大庇寒士於其内耶 
[委勘堤工]  
　　武昌訪事友人云京口居武昌上游爲湘鄂鐵路往來必由之地督憲張香濤宮保前經籌撥鉅欵建造江堤附近田廬悉資保障去歳因江流盛漲堤身傾圯甚多己由宮保委員估工修理嗣恐開報工程或有不實檄飭武昌府梁集庵太守親往察勘太守奉檄後卽禀請添派王星南大令並率江夏縣陳介庵大令隨同前往以資臂助而重要工蓋亦實事求是之道也 
[興修堤閘]  
　　武昌訪事友人云去歳洪水爲災各處堤閘半遭衝决若不及時修理恐異日波濤洶湧必致貽 
 
 

Page 2

 
 
患閭閻湖廣總督張香帥思患預防特命吳協戎元愷督率愷字營勇丁將青山一帶堤閘興工修濬恊戎以彼處距城較逺朝暮往来殊形不便將此軍分爲三隊責令逐日輪流工作大約轉瞬即可告成矣 
[房捐難辦]  
　　金陵訪事人云寗屬房捐於去歳十月間卽經總辦王鹿峯觀察委員分赴三十六州縣會同各牧令督率各處紳士挨户清查限年内造册呈報定於今年正月一律起捐元寗兩縣己於客臘查訖禀知觀察飭照一成五分收捐省紳以民力艱難懇照一成原議觀察堅持不許羣紳遂相率禀辭以冀挽回藉抒民困本府外五縣以及外七府三州地方廣挾不同貧富亦異或逕不出捐或雖認捐而核計捐數竟至不敷公用以故改歳後派赴各州縣委員紛紛回省以辦理棘手欲請辭差卽元寗兩縣同在一城捐數亦相懸天壤聞寗邑房捐歳可得銀六萬元元邑則居民無幾僅可得捐六千元未識總辦其事者將如何措置也 
[清查房捐]  
　　杭州訪事人云浙省舉辦房捐己由藩憲誠果泉方伯詳定章程專捐鋪户不捐住宅按照租金每月抽收一成主客各半本擬專收房主因恐藉詞加租租户反爲受損至零星小鋪每月租金在洋銀三元以内錢三千以下者概行免捐鄉間非著名市鎭及門攤小鋪一概不捐以示體恤業經撫憲批准出示曉諭委員會同地方官辦理并令房主呈明租摺盖印所有城廂内外鋪業己查明而各鄉鎭因時届歳暮未及往查兹於開印日後由仁和總辦汪伯懷錢塘總辦葉詠霓一大令率同帮辦委員馳赴各鎭清查并恐書吏需索規費復由總辦會同地方官再行出示查禁 
[加捐車價]  
　　金陵訪事人云省垣創設馬車東洋車每月捐章迭經商務局司道酌奪更改邇年馬車一輛每月捐洋銀二元東洋車每月七角五分總辦商務局劉聚卿觀察以去年開拓馬路又在各處設立路燈今歳仍需將省垣馬路逐加推廣捐數有限不敷開支查車業生意年勝一年因特通諭各馬車東洋車行於昔日捐數之外月加馬車捐每輛洋銀二元東洋車捐二角 
[按試瓊州]  
　　廣州訪事人云廣東提督學政文大宗師己於本月十八日由省起程乘伏波兵船赴瓊州考試不知無譁戰士誰是能奪得錦標者 
[總辦聯差]  
　　杭州訪事人云省城艮山門絲捐總辦潘太守恩榮現届期滿因上年收數盈餘己奉釐局督辦常仲黼觀察加札留辦以示鼓勵 
[接替要差]  
　　金陵訪事人云江南籌防局一差最關緊要曾經郛觀察蒞差日久兹忽爲二䜿所侵因赴督轅乞假調理督憲劉宮太保准如所請委龔虞彬觀察以代其勞又大通督銷朱子涵觀察瓜期屇滿亦經宮太保另委凌觀察盛熺馳往接手 
[釐局虚驚]  
　　金陵訪事人云金陵大勝關爲白門沿江巨鎮居民櫛比店鋪如林上憲委員設局於此抽收出入貨釐官民相安多歴年所本月某日夜釐局西首某姓家無端失愼延燒民屋三十餘家釐局適在下風火勢愈偪愈近幸水陸巡勇竭力灌救得未延燒然該局委員己受虚驚不淺矣 
[營兵不法]  
　　武昌訪事友人云本月某日有某營勇丁數名入市購取菜蔬議價旣定各出鵝眼錢與之不足則請略爲賒欠賣菜人某甲不允諸勇老羞成怒大肆攢毆致甲受傷甚重嗣經旁人不服帮同扭送營中禀請究辦 
[鄰封騐屍]  
　　松江訪事友人云去冬十一月十四日西門外石家浜陸秋海之妻寳珍投河自盡經妻父陸甲在河干尋見衣履疑其姑吳氏及夫兄生昌時有挑唆凌虐情事向婿詰責秋海懼罪自縊斃命報經婁縣屈吉士大令騐明以婦屍未獲諭令赶緊找尋日久迄無音耗本月某日忽由漁舟在白澟灘撈獲由甲報縣適屈大令赴省未回乃移請華亭縣林霨生大令代騐十七日林大令帶同刑仵人等前往見屍身己浮腫作深碧色手足均己脫落耳鼻腐化上身一絲不挂下穿小衣及布裙一條仵役洗刷良久旋唱報腰肋有拳傷痕大令親視一週飭卽棺殮標封屍屬頗多婦女同稱死者生前時遭酷虐祇以生有一子一女恐貽後累不許家人至夫家理論今竟慘斃至此皆由姑吳氏夫兄生昌所致叩乞伸寃大令勸慰有加許以移請屈大老爺從嚴懲辦各屍屬乃叩謝而退 
[松郡官塲紀事]  
　　松江訪事友人云本月初九日江南提督兼南洋兵輪船統領李壽亭軍門赴蘇垣謁賀各大憲年禧小作勾留於十四日之晚遄返標下四營兵弁均赴南門外大漲涇恭迓如禮○前者松江府余石蓀太守乘舟赴滬謁賀蘇松太兵備道袁觀察年禧旋赴蘇垣詣各憲轅賀節事畢於十四日返署○華亭縣林霨生大令現届瓜期己奉省憲遴補吳縣缺大約交卸之日卽在指顧間矣○十七日之夜中營張華園叅戎就署中恭備盛筵邀各寅僚宴會○前松江城守營調升鎭江營叅將鄭叅戎國神現因叩賀提憲李軍門年禧乘舟來松鹽捕前營孔子元遊戎與有鄉誼且係姻親遂爲下榻衙齋藉話風雨○左營盧遊戎新奉提憲札委充當松江正副兩營總巡己於日前接差矣○川沙營千總李渭山叅戎因病出缺中營張華園叅戎卽將標下員弁開具履歴酌保數員呈請提憲李壽亭軍門核奪 
[龍眠書意]  
　　安慶訪事人云去冬華陽劫案聞係江防營某哨弁之弟所爲去臘二十七日經楊恊戎萬頃赴華陽密查未知能水落石出否○己故練軍統領黄鎭軍之夫人某氏於正月初六日乘輿謁見保甲總局憲馮觀察謂其子被莠民石傳義尤國楨用假骰誘賭騙去洋銀若干觀察立卽飭差提召尤嚴辦○楚軍統領黄鎭軍呈祥恐各勇新年賭博滋生事端因出示遍貼城廂嚴爲之禁保甲總局憲馮觀察亦高懸禁令飭差嚴密查拿某日在府城隍廟拿獲賭犯二名枷號示衆○去年皖岸水災饑民遍野經地方官及滬紳勸捐振撫旋又由地方巨紳集欵購米於年終時節查明户籍每大口給米一斗小口五升不料災民以其米霉爛不堪幾致閙事幸保甲委員極力彈壓諭以改日由萬億倉另給始紛紛散歸 
[吳苑鶯聲]  
　　姑蘇訪事友人云近者臬署中忽失各屬申詳辦捐章程簿臬司朱竹石廉訪查由書吏某甲漫不經心所致提案研訊推諉於承發房高某及傳高質之則稱某日己交甲收去廉訪謂甲曰汝遺誤要公尚敢藉詞諉卸殊屬藐玩發交元和縣王大令嚴行究追○有許老四者某營管帶許游戎之猶子也本月二十日之夜邀集劉盤龍一流人假朱家園某哨弁家開塲聚賭正在興高采烈時西路總巡長隨嚴某向索陋規許不與嚴怒喚同局差及彼處地甲前往拘拿當獲甲乙二人連賭具一併帶回局中禀請汪明府訊辦許見事不得了卽恃游戎名片詣局緩頰明府罰出洋銀四十元充作善舉始得瓦解氷消○湖南某縣人趙某向在蘇省某營當哨弁近己物故其婦席氏失所依倚度日維艱 
 
 

Page 3

 
 
時向同營中人告貸藉備饔飱邇日不知何故忽向某營管帶某君索詐某君知其無可理喻繕就禀詞控諸撫轅及營務處當蒙上憲批飭將氏送交吳縣資遣回籍如敢逗留滋擾定予重懲○本月二十四日閭門外馬路中某西人乘馬車由北而南中途韁忽斷致馬横衝直撞奔至又路躍入河中彼處泊有䑵䑵船數艘横被撞覆西人則落水後卽經人援起船中人扭住馬夫向之理論馬夫願償洋銀一枚船中人不允遂扭入捕房聲訴不知能卽了結否 
[示禁詐憂]  
　　昨日上海縣汪瑶庭大令發出告示一道文曰爲示嚴禁事奉藩憲陸排單札開照得本司訪聞近來各屬民風士習日卽澆漓有一等地痞棍徒以及刁生劣監往往無惡不作遇事生風愚民無知或因鼠角微嫌兩造本無不解之仇若輩一有所聞卽揷身摃帮播弄是非明若以甘言相勸暗則以奸計互挑必令投訴公堂然後勾串州縣書差需索朋分迨經墮其術中雖至傾家蕩產欲罷不能必盡飽其慾壑而後己又或知有典賣田房則慫恿以藉祠找價或曾作往來貿易則僞造假帳以詐錢或店鋪辭却學徒非索詐多金卽服毒拼命或道路偶逢鄉户若衣履稍新則拆梢强借此種刁風惡習各處皆然而以通商碼頭爲尤甚從前商民鋪户往往不願訟累出錢買安以致若輩相率效尤視爲生計其膽愈大其勢愈張在地方官平時留心訪察盡法嚴懲庶使奸民知所儆懼地方始可相安今與該州縣約自此次通飭後以三月爲期由該州縣明查暗訪嚴拿究辦一面出示諭禁並許民間遇有前項訛詐索擾情事隨時扭送地方官衙門立時訊究倘再漫不經心則是養癰成患貽累地方該州縣所司何事殊非整頓吏治之道札縣查辦示禁等因下縣奉此除密訪查拿懲辦外合行出示嚴禁爲此示闔邑諸色人等知悉自示之後務各革面洗心勿蹈前轍倘或再有前項訛詐索擾情事許受害者隨時扭送來縣立時訊究决不稍有寛貸各宜凛遵毋違特示 
[寳令來滬]  
　　寳山縣金苕卿明府昨日因公來滬先詣道轅謁見袁海觀觀察面禀要公繼至縣署拜會汪大令大令延入花廳茗談良久而别 
[漕務述聞]  
　　日前江浙兩省海運滬司總辦接津局來電内開目下北方河道尚未開凍京倉亦未部署妥貼所有漕米暫緩起運因是兩局擬卽暫行停斛嗣恐多延時日仍飭駁船户照常斛兌俾得無誤正供 
[發訊汛弁]  
　　松江中浦汛胡某侵吞營地租錢經江南提督李壽亭軍門將胡弁發交右營叅將廖楚材叅戎訊追以該營地係右營管轄也 
[毆捕滋事]  
　　日前滬北好時洋行某西人乘馬車行經南市新馬路彼處副捕頭福掰達見其車上並無執照將車扣留西人遂乘駕車之馬而去未幾偕洋人伽葛白至捕房呈出道憲分送各國總領事所乘馬車執照請將車發回福掰達謂此不能爲憑伽葛白大怒揮之以肱致福掰顚仆於地後適捕頭王經年至始得勸散事後伽葛白遽以被捕行兇爲詞禀知駐滬荷蘭國總領事據情函致道轅蘇松太兵備道袁海觀觀察札飭馬路工程局總辦翁子交太守查明太守卽傳問王捕頭據禀某西人先於十二日駕車而過副捕頭查無執照商令繳捐西人卽存洋銀三元而去次日復來索還原欵仍不領照副捕頭亦無如之何不意十九日又見執轡游行重申前說西人不允遂偕伽葛白到来不問情由將副捕頭推倒並毁號褲衆捕見而不服因將兩西人看守等語太守當卽據實禀復未知觀察若何核辦也 
[英界火警]  
　　昨晚八點鐘英租界漢口路河南路轉角處信源祥皮貨店樓上忽然失火一時濃烟四布迷塞通衢幸水龍局近在咫尺以故瞭望臺上尚未鳴鐘己有皮帶車馳至旣而救火會西人坌集各水龍亦爭先恐後而来吸水狂噴得未冐穿屋頂至起火情由聞因店中人持火至樓上漫不經心致肇此禍其詳容俟明日續登 
[惡棍横行]  
　　日前南市流氓矮進毛毛卽陳毛毛刼取浦東張家樓醫生徐姓家衣飾案發逃至南匯縣轄境横沔鎭勾結同黨陸阿榮等三十餘人恣意横行不稍歛跡前日行至北蔡鎭見金松林懦弱可欺率衆拽至荒僻處突出利刃戳傷腰腿肩背等處意猶未足斫其脚筋然後攫取身上皮衣及洋銀金約指各物一哄而散途遇曹阿四復傷其腿攫取洋銀十二元而逸事爲彼處地保查悉禀知南匯縣縣主汪大令卽派差會同營兵四面兠拿現尚未獲昨日金之家屬聞信急倩人將金舁回延醫療治聞受創甚重恐難免性命之憂也 
[研訊拐案]  
　　前者趙加生在英租界捕房控王阿榮拐伊十歳幼童藏匿等情由包探將王拘解公堂經讞員張柄樞司馬查得原被均係寳山縣人因一併解送寳邑訊辦兹經寳山縣某大令訊得王阿榮供出同黨甘蔡氏將幼童售與廣東人在英租界慶雲里故復將王及甘蔡氏一併遞回公廨前晚又經司馬提訊王阿榮供小的向拉東洋車前有萬家生沈萬仙二人將幼童囑送至慶雲里甘蔡氏家由甘蔡氏售與廣東人不知現在何處求察甘蔡氏供小婦人係寳邑人氏並未在慶雲里居住實被誣攀司馬得供判令押候飭差查明再行訊奪 
[車夫傷斃]  
　　江北人張來富日前拉裝貨塌車至白渡橋下不知如何壓傷頭面經包探李星福送至仁濟醫院求治旋因傷勢甚重於前晚溘然逝世其友蔡東朗知之遂代爲備棺收殮 
[贈書鳴謝]  
　　曩年本館曾譯昕夕閒談一書蓋泰西小說家言也惜半途掇筆未竟全書驅遣睡魔輒引以爲憾同安黄君佐廷上海張君鐵民時下碩彥也能誦旁行之書嘗戲取歐西離奇變幻之事刺探得實者譯以華文先成一卷名曰泰西說部叢書之一以示續有所譯也昨介友人以一册見貽壓缐餘閒披覽一過事曲而逹言簡而該譯手之高洵推傑出抑非徒酒後茶餘足資消遣而已聊綴數語以爲他日締交之腒雉焉 
[治喉症方]  
　　謹啓者今春喉症流行率多不治前曾醵資合藥託義善源莊代爲施送應效如神索者踵接因思近地雖可向取而逺處寄遞每有急不能待之虞爰將原方抄登申報務祈四方樂善君子照方配合施送各家以備不虞功德無量方載於後○内吹錫類散象牙屑二分焙眞珠粉二分飛青黛六分大梅冰片五釐壁錢廿個俗名蠐子窠西牛黄一分人指甲五釐共研細末吹患處流出惡涎卽愈○外貼異功散螌蝥四錢眞血竭六分製乳香六分去油製没藥六分去油上麝香六分大元參六分上梅冰片六分全蝎六分螌蝥去頭翅足糯米拌炒以米色微黄爲度去糯米除血竭外各藥共研細末另研血竭拦匀收入磁瓶内勿令出氣凡騐血竭眞僞以少許磨指甲上以紅透指甲者爲眞若與諸藥同研則血竭飛去故須另研凡遇喉症腫痛以此散揑成黄豆大一小粒置小張膏藥上左腫貼左右腫貼右左右俱腫俱貼均在結喉兩旁軟處閱五六時即將膏藥揭去肉上起有水泡用銀針挑破揩凈毒水勿令見風能消腫止痛眞救急之良方也惟方中螌蝥全蝎俱是極毒之藥萬不可誤入口中儲藥之缾及紙色上必須隨裝隨寫不可入口字樣以防誤毒憫疫同人謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　法租界八仙橋陳應增家於去冬十一月初一日被竊細毛皮衣十餘件報經包探拘獲章菊生章杏生搜出原贓質票兩紙日前由法租界公堂移送至縣請究餘贓前晚經汪大令訊究章杏生供住南市二十三鋪前在謝天順爆竹店爲司帳刻己失業因有同事虞某前欠小的會欵洋銀三元七角聞虞在吳淞貿易因於去年十月二十九日同兄菊生往吳淞向虞索欠虞還小洋銀五角回申行至菜市街見有一人肩負白布大包一個小的情疑赶上此人抛下衣服四件小的拾看均係皮衣遂將干尖外套拆去面子與貂褂二件當在本城恊來質鋪得洋銀七十元又兩件則欲携至王家碼頭質錢中途被流氓搶去所質之洋銀給菊生十元自用十三元餘均還債菊生供同大令盤詰再三命將杏生鞭背一百下菊生鞭二十下仍不供認判令收押再行復訊○鄉婦張朱氏前控費安心誘拐寡媳沈氏一案當經汪大令訊供將費收押候補提沈氏再訊兹將沈氏提到前晚復訊沈氏供年二十六歳嫁與朱氏第三子爲室夫故五載去年九月十七日婆婆命與夫兄析產小婦人祗得棉花食米各三四十斤斷難苦守胃向婆婆商量度日之計婆婆惟小婦人守嫁自由至今正元宵小婦人出外燒香回時己晚路過周瑞生門外被周母招入留宿迄今未歸非干費安心之事張朱氏供稱雖許寡媳再醮惟不應私逃費安心曾來勸過小婦人往收身價寡媳不依並被捲去衣飾求追費供並無誘拐沈氏及勸朱氏往收身價情事叩求恩鑒大令判沈氏交朱氏領回與沈氏之父商量妥洽擇人再醮費從寛釋出 
[上海巡局紀事]  
　　前日南市源益米棧執事人王某以宋三朗藉端索詐拘送二十三七鋪巡防局請究局員盛雨村二尹研訊之下判責三百板具呈改過切結交人保去○前日二十三七鋪巡防局員邱友林二尹傳地保到局諭令嚴查境内賭愽如有犯者赶卽赴局報明以便嚴拿究辦各保皆唯唯而退 
[英美租界公堂瑣案]  
　　季裕卿向包車夫蘇阿泉拆梢洋銀十一蘇投報捕房控訴捕頭派包探石錦榮將季拘解請究讞員張柄樞司馬商之偉繙譯判季責三百板○程寳元向在蘇州某署當差日前因公由滬坐寳章輪船赴鎭江途中被竊去皮箱一口洋銀三十六元回滬時報由捕房派探石錦榮拘獲陸德生一名解案請究原告供訴前情陳供係宋四所竊小的實不預聞司馬著押候禮拜一再訊○王阿三李四福田阿四串竊陳大福洋紗一悃由包探孫阿星拘解請究司馬判各責二百板○吳金坤控陳阿毛行竊木板一塊由包探陳根寳拘解請究司馬判責一百板○郁二朗行竊龔陳氏布被二條經包探徐榮珊拘解請究司馬判責二百板○偷兒張阿友潛至史善林家圖竊經巡捕拘解請究司馬判責一百板 
[法租界捕房紀事]  
　　無錫人張蘭生向拔維宴洋行承辦乾繭己收定銀短繳貨物共計銀二千零七十餘兩洋人因屢追不付控之公堂奉讞員杜枝園大令提案訊供押候清繳迄今延宕日久置之不理昨日命提覆訊張供欠數不符求准交保出外向原告自行理處大令著覓的實保人人銀並保赶緊理楚○某甲雇坐東洋車遺失外國金練一條爲車夫林春元吞没後托車寓主蔣金寳轉託徐和尚兌錢分用爲包探查知將林徐拘案大令判徐罰洋銀十元林押交蔣金寳到案再核昨日蔣自行投案聲訴前情大令命將林春元笞責一百板開釋蔣押候過堂覆核○偷兒王阿林行竊怡昌洋行絨毯作條爲包探緝獲大令命提到案因見患病從寛開釋○積竊王春林前因杖瘡未愈暫免責懲昨日大令命提至案騐得瘡痕己愈著照原斷笞責三百板開釋○流氓徐金馬永林張阿天品阿友陸阿狗犯案纍纍爲包探拘獲昨日大令命提到案著各責五百板枷號三月期滿再行責懲 
[美租界捕房紀事]  
　　昨日百老匯路某機廠工人李紀生乘間竊取廠中某甲衣服若干件携至鄰近某押鋪求質適爲包探劉阿炳所見連贓帶入捕房捕頭令押候轉解公堂禀請讞員張柄樞司馬訊辦○昨日午前本邑人王仁和倒持活鴨行經西華德路適爲二百十二號印捕所見以其有違租界章程拘入捕房捕頭令押候解送公堂禀請究辦○昨晨偷兒王阿四混入虹口粤人某姓家行竊銅香爐等物携之而出某包探見之拘入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
