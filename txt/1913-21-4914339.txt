# 1913 - 21 - 4914339

 

Page 1

 
 
社論 
[英藏交涉始末記（八）]  
　　遣派使節避英國而與達賴直接解决西藏問題此爲我國一面之希望非英國之所願英人固决不甘放任之也何則英國對於西藏之行動雖非如俄國之對於外蒙顯抱野心然最近駐英外交代表劉玉麟曾電致北京之報告如左 
　　英國願承認俄國在外蒙之目由行動當以變更俄國一千九百零七年英俄關於西藏之規定承認英國派代表於拉藏並許其干涉西藏之内政爲其代償以是向俄國政府聲明 
　　俄國政府則拒絶之以爲外蒙自初即爲俄國之勢力圈内所有對蒙之處置毫不受他人干涉不能應交換之要求云 
　　又西藏辦事長官鍾頴亦有電致北京其文如左十二月十五日以前英國旣將軍隊自拉薩撤去復以步兵四聯隊騎兵三中隊入拉薩 
　　據以上事實則英國雖認中國在藏之宗主權亦屬有名無實其目的在確定本國之利權殆確乎不可動是則如袁總統之計畫欲但縱操達賴而解决今日之西藏其成功甚不可望且英國亦必起而妨害之此事固可推想而得之也 
　　果也楊芬自印度來電云方奉使命入西藏及大吉嶺印度總督不給護照並阻其前進不得已徑電達賴其回電之主旨所答非所問僅有漢兵焚殺搶劫云云其向背之端則不明言也 
　　楊芬以如何之資格而入西藏乎印度總督以如何之理由不給護照而阻其前進乎雖不可詳知然苟爲民國之使者則阻止之其理固甚明也 
　　此可以一言蔽之在目下懸案中之西藏我國政府無論派册封使派宣撫使派密使在民國一面以爲出以平和之手段在對面之英國言之則皆爲反覆誘惑苟中英交涉未了固非可自由行之者英國對之阻止其前進殆與阻止敵之斥候欲圖破壞英國之政策者同不容疑也 
　　即英國政府對於民國政府旣未就英國政府所提出之要求與以明確答復以前暗中執籠絡達賴之手段即顯有害其感情又不容疑也 
　　十二月十八日袁總統先使張錫鑾爲奉天西邊宣撫使行招撫東蒙各王台吉之策繼又以温宗堯王人文爲西藏宣撫使招撫西藏而提出於國務會議矣 
　　英公使聞此消息以爲我政府關於西藏問題對英交涉遷延至無期限欲用懷柔手段操縱其間使英國之要求終歸無效於是電致本國政府請示訓令英國政府以爲去年八月十七日提出之要求本以好意而任其猶豫答復乃民國政府如是遂命英公使速求前要求條件之答復英公使接政府之命一再催促陸外交總長十二月二十三日之答復卽其結果也 
　　英國政府自接該答復以來亦未提出何種抗議想尙在籌思考慮之中吾人可拭目於今後之交涉矣（完） 
命令 
[一月二十日臨時大總統命令]  
　　任命楊葆昂爲河東鹽運使此令 
　　任命陳必淮爲甘肅寗夏觀察使秦望瀾爲甘肅甘凉觀察使向燊爲甘肅鞏秦階觀察使此令 
　　任命朱深爲總檢察廳檢察官此令 
　　司法總長許世英呈請任命汪祖澤祁耀川爲總檢察廳檢察官應照准此令 
　　司法總長許世英呈請任命褚滎泰爲大理院書記官長應照准此令 
　　外交總長陸徵祥呈請任命劉符誠王繼曾爲僉事應照准此令 
 
 
 

Page 2

 
 
[二十二日臨時大總統命令]  
　　鄭汝成授爲海軍中將此令 
　　任命王治馨爲京師警察廳總監此令 
　　國務總理趙秉鈞呈稱據臨時稽動局局長馮自由呈請任命廖平子爲審議員熊山胡子駿周培藝爲調查員黎元振爲兼任調查員應照准此令 
　　國務總理趙秉鈞呈稱據銓叙局局長許寳蘅呈請任命徐恩允爲僉事應照准此令 
　　農　總長陳振先呈僉事易次乾呈請辭職易次乾准免本官此令 
　　農林總長陳振先呈請任命鄧振瀛爲僉事應照准此令 
　　陸軍總長段祺瑞呈核覆鑲藍旗漢軍都統擬以桂山接襲世管佐領請准接襲等語應照准此令 
　　陸軍總長叚祺瑞呈核覆直隷都督擬以朱春蘭補墻子路都司丁義興補樂亭營都司請予准補等語應照准此令 
　　署綏遠城將軍張紹曾電呈稱遵令查明卾爾多斯左翼中旗代表來綏之協理台吉原有等次請予奬勵等語帮辦旗務協理二等台吉棚蘇克拉珠爾應從優進爲頭等台吉並加輔國公銜協理四等台吉綽克濟爾噶勒應從優進爲二等台吉以昭激勵此令 
　　任命蘇幄伊爾巴圖爲烏拉特後旗協理台吉此令 
專電 
[北京電]  
　　昨電墊欵合同已簽押一事現向外交團探悉係有此議而未實行蓋銀行團經周總長屢次交涉商至七百萬鎊已有允意而前日不知何故忽有函致周總長拒絶此議以巴爾幹大局急迫金融難定爲詞周總長因復函銀行團聲明墊欵旣不能付中央需財甚急只得另向别種資本家開始交涉之意此函去後尙未接銀行團復信 
[北京電]  
　　現在京津問運動投資中國之資本家甚多然皆不出數百萬鎊以外據外人傳言熊希齡現方與别團秘密磋商借欵 
[北京電]  
　　波爾奇爾係代熊希齡運動谷利斯浦團最有力者此次谷團取消特權本將簽押忽又令急足中止即係預防六國團之反復今六國團旣拒墊欵聞熊已向波商借二百萬磅利息六厘折扣八十五六以此種舉債可獲大利故日内可望成立 
[北京電]  
　　現計賠欵總額四千四百二十五萬五千零六十四兩除海關存欵約一千三百萬兩已由公使團决議按率分配外所差尙不及二百萬鎊此次内外皆以該銀行團拒絶僅係墊欵故另借小債欵亦以不碍將來大借欵之成立爲範圍其實英俄以蒙藏解决爲借欵前提非邊境問題解决後借欵决難成議 
[北京電]  
　　六國團以巴爾幹事忽不允墊欵係故意藉口之語實則因有外交關係在内現在辛丑賠欵已經届期英俄兩國又以外交種種相脅故周陸兩總長深爲焦慮昨日俄使復親至外交部催繳欠欵並求開示償還辦法及交欵日期 
[北京電]  
　　外交情狀日惡亦非另訂小借欵所能挽回 
[北京電]  
　　周總長學熙因大借欵棘手有辭職消息 
[北京電]  
　　得外交團消息十六日公使團又以賠欵事會議俄使仍主張前說對於賠欵各國自由行動意欲因此陷中國於分割之悲境日美公使等深以爲憂遂於散會時約越日再議至十七日公使團續開會議羣謂俄使主張之自由行動說依法律上各國原無拘朿之方然實際上十六國苟於關欵不足之外各自要求處分則將來借欵必大受影響若俄國果眞實行此舉各國將默任之抑反對之是日議論大抵傾於此點其結果未得要領 
[北京電]  
　　庫倫逆佛昨函致袁總統謂余與閣下同爲淸臣祗以淸政府政治不良各謀建國君主漢族余主蒙古事最平允今若欲以兵力從事則請背城一戰 
[北京電]  
　　袁總統請法公使正式調停中俄蒙古事件 
[北京電]  
　　昨日安徽江西同鄕開會聞同時以本省都督事幾致揮拳 
[北京電]  
　　山西河東籌餉局局長南桂馨被觀察使張士秀拘禁竟將南桂馨私自刑虐慘無人道頗有性命之憂或云南已死閻都督錫山特電大總統稱張士秀有帶兵北犯之耗闔城軍民惶恐異常省城附近原駐軍隊於前月調撥二旅赴包頭薩拉齊等處出防現有兵力至爲單薄請大總統就近酌撥軍隊來晉歸錫山節制以資痛勦等語因是大總統有命令勦辦 
[北京電]  
　　張繼赴晉調停河東反抗閻督事 
[貴州電]  
　　黔督唐繼堯與黔軍（原楊藎臣統）衝突一節爲時甚久聞此項交涉現已由湘滇兩督派員調停妥當周旅長燊儒准於日内由松桃廳督隊入黔和平解决 
[北京電]  
　　政府確無令汪瑞闓帶烟台兵蒞贛之意昨某黨某君致函李都督謂如有兵來不必震恐可即迎之聞李都督現又有電迎汪來贛 
[北京電]  
　　政府派馬紹武爲甘新慰問員 
[北京電]  
　　孫中山昨又繳還勳位證 
[北京電]  
　　日使伊集院昨日（二十一）謁袁總統辭行言及中日合辦實業頗及漢冶萍事今午七時乘車赴長春與新外務大臣加籐接洽 
[北京電]  
　　梁士詒請假五十日歸賀父誕無别故政府將以楊士琦暫代 
[北京電]  
　　中日記者俱樂部定二十六日宴各國務員及日使館館員於德昌飯店 
[北京電]  
　　駐京法國男爵高德偕其友馬文德君日内由西比利亞火車回國 
[北京電]  
　　據最近户口調查錄直隷二千三百萬人山東二千五百八十萬人河南二千二百三十萬人湖北二千五百三十萬人四川二千四百五十萬人江蘇一千五百三十萬人安徽一千四百十萬人江西一千六百二十萬人湖南二千零五十萬人浙江一千四百二十萬人廣東二千三百五十萬人餘未詳 
[哈爾濱電]  
　　俄廷近將寳星分頒外蒙各員並聲明俄廷决議協助庫倫務成獨立 
[哈爾濱電]  
　　活佛通飭建蒙古大學於庫倫栽培後進並定將來畢業即送往俄京大學肄業 
[南京電]  
　　民政府現擬辦理上半年槪算案已飭各機關迅造淸册以便咨送省會核辦 
[南京電]  
　　應省長昨飭各縣知事嗣後地方獲有重案要犯准照通令由該知事提案審問錄供歸入軍法範圍核辦 
[杭州電]  
　　朱都督接陸軍部來電陸軍小學升送需時特飭延長四個月 
[杭州電]  
　　處防統領呂東升辭職 
[杭州電]  
　　朱都督反對國會歡迎團電致中央力斥其非 
[杭州電]  
　　大同黨糾衆二千在寗海馬岐滋事官紳急電請辦 
特約路透電 
[北京電]  
　　法日二國公使昨至外交部與外交總長陸徵祥君財政總長周學熈君討論賠償革命時損失問題中國自承認應付此項賠欵後卽照會各國公使正式允由華洋公正人估計損失數額其性質與公斷相同按法美兩國公使前曾倡議組織華洋委員會辦理此事蓋二使嘗於維里蘇拉經有閱歷之故中政府今改定辦法各使雖不反對而皆以前法爲善故有昨日之進謁周學熙君因無暇與會故法日使乃以意見陳告陸徵祥君陸君允與周君會商後再行通告法使即乘便與陸君討論六國借欵及申明法國因何不肯墊欵之故 
[北京電]  
　　京中一般人士均料俄國之意　欲乘現在六國借欵尙未成立期内使中國承認蒙古之現狀 
[北京電]  
　　星期六日保定府派大隊兵士馳赴山西河東境内拿辦張士秀 
[北京電]  
　　總統府秘書梁士詒因與袁總統意見不合業已出京之說全屬子虚此間政界已請路透電社代爲聲明現在梁氏爲袁總統最所信任仍居秘書長之職惟下月間須回廣東原籍慶祝其父八旬生辰然後返京外間謠傳之來或因於是 
[北京電]  
　　歐利森君已應鹽務稽核造報所會辦之聘 
[哈爾濱電]  
　　聖彼德堡電聞庫倫訪事電稱庫倫蒙員近接消息謂華兵已由某某二處向喀爾喀邊界進發華軍統領曾出示安民並宣布征蒙理由謂中政府僅擬征討庫倫叛民之罪云該報又接庫倫來電謂活佛已答覆上年十月袁總統電文重將蒙古與中國分離之理由申述一遍並謂目下中國南北各省尙將互起衝突遑論聯蒙請勿存此想像又謂蒙古與俄國締結協約中國絲毫不能干涉該約之目的在於保持蒙古固有之政體並增進蒙古之邊防以抵制中國之侵犯該活佛最後警告袁總統謂勝負唯天所命請中國勿妄思以武力解决蒙事云云 
[哈爾濱電]  
　　據聖彼得堡電聞庫倫訪事本月十九日電稱庫倫巿場近有阿拉烏培司（譯音）兵士若干人與華商數人互起衝突蒙人皆袒護華人旁觀者咸拾石以投兵士繼後擒而毆之送往地方官究辦彼此爭鬭之際兵士曾繫傷喇嘛二人平民一人旋法庭判將所拘兵士斬决示衆並命收回餘兵槍械 
[張家口電]  
　　東蒙西蒙各盟長　應吳統領之請先後抵此 
[奉天電]  
　　張都督下令裁减行政經費擬將財政敎育實業内務四司併入公署以軍政司改爲督署 
[奉天電]  
　　外間盛傳庫倫活佛已準備派兵進窺内蒙殊不足據 
[奉天電]  
　　聞奉天商務總會因有人建議欲籌集鉅欵防禦本省現正在討論此事 
[東京電]  
　　東京商會昨晚欵宴胡瑛君商會總理某君奉觴致頌明君時謂泰西文明日漸東逼中日兩國商民今當合力經營以臻彼此文明程度繼謂工商業之進步端賴和平有以導之凡吾商民可以重大之壓力施諸外交以期擔保維持和平繼又謂日本國會議員觀光團近至中國極蒙優待中國國會議員他日能降臨一游則無任歡迎云胡瑛君答稱中日兩國宜相聯合以圖自保及爲和平之保障荀能臻此地步則商界中可獲絶大之利益外交家終必屈服云 
[東京電]  
　　桂太郎公爵組織新黨後國民黨政友會之黨員脫黨者頗不乏人 
譯電 
[北京電]  
　　六國借欵問題仍無動靜或謂中政府現正設法向六國銀行團以外之資本家商訂借欵六國借欵合同確已豫備簽押惟倫敦六國銀團領袖因歐洲大局不靖不能卽行付欵致使中國不得不求助他處彼等與北京銀行家皆頗抱歉云 
　　字林報云聞六國借欵目下不能即成實因銀行團無欵墊付之故按該借欵合同曾訂明六國銀行團應於合同簽字後即繳英金二百萬磅下月續交三百萬磅再下月復交三百萬磅銀行團因目下全球金融緊急債票一時不能發行如巴爾幹戰端復開則更將延緩時日且墊付之欵槪用銀兩上海雖存銀頗巨而孟買倫敦所存之數合計尙不及上海之多故如接續付欵不特各銀行將受窒碍而中政府亦吃虧過巨也現望銀行家早日能與中政府商定最後辦法先爲繳欵若干以濟中政府眉急餘欵則俟巴爾幹爭端解决之後金融稍見活動再爲陸續繳付云 
[北京電]  
　　俄使照會中政府若不從速答覆蒙古問題及繳付辛丑賠欵則俄國不日將有舉動以求滿意之解决聞各國代表皆不欲干涉此事　 
[北京電]  
　　現因江西省人民反對暫行省治制袁 
 
 
 

Page 3

 
 
總統已發命令命相機威制之江西省所持之態度江蘇湖南湖北廣東皆表同情此事關係極重蓋各省皆宣言擬反抗總統命令故也 
[倫敦電]  
　　俄國東亞公司汽船愛斯沙里亞號由丹京駛往上海於星期四日在紅海失火蔓延極速船長等十人或死於火或死於水該船現仍浮水面 
[倫敦電]  
　　英國外相葛雷君於星期五日提議修改選舉議案准女子有選舉權此事極惹人注意各大臣及各政黨對於該問題意見不一贊成派之領袖爲葛雷喬治馬萊哈爾丹裴萊爾貝爾福等君反對派之領袖爲愛斯奎士麥肯拉哈考特克里維張伯倫等君此事投票表决時雖不限以黨派惟首相愛斯奎士君極惡女子參政權此修正案若竟通過則首相之地位勢將大爲搖動現信贊成女子參政權之自由黨議員多人必將擁護首相以免引起風潮云 
[倫敦電]  
　　希臘海軍曾獲大勝已確然無疑巴爾幹各邦紛向歡賀 
[雅典電]  
　　據官場消息土耳其海軍共大小軍盤十八艘有砲一百四十六尊希臘海軍共大小軍艦十二艘有炮一百零六尊兩軍初戰之際相距七千五百碼之遙希臘軍艦卒乃增其速力駛近四千碼以内接續轟轚旋敵艦米地其號砲火忽止而巴巴洛蕯及托加特里兩艦亦漸不支於是各艦紛紛放汽陣線大亂全隊開足速力逃回峽内其煙囱中皆火燄四射云 
[泊特山特電]  
　　土耳其巡洋艦哈米地號已入蘇彜士河向紅海進發 
[倫敦電]  
　　路透電社得悉布爾茄利亞首相已授權倫敦媾和代表如料媾和之望已絶則可直接電告布軍統領蕯伏夫將軍重行開戰 
[柏林電]  
　　土耳其内閣總理大臣基阿米爾在内閣宣稱余意媾和一學實有絶對之必要蓋土耳其財政支絀雖經設法募債無一有成故也 
[柏林電]  
　　數日以内東方大局當不致有所變動君士坦丁對於和戰問題仍未解决據土耳其消息土政府决意抵死拒敵惟倫敦各界極疑此說 
要聞一 
[嗚呼日本侵略滿洲之陰謀]  
　　日本參謀本部第二部長字都宫少將及部員黑澤中佐二氏於本月七日以軍事視察之名前來中國其實裹面非　爲軍事視察乃係與舊淸政府顧問川島浪迹籌畫機密事且緣川島氏曾在中國多年與淸政府結緣　　自淸亡後屢倡假借本國勢力扶植滿洲獨立之說曾獻策於該國參謀本部以爲難遇之機總長長谷川氏特開幹部會議其議决結果已提交陸軍省其大致略謂我日本帝國曾於滿洲之野犠牲十五萬生靈糜費二十億國帑故我國亟宜保全滿洲以抵抗俄國極東政策寔施之法區爲三端（一）俄國經營外蒙古日本宜據内蒙古（二）自奉天經内蒙古之小庫倫至張家口之間宜敷設鐵道（三）令俄國放棄庫倫張家口間之築路計畫以上建議陸軍大將如長谷川寺由山縣悉表同情惟桂内閣尙未明言贊成又淸浦子爲東亞同文會之副會長已於本月七日開秘密會議於赤阪三會堂决議由政府提出一千萬元作爲運動蒙滿獨立之用已條陳桂内閣施行而桂内閣屢擬藉滿洲問題以消國民之惡感轉移與論或贊成此策亦未可知云 
　　聞政府昨接某處密電内稱前日日本内閣會議確係研究對待中國問題當日桂總理兼臨時外相在會中演說略謂中華民國代淸朝而統一支那袁世凱就任大總統以來將達一年民國承認之議漸萌芽於列國間同時俄蒙問題及英藏問題之局面亦暗暗進行就中蒙古獨立問題中華民國亦承認俄蒙間之特殊關係正在協商此爲東亞局面展開之第一步我帝國利用日英同盟及日俄協商不可逸棄此時機俄國刻下在蒙古有活動之自由已屬公認之事日本於滿洲開始活動亦爲當然之結果無可爲韙者也即如山座圓次郎對待支那之政策刻下適中肯　俟加藤新外相到任後卽着着施行要之我日本在東洋之地位斷不能落俄英之後以放棄利權云云 
[最近四大外交案之狀况]  
　　（一）中俄蒙古交涉中俄蒙古交涉自入年以後漸趨於冷靜之態度陸總長亦未與俄使時常會晤惟俄使曾派該使館參贊到外交部詢問意見然亦毫無結果近日以來更大有交涉頓挫之勢茲據餐交界最確消息謂俄國對於中國交涉本持一種極冷靜之熊度一意於外蒙古積極進行自庫倫僞使到俄都之後俄人態度又稍有更變對於中俄交涉事件反不十分注意蓋以中俄交涉無論結果何如蒙古已入俄人勢力範圍遲早終爲囊中之物故於交涉事件無積極進行之必要而表面上則責中國政府之　預其實俄人亦毫無從速解决之意云 
　　（二）中俄改約交涉中俄陸路通商條約當前淸末年因該約將及届滿遂有改訂之議去年俄使亦曾爲此事有公文致我外交部并要求廢止原約中中俄交界各五十里地内通商免稅一條嗣因蒙古事件發生此事即未開議茲據外交界人云俄政府已允將此約推展十年惟　將免稅一條廢止但此事外交部尙未接到俄使正式公文詳情如何尙難探悉　　（三）中英西藏交涉中英西藏交涉自去年十二月外交部答復英使之後英使亦并無回文至中國答復各條英使亦未表示意見現外交部因英使久無回答難得要領昨又致函英使詢問對於此事之意見并表示中國對於此事希望和平之誠意請英使從速答復聞此事英使確曾將中國答復之原文電寄英國政府現英國對於此事究應如何進行須聽英政府之主持而在英使之意見則主張甚爲强硬但外交手叚變化莫測將來交涉之前途亦殊難臆度也 
　　（四）中英鴉片交涉中英鴉片交涉案英使起初態度頗形强硬其後總統曾密電駐英代表劉玉麟調查英政府及議院對於此案之態度昨得劉使電復謂中英鴉片案英政府並不堅持議院中更多希望民國煙禁嚴厲早絶根株絲毫無提倡保護煙商之言論僅一小部分受烟商運動或與有關係者到處鼓吹改約并無何等勢力不足爲害須總統堅速進行云云袁總統因於十五日令國務院將英使抗議書從速據約駁復并令陸外交長於雙方談判時勿少退讓 
[資本家之借欵競爭]  
　　大借欵問題久未解决各國資本家備見政府財政困難需用孔急多有紛紛來京運動投資者聞擬借欵於我國者現有二家（一）美國查克孫新機凱特代表巴查氏曾向我政府聲明願借欵一億萬元利息定爲五分（二）克利斯浦代表亦向我政府提議願借欵二億萬元條件與前次契約相同惟政府以大借欵正在磋商可望成立現尙未與交涉如大借欵萬一决裂則擇運動借欵者之一開始磋商以濟急需矣 
雜評一 
[大借欵與小借欵]  
　　使其初不反對大借欵而大借欵成立則財政之危險必不如今日使其後不主張大借款而小借欵成立則今日財政之危險亦未必至於極端乃忽而反對忽而主張而外人亦遂忽離忽合以玩弄之至今而索債盈門來源絶望破産之痛即在目前嗚呼吾恨外人之狡獪吾益痛我政府我國民之無能 
[日本人與宗社黨]  
　　一方面則貌爲驅逐宗社黨以見好於我國一方面則又盛倡利用宗社黨之議以侵略我滿洲日本人之用心如此吾人早已識其微矣彼在北京之機關報曉辨護何爲哉 
[反對與歡迎]  
　　汪瑞闓之長江西民政出於李烈鈞之荐任乃李烈鈞荐任於前而李烈鈞部下之軍警卽反對於後 
李烈鈞部下反對而李烈鈞又發電歡迎吾謂與其歡迎不如勿使部下反對 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[江蘇第一區國會覆選揭曉]  
　　江蘇衆議院第一區覆選於二十一日上午時仍在丁家橋省議會地方開匭除覆選監督陸及管理監察各員上午七時齊集外總監督應内務司巡警局長游江寗縣辛均於八時蒞臨警兵守衞者仍照　數參觀者三十餘人此次開出之票計三百九十三人上午十二時開畢選出當選人八名候補當選人二十名茲將其姓氏籍貫票數錄下 
　　覆選當選人　　　吳榮萃四七六合　陶保晋四六江寧方　潛四四江都　汪秉忠四三江都　張鶴第四一江都夏寅官三八東台　董增壽三七高郵　凌文淵三四泰縣候補當選人　王運謀　三四成啓軍　一二四 
　　同日於衆議院覆選票匦開竣後接續開省議會重選票匦除前日選出候補當選人六名外茲將此次補行選出二十七人錄下 
　　候補當選人　陳寳賢四○周開鋆三八　繆步靑三五陳大中二四　朱占春二三　劉長春二三　丁樹仁二二倪伯符二一　彭汝亮二○　宋尹東一九　朱殿卿一九鍾福慶一七　鮑貴藻一七　魏寳傑一七　李錫麟一七張才斌一七　徐乃安一七　任厚生一六　董玉書一五龔六英一五　袁駿勤一五　董濬一四　王贊臣一四翁鐘一三　唐慶鏞一三　　邢輝棟一一　陳延　一一以上票數相等係當場押籖决其先後者 
應省長致天津都督電 
[爲拒日商辦米事]  
　　應省長昨致天津馮都督電云銑電悉查此案先據江海關監督來電當查蘇省取制運米出省章程以巿面緩急米價高下爲准運禁止時間之標準現在上海據報已過八元已在省章應禁之時日商於事隔數月之後持照來蘇運採旣有碍省章與程都督原咨辦法不符且條約關約英領事因米糧出口事屢函辯論迄未就緖今日商又請運米恐滋枝節卽電請外交部核示辦法昨准外部電覆上年直督商允程都督發給日商護照准其在蘇採運米石純　救災恤鄰義舉乃事隔數月始持照赴蘇運今昔情形不同未便照准蘇省米糧出省旣 
有專　現　糧缺價昂更難爲從井之助可由尊處查酌情形婉詞拒阻等語茲准前電除再電請外部核示遵行外合先電復 
[火車經過鎭鄕之慘劇]  
　　丹徒八區鄕人王某於一月二十日赴城購貨偶在南門外鐵軌中行走火車飛馳而來王某不及避讓竟被火車碾斷手膀及下頷等處登時斃命八區鄕民聞信後立卽鳴鑼聚衆各持稻草鋪塞南門一帶鐵道中旋復擁至南門車站吵鬧經滬寗鐵路彈壓委員李君再三勸導許以從優撫恤並囑屍親將屍身領回安葬風潮始息 
　　丹徒陽彭山沿滬寧鐵路軌道一帶土質本屬鬆浮現爲外來貧民搭蓋草屋藉以棲止詎二十夜爲由寗赴滬之夜車經過　動霎時山泥崩裂土崗坍下壓倒草屋十餘椽並壓斃幼童二人男女各三人壓傷四人亦云慘矣 
[武漢報界電控司法司長]  
　　北京政府及各報界昨接武漢報界聯合會來電控訴湖北司法司張知本挾嫌起訴勒交訪員原電夥謂湖北司法司長張知本以速成法政學生僭居尊位用其中表李家穀爲總務科長狼狽爲奸其法官來於金錢故不合資格者十居八九法官因無資格故被控者十居八九現法官被控之案旣百餘起而湖北臨時議會彈劾已一而再除俟將各報所載該司之劣跡及各處控告該官之案彙刋印送外現該司長怙惡不悛恃去年十月私至司法部運動闇有背臂之靠益逞爪牙之凶本月九號十號武漢民報羣報自由日報刋登司法司科長賣法官之預報一則該司法長不顧各報所載只張知本李家穀兩人竟敢肆用司法司機關名義詰責各報勒交訪員令其近委武昌地方檢察廳長起訴查此案無論虚實報載只張知本李家穀而該司長乃串出其司内科員張崇生爲訴訟當事人違法者一該司長旣以司法司機關名義詰責報館而起訴則湖北全省之庭由該司所組織遵照訴訟律均應在拒絶迴避之列而提歸中央訴訟方爲正當辦法乃該司自爲訴訟當事人而反立於局外指令起訴有是等之漫無忌避之訴訟法乎違法者二依報所載張知本李家穀旣爲訴訟當事者立於司法司機關已在嫌疑之地理應急向湖北政府自請辭職所有一切被控之案均應聽候查究乃該司不惟不避嫌疑而請辭職反溢用法權指令起訴違法者三報館只有更正爲救濟之法更無交訪員之成例北京報界關於兩次秘密會議事至今無交訪員者卽其鐵証乃該司不爲正當之手續旣以機關名義提起訴訟是以有意袒護之私心借法權作逞威箝制言諭之地步違法者四本界同人深惡痛恨除禀請湖北軍民兩府將此案全體當事人移送北京法庭靜候查究外應請各界主持公論同伸大討以維民權 
[鄂省籌借日欵四百萬]  
　　鄂省軍民二府現向日本大冶製鐵所委員西澤公雄借款四百萬元以興辦大冶興國兩縣　銅鐵鉛礦務卽以該處礦山六座爲担保期限十五年淸還定約後交銀二百萬元以濟鄂省行政用費餘二百萬則俟實行舉辦各鑛時交付故所訂借欵合同名曰鄂政府振興實業補助要政借欵日前將合同提交省議會核議各議員以所定合同各節尙無損失主權之事已允通過俾速成立維以歷來借欵一手人往往私取九五回扣查扣用係商場交易習慣吾國與洋商借欵彼一方面介紹人是否應得此利益固可不論惟吾鄂經手財政司等職官旣受廉俸卽應爲國家辦事不能再得回扣况國家因困窮而借債稍具天良者何忍從中漁利此次借欵所有財政司等應得回扣槪令涓滴歸公不准絲毫染指至此欵收到後或存官錢局或存鄂州興業銀行不准冒濫支用如因行政急需須先開具用途淸册咨送議會及審計廳議准後始能支撥以昭愼重 
[鄂議會反對漢口鎭守使]  
　　鄂省此次薦任杜大將錫鈞爲漢口鎭守使係黎副總統主張憂民政長雖曾會銜僅爲片面之贊同昨省議會見任命電後以此職有礙軍民分　大爲反對業已提出質問案咨凊兩府撤消其所持理由大致以軍民分治創於鄂省所以防武人政治之專横致碍建設之進行今設鎭守使俾有監理軍民行政之權實屬首自違法况設官所以爲民値此財政困難之時苟非爲保衛人民之重要機關無設立之必要漢口一隅軍政則有第二師足資　攝民政則有知事以理行政審判以理訴訟且武漢一衣帶水遇有重大事件發生軍民二府自可指揮該軍民長官辦理無設立鎭守使之必要云云未審黎公將如何對付也 
[漢冶萍礦廠之轉圜說]  
　　漢冶萍公司自經黎副總統主張收歸官有委任孫武爲督辦後頗爲輿論所反對而該公司股東等亦迭電大總統工商部請求維持於是調停派遂倡爲收歸國有之說頃聞黎公亦甚悔遽委督辦之孟浪意欲設法轉圜業已電致中央政府謂該公司收歸官辦係因有人破壞營業故不得不出此手續現該股東旣不願收爲官辦自應另圖别法綜之無論官辦商辦總期無損於利權請飭該公司董事會卽日公舉代表赴京商摧從長計議云 
[波蘭步行全球家過鄂]  
　　波蘭人苦里機（譯音）君應北美可耳列朶洲甸拔埠之甸拔新聞社之聘徒步環行全球一周限期五年返美不准携帶一文旅費沿途以出售畫片接濟用費現苦君已於一月十六日行抵漢口係由天津循鐵道軌綫步行而來沿途苦况備嘗所經已十餘國前歷印度各處常二三日不得食其抵漢後除赴美領事署報到外並請武漢著名報章爲之紀載旅行之日記爲歸時索酬之証據苦君身强體壯精神充足跋涉經年毫不疲勞波蘭人具此堅苦之性質豈甘終爲亡國奴乎 
[皖省毁像風潮續聞]  
　　安慶警察廳長祁炚寰於本月十七日因搗毁城隍神像激成罷巿風潮已紀前報茲悉此事原因實由於商民人等擬於十八日迎府城隍廟神像復位祁警廳卽咎廟祝不先報告密飭第一區長諶碩查辦詎諶不善處置竟率領巡士多人立將廟内神像搗毁事後廟祝邀請紳商在該廟公議調停辦法諶聞信後又赴警廳報告故該廟正在開議間祁警廳突率警隊百餘人荷鎗前來將廟門前後圍閉綑綁紳商數十人押赴該廳沿途嗚鎗示威以致全城居民大爲震恐被拘諸紳商中有馬君弘弼年已六十餘歲當被拘過巿時大聲狂呼曰警察廳長祁炚寰放槍拘捕善良我輩以民脂民膏豢養這般强盜天理何存人心盡死語尙未終即被警兵前批其頰血流被面道傍觀者尤爲憤恨都督栢文蔚聞變傳祁入署祁以一面之詞聳聽栢幾爲所朦藪擬派軍隊出巿爲祁助威後由商會公派代表七人赴都督府聲明祁警廳擾亂治安情形柏意稍解卽派第一旅旅長胡萬泰代表赴商會演說意欲爲祁辯護商民更憤是晚遂集議於中路商團决議罷巿十八日晨全城商店一律閉門一面派代表何君雯趙君椿木赴都督府質問柏都督接見後詢問來意何君答言昔曹參賢相也曰愼毋擾獄巿黃覇循吏也曰治道去泰甚警長祁炚寰有保護巿面治安之責今爲人民迷信神權之細故擅放槍彈拘綑紳商激成閉巿搖惑人心萬一有暴徒乘間蠢動大局何堪設想此案宜請都督一面出示勸諭商店開門一面將祁炚寰撤任歸案訊辦等語柏都督知衆怒難犯是晚卽在府内開行政裁判五司曁高等審檢廳長均到由商會爲原告祁爲被告乃祁獨抗違不到柏亦無如之何此次裁判遂成兒戲柏不得已乃將祁撤任另委警務科長趙善如署理廳長一面出示勸諭商店開門一面飭懷寗縣知事李世璜用四人轎與鞭爆披紅送馬君回宅鞭爆之聲自警廳門外起首直至馬宅爲止沿途經過三四牌熱閙街巿人心爲之一快十九日晨商店遂照常開巿交易矣現聞商會對於此案决計與祁提起訴訟栢督亦面允馬君赴訴祁見勢不佳已將行囊派親信人解送出城倘檢察廳准訴傳人卽作兎脫之計天下本無事庸人自擾之如祁者可謂庸妄之尤者矣 
[浙官函請取締火油棧]  
　　杭縣鬪富三橋西堍五柳巷内某民房賃作亞細亞火油棧每次由上海裝到大聽火油卽在該處拆裝小箱旁設火鑪且裝且封初在泥牆門内近因營業發達卽在井弄内添租樓房一間掛牌林萬益零售每至旁晚編氓小户各持二三十文往買者至黃昏尙未閉巿林姓家眷卽住其中門窗板壁油漬殆遍是處居户均勞働食力者流櫛比鱗次椽榬相接値此冬防期内風高物燥設遇火警爲禍何堪設想昨日軍府某大員因公路過驟覩駭然現値都督府喬遷在卽密邇節轅警備宜肅聞已函致民政司轉飭警署設法取締矣 
[浙東禁煙督辦提前出發]  
　　浙省厲行烟禁特派陸軍第十一旅長張載揚爲督辦訂期正月二十七號帶兵出巡已紀本報茲聞温台各屬辦理掣肘各監督紛紛電請業山張君稟承都督提前於二十四號起節並經軍事廳頒發辦事條例十四條因前定職權漫無限制特改稱爲浙東禁烟督辦直隸於都督負禁烟完全責任其權限與淸鄕督辦相同准帶新軍兩隊作爲扈從其餘所轄禁烟區之陸軍巡防統領監督縣知事警察等項悉聽指揮調度以一事權云 
地方通信蘇州 
[水師獲盜]  
　　蘇軍飛划水帥統領鍾堯階日前親率師船赴沿太湖一帶搜捕匪盜已於前日由偵探王杜等人拿獲盜犯王永昌郭守軒李召富卞子祥任富元等五人經鍾統領略加審問派員押解軍政司訊辦昨日又經二營右隊官池耀宗率帶師船在南庫地方拿獲張海渭許龍國兩盜訊據供認在黎里行劫不諱當由該營派弁連贜移解吳江地方檢察廳歸案訊辦矣 
松江 
[帥節過松]  
　　江蘇程都督前此蒞臨楓鎭時訂期二十日來松巡視十九日華亭謝知事葆安沈統領接到嘉興來電知帥節已於下午一時啓行當夜抵松即在浦面駐泊廿日凌晨水陸軍隊城内外商團均荷槍至浦濱迎迓謝沈二君登輪拜謁並請移節上岸惟都督以目疾未愈小輪又以水涸不便進口乃略詢地方情形治安現狀諭俟異日再來隨飭啓輪下駛岸畔弁兵乃嗚砲恭送上海李旅長於十九日亦乘車來松歡迎旋卽遄回防次矣 
[爛幣礙巿]  
　　日來巿上發現一種形似火燒之破爛銅元盈千累百頗爲巿面之累現聞各業均不肯收用查此項破幣必有來源有維持巿面之責者盍不起而干涉也 
福建 
[兩會名單]  
　　福建第八區衆議婃覆選當選人　楊士　　連賢基　劉萬里　詹調元　候補當選人　唐睿　又第六區衆議院覆選當選人　陳蓉光　林輅存　黃荃　第八區省議會補選候補當選人　黃寳忠　吳槃　王乾昌　洪陳椿劉志和　朱念祖　余高堅　方純靑　賴傳輝　章裴卿陳爾康 
[魂兮歸來]  
　　海軍總司令長黃君鍾英靈柩由滬運閩已於本月十一日進城凡在閩軍艦人員及各界世孹無不躬親執紼以表哀忱共計不下千餘人云 
河南 
[國會名單]  
　　河南第一區衆議院覆選當選人　賀昇平張錦芳　李載賡　胡汝麟　王傑　孫正宇　任曜墀岳秀夫　强協燦　丁廷鶱　候補當選人　陳鴻疇謝鵬翰　徐繩會 
廣東 
[兩會名單]  
　　廣東第四區少議會覆選當選人　李孟鏡盧煌　張發菁　李英銓　劉樹芬　成符孟　賴鑑明丘晋豐　又衆議院覆選當選人　郭寶慈　楊夢弼湖北 
[黨長濳逃]  
　　自由黨鄂支部長葉維新近因事爲該黨員查覺開會詰問無詞自解正擬赴法庭控訴葉竟携帶支部長關防濳逃惟遺其弟葉正華看守房屋該黨員以葉罪狀昭著不能任其一逃了事已將其弟函送警署看管着交乃兄下落聞該黨本部昨有電來追繳關防並派偵騎四出務期緝獲送法庭按律懲辦以肅黨規 
[劉阮仙緣]  
　　賓陽門外娘娘殿有幼年道姑某氏者風姿綽約冠絶一時人皆以陳妙常第二稱之現有都督府參議廳長唐仲寅因年已三十尙無子嗣時偕其夫人前往該廟祈禱致與該道姑結不解緣於本月十五號桃葉迎歸效劉阮配仙姬故事并以軍樂隊爲綵輿前導一時各老同志及新貴人等均往致賀亦民國風流史中之一叚佳話也 
山東 
[土匪横行]  
　　莘縣土匪呂花四李八大王三大辫子楊五郎四桿頭與冠邑竄入之王六找焚燒搶掠於北李九　等處擄掠殺害於南城北三門村又於本月五日被土匪槍斃三人受傷者五六人又架去三人至今未回六日范家海又架去二人傷一人七日鄭家堂莊後鎗斃四商人九日十里岔村槍斃一人受傷者二三人焚燒房屋搶去牲口衣物無算十二日大張莊娶親者被匪搶去城南高莊於十一日被匪槍斃二人受傷者五人至於搶架勒贖奸淫婦女更不可勝數未知當道者將何以處之也 
[關稅比較]  
　　臨淸衛河爲由河南直達天津商船往來之孔道每年大雪後封河總計收入比較稅額茲接友人來函報告户工兩關共收正耗銀八萬三千三百二十二兩二錢二分三釐公欵銀一萬八千九百八十四兩三錢九分六厘公費銀一萬七千七百六十三兩八錢生息銀六百兩小費銀三百七十四兩五錢一分運津平糶米糧共免徵稅銀四十六兩九錢津關三連子口各單共免徵稅銀二萬二千七百六十九兩七錢三分五厘總共銀十四萬三千八百四十七兩二釐除免徵不計外實徵正雜各款銀十二萬九百八十七兩四錢三分七厘較諸定額六萬二千餘兩溢收已及半倍統計所收正雜各欵較之上年預算歲入之數計缺徵銀五萬三千二百一兩四錢一分一厘云 
[死而復生]  
　　本月十一日午有一棺出南門將至龍王廟葬埋詎忽聞棺内有聲甚厲羣相愕怪啓視之則已死之老婦居然更生以致觀者如堵乃僱一小車將該婦仍送回家云 
雜評二 
[鄂省反對鎭守使]  
　　鄂省有設鎭守使之必要與否姑勿論惟就鎭守使之職權言則爲防備地方亂事起見僅有軍事上之關係而無干預民政之權即與軍民分治之旨無悖乃鄂省議會之提出質問案謂有監理軍民行政之權而疑其有礙於軍民分治則未免誤會矣 
[贛省反對民政長]  
　　滿淸時代各省人民有反抗命令者輒持帶兵鎭壓之說以恐嚇之共和時代苟非叛亂我知其决無是也此次贛省之反抗汪民長徵論反抗者僅一部分人風潮並非劇烈卽使風潮較稍劇烈政府亦是有和平解決之法斷不致以對付河東之手叚對付贛省贛民其毋擾擾焉可也 
本埠新聞 
[鐵血軍大閙警區]  
　　駐紮本埠之鐵血軍皆於前年十月間攻克金陵時受傷來滬醫治得痊大半已成殘廢昨晨有該軍兵士胡慶雲徐萬謙二人雇坐人力車經過南巿三角街菜巿該菜巿向由二區警局規定章程自晨至午不准車馬來往以免購物之人或被碰撞是以胡徐二人經過時巡警即上瓣喝阻詎胡徐不服遂起衝突後被巡警帶入二區警局訊問胡徐以咎在巡警要求斥革區官向之開導不稍通融區官正欲備函解送商埠巡警局詎該軍全體兵士竟各執拐杖一擁而入將區中物件任意搗毁時有巡警胡炳鈞顧瑞林朱景文孫慶堂等向之解勸均被毆傷區員周鵬亦遭痛打於是區官立飭全體巡警四面兜拿當場拘獲行兇兵士十八名諭令分别綑縛用車押送商埠巡警局請辦周區員亦帶同顧胡朱孫受傷巡警四人到局候示穆局長察得周區員與四巡士受傷頗重卽於下午解送地方檢察廳由陳廳長委派葛檢察官提案預審該軍兵士十八人舉葛德勝余干生二人爲代表上堂伸訴一切周區員亦帶領胡炳鈞等四灵士上堂證明葛等行兇情形問官騐得周區員等受傷屬實輕重不一當堂安慰諭送上海醫院或自行醫治葛德勝等一併拘留候禀請陳廳長發落 
　　另一訪員報告云前年武昌起義後凡有殘廢兵士皆由上海紅十字會載運回滬醫治遣散茲尙有三十餘人流庽滬上昨晨十句鐘時有胡慶雲徐萬謙二人乘人力車往西門外經過南巿陸家浜三角街菜巿時由第二區五百七十三號崗巡向之阻止並告以該處不准行車詎胡徐大肆謾駡輙披巡士之頰因之大起衝突隨將該兩兵帶 
 
 
 

Page 7

 
 
區移送商埠巡警局究辦旣有同伴十餘人擁至該區要求區長將人放回不遂俄又嘯聚多人到區哄閙將公事桌子掀翻搗毁玻璃窗區員周鵬見勢不佳閃避不及竟被扭往拳打脚踼受傷多處繼由五百四十六號内勤巡長王竹虚五百三十六號外門崗巡五百七十四號外勤巡士率同探夥李廷采上前救援亦遭毆傷區長陳繼蕃遂偕周區員面禀巡警局長請爲履勘被毁情狀並陳明各廢兵中有一人一足已缺最爲兇横現尙躺臥地下云 
華界禁烟之嚴密 
[造報烟民表册]  
　　禁烟局調查員查明上海城廂及四鄕共有烟民七千五百五十四人已誌前報茲悉嚴局長現已將吸烟人分别男女曁籍隸本縣本省及外省等造具表册報告江蘇都督請爲查核聞共計吸烟男民三千四百五十三人吸烟女民三百二十八人籍隸本縣者一千八百三十六人籍隸本省者一千四百零二人籍隸外省者五百三十五人 
[嚴查私售私吸]  
　　嚴局長查知本城及四鄉各巿鎭仍有煙民濳向租界購買土膏私自吸食者且查西鄉閔行顓橋等處猶有不法之徒熬膏私售實屬愍不畏法爰於昨日復派各調查員分赴各處嚴密查拿一面呈請上海縣吳知事迅移商埠巡警局分飭各鄉警區嚴加查察如有私售私吸者立即解究以絶煙毒 
[車站派員查察]  
　　江蘇都督以上海華界禁吸鴉片一事業已設局實行而租界内之土膏各店反日見增多以致内地各處曁鐵路可通之各屬鄉鎭來滬購運土膏者紛紛不絶殊與禁烟前途大有窒碍爰特訓令上海縣知事飭令禁烟局迅即派員在鐵路車站嚴加查察如查有夾帶烟土者立卽嚴拿到案按律究辦 
[前淸職員失勢]  
　　曾子元代人購買烟土擬乘輪船回里被一區巡警查見上前拘獲曾自稱爲前淸有職人員旋由巡警解入該區抄出大洋八元購土發票四張錢票四張布衫一件鞋子一雙茶壺一把解送商埠巡警局連同各區解到之烟犯陳念春周杏福吳長驥並烟具二十九件併送地方檢察廳訊辦 
[調查員授人口實]  
　　開設草帽棧之鄭某住居大東門地方其家本無吃煙之人前日午後忽有禁煙局調查員帶同多人擁入鄭家聲稱有人私吃洋烟當將前後門户盡行把守其時鄭姓主人並不在家婦女小孩人等驚慌恐懼向之力辯該員等不信當在樓上樓下及臥房等處翻箱倒篋任意搜檢並將婦人之首飾箱及存洋之保險箱各一只啓視仍無所有該員等又向婦人身上摸索一周始呼嘯而去鄭姓主人回家得悉大爲不服已向禁煙局伸訴請究又前晚十點鐘某調查員訪聞小南門外周萬盛荳米雜貨行有違禁吸煙情事當即帶同長警進内搜查殆遍並無煙具亦無吃烟之人遂卽出外旣而該行主以無端騷擾心有不甘報告第二區請爲查核 
[商界另選國會議員之要求]  
　　中華全國商會聯合會各幹事擬援學會及華僑商會成例請求政府寛訂商界議員額數列席國會業已發電要求電稿錄下大總統參議院國務院鈞鑒立國之道重才智尤重財力各國選舉商學並重故能由富而强即前淸資政院尙有納稅多額議員今政體共和國會選舉商界獨抱向隅殊多缺憾疊接各省商會聯電請求務懇垂念商戰時代振興實業爲當務之急俯准援照學會及華僑商會成案寛訂商界議員額數尅日宣布由聯合會通行全國商會遵章選舉赴會與議以符政體而勵商人俾商業日振民國幸甚商界幸甚並候裁示無任跂禱中華全國商會聯合會總事務所總幹事周晋鑣貝仁元王震叩哿 
[江蘇都督蒞滬三誌]  
　　江蘇都督程雪樓君蒞滬駐節西藏路旅泰旅館已兩紀本報茲悉程君目疾未愈昨日仍未出寓茲將到寓晉謁官紳姓名錄下鹽務總理張騫前滬軍都督陳英士三標統帶邵茂春四標統帶張玉山蕪關監督李振標下營管帶馬玉峰二旅旅長趙鴻喜水師統帶王道煌兩淮鹽運局長徐國安全軍統領王禮强滬寗鐵路總辦鍾文耀南巿警長穆湘瑤閘北警長龔璽揆鹽捕海巡營許斌中國銀行長丁道津公共公廨關聶王正副會審官秘書長楊國樞製造局協理華振基 
[襝察廳深夜被擾]  
　　住居天成里之女學生王榮生王雲卿前同其母王周氏控告紅帮成衣周江林夤夜糾衆到家行兇並攫去金飾等情曾經地方檢察廳將周提案訊供不認押候查辦在案詎前晚十一時忽有身服西裝之鄭某突入該廳要求將周交保並欲入押所内與周一叙巡長梅君以未奉上官核准不允交保並以時已深夜不准入所探望破壤規則而鄭仍一味咆哮無可理喻梅君遂禀奉陳廳長立飭法警將鄭逐出一面派員調查明白即於昨日午後將原告等傳案復訊核辦 
[研訊暗殺公役案]  
　　新閘捕房印捕副頭目台勃生横遭暗殺一案昨日復由捕房將嫌疑人七十號一百八十五號兩印捕解送英按察司署經副按察司卜而乃君於上午下午接續研訊英美工部局以案關謀斃公役特延英國皇家律師威金生曁公正商董十二人到堂觀審捕房刑事檢查員佩克君與卜總巡亦上堂候示堂上諭令西醫麥休並該捕房三道頭印捕宋達生及各印捕所雇之大餮司等將前堂所供情形復述一遍復由威律師向各人詰問畢卜君宣諭退堂被告仍帶回捕房聽候今日復訊核斷 
[檢騐又緩一日]  
　　浦東楊家渡鄉人陳掌林之子身死不明由地保龔小松江私和一案本定於二十一號由地方廳黃檢察官前往開棺相騐適因天雨改於二十二號往騐昨日届期又因黃檢察官别有要公又改於二十三號往騐惟該處巡警局連日派警伺候未見到塲昨已專函到廳催請蒞騐矣 
[工黨領袖辯誣之批詞]  
　　工黨領袖徐企文訴被呂桂榮等揑詞誣控由地方檢察廳剴切批示云來狀閱悉旋准巡警局移送關於木作罷工案件到廳查呂桂榮汪洪慶等呈訴警局狀内稱有兩人冒頂該工人名字其情形不無可疑嗣見該工黨証書印有名譽領袖孫文及往來函牘亦署有孫文兩字証以鐵路總公司鈔致該工黨函云中山无生絶不知悉且未經本人承認作爲無效請速取消又謂有人假冒中山先生名字投函警局作爲不法行爲者此等舉動有失人格等語徵之近日小木工人傳單載有穆杼齋妄用警權同人定於明日起一律停工云云殊屬茺謬已極吾國時至今日經濟倍形困難工商漸至衰微該工黨不知講求技術徒爲片面權利之主張將見工作愈趨愈下日聚游手無業之徒煽惑喧囂勢必釀成同盟罷工及騷擾之罪試問該黨首倡之人能担此重咎否本廳職司所在惟有執法以繩茲先剴切批示倘該工人等仍聽唆使騷擾妄發傳單定當澈底根究决不少事姑容貽害社會仰傳諭該黨一體遵照 
[長警攻訐隊長詳誌]  
　　閘北巡邏隊隊長祁性初被全體長警控訐營私舞弊各欵已略誌前報茲悉該隊長被控者共有十一欵如到差以來各長警之記功賞款分文未發而記過罰欵按月在正餉内扣除者亦從未報廨盡被侵蝕又日前江灣鎭光復車閙事時該隊開往彈壓所支公費車資被祁一人吞没各長警之火車票均自已出資購買並有往返步行者事後向領反遭辱駡餘如任用私人苛待屬下等事皆鑿鑿可據堅請澈究龔局長閱禀後已將所控各欵詳查確實第恐照章將該隊長撒辦之後適長囂風而置之不究又難平衆憤故擬將祁與偵探隊隊長茅伯勳對調以爲調停之計惟祁尙虧欠公欵洋四百餘元一時未能彌補因之茅隊長不願接替不識局長將如何處置也 
[更調善堂董事]  
　　滬城普育堂董葉棣華君近因年邁力衰屢次辭職業經慈善團參議會一再會議茲已議决禀准上海縣吳知事卽以嚴伯鴻君接辦普育堂董郭硯樵君接辦淸節堂董葉君則調充事務稍簡之育嬰堂董事昨已由吳君分别委任蒞堂視事矣 
[殘廢軍士之哀嗚]  
　　前滬軍先鋒隊軍士胡文松張仁卿前因光復魯省時胡傷面頰張折右足均成殘廢自退伍回滬之後不能謀生異常困苦茲聞江蘇都督蒞滬特於昨日午後同至旅泰旅館禀請恩恤俾延殘喘當由傳令官吳君禀奉都督諭候批示核辦 
[預防社會階級之大演說]  
　　美國支加哥大學敎習兼萬國苦工救濟會會員洪德生博士爲美國理財學大家茲偕其夫人來滬法租界寳昌路尙賢堂特於今日下午四時開懽迎會並請其演說預防將來中國工藝發達後勞働家與資本家階級懸殊之害誠有關社會之大演說也凡有往聽者槪無須入場劵云 
[丹陽航船遇盜]  
　　本月二十號即陰歷十四日有由甲開往丹陽之根寳航船約於十時許經過蘇州十里亭地方被盜匪廿餘人一擁登船將船夥逐一綑縳出刀恐嚇將綢縀衣物及現洋一千餘元刧掠而去事後船主立卽發電至滬知照各莊號一面赴地方官報緝 
[何不將錯就錯]  
　　福建路級升棧主婦張戴氏控茶房岳文德誘奸伊女林弟曾經公共公堂訊知男女均未婚娶且已懷孕判令原被交保限岳於兩禮拜内邀請媒証正式婚娶嗣因戴氏故意留難復由捕房將兩造傳案諭令展限七天着岳赶邀媒証迎娶在案詎戴氏以岳家徒壁立恐女過門後不能度日堅持不允故昨由岳邀同媒証周春南高享達並備聘禮洋四十八元以及正式婚帖送至公廨求請成全並據女供此身已屬岳姓願與偕老求恩作主質之戴氏仍執前言孫襄讞諭氏曰爾女已被岳汚玷且已受孕不妨將錯就錯以成其事要知爾女心已外向毋須慮其日後飢寒戴氏聞諭仍堅執不允孫君以未便强近遂商之英領翰君判將原被及媒証一併函送寗紹同鄉會爲之說合 
[提法司改爲司法籌備處]  
　　混成第三旅李旅長前日接江蘇司法籌備處函云本月十四號奉司法部元電開改司爲處已見本年敎令第六號所有該處印信未頒發以前准自暫刊二寸二分長一寸五分寛木質關防文日某省司法籌備處之關防以期劃一此令等因嗣復於十七號奉司法部銑電開籌備處以司署改充經費以舊欵撥用等因當卽遵照敎令并電開各節卽就舊時所賃民房改設司法籌備處并刋用關防以資信守業於本月十七號啓用除呈報司法部外相應函知貴旅長請煩查照 
[廢棄破舊運艦]  
　　駐滬海軍司令部李總司令現查登　洲運艦船身已不甚堅固重加修葺亦不合算擬將該艦廢去業已命令管帶薛君迅將水手弁兵調至新由日本駛滬之永翔軍艦俾免賦閑 
[金業私立商業學校行畢業禮預誌]  
　　新閘路金業私立商業學校開辦以來於今八載爲上海一埠實業學校之創校董施善畦君校長龔子英君曁金業各董皆熱心辨學久而益堅且有感於商界人才之缺乏因注重商學以冀養成完全商人競立於萬國商戰之時代故校中科學如銀行簿記商業簿記匯劃莊票英文算學檢視銀元等重要課程皆敦請專門敎員勤加調練以故成績昭彰名譽日隆學生日衆羈業者已達三批有實習於銀行者有受職於公司者凡百事業俱由龔校長保薦現届第四批畢業期已備文敦請江蘇敎育司長江蘇敎育總會會長上海縣知事於陽曆一月二十六日（星期日）蒞校給發畢業證書并補發第二第三兩次畢業証書同行畢業禮式届時金業各董學生父兄以及來賓當聯袂偕來參觀盛舉定有一番佳况也 
[謝贈]  
　　昨承華洋人壽保險公司惠贈五彩月份牌兩幅又丹桂第一台由北邀來之鬚生三客串於今夜登臺演劇昨承贈劵二紙合書誌謝 
城内 
[縣知事批]  
　　（梓業公所襄董郭順卿等呈批）呈悉此案發生以來多出無意識之舉動而損害營業彼此兩妨殊堪憫歎茲據該所董郭順卿曾同各帮店主議定凡該業各小木工之价一律照前加滿一成自見體恤維持之意業旣雙方允洽照常工作所請出示曉諭并取銷私立小行名目以絶競爭應予照准候卽會同上海商埠巡警局長核定出示布告周知可也（民人錢曉垣禀批）禀悉爾私取城磚擅築墻垣事後猶多方掩飾本應嚴究僅僅勤令退租已屬從寛所請自願罰洋四十元准予取具妥保仍行租借之處碍難照准惟旣據一再禀求姑候各户租定時酌量地叚情形再行酌辦可也 
[地方審判廳牌示]  
　　照得本廳承發事務繁多所有承發吏不敷分派須增添臨時承發吏一名查有備取承發吏王春新可以挨充仰即於本月二十三日來廳而試台合格者可即覔同殷實舗來廳塡具志願保証各書以憑試用逾期不到當將下一名傳補幸毋自誤 
南巿 
[未便移提]  
　　英商歐法利輪船管艙人葉阿金勾串周杏生竊取該輪鐵葫蘆數件計値銀四百兩已由公共租界水巡拘獲周杏生解廨訊實擬辦惟葉則潜匿南巿由同船人郁姓之母郁施氏扭控第一區移解第二初級檢察廳訊明旋由公廨關讞員函 
請提回歸案訊辦未奉准行遂將葉移解地方廳請辦 
閘北 
[醉漢妄爲]  
　　往居烏鎭路之吳萬元與韋福全同在工部局做小工前日領得工洋邀韋至家晚膳韋恃醉攫取洋五元銅元千餘文而出被吳追獲扭交崗巡解入一區研訊韋稱與吳玩笑並無他意判韋暫押候查明平日行爲是否安分再行核辦 
[累及妻子]  
　　前住新閘橋南之成衣匠張繼香因捲逃王企棠之綢皮衣料匿居閘北前日被王尋獲張妻周氏扭控一區張區長着該氏交到其夫再行訊究 
[勒限交人]  
　　前日有婦人陳朱氏至巡警局控告二區巡士孫正恒串同任茂全拐匿弟媳任二寳當經凌司法長飭探將孫任二人逮案研訊屬實判一併收押限三天交出二寳再行核辦 
公共租界 
[西探回差]  
　　英美捕房五十號西探總目安姆斯脫郎去年請假回國業已返滬前日禀見卜總巡銷假奉諭仍回總巡捕房辦公 
[查追失物]  
　　住居北河南路寳慶里之朱王氏前日午後行經北京路被人從後赶上欔去金環一副又鞋匠耿盛裕前晚在大 
沽路被人搶去緞鞋面十雙又湖北路三百三十八號住户黃燕春失竊現洋四千二百五元昨均分投就近捕房請飭包探查緝 
[深夜報警]  
　　前晚三句餘鐘新署後面海寗路渭安坊第五弄第二千一百五十三號門牌周姓家忽然起火延及右隣兩家共燬石庫門房屋三間 
[是誰之産]  
　　英商新瑞和洋行控費世珍抵單紏葛一案前日午後由廨復訊原告代表高易律師上堂譯稱被告將坐落海寗路二十五保頭圖内之單地抵與原告照單往查尙少田地二分有零是以控究旋據見証費子林投訴原告所爭之地是我祖傳並非費世珍之産且該地早經造屋玥人請傳租户到堂質證卽據租户施張氏供稱屋向費子林租住是實訊之被告延博易律師辯稱事之虚實請堂上調查單地卽能明白王襄讞商之英領康君判被告仍交原保候函致會丈局勘明復候核奪 
[錢債紏葛]  
　　周長發控電車公司用人張阿金圖賴會欵又王照泉控施季良不還押櫃洋元又中孚木器店控謝衡牕延不交帳又王榮堂控汪益三不理担保銀兩等案昨由捕房將被告各人傳至公堂分别交保過堂候訊 
[是否養媳]  
　　浙江路二百五十八號妓院因容留十二歲幼女陸小妹被捕房查獲昨將女與龜奴王阿榮一併拘解公堂請究先由二房主謝戚氏上堂訴明容留幼女情形訊之王龜供稱家居蘇州太平橋此女由其父陸企高托陸阿壽爲媒許與兒子炳福爲養媳來滬未久偶至院内游玩致被拘案並由女之姨母陸顧氏投訴各情與王相同王襄讞商之英領康君以其所供難憑判女暫留濟良所王交保候函請蘇州檢察廳至王家内查明有無聘陸女爲養媳情事復到再核 
[車夫受罰]  
　　松江人陳友鎔控人力車夫朱培樻吞没所遺皮袋一只财有値洋六十元之金飾現洋等情昨由捕房將朱拘解公堂訊究據包探禀稱金飾等物均已吊至惟少現洋五元訊之朱供並非有意圖吞問官以匿贓不報亦屬違章姑寛判罰洋三元充公無洋改押五天贓交原主領回 
[限期淸理]  
　　英商德和洋行控顧企韓抵欵不理一案昨經公堂傳訊原告西人投案請追本利銀三萬八千餘兩訊之顧認欠屬實判交保限至陽歷二月底理淸 
[竊賊行贿]  
　　陳阿大前日在浦東隆茂廠内竊得花衣兩包携贜至虹口圖消被捕查見向之詰問陳情虚贿捕小洋四角當被帶入捕房昨解公堂訊實判押一月贿洋充公 
[强曳狎客]  
　　雉妓陳三寳妓傭陳王氏深夜在南京路拉客由捕查獲拘送公廨昨由官媒解案請究判各罰洋五元充公無力改押七天 
[補種牛痘]  
　　捕房卜總巡因近日租界内天花流行昨特傳諭美界各捕房捕頭通飭華捕華探等各於下差後赴工部醫院種痘預防傳染 
[押店違章]  
　　小車夫顧壽榮前日在途拾得西人所穿之大衣一件昨往西華得路一千七百七十三號押店付質被探查見因此衣已經失主報案請緝押店主周元芳不應違章收押報告捕頭請廨傳究 
[藕斷絲連]  
　　蕩婦瞿阿妹前與某葡人姘識久已分拆該葡人現住吳淞路二百八十五號昨婦前往借貸致被嗚捕扭控捕房捕頭斥不准理 
[女子何往]  
　　江北人王阿三昨扭王朱氏至捕房控稱伊女小四十年十八歲由該氏帶往某紗廠做工近忽不知去向請爲究追捕頭因事無証據斥退不理 
法租界 
[拐賣小孩]  
　　某店夥華阿寳誘拐店主周阿瑜之男孩賣於寜波石浦廳地方朱阿桂爲子茲經周阿瑜訪悉控由公堂備文前往將華關提來滬訊供不諱判押候補提小孩到案再行訊斷 
[違禁賣烟]  
　　張全卿在租界内違禁賣煙被探查知前往拘捕見有烟客十餘人紛紛逃去旋將烟具連張一併捕解廨訊辦張俯首求宥並稱以後不敢再犯聶讞員商之李副領事判罰洋二十元充公烟具銷燬 
[小兒聲訴]  
　　方雲山控沈惠記漆匠店主沈阿福不還虧欠貨洋二百八十元一案昨由年未成丁之小孩沈正寳投廨聲稱沈阿福係是鄰居並非店主我父親早已作古店事由母親主持現不在滬聶讞員諭令退去候補提沈阿福到案訊明核奪 
[分别擔任]  
　　飯店股東張根林張小華因店關閉後將所欠店夥張小生王阿桂等工資及煤炭店之帳槪不料理被控由廨判兩張各認一半在案茲經兩張將帳算明各人應繳若干俱已如數呈交捕房投案請示聶讞員判令各原告同至捕房分别具領完案 
雜評三 
[鐵血軍又闖禍矣]  
　　國家多故正軍人自愛儲待效用之日也鐵血軍旣於光復有功允當自保其名譽乃竟藉此名義橫行不法輟以細故釀成毁警風潮吾不謂光復已久尙有鐵血軍之名目出現於滬上更有謂鐵血軍之鐵血不灑於疆　而灑之於警局 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[七巧傳] [  槁木子]  
　　七巧未詳其姓氏以七夕生故名父某甲初捐七品小官嗣因七省經略某公七十大壽甲祝嘏時以七尺軀作七德舞公喜七八月間即爲升拔知州歷官七八年積黑海之金七十餘萬歸買屋於七里灘致仕焉子女六七人皆早殀惟七巧獨存幼聰慧讀書通七經十七史早歲入邑庠年十七往赴鄕試七場旣畢中第七名鄕魁父大喜曰昔白香山生七日而認之無長爪郎年七歲而賦高軒今吾兒十七而舉於鄉眞可謂後先輝映至於蘇老泉二十七而始發憤不足貴也顧七巧工詩宗有明七子於七古七律七絶頗能襲唐人皮毛論古於竹林七賢中首重劉伶以其善飲也論建安七子則以七步奇才之子建爲最賢以其曾賦洛神也凡此七通八竅難以枚舉識者咸以七不堪目之旣而靜極思動偕妻妾六七人來滬遨遊在七浦路賃一七樓底大屋居住無何七班合演七巧往寓目焉連觀七盞燈之蛇鑽七竅小孟七之水淹七軍七歲紅之七子救駕等六七　方稱賞間瞥見包廂第七� 
排坐一麗者年約十六七妖嬈無比不覺釭七情蕩然旣而探得香巢爲淸和七第七家遂連酬和酒七八檯與之訂好未幾破去七萬金妻氣極連諫六七次七巧大怒幾乎七竅生烟遂藉詞謂其妻七年不育犯七出之條使之大歸妻歸作秦庭七日哭已而畢命於七尺紅綾之下妻父怒率親族七八十人大興問罪之師先打後訟經七級問刑衙門案始結而家業已十去七八矣父子經此銼折同臥病七月不能起三魂七魄已漸歸於無何有之鄉而七巧遂畢命於七月初七日矣 
　　槁木子曰觀七巧讀書亦頗能洞穿七札而一遇七香車遂七情顚倒演成種種慘劇雖無七屍八命之寃已有七零八落之慨噫豈乃父一世爲官七世愆之報與 
滑稽戲目[  熱廬]  
[共和大劇場]  
　　陰曆閏十二月三十二日禮拜八夜戲王銀發汪肥岑唐少山梁如皓敎場比武逍遙津陶進御前告狀陸文琴賣身投靠陳振後許世雄醋海風潮梁鼎芳新黃鶴樓宋遁楚唐羣雄張坦眼三擊掌丑表功吳景洛谷鍾秃津商煩演空城巧計唐羣雄金鑲雲探親相罵 
海外雜談 
[各國酒店之比例]  
　　各國賣酒家以比利時爲最多每約三十六人之處必有一家其次爲德國每一百八十八人有一家法國則每一百九十八人有一家奥國則每二百二十人有一家俄國則每九百九十人有一家最省者爲挪威每五萬二千人有一家云 
[無妻者之科稅]  
　　去年一千九百十二年法國因國中人丁不盛恐進步過遲重定不娶妻之課稅例近來亞爾然丁國亦定此法律凡二十歲以上未娶者每月十元三十歲以上未娶者每月二十元三十五歲以上者每月四十元四十歲以上者每月五十元五十歲以上者每月六十元七十五歲以上者每月則四十元八十歲以上則免稅亞爾然丁南美洲之共和國也 
劇談（續昨）[  玄郎]  
　　四盞燈倒串鬚生唱雙獅圖檯步尙能脫去花旦氣息嗓音頗宏亮惜失之太尖腔調時有不類鬚生處出場唱第一句（回府門）之門字轉得不圓到第二句（玉獅子搬一處所爲何情）唱得尙好笑法輕率不類老相國身分觀畫時（呌一聲）一句奪板接得甚緊凑得勢入後原板亦楚楚可聽惟轉折處終欠純任自然說家院磨墨伺候後接唱一叚聲低而竭精采不足寫信一段唱得匆忙草率更露出原嗓音來如聽旦脚戲火候尙淺致有此病此伶鬚生戲往昔不過能魚腸劍一齣前在丹桂（李德奎所開）曾聽過一回雖不如老供奉之悲壯蒼凉沉雄斬截而頓挫處亦頗精鍊激越後在南京曾連唱一星期座俱客滿頗轟動一時倒串戲最難討好因素非所習必致臨事張皇也非嗓子不够卽舉動失當能超然脫去習慣而演到恰如題位足愜人意者十不得一舍長就短殊可不必 
小說 
[政治小說鐵血男兇（四十一）] [  常覺獨鶴]  
　　萊司爵邸中霎時重門洞闢燈光燦爛國人佇立宮前號呼無應正焦躁萬狀忽覩黯無聲色之爵邸大放光明羣嘖嘖稱異爭趨入邸内翹首仰視但見層樓巍峨尼古拉憑欄而立皆喜出望外踴躍歡呼如於悉雲慘霧中快覩霽色也旋復寂靜無嘩屏息以待尼語 
　　尼乃侃侃謂衆曰同胞聽之僕奉同胞使令迎立新王幸不辱命今者烏突殿下駕已返國矣殿下於干戈戎馬之中海外飄流之際固無日不心戀吾民夢繞祖國也吾西奥司雖丁陽九幸得斯人必能忠以治内勇以禦外爲同胞造無量幸福爲國家爭莫大榮名僕謹對於西奥司前途額手稱頌他日共祝昇平請以此言爲劵語甫畢戎裝煊赫之烏突適自室中出行經梅側梅即引避似頗懾其威嚴蓋烏斯時方心有所思眉峯微蹙容貎肅然望之直與宫中所懸羅達先王遺容同一凛凛可畏令人不敢逼視百姓見烏出皆大呼曰新王萬歲！其聲和以壯 
　　彩帳以内國樂齊奏衆皆引吭高唱西奥司國歌激昂慷慨響遏行雲烏突聞之且感且喜（閱者諸君當知此時之陶米洛甫方在宫中繞室疾行張目切齒忿無可洩也）一曲告終烏乃淚與聲俱竭誠謂國人曰 
　　不侫與國中父老兄弟隔别久矣今日何幸得于艱難困苦之餘仍與父老兄弟同唱國歌同商國事固不佞所始願不及者也百感交縈片言奉告其共聽之憶曩日豺狼當道湖海飄零傷心而出國門灑淚而辭天闕吞聲飲恨泣血椎心自覊遲異地以來惟于金戈鐵馬之中聊吐抑鬱不平之氣雖已殊功克建薄有勛名而回首故鄉驚心旅夢目覩祖國陵夷蒼生顚沛外則强隣日迫内而賊黨橫行實無日不目眥欲裂亟思拔劍殺敵以救國難獨恨孑身作客無力迴天書空咄咄徒呼負負迄今裘葛屢更雄心猶未銷滅茲者吾父老兄弟如睡獅方醒大夢初覺竟能燭墨賊之奸謀從尼君之忠告不遺在遠特召不侫返國將以任撥亂反正之責曷勝感悚且國事紛亂如麻而秩序依然未壞俾不佞海外歸來仍見鐘簴不移廟貎如故雖經操莽之奸未墜昆明之劫此實出吾父老兄弟之賜而西奥司之幸也不佞自慚棉薄然以父老兄弟委任不敢不勉爲其難竊維西奥司今日必堅持鐵血主義始可救亡不佞媿無他長但于軍事之學研求有素槍林彈雨習爲故常自今以始必爲祖國永保獨立爲同胞力爭自由彼列强公理所存諒難遽爾發難如其甘爲戎首意存侵略則是人道之蟊賊世界之巨惡惟有全國一致敵愾同仇爲背成借一之謀具滅此朝食之慨雖至血飛肉薄馬革裹尸亦所不惜蓋與其生而爲奴不如與敵人同歸於盡之爲愈也况旣存决死之心當有戰勝之望吾父老兄弟誌之不佞此後祇問西奥司安危不顧此身生死父老兄弟亦須各拼熱血共揚國威吾西奥司庶有轉弱爲强之日前途遠大勉旃毋怠（二） 
[俠情小說洞庭波] [  天竩]  
　　某歲舟行太湖中太湖有世盜周虎者嘯侣湖中及四世此次岱保鏢經此耳其名亦甚留神一夕周果率衆數十躣岱舟時月方上岱尙未眠聞水面似有動靜驚起令舟中戒備已伏蓬側妻伏船後少時見一大漢持刀躣船頭岱連發二鏢皆未中乃拔腰中劍徑前戰岱劍如電如虹愈逼愈密似電光飛舞盜目眩不能視口噤不能聲此時餘盜已大半登船岱妻率舟中衆力戰盜衆大北岱後顧無憂愈加縱橫久之水驟然作響水沬四嘖蓋岱妻盡去羣盜見岱與盜魁苦戰乘間發一鏢中盜腿上盜遂翻身落水也翌日舟啓行安然過太湖時岱夫婦年已近五十不復欲作此身涯乃辭歸 
　　時岱尙無子僅二妇長十一歲名華雲次九歲名麗雲暇夫婦二人盡以所長授二女麗雲尤靈敏一指點便了然忽忽數載岱年已六旬某日爲其生日岱親友甚少惟舊日聘岱作鏢師者受岱惠多遣人致金爲壽是日舉家歡忭忽有周姓者來謁焉岱以素昧平生方驚疑間而客已昂然入内年亦約五十餘長軀偉髯岱方欲通詢問客遽把岱臂曰有僻地否有密話相談岱乃引客入内時座客有好事者私隨探之見二人行如風已至一室迨追蹝至客已不知所往惟岱仰臥於地捫之已冰方呼怪間忽内室大聲嘈雜則夫人方於内室酬酢忽似一物飛入左眼即撲地不能起二女奔視則如豆大鐵丸一深入眶内左眼已盲驚急大呼二女亟奔前欲往告乃父遇客言父已死并曩時情景華雲奔視父麗雲急返語母舉家大嘩是日竟易祝壽作弔喪矣 
　　時岱妻雖傷一目然因岱事不得不力疾起視事細察岱身惟於胸前適當心處有豆大一穴又於庭前檢得帖一張上書太湖周虎前因後果已約略了然數日岱喪事已畢岱妻少年歷經風霜至此年已衰老經此大創乃臥床不起一日呼二女前告以曩太湖事曰若父身死若母傷目必皆周虎報復無疑今吾病似不起汝輩年少應力報終天之恨天下多能人倘或遇善人授汝輩異能其量力爲之勿忘二女大哭不能聲又曰汝輩終身大事應好自爲謀吾亦不暇爲汝輩計矣言已遂殁二女相持痛哭暈絶於地良久始醒繼念大事要緊幸尙多餘蓄乃治母喪畢與父雙葬於室後曠地 
　　此時華雲麗雲乃以二弱女相恃爲命念家居無益盡出所餘蓄漫遊海内思或遇異人授異術以圖作復讐之舉又念以二女子遊江湖殊不便不如僞爲賣技者相議旣洽再二日卽拜辭父母之靈祝暗中保佑起身行矣 
　　今再述周虎之行蹝蓋虎被岱擊傷落水後泅水得免念數世稱雄太湖上今大北殊無顔見儕輩乃盡散所部隻身走天下訪師遇異人授以術專以豆大鐵丸傷人雖數重鐵亦不難贯穿之技成知鄭岱已不復保鏢老於家千里來訪適値岱生日乃斃岱傷岱妻以報前恨已亦不復業水盜漫遊天下時一刦行旅爲業 
一日華雲麗雲行至江左投逆旅聞是地有周姓者富豪疑焉探聽數日乃知大誤周姓乃本地世家子家世富行爲放蕩佻達異常並非周虎翌日方欲他適忽道路沸騰詢逆旅主人則周姓門前昨日忽有一美婦懹一兒自經死事也周姓橫行鄉里亦無人敢過問者二女憤甚至夕各裝束懹劍踰垣出至周姓宅前飛身入内忽覺眼前似有一黑影蜿蜓如蛇向前進乃潜身以觀其變良久見黑影返視之一蒼髯老人也再注目間老人已飛出垣外二女急飛身隨之老者行亦行止亦止覺老者似知已跟隨其後驟回身喝曰何人二女恐不敵反身遁忽白光一道繞身不覺暈然倒地老者躍至識爲二女子扶之使醒詢何故追隨我後二女知難遁具述其故老者曰幾悞傷汝輩我亦來除惡人者今功已成我住某處明日盍來見遂分道行二女返旅舍天已近明幸無人知覺明日乃收拾所携物辭逆旅往老者家 
 
 
 

Page 11

 
 
   
 
 

Page 12

 
 
   
 
