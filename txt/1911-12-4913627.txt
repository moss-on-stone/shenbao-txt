# 1911 - 12 - 4913627

 

Page 1

 
 
   
 
 

Page 2

 
 
上諭 
[監國攝政王鈐章十二月十一日內閣奉]  
　　上諭前因資政院會期三月届滿議事未竣諭令延長十日現在又經届滿著即於本日閉會此次資政院開院本係初次試辦粗具規模徐圖進步爾議員等自當激勵忠誠擴充聞見洞觀時局默騐輿情必學與識早裕於平時斯事與理可期其一貫爾議員等其加勉焉欽此 
上諭此次驗看之學部考驗游學畢業生陳祖良着賞給工科進士鄭際平着賞給法政科舉人欽此 
上諭瑞徵奏湖北各屬被淹受旱輕重情形請分别蠲緩新舊錢糧漕協銀米等項一摺湖北本年春夏之交陰雨連綿蛟水陡發江漢湖河疊次泛漲入秋後襄南二水同時復漲濱水各廳州縣隄垣潰决田禾概被淹没高阜之區雨澤又復愆期收成均形歉薄若將應徵錢糧漕米等項照常徵收民力實有未逮加恩著照所請將被災之枝江等各廳州縣村莊應徵新賦錢糧漕米等項並原緩節年銀米酌量輕重情形分别蠲緩以紓民力該督即按照單開詳細數目刋刻謄黄徧行曉諭務使實惠均霑母任吏胥舞弊用副朝廷軫念民艱至意餘着照所議 
[遺失莊票]  
今失去蘇州德隆莊票一紙第五千七百九十六號即期計龍洋三百元已向該莊聲明作爲廢紙務乞　各寳號切勿收用特登申報新聞報爲憑　蘇州碧鳳坊巷朱謹啓 
 
 

Page 3

 
 
辦理該部知道單二件併發欽此軍機大臣署名奕劻毓朗那桐徐世昌 
交旨 
[十二月初三日軍機大臣欽奉]  
諭旨資政院奏開用新鑄關防日期一摺知道了欽此 
十二月初四日軍機大臣欽奉 
諭旨度支部會奏議覆貴州巡撫龐鴻書籌辦礦務一摺著依議欽此 
諭旨阿穆爾靈圭等會奏前鋒護軍營事宜分别劃撥管理並請將辦理新班值年大臣裁撤一摺着依議欽此 
諭旨盛宣懷奏江皖災重擬請設立籌賑公所各摺片均著照所請該部知道欽此諭旨雷補同奏懇恩給假回籍省親一摺雷補同著賞假三個月又奏懇恩賞給奥國外部大臣等寳星一摺著照所請欽此 
論說 
[論中國家族制度爲政治上之阻力及將來改良之方法（續）（選）]  
　　夫此同姓不婚之制。其於人類將生何等之影響乎。則搆成大種族是也。太古之初。人類散處於各地。每十里五里。輒自爲其風氣。重以舟車未興。一山之阻。一水之隔。即無由交通。老子所謂古之民老死不相往來也。非直不相往來。蓋亦不能往來也。聖人作斵木爲舟。刳木爲楫。於是交通乃漸繁。而一有交通。則種種紛爭。又隨之而起。蓋原人之初。大地上實分爲無數小種族。泰西敎會。謂人類唯一之元祖爲亞當。泰東史家謂人類唯一之元祖爲盤古。此皆古代之神話。不足徵信。其實人之生於地也。猶魚之生於水。有水而魚必生於其中焉。有地而人亦必生於其中焉。謂世界之魚同一元祖。萬無是理。謂世界之人。同一元祖。亦萬無是理也。而種族既殊。則一相接觸。其相猜嫌紛爭。乃必然之勢也。自同族不婚之慣例起。於是各小羣間。乃漸相調和。而馴至合爲一大種族。然而其聯合也。以家族聯合。非以個人聯合也。蓋無夫婦之事。則無家族。無家族之制。亦不成夫婦。而種族之融和。由婚娶而搆成。即不啻由家族而聯合。故數小羣之合爲一大羣。以家族爲分子。非以個人爲分子也。是故家族之制。實爲。人間社會。組織一切之基礎。而政治之發源亦。起於是焉。美人威爾遜曰。國也者。不過家族二字。大書之而已。誠哉是言也。蓋上古之世。無論何國。其國家之雛形。皆爲家長政治。中國古代。其帝王。皆稱爲氏。如伏羲氏柏皇氏中央氏之例。凡爲一羣之長。必係以氏之稱。氏者何即一族之徽。號如後世之姓是也。故知爾時之爲君者。必皆其族中之家長。其所統治者。非國民而實族人也。又史稱天皇氏一姓十三人。地皇氏一姓十一人。而人皇氏一姓九人。而人皇氏之時九人分處。各治一方。故又稱居方氏。與九皇氏。然則其時必也。其族中人數衆多。一家長不足以支配之。故分居九區。各戴一家長。以統治其子弟。故古之帝王。父兄而已。族長而已。其有。强有力者起。屈服諸小羣而。臣之。則皆後世之事也。不徒中國爲然也。試觀歐洲。昔在希臘建國之初。其國王之下。有長者議會。而其國王實由國中最高。齡之人。被宗族所推爲長者當之。其後因行嫡長相續法其子孫亦得假定爲最長者。而充當國王。若其長者議會之議員。則爲各宗族之家長。於政治上代表各宗族。故國王與長者議員。皆由宗族而成立也。然其時。人民之推戴其君。也非嘗知勤王尊君之義。而實本於愛父敬兄之心。故學者名此時代。謂爲家長督制政治。又史家稽希臘之。市謂其初在丘岡之上。實周圍鄉村之家。族築以爲避難之所。則其始之有政治也。實爲聯合家族而起也。而家族發逹則成宗族。其後又以宗敎之作用。各宗族爲行共同。之禮拜。而聯成眷族。各眷。族又爲。行共同之禮拜。而聯成種。 
族。至合成種族。而其市乃漸發逹。然而議會之議員。依然代表宗族。而非代表眷。族與種族也。（以上言希臘事雜引威爾遜之政治汛論）故希臘於此時代。純爲家族政。治或宗族政治與中國古代之帝王稱氏。同爲家長之性質。而非君主之性質也。夫人類之生存於世界。凡維持社會之和平。增進文明之幸福。皆緣。有政治。而政治之施。必有政府。彼無政府之主義。或者上界神仙。能得幾生修到。若同此世。界之人類。吾信其無足以造。於此境也。故政治之作用。實有萬能之勢力。即政府之機關。不可一刻而停止。而政治之起源。政府之組織。皆始於家族。故家族之制。於政治有莫大之功。即於人類有莫大之轼也。夫天下之事有功者。必受食。報無論何種制度。凡能造福於人類。即可延長其運命。彼家族之制。於政治上旣嘗獲收其利。於社會間即難急滅其跡。雖世運進步。其利已去。其害叢生。然非有他種事變。他種作用。與家族主義。太不相容者。則家族之制度。即可根據歷史上之勢力。以維持其壽命於無窮。彼泰西之家族制度。其所以能早破壞者。以有若干事變。足以摧翻其根抵。若夫中國。則數千年以來。凡宗敎上之作用。政治上之作用。不惟不能摧翻家族制度。且足以助長家族制度。夫是以自皇古以至於今。此家族制度。如連珠之一線穿成。綿綿延延。而未嘗中絶也。今我試即中西社會關於家族制度興廢之點。比較而一論之。 
專電 
[電一（北京）]  
　　外務部修改中俄草約八大綱（一）邊界（二）稅課（三）傳敎（四）商人游歷（五）捕盜（六）路礦（七）鈔 
幣（八）保護僑民 
 
 

Page 4

 
 
[電二（北京）]  
　　濤貝勒至三所面請攝政王赦史免黨人挽救國危並請剪髮以新軍政 
[電三（北京）]  
　　樞府奉旨電寄東督錫良等該督等電奏官制劃分三級并各省巡防隊萬難裁减一摺交憲政館政務處覈議 
[電四（北京）]  
　　攝政王面諭徐軍機專辦東省交涉事宜 
[電五（北京）]  
　　樞府通電各省督撫倘有藉温世霖事强爲辯護勾結集議者著隨時愼防嚴辦母使滋事 
[電六（北京）]  
　　都察院代遞浙路廢約事原摺留中 
緊要新聞一 
　　澤盛不以舉辦開平國債票爲然北京 
　　開平煤礦一案直隸官紳及張翼曾屢上封奏故奉旨交載澤盛宣懷查核具奏當經澤盛兩尚書會商外度郵三部將直督張翼直官紳所遞摺件並該礦始末情形詳細查核已於上月杪查竣覆奏內容甚秘惟聞直督前議辦國債票由國家擔保大清銀行發行一節兩尚書殊不以爲然摺中極力奏駁謂以商辦礦務之國債票欲朝廷擔保不可者一以此鉅欵之國債票而出七釐之息不可者二以礦務之國債票而欲大清銀行代出不可者三况此礦收回後之有利與否尚不可必如有利亦當藏富於民如無利更不可貽禍於國該督所請舉辦國債票一事應請母庸議摺上奉旨著陳夔龍按照所查各節切實籌辦并隨時會商外務部妥愼辦理原摺片四件均著抄給閱看欽此昨已由軍機處分别字寄外部直督遵照矣 
[廷寄又禁學生干預國政北京]  
　　軍機處昨又奉旨電寄各督撫云開設國會旣以宣統五年爲確定期間乃有不法之徒藉速開國會爲名肆行煽動學生愚幼無知被其蠱惑紛紛罷課查學生不准干預國事曾經先朝明諭載在文憑乃日久玩生不守法紀皆由管敎各員未能認眞防範所致着該督撫等嚴飭提學使及學堂監督提調監學切實約束勿令滋生事端倘有視爲具文因循誤事定惟該督撫等是問欽此聞此旨因直川兩督電奏而發 
[皖撫密保陸軍幹材北京]  
　　皖撫朱中丞昨日呈遞封奏一件聞係保荐陸軍人材略謂國家處列强競爭之時代非得智勇之將不足以禦外侮而敵國愾查有翰林院編修陸光熙器識宏遠志慮忠純候補主事王賡志趣遠大學識宏深曾留學日本陸軍畢業并游歷各國考察軍政武備多年該二員本屬部員清翰之選優游京國隨地平遷亦足以致身通顯乃能不以科名自囿捐棄故常投身軍隊迹其造詣之深實屬軍界中不可多得之人以文臣而改陸軍下與走卒爲伍艱苦備嘗繭身數萬里游學六七年是其勵志憂時超越尋常萬萬合無仰懇天恩破格擢用以作士氣而勵將才奉硃批著送部引見 
[戊戌黨獄其亦有昭雪日乎北京]  
　　資政院請雪戊戌冤獄一案業經特任股員會審查竣事於本月初三日第三十二次大會時報告結果經衆表决其報告書畧云本股股員於十一月十六日十九日開會審查得議員陳寳琛等提議奏請宣布楊慶昶所繳景廟手詔並昭雪戊戌冤獄一案據稱比年以來朝野上下汲汲於籌備憲政促開國會固由時會所趨而變法圖强之宗旨則我德宗景皇帝十數年前實造其端乃事勢牽阻便吾仁孝英斷之聖主不能伸其志而永其年此天下臣民所同爲慟慕者也戊戌八月之事不知者非以爲先帝求治之太急即以爲新進諸臣獻謀之不臧甚至以風影之談妄測宫廷積成疑議幸而楊銳奉有先帝手詔於孝欽顯皇后顧念人心愼重變法之至意與先帝承志不違委曲求全之苦心皆已昭然若揭此詔去年秋間由楊銳之子楊慶昶呈由都察院恭繳外間多能傳誦並聞當時楊銳等覆奏亦復仰贊孝治謂變法宜有次第是先帝所以任用諸臣與諸臣所以恪承詔旨者皆在於妥籌變法之良策而必以不拂慈意爲指歸於素所規劃者且不免跬躇審顧蘄出萬全豈有感激酬知而反悖逆自甘爲危害兩宫之舉者其爲取嫉貴近致遭誣陷情跡顯然一二小人又故作張皇巧行搆間獄詞未具遽予駢誅在小臣遘逅蒙冤亦史册所常見所可痛者是非失實不但有累先帝用人之明且使我兩宫至孝至慈皆無由大白於天下此則在天之靈長留隱憾而尤爲天下臣民所不可忘者也竊以爲非明降諭旨將楊慶昶所繳詔書宣布無以彰先帝仁孝之眞非援據先帝手詔以昭雪被罪諸臣之冤無以服人心而作士氣應請交議候公决後照章具奏請旨施行等語伏惟德宗景皇帝以天亶之姿洞觀世變憤積重之難反思併日以兼營然於乾健震奮之中仍復慮出萬全求無拂孝欽顯皇后愼重之心以蘄造中國無疆之福而以楊銳等登進之驟眷任之隆取忌同朝搆成疑獄致使先帝之苦心豫順傳說失眞雖兩宫慈孝交孚終於同揆而當時先帝以事與願違憂勤成疾至不獲親見 
 
 

Page 5

 
 
憲政之成宜乎薄海臣民哀感涕泣不能自已也皇上繼述方殷闡揚爲亟擬請明降諭旨將楊慶昶所繳德宗景皇帝手諭一道宣布中外昭示萬世臣民并纂入實録以成信史至楊銳等竭忠致身沈冤未白可否降旨昭雪比照許景澄等成案開復原官加恩量予贈卹以慰幽魂而饜衆論本股員等全體議决意見相同應請議長諮詢本院全體議員討論表决具奏特此報告 
[樞臣已有法對付請赦黨人北京]  
　　資政院提出奏請赦免黨人並昭雪戊戍冤獄議案現已表决將次入奏聞軍機大臣得此消息已於初四日在政務處會議决定先由外務部鄒嘉來尚書迅即電致駐便日美英俄等各國大臣飭將某黨現勢並戊戍國事各逋犯之現在情形速即查明電覆聞鄒尚書遵即分電各使外一面並將各該大臣之最近報告彚呈樞府察閱以便資政院呈遞請赦黨人摺時陳述辦法請旨宣布 
[易宗夔議請改用陽歷北京]  
　　資政院議員易宗夔等日前提出請改用陽歷具奏案一件已由議長交付審查其請議書略云竊查歷算法以地球繞行太陽一週每三百六十五日爲一年者謂之太陽歷以月球繞行地球一週爲一月每十二月或十三月爲一年者謂之太陰歷太陽歷通行於世界各國太陰歷獨行於吾國茲請先陳太陽歷之利而後陳太陰歷之害太陽歷以三百六十五日又四分日之一而不足爲一年每年十二月每月三十日或三十一日唯二月祗廿八日因有四分日之一故四年一閏遇閏則二月爲廿九日因四分日之一而不足故每百年停一閏二月仍爲二十八日每年平均爲十二月連閏亦祗增一日於外交官制財政農時學年工業商業毫無不便故通行世界各國而無阻太陰歷則三年一閏五年再閏每遇閏年輒發生種種困難之問題如與外人交涉訂立條約合同各國皆取大同主義而吾國獨異遂啟外視之心此不利於外交一也官俸應以年計算遇閏則俸廉不增而忽增一月之支出必有入不敷出之感而發生他種貪污之現象此不利於官制二也預算决算必定一會計年度遇閏則全國歲入不增而全國歲出必增一月之欵經濟必形支絀北不利於財政三也農夫之播種刈禾必有一定之時間遇閏則或早或遲輒有失時之事此不利於農時四也學堂課程總以按時循序而漸進若遇閏年停課則荒廢光陰不停則又破裂次第此不利於學年五也工人薪資亦多以年計遇閏則工資不增而生計必苦此不利於工業六也商人營利時間與息金關係極夥遇閏必多紊亂此不利於商業七也旣有此種種之不便曷若改絃而更張取世界大同之政策用百端便利之陽歷如謂祖法難以驟更則我聖祖仁皇帝早採用南懷仁利瑪竇之學說以推測日食月食至今毫無流弊如謂習慣難以遽改則日本自明治天皇毅然改用陽歷至今稱便本院躬負言責凡關係全國利害事未便壅於上聞擬請議長列入議案奏請皇上遠師祖制近法鄰邦明發上諭飭下欽天監衙門改用太陽歷以從民便 
[外部又思大振作北京]  
　　外務部鄒紫東尚書近以部中積壓未辦各事甚夥已擬定分别奏咨舉辦聞擬辦各政共三十餘件其首列者五項（一）會議政務處於光緒三十三年十月間議覆考查南洋商務大臣楊士琦侍郎奏請添簡暹邏公使分設領事摺內議請旨飭部酌設美屬斐律賓和屬蘇門答臘及檳榔嶼等處總副領事等三件又咨催各省督實行取締洋商在租界及通商口岸外自由開設行棧店舖並分查違約置產等事宜（一）前雲貴總督錫良奏請實行劃分滇甸滇越界務及英法兩國在滇省居留地之範圍其餘未詳聞日來正與會辦大臣那中堂擬議辦法以便禀商慶邸核辦 
[新內閣與外官制拾聞北京]  
　　內閣舊制逐日硃批交抄各摺件向由軍機處分交內閣飭由各部院衙門轉抄其各省大吏除樞垣廷寄與各該省奏請關於政事各件外其餘之摺件自通政司裁撤後均係自相購致諸多不便日前徐菊人樞相倡議擬於新內閣設立後另編行政通告一類由閣自行印刷按期分交各省並可宣布於官報其內容議分兩類大約每日內外摺奏定每月三期各項中央行政每月六期諸軍機均甚謂然擬卽會商各省督撫俟新官制實行後亦一律 
此辦理 
外官新制現已草訂大綱准初二日由兼任憲政編查館之軍機大臣會同各部參預政務王大臣核議其內容各督撫均按省名改爲總督行政大臣兼參預國務事其度支民政司法交涉學務各設司使一缺廳州均改知縣專任錢穀契稅等政知府議裁酌派巡道以省治幅𢄙爲定其餘佐冶各官缺亦均有更改 
軍機大臣現因外官制不能實行統一行政制度頗費躊躇擬於初二日會議時商由各部會議大臣再電各省除飭遵照前電分議外官制現行政策仍於十二月初十日以前電覆外另電商各督撫可否就令該省資政院特派員兼充外官制顧問以便會同憲政館政務處商訂辦法 
[部簡警道外省無權撤換耶北京]  
　　各省巡警道 
 
 

Page 6

 
 
員缺定章半由部放半由各省指名請簡自鄂省巡警道全玉如經瑞莘帥奏請改調另行派員署理俊民政部以該道係由部記名人員中奏請外簡在京辦理警務有年何以瑞督竟不爲稍留餘地此次直隷巡警道舒鴻儀亦由部簡乃陳督以該道疊經該省諮議局彈劾諷令他去舒道乃以請假回籍爲辭禀由陳督派員署理其摺報中有該道到任以來不洽輿論字樣民政部中人因此大不爲然謂各省督撫有意與中央反對全道則以不熟情形不令到任今舒道又以不洽輿論勸令他去將來各省再有缺出部中决不請派免再爲督撫欺侮云 
[卽此可知鐵路不宜借欵矣北京]  
　　道清鐵路原係福公司投資建築專爲轉運礦產之用自借欵收回以來於主權雖可挽回而全路僅長三百里且與水道並行除運煤外客貨稀少是以營業常處積虧之勢節經郵傳部飭令設法整頓并由鐵路總局督飭該路總辦等設法招徠土貨改良運章提倡包運大宗貨物並與借欵公司代表節次磋商减少洋員酌用華員一切支欵綜核釐剔以輕該路負擔現在該路行車進欵雖略有加增但除開支行車經費外尚不敷支借欵利息計本年行車進欵共銀二十五萬七千餘兩行車支欵共銀一十七萬三千餘兩收支相抵應得餘利銀八萬四千餘兩以之撥付借欵利息銀三十一萬四千餘兩尚不敷銀二十三萬餘兩刻已經鐵路局將本届營業情形呈由郵傳部覆覈奏報矣 
[資政院延長會期之封奏北京]  
　　資政院前於上月二十九日因議事未竣奏請延長會期十日已奉旨允准茲探得原奏云竊臣院自本年九月開會以來疊將應議事件編次日表循序進行凡於政府提出以迄人民陳請之議案宏綱細目固宜愼於審查酌理準情悉有資於討論除議决各案業經分别遵章具奏外其尤重要者爲內閣會議政務處曁憲政編查館奏請交議試辦宣統三年預算及大清新刑律各一案一則報告伊始一則宣讀未終其修改商律交議一案亦關緊要查臣院常年會期自九月初一日起至十二月初一日止現已將届閉會而未經議竣之事雖極力赶辦斷難倉猝告成據各該股議員陳述情形擬查照院章第三十一條所載必須接續會議得延長會期之文仰懇天恩俯准臣院於十二月初一日後延會十日至十二月十一日止俾得將前項預算法典之案悉行議决以裨憲政此外如尚有重要事件應照議事細則第一百四十八條經軍機大臣各部行政大臣咨請或得其同意者再由該管股員接續審查於次會期報告其他一切議案及建議陳請等件不在此例當按照另項專條辦理謹奏 
[京師近事]  
　　農工商部所設之工業學堂經費甚爲充足庶務提調某君平日揮金如土虧空極多欠該堂廚子竟有四千餘兩之多敎習薪水亦大半短付以致學堂上下人等均口出怨言將禀明監督大約該提調之飯碗不日打碎矣 
　　出使奥國大臣雷譜桐欽使於本月初一夜二點鐘回京仍寓前門外西河舊住之公館日內賓朋往謁車馬盈門大有山陰道上應接不暇之勢聞雷欽使於覆命之後卽欲回南省墓大約歸期在十五左右 
此次法部所取之法官現經該部掣籖分省計大理院二員李國瑜魏堃京師高等審判廳一員魯士貞地方審判廳二員劉豫瑤蕭輝錦第一初級審判廳三員姚秉鈞程世濟江天澤第二初級審判廳三員廖儒宗譚奎午牛葆瑜第三初級審判廳二員張業廣孫曾蔭第四初級審判廳二員羅鳳兆劉澄第五初級審判廳三員蕭日炎駱永讓汪庚年直隸張聚慶等五十六員奉天董書甲等四十七員吉林寇書成等七員黑龍江張文翰等四員江蘇程鑑等四十二員安徽陳國華等二十一員江西張十菼等二十七員福建王植等四十一員浙江趙恊曾等四十二員湖南何爾照等四十員湖北王藻等三十八員河南熊紹龍等十八員山東徐連芳等二十五員山西劉鳳銘等十四員陜西董鑑堂十七員廣東唐藻棻等六十五員廣西簡文昭等十員雲南黎世澄等十一員以上各員均于上月三十日赴部交納公費銀十二兩取具同鄉官保給以便領照 
　　度支部澤尚書現據某司員條陳請將全國雜稅一概删除凡內地商人販運土貨如五穀布帛等類爲民間日用所不可缺者祇須完納國稅一次無論運至何處不再重徵其貴重及奢侈品則每至一處酌加正稅澤尚書以該條陳引證詳細動中肯要曾於前日與各堂會議採用以爲裁釐加稅之預備 
鄂督瑞制軍日前電致樞府略謂沙洋洲堤工毗連長江關係甚巨值此隆冬淺落之時正當趕修以免明春水漲時冲塌之患惟鄂省庫欵支絀不敷甚鉅請飭度支部撥濟半欵二十萬串以濟急需聞已有旨交度支部議奏 
日前趙侍御熙遞有封奏一件探其內容係參郵傳部劣蹟多欵而以鐵路局之梁士詒爲尤重已奉旨特派大員查辦 
民政部以十二月初一日爲外國新年旅京洋商及衛兵一律放假休息三日特札飭內外城兩廳加派崗警保護並行文禁衛軍於此數日內不放兵假并由外部照會各公使認眞約束兵丁母得在外滋事 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[閩局電請主持地方舊欵福建]  
　　閩諮議局日前呈資政院電云資政院鈞鑒元電呈覆豫算歲入有不應列册各項茲績查歲入第五類厘捐第二欵第三項舖捐第二目閩併全額三萬零兩此項原應與各州縣一律同列但三十二年以來官因收數甚微出示許以三萬二千元爲額溢額欵作地方公益費由紳助收數乃驟增歷年皆照辦今歲入册乃並溢欵統列似應劃出俾歸該兩縣地方小學堂之用庶官無失信而地方小學得所維持合再申覆乞鑒察閩諮議局呈 
[全省農業公司已作罷矣浙江]  
　　浙省僑商吳作鏌前議創辦浙江全省農業公司先於嚴州府設立分所業經浙撫院札飭勸業道行令嚴府將官荒民荒處所開摺送道查核日前諮議局議員王家襄特提出質問書備文送院昨經增中丞批答云查招致華僑創辦大宗實業列於籌備憲政單內此次華僑吳紳慨然回國首認鉅貲並担承集股創辦農業爲浙省謀興大利自應由本部院先行奏咨立案以資勸徠至其集股辦法則必須指定荒地所在然後方可刋印股票招集股分今該公司名稱雖經先行奏咨並未開辦已由部院札飭勸業道照會該紳查公司律及農工商部奏准推廣農林章程妥擬辦法呈候核咨在案其飭先就嚴州設立分所辦理者蓋以據嚴州府余守呈請因該郡自兵燹之後元氣至今未復官荒民荒彌望皆是十民旣無力墾治客民承種者又類皆亡命之徒擬招吳紳設所辦理以爲實地靖民之謀其時尚未據有地方自治籌辦處請將全省官荒撥充自治基本財產之禀亦非由該紳自行呈請而遽准之也今據該紳面稱全省官荒旣經批准撥充自治基本財產則嚴州自應一律辦理擬改請於浙之灶地而隸於蘇省者查照公司律另行集股禀請開辦庶於奏案及自治雙方均無觸悖等情應俟該紳禀到再由本部院察核奏咨希即知照 
[東三省通信]  
　　日人近來對於南滿一切事宜無不傾其全副精神以經營之而於移民企業兩種事業進步尤速現在該國一般輿論猶咎政府對於移民等事過於因循不能奮袂直前研究其致此之由又皆咎在滿洲之金融力過於薄弱其機關未能膨脹故日前該國生產調查會特開全體大會决定投入大宗資本設立日清銀行以爲擴張滿洲金融機關之基礎東亞興業會社近亦乘機而起極力運動擬求投入資本以廓大其利權而正金銀行見衆皆組織完密恐已在滿洲之營業或受影響日昨其横濱總行特開重役會决定明年再加入資本一倍共爲四千八百萬圓以便在滿洲放一異彩聞已由該桂首相奏明實行噫日人對於滿洲金融之佈置如此其周密而今而後滿洲金融權其不我屬矣 
　　東督錫制軍前准外務部咨開現有英商賽爾瑞吉開麻安士已由江蘇湖北直隸各處游歷一週擬再赴東三省曁蒙古一帶游歷藉以考察商情所過之境請轉飭各屬竭力保護免生意外之虞聞錫督接到此電已分飭各屬一律遵辦矣 
　　連山灣天然形勢爲遼海門户我國興辦海軍尤宜開作軍港爲軍艦停泊之根據地惟從前限於經費雖經議决未能實行現由東督錫清帥籌出公欵銀一百萬兩作開港經費先由連山站修築輕便鐵路直通該灣以備運輸各項材料刻已動工年內即可告竣 
　　自安奉鐵路交通日本輸入奉天各地貨品日見增加外商在路綫附近營業者尤絡繹不絶東省當道以外貨輸入漫無限制不免有所偷漏擬在城西十間房地方設立稅捐分局徵收貨稅以防私運詎日本小池總領事聞此消息起而抗議已照會奉天交涉司定期開正式談判以圖抵抗云 
[東京通信]  
　　湯增壁欲充保皇黨走狗耶留日學生會館幹事每半年改選一次目下又值改選詎前幹事湯增壁於分送各省選舉票時要求安徽會長陳策廣東會長夏重文及某某兩省會長囑其選舉保皇黨人藍某馬某爲庶務幹事陳夏諸君以湯增壁身爲會長選舉重事豈可私下請託因將此情通告各省會長各會長亦憤其在職濫用公欵擅更館名故激憤不已日前某省分會長竟欲派人敺擊湯增壁幸經各分會長力勸始得無事 
汪大爕亦悔禍矣汪星使大爕自到任以來接見學生頗知盡禮而對於浙江學生尤爲虛懷浙生有所要求無不立應現在各省學生多知其隱凡學界中有欲與汪使交涉者多派浙省同鄉會長爲代表員事無不成前日有一學生因事開除照例萬無復費之舉而某固浙人也乃親赴使署求見公使當蒙延入立談之下語多不合汪使斥其無禮某請復費汪謂部章具在萬難再復某知不可再瀆乃辭汪使送之出詢其何省人某以浙人對汪額首者再俟某出而使館復某官費之公布已牌示矣　　官費生不准辦理學務近日留日學生監督處出有公布一件略謂前因陜西五校學生張熾章請假回國經提學司留充敎習并咨行到東酌留官費逾年始行到東學籍業已開除因該生係因公逾限准其改入他校仍領陜省官費嗣陜省咨復未准又經本處呈請咨明學部核示茲奉部電查該生張熾章旣考入第一高等卽不應於請假回國時復充高 
 
 

Page 11

 
 
等學堂敎習且該生光緒三十四年十月請假旣非暑假期內又無特别事故照章即應開除官費不得因提學使留充敎員藉口於因公曠誤此次到東已在開除學籍之後本省旣不另給官費惟有俟五校招考時再行送考取録後方與官費等語奉此合行示諭嗣後官費生請假回國者不得在籍辦理學務以致輟學停費 
分類新聞 
政界 
　　 
[贛省整頓征收丁漕辦法江西]  
　　贛省州縣征收丁漕抑勒浮收之事控案纍纍前經諮議局按照奏案劃一徵銀十一州縣丁漕收銀數目呈請到院當由馮撫院發交審查科公同審查茲聞該科呈復以丁漕爲維正之供贛省各屬征錢征銀本有定章其任意浮收原爲法律所不許今諮議局呈議征銀之樂安等十一州縣折收洋銀征解與額征庫銀數目相去懸遠在各該州縣以洋銀折合庫銀借申色無定之市價以取贏於其中是與征錢州縣抑勒洋價同一弊混自非重申禁令不足以除痼疾而恤民隱擬請照案行司嚴行查禁通飭征銀各屬祗准按奏定額征銀數征收不准絲毫多取如花户間無現銀交納以洋銀鈔票銅元折納者應按市價征收即市價偶有高低應並查照前議照市酌中定價辦法飭地方官會商自治會紳按市定議不得稍有抑勒其畝捐向係收錢解錢者即令一律征錢不准以洋銀折算以免參差而杜弊混等語現經馮中丞照復諮議局並行藩司查照議案切實通禁以恤民艱而整官方 
[贛省度支公所職員之眞相江西]  
　　贛省藩署分科辦事爲日已久惟兼轄稅賦捐務頭緒紛繁不易清理雖派熟悉老手數員充當科長科員尚覺才力不足展布辦事難期進步現聞該公所職員暗中仍聘幕友帮同佐理以資熟手此亦政界改頭換面之現象也 
[巢縣警務長辭差原因安徽]  
　　巢縣警務長王炳經烟癖甚深不識警章不理公務自接差以來專事包攬詞訟魚肉鄉民久爲該縣人士所切齒前次部委岳嗣彝來縣調查警務見其腐敗情形已逹極點並探悉王種種劣跡頗爲震怒當即傳見嚴加申斥現王頗不自安特具禀巡警道懇予銷差並託人運動另委他事未識警道如何處置也 
[江輪倡始抽收魚蟹捐鎭江]  
　　常鎭道林觀察准蘇省財政局咨稱以江輪來往每有奸商串通水手於夾艙私帶魚蟹等鮮貨希圖漏捐一經關扞查出全數充公該商亦殊虧成本現擬飭令該商等在局報完統捐一次由局給照註明指運何處經過各關查驗放行似此辦法於商情旣無大損於厘餉亦不無裨益等因林觀察爰卽函請本關稅司查照辦理 
外交 
[札飭調查外人商店鎭江]  
　　丹陽縣署昨奉江督札開准諮議局咨呈以丹陽非通商口岸如有外國人商店應卽飭遷等因陳大令接文後特轉移自治公所派員調查如有外人商店應令遷移以免交涉 
[發給中越人民過界執照辦法西廣]  
　　中越辦理對汛後兩邊一律發給過界執照迭經兩國官吏磋商現特會同議訂發給過界執照辦法以資查考計凡中越地方發給護照之時均須先爲考察請照過界之人所有准其過界之處非有駐紥邊汛地方不可往來至所發給之執照護照或暫時允准之照均當載明持照於何處可以過界如有因營業貿易農工必須在邊界兩國往來居止之兩國屬民或在越地之僑民兩國地方官曁對汛統管官可以會同發給常川准其過界執照所發之照以一年爲限自後可以重行發給此等執　均由該管過界督辦註册存案昨已據情具摺呈候督撫兩院察核矣 
　界 
[匪盜圍搶水師軍械之駭聞杭州]  
　　錢江上游之義橋鎭爲沿江巨埠商賈匯萃旅舶如雲初八晚十句鐘時突來大帮匪盜百餘人先將上埠巡鹽砲船刦去後膛快鎗八枝刀傷兵勇一名即排隊赴下河沿濟泰典當破扉直入銀房首飾房捆紥兩大包一又袋全典精華俱盡本鎭警察聞警亂逃併將號掛軍帽脫卸連同背槍寄存民家紛紛如鳥獸散其時市梢居民鳴鑼喊捕上下埠砲船排隊上岸匪黨竟敢開槍拒捕彼此對敵一句鐘之久水師人數不多致被槍斃船勇一名匪黨得以從容携贓而遁當兵匪互鬥之際該鎭巡檢陳星台君遍索巡警無着憤無所洩督率本署兵差數人奮勇追捕幾爲飛彈所傷嗣因衆寡不敵水師先退以致未獲一匪現已據情飛禀上峯請兵矣當兵匪互戰之際合鎭人心大恐鑼聲鎗聲全市鼎沸居民某甲拚命開鑼至下埠被砲船某哨官奪去謂不必敲鑼我們方可拿盜初九上午合鎭紳商學界大會集議有擬詰問該哨不准鳴鑼之理由並以警兵聞警先逃巡官至今日始復出現實屬駭人聞聽　 
[皖軍預備冬季檢閱安慶]  
　　皖軍混成協統余大鴻此次進京被皖省京官指控其罪狀當經陸軍部面加申斥並派員來皖察閱軍隊情形該協統得此消息特函致協司令部各員請爲督飭各營隊趕緊認眞預備冬季檢閱務期整肅有序以便部委到皖檢閱云 
學務 
[籌撥簡字學塾經費揚州]  
　　揚州府日前據甘泉縣前任萬令禀稱以田房稅契按照部章每兩應准提公費十文充作善舉之用查揚城善舉大半均由運庫撥發其他鎭鄉各善堂範圍較小經費早有的欵惟學務經費刻下尚無的欵而此項簡字學塾又爲開通民智之必要懇請通禀各憲將一應公費及准提之十文全數分撥簡字學塾及四區小學高等小學之用當即據情上詳聞已奉到藩批業准如禀立案矣 
[增兼督提倡粤僑敎育廣州]  
　　增兼督以南洋羣島棋布星羅華僑之散處其中者不下數千百萬人大都籍隷閩粤閩籍十居其三而粤籍十居其七向以孤懸海外與內地勢成隔絶比年以來派員巡視多方提倡學校如林經前兩廣總督岑春煊奏派視學官董率其事前兩江督臣端方復于江寗省城奏設曁南學堂莘莘士子踴躍偕來興學育材誠爲盛舉惟是南洋各埠與粤省地望相接音問常通風俗語言皆可直接凡華僑之寄迹于彼者粤省最居多數其子弟自以回粤就學較爲近便現擬仿照曁南學堂辦法就粤省設立專校俾華僑子弟得以內渡求學昨已將情形具摺入奏矣 
[大同女校舉行畢業蘇州]  
　　蘇州大同女學爲張光彝獨力組織 
 
 

Page 12

 
 
[第一張後幅第四版]  
自丙午年開辦迄今五載本年爲高初兩等及附設之簡易師範修業期滿於十六日舉行給憑典禮並開游藝會日前已廣發入塲劵矣 
實業 
[贛路商辦公司窮蹙之一斑南昌]  
　　贛省南潯鐵路籌欵困難已逹極點此次大會因爲股東未到四分之一未能决議事件頗爲辦事者所隱憂而該路總協理共設四員辦事之權全操坐辦總理劉景熙現丁母艱協理黄大壎又因事辭職以致路事無人主持股東旁觀尤形慌恐現經名譽總理陳三立在省局會商董事會擬舉專辦董事四員以曾主政秉鈺鄒主政安孟駐省辦事羅君朗山謝太史佩賢駐潯辦事以爲暫代總恊之職權須俟明春開臨時股東大會時再議選舉總理協理接辦路政現已通告股東一俟認可即行呈報立案矣 
[龍開河建築商塲將次實行江西]  
　　贛省九江地方爲通商碼頭人烟稠密商務繁盛而龍開河一帶地方堪爲開築商塲以闢利源迭經地方官紳磋議辦法禀懇當道維持實行所有開築商埠一切事宜現聞馮中丞札飭勸業道妥定辦法詳院核行矣 
[鄂督再委大員解散閙礦風潮湖北]  
　　興國州屬銀山頭錳礦由漢陽鐵廠開採十餘年前月州紳陡生希冀擬收回自辦屢次集議礦與錳局爲難業經盛杏孫尚書咨請督憲飭令勸業道派員查辦詎該州欲風强悍愈集愈衆謠言喧佈由該州電禀鄂督當卽派兵一隊開往彈壓莘帥以愚民無知專施以威竊恐反激他變復委某太守馳往錳局集會士紳演說曉以大義各自解散太守已於二十八日晚乘富池口拖輪東下矣 
[郵部裁併川粤漢路局武昌]  
　　湖北川漢粤漢兩鐵路局合設在甲棧自前督辦大臣張文襄薨後兩局已歸郵部接管昨瑞制軍准郵部電開頃據駐鄂粤漢鐵路分局詳請撥給鐵路股欵一千兩三佛車利四千兩歸局支用希即轉飭湖北官錢局查照辦理再者川粤路開工無期已電飭兩局總辦併爲一局將閑散員司工生人等大加裁汰以節糜費合併奉聞云云聞川路提調莊太守鍾溥等業遵部飭銷差矣 
雜記 
[隻雞致釀人命杭州]  
　　塘栖鎭彚昌南貨店夥唐大庠家日前偶失一雞遍索無著誤疑比隣泥水余清可所竊控之本地警察事無左証斥不准理詎數日後余泥水急病突斃即有金華同鄉扛帮出頭謂余之死實被唐天庠毆傷控之仁和縣要求檢驗擬抵並將被告扭押縣中現經公正人出爲調停酌加撫恤一面由該屍親具呈悔過謂係誤聽人言實與唐某無涉懇求銷案業奉沈大令核准即將被告開釋而罷 
[彩票尚想改章武昌]  
　　湖北籤捐彩票從前各省未禁銷時正票額設六萬號尚不敷分佈今歲江南首先倡禁長江各省紛紛效尤銷路大减乃於秋間减額爲四萬號近因湘汴京津又踵行禁阻銷路愈滯本月份四萬號正票竟有五分之一存局無人領售長此不變虧賠曷堪經該局總會辦王道元常等禀准鄂督於明正起正票减爲三萬號每張漲價售銀七元以七成五分餘派彩頭彩加爲銀六萬元並增前三前四字相同之彩較前更爲優異惟領票者須正副併銷如領一千副票即須領五百正票並聞三萬正票有三千四百四十六張紅票諒可邀購票者之歡心矣 
[直牧躁進取辱武昌]  
　　湖北候補直隷州王瑞徵前曾兩次上條陳於督院藉求差委均經瑞制軍嘉納當檄司俟有相當差使即行量才録用茲該直牧急不能待又赴院嘵嘵干求瑞制軍當以任用屬員長官自有權衡要當爲事擇人不能爲人謀事况鄂省無差人員不僅該牧一人若皆藉條陳意見爲干求躁進計尚復成何事體所禀實屬荒謬除嚴行申斥外特札藩司轉飭知照 
[飢民攔路搶刧鎭江]  
　　鎭郡昨晚有鄉人某甲在張王廟後山行走突有徐海飢民　去路將甲按倒在地用粗紙一團塞入甲口即向甲身畔摸索並無銀錢等物當將甲週身衣服剥去只留單褲一條始放甲去又初八日午後義渡碼頭左近某糖棧雇夫役抬糖當給銅元二十餘千文交與脚頭某甲給散各夫每包給力錢十文甲當雇徐海奤民數十人抬糖即將銅元放在地上預備分散不料各奤民竟將銅元搶劫一空甲遂向該棧報告該棧主等出外觀看見奤民兇横不堪亦無可如何祇得向洋務局報告未審局員如何裁處也 
[清談]  
[對於滬市。今日之觀感二]  
　　今日之滬市非昔日之滬市也昔日之滬市。轟轟烈烈如日方中今者則日中而昃矣。商務减少。物力艱難而房租之高昻。則仍遵其向時之速率。代價之高。甲於全國。貧民小户。適乘其弊。集羣策羣力。以爲减租之呼籲。是固。小民迫於水深火熱之酷烈。而爲無聊。之極。思也。一呼再呼。四無應者。不得已。始出此罷市。下策。以爲。要挾。其事。雖可惡。其心實可矜矣。 
是故有維持全市寳者。今日宜亟亟爲小民謀樂利。不當徇一二豪富意見。以爲壓抑貧民。之計。彼豪富之家。日食萬錢。擁重裘。居廣厦。驕妻美妾。富貴逼人。然起視市民。或者粗糲不給。或者裋褐不完。受一廛于宇下而牛衣。對泣呼寒啼。飢者。尚不知其幾千萬人。减租之損失。所值幾何。在此輩之食力以自給者。已不啻感戴二天矣。况滬市之豪富。類皆僦屋市廛以營求什一者。則减租之所得。又安知不償所失耶。顧何爲漠視而不救也。 
嗚呼。一市之民人。固不獨皆富户也。設一市皆富户。則誰爲養欲而給求。誰供頤指而氣使者。普天下有富户。普天下亦不少貧民。尚望高高在上者一回思之。 
[史乘]  
[小諸葛（一）]  
　　乾嘉年間。川楚敎匪之亂。用兵九年。糜餉數千萬。合羣策羣力。僅僅撲滅。論者謂敎匪。行徑。與前。明流宼。相彷彿。奔突各省。牽掣王師陜蜀楚豫一帶。防務戒嚴。備不勝備。而以其間蹈瑕抵隙。陷名城屠村邑。使大軍疲於奔命。計甚狡毒。幸其。時海內全盛。任事得人。師武臣力。故萬丈驚　。透迤平下。烟銷霧凈。次第夷滅。然運　設策。彼中未始無人。用違其。才所以。債事。前事不忘。後事之師。亦談掌故者所宜留意也。 
賊初起時。以劉之協姚之富齊王氏爲敎首。三人皆梟雄。能得士心齊王氏又號齊二寡婦美姿容　謀舅。尤推傑出。其餘如冉天元王三槐輩均一時魁傑。冉天元以馬蹄崗一役馬蹶被獲磔於成都。然是役也。德侯楞泰實陷伏中。喪失士卒無算。其獲勝盖邀大幸。王三槐縱横數省。屢挫官軍後爲經略勒保誘降。檻送京師伏法。至若賊中謀士。出奇制勝。使王師疲於奔命者。則蜀中拔貢徐亮基稱最。軍中羣號爲小諸葛。幸賊終疑之。不能盡用其言。亮基鬱鬱。以醇酒婦人自戕。賊無所主。遂致敗亡。否則逐鹿中原。大局正不堪設想也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[鄂督瑞澂奏遵旨併案查明前署粤督袁樹勛被叅各節摺]  
　　奏爲遵旨查明疆臣被參各節恭摺仰祈聖鑒事竊承准軍機大臣字寄宣統二年七月初九日奉上諭有人奏疆臣貪黷營私確有證據請查辦一摺著瑞澂按照所參各節確切查明據實覆奏母稍徇隱原摺著鈔給閱看欽此又於七月十二日奉上諭有人奏疆臣貪詐辜恩請飭查辦一摺著瑞澂按照所參各節歸併前案確查覆奏母稍徇隱原摺著鈔給閱看欽此遵旨寄信到鄂維時臣入覲在都由前護督臣王乃徵轉寄前來臣於八月二十二日回任之後當即遴派得力道員分往湖南上海山東廣東各處按照原參各節一一嚴密訪查茲據陸續禀覆臣復加察核所查尚屬切實謹縷晰陳之原奏謂兩廣總督袁樹勛初在湘潭開設袁沅吉糧食牙行令其胞弟袁樹人出名領帖胞姪袁懋德經管别有唐元吉牙行與該督世爲婚姻兩家勾結爲奸侵吞易俗河米釐善捐二三十萬經邑紳王楷等聯名禀控該督函託前撫岑春煊曲法以掩其私一節查易俗河距湘潭縣城十五里爲米糧聚集之大鎭市該處糧食牙行共有十餘家其中確有袁沅吉唐元吉兩家開設袁沅吉之袁樹人係該督之胞弟已於上年病故現在經管行事係其族人袁植齋非其胞姪袁懋德開設唐元吉之唐春海確係該督中表烟親光緒三十四年七月附生王楷等曾赴巡撫衙門禀控易俗河糧食牙行十餘家侵蝕釐金善捐非專控袁沅吉唐元吉兩家而各牙行迭次禀訴則謂王楷等需索不遂挾嫌尋畔均經前撫臣岑春煊嚴批查辦毫無偏袒不得謂曲法掩私徧查案卷亦無該督囑託函據查閱王楷等原控禀詞係因易俗河米糧每石應完釐金錢七八文善堂捐錢五文由行户帶收代繳就近年善堂捐收數推算釐金收數多寡不符指爲行户侵蝕實則湘潭縣抽收米釐專局之外尚有分局七處縣局米商有就近在分局完納釐金自持捐票赴易俗河釐局呈驗者名曰抵票行户即不重收惟全縣善堂捐欵則歸易俗河行户一處收繳兩相比較收數自不相符且兩造互控以後曾由縣照會善堂董事李嘉澍等查明禀覆頗不直原告王楷並無糧食牙行侵蝕善捐之語王楷等亦就此息訟絶未再控是其原控不實已可概見案卷具在可以覆按原參明云自係傳聞之誤原參又謂該督連任上海道六七年以官欵放債盤剥私利歲獲七八十萬天下困於輸將而一人獨肥囊橐後爲商部所覺提取歸公其業經該督攘去者未追繳分釐有農工商部奏案可證一節查該督二十六年十一月到上海道任其時辛丑和約適當定議各省派籌賠欵概由上海道按期彚付歲增收欵二千餘萬連江海關原有稅欵洋欵合併計算每年經收欵項共有五千餘萬之鉅迨至三十年春前商部奏准以道庫存欵交商生息歸公乃於是年三月起以七成存莊三成儲庫所得息銀按三個月提解一次其未經提息以前該督任內經手欵項私存生息誠不敢信其必無惟事隔多年上海各商號或以閉歇或已易主迭經按户報查終難得其實在帳據而銀行格於洋商又不肯將簿據任人取閱一再訪查實難知其底細且查各省賠欵洋欵原定章程雖須先期解滬而逾期延欠者亦復不少有時磅價界昻原欵不敷又須設法湊墊其中套搭騰挪實勢所不得不然檢閱前商部原奏本有剔除中飽歸之公家之語尋繹語意未嘗不疑慮及此然已往之事當時絶未追詰可見事無證據無從根究原參乃係傳聞之辭殊難據爲定論原奏又謂乙已五大臣出洋考察政治度支部籌經費百餘萬交該督買磅匯兌從中吞没數萬金嗜利無恥行同市儈有前出使之度支部尚書載澤順天府府丞李盛鐸可證一節查光緒三十一年五大臣專使外洋考察政治該督時在上海道任此次專使經費買磅匯兌係由該督經手先於是年八月二十三日代戴鴻慈端方預購美德俄奥意金幣五種計支規銀十九萬兩復於八月二十七日代載澤尚其亨李盛鐸預購英磅法郎日本洋三種計支規銀十五萬四千八百三十兩一錢一分兩共規銀三十餘萬兩並無百餘萬兩之鉅此項規銀皆由義善源票號劃付外國銀行調查義善源帳簿收付均屬相符迨五大臣到滬以後於十二月初二日提取匯票見正金銀行所購之日本洋係改照十二月初二取票日之市價覈算而上海道仍以八月二十七日預購日之市價開報兩相比較差規銀一千五百五十兩函囑該督澈查緣由乃知八月間購存以後因五大臣行期改緩適值磅價漸落當向銀行商退各銀行以購定在前均不允從惟正金銀行預購之日幣爲數最少曾許通融作廢故照取票日市價計算而經手原購之帳房幕友彼時並未告知該督致未接洽隨將英磅法郎日本洋三種統按十二月初二最低之市價結算由該督禀明原委繳還規銀九千十四兩九錢六分足見誤在帳房幕友並非該督有心吞没（未完） 
本埠新聞 
[唆衆罷市之結果]  
　　英美租界請减房租代表人劉保昌前日由公共公廨解送道署後卽經劉觀察諭令帶入簽押房略詰情由向之開導令將各處所設勸减房租事務所一律解散旋仍飭差送回公廨即行開釋所有初八日傍晚在山東路一帶大聲呼喊之林楚金馮寶卿何福寳高阿五榮海賓等五人昨又由總巡捕房用雙馬車派捕押解至公共公廨請爲訊究先據捕房代表刑事檢查員侃克君上堂譯稱林等於星期日在城內九畝地與劉保昌等聚衆演說减租事宜傍晚散會或擬同至道署或稱道憲在洋務局宜出城面求當時議論紛紛人聲嘈雜林等出城後復聚衆多人由法租界過帶鈎橋在山東路一帶大聲喝令各商店一律閉門在捕房一方面對於此等事情甚爲注意雖就表面觀之林等舉動並不十分利害惟與市面大局究有關礙務請堂上將此事設法和平解散且查劉等因租界內禁止聚衆會議是以至城內九畝地營基迭次演說乃中國官塲竟不禁阻遂致釀成罷市風潮若不經中西官商極力勸導恐此時各商店尚不能照常營業應請將林等五人治以聚衆胡閙擾亂治安之處分繼由五十號西探頭目安姆斯脫耶與 
 
 

Page 19

 
 
華探殷玉鼎上堂証明劉等於禮拜日在九畝地演說情形及林等在山東路一帶胡閙各節並據殷探禀稱尚有海寗路開設飯店之虞召芳是日亦在九畝地演說現虞到堂聽審請爲傳訊中西官准即傳虞至案訊據供稱小的在海寗路開設飯店已有八年當時房租每月祗有十二元現已增至二十二元是以對於减租一節頗爲注意惟小的並未到過九畝地演說應請鑒諒訊之林楚金供在虹口漢碧禮路附近新租界內開設京貨店已有四年是處房租當時每月定洋十一元現已减至八元五角是日因至吉士洋行內探望胞弟回來經過望平街見有多人在彼喧閙旋在地上拾起白布一方上有减租字樣致被誤拘其實商人於减租一事從未干涉質之何福寶馮寳卿同供小的等二人均爲西崽並同居二馬路興中里所住之屋係新沙遜洋行之產每月租金十三元小的等於减租一事亦不相干高阿五供在帶鈎橋附近某剃頭店內爲夥是日因至二馬路寄信經過是處悞被拘案求恩釋放榮海寳供家住法租界因病至英租界仁濟醫院求治亦被悞拿乞宥寳讞員諭曰减租一事曾經本分府諭令各商自向房主商减且迭經道憲曁領袖領事與商會各董向華洋各房主切實磋商現聞租界內已有幾家房主情願减讓自應靜候商辦今爾等旣稱與减租一事均不相干不應沿途聲喊迫令閉門實有應得之咎諭至此忽有人遞一公禀不待訊問即行退去其禀中略稱林楚金係求减房租事務所內之人且有劉保昌列名具保寳讞員閱禀後以林旣自稱與减租一事毫不相干何以劉保昌又肯列名具保其中顯有不實遂商之陪審官英副領事康斯定君判將林馮何高四人從寛各押捕房兩禮拜榮海寳係是四次過犯未便輕縱着押西牢三月期滿再行驅逐出境虞召芳當堂斥退又虹口水菓店主夏心福控鄔金生徐毛水於初七日各店罷市之時聚衆多人迫令閉門並攫取銅元一案昨日亦由捕房將鄔等解至公共公堂經寶讞員會同英康副領事研訊屬實判鄔徐各押一月示儆 
[滬南罷市餘波]  
　　南市各商家前日因請减房租無效相率罷市業已由官紳勸導照常貿易詳情已兩誌前報茲經自治公所董事與商務分會董事再三商議擬再向各房東勸令减讓爰於昨日午後三時邀請南市業户久大號主李詠裳等城內業户顧靜川等法租界敎帮董事張治熙等多人至商務分會並請上海縣田大令蒞會籌議辦法聞已稍有眉目一俟議妥章程即當宣佈 
上海縣田大令昨日出示略云流氓俞家鶴前日在十六舖轉角大聲疾呼阻撓開市經本縣當塲訊問各舖户稱非該店之人隨即帶回研訊查該犯不特不在南市開店且非住居南市之人與南市房租問題毫不相關乃敢大聲疾呼出頭阻撓希圖破壞治安不法已極爲此嚴行懲辦爾等安分良民其各安守本業弗再集衆滋擾以身試法 
滬道劉觀察以俞家鶴事不干已隨聲附和固屬不安本分惟以愚魯無知之人有此舉動尚非無可原諒且當風潮劇烈之時官紳措置偶乖最易激夔乃上海縣田令將俞拘案後旣責荆條五百下笞責一千板並又裝入站籠以示大衆實屬過於嚴厲昨特傳諭田大令到轅面詢一切着即將俞改爲收押候再擬辦大令回署遵即升坐二堂命將站籠抬至案下將俞釋出改押自新所候核 
[鄉民因疑肇禍]  
　　浦東開河閙事一案迄已多年尚未訊結茲經松江府戚太守飭由南匯縣委派某員帶領縣差四人局差二人及巡防營什長一人勇丁十人於前晚同往楊家鎭東北朱家塘等處捕拿前曾附和閙事之土棍某某等未獲一時該處鄉民疑是盜匪甚爲驚恐立即鳴鑼集衆與之爭鬭致將一勇當塲擊斃抛屍河中什長曾少藩勇丁曾松其曾陽仁曾春要亦被鄉民刀傷多處並均獲住由二十七圖地保周雨生與鄉人張心華張桂興等捆送到道發縣看管候訊所有南匯縣差等聞已禀報該縣前往勘騐矣 
[上海縣規定糧價]  
　　上海縣田大令昨日發出紅諭略謂本届冬漕定于本月十二日開徵正項每石價錢七千五百文加工費脚費一千零五十二文帶徵積穀錢一百文自治經費錢四十文共計每石徵錢八千六百九十二文仰各地保轉諭各花户人等赶速回繳不得抗延 
[嘉定旅滬同鄉會開會議事]  
　　嘉定旅滬同鄉會昨在華商旅館開會到者一百五十餘人先由趙會長報告開會事由次由王立才陳巽倩演說復由金副會長報告同鄉會進行方法並有南市已閉洪德錢莊股東王譜琴之代表馮介逹報告與王濟人涉訟受累不堪應請同鄉會代爲申雪時有秦某請事務所諸君宣布對於此事之意見金副會長言此事有數方面之理由就法律一方面言之上海縣現正飭提原被告尚未到案在官廳審判權限中本會未便干預俟審判之後如王譜琴實受冤抑再商對付之法就事實一方面言之王譜琴與王濟人之股均一份半王譜琴代王濟人出期票實係通情今王濟人反以此欵貽害王譜琴譜琴實係吃虧本同鄉會對於同鄉有可以維持之處無不竭盡心力但法律範圍亦必須堅守此事關鍵一在虞紳一在商會虞紳勸王譜琴代出期票言明責成王濟人歸欵則虞紳即係此案之公正人王濟人控經手與王譜琴串弊商會查明實無串弊則商會亦係此案之公正人且此案係商人訴訟純粹商法性質商會應有理勸之責本會以和平商勸爲目的應函致虞紳曁南市商會懇請公同理勸總期兩造息訟不傷和氣遂經大衆贊成搖鈴散會 
[聲訴騙取運動費之眞相]  
　　四馬路叙商樓番菜館主凌榮祥即林永祥混名小林因向喬會仁之母徐氏騙取運動官塲費銀五百兩被控經公共公廨於西歷本年十一月四號訊實判押西牢一年期滿逐出租界在案茲林延佑尼干帮辦費信惇律師禀准西官於昨日由西牢內將林提出並傳原告喬徐氏解請公堂復訊當由被告見証某氏婦與包車夫劉阿福張阿龍偕同費律師上堂爲林代辯被誣情形請爲開脫罪名旋據原告訴稱兒子喬會仁前因犯案收押四月林與包車夫劉阿福曾至婦人處誑稱新衙門老爺之少爺曾經過寄於林可以運動將子開 
 
 

Page 20

 
 
釋先後被林騙去銀五百兩被告見証當時並不在塲並據捕房代表刑事檢查員侃克君投稱林騙吞原告運動費早經堂上訊實未便翻異寳讞員商之英副領事康君判林還押候下禮拜一再行訊核 
[城內]  
[作夥訴冤]  
　　本縣田大令前日因勸衆開市行經四牌樓地方忽有范成福拆散頭髮伏地哀告大令飭差帶回隨即升訊范供在某水烟筒作爲夥前日作內失去烟筒套一只值洋三角詎被作主誣指偷竊求恩伸冤大令給范小洋三角諭令回作認賠如作王再有責言准卽　控提究 
[巡士不法]  
　　住居石　岸左近張三寶家之女子阿鳳前晚出外至老虎灶上買水忽被南三區站崗巡士李宇將該女任情調戲阿鳳忿甚卽將該巡士所戴之制帽　去投報該區請爲究辦當經副巡官　李申斥並記夫過一次罰洋一元以儆 
[道批三則]  
　　袁管氏禀批此案前據朱秦氏禀經蔡前道以原業趙姓旣將朱姓銀欵備票繳縣應傳集案內原被各按抵借原據核明本利當堂責令轉輾清贖以斷訟籐其多押圖詐之袁愼生果其訊明得實并予罰辦批飭遵照辦理在案迄今未據復到據禀前情仰上海縣核案速辦具報中盛恆禀批批行該倅查對已閱月餘因何延不　復殊不可解仰會審官寳令迅速會同王倅查明刻目禀候核奪毋得延遲貽人口寔是爲至要原禀並發仍繳雙盛泰禀批批行王倅查對已閱月餘因何延不禀復致該廨復行差追仰會審官寳令先行吊回差票刻日查明禀候核奪勿延原禀並發仍繳 
[南市]  
[疑團未破]  
　　十六舖合與里同昌薩報關行無端開鎗擊碎保險燈致肇火灾並焚斃同居沈姓小孩一案昨經工程局補傳學徒劉紀壽曁見証永大染坊學徒王彩生並在近隣朱阿毛家起出行夥夏良臣所寄之操衣洋槍到案由陳裁判復說行主陳立甫與夥夏良臣劉吉臣供均狡賴劉紀壽供學生睡在東廂不知如何起火王彩生供目覩夏穿操衣搬取帳箱後令該行學徒陳雙龍在店門外看守什物事後將操衣寄放朱家是實陳裁判以此案種種可疑判一併留候訊究旋因劉吉臣一再苦求姑准交保限三天將帳目提單理明再行送案質究學徒劉紀壽等斥退 
[何苦避匿]  
　　吳淞鎭興順報稅行主須夢周因漏報稅餉被吳淞常關查悉函請寳山縣提案澈究茲須避匿滬南吉祥棧四號房內被該縣來差偵悉拘至工程局請爲寄押並將提票呈案請驗局中以並無公文命須交保出外俟該差回禀本官備文移提 
[追獲拐匪]  
　　前晚有無賴俞金生在泉漳會館碼頭攫取某鄉人之毡帽被廿六號巡士追獲人贓解至工程局訊實判戒責一百五十下從寛逐出 
[閘北]  
[鎗枝無照]  
　　四路四區前日蔣曾竹林歐鶴何顯元嚴行方等四人備函送至四路分局函稱曾等多人於今日携帶獵鎗至鐵路北首某姓竹園內打鳥且狂吹警笛本區巡邏巡士馳往查詢見有多人四散奔逃祇獲曾等四人解　請訊昨經黄正巡官訊得曾等所携之鎗均未領有縣照判各罰洋五元交保開釋 
[物腐蟲生]  
　　張雙根在閘北開設點心店前日扭王阿寳至四路分局控稱兒子掌寳先後竊取　內洋三元被王騙去請究昨經黄正巡官質訊王供掌寳之洋已向太平坊肉店小開買得鐵壳表一只小的實未預聞巡官以王串騙有據判賠洋一元嗣因無力繳洋改判戒責二百下拘留三天掌寳戒責五十下斥釋 
[尚未查明]  
　　監生金一峯控左元龍將寄養之猪與蒯四串通盜賣一案昨經四路分局黄正巡官覆訊判蒯還押左交保限三天查明禀復核辦 
[屢被告發]  
　　內河船牙談榮庭具禀四路分局控江北人胡學濤冒充埠頭私向各船户勒收規費請爲究辦黄正巡官以胡屢　告發怙惡不悛實屬可惡已極批候提案訊明從嚴究辦 
[英租界]  
[深夜失火]  
　　前晚三句餘鐘福建路松江路轉角一號門牌乾坤恆烟紙店起火焚燬樓屋兩間事後捕房恐有别情飭探查勘 
[洋人行竊]  
　　昨有某洋人至寗波路六號門牌義益外國帳簿　購取值洋一元之帳簿一本當付鈔票洋十元經店主羅石銘於鐵箱內取出鈔票九元找於該洋人詎　乘間竊去鈔票二百元迨羅察覺已追赶不及祇得投報捕房請爲查緝 
[車夫倒斃]  
　　昨日午後有年約三十餘歲之小車夫某甲倒斃於廣東路外灘當由二百廿八號西捕查見回禀捕房派探將屍舁入虹口斐倫路驗屍所飭保報縣相驗 
[祇能推托]  
　　新閘肇慶里二百八十一號居民蔡錫金因向其母蔡陳氏硬索洋五元不遂竟將火油潑在窗上縱火焚燒幸經二房東張金海與隣人王友甫聞警帮同撲滅未致肇禍旋喚七百四十五號華捕將蔡拘押捕房昨解公廨請究蔡供實因酒後心亂悞將火油燈撞翻乞恩明察孫襄讞以蔡究有不合判押兩月以儆 
[彼此誤會]  
　　甬婦朱陳氏控老沙遜經租人吳阿方扣留器具等情昨由差探將吳傳至公堂訊遽供稱因氏欠租兩月私回原籍是以將物收管中西官以兩造均有悞會惟陳氏現已將洋繳清着吳交還原物如有損失由吳照賠 
[不止一次]  
　　莊源大控謝福寶張順才混用銅質小洋昨由美捕房解廨請究並據包探禀明張曾混用銅洋訊辦有案當奉中西官研訊屬實判張押一月謝押三禮拜銅質小洋充公 
[氣忿圖盡]  
　　住居吳淞路一千四百八十六號之蘇州婦人王順氏因母病重並被姘夫宋長根尋釁吵閙一時氣忿吞烟圖盡幸由捕房查悉將氏車送醫院救愈昨解公廨訊問判氏暫留本廨候傳該氏姘夫到廨訊明再核 
[淫伶姦拐]  
　　粤伶葉阿葵因誘令同鄉人陳初文之妾陳蔡氏並串同婢女秋林偕逃被控昨由捕房拘獲解廨請究原告請將妾婢一併發堂並請將葉伶重辦訊之蔡氏供在戲園觀劇由婢牽引與葉姘識判葉發押西牢一年蔡氏與婢各押棲流所半年期滿分别擇配並着原告出具遵結附卷 
[並非私逃]  
　　甬人張德昌控妾張章氏私行逃逸一案昨經公堂訊知章氏先與張德昌姘識旋氏憑媒陸如林自愿轉嫁於住居有恆路之王福記爲妻已由　德昌出立　據收回禮洋七十元判將案註銷人証併釋 
[美租界]  
[乘車失竊]  
　　馮金生昨乘某號電車至西華得路下車檢點身　已失去皮篋一隻內有現洋四元票洋十五元因即投報捕房捕頭諭候查緝 
[賴債逞兇]  
　　住居海寗路之夏金才昨至捕房控告粤伶阿星勞財二人欠洋不還反肆兇毆等情捕頭諭夏自赴公廨控追 
[祇得受虧]  
　　梁阿開前日至天　路慶隆押店將衣押洋而去昨至該店掉換銅洋一元店主不認扭控捕房捕頭因詢無証據斥退不理 
[法租界]  
[上控無效]  
　　法商古特門控區則臣定購象皮股票請償損失專情曾經公堂以事無証據將案註銷嗣因原告不服復赴領事署曁道署上控批回復訊昨由顧副領事飭傳原告至案宣讀堂諭仍照原斷註銷完案 
[猪可嚇馬]  
　　馬夫袁阿根昨駕馬車至寳昌路適有屠夫蔡紹潔牽猪一頭在前行走袁所駕之馬見猪驚跳不肯前行詎後面又有林厚甫駕馳　車赶　不及避讓互相碰撞致將該馬之前脚後脚一併碾斷嗣由巡捕將袁蔡林三人帶入捕房解送公堂訊斷判均交保候查明核辦 
[禁錮拐匪]  
　　龍　初傷長松甲拐小孩阿毛等兩口藏匿圖賣一案茲經公堂中西官查明龍實名耀卓向來專事拐販小孩罪難輕恕判龍押五年楊押四年以示懲儆 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
資政院旁聽録 
[十二月初三日第三十二次議事]  
　　是日因預算有與軍諮處協商事項至三時始開會倫議長在假期中副議長代理到會者一百十八人議長報告除議員有丁憂告假回籍十六人不計外以一百十八人爲三分之二今日人數已足余鏡清問浙江鐵路案是否上奏李素起言彈劾軍機案是否留中議長答旣無上諭恐係留中李素謂旣留中不知朝廷意思若朝廷以彈劾爲是即須軍機辭職若以爲非即須本院解散若模棱兩可則中國不亡於軍機而亡於資政院張政質問川漢鐵路倒欵事已上奏否高凌霄問四川糾劾巡警道周啟祥不法行爲本院是否已有回電有人又問劉廷琛參劾本院之摺是否鈔來易宗夔謂本院具奏之摺旣已留中若再彈劾亦屬無益此時應上摺說明本院性質及地位後面宜說明本院具奏之摺不能留中理由及不能有他種機關再彈劾代議機關理由羅傑謂旣有知道字樣俱可鈔來易宗夔以此無甚關係羅傑反對之易宗夔謂宜上摺說明本院性質及地位此時再言辭職解散亦屬空談總之本院會期已爲政府騙去三月本院効力全然喪失請速解决此事議長謂宜報告文件衆大反對之章宗元贊成易說謂旣無人反對即請指定起草員劉景烈仍主張鈔劉廷琛摺傳觀羅傑主張摺後須說明監督本院只有君主有此權力且只有君主可以處分處分辦法只有解散一層江辛主張謂不鈔此摺亦無關緊要請速指定起草員而長福反對加入處分一層隨時表决得多數贊成 
秘書官報告文件十種陳瀛洲謂上月中旬奉天諮議局來電以憲政館解釋與院章衝突請令速日審查隨由秘書長朗讀本院地位及性質具奏案起草員六人 
　陳懋鼎　章宗元　汪榮寳　邵羲　易宗夔　孟昭常 
吳賜齡謂請赦國事犯案已經審查報告請從速會議有人贊成否當時即有三人起立據院章此倡議已屬有效而議長忽呼開議吳賜齡謂已有人贊成即當付表决何能由議長一人意思取消此議長專制也黎尚雯謂此事早日解决早安天下之心議長不得已乃以吳議付表决嚴復先坐復起立陳寳琛獃坐不動劉景烈大呼陳議員亦一倡議之人何以不起立陳猶遲疑不决章宗元耳語之陳乃起立易宗夔主張請將昭雪六君子案一併報告 
汪榮寳隨即登台報告昭雪六君子案審查結果謂戊戌之變外間傳聞失實去年楊銳之子將德宗景皇帝手詔繳到都察院時據此手詔觀之當時變法德宗實具有種種苦心今日我國立憲政體旣已確定立憲事業亦着着預備皆由我德宗景皇帝一人發源此後國家之進步實皆我德宗景皇帝之賜總望諸君勿忘德宗儻非將此手詔宣布德宗一片苦衷實無以表白於天下此事頗極重大望諸公竭力贊成隨付表决得多數贊成未起立者僅前排中間二人而已 
長福報告請赦國事犯案謂此案係羅議員倡議大意倣照日本大赦黨人之例今日我國立憲事在必行非但戊戌黨人宜赦即革命黨亦當在大赦之列但此事重大故分兩層言之羅傑欲說明提議主旨衆止之雷奮謂審查結果與羅議員倡議相同否長福答略有不同羅傑謂此有對內對外關係（一）赦黨人可以調和滿漢（二）赦黨人可以防止外國之利用某國對於某黨陰則接濟而又電告吾國政府謂取締某黨極嚴借此要求種種權利故本員主張戊戌以外之黨人亦當一律特赦易宗夔謂羅議員倡議似有起用之意故審查會將此層删去以此爲君主用人大權不便于預也崇芳問應赦之人數衆反對之謂此事在行政衙門權限內遂付表决得多數贊成僅四人未起立也 
次爲第三科預算孟昭常報告（一）行政各衙門經費第一爲吏部據行政綱目所載吏部禮部翰林院均在裁撤之列嗣與政府協商其意以上三衙門須在明年三月始能裁撤故預算仍列此項數目將來以此項裁撤後之經費編入追加豫算內審查會業經認可請討論付表决劉景烈問吏禮兩部何時裁撤孟昭常謂將來新官制發表之後裁撤衙門不少審查此項標準業經說明編入追加預算內也易宗夔謂明年上半年必須裁撤其未裁撤前之費用暫時不妨存在若以後變更何等衙門預算始能變更名目章宗元請將報告書付表决劉景烈云裁撤期限究宜明定不然宣統四年預算如何辦理追加豫算究須若干章宗元謂此時尚不能定新官制何時發表然此事究無可慮也隨付表决得多數（未完）小說 
　　軍情小說湘纍怨（十） 
　　想著。便把醴。陵縣的現勢。算計了一回。想着醴陵雖然是個繁缺要地。却是没有城池的。將來萬一個革命黨閙起事來連守城都無從守起。本境的額兵。止有六十餘名。雖然不敷調遣。却有個姓趙的管帶。統帶了二百名湘勇。駐紥在醴陵縣地方。知縣轄下。也有自已招募的親軍。但是没有新式軍械。用的槍都是舊式前膛鎗。算計著自已在省城裡頭。領些新式快槍。到任之後。好好的招些精壯訓練起來。未始不是能戰的勁旅。計算了一回。便先上院去禀謝。見了樓中丞。樓中丞未免也枯講幾句官樣文章的話。只說醴陵地方。是個湘省的衝途。又有鐵路。近來聽得那些革命黨人。大半都在醴陵藏匿。老哥到任。須要小心防範爲是王少平聽了慨然說道。卑職蒙大帥的恩典。委署醴陵。卑職自問。托大帥的福。還可以。不至於閙什麽亂子。請大帥放心就是了。樓中丞聽了。心上覺得不甚高興。只說凡事總要小心謹愼不可自恃。王少平辭了樓中丞出來。又到藩臬和糧道首府那裡去了一轉。便具個禀帖領了二十桿九响快鎗二千顆鎗子。先在省城裡頭招了十名親兵。方才禀辭了撫台藩台等各憲。擇日到任。到任之後。又在本地招了三十名親兵。認眞訓練。自已又常常的接 
 
 

Page 27

 
 
見本地紳士。探聽民情。又立了一個規例。不論本地的商人紳士。只要有事面談都可進見。旣不用寫名帖投手本等許多節目。又不用穿衣冠坐花廳等。種種規模。有人和他講話的。竟自走進他簽押房裡面。見了面。打一個恭。隨便坐下。講完了話。便走出去這個王縣令。也是聽客自來任客自去不迎不送去的也不挽留來的也不攔阻。那班湖南百姓。雖然風俗强悍。却狼有些怕官的性格。如今見王縣令這般的優待他們。一個個都十分高興。只要有了什麽新聞。便跑到知縣衙門裡來。細細的說給王縣令聽。所以醴陵地方的民情風俗。王少平都調查得十分清楚。未知後事如何且待下文交代 
國外新聞 
[德境法人暴動]  
　　初十日倫敦電云據曼茲電稱昨夜有民人一隊因警察不肯允准法國樂會開會以放聚衆高呼法國萬歲並唱買賽爾萊斯歌排隊前往萊元帥石像之處當時軍士用刺刀驅逐羣人因而受傷者八人被拘者八人 
[葡萄牙報館被毁]  
　　初十日倫敦電云據里斯本電稱有王黨報館三家爲民人所攻館內機器悉遭搗毁諸報館現由共和軍隊防守 
[德報論英國要求鐵路利益]  
　　初十日倫敦電云據柏林消息伏西斯乞齊登報載稱巴格台特鐵路末叚或路之盡點完全讓與英國一節實可母庸置議如英人强欲索此德國當知所以制之之策（以上譯字林報） 
[美國財政家挽救市面]  
　　初十日鈕約電云加里基脫辣斯公司及第四國家銀行倒閉後牽動其他三銀行情形頗爲危急今由馬干君出而助之大局似 
[美國航務津貼議案]  
　　初十日華盛頓電云航務津貼新議案已呈入下議院來往太平洋之航務業已删去僅南美郵件輸運之路得受津貼 
[美國外交官更動先聲]  
　　十一日東京電云美國駐土大使斯屈洛司君業已辭職聞有簡爲駐日大使之說現任駐日大使哇白利安君則將調什駐意大使 
[日本簡員參列英皇加冕禮]  
　　十一日東京電云星期二日已有明文簡派伏見宫貞愛親王夫婦赴英參列英皇英后加冕禮 
[土耳其將設使館於東方]  
　　初十日柏林電云據土政府宣稱不日將在日本設立大使館 
[波斯廢王微服游德]  
　　初十日柏林電云波斯廢王微服抵此其來毫無政治性質 
[普魯士財政之進步]  
　　初十日柏林電云普魯士國會業已開會德皇勅詞由首相宣讀內謂財政大局已有進步豫算缺乏之欵爲數甚寡並擬擴張培植少年訓練成丁之方法十一日倫敦電云據栢林電稱普魯士財政大臣呈遞預算案時論及財政進步情形並豫料每年缺乏之數可以從早消滅現止多籌債一百五十萬金磅彌補一九一一年之缺乏云 
[美員論小吕宋防務]  
　　初二日華盛頓電云菲列濱島檢事長維拉摩君昨在此間討論小吕宋防務問題及日人或將攻擊該島一節維拉摩君促請急將小吕宋防務部署鞏固並請贊助陸軍部之要求將該島炮臺修築完全將來美日之間或啟齟齬則日本必以兵攻取該島該島之日人近來窺探當地情形異常活潑此事各省人民及小吕宋之人民皆得有確證云（以上譯文滙報） 
來函 
[剪髮會同人致各業函]  
[綢緞布業成衣各行同鑒]  
　　本月十五日在張園開剪髮大會並勸人不可易服各貴行宜深體此意一律剪髮而不改裝正爲保存各行生意起見好自爲之幸弗自誤 
[帽店鞋店帶襪各行同鑒]  
　　剪髮時會已到但爲世俗恆見所拘每將帽鞋改用西式於貴行生意誠不免有碍各貴行人等果能鑒及於此亟應一律將辫髮剪去而仍用舊時服飾則貴行各貨自能照常行銷再能隨時改良則生意發逹尤堪預賀 
[典當衣莊小押各行同鑒]  
　　剪髮之風日甚一日勢難中止與其剪後而不免有易服之舉何如使人人剪髮而服飾照舊則於各貴行血本所關甚大望貴東夥一律剪髮而不易服風氣自開漸成習俗可永無易服之事是各貴行之善自爲謀莫要於此幸弗遲誤爲盼 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
