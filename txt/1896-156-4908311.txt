# 1896 - 156 - 4908311

 

Page 1

 
 
[論宜設法以减釐金]  
　　國家度支之數先宜量入以爲出自來理財者莫能外此我國家全盛之時未始有釐金之抽然而庫儲充盈國用饒足從無有度支告匱之憂自近今三四十年來夙儲一空於是謀國者創榷百貨之厘以供軍食本擬事後卽撤以爲一時權宜之計迄於今承平已久而部臣計吏咸以爲度支所繫沿而未革况今自與東瀛議和以後賠餉鉅萬萬當軸者幾於無欵可籌方且議增以濟不足而遑問减乎論者謂稽之古昔會典所載户工各關歲額二百餘萬雖有征數溢額要不踰五百萬兩今自與泰西各國通商立約别爲關以榷洋稅遞增至一千五百餘萬兩征榷之盛伊古蔑有卽盡撤釐金國用宜若有餘此雖持論甚正然審乎入而未審乎出者也蓋自海禁大開國用增繁若設海軍購鎗砲備船艦昔之所無今之所有也製造船政歲縻鉅帑昔之所無今之所有也簡欽使使絶域昔之所無今之所有也方言有館洋務有局武備有學堂昔之所無今之所有也舉凡昔所無而今所有者直難以更僕數何在不歲需庫欵夫昔也不抽厘金而用尚有餘今也旣抽厘金復益以千五百萬之洋稅而用猶不足蓋今之所入固倍蓗於昔而今之所出更不止倍蓗於昔故也且昔也各州縣地丁錢漕之餘由州縣而解府由府而解藩司由藩司而解部無事則藏於庫有事則頒於部各省盈餘之銀咸聚於京師年積月累庫儲之充實有由來也今也不待解於京師往往由各省藩庫給發造册報銷卽有所解爲數遠遜於前現銀罕至於京師尚何望庫儲之富裕哉今夫家國一理竊嘗觀小康之家終歲勤動量入爲出饒有儲蓄逮其門楣愈大酬應愈繁所入固多所出或不敷焉於是東彌西補反多棘手今國家開捐例收洋稅抽厘金所以理財者不爲不周而仍復有匱乏之嗟者何以異此此近來庫欵之所以絀而今昔盈虚損益不同之大概也至今厘金之設建議於雷鶴臯侍郎而實發端於錢東平上舍始創行於揚州之裏下河其後各省仿行遷延至於今日此本一時從權旣乖古制復非祖宗成法議减議停已非一日無如部臣藉口於度支之不足以爲少减之則不足以紓商多减之又適以病帑以是躊躇而不能决難之者曰然則厘金將長此終古而無日可以停止歟則應之曰轉移補救事在人爲厘金非不可减蓋所以减之者亦必有道焉自古言利之臣當度支不足之秋往往但知開源而不知節豈知不節其流雖開源而有無補於絀匱况君民原爲一體國家所有無非取之於民間國家多一分卽民間少一分孔子曰百姓足君孰與不足百姓不足君孰與足此宜深長思者也今國家所以開其源者已無不至居今日而欲裕度支充庫儲其道不在求所入之多而在求所出之寡蓋必先節其所出而後能徐减其所入不然所出已屬不敷而復遽减其所入不將愈形支絀哉是故釐金非不可减所以减之之道亦在乎先節其所出而已矣其目有四請得而言之曰減兵額曰汰冗員曰節浮費裁各局此四者皆所以節其所出也節其所出而不裕其所入猶未善也則莫如更定稅則以裕利源今之講求洋務者必无自興旺商務始苟商務能自振頓可與泰西各國並駕齊驅則利源日濬利藪日開洋關稅項所入自足以饒國用區區釐金之所征不求減而自減矣曷禁跂予望之 
[上諭恭錄]  
　　四月十七日奉上諭桂斌等奏據堪布巴勒黨吹木巴勒呈稱近年貢使到京屢被白塔寺等處居住之喇嘛商人等串同誑騙銀兩請飭傳訊等語所有劉逹喇嘛依什扎勒叅王喇嘛丹贊吹木巴勒楚逹喇嘛楚勒圖木商人李三通事梅姓著步軍統邻衙門按名嚴傳送交理藩院研訊確情據實究辦餘著照所議辦理該衙門知道欽此○十八日太常寺題五月十一日夏至大祀地於方澤奉旨朕親詣行禮四從壇遣立瑞英俟錫光鍾秀各分獻欽此同日又題五月十三日祭關聖帝君廟奉旨遣載勛行禮後殿遣徐承煜行禮欽此○十九日奉旨分發直隷補用道李竟成湯紀尚江蘇道陳桂森吳學廉倪世熙江蘇知府譚嗣同湖北知府郭發源廣西知府馮德材直隷同知楊樹統江蘇同知張家瑞江西同知徐嗣龍江蘇同知常陞李念典南河同知徐乃斌吳鼎椿湖北同知吳學莊四川直隷州知州陳德薰趙文偉廣東直隷州知州李象辰直隷直隷州知州王崇烈江蘇知州閔家鎭安徽知州瞿世琬湖北知州程運皋湖北通判鄭慶麒林燕愉四川直隷州州同魏汝駒直隷知縣林廷冕劉顯謨陳錦標吳立逹熱河知縣崇齡江蘇知縣武麟黄樹臣鍾進賢李承淵胡智澄謝謙山東知縣劉家善楊春煇山西知縣劉世珍河南知縣石巖陜西知縣薛華塾四川知縣彭修廣西知縣祝鴻泰錢宗淑直隷知縣李士田張源曾江蘇知縣胡道成葉光祖劉廷輔楊覲圭李福燡福建知縣張紹濂湖北知縣張震福何慶濤監汝濟四川知縣張炳璜周沅廣西知縣彭世芳雲南知縣謝春生兩浙鹽大使程祖燊趙煃福建鹽大使徐增祥王旭徐藜青章廷璜唐人鴻俱照例發往欽此同日奉上諭御史孫賦謙奏考試廕生請嚴密關防一摺著吏部議奏欽此 
[本館霎奉電音]  
　　昨日午前京師飛電傳來上諭三道旨二道硃筆一道敬謹譯登○四月二十五日奉上諭麟書著管理户部事務崑岡著管理工部事務欽此同日奉上諭禮部尚書著懷塔布調補剛毅著補授工部尚書溥良著調補户部右侍郎兼管錢法堂事務綿宜著補授理藩院左侍郎欽此○二十六日奉上諭山東督糧道員缺著桂春補授欽此同日奉旨正紅旗蒙古副都統著溥善補授欽此同日奉旨理藩院奏回子親王捐輸如何狀勵之處請旨一摺該親王捐輸實屬因公起見回子親王沙木胡索時著賞穿黄馬褂以示嘉獎欽此同日奉硃筆英東著令留浙江以副將儘先補用併交軍機處存記欽此 
[礦務述聞]  
　　鄂垣采訪友人云湖北武昌府屬興國州毗連大冶縣有銀山焉靈氣所鍾實生至寳刻經大憲察知已委員往勘擬用西法採取以裕利源 
[杭試瑣言]  
　　杭州訪事友人來函云浙江學政徐季和宗師於十五日回轅十六日辰刻恭詣府學聖廟行香至後面更衣出堂在左隅席地而坐首府林太守及仁錢兩邑尊陪坐於下府學老師站立中間宣讀臥碑及訓士子文讀畢宗師卽升公座廪生在下設案講書有錢塘學某君係上届新補畏縮不前及至案前則又格格不吐學憲拍案大怒此君愈形悚懼不覺渾身發戰旋經老師代回該生現患瘧疾請求寛宥學憲遂命免講而退○商童張某係南潯富紳子之以現行鹽引來杭考試運司惠都轉因該紳上年報効海防捐輸捐銀五萬兩核以新章每名捐銀二千之數所盈甚鉅故准收考詎料運試時挨保某廪生復具禀於學憲案前呈請扣考當奉批示仰連使迅卽查明惠都轉據實復 
 
 

Page 2

 
 
詳旋奉牌示以該生之父係烏程附貢父子異籍碍難准行俟查照新章詳請入籍後再行考試 
[松江府試十一志]  
　　茸城采訪友人云本月二十五日陳蓉曙太守三覆闔屬文童至下午鐘鳴五下卽放頭牌是日調至内堂者文題秦誓曰詩題賦得從獵陳倉畫碧鷄得鷄字五言八韵列坐外堂者文題楚書曰詩題未詳散號文題彼將曰敬叔父至彼將曰在位故也詩題賦得屈原婦作糭得湘字五言八韵聞堂號諸童除作文一首外又人各二題令作二起講均著携帶筆硯至太守前面試其題多至百餘不及廣錄 
[奏疏錄登]  
　　前者本報紀任如芳姚近范蘇紹良各員當臺灣割棄後侵蝕公項致被言官糾叅奉旨解赴閩垣訊明分别革職等因兹經本館派赴福州采訪友人抄錄邊潤民制軍覆秦一疏其言曰爲查明委員被叅各欵據實覆陳恭摺仰祈聖鑒事竊臣承准軍機大臣字寄光緒二十一年八月初八日奉上諭有人奏福建候補知縣辦理商務局姚近范藩庫廳兼善後局支應任如芬機器局蘇紹衣朋比爲奸乘臺北失守私盜公欵或匯厦門或匯上海廣東任加芬得銀三十萬兩姚近范得銀十萬兩蘇紹良得銀二十萬兩任如芬改省江蘇姚近范欲捐道員蘇紹良欲捐知府臺北失守庫儲只二十三萬任如芬誣報七十萬之多臺灣新海防捐尚有五六十萬亦飽私槖等語所奏各節究竟有無其事著邊寳泉查明具奏等因欽此遵卽飭司委員按欵密查去後兹據福建藩司黄臬司張會詳稱案經檄委候補知府方祖蔭赴上海嚴密訪查并關傳任如芬蘇紹良到案與在省知縣姚近范逐細訊結據任如芬卽任如芳供浙江山陰縣人由府經歴洊保同知代理臺灣藩庫大使兼辦善後局支應捐輸并提調事務上年五月司庫存銀二十餘萬兩局庫五六萬兩至部撥少防經費一百萬兩先已兌收撥用三月間續撥五十萬兩得忌利士等洋行分撥上海廣東爲募費及兵餉或由飛捷等船運往臺南臺中缺餉同時又提現銀二十萬兩交得忌利士洋行提發四月兵餉已支十五萬兩零尚存四萬九千八百兩巡任如芬携帶兌票内渡爲駕斯等船薪費開銷新海防捐銀七十餘萬兩亦先後充餉及糧臺各局軍米撥用係上海仁昌金店攬捐有據可查並呈遞收發手摺稱無誣報侵盜情事查閲摺開數目雖尚相符惟公私淆混别無確切證據蘇紹良供江蘇上海縣人由附生候補同知調臺委辦機器局事務上年五月初三日改委通判朱鑫接辦該局存銀五千兩又伐木廠存銀二千餘兩均經備文移交至善後局發寄六萬兩於三月下旬收到除四月初四十二五月初四等日具呈領狀劃抵并繳還局銀三千餘兩外尚存一萬五千兩兌交駐滬轉運局查收逐欵有清摺爲據惟局廠員匠薪水不在領欵開支擅動寄欵且該員於五月妆三日交缷其五月閏王月薪水因何預發及墊發何欵劃付何項均未能詳晰聲明姚近范供浙江錢塘縣人由福建縣丞調臺保升知縣委辦商務前年四月請假就醫五月初一日缷辦存銀四萬餘兩移交委員陳虞書兌收取有憑條是月中旬卽回省禀到並無經手庫欵情事詳請分别叅辦前來臣詳加查核任如芬總理庫局餉糈經手至數十萬之多當臺地擾攘往來撥兌難免串通影射乘機侵冐情弊且内渡時並不來閩明白交代輙自私行回籍顯係情虚畏避蘇紹良支發各欵尤多淆混原叅任如芬蘇紹良各節雖不必皆有其事而罔利營私侵欺吞匿誠難保其必無該二員聲名甚劣現臺灣案卷無從調覈勢難按欵追究惟此等貪劣之員未便稍事姑容相應請旨將候補同知任如芬卽任如芳蘇紹良一併革職永不叙用并不准改名曚捐以杜倖進而儆官邪至福建候補知縣姚近范旣朱經手庫欵無從侵挪原叅得銀十萬兩係傳聞之誤應請免予置議由臣隨時察看以觀　效是否有當謹繕摺覆陳伏乞皇上聖鑒訓示再此案因委員赴滬密查并分移蘇浙兩省查提解閩閩致稽時日合併陳明謹奏 
[閩省官塲紀要]  
　　福州訪事友人來函云南臺洲頭新橋二厘卡現併歸頭卡辦理以一事權中亭分局亦請歸併辦上憲已俯予所請局員陳司馬錟已於本月十三日馳往接辦矣○代辦學院提調方太尊祖蔭奉學憲檄委十一日代閲福州駐防及十一學武生歲考步射十九日接看各武童技勇○連城縣典史胡少尉俊鼎因押斃人犯案撤任遺缺輪應試用巡檢阮少尹福元署理○澎湖失守案内已革通判陳步梯上憲格外施恩奏請發往新疆効力贖罪正在飭催起解該革員之母陳鍾氏遣抱禀稱因伊老疾請將陳步梯留養等情當卽咨查該犯官籍牘東大埔縣傳集犯母族鄰訊明陳鍾氏年七十一歲兩矇目翳家無次丁取具供語咨詳到閩由藩臬兩司會詳到院邊制軍因查該犯官前任澎湖通判並無兵柄土城濵海形勢卑隘當日人攻撲時力竭不支以致失陷情尚可原親無丁單亦屬實情不敢壅於上聞業已據情人告以示矜恤該犯官聞知之下異常感泣於本月十四日赴督轅禀謝憲恩奏請留養○新選鹽道余晉珊鹺憲聨沅於本月十九日下午七點鐘許到省交武各官皆出城迎接頗形熱閙 
[鷺島延薰] 　 
　　厦門訪事人函云厦門之闖棍卽上海之流氓天津之混星是也若輩大都以烟館爲巢穴娼妓爲生財良懦爲魚肉結黨聚會各覇一街動輙帶刀殺人如果犯法卽搭輪逃赴外洋隔十數年回籍案已氷消無事矣因之殺傷命案後來無一抵償究辦者職此故也四月十二晚三十六崎頂望高石山麓有馬柱大帝宫雲從室三叚之闖棍四五人引得一二鄉愚入塲賭博該處竹店一小孩在旁觀看闖棍忽批其頰孩哭回家店主某甲之婦囑夥乙丙二人往詢棍不容辯抽身用小刺刀將男胸乳間戳兩刀入肚三寸立卽倒地殞命時丙已逃棍赶上砍其背脊兩刀經人扶救回家屍親報案地保先要投詞值班差役又要先講喊禀規費延至十三早晨始得進呈喊寃分府卽時臨騐塡格勒差拘兇若輩早已不知所往矣死者有老母年六十九歲十五日由泉州來厦撫棺痛哭慟不欲生云○時疫日甚泉州府城内日斃數十人漳州石碼亦然厦門内街更多每巷門前紙轎日有二三十乘中西醫士忙碌於道棺木店日夜赶造不及天災如斯人心仍險惡不知悔悟惜哉○港存口建記行因對劃上海得源號銀一千元無力寄交經債主控追限一禮拜還清嗣經挽人調處以貨物作抵值洋五百元不敷者再寛一月理楚○福建輪舟往來新嘉坡等埠載搭人貨每月一次駛行將近廿餘年矣四月十六下午四點餘鐘時載客八九百名由厦海關前殿輪出口甫近内户檻礁石不知如何忽擱於暗礁之上船身欹歪欲倒客衆相率逃命港中小船如蟻均在船旁不敢靠近輪邊恐人多擁上沈没也有新路頭雙槳小船首先攏靠人果急於逃命一擁而上三十餘人船不能受當卽翻沈幸小船分頭爲之撈救得生者約有一半而舟子溺斃海中據查該輪船已開一縫滲漏殊甚擬待潮來仍駛回鼓浪嶼沙坡以待修理○道憲見時疫大起因慮街道之穢污堆積薰蒸所致特札飭保甲局雇夫沿街打掃 
[波羅蜜偈]  
　　羊城訪事人題蕉葉云多寳街馮宅被跟人許姓致斃女僕傳氏逃走後仍在本街左右出入初八日在多寳街口之樂瓊茶麫館被識者指交練勇捉獲交其主人解官審訊據供素與女僕不善是日與友人陳耀南出街回來打門許久方開又被辱駡不休一時性起持刀赶至樓上戳一刀卽下樓去其餘數刀乃陳耀南所爲現已不知去向小人所以不遠逃者因父親在某處當差恐爲拖累求開恩云云可見非姦非財只以口角微嫌竟成命案豈性命果如鴻毛歟○粤垣自清明後雨水漸稀近日各處田皆甲坼旱象已成連日米價陡起倘再無雨眞有不堪設想者矣幸初十日七點鐘後陰雲四合十雨連綿至十一日七八點鐘始歇約有五六寸水之多禾田沾足溝澮皆盈無怪農夫荷鋤田間欣欣相慶○十一鋪同義巷何宅有婢十三四歲前日午刻由該屋瓦檐跳過對面該屋相離有四五尺一時未能跳過跌落街心四鄰驚視尚無大礙盤問該婢因何冐險據稱二奶生打要他捧水一盆用火鉗燒紅烙其下身衆因騐之下體烙痕尚存無數因此日又要打故捨命而逃衆爲慘然語云最毒婦人心是眞别有肺腑矣又詢知其男主人在打　街某銀店爲司事衆議往勸其將此婢賣與别人免至弄出人命當有善士自出　承受以期使婢立脫火炕　曉該婢難星已滿否耳○初九日清平約菜攔街鎭記魚某店屋三點鐘時忽然倒塌適是日胥江祖廟神　 
 
 

Page 3

 
 
巡遊過此各人均立門前觀看是以並未傷人○刻下省垣時疫因雨漸覺平靜惟今年疫氣比上届更廣上届四鄉甚少省城中多有下鄉避疫者今年無論城鄉均有沾染最慘是附城之元頭一鄉該鄉丁口向來不過幾百人日前計之將不及百豈冥冥中有所謂報施不爽也歟聞新　高第街許宅眷口繁多侍從亦盛沾染有二十人幸上人少僕從多○新充闈姓公司衞某等現已繳到銀十萬兩限三日内具繳十萬兩其餘八十萬限兩個月繳齊卽發札准其開收等語惟該商再繳之十萬逾限十餘天僅能繳足有股諸人未免爲之减色聞尚有人謀奪禀稱現繳二十萬騐　俱是銀單局憲斥之不准 
[杭諺]  
　　杭州今年絲汛盛收惟葉價較鉅勢不能賤售艮山門一帶爲絲行聚集之所各行連日在公所中會議價值初擬肥絲每兩二百四十文後因鄉人不允又復增錢十文故於二十日開秤惟鄉人尚望價漲來貨究不甚旺細絲開盤每百兩需洋二十八元有市無貨大約尚復略增也○俗傳四月八日爲大佛生日佞佛者於是日特設放生大會預買螺螄黿鼈鰻鱓等生載往西湖之三潭印月及放鶴亭一帶祝而縱之故近日販賣污物者紛至沓來沿街呌賣也○馳馬之禁不啻三令五申而民間置若罔聞眞可謂愍不畏法者也日前有朱某夏某連騎在行宫前飛奔而過未及下馬爲某署差役將人馬拉住云欲送縣二人係紈袴子弟最愛體面祗得託人以孔方兄了結云○本月十六日杭地天時暴熱燥悶異常寒暑針升至九十餘度行人揮汗如雨是夜二更時分雷電交作終夜不絶初尚隱隱繼則霹靂一聲屋宇爲之震動一時狂風驟雨勢若奔濤直至天明始息午後雨師復降入夜尤甚大有傾盆之象天明時學院前水積尺餘應試諸君無不拖泥帶水未免倍形困苦耳○杭有黄某者住居花兒巷性好飲量不甚佳家有市屋數間在章家橋地方本月某日至彼收得租金洋十四元藏於手巾包内回至金渡橋金雅園酒肆中沽飲時已薄暮座上客滿有操楚音者據案獨酌黄因與俱彼此通問其人亦姓黄爲某局幕友家寓西太增巷飲畢黄欲會鈔其人卽將黄之手巾包奪去云邂逅相逢正恨相見之晚况爾我旣係同宗現寓又屬不遠將來正好時相叙晤薄東不煩老兄解囊也遂取錢付帳同出店門時黄已沈醉一路叙談行至清河坊人衆之處其人忽然相失黄猶不記手巾包之在彼也比至家中始憶及急往西太平巷詢問並無是人次日往局探聽亦無黄姓祗得自認晦氣諺云酒能誤事彼貪杯者尚其鑒諸 
[四明鄉語]  
　　寍波訪事友人來函云寍郡自入四月以來晴雨無定晴則鬱悶難耐雨則餘寒料峭十七日上午天忽暴熱行人皆揮汗如雨入晚雷聲隱隱風伯雨師並轡而至初猶乍晴乍雨今則晝夜不休山水暴發壩堰冲决岌岌可危且天時寒冷同冬末春初若不放晴恐有歉收之象矣○寗波本非產米之區全仗米船陸續載運接濟現當青黄不接之際米船進口甚少各囤户皆閉不肯糶兼日來霪雨淋漓河水漲與隄平四鄉田疇一望瀰漫無可開放所插秧苗多有受損各米業將米價逐日加漲高米每石已售至四元五六角低米亦須四元二三角窮苦小民無不眉雙尖鎖也 
[白下官塲紀事]  
　　本館常駐金陵采訪友人云江蘇候補道蔡和甫觀察鈞於本月初旬由滬至江寗下二日劉峴帥札委下關掣騐差觀察奉札後卽詣轅謝委禀知蒞差視事○某日統領新湘等營新授湖北鄖陽鎭陳鎭軍基湘因事赴江寗趨詣督轅禀見○候補知府許太守寳書經劉峴帥檄委復估上海小東門外十六鋪馬路太守卽趨轅禀見禀辭○請補寳應縣典史艾少尉聨芳經藩司札委先行署理少尉隨趨赴藩轅禀謝遵飭赴任 
[五茸近事]  
　　茸城西關外黑魚弄迤北荒地數弓近日來有江北人男女數口在此賣藝觀者爭先恐後後密如堵墻本月二十一日下午正值走索一女子弓鞋甚窄手持沙袋從索上嬝嬝而來婷婷而往時緑女紅男攢頭引頸頗有擁擠不開之勢有某姓女郎二八青春丰姿妖冶旁有操楚音者類營勇見而艷之始尚目送眉挑繼竟直捫其胸女以金訶子己露滿面通紅欲待聲張含羞未敢同伴小姑見而詈駡衆乃羣起而攻飽以老拳甲自悔負痛逃歸○東門外張塔橋附近某茶肆門首日前有瘋犬一頭人不知也街頭過客被其噬傷者瞬息之間已有三四輩中有喚賣地栗之某甲傷勢最重回家僅二日便反投枉死城去死生之不可測如是然說者以此人竟死於此犬之口共諉爲前生一刦云○松郡西關外嶽廟西斜角萃亨客寓投宿者人多如鯽月之二十二日黄昏時有某甲以蜰蟲擾累夜不成寐起秉燭卽持洋手照在蚊帳中搜捕餘孽偶不經意火煤觸於蚊帳頓時燃著烟燄迷漫幾有不可嚮邇之勢幸人手衆多急闖入將其帳捲缷灌之以水始得撲滅然左右鄰突受虚驚無不爲之惴惴終夜亦險矣哉 
[五馬來申]  
　　前任松江府恩詩農太守興昨晨由松挈同瀛眷蒞滬舟泊大碼頭行將入都午前十一點鐘命駕進城晉詣道轅後以次至各衙門投刺到縣黄大令晉省由家丁擋駕 
[幾致火災]  
　　英大馬路楊萬和洋鐵店係無錫人楊姓昆季所開其眷屬僑住店中前晚八點鐘後楊弟因事出門及回店卽與嫂氏互相口角悞將洋油燈撞翻一霎時滿地紅光炎炎上熾店中人一籌莫展惶急萬分幸有鄰人將店中棉被兩條罨之火始熄滅 
[買米轇轕]  
　　昨有陳寳生在縣喊控張均之及八鋪地甲沈裕據稱事因源昌洋行買辦宋佑澄去冬託張向三泰米行購米三十擔裝往東洋言明盈餘對分小的在源昌行野鷄火輪名舟山船上買辦王將米裝好載往東洋不料船開數日該行倒閉洋東與買辦他往小的不知昨日回申忽有本城八鋪地甲沈裕領張至小的家中坐索三十擔米當先付過四十元尚不允洽現在糾人盤踞搬物特扭求斷張均之稱在石路上開乾生酒店源昌洋行託買米三十擔計洋一百餘元裝在陳船上帶往東洋理應向他如數索還值日差詢知情由入禀内署奉諭分别看管候質 
[包探獲賊]  
　　安徽人王子林卽大林子竊賊中巨擘也平日專在各輪船施其伎倆人見其行蹤詭秘莫不心焉疑之然未得眞贓不能下手也前日美界包探趙銀河察知王借宿滿庭芳某小客棧中前往查詰初猶不肯吐露眞情詰至再三始言去年三月間曾在德興輪船行竊一次九月間又行竊江天輪船諸物及將贓吊出内有蟒袍霞帔等衣當卽送入捕房押候解送公堂訊辦 
[滬南三則]  
　　前夜三更後十六鋪巡防局某巡丁巡至行仁弄有寍波人所設野雞籮間内因賭相毆當著該房東交出賭徒送局究辦後因該房東再四哀求始罷○施相公弄内德昌永藥材行内小東董順財前因不務正業被父逐出董遂挈妻至黑橋浜賃屋居住今春因妻陸氏隨挑水夫寍波人王金華偕逃至楊家渡弄年阿友家昨被董尋見扭王至該處茶肆評理後董不願到局罰令王出茶烟資並備香燭服禮陸氏仍由董領回家中○昨日十六鋪巡防局中接得黄大令飭提公事一件案准太湖廰文稱楊品玉控姪楊予欣吞銀圖產現因予欣在滬請飭差協提楊予欣歸案訊究等因巡局員當飭該處地甲帶至竹行馬頭將楊予欣拘獲送縣 
[英廨晚堂瑣案]  
　　錢姚氏控徐炳全將其女錢氏藏匿姦污及尋獲被著名流氓阿四生卽張四生霸阻前晚屠别駕升坐花廰研訊錢姚我訴稱小婦人係治下二十四保三十一圖浦東三林塘鎭人生有一女小字阿夯年方二十許字同鄉人徐阿妹爲室自幼過門童養成婚至今已將三載屢次乘間脫逃經小婦人查知被徐藏匿閘北殺猪作主張四生家及往索還徐直認姦佔小婦人忿甚訴諸某巡防局局員老爺飭將女兒交小婦人領回轉送夫家　束未及三日又潛逃小婦人因邀同地保衛琴齋來滬至張作内與女相見理論之下張將小婦人逐　門外 
 
 

Page 4

 
 
不得已將徐扭乞究交張朱氏訴稱錢姚氏係小婦人之甥媳餘語與錢姚氏相同衛禀稱小的身充二十四　三　一圖地保阿妹之妻錢氏不守婦道屢次潛逃來滬私與徐姘識前日阿妹告知小的偕來上海訪尋今求大老爺訊釋徐供稱小的家住浦東陸家行自幼以殺猪爲業尚未娶妻上年素識之薙髮匠唐錫卿卽張朱氏之姘夫向小的撮合言寡婦徐錢氏夫故無依擬再擇人而事惟須需身價洋銀三十圓小的信以爲眞卽將洋銀如數交唐及張朱氏收去執有婚據已將半載日前錢姚氏忽糾集多人突如其來硬將徐錢氏拉去以致互扭至某巡防局控訴局員老爺判令將徐錢氏交伊母錢姚氏領回轉送夫家管束未及數日錢姚氏又糾人前來强向小的索人其實小的並未將徐錢氏藏匿别駕著具結交保赶緊將徐錢氏交還錢姚氏延干咎戾○某號巡捕見王榮卿與傳張氏在途爭吵解請訊懲别駕庭訊之下傳張氏供稱小婦人原籍寗波舟山埠年二十有七某年丈夫患病在申乏人侍奉故由原籍附航來滬後丈夫病勢垂危兼之貧苦不堪不得已將小婦人抵押世泰巷某野雞娼寮内作賣笑生涯旣而丈夫病殁由小婦人備棺收殮事經數載小婦人略積纏頭資自向鴇婦將身贖出王係狎客願娶小婦人爲妻小婦人將平日蓄儲之洋銀數十圓交王開設修理東洋車店迄今十載頗有餘資上年王心存不良私娶虹口洗衣作主之女成親後小婦人不與計較乃王棄舊憐新將小婦人强行逐出幸旁人代抱不平勸令王將衣飾一併歸還書立分離據載明以後不許再有滋擾情事前日小婦人至王處取物王悔議霸掯以致爭持王供稱小的係寗波人向習髹工現開修造東洋車店傳張氏卽張彩鳳係著名流倡前經小的代爲贖身曾出身價洋銀四十餘圓將届十載氏性成淫賤時或出外違犯不端故小的與之分拆立有分離據後氏仍纒擾不休屢圖訛詐無奈愬捕拘請究辦别駕　兩造均屬無恥之尤判令將氏掌頰五十十著具以後不許再向王纒擾切結存查一面斷令王貼償洋銀十圓給氏具領回籍毋得逗留 
[作善降祥]  
　　本館協賑所接奉潁川居士交來英洋五十元囑助急賑當此待賑孔殷之日得此巨欵遥頒奚啻久旱逢甘雖解囊者不言祈祗而揆以作善降祥之理則不禁額頌康强逢吉福壽綿長也當卽彚解災區先代饑民叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案二則] 　 
　　黄大令飭差薛貴訪拿一百零八個黨流氓計木卽託木令林張巧弟卽張阿弟等到案候訊已紀昨報前晚藩司馬升堂花廳提訊計木林供小的本邑人家住浦東唐橋向充碼頭船管帮本年三月内被陸小掌華糾同范高頭范毛毛等攔路兇毆前用水銀玻璃　將小的兩眼搓瞎後求仁濟醫館幸得醫痊其餘不敢犯事求明察司馬曰訪聞爾等專在南市浦東結盟聚衆賭博拆梢無所不爲從實速供尚可寛恕計仍支吾稱小的雖與張阿弟爲友並無結拜之事羅毛毛供小的年十六歲在碼頭撑划船度日家有父母惟胞兄羅金發素與計等爲友求恩典張阿弟供本地人在浦東賣水果度日家與計相隔半里許曾去賣水果並無他事司馬曰觀爾形狀殊非小本營生之人今旣到案不必抵賴洋槍爾帶在身何用答稱是范高頭之物司馬見其一味遊供叱令重笞三百五十板朱金和供小的素做烟間生意現在小東門外天成昌烟館替做堂倌從無結拜弟兄實被悞拘譚和尚供湖南人父親在營當兵小的賣鹽爲生不敢行兇滋閙司馬重將計等逐一盤詰判令分别收自新所羅毛毛姑念年輕無知著交保釋放一面補提范高頭羅全發等到案併懲○十六鋪巡防中局移送姚四毆打劉勝堂一案前晚亦經司馬提訊姚供本地人在製造局做翻沙家住大南門外前因劉勝堂走過門前小的無意傾水到污伊足口角後來小的到虹口被伊拖進捕房管押四天小的忿無所洩前日在大東門外扭毆均跌入河中至伊失表不知虚實劉供家住陸家浜姚被押捕房是他捕所拖不干小的之事前日無故將小的打跌河中失去對時表一只求究司馬以事甚細微判將姚四笞責一百板交人保釋劉失表無據不究一併飭退 
[英界公堂堂紀事]  
　　寍波人朱茂永向操木業失業後書空咄咄跡類癲狂昨日獨自出沿途胡閙經一百十一號華捕拘送公堂屠别駕著差役暫行看管候送請普育堂醫治○病民楊錫和無衣無食僵臥通衢由三百六十四號巡街華捕拘入捕房轉送公廨别駕著押候函送棲流公所留養妥爲醫治 
[法捕房瑣事]  
　　招商局新豐輪船由天津駛出大沽口時因裝煤停泊一晝夜帳房高某有友托帶珍珠二包每包值洋一千元另有碎銀十七兩洋蚨十五翼藏於買辦王某房内而王未之知也及啓輪時失去珍珠一包洋銀均歸烏有當向茶房甲乙二人根究俱諉爲不知搜其箱籠鋪蓋亦無蹤跡前日抵埠先在虹口怡和碼頭停泊移時甲乙登岸洗澡疑在此時脫缷贓物船泊碼頭將甲乙送入捕房請究捕頭以失竊不地本埠且無贓証無從核辦高堅請解堂訊究捕頭姑命押候解送公堂○三河樓弄内五十八號門牌鴇婦顧五寳有凌虐烟妓情事該妓大聲疾呼爲五十號華捕一併拘送捕頭命押候堂期解請問官究懲○新閘某湖絲廠木工某甲與某號華捕有隙前晚在途與該捕爲難被拘捕房捕頭以甲不應挾嫌尋釁申斥再三命械至十點鐘交人保出○偷兒陶四竊得木頭二根爲巡街捕拘送捕房捕頭以陶屢次犯竊命禁押一宵飭探驅逐出境不准再至租界如違重辦○天儀茶園優伶張某與天津婦人金氏姘識賃居法界醬園弄爲本夫王金榮偵悉將金氏扭送捕房解經鄭大令訊供飭提張伶到案復核昨日包探持票投英抈房協同英探將張提到捕頭命押候堂期解訊 
[美界捕房紀事]  
　　偷兒王阿三竊楊樹浦某姓家衣服二包中途爲鞋店夥奪去已紀昨報兹包探范進才查悉攫贓者實係該店主王桂三乃立拘入捕房詰問屬實一併禁押送英公堂訊究復遣范探至楊樹浦巡防局請將拘禁之夥釋放○粤人蕭阿生阿全二昆李雇屋百老匯路開設烟間以餬口昨晨門首垃圾堆積適四百八十七號華捕巡至指違租界章程巿此爭論詎二蕭先後躍出將捕揪住贈以老拳捕受窘卽號召他捕將二蕭拿送捕房捕頭飭押候查明核奪○江北人某甲僦居漢璧禮路永祥北里昨午十二點鐘將便桶傾棄户外爲三百七十五號華捕所見以租界理宜潔凈轉瞬炎夏穢氣薰蒸將釀癘疫詎甲遷怒反敢用武旁人代抱不平帮同拿解捕房押候送究○昨日上午四四輪馬車一輛並無坐客飛駛至百老匯路外虹橋相近將行人某甲撞仆跌破頭顱經一百七十二號華捕將馬車扣住送至捕房捕頭騐得甲傷無碍飭送同仁醫院敷治馬車開釋○昨晨有丐兒因病倒臥在下海浦提籃橋附近經三百三十一號華捕以小車載送捕房捕頭見其氣息奄奄立飭送英公廨請讞員安插○前晚九點鐘某甲投捕房訴稱住居頭　路第三十五號屋内向來安分營生詎有流氓金福來無故拆梢不遂其欲致被擊毁器皿求請拿究捕頭准派包探施奎江將金拘至詰問知二造均有不合無暇深究令自投英公堂請訊　 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年四月十七日京報全錄]  
　　宫門抄○諭旨一道錄前○湘撫陳奏鼓鑄制　變通辦理摺○又奏省城開設阜南錢局緣由片○又奏揀員更補知縣摺○桂撫史奏請准議給襲廕片○署陜省陶奏報勦匪近日軍情片○四月十七日理藩院鑾儀衞光祿寺藍旗值日無引見○阿公王文錦福森布各假滿請安○三德因伊姪以文職用謝恩○承侯請假十日○召見軍機啓○○頭品頂载湖南巡撫臣陳寳短路奏爲湖南制錢停鑄多年民用缺乏生計愈艱擬亟援案變通鼓鑄核實辦理以維圜法　　商良恭摺仰祈聖鑒事竊查湖南省城向設寳南局將郴桂二州所產銅鉛並採買滇銅鼓鑄制錢除搭放兵饟外隨時發出易銀以平市價歴經辦理在案道光十八年因银貴錢賤兵情不願搭放奏明停鑄屢奉部文行催均因郴禁產銅漸少庫欵支絀勢難買運滇銅且銀價日高出錢易銀不敷成本是以未能復鑄迄今已五十有九年迎歲制錢日絀市肆大半攙用小錢莫可究詰反恃此以資周轉物價騰貴商民交困奸商乘間多出錢票無本射利倒閉捲逃嘗一歲多　三十餘起戕生破產貽害無窮上年各屬　旱歉收榖價旣昻又多由出境運買小民抱　賀薪所得攙和小錢勢難易粟謀食計窮變故因之迭住殆岌岌有不可終日之勢臣覩此艱難不勝焦灼日與寮屬士紳力圖補救始由鄂局附鑄大小銀元數萬枚冀補制錢不足然本銀未能多籌流通亦驟難周遍計惟有鼓鑄制錢不失以常馭變之道第近來各省鼓鑄多以銅艱費鉅不敷成本議停光緒十九年湘紳徐棻等禀請開立經前撫臣飭議亦因引不果兹臣細核原卷所議按照從前工料資本鼓鑄章程誠屬虧折過鉅無從彌補惟查現在郴桂產銅雖少尚可採集湊用不專恃買運慎洋等銅鉛炭爲湖中土產核實採買讦值亦與他省差殊若開局鼓鑄裁减　員力除浮費援照前閩浙總督楊昌濬奏准每文八分五厘成案核實辦理約計尚多虧折但從來在官吏役習氣素深核實徒爲口語擬仿採用大人法擇身家殷實紳士廉正而精於會計者一人常時來局經理所有司事及需用开发雜工均由該紳遴選樸實可靠者爲之不使衙門吏役干預其事僅委勤樸候補正佐二員更番監督以杜爐工弊混如此核實撙節合工用與目前湘省料值通盤核計尚可較閩鑄略　　重每文以八分八釐爲率其配搭銅鉛視臨時銅色高低酌量總應遵照部定銅觔之數有增無减以期堅實經久每銅鉛合計百斤加耗九斤可鑄成錢一十八串一百八十文每串五斤八兩據呈錢樣雖較舊制錢差小而體質堅好輪廓分明其適用毫無疑義卷查光緒十三年通行鑄錢部文以閩鑄錢質略輕定以每文一錢尋亦停辦我朝錢法屢有變更康煕間制錢重一錢四分亦卽有兼鑄八分九分者損益因時期於變通盡力大抵錢質稍輕則私毁無利可圖不禁自止而官局成本不虧可以源源鼓鑄不至以錢乏重困商民爲益甚大或慮錢易啓盜鑄不知湘省市肆見用緡錢小錢十居六七每串不及四斤初不待有所依託始得緣以爲奸蓋其病由於錢少非由錢輕使然若必泥於舊章鑄固無欵可賠銷亦無去可彌停鑄愈久且將盡用私錢徒使宵小操常勝之權窮簷受無涯之害似非計之得也現在寳南局房屋具存但須稍加修葺暫可設爐十座局中舊存滇低銅八萬餘斤郴桂　耗銅九千八百餘斤鉛一百萬餘斤計現有之銅約可供十爐三月之用鑄成之錢免其搭放兵饟祇發鋪商兌換卽可用爲買銅成本循環購辦各紳商亟思開鑄之益亦願採集銅鉛以備臨時購用可無須另籌本貲修葺房屋極力撙節不過二千餘緡較之向作　萬緡有奇大相懸遠業經設法籌捐均不動用公欵惟變通錢法輕重必當請旨遵行據布政司並善後局司道公同酌議詳請具奏前來臣竊維鑄幣所以便民立法期於杜弊必制錢充牣不致銷毁缺乏則小錢之禁易行旣便民生自禆國計今閲鑄八分五釐之錢舊錢叅錯行使並無區别兹復略增至八分八厘當此私錢充斥之時尤爲可貴合無籲懇天恩垂念湘省民生困敝饑饉相乘惟禹水旱鑄幣之義俯准變通辦理以維圜法而拯窮黎感被皇仁實無涯涘如蒙俞允飭行擬鑄一卯卽謹將錢樣齎送軍機處進呈除一面督率屬僚嚴緝私鑄私銷及禁止行使小錢各事宜妥籌辦理外所有援案擬亟變通鼓鑄制錢核實辦理緣由謹會同湖廣總督臣張之洞專摺馳陳伏乞皇上聖鑒訓示謹奏奉硃批著照所請户部知道欽此○○陳寳短片再湘省制錢缺少已閲多年惟當饑饉之時小民生計因兹益窘臣於上年冬由鄂附鑄銀圓來湘冀可稍彌其缺而錢商利用錢票終非所願臣於該各錢店甫領銀圓一萬兩次日陰使人持銀及錢向換鄂鑄銀圓遍歴十餘家均稱無有并輒昌言於市銀圓無人行用下次决不能領等語奸商抑勒把持利權操之自下此是各省向來通病又不特湖南爲然臣誠不勝憤懣因與各司道並省城紳士前國子監祭酒王先謙等往復熟商皆以爲欲持其敝非開設官錢店不可而公私間綘羅掘久空實更無可湊撥乃就各局現存待用諸項通盤籌畫權衡緩急先後之序稍一轉移實可應之無匱業於本年二月十六日在省開設阜南錢號官局遴選身家殷實廉正而久孚鄉望紳士在籍江西候補道朱昌琳一手總辦以專責成所有寳南局鼓鑄制錢一事亦卽令該紳來局經理實事求是於市肆情形不稍隔閲小民生計隱有裨益所有湖南省城開設阜南錢局緣由理合會同湖廣總督臣張之洞附片陳明伏乞聖鑒謹奏奉硃批知道了欽此○○頭品頂戴湖南巡撫臣陳寳箴跪奏爲苗疆要缺知縣需員揀員更補以資治理恭摺仰祈聖鑒事竊照湖南緩寗縣知縣林煥曦於光緒二十一年八月初一日丁憂遣缺應以丁憂本日作爲開缺日期歸八月分截缺咨部在案前以卽用知縣彭獻壽請補尚未奉准部覆兹查該員現已更補在前所出之臨武知縣病故遺缺所有綏寗縣一缺例應另行揀員列補查綏寗縣係苗疆繁難最要之缺例應在外揀選　補定例應題缺出先儘曾任實缺候補并進士卽用人員題補又苗疆知縣缺出先儘附近苗苗疆人員内揀選題補如無人始于地人員内揀選廾用各等因今綏寗縣知縣爲苗疆要地彈壓撫綏最關緊要必須精明幹練之員方足以資治理南省附近苗疆及内地應升人員均與是缺人地不甚相宜自應照例于曾任實缺候補并進士卽用人員内揀選題補臣與布政使何樞按察使俞廉三于曾任實缺候補正途人員内逐加遴選查有候補知縣黄濟川年四十九歲浙江金華縣人由廪生中式光緒二年丙子科本省鄉試舉人庚辰科考取宗室教習丙戌科會試中式貢士殿試三甲第一百五十四名進士朝考三等引見奉旨以知縣卽用欽此簽掣湖南領照起程光绪十三年二月十六日到省十九年題補衡陽縣知縣奉准部覆前署武岡州知州任内因武岡州屬山門會匪聚衆起事禀報遲延奏又革職嗣因仍在武岡剿匪案内拿獲要匪多名奏請開復原官原銜仍留原省補用於光緒二十年八月初四日奉硃批著照所請吏部知道欽此該員心地慈祥才具穩練係曾任實缺候補人員照例毋傭甄别以之更補綏寗縣知縣洵堪勝任與例亦屬相符理合專摺奏懇天恩俯念員缺緊要准以候補知縣黄濟川更補綏寗縣知縣如蒙俞允該員係候癍知縣請補知縣銜缺相當毋庸送部引見亦毋庸列叙叅罰合併聲明謹會同湖廣總督臣張之洞專摺具陳伏乞皇上聖鑒敕部核覆施行謹奏奉硃批吏部議奏欽此○○史念祖片再候題訓導莫成大於咸豐七年因艇匪圍攻梧州府城勦賊陣亡同治二年前撫臣查明彚奏請卹准兵部議覆照例給卹銀一百兩應得襲廕由吏部核議等因同治二年十二月二十四日具奏奉旨依議欽此咨行查照在案上年據該故員莫成大之孫划先澤以應得何項襲廕未奉吏部行又呈懇咨查當經前撫臣張聨桂據情咨部兹准吏部咨稱前定章程光緒十七年以前請卹舊案該督撫查明補　申請者應令查核明確奏明辦理不得咨請核辦等因臣檢查請卹原案確鑿相應仰懇天恩敕部議給襲廕以慰忠魂理合附片具陳伏乞聖鑒謹奏奉硃批該部議奏欽此○○陶模片再臣正拜摺間據探報董福祥派道員張成基副將馬安良等已將北大通收復又據續探官軍實祗得大通營一城四鄉各堡仍係悍回麕聚查回性反復懸揣情形諸多可慮臣已飛飭藩効蘇會同諸將領進山分紥以資防勦謹附片具奏伏乞聖鑒謹奏奉硃批知道了欽此 
 
 

Page 13

 
 
 
[光緒二十二年四月十八日京報全錄]  
　　宫門抄○諭旨三道錄前○湘撫陳奏揀員調補知縣摺○又奏委署知府片○大臣延奏請調員差委片○桂撫史奏委署道員片○又奏籌辦賓州賑撫情形片○礦務大臣唐奏嚴飭公司赶辦京銅並變通籌辦轉運情形摺○又奏辦解鉛斤數目片○四月十八日吏部翰林院鑲藍旗值日吏部引見六十八名御茶膳房四名武備院四名○恩慶假滿請安○鍾公謝補進内大臣班恩○瑞洵謝授右庶子恩○廣西道蔡希分謝恩○卓公銘公玉書各續假五日○溥侗請假五日○召見軍機煕敬蔡希邠○○頭品頂戴湖南巡撫臣陳寳箴跪奏爲揀員調補省會首邑要缺知縣以資治理恭摺仰祈聖鑒事竊湖南善化縣在縣趙宜琛請開缺以知府用於光緒二十一年十一月十七日奉旨遺缺按第五日行文之列照湖南省程限七十日减半計算扣至十二月二十七日接到部文作爲開缺日期歸十二月分截缺咨部在案查善化縣知縣係衝繁難三項要缺例應在外揀選題補定例應題缺出先儘候補正途人員題補無人准以應升人員題升如實無合例堪以題升之員始准於現任人員内揀選調補又有必須更調者查係由三項要缺更調四項要缺及最要之缺或由四項要缺及最要之缺更調附省首邑該員委非另有不合例事故卽行議准又首府首縣缺出應令於通省正途人員内揀選調補如實無合例堪調或人地不宜始准於摺内詳細聲明以各項出身人員内遴員調補又調補州縣以上官員必於本任内歴俸已滿三年方准揀選調補各等因今善化縣知縣爲省會首邑政務殷繁且時有發審案件必須精明幹練之員方能經理妥恊查應行題補人員内雖有正途人員非現不合例卽於是缺不甚相宜亦無合例堪以題升之員自應於各項出身現任人員内揀選調補臣與布政使何樞按察使俞廉三於現任人員内逐加遴選查有安化縣知縣顧玉成年五十三歲四川華陽縣人由監生報捐從九品遞捐縣丞選用奉調入黔克復麻哈州城出力同治十年九月初十日奉旨著免選本班以知縣不論雙單月遇缺儘先選用並賞戴藍翎欽此又因下游一律肅清案内保奏十一年七月十三日奉旨著仍以知縣分省歸候補玫前先補用並賞加同知銜欽此又因疏通上游驛路案内十二年保換花翎遵例報捐指省湖南仍歸候補班前先補用全黔肅清案内保奏光緒元年正月十六日奉旨著俟補缺後以直隷州知州補用欽此是年五月初十日蒙欽派大臣騐放領照起程七月十九日到省六年加捐本班儘先補用復遵鄭工例加捐分缺先補用免試用並免保舉十六年准補安化縣知縣十七年三月二二四日到任試俸期滿業經銷去試俸奉准部覆在案該員才識明練器局深穏以之調補善化縣知縣洵堪勝任惟係各項出身現任人員調補附省首邑理合專摺奏懇天恩俯念員缺緊要准以安化縣知縣顧玉成調補善化縣知縣實於治理有裨如蒙俞允該員係現任知縣請調知縣銜缺相當毋庸送部引見再該員係初次請調照例毋庸核計叅罰所遺安化縣知縣係簡缺南省現有應補人員應請扣留外補容俟奉准部覆照例截缺揀員請補謹會同湖曠總督臣張之洞恭摺具陳伏乞聖鑒勅部核覆施行謹奏奉硃批吏部議奏欽此○○陳寳箴片再湖南辰州府知府夏玉瑚升道所遺員缺自應委員接署查有候補知府徐培元守正才明器度深厚堪以署理據藩司何樞臬司俞廉三會詳前來除批飭遵照外謹會同湖廣總督臣張之洞附片具陳伏乞聖鑒謹奏奉硃批吏部知道欽此○○延茂片再奴才於上年奉命派赴黑龍江查辦事件當卽揀選得司員内閣候補中書容賢刑部候補主事劉敦謹工部候補主事屠寄總理各國事務衙門同文館繙譯官瑞安等四員堪以隨帶先後奏明在案伏思　次查辦事件頭緒紛繁該司員等或派往金廠嚴密訪查或分馳荒塲督催勘丈以及辦理文牘逐欵句稽所有隨帶四員僅敷從事兹復欽奉諭旨交查汛兵爭閙一案　牘較多隨員已不敷差遣若再請調京員往返徒稽時日查有奉天候補知府徐鏡第有志向上長於句稽又賞還原銜已革奉天知縣陳士芸前任鐡嶺縣時因羣毆匿户一案未能緝獲被議革職係屬因公並非贓污私罪且才長心　熟悉刑名以上三員來江藉供驅微如蒙俞允再行分别咨調俟差竣仍令各回原省理合附片陳明是滞有當伏乞聖鍳訓示謹奏請旨奉硃批著卽咨行依克唐阿調往差委欽此○○史念祖片再鹽法道徐樹鈞聞訃丁父憂所遺員缺查有候補道謝光綺諳練穏愼堪以接署當經檄飭遵照接印任事外所遺鹽法道員缺廣西現有應補人員照章扣留外補理合附片陳明伏乞聖鑒謹奏奉硃批吏部知道欽此○○史念祖片再上年柳慶南太思潯等府屬被旱歉收榖米昻貴當經前撫臣酌撥銀米接濟奏報在案臣到任後覆查歉收情形惟思恩府屬之賓州被旱較重業已成災勘明分數奏請蠲緩此外各屬被旱輕重不一當經查察情形分飭各該管道府或就地籌欵平糶或招商採運接濟其無欵可籌之處卽酌撥現銀俾購運洋米以資補助惟廣西籌欵固屬爲難商販無多採購尤爲不易加以邊防軍米亦須赴梧州一帶購運米價尤易增昻臣設法挪湊銀兩電飭梧州府派人赴東省採購米石一面廣招商販源源運濟近幸連得春雨麥收可望官商購辦各米運到漸多米價稍平臣仍當督飭各屬隨時查酌情形廣籌儲濟以期民食無虧仰副宸厪理合附片具陳伏乞聖鑒謹奏奉硃批知道了欽此○○三品頂戴督辦雲南礦務臣唐炯跪奏爲遵旨嚴飭公司赶辦京銅並轉運停懘實在情形現擬由鹽井渡水陸分運恭摺仰祈聖鑒事於光緒二十二年正月十九日承准軍機處字寄光緒二十一年十二月二十三日奉上諭户部奏遵議御只原景桂奏請嚴定限期改用制錢詳陳辦理窒碍情形一摺已依議行矣該部摺内奏稱業用當十大錢非多鑄制錢不可多鑄制錢非廣籌銅不可現在洋銅旣難訂購滇銅驟難復額錢局鼓鑄已遞减卯數八旗兵餉搭放制錢亦經暫停等語京局鼓鑄需銅甚亟洋銅旣無可購全賴滇銅爲來源前此户部議加銅價及運夫脚價並疉次奏催唐炯督辦礦務宜如何激發天良盡力辦解乃運京銅數每年止有兩批毫無起色疲玩已極卽著迅飭公司局員赶緊籌辦務期解京批數逐漸加增委員在瀘州逗留卽著叅辦倘仍前玩泄致誤急需定惟唐炯是問將此由四百里諭令知之欽此遵旨寄信前來跪誦回環莫名惶悚當經嚴行公司欽遵赶辦並躧覓礦圖廣行開採伏查年來京運未能加批祗以連歲災荒米粳騰貴加以礦質淺薄例價不敷民間盡皆歇業止公司勉强承辦而辦銅一批公司須賠墊銀二萬數千兩臣勢難過事抑勒所以未能加批職是之故自去冬以來米糧價值平減公司又設法兿濟油米多方勸導民間重復開採倘仰蒙聖主福庇三數年間當有起色此臣所日夜禱祀以求者也銅多馬少轉運積滯臣曾於十九年三月奏請添設夫運詳陳在案比年商貨不行釐金减色馭馬仍然稀少以現在東山所有駄馬計算加以夫運每月運銅僅能三萬或二萬數千斤不等緣程途往返二十一站間或雨水内滯　每月僅能運解一次此東川至鹽井渡轉運艱難之實在情形也鹽井渡向係四川鹽船回頭裝運至叙州府另換大船運瀘商　　　河道灘多溜急漲涸無定必待水平始能駕駛而船至新灘用牛駄運數十里至張窩上載節節已多阻滯若四川鹽船一日不到　　店之銅便停一日此鹽非渡至叙州轉運艱難之實在情形也銅運向分兩路一由永寗一由鹽井渡永寗一路每年不過二十餘萬鹽井渡一路每年都是八九十萬停滯旣多故雖臣嚴檄飭催或派員沿途督查而瀘店總在六七個月始能收齊一批此運員不能不出瀘守候躭延之實在情形也查鹽井渡至叙州府屬之横江陸路計程六站往來商貨遇水漲涸或無船時卽由此路發運臣現委員確查脚夫能否易雇價值若干較船運有無增减如能水陸分運或少停滯一俟委員查覆之日再行咨請部示辦理所有遵旨嚴飭公司赶辦京銅並轉運停滯實在情形現擬由鹽井渡水陸分運緣由恭摺具陳伏乞皇上聖鑒謹奏奉硃批户部知道欽此○○唐炯片再礦務公司代黔採辦乙未二批白鉛五十黑鉛四十萬於上年十二月齊交貴西道委員騐收訖臣已咨照貴州撫臣由黔委員起解北上理合附片具陳伏乞聖鑒謹奏奉硃批户部知道欽此 
 
 

Page 14

 
 
[光緒二十二年四月十九日京報全錄]  
　　
宫門抄○諭旨五道錄前○閩督邊奏報交缷福州將軍印信並閩海關關防日期摺○粤督譚奏水師提督因病出缺請旨簡放摺○又奏調員分統安勇曁委署鎭篆緣由片○直督王奏請留京員助理北洋事務摺○又奏甄别道員片○又奏道員給咨引見片○奏飭臬司赴任片○鄂撫譚奏甄别道員摺○出使大臣許奏保奬叅贊片○順天府奏請將假冐官役抄搶之匪犯歸案訊辦片○四月十九日户部通政司詹事府八旗兩翼值日無引見○肅王因伊子賞二等侍衛謝恩○恩輝英俊各假滿請安○椿壽續假五日○興伯陳彝各續假十日○召見軍機敬信張蔭桓○○臣邊寳泉跪奏爲恭報微臣交缷福州將軍印信並閩海關關防日期恭摺仰祈聖鑒事竊臣於上年八月間欽奉諭旨福州將軍著邊寳泉暫行兼署欽此當將接印日期恭摺奏報在案嗣准兵部咨光緒二十一年八月二十五日奉旨福州將軍著裕祿調補欽此兹新任福州將軍臣裕祿於本年三月初九日抵閩臣卽於十三日差委左司協領平慶等將將軍印信閩海關關防曁勅書令箭文卷等項齎交將軍臣裕祿接受任事臣卽於是日缷事所有微臣交缷福州將軍印信閩海關關防日期謹繕摺奏報伏乞皇上聖鑒謹奏奉硃批知道了欽此○○太子少保兩廣總督兼署廣東巡撫臣譚鍾麟跪奏爲水師提督因病出缺請旨簡放恭摺由驛馳陳仰祈聖鑒事竊照廣東水師提督鄭紹忠駐紥虎門積受海風潮濕自去年秋間陡患喘症時發時止臣節次寄書遣使慰問　囑其節勞優養該提督稍瘥卽移駐沙角砲壘併巡防緝捕事宜始終罔懈詎本年二月杪復因感冐觸發舊傷病勢增劇至三月初四日亥刻出缺據署提督中軍叅將謝遇奇禀報前來查鄭紹忠籍隷廣州三水縣自同治三年謀誅逆首陳金缺收復廣東信宜縣城統帶安勇紀律嚴明由廣東轉戰廣西福建等省疉復州縣城池髮逆由閩竄粤廻軍扼守大埔遇僞侍王李世賢僞康王汪海洋等股於五通廟蘇邊等處以其擊衆連獲大捷乘勝與各軍併力痛勦全股蕩平厥功甚偉嗣剿辦高明鶴山等處客匪土匪克復佛岡廳城皆身先士卒入死出生是以無敵不摧無攻不克同治十二年奉旨補授潮州鎭總兵光緒五年剿辦瓊州客匪事竣奉旨賞穿黄馬褂十五年擢授湖南提督嗣調補廣東水師提督與前任提督方耀總兵鄧安邦號爲粤中三將於地方情形兵團利弊均極透澈頻年除暴安良各路會匪土匪以次消平辦事必信必誠爲鄉里所推服粤省盜風沙熾而廣州爲尤甚該提督力任捕務節年獲辦著名要匪甚多莠民畏威良民懷德臣一年共事實愛之重之方冀協力同心全消伏莠該提督年甫六十有三詎竟一病不起忽隕長城官紳士民莫不同聲悼惜伏念該提督忠勇性成聲威久著從戎三十餘年戰功事績皆有奏報稽其查辦匪鄉潛消不　保衛桑梓尤令人嘖嘖不置合無仰懇天恩俯准將該提臣戰績宣付史館立傳至如何從優賜卹之處出自聖裁所遺廣東水師提督篆務現委署高陽羅鎭記名提督潘瀛暫行署理相應請旨迅賜簡放以重職守謹繕摺由驛馳陳伏乞皇上聖鑒訓示謹奏奉硃批另有旨欽此○○譚鍾麟片再水師提督鄭紹忠原統安勇亟應揀員接統查有署廣東南韶連鎭總兵本任廣西賓州營叅將朱國安係該提督舊部現經臣檄飭來省與遊擊鄭潤材分統安勇以期得力所遺南韶連鎭篆查有記名總兵莫善喜堪以署理又署廣東高陽羅鎭總兵記名提督藩瀛現經奏委署理水師提督篆務所遺高陽羅鎭篆查有留粤記名提督吳次漢堪以署理除分檄飭遵外謹附片具陳伏乞聖鑒謹奏奉硃批知道了欽此○○直隷總督北洋大臣臣王文韶跪奏爲北洋事務繁要懇恩准留京員助理恭摺仰祈聖鑒事竊查户部員外郎毛慶蕃於上年二月間經陳寳箴在直隷藩司任内呈由臣會同欽差大臣兩江惫督劉坤一奏調來津襄辦湘軍糧臺嗣陳寳短升任湖南巡撫復經劉坤一奏明飭令該員接辦糧臺事務聲明將來辦理報銷仍由陳寳箴覆核具奏等因在案兹據該員呈稱湘軍糧臺收支餉項業經督同委員等逐一核明赶造報銷清册派員賫呈湖南撫臣陳寳箴覆核奏咨餘銀三萬五千餘兩亦撥解天津支應局收訖並無經手未完事件應卽銷燬關防回京供職呈請奏報前來臣查毛慶蕃器識宏遠操履篤實在津年餘不特辦理糧臺勾稽精細絲毫不苟且於北洋重要事務隨處講求了然心目臣不時接晤早已心　其爲人伏念臣以衰庸謬膺重任常覺竭蹶不遑近奉特派會同湖廣督臣張之洞辦理蘆漢鐵路事宜將來體察商情綜核利弊關繫尤重非有結實可靠之人相助爲理益復無從措手合無仰懇天恩俯准將户部員外郎毛慶蕃暫留北洋由臣隨時派辦要務俾收指臂之助冀免隕越之虞微臣幸甚所有請留京員助理緣由理合恭摺陳請伏乞皇上聖鑒訓示謹奏奉硃批著照所請該部知道欽此○○王文韶片再道府州縣無論候補試用人員應自到省之日起予限一年詳加察看出具切實考語奏明補用兹查有二品銜候補道晏振恪三品銜候道補徐傑均到省一年期滿例應甄别據該員等禀請核辦前來臣查晏振恪性情伉爽辦事勤能徐傑氣宇端凝熟習吏事均堪留省以繁缺補用俟有應補缺出照例序補除咨吏部外理合附片具陳伏乞聖鑒謹奏奉硃批吏部知道欽此○○王文韶片再分省補用道洪恩廣前以知縣投効北洋經前督臣李鴻章委辦水師學堂兼管出使文報局嗣於十六年閏二月丁母憂因堂務局務均資熟手批准給假百日回籍治喪假滿回津當差十七年捐升同知分發試用海軍軍大閲案内保以知府分省歸候補班前補用十九年因辦理文報期滿復保以道員用均經奉旨允准該員在直年久熟悉情形現據禀請給咨赴部引見其知府保案雖在丁憂期内係勞績在先按照部章准其列保具經奉旨有案例得以現在官階分發到省除給咨赴部聽候帶領引見外理合附片陳明伏乞聖鑒敕部查照謹奏奉硃批吏部知道欽此○○王文韶片再臬司季邦楨陛見出京現已到津應飭赴任以專責成仍照案會辦各局處事務除飭遵外理合附片具陳伏乞聖鑒謹奏奉硃批知道了欽此○○頭品頂戴湖北巡撫臣譚繼洵跪奏爲道員試用期滿堪以繁缺留省補用恭摺具陳仰祈聖鑒事竊查定例捐納試用道府該督撫於分發到省後悉心察看出具切實考語奏明分别繁簡補用等因兹查二品頂戴新海防試用道莊兆銘現年三十七歲浙江秀水縣人由附貢生遵籌餉例報捐道員不論雙單月選用光緒十三年十月奏調出洋派充使署文案三年期滿銷差奏保以道員不論雙單月選用並加二品頂戴十七年六月初五日奉硃批著照年請欽此二十年七月遵新海防例報捐分發簽製廣西復遵例捐離原省改指湖北試用十月二十日由吏部帶領引見奉旨照例發往欽此十二月初七日到省　閏扣至二十一年十一月初七日試用一年期滿據布政使王之春按察使惲祖翼取具履歴清册詳請奏咨前來臣覆查該員莊兆銘才具明練辦事安詳堪以繁缺留省補用除清册咨吏部查照外理合會同湖廣總督臣張之洞恭摺具奏伏祈皇上聖鑒勅部查照施行謹奏奉硃批吏部知道欽此○○許景澄片再駐德三等叅贊官鹽運使銜候選知府賡音泰自光緒三年奏調出洋迭經期滿留用該員於十九年十月在洋聞訃丁母憂經臣附片奏明照案暫留當差在案兹自十九年二月初一第五次期滿日起連閏扣至二十一年十二月二十九日續届第六次三年期滿該員派辦洋文交涉事件諸臻妥洽實屬異常出力自應查照出使章程奏請奬叙擬請將鹽運使銜候選知府賡音泰免選知府以道員不論雙單月遇缺儘先卽選並賞加布政使銜合無籲懇天恩俯賜給奬以示鼓勵除將該員出身履歴咨送總理各國事務衙門轉咨吏部查核外理合附片具陳伏乞聖鑒再現值德館交涉事繁該員尚有經手未完事件應仍暫留差遣合併聲明謹奏奉硃批著照所請該衙門知道欽此○○順天府片再玉春原呈並稱本月初一日夜間關岐祿率領匪徒趙三頭趙品頭趙二青徐六羣趙老等多人品稱奉旨查拿將邢二家抄搶一空等語當派捕盜營弁前往密查邢二家被搶屬實拿獲趙　頭一名案關假冐宫役抄搶應否由臣衙門併案訊辦之處理合附片具陳伏乞聖鍳訓示謹奏奉旨已錄 
 
