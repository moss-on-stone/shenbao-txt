# 1881 - 27 - 4902785

 

Page 1

 
 
[本館告白] [  申報舘主人啓]  
　　年關已近歲事增繁本館新聞仍遵舊例發至二十八日為止暫停一禮拜俟開正初六日起再照常按日分送伏維垂鑒敬請　年安不莊 
[庚辰年本埠市面總論]  
　　本館每至年終必採訪本埠市面情形登之於報以見本年至生意之進出懋遷之臧否此定例也今歲年榖豐取天時得正似乎經營一道必較舊為生色然亦有不盡然者驚聞本埠北市錢業尙屬平穩但能不為倒帳所累大小均稍有贏餘絲業亦較去年稍形活動頗有得沾微利者但不能大贏耳洋布一業則苦樂頗有不同其稍有存貨者殊多吃虧故貲本較鉅則折閱反多惟交冬季以後價目漸昂猶中相抵茶業則得利者毫無折耗者殊覺不少蓋緣印度出紅茶頗多而中國紅茶之利愈薄日本出绿茶頗多而中國绿茶之利益微外洋之銷路旣滯安得不虧耗首洋藥一業尙稱中稔其餘大小各業惟力持儉樸者乃得稍沾餘利而已南市生意則向以沙船為領袖而沙船自兵燹以後歷年有減無增加以輪船盛行沙船益形減色雖有一二家精於會計者亦或略有進益然適遇有遭風失事則仍得不償失故年來號家局而愈小而南市各業更不能生色綜觀大槪竟無一業可以獲利者就短取長尙推錢業為稱首倘無倒帳亦可稍得贏餘不過南市每月利息較北市少減故沾利亦較北市為薄耳今歲市面幸得統年利息平和故各業尙可支撑否則年終時益復不能平安矣然而南北兩市中之典押各舖則無不獲利蓋典當之利名雖二分而滿期各有長短故得利較厚不知該業之所以獲利者以當者之多故也夫人茍可以敷衍孰肯以衣物歸諸質庫以代該舖生利必有不得已之用然後為此而近來人貧世富凡事奢華不顧所入多之寡而惟習十場面以致囊空衣盡質票盈箱而猶不知返樸還醇甚至一年所入不足供典當之息故當典之利愈厚世道之憂愈深正不得為典押諸店幸而實當為典押諸這悲也夫北市奢華固已習為故常南市則素來儉樸與北市相去遠甚乃近年以來南市亦有以奢華為事者此則更可憂也大抵經營之道其所以得法者皆不外勤儉二字旣不能勤又不難儉相率以紛華靡麗為尙而欲求獲利也難矣　懋遷所獲終屬有限卽有利市三倍之業而賺一千用八百其所餘者幾何而况近來人心則賺一千者且將用二千又安得不虧空也各處倒帳之事本館屢有所錄而本埠則尙屬無多乃近日江裕昌以歷年旣久之業而一旦不能支持竟致倒帳如許之多則貿易塲中有不為寒心者乎夫倒帳豈一朝一金夕之故哉度該棧必有暗虧于前者日積月累愈虧愈多而外面猶復勉强支持多方掩飾彌縫其隙而補救其偏外固不得而知也然其所以補救彌縫者仍是通融莊款移東補西迨至彌縫有所難徧補救有所難施則一旦水落石出而不可以一日支矣此固不獨江裕昌一家為然也滬上之各業金玉其外而敗絮其中者正復何限由外而觀之一若其貲本不啻鉅萬而其實皆空架已耳夫先以空架作場面而徐圖後繼者亦容有之特恐塲面未曾立穩而先已忘其故我則勢必一蹶而不可復振天下之事大抵皆如是也余論本年市面情形而推原其故如此經營中人其以余言為然耶否耶卽非經營中人其亦以余言為然耶否耶 
[歸地議成] ○昨報載本月二十二日電音云中俄和議已成亟錄之以誌喜今又接有本月二十五日倫敦傳來電報言俄國已允還伊犁之地然則中俄兩國自此可以盡釋前嫌矣 
[汕頭地震] ○字林報言汕頭地方於本月十六早十點鐘前地震約六分時幸不甚暴房屋人民均無所損傷云 
[浙省大計] ○本屆浙省大計業經譚文卿中丞具奏所有荐舉參劾各員照錄如左　寍紹台道瑞璋才具明通勤愼穩練　杭州府龔嘉樸實老成堪資表率　寍波府宗源瀚精明强幹任事實心　中防同知姚光宇辦事認眞毫無欺飾　仁和縣趙篤恩勤謹誠實有守有為　平湖縣彭瀾章守潔才明辦事穩愼　永嘉縣張寶琳年强才裕吏事勤能　松陽縣朱慶鏞任事實心不染習氣　台州府訓導蔡錫崑訓迪有方士論翕服　布理問杜承恕年强才明辦事奮勉　按經歷葛永錫明白有守辦事勤愼　叅劾不謹官員五員　慈溪縣松浦縣巡檢張欽瑞　鎭海縣管界巡檢劉熙恩　蕭山縣漁浦巡檢潘日新　餘姚縣中村巡檢傳紹弼　瑞安縣典史高鴻壽　浮躁官二員　定海縣同知史致馴　樂淸縣典史方保艾　年老官員二員麗水縣縣丞董任榖　靑田縣訓導姚承　有疾官一員　建德縣知縣華慶成 
[徐公善政] ○署兩淮督轉徐仁山觀察為南服司道中之幹員辦事精明渾厚務得大體其愛士如友愛民如子尤出眞性每年隆冬之際必竭力助揚城之賑甚至典質助資以活貧黎有勤無怠惜乎五日京兆未得大辰其才揚之紳董舖戶議送萬民傘旂牌等件觀察聞之力止不准今舉人高穟生等聯名製送匾對頌揚功德觀察止之 
 
 

Page 2

 
 
　　不及乃勉受之每人贈別敬四十元又於安定梅花樂儀廣陵四書院以及舉人之會文堂凡應考者每人贈一元孝廉二元作為歲敬按名分送約共費三千餘金頌聲載道交印回公館時有泣下者其感人之深如此 
[蘇城年景] ○歲年底闌為銀錢往來之一大關鍵蘇郡近來市面不甚暢旺祇以厘卡林立捐項繁多貿易中人不惟不能覔利且易於折耗以故各項收束得免倒閉虧空等情惟鄉間連年豐稔靡不農有餘粟女有餘布軒鼓鼚舞樂歲聲喧第有餘在村郭初未嘗稍事奢華而不足在城廂不得不槪從儉約故人謂年景之淸淡實由富在農人而貧在商人造物於此殆有黜華索實之意耶 
[焚楮燬棺] ○日前寍波江東張斌橋地方有某姓安厝棺柩旣畢焚燒冥鏹乃是處枯草蒙茸當時風勢復猛風縱火威霎時蔓延徧地猝難欉滅延燒左近之厝棺被燬者竟有十七具現聞各家已禀官請究云按焚化紙鏹貽禍常聞此眞弊俗之難革者也 
[語涉無稽] ○昨得天津友人來信云楊柳靑船戶郭某常駕舟往來九河間家居于岸尙有薄田數　妻子足以贍給一子尙呱呱在抱績娶某氏為撫孤計氏初頗勤于鞠育嗣已生一子一女不免偏愛郭恐前妻子受後母欺乃携之舟中今年方七歲也西河有某甲者合伴三人運貨至津貿易事旣畢挾資雇郭舟返里中道石尢風作其兩人歸心似箭議舍舟而陸行甲以車塵勞頓不如蓬匠逍遙乃囑兩人自行起早而已則仍坐郭舟郭見客囊充足早已垂涎因有三人不能動手今甲成獨客决計謀害遂于夜間沽酒奉甲甲飲大醉縛而投之河盡取所換置大船一艘鼓枻衝波意殊得也近日又載客至西河在船頭照料忽帆脚轉移猝不及讓被獨落艙子正在艙嘻戲見郭跌入遽痛哭謂父已亡而郭果臥地不起客及船夥集視見郭一絲僅屬未幾而氣絕然由艙外至艙中高下僅及兩尺何致跌死羣相詫異且問其子當郭失足時奚知卽死其子稱見有皂靴纓帽者二人擎黑牌持鐵索驀然入艙縶爺出轉眼不見以是知被鬼鈎魂也衆人將信將疑舵工某舉其謀害事且謂此間卽沉客之所聞者莫不昨舌謂報應這顯且速矣乃未逾月子又以驚悸死妻不能貞藉其產業招人再醮宛其死矣他人入家未及一載家破人亡報殊慘矣津地俗語所稱撞科者鬼附人身道人陰事之謂也一日郭之從堂弟婦掃撞科泣漣如語音頓異謂我卽被害之客某姓某名住某處遭郭毒用葬身于魚腹恨抱重泉訴于閻摩為斬其算破其家怨憤稍洩然家有老母雛兒無人照顧言及此飲泣傷心且家中見兩伴俱歸獨我毫無蹤影半年前已經興訟李代桃僵兩人均陷縲絏之中如有人便道到家致意息其獄訟亦盛德事云如此已非一次有好事者過彼探訪果有是姓搆訟亦確因恐官事牽連秘不以告云按果報陰陽之事儒家弗道而世俗信者實多如此節描摹活現渺茫難憑事者事非盡虛而傳者故神其說以警世耶至于謀財害命之人得此喪身亡家之報固屬理所宜然者 
[貞烈堪嘉] ○天津雙港村去城二十餘里村有某氏芙蓉其貌冰雪其心當及笄之年許字白塘口某氏子為室將近于歸而某氏子卒女聞之痛不欲生屢欲身殉為母黨防閑志不得遂女因泣白母前謂女子之義從一而終今此身已字某郞不幸中道而殂决不忍以存亡易節如必欲未亡人茍延殘喘請從女志俾過門奉事姑嬋雖九京不獲唱隨而二老得承甘旨私心竊慰否則惟有一死而已赤繩旣繋白首難詣之死靡他有如天日是若欲重諧秦晉再結朱陳百輛來迎娶之輿六禮納問名之幣則與斜抱琵琶過別船者無異矣儂實羞之由是父母勉從其請雙港去白塘口路約八里女素車白馬過門成服哭泣盡哀翁姑為之動容邑尊蕭明府躬送匾額一方為薄俗勸約畧已登前報此前丁丑冬間事也女過門後羹湯操作鄉黨稱腎定省晨氏翁姑交慰不幸福無雙至禍不單行姑驟病死女悲憤欲絕呼籲無門以一寡媳事一鰥翁斯時女有已死之心無生之氣特猶幸有一小姑在居同二女嫌疑可白無他事歷四年心地不妨共諒女本不肯沽名釣譽傷翁之心無奈小姑今已長成年內將為人作婦女更伶仃孤苦應門無五尺事實難堪居室只兩人心誰諒只不得已於今冬絕粒十四日以死彌留時有以加餐勸者女不之顧至一絲僅属力疾匍匐起拜翁前口不能言惟有乾泣俄而氣絕顏色轉怡津人重出殯之舉於是鄉里醵資為之出殯儀丈赫奕者老喧嗔紳商士庶以及該處汎官俱為之執紼俾其柩與夫合葬焉噫榖則異室死則同穴從此紅顏白骨九原應遂于飛靑塜黃昏一死實為完行榮膺綽禊飛章姑俟大官事採輶軒苦節敢遺今日聊敘梗槪閳幽光抑以維世風也 
[境遇無常] ○皖垣某甲本居鄉務農數年前棄農入城謀事以人薦入某明府公館帮工將至半載明府得缺甲隨往殷勤服役明府嘉之命充長隨派令執事隨任兩載囊中頗裕遂聘娶一妻賃屋住居該處旋明府調署他缺甲携眷同往數年以來更有積蓄今秋明府交卸晉省甲亦携眷到省以為主人不久又將得缺致富可期遂謀置產業廣託人留意現因明府大計被議更復染病甲送主人囘籍旣返夫婦相對欷噓數月來求田間舍祇算空費精神耳夫世事原變幻無常某甲過恃于前故致詒戚於後也 
[鴛夢驚醒] ○杭垣下城之熱鬧處以忠淸里為首次則若聯橋若孩兒巷口亦店戶鱗集人煙稠密該處有某甲所開之因豆腐店地當市心其隔壁為某姓醃臘店兩家店樓僅隔一板不惟燈火相照聲息亦可相通豆腐店中夫婦而外有夥友三人婦年祇二十餘稍有姿首日惟掌櫃數錢不與他事若某甲則衣褐寬博着犢鼻褌躬率諸夥日夜操作雖風雪嚴寒不能偶間也月初甲民苦寒起身稍晏慌忙下樓不意一時性急未將作裙着得迨炊火欲用方記睡時解搭床欄遂復上樓取裙乃帳門甫揭恍惚見床中有兩人形影忙携燈細審見一男子與其妻同枕而臥諦視其面則隔壁醃臘店之某乙也乙見事已敗露苦求哀告謂甲若聲張不惟我無面見人卽汝夫婦亦無顏開店曷若暫為放手明早當央人挽說陪罪受罰悉聽尊命甲一時礙於隣誼難以動手遂釋之而去盖乙向獨臥店樓其榻只界一板待每夕甲起身之後卽將板壁挖開挨身而入與婦同臥夜去明來已非一日不期一旦為甲撞破而又以巧言脫身而去乙亦狡矣哉甲待至午後不見乙來愈思愈怒將店中所有豆腐傾翻滿地復打入醃臘店中任情擣摔衆隣店爭相勸解詢以何事甲則默然無語現雖經左右隣店出為排解而尙未議妥也 
 
 

Page 3

 
 
[高閣凌雲] ○蘇城齊門內北街桃花塢大營門內舊有孝子堂一所為尼僧居住本年因案入官該處四面環池淸波瀲灔風水頗佳吳縣高邑尊就地改造高閣三層中供梓潼帝君上塑魁星月斧雲斤起千尋之傑搆風檽霧牖等七級之浮屠益以活水有源文瀾可助環山相望佳氣當鍾從此吳地文風必更蒸蒸日上矣幷聞開工之後連日晴和大畧規模已經粗具惟落成須待至來春也 
[甯事雜述] ○寍郡府試鄞慈奉鎭四縣文童均已考畢惟象山一縣因隔一海面往返不易故郡尊不卽傳考聞將俟學憲按臨之先飭學傳知取齊考試使該童等兩次跋涉併為一次郡尊之體恤文童可為至矣○前述鄞邑尊陳司馬因病出缺茲悉官眷因年內為日無多不及扶櫬囘籍仍在衙署度歲故代理鄞縣石邑尊暫借察院作公館云○西鄉高橋及永濟橋勢將坍塌曾由紳耆陸學顯等禀請道憲籌欵修理業經道憲札委寍波府經歷詣明確茲悉此橋因修理經費浩大端觀察與宗太守出示勸諭紳富輸捐刻因捐欵未集須俟明春擇日動工云○西門外有某姓之年約二十許家頗小康其父行商於外久不歸家無人約束日以賭博為事近被窩家誘賭負數百金無以為償窩家議為代付而勤窘賣田文契某不得已從之繼思無以對妻子當夜回家密服洋烟而斃局財之害人甚矣哉○寍城四鄉自入冬以來疊聞有盜棺之事東鄉五鄉褉一帶為尢甚周圍約十里許掘開竟有十餘塚之多事主雖閭有報官者然亦不能破案茍非緝獲重懲則為虐恐未有已時也 
[竊賊裝啞] ○南昌萬子祠某米鋪本月初六晨在樓上捉獲竊賊一名年約四十許見其童童焉濯濯焉無髪可扭惟以麻繩繫其頸交坊保綑送巡局委員百端盤詰該竊一若弗聞也者但張目左右視默不發一言喝打者再仍無聲息旁有指為裝啞者乃命按之階下施責初　指東畫西咿咿呀呀及竹片落腿未至十板忽而聲大呌三尺法竟成療啞藥矣觀者閧堂委員亦不覺失笑徐告之曰汝今不啞我偏惠聾笞滿百板始飭坊保押之游街鳴鑼示衆云 
[假票敗露] ○章內向有假造錢票撞用者持向店鋪購買物件間得朦混過去然從未有明目張胆假某鋪字號卽向本鋪取錢者本月十二夜射步亭口某錢鋪有甲持票四張上櫃支取適大夥正勾稽帳目無暇詳核略一過目卽令他夥照數兌付而轉盼間甲又持票四五張來店大夥持盤握算猶未蕆事然回顧卽是前人大覺可疑始呼他夥查對票底甲則逡巡欲逸及對看果係膺物甲卽逃出店門乃大呼捉賊時繞纔二更又値豐城奉新靖安三縣將發新生取進圖案街道行人如織無從逃竄登將甲扭住交與地保次日卽禀縣懲辦云 
[節費濟人] ○勸節浮費以助賑欵本館屢言及之是亦有能受盡言之善人俯採芻蕘勉成義舉者本館每有所聞輒錄於報以資觀感而廣善緣然目為迂談而不遽聴信者亦不乏人欲再為發聲振聵之言惟恐近於煩漬徒足取厭乃昨接金陵還讀生來信亦言浮費之宜節者尙有數端故錄之左方以供樂善君子之採擇為　一消寒會可以節省也圍爐小集嘯侶命儔或琴棋以消閒或觴詠以適興固雅人之深致也乃近來之消寒會儘有呼盧挾妓門麗爭華往往一會之費幾及中人之產倘念及貧區之民及　凍窮黎求一襲棉絮而不得當亦有惻然不忍者曷弗畧加撙節移作賑濟之貲　一手巾下脚及開果盤之費可以節省也轉瞬歲除妓舘例有手巾下脚新年又有開果盤等名目自數元以至十數元不等雖屬體面之事然皮肉生涯究不至心傷飢凍何苦浪擲金錢試念及風雪茅簾饑腸轆轆茍有人心無不動念曷不節此以濟彼　一新年盤盒以及燈炮之費可以節省也歲時伏臘隻雞斗酒與親友等聚首談心亦古今所不廢而近來吳越風俗必具盤盒以相餽遺此來彼往徒令傭　下人多獲賞犒而其實則所以重敦睦之誼者並不在此而新年祀神則鞭砲盈千以多為貴元宵燈火則龍燈成對以豔相誇試思卽不用此何項捐於聲名何關乎禍福而親族中之貧寒者至年　於數百文竟有不能度歲之苦臥牛衣而泣者特不能周知耳曷不以此等無益之費分贈貧苦之宗族戚黨俾助卒歲之貲以上數節皆係至理名言婆心苦口故本舘樂得而書之能從與否是在聽言者 
[沉船到埠] ○怡和行被撞之公和輪船於禮拜一晚九點鐘拖至上海一俟船底餘貨出盡之後卽須至浦東船廠修理矣至漢陽輪船雖亦拖離失事之處惟船身尙在水中未能浮出其船中機器如何損傷尙難細察大約非半月不後不能拖至上海也 
[西員行程] ○本埠英正按察司偕其夫人於本月十八日行抵香港俄領事之駐紥本埠者聞已乘坐三菱公司輪船前往長崎照西報譯出以備稽考云 
[訊究撞船] ○載而門帆船撞沉一節及克而侖輪船第一次所放小艇中之第一司機器人身死埋於海島等情均經列報查海島名馬立生在河泊司所駐之處前日七點鐘由上海發一美兵船名潘而老司至失事處查核駛到吳淞卽接河泊司傳來電報與昨日本館所載相同前日下午英副按察司帶領人役往騐該帆船上所死之木匠卽於昨日三點鐘殮埋昨日下午傳到該帆船上救出諸人綢訊失事因由聞下禮拜三卽英二月初二日尙須再行覆訊云 
[火災疊見] ○前夜十點鐘時二馬路西口卽新門之對面失愼英法美諸洋龍畢集灌救英會審委員陳太守親臨彈壓督救聞自祥泰驢磨坊後面之草棚披屋起火延燒該磨坊及北首煤炭店酒店共焚去平房十二三間拆毀兩間至起火之屋係是空房故疑由匪人縱火云同時尙有兩處回祿一係新閘地方某姓聞燒去房屋二間未悉其詳一係城中南香花橋東首小弄內某姓係科牧羊者因脚爐中火灰傾在灶邊攬燒稻草霎時火燄上升冒穿屋頂幸諸隣人及各善堂水龍齊來撲救隨得息滅祇燒斃羊三只云同時被災者三處殊屬罕聞夫天氣久晴固已風高日燥又歲除人家多烹庖事可不加意隄防哉 
[聚賭被獲] ○裏虹口某處廣肇人聚衆賭博輸　甚大雖經捕房疊次往拿無如門戶重重均有人望風報信捕至早已收拾分散是 
 
 

Page 4

 
 
　　以從未破獲前日午後由總捕頭平福利及副捕頭惠爾生雇鄉人十餘名囑其先行混進賭塲旋由捕頭等掩至賭徒四散竄由捕頭督同鄉人捉獲十一名兼將賭具收回昨早一併解送英公堂平捕頭申訴前因並稱查得廣東人王才昌王阿三二人係屬賭頭其餘張阿六等九名皆是賭客云王才昌王阿三張阿六丁益生鄭良王得甫鄭受山陳愛生程受才田福康陶元順等同供是看賭被獲伏乞施恩陳太守謂當塲獲住豈容狡賴隨判王才昌王阿三二人各罰洋百元違則管押三个月張阿六等九名各罰洋五元違則管押一個月賭具交捕房銷毀罰欵聞俟繳案後先將充善舉並須飭傳二圖地保查問地主何人提到究辦云 
[存書招領] ○英捕房華捕至公堂稱見一車夫手行新書三部賣與書坊得價洋一元錢三十文盤問其書從何來則稱坐客令伊變賣者及究坐客何在則隨口呼喚卽稱已不知何往是以送案請究書坊夥王子順稱收買四書合講一部增補詩句題解編彚錄二部計付價洋一元三錢三十文是實車夫袁世昌供坐客交書三部囑為向書坊變賣其人離五六間門面相候及捕查問亟呼其人已杳不知去向云陳太守隨將價洋及錢給還王子順車夫袁世昌斥釋書本存俟失主認領 
[旱荒宜防] ○冷面熱腸人來云五日不雨則無麥十日不雨則無禾無麥無禾歲且薦飢訟獄繁興而盜賊滋熾此蓋言春作時之不可無雨也然卽秋收後雨水亦不可無今歲淮揚各屬自秋以來數月不雨近雖得雪而大江南北仍苦田地乾裂麥不能種雖當事者禁屠設壇而瞻彼晨天有嘒其星固獎瘨我以旱矣旱旣太甚不特麥不能種且恐蝗孽滋生來年為患始則無麥繼必無禾天旣蹙其生機欲耕不得則訟獄繁興盜賊滋識勢所必然當道諸君可不籌之於早耶 
[敬神燃炮說] ○歲底酬神正初迎祥一以答靈貺一以邀福蔭耳夫天人之際杳杏冥冥粢盛精潔籩豆維馨然而來格來享不覩不聞所感應乎對越者厥惟恃一念之虔誠世俗泯昏不知肅靜送迎之際燃炮轟騰竊思神人契合若遠若近凝神壹志孚合幽明庶幾陟降享我嘗烝奈何發砰訇之大響驚天半之雲轔乍聞之而震駭矧連續于繁聲喚我神明莫此為甚更有鄙見比比高升觀一震而百碎及隨地而不可復興響絕來燼曾不轉瞬人情趨吉而避不祥亦何樂與之此倫今年暵燥火患頻仍臘鼓將歇碌碌殷賽神之家尤宜小心硝磺飛擲豈不　驚毋求福而貽禍愼禴祭沿途西鄰笑子口之卒瘄終有望乎採聽之人　杞夏子稿 
[紫庭散人擬燈謎] ○君不過我雨初晴　詩經一句　學而時習之不是論語第一句　四書一句　白白　四書目一　一月一半作輟　詩經一句　四五三六二六三五　易經一句　脉案　詩經一句解鈴　書忠報國　左傳一句　隇吏傳　禮記一句　捉兵差　詩經一句　良友　詩經一句　與君午後約閒談　四書一句　子卯不樂　四書一句　荷花並蒂開　伶人名一　納寵得官　伶人名一　赤子　伶人名一　想捐官　伶人名一　名登金榜　申報二字　整文章不在整處見長　六才一　高尙　六才一　吉利吉利　諺一　寅卯辰巳　諺一　教官有督率士子之職　聊目二　太夫人周氏　聊目二　鳳仙　鏡花緣綽號　賭錢不會鈔　縣名養簾　慣向山陰道上遊　春秋地名三　昇州出陰木　聊目二　升任奏疏　明人名一　夜清閒步成新詠　崑劇目二　固精神妙丸　崑劇目二捲據 
[光緒六年十二月初三日京報全錄]  
　　宮門抄　○發抄　旨六道○蘇撫吳　奏請　旌表摺○又　奏請　旌表片○又　奏請　飭部立案片○粵督張等　奏起解京餉日期摺○又　奏查明覆陳片○又　奏請　飭部更正並自請議處片○蘇撫吳　奏叅革候選同知片○十二月初三日工部鴻臚寺廂黃旗値日無引　見○伯王假滿請　安○興廉等場差完竣覆　命○富勒渾泰請假五日○師曾請假十日○定昌請假十五日○嵩山續假十日○召見軍機○皇上明日夘正二刻至　大高殿拈香○發抄　岐元等奏好事舉人革訊奉　旨李樹齡着先行斥革按律訊辦該部知道欽此○又通判命作壎等期滿奉　旨吏部知道欽此○又從九王仁熙留奉補用奉　旨吏部知道欽此○景瑞奏揀補拜唐阿奉　旨知道了欽此○李文敏奏進腎縣越獄案審擬奉　旨刑部議奏欽此○又朱升吉補南城令奉　旨吏部議奏欽此　○○江蘇巡撫臣吳元炳跪　奏為孝女割臂療親籲請　旌表恭摺仰祈　聖鍳事竊據昭文縣知縣陳康祺詳稱該縣訓導楊淸澤之妻孝女姚氏係江蘇武進縣監生姚　之女幼　姆訓道光十七年于歸後事邁姑能盡孝敬待妯娌亦極和睦鄰黨稱無間言我母馬氏夙抱病疾道光二十年秋杪病劇時氏父外 
 
 

Page 5

 
 
　　出兩弟皆弱小氏聞之卽告姑歸省躬侍湯藥衣不解帶病急籲天願以身代潛割臂肉和藥以進母病頓瘳旋經氏夫見其創切詞答以痬疾餘　至二十一年正月初八日氏以疾卒家人述及前事始悉其創痕因割臂療母而致洵屬孝行可嘉不忍聽其湮沒據隣族王廣源楊留耕等公具切給由該訓導楊淸澤造具事實淸册送縣查核無異加結詳懇奏請　旌表等情前來臣伏查定制割股或致佃生不准　旌表如有請　旌交部議者其入祠建坊之處請　旨遵行等語近年以來具奏成案均蒙　恩旨予旌茲查該孝女楊姚氏純孝性成持躬淑愼其因母病瀕危割臂以療尢見眞誠㥿格實屬孝行可風合無籲懇　天恩府准　旌表以彰孝行除册結咨部外謹會同兩江總督臣劉坤一江蘇學政臣黃體芳恭摺具奏伏乞　皇太后　皇上聖鍳訓示謹　奏軍機大臣奉　旨着准其旌表禮部知道欽此　○○吳元炳片　再長船縣民婦何氏係張興泰之媳張興泰駕船為業張何氏與夫張全幅隨船居住光緒四年四月初一日船泊宜興縣屬之大區港是夜被盜拉洲出港行劫張興泰喊被繩縛喝禁張何氏因見盜勢兇悍慮恐受辱奮身投湖殞命年二十一歲報縣會勘緝拿獲首夥盜犯蘇鈺書等由省審明彙案詳批正法議擬詳咨據兼理江蘇按察使王毓藻以張何氏倉猝之間捐軀全節洵屬深明大義詳請具奏前來臣查該烈夫張何氏以鄉曲少婦猝遇盜劫慮恐受辱立時赴水捐軀與抗節自盡者情無二致合無仰懇　天恩俯准　旌表以彰奇行而勵風化除咨部外詳會同兩江督臣劉坤一江蘇學政臣黃體芳附片陳明伏乞　聖鍳訓示謹　奏軍機大臣奉　旨著准其旌表禮部知道欽此　○○吳元炳片　再據員外郎銜刑部主事嚴標呈稱故祖二品贈職嚴明璞素性好施欲倣范氏建庄以贍貧族因世居太湖廣置產綦廣志以歿故父二品贈職嚴徵祥少承庭訓慕睦姻任恤之休追　遺徵敦收族敬宗之誼深繼先人未竟之志　居吳縣森瀆鎭地方甫値經營復遭兵燹事未集而身故遺合職勉力建庄今職敬將祖父遺產坐落吳縣外不等則田一千六十三畝七分六毫又住屋一所計十六間祠堂基地一塊計二畝五分市房一所計十二間統計田房准値銀一萬七百五十二兩零永為莊祠贍祭公產歲收田房租息除完賦祭掃莊中公用外餘悉貼盼高祖以下子孫孤寡貧之者以資養贍職敬承先志勉力居事不敢為祖先仰邀　旌獎惟事關合族資賴誠恐日久廢墜呈請　奏明立案等情前來臣查該主事嚴票上承先志慨割膏腴義方之紹述堪嘉貧族之飢寒有賴洵屬貽謀克繼任恤可風旣據聲稱不敢邀　獎相應請　旨勅部核議立案施行除飭蘇藩司給帖遵守並查取田號莊規各册結詳送核咨旣先咨明禮部查照外理全附片具陳伏乞　聖鍳訓示謹　奏軍機大臣奉　旨該部知道欽此　○○兩廣總督臣張樹聲廣東巡撫臣裕寬粵海關監督臣俊啓跪　奏為粵海關籌解第四批京餉等欵銀兩委員起程日期恭摺具陳仰祈　聖鍳事竊照粵海關稅戶部奏擬光緒六年分京餉案內奏擬洋稅銀二十萬兩新增盈餘銀六萬兩限五月以前解到一半十二月初間全數解淸又戶部墊發神機營軍餉每年擬銀四萬五千兩墊發榮全月餉擬銀一千二百兩墊發添擬榮全月餉每月擬錢一千二百兩均在六成洋稅項下解部歸欵又戶部墊發景廉所部吉江馬隊月餉案內每月擬六成洋稅銀五萬兩嗣於光緒五年七月內接准部行現由戶部墊發金順接統景廉所部吉江馬隊月餉銀六千兩仍令各關查照均擬數目每月歸還部墊烏里雅蘇台餉銀一萬八千兩除均擬外尙應解部墊景廉餉銀三萬二千兩以符原擬銀五萬兩之數又接准部行抵還閩省借欵自光緒二年正月起在四成洋稅項下每結提銀六千兩解部以抵閩省應解就餉又戶部籌擬東北兩路經費案內奉擬六成洋稅銀十二萬兩自光緒六年為始按年解部又光緒六年分應解造辦處米艇銀三萬兩又內務府廣儲司公用每年額擬銀三十萬兩例分四季起解以上各欵銀兩均應赶紧籌解查光緒三年正月間接准部咨京餉宜解實銀不得再行匯兌惟粵海關節次起解京餉向由西商先行借墊實難起解現銀業經前督撫臣會同奏明仍請交商匯兌奉　旨知道了欽此茲光緒六年應解第四批京餉等項銀兩除向西商先行墊解隨後由稅收陸續歸還以資周轉外飭據廣東布政使姚觀元遴委候補知縣許才亮候補州判張德煥候補鹽大使王澤瀾試用縣丞玉編候補巡檢文煥領解光緒六年第四批京餉銀五萬兩另加平銀七百五十兩飯銀一千四百五十兩又關稅新增盈餘銀三萬兩另外平銀四百五十兩飯銀八百七十兩又部庫墊發神機營軍餉銀一萬兩墊發榮全月餉自光緒六年九月至十一月計三個月銀三千六百兩墊發添擬榮全月餉自光緒六年八月至十月計三個月銀七千五百兩墊發京廉月餉銀八千兩墊發烏里雅蘇台月餉銀四千五百兩抵還閩省京餉銀六千兩又部庫籌擬銀東北兩路經費銀五萬兩又光緒六年分造辦長處米艇銀三萬兩另加平銀四百五十兩新增歸公加平銀七百五十兩又六年冬季分廣儲司公用銀七萬五千兩另加平銀一千一百二十五兩新增歸公加平銀一千八百七十五兩抬費用項銀六百兩統共解銀二十六萬二千九百二十兩飭令該委員等領齊匯單文批於光緒六年十月初五日起程附搭輪船由海道進京前赴戶部內務府分別報到聽候飭傳交納所有光緒六年分奉擬京餉新增盈餘並例解米艇公用各項銀兩均已依限解淸其餘未解銀兩容當次第籌解除分咨查照兌收外臣等謹合詞恭摺具陳伏乞　皇太后　皇上聖鍳謹　奏軍機大臣奉　旨該衙門知道欽此　○○張樹聲片　再准兵部咨廣西寶州營守備係部推之缺應用儘先人員現請以儘先守備劉承漢補授查劉承漢儘先名次在後尙有岑國祥一員名次在前是否於此缺不宣應令查明覆　奏核辦等因查儘先守備岑國祥續因援剿黔省苗匪疏通驛道案內出力經湖北撫臣王文詔彚案　奏獎光緒元年十一月二十八奉　旨守備岑國祥着免補守備以都司留於廣東補用等因欽此是岑國祥侮應歸補用都司班內補未便請補守備員缺所有寶州營守備仍請以儘先守備劉承漢補授俾期人地得宜俟接准部覆卽行給咨赴部引　見以符定制除咨覆兵部查照外臣謹會同廣西提督馮子材合詞附片具陳伏乞　聖鍳勅部核覆施行謹　奏軍機大臣奉　旨兵部議奏欽此　○○張樹聲片　再前因粵省需才孔亟當於光緒六年八月十二日附片奏請將　記名提督王孝祺等均留於兩廣差遣委用惟查內有叅將銜安徽儘先補用遊擊劉盛濯一員前奏片內聲敘補用叅將劉盛琢係因一時疏忽　寫錯誤實屬咎無可辭相應據實檢舉請　旨飭部更正並請將臣交部議處謹附片陳明伏乞　聖鍳訓示謹　奏軍機大 
 
 

Page 6

 
 
　　臣奉　旨該部知道欽此張樹聲着交部議處欽此　○○吳元炳片　再本年六月間准鑾儀衛咨稱派委三品銜候選同知果毅巴圖魯僧四溪阿總辦江蘇全省樂務會同地方官收取戲園淸音堂名等應貼部費錢文並頒領該員本質關防一顆咨會轉飭等因臣查蘇省戲園等項無論有無貼部費亦不聞有在京衙門派出向專辦歛費之員且閱鑾儀衛咨文係盖用統領吉林八旗馬隊關防並非鑾儀衛印信難保不有揑造咨文撞騙情事當卽咨詢鑾儀衛查案復辦並咨部旗查明僧泗溪阿究係何官一面行司查辦正在飭查間卽聞僧泗溪阿在上海開用關防辦理樂務到處歛費其為假冒鑾儀衛益無疑義若不嚴予究辦何以肅法紀而儆官邪除檄潘臬兩司旣上海道分行各屬一體緝拿該員務獲到案嚴訊究辦外相應請　旨將三品銜候選同知僧泗溪阿先行革職以便提案訊究除分咨部旗旣鑾儀衛查照外理合附片具陳伏乞　聖鍳訓示謹　奏軍機大臣奉　旨着照所請該部知道欽此 
 
 
 

Page 7

 
 
   
 
 

Page 8

 
 
   
 
