# 1901 - 198 - 4910153

 

Page 1

 
 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[新印胡文忠公全集] [  圖書集成局啓]  
　　益陽胡文忠公以文學之才出膺節鉞於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟删汰過多咸以未窺全豹爲　旣而曾忠襄公復取官私所飛勒爲遺集計八十六卷凡整軍經武察吏安民諸大政甄采無遺可稱全璧兹書肆友人倩本局用大號鉛字排印成書紙墨精良校讐詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[新印繪圖大字瘍醫大全告成] [  圖書集成局代啓]  
　　顧練江先生瘍醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悞良多邗江夏君毓芝有鑒於此爰覔得初印善本倩本局以大號鉛字排印校讐詳愼紙墨精良每部十六本分裝兩函碼洋三元寄語海内諸家尚其各置一編以備衞生之用售處在上海申昌書室愼記書莊及各書坊均可選購請就近移玉可也 
[水患巵言]  
　　自上月中旬起迄今蓂莢將周無日不霢霢淫霖似銀河之倒瀉每當夢回孤枕時聞蕉庭梧院淅瀝無休江河積水旣多洪流因之驟漲日來如江蘇之江寗揚州安徽之蕪湖浙江之嚴州等處無不水勢滔天大受陽侯之累田廬牲畜漂没無存慘酷情形不堪入目卽距江河稍遠之處亦以積水無可宣洩鱗塍鳩壟一片汪洋新揷禾苗半遭　爛現雖晴曦杲杲朗照遙空及早補栽猶不難爲桑榆之補然就蘇松各郡而計卽不至盡遭荒歉而收成之薄已可預知嗟乎關隴正告洊饑畿疆又遭兵燹留此江南片壞倘篝車如願或亦可分其餘粒以贍西北之哀鴻乃今又淫雨成災大無將告天何此酷民竟何辜執筆人書至此不禁喟然曰自來國家水旱之災固由於天心之不仁亦未嘗不因在上者未能先事防維有以致之也載籍有言堯有九年之水夫放勳爲三代聖君宜乎生此時者水毁無虞咸有豐穰之慶乃洪水汜溢時及九年此在後世至衰極亂之時曾不一遇而竟遘其厄於欽明文思之世豈堯之德轉不及後之世主與夫亦以彼時洪荒甫闢山川之界未奠溝澮之法未興是以一遇水災雖聖德如堯亦苦無從措手耳迨大禹氏興隨山刊木大費經營河漢江淮無不導流順軌於是民免其魚之嘆而高原不隰得以播種及時自是以後享其利者千年迨秦變井田爲阡陌雖遺迹漸湮而鄭白一渠猶能灌溉稻田至數十萬頃蓋以水之爲用得其宜則蓄洩有方國與民交受其利否則亢旱之時溝渠枯涸挹注無從一遇淫雨經旬則又汜濫無涯田禾悉遭傷損民方怨天之不能雨暘時若以粒我蒸民而孰知世之或被天災或蒙天祐者皆在人之自爲彼蒼蒼者固未嘗稍有究心於其間也今大河以北前代溝洫之成迹旣已湮没難尋而江浙之間向稱肥區沃壤者今亦一遇水患卽有岌岌不可終日之憂是非由陂堰失修亦何至潰敗决裂若此哉抑嘗思之中國至今日貧弱甚矣製造之業不精則爲工者備貿易之途不廣則爲商者艱財匱民窮久矣難期振作然解者猶曰中國冋非以工商爲基故雖互市數十年仍不能攺其積習不知工商固非中國所素重而農則自后稷教民稼穡以來歴代之賢相聖君無不以是爲當務之急所謂國以民爲重民以食爲天者古語流傳洵堪印證不意迄於今日中國重農之政轉流入於瀛海答邦如南北美洲地土旣極膏腴而一切疏渠濬水與夫培壅之資藥物耕穫之用汽機處處有化學精微以爲之研究故能農田之業日見蒸蒸而中國則河渠之志半托空言水利之官盡成虛設古時遂人之良法皆已付諸渺茫更遑論乎培壅之得宜耕穫之梧法行見不轉瞬而工商之業固盡落人後者卽農之一業亦將等諸若有若無貧弱情形其將何所底止哉予故因各省水患事推論及之俾知中國若再不振興農業不獨一方將有饑饉之虞且將合通國二十一省人民而皆有啼饑號寒之困也 
[本館接奉電音]  
　　昨日亭午西安行在飛電傳來上諭四道敬謹譯登○五月三十日行在内閣抄奉上諭松壽奏已革知縣虧欵未完濳避無蹤請飭拿辦並將家産查封備抵一摺河南已革光山縣知縣林樹藩卸任交代虧短正雜等銀八千九百餘兩嚴催未解竟敢乘間潛逃實屬瞻玩已極著閩浙總督及各直省督撫一體查拿解豫歸案究辦並著許應騤松壽先將該革員原籍家産並歴過任所資財嚴密查封備抵以重庫欵而儆效尤該部知道欽此○六月初三日行在内閣抄奉上諭安徽鳳潁六泗道著張正勳補授欽此○初四日行在内閣抄奉上諭御史陳秉崧奏保薦經濟特科請飭破除夤緣積弊以端士習一摺此次欽奉懿旨舉行經濟特科原期拔取眞材以濟時艱豈可仍狃夤緣積習瞻徇保薦瀘竽充數致負朝廷求治作人之至意著各部院堂官及各直省督撫學政於保送時虛心採訪果係物望素孚確有實學者方准奏保如有心術不正及營謀干進者卽使沈藝可觀亦曷足取該大臣等當深維以人事君之義嚴杜請託力挽頽風卽以所保之是否得人定其功過毋得濫保非人自干咎戾將此通諭知之欽此○初六日行在内閣抄奉上諭禮部奏萬壽禮儀一摺自乘輿播遷以來宗社陵寢典禮闕如北望觚棱倍增棖觸且我聖母皇太后蒙塵在外寢饋未安俯念時艱憂勤靡忆去年萬壽聖節曾諭令停止一切典禮今朕生誕尚復何心稱賀是日朕恭詣皇太后前行禮後卽御便殿王公百官按班行禮所有筵宴一切典禮均暫行停止該部卽遵諭行欽此 
[俄營金礦]  
　　日本長崎埠訪事友人云俄國已得開採滿洲金礦之權日前黑龍江總督撾六毒哭夫氏在莫斯科宣示於衆俄民聞之咸向北部進發冀得昕夕從工 
[日藩蒞崎]  
　　日本長崎埠訪事友人云日前海軍大將華頂宫親王隨帶海軍大尉吉岡範策由佐世保乘出雲兵艦來崎登陸後暫駐迎陽亭旅館同來者爲海軍統帥内田君崎上各官咸往迎迓聞此來係查察海軍諸將校資格意者將别有升遷乎 
[火車肇禍]  
　　日本長崎埠訪事友人云某日日本鐵道會社重役毛利男爵重輔挈其子毛利某乘火車至確水峠正在電掣風馳之際機器忽然爆裂其子見勢危急負父而逃一失足顚仆軌道中遂至同罹於阨日皇聞而憫之 
 
 

Page 2

 
 
特賜勳五等并頒給瑞寳章 
[日員瓜代]  
　　漢口訪事友人云駐漢日本領事瀨川君近奉日本政府之命調往朝鮮所遺漢口領事署事務卽飭書記官某君暫行庖代 
[檄撤防軍]  
　　杭州訪事友人來函云去年北方拳匪肇亂前浙江巡撫劉景韓大中丞札調正任定海鎭總兵余瑞廷鎭軍統率各營北上入衞京畿嗣因聯軍入都暫駐淸江聽候調遣今者和議已定署撫憲余晉珊大中丞特飛札袁浦飭將防軍撤　鎭軍因飭瑞字左營李副戎世祥新後軍左營馬叅戎長春中營余守戎有功將各軍分作四隊次第四杭本月初二日鎭軍節麾蒞省禀見中丞隨將各營暫駐省垣聽候調撥 
[維持圜法]  
　　廣州訪事友人云職商王振昌目擊近日省垣所鑄銅圓行使市廛頗堪獲利因具禀督轅擬集資附鑄以廣流行督憲陶芷芳制軍批示曰製造銅圓有關圜法無由商人承辦之理所請由商出本附入官錢局督鑄龍圓未便照准惟官局所造銅圓本因制錢不敷行使藉資補救現在局造銅圓商賈旣均稱便自應陸續添鑄廣爲行銷以資周轉仰廣東錢局會同善後局妥籌增鑄並將如何廣爲搭放俾市面得以暢行錢價逐漸平减之處悉心籌議禀覆察奪淸摺存甘結發還 
[遠迎憲節]  
　　杭州訪事友人來函云新任浙江巡撫任筱沅大中丞於上月二十八日由濟寗起節來浙履新署撫憲余晉珊大中丞聞之札飭親軍管管帶蕭都戎心誠選派哨官一員兵丁二十名隨同文巡捕姜二尹福炤武巡捕朱曉江把戎前往淸江迎迓已於本月初三日首途矣 
[杭試展期]  
　　杭州訪事友人云浙江提督學政李文坡大宗師前由禾郡來文定於六月初二日按臨杭郡因宗師在嘉興時小有不豫故遲至上月三十日始行發落隨用小輪船帶官舫回省旣抵下馬頭各官咸往迎迓宗師概行擋駕迨進署後卽延醫調治本定初五日開考後因憲體尚未就痊祗得暫遲數日然應試士子已不免引領爲勞矣 
[梟匪可畏]  
　　松江訪事友人云華亭縣境葉榭鎭近有梟匪在某廟外大開賭塲喝雉呼盧明目張膽圖董地保畏其兇横莫敢誰何五月三十日某鄉民因所得博資被人攫去向之理論梟黨誤會其意呼嘯一聲羽翼齊起各帶快槍携藥彈欲與鄉民爲難鄉人駭極奔逃已被斫傷肩膊寄語有緝捕之責者寍效鄭之昭而毋爲宋之聾也 
[僞牌轇轕]  
　　金陵僞牌敗露一案前已縷紀報端昨得本館訪事友手書云此案自經督憲劉峴帥發交江寍府讞鞫之後飭速具供摺俾得科定罪名府尊王鹿峯太守因於日前復提假冐孫廷標之孫甲及王耀棠隔别研訊孫甲供稱僞牌示雖係小的所繕然由王交出底稿令小的照謄小的固不敢求生王亦似難免死太守再四駁詰孫甲堅執不移提王質訊亦無辭可辯遂一倂加上鐐銬收禁獄中 
[嚴拿水販]  
　　松江訪事友人云華亭縣林肅生大令訪悉境内蟻販甚多貽害閭閻良非淺鮮自飭差徐濚緝獲姚大阿姐後復籖硃單仍飭徐將著名各販一律嚴捕本月初一日淸晨徐帶同副役地保將東門内已革武生陸栢生東門外雙板橋小姊姊卽綽號雌老贞南門内張關氏一倂拘解縣署候訊尚有餘黨再行嚴拿務期盡法懲辦 
[武林苦雨]  
　　杭州訪事友人來函云上月二十八日省垣地方官設壇祈晴未幾卽上格蒼穹天容開霽連日陽光四照鄉民無不欣然乃本月初二日又復隂雲四合入夜大雨傾盆雷電交作初三日雨師復命駕而至夜以繼日迄未稍停初四五日雖微露霽色而天時鬱悶尚難望其卽日放晴也 
[漢水爲災]  
　　漢口訪事友人云近日川湘之水繼長增高襄流復源源而來兼之崇陽蒲圻孝感黄陂先後發蛟以致武漢水勢日漲黄流萬斛高與岸齊連日大雨傾盆低窪處積水成渠大有行不得也哥哥之歎湖廣總督張香帥關心民瘼念及由京口至靑山一帶隄防爲武漢二郡保障設或被水衝决貽害非輕爰派員督率土工將隄身赶緊加高逐日復冐雨親臨豫籌抵禦之法蓋亦未雨綢繆之道也 
[皖水告災]  
　　蕪湖訪事人云有人自和陽來言及江北運漕河雍家鎭一帶水災迭告圩堤均坍塌不堪入口遭殃者不計其數屍骸蔽江而下見者皆爲之酸鼻果爾則陽侯之虐可謂慘矣 
[潤州水患]  
　　鎭江訪事友人云鎭屬自交小暑節後霪雨連綿上月二十九三十本月初一等日連宵達旦勢若傾盆致各州圩一片汪洋城中亦積水成渠山巷小街及沿河兩岸行人皆須支板以渡至小碼頭及新河之水直與黄蕩荷棄塘銜接一片中有茅屋百餘戸中央宛在幾如鷗鷺衝波人心惶惶不能安枕瓜洲泗河兩岸水更拍岸平隄賴瓜洲鎭總兵高藎臣鎭軍督率麾下各營勇七八百名分　救護嗣以淸淮揚州各處小輪船來往甚多激浪衝波河隄益危如累卵常鎭通海道長久山觀察函商鎭江關稅務司法來格君請轉飭各小輪船局一律暫行停止至初二日雨勢更甚幾疑倒海排山兼之西南各處山洪順流而下一瀉千里無殊高屋建瓴江濱各洲適當其衝平地積水數尺廬墓田園一望蒼茫小民顚沛流離嗷嗷待哺觀察及鎭江府尊許東畬太守聞之深爲憫惻刻已各委幹員分投各災區查勘情形從速撫卹矣 
[武林火警]  
　　杭州訪事人云本月初三日子刻武林門外拱宸橋繅絲廠後陳姓家忽兆焚如之禍一時烈燄騰空草屋三間頓成灰燼大關及巡局各洋龍湖墅水龍俱聞警馳往救援比到塲則已烟消火滅矣 
[珠海雲帆]  
　　廣州訪事人云上月二十九日之晚六點鐘時城西五福里丁財貴街梁姓家突有匪徒五六人蜂擁入内開槍恐嚇不許聲張旋卽搜掠貲財分携而逸是日七下鐘許王家園朱柴里盧姓家亦被盜匪行劫比鄰皆係機戸衆織工聞警窮追盜匪見勢不佳將衣物擲還而遁以故所失尚不甚多○西城四廟紳耆以近日時疫流行死亡相繼因於上月二十七日延羽士建醮祈禳幷有昇神像出遊藉以鎭壓疫鬼者粤人好巫其信然歟○上月下旬某日緝捕總局兼營務處出示曉諭曰照得上年秋間查有會匪何仲昆等十餘人均混入水師營充當弁勇當經本局派員前往查拿並懸賞出示曉諭嚴拿首要解散脅從嗣經拿獲陳漢高等四名訊明分别懲辦其餘各匪迄未弋獲兹訪聞該匪等復敢來省難保不别出事端亟應嚴密查拿獲案訊明卽酌給花紅以示鼓勵本局前此諄切誥誡許其改過自新從寛逸究蓋不忍不教而誅倘仍怙惡不悛並不回籍安業一經拿獲惟有執法嚴辦决不稍存姑息毋貽後悔切切特示○近有商人糾集公司擬築南關堤岸業已繪圖貼說行將具禀憲轅其大略由東邊河罅尾起至西德興街止長約一千四百五十丈需銀五十萬兩他日大工告竣可得地價銀二百萬兩卽以六成報効國家其工程劃分九叚 
[渚宫遺事]  
　　沙市訪事人云湖北荆州府舒暢亭太守於四月中舉行府試至五月初九日終覆次日頒發正案江陵案首關維祺公安易槼石首盧鳴鳳監利徐坤元松滋雷寳森枝江張子梁宜都葉澂明○船戸某甲歴來承裝某號花布來往川中頗稱誠實五月某日又攬運花布若干件行至宜昌府境某處陡起不良之心乘間私行售去嗣爲號主知悉派人至川將其子送請地方官訊究其子以爲數甚鉅無可彌縫濳服阿芙蓉膏畢命○上月某日之夜湘人某甲被賊竊去耕牛一頭夢中驚起喚同夥伴躡跡窮追追至草市見二賊同牽一牛或推或挽認係已 
 
 

Page 3

 
 
物上前盤詰二賊突持白刃將甲亂戳以致斃命夥見勢不佳飛步狂奔不數武又被追上月力砍斃居民聞聲而至四面兠圍得將二賊拘住次晨縛送縣署大約須按律嚴懲矣 
[香涇采蓮]  
　　姑蘇訪事友人云此間自端陽節後淫雨兼旬城内外低窪之處均已積水没踝各鄉魚塍鳩隴水深數尺所種禾稻漂没無存地方官民瘼關心涓吉本月初三日起禁止屠宰設壇郡城隍廟薰沐拜跪祈放晴光特未知果能上格蒼昊否也○吳江縣城地形低下近更狂風猛雨大肆摧殘竟於上月二十五日之夜坍去小東門城墻一角閱日南門復坍若干丈縣主宗大令立卽會同震澤縣夏大令飛禀上憲請委員估工修理以昭鄭重而免疎虞大約所費當不少也○風雨兼旬河水陡漲本月初旬某日跑城二十餘里之唯亭鎭上居人忽見水中一大魚揚鬐鼓鬣而來自首至尾約長四丈餘其背高出水面者尺餘張一翅若風帆然自東而西行經環橋洞其翅被橋石所阻腥氣薰蒸人皆掩鼻未幾雨勢漸殺河水亦平魚乃津津然掉尾而去 
[雲間夏諺]  
　　松江訪事友人云淫雨兼旬四鄉苦潦日内節交大暑依舊黑雲低壓簷溜淙淙農家者流咸謂禾苗被水所傷難望發榮滋長華亭縣林霨生大令婁縣屈吉士大令關心民瘼先後赴邑廟求晴初四日復偕至郡城隍廟竭誠禱告冀迓天和○上月三十夜城中全節善堂忽失去水烟袋七枝及各項衣物事後細加查察知賊由後戸逸去然並無入門蹤跡因列單報明典史請卽履勘飭拿○淫雨連綿河流陡漲浦江潮水高與岸齊本月初三日某小輪船由杭州赴滬駛至大漲涇左近蒼茫莫辨誤入稻田雇土人曳之出險亦苦人力難施後賴平湖輪船帶入浦江始得安然無事○本月初三日傍晚貢院西偏某姓薙髮店學徒某甲至水際浣衣偶一失足墮入波心兩岸見者咸高呼救命旋得途人某乙從橋上躍下援起是眞可謂好行其德者矣 
[入學盛儀]  
　　昨爲上海縣迎送新進文武諸生入學肄業之期午後四點鐘時諸生藍衫雀頂乘輿詣縣謁見縣主汪瑤庭大令行堂叅禮大令離座揖之賞插金花欵以筵宴然後排齊全副報事送入學署叅謁學師邱廣文隨由廣文導詣大成殿行謁聖禮禮畢而退復詣蘇松太兵備道轅晉謁道憲袁海觀觀察是日到者爲許生繼光韓生鴻藻張生魯修陳生德桓唐生鶴年共五人 
[請緩訊期]  
　　前晚英租界後馬路寳和錢莊出店人某甲不知因何在天成昌烟館前與包探徐榮珊所雇車夫口角旁觀者愈聚愈衆相與虺突器囂徐探聞之出而喝阻不料有患兎脣之某乙號召黨類突將徐探肆毆旋又擁入寳和錢莊正喧嚷間四百七十九號華捕及某號印捕得得而來拘獲張梅祥黄阿榮羅炳其夏阿仁秦伯林王光仁等人送入捕房捕頭詰知均係厚大寳和兩錢莊夥役旋由莊主延某律師至捕房保出昨晨律師赴英美租界公堂聲稱各錢莊倩本律師主持是案因案情尚未詳悉請稍緩質訊之期讞員張柄樞司馬商之偉繙譯官准如所請 
[嚴追帶擋]  
　　妓女周桂林卽樂行時被傭婦葉金氏卽葉阿金薛二姐卽二阿姐等以積欠帶擋洋銀控諸英美租界公廨讞員張炳樞司馬准之飭將周妓提案押候訊追等情已紀前報前晚司馬傳集原告將周妓提出研訊葉金氏供周妓前在西薈芳里某龜子家　娼向小婦人等借去帶擋洋銀六百九十元立有憑據嗣後狎客淸寥以致本利無著兹又調至兆貴里更名樂行時計圖　賴叩乞究追周妓供小婦人係蘇州人年一十有九前由葉金氏等借給帶擋洋六百九十元囑小婦人在西薈芳里某倡家賣笑所得夜度資均由伊等收去迨至去年臘杪顧問無人以致多所虧耗所有房中之事均由伊等主持今伊等强向小婦人索還帶擋小婦人孑然一身保從措置不得已由伊等轉薦至兆貴里某娼寮更名樂行時原冀有人照顧得以拔還債欵跳出火坑不料伊等迫不及待控請訊追小婦人無計可施惟求超豁言罷涙如雨下司馬謂爾之借債憑證確然例應如數歸還限中秋節内付楚諭畢飭押候覓妥實之人人銀兩　始得釋歸 
[流氓不法]  
　　英租界四馬路迤西胡家宅一帶流氓麕集每於巡捕調班時游行市中無惡不作前晚十一點鐘時有年約三十左右之某甲者行至處忽狂呼救命行人駭而詢之則云突被流氓四五人攫去牙骨摺扇及攫銀對時表抵死不放致將表練曳斷云云衆流氓見勢不佳乘機逸去蓋時適巡捕調班之際以故若輩膽敢若此横行也 
[南市捕房紀事]  
　　前者南市新馬路捕房第五十號及某某等號三巡捕落差後至恒生馬頭萬隆館果腹偶與值堂人齟齬座客惡其喧閙羣起扭毆以致各捕均受傷痍嗣爲捕頭王經年所知將捕舁送仁濟醫館求治旋經十六鋪巡防中局員黄衡堂二尹拘獲甲乙二兇徒訊供笞責昨日某號巡捕又拘到兇徒張阿華解至捕房押候禀請工程局總辦葉孟紀司馬訊明嚴辦○前日南市安瀾道院住持羽士余紹嘉雇坐陳步有所拉東洋車至某處洎下車爭索車貲致相毆鬥余力不能敵身負重傷因卽呼令巡捕拘至捕房捕頭令押候轉解馬路工程局禀請總辦葉孟紀司馬核辦○野雞挑夫費阿四在馬路中攬挑貨物籮間夫方阿洪見而理論爭毆旋互扭至捕房聲訴捕頭令押候轉解工程局禀請訊究 
[法租界捕房紀事]  
　　時交溽暑炎熱薰蒸昨日法租界讞員杜枝園大令蒞捕房飭包探查明禁押人犯若干名每名賞給葵扇一柄痧氣丸一瓶亦例事也○本邑招商局金利源馬頭各小工因爭扛費相率停工捕頭之恐釀事端特派某某等包探多名到塲彈壓 
[美租界捕房紀事]  
　　昨日淸晨英界福州路美利洋行車夫施阿福竊取行中鐵器若干携到虹口吳淞路某押鋪求質適爲包探邵潤初所見拘入捕房捕頭令押候解送公堂禀請讞員張柄樞司馬訊究○昨日午前整容匠史和尚至派克林路十六號洋房某西人家爲庖丁陳福安薙髮入門時西人所豢白狗乘間竄出巡街捕見嘴上並不繫圈因之拘去陳以事由史起責償洋銀十元史不允致將銀質對時表攫去史怒奔投捕房據情聲訴捕頭令包探查明核奪 
[再續江西萍鄉縣顧勴堂大令課士略說]  
　　以上各條所說乃大略之大略此外尚有理學詞章兩項他省書院亦列爲專門兹所以不列者以非當務之急也夫理學出於宋儒不愧聖門德行之科士生今日但當師其立身行己之大端何暇空談性情致類牀上架牀屋上架屋乎若詞章不外駢體古文律賦詩詞以歌頌功德潤色承平言之今非所急若夫詠物懷人感時觸事在作者自寫性情固無關乎考課也八股雖曰無用然尚說聖賢義理且可通於散文若駢體詩賦其無用更甚於八股惟散文爲說理論事言情所不能外上焉者導源於經史諸子下焉者但須明白曉暢欲知體裁當取古文辭類纂讀之奏議論辯尤爲經世切要皆宜散體故不另立古文一門舊歲課試有以四六體爲論者則大失策論取士之意也本朝諸儒專精考據於前代鐘鼎碑版搜羅審辨不厭求詳是爲金石文字之學此學於經學小學史學均大有裨益惟與通今無涉故不列爲專門其間有關於時務者如埃及古碑與古篆籕相似可見中國聲教曾及於非洲近年南美洲何願船之說爲有據而西人目爲新世界者乃一偏之論也惜此等碑但得自傳聞末由拓視爲憾事耳綜以上所言要非讀書不可天下之書不勝讀而不必讀之書亦甚多欲知别擇當先求目錄之書有志者於書目答目東西學書錄必當家置一編至今日石印盛行卷帙愈繁者書價愈賤較同治以前僅十之二三生斯世而不購書不讀書眞虛生也讀書期於用世讀書知也用世行也百人讀書仕宦者不過數人其餘雖無行政之權而不可不知其理况居鄉治家亦非通達世務不可時務者當世之務也具衆理必由於讀書應萬事必通夫世變明體達用之學有志者其勉旃 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[寗波辨志文會辛丑夏季課題]  
　　經學小學在公宫南之左解大學在郊解小學大學殷周異制盍依鄭義申之○史學兼掌故唐憲宗許回紇請於河南府太原府置摩尼寺論通鑑不取姚崇十事說問日本烟禁甚嚴中國何以不能仿行○天文兼算學躔離之度莫難於推視故有視徑有視行有視差有視緯有視而後得其實試詳其理西士所造奪林儀能測地之兩處平距與立距之數與中法所用象限矩度等儀孰爲便捷測量之法必用羅經測向然盤針常有變差角度卽不能準用何法以正之○輿地問水經注丹水入汮汮水入沔而水道提網入漢之水有丹無汮孰誤孰是問水經注沔水　自均口至夏口一叚水道所經之處有漏略者能博采他書補之歟問懷甯馬素臣與英國金約翰並有長江圖說兩本孰優○詞章漢昭烈感生髀肉賦以題爲韻擬洗夫人廟碑擬吳梅村宫扇 
[上海縣署瑣案]  
　　松江府學教諭某廣文移文上海縣署請卽提訊包飛鴻呈控其嫂陳氏之兄陳恂如糾同陳咸龍毆辱斯文一案縣主汪瑤庭大令飭差提集一干人前晚升堂研訊包陳氏供小婦人年四十有八夫故七載祇生一女家有房産　由翁掌管每年分給小婦人白米三石小婦人一切家用藉母女針黹以負補助去冬女兒出嫁所受財禮盡被夫弟飛鴻吞没以致妝奩未備後小婦人邀齊親族何之理論夫弟始給還洋銀五十元然從此懷恨于心慫恿翁粒米不給小婦人無以爲生依胞兄陳恂如度日後夫弟自恃生員誣控胞兄等毆辱叩乞明鑒包飛鴻供生員係本邑人撥入府庠家務均由父親主持寡嫂陳氏給米之事生員毫不干預亦不敢欺侮孤孀惟突被陳恂如所毆以故控案請究陳恂如供職員在治下開設店鋪寡姊時被飛鴻欺侮又因索還財禮致不給食米寡姊無奈歸職員家飛鴻猶敢造言汚衊職員邀同親族向之評論並無毆辱情事陳咸龍供此事實被飛鴻揑控大令謂飛鴻曰爾爲生員豈不讀過禮記善則歸親過則歸已二語今爾一切諉之于父寡嫂年近五旬爾旣不肯留養又不准回母家有是理乎况此係家庭細故貿然赴府學師處謊訴以致移提乖謬已極本應戒責今姑寛免以後須仍貼給陳氏食米三石月費洋銀一元旋又諭令陳恂如查明包姓田房共有若干呈候備案俟包父身後明白分析○沈相全控妻兄陳掌榮誘妻捲逃等情大令研訊之下陳供胞妹嫁沈相全後素居鄉間本年三月初三日沈來言及妹於二月二十八日沈逸小的住在租界中國之代報捕房迄今查緝無蹤並非小的誘逃叩求明鑒沈供小的之妻陳氏常回母家前曾逃過一次二月某日由小的尋獲未幾仍回母家後復揑稱有病來滬求醫以致逃去聞被姦夫曹某拐匿惟求向陳究追大令著自行找尋幷飭陳帮同偵緝○黄阿狗竊取母舅衣物由其父黄某扭送閔行司巡檢署經陳二尹轉送到縣大令升堂研訊黄供小的自知不合所竊衣物已質錢用去求恩寛宥大令飭責二百板發改過局收押一年期滿再行察核 
[上海巡局紀事]  
　　大南門外放生局後隙地一方叢生蘆葦向由局中雇工人王阿三刈割前日忽爲鄉人陳仁泉刈去向論不服以致爭毆放生局董聞之將陳扭送二十三七鋪巡防局局員邱友林二尹判責五十板然後釋出○婦人鄔阿四家住恒生馬頭前晚不知因何事故緊閉重門將傭婦某氏任情毆擊鄰人聞呼救聲叩門而入將氏曳出控諸十六鋪巡防中局局員黄衡堂二尹命鄔急延醫生善爲調治 
[馬路工程局紀事]  
　　南市浦江各船戸抗捐不繳致被水巡捕將牀舵取至局中邇者愈聚愈多幾如山積昨經馬路工程局總辦葉孟紀司馬查悉特飭役黏貼章程限一月内輸捐取贖如敢逾期不贖概行拍賣充公○前者鄉人王坤發以漬水棉花求售經英商老公茂紡紗廠洋人察出執送南市捕房轉解工程局昨日洋人投局禀請判罰洋銀五元總辦葉孟紀司馬允之 
[英美租界公堂瑣案]  
　　積賊陸阿根張阿三串竊方阿二等三家衣服銀飾鐘表錫燭臺等物經包探石金榮劉阿炳拘解請究讞員張柄樞司馬商之偉繙譯判責張六百板管押捕房半年陸責四百板管押捕房三月○田阿根張芝卿金阿福在蘇州河畔强拉搭客代搬行李有違租界章程經二百九十六號華捕拘解請究司馬判責五百板餘人各押捕房三月○粤人王　香騙取聿鳴珊洪盛等行脚踏車四輛經包探邵仁初拘解請究司馬判責二百板交人保釋○伶人筱喜祿被傭人王祥亭竊去戲衣五件報捕後由六百三十　號華捕拘獲解送公堂司馬判責三百板管押捕房一月贓給還失主○竊犯史來生屢次犯案遞解回籍今又濳入租界經包探劉光震拘解請究司馬判責三百板仍遞回原籍 
[法租界捕房瑣案]  
　　韓梅生倩過永發作中向西捕柴某借洋銀六百元迄今延宕日久本利全無控奉讞員杜枝園大令提案訊供押候追比昨日太令蒞捕房命提覆訊韓呈遞過永發所立收淸筆據大令察閱之下謂迭次堂訊何以並未提及且爾在押所此據何由得來隨著仍遷押所聽候嚴比○絲客李正帆因虧欠洋商貨銀九千餘兩控奉大令訊供押追迄今案懸日久昨日命提覆訊李供現已托人在外料理尚求寛限大令著仍還押赶緊淸理延干追比○匯德豐小錢莊學徒張聽生竊取洋銀三百元因賭輪磬經莊主柴如桂扭控公堂迭奉大令訊供笞責迄今已逾半年仍未了結昨日命提覆訊供稱小的歴年應得花紅可抵此欵大令命仍還押候傳原告覆訊核辦○偷兒袁宇廷朱桂華嚴鴻飛均經包探解案大令訊供之下著押候分别枷示笞責昨日命提到案著將袁枷號二月朱嚴各枷號一月期滿責釋 
[皖省官報]  
　　五月二十三十二四日委署合肥縣勞文琦廬江縣汪錫麟均辭代理懷寗縣劉啓文知赴廣濟均督坊圩堤指分安徽海防試用府經李定文到江蘇人候補知縣左元麟知奉委發審局正辦行赴伍芳榛知奉委修金保門外月城勘估工程二十五日本任霍邱縣陳　奉委發審局副辦行走候補知縣嚴國棟知奉委發審局委行走董玉書知奉委發審局帮審行走 
[上海北市絲業會館籌賑公所施英經收順直陜西賑捐四月初一至初十日第九十四次淸單]  
　　初一日義記求水陸上下　平安諸事順利規元四百兩河南光山縣人何葆修甫信吾由蔚盛長來規銀一百兩無名氏洋廿一元無無名氏五元許薛氏求次媳症速愈二元○初二日太倉隱名氏求合家平安洋一百元董莊氏二拾元常熟金叔和募何鏡氏二十元又王心穀孫和甫各十元誠意子求護堂康健十元揚州愼修堂主人爲兒德安種痘平安完願十元孫氏仲子求女痊拾元東海補過子六元○初三日不留名規銀一百五十兩又無名氏規銀一百五十兩不留名規銀一百五十兩又無名氏規銀一百五十兩蘇城談寳恩求肝胃氣痛速痊洋三拾元羅篤甫將則敬所送香楮代儀移助四元何秀祥秀蘭三元○初四日屠姚氏爲子懷保求平安洋一百九拾元又爲使女月英解冤釋洋拾元一大染坊六元銅洋九元孫姓洋一元松江吳景隆勉力氏五元○初五日屯溪無名氏二戸各洋十元於辛翹十元又爲生子蒙親友送彌月分移助八元六角○初六日上海縣正堂汪經募洋二百七拾元退省老人求病速愈規元二百兩慈利朱熙珖求父病速愈常德平銀五十兩合規元五十三兩七錢五分隱名氏求母子病速愈洋拾圓鄖陽府經廳李四圓嘉興省過子求保平安二圓○初七日高郵丁玉忓募楊隆德洋二十八圓補過生六圓無名氏由兪復翁來二拾五圓秀水無名氏二拾圓蘇州石仲蘭翁經募第八批貴記二拾圓又楊陳氏陳王氏各五圓莫釐隱名氏求父母康健延年合家平安五圓嘉河署逸僧書潤充賑十八角○嘉興王恆陞店節酒洋二拾一角張稚春倪硯薇蕭宗書三戸各五角徐錦齋張善生張二太太張毛太太卜合順柴震源方和泰七戸各二角朱少梅毛甫卿沈友樵姚勤甫張子帆　雲生周雪卿葉湘安王旭初吳彩章陸甫廷楊餘發鈕四寳張寳仁王大寳王三寳張四寳莫七寳陳　孝許懷庭二十戸各一角共三十一戸合小洋七十角 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴新授湖北按察使臣李岷琛跪奏爲恭報微臣接印任事日期並陳感激下忱恭摺仰祈聖鑒事竊臣於二十六年十二月二十三日在署理江西布政使任内蒙恩簡放湖北按察使當卽專摺陳謝籲請陛見嗣於二十九日交卸藩篆仍回督糧道本任本年正月二十八日交卸道篆二月十三日奉硃批毋庸來見欽此遵卽束裝起程兹於四月初二日行抵湖北省城奉督臣兼署撫臣張之洞飭赴新任旋准署按察使候補道臣札勒哈哩委員將印信文卷移交前來臣卽恭設香案望闕叩頭祗領任事伏念臬司之職首重明刑憲典之埀貴能止辟湖北地居衝要人情浮動奸盜滋多况當民教紛紜尤貴持平辦理以正風俗除莠始克安良以肅紀綱治民必先察吏如臣檮昧深懼弗勝惟有遇事禀商督撫臣認眞經理斷不敢稍事操切亦不敢自蹈因循冀仰答高厚鴻慈於萬一所有微臣接印日期並感激下忱謹繕摺具陳伏乞皇太后皇上聖鑒謹奏四月二十日奉硃批知道了欽此 
頭品頂戴署理浙江巡撫湖南布政使臣余聯沅跪奏爲查明杭州關第一百五十三結至五十六結徵收華洋各稅並支銷各數目敬繕淸單恭摺仰祈聖鑒事竊照前准部咨各關洋稅題銷攺奏以外國三個月爲一結按結奏報一次扣足四結專摺奏銷一次以淸界劃等因歴經遵辦在案兹據監督杭州關署理杭嘉湖道童兆蓉詳稱杭州關業將一百四十九結至一百五十二結止扣足四結報銷在案兹自光緒二十四年八月十六日第一百五十三結起至二十五年八月二十六日第一百五十六結止除按結開報外扣足四結應行專案奏銷今將徵收華洋各商貨稅洋藥半稅子稅船鈔等欵銀兩查明統年收支各數目分晰繕單詳請具奏前來臣覆核無異除飭造四柱淸册分咨查照外謹恭摺繕單具奏伏乞皇太后皇上聖鑒謹奏四月二十日奉硃批該衙門知道單倂發欽此 
張之洞片再查定例各省首領佐貳雜職自從六品以至未入流俱以到任之日起歴俸已滿六年者該督撫調取考騐詳加甄别其中實有人才出衆著有勞績堪以保洊人員詳加確查准其保洊出具切實考語照例具題等語兹查按察司經歴吕炳南年五十七歲河南羅山縣人由附貢生於光绪二年在黔捐局遵例報捐按經歴指分湖北試用旋加捐本班儘先補用免試用三年十一月二十八日蒙欽派大臣騐看領照起程四年二月二十二日到省十月在晉捐局加捐分缺先補用十一年六月丁母憂回籍守制十三年服滿起復於十二月初二日領照回省十八年復在津局加捐新海防本班儘先補用二十年二月咨署按察司經歴經部覆准八月二十五日到任十月恭逢覃恩加一級二十一年試署期滿咨部覆准實授扣至二十二年九月二十六日作爲實授日期二十四年大計保洊卓異接到部覆准其卓異加一級註册候升試俸三年期滿咨請銷去試俸二十六年三月恭逢覃恩加一級兹自二十年八月二十五日起連閏扣至二十六年六月二十五日初次六年俸滿據該員造具履歴事實淸册呈由湖北布政使瞿廷韶署按察使札勒哈哩加考詳請保薦前來臣隨傳騐該員吕炳南年健才明留心吏治堪膺保薦除將履歴事實淸册咨移部科外理合附片具陳再佐雜俸滿保洊照例毋庸送部引見並毋庸列叙叅罰案件此案應遵照奏定新章攺題爲奏湖廣總督係臣本任毋庸會銜合倂陳明伏乞聖鑒敕部核覆施行謹奏四月二十日奉硃批吏部知道欽此 
張之洞片再光緒二十七年京餉湖北省奉撥地丁銀四十五萬兩業經在於地丁項下先行提解銀十萬兩作爲第一第二兩批京餉飭委補用知州程運皋先後解赴江海關道衙門兌收轉匯京都戸部交納各在案兹據湖北布政使瞿廷韶詳稱復於地丁項下動撥第三批京餉銀三萬兩派委補用直隷州知州吳本義拔貢試用知縣張樹森解赴行在戸部交納等情請奏咨前來除撥給該委員等妥速解並飭將其餘應解銀兩續籌委解外謹附片具陳再湖廣總督係臣本任毋庸會銜合倂陳明伏乞聖鑒謹奏四月二十日奉硃批戸部知道欽此張之洞片再湖北省釐金項下原撥京餉銀十二萬兩歴淮部咨限五月前解牛十二月初間解淸嗣准行在戸部咨令於光緒二十七年京餉項下先提銀一百萬兩湖北省原撥地丁銀四十五萬兩鹽釐銀十五萬兩釐金銀十二萬兩内先提解銀十八萬兩限正月底到京各等因業經壽解第一批釐金銀三萬兩奏報在案兹據湖北布政使瞿廷韶會同善後總局司道詳稱復於釐金項下續撥銀一萬兩派委補用同知施啓華解赴江海關兌收轉匯京都戸部交納所有奉撥本年提解北京京餉銀十八萬兩釐金項下先提銀四萬兩現已分别如數解淸等情請奏咨前來除提解地丁鹽釐銀另摺奏報及分咨外理合附片具陳伏乞聖鑒謹奏四月二十日奉硃批戸部知道欽此 
余聯沅片再准部咨各省州縣缺出分班輪署先委正途一人次委勞績一人再將各項委用試用人員輪用一人每屇三月彚奏一次等因歴經遵辦在案兹查光緒二十六年秋季分委至勞績班止今冬季分輪委州縣有署上虞縣知縣吳世欽調署秀水縣遺缺委試用班試用知縣張茂鏞署理據布政使榮銓詳請奏咨前來臣覆核無異除咨吏部查照外理合附片陳明伏乞聖鑒謹奏四月二十日奉硃批吏部知道欽此 
張之洞片再湖北内政外交諸事紛繁亟需賢員助理湖北知府班中出色人員甚少查有直隷候補知府吳永才具敏練識解通達留心時事該員於上年來鄂催餉現赴行在並未在直隸原省如能留鄂委用實於地方有裨合無仰懇天恩俯准將直隸候補知府吳永發往湖北差遣委用之處出自逾格鴻慈謹附片具陳伏乞聖鑒謹奏四月二十日奉硃批著照所請吏知知道欽此 
頭品頂戴湖廣總督臣張之洞跪奏爲爲道員倡捐鉅欵助餉懇恩破格優奬以昭激勸恭摺仰祈聖鑒事竊臣前於光緒二十六年六月二十日欽奉上諭現在軍務緊迫需餉孔殷有能倡捐鉅資者奏請破格優奬等因欽此遵卽奏明在於湖北藩司衙門設立助餉新捐局實力勸辦在案兹據二品頂戴湖北試用道汪錫采呈稱伏念時事艱危至今已極樗櫟庸材以道員需次湖北目擊練兵製械增勇籌防在在均需鉅欵久殷毁家紓難之忱敢効輸財佐軍之誼將原籍安徽休甯縣家産設法變賣湊繳庫平銀二萬兩以充湖北軍需之用不敢仰邀議叙等情由湖北助餉新捐局司道詳請具奏前來臣查近年各省捐輸久成弩末湖北連年災祲商民交困自開辦新捐以來輸將鉅資者尚無其人兹該道汪錫采慷慨激發首先罄家輸助銀二萬兩似此竭誠報効實屬不遺餘力查光緒十八年江蘇試用道朱成渡捐助順直賑銀一萬兩經直隸督臣李鴻章奏奉恩旨交軍機處存記有案該道汪錫采操履端謹見義勇爲此次首捐鉅欵銀數較朱成渡加至一倍且助餉與助賑情事亦有不同實與欽奉倡捐鉅貲被格優奬之諭旨符合應如何破格優奬以昭激勸而勵將來之處出自逾格鴻慈除將捐銀飭司儲庫備用並飭取該員履歴咨部外理合恭摺具陳再湖北巡撫係臣兼署级庸會銜合倂聲明伏乞皇太后皇上聖鑒謹奏四月二十一日奉硃批汪錫采著以道員儘先補用並交軍機處存記欽此 
余聯沅片再新授浙江鹽運使黄祖絡現已到省本應飭赴新任惟本任按察使世杰前因患病請假調理當委署理運司試用道許貞幹暫行兼署臬篆業經奏報在案今復據該司世杰禀請續假應卽委黄祖絡先行署理臬司印務以重職守除檄飭遵照外理合會同閩浙總督臣許應騤附片陳明伏乞聖鑒謹奏四月二十一日奉硃批知道了欽此 
 
