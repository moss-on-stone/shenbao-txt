# 1902 - 225 - 4910537

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經堤綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記書局海内通碩有留心乙部學者請即臨購閱可也此啓 
[雙璞齋四書五經義大全出書啓] [  圖書集成局代白]  
　　自八股攺試經義承學之士驟遇更張輙以師承無自爲慮雙璞齋主人嘗謂經義之法疏解聖經當用說義正義之例徵引史鑑兼及時事當用衍義講義之例爰取古今名儒碩彦經義諸作彚而選之題有未備則敦請通材博雅分任操觚自去年七月詔下之日爲始迄今已閱一年遴選始竣共得經義三千篇抉擇精嚴所錄皆精深閎博有實理實事而不詭於義法者未知經義作法之學子苟於平日之間取而揣摩之得其一羽一麟卽不難破壁飛去主人以是編爲四書五經義之全非比市上所售僅寥寥數篇不足以益人隅反爰倩本局用新鑄鉛字排印成書公諸海内都計五十六卷另弁首一卷係恭錄高宗仁宗御製蓋欲學者知所取法謹所遵循也現已工竣擬分廿四本嗣因裝訂忙迫攺訂十六厚本每部定價洋銀二元四角有欲先睹爲快者請速移玉至申報館申昌書局及各書坊購取可也此啓 
[閱本報所登大學始基一節因推論之]  
　　自來爲學之道貴專貴精蓋非專不足以副其精神非精不足以窮其事理若好爲博覽必至務廣而荒此古人所以必簡練以爲揣摩也方今朝廷舉行新政攺科舉設學堂蓋欲掃除從前浮飾之辭一歸諸務實攺革從前因循之習悉免於怠荒固爲根本之圖最亟之務惟科舉雖攺尙嫌其繁重學堂雖設恐不能專精原夫中國之所以必變法者誠有見夫西國之强皆由人才之衆其所以人才之衆皆由培植而來故悉師其意欲爲自强之基以冀收效於後日夫旣師矣宜一一規仿得其精要庶不致徒襲皮毛否則終不能收得人之效也考西人所學各有專門故所習能精而其用世也亦易於呈效如習於政事者商務可以不問習於天文者地理可以不知惟一切大槪情形則無不窺其門徑卽俗所謂普通學者是也普通之學皆取淺近蒙童入學五年可畢然後各就其性之所近質之所優俾習一門是以西人所學無有不成所成無有不精國家卽就其所學用之自然朝無　　而　無遺木矣中國創造伊始專門學堂勢不能徧設宜就一學堂中分聘名師各以其類教之庶人之精神足以相副耳前報紀京師大學堂工程已將次告竣擬於七月中示期招考政務處頗嫌其所定章程懸格太高誠太高矣夫能中文英文者則繙譯自非難事中外史事當亦略知梗槪惟又須知地輿及地文地質算術代數幾何三角物理化學名理法律雖以十分之六爲及格試問創造伊始能得此十分之六者有幾人不及格者作爲下三班而所考經文大義中外史事中外輿地算術代數物理化學較上二班所少無幾招考旣如此繁重入堂肄業更必繁重可知如果認眞考試照章程一無寛懈吾知考者亦必畏難而所收必寥寥無幾苟有名無實適開人以倖進之門安能再望講求實學從前以專經取士經師迭出及廣以五經講經學者反不如前此卽務廣而荒之明證也現在科舉攺章永除八股士子所學似乎可以務實矣殊不知史學掌故二門卽聰穎之士非竭十年二十年之精力斷不能融會貫通算學精深更非畢生之功可竟西國格致之學名類更多研求非易而欲兼而試之如此通才恐地毬之上亦絶無僅有安能望之衆人且非但與試者未必有此通才卽閱卷者亦未必有此博學然朝廷功令所在與試者不過存僥倖之心閱卷者不過爲敷衍之計如此而欲求眞才眞才其能得乎說者謂中國欲講求實學拔取眞才是非廢棄科舉專以學堂爲士子進身之階不爲功夫科舉之宜廢固不待言惟現在學堂非但未能推廣即已設之處亦尙未能盡善盡美似科舉勢不能驟廢惟能仿從前專經之例分類以取則士子旣可專習一門不敢存僥倖之心取士者亦可以從嚴考覈不致有敷衍之習科舉卽不如學堂而眞才未始不由此出也否則論策猶之八股又遑論算學及格致諸學哉因閱大學堂招考章程而推論及之效千慮之一得以質諸世之談新法者不知有當於萬一否耶 
[本館接奉電音]  
　　昨日午後五下鐘閱十分時京師飛電傳來上諭三道敬謹譯登○七月十四日内閣抄奉上諭奎俊電奏剿洗匪巢情形各節前據該督迭次電奏拿獲匪首熊靑禾等陣斬多名脅從亦經解散兹據電稱本月初九日臬司陳璚帶隊直抵蘇家灣匪巢奪其隘口各軍左右分抄三路並進斃匪一千數百人當將匪巢衝破匪首唐玉龍等正法餘匪竄散卽經分投追殺搜捕等語川省土匪勢甚猖獗此次經奎俊督飭諸軍分路痛剿大股已平辦理尙屬妥速仍著嚴諭各屬認眞搜捕餘匪務凈根株以靖地方並將振務及善後事宜妥爲籌辦欽此同日奉上諭前據吏部以員外郎寳銘保送引見並未分别各項僅擬旨辦理殊未允協經軍機大臣咨駁自應詳晰聲明更正兹據該部片奏可否卽遵前旨由部知照軍機處遇有道府缺出一體進單迹涉蒙混實有未合寳銘著俟召見後再行降旨欽此 
[俄艦巡洋]  
　　香港循環日報譯登俄京聖彼得羅堡來電云俄政府議在忌倫士達埠部署一切以便派大鐵甲船名利威山者帶同巡舶三艘於本年秋季鼓浪赴太平洋 
[准設海線]  
　　美京華盛頓來信云我美太平洋海電公司請建設電線由舊金山取道火奴魯魯飛獵濱以達中國刻已由議政院諸員議准矣 
[理事代庖]  
　　日本某日報云中國代理横濱總理事官張君義澍旣抵東瀛卽於東歴八月十三日拜會地方各官及市役所長商業會議所長告以將次履新 
 
 

Page 2

 
 
[軺車接軫]  
　　日本某日報云頃得中國京師來電悉天津將次交還庶務棼如絲亂是以醕親王及王夔石相國袁慰庭宫保胡雲楣侍郎聨京卿芳皆擬於東歴八月十四日乘傳而往布置一切事宜 
[封章入告]  
　　日本某日報云頃得中國京師來電悉東歴八月十日直督袁慰庭宫保具摺入奏請於天津收受後整理種種事機并籌修津郡城垣計畫創設銀行委曲敷陳旣詳且盡意兩宫必准如所請也 
[法雇華工]  
　　廣州訪事人云越南自歸法人保護以來建築鐵路通工惠商一切敷施不遺餘力本年在河内度地賽會藉以興商務而濬利源又以會安築路需人擬在廣州招雇華工三百人前往每人月給工食洋銀十五元經駐粤法領事官照會大憲札下南海番禺兩縣主出示曉諭俾衆周知其文曰南海縣正堂裴番禺縣正堂錢爲出示曉諭事現奉督憲札開光緒二十八年五月十二日接廣州法國領事函稱現因越南會安地方建築鐵路需請華人工作欲在廣州口岸招華人三百名前往工作擬定每月工食洋銀十五元會安由香港附輪約兩日可到往來川資由鐵路公司發給派司事人胡福安在源昌街寳興客棧招呼照料誠恐工作人等未及周知及匪徒造謠生事相應照會札行南番兩縣出示曉諭周知使勿疑慮如有工作人等願往者請至寳興客棧而議便妥爲此照會等由前來札該縣等卽便遵照出示曉諭如有華人願赴越南會安承當建築鐵路工作者迅即親赴源昌街寳興客棧與司事人胡福安面議妥協卽行前往仍將遵辦情形及出示日期具察核等因奉此除申覆外合行出示曉諭爲此示諭諸色人等知悉爾等有願赴越南會安承當建築鐵路工作者迅卽親往源昌街寶興客棧與司事胡福安面議即行前往無違特示 
[殲厥渠魁]  
　　聞之廣州友人云廉州盜匪披猖經官軍剿撫兼施稍有就緒兹由道憲秦觀察縷禀大憲曰廉州亂黨以翁光佳爲渠魁鄧東良王振綱次之餘皆聽其指揮而已職道接辦防務旣主殲渠散脅復督率各營嚴行搜剿現又添設游捕逐日巡緝並諭令各鄉民併村建　俾匪人無所掠食股黨窮蹙求撫然後責令立功贖罪隨有鄧世惠者引拿鄧東良於欽州賴二者引拿王振綱於廉州嗣是亂黨頭目楊乾甫張德煇等十二人求紳士阮朝忠導引投誠因命拿翁自贖楊張多方設計初欲誘縛繼欲謀毒均被翁識破国意嚴防官軍一夕數遷自此蹤跡更爲詭秘旬日以來職道調集各營窮搜各山村紳士亦率同投誠各匪四處偵探上月中旬某夜三鼓探得翁與妻妾及死黨數十人匿跡司浦所屬五黄山妙悯村遂密約副後營朱天榜督率全隊馳往圍捕阮紳帶投誠各匪先到匪遂驚避登山彼處疉嶂叢林廣數十里深慮伺隙逃竄因飛調宋安樞符開銘劉俊傑三營温朝儀兩哨及劉雲標軍隊分路進攻阮紳亦與投誠各匪協助翁率其死黨力拒槍彈如雨將士奮勇百倍層層包襲翁無從奪路自辰戰至酉刻槍傷脊臂右足始由副後營哨弁劉朱華親手擒獲廖大錦亦獲其妻混名高脚牌者各營弁勇並生擒男女悍匪十三人并將餘黨數十人全數擊斃副後營陣亡勇丁一名奪獲針槍數十桿旂鼓數十件連首級耳記髮辮解送到營職道親騐無異提翁推鞫供認爲匪十餘年糾人拜會逾萬叛黨亦逾千數歴歴不諱查翁久作匪首兇狡異常廉境數百里中黨徒滿布殺人越貨視若尋常而以焚掠石康昇平兩墟爲尤慘職道懸賞三千金購拿各營嚴緝數載皆不獲今始就擒楊等諸降匪率黨立功應請免罪留營効力其黨約三四百人擬有槍呈繳者分别安插各營無槍呈繳者給照歸農所獲翁酋應否解省抑就地凌遲處死均已電請示遵酋妻兇悍屢戕人命應與生擒各匪俟訊明後懲辦花紅三千元請由局發二千飭府縣籌一千弁勇及頭目勇之陣亡者照章給卹云云刻已電禀到省聽候飭遵矣 
[罝兎儲才]  
　　廣州中西新報云武備學堂之設用以訓練將士爲國干城試良法也兹者督憲陶芷芳制軍以報名投考者爲數過多特定分塲考試之法於本月某日牌示曰頭品頂戴兵部尙書兩廣總督部堂陶頭品頂戴兵部侍郎廣東巡撫部院德爲牌示事照得武備學堂學生已據陸續報名現定七月初六日開考所有塲規及分棚考試各屬日期合行開列牌示爲此示仰各屬投考諸生知悉各按後開考試日期前赴貢院遵照後開塲規聽候點名考試各屬一律考畢再將招覆各生按名榜示定期覆試其各遵照毋違特示計開塲規一應考諸生均穿長衣應名時照章呈繳照片一方片後須寫明姓名年歲籍貫住居細址如有科名官階亦須開列並註明曾否娶妻無照片者槪不收考一武事首尙嚴整應考諸生卽有服從軍紀之責塲中當靜聽監考約束不准離座亂走不准言語喧笑不准交頭接耳不准裸袒一第一塲及覆試首藝繳齊後准各考生隨意休歇片時約時辰表十五分至四十五分之久此外不准擾亂嚴整氣象一凡進塲及在塲隨意休歇時刻均吹軍號爲號一文字不滿三百字者不閱一第二塲覆試及第三塲發落不到者卽除名不准補考試期七月六日新會初七日南海初八番禺初十日順德花縣十一日香山增城十地亞東莞三水十四日新寗清遠從化赤溪南雄韶州連州連山十五日惠州潮州嘉應高要四會鶴山十六日恩平開平開建封川高明新興廣甯德慶陽春十八日羅定陽江廉州雷州瓊州欽州十九日高州滿洲旗籍二十一日漢軍旗籍二十二日外省 
[續錄尙書查覆陳大京兆被叅各情摺]  
　　又原奏該府尹教子不嚴縱役爲虐順天府向有大班由大宛兩縣揀派該府尹乃任其子選用該大班倚勢作威至各屬招搖索詐並犯劫盜重案經五城拿獲爲該府尹索回一節查據大興宛平兩縣禀覆順天府額設快役俗名大班承充時先由府尹劄飭原籍州縣查明是否土著良民加結申送始准承充該府尹事必躬親教子亦嚴實無聽任其子選用大班情事惟今春有匪徒王進祿假冐府尹大班王勝之名在外招搖訛詐一案經五城拿獲移送順天府署審辦等語旋查據五城御史聲覆本年三月間拿獲私立下處辦案之王進祿稱係府尹大班王勝訊知勾串革勇誣良民爲搶犯希圖詐財當經由城移送順天府嚴訊懲治並非陳璧索回又原奏該府尹開辦小學堂一切毫無條理教習學生近皆紛紛告退一節查順天府小學堂係升任府尹陳夔龍所設一切功課均仿同文館章程其中設東文英文教習各一名學生各四十名間有因事退出者數人並未紛紛告退有該堂每月名册可考尙非陳璧所辦毫無條理又原奏庚子亂後該府尹供綀关官牛羊浮開數目一節據該府尹呈覆聨軍進京時該府尹在中城任内並未供給洋官牛羊有五城檔册可查旣未供給牛羊自屬無從浮冐可知原奏該府尹會辦五城事件獨攬大權不聽五城分任致各有所推諉一節查據五城移覆該府尹會辦五城事宜於上年七月地方規復後專督辦緝捕事宜其詞訟案件均歸五城各地面分行審明等語是陳璧尙無不聽五城分任致有推諉情事又原奏稱御史赴刑部相騐人犯坊官應隨同前往丁惟忠並不親到等語訊據丁惟忠供稱隨同相騐冋係正指揮之責彼時伊　副指揮例不隨往又原奏陳璧前爲御史管理街道專以嚴酷爲能稍有干犯非賄求不免等語均未指實嚴酷者何事賄免者何人訪詢鋪戶未聞有稱其嚴酷賄免者無從查究此外所稱陳璧之鋪張欺飾丁惟忠之貪汚卑賤均屬空言並未實指其事經臣逐一詳查所奏各節或事出有因或查無確據應請無庸置議惟王進 
 
 

Page 3

 
 
祿招搖索詐一案至今尙未訊結究竟是否王進祿假冐大班王勝招搖生事抑係王勝知情同謀應請飭下順天府迅速秉公訊結認眞究辦毋稍徇縱丁惟忠雖查無劣跡實據應卽撤去監工差使飭令出局以免再招物議再原奏山東道有稽查五城司坊追比盜竊之責該司坊官久不呈報送比殊屬廢弛玩視等語並請勅下五城查明定例遵照辦理所有遵旨據實查覆緣由謹繕摺具陳是否有當伏乞皇太后皇上訓示謹奏 
[利用銅圓]  
　　漢口訪事人云鄂省大吏飭銀圓局附鑄當十銅圓業經鑄就若干萬枚由局憲委員解赴各府州縣行用便民利國亦今日切要之圖也 
[裁軍節餉]  
　　紹興訪事友人云紹屬標防各營前已分爲常備續備練習德國陸操兹者上憲以庫欵支絀餉項難籌擬卽酌裁以資撙節特恐兵力單薄不足鎮懾匪人終非地方之福也 
[遠迓撫軍]  
　　廣州訪事人云新任廣西巡撫王芍棠中丞陛辭出都由滬赴粤粤西大憲遴派文巡捕直隸州知州傅直刺沛然府經歴錢叅軍寳和武巡捕張君鼎元黄君日陞遠迎憲節現已行抵穗垣赴督轅禀知一切矣 
[越郡官塲紀事]  
　　紹興訪事人云上虞金三塲鹽大使李鹺尹大嵩塲鹽大使梁鹺尹近均因病出缺大約兩浙運憲黄幼農都轉卽當遴員接署也○丄任蕭山縣李香畬大令奉藩憲城果泉方伯檄調入簾所遺篆務委候補縣蔣鼎臣大令代理現已接篆視事矣○正任會稽縣兪振巖大令調省後已將交代算清旋擬禀諸上憲解組歸田 
[粤海秋濤]  
　　廣州訪事人云粤省新設光興公司倡抽膏捐以濟賠欵事經省憲批准後職商吳不球黄寶田等卽赴籌餉公所禀准擇於六月二十八日先就省會抽收並請通飭各屬一體遵照○日前廣州府龔太守懸牌曉諭云爲出示曉諭事照得疉奉諭旨飭將各府州縣原有書院攺設中小學堂等因通飭各屬遵照辦理其羊城書院業經本府攺爲中學堂聲明截至六月底止將肄業生童遣散院課停考等語已奉督撫憲批准在案兹已届期除鈔案札行監院知照外合行出示曉諭爲此示仰羊城書院肄業各生童一體知悉毋違特小○浙江人顧某携眷至羊城應官聽鼓暫寓油欄門鴻安客棧其妻馭下苛虐有一雛婢小字平安年祗十一二歲日以鞭撻從事遂致遍體傷痕同棧某宦見而不平立飭家丁陳升與棧主陳益三禀送南海縣署縣主裴大令委某員騐明交差醫治俟痊愈後訊供發落 
[鑑湖秋意]  
　　紹興訪事友人云此間中小學堂現已將次開設惟新定章程未能一律東湖學堂係紳士捐設祇以經費不足未能廣育英才近日官紳議在城鎭再添蒙學堂然尙未有頭緒也○自前年筆飛弄内設立郵政分局以來商民書札往還同聲稱便近日省局經理人更設法推廣特遣越蕭山賃屋以便次第增開聞須直至金衢陸續置郵遞信也○水懦易溺古訓昭然無如人皆狎而往之以致喪生者層見疊出日前有三童年方舞勺解衣磅礴間詣水濱無奈不諳水性泅至深處竟占滅頂之凶翌晨浮起屍身經各家屬備棺收殮内有一童兼承數房宗祀寡母聞耗奔至撫之大慟幾不欲生聞者憫之 
[潤州近事]  
　　鎭江訪事人云前者常鎭通海道長久山觀察奉兩江總督劉峴帥檄委前赴江陰騐收洋浮橋工程近已事畢於六月二十八日遄回○書院攺設學堂各省早已欽奉諭旨邇者鎭江府祥遂安太守籌集經費擬將南門化莠所攺爲蒙學堂額定學生四十名延教習二人專課中西兩學已擇於七月初一日開塾矣○六月二十九日丹徒縣洪鷺汀大令之夫人某氏因病逝世大令戚抱鼓盆循例投憲轅請假二十一日宦途中人之與大令有寅誼者咸往吊唁○邇來天時不正疫癘流行瓜洲七濠一帶居民染疫而亡者不可勝計好事之徒於七月初一初二兩日舁都天廟温天君木偶出游廛市謂可掃蕩病魔愚夫之愚殊爲可笑○官憲禁米出口後米船麕集價值遂因之稍廉刻下上白米每石售洋銀五元三四角次者四元七八角糙米則僅需四元二三角彼數米而炊者當可愁眉稍展矣 
[花縣延顮]  
　　松江府知府余石蓀太守之哲嗣以莊明府名應龍者於昨日來滬命駕赴上海縣署拜會縣主汪瑤庭大令互談良久然後興辭 
[勞民傷財]  
　　昨爲中元令節好事者於午後三點鐘時舁城隍神及高昌司長人司財帛司清江司諸偶像出游所過之處觀者如雲勞民傷財亦可謂無理取閙矣 
[馬路工程局紀事]  
　　日前偷兒某甲竊取浦東某姓所駕駁船至某煤船上行竊水巡捕瞭見急向兠拿甲已逃逸祇獲其船禀知馬路工程局總辦翁子文太守太守諭令小心看管昨由船主某氏投局求恩給領太守命罰繳洋銀十五元始准領去○前日浦東人陳古炳投工程局訴稱丁長發無端將船奪去求恩究追總辦翁子文太守飭水巡捕查明核辦 
[南市瑣談]  
　　前晚九點鐘時十六鋪橋迤南某小巷益豐藥材行貨棧内不知因何遺火霎時烟霧迷漫火光熊熊而上旋由鄰人帮同施救得卽熄滅不致成災○前日駁船戶高阿二將所載淤泥傾入浦江中水利局巡勇見之以其有違定章拘解至局禀知局員高邕之司馬司馬飭罰規銀三兩以示之　 
[英美租界公堂會訊案]  
　　有李張氏者在俄羅斯總領事署傭工前日之晨手持小筠籃至二馬路菜市中向甬婦沈高氏購雞卵論價不諧以致口角扭毆隨回署訴知俄總領事闊來覺君闊君立卽照會英美租界公廨讞員張柄樞司馬簽差協同包探將沈高氏提案發交官媒看管訂於午後會同闊君升堂研訊李張氏供小婦人係天津人昨晨携錢赴菜市向沈高氏購鷄卵兩枚每枚索錢十四文小婦人許以八文沈高氏忽怒詈與之理論遽被扭毆致將籃内靑錢三百餘文遺失並失去銀簪二枝是以訴明總領事大人控諸案下務求究治以儆兇頑沈高氏供伊購鷄卵祗允每枚八文小婦人以本貲尙需十文以外故不允從伊自取鷄卵兩枚付錢十四文翩然而去小婦人因向理論不敢行兇司馬倩舌人轉達闊君謂此事因兩造論價不合致起釁端李張氏所失之物照華例應著沈高氏賠洋銀一元五角候繳到後由差帶往李張氏處服禮未識總領事大人以爲何如闊君然之 
[堂北萱榮]  
　　昨日果育堂來信云陳君基昌之太夫人於本月某日花甲壽辰本擬備筵慶祝乃奉嚴命顧念時艱將筵資慨助堂中施棺善舉刻已收到洋銀一百元敬求登報俾免親友賜賀以節浮費而結善緣 
 
 

Page 4

 
 
[兹將第八批今庚長江水災春振各大善士交來之欵並匯解災區之數開列於左]  
　筱舫助洋一千元楊子萱籌助洋一千元席子佩籌助洋二千元曾少卿助洋五百元黄公續助洋五百元陳潤夫籌助規元一千零三十八兩五錢同仁堂助規元一千兩袁恆之助規元二百兩焦樂山籌助洋一千元共收規元二千二百三十八兩五錢洋六千元七錢四分計元四千四百四十兩八批解劉蘭階江西春賑洋一萬元七錢四分計元七千四百兩第八批墊規元七百廿一兩五錢 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　寡婦朱王氏控二十五保頭圖地保陸寶順陸正甫盜賣墳地等情前晚縣主汪瑤庭大令升堂研訊朱王氏供小婦人前向馬金金買得墳地一方營葬後馬將四圍餘地一畝有奇另售與陸正甫今陸又轉售與人並與馬串同擅將小婦人所葬之棺掘起不知抛棄何處叩求訊究陸保禀稱當陸正甫出賣此地時小的並未在契上蓋戳今朱王氏之地小的願卽交還求恩寛宥縣差禀稱小的查得陸正甫患病不能到案馬避匿他處尙未拘獲大令飭陸保速將朱王氏墳地交還仍飭差嚴提馬及正甫復訊○沈木卿投縣訴請騐傷大令研訊之下沈供小的向業賣糖縫人某甲以布屑向小的換糖爭添不已致相口角被渠毆傷糖擔亦遭擊毁求卽騐明提究大令騐得身上並無傷痕飭值差協同地保傳諭某甲將所毁之物照價賠償○前者徐紀泉糾衆將族叔瑞春刼去勒索洋銀控經大令飭差拘獲前晚升堂研訊地甲李東禀稱瑞春被劫之次日武生王克昌來喚小的至張家港口至則見彼處有一小船據云瑞春卽在船内旋復領小的至紀泉姊丈張福生家與紀泉面商紀泉索洋銀六十元一時無可籌措祇得以小的爲質請將瑞春放出未幾瑞春偕伊母持洋銀前來交與小的轉交與王過付及紀泉持洋銀下船隨又上岸云已將三十三元分派諸人其餘二十七元倩小的開銷梅家弄巡局二十元土棍某姓七元瑞春供前月二十八日之晚小的在家晚膳被紀泉糾同土棍朱某任某劫至船中閉置艙底開往張家港口後由地保爲質始得釋回隨卽措付洋銀六十元王明爲理勸暗實通同紀泉供小的於上月二十二日出門至本月初二日始返族叔被何人所刼實未知情王供武生從中調停别無他意大令飭將紀泉與王分别收押叱令瑞春及李退去聽候復訊 
[英租界捕房紀事]  
　　前日捕房押犯兪開榮倪阿寳向新押犯人顧士卿勒索洋銀十元顧無以應兪倪迫令致信　人向之借貸并稱若不依從當以老拳從事事爲三畫西捕查知向總捕頭告知一切總捕頭著於翌晨將兪倪解送公堂禀請讞員張柄樞司馬訊究○前日朱阿生王何生在江西路設攤誘賭被包探葉盈堂拘入捕房捕頭令押候解送公堂禀請究治○陳阿毛行竊某姓家東洋車夫所用油衣由包探何阿春拘獲解入捕房捕頭令押候解送公堂禀請究治○應春書行竊吳王氏家綢棉被一條由包探張寶成拘獲解入捕房捕頭令押候解送公堂禀請究治○王雙喜行竊唐洽昌家烟袋由包探陳雲忠拘獲解入捕房捕頭令押候解送公堂禀請究治○流娼邱桂花王李氏在福州路中拉客由包探沈阿春拘送捕房捕頭令解送公堂禀請押候訊究○前日福建路某點心店門前倒斃一年約三十餘歲之人由捕回告捕頭捕頭著地保爲之棺殮○夏玉林在蕪湖路中以碎石擲傷行人被二百零六號印捕拘入捕房捕頭著押候解送公堂禀請究治 
[法租界捕房紀事]  
　　昨禮拜一爲法界捕房發落之期緣適逢中元令節讞員杜枝園大令因先期咨照捕頭暫停發落○昨日城隍神賽會路過老北門河埏捕頭恐有匪徒藉端生事特派中西探捕妥爲彈壓○前晚有不知姓名之人吞服洋烟倒臥于路適爲包探所見雇車舁送捕房捕頭命送至仁濟醫館請醫生救治○某甲沿途喚賣百合某乙向之購取不給錢文携之而逸甲追上索取反遭毆辱爰投報捕房捕頭令將甲禁押候堂期解請訊懲 
[美租界捕房紀事]  
　　前者崇明縣人王金奎串同橋寓西華德路之袁靜生家車夫陳阿福竊取金銀首飾所值不貲報捕後經包探倪順泉宛阿岳將陳拘獲昨又在某處獲王解入捕房捕頭令押候解送公堂禀請讞員張柄樞司馬訊究○昨晨歹人徐阿聖在篷路中攫取某甲所持衣物被某號印捕所見連贓帶入捕房捕頭令押候解送公堂禀請懲辦○前晚偷兒某乙混入寄居虹口之甬人某姓家行竊被某姓所獲送入捕房捕頭令押候解送公堂禀請究辦 
[皖省官報]  
　　七月初三日牌示新選涇縣訓導胡榮第飭赴新任卸任霍山縣秦達章到望江華陽司調補太厦司陳士欽到並奉委文闈差指分安徽試用縣丞汪翰章到江蘇人縣丞陳雲瀚到解水師月餉赴金陵回初四日同知銜指分安徽試用知縣賴家煒到福建號文卿知縣周啓運羅琳萬琅曹文境均知奉撫憲委决科監塲並銷差初五日本任含山運漕司瞿燿祖請假赴蕪湖措資指分安徽分缺間補用縣丞秦炳震到湖南人候補知府文蔚辭赴金陵錄遺提調初六日指分安徽試用縣丞汪雲龍巡檢顧蓉鏡均到江蘇人丁艱知縣汪承祖辭回籍初七日指分安徽試用巡檢袁洪鈞李瀛聨均到湖北人賀鳳翥到江蘇人知縣沈維翰辭回淮北牙釐局差遣巡検陳凌漢到由淮北牙釐局解餉來省初八日廬州府龔鎭湘辭指分安徽遇缺先補用巡檢滕楷到江西人試用巡檢黎献到湖北人知縣許崇貴知奉臬台委赴蕪繁訊案初九日委辦屯溪厘卡本任安慶府通判張廷鑾專丁來省奉兩湖督憲鄂賑捐案内保以同知在任候補指分安徽遇缺先補用州吏目高世奎到順天人試用巡檢袁肇敏到江蘇人鳳潁同知劉耀增到奉調闈差卸署貴池縣周麟述到交代清楚回 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年七月初三日京報全錄]  
　　宫門抄諭旨均錄前○四川總督奎奏爲甄别正佐各員分别舉劾摺○又奏爲籌解六月分新定賠欵摺○又奏報匯解貴州協餉片○山西學政劉奏爲變通科歲並行情形摺○雲貴總督魏奏爲兼署巡撫學政篆務摺 
　　頭品頂戴兼署成都將軍四川總督奴才奎俊跪奏爲甄别正佐各員分别舉劾以示勸懲恭摺具陳仰祈聖鑒事竊維安民必先察吏崇正首在黜邪而今日仕途尤應認眞整飭不有舉之則中材何以奮興不有劾之則吏治無由起色奴才到蜀五年接見屬僚推誠勸勉詳加考察賢者保薦不肖者罷斥曾經先後奏明在案兹查有郮署安岳縣事汶川縣知縣如栢器識閎遠練達有爲夾不縣知縣申轔勤奮廉明盡心民事漢州知州龔定求老成穏練卓著循聲德陽縣知縣趙淵年富才裕勤政愛民調署崇慶州事成都縣知縣柴作舟有爲有守治盜勤能調署新寗縣事羅江縣知縣蔡承雲勤愼廉能民情愛戴蓬州知州方旭守潔才長政平訟理以上七員均稱循良之選合無仰懇天恩降旨嘉奬以勵人才又查有眉州直隸州知州尹壽衡年老多病聽斷無能應請勒令休致又南部縣知縣史亦傑遇事寡斷人地不宜應請開缺另補又鹽源縣知縣斯康性情拘執不洽輿情應請以府經縣丞降補又昭化縣知縣姚汶翼辦事竭蹶難期振作准補資陽縣知縣魏雲鴻才識平庸難膺民社以上二員皆係舉人出身文理尙優均請以教職選用又什邡縣知縣陳錫霈雙目失明不能理事三台縣知縣張星遇事因循敷衍塞責前署筠連縣事候補知縣陳溥藉案苛罰膽大妄爲前署銅梁縣事試用知縣李瑞蘭貪鄙昏庸聲名甚劣署雅安縣事候補知縣王恩澍措置乖方罔知政體試用知縣雷金銘設避聚賭誘害善良候補知縣謝本嶙行爲卑鄙惟利是圖候補府經歴劉棨行止卑汚庸劣無恥酉陽州吏自趙德友嗜好甚深諸事怠惰咨補巴縣木洞鎮巡檢陳久錫開塲窩賭行同市儈候補典史陳亨行爲荒謬不知自愛重慶府訓導龔運炆品行不端語言輕率營山縣訓導于躍淵任意舞弊劣跡多端以上十三員應請一併革職以肅官方如蒙兪允除重慶府營山縣兩訓導缺由部銓選外所遺眉州等正佐各缺川省現有應補人員均請扣留外補奴才爲整頓吏治起見是否有當理合恭摺具陳伏乞皇太后皇上聖鑒訓示謹奏奉硃批另有旨欽此 
　　頭品頂戴兼署成都將軍四川總督奴才奎俊跪奏爲籌解光緒二十八年六月分新定賠欵以顧大局恭摺仰祈聖鑒事竊查前准行在戶部咨新定賠欵四川省每年派銀二百二十萬兩隨准軍機大臣電開奉旨全年應付本息匀作十二次按月攤付前次指派之欵先期解交上第道轉付等因欽此伏查此次賠欵川省每月應解銀一十八萬三千三百三十餘兩據江海關文稱奉准戶部通行新定賠欵應按關平交還每次應補平銀三千一十二兩一錢六分六釐六毫前於司鹽局庫先後籌撥六次並五月分補平交商匯解在案兹查二十八年六分還期將屇自應極力騰挪於司庫新捐新加田房肉釐及正雜各欵項下湊足庫平銀一十八萬三千三百三十三兩三錢三分三釐又補平銀三千一十二兩一錢六分六毫共庫平銀一十八萬六千三百四十五兩四錢九分九釐六毫於光緒二十八年五月十八日發交日昇昌等號承領限令於六月二十日匯赴江海關交收作爲川省本年六月分籌還新定賠欵所需匯費從前每萬兩給銀一百二十兩近各商號紛紛陳懇以上海匯欵每月雲集必須重息借銀上納所給匯費不敷息欵協懇加增前來經藩司查明議定每萬兩於向章一百二十兩外加給銀八十兩卽於二十八年四月十八日起匯解五月分賠欵添支給領作正報銷據司道等會詳前來除分支外理合恭摺具陳伏乞皇太后皇上聖鑒謹奏奉硃批戶部知道欽此 
　　奎俊片再查四川官運鹽局每年認解貴州協饟抵捐共銀十六萬六千兩又每年認解代收黔省鹽稅釐銀十八萬兩所有光緒二十七年分應解前項銀兩業已如數解清先後奏咨在案兹據辦理官運鹽局補用道華國英會同布政使員鳳林鹽茶道黄承暄詳稱光緒二十八年春李分應解貴州協饟抵捐銀四萬一千五百兩又代徵稅釐銀四萬五千兩均已如數提撥分三次發交天順祥商號承領匯解貴州藩庫交收等情詳請奏咨前來奴才覆核無異除分咨查照外理合附片具奏伏乞聖鑒謹奏奉硃批戶部知道欽此 
　　山西學政劉嘉琛跪奏爲省北路合棚調考及變通科歲並行情形恭摺具陳仰祈聖鑒事竊臣於三月二十一日出省按試　嵐州調考嵐縣及保德州屬次寍武調考朔平府不停考各屬並口外不停考各廳及忻州屬之靜樂次代州調考大同府不停考各屬及忻州屬之定襄於五月二十日北路科歲兩考一律完竣查岢嵐州向係歲考一棚科考則調附太原今太原府因停考借棚他處該州士子赴考愈遠當卽體察情形與附棚之保德州科歲並行又寗武各棚向來科歲兩考不過隔一兩月多則兩三月士子兩番跋涉曠時糜費學業並荒本可科歲並行以歸簡便本年各棚皆有調考士子當遵部議科歲並考以　體恤擬請飭部核准嗣後山西北路各棚統由學臣按試一次卽將科歲兩考合辦仍　兩案定額取進則士子不致數月間往返再四而地方官辦理考試亦較簡易裨益匪淺其生員有科歲案之分仍分兩塲考試亦無窒礙晉省士風素謹士子當變章之時尙知以通達古今爲務臣此次按試生童仍先試經古一塲專試策論附以算學謹照部定章程凡正塲文藝同屬通順先儘經古塲之入彀者挑取以生童與經古試者較多其優者正塲亦多可取臣復於發落日諭以多讀有用之書其有地僻未建學堂勸令會同地方官籌建多購書籍以借觀覽廣開蒙學以植根基並飭府廳州縣實力興辦不得因循貽誤以仰副國家興學育才之至意刻下均經漸次開辦其省城大學堂開辦情形已由撫臣具奏再薩拉齊等廳向係設額七名今年應試人數較少謹缺取一名本年山西鄉試借闈陜西合辦所有應行錄科各事自應擇取適中之地開考以便士子赴試者順道就試臣擬於七月十五日以前科試省南路解州就近在該棚辦理錄科並合陳明所有省北路合棚調考及變通科歲並行情形理合恭摺具陳伏乞皇太后皇上聖鑒訓示謹奏奉硃批著照所請禮部知道欽此 
　　頭品頂戴雲貴總督兼署雲南巡撫臣魏光燾跪奏爲恭報微臣兼署雲南巡撫曁循例兼署雲南學政篆務日期叩謝天恩仰祈聖鑒事竊臣於光緒二十八年四月十三日承准軍機大臣電開四月十一日奉上諭雲南　　已有旨著林紹年補授未到任以前著魏光燾兼署欽此十九日准前撫臣李經羲派委雲南府知府胡泰福撫標中軍叅將田友貴將雲南巡撫關防王命旗牌曁兼署雲南學政關防並一切文案卷宗等項齎送前來臣當卽恭設香案望闕叩頭祇領兼署伏念臣以菲材久膺邊寄仰荷聖慈眷注未能報稱涓埃兹復渥荷恩綸兼攝篆務自惟檮昧深懼弗勝查現在奉行諸政事極殷煩舉凡察吏安民興學及地方一切事宜在在均關緊要臣惟有督飭司道遇事力求振作不敢以暫時兼攝稍涉因循以期仰答高厚鴻慈於萬一所有微臣兼署巡撫學政篆務日期並感激下忱理合恭摺具陳叩謝天恩伏乞皇太后皇上聖鑒謹奏奉硃批知道了欽此 
 
