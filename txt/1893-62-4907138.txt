# 1893 - 62 - 4907138

 

Page 1

 
 
[新印十三經難字音注○感應篇直講○岑宫保介福圖出售] [  點石齋啓]  
　　十三經中頗多疑難之字子弟讀書苟不詳爲考證音義輙易差訛鑑湖金鹿泉先生憾焉爰將各難字及圈讀者均行摘錄謹遵字典按字編成典核精詳字義明晣釘成兩本定價碼洋二角卽日出售○感應篇直講迫潔白連泗紙印成足以啓發愚蒙闡明至理錢釘一本定實洋八分有欲勸人爲善者躉購施送價更從亷○岑宫保介福圖係將公一身出處豐坊偉烈繪圖四十幀每幀繫以小傳合裝一太冊每頁内均觀以連史紙每部實價洋八角售處向北申昌及本分局並各省分局購取可也此佈 
[論店家報案之難]  
　　古者聽訟先令訟者出束矢鈞金而後士爲之斷此猶今之涉訟者之必需堂費亦猶西官折獄之必需訟費也然此殆指錢債細故户婚田産之訟言之耳若命案盜案竊案則决不若此而今之聽訟者則不然凡遇命盜等案不特不能立時破案而且反多訟累此則眞有寃枉而無伸訴者矣昨觀京都友人函報謂都城有信遠齋糖果鋪掌櫃孫某前因販賣白麫之天津人擊毁磁器多件控經北城坊署派捕拘緝迄未弋獲孫某旋於去歳十二月十八日赴城訴稱坊署捕役李劉張三人勒索京蚨二百餘串及訊李劉張三人則禀稱往來訪緝日久未獲應需茶飯資曾向孫某暫借京蚨十六串分用凈盡兩城憲大發雷霆飭令院皂等將三役各重責二百下枷號十日令將借欵如數償還於是聞者莫不頌城憲之嚴明由此事觀之則不但命盜等事不易報案卽爭毆細事亦有不便報案者矣何則一報案卽須受并役之勒索也彼其向孫索錢之時必以爲此天津人者爲爾所欲得而甘心者也其事爲爾之事兩官乃派我等爲爾緝捕則我等又豈肯爲爾供役爾當以茶飯之資餉我我乃可爲爾出力迨孫給與之則又安然坐享並不爲之竭力跴緝幸而孫竟挺而走險公然訴諸城憲始破其奸否則今日索若干以爲酒資蛸日又索若干以爲烟資費一日不破受累亦一日不止而其案則永無破獲之日夫此等案固尋常爭毆之事耳倘由小而大忽焉而爲命案則凶手之緝其事尤急苦主報仇之心愈切則若輩勒索之計愈深浸假而爲盜案則盜犯之獲更爲原告所吃緊而恨盜愈深者若輩之苛求愈甚若至竊案則誰不欲趙璧之返而若輩更可有挾而求夫如是則彼被竊者所失尚嫌不足而復賄捕役以足之被盜者所刼尚未過多而又遭捕役之需索以增之甚而至於命案中之苦主人旣喪而財又失是眞所謂雪上加霜彼小民何辜而受此大累不但寃不能伸而且尤增費用其將何以堪此幸而兩城憲公能生明一聞孫某控訴立卽從嚴懲辦若輩亦無能狡展否則彼求伸者而反屈則必且使屈者而得伸矣夫京師爲首善之區近在輦轂之下各城憲如北城侍御者正復何限而差捕猶敢輕於嘗試若此若在外省州縣衙門則差捕之權更重差捕之勢更大差捕之勒詐更甚差捕之需索更多民間直將視官署爲畏途視差役如狼虎卽有寃抑惟有飲恨吞聲已耳尚何敢以寃情上達也乎雖然差役之所以能作惡者亦豈有他術哉不過恃其瞞天之手叚而已上以蒙官之耳目下以禁人之訐訴上下之情不通而此輩遂得以於中取利其爲害也不但民間受之卽官亦未嘗不受之故凡爲官者欲保其令名必自嚴防差役始欲嚴防差役必自廣通民情始古者官師相規工執藝事以諫君與民且能通以情况於官乎惟官爲壅蔽之行而君民之情乃不能通差役之輩遂亦以壅蔽爲效法而官與民之情亦不能通至於官民之情不能相通則成爲一上下相蒙之世界其患之伏於天下也有固結而不解者矣此爲民父母者所以先貴乎求通民情也偶因京都差役索詐城憲嚴辦一事而縱論及此彼綢被放衙者其亦知之否耶 
[本館接奉電音]  
　　昨由京友電傳上諭一道敬謹譯登○正月十九日奉上諭甘肅新疆布政使著饒應祺補授欽此○現換白風毛褂染貂冠 
[蘇臺淑景]  
　　元宵佳節蘇城各鋪户懸燈結彩十色五光是夜月朗風和織塵不染黄昏後閒步街頭惟聞鑼彭喧闐連街接巷更有人家於門前設香案以泥塑人物裝成戲齣鬚眉畢現栩栩如生謂之小擺飾一任游人觀看養育巷水撲粉橋堍某泥塑店之小擺飾素推第一今年花樣翻新加以無數影燈刻劃玲瓏殆無其匹一時觀者愈聚愈衆幾於擁擠不開該鋪主恐釀禍端卽令收拾觀者始漸漸散去○閶門内宋洗箒巷有土地祠每屆元宵附近居民必集資澆巨燭一對計長五尺許圍約二尺供於神前自十三日燃起越六晝夜至十八日始行熄滅今年某姓家以失火卽熄謂爲神佑特增若干資將此燭加大可謂誇多鬥靡矣又草橋堍有總管堂者不知是何神道相傳元宵節爲神誕期每屆必預製塔燈一座以賀神誕自十三日起愚夫愚婦入廟燒香踵接肩摩入夜塔燈點齊不下數百盞面面玲瓏殊堪悅目十六夜有雛鬟四五輩蓮步姗姗同至是處觀看有無賴甲乙二人涎其美一路隨行品足評頭肆無忌憚甚致以手撫摩女郎大聲呼救旁觀咸抱不平將甲乙拖出飽以老拳甲乙自知罪戾不敢抗拒婉言乞免始得釋放婦女出游終非正道况不卜晝而下夜乎寄語香閨伴侣尚其善於自衞哉○某日清晨有某甲行至西貫橋忽然仆地逾時不起經人上前撫視體冷如氷魂游地府其人年逾而立一旦斃於中途殊可憐也○元妙觀居城之正中又爲游客麕聚之所每當良晨美景裙屐紛來挖包剪綹之徒雜於人叢中施其妙技使人防不勝防新正初十日後銅鉦高挂玉宇無塵遊行於觀前者眞覺如雲如水十六日午後有某宦之子某甲身懷洋銀二十元亦往觀中一暢遊懷驀於入叢中覺衣袂一動忙向懷中摸索洋銀已不翼而飛又十七日某茂才自觀前遊玩而回所帶銀表一枚茶晶眼鏡一副洋銀四枚亦皆不脛而走詢其失於何時何地則茫然不能對何扒手之多耶○齊門内某公館於新正十冰夜被宵小撬門而入將室中箱籠盡行撬開所有金銀首飾及衣服銀洋席捲一空從後户而逸天明前後門洞開荒忙檢視始知被竊聞所失甚鉅約值二千金現擬開單報縣以便緝拿○元宵節東美巷某姓家以放花焊遺星火於柴房内登時烈烈轟轟不可嚮邇大聲呼救幸爲時尚早人手衆多得以救熄僅焚去稻柴一堆然受驚已不淺矣 
[淮甸語新]  
　　清江訪事人云新正初九晚四更時閘口徐正大客棧失愼致焚去草舍五六椽○劉觀察奉督憲委辦揚屬堤工○謝觀察仍回淮揚海道本任不日將臨浦上矣○山陽河道淤淺不堪紳民醵集資財從事畚挶日内當可興工矣○初十晚二更時贊化宫後某姓有出外觀燈空室中無人看守偶遺火種焚去草屋三椽○東濟閘閘 
 
 

Page 2

 
 
官黄君於去年十二月二十八出缺廳委二閘閘官王君暫行兼攝 
[分限繳捐]  
　　順直待賑孔殷兩淮塲運各商奉諭輸捐刻已公同議定分淮南八成淮北二成曁食岸共認捐銀三萬兩於客臘杪具禀淮南總局環請局憲轉懇鹺憲將此項捐銀連認繳之本省賑捐先由運庫籌墊批解然後由各商陸續繳還旋經鹺憲批示略謂本司衙門查無籌墊如此鉅數成案所請著毋庸議至如何分繳仍候淮南總局照章妥議旣而局員公議分三限呈繳以本年正月杪爲初限二月杪爲二限三月杪爲三限云 
[焚斃可憐]  
　　揚州某氏婦鳬單鵠寡茹苦含辛白髮龍鍾形影相弔蓋亦無告之窮民也曩年因病吸烟致成痼癖深恐被族人鄙薄因賃屋流水橋畔挈其七歳之螟蛉女同居寢於斯食於斯終日足不出户新正某夜天將破曉鄰人蝶夢初回忽聞其女大聲疾呼甚爲哀慘有與之相諗者破扉而入察視情形見婦榻上烟霧迷漫角枕錦衾化爲灰燼全體灼焦氣息全無女則呆立若木雞嚶嚶啜泣詢之云就寢時母畏寒置火鉢被池中迨深入甜鄉忘未取出奴方睡熟驀覺腿足被灼痛徹心脾唤母不　是以哭喊旋有族人聞信而至爲之收殮瘞埋其女則交本生父母領回撫育 
[羊石讕言]  
　　廣東肇慶府城西門外某鄉人孔某年逾三紀父母俱亡家貧尚未有室性嗜酒而淫於賭勝則多市酒肉與博徒狂飲豪餐敗亦借酒爲遺悶之資習爲常矣某日輸錢十餘貫賭友梁某市酒爲之消遣孔豪飲至醉驀與梁永訣梁以其酒後亂言不以爲意也不料孔果市阿芙蓉膏携之以返閉其臥至服而畢命昆仲聞有擺撲之聲以爲尋常醉態亦司空見慣耳翌晨覩其門未啓異之脫扃入視則僵臥於地撫之其氣已絶不可救藥梁遂集　友歛資爲之殯殮焉○廣州城西下陳塘烟花澤藪也某夜二鼓後有美少年身穿藍縐袍上加棗紅寧綢半臂足躡小烏靴髮結鬆辫欵步而行有賣果者見其裊裊婷婷不似大方舉止視其頭雖戴小帽而不能盡掩鬢髮疑爲妓女之雄服而私奔也者叱而止之少年驚恐異常路人環觀者如堵因扣留之是處有龜黨聚集之所俗名曰衆和館實司花尉之衙署也至是要留至館中除張旭之帽則鬒髮如雲脫力士之靴則纎足如新月年可二九婉麗罕儔卽傳知各龜奴到來視之無有識之者問其居址秘而不言亦殊無懼容問何以喬妝而出則云深居閨闥久聞烟花絢爛欲一寓目以廣見聞耳龜黨終不深信意其若非逃妓必爲人家逃婦問誰可保歸則言某營弁乃其戚屬遂扣留一宵明晨如其所言達之於弁弁卽飭兵丁雇肩輿舁之歸究不知爲誰家婦也木蘭辭云雄兎脚撲朔雌兎眼迷離雙兔地上走誰能辨我是雄雌其此女之謂歟○東昇里人許恩娶妻陸氏悍而妒許常懼之王文穆添四畏之堂劉孝標有三同之慨不是過也每出必告以所往尅期而返逾時則申申詈之許惟順受而已一日赴戚串家喜筵飲酒樂甚不覺大醉比歸時已夜深叩關而呼妻詈之曰爾流連忘返得毋與人作狎邪遊乎盤詰再三默不一言徑入爨室執廚刀直斫傷及其腕氏受傷仆地呼痛不能起鄰婦聞聲入視爲之裹創而藥之視許已醉臥榻上不知其他矣翌晨披衣而起見婦呻吟狀方自詫異鄰婦在旁責以爾夜來揮刃何竟無結髮情耶許凝思良久若不知也者竊計平時受訶被虐亦可借此以洩其忿廻視妻臥於牀上有痛楚之狀無悍潑之容轉覺可憐延醫治之其傷尋愈自是陸氏悍性漸戢見許如有懼容不似從前顔面矣可知男兒苟一振作卽可大振夫綱又何必服丈夫再造散乎○佛山觀音堂鋪更練見兩漢子摟抱數齡小孩各一慌張急走形迹可疑因扣留盤詰之拐匪自知敗露無詞以對執而縛之迴視小孩呆若木偶衆知被矇藥所迷啖以糖而解之少頃啼哭而呼其母詢其姓氏里居茫然不知適遇龍橋某甲日前失去一子聞耗往視面目全非更練乃將拐匪解官訊究小孩留待其父母到來有店擔保然後返之 
[金陵官報]  
　　正月十四日寶應縣杜法孟帮辦天星厘捐縣丞馬維騏雲南分缺先用州判景其湘山東來各位均禀到鹽經歴成邦藩禀辭回揚巡檢沈鳳齡銷解淮餉差回補昨日正任豐縣王乃霖署東臺縣倪光熊二位禀辭赴蘇州見撫憲後辭赴任十五日藩臺瑞糧道馬鹽巡道胡機器局候補道郭總理兩江營務處候補道曾洋務局候補道蔡防營支應候補道吳兵輪翼長兼帶開濟快船徐傳隆海州叅將楊文彪鹽城營遊擊劉本桂署淮北監掣兼淮南局林鍾崍高郵州錢錫賓桃源縣姚德鈞句容縣舒霖沭陽縣王之全寶應縣杜法孟止任沛縣馬光壎六合厘捐萬中培東臺厘捐知縣朱文炳姜太厘捐知縣陳紹唐均見上海道聶厘捐局候補道歐陽赴揚州儀徵縣朱江通港厘捐知州陸銑正任豐縣王署東臺縣倪二位赴蘇州見撫憲後辭赴任四州都司施占琦均見辭前任海門協蔡國祥松江回淮揚中軍遊擊郎桂林署宿遷遊擊兼帶漕標親兵營湯榮恩池州都司鄒玉祥署無錫縣陳家熊叩謝請補川沙同知鎭江木厘分局知縣龍璋東臺塲大使劉承宗江西撫標新兵副營左哨官王義勝各位到見灣頭釐捐知縣許廷楨簽分江蘇卽用知縣孫友蕚由蘇來指分江蘇試用知縣鍾爾濓由京引見來省三位禀到候補道朱成渡辭赴蘇淮安府軍捕通判姚紀衡禀辭 
[蘇省官報]  
　　正月十五日常州府桐太湖廳恩吳江縣李奉賢縣金靖江縣張各位均辭同知陳德濬閔行通判林步瀛松滬知縣陳德喆盛澤蔡世濓五庫均回釐局方廷鴻常昭捐米局各位均辭鎭陽縣吳到婁縣夏到郎辭同知樊炳煦嚴家橋釐局周文煦上海水利局周文燾震澤來知縣劉誥上海來四位到黄章雲銷期服假署睢寧縣戴輔道由寗來從九朱錡黄埠墩釐局來李首邦吳江夾浦橋來十六日候補班補用知府戴文佐服闋回省同知高五雲辭赴如皋會審案件陽湖縣葉辭請補丹陽縣郁保章辭回江陰釐局知縣葉琳由丁堰厘卡來蒯光華奔牛釐局來魏士鴻請感冐假三天朱家壤辭回吳淞綢捐局金壇縣胡到縣丞葛鏞謝奉委齊門水關差理問朱祖恩銷上海貨捐局查騐差從九馬敏新閘貨捐北卡來十七日候補道潘學祖由滬來直州魏彦轉假五天通判僕子滇辭赴海運津局差知縣李玉方鎭江上游厘局來陳文藻由貨捐局來吳熙崇明來禀知調辦吳淞貨捐差茅紹祺辭回常州差次縣丞龔世棟首府委赴嘉定公幹卽辭巡檢張鳳五禀知聞訃丁父憂 
[邗江官報]  
　　正月十四日午刻淮揚海道謝觀察奉檄回任道出揚州並未登岸聞原擬十八日吉時接印後改遲至二十日十五日下午兩淮鹽運使江都轉由省回轅奏鹺尹鴻翥護解甘肅餉起程 
[姑婦勃谿]  
　　姑婦勃谿世俗之通弊雖或爲婦者不善將順以得舅姑之歡亦所不免而爲之姑者動多求全貢備故摘其疵爲翁在旁又不能體卹其媳勸諭其妻此所以勃谿時聞至釀家廷之變而不之悟良由婦人每多褊心而不明理女無不愛婦無不憎從未有以愛女之心而愛媳者不知婦亦人女也女亦人婦也易地以思苟人以已之待婦者待已女未有不勃然怒忿然爭而往壻家以護其女者也粤垣叢桂坊廖家日前有媳之母家到與爭論而投訴街鄰者緣廖媳胡氏金閨嬌小之資素蒙父母嬌養一旦遠其父母以事舅姑或有不逮此亦人情廖妻乃從而責備之姑媳之間以至反脣勃谿之聲時達閫外相惡日深婦每爲姑所詈負氣不食者有之媳母聞之痛女情深遂疑姑絶其食欲接女歸寧而教訓之其姑不許媳不遂所欲自思進退維谷不如無生遂萌自變之念猶幸尺組方懸延頸以投輒遇救得不死媳家聞之率其戚屬而至與廖爭論投詞坊衆責廖妻虐媳致縊幸其不死欲携女歸而教訓之廖妻猶不相許街鄰出作調人爲之解紛曰媳之不孝爲姑者理當責訓女之輕生爲母者心亦難安今思歸寗而不得遠父母兄弟鬱鬱居此保無再尋短見乎不許之歸是速之死也盍交其母携返而訓之訓之而善徐送之歸不亦可乎兩家皆善其言而從之其事乃寢夫禽有姑惡之鳥其名自呼故名之曰姑惡俗謂此鳥前身本縊婦受虐於姑以至縊死其魂 
 
 

Page 3

 
 
化爲鳥此身雖異其心不忘入其盡情以啼猶曰姑惡姑惡此亦如齊東野人之語也屈翁山先生以游戲之筆作爲禽言之詩曰姑惡姑惡婦賢姑樂詩言如此特患婦不賢耳婦而若賢則姑雖惡而不惡矣此爲深得詩人忠厚之旨願世之爲婦者三復此詩 
[典妻供賭]  
　　博徒無行雖傾家蕩産而不悟此亦博徒之常情至以牀頭人作孤注而輕典於人者則誠不齒於人者矣新會洋邊鄉馮禮年三十餘不務正業惟淫於賭故其家恒不給其妻本同鄉梁氏少馮數歳美而賢自歸於馮食貧居賤絶無怨言馮每賭敗歸謀諸婦則顧我無衣搜藎篋泥他沽酒拔金釵固已不一而足矣妻以馮淫賭無行婉諫之馮不少改負債纍纍登門索討馮則外出不顧亦妻代爲調停而已一日賭敗力盡計窮思欲得二三十金豪賭一塲或可獲勝方償素願自計家徒壁立一妻而外别無長物妻有美色若典於人數十金不難立至鄰鄉林某土豪也家擁厚資恒向博塲放債盤剥重息者馮向之稱貸廿金願以妻作典納以重息書回借約交執爲據林素聞馮妻之美欲得之如數貸之以金馮持往博塲博而連勝獲彩五六十金喜而歸告妻以故妻方知其將己爲質也勸馮宜卽將本銀並息償林而贖其身馮曰藉卿之故幸而獲勝待再大獲償債未遲遂市酒肉以賀勝終日昏醉將債付於腦後妻苦勸之曰勝不可常君宜早爲計不然則西無以籌息日以重妾身將難贖矣馮不聽携資往博以爲囊中頗裕賭益豪不期一敗殆盡喪氣而返挺臥於牀飲食不進妻知其賭敗因就榻謂之曰君若能改過從此絶跡博塲則區區之資何足介意妾歸而商於父則林之債可代償也馮默而不言陰念目前曾數貸於岳家屢爲所拒况今典妻而賭至負重債安可爲岳所知以受唾駡乎不如再貸於林有妻作押當不我拒也遂向林再貸十金林思得其妻以爲姜轉幸其再貸使重而難償則其妻可有也因復貸以十金而與馮約曰三日之後本利不歸則當續交汝銀十五兩而歸妻於我可乎馮竟諾之再署十金借數於劵復携十金往博一敗而盡三日之後林果携銀十五兩至馮家續交勒令以妻歸之馮妻始覺自計林本土豪迫而歸之勢難與爭思欲歸告父母而旣遇人不淑苟且倫生不如無生遂潛市阿芙蓉膏懷之林於前月廿八日納馮妻爲妾馮妻歸至林家卽服烟膏自絶及林知覺已不可救藥欲謀人妻未獲一夕之緣已喪數十之金不自知罪自恨人財兩空復敢誣馮夫妻串騙投訴鄉紳相與理論馮妻之父知女爲林所謀因而致死亦到該鄉投訴紳耆紳耆謂梁女旣死不能復生據理責林爲富不仁勒令厚其殯殮而歸其喪於馮以從死者之志焉 
[派兵剿匪]  
　　英屬缅甸與中國雲南邊界之間頗多深林密箐時有匪類曁化外野苗隱藏潛匿伺隙出刦行旅滇民苦之缅民尤受其累往往爲之不安兹聞英國政府憫之特簡派兵卒一隊約七八百人往而防護有不悛者剿之從此滇缅商旅可以通行有利于兩國殊非淺鮮 
[列國銀會]  
　　西國邇時金價日昂銀價日落人心皇皇爭擬設法改立用金用銀定章以除其害而印度一國向本用銀尤爲賠累故其急欲改章較之他國彌覺迫不及待奈無善策一時究難驟訂耳其他如新加坡曁中國之上海諸大富商亦曾籌議及之要皆未能得有把握可則先時産銀之處煉生銀爲熟銀一切煤炭人工如需經費一千文者今祗五百文而巳足成本輕而價值减固其宜也然産銀之地僅美之孟帶拿如是則所關者猶小苟隨在産銀日多用費日省則關係者益大而市廛益形其摇撼又復無術以持其後人將奈之何哉無怪比利時京都列國使臣之所議紛如聚訟初無成說也至此都列國使臣之開會也在去歳之十一月當各散之時曾訂於今歳四月三十號復行會議云 
[錦標奪得]  
　　招商局太古怡和各輪船開赴北洋已登前報昨日怡和接天津來電譯悉怡生輪船衝風鼓浪銳利無方清晨已直抵紫竹林馬頭一俟將貨卸空卽於晚間開行回滬錦標首奪得意言旋船上諸人當必興高采烈矣 
[黄綾巳啓]  
　　昨爲各衙門開印之期吉時旣屆上海縣黄大令飭發三梆升坐大堂由書吏將印啓封大令遂受各書役叩賀當卽退堂命駕至道轅恭賀聶觀察開印之喜武營中自城汛守備以及各弁兵均至叅府署叩賀一時輿馬往來殊形熱閙英法兩讞員亦同時開印云 
[大令赴蘇]  
　　上海縣黄大令昨日飭家丁預備大號官舫一艘停泊大碼頭以便晚間登舟赴蘇恭賀各大憲新禧 
[牛屠就範]  
　　機器屠牛一事已列報端兹悉各牛屠已允遵工部局定章各自認領照會在虹口屠牛作屠宰從此一元大武又將苦受刀碪矣 
[賊秃]  
　　古羌馬驢子者卽游方僧之切口也上海所在多有每逢朔望日必向各處庵堂寺院乞錢去臘之望有古羌馬驢子某甲至南市三槐堂向某僧求布施適堂中乏人照料卽掩入當家僧臥房竊取僧衣一包携之而遁洎當哝僧查悉據情報諸各處巡防局請卽飭查日前捕役魏德查至西門外有游方僧二十餘人結伴而來與之格鬥幸有局勇奔至始得禽拿盤問前情直認不諱隨送往西門外保甲局禀訴緣由局員蔡君通飭捕役於前昨兩日在英法各租界押店吊取僧衣若干大約須送縣請辦也嘗聞人家詈僧爲賊秃若此僧者眞賊而秃矣治以官法誰曰非宜 
[烟花穢蹟]  
　　孀婦某氏㷀㷀無告漂泊他鄉賃屋英租界保康里中以圖餬口去年有福建蟻媒某姓串通流氓蔡某謊以甘言謂有炒麫店主名阿高者中年絃斷欲覔鸞膠一曲求凰彈之有日矣婦不甘孀獨自願另抱琵琶遂倩其作撮合山議定身價洋銀七十元擇吉十二月二十五日行合巹禮顧阿高並未開有炒麫店實在小東門外戲館街七十一號門牌屋内本設花烟間賣娼甫過三朝卽令婦抺粉塗脂倚門賣笑婦怒謂妾雖已失松筠之節然自問家世清白豈甘墜入烟花郎卽願戴绿頭巾妾實不能爲摇錢樹也阿高聞言忿甚邀同媒妁在洞庭春茶寮評理逼令將身價追還爭論之餘幾致用武後有人從中排解不知究竟如何○有江北三寶者貌醜若鳩槃荼足下蓮船大幾盈尺而偏喜啼妝齲齒妝作妖嬈十餘年前曾在某花烟館爲妓近已徐娘半老囊中稍有積儲乃與銅匠某甲私賃屋新街購得敗柳殘花以開設花烟間爲業甲衣食飽煖邪念遽萌憎三寶鶴髮鷄皮棄如敝屣另營香窟與有情人共度良宵事爲三寶所聞與之口角昨日又互相扭結毆擊不休同入捕房呶呶聲訴捕頭訊知原委謂兩下均無恥之輩一併攆逐出門 
[扛夫打架]  
　　滬南各碼頭扛挑夫彼此各分地叚不准紊亂南市油車碼頭裕順雜貨行之貨物向由南行陸餘慶等扛挑不料近來忽被東行瞿關元及裘姓所攬陸聞之卽於前日向裘等理論瞿等置若罔聞陸遂糾集扛夫數十人興問罪之師瞿亦率三十餘人以拒之稱戈比千儼臨大敵究以衆寡不敵鏖戰逾時瞿太受損傷遂與裘投上海縣禀請騐傷夜半時黄愛棠大令升堂研訊瞿供稱係本邑人向以扛挑爲業裕順行中之貨商由小的扛挑近有陸餘慶等希圖佔奪向論之餘反遭陸及黑貴仔全福等凶毆一頓致受重傷因此情急來案喊控叩求騐究裘供與同大令飭仵作檢騐旋卽喝報騐得瞿背肋等處受傷屬實大令親視一周飭令退去自行醫治候提陸餘慶並黑貴仔全福等到案訊究 
[失表悮認]  
　　前昨兩日本邑各衣莊議定價目在泉漳會館招雇梨園子弟演戲酬神有胡某者携帶洋銀一元銀表一枚至會館中觀劇一飽眼福約刻許卽出向囊中摸索洋銀與表已不翼而飛知被剪綹賊所竊爲悵然者久之行至會館左近某店門前適有某甲持表校對時刻胡不暇細辨上前奪取大呼曰賊在是矣甲錯愕不解睜目視之曰爾豈瘋耶青天白日何得誣良爲竊胡定睛細視始知唐突再三謝罪甲曰太藐視人矣是非所在不可不剖遂扭至該處茶肆中評理旋經旁人竭力調處令胡出香燭服禮甲始一笑而去 
[無賴攫錢]  
　　昨晨九點鐘時滬南陸家浜地方有某甲肩挑鹹菜沿街喚賣籃中置有青蚨四百翼正在且行且喚忽有江北人向甲論 
 
 

Page 4

 
 
價未成而散甲行未數武其人忽回身將甲籃中之錢攫去甲回顧棄擔追赶心急足違行至中途跌仆在地頭額受傷迨掙札起身其人已查如黄鶴矣甲惟頓足垂頭自呼悔氣而巳 
[驅豕肇釁]  
　　猪作中人每驅剛鬣公穿城越陌結隊成羣躑躅不前趦趄礙路致使行人爲之避道誠惡習也南市大東門外某猪行於昨日午後二點鐘時飭派行夥某甲等驅豕十餘頭送往老北門外某猪作中交代行至小東門外直北城根某木器店門前將所擺檯凳碰翻木器店夥某乙覩此情形以爲不利飛奔而出將甲一把扭住甲曰如撞壞物件我當照數賠償何得肆行無禮乙見其口舌便利知非言語所能勝遂回店内糾合同事十餘人將甲圍在垓心甲雖有拔山扛鼎之雄至此亦無所施遂被困於拳足之下頭顱破裂血液淋漓不覺昏暈倒地旁觀者大譁曰打死人矣打死人矣乙恐遭訟累乘間逸去而甲卽倒在該店門口身臥塵埃頭擱門檻上閱一刻許始漸甦醒旋有魯仲連其人爲之解勸未知能言歸於好否在驅豕者横衝直撞固足取憎於人而乙下此毒手亦未免失之太甚矣 
[捉賭未獲]  
　　前晚有賭徒在跪馬廰附近開塲賭博呼么喝六徹夜聲喧事經英捕頭訪聞飭副捕頭督同中西捕前去拿捉至則已蹤跡全無矣 
[移請提人]  
　　浙江寧波府慈谿縣職員馮某投撫轅控逆子潑媳同室操戈不聽訓言濳赴上海請移提歸案照例嚴懲崧振青中丞准之卽移請江蘇巡撫札飭上海縣派差查提移解到浙 
[塾師被捉]  
　　坐擁皋比訓迪後進固人所尊而崇之者也若乃東鄰有女頻窺宋玉之牆北牗迎風密訂張生之約衣冠之玷抑亦風化之憂也有華亭某者向爲外科醫生素具活人妙手家住南市倉橋地方生有兩子望其成立飲食教誨顧復殷勤聘楊子奎在家課讀至去臘因意見不洽婉言辭却由是華之門無先生之迹矣前晚楊忽至華家適華他出至昨日黎明時華糾集多人奔入伊妻房内大呼捉姦遂將楊右耳割下用繩綑縛華妻亦被利刃刺傷旋經兩下友人出爲排解華怒氣未消不肯將就了事告知地甲將妻及楊一併解縣喊控未知黄大令何以判此風流案牘也當楊沿途行走時大呼寃枉實被伊等訛詐究竟是虛是實非局外人所能置喙且俟訊供後再錄 
[領棺具結]  
　　湯德春之兄湯德康恊同地保投縣請領棺木已列昨報嗣由原差禀明黄大令准將湯德春棺木給湯德康具領所有柩票並零星物件一併發出著令具結呈案備查嗣聞屍弟遂另備一棺偕縣差到壇重行殯殮 
[英界公堂紀事]  
　　周三福繆阿慶二人中途爭閙由二百零二號華捕拘至捕房捕頭向詢情由稱繆一再纒擾不休故與辯論捕頭命解送公廨蔡太守諭令周明白具詞以便訊斷繆暫行管押○朱周氏投捕房報稱丈夫外出後突有王阿大張松林潘海泉三人妄稱與同鄉陸阿祥犯姦旋將陸髮辫剪去勒索洋銀十元捕頭令一百七十九號華捕將一千人解送公廨蔡太守諭令分别管押候訊 
[法界捕房紀事]  
　　湖北人某甲落魄申江已歴年所去年經某包探拘送公堂訊問旋由某同鄉給以路費勸令遄回前日又奔至招商局金利源帳房憎某乙之倨傲不恭也大肆鴟張意圖訛詐乙惡之邀巡捕到來送押捕房以待解請葛同轉究辦○前日有肉攤主某甲至某飯店午膳兼索欠錢值堂人不善應酬以致用武桌椅盆碗擊毁多多店主理勸再三置之不睬乃扭送捕房管押以便訴請葛同轉訊懲○前晚有小竊某姓藉投宿爲由竊取某客寓中被面事爲寓夥查悉扭送捕房○某細崽乘間竊取某馬夫之馬褂經馬夫查悉投報捕房昨日經某包探將細崽拘押以便追贓 
[却病有方]  
　　前日意軒主人致書本館協振所云僕患失音之症已歴多年去冬更見虛怯之象刻下雖已漸愈而聲瘖如故兹摒擋鷹銀三十圓乞爲撥入賑欵倘荷神佑得以全愈再當續繳若干杯水輿薪幸勿齒冷諺云救人一命勝造七級浮圖似此慨解囊金其功德豈有限量哉上蒼福報不難立而俟之矣 
[叩謝册捐]  
　　謹啓者敝堂施醫給漿經費浩繁蒙申報館一視同仁於昨日隨報分送咸有一德捐册勸募善款欽佩之忱莫名可罄當蒙本埠各大善士見册解囊首先樂助本日收回捐册四十八扣大小洋銀一百四十六元拜領之下感激靡旣按册恭篆鎭宅靈符並續神童善書一本奉答以祝各大善士永保平安年年如意敝堂施醫給藥謹擇於月之廿一日照常開診務望遠近各埠善長閱報見册踴躍樂輸善無大小聚沙可以成塔福有攸歸一錢不落空地臨風拜祝無任依馳除清單細數另乞附登日報徵信外先行吓謝仰答鴻施上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海北市絲業會館籌賑公所施少欽經收順直山東河南山西賑捐十二月十五至廿一日第三千四百四十二至四十八次清單]  
　　十五日尊樂堂求黄周氏慧女　　由恆興號來洋二百元無名氏保平安十元陳蘭生十元重慶無名氏足銀五兩合規元五兩二錢六分章集記洋五元隱名氏遷願四元順天張求病痊二元任氏子銅洋一元王梅氏小洋十角葉長春銅洋二元○源豐潤來郡愷臬作醫農各洋五元季耦彝陳子鶴沈梅谷陶小松四户各四元潘梓卿陳立生堂寶源辦金菊存衆善堂樂善堂百善堂退補氏八户各二元○寗國府從善堂募樨香書屋洋五元種德堂三元益隆公具二元方政程志宋啓三户各一元○十六日白下隱名氏求保合宅平安諸事順遂洋一百元倪鋤經堂求孫病速愈十元無名氏五元杭州存仁堂四元石門徐孫門富氏保福董門胡氏三户各二元舜臣孫門周氏無名氏全官雲生五户各一元姚二寶還四元姚伯斤二元常熟顧康福因三媳生産服符康健三元平湖豫元莊勉力二十一元杭州范春泉一元寶慶經元堂昭陵小隱爛板洋廿元○十七日揚韜華酬願由寶和莊來洋六十元李惠周求次子子桐腦溜速痊十元平湖隱名氏五元嘉興姚家埭放生室主人求舒郤病延壽五元古黟濟陽氏四元太倉童馥堂繆季豐募氏求病速愈二元海昌吳王氏一元杭城任景荃一元福建恆茂烟號錦洋四元林涇生銅洋一元○十八日嚴李氏因夫病愈還願並求乳塞速通由鎭江潤昌號季肩吾寄來洋廿元啓昌堂小力洋十元平江頴氏還願十元祝太太求平安八元四明種德堂陸五元無名氏五元尚友堂五元隱名氏完願四元鄭崇德堂陳玉照堂各二元無名氏二元條權氏二元回耐氏一元五角酉酉堂一元五角山右雲州玉峰求事順遂家中平安一元大豐洋布號一元○十九日同吉莊洋十元三姑五元無名氏三元周姓二元翁晚黼保佑母親康健嫂嫂臨産平安二元元興長二元滇德堂顔一元葛補堂求病速愈一元不留名五角南陽氏三角茹林昌沈竹記各一角無名氏銅洋二元○二十日不留名倪由惠泰莊來洋五十元又燕怡卿廿元梁溪須華氏資冥福廿元平湖胡鹿苓爲慈病不發將膏伙續助完願二元無名氏二元常熟陸門張氏還願二元隱名氏二元永記一元吳萃和照相館内關福一元初雨村一元紫石山民篆刻潤資一元李清如無力子李湘洲三户各二角王順發戴慈壽俞俊來三户各一角太倉王姓銅洋五元隱名氏銅洋三元張姓銅洋一元聽松軒陳祈諸事順遂銅洋三元○廿一日勾餘無名氏求病愈洋三十元青俌縣署同事各席立春酒筵資移助八元報本子父母未冥福四元吳積善堂五元寶記二元浙虞琴山小主募天水徐氏求如願平安施姚氏求平安得福各一角 
 
 
 

Page 10

 
 
   
 
