# 1898 - 48 - 4908925

 

Page 1

 
 
[珍物待購] [  申報舘協振所拜啓]  
　　本舘協振所有經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞　　　　珍玩羅列於下尙蒙仁人君子慨擲産泉旣能廣積陰功且可增輝藝圖誠一舉而兩得也計開朱渙珊帖一鄒高澹游山水一幅 
[新輯自强學齋治平十議告成] [  圖書集成局代啓]  
　　近時風氣大開事事倣行西法喜談洋務者無不著書立說流播婁區顧或擇之不精或語多耳食不特無以資實用且更詒笑於通人是書米近人專作編成十種或則言利之可興或則言弊之當革或則言安内攘外之要圖但使謀國者簡練揣塵引而伸之觸類而長之漸漸收自强之　其中鈔弊論一書歴陳錢鈔利弊當此銀賤錢荒之際尤爲關心國計民生者所不可不讀兹託本局用新字排印成書每部十二本盛以錦　價洋一元四角賜顧者向本埠棋盤街文瑞樓蘇州緑蔭堂察院塲文瑞樓漢口漁古山房長沙省富文書局均有寄售 
[讀陜撫魏午莊中丞奏設游藝學塾摺書後]  
　　語云見兎而顧犬未爲晚也亡羊而補牢未爲遲也中國自光緒二十二十一年與日本戰敗議和割地償歀後中外有識之士著爲論說咸以作養人材振興西學爲目前自强之基一時公卿大夫聆其說而韙之各抒偉見建言上聞如刑部左侍郎李少司宼端棻奏請推廣學校安徽巡撫鄧中丞華熙奏請各省省城另設格致學堂等疏先後均奉硃批允准由總理各國事務衙門咨行各省督撫在案是以近歲所聞京師設立大學堂天津上海等處奏設頭等學堂其餘湘鄂蜀浙諸省或另立書院講求樸學或就現有書院更變章程綱舉目張均有起色是皆鑒時文試帖小楷之弊而欲儲有體有用之士爲國家效用也繼是起者爲陜西巡撫魏午莊中丞奏設游藝學塾一疏略謂國家需才孔亟卽在偏隅亦應設法籌辦以收鼓舞振興之效陜省爲文獻舊邦風俗質樸士氣果毅自涇陽新建崇實書院落成風氣漸開士知向學暫借省城崇化書院房舍創設格致學堂一所名曰游藝學塾遴派公正官紳經理興辦延請教習考課生徒於津滬各處購買圖書儀器以爲講求製造之用并分立條欵妥定課程期諸生爭自奮勉擬俟著有成效再請　撥的欵三年之後如果生徒學業成就照章咨送肄業優等諸生至總理各國事務衙門考試録用以上皆中丞奏疏中語蒙謂塾名游藝實取聖學由本及末之意旣非輕於蔑古又不滯於通今度其章程大約與東南諸省各書院學堂彷彿際此聖天子勵精求治俞臣下之請特設經濟一科其取材之途卽以各省書院學堂新設算學藝學肄業諸生爲淵藪誠得各省大吏實力講求庶幾學術日新士無有以故步自封者安見中國四百兆人之材智竟出泰西下哉客有突然發難者曰孔子論寗武子其智及其愚不可及良以自古名臣託孤寄命臨不節不可奪多不以其智而以其愚卽旋乾轉坤撥亂反正之才亦多兼以其愚而不以其智中日之戰中國將帥死於王事者僅左公寳貴鄧公世昌諸人其他誤國偷生如葉衛龔黄之輩指不勝屈夫能捐軀死難固孔子所謂愚不可及者也反是則智者也由是觀之中國患愚者之不多不患智者之或少試觀殷浩名隳於北伐張浚兵潰於苻離此其人固愚者乎抑智者乎今爲中國計不急急焉收拾民心激勵士氣之爲務而徒欲牘其愚以闢其智竊恐他日有事舉世皆殷浩張浚之徒并求一二左鄧諸公亦不可得其計無乃左甚執筆人曰噫子之言則快矣然所見得無過激孔子所謂愚不可及者非僅一往無前置身度外之謂也死有鴻毛泰山之别惟大智若愚者乃能死得其所寗武子惟能智故能愚卽左鄧諸公之愚亦卽左鄧諸公之智且中庸以智仁勇爲三達德古來大智之人未有不兼大勇者彼殷浩張浚之畏葸正坐其智之小耳刻下各省不吏整頓學術培植人材之至意豈特以獵取皮毛之小智爲多士期哉智大則勇亦大智不可及勇不可及自然愚不可及異日者人材蔚起擔荷時艱可以操劵必焉否則如子之說難空談忠孝而不知禦變恐虚憍之氣爲患更甚古來爲學未有不尙智而尙愚者大學誠正修齊平治之原必由於摇　聖功王道均以智始子豈未之聞乎客無言而退爰謹書管見如右 
[諭旨恭録]  
　　正月十三日奉上諭本日御史王廷相奏條陳時務一摺臚列七條語多臆度不切事情卽如所奏徐致祥浙江差滿改調安徽外似優隆實則屏絶等語朝廷用人行政一秉大公權操自上本非臣下所能干預該御史輙以偏見窺測尤屬冒昧王廷相著交部議處欽此○十三日奉上諭長蘆鹽運使員缺著廷雍補授欽此同日奉上諭訥欽奏揀員請補戴琫一摺後藏戴琫員缺著擬正之彭錯崙珠補授該衙門知道單併發欽此同日奉上諭訥欽奏揀員請補噶布倫一摺三品噶布倫員缺著擬正之商卓特巴頓柱彭錯補授該衙門知道單併發欽此 
[法艦東來]  
　　海防法字報云頃接法京電信言法廷現派水師提督撫文氏至東方總統兵艦指日督帶布魯士及華彬兩戰艦首途矣 
[海口近情]  
　　廣州博聞報云德人占據膠州俄人代守旅順以致英法二國亦不能不從而生心兹接香港傳來西歴正月十五號信略言瓊州海口近有法艦一艘停泊窺其用意大約俟英人於舟山果行占據則彼於此處亦將懸法旗也 
[力辭鉅任]  
　　廣州采訪友人云劉淵亭鎭軍到省已隔多時近始由兩廣總督譚制軍札飭派弁往粤西招勇士一千名訓練成伍并令總辦全省軍械鎭軍再四力辭窺其意蓋恐事權不一掣肘者多也又聞粤洋水師提督何軍門長清有調回湖北之說此信若確則所遺篆務大約必歸鎭軍代庖也 
[鐡路述聞]  
　　鄂中采訪友人云去歲以來漢口鐡路停工多日兹聞劉家廟孫家磯灄口三叚工程從事者已集有數千餘名因盛京卿業有巨欵解來故也 
[派員歴覽]  
　　日本自維新以後事事仿行西法以期轉弱爲强邇者某省封疆大臣特派姚石荃司馬錫光帶同舌人徐姓前往體察情形適大阪朝日新聞執筆人西村氏游歴來華萍水相逢欣然作伴已於前日由上海附郵船會社長門丸啓行矣 
[愼重防務]  
　　金陵訪事友來函云統領南洋兵輪船陳總戎旭前奉南洋大臣檄調來省總戎抵省後卽趨詣督轅禀到劉峴帥接見之下諭以所部兵輪船務宜加緊操練卽無事之時亦需聚集崇明海口以備隨時徵調現在時事多艱防務不容稍懈著迅卽回防以重職守總戎奉諭後旋於正月二十三日鼓輪東下 
[示禁謡言]  
　　廣州中西報云中外交情宜敦睦誼而愚民無識往往悞信謡言以致忿不能平釀成閙教之案 
 
 

Page 2

 
 
地方官誠不可不防患未然也廣東番禺縣裴明府於日前出示禁止略謂案奉府憲札開奉糧憲札開准臬憲札開現據廣州口岸英國璧領事官照稱從來教案初起皆由奸人煽惑愚民無知信以爲眞現香山縣各地方每逢墟期卽有奸人造謡刊賣請飭查禁附送印板謡言二紙等因前來匪徒造謡惑衆最易滋事迭經飭行查禁有案今該縣屬各地方竟有刊板謡言隨地呌賣此等奸民實屬罔知畏法亟應飭查究禁除飭香山縣遵照選派兵役恊保隨時查察如有前此造謡呌賣之人立卽拘究查起印板銷燬一面出示禁止仍將查禁情形禀覆察核外札可移道仰府飭縣卽便遵照查禁毋違等因爲此遵札出示曉諭縣屬諸色人等知悉爾等務須各安生業切弗假造前項謡言刊賣倘敢故違一經拘獲解案定卽嚴辦愼毋以身試法 
[錢爐開鑄]  
　　杭州訪事友人來函云浙省大憲前以制錢缺乏市廛不敷周轉爰就報國寺防軍局中設廠鼓鑄以濟民困開辦以來已逾二載去臘因歲暮停工各工匠均回里度歲現新正已過陸續到杭局憲擇於二十二日開工總辦徐别駕樹淵先行到局盤查一切次日特具牲醴致祭爐神畢卽動工鼓鑄晚間各爐匠均給以酒肉而後散 
[府試一志]  
　　松江采訪友人云正月二十八日松江府恩詩農太守考試華亭婁縣文童正塲華亭已冠首題而樂富而好禮者也子貢曰詩云如切未冠首題學詩乎婁縣已冠首題而飲其爭也君子子夏問曰巧笑未冠首題學禮乎通場次題國家閒暇及是時明其政刑詩題賦得一編相向眼偏明得明字 
[鄂中試事]  
　　漢口訪事友人云正月二十二日爲黃陂縣試之期已冠首題今天下車同軌未冠首題今夫山次題聖人之憂民如此詩題賦得霄漢常懸捧日心得心字五言六韻漢陽同日開考與試者約二千人首題向也至舜有天下選於衆次題海内之地方千里者九詩題賦得車軌同八表得車字五言六韻 
[委襄洋務]  
　　金陵采訪友人來函云泰西各國交涉事宜凡隸於江浙閩廣者均歸南洋大臣主持近來海禁大開梯航畢集南洋公務殷繁不得不需員佐理前兩江總督兼南洋大臣某公曾奏明選擇熟諳中四交涉之委員四人藉資臂助曾文正之猶子候補道名紀榘者其一也辦理多年頗稱穗練自去歲因病逝世奇材難得繼起無人是缺已虚懸日久兹者劉峴師察得候補道魏觀察秉蔚深通公法熟悉商情委以斯任必能勝任愉快遂於正月二十三日檄令充洋務委員觀察捧檄後翌日卽親詣督轅叩謝禀知卽日到差從此叅畫機宜贊襄謀略於交涉之事當大有禆益也 
[請修河道]  
　　武昌訪事人來函云鄂省居長江上游舟楫往來素稱繁盛惟城外無泊舟之所民船沿江寄椗風浪堪虞武勝門外雖有新河一道然形如偃月河身窄狹異常遇冬令水涸時目艇仍不能容泊近經地方紳董禀陳大憲請籌撥巨欵將河道開濬深廣以利行人已奉憲示批准不日卽可動工從此三老長年當可免風波之險矣 
[浙省官塲紀事]  
　　杭州訪事友人來函云委署布照磨朱參軍宗洛涓吉正月二十二日午刻接印先由代理是缺之邱叅軍將印信移交朱叅軍循例先行謝恩禮然後甲印升座書吏叩賀畢隨赴各上司衙門禀知任事○台州府郭榖齋太守於日前晉省禀謁撫憲請面示辦理海防方略刻因公畢已禀辭回任矣○嚴州府劉筱山太守於二十日開印後命駕來省禀見各憲面商要公○秀水縣主簿缺現由藩憲惲方伯以候補班儘先主簿魯少尹瑶請補已於正月二十日牌示轅門矣 
[潯郡官屬紀事]  
　　九江訪事友人來信云關道誠果泉觀察於新正初六日赴省拜賀德大中丞年禧兹觀察因公事已畢於廿二日仍坐長龍船返潯屬下印委各員俱至碼頭迎迓如儀○贑州鎭何采臣鎭軍赴金陵叩賀兩江總督劉峴帥年禧并禀商要公正月廿一日道出潯陽舊部各員弁咸赴江干迎迓次日鎭軍上岸拜客廿三日復附江寛輪船東下○九江府聯敷青太守仍兼辦湖口厘局每月下浣赴局查核一次兹於正月廿二日赴局屬下各員均至江滸趨送○彭澤縣黄叔希明府於正月廿一日來郡叩賀上憲年禧并拜同寅小作勾留卽行返署○正任德化縣典史熊雲峯少尉調署樂平縣典史奉飭赴任後府憲卽委令會同城内保甲委員朱明齋少尹城外保甲委員曹迪齋叅軍辦理蠶桑烟燈月捐事務 
[皖省官塲紀事]  
　　安徽候補直隸州李直刺家澍經藩憲札委署理霍邱縣知縣直刺奉委後詣轅禀謝料理行裝擇吉履新適署無爲知州陳刺史麟瑞呈報丁艱遺缺需員藩憲懸牌以李直刺改署無爲州篆務所遺霍邱縣員缺改委候補同知吳司馬乃斌署理○新選含山縣訓導徐廣文培原飭赴新任供職○試用訓尊汪廣文委署歙縣訓導 
[邗上官塲紀事]  
　　揚州采訪友人云某月督辦泗源溝緝私事務兼長江營務處章觀察蔭命駕至維揚拜會兩淮運司江蓉舫都轉比回舟已燈火萬家密如星點矣○元宵佳節揚州府沈碧香太守鼓棹赴金陵謁見兩江總督劉制軍事畢禀辭卽於二十二日遄返○甘泉縣程仙舫大令於正月二十四日往省垣叩賀各大憲新禧 
[漢皋雜佩]  
　　漢口訪事友人來函云前報紀余太守飭役捉賭致各役被賭徒毆傷一事兹悉捉賭者係范朗齋二尹事爲太守所聞謂其辦理不善已將差使撤去承其乏者爲河工局某委員○楊家河岸陂邑設有米捐所余太守因鳳山書院需費孔多擬將此項增收以補不足不知果能舉行否也○上年漢關稅務司所收子口各稅有二百一十餘萬然較之前年所收尙少數萬也○漢口所設火柴廠頗能獲利稅務司穆君和德擬集商股在江西推廣以開風氣而濬利源惟一時招股不易耳○漢陽馬魏二人同室而居某日因口角細故馬投河自斃旋經邑尊臨塲相驗魏懼罪潛逃至今尙未拿獲也○去秋各路到漢之絲最易銷售各絲行無不獲利入冬以後黄絲溶絲沔絲源源而至價遂大减而洋商一律停購以致壟斷居奇我不能操必勝之權市情之變眞有不可測度者矣○近聞有留心時務者與漢關稅務司穆君和德商請督憲張香帥開設江漢日報館一俟批示允准卽行糾股照辦也○漢屬沔陽州北界有官堤一道爲全邑保障客秋被襄水衝别後尙未集欵興修兹因春日方長竣工較易上憲已撥欵若干委員籌辦轉瞬間當開工修築矣○潛江鍾祥天門三縣應解鄂省善後局之要欵至今尙未解到而局中需用甚急故局憲已委員前往催提矣 
[西江春鯉]  
　　江西訪事友人來函云自夫冬以來晴多雨少立春前一日小雨如酥南昌府江訒吾太守率同南昌縣孟子卿明府新建縣文芝塢明府各排齊儀仗冒雨赴順化門外行刻春禮立春日廉纎不止上元日雨勢更大次日始放晴○友教書院向例在二月杪三月初始行甄别藩憲翁筱山方伯欲期整頓故舊臘除日之前卽示諭本年二月初八日甄别命題交卷仍照舊章○豫章書院自沈文肅公撫江時定期二月二十一日甄别迄三十餘年遵照辦理本屆甄别日期經鹽法道春會東觀察詳奉撫憲德靜山中丞批飭仍照定章於二月二十一日在南昌試院考試觀察卽出示曉諭諸生童先期報名投考○南城縣某鄉某小藥鋪資本甚微夫婦二人祗堪餬口去冬因無銀納糧經差催索一切差費及酒食所失甚多糧尙未納而本已告罄於是吞藤黄斃命妻年二十餘歲草草殮埋亦云慘矣 
[緑楊城郭]  
　　揚州訪事友人云徐州府屬某邑人某甲因秋收荒歉挈眷來揚謀食賃得東關内茅屋兩椽藉蔽風雨妻某氏於正月二 
 
 

Page 3

 
 
十三日上午臨蓐一舉三男惜貧乏無衣當日卽東斃其一嗣有好行其德者見而憫之或與棉絮或給青蚨兩孩當可存活也○淮安府屬阜寍縣倪姓之子年已成童爲父母所鍾愛客臘某日學中歸後忽然走失其母倚閭望切臥病兼旬其父蹤跡來揚遍貼招帖云子名懷珠年十七如有人送信至阜寗南門城外市店使其骨肉重逢定當重謝渺渺天涯尙不識能珠還原櫝否 
[鐡甕春濤]  
　　鎭江訪事人云去歲南鄉各處秋收頗稔鄉農多收三斛榖闔家團聚笑語騰歡今正二十一日有好事者創議醵貲徵召菊部就南門外張王廟演戲四日清歌妙舞竹脆絲清紅男緑女之相約往觀者如水如雲不啻山陰道上山巷某姓女郎年方十五嬌艶動人二十二日隨比鄰姊妹行往聽梨園法曲及晚烟四越歸樹雅喧而玉人竟無蹤影其爲隨所歡者效結璘之奔月耶抑被匪人所刦掠耶然堂上之白髮垂垂者已秋水望穿肝腸欲裂矣○春風拂拂居民每喜携紙鳶登雉堞臨風一縱高可凌雲詠吳榖人祭酒鳳泊鸞飄似筠裁紙翦工竊來慈母線送人大王風之句覺嬉春之樂莫有過於斯者正月二十三日南門外機匠數人聚放風筝正在乘風直上忽與東門機匠所故者互相糾結用力一扯線忽中斷風箏遂一瞥而逝不知所之東門機匠大怒紛紛上前各以老拳奉敬彼來此往扭作一團局外人之從壁上觀者不敢出而勸阻但聞羣譁曰頭裂矣速止速止於是衆皆歛手果見一少年鮮血涔涔沾染衣袂經同類爲之束以巾帕或推或挽向北而去想尙不能免於層舌也 
[錢塘鯉信]  
　　杭州訪事人云二月初三日爲上丁釋菜之期丁祭局董以諸生久未演習深恐臨時隕越特發傳單定於正月二十六日申刻齊集明倫堂演祭先於二十四日在同善堂演各項樂器如有未能純熟者卽行更換他人二十九日在大成殿復演禮樂一如正祭之儀并請府憲林太守親臨閱視亦愼重大典之意也○去年浙省新設求是書院以林太守爲總辦考取生徒三十名住院肄業每人月給飯食洋五元朔望二課按照名次給獎自封印日散館後正教習黄君暫假育英書院度歲副教習盧君則回湖州珂里刻下盧君已到杭詣撫院禀見中丞并拜謁杭州府林太守擇於正月二十二日開塾監院陸勉齋孝廉傳諭諸生令於二十一日到院届時由太守率同謁至聖先師禮畢隨請兩教習登堂命諸生行禮 
[吳宫花草]  
　　姑蘇訪事友人來函云玉蜻蜓盲詞也歴記前明申相國悞入尼庵染成瘵疾後與雛尼志貞遇情絲繾綣遺腹生寍馨兒附會支離任情污衊相國後裔深以爲恥屢經禀縣出示嚴禁在案有錢少巖者操柳敬亭之技粲相舌妙四座生風去臘自鄉間來蘇頓忘此書有干例禁卽就胥門内三多橋堍錦昌樓茶室演說將書中情節極意形容以博聽者一粲說至志貞爲申相國繪遺眞及以殁時執手哀鳴慘惻纒綿足令鐡人涙卜附近有申某者相國裔孫也聞而大怒立卽禀縣請究長洲縣汪明府准詞飭差隨往指拿正月二十三日之晚肆中座客方滿錢興高采烈口若懸向較前數日演說時尤淋漓盡致適甲引公役至此不覺怒從心起一聲喝拿差役一擁而上將錢髮辮扭住不由分說拘回縣署當夜交刑房管押候訊供核奪聽書諸人見錢被拿不知所犯何事均抱頭鼠竄而散○蘇鄉五龍橋附近徐某年近而立家頗小康生平專喜與麹秀才爲伍每飲必至酩酊方休正月下旬某日偕二三知已來城游玩旋於人叢中失却伴侣遂踽踽然至某酒肆沽飲不覺過醉踉蹌而出獨自回鄉時已傍晚行至半途天色暝黑醉眼朦朧不知何以誤入叢葬之處時足力甚疲竟倒臥於白楊青草間直至天明始經途人所見扶之而回旋因醉後受寒陡然病發現聞勢頗沈重難保無虞是亦可爲躭於麹蘖者戒也 
[京卿讌客]  
　　昨日午後四下鐘時督辦鐡路大臣盛杏蓀京卿假本邑泥城外張氏味蒓園筵讌江海關道蔡和甫觀察招商局總辦鄭陶齋觀察常鎭通海道長久山觀察前湖南提督學政江建霞太史前英美租界讞員蔡二源太守曁上海縣黃愛棠大令英界讞員張賡三直刺法界讞員鄭景溪大令車馬冠裳頗爲熱閙 
[大令銷假]  
　　前者上海縣主黃愛棠大令因政體違和飭家丁赴道轅請假蔡和甫觀察准之兹悉大令已喜占弗藥遂於昨日禀請銷假矣 
[補録祭期]  
　　祭神日期已紀昨報昨日道轅發出春祭單與縣署所發相同惟中加二月二十九日致祭賢良祠三月十六日致祭先農壇因補録之 
[薪水改章]  
　　本邑城廂内外以及四鄉各巡防局委員薪水由道憲發出後歸號房轉給屆期各局員具呈印結赴號房支領此歴年向章也兹關道憲以此項薪水由號房發給殊多周折因改於上月起交總巡鍾受百明府轉給傳諭各局員一體遵照 
[研訊臺基案]  
　　昨日本報所紀某氏婦與僧人犯姦由鄰人捉獲解送總巡局請辦兹悉僧名明慶婦卽小妹同在陳鄭氏所開臺基作巫山之會經鄰人沈永福等拘送巡防四局轉解總巡局總巡鍾受百明府以小妹脫逃在外難以訊供立飭局差前往將小妹獲案前晚升座提訊沈永福供稱本地人爲絲線業家住治下西門内與陳鄭氏爲鄰前奉憲示訪拿臺基如能獲案者有賞適訪知陳鄭氏係慣開臺基之虔婆昨日午後有無恥男女在彼苟合因此拘送分局移解案下叩求訊辦陳鄭氏供本地人年四十六歲丈夫已故小婦人在姚姓家傭工度日近因超度丈夫故約明慶和尙到家議論經資甫坐定忽有流氓沈永福等到來口稱捉奸實係拆梢叩求明察明府以其狡展喝令脫去棉衣鞭責五十下氏始供稱小婦人與明慶前因購買絲絨手套因此認識到過家中一次此次給小婦人洋銀一元約定廿八日喚小妹到家一叙昨日午後與小妹先後至正欲上樓被沈等拘獲現求恩恕明府令帶出提明慶研詰供稱僧人係江寗府屬上元縣人今年二十四歲俗家姓王幼時在龍華被剃現在英界香粉弄五台寺中掛單昨日因往關帝廟喚裁縫路過氏門外進内閒坐並無别情明府謂陳鄭氏刻已供明何得再行抵賴明慶供稱姦情須有証佐今祗拘獲僧人安得以犯姦論明府以其刁狡可惡判責籐條二十下始供稱僧人實係初犯尙求恩宥明府又提小妹研詰供稱本邑人今年二十一歲家住西門外王家圈向來安分並不敢作無恥之事明府謂衆供鑿鑿不必抵賴著卽供明尙可恩恕小妹始供稱本月二十日小婦人在滬城虹橋與陳鄭氏相遇各道窮苦氏云若要發財只須到我家走走遂約定二十八日前往屆期小婦人先到明慶後來會面之後給小婦人洋銀一圓尙未登樓卽遭鄰人來拘小婦人乘間逃出後被公差獲案明府諭將該氏帶案問此等臺基之事犯過幾次供實係初犯明府以沈永福首先訪獲臺基頗屬可嘉當堂賞洋三十圓陳鄭氏明慶小妹押候一併移送上海縣訊辦到縣後值日差禀明黄大令收管候訊 
[嚴查示稿]  
　　英美租界工部局諸董擬將租界中茶寮酒肆戲館書塲一概加收捐項並請公廨讞員張賡三直刺禀諸江海關道蔡和甫觀察旣而直刺擬定示稿尙未發貼而新聞報館已列諸正月二十七日報端前日直刺因公至道轅觀察飭卽查覆迨回署立傳書吏詰問答稱此稿並未有人至書辦處抄録該報館不知從何得此至晚直刺飭傳新聞報館訪事人某甲訊問甲供稱館中不知從何處得來直刺大加申斥卽知照各捕房查明禀覆 
[嚴佑之善士電述江北災况]  
　　盛京堂曁諸善長鑒前電諒達今至窰灣設局分查鳩形鵠面風吹欲倒家有數十頃地者無不忍餓每日總死數十人道途白日搶奪鬻子賣女慘不可言務乞登報並求劉冠翁葉澄翁嚴筱翁諸友携欵來此分辦或運米平糶或收養遺孩或仿保 
 
 

Page 4

 
 
嬰自乳法收留婦女秋後回贖以免奸民販賣妻子離散數百萬災黎倒懸已極情形與晉豫等不得不大聲疾呼爲民請命金陵粥廠數萬人遣回囑憑護照給振以免向隅佩甚惟現查邳宿如有邳宿遣回者可以照辦海沭旣無欵又無人顧全大局舍公其誰非有三四十萬不能拯此奇災公如倡率葉成翁嚴筱翁揚子兄施子兄必能附驥立候電示霖叩 
[爲民請命]  
　　謹啓者去歲淮徐海沭災廣且重嚴佑之善士川賑辦畢卽携欵馳往查放無如災區旣廣災情極重販妻鬻子道殣相望而粟貴銀賤杯水車薪無從措手疊接來電告急囑爲設法已將各電請登日報諒家公鑒現在待賑孔亟需欵繁多而敝處自籌辦川賑以後羅掘一空籌無可籌墊無可墊祗得大聲呼籲爲民請命想海内仁人善士念切痌瘝值此沈災告急正行善及時之際伏望仁漿義粟解囊相助俾敕百萬災黎倒懸舒困卽敝處籌欵支絀得以源源接濟亦同受鴻施焉謹代災民九頓呼救不勝殷盼之至上海新關後義賑公所慈谿嚴信厚謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[捐免虚文]  
　　湖北訪事友來函云獻歲以來省外文武各官皆來省叩賀新禧習俗相沿已同成例張香帥以時事多艱正宜勵精圖治力戒浮華雅不欲以酬酢虚文勞屬僚之跋涉因通飭大小各員弁無須來省賀歲凡已經來省者亦令從速遄回以重職守似此實事求是不尙煩文亦整頓官方之意也 
[禀撤粥廠]  
　　金陵訪事友來函云省垣各城門外官設粥廠例於仲冬朔日開辦次年三月朔日停止九十日仁漿義粟遍惠窮黎蓋自兵燹後二十餘年未嘗或改也自丙申年經費不敷減賑一月至去歲則公帑尤絀善後保甲兩局均奉上憲意旨開廠稍遲停廠略早庶免不給之虞刻下各粥廠因新正已過經費亦已告罄遂由善後保甲兩局道員禀明督憲飭知各粥廠委員於正月二十四日一律裁撤日來天時和煦春氣盎然窮黎正可各謀生業不虞餬口之艱難矣 
[創設車行]  
　　蕪湖采訪友人云近有吳姓其人者懸挂德商牌號賃得二街福音堂左近房屋創設東洋車行由上海購車二十輛賃客馳驟通衢先期禀准當道將二街三街江口等處崎嶇道路一律修整蕩平俾紅塵十丈中咸能載馳載驅略無傾側論者謂蕪湖街道狹隘不似上海租界中各馬路可以一律暢行然苟將車制改而小之且别設轎式車使李艶張嬌亦得垂簾小坐不致如昔人西湖竹枝詞所詠輕風畢竟難防備故揀人叢揭轎簾則人情多厭故喜新未始不可大獲其利也 
[皖水濤聲]  
　　安慶訪事友人來函云皖省城南月牙宫弄回教人某甲夫婦年皆半百生有二子長子讀書不成棄而習武媳某氏係幼年童養因性欠聰頴不如姑意磨折多端有退休之意恐母家爲難未能遽出諸口戚串中恐女郎不耐磨折斷令母帶回調養由甲出青蚨八十千作爲膳費此去年之事也甲自媳接歸母家卽爲子另聘某姓女擇期三月間迎娶且養膳之資亦未如數付去母家卽興師問罪甲倩人調處不知如何了結也○去冬某日皖岸某信局之夥某甲將信洋七十餘元銀三十餘兩彚總成包附寄漢口其時輪船尙未到埠甲因有事將銀包交素識之某乙照看乙到手後去如黃鶴甲遣人四處尋覓在城北導旁拾得拆毁之信若干封局夥檢看知係原物惟乙不知去向無可追尋幾欲自盡幸局主帮賠若干餘由友人爲之集會始得賠償了結嗣聞鳳陽縣離城二十里有無名男屍一具係被人殺斃者查其身畔有某處寄某處信銀二十兩之信封地保呈報到縣經縣尊相騐塡格録案詳省省憲以信封爲據行文至某處查察事聞於某信局以信封卽乙竊逃之件想必乙爲盜所刦至於傷命也○皖省自元旦以來日和風暖十三四日雖雨師稅駕簷溜無聲十五日依然晴光大放二十三日陰晴不定二十四日雷聲隆隆旋卽大雨傾盆夜際始息翌日卽雲開見日人皆謂好雨知時可卜豐年之兆也 
[局員捉賭]  
　　有鐡絲小妹者賃屋新北門内五老峯前開設鐡店前晚糾合各賭徒在邑廟花園内鶴廳茶肆中開場聚賭巡防東局委員陳二尹訪悉不動聲色帶勇往拘各賭徒紛紛逃祇逸祇獲葉姓等二人帶回局中諭交地甲收管候訊 
[冒差捉賭]  
　　本邑南市各流氓專在市肆中藉端訛詐雖經官憲嚴禁無如愍不畏法横行如故有混名長脚猢猻者黨中之巨擘也僑居南馬頭陳家橋平日在茶坊酒肆遇事生風前日薄暮時探知平安街某姓家方賭博遂冒充某署公役糾黨前往破扉而入詎料某姓家並不聚賭諸無賴自知鹵莽向某姓負荆某姓不肯干休想須送局究辦也 
[包探調回]  
　　美界包探韋阿友等因案斥革王阿虎又自行退卯現祗寥寥數人不足以資差遣前日藍副捕頭以去歲調往英界捕房之石金榮竇如海二包探足資辦公因商請總捕頭仍將二探調回昨已到差辦事矣 
[失足溺斃]  
　　小東門外大街協盛館飯主秦某向雇浦東人顧春泉爲夥昨日上午十點鐘時至浦灘碼頭旁掬水淅米備作午餐不料偶一失足跌入浦中時適無人經過不及救援至十二點鐘屍身浮起爲杉板船户所見報知法界捕房捕頭命將屍身舁起安放浦灘飭某號華捕看守一面咨照協盛飯館令報知家屬來滬棺殮 
[無賴逞兇]  
　　昨日有某甲者自英界麥家圈喚坐東洋車至裏虹口漢璧禮路義和園門首下車不名一錢揚長而去車夫扭住向之索取甲變羞成怒反將車夫兇毆旁人出爲排解代付車錢若干始各分散 
[上海巡局紀事]  
　　前日駐泊南市集水馬頭之崇明巡洋砲艇哨弁某君遺勇丁至恒生馬頭恒生廣貨店購買煤油六箱每箱計洋兩元五角并零星諸物付洋銀十四元找出八角囑將貨暫存昨日往取店夥稱尙須找洋一圓勇回船訴知哨弁令赴十六鋪巡防中局請局員查提訊究藩仲泉二尹飭地甲前往將夥傳案候訊○南市十二圖馬路橋一帶有擺設賭攤者爲二十三七鋪巡防局委員訪聞諭令地甲從嚴拘禁前日二十三鋪地甲夥在南馬頭三角街拘獲陳阿四解局請究旋經陳之友人出爲籲懇願具改悔切結請免究辦遂得保釋○賭棍陳阿狗向在南市設攤誘賭自經十六鋪巡防局拘辦後近又移往浦左楊家渡被是處巡防局勇查獲解至局中局員蔡蓉卿明府提訊判責五十下具結驅逐不准逗遛○日前西門外某紳家向車夫某甲購得東洋車一輛計洋六元詎料甲竊自南市某局者局中業已四處查緝杳無蹤影前日適在網大橋見之向之盤問某紳歴訴前情並將甲尋交旋卽解至高昌廟巡防局經局員魯二尹將甲解歸西門外巡防局請究○潘順和住楊樹浦大德榨油廠左近日在華盛紡紗廠元小工前晚散工時乘間竊取棉紗數磅懷之而出甫及門首被管門勇丁撞見立卽拘送近處巡防局請究李葆初二尹著看管候訊○本年新正以來滬城内失竊之案層見疊出破獲者十無一二有倪戴二姓家住西門内清節堂前前晚有賊踰牆而進竊去綢布衣服以及零星雜物翌晨開單投總巡局請緝未知能緝獲否也 
[英界公堂紀事]  
　　袁江氏投公廨控江幹全藏匿童養媳二寳讞員張賡三直刺令將江押候訊供核奪○日前周長吉扭陳菊山至公廨訴稱侄子子勤被陳誘匿直刺飭將陳管押候訊前日突由陳子名子山者將子勤扭解至案直刺飭一併收押○俞仁記扭朱俞氏至公廨訴稱小的之弟名小寳者被氏誘出潛藏直刺者將氏押候訊究○前日沈連卿投公廨控王阿友誘匿婢女蓉蘭意圖價賣直刺准之王懼浼人向沈商妥將蓉蘭送還沈遂投公廨禀求銷案 
[法界公堂紀事]  
　　某輪船買辦張某控湖北人游某邀至某棧賭博致輸洋二千數百元除付現洋鈔票外尙少一百元事後始知受騙爰將僞牌設法取出當堂呈騐務永究辦讞員鄭景溪大令閱禀後飭探拘在塲各賭徒到案究辦○有李某者向業玉器近在廣東謀一枝棲尙堪自給其家屬流寓滬濵去冬鄰人周某僞稱新得華盛紗廠總經理之缺如能出押櫃洋二百元當用以司帳月給辛工洋廿八元李之家屬卽致信粤東李聞之不勝欣喜立卽附船來滬與周會晤周卽日杭嘉湖道手札與觀並邀至萬年春番菜館與總辦會晤李遂將押櫃洋二百元如數交足延至歲暮並無消息前日李投公堂以周情同誑騙等詞控訴想一經到案必須澈底根究也○陳雲亭控秋月樓值堂人沈阿坤借洋二百五十元以秋月樓摇會一宗作抵及至會期將所抵之籖調換名姓圖賴不還控求追究大令准詞出票飭提到案訊追 
 
 

Page 10

 
 
[美界捕房紀事]  
　　前日傍晚江北人某中在公平路碼頭東張西望旋入某船竊取舊鐡數十磅肩負而逃行至裏虹橋相近爲四百七十一號華捕所見向之盤詰一味支吾遂將人贓一併帶入捕房捕頭飭押乞丐牢中一宵然後斥釋○前日甲乙二鄉人同至裏虹口漢璧禮路一千零六十號門牌小茶肆内啜茗因會項轇轕彼此口角復互扭至捕房控訴捕頭謂錢債非捕房所理一併驅之門外 
 
 
 

Page 11

 
 
   
 
 

Page 12

 
 
   
 
