# 1919 - 128 - 4916608

 

Page 1

 
 
   
 
 

Page 2

 
 
   
 
 

Page 3

 
 
時評 
[無悔禍之心（冷）]  
　　默觀今日北京政府之舉動可謂全無悔禍之心矣國外之草約將簽字也國内之和會置不顧也學生將嚴訓也叚徐等仍預聞政局也然則今後之所爲亦一仍從前之舊貫而已豈曾計及人民之意哉 
雖然政府不顧人民之意則人民之意之激發也愈甚今後中國國事之益趨險惡意中事也北京政府其預備以國爲犠牲歟抑不識不知而陷於此境歟我人今日實不能不爲之大聲而警告也 
[專電]  
　　北京電府集要人會議歐會草約惟有簽字俟大會再修正 
　　（十四日下午十鐘） 
　　北京電各省長官紛電挽留錢内閣現閣員已允暫任維持經閣議用全體名義通電告慰 
　　（十四日下午三鐘） 
　　北京電軍警最高級長官會議由靳主席决定四項甲現在謡言四起對外人生命財産竭力保護乙各校生散佈傳單得以最和平手段解勸之丙現有無政府黨潛伏嚴行搜查懲辦丁維持中交兩行勿使影響金融　　北京電學生團代表分赴各省聯絡商界調查日貨此間各校合組國貨維持會國貨調查會救國新劇團講演團救國日刊均告成立（十四日下午三鐘） 
　　北京電各校以政府允下留蔡令照常上課（十四日下午三鐘） 
　　北京電某派對某報謂袒護學生力主封閉（十四日下午三鐘） 
　　北京電政府昨電魯督清鄕查械帶線搜匪恐兵隊擾害地方希選妥員督軍警絶根株 
　　（十三日下午四鐘） 
　　北京電陜紳商密呈稱郭樊所部前在鳳翔仇殺人民今雖由許司令撫編仍仇視地方請迅電許將該部調駐他處 
　　（十三日下午四鐘） 
　　北京電劉存厚電兩師月餉三十萬積欠六個月前由張道尹按月就地籌借十萬近不能再墊且追索前欠請速撥王占元亦索鉅欵（十三日下午四鐘） 
　　北京電鍾體道電劃界事迭電熊克武擬各守防地得熊覆稱俟查明妥商（十三日下午四鐘） 
　　香港電參衆兩院議長發電挽留王正廷並請勿簽定膠約留將來補救地步（十五日下午二鐘） 
　　香港電某議員質問軍政府是否章士釗谷鍾秀主張犠牲國會限三日答覆（十五日下午二鐘） 
　　馬尼剌電遠東運動會足球比賽中國勝菲律賓爲二與一之比籃球菲律賓勝中國爲四十三與十九之比排球今日中國勝明日須續賽障礙竸走中國邢壯觀第一段鴻蔭第二菲律賓居第三泅泳以菲律賓六人中國五人日本一人比賽計四分一英里泅泳日本第一中國第二菲律賓第三一百碼泅泳菲律賓全勝網球一人對賽日本勝聞中國與賽員准明日（十六日）晚間返香港（十五日） 
[各通信社電]  
　　廣州電劉存厚　陳樹藩一部軍隊於陜南方面分三路向王安瀾防地進攻一由漢陰進攻紫陽磚坪一山興安進攻平利一由竹溪進攻平利後方王除極力防禦外并向軍政府告急（十三日） 
　　平和通信社電 
　　北京電主張巴黎和約不簽字說聲浪漸盛惟政府仍决俟各省復電到後贊否孰居多數再據逹陸專使辦理 
　　北京電王正廷再電辭職院昨又懇電慰留 
　　北京電有人向當局建議敎交兩部長由研安二系分别保替以資調停 
　　北京電馬軍警督察長通告十五日在先農壇焚燬查獲烟土請各機關派代表參觀（以上十四日） 
　　北京電鹽務署呈准各鹽場添設場佐以資佐理　　北京電北代表總辭職電到京元首即時召錢入府計議聞先電慰留再向南方疏通續議 
　　北京電留蔡明令已擬就即日可下 
　　北京電檢廳對於學生全體自首頗感困難擬將此案中止進行一說認定當場被捕者爲現行犯將據以起訴未知孰是 
　　北京電錫林郭勒盟長楊桑因覲見事畢回旗蒙藏院請援例特給禀廪餼并由交部備給專車以示優異 
　　北京電有人向總商會提議各省民氣激昂正在及時提倡國貨總商商會頗韙其說擬呈請農部減輕土貨稅釐推廣銷路 
　　北京電新國會感於國際之險象已不堅持保存但須舊會先行取消 
　　北京電張瑞璣受于左任詆斥昨有電云公道主張不能見諒請准回京卸責 
　　北京電政府電詢各大商埠對日情形並令地方官防維越軌之舉（以上十五日） 
　　以上中孚通訊社電 
　　北京電今日午前九時總統府開特别會議至正午始散總統總理各部總長段祺瑞兩院議長均出席决議拒絶南方所提出之八條北方平和方針仍舊不改變代表不撤回南方代表之撤回與否聽其自便巴 
黎條約决簽字對於學生加以嚴重之訓戒（十四日） 
　　北京電中國國際聯盟委員將於明日之閣議决定聞以陸徵祥胡惟德伍朝樞三人充之（十四日） 
　　北京電俄國在黑龍江將中國商船充公一案中國政府雖屢次質問駐京俄使因終無有責任之回答特於今日電訓鮑督軍令以强硬態度將商船直接奪回云云（十四日） 
　　漢口電王督軍奉徐總統之命與李陳二督軍聯名致電挽留錢○訓（十四日） 
　　漢口電此次日皇贈給勳一等瑞寳章於王督軍二等瑞寳章於何省長勳二等旭日章於漢口鎭守使杜錫鈞已於十五日由駐漢日本總領事瀨川氏親至督軍公署賫送（十四日） 
　　奉天電據長春消息云連日大雨松花江水頓漲丈餘河水汜濫損害不少（十四日） 
　　中國改正關稅率之舉日本政府現已决定承認已於十日將此意通告中國政府（十四日） 
　　東京電五月上旬日本對華貿易計出口一千二百七十三萬八千元進口六百零一萬三千元出口超過進口六百七十二萬五千元（十四日） 
　　以上東方通訊社電 
 
 

Page 4

 
 
   
 
 

Page 5

 
 
   
 
 

Page 6

 
 
[公電]  
　　廣東外交後援會通電上海唐總代表各分代表各省省議會商會敎育會外交後援會報館均鑒青島問題關係我國领土主權近在歐洲和會提出解决忽生外交阻梗事實乃由國内賣國賊章宗祥陸宗輿曹汝霖等甘心賣國所致全國之人同深切齒北京學生激於愛國心重有毆擊章曹之舉賣國賊人人得而誅之學生此舉乃自矢其愛國之責北庭對於賣國賊旣不懲辦反拘捕學生是欲壓迫人民愛國之心而甘心亡國也爲此電逹卽請逕電北庭將曹汝霖章宗祥陸宗輿等賣國賊盡法懲辦被捕之學生迅速釋放以伸國法而順輿情不勝企禱廣東外交後援會叩庚印 
廣東參衆兩院議員通電上海唐朱總代表曁各代表各報館並轉各公團各省督軍省長省議會敎育會商會農會工會均鑒賣國賊曹汝霖章宗祥陸宗輿等甘爲外人鷹犬密與日本勾結外而阻撓赴歐代表之要求撤消中日密約及交還青島内則希圖破壞上海和議以遂賣國陰謀罪狀昭著天人共憤京津學生怵於國亡之慘目擊賊黨横行奮不顧身義氣勃發焚毁曹宅痛擊章獠有史以來無此痛快乃北庭不思賣國奸黨人盡可誅反任意捕禁學生并有將加慘害及解散大學之說同人聞之不勝詫異爰於佳日特開兩院聯合會羣情憤激一致議决通電各省要求北庭即釋已捕學生維持各校現狀嚴懲賣國賊曹汝霖章宗祥陸宗輿以謝天下諸公愛國熱忱寗減此莘莘學子尙乞一致聲討合力援救爲兩間留正氣爲國家掃妖氛事機迫切立盼進行參議院議長林森衆議院議長吳景濓副議長褚補成曁全體議員同叩印 
[美國無線電]  
　　巴黎電和約中關於中國之條件除已由海電者外尙有下列兩條（一）德國承認漢口天津德租界之取消中國允開放該兩租界供萬國之用（二）德國對於一九一七年八月十四日以後中國或任何協約國及公同作戰國在中國收容或遣送德國公民及没收或清查德人利益等事皆抛棄其賠償之要求又德國在廣州英租界内之國家財産對於英國抛棄之在上海德人學堂之財産對於法國及中國抛棄之 
　　巴黎電日本已被認爲赤道以北各島之代管國 
　　巴黎電牧野男發表宣言謂日本之政策係以山東半島完全主權歸還中國僅保留德國所有之經濟特權及在青島依尋常情形設置一租界之權至關於鐵路（提議應歸中日全辦）問題牧野男謂鐵路所有者可用特别警察僅作保交通安固之用此項警察可以華人組織之至如鐵路管理部所選之日人敎練員可由中政府任命之云云 
　　巴黎電美代表好爾大佐於星期三日讌請國際同盟會秘書長德倫芒特爵士及西雪爾勳爵等即席議定同盟入手切實辦法（一）預備細則將於今夏在倫敦之同盟總機關執行之（二）同盟成立會於本年十月間在華盛頓舉行威爾遜總統主席（三）同盟之永遠機關本年秋冬間設於口内瓦至預備細則將於和會全權大會由威爾遜總統指定委員九人擬定 
　　倫敦電美海軍總長丹尼爾氏宣言和局告成之後在國際同盟計畫之下必須有一大國際海軍隊 
　　紐約電美國某某十二都市於上星期所訂建造各種公共工程之約共值價一千二百萬元以上據陸軍部報告上月公共建築之合同大見增加可使退伍兵士有工可作 
　　華盛頓電財政部通告現美國又貸一宗新借欵與意國計意國所借美資已逹十五億七千一百五十萬元美國所貸協約各國之欵共九十二億三千八百八十二萬九千元 
　　華盛頓電威爾遜總統電告白宮秘書某氏謂和約中規定之勞動問題爲今日新時代最重要成績之一其中對於勞動之利益以有統系及明智之方法保障之促進之云 
路透電 
[歐洲和會最近記]  
　　二十八日倫敦電巴黎公報謂今日午後和會開全體會議威爾遜總統提出國際同盟公約之修正稿謂所修改者多屬字句於本質未有更動日本牧野氏建議加入同盟員受平等待遇之修正文法國波學懷氏謂法代表殊以仲裁非强迫爲慽二員之修正文旋均撤銷公約遂經和會採納聞日法之修正文將由同盟會自决之和會並採納勞動事務委員會所顧加入和約之修正文巴登爵士謂同盟新公約之條欵僅臚舉主義與切實之規則而已 
　　二十八日巴黎電意使未應請參與今日和會全體會議日本之人種平等主義前曾經同盟會委員會以少多數承認惟威爾遜總統謂須得一致之同意始可照允故日本復於今日會議重申要求 
　　二十九日丹京電柏林消息謂外交部接各敎會電文百餘通希望於和約中擔保德敎士有在各國海外屬地居住及傳敎之完全權利 
　　二十七日倫敦電工黨議員湯姆斯氏在克魯演說謂威爾遜總統已發空前之請訴求人類公判凡有權勢者斷無權力可以不顧數百萬人民之情感遽自决定其生活與前途吾人雖曾暗中與意締結密約負有義務但此爲一九一六年事今吾人所處之時代已與一九一六年不同故自决主義必須尊重法美兩國亦有撲滅黷武之功與意國同今尙覔一世界解决方法以廢戰爭（上電報均遲到） 
　　二十八日亞姆斯特丹電國際社會黨大會通過决議案反對違背威爾遜總統十四大綱之任何和約並主張派委員白蘭汀博士希斯满氏漢德森氏等留駐巴黎至媾和草約業已簽定而後已蓋以和會之决議殊令人心爲之惶惶也諸委員受命要求謁見四大國代表 
　　三十日倫敦電每日捷聞巴黎訪員電稱戰爭責任委員會初本反對起訴德前皇日美兩國亦反對此議後因英代表應南斐代表之請堅主修改於是威爾遜總統乃讓步故起訴德前皇一節亦列入和約中 
　　二十九日巴黎電比人各界聲稱比國若不即得借欵至少英金一百兆鎊則恐不能挽救國家之大難比首相等之來巴黎卽因時局嚴重之故聞比國代表今日曾向三代表會議切實聲明比國非得借欵不能簽定和約 
　　二十八日柏林電普魯士内務總長塞恩博士在柏林演說之際否認曾圖勸喻德人因彼等負戰爭責任故須自行屈抑之說謂自下協約國之政治家爭權力好虚榮善謊言一如德國舊日之執政者 
　　十日倫敦電和約條件使柏林爲之震駭聞德國各界皆反對簽定此約 
　　十日倫敦電德代表揚言離凡爾塞衆皆目爲恫嚇之舉德代表建議在凡爾塞開聯合會議考慮德國之對案 
　　二十六日盧森堡電盧森堡人民大示威要求基於威爾遜總統主義之自决權利 
　　 
[意代表之返國]  
　　四月二十六日羅馬電歐蘭杜氏已抵此大受羣衆熱誠之歐迎歐在車站含淚演說謂巴黎意大利人與國内平民之示威運動足以證明意國代表團曾掬誠申逹國民之志願今時局嚴重意國或將重遭更大之犧牲更大之困苦但意國之偉大從未有如今日者意國已準備應付事變糧食供給雖漸減少但意國寗願忍餓不能受辱意國或將孤立無助但國民必須聯合而使萬衆一心云云衆乃歡呼美利堅意大利不置且有大呼推倒威爾遜及顧受一切艱辛者餘二代表狄亞士將軍及巴齊萊氏亦慷慨演說均受喝采羣衆於是乃拖載代表之汽車赴基里拉爾宮是時人民充塞途中車過其中甚爲艱困且有人自窗次擲花車中閱兩小時始逹宮前意皇與后出臨廊下歐蘭杜氏與狄亞士將軍自車中起立致敬意皇答之以禮歐蘭杜氏與其同伴步入宫廊羣衆歡呼歷時甚久 
　　二十九日羅馬電歐蘭杜氏至下院演說巴黎媾和談判經過情形聽者皆爲動容下院旋以三百八十票對四十票通過信任政府案歐氏至上議院演說時羣衆皆奮發熱誠議員蒂土尼氏出席謂深望全國一致之大示威可令外人知意國之主義上議院亦一致通過信任政府案 
　　二十六日巴黎電意代表發表文告否認羅馬傳出謂亞德里亞海之困難行將解决之消息並嘲笑阜姆將處巨哥斯拉夫主權之下而自治惟由意國節制之說 
　　二十八日巴黎電晨報載稱意人消息靈通之界堅决否認羅馬張貼兼併阜姆示文之說 
[羅匈戰事記]  
　　二十九日柏林電二十五日羅馬尼亞公報云羅軍於二十日奪獲匈鎭八處俘敵數百人佔據鐵路數道各處居民皆友視羅軍 
　　二十八日巴黎電羅人方面消息匈國國民委員皮那要氏致書羅軍大本營請求休戰 
　　二十七日丹京電今日匈京消息承認羅軍攻入匈京之說 
　　二十七日柏林電匈京消息共産黨已拘獲著名中等社會之人數百人如羅軍與協約軍佔據匈牙利則被拘之人均將遇害白士洛特將軍已抵外錫爾伐尼亞之赫满斯太發表示文謂協約國大軍將佔據匈牙利恢復治安 
[德國之國内戰爭]  
　　二十六日柏林電今日開始攻擊末尼克勞兵政府巴伐里亞政府宣稱韋丹堡聯邦之軍現亦參與戰事巴伐尼亞全境今日頒行戒嚴令政府軍自斯巴逹團之手奪回蘭旭特鎭斯巴逹團已移其陣線自未尼克起沿胡恩河與亞米桀河而逹斯唐堡湖與亞末湖政府軍已佔據魯倫堡之市政廳與公共建築 
　　二十八日丹京電昨日柏林消息謂末尼克紅旗軍之力約自三萬人至六萬人左右惟能戰者聞僅一萬二千人 
　　二十七日柏林電據魯倫堡消息政府軍之佔據公共建築實因發見共産黨謀倒政府之偉大計畫之故共産黨領袖施米爾特氏因抗拒當道已被殺 
　　二十八日柏林電政府軍開始包團末尼克總攻 
擊須稍緩數日始能實行 
　　二十七日里巴電波羅的德軍攻擊過激黨者陽稱撤回休息乃突然推倒里特倫（俄羅斯獨立國之一）臨時政府里巴協約國代表提出抗議德軍總司令戈爾資將軍覆文拒絶擔負責任惟亦未設法開釋被拘之閣員 
　　二十八日里巴電新政府業已成立内有里特人六人德人四人以里特拉氏爲國務總理猶太人與勞動界代表未加入 
　　二十九日柏林電英國要求恢復里巴武斷政變以前之地位德國答覆協約國之抗議謂里特倫之革命乃該處人民所爲惟德國某報則稱乃汎白耳曼復古黨之陰謀並痛詆此舉謂德國所需者爲和平此舉足以證明德國今仍施行陰謀政策云 
[俄國戰事之近狀]  
　　二十六日倫敦電瑞士京城電稱烏克蘭政府謂已佔據基夫農民全體均起抗西烏克蘭過激黨 
　　二十九日巴黎電恊約軍委棄塞巴斯土波爾昨已事畢各項戰品以船運走不能携者毁之 
　　二十七日希爾新福電聞芬蘭軍已佔據白海濱之洛蒂朗波爾特鎭其地爲諸大道與彼得格勒末满鐵路之交义點與軍事上至有關係泊於該處之過激黨魚雷艇不能逃出必悉就擒芬蘭兵於此數役死五人傷二十人過激黨死傷七百人彼得斯柯伊境有紅旗軍約四千人已爲英軍逐退 
[各國近事記]  
　　二十七日抱斯盾電參議院得多數贊助之領袖洛巨氏今日演說謂美國不應干預歐洲問題日本之主佔山東其關係之重大超過阜姆與丹齊問題山東乃在亞洲吾人在亞之利益堪與協約國比擬參議院應注意此事云云 
　　二十七日華盛頓電海軍飛機一架試飛於二十小時飛行一千二百五十哩照此速率則飛渡大西洋僅需二十小時驅逐艦現已分布大西洋指定地點 
　　二十七日紐約電美國著名工黨领袖戈泊士氏自摩托車中墮地折肋骨 
　　三十日倫敦電巴黎公報謂高等經濟議會報稱海軍休戰員已取銷加特干特之漁業限制並展廣北海之漁區現已着手許各項物品除戰品外運入北方中立國及瑞士國以上諸國且可以糧食運入德國不受限制 
　　二十六日海牙電國際勞動界社會黨大會之常設委員會今已集議代表到者爲英國愛爾蘭俄國瑞典法國阿眞廷丹麥愛沙尼亞比國二十八國之代表宣稱顧參與會議委員會曾考慮依據工業聯合會及各國社會黨提携行動主義組織國際職工會計畫預料關於意國爭端將有宣言 
 [L國外要聞> 
[法國戰後之遠東航業]  
　　法國無線電社巴黎通信云目前法國開往遠東之船舶每月僅有一次即聯絡於法國越南中國間之航線是也法國郵船之不往日本已一年於茲嗣後法國輪船公司將以郵船恩特來蘭朋號巴雷加號羅帝斯號大西洋號巴者斯號司芬克斯號每四星期由馬賽開往横濱一次而司芬克斯號將來擬用以載運旅客駛往埃及不用之於遠東航線以上各船載重自三千噸至六千噸越南方面規定每月開行一次所用之船舶當爲混合貨船每小時約行十海里即美南號北海號伯多祿倍奴號是也以上各船均爲鉅大之商船除運輸貨物之外尙可裝載大宗糧食陸續往返循環不息此外附屬於越南航線之商船戰前則有孟希號海防號歐來拿克號三船之行程爲越南政府所規定以上所述之計劃將於和約簽定數月後實行參與此項事業者爲法國航業聯合公司及法國輪船公司所定發展戰後航業之計劃規模甚大試述如下法國輪船公司除上述船舶之外已呈明法國政府就遠東航線增添船舶數艘擬每四星期由哈佛爾開行一次同時由馬賽用兩種不同式之船舶亦每四星期開行一次至於越南方面法國輪船公司擬規定馬賽海防間之航線每載開行二十六次質言之即每兩星期開行一次是也此外貨船之由登蓋扣開往西貢及海防者每載規定爲二十六次此項船舶由法國航業聯合公司及法國輪船公司各供給半數東京輪船公司亦有大商船四艘擬以盎凡爾爲出發點而不經由越南要之法國航業聯合公司及法國輪船公司之規畫法國輪船公司擬增加運輸力爲五十四萬噸法國航業聯合公司擬增加運輸力爲四十六萬八千噸 
國内要聞 
[巴黎中國代表之抗議]  
　　中美新聞社云五月二日巴黎中國代表因三國會議已將膠州問題解决發出抗議如左中國代表經三大國口頭通告得知山東問題之解决方法已將前德人所有權利移讓日本而日本自願將山東半島之主權歸還中國惟得享受德人所有之經濟權利此種權利包括膠濟鐵路（長二百八十英里）及沿路之鑛并議定兩條新路線接連山東與津浦京漢二路直逹揚子江流域此外日本又得在青島設立租界至於山東之日兵雖當從速撤退然仍可任用特别路警以爲之代按此種解决方法中國代表團不獨大不满意且十分失望按德人之佔據山東權利始於一八九七年當時普魯士武人藉口小故强迫中國讓予顯係一種侵犯手段華人至今不忘此恥今三大國若以此項移讓於日是承認侵犯手段爲正當矣况日本在南满與蒙古東部業已十分猖獗今若加以山東爲日所有則日本可在北京出口之水道即直隸海灣之兩岸鞏固其地位且得覇據直逹北京之三大路線從此北京將爲日本勢力所圍繞不亦大可懼乎中國於一九一七年向德奥宣戰加入協約所有中國與德奥前訂各約一律取銷然則德國權利當然歸還中國且中國之宣戰曾經協約及共同作戰各國政府正式承認及今三國大會議解决膠州與山東問題反將前屬於德人之權利讓給日本由此可見大會議所讓給與日本之權利在今日已非德人甩有乃純粹之中國權利用中國亦協約之一並非一敵國中國在協約中固較軟弱但總不能以敵國待之抑有進者山東乃中國之聖地孔孟之敎深入人心我中國人視山東爲文化之發祥地焉肯輕讓於外人至於三大國會議旣有歸還中國之意何以第一步必將該地移讓於一外國然後由該外國自願再將該地歸還原主此種重疊手續不知何所根據代表等早知日本之要求係根據一九一五年之中日條約及一九一八年之交換文件但一九一五年時中國所以簽約者實爲强權所迫世人當憶日本提出哀的美敦書强迫中國承認二十一條要求否則大戰立見於東亞再一九一八年之交換文件乃因日本允許撤退山東内地之日兵並取消各民政署代表等亦知三大國所以議定如此解决者實以英法曾於一九一七年二月三日允許日本在和會席上助其奪得德人在山東之權利然當時此等密約雙方訂結中國並未與聞其後協約勸中國參戰亦未曾將密約内容預先通告及中國於加入協約之後直至今日戰爭了結和約告成中國反爲各大國之商議品與抵償品再者此種密約與中國參戰後其發生效力之程度究竟何如當成一問題若夫日本在該密約中所提出之要求完全反背各與德爲敵之國所公認之十四條原理或謂四大會議之認可日本要求乃所以保全國際同盟也中國豈不知爲此而有所犧牲但中國有不能已於言者大會議何以不令一强國之日本放棄其要求（其要求之起點乃爲侵犯土地）而反令一軟弱之中國犧牲其主權代表等敢言曰此種解决方法不論何方面提出中國人民向之必大失望大憤怒當意大利爲阜姆事决裂大會議已爲之堅持到底然則中國人所提出之山東問題各大國反不表同情乎要知山東問題關係四萬萬人民未來之幸福而遠東之和平與利益皆繫於是也 
[美人對我山東問題之態度]  
　　晨報載華盛頓特電云此間得山東問題解决之報一般美人對於威總統態度深爲詫異有人在報紙上詰問威總統曰（倫敦條約與中日條約之間究有幾許差異）云云在法之威總統尙無何等答辯唯據華盛頓之有責任者說明云（此次威總統讓步之原因實由於一千九百十五年（即民國四年）及一千九百十八年（卽民國七年）之兩種中日條約旣非交戰國間之秘密條約又非若倫敦條約南斯拉夫國受其影響卽第三國受其影響者也且日本對於中國約束交還青島則山東問題自不得與阜姆問題同日而語）云云但一般美國人以美國與山東問題較阜姆問題尤有關係是以對於承認日本繼承德國權利問題或出强硬之反對態度亦未可知上院議員蔣遜（共和黨）等數人贊成威總統關於阜姆問題所取之態度因此力言威總統不可不以反對阜姆問題之態度對付極東問題云云一般美人咸以此次威總統讓步必因急欲國際聯盟早日成立所致然國際聯盟果有犧牲如此讓步使其成立之價值與否誠爲疑問由今日形勢言之美國輿論反對茲事漸有勢力倘共和黨能表示堅决之態度則威總統非力求妥協之點不可矣按山東問題美國輿論皆傾向援助我國而威總統爲事勢所迫不能不讓步今後共和黨倘能堅持反對態度而我國亦表示决不簽字之意則威氏態度或因之一變亦未可知我國於絶望之中或可發現一條生路此政府與國民所宜注意者也 
又益世報載紐約特電云美國大總統威爾遜氏之同黨某氏對於威氏關於山東問題屈服於日本表示非常之不满意現正極力運動反對民主黨方面亦將日本與聯合國之間交換之秘密文書公表並指摘日本於一千九百十七年三月二十七日之協約强請履行其约束日本且對英法表明若容認其要求將山東及太平洋諸島割讓於日本時日本有極力援助英法之意然美國人一般皆非難威爾遜氏違反自已之信條屈服日本將中國神聖之領域讓渡於日本之手對此爲威爾遜氏之辯護者說明曰威爾遜氏之立場頗苦謂英法兩國不僅承認日本承繼山東德國之權利恐其間尙有他項秘密之約束况日本對威爾遜氏發哀的美敦書謂若不容其要求時卽脫離講和會議云 
新聞編譯社云美大總統威爾遜因中國山東問題失敗遺使慰問吾國各專使謂此次美國會竭力援助中國無如中國爲中日新條約所束縛美亦無能爲力且英國因日英密約之關係並顧念戰時日本在太平洋印度不無微勞故亦力助日本而日本態度倔强異常表示不逹對於山東之目的將脫離國際聯盟及和會國際聯盟若竟失敗則不利於世界亦不利於中國故美代表對於中國此次外交失敗深抱不安云 
[西報論對華之根本錯誤]  
　　大陸報社論略謂字林報昨始醒悟而知（一）青島之未能直接交還日本固不能免責中國亦當負咎（二）中國官僚擬於膠事失敗衆情激怨之際卸其責於協約國（三）中國官僚賣國分肥（四）中國在戰局中對於協約國未盡其職（五）中國官僚利用參戰機會以圖自肥而不扶助協約國以上諸端字林報今始知之雖嫌太晚然猶可賀焉第翻閱一九一七年七月間之字林報則其社論方挾其誤解中國事件之謬見揄揚段祺瑞摧殘自由政黨之成功讚賞辦理丁槐一案之行爲因是段得收回總統印壐地位鞏固苟以其今日之眼光研究其當時之社論寗不令人作嘔試再翻當年大陸報亦以今日眼光研究大陸報對於丁槐一案之批評則可見今日中國政治屈辱之原因且可爲將來評論中國政治之借鏡吾人今所以特舉丁案而言者以丁案乃一試金石可表明外人對於當時政象之感念故也目前政治之惡象未始非一九一七年七月觀念錯誤之天然結果是時張勳復辟失敗新政府正在組織中雙方勢力相埒吾人擇一助之一舉足而輕重分此固吾人能力所可及者乃吾人所擇助者竟爲變賣土地破壞國家之一黨夫吾人當時目的在使中國加入協約方面參與戰事人咸贊同故錯誤之點不在目的而在所擇非人其實眞能使中國誠懇參戰者唯首倡參戰傾向協約明白事理確知協約作戰宗旨之一黨此卽自由維新之中國青年黨也苟當年吾人擇此助之則中國早已出兵當可卓著功效矣惜吾人不此是擇另屬意於允卽宣戰而不實行之一黨凡北京稍有耳目者當時卽逆知其後果凡洞悉時事者早已知此黨之宣戰不過希望得協約國之借欵不用於參戰而用於壓制南方以固其祿位不獨一遇機會即將背棄協約國且定爲日人之傀儡蓋此黨實爲舊中國腐敗人物所集成决不能有良好政府也但吾人所擇助者即此黨也今吾人見此結果始憤然駭異始歎息於中國官僚之袒助德人賣國分肥而謂爲始料所不及要知以常識而言此乃當然之結果何足駭異哉彼油腔滑調之馮國璋愚笨無比之段祺瑞賣國商人之曹汝霖輩安能爲協約國之友乎安能治理中國使成安寗興盛之國家乎安能組織良好政府乎今吾人已得此敎訓矣已見其所見矣協約國被棄吾见之矣中國被賣吾見之矣資財悉爲此黨搜括靡遺吾見之矣軍閥變爲流寇國人流離吾見之矣其能力與其志願可爲協約或助者今獨立無助吾亦見之矣種瓜亦旣得瓜種豆亦旣得豆固因果所當然吾人又安能有他望乎今吾人已得敎訓但吾人能否因此敎訓而得裨益則尙非今日所可知也前事固已往矣眞相今猶存在凡茲過失非偶一誤念所釀成其由來已久鑄此錯者實基於一種心理以爲無論中國情勢若何病症若何而用以療治之者祇有一方即强有力人物之主義是已在華外人深染此種主義故西太后也袁世凱也吾人皆視爲强有力人物而予以扶助矣此次之助段不過爲此種心理之最新表示耳顧吾人所扶助之三强有力人物莫不使國家愈趨劣境乃今日猶有人焉以中國無一强有力者展其鐵腕統治國家爲憾且視中國之現狀由於强有力人物之缺乏噫使吾人存此幻念則必仍蹈覆轍一錯再錯終使吾人自受其殃而已 
[山東問題彚聞]  
　　北京報界消息某方面昨接巴黎五日電訊對德媾和總約預定六日開大會提示各國聞五大方面意思此項總約無論如何絶對不能更有修正提示各國後即日將提示德國巴爾幹各邦對於自國地位及利益上亦頗多表示失望惟五大意思甚堅决又吾國要求在總約内附加青島交還中國之聲明亦未允行又據巴黎六日電協約國不日即將對德媾和總約交與德國令其即席簽字屆時五大强國之外如葡萄牙賽爾比 
 
 

Page 7

 
 
波蘭羅馬尼捷克均得列席獨中國與暹邏不得參與我代表有提出抗議之說昨某方面又得巴黎急報言日本致最後通牒於英法兩國代表後態度非常强硬要求關於山東問題之約文須於未交付德國代表以前先行簽字我國代表力向各方接洽均無效果不簽字或條件附簽字之說均所難行已有電請示 
今日已未俱樂部開會大衆仍照昨日主張不簽字和约爲唯一抵制之法聞日内將由兩院正式通過然後咨政府照電巴黎專使又聞山東省議會議長等與國會議員商量贖回高徐順濟鐵路辦法由山東省議會擬具請願書呈遞兩院通過咨逹政府要求將來於善後借欵内提出一項作爲贖回該路之欵又山東議員請由山東備欵贖路 
國務院眞日拍致各省區（除西南五省）督軍省長各都統護軍使轉省議會敎育曾各團體等電文略謂數日以來各界因青島問題羣情憤激集議開會爭持不下物議沸騰政府對於此舉以爲關係國權未始不出諸鄭重維世界之大防業經迭電巴黎陸專使等已將各條約審愼修正毫無隙漏一併提交歐會徐待公判青島膠濟同屬中國領土詎堪坐視讓步專使等持以公道堅持力爭與中央貫澈初衷同抱厥旨非還我中國逹到目的不止各界以堅持之青島失敗斷送日本善後借欵以地丁作抵廢撤大學置學生於典刑等語均屬無此情由且京校滋事之學生業已一律開釋回校督令照常上課實無仇視虐待情節值此時局尙未大定務宜萬衆一心同扶國脈秉諸毅力持以鎭靜安内攘外悉具於此務乞體察是所厚望 
中美新聞社十二日北京通訊云和約中關於山東問題之條件北京公衆昨已得知大爲失望因失望而致憤怒一般人均主張中國不簽字於和約凡學界及一般青年一致主張此項政策惟有保守一派人雖致憾於中國在和會之失敗惟其頭腦較爲冷靜以爲中國如不簽字將有失而無得因和約爲全世界之事山東不過其中之一小部分若中國拒不畫諾則將喪失世界一大部分之同情也此等人主張中國簽字於和約惟對於該約中以德國在山東權利給予日本之部分則仍保有抗議之權如此則各國對中國之同情不但不失反可增加而中國亦得有機會自理其内政將來再將山東問題要求國際同盟會公判彼時戰事所生之急劇感情已稍緩和各國許多衝突問題亦已解决則同盟會定能以較公平之態度判斷此事惟代表此項意見之人人數不多大半爲總統總理一派人物云 
[旅京魯工界之奮起]  
　　旅居北京之山東勞動團數百年相沿常有十數萬之多然此種勞動者雖服苦食力以魯省學風素盛多爲讀書明理之人此次鑒於山東交涉之失敗其一種愛國熱度較之上等社會尤爲激烈十一日該團在彰儀門外開一大會（以城内開會巡警干涉故）與會者有數萬人之多當時推定代表五人往見府院當局要求山東交涉萬勿簽字茲錄其上總統府書如下竊思青島存亡關係全國盡人皆知無庸贅述邇來警耗紛至沓來日本以脫巴黎和會爲要挾英法遂有成約之牽制對於青島不但不能交還即五國共同管理之議亦將打消背信滅理横暴已極民等聞之義憤塡胸咸懷漆室之憂欲效賈誼之哭謹爲我大總統泣血陳之昔德國之租我青島也純恃其强權迨我國之加入參戰也悉本諸公理公理勝而强權敗而數十年慘暴不仁之德國遂不得不屈膝以求和當是時也協約之各戰勝國對於德國或處分其財産或没收其領地類皆能如數以相償我國亦協約國一份子尙不得返其所侵地理由不足歟交涉失人歟戰勝友邦或不認我爲獨立國歟誠百思而不得其解者矣此之不爭而當日之絶交與參戰之宣言又何爲耶當歐戰方酣之時運輸乏人軍事有碍進行前敵殊受影響屢屢要求我國爲顧全友邦計許共招雇華工我勞動界之歡欣勇赴置身於萬里之外日處於戰陣之間歷盡艱辛寗粉骨碎身而不辭其苦者原冀我國後日得躋國際平等之林故耳夫豈有他求哉再此次能得最後之勝利者勞動小民實有問接摧敵之功不得謂工國參戰並無一矢之費也即日本當時亦有奪回青島卽還中國之宣言有正當之根據復有充分之理由執此以爭質諸萬國誰曰不宜當此千鈞一髮轉瞬即逝伏乞大總統俯察哀鳴代山東三千萬人民請命即爲我四萬萬同胞幸福電飭陸王諸專使嚴重交涉勿稍讓步民雖愚劣以生命作爲後盾我大總統素以國家爲前提當能爲國造福也時迫情急不睱擇言乞重察焉山東旅京勞動全體代表姚爵舟姚竹君邵我天張月軒史雨年同叩 
 [P蔡傳出走後之京學界> 
　　連日因外交問題牽動學界又因當局處置無方致各校長紛紛辭職敎育界旣呈一種不安之景象敎育總長無法遂出於出走之一途自傳總長出走後敎育部已派僉事兩人分赴西山天津兩處尋覓迄今未得一說傳在湯山而專門各校長繼起辭職者又有兩人一爲高等師範校長陳寳泉一爲農業專門校長金邦正合諸蔡元培洪鎔（工）湯爾和（醫）三人辭職者業有五人又國立法政專門校長王家駒適在告假因是上述之六校連日以來皆呈無政府之觀人心皇皇不知所屆前日下午五時各校敎職員聯合會與各校學生聯合會在北京大學理科大講堂開聯席會議討論維持方法并議定以後敎職員與學生行動務期一致至夜深始散又各校敎職員聯合會於十一日（星期）成立之後現時每日下午五時必在北京大學文科敎室集會互相報告各校情形並接洽一切辦法前日該會議决遞呈總統請以明令挽留蔡校長又舉代表九人於昨日赴國務院面謁總理請其維持代表九人爲方還馬叙倫康寳忠王平治鄭錦姚憾楊震華黄人望王我臧等昨日下午到國務院時適錢總理正接見外賓遂由郭秘書長代見代表等敍述各校近日人心摇動之詳情並謂實由各校長之辭職務請政府極力慰留云云郭謂蔡校長辭職總統已决計慰留指令刻已擬定即時可以送府蓋印至遲明日可在政府公報發表至專門各校長非向總統辭職亦當由院設法挽留云云代表等遂退歸本校通告學生一面仍於下午五時照例在北京大學開敎職員聯合會議定俟指令發表之後當即再電蔡氏挽留並同時派代表持聯合會公函赴杭勸駕但未知能否有效耳 
[京華短簡]  
　　昨日（十三）星期二閣議例會除曹汝霖在病院傳增湘已出京外餘均列席其討論要案（一）管理無約國人民民刑訴訟章程略有討論即行通過不日公布（一）海軍部請設航律委員會案照原案議决交海軍交通外交三部辦理最可注意者錢總理因各方面一致主張維持錢内閣昨在閣議席上已表示取消辭職之意各閣員亦一律贊成當飭由秘書廳擬出通電一道拍致各省區答覆一切並聲述仍維現狀之意此電業已於昨日拍出錢内閣辭職問题至昨日始告一段落其餘尙有一二例案議决遂散會 
　　外交問題自前日錢總理在懷仁堂報告後已極緊急昨日閣議對此已爲極長時間之討論並有急電致陸專使及朱總代表本擬於公府再開一會議以解决之不意上海方面復來緊急電報南北代有辭職因此東海决意於今日（十四）上午八時在府中開一聯席大會預會者除錢内閣閣員全體外另約段祺瑞及李盛鐸王揖唐等討論辦法 
　　昨日政府有一要電覆致巴黎陸專使云接九日來電所云中英公司冒充受中國政府委託在巴黎和會提出共同管理案似此荒謬情事自應宣告列國我政府萬勿承認旋於此電之後復追拍一電云前電諒已及察茲將全國鐵路統計表及經過各文件錄奉參考以便力爭云云聞電中所謂經過文件即係外交委員會反對共同管理主張統一鐵路之全國及交通部决議緩提諸文件並有外國顧問說帖等等 
　　國民外交協會前次開國民大會被阻後該會决定向政府要求開各團體代表大會聞現已决定本星期四日（十五）擇定地點開會昨已與政府接洽 
中東護路問題業經海參崴會議解决全部歸吾國派兵保護惟日本要求護路兵歸日司令節制一層吾國力爭尙未决定本月八日崴埠續開軍事委員會正式提出討論吾國軍事委員起而說明經一小時之久理由充足英美代表相顧動容惟結果仍未决定 
張勳自明令赦免後閑居京寓恒苦無聊前雖經各方面要求起用東海以時機未到不果成爲事實現聞倪嗣冲致電政府請以長江巡閱使一職讓張自請仍爲安徵督軍當局當已覆電謂和局未成南北尙未融洽張勳即時起用恐更增時局之障礙所請礙難照准又聞張文生近亦電請派張襄辦剿匪事宜當局正在考慮中 
[魯人對青島問題之激昂]  
　　濟南商業聯合會近激於國恥紀念之感觸山東問題之失敗特提倡國貨實力進行各界人士深表贊同類如應時需要之品若草帽旱傘以及衛生化妝種種用品國貨營業已漸發逹亦足見魯人之熱誠愛國矣又聞中央因青島交涉民氣激昂魯省以桑梓所關其情尤爲憤慨惟恐發生過激舉動逾越軌範釀成别項交涉妨及本問題進行特於日内派員來魯勸導一切聞不日即將到濟 
濟南律師公會因北京學生團在曹宅時有郭君田光被人毆傷致死彭君雲峯被人毆傷成廢未聞京師地方檢察廳有所檢舉特於日昨開會全體可决主張電請中央懲辦國賊並通電各省律師公會曁省議會敎育會商會農會各團體各報館協力主張其文如下 
北京大總統國務院司法部鈞鑒外交失敗學生團激於義憤詰難曹汝霖等本無其他意思因章宗祥指使悍僕兵丁恃勢羣毆郭田光彭雲峯等被毆傷重學生團迫於正當防衛致傷章宗祥曹宅焚燒原係自行放火湮没秘證誣陷學生藉興大獄現郭田光因傷致死彭雲峯因傷廢疾曹章轉得逍遥法外豈得謂平萬望迅令京師地檢廳提起公訴以正國法而順輿情濟南律師公會會長張思緯王　策同叩眞 
曹州各界公電云山東問題關係國家存亡萬懇電令歐洲和會專使堅持前議直接收回各種利權如有絲毫損失不得簽字此間人民萬衆一心誓死爲政府後援曹州各界聯合會代表周寶濓等公叩 
[鄂省學界之奮起]  
　　鄂省各界人士自聞青島問題結果不良羣情譁然憤慨特於十號午由中華大學高等師範高等商業外國語校文華大學湖南中學第一師範甲種農業工業商業第一第二勺庭啓黄荆南五中學等十五學校各推代表四人或六人在中華學校開茶話會是時公推藍某主席報告開會宗旨謂我輩青年此後當以國事爲已任毋使奸人再據要津致不可收拾全場鼓掌嗣有數人演說亦均激昂演說畢主席宣告請討論辦法突有某校學生陳世杰持一紙上臺當將右手中指咬破大書提倡國貨四字該生又大呼曰切勿五分鐘掌聲如雷旋議定進行手續（一）目的以極和平方法贊助北京學界之進行（二）捐欵各代表分途擔任當場得現金一千餘元並推定四人保管欵項司理出入（三）通信致電美總統威爾遜請主持公道並電我國歐和會專使請堅持到底此電已商得美國敎員華某同意願代發又由某敎員擔任擬撰宣言書通告北京府院學生團各省議會新舊兩國會各省督軍省長南方軍政府上海和會各省商會敎育會各學校（四）調查各種貨物及學生確數及捐欵數目（五）會所暫定某某校爲會所永遠聚會方法容後再議 
[豫學界愛國之大會議]  
　　十一號下午二句鐘河南各校學生爲山東問題外交失敗特假法政講堂開全體大會研究對待辦法是日自三時起各校到者皆由前門魚貫而入秩序井然女子師範李校長亦率領生徒三十餘人到會並登臺演說慷慨激昂痛陳中國將來險狀至各男學校之演說尤爲痛快淋漓當即由各校推定臨時代表研究組織團體辦法以圖持久至散會時已鐘鳴六下矣 
[湘中輿論界之悲觀]  
　　張敬堯素嫉視報館長沙報館現存者僅大公報湖南日報二家第日編輯完後須由張敬堯所派之檢查員檢視一過凡認爲稍有忌諱者即行删去自山東問題發生後湘學界本其愛國熱忱於五月七日舉游行會於市上並通電各處力爭張敬堯雖嚴重彈壓卒莫如之何報紙所得之關於魯事電報新聞悉被檢查員一筆勾消以故湖南之對於此種重大外交甚爲沉寂湖南報界呈省長文略云山東問題發生連日兩報所有關於此項重要評論與新聞稿件多被檢查員扣留删除同人等益大惑不解查青島前有五國共同管理之說國人已奔走呼號認爲外交失敗今陸專使梁任公先後來電均證明歐洲和會議决照日人所提議辦理並警告政府與國人協謀力爭爲最後之奮鬭是青島已爲日人所攫有我國外交已完全失敗近來中西各報莫不慷慨激昂喧傳其事北京外交協會已定在中央公園開國民會當地報界亦開大會討論辦法足見愛國之心舉國從同湘省報界所得此項消息均係根據北京各報並非憑空揑造中央報紙旣准登記地方報紙亦自可錄外人輿論尙代抱不平華人輿論反沈寂無聲究復成何地方成何人民檢查員對於外交與軍事秘密兩項審愼取締自是正辦至山東交涉失敗問題有目共覩有耳共聞而乃一再删除不已更復扣留底稿殊難索解况日本近日各報正大聲疾呼以助長其政府之聲威貫徹攫取青島之目的我則有公理可申說有正誼可主張乃反緘口結舌噤若寒蟬在一般人民之不明個中苦况者見此懨懨若病奄奄一息之報紙以爲報界同人滅絶良心放棄天職甚或妄相揣測以爲有所瞻顧有所忌憚感情上殆不免有偏於親日媚日这嫌凡有血氣孰肯承受孰忍承受若謂際此戒嚴期内不宜激動民氣致滋變故則湖南人民往年對於五月七日國恥雖有排貨之舉仍是恪守秩序未超軌範前事昭然可爲明證此次倘能同心一德取堅决之態度謀正當之爭持又奚不可者凡茲疑難均費解釋報界同人自愧愚昩謹仰懇鈞座指示方針俾知準則究竟山東問題絶對不准報紙洩漏或相對不准報紙洩漏是否應由國民一致協爭抑或視爲非分一如秦人視越人之肥瘠云云 
[廣東定開國民大會]  
　　粤省自接到巴黎外交失敗及北京學生毆章消息後人心異常激昂咸以青島外交苟一失敗則國將不國昨（十日）國民外交後援會特因此事開緊急會議公决卽日通電各省一致力爭并定本星期日晨東園廣場開國民大會届時或聯合到會人衆各執還我青島等旗幟同赴軍政府請願以現在之民氣觀之到時或有十萬八萬人同往亦在意料之中蓋羣衆心理漸已逹到不可抑制之地位矣 
[紀浙垣學生團游街情形]  
　　自山東問題失敗後浙省人士憤激異常先由之江大學學生發起杭州中學以上學生聯合救國團請願軍民各長官轉電政府爭還青島懲辦國賊於月之十一日晨八時各校學生齊集於湖濱公園照次排隊首列各校代表二十二人次列浙江中等以上學生救國聯合會大旗一面國旗二面軍樂隊繼之一體育學校二法校三第一中校四安定學校五宗文學校六工業學校七蕙蘭學校八之江大學九醫業專門學校十第一師校十一商校十二蠶桑學校共計十二校學生三千餘人每人各執（還我青島）（誓雪國恥）（懲辦國賊） 
（速息内爭）（一致對外）（勸用國貨）（衆志成城）等白旗不勝枚舉並由師校描繪章宗祥肖像一幅旁畫以矢表明衆矢集的九時開始游行規律亦甚嚴肅游行間恐遇意外之事發生並派定童子軍隊順道保護魚貫而行先請願於敎育廳聲明本日游行街市一則表示民意作外交後援二則喚醒國民謀救亡地步再則請廢不公平條約以保國權聲討國賊以除禍本不意是時伍廳長已因公赴敎育會本團體即齊趨敎育會派第一中校法政專門代表各一人前去請願適經會長與伍廳長俱在會塲二代表即向聲明前述來意並說明勸用國貨等事伍經兩氏均極表同情惟諄戒恪守秩序毋越範圍代表等即向本團說明廳長所諭旨大衆極欣忭次至交涉署代表二十二人一齊進内求見交涉司長適逢外同由該署科員出見代表等即向聲明山東問題於貴司極有關係山東存亡即中國之存亡並謂該地方爲世界第二之耶露撒冷國粹攸關主權事重務請貴司電轉巴黎專使力爲爭還以固國防保全領土蒙科員力允轉逹退出後即向羊壩頭及清和坊前進途中齊喊（還我青島）（勸用國貨）等語衆情憤激聲　街衢繼由各代表便謁商務總會會長請通各各店户盡進國貨出會後即赴警察廳見處長說明本團體别無用意不過表示民意爭還青島而已途間倘有不虞之事請爲保護云云由是即進行梅花碑至督軍署督軍已先事派定招待員在署前招待遂領代表等進會客室督軍並派有楊科員在室招待代表等即向陳明游行街市之宗旨併請轉電政府懲辦國賊以釋國人之憤清國内之奸庶期東隅雖失桑榆可收也云云楊科員殷殷欵待惟斤斤以保持秩序相告誡代表等對於秩序願負完全責任相答辭退後由薦橋街至城站休憇半時許再赴錢塘道尹公署王道尹親出招待代表等向述上意請爲扶助王道尹亦極贊成退出後即進省長署省長亦早派招待員迎候代表等隨該招待員至會客廳旋由馮政務廳長接見據云省長因身體不和特派某出爲招待諸君倘有意見不妨向某直說由某傳逹可也先由代表述前列各項事由並言山東問題失敗由於訂立高徐順濟鐵路之合同主其事者即爲曹章陸等三人故不可寛縱請省長力電政府懲辦以謝國人後由馮廳長答謂數年前某在奉天辦事爲開放門户勢力平均起見思將東三省鐵路抵押美國以杜日本野心是時曹汝霖已據要津阻撓政府擱而不復後雖督撫以下一律辭職仍屬無益致東三省路權全歸日本釀成今日之禍代表等復謂同人等想到此處務求省長力請政府速懲以挽大局否則慶父不誅魯難不已辭退後即走至省議會向議長說明貴會爲民意機關亦行政監督之機關也曹陸等舉動若此請貴會轉請國會提出彈劾以伸民意而順輿情據周會長言此事由某提出俟本會通過後再行核辦他如巴黎專使上海和會本會早已電請力爭云云是時忽有法校學生黄君維時之江敎員某君感時勢之暗淡恨國運之衰頽痛哭流涕聞者莫不淚下辭行後復由皮市巷過聯橋至法院街請見高檢察廳長陶廳長派代表接見學生等謂貴廳爲國家代表此次山東問題章曹陸等行爲實觸刑章百零九條務請貴廳長作成調書提起公訴交由審判衙門依律懲辦藉慰民情實所至盼旋得該代表答覆後學生等即行退出再至律師公會向訴律師有保障人權之責今曹陸等所爲於人權損抑甚大務請根據法律向大理院或國院提起訴訟毋任欣盼於是復集於湖濱公園休憇片時由各團體整隊回校時鐘已三下矣以上所述係杭州中學以上學校救國團請願經過之實在情形也惟各校校長對於學生此舉聞有極端反對者管理旣嚴抑壓亦甚然終以衆怒難犯恐愈激愈厲亦只得任之云 
[杭州快信]  
　　今日（十五日）杭總商會爲青島問題特開大會擬電北京府院外交部曁巴黎陸專使大意謂歐和會議全國注目不期我國完全失敗薄海怨憤民心未死豈甘受此奇辱專使列席和會原爲爭持國權今以德人侵我之青島及其一切權利旣未能直接歸我收回揆諸公理安得爲平寗爲攘奪莫爲斷送勿因一時迫脅致成千古痛恨乞電專使毅力堅持如不得直甯退出和會萬勿遽予簽字損我主權舉筆輕重利害隨之請以民意爲依歸免陷國家於危險等語繼議提倡國貨及進行方法通告各縣商會及各業董事一致實行 
上海中華國民協會浙江支會丁克濤岑相等致北京大總統廣東軍政府電云奸臣誤國青島事起神人共憤均願死爭請電歐使不得簽字免爲他人奴隸 
省議員徐成周等提出增加議會公費旅費案各界羣起反對昨公民陳衡等刋布敬告全浙父老書詞甚憤激徐等不顧仍列入今日（十五）議事日程恐不免釀成激烈舉動 
省議員洪承祁提出上海同濟學校浙籍學生學費案援照河南等省辦法每名年給津貼四百元以宏造就贊成者頗衆可望通過 
黨人陳劍夫民國六年被捕後寄押拘留所昨因病斃命由杭地檢廳騐明棺殮 
德清繭捐局長余文爚已奉委署新昌縣知事遺缺另委劉祖錫接充 
興修岳武穆墓經各機關會議後决定設立修理岳陵事務所於督署并由楊督通電各省籌募捐欵 
地方通信 
[蘇州]  
　　學生聯合大會紀要本埠各校學生對於青島山東問題異常激昂特於前日每校推舉代表三人在三元坊師範附屬小學開學生聯合大會議决辦法四條（一）抵制日貨（二）設露天講演團（三）組織露天新劇團（四）電議和專使拒絶簽字 
各校聯合運動之選舉昨日本城十中學職員在滄浪亭醫學校開職員聯合會會議事項（一）春季運動會因天時炎熱移至秋季舉行（二）選舉葛雷姆（束吳）爲聯合會會長蔡禹門（東吳）爲副會長李伯立（束吳）爲運動部長王顧鶴（師範）爲研究部長王企華（農業）爲游藝部長 
[鎭江]  
　　阻止日人開設戲館近有日人硎谷與三郎到鎭花小街南首租屋開設鐵割園戲館專演足藝等技未經警局允准即行懸牌三區劉貞一區長以山東青島問題我國人正在奮力抵制該日人在鎭開設戲館恐觸發人民憤怒生出意外事端特禀明倪知事沈警佐轉咨駐鎭交涉員　君阻止開演免釀交涉 
江北之風雹江北一帶日前天氣狂熱躁悶十三日下午四時濃雲密布雷雨交作繼而颶風忽起大雨不止掌大之冰雹亦隨之而下聞高寳興泰鹽東等縣鄕間麥苗經此打擊收成定心减色 
[南通]  
　　油廠股東會議唐閘廣生榨油公司於（十三）日聞已未年股東常會張嗇公主席議决人欠折舊兩項虧折已以自甲寅至丁已四年官利彌補清楚此次發給官利從戊午本届起仍照舊章辦理現棉子來源湧盛新舊棧房不敷用應就廠中隙地從速改建近年廠油銷路疲滯雖受時局影響亦由製造未盡純良清油機濾清之油比較舊製色味旣佳價值又增應查明設法購辦又本廠章程董事監察人任期一年現改爲三年惟監察人照舊改選董事當選者爲祝蔭中孫子才蔣嘏堂張作三仰玉符監察人當選者爲劉養和董弢周 
[嘉興]  
　　學生勸用國貨歐洲和會外交失敗消息傳來羣情憤恨禾邑各校學生曾於國恥日舉行學生大會隨處演說各界對於日貨均不購用本城商業學校三年級生特於每日散會後將油印白話通告隨處分送並分頭講演俾人民有所感動又將白紙條寫勸諸君不購日貨等字樣遍貼通衢商界亦已擬不進日貨矣 
　　茶酒捐加升二五嘉興茶酒公益等捐向作錢欵自鋼元回復十文後百物均加升二五以免虧蝕茶酒等各項捐欵以錢欵關係亦多入不敷出縣公署特准照縣商會通告每百文加升二十五文以免虧折或仍照角洋九十五文計算昨已出諭茶酒各商一體遵照並通知各收捐人照辦矣 
[九江]  
　　敎育界繼起爭青島九江縣敎育會因青島問題失敗特致北京電略云北京學生因外交失敗激於愛國熱忱一時憤慨塡胸莫能自遏遂爾演成此次風潮事出意外情實可原今必欲嚴治學生以罪竊恐壓抑太甚民怨無可宣洩實非國家前途幸事正本清源欲使人民無激烈之舉動當先使人民無痛心之事不然人心未死國中學生亦豈可盡得捕而殺之耶懇即令警廳將捕去各學生開釋並乞專電陸使對於青島問題據理力爭萬勿簽字以全國權迫切陳詞伏維鑒納九江縣敎育會南偉烈大學校第六師範學校第三中學校約翰中學校諾立書院城立高等小學校全體同叩又聞此間各界現正預備提倡國貨今日（十二）街上已不通行日銀行紙幣 
雜評一 
[留蔡（默）]  
　　今日之留蔡問題以當局方面言見全國學界如此之呼籲苟不稍存摧殘敎育之心者必速表示其留蔡之意也以學生方面言見蔡之飄然遠引苟不稍存新舊之見者自必異口同聲以表示其留蔡之意也茲者學界之維摰殷矣而政府仍未有切實之表示則最後之罷課法亦實出於情不獲已然吾人之所顧慮者以一無顧惜之當局對此情不獲已之請求苟不視爲可憐而視爲要挾一任學生之罷課與否則學生又將奈何故於此問題應有兩方面研究一不罷課尙有何法足以留蔡一不得已而必同罷課有何法以保全學生之秩序與維護寳貴之學業此其善後不可不預爲注意者也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[和會再停之第二日]  
　　平和通信社消息北代表施愚君前晚赴寗見李督時將和議又告停頓之情形詳爲報告即於昨晚返滬聞李督擬分電南北兩政府及兩總代表陳述和議萬不能决裂之理懇切挽留維持大局並注重於政治及法律問題必須有讓步之辦法云平和期成會聯合會頃電京請熊會長來滬斡旋和議如熊一時不能出京即請梁張兩副會長來滬云全國和平聯合會推定沈仲禮等六人爲代表於今日上午十時先往謁見唐總代表歷述和議决裂之危險情形唐言上次提出之八案已爲最後之讓步如欲我勿辭職則對於各條件唯有簽字無磋商餘地也言時態度異常强硬嗣又往見朱總代表詳述和局有必須維持之理朱言法律兩方意見懸殊頗覺困難深望第三者之團體出爲設法斡旋云云 
　　聯合通信社消息十五日代表無會議各辦事處亦無消息惟形式至是和平會議究竟能否復活能否繼續進行其關鍵全在兩方政府與立於主人地位之人民此間新生各團體如廣東善後協會湖南善後公會安徽協會湖南善後協會等紛紛提出議組織一聯合機關對於和議停頓將有一種表示大旨謂各團體宗旨無非希望和平以謀地方幸福今和議停頓實爲絶大危機欲逹吾人願望必求兩方代表本於互讓精神爲繼續之商榷若今次之北代表將南方提案完全拒絶殊非所以謀和之道此種組織正在進行中不日當有文書公表於世也 
　　戊午編譯社消息今日（十五）和平期成會聯合會各派代表往見唐總代表陳述挽留意見并請將所提第五條（即撤消非法解散國會之黎令）再行退讓云云唐君答以此次所提八條純係國人分意初於西南無絲毫之利即如一二三四四條是否國民所希望者第五條則按之法理國情確應如是有何讓步之可言諸公以爲所提條件有不合之處無妨明白示知若不問是非但言讓步非予所敢聞命至南代表这總辭職良因和議已無法進行即使不辭有何辦法云云遂無結果而退熊克武電南代表報告劉存厚鍾體道刻又反攻四川唐總代表今日以公函通知秘書處各職員略云和議無法進行儀等已電軍政府辭職本處辦事職員除機要文書通佈三股主任并酌留數人辦理交代事宜外其餘一律於本月十五日起停止辦公特此通告云 
　　南代表辭職後之通電各省省議會敎育會商會報館均鑒本日致西南各省電其文曰儀等猥以菲材謬承軍府負託之重以議和責任相委受事以來數月於茲當開議之初所提陜西停戰參戰軍裁撤各案原爲先决問題而北方竟悍然不顧遂至停頓逾月儀等曾將停頓理由一再通告中外在理應俟停頓之原因盡行解除乃有續議之餘地徒以輿情屬望之殷國際變遷之急不惜委曲遷就續行開議一月以來北方一面言和一面對於乾縣仍未停止攻擊且於四月初旬尙運大批軍火入陜其是否有謀和誠意至今仍末由證明邇者外交險惡民意求和益急儀等乃本諸全國人民之公意參照會議經過之情形斟酌雙方所能辦到之限度遂於蒸日以書面提出八條一對於歐洲和會所擬山東問題條件表示不承認此其理由係因外交問題國家宜以一種或宣言或明令或公文的方式向世界各國爲堅决正當之表示此時如無此等不承認之表示以後即無辦法二中日一切密約宣布無效并懲辦當日訂立密約關係之人以謝國民此因中日一切密約喪權辱國引入特殊勢力貽禍無窮非取消密約嚴懲訂約有關係者不足以謝天下三立即裁撤參戰軍國防軍邊防軍此因各軍皆由中日軍事協約發生須即一律裁撒所以免除由外人引入之特殊勢力害國殘民四惡劣昭著不洽民情之督軍省長卽予撤换蓋此等害民長官北方政府應不待和會呼籲早行罷斥五由和會宣布黎總統六年六月十三日解散國會命令無效此因約法無解散國會明文不依據法律之命令爲違法違法命令當然無效况黎之解散係被迫所致當時黎已通電自承違法至以步軍统領代理總理副署命令之江朝宗亦通電全國自認違法違法命令當然取消且年來中國外交失敗皆由國會解散而來如民國二年袁世凱解散國會後而中日密約以成二十一條欵以定六年黎元洪解散國會而中日密約陸續締結可知恢復國會爲救亡最急最要之圖且今後所恃以取消一切不平契約之一線希望祇有以未經正式國會通過爲理由則正式國會恢復匪惟對内即對外亦爲必要前此所以遲遲未討論者因歐洲和會將次簽字萬一國内和會以討論此問題之故兩不相容以致和議停頓則歐洲和會將以我國不統一爲口實國家前途將蒙不利而今已矣外交失敗無可諱言推厥外交失敗之由來國會恢復愈不容緩六設政務會議由和會推出全國負重望者組織之議和條件之履行由其監督統一内閣之組織由其同意此因國會尙未開會之前正式内閣無自發生設此爲臨時機關至正式内閣成立時撤消七其他議定及付審查或另行提議各案分别整理决定蓋此乃結束各案當然之結果也以上七條北方如一一同意履行南方本互讓精神爲承認統一表示訂第八條爲由平和會議承認徐世昌爲臨時大總統至國會選舉正式總統爲止此因亟謀統一起見乃有此最大犧牲但須鄭重聲明如第一至第七各條不能辦到則第八條無效并表明此次提出八條爲南方最後之意思以上八條經於十三日開正式會議向北方代表詳細說明而北方代表除對於第一條認爲當討論辦法外餘均未表示同意且對於第五條絶對不加容納聲稱此條若不易其餘均無庸置議并提言將令西南五省補選議員加入新國會云云無非示其極端相抗之意夫時局艱危至此人望和平我南方亦旣委曲遷就至再至三寗不自知屈辱卽此次提出八條最後爲極大之讓步亦見我軍政府曁西南各省但願眞正和平之實現絶無權利爭奪之私此意當爲天下所共諒乃北方自開議以來參戰借欵急速使用不容置喙參戰軍國防軍邊防軍併日進行其倚借外力武力以壓迫西南也如故其縱容少數軍閥以蹂躏人民也如故至於今日北方代表猶對我所提政治之救濟護法之主張不肯容納似此情形和議更何由進行儀等智盡能索憂愧交併已知才力不勝當於元日聯同向軍政府辭職請另簡賢能繼任惟儀等辭職純係個人負責問題與和會本身不相牽涉此後應如何繼續和議之處一聽軍府主持等語謹聞唐紹儀等叩删 
[各團體斡旋和會之消息]  
　　商業公團商業公團聯合會昨因南北代表辭職和議停頓各公團大起恐慌特開臨時會議討論挽救方法多數主張仍推舉虞洽卿鄒靜齋湯卽之張讓三四君往晤代表竭力挽留勸其以國是爲重互相讓步鼎力維持如兩方實有爲難之處不妨明白宣布再行設法調停議畢旋卽散會 
　　和平聯合會全國和平聯合會前日（五月十三日）午後南代表總辭職之消息傳出全國和平聯合會總務科黄恩隆會商值週評議萬福華即於該夜發緊急通知召集在滬各省法團代表於次日午後二時在麥根路十五號開緊急會議討論維持和會之辦法當日到會者有十二行省二十七代表出席萬福華報告已足法定人數應卽開議並請代理書記長李傑朗讀軍政府京師總商會等處發來函電畢黄恩隆李傑柴春霖陳曾亮均有維持和會之提案周逸動議主張合併討論衆贊成陳鶚動議謂第一步通電南北當局挽留代表第二步推舉代表分見南北總代表挽留請其勿遽言辭職以陷國家於危險使人民重受戰禍之慘劇第三步法律問題勸雙方互爲讓步王者塾彭兆璜柴春霖陳曾亮李傑葉之喬馬鄰翼蔡鈞樞黄恩隆黄鎭磐俱有辯論大致對於第一第二兩步表示贊同對於第三步或主愼重提出或主急促提出經付表决將第三步暫行緩提遂公推代表沈敦和柴春霖陳曾亮彭兆璜黄鎭磐馬鄰翼等六人謁見代表嗣討論黄恩隆提出之維持現内閣案與王桂照提出之維持京校學生案一致主張分電中央及京師地方檢察廳各處至六時即行散會 
[學生聯合會消息]  
　　昨日致各校函敬啓者敝會於十四日大會時議决發表第二次宣言書限政府於一星期内自十五日起對於維持蔡校長地位及保護大學尊嚴兩事爲满意的表示否則上海全體學生同時罷課罷課期間完全禁止遊戲當組織演說團及分散印刷品以喚起國民愛國思潮凡此舉動純出於學生等對政府的一種表示想爲各校校長所共鑒若必以荒廢學業不許罷課則學生等情願縮短署假期限以資補習區區之誠伏維鑒察上海學生聯合會啓五月十五日聞省敎育會昨已有電至京聲明一星期内如無挽留蔡校長命令上海各校將一律罷課云 
　　評議交際二部開會記昨日下午五時上海學生聯合會評議交際二部在靜安寺路寰球中國學生會開會評議部列席者爲狄侃（東吳法科）宋國樞（震旦）徐啓東（南洋商業）裴國雄（寰球）張仕章（滬江）朱敏章（約翰）李允成（澄衷）李果（博文）程學愉（復旦）趙毅（承天）張允翔（亞東醫專）黄兆新（震亞）單向樞（同德醫專）朱海屏（民立）譚憲瑩（省商）余家溥（路鑛）王宗峻（聶中丞）汪汝其（懷恩）張厚存（青年會）鍾祥鵠（體操）王斌（上海公學）頋肯夫（東吳二中）汪師銘（城東）葉鼎（同濟）陸鳳軫（清心女中）李濟羣（神州女學）吳穉蘅（愛國）馮先（滬北）嚴欽木（勤業）張樹滋（神州醫）任矜蘋（民生）忻志青（文生氏）吳企彭（兩江）姚初暮（青年會中學）潘公展（市北）等三十五人首行通過章程次選舉職員評議長爲狄侃（東吳法科）副評議長爲程學愉（復旦）書記爲朱敏章（約翰）裴國雄（寰球）交際部列席者爲陳筠憲（承天）周正煇（寰球）桂師韓（澄衷）陳人杰（亞東醫專）桂勗剛（復旦）韋伯逹（震亞）鍾壽芝（博文）郝延陵（路鑛）董克仁（民立）顧守熙（震旦）葉昌麟（上海公學）朱玢（體操）哈元龍（聶中丞）朱仲桑（神州女學）閔湘琴（城東）王耀祖（神州醫專）張炳壽（同德醫學專） 
陸月琴梁超常（清心女中）翁國勛（滬北）張維貞（勤業）魏德容（愛國）江長流（英華）湯成粹（省商）胡翼天（兩江）等二十五人首由大衆通過辦事細則並推桂勗剛爲交際長（復旦）翁國勛爲書記（滬北）各部提議進行事宜甚多直至八時始散並定本星期六午後四時仍在寰球中國學生會開會討論云 
　　職員表正會長何葆仁（復旦）副會長王遵軾（南洋）正會記吳長城（南洋）副會記朱承洵（復旦）文牘長岑德彰（約翰）文牘員曹德之（震旦）鍾震（東吳法科）魏嗣鑾（同濟）黄紹蘭（博文）瞿宣頴（復旦）惲震（南洋）殷永如（大同）忻賢黨（滬江）吳靜波（南洋女師）幹事長舒志俠（神州女校）幹事員陳倫會（同濟）程孝福（博文）楊逢源（澄衷）丁國鑑（約翰）王華英（愛國女校）高時俠（青年會）鄔志陶（大同）費公俠（寰球）阮勤（省立商業） 
[學生救國團挽留蔡校長電]  
　　（其一）北京大學探交蔡孑民先生鑒聞公法職全國驚惶奸黨蓄意摧殘敎育公宜力抗豈可謙退昔曾文正謂君子愈讓小人愈妄望念斯恉速回任職以繫衆望而振學風不勝禱盼之至留日學生救國團同人叩（其二）各省省議會敎育會各學校各報館各團體均鑒蔡公子民自長大學銳意改革學風丕變全國景從頃聞被迫去職中外同聲歎惜摧殘敎育此其見端奸黨横行於斯爲極所望全國各界一致挽留并電政府毋令去職庶免小人道長君子道消新枝旣斬舊燄復張誠國家安危所繫學風消長所關非獨蔡公一人去留問題也臨電迫切不勝禱盼留日學生救國團同人謹叩 
[留學生由日回滬]  
　　昨日午後日商某公司船抵埠時載有由日返滬之留學生數十人船傍碼頭後紛紛搬取行李登岸分雇黄包車馳赴某旅社暫駐並詢問駐滬留日學生團事務所地址有所接洽聞此次爲第一批返國嗣後分司輪抵埠尙有續到云 
[各界對外表示之進行]  
　　商帮協會本埠商帮協會於昨日午後三時開會討論保全國土辦法到會各省商帮代表一百三十餘人由會長鄒靜齋主席宣布各商帮來函多封由伍詠霞擇要彚集其主張約分其三（甲）青島存亡非山東省之存亡乃中國之存亡全國各界均當誓死力爭不應視爲一省一地之關係（乙）青島問題乃二十一條及其他各密約中之一小部份國人對於爭還青島應當先爭取消密約（丙）我國旣係與德宣戰國之一不應再蒙失地之辱吾人希望之公理旣不可恃我商人當國土未復密約未廢之先實無而目與彼國商介周旋認彼爲友且不忍遺累子孫使其再演朝鮮青年男女空拳復國之慘劇故不買其貨不裝其船不用其鈔票實對付侵略我國土者唯一之善法亦我商人救國自救唯一之處置云云旋由鄒君起言諸君如此愛國務望堅忍做去避空言重實行且挽救外交方法在商言商亦須分而爲二對内則須先清媚外賣國者之黨徒以免假借名義媚外自肥之事再度發生對外宜以有秩序之進行各盡所能分頭做去决不使人有所借口頃外間頗有人言彼國故意牽連别國俾生（華人排外）之疑慮如近日英法文報紙似有認抵制日貨并波及抵制他貨者殊太失眞吾人敢正式公告我親愛之各友邦吾人此次不得已忍痛堅决之主張除求取消中日密約及因向德宣戰收回國土外别無作用深望各友邦莫爲人利用致妨吾人固有之友好并望友好各邦商人速備相當貨品以供吾人雷要全體鼓掌嗣後尙有他項討論至五時許始散會 
　　雜糧公會本埠華商雜糧公會昨致全國各團體通告云警啓者青島問題爲吾國存亡關鍵凡吾商民莫不有剝膚之痛故本會於五月十二日（即四月十三日）集萃秀公所開全體會議俱髮眥欲裂義憤同深爰議决對付方法三條於後以爲消極抵禦之計甚願吾同業諸君子臥薪嘗膽一雪此恥並尤須毅力堅持始終勿懈庶幾吾國前途有一線之曙光乎（甲）不用日幣（乙）不進日貨如售與各貨應收莊票否或不得已而收該國銀行支票亦須卽期並應即向該銀行照准簽字方右交貨請注意（丙）不進日船裝來各貨（大連各埠埠來貨自議决日起如有日船裝來者即實行不進惟長江一帶因有産地已經買存日商棧房路遠不及載不得不暫予通融然亦遲至陰曆五月初五日爲限不能再裝日船如五月初五日後之貨同業槪不交接）以上議决三條係全體一致贊成如吾同業中或有貪一時私利不顧大局甘心違背者察出即認爲吾全業公敵與其斷絶交易云 
　　東莊洋貨公所東莊洋貨公所於昨日下午二時邀集全體同業開會提議經主席報告開會宗旨遂相繼討論公决對於日商辦法通告各號一律電知駐東莊客所有各貨一律停辦止裝所有對於存貨以血本攸關公議以售清爲止並徵集相當國貨力謀抵銷並研究仿造振興國貨以圖根本解决當經到會各號代表一律簽字散會時已六時餘矣 
　　轉運公會滬杭甬路轉運公會昨日通告各轉運公司文云本會曾於本月十一日通告停運日貨在案茲届常會全體議决准於十五日起一律禁運日貨若貨主將日貨自行報裝者一槪禁予卸料以期堅持周密特此專佈卽請查照云云聞該會並派員四出調查以防私自接運云 
　　紗業公會前昨等日紗業公會接到救國團正義團等信函以該業中人仍有購買日紗加以詰責昨日該會又接隠俠團具名致聞蘭亭嚴蘭生邵聲濤邊瑞馨邊文錦等五人函略謂敝團以最誠懇之言警告五先生之前諸先生爲紗業之領袖茲據敝團偵察部報稱諸先生仍有私與日人交易可恥孰甚云云是以公會接函後訂於十六號（舊曆四月十七日）二時開大會討論辦法 
　　綢緞業北市綢緞業同行在三馬路兆福里綺盛綢莊樓上北市绸業會商處開會今日（十五號）由二馬路某綢局楊某會同同業至該業領袖呂某處面商籌備一切手續准於明日全體會議照行先從停止亞東定貨着手將存貨削碼銷罄爲終止以保血本而維營業之虧耗云 
　　報界聯合會報界聯合會通告云敬啓者本會於五月十一日開第七次常會有武進日報潘君兢民提議全國報界一致拒刋日商之廣告原案云我國生死關頭之山東問題吾人所日夕盼望於歐洲和會者今已完全失敗蜂蠆有毒困獸猶關今後國民自不能不謀最後之抵抗抵抗之方法不一凡可表示吾决心者不妨多方並進今商界有停進日貨之創議報紙負指導社會之責當必共表同情其方法除用言論鼓吹外唯一要務厥推拒登日商廣告蓋商業推廣之效力莫逾於廣告而拒登日商廣告實爲今日商界停進日貨之根本助力至若以營業損失爲言純屬少數人權利問題其與國家之利害關係孰輕孰重必能明辯特此提議敬候公决經五人以上之附議提出討論僉以山東問題外交失敗國民當求自决我同業若能拒登日商之廣告亦自决辦法一種當經决議以勸告形式通告全國報界在山東問題未圓满解决以前對於日商廣告一律拒登於以表示我同業愛國之熱誠事關國民公意務希堅决實行肅此順頌營業主任日祉全國報界聯合會通告 
　　南洋中學日暉橋南洋中學學生會業於本月十二日開成立大會會中設稽察調查演講三部稽察員三十人檢查學生購進物件有無日貨調查員三十人分往各商舖調查各種日貨及國貨之各稱及商標報告校内學生演講三十人分往各小學校及繁盛處作露天演講并於各游戲場分發傳單藉以喚醒國民 
　　兩江公學北浙江路兩江公學對於外交問題現由敎職員會議决將附設敎授日人之華語學校即日停辦故自十五日始將華語學校標識及印刷物一例消燬所有日本學亦已遣散 
　　圖畫美術學校西門圖畫美術學校學生糾集同學分别擔任國恥時事畫並加以說明按日印刷數千份派人沿途分送今日已發至第四號畫意大都係喚醒國人保國之熱忱一面勸用國貨抵制日貨及亡國破家之種種慘狀蓋以下流社會之人目不識丁非用圖畫無從感動也 
　　民生女學法租界霞飛路貝勒路民生女學自組織上海學生聯合會分會後對於調查國貨及勸人不購日貨不用日幣等事積極進行昨日該校學生趙子方於邑廟附近見一十五六歲頑童撕毁牆上所貼抵制日貨及十人救國團等傅單趙即上前阻止並爲說明傅單内之意義又趙於邑廟門前發見省立商業學校傅單單上詳載各種國貨各目趙即出筆鈔錄而站立廟前之警士以有礙路政向趙干涉趙當向警士說明愛國爲國民應盡之責任並云汝旣以阻礙路政爲言我一人之站立必不致有礙路政汝所應干涉者爲旁立環觀者云云 
　　華僑聯合會華僑聯合會因青島問題訂十六號星期五下午新三時在老靶子路一百三十三號開提倡國貨討論會 
[國貨維持會開會紀]  
　　中華國貨維持會向例每逢星期五開常會討論一切現以時局危迫對於國貨關係至鉅應有一種討論以資預備爰將常會提前二日即於星期三晚開會是日到會人數較前倍增新鐘九時半開會議長汪星一主席聲明青島問題已與商業公團聯合爭持所以不再單獨舉動說畢即報告提議案（一）王介安提議現在全國人心傾向國貨本會亟應調查新出國貨一面通告全國實業界新出品成績報告本會以便代爲傳播（一）舒霈之提議甲案勸導各布廠改良添造並不可驟然漲價務使同胞樂用國貨乙案南北和議又見停頓影響商業本會應上書政府及南北代表俯順輿情雙方讓步俾得全國一心共禦外侮以保國脈（一）浙江實業廳來函爲在西湖設立浙江商品陳列館託徵國産商品（一）汪星一提議致函緖綸公所請其函告同業現在蘇杭湖綢貨日新月異精良不下於舶品務求竭力推銷　挽利權提議案報告畢又報告爲南洋兄弟烟草公司事復山東國貨維持會之函稿主席報告畢王介安起立說明本會前數年曾將各商廠成績彚送各報連日登載約有數十天之譜現在時機甚合亟應調查全國實業界各商廠請將出品成績詳細函告本會以便彚登各報此事較印送調查錄之效力尤速尤廣又提及南洋公司事云昔年農商部派員到津曾順便到本會調查該公司情形又有到廣東調查之事後果核准註册是非顯然明眼人自能鑒之又舒　偵女士商務印書館代表郭梅生均謂非國人不愛國貨但恐國貨不足應銷舒女士并謂火柴桿原料不知有否國産如其有之可以採用徐枝春云在會工廠本有業火柴者可以函問又謂商務印書館自製兒童玩物甚多可請放給小販設攤售賣不必先取貨欵儘可從寛覓保如此則國家公義小民生計均可兼顧且極妥善郭梅生云紙張一物用途廣大　否有提倡製造之法洪善長云可否設法通知商店售出國貨須於發票上註明國貨字樣最後公决第一案通告全國實業界將出品成績報告本會擬稿討論一致通過第二案公决除甲案併入第一案外乙案函請商業公團設法催促第二案公决致函綢業會商　并先施永安兩公司等各商店第四案公决通告各商廠送會彚寄藉資觀摩此外又定致函火柴廠及商務書館等處以謀國貨之推廣通知各出品家將各出品之物名商標價目等自印單一千張或二千張（大小格式由會擬定）送會彚訂成册分贈各界藉充臨時調查錄之用云 
[總商會會董仍留兩會長]  
　　總商會正會長朱葆三副會長沈聯芳因佳電失當致受各界公團等詰責均提出辭職書聲請辭職已紀報端前日傍晚時該會開臨時會挽留經朱會長將各會董挽留之公函送還昨日午後四時又開全體大會各會董到者二十餘人正在提議間適松滬護軍使盧子嘉致函該會内開聞悉朱沈兩會長困佳電事决意辭職云云查商會會長爲商界各業領袖所推選責任重要未便一日虚懸務請各議董竭力挽留等因旣而各會董重行會議公决仍行全體挽留請朱會長到會維持會務 
[軍警近日之防範]  
　　盧護軍使近因市間發生抵制日貨風潮皆由一般熱心愛國之國民所發起惟恐有無恒業人混雜其間任意造言殊於地方治安有關爰即傳令軍警各界對於防務益宜加愼故軍警各機關已飭屬加意愼防矣 
[宣布對付外交之官塲函牘]  
　　江蘇交涉公署昨致南北市兩商會公函云逕啓者准松滬護軍使函開准國務院電開此次青島問題國人甚爲注重政府極力堅持有爲國有所不及知者茲將最近發電摘要發交警廳刋發傳單内開（本月四日五日院致陸使電均見十四日報從略）云云已出廳設法分布尊處亦可照此酌量披露以釋羣疑等因承准此除分别通知外相應函逹卽希查照等因准此除分函外相應函逹貴曾希爲查照密爲轉布爲荷（縣知事致各機關函同） 
[浙繭捐稽查員組織事務所]  
　　浙江駐滬繭捐稽查委員賀家保前奉浙江財政廳委任到滬組織稽查機關現悉賀委員已租賃新北門内錦安坊第十號房屋組織浙江駐滬繭捐稽查總所又於义袋角龍華日暉港太陽廟等處設立稽查分所已於本月十三日起一律開辦啓用鈐記並分呈浙滬各機關一體備案 
[紹興鮮繭開價之電告]  
　　昨晚某繭商接紹興來電謂鮮繭業已開秤每担洋四十一元五角至四十二元求售者甚爲踴躍云 
[遣送敵僑隨船醫生之報告]  
　　遣送敵僑事務局督辦盧護軍使昨接隨船醫生黄自雄陳魯珍沈承瑜趙啓華等自錫蘭呈報云督辦鈞鑒船抵香港新嘉坡得寄寸章想均呈鑒現已安抵哥倫一切安善足慰垂注船中病人並不見增加現住病房者男七人女十人小孩三人而已患瘋疾之德人名潑來司在新嘉坡時向船主商准送登岸上入該處病人院或可保其性命云 
[查禁共産主義之電覆]  
　　松滬盧護軍使前接京電略謂據報滬上有人組織共産社宣言共産主義並煽誘游民各廠工人入會事關俄國過激黨性質希卽密查具復等因當經盧使飭各稽查員密查得有某某等十人發起此共産主義現入 
 
 

Page 11

 
 
黨者尙屬無多除通令所屬嚴禁外業已電復矣 
[决定裁兵之電訊]  
　　松滬盧護軍使昨接北京政府來電略謂裁兵草案五十二條已得各督軍等贊同在案茲復一再核議决定裁減四成仍留陸軍二十四個全師被裁之軍隊以二成編爲屯墾隊云 
[第十師添招補充團之取消]  
　　陸軍第十師前擬添招暫編補充兵第二團全團業經咨部核准該團團長營長與各級軍官軍佐均經盧師長考選合格咨部保荐正在預備派員出發招募適值南北派令代表蒞滬議和遂暫中止現聞盧師長以中央正擬裁兵節餉業由陸軍部通令遵辦所有前擬添招新兵編制補充團一事决定取消現已咨呈陸軍部請將前案核銷矣 
[交部擬設航業公司章程（續）]  
　　交通部擬辦之航業公司章程續誌如下第三章公司債票第十六條本公司如因添購船舶推廣事業需用借欵得由董事會會議募公司債發行公司債票惟其總數不得逾於股本全數并呈明農商部交通部立案第四章總分公司職員第十七條本公司總公司設督辦一員由交通部呈請大總統簡派督理總公司重大事務又設總理一人協理二人帮理一人總理由股東會在一千股以上協理在五百股以上之股東選任期五年得再選再任在上海總公司總理一切業務帮理由交通部委派第十八條本公司分公司設經理一人副經理一人由總經理選定委派主持分公司一切業務如分公司事簡副經理可以不設或委派商號代理第十九條本公司總分公司辦事規則由總理協理酌定之第五章董事會第二十條本公司董事會設董事九人監察二人董事由股東會在三千股以上監察人在五百股以上之股東選出董事主席由董事會推舉董事任期三年監察人任期一年得再選再任第二十一條本公司董事會董事及監察人辦事規則由董事會議决之第六章股東會第二十二條本公司股東會分通常及臨時召集如左（一）通常股東會每年得在上海召集一次由總公司於每屆結賬後配定地點日期通知各股東並登報公告（二）臨時股東會由董事認有關於公司利害或有特别重要事件或有股東其股本總數在三分之二以上者得將事由說明書送至總公司請求董事會召集須於一個月前登報公告第二十三條股東會會員之投票權每十股有投票之權百股以上每五十股遞增一權第七章餘利及奬勵金第二十四條本公司每年結賬一次所得盈餘凈利須提出十分之二作爲公積金第二十五條本公司凈利除提出十分之二公積金外作爲十成分派以八成歸各股東攤分作爲股息紅利其餘二成歸總分公司辦事員役分派作爲奬勵金其分派成數由督辦總理協理酌定分告第二十六條本章程如有未能盡善之處必須修改時遵照公司律第一百九十九條辦理並呈請農商部交通部核准備案第二十七條本章程自農商部交通部批准之日實行 
[四誌浙人反對浙議員加費]  
　　旅滬浙省公民陳浩波等昨致浙省議會電云浙江全浙公報之江日報浙江民報轉省議會諸公均鑒外交失敗國勢瀕危青島版圖行將變色驚耗傳來舉國憤懑公等身爲人民代表當此存亡危急之秋自應振刷精神協力奮鬭以挽危局乃不此之圖急急以請加公費爲前提聞連署者竟有六十九人之多欲使全浙人民汗血之資以供諸公嫖土娼打撲克之揮霍天良喪盡一至於此非特損議會之尊嚴抑亦貽全浙之大羞所幸昩良不肖之徒尙屬少數還望未署名多數諸公始終不變反抗成議共籌救國救民大計毋爲自私自利之圖則又公民等所馨香祈禱者也否則公民等自有相當手段對付諸公何去何從請自擇焉浙江旅滬公民陳浩波梁會周邵毅等九十六人同叩删 
[社會敎育呈請保護]  
　　少年講團近爲謀游行宣講及露天學校進行起見呈淞滬警察廳文云爲呈請備案給示事竊敝團組織於茲已閱七載歷赴内地鄉村及上海城廂舉行演講以冀改良風俗開通社會創辦露天學校傳佈文字知識實行補助敎育之宗旨苦心綿力勉持至今雖無良好之成績聊盡國民之天職去冬曾呈縣公署立案並詳滬海道尹公署及江蘇省長公署敎育廳備案均蒙照准在案惟每往鄉村演講時有無知之輩或强詞詰難或故意喧譁雖持理開導不致有意外之妄動然蔑視譏笑在所不免似於宣講前途不無阻碍爲此附呈章程全份懇賜察核准予備案給示保護俾社會敎育利於進行實爲公便謹呈 
[閘北用電問題之集議]  
　　閘北水電廠所用之電向來係向公共工部局電氣公司租用訂立合同規定年限現因此項合同將近期满應否續租亟宜籌備故該廠單廠長商之楊交涉員呈明不蘇省長定於本月十七號（明日）下午三時在交涉公署邀集地方紳董公開會議以便解决是否商辦租辦云 
[正式委任沈知事護理道尹]  
　　上海縣沈知事代理滬海道道尹一缺已誌本報昨日沈知事接到李督軍齊省長會銜電令轉開國務院咸電正式委任護理故上海縣知事一缺並不另行委人聞沈知事擬即於今日（十六號）上午九時接護理新任云 
[陸崧侯途中被澆鏹水]  
　　上海市經董陸崧侯於本月十四日晚間乘包車自法租界歸家路經老北門内大街忽有一人自車後以水澆於陸之頭上卽疾馳而去陸知有異即以手摸之覺觸手麻木回家延醫診視始知爲鏹水所澆面頸右手均已受傷惟尙無大礙現正設法療治 
[擅查夾帶烟土之查究]  
　　本埠中西普益禁烟會調查員盛順通於前日（十四）午後四時帶同夥役三人共乘新源小輪前往浦東其昌棧浦面搜查舢板搭客有無夾帶烟土適海關水巡捕房二三兩號華捕王珊林吳文慶各乘舢板亦在該處梭巡恐彼有假冒情弊當將盛等四人連同小輪帶回捕房報告核辦經梅捕頭略詰之下以該禁烟會未經海關特許擅在浦面巡查未免侵越權限飭將小輪扣留盛等四人押候解送公堂訊辦昨爲該會長西人羅斯得悉親赴海關面謁賴稅務司道歉並聲明該小輪係向滬南求新廠租借每月租金三百元以備在浦江擺渡之用並非搜查烟土請求釋回云云未經賴稅司允准 
又函云前日下午有盛順通等四人自稱爲江海關調查員雇乘六百四十一號新源小輪駛至下海浦其昌碼頭附近英公司輪船上聲稱奉命來查烟土正在各處搜檢時適水巡捕房二號水巡王珊林三號水巡吳文卿等巡查經過得悉前情向盛等詰問言語支吾遂將盛等四人一併拘送捕房由梅捕頭略詰一過於昨備文轉送地方檢察廳訊辦 
[輪船救命圏内查獲烟土]  
　　英公司郵船此次由印度孟買等處開駛來滬於前日（十四）上午九時抵埠停泊浦東其昌碼頭當有海關緝私隊華洋扦巡十餘人登輪搜查旋在讠輪後艙救命圈内抄出大批烟土七麻袋計共四百餘磅價值四萬餘金當即帶回海關存儲候燬 
[訂購廢鐵案續審紀]  
　　前日下午公共公廨續審江蘇李齊軍民兩長控告本埠北京路顧家弄已閉永茂五金公司股東兼經理汪坤瑜及有股東關係之商董謝　牕邱渭卿並李炳生陳章敏違背訂立承購江蘇全省值洋一百萬元之廢鐵合同着令賠償損失一案兩造律師及各被告均如期到堂候示原告派遣來滬觀審之軍法課員劉君亦蒞廨旁聽至新鐘點二時三刻承審官王崧生襄讞會同美副領事丁瑞門君升座第一公堂由原告代表穆安素律師令第一被告汪坤瑜站入證樣向其詰據供稱去年二月二十八日有素識之陳修一者來向我言南京軍署派有售賣廢鐵之劉少餘潘子雲張仲卿三人來滬寓大新旅館是夜我即與陳前往一度接洽越數日我遂赴寗旋即返滬邀股東創公司至三月間邱渭卿允墊股本洋二十萬元謝李陳等係後來加入（穆律師即將前次李廷玉中將呈堂之劉潘張三人具名致李之信令汪閱看函内有謂據汪坤瑜面稱永茂公司股東有商會董事謝　牕等語）我一面與日商種殖實業公司二班日人榆山（譯音）接洽俟南京合同蓋印即可與該公司訂立轉賣合同至八月間南京合同成立計售廢鐵四萬餘頓每噸價洋七十元乃代表督軍簽字之李廷玉欲將訂就之合同修改延至九月祗肯售一萬三千餘噸而其價較前每噸又加八元當是時也各股東不以爲然致有表示退股者而種殖公司方面於八月間曾催我書寫合同比以南京合同未正式成立遂未與轉訂惟此項廢鐵因係中國舊時槍刀之類是以南京方面不欲直接賣與東洋人我乃一掮客性質成則每噸得佣金洋一元至於謝蘅牕與本案關係伊前與邱善之在南京出立取消合同擔保賠償損失字據故須請貴律師問渠等二人而將合同攝影一層係原告方面劉潘張三人令我拍照據謂南京軍務科長張蘭生因此項交易與李廷玉奪權故令將合同拍成小照旋汪又改謂大約係恐合同損壞故而拍照云云餘供尙多語皆反覆不定經穆律師將以上所供向其復問汪向穆律師謂我爲此事徒耗去七八千元尙要涉訟你再問我就不願說了此時新鐘點已屆五時中西官宣諭退庭汪無保仍着拘押餘各交原保候十九號下午（即下禮拜一）續訊惟是日下午三時總商會亦有會議故被告謝蘅牕到堂片刻即由伊之律師代爲請求先行出外赴會而邱渭卿日内有北京之行亦央伊之律師禀准中西官所有本案 
邱渭卿之口供已改訂於陽曆六月二號審問 
[寳山大閙屍場案移滬審訊]  
　　寳山縣大場鎭西北鄕南陳宅地方巡警前因捉賭傷斃鄕民葛杏元由尸父葛省來報請前寳山縣知事張允高蒞鄕相騐各鄕民吵閙尸場毆辱長官經張知事電詳上台飭令上海地方檢察廳派員前往復騐一面飭令張知事詳查實情並緝肇事人送往地檢廳歸案訊辦在案茲悉此案張知事辦理未終即行移交新任章同知事辦理章知事抵任後奉上台命令將此案移送上海地方檢察廳審訊故章知事於前日備文飭派長警將二十八圖地保徐三大聚賭人蔡小弟房主陳華氏巡長許道生巡警徐世忠等併送地檢廳審辦並令尸父葛省來自赴該廳候質下午經檢察官預審一過判蔡小弟等押候葛省來到案訊問迨至昨日下午葛省來尙未到廳禀到故檢察官下午又提許道生徐世忠等各長警到案研訊良久判令分别收押徐三大蔡小弟陳華氏等仍命收押候往傳屍屬來案再訊 
[厚生紗廠工人罷工紀]  
　　楊樹浦厚生紗廠各工人昨因要求加增工資一律罷工所以是日男女工匠人等均聚集於該廠門口紛擾不休旋爲該管捕房所聞恐肇事端立派中西探捕至該廠前後彈壓 
[亞細亞皇后號到滬日期]  
　　昌興公司亞細亞皇后號輪船於十七日開往香港小呂宋已紀昨報茲悉該號約於十七日上午一時進口停泊吳淞載來搭客行李郵件等由亞力山得駁船於九點半鐘駁至工部部碼頭上岸即於是日下午六點半鐘仍由該駁船駁載搭客等開赴吳淞 
[復旦大運動會預誌]  
　　徐家滙復旦大學年來對於運動一科異常注重一九一六年南洋公學舉行田徑賽該校健將冷鑑君得個人第一又於一九一七年田徑賽該校得總第一而冷鑑君又得個人第一日前約翰舉行中學聯合運動會該校中學部吳去非君得總平均第一今聞定於五月十七日在該校操場舉行大運動會云 
[書紙聯合會成立]  
　　本埠書紙兩業向在中華第一茶樓會叙近見各業均有公會團體書紙兩業亦遂組織聯合會於四馬路麥家　口昨爲成立之日全體蒞會頗形歡洽 
[寗波同鄕會注意衞生]  
　　寗波同鄕會昨接滬南工巡捐局復函内聞接奉台函以寗紹公司碼頭左近堆積垃圾有碍衛生囑爲築牆障蔽等因備悉一是查該處所堆垃圾寗紹公司以穢氣薰蒸屢次商懇建築碼頭並砌圍牆以免氣息懚願津貼費用業由敝局照辦已函致該公司將貼欵交局一面已與久記訂立合同准於本月十六日開工速行建築矣特此奉復敬頌台安 
[催促屯田繳價之布告]  
　　上海縣署昨發布告云爲布告事案准清理江蘇官産駐滬辦事處函開金山衛嵌坐上邑屯旧征收屯價屢次展限各屯户依限清繳者仍復無幾若不從嚴提追何以重法令而儆疲頑請貴令各圖捆保傳諭各屯户尅日清繳倘再延抗擇尤提追並請嚴切布告俾衆周知等因曁開送捆保姓名清單到縣除飭提各該捆保諭催外合行布告仰各屯户一體遵照凡有屯田一律繳價現已無可展緩倘敢延欠提案嚴追愼毋遲誤爲要特此布告 
[紗廠甬鄂工人互鬭之押儆]  
　　楊樹浦路四十號門牌老公茂紗廠小工湖北人毛冬生寗波人張阿泉前日各糾在廠工作之同鄕人互相扭毆司事周慶生喝阻無效遂用電話報告該管捕房派探季立仁往將爲首之毛張二人拘押捕房昨解公共公堂請究即據周慶生上堂訴稱廠中雇用之工人以湖北寗波兩處爲多而該兩帮中人時爲擴充一已之勢力問題發生衝突前日之鬭亦係此事要求堂上從嚴懲辦云云並由見證張林生投案證明當時打架情形詰之毛張兩人供詞互諉中西官核供以姑念初犯判毛押十天張押七天以儆再犯嚴懲 
[夫控妻案之辯論]  
　　李祖林前延逹商律師爲代表至法公堂控妻子徐鳳英携取物件私回母家不歸等情當由法公廨中西讞員將徐氏提案委任巴和律師爲被告義務律師代表一切辯論之下判將鳳英發堂留養再核在案昨日巴和律師聲稱鳳英發堂留養一月現已期满惟鳳英嫁與李祖林後時被夫家虐待曾圖自盡遇救如仍交伊夫領回生命堪虞請求堂上將鳳英交伊母領回以保生命逹商律師辯稱前者鳳英身穿女尼衣服到案出外後即換穿俗家衣服顯見表面上故意如此現今被告律師請求交伊母領回一節敝律師甚爲反對被告所稱被伊夫虐待毫無證據今請堂上判將鳳英仍交伊夫領回完聚雙方律師互辯良外中西讞員會商之下判候覆訊核辦 
[行兇各押七天]  
　　停泊浦江某小輪上老大鄭阿來不知何故前日被同輪水手甬人陳仲泉張金泉兩人糾衆毆傷經鄭控由水巡捕房派探何阿春將陳張兩人拘押昨晨解送公共公廨請究據捕頭梅羅上堂禀明原告被毆受傷來寫字間控告即飭探將被告兩人拘獲情形並據原告投訴被告等無故邀衆罷工向之勸阻反遭兇毆等語訊之被告兩人供詞推諉王襄讞核供商之美丁副領事以被告等不應行兇判各押西牢一禮拜分别示儆 
[盜犯瘐斃]  
　　盜匪周學五前因犯刦由警拘送上海地方審檢廳訊判監禁五年送監執行在案日來該犯在監染病發送新　育堂醫治無效延至昨晨斃命午後由地方廳賀檢察官毛檢騐員等蒞堂騐明因無家屬令由善堂棺殮 
[少婦迷路]  
　　少婦徐阿二前日在新閘路徘徊經三百零二號華捕查見詢係迷途當即帶入捕房轉送公共公廨留至昨晨由官媒將徐婦解案請示中西官訊據供稱常熟鄕人年十六歲日遭翁姑與丈夫凌虐將所穿布褲付質得資趁輪船來滬意欲爲人帮傭等語問官得供判徐婦暫留濟良所候核 
[誘賣女子之扭控]  
　　住居閘北陸家莊之江北女子李阿三年十七歲日前被同鄕婦人李邵氏誘賣於西鄕某姓已屆旬日前日乘間脫逃歸家告知其父李嵩山將邵氏扭控四區一分所經楊警佐質訊之下判解司法科究辦 
[巡捕途獲帶土人]  
　　大陸報云星期一夜有日人一名係在近江九輪船充當管事者在閔行路行走形跡可疑華捕得日捕之助將其人阻留搜見身旁藏有鴉片五磅該日人被捕後猶在途中兩次脫衣希圖逃遁卒被巡捕追及送交捕房昨日在日領署公堂預審判送上級法庭訊辦 
[賣烟吸烟之科罰]  
　　住居北四川路一千一百二十號門牌某茶館樓上之寳山婦人石王氏因私售燈吃洋烟容留談義廷在内過癮經該管捕房捕頭史蒂爾查悉親往將主客男婦二人連同烟具一併帶回捕房分别收押昨解公共公堂經中西官訊悉前情判石王氏罰洋四十元談罰洋五元一併充公烟具焚燬 
[兩過犯各押半年]  
　　甬人周雪根俞福林前日同在新閘路徘徊窥探被包探王梅生資見以其形跡可疑將兩人一併帶入捕房詰悉均係過犯諭飭收押昨晨併解公共公堂經中西官訊明判周俞各押西牢半年期满仍均逐出租界 
[竊取洋瓶之押儆]  
　　住居虹口蓬路五百二十三號門牌之金熙控厦門路一百二十三號門牌洋瓶店夥張佐良串黨竊取值洋一百十四元之洋瓶一千三百二十五只等情業由虹口捕房包探蔣阿林將張拘解化共公堂訊押在案茲經蔣探續獲同黨寗波人柏阿傳於昨連同張佐良　行解究經中西官　訊　　判張柏兩人各押西牢三月以儆 
[混用僞洋之押儆]  
　　温州人陳阿友蔣玖子前日同至虹口海勒路三百八十號門牌烟紙店各出鉛質龍洋希圖混用被店主楊雲卿察破鳴捕將兩人拿獲當在陳之衣袋内抄出僞洋六元一併帶回捕房收押昨解公共公堂請究即由包探周阿金投案禀明前情將假龍洋呈察詰據被告陳蔣二人供稱係代人行使等語李襄讞與美副領事思君核供判被告各押西牢二月僞洋銷燬 
[道署批示二則]  
　　商人董子餘等呈爲經董　擱叩求檄縣飭令限復以資結案由據呈南滙縣城市陶經董偏徇情面捺案不復如果屬實不妨呈請縣署令催速復毋庸來道越瀆 
崇明縣外沙各界代表　滋培等呈外沙錢糧分　應附設行政公署環請迅予令縣併建國民兩昨利由據呈是否可行仰即逕呈縣署體察情形酌核辯理 
[縣署批示四則]  
　　旅滬杭綢莊業黄唐與呈爲移建山莊維持公益請備案給示由呈悉准予給發布告並候松滬護軍使曁淞滬　察廳批示祇遵 
朱醴泉呈爲案經理勸請求恩准　銷免予提究由姑准銷案 
凌景景呈爲送張木金户糧串一紙請給印諭由候令册書查復核奪此批糧串一紙存 
新效製造兩合公司呈爲事併解散註册請核轉由呈悉前據該公司呈請設立註册即經呈奉實業廳轉發執照到縣令知具領在案現在該公司因合併消滅呈請解散註册應據情繳照轉呈核辦可也仰即知照 
[科學雜誌四卷八期出版]  
　　中國科學社發行之科學雜誌四卷八期今已出版其内容有「永久農業與共和」「江蘇治螟記」「南運河叙略」「空中航行之歷史」「稀少原子之應用」「化學工業槪略」「動物學之歷史」「國内鐵道先修路基之問題」「中國菌病之聞見錄」「森林在戰時之關係」等篇足徵該報材料豐富其中猶多專論本國各方面問題之文字皆持論正確研究有心得故爲介紹以告國人 
[來函]  
　　逕復者頃接郵片所爲日人從前租搭小店屋頂之電光燈架一節已於去年八月間因限满拆去請勿眷念第來片並不具名又無地址故祗登報奉復一枝香啓 
[中華職業學校致各學校函]  
　　謹啓者青島問題危在旦夕若不籌抵制之策何以圖存於萬一乃者各校學生發起不購日貨以示抵制青年愛國熱誠殊深敬佩敝校亦深表同情除各處盡力勸告外並於校内鈕扣工塲趕造各種操衣鈕　鈕螺甸鈕等鈕扣以供國内需用貴校如欲添製冬夏操衣敝校出品之黄白二種操衣鈕扣質堅色美定價甚廉最爲適用惟存貨無多近日各學校紛紛來預定者絡繹不絶倘蒙採用須於二三日前通知以便盡力趕造也專此布逹順頌大安中華職業學校謹啓 
雜評二 
[團體之悲觀（庸）]  
　　以個人之關係而使團體蒙其辱則其人之不愛此團體可知團體因一二人之行爲辱及全體而尙不知對付此一二人則團體之不自愛又可知嗚呼此中國之團體所以多無價值也 
團體之首領不過受團員之委託以執行團體内之總意思而已故團體首領不得於團員總意思之外而獨行其意思議會然即非議會而屬於公衆組織之法團亦胡莫不然自團員視其首領儼若專制之帝王一切奉令唯謹以養成首領之恣睢驕戾時時有朕即國家之觀念而團體之行動遂惟首領所欲團體旣變爲首領之團體則首領縱專横武斷旁人以爲不可容者而彼團員視之依然亶作聰明也改組云乎哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（百一）] [  一之]  
　　前節所述「浮惰」二字一言蔽这爲無知識而已無知識之原因乃由於不用心試一味乎四子書中飽食終日無所用心之說則知食量過度之害間接實足養成無數之愚民也故若平均計算我國男女之流於浮惰者似當超越美利堅以上數倍記者十餘年來遨遊南北馳逐東西每抵一城無論其在國内或在國外恒有一種極有趣味之統計法以爲視察上之標準譬如我國大江南北之各小城各鎭市數其店舖種類必以閒雜食店與熟食店最占多數十餘年前且於飲食店外多加一種鴉片烟館而以『飲食吸』三要項代表西方之『衣食住』矣此非記者之過言也我僑民之在海外者比户聚處成市集苟涉足其間而察視之亦以熟食店閒雜食店爲主體雜碎館其一也南貨舖其一也售賣包餃者又其一也蓋在我國古昔人民心理中衣可甚敝住居可甚陋獨於食之一端則萬不能遷就耳 
若彼美國各小城市與上述者殊不相類十室之邑必有報館五逹之衢必有銀行其他各業色色具備儼然大城市縮小之一模型若默審其營業上略占多數者則在已禁酒之各村鎭以藥店占第一菜場影戲園咖啡館等尙居其次此又中美絶不相同之一點也美國藥店所包孕至繁夥照相其也風景片也紙筆墨汁與膠水也應急之藥品也應時之糖飴與飲料也莫不當於此中求之故以　國藥店之多一足知其人民之有衛生常識二足知其人民之有美術趣味三足斷其敎育之普及全國與人民之皆能識字四足知其習性所在往往以飲代食以糖飴代包餃餅點其食慾不甚熾處即其愚民減少之一原因蓋就近代醫界之新學說言『飽食』與『用心』確有兩不相容之勢也飽食終日無所用心之輩聞此亦當有以自　矣 
老申報 
[窰廠滋事（下）（見光緖二年六月二十二日）]  
　　時邑尊大怒即擬稟府適被搶之書辦城旁獻策曰事急矣何暇上稟萬一令彼聞知是速禍而貽性命之憂聞得此間有樂平土棍三人神通廣大登時可號召多人不如姑與商榷請彼率衆前來以震恐之或可寢其鋒也邑尊姑如所請即邀得三人至署議定僅用數百人每人每日給工資一百二十文米一升肉半斤三人回鄉私行竊議謂數百人無濟於事乃率羣不逞之徒共得八千人整隊而至都昌人禦戰於鎭外鬭數合　平傷七人都昌傷九人此第一次交仗情形也其時都昌人恚甚謂我等與官爲難毫無干涉樂平人之事而無故率衆以敵我是自尋釁必得乘間報復方洩此恨因離鎭三十里有一鄕村爲樂平統轄居民約三四十家向以做合鉢爲業即做碗模範者一夜都昌人驟至無論大小男婦盡殺之遂將全村屋宇盡行焚去未幾樂平人得信復聚集數千人前至所過都昌屬地亦肆行焚殺聞共屠去數村自是兩敵對壘每日攻擊互有殺傷云以上據該鎭逃出者所述惟各人姓名及各地名均未得悉至所述情節有無不實不確處亦不敢知惟現在江省於初四日委令江軍門宗良蔡觀察嵩年等文武委員五人統率鎭武軍及南昌城守營勇弁共一千名前往饒郡尊亦調德字營會同查辦即由安仁縣前進近日之内尙未聞有頭緖俟後探明確實再爲述陳 
 
[西湖放鶴亭（杭州）（古蹟圖九十一）]  
新蓺談 
[蔬菜移植譚] [  雲五]  
　　凡栽植蔬菜必先播種苗床而後移植之此普通園藝家之常事也考其所以亦有種種原因（一）幼小植物對於各種之抵抗力弱一旦直播勢形孤立不如播之苗床爲安全（二）某種 
蔬菜有非移植不能畏大之性（三）苗床面積小對於管理保護等項較直接播種田間者易（四）時或播種期已近而前作物尙在田間不能收穫時必先播之苗床（五）或用特别方法以促進種子生長而必用苗床者要其旨非一端可盡或因蔬菜性質之關係或因天然勢力之關係或因人事之關係而各異焉然目的雖　其移植之方法則大致同也普通有溝植點植二種溝和較粗放似以點植爲宜其移植之時宜注意之要點甚多茲舉之於後 
（一）宜仔細愼密勿損傷其根務宜移植後使其不覺異狀又不可曝露其根否則易乾萎又不可屈曲之使之易伸長 
（二）移植時不可在日光强烈之時宜擇陰天及早晨晚間行之否則葉面蒸發過盛而根部尙未能安着必致乾萎難活（三）風亦爲助蒸發之原動力使在風大時移植其弊等於日光强烈之時故宜擇無風之天而行之 
（四）遇有根部屈曲傾斜之苗宜深埋之土中而苗心已長者 
亦如之 
（五）於移植之先宜撒布水分於苗床使土鬆濕而易附宿土且可减少水分之蒸發 
（六）移植時苗之心内不可混入沙泥以阻生長 
（七）苗旣植穴中宜將其四周之土堅壓之使苗直立不致受風動摇且容易活着 
（八）移植時苗上有枯萎之葉者宜摘去否則徒事蒸發而害生長 
（九）移植後土地乾燥者宜以水澆之（完） 
雜錄 
[美國軍人之過去談（五）] [  楊潛]  
　　敎練之勤嚴美國於此次加入協約戰團殊出人意料之外非惟局外人聞之駭然即其國中人民身任陸軍要職者亦毫無預備今旣欲出兵赴歐不得不臨時募集然其軍人中有以退伍旣久而已生疏者又以新入隊伍尙須訓練者於是募集之後不得不先行練習惟因急於赴歐苦無長日訓練遂有三閱月成軍之命令此令一出彼任敎練之職者莫不勤勉十倍於是新定敎練時間日日嚴加練習無論步馬砲工輜各士卒須於清農六時三十分全行列隊入塲即有軍官及憲兵檢查各軍人之服裝是否整齊完備蓋爲外觀形色足壯旁人觀也不得不稍爲注意也偶有缺少未備迫令再行整理惟以十五分鐘爲限倘有逾此限者當時并不訓責同令入隊操練其操練也先分爲數小隊由隊長一人發令指揮排長則改正各士卒之手術及姿勢約經二小時之久乃暫止操練稍爲休息不久即行敎練其法與前稍異蓋將各小隊集成一大隊由上級軍官發令指揮作合操之練合所以察各小隊之敎練法是否一律各軍人之働作是否相同使數十萬軍人同歸於一否則於戰爭時各行各是總司令之命令僅行於一部軍人不克同進同退實爲作戰時之大弊病故借此合操練習即可改正異點經一句鐘後乃下令在操場上休息環成圓形繞各軍官於中央作臨時之演講其所講者大約可分爲三段第一段則講今日上午操練之成績與夫差誤之異點第二段則講戰爭時之狀况與夫軍人必備之智識第三段則告以下午操練之次序與夫動作之方法蓋祈各軍人先行研究練習以省敎練之時間也演講旣畢列隊出場回營將午膳矣下午自一時三十分起接續操演其練習次序及時間均與上午相同惟動作方法則以上午所講者爲限至最後仍有同樣之演講旣畢回營各作自由運動擇其性之所近者游玩戲弄之惟在操練時犯規之軍人不在其内蓋尙須加以嚴勵之訓罰也即將該軍人閉之於悔過室中并不加以扑責非若吾國軍人之再行敲打蓋以其程度較高也至於悔過室係黑暗之密房僅谥屋頂通有氣孔室外之形形色色均不能見所以使軍人專心於悔過也内置几一椅一偶遇食膳送之於内至於時間則無一定以犯規之大小爲斷旣满定時放之外出復經長官之訓間責以下次須留神其事遂罷 
小說 
[偵探短篇一封書載英國上說雜誌] [  君玉譯]  
　　旣登樓則有數室俱空洞無物闞潑爾遂又上樓且行且念此樓實爲頂層臧獲寢室殆在此層則立屏其氣微步而前俾不啓人疑竇旣上忽來狂風一陣吹燭幾滅闞潑爾引目望之則右側實有一窗未閉因念此間脫有人居則夜來何不掩窗因屏息靜聽固無人聲即呼吸之聲亦不得聞心乃釋然舉眸四　但見屋隅敗籭數事此外了無長物及憑窗外眺見窗外爲　　近　有電話線亦載斷矣因念據此電話線觀之其電話　　設此間然我竟未見之何也乃復秉燭覓之則敗籭之旁垂一黑幕幕揭電話機固赫然在也闞潑爾因念女郎之言誠無欺而於前途且覺大放光明蓋電話號册方委氈上册面破碎零落若經人爭奪之者壁上有一小方乃無　塵似置册處近壁有痰盂一水面有白色泡沫壁下有殷紅血跡色澤鮮明闞潑爾至是凝眸沈思而雙眸之中且發奇光似見一婦人來此電話機前與人接談未幾一男子自幕後出逼以刃婦乃哀號卒至踣焉及燭地氈氈上足印凌亂無從剖辨於斯之時禮拜堂之鐘聲乃鏘然而鳴和者相繼不絶蓋夜已過午矣門外履聲又復雜選蓋警士方巡邏也闞潑爾徧覓若婦踪跡卒不可得惟思此事全題實已在握以後事不難迎刃而解若婦果未被害者終能拯之出險固弗必亟亟也此時不如歸休因回書室返檠案上出窗後理之如舊縛以小繩而出遇一警士闞潑爾肅然爲禮曰此街一零八號非强森君居乎警士曰否君所言號數殆誤蓋稅居一零八號者實爲亞龍主人茲往海外且將其寓廬招租闞潑爾蹙額曰吾憶號數中確有八字奈何誤也言次自去抵寓時室中燈火已滅門前蹲伺之人亦杳闞潑爾不禁微笑曰令彼徒勞一遭至歉歉也語次縱身一躍已踰短垣入矣 
[自由談之自由談] [  不冷]  
　　我民安在外報之言曰南北之和議以雙方距離甚遠决不能成事也中國之將來舍日本獨治與列國同治外無他法也然則中國之國民安在哉 
 
 

Page 15

 
 
   
 
 

Page 16

 
 
   
 
