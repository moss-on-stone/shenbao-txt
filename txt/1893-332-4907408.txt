# 1893 - 332 - 4907408

 

Page 1

 
 
[起解第九批順直振銀] [  申報館協振所席裕祺謹啓]  
北地寒信較南方爲早連日報章紀京師通州等處先後得雪在富貴人家榾柮煨爐鷫鸘被體固可無號寒之嘆而順直一帶飢民垢衣藍縷菜色凄凉轉徙流離棲身無地當此之時其望南中振欵正不知若何迫切况值封河在卽尤須及早起解本館協振所今以規元一千兩會同絲業會館仁濟善堂解赴順直災區核實散放尚望此後諸大善士不吝解囊源源接濟億萬嗷鴻庶有來蘇之望乎謹布微忱伏希德鑒 
[三百五十六號畫報告白] [  點石齋啓]  
　　寓滬西商以本月初十日爲通商開埠五十年之期特邀集華商爭奇鬥麗各設燈彩以相慶賀除西國水龍會外其中若廣帮若寗帮若絲帮茶帮製成各燈色色形形惟妙惟肖見者皆歎得未曾有本齋將會中燈景一一摹繪合成九蠶燦然秩然如數家珍閱者得此有備窺全豹之樂不獨可釋望塵弗及之憾卽身親目擊者亦當歎爲觀止矣准於二十六日出售此佈 
[治河客談三]  
　　藕船遊子曰洪給諫之說得先生一番詮解益覺曉然矣其所謂似難而實易者則曰人情襲常蹈故以數十年未成之舉工大費鉅或至畏難不前不知時勢所迫事會所乘較之往昔實有易焉者一則民志易從夫逸樂之民惰農自安實爲難與慮始至屢經昏墊蕩析離居固已艱苦備嘗不待告諭而咸知其爲切膚之痛一旦率以通力合作挈巢窟而登之袵席譬之溺人得援知其有翹首恐後者矣一則勢順易理治河無善策專爲黄河言之若大清永定子牙南北運五大川源近力分去海僅逾百里一通卽逹易洩易消而其旁流支浸天又生東西二淀南北二泊以受之俾之舒徐赴海不似黄河發源萬里一派濁流奔騰湍悍難於措力誠使疏導有法順其就下之性固不難旦夕見功耳一則人夫易集凡興大役必召募以合徒衆今畿輔就養之民不下數十百萬擇其壯有力者優給賑欵以工代賑夫不另雇再調天津防軍十餘營以佐之昔諸葛武侯屯田於渭南郭子儀屯田於河中皆役軍士力作前時左宗棠在江南亦率標軍濬治水道方今海疆無事乘暇爲之固其時也是皆似難而實易者也余曰以工代賑及調兵治水此則現已照行矣至於大清永定等河之水力雖猛究不比黄河因勢利導在乎人之爲之而已敢問所謂大利十有一者何也曰水之爲物害與利相因水利不興水終不可得而治蓋治水在通其塞必有溝渠以洩之溝渠旣設因勢以開水田則水有所容可以分河流而殺水患利一西北本古桑麻之地緣水利失修遂至沮洳沙礫所在皆是今大加濬治溝澮皆復水退淤肥可變斥鹵爲膏沃藉以墾荒可裨屯政利二近年以來每歲隄决修守悉發官帑河患旣平隄防自固一切搶險修築之費皆可節省利三畿輔密邇京師一經水患小民咸來就食水退無歸流爲游匪刼盜之多半由於此若水利旣修民安隴畝多一耕鑿之民卽少一游蕩之匪利四河流順軌旱澇有備年榖豐登小民樂於輸將國課日以饒裕兼之蠲賑旣省府庫亦充利五稻田日增米産自旺巿間糧價較賤小民易於謀食利六東南轉輸一石費至數石昔人謂西北有一石之收則東南省數石之費蓋就近購買其輕齎折色可以濟國他用利七田廬無漂失之患閭閻生聚日完無事則散爲農有事可募爲兵足以壯聲勢禦外侮利八水旱不能爲患比戸自有蓋藏藏富於民利皆土出粟金米玉其利並非西人之所能奪利九溝洫縱横敵之砲車不能徑入就地可以設險利十足兵必先足食遼海以東根本全在畿輔平時積聚旣裕行軍尤便轉輸利十一此皆所謂行之而大利者也余曰此其利固夫人而知之但皆在於水患旣去之後若此時水患未去而先言其利似乎略早然天下之事利與害相尋有利者卽無害有害者必無利人人見以爲害則避之惟恐不及人人見以爲利則趨之惟恐或後此固人情之常故孔子曰民可使由不可使知以其有所知則不免有巧於趨避者也顧晚近人心則大不如古古時之民不可使知今時之民不可不使知先使知其大利所在有歷歷如數家珍而且確切不誣言之有物則將趨之若鶩而用以集事無難矣雖然王安石宰鄞邑時行青苗保甲之法鄞邑以治載道口碑及其爲相創行新法蓋亦有青苗保甲等法在其中而行之致兆大亂並非安石之法皆不可以行實則行之不得其人故也天下之人無一不趨利而天下之人亦無一不攘利以水爲利民間有因爭水道而械鬥涉訟者矣是則又將來之辦善後者所不可不知也然而給諫之用心則可謂苦矣給諫之計畫則可謂詳矣 
[帝京雜紀]  
京師得雪已紀前報兹接續信云十三夜半至十四午後得雪四寸有餘十五日由順天府具摺奏聞○出使大臣龔星使奉旨以三品京堂候補○龔星使奏調隨員現己定見至應調學生四人因薦者紛紛擬於十六日調同文館學生中之願充者請隨員曾君敬貽考試再行定局○出使日本大臣汪星使奏調叅贊王勝之太史并奏調隨員三人公文巳到譯署矣○十六日武塲默寫武經奉硃筆正考官著汪鳴鑾去副考官著吳講去監試著文郁王鵬運去收掌試卷著徐鼎襄程宗佑去外簾監試著章士荃曹蕙周汝鈞景啓驥去此已恭錄報首按收掌試卷向例俱派中書外簾監試六部中除兵部外每部保送一人皇上圈用四人此次保送而未曾圈用者係戸部七品小京官耿君道冲○聞龔星使因薦文報局差使者甚多擬照前屆多　數人惟保舉與出洋者一律未免太覺便宜故先說明將來開保時祗照尋常勞績○花旦小桂林由滬赴京入同春班登臺演唱名噪一時與小桂鳳相埒從此貝闕分香不讓瑶禽獨步矣○新簡四川藩司王魯薌方伯現又移寓内城法華寺十七日湖北同鄕京官於會館中演劇設筵公請方伯赴宴○三月間提督衙門咨送刑部一案係宗室緒存砍傷宗室長善因須會同宗人府訊問至今尚未了結刻聞刑部急欲結案票催南城吏目速提報恩寺居住之王姓到案以憑質審○提督衙門咨送刑部之賭犯一百餘人現經刑部審明爲首幾人爲從幾人聞爲首之内有和尚一名太監一名○自津至通河水乾涸運貨不易故邇來都中火油異常昻貴 
[營口郵書]  
營口於小雪前後天氣變幻不測十三日午後狂風怒吼波浪掀天大小船隻皆不敢駛行有兩枝半桅夾板船於晚間進口見此情形不得不退避三舍用火輪拖帶出口是晚損壞小杉板四五十艘如此大風爲近年所罕見○十五日天氣倐變有灰絲包不及赶裝遂留鎭東船守候一日以俟次日天晴裝上查封河以前灰絲已裝出一千三四百包○十四日各油坊出賣銀兩錢數驟小銀爐又因現錢短少不敢多出票欲先行禀官出示不准查取 
 
 

Page 2

 
 
現錢以冀巿面融活至十五日錢數稍漲 
[潯城火警]  
二十日晚八點半鐘忽聞鳴砲五聲警鑼亂擊能仁寺内鐘聲不絕報道城内八角巿正街火起急趨視之但見萬道火龍横衝直撞其光熊熊上冲霄漢是處距九江府署僅十餘家文武各官皆親臨撲救招商義度各局水龍亦電掣風馳而至無如水道甚遠由該處至九華門外江邊汲水往返約五六里誠觀察邵太守下令每水一石給青錢五十文何軍門飭令標下前後城守選鋒新勁各營兵丁奮力取水不收錢文王遊戎丁潘兩守府帶領千把外委等弁手執軍棍馬棒沿途催運前營遊擊周梯山遊戎與後營守備楊石泉守府均身先士卒登屋拆斷火路把總史長發外委胡殿勛尤爲奮勇傷及營兵一人幸未致命軍門諭令重賞以示鼓勵江防府盛司馬德化縣薛大令率領各叚保甲委員駐紥要路以資彈壓閱四點鐘之久火勢尚不稍殺觀察與軍門惶急萬分取下大帽翎頂抛入火中祝融氏始歛威而退迨火滅時己一點鐘矣軍門乃飭令麾下健兒掌號收隊各官亦漸漸散去查起火之由因德昌雜貨店中人携燈取洋油悮落燈花於油内不及撲滅延燒洋油箱以致勢成燎原殃及鄭新茂香紙店豫發祥雜貨店黄立昌油鹽店鄒天寳首飾鋪于福興飯店玉春園麫館高姓肉店李姓鐵店羅姓烟館林姓飯店肉店剃頭店成衣店自八角巿亭子下首起至倉巷口止計店面十四家皆成灰燼次晨觀察面諭德化縣飭令地保查明被災之家按人口多少給予撫卹此誠莫大功德也 
[揚城火警]  
本月廿二日清晨揚州舊城通泗橋大街某姓家不戒於火登時鳴鉦告警各善堂水龍風馳電掣而來竭力噴澆得以應手撲滅僅燬住屋兩家餘皆無恙救火者觀火者均次第散歸正欲午餐忽聞蒲牢又吼急出探視知舊城司徒廟後某姓家又兆焚如各水龍甫經回堂聞警復出幸該處汲氷甚便旋卽救熄計燬瓦草屋七八幢至起火之由傳說不一容俟探明再述 
[羊城火警]  
粤東訪事人云十四晚新城賣蔴街富聚荷包店不戒於火光燄熊熊上冲霄漢遠近水龍踴躍赴救頃刻撲減僅焚去房屋一間鄰里皆慶無恙又十六晚南關大巷口某家因火油燈炸裂烈燄飛揚不可嚮邇警鑼亂報水會紛來約歷一點鐘之久始息共燬房屋兩間當此風高物燥火燭在在堪虞寄語居民尚其愼益加愼哉 
[粤東匪亂]  
聞粤東英德縣屬地近有匪徒嘯聚多人揭竽爲亂經大憲派撥兵勇馳往剿辦想小醜跳梁不難刻日蕩平也 
[武闈揭曉定期]  
江南武鄕試前有二十日放榜之信屆期乃竟杳然推原其故蓋東西闡士子例在中闈覆試弓刀相符方能中式主試劉峴帥事必躬親逐一校閱不嫌煩瑣故非數日不能告竣現己酌改二十五日揭曉矣千門看榜走馬街頭當有爭先恐後者矣 
[儲憲回寧]  
江安糧道馬植軒觀察由北旋南小住滬濱前報已紀其事十月二十一日元寧二縣接申局來電知儲憲已鼓輪下駛是日可抵金陵王趙兩大令卽派人往江干伺候並命駕親往以便晉謁孰意烟波浩渺望眼徒勞祗得折回至二十二日憲舟始停泊下關乘輿登岸各官迎迓如儀手版脚靴頗形擁擠 
[星軺小住]  
廣東正主試顧漁溪星使出闈後請假南旋祭掃墳墓道出申江鼓輪下駛行抵江寧後假城西某觀察家暫住聞星使祖若父曩補江寧學博士弟子員嗣因髮逆之變避地洛陽遂在彼處入籍秦淮靈秀移入中州當此衣錦歸來誦直把家鄕作異鄕之句當亦爲之黯然也 
[騎馬傷人]  
金陵訪事人云某紈褲其父以刀筆吏納貲爲司馬某幼不好讀書務拳勇酷愛乘馬六轡在手一塵不驚顧盼自豪饒有喜色十月十六日揚鞭過淮清橋轉灣之際一老叟龍鍾而來欲避不遑馬首直撞其胸頽然倒地後蹄踏其腿而過骨爲之碎宛轉呻吟途人見之將某拘住某不得已呼肩輿送叟歸與家人婉商願出洋銀二十枚爲醫藥之費如或性命有碍則再行涉訟並立養傷筆據用某某至戚作保叟家首爲之肯縱之使歸叟江寧鄕人業漁子孫遊蕩不能肖其業故見鴈餅而心動云 
[扶桑晴旭]  
日本訪事人云上月中旬風雨爲災尤以岡山縣爲最重日皇覽奏卽賜金撫恤嗣又得長崎縣風災之奏皇與后合賜銀一千五百元近日又軫念兵庫廣島二縣被災不少與后賜二縣銀各五百元山口縣地方官亦以災况聞復賜銀五百元○各省奉命改革舊制淘汰冗員計内務省以非職免官去者數十員又本省所轄各局各縣官衙亦免去六十員大藏省免去一百三十餘員外務省農商務省數尚未定警廳免去六十六人東京府廳則尚須審查云○寧波人王惕齋在日本經商歷年已久自去年損其一臂卽無心牟利專往各内地作汗漫游日人素耳其名到處爲之東道主日前自東海道返東京適見各日報論及上海織布局失愼被焚深惜總辦之計及錙銖不爲保險因言及日本内地有一種木質織布機器左手執䋲右手板扣雖不如火機之速然比華人舊製可快一倍純熟之後可織一碼至三尺闊之布每架只費洋銀八九元如能購得百架用百人先試其合宜否較往外洋定購時速而貲本從廉如果合宜吾中國亦易於仿造其器祗用四根綜線卽可織斜紋布云 
[孤山梅信]  
杭州訪事人云清吟巷王賡虞制軍之文孫與下皮巿金忠甫主政之女公子聯姻涓吉十月十六日行合　禮是日巳刻備八人綵輿迎娶除尋常旗牌鑼帽傘扇外添設花燭亭和合亭多子亭合　亭皂頭偕老亭一統萬年亭八蠻聚寳亭梯子燈褲脚燈繡毬燈子孫燈一路鼓吹悠揚笙簧聒耳遊人觀者咸稱羡不遑○初十日恭逢皇太后萬壽聖節是日五鼓撫憲崧振帥曁現任各員弁齊趨赴萬壽宫行慶賀禮雍雍肅肅濟濟蹌蹌誠盛典也○重陽迄今巳一月有半天時晴燥涓滴全無各處井泉行將就涸居民之汲飮者每日　清晨七八點鐘時遲則溷濁不堪矣 
[鱸鄕客述]  
松江提標中左前城守各營弁兵每屆秋末冬初先由千守次第操演然後禀請叅游諸營員會同校閱亦古時秋獮之遺意也本月十六日爲諸叅游校閱之期清晨八點鐘時咸督同麾下弁兵齊集提轅前世英堂校塲鵠候少焉中軍張叅戎左營吳游戎前營石游戎城守營曾游戎先後策騎而至步入演武廳小憇旋升坐公案發令開操號砲一聲諸軍齊出初弓箭手劈分兩行與槍隊馳逐旣而演成四方陣骨牌陣連環陣梅花陣一字長蛇陣演畢復有身穿虎衣手執腰刀者與各籐牌手作對敵狀他如射步箭者擅穿楊之技打槍靶者挾命中之能各有所長一時並獻叅游諸營員隨令發賞輕重有差遠近商民挈伴往觀者大有人山人海之勢○西門外濬河一事巳紀報章董其事者以西門迄跨塘橋河道綿長分爲五叚現在迤東第一第二叚並最西之第五叚均將告竣中問三四兩叚時將寒沍未便開工董事以各戸捐欵延不交清先將最爲疲玩之家禀陳縣署張邑尊素以慈善稱得禀並不逕行追比惟諄諄勸諭俾得樂輸○新授華亭縣童大令寳善於本月十九日飭家丁頒發紅諭筮吉二十七日接印任事辦差人等送舊迎新當有一番勞瘁矣 
[倒店紀聞]  
鎭江小碼頭順泰雜貨鋪在貿易中可推巨擘資本之多塲面之闊裝飾之麗生涯之盛爲他人所不及開設迄今已逾三載該店係邗江黄　所　店事　某乙承管不料乙迷戀於花天滔地中不暇顧及正事遂致生意寥落資本漸形短絀加以本重利　空架子頗不易支債　如山無　　　遂　本月十七日倒閉據聞虧空三千金該鋪主巳向乙理論矣 
 
 

Page 3

 
 
[軍回申]  
江南提督譚青崖軍門由松來申換坐兵輪出洋巡閱己紀前報兹悉軍門巡洋已畢於前晚乘坐兵論回申當卽換坐滿江紅船移泊小東門外吳淞馬頭提右營廖叅戎守備程守戎城汛李千戎各率健兒赴江千迎迓昨晨軍門乘輿人城往各衙門答拜旋回舟次定於今日回松 
[淞北閒談]  
前日傍晚時有某姓蕩婦偕所歡某甲至陸天喜臺基姦宿歸途被長脚根林所見簇擁至某小茶肆藉端敲詐旋經混名小辮子之妻某氏出爲排解事己了矣突有混名巡捕阿岳者糾合江北流氓王三等各持器械奔至氏家中擊破後墻而入將室中所有砸毁無存氏駭極聲嘶鄰人某乙疑係火警啓戸視之陡被流氓擊碎所持火油燈幾成巨患急取棉被罨下火勢始息正欲鳴捕拘拿流氓已鳥獸散翌晨房主宋姓著地保　明因何起釁流氓竟大肆咆哮未知宋能唾面自乾否也○有混名小臘梨者在閘北唐家弄某甲所開糊裱作爲夥旣而意見不合飄然而去另就某乙處生涯前日甲至乙家向小臘梨註理各張旗鼓此脚彼拳小臘梨本頂上光光稍存毛髮不隄防被甲拉脫以致無名火熾互扭至玉義園老虎灶喫講茶嗣有三十人個黨流氓爲之介紹令甲出洋銀五元爲若輩烟酒之貲小臘梨始怏怏而返○吞烟免騐已見報章兹悉死者殷錦泉向在邱福生鞋作爲輓工日前邱憎其手藝不佳惡聲詬詈殷忿甚吞服生烟死後由二圖地保陸坤咸投縣請騐嗣經顧柏生出爲調處令邱給屍母洋銀三十五元爲棺殮之費屍母沈氏見之遂卽投縣求免旋於昨晨領棺回去事後顧向邱婪索酬儀邱靳而不與遂致互相爭論經同某中人再三理勸不知以後如何 
[嚴懲打架]  
寧波無錫上海等處小工與徐州青口等處小工爭奪虹口通運碼頭運米一再互毆由巡捕解送英公堂蔡太守傳訊米客朱堯臣諭令各工人憑客雇用不得忿爭以上情由節詳前報前日各小工又在虹口打架捕頭聞信卽派通班巡捕前往拘得三十餘名昨晨解送至案巡捕禀稱當爭鬥時山東帮小工馬福祥邵杏山林長生俞扣寳余小友林昌順六人分持鐵尺鐵拳襯木柴鞭子等物頭貼膏藥爲號今將兇器呈堂上海小工顧柏生等同供稱前日米客陳裕生喚小的等運米四百石小的等共二十餘人輪流工作於清晨八點鐘時開工至十點鐘後由馬爲首糾同二三百人其中雜以鬻拳人各帶鐵器將小的等亂毆以致二人身受重傷現方醫治另有四人受有微傷幸逢巡捕到來否則性命之憂恐難免矣事後聞青口帮小工由扛棒頭目明佛卽唐少卿主使揮拳請爲懲儆馬等同供稱小的等雖曰青口帮其實各處人皆攙雜在内運米之事本由唐及金壽等議明輪流承值旣而顧忽然悔議以致口角小的等並未逞兇且是日並無米石搬運安有爭奪之事蔡太守問各華捕曰爾等曾見是日運米否禀稱小的等未見問究竟何人首先尋釁禀稱首先尋釁者的係青口人上海人亦不少兩共有二三百人之多麥捕頭禀稱前旣斷定又敢藉衆互毆此風斷不可長請將手持兇器之人先行懲辦顧又稱陳雇小的等作工寫有手摺上列各工人姓名今特呈閱太守判令將馬笞責二百板邵林俞余等各笞責一百板押候發落其餘一併開釋諭以如再肇釁定當遞解回籍兇器存堂 
[提犯騐視]  
昇大馬車行馬夫王阿發駕車不愼碾斃婢女趙洪子一案當經上海縣黄大令訊實收禁聽候解府轉勘本報已紀之矣昨日大令委水利廳兼理捕廳之林少尹騐視箕斗少尹遂於下午三點鐘時升坐二堂命原差入監將王阿發提到案下略詰數語土俯首無詞二尹命書吏將面貌箕斗逐一騐明著其加蓋指印仍飭還禁聽候黄大老爺備文派差解赴松郡轉勘○羅金發朱毛毛向緝私鹽捕營報稱浦東地方有鹽販聚衆售賣私鹽該管兵恊同羅朱往拘未獲因羅朱開放洋鎗致將旁觀之潘某擊斃當經地保報縣詣騐並將羅朱獲案訊實收禁擬辦此係前年事也現聞羅朱二人罪名巳定一擬軍罪一擬徒罪昨日午後由水利廳兼署典史林少尹升座飭提二犯至案羅朱一味求恩少尹著差役當堂騐明面貌加蓋指印畢仍命還禁聽候起解 
[小官司]  
陸福大者在滬城梅家弄開設切麫店生一子年未弱冠素好遊戲前日下午與鄰近曾公館之幼孩嬉戲爭奪玩物兩相口角繼而用武曾孩力小不能與陸相敵以致頭面均被毆破血流不止回家後訴知父母向陸理論陸置諸不理且出不遜之言曾姓大怒立喚二鋪地甲至將陸片送上海縣水利廳訊辦昨日下午林少尹升堂提訊陸供稱係蘇州人開設麫店向來安分兒子年幼無知昨日在外肇事回家後小的巳用家法處治現求恩宥少尹曰今日本當薄懲姑念事起細微且已知過著具結斥退又謂地甲沙某曰爾係二鋪地甲何以高擡身分曾公館連次喚爾竟敢遷延不到沙連連叩頭少尹揮之使去 
[催賠書籍]  
醉六堂書坊董仲甫偕船戸徐梁舟等投縣控稱本坊由杭州雇徐船裝載皇清經解四十二箱回申停泊南巿董家渡夜半時遭連中小火輪駛來致將書船撞沈共失書籍廿七籍值銀數千兩求請提究黄大令飭差將石提到訊供收所著令清理己紀本報兹悉石自收所以來閱時巳久延不料理是以原告復於前日投縣求催 
[流氓解縣]  
著名流氓大刀張三在法界肇事由捕拘送公堂懲責在案昨午由公堂備函飭差將張三解縣請遞原籍值日差禀明黄大令飭令收所候訊 
[屍親具結]  
虹口華記路三官堂相近邱福生所開邱永順鞋子店夥殷錦泉吞烟身死由廿三保二圖地保陸坤咸投縣報騐黄大令正欲往騐忽據屍母殷沈氏偕死者堂兄殷玉堂投縣具詞求請免騐大令准如所請此爲昨報所已紀前晚大令升坐花廳提訊陸保投案候示屍母殷沈氏供稱係本邑人家住浦東高廟地方小婦人今年五十四歲丈夫已故兒子錦泉業已授室於去年至虹口邱福生所開永順鞋店爲夥至本月廿三日傍晚忽吞洋烟自盡迨諸夥知悉送往仁濟醫院求治因受毒已深院中人言難以施救當時舁回至八點鐘氣絕身死昨晨有人知照小婦人立卽至滬查明兒子實係自行服毒與人無尤爲此來案求請免騐並請將案注銷玉堂供與同大令問曰爾到申後可曾細查答稱業已查明大令曰旣巳查明可知因何起釁供稱聞兒子所做鞋子工線不佳店主面斥數言兒子一時忿恨吞烟自盡實與他人無于大令得供著具切結呈案備查 
[法界公堂瑣案]  
守備唐昭勤控稱職員與同鄕人唐應東鄭福初糾股合開長發棧帳目不符意圖抵賴葛同轉飭探提應東及鄭研訊昭勤歷訴前情應東呈遞禀詞聲稱棧中俱有帳目鄭供稱有細帳呈電同轉謂此係棧中流水帳未經結算無從核對此事曾有人理勸過否供稱廣肇公所董事勸過五次昭勤亦呈簿據同轉謂此是棧中之帳爾自己有帳否訴稱有惟未經帶來同轉謂爾等旣有公所仍可由董事調停鄭稱棧中總帳昭勤之弟經管鄭亦呈簿據同轉閱視之下謂此事茫無頭緒應東又稱去年正月至八月止與昭勤往來尚少銀一千九百廿六兩有奇昭勤稱伊欠職員銀四千二百七十餘兩同轉謂爾等原係本家不應涉訟遂將各帳發還諭令交人保出仍由公所調停應東又稱昭勤將棧中圖記及銀擅自取去同轉謂帳未結清不應擅取應東稱被伊取去銀五百七十餘兩同轉飭探持名片將原被一併送至廣肇公所請董事理明禀覆○積竊金雨卿竊取天成綢莊貨物破案後吊取原贓供出窩頓陶金榮陳阿六范召春處葛同轉著分别押候過堂范交保出外呈繳罰欵洋銀一半此巳紀諸報章昨日天成綢莊夥葉讓卿投案請追各贓同轉命帶金到案問尚少雪青及曰縐紗共四匹寗綢一匹元色縀四尺窩存何處金供稱貫已失去無從交出矣問爾前供寄在陶處陶亦自願賠贓究竟如何金供稱其時小的受刑不過隨口妄供陶供稱當時 
 
 

Page 4

 
 
小的並未認過某包探禀稱金初供泊舟洋涇浜將贓載往大團金供稱贓由大馬路運至盆湯弄是實包探郁廷湘禀稱當時小的帶往英界各質鋪查吊各贓並無著實同轉問陳究竟如何陳稱小的實被誣扳求恩明察金供稱陳欲買土向小的取過洋銀三十元後索還錢二千餘合洋二元小的前年曾在陳之後屋窩頓竊贓問交付洋銀時有人目見否供稱小的親手交付陳聞言極口呼寃叩頭如搗蒜同轉問未吊之贓究竟何在供稱當行竊時天將破曉忽忽忙忙遺落于地同轉著押候枷號三月期滿笞責三百板陳押候飭探查明禀覆陶據包探禀稱左臂剌有土棍二字同轉著帶候騐明還押○張榮富混名大刀張三著名蟻棍也前因拐販王二娘之女金林案發自八月初十日禁押迄今案懸禾清昨日葛同轉命提案請訊究竟金林是押是賣張供稱初時押得洋銀一百元悉被王二娘取去後因患病又取過四十元問王二娘究在何處供稱己回江北同轉飭送上海縣請黄大老爺備文遞回江都縣原籍請地方官嚴加管束不准復來○前晚新關西人家失去金表一枚連練條值銀四五十兩疑庖丁所雇車夫張長林行竊因卽交捕解案某包探呈出押票數紙及贖出之表金稱此人前將西人大衣携至自已房中同轉謂卽此便覺可疑問西人爲誰供稱名白法問何人薦保供稱鄰居同轉命押候覆核○閩人張清源在紫來街宋家弄開設源利太靛青行將第三妾葉氏凌虐以致剪去頭髮經其母葉范氏具控公堂葛同轉准詞飭提張及第二妾潘氏研訊葉范氏邀同男媒陳萬祥女媒陳米氏投案陳米氏訴稱當張娶葉氏時言明第三房曾出身價洋銀三百五十元張供與略同同轉問因何起釁葉范氏供稱媒人來說張之大婦己死願出財禮洋銀三百五十元娶小婦人之女爲繼室小婦人允之退還二百元爲折妝費今被張及潘氏凌虐以致剪去鬢髮心實不甘務求懲辦葉氏供稱日間潘氏持門閂將小婦人毆碎足骨至晚張又持刀上樓意圖殺害小婦人無奈將髮剪去問二百元折妝費交與誰手供稱交與媒人之手張稱並無其事同轉謂爾總不應淩虐今著爾帶回具不再凌虐切結如何葉氏稱小婦人不願隨去恐又遭毒手求發善堂可也同轉謂婦人之義從一而終卽使發堂恐爾不能耐守今姑俯如所請倘欲另嫁須償還身價洋銀原被俱遵諭而退○徐鍠挈妻汪氏投案訴稱楊玉章擔保施良卿將協和成八月十五十六兩日期票兩紙計洋銀六十元向小的換去現洋銀豈知到期不付是以投案請追施供稱店巳閉歇票係代出同轉謂旣經出票無論代出與否總須照付施供日前巳登申報告白持拍賣後照付汪又稱施央人來勸許於九月杪付清及期不付因之央人擔保楊供稱擔保是實某包探呈出朱子良所書底稿同轉謂施曰爾串同健訟棍徒專門賴債乎遂飭押候嚴追徐楊叱退○八仙橋宰牛作主尹桂濤遭屠夫張玉山持牛皮至河干洗滌捕頭見之將張拘入捕房尹持洋銀九元赴捕房具保捕頭命罰洋銀五元尹不願遂由捕頭解送公堂葛同轉卽照捕頭所斷飭將所存洋銀付還四元以五元作罰欵○某包探拿獲犯夜之董阿二搜出兩頭快刀一柄拘入捕房捕頭訊無實據卽行開釋至二十五日之夜又在護城河畔携洋泡閒行因復拘入解赴公堂葛同轉斷令押候掌頰四十下 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬南耳食]  
句容人魏三和　作　　匠住西門外景福　内昨日偕妻某氏至西門外裝巿買采忽有無賴甲乙二人向氏調戲謂爾買白菜何不買羅　語畢突將所提之　　取氏將甲拉住欲掌其頰究因女流力弱被甲用力一　跌仆在地魏見此情狀不覺怒髮　冠將所携青蚨一百餘翼向甲頭上亂擲甲欲令乙往别處糾合羽黨高聲喚乙而乙恐釀事故早己兎脫旋由魏之友人再四解勸始各釋手○滬南十六鋪南首東大街有寧波阿方者在滬北某洋行爲出店其妻向藉十指度日前晚將製就之新衣送往新衣店内臨行時將門扃鎖及事畢回家見雙扉虚掩魚鑰杳然明知有異推門而入見臥牀被褥亂如敗葉枕畔所放銀飾已歸鳥有數年心血付之流水可歎也又有湖南人某甲住居泉漳會館後面前晚至英租界看戲至一下鐘回家見墻下有一孔入内檢點物件失去舊皮袍子一伴及銅鏡等類約值錢十餘千穿窬之多如此有巡緝之責者其可漠然置之耶○本邑人劉源源向以撑駕划船爲業日前向其友老桂麻子借穿棉襖一件老桂以天氣漸寒昨日尋至萃豐馬頭與劉相遇索取棉襖致相爭扭後至一品園茶肆評理經人出爲排解以劉實有不是令惠茶鈔並將所借棉襖歸還始寢其事 
[英界公堂瑣案]  
包探江阿三禀稱昨日小的見王瑞福等小工四名在元芳路旁取草帽辮十一紥尚未查明失主何人今先送案請究　福及王錫卿周福全李桂廷同供稱有人搬運草帽辮遺下若于小的等見而拾取蔡太守判令管押一禮拜贓存捕房待查明失主給領○副捕頭廪稱虹口下海浦人劉鳳翔等禀請上海縣黄大老爺發出告示懸掛是處示中言及興修下海廟旁永安橋禁人阻撓等事但是處係租界旣　出示理合照會英領事簽名故將糊裱木板上之告示呈閱蔡太守謂候函致上海縣可也○某號印度捕禀稱昨日巡行虹口見王中沛蔣　和二人引領某甲等入局賭錢是以拘送案下小的初見伊等引領五六人嗣又各領一人王莊同供稱小的等皆鎭江人現在鴻寳齋書局供釘書之役昨赴鄕間尋取藥草致被悮拘某號華捕禀稱小的協同印度捕拘拿時伊等奔避某鄕人家捕頭禀稱伊等如非誘賭何致奔逃王蔣又稱小的等見巡捕拿人安有不逃之理訊至此有袁春泉者　案訴稱小的是釘書頭目王蔣皆在作中釘書忽被巡捕疑爲賭塲中人今請交小的具保蔡太守准之諭以此後王蔣如犯賭獲案惟爾是問袁唯唯答應挈王蔣而退○麥捕頭禀稱五六日前偶至下海浦見二百零八及三百四十八號馬車二輛停在是處明明守候賭客因告以不可如此至昨日將　又見石金寳駕三百四十八號馬車在是處守候是以令某號巡捕拘案石供稱小的駕車在此守候主顧並不載人往賭且日前捕頭亦未知照小的等不許再在是處候客麥捕頭又禀稱確曾親自知照蔡太守判令將石管押一　拜○包探唐寳榮禀稱廣德泰號雇船裝運棉花被竊若于包今在張炳生船上認見一包是以拘拿送案張供稱是日小的之船與廣德泰船同泊一處伊船有棉花滚入小的　中是以暫時留下蔡太守飭押候失主投質訊究○包探江阿三禀稱楊林慶竊取張金清家燭臺等物經小的拿獲人贓解送案下張訴請領贓楊供稱燭臺由江北人竊得交與小的小的卽持至某處質錢蔡太守判令管押四禮拜贓給失主領去○某號華捕巡至某處見徐阿虎顧海林二人互相打架拘案請懲徐供稱小的在治下當小工雇顧爲夥後卽辭歇忽來尋釁致被毆損腎　顧供稱小的由别人雇用徐竟無端辭歇故與理論不敢行兇蔡太守飭押候送徐至某西醫院騐明傷勢如何再訊○包探秦少卿廪稱丁其祥之子金杏竊取鄰人某姓家銅燭臺由其祥報捕拘案丁訴稱兒子不務生理吸食洋烟今旣犯竊求大老爺發交棲流公所戒烟留養金杏俯首求恩蔡太守准之飭發往戒烟贓給其祥領去交還失主○包探沈金降禀稱車夫王六郡竊取他人車箱内所放水烟袋及棉襖經小的拿獲詰知棉襖已質去尚未查明失主何人今先將人贓送案王供稱兩物均由坐車人遺下如今只乞施恩蔡太守判令管押兩禮拜贓暫存捕房待領○包探顧阿六禀稱昨日小的見王紀餘手持白布二匹至某押店質錢形跡可疑問知竊自某鄕人家今特解送案下王供稱小的係徽州人向妹夫借錢不遂乘間竊布蔡太守判令管押一禮拜贓存捕房俟失主認領 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年十月十八日京報接錄]  
雲督土等奏原任藩司政績卓著遺愛在民懇恩宣付史館立傳摺○湖督張奏查閱營伍事竣並調閱各營水師及各兵輪水　情形摺○湘撫吳奏報解本年末批京餉及漕折固本等銀摺○又奏解清甘肅新餉片○又奏調補守備片○廣東正考官顧奏試事已竣請賞假回籍省墓摺○○雲貴總督臣王文韶雲南巡撫臣譚鈞培跪奏爲原任藩司政績卓著遺愛在民據情籲懇天恩宣付國史館立傳以青循良恭摺仰祈聖鑒事據雲南闔城紳士舉人馬向慶葉本義等十六人呈稱原任雲南藩司曾紀鳳性成忠孝才具優長由諸生於咸豐同治年間効力戎行歷辦兩粤川黔軍務以戰功蒙恩簡授貴州貴西道洊擢藩司光緒十三年調補雲南藩司十四五年以母疾呈請開缺奉親回籍終養一再陳請始蒙俞允正值交缷卽丁母憂十六年扶櫬歸葬未及服闋旋以毁　其生平戰功及他省政績非紳等所能臚列惟自蒞滇以來爲國爲民盡心職守一切善政指不勝屈謹擇其實惠及民於地方大有裨益者據實陳之一在興學校滇省五華育材兩書院向祗課試制藝素未講求經學原任糧儲道譚宗浚以取士首在明經月捐養廉銀百兩添試經課一次行之期年宗浚離滇課將中止曾紀鳳捐廉繼之恐難持久復詳請奏明於厘金項下提欵生息以作滇省經課膏火全滇士子共荷甄　一在恤災患光緒十三年冬石屏地震成災傷亡甚衆曾紀鳳立籌巨欵發往賑恤並奉母命捐廉千金助賑災民賴以存活一在籌邊務光緒十三年　黑夷匪張登發搆亂攻佔猛猛土巡檢地方八月官軍前往剿辦十一月擒斬張逆蕩平賊巢　恩賞加頭品頂戴查夷地剿賊匪易滇省籌餉尤艱曾紀鳳旣贊戎機復籌饋連用能迅奏膚功事定之後以該處人稀地僻防守綦　詳請改土設流奏明辦理地方遂臻安謐一在課吏治滇省連年候補人員擁擠曾紀鳳以文學爲政事之本考課爲培養之方詳請奏明於厘金項下撥欵設立候補同通以下文職月課按月由督撫兩司輪考或策論或詩或告示文藝兼收所取列優等者除給奬外立與差委以示鼓勵一時需次各員爭自濯磨吏治賴以講求政事遂鮮闕失以上數事均紳等共聞確見甘棠遺愛思念不忘謹據實臚陳呈懇奏明請旨宣付史館立傳以表循良等情當經批飭藩臬兩司會同善後局司道查核詳請具　奏前來臣等查原任雲南藩　曾紀鳳品端學粹由軍營起家服官二十餘年所至有聲其爲人心氣和平條理績密卽就在滇政績而言教養兼施土民愛戴光緒十四年以母老呈請歸養奏蒙特旨諭留爲兩司未有之榮遇是其才堪大用早在朝廷洞鑒之中惜未竟設施遽　溘　至今遣愛在人尚何計身後之名具呈籲請亦足見三代直道之公合無仰懇天恩俯順輿情准將原任雲南布政　曾紀　在　政績宣付國史館立傳以表循良而資風勵出自逾格鴻慈除將事實清册咨送吏禮等部查照外謹合詞恭摺具　伏乞皇上聖鑒訓示謹奏奉硃批著照所請該衙門知道欽此○○頭品頂戴湖廣總督臣張之洞跪奏爲查閱黄州德安等處　伍事竣回省調閱長江漢岳兩鎭湖北鐵字襄河等營水師曁兵輪各船水操情形恭摺具陳仰祈聖鑒事竊臣前將出省校閱營伍及查看江夏大冶等處煤井鐵山運道各工程日期奏報在案當經於八月二十二日自省起程　坐兵輪沂江而上至江夏所屬馬鞍山地方查看煤井旣畢展輪下駛　黄州府二十四日調齊黄州興國德安等營弁兵合操陣式步伐整齊槍砲連環應節將備弁兵箭枝尚屬有準各將弁近年來經臣飭令一律操演後膛洋槍均能極力講求中靶約在六成以上器械馬匹亦皆精壯足額當　分别賞罰並嚴飭各營將官認眞督率訓練汰革疲弱力除積習校閱事竣卽開行至大冶縣石灰窰馬頭登岸由鐵路行五十餘里至鐵山鋪查看運道鐵路工程鐵山　石情形及關　軋鑛各種機器並至王三石勘視煤井順道乘輪駛赴田家鎭閱視南北兩岸江防砲臺江面頗窄水流甚急地方形勢甚爲扼要惟砲臺布置一切尚須從容講求隨卽乘輪上駛於二十八日回省據長江漢揚　練兵高光効岳州鎭總兵張捷　禀請將該兩鎭水帥一體校閱當經酌調砲船數十號來省於九月初五日將漢岳兩鎭師船湖北鐵字三營水帥襄　中前左三營水　及兵輪各船調集距省城三十里青山地方閱看水操長龍舢板往來洪潯巨浪之中陣法嚴整搶砲齊一進退攻擊　駛均極靈使楚材測海金甌兵輸三艘於江中設靶演放巨砲均能命中致遠當經分别奬賞各水師飭令分别回防惟湖北通省緑營向皆沿用土槍旣覺遲鈍亦難及遠不足以備緩急現經臣飭令一律操演前膛洋槍其實缺候補各將弁併於每營酌挑兵勇練習後膛洋槍甫經陸　發給操練且在練鐵全廠告成亟須講求開爐試練辦法督催煤井工程正在吃緊之際亦未便遠　省城所有安襄鄖　宜處等處營伍容俟明年省城要務漸有端緒各營操演洋槍漸臻純熟臨時體察情形再行出省簡校以求訓練實　所有查閱黄州等處營務事竣回省調閱長江漢陽岳兩鎭湖北鐵字襄河等營水師曁兵輪各船水操各練由理合恭摺具陳伏乞皇上聖鑒謹奏奉硃批知道了欽此○○頭品頂戴湖南巡撫臣吳大澂跪奏爲報解本年末批地丁厘金鹽　京餉及漕折固本等銀恭摺仰祈聖鑒事竊照湖南省本年奉部原撥續撥京餉共地丁銀二十五萬兩厘金鹽厘銀共十萬兩業經委員解過頭二三批地丁銀一十九萬兩内除三批京餉截留銀一萬兩備賑又解過鹽厘銀四萬兩厘金銀二萬五千兩並奉准截留厘金銀二萬兩以作　需又三次解過奉撥本年東北邊防經費風金銀六萬兩固本軍餉銀四萬五千兩漕折二米等銀一十二萬八千九百一十五兩一錢六分七厘一毫均經臣會覈奏報在案兹據藩司何樞評稱籌備地丁銀六萬兩本年冬季三個月固本餉銀一萬五千兩又會同厘金總局補用道周麟圖等籌　鹽厘銀一萬兩厘金銀五千兩邊防經費厘金銀二萬兩以上共銀一十一萬兩作爲本年末批京餉又據署糧儲道但湘良詳在於光緒十九年新　折價項下動支銀二萬兩一併派委候補知縣吳正衡胡醴源管解赴部交納分案詳請奏咨前來臣覆覈無異除分别繕具咨批　牌飭發委員小心領解另取起程日期咨報一面分咨沿途各省飭屬妥爲　護外所有報解本年末批京餉緣由理合會同湖廣總督臣張之洞恭摺具奏伏乞皇上聖鑒再本年　解地丁厘金鹽厘京餉及邊防經費　本餉銀均巳掃數解清合併聲明謹奏奉硃批戸部知道欽此○○吳大澂片再湖南奉撥光緒十九年甘肅新餉銀十六萬兩業於上年十二月解過三成銀四萬八千兩本年四月解過三成銀四萬八千兩均經奏咨在案下餘四成銀兩部限九月底解清兹據總理湖南善後局司道詳　九月限期己届現在籌集庫平銀六萬四千兩於八月二十八日交天成號蔚豐岸兩商號各承領銀二萬一千兩恊同慶商號承領　二萬二千兩均限十一月底匯解赴甘肅藩司衙門交收守候庫收批照回館以濟要需等情詳請奏咨前來臣覆覈無異除咨戸部及陜甘督臣新疆撫臣查照外所有掃數解清本年甘肅新餉緣由謹會冋湖廣總督臣張之洞附片具奏伏乞聖鑒謹奏奉硃批戸部知道欽此○○吳大澂片再臣標右營中軍守備員缺前經臣奏請以　先守備黄光才補授聲明該員籍隸長沙府例應廻避容俟接准部覆再與隔府别營之員揀選對調等因兹奉部覆覈准令於現任合例之員揀調俟揀調奏准再行送部引見發給劄　赴任等因移咨到臣遵於通省守備内逐加遴選查有寳慶府新平營守備張長後係永綏廳人年力尚健堪以調補臣標右營守備該員等均係隔府别營以之兩相對調人地亦各相宜奏懇天恩俯准以臣標右營守備黄光才與新平營守　張　俊對調以符定制如蒙俞允黄光才給咨送部引見領劄赴任張長俊係對品調補母庸送部飭取　歷咨部外謹會同湖廣總督臣張之洞湖南提督臣婁雲慶附片具陳伏乞聖鑒敕部覈覆施行謹奏奉硃批兵部議奏欽此○○廣東正考官通政使司副使臣顧璜跪奏爲試事已竣懇恩賞假回籍省墓恭摺仰祈聖鑒事竊臣奉旨興試廣東於八月初六日八　取士如額現巳揭曉應卽回京覆命惟念臣籍隸河南祖籍江蘇自光緒三年散館供職以來未嘗乞　省墓南望松　每　繫　現查由廣東至江蘇輪　數日可到由江蘇旋京道經河南路途亦不甚繞越謹懇天恩賞假一個月臣卽自　　斧就便回籍拜　失　藉紓年來積　一俟假　赶緊起程北上不敢稍有躭延爲此恭摺其陳伏乞皇上聖鑒訓示再此摺係借用廣東巡撫關訪拜發合　陳明謹奏奉殊批着賞假一個月欽此 
 
