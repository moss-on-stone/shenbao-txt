# 1899 - 295 - 4909533

 

Page 1

 
 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[新印萬國新史大事表出啓] [  圖書集成局代啓]  
　　是書於各國形勢政事沿革及一切交涉公法探源溯流搜羅宏富於西史中獨得窽要閱之可以通權變而廣見聞方今時事多艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刋印裝訂十六本每部洋二元由上海望平街紹先書局蘇州彚文軒發售 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不蒐新籍曷豁靈襟上海廣學會諸君浻燭外情周知華故著書十載信足端風教而杜窕言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報臚舉出納言外探其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國文度主善爲師有德則樂興華秘鑰敬告司徒三角半○中東戰紀本末一圓半續編本角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及教士售書處亦可向購[  圖書集成局啓]  
[英搭交兵英未必能勝搭論]  
　　阿非利加洲南境搭浪施華列土酋久與英國不睦英人欲將搭土歸英管轄而搭酋必欲按照一千八百八十四年盟約不受英國範圍數月以來堅持不决英人旣不肯降心相就搭酋亦不肯帖耳以從𥞊馬厲兵各籌戰備羽書征調戰士雲屯英旣以雄師駐紥非洲而搭亦以勁旅嚴爲設備今者兩國之釁端成矣戰事啓矣搭之師徒已與英之軍士交綏於境上矣一戰於依郎拉抵之野英之武弁死五員傷三十員兵士死三十七名傷一百七十五名尙有十名被搭人俘獲而搭人之死傷者亦殊不少其被英人生禽者尤多有武弁二員亦在俘囚之列幷失去大砲二尊一戰於格棱哥埠搭以兵四千名攻英駐守格稜哥埠之兵相持半日搭兵隊中失去大砲五尊遂敗北而退然英兵亦多死傷者計統兵官死十員傷二十二員兵士死三十一名傷一百五十一名英帥西施孟氏身受重傷恐不能保全性命英人於是檄調羽林軍前往助戰而以各戰艦駐泊於葡萄牙屬地諦拉哥海灣擬卽由此登陸進兵以爲滅此朝食之計是二役也兩國互有死傷未可定其勝負搭人雖被虜甚衆復失去大砲數尊而英帥西施孟氏身受重傷或竟因此喪命則搭人卽小有所挫亦足以抵制英人而或者乃謂英歐洲强國也海軍旣冠全球陸師亦非小弱以俄法德美諸强國猶且畏其兵力不敢與之爭衡區區搭浪施華列旣未嘗以兵之强名於時亦未嘗以國之富稱於世人皆蠢野較之歐亞諸洲之衆智慧迥殊旣不能自　新機製一精利之器以禦敵復何能熟嫻兵法深明奇正之訣以攻人徒以情性兇頑罔知利害而與英人逞一朝之忿爲憑軾之觀螳臂當車以羊咋虎識者固無不料其必敗矣而余以爲有未可必者傳曰師直爲壯曲爲老是以春秋列國不敢輕動干戈非徒黷武窮兵有乖天地好生之德亦以曲直所判早爲勝負之所由分今英人逞其强太遽欲將搭之内政盡歸掌握之中是曲在英而不在搭矣此搭之未必敗者一也夫搭主也英客也英人調兵至搭頗費周章一不便餉糈之轉輸二不便器械之解運而搭人則徴兵本境或戰或守皆屬不難蓋主逸而客勞勞逸之勢殊卽勝負之機可預决此搭之未必敗者二也且搭境處赤道之下天氣炎熇異常蚊蚋奇多瘴癘甚重自非生長於此斷乎不能久居旅客每因水土不宜易染瀉痢之症英人勞師遠至恐三軍之士不因戰爭而斃先以疾病而亡矣此搭之未必敗者三也搭人秉性獷悍視死如歸其俗常以鬥殺爭奪爲能遇敵則奮勇直前未嘗稍有畏懼且平日以獵獸爲業故雖無他知識而於放槍之法頗覺能精英人武事雖强恐亦難操勝算此搭之未必敗者四也有此四未必敗之道故人皆以英之大而畏之搭之小而危之而我方以爲不足畏亦不足危也雖然英國兵部議增兵至五萬人與搭一戰而搭軍則抵二萬人左右卽益以阿國相助之軍亦不能如英兵之多也而况英又素推爲强國乎搭其勉乎哉 
[諭旨恭錄]  
　　九月十五日奉旨禮部司務員缺著賽崇阿補授分發直隷道張肇熊河南知府何雲蔚貴州知府李國材直隷同知朱莘生浙江同知楊志濓湖北同知歐瑞麟雲南同知温紹霖浙江同知曾廣鍾何雲藻廣西同知夏承輅甘肅直隷州知州侯葆文湖北知州查雙綏廣西知州嚴家驥雲南知州羅仰光湖北通判沈彤江蘇通判陳熊河南通判金鶴壽浙江通判支懋勛程濟孫直隷知縣張琨江蘇知縣曾祖梁劉燡陝西知縣陳芬浙江知縣方恩麟湖北知縣錢樹煥直隷知縣恒泰江蘇知縣鄧之秀張崇光安徽知縣葉濬華錫旗山東知縣徐鋆河南知縣陳龍光王如恂沈秉鈞陝西知縣李光祖浙江知縣孫宗唐四川知縣李文詔廣東知縣吳祖蔭姚光祥浙江鹽大使繆志名廣西布庫大使曾鼎勳俱照例發往擬補内閣侍讀文淸著准其補授内閣中書員缺著娬通補授截取内閣中書李慶棻著照例用保舉廣東候補知府李祖榮江蘇補用知縣恩厚俱照例用俸滿江西安義縣知縣文廉江西南豐縣知縣鄧宣猷江西永新縣知縣羅大冕俱著回任服滿前任安徽靑陽縣知縣錢保壽著不必坐補原缺擬補雲南布放司濟用庫大使施允深著照例用卓異俸滿江西贛州府知府保舉在任候補道賈孝珍著回任准其卓異加一級仍註册照例用開復直隷州知州用前山東候補知縣王萬甡著准其開復原官升階銜翎照例用盛京寗遠倉官員缺著擬正之慶雲補授擬陪之榮陞著記名盛京開原倉官員缺著擬正之鐵明春補授擬陪之鍾英著記名獲盜官直隷補用知縣周世銘著遇缺儘先補用欽此 
[本館接奉電音]  
　　昨日上午京師飛電傳來上諭一道敬謹譯登○本月二十二日奉上諭陝西河州鎭總兵員缺著何乘康補授欽此 
[俄日交涉]  
　　日本長崎埠訪事友來函云朝鮮馬山浦一帶地方前已大半爲日人購定今駐俄公使施塔音君謁見韓王堅請將此地相讓韓王難以調停旋由俄公使致書日政府申明此意日政府答以如貴政府免將此地强占則本國人所買之地决然退讓云云若此則日俄兩國將來又有一番交涉也 
[追紀恭迎鐵牌事]  
　　京師久旱不雨皇太后皇上關心民瘼宵旰焦勞特派順天府尹何大京 
 
 

Page 2

 
 
兆乃瑩親赴邯鄲縣迎請鐵牌供奉大光明殿虔誠祈禱兹接都中訪事友來函云何大京兆奉命之後卽於八月二十七日由都乘火車赴津改乘小輪船由水道至廣平府屬改由旱道直達邯鄲返往程途有二千里之遠僅閱七晝夜已旋都門當鐵牌未至時順天府恭備黃亭預於馬家堡馬頭伺候迎迓迨火車抵站將鐵牌請入亭内繞城而行迤邐入廣安門經行菜市口北入宣武門至禁城入西華門供奉大光明殿設壇祈禱是日天氣微陰略有細雨不久卽止旣而連日不雨迄今仍未沛甘霖初何大京兆奉命之前數日署中影壁忽然傾塌京兆心甚惡之比命下皇華載道行色怱怱不意次日其公子年甫弱冠忽患暴病赴召玉樓聞京兆祗此一子喪明之痛蓋可知已 
[京師盜案]  
　　京師訪事友人云九月初七日晚二更時分宣武門外南橫街東合和錢鋪突來盜匪三十餘人各持槍械聲勢洶洶肆行搶刧鋪中執事人與各夥友協力抵拒執事人致受槍傷幸不致命夥友亦各受傷是鋪距北城練勇分局不過數步被盜黨堅守門戶鋪中人苦不得出未能報局未幾勇丁出巡放槍爲號盜聞聲驚走及練勇得信跟蹤追至葦塘中拘獲三人各懷利器幷有贓物纍纍旋又獲兩人搜其身畔尙無贓證未知是否同黨當卽一倂帶回局員刑訊之下三人供出是案同夥三十餘人皆係游勇寄庽南苑武衛營中賦閒已久無可謀生故起意搶刼得贓瓜分其兩人則尙無確供聞鋪中共刼去銀二千餘兩按此事本館曾據天津訪事人筆述紀於二十三日報章標其目曰盜犯成禽兹又得京師訪事人函報情節略有不同閱者叅觀而互證之可也 
[粤東火警]  
　　廣州訪事友來函云本月十一夜二鼓時城西寳順大街雲來薙髮店不知因何失愼頃刻間熊熊毒燄上燭層霄各街水龍聞警馳至汲水灌澆得以卽時熄滅然左右鄰及對面房屋四五間已均付之一炬矣祝融之威深可畏哉 
[粤東官塲紀事]  
　　廣東訪事友來函去調補廣州府知府施太守典章奉大憲飭赴新任爰擇於本月十三日接印視事○督練南洋防軍兼勘廣州灣界務廣西提督蘇子熙宮保於本月初十日安抵羊城是日省中大憲齊詣日近亭恭請聖安畢然後與宮保略一寒喧始各鳴騶回署現宮保駐節於水師提督行轅聞勾留數日卽須啓節往廣州灣勘視界務也○雷州營叅將出缺後前由督憲札委石潤之參戎玉山前往接署時適惠州府屬龍川河源等縣土匪滋事叅戎奉札帶勇前往彈壓故雷州營叅將一缺上憲改委方叅戎就近接署以專責成 
[浙省官塲紀事]  
　　杭州訪事人云調署杭州協鎭李副戎鳳來交卸嘉乍協篆後於本月初八日赴省禀到謁見撫憲幷拜會司道旋於初九日申刻接印○寍紹台道李友梅觀察因案撤任當經浙江巡撫劉景韓大中丞檄委牙釐總局萬砥莊觀察福康接署已列報端兹悉牙釐督辦一差已由撫憲札委向辦督查城門之常觀察接充所遺督查城門差事委徐觀察士霖辦理均於初九日到差○准補烏程縣李大令光益前月某日交卸浦江署任卽奉藩憲札知飭赴新任本月十二日命駕晉省詣各大憲署禀到○本月初八日撫轅接到電傳諭旨杭州織造仍著誠全接管當卽恭錄知照省中文武官員咸赴織署道賀輿馬往來頗爲熱閙○衢州府同知缺奉藩憲札飭試用同知程司馬恩堃署理○省城武總巡蔡副戎福謙現赴嘉乍協鎭署任其遺差委候補參將孫參戎紹發接充○正任江山縣縣丞朱二尹敦溎前因俸滿由藩憲札調來省於本月十一日禀到聽候騐看○本月某日杭巡道陳養源觀察赴海甯一帶查勘石塘現已事竣於十一日回轅○署府經歴陳叅軍金聲擇於本月初九日接鈐任事而正任府司獄金參軍綰章亦擇於是日接印兩署書差大都以一人兼充者一時奔走兩衙頗形忙碌也○餘姚鹽局帮辦現由世都轉札委候補運副祝分轉良接辦分轉奉札後卽赴各上憲衙門謝委 
[甌郡官塲紀事]  
　　温州訪事友人云温州鎭劉吉園鎭軍祥勝近以交卸伊邇屬下士民感懷舊澤公製萬名傘德政牌導以鼓吹恭送至署以志去思在籍紳宦余筱泉太史陳頤伯孝廉等更將永善堂巷吉士書院側屋改作生祠供奉長生祿位○本月十三日署理温州鎭白海山鎭軍桔生由館頭乘官舫抵雙門馬頭標下弁兵齊集江干列隊迎迓砲聲隆隆響震山谷鎭軍登岸後詣漁棚廟官廳小憩旋卽排導入城迤邐至倉橋底公館暫住惟前任劉鎭軍尙未奉到閩浙總督許筠帥札文故交接之期刻尙未定也○新署樂淸協郭馨山協戎榮桂已於本月初十日接印視事 
[甬上官塲紀事]  
　　寍波訪事友人云署理浙海關監督寍波兵備道萬砥莊觀察蒞甬後假寗防局暫駐襜帷近以前任李友梅觀察業已遷出遂於本月十八日排齊儀仗鶯遷入署文武各官均往叩賀○牙釐局總辦王觀察之夫人仙逝後旋經觀察擇於月之二十二日邀請寗波府莊堅白太守題主文武各官咸往弔唁 
[靈隱霜鐘]  
　　杭州訪事友人云茅廊巷某甲向以縫紉爲生運蹇時乖債如山積築臺難避短見頓萌本月初十晚私購阿芙蓉膏背人吞服延至夜半毒發呻吟家人盤詰再三始吐其實急卽舁往廣濟醫院求治西人以受毒已深挽回無術矣○署杭州將軍玉式廷留守到任後特飭左右兩司協領轉飭三十三佐領嚴定操防約束旗丁無事不准出外兹又訪聞旗民中每以空餘之屋租賃與人良莠不齊有開塲聚賭情事爰復於本　某日面諭各佐領飭令淸查保甲凡借寓營中者必須素務正業兼有的實保人方准租賃其來歴不明及無的保者槪限於本月一律搬移倘　不遵定當重辦各營門俱於戍刻關閉不准擅開每夜特派旗員四人輪流查夜俾宵小無可混跡也○杭省自重陽得雨後次日卽放晴光至十三日又復大雨如注綿綿不絶三越晨昏晚稻尙未登塲早稻亦未磨礱得榖所望天公做美叱醒痴龍俾三農得以早日完租優游卒歲也 
[龍眠秋色]  
　　安慶訪事友人云數日前一丐婦雙目俱督持杖至東關左近躑躅江干忽遇堤岸塌陷墮入中流幸爲近處漁船上人某甲所見奮身救起負至舟中灌以薑湯始得漸甦是亦可謂好行其德者也○皖岸自東門外至下游之棕陽一帶有長堤焉堤上多種柳樹及蠟子樹相傳蠟樹結子旣可製油復能製蠟附近婦女各以鐮刀繫竿斫取樹枝藉博蠅頭微利日前有某氏婦所持之鐮隨樹飄落適中他婦頭顱血如泉湧旋經人告知其家舁送某氏處紛紛擾擾未知如何了結也 
[隋堤衰柳]  
　　揚州訪事友云五臺山駐防南字營中軍等旂統領兼署揚州營叅府張春園叅戎國林於本月初四日逝世經上游撽飭本任是缺袁軍門大升回任嗣以五臺山地當南北之衝兼有巡緝梟匪鹽犯等事職任未可虛懸遂遴派記名提督吳軍門恒山爲該營統領已於本月初九日蒞揚接統○本年各屬秋收雖不能一律豐稔然似略勝上年乃米價則有增無减殊令人索解無從或謂市肆謡傳有人在仙鎭邵伯等處放價收買故價値遂日漸昻貴也 
[焦山仙跡]  
　　鎭江訪事友人云南門外觀音菴有陳妙常數輩焚修其中花木深深頗饒幽趣月之十四日庵中爲焚化香塔之舉善男信女往爇心香先日已聨袂掎裳絡繹而至名曰宿山至夜半時菴門大啓萬炬輝煌游觀之人多於蟻聚浮蕩子弟每混雜其間品足評頭謔浪笑傲翌晨爲道憲長久山觀察所悉以婦女入廟燒香大干例禁當卽面諭丹徒縣王履安大令飭差立提住持尼到案掌嘴三百並永禁此舉嗣後不准再有婦女宿山以端風俗○王某七十鳥之子也前數年在北洋謀事居奇致富納粟捐官今春歸地方官以其身家不淸冒捐官職於本月十五日飭差拘提想須究辦也○本月十四日北風大作江中波浪掀天勢如山立有一小艇剪波而過詎經新河前卽爲封家姨吹覆舟中人 
 
 

Page 3

 
 
盡占滅頂之凶幸得殺生船赴援將沈溺者悉數救起未隨屈大夫作波臣誠幸事也○𥞊陵人某甲僑居鎭江席祖父之遺資頗堪温飽娶妻賢而美琴瑟甚調奈甲不事家人生産尋花問柳揮霍任情不數年一貧如洗夕飱朝饔竟至斷炊日前甲欲將牀頭人押與鴇婦令作皮肉生涯爲餬口計妻自念遇人不淑私購阿芙蓉膏吞之迨甲知悉設法灌救則已受毒甚深返魂無術矣○江北人某甲流落潤州日與羣不逞之徒爲伍酗酒滋事惡跡昭彰前日偕同黨四人行至銀山門附近見一賣糕者貿貿然來遂蜂擁上前爭相飽啖啖畢不名一錢揚長而去賣糕者情急將甲追獲扭送保甲局局員楊明府大怒立卽提訊笞責六百板並令甲供出同黨以便按名訪拿驅逐出境 
[設局保商]  
　　本埠前曾設立商務局今夏爲剛中堂裁撤以節經費近兩江總督劉峴帥仰體諭旨俯念商情復委候補道劉聚卿觀察世衡來滬設商務兼辦事宜局其總局設於金陵以恩方伯爲督辦江海關道余觀察爲會辦劉觀察爲總辦往來寍滬間劉觀察爲升任粤撫前上海道劉芝田觀察之五公子繼承先德浹洽商情闤闠中人不禁深爲企望已深爲企望已 
[札提私鑄]  
　　私鑄銅質小洋銀之鄭存山唐介眉兩犯前由英界公廨拘獲送縣訊供收禁尙未擬定罪名兹奉上憲札飭解省審訊前晚縣主王欣甫大令倩帮審委員馬明府升座飭提兩犯到案覆訊供詞與前相符明府飭令在供單上蓋印指模仍行還禁候備就公文再行起解 
[拘提漏捐]  
　　本埠南市長義裕豐三泰等豆行前因裝載黃豆漏報捐釐爲貨捐局總辦王旭莊太守查悉禀奉撫藩各憲札委鄧明府來申守提日前經縣主王欣甫大令飭差拘各行主到案以便起解昨日由縣差先將裕豐行王春泉拘獲解縣禀明大令大令諭令小心看管聽候訊供 
[甲夥不法]  
　　本邑四鋪地甲陸貴之夥陸長春前因辦事不妥經上海縣王欣甫大令查悉正擬究辦旋由陸貴禀明大令已將長春辭歇詎長春被歇後仍敢干預公事詐害良民昨經巡防東局委員王二尹查知傳至局中研訊之下喝令答責五百板著具安分切結以後不許在外招搖 
[印人兇橫]  
　　昨日午後印度人某甲因失業無聊至楊樹浦怡和紗廠向司閽之印度人某乙强借洋銀數元不遂所欲卽拔出利刃當頭猛刺乙大受痍傷痛極呼救旋經廠中人將甲拘送捕房黎副捕頭派人轉解英領事署請爲訊辦乙則就近送請公濟醫院療治 
[懲責賭徒]  
　　日前包探黃量海在老白渡馬頭張和生所設之老虎灶茶肆内拘獲賭徒錢長林丁阿虎金桂發等三名解至捕房管押補提張和生到案幷究兹張因在浦東塘橋鎭巡防局涉訟以致未能到案昨日捕頭將一干人移解馬路工程局經會辦委員司徒貽芬司馬提訊略詰數語判令各責一百板枷號一個月發馬路遊行示衆以昭炯戒 
[上海縣署瑣案]  
　　前者本邑人陳進生控曹三寳佔地一案當經縣主王欣甫大令訊供未結前晚又親提研訊先據中證陳少亭供稱曹三寳翻造房屋佔及陳之餘地曾由小的等理勸償洋九十元兩造已經允洽嗣陳忽欲加至一百四十五元是以難於相勸惟求公斷大令謂旣經旁人理勸允洽不應翻悔著仍照前勸飭曹當堂繳洋九十元給陳領去具結完案○張子卿控王阿三盜賣祖墳前晚亦經王大令提案研訊張供有墳地兩處曾抵押於王阿三之父親處去年五月内被王私將長浜地方之租墳遷棺盜賣向之阻止反被兇毆另有八分之地一處今向贖回又被霸住求究質之王阿三供兩地俱係張耀坤之産先由耀坤向沈姓處贖回出賣被張子卿藉端詐洋一百二十元求鑒張耀坤供該地係伯父之産伯父故後無子以小的兼祧遺下墳地兩方先被父親抵押於沈姓處係王阿三之父作中上年由小的贖回售去一方得洋若干元卽被張子卿前來恐嚇經舉人王鴻伯老爺勸小的出洋一百二十元以免纒擾小的當卽允從子卿親自立有收據今又無端妄控求鑒大令蓍一倂斥退候查明復訊 
[上海巡局紀事]  
　　滬南萬裕馬頭裏街一帶時有無賴之徒在彼設列賭攤誘人人局大約與賭者均有輸無贏蓋箇中有自有機關非外人所得知也昨日上午十一點鐘時有湖南人李萬淸向在南市某軍營充當兵丁行經是處不覺見獵心喜入局同賭致輸去小洋銀數角李心有不甘向之詰問各賭徒厭其瑣瑣羣起攢毆復揮白刃刺傷李之右肩當被十六鋪勇丁查見馳往兠拿則行兇者早已四散奔逃李遂投十六鋪巡防南局喊控局員曾鴻森二尹騐明傷勢令自行延醫療治一面飭汛捕地甲嚴緝兇徒到案懲辦○浦左鄕人王金谷之妻杜氏被同村人陳雪堂引誘藏匿王四處偵尋查無蹤影前日來滬適與陳遇諸南市遂扭控十六鋪巡防南局局員曾二尹提訊之下陳供小的之兄曾與杜氏姘識今兄已於夏間病故杜氏實不知何往小的並未誘匿王供陳雪堂將妻子誘出係范阿鑑眼見請爲究追二尹向陳研詰至再供稱小的在鄕間習銀匠爲業實不敢行此犯法之事二尹以其刁狡判管押限交杜氏到案如延當送縣嚴辦○前晚竊犯顧阿二混至江南機器製造局畔王宦家竊取衣包一個正欲携之而逸適被汛捕查見拘解高昌廟巡防局經局員馬午橋叅軍提訊之下顧認竊不諱飭鞭責竹梢二百五十下管押候究○前者竊犯陳阿福行竊高昌廟西栅畔工匠某姓家洋銀三枚銀表衣物等件由事主查獲解經巡防局馬參軍提訊鞭責管押在案前日復提研訊判令在犯事處枷號一月示衆俟期滿核辦 
[英美租界晚堂瑣案]  
　　前者殷炳南控施朝桂圖賴會欵洋銀四十二元前晚讞員翁笠漁直刺倩襄讞委員張柄樞司馬覆訊殷供前蒙憲斷著施將銀措繳叩求給領施供殷稱此欵係小的兒子奎剛所欠奎剛於去年身故當時何不控追延至今日始控案下且小的與殷並不相識何能信其一面之詞姑念爲數甚微又蒙憲諭不敢抗違隨將洋銀如數繳案司馬飭交殷具領完案○寡婦沈馮氏控梅順慶强佔攤基恣行兇橫張司馬提訊之下沈馮氏供丈夫沈阿興前在致遠街設攤售賣麫筋藉資餬口已歴十六年去年四月間丈夫去世小婦人仍守故業近被梅欺凌寡弱强行佔踞向之理論反敢糾衆逞兇小婦人不堪其擾叩乞究懲梅供是處攤基由小的出價洋銀四十元向氏夫沈阿興購得立有筆據並有中人可証何得誣控尙求明察供畢將據呈案司馬閱之大怒謂氏曰爾夫將攤基價賣與梅爾豈不知尙敢誣爲佔奪揑詞呈控刁潑已極本應重辦姑念女流著各具安分結不准再生爭端違干嚴辦 
[法租界捕房發落]  
　　昨禮拜五朱明府莅捕房發落各案乞兒王阿二張阿福在洋涇浜攫取途人馬褂報捕查獲吊到原贓解經明府訊供著照原斷王責二百板張責手心二百下從寛斥釋○潘阿茂竊取衣服陸阿全竊取洋槍均命提案著照原斷各責一百板一幷逐出○歹人劉得勝以銅洋掉包當塲拘獲人贓解奉明府訊供照原斷重責四百板驅逐出境○流氓王阿二前在新開河左近刦奪鄕婦布疋鳴捕拘獲解奉明府訊供判枷一個月昨已期滿命開去荷枷照原斷重責三百板斥逐出外○太古碼頭小工徐守堂前因聚衆把持勒加挑價爲工頭拘送奉明府訊供判枷半個月昨日期滿命帶案疎枷重責二百板釋出 
[美界捕房紀事]  
　　前者積賊大麻子竊取會德豐船厰鐵錨等件携至浦東洋涇鎭　於某舊貨店經包探胡立生拘獲解經讞員翁笠漁直刺訊供昨日直刺以贓物尙未吊出飭捕役凌振持票至捕房請派探協同往吊捕頭允之○昨日淸晨偷兒周阿四闖入裏虹口鄕民某姓家圖竊爲事主當塲拘獲送入捕房捕頭詰知行竊　成從寛令押乞丐牢半日釋之使去 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[典重觀風]  
　　南昌訪事友人云新建爲省會首劇之區歴任邑侯從無觀風之舉兹者江雲卿明府召棠下車之始卽以培植人才爲己任循行是典　發告示洋洋灑灑洵足以振興文教鼓舞士林其小曰文翁治蜀遐方綿鄒魯之風常袞使閩絶代重輶軒之採齋規安定經義懋則治術光道廣吳興條教明則賢人起矧我朝光崇聖烈敦勸儒風四庫摉奇篇旣鈔夫永樂兩廡崇祀位特進以新安絶業遐昌宗風旁逮舉凡宇内鴻生重瀛象譯靡不思御𩗈輪而嚮治覘斗極而來庭　創方言析中外異同之指堂開大學恢經濟奇麗之觀熙熙皞皞不其盛歟新建控引吳楚襟帶江湖訪秦洞以探幽陟洪崖而甄逸水分章貢爭學派於上游地接衡廬蔚儒宗之魁壘何處覓仙靈窟宅閒上秋屛此中有蛺蝶畫圖試登傑閣灌城白級平看鶴嶺之低施室數椽　瞰龍湫之險地靈旣篤人文斯興良弼則讜言無隱道路震其直聲汝愼則端　自將朝廷旌其孝行陳孟起宦迹所至不私一錢喻嘉言經籍徧　旁及雜伎他若陽明講道餘瀋猶澤於南州武子渡江樸學乃章於東晉斯皆藝林之弁冕儒行之椎輪餘韻流風於今未沬本縣　書蚤讀家教夙嫺方披長君之蒲俄起孔璋之草十年吏事謬託花封八載塵勞幸遷　木蒞大邦而製錦進多士而譚經故里先聲　國衍文章之派舊宗懿行芝山垂忠孝之型忝對昔賢願詔來學兹於月日招闔邑之生童集考棚而省試十題具發五色競呈謂欲　其器識則論策須糖　其菁華則詩文並重劬學宏聞之士宅心醉粹之儒在此會矣然而文體　變斯道　　匪止一端姑言其略昔東儒振繹愼行之十居先西京决策賢良之科斯貴如徒魚質自蔽燕石求沽視典籍爲餼洋挾聖經爲禽贄朝手登科之記夕抱帖括之文攷其夏課厪劬亦可謂揣摩技熟矣順叩以典業詫爲人間異書騁厥藝能廼等營篋瑣語此爲虛薄之子無足與言其成箋注蟲魚掞張風月訂金石之逸字豔周秦之僻文貌取艱深拾殘唾於揚子習安茁軋沸潰波於劉幾是則疥駱貽嘲賣驢負詬縱不沿爲謬種鉅有涉於文流又有口著罪言門標謗史抵掌而議時政掉舌而侈新聞炙𨍕雕龍恣爲逸辨方且出入於縱橫之術緣飾於王伯之途究之鄒衍　天虛荒何補賈生建策痛哭奚爲又其甚者乏救時之才徇倡化之說迦佉切韻糠秕身毒之遺編景教摹碑點綴名山之鉅製大以躋通顯小亦獵聲譽雖曰達士君子羞之蓋源正則流淸本堅則末茂嚧欽元縡勿取讕言擩嚌道眞弗矜單慧董子曰先質而後文左志而右物將於諸生有厚望焉昔者窮年讀律愧學殖之就荒今兹上國陳詩庶民風之可采敢緣盍各深願啓予特示生員四書文題子適衞冉有僕子曰庶矣哉經題星言夙駕說于桑田除暴安良策李牧備邊論此生有味在三餘賦以題爲韻賦得江入度雲山得山字五言八韻秋屛閣投書渚蘇公圃均七律不拘韻童生四書題必先利其器居是邦也餘題與生員同 
[英美租界公堂瑣案]  
　　包探秦少卿解流氓張德福李梅生沈阿華到案禀稱彼等係賭棍徐子建之羽黨前日徐見蘇鄕人王仲安携帶洋銀三百餘元來滬購油誘令局賭致輸去三百元心尙未足又串出張等將王誘至寳善街某小客棧任情訛詐並欲褫其衣服王忿不能平大聲呼救經小的查知因卽拘入捕房今特解請訊究王投案訴稱小的携洋銀三百元由蘇來申僑寓法界被徐誘賭已輸去洋銀三百元不料伊偵知小的身畔尙有餘欵復串出張等將小的誘至英界小客棧中恣情索詐窺其意欲將小的置之死地務乞嚴懲張等同供不收訛詐叩乞恩施讞員翁笠漁直刺商之梅繙譯著押候補提徐到案訊明核辦○包探洪阿寳解拐匪李時榮及魏楊氏楊施氏到案禀稱李由京中誘拐此兩婦來申圖賣被家人張樂追蹤尋見扭送美界捕房今由小的解請訊究張樂投案供稱家主魏占鰲在京供職主母楊氏與主人之親戚施氏不知如何被李誘拐後被主人查知卽遣小的追尋至此幸得拘獲尙有女孩及衣物等杳無影響叩乞究追二婦同供小婦人等一時糊　隨李來申冀得一擴眼界不料伊等蓄心圖賣小婦人等自知不合悔莫能追尙求明察李供小的與楊氏等素識故挈同來申游玩並無圖賣之心直刺以情節支離著押候復訊核斷○包探石金榮解木匠曹怡生到案禀稱此人誑騙其友葉阿四銀對時表一梅報捕後經小的拘獲表已無從查吊今特送案請追葉投案供稱小的有銀對時表一枚値價洋銀十二元倩曹修理不料竟被售去叩求究追曹供代葉修理之表被友私行售脫今願照價賠償隨由身畔取出洋銀三元繳案直刺著如數補足方准釋放○包探顧阿六解流氓陸長壽曹開川到案禀稱此二人在老關浜北扭住朱阿寳訛詐洋銀五元經小的查見拘送請究朱投案聲訴前情陸曹同供向之商借不敢索詐直刺判令各責三百板○包探竇如海解張禹泉到案禀稱此人竊取楊小毛家布篷一幅經小的拘獲送案請究楊投案請領失贓張認竊求恩直刺判責一百板○包探王金山解畢嘗生到案禀稱此人被韓林雲控告竊取外國皮尺故經小的拘獲後查知皮尺實係向韓借用並非行竊因將韓一幷拘案請訊直刺略詰數語　從寛斥釋 
[金陵官報]  
　　九月十四日管帶水師左營遊擊陳駿禀知巡江大挑敎職涂朝弼辭回江西分發江蘇試用從九卓𪹔禀知到省委帶宿字魚雷　船把總林承啓　　知州汪喬年辭赴滬公幹○十五日洋務局候補道汪奉示甄别典史麥七中奉示騐看委帶宿字魚雷　船把總林承啓辭赴上海接差管帶江勝前營陳煦亮專差叩謝　　保舉如　朱文炳奉皖岸督銷局委三河分銷差辭主簿阮樹堂到送山西臬司赴滬回鹽大使趙乾辭回揚典史李倬英禀知到省平鏡輪船　儉餘丹徒接貢回並禀知修理機器○十六日改指俠百候補道徐愍立辭赴陝西缷帶太湖水師正前營許和坐到交缷回鹽大使唐啓泰禀知在淮徐海賑捐局報捐五品頂戴辭指分江蘇試用從九李文濬到捐免騐看到省鈞和輪船馬　　飛霆隊千總趙志誠均上海來祥雲輪船耿朝泰辭解　洋赴　 
[皖省官報]  
　　九月十三日候補縣趙元熙到赴賞池訊案回府經陳元彪知奉臬臺委查大小南門外冬防總巡巡檢蔡蔭楣辭委解南河餉○十四日府　李宗　巡檢　景澄均面試○十五日知縣孔慶湜辭赴祁門訊案陳　瑞到赴天長五河訊案回○十六日卽用縣陳祖綬到赴合肥訊案回花翎四品銜改指安徽候補知縣陳　平到近蘇人號禹臣亳州吏　李榕辭辦理徽屬土卡請補　源典史金道榮到府經陳元彬知接查大小南門内外冬防總巡縣丞吳良楨知缷辦防軍火藥局差徐作楨辭赴　　　資　　平　知奉委解渦陽籽種銀赴壽州巡檢李　到解老湘營餉赴金陵回前任早陽沈邱司孫康年到起服來省○十七日指分安徽新海防試用巡檢蔡其詔到浙江人缷任建德永豐　楊毓　到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年九月十四日京報全錄]  
　　宮門抄○諭旨五道錄前○署閩臬周奏爲接署藩篆日期摺○調任粤撫德奏謹陳請理積案數目並請將實力整頓之前署臬司特恩奬叙摺○題奏道朱奏爲接署臬司篆務摺○吳臬陸奏爲接署藩篆日期摺○將軍延奏伯都訥廳文風日盛學額較隘援案請旨添設摺○皖撫鄧奏臬司到省飭赴新任片○九月十四日刑部都察院大理寺廂藍旗値日吏部引見六十名戶部十一名正藍滿五名内務府二名○慶王因四女封郡君謝恩○熙公封郡君額駙謝恩○錫振謝署仁字軍統領恩○熙貝勒請假十日○英侯耆齡各續假十日○明安續假五日○錫振聶緝槼預備召見○都察院奏派專司稽察派出懷塔布○步軍統領衙門奏拿獲結夥持械迭次搶刦行人盜犯王泳勝陳小發朱勝汶楊玉琢周塘方贓等六名請交刑部○召見軍機錫振聶緝槼○○二品銜署理福建布政使按察使臣周蓮跪奏爲恭報微臣接署藩篆日期叩謝天恩仰祈聖鑒事竊臣前奉諭旨調補福建按察使遵卽抵閩具摺謝恩任事兹奉閩浙總督臣許應騤行知前署福建藩司本任鹽法道余聨沅現已調任江蘇蘇松太道所遺藩司篆務奏明委臣署理於八月初六日准署藩司余聨沅將印信文卷委員齎送前來臣遵於是日交卸臬篆望闕叩頭謝恩祗領藩篆任事伏念臣黔陽下士知識庸愚溯自厦島分巡謬攝提刑之任嗣復畿疆陳臬渥蒙簡調之恩當臬事之重膺又藩條之權綰涓埃未報惶愧交縈查閩省乃濱海要區□司爲度支總匯綜司錢榖酌盈虛而裕正供表率屬僚嚴整飭以求吏治况値時艱民困尤當培養元氣力圖自强舉凡團練積榖籌餉裕課各事宜更爲當務之急如臣檮昧深懼弗勝惟有隨時隨事禀承督臣認眞辦理不敢以暫時署篆稍涉因循以期仰答高厚鴻慈於萬一所有微臣接署藩篆日期並感激下忱理合恭摺具奏叩謝天恩伏乞皇太后皇上聖鑒謹奏奉硃批知道了欽此○○頭品頂戴調補廣東巡撫江蘇巡撫奴才德壽跪奏爲謹陳淸理積案數目並請將實力整頓之前署臬司特恩奬勵恭摺仰祈聖鑒事竊奴才上年八月到任正値奉旨淸理積案其時蘇省命盜雜案積至一千一百餘起當卽欽遵辦理督同署臬司朱之榛嚴定功過章程分别新案舊案通飭各屬認眞遵辦一面將遵旨整頓淸訟各情形歴經恭摺奏明在案旋據朱之榛得禀該員於光緒二十四年七月十三日署理臬司篆務本年四月二十六日交卸任内辦結斬絞軍流命盜雜案三百二十餘起自盡命案及外結徒罪之　三百四十餘起督飭各州縣審結自理詞訟約計六千數百起並不在内業據各屬審有供詞詳經批飭定擬指日解勘者一百餘起其餘傳集人證正在審辦者及近來　出新案共四百數十起等情禀報前來查該員辦結各案逐加確核均屬情眞罪當絶無遷就枉縱之件其中遠年難結之案亦復不少其例應内結者均經奴才陸續題咨應歸外結者逐案批結尙無積壓溯查奴才前在江南鹽巡道任内該員年當少壯明敏過人淸介絶俗已知其爲濟時有用之才自是歴練愈深志趣愈卓至署臬司政聲尤著陞任撫臣奎俊極稱其賢歴年辦理釐務抉摘利弊纎細靡遺裁倂各局撙節度支辦法極爲妥善此次淸理積案營怨不辭裨益吏治民生實非淺鮮綜核該員宅心行事敢於擔當長於吏治實爲不可多得之員疉經中外臣工保薦才堪任使其賢其能久邀聖明洞鑒奴才行將交卸自應據實上陳冀邀一字之褒嘉以爲百官之衿式合無仰懇天恩准將前署江蘇按察使候補道朱之榛傳旨嘉奬以昭激勸出自逾格鴻施除將未結各案飭令現任臬司認眞淸理外理合恭摺具陳伏乞皇太后皇上聖鑒訓示謹奏奉硃批朱之榛著傳旨嘉奬欽此○○二品頂戴署理江蘇按察使遇缺題奏道臣朱之榛跪奏爲恭報微臣接署臬篆日期叩謝天恩仰祈聖鑒事竊七月二十七日奉督撫臣行知聶藩司奉旨護理撫篆所遺篆務以臬司陸元鼎署理遞遺臬司篆務委臣署理旋准臬司於八月初一日委員齎送印信文卷前來當卽恭設香案望闕叩頭祇領任事伏念臣薄質庸才久叨恩澤甫於四月交卸臬篆奉檄淸理蘇省賦稅方慚積案之未淸更慮理財之莫效頃在復權臬篆濫竽斯缺歴今七次明刑乏術隕越時虞且臬司爲整綱飭紀觀風問俗之官處事惟求克濟須以實不以文决獄務在平情能無枉始無縱兼値内地開埠教堂林立嚴保甲弭釁端勒修吏治首固民心曲體邦交廣宣聖德如臣檮昧深懼弗勝惟有遇事禀商督撫臣不敢因暫時攝篆習於泄沓以冀上酬高厚鴻慈於萬一所有微臣感激下忱及接篆日期謹繕摺恭謝天恩伏乞皇太后皇上聖鑒謹奏奉硃批知道了欽此○○二品銜署理江蘇布政使按察使臣陸元鼎跪奏爲恭報微臣署理藩篆日期叩謝天恩仰祈聖鑒事竊奉督撫臣行知藩司聶緝　奉旨護理撫篆所遺藩司篆務委臣署理於光緒二十五年八月初一日准藩司聶緝槼將印信文卷移交前來當卽恭設香案望闕叩頭祗領任事伏念臣以庸才應官江左疉蒙恩命洊擢臬司今蒙陛辭出京四月下旬履任適當疉奉諭旨飭辦保甲團練諸大端臬事初陳方懼經營之未善藩條權綰自知報稱之益難查江蘇爲繁富首區藩司乃承宣重寄凡吏何以察民何以安賦何以淸餉何以裕在在均關緊要如臣檮昧深懼弗勝惟有恪遵本年跪聆聖訓勉竭愚誠際時局之順難益天良之激發自應隨時隨事禀商督撫臣認眞經理斷不敢以暫時權篆稍涉因循以冀仰答高厚鴻慈於萬一所有微臣署理藩篆日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此○○臣延茂臣陳兆文跪奏爲吉林伯都訥題文風日盛原設學額較隘擬請援案添設以廣皇仁而作士氣恭摺具奏仰祈聖鑒事竊維風俗之厚薄視文教爲轉移人才之奮興貴因時以激勸查吉省近年來荒日闢盜賊稀蹤生業相安秀良倍出各屬文風莫不蒸蒸日上臣延茂於書院課試觀各屬生童文藝較昔年視學時大有改觀而尤以伯都訥最佳捷高第入詞林者不乏其選其效有足徴者今年疉據賓州五常各廳紛紛禀請轉奏加廣學額臣核其應試人數尙可從緩批令暫行置議惟據伯都訥廳屬紳士在籍刑部主事王熙鋆等聨名禀稱竊查伯都訥廳原設學額四名現在文風蔚起每屆歲科赴省應試文童已多至一百六十餘名惟以限於定額致多向隅伏思吉林府學額八名伯都訥文風與之相埒且查光緒二十三年伊通州有奏添學額二名之案懇請比較吉林府學額之數援伊通州加額之案奏請添文學額二名以示鼓勵等情前來當飭吉林分巡道核議去後旋據該道覺羅達椿覈議原禀各節係屬實在情形請奏　加額並准臣兆文亦以案據各廳紳士禀請加額查今年歲試各屬固不乏淸通可造之才而伯都訥尤多以遺珠爲憾宜先援案辦理等情　　具奏前來臣等公同覆覈蓋任嚴勿濫可使倖進之無從若過隘則刻轉致眞才之淹逝儻槪行拘牽舊制恐多士畏難自沮反不足以示　　而振文風殊非聖朝作育人材有加無已之意合無仰懇天恩俯准將吉林伯都訥廳添設永遠學額二名俾廣登進之路且藉以被　其餘出自鴻慈逾格所有伯都訥廳文風日盛學額較隘擬請援案添設緣由謹繕摺具奏是否有當伏乞皇太后皇上聖　訓示遵行再此摺係臣延茂主稿合倂陳明謹奏奉硃批禮部議奏欽此○○鄧華熙片再新授安徽按察使聨魁現已到皖應卽　赴新任以重職守除檄飭遵照外謹會同兩江總督臣劉坤一附片具陳伏乞聖鑒謹奏奉硃批知道了欽此 
 
 

Page 14

 
 
[光緒二十五年九月十五日京報全錄]  
　　宮門抄○諭旨五道錄前○皖撫鄧奏爲籌餉練兵摺○粤督譚奏爲特叅庸劣武職各員摺○蜀督奎奏彦别治行卓著之賢員請旨嘉奬片○閩督許奏爲特叅文武庸劣各員摺○將軍增奏知縣因公獲咎援例捐復懇恩仍留奉天補用片○又奏爲知縣暫緩引見片○九月十五日工部鴻臚寺八旗兩翼値日無引　見○莊王意公各假滿請安○瀾公等謝調授缺恩○雲南總兵高德元謝恩○蘇州織造景恩請訓○胡祖蔭以五品京堂謝恩○熙公請假十五日○錫侯續假十日○召見軍機胡祖蔭景恩○○頭品頂戴安徽巡撫臣鄧華熙跪奏爲練兵必須增餉擬請運銷皖岸淮鹽援案酌加價錢以資接濟恭摺仰祈聖鑒事竊臣於上年遵旨倂餉練隊奏陳挑選駐省練軍一千名分爲四營咨由江南自强軍揀派教習改練德國操法逐日勤加操演規模已見整齊祗因加餉所需艱於挹注是以先練此數有待擴充本年疉奉諭旨練兵爲當今急務令就本省餉力認眞訓練長江江面遼闊現値多事之秋亟宜加意嚴防各等因欽此查安省地控大江綿延六七百里之遠防務極爲重要尙宜續練精兵惟欲練兵必須增餉安省餉之來路惟恃淮北鹽課五河正陽鹽釐分撥四成之欵爲兩大宗近年鹽課解數遂漸減少鹽釐於攤還洋欵外始照案分成報解短數幾及一半而防軍支應用欵則因渦匪生事伏莽尙多添募勇營增支月餉是以萬分竭蹶亟須設法力籌其欵項之出於皖境者如皖南各屬茶厘蕪湖輪船裝運米釐皆係與江督臣派員經收全解江寗應用歴年裁减兵勇節省餉銀又經撥用已盡兹於無可如何之際爲必不得已之　查湖北省因練兵籌餉奏准於川淮行銷鄂境鹽斤每斤加價二文以濟練軍要需有案安徽境内運銷淮鹽擬卽援照辦理臣與督臣劉坤一往復函商妥爲斟酌察寛淮南北鹽務情形微有不同淮北督銷鹽引豫販爲多皖北屬地所銷爲數無幾連年災歉之後民困尙深應與宿州渴陽等處分銷山東之鹽均免酌加以示體恤其皖岸引地行銷鹽斤查照鄂省辦法一體每斤加價二文出自食鹽之家數極微末於民並不爲累於商亦無所虧由　　大通皖岸督銷道員令各商按引繳納每月批解安省支應局需於防餉濟用分别收支數目核實造銷相應仰懇天恩俯准照擬辦理一俟察核每年收數可得若干卽將未改洋操之練軍分駐要地之防勇酌量加餉精練另片奏明辦理務期兵皆得用欵不虛糜除咨戶部查照外所有擬加鹽價錢文接濟練兵餉項緣由謹會同兩江督臣劉坤一恭摺具陳伏乞皇太后皇上聖鑒訓示再皖南徽州等　行銷浙鹽地方臣並與浙江撫臣商酌能否照加俟覆到再行核辦合倂陳明謹奏奉硃批戶部議奏欽此○○太子少保頭品頂戴兩廣總督臣譚鍾麟跪奏爲特叅庸劣武職請旨分别革職勒休恭摺仰祈聖鑒事竊照武職流品甚雜庸劣各員疉經臣查明奏叅在案兹查碍石鎭左營守備徐敬衡春間陸豐土匪滋事飭令撥兵防守飾詞推諉慌怯無能新會右營守備鍾兆淸遇事取巧難期得力新會左營左哨千總戴顯章縱賄釀命捕務廢弛雷州左營右哨千總梁文光乘守備張桂生身故肆意欺陵且有勒派各汛紙費情事署廣州協左營千總羅笙庇賭收規被控有案萬州營把總許贊庭擅挪公項放債圖利該管遊擊鄭鵬飛巧爲彌縫有心徇庇吳川營都司陳元杰年老多病精力衰頽淸遠左營守備陳國保兩耳重聽難期振作均未便姑容相應請旨將遊擊鄭鵬飛守備徐敬衡鍾兆淸千總戴顯章梁文光羅笙把總許贊庭一倂革職都司陳元杰守備陳國保均勒令休致所遺萬州營遊擊喝石左營守備新會左營守備吳川營都司淸遠左營守備各缺均請留歸外補所有特叅庸劣武職各員緣由謹繕摺具陳伏乞皇太后皇上聖鑒訓示謹奏奉硃批另有旨欽此○○奎俊片再川省吏治亟須講求奴才接見屬僚推誠勸勉力除官塲陋習以期政事脩明其有識聞才庸自甘不肖者業經奴才查明甄别叅辦不稍姑容而治行卓越之員亦應據實洊舉除於本年大計業經保題卓異外兹查有嘉定府知府雷鍾德廉明精細勤懇耐勞表率有方成效昭著前署重慶府知府劉朝宗廉直明决力果心精捕務勤能政聲洋溢候補知府李常沛才明心細練達有爲歴委差缺所至有聲署邛州直隷州事茂州直隷州知州于崇慶樸實勤能辦團得力奸宄歛跡民教相安署合州事崇慶縣知縣黎承澧勤廉切實聽斷公明威惠兼施盜風頓息大邑縣知縣陳兆棠識明才裕寛猛得宜捕盜安良不遺餘力署華陽縣事大竹縣知縣玉啓慈愛爲懷治尙體要議章辦振實惠及民本任蓬溪縣知縣周學銘操行端正才具優長卓著循聲民心悅服前署遂寍縣知縣如柏才識俱優辦事明敏輯和民教與論翕然以上九員奴才細加考察均稱循良之　合無仰懇天恩降旨嘉奬俾羣材咸知觀感吏治可期起色矣是否有當理合附片具陳伏乞聖鑒訓示謹奏奉硃批雷鐘德等均著傳旨嘉奬欽此○○閩浙總督兼署福州將軍臣許應騤跪奏爲特叅文武劣員請旨分别降革以示懲儆恭摺仰祈聖鑒事竊維時局日艱民生日蔽舉凡培養元氣彈壓地方必須文武均得其人方足以修吏治而肅我政如有貪劣不職之員未便稍事姑容欽滋貽悞兹查有福建建寗府知府程嘉佑性躭安逸振作難期署順昌縣候補知縣姚景沂聽斷不明致釀人命管帶福强軍左路前營補用副將孫東軒性怠志昏營伍廢弛泉州城守營叅將張得貴不知檢束縱兵擾民相應請旨將建寍府知府程嘉佑以同知降補候補知縣姚景沂補用副將孫東軒叅將張得貴一倂卽行革職以示懲儆姚景浙張得貴均有被控案件現已批飭提案查訊分别按例辦理以仰副朝廷澄叙官方整頓營伍至意所遺建寗府知府泉州城守營叅將員缺閩省現有應補人員均請扣留外補合將特叅文武劣員緣由謹繕摺具陳伏乞　皇太后皇上聖鑒訓示謹奏奉硃批另有旨欽此○○增祺等片再州縣爲親民之官必須補用得人方足以資治理查有同知銜捐復知縣周蠅武現年四十三歲山西汶水縣人光緒十五年由監生報捐縣丞歴保知縣奏明留于奉天以試用本班與候補委用兩班湘間補用並加捐同知銜旋因署寛甸縣任内承審命案遲延降調實係因公獲咎並非贓私劣跡遵例赴部捐復領照回省據驛巡道志彰請將　員仍留奉天補用其旣捐復原官合無仰懇天恩准將同知銜捐復知縣周繩武仍以原班留于奉天補用洵于地方吏治有裨如蒙　允再由奴才等給咨赴部引見除將該員履歴咨部查照外奴才等爲愛惜人才起見是否有當理合附片具陳伏乞聖鑒謹奏奉硃批著照所請吏部知道欽此○○增祺等片再康平縣爲奉天北邊繁要之區蒙漢雜居號爲難治查有准補該縣知縣涂景濤才具　長辦事明敏飭赴本任實屬人地相宜當經金州副都統奴才壽長列名保薦嗣准軍機大臣字寄光緒二十四年十月初八日奉上諭壽長保薦賢才等語候選直隷州知州晉昌奉天候補道明徴康平縣知縣涂景濤均著該副都統傳知該員等來京預備召見將此諭令知之等因欽此時該具隨同奉天候補知府福培勘分旅大北境陸路租界未克起程現在分界雖已告畢而康平一邑民教相持盜賊不靖治理實難得人爲此仰懇天恩俯准康平縣知縣涂景濤暫緩來京先行飭赴本任於邊地實有裨益容俟治理稍能報稱飭該員馳赴京師預備召見以遵前旨奴才等爲邊地需才起見謹附片陳明伏乞皇太后皇上聖鑒謹奏奉硃批著照所請欽此 
 
