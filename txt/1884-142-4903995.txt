# 1884 - 142 - 4903995

 

Page 1

 
 
[第三號畫報出售] [  申報館主啓]  
　　啓者本舘印行畫報兩次蒙海內君子同聲許可購閱者踵趾相接應接不暇茲於月之初四日出售第三號其中繪有李傳相與法使福尼兒議立和約圖並曾襲侯小像閱者定以先覩爲快焉再外國典禮華人罕有見聞今者馬達加斯加國女主舉行冠禮一時儀衞盛陳萬民瞻仰苟一寓目不啻身遊其國爰亦繪以成圖編入下次第四號畫報出售此布 
[論粵省防務不可不嚴]  
　　或問法越之事現已議妥中國海口可免窺伺之虞防務似不妨稍緩乃閱日報所述各處信息則海防仍復亟亟招募新勇修造礮臺購辦船械猶不能已而所最鄭重者又在粵東一口前日恭奉諭旨張　濤中氶於入覲之日卽拜總督兩廣之命而以張振帥辦理粵東防務夫定制各省軍政督撫有統轄　制之權總督所駐之省則自提督以下聽其調遣無總督者巡撫主之惟巡撫與提督不相統屬故巡撫節制諸鎭與提督並受命於總督平時操閱由營官以至鎭將各校優劣然後達於巡撫提督惟不必親加校閱獨撫標四營必巡撫親閱以定賞罰提督之五營亦然至二年軍政大典巡撫奉旨特舉則每巡一處鎭將率其所部以聽巡撫之棄取提標亦由中軍請閱巡撫悉心校閱注記功過或予升擢或聽叅撤或賞珍物以示優異或摘頂戴以儆微諐事畢奏報咨題仍咨請總督會銜要之理財恤刑各任監司大員惟軍政歸諸督撫誠以治兵之任與他事不同也然此特平時制　若際用兵則又不必專任督撫特旨簡派知兵大員出而督師無論邊關之外强敵侵陵草澤之中梟徒煽亂凡至於攻城踞隘顯與官軍抗拒者皆不盡由督撫主之盖督撫文員以之督率將弁作平日之捍衛則優然有餘以之居中馭外爲戰陣之䇿應則欿然不足故不能專任之也第目下海防自去年秋冬甫明降諭旨各省籌備軍實招練新軍經制之兵苦於不敷所用原以法　桐喝要挾迫我以難堪則不能不出於一戰是以特簡視師之大臣也今旣定和議則海防乃屬善后之事何居乎如此　急也况去冬特詔彭大司馬駐粵督師彭公深嫻　略震暢戎機其識量更加人一等當赭宼未平之日與曾又正等入籌立長江水師以　戰之兵衛天塹之險於皖楚吳諸省經　之兵之外特設一軍而其立法尤爲可久可遠自同治至今二十年來各省遺匿匪徒遣逃兵勇嘯聚亡命時慮發端而沿江上下控扼嚴密竟得無間可乘數省民生安享太平之福良由彭公規畫遠大智周慮足能措天下後世於安也然則就中興將相之中推舉知兵之人當以彭公爲第現在久統江防歲時巡察威聲所著能使五鎭弁兵恪遵成法不敢沾染緑營習氣以致漸就疲弱豈非成效之足　哉去年奉命駐粵星馳到防辦理亦越半年吾知粵中兵力各口均不能及蓋江防海防雖則異勢而大綱要旨當亦從同彭公優於長江水師豈其絀於沿海防務者然責　綦重而事權亦不得不專昨因張振軒制軍疏陳病狀懇請開缺奉旨兩廣總督着張之洞署理而命振帥辦理防務朝廷日以海防爲念而尤重視粵東以振帥輔彭公從此粵防更徵起色竊謂現在和局大定軍務已緩旣有彭公專制於粵何必復添振帥彭公悉心經畫事事就理兵力旣充卽援平時督撫總兵之例而屬此後之督撫善守其成亦奚不可乃朝命又再三申之是豈法越之事雖則告成而慮法人狡獪或有翻覆平抑與國之中又別有將啓兵端之事故籌之於先幾乎余曰不然中國海防固無一日可以稍疏歐州各國均號富强目下已臻合縱連衡之勢惟法人時時有違言前則欲爭馬達加斯加繼又肇亂於埃及但知開疆拓土而不顧公法邦交諸國貌與之合中實相離此數十年中各國如有兵事不在於　卽在於法然充諸國之力尙足爲法國之敵法雖狡謀度亦未敢遽逞而諸國於武備之整頓實覺不遺餘力以彼絜此如我中國之積弱久爲外邦所侮者具可不於無事之時力圖整頓哉顧鄙見所及以爲辦理海防與平時經制之兵不同經制之兵各駐各省各自督撫統之畛域之見實敗壞於咸豐間去積弊而立新法則莫如統南北洋之防務而專任一人各省編定軍餉以資接濟而督撫商辦其間愼勿各省各法以致意見不同章程舛雜幸其無事而因循苟且仍漸成疲弱之觀一旦有事終歸於不可用也然則論今日之海防者無他曰權不可分費不可惜人材不可不儲而已質之知兵者具有越乎此三事否耶 
[本舘接奉電音]  
　　昨由通州電局專發電音到本舘有五月初二日上諭一道謹敬譯登五月初二日奉上諭丁寳禎奏請將擅挪公欵之知縣革積等語四川南部縣知縣張宗瀛於徵存公欵擅自提用亟應澈底查究張宗瀛着先行革職交該督提同丁書究明挪用欵項有無侵虧情弊從嚴審辦以肅官方該部知道欽此 
[倫敦電音]  
　　昨日本館接有倫敦本月初二日發來電音云法國現擬與英國共商埃及之事當妥爲商酌不至遽開釁隙云若得如此兩國人民之福也 
[法使近聞]  
　　前報述法國新派駐華公使巴德諾脫須先至越南順化都城見越王後再行來華等情兹閱法字報知法公使至順化時當與迷祿將軍一同前行並帶兵一隊其新定和約內則巴德諾脫與迷祿均須簽字也 
[輪船失火]  
　　香港西字報言有輪船名哇里恩於上月二十七晚忽然失愼船上所載皆係棉花棉線由孟買運來者該船上人一見火起卽用船上水龍吸水　灌一面知照水巡船前來援救比及巡般帶水龍駛到而火已熄計自十一點半鐘起火至三點鐘而滅至次日將被焚之貨起出見船身尙無大損但火係從下面焚起須俟艙下之貨盡行起出細加查看方知其所損若何也 
[外洋信息]  
　　昨日英公司輪船來滬帶來外洋新聞帋內云南琛輪船由外國啓輪來華之時曾經保險行保具兵險設中途或因兵事失悞該行保其賠償其保險之費則每日磅計銀十先令云又言中國現在德國阿思內百祿克鋼廠內定造一小鐵路用哈爾孟之法將以小試其　也 
[調兵續信]  
　　前報曾述法國新派水師提督迷渥統率兵船前赴馬達加斯加一節兹閱外洋報亦云法國已經定見必欲大增兵士以從事於馬島也 
 
 

Page 2

 
 
[旅居朝鮮華商上李傳相公稟]  
　　爲遵守定章橫被挫抑　叩憲恩作主以安商心而恤商本事竊查各國通商以遵守約章爲主其有背章苛待之處不以爲欺負商民而以爲有傷國體蓋約章者乃朝廷所定非可私行擅改况所頒奏定水陸通商章程尤非列國要盟可比商等伏讀第四條內中國商民准入漢城楊花津開設行棧等語攷自去夏集貲航海前來而朝鮮所用海關洋人多方留難上下其手遇我帆船雖小在十墩左右者索船鈔紋銀二三十兩不等貨物計值搜索規費意爲增减視日本商稅多至倍徒且或納銀則索洋納洋則索東錢種種伺間勒扣日甚一日此間等遵章負屈之實在情形也商等在漢城開設行棧早經置買另產交易賖欠積　甚鉅忽於二月傳言漢城不准華商貿易人心皇皇進退惟谷又於二月將已經到港完稅之帆船數隻幷不知照我國官長擅嗾海關洋人用繩扣住幷將所販貨物拋置海灘日蒸雨淋多爲竊取商等向之理說輒被洋人恫喝聲稱奉旨不准華商運赴漢城口准在四川一律開市云云查與國商民有犯約章亦當知照該國官長不得恣意凌虐動輒扣留商等自來漢城已將一載如背條欵何不早言令此逞蠻實出情理公注之外昨海關洋人又稱寛限准行一月此語出自朝廷乎出自洋人乎其蔑視我國官長及奏定章程　商等貿易各國所未見未聞者豈准我在漢城開設行棧而不准我運貨往來乎本地船隻滲漏不堪裝運去歲海關洋人亦囑多放駁船駛行漢城今忽出爾反爾未知何故此商等遵章受辱之實在情形也伏查隣封通商例有專條他國不得援以爲例　國且然况在藩屬故於水陸章程內首先聲明今若朝令　更勢必釁𨻶相尋將來交涉何所適從而海關洋人征我商稅則倍於日本曰中國朝鮮自有專條也及其准我貿易之所又必强同於他國目遠不及他國卽如四川租界所有平地盡留與他國而割分中國租界惟剩巉石高岡萬不能蓋屋居住上下貨物是朝鮮用洋人專意欺凌我中國而已外間本國民人每私言中國不惜巨萬金錢援護朝鮮新黨做王做官反遭其噬而新黨深恐土民密邇中國暗使黠者冐爲中國衣冠殺害土人如正月之案可見也至其種種隱私有非商民所敢預聞者爲此瀝情迫叩大人憲恩作主遵守章程保護商人俾勿見凌於屬國而貽笑於列邦也伏乞察覈申詳施行再商等去年夏間船貨初來據海關洋人穆大人聲言關榷未定暫爲經費起見量徵加一稅銀後逐件照扣至今無着幷懇憲恩務照海關洋人將前冐收船鈔及加徵稅銀如約扣還俾創中國會舘實爲德便沾恩上禀 
　　此禀上後聞李傳相卽派一兵船齎文投朝鮮國王以條約已定萬難更改故現已定議如初凡華商帆船均許駛入無礙云本舘附識 
[廣厦臚歡]  
　　高麗自通商以後各國商人羣焉赴之或代辦海關稅務及各項事宜者不一而足現聞高王建一廣厦以爲諸人遊憇之所如西人之有總會云 
[美使抵勇]  
　　昨接寍波西人初二日來信言是日十二㸃鐘時美國水師提督同美國欽善楊大臣坐兵船到寍波當有各國領事到船拜會云 
拜會云 
[潯茶運漢]  
　　四月二十四日江寛船由潯去漢運茶二萬箱翠利船去漢運茶八千箱二十五日江永船去漢運茶一萬五千箱華利船去漢運茶八千箱二十六日上海船去漢運茶二萬六千箱二十七日翠利船去漢運茶一萬箱泰和船去漢運茶九千餘箱二十八日江裕船去漢運茶三千餘箱後來之茶甚夥容俟續登 
[温郡試期]  
　　温郡科試已奉祁學憲排單縣考定於五月十一日開考府試定於閏五月十一日開考故考棚前一帶店鋪業已有人租買矣 
[一錢害命]  
　　杭垣上城之安樂橋某姓雇有乳媼及粗作之傭婦兩人素不相下乳媼性黠而權尊輒於主母前道傭婦之短婦深銜之上月念五日主母命傭婦買乾麫二文買歸怪其太少因薄責之時適乳媼在前遂令媼去另買二文以相較媼買歸多於婦者幾半主母不禁大怒曰平日令汝買三文錢想皆以兩文搪塞今日復有何說傭婦敢怒而不敢言出至廚下乃向乳媼理說曰汝作乳娘但管乳哺足已何勞汝上街作買辦討主人好乳媼舌劍唇槍勢不相下於是爭鬧喧罵聲達內室主母聞聲大發雷霆且袒乳媼而斥傭婦并欲下逐客之令傭婦羞懼交并吞聲暫息乃於晚間購阿芙蓉膏吞服之而出與乳媼作性命之搏乳媼知其服毒而來驚急無措主母深相埋怨以事關命案勢必傾家乳媼計無所出不得已遂竊取主人烟膏吞食之而拚與同死庶免訟累主人得知乳媼服素驚急愈甚以一波未平一波又起兩家屍親如何了結急命人將二人舁至西醫處救治西人用藥水灌下傭婦則　腸傾　而出一吐已盡乳媼則格格不出無藥可施比及抬歸傭婦生而乳媼死矣媼有子僅十一歲夫則以耕種度日迨追信趕來仍難理說當令該里開報請官檢騐　六日午後錢令程邑尊帶同仵作刑書人等至塲親騐是時風雨大作棚廠盡漏遂將公座移入墻門內子細騐視委係服毒自盡邑尊卽傳其主人細問一切飭將傭婦帶回再審云 
[洋車到杭]  
　　東洋車行於上海生意極盛近因業此者多無從賺錢遂有舍之而他適者杭之錢塘江岸水陸通有爲車馬駢集之處近日西興岸一帶自江灘至各船埠皆停有東洋車十餘輛攬載客商頗有應接不暇之勢蓋取價廉而行速也但恐接踵者紛來難免船多礙港耳 
[武弁投江]  
　　四月念九日鎭江來信云安慶輪船由上海開往武昌有武弁三人附之回楚內一弁有瘋疾時發時愈將近鎭江時舊病猝發竟向大江一躍深入江船主及水手聞聲赶急停輪用小艇撈救竟無下落船主無法仍命啓輪赴漢而此弁之屍身不知　於何處矣 
[命案私和]  
　　前報寗波西門外出一命案屍親赴縣請驗兹聞兩造畏罪挽人求和並懇官免騐朱邑尊准其所請屍親已於前日備棺自殮云 
[金陵官報]  
　　江南儀棧督銷實總鹽務之大綱事權與運司並重非上游信任及熟悉情形者不堪勝任現在李次雲觀察因事撤委曾爵帥札派楊子穆觀察接辦楊觀察由州縣起家前者儀徵並權江寍府事政聲卓著旋由軍功洊擢今職歴辦沙漫洲緝私於江南道員中資格最深公事素稱請練今得此差當必力圖整頓兩淮鹽務或可日有起色也又陳雨亭太守前奉曾爵帥札司著仍回金陵厘捐局提調原差現經太守再三力辭故日來已攺委儀棧提調太守辦公素稱認眞今與楊子穆觀察同事當必沆瀣一氣也又聞金陵官塲中近接都中電報劉省三爵帥奉旨著來京陛見並賞加兵部侍郎銜此信未知確否姑照錄之 
[運使接印]  
　　新任兩淮運憲德靜山於四月二十六日卯正接印前已錄報兹聞是日前運憲孫公令鹽捕營都司會德麟及首領官齎奉印匣文卷率各房　吏送至行轅揚州府宜太守率江甘二縣及各官分班行禮德都轉甲印受卽回　孫公及府縣在叅府署用膳云 
[招工不易]  
　　南琛快碰船抵滬後應用中國水手數十名且南瑞快碰船將到亦須招用水手以致應募者竟有六百餘人以寍人爲最多卽飭先在六號兵輪船上試演桅操無如桅操極難僅有兩人能由軟梯升上立於桅線其四人到半桅已手心脚底之皮盡行脫落旋卽卸下一人至半桅跌下逾時斃命一人亦已跌傷管帶官劉君見此情形卽令罷操而衆人嘈雜喧譁謂我等遠道來此豈有無端中止隨將所懸之牌 
 
 

Page 3

 
 
打碎并揚言待劉出局當有以報劉聞信恐人多難於理諭至午刻未出局門寍帮人無可尋衅俱到市上吃飯但該處多小飯館所備飯菜均係局中人包定斷不能給六面數十人之飯食祗得婉詞拒之衆人不容分說紛紛坐下順記飯店主婦之婿某甲時由局中放工回店見寍帮人爭吵諷以冷語寍幫人大怒糾黨忿爭甲亦邀粵人多名四仰兠抄將寍波人羅福興軋住擬送工所將至半路被寍帮人趕上奪回粵帮人不服復將羅搶去如是者三次最後將羅獲到拴縛於工所門前楊柳枝上繫以脚銬又拘到寍帮人王孝馬陳長福兩人其時製造局總辦　觀察已得信卽派炮隊三起名帶軍械禪壓嗣聞已拘三人着速將受傷之飯店某甲一併送縣幷派勇隊哨官押解進城經黎邑尊問供各訴情由飭據仵作騐得甲受傷尙輕着自去調治其　衅之羅福興與王孝馬陳長福三人各責一百板判荷三連枷半个月發犯事地方示衆當仍由局勇將該三人帶出卽枷在順記飯店門首該飯店昨已閉門停歇矣 
[鋼船下水]  
　　本埠製造局前聞彭大司馬飭造鋼板輪船一艘一切規模均登上月二十八日報中無庸贅述昨係下水之期局中正副兩總辦先在碼頭候蘇松太道邵觀察到後同看其時華人之來觀者擁擠不開　杪屋　人頭如蟻浦中則有紅頭舢板船　子船擺渡船石子船約數十號均有人雇定來往於浦濵西人亦有坐小船來者另有小火輪五艘排在兩灘䇿電等兩鐵甲船均升龍旂及天后聖母旗馭遠兵船上人亦在船頭瞭望鋼板船卽於午後三㸃鐘下水艙面尙未裝好未竪桅杆惟中間插大龍旗一面首尾各插小龍旗一面水手有四五十人船下糊滿牛油五六分厚故開閘放鍊不過二分時船已卸至中流矣水陸觀者相與拍手歡呼隨卽下椗而觀者亦散 
[演戲改期]  
　　昨報定期演戲一則現已收期於今日黎明演戲三　謂之破臺閒人不可往觀初五日又演戲一本初七八九十等日演戲四本卽係關道憲爲太夫人祝壽均雇天仙茶園伶人天后宮內共裝自來火燈四十盞廟貌爲之新云 
[打靶傷人]  
　　意大利國之　兵船停泊法租界浦江昨早有兵人八十四名並兵頭數名乘坐杉板三只雇小火輪拖至英界太古碼頭登岸逕住虹口之穿虹浜放鎗打靶詎一彈斜飛悞中田間鄉人某甲之右腿立時倒地昏暈該兵頭趕往田間將某甲所受彈珠用力挖出遂卽拔隊由原路歸舟衆鄉人將某甲扛至虹口捕房騐傷捕頭飭送同仁醫院西醫騐得鉛彈已去不致傷命衆鄉人仍將某甲扛回 
[死而不仆]  
　　前日裏虹口魯班殿門前有一人倚於墻上巡捕瞭見往驅詎已氣絕遂卽通知二圖地保報堂收殮死者年約三十左右狀似江北人死而不仆抑亦奇矣 
[主賓答拜]  
　　前日午後關道憲邵觀察帶同繙譯赴日斯巴尼亞總領事署答拜日本船富溯梗之兵官曾至日本領事署拜會前日領事亦往兵船答拜 
[日員更調]  
　　本埠日本總領事官品川君忠道近奉有日廷電諭召之回國參贊內部衙門事務而以現駐香港之日本領事來滬接總領事之任並聞香港之日本領事擅長英國語言文字蓋曾經出洋就學於英國也 
[令節停公]  
　　明日爲端陽令節本埠海關出有告臼於是日閉門停辦公事一天以賞佳節云 
[訊案改期]  
　　法公堂訊案之期本定於禮拜二四六兹因禮拜四係端節例應停訊一期而初七日禮拜六翁太守適有他事故商之備捕頭將應訊各案於禮拜五解審 
[毆人應罰]  
　　前日本埠有英租界西捕將棍毆東洋車夫傷其目捕頭知之傳該西捕大加訓斥并罰洋五元以爲違例毆人者儆天巡捕有拘人之責無毆人之權此固西律定章而近及中西各捕動輒毆人幾於視定例若弁髦有此一罰其或知所遵守欵 
[盜案餘聞]  
　　前報滬北盜案一節黎邑尊於前日飭傳該處念二保十五圖地保吳祥據供當晚桂恆茂油車雜貨店惟有竊賊二人撬門而入竊去布衣四件洋十餘元錢二千餘文並田單四紙惟田單卽於次日有江灣人拾還等語邑尊着該地保將拾單之人查明禀覆核辦 
[私土充公]  
　　洋藥局巡丁朱應生前日在途拘獲送私土者一人幷私土兩包解送法捕房昨日捕房將人贓解案朱應生申訴前因翁太守騐明朱之牌票後卽訊送私土者據稱名畢三和土係友人囑我送小東門茶館中及訊及友人姓名則稱不知太守飭將私土二包充公畢三和着具改過切結在後卽有何雨生持保單到堂請保太守檢閱保單見姓名不符不准取保着將畢三和仍行管押 
[拐女送縣]  
　　昨報尋見女郎一節據丹陽婦人周郭氏至法公堂禀稱丈夫已故住蘇州閶門外洗衣度日有親生女名一姑於數年前爲人拐去曾在長洲縣控請緝查在後有卞六者來通信云姑已有着落須洋百餘元方可領到我因來說是非者卽是是非人故將卞六扭送縣署已經質訊數次因卞六狡猾不肯吐實至今案懸莫結近訪聞一姑被拐賣在治下後新街花烟間內是以趁船來滬前日果在趙周氏家尋見鳴捕送案並將長洲縣抄來公事呈閱翁太守閱禀後詰之周一姑供現年十三歲於八歲時經母親價賣於趙周氏爲媳現改名鳳林趙周氏供亦同太守謂旣稱爲媳理當以禮行聘何有價買名目顯見不實旣據周郭氏所稱長洲縣有案著將趙周氏周鳳林送上海縣解蘇歸案辦理原告周郭氏蓋自已投案 
[英界公堂瑣案]  
　　新關管碼頭之洋巡丁指送余開和郁二兩名係常在碼頭盤踞滋鬧難免有串同偷漏稅餉情事殊碍稽查當經黃太守會審因無實在違犯證據遂准飭具嗣後不准再往滋　切結　案○巡捕解送連次爭扭之徐王兩名皆綢衫半臂之美少年也惜似紈袴而毫無風雅氣卽所爭者爲所戴之金戒指徐稱金戒原有兩只而王祗有其一初不過王欲借多一只竟自捋取徐旣不許遂謂不應硬借如强搶者王卽答以如謂搶則竟搶矣彼此因扭至捕房巡捕頭問及情由王又稱因索以前借欠之洋銀六元而取以抵欠者徐則專指其搶奪而稱從無借欠是以巡捕頭將金戒指取還不准吾事洱索無憑之欠㮣予逐出原所以欲免翩翩少年匍匐公庭也豈若輩一出捕房王尙牽及從前花酒欵待應得償還而再爭毆於途次始留　而解案會審黃太守諭以金戒旣已歸還原不應再行混索無憑之欠遂不復細詰各令罰洋銀一元撥充醫館經費示警○巡捕房管押之周福生月前因患病帶出醫治而脫逃者現在解案會訊當查原斷須管押一年是故仍令照原斷管押滿限後賣懲釋放近來捕房常有脫逃之犯而緝獲時仍須加等懲治何其愚若此乎 
[法界公堂瑣案]  
　　天和錢莊主徐錦章控經手人王邦顯虧空一案　列前報因王供有唐三和欠銀故須唐三和到案方能定讞昨日集訊卽有曹錫恒携洋五十元幷携帳簿投案稱在唐家教讀因主人唐三和於四月念七日下鄉收帳囑文童代爲詣案太守謂旣係教讀何得干預訟事究係串通抑係受愚且本分府傳提唐三和尙在四月念七已前唐三和豈不知之爾旣　爲到案上年至今一切案情諒已盡悉曹供知悉卽將帳簿呈堂應欠銀一百四十兩　繳呈五十元其餘求恩斷减云云太守謂總須唐二和自行到案方可完案本當將汝管押姑念受愚着交保限五日着唐三和到案所呈之五十元交徐錦章先行領去王邦顯之子一再求恩太守謂汝父欠銀七百餘兩一無着落豈能寛恕着退 
 
 

Page 4

 
 
去○朝鮮人姜永祝昨又投案稱孫春生陳杏生二人一時無從尋見請將所搬之物變價償還俾可早日回國太守以孫陳二人尙欠印度人欵項前日亦曾到堂請追理宜　償姜稱恐印度人之票係偽造太守謂該店出票均有鈐縫圖記刻下帳簿爲汝所取可將帳簿查封立見黑白着於禮拜五帶同簿據詣案候斷 
　　小樓主人以吟飲圖索題囑和原韻前作七律二章意猶未盡余詩喜於長槍大戟中求生少在不能作細鍼密縷也爰再作長歌一篇奉贈　　卽呈松堂司馬宗大人正可幷錄呈高昌寒食生詞壇見之以爲何如也○眼中突兀見兹樓樓中主人豪邁無其儔不願食千種粟不願封萬戶侯但　願坐擁書城十萬卷高築百尺之糟邱一吟一飲畢吾事要使姓氏亘古常存留酒杯自寛天地小詩萹自㕖乾坤愁君不見李白一斗哦百首陶潜一醉忘千憂此皆史册之所載小樓主人毋乃彼一流主人掉首曰否否吾其敢與二子侔吟耶飲耶適我意有如醯雞舞罋草蟲鳴秋酒酣拔劍忽斫地歌成還把丹毫抽謂自十七至滬瀆麒麟獨角氣食牛二十飲酒能酣戰二十作詩知窮搜詩壇不　弟子列酒國自建將軍斿十年一變變愈上尙欲學書學劍學射張弧韝有時談兵學景略褌中捫蝨多遠謀有時憤世學處仲席上繫壺當運籌有時徵歌召諸妓明粧𥥆窕傾瓊　有時作賦集羣彥意氣嘯　凌滄洲習豪俠快恩讐初不識九州之外有九州滄澨橫流人事改雲萍蹤跡海上同沈浮鳴呼方今朝廷重西學語言文字煩徵求惟君讀書能綜要胸羅形勢瞭全歐賈誼獻䇿弗能用江統著論不見收集以䕿縻爲至計和戎五利昭懷柔飛揚跋扈日益甚幾易玉帛爲戈矛丈夫在世不得意祗與詩酒相倡酬詩成酒罷一笑脫吳鈎請看誰是樓蘭頭天南遂叟王韜待定稿 
[輪船來滬電音]  
　　招商局豐順輪船於昨午由津開行海晏船於今晚解雜均繞燕台回申三菱公司勤開麥魯輪船於昨早五㸃鐘由長崎太古公司之武昌輪船今日由天津禪臣洋行之寗波輪船昨日由香港均開行來申 
 
 
 

Page 5

 
 
　 
　 
　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[東瀛瑣事]  
　　聞將海軍省有派扶桑　兵轉帶同日進　　於下月初開赴中國之信又派　電　駛地赴山陰南海西海等三道之沿海測量海口並派五名副將等數弁于上月念二日由橫濵赴輪限一百日內測量完竣銷差○近日長崎有洋人二名駕一葉舢板大約能容數十担物之小舟竟冐險航海於三禮拜前由崎出口駛赴朝鮮之釜山港現聞此船已安抵該港毫知險　云○聞帶數日內有俄國在東南洋之水師從督已奉命飭帶兵船前來長崎計密寗鐵甲船等六艘現已駛到有三艘矣○朝鮮人　風漂流至日本之對馬　地方自去年十一月至本年三月止共有難民四十五名內二十一名係由地方官譴送回國二十四名毋須資送自行回國云○本年三月中旬冲繩縣百久米高中　等川因天雨連綿山水潑溢平地水深文餘近境民居咸遭浸幸得水勢速度不致大受損害查其被害各物漂失橋棟二　冲壞田　百畆民居崩者二百五十餘處牛馬羊豚共四十四頭幸人無恙耳○本年正月兵士與　查在大坂府彼此械鬥致斃兵士一員彼此受　二十餘名互相上控是以由日廷簡派司法省大司員名村氏馳赴大坂會同地方官秉化訊辦業已訊有端倪行將定讞已京將一切情形面稟司法卿核奪矣○長崎大黑街原有製造玻璃廠一所爲本地紳士出本開設歴有年所其廠與　軍炮隊分營隔壁一日因營內擬設自來火燈不知因何致傷該廠之玻璃窓門該廠執事走禀警察署請　卽由該署錢文照會營　該營官以爲旣壞該廠之窓應先　營酌償何得遽禀警察署顯係借地方官以挾制兵士由營官傳到該廠執事卽行吊起一面詳請鎭臺核辦警察署問人民禀報營官擅留人民吊打卽率巡查一十餘名至該營提人不料　營兵士不准巡查進營巡查　要關入兵士持鎗作要放之狀並將圍觀之車夫人民將鎗毆打警部官見機率領巡查一同退回不然幾釀巨案此事雖辦理頗不合例究屬同地爲官又何至持械相向幾杳決一死戰之勢查其緣故實爲兵差彼此積怨已決情同水炭故動輒鬧事也○前月初二日夜　奈川縣下府中驛地方之絲商有　三次郎家忽有強盜三名破門而入將　山夫婦用刀慘殺並將兩子　住放火燒屋而逃其好子竟被燒死查其何以合家四命　遭毒手蓋有山因近年業絲稍有積蓄以重利生放刻　貧民由此家道蓋裕交接官塲恃有勢力益加刻薄驕橫愈甚一方之人咸懷怨恨故致此變現雖經稟官緝拿尙未知賊蹤何在也 
[許檀生家傳]  
　　余友許君湘泉有子曰檀生去歲十二月渡海溺死余聞而惜之今年春余之滬晤湘泉得其狀而檀生之友復爲余言檀生之爲人皆　歔不能已益信壇生所以感人者甚深而余得聞於湘泉與其友之述於余者爲不可沒也湘泉乞余作傳因書以遣之檀生初名桂榮更名樾世爲常州陽湖縣人幼治儒業樂與文士　隨父客滬上任先生伯年着以畫名噪一時見　生而器之引爲弟子不數月盡傳其法久之益六進十賺尺楮得者寳之檀生欿然也滬多冶遊靡曼　侈競習成尙檀生獨謹　行跬步必檢制遇聲伎讌集輒訐故避去然卒不以自表　　摯赴人急如不及父執某公官粵中招與俱遇之殊厚某病亟醫諸不敏檀生禱神笤乞方得人肉作羹飲之良念人肉不可至祥病者息僅屬瀕殆矣再卜仍前笤檀生皇遽無計引佩刀刲臂肉如錢糜煮以進病果瘳其在廣州也鄉人奚某客死會館至夜屍橫於床無過問者檀生歎　嗟乎奚君獨無友哉慨然請往秉燭照視中夜抽筆爲寫遺像如生達曉命工治槥旣殮徧走親朋集貲歸其喪聞者太息泣下盖其行事皆類此嗚呼此足以風世勵俗者而區區藝事曾不足爲檀生重也檀生生於咸豐壬子年十月初九日以光緒九年十二月初一日懷遠輪舟行至寍波洋之小魚山遇風觸礁舟沈溺死年三十二先是檀生旣自粵歸念父年高不復出適故人鄭涇鷺者以粵方　邊需才約檀生往從戎遂與鄭附載懷遠輪船渡海至是俱及於難同舟三百人皆死焉呼慘已論曰湘泉故長者　生又篤行君子也蹟其生平行誼宜若可以自保矣不幸阨於非命天其或者不可知耶不然彼三百人者豈皆天之所棄耶抑余又聞三百人者有五人不死得歸之五人者豈皆足以自保者耶 
[  同里李寳翰譔]  
[悼亡吟引]  
　　元配施孺人明經諱煥章公孫女明經夢與先生之次女也生而秀慧喜讀書長益貞靜不輕言笑工計黹解吟詠無塵俗脂粉氣其事親也孝其撫下也慈先慈愛其德因聘定焉于歸後孝於翁姑篤於戚　操持家務岡不井井有條凡勤儉符躬和平接物以故賢名所播鄉里中翕無間言而婦實未嘗自知爲賢也舊歲春以積勞致病形容日漸枯瘠予已憂之而婦殊諱疾不言力疾操作强顏爲歡勉進飲食如平時盖不特以藥餌無資且深恐貽堂上憂也至十月中竟不能起有以巫醫進者悉𢷤絕之以爲巫旣不經藥資　濟其明達儉約又如此彌留時並語堂上曰高厚深恩一毫未報本期孝養十數年稍并私願而竟不可得矣以後望調護眠食勿添愁苦無以媳爲念又呼予至榻前囑以孝順高堂善視幼女一切殯殮之費須各從儉　福薄不足長事君子　日鸞統重續幸勿忘今日數語言畢而逝嗚呼傷哉時年僅三十有一也婦歿後凡親串中聞者莫不痛惜流涕其平日爲人有可見者矣爲作悼亡吟數首悲從中來才能道其一二姑　之以誌哀恨可耳倘荷天涯知　己海內名人曲賜哀矜慨投珠玉則不特死者銘恩抑且生者戴德不勝叩禱之至謹翹首以待 
[  哀紅館主步雲楊嘉煥稿]  
[贈姚倩卿詞史]  
　　偏髻雙鬤㸃翠鈿灌瀟湘漁隱平生愛好是天然鏡中花史風流人泳新詩句樂天詞人不事金針事硯田緑桔軒主○梁間燕子瀛洲月樂天詞人解珮丰神詠絮才藏鋒逸史春色半簾人別後歡喜園主紅愁緑怨入　臺花溪舊隱○芙蓉那得及新粧瀟湘漁隱不信華年有斷腸樂天詞人竟日尋思　底事醉墨生秦淮蕭管已滄桑蓬萊謪叟○多少王孫不　仙醉月仙史捲幃爭識女嬋娟司香使者個中可語人偏少柔鄉客未紀雙成夙世緣蓬萊謪叟○月明林下最相思夢翠生珍重閑情肯浪痴柔鄉幻叟如此淸才如此貌棣華書屋樓身須擇最高枝蘅臯逸史○蕊宮仙子麗朝霞香夢生一縷淸　繫臂紗醉月仙史憐我禪心參未穩願花常好館主可能留我飯胡麻浣薇生千萬樹梅花主集茜靑閣畔過來人句 
[淸華公子詩]  
　　書香出業本淸華生得嬌兒望起家秀麗容顏邀客贊聰明資質向人誇偏勞慈母殷勤護反恨嚴師約束加姑息從來多害處養成心志漸驕奢養成心志漸驕奢食要豐膄服要華享福半生憑視業與書一世結寃家貪嬉慣去邀朋友催讀多應恨阿爺悶坐齋中眞勉强不能盼得日西斜不能盼得日西斜晝到長時恨更加倦靠案頭如伏鼠懶眠床上類修蛇餞嗔小婢遲呼飯渴罵奚奴小送茶一事思量眞可惱阿　要把課來查阿爹要把課來查托病何愁責罰加書　每恩求貴客讀文偏喜　名家揣摩詞調心難悟撩亂光芒眼若花縱出文題容易做一支班管重鋼又一支班管重鋼乂心緒抽來亂若蔴獺祭幸虧　富足鴉塗不管字歪斜妬他同硯多佳搆抄𫒔成文是遺家每到考期生妄想功名竟好手中拿功名竟好手中臯騙得爺　望更奢百事依從如願欲一身裝束逞奢華出塲童　摩肩接完卷詩文滿口誇詎料泮池芹莫採喜音偏報別人家喜音偏報別人家　怨宗師眼力差他豈有才邀錄取我緣失意　咨嗟見書直迸心頭火有筆難生夢裏花且約友朋消悶去湖山遊到夕陽斜湖山遊到夕陽斜那有工夫刻　加反矣孫康痴映雪竟如杜牧浪尋花雙親急爲求鴛耦兩姓歡聯挽鹿車自此新昏　燕爾畵眉日日傍窓紗畵眉日傍窓紗鄉戀温柔豈不嘉怕進書房尤入獄喜談閨閫竟迷花嬌　貪故雙飛樂嚴父深防百病加附學遠尋名于舘教他收歛一心邪教他收歛一心邪心未能收悶轉加功課有程拋晝夜光陰不惜機年華酒樓屢集同人飲書肆閒游　帳賒更　開軒臨水際上坆船內看嬌娃上坆船內看嬌娃請翠嘲紅笑語譁去遠尙勞雙目送想　猶戀一心花徒眞狡獪如魔尙師總慈悲類　爺若說改文通世故從寛略略摘疵瑕從寛略略摘疵瑕喜得精神十倍加一過文期還出債儘多游處勝居家尋常最好過菴院觀劇何妨到縣衙莫道夜來無可遣敲棋窓下剔燈花敲棋窓下剔燈花愛坐更深百月斜日上　攏酣夢蝶風搖庭樹恨啼鴉書憑架滿看原厭飯有囊盛量越加不必與師來見面講堂遠若隔天涯講堂遠若隔天涯問字何煩啓齒牙窓友結交通巾賀鄉綼效法尙奢華心馳外務般　曉學少專門件件誇培植多年無進益可憐愁煞老人家可憐愁煞老人家白髪蕭蕭兩鬢成那曉爲兒消產業不能靠子享榮華殘年困苦誰憐惜衰病侵尋自怨嗟縱肯回心濟何事椿萱相繼隕黃沙椿萱相繼隕黃沙喪　無籌淚灑麻衣服典完歸質庫田園賣　屬他家饑寒兒女靑年苦借貸親　白眼　悔不當初成業早而今何處覓生涯而今何處覔生涯待　嗷嗷數口家服滿三年衣尙素飢來一斗米難賒訓蒙有館誰推薦托鈢無門自嘆嗟縱使當年開甲第見人羞把祖宗誇見人羞把祖宗誇何　傍人笑爾差學考胸中全未曉錢空手底不能奢棄材可比難雕木富室眞如易謝花請看子孫無出息書香世業本淸華○此詩乃山陰名士兪柘園先生所作言近旨遠可爲若輩作當頭棒喝亟錄之以勸[  高昌寒食生識]  
 
