# 1898 - 47 - 4908924

 

Page 1

 
 
[閱報須知] [  申報館主人告白]  
　　本館於長江各埠所售申報赶早印寄較前可先一日遞到以副諸君先覩爲快之心其中漢口及宜昌沙市武昌專歸江左漢記發售乃近聞不肖之子依然拾取輾轉閱過之破舊報紙魚目混珠附張不全邸抄殘缺猶其小也其甚者每將隔月或隔年報紙挖改月日混售與人購者一不加詳卽易受其朦蔽爲此特行布告如嗣後再有此種情弊定當扭送地方官署控請嚴懲其各愼之幸毋重蹈覆轍也此佈 
[新印大字古文雅正告成] [  圖書集成局代啓]  
　　是書乃漳浦蔡　之先生評選及前賢均皆選撰可爲雅正矣飛鴻閣書林信本局代爲排印出而　世其中自漢唐宋明諸文二百卅　　　　名臣奏議採之各家文集廿一史者以及文選文苑文粹文鑑無不畢備非　端夾雜可語乃士林中之圭壁每部計洋七角上洋三茅　橋　　閣發兌此佈 
[論設特科爲國家自强之本]  
　　時事多艱强鄰四逼堂堂中國受制於海外諸邦豪傑有志之徒未嘗不引以爲恥而今之好談當世務者輙曰泰西諸國之所以强由乎人材之盛中國之所以弱由乎人材之衰夫國家之强弱視乎人材其說誠是矣然以我中國四萬萬衆而竟謂無一魁偉英傑奇材異能之士足以禦外侮成自强之業者則亦過抑之語未足以爲當也蓋造物生人中外一體未必厚於外而薄於中中與外旣材力心志之無所區分則豈西人獨具巧思而中國之人竟一無智慧哉特在上者無以求之斯在下者亦終淹没於巖壑耳或謂國家沿前明舊制文則以制藝取士武則以刀石弓矢爲能故聰慧之士類皆束縛於八股五言小楷之中而不知有他學疆場之上又不能張弓挾矢以摧敵人而所取武士遂不足以備將帥之選是二者所學非所用所用非所學二百數十年來積習旣牢不可破而士之所學亦不能一旦驟更恐朝廷雖有旁求俊乂之心而無人足以應其選顧念近世士夫頗多留心時務講求實學之彦國家苟有破格非常之舉則人材必有應運而興者且知上之所求在此不在彼則所謂文士者將盡棄其八股五言小楷之學而從事於經濟專門所謂武士者將盡棄其刀石弓矢之能而留心於韜鈐兵制寛以歲月廣爲搜羅安見無志略之士足以振興中國而弱歐墨諸邦者所慮袞袞諸公膠持成見仍守其舊日之法而不知當今通變之方則中國終無轉弱爲强之一日今貴州學政嚴範孫太史奏請設立專科以收實用經總理各國事務衙門會同禮部妥議奏覆奉皇上俞允降旨遵行而兵部尙書榮大司馬兵科掌印給事中高給諫亦均有議設武備特科之奏皇上已命軍機大臣會同兵部議奏刻尙未見奏覆未知如何然其造就人才欲國之臻於自强與嚴太史所奏之心一也太史原奏之摺與榮大司馬奏請參酌中外兵制設武備特科之摺均未見　鈔而總署議覆嚴太史之奏及高給諫議設武備特科之奏則均由本館駐京訪事人抄寄原稿先後錄登報章海内閱報諸君想皆寓目查總署覆奏分歲舉特科爲二特科則有六事一曰内政二曰外交三曰理財四曰經武五曰格物六曰考工命内外大員各舉所知薦送考試以　擢用歲舉則三歲一舉由各省學臣調取各書院各學堂算　藝學生咨送鄕試初塲試專門題次塲試時務題三塲仍試四書文另爲一榜名曰經濟正科其禮部試如之而　給諫所奏請設武備特科有懸五事以爲的之語一嫺韜略兼貫中法西法二熟輿地工測繪二練身體善擊刺四習洋槍洋砲及中國擅長火器此四者缺一不可五精製造創新械此則於四者之外别爲一格或專長或兼長皆可保薦兩摺雖文武殊途而實則兼貫總署覆奏特科中有經武一條講求行軍布陣駕駛測量之學卽武事也給諫所奏武科中有嫺韜略熟方輿二條則非文不可特武科雖懸五事而皆擊於武非若經濟特科有内政以下六事之繁然亦非兼收兼蓄欲人之盡通六事不過舉所專長以爲錄用耳愚嘗謂愛博不專本古人所戒而文武兩途則實不可區别古人如關壯繆狄武襄岳忠武諸公皆以武名而壯繆武襄通春秋忠武滿江紅一闋尤膾炙人口名儒名將稽之史策中若小范老子之腹中有數萬甲兵者指不勝屈彼王鐵槍之僅以勇鷙稱者固未足多也降及今日文士皆以軍旅未學爲藉口而武夫皆蠢然頑然不能識一丁字尙安望其能整軍經武乎自特科之設文武兼貫網羅海内人材國家自强之本其立於此乎 
[本館接奉電音]  
　　昨日上午京師飛電傳來上諭一道敬謹譯登○正月二十八日奉上諭張汝梅奏查明分統防營管帶缺額扣餉請旨懲儆等語已革提督孫萬林分統東字正軍駐紥寗海經該撫訪查該營實有缺額扣餉情事著永不叙用仍發往軍臺効力贖罪以肅戎行欽此 
[膠事傳聞]  
　　香港　蔑西字報云駐紥膠州之德國兵前被土匪戕害其一刻下德人惶恐異常各要隘及各砲臺俱多派兵士嚴守一面令水帥槪行退出擬俟續調之兵抵埠始再扼要據之聞近處土匪會匪勢燄日熾不知德人能力爲遏抑否 
[兵船炸裂]  
　　本月二十八日倫敦來電云華歴本月二十五日美國鐵甲船名美音者行至日司巴尼亞屬土古巴夏灣拿海面忽然炸裂船中水手二百五十三人及兵弁二員同遭於難查其炸裂之由毫無確証此信傳至本埠各國領事署及各兵船均懸半旗以志哀悼 
[往援快艦]  
　　本月二十八日倫敦來電云英國快船名維多利亞司者行至蘇彝士河擱淺英廷調駐泊馬而兠地方之兵船兩號往援一名利文怯一名維納司 
[崎陽零拾]  
　　日本采訪友人云前田監督辭職後作汗漫之游歴經泰西各國越三載熟習各國商務然後遄回本月某日由神戶至長崎連日會晤各商詳述泰西商情及製造新式機器之法○本月十三日有美國兵士數人上岸閒遊行至大浦居留地與日本人某甲齟齬旋復扭住行兇巡街捕見之急告知捕頭洎捕頭派捕十餘名馳至而美兵已如鳥獸散矣 
[瓊南春信]  
　　廣州中西報館得海南來信言元旦後陰雨連天罕覩霽色去臘土匪擾亂現雖稍稍敉平尙未能如常安堵中西商人無不兢兢戒懼地方官屢請洋教士暫赴海口免遭驚險而各教士徘徊不决未審其意何居法國各兵船邇日仍在海口停泊 
[軍機嚴密]  
　　金陵采訪友人云當膠州釁起之時海外羣雄眈眈虎視南洋大臣劉峴帥未雨綢繆嚴爲之備以吳淞口爲緊要門戶萬不能稍有疏虞爰電請長江水師提督黃芍嚴宮保至江寍籌商一切宮保卽以扼守吳淞口 
 
 

Page 2

 
 
爲己任並言暫返節署摒擋公務卽率領所部駐節淞濵今年開篆後峴帥特派崇安輪船駛赴太平恭迎節鉞宮保乃於本月二十三日午後重蒞省垣嗣是每日詣督轅與峴帥籌度良久隨行員弁有叩以所議何事者宮保置之不答亦可謂愼密異常矣聞宮保節麾卽日望吳淞進發云 
[薇省鶯遷]  
　　湖北采訪友人云藩司王芍棠方伯奉旨調任四川布政使新任湖北布政使員方伯因直省任内尙須淸算交代是以未抵鄂垣而王方伯急欲交卸入川是以湖廣總督張香濤制軍擬令江漢關道瞿賡甫觀察升署藩篆所遺江漢關道篆務則委候補道殷觀察厚培署理 
[覆陳土稅]  
　　蕪湖采訪友人云各省農人所藝鶯粟名之曰土藥所以别於洋烟也去夏欽奉諭旨稅厘倂徴每百斤凈征銀六十兩運至他省槪免重征並將戶部原議摺片及總稅務司摺開各省出産數目抄寄各直省將軍督撫令就該省原辦情形詳議新章請旨開辦厥後六月某某等日本報曾照登司農原摺及張御史兆蘭請將印花改由部頒並稅司所開摺稿迄今事隔半載除浙江業已遵旨開辦前山東巡撫李鑑堂中丞則因比較難符且恐别滋擾累奏請仍照舊章此外各省能否遵改未有明文可見皖省當欽奉廷寄之初撫藩憲迭經札飭皖南北兩提調總卡體察原辦情形與所奉新章詳細核議從長禀覆亦未嘗不思遵照諭旨以期稍補時艱無如皖北産土之區蔓延甚廣就地統捐旣無把握運銷之路又覺千頭萬緒堵截甚雖與其多設局卡徒滋糜費曷若率由舊章認眞考覈之尙得收取實效中丞因於今正某日拜摺由驛覆奏聞皖省近年所産土藥與總稅務司所開二千擔不甚相懸所征士稅原辦就地頭每擔先完出口稅二十兩行厘十兩運至銷售之處再完落地稅十兩又加稅數兩每百斤需實完銀四十四兩藩署每年彚計收數與新章所差無幾朝廷雖時事多艱斷不較及些些土稅是以毅然奏請仍照舊章特未知九重之上亦能眷念民艱俯如所請否也 
[錢局將開]  
　　湖北采訪友人云鄂省制錢缺乏市價日昻湖廣總督張香濤制軍惄焉憂之奏請開設鑄錢局用機器鼓鑄以免竭蹶之虞刻下局屋業已落成惟粉堊尙未竣工機器則早由外洋運到連日方雇夫役安設大約不日卽可開爐從此國寳流通孔方兄不能自高身價矣 
[示淸匪鄕]  
　　欽加五品銜署南海縣正堂加十級紀錄十次董爲曉諭事照得本縣現奉督憲札飭召募勇丁會商正紳速議章程淸鄕緝匪等因卽經召募齊全移請廣州協營羅守戎督帶巡緝會商各局紳禀定淸鄕章程諭飭各鄕局紳耆遵照在案仍恐各鄕紳耆軍民人等未及週知今特將章程列示於後各宜遵照毋違切切特示計開一此次淸鄕要義在官紳合辦相輔而行各鄕紳耆務將奉發聨鄕弭盜章程先行認眞整頓聨絡團防舉行保甲淸查匪類嚴杜窩留總期官以衛民民亦自衛庶幾同心協力事半功倍一縣屬子局百餘紳士數百品流不一今將合辦淸鄕則紳士首宜愼選凡各鄕有公正紳耆實心任事者應令城鄕各局紳秉公舉薦由縣延請商辦庶弁勇到鄕遇事諮詢藉收實效倘有瞻徇情面者察出分别撤究一鄕人爲盜難掩紳耆耳目凡鄕中有匪理應綑送倘畏尋仇不敢綑送准密禀函攻指引弁勇入村圍拿如係良民被誣誤拿亦准該處正紳具結保釋後需備質或被指攻仍著原保交案惟不許劣紳庇匪濫保查出詳究其非該處紳士亦不准保一盜匪在鄕藏匿該族紳房長不解不報另被兵勇拿獲卽是有心庇縱定將該犯族紳房長人等傳案澈究治以應得之罪一弁勇到鄕各匪或先潛逃責成該族紳房長指出匪犯屋産悉數查封並拘犯屬勒限獲解屋産給還逾限不獲分别拆毁召變充賞一近日各鄕盜匪間有倚恃豪宗强族包庇分肥甚或在祠堂廟宇窩聚分贓毫無忌憚實爲罪惡之尤此次淸鄕獲犯訊出窩頓處所及知情分肥之人不論有無功名一體嚴拿分别詳革治罪其窩頓之房屋祠宇槪行查封召變充賞敢違抗者禀請圍鄕剿捕一營勇圍捕賊匪如敢柜捕准予格殺弗論倘糾聚數十百人公然抗敵官兵形同化外者准卽就近移撥大隊兵勇圍鄕痛剿禀請委員訊明就地正法歸入匪鄕彚辦該鄕紳耆不能禁約或從中主謀庇縱分别詳革拘案嚴懲一弁勇到鄕所有船隻夫馬飯食等項均由官給不准需索分文民間秋毫不許有犯如有需索擾累查出嚴辦並准該處紳耆執送到營重懲不貸一弁勇到鄕如須登岸駐紥其駐紥處所或借祠宇或借廠屋應出該處局紳該鄕紳耆族正妥爲設法安揷照料其牀板鍋竈器具之在所必需者一倂借用撤隊日如數交還不許毁壞短少一勇役到鄕所需食用各物及或雇用人夫槪照該處民價公平交易勇役人等不得强買强拉該處鋪戶鄕民亦不得擡價居奇違者分别拘究一各勇駐紥之處如附近失事據事主人等赴營喊報立卽馳往恊拿其有聚黨拜會勾串搶刦拐擄打單糾鬥滋事者報知一律查拿嚴辦一獲盜狡供如須傳事主質訊應令局紳就近傳詢事主詳晰聲覆以憑質証免其到縣赴質藉省延累一各鄕團防應多設偵探晝夜梭巡遇有面生可疑三五成羣携帶槍械者卽係匪類准其盤詰綑送或報營密捕解案訊明照例嚴辦一各鄕著匪有能悔過自首准該鄕族紳耆出具切結帶同到營充當綫勇立功贖罪惟必須引拿搶刼正盜方准宥其旣往倘敢妄拿無辜訊明反坐如充綫之後或再犯法爲盜一經發覺拿獲禀請軍法從事用昭炯戒一淸查匪鄕應擇要次第辦理其匪蹤出没尤爲扼要之區酌撥弁勇分駐巡截設法購拿一每鄕查辦完竣應責令該鄕紳耆出具本鄕現無盜匪及著名某匪實不在鄕切結聲明逸匪回鄕立卽綑送報拿不敢隱匿倘别經獲犯究出淸鄕具結之後曾在本鄕藏匿卽將該族紳耆房長一倂嚴究一鄕練營勇恊獲著匪一律給賞有能疉獲多匪者請給功牌其有材堪器使者以時據實上聞不次錄用倘被賊拒傷分别等差請給醫費如被拒斃詳請厚卹並發功牌子其子弟以示激勸此外未盡事宜或行之而有窒礙者容隨時體察情形再行擬議禀請更正 
[四明火警]  
　　寍波采訪友人云本月二十六日之晚竃鼓初鳴忽報郡城虹橋巷裕成典肆對門徐姓柴房火起人聲鼎沸警鑼亂鳴幸救者奮勇爭先急將是屋拆卸始免延燒 
[研訊詐贓]  
　　蘇州訪事友人來函云去年松江府屬金山縣洙涇鎭汛弁林德龍訪聞近鄕蘇姓家失去耕牛一頭羣疑隣村人林加珍所竊經無賴張春泉等向林饒舌詐得洋銀六十元爰飭汛兵將張林二人拘案訊究林竟於途中乘人不備投河身死屍屬以林弁詐贓逼外等詞輾轉控至督轅劉峴帥批飭江蘇臬司吳廉訪親提訊鞫廉訪奉批之下卽將林弁撤任歸案候訊倂將一干人提至省垣親自研鞫嗣以供詞各執發交蘇州府詳細研究務期水落石出桐太守情發審局委員莫大令迭次研訊均無確供此冬問事也今歲新正開印後復經大令提訊張春泉業已供認詐贓倂帮同拘拿林加珍等情大令飭卽釘鐐收禁至林弁則堅稱當日祇飭兵彈壓並無詐贓等事大令據供禀請廉訪核奪廉訪以是案斷不能含糊了事爰飭大令再提林弁推鞫毋得任其狡展使死者寃莫能伸大令奉諭後復於廿四廿六等日連提林弁一人研究林仍一味推諉不承大令謂是案現經訪理汝向林加珍索詐洋銀四十元而林已費至洋銀二百元汝仍欲將其拘辦是以投河自盡今汝希圖推卸乾淨勢所不能如速供明本委當卽代求上憲格外施恩從寛辦理汝其三思之林弁低首不語閱半晌仍無實供大令乃飭交原保保去候再細鞫 
[屧廊艷跡]  
　　姑蘇訪事友人來函云有綽號小道士者湯其姓必修其名去歲其母身故席所餘資嫖賭吃著任意揮霍本月二十三日路經府署照壁後見有席地爲字攤賭者湯手爲之癢探囊下注時適西路總巡孫大令經過是處飭差拿捉餘人各鳥獸散而湯不及逃避爲局差獲住正欲管押候辦幸再三以改過自新在大令前極力苦求始得施恩免究○司前街某姓婦人皆混稱之曰好娘娘究不知其何所好而有 
 
 

Page 3

 
 
此美稱也生有兩子次子年齒尙幼本月廿四晨與鄰右麻油作幼孩同羣戲耍不知因何互相扭毆作中老嫗出爲勸解正在難解難分之際好娘娘聞知卽率長子阿福以欺負小孩爲詞向老嫗饒舌嫗欲辯白阿福不問情由陡以老拳奉敬嫗年老力弱不能支持登時跌仆於地將對門某乙所擺之舊貨攤帶翻毁物甚多乙以好娘娘兇橫異常大爲不服立卽鳴保勒令照數賠償否則當繕禀赴縣控告好娘娘自知理屈卽令長子服禮所毁物件按數照賠其事遂息○蘇垣米珠薪桂物價飛騰開門七事較數年前奚啻倍蓰居民困苦不堪大有長安居大不易之歎卽老虎灶一業冋例每錢一文購開水一大杓厪有小茶壺等持向索水者槪不取資現竟另定章程於本月二十六日起每錢一枚僅與開水一小杓較前價適增一倍卽小茶壼等亦須取資誠可謂一滴不漏矣水價如此昻貴其他不問可知○盤門外靑陽地自闢租界以來周圍地基異常昻貴然是處荒僻已久無主之地十居六七往往有牟利之徒揑造假契串通劣董將無業之地認爲己産向人兠售曾經藩臬兩大憲訪悉情形飭縣訪拿譚雲裳等數人究辦迄今案尙未結又有接踵而起者本月某日有某甲者投長洲縣署禀控張某私刻圖章假造契單等事汪大令准詞飭差拘案管押刑房候訊供核辦 
[茸城客述]  
　　松江訪事友來函云本月二十三日提憲譚宮保往蘇垣賀年五營各員弁統率隊伍赴西郊舟次恭送如儀○同日鎭江營叅將鄭叅戎國祥來松拜賀提憲年禧城守營各員弁均係叅戎舊部遂偕往舟次謁見鹽捕左營孔遊戎與叅戎同隷安徽合肥籍兼係兒女姻親因卽設筵欵接翌日中營叅將張華園叅戎城守曾鏡庭遊戎相繼備筵爲鄭叅戎滌塵樽酒言情亦宦遊之樂事也○百物昻貴小民生計維艱彼彳亍街頭爲人推算年命者近亦知會同業議增價値日前盲人某甲手持絃索行經某處經人喚入推算中仍遵囊例略不增加爲同業乙丙等所聞以其有壞規例向之理論旋竟扭住互毆甲心有不甘爰托人繕詞赴華亭縣署聲控○二十四日城中廖紳柬請官塲筵宴左營吳星甫遊戎亦命駕而至冠裳雲集賓主言歡迨至酒闌人散遊戎意欲更衣呼令從人檢視衣包則所帶乾濺馬褂一件已不知去向從人惶懼失措急卽禀明座客皆大駭異主人更抱不安亟飭紀綱嚴密查察竟無痕跡可尋是亦異事也 
[整頓茶務]  
　　出使美日秘等國欽差大臣伍秩庸星使電請總理衙門移咨各省督撫轉飭各地方官凡有産茶之區必須詳加考察遇茶葉出口須揀上品不得將低貨混行銷售致礙商務去冬總理衙門行文兩江總督署劉峴帥奉文後卽札飭上海縣黃大令不日將出示曉諭矣 
[祭神日期]  
　　上海縣黃大令於昨日發出春祭單一紙照錄於後二月初一日祭吳公祠應公祠初三日祭文廟文昌殿黃婆祠初四日祭社稷壇風神廟海壇羣忠祠土地祠神祗壇呂祖殿周太僕廟初八日祭吉劉陳袁四公祠愍忠祠初九日祭天后宮十三日祭文昌殿十四日祭龍神廟十五日祭關帝廟想屆時衣冠肅穆酒醴馨香必有感格神明之上儀也 
[委訊烟寮刼案]  
　　烟寮被刼已登本報失主胡林寳偕其夥胡阿木投上海縣署禀報後前晚黃大令因淸恙未愈特委典史蔡季卿少尉升坐花廳研訊胡林寳供稱南匯縣人今年六十歲在治下浦東曹家渡開設烟寮茶肆各一用胡阿才爲夥計本月廿六日午後有客前來吸烟口稱胡林寳近來賣去田地得洋甚多早晚必遭匪徒所算小的聞知以其妄言並不留意不料是晚小的等尙未安睡忽來多人破扉而入將小的等捆縛一隅任意搜刦事畢始呼嘯而去棆點之下知被刼去洋銀四百元烟土三枚及烟槍烟膏等物是以恊同地保孫桂春來案禀報叩求究追胡阿才供亦相同少尉詰以匪徒中可有相識之人供稱若輩進門卽將小的及阿才綁縛逼令俯臥於地不許仰視因此不能認明面貌且身上已受傷求鑒地保孫桂春禀訴前由並將各匪所遺鐵具呈案少尉察得鐵具果係竊賊所用飭件騐得胡林寳胡阿才受傷甚微均無大碍復謂林寳曰爾田係何時賣去供稱去年九月中旬又問田若干答稱三畝許問價若干答稱每畞一百四十元共四百二十元有奇問得主爲誰答稱此田係製造局中所購又問被刦之四百元是否此欵答稱是問去年九月到今何以尙未用散答稱因欲與姪兒完姻是以未敢動用少尉叱令退去鐵具存庫候禀明縣主黄大令再核 
[翻築舊路]  
　　南市舊建之馬路將次翻築仿照新建馬路之式用黃沙石鋪墊並在江海大關前隙地上建造善後局一所業已丈明基址繪圖立界惟前設之馬路工程局則俟各業戶將餘地租價繳齊然後裁撤此後裏馬路一切工程經江海關道蔡和甫觀察著工程委員朱森庭明府接辦暫假南馬頭善後局爲辦公之所馬路旁各店鋪房屋有佔礙之處當一律退進以寛界址 
[局示照錄]  
　　上海南市馬路工程善後總局爲出示曉諭事照得本局辦理馬路善後各事宜所有設捕燃燈淸道各經費均係先由道憲墊給嗣後修理馬路需用浩繁自應設法抽捐因民所利而利方期永遠辦理不致功隳垂成曾經會縣示諭自本年正月初一日起先辦車捐由局專派司事一人管理其事所出各捐照均蓋本局印章以昭信重乃近有不肖之徒聞在新築馬路及十六鋪一帶地方招搖蠱惑謂係本局所派收捐愚民無知或致受其欺朦深堪痛恨合行示諭爲此示仰諸色人等知悉爾等須知本局收捐必先期會縣示諭其所收各捐欵亦係在局交納給付印憑並不在外有挨戶收取及沿途抽收各情事如有此等流氓奸徒遇事招搖藉端撞騙許卽扭交巡勇帶局究辦或自行綑送來局本局立卽查訊明確嚴子重懲决不寛恕至本局辦理各事出入分别一切均照租界章程舉辦以後凡有抽收各捐欵年終彚册呈報並分給各捐戶一體知照本局一秉至公斷不容奸宄擾累平民爾等務體此意卽便協同查緝是爲至要除諭飭管帶馬路巡勇各員弁一體認眞查拿究辦外爾等流氓奸徒倘再不知自愛作奸犯科本局有犯必懲切勿自貽伊戚懍之愼之特示 
[繪聲繪影]  
　　泰西聲光之學巧奪化工製造器物咸基於此有時出其緒餘演爲戲劇亦足以娛耳目悅心神前晚同慶茶園有西洋技師試演留聲機器及電光影戲園主折柬相邀執筆人遂於八點鐘時蠟屐而往至則粤省諸伶演劇未罷頃之一曲霓裳音沈響絶技師取留聲機器啓鑰發扃音卽隨之而出或銅琶鐵板豪氣縱橫或殘月曉風柔情旖旎以及筝琶絃索無不曲肖其音是何法曲則執筆人音律未諳難至以詳記所演電光影戲惟妙惟肖栩栩如生初則一漁人垂綸坐約有由後戲推之者遂墮於淵飛濤上濺或沈或浮旋卽一躍而上外如木匠工作手法之巧火輪車行駛之捷及東洋妓手持巾帕作天女之舞盤旋嬝娜過於柘枝戲共數十齣要皆運動靈捷巧不可階坐客鼓掌稱快音喧若雷以東粤之笙歌兼西瀛之機巧宜乎簪裾紛集車馬喧闐也 
[騐訊毆傷]  
　　彭也生彭友生毆傷賀根生之額角由閔行司申送上海縣請訊已紀本報前晚黃愛棠大令因有淸恙委典史蔡季卿少尉升堂研訊差役禀稱被告彭友生回家訪尋其父故未來案賀根生供本地人家住閔行鎭向以耕種爲生光緒二十年有彭桂松者欠小的洋銀十餘元由彭老虎爲保迭次催索一味延約去年十月彭老虎有棉花三包賣與小的計洋銀十二元小的欲扣桂松之欠欵老虎不允經徐蘭生解勸不了私至小的家中欲牽耕牛一頭幸爲鄰人高阿紀喝止正月廿三日小的在鎭啜茗忽彭老虎之子姪也生桂松友生等赶來兇毆以致受傷扭控司署移解案下求恩訊辦彭也生供桂松借錢之事不知深細小的惟代叔父索取棉花價洋十二元不敢行兇賀係裝傷叩求明察少尉騐得賀右額受傷屬實飭送仁濟醫館醫治彭交差候示 
[嚴緝失物]  
　　邇者美國醫生斐君携其紀綱之僕乘一葉扁舟往各處游歴某日之晚停宿西門外日暉港忽失去八音琴對時鐘各一 
 
 

Page 4

 
 
約値洋銀二百圓遂據情訴之於該管領事署總領事官柏固君照會道憲蔡和甫觀察請札縣究追觀察立飭上海縣黃大令赶緊查辦大令奉札後已於昨日札飭典史蔡季卿少尉及各捕役留心跴緝矣 
[嚴禁私刑]  
　　英美租界各捕房捕頭自劣探韋阿友等私設茶會擅用非刑案發卽將各包探隨時體察約束加嚴幷聞總捕頭白帝孫通飭各房以後包探拘獲各犯不准私帶至茶會拷打須立卽送入捕頭寫字房詢問大略然後解赴會審公廨請懲 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
　　　　　　　四布元　　　　　　　　　　　　　　　　　　　　　　　　　　　　雨　　　似銀河倒瀉而霍聲　旋空際愈繫愈響至三更時分狂風怒號天已轉寒雨勢爲漸殺杭諺有云未蟄先蟄四十五日陰溼果爾則久晴之後又深慮有久雨也 
[上海巡局瑣案]  
　　西門内曹家橋某氏婦早喪所天不耐空閨寂處時與西門外某寺僧參歡喜禪初時氏每藉隨喜爲名至寺作巫山之會近爲寺中各比邱所知以佛門淸凈豈容借作陽臺因楊言如氏再來必當送局究辦氏聞之遂不敢往招僧至家時時歡會僧竟明目張膽顧忌全無以致附近居人皆知其事前日午後僧又赴氏處爲近處無賴所見急知照氏之族人破門而入大呼捉姦氏聞聲越窓而遁而秃奴則以奔逸稍遲被衆擒獲扭出門外飽以老拳然後扭控於巡防總局請總巡鍾明府發落想當嚴治其罪以儆淫風也○陳阿生無賴也前日糾合多人在南市泉漳會館北首仁大典肆門首爲簸錢之戲彼中人名之曰博三和不知何所取義然此實係古法視爲戲玩初不在賭禁之中故無有拘而懲之者若輩遂膽氣愈壯肆無忌憚典中人以麕聚門前不便出入深爲厭惡遺其紀綱之僕驅而之他陳等不依反與之爲難不得已赴十六鋪巡防北局禀訴局員楊聘侯二尹立飭勇甲馳往拘住陳阿生顧阿新李如玉等三人晚間升堂提訊陳供稱小的係浙江寗波府屬某邑人旅居滬南行仁弄中以小販爲生素來安分不敢爲非前日乘暇在仁大典肆門首與友人爲簸錢之戲並非賭博叩請恩宥李顧兩人供與陳同二尹以其跡近賭錢判令各笞責五十板覓人具保開釋諭以嗣後不准再往典肆前滋擾如違重究○江灣人周有卿應桂卿同至楊樹浦誘拐周小妹匿跡虹口前經周桂泉至楊樹浦巡防局控告局員李葆初二尹飭差嚴緝昨日午後周應二人被局勇拘獲二尹飭先行看管候提到周小妹再行訊究 
[英界公堂瑣案]  
　　包探秦少卿解賊犯張阿靑至案禀稱小的查得此人原籍鎭江前因犯竊事發解請前任某大老爺訊明懲辦遞解回籍今又來此是以送請重懲張供稱小的前因竊物遞解此次由蘇州附船來此欲至城内探望母親途經租界中致被拘押求開一綫之恩讞員張賡三直刺商諸德繙譯官然後諭令押候查明再行核奪○惠捕頭令包探秦少卿解陳安慶嚴阿華至案禀稱陳嚴二人均因犯案管押捕房昨日嚴犯不知何故將陳犯毆傷是以捕頭令小的送請訊辦陳供稱小的押在捕房無端被嚴痛毆嚴供稱小的蒙大老爺懲辦後業經改過自新不敢行兇叩求電鑒直刺判令笞責三百板管押一年陳旣已受傷不加深究○某號華捕送病民徐景帆王阿銀至案禀稱伊等身染重病匍匐途中小的恐遭不測故告知捕頭送請大老爺妥爲安置直刺著舁送棲流公所留養○恊隆軋花廠主某甲倩監工人某乙送女工徐朱氏至案訴稱氏在廠中工作私取棉花請卽訊辦徐朱氏供稱小婦人偶然貪小以致竊花下次不敢矣求大老爺俯念女流曲爲開脫直刺判令掌頰二十下○怡和紡紗廠守門之印度人送女工吳徐氏至案禀稱廠中時時失物查無蹤跡今始察知吳徐氏所爲是以送請訊辦吳徐氏一味苦求直刺判令掌頰三十下○包探趙銀河解賊犯林阿生至案禀稱小的查得林已犯案十餘次屢經前任大老爺訊辦此次又竊得徐成明家器物經某號巡街捕華拘獲帶入捕房捕頭令解請重辦徐投案訴柟昨晚黃昏時此賊來家圖竊幸經巡捕拘獲未致失物林供稱小的無資餬口是以竊取零星求憫飢寒俯賜寛貸直刺判令笞責三百板押候遞解回籍 
[法界公堂瑣案]  
　　邵中才控舊花業董事蔡恒山趙銀濤借銀一千兩圖賴不還一案讞員鄭景溪大令提訊之下將蔡押繳蔡令其兄雲巖凂英界五馬路樹加洋行夥馮正元倩西人埃的亞斯繕西文禀詞投法總領事署控俞中揷身涉訟等情總領事白君照請大令提集人証秉公研訊此已見諸報章矣昨日大令飭將雲巖帶案覆訊俞偕律師慕爾弄備質大令謂雲巖曰爾倩西人繕就禀詞任意將俞牽累本委歴訊此案並無俞姓到堂爾何以謂其揷身涉訟雲巖叩首求恩大令與何繙譯官一再會商然後判令將雲巖管押一月幷罰銀一百五十兩雲巖供稱小的力不能繳求免罰鍰至此事實係受人之愚請大老爺提馮質證人令著仍還押至俞係何人訪事者旣未報明則姑付闕如亦無不可○工部局收捐西人柏禮才控木作頭沈德大卽沈德明包造房屋偷减工料不照合同大令提訊情形已登前報昨日包探將沈解請覆訊大令閱視呈詞隨謂爾所作工程均不合式沈供稱昨日小的與柏禮才會同估看並無不合之處實係有意爲難請大老爺飭打樣人覆估如果不合自願罰銀何繙譯官問柏禮才曰此事究竟如何柏禮才未及開言沈先供稱柏禮才先令他人包造因價値不敷以致中止洎小的承接後卽照所繪之圖建造律師慕爾弄呈遞帳略代訴各情大令謂沈曰爾前日供稱屋圖被木工遺失今如何將此圖檢呈沈供稱另有一圖由栢禮才交與木工及遺失後欲罰銀五十兩大令問承接時曾否另換合同沈供稱此項工程在炳記磚瓦行内由程福田舉薦計造價銀四千六百五十五兩有奇小的承接後卽至柏禮才家索觀屋圖及前作頭所立退據旋與程言明若照此圖造價須另議大令曰完工之後何以不將帳算淸沈供稱小的逐日至池浜橋候栢禮才直至去冬十二月二十六日始相晤總之小的承辦此項工程並無不合求恩明察大令與何君會商之下著兩造各邀熟悉工程之公正人到塲公估一面飭沈另呈細帳○工部局收捐西人柏禮才控程福田等僞繕田單抵押銀八百兩迭經大令訊供已本詳報前日大令飭包探帶俞錫生至曹家渡指提僞充地保之陳曹二人及包探至則已聞風逃逸只將曹阿炳帶回昨日解案請訊曹供稱小的爲顧耀廷邀金月卿據稱王金氏將田單囑抵洋銀四百圓僞充地保者有二人一爲陳梅恒一爲曹維新均住曹家渡羅西宅實由俞邀來小的不知其細大令著押候飭包探帶出傳提曹陳到案○安徽某邑人陳小標游行租界中形迹可疑經包探拘獲搜出匪黨拜會之名册一本本月十三日曾解送公堂大令研訊之下著押候查明復核昨日飭移送上海縣署辦理 
[美界捕房紀事]  
　　江北人某甲住裏虹橋東畔妻某氏秉性不貞去冬十月間背夫逃潛甲偵騎四出蹤影毫無昨日在北河南路瞥見欲挈之歸家氏堅不允從甲無可奈何立喚四百四十七號華捕將氏拘入捕房捕頭飭押解英界公廨請讞員張賡三直刺訊奪○江灣人張雪堂昨日閒步至滬北天后宮内被賭棍某甲引誘入局張决意不從賭棍變羞成怒將張扭住肆意兇毆張身畔有洋銀十元亦被乘間攫去張怒甚卽奔赴捕房聲訴捕頭允爲嚴緝究辦○成衣匠沈長法住新閘橋相近生有一女小名阿鳳去歲十月間許字寗波人魏某爲室不意魏於去臘與沈妻商通將女誘去成婚沈得悉情由忿不可遏本月二十八日糾領多人至北河南路天后宮内將魏尋獲與之理論復扭至捕房控告捕頭以事關婚姻令投英界公廨控訴 
[邗江官報]  
　　正月十九日午刻運憲公座開印武分轉元統禀辭赴省閔鹺尹祖淸銷鹽城北閘差劉親察思訓公幹過揚○二十日　　分司李分轉以牧抵揚卽辭赴省丁溪塲洪鹺尹伍祐塲顧鹺尹安豐塲錢鹺尹東台塲章鹺尹劉庄塲李鹺尹均禀辭吳鹺尹家駒辭回白塔河　廿一日屈鹺尹壽椿銷南掣查空監掣章司馬辭赴差 
 
 

Page 10

 
 
   
 
