# 1910 - 323 - 4913582

 

Page 1

 
 
   
 
 

Page 2

 
 
交旨 
　　十月十九日　軍機大臣欽奉 
　　諭旨資政院奏覈議雲南鹽觔加價一案請旨裁奪一摺着督辦鹽政大臣察核具奏欽此　又奉 
　　諭旨資政院奏覈議廣西高等警察學堂招生辦法請旨裁奪一摺著民政部察核具奏欽此　又奉 
　　諭旨資政院奏覈議江西統稅改徵銀圓一案請旨裁奪一摺着依議欽此 
　　十月二十日　軍機大臣欽奉 
　　諭旨御史温肅奏各項法官請仍遵頒定章程將各級實缺候補調用人員補行考驗等語著法部一體補行考驗欽此　又奉 
　　諭旨御史温肅奏請將張哲培等飭部從速訊辦等語著陸軍部迅速核辦具奏欽此 
論說 
[論制定憲法不宜師法日本（樊）]  
　　吾國憲政。向師日本。因而於制定憲法一事。無上無下。皆以政府編纂奏請欽定爲斷案。夫日本之歷史。與吾國全然不同者也。彼國天皇。萬世一系。君之與民。如家長然。所謂族長政治之國也。吾國君民之間不能如日本之接近。此不同之點。一也。日本封建之制。行之千百年。將軍幕府。横暴特甚。其各藩之擁有土地與人民。直同私産。一日倒幕尊王。人人脫幕府之虐。奉戴王室。已視爲可幸之事。更聞朝廷將定憲法。予人民以權利。其人安有不歡迎之理。渴者甘飲。遂於編制一節。不暇着意。此實當時之情形也。吾國去封建已數千年。累朝雖不乏仁政。而官吏不肖。假威肆虐。往往諉過於君上。致人民對朝廷之感情。日卽於疏。故明治維新。日人祗知幕。府之可怨。王室之有恩。而不及再求憲法之協定。若吾國自數百年來。樞臣不負責任。全諉咎於君主。則人民與君主之感情。自不及日本。而謂欽定編制之憲法。可以饜民望乎。此不同之點二也。日本當未布憲法之 
 
 
 

Page 3

 
 
時。其議院未設立。又無所謂上下議院基礎之資政院。國民旣無參與立法之機關。故其憲法全由政府制定。爲不得已之事。何也。政府無從與人民協商也。吾國議院雖亦未立。然有資政院在。且先朝諭旨。固明明認資政院爲上下議院基礎。許以參與立法之權。夫憲法爲萬法之母。資政院旣有叅與立法權。何獨無參與憲法之權。蓋按之各國憲法之歷史。其國若已有議院。或已有類似議院確爲立法機關者。則其國之憲法。未有不出於民定或協定者也。今吾國若藉口於日本之憲法。出於政府之制定。亦欲從而效之。又豈知日本當日之固未有資政院乎。此不同之點三也。兩國之歷史旣各不同。彼此之情形。又屬互異。而謂以如此重要之大事必欲强以日本爲師。吾不審政府諸君。果抱何等見解也。 
　　夫世界成文憲法。胚胎於北美各州。（千七百七十六年）其次則爲十三州獨立之憲法也。（千七百八十七年）因此影響。法國遂由千七百八十九年開始討議定憲法之事。有千七百八十九年之人權及公民權之宣言。至千七百九十一年。乃制定第一次之憲法。此實歐洲近世成文法之嚆矢。此時憲法。全以國民主權思想爲基礎。如西班牙之憲法。（千八百十二年）葡萄牙之憲法（千八百二十二年）比利時之憲法。（千八百三十一年）率皆本此國民主權之思想。爲憲法之基礎。故其憲法皆民定也。其後以拿坡崙之覆敗。依維也納會議之結果。而中世君主神聖思想復生。故自法國王政復古後。而路易十八世所定之憲法。乃爲欽定憲法之濫觴。其意若謂一切國權。本來專屬於。國王。憲法者。乃由國君以自由之意思。而與臣民者也。此等新主義之發生。歐洲各國。如德意志荷蘭及薩。爾尼。亞等。咸被其。影響然要而論之。君權民權之爭。本無理論之可言。今吾國歷史。係由君主專制。而進於君主立憲。則憲法之基礎。自宜以尊君。權爲重。固不待言。惟是憲法者。非如他項法。律可以輕易變更也。憲法旣爲固定之法。而吾國民人之權利。自是以後。又有日趨於增長之勢。竊謂政。府於制定憲法之事。若不付之資政院。明與以協賛之權。則他日頒布以後。萬一不足以副人民之希望。朝廷倘從民意而改正憲法乎。則改正之。手續甚繁。且固定之法。常有動搖。亦不足以堅全國之信賴。倘不從民意而不肯輕易改正乎。則將來因此所召之禍亂。又爲記者所不忍言也。吾願資政院諸君及政府諸君。當爲。將來之大局計。不宜迷信日本之成例。而胎異日無窮之禍亂也。 
要件 
[龍參議建章上　皇帝萬言書（四）（續）]  
　　中國人心不古。至斯已極。故首道德今日民窮財盡。非速辦實業。無以救亡。二者人皆明曉。不必贅言。惟武備一節。頗滋疑惑。以爲不適於少年之用。不知古者弟子入學。即教之以射御書數。射御即古之軍備。與兵式體操無異。况舞勺舞象。均具尚武之精神。則學堂兼習武備。决不可少。取强之道。莫要於此。異日有事。一麾而四萬萬敵愾之兵畢集。比之今日招集市井無賴。沐猴而冠之新軍。相去奚啻天壞。勾踐生聚教訓之指揮已定。而吳已在其掌握中矣。遍天下皆實業武備學堂。此聲一布。當震動全球也。惟是欲興其利。必先去其害。中國學務有十大弊。請試言之。一無知識之提學使。當日設立提學使。不知是爲何物。以爲即學政之一派。於是搜括無賴之假名士。帖括之迂腐儒。此等流人。儼然自居爲學政。於學務毫無半解一知。到任後祗知爭公費。收門生甚。至操麻雀。打詩鐘而已。其稍有涉獵者。亦不過發給表式。勒令州縣塡報。即以爲了事。從未有認眞籌畫。如何維持。如何普及方法。亦從未有親身到各處查學者。終日在署中料量文書古玩字畫而已。彼輩旣自號爲名士。即不當投身政界。以自污而污人。愚以爲此等敗壞學務之人。且宜束之高閣。另選學堂出身人員。分别專任。以責成功。如無成績奏報。立即嚴辦。則人自無非分之覬覦。現在各省提學旣由學部奏派。該部卽不能辭其責。擬請旨飭令該部通行甄别一次。俾各員有所觀感。賢者益勉。不肖者不至竽濫。於學務前途。必有裨益。至慮學堂出身人員。不能驟加顯秩。或先予以學堂監督之差使。數年後辦有成效。然後改爲署理提學使。則人有希望。其收效當更速矣。二無程度之學生。查各國國學生天職。除入學外。不能干預外事。故學界人員。有不能當議員之文。今中國學生。往往干預政事。并作種種追悼歡迎之無謂舉動。抛荒學業時間。甚至專與校長教習爲難。不識教學相長之義肆口訐罵或恃衆要挾。全班告退。此等習氣。一日不除。則學務必無起色。是宜設立特别取締章程。以範圍之。不可放縱誤人子弟也。（未完） 
專電 
[電一（北京）]  
　　監國今日（二十六日）召見樞臣籌商新官制及組織内閣編纂憲法事宜至午刻始散 
[電二（北京）]  
　　度支部奏遵議粤省禁賭期限現暫定一年爲期視鹽欵收數盈絀再定辦法 
[電三（北京）]  
　　湘撫楊文鼎因病奏請開缺奉硃批該撫向來辦事認眞著賞假一月安心調理毋庸開缺 
 
 

Page 4

 
 
[電四（北京）]  
資政院今日（二十六日）會議某省交涉案禁止旁聽 
[電五（北京）]  
　　理藩部奏撤回交議資政院議案另議辦法奉旨依議 
[電六（北京）]  
　　硃筆圈用滿御史十人 
[電七（南昌）]  
　　贛撫閱操事竣今日（二十六）回省 
[公電（南京）]  
　　各報館鑒本日（念六日）舉行授奬式於公議廳審查總長委屈蟠代表正會長及各界來賓到者二千人先給奏奬執照由各省代表領受餘於冬月朔發給續舉正會長慰勞各會式南洋勸業會宥 
緊要新聞一 
[新内閣與疆臣之權限北京]  
　　憲政編查館現在釐　　定新内閣官制草案聞有内閣政務大臣與各省督撫職務權限一條内稱各部尚書分任本部事宜與總理大臣及左右副大臣均爲内閣政務大臣參知一切政事惟各部尚書就本部主管事務可咨行各省督撫轉飭所屬分别籌辦並有檢查更正之權等語據該館人謂將來新官制頒布後各省祗有巡撫其分位本下尚書一級所以此條之編制將使各省彊臣胥受各部尚書之節制以期内外一氣劃一行政云 
[内外新官制擬定草案北京]  
　　外省新官制聞憲政編查館刻已擬定草案所有各省總督名稱一律改爲巡撫其藩臬兩司鹽巡兩道全行裁撤改爲度支提法鹽運民政等使各省已經試行新官制者即行分别裁併辦理其有尚未設齊新官制之省分先於各巡撫衙門中設科辦事同城州縣則一律裁撤以期事權專一得以趕辦籌備各政日内即將具奏施行（此節略見前報專電） 
　　又聞内官制亦已著手起草禮部鑾輿衛奉宸苑欽天監太醫院及宗人府等各衙門一律裁撤統歸併於内務府並改名爲内務部分司辦理 
[民政部嚴禁社會主義北京]  
　　民政部尚書肅邸日　　前與左右堂官議訂嚴禁社會主義辦法（即無政府黨）聞其内容略謂我國現雖未有社會主義但世界文明日進恐將來由泰西輸入社會主義各種學說不免釀爲隱患况社會主義與皇室關係重大未雨綢繆最爲緊要其辦法只有通飭駐外欽使及留學生監督無論是否官費之留學生若有主張社會主義形跡可疑者迅速　部並將該學生即行勒令回國等語左右兩堂頗以爲然并聞業已通電各駐使各監督嚴禁矣 
[資政院近事紀要北京]  
　　郵傳部此次交出之預算案祗有總分册頭緒極亂并無詳細表册刻資政院已行文該部請將路航郵電四項詳細册籍速覆到院以便審查如久不見覆即按七八成全數核减聞郵傳部接到此項咨文異常焦急該部原無預備清册此時從新鈎稽甚費手續刻正籌商答覆方法云 
　　資政院議員陶保霖提出質問度支部說帖略謂大清銀行以國家銀行之性質兼商業銀行之辦法事最危險并對於該行發行鈔票揭借商欵等事設爲種種問題聞該部對於此事一時甚難回答蓋該部各堂亦知銀行辦法或未盡善因之甚難措詞現在尚未决定如何答覆也 
　　又蒙古議員提出鐵路教育二案有足供研究之資者特錄如下（甲）修築蒙古鐵路議案一張恰鐵路由張家口經庫倫以達恰克圖爲貫通内外蒙古第一要道計長二千三百四里於軍事商業極有關係二張錦鐵路由張家口經多倫廳赤峯州朝陽府以達錦州爲内蒙古要道計長千餘里於軍事交通最關緊要三庫伊鐵路由庫倫經烏里雅蘇台科布多至塔爾巴哈台伊犁爲外蒙通西藏要道於國防運輸皆有極大之關係（乙）籌辦蒙古教育議案其教育之法一蒙文教育應以蒙文行之二按照初等高等小學科目用蒙古編成教科書初等全用蒙文而附淺近漢字於各課之後高等用蒙漢文對照三養成初等高等小學蒙文教員其入手辦法一在京師設立蒙文師範學堂二在京師編定蒙文教科書三在内外蒙古各路酌設小學教員養成所四先行酌設初等小學以爲試教之地五逐漸增設初等小學其教員以養成所之畢業生充之六酌設高等小學以後逐漸推廣俟小學辦有頭緒卽行籌設中學堂 
　　聞資政院民選議員提議此次編纂憲法如不以國民參預其間將來頒布之後恐生他種惡果將於日内提出修改章程議案請將院章第十四條第四項憲法不在此限一語删除俾資政院議員有叅預憲法之權 
　　直隸大名府知府一缺刻經吏部李蔭墀尚書議准請以度支部京察一等郎中資政院議員閔荷生補授現已繕稿定於本月二十六日正班入奏聞閔荷生所遺議員不日將由議長奏請重派矣 
[特任股員會開會紀事北京]  
　　二十日上午審查陳　　請申明資政院立法範圍案開特任股員會到會議員十人雷奮邵羲籍忠寅趙椿年等均謂審查此種議題極爲困難因資政院雖爲立法機關而院章内容複雜各條條文有不盡關立法者如監督財政及核議各省諮議局與督撫異議事件是也若要申明資政院立法範圍非將院章内條文應解釋者解釋應引伸者引伸不可如有解釋引伸尚不能明瞭者 
 
 

Page 5

 
 
　　非經修正不可且解釋引伸修正後須再行會同政府或由資政院單行具奏然後解釋引伸修正各節方有效力資政院權限纔能保全衆議員意見相同請股員長指定六人起草將院章應解釋引伸修正之處分爲三層手續六人分任辦理草案成後尚須再開股員會詳加討論方能提出會議旋由股員長潤貝勒指定起草員六人雷奮孟昭常籍忠寅李文熙邵羲牟琳遂散會 
　　午後一時開會審查諮議局陳請提前實行新官制案又牟琳提出赶設審計院案羅傑提出修改清單赶辦最要次要事宜案經股員長那親王詢問三案分起審查抑併合審查籍忠寅汪榮寳等以爲前二議案皆包括於修改清單案内主併合衆贊成齊樹楷謂此案恐難提出籍忠寅謂提出不難恐無結果汪榮寳謂政府反對此案有何利益不過須請政府派員臨會協商籍忠寅謂此案重大須請議長請軍機臨會汪榮寳謂此案余極賛成但須以本月初三日上諭宣統五年開設議院爲主正名爲法案且規定某月實行某案爲善籍忠寅謂限定某月恐有窒碍羅傑謂本員前云謹據院章十四十五二條即是作爲法案至規定期限一層本員則主照每六個月奏報籌備憲政辦法規定某項某項各以六個月爲實行期限至於注重初三日上諭本員前欲另提請求即開國會議案恐難奏効不如請將召集之期規定宣統四年冬間開設之期規定宣統五年三月以前衆皆賛成兹將議决成立之條件列下（一）確定皇室經費及國家稅地方稅章程（二）會計法（三）國庫制度（四）官制及官規（五）刑律民律商律及民事刑事訴訟律（六）户籍法（七）弼德院（八）審計院（九）行政審判院（十）地方自治（十一）審判廳（十二）責任内閣（十三）議院法及選舉法 
[八旗憲政會亦責難政府矣北京]  
　　日前八旗憲政會仍假振華學校籌議進行方法并將上星期議定質問變通旗制處之稿當衆朗讀衆皆許可即舉定廕德賀領銜决定於本月二十日上書簽名者約三四百人是日到會者約有百人復由文耀君演說本會成立之理由及將來進行之方法首宜廣約同志通力合作衆皆贊成兹將原稿探錄如下竊維憲政瞬將成立八旗制度終必當改八旗生計終必當籌此固時勢之所迫亦事理之必然鈞處自設立以來八旗人士莫不引領而望拭目以觀以爲八旗五百萬生靈旣託諸鈞處之手予生則生予死則死千鈞一髮所係匪輕乃兩年以來未見有所設施亦未見有所計議某等早欲有所陳言特以彼時國會期限尚未確定恐以此八旗問題致生扞格而阻憲政之進行是以徘徊審愼欲言而止者再今者國會成立旣定以宣統五年是則八旗制度旣不容與憲政并存八旗生計亦必及早籌措鈞處旣負其責於前自必策應於後八旗制度是否當改八旗生計是否當籌宣統五年前之旗人如何宣統五年後之旗人又如何糧餉是否即時裁撤畛域是否即時化除八旗人士生死所係待命之殷有如大旱望雨中堂貝子公爺大人公忠體國重視旗務諒不忍使此五百萬生靈瀕於死域待至大勢所趨不得不裁不得不撤終將以不了了之是豈朝廷意之所在亦豈鈞處心之所安某等不揣冒昧謹敢代表八旗有衆即乞宣示宗旨籌議辦法使八旗人士咸曉然於利害存亡之關摧其依賴之心長其自强之氣人心旣安大局以固八旂何幸如之即無宗旨即無辦法亦必昭示有衆俾其各謀生路早日散處免致臨渴掘井自貽伊戚鈞處當俯念八旗困苦幸勿棄之如糞土視之如草芥而顚連無告以至於死也冒昧上陳敬候宣示宗旨辦法以安人心不勝迫切待命之至 
　　又聞八旗憲政會得政府確實消息擬以十年旗餉作押借外債九千萬兩建築鐵路一道卽將股票分給旗人俟十年後旗人以此可爲産業八旗憲政會諸人以不必十年之久即一年不放餉旗人已有滅種之慘政府出此是圖簡單辦法而於旗人生死置之不問本會同人不能認可刻已派人至各軍機宅第痛陳利害並表明一般旗人絶不承認此種辦法云 
[陳瀏革職之原因北京]  
　　督辦鹽政大臣澤貝子奏叅　　福建鹽法道陳瀏欺罔藐法有負責任一摺業奉明諭陳瀏著即行革職已見前報兹探錄原摺如下　竊查福建鹽務積弊甚深光緒三十四年鹽法道陳瀏任事伊始經度支部奏交閩浙總督轉飭該道查明閩鹽情形應如何興利除弊詳定章程實力整頓嗣於宣統元年據該道以閩省各局浮費前經屢次裁提惟弊之所在不在浮費而在陋規已飭和盤托出一面酌定委員公費不准再有違章報銷及藉端侵蝕情弊等詞詳由閩浙總督松夀奏明在案似該道任事之初未嘗不有意整頓乃本年福建清理財政局試辦預算該道於所管官運欵項始則延玩不報及至造册報告除應繳課耗厘外統計入欵銀四十萬餘兩開支本局運費等項銀三十九萬餘兩收支相抵僅得餘利八千餘兩以官運支欵幾與收數相埒豈得謂無浮費之弊至陋規一項上年該道原詳已稱飭屬和盤托出乃遲至本年九月始據該道列表詳報猶以表面朗若列眉内容實有窒礙不過徇局外之請以塞其口等情多方支飾並不實行裁提則前此所謂和盤托出不准再有違章報銷藉端侵蝕者特虚語耳是其任意欺 
 
 

Page 6

 
 
罔已屬有負職任而該道節次來詳尤復肆口詆諆毫無忌憚甚至前後矛盾起滅自由殊屬藐玩已極以鹽務爲臣直接執行之政令而其欺罔猶若此以鹽道爲臣直接管轄之人員而其藐玩猶若此此風一開人人效尤尚何整頓鹽務之可言尚何清理財政之可言臣爲大局起見未便稍事姑容惟有請旨將福建鹽法道陳瀏即行革職以肅鹺綱而勵官守 
[桂撫甘督電詢自治事宜]  
　　護桂撫致民政部電　據自治籌辦處詳稱城鎭鄉地方自治章程内開各項自治職員任期是否以被選舉之日起算抑以給照或開會之日起算部頒各表有議董兩會成立期鄉董鄉佐任事期兩格初次開辦選舉日期與開辦日期恒有相差至數月者是否以第一次開會爲成立日與任事期抑以職員任期起算之日爲成立期與任事期又桂省交通不便任用總董文報往返動輒經月能否用電核准再行補申補箚等情事關章程其義或屬變通定章敬懇核覆以便飭遵景桐謹叩魚 
　　民政部覆電　魚電悉自治職員任期應以給照之日起算議董兩會成立期鄉董鄉佐任事期應以第一次開會爲成立日與任事期任用總董應即先用電核此覆民政部效 
　　甘督致民政部電　甘肅各屬劃分自治區域逐漸告竣惟州同縣丞所管地狹人稀可否統在該管州縣自治範圍之内乞電示飭遵庚篠 
　　民政部覆電　通例州同縣丞無專管地方之責所有自治區域應歸該管州縣範圍以内此覆民政部徑 
[京師近事]  
　　京中各部丞參上行走人員多者有二三十員現因新官制將次實行各部丞參聞俱在裁撤之列且資政院對於官俸問題凡各部丞叅上行走人員均不給薪因之此項人員紛紛求請改派外務部聞該部已將各行走人員改爲一二三等僉事矣 
　　各處開闢租界准令外人自由通商營業早經立約實行惟近來各處租界各國公使領事每因地址不敷照請開拓現部中因從前開設租界隔於外情損失主權甚多現擬設法收回頗難達其目的如外人仍照向來成法請闢商界萬難照准即實因不得已須闢地界之處亦宜以保存主權爲要聞已將以上情形詳咨各省遵照 
　　外務部鄒尚書刻因辦理交涉甚爲棘手屢欲奏請開缺聞該部會辦大臣慶邸那相國力保前督辦津浦鐵路大臣候補尚書吕海寰繼任 
　　法部廷尚書大理院劉若曾閣學陳寳琛及勞乃宣沈林一等均極力反對新刑律刻正聯合研究逐條辯駁以便會銜奏請更正 
　　度支部澤公因各省鹽務其積弊全在鹽官鹽商徒資中飽國家所入無幾而鹽灘皂户得價每斤尚不及一文現擬痛除其弊改爲就塲收捐裁撤鹽商如此一辦每年可增二千萬萬巨欵惟聞此事已爲鹽商所知刻正結合團體極力運動不知此弊究能除去否 
　　陸軍小學堂今夏已届畢業期限嗣因陸軍中學堂建築未竣故畢業之期延至年終舉行頃以中學建築仍未蕆事又擬延期至明年暑假畢業數日前該小學堂諸生聞此消息同盟罷課經教員等再三慰撫始照常上課并聞激起風潮之原因係爲貴胄學堂請欵六十萬度支部已慨然撥給而陸軍中學堂請欵三十五萬延宕不肯遽撥致令建築遲滯虚擲該生等升學之光隂該生等謂大部重視貴胄學堂而輕視陸軍小學故大爲不平云 
　　理藩部昨接駐藏聯大臣電報一件係報告西藏議員唐古忒公爵刻已由藏起程冬月内可以到京聞夀子年尚書已知照資政院矣 
時評 
[其一]  
　　自各省諮議局成立後各省人民擔負之欵。每年又加一萬數千至五萬不等。 
　　今諮。議局開會兩。次矣試問議决施行之案。我人。民身受之利益。果足。與增加之負擔。爲相當之比例否。 
　　記者曰。咄毋多言。爾人民果欲减輕擔負者。何不陳請諮議局。建築廣厦千萬間。使之租借生利。也 
[其二]  
　　書記長糜費公欵三千三百元則議長爲之辯護通過而議長僅用四元八角一欵反無出而辯護之者。不能不爲議長寃矣。或曰。議長本喜聞已過者。不聞其嘉奬審查員。謂於此足見諮議局之熱心任事者大有人在乎。但毛舉戔戔者。則謂其熱心任事。而紏舉鉅欵者。則反謂不是糜費。躬自厚而薄責於人。議長抑何大度若此。 
[其三]  
　　議長即議員之一也。其所發言。不必較議員爲有勢力。而各議員亦不必屈從於議長之下。今以糜費公欵之事。經議長之一言。此案卽便通過。何議員勢力之弱乎。 
　　記者曰。否否。議員方注意全省之利害。其出入當在數千百萬。奚暇辯論數千元爲。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[順直諮議局要案兩則]  
　　順直諮議局日前開議禁　　烟問題公决禁烟期限縮至宣統四年直隸省境一律禁絶期滿時鴉片不得再入直隸境界此案業已通過即日呈報直督請予公布施行 
　　又諮議局本届通常會復議大宛兩縣移治京師城外以裨治理一案聞順天府尹丁大京兆擬准如所請先在城外暫設兩縣辦事公所迅即實行大興則移治黄村惟宛平移治海甸因係京營地面尚需斟酌所有籌欵及種種辦法尚擬諮詢諮議局云 
　　又聞諮議局衆議員旣否認副議長谷君芝瑞因於十七日另行投票選舉副議長其結果高君俊浵當選又於十八十九兩日選舉常駐議員其得連任者聞僅有六人 
[浙路代表呈資政院說帖]  
　　浙路代表朱學士福詵等日前上資政院說帖云浙省鐵路公司於光緒三十一年六月由浙紳奏准完全商辦奉先帝諭旨允准公司章程開宗明義即首揭謹遵欽頒公司商律之文本年八月二十八日奉郵傳部照開宣統二年八月二十一日軍機處欽奉諭旨郵傳部奏聲明鐵路公司與普通公司情形不同請飭各督撫遵照歷次奏案辦理一片着依議欽此由部照會公司辦理等因浙省人民以爲郵部是片其近因發生於浙路公司之援引公司商律其遠因在郵部自訂存欵章程而自背之浙公司屢請遵照奏案致觸部臣之怒因並奏定頒行之法律案而變更之實爲郵部於事後以命令變更法律違背憲法害及全國請申言之查光緒二十九年十月十四日商部奏定鐵路簡明章程第二條云無論華洋官商禀請開辦鐵路均應按照臣部奏定章程辦理其有援引各省前定鐵路章程與現定相背者槪不准行至經部批准開辦後應俟臣部奏定公司條律後一律遵行不得有所違背是年十二月初五日頒行奏定公司律一百三十一條此爲全國鐵路公司當遵用公司律之明証三十二年設郵傳部劃分商部行政之一部分屬之郵部而前此商部奏定之鐵路簡明章程及公司律未經廢止之嚴重手續即發生效力如故人民一方面盡服從法律之義務一方面得享受法律之權利所謂法律至爲神聖者以此浙路公司旣奉商部奏准完全商辦於光緒三十四年郵傳部奏定江浙兩公司存欵章程第二條云江浙兩公司係奉旨商辦故滬杭甬一線仍係完全商辦並無改更郵傳部仍與他商辦之鐵路公司一律看待第十一條云兩公司自有遵照商律由股東公舉之查帳員是商郵二部奏案浙路公司當遵用公司商律之明証　乃因鐵路公司不得以普通公司律相比當遵照歷次奏案辦理　其人而抑之使不得援抵償之律直儕浙人於牛馬無復享有法律權利之可言且不知所謂歷次奏案者果何所指而云然以部臣一二人一時之私意而并誣歷次奏案抑何欺朦朝廷至此歷次奏案明明曰遵用商律並無不准用公司商律之明文也至謂鐵路爲官治之公司官治云者就形式言凡屬公司無一不受主務官廳之監督就實質言旣曰完全商辦必以股東爲主體與官營事業逈乎不同查各國鐵道有國有官營者有國有民營者有民有民營者惟對於外人絶對不准有敷設權及營業權爲各國法律上所規定今不限制外人而務限制人民并人民所享有公司律與鐵路章程之權利而剝奪之使投資者寒心而夭閼全國之實業究其結果何堪設想又查光緒三十年十月初五日中葡廣澳鐵路合同第三項云凡有關係該公司股分及股東權利董事人查帳人及各股東會議等事之各章程必遵守光緒二十九年十二月初五日之欽定大清公司商律與所訂立之創辦合同不相違背即可照行此又爲鐵路公司當適用公司律之明証當時盛侍郎宣懷廣澳鐵路合同原奏有公司權利悉遵欽定商律葡國國家不能干預綜計細目三十一條扼定商辦宗旨不與兩國國家相涉之要義以預杜枝節自保利權云云今乃曰鐵路公司不得遵用公司商律不但失信於臣民抑且授隙於外人不知郵部將以何術制葡人以何辭解釋廣澳合同而能禁止之使必不干預不另生枝節也如謂外人可享有商律之權利而人民獨使向隅竊恐朝廷無此政體伏讀欽定憲法大綱有云有發命令及使命令之權惟已定之法律非交議院協贊奏請欽定之時不以命令更改廢止又云臣民有遵守國家法律之義務今浙路公司之援引公司商律爲臣民遵守法律之義務郵部今此之奏片爲於事後以命令變更法律因治者之不遵法律而并受治者所遵用之法律而剝奪之上之欺朝廷下之壓人民内之摧殘實業外之失信鄰國禍起於浙而害及於全國竊恐上無道揆下無法守紀綱紊亂不可以國所有郵傳部於事後以命令變更法律違背憲法大綱害及全國緣由理合繕具說帖呈請議長付議公决施行 
[東三省通信]  
　　奉天全省財政預算案月初已由督憲飭交諮議局詳細審查惟頭緒紛繁何者應增何者應减非得原編預算之人一一表明意見難免不生誤會而起衝突諮議局有見於此日前呈請督憲通飭各署局所酌委主任財政員司隨時到局表明意見錫督據呈除派度支司齊自芸司使代表蒞局說明意見外並通飭各署局所一律查照迅速遴員前往並聞民政司張司使已委庶務科一等科員韓大令其楫前往矣 
　　奉省行政經費前因出入相抵不敷甚鉅歷經錫督飭令各司道局所切實核减以資補救兹聞核減之後所有額定經費關於國家行政者計 
 
 

Page 11

 
 
　　需一千一百二十萬八百餘兩關於地方行政者計三百九十二萬二千四百餘兩比較出入相差總額仍短少六十餘萬 
　　聞省垣高等各學堂職員學生等對於國會一事聯合會議數次擬糾集同志赴京上書爲第四次之請願兹定於星期日凡簽名贊成之各學生均齊集公署懇請欽帥先行電達政府請再縮短國會期限如無後命再行公舉代表入京 
　　自安奉鐵路歸日本建築後日人經營對滿事業俱以此路爲第一著此路若成一旦有事日本軍隊可由朝鮮直入滿洲之腹地即當平時亦可輸送日人實行拓殖政策預備他日久占荆州之計証以該國拓殖局書記官江木氏之滿韓視察談益足見其經營安奉鐵路之進步其言曰安奉線之工事進步甚速安東雞冠山間西十一月三日應見廣軌列車之通行鴨綠江之架橋工事目下已成橋台之過半當如明年之預定期全部開通連接朝鮮鐵路云 
分類新聞 
政界 
[浙諮議局第一次協議會結果杭州]  
　　浙省諮議局因本届常會　　僅議决案九件其餘各案照例移交常駐議員特於前日開第一次恊議會其報告議决事件計分甲乙丙丁四種（甲）浙江征收漕糧暫行規則覆議案經全體詳晰討論參照原案逐條修正再行呈送撫院（乙）師範生任用方法覆議案全體討論以原案辦法確未完全故官廳交令復議决議仍請提出者沈副議長重行起稿修正（丙）裁撤釐捐局卡改爲各業認捐以節浮費覆議案大衆討論以此案關係行政要需驟謀改革在官廳確有爲難妥善辦法莫如先從調查入手分作兩面進行一由諮議局直接向藩司衙門調查歷年釐捐比較及認捐緣起二向各府廳州縣商務分會分所細查各業行商認捐之内容參考互證再定確當之解决多數贊成通過（丁）寗波紳士紳良楨岱山漁鹽積弊陳請晝並抄附前鹺憲崔都轉告示諭單等件經全體討論謂此項漁鹽旣經崔運司示諭以本地之鹽供本地之用毋庸請領行照復經信運司頒發諭單每引準給大錢六百文各在案而定海廳陳丞不察前後定案擅押柱首提憲委員更不查照向章强派每引出錢一千九百文擾商病民顯爲官吏違法决議即行具呈撫院澈底查辦衆賛成卽通過散會 
[湖北諮議局閉會狀况武昌]  
　　湖北諮議局本年常會已照章延長會期十日特於十月二十日呈報舉行閉會鄂督瑞制軍原擬是日辰刻蒞局行閉會禮不料政躬微有不適爰委高藩司代臨惟該局尚有未决陳請書九件審查會報告書六件故是日不能不會議公决議長湯濟武君乃於辰刻開塲會議直至午前十二句鐘方决六件其餘或須修改或待調查萬難議决議改於即晚開恊議會討論時高藩司坐待已久再三催促乃於下午二時行閉會禮又聞諮議局因預算無地方歳入擱未置議現在度支部已允指欵作爲地方歳入擬呈請鄂督接續開臨時會二十日旣可免普通議員往返跋涉之勞又可節省公家給發川資之欵洵爲一舉兩便但未知呈出後瑞制軍能允行否 
[江督電請放行扣關銅元武昌]  
　　鄂督近准江督電開據裕寗官銀錢局詳稱近因漢口錢價昻貴各埠商民紛紛持執大宗鈔票向駐漢分局兌付銅元必須籌備運往接濟此次由鎭江分局領有護照交商輪分三批運漢共銅元五萬串經漢關扣留查該局轉運銅元係接濟兌票之用與商賈貿利者不同應請查照轉飭江漢關放行至部章禁止大批銅元入境自應飭令該局核議辦理請飭江漢關道遵照爲盼聞鄂督查漢市裕寗鈔票流行甚少現舉銅元充朱之際豈能任聽外省大批運入故復電江督祗允放行二萬串其餘請飭該局仍運回鎭並謂此係格外通融以後尤當嚴禁 
[湘省局所歸併之會議長沙]  
　　湘省自治籌辦前有併入全省財政公所之說日前各大吏特行會議僉以國會旣縮短年限則籌備自治一切事宜均應提前趕辦而財政公所爲全省財政之總滙事務殷繁似難兼併嗣經某大僚建議謂財政公所萬難歸併不若以調查局併入自治籌辦處較爲妥協旣可節省經費性質亦復相宜誠爲一舉兩得云 
軍界 
[派員查勘沿海界綫奉天]  
　　奉省公署日前准外務部咨開各省沿海界綫迄未劃勘所有沿海一帶之大小島嶼均爲領海主權所關應即派員迅速查勘樹立標誌免致外人侵佔等因錫制軍昨特行知呼倫道宋友梅觀察濱江關道于振甫觀察錦新關道周夀臣觀察迅即從事查勘繪圖呈報以重海權 
[軍界服裝劃一原因鎭江]  
　　南洋軍界服裝向未遵照定制如鎭統司令部督練公所在公各員有著禮服者有著軍服者甚爲參差現督練公所總參議楊少川特諭飭所屬各員司等限十一月初一日起槪穿軍服以歸劃一日昨駐鎭南洋陸軍第十八協杜淮川恊統奉札後當即轉飭各營員弁一體遵照矣 
[戕殺營弁梟匪業已就擒鎭江]  
　　蘇省江巡營後哨哨官胡得勝被梟匪殺害一案雖經拿獲匪犯十數名惟均係夥從而首犯熊公寳則在逃迄未弋獲兹悉日昨始經駐鎭丹武緝私營中哨哨弁程少崑購綫在鎭郡城外馬路設法拿獲朱分統畧加訊詰該匪一一供認不諱即乘師船親自押解赴蘇禀請撫院核辦矣 
[軍械畢業生派皖差遣安徽]  
　　陸軍軍械學堂學生此次畢業計共三十九名均經陸軍部考試評定分數分别等第畢業並將霍原璧等四名留部當差此外各生均分别派往陸軍各鎭儘先委用其未派差以前每月給銀十兩以資津貼所有派赴皖省之叚大珩叚頤昭二名現陸軍部已咨請皖撫轉飭遵辦矣 
[卡員請加營務差銜安徽]  
　　委辦夀州迎河集釐卡惲守福斌以該卡濱臨淮河所有來往上下游之差船砲船夾帶私貨均所難免迨經司扞盤查不惟不服且敢揚帆而去此等痐習實於釐務前途大有妨碍又兼本年水荒飢民載道地方雖有營兵駐紥然文武聲氣不通設遇有警誠恐調度不靈致滋貽誤爰禀懇上台請加委營務處兼銜俾資調遣學務 
 
 

Page 12

 
 
[錫金各校聯事運動會記盛無錫]  
　　錫金勸學所教育會發起開　　第二次城鄉各校聯合運動會已紀前報兹已於二十三日在城中公園舉行是日入會運動者計竢實東林兩等小學城南城西城東勉强侯氏溪西秦氏三等致毅養基各初等小學聖公會學堂共十三校定自上午九時開會下午五時閉會所演材料約分普通體操應用體操及競爭游戲劇烈運動等數部運動學生精神團結演技嫻熟參觀者稱許不置張何兩縣令於上午十二時亦到塲參觀塲内外布置美麗幾有花團錦簇之槪秩序亦稱整肅是日天氣晴和各校學生整隊來觀者共有三十餘校學生達一千四五百人男女來賓幾逾萬人一時熱閙異常但會塲雖地面尚闊而仍嫌隘窄至下午三時半共演三十二節因人多雜亂招待員雖四面照料亦不免有擁擠之虞故未及演畢即行閉會觀者大爲掃興怏怏而歸 
[皖省存古學堂禀報成立安徽]  
　　皖撫朱中丞籌設存古學堂原　　爲保存國粹起見業經飭司籌欵妥爲開辦並招考生員入堂肄業在案兹聞藩司吳方伯已將籌欵開辦情形詳請撫台奏咨立案矣 
[鐵路學堂分班畢業武昌]  
　　湖北鐵路學堂原定三年畢業兹該堂監督徐毓華太守以該校原爲造就修建管理川粤漢兩路人材而設故分爲機械建築兩班惟建築之課程較機械稍形繁難須延長一年方能畢業是以商請提學司轉禀制府將機械科班諸生照章今冬畢業建築班則展至明年冬間再舉行畢業考試以期造成完全人材至明年該校所需經費因學生旣已減少一班可减經費十分之四但各生以現在川粤漢兩路部辦紳辦迄未定局深恐卒業後難期任用咸惶惶然現憂愁之色不似别校學生於卒業時必有欣幸之狀態云 
實業 
[鄂路公司呈請按畝派股湖北]  
　　湖北商辦川粤漢鐵路公司現在力籌進行誓達商辦目的日昨總理黎玉屏君特呈請鄂督咨部頒給公司鈐記並將按畝派股辦法呈請核示奏咨立案以便於明春實行而黎總理並以公司初立事務正繁特常川駐于辦事處執行一切以故日來大有猛進之象繳股者亦異常踴躍如貴州雲南等省同鄉會連日由天順祥票號滙寄之股份已有十餘萬元至長江各埠同鄉會及京師同官現已發電往催不日當有大批股份滙到云 
[飭議鐵海路籌欵開工辦法奉天]  
　　奉省修築鐵海鐵路一節前　　已由鐵嶺自路會紳商將關於該治之一切利益並該路於遼河有何關係等情備文移請商會呈由督院札飭交涉民政等司會同勸業道妥議具復當經議訂事屬可行鐵海較開海有益甚多現除呈復督憲查核外已移請商會轉飭將籌集股欵之辦法及勘路開工之情形速即明白聲覆以憑轉請咨部立案 
[同蒲鐵路總理電催工師山西]  
　　同蒲鐵路工師楊君子明前與該路公司總理訂合同時包聘副工師三名由榆次至平遙踏查後即回該總理因曠日太久昨特電催速來公司以便測量線路布置一切開工手續云 
雜記 
[鄂官塲來鴻去燕武昌]  
　　湖南提法司周廉訪儒臣因奉改補法　　司恩命爰於謝恩摺内請旨陛見業奉硃批着來見兹特交卸篆務起程來鄂循京漢鐵路晋京聞湘撫楊中丞飭其就便謁見瑞制軍商議某項要政故須在鄂稍作勾留然後赴京又鄂垣四川旅學堂監督施觀察紀雲現因本籍成都川漢鐵路公司總理招其回川辦事爰禀請鄂督銷去旅學差使以便束裝就道所遺之差輕鄂督札委針釘廠總辦李太守當度接辦蓋以李守係前藩司李岷琛之公子此校爲李所創辦因開缺始辭監督之職今李守必能繼述父志竭力維持也 
[皖警道生榮死哀安徽]  
　　安慶巡警道卞柳門觀察於念二日丑　　時病故聞身後蕭條積累頗鉅朱中丞甚爲嘆息當即飭令藩司先籌欵千金爲之棺殮現聞該缺已委候補道顧賜書觀察署理矣 
[退伍兵大閙娼家鎭江]  
　　鎭郡日昨午後有南洋退伍徵兵多人由寗回籍道出鎭江忽動尋芳之興乃相約至後街陳喜鳳妓院作狎邪游各妓女均以白眼相加大觸諸兵之怒一時聲勢洶洶陳設各物搗毀殆盡龜鴇等見勢不妙叩頭如搗蒜若輩始息怒而去 
[分防廳目無國法浙江]  
　　烏鎭北栅商會董事柳錦秀及陳梅卿以所開天和堂藥店被同業回春堂竊取帳簿等詞具控該鎭分府署汪蔭楠司馬不察虚實即於次日將回春堂店東孀婦張沈氏勒提到案張氏備有訴詞以同業嫉妬平空誣陷爲剖辯汪不問而擲諸地喝令鞭背一千下血肉淋漓不堪注目該婦羞忿交加已憤不欲生二十九日又將所開回春堂藥店封閉其子媳聞風生畏躱避至城嗣該婦僞稱簿在子處限覓交案得脫虎口現已攝就封店影片備具情由喊訴到府並求驗明刑傷等情當奉李太守批烏程縣立即查明傳集訊斷 
清談 
[考試之餘燄至今猶未已耶]  
　　今年者何大考試之年也考優拔考舉貢考游學生至於考試法官而派主考派監臨派監試提調煌煌乎一春鄉秋會好模型也意者斯文未喪樞府諸大臣特於科舉學堂絶續之交留此一番大紀念以永永垂貽於二十世紀之世界遂不惜以文官考試之新規模而沿科舉時代之舊習歟 
　　不然何川省之考試法官竟模仿若是無論考日之排比考塲之布置一一皆仿考試舊法即考官襄校官之騶從烜赫沿途州縣官之辦差認眞亦無不如科舉時代之主考然噫奇矣 
　　記者曰中國殆一考試國也一省如是他省可知何考毒之深入于人心至今日而尚未有已乎無怪乎其考生之日多面學校之不興也念及此吾滋戚矣 
雜紀 
[記馬來島橡木園虐待華工事（續）（譯漢卜克德文報）]  
　　及抵島後則所謂另與之日用洋卽係工值非作工不與其爲數僅五分至是已知被騙欲歸不得蓋非惟空手不能行也即使身有餘錢而一抵島後即鍵錮一室用黑奴守之使無隙逃脫越數日由公司主人挑選選定一人給工頭酬洋二角工人往園地作工日以九鐘爲率合同有云九鐘之外多作一種加給洋五分此亦徒托空言耳炎日溽暑汗若雨淋苦作九時已無餘力停工後仍驅之幽室以防其逃比及一年合同滿期工人雖亟欲回國而平日五分工資不足自給負公司債纍纍如披敗絮行荆棘叢永無清脫之一日舍牛馬而死無他法也該公司園主與招工人如此之虐待地方官府漠然視之誠屬世界之怪事絶非文明國所應有也然吾謂該園主亦不智之甚若大之橡木園其仰賴於工人者亦正多看守禁令雖極嚴密然逃者究不能盡無一經傳播誰復再受誘騙而往死窟也耶（完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
資政院旁聽錄 
[十七日議事]  
　　是日下午二時開會議長入座報告今日到會者一百廿二人秘書長朗讀雲南鹽斤加價具奏案全體無異議次由秘書官報告文件四種（一）度支部答復羅傑質問說帖一件（二）度支部答復關於預算質問一件（三）速定官制及設立審計院特任股員報告一件（四）呈請股長趙炳麟報告一件 
　　李榘謂開會太晚今日至二時許始行開會中間又須休息二十分議事時間太少又開會議長隨便離座殊於本院秩序大有妨碍請議長及全院注意羅傑謂有修正赶辦最要次要議案清單請編入議事日表交付審查議長謂若會議即交審查否則不交審查易宗夔謂據院章非議長離座後議員不得離座至於吃茶及小便雖可暫出院門萬萬不可屢次開會不到四時即有紛紛出塲請議長注意籍忠寅謂開平礦務速交會議此事關於國權結果不日即須發生宜在未發生前速交會議胡家祺謂此非外交棘手是爲内部審查棘手結果若佳自無可若說結是不好則於國權大損若上諭旣下即無可挽回可否交特任股員審查將來會議自是容易請諮詢本院議長謂此事亦須諮詢外部隨由秘書長報告由議長指定審查中葡界務及開平礦務特任股員十八人 
　　楊廷綸謂福建來電此次該省預算案交出太晚現已在閉會期無時再議請電知開臨時會陳懋鼎以奉天是如此辦理有成例可援請電告該省陳瀛洲謂本月初九日奉天諮議局來電已接到否此爲關於國會事件又前日本員質問外務部說帖尚未答復本員關於東三省事久欲提議惟此事爲外人所最注意之事不便遽然提議請諮詢全院酌定日期應請軍機大臣及政務處大臣一同開一秘密會議共商辦法議長謂商量政府酌定後再行開會不然若旣開會彼等不到又將如何陳瀛洲又謂此次爲民請命而來若無確實辦法無顔復見父老議長謂當以羅傑修正清單交前次速定官制特任股員一併審查衆贊成次爲資政院立法範圍會議案雷奮說明審查主旨謂本員今日所報告者爲股員會多數表决意思第二有條件有辦法方可審查此次僅就各省諮議局呈請書審查但呈請書所謂資政院立法範圍兩條（一）贊定（二）承諾若如所云云實覺過於簡單後將各國立法系原理層層說明又呈請書所說亦有與本院院章相酌之處又據呈請書原意引憲政館常與本院有衝突一層是以憲政館之立法範圍爲範圍此說不妥何以言憲政館以外其行政各衙門亦有爲法律起草者如報律民政部起草運輸規則由郵傳部起草故本院立法範圍須就本院自身所有權限定之其他一切皆可不問故本院應有如何權限實爲先决問題呈請書所云兩條件不能成立此議案即不能成立不能成立者即消滅之謂也然立法範圍仍應申明爲此題目最佳衆俱認爲必要故不得不有一完全議案期其能上奏能裁可於是本院基礎方能穩固請議長指定起草員 
　　易宗夔謂於特任股員報告有贊成者有不贊成者憲政編查館於本院成立以後頗爲漠視故非與之劃清權限不可該館一方爲立法一方又可發許多行政處分命令例如八月二十四日本院已經召集憲政館忽發電致各省請派特派員到院陳述意見并可旁聽旁聽與否應得本院承諾憲政館何得以此輕以畀人一若視本院爲該館附屬也者又如答復邵議員前質問說帖憲政館於解散停會兩層乃以爲解釋章程豈不悖謬又如電告各督撫謂於諮議局有異議事件得到本部院解决此亦爲本院權限與憲政館何干故欲申明範圍非先劃清權限不可陶議員葆霖日前質問說帖甚爲清楚所引七月内上諭極得體故本院現經成立非與之劃清權限本院甚危險至所謂根據一層卽以本身章程第三章第十五條文不及憲政館一字又第四章有政務處軍機字樣而無憲政編查館昨日有該館小小一特派員本員以爲民政部派來者故與之有質問實則據此章程憲政館尚彀不上派特派員今宜選定特任股員與軍機協議本員今日主張并非裁撤憲政館謂宜歸併於政務處若得同意可與本院一同具奏至憲政館中各帮辦提調官報局等均宜倣立憲國内閣中所屬各局之組織如此辦法憲政館可以取消此即爲新内閣基礎以後總無侵奪本院權限之事（此時拍掌聲大震）邵羲謂憲政館所發許多命令常有含法律性質者而其解釋又自相衝突如四川諮議局兄弟回局一事憲政館回電謂宜援自治章程辦理彼章程旣未規定乃生出一種依稀彷彿之法豈不颟頇雷奮謂於此有注意者一解釋院章爲申明立法範圍條件二宜分清法律命令界限現在本院與行政衙門解釋常相反此種責任本院及政府皆負之若有此種問題本院宜先解釋免爲政府所侵越易議員主張因本院立法範圍而說到官制實可不必此時宜就本院院章立論不管憲政館與非憲政館此本爲兩件事不必并論最後言資政院章程并無憲政館然旣默許之至使該館侵奪本院權限是我等放棄責任以後萬勿放棄責任可也（未完） 
本埠新聞 
[粤人攻訐議員庇賭]  
　　上海廣肇公所同人爲粤諮議局議員徇私庇賭發電攻訐電文如下　廣州督憲諮議局自治會報界公會均鑒議員庇賭害羣大動公憤非勒令除名無以恢復議局信用非嚴定禁絶期限無以永杜賭棍詭謀務乞合力維持以平衆怒而除巨害全粤均感廣肇公所陳維翰譚國忠鄭官應等個　又致北京資政院廣東新館傳送同鄉京官電與上略同 
[八誌婦人被害之慘劇]  
　　謀殺周邱氏之閘北巡警局馬巡孟長才由馬隊巡長留國良巡士蕭天寳同往寗波跴緝就獲已詳昨報昨晨押解來滬經司法科長聶司馬裁判官孫大令等秘密研訊聞已供認仇殺不諱當於上午九句半鐘派偵捕隊巡長馬福生孫榮生協同馬隊長警將該犯押上火車解往蘇省巡警道署審明治罪 
[流氓與膠菜之關係]  
　　地貨行代表殷萬生昨偕行夥鄧秉松吳 
 
 

Page 19

 
 
　　士榮姚阿龍等到縣禀稱被三十六個黨流氓索規不遂肆行毆傷求爲騐訊等情當奉田大令傳至簽押房訊問殷萬生供商等均做地貨生意向來膠菜上市每秤千顆由三十六個黨勒索陋規洋七角商等畏其兇横且係舊規不敢與較今届膠菜上市該黨忽欲增加規費每秤千顆竟欲加至一元七角商等已酌加至一元仍不應允昨在浦灘過秤時忽被該黨將到案之行夥數人毆傷並將鄧炳松攙入浦内幸卽救起似此逞兇實難再做生意須求嚴究大令准卽飭仵騐得鄧等數人或在頭部或在腰際及背足等處均受木棍鐵尺等傷幸無大碍諭令自行醫治靜候查辦 
[滬南發見鼠疫]  
　　昨據中國自設醫院董事沈君報告云滬南十六舖南首馬路地方近有居民兩家忽患疫症當延日本醫生診治驗得確係鼠疫其一已死其一亦極危險連日檢驗滬北各處尚無此病足見疫氣南行不可不及早防範云云按鼠疫傳染至危極速滬南一帶居民稠雜所望吾地方官紳亟起調查設法防範以重生命 
[承襄讞訊結宿案]  
　　宋亦生之子廷元與宋寳善等爭地紏葛前經滬道斷結因廷元尚思翻異迄未了案又因宋寳善前將方單先後四次向宋亦生抵借洋一千零二十元當時因亦生託名代借故借據書立他姓今亦生則謂三次借洋三千元合之利息共有五千數百元彼此數目懸殊纏訟不結前晚經縣署襄讞承明府傳集兩造先訊爭地一案明府謂此案延不了結實因丈量不清所致應令宋寳善以無論何處之地給宋廷元丈足九分便可完案即着原差督同亭耆前往照單丈明釘立樣樁如有含混定惟該差亭耆等是問旋又審訊抵欵一案明府以兩造各執一詞殊難判斷及細閱呈案之借據三紙見第一期與第二三期俱係吳智才代筆而字迹各不相同花押亦復有異顯係假造今宋亦生裝病不出唆令伊子廷元逞能巧辯實屬可惡着將廷元笞責千板並令將抵單一紙赶緊繳案宋寳善所欠洋元給宋廷元當堂具領完案 
[覆訊妓院命案]  
　　公共公廨前將戳傷廣東流氓大頭生案内之粤人梁阿土羅阿儉張英霍元等四人解送縣署訊供不認一併收押在案前晚由襄讞承明府提案復訊先據梁阿土供稱小的曾於正月初八日在粤妓謝月有處游玩詎大頭生與該妓姘識見面後卽糾同黨將小的痛打經人勸散嗣於初十日大頭生又在該妓處與他客爭風不知如何被人戳傷斃命小的實不知情明府謂明係爭風戳斃爾尚多方推諉實屬刁狡喝令鞭背五十下並上天平架良久仍不供認詰之羅阿儉供與梁同往該妓處玩耍則有之餘不知情又訊張英霍元二人同供與梁素不相識當時因在旁閒看致被誤拘求恩寛宥判一併還押候查明核辦 
[祝夀反爲促夀]  
　　住居老北門内長慶里之邱陳氏生有三子次子正華不務正業其三子正榮前日爲母六十祝夀詎正華飲酒滋閙竟將伊母毆打並將前往喝阻之五區巡警扭住兇毆旋被一併帶入北五區解送一路分局請爲訊辦後由各親友到塲勸令陳氏免告違忤將就了事孫裁判以正華不法已極未便輕縱着即拘留候核 
[汽車前衝後撞]  
　　洋人某甲前日午後自駕二百零四號汽車在黄浦灘由南往北將前面張大林所拉東洋車撞倒坐客洋人某乙跌仆於地甲見肇禍即開倒車詎有洋人某丙亦自駕一百九十八號汽車疾馳而來互相碰撞致兩車上玻璃等物盡行擊碎並傷及某丙之手肩等處當由西捕查見令甲簽明姓名住址任其自去旋將張之東洋車及受傷人一併帶入總巡捕房禀奉捕頭將受傷人車送醫院醫治候再核奪 
[戴嘉寳出外對帳]  
　　寳康洋貨號主戴嘉寳因虧欠華洋各商鉅欵由道札飭公共公廨提案押追經紀前報兹戴因與某銀行有票欵紏葛禀准寳讞員於昨日派差協探將戴押至某銀行查對帳目旋仍帶回還押候核 
[金雨亭欠欵被提]  
　　滬北又新紗廠近在道署控告河南路如意里豐康洋紗號主金雨亭虧欠貨銀一萬餘兩延不清理兹奉滬道札飭公共公廨寳讞員於昨日派差協探同至唐家弄附近歸仁里金妾家内將金提獲帶入捕房押候解廨訊理 
[秀才扛帮姘婦之謬妄]  
　　沈受伯與仁昌麫店主婦朱氏因爭奪黑貓一頭致起衝突已紀前報前日經工程局陳裁判復訊朱氏避不到案由同居之塾師夏殿南投案聲訴陳裁判謂爾旣稱文生何得以私佔之寡婦謊稱妻子並敢插身扛訟實屬不法喝令下跪嚴加申斥昨又復訊夏自知不合一味哀求姑寛飭令存洋十元覔保出外赶交朱氏到案澈究 
[澈究冒騙運動費]  
　　向在公義碼頭秤賣菜蔬（俗名背小秤）之鄉民楊閔季前因圖佔近叚永盛碼頭董家渡等處攤基倩泰亨花衣行執事徐國祥轉央房捐局司事馬介眉向南區領取執照致被騙去運動費洋二百二十元後因同業羣起阻難事仍無效被南區長訪悉以事關冒名撞騙將楊傳至該區移送工程局訊供收押在案兹徐馬二人抗避不到徐復具禀洗刷將洋交還並自認罰洋一百元昨奉裁判員批云楊閔季將洋交付矚爲設法試問非賄而何馬某旣係房捐局中人焉能干預菜攤一事該商代楊向商馬已允試辦尚得謂非招搖撞騙耶洋已入手情節重大猶稱熱心受託反口被誣謬妄已極案經飭傳着卽邀同馬何等投候質訊核辦所請碍難照准票洋三百二十元擲還 
[岳女士追悼記]  
　　昨爲朱君少屏夫人岳女士麟書開弔之期貧兒院南社社友及親友各有輓聯等而弔唁者亦不少午後一時由朱君向衆賓答謝並述岳女士生平懷抱及殷殷以救濟孤兒貧兒爲意卒歸本於此次不幸實因醫不得人云云在座來賓聞之濳然涙下旣由龔子英君等相繼表追悼之意二時餘而散 
[婦女流落遇救]  
　　揚州婦人周李氏近與其妹李三姑娘同往烟台尋夫不遇以致流落業由該處某善士托新濟輪船帶至上海報由濟良所轉知老閘捕房派探將李氏姊妹併送公廨留候訊明核奪 
[小販踢斃鄉人續誌]  
　　法租界菜市街魚販林掌囡將賣柴鄉人踢傷斃命曾紀前報兹悉是案業已有人出爲調停向屍親一再開導允 
 
 

Page 20

 
 
予從豐棺殮並給撫卹洋二百元故未報縣請驗惟聞連各項費用林已用去四百餘金 
[城東女校游藝會紀略]  
　　滬南竹行弄城東女學社於前昨兩日舉行第八次遊藝會男女賓分兩日招待來會參觀者共有一千五百餘人會塲分演藝部商業部教育成績部演藝部設在内堂地位不甚寛敞其商業部陳列之各種手工品美術品應用品及教育品均有特色聞購買者頗不乏人云 
[耶穌教齎呈聖經]  
　　耶穌教會爲我國新皇登極集資精印聖經新約舊約等書進呈御覧準備已久刻始告成昨已由駐滬長老會會長俞國楨親自齎呈入京矣 
[輪船衝散木排]  
　　木排工頭程德生前日至閘北四路巡警分局禀稱被永利公司小輪船舵工杜寳華在常州境界將小的所撐之木排衝散並撈去木料多株請爲宣究昨經黄正巡官函知水巡隊將杜提案研訊杜供祗撈木梯木桶及松板數塊求恩寛宥判押候傳到原告質訊核斷 
[城内]  
[接續教授]  
　　滬南商團公會軍樂一科向由程子雲君擔任義務每晚到會教授前因暑假暫停兹復定於今日爲始仍由程君照常教授昨已知照學過軍樂各會員准於每晚七時到會聽候分班教授 
[乘間串竊]  
　　虹橋堍福記絲線店夥徐龍貴前日扭陸祥囡陳阿全至一路分局控稱陸祥囡來店購買烟袋鬚頭後又有陳阿全來買香烟乘間偷竊花緞馬夾一件圖逃幸經崗巡帮同拘獲扭案請辦判陸責四百板拘留三天陳供與陸並不認識判一併暫押候再查辦贓給徐具領 
[道批四則]  
　　張阿才禀批此案前據該民人以爾孫蓮芳業由虞觀察致函汕友託查稱早與陳山茶並解回申不願赴汕尋領禀由該縣將移文申繳到道兹據潮帮衆商爲陳山茶環請究誣前來業經前道批飭質訊實情秉公核辦在案兹又據該民人具禀前情仰上海縣迅予訊明分别辦理毋稍枉縱爲要相片附發　顧杏生禀批所呈是否屬實未將堂諭抄呈無憑察辦仰會審官寳令速予查明秉公訊結具報毋違　蕭景福禀批控關串誘捲逃如果丁配林確爲是案寄贓原手經其岳濮毛毛在廨供明何致以無干省釋姑仰會審官寳令錄供詳復察奪抄黏並發　楊聲雷禀批此案礙難准理情形節經廨批明晣指示應着遵照息喙毋得健訟抄黏揭還 
[南市]  
[男女聚賭]  
　　總工程局巡員前晚查見大東門外小橋附近某水菓店聚衆賭博男女混雜即率巡士進内獲住陳阿順陳松友婦女王陳氏沈朱氏趙阿四解局由當值處諭令阿順與兩氏各罰洋兩元餘各罰洋一元開釋賭具銷燬 
[因何缺少]  
　　金匯橋航船户王勝荃前日裝運花衣來滬雇羅間夫楊林海挑送鴻記花行後忽缺少兩包向問推諉當即將楊及夫頭張順和扭至南區請究張稱同日有魯家匯航船户嚴悅生之花亦售於鴻記行未免混悞故將嚴一同送案請爲訊　區長命解工程局判交管帮保出聽候查明再訊 
[流氓宜懲]  
　　大碼頭潘源盛水菓行執事王國生至工程局控稱商人在洪興船上購定栗子兩包秤見數目議定價銀尚未起運不料被流氓王金林無端上前將貨攫去匿不交出求請提追局中准卽飭探提王到案管押候究 
[閘北]  
[幸無確據]  
　　巡警總局長隨李貴家住公益里内本月中旬被匪拐失八歳男孩一口四尋無着其鄰居楊阿大亦於十八日拐失歳七女孩一口遂疑楊之同居唐阿小所爲昨由李楊二人將唐扭至四路一區經黄正巡官訊無確據判唐仍交原告帶出帮同找尋 
[何不找尋]  
　　江北人郭學羣之妻紀氏被張某拐逃已久嗣被氏兄紀定甫知悉以郭並不赶緊緝訪疑被價賣昨日將郭扭控四路分局黄正巡官以紀所控無憑斥退不理 
[英租界]  
[婦人賣烟]  
　　勞合路三百八十九號門牌陳永生家前日失竊衣物報知老閘捕房派探顧阿根協同九十三號西探往勘形跡詎陳姓樓上同居之錢王氏私設烟榻容留張阿三等五人開燈吸烟該探查見後當將各人拘入捕房禀明前情捕頭諭暫開釋候請公廨出單傳訊 
[失火即熄]  
　　前晚九句餘鐘九江路二百三十六號門牌機器縫衣店内起火幸卽救息未至燎源老閘捕房得悉後恐有别情即飭包探沈阿岳與九十三號西探同往查勘 
[竊賊兇狠]  
　　鞋匠衛洪芝竊取六馬路同德里卜富生鞋底作内衣物逃逸前日衛在松江路東新橋附近被卜遇見向之盤問衛反喝令同黨肆行兇毆幸有包探蔣文彬經過是處詢悉前情當即將衛拘住並在六馬路洪源押店内吊出原贓帶回捕房押候解廨究辦 
[是誰暗算]  
　　福州路三百九十七號門牌妓院内前日失竊值洋二百餘元之珠飾當由鴇婦王老三報請捕房派探顧阿根至該妓院勘緝旋在玻璃厨内查出原物不復根究 
[提訊不易]  
　　朱錫臣虧欠美商益同人銀兩一案兹復由原告禀奉該管領事函催寳讞員諭飭差探往提昨據該差等禀復朱係英商利昌洋行用人驟難提案寳讞員准即照會英領轉飭知照以便提訊 
[西探調差]  
　　靜安寺捕房一百念一號西探孟斯令前至閘北移提案犯彼時適英美租界檢查鼠疫風潮尚未平靜該西探行經華洋交界之處被人疑係檢疫羣向囉　致將該西探毆傷現尚未愈遺差由卜總巡諭飭總巡捕房一百五十一號西探調往承值 
[電車傷人]  
　　小車夫劉二昨推貨車行經廣東路黄浦灘相近被三十七號電車撞倒跌傷頭足等處由捕查見將劉車送捕房轉送仁濟醫院醫治聞受傷尚輕約三禮拜卽可醫愈 
[汽車肇禍]  
　　甬人童才照向爲成衣匠昨晨至新閘購買菜疏行經泥城橋被某號汽車撞倒跌傷當由四百九十八號華捕查見將童帶入捕房飭送仁濟醫院醫治 
[美租界]  
[洋兵滋擾]  
　　前晚有一美國艦兵在密勒路某妓院内滋閙七百二十八號華捕前往阻止反被該兵以木器擊斷一臂旋即歸禀捕頭飭探拘獲年候核辦受傷人送院醫治 
[言語不通]  
　　某印人昨至西華得路萬榮祥鐵匠店定做鐵烟囱一具萬因不諳印語置之不睬該印人即喚巡捕將萬拘入捕房由捕頭詢明斥釋 
[醋海興波]  
　　婦人王金氏昨至捕房控被姘夫張金發之妻來家尋釁毆傷頭面捕頭以其無恥斥不准理 
[婢女待領]  
　　粤婢王福有年十歳昨日在途啼哭由行人代送捕房留待認領 
[報告失竊]  
　　住居唐山路一百三十九號屋内之張得生昨至捕房報告失竊綢皮衣服捕頭諭候查緝 
[包探獲賊]  
　　卻星泉謝金根前日竊得某木作木料賣於唐山路喬和尚又過犯周掌林昨竊某姓銅器先後由探緝獲解押捕房候辦 
[法租界]  
[驟難開釋]  
　　周信甫前控趙金鴻欠銀七百兩不還經公堂迭次訊追判趙收押先交洋五十元迄已多日甫於前日由趙父呈繳洋五十元並求將子開釋自將狗皮硝洗覓主銷售以歸欠欵聶司馬以原告未到判趙還押洋交存捕房所抵狗皮准將買主帶至捕房估看再定 
[流氓搶帽]  
　　流氓俞三元前晚在城河浜攫搶謝昌甫緞帽當被追獲俞尚拒捕行兇後由巡捕到來帮同獲住送廨訊究判枷示兩禮拜以儆 
 
 

Page 21

 
 
海上閒談 
　　吳漎涇河道一案祗有責成該保自向洋商收回毫無他項辦法之可言案關主權問題固非可苟且通融者也 
　　乃沈月堂挺押數月之久而忽有追繳賣價之通融辦法出現爲該劣保計固可藉此脫累矣其如該河土地權之一去不可復何 
　　或曰使該保而遵依原斷開還河道則亦不過仍一吳漎涇河而已固不若追繳賣價之猶可修理衙署也然歟否歟非記者所敢知矣 
 
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[上海西帮票號爲清理正元等莊帳務公呈滬道文]  
　　苟畧者竊合盛元等於本年六月十五日被正元兆康謙餘三莊前後倒閉致欠去銀約有十七萬六千餘兩之數銀根岌岌不可終日迄今已閱三月而該三莊之帳杳無眉目商等汗血之資分文無着痛關剝膚不能不仔細調查以求眞相譬有病者於此勢已危殆延醫調治若不將受病原因詳爲陳述雖有刀圭終難奏效兹將該三莊帳目原委得諸該司帳之口用敢條分縷晰一一剖明伏求鈞鑒 
　　一查正元人欠之欵共有四百七十餘萬兩内除陳逸卿戴嘉寳欠去及正元莊自做更票計票面二百三十萬兩又戴嘉寳另欠四十三萬兩又股分虧蝕六萬兩夏瑞芳名下應轉帳二十萬兩以上共計二百九十九萬五千兩除另案辦理外實有欠户一百七十萬兩其中或有呆帳壞帳等情約折去七十萬兩尚有百萬兩可收 
　　一查正元欠人之數共有四百七十八萬兩内除票面二百三十萬兩另辦外其押欵約有十萬兩旣有物産作抵例應開除至於暫記名下存欵應轉直之帳念萬兩存欠户付來期票向别家更現該欵本可不付亦應開除約三十萬兩停閉後欠户付來之欵懸收存户欵九萬兩應轉入欠户此數亦應開除尚有各處匯票欵約七萬兩因前途未解該欵不得作爲存項亦應開除四川鐵路欠户名下列有欠欵十萬兩應將存欵内扣除此外正元資本以及盈餘共計十二萬兩亦應照例開除以上可除之數共計三百二十八萬兩除過實在應付之數約計銀一百五十萬兩 
　　一查兆康人欠之欵二百念五萬兩内除押欵三十萬兩已經抵直又除陳逸卿戴嘉寳二人欠去百三萬兩另辦外尚有往來帳九十二萬兩間有壞帳宕帳約十二萬兩尚可收實銀八十萬兩左右 
　　一查兆康欠人之欵二百十七萬兩除票面一百二十萬兩另辦外及押欵抵直三十萬兩外約該六十七萬兩歸各存户按數勻攤分派 
　　一查謙餘人欠之欵共計四十餘萬兩内除呆帳壞帳約念萬兩尚有念餘萬可收 
　　一查謙餘欠人之欵共計四十餘萬兩内中東家資本及墊本計十八萬兩可除尚欠票面十萬兩各户存項十餘萬兩收付儘可兩抵 
　　以上查明三莊人欠欠人實數共計票面銀三百五十萬兩但票面擬分數種辦法較易清理用特開列於左 
　　一陳逸卿戴家寳打去做押欵作保之票旣有物産抵借應將正元兆康兩莊保証票查明收回註銷 
　　一欠户打去之票應逐户查明由該欠户退還收帳俾免欠上加欠以清界限 
　　一譬如盤記代做正元更票二十萬兩盤記往來帳上實欠正元銀十五萬兩於更票中理應扣除銀十五萬兩以昭實在 
　　一存户打去之票按照錢莊章程歸票面一律辦理以示公允 
　　一存欠户打去之票風聞有影戤洋商曁託律師代收者此事載在條約洋人不得包討華債道署有案可稽本屬毋庸過慮惟人心不古此次三莊倒閉後華洋搆串情弊正多應請預先照會領事如有此等伎倆者查出作廢以杜取巧 
　　以上數種約有七十餘萬兩可除則票面實數祗有二百八十萬兩查正元兆康欠户約可收銀一百八十萬兩加陳逸卿押欵摘帳有餘文銀九十八萬兩共可收銀二百八十萬兩如是則票面之銀儘可兩抵 
　　其餘往來各家宜分别更票存欠辦理各欠户應還正元兆康之欵奉前道憲諭速交豐裕等官銀號第恐數目未能核實推原其故由於祗有回單憑據摺面槪未批銷零找或未符合且恐各欠户輾轉託人故意將正元兆康之票前來冲抵非查明票底簿據易涉混淆似宜抄出帳目向該往來各家核對如果符合打一對字限日呈繳倘有不符之處赶緊查核毋使走漏如是辦法則該莊所出之保証票應收回者收回應註銷者註銷漸漸可以就緒矣然票面雖可以清理而存欵尚屬無着除嚴追陳戴二股東歸欵外再由兩莊股東按股攤賠如果不足或於票面上稍打折扣而更以所借洋欵生息項下餘利補之俾各存户按數勻攤以免偏枯之慮抑更有請者正元兆康之帳無異亂絲非有錢業董事提同該莊司帳者逐層清理終不得其要領何以故即就保証票一項而論旣有地産股票貨單曁貴重首飾作抵而又以此項票據保証之蓋保其所押之件足以取信並非實欠之數如戴嘉寳之於源豐潤旣有抵押之物復執有正元兆康之票是欠上加欠也又就欠户而論若利興廣貨舖之首先遠颺洪佩卿繼之廣昌和龐昌記吉祥永景德和復續行虧倒其景德和該德源莊二萬有餘已收二萬祇短數百而欠正元兆康之欵反以有事在官推諉延宕置若罔聞倘相率效尤則各欠户統歸無着矣他如押欵股分禀求前道憲批示發賣均未准理今市價漸落統計吃虧爲數不資此由帳簿被封無人清理之所致也應請仁憲咨照商會公舉公正理帳員曁錢業董事押同該三莊經手人逐漸清理庶有了案之日而商等血本不至捕風捉影毫無着落爲此不揣檮昧激切上陳是否有當恭候憲裁謹略 
小說 
[義俠小說盜俠（八）]  
　　麗榴語時。絶無惶悚之態。目光熌燦。抗勁不撓。外史氏曰。吾不解此柔弱之女子。乃竟置一身之。死生於度外。出言侃侃。若臨大敵者何也。若在他人當之。非悚懾告哀。即俛首聽命耳。蓋撒克遜人。雖國勢凌夷。而其閨秀多具有堅剛不屈之槪。矧麗榴者。爲人柔婉而抗健。苟以勢分臨之。則傲然不屈。非復如恒人之恇怯。斯時麗榴知一身落此獰狗之阱中。萬無自全之理。苟欲免其生命者。必不能完其節操。故寗舍生命於不顧。力詆此格蘭那極。欲令生其㹲怒。以一婉弱之女郎。乃能有此堅强之節槪。不爲 
 
 

Page 27

 
 
强暴所動。至可羨也。麗榴語旣。植立室中。似專待格蘭那極之致死於已。若已舉此靈魂。付之上帝。其生死之數。則聽諸上帝之仁慈。雖百死亦决不之憚。然而格蘭那極一言。麗榴已大震。齽齘不可止。立改其前此曁曁之容。掩面而哭。格蘭那極見麗榴恣哭。力握其拳。格格作响。爲意至得。 
　　格蘭那極之言曰。吾今亦無恤汝之允否。必死此撒克遜之豕吾心方快。 
且此撒克遜豕死時。宜令其備受楚毒。將令汝戀愛之情人。殘年之老父。 
皆不得立於世界之上。而汝之一身。亦必充我下陳。我苟任汝抗撓。而不加汝以至重之懲創者。吾亦不爲腦門豆人。爲撒克遜人矣。語已。力頓其足。狀至凶厲。斯時麗榴之心房。蓋擾亂至於極地矣。自念吾死固可。吾何爲累此省年愛我之英雄。喪其生命。顧今日之事。不能兩全。此英雄之生命固非輕。而一身之名。節亦重。苟毀其名節。而全此英雄之生命。雖生不如死樂也。繼又念吾寗忍此英雄之死。不願毀棄一身之名節。死者特軀壳死耳。靈魂實未嘗死。吾與彼相見於天堂之中。去胡不樂。思至此。麗榴之念立定。方欲痛詈其人力激格蘭那極之怒。已而斗然自思。吾能出一言者。康吉立生。吾又安忍聽此英雄。以衛我之故。而趨死地。顧事雖如是。然我苟棄擲。其貞操以出康吉討。克於死者。度康吉。之心。必至不。願彼寗以生命。衛我。而决不願彼獰狗動及我身上之毫髮。果吾拯彼於死。而不能完吾一身之節操者。必大傷康吉之心。即使出此野。蠻之堡中。彼亦必引刀自劙。决不偷。息於地上。今惟能得一兩全之策始可。不者。吾兩人今日即爲最後之日矣 
來函 
[請減房租事務所來函]  
　　今蒙許潤記經租帳房來函報告孤嶺路市房原租每幢十元今已減至八元又平橋路朝陽里原租四十元今已减至三十元敬請登報藉達謝忱　又承霍堃陳梅春孫冠仁畢才浩陳笠卿孫雙志諸君發起在新丹桂茶園演劇所收戲資除開支外悉數撥助敝所經費敝所俟收領後當儲備將來集商轉交應用公益之處先此鳴謝 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
