# 1885 - 76 - 4904288

 

Page 1

 
 
[三十三號畫報出] [  申報舘主人啓]  
　　自法人侵犯甬防遠近商民皆欲尋消問息本舘深知諸君殷盼故正月十五日之戰特派友人附江表船前往觀戰兹將該處海口形勢山名　名　台營盤内口外海兩國兵輪駐泊處所攻擊情形一一描繪朗若列眉閱者不啻身臨其境親觀戰事現巳列入此次三十三號畫報以供衆覽　報之首仍送畫議兩圖一爲山水任君伯年所繪一爲人物沙君山春所繪筆致超妙大可寶貴畫報仍然九圖末附淞隱漫録圖說一則閱者鑒之此佈 
[招致沿海游民以杜漢奸說]  
　　法船久在中國海面其軍餉糧食斷不能由本國接濟刻下各國旣恪守局外之例則香港澳門新嘉坡等處不能任　採辦然則彼之所資以爲食以久與我軍相持者苟無華人中之敗類爲之暗中販運將何以濟卽其在各處滋　亦非有引港之人不可前者馬江之戰有西人湯姆生輩受其雇用而卒至於命喪砲彈則西人亦必有所畏憚雖法人肯出重酬然亦孰肯以性命爲交易况前聞法人欲雇甯波海面之引港因索價四萬元至七萬元孤拔嫌其價貴故未肯聘定因電致上海巴德諾脫另爲延雇則是法人亦未必肯出重價可知彼西人或有胆大貪利等性命於鴻毛而法人不出重價則亦未足以致之若我中國沿海人民設有游手無事貪　小利不顧大義而爲法人雇用則爲害也大矣甯　濱海人多以捕魚出洋爲業其於海中情形頗多熟悉海面風濤亦能久耐平常年間一歲之中凡甯人出洋捕黄魚烏賊以及一切海鮮者綜計其所獲之利約有六百餘萬此等人本無餘資其出洋之時所需器具船隻與夫日食之資大都皆先借之於各行家俟其歸船所獲售之於行而扣取其所發之資本至來年出洋則又借焉沿海地方此種人不知凡幾無不賴此以活命且藉此以遂其仰事俯畜之願今因法船游弈甯波海面耽耽於鎭海口之南琛等數兵船中國官軍嚴密邊防不敢有時或懈將甬江口岸暫行堵塞先時聞尚留有一船之路以便住來者今則全　塞斷以絶法人之窺伺而漁船之欲出洋者因是而中止其或有業已出洋者因此而不得遽歸則其所以獲利者又安賴哉此事起釁實由於法人若輩中人自當深恨法人與之不共戴天然愚民無知但苦於無利可獲求生無路而其中順逆之大義則固不能與士大夫同其責備也倘法人乘機而誘之以利此輩人爲其所惑則將乘我人民而盡爲法人所用其害可勝言哉夫食毛踐土之倫詎不知中外之辨然若輩中人明於此義者固亦不乏而安保其中無一二不明義理之人有一二人爲法所誘卽我失一二人之用而法得一二人之助其所害亦不小也且右輩亦正可用之人耳前者道光年間英人犯定海官憲募有能偷英人之首級者賞銀若干其後携首級而請賞者常常有之西人懼遂不敢久駐而去可見此輩中人苟善遇之未嘗不足深得其用語云重賞之下必有勇夫其人而旣久居海濱熟知水性則胆大而力壯我能用之卽爲我用矣若我不用之而其後或爲敵人所誘則其事尚堪設想乎夫甯人出洋捕魚之利其數至有六百餘萬者盖合而言之也若分而計之則一人所得大約百十各而止今一經封口此利全失屈計因此一節而遊手失業之人當多至數萬人此數萬人如必欲中國官憲有以養之則所費應必不貲苟此數萬人而中國官憲不有以養之則將來之所失恐有不止於此者竊以爲此事不可不早爲之所也欲早爲之所則將奈何刻下甬江封口漁船不能如前之出入自由而平時所借諸各行之欵則尚未付給設官憲未雨綢繆妥爲布置將此各行之錢官爲之借而散　於各漁民以贍其身倘法船而早日退去仍可出洋則雖其資稍有所耗由官補足尚屬易易仍當令其出洋謀生設法人相持日久失其謀生之時則此項卽借作餉項開銷而各行家之借欵由官從餉項中提出償還此意亦與左侯相前此在江南興辦漁團之舉正復相合其欵或由官出或由商捐均無不可蓋其所以辦漁團者非專欲收漁團之益實陰以絶淗人而爲敵所用之害也元旦石浦之役馭遠澄慶兩兵船燬焉該船之燬雖燬於法人之水雷而法人水雷船之得以混入者實雜于漁船中而不及阻止之故此漁船是否爲法人作奸細則固不能灼知然苟果有此種漁人而爲法所用我中國官軍有不爲其所誤而致敗者哉天下之事防患當於未然况此事則已有先機發露倘仍置之不論不議而不早爲之所則害之已及悔亦晚矣且不獨甯波一遽爲然也山東登萊各府瀕海人民津沽閩廣以及江蘇凡沿海之地無一不有居民卽無一不當照辦必使我有以收若輩之用而勿使若輩爲敵人所用如是則堅壁清野之計成而法人旣無接濟又無鄉導船中所帶鹹肉等類不但食之易罄而且兵士必將生疾欲進而不得其道其有不坐以待斃者耶 
[本舘接奉電音]  
　　昨日下午本館駐京訪事人發來專電内有二月初四初六兩日諭旨二道敬謹　登○二月初四日奉上諭劉秉璋奏鎭海口岸獲勝情形一摺正月十五至十九日敵船屢撲浙江鎭海口岸　提督歐陽利見督率水陸營勇及輪　管帶各員合力轟擊將敵艦迭次擊壞敗退尚屬壯勇可嘉看劉秉璋仍飭在事备將領嚴密防守毋稍鬆懈其尤爲出力之同知杜冠英副將費金綬守備吳杰受傷之軍功周茂　均着存記彚案請奬欽此○初六日奉旨陸潤庠轉補翰林院侍讀歐德芳補授翰林院侍講欽此 
[淡水軍信]  
　　昨接淡水訪事西友正月二十日發來一信云去年十二月初十日發信之後中法兩軍稍有戰事初十以至十五華軍似未得手正月初八日下午偶出行經華軍築砲臺之處法國未拉司船正在開炮此砲已係第二砲逼近砲臺計共放七炮華軍之在彼版築者皆驚走並無死傷其後該砲臺仍得築就至十五日法船愛脫藍忒放一巨砲因船在海中炮彈向空飛數里而墜並無所傷自是日起天氣晴佳傳聞法添兵二千統計法兵共六千人華兵共一萬五千又聞一二日内華軍擬攻基隆法人亦已預備昨日聞華敗陣法人奪一要隘尚未悉是何地名井亦未悉其詳劉　帥今早由板卡至基隆孫軍門先在板卡今日下午回淡水尚有所聞浮言　置不録但觀各官現俱有畏葸之意倘天氣晴霽尚須接戰如果再戰法人必須添兵緑淡不基隆兩處華兵合而計其數約總有三萬光景且聞尚有續至自封口以來淡水已添華軍一萬二千守備極爲堅固炮臺均已設立離口岸十五里有村名戡韜其山上亦有炮臺置克虜伯炮數尊其口岸之丙六七里築有炮臺置炮四尊板卡等處壁壘森嚴法人欲攻此地極少須勁兵五千若 
 
 

Page 2

 
 
在前時則止須以一千人拔去口岸所置之水雷去其堵塞之路卽可進攻觀華人之意必當竭力死守也 
[基隆近耗]  
　　倫　氈拿報言法國公司火船名美利濱載有建築砲臺物料甚夥前赴基隆云是法人固欲在此築炮臺以資守禦常據爲已有矣吁豈易易哉想劉爵帥必有奇計以敉定之 
[海防近信]  
　　昨接本舘派在海防訪事西友正月念八日來信云正月十六七日法人在宣光進攻華軍據法人稱華軍與劉軍大遭挫敗惟不言挫敗情形前信所稱法軍二百八十五名受傷聞有兵官十七人在内可見華軍雖遭挫衂頗能力戰大有奮不顧身之勢在後法人以槍頭之刀相刺始行退却其堅忍耐戰如此較之桑台失守時不可同日語矣或謂此戰華軍並未全敗也法國新調兵五千已到東京業經拔隊前進另有五千名亦已　夏龍灣有輪船名鉛斯妙者載黑人四百名均係馬兵其馬據稱極瀌壯云 
[粤西確耗]  
　　諒山失守後是否克復傳說紛如莫衷一是兹接粤友來信謂探悉官塲確音潘中丞退守關内調集駐省兵士力固廣西門户龍州一帶安然無恙惟諒山被法人據守險要未易恢復蘇馮兩軍門困在觀音橋信息不通須俟援兵調集然後可圖進取也 
[廉州風鶴]  
　　前日有法船數艘停泊廉州海面官軍疑其來犯立卽嚴備并傳電粤省以故外人傳聞皆謂業經開仗兹訪悉法船僅停泊數時卽鼓論而去人心始安 
[船事電音]  
　　禪臣洋行之厦門輪船前日由本埠開出兹由該行接到電音已於初六日午安抵香港云 
[道署失火]  
　　初五日早八點鐘時蕪湖道衙門内失火烈燄飛騰勢難　邇是日正值中江書院月課梁小若觀察在院監塲一聞是信趕卽回衙督飭各洋龍堨力施救幸卽撲滅計祗焚去二堂後　偏刑席劉君所住之屋三間餘皆無恙云 
[禾郡考信]  
　　傳聞浙江學憲劉叔濤宗師出轅後先考嘉興有於本月十六日取齊之說惟尚未懸牌云 
[禾郡雜聞]  
　　前日鴻福班演戲一臺補祝土地誕辰郡人往觀者扶老携幼頗形擁擠時有十四五歲之孩在擡上縱觀忽然跌下受傷甚重經旁人扶掖以歸聞孩姓董家住北門外荷花隄云○近有大小船隻滿載軍裝用小火輪拖　過禾络繹不絶問係解　甯波者前　有小火輪一艘駛至　平橋下擱淺急雇小船將軍裝駁出始得鼓輪而去○近聞新塍鎭於夜間賽會銀花火樹照耀一時遠近士女多買烏篷船子作竟夕游也○前日大風雨時南門外碧光寺有和尚名三太者因牆倒被厭雖已受傷而尚未永寂耳食者遂以爲被雷擊斃何訛言之多也○前報楓經鎭失火兹悉焚去房屋不過六七間云 
[姑胥小誌]  
　　蘇垣天氣自入仲春異常蒸鬱初二初三兩日麗旭烘晴氣候燠暖頗似首夏光景寒暑針升至六十分以上居人多換　衣迨初三夜半後忽聞狂風怒號勢若排山倒海居民從睡夢中驚起屋角窗櫺格磔作響不覺股爲之栗少頃雨點如拳挾風而至兼有冰雹電光閃櫟雷聲殷然直至天將曙始止次日清晨依然銅鉦高桂惟覺寒氣逼人已可易絮而裘矣○法人毁盟後巴德諾脫靦顔盤踞上海中國大度包容不予驅逐以致栩栩然截照漕運騷擾海洋立攬承運之三洋行電達英美朝廷請與法人公論法人竟恃强奪理未能允遵日來蘇垣官塲中傳言謂得滬上信息言洋商已接外洋　電仍可照攬代運惟須酌加水脚銀若干此信若確雖放洋稍　所費稍鉅尚屬不幸中之萬幸否則州縣之賠累米商之折耗大憲之體面尚堪設想耶○美國耶穌教士杜步西前數年曾在蘇省養育巷建立教堂適王耘莊大令署理吳縣事當將經賣地基之陳某革懲并將賣地與西人之邱姓示罰去年大令鳧舄重來杜教士又在張果老巷購地百餘間陰囑教中人鄒某爲　　業已納稅契圍墻締造過半矣新正杜具禀長邑以租設義塾爲詞請給示諭大令素强項得禀之下大爲駭異密行察訪備悉情形日前立提鄒姓訊押一面卽赴該處勘視聞鄒已供認洋人令其出面查是處地基兵燹後原主未及報領聯單現在賣與洋人係由金姓冒認婪混敢大令將窮究其事不容建造云○海防捐輸議由藩司經收不另設局以節靡費而歸畫一現在蘇垣已遵照卽日開辦委定蔣蘅卿煥爲提調在薇署頭門内王文恪公詞督書收報局中費用均　撙節每百兩加收銀三兩除一半解作部飯外提出七錢半給予經書以爲辛飯紙張油燭一切之用餘無分文另給其所餘七錢半解入内署以充公用各書聞此章程均以爲此次辦捐與從前大相區别云 
[析津鯉信]  
　　津沽涸各船麕聚大沽連日不能入口經列前報至上月廿七日天備黎明附仁記行之牛莊輪船鼓輪而入拍岸時不過六點鐘光景是午卽怱怱回滬除前報之普濟兵輪及兩帆船外該船卽津滬開河首屈一指者因表而出之○小站盛軍馬隊　習巫君炳修陸營教習查君連標兩君皆從德奥等國學習馬步等隊期滿囘華巫君則於去秋從德國返斾凍河以後到津者也出使德奥等國李丹崖星使給有咨文俾呈傅相傳相委充該營馬隊教習與駕輕就熟之查君連標並行不悖現在分頭訓練巫君更以訓迪餘閒兼習陸營炮隊　思　益並蓄兼收總統周軍門深相期許聞該軍更有兩德國人督同教習將來有事疆場大可爲干城之寄也○冬雪全無春瘟不散孩童多出痘疹男婦半患喉科或長腮頰瘡小於疔潰爛後勢成不起好行其德者已配藥施送然亦有驗有不驗云○黄花魚肉嫩而味腴實係盤　中佳　然津城出處最早亦在桃花水漲　臘底春頭不易覯也故頭水船到津船上傭人必挾之來累年利巿三倍富家巨族飯店酒舘蓄以薦鮮　價雖昂亦不靳值今年各船到沽候潮數日黄魚之色味俱蠻且有敗惡不堪者如入鮑魚運肆無人顧問云○操江鎭海兩兵船向帶北洋往來文件鎭海於去冬入塢修理大約需今年三日完工現在往來者只一操江耳詎河氷甫泮差事剛來又報鐵　已壞不能行走故普濟兵輪於上月二十一日從旅順口送吳續兩欽使到津旋卽開去大約係代該船遞送文件也凡事豫則立不豫則廢統領該船者何不未雨綢繆預先稟報乎噫苟且因循我華人之積習牢不可破奈何○大沽船塢係數年前津關稅務司德君璀琳禀明傳相撥欵鳩工築成以便北洋兵輪及來往商船入塢修理費兩年之心力兼數萬之金錢事始告竣誠要舉也詎德稅務司鞭長莫及華人辦理棼如亂絲三兩年來已經數易總辦前年調東局之提調文鎭軍瑞充當鎭軍固歴練老成破除情面能耐勞苦者去冬又告辭以去噫創業難守業尤難小大一律能無三歎 
[皇州春事]  
　　正月十五日皇上御保和殿賜滿漢一二品文武大員赴功臣宴外省督撫有來京者由領侍衛内大臣代遞職名到禮部預備賜宴聖恩優渥誠哉千載一時矣○京師琉璃廠吕祖祠與明季之琉璃窰相接壤祠前宽地俗呼廠甸祠中定例每歲元旦開門至十八日閉門此十餘尸内廠甸一帶小民灘設貿易櫛比如鱗近年又在廠甸西北隅新建土地祠樓臺聳峙燈燭輝煌遊屐紛來趾爲之　上元佳節輕寒　煖春意宜人以故士女如雲車馬絡繹衣香扇影如披元人上河圖誠承平氣象也○前報紀宛平縣飭傳右安門外某庵女尼到縣清察地租紛傳說皆謂事係某僧挾仇主使嗣聞該菴實有香火地若干頃久被會首私耕欠租不納該尼雖住持數載此事實未聞知一旦票傳不禁大駭比到縣中始恍然而悟此地官擬追歸該菴會首則已小受笞責云○除夕吏部考功司書吏孫友齋浮蕩無度不務生業因本科散吏束修不能支放以致避匿在外經夜不歸諸吏皆鳥獸散惟某甲獨坐廳房堅待至元旦孫仍不返甲遂不得回家是夜竟被煤氣熏斃中妻 
 
 

Page 3

 
 
得悉其情乃赴地方官署呈控不知若何定讞也○雍和宮新授札克薩喇嘛白志蘭號銘清蒙古人新正月十三日在前門外糧食店天壽堂招三慶部演劇　賓上自蒙古王公京畿顯宦以迄富紳大賈皆絡繹　來恭申慶賀其車馬之輝煌筵席之豐盛殆有過於鐘鳴鼎食之家云 
[海國碎錦]  
　　新正十七日朝鮮國王旣移新宮於次日回舊宮奉其先王木主移安於新宮之内儀仗森嚴一如前制○王妃移宮時彩輿數十隨之而行官妓數十人乘馬在後有貌若天人者及王妃駕到宮女先至者皆頭载金篐挂一金鳳約百餘人迎于宮門外彩衣班斓洵如謫仙所謂宮女如花滿春　也○居民喧傳華單將撤防南渡無不倉皇失措厥後探知其僞始轉憂爲喜○日兵在城内者不過數百人四門外及數百里外並無日兵屯駐惟仁川爲通商之所日人之寓居者較多於他處○裏　某姓有漁船二艘赴海面捕魚行至青島地方因風大暫泊突有土人乘小舟蜂擁而上　石交加將船夥擊傷四人有二人受傷最重並將衣食器件搶掠一空該二船急解纜開駛逆風而行瀕於危者屢矣三四日始抵仁川遂奔赴城到商務總署控訴正是元宵上燈時也○元宵上燈後忽聞人聲喧雜如潮湧如鼎沸如山崩趨而視之祗見人頭矗立忽聚忽　有赤身揮拳者有持棒亂打者有抛石遥擊者不移時而抱頭鼠竄者有之曳尾犬奔者有之類皆血迹淋漓面目莫辨閭有被棒石擊折其肱者磕跌於路而傷斷其足者衝突旣久勝負乃分至三更後始紛紛如鳥獸散其勝者洋洋得意笑語喧哗不啻凱歌之奏細詢其故蓋每年元宵必有此舉上等人歸上等人下等人歸下等人各立一幟以決雌雄而角勇力雖有死傷亦不之顧亦從無告官抵償者國土卽嚴行禁止而之莫或聽必如是而其心始　殆所謂習俗移人賢者不免嗚呼此眞陋俗也哉○仁川日本兵船停泊已久現已換防他處○太安船初十日抵馬山浦有人述及吳續兩欽憲坐康濟輪船赴山海關口忽冰如山倒壓船而下船身忽沈勢頗危殆人皆跪呼天佑　忽浮上竟獲無恙天后靈騐久昭著於人耳目間去冬朝鮮之變日人已將佔踞馬山口岸倐見兵輪四艘懼而中止此皆神靈顯佑所致想欽憲或據以入奏自必更加褒錫以酬　庥○國王所移新宮窗牖較舊宮多至數倍以致玻璃價因之大貴○從前春聯惟用白紙今歲有用紅紙者且聯詞亦多中國習見語風氣之變卽此可徵 
[臺城麈談]  
　　秣陵久不得雨麥苗恐難生發乃上月廿八日午後天氣轉寒次日卽得透雨昔人謂好雨知時節農夫之喜可知也○高叔慈鹾尹諱行篤浙之仁和縣人前詁經精舍監院高伯平先生之哲嗣也伯平先生研究許氏之學名重一時叔慈得其家學尤精八法供差淮南總局總　文案歴任都轉均極器重叔慈亦力圖報稱昕夕趨公不辭勞瘁今正偶染微恙年甫疆仕遽赴玉樓聞者頗深惋惜○周孝侯讀書臺在城南虎頭巖髮匪之亂燬於火台前有古栢一株相傳爲數百年物亦復同付刦灰去冬梁檀圃方　過其地慨然傷之爰命工匠修復舊制上爲正殿三楹中設神位龕上安匾一方曰勇以成仁旁聯云大江南北蛟患方深願我侯風馬雲車重爲鄉邦除巨害赤石嵯峨虎形依舊聽此日神絃臘鼓更從廟　仰孤忠見者稱爲大手筆○貢院前有隙地數弓江湖賣技之流向皆麕聚因而妙手空空兒亦溷迹具中乘間施其狡繪技倆前日江甯桂邑尊棄輿過此見遊人雜踏男女不分恐其爲患地方爰籖差一律驅逐近則眼界爲之一清○上元縣楊丹山明府現因政體違和請假調理所遺之缺已委陸春江明府元鼎接署按明府籍隷之江由甲戍榜下籖分江蘇以知縣卽用歷宰山陽江甯各縣政聲卓著一時有神君之頌上遊亦極器重　之如左右手嗣於江甯任内請假開缺旋丁外艱現經服滿仍回原省候補故特委以首縣以爲通省表率行見恩周蔀屋澤沛棠疆召父杜母之歌定再見於今日矣 
[營瑣綴]  
　　正月初九日宋軍門部下胡壬袁三營皆奉文調赴旅順口耿張鄭馬四營亦調赴省城所遺營壘均歸甘軍屯紥○正月初一日晚鼉更三下忽有匪黨五六人持刀至王姓烟舘毁門而入將店中所有刼奪一空店夥某姓被打受傷報官後盜已無從弋獲計所失約值東錢二萬餘千初三日晚某姓家又有强徒五六人蜂擁入内席捲衣服首飾呼嘯遠颺說者謂二案皆係游勇所爲有　方之責所當設法防維也○前任岫岩州奭刺史調任義州於新正某日履新接篆○東邊道練軍靖邊營馬步隊五百名奉文調防營口營官馬　戎軍律嚴明秋毫無犯不愧節制之師去臘冬朝鮮有警東邊防務需人因又調回原處於臘月初四日起程云○東省少船竹輿又多不便故娶　者俱用小車風俗使然無足異也日前距牛莊西十里許三家子路上有迎親車徐輪緩步突遇盜匪四人開槍擊傷車夫搶馬逸去海城西南鄕鳥米房道上亦有馬賊四五人手持洋鎗槍刼過路車騾盜風如此之熾恐亦地方官之隱憂也 
[慘斃二命]  
　　正月廿八夜揚城丁家灣井廳後某姓童子晚炊遺火一時吳回肆虐封姨助之延燒三十餘家始經救息有一老叟抱病臥床火起時家人竭力拖出延至天明已受驚氣絶又某姓家一七歲小孩慘遭焚被據云兩房祗此一脉　可哀已 
[煤艦撞沈]  
　　京口來書云卜姓昆仲甲乙二人素以駕舟爲業日前承攬瓜洲沈宏源號之煤炭一百八十擔載往無錫交卸初二日昧爽起程正欲揚　出口不意登瀛洲兵艦飛駛而來避讓不遑驀被撞　管駕某君急令放下小划施救而甲乙已爲他舟救起尚有一夥則蹤跡杏然早已葬身魚腹矣甲因至沈舖陳訴情形留乙守舟洎甲回乙已由兵輪挈去聞從金陵載南字營勇開赴江陰想管帶官好善爲懷定必酌量撫卹也 
[操演鎗炮]  
　　督後管管帶彭軍門奉飭駐劄吳淞海塘日昨演放大砲極爲純熟又蘇松中營二號艇船由製造局調回崇明於上午抵吳淞寄掟該艇兵丁隨於下午演操鎗砲均稱熟練並有能在桅桿上施放鳥鎗者想係管駕周守戎平日之善於教習也 
[滬事瑣拾]  
　　前日下午有甲乙二人同坐馬車自行拉韁飛行絶迹致足樂也詎馳至大馬路五雲日昇樓前折而向西適有西人馬車由西向東突然相遇甲不善控馭馬遂斜上石街致將祥泰米店之玻璃　撞穿馬則倒臥於地車亦損壞甲乙二人亦作蜻蜓舞飛墮車下巡捕欲拘入捕房後經馬車行夥伸說而罷少年好馳逐者可不戒哉○前日虹口新虹橋堍弄口有某婦抱小孩嬉戲門前孩臂有銀　被匪徒硬　一隻如飛而遁該婦追呼莫及將未被攫之釧持赴捕房報請緝拿按該處非荒僻之地而匪徒胆敢白畫搶物殊屬目無法紀矣　流雲小火輪船前日開往吳淞時悮將裝載火石之馬頭船撞沈船夥均經鄰船救起得以無恙現聞該石船欲向流雲火船理論也 
[下旗誌哀]  
　　駐京英欽使巴夏禮患病逝世已據電音列報兹悉滬上英俄各國領事公舘及浦中停泊之各兵船均於昨日下半旗以志哀痛英翟　領事知照捕方停解一日公事所有各案統歸今日解訊 
[路斃可隣]  
　　昨日本埠老北門外西吊橋堍有路斃男屍一具經該處地甲查得互者並無親族當卽報明善堂備　收殮矣 
[糧局批詞]  
　　初四黎明大風覆舟各事本館早已詳列報端聞本埠南　浦江中泊有浙之石門烏程兩屬運糧船七艘裝載糧米二千餘石亦遭是刼當經坐兌丁書協同船户朱雙全朱丫頭龔在統等飛報海運滬局前日中局批示云據禀已悉初四黎明陡起　暴異當猛烈在浦各船走錨疏失一時確屬人力難施　有朱雙全等米船遭風沉没應如何設法打撈船隻仰　書辦飛禀州主請示辦理其餘各船應卽查明有無傷損妥爲照料務須格外經心無稍疏懈切切 
 
 

Page 4

 
 
[拔妓續述]  
　　昨報所載拔妓一事兹悉由開長順堂妓院之沈吳氏投捕房訴稱妓女月娥係被新閘地方之陳其山喚至酒館侑酒及將回時竟被紏人拔主轎役傭婦見勢不敵無可如何訪　該妓現住陳處捕頭卽至英公堂請黄太守給名片往新閘巡防局禀請局員派差恊提及去時該氏已先至陳處爭執遂由局差地保包探等將陳與該妓一併送至公廨太守命分别管押候訊 
[糊塗已了]  
　　地保糊塗一事早列報章前日該保吳松濤又投案禀稱演唱淫劇之人早已聞風逃避現將地主潘仁宗及打架之王阿召王土全解案請究阿召係一小孩供稱年祗十三齡是晚雖　塲觀玩並未打架行凶土全供稱伊等鬧事之時小的適在家中用膳並不與聞潘稱有江湖過路之人在小的空地上私演　戯小的實不知情至打架一事小的聞信之餘卽往驅逐邑尊謂爾地究由何人租赁演唱答稱實不知情邑尊謂爾可無庸推諉遂飭責四十板土全打架無疑亦判如數笞責阿召年幼無知從寛免究並着各具改過切結完案 
[淫亂宜懲]  
　　蘇人某甲挈妻妹來滬僦居彩視街醬園弄中賦間日久餬口無資遂囑其事傭於某總辦家繼思閨中人屈膝依人藉供朝夕計亦良得因復令其妹就興昌里某姓家爲大姐妹年尚稚雖諧鳳諾未就鸞交至此情竇漸開竟與成衣匠某乙有染乙本住英界近以藍橋路遠乃遷住新橋南首第十三號門牌以爲移樽就教之計事爲甲所訪聞不甘以一頂緑頭巾壓住鬚眉七尺前晚遂赴大自鳴鐘捕房申訴情由捕頭諭令自將奸夫扭到當爲解案嚴懲甲因紏集多人於十點鐘時乘其不備破扉而入將妹擒獲如縶豕羊成衣匠情狀慌張手提衣褲並搶得剪刀一把越過短墻擬從寳興里逸去詎後面尚有竹笆阻住去路經甲等飛步赶來亦卽獲住一并送交捕房捕頭　詰之餘飭爲管押諒今日必解歸公堂訊究矣 
[捉姦索值]  
　　前日某甲將某乙扭入小東門外捕房聲稱被伊褫去衣服四件並訛詐洋蚨十元值班捕頭以乙兇横不堪立飭解歸大自鳴鐘捕房管押昨晨捕頭研訊之餘甲照前申訴乙稱甲應給我錢文故將衣服交我現已質錢用去質票存在家中訛詐洋元並無其事翁太守謂申何以應給爾錢可是欠欵答稱甲弟之妻曾有外遇託我幫同捉姦許我將洋酬謝事後圖賴故取伊衣捕頭以乙多事諭令管押俟今晨解送公堂訊辦 
[奉題李芋仙刺史天瘦閣詩集]  
　　大句乾坤動全才寫作兼推敲匪島瘦俯仰等蘇髯與友相爲命於書獨不廉龍門欣有託聲價許平添 
[敬贈李芋仙刺史]  
　　湖海相逢未恨遲海氛擾攘欲何之那堪李白飄零日正是唐衢痛哭時師友有緣謂曾侯深水乳江山何幸得歌詩還當快斬樓蘭去挾策功成定可知 
[同鄉朱子鶴先生七十徵詩]  
　　平生不作應酬語愛誦先生七秩詞屈指吾鄉論耆舊幾人博雅又上詩家世洞庭第九天羡君詩酒自年年湖山風月誰堪領半屬才人半散仙未曾覿面久知名杖國年華鶴共清他日還鄉倘如願卜鄰還擬結詩盟南州逸史徐邦逸生艸 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年正月二十六日京報全録]  
　　宮門抄○諭旨三道録前○教職單○雲督岑等奏查明陳請奬勵摺子○又奏查明請仍照前單給奬片○將軍金奏武職等缺試署期滿擬請揀補緣由摺○大臣桂等奏請叅革那木薩賚噶爾布頂翎片○浙撫劉奏委署知府片○船政大臣張奏請建昭忠祠摺子○大臣桂等奏特叅司員議處摺子○正月二十六日内務府國子監廂紅旗值日吏部引見五十八名○靈中堂等謝照舊供職恩○錫光兆珏各假滿請安○黄永安等由口外賜奠回京請安○張曜謝賞福字荷包恩○遼陽城守尉崇善謝恩○大額駙續假五日○掌儀司奏三十日祭奉先殿濂公行禮○召見軍機崇善○光緒十一年正月分教職單教授四川雅州張沼蘭成都恩正諭江蘇丹徒姚宥彬松江山東聊城陸華用沂州山西右玉高鳳鴻甯武俱舉訓導奉天蓋平李廷科順天歲陜西郿縣梁承泉西安優山西潞城婁照忻州河南中牟張照皞河南四川隆昌楊聰緜州俱舉復諭順天平谷張衡永平舉山東冠縣朱鶴三沂州恩山西絳縣劉清照汾州舉河南偃師張連甲開封副泌陽楊培蘭開封附陜西府谷花泰霖同州文生麟遊張悌興安拔甘肅張掖李材榮安西附湖北當陽葉牟芬鄖陽恩四川南川陳啓春成都廪復訓湖北鄖縣阮春蔭黄州廪襄陽李繼泌安陸增四川涪州魏宜儒松潘廪○○降二級留任雲貴總督臣岑毓英雲南巡撫臣張凱嵩跪奏爲遵旨查明各案武職出力人員分晳另繕清單恭摺具陳仰祈聖鑒事竊准兵部咨議覆臣毓英前奏保剿滅昭通東川臨安通海廣西麗江鶴慶各府州縣匪徒各案内出力員弁分别准駁行查覆奏到日再行核辦等因具奏奉旨依議欽此抄録原奏咨行到滇遵將核准改奬各員弁分别轉行遵照其行查各員亦經分案飭查據各將領先後禀覆前來臣等伏查滇省地處極邊山深箐密賊匪負嵎抗拒殲除不易卽如光緒五六年臨安通海廣西麗江鶴慶各府州縣會匪野匪永昌雲州趙州各處土匪相繼蠭起勢幾燎原該員弁等或攻堅破壘冒險衝鋒或跟蹤追捕擒斬首要均屬迭著勤勞謹將該員弁等出力原案分晰查明另行攺奬繕具清單恭呈御覽仰懇天恩俯念窮邊員弁剿滅各匪不無微勞賞准飭部奬勵以昭激勸除將咨部註册各弁仍造册咨部查核外所有覆查各案出力人員分晣請奬各緣由謹合詞恭摺具奏伏乞皇太后皇上聖鑒訓示謹奏軍機大臣奉旨兵部議奏單片併發欽此○○岑毓英等片再臣等准兵部咨議覆前奏保撲滅昭通東川等府土匪各案内出力人員内有儘先千總莊重華趙鳳齡經劉長佑等前奏莊重華係法納汛外委趙鳳齡係外委今稱儘先千總前後不符武舉楊步青係何科中式武舉曾否揀發等第已革都司職銜武舉梁宗昌係於何案經何大臣奏叅斥革總令查明聲覆到日再行核議等因查莊重華趙鳳齡均係千總因從前辦理此案拿獲夷匪案内出力時莊重華署理東川營右軍分防法納汎外委趙鳳齡署理該營左軍二司外委致有不符梁宗昌前充廣西駐京提塘因交代案經兵部題叅革職楊步青已回原籍俟查覆到日另行核辦合無仰懇天　俯准飭部將莊重華趙鳳齡梁宗昌仍照前單分别奬敘以示鼓勵謹合詞附片具陳伏乞聖鑒訓示謹奏軍機大臣奉旨覽欽此○○帮辦軍務大臣革職留任伊犁將軍奴才金順謹跪奏爲伊犁緑營叅將等缺試署期滿擬請揀補恭摺仰祈聖鑒事竊奴才於光緒十年九月二十一日准兵部咨開前經伊犁將軍金順咨送署伊犁鎭標中營遊擊殷文彬等十員出身履歴咨部查核俻案除註册外其殷文彬等所署各缺前據該將軍奏稱試署一年後再行奏明辦理相應行文該將軍應俟該員等試署期滿卽行揀員請補等因咨行前來奴才伏查上年九月十六日具奏伊犁緑營舊制額設叅將一缺遊擊二缺都司二缺守備五缺久已空懸擬就行營將領委員中練習邊情熟諳管務者遴選委署俟試署一年後再行查看奏明辦理等因奉旨着照所請該部知道欽此欽遵在案兹届一年期滿奴才詳加察核該員等自試署以來於興復舊制整理營務均尚稱職理宜奏請擬補以專責成所有伊犁緑營中營游擊一缺卽以署遊擊頭品頂戴記名提督哈齊香阿巴圖魯殷文彬擬補守備一缺卽以署守備提督銜記名總兵壯勇巴圖魯胡景雲擬補左營遊擊一缺卽以署遊擊提督銜記名總兵濟里杭阿巴圖魯王鴻發擬補守備一缺卽以署守備三品頂戴四品銜歸部不論雙單月遇缺儘先前卽選衛守備阿克丹巴圖魯劉平貴擬補右營都司一缺卽以署都司副將銜儘先卽補叅將葉普崇額巴圖魯元慶擬補移駐北關汎守備一缺卽以署守備儘先補用副將捷勇巴圖魯王有勝擬補瞻德城營叅將一缺卽以署叅將記名提督蘇彰阿巴圖魯紀才俊擬補守備一缺卽以署守備總兵銜儘先卽補副將奇成額巴圖魯彭百勝擬補巴彦岱營都司一缺卽以署都司提督銜記名總兵西　阿巴圖魯賈逢寅擬補塔勒奇營守備一缺卽以署守備副將銜儘先卽補叅將忠勇巴圖魯袁鳳美擬補謹將伊犁緑營叅將等缺試署一年期滿擬請揀補緣由是否有當理合恭摺具陳伏乞皇太后皇上聖鑒訓示謹奏軍機大臣奉旨着照所請兵部知道欽此○○桂祥等片再奴才等查印房花翎五品官那木薩賚噶爾布當差不謹奴不等到任時曾間該員卽有擅壓印文不發之事近復假傳堂諭實屬荒謬又奴才桂祥衙門當差之兵目藍翎軍功五品頂戴都哈爾經奴才派令敬謹押解貢馬進京該弁竟敢將呈進黑馬擅自換賣實屬胆大妄爲奴才等已將該二員印房等差駁去相應請旨將那木薩賚噶爾布都哈爾等革去頂翎飭令各歸原旗照例當差是否有當伏乞聖鑒謹奏軍機大臣奉旨那木薩賚噶爾布等所犯情節均重桂祥等請革去頂翎飭令歸原旂當差殊屬輕縱那木薩賚噶爾布都哈爾均着卽行斥革該衙門知道欽此○○劉秉璋片再署嚴州府知府單大經病故遺缺應行委員署理兹查有候補知府周李燮安詳穩練堪以委署據藩臬兩司會詳前來除檄飭遵照外謹會同閩浙總督臣楊昌濬合詞附片具陳伏乞聖鑒謹奏軍機大臣奉旨知道了欽此○○署船政大臣翰林院侍講學士臣張佩綸跪奏爲懇恩准建馬江昭忠祠以妥忠魂而資激勸恭摺具陳仰祈聖鑒事竊馬江之戰所有死事各將弁均蒙優卹並特賚帑金贍及家屬隆施曠典銜結靡窮兹據提調道周懋琦局紳一等輕車都尉沈翊清等禀稱馬江之戰卹贈總兵廣東平海營叅將高騰雲追贈都司陳英等苦守巿月法人乘潮猝發我軍以舊船小砲力當大敵臨危致身欽奉諭旨奬其誓死苦戰不愧國殤　昭肸蠁請爲奏懇特恩建祠江側以資觀感而妥忠魂等語臣維閩稱天險敵至馬江則我軍已無險可憑閩廠新式兵輪均分隷於南北洋故船政造船十餘年而不收一船之用諸管駕等苦守旣久屢以援斷宼增船炮不敵求臣濟師然激於忠憤終不退郤其中如高騰雲陳英則志决神間慷慨赴難學生吕雲陳童梁紹廣楊兆楠等或且自備資斧辭絶局差洒泣登舟不肯苟免迹其志趣有足矜者馬江建有水師學堂爲船政儲才之所如蒙表彰往烈策勵將來旣動其復仇洒恥之心亦定其重義忘身之志實於海軍風氣稍有關係嘉慶間李長庚殉蔡牽之難建祠同安而其將邱良功等卒平蔡牽咸豐間曾或藩以水師挫於鄱陽湖建祠湖口而國藩終以水師肅清長江爲平粤逆之元功此固人事之平陂往復而卽天道之草昧艱貞也兹據該道等合詞籲請核與以死勤事之例符可否仰懇天恩准於馬江建立昭忠祠將高騰雲等各員一體列祀歲時官爲致祭以旌壯烈以肅觀瞻如蒙俞允所有建祠經費入祀員名卽由船政衙門妥爲辦理是否有當理合會同欽差大臣大學士二等恪靖侯臣左宗棠鎭閩將軍臣穆圖善閩浙總督臣楊昌濬福建巡撫臣張兆棟新授福建巡撫一等男臣劉銘傳繕摺具陳伏乞皇太后皇上聖鑒施行謹奏軍機大臣奉旨着照所請該部知道欽此○○奴才桂祥那遜綽克圖跪奏爲管理商民事務司員草管人命請旨交部議處恭摺仰祈聖鑒事竊查庫倫地方遼闊五方雜處商民蒙古詞訟及一切竊盜各案向設有理藩院司員管理事本煩重非精明幹練之員不足以資勝任現查管理商民事務之理藩院候補員外郎瑞雲人本平庸復又好利奴才等於本年夏間風聞該員縱令家人擅戴頂翎詐充委員分赴喀拉喀各旗地面托詞查核商民累有索詐情事常卽札該員認眞查明禀覆以憑核辦而該員接札後置若罔聞至今不覆意近抗違又於七月據圖盟值班官東博克瓦齊爾報稱於閏五月二十四日有管理商民司員衙門交出竊賊一名什達爾係訊刑責後交本處看管不意該犯刑傷過重竟於七月初八日因傷身死禀請查騐等情奴才等常卽派筆帖式圖普紳前往查騐實係刑傷身故並無别情等因禀覆前來奴才等當卽札飭該司員瑞雲飭將詳情禀覆以憑核辦而該司員奉札後迄今並不禀覆先是該員曾訉竊賊民人霍明因刑傷身故當因庫倫例案不全經奴才等據該員禀咨請理藩院刑部指示以便遵照辦理在案兹復因訊辦竊案致將蒙古什達爾重刑後因傷身故復不將詳情禀覆實属草管人命近因查核種地民情復又不以實禀實屬不堪倚任相應請旨將理藩院候補員外郎瑞雲交部議處並由奴才等先將瑞雲撤任另行派員署理以免貽悮地方並請旨飭下理藩院迅卽揀派幹練司員前來接替以重公務俾奴才等得收指臂之助是否有當伏乞皇上聖鑒謹奏軍機大臣奉旨瑞雲着交部議處餘依議該衙門知道欽此 
 
 

Page 10

 
 
[光緒十一年正月二十七日京報全録]  
　　宮門抄○旨兩道録前○東學政汪奏敬陳科試並隨棚選拔情由摺子○雲督岑奏請留員効力夾片○將軍豐等奏爲奏聞摺○黔撫李奏爲按律定擬摺○大臣謙奏恭報得雪情形片○正月二十七日理藩院鑾儀衛光禄寺正藍旗值日無引見○吳大徵續昌由朝鮮回京請安○尚宗瑞續假十日○朱琛謝授侍講恩○鳳秀請假十日○截取知府翟伯恒預備召見○吏部奏派騐看月官派　麟書延煦嵩申景善周德潤童華薛允升徐用儀三德孔憲瑴鄔純嘏舒普愛興阿吳岣貴賢曾培祺○召見軍機吳大澂續昌翟伯恒○○詹事府詹事山東學政臣汪嗚統跪奏爲敬陳科試泰安等處四府並隨棚舉行選拔情形仰祈聖鑒事竊臣於本年六月十二日將科試兗沂漕濟三府一州情形恭摺奏明在案旋於八月十二日由省出試泰安次及青州登州以至萊州查泰安文風與兗曹二屬相等士習亦俱端謹登萊青三郡夙稱人文繁盛之區臣上年歲考隨事加意關防此次舉行科試一切條例生童早已周知每抵一棚復爲再三申禁均各恪守塲規弊端絶少各屬應考經解詩賦算學者多於上年時屆嚴冬風檐晷促諸生精思力索所詣尤勝於前拔萃一科務擇砥行積學屢列優等者始與斯選舉凡稽察校核之方仍前嚴密所取選拔各生姓名籍貫均經隨時咨明撫臣存案以備會考至文童應試之數亦較上年爲多頗有清雋可造之才足以如額取進臣惟各就其才質高下爲之講明切實以敦勉於學問而歛攝其身心自顧迂疏渥叨恩遇汲深綆短昕夕兢兢以兾無負聖天子樂育人才之盛意臣於十一月二十五日萊州試畢卽行起程於本月初三日回抵省垣行過登來二屬地方均已連番渥霑雪澤青州境内亦有得雪之處惟濟南各屬冬晴日久亟盼祥霙普被以潤農田瀕河災黎迭邀天恩撫恤本年復早籌冬賑廣爲散放民情胥臻安謐足以仰慰宸厪所有微臣科試泰安等處四府並隨棚舉行選拔情形理合恭摺具陳伏乞皇太后皇上聖鑒謹奏軍機大臣奉旨知道了欽此○○岑毓英片再關外軍營事務殷煩需員差遣祗以越南水毒瘴故多人省中合例人員往往藉詞規避其來營投効者又多與例不符臣因軍務緊要從權酌留委用兹查有甘齋補用同知李樹人丁憂同知銜雲南補用知縣秦定荃提舉銜廣東試用布經歴白秀樗同知銜四川試用通判鄭書已革雲南知縣史盤金楊炳垣已革雲南通判吳德燦丁憂雲南試用縣丞端木鴻鈞候選州同楊峻煇楊文能均隨營當差一年之久並無貽誤合無仰懇天恩賞准李樹人秦定荃白秀澐鄭書端木鴻鈞楊峻煇楊文能七員留滇差遣委用史盤金楊炳垣吳德燦三員留營効力以昭激勸謹附片具陳伏乞聖鑒訓示謹奏軍機大臣奉旨李樹人等七員均着准其留於雲南差遣委用史盤金三員均着准其留營効力該部知道欽此○○奴才豐裕阿克丹跪奏爲敬謹查勘陵寢城牆等工情形較重勢難延緩擬請興修會同恭摺奏聞仰祈聖鑒事竊奴才等前據福陵掌關防報稱寳城西北面城牆劈落一叚約三丈餘又據昭陵掌關防報稱月牙城前面城墻東邊劈落一叚約六丈餘接連臌閃約三丈餘東南角樓迤西方城墻裏口劈落一段約三丈餘等情詳報前來奴才等當經會派司員前往逐細覆勘屬實恭查各工已逾保固年限情形旣重勢難延緩核對吉方立成明年方向均屬相宜亟應趕緊修整以昭慎重詳查福陵寳成西北面城牆劈落長五丈應拆砌修理照例核算估需物料銀四百零一兩五錢零六厘匠夫銀六十二兩八錢四分七厘昭陵月牙城前面城墻劈落長六丈五尺接連臌閃長四丈應拆砌修理照例核算估需物料銀一千二百四十三兩一錢四分匠夫銀二百九十四兩八錢六分八厘東南角樓迤西方城牆裏口劈落三丈九尺應拆砌修理照例核算估需物料銀三百六十四兩五錢七分一厘匠夫銀四十九兩六錢七分六厘以上三處共估需物料匠夫銀二千四百一十六兩六錢零八釐查同治十年正月二十四日内閣奉上諭嗣後看仍照舊章三陵應修各工估需銀數在萬兩以上者奏請派員承修如在萬兩之内者由盛京將軍會同工部侍郎辦理毋庸聲明請旨欽此欽遵在案今此三處工程共估需物料匠夫銀二千四百一十六兩六錢零八釐自應遵旨仍照舊章由盛京將軍會同工部侍郎敬謹興修如蒙俞允請旨飭下欽天監於明年二三月内選擇吉期奴才等遵俟知照到日再行敬謹遵修所有工料銀兩按照奏中折减章程以一半制錢二成五實銀二成五票銀由盛京户部庫存項下動支除將估計清册咨送工部查核外謹將查勘各工勢難延緩擬請興修緣由會同恭摺具奏伏乞皇太后皇上聖鑒訓示遵行謹奏奉旨已録○○署貴州巡撫布政使臣李用清跪奏爲絞犯中途脫逃審明兵役實係依法管解並無賄縱情弊按律定擬恭摺仰祈聖鑒事竊查前據開泰縣知縣鍾昌杰詳報解省審轉之絞犯尹詳舜在途扭脫鐐銬扳斷木籠乘間逃逸追拿無蹤等情當經臣將簽差不慎之調補畢節縣開泰縣知縣鍾昌杰並護解之署天柱縣知縣候補知州何耀斗一併奏叅交部照例議處一面行提押解兵役來省委員審辦在案兹據貴陽府知府蔡同春會同局員審明確情由署臬司吳自發審擬解勘前來臣親提研鞫緣朱大坤李洪楊瑞田鈺淋分隷開泰湖南沅州天柱等府縣朱大坤與業經病故之宋華均充該縣差役李洪楊瑞充當天柱縣壯役田鈺淋與在逃之吳得勝均充營兵逃犯尹詳舜湖南芷江縣人寄居縣朗洞地方傭工因索欠爭毆戳傷王漸標身死審依鬥殺律擬絞監候解省勘轉發回於光緒十年二月二十二日解至天柱縣經該縣騐明尹詳舜刑具完固裝入木籠添差李洪楊瑞並會營撥兵田鈺淋吳得勝押同長解朱大坤等護送前進是日行至黎平交界之黄紹山地方因坡高路滑致抬夫吳四跌傷左足痛苦難行抬至半山時值昏黑不能前進在於路旁草亭内停宿將囚籠安放中間留心防守至三更時分風雨交作朱大坤等困倦睡熟詎該犯尹詳舜乘間扭脫鐐銬扳斷木籠逃逸經朱大坤等驚覺追拿無蹤報經該縣鍾昌杰會營同署天柱縣知縣何耀斗勘訊勒緝報由署藩臬兩司轉詳經臣將簽差護解各官先行奏叅一面行提兵役人等來省審辦旋據該縣等先後禀詳營兵吳得勝日久未回想必畏罪逃逸解役宋華在監因病身死當經批緝並委員騐訊屬實據貴陽府會同局員審　由司解勘臣親提研鞫據供前情不諱委係依法管解並無鬆刑賄縱情弊反覆究詰矢口不移案無遁飾查律載獄卒不覺失囚者減囚罪二等若押解罪囚中途不覺失囚者罪亦如之又例載解審斬絞重犯果係依法管解偶致疎脫審有確據者除短解兵役依律减囚罪二等治罪外將長解暫行監禁另選幹役押同原解之親屬上緊跴緝一年限内拿獲審無賄縱别情將長解依律减二等擬如限内無獲照逃犯本罪减一等問流各等語此案長解朱大坤宋華奉派押解絞犯並不小心防範致犯中途脫逃雖訊無賄縱情弊究屬疎忽除宋華業已病故毋庸議外應將朱大坤發回開泰縣暫行監禁仍由該縣另選幹役押同原解親屬上緊跴緝限滿有無弋獲再行照例辦理該犯據供親老丁單是否屬實應否留養亦應限滿擬罪時由縣查明分别詳辦短解李洪楊瑞營兵田鈺淋均合依獄卒不覺失囚者短解兵役依律减囚罪二等治罪例於尹詳舜絞罪上减二等各擬杖一百徒三年到配分别折責發藩限滿詳釋該犯田鈺淋據供母老丁單是否屬實飭縣查明取結詳辦宋華在監身死之處業經永從縣騐訊曁該縣覆訊明確委係病斃禁醫人等訊無凌虐及誤用方藥情事應毋庸議逃犯尹詳舜等飭緝獲日另結除將全案供招咨部外理合會同雲貴總督臣岑毓英合詞恭摺具奏伏乞皇太后皇上聖鑒勅部核覆施行謹奏軍機大臣奉旨刑部議奏欽此○○謙德片再查山海關地方本年雪澤較遲前於冬十月間僅得微雪二次尚未霑足兹於本月初九日寅時起彤雲厚布得雪六寸有餘所屬地方均已普被深澤現在節逾大寒正農田待澤之際欣逢瑞雪普沾定卜豐年預兆遐邇軍民同深慶頌據臨榆縣知縣陳誥呈報前來奴才覆核無異所有恭報地方得雪霑足緣由謹附片具陳伏乞聖鑒謹奏軍機大臣奉旨知道了欽此 
 
