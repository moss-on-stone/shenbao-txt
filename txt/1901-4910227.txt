# 1901 - 205 - 4910227

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本末次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書己可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良佼讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論請除美國禁阻華工苛例事]  
　　美國之有華工前往也始於中國咸豐五年卽西歴一千八百五十五年其時海禁之開未久華人瞢未識海外情形苟非窘急至無可謀饔飧誰是肯輕涉洪濤托身絶域者是以其年往美爲傭保者合閩粤二省祇三千五百二十六人厥後往者多獲利而歸亦有由工而商宅田園長子孫面團團作富家翁模樣者於是沿海各郡邑咸聞風忻羡携手同行往美華工日有增益適美之疆土日以闢美之工藝亦日以多亞歐　國貧民遂不憚數萬里之遙相約隻身越溟渤藉一手足之烈以博蠅頭計至光緒一十有三年傭於美國之民凡來自亞細亞洲者二十九萬一千有一十五來自歐羅巴洲者一千二百萬四千二百有三來自英國各屬地者一百四萬七千有八十來自阿墨利加本洲各國者一十一萬五千三十有九來自太平洋邊諸島國者一萬七千一百六十有九益以各處雜人二十二萬五千三百一十有六都一千三百七十萬有九百二十九蓋不第中國氓庶爭先往彼受廛也顧人雖多而工作只有此數旣已喧賓奪處勢必利以分而日薄土人將無處營生於是弱者忌之强者攻之其狡而黠者更聳令政府下諸議院設苛例以禁之務使無謀食之方立足之地而後快然於其心攷美自華盛頓立國之時卽定其制爲民主公舉總統董國政閱四年則瓜代卽衆情悅服者亦不得逾八年國有大舉動必决之議院中人總統惟受其成而已無權以與之相抗禁阻華工之例諸議員旣一唱百和總統雖明知其由起嫉而忌並非出自大公而格於定便之綦嚴萬不能設法以除虐政致某年洛士内冷一案華工之慘被土人攻殺者屍骸載道幾不忍觀嗟乎嗟乎我民何辜旣不能在故國謀生致遠　他邦日得數百　以餬其口而又爲士人所憎惡府政所禁格甚至身罹鋒鏑京觀纍纍稍有人心者能不聞崦痛心疾首耶爾時皖中劉芝田星使方奉命出使美日秘商之美執政不爲理控之美刑部不得直乃别籌一法勸令華工不復往美邦說者謂中國素有人浮於地之憂閩粤尤林林總總幸有此出洋傭工之路尙可免貧民因乏生計以致作亂爲非矧五洲通道以來中國土貨之出洋者遠不能敵進口之洋貨銀錢巵漏無可彌縫賴華工所得之貲每歲寄回數百萬金稍得補苴罅漏今若阻不使前往民固免遭荼毒矣其如自塞利源何因之其說存而不行而往傭者仍相屬於道今者美國苛例之期將滿華工爰互相慶幸咸欣然曰我儕今而後庶幾得見天日弗復受人之形禁勢格不能舒展自如乎於是延律師以訴諸美廷具禀牘以陳諸粤督盡情呼籲聲淚交加我不知美廷意見如何而粤督陶芷芳制府批詞則日前登諸報章固模稜無一實在語嗟乎嗟乎豈將任我民永淪苦海而不思援之以手使之彼岸誕登乎我乃服日本人之遇事果决矣日本駐紐約總領事一聞美廷有日傭華傭同一禁阻之議即商諸各口日領事謂美國果行此例則我日亦當援例以禁美人大言炎炎何等理直氣壯奈何我中國駐美星使及外務部諸大臣不將卽以其人之道還治其人之說告之俾陰戢其忌心而徐除夫苛例耶或曰天下惟自强者始足服人中國之弱甚矣美苟不再添苛例以繩之巳爲幸事尙安望其能厚待我華人猶憶昔年華工被戕於洛士内冷時幾經星使之力爭美人始稍出貲撫卹而去歲北省拳匪之亂所戕敎士其中亦有美人並不聞美廷格外寛容以曲全我中朝體面今之出洋求食者不復往美斯已耳欲往則不得不確遵其例雖欲除之夫安得而除之余曰是說也雖一時憤激之談然亦未嘗無至理爰直書所見以質諸袞袞羣公之有志於懐保小民者 
[英使東來]  
　　英京倫敦來電云英廷簡派大臣麥基定氏於上月二十八日航海東來辦理通商事務旣抵中國卽須會同使署叅贊菊般氏及上海英商鄧覲氏按照此次京師和約與華官訂立細章 
[俄法同心]  
　　英京倫敦來電云此次法總統接見俄皇極形輯睦席間俄皇論及法人與土耳其因亞文尼晏馬頭事致啓爭端法廷措置其間不亢不卑深爲得體至於法人在東方營謀之事我俄立意協助務使所謀克遂志願可償 
[英習華語]  
　　南洋新加坡日新報云英人與我華通商最久其於中國語言文字夙所留心近聞駐京使臣與英提督訂一新章凡英國文武員弁及富商巨賈有能嫺習華語者均准報名應試倘列高等卽以洋銀六百圓奬之並分别優加薪水 
[日製雷船]  
　　香港循環日報云日廷倩英國某廠定製滅水雷船四號限西歴明春告竣現已遴派武弁四員航海赴英以便屆時駕駛回國矣 
[國犯難寛]  
　　南洋新加坡某日報登金山來信云某日有一德國輪船路經南亞美利加洲哥林比亞國船内有摩釐路者在哥國犯國事伺隙脫逃哥官知之立派巡差往捕船主不允在桅上高懸德國徽章拒之巡差堅欲上船船主乃將旗鋪橋板上使不敢踐巡差竟履之而登摩釐路急以德旗繞其身以示已由德人保護之意卒被巡差拘之而去今者船主雖電達德廷請詰以忝辱國旗有礙公法之咎而摩釐路已身覊钎狴終不能逭刑章矣 
 
 

Page 2

 
 
[繙譯試期]  
　　廣州安雅書局世說編云每屇文闈告竣後例得考試駐防繙譯生員日前文闈監臨廣東巡撫德靜山中丞出示曉諭曰照得駐防繙譯士子三塲完竣後於八月十七日點名入塲十八日發題十九日出塲所有試卷題目紙限次日監臨派員解部其應行繙譯鄉試各事宜已據司詳明移咨將軍都統分别辦理現在塲期伊邇合就出示爲此示諭繙譯士子遵照於八月十七日辰刻聽候點名入塲十九日出塲愼勿草率遲悞特不 
[節麾暫滯]  
　　松江訪事友人云江南提督李壽亭軍門自將所統自强軍交卸後擬由江陰起節赴金陵省嗣奉兩江總督劉峴帥委充南洋各兵輪船總統隨卽部署一切大約遄回節署當在滿城風雨時矣 
[續請剿匪]  
　　粤省欽防土匪作亂勢甚披猖紳耆禀請大憲派兵往剿等情前已登諸報牘兹閱廣州安雅書局世說編云本月某日廉州府紳士葉桂華等復聨名遞禀兩廣督轅縷陳一切旋奉督憲陶芷芳制府批示曰廉州盜匪充斥本部堂早有所聞是以前委李鎮先義往署北海鎮卽添撥介字一營飭令督帶前往會商欽防潘道廉州富守實力清查嚴辦據禀該處匪首龔維寳及招安復叛之翁光佳等兇横異常亟應上緊拿辦仰緝捕局移行北海鎮廉州府曁欽防潘道迅卽會商督飭營哨嚴拿務獲究辦勿任東捕西逃竄擾爲害切切禀發仍繳抄黏保領併發 
[匪亂述聞]  
　　香港西字報登耶穌教巴式會牧長賈士文來函云本教會司理人於上月十六七兩日之夕連接汕頭德領事電文内開廣東省東北方名興寍縣附近平塘地方巴式會教堂已被亂匪焚燬各教士幸免於難現已安抵嘉應州城按此項亂匪係三合會黨一月前汕頭已傳說紛紛咸謂興寍北境若輩蠢蠢欲動大有揭竿爲亂之勢駐汕德領事卽照會督憲陶芷芳制軍將一切情形詳細告語制軍急飭長樂縣令派調兵士一百名馳赴興寍駐紥以遏亂萌各兵皆膽怯異常不敢出而攻擊日惟將城門關閉以待救援殊可笑也 
[匪人授首]  
　　廣州安雅書局世說編云上月二十二日廣東連平直隸州知州某直牧據線人報稱偵得著名匪首葉亞尊卽菩提尊及謝亞金等匿蹟州屬呌坑因卽會同連平營守備某守戎督率營兵護勇迤邐前往四面兠圍諸匪自知法網難逃稱戈以拒致被戕斃兵士一名線勇一名旣而兵勇奮勇直前得將葉謝二匪首禽獲在匪巢中起出拜會結盟所用之圖書簿籍帶回訊究直認不辭隨於翌日綁赴市曹斬首梟示 
[禀設學堂]  
　　紹興訪事人云會稽縣廩生張同壽於本月某日乘舟赴省垣謁見撫憲任筱沅大中丞請准創設學堂仿照省垣求是書院規制并求酌撥經費以免支絀之虞未識能邀允准否 
[備迓節麾]  
　　紹興訪事友人云越郡官塲探悉提憲余瑞庭軍門刻將赴省謁見撫憲須道出山陰後紹協萬雅伯叅戎府尊熊再靑太守預飭辦差人役在碼頭紥綵以備迎迓憲旌 
[停捐除弊]  
　　宜昌訪事人云掛旗紅船裝貨入蜀向須赴卡納捐有捐錢二百文者有捐錢四百文者大約視船之大小以爲衡行之已數載矣現有人以董其事者所入不貲難免不營私舞弊禀請省憲撤底清查省憲因札飭宜昌府陳太守悉心查辦繼復以太守辦理不善擬卽將捐停止且追究從前所入之欵刻尙未知究竟何耳 
[府試攺期]  
　　宜昌訪事友人云湖北宜昌府府試本定於八月二十三日舉行兹府尊陳太守因辦理船捐之事赴省面陳因之攺期九月初六日開考 
[遣勇歸農]  
　　宜昌訪事友人云去歲宜郡官紳所招團勇漸次裁撤僅留百人迨船捐旣停餉項無從籌措遂於本月初九日一律遣使歸農 
[不准緩徵]  
　　紹興訪事人云紹屬地勢低　夏間淫雨過多兼之江水暴漲以致田廬悉被淹没禾苗亦衝刷一空幸經蘇滬各善士慨撥巨資分别散振農民得苟延殘喘設法補種晚禾刻皆籲請緩徵大憲未經允准恐日後終難免於追呼也 
[甌郡官塲紀事]  
　　温州訪事人云温州左營游擊李西園游戎於光緒二十一年四月任事至二十二年另有要差將篆務交卸現由上憲飭知回任遂於中秋節後附招商局豐順輪船抵甌擇吉本月十九日接篆○委辦狀元橋釐局余二尹麟書於本月十六日附招商局豐順輪船抵甌大約日内可進局視事矣○永嘉縣秦鹿苹大令於本月初九日由上海乘招商局豐順輪船赴省禀見撫憲任筱沅大中丞回署之期約在重陽時節○前署左營遊擊兼統水師練船馬小亭游戎於本月十九日交卸篆務大約菊有黄華時始得束裝赴省○雙穗塲大使王槎生鹺尹於上月因病出之杪缺本月十九日由嗣君扶柩附招商局某輪船回上海珂里○前署平陽縣謝建臣大令因交代未經算楚由温州府王雪廬太守札飭暫留○温州府王雪廬太守查得東甌義塾屋宇坍塌委府經歴童壽伯叅軍查勘情形以便估工修葺 
[潯郡官塲紀事]  
　　九江訪事友人云本月十六日九江鎮總兵王雲笙鎭軍九江關監督明華亭觀察命駕至金鷄坡砲臺演放大砲先期示禁行船防誤中也○去夏駐紥潯城之威武右營管帶官黄藕　遊戎奉調移紥德安兹又調往别處縣紳聨名赴道轅禀請暫留道憲明觀察批示曰武威右營黄遊戎調紥他處自必别有緊要該紳等挽留之處能否准行姑候據情移商威武軍統領申軍門酌奪○本月十七日爲九江府孫景裴太守攬揆之辰各官咸往晉祝 
[蕪邑官塲紀事]  
　　蕪湖訪事友人云夏間淫雨爲災道署房屋滲漏道憲吳季卿觀察因移至中江書院辦公并携其庫銀以往現在水已退盡爰飭役雇工重加修理朱提白鏹依舊遷回深恐途中匪類生心特派饒翼卿遊戎爲之押運○委辦便商樓委員朱二尹光華於本月二十日禀到二十四日卽前往接差○新任徽寗池太廣兵備道龔幼甫觀察涓吉本月十七日接受關防旋於十八日出轅拜客○太平府龔太守於本月某日由任所至蕪聞有要公尙須勾留數日○新任徽甯池太廣兵備道龔幼甫觀察札委兪二尹辦理魯港關榷務本月十八日二尹由江口附某輪船抵蕪○本月十八日武衛楚軍統領李本卿軍門曁左營統帶李葆林副戎公請新任道憲龔觀察赴湖南會館筵宴水陸並陳頗盡東南之美 
[蘭亭佳話]  
　　紹興訪事友人云上虞縣糧書某甲前投縣署禀稱書辦在東鄉收得洋銀數百元乘舟返城突被暴客砍傷手腕并將舟子某乙紥傷洋銀行李劫掠一空求恩追緝等情時縣主張大令因公在省由典史鮑少尉騐傷履勘飭捕緝查及提乙盤詰始知甲實舉刀自砍意圖乾没錢糧不禁勃然大怒立卽禀知縣主收押翼房諒須追贓嚴懲以儆刁猾也○月之十八日相傳爲潮神誕辰府縣各官咸於午後詣江濱致祭城廂士庶挈伴往觀烟茶酒肆中無不利市三倍○紹郡各機坊工匠類皆年輕好勇最喜滋生事端前年因索加工貲糾衆千餘人幾釀巨禍兹聞鄰境各機坊均因洋價短絀議加遂亦起而效尤相約罷工以圖要挾後經綢業中人出爲調處允將洋銀按照市價核算各工匠始首爲之工作如常 
[上海官塲紀事]  
　　昨晨撫標滬軍營管帶龍葆珊遊戎命駕至上海縣署投刺縣主汪瑤庭大令飭丁擋駕○前日午後法界讞員杜枝 
 
 

Page 3

 
 
園大令因有要公命駕至上海縣署拜會縣主汪瑤庭大令茗談良久而别○昨日淮安關監督世振之榷憲因公到滬假寓長發棧午後命駕赴道轅拜會蘇松太兵備道兼江海關監督袁海觀觀察互談良久嗣至上海縣署投刺縣主汪大令飭丁擋駕○昨晨江蘇候補縣霍明府鎔炳由省到滬午後命駕至上海縣署投刺縣主汪大令飭丁擋駕 
[飭查教堂]  
　　前者上海縣主汪瑤庭大令按奉兩江總督兼南洋通商大臣劉峴莊制軍札文飭將境内天主耶穌教堂共有若干處按季造册申報如有添設及遷移等事亦須從實報明兹者夏季之册業已申詳隨于前日飭令差役查明秋季情形並傳諭各圖地保出具並無遺漏切結 
[允通消息]  
　　本邑南市馬路工程局總辦翁子文太守查悉法界工部局董欲由集水馬頭起至大馬頭迤南竪立木竿安設德律風綫以硬南北兩市消息靈通因於前日趨詣道轅禀請蘇松太兵備道袁海觀觀察核示兹奉觀察允准遂於昨日開工 
[巡捕送縣]  
　　日前本邑南市馬路工程局十二號巡捕趙增祥巡至董家渡遇天主堂運木小車向查捐照致與押運之奚燾齟龉拘入捕房堂中司鐸秦理格君聞之急偕陸某至馬路工程局拜會總辦翁子文太守將奚索回并陳明趙捕種種不法情形旋　據情函告蘇松太兵備道袁海觀觀察觀察立飭太守將趙捕移送上海縣署俾縣主汪瑤庭大令訊明核辦前日太守已照遵辦理矣 
[縱火宜懲]  
　　本邑浦東洋涇鎮某花行於本月十七夜被焚事後查係竊賊陸毛毛縱火所致因投附近巡防局控訴局員某君將陸拘獲解送上海縣署前晚縣主汪瑤庭大令升堂研訊行主朱松其遣工人王狗郎投案訴稱小的係崇明縣人在行中執役本月十七晚陸來溷入行中行竊被小的拘獲正欲解送巡局請懲卽經楊裕堂等人懇情因之釋去及至四鼓時行中人皆已安睡忽聞屋瓦有聲急起視之仍陸行竊正譁譟間楊又貿貿然來稱陸係伊之表兄隨卽帶去未幾花棧内忽然火起將棉花焚燬無遺意必陸挾嫌縱火叩乞究懲陸供小的務農爲業是日挑棉花至中行求售朱秤見值洋銀十元約午後付給至午後往收朱邀小的同飲且復留宿行中旋被誣指行竊詐去洋銀十元至花棧内之火伊自己不愼所致與小的無干大令著一併交差看管俟提朱到案訊核 
[同赴清流]  
　　前日本邑南市恒順油行執事人雇久大馬頭划船婦麻娘娘及其女鮑弟裝豆油五簍至某處行經美租界蘇州河畔突遇某小輪船飛駛而來浪滾濤翻以致傾覆母女不及救起同葬身魚腹之中吁慘矣先是本月二十一日金恒生沙船水手張奎偶由新馬頭登岸一失足墮入浦中遽致凶占滅頂現由家屬倩人打撈聞者憐之 
[上海縣署瑣案]  
　　前者南翔船戶周錫卿之夥張阿海悞被紙貨認捐公所巡船所撞顚入浦中以致溺斃報經上海縣主汪瑤庭大令騐明屍身拘獲巡船水手曹阿三蕭阿林研訊不認收押待懲前晚升堂覆訊周供日前小的由吳淞到此帶有錫箔六捆草紙數捆行至楊樹浦曹蕭駕一巡船飛駛而來叱令停泊是時浦中浪駭濤驚無可繫纜曹蕭用竹篙將小的之船鈎住以致兩船猛撞張立足不穏墮入江心曹蕭見肇𧛂端乘機駕巡船而遁小的撈屍無著奔赴公所報明翌日北來中途遇蕭反將小的扭住爭論致被巡捕所見拘入捕房解送英美租界公堂蒙張大老爺移至案下兹者張屍已經撈獲尙乞伸寃蕭供小的並未駕船巡緝安有撞船釀命之事大令曰查捐係公事悞撞船夥入水亦非出自本心爾能從實供明尙可從寛判斷蕭堅稱小的並未查捐大令喝令掌頰二十下笞臀二百板押候再侒○嚴元祥控兒子家馴忤逆不法等情大令研訊之下元祥供兒子家馴素喜飲酒時乘醉向小的胡閙務乞嚴懲家馴供小的實患瘋癫每至發時不省人事以致得罪父親並非故意違忤大令判掌頰一百下收攺過所半年 
[英美租界晚堂瑣案]  
　　前者黄桐君浼鄭文培鄒運甫介紹將岳父黄阿九之地賣與王某先收洋銀三百元後竟延不將田單交出王遂遣抱呈施海控請訊追讞員張柄樞司馬研訊明確著將桐君管押限繳前晚復飭差提到鄭鄒將桐君帶案研訊桐君供是地實係阿九之産小的雖已賣去無奈阿九不肯交出田單今已浼人理勸尙求寛限鄭鄒同供小的等願爲調處司馬叱將桐君笞臀二百板責手心一百下限十日内繳到田單違干嚴辦鄭鄒仍交原保人保出帮同理處○張雲亭及楊嘉松卽楊沁香控左守山將田單抵銀延不取贖司馬研訊之下飭將左管押限期理處兹左浼人將是地永遠租與某洋人得銀二千二百兩繳案請核前晚司馬飭提至案准將田單給還當堂開釋銀存候原告來案具領 
[英美租界公堂會訊案]  
　　前者德商廣豐洋行主控吳慶生定貨不出虧欠銀五千餘兩等情讞員張柄樞司馬准詞往提吳已聞風逸去乃將其妻陸氏押令尋交迄今已數月於兹前日司馬會同德總領事署繙譯官佛爾克君飭提陸氏研訊供稱丈夫逃往何處小婦人實不知情家内祗存銀一千三四百兩備抵洋人欠欵不敷尙多叩求恩鑒司馬商之佛君限二十日内繳銀一千五百兩餘俟吳到案再追陸氏遵斷具結而退 
[英租界捕房紀事]  
　　前日天津路張順榮家被賊竊去布衣棉被及銅錫器若干報捕後由包探張寳成至同盛全順二押鋪吊出原贓帶回捕房捕頭著存候拘獲賊犯然後解送公堂禀請讞員張柄樞司馬訊究○流妓王新寳周金氏躑躅福州路見客卽拉三百四十四號巡捕見之拘入捕房捕頭著解送公堂禀請訊究○昨日葛德及扭王德發至捕房稱被伊竊去衣服捕頭詰知所訴無憑斥出不理○蕩婦項王氏李陳氏均與無賴張榮全有私昨日遇諸福州路波興醋海口角扭毆四百二十七號巡捕見之拘入捕房捕頭詰知事涉汚穢叱之使去○李新發周阿雲陳文寳相約至北京路金阿狗所開飯店恣情大嚼嗣以爭論價值大起爭端遽將桌上杯盤恣情擊毁旋　某號西捕拘入捕房李等自知理絀願賠洋銀若干元求免究辦捕頭允之 
[法租界捕房紀事]  
　　常州府屬靖江縣人某甲誘姦某姓女携至滬上鬻入法界蘭芳里某花烟館爲娼昨經女兄某乙尋獲連甲扭送捕房捕頭命押候解送公堂禀請讞員杜枝園大令訊究○前晚流氓陳子春至小東門外四達瑞洋貨店選　竹布一疋不給價值貿然挾之而逃適爲包探所見連贓送入捕房捕頭命押候解送公堂禀請究辦○日前來儀樂材行夥某丙失去金約指一枚報捕後經包探緝獲張長林等四偷兒詰知原贓已兌換洋銀瓜分使用因卽一併送入捕房捕頭命押候解送公堂禀請訊究○流氓某丁持刃戳傷某戊之臂被巡街捕拘入捕房捕頭命押候解送公堂禀請究辦 
[美租界捕房紀事]  
　　前晚九點鐘時東洋車夫胡阿桂在北蘇州路曳車疾行適有某國醫生乘四輪轎車迎面而來不及避讓致被撞傷巡街英捕見之將胡送入捕房捕頭令押候解送公堂禀請讞員張柄樞司馬訊辦○前晚虹口捕房押犯周阿六忽患急症捕頭令人扶送同仁醫院求治延至昨晨斃命捕頭令地保查明有無屍屬如無則當給棺收殮○昨晨小竊方阿德濳入穿虹浜某鄉民家竊取衣物不虞爲巡街華捕所見拘入捕房捕頭令押候解送公堂禀請訊辦昨晨江北小竊胡大仔混入公和祥馬頭貨棧中竊取舊鐵若干適被管門之印度人所見拘入捕房捕頭令押候解送公堂禀請究辦○昨日午刻賭棍王阿三在北河南路天后宫左近設攤誘賭被某號巡街捕拘獲連賭具帶入捕房捕頭令押候解送公堂禀請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[續錄厦門鼓浪嶼租界中田地章程]  
　　十一報犯瘟等斃　凡有庠子瘟霍亂出花或别傳染之病致斃者應於十二點鐘内報明公局察勘該地情形除去瘟氣如該地主租戶無力可開除去瘟氣之費公局或全行發給或不全行發給如房主家長不報罰銀以五十元爲限十二阻次打掃街道工役之罰凡所租房地在租界以内經公局雇定工役專司打掃如有人不肯遵照向其任意攔阻者每次罰銀不得過二十五元十三蓋房屋與華人居住先問公局從此章程後後附規例頒行之時凡有房屋與華人居住或欲新蓋房屋與華人居住如公局函准起蓋應遵公局函示而行不准私相授受其房屋須遵公局指示或應攺易務切拆攺以免疫氣傳染害人倘有不遵此罰銀以一百元爲限公局可將該屋拆去其所有需費仍向該犯例造屋之人索取不付卽照控追賠欵之例辦理　十四危險貨物租界以内仁人性命有害之貨物如火藥易轟之物及燄硝硫磺又應行阻止躉積堆放數目不能逾額之火酒石腦油及各種易轟之煤氣藥水物等均不准運到鼓浪嶼岸倘有犯者第一次罰銀以二百元爲限第二次以下不得過五百元並可將該貨物充公支用如有將煤油或别易延燈油運進租界内者僅准堆放乃公局專指棧房或别處所准租界内各房屋及鋪戶不准堆過十箱或自己用或售他人以十箱爲限如有違者每次罰銀十元另將十箱外之溢額充公十五執照費租界内如有人開設衆所遊玩之處如唱曲所戯館打球塲馬戱塲彈琴所酒店令人沈醉之藥食肉各鋪宰牛羊猪鷄所賣賭票鋪當鋪賭塲等或出賣各酒令人醉藥肉食等物出租船車馬車各其在公局碼頭裝貨卸貨自置出租之船並賣賭票鋪各等項生意均捐取公局所給執照倘係給與西國人須由領事官畫押公局可任便定立執照條例向捐執照人索取各式保單亦有隨時酌量情形無須執照保單者所有各執照捐銀之數按年會議議定而行倘犯此例每一次所罰不得過一百元如不遵照每二十四點鐘應罰以二十四元爲限十六不准嚷閙租界内如有人在公路或距公路不遠施放大小洋槍或無故任意大聲嚷閙乘馬驅車到處疾馳及不合情理惹人厭惡等事每事議罰銀不得過十元惟打靶塲及公局所指之處准其放槍十七不准身帶利器租界之内不論何人不得身帶利器行走大小洋槍刀扎刀棍上有鐵皮包者亦作兇器論除領事官公局特行允准及水師員弁團練兵穿號褂之兵因公出外如犯此者罰銀以十元爲限或押一禮拜有作苦工或不作苦工携槍打獵者不在此例十八規例凡事照常例係取人厭惡致被控告有責任者不能援引此例以爲所行合例而冀推卸十九罰欵追繳之法此條例内罰外國人之欵充公等項如未指明如何追繳之處可在該管領事署控追該管領事查實即飭犯例人照付並酌令繳出堂費及公局控告之費二十此條例刊印後如有例應議事人向索卽由公局經理人照給不取分文 
[安慶官報]  
　　八月初九日署含山縣沈策名辭委辦中梅河厘卡知縣陳增瀾知銷撫院收詞差候補知縣滕梅知接撫院收詞差指分安徽試用巡檢張仁　到直隸人李華知按查東門城差初十日候補知縣徐景鏞鄧瑜均知奉委採辦貢品十一日卸辦華陽厘卡委署池州府林載亨到委辦蕪湖洋湖保甲兼大江口稅務通判陸承鎬辭署宿松縣許金綬到淮北牙厘局差遣知縣沈保衡到指分安徽試用主簿李福熙到江蘇人候補同知葉炳章知奉委籌餉捐輸局核奬差巡檢陳德忠奉總局委查北門外街道 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[奏疏彚錄]  
　　奴才宗室崇寬跪奏爲辦公需人請將期滿之員再留任二年以資熟手恭摺仰祈聖鑒事竊奴才衙門有京缺郎中文綽現年四十三歲係京都正白旗滿洲秀齡佐領下人由拔貢捐升郎中於光緒十七年八月二十二日到任三年期滿光緒二十六年恭辦玉牒大差曾經留任二年扣至光緒二十年六月二十日屇滿亦經報部在案兹奴才衙門郎中文綽熟習部務不辭勞苦操辦一切案卷所有陵寢朝廟應行典禮事宜均無貽誤奴才深資得力現值各衙門應辦公事尤須得人而理查該員文綽老成諳練辦事認眞掌管左司印鑰曁管理檔房均稱措置裕如洵爲本衙門不可多得之員若以之留辦善後事務最屬相宜合無籲懇恩施逾格俯准將郎中文綽再留任二年以資熟手而膺臂助恭候聖裁如蒙兪允遵奉命下之日卽作爲留任之日一俟扣足二年再行報部候調京缺以符定制所有爲辦公留員緣由理合恭摺具陳伏乞皇太后皇上聖鑒訓示遵行謹奏六月二十四日奉硃批著照所請該部知道欽此 
　　太子少保頭品頂戴兩江總督臣劉坤一跪奏爲揀員借補陸路守備員缺恭摺仰祈聖鑒事竊安徽濳山營守備韓國揚病故遺缺前准部咨係題補第三輪第四缺應用儘先人員行令揀員請補等因臣查是缺守備駐紥潛山縣城有兵馬錢糧城守倉獄督率操防之責非精明强幹之員難期勝任兹於通省實缺候補各員中詳加遴選查有儘先都司龍山營右軍右哨千總薛鴻範年五十歲安徽鳳台縣人由雲騎尉世職歴在卓　軍營隨剿出力凱撤後期滿拔補是缺千總光緒十年經新疆巡撫臣劉錦棠查明關外湘楚嵩武皖蜀諸軍出力各員併案奏保是年十月十四日内閣奉上諭雲騎尉世職薛鴻範著免補守備以都司儘先補用欽此當經造具過班履歴咨部註明在案十一年二月接受千總答付該員年力强健營務勤明且於該營地方情形極爲熟悉以之借補是　守備洵堪勝任核與借補定章限制亦屬相符合無仰懇天恩俯准以儘先都司薛鴻範借補濳山營守備員缺以裨營伍如蒙兪允俟部覆至日卽行給咨送部引見除將該員履歴送部查核外謹會同安徽巡撫臣王之春恭摺具奏伏乞皇太后皇上聖鑒訓示再現准兵部咨嗣後外補之缺暫行攺爲試署等因該員薛鴻範自應遵照辦理合併陳明謹奏六月二十四日奉硃批兵部議奏欽此 
　　安徽學政奴才宗室綿文跪奏爲歲試皖南各府縣屬情形薛摺具陳仰祈聖鑒事竊奴才於本年二月十五日出棚先試寗國府屬並調考廣德州次及徽州池州各府屬至五月十五日竣事由水路馳回駐署清釐卷牘即接考太平府屬奴才開考各棚惟有恪遵恩訓悉心校閱嚴密關防各屬又武生童頗知自愛尙無恃考滋事之人至各屬文風以寗國府之涇縣徽州府屬之歙縣婺源縣爲優池州府之貴池縣次之其餘各縣亦多可造之才武塲則廣德州池州府之銅陵縣爲最徽州府之歙縣婺源縣池州府之貴池縣次之奴才於試畢發落日文則朂以敦品力學武則勉以有勇知方俾各底於有成以副聖主作育人才之至意一俟七月間卽馳赴皖北各府州屬辦理歲考事宜再奴才此次經過地方禾苗暢發民情安謐堪以仰懇宸厪所有奴才考試皖南各府州縣情形謹繕摺具陳伏乞皇太后皇上聖鑒謹奏六月二十四日奉硃批知道了欽此 
　　崇寛片再奴才崇寛衙門七品官李殿琳於光緒二十六年五月初八日經奴才擬補六品官之缺該員缺向不擬正陪按例升補給咨赴部聽候帶領引見正在途中聞拳匪擾亂未及投部報到該員回奉旋於光緒二十六年十月十一日丁母憂遞遺七品官之缺揀選得應升之外郎李毓崑擬正領催屈秉魁擬陪亦未反引見該李毓崑旋於本年正月初八日因病出缺均經呈報有案查六品官所司督催丁役採辦蜂蜜及松子梨乾各祭物是其專責七品官亦有帮同督催之責兩缺均不宜久懸况值兹時局艱難督催赶辦一槪祭品在在均關緊要非素諳習人員不足以策群力而應要差奴才再四思維擬請將李殿琳暫署六品署一缺以資熟手俟該員服闋後給咨赴部聽候引見遞遺七品官之缺容奴才循案揀選合例人員再行照例給咨赴部聽候帶領引見庶供差不慮乏員而升缺不致久曠均實出恩施格外謹附片具奏六月二十四日奉硃批著照所請該部知道欽此 
　　頭品頂戴陜甘總督奴才崧蕃跪奏爲揀員試署遊擊要缺以裨營伍恭摺仰祈聖鑒事竊奴才案准留京兵部咨開甘肅提屬大馬營遊擊員缺係第七輪第二缺應用儘先人員行令揀員請補等因准此奴才遵於通省儘先本班内逐加遴選皆與此缺人地未宜兹查有留陜甘儘先補用叅將陳芳樹年力富强講求訓練在甘年久歴署都守各缺辦理俱臻妥善於邊地情形最爲熟悉以之借補斯缺實堪勝任合無仰懇天恩俯念要缺需員准以該員儘先補用叅將陳芳樹借補甘肅提屬大馬營遊擊員缺實屬人地相宜如蒙兪允應卽照章攺爲試署俟大局定後再行咨送引見以符定制除飭取該員履歴清册另咨送部外謹會同署甘肅提臣張永清合詞恭摺具奏伏乞皇太后皇上聖鑒訓示飭部覈覆施行謹奏六月二十五日奉硃批兵部議奏欽此 
　　頭品頂戴陜甘總督奴才崧蕃跪奏爲揀員試署叅將以裨營伍恭摺仰祈聖鑒事竊奴才案准留京兵部咨開陜西固原提屬宜君營叅將員缺係第一輪第一缺應用儘先人員行令揀員請補等因奴才遵于通省儘先本班内逐遴選非甫經借補他缺歴俸未久卽與此缺人地未宜兹查有留陜甘記名提督現者甘州城守營叅將柴典漢忠勇樸誠曉暢戎務以之借補斯缺實堪勝任亦與借補章程相符合無仰懇天恩俯念要缺需員准以記名提督柴典漢借補陜西固原提屬宜君營叅將員缺屬人地相需如蒙兪允應卽照章攺爲試署俟大局定後再行咨送引見以符定制除飭取該員履歴清册另咨送部外謹會同陜西固原提臣鄧增合詞恭摺具奏伏乞皇太后皇上聖鑒訓示敕部核覆施行謹奏六月二十五日奉硃批兵部議奏欽此 
　　奎俊片再查現署江蘇按察使候補道朱之榛才大心細體用兼賅服官出餘年治績卓著平日考察商務精細入微一切商情最爲熟悉辦理釐務綜核精詳幾權臬篆資望優隆而性敏過人能記十年前之成案吏不敢欺咸稱明允之員有目疾不足累其才猷爲通省官民所共知歴任撫臣均得其贊勷之力實蘇省監司不可少之員又在任候選道四川資州直隸州知州沈秉堃器識遠大才守俱優所到之區政聲最美每辦洋務教案莫不動中竅要前經奴才奏保奉硃批著送部引見欽此該員倍加奮勉益勵忠純力果心精克勝艱鉅以上二員奴才知之有素用敢據實上陳合無仰懇天恩破格擢用俾得及時策効必能力濟時艱理合附片具陳伏乞聖鑒訓示謹奏六月二十五日奉硃批沈秉堃仍著送部引見欽此 
　　崧蕃片再奴才接准留京兵部咨開陜西固原提屬商州協營中軍都司員缺係第四輪第二缺應用儘先人員行令迅揀合例人員請補等因准此奴才遵於通省儘先本班内逐加遴選兹查有留陜甘儘先補用都司陳春牛幹練精明熟習營務以之請補斯缺實堪勝任亦與輪章相符合無仰懇天恩俯准以該員陳春生補授陜西固原提屬商州協營中軍都司員缺以資得力如蒙兪允應卽照章攺爲試署俟大局定後再行咨送引見以符定制除飭取該員履歴清册另咨送部外謹會同陜西固原提臣鄧增合詞附片陳明伏乞聖鑒訓示飭部核覆施行謹奏六月二十五日奉硃批兵部議奏欽此 
 
 

Page 14

 
 
[奏疏彚錄]  
　　雲南巡撫臣李經羲跪奏爲知州因病出缺恭摺具陳仰祈聖鑒事竊查接管加内據署布政使全楙績詳光緒二十七年四月十六日據大理府知府景春轉據趙州吏目王粹貽報趙州知州錢福嗣係浙江山陰縣人由監生遵例報捐布經歴指分雲南試用加捐知州升銜光緒四年十一月二十八日驗看領照到省因攻剿盞達夷匪出力保奏請以本班歸試用班儘先補用十四年三月十一日奉旨依議欽此又因剿辦越南遊匪出力保奏請免補本班以知州仍留原省歸候補班遇缺前先補用十八年八月二十七日奉硃批著照所請吏部知道欽此離營請咨赴部二十年二月二十日引見奉旨著照例用欽此領照回省試用期滿甄别留省補用委署河西縣知縣請補趙州知州奉文覆淮二十五年六月初三日到任兹于二十七年三月十七日在任病故等情申司查明詳請具奏開缺前來前撫臣丁振鐸未及核辦移交到臣覆查無異所遺選缺查知州一項定例二留一咨上次南安州知州夏獻芬具報丁憂所遺之缺係第三咨缺業經詳咨聲請歸部銓選在案今趙州知州係在任病故開缺照例計算係歸選後第一留缺滇省現有應補人員應請扣留外補除另行揀員請補並咨部查照外所有知州因病出缺日期謹恭摺具陳伏乞皇太后皇上聖鑒飭部查照施行再此案例應具題現係遵照通行攺題爲奏合併陳明謹奏六月二十六日奉硃批吏部知道欽此 
雲南巡撫臣李經義跪奏爲借撥石摩包按等井柴本銀兩預採供煎以顧課欵恭摺仰祈聖鑒事竊查前准戶部議覆嗣後煎鹽柴本應奏明借撥以昭愼重等因歴經遵辦在案兹據署鹽法道興祿會同署布政使全楙績詳稱據石膏井提舉胡璧詳借光緒二十七年分石膏井柴本銀二千兩磨黑井柴本銀三千兩抱香井柴本銀二千兩按板井柴本銀三千兩共銀一萬兩卽在本年征收各該井鹽課内如數借給飭令該提舉出具印領將銀發交殷實竈戶採辦供煎以顧課欵仍自次年夏季起予限一年按季扣繳隨課批解入於二十九年銷册造報倘有短少懸欠責令該提舉賠繳照例叅處等情詳請具奏前來前撫臣丁振鐸未及核辦移交到臣覆查無異除咨戶部查照外所有借發石磨抱按等井柴本銀兩緣由謹會同雲貴總督臣魏光燾恭摺具陳伏乞皇太后皇上聖鑒謹奏六月二十六日奉硃批戶部知道欽此頭品頂戴兼署成都將軍四川總督奴才奎俊跪奏爲川省機器局光緒二十六年分支用經費造册報銷恭摺仰祈聖鑒事竊查川省設立機器局自光緒三年十月起至二十五年十二月底止所有支用經費各數目業經先後奏報在案兹據辦理機器局署成綿龍茂道買綸　候選道林怡游詳稱前奉部定新章各省報銷必須分晣造册每年奏報一次不得籠統含混等因查川省機器局自光緒二十六年正月初一日起至十二月底止共修機器一百五十九起水龍十六座舊洋槍五千八百七十桿又續成機器一百一十四起新造蜀利擡槍一千五百三十三杆馬梯呢槍九百七十八杆馬梯呢馬槍四十杆利川前膛槍五百五十六杆定川小前膛槍二百零三杆前膛擡槍四十四杆裝藥機器九部各營操槍鐵靶九架各種機件八百起蜀利擡槍藥彈七萬二千三百顆馬梯呢槍藥彈二萬零五百六十顆十三響槍藥彈一萬顆毛瑟槍藥彈九十八萬七千八百四十顆銅火帽八百萬零二千粒小火九十八萬八千粒銅釘七十七萬二千顆洋火藥二萬七千四百八十四斤均經試放合用陸續解交籌餉局騐收存撥所有各項物料價值及員司薪水匠資並一切經費照案在於土藥釐金項下開支總共用庫平銀一十一萬八百四十五兩零遵照部章分晣造册詳請奏咨核銷前來奴才覆查無異除將清册送部查覈外理合恭摺具陳伏乞皇太后皇上聖鑒謹奏六月二十六日奉硃批該部知道欽此 
太了少保尙書銜雲南提督調　貴州提督奴才馮子材跪奏爲恭報奉到硃批賞假三個月欽遵交卸提督印務起程回籍日期叩謝天恩俱摺由驛馳陳仰祈聖鑒事竊奴才於光緒二十七年正月二十七日在大理任所閱電鈔二十五日奉上諭馮子材著調補貴州提督雲南提督者張春發調補夏毓秀者調補湖北提督等因欽此當卽欽遵具摺專差叩謝天恩附奏乞假三個月回籍修墓四月初三日接准署雲貴督臣丁振鐸咨三月十二日接閱電傳奉旨雲南提督著蔣宗漢調署貴州提督著何雄輝署理欽此等因准此曾將准咨交卸各情由驛陳奏在案五月二十日差弁齎回乞假原片奉硃批著賞假三個月欽此當卽欽遵恭設香案望闕叩謝天恩兹蔣宗漢於五月二十二日已抵大理奴才當於二十七日將欽頒咸字第三十八號雲南提督總兵官銀印一顆敬謹封固曁王命旗牌八面杆兵部火牌四張及各部例書一切文卷委中軍叅將游輔廷齎交調署提督臣蔣宗漢接管清楚奴才卽於是日起程回籍所有奴才奉至硃批賞假三個月欽遵交卸提督印務起程回籍日期叩謝天恩各緣由除咨明兵部曁通政司外理合具摺由驛馳陳伏乞皇太后皇上聖鑒謹奏六月二十八日奉硃批知道了欽此 
馮子材片再奴才前准軍機大臣字寄光緒二十七年六月十七日奉上諭另片奏所部隨巡員弁始終勤奮請准保奬等語著馮子材　尤酌保以示鼓勵毋許冐濫等因承准此當以管帶安義營四品翎頂麥貴安於蒙自土匪起事時力保危城奴才到蒙時飭剿餘匪不遺餘力頗著勤勞奴才因麥貴安非隨巡人員不敢擅擬請奬懇乞天恩敕部議叙以免向隅二十七年五月十一日承准兵部黏單内開管帶安義營四品翎頂麥貴安係何項實官請敕令該提督查明覆奏再行核辦等因奴才當查麥貴安送來履歴據稱由武童入越投効曾受越職於光緒二十三年五月内奏調入關蒙前雲貴督臣崧蕃前雲南撫臣黄槐森專摺奏請賞給四品翎頂俟立功後再給實職等情是麥貴安現在祇有翎頂未有實官應如何奬勵出自天恩所有遵查覆奏緣由除將麥貴安詳細履歴咨送兵部外理合附片具陳伏乞聖鑒謹奏六月二十八日奉硃批兵部議奏欽此 
張之洞片再前准戶部咨奉撥光緒二十七年分京餉銀七百萬兩案内撥江漢關洋稅銀十五萬兩先提解銀三萬兩匯解京師以備發給滿漢官員及兵丁津貼行令遵照籌解等因業經委員管解第一批銀三萬兩赴江海關兌收匯京交納附片奏報在案兹據湖北漢黄德道江漢關監督岑春蓂詳稱在於所徵洋稅項下動支庫平足色銀四萬兩作爲本年第二批京餉查有補用直隸州知州吳本義拔貢試用知縣張樹森堪以委解前赴行在戶部交納等情詳請奏咨前來臣覆核無異除給咨管解外謹附片陳明再湖北巡撫係臣兼署毋庸會銜合併陳明伏乞聖鑒謹奏七月初一日奉硃批戶部知道欽此 
張之洞片再前准吏部咨道府州縣無論何項勞績保奏歸于候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查候補班補用知州胡德立自光緒二十六年正月二十九到省之日起連閏扣至二十六年十二月二十九日試看一年期滿據湖北布政使瞿廷韶署按察使札勒哈哩取造該員履歴清册詳請甄别具奏前來臣隨考騐該員胡德立年力精强才具明幹堪以繁缺留省補用除將履歴清册咨送吏部查核外理合附片具陳再湖廣總督係臣本任毋　會銜合併陳明伏乞聖鑒敕部查照施行謹奏七月初二日奉硃批吏部知縣欽此 
 
