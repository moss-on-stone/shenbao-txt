# 1893 - 185 - 4907261

 

Page 1

 
 
[新印四史告成] [  圖書集成局啓]  
　　四史者何史記前漢書後漢書三國志是也自汲古閣板燬失後惟官書局刋以行世然取值過巨非寒士所能購致本局以新鑄聚珍活字板排印眉目清楚精雅絶倫亥豕辛羊一掃而盡紙用雪白連史分釘六十本卽日出售僅取實洋四元諸君子有欲爲柔日之讀者請認明本局所印與蠅頭細字者有天壤之别售處在申報館帳房及各處申昌書室 
[三百四十一號畫報告白] [  點石齋啓]  
　　浦東川沙廳所轄五六團地方日前因升科一案鄕民不服羣起而攻聲勢洶洶欲與團董王雨舟爲難是誠所謂衆怒難犯者也他若文塔之騰光柏舟之苦節猴則冐稱草聖犬則甘乳棄嬰殺姦者試當人頭被拐者幸離虎口城隍出示造者何心瞎子尋春侮者立至及所附叢抄等圖說並晉伯聽琴册頁一張准於廿六日出售此佈 
[論近日友道之衰]  
　　嗚呼論友道於今日蓋有難言之矣有不可言者亦有不忍言者上海一隅爲氛濁之塲論交尤雜非浮薄卽詐僞爾非傾險卽誑誘爾其甘如飴者卽毒如酖者也其厚於始者卽薄於終者也初之爲餘耳刎頸者後之下石投井卽其人也平日在花天酒地間徵逐游戲酒酣耳熱慷慨激昻意氣相許一旦臨利害反眼若不相識獨非友也哉夫取友之道品行氣誼爲先文章學問尚其末事耳交友最難於知人其有熏灼名利馳騖勢要者雖才不後人學可名世羅織風雅交接賢流亦不脫於俗而已何則以共妍皮裹媸骨也知人有數端或以深交而悉或以一覩而知或渾渾噩噩不能窺其涯涘而時露棱角或城府深密機詐百出久交則受其害而知之者要之淺者易見深者難闚暫則莫辨久則自顯知人則哲惟帝其難此大禹之所以深歎也今之交友者意氣僞也學問謬也廣通聲氣者以喧寂爲軒輊趨慕勢要者以榮悴爲親疎花月談笑之塲則知心莫逆風露飄零之地則覿面皆嗔失勢相凌加呵斥焉等諸僕隷求所爲褫袍而贈者已無有矣見色忘義佯殷勤焉涎其妻孥求所爲閉門以拒者安可得哉噫如此之人豈非人頭而畜鳴者耶故以勢交者勢敗則散以利交者利盡則疎古今一轍人世常情翟公之署門劉峻之著論未免不逹耳世之品高行直者既已罕覯則惟有取其氣誼融洽性情投合者斯可矣羲易有曰同聲相應同氣相求禮曰營道同術合志同方皆可爲取友之法也揆乎友道之本原居五倫之一固與君臣父子夫婦昆弟並重故士得一知已可以無憾推而上之堯以不得舜爲已憂舜以不得禹皋陶爲已憂成湯之於伊尹文武之於太公皆有心心相印念念相通者也三代而下如漢昭烈之於諸葛秦苻堅之於王猛皆可謂推心置腹淪髓浹肌者也古今來帝王之興類皆有出類拔萃之士撥亂應變之才以爲之後先輔佐或於閭巷中貧賤交知或在兵戎間意氣相識由是言之友道亦可通乎君道矣友道一端豈不廣且大哉夫其人有芬芳悱惻之懷然後有懇至篤誠之誼原非可以尋常庸俗中求之也苟其獨學無聞則遯世無悶蓋儒者所學本當盡其在我原非汲汲焉求聞於人世不我知亦無所憾故窮而在下友可以輔仁長德逹而在上友可以推賢讓能顯則爲伊傅風雲霖雨卽文章也隱則爲巢許泉石山林皆經濟也昔蕭規而曹隨揚升而禹慶夫獨非朋友也哉故必其人有特出衆人之操則舉世乃得施以國士之知否則阿私所好安得謂公致啓後世朋黨之漸深可懼也若夫鄕黨周旋詩酒酬酢大抵於流品别雅俗於性情區厚薄其略亦可得而言焉俗多而雅少者則臭味殊外雅而内俗者則談吐僞其託業卑賤而神志清灑者則可交在昔如長卿之沽酒伯鸞之賃舂嵇康之鍛竈近則如周青士之隱於米肆鈕匪石之溷於俗賈皆是也此其人或有託而逃或迫於貧窶而爲身謀而其胸襟曠逸牢騷闊逹之意時見於言外雖於紛華囂擾之際亦不失其淡泊寍靜之素志其於風雨隂晴山川淤歴别有神明入乎其中嗚呼若而人者恐難求之於輓近間矣若夫天資刻者蹊徑狹庸行虧者交誼疏富貴而多窮交豈獧性者所能身後而念遺孤覺古風之遠自然流露矯飾爲難有猝逢顯士則首下尻高偶遇寒丁則顏驕色變謟媚傲岸之態殊不堪以入目此乃名利之奴豈是人天所尚亦或有矯情以博譽飾僞以欺人則一舉一動之間總可微窺而得之厚薄之故以此曉然矣故今之於友擇交貴愼濫交多累濁交喪譽清交怡情在乎由衷獨斷而已禮有之曰君子之交淡以成小人之交甘以壞比匪堪傷不如寡交羣居無益不如獨處斯世既不可交毋寗尚友古人耳上下三千年縱横數萬里讀書養志慨慕黄虞庶幾其寡尤悔乎世之君子欲敦厲友道者則請自躬行實踐始 
[京電譯登]  
　　昨晚接京友來電云現換藍葛紗袍 
[英電譯登]  
　　五月二十三日倫敦來電云英國皇孫成婚之日熱鬧異常當成婚後遄回沿途驩聲雷動皆欲一覩新郎及新婦英皇維多利亞乃與同至百經亨室登高臺上以申謝意是日天氣晴朗是以人尤采烈興高云 
[漢電譯登]  
　　五月廿四日漢口來電云旅漢西人羣聚議事擬請各國領事官辦理瑞典國之牧師被殺之事 
[閘河决口]  
　　北通州訪事人云節交夏至雨澤孔殷溽暑繁蒸驕陽散彩居人正苦揮汗如雨嘘氣成雲本月十三日清晨忽大雨時行連下兩晝夜京西山水驟至奔騰澎湃一往無前裏河五閘提板十方因水勢銳不可當無從抵禦以致慶豐閘碼頭衝毁平上閘橋旁石漸亦間有衝去者平下閘河隄半多刷壞花兒閘則水勢洶湧致河隄决口一十餘丈適第四號弔載船裝運漕糧二百九十五石過此水來不及避讓立刻全船覆没後僅撈得米百餘石幸未傷人普濟閘以上河隄亦决口二十餘丈水由南瀉南鄕各村落正在收刈牟麥霎時平地水深五六尺麥皆漂去顆粒無存西門外八里橋石路一片汪洋來往行人均須乘筏有二人由京騎馿而至驚濤一捲蹤影全無并捲去一號夫之騎馬遞公文者及轎車一輛幸有漁船飛棹援救將諸人悉數救至船上得慶重生刻下裏河上四閘水淺見底漕船不利遄行倉憲嚴諭漕運廳李司馬星夜雇夫將决口堵塞然屈指非三五日所能竣工倉憲因傳諭經紀先雇裏河船裝米運京取其船小載輕不致膠滯也 
[閩山茶話]  
　　茶市頭春已過各局所收稅銀約有三十四萬餘兩較去年有過之無不及奈洋商自開盤後不肯出價販客多不敷成本接辦二三春茶不免裹足不前據茶業中人言再閱旬日如不起色恐茶市將如江河之日下厘金亦必减少耳○茶市興旺之時奸販走漏厘金時有所聞上月間有某號運茶片白餘擔被統帝砲船江恊戎查　 
 
 

Page 2

 
 
送縣請辦以爲漏稅者儆○南臺白兠地方爲茶葉聚囤之處奸販走漏厘金向藉在地私梟爲之包攬督辦稅厘總局吳芷献觀察擇其尤著者如綽號茉莉等數人縣賞購拿并札縣拘傳訊辦若輩已紛紛遠避不敢以身試法矣 
[榕嶠清隂]  
　　南臺閩安關優差也賴司馬瓜期已届上憲遂委華戟卿司馬接辦於十五日到關視事○督籌道增庶倉等處設立平糶局每升計錢二十八文較之米店已覺便宜貧民受惠良多○米差林姓於平糶時舞弊經委員查出禀明上憲荷以巨枷示衆見者同聲稱快 
[丁沽墨浪]  
　　天津俄國領事公署向在海大道中計自通商以來駐此辦公者垂二十餘載現以商務日盛公事日繁擬就海大道下英工部局後另建洋房爲遷喬之計其牆用青紅二色壘就外附六角碍樓一座高約數丈雲斤月斧鳥革翬飛刻已竣工約日内當遷入矣○閩粤山莊坐落下園凡閩粤人之客死津門者咸得於此厝柩其柩有入土不入土之别入土者上覆墳頭如櫛之比如鱗之次不入土者用磚砌作長方式若屋宇然溯自創始之際墳墓甚少墳旁房屋亦寥落如晨星今則棺墓縱横一望皆白楊衰草兩旁屋宇亦錯雜其間更有於墳旁屋畔隙地中支蓋柴逢出售柴草者前月下浣突不戒於火摧枯拉朽勢甚蔓延直至拉倒近隣房屋若干椽始斷火路墦間雜樹焦灼不堪旁有一棺幾類焦桐之入爨事後山莊紳董擬設法補救以免殃及枯骸果使不徒托空言則敬桑梓而妥幽靈九原當亦銜感已○城東鄭家莊人柴甲家世業漁雨笠烟簑生涯不惡魚販張乙買魚入巿零星蒂欠積累漸多柴屢向索償張無以應柴遂控諸葛沽司署巡宰其少尹准詞提究將張覊諸班館中張乘夜深人靜時自經而斃少尹傳集原告及屍親等人連看管之弓兵一併解縣想縣主必當按律定讞不令死者含冤也○本月十三夜大雨傾盆通宵逹旦城西雙口韓家樹一帶車路被淹二麥之已登塲者到處飄流無從收拾其入京必由之路如蔡村楊村等處連日積潦没車不知開霽後其涸可立待否 
[榷轅新政]  
　　蕪湖道袁爽秋觀察下車甫經匝月所頒新政皆以恤商惠民爲事如向來鈔關便商所槯收零星貨稅每銀一兩連使費例收制錢四千文觀察以零稅數皆出自負販小民尤宜格外體恤札飭稅務廳及委員書吏此後每兩連使費只準减收二千四百文此外不得加收分毫並出示曉諭商民一體遵照○袁觀察莅任後每日接見各屬吏諮詢政治之弛張關稅之盈絀凡有嘉言讜論無不錄入日記簿中以收集思廣益之效又本關各書吏遇事禀見或呈送册籍皆令逕自入謁不須由門丁稿案輾轉代逹尤足見觀察杜漸防微之深意焉○蕪湖鈔關工戸二稅每年額徵三十餘萬兩兵燹後民間原氣未復貨物清淡歴任槯憲設法整頓並嚴定委員書吏之比較每减收一次記大過一次三次則委員撤委書吏停差然稅務至今猶不能及額徵之半推原其故實因通商以來本國商人羣趨新關以圖便捷是以新關日旺一日卽常關日疲一日盈於此必絀於彼此理勢之一定者也袁觀察反復思維以新關本爲稽徵輪船貨稅而設若本國商旅自應仍遵舊制投常關報納特撰詳文一通上之撫憲擬請移會南北洋大臣及總理衙門俯賜裁奪倘能與各國公使籌商將華船貨稅仍歸本關稽徵庶國家常稅不致日就疲絀而從前額徵亦可漸漸規復但未識沈仲帥能俯賜斡旋否○鈔關稽徵米稅向用部定八八之揷量轉以三成四因之法核算自前任梁小若觀察榷蕪時俯恤商艱詳准大憲改爲裁尺永遠遵行不料近日裕溪關書吏丁姓仍用部尺以遂其私並於正稅之外每石加收使費錢四文過往商旅久已怨聲載道兹有舒城某宦家運米報稅　破該吏弊竇立將所用之尺奪去並臚列該吏平日虐商舞弊各節共十欵控之道轅袁觀察准詞後立派委員前往覆查倘如該原告所言想觀察正在勵精圖治除弊惟恐不盡斷不肯爲該書稍寛文網也○鈔關亰餉隨徵隨解兹又接解稅銀一萬兩由袁觀察遴委殷翠峯少尹管解作奉撫院回批及站引卽當釘鞘起程 
[命案傾家]  
　　蕪湖南鄕埭南圩有王生者青青子衿也小有田園自安耕讀惟性喜野合鴛鴦視牀頭人不啻眼中釘鞭箠交下視爲常事去年薄遊城市見一烟妓淡粧素抹吐屬風流不覺色授魂與執贄蟻媒之門百計營謀得成比目另築金屋以藏之窓下畫眉燈唇伴讀自謂漢武温柔鄕亦不過爾爾視結髮者益敝屣不若矣端陽節届烟妓執小星之禮登門賀節其妻頓含醋意傲不爲禮生見之謂妻不容妾是爲妒癖援鞭背之條直至皮開血流始行釋手睡魔甫擾隨高臥北窓自比羲皇上人其妻自思良人待我薄何以生爲卽解帶自經於樑迨生黄梁夢醒見其舌垂脗外玉體已僵卽喚家人解下一面殺雞爲黍大治邭廚然後訃聞岳家蓋知泰山必興師問罪預備樽俎以迎或可解其折衝也乃岳家所來者皆赳赳武夫銜杯未畢利刃忽摧生急避入隣室已室中所有燈屏幃幕悉被摧殘宛似落花流水又以生之家人悉已走避無可洩忿乃舁屍遍遊其室然後坐屍於高臺便對其祖先栗主靜候兩日不見一人計窮力沮乃留男子五人看守屍身餘皆班師生探悉大兵已退留此五人正堪爲我洩忿乃亦糾田夫數十人回室立擒五人飽以老拳再逼令由屍胯下匍匐而出始縱之歸岳家聞之益不肯已幸有魯仲連其人再三排解謂兵連禍結終無已時不如假老夫薄面令生從豐棺殮再籌番佛二百五十尊分給受辱之五人以爲遮羞之資兩造始各罷兵而生之家業已蕩然無遺矣 
[盜案已破]  
　　松江友人來信云去年泗涇鎭某錢土行及楊家汊所泊某信局划船天馬山航船先後被盜行刼本月中澣婁縣捕役某甲協同夥役緝至華亭金山交界之後岡鎭拿獲郭老四戴虎嘯二盜并盜船一艘尚有陶鈴子等三人飛奔逃逸聞郭戴係盜中渠魁皆江北土著疉次行刼惡貫已盈而又欲壑難塡與同鄕鹽販某乙等多方爲難婪索私敬乙等恨之刺骨爰通一線與甲驀地指拿一日郭等在後岡某茶寮品茗出其不意禽獲二名飛棹來松解交婁署十七晚夏邑尊升堂研鞫堅不吐實喝跪大練繼以挺棍槓子雖汗流如雨　致昏迷依舊狡展其詞毫無懼色邑尊大怒令燒線香炙其背燃草紙薰其鼻郭犯始供認截刼天馬山航船得水烟袋紅糖等物並洋銀三圓事後又夥刼土行及划船其時戴犯仍極意熬刑邑尊令帶令春所獲夥犯某甲質對實指戴爲盜中巨擘戴始俯首無詞時已東方將明喝令將戴禁諸内監郭收入飯歇一面仍着捕役密拿陶等三犯歸案定讞 
[朱雀橋頭品簫記]  
　　金陵人王姓將地基售與美教士李君執業紳衿因地有　轕禀諸琴堂旋經洋務局員迭次商量李君始允收回原價事之顚末前已備記報章矣既而王以原價洋銀七百餘枚被中人尤某挪用二百禀請上元縣陶大令提尤補繳尤避匿不面由官代付李君此正月内事也近忽有筆店主陳某因他事控尤尤竟挺身上堂與陳對質大令查核姓氏知卽係前者　欠地價之人詢諸差役果無悞乃姑置此案不問先令交出欠欵尤滿口枝梧異常狡猾大令問有何功名以從九品對問有何憑據以有札子對大令謂爾指東畫西勉强令王將地售與西人意圖肥己致洋務局公牘往還百餘件制府已皮有所聞今尚以强辯爲能飾非文過本縣當詳請上憲革去功名然後照例嚴懲看爾尚能狡展否言畢諭令管押自新所聽候覆訊一面飭經承擬稿出示招告俟有實在劣迹加等科罪○文德橋小飯店主某甲原籍揚州娶妻某韶顏稚齒楚楚可人五月十二日因箕帚之事遂致脫輻爻占始而口舌爭能繼且手足並用妻本荏弱飽受尊拳悲從中來鼠思竟夜自謂與其伴狼虎眠何若爲河伯婦悄然出戸躍入波心時殘月在天繁星映水隣人聞聲呼漁舟撈救但見蒼茫萬頃淮流嗚咽有聲至次晨屍始浮出愁眉涙眼彷彿生前且方暗結珠胎腹大如瓠嗚呼慘哉○江寗縣板橋鎭刼案獲盜一名繫諸犴狴五月十四日忽沾時疫倒斃獄中署江寗縣典史蘇少尉面禀藍雲峯大令大令一面提禁卒訊鞫情形一面申詳上憲旋由江寗府李太守檄委上元縣陶仲彝大令親臨相騐據　作唱報實 
 
 

Page 3

 
 
係生前發痧致死並無别樣傷痕大令復周視一番然後命駕而返大約回禀上憲後卽當飭善堂棺殮瘞埋矣 
[總辦抵禾]  
　　新任嘉屬厘鹽總辦舒太守於十九日行抵嘉興暫住大西門内嘉興縣漕倉内定於二十一日進局視事 
[太守丁艱]  
　　廣東候補府劉蓉舫太守之封翁在籍仙逝當經禀報丁憂設靈成服初九日係開吊之期自剛中丞以下咸往設奠生榮死哀可以當之而無愧矣 
[暹法近錄]  
　　本月初九日法京來電言暹國於殺戮法員祈羅士喬連一事自知理屈願查辦兇手並賠償欵項十二日電信言英美兩國於暹羅之事不肯干預祗作壁上觀而已十三日西貢來信言法總督業已命西貢水師協鎭前往佔踞沙美左近諸海島禮安砲船亦奉命前往相助爲理四月二十九日沙美島果被法人所踞至本月初四五日又估踞朗島及朗三島朗三島者沙刺仙海灣之門戸也是灣廣大異常襟山帶河藏風聚氣極合駐泊兵船之用三島一失則此灣亦不能保矣現聞法人佔踞沙美島後卽用金邊勁旅爲之扼守初二日有暹國砲船一艘駛至沙美未及下椗卽遣六人駕三板赴沙美奪回此島將次抵岸島上之金兵向之喝止且燃鎗擊之三板卽不敢向前初十日暹羅西字報言現下美江並無新聞惟暹軍能見機而行凡屬法人所討之地皆拱手相讓陸續撤退卽此以觀暹法似可無决裂之虞十一日濱角西字報言暹國於美江之事深欲請人居間秉公調處而法國則决欲照前議而行前數日法國駐暹之魯天砲船忽爾整備戎行將頂桅除下昇機器快砲於桅盤之上並用鐵網遮蔽大有爭戰之意暹人見之甚爲鼓噪惟據法人言則不過偶爾操練並非開仗云又聞沙美向爲金邊所屬其地與暹境逼近法人據有此土已歴數年然則法之蓄意經營已可不言而喻矣又濱角來信言暹法交惡以來入口商貨大爲减色所有富商鉅賈率多歛手以待必俟疆塲事定始敢懋遷有無有著名莊口數家自　警至今鶴唳風聲輙懷疑慮坐守數月尚未照常質易若再遷延觀望則商務大局恐有一番變動而各項種植現已略遜於前約計暹屬所存之米可敷五年食用云 
[上海求志書院壬辰秋季課案]  
　　經學超等王有德凌雲丁同方陳祺壽汪開祉許克勤特等于鬲施世杰方爾咸趙多視彭述古劉邦霖壹等楊譽龍何榕金大澂陸玉書宋煥郭錫恩王元文錢文霈蔣鵬綽潘任褚宗濂蔣元慶○史學超等汪開祉潘鴻鼎汪福森錢麟書特等張天爵張止安陳祺壽錢淦○掌故超等李鼎頤孫同康汪開祉潘敦先汪福森張天爵特等張止安許克勤○算學超等沈善蒸支寳柟崔朝慶韓珪特等無○輿地一齋評定續發○詞章超等凌貞佑陸祖誥李鼎頤朱錦綬施贊唐楊應環特等江于灃孫紹璟章鳳笙金箎孫國仁李寳鑄壹等陳培壽潘鴻鼎蔣元慶憑善徵顧學瀚許玉庭戴姜福徐洪度黄畹蘭居思聰沈福保范宗又○續發壬辰夏季課案超等四名吳兆麒汪開祉孫欽元于鬯特等五名許克治丁同方李鼎頤王廷鼎鄭文綬壹等八名馬冠羣季鴻藻殷松年孫土沐程世璋高思永康宜鑑季鴻焈 
[受唆服毒]  
　　滬南外新街口張聚興葫蘆店主張阿關娶妻某氏小字仁金貎雖醜陋偏喜粧飾每於夕陽將下時約二三女伴出外閒游有廟龍者綺游伴侣也其夫阿寳生向爲舟師終年在外家中事不知也此次自某處回有友告以爾妻時隨仁金游蕩宜有以約束之寳生回家卽將廟龍再三甲斥并至仁金處囑令以後不再糾妻出外仁金不依反將廟龍糾出教以吞烟爲恐嚇計廟龍回家卽與其夫吵閙旋將烟灰吞下寳生知之設法救治卒以所食過多猝難奏效至此始悔曰我實受仁金之愚衆以釁由仁金而起卽將廟龍抬至張聚興延醫療治尚未卜死生若何 
[鴿去蚨還]  
　　有松江阿姐者女中之無賴也與其夫串通一氣慣作放曰鴿生涯近日憑媒說合嫁與南翔鄕人張某爲妻張不知其詐出茶禮洋三十九元將松江阿姐娶回方謂中饋有人不虞岑寂矣甫閱九日松江阿姐卽杳如黄鶴張與原媒來滬跟尋前日在硝皮弄捕夥阿狗家尋獲張欲領回鄕間松江阿姐不願同往大費唇舌張欲投縣控告後經阿狗從中排解情願還洋二十四元始寢其事 
[小星匿彩]  
　　本邑西鄕虹橋人某甲有田數十畝年逾半百似續尚虚今春經蟻媒作冰上人納某姓女爲妾方冀荔支側梃甘蔗旁生或可誕育麟兒以延宗祏日前忽有數人帶同砲船至虹橋鎭一擁登岸聲稱我等奉主人之命特來緝訪逃妾地保某乙向之詢問一過卽被扃閉船中旋復擁至甲家將甲妾拘去乙雖已釋出而所帶由單及洋銀若干餅被攫無遺刻已投上海縣具控矣 
[縣示照登]  
　　欽加運同銜補用直隷州特授松江府上海縣正堂黄爲　示　禁事據同仁輔元堂普育堂董事曹基善汪濤朱徵鎔等呈稱竊本邑土著紳民每逢喜慶素事如遇國家忌辰歴來恪遵定制不敢作藥無如五方雜處客居多於土著邇來凡遇婚嫁喪事無論有無職銜皆用執事忌辰日期竟敢作樂升砲若此顯違功令殊屬不成體制陳請示諭嚴禁等情到縣據此除批示外合行出示嚴禁爲此示仰合邑士庶軍民人等知悉爾等須知禮宜從儉喪宜從戚豈可競尚奢侈一味鋪張自示之後無論客藉土著凡有婚喪等事各宜按照例制不得稍有僭越其並無職銜之家尤不得擅用官銜執事至國家忌辰例禁嫁娶作樂載明時憲書之首人所共知更應恪遵定制毋得故違致干查究地棍人等亦不得藉此索擾察出併提重辦各宜凛遵毋違特示 
[解犯過申]  
　　南匯縣宰汪蘅芳大令飭差押解命犯李義和及已革文生唐崇銬赴松過府昨日午後五點潼時道經滬上解差投上海縣署投文過站黄大令飭收入獄中聽候備文護解 
[緝私肇禍]  
　　吳淞口迤西胡家莊一小鄕落也河干泊有緝私船數號其中營兵十餘名由頭目朱阿奎督率二十三日鐘鳴十下有冬菜船一艘行經是處朱一擁而上肆意搜尋船中人以並未夾帶私物互相爭論鄕人聞聲而至羣拘不平理論之餘朱竟揮拳肆擊其時愈聚愈衆咸髮衝眦裂欲與朱爲難朱乘紛擾之時竄入某姓店中呼黨搬去白米五十餘石洋銀四百餘元呼哨一聲駕駛而逸鄕人聚衆數百以朱白畫行刼飛步窮追朱出六門手鎗擊之傷及某鄕人左肩上鄕人遂將朱扭住戳傷數十處鮮血淋漓其黨四散奔逃有未及逃者亦多被鄕人所戳後經董事將船及朱等送請寳山縣訊辦此事係吳淞友人所述既云目擊諒非烏有子虚也 
[會訊定煤]  
　　西人喔嚦喴喇投該管領事署控華人劉逢記定買日本煤一千墩延不付銀出貨總領事據情照會蔡太守飭差傳劉到案總領事委畢繙譯官會同太守於昨日下午四點鐘時研訊喔嚦喴喇卽麥底偕買辦黄少齋投案聲稱正月中旬劉夥羅錦州定買日本煤一千墩每墩銀二兩九錢及貨到上信義行棧房祗五百八十八墩囑羅前去騐看無悞當收定銀一百四十五兩洋銀五十元嗣後一再延約總不付銀出貨所有承單及三次約期之字條一併呈閱劉夥沈榮堂訴稱因煤樣不符故不出貨麥底曰此人素不相識並非劉號中人羅來定煤時商人並不相信囑令知照劉對面言定劉因親自蓋圖章寫承單太守問沈究是何人答稱是榮太世記之夥太守謂然則與爾無涉可卽退去隨問羅向通源行定煤情形羅稱當日定頭番煤後看大樣知是三番煤故向商請退還太守將承單及約期出貨之字條交閱羅閱畢太守問然則退有憑據乎答稱有卽將通源行夥毛田清所寫退貨字條呈閱太守問毛曰此條是爾所寫手答稱小的並未寫此字條太守問羅定貨在何時答稱正月中旬問看大樣在何時答稱正月二十九日問然則先尚不知次貨及看大樣始知乎答稱然問既於正月二十九日看大樣已知貨不 
 
 

Page 4

 
 
相符矣如何二月十五及二十七日又寫給約期之字條乎羅語塞不能答太守謂本分府惟有著爾付銀出貨而已羅稱每墩價銀已跌五錢共須受虧三百兩實在無力照付太守謂定貨後行情張跌此常事也漲卽付銀出貨跌則諉爲無力是何理耶旋問劉到否卽有劉成光上堂稱父親患病不能來質此事羅向通源行定煤與父親無涉麥底稱商人劉當面交易何謂無涉成光稱父親受羅之愚太守謂無論受愚與否既由通源與劉交易則惟劉是問而已如果劉受羅之愚可再向羅理論訊至此有朱湘雲上堂稱是劉蓬記司帳人實係羅將五百八十八墩之棧單向劉抵押銀一百四十五兩洋銀五十元定貨之事與劉不干太守謂承單及約期據皆有劉圖章明係劉所定何謂抵押如果抵押試問有押據否朱一味支吾太守遂商諸畢繙譯官然後諭成光曰此事爾父不能置身事外成光答稱容告知父親再行禀覆太守隨飭將羅暫押俟成光禀覆後於禮拜一覆訊核辦呈閱之各據分别發還惟棧單暫存訊畢又接訊西洋人機利士上招商局北棧之壽板六十四副託麥底及買辦黄少齋行夥毛田清轉托羅錦州抵洋銀二百元現要贖還應加利息二十五元羅將此棧單交劉轉抵與昇大錢莊馮姓處計銀四百兩不能向贖一案及退堂時已六下鐘矣 
[繳册助振]  
　　本館協賑所昨承由關同人繳到捐册兩扣並奉手畢云前由貴館寄來捐册兩分閱悉晉省災黎危在旦夕敝關有心無力除相約各出少許外又代募數戸合共本洋四元英洋三十九元正兹特由局寄呈敢乞速寄災區聯以散放云云既荷解推之誼復廣勸募之方苦口婆心誠足使聞者起敬當已掣奉收條所有各捐戸台銜另列清單兹不備錄 
[上海北市絲業會館勸辦山西賑捐滬局來啓照登]  
　　啓者則敬前奉津海關盛道憲函諭飭令勸辦山西賑捐當經刊登日報布告同仁兹承安徽太平局募助洋六百五十元並募求無疾人不害眼睛人洋五十元復興和衣莊十元又無名氏洪助規元三百十八兩蘭言書屋助規元三百兩又洋三百元合規元二百十九兩五錢二分五厘常州朱繼山募洋一百元吟秋氏洋四十四元徐依仁堂助洋三二元杭州邊竺潭求室人病速愈助京平銀廿兩合規元廿一兩一錢則敬先後祗領感篆莫名除將捐戸姓名另刊清單並查明三代履歴及應得何項奬叙造册呈請塡發實收咨部給照外謹登報奉聞並求樂善君子慷慨解囊源源賜助既遂顯揚之志復抒利濟之懷一舉兩得造福正未可量則敬謬司收解不勝急切待命之至[  五月廿四日錢塘施則敬子英甫謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[京師剩語]  
　　壽武卿中書侍郎擢任兵部右侍郎所遺稽察本章一缺有綜覈各部院各直省題本事件任大責重未可　懸刻經内閣開列滿内閣學士名單請旨派充五月十一日奉硃筆圈出内閣學士兼禮部侍郎銜志銳欽此○海淀營兵高發毆傷本管官越時身死由提署解交刑部嚴訊刑部司員訊問之下供認不諱自應照兵丁毆傷本管官身死律擬以斬立决科斷畫供具稿禀堂會法惟高係旗人又釁由本營而起應綁赴本旂三角地正法以符定制而示區别遂於五月十一日七點鐘時由刑部獄内提出當堂反縳二臂扶出南門裝入囚車由正藍旗本管佐領帶同領催莫吉格等押解過雙溝沿繞皇城後迤邐出崇文門至三角地行刑高端坐車中而無人色亦可見其有悔於心矣又聞處决旗犯例由本管佐領監斬領催持刀莫吉格獻頭若不能者當以青蚨雇用劊子胞代云○初十日烈風雷雨繼以冰雹至十二晚隂雲四合雨氣蒸騰十三日寅正大雨滂沱至卯初稍止迨報時鐘甫擊八下而驟而又至勢如倒瀉銀河霎時溝澮皆盈直至下午兩點鐘時始止平地水深尺許一片汪洋車馬往來殊多不便阜成門外護城河水高出兩岸直抵城根各城門波浪奔騰深可没膝是晚又降雨一陣幸歴時甚暫卽天霽雲開云 
[薤露雙聲]  
　　揚城保甲總辦趙觀察之長公子因有要事前往寍波事畢言旋附搭某輪船先至滬江及登舟忽抱清恙加以風浪顚簸病益沈重迨輪船抵滬公子已撒手紅塵由僕從等暫爲成殮發電至揚噩耗傳來家人驚痛無似卽派人赴滬將靈柩盤回於本月十三日抵岸暫厝南門城外慧林寺中揚郡印委各員均以一束生芻紛紛往奠惟觀察抱此喪明之痛當不禁老涙之涔涔下也然苟念及階前玉樹挺秀依然膝下孫枝承歡正永正不妨破涕爲笑也○王吉甫鹺尹錫祥皖人也聽鼓兩淮廿餘載館嘗宦海風波天中佳節鹺尹晨起忽覺胸中鬱悶日卓午悶愈甚遂登榻小憩詎料首甫就枕魂已離殻經其如夫人備棺成殮並發電至滬招乃弟回來料理喪務鹺尹年逾大衍體素强壯先一夕尚在公館中肆筵欵客雄辯高談幾傾四座不出一日竟作古人嗚呼豈非命歟 
[湖心亭賞荷記]  
　　日本宫内省探知奥國太子定於八月上旬至東瀛游歴因派員籌議接待日前各地方官請訓出京之際宫内大臣諭以太子必先道出長崎宜先爲準備以固邦交○福島中佐自俄屬海參嵗附東京丸回國崎陽官商士庶咸至海畔遠迎中佐稍憇片時卽日乘原船進發所過各口岸如神戸横濱之類官民無不以一見爲榮上月二十九號午後將及一點鐘時由横濱入京各大臣曁海陸二軍將校諸省官吏各政黨員各學校生徒相約出迎幾若雲蒸霞蔚中佐不暇接見卽乘馬車趨赴内廷參謁之餘日皇恩禮優隆賜以茶菓中佐旋退出赴上野官民所設歡迎塲一時遠近偕來咸欲一瞻遊歴時所乘之馬四圍雜沓幾於無地立錐入塲後各大臣以次舉行祝禮禮畢中佐挈家屬乘馬車歸去訪問者又接踵於門○日本漁人在朝鮮沿海捕魚習以爲常本無足異本月十三號有三漁人駕一葉扁舟在晉州三千浦近海遇難漂至一島上被韓民毆死二名其一生死尚未明白事逹於領事館室田總領事卽照會朝鮮警察署及東萊府史請爲查辦二十四號之夜韓民又襲擊一日本漁人殺害漁人三名受棒傷者二名總領事逐一電報外務省并請訓令政府急派兵船高雄艦前往總領卽乘之而赴漁舟遇難處會同韓官勘騐○上月二十八號日皇遣米田侍從赴横濱福島中佐旅邸宣召入京翌日中佐乘輪車至東京停車塲直趨内廷覲見蓋亦君命召不俟駕之意也旋由内傳旨於七月一號賜御陪食叙勳三等賜旭日中綬章可謂榮矣按陪食猶我朝之賜讌聞日皇將升中佐爲大佐任近衛軍長云 
[南市瑣談]  
　　有寗波人在南市十六鋪橋南首養和樓茶肆前設餅攤前晚九點鐘時攤上所掛洋油燈忽然炸烈火星亂迸幾兆焚如幸旁人蜂擁而來襄同救熄然已險矣○昨日爲江蘇海運局總辦兼松滬厘捐局提調譚太守懸弧令誕自辰至午道營廳縣及印委各員均往道賀○朱阿海在大南門内開設竹器店爻占脫輻時聞反目前日又爭閙不休鄰人恐肇事端竭力爲之解勸阿海忿不可遏反與衆隣爲難衆蹸大抱不平扭至巡防南局請究局員吳二尹庭訊之下著笞責三十板具結交人保釋 
[上海縣署瑣案]  
　　俞阿虎將女桂寳售與鴇兒陳楊氏花烟館賣娼後以借銀不遂投控法公堂葛同轉判令將桂寳發善堂寄養俞復投縣呈控黄大令移提到案倩帮審委員葉司馬研訊俞訴稱小的係蘇州人女兒桂寳年十八歲去年被人誘至陳楊氏家叩求判斷陳楊氏供稱小婦人原籍蘇州在治下法租界開設花烟館去年出身價洋銀一百七十元向俞買得桂寳未幾俞加借洋銀四十五元合共二百十五元日前又來加借小婦人不允以致被誣桂寳所供與鴇略同司馬向俞駁詰俞執定前供鴇又稱大老爺若將桂寳給俞領去恐又被賣去須請追還身價洋銀否則仍請發堂留養司馬允之令將桂寳仍發善堂○瞿子賢控沈關茂冐領洋銀二百元前日葉司馬升堂提訊瞿訴稱家住虹口祖遺田數畝去年由地保沈關茂介紹售與某西人沈隨將田單索去交付西人收得洋銀二百元又九十元並不交與小的小的往查不認不得已具控求請究追朱夏詩林錫齋同稱沈向西人收得洋銀小的等皆曾目見爲此來案作証趙發茂稱沈所收之洋銀九十元中小的亦有五十元光供稱去年小的充地保時瞿將田售與西人確由小的介紹直至歲暮並不來取洋銀是以小的暫時借用叩求寛限繳還司馬著赶緊繳案如違比究 
[英界公堂瑣案]  
　　包探黄四福禀稱陳子全陶金春等賭徒分贓不均互相爭閙小的聞之拘案请究陳供稱小的係金陵人向爲縀業不敢犯賭陶供稱小的係揚州人以後不再吵閙矣黄探又禀稱陳陶同某住客寓誘僧人同賭刻僧人已他去所遺對時表陳陶互相爭奪致起釁端蔡太守飭分别遞解回籍不許再來○某客寓主婦趙彭氏訴稱僧吉台到來借宿夜半後闖入小婦人房中竊取皮襖小婦人聞而呌喊伊就奔至自已臥房爲此報捕拘案僧吉台供稱小僧係湖南人一路朝山來到治下因不及入寺掛裕借住寓中身帶洋銀被主婦所見卽紏同流氓拆梢蔡太守飭交人保出如無人願保則遞解回籍○包探黄四福禀稱張阿松向張阿林索取對時表以致爭閙今特拘案請訊阿松供稱小的實向張借用此表不敢吞没蔡太守判令管押四禮拜表給阿松領去○包探江阿三禀稱昨日小的見劉阿毛華洪如在路旁設二十一門賭攤是以拘案請辦劉華同供稱小的等以後不敢矣蔡太守判各枷號一禮拜發頭門示衆賭具存候銷毁○包探黄四福禀稱某茶館主陳紀汝陸阿小專以引人打牌爲事爲此傳案請究陳陸同供稱小的等不敢任人賭博蔡太守判令各罰洋銀五元如數充某西醫院經費○三百七十二號華捕禀稱昨日小的見陳王氏投河自盡爲此援送案下陳王氏供稱丈夫在某輪船當小工小婦人挜端被同居人韓姓毆辱是以自尋短見蔡太守著明白具呈核示○虹口賭臺林立日來蔡太守已有所聞飭差李杏偕包探王阿二前往拘拿各地主訊辦昨日提到周南全等禀稱小的奉提各地主祗獲周一人尚有張比比曹松寳未獲曹全寳不在家因將其妻桂氏解案周及曹桂氏皆所供支吾太守飭分别押候提張等到案於下禮拜六訊究 
[法廨停公]  
　　昨禮拜六爲法公堂訊案之期讞員葛同轉忽飭家丁持名片知照捕頭停訊一禮拜所有各案須遲至下禮拜四訊斷 
[法界捕房紀事]  
　　前報紀猪玀祥祥等諸流氓至小東瘦外天地一家春茶肆後街鴇兒愛林所開花烟館尋釁毁物三道頭巡捕據情禀知克捕頭捕頭立飭包探王榮培往拘及至諸流氓已聞風躱避未獲一人前晚十點鐘時復帶同副役悄然而往拘獲當日在塲肇事之甲乙二人解至捕房捕頭命押候下禮拜六解請葛同轉研訊○前晚三點鐘英界某包探之夥追賊至法租界賊大呼救命某號巡街捕將賊及探夥一併拘入捕房捕頭詢問之餘探夥禀明情事捕頭以其有違租界章程著一併管押翌晨英包探某甲歴訴緣由請　　賊至英公堂審辦并求將夥開釋捕頭俯如所請一并交甲帶回○昨晨九點鐘時洋行街某雜貨棧夥將魷魚攤曬地上小竊乘間行竊適爲某學徒所見呼巡捕至將小竊拘獲送入捕房○太古棧將藥材曬晾被賊竊取若干事爲邏者偵知將賊扭交巡街捕帶入捕房捕頭命押候解送公堂訊辦 
[ 
[助振摭要]  
　　山西之災亘古罕有資財充裕行善及時洵難得之遭逢也杭州徐子厪翁募山隂協濟鹽廠善士助欵由壽康莊來洋二百元漢口德馨明號集腋堂善士洋二百元内省堂善士洋一百元存心堂善士洋一百元補過堂洋五十元蘇姓無名氏善士由立大莊來洋一百元瑞盛春寳號洋一百元宜昌　濱隱名求資尊人尊堂冥福由立大莊來規元五十兩憇廬主人由寳順莊來規元五十兩知非子洋六十元禾郡源泰曹維錦善士祈保闔家大小平安洋五十元暑冷齋主人由蔚泰厚來洋五十元寓清江榖詒堂善士洋五十元奉化唐在朝仁丈病愈完愿求塊消身健由徐少康翁來洋五十元孟霄童善士洋五十圓濂裔義莊洋四十元山東登州府蓬萊雙大橋口稅局關帝誕日向章及各署演戲三日兹由局折資湊集移助登平足銀廿二兩委解山西散放酷暑偪人顚連誰訴賴樂善者慷慨輸　當感恩而銘謝焉上海北市絲業會館籌賑公所施善昌謹誌 
 
 
] 

Page 10

 
 
[福緣善慶]  
　　謹啓者敝堂接奉德清徐季賢大善士交來修善堂大善士樂助賑洋一百十元東海堂大善士樂助洋四十元無名氏大善士樂助洋十元均入山西項下當此晉邊賑急籌濟維艱但能救得一分卽是一分功德多多益善造福靡涯請看椿齡萱壽桂子蘭孫捷報登科喜占勿藥吉人天佑耳目昭昭磁石引鍼自然之理謹登報章爲善人頌并爲同人勸上海六馬路仁濟善堂籌賑公所施善昌等謹誌 
[卾垣官報]  
　　五月十二日候補府史悠慶候補通判鍾天緯卽用縣王光棣大挑縣吳世璜俱禀知銷考課試自强書院鹽塲差候補縣李頴名奉委赴漢川懸勘豐樂　垸　址赴兩院禀辭候補道葉卽用縣周垣候補縣朱有寛俱赴兩院銷假候補同知黄秩柄赴兩院轉假三日代理當陽縣事委辦荆沙土藥補厘局候補縣朱世守回省代理房縣事余受祺各赴兩院謝委同日藩憲牌示按察司經歴事務詳委試用巡檢唐書笏代理五月十三日署督中恊謝前進見已登正號候補府高寳□十二三等日赴兩院禀知銷致祭關帝廟糾儀差又史悠慶候選通判鍾天褘俱赴兩院禀知銷自强書院甄别學生照料鹽塲事竣委辦通山茶厘局候補縣張清委辦柏墩茶厘局候補縣陳壽椿俱解餉回省禀到代理孝感縣事委用縣汪齊輝赴兩院請假三日代理雲夢縣事裘憲璟代理麻城縣事在任候補縣按察司歴張景畹各赴兩院謝委武同知長赴兩院請假一日江夏縣諸赴兩院轉假二日另補縣五翼赴兩院請假二日候補縣黨述赴兩院銷假又陳瑞瀾代江夏縣下鄕相案回省赴兩院禀知委辦蘄州厘局候補府經歴佘鼎臣積榖風竣交倉收儲銷差赴兩院禀辭赴局委辦應城厘局候補通判王璠解厘金來省湖南候補縣朱滋樹起服來省各赴兩院禀到改指試用巡檢劉侗壽禀見暑沔陽州吏目張家鐘禀見謝同日藩憲牌示溧水縣巴河巡檢事務詳委麻城縣鵝籠巡檢殷廷瑜麻城縣鵝籠巡檢事務詳委蘄水縣巴河巡檢善枬俱調署長樂縣曲侃事務詳委候補班前先用巡檢胡志申署理 
 
 
 

Page 11

 
 
   
 
 

Page 12

 
 
[光緒十九年五月十七日京報全錄]  
　　宫門抄○諭旨三道錄前○將軍依等奏續丈巴彦蘇蘇廳地畝情形片○又奏侍衛呈請續假片○雲督王等奏查明克復富民祿勸兩城出力文職各員請仍照原保給奬摺○又奏揀員升　同知摺○東撫福奏臨清工關短收盈餘銀兩請將戸關溢額撥補免賠摺○閩督譚奏遴補陸路都司摺○又奏揀補右營守備片○五月十七日禮部宗人府欽天監正紅旗值日戸部引見七名提督衙門二十八名值年旗十名廂黄滿二名廂藍漢三名○明安假滿請安○廣東知府周開銘謝恩○阿公等口外賜　請訓○懷塔布請假五日○崑岡續假五日○德隆請假十日○德馨請假一個月○召見軍機阿公張蔭桓周開銘○○依克唐阿等片再本年續丈巴彦蘇蘇廳地畝前已飭令各委員先行赴叚勘丈兹奴才依克唐阿閱軍業已旋省娭才增祺仍須親往督察俾速竣事擬於四月二十六日由省起程除咨部外謹附片具奏伏乞聖鑒謹奏奉硃批知道了欽此○○依克唐阿等片再前據二等侍衛一等男爵壽長因伊祖父原任西安將軍多隆阿塋墓年久未修懇自光緒十八年九月十五日起請假六個月俾資修理等情當經奏准賞假在案兹據齊齊哈爾正白旗協領凌善呈據該侍衛呈稱去冬邊地嚴寒未能修竣自本年三月十五日起再請續假四個月赶緊修理等情轉呈前來奴才等伏查該侍衛前因伊祖塋年久請假修理現在塋工未竣係屬實情合無仰懇天恩復再賞假四個月俾資赶緊修理一俟事竣卽行催令回京供職是否之處恩典出自鴻施除咨部旗查照外理合附片具陳伏乞聖鑒訓示遵行謹奏奉硃批著照所請該衙門知道欽此○○雲貴總督臣王文韶雲南巡撫臣譚鈞培跪奏爲奉部駁查克復富民祿勸兩城出力文職各員查明聲覆　請仍照原保給奬恭摺仰祈聖鑒事竊臣等於光緒十八年閏六月十八日准吏部咨克復富民祿勸兩城出力文職各員分别准駁於光緒十八年六月初八日具奏奉旨依議欽此抄錄原奏清單咨滇轉行遵照飭查去後臣等伏查富祿之役在事出力文武員弁均經吏部兵部准照異常勞績核奬先後奏奉諭旨咨　在案惟黑鹽井提舉鄒馨德等十九員或因鹽轉人員不應給奬或因業經指有省分緣何調赴雲南及捐案漏叙核准日期飭令查照　覆具奏再行核辦等因兹據雲南善後局司道史念祖等逐一詳細查明開單詳請覆奏前來臣覆核無異謹繕具清單恭呈御覽合無仰懇天恩俯准將在任補用同知雲南黑鹽井提舉鄒馨德等十九員飭部一律仍照原保給奬以示鼓勵而免向隅出自逾格鴻慈除咨部查照外謹合詞恭摺具陳伏乞皇上聖鑒訓示謹奏奉硃批著照所請吏部知道單併發欽此○○雲貴總督臣王文韶雲南巡撫臣譚鈞培跪奏爲揀員升補極邊要缺同知以資治理恭摺具陳仰祈聖鑒事竊准永昌府分防龍陵同知謝聯慶於光緒十九年正月二十日在省病故當經具題開缺聲明所遺係夷疆三年俸滿在任候升再滿三年加銜在任升題調要缺例應在外揀選調補照例以該員病故本日作爲開缺日期歸本年正月底截缺係屬要缺毋庸掣籖查定例各省知縣以上官員如遇例應題調缺出及烟瘴地方俱准升調兼行聽候該督撫酌量具題又知縣必須本任内歴俸三年以上方准揀選升調又題廾知縣以上官員俱　送部引見各等語伏查該廳地處極邊界連緬甸漢夷雜處政務殷繁且現辦界務一切交涉事件尤關緊要非在滇年久熟習邊務夷情精明幹練之員不足以資治理臣等督飭藩臬兩司於通省應調人員内逐加遴選非現居要缺卽人地未宜實無合例堪調之員惟於應升人員内查有太和縣知縣張曾亮年五十六歲江蘇太倉直隷州人由增生應同治甲子科江南鄕試中式舉人乙丑科會試中式貢士殿試二甲朝考二等引見以主事用簽分吏部文選司嗣因資斧不繼呈請以知縣歸班銓選赴部投供光緒四年二月選授雲南太和縣知縣五月初十日經欽派王大臣騐於覆奏奉旨依議欽此五年五月二十五日到滇六月十三日到任七年六月調署雲南縣知縣八年十月調署蒙自縣知縣九年十一月回任十一年三月復調署雲南縣知縣十二年六月回任十六年七月調署趙縣知縣十侂年十一月仍回太和縣知縣本任據雲南布政使史念祖按察使岑毓寳以該員穩練慈祥在滇年久熟習邊務夷情請以升補永昌府龍陵同知實屬大地相宜與例亦符會詳請奏前來臣等查張曾亮資深才練洞逹邊情合無仰懇天恩俯念員缺緊要准以該員升補永昌府龍陵同知實於地方有裨如蒙俞允該員係十年俸滿奉文調取之員今請升補同知俟奉部覆再行併案給咨送部引見所遺太和縣　縣係月選之缺滇省現有應補人員應請扣留外補所有揀員升補要缺同知緣由謹合詞恭摺具陳伏乞皇上聖鑒勅部議覆施行謹奏奉硃批吏部議奏欽此○○尚書銜山東巡撫奴才福潤跪奏爲臨清工關一年期滿短收盈餘銀兩請將戸關溢額撥補免賠恭摺仰祈聖鑒事竊照臨清工關每年應徵正額銀四千五百七十二兩七錢四分盈餘銀三千八百兩以二千二百八十兩爲額内一千五百二十兩爲額外向委臨清直隷州知州徵收由奴才按年核計完數奏報兹據濟東泰武臨道張上逹轉據臨清直隷州知州陶錫祺詳稱自光緒十八年正月二十四日開河起至十二月三十日年滿止共收短載正銀四千七十三兩八錢鹽貨正銀一千四百五十二兩二共收銀五千五百二十五兩八錢八分核計正額無虧並收額内盈餘銀九百五十三兩一錢四分下短額内盈餘銀一千三百二十六兩八錢六分額外盈餘銀一千五百二十兩緣工關僅征船料自黄水穿運以來汶河淤塞不通祗賸衛河一路船隻無多以致征不足數戸關例徵百貨是年直境歉收南北糧價懸殊商販由衛河絡繹北上統計所徵關稅尚有溢額銀八千九百八十四兩八錢四分四釐以之抵補工關缺征有盈無絀懇請援照近年成案准其撥補等情奴才覆查無異相應仰懇天恩俯賜勅部准其援案撥補免賠出自鴻慈除咨部查照外謹恭摺具陳伏乞皇上聖鑒訓示謹奏奉硃批該部議奏欽此○○頭品頂戴閩浙總督臣譚鍾麟跪奏爲遴員請補外海陸路都司員缺恭摺仰祈聖鑒事竊照福建台灣道標都司圖占標病故遺缺部咨係台灣道題補第一輪第二缺應用儘先人員臣於閩省儘先補用陸路都司内詳加遴選如李祥勝吳大綬甘憲超周炳鑑均未歴過台地陳學曾現丁母憂何永忠因案撤任張連斌未經考驗均未便遷就請補惟查有留閩儘先補用陸路都司福建撫標右營守備宋喜發年五十一歲湖南湘隂縣人由軍功剿匪著績遞保留閩儘先守備奉部擬補汀州鎭標右營守備於長門出力案内保奬光緒十年十一月十七日奉上諭着以都司留閩儘先補用並賞戴花翎欽此旋於十三年八月十四日赴部引見奉旨准其補授領劄赴任調補撫標右營守備該員老成諳練營務留心曾經調台差遣委辦福靖新後營事務於台地風土情形較爲熟悉歴任實缺守備措置裕如以之請補是缺都司洵堪勝任與例亦符合無仰懇天恩俯念台灣道標都司員缺緊要准以宋喜發補授於營伍地方均有裨益如蒙俞允容俟部覆到日　咨送部引見除飭取履歴咨部外所遺撫標右營守備員缺接准部覆另行遴員請補謹會同台灣巡撫臣邵友濂福建水師提督臣楊岐珍福建陸路提督臣孫開華合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○譚鍾麟片再浙江定海鎭標右營守備吳鈺升補錢塘營都司所遺守備部咨係外海水師題補第五輪第三缺輪用預保人員預保無人應以第六缺揀發人員抵補臣查浙江省現無揀發守備照章於應歸揀發班之水師補用各守備内詳加遴選查有外海水師補用守備羅雲彬年四十九歲浙江黄巖縣人由行伍遞拔定海鎭標中營千總於閩盜闌入浙洋全股殲滅案内保請以守備留浙宝用光緒二年二月二十三日奉旨着照所請奬勵欽此署守備事務措置裕如該員水務諳練槍砲亦嫻以之補授斯缺堪以勝任核於例章相符合無仰懇天恩俯念外海水師員缺緊要准以羅雲彬補授定海鎭標右營守備於營務洋防兩有裨益如蒙俞允該員於二次甄别案内送部引見未及三年是否毋庸給咨聽候部覆辦理除飭取履歴另咨外謹會同浙江巡撫臣崧駿浙江提督臣馮南斌附片具陳伏乞聖鑒謹奏奉硃批兵部議奏欽此 
 
