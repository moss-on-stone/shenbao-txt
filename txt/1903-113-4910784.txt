# 1903 - 113 - 4910784

 

Page 1

 
 
[正通志出書并發售新編九通全書目錄啓] [  圖書集成局謹白]  
　　九通一書集歴代政治之大成爲本朝掌故之淵藪本局旣據精本校印以餉學人又以全書卷帙浩繁檢閱或多不便爰不惜重貲禮延通才博學將是書條分件繫編成九通目錄四十卷語節繁蕪事無滲漏提綱挈領　然秩然現已付印不日出書定價每部大洋一元八角曾購本局九通股票者僅收工料英洋一元以示區别諸君有欲購取者請於領正通志時繳洋預定掣給憑單俟正通攷告成一併登報發書特此佈聞諸維雅鑒 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彚案爲主而叅之聖訓諭旨及欽定專門諸書自嘉慶委年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下感究心經世之務官書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緒不啻舉八百餘書之菁英彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百區本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各坊均有出售此啓 
[論中國圜法之壞]  
　　嗚呼中國圜法之壞未有甚於今日者也從前國庫豐盈民用充足九府所鑄日出不窮康雍乾嘉之時銅色尤精分兩亦重道咸以後雖已稍遜於前而頻年按卯鑄成尙不致有匱乏之慮故其時每銀一兩値錢一千八九百文每西班牙銀一圓値錢一千二三百文至同治朝相去亦不甚遠蓋銀貴錢賤固日用之常經也不意近年以來錢價日昻銀價日賤購銅鼓鑄成本旣重折耗良多是以所成之錢亦不能如前之厚重且當事者慨康雍乾嘉時所出流傳日少皆由銅精且重私毁者易於漁利之故力圖挽救斟酌輕重之宜大抵制錢一枚重只八分成色其中銅七鉛三均匀配搭奏明鼓鑄一試於京師再試於廣東又再試於江南此外各省亦各有所鑄歴年鑄成之數似亦不爲不多果使彼此流通無奸儈裝載輪船運之出口何至錢神身價高至於斯哉前年各省疆臣以錢荒太甚民困益深設局鑄造大小銀圓以資補救初時流行旣廣民力似可稍舒乃未　而銀價愈低錢價愈貴甚至持洋　入市兌換僅能得小鉅錢若干枚欲求盡易制錢而不可得維持之法至此幾窮當事者於是變通章程廣購銅觔用機器鑄造當十銅圓民間咸以爲便首江南次江蘇由是福建廣東安徽浙江相繼而起維時士民聞風雀躍咸以爲自此貿易之道當可仍復舊觀矣何以未及二三年舊鑄之制錢旣日形其絀新鑄之當十銅圓亦寥寥不可多得其尤可異者邇來滬上所行銅圓大都來自廣東福建者爲多而出自江蘇江南者少向非有人私運出境安有本省所鑄之錢轉不能供本省之用者乎上月下浣本埠錢業董事夏君樹杰禀請縣主汪瑤庭大令從嚴查禁大令據情轉禀蘇松太兵備道袁海觀觀察立卽照會南北關稅務司嚴密稽查如遇以上事情定將銅圓充公販運之人發縣重辦似此懲前毖後雷厲風行苟能矢以實心認眞從事彼販私者無從舞弊亦誰敢以身試法自罹不測之誅顧僕竊有慮焉夫國家鼓鑄制錢所以利民用也至不得已而多鑄當十銅圓以補制錢之不足用心亦良苦矣今乃爲奸商居奇壟斷轉使大憲利民之政仍不能實惠及民是卽銅圓局日夜興工而漏巵未除來源易竭蘇省如此他省可知吾恐再更數年陸續鑄出之銅圓依然風流雲散欲求銀價日增月盛仍戞戞乎其難之何則近來銅價奇昻售銅遠勝鑄錢故私販甘冐不韙私行銷毁非僅貪此區區轉運之利也竊以爲欲除其弊當嚴治其罪查國家定例私毁制錢罪在不赦今彼私販卽無私毁實跡亦當以此罪罪之庶若輩知所儆懼不敢故智復萌否則禁於一時者不能禁於時時嚴於一省者未必嚴於各省恐若輩偷漏之技百出不窮所謂將錢充公及將其人重辦者仍託諸空言而無補圜法之壞何日始有轉機哉 
[電傳宫門抄]  
　　昨晚七下鐘時京師友人專電告知本館云四月初三日皇上召見軍機大臣及周儒臣關以鏞是日並無明發上諭 
[宫門抄]  
　　三月二十二日禮部及宗人府欽天監正白旗値日無引見順王假滿請安直隸提督馬玉崑請安恒安等謝抵銷處分恩橚貝子德公各請假十日召見軍機及馬玉崑○三月二十三日兵部及太常寺太僕寺正紅旗値日無引見沈家本假滿請安崇勳謝署正藍旗滿洲副都統恩袁世凱請訓文璞請假五日兵部奏派查齋之大臣派出希朗阿隆斌崇勳壽耆祥年英信松溎玉璋召見軍機及袁世凱 
[俄人要約]  
　　日本某日報登東歴四月二十四日卽華歴三月二十七日中國京師來電云昨日外務部王大臣互議俄人所約八事一中國不能將東三省政治改革施行三中國除營口外不能任他國於東三省開埠通商　東三省各礦祇准中俄兩國合資開采他國不能干預四東三省火車鐵路須由俄人派兵保護五中國欲在東三省練兵須任俄人調度他國不能干預六東三省各海關榷稅事宜須任俄人派員經理他國不能干預七中俄兩國在奉天府城設商務署他國不能干預八他國若欲干預東三省事機須由俄國派兵抵拒觀慶親王之意謂俄人旣肯派兵保護火車鐵路祗得任其握收稅之權此外五條似難允許至末事一則刻下方在秘密商量也 
[廷寄恭錄]  
　　廣州安雅書局世說編云廣西用兵疉獲勝仗上月初旬某日兩廣總督德靜山制軍據情電奏隨奉電傳寄諭云德壽王之春等電奏悉據稱疉次獲勝殲除匪首泗城一帶已無匪蹤仍著派營窮搜毋留餘孽 
 
 

Page 2

 
 
聞梧州百色等處均有人接濟匪徒外洋軍火關係繫要著德壽王之春即行嚴密查禁俾斷來源力除後患前已有旨黄呈祥署理廣西提督接統蘇元春各軍著卽責成王之春督同該署提督認眞剿辦務期邊界内外一律肅淸以紓厪念欽此 
[設館迎賓]  
　　聞之京師友人云邇者各國公使及夫人時入宫廷覲見皇太后擬在西苑建造迎賓館以申欵洽須收買民房圈入苑内估計經費約逾百萬金 
[行軍設電]  
　　天津友人來信云直督袁慰帥以行軍之要首在消息靈通而羽檄星馳究不及電信之瞬息千萬里因飭設行軍電線以便飛達軍情又以沿途所置線竿時被匪人竊取爰於月前飭縣示禁并派勇分叚梭巡某日天津縣唐大令出示曉諭曰案蒙督憲袁札開爲札飭事據委辦行軍電線工程余直牧榮淸禀稱竊卑職頃奉憲臺面諭飭將行軍電線迅速修通並赶設德律風等因卑職隨卽派隨工設線之分省補用縣丞嚴鳳翔星夜前往督飭工丁認眞梭巡卑職亦即回津購辦德律風以應急需查此次割綫之處卑職迭據逐叚巡丁禀稱天津西營門外及黑火神廟前屢被匪割竊電線十餘檔當經騐明一律修復而中途尙有偷竊之處以致迄未通報卑職因卽飭令逐叚巡丁分投查勘並一面禀明天津鎮及天津巡警局等設法妥爲保護現天津吳鎭已派弁兵分投巡查而天津縣唐令及巡警局經卑職知照後亦已派差分投巡緝昨謁吳鎭據言已拿獲割線匪一人卑職於初九日來保之時探詢拿獲數人似此從嚴緝捕該匪自當歛跡遠遁查行軍電線係屬倉卒外洋所購各料尙未到齊先向各處借用水線亦未到津鐵橋新浮橋之河暫借用商局水線通流河因無水線用頭號粗皮膠線暫代一俟到津卽行更換前卑職多雇工匠督飭晝夜赶辦於三月初四日一律工竣應請俯賜派員騐收並請飭令線路經過之天津靜海靑縣大城任邱安州高陽淸苑等州縣一體出示曉諭實力保護等情到本大臣據此除批據禀該員修造行軍電線現已一律工竣候飭厲直牧藻靑前往騐收具報其線路經過之天津靜海靑縣大城任邱安州高陽淸苑等州縣並候分行一體出示曉諭實力保護等因印發外合行札飭札到該縣卽便遵照辦理此札等因蒙此合行出示曉諭爲此示仰附近各村地方紳民人等知悉自示之後所有該處經過電線務須隨時妥爲保護毋得作踐損壞致干嚴處切切特示 
[廣西亂事]  
　　廣州安雅書局世說編云柳州匪首梁果周温土生梁國成陳土生陳亞富韋八姚矮等人每日在各處廛市鄉村恣行劫掠苟有所得卽乘機逸去並不攻據城池聞匪中以城邑四面受圍苦不得出不如倚深山爲巢穴得以往來自如故每遇官軍剿辦之時自計可勝則與官軍對仗否則此擊彼竄官軍往往疲於奔命蓋攻其巢穴較收復城邑爲尤難也 
[兵部咨奏嚴定保奬奉旨依議章程]  
　　一保奬分别異常查臣部保奬有軍營異常有各項異常其實軍營戰功乃可謂之眞異常其餘各項異常勞績不過比尋常從優而已向來臣部皆本此例酌核奬叙謹爲朝廷重名器以待有功而此例未嘗申明於是各項異常皆欲冐混軍營異常誠恐後來司員誤會不知所從相應請旨除海船沈溺救生出險河工搶險大工合龍照章辦理外凡各項異常勞績並未建功者雖號稱異常不得保越級如係實在尤爲出力者一案内准保免補儘先者不得過一二人准保免補者不得過三四人准保儘先者不得過六七人准保翎枝者不得過三人此外其次出力者槪不准免補儘先翎枝僅與補缺後升階及加銜封典議叙各層以示分别如此則各項異常迥然與軍營異常奬叙不同庶足以重名器而勵將士一保奬斟酌尋常查臣部於尋常勞績只准俟補缺後升階或加銜或封典或議叙加級如此而已所以别於軍營異常及各項異常也乃尋常勞績率請至三四層欲駁之則所保僅屬尋常欲槪准則一員三四層漫無限制欲减之則無定章相應請旨凡屬尋常勞績其尤爲出力者奬叙准給兩層其次出力者奬叙只給一層必於單内聲明方准照獎如此辦理庶足以杜徼倖而防冐濫而臣部核議較有把握一酌定拿獲會匪保奬查臣部拿獲會匪保奬光緒十七年六月初六日奉上諭准照異常勞績優奬嗣後各省請奬漫無限制臣部又於光緒二十年五月初八日奏請調兵剿滅者照異常僅止訪拿緝捕餘匪名數無多者照尋常而拿獲開堂立會首要匪犯不煩兵力消患未萌者仍照異常拿獲一名文武併計不得過一二員等語自是定章後各省保奬均指爲拿獲開堂立會首要匪犯竟無一案肯照尋常者竊謂保奬之言或粉飾而蹈虚臣部給奬宜分别而核實相應請旨凡屬調兵剿滅者准照異常凡屬訪拿緝捕者槪照尋常而拿獲一名者仍照二十年五月初八日奏定章程文武併計不得過一二員以示限制庶足以杜歧出歧入之弊一酌定保奬總兵銜限制查臣部於光緒十五年十二月二十五日奏請非軍營戰功卓著不者得保請提督銜奉旨允准在案而總兵銜未嘗議及于是尋常勞績候補遊擊參將往往有保至總兵銜者與實缺副將同一加銜毫無分别臣部以舊章三品准二加品銜槪准不駁竊謂總兵係二口統兵大員副將參將遊擊皆歸管轄今以候補參遊加總兵銜譬如以候補道員加本部院堂官銜似覺漫無限制相應請旨凡尋常勞績非有副將實官及副將升階者不得請加總兵銜以崇體制而杜僭踰一與外國交涉保護地方創辦時姑許請奬此後交涉日名皆地方武職所應講求不得槪准請奬應請嗣後凡有辦理教案及交涉事件三年無過耆准照尋常勞績酌保一次 
[四續四川總督岑制軍奏設成都勸工局章程]  
　　六督工官二人不宜分别某人應督某科某匠上工時一同到棚循環梭巡並不宜常時憩坐七材料之廢棄而有用者督工官隨時檢存八發貨所發出原料交與某教師必通告督工官隨時存記九督工官應立表式六種一每日上工下工時刻表二每日日各教師勤怠謹恣表三各學徒每日勤怠謹恣表四每日領來原料種類分給教師用由表五每日製造成物表六每科種類教師姓名學徒人數表十督工官固宜嚴重然亦宜顧名思義寓勸於督學徒之勤者尤宜優待監廚監食官權責一監廚有整齊廚所督率廚役之權務令飲食修潔二監食有監視食堂囂競之權三每日所須薪水米由監廚向支發處支取油鹽小菜則支錢買辦並五日具領報銷一次四食品由監食酌定不害身體之物先一夕派定菜目送支發處督人照買而監視洗擇造作使無穢惡不熟之病五燒水别立處所聽工匠取領所禁工匠擅入不服者一次告誡二次送行法官處罰六廚所以潔凈爲要義監廚官每食後督人掃除一次七當食監食官督人傳送食堂照章安放卽發令會食監食官會同監廠官在側監視嚴禁囂競八人數有增損革補者監廠官必通造監廚官使增損火食九廚役不謹者監廚官可斥退稽出入官權責一稽出入官有稽查工匠及出入一切人之權查禁挾帶倫匿二上工號令旣發工匠不得出廠休息出廠之時稽出入官務須細心稽查如有挾帶本廠原料者立刻扣留盤詰三弗論已製物未製物有携帶出廠者必騐其有無支發處憑據有據者登記放行無據者盤詰取證而後放行四凡支發處發出貨物必予以憑據赴稽出入處照騐貨物出入必總於一門五外人來廠者除有本局委員帶領不問外其他來觀廠者必在稽出入官處呈明許可而後入六稽出入官必常川住廠章程未 
 
 

Page 3

 
 
畢容再續登 
[營務添員]  
　　金陵訪事友人云營務處總理兩江標防各營公務之多甲於通省兩江督憲魏午帥下車伊始尤以整軍經武爲首要查得營務處事務紛紜除總辦會辦外提調只有一員不敷襄理因飭營務處總辦夏觀察時濟於候補州縣中遴一熟諳營務之員派充會辦提調觀察奉飭隨卽檄委陳大令其璟充當營務處會辦提調以資指臂之助 
[嚴緝革員]  
　　金陵訪事友人云已革阜甯縣知縣王以寀前奉上諭著該管督撫拿解當經署兩江總督張香濤飭司札查並咨請該革員原籍大憲一體飭屬嚴拿迄今尙未獲案近日新任兩江督憲魏午莊制軍續准部咨飭下藩司通札各地方官並分咨各省恊緝該革員務獲解京歸案訊辦 
[安土重遷]  
　　金陵訪事友人云下關太古公司輪船碼頭一再坍陷洋商頗有遷地爲良之意前署兩江總督南洋大臣張香濤宫保親臨察勘飭令仍設原處各洋商尙在游移未定迨魏午帥蒞任亦不以遷埠爲然日本大阪公司遂赶將碼頭駁岸尅日完工太古公司刻亦鳩集工師仍就坍塌之區纍土釘椿以備興築 
[鎭郡官塲紀事]  
　　鎭江訪事人云前者南洋續備新湘全軍統領錢琴齋觀察因事赴九江三月二十一日乘某輪船返京口○署常鎭通海道兼鎭江關監督郭月樓觀察於三月二十四日拜會駐鎭英領事譚得祿君及鎭江關稅務司雷樂石君天主堂司鐸施方禮君○南洋常備右軍統領杜雲秋觀察前赴白門謁見兩江總督兼南洋通商大臣魏午帥旋於三月二十四日乘舟回潤○蘇州府向子振太守由省至滬附招商局江孚輪船上駛三月二十四日道出潤州拜會各當道有頃卽展輪赴金陵○瓜洲鎭總兵高藎臣鎮軍命駕赴姑蘇謁見江蘇巡撫恩藝棠大中丞禀陳公務旋於三月二十六日回瓜洲○鎮江府知府祥瑞安太守前赴金陵公幹三月十九日乘招商局江永輪船回鎭 
[松郡官塲紀事]  
　　松江訪事人云原任婁縣學教諭儲晉珊廣文因病出缺其印務由府尊許子原太守札委華亭縣學教諭何庾香廣文兼署刻聞藩憲陸春江方伯已委韓濟川廣文來松署理叧以候補教諭歸廣文詳請補授○提轅中營參將張華園參戎由提憲李壽亭軍門保升協鎭隨奉兩江總督魏午帥委署江甯城守協上月二十一日參戎將印信齎交守備張守戎暫行護理以備擇吉啓行○鹽捕前營管帶孔子元遊戎之夫人因病仙逝上月下旬某日在高家沿公館開吊文武寅僚咸往弔唁 
[大帥將臨]  
　　前日本邑江南機器製造局總辦趙渭卿觀察接奉兩江總督兼南洋通商大臣魏午莊制軍來電知帥節將蒞滬江查閱各廠因卽派駐泊局前之龍驤虎威兩兵艦前往恭迎 
[訓練洋操]  
　　日前駐紥南市之滬軍續備右旗管帶龍葆珊遊戎飭將駐防各叚之勇丁一律調回每日淸晨在營前訓練洋操以冀漸成勁旅 
[法界火警]  
　　昨日午後二點二刻鐘時法界公館馬路二百八十二號門牌溥泉小錢莊樓上所堆草帽中不知因何火起霎時烈燄熊熊穿屋而出救火會中人聞警急驅皮帶車前往奮力狂噴逾時即熄僅焚去樓面一間包探隨將莊上學徒某甲拘入捕房捕頭令押候堂期解請讞員孫建臣大令訊核 
[上海官塲紀事]  
　　昨日崇明縣李蘇靑大令因公來滬命駕詣道轅謁見蘇松太兵備道袁海觀觀察嗣至上海縣署拜會縣主汪瑤庭大令延入花廰茗談良久而别○江蘇補用知州徐同人刺史昨亦赴縣投刺汪大令飭丁擋駕 
[上海縣署瑣案]  
　　前日蔡相如扭其姪阿生至縣當晚縣主汪瑤庭大令升堂質訊相如供小的有墳地二畝六分近被弟婦陶氏與其子阿生其婿某甲永遠租與某洋人得洋銀二千元隨將祖父棺木掘去向論逞蠻爲此扭案求究阿生供父已故世母親將墳地出租小的雖在契上簽押實不知得價若干聞祗洋銀數百元而已叩求鑒宥大令飭交人保出候提陶氏訊斷○陳和尙控胞姪盜賣田地等情大令訊鞫之下陳供小的向在黄渡耕田歴三十年未回故里有祖遺地三畝八分田單由胞弟執管前年胞弟病故姪兒木生即將是地盜賣小的向之查問突被毆傷求恩騐明提究大令騐得身上並無傷痕且無單串可據諭以姑候飭差查復核斷○洋商租地會丈局員某君查得二十五保四圖内所有洋商之產大半單地不符因飭地保吊查魚鱗册地保林少邹禀稱册在兪關通兪坤聖兪坤華弟兄三人處乃函請大令提三兪到案訊追僉供故伯兪森茂在日雖充地保並無魚鱗册留存實被林挾嫌誣指大令諭候提林質訊 
[上海巡局紀事]  
　　船户朱虎山賃居小南門外張家弄左近前晚與其妻某氏偶占脫輻之爻粼人周勝前往勸解突有某甲者揮刃將朱戳傷朱母某氏疑周所爲據情投控二十三七鋪巡防局員徐錫臣二尹飭地甲拘周到案押候訊懲○前日有顔某者投十六鋪巡防中局控郎家橋左近居民兪某國賴會欵洋銀三十元等情局員黄衡堂二尹飭地甲傳案研訊 
[英美租界公堂會訊案]  
　　怡和洋行執事西人以式老甫高春祥虧欠銀二萬兩投報捕房昨日頭今包探李是福將高及其妾張氏其母魏氏母舅魏阿后一併解案高延蕭律師伸辯讞員張柄樞司馬與英總領事署繙譯官土阿司君會訊之下高供近與人合股開店所耗不貲以致虧欠行中巨欵今有紹興某縣及治下下海廟左近田畝連衣飾若干約可抵銀萬兩餘求交人保出寛限清理魏供曾向高　洋銀六百元今願如數繳呈以資彌補司馬飭將高還押餘人交人保出至高質在某當鋪之珠花一對金戒指二枚計質本洋銀五百三十四元候結案時傳領 
[三月分缺單]  
　　同知雲南盧光耀丁知州四川漢州阮尙質工廣西養利蒲讓卿升知縣山西苪城李守稽四川江浦張汝鈞俱兵安徽巢縣彭德超修墓河南内鄉章炳燾湖北通城王景棻俱丁縣丞浙江金華龔宏開故吏目直隷開州陳瑛故典史陜西安塞曾世恩故山西翼城謝錫蕃革廣西遷江楊思閔丁 
[孳孳爲善]  
　　昨蒙不列名大善士助本堂善捐洋一百元周毓林善士求室人病愈洋二十五元常德義源泰號常平十兩申規銀十兩七錢半復本堂助救劫金箴每部八本計三百八十部諸君子存扶危濟困之心抱振瞶發聾之志分人以財教人以善宏開覺路特沛仁施祗領之餘莫名傾倒又沈少琴善士助振洋五十元倪頤吉求令孫女月珍病愈洋五十元陸氏求病愈洋五十元倒懸待解正愁呼籲無門厚惠有加竊喜行仁有術併祈登報用誌心儀[  上海六馬路仁濟善堂董事嚴信厚楊廷杲朱佩珍陳作霖焦發昱施則敬劉芬謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[兩教互爭]  
　　漢口日報云湖北當陽縣天主福音兩教民人互相爭鬥縣主某大令據實申詳湖北巡撫兼督魏午帥批示曰當陽縣禀河溶天主福音兩教民互相毆毁現已馳詣勘騐情形一案據禀已悉仰江漢關道會同按察司飭速諭飭公正紳董秉公調處妥爲了結具報并飭督率汛員保甲人等隨時認眞巡防設法保護務期兩教相安毋任再滋事端爲要繳旋又批示云當陽縣禀據天主福音兩教因彼此不睦易釀釁端各節均係實在情形究應如何辦理始臻妥恊仰江漢關道迅卽酌核飭遵具復並飭將教民龔吉菴等禀控教士李德金等率衆毁堂一案赶緊勘訊明確和平了結毋稍宕延繳其第三次批詞云當陽縣禀查此案前據該縣具禀當經批飭江漢關道會同按察司飭仍遵照前批辦理一面　率汛員紳首人等隨時認眞巡防妥爲保護務期兩教相安毋任再滋事端爲要繳 
[懷令策士]  
　　安慶訪事人云署安徽懷寗縣知縣陳大令於上月舉行縣試二十五日二覆之期共命兩題一爲墨西銀錢励行皖中明受虧耗而民樂於用宜如何抵制使利不外溢策一爲學堂延聘西人爲之教授其品行之優劣學問之淺深勢難一律如何而有得無失策蓋大令平日留心國政故試以中西時事以觀童子軍底藴何如也 
[馬路工程局瑣案]  
　　前日王竹筠扭朱永泰至馬路工程局訴稱被欠洋銀三十元向索圖賴總辦翁子文太守倩襄讞委員黄衡堂二尹研訊口供交人保出理處○包探黄量海解賊犯陳長春王萬生到案黄二尹研訊之下陳王同供小的等於上月某日在川沙某衣莊行竊衣服若干件携至滬上分質各押鋪此外並未犯案叩乞恩施二尹飭吊齊各贜聽候核斷旋有朱復記者投案聲稱所失之衣今蒙吊案求恩給領二尹飭覓人具保方准領回 
[英美租界公堂瑣案]  
　　包探張天林解陳春榮陳錦榮陳錦榮到案禀稱春榮前乘山西路火災時搶取源泰當某夥所携金銀首飾一包交其兄錦榮售錢俵分今由小的拘獲吊出原贜尙少巨珠一顆查錦榮在寶善街與人合開吉祥鞋店合請追賠讞員張柄樞司馬飭將吊到之贓給原主具領春榮責五百板管押一年然後遞解回籍錦榮暫行管押限一禮拜内繳償珠價洋銀五百元○包探趙銀河解朱桂榮至案禀稱此人行竊某西人家銀盆售與姚守良由姚轉售與陸掌金兹經小的查獲禀請究懲司馬判責五百板管押一年姚罰洋銀五十元陸省釋○包探徐申慶解王愛春至案禀稱此人不知在何處竊得水烟袋一枝適爲小的所見拘請究懲司馬判責二百板贓存捕房待領○包探何阿春解蔡阿卿到案禀稱此人行竊王金鳳家物件故由小的拘請訊懲司馬判責三百板 
[法租界捕房瑣案]  
　　剪綹賊劉如玉秦德生王德富沈德富沈德發王永春鄧開其六名知西人將届賽馬之期由漢口鎮江等處約伴來滬施其胠篋探囊之術前日被包探拘獲搜出洋銀數元昨日解奉讞員孫建臣大令訊明著各荷校一個月期滿之後各笞五百板然後驅逐出境洋銀充公○邱炳如濳入某處貨棧行竊顔料二百數十瓶倩周元芳銷售昨被包探所獲解送至案大令著將邱責三百板周責二百板○竊賊朱阿富李巧春吳桂生行竊某姓家料泡燈一百餘盞賣與李春被包探緝獲解案大令著各責五百板李春罰洋銀十元○扒手王阿林在租界中竊得某姓所携洋銀一百四十元被南市捕役張福所見向之分肥王給以洋銀十元事爲包探偵知一併拘案大令判將五枷號一個月張枷號半個月期滿責釋 
[美租界捕房紀事]  
　　昨晨鄉民張某行經西華路突遇衆流氓向之强借不遂所欲肆意兇毆張突圍而出投報捕房捕頭允派包探查明以便解公堂禀請讞員張柄樞司馬訊辦○昨晨小竊劉阿二潛入蘇州河中某姓船上竊取衣物携之登岸適爲某號巡街捕所見連贓帶入捕房捕頭令即候解送公堂禀請訊辦○昨日亭午時無賴沈阿奎伫立唐家弄某繅絲廠門外見各女工姗姗而出遂向某女郎任情調笑事爲某號華捕所見拘入捕房捕頭令押乞丐牢一日 
[金陵官報]  
　　三月二十二目藩轅牌示本任高湻縣李普潤飭卽速回本任　防局候補道沈謝委辦銀元局差蕪湖米局候補道劉錫庚到候補道左念貽到由湖南來赴日本知府徐乃昌由日本回直隸州周煦山謝委署海州知縣趙興奬到禀知交卸署豐縣回陳其璟叩謝奉委會辦營務處提調差留江補用知縣易宗勳自浙江來守備史建中叩謝委帶策電蚊船卽辭赴滬總巡内河厘卡知府張禀知出巡知縣陳元　禀知奉釐捐局委駐金陵關加收糖捐差曾鳳祺辭赴宜城分銷差知縣楊寶珍自湖南來楊景唐由鎭　來二十三日常備左軍前營蔣雲龍到世職喬敍奎王宜義見均奉示騐看和蘭國駐滬總領事阿福柯兵輪管帶佛納沙步兵沾水師都司愛綸斯載爾粮臺官德來脫醫官卜斯麥治河工師　雷繙譯德斯具均到會上海英美租界會審同知張辰安徽同知李永鎭均禀到本任高湻縣李普潤叩謝奉飭回本任二十四日知縣陳其璟禀知到會辦營務處提調差縣丞魏程先湖南來理問季逢原奉示補繕寫履歴二十五日上海英美筯界　審同知張辰本任高湻李普潤均辭世職徐國柱見奉示騐看　中營叅將署城守協張郁林遊擊龍理謝德鳳都　何春祥飛捷輪船王以彰均禀到着城左營右哨千總方永甲叩謝部覆二十六日蘇州府向到見辭知州徐履泰赴日本察學辦鎭江下游釐捐知府胡玉　到陜西卽補道汪廷棣直隸卽補道鄭業　均見分部主事趙濬辭赴日本洋務局候補道汪辭赴蘇見撫臺知縣蔡瓊霖叩謝奉飭註册差委叅將彭得勝守備朱鑫鎔均自湖南來長江提督程會駐甯領事盖蔭特會 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十九年三月十九日京報全錄]  
　　宫門抄諭旨均錄正張○蘇撫恩奏核銷江海關一年期滿徵收内地商稅銀兩摺○署江督張奏爲考核軍火以期精益求精片○又奏爲交卸署理督篆卽日起程摺○護浙撫誠奏爲請補要缺知府摺○大學士榮奏爲病久未痊墾恩暫解樞務摺 
頭品頂戴江蘇巡撫奴才恩壽跪奏爲江海關一年期滿查照徵收内地商稅銀兩循例恭摺具奏仰祈聖鑒事竊照江海關商稅每年應徵正額銅斤脚價及盈餘共銀六萬五千九百八十兩三錢三分歴經扣滿一年關期奏報在案兹自光緒二十六年二月起連閏至十二月底止一年屇滿該關已故升任道余聨沅曁現任關道袁樹勛各任内實徵稅鈔二萬五千二百五十三兩五錢六分四釐又海運漕糧沙衛各船搭裝一成貨物免稅銀五千九百二十六兩六錢六分八釐作抵正稅外計實徵抵徵共銀三萬一千一百八十兩二錢三分二釐照額計短徵銀三萬四千八百兩九分八釐緣滬關常稅向賴沙衛各船轉運進口以油豆餅爲大宗出口以棉花布疋爲大宗自火輪夾板各船暢行沙船之利爲其所奪遂致常稅歴年短絀歴據該關道將常稅短徵情形詳請奏報在案嗣准户部議復江海關常洋兩關騰挪節省每年認定加解銀四萬兩以爲貼補足額之需自光緒二十二年起作正入收造報等因咨行札關遵辦續經前署督臣張之洞奏明將前項認銀四萬兩解充南洋陸軍學堂經費之用伏查此届關期經各關道實力整頓設法招徠無如時勢使然委非稽徵不力業經遵照奏案由各該關道照數攤賠足又新增北洋茶稅一項前議每年酌加額外盈餘一十二萬兩不作永遠定額旋因鎮江揚州平定商販仍田内河行走不能足額又經奏明儘徵儘解在案今屇一屇關期共征新增茶稅正耗銀一千八百九十二兩一錢七分三釐八毫實係儘征儘解并無收多報少情弊以上所徵各項稅銀除例支經費外業已照案分别撥解兹據該關道袁樹勛詳請核奏前來奴才覆核無異除饁認眞稽徵并造具收支各數淸册詳咨外理合恭摺具奏伏乞皇太后皇上聖鑒謹奏奉硃批户部知道欽此 
張之洞片再據前辦上海製造局道員毛慶蕃會同蘇松太道袁樹勛禀稱該局上年停造快利槍枝專造示口徑新毛瑟槍從前局内造存快利槍二千餘枝如將機簧彈倉等件改換新式以防走火尙可設法辦理惟欲騰出機器人工卽須停造毛瑟槍半年方可從事每槍修改工料較原造價値須加添一倍現在赶造新槍方虞不敷若以修改舊日快利之槍致停新工半年且又一槍而費兩槍之工料實覺無此辦示若仍以舊槍存備轉發各軍又恐或因此時各軍尙有快利槍以致仍飭廠再近此項槍彈亦覺紛歧查東西各軍章程於槍砲等件每得新製考騐精確國中一律通行其舊式軍械即由國家頒示槪行報廢以一耳目而齊心志擬請按照西法將局存快利舊槍二千餘枝一律注明報廢遇有請領者不再發給旣免槍式雜出子彈分歧之弊亦免沿習搭用日久失火之虞禀請奏咨並知行各軍如原發藥彈用完者即一體繳換等情前來臣查鄂滬兩局槍枝現均一律專造新小口毛瑟槍爲主上海製造局所存快利舊槍如不修攺則流弊過多如令修改則工料加倍且與小口毛瑟槍工作有礙自如該道等所擬將舊存快利槍枝一律作廢以期騰出工作專造新槍於考核軍火精益求精之道實有裨益理合附片陳明伏乞聖鑒謹奏奉硃批該部知道欽此 
太子少保頭品頂戴卸署兩江總督本任湖廣總督臣張之洞跪奏爲具報徵臣交卸署理督篆日期𢚈摺仰祈聖鑒事竊臣奉命署理兩江總督去年十月接受署篆本年正月曾經奏明新任兩江督臣魏光燾正月之交卽可履任臣擬交卸署篆後籲懇恩准陛見旋于二月十八日奉至硃批著來見欽此兹新任兩江督臣魏光燾行抵江寗臣于一月二十二日派委江寗府知府羅章署督標中軍副將丁華容將兩江總督聨防兩淮鹽政印信南洋通商欽差大臣關防曁王命旗牌文卷等件齎送督臣魏光燾接收臣即于是日交卸卽日起程赴卾由漢口取道北上所有交卸署理督篆日期理合恭摺具陳伏乞皇太后皇上聖鑒謹奏奉硃批知道了欽此 
頭品頂戴新授安徽巡撫護理浙江巡撫奴才誠勳跪奏爲請補要缺知府以資冶理恭摺仰祈聖鑒事竊照寗波府知府英保准開缺以道員用光緒二十八年十月十五日奉硃批後五日行文竊照限滅半計算扣至十一月十七日作爲開缺日期所遺員缺係衝繁題調要缺例應在外揀員请補查例載特旨人員遇有缺出悉准酌量先儘補用又道府應用候補時先儘科甲出身人員各等因慈寗波府知认缺奴才督同藩臬兩司於應調應升人員内逐加遴選實無人地相宜之員其截取分發知府亦復難勝斯任未便稍事遷就現於科甲出身各班候補人員中揀選得特旨班補用知府喻兆蕃年四十歲江西萍鄉縣拔貢由光緒已丑科進士改翰林院庶吉士散館以部屬用簽分工部報捐雙月郎中遵新海防例攺捐知府分發試用籖掣河南親老告近攺掣浙江光緒二十五年二月十四日引見奉旨著照例發往欽此三月二十九日領照到省期滿留補前浙江學政臣文治明保奉部行文調取二十七年十二月初六日引見奉旨著於初八日預備召見欽此初九日奉上諭昨日召見之浙江試用知府喻兆蕃著以知府仍留原省補用　此十二日給照二十五日回省兹據兼署布政使黄祖絡署按察使崔永安以該員請補寗波府要缺知府會詳前來奴才查喻兆蕃學富才明講求時務以之請補寗波府要缺知府實堪勝任與例亦符如蒙兪允該員係明保引見欽奉特旨以知府仍留原省補用今請補知府銜缺相當母庸送部引見並非捐納之員應請母庸試俸理合會同閩浙總督臣許應騤恭摺具奏伏乞皇太后皇上聖鑒飭部核覆施行再例文繁瑣另行咨部查核摺内不復冗叙合併陳明謹奏奉硃批吏部議奏欽此 
奴才榮祿跪奏爲奴才病久未痊墾恩暫解樞務免曠要職恭摺仰祈聖鑒事竊維中樞要地爲庶務總匯之區我皇太后皇上日理萬幾樞臣檢校奏章欽承諭旨精神耳目偶一疏忽則叢脞因之任至重也奴才於二十四年八月蒙恩内召備職樞垣責鉅才輇夙夜祗欋惟是渥承殊遇敂念時艱不敢不勉竭愚誠力圖報稱而自揣精力年遜一年縱曲荷夫優容巳常虞乎隕越上年十月足疾屢發冬深始愈今春夙恙復作增减不時未克照常供職自二月初十日假滿後瞬又兼旬腫痛稍瘥仍覺艱於步履雖復仰蒙温諭仅俟病痊入直毋庸再展假期在聖慈高厚之恩無微不至而臣子靖共之義一息難安夫古之大臣有輿疾趨朝力籌軍國者效忠之志雖病猶勤乃奴才久嬰痼疾豈惟無補論忠卽奔走之勞亦多間缺曠官廢職昕夕徬篁現在朝廷銳意振興百端待理若以病軀久當要地必至耽延貽誤負咎滋深再四躊躇惟有籲懇天恩開去軍機大臣差使庶職任較簡則必力易周感荷矜全實無旣極奴才受恩深重有生之日皆報國之年儻此後從容調養精力漸充斷不敢稍耽安逸自外生成迫切陳情無任屏營待命之至所有奴才病久未愈擬懇暫解樞務緣由謹恭摺瀝陳伏乞皇太后皇上聖鑒訓示謹奏奉昆欽此 
 
