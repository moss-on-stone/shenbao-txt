# 1918 - 325 - 4916448

 

Page 1

 
 
   
 
 

Page 2

 
 
時評 
[一事無成（冷）]  
　　我默察中國近年來所有之舉動大抵歸納於一事無成而後已 
　　譬如一果尙未成熟已羣起而爭奪之尙有成熟之日乎譬如一人尙未啟行已羣起而紛擾之尙有成行之日乎故中國之時日盡起於爭奪紛擾而他無暇及也 
　　今日之所謂南北和議者亦猶是也南北尙未議和而北方之爭奪紛擾已無法處置也 
專電 
[北京電]  
　　今日十一點總統禮輿至太和門叚總指揮官報告中外兵數外交團迎謁中外武官持各國軍旗升太和殿總統向各國旗致敬接見各國軍官禮畢兵退受中外來賓慶祝總統演說訓免百官甚懇切中有世界雖有奠謀和平之基吾國實爲判别存亡之鍵外交公開弱國保護諸主義乃裁制强力云云慶祝時南苑飛艇在上廻旋抛下各國旗並有軍用鴿在空中飛行來賓到數千人（二十八日下午一鐘） 
[北京電]  
　　今日午前十時閱兵各國軍隊均列中西來賓數千人徐有演說辭印送各界慶祝街道極擁擠 
　　（二十八日下午四鐘） 
[北京電]  
　　今日下午北京各界在中央公園開慶祝大會艶（二十九）日兩院借太和殿開茶話會祝戰勝 
　　（二十八日下午一鐘） 
[北京電]  
　　滬新聞記者團十一時到政府派汽車歡迎與會定三十日在公府開新聞團茶話會明日駐京記者團歡迎滬新聞團 
　　（二十八日下午一鐘） 
[北京電]  
　　滬報界申新時神等代表上午十一時到京公府派汽車隊在站歡迎直至公府參觀閱兵指定長安飯店居住後日下午四時再邀至公府開茶話會並請各實業代表亦到京報界聯合歡迎滬報界 
　　（二十八日下午四鐘） 
[北京電]  
　　陸外長准十二月朔出發（二十八日下午一鐘） 
[北京電]  
　　電話借欵千萬元息八釐期三年扣九七七巧（十八）日在東京簽字 
　　（二十八日下午一鐘） 
[北京電]  
　　西南索收束軍費千五百萬元（二十五日下午一鐘） 
[北京電]  
　　賀培桐康士鐸等彈劾錢内閣案昨已提出限於人數恐不能成立 
　　（二十八日下午一鐘） 
[北京電]  
　　昨日衆議院開會爭論選舉憲法起草委員開票事秩序大亂退席者三十餘人不足法定數遂散會（二十八日下午四鐘） 
[北京電]  
　　參院副議長朱啟鈐繼續請假常不出席有人提起質問朱先有辭職書宣布通過（二十八日下午四鐘） 
[北京電]  
　　張錫元電敬日全部抵潼關（二十七日下午十鐘） 
[北京電]  
　　奉軍司令部本設在天津軍糧城現已移至北京化石橋昨日通告各機關業於敬日成立 
　　（二十七日下午十鐘） 
[北京電]  
　　張敬堯奉令停戰報佈置情形如下湘西以桃源至寳慶桃花坪一帶爲界線湘南自祁陽以東經安仁茶陵至江西之蓮花縣爲界線凡有土匪地痞理應痛剿彼方不得藉口友軍另生枝節兹以暫編一旅駐安仁第六旅張效坤駐祁陽安武軍統領陳德修駐茶陵又以田鎭守使所部四團駐湘潭寗鄉第十一師駐益陽漢壽第二十師駐岳州靖江等處馮玉祥專顧湘西一路是否可行乞核示 
　　（二十七日下午十鐘） 
[北京電]  
　　新督電據伊黎楊鎭守使報稱俄新舊兩黨爭持劇烈查伊黎與俄境毗連處之設防兵力不足擬懇將原有各營添招機砲等隊改編爲混成一旅以資防範政府以收束軍隊之際未便照准已電覆楊督知照 
　　（二十七日下午十鐘） 
[北京電]  
　　鍾體道電吳旅潘團於寒删等日追擊王安瀾餘黨二千餘人至恒口地方激戰數日業已擊散現正竭力搜剿 
　　（二十七日下午十鐘） 
[北京電]  
　　李厚基電現值奉令停戰之際許崇智尙在涵江莆田一帶猛烈進攻迄未停止許係陳炯明部下究應如何辦理乞示 
　　（二十七日下午十鐘） 
[香港電]  
　　沈鴻英已任爲瓊州鎭守使（二十七日下午二鐘） 
[香港電]  
　　政務會議任林葆懌爲閩督軍陳炯明爲閩省長（二十七日下午二鐘） 
路透電 
[古本海琴電]  
　　柏林各報皆載德國政治紛擾情形德國南部西北部及來因各省之黨人分别運動推翻柏林之執政者其跡漸爲顯明南部代表已宣布仇對斯巴太克斯團之政策聞非普魯士之各政府現正在進行談判奥國德人所建之新邦亦加入一般人士表同情於舊制者今漸吐露其懷抱伏瓦資報載稱愛成第四軍軍長亞尼姆將軍聲聞頗著兹據宣稱彼擬以勞兵會中人編練師團恢復舊制其他來因各鎭亦多公然或秘密發表此種意見（二十五日） 
[倫敦電]  
　　德國現有分爲數共和國之趨勢英國威斯特明斯特報論及此事謂議和大會進行時協約國難免不見德國合法人物全行改變而德奥皆化成許多小邦然時局中之主要事實未許移動無論如何以全體言日耳曼必須負戰事結果之責而德人諸邦不問形式若何須仍淸付代價云（二十五日） 
[倫敦電]  
　　每日紀事報評論德國之騷亂警告德國人民必須自行建設有責任之政府否則協約國除佔據德國俟騷亂平靜再行退出外别無他法云（二十五日） 
[巴黎電]  
　　按休戰條件協約軍須佔據來因河西岸全部分及東岸橋端三處今美軍將佔據柯白蘭士英軍將佔據柯洛恩法軍將佔據美央斯昨日下午貝丹上將正式入亞爾薩斯首府斯特斯堡此亞爾薩斯舊砲台一經恢復一八七Ｏ年法國所受之污點洗刷已凈亞爾薩斯勞蘭現皆歸嚮祖國全無開公民大會或要求自治之說（二十六日） 
[倫敦電]  
　　英艦隊之先發隊今日由愛汀堡附近之根據地駛往基爾此隊内有掃雷艦若干艘將掃淸通入愛爾細洛海峽之道俾大艦得穿過波羅的海而至基爾海峽同時檢查所拘留德艦隊之事宜進行頗速 
 
 
 

Page 3

 
 
　　今日德驅逐艦隨戰艦之後前往斯加巴預料明日福資港内將無德艦各艦形式皆不壯觀因多年未經修葺未加油漆之故欄杆與烟卤皆生銹傾側而桅杆舵橋亦爲煤灰所污德水兵衣履垢破殊無航海家之氣槪各艦中之修理齊整者惟特佛林格號一艘而已德艦員對於檢視德艦之英員有趨承迎合之狀有一伶俐之德員曰此次可悲之降服將使德國海軍永遠不振德海軍本無海上歷史可與英艦隊頡頏今則僅有不榮譽之成績無人願服役於不榮譽之事業矣云云戰艦之内部其腐敗與外觀同艦中電氣之流通業已阻塞故入其内者殊覺毒氣觸鼻（二十五日） 
[巴黎電]  
　　協約國軍艦已入黑海驅逐艦現向蘇里拉與加拉資進發英巡艦利物浦號與英驅逐艦兩艘駛往洛伏羅細斯克·波蒂·巴土姆·英巡艦桑蒂尼爾號與驅逐艦兩艘駛往特里比崇·薩姆森·西洛浦（二十五日） 
[古本海琴電]  
　　預料德國國民議會俟過激黨全數逐走時將即在佛蘭克費特開會白里門消息謂基爾軍艦之兵士通過排斥柏林極端派之議决案各電紛傳俄德邊陲俄德俘虜徒步回國之窘困情形伏瓦資報論及巴伐里亞政府披露之公文痛詆柏林政府之反覆無常（二十五日） 
[古本海琴電]  
　　德國聯邦代表在柏林開會巴伐里亞總統痛詆索爾夫博士與愛士白格氏圓滑模稜一如舊政府之代表（二十五日） 
[倫敦電]  
　　英皇將至法國向法總統賀聯軍之勝利巴黎刻正準備歡迎（二十六日） 
[倫敦電]  
　　英皇下諭定一九一九年一月二十一日召集新國會（二十六日） 
[巴黎電]  
　　自德回國之法俘二千人已由逹姆斯太行抵巴黎尙有十萬人徒步回國刻在途中 
　　（二十五日） 
[巴黎電]  
　　聞參與預備媾和會之德國代表抵此時將不令寓於巴黎而館之於巴黎鄉間（二十五日） 
[巴黎電]  
　　寄往外國之報紙仍不須登載廣告 
　　（二十五日） 
[倫敦電]  
　　外國電報須檢查至和約簽定後始已 
　　（二十五日） 
法國無線電 
[里昻電]  
　　華盛頓消息據有責任者之宣言威爾遜總統居留法國約爲一月其離去美國之總時間計爲六星期云（二十七日） 
[里昻電]  
　　亞爾薩斯勞蘭鐵道之整理似可速即告成鐵軌及技術工程之受損極微東部鐵道公司雖未能確定時日惟隨時得有應用之材料即將開車自數日以來美資及南錫間已可寄遞郵件巴黎通斯脫拉斯堡之鐵道線至多於一星期内亦可恢復 
[里昻電]  
　　蘇尼克消息波森日報載稱台斯泊萊將軍所派之法國軍官已行抵華沙極受波蘭軍隊及人民之歡迎（二十七日） 
[里昻電]  
　　哈格拿消息星期二午後第八軍司令奇拉將軍統率軍隊正式入哈格拿城人民歌舞歡迎市政廳人員及城中團體代表先後演說歡迎會開會時音樂隊高奏國歌會衆對於籍隸哈格拿之狄百脫將軍致敬並對於最近逝世之齊里氏譽揚其功績齊氏亦籍隸哈格拿云（二十七日） 
[里昻電]  
　　紐約消息紐約及紐鄂倫投票市場紐約棉花股票市場及他種市場之敵人股票交易所十四所已一律没收將重行售與美國人民 
美國無線電 
[華盛頓電]  
　　惠爾遜下星期赴歐參與和平大會開幕禮約明正中旬回美（二十七日） 
[華盛頓電]  
　　工部正與各省介紹職業處代表磋商爲戰後無事之工人謀相當之生活云（二十七日） 
[華盛頓電]  
　　戰時商業部現已取銷禁止美國貨品出口之例計數百種有五金混合品五金類馬口鐵某某格式之鋼鐵某某種機械與船用引擎器械牙科及醫科用之器械火車頭鋼製鎔爐五金器具如管子絲線釘等造鐵道之材料與器械化學品藥材毛髮用品及橡皮製成之品以上種種不日即可弛禁再凡印刷及發刋關於供給品之章程等禁例現亦由戰時實業部宣佈取銷云（二十七日） 
[華盛頓電]  
　　駐歐洲洋面之美國海軍總司令西門 
司中將不久可以升爲大將因納德大將下月辭職告退西氏即補其缺又管理運兵渡洋入法之運兵船總管格里夫少將因於運兵時未失一船將升爲中將再亞西亞美艦總司令原係納德今將由中將羅格司繼之云（二十七日） 
中國各電 
[北京電]  
　　中國赴歐議和之代表先將在日本住若干時然後赴歐此事殊堪注意中國於鄰邦一再指導之後已擬就一單載明交會核議之各種問題惟内有數種恐反碍及中國應得議和大會贊助之問題試引證言之單内載有關稅自由與取銷治外法權之要求按取銷治外法權非議和大會所可討論之事件而關稅自由則上海現方修改稅則以有益於中國爲旨趣也如中國代表肆力於此類問題則其結果必有損無益（二十六日） 
[廣州電]  
　　軍政府論令自二十七日起廣州停辦公事三日慶祝休戰條約之成立伍廷芳博士將爲慶祝中主要人物之一護法黨現組織一黨要求依照法律並取銷各省督軍而議和軍政府宣布自十一月十四日起瓊州龍濟光之勢力已掃除淨盡 
　　（二十六日）（以上路透電） 
[北京電]  
　　錢内閣彈劾案雖經當局向各方面竭力疏通仍無效果遂於昨日提出於議院此案之能否成立現尙未可逆料惟實爲錢内閣之一大打擊錢氏已因此微露辭職之意此於南北和平之前途影響當甚大也（二十八日） 
[北京電]  
　　據某方面消息云昨晨徐總統與叚祺瑞會見時叚謂錢内閣對於南方表示退讓實屬毁損我北洋派之體面徐氏辯曰錢氏之意大致與余之意見相同從大局上打算忍一時之苦痛以期將來集大權於中央並不違背閣下統一之希望叚氏當時雖首肯但尙有不滿之色安福俱樂部因是遂决定提出錢内閣彈劾案錢能訓於昨晚進謁總統面述將俟今日閱兵式告畢後即上辭呈總統竭力撫慰之且云若汝果辭職則余亦將辭總統之地位以後收拾時局將一任諸段祺瑞徐段感情之甚相疎隔可於此見之矣 
　　（二十八日） 
[北京電]  
　　北京於今明兩日開祝賀協約國勝利大會今日上午中國及各國軍隊齊集天安門大總統舉行閱兵式中國及各國文武官員新聞記者實業家等皆一律招待市街各處皆裝設電燈本日各報皆出紅報明後日停刋以誌慶祝（二十八日） 
[奉天電]  
　　何宗蓮今晨啓程進京（二十七日） 
[廣東電]  
　　孫中山之代表徐謙氏之談話曰中國欲從根本上確立和平政策當以裁兵廢督軍制爲前提蓋歷年以來種種禍亂其原因皆由於督軍擁兵蹂躪法律裁兵善後方針有兩途一採徵兵制度編成國防軍約十師團二每省置一二師之地方軍亦施行徵兵準備法廢督軍制之方針亦有兩途一不論中央或地方軍人絕對不得干與政治二實行地方自治上述二方針而不完成則不能得眞正永久之和平法律動輒將遭武人之蹂躪裁兵之舉驟觀之似乎甚難措手其實不然蓋中國之歲入年逹四萬萬以上其中之一半皆供軍用再加入挪用借欵作軍用者則歲入全部三分之二以上皆耗費於不生利之軍用今假如依與歲入四閱月之數相當之短期借欵發給每兵士三個月將校四個月恩餉使之解散則自此以後將一年分作四期其第一期四閱月之歲入已作爲恩餉可不必計算第二期四閱月之歲入則用以償還裁兵借欵第三期兩閱月之歲入作爲恩餉及他項費用則裁兵後至第十月間借欵悉已還淸殘餘之第四期兩閱月之歲入可歸入國家之收入此後每年可將是項消耗於有害無益之鉅數之軍餉充殖產興業之用則國家之興隆如操左券予所預擬此項之計劃已得軍政府各總裁之贊成云云（二十七日） 
[廣東電]  
　　福建督軍及省長問題經軍政府協議之結果大致已决定以林葆懌爲督軍陳炯明爲省長方聲濤爲軍務會辦（二十七日） 
[東京電]  
　　現留歐洲之東伏見官依仁親王殿下已傳日皇之旨意致贈勳章於福煦元帥以下法意比各國各將軍（二十八日）（以上東方通信社電） 
[東京電]  
　　西園寺侯及牧野男之被舉爲講和使節即反對黨一邊亦以爲適任加以賞讚據確實消息云休戰期大約當延長一月而講和會議當在二月以後（二十八日） 
[東京電]  
　　日本以講和大使須有經濟上之專門家加入爲隨員現正從實業家中挑選（二十八日） 
[東京電]  
　　暹羅皇太子妃搭乘鹿兒島丸輪船由美國返國昨日該船寄港橫濱將勾留該地數日 
　　（二十八日）（以上共同通信社電） 
[北京電]  
　　陸徵祥赴歐行程係從梁啓超建議先由日道美謁威爾遜總統交換意見後再往巴黎 
[北京電]  
　　徐樹錚電告觀操事竣即日返國并聲報小幡氏病瘥亦將啓行情形 
[北京電]  
　　善後協議會因任可澄唐紹儀等反對以不對等的形式開議故又停頓從事疏通 
[北京電]  
　　曹銀與王占元姜桂題與李長泰均將對調陸長將仍以田中玉調任（以上二十七日） 
[北京電]  
　　蒙古議員以蒙俄條約之損失提出請政府乘機交涉 
[北京電]  
　　中央覆西南要人電民黨部分已派人前往疏通勿因異議疑阻 
[北京電]  
　　郵政儲金細則交通部已通咨施行 
　　（以上二十八日） 
[宜昌電]  
　　上游總司令部令飭前方將士俟部派李僉事入川接洽後視情形何如再决撤防辦法 
　　（二十七日）（以上中孚通訊社電） 
要聞一 
[徐唐商决時局之又一電]  
　　唐少川與徐東海商决時局之有敬兩電業錄前報兹續得敬日以前兩方要電亟錄如下 
　　東海致唐少川電唐少川先生鑒歌電誦悉愛國肯切愛我尤深高誼嘉言同銘肝肺昌伏居已久本不敢再出問世更無求權利之思妄圖握取乃世局糜爛至此意氣之爭勢等燎原不知所届歐戰將終世界趨勢又復日緊一日幾有剥膚之痛華甫代任屆滿退志堅决莽莽神州幾無主宰衆情推舉謬及老朽置身洪爐豈不知懼無如華甫與芝泉先旣有所持至於華甫亦以非昌接任不能收此殘劫芝泉更謂如昌不出伊决不謝政柄世之論者多謂馮叚不下野則感情不融洽無以解糾紛今馮叚旣有顧全大局採納輿論之苦心翩然下野昌如不出誰肩其任千百責望紛集藐躬時危勢迫遂屏除一切利害毁譽之見當此百艱釋紛綏衆求免危亡儘此心力挽回刧連苟使區區熱忱人能共白盡弭爭端以誠相見羣策羣力共籌對外筮令神明之胄起其疲羸勉圖自立以競存於世此外疑難槪付公論昌此時惟有秉和平統一之宗旨以救時爲己任餘事皆無容心用意畢其所願拂衣歸耕最爲娛樂决不有所希戀承辱埀愛敢掬肺腑以告知己如不我棄希即惠然來遊覿面商榷當議論糾紛之際能得黄鐘一發亦足以息羣聲海天萬里跂盼歸帆臨頴依馳不盡萬一世昌二十日 
　　唐少川覆電北京徐菊人先生鑒二十日電敬悉逆耳之言不以爲忤而愛國之熱誠憂時之苦衷更溢於楮墨欽佩奚似今者千百責望集於吾公即儀亦以爲宏濟時艱匪異人任故深慮一部份人尙無悔禍之誠對於公　本於和平宗旨之要求依然漠視而使驟當難局則公之希望終無由逹此前電之所以懷疑也公屏除一切利害毁譽之見一以救時局爲己任此意當爲識者所共諒旬日以來和平之聲浪亦已遍南北顧其進行之方法有當預講者彼此糾紛非盡由於意氣和平之精義要在使不平者各得其平一方宜捐棄前此利誘威刦之故智一方宜改其深閉固拒之態度造成對等接觸之機會而各致其情其磋商研究之結果必有圓滿澈底之解决如尊論所謂盡泯爭端以誠相見必眞相見以誠而後爭端可泯也宣和平之宗旨則人心嚮往用高壓之手段則抵抗羣興故事前當避命令之形式俟其相說歸於一致然後統一之局成前此華甫亦有意釋爭惟以議和爲傷中央之威信始終固執卒以無成夫和而不議安得有和前車之失可以爲鑑矣今和平之機旣稍接近則甚企繼此進行之不誤必兩方取對等之地位各出相當之代表爲正式公開之談判和平之實現乃眞有望恃公知愛輒敢盡其狂瞽惟公裁之弟宿病漸痊不勝故國之念大局底平趨謁有日臨電依戀不盡欲言紹儀 
[政府對南疏通之程度]  
　　北京罷戰撤防命令西南方面因交通不便遲至本月二十後甫能接閱錢總理及李蘇督於撤防令下後發出之電亦遲至本月二十左右甫能遞到西南領袖陸幹卿於本月二十日發一哿電岑雲階於二十一日發一馬電劉顯世於二十一日發一個電以直接間接方法分别答復並表示意見陸電最爲眞摯大意謂和議旣决先行退兵最爲切要業經轉商各方照辦湖南方面譚浩明吳佩孚早有約束已無戰事現祇須着手撤兵如能同退最所贊成他方面正在磋商云云劉顯世電係直接拍致當局大意謂罷戰命令實爲和平先導承示各節極表贊成此間前方軍隊早經停戰容更商岑陸唐諸公切實進行等語岑電係贊成罷兵大意謂罷戰命令極所心折容轉逹各方仍懇速開和平會議以期解决一切綜上諸電亦可以見西南領袖之眞態度矣 
　　另據某方消息近日李蘇督又陸續接到岑西林陸武鳴劉顯世各電特派李廷玉携呈政府探聞岑電稱西南軍餉自護法以來共欠八百餘萬撤兵費尙不在内但始終未借一宗外債亦未有地方權利抵押云云陸係前後兩電第一電略謂東海前承認解散新國會今忽反汗實令人疑其無和平之誠意第二電謂政府現對於西南軍隊與前護國軍相同甚不平等若果能與北方將士同等待遇則榮廷個人地位决計犧牲劉電則謂中央能將新國會解散黔省即於其次日取消自主云 
　　據日人消息政府近日曾將將來議和範圍條件六項規定交南京李督令其遵循與南方協商和議其條件内容（一）李純祗准與陸榮廷唐繼堯等之商議不得與軍政府交涉議决後須依中央之命令解决之（二）與陸唐之交涉僅能以李純一人之名義無與湖北江西兩督軍聯名之必要中央亦不另派他人與南方協商（三）先以明令復陸榮廷兩廣巡閱使之職並任命唐繼堯爲雲貴巡閱使（四）湖南四川問題另議陜西福建之軍認爲土匪（五）對於湖南縱下撤防令然四川陜西福建不在停戰範圍内（六）西南之軍費及善後費不得超過中央商定之額以上六條曾經李純通告吳佩孚之駐甯參謀長李悼章徵求吳氏之意見吳氏之覆電大要如左對於第一條須開南北對等之和平大會採仲裁之形式議决之南北兩當局當共同遵行對於第二條李純王占元陳光遠曹錕等四人因曾經主張調停之關係上有聯名之必要第三條之先以明令復陸榮廷等之職權未免有餌以權利之嫌殊屬不可對於第四五兩條四川陜西福建與湖南不得另行區别應一律停戰第六條之各費應由和平大會議决之不能僅由北京政府之决定 
　　又據順天時報消息政府曾電命李蘇督獨肩彼此交涉之任顧其職權則僅一傳遞消息之機械承意代辦並非有交涉之全權在政府之眞意以爲如委任李督軍以全權則萬一督軍中稍持異見反足以妨碍進行故至今尙未以全權委任李督軍者實因對軍閥之關係上尙有許多不便之處迫而使之然也 
[北京政局之大波浪]  
　　時局又生變化 
　　近日時局又復沈悶其中糾纒莫解者（一）爲錢内閣問題（一）爲各督軍與善後會議蓋各督軍原定昨日陸續出京倪嗣冲並定於昨晚出京現因時局善後會議及内閣問題張作霖昨已宣言至早二十八號出京此外王督亦未起程聞各督軍行期均將稍緩其原因雖在於時局善後問題而近因則在於錢内閣問題各督對於錢氏皆不滿意所以反對之執詞則以錢在内務總長任内辦理東陵放墾並開放材木售出一千餘萬殊爲不善昨日東海聞此消息已派員極力疏通結果如何尙難預測（錢氏日前往拜曹仲珊擋駕未晤）故錢氏正式内閣之希望不獨難成事實即現在地位恐亦發生何等變化而將來或有叚合肥四次上臺之勢蓋督軍方面以合肥參戰有功尤爲擁戴理由之一大端也至新國會方面安福派本與督軍團步伐一致昨聞議員中曹錕之弟曹鈞及楊以德之兄楊以儉以運動和平爲錢能訓與梁士詒等所勾結曹錕不能得到副座乃錢能訓不爲帮忙楊以德原有不至免職之說而命令忽下亦錢氏不顧朋友面子之故因此種種原因遂運動提出一種彈劾案其案由則謂東陵墾荒之事錢氏濫用職權其又一理由則以歐戰旣已告終我國内部仍紛擾不已爲對内對外計亟宜組織光明磊落識見遠大之内閣庶足以應付世界潮流而統治國家云云刻下連署者已有二十餘人於是交通研究等系議員見閣會暗潮劇烈勢將决裂主張即依法定程序兩院自行閉會安福系則以制憲爲名羣起反對聞最近由該系首領託某督向政府要求任其制定憲法儘兩個月告成後再爲相當之調劑否則必實行彈劾現内閣又此次各督軍來京除中央會議一無結果之外獨有一大成績其成績爲何即戊午同胞社之組織是也先是各督軍鑒於北洋派之團體日就渙散必須重行整頓方可團結精神其整頓方法又非以感情聯合不可於是戊午同袍社之名詞遂應運而出聞此社在督軍方面醖釀頗久但須於督軍界中擇一資望冠儕輩者推爲首領方足以振綱挈領造成有統系之大社團是以曹錕到京之後各督羣相推戴擁爲社長（據知其内容者此舉首先主動人物爲倪嗣冲張作霖盧子嘉閻百川一唱衆和凡在京之各督無不欣躍從同）始則曹氏謙讓未遑至前日金魚胡同曹氏大開壽筵之際此戊午同袍社藉此一席之勝會而完全成功而曹氏以老大哥資格對於該社之首領一席至是遂不能再却此社旣立形式上不啻爲督軍之大同盟將來操縱政局雖有大力莫之敢逆說者謂近日北京政局之急遽變化實亦該社所造成也 
　　又據京報云北京政界中人一般庸庸碌碌無事自擾之輩以各懷極小限度之利己心你傾我軋幾天以來遂又鬧出種種笑話即如内閣問題先已停頓第因財長曹汝霖急於擺脫遂又有不能不提之勢而新國會中之多數派亦屢屢向政府當局自告奮勇謂總統是我們舉的倘若正式内閣亦由我們一手造成豈不更加體面新國會亦可多了一重保障於是當局乃决意提前交議誰知一個財政總長問題便弄得七上八下自己想做的他人不要大家要他的又不肯來最近東海擬出張壽齡龔心湛兩名一個是主一個是客多數派偏偏留客送主少數派又不以他爲然一面根本反對正式内閣之運動又起此項問題解决殆無期矣内閣旣難提出錢幹丞惟有拖延代理之局但昨日又有難兄難弟運動彈劾老錢之新聞其一爲曹錕五弟曹鈞其一爲楊以德老兄楊以儉（皆所謂參議員）所舉老錢應受彈劾之罪狀則謂東陵墾荒伐木問題而實際則錢之未出死力以帮忙副總統又不能留情面以全楊以德皆是老錢可惡之處該彈劾案到處託人連署聞已捉著二十餘名一方聞此消息亦有人出爲疏通果成事實與否尙難預料又前數日某處宴會席上王揖唐表示龔心湛應長財政之意遂託某鉅公轉言於東海東海自以爲然龔之財政總長乃有半個成熟之消息然該派之奉天等處議員以爲王某私自推薦安徽人以同派議員爲送禮之物大不高興聲言安福俱樂部便可改爲安徽俱樂部罷了内鬨分裂之勢今尙進行而未已至國會問題新國會解散之說瀰漫全國其中多數派乃哀求督軍爲之保護各督以各議員多爲自己所派就是自己的人當然答應於是解散之說當局便絲毫不敢開口然現在南北和議日益接近國會總須爲和平之犧牲因之多方要挾必保證新國會永久存在之運動亦烈當局正在愁眉不整無法對付之時也各督此次來京所以就商時局問題然十五日之會議亦無甚表示意見停戰撤兵之令遂以頒行至各督於宴會席上有戊午同袍社之議論乃於杯酒言歡之暇以此聯絡感情乃某派必大吹特吹曰誰爲盟主曰留京不去因欲需其保護之故惟恐軍人之不結團干政而議員中一部份人又希望合肥再出組閣惟有人探聽合肥意旨態度極爲安閒云 
 
 
 

Page 4

 
 
[唯一毒门陳伯威醫士]  
六馬路電車轉角處和興米店東首第五石庫門左懷安施醫局花柳一症首在愼醫陳君伯威懸壺海上越念餘年凡經治愈指不勝屈近更參用注射血清新法見効益臻妥速世有患者幸注意焉 
　　贊成人　朱葆三　沈聯芳　楊少川周金箴　虞洽卿　陳潤夫　顧馨一王一亭　傅少庵　謝仲笙　謝衡牕梁炳垣　吳蔭庭　姚紫若　朱鑒堂錢達三　聞蘭亭　項如松 
[禮拜五拍賣遭火貨]  
魯意師摩洋行　始創自同治十三年即英一千八百七十四年 
准於二十六日下午二點半在法界新永安街太安坊第五號拍賣日前椿裕成號被楚餘剩紅木大床椅子電扇銅錫器鐵栽縫一應什物並被焚粗細皮衣綢布棉夾單衣服被頭帳子被單皮箱什物不計拍後當即出清此佈魯意師摩洋行啓 
[禮拜五拍賣　寫字間木器寶和洋行]  
准於十月二十六日上午十點鐘在本行拍賣有寫字間搬來大批木器轉蓬寫字檯並銅欄杆平高寫字檯數十只大小書橱數十只樣橱欄杆賬桌賬箱書架信箱轉輪寫字椅書樓椅山扒酒架油木房間色花瓶畫鏡全銀刀叉一盒鐵床大橱併小影戲片十二張零星木器不計再本日十二點鐘本行拍賣不限價江灣方單一紙計田一畝二分三厘八毫坐落江灣大場廠露字五十一圖臺字圩第卅六號第三坵並有金鋼鑽北京小狗看警狗二只均禮拜四觀看此佈 
[瑞和洋行　禮拜五拍賣　棧底貨]  
念六日二點半鐘在三菱公司第六號棧内拍賣銅條鐵條香皂絨布鮑魚海帶藥水紅糖以及另物等不計欲拍者該日上午可看惟拍後當付現銀即日出清此佈 
[瑞和洋行禮拜五拍賣]  
廿六日十點鐘在本行拍賣留聲機器打字機成衣車地毯火爐鐵灶鳥鎗獵狗金銀手錶細毛衣服以及橡皮輪包車鐵床木器等又絲邊七箱金銀線七箱小帽二箱糖醬十箱牛奶十箱茄瓢絲念六箱點心香水五箱白塔油一箱麥糊四箱玩貨一箱麵粉一百十包呢料四疋各種藥材另物等不計 
[禮拜五拍賣　住宅　寶和洋行]  
准于十月二十六日下午二點半鐘在新閘路二十九號内拍賣書樓大菜間房間浴間厨房風琴留生機器鐵床磁料器銀器刀叉鐵灶畫鏡以及零星木器什物繁多不及細載先一日可看此佈　寳和洋行啓 
[瑞和洋行　禮拜六拍賣　住宅]  
准于二十七日十點鐘在老靶子路第一百零八號内拍賣書樓大菜間臥房浴間等木器洋琴風琴銅床地毯風扇電燈以及一應另星什物不計又象皮四輪馬車一部欲拍者預先一　可看此佈 
[禮拜六拍賣　寶和洋行]  
准於十月二十七日下午二點半鐘在四川路泰安坊底本棧拍賣鉛絲電燈泡牙粉水漬錶假樹葉兩箱蕩磁浴缸印字機器鐵磨子汽油燈皮帶櫃檯櫃窗書架油漆火爐併一切雜物甚多不及細載此佈　寳和洋行啓 
[華商拍賣　每逢禮拜六]  
下午排呌洋布疋頭及本廠線呢各貨花式甚夥届時祈請早降面拍本公司啓 
[瑞和洋行禮拜一拍賣　上等住宅]  
准於二十九日十點鐘在外灘第四號五層樓上拍賣川堂客聽大菜間臥房等一應木器洋琴新式留聲機器織絨地毯紅木石面方檯花架鐵床細磁料器電汽風扇電燈以及一應另星物　不計各客欲拍者准廿七日起可至該處觀看此佈 
[禮拜一拍賣　電燈爐子]  
壳件洋行　始創自同治九年即英一千八百七十年 
准於二十九日下午三點鐘在虹口斐倫路工部局電燈公司内拍賣電燈爐子一只等貨不計欲知詳細者請駕臨小行取信往該處觀看可也惟拍後限五天出罄此佈　壳件洋行啓 
[瑞和洋行禮拜二拍賣　上等洋酒]  
十一月初一日下午二點半鐘在本行不限價拍賣各種上等牌號爲司格酒百餘箱亞而湯琴酒四桶均分小莊拍賣欲拍者於是日早辰至本行觀看可也此佈 
[三發洋行奉法公堂諭　禮拜三拍賣貴重地皮房產]  
准于十一月初九日下午三點鐘在法界黄浦灘四號樓上本行内拍賣地皮房產該地坐落法界霞飛路四百七十四號即德國花園計地六十一畝九分九釐一毫計開上有房屋一座水門汀大跑氷場一座内有木器均歸一莊拍賣該地約值價銀八萬兩　貴客欲知詳細情形並閱圖樣者請駕臨本行詢問可也此佈　三發洋行電話三八四一 
[三發洋行　奉法總巡捕房諭　禮拜四拍賣]  
准於初三日下午二點半鐘在盧家灣即薛華立路法巡捕房内拍賣充公貨各色綢緞棉夾衣服狐皮袍子甘尖馬褂被頭皮箱洋傘愛國布檀香各樣金銀器金銀表珍珠銅鐵錫器等物不及細載禮拜四早任客觀看拍後當付現銀出清此佈　三發洋行啓 
[江灣大跑馬]  
本公司備有最上等汽車數十輛專事接送穏快價廉如蒙惠顧請駕臨本公司可也此佈　中央汽車公司仁記路二號 
[倪壽齡醫學士發明　痔瘡新藥]  
内服化痔丸專治顯熱下注肛門内外發熱腫脹成瘰成塊痛癢難忍膿血淋漓等各種惡性内痔外痔連服兩盒包能立愈　　再用外治化痔膏搽于痔瘡上立能止痛去血化管消膿其效如神用法另詳仿單每盒均售大洋七角　總發行所上海三馬路跑馬廳禮拜堂後安康里廿四號溥愛醫藥社　　分銷處四馬路第一台隔壁恊濟社 
[三立堂藥房上海法大馬路即共舞台北首　皮膚散　乃外科百病之良藥]  
此藥能治皮膚外百病故名皮膚散如疥瘡濕瘡之類用此藥擦之數日即愈身體手足腐爛癬瘡癩瘡身上發癢皮生紅點諸症治以此藥皆可立奏其功而且能治花柳病即小便腐爛面發惡瘡亦能收效如神總而言之凡屬皮膚諸症此藥皆能治之每包大洋二角批發從廉喉科救命膠此藥能治白喉喉鵝諸症每瓶大洋五角 
[半年癆病　二分見功]  
企張癆病半年中西醫藥請敎不少均未見絲毫功效者付之一嘆耳命運尚在今蒙費醫生指示至法界八仙橋首安里時雨藥房購得對口菌二分每分十元如法煎服翌晨見功半年癆病一旦霍然如此靈騐不可多得世有癆病勿失此機○東省旅滬原企張叩謝 
[遺失票據]  
遺失豫泰布號第十九號票據一紙計本年陰歷九月十三日期洋五百三十一元五角已向該號掛失倘有出現中外人等拾得作爲廢紙恐未週知特登申浙兩報聲明　湖州謝錦榮啓 
[皮貨]  
親自督辦灰鼠羊皮特别便宜設立門莊零躉批發貨價不合包退還洋如蒙賜顧英大馬路永和里底裘天寳後　新康號啟 
[甘善餘啟事]  
敝人與許有坤墊本轉運工部局路料之事乃悮聽外人之言云東圖滙山姚阿新克扣洋二千餘元而此事敝人現己打聽明白姚阿新實無其事始知悮聽譫言但姚阿新名譽有關故敝人愿登申新兩報聲明 
[覔雇外國廚司]  
今欲覔雇頭等廚司一人管理一外國飯店如願就此事者可於上午九時至下午五時之間來南京路十一號沙理文接洽可也 
[受股聲明]  
今有北四川路虬江路口泰森烟紙店股東王榮泰與陸叔美爲因無意經營自原將自己名下各一股歸併泰森馮記受業以後倘有王姓與陸姓在外往來擔保抵押等情均歸王陸目理與泰森馮記不涉恐未週知特登申新兩報　泰森馮記啓 
[聲明遺失田單]  
前清光緒三十二年份黄吟舫出名賣與吳姓爲業之上邑廿四保廿一圖才字圩五百八十八號蔡明高戸名則田一畝另四毫又黄塘生出名賣與吳姓之五百九十三號黄會全戸名則田八分以上兩戸賣主均無田單當時出立遺失據爲憑現吳姓己將以上兩項之田轉賣與嚴姓日後如有出單糾轕由吳姓向兩黄是問特此登報聲明　吳仁記白 
[沈製生髮膠]  
不論男女老幼髮黄髮白病後產後脫髮等患均可秃髮重生係生毛髮唯一之良品烏髮出髮靈效非常自本醫藥室行消以來治好已不勝計不靈包可退回售價每瓶大洋五角每料六瓶二元五角○有又一種咬髮癬藥靈效異常每瓶大洋四角每洋三瓶　上海盆湯弄集益里對門人壽醫藥室 
[新元鐵便宜出售]  
到貨不少○花色甚多○其價格外公道○欲購者○零躉均可○上海北蘇州路培昌鐵號啓 
[遺失提單聲明]  
本號於十月初二新康由港進口已完稅ＹＫ唛四十號提單一紙計襪子十二件已出過三件於本月十二日遺失已向招商局聲明作廢特此佈告　均益號啓 
[聲明]  
英租界白克路祥康里第八百三十三號Ａ字門牌數月前人來租定此屋並搬進什物後人不知何往而房租未付本行無處收租今寬限一禮拜望貴房客速來理妥逾期定將什物發賣以抵房租不敷再向追究特登申新兩報聲明此佈　祥茂洋行啓 
[失票聲明]  
啓者前因本廠申莊經理謝楚珩病故將七月半所存於曾　泰計八月半交還共銀五千零三十兩之過期無用存票一張失遺茲特登申新兩報聲明以後無論中外人拾得均作廢紙無效　寓合記四川德星絲廠謹啓 
[扒竊田單支票作廢]  
茲有上邑廿七保七圖維字圩一百四十九號張且耽堂戸田單一紙計田二畝正又祝澄記支義泰莊支票二張四十八號十月廿二期元一百五十兩又五十號十月廿二期龍洋五百元望各寳莊號祈勿收用受抵特登報聲明　陸金生啓 
[遺失田單]  
今有上邑二十四保二十一圖才字圩五百八十九號黄春帆戸名一畝另九厘二毫田單一紙業已遺失如有人拾得作爲廢紙特此登報聲明　吳仁記白 
[遺失莊票作廢]  
今遺失孫月記戸名同益莊票一紙第一萬一千四百念八號本月廿九期元九百八十九兩五錢已向該莊聲明作廢　望各寳莊號切勿收用特登申新兩報聲明　孫月記啓 
[頸項結核　瘰癧丸]  
瘰癧一症癆病根苗虧陰火旺血氣不和思想不遂氣鬱成癆憂思勞心血脈虚虧先天不足後天失調脾虚不能運化痰多流於經絡氣血凝滯頸項結核以致病成瘰癧本醫生祖傳秘方合製丸藥消痰和血活絡養陰不論症之輕重二盒包愈每盒洋一元外埠函購郵寄妥速浙江路三馬路口北首時芳照相店隔壁程鳳生醫生德法製藥公司 
[工部局諭]  
照得本局現欲招人自西歷一九一九年一月一號起用船挑撤界内糞穢欲承辦此事者須寫信開明每月願繳本局之價銀數目及在信面寫明承辦挑運糞穢等字樣於一九一八年十二月九號下午四時或以前送至本局總辦處擇定之後承辦者應將兩個　之包銀存在本局先訂合同一年如承辦者所辦之事合本局之意而承辦者亦願續辦此事則此合同可續訂二年其詳細情形及合同條欵可赴本局衛生處詢問閱看可也此諭　　　西歷一九一八年十一月二十九號　第二五五七號 
[鎮江苦兒院音樂隊應召廣告]  
敝院因經費支絀特設音樂一科藉增收入去歲荷蒙南　洋兄弟烟草公司總理簡君照南慨助樂器七件當即延聘專門樂師悉心敎授惟件數不完每以未能遽出應世爲憾今夏復設法增購樂器十餘件自是練習音譜不遺餘力數月以來已有成效倘　諸大慈善家遇有婚喪嘉慶如須音樂以寰典禮一經見召立即趨承至應召酬資另有專章謹啓 
[恕訃不週]  
不孝鳳苞等罪孽深重不自殞滅禍延　顯考逢辛府君痛於民國七年二月六日即舊歷丁已十二月二十五日戌時壽終滬庽正寢茲擇於　陽陰歷十一十月卅日念七日領帖翌日舉襄即日匍匐扶柩回籍安葬哀此訃　聞不孝孤哀子任鳳巢苞泣賓泣血稽顙幕設上海新閘橋南堍本宅 
[退保聲明]  
敝主翁謝茂介字節初不幸于陰歷十月二十二日逝世所有生前擔保銀錢以及薦人過保等情不能繼續有效特此謹登申新二報聲明　餘姚第四門謝人和介記賬房啟事 
[遺失浙路息摺聲明]  
前認浙江鐵路股份一整股第六千零八十二號計原本洋一百元正茲以息摺遺失特向清算處聲明掛失以後檢出作廢顧雲記啓 
[新式馬車出賣]  
茲有最新式馬車二部外國高大黑馬一匹價極克己各界　諸君有合意者請至虹口禮查路南門牛肉店接洽 
[支票聲明作廢]  
本號有十月初六日支永和莊四十六號支票洋一百元此票係向西門品吉里華興鞋作唐阿福處定貨因至期不交特此聲明止付尚有十月二十日支永和莊五十七號洋一百元十月念四日五十八號洋一百元此二票均是定貨至期不交一槪作廢望各寳號切勿收用恐未週知特登申新兩報佈聞　同其昌啓 
[永豐餘金號]  
本號營業志在馳名眞字足赤提煉最淨上海獨一可以自信中西首飾花樣翻新條錠葉金貨頂色眞定價克已報載詳明進出一換分量極準普通足赤價又减輕各種金箔貨皆上等倘蒙惠顧竭誠歡迎上海望平街大馬路口電話二四一四號 
[咳嗽第一良藥化痰止咳茶葉]  
專治十年念年哮喘氣急嗽嗽痰多一服此茶消痰止咳無論病之輕重二盒包好每盒大洋五角如買茶葉二盒送咳嗽膏藥一張如年久虚癆咳嗽另有燕半止咳丸每盒一元包好斷根勿靈還洋外埠函購郵寄妥速浙江路三馬路口時芳照相店隔壁德法製藥公司程鳳生醫生製 
[一搽斷根　治頑癬藥水]  
此水能驅風去濕刹蟲解毒專治諸般疲頑惡癬遠年乾濕毒癬牛皮荷葉癬一搽掃脫永遠斷根每瓶四角小瓶大洋二角上海三馬路新聞報館對門廣東杏濟堂啓 
[感謝眼科大家]  
僕由幕入官徧游南省歷任要缺心血耗盡加之常有鬱悶肝腎受虧釀成内障大症雙目失明閱一年有餘矣雖有二目而不能視物初赴香港徧仿名醫診治四月之久毫無效果復至新嘉坡各大醫院診治半年均　棘手無效終朝悶恨自忖無復明之日矣復蒙友人○林玉卿君云及○上海普明眼科醫院○傅文山先生始爲眼科大家何不前去一試聞知欣慰隨即束裝來申請○先生診視之後云目患散大暴盲重症非六個月不能竟功當求○先生包治遵章靜養服藥三禮拜之後漸漸有效今未滿三個月雙目復明視物照舊實知○先生五世家傳中西合參醫術精妙用藥得宜眞爲中外獨一眼科大家也名不虚傳不勝感佩除償還藥費之外另登申新兩報以誌謝忱○先生院設上海英大馬路先施公司西首廣西路第三家直隸省阜平縣錢榮生謹謝 
[根本補助]  
江西景德鎭玉字巷　廣友錢莊何君來函 
五洲大藥房諸君偉鑒鄙人厠身商界職司賬席終日伏案殊少運動以致身體衰弱筋骨疲軟精神日絀辦事厭煩徧覔良醫百方診治均鮮奏效由是日甚一日漸至沉重適友人李少軒君由滬來鎭採辦磁器視鄙人病狀渠云五洲藥房之人造自來血可治百病曷弗購而嘗試之鄙人聞言即託友人向就地　五洲貴分號購得自來血半打服之將及一月而身軀日見强健胃量大增至今尚在接服以求根本之補助免致後患自來血有此奇效故能名馳四方也鄙人感受再生之德無以爲報謹泐數行藉鳴謝忱敬頌　台安　景德鎭何珍鞠躬九月念六日 
[人造自來血大小瓶兩　元一元二角每打二十十二元　總發行所上海四馬路五洲大藥房錄登各省分號均有批售]  
[賞拿鄒子良即培根]  
本號已歇夥友鄒子良即培根年廿四歲蘇鄉人身中面白於十月初九夜來店借宿竊去中法銀行台灣銀行存欵簿各一册併私刻圖章於初十日在中法銀行冒取洋二千元逃避無蹤除報捕嚴緝外特懸賞查拿如能人臟併獲謝洋二百元通風報信因而查獲者謝洋一百元儲欵以待决不食言此佈　棋盤街掃葉山房廣告 
[中孚股票公司廣告]  
評準市價誠信無欺 
專營買賣蘇浙灣川粤漢鄂境鐵路股票証劵湖北官錢局存摺拾兩像票漢冶萍旣濟水電及各大公司工廠輪船銀行股票公債儲蓄等票承蒙　惠顧格外克己此佈上海設英大馬路口餘興里電話四九七五漢口連號中國公司在永昇平世綵里電話一二四六 
[買賣無敵牌牙粉者注意]  
現查無敵牌牙粉僞品封袋正反面花樣形式字句雖同但辨認極易除反面小楷筆跡及銅版花紋顯然不同外並將末尾一行原文（總社設上海西門靜修路）字樣改爲兩行云（總社廣東迪安醫士發明）（分社上海五福弄）所有小方圖章兩枚亦改爲（迪安）二字在作僞者以謂凡此異點可爲辯訴餘地殊不知無敵牌擦面牙粉己爲本社專用商標而天虚我生發明及家庭工業社出品等字樣尤非别人可以假用即反面之說明文字亦爲證明權利義務之私文書有一侵犯即犯刑章而妨害天虚我生之名譽信用猶其餘事且經化騐該僞品純爲石灰質製成若照本牌牙粉用法以治瘡毒及刀傷止血洗眼擦面實有大害于公衆衛生罔顧公德一至于此實堪浩歎除一面根究外特此登報廣告務請各界注意勿購此項僞品如已誤購請即函寄本社掉換但須証明係何處何家所購以便斧鑿相尋水落石出庶國貨信用前途或不致爲若輩所破壞也上海西門靜修路家庭工業社啓 
[莊票作廢]  
啓者今有毛坤記付來灜豐莊第四千一百三十七號十月念九元四百七十四兩七錢三分四又四千一百卅八號十月念九元一千兩又四千一百卅九號十月廿九元一千兩又四千一百四十號十月念九元一千兩此票在途遺失刻已向該莊聲明掛失倘有中外仕商交易已作廢紙恐未週知特登申新兩報預此告白 
[工部局諭]  
照得本局現欲招人包辦犯人伙食自西歷一九一九年一月一號起以三個月或六個月爲限其每每月應送到西牢巡捕房各物如下　糙米三百五十擔（以二百磅作一擔計算）麥五十五擔（以一百卅三磅作一擔）扁豆五十擔（以一百三十三磅作一擔）赤豆四十擔（以一百三十三磅作一擔）投標之信及物樣應於西　十二月十五號或以前送至本局總辦處此諭　西歷一九一八年十一月念八號 
[始創第一立服立止心肝胃氣痛]  
十餘年之聖藥 
秘製效速丸發行十餘年功效確實各界信服其特殊之點無論遠年難治頑症一服此丸立見痛止且能斷根永無後患屢試屢騐有口皆碑並有謝函爲証較之虚言誇張牟利欺人者廻不相同幸病家審細察焉今在上海城内三牌樓福音堂南首戈製半夏老店内發兌　石功氏啓　附價每盒一元 
[遷移廣告]  
啟者本行於西歷十二月一號起遷移至九江路六號五層樓上照常貿易如有諸親友及信件等請寄至該處接洽一切可也總經理銧藥公司兆康洋行謹啟 
[沈製羊脂珠粉鏡面散靈騐鐵証愼防假冒購者注意]  
沈製鏡面散專治雀斑○粉刺○烟容○酒剌○紅瘰○黄黑○油光等靈騐如神惟市上假冒者多必須郵寄上海盆湯弄大街人壽醫藥室總行妥而便捷切切本意 
不論男女老幼面無瑕玷顏若芙蓉爲人生第一快事注醫藥室主人發明沈製珠粉羊脂鏡面散行消十有四載得確實報告治好男女老幼面上雀斑粉刺烟容酒刺紅瘰白點油光黄黑瘡疤痘疤汗斑滯氣粗皮燥裂狐騷臭等類有一萬三千七百餘人曾經醫學專家化騐給憑去皮膚上污點寰球獨一妙品前清恭清王府以及官學界軍界紳商女界用鏡面散完全醫好來信鳴謝並詩詞歌賦讚頌神妙積有六千四百餘函選有郵局民局蓋印信封集裱屏幅張掛門内人人可看以照靈騐昔年赴美賽會曾得嘉奬此爲本藥確有價值之鐵據乃人心不古市上冒牌影戤甚多本主人因僞貨害人衛身不得不大聲布告凡購藥諸君請認明上海盆湯弄即山西路集益里二弄對門人壽醫藥室方是的眞沈製鏡面散雙料重用羊脂珠粉每洋二瓶每料六瓶二元五角單料每瓶二角半每洋五瓶如無效騐包退還洋上海只此一家並無分出愼防假冒購者留心僞貨外埠寄郵局最妥 
[至誠不欺] 　　 
　　安腦袪毒水 
本社發行歷十餘年曾經多數醫學博士化騐及社會服用著效認爲戒烟治病之良藥本社主人發行此水之　具至誠不欺無上之精神合藥到病癮兩除之聖劑是以　戒烟未斷癮者服此水無不癮除於無形若戒烟已斷癮者服此水可以袪百病增健康其無烟癮而有疾病者服此水亦可驅病健體蓋烟癮爲腦病之一而病亦由腦弱所致苟能安腦則毒自袪而病自愈矣此水功能安腦袪毒平肝健胃益髓生精養血定痛兼治咳嗽吐血等症價每瓶大四元中三元小半元外埠郵購加費一成原局即寄不誤經售上海英大馬路裘天寳銀樓宓家昌烟莊西門外義弄至誠藥社發行 
[虹口華記路普濟善堂勸募棉衣捨米廣告]  
謹啓者滬上雖夙著繁華虹口實窮苦之窟蓋是間住戸大多係輪埠扛夫與廠家工役其平時生計己備極艱難一至嚴冬尤有饑寒交迫之慘每當朔風凛烈冰雪連天之日常見貧困之徒枵腹露體觳觫呼號或扶老携幼沿門求乞情狀凄楚言之瘀傷此鐵石人所不忍聞而謂仁者能熟視無覩乎敝堂施醫給藥七載於茲成績卓著一方稱頌今歲爲便利就診復設分堂於提籃橋威賽路其所以爲貧病計者亦旣竭棉薄之力矣然顧名思義常懷一善未舉天職未盡之志是以每届冬令不得不籌辦衣米以拯饑寒殊苦僧多粥薄難於普濟年來時局未靖各業停滯途窮落魄者日益增多往歲旣已相沿成習今冬何忍獨付闕如奈敝堂經費困難已非一日行善有心措施無方若袖手坐視豈仁人所宜惟有仰求各界大善士共發慈悲廣助衣米庶幾茲事有衆擎易舉之效萬民荷甘霖徧布之恩但解仁囊有限之金錢定獲上天無窮之福庥同人等雖僅效包胥秦廷之哭亦默冀蒼穹微末之賜伏祈鴻施曷勝盼禱蒙助衣米（或捐欵請擲交華記路本堂或同地百老滙路虹　堍大有恒呢　號（即本堂　計處）當即　　　　　　　　　　　　　　　　　　立　　　　　　　等敬啓 
[山東濟寧濟豐麵粉公司告白]  
敝公司前與北京通惠公司訂　借款合同於本年十一月四號雙方同意銷燬抵押品完全收回本息全清永無糾葛恐未週知特此聲明 
[餘興房產公司通告各房客注意]  
本公司所有房屋自福建路餘興里迤北沿南京路仝羽春茶社一帶除三層樓洋房外直至湖北路一樂天茶社迤南達九江路口爲止近有無知之徒謠說本公司房產已被挖去即須翻造等語爲此通告各房客本公司房產並無被挖翻造之事務各安心營業切勿聽信謠言除已向各房客關照外特再登報聲明該處尚有沿南京路雙間雙進市房及餘興里内石庫門房屋數幢如欲租者請至餘興里本公司經租賬房面議可也 
此處作爲廣告地位如欲登者請與廣告處接洽 
 
 

Page 5

 
 
   
 
 

Page 6

 
 
要聞二 
[軍政府停戰令之經過]  
　　和平之聲日唱日高旬日以來粤中所發表之文電一爲錢能訓致唐陸電一爲唐少川與徐往來電一爲李純主張在上海開議電此皆南北漸就接近之實證西南對於和議如何形式上全在軍政府實力上則在於陸唐二人其他派别複雜然苟陸唐對於和議業有把握則别方面亦不能作梗也今西南方面表示願和者亦有二事一爲譚浩明冋南寗接廣西督軍任譚自膺聯軍統帥之任赴湘督戰已一載矣當時軍署事務由旅長李祥祿代拆代行近者譚與吳佩孚携手促成和議故湘戰久停前線防務亦形和緩因之譚於本月十三日回邕照常任事已有電文通告此足證明桂系方面誠意願和矣一爲唐少川之由日回粤唐自赴日以來原欲於外交方面有所疏通粤省軍政府成立舉爲總裁又推爲財政部長歷次催促均不回粤近則和平之聲漸盛唐與徐世昌互相致電詞意非常懇摯唐並於此時决意言旋說者謂唐之回國或將致力斡旋和局且胡漢民章士釗等聞亦由日相繼回國大約國民黨部分亦以唐爲代表有願和之意矣惟是和議現方着手非議則不能成其開議以後條件如何提出極關緊要軍政府旣以護法爲標幟則應付不得不十分鄭重自參議員王湘等衆議員吳宗慈等質問軍府對於議和意見議員朱鏡宙又有痛闢和議之通電在議員中多有疑軍府爲包辦議和機關對於國會自身或有任其犧牲者故討論議和之前提亦勢不容已再駐粤滇軍目前擴充已有四師將來和成而後究竟有何着落該軍當局鑒於丙辰前事以現當議和吃緊之時亦力爭上游不肯絲毫放過而主戰之聲遂與議和之聲相並而來如方聲濤覆兩院議員白逾桓等主戰之電謂諸君主戰先得我心濤雖不敏頗効前驅但諸君旣有主戰之决心亦當有最後决心之準備黄花烈士有造共和者即在能言而又能行也區區管見佇候明敎又軍府參謀總長李烈鈞近因各方面調和時局之說多與護法主旨相背而馳誓必極端反對曾請軍府各總裁速定討伐大計現擬將所部滇軍分别補充編足四師兵額聽候軍府指揮已電滇請調陸軍軍官數人講武堂生二十餘人尅日來粤備用此皆於和平聲浪日高之時仍有主戰之議大約即前人所謂不能戰即不能和也又舊國會方面廿日開兩院聯合會由議長林森主席報告與岑伍兩總裁之談話謂岑伍二氏對於南北和議并無具體意見但云法律固不能抛棄而劃分軍區實行地方制度尤須爭到次吳宗慈動議主張非取消徐氏總統名義解散新國會不能開和議談判應由兩院聯合會决議咨請軍府執行唐寶萼贊成吳說並主張北軍須先退出戰區表示誠意張知競主張設立永久和平委員會由國會議員組織次寇遐動議以吳宗慈之主張由聯合會推舉兩院議長爲代表逹於軍府請其照行議長以寇議員動議諮詢全會有無異議衆無異議此問題解决後由張于潯動議用國會名義致電協約國國會祝協約勝利電文用法文分致巴黎倫敦華盛頓東京羅馬利士本六處（原電譯意中國國會傾誠致賀恊約國戰勝德國之帝政主義並解免紛糾增進和平與中國平民政治以好感）通過後即散會觀是日兩院聯合會之情况則軍府之對付不得不審愼可知矣然國内國外之渴望和平甚至聞二十日美領事又至軍府訪伍總裁申言奉公使訓令以北京政府撤兵停戰美國極表贊同不知南方政府意見如何囑令探詢伍氏答以南方用兵之目的即係求永久之和平現北方旣息兵言和南方無不同意但法律之點若完全抛棄則違背希望和平之本旨今正在採取南方公同意見籌商辦法美國望中國和平如此熱心中國人民應與感謝並求本諸公道進行以期不負美國之盛意美領事復云如南方拒絕停戰息兵則國際上必不直南方所爲也現聞軍府因此問題特於昨日上午九時後開特别會議除總裁及各軍代表出席外并請兩院正副議長林森吳景濓褚輔成三君出席（岑西林因有故障未出席）對於停戰問題意見頗不一致兩院議長主張照前日兩院聯合會决議之二前提（一）徐世昌取消總統名義（二）解散新國會兩項辦到即以明令正式停戰總裁與代表有主張即照國會意見辦理者有主張先以非正式停戰俟决定開和平談判時再以此二前提相要求者討論至下午一時尙不能解决下午八時復行開會各總裁曁代表多數意見先行停戰以應國際之希望至國會决議二前提當於開和平談判前辦到否則不開談判當决定發布停戰令文如後軍政府令慨自軍興以來膏血被野廬井爲墟國力爲之凋敝元氣於以毁傷每一念及痗心疾首本軍政府護法興師原以保全國本爲職志迭經宣布依法和平及永久和平兩義此心此志永矢不渝苟可以和平而貫澈護法之主張斷不忍重累吾民比聞北方有休戰之言本軍政府素愛和平詎復好爲黷武爲此通令前敵各軍隊恪守原防靜待後命果北方誠意言和自當依法解决本軍政府有厚望焉此令自此令發表而連日所聚訟之和戰兩點始告一叚落矣然今後進行何如則尙未可知耳 
[李督和平主張之西訊]  
　　大陸報二十六日南京通訊云蘇督李純爲長江最有勢力之人頃告知大陸報記者謂南北議和會議將於一個月内在南京開幕正式召集代表之文將於下星期内發出李督與記者談話頗久表示其意以爲公允和局此時必可告成中國苟不欲分裂滅亡則非和不可苟有一方面拒絕公允之和局當率兵討之李督謂守候設法議和之機會已逾一年自審其地理上與政治上之中立地位殊宜於促成和局第時機不熟如遽行之則人言藉藉將謂爲含有政治作用實則此種責言業已發生但自歐戰停止時局全變美總統威爾遜且直接電致徐總統勸告息爭故乘機而起運動和平加以大多數政客及全體國民皆有厭戰之意而南北亦皆有歡迎和議之言云云李督對於議和如何進行之辦法其意見與唐紹儀君所披露於大陸報者大旨相同李督以爲議和會議定可解决一切而植立民國之新基礎李督主張另擬憲法與政府之新制度謂此次集議謂爲議和會不若謂爲編擬中國新憲章之大會之爲當也李督承認反對和平者未嘗無人北方有軍人派南方有極端派皆不願調停但居少數無能爲力記者詢以段祺瑞得不梗阻和議否李督答稱段無此權力對德宣戰段固有力然段釀成民國六年之政變即以此故此後中國所以未曾盡其參戰之責任者叚之罪也是以段旣不能得外人之助力亦不能得國人之歡迎如段果復政權則和平無望而國家亦無望矣李督對於徐總統之地位不作切實之斷語記者詢以外間傳說有徐氏確傾向軍人派如和局礙及軍人派之權利徐定不贊成等語此說果可信歟李督答詞空泛大旨謂爲救國計總統當必傾向於正義之方面也至於和議辦法現已籌定者乃在集南北領袖十人或十五人及各團體各省分之代表與南北黨派無直接關係者聚議一堂大約會期將有三個月之久 
[湘南北軍之收束期]  
　　參陸處對於撤防辦法昨日午後四時又拍出致吳佩孚一電令其收束軍隊並指定直軍各旅及魯皖一部悉令設法後退以下月一日爲限但張敬堯之第七師及補充輸送等旅均不在此範圍之内電末並謂副司令名義俟軍隊收束完畢後即准其取消 
　　據某方傳述政府於前電發出後已交曹錕一百萬元令其辦理湘南軍隊之結束惟曹以所部欠餉已逹一百六十萬元之譜要求政府先行撥給政府當允陸續交付並約定此一百萬元專爲收束吳佩孚軍隊之費不作别用 
　　據陸軍部消息在湘鄂贛三省前敵之軍隊現在應行撤防者如下（一）曹經略使所屬之直隸軍隊第三師全師混成旅三旅（一）張總司令所屬之魯軍混成旅三旅（一）張奉督所屬之奉軍師團三師混成旅三旅（一）李奎元一師（一）王汝賢一師（一）范國璋一師以上係直接軍隊如補充隊輸送隊各師旅均有之爲數不少均未列入 
[北京慶賀戰勝大會紀]  
　　本月二十八日北京舉行慶賀協約國戰勝大會午前六時起鳴禮砲一百八響（在天橋附近）九時三十分本國各軍隊入天安門各依定所排列同時外國各軍隊入天安門十點十五分以前一律排齊是日午前九時三十分以前凡持入場券者分别赴東西華門（進止地點劵上載明）午前十時三十分凡持請帖者均進東華門抵協和門下車至太和門集候其同來女賓即由協和門東廊迤北折至太和殿前二層階上東首集候午前十時四十分閱兵式總指揮官偕同各國武官入天安門東廊房暫息午前十時五十分總統乘禮輿至天安門降輿由引導官引導入門（奏樂）總指揮官趨前報告到場官兵數目畢隨同巡閱海軍陸戰隊汽車隊騎砲機關槍工輜各隊進至太和門前（奏樂）集候各員迎迓如儀總統偕同總指揮官及太和門集候各員巡閱中外步兵入禮堂（太和殿内）後方暫息各國軍隊捧係國旗之官兵由東階登堂階上面北序列總指揮官西向立總統出禮堂門由總指揮官下立正令總統向各國國旗行敬禮致詞畢由總指揮官下令舉槍奏國樂樂止槍放下總統與各軍官行握手禮總統偕總指揮官退各捧旗官兵均由西階歸隊外國軍隊並中國軍隊步兵一營先整列由貞度門出天安門均依預定路線行至東交民巷外國軍隊分别歸營中國軍隊由東交民巷西口歸營此外步隊至天安門外暫息其餘各隊在原地暫息屆時均依預定路線整隊經過總統府前府學胡同東交民巷西口分别歸營太和門内之軍隊退出後總統出蒞禮堂外交團及中外參列人員均詣禮堂序立向總統行慶賀禮（鞠躬）畢分赴禮堂外左右各室茶點 
　　京師各界人民爲慶賀協約國最後勝利起見定於三十日在中央公園社稷壇前殿舉行慶祝大會昨由警察廳已從事佈置會場秩序及點綴景緻等事以期華美屆期參預慶祝大會者得由中央公園大門入循馬路進南壇門或東西壇門至前殿會場蒞會人休息地點外賓在來今雨軒學界在水榭紳商報界等在春明館及上林春軍政兩界在行健會及董事會至園内點綴燈彩並施放烟火地點在公園内西南隅土山上及天安門前所有各種燈彩分設於會場及線路兩旁並在公園門前以及會場壇上並碧紗舫等處均分别設備各項音樂以助興趣 
[粤軍攻拔瓊城之戰况]  
　　瓊崖鎭守使黄志桓奉令遄赴北海會同沈鴻英各司令編調軍隊協攻瓊州計第一路司令爲廖韶光第二路司令爲楊錦堂第三路司令爲黄道南第四路司令爲鄧雲廷悉在儋臨一帶集合候命迨龍軍投降條件久商不就黄乃親率四路軍隊分向瓊山海口進兵而沈鴻英爲後路策應時龍軍坐困孤城自北涌佔領以來沈部左翼大軍業將瓊城三面包裹南門城外堡壘因被北涌砲台射擊燬去數座龍軍退守城堞夜間不敢舉火惟亂鳴空槍有時全軍呐喊一如短兵相接舉動極爲怪異大約守兵心虛故以此等動作互相壯膽或以疑兵恐嚇敵人亦未可定至文昌方面則因水陸梗塞斷絕外援城内龍軍連日帶械投効者已有欽籍軍隊二百餘名悉由黄明堂編入營伍十一月十三日上午四點鐘討龍軍由各路會合進攻府城聞龍軍亦出城迎戰楊錦龍率隊猛攻敵軍援絕退守府城海口方面黄日高率軍兩營由嘉積起程撲攻秀英砲台當即佔領之一面派隊攻擊大英山之敵軍聞駐守該處之北軍大敗逃竄荒野餘均繳械投降當在海口開戰時商店損失甚多幸未傷人至下午十二時各統領率軍進佔瓊城龍軍一律繳械十四辰刻海口秩序大亂商民被潰兵搶掠一空迨沈黄軍至逃兵土匪均潰竄海口府城完全收復奪獲大砲槍械無算龍軍死傷潰散甚衆據瓊城中人云自聞沈軍大舉進兵城内商民遷徙過半瓊崖瓊山兩中學校均已一律停課城内各街商店自戰務開始即經止辦貨物惟澄邁未下以前仍敢照常貿易近因大軍壓境深恐龍軍乘機搶掠紛紛閉門各地街市除魚菜小販寥寥數　外更無别項營業商民遷徙日中搬運行李出城者絡繹於途每次往港輪舶均有人滿之患龍軍司令王純良以人民遷避日衆深恐搖動軍心特飭水上警廳徐德齋派輪駐守港口截回搭客數百餘名因此府城避難之衆多由白沙鹽田等地繞道出海買艇駁登港輪海口北軍月前抵步後因餉項爭執已與龍軍積不相能當省軍圍攻之際李朝興曾調該軍赴援北軍不受指揮頓起譁噪旋有多數兵士放槍向龍軍轟擊該管長官出而調停移時始止瓊崖道尹周沆聞定安失陷即以七千元購定樂生輪船船位早於舊曆九月二十日逃往香港（樂生輪船本定十九日開行因周以重價預定船位之故因此多候一天）李嘉品自化州一役脫險以來只在香港遙爲指揮一切軍權悉付王純良李朝興二人之手納順洪一軍不甘受其號調當澄邁未下之先納氏經已解職他往退守瓊城者實係普懷安所部云 
[舊國會之會議記]  
　　憲法會議原定每星期二星期五兩日開會審議憲法上之地方制度草案十九爲開會之期陰雨瀰漫寒風凛烈而議員出席者參議院尙有一百三十九人衆議院尙有四百人兩院議員出席已過半數主席褚輔成君即宣告開會審議地方制度草案中第十一條劃分國家稅地方稅之規定兩院議員互相討論均各言之成理但此問題重大未及表决時已六鐘主席因宣告延會是日議員呂復提出臨時動議略云省議會對於參事會參事得爲不信任之議决咨請省長免其職但省長有異議時得咨交覆議如有列席議員三分二以上仍執前議時省長應依議執行云云其理由蓋以參事會旣决定對省議會負責然如何始能舉負責之實當使省議會得爲不信任之議决以防參事員弄權失職之弊而省長有異議時得交覆議亦可免解散議會之頻繁也適是日因國家稅與地方稅問題爭論未决故此動議當俟下期審議又省議會議員改選辦法王源瀚王乃昌呂復鄒魯馬驤褚輔成各有修正案大致謂查省議會暫行法第三條所謂省議員任期以三年爲限者係指能如期改選而言若因天災人事之故障未能全國一致預行改選則現議員之職責應俟至改選後爲止云二十一日開憲法審議會及議員齊集議場審議長尙未宣告開會多數議員以南北停戰問題解决在即應請先開兩院聯合會請議長報告軍府會議情形以便討論作一致之主張當由議長改開兩院聯合會首由林森報告軍府開會情形報告畢張我華主張以兩院議决停戰二前提通電前敵將領牟琳以軍府現代行國務院職權對於國會積極負責應責軍府執行不必發電張我華取消己之動議贊成牟之主張用法律手續提交軍府方爲鄭重馬驤以軍府對於國會意見尙在討論中當必絕對服從如不贊成時國會可以法律手續約束之現時尙可少待謝持以時機緊迫應於即日先開參議院再開衆議院依法將停戰前提表决咨軍府執行議長以即日先後開參衆兩院付表决多數贊成當由衆議員退席登樓旁聽廣州開會以來旁聽席不過寥寥數人此次旁聽之多爲廣州第一次於是參議院開會由丁象謙動議（南北停戰前提（一）取消僞國會（一）取消僞總統）附議在十人以上無討論即開二讀會無修正即開三讀會多數通過咨逹衆院時下午五時繼續即衆議院開會呂復頗注意法定人數一再詢查以議員多赴休息室休息延五分鐘到齊二百九十九人足法定數開會吳議長報告參議院咨丁議員象謙提案付討論馬驤仍以前在兩院聯合會之言主張吳宗慈謂此乃前次决議案不過再經過正式或法律手續無討論餘地呂復起立發言衆以呂爲反對頗表示禁止其發言狀態以呂曾於兩院聯合會表示反對也孰知呂開口乃贊成吳之言衆皆相視而笑隨即照參議院一套辦法二讀三讀五分鐘内一律通過散會 
[閩南最近之局勢]  
　　漳厦間又有戰事 
　　粤軍擬以許崇智攻泉州及下游各縣現許崇智已抵安溪率有粤軍五營携大砲二尊機關槍四架不日將由安溪出發宋淵源永春人也袁政府時代曾爲衆議員兹稱爲福建靖國軍總司令在泉州南安縣文斗店鄉洪獺街設總司令部十月二十六日開第一次軍事聯合會議到會者閩軍代表左忠文賴雄西邵毓卿粤軍代表寧益生王聯唐林慶榮閩南靖國軍代表許卓然潘璋陳世哲等當時提議一爲聯合軍之名稱二爲總司令部組織之大綱三爲總司令官之推定各代表詳加討論對於第一項聯合軍之名稱討論許久結果擬定爲福建護法軍如有未妥俟下次再議更改第二項組織總司令部大綱僉謂此係總司令官之權限俟總司令官推定後全權付託無即日解决之必要第三推舉總司令官用記名投票選舉即由各代表投票以宋淵源得多數被選爲總司令官宋淵源被選後即登台致謝詞繼則誥誡軍士嚴守紀律至十一月十日下午開二次會議到會者爲閩軍代表葉春城曾震五粤軍第一軍副司令王榮光代表寧益生閩南靖國軍司令張貞代表陳慶瑞李翼天等先由宋淵源報告前會未决之名稱問題各代表討論許久全體贊成用福建護法軍名稱次由李翼天提議續舉副司令一人僉謂此項未能即日解决當通函各軍徵集意見俟各軍答覆然後再舉十二日宋淵源發出通電在南安宣告就職聞宋擬先攻南安縣城俟完全佔領南安縣然後與許崇智會師攻泉李厚基聞知泉州各屬南軍聲勢浩大急電賈文祥旅長鎭守泉州並發還高義賴忠兩營兵士軍械令其固守高賴兩營原係閩人奉令與否尙未可知然泉州餉項缺乏昨晋江縣知事陶祖菴勒令商會向各富商籌欵三萬元以給軍餉二十號夜由厦門撥兵一團運往泉州助防至漳州方面本月一日以來業已停戰昨有日人某由金同農場來厦謂該處南北兩軍每夜皆有小戰最近數日北軍運到子彈甚多每日數百箱漳州近日滇粤桂浙各軍官均已齊到譚人鳳亦到漳漳城紳商學各界於十四號假座丹霞書院師範學校開歡迎大會極一時之盛先日陳肇英派陳耀雯等來厦勸童葆暄歸附南方致被拘留迄今未放近陳肇英又致書於厦門童師爲臧致平所悉恐童師被惑致有意外於二十號夜特下令戒嚴命所部兵士持槍站於海濱各渡頭另以小火輪八艘裝設大砲遊弋海面並令駐厦各軍艦駛於鼓浪嶼後以防南軍來厦海陸軍守至天明卒不見南軍來攻二十一號蔡店即開戰矣南方粤軍則有熊略洪兆麟李次臯李炳榮等桂軍則卓廷貴浙軍則陳肇英各率所部會攻駐蔡店之北軍戰至是晚五點餘鐘北軍退至角尾南軍停止不追至二十二早南軍始追至角尾又大激戰砲聲聞於鼓浪嶼是日厦門北軍及奉軍共開四營往前敵助戰至夜間八點乃止聞南北兩軍各死數十人不日將有大戰劇也 
[東三省之時疫流行]  
　　入秋以來之流行症幾遍世界東省亦被染及患者頭痛冷厥骨酸咳嗽有若感冐始亦視爲尋常輕者三兩日重者七八日輙愈不期蔓延日廣傷死愈多近日漸傳漸烈人人咸有庚戌百斯篤再刧之懼先是俄疆於戎馬倥偬中都市間有角獸疫之發見無何人疫亦相繼以起北滿接壤之區聲息相聞立行傳染惟以東三省局部比較南部究不若北部之烈兹將各埠情形歷述如左 
　　哈爾濱爲東省繁盛之區中俄雜處人烟稠密疫亦傳染最早活動甚厲近有頭痛吐血沬頃刻斃命者頗類黑死病棺木供不需求日夜工作俄人各校多放假趨避道裏已檢查防疫矣 
　　長春繁盛雖遜哈埠然亦交通中樞縱貫南北日俄僑居者均夥自時疫流行商家有全櫃病倒翌日竟不能開市者近則棺木罄盡吉長火車大批裝載赴長者棺材亦其一部長埠之疫可見其烈 
　　吉林省垣疫症始亦不烈雖一巷一街無戶無病然不過大夫飛轎藥夥劬勞而已死者究屬不多其時女師校以病多假衆輟課一週小學以病生缺席到校人稀碍難上課近乃情勢大變蓋始則缺席多病假近則缺席多喪假矣偶一出門則齊衰號哭紙馬送靈者觸目傷心棺材舖幾宣告脫貨幸產木之區不難加工趕造耳據警廳就城内調查每日死人平均在六十以上 
　　龍江省垣始經傳染來勢極兇病者死者參半横陳想以接近俄疆感受較深近雖不加劇亦未見稍殺 
　　奉天流行時症頗類内地疫勢較輕傷人不多惟傳染迅速蔓延甚廣至今未見消滅總之關東之疫始則北部較烈於南部近則南部亦日類於北部刀兵未已流行天症哀我生民曷多浩刧至釀疫原因中醫倡天時不正入秋多雨所致然内地方以秋燥釀疫風靡一時何適相反現各醫院頗研究避忌如忌生冷禁辛辣併擬方刋布藉可補救而螃蟹一物雖非土產以多中毒傷亡咸望風歛口矣 
[外人之中國漁業觀（續）]  
　　北洋漁業公司之宣言書中含有關於漁業之報告甚多且表示中國漁業前途未有限量兹錄其一部分如下天津爲商業中心水陸交通均便故决計於天津設總公司及賣魚市場北京及保定均設分公司與總公司聯合辦事查沿海各縣各鎭均有漁場產魚甚衆并有特别市場發賣公司將派員至此等市鎭管理漁業并招請人民投資於公司若當地各漁行願加入公司者則畀以管理分公司之特權直隸省内江魚河魚均甚豐富大沽塘沽北塘支口灤州海堡均在沿海宜於養育海魚公司當在各該處購置漁場其在安州境内之邵北口淸河口北道村台頭及汶上境内之正坊則當建築魚池以育江魚一面調查各種魚類相宜之食物再設法阻免魚瘦以期繁殖并刋行育魚書册廣爲分送以提倡養魚事業北洋漁人所用漁船及漁網種類甚多漁人有錢者少大半被人雇用工資甚廉即如在撫甯鱗游兩處每漁人一名在七十日漁業全季之内僅收入三四千錢約合銀洋三元之譜而漁季一過此等可憐之漁人往往流爲乞丐公司現擬雇用此等漁人予以相當之薪資俾得餬口凡自有漁船漁網而無資以用工人者公司當借以資本其所捕得之魚當售諸公司公司即以此法收回其借本若此等漁人願以船網交與公司則應享受船與網所產之花紅與利息一切捕魚方法均應改良孰爲可行孰爲少利公司當提議而施行之中國每年由外國輸入之罐魚價值在一千萬元以上中國漁業之不振以漁人祗知用土法捕魚爲一原因公司擬提倡改良之凡製造乾魚醃魚及罐魚公司均將採用西法并雇用專門家以敎授公司人員公司將在大沽及塘沽設置製造廠將來再派有經騐之員至產魚各地指導無智識之漁人希望中國不久能輸出魚於外國舊式漁船太小且無需用之器具故不適於用依照新法漁網上應綴有電燈以引魚之來集倘網大而船能速行則捕魚較易且所得亦多在南洋方面用德國式漁船捕魚每一漁船一日撤網三次即每隔八小時一次每月可捕得重二千磅以至八千磅之魚平均每船每月可得魚四千磅假使每日每船售魚二千磅即可賺二百元每月即可得六千元據吾人計算凡小漁船兩艘於兩年之間所獲利息可以抵其所投全部之資本中國北方海魚種類甚多即如在大沽及其附近高海之上皆有大魚然中國漁船不能逹到故公司擬先購新式小漁船兩艘以作此用途魚需用冰保存於夏令爲尤甚北方人民多不注意於此公司擬自行製冰儲存爲保魚之用同時將設廠以製醃魚中國北方之業漁者共十萬人以上但於漁業上全無智識公司擬設法敎育漁人之兒童將在各產魚區域設置此等學校一先授漁人兒童以普通智識然後并敎以捕魚及製造罐魚之法漁業在日本視爲極重要實業之一故中國宜特别加以注意 
　　北洋漁業公司之組織章程其重要數條如下公司曾在農商部註册以（地球）爲商標資本一百萬元先招一半由發起人認十萬元向公衆招集四十萬元每股十元每年付官利八釐凡認購最先股本十萬元中之股份者得享特别權利即俟資本籌足後此等股份每一股應作兩股計算公司獲有贏餘於付給每年官利之後應分爲十六份其中以一份作公司經費兩份作公司辦事員花紅金兩份作董事等之酬勞金四份 
 
 
 

Page 7

 
 
　　作公積其餘七份則由各股東分得之公司以發展漁業爲宗旨故應收受漁網漁場漁船及漁池等按價作爲股本（完） 
[外人報告滇產植物油]  
　　字林報云印度支那經濟報載有海防雲南鐵路商務委員所撰滇省油產報告謂滇省廣種黄芽菜此菜之子富有油質其栽種之期乃在九月至十一月間至來年四五月間即可收以製油歐戰發生後礦油之價大貴故此菜所種益多其油質甚佳作金色絕少渣滓各處皆產之在鐵路區域内所產者約三千一百噸至三千五百噸左右皆用土法製之計需菜子一萬零三百七十噸至一萬一千五百七十噸左右榨油之後油餅平均約占百分之六十七每餅重四五斤其次爲油菜子於九十月間收之油之成分與黄芽菜同鐵路區域内產菜子六七千噸製油三萬至三萬五千擔胡麻亦處處種之子分白黄黑三種白子所製之油最貴元謀一縣所產歲約三四百擔此物雖所種有限然如需求增多滇省可以供給甚巨之數也落花生亦廣種之用爲食品於九月至二月間上市鐵路區域内每年產二萬一千至二萬六千擔花生肉每千斤能製油二百二三十斤惟有時僅得百餘斤此物皮殻須去百分之二十五與三十每千斤能出餅一百二十九斤每餅重四五斤萆麻子乃野生之物雲南府華人商店估計每年可以供給五十噸惟其油微有酸性若某種得法可以去此缺點桐油各處皆產之目下每年所產約百噸左右但大可增多也其餘製油材料尙有棉子與柿類之果棉子出產頗豐但罕有以之製油者多用以豢養牲畜棉油僅當地之人用之所產之額大約甚鉅惟不能估計其總數耳 
[歐戰協濟會籌欵近况]  
　　歐戰協濟會在中國所募欵迄今收入者已逾洋一百三十萬元後此總額必不止此可以斷言目下四川重慶成都方面尙無報告到京他處皆有電來謂捐欵源源收入不絕北京一處所募已收得現洋十七萬元刻已將此欵一部分由北京歐戰協濟會會計員尼爾格君滙交上海滙豐銀行經理史提芬君兹將各省目前已收之捐欵列數如下北京十七萬二千元哈爾濱三萬六千七百八十七元五角奉天二萬五千元安東三千四百八十元濟南十萬一千零六十二元五角靑島四千九百七十五元芝罘七千元天津二十五萬四千元上海八萬元蘇州一萬一千元南京二十萬零七千元杭州十萬元漢口十一萬七千六百元廣州五萬五千元長沙一萬一千五百元開封二萬元太原一萬二千元福州一萬六千三百二十元汕頭一千八百元吉林一萬元南昌三萬元安徽八千元湖南五千八百元統計一百二十萬零零三百二十五元 
[南京快信]  
　　和議地點雖已確定在寗聞暗中尙有人反對各省代表尙無一人來寗亦未復電指派何人和議前途仍未許樂觀 
　　林紹斐關冕鈞昨由粤又有電致李督述西南軍政府亦贊同休戰速開和會並稱即日由粤赴梧晤陸武鳴協商一切 
　　趙炳麟奉派來寗面晤李督昨乘晚車赴滬 
　　李督派白堅武赴滬晤孫洪伊疏通一切 
　　某督由京來電請李督加入戊午同袍社聞李督已復電贊同 
　　吳佩孚電李督商收束前敵軍隊辦法聞李督主持蘇魯奉皖四省軍隊先行撤回直軍後退 
　　長江巡閱副使王廷楨昨乘津浦車北上聞因馮河間有電促其赴津 
　　秣陵鐵鑛有限公司昨開官商職員大會討論經費及官股代表問題聞官股代表决定由省會錢議長充任 
[杭州快信]  
　　一師二團團附葉春芳六連連附葉其菁八連連附鄭宏遠曁各連候差員花夢江周漢屏兪詠裳包養正裘守成等前開差赴閩時擅離職守相率潛逃現已通令一體協緝 
　　慶祝最後歐戰勝利各機關定於二十九日放假一天學校亦通告一律停課 
　　永嘉高等分廳長楊樹猷晋省旬餘昨已返甌 
　　敎育會總商會接和平聯合會電赴會代表資格現經大會决議以不在南北政府所在地立法行政機關之人爲適宜應請注意並祈速推蒞會 
　　駐衢州五區警備統帶兼戒嚴副司令王文彬呈稱謀亂匪犯胡錦標等執行槍决 
地方通信 
　　蘇州 
[遺產稅之實行]  
　　吳縣温知事奉財政廳訓令轉奉財政部令開遺產納稅各國均有定規我國承受遺產者不乏其人此種稅則亟應倣效踵行以重稅政等因奉此合行令仰該縣知事遵照辦理計部訂稅則其大綱四條（一）承受遺產之種類（二）承受遺產之證據（三）承受時之手續（四）承受遺產之規定文長不及備錄 
[警廳攤扣協濟捐]  
　　警察廳崔廳長昨諭各區略謂案奉鎭守使道尹召集會議勸募協濟歐戰捐欵本廳認捐三百元除本廳長自認五十元外尙需二百五十元由廳屬各員司分認在十一月分餉期扣算現擬各區署長四元二角署員二元二角一等巡官一元四角二等巡官一元二角三等巡官九角書記七角仰該署長轉飭所屬一體知照 
[查拿香作罷工之爲首者]  
　　日前香作業工人齊衆要挾增加工價不遂激成罷工風潮兹悉　區袁署長偵悉係閶門外雲外飄香作工人石獅子潘桂寳等四人爲首當即飭令長警前往該作將潘石等拘區訊明屬實解送吳縣公署辦理 
[文錦公所選舉職員]  
　　蘇城織緞業前奉吳縣温知事核准設立文錦公所於昨日召集同業在元妙觀機房殿内投票選舉職員計選出理事嚴鴻魁七十五票助理王慶壽七十三票李禎祥三十八票司年鮑佩卿裘錦春謝柏生魯蓉卿楊雨臣夏祝卿邱鳴岐李子潮包俊甫陳盤生屠憶萱丁寳芝張柏泉楊餘泉 
　　鎭江 
[添募冬防警察]  
　　時值冬防原有警察不數分佈倪知事奉省令添募臨時警察三十名以冬防期滿裁撤所有餉項准在地方公費項下開支刻以臨時招募於資格上恐難適合擬在本邑警察教練所學員内遴選派充俟冬防期滿仍令回所肄習云 
[善堂定期放粥]  
　　鎭埠城内外紳　歴年例開放粥廠以濟貧民今屆城内啓善堂粥廠定於陰暦冬月初一實行放粥刻已籌備一切矣 
[基督教聯合開會]  
　　基督教江浙兩省聯合於月之二十日開始在鎭江城内堰頭街基督堂開第九次正式會中西代表赴會者凡五十人每日上午九時開議會長李春蕃主席所議爲佈道等問題又宋合禮博士講演所發明之漢文注音單字母其法以字母二十四介音三韻母十二可拚成我國種種文字此種拚音文字已通文理者十分鐘可畢業其絕未讀書者則練習一禮拜至數禮拜之久必能紀事讀書現已將此拚音文字印成一種聖經並已託都春圃牧師製成打字機云隨試教授十分鐘全體會員果能人人通曉各項演講畢隨公舉新職員計舉得諸辛生包克私兩君爲正副會長陳春生君爲書記定明年五月集會於杭州乃祝福閉會 
　　嘉興 
[屠宰稅不准認包]  
　　嘉興商民郭浩等擬將全縣各項屠宰稅認包總額繳納保證金按季分繳日前遞呈縣公署曁財政廳兹奉財政廳長批云屠宰稅一項前歸商民包辦流弊滋多現已收歸官辦事難變更所請礙難照准 
　　南昌 
[商會祝捷會]  
　　南昌總商會二十三日開慶祝協約國勝利會午後一時龍盧兩會長到會會塲上掛美英法中四國國旗宴席成囗字形而缺一面爲入席之路男女西賓及督軍省長均坐外首會員槪在内二時西賓連袂到會有英教士都勤愼貝金女士靑年會副幹事連培基及其夫人郵務長馬道四次則英教士胡佈恩豫章學校校長伊禮克靑年會正幹事海慕華及其夫人聖公會會長葛興行靑年會委辦高樂林葆靈女校校長鮑福綏惠安女校校長鮑小姐等共計三十餘人戚省長李參謀長交涉處涂主任亦續至會長先導省長李參謀長到會塲復引各西賓坐席坐定龍會長起立宣讀祝詞讀畢三呼協商國萬歲衆鼓掌次則奏美英法三國國樂每奏樂一次畢即放邊爆一次衆亦鼓掌一次最後奏中國國樂各西賓亦均起立鼓掌致敬樂畢英國教士胡佈恩起立讀答詞詞畢軍樂互作即就西式茶點席五時復奏樂各西賓與會董握手而散 
[銀行夥挾資潛逃之破獲]  
　　中國銀行行長袁大啓來贛接事時隨來有傅某者得帮理銀錢事務本月二十一日將其經手之二千九百元捲逃至晚袁始知悉即電告警廳並電九江警察廳一體查拿二十二日經潯警廳偵探在該埠招商輪船碼頭盤獲是時傅正携皮囊登下水輪潯廳偵探見其形跡可疑向前盤詰傅言語支吾嚴詰始承認當由該偵探捕至潯廳拘押業於今日押解來省轉送地方廳候審至其所捲之欵除用去數十元外餘均原物未動云 
　　天津 
[惠民公司之祝勝會]  
　　二十三日下午四時惠民公司職員梁士詒葉恭綽等柬請中外各界假靑年會體操場開協約國戰勝慶祝茶會到會者千餘人首由軍樂隊作樂繼由公司總理李兼善宣佈開會詞略云歐戰方劇時吾即親帶第一帮五千華工到法國撫今思昔殊多感想近來各處慶祝中外演說亦無不對此而興莫大感想今日與我協約國友邦同申慶祝實出至誠回想一九一六年之時吾輩即創辦華工赴歐事業維時中國政府尙守中立德奥抗議異論紛紜横逆之來毅然勿顧惟其受苦愈多愈以顯吾輩對於法國政府對於我協約友邦盡心助力之熱誠我公司旣首開大帮華工赴歐盡力於備戰工作之端遂有踵而繼起者至今約共十餘萬人其所資益於歐洲戰場之歴史疊承中外嘉許兹不贅言惟望我協約友邦對於我國之工商實業日益相助而已來賓法領事張岱杉本會職員葉恭綽演說復奏樂並合攝一影至五時半閉會 
[馮前總統到津]  
　　前大總統馮華甫於二十三日下午五時十分乘小火輪抵津在河北李公祠前登岸是時熊督辦曹省長楊前警察廳長張警察廳長在岸歡迎馮氏着便服帶絨便帽登岸後稍爲寒暄即乘汽車赴新馬路陳宅云 
專件 
[世界戰爭後之國際公法及中國之將來]  
　　法學博士周緯口演 
　　諸位同胞先生今日演說之命題至爲廣大即令時間無限制已恐掛一漏萬難於詳述乃定題之後始知時間甚有限制然又不便易題故請擇要略陳大意語焉不詳俟有機會請再補演可也 
　　自歐戰發生以來世界人民以協商國爲代表紛紛大聲疾呼曰世界必須有自由平等必須有公理直道必須有强迫之公法然後世界始有寗日國際始有治安强權始有限制吾國之加入戰團亦以保護人道與公法爲其目的夫國際之自由平等公理直道等條件必須有詳明的確之定義必須有公平普及之擔保然後始能生存至此種定義與擔保均係法律下之事伴故吾儕籌畫國際善後之組織事業萬端可一言以蔽之曰（搆造新國際公法與以强迫之效力而已）請申言之 
　　歐戰以前世界非無公法也由十六世紀中葉荷蘭法家戈徒里剏立國際法之名詞以來國際公共之組織具體而微常有蹤跡可尋如一八五六年之巴黎會議一八六四年之協來弗公約一八七八年之柏林會議一八九Ｏ年之比京會議一八八九年之海牙初次公約一九Ｏ六年之協來弗新公約一九Ｏ七年之海牙二次公約一九Ｏ九年之倫敦公約等等國際公約均爲近世國際公法之主要材料研究近世國際公法者常以之爲憑依焉故吾人如謂世界戰爭以前國際社會中已有一具體之公法實非過分之論然此公法之搆造實欠完善定理旣多偏曲而守法一無約束統觀國際法之全部法人與財產之規定旣多以利壓理之處而外交官與領事官之研究亦非法學之本體至其最緊要最終局之部分厥惟戰爭海戰陸戰研究不休不能使法人受法律之統制而曲爲規定决鬬之方法如何决鬬始爲合法如何决鬬則爲違法萬般爭訟均以强權了之如是而言公法公法之效果亦微矣是非吾所主張之國際公法也夫公法者天理民願之所依歸世界治安之所依賴也公法如無保護直道與治安之効力是非公法之罪乃搆造公法者之貽誤也欲謀國際之治安必須改良大法制故吾謂此次世界戰爭告終之時實爲改組文明國際公法千載一時之機會也今爲時間所限請略言改組國際公法之道國際公法之目的在保護國際公共之治安維持世界永久之和平舉凡保持人道判斷曲直警暴起衰維持公約等件均係國際公法之主要條件欲使此種條件有施行之効力不徒付之空言則必須使世界各國無論大小强弱均須一律遵守公法始可萬一不遵則犯法者應被處以應得之罪然後始有國際公法可言試觀各文明國之國内公法有犯法者必由司法機關及行政機關拘捕審判處以應得之罪然後社會始有公共之安寗國際公法亦如是有法必行犯者必罰苟如是世界始有公共之安寗可言也譬如此次戰爭之起點德奥二國實有應得之罪奥國以皇子皇妃在本國土地被害之私事而任意侵犯色爾比國之獨立德國於開戰之首即有意侵犯比利時及呂克尙堡之永遠中立並以潛艇鎖海政策危及世界人民之生命財產此等事件實爲破壞國際公法之重大罪案苟使犯罪者逍遙法外或且從而得志焉則國際之治安將不可保尙有公法之足言乎美大總統知其然故首先毅然向德宣戰以保護公人道之熱心爲鏟除强暴無道之義舉登高一呼世界響應義旗所指遐邇向風不數月而世界與德國宣戰之國之數目驟增至三十餘國吾中國實在首先贊成之列此不徒爲吾國人民欽慕美國之所使然實因人道大義公法存亡之所關係當仁不讓義不容辭也公論難逃衆怒難犯識者早知德奥二國之難逃誅罰矣今者電信傳來布土奥三國果以次降伏德國伏法之期當亦不遠然則吾人如謂世界公法團體已經戰勝强權政策實非謬言公法團體即由反抗德奥之三十餘國組成團體之首領即威爾遜大總統是也由此觀之萬國社會之爲物實非理論上之空言已經組織就緒矣吾人今日之責任乃在保存此國際之法治社會並從而擴張發逹之爲之建立根本之組織使世界自今以往無犯罪不罰之暴徒國家與民族無論大小强弱均得享有同樣之權利及擔保國際一切爭論均須以法律解决而不以兵力解决必如是始足以繼續發逹威大總統已成之業而使世界成爲法治之世界也欲逹此希望必須使世界國家公共組成之團體成爲永久不解之團體包有立法裁判及行政三權始可蓋仲裁之制即令可以强迫亦仍有任意判斷之嫌故國際社會中必須有一正式司法審判院凡仲裁不了之事件應向國際審判院興控由審判廳（審判官廳由世界所有國家舉派）照法審判受損者可獲賠償犯法者應與懲治然審判官之斷案决不能任意判斷必須按照法典進行國際法典須由國際議員編纂之國際議員應由世界所有國家公同選舉此實世界之公責吾中國亦應勉盡其義務也至國際行政事件應由一國際行政院管理其職權較輕國際立法審判及行政三種實爲將來國際公法中之主要部分是爲鄙人之所竭力主張者今爲時間所限亦無暇推論其大致僅舉其名而已至吾中國民族爲世界最大之民族文明最古酷愛和平之習慣自古以來未嘗稍衰故將來保守世界和平之主要分子吾中國必爲其中之一吾華民族當此國際聯合組織進行之際理宜根本美大總統所宣佈之條件及文明國際公法之原理出全力以與世界文明國相提携贊助共策進行本吾華四海一家之舊說爲現世聯合組織之提倡使美大總統所主持之國際保和大盟團先得吾華四萬萬衆之會員則國際社會之治安可資保全中國之前途亦可望其生存發逹而中美之友誼亦必日愈親密矣吾同胞盍興乎來盍興乎來 
雜評一 
[和戰循環（庸）]  
　　以北方言之一月以來爲和平派鼓吹之時今後又將爲主戰派飛躍之日其朕兆已見矣以南北言之前數日北方方侈言平和而南方乃有討徐之表示今南方亦正式公表停戰而北方之督軍團乃又有不和平之示威運動一和一戰循環往復其局勢何與去年相似耶 
　　去年和戰之暗鬬曰馮段不相容也今之主和者名義上固段派所擁戴之徐氏也而軍閱派之奮鬬乃無異往昔然則中國之大局其長將循環於和戰之間乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[克蘭氏臨行之紀載]  
　　克蘭氏昨日之日程 
　　在總商會之大演說 
　　克蘭氏於昨日晨間九時半至十一時招待聶雲台余日章章行嚴張蓉西張溥泉朱少屏朱子橋曹雪賡費吳生考克司等十一時在二馬路大禮拜堂行感謝禮并演說三時半在靑年會演講部參觀四時在孫中山家談話五時在上海總商會演說七時在南京路美國俱樂部八時在安立德家宴會十一時登舟起程赴美總商會歡迎時會場在大議事廳會場招待員爲余日章曹雪賡錢貴三芮芷薌朱少屏張籋雲陸稑薌許葆初諸君美賓招待員爲宋漢章沈仲禮楊信之唐露園聶雲台諸君門口招待員爲曹雪賡丁汝霖顧槃聞蘭亭諸君演壇上有美領事薩門斯美商務參贊安立德道尹王賡廷縣知事沈韞石修正稅則主任蔡廷幹余日章張籋雲朱葆三沈聯芳克蘭博士速記員謝扶雅鮑乎耳諸君到者有前農商總長金邦平前廣東省長朱慶瀾交涉員陳安生護軍使秘書杜梅叔沈信卿賈季英莊得之楊筱堂謝蘅牕蔣夢麟尤懷臯譚海秋任鴻雋黄漢樑鄒應藼裘葆良梅華銓梁煥廷顧馨一陳光甫韓玉麟周金箴沈楚級吳藴齋趙灼臣向瑞琨席立功陶蘭泉黄搢臣虞洽卿朱成章李柏葆金仰孫王一亭席聚星張讓三孫梅堂蔣柯亭姚子讓胡宣明傅筱庵錢新之張叔良朱起蟄凌道揚孫科顧棣三趙晋卿徐靜仁胡玉峯姚石孫蔣桐蓀等二百九十三人克蘭氏演說詞云今日者非美國所謂感謝節乎值此最大最佳之令節而得與諸君聚晤於此何其懿歟美國每年今日各機關均停止辦公辦事人員一槪回家與親愛家族團叙爲樂而余則不能在美過此佳節乃在中國之上海與諸君團叙一堂過此最可紀念之良辰且又值余在中國最後之一日數小時後將與中國離别益覺爲不可多得之機會此余之心感而亦余之榮幸者也距今日一年前之俄國於數月中經過數次革命夫革命爲社會事業之一種以國家爲試騐場而實騐其利弊有利則可以推廣有弊則可以改革故應十分鄭重奈俄國政治範圍太廣而實騐能力又弱故數月間國中鼎沸至不可收拾之地位余在歐覊遲八月當離美赴歐之時美國尙未加入戰爭八月以後回至美國斯時美國已成爲戰爭團體之一以八月中之比較竟大相懸殊進步之速一日千里美國自加入戰爭以後上自政府下及人民因與時勢潮流之接觸而發生新精神使美國產出一種新勢力足以對付歐州之新事業與俄國紛亂情形逈不相同良以美俄兩國非特在戰事上有霄壤之别即領袖之思想上亦有天懸之分俄人思想趨向於物質與自私自利故革命以後無以應大勢之潮流以獨立其國家美國則不然旣不自私又不自利并不趨於物質其思想則高尙其處事則公平絕無自私自利之觀念否則美國正可乘此時機侵佔墨西哥土地以自肥此美俄成敗之所以分也美大總統威爾遜爲一國中之領袖其立身處世一秉至公代表美國人民攝理國政於國家之政策悉合國人之方針純以基督敎之精神灌注於政事人民咸甚欽佩而甚願効力也故基督敎之精神與政治已成並駕齊驅矣俄美之外又有一國即爲德國其皇帝與其政府之唯一宗旨即在利用私見文明之能力使其國强盛以兼併各小弱國不以文明扶助世界對於國内之人民用壓迫手叚對於弱國用强權政策此種政策與卑陋之思想本爲有世以來所原有不過從前並無如此之能力以長成而發揮之今則德人雖能以極大之能力長成之而發揮之然處今日之時勢此種政策與思想必將失敗我人今日對之已瞭若觀火矣强權專制稱威自利之德國與正義公平之美國之存在孰勝孰敗不待言而知矣如德國之武力强權已將成過去之陳物永不能復現於世界中國今日正在力圖建設之時有俄美德三國爲其模範以作般鑑俄則革命而無成美則公平而正大德則武力而强權何取何從應自知注意矣當今之世試有國於此包藏禍心其必失敗也無疑中國宜注意及之美國政府人民决無政治的野心欺詐之手叚以圖中國中國可以無慮且美國苟爲力所能及甚願竭盡友邦之誼以助中國但不在政治上而在社會上因美深知凡一國之主重在人民故也威爾遜大總統處最高之地位任最重之事務然其處置國内外一切重大事業措置裕如從容不迫詢足以當治國平天下之大任其辦事之方如建單軌鐵道然每一次祇思一問題將其反覆思考詳細研究而後解决然後再及他事故精神腦力無絲毫之雜亂吾儕欲處大事者宜效法也西人之旅行中國者入其城輙見宮殿廟宇屋頂美麗異常余此次亦有此感想問人則皆曰此屋頂爲幾百年前之建築惟觀屋内之棟樑反已破壞泰西各國建築房屋非第堅固其屋頂尤須堅固其樑棟試觀千餘年前之禮拜堂至今日内外仍甚堅固足以耐久余曾與中國人士討論中國憲法問題羣以爲必須選擇各國之精華愼重編訂此與屋頂何異致力於屋頂者比比皆是致力於棟樑者乃絕焉無聞考中國立國最古必有古來固有之文明如於憲法中抛棄此種文明則憲法必因之腐敗中國古代文化不一而足即鄉村自治制度亦爲其文化特色之一種宜保存而採行之余論中國之憲法憶及土耳其國之故事（有一靑年無偶友勸之娶親迎有日矣乃修葺其庭園在瓦片之上建之以柱友問建柱於瓦於婚娶有何關係靑年曰娶妻必建金屋以貯之友又問曰汝之所爲非將置屋頂於地下乎答曰妻子一來房屋均要顚倒故一切事物均倒置也）喩雖詼諧亦足爲中國訂立憲法之確論矣又有一事與中國前途至有關係即中國在和平會議之地位如何是也中國今日重要人士羣望於此次平和之中恢復其權利即宜以單軌鐵道爲法專研究此事此次議和之宗旨爲有世以來所未有會議中之各國代表所授政府人民之意旨不在攘奪乃在犧牲蓋爲世界永久之和平起見也中國乘此機會宜與各國代表開誠佈公將歷年來中國所受之損失無論在議場内外得用種種方法使各國代表羣知中國之内情與痛苦庶能發生新感情與新觀念則中國前途之幸焉故於此次選派代表宜十分鄭重代表之赴會切勿怯懦宜理直氣壯用毅誠以處事以得各國代表之贊助欲人之助必先自助願中國人士勉之 
　　余在中國不過數小時矣此次來華承各處人士殷勤優待感銘無已謹特面伸謝捆并望轉告各處人士爲幸演說時掌聲不絕說畢有劉柏森起言吾國商業之不振稅制之不良有以致之願克蘭君回告威總統議和時我等提出此案請加以贊助克君起言此事當然提出於和平會議但最要者中國須派有智識有才幹之人充當代表方克有濟說畢齊呼克蘭君萬歲而散 
[昨日舉行慶祝戰勝紀]  
　　昨日（二十八）爲吾政府所定慶祝歐戰勝利之期兹將本埠各界慶祝情形分誌於下 
　　各機關交涉公署於昨晨九時起舉行慶賀禮並招待來賓故會審公廨關讞員與各商董曁各機關代表均相繼至泥城外交涉公署接待中西來賓同伸慶祝本城文武各官署各警區所縣公署警察廳審檢廳等均懸旗掛燈結彩各會館與救火會等各公共團體亦各扯五色國旗滬南工巡捐局姚石蓀局長昨日令各科員司休息一天門口亦佈置結綵懸燈高揭五色國旗浦江中國各兵艦及中國各公司商船亦均一律懸旗南市第一區警察署及一區一分駐所門前均懸燈升旗浦東爛泥渡第九區救火會張家樓商務體育會等事務所門首高扯五色國旗遍綴萬國旗幟入晚燃燈以祝大典三區警署曾警正除會同各分駐所一律升旗懸燈慶祝外復通傳各區巡邏長警往來各要道各渡口巡邏加意認眞俾免匪類混跡以資保衛 
　　鐵路局滬寗滬杭甬兩路管理局昨日（二十八日）上午接交通部來電略謂歐戰勝利薄海同欣本月二十八日爲正式慶祝之期仰飭所屬一律懸旗誌慶並各放假一天同伸慶祝云云該路局因奉電較遲立即分飭各機關遵照辦理並於昨日下午放假半天至於該路總局並南北兩大站及兩路各站前次所懸燈旗甫於日前拆卸昨仍一律張掛云 
　　商界北市總商會與南市縣商會接縣知事函後轉知各商號同時舉行祝賀兩商會亦均在門前搭蓋綵牌樓並預備茗點歡迎來賓以故昨日公共租界南京路河南路廣東路浙江路及城内外各商家均升旗懸燈錢業曁油荳餅米業均在市場高搭綵牌樓編綴松柏揷以五色國旗豆米業市場采菽堂門首之牌樓上用各色鮮花編成匾額二共文曰世界和平華夏統一並由該同業雇備灘簧及酒肴等爲昇平娛樂之意甚爲熱鬧浦東沿浦一帶華洋各廠棧公司商店均升旗懸燈並有薈集同志舉行聚餐會以稱觴誌慶者 
　　學界浦西各學校因未接敎育部命令除民立中學停課一天外其餘照常上課並無他種舉動惟浦東中學校昨日上午九時由校長朱叔源君率領學生向國旗行慶祝禮並由各科敎員相繼演說而散楊家渡縣立第二高等小學校第五團童子軍舉行閱兵式由校長顧品珍演說鼓勵學生愛國志趣其他如競存女子小學校及洋涇市立各小學校均有興高彩烈之盛會 
　　各寺廟佛敎公會於昨日接市經董函略謂内務部通令全國佛敎僧徒因歐戰和平定於十一月二十八日行祈禱禮當由會長僧常貴通告本地各寺廟設祈禱壇於三昧菴下午上海縣代表李頌唐市經董陸崧侯邑紳衛芝山劉映黎林稚周及紳商各界來賓先後到壇行慶祝昇平祈禱禮另有關帝廟大王廟等各自設壇共有十餘處之多又道敎公會亦接市經董此項通函當由會員通告各寺觀在東街火神廟設立共同祈禱壇下午縣知事代表熊烈及林稚周與各道友紳商學各界先後到壇行共同祈禱禮外並由各廟住持會集步行至玉淸宮行香祈禱此外龍王廟及城隍廟東西兩房等寺院各延僧道諷誦玉皇懺以禱世界永享和平 
[美國感恩節之禮式]  
　　昨日（二十八號）爲美國感恩節期上午十時許駐滬美總領事薩門斯曁協約各國官商均至九江路大禮拜堂參與禮式中國官場如陳交涉員王道尹沈知事亦均往參與云 
[徵集和平會議之意見]  
　　上海平和期成會通啟云近日南北兩方均有願就和平會議解决紛爭之訊惟兹事體大是否僅由兩方當局派遣代表自行和解抑須另加國民代表參議其間又各種代表如何選派人數宜定若干會議宜於何地在在皆有研究之價值亟望海内明逹發抒宏議本會將比較討論擇尤發布以供國人之參考此啓 
[坎拿大取締貨品入口]  
　　字林報云駐滬坎拿大商務委員羅斯博士昨接哇太樺戰時商務部來電囑通告轉運公司凡取締品運至坎拿大以前須先有坎拿大准許入口執照之號數而紙製品要具化裝品游戲品皮貨美術品裝飾品扇傘花球鏡架羊羢烟葉尤須遵守此章云 
[上海造船業之發逹]  
　　字林報云上海不日行將開造輪船二十五艘此項合同雖尙未全行簽定但以各船廠近日活動情形觀之當有此數之多也江南造船所將爲美國興造每艘萬噸之船四艘老船塢機器廠將造每艘五千噸之船四艘其一業已動工瑞瑢廠近造兩新船一已告竣一下水未久今復承造兩艘戰後且將爲瑙威續造輪船四艘求新廠現有兩船行將完工且復開造新船一艘聞尙將承造每艘五千噸之船三艘上海造船業如是發逹實前所未有也 
[通美海電線中斷]  
　　英文滬報云據太平洋商務電報公司通告通至美國之海電今已在海岸外二十英里處中斷約須修理數日始克通電云 
[委定海關造册處主任]  
　　英文滬報云海關造册處主任一席已委定歐益森氏接充歐爲丹麥人一八八七年入關供職一九ＯＯ年升漢口稅務司一九一一年調任廣州後赴天津旋又回漢口熟於稅務尤擅長中英文字交遊甚廣云 
[發明電車興利除弊器]  
　　上海縣商會接江蘇常熟縣商會來函云據該縣公民殷程撰函稱近來新發明搆造興利除弊之電車搭客計利器刻已造成一千餘件於營業電車者頗爲利用請爲轉知商界試購應用並附說明書及縮小原圖樣各等情兹將說明書照錄如下啓者本發明品造端於中華民國五年十月至本年三月告成都凡一千餘件爲經營電車業務興利除弊惟一之利器以其裝置於電車之一部即能因機械的作用表示每日車中某等搭客數及應收車資數故也兹將其主要功能列舉於下（一）可不用電車票（二）可不用查票人與管票人（三）收資者不能舞弊（四）搭客不能白坐（五）營業上並無妨礙（六）會計上尤爲便利此機體積不大無論有軌車無軌車均宜裝置不礙固有之地位不變原車之搆造且計數準確並不因行駛之快慢停頓之久暫搭客之多寡站距之長短而失本機之功能故使用此機不特便利無比抑最公允 
[租界路工最近之進行]  
　　英美工部局近見下海浦提籃橋一帶市面逐漸振興故擬自東華德路中間添闢枝路六條並於界邊興築幹路接通依周塘以利交通曾於去年由工程處派員測勘嗣因歐戰未終致未進行兹悉工部局以歐戰已了所有籌勘已定路工自應次第興築故日來已將勘定各路重行派員測勘以備實行動工 
　　法公董局自新租界推放後即擬添闢枝幹各路以興商市後因歐戰開幕延緩至今近該局以歐戰告終一切路工自應興辦故日來對於各項馬路工程擬即招商投標所有估價預計表等各手續現正分别核訂以便陸續興辦 
[援閩軍起程赴浙九誌]  
　　援閩軍第一混成旅旅長王永泉參謀程恒式吳鍾祺及全部軍官並護兵馬弁以及第二團之第一營步兵等業經由滬杭甬鐵路特開專車赴杭等情迭誌本報兹悉第二團團部及步兵第二營全營機關槍連又輸卒等共八百六十人分裝於頭等臥車一輛二等客車一輛三等客車八輛尙有槍枝及各項軍需用品計裝貨車六輛一併於前夜（二十七）十時二十分由滬杭甬鐵路龍華車站開發專車運浙當於是夜三時許抵閘口車站是項空車已於昨日（二十八）上午十時由閘口車站開返上海南站以備昨夜（二十八）續開專車聞昨今兩日該旅兵士可以一律運畢云 
　　又聞援閩軍第一混成旅旅長王永泉參謀長程恒式吳鍾祺及上級各軍官等於前日（即二十六日）由滬杭甬鐵路乘坐專車赴杭後該旅長及程吳兩君均寓杭州城站旅館昨日該旅長電知旅滬尙未起程各團長官凡有緊要軍事隨時電逹杭州城站旅館接洽辦理免誤要公云 
[江寬案尙無續訊期]  
　　楚材軍艦撞沉江寬商輪一案自上星期一經海軍特别法庭審訊後因原告方面人證不到决定展期十日續訊昨爲展限續訊之期原被人證均未到庭故未開審嗣後開訊之期亦未確定惟聞該庭審判長派在滬之海軍軍法科長鄭寳靑赴京報告一切并請示機宜鄭氏已於前日北上云 
[巨籟逹路之刦案]  
　　前晚八點時法新租界巨籟逹路華慶里隔壁弄内李蘭記木作主家突來匪徒六人敲門入内各出手槍嚇禁聲張二匪把守門戶餘匪登樓翻箱倒篋被刦去衣飾銀洋共值洋三十餘元而逸事後由事主報告捕房捕頭立飭探目沈德福包探徐新發前往查勘一週回禀捕頭諭令緝獲該匪等到案訊辦 
[三誌銅匠作失愼慘劇]  
　　滬城安仁橋北首沙珠弄八十號宗金元所設銅作失愼焚斃王阿根胡小癩痢兩人當由一區二分所將宗申送警察廳訊辦等情已紀前報兹悉此案於前日下午經該廳司法科員提案研訊據宗金元供年三十四歲鎭江人在該處開設銅環作已有三年焚斃之王胡二人係作内夥友平日住擱樓上是晚之火不知從何發生以致焚斃人命實出無心求察問官得供判將宗還押候查實情再行核奪 
[旅滬浙人致浙團體電]  
　　全浙旅滬同鄉會致杭州電云杭州商會敎育會農會曁各縣商會敎育會農會諸公均鑒兩載政爭兵聯禍結生民困苦商業凋殘比聞和平在即正自交相慶幸不意托名援閩之奉軍夤夜入浙各界惶駭殊甚我浙年來雖災疫頻仍而地方尙稱安謐當兹南北和議之時更無再行駐軍之必要乃奉軍無端入境殊屬令人莫解凡關懹桑梓者萬難置之膜視故特電逹幸乞聯名環叩當道諸公轉懇中央迅令奉軍離浙以維治安無任盼禱并希賜敎共策進行全浙旅滬同鄉會公叩 
[滬杭路添定運煤特價]  
　　滬杭鐵路運煤特價自上海南站或日暉港運至杭州南星或閘口每三十噸車收費十五元曾經該路中文貨章第五十六頁與英文貨章第一百五十二頁内分别規定飭遵在案惟至艮山與拱宸者尙未規定特價現因各商家之要求即經該路運輸總管規定辦法凡煤由上海南站或日暉港運至艮山或拱宸者亦收十五元自本月二十六日起實行已分飭所屬遵照矣 
[聯鯨艦開赴象山操演]  
　　海軍第二艦隊所轄聯鯨軍艦前由厦門開駛來滬兹奉海軍總司令命令開赴象山操演魚雷并派海軍軍官陳紹寬前往監操前日該艦已展輪首途矣 
[行李中抄獲大小僞幣]  
　　昨晨有福建人陳新昌在滬甯車站購買火車票擬往無錫轉赴江陰旋往食物攤購買零物付給小洋一枚經攤主察係鉛質向之掉換彼此衝突當由巡警到來將陳拘獲在其行李中抄出民國三年分有袁世凱像之完全鉛質大洋十五元又鉛質廣東省江南省四八開小洋六百零七角又烟膏二兩數錢一併送由五區警署申送警察廳發交司法科員研訊一過當因案關刑事下午命備文飭警將人贓移送地方檢察廳即經沈檢察官提案預審之下判陳新昌收押起案大小僞洋並烟膏等存案聽候起訴審判廳訊辦 
[南滙肉商繳解屠宰稅]  
　　浦東南滙縣屠宰稅改歸肉業自認一案雖經官紳磋商解决而肉業方面以史認商交代手續尙未完備故捐欵亦未一律繳淸兹南滙縣杜知事以省中催欵甚急故特函致周浦商會馮會長設法催解昨經馮會長邀集該業中人在周浦萬緣堂開會集議收捐辦法當經該業代表方紳欽等籌得欵項一千七百元繳由馮會長轉解縣署聞交代手續定於十二月一號實行云 
[歐斯愛哈同無恙]  
　　創辦倉聖學校之歐斯愛哈同氏SAHardoon偕其夫人住於靜安寺路一百七十七號其兄衣愛哈同FAHardoon則住於小沙渡十一號於本月二十一日逝世 
[吳淞東區救火會函稿]  
　　吳淞東區救火會致鄉公所函云水澄葆邨經董先生均鑒敬肅者前敝會執事孫慕襄許伯賢須頌甘等趨謁台端適值駕 
 
 
 

Page 11

 
 
　　出僅晤貴處陳君崧生當將敝會宗旨及組織情形　陳請轉諒逹左右矣兹有懇者敝會創辦伊始集欵維艱雖經同人等量力資助並刊簿募捐然心熱力綿時　　越車薪杯水於事無裨側聞此次火災急賑項下尙餘銀百五十餘元及森源捐欵銀一千元均留尊處擬撥火政之用竊維吾淞鎭鉅市繁即就火政一端斷非少數之人所能普及辦理敝會立名之始註出東區字樣良以指定一隅雖臨事無分彼此而平時籌備較能實事求是也人之欲善誰不如我吾淞不乏熱心之士接踵以繼者將來他區或亦聞風興起乎此則吾淞全鎭之幸而亦敝會所馨香以祝者也以故敝會對於該二欵項不敢作完全妄想然半數之請求當亦爲吾先生所應許焉支配公欵貴處職權爲敢凟陳至希察照如蒙台允或須呈縣請示之處尙望卓裁並祈賜覆臨頴無任待命之至東區救火會籌備處敬啓 
[麻號失愼案之結束]  
　　法租界永安街復大蔴號樓下於日前晚間失愼後經捕房將該號主蔡玉田傳到詰詢之下諭令退去候訊在案昨日又將蔡傳解法公堂請訊據供是晚失愼時商人不在店中致如何失愼不得而知雖保有火險銀二千兩惟被焚貨物價值數千兩之巨請察中西官以姑念無心失火判從寬退去完案 
[親仁里火警續誌]  
　　公共租界南京路親仁里六十四號門牌裕泰成興記繡莊於本月二十四號淸晨四句餘鐘忽然火起殃及比鄰六十五號門牌怡康鼎發等洋貨字號計燬房屋三幢事後捕房派探調查等情已紀前報兹悉此事業經總巡捕房刑事檢查科特派華探目王松濤協同西探目彭山查得起火之家曾在先施永安等各公司保有火險銀九千兩而怡康鼎發及裕泰成内之義成又成兩絲織廠發行所新時昌刺繡公司長利廣大協記等各廠布號均各保有火險銀兩當往根究裕泰成夥學徒詎均已避匿遂將副經理葛某傳至捕房經捕頭詰詢起火緣由供詞含糊故諭該探目等積極從事偵查起火眞相再行核辦 
[將有一新開銀樓出現]  
　　公共租界北京路（即觀音閣碼頭）福興里泰亨源金銀爐主近在該里口裝設洋式門面組織泰亨源方記銀樓督造電烚元字足赤飾金曁紋銀飾品發售現已佈置就緒聞定於陰曆十一月初二日開幕云 
[毛絨線上市]  
　　興聖街一帶毛絨線業已上市今歲東貨來源甚多且各客帮因銀根奇緊致銷路滯而存貨多價格每包統扯一百六十兩左右現本廠毛絨所出貨品比日貨爲佳各種花絨線售與市上頗受購客歡迎惟價額比日貨增高每包十五兩（須一百七十五兩）云 
[虐待養媳之懲儆]  
　　女子馮根弟於本年六月間被父馮品香賣與寗波婦人王張氏爲養媳過門後被張氏凌虐遍體鱗傷並將石子墊於該女孩脚底以致兩足腫爛難以行走事爲法捕房包探姚金福得悉將張氏與女孩一併帶入捕房昨解法公堂請究先據該探上堂禀明前情詰之王張氏供稱因該女孩時常至鄰居處行竊故婦人將伊責打並無將石子墊在脚底之事以後不再凌虐求宥馮品香供根弟係民人之女因妻亡故故將女孩賣與張氏爲養媳民人祗得身價洋三十六元不知有凌虐之事請求給予領回撫養中西讞員以張氏虐待養媳慘無人道着押西牢二月以儆馮品香旣將生女賣去父女之情已經斷絕倘被領回難免復賣斥退不准根弟送堂留養俟及笄時擇配 
[冒探騷擾之拘訊]  
　　淞滬警廳偵緝隊長崔世淸據線人密報謂浦東十八間地方近有帮匪吳阿寳在該處沿浦各碼頭冒充偵探騷擾行旅當飭隊士王四福傳正志等帶同眼線於昨渡浦前往將吳匪緝獲就近拘解三區警署經曾警正略詰一過判交來探帶回警　核辦 
[冒騙皮絲烟]  
　　林三和皮絲烟號主林維卿昨至法公堂控稱前有林建煌林兆翰等前來號中假冒某號之名義騙去皮絲烟若干包日前號中又接得某號來函稱欲購皮絲烟兩箱囑送往某輪船當時商人起疑故派夥蘇六山送貨至該輪旋即查見林建煌等亦在該處故此報捕拘案並在伊等身畔抄出林三和圖章呈鑒請求訊究詰之林建煌供認冐騙皮絲烟若干包分用二十二元惟此事實係李阿桂起意囑民人往騙此次圖騙兩箱亦係李起意故刊林三和圖章擬再至輪船上領回銷售不料被原告等察悉拘案是實林兆翰供因林建煌虧欠民人銀洋於日前遇見向索不敢帮同騙貨餘供支吾中西官判林建煌押西牢六月林兆翰押四月以儆 
[說書人誘拐婢女]  
　　内河招商輪船局司事傅景雲前日扭住居叉袋角之江北人王老劉玉堂二人至閘北四區二分所控稱民人家住蘇州有婢女名巧雲年十七歲被告劉玉堂說書爲業上月至蘇州在民家附近老虎灶内設立書塲乘間將巧雲誘拐逃來上海當由高雨臣目睹今偕證人來滬尋獲請求究追經孫署員質訊一過諭解司法科核辦 
[匪徒攫取珠押髮]  
　　昨日下午一時住居西門内年約二十餘歲之某氏婦因事往北沿民國路步行至方板橋左近後面突來身穿黑布棉袍之匪徒兩人將氏頭上所戴珠押髮一支攫取向北飛逃而逸該氏大呼捉盜經途人帮同追捕未獲該氏祗得雇車投嵩山路捕房報請緝拿 
[流氓拆梢行兇]  
　　揚州流氓陳阿福（即小德子）前日與同黨樊美年至滬寗鐵路北夏家觀音堂向皮鞋匠朱玉朝拆梢不遂將朱肆毆當經四區巡長李桂賓查見一併拘入警署押候訊辦 
[攫取男孩絨線帽]  
　　無錫人楊徐生於前日下午在七浦路恒慶里攫取十三歲男孩倪模生頭上所戴值洋一元之絨線帽飛奔圖遁經倪孩大聲喊捕由探王桂亭帮同將楊攔獲帶入捕房押候解廨訊究 
[茶館聚賭抽頭]  
　　北浙江路三百四十七八號門牌某茶館主甬人湯良壽容人在内聚賭抽頭漁利被一千一百八十六號華捕查見當將賭具帶回捕房禀明捕頭請廨出單將湯傳究 
[客民擅搭草棚]  
　　閘北四五兩區轄境内空地上被客民佔蓋草屋頗多因各業主擬大興土木建造市房日前已禀請該管警署所嚴加取締已誌前報前日有客民居國勤在胡家木橋擅搭草棚兩間經唐署員查悉將居拘案轉解司法科核辦 
[刑事案分别宣判]  
　　上海地方審判廳刑庭長端木棻會同李素軒檢察官昨開第五庭宣判刑事各案先提用硯台擊傷王家喜頭額之彭阿二到案略詰之下姑念事出無心判拘役五天又提傷害曾於桂之徐金生到案略訊一過判拘役十天又提傷害丁祥福之彭明桂到案訊問之下判監禁二個月又提串竊衣服等件之徐阿四馬阿根至案略加訊問判各監禁二個月以儆 
[銀行經理被控之傳訊]  
　　已閉貿易銀行經理陳廷孚被劉問芻與孫楚卿在公共公廨控不理存欵洋五萬元並將託爲保存之某項股份單擅自抵欵等情前日由廨傳訊先由原告劉問芻之代表律師上堂譯稱原告存於該行之欵共計五萬元據云該行被人拖欠亦屬不少應請堂上派員先將該行賬目理楚云云並據被告陳廷孚之代表律師辯稱原告本係貿易銀行之股東其五萬元並非存欵實係資本金現尙有孫楚卿控告被告之案論理劉亦在被告地位等語即據孫楚卿之代表律師聲稱原告將股份單託該銀行保管被陳擅自抵押銀兩現在受抵此項股份　之人亦在公堂起訴應請堂上將此數案彙集訊理即可迎刃而解云云經王襄讞得供商之美丁副領事判候派員查明賬目及各種問題於一月内報告公堂再行訊核 
[貨欵糾葛之扭控]  
　　日本人田島政什前向徐德興購買舊鐵議定每擔價洋一元八角前日因貨欵糾葛徐被該日人扭控五區一分所孟署員諭解司法科當經科員訊得案屬民事飭警將徐德興函送地方審判廳訊奪田島政什着自行投廳候質 
[擔保欵項須先繳案]  
　　程志雲在公共公廨控潘海槎不理擔保施慶榮用空賬洋一案由廨訊判被告賠償在案嗣因被告不服延律師投廨請求復訊前日午後經中西官訊據被告代表律師聲稱前次堂上諭令被告賠償係因施慶榮不在上海現已到堂請爲訊核詰之施供與原告另有糾葛而原告代表律師到堂聲請仍照前次堂諭執行問官得供會商之下判被告先將判决之欵繳案於七日内具訴施慶榮再由施慶榮具訴程志雲聽候訊核 
[控告不還借洋之辯論]  
　　新閘路一千六百四十五號門牌松盛米店主姚妙春被吳景福在公共公廨控不還借洋一千二百元一案前日午後由廨傳訊據原告吳景福偕證趙某上堂訴明被告於去年十月二十日借去洋一千二百元出立借據言明本年六月間歸還屆期向索無着是以控告並延律師到堂請追繼由被告代表律師向原告詰問一過並詰據姚妙春供稱我與原告見證均不相識亦未知其住處並未向其借欵應請明察關讞員得供商之義領羅君判候會商堂諭宣佈飭遵 
[期票糾葛案之復訊]  
　　鴻裕五金號前延逹商律師控正和兆豐兩錢莊期票糾葛一案前日又經公共公堂復訊即據被告代表律師上堂聲明理由請求堂上將本案案情詳細研究改正前堂堂諭云云原告代表逹商律師聞之起而聲稱被告律師所云各節悉如前堂口吻且振康祥欠正和之欵現經法公堂派員淸理賬目將來自有着落不應將止付未屆期之票銀私自劃抵請照原斷執行等語中西官得供判候會商堂諭宣佈示遵 
[被告越控之請究]  
　　婦人呂楊氏延代表律師在會審公廨控其夫呂震東抛棄不顧請求離異等情由廨飭傳被告不到昨日原告律師投廨聲訴前情並稱被告向在北京路郵政局内辦事非但抗傳不到反至蘇州官廳越控殊屬藐視公堂應請核辦李襄讞得供商之英領卓君判令退候再核 
[被告分别交保]  
　　李保障在公共公廨控竺元亨不付薪工及欠洋二百五十七元又洪敬齋控謝仲飛不理借銀二千兩又管東記控倪金福不付牛肉價洋又王曹氏控沈雲福不理擔保借欵又馬正芳控曹聚茂不還借欵本利洋各等情昨晨由探將各被告傳至公堂中西官訊判分别交保過堂候訊 
[堂弟行竊]  
　　潘阿香昨至法公堂控堂弟潘順甫撬門竊去皮箱一只内藏衣飾及大洋二百二十九元報經捕房由探任水揚將順甫拘獲吊出原贓惟大洋二百二十九元無從吊取請求追究詰之潘順甫供民入因閑居在申難以度日向堂兄借貸不允無奈行竊銀洋已經用盡難以交出是實中西官判潘順甫押西牢四月並限十四天將洋如數繳還原告 
[手携衣包之可疑]  
　　湖北人汪言泰前晚手携天靑緞灰鼠外套元緞羊皮女馬甲橡皮雨衣等一包行經靜安寺路被包探王梅生查見以其形跡可疑向詰支吾因即帶入捕房押候解廨請究 
[當場拘獲扒手]  
　　南京人王小三子前日在南京路將張濟堂身畔鈔票現洋三十一元摸取圖逃當塲被張察悉喚捕將王追獲帶入捕房押候解送公堂訊究 
[過犯復圖行竊]  
　　過犯海門人陳子連前日潛來租界在靜安寺路圖竊被一百五十八號華捕查見將陳拘入捕房押候解廨訊究 
[淞滬警察廳批示五則]  
　　張海源批呈悉候移送上海地檢廳訊追嚴辦可也 
　　徐王金批呈悉案經移送法庭仰即逕往聲訴可也 
　　陳興德批呈悉候令行五區一分所查明復奪應俟復到再行飭遵 
　　戴照明批呈悉准即覓保投廳具領可也 
　　沈阿煥批據呈吳古奎糾衆逞兇藉勢壓制各節是否屬實候令行五區三分駐所秉公查辦可也 
專件 
[全國敎育會聯合會第四次大會議决案（再續）]  
　　一件請速辦全國聯合運動會及省區運動會案（呈敎育部）運動會足以促進體育振作民氣我國值此世界潮流旣知體育之當注重則運動會實爲發逹體育之方亟應積極舉辦現查各省區尙有未舉辦運動會者至全國聯合運動會更未之及焉擬請大部速辦仝國聯合運動會并嚴令各省區速辦省區運動會以策體育迎步謹擬辦法三國陳請大部採擇施行（一全國聯合運動會）請部定每二年春季舉行全國聯合運動會一次每次由部派員直接組織或令聯合會所在地之敎育行政機關代組織之所需經費除由國庫補助外餘由各省區分擔開會地點并先由部指定但須在交通便利區域（二省區運動會）請通令各省區每年舉辦運動會一次所需經費應准按年列入預算至會期及辦法由各省區自定之（三運動要項）宜將遠東運動會所規定之運動事項定爲前兩會之運動必要事項其餘運動項目全國聯合運動會即由該會擬定於開會期前六個月通知各省區運動會即由各省區自定之 
　　一件請維持被災各省區敎育案（呈敎育部）近年以來迭遺喪亂天災人禍無歲無之敎育進行因之停頓推原其故學校旣無基金一旦學欵無着即不足以維持現狀　諭進行加之被災各地方校舍校具多被損失欲謀恢復所費甚巨至於鄉村各校尤多因學欵蕩然途至無形消滅靑年子弟輟學　嬉游民愈衆生計彌艱元氣日見凋殘社會日趨危險本會以爲此種慘狀若不力予維持前途何堪設想擬請大部申令各省區凡現有敎育經費無論如何不得移作别用其不足之費由國庫劃欵補助或飭由地方設法籌集至於戰區應請轉咨陸軍部禁止軍隊駐紥學校其已受損失者即責成地方長官於軍費項下撥欵彌補庶已有之萌芽得以延生機於一線將來推廣亦得有所憑藉不致徒託空言是否有當敬請大部核奪施行 
　　一件今後我國敎育之注重點案（呈敎育部）自歐洲大戰牽動世界全局無論何國莫不受其影響世界潮流所趨莫能逆之我國今後立國必察世界之大勢相與並進則對於世界大勢之所趨自不得不加以研究提其要點俾我國敎育界有所注重焉此次戰爭之原因有二要點（一）經濟之競爭（二）國家主義之競爭其結局以（一）經濟之能率（二）個人之能率（三）社會之進化率爲斷戰後無論孰勝孰負其所以加進經濟之能率個人之能率社會之進化率者必大爲注意察世界之大勢及吾國之需要亦須注意上列三項今以此爲原則而定敎育之方法如下一敎育行政方面（一）分地分年施行强迫敎育以促進社會之進化率（二）各地方實施職業敎育補習敎育以加增經濟之能率（三）擴充大學及高等專門學校以養成倡導社會進化加增經濟能率之領袖（四）提倡童子軍以發展個人之自治自動力二學校實施方面（一）注重發展個性以養成健全之人格（二）注重科學以養成眞實精當之知識（三）注重美感敎育體育以養成健全之個人（四）注重職業陶冶以練習生活上必需之知能（五）注重公民訓練以養成平民政治之精神爲服務國家及社會之基礎 
　　一件改進理化敎授案（呈敎育部）今日各國敎育趨勢莫不注重理化蓋以理化之功用能使人系統的觀察事物而解决種種複雜之問題况近者職業敎育之說喧騰國中而理化敎授不能與之並進是猶無源之流也欲圖改進擬先從普及中等理化敎育下手而於高等之理化敎育則但預植其基徐圖振興之道特將要端分述於後（一注重學生理化實騐）查學生理化實騐之利可以養成其自學之精神而祛其盲從之惡習並樹將來研究及應用之基礎今後中等學校應添置理化實騐儀器增加實騐時間並嚴行考核學生實騐之成績其有二校以上之地方可設公共理化實騐所爲中等程度之實騐設　聘專門家一人駐所指導該地方各中等學校定期輪流由擔任講師率同學生赴所實騐學生有志者亦可利用課餘時間自往實騐至實騐之項以物理化學之重要現象反應定性定量分析及日用品之製造（如墨水肥皂等）爲限如此則各學校旣可省增置實騐儀器經費而得有設備較完之實騐所且將來此種公共理化實騐所可漸擴充爲地方理化研究所爲利决非淺鮮也（二審定理化學名）查理化敎科書中所用理化之名詞甚不一律竊謂命名之法以簡嚴有系統爲主物質之名當取學名命名之法使一物各得一名一名僅表一物抽象之名當從其性質以分種類使一見其名便知其事並知其與相類各事之關係方爲有當本會於第三次大會時曾提出　一科學名詞議案迄今未見實行理化名詞較他科尤爲混雜且多未定似宜從速進行（三改良中等學校理化敎科書）查現在中等學校學生於理化科甚乏興趣揆其原因蓋在敎科書中敎材之排列未能適合應請敎育部延聘敎授理化確有經騐之專家另編敎授要目以期逹改良敎科書之目的（四提倡編譯理化書籍）查國内關於理科之書籍幾限於中等學校少數之敎科書蓋高等書籍閱者較少出版亦少似宜由敎育部編審處隨時囑託專門學者遴選關於物理化學之新著繙譯印行廉價發售外間譯著理化專門之書經部審查認爲有相當價值者爲之刋布俾高等之理化新知識易於傳播（五組織假期理化講演會）理化一科非隨時研究不能應時勢之要求吾國中等理化敎員多缺乏研究之精神且直接購閱外國書籍雜誌之財力俱見不足補救之法擬於假期内在大學及各高等師範學校開中等理化講演會由大學或高等敎授講演最近理化進步之情形令各地方派遣中等學校敎員到所聽講規定每區若干人並定中等敎員於若干年之内必須到會聽講一次各師範學校亦於每年假期開講演會以小學校理科敎員爲聽講員其方法如前述學校敎員以外有相當程度者亦許旁聽以收普及之效 
雜評二 
[外力（庸）]  
　　英美使向北京當局勸告而北方之和平令即下美領事向廣州當局勸告而南方之停戰令亦即下我國内爭必待外力而稍歛言之已可痛矣 
　　然而未也今之督軍方以外人勸告爲未足叫囂跳踉力求南北再戰之實現必使外力再進一步而後快茫茫前途吾更安知所届哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
時談 
[三等政策] [  蔡選靑]  
　　吾國現時政策略分三等中央與各部各省長官純用敷衍手叚偶有意見之歧黨派之爭政府不敢顯分曲直惟派員以疏通之中級官廳純用搜括手叚以供軍界之揮霍及私人之侵蝕下級官廳純用敲詐手段地方多一機關即民生多一擾害 
老申報 
[判婚記（下）（見光緒十四年十二月十五日）]  
　　及至次日鄒姓赴縣喊寃當經恩邑尊陞座即飭值日差役將某甲及媒妁人證等帶案聽審據鄒姓供稱係四川人自十七歲投在曹軍門營内充當親兵至今十八九年歷保候補守備今奉曹軍門差遣來温置買錫器乘便在温聘娶一妻俟完姻數日即行携帶回臺今某甲之女旣不肯遠出弁無處不可娶妻惟付過聘金裙襖酒席並一應費用共計英洋二百二十餘元呈上帳單一紙懇請照數追還以便回營銷差恩邑尊訊問某甲聘金首飾裙襖可已收到甲供均已收到恩邑尊詰以旣憑媒妁復有聘金首飾何以阻撓吉期某甲供稱鄒弁先言管帶營勇數百人刻已查知不過曹軍門營内一哨官所以心不甘願恩邑尊聞言大發雷霆謂彼係帶勇哨官彼時何不查詢明白今已收過聘金禮物豈容翻變諺云嫁鷄隨鷄鄒某旣在臺灣當差理應挈眷回臺豈有嫌路太遠不許携帶之理總之汝等台人慣敲竹槓明知鄒某不能久擱意欲以女爲餌串通媒人計圖敲詐今本縣將汝與媒人大荆嫂發押冀房勒限明日將女兒送至客棧交鄒某携帶動身後再行交保釋放倘敢抗違定即從嚴懲辦况鄒某晶頂花翎相貌堂堂如此佳壻正是良緣今本縣擇定初三吉日令鄒其備轎迎娶過門即行就道並命差役於初三日往某甲家押令上轎如再有人攔阻立即帶案以憑嚴辦五花之判旣畢兩姓之好遂聯不特兩廊胥吏鼓掌稱快即堂下人山人海駐足看視者亦莫不競頌恩邑尊之聽斷神明也 
新拾遺 
[倫敦大飛機參乘記] [  譯]  
　　大阪每日新聞倫敦特派員加藤氏云十月一日上午以諜報部之介紹赴倫敦西北郊外參觀著名之亨德雷配渠飛機廠同行者爲霍威克貴族美國大學教授哈甫博士等五人旣至先觀製圖部次金工都木工部油漆部機器部造成部及另一處之材料廠逹飛行塲余問導引人云可許我同乘飛機否時已近午餐之候導引員云試騐飛機例在午後四時許屆時再商可也遂同赴午餐及期再往飛行塲謁廠主配渠請求同乘廠主立允但云須知此事究不免冒些危險也旣而開發動機試騐無誤余遂隨同上機由機之下腹匍匐而登司機二人坐於前砲手四人坐於後各有足敷起立之位置此外尙有指導員二人乘客六人之位置蓋此機爲擲炸彈之用最大複葉飛機有投彈孔十六個論其載重之量以之再載一二十人亦無不可惟人之所佔地位多故除指導員外以十人爲率發動機二各有三百五十馬力分置機體之兩旁比諸推進器爲小兩翼長約六十尺無何發動機開動推進器呼呼作大聲機即於廣平之草地上作半圓形之溜走西北風迎面烈吹一轉瞬間而我儕已爲空中之人矣此時較諸乘三萬噸之巨艦航波平浪靜之大洋尤覺安適旣而由倫敦西北部横趨入中央部俯視利生特派克大僅如掌大小市街如象牙雕刻之玩具整齊而緻密忽覺人居稠密之倫敦中森林綠野池沿河流非常之多而某處大街某處大屋在幾千尺之空中尙能辨認其餘則一片模糊矣時我等由聖乾姆士公園之上經柏京漢宮惠斯民斯特國會議堂之上更沿泰晤士河岸過聖保羅大教堂之上繞一大圓形以披喀的利奥克斯福爲中心取環形路線二周而上向東北之哈姆斯台德而去再回西北部而降於某飛行塲爲時僅十七分五十秒鐘耳飛行中機聲震耳人人皆若聾啞至下降後尙須經過片時纔能回復聽覺當飛至四千尺之高空迎猛烈無比之强風寒氣逼人全身欲凍手足之僵木更不待言我等於十月秋晴之天飛行僅二十分鐘已如此彼冐嚴冬之風雪爲長時間之飛行者又當何如可知飛行家之艱苦矣 
常識 
[蛋之鮮陳試騐法] [  蘇不塵]  
　　蛋之有益於人身此夫人而知之者矣然殊不知有新鮮與陳腐之分别新鮮者食之固能滋補身體而陳腐者適反是失之毫釐謬以千里講求衛生者可不加之意哉日前記者披閱英文雜誌内載騐蛋一則法至簡明亟迻譯之以供吾人之取法法以食鹽一份汽水（雨水亦可）二份製成一液納蛋其中乃以其在液中之位置而覘鮮陳之程度所得效果殊準且確凡蛋之生產甫經三十六時者必橫沉於液底若生產在二三日 
之間者適浮於液面之下而鈍端略向上經四五日則鈍端上浮更甚蛋之長軸（於蛋兩端之中心以理想之直線聯之即爲蛋之長軸）與垂線適成一廿度之角經八日則此角之度數爲四十五度經二星期則爲六十度經三星期則爲七十五度若經一月則蛋直立液中鈍端向上而銳端向下推原其故因蛋之鈍端有空隙處滿充空氣蛋經多時則水分漸由蛋壳之徵孔發散空氣乘間而入隙處因是而大蛋之兩端輕重亦愈殊於是蛋液中因生產後經過時間之長短而異其位置 
　　至於測算角度之法亦甚簡易以厚紙一方畫一九十度之角於其上將此角分成廿度四十五度六十度七十五度數角標以直線誌以數目務使顯明俾可一目嘹然試騐時以鹽液注入玻璃器内納蛋於中角度表則持於器之外面將蛋推至該處然後視其度數即得此蛋自生產後所經過之時日 
益智新畫[  馬耳]  
　　慶祝戰勝之執旗學生（像州） 
雜錄 
[醒園詩鐘談] [  翟醒園]  
　　玉　花老尼云三島飛仙呼白鶴半生禮佛懺紅鸞新裝飛燕欹瓊蕊舊刼摩登證寳衣階前白蕚分瑤島鏡裏靑絲感少年幾枝○住酴醿架半世栖遲薜荔庵仙蝶觀濤云化身香國三生夢放眼錢塘八月秋瓊霄羽化花中刼銀海雲奔眼底收太常寺裏三生夢胥母山頭八月秋壽偕蝙蝠遊香國戲看魚龍入海門息夫人墨晶眼鏡云凄凉春鎖桃花廟靉靆雪迷米芾山口縱緘金終玷玉視誠守黑却垂靑何必温柔須笑語不教淸白太分明春風桃李空三載秋水烟雲隔一層湘妃竹白雞冠云帝子啼痕斑夜雨將軍皓首鬬秋風繞膝商均香薦笱化身陳寳玉爲家雲黯蒼梧啼楚渚花開玉樹誤陳宮鵑血叢啼捐佩浦蟬緌霜染鬬寒圖蝦蟆武陵源云勸君不必多開口到此應無再折腰亦皆作作有芒無一淡筆至於香絨漬口憨嬌女綵畫蒙皮笑假玉拭面尙慙婁相國畫皮空誤李將軍花生宮袖香爲濕謎誤春燈射已穿面乾自許容流叢皮相居然號大人此拈唾紙老虎也霍氏池塘同命鳥楊妃邸第斷腸絲一年好雨從頭數二月春風掠鬢來少室游人頻躡履并州豪客不衝冠聲淸何處傳丹鳳尾斷誰人續黑貂此拈三十六剪髮也千年碧血埋芳草一樣黄昏感夕陽知已漫誇逢北海不辰應悔出東山黄祖敢殘天下士素娥未卸夜來妝翻爲薦書膏斧鑕且留殘影照山河此拈禰衡曉月也琳琳瑯瑯讀之令人齒頰生色而石頭記鞋杯一題尤覺香豔如情天孽海三生夢酒國花叢一瓣香鑿破靈根才子筆鈎來醉夢美人弓重修花史眞疑假一握蓮鈎醉不醒說演情塲痴拜米鈎飛綺席醉呼楊諸聯於本集中應推特色 
小說 
[短篇爲祖國故] [  徐冷庵]  
　　吾親愛之郎乎當爲祖國死爲祖國死勝於爲兒女情死也言者爲一少婦年可二十三四雙眉微蹙玉容慘淡無藝目内陷眸子如蒙薄霧纖指僅骨瘦腰可掬厥狀顦顇至可人憐時方倚窗檻看窗外落花舞也 
　　少婦名楊雪人畢業國立女子高等師範學校慕一少年軍官欲嫁之軍官名李大可陸軍大學畢業生也年甫三十而職至上校愛雪人婉淑諾之遂於三年前行結婚禮時大可年三十一雪人年二十一也 
　　大可與雪人方度蜜月於西湖憇湖濱旅館一日淸晨雪人方臨窗對鏡而妝大可持雪茄蹀室内館役以電進視之乃政府令其爲第六十旅旅長率全軍鎭守寗古塔也大可不悅謂新婚未匝月乃遂披堅執銳馳騁疆場爲國固當其令爾我何以爲情且人生在世爲歡幾何宴爾新婚其樂萬狀方期長相厮守泥首鏡臺乃獨令吾挺身上戰場向槍林彈雨中討生活誰甘此者吾誓整頓全神注定卿老死温柔不復作南面王想矣吾姑以電拒之 
　　大可尙欲言忽轉身見鏡裏雪人面不豫因止待雪人言雪人久久無語大可因問曰雪人不以我言爲然乎雪人冷然曰然大可曰汝意欲如何我便如何我此身已屬卿矣雪人握髮回顧大可曰大可吾問汝汝今不往便算盡軍人天職耶然則國家養若輩軍人何故大可赧然不能應雪人復回身理其髮微語曰國事至此吾小民盡竭汗血所得以養若輩原爲吾小民身家財產計耳大可如不聞坐安樂椅上吸烟自若瞑目不語雪人乃呼曰東北邊防日亟牧馬窺伺已非朝夕苟有時機便當長驅直入矣汝若不即行則敵將乘此瓜代無人攻其不備尺寸之失罪皆屬汝汝以一身之安樂憂患委數百萬方里於敵汝獨非吾中華民國之國民乎於心何忍大可復不答雪人憤然曰吾早知汝如此吾必不嫁汝今嫁矣汝不往者人必謂楊雪人不識國家大義阻汝行耳然楊雪人亦曾受高等教育者必不出此也吾二人甫新婚蜜月光陰誠甜蜜無比殊難言别然細思之夫妻之愛總不敵國家之愛大可忽曰吾愛 
　　雪人冷然曰大可吾非汝愛汝愛者乃祖國耳大可曰否雪人吾從汝矣雪人曰從吾何爲大可曰從汝言吾行矣吾當移愛汝之情以愛吾國雪人微笑回眸睨大可曰汝有志者當不以吾言爲非吾非不愛君特國家事重到無可奈何時惟有舍爾我二人之私以徇國家吾願汝愛國如愛吾也 
[自由談之自由談] [  不冷]  
　　督軍團之同袍社無異歐洲之同盟國乎歐洲之同盟而德爲盟主督軍同袍社而曹爲盟主盟主亦不易爲也 
　　今日徵得李文銘君寄來古南池鐵塔寺太白樓影片三張中等 
 
 
 

Page 15

 
 
   
 
 

Page 16

 
 
   
 
