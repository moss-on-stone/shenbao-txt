# 1902 - 308 - 4910620

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請即臨購閲可也此啓 
[湖北闈藝出書] [  圖書集成局白]  
　　此次湖北鄉試論策各題類皆簇簇生新與他省之謹守範圍者𢌞乎有别迨闈墨刊行各藝果皆新頴異常有五花八門之妙本局爰急用鉛字排印以公同好每本價洋一角六分躉批從廉欲購者請速臨申報館申昌書室及各書坊選取可也此佈 
[與故鄉人論新學黨]  
　　執筆人因事返故鄉鄉之人相與道新學黨中人一若深惡而痛絶也者則正告之曰黨固非美名然學貴求新新學曷爲而爲世詬病意者我鄉諸父老拘於成法猶未知墨守舊章之非宜乎曰否不然我鄉子弟無一不思舍舊而圖新者今者朝廷以策論取士所取者皆新學也士人游學東西洋所學者亦新學也我鄉雖未必開風氣之先而儒生窗下埋頭爭購求中外繙譯書以窮研新政新理新法新藝凡向之以五言八股爭勝者今皆廻轅易轍以期出而問世博主司一日之知然則何惡於新學黨中人曰爲其自稱新學實則藉僞學以惑世誣民也僞學奈何曰今有一人焉曩年受業於滬上某西書院窮年矻矻學已粗成院中西教習器之令襄教新學生月得束修如大衍數今春忽航海赴日本問之曰我學尙淺薄將以求精深也入夏其父促之歸勸令應秋試則怫然曰老㹀爾何知方今支那帝　已成老大腐敗之物不久將革命尙何博此虚浮無用之功名爲進以膳則又怫然曰海外飲饌何等精潔我烏能以此種齷齪物適口充腸耶其父見其辮髮已斷身衣西式衣褲使之返初服則更怒目相向曰爾尙思爲大清尊君親上之子民耶今惟有日本帝國尙能雄視亞洲不此之從而死守老大腐敗之物耶其父聞此氣結於胸未幾即以　脹死死之後若人草草棺殮即飄然復出洋矣其一自幼入塾習舉子業未冠卽遊虞痒人有聳令赴上海某書館習和文者乃於今夏襥被而往閲數月其戚有喪事歸而往弔則亦斷髮易西衣褲如頃所云者其時弔者盈庭與之言皆革命流血新造自立國等語於是弔者戚或皆而詈目之爲喪心病狂噫吁嘻新學黨中人而行爲若是人尙可令子弟舍舊圖新乎幸我鄉之自命爲新學黨中人者僅得其二若舉理頭窓下爭購求中外繙譯書以窮研新政新理新法新藝者胥入其黨而日以革命流血新造自立國等語昌言於大庭廣衆之中不生亂已甚幸尙望其能開風氣之先乎執筆人曰了悞矣之二人者實宗康梁所倡之邪説烏足以語維新夫新者革其舊之謂然惟温故方可知新今夫三綱五常天經地義歴萬世不可易無論守舊者奉爲宗主即維新者亦不能離其範圍乃以觀新學黨中人惟略識捱皮西提及伊呂波四十八字卽詡詡然號於衆曰我通新學我通新學及語以君臣父子之經夫婦昆弟朋友之道則瞠目撟舌茫然一無所知試問東西洋各邦有罔識臣當忠其君者乎有罔識子當孝其父者乎有罔識夫婦昆弟朋友當相敬相愛相孚以信者乎矧我中國文物聲名照耀薄海而謂可昧昧於名教倫常之大舍其源而僅挹其流乎顧於捱皮西提及伊吕波四十八字學有心得由漸擴充初惟留心於文字語言久之得盡通夫新政新理新法新藝借東西洋成法以輔益我國家猶之可也初不料彼之所謂新學者徒是異言異服弔詭矜奇無父無君恣行狂悖其尤陋者卽革命流血新造自立國等語猶不知命意之所在惟是勦襲和文中至粗極陋之字句動墨搖筆滿紙榛蕪噫吁嘻曾是爲學而僅若是之弇陋乎而况侈然高語維新乎要而言之今中國之積習深矣非作其新機必至諸事皆委靡不振然必以名教倫常立之極始不至矜奇弔詭無父無君彼新學黨中人直名教之罪人耳旣未知新曷足言學亦何怪爲世詬病致有志於學者鑒其覆轍而墨守舊説不復敢攺絃更張乎僕則以二語示之則曰新學不可不研求而邪説不可稍沾染鄉之人曰子言誠是爰稍加詮次列之報端 
[大駕還宮]  
　　聞之京師友人云皇太后皇上於九月二十八日由頤和園啓蹕皇上先循石頭道入城預備迎迓少選皇太后乘御舟至萬壽寺行宮然後乘轎入内在京王公以下文武百官俱在西直門接駕 
[禘禮告成]  
　　聞之京師友人云十月初一日孟冬上祀太廟皇上親詣行禮所有鑾儀衛等人員均於淸晨齊集廟中伺候駿奔執豆誠煌煌乎上儀也 
[京師大學堂考取仕學師範生榜]  
　　聞之京師友人云大學堂於上月二十二日考試仕學館學生旋由管學大臣評定甲乙榜示堂前分别正取二十員備取六員並聞現又出示招考一俟考竣約於十一月上旬開學至此次正取各員著於十一月初三日到堂聽候開學肄業如係捐納人員務將執照呈騐備取各員俟續考後如額尙有餘再行補入計仕學館正取二十員范熙壬達壽葉恭綽翁廉朱獻文李慶藻徐承錦歐陽弁元程經邦郭進修徐象先李光選朱麟藻劉國柱唐宗愈董繩燾林炳華郭承瑋余鍾吉祥備取六員王桐李國瑜袁勵賢王慶珍王大序蔣棻師範館正取三十三員唐演俞同圭蔡日曦倫明周宣陸惠熙杜福垣張毅張謹孫昌烜陳發檀孫鼎烜劉式訓李 
 
 

Page 2

 
 
榮黻楊肇培燕世奇何化龍卓寳謀林尊保常作賓陳治安韓述祖吳宗栻鄒應憲孫鴻煊王松壽增普炎舒成雋徐德廣源張培周典備取七員劉廷瀚劉毓雲張達泉顧德鄰何鎭崧范鍾山丁嘉乃 
[啓行有日]  
　　聞之保定友人云調任新疆藩司周瀚如方伯約於十月初旬交卸篆務所遺直隷藩司楊廉訪署理而以清河道李少卿觀察兼署臬篆 
[日使東行]  
　　聞之天津友人云駐京日本使臣内田君康哉於本月初一日携其眷屬由京乘火車至津在津日本各官商及駐防軍隊俱赴車站奉迎聞内田君小作勾留留卽須乘立神丸回國 
[肅邸奏請嚴懲私雕印信要犯摺]  
　　奴才善耆跪奏爲拿獲私雕印信要犯送交刑部訊明定擬並請旨通飭嚴緝恭摺仰祈聖鑒事竊京師地面遼闊五方雜處良莠不齊人心極爲浮詐前聞南城一帶有冐充辦理路礦私設公所僞立總辦帮辦委員各名目招攬工程詐取人財情事惟其行蹤詭秘聚散無常當飭工巡總局委員分往密查旋於八月二十六日晚據魁茂齋刻字鋪掌櫃崔殿魁來局面禀二十四日伊因事外出有續姓到鋪屬刻篆字方印大字長戳經鋪夥承允言明工資三吊文二十六日回鋪查知形迹可疑因卽赴局禀報並呈騐刻成外務部路礦大臣鈐記木印一方欽命路礦大臣張總辦川漢鐵路事務宋木戳兩條懇請查辦前來當卽加派委員帶領巡捕等於二十七日黎明在崇文門内草廠胡同穆姓家内將續姓卽續斌捕獲並經指拿楊八卽楊國瑞一名一併解局研訊據續斌供認印戳係宋姓交伊送鋪刊刻不諱並供出冐充總辦宋問森卽宋致侯夥友侯海臣恩全崇光韓世祿吉姓及現獲之楊國瑞等多人時在西珠市口裕陞店内私設之公所聚議辦事等情楊國瑞供亦大略相同旋飭捕至裕陞店内將該店掌櫃丁喜祿拘獲查現當振興商務路礦實爲大端若任奸徒假名詐騙遺悞事局匪淺亟應從嚴懲治以儆效尤除飭嚴拿在逃各犯外相應將人証供招錄送刑部照例訊明按律定擬並知照順天府五城御史一體訪拿庶奸宄稍知斂迹再各省現均辦理路礦難保無此等情弊擬請旨飭下路礦大臣各該督撫將軍等預爲防緝以維商務所有拿獲私雕印信要犯解送刑部懲治並請旨通飭嚴緝緣由理合恭摺具陳伏乞皇太后皇上聖鑒訓示謹奏 
[直督言旋]  
　　漢口采訪友人云本月初五日武昌官塲得汴中電信知直隸總督袁慰庭宮保請假回籍已於月朔行抵汴梁初二日卽取道赴項城經營窀穸 
[瓊南礦政]  
　　廣州訪事人云瓊南一島兼擅山海之利而五金之礦發露尤多自法人割據廣州灣即虎視眈眈於此日前大憲特委王主政汝淮總辦島中礦務主政擬先將儋州一屬金錫各礦糾工開采云以濬利源 
[廉州平糶]  
　　廣州訪事人云有友自廉州來言及彼處米價陡貴每洋一元僅買九斤現由樂善者捐資平糶每斤收回價錢三二八文每人祇准買二斗平糶局共設三處其由官捐辦者曰官局由商捐辦者曰商局由各處湊成巨欵開辦者曰總局立法甚善貧民頗能實惠均沾 
[皖匪猖獗]  
　　蕪湖采訪友人云安徽定遠縣治東鄉有劉福朝者爲安慶道友渠魁羽翼衆多日以剽掠爲事凡盱定滁來各邑無不受其荼毒莫敢誰何前定遠縣主黃大令曾緝獲訊懲永遠監禁迨本年楊思軒大令署定遠縣篆竟從寛開釋劉隨據大横山爲巢穴聚黨數百人遠近亡命之徒皆藉此爲逋逃淵藪攷定遠東鄉與滁州貽盱五河壤地相接牧民者每遇案出互相推諉以致三界池河藕塘明光紅心紅廟三河等處天荆地棘幾於路絶行人不知大憲聞之亦思發兵殄滅否也 
[餘姚劫案]  
　　甯波訪事人云浙江紹興府屬餘姚縣境滸山頭施姓家素稱殷富族姪施甲屢向稱貸未饜所求上月某日忽率同族中無賴子十許人毁門而入金銀衣服搜括一空事後携贓至慈溪意圖銷售慈溪汛盛千戎嘉煒見其形迹可疑拿獲兩名申送叅署經周叅戎訊悉各責軍棍二百下備文移送鄞縣縣主黃菊友大令飭即押候訊懲 
[鄞鄉火警]  
　　甯波訪事人云甯郡東鄉陶公山人烟稠密茅舍雲連本月初三日山下某姓家不戒於火登時四處蔓延雖村中備有水龍無如杯水車薪終於無際約焚四五點鐘許始行救熄共燬房屋六百餘幢之多亦可謂之浩刦矣 
[漢皋火警]  
　　漢口采訪友人云本月初四夜十一點鐘時鎭上大火路夾街口劉正茂鞭爆店不識因何失火時適風力甚勁幾疑虎嘯龍吟幸各善局水龍如雲之集竭力噴救始得轉危爲安是役也計燬居民四十餘户起火之家有甲乙二幼孩及學徒某丙不及奔避同化劫灰比鄰某飯館主婦身懷六甲亦及難慘哉 
[京口火警]  
　　鎭江訪事友人云本月初五日之夜更魚三躍時城外西塢街中和祥棉夏布行失於戒愼以致火烈具揚霎時回回熊熊勢甚猖獗俄而常鎭通海道長久山觀蔡租界水陸總巡周錦堂遊戎以及各叚保甲委員俱策騎到塲分投彈壓各善堂所備水龍亦風馳電掣而至吸水狂噴直至五鼓時火始告熄計共焚去樓房十餘幢所燬貨物約値六七千金鄰右幸未殃及當火熾時行中甲乙丙三夥倉皇不及逃出遂致慘兆焚如吁傷已 
[珠江寒鯉]  
　　廣州訪事人云撫標把總陳把戎禀請大憲倣照湖北章程舉行警察大憲准之刻已札行府縣核議禀覆矣○鶴山縣境大埠頭鄉馮姓聚族而居鄉有一塘塘中建一高樓鄉人以近來盜風甚熾各將貴重器物屯寄樓中並募更練把守日中設橋以通來往夜則撤去以爲湯池金城固莫若矣不料上月晦日突有盗匪百餘人明火持械蜂擁而入更練以衆寡不敵聽其所爲致所失贓物約値數萬金又聞邑之維墩連夕被劫七十餘家按維墩傍水爲村以故匪徒乘船往來得以爲所欲爲毫無顧忌也○省城武備學堂刻已開學大憲札委補用道林訪西觀察帮辦一切○省城猪捐歸屠行同福萬福兩堂承辦之後牧猪奴羣起而爭但省中所售之豬購自牧户者祇二成販自猪客者居八成若准屠牧合辦則猪客又不免有所藉口以故屠行已於上月初七日開局抽收每猪一頭重六十斤以上者抽銀一分二十五斤以上六十以下者抽銀五釐 
[恭祝萬壽]  
　　昨日恭逢皇太后萬壽聖節天未黎明滬上文武百官均朝衣朝冠趨詣萬壽宮敬謹行禮迨禮成而退已雞聲喔喔東方漸明矣 
[定期起節]  
　　出使法國大臣孫慕韓星使抵滬後駐節北市泥城外邇已定期本月十四日乘法公司某輪船出洋履任并携南市馬路工程局總辦翁子文太守之嗣君名兆霆者至巴黎遊學昨日午後星使乘輿詣道營廳縣各署辭行亦官塲之通禮也 
 
 

Page 3

 
 
[祀事孔明]  
　　今日係前兩江總督曾文正公誕辰本邑文武各員均至高昌廟左近汪南製造局内竭誠致祭衣冠車馬擁擠喧　嗚呼盛已 
[委員襄事]  
　　蘇松太兵備道袁海觀觀察特於前日札委江蘇候補知縣林明府洪翔爲南市馬路工程局帮辦明府奉札後卽詣轅謝委擇吉到差 
[局員行夜]  
　　前晚二十三七鋪巡防局員高文軒二尹率勇往各叚巡查行至海運局前見有乞丐數名露宿因飭丐頭驅逐出境及抵萬裕碼頭及利川碼頭栅門皆未下鎖遂立傳栅夫至輿前各予笞責 
[上海官塲紀事]  
　　雲南大吏委候補知州朱刺吏昌廷督解京餉入京交納昨日乘舟到滬行裝旣卸卽命駕赴道轅晉謁并拜會營縣各官○江蘇試用知州黃刺史淸芬因公來滬赴上海縣署拜會縣主汪瑤庭大令大令飭丁擋駕 
[英界火警]  
　　昨晚六點二刻時英界廣東路河南路轉角處某姓家不戒於火以致回祿爲災瞭望臺上西人見之立卽鳴鐘報警救火會諸善士急驅皮帶車馳往極力圍噴未移時火卽告熄　 
[上海縣署瑣案]  
　　前日馬永發扭王成孚至縣以侵用洋銀爲詞訴請追給至晚縣主汪瑤庭大令升堂研訊馬供小的向開森裕小錢莊由洪阿德薦王成孚執事近忽自行辭歇查檢帳目應存洋銀二百三十四元小銀錢二千七百八十二角錢四十三千乃王僅交小的小銀錢三百角洋銀三十餘元錢二十餘千其餘均被侵用是以扭案求追王供馬自已宕空洋銀一百六十元開支火食八十元連各夥友及各户所欠其數實屬相符小的並未侵用洪阿德供馬雇王成孚在前小的作保在後大令飭將王交人保出與馬將帳結淸禀復核斷○前者奉天女郎王氏投縣訴稱小婦人避難來滬流落爲娼兹被粤人盧雲破强占求恩作主大令飭發普育堂留養聽候提盧　究旣而氏遣人遞禀聲稱小婦人在堂聞親母胞弟現亦流落滬江求准出堂俾得團聚前晚大令帶案訊詰供稱小婦人在堂雖繫念母親並未具禀求出或係母親命弟投遞亦未可知大令飭仍回堂候傳母弟到堂一晤一面仍提盧訊究○前法界公廨讞員葛蕃甫明府送張楊氏張閔氏姑媳及張楊氏所生金林秀寳田女　孩至普育堂留養本月初七日張楊氏之夫金坡守候堂前見氏出外購物逼令回家氏不允張卽拔刀恐嚇氏情急躍入河中經人救起堂董知之將金坡及一干人送縣前晚大令升堂研訊氏供小婦人年三十有二南通州人去年經丈夫携同兩孩來　謀生不意所謀輙左流落滬江不得已懇戚串某姓轉求葛大老爺送堂留養昨日出外購物不虞被丈夫所見持刀逼令同行意圖價賣小婦人驚駭欲絶躍入河中幸經旁人救起得保殘生叩求明鑒其姑張閔氏所供相同金坡供小的向在通州爲南貨業嗣因失就挈母妻子女來滬蒙葛大老爺送堂留養昨往堂中探望母親適見妻子出外勸令回籍並不持刀大令問張閔氏願隨子回籍否堅稱不願大令喝令將金坡笞責一百板叱令退去張閔氏等姑媳子女四人仍送堂留養 
[上海巡局紀事]  
　　保甲總巡朱森庭明府訪悉滬南陸家浜某茶肆有人唱攤簧檀板聲中男女雜沓因飭二十三七鋪巡防局員高文軒二尹從嚴禁止昨日二尹飭地甲傳園主朱瑞研訊諭令具呈攺過切結然後交人保出如違重懲不貸○裕源紡紗廠被賊行竊投報捕房昨日英租界包探竇四海拘獲賊犯某甲　詰之下知原贓質在倉橋街鼎和典因卽禀明讞員張柄樞司馬至二十三七鋪巡防局禀請局員高二尹派勇弔贓二尹准之最飭捕役會同差探前往弔獲金練一條銀水烟袋一枝交探帶回歸案 
[馨香食報]  
　　謹啓者吾上邑灑埽公局常年採訪闔邑孝子順孫義夫悌弟曁節孝貞烈婦女截至光緒二十六年春止共得孝子楊承業等三名合例存殁婦女黃澄等三十三口公具册結禀送逕詳彚題覆准旌表建坊祠祀於光緖二十七年十二月十四日奉旨依議欽此欽遵轉行飭知到局除照章編刊姓氏闡幽錄並將題册姓氏榜示節孝祠前俾衆周知又將孝子楊承業等三名備位入祀忠義孝梯祠外今擇於十月十七日遵將已故孝女黃澄已故貞女許氏貞烈女陸氏曁節婦俞金氏等各祀位迎送入祠照章致祭凡我同誠及各氏家屬届期早降拈香是荷特此佈聞上海學灑掃局同人公啓再本局採訪節孝貞烈婦女自光緒十一年起每逢子午卯酉年歴辦逕詳旌表蒙儒學正堂捐廉飭知印文現已一律備齊由局給發並不取各家屬分文務望於朔望前一日赴局取領如有報請旌表者亦於是日赴局開報惟明年逢卯係出詳之期今定於三月底截止特此附聞灑掃局又啓今將奉到光緖二十七年十二月十四日欽旌孝子曁節孝貞烈婦女姓氏列後計開一楊承業一徐宏遠一唐超懋右已故孝子三名一黃澄黃銑女一曹永坤嘉定曹長良女右已故孝女二口一許氏文童蔡文照聘妻右已故貞女一口一陸氏文童胡文標聘妻右貞烈女一口一金氏俞炳揚妻一夏氏職監生吳復泰妻一陳氏職員胡祖疇繼妻一傳氏許乃安妻一吳氏張松源妻一曹氏陶學詩妻一王氏陶洪昌妻一曹氏陸松齡妻右已故節婦八口一凌秀林凌明遠女右現存孝女一口一趙氏盛鈞燾繼妻一王氏陶世昌妻一吳氏監生單松妻一周氏施茂祥妻一曹氏蔡金茂妻一宓氏陶茂榮妻一朱氏李淡春妻一張氏董文學妻一莊氏沈汝霖妻一唐氏葉振聲妻一李氏徐必昌妻一胡氏周晉卿妻一談氏文生倪本善妻一謝氏倪本新妻一王氏殷焌和妻一胡氏王家焌妻一吳氏周聨增妻一徐氏嘉定許藍田妻一凌氏文生張第妻一席氏吳縣俞佩明妻右現存節婦二十口 
[俾爾戬榖]  
　　天水明德堂主人爲女病蒙神佑得痊并求合宅平安交到助振洋銀五十元蛟川徐求慈親病愈洋銀五十元又求尊閫平安洋銀十元夏旬伯求病愈洋銀五十元恒孚銀樓經募陶韻桐等七户洋銀四十八元五角當此災祲迭告西蜀則饑饉洊臻東魯則河流漫溢飢黎載道補救無從所望諸大善長弗以數見爲不鮮念衆擎之易舉共體時艱再接再厲是則私衷所切禱者耳又三十六歲淸河氏爲久病復原助本堂善捐洋銀五十元紀寶善堂施棉衣洋銀二十元無姓氏施棺洋銀十元好善之誠如出一轍乞附報牘叩謝仁施上海六馬路仁濟善堂籌振公所施則敬等謹誌 
[休徵立至]  
　　啓者敝堂施醫給藥每期人數多則六七百號少亦三四百號統計經年所費實屬不貲荀非諸同志恊力捐輸何以相持於久遠乎兹承無名氏大善士求瘡毒速愈慨助醫藥捐洋銀一百元袁聨清大善士助洋銀一百元丁甘翁交來劉鳳孝翁洋銀二十元後先祇領感荷莫名夫作善降祥積善餘慶古人言之鑿鑿今諸君子心存利濟善氣所凝休徵立至豈獨災消病愈禍患不侵如覺世經所云哉乞附報章藉希均鑒[  滬北天后宮前廣益善堂司董嚴信厚龔心釗施則敬朱佩珍唐榮俊葉貽釗等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[續錄江西省墾荒章程]  
　　一此次清查荒地務在核實不得稍事含混必須州縣親自履勘尤須嚴禁隨從不准索取民間分文以及責辦供應如有藉端擾累情事准受害之鄉指名禀究一飭該管官示諭勸導該縣殷當紳民族大者由族長轉勸族丁分别友股族股設立公司妥議本息章程禀請開辦如一時招股不及准股首禀縣提借積榖賓興等項爲墾本俟股招齊卽行歸還旣免公欵久懸又成本所在自應認眞經理不致推諉作輟有初鮮終一飭示諭嚴禁衙内書差及本地濫紳痞棍藉端勒派荒費訟費等名目寛已往藏匿飛灑之弊免予深究使股商不致畏累裹足以廣招徠一所報荒地有無原業户糧應於報官後出示曉諭勒限五個月内檢齊契串呈明倘逾限未據呈明或無契串可驗卽作官荒召墾一召墾荒地先儘土著開具界址土名報墾如土著不領再儘客民報墾土著不准出而阻撓倘一地數人互報給予先報之人領種至每户領地若干應因地制宜酌予限制一承墾荒地先行立户俟通縣詳定給發印照准其墾種水田六年陞科旱地十年陞科此次墾荒係爲民興利應欽遵歴年諭旨不拘年限從緩陞科一墾荒與淸賦二者相因如有糧田與荒地子母相連旣將糧田報荒復以荒田承墾一時爭决不淸應隨時移知清賦局會同委員傳集地鄰調查糧册確勘究辦以杜朦混一衿棍有借開墾名色提熟報荒者有冐認逃亡絶户之業報荒者似此之類均應查明户籍按照原則納糧不得作爲荒田報墾違者治罪一高阜低窪田地雖係官荒但經築爲陂澤池塘圩堤護岸有關水道廬墓農田以及山頭地角爲數有限者均歸入零星荒地内辦理一各屬詳報荒地先須查明糧册履勘屬實取具並無提熟爲荒印甘各結繪圖貼説彚總造册報局省局每縣設立檔簿一本俟各屬報到逐一登檔存記一面委員赴縣覆勘舉辦一無讑官民荒地　經地方官斷明飭墾立有案據不准土豪地棍事後影射妄爭并發給示諭嚴禁擾害犯者禀官究辦一傍河荒田資堤保障應飭公司曁首人業主等設法籌集資本禀請委員會同印官督修以興地利[  此章程仍未登畢明日再賡續]  
[英美租界公廨紀事]  
　　瞿子林向在浦東華棧司帳邇與所私蕩婦祝阿鳳賃居浙江路申江里前日其妻尋至阿鳳處大興　海之波迨經人勸散後阿鳳忽購服生烟同居某甲知之急倩人送至仁濟醫館救治幸受毒未深一吐而愈事後甲投報捕房捕頭派包探張寶成將阿鳳送至公堂禀請核奪讞員張柄樞司馬諭令官媒妥爲看管俟傳瞿夫婦至案訊判 
[英租界捕房紀事]  
　　偷兒張雪紅掩入德律風公司行竊電線若干被包探李星福拘獲連贓帶入捕房捕頭令押候解送公堂禀請讞員張柄樞司馬訊究○杜松林者前因犯案兩次遞解回籍兹又濳匿新閘王家庫被包探陳云忠查獲解入捕房捕頭令押候解送公堂禀請究治 
[法租界公堂紀事]  
　　車寓主呂正祥呑没致和錢莊所遺洋銀五百三十元控經前讞員杜大令迭次訊供追到九十元隨交人保出理處迄今日久延不理清前日堂期莊夥陳林祥遞禀求追讞員孫建臣大令諭候稽查接管卷然後核辦 
[法租界捕房紀事]  
　　前者法商利喊洋行主控梅記鐘表店主李甲積欠貨欵銀五百餘兩時杜枝園大令方操讞政飭提未獲因將執事人李文星押追迄今已逾三月昨始由行中人將甲尋獲送入捕房捕頭命押候解送公堂禀請讞員孫建臣大令訊究○日前偷兒陳阿六竊取某輪船上某客所携烟槍一枝客遂投報捕房昨由包探將陳緝獲詰知贓已售與順昌烟館爰卽解入捕房告知捕頭候吊到原贓然後解送公堂禀請大令究辦 
[美租界捕房紀事]  
　　昨日百老匯路某洋貨店忽失去衣服若干件疑學徒某甲所竊投報捕房捕頭令包探錢榮堂將甲拘獲詰得並無實據立予釋歸○昨晨無賴楊阿四徘徊楊樹浦路向甬婦張陳氏恣情調笑氏怒喚令某號華捕將楊拘入捕房捕頭令押乞丐牢半日以儆○昨晨小竊某甲不知在何處竊得衣服數件携至北河南路某押鋪質錢適爲某號巡街捕所見連贓帶入捕房捕頭令押候解送公堂禀請讞員張柄司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
