# 1900 - 178 - 4909775

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[通消息以杜謡傳說]  
　　内外之機不可窒窒則易啓猜疑上下之情必宜通通則免生危慮自來治國之道無不恃此爲權衡而在事機緊急人心浮動之時尤非此不足以杜謡言而安民志今者匪人義和拳起自山左擾及畿疆東西人士之在中國者重則性命被戕輕則貲財損失風聲鶴唳幾於草皆兵然猶以爲事在北方於南中各省無所干涉也自上月初十日京津鐵路斷而消息一阻二十日津滬電竿毁而消息又阻警信傳到人心已甚驚疑迨二十一日大沽砲臺守將與各國啓釁鼐雲彈雨彼此猛攻於是三公司輪船之泊於是處者一律起碇駛回不復敢冐險北上迄今時越兩旬滬人士之譚北事者或謂使署已被焚燒或謂禁城曾經嚴閉甚至謂宫庭之内變起非常竟有耳不忍聞口不忍言之事紛紛傳說言人人殊及叩以語自何來則又不能確有所指因之弓蛇市虎驚駭異常地方官知其然也到處高揭示言敦勸居人不可惑於謡傳輕舉妄動在當事者婆心苦口用意非不甚深惟凡事一涉於虛必至欲免精疑而猜疑益甚欲免危懼而危懼更深狡黠者或且以模糊影響之譚妝點其詞惑人聞聽紛擾至此大局實岌岌可危愚謂時至今日欲定國勢宜靖人心欲靖人心須將京師實在情形政府有何宗旨宣示萬衆以釋君疑蓋民間之所以擾亂無定者以自大沽開釁至今上自　　綸音中及中牘下逮紳商信函俱已雁查魚沈格不能達以致訛以傳訛謡說紛起然京津電線雖未修復津滬輪船雖未通行而烟臺至申電局猶存郵音無阻由京至烟臺不及千里卽由旱道傳遞亦不過數日程途南中當事諸巨公於此兩旬中豈無確實信音可以依據倘使明白宣布若者爲九陛之綸音若者爲京城之近說俾中外各報館據實登載自可以鎭定人心而不致無事自擾或曰子之言誠處變之良策然所載者爲平安喜信固可藉　羣疑萬一事變無常宼氛日惡則一經轉播豈不轉益驚惶則謹應之曰今日之患卽在上下不以實相見而純以虛浮掩飾爲工不知事機果亟在上者方以爲深自掩覆可以不使人知詎知諱之愈深轉傳之愈速且以無明文可據輾轉傳誤其說更　謬而無所憑轉不若明著其詞俾斯民咸曉然於此事之實在情形而不致爲無稽之言所煽惑此中得失所關甚深且子不觀昨日本報所紀傅相答問之語乎當粤督李傅相之被召入京也香港孖喇西報館訪事人赴戟轅晉謁傅相欵接之餘彼此各以實情相告一時載之報章地球萬國咸知中外邦交尚睦而一切臆造之說因之立消使各省太吏咸知此意苟有確實消息卽坦白宣布則民雖至愚亦何致擾擾紛紛自趨危險之地哉吾故曰消息通而浮言靜浮言靜而人心定人心定而國勢安理有相因事可立决如隱秘而以爲謹嚴掩飾而以爲愼密則誠袞袞諸公之用心而非僕之所敢知也矣 
[廷寄恭錄]  
　　松江采訪友人云本月初三日府轅接奉上游頒到五月二十四日廷寄一道輾轉抄錄訛敘數字昨始設法覓得原文完全無缺因卽置郵飛達恭列報端其文曰軍機大臣字寄各直省督撫光緒二十六年五月二十四日奉上諭近日京城内外拳民仇教與洋人爲敵教堂教民連日焚殺蔓延太甚剿撫兩難洋兵　集津沽中外釁端已成將來如何收拾殊難逆料各省督撫受國厚恩誼同休戚事局至此當無不竭力圖報者應就各本省情形能盤籌畫於選將練兵籌餉三大端如何保守疆土不使外人逞志如何接濟京師不使朝廷坐困事事均求實際沿海沿江各省彼族覬觎已久尤關緊要若再遲疑觀望坐誤事機必至國勢日蹙大局何堪設想是在各督撫互相勸勉聯絡一氣共挽危局時勢緊迫企盼之至將此由六百里加緊通諭知之欽此 
[剿匪捷電]  
　　昨日威海衞來電云英國海軍提督西摩氏所統之兵不足二千日前開赴京師欲救各固使臣出險途中迭次將拳匪痛剿拳匪雖衆計無所施被英兵奪得新式連珠快砲五十尊克虞伯大砲若干尊刻已携回津郡觀此足見拳匪皆烏合之衆並無所謂神奇加以大兵直如湯沃雪耳何懼之有哉 
[津門安電]  
　　昨日天津來電云刻下津郡已安謐如常西兵之屯駐此間者多至五千之譜連日將滋事之拳匪擊退隨發大砲及炸藥轟去由大沽達天津匪人所築土壘及容留匪黨之各村莊以防拳匪匿跡其中暗地將西人圍襲 
[力保安全]  
　　昨日西字報云目下東南各省督撫大員無不以聯絡邦交剿匪安民爲宗旨曾備文照會各國駐滬總領事略謂本部堂本部院今已議定無論北省有何舉動總當按照和約力保各國官商不使土匪横行有傷各國旅人身家性命惟各國亦須遣兵北上剿匪不得調動大軍至東南各省致百姓騷擾匪人伺隙滋生事端云云可見息事寍人中外一理敬告中外官紳商賈誠何必悞聽市中讕語以致恐懼不安哉 
[日軍續到]  
　　日本大阪某日報云頃得中國北方電報悉日廷續遣之高砂常磐二軍艦同於東歴六月十二二日卽華歴五月二十六日行抵大沽深幸平安無事陸軍第五師轉亦於是日戾止 
[屬民奮勇]  
　　昨日倫敦來電云英國所屬新金山各埠民人聞中國北方近有義和拳匪徒揭竿起事因向政府爭告奮勇願派出海軍二千名陸軍三千名星夜來華以便開赴津沽助平義和拳匪之亂不知政府匪允從所請否也 
[補述大沽戰務]  
　　大沽之戰已成明日黄花昨閱香港報章所登一切情形有足補日前本報之闕者因節而登之其言曰開平礦局廣平輪船於華歴五月三十日由大沽行抵香港船中人述及十七日此船駛至大沽二十一日午後展輪出口當二十日之晚一點鐘時砲臺上忽開砲向各國戰艦轟擊時各艦之泊近砲臺者計俄國三艘英德法三國各一艘其中英德二艦尤爲逼近各艦一聞砲聲卽鼓輪由車路埔退至下游還砲攻擊臺上初放三砲有二彈墜廣平附近一彈擊中離廣平約二百尺之德國商船干理士北錨練立卽爆炸當時英艦鴉路渣連首先還砲法艦繼之受職中國海關及火車鐵路之各西人由天津避難至此暫居干理士北船上覩此情形相率登岸避匿開平局煤推後 
 
 

Page 2

 
 
至兩點半鐘時有日本兵一隊來此保護俟戰畢始退天旣破曉遥望砲臺摧殘實甚而各艦損傷無幾蓋艦上之砲多能擊中砲臺故也二十一日晨五點一刻時極北砲臺已揭英旗未幾日本旗亦懸於極南臺上各艦列隊整齊駛至下游攻迤南各臺至七點二刻時臺上華兵紛紛散去而臺已爲洋兵所踞矣是役也惟美艦文那基加斯因載有避難婦孺甚多下碇火車馬頭未經接仗嗣有砲彈擊破船面所懸杉板管駕恐婦孺受驚急向上游駛避德艦依路地士受傷甚重水鑊炸裂管駕身受重傷旋卽殞命兵丁亦死亡頗多有一俄艦火藥房中砲而爆重傷二十人戰後廣平轉輪南下干理士北船亦接踵開行據舟師報稱目擊夜半開仗閱六點鐘之久始罷戰德艦依路地士船橋毁壞管駕官甚奮勇雖頸上受傷經人舁下小輪船猶命傍艦側觀戰英艦鴉路渣連亦有傷壞處有一俄艦幾沈没不得已駛擱淺處日本兵旣奪一臺復攻别臺勢甚勇敢英德兵各占一臺當時河中泊有商船若干艘皆駛至開平局後避之至華人之來自北方者則言當時目擊某國戰艦先開砲攻擊砲臺故臺上還砲以擊未知確否 
[北上有期]  
　　前報曾紀江蘇巡撫鹿滋帥欽奉電傳上諭宣召入京兹得姑蘇采訪友人續函云滋帥以北省拳匪滋閙非大張撻伐不足以使敉平因奏請帶兵入都剿辦朝廷允如所請滋帥遂飭標下各統領分往江隂等處招募勇士二千名鎭守省垣而挈舊時所部之某某等四營北上擇吉本月初十日交卸撫篆十二日起節其瀛眷已先於初六日啓行矣 
[湘勇駐鄂]  
　　漢口訪事友人云自北省拳匪肇亂風聲鶴唳到處驚心楚督張香濤制軍防患款然爰於鐵路局鐵政廠及各要隘分派重兵防守而省垣重地兵力反形單薄日前電告湘撫兪大中丞請將威字全軍調遣來鄂中丞接電後卽飭統帶官王君者化督率全營勇丁乘慈航兵輪船來鄂本月初旬某日已行抵省垣上院禀到矣 
[瀋陽防務]  
　　營口采訪友人云奉天將軍增軍帥因營口謡言不靖特派仁字營馬隊三哨星夜馳至駐紥東西營適中之順昌店藉以保衞閭閻每日巡街時必施放洋槍以示威武洋人聞而驚駭幸道憲親往拜會領事告以事故始得相安 
[中丞巡夜]  
　　蘇州采訪友人云自北省義和拳匪擾亂以來省垣選事之徒揑造謡言以致人心惶惑風聲鶴唳寢食不安撫憲鹿滋帥關心民瘼特飭地方官及保甲各員晝夜梭巡毋稍疏懈日來中丞復每夜親自巡行因之在事各官益復認眞查緝居民高枕而臥咸頌中丞之惠我無疆云 
[拿辦造謡]  
　　松江采訪友人云北省拳匪擾及畿輔警言傳播到處戒嚴土棍流氓不免乘機生事松江府張子虞太守深恐郡城滋生禍患特於月初某日繕發告示曰署理松江府正堂張爲禁止謡言嚴拿痞棍事安奉巡道憲札奉督憲電諭北地拳匪閙教東南一帶防範固宜周密辦匪尤必從嚴倘有造謡生事者卽行嚴辦正法以遏亂萌等因到府業經本府移行各屬一體遵辦在案查北方匪徒早奉諭旨派員剿辦此等烏合之衆不難尅日剪除惟松屬一帶光蛋流氓出没無常現因北方有事往往揑造謡言煽惑愚民實堪痛恨兹聞上海地方經道憲　同營縣嚴密查拿不遺餘力該流氓光蛋等難保不避匿來松濳糾黨類除移營飭縣密派兵役嚴拿懲辦並將各教堂實力保護外合亟出示曉諭爲此示仰軍民人等一體知悉爾等宜各安分守業各保身家愼勿輕聽謡言受愚召禍凡屬教堂教民尤需彼此聯絡互相親睦俾若輩無所施其伎倆而閭閻藉獲乂安倘遇光蛋流氓勾結本地匪徒三五成羣造謡生事以及外來形跡可疑之人一有風聞許卽報知營縣立拿　辦不稍寛縱其各凛遵毋違切切特示 
[抽釐續述]  
　　蕪湖訪事友來函云前者安徽巡撫王芍棠中丞因奉旨添練武衞軍十營札委候補道鄭觀察紀常來蕪會同蕪湖關道吳季卿觀察議抽輪船出口米釐以濟軍餉初議比照金陵在蕪所徵之數每石抽銀一錢各米商未能應允繼卽改爲每石抽銀五分商人仍百計爲難互相推諉日來省憲急電數至以新軍業經開招待餉孔殷斷難任其遷延諉缷遲至六月初一日必須設法開抽商人知難抗違擬屆時暫停購運至本月朔忽又轉圜由廣潮兩帮各米商具禀瀝陳苦况願公同報効軍餉六萬金分三年淸繳未知省憲能俯如所請以歸簡捷否也 
[巨梟成擒]  
　　姑蘇訪事友人云著名巨梟張星意前在崑山縣境鐸斱鎭殺人放火擄人勒贖旣而自知罪無可逭匿迹安徽某縣境内近爲某營哨弁偵悉上月某日帶領多人至彼處掩捕三十日省中某營官接得電報悉已拘獲因卽調出砲艇數艘帶以小火輪船前往護解想不日卽當嗣抵省垣矣 
[金沙逆案]  
　　姑蘇訪事友來函云近聞公門中人傳述金壇縣出一逆倫巨案殊駭聽聞事緣距金壇縣城數里某鄉落有毛姓子自幼不務正業專喜與無賴爲儔三五成羣横行鄉里二年前經紳董禀請地方官拘訊收禁獄中至本年三月某日始由其父保釋閱時未久卽向其父索取洋銀四十枚父不允毛遂糾合甲乙諸無賴將其父及祖父曾伯叔祖一倂致死事後報經地方官拘毛及甲乙至案訊明收禁錄供申詳不日卽當解省訊辦矣 
[蘇臺命案]  
　　姑蘇訪事友來函云省城富郎中巷有向業翡翠之甲乙二人平素交稱莫逆上月下旬某日不知因何啓釁始猶角口繼竟揮拳甲力不能支受　之餘突出利刃將乙連刺數下乙痛極踣地血湧如泉經人舁回家中閱日因傷斃命屍屬遂奔投吳縣署報請相騐縣主田大令准詞於二十八日午後帶同刑仵書差呵殿而往騐得死者身受致命傷一處委係因傷斃命爰飭吏塡明屍格令屍屬自行棺殮事畢飭將兇手帶回押候訊供核辦 
[鶴樓笛韵]  
　　武昌訪事友來函云鄂中拐案疉出居人咸有戒心匪徒復遇事生風每遇異鄉人士獨行踽踽者卽以盤查拐匪爲名多方勒詐鄉僻之區此風尤甚荆天棘地行旅皆視爲畏途有地方之責者所宜設法查禁也○入夏以來天氣異常凉爽居民偶一不愼頗易感受時邪各善堂給藥施醫因之應接不暇衞生君子可不加之意哉○邇來久晴不雨農田望澤孔殷市中米價每石己加銀四五錢數米而炊者無不愁眉雙鎖惟菜油價值日漸從廉每擔僅售錢七千文爲近數年所未有亦貧民之幸也○鄂垣烟館向皆汚穢不堪衣冠中人從不涉足邇有工於牟利者相率創設大烟館規模宏敞陳設輝煌黑籍中人趨之若鶩卽素無烟霞癖者亦可藉此銷遣光隂從此鄂中又多一銷金窩有心世道者竊不禁惄焉憂之矣○四衙巷王某素習小貿易家有一女年甫七齡五月二十七日嬉戲門前忽爾失去王悲痛交集徧處偵尋嗣有相識者在靑龍巷見女與一嫗同行上前盤詰不認誘拐反欲勒索謝儀街鄰見而不平欲將嫗送官請究王以掌珠旣得不欲多事僅將女領回叱嫗使去 
[營苑星光]  
　　揚州訪事人云本地靑皮痞棍多係安淸黨人初尚不敢宣揚近竟於茶寮烟館之中昌言無　兩淮運憲柯遜菴都轉知之以目下北省拳匪正在猖獗安知不私竄南來勾結此輩爰出示告戒曰揚城爲水陸孔道良莠最爲不齊每有靑皮痞棍與短衣窄袖鬆辮高領之徒游行街市遇事生風以及窩賭閙娼逞兇訛詐種種無賴情形實堪痛恨現值北方拳匪滋擾人心惶惶安知該匪不私竄南來勾串本地土棍煽惑鄉愚滋擾良善設釀大患爲害匪經亟宜先事防維以安閭里除飭地方官曁各營汛遴派差勇晝夜梭巡嚴行查禁遇有不法之徒及 
 
 

Page 3

 
 
巡鹽勇丁在外滋事均著一體拘拿從嚴懲辦似此杜漸防微可謂無微不至矣○客有自裏下河來者述及今春各邑雨暘時若二麥豐收不意端午節後正待揷秧而天時忽暢晴不雨迄今已兩旬之久點滴均無河水則淺不容刀不能施樹槔之力農民望澤憂心如焚地方官一再設壇祈禱乃雨師尚未稅駕而東臺縣境南鄉時堰各村鎭又復蝗孽滋生縣主某大令聞報星夜馳往招人搜捕設局收買並聞新興伍祐等塲鹽阜各邑邊境亦生蝻子淮安府許太守已派員前往捕治矣 
[五茸草色]  
　　松江訪事人云北方拳匪肆擾人心惶惶松地官塲議辦團練保甲婁縣屈　士大令於本月初四日假東嶽廟道房邀集紳董籌議旋議得西叚由王董擔承添雇四十名中東兩叚各酌添十名至初四日華亭縣林蔚生大令借坐火神廟請城内各紳董集議聞將逐叚另舉叚董興辦保甲將城内各街巷劃分十六叚添雇更夫三十二名通夜巡緝以冀安輯閭閻○北地匪擾宵人卽不免因之竊發府尊張子虞太守患之會同華亭縣林爾生大令婁縣屈吉士大令每夜二鼓後便服出巡大街小巷巡游殆遍中營張華園叅戎城守營楊克明遊戎亦徒步帶勇至四城門及火藥局等處巡緝六街三市之中履聲徹夜不絶○近因銀拆過昂各典一律减質凡百衣飾值十當一貧苦小民向恃長生庫覔生活者無不雙眉緊鎖聞西門外某富室先事驚皇竟將貴重衣服數箱持質某典典夥難之許質洋銀五元富室允之怱怱持劵而去天下本無事庸人自擾之古語洵不虛也 
[上海官塲紀事]  
　　浙江藩憲惲菘耘方伯因北地拳匪滋事特委候補縣胡大令來滬偵探軍情昨日大令命駕至上海縣署拜會縣主汪　庭大令茗談良久而别○昨日江南製造局總辦潘芸蓀觀察命駕赴蘇松太兵備道轅拜會余晉珊觀察旋又至上海縣署拜會縣主汪瑶庭大令大令迎入花廳茗談片刻而出○提標右營叅將廖楚材叅戎因北省拳匪作亂深恐不逞之徒乘間起事特於前昨兩日乘砲艇赴浦東一帶巡查 
[會商防務]  
　　兩江總督南洋通商大臣劉峴帥以滬上爲華洋薈萃之區防務尤須嚴密特委候補道陶榘林觀察森甲與駐滬各國總領事會商保護之策前日觀察乘舟戾止假虹口沈家灣某姓巨宅暫駐行旌 
[函請撥勇]  
　　日　吳　防軍統領班馥齋庫門函致蘇松太兵備道憲余晉珊觀察以吳淞獅子林聞有匪人窺探消息請撥派勇丁若干名保護觀察准之 
[請給軍裝]  
　　本邑巡捕營管帶翁子文太守奉蘇松太兵備道余晉珊觀察札委招募勇丁現已招就三百八十名禀請觀察撥給洋槍三百八十桿觀察准卽移請江南製造局總辦藩芸笙觀察照數給發 
[嚴飭巡查]  
　　昨日蘇松太兵備道轅接奉兩江督憲劉峴帥札文飭卽會同營汛嚴密巡防如有疏失定予重參等因道憲余晉珊觀察因立傳上海縣汪瑶庭大令保甲總巡傅星　明府到轅面諭遵行 
[委員巡察]  
　　上海縣汪瑶庭大令奉道憲余晉珊觀察之諭每夜必躬親嚴密巡查猶恐邏察未周札委主簿孫立幹少尹襄辦少尹奉委後卽於夜間督同差役遍巡城廂内外至天曙始歸 
[移文護餉]  
　　　浙江藩司惲菘耘方伯委正任遂昌縣史大令恩緯管解京餉銀十萬兩杭關洋藥釐金及裁節兵餉銀共五萬兩赴京交納先期行文上海縣署令汪瑶庭大令于到時撥兵保護 
[函請遞解]  
　　前者英美租界公堂讞員翁笠漁直刺移送迷路粤女文耀至上海縣署縣主汪大令飭發普育堂擇良婚配日前有某姓者欲娶以爲妻文耀聞之卽自剪其髮誓不適人堂董某君恐釀事端立函請遞解原籍交親族具保領回大令准如所請刻已飭承辦書吏繕備公牘行將押解登程矣 
[移解流氓]  
　　本邑流氓殷阿明楊明桂在婁縣所轄泗涇鎭滋事昨經婁縣主屈吉士大令派差押解來滬請上海縣汪瑶庭大令傳令家屬具保大令飭差暫行看管聽候訊供發落 
[幾釀火災]  
　　前日傍晚時本邑大東門外恒生馬頭新街聚和飯館執爨者偶不經心致火力過猛頃刻烟囱内濃烟四佈火燄飛揚幸鄰人瞥見帮同救熄不致成災○前日傍晚時外虹口某茶葉店焙烘茶葉偶不留神火星飛出延及引火之物霎時濃烟四布幾致燎原幸人手衆多竭力灌救得卽熄滅 
[上海縣署瑣案]  
　　陳彭氏投縣呈控嗣予陳發生攫去存銀摺前晚縣主汪瑶庭大令升堂研訊氏供小婦人係南通州人去年嫁同鄊陳明山爲室甫及一月夫卽病故由族長陳子春等議立堂姪發生爲嗣故夫遺有洋銀一千七百元議定小婦人與發生各半小婦人所得洋銀一千元存在小東門内純泰錢莊另有三百五十元由發生經手借與朱禮軒所有憑摺儲諸箱内今者發生託稱索取痧藥至房中開箱攫去持往純泰莊支取叩求追繳陳發生供小的年三十歲嗣母於今年二月十三日向小的言遺失純泰存銀摺小的卽往純泰止付純泰執事人云已由少年男婦兩人於正月初九及二月初九日兩次支去朱禮軒是嗣母之姊夫所借洋銀並非小的經手大令再三嚴詰堅不供認遂諭候傳到陳姓族人復訊○鄉民黄火觀控胞弟阿妹不服理諭反肆兇毆汪大令研訊之下黄火觀供兄弟四人小的居次三弟阿妹與四弟尋釁小的向之申斥反被辱毆求恩究辦阿妹供火觀偏護四弟致小的寃遭控告求鑒大令曰爾等兄弟年俱五十以外忽操同室之戈尚有手足之誼乎遂著將阿妹掌頰十下幷責令向火觀服禮○本邑人陸蘭亭前開九大木行及陸鼎泰水果行倒閉後結欠裕成錢莊銀五千三百餘兩迨裕成莊相繼閉歇執事人蕭子餘投縣控追王欣甫大令將陸訊取口供交保淸理至今分文未繳蕭屢次呈催汪大令飭提陸蘭亭昆仲訊追蘭亭供監生所欠之銀實因行已倒閉無從措辦求恩寛限其弟陸梅亭供職員與胞兄蘭亭早已析箸職員另開正太木行與蕭並無來往蕭供陸蘭亭所欠銀兩不止裕成一家别家均由梅亭代償監生一欵梅亭先亦許爲淸理後忽置之不問求迫大令叱將陸蘭亭掌頰六十下收押待質所限十日内理楚如延血比監追陸梅亭交人保去 
[上海巡局瑣案]  
　　前日江南製造局砲隊營中人陳某坐手車至某處行經南馬頭忽失去所携手巾包内洋銀三百元寳銀一百兩控經高昌廟巡防局員馬午橋叅軍函致二十三七鋪巡防局請盛雨村二尹緝查旋經捕役查得此銀由吳阿毛拾得遂如數追出存贮局中昨日陳赴局請領二尹命傳吳及捕役至案賞給洋銀數十元另以六元撥允修理是處橋上鐵欄之費○前日沈南塘投二十三七鋪巡防局控湯瑞華結欠房金若干請爲追給局員邱友林二尹提湯研訊諭限二十日内淸理如違未便○薙髮匠徐蘭生冋在南市大馬頭萬福樓茶肆爲人整容前日將生意讓與同業楊某事爲大東門外花園弄口同業王升和所知以其有違公所章程向之理論以致互毆旋控經十六鋪巡防中局委員文斌臣二尹研訊以兩造均受微傷著各具改過切結從寛釋出○前晚某巡局差羅榮葉福在楊家渡廣信美烟館内開燈過癮見某肉店夥金少卿金阿煥在旁爭閙向之喝阻二金不服致相口角事後羅葉同投十六鋪巡防北局指控二金訛詐局員楊聘侯二尹研訊之下以二金均係貿易中人姑從寛宥令具結關釋一面將羅葉函送某巡局請局員自行懲治 
 
 

Page 4

 
 
[ 
[德商和濟公司上海中西大票長江一帶統歸鎮江益成票行縂理平價批發]  
定票價照公司大盤零拆比衆公道紅票足兌○兼經批各公司彩票○各牌香烟批發○匯兌佛山檀香山澳門銀兩○人壽保險 
[人参鹿茸靈芝野术海狗腎興陽種子補身酒]  
天下馳名廣東老益三堂鋪分上洋自來水橋北首第四百卅二號門牌○左近冒牌僞店甚多囑勿錯買 
此酒得自仙傳有天地日月五行陰陽之精氣摘山海百草之瓊漿内用天生靈芝仙草黄山野术眞正人參鹿茸海狗腎並各種滋補之品藥性和平不燥不熱四時宜飲專治陽痿不舉精薄無子未交精泄或泄而不射諸虚百損五癆七傷夢遺白濁四肢痿軟服卽立愈雖白髮老翁極弱之身體將酒略飲最奇者服後一刻鐘週身發煖筋絡舒暢陽物雄壯堅如鐵石任意房事百戰百勝緣酒内重用參茸芝术海狗腎可以誓天日而證神明故而功效如此神速况酒性最能助陽凡頭面手足骨節無所不至常服煖丹田益氣血補命門填玉池開胃健脾强筋健骨烏鬚黑髮轉老還童多子多壽却病延年補身種子興陽第一功大瓶四元小瓶二元○大山人參鹿茸海狗腎壯陽生精吉祥種子丸服之立刻煖腎壯陽堅舉無比屢稱奥妙種子無雙每兩二元單料一元○煖腎壯陽種子膏每張元二角函購附送藥書十九頁爲憑逢十查明清單 
[包醫小腸疝氣限三日永遠斷根仙傳異法即愈耳聾神藥立見奇功]  
天下馳名廣東宏仁堂大藥局仙傳萬分奇效異法卽愈耳聾丸此丸專治耳聾耳鳴耳痛耳響膏耳脹百發百中效若仙丹 
小腸疝氣之症治藥紛紛如欲立刻見功絶無僅有本堂獨得奇方秘製小腸疝氣膏藥專治七種疝氣無論陰囊腫脹陰核偏墜諸醫束手痛苦萬分但將膏藥貼上立刻腎囊縮小氣　脹消妙在能將膀胱寒濕之氣一掃而空重者二張輕者一張包愈屢試屢騐神效無敵如貼雙料則藥力大而取效尤速矣每張雙料一元單料五百六如内服神效疝氣丸雖數十年老症三日包能斷根愈後永不再發患此者一試便知每盒一元○本堂仙傳異法卽愈耳聾丸秦效之速製煉之精無出其右無論男女老少兩耳聾閉一切耳内之症服之包能全愈雖二三十年耳聾老症藥到竟可病除屢試屢騐神效莫敵因此丸奇效萬分敢稱第一絶非誇口凡患此者一試便知其眞正耳聾聖藥也每盒一元鋪分上海丹桂戲園南首朝西轉灣正豐街中市宏仁堂兌 
[花柳毒症蒙主客稱讚惟此珠黄八寳化毒丹騐速]  
京都天寳齋藥局○天下馳名○靈騐第一○異人傳授珠黄八寳化毒丹○包愈男女一切楊梅結毒限日全愈永無後患 
此丸乃本齋獨得異人傳授良方重用眞正犀黃珠粉血泊極品上藥泡製久練成丹專治男女楊梅結毒橫痃下疳小便皮破腫爛一切毒門無論初起染久包可限日全愈如前醫不精服藥不愈或庸醫圖利不顧人之性命攸關獨用輕粉升藥倒提丸等當時立愈乃毒氣内閉逢春又發四肢痛酸甚至鼻塌髮秃紅班起點皆緣毒藏筋絡且必染妻絕子其害非淺餘毒未凈其患不休此實醫者未得方述患者豈望安全今本齋不惜重資修合濟世染者卽將此丸服下立刻止痛消腫去毒凡極重極危之症服藥一料立可全愈價雖略貴而效足值當能掃盡骨内一切毒氣且能生育無害屢試屢騐必發必中輕者五天全愈重者七天絕根如用倒提丸輕粉升藥雷殛火焚凡誤染此毒者雖諸醫束手危險萬分請嘗試之方知本齋藥靈方眞之功也○每料價洋十元每瓶洋二元○另有珠黃下疳散每瓶洋七角如男女下疳腫爛或陽物臭爛成筋或爛去半節搽此散立見拔毒去爛生肌止痛保復原形仍可生育得子此乃第一仙丹也○立愈珠珀五淋白濁丸價洋一元○鋪分上海二馬路中市西鼎新里口石庫門内便是 
[掃盡花柳毒氛天下苐一良方]  
天下馳名廣東陳恒德堂第一家創製眞正犀黄珠珀八寳化毒丹○假冒甚多購者認明 
本堂主人心存濟世獨得世祖始創治毒屢騐良方比衆不同不惜工本創製眞正犀茸珠珀八寳化毒丹此丹專治男婦各症錄下○楊梅結毒○上頂下墜○週身毒瘡○下疳橫痃○五淋白濁○魚口便毒○小便作痛破皮腫爛○面口鼻喉生瘡○筋骨酸痛聲啞髮落○四肢流毒作癢生瘡○以及自生一切濕毒等瘡○膿　瘡癤○瘰𤻤痰核○遠年　瘡○小兒胎毒○發背疔瘡○一切毒門○以上各症服此丹全愈者難以數計因此遠近咸知紛紛爭購可見方眞藥正心口如一故能至此無論男女老少初起久染如患以上各症者速將此丹服下頃刻除毒去濕清熱止痛消腫生皮重者三大瓶除根輕者一大瓶包愈可保永遠不發至本堂藥内如無眞正珍珠琥珀犀黃並各種和平上藥倘口是心非藥内若有水銀輕粉必遭雷火再有之從前悞服覇藥及五毒倒提外毒果愈而内患更深積久其毒復發則上透頭面下結腎囊甚至染妻絶嗣遺累終身至此悔之晚矣推原其故均以水銀輕粉和藥升提之法收功以致將毒收入骨髓餘毒未凈其害非淺矣如患此症者其毒尙未復發之先亦將此丹服下能將筋絡骨髓積年之餘毒一掃而凈所妙在能包生男育女永無傳染之患眞治一切毒門並能種子之天下第一聖藥也每大瓶四元中瓶二元小瓶一元○倘有男婦上下週身以及小便腐爛難以收口諸醫束手各藥無效惟有内服要堂犀黃珠珀八寳化毒丹外搽本堂犀黃七寳收口珍珠粉大瓶二元小瓶一元可包仍復原形愈後能保永無後患也○各埠函購信力自給○分設上海英大馬路萬康醬園對門德仁里内石庫門廣東陳恆德堂謹啓 
[神藥奇功]  
泰西未士括打秘方創製戒烟新法溥濟水每瓶一元二元燕窩玉液每瓶二元四元實價無扣 
戒烟水功用服法已另有告白詳載惟此水尚有許多奇妙令人不可思議斷非他種戒烟藥可及兹特撮要錄左○一多年老癮諸藥試盡屢戒不脫者服此數日卽覺心癮漸淡半月便可除鎗○一因病上癮一戒卽發原病者服此非但斷癮兼能愈病○一因吸烟過多精神疲倦日夜思臥懶於行動者服此卽能壯筋健骨精神倍增○一吸烟旣久陽痿精衰夢遺溺數者服此最能壯陽固精房事不倦○一吸煙人飲食無味大便艱難或成烟漏者服此能使臓腑調和開胃進食大便如常人一樣○一因吸烟而痰多咳嗽者服此立能化痰止咳順氣止喘○一因吐血而吸烟者服此包能斷癮保不吐血○一吸烟人面黄肌瘦容貌可憎服此能使面貌光潔全無烟色○一性喜吸烟不欲戒脫而又嫌其受累者服此依舊可以吸烟如遇要事偶然停吸亦不覺癮○一戒烟之時最思吸烟惟服此水乃俟過癮之後方服隨吸隨戒故能斷癮不覺○燕窩玉液亦另有告白今更撮其種種奇效以見非他種補藥所能彷彿萬一○一老年火衰飲食不化步履艱難服此能開胃健脾行及奔馬○一少年傷於酒色致吐血咳嗽肺痿痰紅服此能潤肺止血咳嗽立愈○一婦女服此調經止帶受孕安胎○一童子虚癆不能受補服此最宜○一瘦弱之人服此一月必然肥壯○一諸虚百損服藥生厭者服此見色昧俱佳自然歡喜售處在虹口白渡橋北首仁智里十三衖括打藥房外埠寄購託郵政局最妥無弊 
[戒煙如此容易豈可錯過]  
此藥戒烟之易之速之靈當世無雙○必達大藥房始創戒烟救苦水專爲救世起見仿冒必罰遠近賜顧謹防影射 
本醫士存心濟世所製戒烟救苦水自甲午年在新嘉坡施送考騐貧苦華人咸得超苦海而登袵席又慮未能盡善復在各醫院善堂使吃烟患病之人試戒果然非但癮去不覺且病愈無形一時身受者之感激與旁觀者之稱羨歡聲雷動無不嘆其功效之速方法之妙此固彰彰在人耳目者也初本無意來華詎料實至名歸竟有不遠萬里輾轉託購者且不服則已服則藥到均能癮除其戒除之人則名公鉅卿者有之富紳巨買者有之負販食力者亦有之因此互相說項求者愈衆爰遍游各省凡舟車所至踵門問藥盈階滿室去年重𦲷申江購者如雲就上　而論已有二千餘人戒去遠埠可知風聲四播新聞等報咸爲著論傳揚考之衆口旣如彼質之各報又如此是否實有神效是否當世無雙難逃賜顧諸君及明眼人之公論無庸空言自詡邇來洋烟日　　不及早圖戒微特破財誤事難期上達且傷體乏嗣易致夭壽爲告有阿芙蓉癖者堅心方戒勿半途而廢是所厚望焉大瓶十元中瓶二元小瓶一元如購大瓶分兩較爲便宜上海老閘橋北首唐家弄徐家花園必達藥房内]  
 
 

Page 5

 
 
廣東宏仁堂包愈夢遺滑精永不再發不靈退洋○壯陽煖腎種子膏每張元二功能煖丹田補命門培元固本養龜存精百戰百勝 
遺精皆因腎水耗竭相火上炎思想色慾過度以致心腎不交無夢且遺日久面黑肌瘦腰酸腿軟百病叢生本堂秘製乾元八陣丹此丹靈效神速實屬世無其匹不論久年遺精有夢無夢服後當晚卽見奇功重者二三盒輕者一盒包能斷根常服非但固精洩止且身體轉弱爲强較前未服時竟有天淵之别患此者一試竟有便知每盒一元外貼包愈遺精膏更固精補陽封髓煖腎功能妙每張雙料元四單料八角鋪分上海丹桂戲園南首朝西轉灣正豐街中市 
[泰西贊醫士聲明補腎聚精飬元固本珍珠牛髓粉愼防假冒]  
此粉是出售以來蒙中國官紳信服仕商送禮風行廣嗣延年確有真凴 
近有僞貨隱戤悞服彼此有碍欲購眞正珍珠牛髓粉請向上海二馬路中市西鼎新里口○暹邏大德通公司方是的眞 
本草云牛肉補氣牛體髓補腎功稱獨步本醫士七次遊歴中華視診應接不暇每見世人輕年殀壽邁年無嗣更有身染損症亦頗不乏按其理初爲先天不充繼被後天失調致有壽殀身損無嗣等情醫者心存良相憫惻殊深由此設法製藥濟人此粉用泰西童子肥牛祇取骨中之髓佐以珍珠並養元固本塡精等要藥用機器製成粉狀入口毫無臊氣善能補腎益氣壯陽健脾添精神養眞元平五贜安三焦獲益甚繁筆不勝載盖人如患腎虧氣虚損症癆瘵陰虚陽痿腰酸腿軟頭眩目暈面黃肌瘦等症服後奏效如神欲享高壽欲廣嗣續欲强體質欲驅百病請常服此則延年益壽螽斯衍慶握如掌心中也連服十天面色即轉紅潤能服一月可長體肉十磅倘行房後體稍疲倦冲服三錢不使外邪乘虚而入且精神照常倍增試騐確有眞憑識者請早衛身幸弗負本醫士婆心濟世焉每日早晚開水冲飲三錢毋庸戒口○每罐洋一元每打十二罐洋十元○兼理化學新法補益人身燕窩糖精片○每大匣四元小匣二元○外埠函購原班回件 
[耳聾須知]  
僕年未五旬兩耳重聽已歴十餘載求醫服藥毫不見效且耳内常鳴作響心殊焦厭每謁見大憲諸多不便今報友人指示上海英大馬路萬康醬園對門德仁里内廣東陳恆德堂精製耳襲奇藥靈騐無比僕聞其言將信將疑親至該堂先購耳丸一元服之覺有略效著人再購六元服之三十餘日果得全愈功德欽佩乞登報伸謝寓上海道署兩首江海候補同知杜承恩白 
[眞大山人參野馬鞭壯陽補腎鹿精種子丸專治陽痿誠百發百中之聖藥]  
泰西必達大藥房新製四奇草補陽生精葡萄酒此酒氣味香濃功效浩大專治腸痿精衰立刻見效大瓶四元小瓶二元雙料加倍 
種子之道首要補腎補腎之藥莫善於野馬盖馬性日行千里馬足徹夜不睡神壯而長力大而强此丸重用之以爲君復加大山成形人參並各種滋補貴品熬膏去渣取其精液爲丸功能補腎壯陽生精養血益氣增力補命門煖丹田平三焦安五臟開胃健脾强筋壯骨而其治陽痿精衰之症尤爲神妙雖身體虧極老翁只須　服少許頃刻精神煥發陽舉堅而且久任意歡業毫無疲倦屢試屢騐百發百中故各國陽痿乏嗣之人得此莫不如願以償咸推廣嗣聖藥即著名日　亦樂　傳揚勸人朝夕餌服可以延年却病多子緣此丸性極和平與華人體氣最宜入口而化一道補氣直透丹田以灌四肢百骸五臓六腑肢骸贜腑旣受其補益而精神亦　然而生精足則陽自壯陽壯則戰必勝又何慮臨事不舉哉几虚損勞傷遺精溺數目昏耳響腰酸腿軟等症悉皆取效如神連服十日身體豐满容貌光昌一月可長肉數十磅之　足見功力之大眞　洲試騐之良方萬　應效之聖藥每瓶二元每打十二瓶廿元戒烟救苦水大瓶十元上海老閘橋北首唐家衖徐家花園内便是 
[普太和始創戒煙一粒金丹批價格外公道]  
此丹乃本號始創戒脫萬人其功之速其法之妙久爲海内馳名矣但邇來冐效者頗多不特外省人冐效卽吾粤藥家亦多依樣葫蘆是誠魚目混珠有眞僞之難分焉諸君賜顧者尚希認明本號牌　庶不致悞是丹品性和平不燥不熱每瓶百粒計重三分能戒烟一兩可見藥小勝多丸小力大服後不但癮除患消且能　元益氣種子延年誠戒烟之金丹幸勿輕視○每瓶價洋一角如批發者此别家格外公道○分鋪蘇州紹興京都江西汴梁○分設金陵蕪湖常州杭州湖州常熟仁川○上海棋盤街高大洋房廣東普太和丸藥店啓 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　莊錦其陳仲甫控裕興等土棧主遣人擊毁雜物讞員翁笠漁直剌略訊口供諭令遇堂覆訊前晚倩襄讞委員張柄樞司馬研究莊錦其供職員在望平街開設廣源小錢莊向與裕興恊昌洽興彤昌各土棧往來收兌小銀錢均付德昌十日期票歴久從未悞事今各土棧主持票向德昌收銀忽稱刻下市面甚緊須暫緩照付各土棧主遂遣人至職員莊上擊毁雜物由捕解案請卽訊懲陳仲甫供小的在廣源執事德昌莊票係小的書付餘供與莊相同裕興夥周阿照供稱莊錦其向來收兌小銀錢均付德昌莊票兹者向收不付是以與莊理論今將莊票七紙計銀六百三十兩呈電叩請核追司馬謂此票旣由莊錦其付出當將票給莊具領限十日内如數繳銀陳仲甫押候繳齊票銀再行核釋○掮客劉文華控木作主陸聚泰欠銀不付前晚翁直刺倩張司馬研訊劉供小的向爲板木掮客四月初七日陸稱包造西人房屋需用木料囑小的代購小的卽於各木行購行陸續交付共被欠銀五百二十六兩向索推諉今被木行催逼不得已報捕解案請卽究追陸聚泰供前爲元和洋行包造房屋托劉代購木料言明收到價銀然後付給現在房屋甫經動工價銀須至月底可領此時實無力應付求鑒司馬飭交的實人保出限月内如數繳淸違干重比 
[英美租界公堂瑣案]  
　　陳寳金行竊鮑文才家綢衣六件由包探邊槐洲緝獲解案請辦筮投案領贓陳認竊不諱讞員翁立漁直刺商之白繙譯判責三百板管押捕房一月贓給鮑具領○何順卿控張雲卿行竊銅匠擔一副請卽究懲直刺研訊之下何供小的向業銅匠昨日將擔歇在門前被張竊去求卽請究懲張供稱小的並未行竊實被誣指求鑒直刺判管押三天以儆擔給何具領○醫生除頌伯竊取曹陸氏家珠花一枝及洋銀四十元報捕後捕頭令包探趙銀河緝獲人贓解案請究徐供小的與曹陸氏之子相識向借珠花洋銀並非行竊直刺判枷號一月贓給氏具領○劉富來鄧茂生張阿洪潛至吳淞砲臺上竊得開花砲彈十六枚經包探劉阿炳緝獲解請究辦劉鄧伺供此項砲彈由吳淞人余錫堂囑小的舁至張阿洪鐵店求售想在吳淞砲臺上竊來求鑒張供小的開設鐵店此彈由余錫堂賣與小的每彈洋銀二元七角小的不知來歴叩求恩宥直刺飭一倂帶回捕房候函致吳淞砲臺班統領查明再核○李阿德屢次犯竊兹又行竊某某等家布衣十五件烟槍一枝牙骨摺扇一柄經包探石金榮緝獲解案請訊李不認行竊直刺判責二百板遞回通州原籍贓存捕房變價充公○李桂生行竊鄰右陳阿錫家布棉袍一襲經包探石金榮查獲解案請懲直刺判責一百板贓給陳領去○五百二十號華捕解積竊陳福生至案禀稱此人潛至湖北路某姓家圖竊未成經小的所見送案請訊直刺判押半月期滿遞回松江原籍○二百八十四號華捕解送陸阿泉陳月初至案禀稱伊等在火塲扒竊鴉片烟土二包是以拘請訊究魯意師摩洋行主人投案訴稱恒吉土棧遭回祿之禍曾情某公司保火險燼餘各貨由公司執事人倩商人拒賣今被陸陳竊去烟土二包請爲究辦陸陳二人供認不諱直刺判各枷號二禮拜土給洋人具領 
[法租界公堂瑣案]  
　　江南機器製造局某委員雇小工曾生奎王叚六運送衣箱二口至餘慶里公館路過法界高聲吆喝七號巡街西捕以有違租界章程上前喝阻王卽掣出扛棒勢將用武西捕急喚到華捕帮同將曾玉拘入捕房昨禮拜二堂期解請讞員朱森庭明府與陸繙譯會訊七號西捕禀訴前情曾王二人同供小的等皆在製造局生鐵廠當小工不知租界規矩以致誤犯明府旋接某委員來函請爲開釋因商之陸繙譯著掌王頰二十下以儆曾生奎斥釋○孫錫渠禀稱小的在某繙譯處當細患前晚十一點鐘行經帶鈎橋南突有流氓顧順德糾同羽黨多人將小的扭住拆梢幸四十二號華捕巡緝至此帮同拘獲　順德及其黨李咸林二人餘被逃逸今己解案請卽訊懲包探禀稱顧係著名流氓屢次犯案曾由大老爺交的實人保出永不准再至租界今又犯事請卽嚴懲明府商之陸繙譯著將顧重責五百板李二百板○順天人宛兆坤托永安棧茶房李金生代雇錢祥夢小車裝運皮箱中途被竊將錢扭案請追明府訊供責比矢口不承昨日飭傳宛李到案略加詰訊諭令李賠洋銀十元錢從寛免究○包探禀稱歹人張阿大身藏銅質僞洋銀十餘枚偕同黨某甲入市混用當塲拿獲搜出銅洋銀十二元洋銀二元送案請辦張阿大供小的不識洋銀眞僞不敢混用明府判枷號半個月責三百板洋銀充公銅洋銀存候銷毁○單暢初禀稱原籍靖江由滬附輪船返里未及起椗卽被賊竊去一竹籃幸爲包探拘獲解案請辦所失各物開單呈請究追明府飭將賊押候吊贓核辦○顧福南禀稱偷兒陸阿掌行竊洋布衫褲及白米一袋報捕查獲解案請辦明府判責一百板○某包探禀稱小竊張阿慶行竊錫茶壺當塲拘獲贓已交還失主今特解案請辦明府判責五十板 
[美租界捕房紀事]  
　　前晚外虹口百老匯路五十號洋房某洋人家忽失金對時表一枚及金練等物因卽投報捕房捕頭派包探劉阿炳前往查得細崽某甲形跡可疑因帶回捕房押候解送公堂禀請讞員翁笠漁　刺訊究○昨午馬夫某乙高駕四輪馬車飛駛至百老匯路將某號東洋車輪軸撞壞適爲巡街印捕所見連車帶入捕房捕頭令押候解送公堂禀請訊辦 
[江西官報]  
　　准補按司獄胡廷鉞飭赴新任永豐表湖司吳祖植無力赴任以分先典史梁棟材署理又署新建生米司陳同祖期滿更替以試用從九喬奎翰署理又署定南廳下歴司孫廷樟期滿更替以試用巡檢劉慶槐署理從九馬守甲禀謝咨補市司行知會昌筠門司姚光祿禀謝調補景德司行知新選彭澤典史周培均坐選南康府經鄭　敦俱禀到新選甯都下河司盧恩祜飭赴新任知縣張元義委辦讞周發審惲學基委辦額木丁憂湖北應山生員何文炬由鄂來省禀見縣丞萬國琛南城催減平回喬永怡查津緝私卡回建昌守備王起麟九江回 
[維揚官報]  
　　五月二十七日郭鹺尹鼎臣由淮北公幹回揚銷差朱鹺尹文榘委留辭總局監收差○二十八日汪分轉壽祺由通泰差次來趙鹺尹爾旅委周莊卡○二　十九日運憲公座製籛○三十日劉鹺尹保鴻由瓜濠　甲來揚公幹林少尹介僖禀辭回十二圩差次 
[四月十六起至五月三十止醫藥等捐淸單]  
　　瑞昌藥鋪洋一元徐薪樵洋三元愼修堂陳洋五角黄秋農洋六角　敬軒　一元戴生昌蘇班船洋十元張渠卿洋十元　吳悔心齋洋六角馬課善軒洋五角張留名洋五角兆省過齋洋五角不書名洋三角無名氏洋八角　善卿洋四角世彩堂廖洋六元琴山小主經募天水徐氏洋五角何大翁洋　二十角逸士翁經募洋十四元莊載翁經募周笙軒周　舫二翁洋五十元廣脩武洋五角東先生洋二元趙姓洋二元朱宏貴洋十九角無名氏銅洋一元悟因翁繕募張　隂求　病速愈洋十元江西吳城齋洋二十角勉力齋洋一元汪永亨交來無名氏求保平子洋十元徐　　　　一角無名氏五角又銅洋五元省愆子銅洋四元一角金太太洋八元江　孚徐枚臣翁洋二十元附集福册孝友堂錢洋六元練塘公泰典交來隱名氏求身體康健家宅平安洋十元湧興　洋十元隱名氏求保平安洋五元附鄭福蘭堂痧氣丸五百瓶　當此多事之秋人心惶惑然惟積善之家可以安然無事諸君子誠能移避地之資作濟人之舉將來上蒼默佑斷不使之有意外之虞矣謹綴數語以質舉公滬北天后宫前廣　益善堂司董嚴信厚施則敬朱佩珍唐榮後葉貽鑑等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
