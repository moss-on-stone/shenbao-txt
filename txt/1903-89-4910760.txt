# 1903 - 89 - 4910760

 

Page 1

 
 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下咸究心經世之務官書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緒不啻舉八百餘書之菁英彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各坊均有出售此啓 
[俄日互惎論]  
　　俄人之撤退東三省屯兵蓋已第二次矣說者謂其實移兵而非撤兵蓋諉爲保護火車鐵路依然密布於各車站間一時淺見之流咸謂俄人之於遼東實有久假不歸之意其將兵撤退者迫於各國公論其勢不得不然耳僕獨以爲俄人之心實專注於日本日强則俄志不得逞昔年索返遼東之際早已厲兵秣馬準備交鋒其意以爲日與我本深仇必俟其羽翼旣成而翦之頗難爲力不若翦之信將成未成之候使之垂頭喪氣永不敢恣肆於亞洲幸日人斂其兵鋒曲爲隠忍俄人遂計不得遂然仍未嘗一日忘日人觀夫遼東拳亂已平而俄兵之于于而來者尙多至二十餘萬夫以中國之孱弱如此俄苟垂涎遼東地誠唾手可得何必出全力以赴之彼蓋先求立足於遼東然後一旦與日失和退守進攻皆有把握耳然則事與中國無涉乎曰曷爲而竟無涉遼東爲俄師必經之地俄面勝日則其燄益肆必玩我華於股掌之中日而勝俄則破竹之勢一成戎馬倉皇東省亦必大遭其蹂躪本館於十餘年前曾箸籌俄十策意謂英法不必備所宜備者惟地與俄連接長蛇封豕薦食堪虞今則俄與日交訌而中國乃先承其敝雖日未嘗侵我俄未嘗凌我而我終無術以解彼之結卽無術以固我之邊蓋時局至此而又幡然一變矣於是有獻聯日这策者謂日本國勢方蒸蒸日上自戰勝之後眷念輔車唇齒無日不思進我於富强我若與之聯盟則勢力旣雄俄人卽不敢以正眼覷日之利未必非我之利也殊不知日雖以一戰震威名然以俄較之强弱顯見其不敵彼旣不以雪國之故移師向俄豈有爲保全鄰國封疆而貿然以卵敵石者是我之聯日日未克有以庇我而俄之忌我必益深豈計之得者哉有籌聯俄之術者謂俄猶戰國時虎狼秦其不遽呑噬我中華者徒以有日人聣於其旁耳我旣不能與抗衡不如竭我力以媚之猶得藉俄以拒日人而疆宇乃可以永保然试思我已一蹶不振若此俄卽欲與日戰亦何藉乎我之臂助而樂與我互聯其所以　爲交歡者實欲假道我遼東俾日後一啓兵端卽於此爲進兵之路我果與俄結好徒觸日人之忌曷嘗有利益之可沾哉此聯俄之亦非上策也然則我必如之何而可曰籌自强至急也明公法要圖也固民心善策也興大利益至不可緩也國勢强則和戰皆權操之我而外人不敢猝乘公法明則交涉得切中機宜而外人無可藉口民心固則上下一德草野胥識尊親而敵愾同仇有事時可戈矛偕作大利興則平日國用無虞匱乏臨時更峙糧購械措置裕如夫如是而俄旣與我睦誼敦崇日亦與我邦交親密卽英法德美諸巨國更必無虞無詐同我太平不特可以存遼東卽全國目安如磐石矣俄日互惎我何容心哉苟或不然則俄得我利益而日忌之日得我利益而俄忌之互忌必互爭而我乃介乎其間坐以待斃久之且復起瓜分之謬說而英法德美諸巨國亦因之共啓爭端亞細亞洲中其必緣此而干戈不息而疲弱委靡如韓國者更遑問其何術以圖存乎嗚呼噫吁 
[本館接奉電音]  
　　昨日午前京師飛電傳來上諭一道敬謹譯登○三月初七日内閣抄奉上諭閩浙總督許應騤著卽開缺欽此 
[龍光載見]  
　　昨日午前九下鐘時京師友人專電告知本館云本月初七日皇上召見軍機大臣及王庚銓孫梴鴻錫 
[禮重省耕]  
　　昨日午前九下鐘時京師采訪人飛電報稱皇上定於本日寅正至先農壇行耕耤禮 
[謁陵起蹕]  
　　昨日午前九下鐘時京師采訪人飛電報稱本月初八日寅正皇上詣先農壇行耕耤禮禮成卽起蹕還宮詣皇太后前請安侍膳辰刻起鑾至馬家堡黃幄小坐候皇太后懿駕到時跪接隨乘火車抵西陵行禮畢駐蹕行宮辦事 
[美人通電]  
　　火奴魯魯來信云散維齒政府刻由馬尼辣海底通電至美利堅大約本年西歴七月四號華盛頓開國之期當可大工告藏當興工之始令輪船名尾洛者沿途勘測知是處海底深不可極線路須繞由苦滑島迤東二百西里是以火奴魯魯及馬尼辣中間各叚工程最難措手又測待太平洋上游有一小島名曰米之獨烏賢伊全係白色珊瑚屑結成島中絶不見有人烟往年美散合併之時歸入美國土宇其地距火奴魯魯西北一千八百西里電線工程師謂所需飲食必由火奴魯魯送往方免匱乏之虞且島中地震之災終年不息傳電機器最易損傷種種爲難事情先期不能逆料恐大工或因此而遲延云 
[美擴海軍]  
　　美京華盛頓來信云美國議院中人擬於本年將海軍大爲擴張定製一等戰船四號一等鐵甲巡船二號計戰船每艘需美銀二百二十萬圓排水力一萬二千墩巡船每艘二百七十五萬圓排水力九千五百墩按美國豫計本年海軍經費共八千一百二十七萬餘圓因此議加一百九十三萬餘圓并擬添製本質練船一號約需工 
 
 

Page 2

 
 
料費五萬圓 
[議添暹約]  
　　暹京磐谷來信云法暹條約於去歲西歴十月某日議訂定於本年西歴三月三十號在法京巴黎斯畫諾施行旣而法國下議院中人求外務部侍郎緩至五月三十號奏請大伯里璽天德批准以便商諸暹政府添入二條一由皮烏賢至拔殺之苦之鐵路須繞出唖烏痕及誇辣以抵磐谷二沿湄江右岸逹花痕卡伊許法人新築鐵路三以上各地准法國遴派武員統帶陸軍駐紥不知暹政府能唯唯聽從否也 
[摩亂未平]  
　　阿美利加洲摩洛哥民主國匪徒叛亂前已迭紀報端兹得英京倫敦來電云摩國民變迄未敉平國主益復岌岌可危不知何日始能弭此蕭牆之禍也 
[實未撤兵]  
　　日本某日報云俄國戍守滿洲各處陸軍第二次撤退之期訂於西歴四月八號并議定除保護鐵路外如另欲擇地駐兵務須恪遵限制然目下鐵路所經之處如奉天如吉林如鐵嶺沿途皆密佈俄兵其確實讓還中華者祇牛莊一處耳 
[律師費巨]  
　　美京華盛頓來信云美國開鑿巴那馬運河刻已由朝廷批准所延紐約克省律師苦洛痕烏賢洛氏以四年爲限薪水多至美銀二百萬圓 
[火山爲害]  
　　英京倫敦來電云西印度有火山名司夫利賢路者坐落英國屬地辣島之上西歴三月下旬某日山中忽毒上炎炎勢甚猛烈火毬滾滾飛墮耶痕托及烏伊痕息痕托二島田中禾麥摧毁無餘刻雖火勢漸衰而山嶺已頽然崩陷矣 
[太子少保北洋大臣直隷總督袁慰庭宮保遵旨建立北洋陸軍武備學堂擬訂章程繕單奏請聖鑒摺]  
　　事竊臣前奉諭旨現在整頓兵制停止武科亟應於各省省會建立武備學堂以期培養將才練成勁旅查南北洋湖北所設武備學堂及山東所設隨營學堂均已辦有規模應卽酌量擴充認眞訓練一切規制章程務再悉心妥議斟酌盡善奏請施行其餘各省卽著該督撫設法籌建一體仿照辦理等因欽此並續准政務處咨催開辦前來仰見聖朝因時制宜儲才奮武之至意欽服莫名臣查北洋前設武備學堂成材甚衆自經庚子之亂該堂業已鞠爲茂草掃地無餘而臣所統武衛右軍曾設隨營學堂數年以來訓練陶鎔亦頗不乏成材之士臣莅直以後添募新軍揀派將弁教習以及分應各省調遣往往取資旋其中雖規制不宏而裨益已非淺鮮今值朝廷振興戎政飭令各省籌建武備學堂敢不竭力經營期臻美備惟是各國兵學考求至精學堂有等次高下之不同學業有課程淺深之互異必須層累遞進未容陵躐而施臣體察今日中國情形叅考東西洋各國章制謹將學堂分爲三等曰小學堂曰中學堂曰大學堂合計通籌以十二年爲卒業程度現在中國風氣初開根柢尙淺中學大學規模雖不可不備而階級斷難以驟躋祗可從緩建立爲今之計惟有趧緊興辦小學堂以爲造端之基並擬别設速成學堂一區以爲救時之用庶幾按期進業循序程功旣可收捷效於目前仍可期大成於異日謹將擬訂暫行試辦章程繕具清單祗呈御覽仰懇敕下政務處覈議施行至建造學堂以及學堂應用各經費爲數不貲容臣察看情形設法籌撥俟籌有的欵再隨時奏明立案所有遵旨建立北洋陸軍武備學堂緣由除分咨外理合恭摺具陳伏乞皇太后皇上聖鑒訓示謹奏奉硃批政務處議奏單併發欽此 
[逆匪正法]  
　　香港循環日報云上月三十日廣東南海縣裴大令奉到上憲札文立飭就獄中提出人犯六名綁赴天字馬頭正法聞諸犯皆去臘之杪圖攻省城者同時番禺縣錢大令亦提出逆犯三名次第斬决 
[騐勘逆屍]  
　　香港循環日報云上月二十八日某處水師營弁勇解到逆匪洪春魁屍身一具泊舟省垣天字馬頭聽候南海縣裴大令相騐聞洪逆僞稱三千歲大吏懸賞購緝多至萬金迨經弁勇往擒格鬥移時中槍而斃洎大令馳往騐明卽飭映成照片呈候督撫兩院憲察看有知其始末者謂洪逆又名洪全福當大令相騐時提出收禁在獄之從逆梁平蘇居責令辦認梁蘇同供此屍領下無鬚面貌亦較洪少十餘歲然聞洪逆敗露後卽薙鬚剪髪易服而逃今梁蘇疑其無鬚或以此歟或曰洪逆實被黨中人自行毒斃 
[雷屬戒嚴]  
　　聞之廣州友人云粤之雷州與欽州毘連瓊州則一水相望葦杭可渡近日欽匪異常猖獗附以粤西諸匪致雷屬亦昕夕戒嚴本月初旬某日省垣軍械局接雷瓊道信懷民觀察電文請發鉛九五千斤銅帽三十萬粒土製火藥一萬七千五百斤隨卽照數備齊俟有兵輪船卽行運往 
[營弁被戕]  
　　漢口日報登廣西訪事人來函曰駐紥永寗州屬藕塘村之寛字營後哨於正月二十八夜三更時突有土匪成羣而至將前後壁壘一齊推倒蜂擁而進一面分投把守各門四面圍擊守備銜補用千總譚君文炳病痊未久不能竭力抵禦被匪砲擊刀砍身受多傷而斃什勇寡不敵衆匪黨遂用火藥包紛紛飛擲房屋陡被延燒一時中槍飲彈者多至二三十人越牆而遁者亦三十餘人一切軍裝以及弁勇衣物劫掠一空二十九日勇丁之逃出得生乃仍回原處查察見帶傷者十六人死者十三人不知下落者十四五人軍器房中失去九響單響針槍三十餘枝大槍十枝逼碼四千餘顆僅存燒壞針槍二十餘枝隨將受傷各勇舁赴中渡調治現已聞藩憲湯方伯面請廖統領長春帶勇馳往查辦矣 
[查獲鑄匪]  
　　廣州訪事人云近有匪人在羊城旗街貢梓里橫巷内某姓家私鑄當十銅元上月某日經某營勇丁前往搜捕當在屋中起獲已鑄成之銅元若干枚大約一經到官卽須照律懲辦矣 
[皖省官塲紀事]  
　　安慶訪事人云安徽渦陽縣義門巡檢及宿州時村巡檢先後出缺藩司聯方伯以羅少尹贊勳請補義門陳少尹致忠請補時村○試用縣丞鄭二尹慶昇奉藩憲聯方伯委署阜陽縣縣丞○蒙城縣典史張少尉丁艱遺缺藩憲聯方伯札委按照磨沈少牧廷賡前往署理 
[蘇省官塲紀事]  
　　蘇州訪事友人云省垣待質公所委員梁通刺書祥經藩憲陸春江方伯委署管糧通判隨於本月初二日趨詣各憲轅謝委擇吉履新○候補知縣周大令慶賢辦理山西振捐蒙趙大中丞奏保歸本班儘先補用本月初一日奉到飭知并於湖南振捐案内蒙大憲給子勞績班儘先酌委署事一次於初三日奉到飭知○候補縣丞王二尹家梁以光緒二十年冬漕海運出力蒙倉憲奏保以知縣仍留原省補用於本月初二日奉到飭知○候補知縣畢大令兆熊於本月初二日接奉直隷總督袁慰帥飭知俟補缺後以同知直隷州用蓋以勸辦順直善後振捐出力異常因之彚案奏保也○候補巡檢高少尹元鑑由藩憲陸春江方伯委署震澤縣典史缺已於本月初三日禀辭赴任矣○兩淮 
 
 

Page 3

 
 
卽補鹽大使曾鹺尹紀俊於本月初三日奉湖北上憲札委來蘇謁見撫憲恩藝帥面禀要公○候補知縣謝大令崇聲奉撫憲恩藝帥札委蘇州府發審局帮審差涓吉本月初四日到局視事 
[宜昌巷語]  
　　宜昌訪事人云駐宜英領事官吳理斯君於去臘調往汕頭新任領事博諾德君至二月望始抵宜現已照會文武地方官員於十八日接篆視事矣○去臘某客號由某信局寄交漢口本號銀二千兩旋接號中來信知僅收到一千六百兩因赴東湖縣控告縣宰某大令飭傳信局管事某甲及寄銀之某輪船管事某乙升堂研訊甲供此銀由前官事之某丙親手付乙並無短少乙稱銀數多少不得而知大令詰乙受寄時曾否點明數目乙供並未點明乃責令乙賠償 
[螢苑春光]  
　　揚州采訪友人云郡紳卞柳門觀察緒昌係已故閩浙總督卞頌臣制軍之哲嗣前以道員赴都引見分發湖北候補及抵省卽蒙出使日本大臣蔡和甫星使奏調隨節東灜近日家中接到電音知觀察抵日後已蒙星使派充長崎領事矣○邇來揚城錢價昂貴市面蕭條江都甘泉兩縣宰心焉憂之爰於日前會銜出示略謂揚城爲南北衝衢係商買薈萃之區專賴制錢周轉近來錢少價昂因不免奸商私運爐坊私燬然亦由各錢鋪擡價居奇近日錢價已漲至八錢九分餘每銀一兩儘星一千一百零每洋儘易七百八九十文角洋更低至七十二三文似此任意增昂非惟商民交困亦與大局攸闕合亟會銜示禁自示之後該錢鋪等務各將價平减以抒民困倘敢故違定提店東究懲○去年兩淮泰屬新興塲風潮爲災灶情困苦經泰分司宣仲飛分轉禀准上憲在東臺鹽義倉積榖欵内先行墊撥制錢二千千文以資振濟俟新興塲商運鹽時按引扣還近日淮南局員接有運憲程雨亭都轉札文飭於光緒二十九年正月起將此欵均匀攤扣一俟扣清卽行停止等因遵查新興塲每年應運鹽三萬五千餘引每引匀扣四十文約計一年有半可以扣清刻已分别具報並諭令各商一體遵照矣 
[四明瑣紀]  
　　甯波訪事友人云甬江各米行前聞鎭江將次開斛各將去年所儲米榖出售無存以故入正以來米價稍稍鬆動詎知鎭江迄未弛禁來貨不多各米行遂復奇貨是居市價陡然翔貴下等者每石售至洋銀五元左右稍高之米每石須洋銀六元有奇○入春以來天氣寒沍陰雨連緜日來河水瀰漫恐於春苗大有關碍也○甬江濠河頭向有南昌往來奉化等處小輪船去年因虧耗甚巨遂有停輪今正重復招股開設無如搭客稀少生意寥寥日來仍復停止聞股東欲將輪船出售一時尙無受主也 
[五茸芳草]  
　　松江訪事友人云松郡正副兩營練軍由前任江南提督李質堂軍門創募年來逐漸裁汰去臘除夕復經李壽亭軍門撤去兩營中哨哨弁並將親兵什長酌量裁减其未裁者諭令一例改練五子槍繼復另雇教習改習洋操近聞兩江總督魏午帥以欲將教習辭退仍練舊時陣式惟未見明文究不知其確否也○華亭縣獄逸去上海寄禁之竊犯吳桂金一名邑宰陳仲陶大令將獄丁卒更夫人等提案嚴訊收押所中一面懸賞緝捕旋復親至獄中勘察並騐視各犯刑具通提至案逐加嚴鞫飭將牢頭吳德裕等各笞責數千板加釘脚鐐以示懲儆○松城濬河因雨停止連日雇夫戽水一俟雨止重復開工聞經董以府尊許子原太守之意欲將所領之公欵一萬五千串於二年内籌還爲時過迫未敢承領因連日復議揖房租一個月 
[致祭先農]  
　　昨日爲致祭先農之期清晨上海縣主汪瑤庭大令率同縣丞劉耀廷二尹主簿孫立幹少尹典史趙敬臣少尉命駕至大南門外先農壇旣而提標右營叅將廖楚材叅戎守備程厚庵守戎城汛周鑑之千戎縣學教諭邱贊師廣文蘇松太兵備道袁海觀觀察先後戾至舉行耕耤典禮禮成略坐片時卽分道回署 
[藉會閙教]  
　　本月初六日浦東南匯縣境北蔡鎭左近九圖居民莠民諸小泉糾集同類數百人迎賽土神三老爺會道出張家褸繞游天主教堂門外其間有扮西遊記戯劇者各携刀械聲勢洶洶竟將教堂大門劈毁堂中司鐸教民人等畏其兇燄當時不與較量至昨日始禀知駐滬法總領事官請照會蘇松太兵備道袁海觀觀察札飭上海縣主汪瑤庭大令查辦大令正在飭差往拿卽由浦東保甲總巡謝岳松明府將諸拿獲解送至縣大令著差役嚴加禁押以便訊懲 
[花縣延賓]  
　　昨日駐紥滬南之督標奇兵營管帶羅遊戎文炳法界讞員孫建臣大令先後命駕至上海縣署拜會縣主汪瑤庭大令良久始興辭而退 
[賽會路由]  
　　今日爲清明令節好事者舁城隍神及春申侯高昌司長人司財帛司清江司諸偶像出游由廟朝西走舊校塲過北香花橋朝東福佑橋海防廳署朝南過益慶橋朝西彩衣街曲尺灣縣東縣西往南由虹橋挽轉東過太平街縣橋朝南太卿坊陳箍桶橋大南門同仁里過永興橋出談家弄穿道轅往北過蔓笠橋出大東門過吊橋走如意街朝南過龍德橋豆市街花衣街鹽公堂往南梅家弄靑龍橋東西鈎玉弄過桑園往西沙家石橋至邑厲壇入夜進西門過穿心何橋杜家灣登雲橋往南西倉橋出北弄朝西叅府署楊家橋胡家弄守備署薛家橋西王家弄往北陳篐桶橋化龍橋蔓笠橋朝西彩衣街果子巷太平街縣西縣東朝東過四牌樓朝北長生　朝西回廟 
[伺迎儲憲]  
　　江蘇督糧道羅少耕儲憲將次由省垣來滬辦理漕運事宜海運滬局總辦孫述亭太守聞之特飭辦差家丁赴滬北觀音閣馬頭伺候 
[總辦到差]  
　　江南機器製造局總辦鄭蘇龕觀察現奉大憲奏調赴四川辦理礦政所遺局務經前署兩江總督張香濤宮保札委湖北候補道趙渭卿觀察接辦旋復經新任兩江總督魏午莊制軍加札隨於前晚乘舟來滬涓吉昨日接受關防鄭觀察則交卸局務後不日卽須前往蜀中矣 
[橋工告竣]  
　　本邑南市十六鋪浦灘馬路與法租界毗連處建有橋梁年久失修漸形朽壞馬路工程局總辦翁子文太守籌集公欵飭匠改造現已告厥成工昨日太守親往騐收隨據情申禀道憲 
[巡查嚴密]  
　　前晚本邑浦左保甲總巡謝岳松明府親率差勇巡至爛泥渡附見近山東某邑人陳姓所開小烟館内容留來歴不明之張生喬張財寳二人爰提至輿前嚴加詰訊將二張交地保看管陳笞責一百板取具切結然後交人保去 
[聖枝瞻禮]  
　　昨日爲天主教中聖枝瞻禮之期新北門外聖若瑟堂先期陳設一新届時各處教民咸詣堂中行禮簪裾雜沓車馬紛紜法界捕頭特派探捕在門前彈壓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　浙江紹興府屬會稽縣某大令派差押解周陳氏至縣前晚縣主汪瑤庭大令升堂研訊氏供稱小婦人籍隷本邑適周阿二爲室去年周病故小婦人無可依倚因與王某私識隨赴紹興後被凌虐不堪不得已投縣泣訴荷蒙縣主大老爺押解　　現在母屬無人求恩鑒核大令飭發普育善堂留養以便釋良婚配○去年魯寳生串同徐木咸盜押曹姓之田控經大令提訊押候限期繳案至歲杪魯央人保出允卽料理及將田單贖回非惟不還反轉向人抵押巨欵前晚大令提案比追魯供此單前由小的抵與梅姓去臘保出後借銀無著不得已浼友人設法取出豈知竟被此友轉押與人迨小的查知向論無及尙求寛限容將宅基變價贖回大令判責二百板押令赶緊料理○本邑二十五保七圖内有某洋商地一方近被歹人將四圍竹籬毁去洋商因函請大令提究前晚大令提到地保劉鶴卿劉瑞卿訊詰之下二劉同供小的弟兄於去歲七月接充地保此事係舊地保吳友甫經手地居僻野竹籬究係何人所拆小的等不得而知大令著卽查提拆籬之人送案究辦如不查獲責令賠修 
[英美租界晚堂案]  
　　有李草包者投英美租界公廨呈控葉鳳山賴欠行兇等情讞員張柄樞司馬簽差將葉提到前晚升堂訊究李供前年之春葉向小的借去洋銀一百元立有憑據至今本利無著向索行兇情急呈劵求恩訊追葉供小的係江西人向在某妓院當繼傭李之洋銀實係妓女周瑞卿所借况李尙欠小的洋銀叩求察核司馬訊得妓女帶擋理不准追飭一併逐出自向周妓索償 
[英租界捕房紀事]  
　　前日徐子賢掩入六馬路某姓家竊取蚊帳持至某押店質錢包探張全林見之連贓送入捕房捕頭令押候解送公堂禀請讞員張柄樞司馬訊辦○魯意師摩洋行傭人某甲失去布被一條報由包探張全林將行竊之園丁某乙拘獲搜出原贜帶回捕房捕頭令押候轉解公堂禀請訊辦○陳公館失去白銅水烟袋一枝報由包探徐滎珊在某當鋪查出帶入捕房告知捕頭將贜暫存竊賊則押候解送公堂禀請懲辦○益大脚踏車行主某甲投捕房訴稱李淡全租車一輛積欠租值等情捕頭令某包探將李傳至著卽照付違則解送公堂禀請追繳○前日某號巡街捕巡至垃圾橋見有孩屍一具立卽回告捕頭捕頭令某包探傳地保收殮○錢小弟行竊寄届香粉弄之孫高氏家洋銀首飾報由包探張寳榮拘獲帶入捕房捕頭令押候解送公堂禀請訊究○陸秋堂在大沽路與錢云生口角將錢毆傷由巡街捕拘入捕房捕頭令押候解送公堂禀請訊究○蔣阿元行竊浙江路某姓家柴薪由巡街捕拘入補房捕頭令押候解送公堂禀請訊辦○馬夫王阿根在雲南路蹤轡疾馳將小孩陳根根撞仆巡街捕見之一併拘入捕房捕頭騐得孩幸未受傷將王斥釋 
[美租界捕房紀事]  
　　昨晨寄居虹口西華德路新菜市左近之江北人某氏不知何故自經身死某號華捕聞知投報捕房捕頭查得氏並無屍屬在滬令二圖地保投報某善堂備棺收殮○昨晨西華德路黃鶴樓烟館主孫某投捕房訴稱昨夜十二點鐘時已歇傭人小崇明糾黨破門而入將夥友徐陶陶兇毆並取去焑槍等物捕頭令包探陳洪德拘獲小崇明押候查明起釁緣由然後解送公堂禀請讞員張柄樞司馬訊供核辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年二月二十七日京報全錄]  
　　宮門抄諭旨均錄正張○漕督陳江督張皖撫聶奏爲擬議皖省屯田徵糧繳價納稅各事宜辦法摺○蘇撫恩奏爲懇恩旌表雙節片○廣西巡撫主奏爲邊餉緊要無欵籌解請飭令湖南湖北照章恊助摺○又奏道員捐振鉅欵懇恩獎勵片 
　　漕運總督臣陳夔龍太子少保署理兩江總督湖廣總督臣張之洞頭品頂戴調補浙江巡撫安徽巡撫臣聶緝槼跪奏爲謹將安徽省屯田徵糧繳價納稅各事宜擬議辦法恭摺合陳仰祈聖鑒事竊照光緒二十八年正月十七日奉上諭將各省屯田地畝澈底查明報官稅契聴其管業將屯田餉改爲丁糧欽此五月十四日奉上諭有人奏各直省衛所屯田請飭清查繳價以裕國課一摺著各督認眞清查分别叚籌辦理欽此疉經臣等札行司道欽遵辦理在案現據署安徽布政使聯魁江安督糧道胡延詳稱查安徽省新宣等九衛額設屯田應徵屯糧等欵向由衛所經徵現在衛所裁撤屯田歸併州縣接管謹將一切事宜會議章程四條一科徵屯糧安省九衛額設屯科田地塘共計一萬一千八百三十頃有奇徵屯丁漕項鳳倉月麥軍料起存等欵共銀四萬六千五百餘兩又存留門關二軍口糧米一百四十三石八升又額徵津貼加津濟造運津等欵共銀三萬四千四百餘兩向由衛所徵解司道各庫兌收分案造報奏銷其額徵津貼等銀原係給丁濟運之欵兵燹後漕船停運提充京協各餉造報逹部有案是安省各衛所徵津貼辦津銀兩與江西屯柜無異至應徵屯糧科則有輕於民賦者有重於民賦者亦有此衛與彼衛輕重懸殊者向照賦役全書内載科徵數目徵角相安已久若令槪照民賦編徵輕者卽應加增軍力或有未逮重者又須照减轉恐與原額有虧莫若仍照各衛原定科則歸併州縣另串徵收循舊分解司道各庫兌收造報俾歸简易一繳價納稅安省屯田散坐各州縣境内地土類皆瘠薄屯丁尤多困苦其中輾轉典賣糾葛不清雖各處情形不同價值多寡不一若照民地定價繳納實覺力有未逮卽使分别丁業民業酌定等差亦恐避重就輕徒滋弊混自應酌定價值量從輕减庶幾易於措辦不致藉口爲難擬令不分等則亦無論自業典售每畝繳庫平價銀一兩並照置買民地之例另完稅銀三分一律解交司庫兌收報撥以免紛歧一提撥經費查各衛應支俸薪銀兩兵燹後久經報部撥用至各役工食及門關二軍口糧向歸存留項下開支造報今衛所旣經裁撤應卽一併停支報撥充餉以節經費一免造編審查各衛屯運軍丁向例四年編審一次造册報部今屯丁各目旣已删除所有編審册籍應請免子查造以省煩牘以上四條據該司道會詳請奏前來臣等覆查所陳各節内提撥經費及免造編審二條均係遵照部議辦理至徵糧繳價等事各省情形不同旣據該司道等請將安省屯糧仍照舊額科征及每畝繳庫平銀一兩另完稅錢三分係就該省地方情形通籌覈議亦與户部指飭務在民不擾而賦有常之意旨尙屬相符所有安徽省屯田徵糧繳價納稅各事宜擬議辦法緣由謹合詞恭摺具陳伏乞皇太后皇上聖鑒飭部覈議施行謹奏奉硃批户部議奏欽此 
　　恩壽片再竊據候選道嚴信厚等呈稱同鄕浙江錢塘縣人已故前奉天營口同知陳忠偉先在北洋差遣於光緒二十六年因天津不靖挈　來南僑寓蘇城二十七年五月回津當差行抵上海旋次染患時疫於六月初七日身故妻王故携妆楊氏至申視陳忠偉棺殮甫畢妾楊氏　志堅烈卽於是月二十一日仰藥而殉其次妾崔氏在蘇聞信亦誓必以身殉夫志意頗堅呑金餌絶食粒於二十日殉節楊氏崔氏平日侍陳忠偉及堂上婦職無虧與嫡室相處十餘年敬仰和睦人無間言職等誼切梓桑情關姻戚不忍聴其湮没造具事實册結懇請旌表等情前來奴才查該烈婦陳楊氏陳崔氏心堅金石節逾松筠同遭賦命之窮各矢殉身之志乃仰藥而殞生效磨笄以比烈足播芳徽於巾幗宜邀寵錫之絲綸合無仰懇天恩俯准旌表以彰雙烈除咨部並咨明原籍外謹會同署兩江督臣張之洞江蘇學政臣李殿林恭摺具陳伏乞皇上聖鑒訓示謹奏奉硃批著照所請禮部知道欽此 
　　頭品頂戴廣西巡撫臣王之春跪奏爲邊餉緊要無欵籌解懇恩飭令湖北湖南兩省照章恊助以濟危急恭摺具陳仰祈聖鑒事竊廣西自法越事定之後設立邊防每年需餉五十萬兩爲本省出欵最大之項當日定章之初蒙恩派廣東湖北湖南每省每年各協餉銀十二萬兩聖明洞鑒固深知廣西財力不能兼顧邊防特借鄰封之力以爲固圉之謀凡在臣僚同深欽感疉年專賴各省如數解濟本省每年祇籌十四五萬兩旣而兩湖先後停解卽偶相應付亦僅寥寥一二萬兩致本省每年須籌四十萬兩疉經前撫臣　咨蒙户部電催籌解上年夏間湖廣督撫臣以萬難恊助奏奉硃批户部知道欽此在該督無統籌兼顧非萬不得已斷不肯遽行奏停爲難苦衷臣深諒之如果桂省財力稍可支持何敢再爲陳請無如窘迫危急情形臣於奏請推廣七項輪及截留梧關應解松滬浙東貨釐銀兩摺内業已詳晣陳明前撫臣丁振鐸奏明招商承辦賭饟現因地方多事所認賭餉絲毫未繳而派償洋欵數鉅期迫羅掘俱窮即使年榖順成鋒烟無警而無米爲炊已覺岌岌不可終日况復水旱交乘盜賊四起營勇則星羅棊布難望飽騰飢民則轉徙流亡更虞裏脅饋貧乏術仰屋徒嗟况游匪之患起自沿邊流入内地今日邊防之吃緊實更重於平時倘轉運稍遲邊軍譁潰内竄之游匪或又乘機外竄則事　交涉收拾綦難彼時卽將臣曁藩司從重懲處而大局决裂何堪設想與其獲咎將來歉補苴之已晚何若申明成案乞援助於近鄰查湖北原奏稱廣西邊防不靖待餉孔殷何敢稍存漠視湖南原奏稱粤湘壤地毗連粤倘有風鶴之驚湘省釐金卽因之短絀是廣西瘠苦之情湘粤脣齒之義湖廣督臣公忠體國鑒察無遺使早知廣　兵燹饑饉相逼而來未必速奏請停解溯查廣西受協之初内無軍務外無洋欵尙且爲乞鄰之舉何况艱窘迫急至於今日明知兩湖同意竭　然地大物博較之桂省邊瘠兵災終勝數籌據前署藩司希賢詳請具奏前來相應仰懇天恩飭令湖南湖北兩省將每年應解廣西協　十二萬兩仍查照定章按年解濟以支危局朝廷眷念邊陲部臣統籌全局湖廣督臣艱難共濟當必曲體臣呼援迫切之苦心倘蒙監河之潤得以餉源無缺庶邊防安靖匪燄早平賑撫有資民生安業於以消弭後患重覩雍熙則將來徵調繁費皆可節省於無形之中矣所有邊餉緊要無欵籌解仍請飭令湖北湖南照章恊助緣由理合繕摺具陳伏乞皇太后皇上聖鑒謹奏奉硃批著户部催　欽此　　王之春片再據二品頂戴儘先選用道鄭官應禀稱訪聞廣西左右江水旱成災飢民甚衆雖經籌欵賑糶而爲日最長不敷甚巨官應受國厚恩誼難膜視變賣產業湊成庫平銀一萬兩充作廣西振撫之用等情前來臣查桂省兵燹未平加以飢饉籌防籌振需欵良殷前蒙聖恩准令開辦振捐而數月以來涓商未收此外又别無欵項可籌正深焦急該道鄭官應慨念時艱關懷飢溺報効賑捐銀一萬兩當窘迫危急之際忽得此鉅欵藉以振濟災民　　大局殊非淺鮮查上年候選道陳光弼報劾川賑銀一萬兩經前四川總督臣奎俊奏請獎勵奉旨交軍機處存記在案今該道鄭官應　効銀數與陳光弼成案相符除飭局將所捐銀兩照數兌收分别散放外相應仰懇天恩俯准將儘先選用道鄭官應交軍機處存記以爲好義急公者勸出自逾格鴻施謹附片陳明伏乞聖鑒訓示謹奏奉殊批著户部覈給獎叙欽此 
 
