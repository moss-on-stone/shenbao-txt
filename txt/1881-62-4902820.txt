# 1881 - 62 - 4902820

 

Page 1

 
 
[蒐書] [  本舘告白]  
　　啓者本舘以刷印各書籍發售爲常如遠近諸君子有已成未刊之著作　將問世本舘願岀價購稿代爲排印抑或俟裝訂好後送書數十部或數百部以申酬謝之意亦無不可總視書之易售與否而斟酌焉再如　有世上罕見之本宜於重刊者本舘亦可以價買或送數十部新印之書籍以報謝至原本於刊成後仍可璧　也現在承賣申報之人隨處皆有若以書付托交寄下　不致悮或託信局寄來亦可接信後不數日内當奉　耳 
[論查關誤斃商人案]  
　　廣東海關洋人因查稅槍斃華人一案經在粤垣訊理而被告狀師以爲該洋人係爲中國辦事自當照中國人辦理而中國律中並無治罪明文且總理衙門亦云不必治罪故此案無須英按察司審訊細譯其意似乎照英國律例該洋人不能無罪而照中律則須援罪人拒捕格殺勿論之條故被告所延之狀師意將開脫該洋人而避重就輕也特英按察司遵守和約謂事爲中國之事人究外國之人既已犯事應歸領事及知英律之官辦理英國既派按察司則凡英人被告無論人命錢債產業等事均由按察司訊理因而不是狀師之言仍欲傳訊判斷竊謂被告及狀師之意特以按照中例罪可從寛而英律反不能無罪故欲附中國而逃西人之名狀師本以律法爲學問似此案情在英國應作何治罪豈有不知若西律减於中例則雖問官欲從中例彼且不肯何况自願舍英而就中乎雖然此案即在中國人亦未能竟無罪也夫商賈過關例應報稅而奸商隱漏亦隨在有之至於關上派人查拏則偷漏之風已甚然漏與不漏必待查驗而始知也不漏則放之過關漏則照稅倍罰　不能得其實跡而概謂之漏稅則商人心弗　也若洋關凡有漏稅之貨不科以罰而將其貨充公此法尤爲至善顧不得其所漏之貨而罰亦無從科數即充公亦無物也不得其貨而罰勿能罰充勿能充則遽以漏稅目之不可也此案商人所漏何貨未有實據徒以不服稽查因而釀禍或者其實有偷漏懼查騐後必露底裏或罰或充資本盡喪此後不能經營故不服其盤查使洋人畏而放過固未可知或者　本無漏稅之貨以爲我心殊覺坦白而洋人故意瑣屑翻箱倒籠甚屬可厭是以與之硬挺亦未可知即使實有偷漏不服盤查該洋人職司稽察亦可將其人扣留科罰且即使過於挺撞持械肆毆該洋人衆寡不敵亦可回禀稅務　照會地方官查拏辦理何必即以洋鎗從事耶夫洋人之携帶洋鎗以洋人初來中國慮内地人或有欺侮等事藉此自　非爲查關之人即有應帶之鎗也洋人之用鎗猶之中人之用刀故洋人犯罪至死者有用洋鎗打死之例其與中國罪犯斬决者無以異也便謂查關必帶洋鎗則中國釐卡稅關凡司事廵丁者流亦有應帶之刀苟商人不服盤查與之鬥毆殺之可也今被告狀師既欲援中國之例以自附於中國之人則姑勿論商人之爲拒捕與否拒捕而至於持械毆傷與否即此携帶洋鎗一層比照華人携刀亦當有應得之罪而况乎遽行用刀遽行致死也耶該商人既無偷漏實跡而洋人或故意刁難必欲搜查則無論何人弱怒於言强怒於色此亦人情即廹而至於相毆亦不得謂之拒捕也蓋拒捕之名必罪人始可加之今商人偷稅與否固未查明既非罪人即非拒捕安得遽以拒捕之名加諸無罪之人而曰格殺勿論哉國家自通海禁以來設立洋關徵收貨稅近十餘年來日見起色說者謂惟用洋人爲稅務司而後大有成效若以華官治之則利無所見而百弊且至叢岀矣稍知事體者必以此說爲然或者洋人認真辦事其所用司事廵丁半皆洋人亦能體實心以行實事此次誤斃商人其性情之鹵莽不足爲訓而辦事之認真尚有可原若因此坐罪恐此後盤查者皆以爲戒漸至懈怠而不肯認真故格外從寛歟然因其爲洋人而格外從寛則律例不能持平英按察司之必欲按照西律親提審理者亦示執法之至公焉爾豈可厚非哉 
[私通文牘]  
　　西報言近有電信言英國在開泊爾之兵官名羅伯思者查獲印度土王愛謀希阿甫干與俄廷往來之私書云云又英二月初十日接到印度口岸之喀爾喀托傳來電信云英一千八百七十八年八月該土王與俄立有和約有兩相保護之意俄國允其若與他國有事當爲岀力故於是年十月俄總兵思拖　夫信致該土王言印度與英當外爲和好内備戰事該土王即於十一月間備凾致覆向俄總兵借兵三萬二千名俄將已允其請但回函則言以天氣寒冷不便令兵前來云即此觀之則前次阿富汗叛英之事亦係俄人所使可知故兩國議院聞此信息皆大爲不悅云 
[船式新奇]  
　　法蘭西公司輪船名薩海利者於前日駛至滬瀆此船在法國賣稅爾相近之地製造去年冬間即於該處下水駛行其船可載三千七百九十墩其機器有六百匹馬力製法皆係新式上客所居之房計可居八十七人二等五十八人三等三十六人自首至尾長四百二十六英尺製作新奇船身穩固華麗爲該公司各輪船之冠想泰西輪船之來華者雖多西船長如許者則恐係創見也 
[江水漸漲]  
　　北京輪船於前日自漢回滬報稱前禮拜六在漢開行之時該處之水漸已加漲前時水漬在量水尺之下數寸今則已由下而上量水尺上加至六寸刻下尚在漲盛也是日該船又由江通輪船擱淺處駛過想水勢既將漸漲該船不日當可啓行矣 
 
 

Page 2

 
 
[查稅傷人案訊結]  
　　查稅傷人一案於正月二十四日復經英按察司覆訊請陪審者五人被告狀師言須錄中國人供詞令國家狀師將華人之應到堂者開明名姓國家狀師則云華人如有到堂自可開錄名姓無須先開按察司則云應照被告狀師所云先將應錄供之華人開岀國家狀師云此案與他案稍有不同該洋人在關上爲中國稽查偷漏去年英十月二十六日關上有一查稅人名兌佛司者得有一信云有輪船名惇丁將鴉片繫於船後沈之水中俟進關後駁上小船以圖漏稅兌佛司不願前往關上定例拿獲漏稅當予給賞故沛區寫一信與關上禀請往拿關上許之惟刊有章程凡查稅者所携器械必須禀明稅務司准其携帶何件方可携往即許其持械亦僅令防身不得傷人乃沛　並未禀明向兌佛司借得手槍一支來復槍一桿兌佛司亦囑令只准防身且該輪船之鴉片但圖掩飾過關而關上查稅之人必須着有號衣禁其不得偷漏而已該洋人未着號衣但坐小舟前往又孰從而識之該輪船由澳門而來是日下午進港去關約十二三里其港約闊五六百碼據惇丁船主火而美司云進港時忽聞鎗聲由船首過彈落水中即岀視之見一中國舢板船去其船左方約一百碼想即由此船發岀以後又疊放數鎗即用遠鏡測視則又見船右一小船望北駛行其左邊之船有一中國服式之人向右邊之船放鎗最後則右邊船上一中國人中鎗而墮船即不行左船隨即赶上欲將右船帶去而小船羣集將兩船圍住其後即不能見矣該船主所言亦可以補入口供後知沛區於晚六點鐘回關與兌佛司言鴉片未能捉獲而彼船有一人被槍而死因同行至稅務司禀明其中槍之屍是晚載至海關碼頭經克羅醫生往騐係槍中左脇穿入心肺由脊而岀因此致命云又言火而美　親見右船有一包由船中取岀放入水内想係鴉片云據本狀師之見右船上之兩人方漏稅者所雇用並非漏稅之人沛區之職止應捉拿漏稅不應用火器傷人照英律漏稅者亦僅科罰並無死罪今沛區擅用火鎗即使爲防身起見或係開槍恐嚇或由互鬥致傷亦應科罪云云按察司乃問惇丁船主供詞同前復詢稅務司及查　人員所言亦各相符計自二十四日訊起至二十七晚始止按察司將案情關鍵之處列爲三欵命陪審人員秉公剖斷其第一欵論原告証人供詞稱被轟之死者當其時方在舢舨其上有旗幟高竪以示不是寺私而被告沛區乃竟發鎗轟擊是被告有應得之罪也但此節口供經已再三研究陪審諸君得毋有疑其不實者乎倘有可疑之處而心尚覺有未妥恊即不得以可疑之証供而入被告以罪也第二欵爲稅關吏役人等職司緝私之責者如見某人走私則執之可也倘以其人走私而必發鎗轟擊是立意行殺此無論發鎗者爲何人皆當判其有罪但若爲事勢所廹雖欲不發鎗而不能則情有可原又當别論第三欵謂若此鎗之發原非有意殺人不過爲辦公起見以期盡職禁止人任意走私是即放鎗尚非有意於殺人亦不得謂於例不合也此三欵請陪番諸君熟思審處判其有罪無罪可矣於是陪審人員皆謂其無罪遂將被告釋放當未定　時陪審諸人皆不得輕自岀入恐其與外人言及是事也皆以英國領事府爲居停而日用飲食則自行辦理若無事閒遊必携手同行而以守門之人隨其後有路見之皆以爲異中有陪審一人適有親友言旋欲往握手送行而不可得亦可謂嚴密極矣刻聞按察司法蘭治已於前日由香港抵滬云 
[尋回失女]  
　　前報述粤省西鄉張姓女看燈被拐一節兹聞該女被沙涌陳氏婦拐去後旋領至城内某大户看合定價兩交無如其女晝夜啼哭不輟聲言要返己家某大户恐有事故立即退回翌日陳之黨類又携上輪船欲帶往香港其女更悲苦萬狀適張之親事因交貨到船瞥見此女即致詰問拐匪知事敗露藉勢遠颺其親串向衆歴訴緣由并指路旁貼紙爲據船主着其帶回父母思女綦切一日珠還不勝欣幸隨集衆商議着陳某交岀其妻或云此婦已琵琶五抱其誘拐幼孩亦非一次適陳未久今已遁去所爲陳並不知也乃再將婦之年貌詳細錄岀加重酬資請人訪捉或送信息未知能就獲否也 
[京師郵信]  
　　左俟帥晉京陛見已列前報兹聞憲節於正月内抵山西境大約本月中旬准可入都也又俄國商訂和議准於三月内在北京立約云 
[大計名單]  
　　光緒六年直隷大計去臘經藩臬兩司具詳由直督李爵相核定分别舉劾計卓異官十五員不謹官四員不及官二員有疾官一員年老官一員刻已恭疏具題所有銜名照錄於右○卓異官十五員　淸河道葉伯英保定府知府馬繩武正定府知府恭鈞大名府知府國鈞深州直隷州知州朱靖旬天津縣知縣郭奇中永年縣知縣夏詒鈺密雲縣知縣趙文粹豐潤縣知縣吳積　永定河石景山同知吳士湘深州直隷州州判張映櫺趙州直隷州州判崔允勤大名府教授崔崙永年縣典史羅繼勳長蘆鹽鎮場大使唐其翰○不謹官四員　多倫諾爾理事同知吉英滄州訓導劉昺大城縣訓導宫毓椿撫甯縣典史李金第○不及官二員　廣昌縣知縣丁受中廣平府經歴劉高全○有疾官一員撫甯縣知縣福曜○年老官一員靈壽縣訓導董　爲 
[潑婦詈姑]  
　　甯城戒珠橋某姓婦性情潑悍姑若夫俱不相睦一日又與姑口角其夫呵斥之婦即持掃帚毆夫夫竄逸婦追之不及乃席地坐街心且咒且詈適有官員經過前導　喝將至方始罷休噫爲婦若此真風俗之　已 
[游觀鐵廠]  
　　意大利之爵員欲往觀本埠製造局故局中副總辦蔡君二源於初八日令局中掃徑以俟發小火船往迎意爵員與奥國補領事即意國署領事夏君同往十點鐘到局蔡君等引往各處游矚頗加稱賞觀畢而返聞不日即將回國云 
[禁野味]  
　　外國人以野味爲食每於冬間羣往野外獵取而春間則禁不復獵緑春間正在鳥獸　尾之時恐傷生機故也兹本埠定於華二月十二日爲始一概不准弋獵即市中亦不得貨賣云 
[撞船屢訊]  
　　公和漢陽相撞一案前日早九點半鐘復傳訊漢　輪船主福克司等下午又訊至五點半鐘始止所供亦大略相同昨初十日早十點鐘又聞集訊云 
 
 

Page 3

 
 
[招羅水師學生]  
　　前船政大臣吳春帆星使欲酌挑學生帶赴天津學習水師當將章程十七欵錄報今悉星使偶爾違和將旋珂里即囑楊誠之太守招致學生凡有願任天津學習水師幼童可先開具本人年貌籍貫三代並能行文與否讀過何書赴頭　渡早安　湖州楊公舘報明再條上須開明該童往址以便着人通知傳考云 
[修建營房]  
　　上海自向年匪亂後因西南兩面係屬旱路要道故於城垜上建設瓦房備兵駐守近則間有毁塌者業經總廵翁太守以爲此亦要事故　欵雇匠興築每垜建設一房俾夜間廵防營兵免受風露云 
[盜棺宜懲]  
　　本埠新閘橋北長浜地方有某木匠之棺柩新厝于彼前日爲賊盜棺將身穿之衣服盡行剝去赤身委諸棺旁祇存頭戴之紅帽一頂經路人看見告其家人重爲穿衣收殮據示某木匠身穿之衣不過值價二三千文該賊盜去變賣所得無多乃撬棺暴屍虐及朽骨殘　何如嚴緝而重懲之是有司之責也 
[傳訊諸案]  
　　前報載改供傳質一案當由莫邑尊簽差傳陳某質對乃尚未往傳先據陳備函呈請和息其函中不知有何錯誤邑尊立飭差傳案内一起人聚訊即訊林阿大究屬如何起意從追供來林阿大稱去冬至新正在陳處賭博共計賭負洋二百數十元不能歸償與陳商酌即自書字條倩刻字店另刻圖章作成圈套　法公堂控告原擬在外調處待伯父等岀洋乃以抵賭項所有我之枕頭箱及舖盖等件均在陳宅其假圖章亦在枕箱内等語詢陳可有是事陳亦無言可答邑尊謂爾家賭博本縣久有所聞因無實據故未飭傳業今林阿大均已供認尚有何辨言畢即着差役將陳之轎班傳來問其可知林阿大之枕箱鋪盖放在何處轎班稱聞事經官一切已移在内室邑尊隨飭將林阿大仍爲管押陳亦收押待取到枕箱核辦 
[尋夫滋閙]  
　　中庸洋行之西人赴英公堂禀稱前曾用金阿元爲細崽今已停歇其妻金陸氏時到行中吵閙是以交捕送究金陸氏供丈夫在中庸行與同行傭婦有私每不回家故在彼尋覔陳太守謂汝夫既不在該行何得再往吵閙着具不再到該行滋擾切結存案完結 
[控拐遞籍]  
　　前述江北人吉元興偕妻吉李氏投英公堂訴稱女彩芝被人誘拐尋見在徐明載家爲娼求爲究理陳太守飭差提徐及彩芝到案據徐供彩芝從陳彩雲處買得及提到陳彩雲又稱由鄭氏婦賣來帶有身契呈閱太守以吉所控被拐之女已經轉輾售賣殊難根究至所稱被拐之情亦難憑信着吉酌償徐所給之身價領女回家兹悉又有王殿奎赴道轅上控禀稱曾聘定吉女爲媳被人誘拐　已訪得下落由吉控告在英會審署今其女未見領回等情奉道憲札飭英會審員再行覆訊前日晚堂由陳太守飭差提集原被各供如前太守隨飭將吉元興夫婦及彩芝土殿奎等送縣請即遞籍徐欲身價着投縣候訊云 
[會稽孝子趙公紀事詩]  
　　哀哀屋上鳥長夜啼爲誰蓼蓼園中莪孤生良可悲吾鄉趙孝子墮地父游學一去十九年音書久寂寞此時國步艱狐鼠憑山林網密無剩魚矢銛無完禽誰能顧妻子終歲守邦域竄跡走四方饑寒自努力豈不日懷歸欲歸歸不得孝子方　年不識山與川陸則自有馬水則自有船阿父暫岀門不久行當還閉户讀父書戀戀阿母前朝亦膝前趨暮亦膝前趨早暮趨不已日月如馳駒昨聽聽春風今聽聽秋雨形影兩相弔忽年二九餘去者日以改來者日以非自念寸草心難報春光暉寄生會有根蜾蠃亦有父生前不相見身後將何補岀門四顧望遠道多塵氛黄雲塞天地骨肉東西分牽衣告阿母兒將尋父去阿母揮淚言兒志良可與天地非尺壤道路非寸居誰爲稅父駕誰爲停父車茫茫不可必生死那得知得知且不能此去行何之語畢枯腸煎但見雙淚滋孝子再拜答阿母勿怏怏　聞有張吉迎父西川上復聞朱康叔見父在塵莽兒今但岀門芒鞋隨所往道路雖崎嶇天地亦尺壤地軸縱億萬兒心無二三朝食地之北暮食地之南南北有時極兒行長不已習習秋來風混混春來水父生願識面父死願還鄉生兒不返父不如死道旁入門整行裝岀門别鄉里此别無定期此去無歸理今歲走楚蜀明年走燕齊贏滕自擔囊面目盡黑黧皿枯子規呌淚竭哀猿啼自念不識父相逢或相左顧影良自疑零丁或如我艱難七載餘歲暮氣凄凛饑或不遑食倦或不遑寢可憐無一人能辨父容審孝子愈感激重絸無惰容得得不肯住轉徙來雲中山勢何險惡方音難與通悽悽泣路岐惻惻呼蒼穹旁人聞之悲咸來詢其事或曰識父名或云忘父字就中一少年自呼張文義傾耳領其言睥睨尤不置進前獨相語未語眉已顰我於爾父翁夙昔稱門人請爲具雞黍一一證前因來以某歲時死以某日月殮以某木棺葬以某山側孝子聞言慟拊心仍大號兒來何太晚兒罪真難逃願君示殯宫爲孤免虛擬一片白楊郊孤冢何纍纍榛莽杳無垠悲風揚飛塵張爲識遺跡徘徊得其真孝子疾趨前倒地哭不起吾聞昔人云父子本一理精血相貫通庶幾無疑似痛絶爲啓棺白骨不能語金蝶撲面來投懷不忍去函骨陳野祭哀聲入雲端行雲咽不返野鳥聲爲酸隣老四面集驚歎不曾有相帥報縣官縣官駭之久即日上大府大府甚異之次第聞中朝孝子正南馳哭踊如新喪淫預不能阻俄頃還故鄉　土無安處母子永不離萬事浮雲耳聞者咸太息於戲真孝子 
[  童二樹鈺稿]  
[書趙孝子傳後]  
　　稷辰幼時聞從母之夫趙十五丈述其家近宗爲孝子公子孫繁盛富壽歎仰久矣後得稚威先生所爲趙孝子萬全傳讀之始知其弱歲尋親走數千里芒芒然莫知其親之爲誰何而終不止凡五六年忽遇父友於馬邑而告其父之没且葬已歴年所竟負親骨以歸事與同時同邑厲孝子世昌相類惟厲孝子於嶺南亂後求父屍於戰骨之閒其境至慘然尚知父之卒於其地也若趙父客游十九年遭明末大亂行無定蹤乃得葬所於僻邑窮邊斯尤難矣非其至性通於神明曷克有此奇遇哉抑又聞其時有莫孝子之永者求父骨於嶺西兵燹之餘荒山中行八百里亦同邑人也厲之子已貴爲詞臣其孝行先著草蹟雖略亦既登於康熙郡志趙則後數十年而始彰其食報悠遠子孫敦樸有秦英華浸生天之福孝子也所貺之厚一視具所踐不信而有徵與趙氏宗譜中附載孝子遺著思親錄而未有專刻今其雲孫之謙始錄岀以待採風使者　表章惜厲與莫之後人未聞述先則以並行於世也稷辰先君以孝行得從祀會稽諸孝子後今春與趙氏裔重 
 
 

Page 4

 
 
葺邑學忠孝祠將釐訂祠位補所未備幸讀斯　與詩若傳不禁悚然感慕而書其後焉 
[  宗滌甫稷辰識]  
[趙孝子金蝶記]  
　　懿夫暖煙沈憲簇簇鱗釵微雨依香翩翩鸞袖霞邊紅玉爛焉蕩其離情花底元裳皎焉託于媚影即使謝家紫褐吹繐帳以如飛江館絳仙守殯宫而不去春風楊昊秋夢韓憑此乃恩意之所存並非至情之所感若乃如痴如訴悲愴于顏丁之廬乍忙乍閒宛轉于休徵之室土花漾碧撫遺蛻兮三生斜日奔紅御鬼車而萬里如會稽趙孝子萬全者吾欽其人矣夫其幼慕慈幃長依家塾深深乎長親色笑栩栩乎克奉旨甘泣效丁蘭感素冠之心事寒生子夜賡玉溪之末章影室憶親如孤蝶之獨飛無侣篝燈詢母如秋蝶之黯然傷神遂乃浮江淮櫂河洛叩函谷入蒲津凉月逼人尖風入骨穿枯林而無色催遠夢以何依影瘦于秋哀客丁其在背衣殘似粉念蓼辛其當胸所過鐵馬金戈霜殳星劍迷迷花賊慘慘火蟲維蜂有針不足傷其體相蛛有網不足困其神時歴七年方達馬邑足繭百郡幸逢張生卒能辨父之骸啓父之殯發蒙莊之幻想招李譯之英靈悟楸枝青慟哭於河汾之渡棠梨月白腸斷於長平之坡爰有金蝶岀自墓中是父之神亦孝之瑞奉蝶而泣御蝶而歸活話粘下麻衫撲撲護其宰樹昔也晉水今也稽峰思親一錄所由成焉嗟乎精簡啣波杜鵑啼血寒螿切切其欲語凉蟬搖搖其生悲凡一物之細微亦三秋之感戀而况情追罔極專屬鮮民夕葵之愿空違晨葩之芳徒潔傷春駒之過隙難　長生命么鳳以末由誰憐阿鼎髻孺有背負空櫬而倉皇鳥足無枝望家山而隕涕此則精誠所結野蛾爲之不飛血液所存撻末因之奪色者矣僕陔華空潔風木久悲撫桂蠧而自傷薦麥魚而追悼問南園之杯杓難語兒時步北户之苔岑誰懷先澤　膺講席得遇文孫辱達瓊箋俾題靈表蘭亭譜系已媿松杉石笥雄文更慙殊玉嗚呼貞魂萬古揚淸芬于綠蕙青薇元石千尋式芳型于白雲紅雨 
[  金亞匏應麟稿]  
[趙孝子思親錄跋]  
　　會稽趙孝子諱萬全當順治康熙間獨行尋父足跡幾徧天下艱苦萬狀六年始於馬邑得父骨負之歸葬廬墓三年撰思親錄一卷趙氏載入家乘詞多淺近使人易解而純孝之思溢於言表其可以感發人心殆有過於莪蒿之詩此天經地義之　擊非獨趙氏一家之書也顧爲世所罕知咸豐時嘗付梓甫成而毁於兵燹絶無傳本今孝子裔彥暉復從家譜錄岀附以遺像家傳等刊刻行世既以存先人之遺著并以挽近世之澆風意深哉余幸得一讀因敬識數語於後 
[  光緒丁丑仲秋烏程汪日楨]  
[賀馮羲臣燕爾]  
　　華堂日暖紫曈曈札闥鴻庥喜氣充簫管九天迎彩鳳樺燈一道走花驄朱絲燦繫鴛鴦錦青幔遙連翡翠植爭羡雙雙人似玉芙蓉鏡對狀元紅○簪裾滿座醉飛霞燈火烘春笑語譁玉　金題雙喜字花團錦簇七香車燭輝並蒂銀屏朗帶結同心　幕遮恰聽賀新郎一曲曵雲仙隊按紅牙○喜溢庭闈百福臻合歡扇底一逡廵佳人咏絮來名閥吉士摽梅應小春得意聯吟詩體艷倚妝巧試畫眉新洞房深鎖雙飛　天上還教下石麟○沈沈庭院静生香綠綺和鳴叶鳳凰玉鏡臺邊成博議金蓮炬下照新妝　陔喜衍螽斯慶萊綵欣賡燕爾章福德綿延興未艾不勞周史卜其昌 
[  烏程楊誠之未定草]  
[題土潯霞望雲思親圖]  
　　入虎穴聞虎吼逃得餘生來虎口慟哭念吾親往事難回首君不見瑯邪王君真孝友　一解　君杭州籍我同鄉咸豐辛酉賊披猖乃祖殺賊不得心憂傷君歸自塾方嬉戲于大母之旁阿娘搖手言砲聲震城隍　二解　乃祖乃父進君兄弟而命曰生不能殺賊宜一死報國爾等急突鋒岀留王氏一脉　三解　咸再拜長跪淚簌簌不已應曰唯唯　四解　殺聲四起城門已啓惘惘衝門一兄一弟　五解　一路哭矣賊來捉矣阿兄罵賊慘被戮矣風餐露宿形影獨矣　六解　載飢載驅曰奔桐廬桐廬非賊所亦得謂之安居　七解　君曰嗚呼我先人忠骸暴露誰爲驅蠅狐思負骨無良圖只風朝雨夜遥奠飯一盂噫嘻吁　八解　忽生一計易裝歸里破帽西風拜考妣藁葬無恙兮眢并倫視賊目灼灼兮欲啓且止君也睨之顙有泚　九解　㷀㷀一身干戈滿地此時一死原不畏第念身從何來不孝莫大乎無嗣孝經煌煌讀聖賢書所學何事　十解　走新　離賊藪岀險入夷胆如斗路人嘖嘖交誇口君曰否小子忍延喘息爲王氏後　十一解　聖武當陽日月重光事聞於　朝兮綽楔褒揚四品之服兮粲有章昭忠入祠兮永荐馨香君承恩蔭兮更　庠無待龜　兮世乃知王氏將昌　十二解　歲月易逝春霜秋露客館凄凉蓼莪泣賦只望見白雲迢迢隱約現一條路似當日吾親歸真處　十三解　爰命畫工是圖斯寫披圖未竟涕淚如瀉君也篤賓兼風雅不佞書之如左以告　之爲人子者　十四解 
[  烏程楊誠之未定草]  
[登振武臺]  
　　備倭當日駐雄兵猶矗高台障滬城訓練有方推少保邊隅不靖說前明偶携朋侣一登眺却喜華洋少戰争江上暮潮來復返夜深時作鼓鼙聲 
[  烏程楊誠之未定草]  
[讀龍湫舊隱北行雜詠詩以志羡且自嘲也]  
　　果然文譽動長安金榜題名得意看轉笑龍湫稱舊隱會當桃李列春官　我亦東塗西抹來鍾山蔣早幾徘徊乞將凡骨金丹換再向秋風戰一回 
[  吳江王曾詒呈稿]  
[江城子　題翁丈遲鷗秋雨哀絃圖圖爲悼亡而作即請正柏]  
　　梧桐影瘦玉階前雨含烟淚如泉又昆秋風容易早凉天落葉哀蟬成一曲人不見思綿綿　誰家　柱夜彈絃不成眠爲情牽絃兮絃兮經歲又經年舊事從頭且莫算看明月不長圓 
[  鶯湖土曾詒翼之倚聲]  
[八慵園主爲子外祖延陵老人手畫堂幅錦雞三頭贈以過年戲以相示曰今而後迎神供客不用劃雞矣賦此志喜]  
　　又采天然五色齊丹青一幅書堂西而今下拜新年喜宅相應須吃畫雞　也是孳孳積善方雞鳴早起壽而康玉階雙茁蘭孫秀起舞他年侣鳳凰　外祖樂善不倦含飴弄孫宴如也 
[  㮨本王郎待削草]  
[吾里謝夑章吟丈僑寓盛澤日昨放棹鶯湖夜宿寒舍與雲生伯父及予三人連床句共得詩七章即大吟壇一粲]  
　　相逢天花瑞雪封　雲生　莫道催租詩興敗　翼之　深宵鬥句待晨鐘　燮章○消寒斗氣又殘冬　夑章　萬樹梅酒值隆冬　雲生　知己欣然一笑逢　翼之　睡不成時詩思足　燮章　鍊成骨格後彫松　雲生○甜不驚人摠不奇　翼之　如椽大筆賴君支　燮章　自慚胸 
 
 

Page 5

 
 
次無邱壑　雲生　我亦弓人學作箕　翼之○擊柝相聞夜未央　燮章　空庭積雪冷生光　雲生　遥思待漏金門客　翼之　　　　聲到玉堂　燮章○夢不成時也解愁　雲生　西窗翦燭憶從頭　翼之　三更燈火猶餘燼　燮章　主客吟詩共一樓　雲生　嘉賓戾止讀書樓　翼之　何幸登堂下榻留　燮章　敢作當年徐孺子　雲生　聊將俚語賭牀頭　翼之○何須蝶夢戀深更　燮章　細改新詩枕上成　雲生　聽到雞鳴應早起　翼之　機聲又和讀書聲　燮章 
[  鶯湖逸史王翼之氏呈稿]  
[灃溪懷古]  
　　憶昔嬉遊地　余家避髮逆亂遷居灃溪於髮逆亂復回上海　今成瓦礫塲師門遭鉅刦　吾師劉子淵夫子闔門殉難　隣　感滄桑古刹埋殘碣　灃溪永定寺建於宋淳熙年間　荒村賸夕陽暮雲迷歇浦回首倍凄凉○吟榭今何處　梅花吟榭先君子家居時雲青溪黄子山學博雪軒刺史表母舅徐石史　經觴詠之所　萋萋蔓草侵琴軒勞再訪袁墓費重尋　晉袁崧墓在灃溪西市後　鶴去存空跡　歸鶴亭在鶴少晉陸機養鶴處　鴉歸宿古林會龍橋北望惟見月飛沈 
[  泖濱漁隱瞿灝稿]  
[西泠夢遊草]  
　　幾回訂約幾違盟　譜兄汪伯懷二尹　　予遊西泠届期輒因事不果　枉託知音流水聲杯酒夢澆蘇小墓片帆愁别虎林城香山舊句還時誦玉局新詩復載賡湖上花光堤上柳年年空自逐風縈　許我來遊更斷魂孤山寺北畫難成渚烟淡鎖毶毶柳澗草斜侵遠遠村殘照斷橋情彷彿空江流水夢温存笙歌餘韻誰相證付與詞人細細論 
[  泖濱漁瞿灝稿]  
[題]  
　　記取仙源路不差曾留幾度飯胡麻小窗拍曲雲停樹寶鏡臨粧月照　豓雪穠酥嬌欲絶生香活色譽難加司勳又入　州夢禪榻蔡繼詎敢誇　盡把愁苗恨葉芟回眸時復笑嫣然大　那得忘憂草弟一應推解語蓮綺夢虛成雲是幻芳齡恰好月同圓定情金鈿非吾車合擬繁欽五字篇　霞綃　製翠茸裘瘦比黄華淡欲流笑我　曾談好色有卿端不羡封侯裝金作屋渾閒事種玉求田是本謀手寫同心花　幅蘭緣從此證千秋　柳折章臺遽别離烟波江上片帆遲不堪回首又今夕真個銷魂更幾時數點雨飄羈客淚一痕月肖　人眉并刀易　　　水難斷　蠶細細絲 
[  信緣生稿]  
[光緒七年正月十八十九日京報全錄]  
　　宫門抄○諭旨六道錄前○發抄旨五道○陝督左奏請補知縣摺○又奏委署知縣片○直督李奏請旌表片○將軍銘等奏審明定擬摺○直督李奏甄别知府片○又奏甄别道員片○正月十八日○順王續假十日○純公續假二十日○掌儀司奏二十一日祭奉先殿謨公行禮○召見軍機○皇上明日未正由内至西廠子看烟火○正月十九日○廣英謝放杭州織造恩○召見軍機○發抄　何璟奏韓汝爲補都司奏旨兵部議奏欽此○又蕭定邦補守備奉旨兵部議奏欽此○又　將蕭儀斌等開復回任奉旨着照所請該部知道欽此○又委提督曹志忠統帶霆慶兩營奉旨知道了欽此○劉坤一等奏六年分漕曰二糧實收酌定海運章程奉旨户部知道單片併發欽此　○○太子太保大學士陝甘總督二等格靖侯加一等輕車都尉臣左宗棠跪奏爲揀員請補要缺知縣以重地方恭摺仰祈聖鑒事竊據署甘肅布政使楊昌濬按察使魏光蠧會詳稱竊甘肅山丹縣知縣胡鈞學於光緒五年十一月十三日丁憂業已徵缺報部在案所遺之山丹縣知縣係冲繁難三項要缺例應在外揀選請補查前奉吏部銓選變通章程内開知縣要缺仍照例於現任人員内揀選請補如無合例堪調之員准以奉旨命往及曾任實缺候補並進士即用人員酌量請補等語今山丹縣一缺係三項題調要缺查對品應調人員内非現任知縣即人地不宜該司隨於各項應補人員内逐加遴選惟查有進士即用知縣查之屏年三十八歲安徽涇縣人由廪生應同治庚午科並補行壬戌科本省鄉試中式第一百二十四名舉人光緒丁丑科會試中式第一百二十一名貢士　殿試三甲第四十名進士朝考三等第五十六名引見奉旨着以知縣即用欽此簽掣甘肅發給執照隨即在部告假回籍修墓假滿起程赴甘於光緒四年五月十一日到省繳照現署理縣知縣該署臬司魏光燾甫經到任例不加考該署藩司楊昌濬查該員查之屏性情敦樸辦事廉明以之請補山丹縣知縣實勘勝任人地極其相宜核與變通請補章程相符理合會詳呈請具奏等情節來臣查該員查之屏守潔才明實心任事以之奏補山丹縣之縣實堪勝任人地亦極相宜合無仰懇天恩俯念要缺需員准以進士即用知縣查之屏　授山丹縣知縣洵於地方有裨如蒙俞允該員係以知縣請補知縣銜缺相當毋庸送部引見該員查之屏任内並無叅罰案件合併聲明謹奏軍機大臣奉旨吏部議奏欽此　○○左宗棠片　再署碾伯縣知縣杜世勛署事年滿遺缺查有候補知縣姚長齡年壯才明堪以委署又署華亭縣知縣王南薰署事年滿遺缺查有大桃試用知縣雷文淵諳練譯飭堪以委署又署淸水縣知縣方秉鈞署事年滿遺缺查有候補知縣玉昌才其明晰堪以署理又代理寧遠縣知縣熊振槃代理年滿遺缺查有前昌吉縣開缺另補知縣色普正額心地明白堪以署理又署合水縣知縣曾紀安因案　任遺缺查有請補敦　縣知縣李榮謹慤安祥堪以署理又補授禮縣知縣張汝學玉門縣知縣魏永春均已奉准部覆應各飭赴本任以專責成據藩臬兩司具詳前來除由臣批飭分别給委外謹附片陳明伏乞聖鑒謹奏軍機大臣奉旨知道了欽此　○○李鴻章片　再據大城縣紳士翰林院編修吕式槤等呈稱貢生宋紹濂潛心理學篤志孝友少喪其母即哀毁如成人其伯母馬氏守節撫以爲嗣紹濂奉事維謹喪節母如喪本母迨本生父秉衡殁紹濂仍服三年喪不飲酒不茹葷不入内室鄰里聞其哭聲皆悲不自持事本生礮母申氏先意承志垂四十年母病常步禱津門五百里外獲愈申氏病殁紹濂　哀毁得疾以卒平居事兄事師一如奉親之篤摯著有四書一得錄孝友堂集多所發明洵屬倫常至行名教完人合詞籲懇旌表由縣取具册結具詳前來又據紳士山東候補道趙新等呈稱南皮縣人張鋆事母王氏盡孝父廷珍遺薄田二十餘畝鋆躬耕以養爲其弟完姻舉子鋆誓不婚娶惟以奉親爲己責洊遭兵燹自啖糠粃而母之甘旨無乏母病臥牀褥二十年躬侍湯藥始　不怠病亟則禱天刲股以進　不獲廖鋆號慟泣而葬母之次日即　身殉籲　旌揚孝行由縣查明取結具詳到臣臣查大城縣貢 
 
 

Page 6

 
 
生宋紹濂居喪盡禮篤行稱於儒林南皮縣民人張鋆割股殉親至性冠於閭里均屬純孝可風足爲地方矜式畿輔爲　善之區亟應闡發幽潜用以厚人倫而維風化合無仰懇天恩勅部照例旌表孝行以彰激勸除將册結咨部外　附片具陳伏乞聖鑒訓示謹奏車機大臣奉旨均着准其旌表禮部知道欽此　　此本未完 
[浙省撫轅事宜]  
　　補二月初一日正任仁和縣主潼程炳烈禀銷假辭赴海運差　泗安廵檢趙同毅三山廵檢李寶森俱禀知奉藩司飭知赴任禀見叩謝　補用縣丞余鴻韶禀見叩辭赴津局差　李　劉榮增彭鼎孫華承澐廵檢喻秉葬典史　　齡俱禀辭赴津局差　○初二日知州晏向辰禀銷海甯州催兌差 
[蘇省撫轅事宜]  
　　二月初五日欽賜翰林院檢討張其楷　北人南京來　○初六日前署兩　鹽運使徐文達　行簡放提督唐安成淸江來　○初七日牌示體得署賓山縣主簿金慶恆署事期　遺缺查有吳江縣主簿李弻　署所遺員缺查有本班　先前補用府經歴朱　　以署理　縣丞徐揚祖交卸在理　溪縣張渚司廵檢事回 
 
 
 

Page 7

 
 
   
 
 

Page 8

 
 
   
 
