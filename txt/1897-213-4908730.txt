# 1934 - 213 - 4908730

 

Page 1

 
 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡請求經濟之學者莫不奉爲圭臬風行海内幾乎家置一編矣厥後江右　新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述已有美必收而於海防礦務　學尚付　如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從亷計皇朝經世文編廿四本洋四元續編卅本四元三編八本一元六角并購者碼洋九元六角在上海三馬路申報館申昌蘇申南北掃葉山房發兌 
[論日本浼人調處火奴魯魯島國事]  
　　火奴魯魯島國改美國版圖日本朝廷屢向美國饒舌本館已備列報章矣昨日報上又譯登大坂朝日報所紀謂此事日政府擬倩鄰國作調人多有欲舉大國之有權力者或曰此等瑣屑之事似不必重煩大國遂舉瑞典哪喴比利時瑞士四國居間而尤屬意於比利時刻已由外務省大臣大　氏重信入奏朝廷以决去取有客見之問於執筆人曰美大國也雄視阿美利加洲兵甲之多幅員之廣爲洲之冠日本苟得諸大國以調停其際美廷或可望俯首聽從今獨舍此而浼及於瑞典哪喊比利時瑞士等小邦美人早存一輕藐之心尚望其能唯唯遵依不失日人之權利耶執筆人曰子毋然日廷之爲此言也蓋有深意存乎其間夫豈漫然冐昧以從事哉曠觀今之諸大國俄爲最强顧俄與日積怨已深特忍而未發耳試觀中東一役日人割得遼東之地盟約已成忽俄人仗義執言迫令退還中國在俄人豈獨厚於中國而欺侮夫日人哉誠以朝鮮介乎俄日之中日苟逞志於朝鮮俄或有所掣肘故爲此以挫日人之氣使不能行其權力於亞西亞洲日人心焉忌之而無可如何今兹豈肯因與美人稍有違言而降志下心浼俄人以爲之介紹哉舍俄則惟德法亦以强盛著然德法旣與俄合則亦日人所視爲眼中釘肉中刺者也烏可以浼之然則作調人者其惟英乎而英人素以持盈保泰爲心但使商務漸興卽已如願而償不復有他志彼夫中東事起關係地毬大局然且袖旁觀之手不發一言其於火島之美國也於已無所損亦無所益安肯徇日人之請而與美廷斷斷爭日人蓋環顧地毬實無可以勢力壓美人而爲已作將伯之助者而又旣已詰責於前萬不能緘默於後此所以不得已而思此次欲浼及瑞典哪喴比利時瑞士諸小邦也然則調停之意若何曰火島在太平洋之東偏距美國舊金山祗二千一百海里與日本若風馬牛之不相及美廷嘗謂日本之夷琉球爲冲繩縣美人未嘗過而責問今兹火島之歸美國日廷烏得有言其所以刺剌不休者惟是日人之傭於島中者恐一旦被美人所欺必致窮而失所欲使若輩之得以仍前謀食不得不爭之於美廷其謂仍須遵守從前與島主所訂約章不過推托之詞實則美廷苟許其依舊傭工日人卽心滿意足在島中産糖不少運人美國獲利無涯各糖寮主總須雇人以製之諒美廷亦何所惡於日人必不准其謀生於此是則調停固甚易易諸小邦想不至見拒於美人也曰小邦有多矣曷爲而必浼及瑞典哪喴比利時瑞士且日政府更屬意於比利時其何以故則應之曰瑞典哪喴瑞士地處歐羅巴洲極西北境與美爲近近則往來較便平時聲氣相通以之作調人當不難轉圜於其際若比利時則北界荷蘭西北距大西洋南及正南俱界法蘭西東接德之西部縱約五百里横約三百里然國雖小而頗以製造著名土盡膏腴利饒煤鐵小則不敢抗衡於大國地利饒則大國亦不輕視之而其人又素奉耶穌與美國同教用以周旋壇坫諒必能立言得體不亢不卑此所以日人屬意獨深欲令調停火島之事歟雖然日人自戰勝後固俯視一切趾高氣揚者也今者因區區傭工之事而浼及於彈丸蕞爾之小邦平昔之雄威豈不因之而有損乎客聞是語唯唯興辭執筆人乃錄此一席話於報首 
[本館接奉電音]  
　　昨日上午京師飛電傳來硃筆一道上諭三道敬謹譯登○七月初七日奉硃筆高賡恩轉補左春坊左中允黄思永補授右春坊右中允欽此同日奉上諭剛毅著調補刑部尚書工部尚書著松溎調補欽此同日奉上諭李端棻著調補倉塲侍　刑部左侍郎著趙舒翹補授欽此同日奉上諭江蘇巡撫著奎俊署理欽此 
[大利歸英]  
　　倫敦蘭務報云中國北方金　最旺英國富商擬集金十兆磅爲股本至中國開採然由多開小公司故集欵如是之巨查此礦在蒙古之東礦塲廣十九兆零二十萬英畝中華政府已准開採每日有華人一千名作工每礦石一　淘得金一磅半再淘得金一兩第三次淘得金半兩各國礦師謂中國金礦爲地球之最但開中國之金礦必須廣集鉅資多購機器他日中國之開礦者當以此公司爲嚮導現在已每年産金一兆餘兩公司中每年納税與中華計八百磅以二十萬五千磅向中華購之先交地價一半此礦可獲大利我英人從此多一金穴矣見知新報 
[俄兵抵日]  
　　日本報云東歴八月二十一日午後二點鐘越二刻時長崎電達東京略謂有俄兵一千五百七十五名由琿春首塗繞道啞笛之殺港以達長崎不知俄人是何居心忽然調此軍士也 
[英員議事]  
　　新加坡實得力太唔士西報館接英京來電云倫敦下議院議外部本年支銷之項有某議員起而間英與亞棉施尼亞有定約否約中之件如何外部侍郎嘉順君答稱此事誠然然所議各節若於此時卽先宣播則甚非智者所爲也旋論及高麗之事言高之於英無甚大千礙惟英斷不能坐視高麗歸於俄有蓋使　　　俄所有於此屯兵聚糧卽可擾及東方一帶於英國實有所關也 
[免領証書]  
　　日本報云從前日人之游歴内地者須先赴東京俄國領事署領取海外旅游劵惟殺額立痕漁塲由俄人所雇者可任意游行今年俄廷特許凡日人之赴俄國内地者苟納金于地方官卽無證書亦不阻止 
[亮節高風]  
　　蘇州訪事友人來函云六月二十八日爲　蘇巡撫趙展如中丞攬揆良辰屬下文武官員咸擬爲中丞祝嘏先期公製壽屏壽帳壽軸壽聨及一切禮物屆期送往不料中丞廉介自持預飭號房凡有餽送禮物者一槪不許收受併不准暫留禀報是日深閉宅門無論遠近大小官員槪不接見噫中丞之亮節高風近今所罕見者矣 
[考騐水師]  
　　厦門訪事人函云國家定例水師提標將弁每歲須赴省考騐此次楊西園尚書特派靖遠官輪船載送已於上月十九日出口赴省矣 
[修葺要工]  
　　京師訪事人函云工部以今歲爲大比之年飭卽修葺貢院房舍自五月杪開工龍門内外匠人 
 
 

Page 2

 
 
之出入者如梭如織禁城端門門樓坍塌一角刻亦經工部估修估得實銀十一萬兩有奇奉旨特派禮部尚書懷大司徒塔布户部滿侍郎漙少司農良爲監修大臣想不日當卽擇吉開工矣 
[勘明礦質]  
　　厦門訪事人函云南太武山煤礦前經督軍二憲派法國人偕同學生楊姓查勘六月初三日復往安溪内山查勘煤鐵鉛三礦二十三日回厦帶有太武山挖出之煤數擔安溪山挖出之煤鐵鉛各數十斤 
[下僚苦况]  
　　福州訪事人函云福州官塲十分擁擠聽鼓閒曹貧無以謀生計者不知凡幾上月十五日爲藩憲衙叅之期時有州吏目黄少尉錫章隨班叅見面求差事方伯以無可安揷却之少尉再三苦求以家口嗷嗷垂斃爲説方伯不理揮之使去少尉無可如何乃在署中放聲大哭噫宦况如斯是眞可憫 
[朱提貶價]  
　　營口訪事人函云近來現錢短少全賴鈔弊流通以紓閭閻之困自月初豐泰永因取錢被戳連傷四人後各鋪非特不用新票且將舊票暗中收回以致銀價日跌每兩僅易東錢五吊八百六十文洋銀每圓五吊五百文經紀人隨常日用槪須現錢所得薪工均係銀兩吃虧不少防營兵勇尤覺苦之 
[牛莊近事]  
　　營口訪事友人函云奉天府府尹松大京兆因病奏請開缺調理交卸後由水程至營以東海關官廳爲行轅海蓋兩邑尊均到營伺候聞大京兆擬附天津輪船回京○春間關道憲出示以漁船每以鮮魚掩蓋鹽魚希圖免税以後無論鹽鮮槪行徴税嗣各漁户聨名禀求蒙批免徴一年後察看情形再行核辦衆漁户感激憲恩擬每日抽錢數文製就匾額並託人至上海定製萬民衣傘以誌德政事爲衙蠧某等所聞思從中漁利漁户却之致有匿名揭帖繫爆竹投入道憲行轅之事其中細情無由詳悉惟聞道憲傳訊衆漁户有無歛錢行賄漁户從實供招所抽東錢千餘串尚不敷用奉諭停止不准再抽匾額牌傘均不准送○省南一帶久不得雨頗有旱魃之虞高粱僅長一尺日來連得透雨粱豆勃然而興疫癘亦少近日糧價雖不見平而秋成已有可望矣 
[首善紀事]  
　　京師訪事人函云前門外迤東草廠六巷有空房一所房主雇窶人子某甲爲看守門户計六月十五日初更後天忽雨甲方立於門首突一男子在門外經過徙倚徬徨似將覓避雨處者甲憐之挽之入内移時雨益大甲囑其人暫守門户自出提壺沽酒將與其人作長夜談及歸不見其人疑而覓諸别室則已懸梁自盡矣驚惶無措冐雨走報房主房主亦大駭急報於官翌日詣騐雖係自縊但情節支離迄未批飭殮埋也○前門外迤東羅家井有倚門賣笑娼俗呼爲暗門子者畜一雛妓年方少艾略有姿容庖人某甲時與往來鴇兒見其親密揚言將售去只須身價三十金庖人聞之而喜願拔青蓮於火坑約期交易屆期懷金而至鴇謂妓今日有客留宿請俟明日而意在先留庖人之金詎知庖人亦鄭重其事見言語兩歧懷金而去方出門突一偉男子自外入出白刃戳之而自懷中攫金去庖人頭顱受傷血漬滿面奔赴坊署喊控坊官派幹役同庖人往捕則鴇等方收拾一切將爲避匿計乃卽拘案一訊得實蓋男子乃鴇义杆與妓等定計欲騙庖人之財也刻案已送部尚未科定罪名云○前門外迤西炭兒胡同已故富紳沈松亭之嗣子性頗痴獃富擁百萬素有烟霞癖日往對門烟舘吸阿芙蓉興盡而歸每每漏下三點六月中旬一夜自烟館步歸途中一人在沈身後潑水沈不及防頭面腰背盡濕潑水人旋卽不見而沈已遍體痛楚有如赴湯蹈火者呼號而歸家人迎入扶而見之髮焦額爛遍體皆斑細覘其傷則所潑非清水乃泰西强水也急覓西醫調治迄尚未瘥四處訪察究不識潑水者爲誰與沈有何寃隙也 
[芝罘逭暑]  
　　烟臺訪事人函云汛弁張君春間撤委商民聞之咸有失此大裘之感擬於旋里時酌助川資以壯行色蓋張君在官時廉介爲懷故清風兩袖宦囊中甚形羞澀也今行期在邇各商饋贐已有三百餘圓其德惠之感人可以想見矣○輪船過往每有携帶貨物被洋關搜獲充公者然罰者自罰而犯者自犯所得者少而所失者大寄語此中人無惑於僥倖二字明知之而故蹈之也○人當萬不得已之際每有入井自斃者近由廣仁堂將曾經斃人之井一槪增修木蓋至夜關鎖黎明始開是亦防患於未然也○日前某營勇丁有憤殺哨官一案聞此事中多曖昧雖係犯上而廉恥具在義憶昭然多有爲之痛惜者噫人惟廉恥道喪故貪生畏死忍辱苟全彼太史公之遊俠傳非無意也何得因其横行而少之○烟臺街道旣窄而又污穢不清惟廣仁堂前新闢大道最爲整潔寛敞又經前道憲盛觀察植柳兩行緑陰來道行人之往來者有時憇息其下頓覺暑氣全消甘棠憇茇之感卽此亦見一端 
[京口潮聲]  
　　鎭江訪事友人來函云南門某甲織機匠也近以失業家居生計日形支絀將其妻之首飾典質一空某日其妻之索取因之反止甲旣悲謀事之艱難復受室人之交謫進退維谷因服阿芙蓉膏而臥半晌不起其妻見其面色有異詢知服毒多方施救幸吐出黑水數盌得不至殞命然已一息奄奄不勝委頓矣○某姓子年纔弱冠自詡風流浪迹花叢不啻揚州杜牧近與某校書訂嚙臂盟情好甚篤大有得成比目無辭死願作鴛鴦不羡仙之意一日迷香洞内正在倚翠偎紅忽聞乒乓聲甚厲未幾有惡少多人闖然而入多方恐嚇奇貨是居蓋校書係半開門非若青樓臨大道盡日憑闌干者故若輩得有所要挾也某姓子恐攖其怒賂以番佛三十尊始得脱然無累○私宰耕牛久干例禁近日營兵衙役往往得受陋規以致私宰之風日甚一日日前有公役某甲至南門外某牛廠取去牛肉一方隨有某乙飛奔而至謂乃公久作此地護身符何物狂徒敢來肆横乎以致互相扭結拳足交加經旁人極力勸解始如鳥獸散 
[憲示照登]  
　　江蘇松江府上海縣正堂黄奉府憲恩札奉布政司使聶札開查該府所屬各處地方賭思甚熾並有無賴棍徒在鄉村開設茶館招集游手日夜聚賭致鄉愚無知墮其術中往往極卒歲之收穫作片時之孤注且失業曠時多　　義舉儿窩留匪竊搶孀逼醮拐賣婦女撑船奪牛一切搭串訛詐滋生訟端之事大半由此而起此外更有一種外來遊民率領婦女演唱花鼓淫　導人淫靡莫此爲甚現屆農忙札府縣一體示諭查禁等因到縣奉此除飭差隨時查拿解究外合行出示嚴禁爲此示仰諸色人等知悉須知開设茶館聚賭抽頭率領婦女演唱花鼓淫戲以及窩留匪竊搶孀逼醮拐賣婦女撑船奪牛一切搭串訛詐等事均屬大干禁令旨下之後務各安分守法别謀正業切勿作奸犯科自取咎戾倘敢仍蹈前轍一經查拿到案定卽從嚴懲辦至洋烟一項爲患尤甚爾鄉民人等切勿聽信引誘輕於呼吸以政一朝上癮曠時失業累及終身本縣愛民如子執法如山况奉藩憲諄切飭禁故不憚再三告誡各宜凛遵毋違切切特示 
[上海决囚]  
　　宋阿海陳阿二卽木匠阿二喬根生張愛勳諸盗犯前在新閘迤北寳山縣境井亭之畔行刦全盛等信局脚夫所挑洋銀刃斃脚夫某甲旋經寳山縣主沈明府緝獲訊共解赴江海關道署禀請劉康侯觀察勘訊宋陳狡展不承喬張則供認夥刼殺人不諱觀察札飭上海縣黄大令會同明府覆訊宋陳始得供認起意搶刦刃斃脚夫就供單上畫押大令飭收禁候示旋由觀察據情申詳大憲前晚十二下鐘時接奉督撫憲批飭以該犯截路搶刼刃斃事主罪不容誅著卽將爲首起意之宋阿海陳阿二援照新章就地正法喬張兩犯發回寳山縣監禁候示等因觀察立卽轉飭大令遵照辦理昨晨五下鐘時大令傳集通班差役飭家丁持名片請城守營李千戎護斬須臾大堂上發梆三次大令公服升座飭捕役持監牌至獄提出宋陳兩犯千戎高乘駿馬督率營兵一隊在署前防衛未幾捕役擁兩犯由東角門入旣抵堂下喝令長跪大令提硃筆禁斬條叱使綑綁兩旁差役一聲吆喝幾令人不寒而慄兩犯身軀甚偉倔强異常力大如牛掙紥良久迨受縛後卽推出西角門迤邐達 
 
 

Page 3

 
 
大南門外法塲大令排導乘輿而往升坐公案監視行刑劊子提首級請　大令騐畢舉硃筆點之飭置木籠中黏貼封條發往犯事地方示衆旋會同千戎至邑廟拈香然後回署排衙而事遂畢 
[解犯過申]  
　　昨日川沙廳撫民同知陳司馬撥役押解刨棺賊犯衛勝全張小容至上海過站寄監黄大令接到來文立飭收入内監候備文解府訊勘 
[暫停讞政]  
　　昨禮拜四爲本埠法公廨訊案之期因讞員鄭景溪大令别有要公特於清晨飭家丁持名片咨照捕房暫停讞政想須本禮拜六始得重視案牘也 
[棺殮屍首]  
　　滬南泉漳會館碼頭昨日倒斃無名男屍一具年約五十餘面黑無鬚身穿元布棉襖元布套褲形似異鄉人由地主報知十六鋪地甲轉報同仁輔元堂派司事認明實係病斃並無屍屬當卽照章棺殮發壇浮厝○前日下午虹口楊子路碼頭浮有無名男屍一具經人報知水巡捕船帶往南巿救生局收殮 
[小工跌傷]  
　　虹口百老匯路耶松船廠支搭木架備修船之用昨日上午各工匠正運斤從事不意木架忽然坍下跌傷施姓等小工六人輕重不一均送至同仁醫院求治 
[會訊類誌]  
　　粤人陳樹森在跑馬塲邊開設奇園油畫雇用日本人武田寛次郎爲夥每月洋四十元如有盈餘再給花紅洋五百元另有鉞牌費洋一千元開設後生意寥落爰卽於三月間閉歇房主控之英界公堂屢經前讞員質訊未結昨由日本副領事龜山松次郎偕繙譯官船津辰一郎蒞廨會同翁明府審訊原告武田寛次郎禀稱陳用商人出面開設奇園油畫招人觀覽言定三年爲期自去年八月開設至今年三月閉歇共收工洋一年尚少二年另有牌費洋一千元花紅洋五百元請追陳倩威律師辯駁謂日人代陳經手自開園至今三月間逐日所收看資分毫不付陳之帳簿亦被藏匿至花紅一節言定如有盈餘應卽給發現在旣無盈餘安有花紅可給彼所云牌費洋銀一千元係陳在縣署被押由日人具保俟油畫售去再行照給帳簿被其藏匿請轉飭交出核對明府與龜山君互商之下定於十六日再訊○寗波鄞縣人郟理章投上海縣署喊控胞弟郟泉炳在會德豐駁船公司執役六月十六日在虹口公司馬頭行走被英公司塔門司輪船瓜德買司某西人推落浦江以致身死打撈屍身至今無著等情已列前報黄愛棠大令禀詳道憲劉康侯觀察札飭大令訂於昨日午前十點鐘至英領事署會同總領事韓能君升座訊理屍親郟理章見証張仁生張桂發榮小王洪福來到堂倩律師威金生辯駁被告西人倩律師納而生申辯原告郟理章禀稱是日小的等四人在馬頭邊行走無故被西人將胞弟推落浦中當卽投報捕房並禀控上海縣署今奉集訊叩求仲寃見証張仁生供亦相同威律師一再駁詰西人俯首無詞韓能君傳喚水巡捕頭至案詰問情形水捕頭答稱當時未經目覩訊至此時已十二點鐘中西官爰各退堂候再訊核被告西人還押 
[上海巡局瑣案]  
　　凌雲橋浙江嘉興府屬之平湖縣人向以酒店爲業納同鄉人王某之女爲適室日前偶因細故被凌呵斥氏心懷不良竟將家中所有衣飾席捲而逃王四出偵尋杳無蹤影前日來滬訪知被蟻媒金阿姐舊貨阿福等誘匿南巿某姓家爰卽投保甲總局控請究追未知鍾明府當若何辦理也○湖南人王世元向在江西販連磁器來滬銷售已歴多年前日泊舟於浦左爛泥渡附近突有沈裕順沙船進口榜人偶不留意撞及王船致損棚板數塊王向之索賠由舵工彭富洪夏富全浼人出勸願賠洋銀一百零五元爲修費王尚不允定須洋銀三百元方肯息事彭等不服投控十六鋪巡防中局請爲判斷蔡容卿二尹提訊之下判令彭夏等賠洋八十元給王爲修理費王稱已由陳姓在外調處賠洋一百零五元小的核算之下因所虧尚鉅是以不允來案請斷二尹謂爾等均係船户理應各自小心爾船雖遭撞損亦自不愼自應各認半價照估賠償今本委斷令貼洋八十元爲修理費如有缺乏爾應貼補完竣何得固執王堅稱不敷所用求請恩斷二尹大怒以此案本委殊難判斷諭令夏彭二人仍自行浼人理處○王葉氏浙之紹興産也與寗波府屬某邑人陸雨生私識同居於楊樹浦石灰供陸在某紗廠當小工固登徒子一流人物旣與葉氏往來復有外遇情好更密　日午後氏　將陸扭至某　肆評理喧擾之餘爲巡街勇一併拘送巡局禀請李葆初二尹訊究氏供年三十有二原籍紹興遷居治下夫故無依遺下七歲孤兒未能謀生無可如何因與陸雨生私識初尚相安現陸又與某氏有染置小婦人於不顧小婦人怒其不情與之理論爲巡勇拘案求恩明鑒陸供年三十有六與此婦素不相識實被誣攀求請鑒核二尹謂婦供與爾私識爾竟以不相識推卸豈不太乾凈乎且此等污穢之事决無誣指之理顯係奸猾令掌頰二十下陸始供認私識二尹問婦願復合否婦供願與復合二尹怒其無恥亦令掌頰二十下著陸給洋十元嗣後各自安分謀生不准再生枝節飭具遵斷切結斥退○楊樹浦一帶流氓日多訛詐打架之事幾於無日無之安分良民每視爲畏途雖巡防局派勇梭巡有犯必懲無如若輩目無法紀依舊怙恶不悛猖狂日甚局員李二尹痛恨之嚴飭巡勇加意巡緝前晚鄉人吳某投局控被流氓陸榮棠訛詐二尹立飭巡勇多名馳往某茶肆將陸拘獲看管候訊 
[英界公堂瑣案]  
　　包探韋阿友禀稱俞顯揚失竊綢衣等件查係吳阿才所竊爰特拘案請究吳供初次悞犯求開恩典翁明府判押三天以儆○孔包探禀稱章根仙行竊姚阿珍家木鐘一架起到原贓請爲究辦章供詞支吾明府判押三天贓給失主○二百十八號巡街捕禀稱董阿榮潛入龍飛洋行竊取圖樣爲小的所見拘案請究龍飛西人禀稱董私竊圖樣請爲重罰明府判董罰洋廿五元充醫院經費○洪包探禀稱鄔五福串同任阿发誣指胡和尚姦佔伊妻詐洋十元另票洋五十元在茶肆分贓查悉拘究鄔等供詞游移明府判各責二百板起到原洋給胡具領○一百零三號三道華捕禀稱董長根持刀戳傷其妻孔氏手劈臂等處請爲研究董供妻子守婦道囑回原籍不肯依允一時忿怒持刀恐嚇求恩明鑒明府判責五十板孔氏送醫院醫治○三百九十二號華捕禀稱馬夫陳阿寳駕車不愼撞壞李仁福陸阿二之東洋車請究明府判令賠洋八元 
[無爲州告災書]  
　　久欽芝範時切葭忱敬維積德累仁百凡納福定符遥頌敝處地屬無爲濱臨大江地極低下向係沿江巨鎭自光緒初年爲江水所累築壩堵口舟楫不通以致布廛日形寥落民情困苦不堪所恃祗此圩田米糧之外别無出息論州屬四司地方瘠苦情形以泥汊爲最而圩田則以泥汊爲尤多因係臨江山田不過十中之一臨江險工則有五里碑張家蕩范家嘴純塘河廟北五叚横壩大𥐿門小河閘黄泥嘴等處内河則不下一百餘圩無一處不逼近大河無寸土尺地非隄非埂皆歸民力民辦萬一稍有一處疏虞則害連合盧舒剿和含六邑關係之重亦以泥汊爲最重光緒十二年以後江水河水從水過大鄉農未免偷安而督辦司官亦絶少以民瘼爲念江隄河項一任坍殘絶不過問以致僅僅一尺餘高寛之土亦謂之隄者河道亦任其淤塞去春司廉蔣君元樾蒞任以後洞悉民情愛民如子首卽禀請大憲裁革陋規力圖整頓擬將江隄河埂一律挑培並擬將龍王廟河一帶疏河卽以培埂法良意美無奈雨水連綿積水難消隨作隨輟而挑河之事亦因之中止然然高田尚得豐收民間雖受歉荒尚不致流離失所此皆司廉蔣公之大德也今年自正月至三月陰雨連綿江潮早漲上路黄白諸河水又復傾注江隄河埂隨處岌岌可危所幸蔣公去歲一修得以無事而凡逢風狂浪驟之時蔣公則不分日夜親自駐工搶護低窪之地又勸諭車放補種回魂糯稻蔣公旣實心實力民間亦格外踴躍五月以前無不歡欣鼓舞以爲今年收成定可十足可補上年之歉也詎料六月十八日起大雨傾盆 
 
 

Page 4

 
 
河水陡漲三尺有餘江水山水相繼而至十九二十二日大雨不止二十三日至今風雨不息江堤得蔣公救護均尚無恙惟内河各圩由河未雨水内外夾攻一律淹没秋成盡行失望房屋衝壞不計其數加之目下新陳不接去年又屬歉荒米糧絶無盈餘去秋蔣公請捐積榖防荒婦孺老弱無從覓米泥汊地僻又無米行米店州城相隔四十里現雖蒙潘劉各大紳家平糶每洋三斗幾升而地廣物寡一分便盡泥汊路遠不便未能沾惠小民嗷嗷待哺大有朝不保暮之勢兒啼女哭慘不可言現在司廉分轄汛地之内已淹無收之圩計共總圩十三處如襄安之六連圩去連圩凡名幾連圩卽幾大圩合稱神塘河之九連圩四連圩姚溝之十連圩上七連圩鳳凰頸之王家圩何家圩南都圩永豐圩永安圩城子圩等此外小圩不可計數流離失所無衣無食朝不保暮之人不下萬餘民等素仰諸大善士大人樂善爲懷不分畛域明知一隅之荒本不敢遠煩善長苦於萬不得已耳爲此九叩函懇登列申報廣爲勸募或求先集鉅欵派交妥人前來查給以解倒懸而救萬命朱衣萬代不勝盼切禱切之至專此叩求敬請福安八十六歲耆民周宜興工次九叩上書安徽無爲州泥汊無爲襄安鄉六二汛紳耆士民同公叩再如蒙鴻慈籌墊賑欵以救民命請派妥友趁輪船至蕪湖雇船來泥由司廉會同查明歸貴局自行放給至叩至叩 
[補註]  
　　前報登上海陳家木橋電報總局籌賑公所經收樂善堂助票銀一萬兩局中抄來字條脱去六月十三洪希翁交來諸字今復函請補註合綴數語於此 
[　　百花祠主人畢耐仙先生活人功德紀○兒科聖手外科獨步兼救時疫痧症邑桂如泉誌於申江]  
醫者明天地陰陽之理掌斯民生死之權關繫何等鄭重故非明哲通達之才不可以爲醫今之業醫者僅知一二方書略讀湯頭歌訣出而應世欲其起涸疾而挽沉　安可得耶百　祠主人畢君耐仙先生少耽風雅樹幟詩壇讀其詩想見其爲人長讀方書秘參靈素旣求盧扁名師遂操活人妙術析疑問難學究人天山陰何桂笙先生貽以聯云人情　嶮君能補世態炎凉藥亦醫而先生於外科喉科兒科尤登峰造極著手成春製煉丹丸更擅勝塲余非阿私所好實緣親受殊恩溯余五十無嗣成不孝之罪人聞先生藥局中修兌種子秘寳百發百中屢著奇效乃親造先生之廬承一見如故詩酒論交更形水乳蒙賜以秘方授以秘寳果然一索得雄呱呱在抱時曾登申報以鳴謝悃旣而小兒患慢脾驚症時醫束手乃遠迎先生至舍蒙賜驚風三寳推拿服藥內外兼治一旬而愈始信兒科聖手之名非虛譽也歴見報章治愈趙君夢濟先生之繼媛金君百川先生之令郎費君訪壼先生之令媛鄭君龍章先生之外孫諸君皆先生同道而兒科咸推重先生張郁周茂才稱先生爲保赤慈航洵無媿也至於先生之醫外科毒門喉科爛痧尤爲人所難及請以余目覩者摭述� 
數則俾知大略打鈎橋恊記土　司帳沈生甫兄之郎陡患發背半背盡腫勢頗危殆先生許以十天收功果應期奏效沈君感甚願以其郎螟蛉於先生膝下寳善街新椿記棧主婦徐太太患跨馬　呼號數日先生七日治痊裕恆隆靛靑號主葉君夫婦染患濕毒名醫告辭先生爲之包治百天而瘉丹桂戲園主周桐蓀主人疳毒爛喉諸醫束手先生一月包痊怡和友顧瑞卿楊梅大毒透頂上而周身　痛蓋悞服他醫覇藥致成楊梅風先生亦包醫而愈老閘朱雲甫觀察公請中帳席趙君幕府杜君廚司某姓前後皆罹危症先生或施刀　或針或灸咸得轉危爲安其他治愈者紀不勝紀予親受殊恩故作活人功德紀常登報牘以酬先生大德奚能盡先生懷抱之宏哉○諸君欲購種子秘寳者全料洋三百元海狗腎陰陽種子丹全料六十八元每盒四元鴛鴦種子膏每對兩元驚風三寳每服兩元○邀診兩元兒科减半毒門加倍神針法灸十元餘詳仿單貧疾送診云　百花祠大藥局設在四馬路西胡家宅　　 
[　　日商杭報館再聲明]  
本公司於去歲議創杭報禀准本國駐杭領事立案開設永遠保護關延華友馬績甫王　賦二君經理館事定在本月下旬出報所訂各埠訪事用各號告白祈於二十前惠寄杭省三元坊本館帳房以便開設報時排登幅近有人影射本館報名在外招股希圖魚混實於本館聲明有碍特再聲明俾衆周知○申江辦事處暫在寳善街大通棧十六號內日商加籐能言告白　　 
[　　理瀹功深]  
余患便血之症垂三十年餌之以藥或效或不效有勸余吸阿芙蓉膏試之果騐乃患雖袪而烟癖成烟癖成而患又如故乙未冬舌底生泡如贅疣醫者剖之流涎無算繼之以血如是月必剖一次痛苦殊甚兼之陰虛火熾徹夜不寐者累月時醫以凉劑進病益憊次年冬老友莊君過訪見余甚羸瘠詢余何疾且服何藥余以服某時醫藥對老友曰殆矣時醫用藥第就病之見證而治其標今君之病非治本不爲功無已盍求諸西法遂以華英藥房繆君杏村薦蓋繆君邃於西醫而尤洞悉華人體質故不僅以西國醫藥偏勝也惟索性耿介不輕與人診治重以老友莊君介言次日便至余舍先視色繼聆聲述余病狀洞若觀火爲之稱藥量水十日後夜卽能安枕便血亦稀舌泡漸縮一月之後諸恙悉除乃詣謝焉繆君曰病雖霍然而烟癖未去非所以善將來也葢烟能銷爍眞陰陰衰則病又復作能戒之乎余曰能繆君見余志甚堅復爲調劑藥水按日增易不一月而夙癖悉除且復神采換發步武强健眠食勝常覺數年以來未有如此之樂境也當未戒之初戚友皆爲余危賴余之志决繆君之術神袪沉痼蠲夙癮一轉移間不啻出水火而登袵席此實余始願所不及料亟思有以表揚之而繆君盛名素著何待余言然余感佩之深又烏可不言爰就余之先除疾而後除癮舉以爲天下告雖未能盡其醫術之萬一而繆君醫術之神與夫華英藥房製藥之善於此略窺一班謹書梗槪以誌勿諼　　　寓上海寳順里當湖包鴻卿謹謝 
　　存濟堂開張上海法大馬路東首新永興里口認明門前懸上海縣告示者爲的眞各埠並無分店餘者假冒貨眞價實不折不扣 
[　　業已馳名天下第一最靈内痔丸]  
天下內痔藥亦甚多如欲一兩服完卽可除根再服一兩永不復發者惟本堂之藥能如此絕非誇口因其蓋世神效故名曰萬金不換乃獨得之秘也所患不論惡痔腸紅可以立愈每瓶兩元○又一元信力自給主人啓本號精製各藥因貨眞效速爲别家所不能及因此業已馳名然生意一盛嫉忌者有之假冐者有之故於壬辰年禀蒙○前任上海縣正堂袁給示嚴禁假冐在案此風稍息無如人心不古不免日久玩生不得不另立新章以絕其弊以後凡承遠方賜顧無論託局託友寄帶各藥件收到後務請給一回信與本號俾可接筍不致隔膜也彼此幸甚至囑切切　　　 
　　種子仙丹○靈騐非凡○鋪設上海二馬路中市西鼎新里石庫門内交易○謂余不信一試便知虚言欺人罪我惟天 
[] 　　京都天寳齋人參鹿茸靈芝野术海狗腎扶陽種子衍慶丸 
本草云海狗腎一物名曰膃肭臍其性大爲扶陽補腎養精堅固一切諸虛百損五勞七傷夢遺滑精腰酸骨軟四肢疼痛乏力服則立騐本齊獨秘良方用眞正吉林老山人參關東鹿茸海狗腎並各種滋補貴品上藥君臣佐使相配製成惟藥性和平不燥不熱四時可服耑治男子陽痿不舉舉而不固旣舉未久或精薄如水精冷如氷或未交精泄泄而不射雖年輕捐傷體弱之人服之轉弱爲强白鬚老翁服久陽足宛如幼年時也任意歡樂之事久戰久勝屢試屢效立能扶陽種子功效神速常服補命門益丹田開胃煖脾壯筋活絡培元固本養精烏鬚黑髮返老還童却病延年多子多壽此丸扶陽種子因十分靈騐敢稱第一絕非是誇口矣每料雙料念兩卅六元每兩雙料二元單料减半○另有始創秘製參茸海狗腎壯陽補身種子衍慶酒大瓶四元中瓶二元功效同上此酒如購十瓶照市九扣○壯陽煖腎種子膏每張一元○扶陽第一海狗腎每條洋六元○貴客信資自理近有假冐甚多購者愼之 
 
 

Page 5

 
 
[　　共見共聞]  
署理無錫縣劉大令本賢令也乃於本年二月初有同益昌繭行主因同里人向在上海開設丁元興冶坊之丁壽金盜押乾繭棧單計二百數十擔共資本三萬四千元當時扭解到縣蒙該大令將丁壽金押追在案丁姓知事不諧卽重賄本邑恆善堂董章定庵該董得賄遂一再晉署硬保保釋後丁壽金仗該董之力并將盜押之貨全數盜賣失貨之人屢次呈控該大令因該董情面幾置不理該董并代丁姓行賄上游書吏令失貨者無計可施噫方今外洋每笑我中國人有情無理而以一紳董得賄竟欺凌同鄕挾制官長如此豈非無理之尤者乎爰將該董硬保丁姓原函錄登報端以博諸君一粲　後附章定庵保丁壽金原因一紙　本邑共見共聞人告白　詠翁老公祖大人閣下頃聞凌姓有將舍親丁寅淸內姪壻因銀錢送至案一事不勝駭異之至蓋舍親年甫弱冠尙在伊岳家讀書伊岳家卽朱念椿敝內弟現在上海未出書房銀錢一切槪不過問現時伊家及敝內弟家均惶駭來告恐其被押竊念　鈞座押人亦當問一抵細斷可無虞及此惟伊等均云恐聽一面之詞或且先行私押讀書子弟實屬難堪因此特行函懇倘以銀錢關繫恐其脫逃則將來如須親到案定當票到卽行如其不到惟治是問可也肅此奉懇敬請　勛安　再舍親倘已被押此信卽可作爲保狀已押者尙懇飭交小价爲禱治名正肅二月初五日 
[　　西學時務總纂大成中外時務策學纂要]  
總纂大成是書求志齋主人所輯專言泰西各國格致算學內分十九門○天算○輿地○史學○兵學○法學○化學○礦學○汽學○電學○重學○聲學○光學○醫學○測侯○和約○鐵路○海道○採風記○佐治芻言共九十卷皆極精要經海內通人所許可者彙而輯之可爲富國强兵之本可應天祿石渠之對閱者必爭先快覩推爲西學中必不可少之書矣今已出書分訂二十四厚本實洋四元○時務策學纂要是書精選各書院以及考試中試策論說凡有關於中西時務者彙集成編分爲十九門如算學商務稅務蠶務郵政船政製造刑律等無不詳究此書與格致課藝及各家洋務書毫無雷同誠三場試策中必備之書也每部六本實洋六角在上洋三洋涇橋煥文書局福州闈巷街煥文書局漢口新街湖北湖南浙江各省城鴻文書局南京西街文淵山房烟台膠州成文堂書坊均有寄售　 
[　　聲明假冐只此一家遠近並無分局近來仿冐尤多格外留心]  
京都同德堂　補身延壽餅　開胃健脾餅　同德百益餅 
此餅以珍貴之品爲君佐以官燕功效甚多並入白蜜用文火製成甘脆可愛不寒不燥品式新奇久不變味男婦老人小孩能作點心常食一月卽身體肥胖百病不生士子入塲及舟車不便之地帶之能充飢益智　請客七八人祇一匣足供點心係圓瓶裝外套玻璃錦匣官禮相宜每匣英洋二角功效甚繁近來各埠假冐　多特登申報庶遠近咸知且本堂所製之餅餅上均有同德某餅圖章爲記　衞身者宜細辨之○仕商賜購指明上英大馬路五福弄口 
　　廣東宏仁堂第一家始創參茸芝术海狗腎汁壯陽種子龍馬丸酒萬分靈騐倘市上假藥冐效絶子滅宗若本堂徒託空言毫無實效亦然 
[　　種子奇方]  
市上種子各藥不知凡幾從未有如壯陽種子龍馬丸之奇效萬分者也此丸乃異人傳授奇方用眞正海狗腎煉其純汁加入吉林人參血片鹿茸天生靈芝黄山野术爲君佐以各種滋補貴品熬膏去渣取其精液爲丸故藥少勝多丸小力大專治陽痿不舉精衰腎冷諸虛百損五勞七傷見色流精未交卽泄夢遺耳響面黑肌瘦眼花盜汗腰酸腿軟等症立見奇效最奇者服後一刻鐘週身發煖筋絡舒暢雖衰弱老翁立刻精神百倍功效當可大見且藥性補而不燥滋而不滯絕非霸烈宣淫之品故常服最能補命門煖丹田益氣血壯筋骨開胃健脾烏鬚黑髮轉老還童屢試屢騐百發百中眞水火旣濟之良方却病延年廣嗣之聖藥如服雙料則藥力大而取效愈速矣每兩雙料二元單料一元另有眞参茸芝术海狗腎汁壯陽種子龍馬酒大瓶四元小瓶二元雙料加倍功同丸藥而更速盖酒性最能助陽加之山海百草精華能通廿四道血脉補五臟之不足治百病之未形久飲冬天手足不冷夏日身體不熱功難盡述煖腎壯陽固精種子膏每張一元二角此膏貼丹田命門二穴助元陽補精髓通血脉塡玉池養龜存精百戰百勝待婦人經凈之時去膏面泄卽可成孕參茸扶陽乾健丸參茸調經坤順丸價同立止婦人白帶丸每匣一元鋪分上海三馬路慶安里內宏仁堂兌近來假冐極多購者牌號地址藥味認明爲要 
[　　四明祖授八世名醫留滬]  
張有恆夫子乃八世醫宗儒理名醫也余與同鄕自幼繩其祖業而遇書必讀况老成練達而且情殷濟世非世俗庸醫專以虛名漁利爲也余小兒向患胸脇疼痛屢經先生調治應手而愈緣少年調養無方以致舊病復發現在滬上名醫林立延請殆遍罔有所效本擬旋里延先生治之不意先生於月初因他友延請來申此正所謂會逢其適目下不過數劑其疾霍然爲此留寓本行一以推廣先生濟世之心一以聊出酬答之意現値暑凉不調疾病必多爲此登報遍布四海如欲却病延年者趁此赶速來醫妙術回春咸能同登壽域云爾英大馬路鴻仁里口福和公司主人謹啓 
[　　江寗華裕繭廠損人而不利已説]  
大凡土產者閭閣衣食之所出國家租稅之所關江寗素稱都會而地非通衢難集商賈所賴者機業大宗借爲生計所以元淺貢緞天下馳名富者緣以起家貧者藉以食力卽婦人女子無不因以傭工謀食靠以營生者不啻恆河沙數所以然者恃土絲土用不藉助于他山耳癸丑粵匪犯順省城淪陷一臥銅駝一十二載甲子歲曾文正公兄復省垣慘睹餘民半屬流亡市廛悉成瓦鑠民爲邦本恢復何時於是首重開科以崇學校繼招機業特廣招徠沿途蠲免厘捐資助旅費恩至厚也迄今白叟黄童無不歌功頌德民不能忘三十餘年來雖難復舊觀已粗成都會其所賴以生聚者機業而機業之賴以不廢者土絲耳自上年公和茂綢莊創立繭廠陡將絲價搶貴機業受累甚深絲價雖高緞價難漲以致歇業者有之减織者有之有力者仍可舍此就彼無力者早以啼飢號寒年終絲經業中紛紛倒帳城廂通市白晝搶刼所謂君子固窮小人窮斯濫矣而繭廠雖登壟斷竟未覔蠅頭皆緣江寗土絲只宜染色不合洋莊所收之繭高擱經年官息開消股本久化烏有滿擬就此告止可無再擾之虞孰意今年又夥同鎭江大綸繅絲廠再整旗欲收桑隅之效豈知江寗土絲土用不合洋銷雖百計苛求無濟于事開廠半月收繭僅値萬洋使費與上年相等依然棄甲曳兵濳然宵遁誠所謂損人而不利已也或曰蘇浙繭廠林立不開有碍絲場何江寗獨罹其害不知蘇浙善於蠶事售繭者專於繭售絲者專於絲各適其用兩不相妨江寗農重而蠶末出數無多售繭　站售絲地步機業之受累者此也或曰江寗七屬產絲甚夥何至數萬洋錢生繭將絲買盡乎不知售繭在先售絲在後繭廠尅期無非加價搶收旣將繭價提高絲價因之跟漲曁後絲價卽平而機業目前之虧已受累不小矣或曰妒售繭而必售絲或者機業把持而無益於鄕民乎不知新絲登場開價低昂悉看收成爲準則售者不得居奇受者亦不能掯價不均平不能成市若繭廠則皆用威嚇時而砲船時而兵勇聲言奉　憲通商鄕民而稍爲較量卽送有司以爲陰阻商務者戒售繭鄕民每去則悻悻歸則戚戚其受累之處眞有不堪言者多矣噫內地交易一步一趨洋務生意忽天忽地興商務本望以富民而不知實反以殃民吾不知公和茂旣在江寗創立綢莊已十餘載原爲子孫立久遠之基而何必作此無益之舉一戰不勝必至再戰不犯衆怒而不止殊不能爲公和茂解并不能爲公和茂執事解也故特斷之曰損人而不能利已 
[　　告白]  
我永安保人險公司者乃首次承保中國人之一公司又適出華文新譯章程之一公司也茲有告者本公司必欲使盡人皆知平日與他公司之顯有區别者微特辦法異而交涉無且尤有莫惑於聽諸者因近查有他公司中辦事之人當聲言該公司與本公司如出一轍甚有謂本公司新出章程又一若爲彼先路之設也有種種淆混殊不知本公司現所派出辦事之人皆持有華英文字爲據內書特派人之名姓未又加以本公司中總理人漢密登監理人朱葆三之簽字故凡有欲向天下至大且穩之公司投保人當先認明上海黄浦灘第六號門牌便是庶免差錯否則設有其人以假亂眞甚或冐稱本公司中辦事之人在外招搖過市諸公可詳加審視或問以果持何據而至是如是則其人苟無據之可呈者卽屬子虛斷不可以輕信噫嘻秦鏡溫犀在此一舉閱者其察之 
[中國通商銀行告白]  
本銀行於光緒二十二年十月初八日奉　　上諭設立招集資本股銀五百萬兩先收其半現在已收足股本銀二百五十萬兩專做穩妥押欵更票生意總行開設上海五馬路黄浦灘紳商如有交易可來面訂凡銀洋欲存本行者應給利息開明於後　往來帳逐日計算者每年每百兩給息二兩　存定三個月者每年每百兩給息二兩五錢　存定六個月者每年每百兩給息三兩五錢　存定一年者每年每百兩給息四兩　　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　丁如堂控顧金和等虧　洋銀前日黄大令請蔣利史提訊丁訴稱小的係浦東人以造船爲業年四十歲去年四月間與顧及潘正祥等股開飯店計共十股每股錢四十千文小的得四股顧在店執事延沈慶生司帳旣而顧虧空錢八十餘千向索不理不得已扭案求追潘訴稱小的係蘇州府屬吳縣人與丁等股開飯店現被各户積欠錢二百餘千除收過外尚少一百餘千小的另經手存欵洋銀五十圓叩求追給顧供稱小的係南匯人去歲四月與丁等股開飯店至今年六月初一日閉歇小的虧空之錢求寛限料理沈供稱小的在店中司帳現在店已閉歇計虧折錢二百餘千剌史判令顧於一月内清理如延提究○前者周福控何春堂誘姦妻子黄大令倩蔣刺史訊供將何枷責前日差役禀稱枷期已滿請卽發落刺史飭帶至案下略予詰問何一味求恩刺史叱令開枷收所候備文遞解回籍○許全福控吳陸氏滋擾黄大令倩蔣剌史研訊許禀稱小的前充某圖地保去年吳陸氏之子銀泉與陸土根爭田訏控大老爺訊斷後諭令小的將圖中之事交與新充地保許明義接辦無奈吳陸氏屢至小的家吵閙小的迭次開導堅不聽從吳陸氏供稱小婦人年五十有三前因與陸爭田之案蒙大老爺斷令兒子繳價並責成許保檢還契據小婦人價已交與明義及向許保索取單契掯不交出故與吵閙刺史謂事起細微何必涉　著兩造具結不准需索錢文及吵閙違則重辦 
[美界捕房紀事]  
　　汪雲財俞金山楊小六三人在各碼頭串竊鐵板鐵條昨經包探張阿五查悉一併拿送捕房捕頭飭押候吊贓送英界公堂訊究○賊犯袁阿榮前曾遞解回籍兹又潛來滬上經包探洪阿寳緝獲拘入捕房押候送英界公堂訊究○前晚西人某甲飲酒過醉闖入日本領事署躺臥花園内司閽人見之扭交四百九十二號　捕送至捕房押至昨晨始行釋放○上月十一日傍晚老閘唐家弄瑞綸繅絲棧散放女工有姜姓女郎隨衆而出離廠未遠被流氓董維生攔路調戲女反唇相稽遂致互毆董將女項下所帶銀練條攫之而逸報捕　　經包探石金榮將董查獲拘入捕房押候解送英界公堂嚴辦 
[金陵官報]  
　　六月二十九日前統章字營提督譚會友到湖南來　補提前營　　清江城守都司余志斌辭巡徽學院武巡捕千　鄭志遠辭赴安　接學臺○七月初一日城外保甲局候補道袁禀知城外開辦秋防會哨局揚州營叅將袁大升鹽補營都司趙楚材中軍守備嚴松林左軍守備陳兆連前左右哨千總周松茂張玉衡海途高郵　千總宗承鼎寳應汎千總姜泰春均到來省候考軍政帮代湘軍南字左營遊擊李樹基由揚來知縣汪如瀚委署孟河營都司蕭光輝謝委均見城内保甲局候補道馬首府　　禀知今日在龍王廟開辦秋防會哨局候補道劉式通吳學濂均謝委文闈恊同點名同知宋振麟到差丁憂直隸州恩芳均禀知河南叚保甲通判羅允猷禀知過知州班　　　文辭進京知縣鄧炬奉府委查蔭餘惜善培善各堂並中城牛痘局差府經歴胡鏡清奉委文闈大門外啓閉差縣丞梁國鼎謝委學院考試巡查差借補羊角營都司譚青山到由京引見回○初二日正陽關鹽厘兼淮北督銷候補道沈瑜慶到見候補道范德焙謝委文闈恊同點名前辦南洋通商事務候選道周文彪到上海來首府劉禀　今日扃門七縣文童補考知縣沈承德銷同文館提調差縣丞楊錫澤謝委秋闈巡查差鹽大使舒士傑禀謝蒙得缺後以知縣用代廣東南武兵輪都司張澤錦到廣東來傾軍　臺壺輪船周國祥禀知到下關接學憲 
[蘇省官報]  
　　七月初一日福建正主考葛寳華副主考黄紹第今晨過蘇赴閩太倉州蔣禀到同知羅承恩禀謝奉委閔行釐局差卽辭並銷發審局差新選建始縣逃後辭行赴湖北代理南匯縣楊十晟禀辭赴任知縣吳俟卿禀銷南路總巡差又錢國選禀知到南路總巡差　徐樹森禀知赴寗見制憲卽辭巡檢沈廷楨禀銷吳淞江釐局司員差典史薛觀禀知奉委盤門外帮同彈壟差○初三日同知銜湖北候補知縣徐元瀛浙江人由鄂來通判陳寳樽謝委盛澤厘局差委赴四川守提償欵委員候補知縣鹿　理禀辭赴川圓　門外二叚巡查委員候補縣丞竇以　禀知代辦城外陸路總巡差道庫大使許光熙謝委荆溪縣保甲差卽辭主簿郝炳麟禀知奉委文闈執事差巡檢何天綬謝委　門旱關差 
[杭州傳道堂同仁經募川鄂振捐五月初二至初七日第三次清單]  
　　浦江縣署江大　士悟因子大　士各洋五十元孔鳳春洋三十元江復良洋二十元江敎和費文元樓二户各十元江仲良洋四元陸藹人江晉之江錫之江綏之王升五户各洋二元　省齋李少村范毓麟陳歸修陳浩修孫爲鴻沈述之徐景熙柳上林李日章趙吉生楊雲門鄭谷香沈翊卿壽其昌童鳳記俞敦怡堂燕翼堂沈吳氏沈韓氏懷遠堂勿藥子無名氏廿三户各洋一元葉補時童祥如吳福全陳寳慶丁大良虞恊　何秋山盧澄源高錫源張錫球陳譽驥李日章李鑑三張贊臣張紹華應敬誠田志廣陸合復陸十勛黄合順金少波葉來氏芙卿氏梅村氏三槐堂雲莊山房武林不力子武林無力人廿九户各五角張務球四角羅子亭陳補修潘文翼潘寳銓吳少泉林少山樓正鉁朱明盛未　庭王逢修趙連城樓日培陳初南徐暮陶李光華鄭鏡明沈煥章馮述彭張望陞張松雲章慶生　花女周許氏耕本堂無名氏無名氏廿六户各洋三角鄭尚義洋二角代藥資洋一角以上共收洋三百三十元上海六馬路仁濟善堂籌振公所制施則敬等　誌 
[上海陳家木橋電報總局内籌賑公所經收四川義賑第六次清單]  
　樂善堂助六月十三期規元一萬兩樹德堂規元二千兩周舜卿爲三子久病求速愈洋五百元飾竹主人洋五百元古吳淞溪漁人因鄰灾幸免洋五十元汪子容爲子毓楨病難復原求速愈延年益壽洋五十元無名氏病愈再求平安洋廿元陸師學堂同人洋廿元潘　齋洋十二元勉力道人洋十元眷仙樓主洋八元拙存子洋五元徐門陶氏求病愈了屬洋五元朱正初洋四元隠名氏銅洋兩元無名氏銅洋一元尤蔣氏求病速愈洋十元餘慶堂萬陜議平銀一百四十兩原合規銀一百四十七兩陳姓洋五元隠名氏小洋一百角介景堂銅洋三元　壽恩洋五元○陜西武功縣土厘局姚雨時翁經募姚雨時銀七十兩李子祥銀六兩姚吳氏銀五兩姚沈氏銀二兩姚世美堂銀二兩左慶軒錢一千文魏介屏錢一千文段竹軒錢一千文恆興西銀一兩全興鬼銀一兩敬豐元銀一兩萬盛　銀一兩順興源銀一兩志竟成銀一兩李芾南銀三兩李子周銀二兩李蔚亭錢二千文以上十七户計共匯來陜議平一百兩原合規銀一百五兩○以上共收規銀一萬二十二百五十二兩英洋一千二百四元小洋一百角銅洋六元正 
　 
 
 

Page 10

 
 
　　　　　 
 
 

Page 11

 
 
   
 
 

Page 12

 
 
   
 
