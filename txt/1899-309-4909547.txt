# 1899 - 309 - 4909547

 

Page 1

 
 
[廣學會新譯李傳相歴聘歐美記每部三角五分○又出售新著富國眞理說教雪] [  圖書集成局代啓]  
　　前年李傅相奉使至俄旋歴聘歐美各與國衆皆以傅相本中國偉人充外洋貴使爭見顔色自幸光榮各報館更遣人日伺行臺記動記言歸登報簡嚴學會林樂知先生以爲中國關繫之大莫甚於此爰與蔡君芝紱詳譯華文藉作星軺日記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圈點允當卽在棋盤街老巡捕房對門廣學會總局曁各省西士售賣處分别出售○富國眞理爲前任　門英領事賈君所著中國今正患貧誠取是書而仿行之朝野上下間吾知其必有合也生部三角○說教雪爲王君煜初所著盖惜彭君先譽說教之誣而雪之也每部一角半○附售學古堂文集二角售處皆同前 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首　須定三百部原期成省成速嗣見印出樣本字跡太小瀏覽刺目難以翻閱復商放大字體攺托本局用大號新字排印廣延名宿悉心校對方輿紀要二月間　巳林書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞錢家　明封血後有二工齋校本庶不誤購仍存上海文瑞樓蘇州綠蔭堂蕪湖河南文苑山房均可購取二林齋售出股票請諸君憑禀找洋向經售處取書 
[論店夥虧空自盡事]  
　　商爲四民之一在昔春秋時端木氏連騎結駟遊覽列邦出其餘才殫心貨殖億則屢中之智聖人未嘗不稱許　范蠡佐句踐霸越沼吳事業最爲彪炳迨乎功成身退五湖烟水一舸徜徉嗣以陶爲天下之中懋遷有無隱於市肆千金三致讀太史公貨殖列傳至今猶艷稱之是則聖門高弟與壩國雄才猶溷跡市廛藉抒其遠矚高瞻之意迄乎今日五洲萬國無不立約通商朝廷方明詔迭頒以此爲富國强兵之策而商之一業更覺日上蒸蒸廣有貲財者嘗於都會殷賑之區開設市肆雄踞一方然以酣豢膏粱於經營之道未能洞達也於是聘精於貿易者爲之代司會計焉一店之中有總理出納者有鈎稽簿籍者有酬應賓客者類分職别釐然秩然肆主不過憑此母金藉收餘利往往有設肆多年其中之消長盈虧尚未能了了者然以萬金資本而託之於一人果能謹愼爲懷則獨攬大權無虞掣肘交易自能日興若心術稍有未端銀錢在其掌中作弊亦較便易迨事後覺察而纍纍虧空已無可取償斯時若控之有司嚴行追究則操之過蹙時或釀成命案如前日本報所紀秦淮譚薈中一則云省垣春生鑑縀號爲巨商蔣某所開號夥周某初頗老成銀貨往來概歸掌握近日號中人忽嘖有煩言事爲號主所聞日前親至稽查帳目知周虧空甚巨向之盤詰一味支吾因卽扭送縣署禀請押追周無力清償懼受囹圄之苦乃吞服紫霞膏以圖畢命及經人察知用藥灌救則幽魂一縷已返九原夫以周受蔣之託其任不爲不重而乃舞弊侵吞資本皆歸銷耗例以監守自盜之罪似所難辭蔣雖送官究懲亦不得議其過刻惟甫經管押一命嗚呼揆厥情形亦屬可憫至上月廿九日報紀木瀆人方子雲自盡一事則以搢紳赫赫之威助之以官長炎炎之勢百端挫辱俾之無顔見人卒至羞忿難堪遽爾畢命君子觀於此尤不能不深爲憐憫焉方子雲　向在木瀆鎭藩紳所開醬園經理帳目邇因虧欠洋銀二百圓經藩控請吳縣究追時賴葆臣大令方綰縣篆提訊之下判令荷校發醬園門前示衆勒限繳到欠欵始准開釋方以十餘年賓主因此區區之欵便以勢力相凌寃憤難伸絶食而斃報經大令詣騐令　出資棺殮事遂了結方妻某氏痛夫死於非命屢遣族人投縣禀請申寃未蒙准理兹者陳堯齋大令兼攝吳縣篆務方妻復央令夫之族叔方榮遞禀陳訴大令惡其多瀆飭卽管押待懲方妻至此忿不能平自投蘇州府上控府尊彦詠之太守素以人命爲重見其情詞懇切惻然憫之立卽發交吳縣訊理竊謂方旣經理店務不能潔清自矢遽爾染指於中固不得謂爲無過惟以十餘年虧欠祇共二百元逐年虧欠祇共不過十餘元倘店主俯念宣力旣久婉言辭退免其清償固爲仁厚之意卽旣控之有司矣爲地方官者準情酌斷輕之則交保清理重之則管押待追尋常錢債似亦不過如此乃必横加挫折倚校通衢夫以區區之數而治之如此其嚴倘所虧有大於此者又將何以懲之耶總之周方兩人受人之託而不能忠人之事其咎均有難寛而末路情形方實較周爲尤慘寄語世之托身闤闠者尚其鑒此前車到處取予分明不可蹈彼覆轍而爲店主者亦宜存心寛厚薪俸則從豐給發微瑕則概予優容則人孰無良自必殫竭血誠代爲區畫若徒恃多金坐擁動輒以勢凌人恐兎死狐悲同類咸將解體暗中虧耗或尚不至區區也此中消息盈虚所關匪淺有明於事理者或不以斯言爲河漢乎 
[本館接奉電音]  
　　昨日下午三點鐘京師飛電傳來上諭二道敬謹譯登○十月初七日奉上諭近來各省貧民生計維艱疉經諭令各督撫飭地方官查明如有閒荒可墾之地務令一律開墾未據各省奏報定有切實辦法朝廷軫念民艱務使户有儲藏地無遺利並非專爲清查荒賦起見著各直省督撫督飭地方官確切查明各該省閒荒地畝實有若干剴切曉諭民間盡力墾種但期民生有濟其應行升科之處寛予年限不必拘定常例辦理各該督撫毋得視爲具文一奏塞貴將此通諭知之欽此同日奉上諭前據御史陳慶桂余誠格先後奏叅廣東候補道王存善貪劣各欵兩次諭令鹿傳霖確查旋據甘肅布政使岑春煊以該員創辦廣東補抽釐金侵蝕鉅欵爲數甚鉅列明糾叅復諭令剛毅確查具奏兹據鹿傳霖剛毅先後覆奏大致相符王存善屢次被叅除查無實據各欵應毋庸議外惟於服官省分違例置産咎有應得辦理土綢釐金册報錯誤於弁勇收取陋規毫無覺察已非尋當疏忽可比著交部嚴加議處另片奏候選同知潔燦查無攬權納賄之事候補知府李慶榮恩厚歴奉差委尚無舞弊均著毋庸置議餘著照所議辦理該部知道欽此 
[紀搭總統逸事]  
　　某東報載搭浪施華列總統克流開兒氏逸事爰爲摘譯其一二克氏每日破曉而起早餐後先讀聖書尋接來客午前九點鐘上内閣午後四點鐘退署來往隨以護衛警史平生自奉極薄其漫游英國也臨發時行李蕭條服色粗野似南美農夫然其歸國也衣冠悉用歐式儼然一紳士矣克氏敬神尤篤飢饉疫癘以爲天帝之所命前五年搭國蝗災禾榖蔬菜幾盡百姓大苦而克氏歸之天命無怨言特頒布告示嚴禁殺蟲其施行律令也極嚴肅毫不假借拿捕罪人必限時日重罪約五日稍輕者三日或僅一日儻屆期不能拿獲卽警吏有曠職之愆是以鞅掌各員皆能盡其職克氏驅幹結壯力能扛鼎曾在途中遇甲乙兩人口角詰其情則因爭驢而起克氏立卽審判使一人將驢牽去驢值立不動克氏乃隻手抱之送至其處又一日出獵有一野牛奔逸縱横莫可逼近克氏鞭馬相逐牛陷池中擬射殺之馬逸克氏墮入於水乃卽赤手攫牛雙負極力壓下野牛陷入泥中旋竟斃矣又嘗擊犀左手大指悮被槍 
 
 

Page 2

 
 
傷不勝痛苦乃用小刀自斷其指其勇敢類如此錄天津國聞報 
[校閱水軍]  
　　蘇州訪事人云撫憲鹿芝圃大中丞以時事多艱練兵爲當今要務爰於蒞任之始卽面諭各營統帶整頓操防旋以水師尤爲緊要遂筮期本月初六日辰刻親詣寳帶橋簡閱水操吳楚舟師名聞古昔想水犀軍必能各献其技邀大帥之賞也 
[設局衛生]  
　　天津國聞報云營口前多時疫各國駐營領事擬設立衛生局以保商民先向中國總署請得經費銀一萬兩復由津海關領銀七千兩山海關領銀三千兩此外中俄鐵路局助銀一萬六千兩各國駐營領事曁各洋行主亦俱有捐輸現在已集成三萬金核定設局六個月每月需費八千兩計共五萬兩除旣有之三萬兩外尚短二萬兩擬向中國各官商勸募局中章程以檢查疫癘爲先務兼籌修理街道疏濬溝渠日本領事田邊君曾函請東瀛暑名治疫醫生十人及助手四人溝道工師四人約九月之杪可到英領事則擬在營口圩子外五臺子左近度地設養病所俾貧病者得以於此安居 
[栢臺赴滬]  
　　蘇州訪事人云署臬憲抄朱竹石廉訪因有公事須赴滬江本月初四日黄昏後命輿出胥門至官馬頭登舟用小火輪船拖帶啓節屬下文武各官咸詣馬頭恭送 
[京師大學堂中西教習名單]  
　　中學總教習許景澄西學總教習丁韙良政治堂教習楊搢史學堂教習劉可毅立本堂教習田庚守約堂教習田智枚敦行堂教習叚友蘭求志堂教習朱延熹又早堂小學生分詩經禮記兩堂教習維清唐鑑英文三堂教習安修眞裴如海秀月春法文堂教習德爾德文堂教習博羅恩東文堂教習西郡宗三郎俄文堂教習某君前已告辭刻下此席尚虚左以待也 
[潯陽火警]  
　　九江訪事人云上月二十八日午後二點鐘城外正街益泰錢莊忽然失火一時人聲鼎沸警鑼亂鳴文武各官咸飛騎而至水龍亦坌集救援幸在白晝人手衆多得以立時撲滅僅焚去廚房一間祝融氏卽歛威而退 
[揚郡火警續述]  
　　揚州訪事人云灣子街劉封翁善登家於九月二十九夜失愼已紀前日報端兹聞封翁年已耋耄火起時經人扶出尚稱無恙所焚係北首之宅爲封翁三四兩哲嗣所居封翁與長子同住南首一宅火發經各善堂水龍竭力保護故得無恙聞三四兩房所失甚夥緣是夜各人皆入睡鄉不知祝融氏惠然下賁洎聞聲驚醒倉猝逃生已絲毫不及携帶矣并焚斃婢女一口婢係邳州人因遇歳凶隨衆南來就食父母俱故孑然一身年甫十三飄流可憫劉姓因留作青衣俾免入匪人之手有謂肇禍之由婢於歸臥時悮棄火紙於積薪不及覺察延至深夜遂爾上炎婢睡眼麻茶驚惶無措不知奔避火遂延及其身後雖經人拽出已額爛頭焦溘然長逝矣 
[甬郡官塲紀事]  
　　寗波訪事友人寓書本館云本月初一日署理浙江提督余瑞廷軍門命駕抵甬暫駐税關擇吉初二日吉時接篆○牙釐局總辦錢甘卿太守自上月二十八日抵甬後因前總辦王觀察夫人之靈柩尚在局中是以暫假崇實書院小憇征驂旋卽涓吉本月初二日接　視事 
[松郡官塲紀事]  
　　松江訪事友人云提標候補武員都計八十名軍功正途各居其半近經中軍張華園參戎示期本月初一日飭各員曁期滿効用之武舉人至署聽候點騐以别人才而資驅策○正任松江城守營遊擊曾鏡庭遊戎恒德前以俸滿循例晉京引見當卽交卸篆務乘舟至江寗省垣禀見江督劉峴帥領咨北上入覲龍光現已事畢於本月初二日回郡○華亭縣王緯辰大令訪知轄境港汊紛歧之處時有梟匪光蛋出没無定擾害行人爰商諸鹽捕前營孔遊戎遴撥師船四號協同差役於初二日駛赴南鄉張澤葉榭亭林後岡等處嚴密巡緝以便拘獲訊懲然若輩暴戾性成兵至則逃匿無蹤兵去則横行如故是非常川駐紥實力搜剿詎能遽戢鴟張之氣哉○前任金山縣劉赤帆大令因事撤任遺缺經大憲檄委武大令麟接署本月初五日劉大令乘舟至松投府署禀見濮紫泉太守 
[之罘近事]  
　　烟臺訪事友人云本年曹州府屬單縣一帶所種鶯粟收成甚旺漿亦較厚每兩約售錢二百文月前彼處土藥局出示招徠並爲之沿途派駐勇丁嚴防盜賊想業此者聞之皆將捷足爭先以博什一之利矣○山東巡撫毓大中丞查悉曹州府屬有少年選事之徒互習少林術成羣結隊動以好勇鬥很爲能致地方從此多事若不預爲防範異日養成羽翼後患正復可虞因頒發示諭札飭各屬一律禁止以杜亂萌易曰履霜堅冰至中丞其能洞燭幾先者歟○上月二十八日之夜義順德西油坊又復失愼焚燬紙貨甚多猶幸左右鄰居相與竭力撲救得未將屋宇延燒然已受驚不淺矣回憶前月間該鋪曾兆焚如之禍屈指一月而吳回氏重復駕臨何不憚煩若此耶○施粥廠迤北街道狹窄而居民又任意傾堆垃圾是以行者皆如單襄子之致慨於道茀難行近由廣仁堂集資雇工修理整潔又復禁棄穢物而坦坦王道出其途者遂可安步當車矣 
[珠江冷汛]  
　　廣州訪事友人云粤省有礦學生嚴迪光者前經禀准善後局自備資斧遊歴各屬查察礦苗凡本省各郡縣如有可開之礦山應先告知地方官紳試取礦質禀繳善後局核辦若至外省諸礦應向所在地方官禀請開采從此利源廣闢富厚有基上補國庫之空虚下濟民生之窮蹙嚴生其勉乎哉○南海縣屬石灣鄉向出陶器近以米珠薪桂各工人餬口維艱爭向窰主索加工值二成窰主不允若輩遂一律停工事雖近乎把持然其情亦實有不得已者在也○花縣著名土匪湯春等結黨横行大爲行旅之患近見官長庸懦益覺肆無忌憚强向南番花三縣來往渡船勒收行水銀兩視船之大小以定數之多寡不允則刼奪隨之旣收行水銀兩後如有被刦情事允卽照數賠償各渡船户苟且偷安皆願繳納然海賊猖狂至此尚復成何事體耶嗚呼噫嘻 
[隋堤冬柳]  
　　揚州訪事友人云八月某日甘泉縣境劉家集螞蟻山左近忽有無名男屍一具地保劉萬查見屍　有一紫痕相離數武之松林内有黄竹旱烟袋一枝鈔馬袋一口内儲紙灰遍問前後各村莊無人出認因詣甘泉縣署禀報縣主周大令立卽帶同刑仵命駕前往相騐旋由仵作唱報騐得死者頸上有一紫血痕委屬生前縊死大令復至近處尋見烟袋各物獨無用以縊斃之繩知由他處移屍於此隨將各物帶回存庫一面飭地保悉心查訪有無親屬閱數旬之久尚無屍屬到來爰於九月中旬出示招認後開死者年約五十餘歳身穿藍布夾襖二件單褲雙梁元色布鞋如家有男子出外與以上所開年貌衣履相同者卽來認明具領歸葬○邇來宵小繁興竊案迭出上月某日某姓家爲此輩所算遂投縣署報請緝查閱數日尚未獲案至二十四日午後某姓行經多子街瞥見某甲所設衣攤有衣二件酷似失贓審之而確因問從何處得來能交出原人與否甲聞言大怒肆口詈之復敬以老拳某以眞贓具在尚敢蠻横異常隨將甲與衣指交地保一面報官請究○當街曝衣最爲惡俗日前某顯員呵殿而出行經某處見而惡之回署後發出簡明告示文曰攔街曬袴汚穢行人婦女無知責成父兄隨時勸誡禁令難容倘敢不遵嚴懲從重 
[鶴市談資]  
　　蘇州訪事人云府憲彦詠之太守訪悉江震一帶時有鹽梟光蛋麕集各鄉聚賭抽頭毫無忌憚雖經地方官會營查緝而若輩結交甚廣消息靈通東竄西逃迄無所獲因於上月二十八日密委幹員某君帶領差役六名及長隨四名至震澤縣屬之震澤鎭掩捕若輩正在城隍廟開塲大賭采烈興高不及提防當被獲住匪黨二名及與賭之本地人四名解至震澤縣署寄禁某君連夜回省禀知太守太守立卽 
 
 

Page 3

 
 
添派差役至震澤縣將六犯一併提解回省本月初一日晚經太守親自研訊判各笞責數百板釘鐐收禁候復訊擬辦○吳縣書吏譚雲裳差頭朱洪卽朱玉泉及土著蔣保和羅聚三等十餘人專在青陽地一帶盜賣地基甚至私描縣印假做紅契竟有一地而輾轉售至五六人者鬼域技倆受其害者已不可屈指計雖經人迭次控告而終未到案亦可見其神通廣大矣現爲署臬憲朱竹石廉訪訪悉上月二十八日特飭幹差多名分投掩捕獲住譚等十一人惟蔣保和漏網廉訪飭交元和縣經陳大令於本月初一夜提訊各犯始猶狡賴大令謂爾等省跡早爲臬憲訪知無庸飾卸判將譚鞭背一千下釘鐐發化莠堂收禁朱等十人分别笞責管押候獲到蔣保和再行核辦 
[五茸近事]  
　　松江訪事友人云華亭金山接壤之處有土棍胡阿土者曾犯軍罪中途脱逃歸里後仍不斂跡本年夏間因尋仇刃斃某甲案發經前任華亭縣劉謙三大令會同金邑劉赤帆大令詣騐屬實緝兇未獲近日屍屬遞禀求催新任王緯辰大令飭提差役嚴比差役無奈連日詣華亭縣城隍廟延巫叩祝期得神佑早日獲犯松俗名之曰贊喪司不知神果能鑒此愚誠代爲冥搜窮索否也○湖南游方僧參禪前在滬上訛詐某船户及同舟僧人清亮由南市馬路工程局獲案訊供驅逐出境參禪不服投松江府署一再上控經府尊濮紫泉太守批飭上海縣查覆各情屢紀前報不意此僧怙過不悛仍敢瀆控不已近日又經太守批示云查此案已據上海縣訪明以該僧實係游方僧人向不安分此次委因圖詐未遂揑詞上控所稱被騙小洋銀工程局訊係清亮之物由局追交清亮具領工程局門房亦無需索情事具詳請銷業經批准免訊銷案矣該僧何得復行來府砌瀆殊屬刁健不准抄黏揭還有知者謂參禪於四年前曾在郡中小北菴掛單住持僧某憐而留之越宿晨起大呼失竊遽將住持僧扭之入官嗣經人出爲解勸令賠洋銀五十元始得了事此次故智復萌竟敢纒訟若非有以懲之恐未易戢其野性也○西門外秀野橋東首樂恩堂係美國教士步惠廉君宣講福音之所步君居松十餘年習諳本郡方言與官紳士庶情誼甚洽精醫術遇有延之治疾者雖深夜不辭郡境有失火者必携帶滅火藥水飛馳往救以故都人士皆愛敬之近奉教皇之命將移駐他處爰設筵堂中邀請府尊濮紫泉太守婁縣屈吉士大令中營張華園叅戎等前往宴會藉叙離悰○華邑南鄉張堰迤南澱山頭富户李某曾娶郡中沈姓女爲繼室生一子而李去世光隂荏苒子年已弱冠將爲之娶婦矣沈氏携資歸寗置辦各種衣飾旋卽乘舟回里越數日李宅忽遣人至沈處催問歸期沈家以去已多日大爲駭詫且氏去時挈女僕一口乘自置收帳之船命三舟子送之亦久不駛回因疑途中或有失事否則或爲匪人所算然究亦莫卜存亡也○上海縣派差押解私鑄案内之鄭存山一犯於本月初一日抵郡禀知府尊濮太守飭發華亭縣獄中暫禁初三日太守提訊鄭供此案正犯業已逃逸小的僅在彼處執爨致遭波及悔莫能追太守以供詞與縣訊無異飭還禁聽候解省勘鞫 
[上海中西官塲紀事]  
　　昨日本邑各糾董設席於城中也是園恭請卸任上海縣王欣甫大令讌飮以誌别忱午後大令命駕赴席士賓歡洽直至傍晚時始散○昨晨新任上海縣藍雲峯大令排齊全副執事赴文武聖廟文昌閣邑廟水仙宫沈香閣等處拈香典史周少尉隨同行禮循舊例也○前日午後駐滬日斯巴尼亞國正領事馬德君奥國正領事畢士格君副領事司累迪君先後命駕進城至道轅拜會道憲余晉珊觀察當卽延入客廳茗譚良久然後握别 
[聖節停訊]  
　　本月初十日爲皇太后萬夀聖節凡百臣工咸須詣萬夀宫竭誠叩祝英美租界公廨讞員翁笠漁直刺循例照會各國領事及英美各租界捕房自初九日起至十一日止停訊三天初十日本埠官塲擬在滬北斜橋畔洋務局大開綺筵並召梨園演劇以伸慶祝之忱 
[委查私押]  
　　署江蘇臬司朱竹石廉訪查得近來各州縣押犯病斃之案層見迭出推原其故皆由差役私設班館種種凌虐以遂其訛索之心及事出地方官反爲多方掩飾殊非愼重民命之道日前特札委司獄官朱龍光分往松江太倉徐海等屬確防查明有無此等情弊核實禀覆一面傳諭各地方官永爲查禁朱委員於前日到申查明並無此事遂往他邑挨查 
[諭嚴啓閉]  
　　日昨保甲總巡戴子勵明府傳諭各叚巡防局員夜間巡查務須認眞並著各栅夫於二鼓後一律鎖閉凡有叩關之人察其形跡可疑者須問明方可開放蓋因近來竊案繁多故又嚴申告誡也 
[飭備省囚]  
　　昨日上海縣典史周頴伯少尉飭令禁卒速將内外監打掃清潔備設公案並造齊各犯花名清册以備新任縣主藍大令蒞監點騐 
[捐及米船]  
　　南市沿江一帶開辦米船捐已歴多日現無錫常昭各帮米船到滬率皆停斛觀望任意抗違昨日籌餉貨捐局總辦王旭莊太守傳米業司年月各董到局諭以嗣後如有米船停泊馬頭者均須照章抽捐以充餉項并著傳知各船户一律開斛毋得把持致干咎戾 
[斥革卯名]  
　　楊家渡人楊三耕向在滬南馬路工工程局充收船捐之役近日會辦委員司徒貽芬司馬訪知有不法情事又屢次延龔要公爰於前日傳案訊問將卯名革去不准化名復充 
[請拿賭徒]  
　　近來虹口及新閘　園一帶各賭徒大張旗鼓互角輸贏喝雉呼盧興高彩烈事爲英國梅繙譯所聞因商諸英美租界讞員翁笠漁直刺請派差役協同包探前往兠拿直刺允之 
[賄縱宜懲]  
　　上月間江蘇撫標滬軍營右哨勇丁李萬青在南市萬裕馬頭裏街突被賭徒揮刃刺傷肩際報知十六鋪巡防南局當經局員曾鴻森二尹飭捕拘獲在塲望風之陳坤松一名解案研訊供出係石阿毛行兇二尹遂限捕赶緊緝拿詎料捕役膽敢徇隱賄縱二尹查知之下大怒立飭地甲傳捕至案嚴行比究限令卽日解案毋得遲延 
[菜船傾覆]  
　　前晚鄉民某甲駕船一艘滿載白菜數百擔來滬銷售駛至陸家嘴左近時適潮水湍急舟子力不能支船遂傾覆舟中人大聲呼救幸爲水巡捕頭所聞立卽設法撈救得免葬身魚腹中惟菜則悉付東流矣 
[柴桑逸興]  
　　泰西士女性愛幽芳每值穠春例有賽花之舉紅紅白白咽露顰烟列之錦幃加以品藻誠芳叢之韵事繡闥之閒情也迨至秋天而又開賽菊之會螿寒蝶廋帋醉金迷采自東籬獨饒冷艷今歳會董名海者定於本月初九日設會於泥城外賽馬廳内凡華人之有淵明逸興者咸得於午前送花入會藉以品緑評紅爲之誦元相詩曰不是花中偏愛菊此花開後更無花覺冷烟疏雨之中簾倦西風别有詩情畫意矣 
[醫院募捐]  
　　竊維上海自泰西互市以來人烟稠密户口日增每有貧民患病無力延醫以致牀第纒綿遂成不起德總領事克君及德國醫士寳龍君心焉憫之爰擬創設同濟醫院施診貧病商蒙縣憲王會審憲翁首助捐貲以爲之倡但購地營造置備器物藥餌等項需欵甚繁並經分送捐册轉勸各業紳商設法捐募承在申中西各富商慷慨輸將樂成善舉刻下已將跑馬塲北面新馬路之西購得隙地一方計地八畝業已契買過户不日打樣繪圖鳩工營造德國醫士寳龍君擬於英十一月内開國諸大善士募捐同濟醫院經費已捐者請將認寫捐數措齊繳送未捐者請從速設法勸募量力樂輸以冀集腋成裘共襄善舉倘醫院得早一日舉辦則貧病者卽早受一日之惠惟諸大善士共鑒之上海同濟醫院中西董事同謹啓 
 
 

Page 4

 
 
[白濁聖藥]  
廣東宏仁堂秘製眞正珍珠琥珀立止五淋白濁丸此丸專治淋濁三日包愈屢試屢騐神效無比 
本堂家藏三日包愈白濁一方已歴世代丸内不惜工本重用眞正珍珠琥珀調元等味爲君佐以除熱利便止痛清濁妙品無論遠近初起赤白淋濁或因宿娼之後濕熱藴積或因行房過久忍精不洩或因腎虛精滑溺中帶濁以致小便艱難痛而且腫諸醫束手百藥無功但服此丹二三錢立刻消腫止痛開竅利便解毒清火袪熱去濕一切淋濁立服立愈愈後非但永不再發且喜培元固本大益身體重者二瓶輕服一瓶包愈如不見信試當淋濁大發之時小便痛如刀割玉莖脹腫欲裂一服此丹卽能小便如常毫無痛苦自知此丹神妙不測實爲專治淋濁之第一聖藥每瓶二元小瓶一元專治毒門犀黄八寳化毒丹大瓶四元小瓶二元　廣東宏仁堂鋪分上海丹桂戲園南首朝西轉灣正豐街中市便是 
[古今第一婦科續嗣降生丹]  
京都天寶齋○婦科種子仙丹○馳名靈騐非凡○鋪分上海二馬路中巿西鼎新里石庫門内交易○僞藥騙欺○罪我惟天 
夫女人斷無不育之理不育者卽有病也然病多起於經月經不調卽非受孕之兆氣血不和必致經候失常諸恙所以漸生也續嗣勢所必難也凡經水不調前後不常或腹痛凝積或崩血過多或傷於七情致墜情志或感及風寒致損營衛或體虚盜汗不止或血枯面黃肌瘦及白帶淋漓胸腹脹悶五臟虚損子宫寒冷動情卽洩受而復出等症此皆體虚血虧所致故種子之難所由來也此丹係葉眞人所傳能調和婦人衝任之血平定肝鬱之氣去瘀生新開鬱解悶煖宫止帶聚精旺血固本調經濟隂壯體之功凡婦人望子者苟能連服一月中途不斷無不應手而得素未生育之婦服後一舉成孕晚年經斷血枯常服且能育子旣孕服此産必雙胎眞婦科之聖藥種子之仙丹每料一觔價洋八元半料四元閨女孀婦服此恐産無父軟骨之子切忌切忌幸弗輕視○另有參茸海狗腎扶陽種子衍慶丸專治男子陽痿精衰服則立見奇功雙料每兩洋二元單料一元○眞烏鷄白鳳丸每洋五粒○貴商函購郵資自給○近多假冒愼之切切 
[天下苐一獨出神奇靈騐無敵肝胃痛神散]  
天下馳名○老存濟堂大藥局遷移英租界六馬路仁濟善堂斜對門仁壽里内第五家高大石庫門門懸金碧輝煌匾額層層者便是也 
處今日售藥擁擠情形而論猶如億萬人中奪錦標用藥如用兵若非出奇斷難制勝自本堂肝胃神散出並非區區誇口而天下之肝胃藥一齊推倒殆盡謂余不信一試便知實屬世無其匹莫與比倫出售六載天下馳名無論久年新染男婦各種肝胃痛症縱痛極難忍滴水不進者只須此散一瓶服下頃刻之間立卽平復如越二刻而愈者不足爲奇也重者三瓶除根當面見效由是觀之非仙丹而何試問其孰能之價雖貴效足値虚言欺人罪我惟天每瓶價洋兩元又一元不折不扣信力自給 
[掃盡花栁毒氛天下第一良方]  
天下馳名廣東陳恒德堂第一家創製眞正犀黃珠珀八寶化毒丹○假冐甚多購者認明 
本堂主人心存濟世獨得世祖始創治毒屢騐良方比衆不同不惜工本創製眞正犀黃珠珀八寶化毒丹此丹專治男婦各症錄下○楊梅結毒○上頂下墜○週身毒瘡○下疳横痃○五淋白濁○魚口便毒○小便作痛破皮腫爛○面口鼻喉生瘡○筋骨酸痛聲啞髮落○四肢流毒作癢生瘡○以及自生一切濕毒等瘡○膿　瘡癤○瘰痰核○遠年　瘡○小兒胎毒○發背疔瘡○一切毒門○以上各症服此丹全愈者難以數計因此遠近咸知紛紛爭購可見方眞藥正心口如一故能至此無論男女老少初起久染如患以上各症者速將此丹服下頃刻除毒去濕清熱止痛消腫生皮重者三大瓶除根輕者一大瓶包愈可保永遠不發至本堂藥内如無眞正珍珠琥珀犀黃並各種和平上藥倘口是心非藥内若有水銀輕粉必遭雷火再有之從前悮服覇藥及五毒倒提外毒果愈而内患更深積久其毒復發則上透頭面下結腎囊甚至染妻絶嗣遺累終身至此悔之晚矣推原其故均以水銀輕粉和藥升提之法收功以致將毒收入骨髓餘毒未凈其害非淺矣如患此症者其毒尚未復發之先亦將此丹服下能將筋絡骨髓積年之餘毒一掃而凈所妙在能包生男育女永無傳染之患眞治一切毒門並能種子之天下第一聖藥也每大瓶四元中瓶二元小瓶一元○倘有男婦上下週身以及小便腐爛難以收口諸醫束手各藥無效惟有内服本堂犀黃珠珀八寶化毒丹外搽本堂犀黃七寶收口珍珠粉大瓶二元小瓶一元可包仍復原形愈後能保永無後患也○各埠函購信力自給○分設上海英大馬路萬康醬園對門德仁里内石庫門廣東陳恆德堂謹啓 
[衞生要藥]  
銀瓶八神丸每瓶一元　梅花點舌丹每瓶半元　化毒散每瓶六角　萬應如意油每瓶一角　盧薛昌茶每匣一角　五音散每瓶一角　六合定中丸每丸五分　萬應保和丸每丸四分 
虔製六神丸每瓶七角　太乙紫金錠每匣一角　白靈丹每瓶五分　茄楠平安油每瓶半元　福建神麯每匣一角　玉容散每瓶一角　太乙菩提丸每丸三分　十香止痛丸每丸一角眞八寳貢墨每匣一元　神效蟬酥錠每匣一角　離宫錠每匣一角　神效薄荷油每瓶一角　　螺痧藥每瓶四分　引見皂每匣一角　小兒回春丹每丸一角　五淋白濁丸每瓶一元眞自平安散每瓶一角　眞正一筆勾每匣一角　坎宫錠每匣一角　西蜀萬　香每匣一元　萬應膏藥每張五分　辟瘟香每兩五分　清心牛黄丸每丸四角　花柳搜毒丹每瓶一元上海五福衖口京都同德堂藥局主人識 
[興陽奇騐種子神速參茸海狗腎興陽種子衞生酒]  
天下馳名粤省保壽堂○始創百草萬病回春膏○癲狂定心至寳丹遐邇馳名可恨周姓影射牌號前禀准　英公堂宋通剌懲辦在案以免效尤 
本堂得始眞傳揀選眞正人參鹿茸靈芝野术海狗腎等珍貴純陽之品藥性温和不燥功效神速專治男子命門火虧下元虚冷陽痿精衰臨事不舉不能久堅未交精泄夢遺白濁諸虚百損五勞七傷四肢酸痛精神疲倦等症服則立愈當可以身强體壯任意房事百戰百勝雖白髮老翁無異少年男女同服求子得子而乃一點先天之眞靈必能一索而得男實有百發百中屢服屢騐倘試酒之神速卽非患陽痿之人一經服此二三錢立刻陽物雄壯堅如鐵石可知眞正鹿茸海狗腎之功興陽神速加酒之一物善助元陽行血脉能訓十二經絡骨髓無微不至引藥歸經常服補命門養精血强筋健骨烏鬚黑髮轉老還童多子多壽却病延年功效無窮小瓶二元大瓶四元大山人參鹿茸海狗腎扶陽種子丸立刻煖腎壯陽堅舉無比每兩一元雙料二元○鋪分上洋美界天后宫東首 
[寄售戊戌政變記]  
戊戌八月之變爲中國存亡絶大關係惟其事之本末層累曲折知之者少今有局中某君將事之源委編輯成書託本館代售全書分九卷記載詳盡　論精明將中國將來之局言之瞭如指掌有心人不可不閱之書也全部裝訂三本定價實洋八角來書無多如欲購者請速至上海北京此商務印書館 
[新出合訂華英進階全集]  
此書早經中國官紳及敎會之書院學塾藉以課授生徒均稱便益現將華英初階及華英進階初二三四五集合訂一本精緻異堂每本零售實洋三元批發格外公道初學英文者固當備讀卽英文已入門者亦宜家置一編俾資參考而期精進賜顧者至上海北京路明商務印書館啓 
[專售各種印書機器活字銅模洋紙]  
本館專售印書機器大小活字銅模並代印中西書籍報章價亷物美早經海内馳名今有唐林老牌四十磅四十五磅及五六七八十磅新文紙並各種夫士紙出售　賜顧者請至上海北京路　　商務印書館啓 
[上洋萬隆餘皮貨莊]  
本號仍開設上洋小東門内四牌坊中市係萬隆裕記號今春將生財貨物一槪盤與萬隆餘爲業本號自運京陜各口精選粗細皮貨欲圖久遠以廣招徠評碼格外克巳貨價不合包退回換以歸誠信無欺倘仕商賜顧須認明本號招牌庶不致悞先行交易擇吉開張本號主人啓 
 
 

Page 5

 
 
   
 
 

Page 6

 
 
   
 
 

Page 7

 
 
 [P寗波王文正書局> 
頭彩誌喜 
第七會江南義賑頭彩第一萬一千五百零八號二彩第一萬二千五百零三號三彩第一萬四千六百六十一號四彩第一萬零五百四十號其頭彩半張並上附彩由本門莊售出特此聲明寗波太極圖書坊啓 
[耳聾速看]  
余兩耳遠年雙閉百藥無效今幸閲貴報得悉上海英大馬路萬康醬園對門德仁里内廣東陳恆德堂耳聾丸藥奇效非凡託全盛信局寄購耳藥二大盒價洋八元服之得獲全愈恩同再造特登報以嗚謝杭州織造署内恩裕頓首 
[第十一會澳門號單已到 
亦中]  
江南義賑票十月廿四開彩全張六元分條六角澳門票十一月初三開彩頭彩三萬五千元全張六元分裁照算零躉批發價皆公道兼兌紅票紳富信購原班回件指明上海棋盤街北亦中票行分設南市 
[上洋老恊記批售江南義賑票分設南市十六鋪内]  
南洋義賑票 
江南票大彩屢出數不勝計現售第八會票十月廿四開彩全張五元六角分條六角澳門票全張五元七角分條六角信購指明棋盤街老恊記票行 
P>江南賑票屢遇大彩澳門彩票早誌報章 
聲明大彩 
第五會義赈票四彩第八千九百廿六號全張由本行售與湖北省城小都司巷林公館獨得現售江南義賑票西洋澳門票全張六元分半三元裁條照市零躉批發價皆公道外埠信購原班回件收兌紅票格外伸足漢口打扣巷利通源票行○武昌省府街口萬利源票行仝啓 
[明治火險]  
三井經理多年賠欵迅速如有房屋貨物傢私均可照保價極克已如蒙賜顧請臨四川路十七號面議 
[東京水險]  
專保中西各口洋面平安水瀆均照英國章程接辦設有不測立卽賠償無論禮拜夜深均可盖印賜顧者請送交三井帳房 
[頂上美國麵粉]  
啓者本行常有上等白洋麵粉到售其價格外公道貴客光顧請移玉至本行樓上進口洋貨寫字房處面議可也二馬路瑞記洋行具 
[吉房召租]  
茲有英大馬路坭城橋下善鐘間壁轉角高大絲厰洋房一宅後連餘屋數十間又三馬路源大典當屋一宅其屋寛暢舒齊墻垣堅固價亦格外公道又鐵馬路豫順里庫門三樓三底又新閘天慶里庫門内六樓六底均連廂房披屋晒台自來水全合意者請至本帳房面議此佈老沙遜經租帳房啓 
[英商公裕保險] 　 
本公司首先開在英京一千七百十年實足資本英京金四伯萬磅合現元二千七百萬兩本行專保中外棧房絲紗花廠當質店號生財器具衣服保費公道如遇不測賠償迅速並無異言本行自有權衡如貴商欲保者請至外洋涇下麥邊洋行樓上第二號本帳房面議可也本行分設外埠天津烟台牛莊漢口九江寗波上海總經理蜜司法拍司華經理鄭錦峯王明河 
[追究假冐鹿頭牌]  
ＥＤＡＲＴＫＲＡＭ 
本行角鹿頭牌燈筒各欵燈器貨眞價實久蒙貴客商賜顧遠近皆知前有冐牌經在英公堂存案究辦近聞又有射利奸商及狗黨謊言巧語專在市上狂吠欺騙貴客欲以假貨冐充如再有狂吠等事本行查獲定當禀官重辦决不寛貸先此關照謙信洋行 
[杭州義利源]  
江南票全張五元半分條六角澳門票全張六元分條六角半兼售老德記各種藥水戒烟參片紙烟香皂照申批拆上后巿街石庫門内便是 
 
 

Page 8

 
 
   
 
 

Page 9

 
 
[邑令關防]  
　　江西訪事友人云新建縣江雲卿明府下車以來循例頒發關防告示其文曰本縣籍隸皖南家傳清白前奉吏部選授上高縣缺蒞任八載清愼廉勤頗堪自信兹奉上憲委調斯缺查新邑烟户稠密政務紛紜當繁劇之初膺任艱鉅而報稱無自尤關防之宜肅杜奸回而誥誡維先所有本縣署中一切公牘悉係躬親批判從不假手吏胥至如延訪幕友隨任官親率皆廉潔自愛至於隨從家丁供役書差亦俱奉公守法署中一切日用什物概照市價給值平買從無賒欠尅扣誠恐有不法之徒詐冒名色招摇撞騙不可不預爲之防除由本縣隨時訪拿究辦外合行出示關防爲此示仰合邑軍民人等知悉嗣後如有詐冐本署幕友官親以及家丁各項名色在外招摇撞騙或遇事生風或藉端嚇詐准被害之人指名禀控或扭禀赴縣定加從嚴究辦不貸其各凛遵毋違特示 
[悮探芳訊]  
　　蕪湖訪事友人云吉祥寺後向爲土娼聚集之所頽肩齲齒大半來自羅刹國中嗜羶逐臭之流趨之若鶩若稍自愛惜聲名者則不屑過問焉上月某夕忽有碧眼虬髯之流醉態模糊偶動尋芳之興行近是處悮入某姓家任情胡閙因是干犯衆怒意欲上前拘拿西人倚麴秀才之勢卽舉所携之杖作當頭棒喝致有兩人傷及頭顱血流滿面正在人聲囂雜適保衛營饒守戎督勇查夜經過喝散閒人并慰受傷者以好言西人亦自知理屈許給養傷費兩元遂由守戎護送回寓 
[飭清河道]  
　　本邑沙涇港一帶向爲江北艒艒船停泊之所左近有露天坑厠數處汚穢不堪近日此處已劃入公共租界之内是以英美租界工部局某西人飭將艒艒船悉數驅逐鄉民所設之坑厠亦令一律遷移至頭圖内沈家灣等處現已一律竪立界石矣 
[英美租界晚堂瑣案]  
　　姜錦榮控楊岳亭將妻藏匿前晚讞員翁笠漁直刺倩襄讞委員張柄樞司馬提訊姜供本年四月十二日小的憑媒馬順德卽王阿二娶顧氏爲室不料顧氏不守婦道竟於七月二十九日席捲而逃小的四出偵尋杳無蹤跡至九月十六日瞥見顧氏在楊處談笑當向領回楊不允反欲將小的執縛兇毆小的見勢不佳乘機兎脱爲特來案控陳求恩嚴究楊供小的身當地保不敢藏匿姜妻顧氏於七月某日因被夫弟欺辱具控案下經翁大老爺訊明著押候伊兄來案具領嗣因伊兄外出故交小的帶回候領九月某日姜錦榮突至小的家中强欲領回小的與姜素不相識不知伊誰故不允給領求鑒司馬著楊於次日將顧氏交案再行訊核○高石生控潘叔儀虧欠莊欵直刺倩襄讞張司馬提訊高供開設晉德錢莊被潘陸續拖欠洋銀六百七十餘元屢索無著是以扭案叩求究追潘供附生讀書安分不預外事此項莊欵實係老閘橋左近某水菓行林姓所欠與附生不涉且生此來亦向林索取欠洋七百元何得砌詞誣控求鑒司馬以供詞各執著補遞呈詞潘准交保 
[英美租界公堂瑣案]  
　　青口帮頭目葉寳山與三十六個黨頭目陸阿增吳囝囝等因爭裝糧米積不相能前日午後各糾羽黨數十人手持利器在浦江中互相鬭毆聲勢洶洶如臨大敵彼此皆有損傷内有枷號爛泥渡之逃犯王福福亦在其中落河身死水巡捕唐寳榮查知卽將陸吳拘獲解送公堂禀稱伊等在浦江糾黨聚鬥時傳聞落河者不止一人今晨始浮起屍身一具卽逃犯王福福餘人有無斃命尚不可知叩求訊究葉偕同某洋人投案供稱此項糧米係由小的包裝不料三十六個黨頭目陸阿增竟敢糾衆爭奪致肇禍端求鑒陸吳同供小的等向當小工安分營生豈敢奪人已攬之事實則此項糧米先由小的包裝被葉奪去故向理論葉係著名青口帮頭目求大老爺弗爲所朦讞員翁笠漁直刺商之梅繙譯以兩造均非安分之徒判罰葉洋銀一百元陸吳各責三百板至已死之王福福係枷號人犯發交爛泥渡地保看管未及數日卽被脱逃致自取喪身之禍然地保所司何事殊爲疎忽候函致巡防局將地保提案訊辦○英商有恒洋行主人金四美控司帳人秦濟美私收小租洋銀一千零六十餘元前經直刺訊供諭令自向原告理處昨晨提案復訊金四美投案請追秦供小的所收小租洋銀數目均登帳簿並非小的一人私用現願出外料理求恩交保旋由顧蘭舟投案訴稱願保秦出外於七日内將帳理楚直刺准之○包探張全林解私售牛奶不領捐照之徐合記牛奶棚主徐阿金到案請爲復訊徐供小的在徐合記帮夥並非棚主求鑒直刺問棚主何人徐不能答遂判罰洋銀五十元撥充醫院經費○包探竇如海解賊犯吳金夀到案禀稱此人竊取春申福客棧烟槍絨毯等件報捕後經小的緝獲人贓送案請究春申福局人投案領贓吳供行竊自知不合尚乞恩寛直刺判責二百板管押三月○包探顧阿六解積賊梁永金到案禀稱此人潛入文報遺竊取司事吳柏普之考籃一只内有綢衣烟槍等件經某號巡街華捕緝獲人贓送入捕房今捕頭特令小的送案請究吳投案請領失贓梁供小的係浙江台州府人偶犯不端尚求恩宥直刺判責二百板管押半年○包探邊懷州解偷兒張阿金到案禀稱此人竊取陳阿長家布衣兩件報捕後經小的緝獲人贓送案請究陳投案領贓張認竊不諱直刺判責二百板 
[法租界捕房瑣案]  
　　浙江湖州府屬南潯鎭同利衣莊倩航船户莊老四帶洋銀一百元送至上海小東門外四達瑞洋貨店被莊私自調用四達瑞執事人某甲偵悉後將莊拘送捕房捕頭詢悉情由命押候解送公堂禀請讞員朱森庭明府訊究○新北門外德豐漆店主姚某因族姪姚順奎時向借擾稍不遂意輙敢行兇解經朱明府訊供判押攺過所三月期滿交姚某領回給資勒令回籍此本年七月間事也不意順奎怙惡不悛釋出後仍逗留在申滋擾如故姚情不可忍因於前日復送捕房聲訴捕頭命押候解送公堂禀請訊究○偷兒某甲至某輪船竊取高麗參一包被船中人當塲緝獲送入捕房捕頭命押候解送公堂禀請究辦 
[美租界捕房紀事]  
　　昨晨小竊羅阿二混入北河南路順大弄甬人某姓家竊取衣服某號三道頭華捕見之緝獲人贓送入捕房捕頭令押候解送公堂禀請讞員翁笠漁直刺懲辦○昨日包探金立生巡緝至吳淞路見馬阿六持衣包至某押鋪求質向之盤詰言語支吾因卽拘入捕房捕頭令押候解送公堂禀請究辦 
[九月分教職單]  
　　教授湖南沅州吳獬長沙甲正諭江蘇通州汪開祉蘇州安徽休寍朱宇燀寍國山東鄒平鄭熙嘏沂州山西猗氏王執中太原福建沙縣葉秉樞福州湖南綏甯陳明曦長沙廣東博羅黄啓　廣州連州歐陽鑑廣州海陽李昌明廣州香山馮冠芳肇慶四川邛州傅調梅酉陽俱舉訓導江蘇桃源吳用賓常州河南沈邱胡文甲開封浙江遂昌忻澤霖甯波江西上高劉毓珍九江湖南永順熊範長沙湖南承綏王國賓岳州廣東樂昌伍鑾清肇慶四川懋功周銑順慶犍爲陳錦堂忠州俱舉山東新城齊語璿東昌拔山東卽墨梁殿榮兗州歳山西定襄劉在岡太原歳廣東龍門孫祖貽高州挨廣西興業吕瑞燕南寗優復諭安徽望江姚道生太平恩河南尉氏張乃謙許州廪福建閩清章采建寗增江西峽江李一枝吉安廪江西上猶謝炳焕吉安拔廣東仁化林鴻春廣州副廣西羅城林應機平樂歳四川興文萬士達成都增復訓江蘇江隂徐重禮徐州廪山西永濟李光遠平陽附河南商邱吳崇吕光州附河南新鄉王立全彰德廪河南濬縣張霦汝甯增陜西南鄭馬應選綏德附浙江上虞嚴增銓杭州廪江西寗都蕭鶴齡吉安舉 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年九月二十八日京報全錄]  
　　宫門抄○諭旨三道錄前○江督劉奏爲揀員借補陸路副將要缺摺○又奏爲添設金陵烏龍山砲臺摺○齊撫毓奏爲舉直錯枉以資勸懲摺○吳撫鹿奏恭報到任接印日期摺○九月二十八日禮部宗欽天監正黄旗值日無引見○阿公假滿請安○溥顧希朗阿謝放左右翼監督恩○陜西巡撫魏光燾到京請安○那桂謝授左庶子恩○吳郁生謝授司業○恩○夀公請假二十日○鈕楞額請假五日○聶時寯預備召見召見軍機聶時寫魏光燾○○頭品頂戴兩江總督臣劉坤一跪奏爲揀員借補陸路副將要缺恭摺仰祈聖鑒事竊照江寍城守營副將楊金龍欽奉上諭補授福山鎭總兵所遺副將員缺係陸路題補第一輪第五缺應用儘先人員業經咨部覆准扣留外補伏查是缺副將駐紥江寍省城統轄七營分防十四縣汛地極廣有考察營員督率操防巡緝之責彈壓撫綏極關緊要非精明强幹聲威夙著之員不足以資表率臣於實缺候補各員内逐加遴選查有記名提督蔣良眷年五十九歳湖南新寗縣人由武童投營隨剿轉戰湖南湖北江西安徽等省薦保儘先副將於解圍南安府城出力案内經臣在江西巡撫任内奏保同治五年三月十一日奉上諭副將蔣良眷著免補副將以總兵歸部儘先補用欽此嗣於直隷剿辦梟匪出力案内前直隷督臣官奏保七年七月十六日奉上諭蔣良眷著仍以總兵遇缺儘先題奏等因欽此又於湖南剿平香爐山等處賊壘苗疆一律肅清案内經前湖南撫臣王文韶奏保十一年八月十二日奉上諭總兵蔣良眷著交軍機處記名遇有提督總兵缺出請旨簡放欽此光緒十七年經臣奏請以原官留於兩江補用十八年正月十五日奉硃批著照所請兵部知道欽此經部覆准各在案該員心地樸誠營務勤愼於地方情形極爲熟悉以之借補是缺副將洵堪勝任核與限制亦屬相符合無仰懇天恩俯准以記名提督蔣良眷借補江寗城守營副將員缺實於營伍地方均有裨益如蒙兪允俟部覆至日卽行給咨送部引見恭候欽定除飭取該員出身履歴及前在他省實無叅革朦保印結送部查核外謹會同江南提督臣李占椿恭摺具奏伏乞皇太后皇上聖鑒訓示謹奏奉硃批兵部議奏欽此○○頭品頂戴兩江總督臣劉坤一跪奏爲添建金陵烏龍山砲臺安設砲位以固防守恭摺具陳仰祈聖鑒事竊臣承准軍機大臣字寄光緒二十五年七月初三日奉上諭劉坤一奏崇明及白茆等處地勢不宜建築砲臺一摺覽奏已悉旣據該督查明崇明之四滧六滧偪處海濵河質鬆浮易於坍塌白茆口老港新港距岸太遠均不宜建築砲臺虚糜薪費所有該兩處添設砲臺一節卽著毋庸置議此外險要各口仍著該督會商提督李占椿督同蘇松狼山福山三鎭總兵詳細查勘有無應行添設砲臺之處一面將各該處防務派定隊伍嚴密佈置其布雷撤筒等事宜亦應預行籌畫毋得稍涉疏虞將此諭令知之欽此伏讀之下欽感莫名當經恭錄轉行欽遵臣維臨江築臺必擇形勢扼要洪路相近之處方能確收實效不致虚糜薪糧下游各路砲臺頻年以來幾經籌度一再修攺務求合宜砲位亦均换用新式聲勢聨絡尚足以資守禦而備不虞惟金陵烏龍山地方從前原有砲臺係同治十三年所築事屬創辦地勢旣未合宜砲位亦是舊式經前督臣曾國荃飭令拆毁伏查烏龍山在金陵下游六十里綿亘南岸六峯並峙俯瞰大江該處江面極窄距北岸僅三四里第一峯下有小山如獅子山第四峯下有山嘴一處兩磯相距非遥共成犄角之勢山後陸路可直達省垣之太平門與老虎山鍾山鼎足而立形勝天然實爲金陵一路最要門户今老虎山鍾山已有砲臺則烏龍山砲臺斷不可少卽經檄飭統領親軍大同鎭總兵劉光才兩江營務處陶森甲辦理籌防道員唐際昌會同查勘按照該處山勢建築砲臺分别配設後膛大砲擬在第一第五第六等峯各安大砲六尊第二第三第四等峯各安大砲兩尊左右旋擊兼顧陸路又第一峯獅子山安砲三尊第四峯下山嘴安砲兩尊相輔而行尤爲得勢有裨江防共需砲位十四尊現在上海機器製造局存有自製二百五十磅子後膛大砲兩尊一百磅子快砲兩尊並吳淞拆存之一百八十磅子水力機器後膛砲一尊一百二十磅子克鹿卜後膛三尊焦山拆存四十磅子後膛砲六尊堪以撥用勿須另行購辦其山後並應築隄安設前膛砲數尊移防後路鈔襲估計建臺安砲以及子藥兵房購地運脚等項經費約需銀二萬七八千兩卽於南洋防費項下動支核實造報仍俟工程告竣再行酌添弁勇請撥防營俾資駐守等情詳請奏咨立案前來除分咨總理衙門户部兵部工部外理合恭摺具陳伏乞皇太后皇上聖鑒訓示謹奏奉硃批覽奏已悉著卽督飭承辦之員認眞修築毋稍草率欽此○○山東巡撫奴才毓賢跪奏爲舉直錯枉以資勸懲恭摺仰祈聖鑒事竊以爲爲政必得人而理安民以察吏爲先奴才履任以來考核屬員再三審愼凡材能出衆者擇尤保薦劣跡昭著者隨時嚴叅均仰蒙允准各在案兹查有山東候補知府徐世光才具穩練政事精細辦理河務井井有條且操守極其廉潔在任候補道東昌府知府洪用舟才具出衆通達勤能勞瘁不辭辦事頗知大體以上二員奴才悉心考查名實相符均屬幹濟之才可備擢用之選如何錄用之處伏候聖裁又查有補用道李正榮貪鄙不職闒茸無能前任河南開歸道時以河工專責之員竟置河工於不理應發之項吝而不發以致鄭工决口誤國悮民官紳無不切齒旋經被議復營謀山東河工差使開復原官仍不知攺悔一味鑽營去年大學士李鴻章來東該員因係李鴻章表弟謀於前撫臣張汝梅派其承辦李鴻章供給酒席用度一切事宜百般迎合踵事增華共用至三萬餘兩其謟媚上官實屬卑鄙無恥候補知府彭履謙舉止輕浮聲名狼藉派勸股票竟敢按地畝勒派民間怨聲盈路幾釀事端以上二員應請旨一併革職以警官邪而除民害候補知府李慶霖才具平常操守難信派審案件物議沸騰實難勝表率之任應請旨以通判歸部銓選卽墨縣知縣周永心地糊塗辦事草率難勝民社之任高密縣知縣葛之覃政事泄沓罔恤平民亦難勝民社之任惟該二員文理尚優應請旨以教職歸部選用再卽墨高密兩縣員缺照章應由外補應請扣留合併聲明是否有當伏乞皇太后皇上聖鑒訓示謹奏奉硃批另有旨欽此○○頭品頂戴調補江蘇巡撫臣鹿傳霖跪奏爲恭報微臣到蘇接印日期仰祈聖鑒事竊臣欽奉諭旨調補江蘇巡撫當卽恭摺叩謝天恩並於查辦事件覆陳後交卸廣東撫篆先後奏報在案隨卽航輪起程迂道江寗與兩江督臣劉坤一接晤面商一切旋卽馳抵蘇省於八月二十四日准護理巡撫布政使臣聶緝槼飭委蘇州府知府彦秀臣撫標中軍叅將常福將江蘇巡撫關防及王命旗牌文卷等件齎送前來當卽恭設香案望闕叩頭祗領任事伏念臣世受國恩歴膺疆寄自維鳩拙時懍鵜懦兹復渥承寵命量移吳邦查江蘇爲財賦要區巡撫領專圻重任竊以官方澄叙宜講用人行政之規况當時局艱危尤以籌餉練兵爲急舉凡應辦事宜臣惟有殫竭忠忱不辭勞怨遇事函商督臣和衷共濟切實整頓並將欽差協辦大學士軍機大臣剛毅所籌清賦章程督同司道詳切妥籌期收裕餉實効以仰答高厚鴻施於萬一再臣經過上海江寍一帶地方秋禾均屬豐稔可卜有秋民情安謐堪以上慰宸厪合併附陳所有微臣到蘇接印日期除恭疏題報外謹繕摺具奏伏乞皇太后皇上聖鑒訓示謹奏奉硃批知道了欽此 
 
 

Page 14

 
 
[光緒二十五年九月二十九日京報全錄]  
　　宫門抄○諭旨四道錄前○湘撫兪奏爲查明湖南省原捐積榖數目及籌辦續捐情形摺○又奏已故大員功在桑梓懇恩准建專祠俾紳報饗摺○齊撫毓奏爲委署知縣片○蜀督奎奏遴員署理知縣片○九月二十九日兵部太常寺太僕寺正白旗值日無引見○禮王等謝議叙恩○鳳鳴假滿請安○聶時寯謝交軍機處存記恩○魏光燾沈家本預備召見○侍衛處奏派口外賜奠派出阿克東阿熙元○召見軍機沈家本聶時寯魏光燾○○頭品頂戴湖南巡撫臣兪廉三跪奏爲查明湖南省振捐積榖數目及籌辦續捐情形恭摺仰祈聖鑒事竊臣承准軍機大臣字寄光緒二十四年十一月十九日奉上諭九月間欽奉慈禧端佑康頤昭豫莊誠夀恭欽獻崇熙皇太后懿旨諭令各省舉辦積榖保甲團練各事宜並諭沿江沿海各將軍督撫籌辦漁團現在各該省籌議情形究竟若何著該將軍督撫於奉到此次諭旨後查明如已辦有端倪卽行據實覆奏若尚一律舉辦應尅日籌定章程勒限辦理毋再　延將此各諭令知之欽此遵旨寄信前來等因承准此臣查積榖保甲團練各項事宜臣前奉懿旨業將籌辦大概情形於本年正月十九日恭摺陳奏在案隨復督同藩司通飭各屬認眞清查辦理除保甲團練另行奏明外所有積榖一項飭據各廳州縣先後查明實數由布政使錫良覆核明確造册具詳前來伏思湖南州縣大半依山臨湖地鮮平曠春夏之交晴明稍久禾苗卽慮乾稿時雨驟集堤埝又恐漫淹是以水旱偏災不時屢告儲備民食實爲切要之圖溯查同治二年前撫臣惲世臨以常平倉榖自軍興以後多有因公動用榖價存司未領軍餉緊急勢難籌欵買補社榖亦多虧缺年久難以追賠酌議章程飭屬勸捐義榖責成公正紳士及殷實良民經管官爲稽核遇有荒歉或酌給孤貧或减價平糶秋後如數籌補如有侵蝕等弊分别照例追賠治罪旋據各屬禀報捐積榖石已繳上倉者六十一萬石有奇未繳者八萬九千餘石奏明在案嗣經各前撫臣節次清查整頓現計通省原捐續增積榖共一百三十萬六千四百七十二石二斗七升九合四勺又永綏廳有追出並生息尚未買榖價銀一千一百五十三兩四錢制錢三千一百八十串文内除清泉東安永明江華邵陽華容武陵沅陵永順慈利藍山十一縣及鳳皇一廳有借出動缺尚未收清補足與目下正在收回未經盤查完竣外餘俱實存在倉臣現飭藩司嚴催各該縣等將借出倉榖勒限收齊平糶價錢如數買補動缺者設法籌還其尚未盤查之處迅速查明具報存倉現榖妥愼收掌不許顆粒虧折至本年禾稻原極芃茂入秋以後隂雨較多垂黄之谷不免芽變收成因之减色應俟三稻一律登塲察看地方豐歉情形按照舊章酌量籌勸續捐總期多多益善用備緩急之需以仰副朝廷軫念民依圖匱於豐之至意所有遵旨查明積谷情形謹恭摺具陳並繕清單敬呈御覽伏乞皇太后皇上聖鑒謹奏奉硃批知道了著俟三稻登塲察看豐歉情形分别辦理欽此○○頭品頂戴湖南巡撫臣兪廉三跪奏爲已故大員功在桑梓懇恩准建專祠俾伸報饗以順輿情恭摺仰祈聖鑒事竊臣在籍前刑部右侍郎龍湛霖等聨名呈稱原任陜甘總督楊昌濬於光緒二十二年開缺回籍二十三年在湖南省城寓所病故其生平出處大節經前巡撫撮要具奏奉硃批楊昌濬著開復革職留任處分交部照例議恤欽此經部議請給與全葬銀兩遣官讀文致祭並加贈太子太傳銜廕一子入監讀書奉旨依議欽此嗣浙江紳士臚陳戰功經浙江巡撫據情具奏請於浙江省建立專祠奉硃批著照所請該部知道欽此欽遵在案綸音普布感戴同深屬在湘人益增餘望查故督爲湘鄉縣學附生早從前浙江寗紹台道羅澤南講學性行淑均體用賅備居貞執義崇德貴恥道光年間湖南齋匪倡亂卽與羅澤南及同門前浙江布政使李續賓前安徽巡撫李續宜前湖北補用道王鑫講求武略創練鄉勇咸豐年間髮逆竄犯長沙遂率所練捍湘鄉縣境戢除内江民得安堵三年原任大學士曾國藩奉旨在籍辦理團練適衡永郴桂土匪蠭起兵勇不敷分調故督因佐羅澤南帶鄉練赴上游剿辦東安安仁郴州永興桂陽等處土宼悉以次就平嗣隨羅澤南東下大破田家鎭巨宼於半璧山水陸大軍乃得並進自是湘軍之名大著旋以父在假歸侍養丁憂後曾國藩與前湖北巡撫胡林翼皆强起之執禮固謝九年四月逆首石達開由江西竄湖南圍寳慶府城府當湖南腹地東北緊接省城逆衆號三十萬勢將乘銳東下省城守禦空虚全省大震故督急起與同里前陜西巡撫劉蓉自請捐募婁左婁右兩營扼守界山坳之牛頭嶺部署甫定賊大股來撲故督力戰郤之又於嶺之左右多設疑兵犄角相望自四月至七月晝夜相持屢挫兇燄賊乃困踞寳慶不能四出衝突李續宜大軍繼至賊遂瓦解是役論掃蕩之功以李續宜爲最而屏蔽省城之力則故督爲多事定論功前升撫駱秉章將專摺保薦故督力辭歸里維時前大學士左宗棠知其器識遠大嗣左宗棠奉旨剿賊倚以辦浙辦隴辦閩所向披靡肅清諸省舉凡治軍籌餉察吏安民無不同心戮力相與有成至其行誼高劭學術精純承羅澤南之師傳篤守宋儒遺書以成就人才爲已任捐置省城嶽麓城南求忠及湘鄉縣濂濵聨璧各書院書藉厲賢崇化履正務實生平賦性耿介在軍不受薪水在官不取陋規解組歸田家如寒素鄉人士瞻其威重聆其忠讜咸以得及親炙爲幸今雖身殁已久追維往績思念弗衰同時師友如羅澤南李續賓李續宜王鑫故里皆膺肸蠁故督近亦業奉奏准於浙省建祠呈請援案具奏等情前來臣伏查已故陜甘總督臣楊昌濬樸誠忠勇戰功政績卓有可稱並經前湖南撫臣陳寳箴前浙江撫臣廖夀豐先後陳奏久邀聖明洞鑒其捍衛桑梓之勞有諸臣奏牘所未盡者兹據呈請奏前來臣覆加查核均係實在情形合無仰懇天恩准於湖南省城建立專祠列入祀典由地方官春秋致祭以彰忠藎而資觀感謹恭摺具奏伏乞皇太后皇上聖鑒謹奏奉硃批著照所請該部知道欽此○○毓賢片再長山縣知縣劉文𪶽陽榖縣知縣胡建樞均請咨赴部引見所遺長山縣篆務查有候補知州謝瑞堪以代理陽榖縣篆務查有試用知縣陳棨倫堪以代理又蘭山縣知縣陳公亮叅革遺缺查有署日照縣知縣候補知縣楊耀林堪以調署所遺日照縣篆務查有候補知縣周鄭表堪以署理又高密縣知縣葛之覃卽墨縣知縣周永夏津縣知縣趙爾萃均調省另候差委所遺高密縣篆務查有候補知縣李桂芬堪以署理卽墨縣篆務查有大挑知縣許涵敬堪以署理夏津縣篆務查有候補知縣屠乃勳堪以代理又正任利津縣知縣黄玉成應飭回本任供職正任青城縣調署嶧縣知縣叚蔭棠病故開缺所遺嶧縣篆務查有候補知縣李嘉第堪以署理其青城縣缺業經恭疏題報東省現有應補人員容俟另行請補據藩臬兩司會詳前來除批飭檄遵並咨部查照外謹附片陳明伏乞聖鑒謹奏奉硃批吏部知道欽此○○奎俊片再巴州知州邱祖培撤任遺缺查有營山縣知縣翁在玥堪以調署遞遺營山縣知縣缺查有優貢知縣王榮楙堪以署理又署璧山縣知縣丁夀芝堪以調署該員等正署各任内並無經徵錢糧未完展叅及承緝盜刼已起四叅案内據藩臬兩司會詳前來除批飭分别遵照外理合附片具陳伏乞聖鑒謹奏奉硃批吏部知道欽此 
 
