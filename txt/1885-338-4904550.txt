# 1885 - 338 - 4904550

 

Page 1

 
 
[詩句題解韻編總彚出售] [  點石齋主人白]  
　　詩句題解韻編一書創於金陵陳君劍芝而踵而行之者則有葉君湘秋顧君芷卿之續集三集光緒乙亥壬午間南匯倪壬雲先生又推賢而爲四五雨集於是得題共有五萬餘詩賦家羣焉稱便惜乎卷帙繁重翻閲稽時今本齊合五集而爲一倩善作宋體字者一律工寫又延各士反覆校勘付之石印今己竣工分裝八本外加綢套至於字之清晰本之大小購閲者自知其可貴無俊鄙人贅述己定價每部二元四角上海售處在景行里怡豐詳貨號其餘南北申昌及各外埠申昌分號均可購取躉售格外議减此佈 
[順天江南浙江江西四省闈墨出售] [  申報舘主人啓]  
　　本科順天江南浙江江西四省闈墨本舘業經先後排印校對無訛疑張潔白頗爲士林珍賞定價順天闡墨洋七分江南八公浙江江西均七分售處仍照曩例揣摩風氣者所宜先睹爲快也 
[六十號畫報出售] [  申報舘主人啓]  
　　距金陵城七十里有花山山頂有巨潭潭水清冽霜降後龍蟄伏其中每當天朗雲浄時輙浮水曝衣遊人給香火貲於僧可引往遊觀兹圖之以供衆覽起首畵譜兩圖爲管君劬安所繪士女後附淞隠漫録圖説一則並送戊字號目録一張閲者鑒之此布 
[中國宜精西法以期富强説] [  乙酉冬十一月朔日葛道居士來稿]  
　　居今日而爲中國籌振興之策國富兵强其首務矣然而國不能自富也必有使之富者而後富可期兵不能自强也必有使之强者而後强可致以余默稽世運仰測天心未嘗不歎蒼蒼者之啓佑中邦顯與以可富可强之會而不能遽至于富强者則以天心之所向在此而人之所趨或不盡在此也今夫中國可富可强之會孰有大於講求西法者哉考之西國有電綫以通書信而億萬里外如覿面矣有鐡路以運兵食而百千里内如跬步矣有開礦以搜地利而火煤鋼鐵金銀銅錫之質取之不禁用之不竭矣有製造以濟軍械而雷船礮艦鎗彈子藥之多攻無不克戰無肖勝矣又有天文算法則可以知天之風雨晦明地之高卑遠近有公司股分則裘既成於集腋鼎亦舉於衆擎凡此皆西國所由富强之術近時中外之交日固無詐無虞西人初不惜盡其底藴挈以示中國中國俱己仿西行之行之業著成效矣而於富强終旨所未盡者則中人之通西法者少也何以言之今之通西法者未嘗無人然或知其法而未知其理知其理而不知其精知其一二而不知其千百事事不能不假手於西人一假手則事權屬於西人即利益歸於西人且無論中國之人權不得屬利不得沾也即使權並屬利均沾何如一己之獨握其權獨擅其利之爲善耶譬如富家鉅室田産非不廣也牲畜非不繁也任使之人非不衆也而主人不精會計不能駕馭則必延他人以經理之延他人經理之而日用膳修不能不隆以兼金而其乾没者虧空者更不知凡幾欲家之寖昌寖熾能乎否乎鄙意今日中國而欲富强當以培植人才爲第一義欲培植人才當先仿西國設立各稱書院俾子弟之秀頴者童年入院舉一切西法隨其資性之所近而分授之或五六年或七八年於西學俱能深造有得則嗣後事之需用西人皆可以中人代之而權不至外移利不至外泄即不言富强而富强要可立致雖然此猶其小焉者也所最要者各國之政事以及風土人情推而至於格致化學天算地理諸書尤當廣求而切究而後于西學始能識其門閭以逹於堂奥今此種書籍前經西國通儒艾約瑟丁韙良林樂知傅蘭雅慕維廉韋廉臣諸君繙譯成帙固己綱維畢舉矣然言乎詳備則未也嗣後更有人焉創立著書局仍請西國之在華諸君相與口譯後延中國名士述以管城子而整齊之潤色之俾學者奉爲圭臬漸加擴充將見中國人才蔚起於西國之富强無或多讓豈不美哉余拭目俟之矣 
右稿係西友交來諄囑登諸報首披閲一過覺其所言殊爲有理盖富强之道必以培植人材爲先培植人材當以習學西法爲要此非謂西學之果高出於中學也近來中國既與泰西立約通商則西學自是當行出色之事人情每喜新而厭故有西學之新而中學益覺其故則羣焉舍中而趨西是亦因勢利導之一法且西學諸書仍由西文譯成華字而後華人得以有所依據而循途以進則是欲事西學者不得不先事中學識字既多文理粗通然後由中而西不難一貫迨既成之後不但西學有獲而中學亦有成效夫獨非一舉兩得之道又安得以舍中鶩西而少之獨是西學書籍種數繁多譯之頗不易易非得西人精通中學者不能左右逢源非華人之稍知西學者不能會通奥窔現在所有己譯之西書尚恐有不能敷用之處則其所未經譯出者亟須繙譯成書以資講習是亦握要持原之要策所當早爲籌備者也論中闡發此義最爲切要而尤要者則譯書之人不可不愼具選盖以西文譯華往往言人人殊莫能東乎一是差以毫釐謬以千里矣誰與肩此任者吾仍不能無望於艾丁林傅慕韋諸君焉本館附識 
[諭旨恭録]  
　　十月二十六日奉旨着派隆懃烏拉喜崇阿麟書耀年看視奬賞欽此同日奉旨兵丁等借支應扣庫銀本年十二月次年正月着加恩展限兩個月欽此 
[本舘接奉電音]  
　　昨晚十二點三十分時本館駐京訪事人由電飛傅本月初四日諭旨三道敬謹譯登○十一月初四日奉旨江南道監察御史員缺着劉綸襄補授浙江道監察御史員缺着李士琨補授山西歸綏道員缺着安治補授文餘准其一等加一級着記名以理事同知通判用欽此同日奉上諭前因京師護城河淤墊特命張曜督率勇營興工挑挖兹據張曜奏脩濬内外城護城河工程一律完竣並繪圖呈覽此項工程經張曜督率各營弁勇奮勉興脩頗能嚴明約束尅日竣工辦理甚爲妥速廣西巡撫張曜着交部從優議叙張曜之子工部主事張端本加恩着賞給郎中歸本部候補甯夏鎭總兵馮南斌記名提督蔣東才孫金彪王連二劉世後均着交部議叙並加恩各賞給大縀二匹以奬勞勩其餘出力員弁准由張曜擇尤酌保餘依譏該部知道欽奉慈禧端佑康頤昭豫莊誠皇太后懿旨此次出力勇弁加恩着賞銀一萬兩由神機營發給欽此同日奉上諭福建福州府知府員缺緊要看該督撫於通省知府内揀員調理所遺員缺着雷榜榮補授欽此 
[相臣懷遠]  
　　赫總税務司代延某礦師到華踏勘煤礦今秋被土人行劫行李輜重爲之一空事後查得所失實屬不貲遂報官緝捕盜犯一面開具失單申詳赫總稅務司照會李傅相懷柔遠人無微不至即如數賠償并行文該處地方官勤限嚴緝務獲究懲 
 
 

Page 2

 
 
[罪人斯得]  
　　日本新聞云長崎大坂神户等處俱有亂民意欲揭竿起事事聞于國家急飭地方官掩捕刻己在各處獲住數十人想訊實之餘必當按律誅戮也 
[成均佳話]  
　　國子監招考舉貢生監肄業等因前報己書其大略慈悉上月十六日揭曉正取二十六名二十一日覆試撥人南學肄業月給膏火銀八兩副取十六名歸北學肄業無須覆試先補外班月給膏火銀二錢嗣後挨次拔補内班月給膏火銀一兩栽培寒畯茂以加矣○國子監祭酒盛伯熙大司成于招考南學時見應試諸生中有年高者數人顧謂六堂助教曰弟甚不才以少年而俸獲科第忝執文衡深願得與一二老友砥厲切磋進而益上助教等官唯唯稱是足見大司成休休有容器度彼肄業者能無聞而感奮哉 
[甯波失火]  
　　月之初二夜寗波南門外櫟社華姓不戒于火幸該處水龍聞信往救得即撲減僅焚去小屋四五間現當風高物燥之際居家者當思曲突徙薪愼益加愼也 
[甯郡辨志文會十一月分課題]  
　　謹學爲誰氏解申詩譜升歌合樂義釋學間浙江先正己刊正己刊未刊各遺書可備史舘采纂者各舉所知以對宜詳其人之爵里及書之梗概○宋學小德川流説動静説體認天理説○史學兼掌故課試命題雜出諸史論昭君不賂畫歸辨都圖説○天文兼算學春秋南至先天二三日説問三老碑文建武十七年四月五日辛卯廿八年五月十日甲戌不合秝法試據五行志所載十七年二月乙未晦廿九年二月丁己朔諸次日食于支推而正之問火器眞訣火藥用一錢五分鉛子遠及十八丈用二錢五分鉛子至四十五丈七尺之遠其理若何○輿地瓦屋周地鄭地辨孟子左傅兩南陽辨問禹貢徐州之沂職方青州之沂與論語浴乎沂之沂是否一處○詞章河内女子壞老屋得大誓三篇賦以在漢宣帝本始元年爲韵書歸震川文集後擬李義山燒香曲擬温飛卿曉仙謡擬張文昌吴宫怨擬王仲初鏡聽詞能用原韵更妙 
[走私新樣]  
　　厦門訪事人云奸儈販私花樣百出近更有鄉下婦女將士藏匿褲中以圖販運巡丁即明知之亦不能禠其衵衣向之搜緝日來有獻策於洋藥局者謂宜另雇鄉間大脚婦之膂力絶人者充爲女巡丁專緝婦女走私之事局總韙之 
[盜竊彚登]  
　　法事告蕆裁汰游勇成群衣食無資往往流而爲盜上月廿六日蘇垣胥門行劫錢店後廿七日長洲縣屬之黃埭鎭又有米行被劫贓亦累千廿九日葑門外横街朱姓亦被匪徒毁門入室持械行强搶去衣物金飾約值數百金拒傷主婦之目血流被面是處係元和縣境同城三邑於數日中各出盜案眞所謂無獨有偶也○日前糧道署被竊現銀數百兩高麗參二斤王觀祭以並無外賊入内情形疑係署中人所竊故尚未飭屬緝捕云○某孝廉喪其母前月某日爲發引之期所有吊客之衣包帽盒均交帳房編號給籌派人看守靈柩出門時監守者赴靈前一拜即回馬褂五襲補褂一件己化龔而飛矣急向各典根查止獲馬褂四件餘則查不可得 
[粤事再述]  
　　粤藩沈方伯在署仙逝己見報章按方伯政體康强素無疾病上月十八晚三鼓猶秉燭視官書至翌晨忽中痰病醫藥無靈旋竟溘然長逝正當强仕天不假年良可惜也督撫兩院聞報不勝驚愕次日皆視臨視殮所遺篆務札委現署督糧道蕭杞山觀察署理遞遺糧道印務委候補道李觀察蕊署理均於二十六日接印 
[潯陽瑣録]  
　　今秋年穀順成九江名鄉靡不滿倉盈廪故入秋以來農夫野老情殷報賽演劇酬神到處皆然紅男緑女趨之若鶩而賭風因之大盛或集於村莊或聚于戲廠蓋以官憲耳目較遠故益無忌憚也○停棺不葬有千例禁九華門至西門一帶有停棺十數處日炙雨淋木朽骨露不但仁人孝子所不忍見即婦孺過之往往胆怯心驚彳亍不前所望良有司諭令地保查明有祭主無祭主限日抬去埋葬俾死者得安於泉臺生者不觸其穢氣豈非莫大功德歟 
[行舟令甲]  
　　揚河乾涸異常而上下游之鼓棹而來者愈聚愈多由瓜州口至東關河面桅桿密如鱗次地方官恐河道阻斷易釀事端特令在鈔關河面支搭浮橋令各船暫停以免擁塞復派人督率河快曉諭各舟子令甲日專行上水乙日專行下水不准紊亂以免擁擠刻浮橋己將次搭成行見蘭橈畫舫依然容與中流歌興欵乃亦賢有司之善政也 
[虹橋笛語]  
　　揚州璧虎橋壩興工甫及半月己於上月二十七日合龍緣近日天氣晴和無風無雨而在事諸君亦皆勤能奮迅是以成功若斯之速也○江都縣謝明府示期設櫃征粮業己紀諸本報甘邑朱大令亦己定限開征並令人肩牌鳴鑼挨户催繳其示略云本邑粮米本定每石征收銀三兩二錢二分外水脚五十二文串票每張五文此外别無浮費現定十月二二日爲首限十一月初一爲二限初十日爲三限倘逾三限尚未繳清定即按名提追差保催收不力並究○便益門外某氏婦懷孕己久始經分娩一胎而得四男孩呱呱之聲聞于户外亦佳話也 
[閩海述新]  
　　時疫盛行死亡相繼五顯巷某甲循俗迎神以驅疫鬼因向西門街某綵結店租賃樂器五件言定租金每天一百六十文不料正在熱閙之際突被旂人小山糾率衆人將樂器搶去甲以衆寡不敵徒喚奈何旋經賃主聞知索甲賠補經鹽道前唐文斌弓箭店主代爲承認聞者莫不惡小山之兇頑云○武闈於上月廿三日告竣場中均獲平安督院牌示仰各武生於廿五晨默寫武經是晚想當發榜矣○南臺石獅兠林某向在省城開設衣舗其屋租自曹某月輸租錢一千三百五十文邇來忽被人倒欠加以病魔纒擾苦不堪言致欠租金八千文左右曹屢索不還日前竟將林家物件摔毁林不甘具情控縣想閩邑侯當衡情酌理訊判公平也○古子性軍憲示期上月二十二日在東較塲考閲秋操仰駐防八旗軍標大營各弁丁試演馬射各藝以定優劣届期閩人士往觀者轂擊肩摩如山如海咸謂整齊嚴肅不愧節制之師云○海氛己平各營勇陸續裁撤日前馬尾成字營某勇與本地某甲口角漸致互毆殺斃一命事聞于閩邑尊急會同營務處黃觀察前往彈壓想不致釀成大禍也 
[袁江雜録]  
　　自河道北徙而河務廢自海運告興而漕務疲自輪船馳驟海上而關務簡而轉輸貨物亦少致淮海小民失業甚多柔弱者流離溝壑剛强者夥伴搶劫二屬盜案實不可以僂指數漕標部曲二千餘人分駐宿桃贑沐清安各邑地方遼闊亦有鞭長莫及之勢於是大憲札飭統領酌定功過章程如公駐地段出有盜案則記過擒獲盜案則抵過一月無盜案則記功功過分而賞罰明營哨各官有所顧忌自無不認眞緝捕矣○浦上櫛比而居大半草舍茅檐易釀火患幸常年無縱火之事小民尚可高枕乃去冬忽有縱火者刻下又於鎭署街火烟叢密之處屢肆狡獪小民驚擾特甚經紳士禀請保甲總局明章曉諭暗地緝拿如見眞實憑據許民間一體捆送到案儘法懲辦○安東張大令紹渠近染沉疴遽爾仙逝遺缺由恩太尊暫行委員代理再申報藩憲聞代理者係發審委員周司馬起魁頗稱人地相宜○浙江正主考白建侯副憲於十五日抵浦越一日易車進都漕憲至官廰跪請聖安 
[通州近聞]  
　　十月二十一晚八點鐘流星閃爍光耀滿天直如火箭齊發紛紛不息至夜半兩點鐘時朗月當空星光始掩○時至小雪運河氷結寸許來往貨物均停止不發○前報染坊被竊盜賊立獲一案經蔡邑尊訊問屬實當即重寳二百板枷號一月飭差押游四街二關等 
 
 

Page 3

 
 
處五日以爲竊盜者戒○己故前彰德府知府李竹坪太守靈柩於十月十三日到通浮厝南關王恕園○某甲由京回山東行至楊村地方遇賊搶去銀四百兩并有零星物件當即報武清縣查騐比差嚴緝矣○近日東南路上頗不安靖行人均有戒心管轄地方者曷不整頓捕務嚴爲防範耶 
[接録廣督張疏陳海防要策稿]  
　　次日開地利山澤之利王政所重外洋富强全資煤鐡我中國煤鐡之富遠駕四洲如謀制船炮取資重洋以銀易鐡何所底止况中國之鐡質堅栗而性柔韌以制炮鎗實勝洋産徒以考地下精故鑿空而無得不能深求故得而旋棄不知煉法故不盡其用兹擬訪求外國專闈壙師三人或搜求地隔或化分壙質或煎煉成器務專其責搜求得地再考化分化分有質則歸煎練倘能煉鐡成鋼其用尤大至煉生鐡宜用高鑑氣機風具煉熟鐡宜用砂鑪氣錘煉鋼鐡宜用畢士買鑪西門馬下鐪緣中國鐡質多夾燐硫首須先煉出磺强水再八爐冶始成純質倘非實得眞授貿然開采徒耗巨貲考福建之穆源古田安溪等處皆産善鐡兼饒煤堊即廣東之惠州清遠等處産鐡亦佳粤商艶此利者頗多集股亦易臣近於省城設立礦務局招商試辦兹己略運礦砂到省開爐試煉如有實效再行分報勘辦礦本所需由商鳩股而地勢便否土民願否則由官酌度以免滋事閩礦供閩粤礦供粤大抵商人自謀約有數弊一不延聘眞師二不能考尋善地三不能烹煉得法四不能得貨即售如官聘師尋地授法考工所産之鐡收歸官用則鎗炮因有煤鐡而工易成煤鐡因鑄鎗砲而銷易廣二者相輔商得其利官收其功且買之内地其價必廉於外洋轉輸不竭實爲藏富於民之道異時鐡船火路資用尤繁如使此事可成人性鶩利踴躍争趨集資益宏取效益遠臣以爲當急籌者三也斯三者相濟爲用有人材而後器械精有煤鐡而後器械足有煤鐡器櫙而後人材得以盡其用得之則權利操諸我失之則取子仰於人而粤省尤爲要策太抵外洋入華必以粤海爲首衝粤防能固彼即越疆遠襲而軍火接濟書報往來皆須取道粤疆如能兵精械足守固財饒水師陸師俱成勁旅大敵來則歛船依台入口自防小敵來則縱船出洋横海邀截彼斷不能深入狂駛肆意侵陵又况自廣而桂而滇沿邊二千餘里以後王省邊防永無弛期所需軍火鎗炮之屬委輸取求皆於粤東是賴若儲待充足則不惟供支滇桂又可波及湖湘故欲辦東南海防西南邊防均不能不先立基於粤海而立基之要則以人材器械地利爲先惟是百端並舉一省難支竊計閩與粤鄰聲氣相通台瓊孤懸海外形勢又相類既爲輔車唇齒之依即宜爲率然首尾之應兩省各盡其力各專其任成事則相資用法則互考務使智勇聰明日增月益大開風聲則南洋成一關鍵實天下得一轉樞倘再遷延歲月不汲汲爲補牢求艾之謀以後海防日亟邊患日深何從措手臣愚以爲今日之務無急於此惟念三者籌資甚鉅莫敢爲先因思近蒙天恩允准定借洋欵内有定購美國氣炮一百萬兩昨據出使美國叅賛蔡國楨電稱該砲蓄氣不足其製未精未與定購擬請提動此欵以爲粤省學堂鎗廠雷局之需又查閩省新借洋欵四百萬兩一時當難用竣當可亦提百萬以爲閩廠製砲之用約計造鎗藥雷疑艇器營建廠基洋師洋匠來華資費開辦物料需費在百萬内外若造大砲各種行炮機器洋匠物料亦將百萬幸閩無造廠之費爲數約略相敵籌辦之始當可足數以後常年經費除各省分用收回原價外再當隨時核計另籌專款果能製造日精人材日出物産時增則因機利導鐡艦火路次第舉行可絶外人壠斷之謀即建中國久大之業天下幸甚左宗棠楊昌濬老成碩畫度早成算在胸特以事本貫通必須齊力恊規不能不連類而及如蒙俞允應請敕下左宗棠楊昌濬等籌議奏辦臣當咨商閩省分致南北洋暨外洋出使大臣詳考學堂章程及鎗砲船雷機器各種價值設廠雇匠名項工程及早開辦隨時詳細奏報所有擬撥洋欵籌辦閩粤兩省開設各廠請旨開辦緣由謹會同廣東巡撫臣倪文蔚合詞恭摺具奏是否有當伏祈皇太后皇上聖鑒訓示祗遵謹奏光緒十一年五月二十五日奏 
[星軺蒞滬]  
　　出使美日秘大臣張樵野星使握節南下將次蒞申上海縣莫邑尊因飭差在滬北天后宫内預備行轅至昨日午後二點鐘時海晏輪船抵埠停泊金利源碼頭星使即乘之而至莫邑尊及松海防劉司馬以下各員均往迎謁星使登岸乘緑呢大轎前赴行轅暫駐想勾留數日即須起節出洋也 
[影戲紀略]  
　　顔君所演影戲本館重其爲善舉前己屢書不一書初四晚演至第七期執筆人嫁綫辛勞不克躬逢其盛因飭訪事者操管紀之初現波斯國故事計十二圖復接現十國則皆英國風景殿之以中國曾解人在滬上豫園演枝其中雜以犀象虎豹豪猪袋鼠等畵順則猶梨園中之閏色也演至此己如關唯之卒章倘破工夫今夜早些來恐不再高朋滿座矣其戲剙自顔君永京佐之以吴君虹玉而格致書室欒君及曹君永福皆樂爲襄助善士也例得備書 
[和好如初]  
　　前報紀捕役陳阿男投縣控女兒毛毛被鄰人張某誘令成親莫邑尊提訊之餘治陳以治家不嚴之罪後聞張畏訟央人向阿男極意調停阿男允之前日己投縣求銷從此一對小鴛鴦緑窗私語當必廢雀鼠之章而賦睢鳩之樂矣 
[垂暮可憐]  
　　前日傍晚時有一老人在滬南萬裕碼頭鵠立泣涕繼而意欲投江自盡划船户某甲見而詢之老人自言籍隸江北僦居本城小南門左近膝下僅生一子四年前隨某員前赴粤省家中用度逐月寄歸業己四月有餘並無隻字求籖卜兆皆言吉少凶多殘年遇變無以爲生計不如一死之爲愈言訖放聲大哭暈倒江干有某乙聞而惻然再三勸慰給以青蚨四百頭倩人扶之而去 
[疉獲私土]  
　　昨報列巡丁獲土一節解局後委員即命將漏捐小士二十四塊暫存其販私人俞悦泰發交十鋪地甲看管以便照章科罰旋俞遞禀訴稱土從中孚洋行買來既欲充公請免再罰且所帶資本盡數購土欲思返里苦無川資可否乞恩酌給若干俾回鄉里局員着候批示該巡丁係二十四號袁鴻高昨又在英界四馬路查獲夾帶漏捐大士兩只連人拘入捕房其人自言是土由南爾行收銀人囑伊携帶旋有西人到來保出土存捕房 
[悮緝細情]  
　　十四號巡丁瞿慶祥察得某洋行專售私土因即守候門前旋見一人右手擬壺左袖藏有物件貿貿然自行走出瞿疑係走私與之並行故意碰其左袖覺有物甚重隨動問曰袖中是土否其人曰不知瞿又曰休作痴聾當取出一閲其人曰租界中豈容緝土爾獨不識定章乎瞿曰現有西文腰牌爲憑如何不能緝土其人曰然則須至捕房巡丁允之即與偕入及從袖中取出則一柚也捕頭付之一笑令瞿將腰牌及柚暫存并囑其人曰設要到官當於次晨九點鐘來此候解其人唯唯而退瞿回告總巡是爾生惠君諭以嗣後當格外留神免致受人播弄此事昨從西報中譯登大略今更綴録其詳亦猶鈕玉樵己記雪遘而蒲留仙更衍爲大力將軍傅也 
[雨控欠租]  
　　錦名洋人偕收租人陸松喬控賣餛飩之董茂仁欠房租洋八元翁太守着分兩期還洋六元餘二元斷令房東情讓到期董分文不付且預將屋中什物搬空避匿不面昨經陸尋見送案翁太守着交保出外還洋三元初十再還三元○同榮里收租人王信發控喬耀忠欠洋三十五元周姚氏欠洋二十五元有奇薛陳氏欠洋二十元有奇金保氏欠洋十八元翁太守詰之各户均稱帳目不符不能照付王稱月底收過帳上未除太守着開簡明清帳呈案所有新租按月付清舊欠分三月拔還各户遵斷而退 
 
 

Page 4

 
 
[法界公堂瑣案]  
　　前有同興木作主馬世鎬代親戚某甲向洋人來四白蘭地借洋三百元立有借據後甲落魄不堪且利息早己過本本年夏馬因病殂逝洋人向其家索欠馬妻張氏不能料理因即控之公堂中西宫斷定該洋人己收重利今由中人代賠着酌還洋二百元完結張氏稱該洋人租住我屋請飭遷移免致日夕吵罵中西官着將洋先繳到俟該洋人遷開再行給領今該洋人己遷住别處投案領洋捕頭飭包探傅張氏到案張氏患病不來其子德芳投案候示太守暨祁繙譯重向該洋人再三開導洋人將借據呈案太守給德芳帶回塗舘將現洋鈔票共二百元給該洋人當堂領去○捕房解十六歲男孩李阿木十四歲男孩王阿四十八歲男孩宋阿福請訊原告東洋車夫未曾到案僅據捕禀該車夫在浦灘被衆孩竊去踏脚布翁太守詰訊之下三人均不肯認宋王稱在金利源碼頭夾板船做工工頭不知名姓太守看將宋土兩人帶往小工處間明有無做工之事再行核奪李管押○王某訴稱九月初十晚被人竊去東洋車一輛今在楊三品家查得云係包才子所竊楊供是車由包賣下其價一千文本無車輪刻己另行配上包稱車由王夥小扣仔賣與小的出錢三千文用過一月車輪損壞因即轉賣與楊太守問王可有夥計答稱惟昆季兩人並無夥計太守着將包笞責一百板楊擅收麟物亦應科罰今姑從寛免究將車給王領去○楊馬根於昨晚一點鐘時吸煙滋事摑主婦之頰經該婦訴諸捕房拘楊送案楊供昨晚飲酒過多伊等索會烟鈔因之争鬧翁太守以原告不到從寛斥釋 
[上海恊賑公所接潘振聲先生山東來信]  
　　八月二十七九月二十八共發兩信計己早逹典籖兹復接奉九月十二廿三日賜書并三 
批四批庫平銀一萬兩具微救溺情殷有加無己弟現在赶緊查放濟陽商河臨邑三縣被災各莊天氣己寒民情更爲拮据轉瞬水地皆水災民出入常有性命之虞擬趁此時將極窪之處先行開放其涸出之處隨後補查年來春麥秋禾顆粒不收災民欲求和草食糠而不可得情形更苦於前故户口較諸往年亦有加而無减施子英兄現在溞溝辦理河工前議弟與楊卓翁名辦六縣之説弟處六縣除濵州己放外尚有五縣可否多請妥友來東俾於年内一律放竣上游之東阿平隂等處亦被災甚苦現尚有徙居堤上露宿風餐者飢寒交迫情殊可憐倘蒙續濟賑欵俾得同沾實惠尤爲功德無量肅　布復敬請德女愚小弟潘民表頓首十月十三日 
附啓者自接潘君振聲八月廿七來函後己及月餘久無音耗兹接十月十三來函始悉九月廿八之信閣滯途中遂致情形隔膜幸前日接到電函後己請楊州仲配之諸君携欵馳赴不落後塵惟據來函所云濟陽等五縣既未開放東阿等數縣猶待續施是敝所前後所解庫平四萬五千兩斷然不敷應用伏求各處諸大善士早發婆心迅賜援救不勝盼禱之至上海文報局與昌棧高易行三處恊賑同人拜啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年十月廿四日京報全録]  
　　宫門抄○上諭二道録前○發抄旨三道○御史馮奏糾劾大臣摺○浙撫劉奏委署知府片○滇撫張奏委勘各屬被灾情形片○閩督楊奏委員齎繳關防斤○湘學政曹奏請賞假省親摺○滇撫張奏揀補知州摺○又奏委署州縣片○將軍希奏辦呈參枝摺子○十月二十四日吏部翰林院正紅旗值日侍衛處引見六十五名○穆圖善謝授爲欽差大臣恩○崑岡續假五日○召見軍機○皇上明日辰初至南海黃幄看侍衛箭○發抄張凱嵩奏鹽道庫大使李孔洙調按板井大使奉旨吏部議奏欽此○又請將濫派鄉約致釀重案之霑益牧革職奉旨陳燕着即行革職餘着照所議辦理該部知道欽此○又承審命案不實之知州守備革職歸案奉旨孫紹曾着暫行革職歸案質審鄭富着先行革職審訊該部知道欽此○○掌浙江道監察御史臣馮應壽跪奏爲大臣辦事乖謬藉端勒捐商民謹繕摺糾劾仰祈聖鑒事竊臣聞庫倫辦事大臣桂祥人本輕率性喜鋪張信任貪劣屬員有勒捐商民情事上年曾將甲首傅去捐銀七八千金商民己屬難堪今年又委印房噶爾逹數員有稱綸差官者有稱欽差官者分赴名路種地開鋪處所勒捐磗茶每鋪自百數十箱至數十箱十餘箱小等稍不遂意動逞刑威嘴責鞭責多被屈辱或遭鎖押勒限繳清求暫殿緩而不允各鋪户幾至罷市聞己捐至一千四五百箱約值銀二萬兩以纎小資本借以營生之民何能堪以此剥削及詢其事由則以新設印房噶爾逹六員廉俸無出就地捐輸爲名查庫倫新設筆帖式六員俸薪由口北道指欵解庫給發無庸就地捐輸如因設官起捐亦屬不成政體况復刑逼威嚇辦理尤屬乖謬臣閲邸抄見上年理藩院會同户部議覆摺内有云近來庫倫現無軍務該處有宣化練軍足資彈壓有舊設司員暨新添筆帖式多員足理繁劇有舊派蒙古官兵書手三十餘人足供差遣當此庫欵奇絀何可於新添筆帖式之外再留隨帶奏調官兵多糜帑項乃該大臣不問庫欵能否增添先之以隨帶繼之以奏調奏調不足更請添設似此紛紛更張於籌餉大有關碍是該大臣之喜事張皇早己概見及復聽任委員刑求商賈漫無覺察殊負聖主綏靖邊疆之至意查康熙年間聖祖仁皇帝軫命邊地荒遠商賈裹足凡赴彼貿易者給與房屋以廣招徠至今蒙民相安若似此肆行滋擾誠恐商民疑畏紛紛歇業於地方大有不便况庫倫密邇俄國俄人越界淘金每招募游民啗以重利設若挺而走險尤難保不别生事端臣職司糾察既有所聞不敢稍避嫌怨自安緘默應如何查辦之處恭候聖裁伏乞皇太后皇上聖鑒謹奏○○劉秉璋片再甯波府知府宗源瀚丁憂遺缺前以候補班前知府胡元潔請補經臣會疏具題在案尚未接准部覆現因署事之陳汝濟病故應即飭令請補之胡元潔先往署理以重職守據藩臬兩司會詳前來除檄飭遵照外廑會同閩浙總督臣楊昌濬附片陳明伏乞聖鑒謹奏軍機大臣奉旨吏部知道欽此○○張凱嵩片再據署賓川州知州黃毓崧禀報該州入夏以後兩澤愆期田難播植正苦亢旱詎於六月二十三四等日大雨傾盆溪水陡漲沙石隨下凡田地在雨山夾澗者概被冲壓又據署恩安縣知縣董毓鸞禀報縣屬豆腐溝三鄉於六月上旬被雹捐傷禾稼長處約計百里各有輕重尚不致於成災各等情前來臣查賓川水災較重恩安被雹據禀雖未成灾惟事關民瘼田禾既有損傷亟應一併委勘賑恤俾災黎母虞失所當經檄行司道委員前往會勘設法疏消積水户口妥爲撫恤其被旱被淹被雹各田畆本年錢糧應否減免緩徵俟勘覆到日再行酌量核辦所有賓川恩安兩屬被災委勘大概情形謹會同雲貴總督臣岑毓英附片具陳伏乞聖鑒謹奏軍機大臣奉旨知道了即着督飭屬員查明被災户口妥爲撫恤毋任一夫失所欽此○○楊昌濬片再臣於光緒十一年七月二十五日欽奉寄諭在宗棠奏請交卸差使展假回籍一摺所有欽差大臣關防即着交楊昌濬派委妥員齎京呈繳等因欽此欽遵經左宗棠於七月二十六日將原領咸字十八號欽差大臣關防標封及行營一切文案勇册委員齎送前來臣謹派委户部主事周滋大候選衛守備陳超英將欽差大臣關防敬謹齎京呈請禮部察收恭繳以昭愼重除分咨查照外理合附片陳明伏乞聖鑒謹奏軍機大臣奉旨禮部知道欽此○○湖南學政翰林院修撰臣曹鴻勛跪奏爲籲懇天恩賞假省親仰祈聖鑒事竊臣於光緒七年九月奉命視學湖南維時臣母在籍因道遠未能迎養計臣自備位京員曾於光緒三年歸省一次迄今己及八年兹當學政任滿擬仰懇高厚員假兩個月俾得返里稍遂烏私若蒙俞允臣即於新任學臣到湘交卸後由長江自備資斧沿流東下一俟假滿即當束裝北上泥首宫門恭覆恩命所有微臣請假兩個月回籍省親下忱謹繕摺具奏伏乞皇太后皇上聖鑒訓示謹奏軍機大臣奉旨着賞假兩個月欽此○○雲南巡撫臣張凱嵩跪奏爲掠員升補直隸州知州以資治理恭摺仰祈聖鑒事竊查廣西直隸州知州王邦彦於光緒十一年六月初一日在省寓病故當經具題開缷聲明所遺係冲煩難調缺例應在外揀選應照例以該員病故本日作爲開缺日期歸於六月底截缺咨報在案查定例應調缺出應令於現任内揀選如無合例准以候補人員題補如無人以應升人員題升又奏定章程現任人員保舉以何項官階補用應歸候補班内補用人員除應陞之别項缺出仍准照例升用各等語今廣西直隸州知州缺管轄三縣回夷雜處政務殷煩非精明幹練熟悉情形之員難資治理臣督同兩司於通省現任候補各員内逐加遴選非現居要缺即人地未宜即同知直隸州兼補員内亦無記名分發應儘先補用人員雖有曾任候補之員亦均於是缺人地不甚相合惟於應升人員内查有昆明縣知縣鳴泰年五十歲係内務府廂黃旂潢軍吉瑞管領下人由廪生中式同治元年壬戍恩科順天鄕試舉人戊辰科會試中式貢士殿試二甲改翰林院庶吉士甲戍科補行散舘引見奉旨着以知縣即選欽此欽遵照例報捐同知升銜選授雲南縣知縣領憑於光緒元年九月初二日到任調補蒙自縣知縣四年四月初一日到任調署昆明縣知縣卸事於攻克騰越廰屬龍需山夷匪案内出力保奏請以同知在任儘先補用光緒六年七月初十日奉旨着照所請奬勵該部知道欽此光緒六年大計保荐卓異委署恩茅同知卸事調補昆明縣知縣十年七月二十七日到任臣查該員鳴泰有爲有守廉静老成足資表率歴俸己滿各任内並無積案及欠解錢糧己起降革處分以之升補廣西直隸州知州洵堪勝任雖曾保補用同知而直隸州知州爲知縣應升之階且係卓異人員照例仍准升用惟調缺請升與例稍有未符但人地實在相需例得聲明專摺奏請據署藩臬兩司會詳前來合無仰懇天恩俯念員缺緊要准以昆明縣知縣鳴泰升補廣西直隸州知州實於地方有俾如蒙俞允仍併同卓異之案照例給咨送部引見恭候欽定至所所遺昆明縣知縣係省會要缺俟覆准後另行遴員調補除咨部查照外所有揀員升補要缺知州緣由謹會同雲貴總督臣岑毓英恭摺具陳伏乞皇太后皇上聖鑒勅部核覆施行再此案應以光緒十一年六月二十九日截缺之日起扣至九月三十日限滿現在限内合併聲明謹奏車機大臣奉旨吏部議奏欽此○○張凱嵩片再署騰越同知吴晴琦調省遺缺查有實缺該廰同知陳宗海應即飭赴本任以重廠守又署馬龍州知州張坦調省遺缺查有新選安甯州知州高其崿才具明敏堪以署理又署鎭雄州事路南州知州周誥現據告病又保山縣知縣秦述先據報病故除分别另疏具題開缺並聲明路南州選缺滇省現有應補人員留外請補外所遺鎭雄州署缺查有嵩明州知丹胡續昌堪以調署遞遺嵩明州知州缺查有准補維西通判葉如柏堪以署理保山縣缺查有阿迷州知州劉于豳堪以調署遞遺阿迷州缺查有補用知縣朱其昌辦事老成堪以署理又署宜良縣知縣董堃調省遺缺查有現代理南甯縣事補用知州孟陰桂堪以調委代理遞遺南甯縣缺查有大挑試用知縣皮爾梅性情誠篤堪以署理據署藩臬兩司先後會詳前來除分檄飭遵外謹會同雲貴總督臣岑毓英附片具陳伏乞聖鑒謹奏軍機大臣奉旨吏部知道欽此○○奴才希元跪奏爲採辦參枝專差呈進恭摺仰祈聖鑒事竊奴才于光緒十一年正月二十五日業將續採參枝專差呈進並于摺内聲明採辦參枝己經過時殊不易得仍飭該恊領等俟夏令留心妥爲採辦以備上用在案兹據恊領文全吉陞阿等採得大枝山參八苗中枝山參八苗計重七兩六錢可稱上品共需工價銀八百二十八兩仍由所收參税項下以錢易銀照數發給奴才謹將參枝親加查騐分盛二匣嚴密包封飭交藍翎雲騎尉玉林齎京呈進仍飭該恊領等赶緊採辦續有所得再當呈進除咨行内務府查照外謹恭摺具陳伏乞皇太后皇上聖鑒謹奏軍機大臣奉旨該衙門知道欽此 
 
 

Page 10

 
 
   
 
 

Page 11

 
 
[上海北巿絲業會舘核奬籌賑公所施少欽經收山東賑捐十月十九第八百四十一次清單]  
　　金華顧謙霧　月節　　用由杭州門局前王公舘夾洋十二元　名氏十元秦灝棉衣洋十元陳醒吾以英八月分二萬二千二百六十八號吕宋彩票洋五元諸城孫四元愧無力人求病即愈二元凍醒吾以書畫潤助棉衣洋二元沈子坪爲子種花求果太平一元○錢仲喻自常州募無力人求親疾速愈洋四元不書名求疾速痊洋六元○莫藹樓先生代寄來王子耘曾伯厚經　　字二千七百二十一號聞福建建减中營官弁練兵共銀二十五兩福建建威中營官練兵共銀二十五兩又陳友山經募昌字二千七百二十四號册泉州蘇瑞楨番銀兩六元果　兼瑞梁番銀兩火元以上四户其東九八規元出十三兩三錢九分五厘○本埠萬順豐寳號交來上海豐浴洋行棉衣四百件謙信洋行旗昌洋行興隆洋行願全　孝行四户各棉衣一百五十件麥邊至行地亞　士行種　洋行耶松洋行四户各棉衣一百件天福洋行乾泰洋行上海德商三户各棉衣五十件○又漢口仁豐號經募畢岐山棉衣二百件義議棉衣一百件王大順慶記棉衣六十件王大韻廣記王大順恆記焦鼎臣王祥盛義記瑞豐和永昌順無名氏一户各棉衣棉件王祥盛森記棉衣十二件開泰成義磊和莫問人開泰順無名氏　盛魁六户各棉衣十件王祥發盈記祥和裕泰和祥恊和祥信和裕無名氏從善氏七户各棉衣六件祁福泰張廣泰甜萬順龍永順郭永發胡有總漬德堂陳勝　羅義泰許豐察無名氏怡泰亨孫啓　治豐祥十四户各棉衣四件李保合鴻吉誠至大程篤慶李祥泰豫昌祥天圓歐陽篤光稍守經堂三星三泰則篤生黃泰記劉溥齋蕭治豐怡台成十六户各棉衣二件○又漢鎭趙萬豐號經募萬豐號棉衣四十件汪源記無名氏方義大趙慶泰大茂和五户各棉衣十件廣裕義汪慶員一户各棉衣六件德昌厚梅春閣怡記號源記李權根堂吁廣泰杜振昌矛興源胡順昌余永發無名氏十一户各棉衣四件史裕記棉衣銀一兩二錢四分合來洋一元七角○又漢鎭順記號經募漢口釐金局棉衣二百件徐友臻勉力氏周二户各棉衣四十件廣申原棉衣三十四件祥豐厚棉衣念件漢順記棉衣十四件同善義源祥德昌厚廣義合四户各棉衣十件吴德昌和豐慶德泰隆三户各棉衣四件○又東碑衆商怡銀昌棉衣一百件瑞盛春盂肖童同裕盛和豐東東來福集祥水六户各棉衣五十件雙順泰棉衣四十件義順華義順棧唐獻卿三户各棉衣三十件東順發利泰昌同昇恆裕增幹乾昶和億興成永來盛鄒怡美同豐利餘生公春成德潤生堂王廣源盛題記十四户各棉衣二十件西公順棉衣十件○又都邑乘商棉衣二百件○又煤商韓之鵬棉衣二百件李梅塘王益甫二户各一百件黃省三田鏞敦大成周舜卿會德豐洋行壳件洋行六户各五十件隆昇正徐心愿二户各三十件何昌泰陶斯載義成宏生新茂洋行陳子鄉六户各二十件無名氏十六件寳泰寳記周星葵馮石成席祝年黃敬斐公興王春庭廣子珊九户各十件麥渭川六件因源祥四件成章建明二户各二件○又鐡商昇昌一百五十件可成一百件丁元興源立宏泰謝永昌王裕隆五户各五十件唐晋記四十件袁萬隆硾十件生源葉敬記葆厚堂無名氏利昌萬椿六户各二十件拜順十六件同和十二件重震隆樂寅全莊永昌庚誼蕃三泰王濟枲陶秉鈞無名氏李佐朝王順泰汪瑞記謙益堂張玉山李瑞和十四户各十件王氏吉順愼記聚泰來何榮芳蔣筠泉五户各八件龔漢即朱選青乾浴沈海村洪元昌　竹　袁 
叔明源大八户各六件王耀祖五件張燦庭莊祖生趙敦仁申敦州胡悦盛周元鈞六户各四件趙春亭三件鄭竹生同德震詶徐鳴甫盈記俞照小姐李清貴芹杳書屋八户各一件苗太記洪春林彭細秋鄧芝田楊桂福潘永豐六户各一件○又上海愼裕號朱寳珊經募葉成忠王磬泉二户各一百件義昌成錦章而康恆豐昌祭君安四户各四百件義豐順　豐德錩周雲成四户各二百件胡珊記無名氏舒三泰王春塘貽遠堂鄒五户各一百件洪进甫錢坤裕王栽萼阮寳亭其祥記陳卿恩徐謀茂七户各四十件求安氏周蓮塘二户名三十件蘇寳記倫如堂存耕堂張潘馮琴吴景輝慶裕義天福帳房廣聚源泰和鄭桂峯張延功孫荻州慶昌仁李　記陳勇潮十五户各二十件是兼三四十件或門宋氏治記文彩堂劉咸康正大元泰來恆益興黃偉卿慶昌祥無名氏十户各十件向生福積善堂吴二户各八件寳泰莊張德潤特汝泉三户保四件和記銅洋五元以上二百七十九户共來棉衣一萬一千四百九十六件洋一元七角銅洋五元以上十九日 
 
 
 
 

Page 12

 
 
[光緒十一年十月二十五日京報全録]  
　　宫門抄○選單○大臣紹奏查明大臣被叅各節摺子○大臣崧奏報到浦日期夾片○署黔撫李奏仍懇飭部覆議摺子○又奏保舉副將夾片○大臣慶等奏總管病請開缺調理摺○又奏飭知縣回任署任片○十月二十五日户部通政司詹事府廂白旗值日侍衛處引見五十八名○惠王請假五日○内閣奏派騐放之大臣泒出謨貝子麟書孫詒經徐樹銘○吏部奏派騐看月官之大臣派出恩承延煦祁世長孫詒經敬信薜允升寳昌周家楣洪良品順齡瑞麟曾培祺鈺昌吴壽齡文英張人駿○兵部奏派磨勘刀弓石之王大臣派出克士熙敬敬信○召見軍機○○光緒十一年十月分選單道湖北鹽法分守武昌江人鏡舉知府浙江温州惠陞生員知州雲南賓川魏朝瑞監知縣雲南禄勸劉萬青廪湖北公安李維誠甲廣東大埔趙夢奇舉布理問江西王鵬翼監直州同直隸定州吴觀寳舉州判陜西華州崔耀山供府經安徽鳳陽莊介褘監縣丞廣東陽江張纘曾監巡檢廣東高要王樹棠附貢典史浙江上虞鮑誠襄監山東武城王庚監○○奴才紹祺跪奏爲遵旨查明庫倫辦事大臣被叅各節據實覆陳仰祈聖鑒事竊奴才於光緒十一年七月二十七日欽奉寄諭有人奏庫倫辦事大臣桂祥辦事乖謬藉端勒捐一摺等因欽此遵旨寄信前來奴才奉旨後謹將揀派司員等官暨起程日期專摺奏聞在案旋於九月十二日由驛行抵庫倫即按照原叅各欵率同司員逐一嚴訊查擢内所叅各節以上年令甲首捐銀七八千兩爲案中贓私重情奴才先將十二甲首傅集詳細嚴究據云並無其事惟于前任辦事大臣英奎任内因商户夥買庫鉛一案議罰商户磗茶五萬塊合銀一萬兩交各甲首分存俟有用項隨用隨提前任辦事大臣英奎任内提用銀一千四百四十兩前任蒙古辦事大臣那木濟勒端多布任内提用銀二千兩前任辦事大臣奕榕任内提用銀一千二百七十兩下餘銀五千二百九十兩於上年五月現任辦事大臣將此項罰欵盡數提出並無捐銀七八千兩情事等語奴才復隔别研究該甲首等矢口不移隨將該衙門用欵總簿提出按欵詳核所提銀兩皆發放各員口分薪水等項使用出入相符毫無朦蔽是該大臣尚無贓私劣跡原摺内又稱差派委員分赴各路勒捐磗茶一節奴才傅集商民佃户據云今年四月間庫倫辦事大臣派出武差官綸差官二員赴後地按户捐茶多寡不一共捐磗茶一千三百五十六箱零五塊嗣因商民牛維新侯興旺應交茶數不足經二位差官傅押責打勒限追交現己措齊交清等語查該商民所供武差官係卓索圖盟四等塔布囊書都那瑪即武忠額綸差官係筆帖式綸錫此二人皆該大臣派往後地勸捐之員奴才當即傅到同堂質訊書都那瑪綸錫同供本年四月間辦事大臣桂祥派伊二人前往後地勸捐以濟公用委員等到後地皆用善言相勸遂捐得磗茶一千三百五十六箱零五塊嗣因商民牛維新侯興旺欠交捐茶有意遲延因而責打押追是實此外並無别情等語查該員所供與商民大略相同似無隠飾第勸捐一節既用刑逼即屬勒捐責打看押擅作威福如是乖謬該大臣毫無覺察任其科歛是信用劣員無可推諉且捐欵既有成數自當刻既奏聞該大臣遲至於今尚未入奏亦屬不應至舉辦籌欵一節訊之文案處官員音得泰松蔭因何籌欵之故據供辦事大臣桂祥到任後因積案太多是以奏調官員來庫清理各案所有一切薪水之資無欵可籌查前於光緒六年户部通行因庫欵支絀令各處就地籌欵以濟時艱此處後地久經開墾商民殷實遂派員前往勸捐以濟急需等語查該員等所供雖係實情但今日庫倫非從前防軍在庫時可比既有舊設京員蒙員十數人書手差役數十名縱有積案不難循序清理何必多事鋪張乃該大臣奏調添派多員因之用欵加增勢難撙節故虚糜在所不免總之庫綸辦事大臣桂祥雖無贓私情事惟信任劣員種種辦理不善皆難辭咎謹將實在情形確切查明據實具奏惟該大臣係二品大員應如何懲處之處奴才未敢擅擬出自聖裁查書都那瑪據供係卓索圖盟四等塔布囊既非職任人員又非咨調來庫僅止効力私人胆敢擅作威福責押商民借端科歛任意妄爲若不從嚴懲辦不足蔽辜相應請旨將書都那瑪從重發往黑龍江充當苦差筆帖式綸錫派往勸捐與書都那瑪同辦一事當書都那瑪責押商民之際但知附和不知攔阻實屬庸劣不職相應請旨將筆帖式綸錫即行革職以昭烱戒至蒙古辦事大臣那遜綽克圖隨同畫稿文案處恊領音得泰筆帖式松蔭稿面書押相應請旨交部察議所有此項捐欵今准該大臣咨覆前項損茶一千三百五十六箱零五塊内除開放各員口分賞需等項外實存茶九百十五箱五塊查庫倫現無急需應存應提請旨交部辦理至所調人員並添設筆帖式六員相應請旨全行撤回以節糜費而歸舊制除將提到案卷發還外所有杳明庫倫辦事大臣被叅各節緣由理合恭摺由驛馳奏伏乞皇太后皇上聖鑒訓示遵行再奴才拜摺後赶緊束裝回任合併聲明謹奏奉旨己録○○崧駿片再奴才於八月二十日起程赴省會商蘇漕河運事宜當經附片奏明在案九月初一日在江甯省城會同督臣曾國荃護撫臣譚鈞培恭摺具奏奴才拜摺後隨即起程回浦沿途查勘揚屬工程均尚如式於九月初五日到浦理合附片陳明伏乞聖鑒謹奏軍機大臣奉旨知道了欽此○○署貴州巡撫布政使臣李用清跪奏爲請補副將員缺寔係爲地擇人可否量予通融仍懇飭部覆議恭摺仰祈聖鑒事竊臣于光緒十年十二月十九日准兵部咨開貴州大定恊副將員缺係題補第一輪第三缺應用預保無人照章揀發人員抵補該署撫以儘先副將朗洞營叅將熊得勝請補與輪缺章程不符應令照章遴選揀發班内補用升用人員請補以符定章於光緒十年十一月十二日具奏奉旨依議欽此相應録咨等因在案伏念遴補員缺總以人地相宜爲主其有與例相符而其人又能勝任恪守定章以歸畫一若與例雖符而其人難資得力及與例未符而人地實在相需亦當據實臚陳懇請勅議以重職守查貴州大定恊副將員缺地當上游通衢五方雜處游匪較多緝捕巡防猶是尋常要務遇有事端非得沉毅廉明胸有條理之員不足以資鎭撫臣查黔省補用升用副將均未咨部註册核准亦未引見實無合例應補之員前次請補該缺之儘先副將熊得勝實心任事毫無巧滑習氣上年委護安義鎭篆距省最遠毗連滇粤地廣兵單軍時己覺鎭撫非易加以關外用兵上年招募而往現在遣撤而歸稽察稍有未周難保不逗遛滋事該員清查嚴密防範認眞地主均極安静是其沉毅有謀堪鎭沖要己可概見臣於大定恊副將一缺審愼連廻爲日己久既不敢稍事拘牽致涉遷就復不敢固執己見有碍定章惟有據實陳明籲懇天恩可否量予通融准以儘先副將朗洞營叅將熊得勝升補大定恊副將俾資得力之處出自逾格鴻慈臣因愼重地方爲地擇人起見謹會同雲貴總督臣岑毓英貴州提督羅孝連合詞恭摺具奏伏乞皇太后皇上聖鑒勅部核議施行謹奏軍機大臣奉旨兵部議奏片併發欽此○○李用清片再查安義鎭標親轄原有中左右三營自抽馬步爲練軍後練軍亦分中左右三營督臣岑毓英前在貴州巡撫任内調任福建將該鎭左右兩營練軍帶赴福建黔省以餉絀之故至今未經募補會經前撫臣林肇元奏明在案是該鎭三營練軍僅留一營緑營守兵亦經林肇元奏明裁去三成平日操防己屬地廣兵單該將於上年委護安義鎭印到任之初適值關外募勇由所轄地面經過挑剩餘丁易聚難散幸能無事議和以來關外散勇分赴川湘由轄境經過最多該護鎭極力支撐尚無滋事情形現在冬防己近伏莽較平日尤爲可慮所轄清水江紅水江地方界在滇粤奥僻之區匪徒向多出没臣於地廣兵單之地專恃賞罰嚴明以作士氣蓋必不没其微長而能鼓其精力至大定恊副將一缺臣前在貴西道任内距大定不到百里深知該處莠民狃於奸宄相習成風非得年力精壯明幹有爲之員未易勝任臣實因爲地擇人起見所有該護鎭熊得勝於關外招募勇兩次過境著有微勞暨大定恊副將員缺必須人地相宜之處謹附片縷陳伏乞聖鑒施行謹奏軍機大臣奉旨覽欽此○○奴才慶裕濟録跪奏爲總管年老力衰病難就痊呈請開缺調理恭摺奏祈聖鑒事兹據左翼漢軍廂白正藍旗恊領胡二雲呈據海龍城副都統銜總管馬有利呈稱現年七十歲食俸餉五十二年捕打十月圍三次金州防堵一次因前充邊差染受潮濕腰腿疼痛時發時愈近年以來復添咳嗽之症屢經請假回旗調養無如年老力衰醫藥罔效實難就痊呈請開缺調理等情隨據該旂恊領胡五雲查騐該員患病屬寔加具印結呈報前來伏查海龍城地處邊陲該總管有巡查圍山統轄旂營督催課賦之責今該恊領既稱該總管年老力衰病難就痊自應准其開缺謹理如蒙俞允其所遺總管員缺奴才等另行循案揀員請補理合恭摺具奏伏乞皇太后皇上聖鑒謹奏軍機大臣奉旨著照所請該部知道欽此○○慶裕等片再承德縣知縣談廣慶前因請咨赴部引見所遺員缺檄委准調懷德縣知縣章樾暫爲代理兹談廣慶現己回省繳照應即飭令各回本任以重職守又葢平縣知縣沈裕義調省察看遺缺查有留省力補知縣徐廷蘭老成幹練堪以接署除公檄遵照外理合附片具奏伏乞聖鑒謹奏軍機大臣奉旨吏部知道欽此 
 
