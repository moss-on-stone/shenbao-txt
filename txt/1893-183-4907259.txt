# 1893 - 183 - 4907259

 

Page 1

 
 
[希世之寳全帖已出] [  點石齋代舊啓]  
　　希世之寳控裱錦而加楠木匣晋唐小楷加錦套請繳半價持票取帖未入股者請速購鴻文局買票者由乾德奎發前印廟堂碑墨色不佳今全棄去由本齎加工重印又印成宋搨夏承碑翁閣學攷證千餘言有豐道生楊繩祖潘奕雋吳榮光宋葆湻諸公跋靜娛室好雲樓題七古潘題大隸於帖首宋搨多寳塔有靜娛室沈鳳王虚舟攷證王又題大分書於首宋搨化度寺有陸深胡讚宗劉石庵王夢樓願南雅靜娛室跋翁閣學攷證帖首飛自分書李東陽題三種挖裱錦面再者各帖裝池工繁時久遠方郵寄尤艱今擬變通除巳銷票外希世之實裝潢者仍五十元未裱者减裝費廿元小楷已裱十二元未裱减四元夏承已裱十元未裱减二元多寳化度已裝各六元未裱各减二元京都琉璃廠永寳齋上海太古昌棧乾德奎上海廣東蜚英晉記漢口小夾街積昌號蘇州山塘大街愼記棧江西書街天寳樓分售 
[論粤東火藥局被焚事]  
　　此次廣州省城北三元里火藥局失火事起倉卒鄕中人不遑奔避頃刻之間天崩地裂岳撼山頽烟焰騰空而上如萬疉痴雲凝結空中閱數刻許始散被災之最慘者以三元里爲最房屋傾頽十有八九至若屋瓦飛去牆壁震裂多至二三百家瑶臺沙涌兩鄕次之蓋三元里離藥局最近故被災最慘瑶臺沙涌兩鄕相離較遠故被災較輕然統三鄕而論居人之被藥力攝去顚墜數里之外軀殘肢裂血肉狼藉以及被牆壁壓倒葬身瓦礫叢中者正不可以數計事後經文武各官馳往勘視諭令三鄕紳董詳查數目以便詳報大憲設法無卹又經廣濟醫院設廠施醫愛育善堂購米散振無諭男女老幼每人給五斤俾免枵腹之慮大憲又分派幹員查勘災戸擬每戸給銀數兩使得修蓋房屋免致露宿風餐其所以爲善後計者可謂至周且密然三元瑶臺沙涌等三鄕經此次大災凄凉之狀宛然在目號呼之聲恍惚在耳痛定思痛固不能不追究肇事之由以爲懲前毖後之計據訪事人來函謂藥局之設在三元里係由此處居人獻地報効緣三元里向無河道舟楫來往須繞道瑶臺鄕因與瑶臺鄕不睦不容問渡遂請於官府建設藥局由官開一河道直逹鄕中一以便舟行一以洩私忿訪事人所述自係得諸輿評而鄙人則以爲此特一鄕之私言非各鄕之公論也夫官府之建設火藥局原爲有備無患折衝禦侮起見火藥一項爲制敵之利器然看守者偶有疏虞易肇非常之禍不能不預爲之備故藥局之設宜於鄕僻不宜於城巿宜於曠野無人之地不宜於戸口繁盛之區是則三元里之建設藥局固屬事理之常雖無居人獻地報効亦將建設固不得謂藥局設在此處遂委其咎於居人且當居人之獻地也其心雖涉於私其事實出於公在官府固無不准之理卽在别鄕亦不得因與彼齟齬遂起而阻撓此舉洎乎地已獻矣局已設矣河已開矣在三元里人不過以舟楫暢行私心快　固萬不料藥局竟有失火之事也况藥局失火瑶臺鄕固罹其災三元里先受其禍欲害他人而先置已於死亡之地天下固無此至愚之人爲此至拙之計也所可異者焚時在十一日申刻而局中人已有於是日五鼓時將物移出說者遂疑其爲自行放火夫藥局之設所以預備軍需關繫何等鄭重局之附近必派營兵駐紥藉以警察非常局中看守者必由官府派親信可靠之人凡藏藥之處扃鐍嚴密閒人不准擅入然則火從何來滬城當小金枝肇亂時曾有藥局失火之事此則由於匪人所種前年太平府藥局被焚城中房屋毁壞十之七八事後推究或謂係春藥遺火或謂係匪人種火在匪人之所以種火者如焚毁平民房屋無非爲乘機搶物起見卽不然亦無非爲挾怨報復起見若藥局則固明明爲官府之所設既無仇怨之可報局中除火藥外别無存儲又無財物之可刦其敢於種火者非圖不軌而何然藥局既有營兵之駐紥復有委員司事之看守關防既極嚴密藏藥之處又必在地窟之中匪人卽欲種火苟非與局中人串通斷斷不能奏手或者與司事等有一面緣以探望爲名乘間下手此則不及料者耳若謂自行放火則固爲理之所必無自來自行放火之事每由於典守自盜無以彌縫遂付之一炬便官府無從查究倉謸失火其實皆放火也若典守藥局則異是火藥既不准私販自無人焉甘冐不韙不名私相購買既無買主則典守者盜此火藥苟非接濟匪人斷無銷路既不盜賣何爲而自行放火此眞有索解無從者然此役也不但局中存藥三倉貲本悉付東流且蔓延及三鄕之廣被害至數百家之多事後追思猶覺傷心慘目吾知大憲必當根究肇事之由爲被災者一洩此忿也 
[本館接奉電音]  
　　昨由京友電傳上諭五道敬謹譯登○五月廿三日奉上諭奎俊奏特叅庸劣不職各員一摺江蘇署安東縣知縣候補知縣陸釗殘酷性成操守難信前署溧陽縣知縣候補同知吳恒辦事乖謬體復衰頽丁憂候補縣陳鼎彝行爲鄙薄惟利是趨試用巡檢王懋官居心險許聲名平常阜寍縣訓導丁顯品欠端方不知檢束均著卽行革職前署沛縣知縣補用知縣公純聽斷不明性亦偏執前署凡陽縣候補知縣徐遠煒辦事粗率難膺民社均著以府經歴縣丞降補金壇縣訓導陳子蘭年力就衰難膺訓迪著勒令林致以肅官方該部知道欽此同日奉上諭奎俊奏保薦賢員懇恩優奬　用一摺據江蘇吳縣知縣凌焯勤求治理關心民瘼上海縣知縣黄承暄理繁治劇措置裕如奉賢縣知縣金元烺勇於任事有守有爲大挑儘先知縣汪瑞曾有體有用學識兼長等語凌焯黄承暄金元烺均著傳旨加奬汪瑞曾著交吏部帶領引見仍著該撫督飭該員等盡心民事勉爲循良毋得始勤終怠欽此同日奉上諭廣東督糧道員缺著魁元補授欽此同日奉上諭四川雅州府知府員缺著嵇志文補授欽此同日奉上諭江蘇蘇州府知府員缺緊要著該撫於通省知府内揀員調補所遺員缺著　秀補授欽此 
[御柳新蟬]  
　　宗人府爲咨送事准廂藍旗護軍統領文開本旗副護軍叅領惠昌病故遺缺咨取本府保員送放等因前來查廂藍旂奉國將軍宗室載國奉國將軍宗室增鑅二員堪以保送入放相應將該二員銜名咨送貴護軍統領查照辦理○吏部爲片傳事所有考取步軍統領衙門學習筆帖式一缺本部於本年五月十五日奏請欽派閱卷大臣在上諭館考試相應片傳各衙門傳令前經保送筆帖式各員務於是日黎明衣冠各帶筆硯赴上諭館先向本部報明考試繙譯抑或漢文以憑備卷後聽候點名領卷考試莫悞○吏部爲知照事所有揀補湖廣道漢監察御史一缺本部於五月十一日帶領引見相應知照貴衙門傳令四品銜吏部員外郎葉慶增花翎三品頂戴内閣侍讀王鵬運刑部郎中李念兹等三員於是日五鼓穿天青褂備帶補褂元青褂並佩帶對子荷包手巾赴西苑門外六項公所吏部公所内書到聽候排班帶領引見勿得遲誤因用印不及徑行白片○禮部爲片送事　軍機處交片卽將已 
 
 

Page 2

 
 
丑辛卯兩科順天繙譯鄕試並各省駐防繙譯鄕試欽命清字論題漢文滿洲繙譯題庚寅壬辰兩科繙譯會試欽命清字題卽日咨送方略館滿軍機處等因到部相應將已丑辛卯兩科順天繙譯鄕試並山東陝西甘肅江南湖北廣東浙江福建四川等省駐防繙譯鄕試欽命清字論題漢文滿洲繙譯題各二張庚寅壬辰兩科繙譯會試欽命清字題紙各一張片送滿軍機處查照○吏部爲知照事所有本月分掣補泰陵工部主事之國子監廂藍旗滿助教容照本部於五月十一日帶領引見相應知照貴監卽令該員於是日五鼓穿天青褂備帶補褂元青褂並佩帶對子荷包手巾赴西苑門吏部公所内書到聽候排班帶領引見不得違悞因用印不及先行白片後補印○戸部爲行查事俸餉處案呈所有八旂滿蒙漢各固山孤寡孀婦孤子孤女月支錢糧自何年月日食起現年若干歲曁陣亡兵丁之妻當食半餉及週年孀婦自何年月日起支現年若干歲例應每歲行查一次以備稽覈而杜冐支相應行知各固山卽將前項孤寡孀婦人等三代姓氏年歲某人之妻自何年月支餉逐一詳造滿漢印册務於文到一月内咨送本部以憑稽察覈辦 
[督憲閱船]  
　　統領粤東外海水師兵輪船記名總兵余鎭戎管帶廣甲廣内二兵船停泊金陵下關江滸禀請兩江總督劉峴帥登船閱視峴帥諭期五月十六日已刻出轅是日清晨文武各員陸續往江干鵠候鐘鳴十下峴帥前驅已至兩岸營兵鳴鎗致敬勢若連珠忽大聲發於水上波濤壁立山岳崩頽儼有霹靂飛馳之勢蓋兩兵船鳴砲以迎也俄而峴帥坐小火輪船直逹兵輪船各兵猱升桅顚奏泰西軍樂約一刻許大砲復作烟霧迷天惟見火光炎炎然幾不辨船之所在又歴二刻之久始見旌旗招展憲駕遄回各官恭送如儀然後鳴騶而散時已槐隂匝地蓮漏報未初矣 
[柏臺鞫盜]  
　　猾盜成擒已登前報兹悉此盜實姓佘名才榮以其病癩人皆以佘癩子呼之曾在某處水師營當領哨光緒十七年十一月二十六日帶領砲船一艘往某處巡緝駛至青浦縣境停橈煮飯遥見一舟揚帆而至頓起不良之念暗與哨長喬得勝等串合阻住去路一躍而上將坐客所携籃篋諸物搬取一空是役也所得贓銀約值二百餘圓舟中人得離虎口卽赴有司衙門控告旋於十二月初經差捕將喬獲案研訊之下供出是案共有九人當飭差四處緝拿喬則釘鐐收禁閱數日陸續獲到董壽寳趙小弟姚丫頭等三名歸案訊究董供稱小的係南翔人年十五歲二月前經友人薦至佘處當差當刦船時小的適臥於後艙並不與聞趙供稱小的係合肥人與喬同鄕曾合夥行刼姚供稱小的係上海浦東人餘與趙同問官飭一併釘鐐解至臬署陳廉訪升堂提訊二犯推喬起意矢口不移惟董極口呼冤喬供稱小的身犯盜案理宜就戮但求大人將佘拿到容小的一質則死而無怨矣廉訪飭將四犯監禁俟獲佘再核至今年五月初四日有某航船道經青浦忽被綠林豪客刼掠一空報案後凉行營官何都戎將佘薦與青浦縣捕役頭趙祥爲夥謂熟悉此等案件可令代爲跴緝趙允之佘遂戕趙所領緝案文憑藏於懷内由上海一路買棹至蘇十二日舟泊胥門外已則往甪直偕某甲暢游傍晚回至胥門在萬年橋南堍某粥鋪與甲同啜雙弓米當由李統領麾下現當六門巡查之周都閫囑所帶兵勇四名守住鋪門又飭一勇飛報統領公館統領立飭王千戎率勇數十名各持槍械前來相助既至都閫與佘寒暄數語紿之曰統領欲請閣下一叙闊情乞移玉趾佘曰時已晚矣不及入城容俟明日拜見可乎言畢起身作别都閫遂喝令動手四勇一湧而上佘正欲格拒千戎已率領多勇飛步而至當塲獲住搜其身畔有四門手鎗一枝青浦縣文憑一紙遂立刻解至臬署夜間廉訪略詰數語卽飭收禁縣監翌日升堂提訊佘供稱前案並不與聞廉訪著將喬等四犯解案對質喬大聲曰彼爲領哨係一船之長若不起意我等弟兄何敢擅作犯法之事求大人明鑒佘仍稱不知廉訪飭令跪練堅不吐實直至喝上天平架始懼而承認遂將前案及生平過惡一一供出問四人中有冤枉否佘稱董年尚幼稚祗當差二月是日睡在後艙並不入夥廉訪問喬曰汝言須佘到案死亦瞑目如今尚有何說喬稱小的情願領死廉訪卽飭佘於供詞上畫押分發府縣監收禁 
[賑恤災民]  
　　廣州三元里永安藥局失愼傾屋傷人此已詳登前報矣本月十三晨愛育堂紳董在米埠購米若干石由樓船三艘分載其司事醫生等則另乘紫洞艇備帶膏丹丸散駛泊局前永安橋下親赴各鄕施醫贈藥查騐被災之輕重分别給以米石計三元里給米一百石瑶臺鄕給米一百石有奇王聖堂五十石其餘各村酌交村内紳耆分派廣濟醫院亦派給錢米并設廠於三元里瑶臺兩鄕收留傷者延跌打醫數人爲之敷治又聞有潘封翁者其哲嗣已榮膺監司之職封翁樂善好施老而彌篤日前兌得洋蚨數晨元酌量分包並購傷科藥科著親信人赴各鄕施濟受傷貧民不告姓名而去稽查棲流所委員亦自解宦囊在瑶臺鄕按戸散給米票事聞於額玉如廉訪立命西關總查委員馳往三元里編查戸口並委老城内三叚七叚八叚九叚各保甲委員往各鄕稽查災戸聽候撫卹至局中餘燼則已經官調派營勇收拾矣 
[法京亂耗]  
　　昨日英國倫敦來電云巴黎斯士人羣聚滋閙叛匪更從而和之地方官急傳巡捕到來爲之彈壓然受傷者已不少矣 
[暹事彚述]  
　　上海西報云近接美江友人來丞謂暹法之事傳說紛紛查春杪有法國游卒四出侵佔暹界立石爲表暹國邊吏禁之不從且恃强於鎗連傷暹兵數名暹人還鎗回擊法兵徹却由是暹人多設疑陳晝則懸旌旗夜則置火把法人未知虚實不敢窮逼迨暹之統兵大臣王弟公茂郎皮質聞警立起大隊策應内外夾攻擒獲甚多言者謂暹傍山爲營利於下擊法輕進失其地利是以致敗既而暹人之步卒五十餘人墮彼伏中至一晝夜之久不爲法所覆者良由法所雇之占人越人倒戈受敵故也又法之淺水戰船一艘滿載軍火自美江逆流直上暹軍於沿岸立一法幟以誘之法舟不爲備遂爲暹軍所擄計前後鎗傷法將領一員兵弁數名生擒占人越人將及三百所獲器械亦甚夥以上情節皆得諸暹之官塲與日前所登暹法戰事略相符合近日暹人備單不遺餘力自妃嬪以至庶婦莫不爭出私財以助軍餉雖老弱怯懦亦懷敵愾之心蓋有鑒越南之苛政也暹有報館名貪高蝨其館主爲暹官律師常著有法人不足畏一論登諸報牘若嘲若刺末言暹雖不善戰亦斷不拱手奉地於人云現官塲中傳言國家不忍兩國生靈塗炭已與法人指鴻溝爲界至於賠償一節則未之聞然自余觀之法之師雖暫止暹之憂正未艾也 
[擬設輪船]  
　　日本報言日本郵船會社現擬新派輪船來往孟買專以載運棉紗爲事緣日本銷售孟買棉紗日增月盛深恐水脚爲外人所奪故也計去年孟買紗之到日本者共十二萬包每包重三百磅而載紗之船以鐵行爲最多每包收水脚銀二圓郵船會社將來若派船來往每包擬祗收水脚銀一圓半以冀收回利權曾有日本各紡織家在大坂聚議允與社中訂立合同凡購辦花紗俱由社中各船裝載不得附裝别公司之　無論别行水脚低昻務須按照合同行事云聞有印度　人力勷是舉謂船艘由孟買到日裝載花紗由日至孟買可載煤炭如此週轉則一往一來萬無空行之慮蓋日本煤炭於印度甚爲合銷也 
[五羊墨屑]  
　　廣州來信云甲乙兩人情深縞紵有無相通一日乙遇甲於大河基索償舊欵甲無以應以致忿爭乙突出手槍向之轟擊適中要害倒地而亡乙卽飛步脫逃甲孑然一身並無親屬遂由地保報官騐視棺殮瘞埋○油欄門碼頭有二童子年約十四五歲戲將髮辫互相維繫同躍入河以泳以游怡然自樂少焉沈入水底響滅音消至翌農始浮起　骸由親屬備棺收殮 
[平糶紀餘]  
　　江西開糶積榖及减價平糶均已列入報　自四月二十五日起南昌新建二縣分作兩局一局收錢一局發　每縣日糶 
 
 

Page 3

 
 
出千數百石每石可龑得米四斗左右貧民歌功頌德歡聲若雷惟開糶時人數過多往往喧譁擠擁有某甲者持錢赴局守候過久大聲疾呼差役怒而斥之甲亦非肯低首下心者拾石擲去悞中某委員之首立時頭角峥嶸遂飭差拿送縣署笞責數百枷號示衆又某倉有量榖人自上跌下不無損傷云 
[電賀新婚]  
　　昨日爲英國皇孫婚期旅滬各英人皆禀請英總領事官發電以伸賀悃領事署及浦中各艦咸高懸五色綵旗璀　繽紛頗眩人目 
[壽辰演劇]  
　　明日爲江蘇海運局總辦兼松滬厘捐局提調譚太守泰來花甲壽辰道營廳縣各官恭送壽儀太守一概璧謝遂於今日雇滬北某戲園伶人赴局演劇爲太守祝嘏八琅曲奏四座歡騰太守當亦顧而樂之 
[赴蘇有日]  
　　上海縣水利廳林琛虞少尹韶貽奉上游札委來滬接篆已記前報兹聞少尹不日乘舟赴蘇向各憲謝委 
[濬河雜紀]  
　　本邑城廂内外各河道經營勇按叚開濬迭登本報前日忠信營統領楊鏡崖軍門督率勇丁在小南門外一帶開濬至高巷頭地方有某甲家後面竹笆忽然坍下爲軍門所知卽傳甲至令將竹笆撈起赶緊修好如有聽差向爾訛詐可投地方官衙瘦具控甲唯唯而退 
[波浪已平]  
　　醋海生波前已兩登於報兹聞小朱乳名新觀號惠甫人以其揮金如土皆呼之曰要緊完年祗十有五齡原住本城黑橋浜近隨母移居英租界盆湯弄另在四馬路西首兆富里口賃屋一椽日與馬夫流氓爲伍而尤與著名流氓馬德芳眤無明無夜形影不離前數曰新觀偕楊某殷某至徐家匯西國酒店痛飲醉後折而至張宦所開味蒓園登六角亭與娼婦胡月娥卽陸蘭芬倚闌啜茗突有某戲園武伶小阿福到來呼新觀曰爾何故駡我新觀曰我與爾素日無讐何致駡爾問然則爾爲何糾同馬德芳等多人意欲毆我新觀曰此事我全不得知胡倡假作痴聾默無一語事爲戲園主所知恐小阿福所領衆武伶恣行釀禍急倩獨眼阿九等人飛騎追回而馬德芳已乘間逸去矣事後麥捕頭飭中西包探查拿馬等各流氓馬已逃至他埠捕頭乃飭傳新觀之母某氏詰問滋事緣由氏稱馬德芳糾人之事兒子並不與聞捕頭曰爾須將兒子管束令其讀書應試或學作經營不可任其在外胡閙氏唯唯而退 
[袁壘清談]  
　　郁開有者不知何處人挈妻某氏僑居滬南鐵錨弄地方常占反目之爻日前偶因細故忿爭當經隣人勸散不料該氏餘忿未消竟吞洋烟無人知覺每發而斃郁以二房東播弄是非致死於非命遂　房東理論由鄰人竭力排解念郁貧苦異常無力買棺各湊洋銀數元給郁爲棺殮費爭端始息○無錫人楊阿三在大東門外城脚開設大興鐵店梅鶴亦在其中用三寳卽沈艾氏爲傭相安無事前日忽有李長明貿貿然來指氏爲姘婦被伊捲物私逃吵鬧不已旋有人調處令阿三出洋四元給李爲往來之費並令李親立筆據一紙交三寳收執三寳則交甲叔母領去○浙江鎭海縣平糶局往蕪湖購米道出滬上雇無錫船裝運前日忽有洪升碼頭駁船戸李炳華山小發楊阿炳等爭奪裝米遂將無錫船上之櫓攫去後經渡夫頭計南全將原櫓送還始了其事○宜勝祥在南巿洪升街開設裕盛祥烟館前日宜因病作古由親族料理後事忽有馬德福出塲硬霸旋有宜之友人單雲奎再三解勸令宜子七松備棺成殮然後成服 
[雨雹續聞]  
　　廿一日午後一點鐘時雷電交作繼以雨雹前報已紀之矣兹聞是日雨雹以虹口一帶爲尤甚田中木棉大半皆被擊損聞老閘北首某姓冰廠被捲一空豈長空飛墜者皆攝自此中耶叩之蒼天蒼天不言又孰從而証之 
[酒德欠佳]  
　　美租界漢璧理路永祥里有日本人居焉男子早出暮歸僅留三婦在家甲婦素喜杯中物昨晨屢釂巨觥不覺深入醉鄕科頭散髮擦掌磨拳將室中所有物件搗毁無存又將玻璃窗擊破逢人便擲乙丙二婦恐肇事端急欲扶回室中詎甲婦力大如牛反將二婦按倒在地拳如雨下一婦受傷甚重繼又趨至弄中鄰右畏其氣焰皆閉門避之後不知其究竟 
[唱曲被拘]  
　　寍波人蔡廷蘭携妻阿五姐來滬在外虹口正豐街開設載春園茶館邇因生涯寥落遂雇廿餘歲之寍波婦演唱寍波小曲前晚係破題兒第一夜歌喉乍轉聽客如雲被美捕房包探所聞帶同夥役前往拘拿既抵其處則見雙門已閉聲息杳然詢之旁人知英捕房麥捕頭乘坐馬車至楊樹浦納凉行經是處卽飭巡街捕將蔡廷蘭拘押美捕房想須解案請辦也 
[姦詐俱眞]  
　　誣姦勒詐已紀報端兹續訪得寍波人項順生向當西國庖丁家在虹口永祥里其妻姚氏與同鄕同業之吳阿和有姦事爲項所察知因糾同親屬王金高等人乘吳到來蜂擁而入將吳痛毆一頓縶以巨繩聲言曾私運衣飾出門勒償洋銀三百元並立服辨據吳母某氏聞之奔投捕房聲訴捕頭命包探王阿二將項王吳及姚氏帶至捕房移送英公廨蔡太守倩宋二尹升堂訊究項訴稱小的之妻與吳自姦當塲捉獲王及陳金生黄阿金王阿二顧朝基同供稱小的等與項係親戚是日曾同去捉姦姚氏一味支吾吳供稱小的與項相識並不犯姦兹者項向小的商借洋銀小的不依遂誘至伊家誣姦勒詐小的受傷甚重請騐視究懲二尹騐得吳受傷屬實將一干人概行交保姚氏交項領去吳自行醫治俟派差查明究竟如何覆訊核辦 
[盜夥成擒]  
　　昨晨上海縣捕役帶同眼線在小東門外寍波輪船上拘獲男婦兩犯當卽押解到縣黄大令飭令看管候訊聞男犯姓曹名松茂係上月二十九日晚行刼嘉興周宦家之盜犯婦卽曹之妻也 
[解犯續述]  
　　昨報紀解犯登程一則兹聞當聶觀察勘訊時據朱子友殷金龍二人供明與事主時常交易若往恐被事主認識是以臨時並不進門周昌裕張荃休二人供稱去臘初三晚與諸人赴吳同泰昌李和泰隆兩店行刼小的等二人將至該處忽患肚痛亦不進内前日起解時觀察飭將朱殷周張四犯發回太倉汪阿冲張時汶張時洪李心觀土立生陳一峰周雲狗丁立星等八名則轉解蘇省勘訊 
[南市瑣言]  
　　有混名小長毛者無賴也某日與義萬興鐵錨店小主人某甲同至馬路橋某乙所設二十一門賭攤　擲骰賭錢甲輸錢一千四百文約以緩日歸還小長毛不依甲遂倩鐵廠工人某丙作保前日小長毛命丙往索甲置之不理以致互相詬詈後經十二圖及二十三七鋪地甲夥出爲料理允折還若干小長毛爲之首肯其事乃寢○前日傍晚有趙姓村姑由洋涇鎭渡浦來申行經大南門珔欲入城突有匪徒自後攫其所持洋傘一回首而耳上金環又被攫去駭極大聲呼救匪徒早己遠颺無奈痛哭而去噫地非曠野時非夜深而匪徒竟瞻大妄爲一至於此亦可見捕務之廢弛矣 
[法界紀聞]  
　　菜市街陽和里羅企生原籍寍波娶江北人周東升之妹爲妻前日因事與姑口角迨羅歸其母告以故羅卽將妻申斥其妻忿極潛購阿芙蓉膏吞服羅疑爲發痧醫治無效既而毒發身死事聞於周以羅毆妻致斃扭入八仙橋捕房捕頭命至大自鳴鐘捕房申訴並由德律風告知克捕頭捕頭飭包探郁庭湘往查則周方邀專門唆訟之某甲揚言非洋銀三百圓不能了事後經羅友陳某出爲調處勸令羅於棺殮之外另給洋銀八十元爲誦經禮懴之資遂於午後三點鐘時成殮想一經禀覆或可免於深求矣○有名祥祥者猪屠也鼓刀之暇時在小東門外與諸無賴爲伍茶坊酒肆皆以猪玀祥祥呼之前日在烟娼愛林處尋歡不知因何起釁竟率同無賴數輩向愛林滋生事端龜子桂生聞 
 
 

Page 4

 
 
信而來邀同龜黨相拒祥祥知勢不能敵一溜烟卽走散無蹤迨龜黨唱凱班師祥祥又往愛林處騷擾三道頭捕張湘寳查知其事急報大自鳴鐘捕房克捕頭立飭包探王榮培帶同副役往拘至則兩黨皆已聞風避匿乃將情回禀捕聽候核奪 
[贈藥鳴謝]  
　　昨日承果育堂惠贈天中茶蟾酥丸臥龍丹各若干服當此炎威日偪居人最易發痧得此妙藥回春眞無異熱閙塲中一服清凉散也拜登雅貺藉逹謝忱 
[扇面助振]  
　　費依壺曹杜盫兩先生皆書畫名家昨承遥寄扇面五葉珠聯合璧佳妙絶倫諄屬本館協振所代爲售錢以充振欵本館僭加釐定每葉售洋銀半圓寄語遠近藥善諸君尚其揚此仁風濟彼苦海乎兩先生又擬以書畫潤資助振照潤格减半以一百件爲率本館亦可代寄惟不能過促日期耳 
[行道有福]  
　　本館協振所昨承萬和醬園高衡山先生交來杭州陳少梅經募洋一百元又杭垣老福潤虒來浙紹醉經仙館洋廿元廣信網鹽總局代募洋五十元廣和欽七元代募洋三十三元候心願氏洋三十元又吳淞瑞寂堂同人節省友人開巿補席費洋六元助山西急賑集腋可以成裘聚沙不難造塔凡此廉泉之遠霈皆由善念之充周又接皖北篤叙堂迂叟來函云前因小孫病癐曾助山西急賑洋廿元迄今雖未除根而已十愈八九可見感應之捷如影隨形兹緣次兒年近三旬身弱形單尚無嗣息老妻患目已有兩年歴治不效庶子尚在襁褓與其生母均病目風熱蒸鬱腫痛堪憐因再湊山西急賑洋五十元惟望去少目疾全愈並冀未生者一索再索三索已生者無災無害無虞明知施約望奢幾類操蹄之祝無奈心長力短徒爲扼腕之嗟故記名則愧弗能書不敢詳陳姓字而欲善則誰不如我仍煩刪列報章俾知一念之動不難上格天心庶幾同志者流可以各宏善量云云是眞能以慈悲心運廣長舌者既掣收條復綴數言於報牘爲災民九頓首以謝 
[兩地銘恩]  
　　本館協振所昨接迂直書生患函云每觀貴報竊謂善舉莫善於紡織局而急賑又莫急於山西謹寄上鷹蚨白翼半歸山東半歸山西明知杯水車薪無裨萬一第鄙忱所在或亦泰山河海所不必讓擇者矣懇卽附便彚解上爲先嚴祈冥福下爲襁褓答神庥又附上退思主人英洋廿六元移解山西急賑由揚州中和祥錢莊匯奉云云敝所雒誦之餘具見大善士德量充周無遠弗届除分掣收條外節錄來函爲好善者勸 
[好善可風]  
　　眼前功德無過於助賑而助山西之賑尤爲當務之急譬諸大旱之後忽霑甘澍瞻彼良苗有不欣欣向榮者哉敝所昨承杭州豫和募無名氏洋一百元仁心仁術遐邇同欽謹列報章藉揚高誼[  立大莊賑所同人謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[四錄考差人員引見銜名單]  
　　戸科掌印給事中洪良品湖北人同治十二年山西試差一次光緒十一年順天分房一次禮科給事中余聯沅湖北人光緒十四年順天分房一次十六年會試分房一次兵科掌印給事中唐椿森廣西人光緒十一年甘肅試差一次十六年會試分房一次兵科給事中王會英山東人刑科掌印給事中張元普浙江人工科給事中丁立瀛江蘇人光緒十十四順天分房一次京畿道監察御史馮金鑑浙江人光緒于年順天分房一次八年雲南試差一次十年會試分房一次掌河南道監察御史趙時俊雲南人掌江南道監察御史劉心源湖北人光緒十四年順天分房一次十五年會試分房一次江南道監察御史龐璽山西人光緒八年順天分房一次十一年雲南試差一次山東道監察御史龐鴻書江蘇人光緒十四年順天分房一次十七年山東試差一次山西道監察御史林紹年福建人光緒六年會試分房一次八年順天分房一次陝西道監察御史鄭思賀河南人原籍江蘇光緒十二年會試分房一次掌江西道監察御史褚成博浙江人光緒十四年廣東試差一次十六年會試分房一次十七年河南試差一次掌福建道監察御史謝雋杭山東人光緒十一年湖南試差一次十五年山西試差一次福建道監察御史曹志清直隷人湖廣道監察御史蔣式芬直隷人掌四川道監察御史謝希銓江西人掌廣西道監察御史高燮曾湖北人光緒十一年山西學差一次掌雲南道監察御史張嘉祿浙江人光緒八年順天分房一次十一年順天分房一次十五年會試分房一次十七年湖北試差一次掌貴州道監察御史林啓福建人光緒五年順天分房一次十一年陝西學差一次吏部文選司郎中李紹芬湖北人騐封司郎中何剛德福建人文選司員外郎葉慶增浙江人李嘉瑞雲南人稽勳司員外郎孫朝華直隷人騐封司員外郎王嘉善安徽人光緒十七年雲南試差一次文選司主事徐士佳江蘇人王嘉禾山東人賀勛山西人考功司主事李澐山東人王康平湖北人戸部山東司郎中王用欽直隷人光緒十六年會試分房一次湖廣司郎中王頌蔚江蘇人光緒十六年會試分房一次四川司郎中楊晋笙山東人雲南司郎中余九榖江西人山西司員外郎承廕正藍滿江寗駐防光緒十五年陝西試差一次陝西司員外郎慶恕廂黄滿人縀疋庫員外郎宗室崇寛廂藍人山西司員外郎陳宗嬀山東人廣東司員外郎張汝熙順天人北檔房堂主事誠鑑正黄滿人湖廣司主事秉彝正藍滿江寗駐防陝西司主事李濂浙江人福建司主事張懋澄山東人湖廣司主事王敞山東人雲南司主事萬錫珩湖北人禮部祠祭司郎中詹鴻謨浙江人光緒十五年順天分房一次精膳司郎中何兆熊四川人儀制司員外郎龔鎭湘湖南人光緒二年順天分房一次六年會試分房一次八年山西試差一次鑄印局員外郎陳璧福建人光緒十五年湖北試差一次儀制司主事郭曾炘福建人主客司主事李德炳河南人精膳司主事郭賡平江西人兵部職方司郎中覺羅慶頤廂黄滿人職方司員外郎孫賦謙直隷人職方司主事何傳中河南人刑部直隷司郎中李擢英河南人江蘇司陳邦瑞浙江人熊起磻河南人廣東司郎中鹿學良直隷人督捕司郎中李念兹直隷人奉天司員外郎定成正黄滿人廣東司員外郎錫恩廂黄滿江寗駐防江蘇司員外郎王綽山東人安徽司員外郎沈曾植浙江人山西司員外郎艾慶瀾山東人陝西司員外郎林星賡福建人福建司員外郎潘江直隷人湖廣司員外郎于民新奉天人光緒十七年順天分房一次廣東司員外郎王炳奎山西人雲南司員外郎黄均隆湖南人貴州司員外郎黨蒙陝西人湖廣司主事怡齡廂黄滿人奉天司主事劉一桂浙江人直隷司主事左盛均廣西人安徽司主事黄秉均江西人陝西司主事董翊清直隷人浙江司主事蔡寳仁江西人福建司主事李蔭鑾直隷人四川司主事鄭　山東人祖籍直隷廣西司主事謝文翹雲南人貴州司主事紀夔湖北人工部都水司郎中區諤良廣東人營繕司員外郎繼昌内務府正白漢人營膳司主事高彤瑄山東人都水司主事魏晉楨奉天人祖籍山東賈璜山西人鉛子庫主事張蔚增廣東人硝磺庫主事徐道焜江西人 
[上海巡局瑣案]  
　　本邑南市十二圖某染坊被賊行竊坊主開具失單投二十三七鋪巡防局禀報局員戴二尹傳地甲夥桂榮至案諭令於三日内緝獲否則比追昨日已届三日之期二尹飭傳桂榮至案問染坊竊案曾否緝獲禀稱尚未二尹大怒曰本委未到局前已知爾等疲玩不堪索賄私和視爲常事如有竊案爾等更據爲利藪延宕一日卽多一日生財之道遂喝令重責五十板桂榮叩頭如搗蒜連稱求大老爺開恩小的赶緊查緝可也二尹再予限三日緝獲原贓違則斥革不貸○本邑人湯才保向在某沙船執役此次回家後以洋蚨一翼奉其母張氏爲零星星甘旨需其妻徐氏知之俟才保出門卽向其姑饒舌前日復回家糾合姊妹叔母等三四輩唇槍舌劍大肆雌威并扭張氏而兇毆之張氏忿無可宣奔赴二十三七鋪巡防局控訴局員戴二尹將一千人提案訊問張氏伸訴前情請爲嚴究徐氏供稱小婦人與姑口角後邀衆親戚向之評理並未兇毆二尹曰無論毆與未毆爾姑養子至二三十歲爲之成家立業費盡幾許辛苦爾竟不思孝順反敢與之忿爭况爾姑頭面尚有傷痕爾尚能飾詞抵賴乎遂著掌頰一百下當堂向姑叩頭賠罪張氏再三稱謝而退 
[英界公堂瑣案]  
　　木作主婦胡沈氏訴稱昨日歇夥陳阿大前來尋釁踢傷小婦人之手臂是以報捕拘案陳供稱小的向索工錢以致口角氏又稱小婦人並不欠伊工錢蔡太守騐得氏受傷尚微判令將陳管押二禮拜○朱笑山訴稱家中失去金約指四枚金壓髮簪二枚兹由某包探查知沈阿寳及孩子金阿金所竊因之吊贓送案並搜出質贓所得之洋銀若干沈金同供稱小的等行竊該死尚乞施恩某質鋪夥某甲請追質本蔡太守判令將沈管押一月金責手心一百下追繳質本洋銀歸償質鋪贓給失主領去○朱榮山訴稱昨向陳阿星之主人索取洋銀一元被陳擊傷頸項由捕拘陳送案請卽訊懲陳供稱小的不敢行兇惟求恩赦蔡太守騐得朱受傷尚微判罰陳洋銀五角爲養傷費○應喜仁訴稱小的家居治下會香里鄰人王榮才等三人突將小的扭毆是以報捕拘案王及林阿元趙阿全同供稱小的等向皆在某西人家當細崽現已歇業與應鄰居不敢尋釁應又稱王首先尋釁林趙隨之逞蠻某號巡捕禀稱小的見王等毆應是實蔡庆守判令將王枷號兩禮拜林趙各管押兩禮拜○包探黄四福禀稱洪吉前曾犯竊送请大老爺遞解回籍今又來滬竊得某姓家衣服經小的拿獲人贓尚無失主承認洪供稱小的係安徽人連次犯竊實因飢寒所迫尚求筆下超生蔡太守判令笞責二百板再備文遞解回籍請該管地方官嚴加管束贓存捕房以待失主認領○蔣明生訴稱小的在菜巿設攤貿易忽有談彩桃者爭奪攤基口角之餘驀被掣扁擔擊傷眼角談供稱小的不敢行兇惟求恩與蔡太守騐得蔣僅受微傷判罰談洋銀一元爲養傷之費○工部局西人某甲禀稱丹桂戲園未領售酒執照私售洋酒因傳園主周鳳林到案周供稱所有洋酒留以餉客並不售錢捕頭禀稱曾見新聞告白明係賣酒周又稱未知租界章程以後願認捐領照蔡太守卽從寛開釋 
[法界公堂瑣案]  
　　某包探禀稱途中見孫俊發手携水烟袋形跡可疑盤詰由來支吾以對搜其身畔有押票數張研窮再四始稱竊自城内唐家弄某姓家今特解案請究葛同轉問曰爾於何時始作賊竊過若干次孫供稱小的初次犯竊惟乞施恩同轉著押候笞責四十板贓存捕房候失主認領○小竊徐以生溜入卜鄰里居人王阿夫家廚房竊取銅杓一枚見而窮追經某孩拉住徐竊極計生將孩轂擊孩大聲呼　巡捕聞而奔至拘徐入捕房昨日解送公堂葛同轉研究之餘徐供稱小的撥開王姓家後門側身而入竊取零物以救朝飢求賜宏恩以後不敢再犯矣同轉謂爾既行竊復敢毆擊小孩铁屬可惡之極著押候笞責四十板贓給失主領去○有恒洋行收租人何榮卿訴稱房客周金士積欠屋租兩月計洋銀八元背地脫逃不思料理昨在途中相遇經守門人拘送捕房今特解案請訊周供稱小的一時無力措還叩求寛限葛同轉著交入保出限三日内付清周遵諭而退○洋涇浜十三號西國酒店主婦失去抽斗内所置金臂釧一枚疑庖丁張銀帮所竊張言西孩曾私開抽斗不無形跡可疑主婦遂將張及西孩送入捕房解請葛同轉訊究張供稱小的前在十五號屋内當庖丁今至十三號未及一禮拜向無差悞求免冤誣同轉問爾如何將抽斗開看供稱小的因取荷蘭水見西孩將抽斗開看至金臂釧是否伊竊小的不得而知同轉謂既有此事爾何不當面對質供稱西孩現在捕房小的實被主婦誣陷同轉飭押候下期覆訊並諭令包探往勘情形明白禀覆○姚聿德控吳正坤欠銀一案前已屢紀報章本月十四日姚遞禀求追葛同轉飭提吳到案限五日内如數付清今已逾期延宕不繳姚復投案請追葛同轉著保人將吳交案問爲何延不交銀吳供稱小的實難措借求恩寛限三天姚訴稱吳保出後並未來過一味遲延同轉謂吳曰爾上期自限明日付銀本委寛限爾五日似此一味延約終不得了今姑從寛著爾交原保人保出限三日内赶緊理楚如違押追○前報紀嘉太茶葉棧主婦袁朱氏控股東吞没存欵葛同轉諭令邀同原中並陸姓股東妥爲清理限三日後明白禀覆昨日司帳人乾子帆偕袁朱氏遞禀申訴細情同轉將禀詞察閱一過謂袁朱氏曰本委諭令爾邀同原中妥爲理處爾如何聽人唆使又令婦人到彼吵閙袁朱氏稱不敢吵閙同轉謂爾等已到過捕房尚欲抵賴乎又問沈曰葉石清爲河不到答稱葉抱病在家同轉諭令仍邀原中妥爲清理又諭令袁朱氏不得聽人唆弄再往吵閙限三日内清理明白禀候核奪 
[桃塢瀘電晉義公信信昌復昌蘇電蘇賑各公所晉賑記十九]  
　　敝所於五月十三日起解潘振翕及嚴佑翁公郎第七批後又於十六日起解八批五千兩連前共解四萬三千五百三十八兩仍俟湊滿五千卽行續解○藩憲鄧公自蒞官滇卾以來籌勸義賑分交滬所領辭者逾 
 
 

Page 10

 
 
十萬金兹因山右奇災徧令州縣厘局諸公廣爲籌勸聞首先應解者陽湖縣葉公兩次先解五百二十餘元錫金局劉公先解二百八十餘元華亭縣王公先解二百元災區值青黄不接之時賢者體　漏由已之仁父母斯民本無分乎畛域痌瘝在抱遂各盡其悃忱屬在部民自風行而草偃瞻彼溝瘠若雨降而苗興矣○武昌漢鎭間爲各省紳商薈萃地每屇災賑分東欵賓氍毺一曲珍錯雜陳客既盡　主者有請爰解杖頭之錢以助救命之費多或千金少亦數百由來舊矣今承方允苻土仲雲趙蓮塘諸君在江蘇會館濱古集捐先以五百金見貽災民賴以存活者千人君子曰是乃仁術也○疉接開封剿君電云蜉蟾散人六百匯督辦瀘州王柳翁電云陳洛君大令捐五百兩歸三批解上重慶張應翁　云周毓芝助四百兩天順祥匯此外若清江晏蓮翁上海張雪翁謝筠翁揚州朱明翁各募欵均已收到候第九批彚解 
[浙省官報]  
　　五月初五日署杭理事文禀知臬司委各城門總巡差叩謝○初六日張林禀見禀知本日卸辦厘捐局提調禀辭赴湖郡釐局差許星箕禀見禀知　日接辦厘捐局提調差巡檢張炳照禀見禀辭赴龍游厘局差○初七日候補通判李傳組禀知臬司飭知上年辦理保甲蒙准記功禀見叩謝○初八日運判湯宗　禀銷餘姚緝私差禀見華松年百官厘局專丁來省禀謝二次留辦記功候補府司獄金維章由京埝看來省禀到巡檢詹葆慈禀知厘捐局委蟹浦厘卡差禀見叩謝○初九日候補府舒大章禀知厘捐局委嘉屬厘局差禀見叩謝通判李炳堃禀知臬司飭知前辦遷　局叢記大功二次禀見叩謝主簿謝徵理交缷奉化　縣丞事務回省禀到○初十日通判陳廷杰起服來省禀到秦國均禀知厘捐局委青田厘局差禀見叩謝准補　廬縣縣丞葛錫爵裏見吓辭解餉赴都候補縣丞鍾振聲捐免騐看來省禀到從九品趙應麟由京籍來省禀到○十一日運副儲鴻動禀辭赴紹屬專辦鹽局差縣丞徐德彰由京起復回省禀到從九品吉興禀知臬司飭知前辦保甲蒙記大功三次常功二次叩謝○十二日委署臬司運司惠署運司嘉湖道王署嘉湖道任俱進見禀謝委候補府　曾純專丁來省禀金秦　　道委代理　州府事叩謝分寗委員候補縣丞揚祖炘禀知藩司飭知捐免騐看奉部核准　次亨補專丁禀謝○十三日候補同知朱鑑章禀知稽司委解京餉差叩謝大挑縣陣宗　禀辭赴福建資硝磺差巡檢鄒鎔捐免騐看來省禀到從九品朱震勳禀知　司委嘉　差遣叩辭典史蔣啓棻禀知臬司委監印差叩謝○十四日候補府舒大章禀見禀辭赴嘉郡釐局差鄧嘉純禀知臬司委讞局差禀見叩謝局知李星科寗紹差次專丁來省禀知藩司飭知蒙註册以同知歸候補班前先補用巡檢詹葆慈禀銷臬署監印差從九品朱　禀知臬司委下五叚保甲差○十五日候補同知程煜禀知藩司委解京餉差禀見叩謝建德典史潘煦禀知藩司飭知奉部核准叩謝署中村巡檢葉維　交缷回省禀到 
[接續隖同人彚報收解晉邊義賑電局杭晉義杭公信濟信昌蘇復昌蘇賑局蘇電局五月上旬清單]  
　　朱啓秀朱少蓉無名氏三戸各三元楊金記求安氏移　氏無名氏四戸各四元無名氏吕友根兩戸各五元鄒吉記陸元姚書氏陳蔚之隱名氏存德堂免服藥人補過子胡樹德顧復維堂王拙安王拙安劉趙氏身健宅順劉福官恙好十二戸各十元鄒式記十五元志苗二十元黄蔚卿三十元張　堂病痊五十元　和三百元耕心草　銀五兩洋十三元隱梅書屋銀一兩二錢楊嶺香銅洋一元補過子王銅洋十元安節局捅三元宫巷吳大有桶一元錢一百三十六文本和堂　鋪桶五元錢一千七百七十六文接駕橋柏年長桶九百六十一文中市人和震記桶二十三元錢五百文以上一百四十五戸共收洋七百三十元銀六兩二錢銅洋十一元錢十三千五百七十三文合見　銀五百十二兩九錢九分○蘇州中市復昌莊徐君乾齋經收復字册公和當勿藥生琴香書屋程振亭合聯獲利品記潘縅三壽受記合六戸各一元無名氏無姓氏兩戸各兩元代勞子瑞信泰兩戸各三元趙德記五元汪霞　記六元王槐記藥師庵無名楊龔省記徐子培簪杏軒洪病愈常熟承寄生七戸各十元隱名氏二十元沈被影三十元沙子承五十元程鍾縉虞健一百元年記益記兩戸各二百元壽記福記緣記善記慶記五戸各五伯元延記程徐氏兩戸各一千元無名氏寳紋一兩晉德吉安寳紋三兩鑑始　寳紋十兩○又里字册戴理翁募無名氏五伯文孫錦文一角無名氏三角吳浦記陸永源生記三戸各五角震源德泰豐合晉和義隆莊合朱小卿無名氏合　　怡昌合　宏余　卿合永德益　合沈禹門李譜梅顧影氏吳衛氏衛丁兵隱名氏義成和王慶順衛子良沈子威曹恆源朱韓氏浩昌莊陳康侯楊承志合錢應記諸祥源陳德星錢正　朱正　沈萬　王泰源沈繼安二十八戸各一元余義大萬潤昌盛合一元五角同吉祥强晋昌合義大晉源合吳讀畫書記　記秋雨讀書廬餘生居士沈恆和　源　裕榮　裕祥泰恆隆合大鴻章吳若　朱新號十六戸各二元恊大寳昌合兩元一角兩不留名三無名氏無名氏廉洪茂四戸各三元延桂廬四元無間莊雪堂兩戸各五元四無名氏六元楊大小　日　堂程兩戸各八元馬凝香映記求平安方氏四戸各十元康雪堂無名氏容膝廬胡病痊容膝廬胡求子息四戸各二十元趙太太四十元金濤堂五十元以上一百七戸共收洋五千五百二十元零五角錢五百文寳紋十四兩合見漕平銀三千七百六十一兩八錢九分[  此稿未完]  
 
 
 

Page 11

 
 
   
 
 

Page 12

 
 
   
 
