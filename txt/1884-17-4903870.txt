# 1884 - 17 - 4903870

 

Page 1

 
 
[致股印古今圖書集成諸君啓] [  申報舘點石齋主人啓]  
　　本齋仿印圖書彚成　將石印之小字樣與　版之大字樣各印一紙隨信分寄有股諸君聽憑選擇現計巳有一半回信寄到皆以大字樣爲醒目雅　願　擺版其喜用小字者止有二人然排印大字紙張本數較之石印約加兩倍有餘其中實須折閱惟此書倡錢巳久關印朱便再遲明正須得動手俾早日完工全書送閱庶足以慰諸君之懸盼所有遠近各埠尚未奉到覆音者未知信被浮沈抑係公務怱忙無暇作荅但本齋急欲開印未　久侯兹擲截至年底爲止如諸君仍無回玉諒必均以大字爲飰可無疑議矣再此書股分前雖塡至一千四百股及向各外埠　回票根知　數尚未填岀者有二百餘股差幸日内來掛號者尚不乏人核計所差無幾本齋現擬於一千四百股外復自多印數百部加價發賣以冀稍資津貼故此後入股者如尚在一千四百股内其股銀仍照原議一百五十兩設來者稍遲在一千四百股以外每股價銀須一百八十兩仍按三次照付恐未週知特此預布伏希垂鑒 
[任伯年繪山水總神圖岀售] [  點石齋啓]  
　　歳序將闌凡店户居家均有謝年之舉本齋曾以重潤請任伯年先生繪成神軸一幅計長六尺由本齋石印而成山水着以青綠秀色可餐山水之間流雲四布長松插天松下四神並立一城隍一土地一灶君一招財惟井神則盤膝而坐松旁有白石橋一座橋上爲符神位快馬飛騰神采發越又左有杏花臺右有石齋畫欄環繞曲徑通幽山之嶺則有天臺一座奇峰並峙日月合璧則帥位也其畫筆逈不猶人懸諸堂中洵堪奪目現由申昌書畵室發售計墨色者價洋五角着色者一元巳裱者另加裱工洋六角正此佈 
[愼防奸細說]  
　　西人欲有事於中國非以土人爲間諜不可所謂漢奸者是也夫華人安肯爲西人所用自四人啗之以利歆之以欲而後無知貪愚之輩遂不顧義理委以腹心昔年粤東之變西人之得以猝然至内地攻破省垣大肆猖獗者實由沿海華民有爲西人誘　而爲之前導并輸以中國之情也然而今日之時勢則此事之可慮且更甚於從前何則從前華人尚不知西文西語惟兩廣瀕海之民或以向來私自岀海略能通曉此外則絶無僅有故西人雖欲逞其狡獪探中國之虚實誘之以計惑之以利而華人苦于彼此言語不通無從逹意故爲西人作間諜者尚無多人今則通商有年華人之通西語西文者不知凡幾粤東則十居八九雖婦女亦有能解西音者此外如上海如寗波如津沽如禄建凡沿海之地有西人車轍馬跡之處莫不有人焉解西語識西文者其由中國國家岀費使之岀洋學習或在同文方言等館及分隷諸學堂者無論矣卽華人自岀修陠附入外國學堂讀書者亦往往而有西國教中又設立義塾凡有貧家子弟入塾讀書者不取分文而於是無論大家小户皆能略知西語西文矣彼大家子弟旣經讀書必學求其精理求其備學成之後或在總理各國事務衙門辦事或在各省有洋務之處辦理洋務或簡爲各國欽使或隨欽使岀洋凡若此者皆其品之上者也次之則爲西人所用或在洋行中爲買辦爲繙譯爲管事此其人亦必明逹世故稍識義理雖見用於西人尚不至輸情於敵國其下則又有爲洋行侍者之流與夫庖人馬夫棧司及船上水手小工諸色人等大都頂無雅骨目無丁字腹内少詩書之氣心中無理義之分若此等人已在可疑之列若降而至於若輩中之失業者以及上洋所謂露天通事三十六個黨之類則旣爲飢寒所迫又爲利祿所誘西人而苟招之使爲中國間諜其有不急趨以從者乎故吾以爲於此時而欲防間諜實較從前爲難也夫至防不勝防而中國之時事將何如矣當此法人用兵於越南中國志在於撫屬兩不相下其勢必爭一岀於爭則法人勢必發兵以分擾中國海口則此事之可慮爲何如雖或有謂中國欲保護商局泰西各國亦必欲保護商務雖法人亦且欲自保其商局若擾及於中國海口必至於商務大有關碍不但法國不肯岀此卽各國亦斷不肯聽法國之岀此故中國此時先發兵至越南北寍則倘或將來必岀於戰當以越南爲戰塲亦未可知然而中國海防究亦不可不嚴苟法人不顧公法不顧商局而以兵船水師擾及中國邊疆而有華人爲之奸細其將何以禦之乎前者傳聞粤東查獲内間若而人此說雖未見的確要亦意中事耳以本朝優待百姓深仁厚澤入人最深觀於目前民心聞知法人攻越之師爲劉軍所敗則莫不羣焉稱快言及法軍小捷劉軍稍挫則莫不慷慨欷歔奮然作色似此情形或不至有意外之慮但民情良莠不齊其激於義憤者固不乏人而其間無知貪愚輩亦正不少卽如上海一處遊手無藉遇事生風之匪黨層見疉岀幾於官法所不能禁而其中大都稍通西語粗識西文者居多一旦有事而若輩乘機而動與法人暗相結納輸情引路以爲害于中國其將奈何故吾以爲此事不可不早爲之防也防之奈何嚴其稽察重其法令終屬無濟於事蓋人多而不及防也善其化導激其忠義亦恐緩不濟急仍属具文蓋民心不能一朝齊也欲爲之防惟有嚴飭地方官隨時暗訪凡于此等匪徒皆禁錮而弗使岀于各海口更爲緊要其中小有材藝可取者則予以事業俾不至遊手好閒且得免凍餒之憂或可化其不靖之氣必使中國之情形弗輸於外而後可此防華人之法也若法人之在通商各碼頭者不少消息尤易潛通舉動必多外漏逐之不能禁之不得防之不及更屬難於措手當軸諸公其亦有良策以處此否耶 
[河内近信]  
　　香港西字報載有河内十一月念九日西人來信云十一月二十法人得桑台之後兩日法提督孤拔偕同手下材官乘北路未兒兵船回河内小兵船隨之又有魯里麥魯載兵船裝水師兵三百五十名同抵河内其時桑台業已平定其兵官等則四處查看有無敵軍桑台之事孤拔悉交兵官皮叔管理至念一日早皮叔帶兵一千五百名岀外巡查離桑台九里之遥黑旗另築土城其城尚未成功入内查看並無一人洪化去桑台三十里恐有黑旗退守亦往查看仍無蹤跡恐有黑旗埋伏隨告知越南官限于十五日内將洪化城垣拆缷倘或逾限不拆當以開花炮來功于是一路巡查至周圍四十餘里絶無黑旗一人一騎而相近桑台等處之民莫不竦聽法人號令其有黑旗中人三三兩兩逃岀者越人皆　而献諸法人當孤拔回河内之日極爲熱閙文武各官軍民人等無不遠迎懽呼相賀是日與四月十三大不相同蓋四月十三正黑旗攻打河内之時法軍殊爲危險今日則得意而回故氣象迥殊也在法人意中初不料桑台之得其易如此故咸以爲幸然其所以易得之故則聞越人傳言謂黑旗與越人不合有越南官爲黑旗所殺是以軍民大有齟齬劉永福遂引軍而退此說確否固未可知或者黑旂爲此而退未可知也查看死亡諸人桑台城内則皆係越人砲臺上則皆係黑旗倘黑旗自守桑台恐法人此時尚難攻進卽攻而得之法軍死傷恐尚不止此現聞 
 
 

Page 2

 
 
法軍死傷共計三百五十名其中兵官計有三十人然官報則尚未之見不過得諸傳聞而已惟我欲親往桑台觀看情形而不得附民船則殊爲危險欲向提督領取照會實未易易故該處地方若何景象不能述及但道路傳聞則皆云桑台之屍首現在多有未盡掩理其己埋者亦不甚妥善法人以此事責諸越人而越人多將屍築於溝瀆以致屍氣臭腐水不能飲查越人與黑旗死者約有二千餘人其守桑台之兵共有一萬二千人故逃岀者尚多恐法人未必遂能高枕無憂也其逃岀之兵或有至老開者或有至北寍者當法人攻桑台之時北寗之華兵渡江河至河内左近開炮相　河内人皆不得安及桑台旣定而華兵亦退兵官皮叔巡查二日之後挑兵二千以守桑台餘皆仍回河内法人療治受傷軍士之法頗爲盡美以魯聖麥魯船爲醫院雇用小工遇有受傷軍士帶之上船爲之施治故傷者多愈法人旣得桑台所得銀條約計值三萬元又有林明敦及士奈得洋槍藥彈甚多另有洋鎗數百桿其所得之砲係福州船政局所製者又有一砲計長有一丈二尺亦係福州所造究不知此砲從何而來又在劉永福營房查岀文書甚多均係越南王及中國官所寄内又有提貨單數紙係由天津而來其單内多係銀兩軍裝而報關時則稱　外國牛乳此事爲華商及越南商人所爲聞法人不日卽將查辦及此也當得桑台之時傳聞劉永福受傷嗣查明並無其事惟劉之副將卽黄旗之頭領則業已身死聞劉永福所騎者爲白馬十六日初攻桑台時曾與孤拔隔河相見但俱不交言現在劉已率且餘軍退往老開否則或在紅河相近處擇地駐守二十一日德理固至河内及桑台二十四日仍回海防卽附公司輪船囘國夏文亦在河内欲聽桑台信息至二十四日由河内坐加拉賓兵船前往海防啓行時北路未兒兵船放砲十八門其水手等均登桅恭送第東京諸人皆不喜夏文之所爲緣夏文前在暹羅爲領事頗得衆心刻下櫂爲越南東京總督而忽改舊度以至衆心不服也按此信與前報所登大致彷彿間有小異處且言之較詳故再錄之 
[河内失愼]  
　　河内西人來信又言二十八日桑台得勝兵已回至河内正在得意之時忽然河邊炮手所居之局内大聲突發頃刻火光燭天繼而轟聲歴亂不絶其屋皆以竹木爲之施救不及查其起火之由緣二十七日有瓜岡輪船載桑台用剩之藥彈等物發儲該局屋旁至二十八日局内炮手以鐵釘馬蹄錐撃之際火星飛入木花延及藥箱遂滋蔓開花炮彈等悉行炸裂計壞地三十六畝光景所造新屋及馬廐等盡成焦士各兵甫從桑台回來不辭勞苦竭力救護苦于無從着力藥彈飛射不可嚮邇趕將竹牆撤去火路旣斷始得息滅局中諸人則僅以身免一切物件無從携取幸河内城牆皆係磚砌不至轟壞租界亦無所傷但開花炮力重勢遠我與他報館訪事人聞警岀視一彈飛至去我等所立僅二十馬彈及足下幸而未傷旁有越南小工爲彈中頰立卽斃命共計是役死者三男一女傷男子六人死者之中有法兵一名先爲彈撃中尚欲奔避火巳圍住以至焚斃該局相近處尚有一火樂局經兵十趕先將藥搶岀得免于禍設或略遲則延及藥局河内城及租界地方勢必遭其大刼斃人當更無算然此次焚去之物如炮手所用及列陣圖所用器具炮車及開花炮一百餘箱並有藥彈又有炮手所居房屋炮手之馬房另有商人房屋約有十家所有一切悉付一炬其中有二商人前經黑旗攻河内李威利陣亡之時法人曾燒燬房屋該商人被燒在内今重新舊業甫得落成又遭此厄亦不幸之至矣又有一人新購房屋於是日付價成交尚未搬入已歸烏有故衆人深爲忿恨言此地並無保險而藥彈等物何其不慎藏放漫不經心致此意外之變莫不同聲咨怨現聞提督孤拔擬爲奏知法廷量加優恤是亦正理雖法廷允償其銀亦不知何時可領然就目前而論計法國軍裝被焚不計外其應償還各商人之洋已有六萬元之多矣 
[南定被兵]  
　　上月二十七日河内有人報稱華兵與黑旗岀攻南定法提督孤拔當發花利兵船前往探看二十八日卽發魯里麥魯船載水師兩隊赴援至其勝負情形則尚未悉也 
[法帥消息]  
　　西人來信言及法國迷祿將軍到越南東京之後卽以代孤拔之職東京之事悉以屬之孤拔則調爲中國海面之水師提督而以來恩伯副之聞法國續有兵船三艘發來中國統計狐拔提督所轄有鐵甲船五艘次等兵船五艘遊兵船五艘並有小兵船等共有二十餘艘統觀各國水師提督所管之船從無如此之多者然則孤拔提督之任大責重亦可槪見矣 
[法軍近信]  
　　海防西人本月初八日來信登諸香港西字報云前月念九日由河内發信之後卽於初一日坐德來里小輪船啓行至海防拖有駁船三艘一路平安並無盗賊是日聞河内相近之祝村有越南人及華人在彼肆擾疑卽是前此攻海東者刻下法國所造之電缐巳由河内直　南定其缐由祝村經過故此地頗關緊要法國調來之新兵坐米多輪船來者於初二日行抵越南夏龍灣卽以兩兵船一名搭拉克一名蘇翁載新兵前赴海防其中水師洋槍兵四百八十名未拉斯及他兵船上之兵二百名馬軍五十三名内三名係兵官前此法軍並無馬兵今有馬車則進攻更爲利便矣初二日海防之法兵操演有兵官各祿耐監閱刻下河内兵官有不洽之處緣前此波滑元戎以各祿耐爲傳宣官今孤拔易之以百當故衆心頗爲不懌也前此在桑台受傷之兵及兵官均已帶至海防現俱坐米多輪船與瓜期已及之各兵一同回國前禮拜河内法兵頗有調動因桑台花朗北塘三處地方之兵須交相替換故也桑台之法兵一日岀隊渡河巡查適遇黑旗兵有四五百人兩相接仗法兵傷兩人黑旗死者三十餘人此外别有他事有法國兵船兩艘一名略伯一名靈司此二船往來於海東北寍至上月二十六日略伯船在北寍相近處忽遇越南盜匪約有千餘人該船但開砲撃之並未登岸不知死傷幾何當該船未遇盜匪時先至北寜外之砲台開炮攻繋旋發一隊兵登岸查看炮臺上闃其無人乃將炮臺毁壞臺上之砲悉以抛入河中曰下北寍所有之華兵未知其數言人人殊但觀現在情形或尚不卽動手殆須俟迷祿將軍到越再行進攻惟欲進攻卽當在此數日内否則當俟下月盖法人最喜夜間月下用兵若過此數日月漸無光故當下月中旬彼時迷祿將軍曁新兵均可到齊也堆科拔提督倘欲爭勝不俟　帥新兵卽行往攻亦難預定此時法國頒來寳星所以獎勵衆官者甚多前此統領黄旂之兵官及河内文官均獲寳星之賞至文員中之無用如波捺者亦得有寳星似乎寳星太濫不足寳貴矣按此信爲日最近據稱略伯兵船攻撃北寗外之砲臺則是中法交兵已有端倪矣和局其可成乎 
[調員辦防]  
　　香山鄭陶齋觀察向在上海辦織布電報招商等局熟於洋務上游極爲器重十一月間方奉醇邸札委采辦軍火復於十二月初六日奉彭宫保奏請調赴粤防差遣聞因委辦團練糧臺兩事須留粤東鄭君因上海局務難離懇准暫回上海昨日電局中謝君接到鄭君來電知巳於十八日自粤　滬云 
[花會復開]  
　　寗郡四鄉向有花會前經宗太守拿辦在案兹聞西南鄉鄞江橋一帶仍復開設愚夫愚婦受害不淺甚有賭輸而自尋短見者若不卽行禁止恐貽禍無已時也 
[現洋甚少]  
　　日來甬江買賣交易皆需現洋以致每百元申貼二角皆因巿面緊促存欵起空之所致也 
[同時火警]  
　　十二夜五鼓時甯城湖西虹橋頭油簍作失火焚去小屋四五間同時城中祝都橋民居亦火焚去房屋數間何祝融氏之肆虐如是耶 
 
 

Page 3

 
 
[移閫京江]  
　　南洋正在部署海防頃聞左侯相以京口古稱重鎭金焦二點下接滄溟實爲浮江入海者第二重門户現已調營務處李儉齋觀察由維揚移閫銀　矣北門鎖鑰非準不可豈僅京口酒不可飲耶 
[錢莊又倒]  
　　京師錢庄連倒十六家經列前報乃上月二十二日清晨東　門外景家字號錢店啓門時卽見持票取錢者絡繹不絶開發移時來者　衆該號現錢已罄無以應票司事人等皆由後院踰垣遁逃迨持票者入店尋之巳無一人衆遂將店内所有物件抄掠一空嗣有一六品武職赶來彈壓又爲兩内寺扯向他處不知云何想亦爲該庄之事也二十三日平則門内大興公錢號又復倒閉又前報東交民巷御河橋東西倒閉　泰昌亁泰昌兩號　該號存有日本人銀洋二千餘元當日日本人率領多人欲折取該號房屋家具以抵存欵及　則爲查封官人及房主勸　聞該日人已投總理衙門控追矣或謂各城錢店現皆派有官役晝夜彈壓蓋防抄搶而杜捲逃也此法若行不特錢店有所顧忌卽人心亦可稍安矣 
[頑父縱火]  
　　掦州東關外三里許有劉家庄烟户八九十家皆以織草鞋爲業故又名草鞋庄有一焦姓六合縣人壯歳曾當勇現巳五十許遏老於家有子媳女各一前妻　岀也繼妻劉氏性陰險與媳張氏不和焦之爲人素淫亂而張貌頗俊焦未嘗不垂涎劉因巧爲陷阱張誓死不從力拒嚴防巳二年餘矣子亦無如父何只得遠避於外而囑岳家接女回以避其鋒於是焦及劉皆切齒子媳而無如何前日其女歸寍爲繼母劉祝五十壽子媳不得不一回家羣聚宴飲爲歡子媳女皆坦然以爲無事不意焦劉預爲殺子納媳之計　三更後忽屋前草堆火起手執利刃伏於後門將俟子岀而殺之不料劉因忘携首飾匣入取復岀焦疑爲子遽揮以刀應手而倒時前門之火已爲隣衆救滅搶岀子媳女忽聞後面隣衆大呌放火殺人賊在此矣衆急視之　焦右手執刀左手持炬烟煤塗目灼灼如鬼倒地者卽劉也焦猶大呼繼子放火戕殺繼母衆笑曰彼殺母汝持刀塗面何爲今幸救熄否則全庄休矣汝夫婦之毒計誰不知之衆遂於空地架起竹木先將劉尸舁入繼欲縳焦同焚子媳女再三求免始憑地保立筆據永不准焦上庄此事係該庄人所述甚確鑿也嗚呼新臺有泚刺衞宣之瀆偷焚廪捐階嘆瞽叟之不父若焦者眞合衞宣瞽叟爲一人矣 
[封印停公]  
　　今日係封印之期各衙門停辦公事英會審公廨因亦停訊一日云 
[沈船難起]  
　　懷遠船在小嶼山覆沈昨據海宴船回稱計没約有十八托之深海底均係鬆泥日隔一日故該船難拔起惟船中銀洋屍身尚可想法前聞有善入水者雖念餘托之深亦可向沈船内撈取貨物但須赶快越遲則更費周折也又　搭客中有毗陵許君檀生善丹青亦遭斯難其妻在滬聞信痛不欲生近得一夢見許君手持繩索在海游行又時聞大門有剥啄聲想必凶多吉少日内將卽成服是亦可哀也巳 
[體貼病人]  
　　虹口白渡橋堍公濟醫院留養中西病人頗多墻外小販人等時有喧嚷之聲實爲養病所不宜該醫院卽函請捕頭派捕禁止并驅逐碼頭各小船俾小火輪船載人看病易於停泊云 
[燬錢判罰]  
　　大東門内曲尺灣地方吳姓家於夜間鎔化寛永錢改鑄宣爐古瓶等物不止一次前晚鎔銅之際不及檢點以致火光燭天被松滬捐厘總局瞭見初疑爲隣家失愼遣差查看始知其私毁銅錢立卽知照縣署經黎邑尊親往查勘搜岀爐灶一座寛　錢兩千并鑄成之銅瓶等物當將吳姓及同居之王金元一併拘到縣署研問據吳姓供在某錢莊爲夥此事乃王金元所爲不過偶爾遊戲詰之王金元稱從三牌坊遷居曲尺灣餘供相同邑尊謂私鑄小錢有干禁令雖毁寛永錢並非國寳究屬不應爲之事本該重辦今姑從寛　罰錢四十千文充賑 
[私運底貨]  
　　法馬路裕昌洋廣貨店虧空閉歇經往來之爾昌大茂天和晉亨仁茂等五錢莊遞呈法公堂稱被倒去銀七千餘兩當由法捕頭派捕看守底貨詎該店中人私自將貨運岀捕頭卽將緣由禀明翁太守大茂莊夥昨至捕房亦擬面廪嗣因各莊夥未到故定於今晨投公堂請理云 
[英界公堂瑣案]  
　　浦東婦人陳莫氏稱丈夫新故有十二歳之子名瑞生由親戚薦至南巿小普渡橋附近學習薙髮匠旋據司務來稱我子岀外二日不回想已走失慌卽托人訪尋昨據人稱見我我子被人領在茶館價賣立據等情趕卽往看獲住誘拐之蕭雨亭交捕詰得蕭初將我子寄在法租界郭長春家今同郭賣與津人郭已遁逃由包探同我子往拘未獲卽帶郭母着交今晨郭投捕房一併送案請辦陳瑞生供回家不識路途遇蕭姓初言領我回家繼被領至郭處又欲送我到好地方在茶館與人講價幸得母親到來黄太守問蕭領爾住在郭處畿天同蕭至茶館時郭在塲　稱住在郭處七八天常領我岀外兠攬主顧昨在茶館成交時郭亦在塲蕭郭二人供語閃爍太守謂其狡獪已極隨商賈副領事判郭蕭各責二百板再枷三月發頭門示衆瑞生交母領去○崇明人宋瑞生稱兒子走失訪得被顧清林誘領寄在王生林家有王遥生見而欲阻繼又縱脫故尋顧姓交捕又傳到二王送案請究王生林供顧清林領孩到我處借住二天欲去時隣人王遥生見其來歴不明欲阻之顧言係親戚托其領往習業故又任以領去王生　供同顧淸林供宋孩已交與跟官人帶去黄太守飭將顧清林押令交孩着王生林王遥生帮同尋緝○平　洋行東稱棧房中失舊鐵甚多查係棧司陳阿林所竊扛運岀外串同張阿保變賣管門人陳根榮亦必知情爲此一併交捕起到之鐵值銀十六兩趙阿桂稱是管棧供與洋東同陳阿林供舊鐵係機匠頭送我者且我尚待洋東發力錢二十四千零請爲追給張阿保供陳阿林將舊鐵托我賣錢十六千零我得洋二元不知是贓陳根榮供陳阿林運鐵岀外謂係機匠所送故未攔阻太守商之賈副領事判陳阿林管押四月陳根榮罰半月辛工由洋東扣除張阿保從寛開釋 
[上海絲業會館發電往來照登]  
　　東撫憲陳台鑒今由招商局海晏輪船解第三批寳紋五十只棉衣十七包正氣丸一箱赴烟台托方觀察轉解到轅請先墊銀二千五百兩給施則敬領放並賜飭知十二月初六日午上海絲業會館施善昌上○東撫復電施少翁發來電已悉棉衣元寳丸藥尚未到嘱先墊銀二千五百　照辦十二月十五午東撫復 
[上海北巿盆湯衖絲業會舘主施少欽經收領直山東江浙等處十二月十四日第一百六十一次賑捐清單]  
　　海陽李鹿生善士求疥瘡速愈愿移藥資托本埠江榮茂茶棧程靜安兄交來賑捐洋一百元古婁善夢居士由崑山王篤寄全盛局來捐洋十元本埠小瑯環里汪君成泉　胃不和求速痊移藥資助賑洋五元燕翼堂鮑由本埠朱卜年痧藥號交來捐洋兩元廣東鄭不留名之子捐來大　兩元四開洋一元八開洋三元錢一千一百文○蕭山無名氏祈保胞姪樹恩咯血病速愈指助本籍賑捐洋五元彚寄湯鼎煊紳董歆放前來捐册併求助相信早經代登兩報指捐蕭山者只有前月十八日十元今來五元甚屬微乎務求同鄉堂道俯念家鄉灾黎嗷嗷待哺請速解囊交來方可彚寄禱切盼切○南潯陳映記邢氏助來銀小手鐲一雙關煞開通四字壽星一個摇鈴一個指爪一對計五件重一兩五錢又燕窩六兩又添妝金繡袋十二只俟估價歸併　票册内○第七日售岀助賑彩票朱菊坪兄來南　席姓一百五十三號一張鮑潤卿兄一百五十四號一張蕪胡鹽局左巷内史公館寄協與信局來一百五十五號一張吳江大倉橋堍吉雲棧寄老正大信局來一百五十六號一張崑山王錫恩寄老正大局來一百五十七號一張共售五張計洋十元合併聲明 
 
 

Page 4

 
 
[接錄蘇州天庫前電局内順直山東沙洲賑捐公所經收十一月二十八日清單]  
　　揚州都天行宫張蓧衫來穎州府幕託周雨生先生募東賑塔圖揚字一號四號十五户靖怡主人四元春　堂二元種德主人二兩二錢五分鄭雲階七錢三分守愚氏本洋四元無懷氏本洋兩元皖江雙元堂戴子頤王春農雍睦堂敬德堂守虚氏守拙氏七户各一元無名氏一千文無力人一千文兩册共計洋十九元曹寳二兩九錢八分足錢一千作銀六錢一分足錢一千作銀六錢二分共合揚平曹寳銀十七兩五錢七分○東記三元燕北女氏求佑丈夫平安二元無名氏求無灾病二元汪厚植堂二元朱子蕃募蘇字一千一百三十七號三户二元華禮堂先生來錢燾生捐參皮紙一塊由德永隆售見洋五元[  原辦桃塢協賑同人謹啓]  
[接錄蘇州天庫前電局内順直山東沙洲賑捐公所經收十一月二十九日清單]  
　　揚州黄家園賑所王步洲先生來揚字一百七十號葉君佐平募思誠堂四千文無名氏二千恆豐泰二十無名氏一千日昇祥張漢記池同順王履康福興無名氏六户各一千德　萬　共一千揚字八十六號查策之翁手邰君雲舫募詒經堂洋二十元何繼善堂方念劬堂四持軒三户共十二元一經堂三元寄　軒二元薇吟舘小山堂主濯錦堂悔遲居士羅寄安軒丁咸宜齋朱方興軒仁在堂八户各洋一元○武林看竹齋募衣字二百三十五號鄭門董氏求療病助四元祝紹　求　病助二元錢承介堂六元鄭潤記二元費崧齡括姑合　二元鄭門錢氏鄭經伯二户各一元以上七户共十八元蘇州聚星書畵社潤筆洋三元錢九百三十八文○未　補節省曾孫湯餅費一元德永　來蘇字一千一百六十四號江陰程晴嵐三元[  原辦桃塢協賑同人謹啓]  
[接錄蘇州天庫前電局内順直山東沙洲賑捐公所經收十二月初一日清單]  
　　上海三　碼頭太湖水師新昌營統領曾道亨鎭軍經募蘇字一百三十一號曾毓衢十元李功偉二元哨官姚貴益熊新榮黄　德朱明義李澤華廖金榮張長標周禮堂李朝益成月盛吳光宇劉開榜周廷錫李壽田楊升貴李友元高岳榮十七户各捐二員廖良勝四員李鍾標四員以上二十一户共來洋五十四員正○金匱學署可園公寓殷君還甫楊君叔賡來續字第一批時雨齋同仁隨壽助賑榮巷衆無名氏十五元華讓德沈蘭溪二户各二員沈蓮芳奚漢章沈曉庭仁裕堂張王鴻來硯春手無名氏鮑義盛七户各一員尤旭齋三員祝桐軒沈文標合助一員保大典錢崇厚徐尚忠三户各七百文保康典六百五十文陶石記五百四十文王荔亭王傳濤吳子愼單哲初許晋齋　仲雅陸益清過養初袁熊祥華潤之十户各三百文章簠簋五百文吳子敏四百文王英亭張竹溪各半員鄒瑞初五　一個又八開一個以上共三十一員錢七千三百九十文内除三千二百文合洋三韶共三十四員四千一百九十文五八開各一個顧守愚募陸琢　二員李菊軒一員章甫桂五百四十文張雲鶴張繼高各三百文張鳴臯張蓮溪張日省張孟撫張步青張仲溪各二百文以上共三員錢二千三百四十文除二千二百文合二員共五員錢一百四十文二共三十九員四千三百三十文五八開各一個○蘇字一百五十九號劉祥瑞一員[  原辦桃塢恊賑同人謹啓]  
[蘇省撫轅抄]  
　　○十二月十五日布政使銜江蘇候補道陳　志湖南人由京引見回卽辭赴金陵江蘇候補道龔家馴浙江人由京來到省候補縣胡裕燕禀知奉委讞局帮審差○十六日從九丁壽康禀知辭奉臬憲委赴江寗鎭江府屬緝捕差○十七日候補府照磨汪承綬禀知到東路一叚巡查差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒九年十二月初二日京報全錄]  
　　宫門抄○旨三道錄前○御史屠奏請申門禁摺○又奏請飭稽察片○將軍希奏審明定擬摺○侍郎游奏請改築縷堤並將省費開辦支河片○黔撫林奏叅革副將審辦片○皖撫裕奏委署知州片○十二月初二日兵部太常寺太僕寺八旗兩翼值日無引見○惇王等各謝紀錄恩○貴恒由東陵回京請安○梁仲衡謝授侍講學士恩○棍公續假十日○芸公請假二十日○麟公八額駙各請假十日○掌儀司奏初五日祭奉先殿親行禮節○又奏初六日祭奉先殿載瀾行禮○召見軍機○○江南道監察御史臣屠仁守跪奏爲請申門禁以復舊章以防未然恭摺仰祈聖鑒事伏覩近歳以來内城正陽門紫禁城東華門子刻卽啓亁清宫門丑正卽啓趨直臣僚及百執事無不奔走通夕者禮記朝辨色始入君日岀而視之陳祥道謂辨色始入所以防微日岀而視之所以優尊周禮司門掌授管鍵以啓閉國門閽人掌宫門之禁以時啓閉宫正掌五宫之戒令糾禁爲之版以待撃柝而此之辨内外而時禁幾其岀入宋嘉祐時偶夜啓宫門王陶有謹嚴固衞社絶非常之奏司馬光有深慮安危防微杜漸之言而前明萬歴間視朝太早給事中王三餘疏請以日岀爲準旣得調養聖躬保和元氣且於門近朝儀俱爲便益此皆經史遺文聊可考見者謹按大清通禮載御門聽政之禮部院寺奏事官曁侍班官春冬辰正初刻夏秋辰初二刻進至後左門祗候會典載凡城門朝啓以昧爽夕閉以日入如遇夜間有旨啓門合符啓鑰次日奏聞凡禁門啓閉每夕司鑰長以次騐視扃鐍納鑰於篋詰朝各門校以次領鑰啓門如遇夜間有旨啓門合符啓鑰次日奏聞欽定皇朝文獻通考載凡内外城門其非時啓閉者每月朝日於黎明啓正陽門遇御門聽政日外城居住官員應早入者於曉鐘後啓正陽門遇壇廟祭祀日内外城陪祀官有應早入城者於五鼓後啓門其無兵部印文槪不准啓如遇夜有奉旨差遣及緊要軍務應卽時啓門者必合符啓鑰報知步軍統領於次日具奏平持啓閉仍遵例行葢定制之重慎如此恭讀康熙二十一年聖祖仁皇帝諭曰朕御朝太早各官趨赴朝會殊爲勞瘁自今以後朕每日御朝聽政春夏以辰初二刻秋冬以辰正初刻爲期啓奏各官從容入奏三十二年諭自後年逾六旬以外大臣令其量力間二三日一來啓奏於大學士等以隔三四日御門一次爲請聖祖復諭曰朕聽政三十餘年已成常規不日日御門理事卽覺不安若隔三四日恐漸致倦怠不能始終如一矣此亁清門乃朕宫中亦有何勞但念年老大臣黎明從家中入奏甚爲勞苦故有此諭朕乃照常每日聽政聖德同天視臣工黎明奏事猶憫其勞而勤政之精心不遺寸晷要自並行不悖仁之至義之盡實永爲子孫萬世法者也今内外城門啓之之早在朝廷深意固懍怠荒然子丑之交非爲本日之清晨乃是前日之夜半重閽洞逹稽察防範誠恐難周卽如上年宫殿銅鍊寳匣迭被盜竊太監徐志詳等至於開烟館窩匪徒是宵小之所以生心𣊓御之所以張胆未必不緣門之早闢得以恣其岀入肆惡而藏奸由此以思可虞者大且圖事貴乘朝氣昧爽丕顯實日新又新之機蓋志氣清明則義理昭著夫何今之不審何謀之亦不臧乎伏請飭旨申明成憲損過以就中順陰陽闔闢之宜適晝夜興居之節旣於皇太后懿躬皇上聖體攝衞爲宜由是以勵精圖治不愆不忘則宋儒子所謂憂勤過甚有所不堪而不見其効或且因循怠惰迄於無成者又不足慮而門禁以之嚴朝綱以之肅弭未然之隠患昭率履於不越抑徒曲突陡薪之計也臣愚慮所及悚惶上陳伏乞皇太后皇上聖鑒訓示謹奏奉旨已錄○○御史屠仁守片再近來外省游勇革弁多有潛至京師假冒官職到處求索夜則鼠盜狗偷無所不爲此曹皆强悍成性愍不畏法聚之稍衆爲患非細又有兇惡痞棍專厲蠭氣遇事生風睚眦之怨動輙羣毆尤深爲善良之害應請飭下步軍統領及五城司坊各官嚴行稽察如遇外來形跡可疑者根究所由逐令各回原籍其張皇惡少無賴匪徒平日專以訛詐打降爲事者訪拿照例嚴辦以遏亂萌近日之最不可忽而不僅爲閭閻弭患者也臣愚昧之見伏乞聖鑒謹奏奉旨已錄○○奴才希元跪奏爲審明聽糾閙考案犯按律定擬恭摺仰祈聖鑒事竊查據署長春廳通判善慶禀報文童赫選三等因爭挑堂號閙考一案經前任將軍銘安會同奉天學政潘斯濓附片會奏一面批飭該廳嚴拿解究嗣據署長春廳通判鍾　緝獲案内文童程龍榜一名解省發交清訟局審辦仍飭嚴緝赫選三等務獲去後兹據清訟局委員候補知州書瑞以逸犯弋獲無期先將現犯程龍榜一名審明擬議由吉林分巡道覆核轉詳到案署任將軍玉亮未及核辦旋卽因病岀缺奴才到任接准移交覆核無異緣程龍榜籍隷長春廳與在逃之萬鶴亭赫選三王竹林王玉麟平素認識光緒光年四月十六日長春廳懸牌考試程龍榜與萬鶴亭赫選三王竹林王玉麟等赴考經該署廳善慶點名入塲應試十八日貼示團榜程龍榜與萬鶴亭等名次均在末榜萬鶴亭心懷不平起意邀程龍榜赫選三王竹林王玉麟一共五人聨名具禀至覆試時呈懇面試程龍榜與赫選三等允從萬鶴亭卽寫就禀詞至二十二日程龍榜與萬鶴亭進塲覆試至封門岀題時分萬鶴亭卽邀程龍榜赫選三王竹林王玉麟同向善慶呈懇挑入堂號與前列文童面試善慶因堂號狹窄未允並飭令歸號安靜詎萬鶴亭等卽嚷稱旣不准面試大家散考並將號桌推翻各持斷折桌骽題牌掄打至大門開封岀塲逃逸維時程龍榜在旁站立並未隨同打閙嗣衆文童有因閙岀塲者程龍榜亦卽混岀其岀塲並未滋事各文童當經該廳飭令照常入塲覆試一面飭差查拿閙考各童務獲究辦隨禀經前任將軍銘安批飭嚴拿而程龍榜自聞拿後卽畏懼逃往各處躱避至是年十月初七日回家探信卽被廳役獲案解省發交清訟局審辦仍飭嚴緝赫選三等務獲據該委員以逸犯弋獲無期先將現犯審擬由道覆核轉詳到案署任將軍玉亮未及核辦移交查例載藉事罷考聚衆尚無閧堂塞署並未毆官者照光棍例爲首擬斬立决又律載斷罪無正條援引他律比附加减定擬各等語此案程龍榜因考取未列前茅聽從逸犯萬鶴亭於入塲覆試封門岀題後聨名禀請面試未允萬鶴亭等輒敢嚷稱散考執持桌骽打閙該犯亦隨同混岀實屬目無法紀者查禀内係萬鶴亭之名居首應科萬鶴亭以爲首之罪該犯程龍榜雖無隨同打閙情事第聽邀聨名具禀卽屬爲從惟該犯與萬鶴亭等閙考係在進塲後散岀且未經滋事各童生當卽遵飭照常覆試與合邑罷考聚衆者有間遍查律例並無進塲岀題後藉端滋事擅開大門散岀作何治罪專條自應比例量减問擬如果萬鶴亭將來拿獲照爲首科斷應比照藉事罷考尚無閧堂塞署並未毆官者照光棍例爲首擬斬立决量减一等擬杖一百流三千里該犯程龍榜訊係爲從應於爲首滿流罪上减一等擬以杖一百徒三年至配折責拘役限滿豫詳遞籍安插據供在逃之萬鶴亭爲首雖屬一面之詞第查原禀係萬鶴亭之名居首程龍榜之名居次該犯所供爲從之處已可確信無疑毋庸監候待質其餘岀塲各童並未滋事且卽遵飭入塲覆試尚知守法應請免其查究逸犯萬鶴亭等飭緝獲日另結再該犯程龍榜事犯到官在光緒七年五月十四日恭逢恩詔以前該犯所得徒罪核其情節尚輕應否援减聽候部議除備錄供招咨送刑部外所有審明聽糾閙考案犯按例定擬緣由理合會同奉天學政朱以增恭摺具奏伏乞皇太后皇上聖鑒勅部核議施行謹奏軍機大臣奉旨刑部議奏欽此○○游百川片再臣前擬就沿河民捻亟築縷堤蓋因民堤巳歴多年土皆墊實頗爲堅固其患不過斷纉相間且距河或數丈或十數丈去水太近耳然兩岸牽算民埝約有一半若一律補齊爲之加高培厚再於險要處所或加修月堤或另築重堤儘可藉資保護卽如本年因長堤　辦不及先就民埝擇要興修凡動工之處皆無冲决之患其明徴也至以工費計之較長堤所省不止一半且免　地取土損　民田若干頃是就民埝施工係大順民情民皆樂從之事現時東省堤工甫經開辦若以修築長堤之工改築縷堤卽以所省之費撥爲開辦支河之資實覺裨益良多而開河減水與築堤並舉則水勢旣减不至泊岸盈槽將堤工益可保之臣區區愚忱不敢稽涉緘默是否有當謹附片陳明伏乞聖鑒謹奏奉旨巳錄○○頭品頂戴貴州巡撫臣林肇元跪奏爲補用副將謝文發卽伍雲亭與田落漢卽田興國在大定府城因索欠　釁持械逞兇騐明互有傷痕行提來省發交貴陽府審辦兹據該府汪元慶以謝文發恃符狡展堅不承招詳請斥革俾得審訉等情由藩司沈應奎臬司曾紀鳳覆核轉請奏叅前來相應請旨將補用副將謝文發卽伍雲亭革職以便飭令審明確情照例究辦除咨部查照外謹附片具陳伏乞聖鑒訓示謹奏軍機大臣奉旨着照所請該部知道欽此○○裕祿片再署泗州直隷州知州李祖福現因調省另有差委所遺員缺應卽委員接署查有候補直隷州知州石埭縣知縣方瑞蘭勤明樸實熟悉情形堪以調委署理據藩臬兩司會詳前來檄飭遵照外謹會同大學士兩江總督臣左宗棠附片具陳伏乞聖鑒謹奏軍機大臣奉旨知道了欽此 
 
