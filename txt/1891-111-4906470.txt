# 1891 - 111 - 4906470

 

Page 1

 
 
[展限取書] [  圖書集成局啓]  
　　本局所印古今圖書集成去年曾布告諸君請於年内持單提取兹尚有未經來取者深恐因路遠所致未便遽爾充公是以再展限期遲至本年三月之杪若仍不來提取則定將提單作爲廢紙此後决不發書矣用先布知維祈雅鑒 
[催請領彩] [  申報館協振所謹啓]  
　　本館協振所集腋社第二次籌振彩票開彩後其頭彩早經領去所有二彩係泰興鼎盛號汪君所得昨已將彩物　去尚有三彩及其餘小彩未經領去者甚多望諸善士速來携取俾得早完經手事件不勝翹盼此布 
[法書待價] [  申報館恊振所代啓]  
　　浙紹翁已蘭先生慶龍法書馳名海内得其寸楮尺幅珍若球琳兹憫災區待賑孔殷於公餘之暇手揮七言聯楹二十副交本舘恊賑所代售以助賑濟其用心可謂仁矣定價每副洋一元欲求墨寳者請來本舘購取如欲書上欵亦可代求也此布 
[重印分類尺牘出售] [  申報舘啓]  
　　分類尺牘爲案頭不可少之書其中按部就班條分縷析隨手翻檢不難觸類旁通裨益誠非淺鮮曩所排印者早已不脛而走兹復用新銅排印字跡淸朗紙色潔淨每部訂成十四本白紙者碼洋七角竹紙碼洋五角卽日出售請向本埠申昌書室外埠申昌及售申報人購閱可也此布 
[答西友論自强]  
　　有西友過余貿貿然問曰中國之謀自强也盖已有年矣而終不見有自强之實效今僕有所以强中國之策子願聞之否余曰唯唯西友曰中國而欲謀自强非造鐵路行火車不可余啞然而笑曰此說也聞之久矣且業已議行但經費浩繁一時未克舉辦客之献此策也不亦拾人之唾餘乎西友曰中國有造鐵路之資不自知耳余愕然問安在則曰將中國現在兵輪船悉數售去以之爲鐵路之資至足矣余勃然而起曰中國自與泰西通商以來西國兵船嘗耀武於我中國而中國向無兵輪船不免爲西國所笑以故經營締造費盡心力竭數十年之籌謀計畫仿西法設製造局以成此兵船不足則購之於外洋約計所費正不止數千萬卽就一年之中所以養此兵輪者其數已在百萬之外中朝欲將此與泰西諸國相頡頏而子乃以爲可售而去之是何言與西友軒渠對曰子毋躁請終僕之說夫中國之所以購造兵輪不惜巨欵日有所費歲有所增兵船一艘一年費用殊已不貲加以煤火修理一切等費每月總在數千金統計中國兵輪不下數十艘則一月之中所費已在十餘萬統一年而計之百萬之數恐尚不敷其所自製之船以及購自外洋之船多係工料堅固靈便與泰西諸國所有者不相上下其價值當亦不菲此等兵輪全在管駕行駛之人得人而用之則船爲有用不得人而用之船卽無用今無論中國之統帶兵輪者得人與否第所以設兵輪者爲防海氛或有不靖可以相持於洪濤駭浪之中其實則歐洲各國祗貪中國之利並不貪中國之地西人之老於中國者嘗謂中國但可以通商非用兵之地此言雖不足信以爲眞然西人之不欲與中國相見以兵則卽前此法事而知之矣法人馬尾倖勝仍不敢戀戰而亟與言和是卽歐人不欲用兵於中國之左証此等兵船必須日燃煤行駛不可以久停如停泊一久機器卽防窳朽與其無事求事從事於迎送上司則何如乘此河淸海晏之時悉數售之於人卽以其值爲鐵路之本夫中國之所長者在陸不在水而中國之所宜防者在俄國不在他人俄國近來駸駸然有得尺則尺得寸則寸之志觀於黑龍江琿春等處凡有俄界毗連之地皆逐漸擴充鐵路此其意直是顯而易見若不及此時而預爲之防竊恐俄人朝發夕至火車迅速中國邊境將有不堪設想者若欲防之則亟當先籌鐵路旣有鐵路火車則中國邊徼不必添兵但就内地徵調已綿成之軍由火車飛馳而往路多則處處可通卽處處可調用以禦敵而有餘以兵輪所售之價造鐵路不憂其不足而商旅陰受其福餉道亦可無阻豈非上策若慮養路之費不敷則無論鐵路旣通平時商賈往來必然衆盛收其客位車價與夫貨物水脚其數已當不貲卽就兵輪船上所省一年之開銷用以養路祗見有餘不患不足今中國有此鐵路之急務所視爲緩圖而不之先兵輪歲有所增日有所費而海波不揚終歲遊遨無所事事反擲此巨費於無用之地不亦可異之甚乎化而裁之以盡利變而通之以盡神中國於此事盍亦變而通之也哉余曰中國之爲治與泰西不同迂緩則有之疎漏則未也中國之防俄何嘗不時時加意卽創造鐵路之舉何嘗不刻刻在念但必統籌全局躊躇滿志自密而無一疎然後舉辦不肯以冐昧從事不肯以鹵莽貽誤故至今猶未舉行一經計議停妥不難尅日告成卽曰經費浩繁亦當從長計畫豈有售去兵輪以造鐵路之理吾子此說雖亦爲中國忠謀猶未知中國之至計者也子試待之將來鐵路議成火車路便以陸兵防東三省以水師扼高麗余前者已曾言之日後必成如此局面而中國之水陸各兵全歸有用又何至顧此而失彼棄彼而就此耶西友曰謹領教請拭目以俟之興辭而去余細思西友之言中國不但必不能行而且必不敢言今西友乃闖然言之是亦不可謂非一快論也有統帶水師之責者幸勿爲西友所笑也可 
[諭旨恭錄]  
　　三月十二日奉旨太僕寺員外郎着麟趾補授盛京刑部主事着穆克登額補授理藩院司務着麟躍補授都察院筆帖式着志端補授江南道監察御史着陳懋僕補授國子監助教着雙福補授擬補内閣中書毓書金鴻翎荆州將軍衙門筆帖式文輝貴州貴東道員鳳林俱准其補授刑部主事楊恩桓着交部記名以直隷州知州用江西南昌府知府崔國榜着在任以道員遇缺題奏保舉山東候補道吉燦升直隷候補知州孫傳栻俱照例用分發雲南試用道錢登熙河南補用同知何文焯福建同知沈林直隸同知楊　華河南同知姜應齊安徽直隷州知州湯沅宜江西通判吳鳳來河南知縣章炳燾直隷知縣阮國楨山東知縣鍾樸范煥章甘肅知縣傅大愷福建知縣謝壽昌湖南知縣徐方泰直隸知縣鄭思賓江蘇知縣李前泮河南知縣李文濤江西知縣何榮煇湖北知縣朱榕山東知縣葛之覃河南知縣趙之營俱照例　往吏部文選司郎中著王傚補授所遺員外郎著戴錫鈞補授所遺主事着李錫彬補授吏部筆帖式裕泰着准其補授欽此 
[蘭掖淸風]  
　　皇太后臨幸頤和園各項派出備差官兵均無差悞初六日奉　懿旨各項官兵連日備差尚屬 
 
 

Page 2

 
 
勤勞殊深軫念所有兩翼前鋒營八旗護軍營打街站道官兵曁綠步兩營站街墊道官兵以及請轎校尉備差親軍營上駟院官兵等均着加恩每人賞銀二兩由廣儲司給領以示體恤欽此又懿旨所有前　扈從跟隨關防之御肖侍衛乾淸門侍衛每員賞給袍褂料二卷三旗大門侍衛每員賞給尺頭一卷卽由内庫給發欽此○管理太常寺事務禮部尚書臣宗室崑岡等謹奏爲請旨事恭照四月十七日孝端文皇后忌辰應遣官恭詣昭陵讀文致祭臣寺謹查三陵辰祭迭奉諭旨卽由盛京守護陵寢各員請派一人就近往祭謹繕淸本進呈伏候欽派一人俟命下之日卽由臣寺知照該處屆期恭往將事爲此題奏請旨本年三月初九日奉旨遣昭陵總管連喜行禮欽此○馬蘭鎭總兵英鎭軍廉以祖母墓在古北口外豐鎭縣屬敗虎溝自抵任以來數年未克展拜此次奉命查勘盤山湯泉等處行宮計距墳墓程途不多擬俟查勘事竣卽由湯泉取道瑶亭順便前往祭掃事畢卽向本任懇恩賞假數日得以展拜先塋稍遂烏私之處附片馳逹宸衷三月初七日奉旨英廉着賞假十日欽此○四川成都駐防廂藍旗滿洲懸有驍騎校一缺經岐軍帥雅統制公同揀得領催惠文年三十五歲食餉二十年伊爾根覺羅氏擬正領催文生員齡文年三十二歲食餉十八年伊爾根覺羅氏擬陪照章造册給咨該正陪齎赴京旗投遞以便帶領引見近已由惠文等來京赴廂藍滿摺房投交文册矣○值年旗爲咨行事准兵部咨稱四月初七日行常雩禮大祀天於圜丘皇上親詣行禮前期一日駕御齋宮致齋所有壇内外西天門内西天門例應奏請派都統副都統在彼稽察出入人等應咨值年旗轉行各旗卽將都統副都統銜名務於三月二十七日以前開送過部等因到旗相應咨行八旗各固山各將本堂及署堂銜名自行開送兵部並註明兼充何項差使有無出差告假等項事故以憑辦理○廂藍旗滿洲恩保庭副都統佑於三月十一日辰初在地安門内五龍亭正黄旗侍衛教塲挑補各甲領催五缺馬甲四缺倉甲一缺養育兵一缺並堂考本固山送考繙譯童生人等馬步箭已由該印房傳知應挑應考人等是晨前往預備○盛京金銀庫掌關防一缺例由將軍於五部郎中員外郎中揀員奏請派充今經裕壽山軍帥揀得盛京刑部員外郎壽昌操守廉潔辦事謹愼堪以委充盛京金銀庫掌關防一差繕摺入奏旋於三月初八日奉硃旨依議欽此○三海外圍各朱車所備長槍鈎銜杆等械架座曁號燈燈竿自設立以來三載有餘風殘雨蝕槍械率皆殘破值班翼長逐件查騐若不赶爲修整殊不足以資拱衛遂咨由神機營照案將長槍鈎杆架座號燈燈竿全數更換新製以資守衛而期愼重○管理廂藍旗滿洲都統大學士恩爲移會事摺房呈稱本旂常淸佐領下世襲騎都尉明奎於光緒十七年二月二十六日病故相應移會上諭館查照○某日忽發大風西便門城門砉然脫落守門官兵意用大木支拄幸下無行人未經壓損隨飛報提署立派工匠爲之修復 
[遼陽雪景]  
　　本月初八日夜營口南四十里三塊石地方下雪尺許至十四日晚營口亦狂風陡起猛雨繼之雹大如拳拉雜而下隨後天公玉戲約積尺餘翌日下午時又起西風雪花遍地濃春時節幾類隆冬塞外苦寒竟如是哉 
[牛莊火警]  
　　有人在東營口禮拜祠前合開永同慶永昌和兩柴行某夜正當四點鐘風勢甚狂怱罹火厄近處苦無水蕩無可灌澆迨水龍聞警齊來則已焚去稻草三堆秫稭兩堆樹柴若干及兩油坊大車數十輛旣而火星飛至迤南王姓家草舍立刻烈燄飛騰女哭男啼呼天不應目覩變成焦土祝融氏始得意而回 
[津橋春望]  
　　天津來信云滄州城外兩岸隄防迤邐直逹卸水河計長一百四十餘里自去夏被水衝坍迄未修築李傅相以此隄關繫闔州民命安危遂於春冰甫泮時委候補道譚觀察文煥承修以保麥秋並防伏汛觀察奉札後履勘地叚核估工資禀請委員商榷不料委員所估價值與觀察大相逕庭於是意見不符將差辭去傅相允之改委籌賑局朱觀察辦理○海河淤滯輪船不克入津津海新關稅務司德璀璘創議興修裁灣就直繪圖貼說具禀督轅李傅相核准之餘批飭天河兵備道胡觀察津海關道劉觀察歴勘情形估得需銀八十萬兩嗣經掛甲等村民以有碍田園廬墓環禀阻撓其事因暫行停止○辦理春撫委員親往四鄉稽查户口後分别極貧次貧各給小票一紙俾屆期投局支領米糧本月初八日爲領米之期東鄉貧户緣積水未消相與駕舟而往不料石尤風虐船覆水中船上諸人悉行落水除遇救外計死四人牌長以事關人命當向賑局禀聞○　文勤公靈柩由家屬扶回蘇州原籍卜葬本月十一日過津停舟三岔河口官紳多有往弔者○天津縣孫筱坪大令調署肅甯後任爲李大令慶翺擇吉十三日接篆任事按大令以庶常改官知縣學優則仕當必新政可觀也○某甲因强姦斃命擬以斬監候罪名本月初旬忽在監病故刑禁人等據實禀明孫邑尊循例請天津府委員相騐騐得委係因病身死尚無凌虐事情遂傳親族領屍埋葬○初一日起春寒料峭仍御重棉冰氣侵人一似初冬氣象如是者十日至十一日始覺陽回和暖錦瑟銀燈之畔已覺蟲聲新透緑窓紗矣 
[補紀閩省迎賓事]  
　　俄國儲君來華遊歴本館已縷記情形當在香港啓行時閩浙總督卞制軍卽委督糧道陳展堂觀察諸官乘官輪船至馬祖澳恭迓迨本月初五日接得電報言儲駕當於今日抵閩時適大霧漫空聞有氣管聲并鐘聲丁丁不絶卽出千里鏡眺望見有輪船多艘恐有冲撞之虞急展輪進口喚舢舨飭弁往迎不料來者並非俄儲實係北洋某兵艦向其問訊答以儲君不復來閩因飭放礮二十一聲遥爲示敬其時俄船已過口外亦如數放礮答之茫茫大海中雖聞其聲實未目覩迨雲開霧散則俄船早已相去甚遥所備土儀無從呈送只得帶回省會於初六日親詣督轅禀報隨卽銷差 
[處决要犯]  
　　去年十二月南澳火船被刦粤省官憲得報後飭令各營兵勇上緊偵緝陸續弋獲盜犯多名解交方軍門行營訊辦當該船被刼時軍門假旋晉寗里第聞此耗立卽傳令所部各營務獲眞盜歸案刦後數日卽獲數犯其餘則隨時就獲故本案獲盜之多足徵緝捕之能而方營尤爲出力焉各犯到案招供無可遁飾類皆一鞫而伏本月初九日派委廣亨廣貞緝捕輪船載犯二十名由梁協戎督帶弁兵押赴九龍正法是日處决畢卽在九龍懸竿示衆以儆兇頑其中十五名乃搜刦南澳并殺斃船主之犯餘亦海洋巨憝故一併解至九龍地面明正典刑也内有鄒亞安又名觀承歸善霞涌鄉人供認出本夥刦該船並在船搜括又有劉亞威新會荷塘人供認出本夥劫伊在岸上未曾同到南澳火船而前數年忌里漢火船被劫之案伊亦在内其餘尚有詹更有一名歸善霞涌鄉人李平卽李丙又名郭丙歸善白芒花鄉人盧原卽鄒亞仙歸善淡水鄉人劉金玉卽彭振有歸善高鄉鄉人曾亞容新安沙井鄉人以上數名均認在船搜刦梁亞四卽蘇四督又名大聲佬番禺縣蛋民認在船看舵陳幅言卽矮仔幅言番禺市橋村蛋民認在船搜刦並用鎗彈斃洋人一名梁全勝東莞到𣽸鄉蛋民梁寛容番禺黄埔鄉蛋民范官戴東莞萬頃沙蛋民梁三娣番禺黄埔蛋民霍滿廣順德陳村蛋民林媽孫混名半天鷹海豐汕尾鄉人以上數名認在拖船接贓云云此信息由省遞來特爲照錄初九日下午本館訪事人偕同數四人往九龍觀看約五點鐘時候見三砲船銜接而至岸上大鵬協鎭署卽升旗鳴砲以迓少頃砲船泊定梁恊戎曁隨從弁兵乘三板登陸先抵協署繼將各犯用小舟分載舁之登岸未幾各官由城内排道齊出其時各犯垂頭喪氣魂魄已失據西人云似用迷藥先行灌飲使無知覺旋由劊子手等將各犯列跪該處山畔一聞監斬官喝令卽挨次行刑决至第十八犯不能斷脰該殺手着其同夥另易一刀斬訖各犯屍暫棄山畔尚未掩埋各官鳴騶而回梁協戎曁所部仍回兵船聞卽展輪回省禀覆大憲是日往看者人如蝟集莫不毛髮悚然除凶暴而安善良誰謂用刑之過峻乎說見香港報 
 
 

Page 3

 
 
[鴛水月影]  
　　嘉興縣漕糧早經告竣各書差雇定京都四喜部於本月十二三兩日在署中儀門内演戲酬神○本月十一之晚新塍鎭中市觀音橋畔某燈店失火急切無從撲滅旋得各自逃生有一學徒酣睡未醒致化刦灰迨經更夫四出鳴金纔得闔鎭水龍救熄計燬店面八九家○十一之晚忽有兩人猱升北門樓櫓聳身躍下其一絓於某民家竹籬上傷痕遍體一息奄奄一則身未受傷飛奔而去延至平明時節傷者始得漸甦然尚不能言躺倒於地據云身畔藏有寃單究未知有何寃抑也 
[大雅淪亡]  
　　劉澍畇觀察溎年直隷人也以木天淸望出守廣州雄州等府所至皆有政聲旋升道員嗣以宦游已倦作飛鳥歸林之計輕舟一葉道出維揚見緑楊城郭風景宜人遂有終焉之志於東關街疏屈道巷後賃屋居焉四時佳興多與人同十載寓公陶然自樂或開樽花下自呼酒狂或洗硯池邊追蹤草聖或於送抱推襟之下别有談詩說劍之懷春秋佳日則與二三知名士把臂出游或邀月於廿四橋頭或賞花於平山堂上眺蜀岡之晴雪追螢苑之餘凉探勝尋幽無遠弗屇人皆疑爲神仙中人前數日忽感風寒引動痰喘舊疾醫者束手竟於本月初十日仙逝擇於十二日大殮夫惟大雅卓爾不羣一旦埋玉樹於土中令人情何能已安殮時弔客中竟有涕泗滂沱放聲痛哭者亦可見其遺愛之在人矣其孫公子已擇定本月某日受室猝遭此變想花燭洞房自當暫緩時日也 
[宜昌瑣綴]  
　　羅鎭軍自正月晉省後請假回籍修墓於本月初回轅憲舟泊岸時河下礮艇立卽升礮鳴虔而各營弁兵尚不知憲駕已回比得信迎迓則憲駕早已進轅矣○宜昌城廂内外痞棍甚多怙惡不悛非法律所能束縛近日東河縣又出示曉諭列名拘拿各名下贅以綽號有飛山虎扒山虎巡山虎矮脚虎活閻羅大將軍諸名目憲諭煌煌若輩見之或稍斂跡耶○蜀道之險自昔已然水則波濤洶惡陸則山路崎嶇行人視爲畏途現聞自夔府直逹巫山以東與湖北交界處業由川中官府興工削平化險爲夷人皆稱便至湖北界内道路亦擬次第興修與川路相接從此蠶叢鳥道行李往來太白之蜀道難不將變而爲韋皋之蜀道易耶 
[地棍横行]  
　　寗波有地棍某甲混號黑牡丹日前更深人靜時與不識姓名者多人至縣學前白鶴廟廟祝珠鳳家叩門詐稱雇轎珠鳳信以爲眞情啓門納之甲等蜂擁而入將床上所藏英洋六元强奪並將衣服等挾之而去刻聞珠鳳已指名控縣未識徐邑尊作何發落也 
[甬守晉省]  
　　寗波府胡練溪太守於本月十三日晉省面禀要公並賀新藩憲署任之喜 
[閩事選登]  
　　福州府屬閩侯兩縣文童業已試竣擇吉本月十二日發案計閩縣取錄一千三百四十餘人侯官取錄一千二百五十餘人○日者閩縣劉崎鄉有械鬥斃命一案兩造俱投縣署控訴署中輿夫人等勒索陋規兩造不依乃强令跪在斬犯石前用馬糞塞其口及縣宰庭訊兩造哭訴被辱等情縣宰乃飭傳輿夫當堂重責諭令下次再如此定當照例嚴懲一面勒石署前曰調署閩縣正堂王爲勒石永禁事嗣後詞訟人證以及命盜雜案人犯投到不准轎夫人等勒索錢文如因勒索不遂將到案之人强灌馬糞馬溺者定將轎夫人等立斃杖下决不寛貸特示光緒十七年二月日○卞制軍牌示本月十七日已刻率同司道舉行秋審大典○甲乙丙三少年策馬疾馳行過北門渡雞里有某小孩戲於路側幾被踏傷見者忿不能平戟指怒詈少年自知理絀默不一言○代理福州府傅太守以禮定於本月十二日在貢院扃試越山書院生童到者頗多甚爲擁擠 
[邗江官報]  
　　十二日王鹺尹鍾貴委保甲巡查差杜鹺尉繹堂委總局聽差十三日泰州分司沈子丹分轉來揚公幹存通守廉委解餉赴都 
[西船遇救]  
　　浙江超武兵輪船於本月十六日自寗波出口十七日淸晨五點一刻時行至四礁附近江蘇所轄洋面瞭見有一外洋舢板船隨浪漂流高聲呼救急飛駛前去救得洋人十四名向之查問則中有船主潑令鐵司正管輪老逹二副排克雷餘皆水手火夫據稱船係英商之物名火而姆愛停本月十一日由香港至滬上途遇大霧碰於浪旵山礁未及二點鐘時卽已沉没當將所救之人載送來滬交英公司收留一面備文移知英領事並請轉咨江海關道存案備查 
[春江賽馬記一]  
　　漠漠兮春陰晶晶兮嫩日嫋嫋兮烟痕離離兮草色時則麴塵乍涴宿雨初晴紅樓香繞紫陌風輕捎花間之蝶影澀柳外之鶯聲拂吟鞭而徐騁招游騎於春城則有歇浦寓公歐洲俊侣超乘稱長醵金作注衣則五色若錦馬則兩驂如舞範我馳驅令彼僕圉豪情風騫逸興霞舉俄焉鼓吹作旌旆揚暗塵起馳道長驊騮奮迅騄駬騰驤恍兮若驚鴻之縹緲瞥兮若飛隼之翺翔是時圍墻以外駢肩偃足凝神屏息以視者眞覺風雲爲之變幻天地爲之低昻誰着先鞭出人頭地得失須臾神通游戯羌逐電以追風眞少雙而寡二譬競渡之奪錦標若泜水之張漢幟當其脫帽歡呼趨前擁轡雖斬將搴旗攻城得地亦不足髣髴其得意别有西洲顯宦中土貴官登樓遠眺憑　閒看繫　　　柳下飛芝盖於林端何况花香蝶引粉密蜂攢迷人勝麴吹馥疑蘭追歡場之墜迹極海曲之壯觀午後始賽八馬並駛矯然特出首推華記二次八馬惟道而司代沙遜賽莫或先之　次共賽二十四馬三夌公司不居人下四次五次五馬八馬沙遜祥泰是眞健者六次七馬逐電追塵允推沙遜無與比倫七次並馳有馬十一惟彼海琛允推傑出及第八次馬十四匹惟順全隆居然首出末後一次有馬十七厥惟海琛明向克捷觀賽旣畢歸侣相邀車聲轔轔馬鳴蕭蕭緑鬢則臨風掠削紅妝則過市招摇問沽酒兮何處拽前路兮匪遥話勝游之可續訂後約於明朝 
[失火卽熄]  
　　昨晚七點鐘時法界興聖街錦源紥珠花鋪披屋内因學徒晚炊遺火積薪中霎時烟燄迷漫巡街捕見之急報捕房捕頭立卽督同中西巡捕包探前往彈壓救火西人携帶皮帶兩條揭開自來水龍頭取水灌救當卽息滅是處離法廨讞員葛蕃甫同轉公館不遠同轉聞警帶同會捕局通班探勇親臨彈壓匪徒不敢竊發是以附近人家雖受虚驚尚未遺失物件云 
[廣方言館庚寅冬季甄别案]  
　　英文頭班上取二名程有年奬洋一元五角蔡祚來奬洋五角次取二名錢家驥奬洋一元沈茂椿○法文頭班二名陸增祥奬洋四元吳亮疇奬洋二元二班六名陳思謙奬洋一元五角周傳訢奬洋五角徐紹甲周傳謀李家瑞程福慶○算學頭班一名朱祖保奬洋三元二班二名朱祖樑奬洋三元王昭三奬洋一元尚有新班學生四十餘名以到館未久僅由各教習稍分優劣開單呈局憲以定去取未經甄别云 
[埋玉空悲]  
　　寗波人康榮寳僦居英租界雲南路二百三十二號房屋内向在西人處服役其妻姚氏因康有外遇留連忘返屢勸不依自念遇人不淑生不如死密購紫霞膏吞下及康知覺急爲設法救治無如受毒已深返魂無術捕房聞之卽派包探黄四福往查則母屬已到自願安殮了事不　報官請騐其事遂寢 
[上海縣署瑣案]  
　　前晚九點鐘時陸邑尊公出回署突有陳國棟者糾同三十餘人手執炷香攔輿瀆訴邑尊卽升堂研訊陳供稱小的等均係江北人現在吳淞江當小工每日工資錢二百八十文前日向工頭郭安寳魏品記領資每工被扣錢四十文向索不依環求提究邑尊以釁起細微飭皂怏全順帶陳向魏理算○去年永恒米行及同泰貨棧同時倒閉所有陸邑尊讞詞均列報端前日晚堂命提司帳人龔靜泉至案問費耕莘現匿何處行中案竟虧欠若干答稱行中由費用空銀一萬兩又侵吞歴年拆息二萬兩各夥懸宕一萬兩總計虧銀四萬兩之譜現在 
 
 

Page 4

 
 
賈不知匿跡何處研詰再三仍然堅執遂判令笞責二百板押候再訊○高臣裕之妾郭阿蘇與屠夫顧松林私識竊取洋銀首飾而逃隨由英包探拘送公堂蔡太守飭送縣訊辦陸邑尊訊供之下顧黨龔阿五供稱當時張順芝曾取去洋銀一百五十元邑尊飭差薛貴於前晚將張傳到飭提嚴訊張供稱阿蘇與顧捲逃小的未經知悉此事由英包探經辦求大老爺傳訊便知邑尊命提龔質對張仍執定前供邑尊大怒喝令笞臀張供稱小的願繳洋銀一百五十元邑尊卽着交差收管限三日内將洋繳案 
[英界公堂瑣案]  
　　女校書陸小寳失去畫眉鳥由包探何瑞福查獲楊和尚曾列昨報昨據該包探將楊和尚解案申訴前情陳阿新稱在陸小寳處傭工有畫眉鳥連籠懸在客座忽於前夜失去當卽查問據王小弟言被楊和尚取去爲此報捕拘案楊和尚雖素來相識然不應不告而取旣蒙解案但請給還畫眉鳥不必深究王小弟稱當夜見楊和尚將鳥籠提出因與伊熟識且皆在妓院傭工不虞其行竊故未攔阻後因伊一去不返始行報捕楊和尚供蘇州人現在妓院傭工與陳阿新王小弟同鄉相識因在酒店醉後口角以致起釁今已將鳥交案陳阿新王小弟同供並無與伊飲酒口角蔡太守以事起細微且彼此同鄉相識姑免究辦卽將楊和尚開釋鳥交陳阿新領去○錢有昌稱在高昌廟製造局爲馬車夫昨日駕車往北適胡登雲之東洋車迎面駛來喝讓不理致被碰壞馬車由捕拘胡一面將馬車估計修理須洋八元主人言東洋車夫雖不小心然係窮苦食力之人殊堪憐憫酌斷略償可也胡登雲供小的係山東人曾在謝家橋地方向阿四租得東洋車藉謀餬口現在誤撞馬車若要賠償修理費實在無力蔡太守問巡捕頭東洋車尚在捕房耶答稱車已扣留太守飭胡登雲酌償修理洋四元始准將東洋車給領○包探王阿二稱緝獲剪綹賊吳阿福搜出亨逹利牌號時辰表據稱在途剪竊不知失主爲誰無從交還今將人贓送案吳阿福供認行竊但求施恩蔡太守判吳阿福管押十四天時辰表存捕房待失主認領○二百十三號華捕稱昨見陳木寳手持小烟袋二枝至質鋪質錢見其形狀慌張當卽拘拿究詰來源初則支吾繼言在江灣鎭上茶館内竊來今將人贓送案尚未知照失主陳木寳供認行竊蔡太守判陳木寳管押五天以示薄懲贓存堂俟陳木寳管押期滿飭捕役帶至江灣鎭將小烟袋交還茶舘 
[法捕房瑣事]  
　　昨日葛同轉蒞八仙橋捕房命包探王榮培等將和昌竹布店夥鄭六三胡阿福等提案謂爾旣開店自應任人揀買貨物何得肆意毆人反敢誣良爲竊着將鄭掌責八十下胡因年幼减責四十下釋放○馬永茂串同徐漢卿楊瘦山等哄取馬財源水烟袋一案昨又詰訊令將馬笞責二百板楊瘦山等一再苦求聲稱小的冋開鑿花水烟袋作徐帮我爲夥務求開恩謂爾等總不應哄取小孩物件着各掌責八十下逐出○流氓大金林串同楊阿四向車生裕拆梢經捕拿解昨又提案略詰數語着照原斷責大金林二百板枷號一個月期滿再行重責楊責一百板釋放○張阿二因竊新和樓茶館餅攤上學徒王仁甫之長衫責一百二十板開釋○王阿三竊新聚興烟間烟鎗逮案責一百板釋去○車夫羅春發因竊傘逮案昨又提訊羅供洋傘實係東洋人遺忘在車上並非行竊同轉謂姑念原告不來且已管押數天准卽開釋傘存捕房待領○顧阿掌因竊洋燭經失主扭案堂訊着枷號示衆昨日枷期已滿掌責二十下開釋嗣後不准逗遛租界○陸馬氏私與寗波人史中才逃逸經包探拘獲葛同轉訊明情節判史笞責枷號陸馬氏掌責管押十天仍交其夫領回昨日其夫投案具領同轉令將陸馬氏帶案掌責二十下交其夫帶回管束○賭徒羅阿三應阿虎枷號期滿着帶案責一百板一併開釋○嘉定人陳阿桂　同翁地寳李東南等屢次竊物經包探拘獲人贓葛同轉將三人分别懲責令陳阿桂之父陳阿全回家同翁德記處檢交押票十三張已詳前報昨據陳阿全檢到押票十二張呈案請將兒子領回管束同轉着將陳翁李三人帶案質訊據稱尚有押票一張已被撕碎同轉准將陳阿桂交其父領回李翁還押 
[匯解賑欵]  
　　上年施士英在申設有捐册勸募并勸各處官紳集有成數本月十五日匯解第四批規銀二千一百二十八兩仍由中興和匯至天津籌賑局轉交施子　　收散　計絲業會館所收規元一千七百七十八兩仁濟堂所收規元三百五十兩合併聲明 
[蘇省撫轅抄]  
　　十二日候補知縣帥遠　禀知交缷署丹徒縣任事回省委署丹陽縣典史鍾壽康禀銷齊門水關盤查差卽辭赴任指分江蘇試用未入卓煊四川人由京驗看來省禀到○十三日龔齊崧　　奉飭分蘇差委縣丞姜敦庸禀知交卸署震澤縣縣丞任事回　補用巡檢孫鑑儕　江人禀知服滿回省○十五日分發江蘇試用布理問朱之　浙江人驗看　省禀到震澤縣縣丞程柱交缷調署吳　縣縣丞任事回省禀謝奉飭回任○十六日縣丞劉葆懿鎭洋巡檢謝鈞南匯均禀謝奉委保甲差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[上海六馬路仁濟善堂籌賑公所施少欽經收定海順直山東賑捐三月初一至初十日淸單]  
　　定海省愆居士來九八規元五十二兩楊激雲來洋廿元姚梅翁張伯衡二户各十二元鄭芋浦乾大行二户各十元朱秀峰恒裕公二户各六元朱友孫福興祥袁浦不書名三户各五元德生義義茂不書名汪竹溪程曼生同昌利裕生祥慶豐昌源順益天元昌同生合十一户各四元怡怡軒三元顧半濳堂二元六角紉蘭軒主人求安氏求幼安山陰九思堂安仙舟瑞記薦記許大爺慶泰源恊義生陳惠泉東成和王益泰十三户各二元無名氏尤德隆二户各一元五角輝吉園一元二角孝友堂存樸堂金玉堂慶餘未書名童沛雲南豐補過子陜西思誠氏硯竹兄夏吉兄玉宣記仲吳合王信泰鑑記秀記無名氏劉恊記劉富記無名氏十九户各一元陶和兄吳麗兄王恆和恆泰廣生寳献信記德堂莊紀向辰孟昭錦丁桂安王佩蘭吳立太戴義堂潘福康公泰沈韻濤十七户各五角汪厚甫張春芳居越靑三户各四角傳人翼夏萬焙徐福泰孫長生吳大元周庚元六户各三角程先進先與朱順記醉吟軒劉紹祖姚欣木朱耀東何術庭無名氏四户陳少蓮方心田十四户各二角隱名氏無名氏二户朱琴石壽頤嘯巖松軒企輝星漁九户各一角王信泰銅洋一元江西南昌縣帳房八户共來建平銀四兩一錢丁午峰來錢二千文吳厚之周芾恩楊劍譚毛小仙鄧少翁五户各一千文安仙舟一百十五文共收九八元五十二兩洋二百零五元銅洋一元銀四兩一錢錢七千一百十五文順直○　愆居士來九八元五十二兩曹肯堂大善士來洋二百元沈愽臣求父病速愈洋五十元在記二十元海潮寺十八高僧十五元朱義忠隱名姓求女病愈金合興梁溪老人病愈完愿四户各十元無名氏求病速愈查姓病愈完願素位主人求資先室冥福無名氏産平安完愿四户各五元延陵求安子求次兒病愈善化李譚氏徐思泉壽儀移賑三户各四元梁玉屏求妻病愈無名氏二户各三元葉三株堂祈安生陳錫堂求淸吉平安隱名氏病愈完愿明涇經瑞沈壽章六户各二元張仁哉無名氏無名氏三户各一元趙雲樵趙輔臣鄧儀庭李竹亭陸南山五户各五角周錫根三角趙秋濤劉伯瀛二人各一角梁玉屏來銅洋二元共收九八元五十二兩洋三百八十一元銅洋一元山東○澄心書屋來洋四十元素位主人五元漱石居二元陳氏五角崔氏一角共收洋四十七元六角 
 
 

Page 11

 
 
[光緒十七年三月十二日京報全錄]  
　　宮門抄○諭旨兩道錄前○閩督卞奏武職被揭各欵訊明議擬摺○又奏遴員請補都司摺○陜撫鹿奏審明定擬摺○三月十二日户部通政司詹事府八旗兩翼值日户部引見七名廂黄滿八名廂白滿六名廂白漢十四名正藍滿十一名正藍蒙四名兩翼十一名内務府十四名南苑二名○伯王等謝賞綢縀恩○祁世長李文田由東西陵回京請安○嵩山假滿請安○恩公續假二十日○葆公請假十日○葛寳華顧璜預備召見○掌儀司奏十五日祭奉先殿澍貝勒行禮○召見軍機容貴續昌葛寳華顧璜○○頭品頂戴閩浙總督臣卞寳第跪奏爲武職被揭各欵訊明議擬恭摺仰祈聖鑒事竊照署浙江處州鎭標左營守備程夢熊禀揭本營守備陳德慶虚補名糧侵蝕餉項等情當經會片奏叅將陳德慶革職發交處州鎭府會同提集訊明詳辦奉硃批着照所請兵部知道欽此欽遵轉行去後兹據署處州府知府李審言會同署處州鎭總兵秦懷亮提集人證分别質訊緣處州左營守備陳德慶由軍功補授是缺守備光緒九年六月郡城有戰兵出缺經千總葉廷芬挑選砲隊餘丁陳運壽一名照例送由守備轉送前中軍遊擊雷芸桂逐層考騐禀准前任處州鎭劉松亭入册拔補十年六月於挑練案内槍砲欠準降補雲和汛守兵仍留該千總員下操演十五年二月下旬陳運壽知母患病請假一月適陳德慶奉文調署磐石營守備於三月初二日交卸本任維時假期未滿僅就兵册簽明移交接署守備程夢熊查收詎陳運壽因病故逾期未歸飭據雲和汛把總葉芳潤覆稱留郡差操並未到汛該守備程夢熊檢查案卷未見千總葉廷芬留郡報文疑其有名無人隨卽禀揭現經查取名册飭提革兵陳運壽訊供相符應支米銀亦稱親身具領屬實至截曠馬乾一欵查係該營節省公費專在津貼馬價與官兵例支乾銀不同陳德慶在任存欵共折洋銀四百四十五圓有奇程夢熊接任奉鎭飭查因交代册内並無移交銀兩疑有侵蝕飭據馬隊百總外委戴沂開具淸摺轉呈查察並未禀請轉詳現查該營飭購馬匹及修理馬栅先後共付給英洋三百九十七圓下餘四十八圓於十四年年底繳由中軍雷芸桂轉呈前鎭劉元勳查收淸欵逐訊買馬領馬各弁兵衆供俱脗合詰問程夢熊所禀各節與現審情節因何不符據稱兵餉關重事出懷疑與陳德慶並無嫌隙據實錄供會詳前來伏查緑營積弊已深欲求整頓之方必先考核弁兵淸厘糧餉臣蒞任以來申明軍令有犯必懲但係因公疎失過出無心亦未敢稍涉苛求以惜人才而作士氣此案已革守備陳德慶調任離營於本營兵丁及經手支銷欵項未及交代明白致後任驟難查悉未免疎忽惟據該鎭守會訊明確並無虚冐名糧侵蝕餉項情弊質之程夢熊亦稱愼重兵餉實係懷疑誤揭彼此均屬因公應請免予置議合無仰懇天恩俯准將已革處州鎭標左營守備陳德慶准予開復原官仍留浙江補用以觀後效是否有當臣謹會同浙江巡撫臣崧駿提督臣馮南斌合詞恭摺具陳伏乞皇上聖鑒勅部核覆施行謹奏奉硃批該部議奏欽此○○頭品頂戴閩浙總督臣卞寳第跪奏爲遴員請補海外水師都司員缺恭摺仰祈聖鑒事竊照福建台灣澎湖鎭標右營都司林文和奉部覆准開缺歸叅將班補用所遺員缺係第三輪第二缺應用儘先人員行令揀員請補等因臣查有裁缺台灣水師協標中營都司吳永兆年五十六歲福建同安縣人由水勇隨軍剿匪著績保准俟補守備後以都司儘先補用旋經補授海壇左營守備調補烽火門營守備嗣復升補台灣水師協標中營都司光緒八年十一月領劄任事因台灣改設行省將是缺改爲台東陸路中營都司其實缺人員裁歸候補奉准部咨遇有内地海外水師缺出卽行抵補該員風濤素悉槍砲亦嫻曾任台灣水師都司情形孰悉以之抵補是缺都司堪期勝任與例亦符合無仰懇天恩俯准將裁缺都司吳永兆補授澎湖鎭標右營都司於營伍洋防均有裨益如蒙俞允該員係裁缺候補都司請補都司銜缺相當應請毋庸送部除飭取履歴另行咨部外臣謹會同福建臺灣巡撫臣劉銘傳福建水師提督臣彭楚漢合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○頭品頂戴陜西巡撫臣鹿傳霖跪奏爲審明竊盜臨時行强並餘犯事後知情分贓分别定擬恭摺仰祈聖鑒事竊陜省尋常盜案曁臨時行强各重犯經前撫臣張煦奏請改題爲奏以期迅速奉旨允准欽遵咨行照辦在案兹查前據漢陰廳通判黄國均具報該廳民人劉光禮家被賊夤夜入室行竊臨時起意行强綑縛事主搜贓逃逸該廳會營勘騐緝獲首盜俞大魁竊賊劉作元到案起出原贓衣服差傳事主認明領回訊供估贓通詳勒緝逸犯陳老么等限滿無獲該廳提訊議擬由府解司因案情未確發回當經興安府委員會訊復由府解司仍因供情未協發委審辦兹據西安府知府文啓督同局員審明詳由臬司唐樹楠勘轉前來臣提犯研鞫緣俞大魁劉作元均籍隸漢陰廳傭工度日先未爲匪劉作元與事主劉光禮同姓不宗素無來往光緒十五年四月二十日俞大魁劉作元同在逃素識之白河縣人陳老么及不知情籍貫名字之唐姓先後會遇閒談各道貧苦俞大魁稔知該廳龍王溝劉光禮家道寛裕起意紏竊得贓分用均各允從約定二十一日定更後同至雙河橋地方會齊屆時分起踵至俞大魁手執鋤柄順携背籠一個陳老么手執短刀劉作元與唐姓俱係徒手首夥四人三更時偕抵劉光禮門首俞大魁交給劉作元背籠令其在外接贓並令陳老么用刀撬開房門與唐姓一同進内劉光禮與妻劉湯氏均已睡熟房内燈尚未熄俞大魁竊得鐵鋤油酒黄荳等物遞交劉作元裝入背籠轉身復至臥房偷竊因開櫃聲響劉光禮夫婦驚起喊捕劉作元聞喊畏懼負贓先逃俞大魁見山溝人少又無鄰居起意喊同陳老么等行强當與陳老么唐姓分尋麻繩各將劉光禮夫婦兩手綑縛用刀嚇禁聲張同在櫃内搜刦銅錢衣物走出赶上劉作元告知行强情由携贓同至僻處查點俵分各散次早劉光禮開單投約報經該廳會營勘騐緝拿俞大魁劉作元到案起獲原贓並布棉馬褂藍布男大衫各一件並棉衣等物飭傳事主認領估贓訊詳批飭緝審嗣因限滿逸犯陳老么等無獲查騐事主劉光禮夫婦繩痕均早平復該廳提犯訊議解經興安府以供情支離發回復經議擬由府解司以案情未確發廳覆審該興安府知府童兆蓉檄委石泉縣知縣陳熊前往會訊由府解司仍以案情未恊發委審辦現據西安府審明詳由臬司勘轉前來臣提犯親鞫各供前情不諱嚴詰俞大魁委係起意糾竊臨時行强拒捕搜贓劉作元實只聽從行竊聞喊先逃事後分受贓物此外均無窩夥竊刼不法别案供贓確鑿案無遁飾查律載共謀爲竊臨時行强以臨時主意及共爲强盜者不分首從論又强盜已行但得財者不分首從皆斬又例載知强盜後而分所盜之贓數在一百兩以下者照共謀爲盜臨時畏懼不行事後分贓例减一等杖一百徒三年各等語此案俞大魁起意紏同劉作元同逃犯陳老么等行竊經事主劉光禮等喊捕輒敢臨時行强綑縛事主搜刼錢物實屬不法自應按律問擬俞大魁除糾夥三人以上持械行竊罪應滿徒輕罪不議外合依共謀爲竊臨時行强以臨時主意及共爲强盜者不分首從論强盜已行但得財者不分首從皆斬律擬斬立决照例先行刺字劉作元聽從行竊在外接贓聞喊畏懼先逃係屬竊盜爲從惟事後旣知强情仍復分贓應按例從重問擬劉作元除三人以上持械行竊爲從應杖九十徒二年半輕罪不議外合依知强盜後而分所盜之贓數在一百兩以下者共謀爲盜臨時畏懼不行事後分贓减一等杖一百徒三年例擬杖一百徒三年事犯到官雖在光緒十六年三月二十二日恭逢恩詔以前持械行竊結夥三人以上係在不准减等之例應毋庸查辦照例刺字發配折責拘役俞大魁有兄俞大海不能禁約其弟爲匪應與失察之牌甲人等照例責懲事在赦前均應寛免獲贓給領未獲追賠逸犯陳老么等飭緝獲日另結無干省釋再此案獲犯及半兼獲首盜疎防職名邀免開送除供招咨部外所有審明竊盜臨時行强並餘犯事後知情分贓分别定擬緣由理合恭摺具陳伏乞皇上聖鑒勅部核覆施行謹奏奉硃批刑部速議具奏欽此 
 
 

Page 12

 
 
[光緒十七年三月十三日京報全錄]  
　　宮門抄○諭旨一道錄前○發抄硃批五道○湘撫張奏委員因案拷訊竊賊致斃審明按律議擬摺○浙撫崧奏報海運漕船頭批開化日期摺○閩督卞奏知縣請開缺回籍修墓片○直督李奏揀補都司守備片○又奏知州請開缺回籍修墓片○三月十三日禮部宗人府欽天監侍衛處值日無引見○濓貝勒由東陵回京請安○慶福假滿請安○貴州道員鳳林謝恩○江西知府崔國榜謝恩○奈曼王明桂各請假十日○色楞額請假五日重燠耆年預備召見○召見軍機員鳳林重燠耆年○發抄李鴻章奏黔撫捐賑請奬奉硃批着户部核給奬叙欽此○又浙江鹽大使程豐驥捐賑仍以知縣補用奉硃批吏部知道欽此○又請將前兼尹潘祖蔭建立專祠奉硃批着照所請禮部知道欽此○又寗夏總兵衛汝貴丁憂奉硃批衛汝貴着改爲署任餘依議該部知道欽此○又崧蕃捐賑請賞一品封典奉硃批着照所請該部知道欽此○○頭品頂戴湖南巡撫臣張煦跪奏爲委員因案拷訊竊賊致斃審明按律議擬恭摺仰祈聖鑒事竊臣前因保甲局委員王槐銘拷訊竊賊戴明洲致令受傷身死當經行司委員騐明屍傷將王槐銘撤去差事行提全案人證發交長沙府審辦一面附片具奏請將王槐銘先行革職歸案審辦奉旨着照所請該部知道欽此欽遵轉飭審辦去後兹據署長沙府知府趙環慶提案審明依律議擬詳經按察使沈晋祥會同布政使何樞覆審詳解前來臣提訊無異緣王槐銘籍隷直隷大興縣由監生報捐通判加同知銜指發來湘袁茂蕭貴俱籍隷長沙縣充當差役均與戴明洲素不認識湖南省城於同治十年奏明設立保甲局王槐銘奉委在局巡查街道緝捕盜賊袁茂蕭貴由縣派往聽候差遣先是瀏陽縣職員喻慶星是年來至省城寓居伍家井張氏試舘戴明洲受雇在試舘前進楊集瑞家傭工光緒十六年閏二月二十二日夜三更時分戴明洲潛至喻慶星臥房外翻窓入内竊得衣服一包並烟袋等件悄自開門走出適同寓居住之劉和在院出恭撞見當向查問戴明洲不能隱瞞告知竊情求勿聲張並許分給贓物劉和貪利應允戴明洲有常用之篾簍本放在廚房隨將贓物裝入簍内故意仍置原處將免猜疑次日喻慶星睡起見房門虚掩查點失去衣物多件投知開設試舘之張靑山看明房内桌上跐有脚跡大門關閉並未啓𣟴聲言必非外來竊賊親至張靑山等房内逐一搜尋未見贓物遂開單赴保甲局禀請追究戴明洲乘間偕劉和將所竊衣物携至城外在解致和飯店歇宿喻慶星因戴明洲與劉和先不認識忽爾一同出外顯有弊竇二十五日劉和進城探聽消息經喻慶星將其扣留並因劉和係代戴海卿挑行李到城恐戴海卿知情縱容一併扭送赴局王槐銘先提劉和詰訊供述撞見戴明洲行竊情形歴歴如繪二十七日續獲戴明洲到局王槐銘提同劉和與之質審戴明洲堅不吐實王槐銘喝令袁茂蕭貴用木棒在戴明洲左右兩脚踝迭次敲擊始據戴明洲供認行竊不諱王槐銘因戴海卿供詞狡譎亦令袁茂等用木棒擊傷其脚踝旋卽派差將戴明洲等均送縣懲辦當經該臬司查知王槐銘擅用非刑撤去差事飭縣查究詎戴明洲脚踝受傷過重延至三月初八日殞命戴明洲之妻戴周氏報經長沙縣知縣沈錫周親詣騐明塡格通詳經該司等會同詳請將王槐銘奏叅革職歸案審辦一面由司行府提審去後兹據署長沙府知府趙環慶詳稱遵卽提集應訊人證詳細推鞫審悉前情並究出戴明洲曾向劉和將竊贓抵給解致和飯店作爲飯食錢文由府派差前往起獲藍竹布長褂一件紅呢風帽一頂白竹布夾小袄一件舊玉色縀套褲一雙當堂飭令事主喻慶星認係原贓發給具領並傳解致和店夥張六到府訊明不知盜贓誤爲收受並無窩藏情事傳犯按照失單估值贓銀二十二兩議擬解司該司等提犯親訊據供前情不諱詰無别故查筆載監臨官因公非法毆打致死者杖一百徒三年追埋葬銀十兩聽從下手之人减一等又本不同謀偶然相遇共爲竊盜以上盜者爲首餘爲從論又竊盜贓二十兩杖八十又竊盜得財不論分贓不分贓以一主爲重併贓論罪爲從者减一等又斷罪無正條援引他律比附定擬等語此案已革候補通判王槐銘在保甲局充當委員因戴明洲行竊喻慶星衣物送局訊究狡不承認輙卽喝令差役袁茂等用木棒迭擊戴明洲兩脚踝越十二日身死查王槐銘充當委員本有捕盜之責惟不應擅用木棒責其脚踝徧查律例並無委員非法毆打致斃人命作何治罪專條自應比律問擬王槐銘應比依監臨官因公非法毆打致死者杖一百徒三年律杖一百徒三年事犯到官在光緒十六年三月二十二日恩詔以前應否援减聽候部議仍追埋葬銀十兩給死者之家以資塋葬差役袁茂蕭貴聽從下手均應於王槐銘滿徒罪上减一等杖九十徒二年半事犯到官在恩詔以前應准减爲杖一百折責革役劉和先未同謀迨撞見戴明洲行竊並許給贓物卽聽從隱瞞律應以爲從論劉和合依竊盜贓二十兩杖八十爲從减一等律杖七十事犯到官在恩詔以前所得杖罪應予寛免仍照例刺字戴明洲行竊得贓罪有應得業已因傷身死應毋庸議戴海卿不知竊情亦毋庸議解致和誤收贓物照律不坐獲贓業已給領未獲飭縣追賠無干已據省釋屍棺據飭領埋除將全案供招咨部查核外理合會同湖廣督臣張之洞恭摺具奏伏乞皇上聖鑒勅部核覆施行謹奏奉硃批刑部議奏欽此○○浙江巡撫奴才崧駿跪奏爲恭報海運漕船頭批開行日期仰祈聖鑒事竊照浙江省光緒十七年起運十六年分漕白交倉正耗等米五十萬五千五百餘石業經奏明仍由海運徑交通壩以期妥速兹據海運滬局委員候補知府張礽杰等禀本屆海運漕白糧米分作三批放洋現在頭批米石已據各州縣剝運到滬經該員等會督斛手逐日交兌計起運漕白交倉正耗並商耗等米二十六萬七千二百餘石内輪船裝運米一十三萬四千四百餘石商船裝運米一十三萬二千八百餘石定於二月初六日飭令各船陸續開至崇明十滧地方候風放洋等情前來除飛咨江蘇山東直隷各省督撫臣轉飭沿海水師實力迎護並飭將二三批糧米迅速運兌接續放洋外理合循案恭摺由驛具奏伏乞皇上聖鑒謹奏奉硃批户部知道欽此○○卞寳第片再本任長汀縣知縣夏敬中江西新建縣舉人由選用知縣光緒十二年選授福建長汀縣知縣是年八月二十一日到任十五年因病請假交卸回省兹據該員禀稱接到家信知祖墓年久失修請援案開缺回籍修墓由福建藩司劉樹堂兼署臬司龍錫慶會詳聲明飭查該員任内有無經手未完事件並令妥備親供請咨回籍等情前來核與成案相符除咨部外臣謹附片具陳伏乞聖鑒勅部開缺其所遺長汀縣知縣員缺應歸部選合併陳明謹奏奉硃批吏部知道欽此○○李鴻章片再大名鎭標東明營都司吉玉成革職所遺係題調要缺部議應於現任人員内分别陞調該部司所轄汛地毘連河南山東兩省控制綦難附近曹州府屬境尤爲著名盜藪東明適當其衝賊匪時虞竄入緝捕巡防最關重要現任都司各員或缺居緊要人地未宜實無合例堪調之員自應揀選陞補查有多倫協右營守備李德榮年五十三歲淸苑縣人由行伍隨剿賊匪歴拔千總升補守備光緒八年五月受札該員精明幹練諳習戎機歴俸早滿堪以升補大名鎭標東明營都司所遺多倫協右營守備駐紥口外蒙民雜處緝盜籌邊責任綦重查有儘先都司許聯陞年四十五歲浙江仁和縣人投効淮軍隨剿髮捻各匪並在東明搶堵黄河漫口出力歴保以都司留直儘先補用並戴花翎及補缺後以遊擊用該員緝捕勤能操防得力以之借補多倫協右營守備實堪勝任該二員並無叅罰違碍事故均與例章限制相符應請准其升補借補以裨營伍除飭取履歴咨部外理合會同直隷提督臣葉志超附片具陳伏乞聖鑒勅部核覆謹奏奉硃批兵部議奏欽此○○李鴻章片再延慶州知州章成義江蘇江陰縣人由候補知州題補今職光緒八年到任該員因久離鄉井先塋連年被水冲齧亟需修整禀請開缺回籍修墓等情應如所請以遂孝思除飭司委員前往接署俟交代淸楚給咨回籍並咨江蘇撫臣查照外理合附片具陳伏乞聖鑒勅部開缺所遺延慶州知州員缺本省有應補人員容另揀員請補謹奏奉硃批吏部知道欽此 
 
