# 1887 - 245 - 4905173

 

Page 1

 
 
[國朝元魁墨萃出書告白] [  點石齋代啓]  
　　墨卷之選大抵取材近科如十八科會墨七科鄉會僅見而止示有遠自開國近迄當代彙二百四十餘年春秋兩闈有目共賞之文萃而成帙者也今怡安主人延請名宿彙取本朝歴科會試及各直省鄉試元魁硃卷至光緒乙酉科爲止選爲墨萃計文二千二百篇由本齋石印訂成十二本選校精嚴印訂工雅外裝錦套准於本月底出書每部收回工料洋三元躉售格外從亷如蒙賞鑒請至三馬路申昌及陳與昌棧面議此佈 
[敬印雍正硃批諭旨告白] [  點石齋主人代啓]  
　　雍正硃批諭旨一書凡百十有二册武英殿刋板初印本民間向不多見自經兵燹尤如吉光片羽彌希彌珍而四海臣民轉無以　　　之　心而郅治之謨不著今有友人出其家藏初印本付點石齋石印仿巾箱直行本大小而凡三擡雙擡單擡諸欵式悉仍舊貫不敢輕易體裁致　功令敬印硃字赤墨分明絲毫無悞非比鉛板梨板之字跡模糊易於差謬本齋隨股附發樣張明眼人自能辨别也現已開印定本年九月底出售預定每部價洋二十八元先交八元掣取書票書成找洋二十元憑票取書一部其未經附股者統定四十元發售每部計六十册外加文木箱子一只提攀鎖匙悉用雲銅隸字顔蓋精緻絶倫凡在同志幸早賜顧售股處上海點石齋　局帳房清遠里新泰絲棧杭省薦橋銜晋義莊蘇城各錢莊閶門外鄒義大布莊護龍銜麗和衣莊鎭江鹽公棧京都源豐潤票號 
[重印夜雨秋燈錄出售] [  本舘告白]  
　　夜雨秋燈錄一書係宣瘦梅先生所著本舘前曾排印問世見者爭相購取不數月印已告罄刻下重加排印悉用新字校對精工現已成書計仍八本每部收回工本洋四角五分卽日出售處仍照曩例諸君祈卽賜顧爲盼 
[書浙江蕭廉訪保甲章程後]  
　　論治道於今日非撫字之爲難而用刑爲難非安良之爲難而除暴爲難横覽天下安分自守者日以少作奸犯科而妄義非分者日以多雖素稱安靜之區亦時有伏莽潛藏之事卽如浙江一省論其民情之慓悍風土之剛强則不若八閩論其賈客之多商務之盛則不若江南而聚黨搶刼恃衆鬥毆之事實亦足爲東南諸省屈一指温台等處則海盜土匪横行無忌嘉湖衢嚴等處則客民土著蠻觸時爭與江蘇交界之處私梟又時時擾事夫地猶是地也民猶是民也今日何爲而匪類獨多乎蓋亦以治之者不得其道非盡民風之澆漓也古者親民之官莫如守令古之守令今曰知縣所謂知縣者令其知一縣之事也而試問今之所謂知縣者其所知何事乎除催科之外皆不足以勞其心日惟與幕客親朋摴蒱作戯棋局消閒有相訟者積案經年不爲結甚且以桎梏靜其囂囂蘇子言民有欲訴其寃如訴之於天有不得已而謁其所欲如謁之於鬼神是卽今日官與民之謂矣夫名爲親民之官而相隔如天如鬼神民之孰賢孰愚無自而知民之孰良孰莠亦無自而知則匪類安得不多地方何由而治乎是不能知民卽不足以辦民不能辦民卽不足以除暴不能除暴卽不得謂善治矣然官而欲辨民之賢愚良莠豈能人人而訊之家家而問之乎則非保甲之法不可浙省蕭廉訪自下車伊始卽以除暴安良爲事風行雷厲令出維行諸匪類固已聞之瞻破矣而廉訪尤屬意於保甲一事蓋知非保甲不足以辨民之良莠除匪之根株故必力爲整頓昨讀章程八條見所列俱爲盡善而先淸温台之盜源管束嘉湖等處之土客二條尤切浙省之要衢嚴杭嘉湖等處土客雜處多不相安各自爲黨殺戮相尋以强凌弱以衆暴寡雖相距咫尺亦皆視若仇敵毫無相友相助之誼而土民多弱客民多强故起釁之故往往出於客民然客民之所以爲禍首者非客民之果强也土著者安家業戀鄉井耕織之餘惟求無事而客民則本係無業游民固已立于不敗之地應墾荒之命偶集于此邀結黨羽原以備人之我欺旣而遇畏葸退懦之官長凡有爭端悉以含糊了事於是遂肆然自大胆日壯心日狠視土著不啻砧上之肉釜中之魚降至今日爲害愈甚官憲卽欲力爲挽回而辦不勝辦殺難盡殺將若之何哉乃廉訪卽以其人之道還治其人之身整頓保甲而另舉客民中之公正曉事者充當董長甲長牌長責成自爲約束并會同土民之董事等協力稽察隨時將客户造册呈官其有家室同來者編爲一册無家室同來者另爲一册若有初自外來者苟無保認之人皆不准覊留境内若再有前項强搶等事惟該董是問夫客民之恣横者諒亦其冥頑不靈者耳若公正辦事之人自不難和衷共濟消土客之畛域於無形是一舉而消浙省數十年土客之禍不亦一大快事乎若温台之盜風則尤屬難靖吾聞該兩屬之盜悉以海洋爲巢穴官兵圍急則竄入海洋戒備稍弛則潛回内地固出没無定者也然海面豈能久居卽有孤嶼絶鳥爲寄足之地而糧食亦必將不濟其所以能抗拒官兵者特恃内地奸細之接濟耳是欲淸該處盜源非先淸該處土根不可而土根隨在皆有一時欲盡除之固又非使之自治不可矣廉訪乃令各州縣將各城鄉之聚族而居者查明該處共有若干姓每姓遴選正派大小族長數人令其以合族編入保甲自爲管束如族内有人爲匪輕則處以家法重則送官究辦倘扶同徇隱别經發覺卽惟族長是問是該處凡有爲匪者必合族通同而後可否則不膺官法且膺家法夫果孰則敢棄家逃族而犯王章乎則該處之盜風亦將淸矣夫此二者非切浙省之要者耶然章程中愼選董事之一條尤爲凡辦保甲者之要夫保甲之說由來舊矣本朝行保甲之法亦已久矣各省未嘗無保甲局保甲委員等名目而有名無實視同告朔之餼羊是豈其立法之初皆未盡善乎盖亦奉行不實耳是知有其法者尤貴有其人吾於浙省之保甲旣樂觀其今之章程吾且更觀其後之用人何如 
[上諭恭錄]  
　　七月初七日奉上諭昨日在景山西門外叩閽之鳥槍護車景榮着交刑部嚴行審訊欽此 
[定期展輪]  
　　外洋新聞紙云中國在英國阿姆斯脫郎船廠定造之兵船兩艘現在業已竣工交與朗提督帶回中國定於禮拜一卽廿五日展輪來華云 
[天津輪船失事餘聞]  
　　天津輪船失事情形已見前報兹又接厦門信云該船於初五日由汕頭鼓浪出口駛至漳州府漳浦縣所轄銅山營交界洋面崆口鴻嶼地方觸礁沈没當時溺斃一人其餘水手搭客一律救起載回汕頭船中所載赤糖爲多餘貨已駁運至厦門刻下該船雖入水中而桅木仍有半截露出水面云 
[神京淸話]  
　　兵部行文八旗各營稱所有京師八旗各營官兵以及緑步兩營官兵常操查照嘉慶十年奏准成案各項官兵每歲操演日期自七月十六日起至次年四月十五日止除封印一月例應止操外八個月有零卽由各旗營督率官兵認眞操練以副朝廷整軍經武有備無患至意至於四月十六日起至七月十五日止計三個月有零因天氣酷暑大雨時行暫止操演現交秋令卽應照例操演理合行知各旗營查照一體開操○陜西巡撫葉冠卿中丞 
 
 

Page 2

 
 
伯英接准户部咨文現當規復制錢所有例應鼓鑄省分着體察情形酌籌開鑄云云遂與司道籌度擬循寳陜局成案於省垣擇地設局開爐鑄錢且錢質分兩銅鉛搭配各情叅酌今昔情形辦理先行匀湊數萬金以充經費並擬委員前往滬上購運洋銅較内地銅價稍輕庶成本不致過重刻已奏請飭下沿途各省關卡免抽厘稅放行奉旨着照所請○禮部行文各衙門内開本部具奏七月二十五日仁宗睿皇帝忌辰照例素服是日不報祭不完願不作樂不宴會不理刑名照常辦事等因奉硃筆依議欽此欽遵到部相應行知各衙門飭屬一體遵照○宣武門内狗尾已胡同王某掘地取土刨出磁罈四口及將封口打開罎内滿貯銀錠王遂陡然饒富立卽覔購房屋大加修葺煥然一新諺曰徧地黄金走謹待有福人此之謂歟○新授通政司叅議胡叅議隆洵於本月十二日未刻履新先由該衙門黏貼紅諭示令闔署官吏弓匠及各省提　至期一體謁見○本月初户部騐收某省解到餉銀大半零星碎錠當堂劈鞘時有某甲者乘隙拾取碎銀納入靴内旁有某乙見之並不聲張迨事竣甲欲去乙揪住謂須分給否則定不干休甲始不允迨乙細述前情甲言所拾無多分汝二兩可也乙大怒立將甲推倒伸手搜其靴碎銀紛紛落下乙爲甲所揪不得展動游手之徒爭先搶去直至罄盡而散殆亦所謂鷸蚌相爭漁翁得利者歟○神機營王大臣奏稱乾淸門三等侍衛兼壓馬大臣明安在營年久於操練事宜極爲出力擬請賞給頭等侍衛仍在乾淸門行走當經奉旨着照所請欽此○此次恭備海差鑾儀衛請轎之校尉奉旨加恩每名賞銀二兩卽由内庫給發欽此又聞前因天降大雨校尉人等衣帽淋濕不堪該管官奉諭所有備差校尉每名由官發給新緯帽一頂黄門布開氣袍一件隨於十三晨關領空戴一新皇恩浩蕩卽此可見一斑矣○十三日淸晨江西巡撫德曉峯中丞馨進内恭請聖訓當蒙召見至中丞出都回任之期聞擬於本月十九日云 
[東甌雜紀]  
　　温郡僻處海陬各項生意素不暢旺故各店置辦貨物除洋布羽紗洋油自來火等以及各南北貨整件外餘皆零星瑣碎不過備齊名目以應櫃檯售賣而已至於藥材一項花色極多每次輪船抵甌均有大包小綑託交水手携帶故前次海昌輪船到埠零星藥材被扦手查出拿去竟有數杉板之多各店東紛紛赴甌海關禀請補稅給還而稅務司不加察閱槪將原禀擲還諭以禮拜一再行計議屆期各店東復去具禀而稅務司答以現有定章交信局携帶准其補稅如從水手處搜出盡行充公各店東齊稱樂材生業中各色冷貨二十觔八觔或半觔數兩湊成一蒲包上海關嫌其零星不能報捐交信局嫌其粗重不能携帶今若一律充公則我等實屬無所措手足再四懇求稅務司堅不許允故各藥店議欲赴道轅呈請定奪不識曾否舉行○雙門厘局巡丁張四子江北人前日被局員查知其有在外得錢賣放情事卽將巡丁張四子驅逐出境並令各行補捐了事巡丁之作弊於此已見一斑○寍人楊乾茂向在寍波開張夏扇店近因虧本閉歇當將剩下各扇葉裝入一皮箱附搭海昌輪船意欲在温另覓生意及該輪船到狀元橋甌關扦子手卽行下船查騐楊某告以箱内係扇葉數千張寍海關以其瑣碎估本無多免行捐稅語畢將鎖匙交與扦子手懇其開視免捐不然照章補捐亦可扦子手答以須俟請示稅務司再行定奪迨輪船到雙門扦子手將未行報稅各貨以杉板搬運到關及楊某赴關取箱稅務司諭以如許扇葉不在寗關報完稅銀顯係計圖漏匿今被查獲定行照章充公連日楊某在關懇求補稅給還不悉能否邀允○永嘉縣恩邑尊回署後卽奉臬憲蕭廉訪釘封文書訪拿訟棍地棍多名恩邑尊卽於十一早傳六總役進署諭話不多時卽聞拿獲數人但此事甚屬秘密一時無從詢悉姓名也○近來温郡瘟疫盛行而以各鄉爲尤甚羽士誦經送船醫生乘輿診視眞如山陰道上應接不暇藥店與棺材店生意甚屬暢旺棺材匠竟至各做夜工病死之多於此可見○柟溪四十六都林某平時無惡不作鄰近帶鄉村受其荼毒者指不勝屈今夏麻某倐患一病竟將生平所做罪惡一一大聲對衆自述並言某事應受策責卽以手笞　臀某事應受掌頰卽以手批其頰迨至言及謀害人命之事卽將兩手十指自行嚼落鮮血淋漓不堪目覩如是十餘日始行斃命麻某死日鄰村某甲家忽生一犢其背上竟有麻某名姓其子聞信往視許以洋蚨五十元將牛買回以免惡聲遠播但某甲從前亦曾受過麻某陷害故堅不許允據此則秦檜一十七世爲豕之說非盡荒渺無稽也○中元節温郡各處神廟寺院莫不建普利道塲佈施孤魂無如其時時疫盛行死亡相繼延請和尚做七超度雖出重資僅以和尚一人主法餘皆非僧非道之類此等賊秃竟至獲利居奇是亦罕聞之事也○諺云田怕秋來旱人怕老來貧誠閱歴之言也温郡自入秋以來晴多雨少致西柟溪所種稻禾均有枯槁之勢加以各農民感患時疫十室九病復不能以桔橰戽水以資灌漑農民望雨之情有過於望慈父母所幸彼蒼眷念農民已於十四夜渥霈甘霖至十六早始行晴霽今年秋收大稱豐稔謂非蒼蒼者之所賜哉○永嘉上河鄉仙門浦北地方小小村落務農居民僅有一百八十餘家日前浦北尼姑菴感患時疫兩次祈禱送船地方鄉鄰均爲尼姑帮忙從此蔓延傳染竟至闔地皆是聞自本月初一日起至中元節止共計大小男女感時疫而死者已有五十餘人之多甚至傍晚之時各家關閉門户路上無人行走時疫之盛近年來所未有也○刻下温郡時疫日盛一日輕者閱兩時斃命重者片刻卽死甚至有行路而倒斃者業已日繁有徒故東嶽廟司事議於八月初一日請忠靖王出巡驅疫現已派人在各處書捐不求人而求神殆亦習俗然歟 
[鷺島延秋]  
　　去歲有土棍葉濫等數人在厦門和鳳宮前搶刼土妓碧玉衣飾一案當時獲有同刼之土棍二人業已訊實枷杖惟爲首之葉濫在逃未獲中元節厦門有普渡勝會各街熱閙異常各叚土棍遂又乘機生釁打架刼搶無所不爲葉濫因亦出頭滋事經厦防分府飭差緝獲置之站籠中發外關帝廟前示衆並不使其站斃待示衆後永遠鎖以石礅送入化莠堂中令其改過遷善嗣有某公子以從前與濫爲莫逆交且有戚誼不忍坐視出爲說情濫遂得釋放出外矣○洋藥稅厘併歸洋關征收一經騐訖加黏印花路引任從商人入内地各處銷售無所阻禁而所過厘卡亦不過查騐而已月前有彩成各號由厦購運大小洋藥前往漳汀各府屬售賣路經漳州城外分卡查騐則格外挑剔小土則拆包過秤每次請騐至速擔延一二日方能放行商人以其如此留難必有意見挽人探詢委員之意則云每箋須貼騐費銀四分每担八分卽可隨到隨放毫無阻滯押載之夥探知其意卽如數照付惟云以此微末之費號東必允所請但是夥計押貨忽然有此額外之費恐開報無憑號東難免見疑請給收單一紙以便陳明號東委員失於體察卽將收騐費銀兩書寫單據蓋用分卡騐訖圖印付給該行夥收執轉交行東該號商卽會同闔厦潮帮各土行公禀厦門洋關稅務司經柏稅司禀詳赫總稅務司辦理矣恐卡員難免應得之咎也○近日中外兵船停泊厦門港内者數艘中國則長勝琛航海鏡諸船西國則英德兵艦常往來寄椗維德國另有小號兵輪一艘寄泊厦港已經月餘每日早晚兩次操練管駕官在吊橋喝演口號水手或上桅扯篷或下桅安放或將小船放落海中蕩槳中流往來會合船中操演以時但聞砲響隆隆然有時將船開出大担外演放大砲習練打靶每一禮拜輪流操演水手未聞有在岸滋事者可見西人之於水軍固能實力整頓不以多事而稍形懈怠巡游數萬里外商民賴以保護國威賴以遠揚其道不在是歟若中國兵船惟長勝之大副帶同水手數人打靶習練鎗砲岸上人猶聞其聲此外各船則將船中横桅放倒直桅亦放下一截艙面搭蓋布篷如駐港之躉船每次泊厦數月從未見有船桅整齊帆篷張掛至操練艙砲一節更屬耳所未聞目所未覩平時旣未操演緩急安能濟事若以此等兵輪與西國水師角逐於長風巨浪之中其勝負之數固不待智者而辨矣錄厦門信 
[遼東秋夢]  
　　營口來信云前報述署遼陽州蔣刺史禀准省憲着各屬民人將所置防盜槍械呈官烙印抽捐一事兹悉日前營街已遍貼道憲告示略謂奉軍憲札飭據遼陽州蔣牧禀請禁止平民私藏軍火槍械通飭各屬予限一月各自呈繳至捐錢一節實係書差訛詐索財並 
 
 

Page 3

 
 
非出自官憲之意也○海關稅務司新定章程各信局包封槪由輪船帳房交海關逐一拆騐所有客信及無稅之物當卽擲還如有應稅而偷漏不報者無論大小多少貴賤悉數充公蓋因查知商家貪小常將貨物零拆交局分帶故也○二道溝陳姓父子謀生在外家惟姑媳二人日前其姑串仝奸夫將媳砍死當經隣右鄉保查知將奸夫淫婦獲送到官臨審奸夫供稱誘奸不從獨自砍死不與其姑相干淫婦亦云我自砍死媳婦某人無涉再三盤詰均堅執不移亦一僅見僅聞之事也○雅生頓輪船常川來往香港營口船中往往私販槍械硝磺前次來營有洋槍千餘桿售於鄭某巡丁看守甚嚴不能上岸鄭無奈隨船而去一面預令本地燕兒飛船守候口外俟輪船出口潛于半夜卸完今次來營又有千餘桿販私者鑒於前事早令人候於口外船未進口槍已駁卸海關上業已知悉情形想必有以設法拿獲也　　　 
[宜昌近事]  
　　楚北漢陽府所屬沔陽州地勢極低易于淹没每遇水災之歲必舉一二人爲首率領各鄉大男小女往各府縣鎭市逃荒今年春夏之交雨水較多該處受災甚重日前有鄉者數人率領男婦子女迤邐至宜昌自云有九百六十口四日内陸續可到領有州官之牒出外乞錢每至一家極少須靑蚨二百文東湖縣斯明府傳爲首者至花廳詢其行止捐淸俸與之在宜西官亦捐廉賙濟現此等人逗遛宜郡尚未定行期也○烟館到處有之自往歲查禁後初尚深夜不敢開燈近則事過境遷始而陽奉陰違繼則公然售賣矣前有開烟館之王某拐賣小孩經在烟館抓出二三烟客責懲而後釋之王不在家得免笞臀之若近因沔邑逃荒人羣聚各烟館易滋事端斯明府遂親率差役稽查或責或押諭令一槪停止不准開燈○某甲向不安分日前在小北門外茶社與乙戯言以致反唇相稽繼以毆鬥竟取肉案上屠刀向乙砍去幸乙閃開只將頭皮砍破否則又出一命案矣當有保甲在側欲扭甲送官甲見衆怒難犯叩頭如擣蒜保甲遂一笑釋之○巴東與四川巫縣毗連之處有地名野三關者屬湖北宜昌府管轄設有巡檢一員向來川中土貨來往是處偷漏關稅已非一朝有大憲過此見挑子來往甚多詢係私貨遂爲默記其數旋奏請飭下湖北督撫派員在該處設一局卡專查此等私貨現已由宜昌鎭派在宜之施南操防營兵百名駐紥一以護新派委員一以坐鎭彈壓委員尚未知姓名聞一爲候補府二爲候補縣云 
[邑尊回署]  
　　鄞邑尊朱友笙大令前月初爲東鄉大嵩塲命案　省兹悉於月之二十日早晨回署云 
[縣案彚紀]  
　　滬北鐵路大橋之蘇州河邊西人欲塡築馬路由關道憲龔觀察偕上海縣蒯大令蒞勘見有石姓僱夫挑塡基地經大令諭止各情已登前報嗣因石姓仍舊挑塡由該處老閘巡防局員應君將抗違之挑夫裘松鶴朱阿四謝月木鄭杜熬四人拘獲於前日送縣請辦蒯大令升堂提訊據裘朱謝鄭等同供我等均是寗波人來滬未幾由木作頭陳大山僱我等爲石姓挑泥昨係第一日做工不知違犯環求開恩大令謂此事經本縣諭止在先爾等竟敢擅違實屬藐玩着將裘松鶴等四人管押俟提陳石到案訊核○妓女王寳卿投縣喊控鴇母掯阻從良一案業已詳記報端兹悉經蒯邑尊派差移請英公堂將該鴇廣東大阿姐提案昨日復傳娶主陸月卿到案由差併解請訊矣 
[新令已來]  
　　新任上海縣裴浩亭大令引見出都自天津乘坐怡和洋行輪船來滬於前日下午抵埠縣署書役人等前往迎迓大令旋卽登岸在滬南水利局中暫駐行旌昨晨大令先赴道轅謁見道憲後卽行拜客於午後乘民船用小火船拖帶前赴蘇垣禀見各大憲然後回滬聞出月初卽行擇吉接篆云 
[設計捉賭]  
　　西洋涇浜鄭家木橋打狗橋南岸露天賭攤幾若星羅棋布屢經獲送公廨盡法嚴懲無奈積習難移依舊呼盧喝焳前日西捕遥見該處有賭徒麕聚意赶上兠拿勢必逃散遂喚坐東洋車將篷罩下緩緩向前賭徒果不留神望風者見之舉手亂摇賭徒始鳥獸散該捕卽將望風者拘住解送公堂王司馬嚴加詰問其人供稱姓陳名阿金常熟人昨日抱兒出外行至西洋涇浜兒欲行走小的恐被碰傷是以摇手止之不料被巡捕拘住管押捕房司馬謂爾前曾因賭到過公堂究竟賭檯係何人所設爾日得錢若干答稱前果曾犯賭近已改過賭首爲寍波上海等人日給小的錢三四十文司馬判枷號七天發鄭家木橋示衆夫該捕如此捉賭其計可謂妙矣而賭徒廣布耳目仍然聞信脫逃然則欲絶賭患不誠難之又難哉 
[英界公堂瑣案]  
　　西包探紀林稱昨見傅阿梅等五人聚賭當卽拘拿并起出竹牌一併送案又稱内有陳阿寳前因犯賭拘案判罰洋五元今又犯賭請爲懲辦傅阿梅供寗波人在火輪船爲火夫登岸玩耍偶與友人作葉子戯陳阿寳陳阿興陳阿三余阿　等同供以後不敢犯賭尚求寛恕蔡太守判屢次犯賭之陳阿寳發捕房管押一月傅阿梅等四人各罰洋五元撥充醫院經費賭具存毁○王阿和稱爲薙髮匠突遇素不相識之陳金虎强剝我短衫奪去扇子與論恃蠻爲此報捕送案陳金虎供伊之師父先與人在法租界吃講茶需錢向我借用昨遇伊問及師父之事口角起見不敢恃蠻蔡太守謂陳金虎藉端拆梢已可槪見可惡已極判笞三百板以儆○五十三號華捕稱昨見葛錦元所駕之馬車停在當街喝令移開不依有違租界定章拘案請罰葛錦元供有客雇我車因往伺候及巡捕來促我移開告以略遲卽要行巡捕不允致被拘案蔡太守謂馬車碍路本應禁上旣由巡街捕知照尚不移開原屬咎由自取判罰葛錦元洋一元撥充西醫院經費○包探顧阿六昨見鄉人周桂榮身藏私鑄小錢六百文一式新鑄并在肚兠内搜出洋三元一併送案周桂榮供向在鄉間耕種此小錢係爲小本營生之阿四交寄與我諒是用剔下來者蔡太守謂旣獲私鑄小錢之人理合根究飭將周桂榮押候備文連錢銀洋歸上海縣究辦○張阿四稱在洋行爲馬夫昨被吳阿榮來竊去馬鞭一條幸卽知覺追赶由捕阻獲人贓請爲究辦給領吳阿榮供認初次犯竊乞格外施恩以後不敢再犯蔡太守判吳阿榮管押二十一天贓交張領○顧大賢稱開小客寓有吳炳良來借宿一宵淸晨出外時見其身畔似藏物件阻住察看見有夾被一條的係竊贓交捕請辦吳炳良認竊求恩鉛捕頭禀吳炳良係屢次犯竊之賊蔡太守以吳炳良怙惡不悛殊堪痛恨判責一百板冉行管押一月以儆贓交顧領 
[法界公堂瑣案]  
　　前日小東門外捕房捕役在城河浜獲到以紅黑籌賭錢之周阿金顧元全某甲三人管押後甲因發痧送入仁濟醫院因將周顧解送公堂王司馬憶及五月間因三道頭捕頭被人扭打事拘到賭犯十三人周顧亦在其内後交人保出著具改過結留存今又犯賭實爲怙惡不悛判令荷以雙連枷七天後再行發落○前報列東洋車夫王炳榮睡在車内被劉開成竊去身畔錢二百文知覺窮追劉將鐵條毆擊一案昨晨捕房解劉請訊二十四號華捕禀稱是日五點一刻鐘時天甫黎明小的聞弄中狂呌聲前往觀看見兩人互扭鐵條在劉手中王司馬將劉研詰劉稱小的實號步雲餘語含糊司馬判管押七日倘有人來保押滿後卽可釋去否則再責一百板○昨報紀張方來向人索取租車錢被金徐大陳阿大持菜刀逞兇王司馬飭押候西捕到來再核昨晨廿七號西捕禀小的出外當差經原告喚去菜刀在鋪上取來司馬問金可欠錢文金供欠錢八千文情願陸續拔還車輛已由車主收去司馬問如何拔法答稱每日拔還一百文司馬准之令每隔十天繳到捕房陳無干釋出張亦有不實不盡之處俟金將錢繳至捕房後提出四千充公○前報列烟館主婦楊魏氏訴稱有吳阿唐者吸烟五分給值出門見夥計小姐吸水烟欲將烟袋奪去小姐不允致被毆傷一案王司馬着楊魏氏將受傷人送案核辦昨日楊將所謂夥計小姐者攙扶上堂據供姓劉名愛寳被傷胸右司馬謂吳無端肇事實非安分之徒法當重辦但不知劉傷是眞是假姑送歸仁濟醫院騐明再行核辦按愛寳係烟妓該氏實開花烟館設阱害人顯干例禁而竟敢以齷齪之事嘵嘵然瀆訴公堂滬上眞無奇不有哉 
 
 

Page 4

 
 
[上海文報局内協賑公所瑣記三十九]  
　　吳中顧正心善士好善人也歴年灾祲時以賑欵相助災民賴以果腹者久矣兹因嶽降之辰適添龍孫之喜特助賑洋一百元于十一日寄到善祉凝祥門楣喜溢大之報施善人正無窮也○安徽無爲州永和公典接到祝同心善士助單後由淸河市隱募英洋五十元於十四日寄到情殷救災善爲勸募是眞關市之隱君子歟○潘雲汀先生精醫理遇貧病送診外兼贈藥餌孜孜好善可敬可慕二十日交來大錢十千文囑解災區據稱四月朔日起日抽醫資積有成數滬上醫家林立有能踵而行之我將鑄金以事○十九日利生洋行交來金陵居士募有愿人英洋七十元仁之發也心存之願無不如願以償○晉陵解盧生示云屢閱申報知黄河爲災飢民徧野實深憫惻奈有心無力謹先寄膏火洋三元俟後再竭棉力惟年年辦賑終非了局當道諸公倘能設法濬治水歸故道庶無漫溢之患云書生而抱濟人之願我將與之把臂入林矣二十日 
[意琴室主將之閩嶠賦詩留别次韻贈行卽請敲政]  
　　侏儒樂死朔應憂同把浮名付酒樓雲北龍南雙角逐雪深鴻淺一句留未須桂嶺縈歸夢且遣榕林送好秋憑仗才華震人海此行端不爲淸游[  縷馨仙史一脫稿]  
[自題拙刻一絶錄請桂笙先生正之]  
　　偷窺明鏡畫蛾眉深淺評量未入時壓紙年年憔悴甚羞將妍醜問西施[  弟李廷楨初稿]  
[周芍仙詞史自江陰貽書賦此代柬]  
　　一别暌芳訊看花已隔年書遲胡塞鴈秋老漢宮蟬顔色應無恙心情只惘然莫憎沙吒利韓翊自無緣詞史近依某武僚故云雙鯉迢遥至怱怱只數行深心托明月别恨對斜陽春去花如錦秋來鬢易霜加餐君努力莫問舊蕭郎[  丁亥七夕後三日壽蓀初稿]  
[前因諸名流雅集徐園爲蓮花壽僕未集斯會辱承夢畹生殷殷下問詢及鄙人兹故不揣譾陋率賦數章聊當券引并博徐園主一粲卽希政和]  
　　養就生機百子池靈胎飽孕着花時天工獨占人間巧淡素衣裳是藕絲一作玉質玲瓏竟體絲淤泥不染絶塵埃洗盡鉛華出水來自是君身有仙骨天風吹送下瑶臺卸却濃粧換淡粧臨風端不學輕狂痴心欲問司花尉曾否前身是六郎面目從來自有眞浮家烟水且安身謝君此日垂靑眼愧乏新詩和雅人[  勾章肅滄生求政草]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十三年七月十七日京報全錄]  
　　宮門抄○上諭二道錄前○杭將軍恭奏禹王陵出省日期摺○蘇撫崧奏知縣帥遠煒開復處分片○又奏江海關第二批餉銀解京片○東撫張奏楊一鶴調補商河縣摺○又奏布政使孫鳳翔在籍病故片○又奏邢聯慶等虧欠欵銀革職查抄摺○川督劉奏斬犯脫逃叅處護解官役摺○十七日工部鴻臚寺正紅旗值日無引見○召見軍機○○署理杭州將軍副都統暫署乍浦副都統奴才　壽跪奏爲恭報奴才致祭夏禹王陵帶印出省日期恭摺具奏仰祈聖鑒事竊奴才前經附片奏請改派致祭夏禹王陵一片兹於五月二十六日摺旋奉硃批另有旨欽此同日承准軍機大臣字寄奉旨着派杭州副都統恭壽前往致祭欽此旋於六月初二日接准兵部火票由驛遞到禮部咨行頒發祭文香帛奴才當卽敬謹接收定於十六日帶印出省恭齎前項祭文香帛赴紹興擇吉虔詣致祭所有前往致祭帶印出省日期理合恭摺奏報伏乞皇太后皇上聖鑒謹奏奉硃批知道了欽此○○崧駿片再候補知縣帥遠煒因前在丹陽縣任内徵存未解銀三百六十八兩零錢一千五百六十七千零經前撫臣衛榮光於淸厘舊交代存庫逾限未解案内彚案奏叅革追勒限三個月内完繳奉旨唐德峻等均着先行革職勒限分别飭將徵存未解銀兩按數完繳倘逾限不完再行從嚴叅辦該部知道單併發欽此當經恭錄行司分别勒追去後兹據蘇州藩司易佩紳詳該革員帥遠煒將欠完存庫銀三百六十八兩零錢一千五百六十七千零照司庫定價每兩以一千七百文合銀九百九十二兩零共計銀一千二百九十一兩零先後如數措繳司庫兌收淸楚尚知愧奮請將該革員先行奏明開復等情前來奴才覆查無異相應籲懇聖恩俯准將候補知縣帥遠煒開復革職處分以資觀感除飭司勒催其餘各員赶緊完繳詳辦外理合附片具陳伏乞聖鑒訓示謹奏奉硃批帥遠煒着准其開復革職處分餘依議該部知道欽此○○崧駿片再准户部咨開奏撥來年京餉一摺單一分於光緒十二年十二月初二日具奏奉上諭户部奏預撥先緒十三年京餉應照奏定數　於來年開印後分批起解限五月前解到一半十二月初間全數解淸不准截留改撥等因欽此單開光緒十三年分京餉撥江海關洋稅銀一十五萬兩咨行札關籌解去後業經該關籌措第一批銀五萬兩匯解在案兹據江海關道龔照瑗續籌第二枇銀五萬兩聲明上海市面紋銀仍少未能委解現銀是以循案仍交號商匯兌以歸妥便詳請奏咨等情前來奴才覆查無異除給咨起程並飭將未解銀兩接續籌解外謹附片具陳伏乞聖鑒勅部查照謹奏奉硃批户部知道欽此○○頭品頂戴山東巡撫臣張曜跪奏爲遴員調補要缺知縣以裨地方恭摺仰祈聖鑒事竊照商河縣知縣楊依斗於光緒十二年九月二十九日在任丁憂業經臣具題開缺在案查在任丁憂者應以丁憂之日作爲開缺日期以本月三十日截缺所遺商河縣知縣係煩疲難兼三外調要缺例應在外揀員調補定例州縣應調缺出俱令於現任人員内揀選調補又銓選章程内載試俸期滿尚未請銷如請升請調到部核計出缺日期在該員試俸期滿以後卽行議准等因該縣地方遼闊政務殷繁必須精明强幹之員方克勝任臣督同藩臬兩司于通省現任知縣内逐加遴選查有樂陵縣知縣楊一鶴現年六十二歲直隷淸河縣廪貢生咸豐十一年因教匪滋事捐資練勇得保六品頂戴同治十三年遵籌餉例報捐知縣分發山東試用並加同知銜是年六月赴部引見九月十五日領照到省嗣捐新班分缺先前補用題補樂陵縣知縣光緒五年由晉省賑捐案内捐戴花翎六年正月二十日到任十月調省差委十三年正月二十四日回任該員才具幹練辦事實心以之調補商河縣知縣實堪勝任雖試俸期滿尚未請銷而核計出缺日期在該員試俸期滿以後例得聲明奏請據藩臬兩司會詳前來合無仰懇天恩俯念員缺緊要准以樂陵縣知縣楊一鶴調補商河縣知縣如蒙俞允該員係現任知縣調補知縣銜缺相當毋庸送部引見初次請調任内一切因公處分例免核計亦無積案欠解錢粮各項違碍情事所遺樂陵縣知縣簡缺東省現有應補人員應請扣留外補除咨部查照外謹恭摺具陳伏乞皇太后皇上聖鑒訓示謹奏奉硃批吏部議奏欽此○○張曜片再據藩司詳稱頭品頂戴前河南布政使孫鳳翔係山東萊州府濰縣人光緒十二年三月因染患目疾懇請開缺回籍調理兹據該府縣呈報於本年四月二十二日在籍因病身死等情具詳請奏前來臣覆查無異理合附片陳明伏乞聖鑒謹奏奉硃批知道了欽此○○頭品頂戴山東巡撫臣張曜跪奏爲知縣交代案内虧短銀兩延不完解請旨分别革職查抄嚴追恭摺仰祈聖鑒事竊臣前欠具奏光緒十二年七月起至十二月底止各州縣已未淸結交代單内聲明前沂水縣知縣馬應午高苑縣知縣秦邦駿鄆城縣知縣邢聯慶均有虧短銀兩延不完解應卽叅追等因拜摺後臣復督同藩司設法嚴追旋據馬應午將所欠正雜兩欵共銀三千一百八兩三錢七分八厘秦邦駿將所欠雜欵銀一千一百五十三兩八錢九分五厘分别解繳淸楚下餘只欠捐欵例不計罪自應扣除免議惟查前任鄆城縣叅革知縣邢聯慶除抵實欠司庫正款銀一千五百四十八兩一錢二分三厘雜欵銀六百九十四兩二錢六分三厘捐欵銀三百四十三兩七錢六分五厘迄今未據完解又前次報明行查勒追各員因查明前署卽墨縣現報病故之海豐縣知縣廖福京在卽墨縣任内除抵實欠司庫雜欵銀二千二百五十九兩四錢一分捐欵銀九百五十兩八錢六分七厘屢次嚴催亦未完繳實屬抗違已極據藩臬兩司轉據該管道府揭報前來相應請旨將已革鄆城縣知縣邢聯慶照例監追已故前署卽墨縣海豐縣知縣廖福京卽行革職查抄各該員任所寓所資財衣物分别備抵查邢聯慶直隷萬全縣人廖福京福建永定縣人並由臣移咨各該省督撫轉飭將家産一律查封估變覆東備抵仍提經手書吏人等到案嚴訊所虧是侵是挪按律擬辦再廖福景海豐縣任内有無虧欠銀兩尚未據該後任算淸交代應俟二叅限滿結報到臣再行查核辦理除咨部查照外謹恭摺具陳伏乞皇太后皇上聖鑒訓示謹奏奉硃批邢聯慶着照例監追廖福京着卽行革職一併查抄餘依議該部知道欽此○○頭品頂戴四川總督臣劉秉璋跪奏爲墊江縣接遞巫山縣秋審斬犯由省交回中途脫逃並解役因追拿不獲畏罪逃逸請將簽差不愼各官飭部照例議處恭摺具陳仰祈聖鑒事竊據署墊江縣知縣盧鼎智詳光緒十三年閏四月十八日據該縣獲解差役譚恩等禀稱本月初八日役等奉派與汛兵胡安邦等協同長解差胡伸等押解巫山縣招審發回犯人周導答赴梁山縣交替初十日傍晚行至巫山縣屬沙龍鋪地方大雨路滑赶站不及投宿顔多老四腰店因房屋窄小長解胡伸楊華帶同周導答與差役　恩在右邊客房邱順與汛兵胡安邦傅占元在左邊客房歇宿胡伸等將周導答拴繫床脚柱上詎周導答乘兵役　路辛苦困倦睡熱扭斷刑具鐐銬拆毁篾壁濳逃役等驚覺喊同長解與汛兵分路追拿不獲長解胡伸畏罪携帶公文逃逸稟勘緝究等情當卽會派兵役分路嚴緝因駐防把總徐忠鈺奉調赴營候操不及會勘隨帶書役馳詣勘得該處地名沙龍鋪係梁山縣管轄顔多老四開設和店一所三間中係堂屋左右客房一間週圍並無墻坦右邊客房後篾壁打毁一塊床頭地面遺有扭斷鐐銬勘畢研訊長解楊華護送兵役胡安邦等僉供實係依法管解一時疎忽並無鬆刑賄縱情事詳請通飭嚴緝等情並據該管府道揭由藩臬兩司會詳請叅前來臣查該犯周導答係巫山縣詳報因用刃砍戮傷汛兵謝南濚　地殞命復因田孟德攏護起意將其迭砍戮傷身死依故殺者斬律擬斬監候照例刺字解省招審前因審發時該犯患病沉重留禁省監醫調並因原解差役守候日久旅費無廿均各回縣措資當經由司差提去後嗣奉部覆該犯周導答應入本秋番辦理隨就近提審會勘該犯係一故一鬥復另轟錐傷二人擬情實具題旋據署巫山縣知縣和闓申解管案解役胡伸等來省當卽由司將該犯周導答發交該役等解回在案此等擬斬重犯管解兵役理宜小心押解嚴密防範以免疏虞乃該兵役等並不隨時留心致令該犯周導答中途脫逃實非尋常疏忽可比且難保無鬆刑雇替及受賄故縱情弊除批司行提長解及護解兵役人節來省發委成都府等研審確情照例擬辦並飭墊江縣曁該犯原籍巫山縣會派幹練兵役帶同各役家屬懸立重賞飛移隣封州縣勒限嚴缉曁通飭各屬一體恊緝該逃犯周導答並解役胡伸務獲究報面咨明部院將該犯周導答在於秋審册内扣除外相應請旨將簽差不愼之原解官署巫山縣知縣和闓護争官署墊江縣知縣盧鼎智勅部照例議處至護解汛弁並該管上司曁通轄各官職名容俟查取另文辦理合併陳明所有墊江縣知縣接遞巫山縣秋審斬犯由省發回中途脫逃緣由理合先行恭摺具奏伏乞皇太后皇上聖鑒訓示謹奏奉硃北和闓盧鼎智均着照例議處仍勒限嚴緝逸犯周導答解役胡伸務獲究辦餘依議該部知道欽此 
 
 

Page 12

 
 
[姑妄聽之]  
　　相傳以七月十五日爲中元節設盂蘭盆會許爲超度幽冥之第一功德江寍俗又以淸明日爲放鬼中元節爲收鬼皆奉城隍神出巡似乎確有其事故自度與鬼爲鄰者必自備冥鏹十百萬就中元節牒冥司而焚之名曰寄庫又不知何人作俑也金陵自七月初一日起卽延緇流從事每夕百十餘處鐃鈸之聲至夜分猶響遏雲霄好事者又創爲賑水孤雇籐棚爲凈舍遍插楊柳枝中供白衣大士像或僧或尼隨檀越之所敬信其法惟環坐諷誦經懴有願與會者則自買船隻隨慈航後宣號觀世音菩薩沈心靜慮滅聽寂聞釵弁一舟視如秦越具眞摯較受雇之頂上圓光者百十倍間有有心出家之艷女郎素妝淡服稽首慈雲未嘗不許其皈依然多爲岸上人所輕侮故往往不俟三日圓滿而已出道塲蓋此等人大抵勾欄中之看破紅塵者以裹綺身叅破衲禪宜其爲蕩子詬病也據苦行老頭陀云秦淮自通濟門穿東水關入城卽會乾河　北來之水同趨丁字簾前至桃葉渡分爲南北流南歴利涉文德武定朱雀新市上埠下埠諸橋北過淮淸四象内橋鴿子笪市鼎新倉巷等橋稍折而西又爲白土紅土陡門等橋抵金陵閘流復合逕出三水關計起乾河沿之北門小心珍珠太平天津福成大中七橋又有蓮花五橋合利涉淮淸統共二十六橋皆爲秦淮所　蕩旋繞可四五十里人家大半臨水相傳每歲纂水籍者率以九十九人爲限此俚語不足信然新鬼煩寃舊鬼哭天陰雨濕聲啾啾每當夜靜更深未嘗不聽徹蒲團也故老僧謂賑水孤一舉實不啻拔泥犁而升仙府所資冥福不淺又爲言水鬼討替宛如捧檄者之及時瓜代去者自去來者自來毫不假借此義殊不可曉因問其何以能視鬼則稱六十歲後便覺鬼自相近不獰惡不揶揄至今且十五年亦不見其變夜叉面孔現羅刹色相故視之如形影僧言如此亦正如東坡居士所謂姑妄聽之而已矣 
[邗江官事]  
　　聞之維揚官場中人云新簡兩淮運司福都轉裕現已將寍夏經手公事交代一淸於上月某日赴都小作勾留卽當南下此信果確則遍揷茱萸時當可盼蜺旌蒞止矣 
[和意琴室主素蕤閣感舊元均率成四絶慰之錄呈粲政并請高昌寒食生霧裏看花客點定]  
　　底事多情爲惜春枕函紅漬淚痕新吟蟲不解傷離意徹夜聲酸故惱人詩寫桃花扇底春曾題扇徵詩墨痕猶帶粉脂新他時重過留題處袖拂依然屬解人爭說河陽滿縣春花枝濃挹露華新天涯自有傾城色好把金鈴護箇人澆愁且酌洞庭春黄柑釀酒名曰洞庭春色近水樓臺大更新空色當前禪可悟莫教腸斷意中人[  惜紅生初稿]  
 
 
