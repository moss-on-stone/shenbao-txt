# 1882 - 174 - 4903290

 

Page 1

 
 
[告白]  
　　本齋所印之多寳船時文現已盡數售與六合堂主人每部定價若干與在上海及各外埠出售處另開在後此佈點石齋主人啓 
[新印縮本增選多寳船時文發售]  
是書選自粤東名播寰宇久爲士林所寳購惜乎前刻有烏焉帝虎之訛兼之篇幅錯悞股叚脫落而錯字則無篇不有甚至文與題不相符者又有題無文者不可勝數誠憾事也今點石齋主人不惜重聘延請名彥逐一校讐莫不釐訂而更正之并其中之有題無文者悉加補入且增選入時鄉曾闈墨及名人課作倩能書者加意抄正用縮本法將原文一百本計文章七千餘篇縮成八小本名之曰增選多寳船至於字法之端莊筆畫之清晣猶其餘事更妙在置之巾箱中甚易携帶出入勝前書之繁疊眞有天壤之别今六合堂主人已向點石齋承受概歸本堂分售各省每套收回工本銀四兩五錢計有七千餘文之多所費銀一錢可購百餘篇文章亦可謂便宜之至今是書既成所有代本堂寄售之處開列於後賜顧者請向購閱至於各書坊有與本堂代售者用錢一體奉酧再此書所印無多海內知之祈及早往購可也此佈京都生和泰南京品水街愼益莊海州同茂茶棧廣東西營巷同愼長沙基大街同安麥欄上海太古碼頭同愼長永安街長源泰香港同愼長各書坊均有託售六合堂謹啓 
[論宗太守辦理流民事]  
　　客有問於余者曰今日報中所載寍郡尊宗湘文太守辦理流民一節君以爲何如余曰甚善客曰在該流民假逃荒爲名横行鄉間魚肉平民動輒强攫財物逞其兇横之性實與盜賊無異官府嚴拿懲辦驅逐出境俾閭閻得以高枕而臥雷厲風行無少姑息其辦理固不可謂不善矣然通飭各屬以爲凡遇此等流民概當照前驅逐遞解回籍其毋乃過於嚴刻乎余曰是何以故客曰天下之人萬有不齊往往因有一二匪徒致阻人爲善之心救災恤隣不分畛域政之善經也設他處果有水旱偏災小民不能忍餓於鄉土因而流離轉徙扶老携幼輕棄故鄉奔走於外府外縣以謀口食形容枯槁面目黧黑衣服藍縷飢腸轆轤或結侣携羣在鄉間求食若是者亦往往而有設有仁人君子見而生憐則予以一甌之粥數文之錢而彼人口衆多不能遍給於是乎嗷嗷哀鴻望門號泣鄉人謂其慾壑之難盈也亦指爲强搶假冐之流而執以送官旣有此次通飭之例可援則必照例懲辦遞籍驅逐彼果係逃荒者不亦抱冤抑而無從告愬乎本爲樂土之適翻增異地之悲留故里則謀食無方至他鄉則官法可畏不亦進退維谷耶是宗太守此舉以之治假冒流民則可以之治眞正流民或未見其盡　也譬諸近來哀黨所謂告地狀者書苦狀於紙攤之地上一二婦女携有幼孩坐於紙旁類多面璧蒙頭哀哀啼哭或背負紙狀膝行於途見之者未嘗無惻然動念忽發其慷慨解囊之志而旁觀有竊笑者以爲此哀黨之故技彼特受其欺耳此黨人日則作此苦肉之計夜間則仍復相聚飽食淫逸無所不爲於是前之慷慨者聞此言而意興爲之索然矣然彼哀黨者流豈竟無眞實无妄者哉因噎而廢食懲羹而吹虀因惡而害善是亦精刻之過也宗太守之爲此舉也將毋同余曰否不然子之所言亦仁者之心但近來人心險詐機變百出官府執三尺法痛以懲之猶不足生其畏憚之意卽如此等假充流民恃衆攫取民間財物此其心不大可誅哉天下疑似之事固亦不乏然果係眞正逃荒而出無論某處災荒必有所聞卽曰初無聞知然以逃荒而來亦斷不敢逞其凶横之志觀其色不過飢寒憔悴之色聽其言無非乞憐哀告之言人數雖或衆多必非男多而女少且必有老弱之輩欃入其間卽其行爲亦不過志在得食决不敢有硬索强取之事此則其情之眞　者也反此則非眞矣此中固無難細辨也今此鄞縣鄉間之流民則必非眞正逃荒可知苟不嚴以懲之其流毒將伊於胡底憶昔越地連年大水歲比不登鄉間或議發粟賑飢而突有無賴輩哄動飢民創爲搶糧之舉聚集多人或乘舟或步行手持棍棒沿家打門劫掠富家囤積搬取一空辦賑者無從措手凶燄益熾後有人禀官存案設立團防守望相助並請官憲示諭張貼各村凡遇此等搶糧之輩獲卽捆送地方官懲辦然猶未遽歛跡也旣而獲到一匪立正典刑傳首滋搶之地示衆而後此風遂絶是誠所謂治亂國用重典殺一以警百未始非仁者之用心也今宗太守深知此等流民其中不無眞僞之分然辦理不嚴則假冒者益見其多而閭閻更難期安謐與其姑息以貽患不若嚴辦以杜奸通飭各屬明定章程凡遇此輩無論護照眞僞概予驅逐遞解并飭各屬諭禁書史等不得矇混過印葢戳庶幾匪徒有所顧忌無可貪圖或可稍歛其横行之迹猶得謂爲過刻乎哉至於眞正飢民流離轉徙則自當有以資助之勿以一偏之見致坐視流亡而不加恤也客乃避席而起逡巡而退 
[諭旨恭録]  
　　五月初六日奉上諭張之洞奏查明屬員優劣分别舉劾各摺片山西署太原府知府候補知府馬丕瑶候補直隷州知州方龍光朔州知州姚官澄陽曲縣知縣錫良萬泉縣知縣朱光綬太原縣知縣薛元釗據張之洞臚列該員等才具政跡均有可觀實爲山西出色人員深堪嘉尚着張之洞飭令該員等益加策勵勉爲循良毋得始勤終怠薩拉齊同知定福貪縱害民行檢不修候補直隸州知州李春熙行徑鄙俗剥商擾民補用知州洪良頣習染最惡徵收弊混均着卽行革職甯武縣知縣蕭樹藩居心很鷙放利而行石樓縣知縣王景羲昏惰無能縱丁滋擾汾陽縣知縣慶文抽釐不實不能聽斷均着以府經歴縣丞降補和林格爾通判惠俊秉性浮巧不愜輿情長治縣知縣李槓闇昧無識動招民怨高平縣知縣慶鍾嗜好太重公事模糊均着開缺留省另補餘着照所議辦理該部知道欽此○初七日奉上諭兵部奏已革書吏因案傳訊不到請飭拿究一摺兵部已革書吏陶業英卽陶金壽於充當經承時胆敢收受銀兩擅將文札等件延擱經年私交差弁帶至甘肅迫經發覺傳訊復敢匿不到案實屬胆大妄爲藐法已極着步軍統領衙門順天府五城御史飭屬嚴緝務獲送交刑部訊明懲辦該犯籍隸浙江並着陳士杰飭屬一體嚴拿解部審辦欽此同日奉上諭理藩院奏請飭拿要犯一摺據稱冐領蒙古卹賞案內要犯理藩院已滿書吏高紹周卽高振亭現在訪查並無蹤跡該犯籍𨽻安徽請飭緝拿歸案等語卽着安徽巡撫飭屬將要犯高紹周卽高振亭嚴緝務獲解部審訊並着理藩院及步軍統領衙門順天府五城御史仍遵前旨設法嚴拿歸案究辦欽此 
[英人備兵]  
　　本月十一日倫敦發來電音言英國製造局及船廠近日趕造舡械十分忙迫泰唔上新聞紙述及英國近因埃及亂事蘇彝士河最關緊要故已預備精兵一隊嚴裝以待倘有意外則號令一出卽可拔隊前往該處以資保護也 
 
 

Page 2

 
 
[外洋消息]  
　　前日英公司輪船來滬帶來外國新聞紙內載三月十九日有輪船名阿辣荅那滑駛往舊金山船內載有華人九百名其中有出天花者定例不得進口乃以小艇載出天花之華人三十六名送往醫院小艇行未數里突遭傾覆趕卽撈救已有一華人淹斃其餘三十五人盡行援起而大船上之華人忽然滋閙嗣經報捕前來彈壓始獲寢息也又云有爲裂造鐵路之包工某西人帶領華工前往革里登登地方作工突來多人將華人盡數驅逐并將包工高弔于電線杆上問其以後再帶華人來此作工否包工答以嗣後不敢再帶華人然後釋之以去云 
[出蛟發水]  
　　本月初浙江蘭溪地方大雨連日初四夜間平地水深數寸初五日早晨則人家屋內皆進水矣勢甚洶湧及午後方漲定深者七八尺淺者三五尺不等直至初六日方漸漸退減雖不及漲之迅速然亦不甚遲緩該縣城墻被水冲倒共約五六十丈附城民房皆遭壓壞其餘田禾屋宇因水損傷者不可數計聞係常山出蛟所致也又聞皖垣西門外紗帽洲地方外係長江內通潛太等屬本月初八日午後江水陡漲少停由內河浮出屍首棺木及樹木屋宇內器物牲畜等順流直下觀之惻然聞亦因潛山太湖一帶出蛟均可謂灾生不測矣 
[難民滋擾]  
　　寍波鄞縣南鄉茅山地方近有一種匪徒假扮逃荒難民擾累居民動輙攫取財物里人陳政叙等痛恨已極鳴鑼呼衆當將兇横之尤者朱阿福李阿三蔣春庸三名協保捆送府署經宗太守將朱阿福李阿三訊明重責枷號交該保帶赴茅山示衆蔣春庸笞責釋放外並將前奉臬憲轉准湖北省咨明據湖北蘄州詳禀湖北各處匪徒假扮逃荒男婦盜賊邪術皆託迹其中視藝分錢等因通飭各縣遇有前項湖北災民無論印票眞僞卽行查拿截留分起按站護送遞籍一面曉諭民間預爲防範不准仍前捐給錢文在案遵卽移行各廳縣出示曉諭城鄉一體知照如有滋擾者卽行捆送並飭鄞縣將護照查銷申諭丁書此後不得朦混加戳換照致害民間云 
[寍郡辨志文會五月分課題]  
　　漢學笙詩說辟癰泮宮名義孔疏鄉大夫大比興賢能據鄉人鄉論秀士據學者辨○宋學明善說凝道說述程門諸子論學同異○史學兼掌故宋太祖收兵權論明太祖平黄岩論機器原始○天文兼算學百畆當百四十六畆三十步說春秋書桓公三年七月朔日食旣郭氏以授時術推得八月朔食六分奇試以時憲術按曲阜經緯度推之果食幾何今歲五月十二夕火星與軒轅第十四星同度以數推之當凌犯否○輿地漢水東西二源考七閩九貉五戎六狄考問地志專紀風俗始於何書○詞章戴安道以雞汁　白瓦屑書鄭康成碑賦以爲公作碑手自書冩爲韵擬國朝四明經學諸儒小賛各自爲賛擬集終南仙舘觀董北苑瀟湘圖聯句歌能用樂游聯唱集原句尤佳 
[大員出殯]  
　　前閩撫勒少仲中丞於二月間在新建縣原籍逝世已列報章茲悉於前月念七日設奠開弔官塲自李大中丞以次均親往靈前設祭隨於次日發引所用儀仗職事甚備路祭亦多至三十餘壇是日天氣晴朗觀者蓋盈途焉 
[江垣節氣]  
　　江西省城本月初一夜電光閃爍雲黑如墨而雷則隱然若有若無雨師亦未載道也次早八點鐘時暴雨驟至雷部遂轟轟烈烈大奮神威一洗沉閩之氣旣而雷止雨勢稍殺而淋漓細點直至初四日始止節事已覺闌删矣 
[暴症殞命]  
　　漢皋西商素有公延醫生名而里特者在漢行醫向稱高手去歲因事回國今年正月間復由外國回漢其體氣素稱强健無甚疾病不意於五月初一日早六點半鐘下床看書至七點半鐘呼湯洗澡須臾步入浴房歴久而不見出伺候之細崽頗爲疑訝隔壁聽之並無聲息候之旣久推門入視但見該西醫鈕扣尚未全解倒臥於浴盆之側氣已將絶口吐涎沫衆卽扶至臥房少頃殞命不知其中何惡症云西國本有剖視之例是以諸西商聞信卽偕同倫敦會毛醫生來剖驗驗得腹中均無疾病後將天靈盖除下惟見血盡湧於頭腦而已當爲裝殮次日六點鐘諸西人皆執紼送至禮拜堂側墳地安埋是日英俄各領事署及各輪船皆扯半旗以誌哀戚 
[燈會餘聞]  
　　漢口燈會前已將店面陳設並更期念七八日出迎各節登報但其所迎者亦徒有虚名不過抬閣十乘爲巨擘其餘各物之稀貴者惟有白鶯小虎各一隻以大籠分貯之可容飛動有龍燈六條或白綾或羽毛或洋布花樣不一其時看會男女之多固不待言而剪綹拐帶等匪隨卽混入其間花樣百出會後鑼聲不絶或失兒女者或失婢僕者至今尙聞天蔡家巷一孀婦之獨子哭尋數日尚不可得念七日會至存仁巷聞踹壞六齡之孩不知性命如何更有遠鄉而來看會者馬家湖地方一鄉船坐看會客三十二人至襄水河遭流水掃覆撈得九人其餘盡作波臣更有黄陵磯來一看會客船計二十一人由大江而來亦被冲激覆溺止救得船夫一名餘亦盡數溺斃矣 
[戱園卽閉]  
　　崇文門外三條胡同敗垣中新起戱園一座以木爲臺以蓆爲棚頗甚草草擬於四月十三日開演詎三齣未畢卽被差役阻禁一時坐客驚怖掃興而散聞該園司事曾以白金七十兩預交　甲囑代爲夤緣使用甲則銀一入手已作孤注罄之只以空言囑托了事故其變有如此者 
[屋倒傷人]  
　　温郡五月初一日十一點鐘時大南門內第一橋口麫坊忽倐然坍倒壓死打篩夥友一人聞此店屋係三月間新造因樓上堆麥過多致南面之樓樑斷折壓死之人係替工是日早晨進店正在吃麫聞磨內作響疑麥盡而待加故至樓下加麥當被壓斃可見生死自有定數也死者妻子往麫坊哭泣吵閙勢甚兇猛經麫坊親戚代爲理處許給錢二百四十千文以作安塟之資而壓死之人係與麫坊共族族長等推親親之誼從中勸息再加衣衾棺槨故其妻業已許允了結聞該麫坊樓上積麥多至三萬餘石是則不知輕重其被禍也宜矣 
[殺賊疑案]  
　　初三日温郡厝庫司前小碗店係江西人所開是日該店東出外收取節帳故將店門關閉及至夜飯後回店見店門半掩半開當卽進內看視適與一賊撞見一聲喊呌而賊卽拔刀相剌左右鄰聞聲出來遂將店門反扣使賊無從逃遁初時猶聞相門之聲繼卽寂無音響經衆隣推門而進見一人年約二十餘歲身穿藍小衫腰繫青帶白褲草鞋仰臥門邊喉間刀傷甚深血流滿地業已殞命至店主頭額亦受刀傷兩手臂膊復受七八刃之多僵臥櫃樹之內亦係昏悶氣絶隣衆卽赴縣呈報次日張邑尊帶同仵作書差人等前來驗視其時店主人已有微息尚屬不能說話刻下屍雖檢騐而無人出來承認果否是賊礙難臆說惟俟將來張邑尊研審確實自能水落石出也此事係温友來信所述其中疑竇頗多如店主與賊在內用刀相門聲聞於外隣人聞而集視此時情勢豈有屏立門外反關之而任其性命相搏之理且賊已受傷而死店主亦氣息微屬不能出言則店門半掩與賊相撞情形從何而知想該店主一入店門卽遇賊死鬪及兎斃而犬亦廢斷無暇向門外諸隣備明婉曲者其間恐有不實不盡之處嗣有確聞再行續述可也 
[神誕恭祝]  
　　五月十三日相傳爲武聖誕辰是日如逢天雨謂主解瘟疫昨日飄風先發時雨洒塵婦孺咸爲欣慰本城西門內武聖廟大境上丹鳳慺南門外大佛廠東門外泉漳會舘北市英界上麟里各廟皆設筵恭祝侑以清音無如簷溜連緜街衢滑澾故進香者頗形寥落廣帮中素極誠敬今屇亦無往常之盛云謹考武帝生於漢桓帝延禧三年六月二十四日卒於漢獻帝建安二十四年十二月初七日不知今人何所據皆以五月十三日與九月十三日爲帝誕降成神之期各廟設宴拈香轉以六月二十四十二月初七兩日不知敬禮殊不可解也 
 
 

Page 3

 
 
[勘驗塘工]  
　　督辦浦東金山縣境塘工李觀察慶雲業因工竣來滬寓在源來典內俟蘇臬憲駕來同往騐看昨悉臬憲許廉訪於十二日薄暮時出轅乘坐民船用小火輪拖帶將臨滬上是以本埠各官咸往觀音閣碼頭迎接候至下午六點鐘大雨如注尚未見憲舟到來隨各散歸大約昨晚今晨當可駛到其行轅則在廣肇公所云 
[氣忿自盡]  
　　寓居英租界盆湯弄內之南潯人吳雲卿修配湖絲爲業昨聞與同業爭執自服洋煙其妻子急請陳君竹坪救治勢已不及不知作何了局也 
[捕役捉盜]  
　　昨下午六點鐘本縣捕役協同巡捕在英租界松風閣茶舘後面弄內拿獲天津人一名據云是盜犯隨押解至新巡捕房收管嗣查得案緣本月初四日天津文安縣屬之蘇橋河內有高立堂客船被盜搶去銀兩報由文安縣當獲葉慶五一名供出同夥者有在練軍左營右哨五棚當兵之天津人韓四及其弟韓五等共有七人等語得供後卽由縣詳報署理直隷總督部堂張札行統領天津練軍及護衛等營提督銜記名總鎭利勇巴圖魯黄赶緊跴緝隨泒守備陳煥春把總劉成發等給發護照往上海廣東等處訪拿該弁等訪至上海先行投縣及至昨午始知盜犯韓四在英租界松風閣茶舘後面之客棧內卽報知英會審署泒捕協同巡捕前往該棧是時該盜韓四正臥在床當卽綑綁押到捕房捕役等訴明案情惠捕頭問韓四其餘之人現在何處韓稱同黨果有七人今我一人被獲任憑處死斷勿再累他人捕頭着卽解送會審署陳太守飭通班捕役將該盜送縣聞韓四年約三十餘狀甚兇勇解縣後想當移解犯事地方歸案究辦也 
[養媳燙斃]  
　　本埠虹口小菜街某薙髮店其家有童養媳年纔九歲所居之屋樓上轉租於某姓同住於十二日午後某姓有熱水一桶央該童媳提挈上樓不料行及扶梯之半失足跌下桶中熱水悉潑於身年輕膚薄被潑之處霎時皮肉紫黑旋卽斃命某姓情願出貲安殮聞該待詔尚不甘心未識如何了結也 
[遷墳類誌]  
　　寓滬西商邇來在租界外新閘向西一帶廣買田地致田價翔貴等因已列前報兹聞沿吳淞港之田畝西商莫不以善價購買直買至寳山縣境之眞如鎭地方其間有坆墓者均致遷移昨據鄉人之遷墳者目覩奇怪之事言之鑿鑿云上海寳山交界之處一墳開掘時底下有俗所謂五毒物者惟皆無眼見風卽斃其無眼赤蛇不知凡幾又有一墳掘開見白鴿一對凌空飛去又一坆下有清水一潭內有無眼鯽魚一尾見風亦斃惟新閘西南之某姓家坆素爲鄉人畏懼平時設有觸犯卽能作祟必須焚化冥鏹求拜始愈此坆現尚無敢掘者不知以後如何耳 
[自稱捕夥]  
　　天仙茶園管門洋人投英界會審署禀稱昨夜一人進園看白戱阻之不依反欲行兇當卽獲住搜其身畔得短棍一根爰交捕送案請究惠捕頭禀戱園管門者是奥國人伊將周阿奎并短棍交到捕房又於周身畔搜出腰牌一塊一併呈閱周供係本縣捕役柴樛名下之夥昨夜欲下鄉緝案隨帶短棍進該戱園原欲尋夥伴同往訪緝腰牌卽捕夥之記號詎被誤認爲看白戱者司副領事謂原告係奥國人應請將周發捕房押候禮拜六奥領事官會審之期再行訊斷陳太守亦以爲然將周發押腰牌存堂 
[攫物又見]  
　　戚仙臣投英界公堂禀稱在抛球塲慶榮銀樓爲夥這人來兌金戒一只須重三錢餘交看卽跑追趕無着今途遇認明扭住交捕送請究追陳阿旺供粤人並未攫取金戒然知攫金戒者卽係昨日解案攫取銀鐲之祝阿淘陳太守查得祝阿淘攫鐲遞人詰訊不認飭捕押候查辦在案今旣據陳供攫戒指亦係祝阿淘應將陳管押飭捕房將祝解案質供以便究辦 
[求免遷移]  
　　公平洋東阿爾特丁控新閘地方有地六畆餘租與華人鄭阿桂起屋今令遷移詎遍貼匿名帖控經陳太守訊究鄭不承認故止勒令移居已列前報兹據公平洋東以鄭延不搬讓呈催太守飭差續傳到鄭阿桂據供租得公平地造屋數十間出租本無年限旣被呈控惟求容留數間自住餘願斷費搬屋司副領事謂據公平洋東禀稱欠租已讓應令遷移太守謂鄭供理無不合應向洋東商辦西官允之 
春莫懷人詩五首録寄賦秋生散花禪同正有序蕭寺春殘落花如雨終日杜門與旅恨閒愁相酬答回首朋懽音塵闃若風雨之懷愾其歎矣自念廿載浮名荷海敗知言君子謬加齒録下逮緇流紅粉不乏素心獨有千里聞聲相知不相見若之數子者河山生死耿耿寤 
[寐雨牕剪燭濡墨抒懷藉以問訊天涯於雲樹蒼茫中結晤賞耳]  
　　東海故將軍邱履平破錦征袍裏戰瘢燈前把洒幾回看大江横槊商音苦狹路騎驢鬢影殘夢裏鼓鉦秋出塞壁間弓劍舊登壇韓王城下春風冷慟哭高歌行路難○滇南醉司馬楊穉虹黄金散盡鬢毛蒼走馬蘭臺氣不揚犵烏蠻花遷客夢哀絲豪竹少年場躭詩長吉稱才鬼失意寛饒是酒狂回首海天酬唱處烟波風月兩茫茫余曾題其海天酬唱圖○旃檀林病僧淡然譚書譚畫復譚禪老病頽唐入定年瘦竹枯蕉秋意思飛花墮絮古因緣燈昏壞壁諸魔聚磬落空山萬相圓我自言情公了性朝參同證轉輪天○秦淮河詩丐武林人諱其名姓薄日輕雲颺雨絲簫聲嗚咽隔花吹才人末路佯狂態湯子春風失意時到處廻車憐阮籍何年穿塚傍要離殘衫漫揾辛酸泪鸞鳳天邊總苦饑○瑶清閣女士琴舫京師人春愁春病替温存永晝香薰靜掩門麗名記教鸚鵡語瓊簫吹醒杜鵑魂曉風楊柳腰三摺細雨梨花萝一痕悵望碧雲天樣遠江南崔護忍重論指所歡某君悔遲生草於壽昌旅舍 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月初五日京報全録]  
　　宮闕抄○上諭一道録前○浙撫陳奏爲遵查道員京控各情請旨將地方府縣各官交部察議摺子○粤督張奏爲　員借補副將摺子○提督鮑奏爲請免總兵騎射片○五月初五日工部鴻臚寺廂黄旗值日無引見○內閣奏泒騐放之大臣派出靈中堂麟書徐用儀陳蘭彬○工部奏派督修火藥局泒出孫家鼐○召見軍機○○浙江巡撫臣陳士杰跪奏爲遵查道員京控各情請旨將地方　縣各官一併交部察議恭摺覆陳仰祈聖鑒事竊准都察院咨光緒七年十月十六日奉上諭都察院奏浙江候補道王蔭樾遣抱以貪吏挾恨唆衆毆官等詞赴該衙門呈訴等因欽此相應抄録原奏原呈移咨欽遵等因遵查此案辦　情形業經前撫臣譚鍾麟先後陳奏已在聖明洞鑒之中臣在閩時初聞傳說此事亦疑嘉興府縣當委員往齊荒產縱無把持　撓之意恐不免有掣肘膜視之情比奉簡來浙道田嘉興沿途留心體訪知該府許瑶光在任　年賢聲卓著衆口一詞查荒一事謂委員先持成見者有之謂府縣不及預防者有之並無議及地方官有與委員爲難之意入省後遍訪僚屬所言皆同兹准咨欽奉前門當經札委前在嘉郡辦理厘捐之候補道馮譽驄密赴嘉興將該府縣許瑶光廖安之被控吞荒主使各節有無其事博採輿論逐一查明一面札飭臬司自行切實具覆去後旋據臬司孫家穀稟稱伏查此案前經地方官先後拿獲莊書王陸沅錢寳山圩長馮蘭亭王三悌顧永春儲順昌江四悌地保徐永源鄉民厲阿五盛四幅徐明生方四觀等十二名解省由司會督委員訊係莊　王陸沅因省委道員王蔭樾查詰蒞熟田產分數慮受比責起意糾人跪香求勘挾制商允錢寳山輾轉糾允馮蘭亭等及在逃之錢季壽等前赴該道公寓求勘該道與隨員鄒增雋戴興元出向開導不服厲阿五拉住戴興元右手江四悌揪住鄒增雋衣襟顧永春拉住該道兩手各稱請去同勘致均被拖毆受傷將王陸沅等十二犯分别問擬軍流徒罪解經前撫臣審奏奉部照擬核覆在案兹蒙抄發該道原呈內稱有莊保張茂卿等皆供縣諭先期下鄉糾衆之語查核全卷並無張茂卿其人惟有張順保一名因據地保徐永源供係大十六莊莊書卽係該保所管之莊恐有聽糾跪香情事解提到司節次研訊張順保堅稱王陸沅紏衆入城跪香伊並未預聞質之王陸沅等供亦相符自屬可信當將該莊書發回省釋詳明前撫臣批准歡外尚有鄉民沈玉春徐士生萬二觀儲龍生陳慶福丁阿大朱會忠顧勝詳等八名係由營縣當時追獲解司提訊多次均係被脅勉從中途畏懼落後並未同往跪香先行發縣保釋業于正案據實聲明原卷其在並另有拿獲未解私行釋放之犯獲犯中亦無縣諭糾衆之供不知該道何所據而云然臣檢查案卷並調核司卷悉屬相符又據委員馮譽驄以奉札後密赴嘉興逐細訪查詢據各紳陸續呈覆並就王蔭樾指控各條博考叅稽另具略節禀覆到臣察核紳民呈詞大畧謂道員王蔭樾赴嘉查荒時僅訊取莊書供結並未出城一勘東南鄉荒田較多鄉民惑於謡傳疑荒田亦須完糧遂不約而同紛紛入城跪香求勘而委員隨從人等不能委曲開導又有厲聲譙呵揚鞭揮擊者一時激成衆忿以致拖毆傷官嘉興府許瑤光守嘉十七年士民愛戴廖安之則自蒞任以至滋事爲時不及二旬吞荒主使之事卽婦孺亦能保其必無馮譽驄所陳節略大意以王蔭樾奉前撫臣委查荒產提訊莊書按名查核心實爲公且子訊據供結時曾札飭嘉興縣廖安之預備牽繩插標訂期履勘原未以莊書所供熟田數目爲定而紳民不知疑該道不肯勘荒致啓事端使該道誤受此辱是以激昻不平意激則言亦激各等語並據道員王蔭樾嘉興府許瑶光知縣廖安之各具送親供前來臣查此案釀事之由係由莊書王陸沅等因委員嚴詰荒熟分數起意紏衆跪香以致鄉民一唱百和同時　集原其初意第欲挾制求勘迨激而至於毆官微特地方文武所不及防并爲該莊書所不及料教猱升木恒人猶知其不可而謂該府縣有暗中主使情事似非情理前撫臣將該府縣先後奏明撤任並獲犯懲辦至十二名之多實覺毫無偏袒該道王蔭樾因公受辱衡情自覺難堪然指府縣爲挾恨唆衆大吏爲徇私骫法憤激之談亦未免大過現在犯人王陸沅等除病故外餘俱起解發配几此纍纍繫械皆爲取罪該道所致辦理已不得爲寛若謂引律失平則案經部臣核覆夫豈亦徇私見至跪香乃小民常然前有嘉興協副將侯定貴目擊稟報其非司讞之員有意添砌可知臬司孫家穀據供定罪所引皆律例正條其情輕無干之人例准先行省釋以免拖累且均詳明前撫臣批准有案並非含糊釋放嘉興縣荒熟分數嗣經委確實由前撫臣彙案奏　亦無揑混情弊均無庸議惟嘉興府許瑶光知縣廖安之當鄉民入城滋事之時雖經馳詣彈壓隨卽協同獲犯然身爲地方官未能先事覺察疏忽之咎亦屬難辭相應請旨將正任嘉興府知府許瑶光前署嘉興縣知縣廖安之一併交部察議所有王蔭樾原控各情係爲受辱之後含憤未平是以情詞不無過當現經臣傳訊開導該道已帖服無詞應請均毋庸置議合將遵查緣由恭摺覆奏伏乞皇太后皇上聖鑒訓示謹奏軍機大臣奉旨着照所請吏部知道欽此○○兩廣總督臣張樹聲跪奏爲副將員缺緊要本班選用無人懇請過班揀員借補以資整頓恭摺具陳仰祈聖鑒事竊准兵部咨兩廣督標中軍副將唐元安革職遣皑係陸路題補第三缺輪用預保該省現無預保人員應以第六缺揀發班內人員抵補等因查前准兵部咨輪缺章程内開如輪用預保揀發兩項無人卽以應升應補人員請補又定例各省題調武職各缺如因員缺緊要人地相需將不合例人員保奏應於摺内聲明請旨交部核覆恭候欽定又應升副將應行廻避本省各等語查兩廣督標中軍副將隨駐廣東省城爲通省將官之領袖政務殷煩時有委辦事件現值整頓營伍凡夫省河大小輪拖各船緝捕巡防在在均關緊要非精明幹練之員不克勝任兹會同署廣東陸路提督臣蔡金章在於揀發副將班及應升補各員內詳加遴選內除補用副將林保於開復案內尚未　咨引見降補副將楊青山先於光緒四年請假回籍措資現尚未據銷假督標後營叅將興瑞陸路提標中軍叅將王傳訓均歴俸未滿二年升署督標左營叅將蔡金昌雷州營叅將余大勝均已歸儘先副將班序補新補督標右營叅將英順尚未到省均不合請補至欽州營叅將補用副將熙昌補用副將張正方增城營叅將補用副將劉邦盛督標前營叅將陳桂棊撫標中軍叅將鳳鳴均於此缺人地未宜此外應補班内亦無世職期滿發回候題之員臣與提臣往返函商勢不能不聲請過班通融辦理查有奏留兩廣差遣委用記名總兵唐士貴現年三十八歲安徽廬州府合肥縣人由武童投入江蘇淮軍銘字營迭次隨案勦　出力遞保花翎儘先叅將並加副將銜於勦平西捻案內保奏同治九年四月初二日奉上誰着免補叅將以副將歸兩江儘先補用並賞給二品封典欽此嗣調授福建台灣剿服番社案內保奏光緒元年十月十六日奉上諭着以總兵記名遇缺請旨簡放欽此經臣奏留兩廣差遣委用光緒六年九月初五日奉旨着照所請兵部知道欽此該員勇略兼優克勝首劇前在外省軍營並無叅革朦保情弊現在委署斯缺已歴年餘辦理裕如深資臂助若以該員酌量借補必堪勝任雖　輪缺章程稍有未符惟揀發及應升應補幽班内揀選均未得人不得不聲請過班通融借補該員情形熟悉人地甚屬相宜且以記名總兵借補副將亦與奏定章程相符謹隨　聲明合無仰懇天恩俯准過班以唐士貴借補兩廣督標中軍副將俾要缺得人而理於地方營務均　裨益如蒙俞允俟部覆　日給咨送部引見以符定制臣謹會同署廣東陸路提督蔡金章台詞恭摺具　伏乞皇太后皇上聖鑒勅部核覆施行謹奏軍機大臣奉旨兵部議奏欽此○○鮑超片再軍營打仗受傷人員例准邀免騎射茲據奴才所部前管帶長勝前營官留於湖廣差遣委用提督銜記名總兵謝榮勝禀稱從前隨同剿賊於咸豐七年攻剿黄梅等處賊壘左膳受砲子傷八年攻剿太湖賊壘左臉受砲子傷是年九月攻破安慶城外賊壘左膝受槍子傷隨時驗報在案雖經次第調養就痊又筋骨受損難以　强命中爲此懇請奏免騎射等情前來查該員隨同奴才由水而陸每戰必先奮不顧身所受重傷均經騐明属寔合無仰邀天恩俯准將提督銜記名總兵謝榮勝准免騎射以示體恤之處出自鴻慈謹附片陳明伏乞聖鑒訓示謹奏軍機大臣奉旨着照所請兵部知道欽此　 
 
