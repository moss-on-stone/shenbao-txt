# 1890 - 92 - 4906093

 

Page 1

 
 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[新印分類尺牘出售] [  申報舘啓]  
　　尺牘　小道然蓮幕中人爲達官顯者提刀必胸有積軸腕有好筆方能指揮如意咳吐成珠意則不亢不卑詞則不支不蔓江都王蕊　先生輯有分類尺牘備覽其中多係名人手筆千狐之牘合成一裘泃足使童蒙拾其香草飽學資其沾漑本舘特用新鉛排印每部十四本價洋八角卽日出售賜須者仍照　例 
[論人才] [  此稿未完]  
　　從來亂世之人才盛而治世之人才衰當夫世之亂也盜賊蠭起潰裂四出所向州郡淪沒殘破震驚我宗社荼毒我生靈卸圻大吏據城擁兵而莫故擊介胃之士畏賊如虎望風奔竄伏於草莽以避其鋒天子知天下之無人才也破除資格略去邊幅不惜高爵厚祿汲汲焉求天下之人才而用之智勇功名英雄豪傑之士爭自琢磨淬厲激昻奮發以効其股肱而致其腹心拔之於草茅之中試之於戰陳之際勉之以不次之賞驅之以不測之誅一時爬羅剔抉刮垢磨光稱極盛焉用能廓淸槯陷卒奏膚功銷鋒灌燧與民休息羣臣稱述功德咏歌太平曾不數十年而天下靡然不復知兵草事環顧四海九州罔不率風向所謂　兵安民理財籌餉保甲圑練諸大事皆投棄𢷤斥而無所用舉内外大小官吏納之於法以升降之其才者奉法惟謹罔敢僭越其不才者亦不至壤法而獲罪人才遂由是衰矣考諸歴代大率類是粤宼之亂迄今二十餘年朝廷淸明天下蕩平聖賢相逢治具畢張　於人才獨不及咸同之世之盛軍興以來士之殺賊立功捐軀報國者軍載斗量不可勝數其勳業彪兩於天壤其聲名洋溢於蠻貊望之如神人焉至今各省督撫提鎭大都以軍功起家身經白戰計出萬全勇敢公忠老成練逹其才皆非後生晚進所能幾其萬一而後生晚進中能當督撫提鎭之任寥寥焉竟難其人其有一二與於是選者則又剛愎目用動輙僨事貽敵國笑吾不知數十年後誰可與屬天下事者豈造物之生人才將有所待而發者則抑所云盛於亂世而衰於治世自古然也顧吾思之前代中興之主如東晉南宋守偏隅而延正統不足比數至於漢之光武唐之肅宗盡敵而還晏然無事匈奴回紇不過爲西北未誅之宼不足與中國抗雖無人才猶可以爲治我朝與泰西通商創千古未有之局開天下一家之端内難已平而外憂尙伏前功甫竟而後患方長輪船電線四通八逹千萬里之遙猶袵席間耳法窺於南疆俄撓於北漠日本雄峙於東洋其勢岌岌不可以終日我及其未發也總攬天下之人才而陶成之登進之相與旰食宵衣勵精圖治使泰西不敢有輕中國之心此固天假之間暇令我中國易貧爲富易弱爲强之日也奈何苟且因循模棱闒冗例繁法密不知變計聽他人鼾睡於臥榻之側而徑自高枕而肆志也哉按閩撫奏　稿云十年之計樹木百年之計樹人遇有事而用非其長與先事而養之有素其得失較然矣夫毆科取士自有常經而救時需才不拘成格是必别有陶鑄之方寛予登庸之路俾人人知所趨向鼓舞振興而後習文事者不專攻於詞章書法肄武備者不徒求諸弓矢刀石也可否請　旨飭下各省督撫臣特設一儲才舘凡有雄才大略奇技異能曉暢天文熟諳地理者由各府州縣申送處之舘中隨時騐試如果名實相符據實奏保破格錄用卽有一技可取膂力過人或製器得法或通外國語言文字亦可咨送各局廠各海關練習兵機稅務庶儲備多而用才不竭矣北洋大臣奏稿有云若不稍變成法於洋務開用人之途使人人皆能通曉將來卽有萬全之策數十年後主持乏人亦必名存實亡漸漸頽廢粤督皖撫奏稿有云擬請旨飭令中外大臣督撫就平日眞知灼見之人切實保奏内而卿貳部習大小文武不論資格不限官階但係才具出衆確實可靠者一一出具切考某人知兵可膺將領之選某人善籌畫可膺理財之任或熟悉洋情或諳練機器如果確係眞才能任艱鉅者准予破格拔摧以勵羣倫此皆深謀遠慮至計名言而乃格於例限於制終未能攺更變革以副天下人才之望豈不亦甚可惜哉 
[本館接奉電音]  
　　昨由京友電傳諭旨道敬謹譯登○閏二月十八日奉上諭本日道旁叩閽之民人龎福瑞李奉先周士柱均着交行在刑部嚴行審訊欽此同日奉上諭連日恭請慈禧端佑康頤昭豫莊誠壽恭欽獻皇太后轎曁御營請轎之鑾儀衛校尉着加恩每名賞給一兩重銀錁一個由廣儲司給發欽此同日奉旨此次經過營郊白潤桃花寺隆福寺定護四處行宮之守備千總委千總把總外委兵丁等均着加恩賞給半月錢粮欽此 
[上苑春光]  
　　吏部於朝房粘貼曉諭略謂查定例凡各項揀補揀發委用各缺俱由吏部開列滿洲大學士九卿銜名奏請欽派大臣揀選如欽派大臣内有與應行挑選之員祖孫父子兄弟嫡親伯叔外姻親屬中母之父及兄弟妻之父及兄弟已之女壻嫡甥應行廻避者由挑選人員臨時呈明廻避扣除不准揀選○前紀恩露圃相國揀選廂藍滿各官缺一事兹聞印務叅領一缺揀得現署是缺之印務上行走叅領咸成擬　印務上學慴行走副叅領恩壽擬陪公中佐領一缺揀得副叅領吉祥第一委印務章京驍騎校雙瑞第二驍騎校瑞明第三驍騎校斌秀第四驍騎校連福第五驍騎校一缺揀得玉森佐領下印務筆帖式領催貴秀擬止恆須佐領下印務筆帖式領催恆喜擬陪　咨明奏事處於本月初八日加班帶領引見矣○正紅滿都統額相國現在假期所有該旗應領閏月甲米經户部劄飭富新倉支發明芬兩副都統訂於初六日前往支領先期知照該倉監督人等是日開倉散放○吏部奏請揀選宗人府主事等缺奉旨圈出大學士恩承户部左侍郎續昌刑部右侍郎淸安工部左侍郎汪鳴鑾欽此得旨後恩相國等卽由南海趨赴天安門外朝房入座揀選計揀補宗府主事二缺太常寺司庫一缺盛京户部司庫一缺倉塲侍朗衙門筆帖式一缺揀發　城委用正指揮一缺揀發委用兵馬司副指揮二缺揀發吉林委用知州二缺通判二缺府經歴二缺巡檢二缺揀補黑龍江綏化通判經歴二缺呼蘭巡檢一缺各項送揀者共一百八十餘員○已故記名布政使貴州按察使席方伯寳田生前帶隊轉戰各省所向有功其於江西地方迭克賊營殄除户憝厥功尤偉紳民追慕前功不 
 
 

Page 2

 
 
忍湮沒禀請德曉峯中丞奏請在江西省城南昌府擇地建立專祠列入祀典每歲春秋由地方官致祭以順輿情而隆報饗已奉硃筆着照所請欽此○初六日午刻右翼步軍營官兵押解京外迭次搶刼之盜犯張套兒等八名全身刑具載以驢車持械擁護出帽兒胡同至刑部點交經當月司騐明訊確飭分收南北獄循例分廣西司歸案訊懲○户部爲片傳事所有八旗滿蒙漢各固山應領閏月弁兵甲米折色銀兩本庫於本月初九日已初開放廂黃正白廂白正藍四旗米銀初十日已正開放正黃正紅廂紅廂監四旗米銀相應片傳貴旗按期派員赴部支領可也又傳各旗營等處應領官兵閏月馬乾銀本庫於本月十二日辰正開放 
[土司入覲]  
　　川省各土司向分兩班五年一貢光緖十年二班入覲迄今又閱五年應令頭班土司入覲經成都將軍分檄各屬據報各土司有因年老行動維艱者有因事不克分身者各遣土大頭人恭代有因未經請襲須於下班入京者計此次入覲者止八家一俟到齊卽委員護送進京以修職貢云 
[京師地震]  
　　本月初四日晚九點半鐘京師地震自西北而東南歴時不及二分卽止然屋中箱櫃爲之動搖都人士已不無驚駭矣 
[隋苑春蕪]  
　　揚州來信云漕運總督松漕帥由淸江赴省道出維揚本月十五晚駛榜碼頭各員以禮迎迓十六日鐘鳴七下舟卽解維文武各員又往馬頭恭送○原任直隷提督李軍門長樂卒於任所由公子扶櫬回揚舟泊缺口門 
雞塲府第設奠開吊一時素車白馬坌集於門○本月十四日達士巷呂姓六歲男孩名四子者嬉戲門前轉瞬卽不知去向某日打銅巷穆姓成衣鋪五歲女孩亦失去無蹤聞呂姓子兼祧三房異常珍愛一旦入匪人之手其母昕宵痛哭幾不欲生殊可憫也 
[邗江官報]  
　　閏二月十四日江西項都戎世雄解餉來揚十五日崇鹺尹璋委赴總局文案當差陸鹺尹寳委赴西岸差遣十六日梁分轉世禮孫鹺尹杜同禀銷金陵解餉差 
[安徽全椒縣紳民禀稿]  
　　爲公籲憲恩暫留賢令以裨要工而慰民望事竊維大吏用人之鉅典權非草野所能干而顓蒙戴德之微忱敬爲芸生而請命欲留棠蔭敢献芻言伏查署全椒縣事朱令壽祥才識過人淸廉絶俗救百姓於極危之日爲地方開大利之源百廢待興程功方始設令易人而理恐妨中道之隳用將治績臚陳伏乞憲臺鑒察方朱令之下車也歲適大旱朱令首捐鶴俸亟拯鴻嗷爲乞糴於上游荷施仁於國帑散財發粟無涓滴之虚　利溥澤均俾瘡痍之立起招徠有術一時之榖價胥平閭里無驚四境之堠烟若接君望如歲民以更生第思此尩羸未復尙需良吏之拊循宵小潛窺重賴賢侯之鎭撫其所賴於賢父母者一也全邑東門外舊有湧金橋爲往來要津關斯文命脈同治初年毁於兵燹邑人屢欲興修以經費難籌而止朱令利濟爲懷綢繆有素客冬幸已集欵開工富者踴躍以輸財貧者歡呼而効力祗緣素得民心故爾易同反掌其所賴於賢父母者二也再者地方鹽局開設向借民居闔邑寒儒赴試多無資斧朱令因修橋餘料運搆厦精思乃自捐鉅欵購地一區卽以餘材築室一所永賃鹽局俾作官倉以公家租息之金充士子賓興之費雖規模之粗具猶棟宇之未成利在百年功虧一簣其所賴於賢父母者三也全邑地磽土瘠物產不饒一遇凶荒民皆乏食朱令爲興蠶事請給桑秧萬株擇城隅隙地以種之以三里之城爲五畝之宅分栽美蔭家示種植之方留待成陰土獲繭絲之利其所賴於賢父母者四也凡此元氣未復伏莽未淸要工待竣美利待創皆當吃緊之時未便遽易生手職等仰維公事俯迫輿情爲此公同具禀可否仰懇宮太保伯爺破格恩施准令暫行留署一年以裨要工而慰民望不勝惶恐待命之至頂恩上叩 
[浙撫行程]  
　　浙撫崧振帥按臨甯紹校閱行伍事竣旋省於初十日進城大小文武員弁至上碼頭恭迎如儀聞憲駕尙需往嘉湖閱兵於十五日起程云嘉興府屬文武各官一聞憲節　臨皆乘舟赴王江涇迎接嘉乍兩協並湘楚兩軍砲船護軍旗親兵排齊隧伍自蘇州塘杉靑閘起直至五里亭刀鎗耀目旗幟迎風所穿號褂一律簇新軍容之盛眞乃如荼如火各砲艇沿塘排泊密若魚鱗上插五色彩旗遠而望之恍若李太尉入朔方軍容壁壘依然精彩一變十六日二鼓後聞憲舟已至南潯地方暫泊十七日黎明解維坐船用小火輪拖駛至十二點鐘行至王江涇各官上前迎迓投遞手版卽隨憲舟行至百步橋大教場外面塘口此處早已搭盖碼頭東西轅門吹鼓亭官廳懸燈結彩憲舟　在碼頭停泊傳見各官旋卽登岸乘緑呢八擡大轎設全副儀仗赴演武廳升座發令開操嘉乍副將都司守備等皆穿盔甲站立先閱嘉協營次閱乍營皆操四海淸晏陣後始免甲曁連環陣扖雲梯等操畢接閔各武員馬箭次步箭惟張副戎免試步箭其餘各員無不挽弓搭矢一試命中　技撫憲見天時已晚諭令停操當卽乘輿排導至碼頭下船是晚開至大西門官碼頭停泊各官前行伺候各汛兵砲船亦至該處輪班守夜其餘情形容俟續述 
[武昌火警]  
　　本月十三日晚間初鼓時鄂垣漢陽門内大街武昌府署迤東通判衙門照壁間户部巷口失愼是處轎子燈籠雨傘烟土等店均爲祝融氏收拾幸各龍竭力澆灌拆斷火路得以熄滅然已焚去六七家附近街隣受驚不淺云 
[迎賓志盛]  
　　英皇第三子由香港來滬情由前已屢詳于報偶閱英國譜系悉英皇維多理亞生有三男四女長已立爲太子第二爲水師統領十年前曾游歴至滬江此次來者名阿拉脫行第三連女計之則爲第七生于一千八百五十年誕辰在西四月本年爲四十歲當二十九歲時　普魯士國公主爲妃幼卽列戎行至三十二歲往征埃及著有勛勞埃事旣平英皇卽簡爲印度孟買將軍現已任滿瓜代有人遂由星加坡而香港而上海游歴一周然後取道東洋至美利堅繞道西半毬回國英人之旅居各國者夙仰維多理亞之威名此次一聞皇子來游無不雀抃臚歡爭先快覩云昨晨鐘鳴十下公司船旣抵吳淞口英領事等官卽接過小火輪船有停泊是處之太古某輪船放一火箭升至半空砉然遠震中國砲臺上卽升砲數十門滬上西人聞之立至浦邊恭迓已而皇子過下海浦海關上升砲一門駛近浦東又連升二砲至鐘鳴十二下皇子舟泊英公司碼頭岸上升砲二十一門浦中所泊各兵船皆高揭彩旗令兵勇升桅擎槍致敬滬上圑練兵早已居浦濵鵠列皇子旣登岸卽接見統帥寒暄數語後詳詢一切情形隨偕妃乘船式馬車至英領事署隨帶醫官曁叅贊某君夫婦及某隨員當登岸時中國各官皆在公司中坐待英廨讞員蔡二源太守道署繙譯徐蘭齋司馬則至浦畔握手問起居及至領事署中先有英國官商入謁朗誦頌詞旣而華官及在滬各西員以次往見頌以吉利語皇子亦各致謝忱至一點鐘時復命駕至大馬路浦濵觀巴夏禮銅像是像約長五尺高立石磴上鑄成後羃以紅綢昨晨換用素絹皇子瞻視之下將繩一拽絹卽卸下隨與公董述及巴夏禮生時奉使來華諸多政績今兹瞻對良足敬恭云云語畢一時鼓籥齊鳴八音互奏諸西人俱高聲讚美旋相邀至總匯午讌升任浙臬龔廉訪新任江海關道聶觀察松海防同知劉司馬上海縣裴邑尊英法讞員蔡太守葛同轉曁各領事皆在座斯時觀者人山人海嘘氣成雲亦有西方美人長裙踠地徙倚于緑楊陰裹以兾瞻望英姿者英捕房麥捕頭恐人衆易滋事端因戎服跨刀率同副捕頭及英印華各捕役各馬巡分往各處彈壓攔禁車輛駛行以故中國名媛未易一恢眼界午讌旣散時已三點半鐘道廳縣各官陪往法公司馬頭乘小火輪船至滬南製造局觀各種機器及槍砲水雷等軍械旣抵局門外礮隊親兵站隊恭迎隨由總辦聶觀察 
 
 

Page 3

 
 
導游各處至七下二刻興辭而出乘舟至總匯前登岸乘車至天后宮赴讌先是由外洋涇橋迤北過老大橋以迄虹口禮查客館沿途遍懸五色紙燈及東洋摺疉燈高高下下密若繁星橋上欄杆亦有明燈遍綴更高搭燈棚六座綴以柏葉懸以綵旂五處皆作牌樓形惟大馬路外浦邊四方若亭子高可數丈四角裝電氣燈十六盞旗幟更覺輝煌間以白色竹布書祝詞若匾額然懸於途次記其文曰光騰碧落幻來世界繁華彩徹申江迎到天涯帝子云云各洋行旣於檻外掛燈復用地火燈抝成各式花樣或作花朶或肖樹枝或似圓毬或成方勝或以西字拼成牌號或廻旋抅曲作國徽所最奇者有一處裝成英皇小像眉日畢具神致宛然斯亦可謂匠心獨運矣至公家花園燈尤繁盛五光十色掩映於紅嫣紫𡛥間古人春夜宴桃李園斷無如此異景自來水塔則由上而下燈光夭矯若游龍入晚萬燭齊輝雲衢高照如入長明國裹到處皆火樹銀花游人聨袂而來絡繹如蟻自南而北自北而南但見逐浪隨波萬頭攢動幸有巡捕在途照料得免肇事之虞浦中所泊兵輪皆懸燈桅頂蜿蜓曲折幾疑萬道金蛇有某兵輪高燃電氣燈旋轉如心四圍映照數里之内明若晶毬更有各西人或在浦濵或在船上燃放九龍飛蝴蝶等花爆間以花筒光彩陸離令人目不暇賞斯時也踆烏旣下玉兔乍升淸風徐來波平如鏡緑牕麗質試罷晚妝多有約姊呼姨買一葉小蜻蜓中流容與者眞良宵之勝事芳游之外篇也皇子旣至天后宮其時有滬軍營及道轅護勇數百名在門外擎槍站立步伍整肅氣象森嚴如火如荼令人望而生畏更有巡捕梭巡各處禁逐閒人以是觀者雖鶴跂鷺翹咸不敢行近其地道憲以次各華官旣邀皇子入席卽有天仙園菊部登臺演劇藉以侑觴竹脆絲淸聲容並美皇子顧而樂甚極口稱揚及席散皇子復乘車至怡和洋行憑欄縱眺時已十下二刻水龍會中人齊集法租界迤邐向北行過英領事署及怡和行前往返三次隨卽散歸計水龍共四具皮帶車數輛復有撓鈎　斧繩索隨後而行首先一龍上用各色紙紥作籠形後則遍綴各綵西人皆江衣白褲爲之　持一路燃紅藍緑各色電光變幻離奇幾難偪視樂工更笙歌互答鼓角競鳴如在千軍萬馬中聽奏出塞之曲斯時游人漸散夜漏已深皇子乘小火輪至吳淞以便明晨乘公司船向扶桑進發云 
[屍棺給領]  
　　牛奶棚馬車夫徐阿男駕車不愼撞倒王長壽因傷身死屍親得信來滬云云已列前報前日下午三點鐘縣署帮審委員詹明府升當屍妻王董氏令子狗郎具禀訴稱氏夫王長壽係崇明人於去冬來滬推車度日被徐阿男之馬車撞倒因傷身死有同鄉人陸素春寫信知照爲此來滬叩求昭雪將棺給領明府謂爾大因痧身死早經裴大老爺騐明業將徐阿男笞責枷示毋得多瀆屍棺准予給領赶緊回籍具結完案 
[縣案彚錄]  
　　閔行鎭人楊茂堂憑媒翁正南娶徐氏爲繼室被謝阿南誘匿經裴邑尊判押候該氏本夫到案再行核辦已列前報前日帮審委員詹明府提訊據楊茂堂供本夫趙關福迄今多日仍未來案叩求追還身價洋銀質之翁正南據供該氏身價洋銀實係蔣茂堂收去現蔣避匿叩求寛限俟尋到蔣茂堂措繳明府飭令分别管押赶緊尋到蔣茂堂延干帶比○本邑馬橋人蔣鶴年控司帳張秋堂同子蘭生串竊圖章二方田單九紙共田十四畝零并假造賣田契據蓋印圖章在外兠賣又陸續支透洋銀五十元錢一百八十二千文向索逞蠻反來盤踞滋閘叩求追究質之張秋堂供稱田單九紙係蔣鶴年親交小的售賣圖章並未私印所有透支錢洋亦無此數帮審委員詹明府以供詞各執案難定斷將張秋堂暫行交保諭蔣鶴年明白補詞抄黏細帳再核○張裕松控積竊黃蓮源竊取衣物經裴邑尊飭發自新所前日帮審委員詹明府又將該竊提案判以枷號兩月期滿責釋 
[法界捕房紀事]  
　　前晚九點鐘時小東門外巡捕房傭人某甲上街購物途中被數馬夫拉住强令乘車甲不允馬夫竟不問情由百般滋擾甲怒將馬夫拉住喚　拘入捕房昨晨解至大自鳴鐘捕房備捕頭訊悉情由着押候解請葛同轉懲治○酒人某甲偕乙丙等友至小東門外醉白園沽飲憎酒保伺候不周大聲斥駡酒保以穢語　之甲酒興勃發舉桌上杯盤碗盞一掃而空櫃上人聞聲急喚巡捕至乙丙等早已躱避無蹤祇將甲拉入捕房管押昨晨解至大自鳴鐘捕房備捕頭訊知原委令甲賠洋一元釋之使去○前晚有一小竊濳入二十一間某姓家竊取燭臺一對適某姓自外入人贓並獲送入捕房備捕頭着押候解送公堂懲辦○前晚巡街捕見一人深夜獨行去而復返東張西探形跡可疑問以何爲出言不遜遂拘入捕房捕頭訊問之餘　人稱向在泰安棧當茶房捕頭謂生意中人不應犯夜着管押一宵至昨晨開釋 
[西說釋疑]  
　　竊觀天道有難知者有易知者難知者何凡屬幽微變化如吉凶休咎禍福窮通之類是也易知者何凡有象數堪徵如遠近高卑大小遲速之類是也古聖人詳其所難而略其所易今西人攻具所易而舍其所難故聖人之所知者西人多不能知而西人之所知者聖人亦無暇盡知此所以居今日而論易知之大不妨王西說也中國言天文者不乏人矣何爲必主西說乎曰西人本嫺於算數而測　之時又助以大力遠鏡及各種測天儀器用能精益求精且善加思索每遇一事必深究其所以然累有窮年殫心竭慮故其間穎悟之士遂得通其奥　焉此非西人之智過聖人也亦非談天文者之偏信西說也西人之才力聰明旣專乎是自能以是見長而華人肄業天文者又何妨取彼之長補我之短也孟子曰苟求其故千歲之日至可坐而致也此則孟子之善言天象實開後世厤學之機緘是以文人事業往往今不如古　獨至厤算一道則恒古疎今密夫固因已然之迹愈至後來則愈顯耳卽西人易本輪均輪之法而爲撱圜之法理亦猶是近閱申報内西說質疑各則洋洋灑灑計數千言且復虚懷若谷欲得明於算數者以恨攷證儻非好學能文之士烏能若是之懇至乎顧其所致疑者以愚見進按諸理皆可不必疑者也請略陳之西人始以幾何之理測天　以重學之理製器今則測天製器俱用重學之理貫之夫理惟求其眞而已有眞理出自當舍近似者而取其眞者蔣友仁所述諸論蓋由彼方各國有智慧者朝夕測望反復苦思而後得撱圜法之眞理乃不用本輪均輪諸假象特自蔣友仁譯諸中國原非蔣友仁之私說也安得因前此湯若望輩　曾言及遽斥其說爲無據乎且算數本有算數之理以撱圜法測天復有重學之理實之此其理自明明易見也又安得因其不泥陰陽二字說理遂以爲無理之數乎一不必疑西人惟以重學之理證諸天象設太陽於宇宙中心而地與五星皆旋繞太陽推之皆密合於是五星順逆伏留之故可不煩言而解　悟地球亦爲行星之一且諸行星繞日一周之遲速可各取本道撱圜面積立爲公比例旣視本輪均輪舊法較爲有據卽可作在天之實象觀也何尙認爲假象耶又西人言恒星似閱七十二年東行約一度本指明是因地球之軸漸轉閱七十二年微偏約一度卽歲差之所由生也並非恒星果眞東行何得云太陽亦當東行且不止一度不然亦足見太陽非不動此殆有誤會者矣况天文重學之理固以諸矅之攝力言也攝力大小必視乎體質大小太陽　本天穹比諸行星實爲絶大無倫之體大小相攝自是小者易動而大者可不動故測諸曜但當推行星之動不必復求太陽之動若以多合星似兩太陽互繞之說例之按言似者原未必眞卽或是眞又安知一太陽之自轉於本重心不卽與兩太陽之互繞於公重心同一理耶胡得謂分勞逸也二不必疑按地球有二動亦合於重學之理蓋一爲自轉一周成晝夜一爲繞日一周成一歲此固可取礮彈之二動譬之礮彈之二動一爲彈在空中自轉於來復綫一爲彈自出礮門至落地其彈路又行於抛物綫也未能喻此乃謬以地球自轉之速率算諸繞日或謬以地球繞日之速率算諸自轉糾牽膠滯故不能合苟知一秒行十九英里者係指地球繞日行於黃道者而言一小時轉一千餘英里者係指地球自轉於赤道者而言則算之無不合矣三不必疑按諸行星繞日其軌道皆非平圜而爲撱圜且其撱圜長徑又俱每歲順行於黃道若干秒此其理固甚微蓋出於造　自然之妙而要非謂太陽爲撱圜 
 
 

Page 4

 
 
體亦非謂太陽吸力四面有不同也惟用撱圜之法推算始能密合則可信撱圜爲實象惟信撱圜爲實象則知厤法所謂日躔最卑者卽地球行至距日點近之點日躔最高者卽地球行至距日最遠之點因此點亦每歲行於黃道十一秒八則又知所謂最高最卑二點絶無關於冬夏特現今最卑　約在冬至後十日嗣後歴年愈多則最卑點距冬至愈遠直可與夏至相合過夏至而復近冬至前而寒熱之理則不繫日地距之略遠略近而最乎晝夜長短及日照斜正之二故惟太陽當正午爲每日之最高太陽夏至當正午爲一年中之最高俱係太陽在平地上高弧之高與前所謂有高點者迥别不容相混是以太陽離地平愈高愈爲正照故較熱太陽愈近地平愈爲斜照故較凉晝晚由此理冬夏亦由此理且地球各面本最晝夜相反及冬夏相反之處而一日之内斷無太陽乍遠乍近之時細審黃赤道之形勢卽以上各理無不可會通者四不必疑此稿未完 
[果確存心]  
　　廣東丸藥　林立海上其藥有效不效以其製法有不同也盆湯弄譚寳宦齋存心氏精製各種靈丸奇效屢著觀本報後副告白可知其詳盖其料美而工精故能不脛而走也昨蒙主人以參茸衛生丸見惠幷示以秘方足見其善念之溥存心誠不負也敬領之餘用誌數言以鳴謝悃 
[銅洋助賑]  
　　謹啓者頃奉到蘇州信昌號助賑銅洋四十五元來函云每見悞用銅洋或口角爭端或小夥賠償受害情形不可勝計伊號逐時悞收積聚誠恐貽害爲此助賑銷燬以絶後患謹領之下足見信昌號之用心慈祥出人意表可與埋蛇除患一念之善情同一轍將來獲報未可限量惟願四方號行店鋪凡有悞收銅洋如信昌之助賑銷燬免致貽害其間造福何可勝道哉特登報章藉資觀感上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嶺南春色]  
　　廣州訪事人云調補潮州府楊和菴太守已將高州府署篆交卸紳民咸餽送牌傘以志去思馳抵省垣大約小作勾留卽赴韓江任所也○試用縣趙大令承炳試用縣丞徐二尹受庭均奉藩憲札委解餉進京刻已取道北上矣○日　廣貞輪船出洋巡緝悮觸暗礁砉然一聲機器略經撞損管駕陳都戎當卽禀明大憲駛入船塢興修○某日有二盜匪由香港潛至省垣匿跡高橋某烟館内眼線告知營勇前往拘拿二盜猝不及防雙雙就獲解交營務處歸案訊供有見者謂二盜皆身軀雄偉衣服麗都談笑自如毫無懼色是眞不愧爲緑林豪客矣○署廣粮廳篆候補府王雪澂太守秉恩前經游中丞奏叅革職早已見諸邸抄想日内卽須解任也或有謂中丞已查明並無實在劣跡許其照常任事以圖力贖前愆是說也恐未必確○記名提督蔡軍門金章前曾署理陸路提督烕名素著遠近憚之近日有匪徒冐軍門之名到處招搖無惡不作事經軍門訪悉立飭兵勇嚴加查緝初十日遇諸慶街得以拿獲軍門飭函送南海縣嚴行訊辦○署南海縣危帥臣大令以春雨連綿河流漸漲深恐圍基未固有崩决之虞遂輕騎减從親往梭巡勞瘁不辭民皆戴德○署理督標中營都司鄒都戎培歴練老成素爲上游所器重前月李制軍大閱之時見其紀律嚴明技藝嫻習不覺深爲嘉賞記名委署優缺一次以示鼓勵 
[鎭江電報局代收浙江山東二月十一起閏月初十止收賑捐淸單]  
　　浙江○八于巷李募李風生李陳氏沈鈺亨錢各一千李蘇金李和甫李劉氏各五百大通同孚莊募謙益祥二元同大和一元德記二元聚和二元同孚三元孫幕連祈病卽愈洋五十元無名一元劉姓兩元無名氏求久病愈四元沈西翁募無名四元萬竹居二元葉松南求病愈二元夔萬電報局徐募順天永和堂洋七十二元人和怡怡堂八十二元森裕莊募刋江春藹堂燦記洋五百元無名一元二月十一起閏月初十日止共收洋六百七十六元六八合鎭平二七寶銀四百五十九兩六錢八分錢四千五伯文六八合鎭　銀二七寶銀二兩九錢九分共收二七寶銀四百六十二兩六錢七分連前共存二七寶四百六十七兩七錢四分一厘五毫合庫平銀四百五十八兩三錢六分六厘於閏月十四日匯解上海文報局○山東○森裕莊募刋江春藹堂燦記洋五百元○同生厚錢莊募去病子洋十元共收洋五百十元六八合二七寶銀三百四十六兩八錢儘數匯解山東合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十六年閏二月初七日京報全錄]  
　　宮門抄○諭旨一道錄前○發抄硃批四道○護新撫魏奏鬥毆殺人審明定擬摺○又奏革員誘姦幼女未成並女父揑報被責愧悔自盡核明定擬摺○大臣額奏委署章京片○兼署雲督雲撫譚奏審明誘拐案内被控汎弁委無知情按例分别定擬摺○閏二月初七日刑部都察院大理寺正紅旗値日無引見○李端遇假滿請安○福建布政使劉瑞祺請訓並請假一個月○召見軍機貴恒徐用儀劉瑞祺○發抄劉銘傳奏鄭工截淸收捐總數奉硃批該部知道欽此○又通判蕭贊廷期滿甄别奉硃批吏部知道欽此○又總兵竇如田操防得力請暫緩陛見奉硃批着照所請兵部知道欽此○張曜奏前故漕督周天爵之孫文舉周文燦請領葬碑致祭銀兩奉硃批工部議奏欽此○又千總許得興補泰安營守備奉硃批兵部議奏欽此○○頭品頂戴護理甘肅新疆巡撫新疆布政使臣魏光燾跪　奏爲鬥毆殺人審明定擬恭摺具陳仰祈　聖鑒事竊吐魯番廳客民季星五因索欠鬥毆刀傷聶魁汶左乳等處身死一案經署吐魯番廳同知張起宇獲犯騐訊議擬解鎭迪道兼按察使銜恩綸轉詳前來臣親提審訊緣季星五籍隷四川崇慶州光緖十四年二月來至吐魯番開設成衣店與已死聶魁汶同鄉素好十五年正月季星五見聶魁汶度日維艱令其在店居住五月初季星五歇業與聶魁汶同住吉祥客棧六月初聶魁汶搬出該欠客棧伙食銀三兩央季星五代爲承認七月十六日上午吉祥客棧向季星五催索前項銀兩季星五卽往聶魁汶住處追討聶魁汶斥其不應代人索欠彼此口角聶魁汶抓住季星五衣領劃傷頸項季星五卽拾桌上切瓜小刀戳傷聶魁汶左手腕一下聶魁汶鬆手灣身拾棍季星五復用小刀戳聶魁汶脊背一下聶魁汶持棍追赶打傷季星五左肩甲季星五轉身持刀嚇戳適慯聶魁汶左乳經鄰居李守福等赶攏喝住詎聶魁汶傷重移時殞命報廳騐　解兼按察使銜轉詳臣覆審無異查律載鬥毆殺人者不問手足他物金刃並絞律擬絞監候秋後處决聶魁汶所欠吉祥客棧伙食銀兩身死無徵吉祥客棧向季星五索討承認銀兩並無不合應與阻救不及之李守福等均免置議無干省釋屍棺飭埋兇刀案結銷燬是否允協除全案供招咨送刑部外合將鬥毆殺人審明定擬緣由恭摺具陳伏乞皇上聖鑒飭部議覆施行謹奏奉硃批刑部議奏欽此○○頭品頂戴護理甘肅新疆巡撫新疆布政使臣魏光燾跪奏爲革員誘姦幼女未成並女父揑報被責愧悔自盡核明定擬恭摺具陳仰祈聖鑒事竊瑪喇巴什廳寄居之副將銜補用遊擊秦玉貴卽泰上標誘姦糼女十歲李臘梅未成女父李奉友控告揑報情節經瑪喇巴什通判楊敏將其掌責以致愧悔自盡因被告秦玉貴恃符狡展由廳詳喀什噶爾道袁堯齡移鎭迪道兼按察使銜恩綸詳經撫臣劉錦棠附奏請將副將銜補用游擊秦玉貴卽秦上標革職歸案審辦光緖十四年十一月初八日奉硃批着照所請該部知道欽此欽遵在案嗣據瑪喇巴什通判楊敏飭令穩婆騐明李臘梅實未破身議擬通詳臣因案情較重批署理喀什噶爾道向邦倬親提審訊去後兹據審明咨鎭迪道兼按察使銜恩綸核轉前來臣覆加查核緣革員秦玉貴卽秦上標籍隷湖南寗鄉縣由勇目歴保副將銜補用遊擊光緖十四年來瑪喇巴什謀事與已死李奉友之女楊李氏比鄰居住是年六月十八日楊李氏上街留其妹十歲幼女李臘梅在家看門適秦玉貴走來誘與行姦未成被楊李氏回家撞見秦玉貴卽自回歸楊李氏正盤間問李奉友亦至問悉前情李奉友隨帶李臘梅至秦玉貴家不依秦玉貴斥其誣賴李奉友復邀李臘梅義父陳有餘赴廳呈控正値公出迨二十三日提問李奉友揑稱親見秦玉貴在厠屋内與其女李臘梅行姦已成當時捉拿被伊跑脫等語質之楊李氏李臘梅各供不符秦玉貴藉詞狡賴瑪喇巴什退判楊敏開導李奉友不必揑報情節李奉友固執不遵遂令掌責五十詎李奉友愧悔莫釋回家濳服洋藥毒發殞命秦玉貴恃符狡展楊敏詳咨鎭迪道兼按察使銜詳經撫臣劉錦棠附片奏叅歸案審辦復經臣批道親提議擬咨鎭迪道兼按察使銜核明轉詳臣覆核無異查律載姦幼女十二歲以下者雖和同强論又例載强姦十二歲以下幼女未成者發黑龍江給披甲人爲奴各等語此案革員秦玉貴卽秦上標姦十歲幼女李臘梅未成應照雖和同强論革員秦玉貴卽秦上標合依强姦十二歲以下幼女未成發黑龍江給披甲人爲奴例擬發黑龍江給披甲人爲奴惟究係和而未成與强姦未成者有間犯事在光緖十五年三月十六日恭逢○恩詔以前應否查辦聽候部議李奉友揑報情節罪有應得業已服毒身死應與不知服毒之陳有餘等均免置議瑪喇巴什通判楊敏承審此案李奉友揑報成姦捉拿跑脫各情致秦玉貴藉口狡展楊敏因秦玉貴係三品武職不便用刑開導李奉友不必揑報李奉友固執不遵遂令掌責五十係屬依法拷訊李奉友愧悔自盡亦非楊敏所料惟因被告不便用刑轉責控出有因之原告致釀人命未便照依法拷訊避遁身死者遽予勿論且李奉友被其掌責五十雖據楊敏騐報並無傷痕卽署理喀什噶爾道訊據屍親人等均供無傷第未詳請委騐與例不合除飭藩司將楊敏撤任相應請旨將瑪喇巴什廳通判交部議處本年恭逢恩詔應否免議亦聽部議除全案供招咨送刑部外合將革員誘姦幼女未成並女父揑報被責愧悔自盡核明定擬緣由恭摺具奏伏乞皇上聖鑒飭部核覆施行謹奏奉硃批刑部議奏欽此○○額爾慶額片再奴才查塔城糧餉處章京吉蘭因丁憂開缺回旗所遺章京員缺自應委員署理以期得力查有藍翎候選教諭鄒啓沃心地樸誠堪以暫行署理惟塔城糧餉章京員缺前叅贊大臣錫綸奏准仿照烏科兩城之例由外揀員請補容俟奴才遴選妥員另案奏請補授以重職守除檄飭遵照外謹附片陳明伏乞聖鑒謹奏奉硃批知道了欽此○○頭品頂戴兼署雲貴總督雲南巡撫臣譚鈞培跪奏爲審明誘拐案内被控汎弁委無知情按例分别定擬恭摺仰祈聖鑒事竊查花翎儘先補用遊擊由都司借補呈貢汎千總顧得勝被民人李嘉賓呈控縱妻拐逃民女據呈貢縣禀報經臣奏叅革職歸案審辦奉硃批着照所請該部知道欽此欽遵轉行提解人証來省發委審辦兹據雲南府知府陳燦督同局員審明議擬解由署按察使湯聘珍審擬轉詳臣覆加查核緣顧吳氏吳朱氏胡女分隷貴州普安廳及雲南呈貢縣顧吳氏係呈貢汎千總顧得勝之妻吳朱氏係顧吳氏之母顧得勝先年投劾軍營歴保花翎補用遊擊借補呈貢讯千總光緖七年携眷到任縣民胡紹雲居近汎署顧吳氏常雇胡紹雲之女胡女帮作活計胡女幼許李嘉賓之子李銑爲妻李嘉賓擇期十四年十二月初八日迎娶完婚胡女因李銑患有瘡疾不願嫁往胡紹雲以許定在先不能翻悔胡女私向顧吳氏告知情由顧吳氏以弟吳正洪貧不能娶起意誘拐以爲弟婦隨向誘稱不如私逃赴省配與伊弟胡女應允十二月初二日顧得勝赴鄉巡哨未回適吳朱氏往視其女顧吳氏約令胡女濳至汎署商允吳朱氏帶逃省城潛匿其家吳正洪先期傭工外出並未完婚顧得勝並不知情胡紹雲因女無蹝告知李嘉賓查明控縣移知昆明縣令緝獲犯禀經臣將該汎弁顧得勝撤叅提省發委審辦兹據雲南府督同局員審擬解司覆審具詳前來臣覆核無異查例載誘拐子女爲妻妾子婦私誘知情爲首擬軍爲從及被誘之人俱减等滿徒各等語此案顧吳氏起意誘拐胡女商令吳朱氏帶逃進省圖作弟妻自應按例問擬顧吳氏合依私誘知情爲首擬軍例擬發極邊足四千里充軍吳朱氏聽從帶逃胡女知情被誘合依爲從及被誘之人俱减等滿徒例各擬杖一百徒三年事在光緖十五年三月十六日恭逢恩詔以前查核情罪不在不准援免例均准援免毋庸收贖胡女給胡紹雲領與李銑完配顧得勝不知和誘情事未便罪坐夫男惟身爲汎弁於伊妻誘拐民女未能覺察實屬昏瞶業已革職應毋庸議胡紹雲不知誘拐情事免其置議無干省釋除供招咨部外所有審明定擬緣由謹恭摺具陳伏乞皇上聖鑒勅部核覆施行再雲貴總督係臣兼署毋庸列銜合併陳明謹　奏奉　硃批刑部議奏欽此 
 
 

Page 13

 
 
[光緖十六年閏二月初八日京報全錄]  
　　宮門抄○諭旨三道錄前○直督李奏裁撤淸賦局妥辦情形摺○又奏請開復叅革道員片○又奏請攺知州奬片○護新撫魏奏揀補要缺同知摺○又　奏揀補副將要缺摺○閏二月初八日工部鴻臚寺廂白旗値日兵部引見三十一名廂藍滿十名火器營十八名○盛京將軍裕祿請訓○廣寗城守尉祥翰請訓○宋慶謝賞朝馬恩○崇禮明安各假滿請安○湖北布政使鄧華熙到京請　安○松溎請假五日○禮部奏派磚門監同散値派出光裕海年銘勛啓泰○又奏派稽查接談換卷派出烏拿喜崇阿岳琪黃體芳胡隆洵○工部奏派勘估石路工程派出崇禮許應騤○又奏派承修北新橋工程派出汪鳴鑾○召見軍機裕祿祥翰鄧華熙○○大學士直隷總督一等伯臣李鴻章跪奏爲遵旨裁撤淸賦局據實覆陳恭摺仰祈聖鑒事竊准户部咨光緖十五年十二月初十日奉上諭給事中貴賢奏請裁撤局員以免苛擾一摺直隷以升科地畝爲名於省城及各州縣創設淸賦總局分局無非位置閒員淸查升科係藩司應辦之事如果設立多局另派官紳不獨糜費且恐需索貽害着李鴻章將各局迅速裁撤覆奏仍督率藩司飭令各州縣將應辦升科地畝認眞經理嚴禁騒擾等因欽此仰見聖主體恤民艱力除冗濫至意臣查淸賦之舉緣順直兩處旗圈地畝迷失多年無糧無租之地幾於接陌連阡自旗民交產兩次弛禁以後民間私相典賣規避升科旣不向旗人納租亦不向州縣完糧殊不成事推原其故半由刁民骫法貪利半由報官勘丈吏胥留難需索是以相率隱匿糧多缺額迭經户部飭查藩司督催卒難破其錮習因而經界不正訟獄煩興黑地控案層見迭出不特有虧國課亦寔不便民生户部洞悉此弊於光緖十三年三月奏定順直各屬議租議賦章程聲明若不因時制宜赶緊淸理恐畿輔數干頃公私地畝租賦盡歸無着奉　旨飭令嚴飭各州縣遵照辦理其時升任藩司松椿以事關全省利害必須妥愼籌辦方免擾累按照部章將未盡事宜復經條議詳咨户部核准照辦因事體重要案牘紛煩非酌派得力委員不能任事而書吏積壓需索之弊又不可不防藩司一人耳目難周特派臬司會辦帮同糾察援照嘉慶道光年間設局淸賦成案就司署東邊閒房爲辦公之所名曰淸賦局取其事有歸宿仍由藩司主政無非欲辦理順速上下通氣杜弊便民起見應需局費無多由藩庫閒欵動支不准開銷正項此省城設局淸賦實無位置閒員虚糜經費之情形也至各州縣並未設有分局亦無派過委員惟據完縣知縣牟懋圻禀請查荒地擬派公正紳士勸辦就城内書院廟宇作爲公所每月酌定日期令鄉民自行呈報不經吏胥之手旣絶需索弊端亦免影射詭報應需茶飯紙張等項槪由官爲備給該縣意在便民查無流弊禀經批准照辦嗣該縣呈報荒地多而且速所擬辦法民皆樂從其餘州縣亦有禀准仿辦者現在辦理甫經數月各屬紳民首報頗形踴躍共計升科地三千餘頃俱已遵章議糧先後報部核准爲數十年來所無之事其中大半係旗民交產未經弛禁以前民人價買旂業從未投稅納糧者亦有不知來歴向無糧租者又有因地無主久訟未結不能完糧者均照部章逐漸淸結於　國課民生實屬有裨夫查荒升科乃地方官應辦之政若辦法不得其宜騒擾需索在所難免故必嚴約州縣引用正紳多張告示剴切曉諭不准牧令派差下鄉不准書役勾通包庇務使民無疑慮弊絶風淸今荒地已查出數干頃成效灼然院司各衙門並無一紙控詞其無苛騒擾動情弊尙屬可信然必有不便於勢豪猾吏之處設詞阻撓遂騰口說貴賢原奏各節自係傳聞之訛兹旣欽奉　諭旨敢不懍遵卽將省城淸賦局裁撤飭藩司恪遵部章詳悉妥辦以專責成並通飭各州縣將應辦升科地畝認眞經理嚴禁書吏不得稍有騒擾仍不得稍有鬆勁所有遵　旨辦理緣由理合恭摺覆陳伏乞　皇上聖鑒謹　奏奉　硃批知道了欽此　○○李鴻章片　再前辦輪船招商局道員徐潤虧欠局欵銀十六萬二千餘兩前據呈交銀七千餘兩又以房地產契抵銀十四萬數千兩下短銀兩延不完交經臣奏叅革職勒令呈繳奉旨所交房地確切估計不得稍涉含糊等因欽此欽遵在案旋卽迭次嚴追該革道除前交銀兩外又續交房產變價銀一千兩又交本局輪船股票銀八萬八千三百兩其餘五萬九千餘兩以上海自置房屋作抵飭據道員王松森等核實估計按照現在時價約値銀六萬兩左右如市面興旺尙可起色現在收歸招商局管業所交股票亦有每年利息可收以之抵交欠欵而有盈餘並無絲毫含混查該革道前當商局創辦之始設法招徠股本開拓生意不無微勞足錄其虧短局欵亦因船用浩繁根抵未深時局多變市面艱窘周轉爲難致有挪移並非有意侵蝕今旣分别完交並將房產股票抵歸該局管業核計欵項有盈無絀合無仰懇　天恩將二品銜已革　江補用道徐潤准予開復以照平允理合附片陳請伏乞　聖鑒訓示謹　奏奉　硃批着照所請該部知道钦此　○○李鴻章片再光緖十五年天津辦理海運出力請奬各員内有准補靈壽縣知縣戴世文請以直隷州知州在任候補經部議准當經轉行遵照去後兹據天津道胡燏棻詳稱戴世文前於東明黃河光緖十一十二兩年安瀾出力案内已保俟補缺後以同知直隷州補用經部核准於光緖十三年十二月十四日奉旨依議欽此此次所保官階重複應請攺奬俟補同知直隸州後以知府用具詳請奏前來理合附片具陳伏乞聖鑒勅部核覆謹奏奉硃批吏部議奏欽此○○頭品頂戴護理甘肅新疆布政使臣魏光燾跪奏爲揀員請補要缺同知以重地方恭摺仰祈聖鑒事竊據署新疆布政使饒應祺鎭迪道按察使銜恩綸會詳稱喀喇沙爾同知楊廷珍於光緖十五年五月初八日在任聞訃丁憂應以十五年本月作爲開缺日期業經詳請奏咨在案所遺喀喇沙爾同知員缺亟應遴員請補以重職守查南路新設員缺經前撫臣劉錦棠奏准請照吉林章程由外揀補一次以後出缺援照甘肅變通章程辦理查變通章程内開丞倅州縣以及佐雜各要缺將現任各員按照應升官階任内無論有無升案並是否到任實授以及歴俸試俸未經期滿各員擇其人地相宜者一律升調又定例應調缺出俱令於現任人員内揀選調補如無合例堪調之員准以候補人員题補各等語今喀喇沙爾同知冲煩難三項要缺於通省現任各員内逐加遴選非現居要缺卽人地未宜惟查有奏留新疆知府用候補直隷州知州現署温宿州知州江遇璞年六十五歲湖北隨州人由監生於同治八年在陜西捐餉局報捐分缺先補用知縣指分江西嗣投効卓勝軍蕩平金積堡賊巢寗靈肅淸案内彚保俟補缺後以直隸州知州用十年二月初二日奉　上諭着照所請欽此駐札奏留邊地防剿三年在事出力案内彚保以直隷州知州用是年七月三十日奉　上諭着照所請欽此關隴肅淸案内彚保光緖二年二月初四日奉　上諭直隸州用江西候補知縣江遇璞着賞戴藍翎欽此駐防晋邊防剿案内彚保俟得缺後以知府用先換頂戴三年正月三十日奉旨着照所請新疆六載邊防案内彚保十年十月初四日奉上諭藍翎知府用江西候補直隸州知州江遇璞着賞換花翎欽此十日年撫臣劉錦棠奏准留於新疆補用是年七月委署喀喇沙爾同知十四年二月調署温宿直隸州知州四月二十日接印任事查該員江遇璞老成練逹勤政愛民在新疆年久土俗邊情最爲悉熟歴經署任籌邊一切諸臻妥協輿情亦極愛戴以之請補斯缺實堪勝任准以直隷州知州借補同知於例稍有未符惟新疆各班人少情形不同而邊缺緊要尢須因地擇人以資治理等情詳請具奏前來臣查該員政勤守潔深愜輿情合無仰懇天恩俯念要缺需員准以奏留新疆知府用候補直隷州知州江遇璞借補喀喇沙爾同知洵於地方有裨如蒙俞允俟奉部覆給咨送部引見以符定例是否有當謹會同陜甘總督臣楊昌濬恭摺具陳伏乞皇上聖鑒訓示再該員署任内並無叅罰案件合併聲明謹奏奉硃批吏部議奏欽此○○頭品頂戴護理甘肅新疆巡撫新疆布政使臣魏光燾跪奏爲揀員請補副將要缺以重邊防恭摺仰祈聖鑒事竊新設喀什噶爾提屬莎車協營副將員缺業經奏准題缺應卽遴員請補以專責成該處汎地遼闊緊與受烏罕各部毗連巡防彈壓在在關重非練逹有爲之員難資得力查有頭品頂戴副將葉鏗額巴圖魯陶生林老成練逹曉暢戎機歴在新疆帶隊邊情極爲熟悉署任以來遇事均能認眞以之借補斯缺洵堪勝任合無仰懇天恩俯准以該員借補莎車協營副將員缺實於營伍有裨如蒙俞允並懇勅部先給署劄俟防務大定照例給咨送部引見除飭取履歴咨部外謹會同陜甘總督臣楊昌濬喀什噶爾提督臣譚上連恭摺具陳伏乞皇上聖鑒訓示謹奏奉硃批兵部議奏欽此 
 
 

Page 14

 
 
[光緖十六年閏二月初九日京報全錄]  
　　宮門抄○諭旨二道錄前○發抄硃批四道○河督吳奏請奬河工出力文武人員摺○又奏請奬河工出力人員翎枝片○又奏委署北河同知員缺片○直督李奏請卹南省善士片○閏二月初九日内務府國子監廂紅旗値日户部三庫引見十六名鑲白滿十三名正藍滿四名○伯王假滿請安○肅王等各謝署佩帶印鑰恩○江西總兵姚廣武請訓○兆伯續假二十日○德慶請假二十日○上駟院奏派收放馬匹派出崇光○召見軍機崇禮容貴姚廣武○發抄沈秉成奏候補牧李汝霖期滿甄别奉硃批吏部知道欽此○又故令潘治政蹟卓著請宣付史館立傳奉硃批着照所請該衙門知道欽此○又皖省建立原任福州將軍善慶專祠請列入祀典奉硃批着照所請該衙門知道欽此○又遵查各屬並無開設設花烟館情事奉　批刑部知道欽此○○頭品頂戴河東河道總督臣吳大徵跪奏爲黃河兩届安瀾循例酌保防汛搶險尤爲出力文武員弁謹繕淸單恭摺仰祈聖鑒事竊照黃河修守修關國計民生若不竭力經營其患何堪設想况當伏秋大汎期内沁黃兩河水勢往往同時並漲驚濤怒浪奔湧如山壩工則東坍西塌　叚則此廂彼蟄在工文武員弁分投往來搶辦每蹀躞於風雨黑夜泥淖赤日之中不但河工廳營汛委均能不辭榮瘁無誤修防卽沿河地方州縣亦皆不分畛域上堤催料不無微勞足錄似應量予酌奬查昔年豫省全河十三廳霜降安瀾以後一年奏請保奬一次嗣因銅瓦廂黃河北徙上游僅祗兩岸七廳未便仍遵舊章辦理奏定攺爲兩届安瀾擇尤酌保一次歴經欽遵在案伏查前届安瀾自光緖十一年前河臣成孚奏請給奬後扣至十三年霜淸本擬輪應請奬適於是年八月鄭州黃河失險因將十二年分防汛出力各員仍歸暫行存記以待彚案核辦兹連本届光緖十五年協防伏秋大汛在事出力員弁前後接算已届兩次安瀾據開歸河北二道併案開送淸摺呈請奏保前來臣查該道所開員數未免較多碍難全行照准除切實删减並將勞績略次之員或剔歸下届或酌給外奬分别辦理外謹擇尤爲出力人員核繕淸單恭呈御覽合無仰懇天恩俯賜准其給奬以示鼓勵而重河防所有黃河兩届安瀾循例酌保防汎搶險出力員弁緣由理合恭摺具陳伏乞皇上聖鑒謹奏奉硃批該部議奏單併發欽此○○吳大澂片再臣等奏請堵築鄭州大工在事最爲異常出力奬叙案内擬懇將吏部主事戴錫鈞候選知縣辛元炳河南候補知府賈敦恮榮昌吏部主事郭介田保陞知府劉灨東河候補同知張潔河南候補同知紀忠分部學習主事陳昌曇保陞知州孫鍾潞保升同知何保榮東河候補通判文慧瑞桐知縣鈕金庚保升知縣徐國楨王叔蕃教諭孫傳鳸翰林院庶吉士王同愈等十八員請賞戴花翎又藍翎保升直隸州知州丁文炳請賞換花翎東河試用通判薛爾安保升知縣凌銑孟苞彭嶟河南候補縣丞汪廷濟東河候補縣丞黃肇焜河南試用知縣王豫徵保升縣丞顧欽愈羅兀慶保升主簿蔣思培河南候補典史田金聲東河候補閘官常祿等十二員請賞戴藍翎先後接奉部議以河工搶險不准保奬翎枝該員等所請查與定章不符又未欽奉特旨允准應仍令另核奏明請奬等因咨行知照前來臣等何敢再行瀆請但查該員等請奬翎枝原因堵合大工協同進築掃占在事文武當工程萬分吃緊之際莫不與水爭衡安危繫於呼吸論功行賞文武勞績毫無判别現在武職各員所請翎枝已經兵部照案核准而文職各員原請翎枝吏部仍行議駁未免向隅合再仰懇天恩垂念該員等在工經手履危蹈險實與尋常搶險勞績不同准將戴錫鈞等原請花翎薛爾安等原請花翎俯賜允准俾得藉資激勸所有文職各員原請翎枝仍懇准奬緣由謹會同河南撫臣倪文蔚合詞附片陳請伏乞聖鑒謹奏奉硃批着照所請吏部知道欽此○○吳大澂片再查准署開封府上南河同知海防新班先用同知呂福泰前因上南河同知余潢革職出缺經前署河臣李鶴年先以捕河通判查筠請升奉部議駁復經前署河臣李鶴年遵照新章以該員呂福泰具本題署於光緖十四年十一月三十日接准部覆准其署理仍令試署期滿果能勝任再請實授如不勝任立卽調回另行遴員署理等因吏部查十一月二十一日本行文應遵飭赴任其時上南河同知員缺正當大工初定防守大壩布置善後事繁責重非精明練逹曉暢河務之員不足以資經理經臣於光緖十四年十二月十九日附片奏明札委候補同知龔秉彝前往暫行署理令其將殘破掃壩妥爲整理俟有眉目再飭呂福泰到任另扣試署滿期再行照例保題於光緖十五年正月初十日遞回原摺奉硃批着照所請吏部知道欽此欽遵在案伏查委署上南河同知龔秉彝自蒞任以來奔走河干講求修守頗能力除積習補苴罅漏將一應殘破工程修築整齊鄭工大壩及廣武山新工普律保守平穩實爲辦理河工最爲出色之員該廳工長汛遠修防旣見成效似未便遽易新手惟是呂福泰係奉准部覆輪應准署之員亦不當日久扣留適委署下北河同知華冕臣於上年十二月十八日積勞病故出缺此項工程情形較之上南稍易措置因將呂福泰札委前往暫署下北河同知員缺俾得藉資歴練據報於本年正月初八日接印任事合無仰懇鴻慈俯准將呂福泰以下北河同知到任之日作爲上南河同知准署到任日期起扣試署期滿果能務任出具切實考語保題實授如不勝任另行遴員署理以重河務而免員缺虚懸是否有當理合附片陳明伏乞　聖鑒飭部查核施行謹　奏奉　硃批吏部議奏欽此○○李鴻章片再頻年東直豫蘇皖粤各省迭被災祲賑撫需欵煩多幸賴南省紳董設法勸捐查户散放源源接濟其能歴久不疲集成鉅欵實由於辦理得人溯自光緖三年蘇浙紳士創設義賑公所廣爲勸募分收合解十餘年來計解助直粤東豫蘇皖等省賑銀不下二百數十萬兩於災區甚屬有裨主其事者爲金福曾謝家福陳煦元李朝覲經元善王松森施善昌嚴作霖等前經各省督撫臣分别奏明奉旨嘉奬在案兹查陳煦元李朝覲先後積勞病故其生平善行有不能不據寔瀝陳仰懇　恩卹者按陳煦元浙江烏程縣人係三品封職候選郎中當咸豐同治年間浙江災民衆集上海蘇州紳士設立難民廠各善堂該故紳無役不從無處不捐旋得解就吞服生烟之法躬自醫治歲活千人無告貧民日踵其門該故紳不厭不倦務得所宗族親故之待以舉火者更無論矣年終必廣購魚肉等類分賑貧户使祀其先且戒之曰貧無忘本如是者三十年賑施歲數千金光緖七年江蘇川沙廳風災該故紳捐募經費三萬餘串以工代賑添建海塘四十餘里保護良田五萬餘畝鄉農德之十四年捐修自滬至蘇塘橋五十餘座行人稱便該故紳經勸賑捐苦心孤詣不遺餘力迨積勞成疾猶扶病至蘇籌商賑務中途　劇折回於十五年四月十八日在滬身故計該故紳經勸解助直粤東豫蘇　賑銀二十萬兩有奇又李朝覲廣東香山縣人係四品銜知府用江蘇候補同知其在鄉里時曾建宗祠恤孤寡築堤防設義渡興水利講鄉約凡有益於鄉黨無不以身任之寓上海後賙施之舉一如其在鄉時後捐助義賑銀五千兩在滬設立同仁醫院遠近貧民就醫者歲數千人勸募賑捐聲望素著人皆樂輸鄭州黃河决口後災民徧野該故紳義形於色分設募捐積勞致疾於光緖十四年二月初七日病故計該故紳經勸解濟直粤東豫蘇皖賑銀十三萬兩有奇該故紳等慷慨好義孜孜爲善始終不懈今旣積勞病故未便任其湮沒由山東登萊靑道盛宣懹直隷候補道金福曾等禀經飭據籌賑局司道奏明核議詳請會奏前來臣查該紳陳煦元李朝覲好義性成樂善不倦倡募賑捐爲數甚鉅奉行衆善　恤尤多實屬有裨災區足資風聲現値蘇浙水災尤賴各處紳宦集捐救濟其以死勤事者自應據情奏請旌卹查李朝覲前於光緖十二年辦理湖北礦務因礦丁與王民互鬥滋事適該紳在滬勸捐未能先事約束經湖廣總督臣裕祿奏叅降三級調用光緖十三年兵部主事陶式鋆遵其故父已革東光縣知縣陶治安捐助棉衣合銀五千兩經臣奏請開復陶治安原叅處分奉旨允准在案今李朝覲因公降調獲咎較輕捐資施賑與陶治安情事相同相應籲懇天恩將四品銜知府用已故江蘇候補同知李朝覲原叅降調處分准予開復與三品封職已故候選郎中陳煦元一併勅部議卹並准其自行建坊給予樂善好施字樣將生平事蹟列入各原籍府縣志書以彰善行而示觀感謹會同兩江總督臣曾國荃兩廣總督臣李瀚章江蘇巡撫臣剛毅山東巡撫臣張曜河南巡撫臣倪文蔚安徽巡撫臣沈秉成合詞陳請是否有當伏乞聖鑒訓示施行謹奏奉硃批着照所請該部知道欽此 
 
