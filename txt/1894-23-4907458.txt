# 1894 - 23 - 4907458

 

Page 1

 
 
[珍物助賑] [  申報館協賑所謹啓]  
　　本館恊賑所承遠近善士擲下珍物囑爲變價以充賑欵今將各物臚列於下伽楠杳朝珠佛頭記念全五十元古銅大香爐二十元翠玉鐲一雙計洋四元米南宫手卷高澹游山水一幅朱漁珊帖一部董其昌帖一部木板四庫全書總目一部計一百二十本戴醇士西溪松蔭圖手卷一軸羅將希世之珍與火齊木難而鬥異藉作拯災之舉俾困鱗嗷雁以同蘇當亦諸君子所踐躍歡欣解囊不吝者乎如蒙購取請移玉本館帳房爲盼 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牖人之寳筏度世之金針也爰付剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[論變通解餉章程]  
　　昨有鳩江友人郵述謂鈔關京餉定例派員由驛齎解進京每年兩批或四批不等長途迢遞車殆馬煩而且解費亦耗用數倍袁爽秋觀察自蒞蕪湖關道任以來凡榷務中之法良意美者無不蕭規曹隨而獨於解餉一事以爲頗不合算因詳請撫憲擬將本關京餉改交商號隨時匯兌撫憲咨商大部亦以爲然是以本年歲底京餉數萬訂定交山西票商三晉源匯兌莊解京上納此後京餉亦不再派委員管解矣此一舉也其便利爲何如惟聽鼓諸君少去一種差使必有以爲不善者然悠悠之口固不足以爲據也此說猶憶於十數年前曾論及之蓋不僅指鈔關京餉而言言餉之解京者皆可由商號匯兌也夫委員管解京餉以一委員而管解數千數萬之餉彼委員者又未必赳赳桓桓能與顚越者相抗衡所恃者不過隨帶家丁數名及沿途地方官撥差護送其解到而一無貽悮者則有奬奬其倖也其中途有失者則有罰罰其寃也何則蓋委員旣不能禦盜家丁又不足防盜沿途地方官所撥之差役大都皆烟霞痼疾者流并不足懼盜其一路長行餉鞘無失此則由於此一帶途中本來無盜卽或有盜而盜之耳目有所不及遂至僥倖得免若遽以此爲委員之功則委員實不足以當之一帶地方本無盜蹤則地方官之能也於委員何與焉設或中途遇盜全行刼去或刼去數鞘則其咎歸於委員而委員則必諉諸地方官然而照例定擬委員必有應得之咎其甚者至於削職地方官固亦有應得之咎而其咎若甚輕者此則委員之咎固不敢辭而其寃抑殊甚蓋以一委員率數名家丁沿途撥來護送之差役亦不過數人押解如許餉銀而突然鳴鏑告警露刃相刼其孰能禦之不能禦而致遭遺失卽坐以應得之罪不亦苛乎且委員管解設遇不測必著落該委員賠償十成之三地方官亦須賠償十成之三其餘則歸藩司自行賠補以自罰其用人不當之罪夫藩司之受罰則以用人不當故宜也地方官之賠償則以該管地方伏莽不靖捕務又不講求以致失去餉鞘無從追緝罰亦宜之獨有委員之罰若有不情者而委員於領解之時則固自承其責中途有失安得謂之無罪然委員而雇用鑣師沿途防送則所費不貲若多帶兵役沿途多派護役亦無此條例惟有自碰運氣而已故曰奬其倖也罰其寃也且彼管解之委員往往百計經營始得一差可以藉此進京謀幹捷徑或假此差以引見過班彼其人必非身家殷實可知一旦突遇意外卽此三成之賠欵未必有所指望此則各處亦有定章大都賠則皆藩庫墊欵而日後在本人應得項下扣除然彼地方官則尙有可以抵銷委員旣以解餉獲咎從此卽無望差委其將何所抵銷哉凡此皆委員解餉之弊也若改交商號匯兌則所費者不過匯費其數不甚鉅也倘有遺失全數皆由承匯之商號賠償絲毫不能短少也而彼商號者終年匯兌從無遺失則安有餉項而獨致遺夫之理試觀於各處賑欵多用匯兌而遲速可以尅期而至泰西各國雖兵餉數百千萬之巨欵亦由銀行匯付一無貽誤故吾曾言解京之糧與餉無不當用匯兌之法北地倘能講求水利稻田之可以墾種者其數殊多糧米由南解北無論海運河運耗費大屬不貲倘折成銀兩交商匯兌卽在北地買糧以實京倉則北方之民知此中大有利益稻田之墾闢者將日益加多而南邊之糧不必解京其中耗羡一切所節省者不可以億兆計此則又於京餉之外推而廣之者也然而中國之患在於拘執成見有其舉之莫敢廢焉夫是以欲改絃而更張之殊苦不易矧余狂瞽之言又豈足以奏鉛刀之一割也哉兹見袁觀察請將鈔關京餉改　商號匯兌不復派員管解一節實有先得我心者不禁泚筆書此以誌快也 
[星使行程]  
　　昨接津電云出使英法義比等國大臣龔仲蘧星使於十七日坐火車往山海關乘利運船來滬電音如此想宦海中人又多迎迓之勞矣 
[俄使抵高]  
　　俄國駐紥高麗欽差前次告假回國兹己於禮拜六乘日本公司輪船赴高仍回欽差本任 
[匪亂續聞]  
　　粤東訪事人云韶州地方土匪作亂經大憲札調安勇馳往彈壓各節已列前報兹又探得匪首爲陳姓係紅逆陳金剛之義子其旗幟皆大書爲父復仇四字又有湖南人已革總兵方某相助爲虐勾結湖南游勇四五千合土匪苗民計之不下萬衆安勇原額不過三千人除有數百調往廣府各屬辦匪外實屬不敷抵禦聞鄭心泉軍門擬再添募數營恊同往勦想大兵所至不難剪滅小醜也○廣府屬之從此縣地方盜賊横行閭閻受害前經大憲札調安勇二百名前往剿辦無如盜等出没靡常苦無下手處日前勇等緝至某山之麓適與匪遇勢甚披猖接仗之下勇畏其兇鋒莫不退避三舍事後查點各勇計被打斃十餘名噫盜賊猖獗如此地方之憂也有守土之責者果何以善其後哉○當商陳某南海人在韶　經營有年資財充積匪等涎之設計誘之回巢始猶殷勤欵接繼則竟爲曹沬之刦盟勒借餉銀三千兩陳愛財甚於愛命堅執不從匪怒其無情頓時將陳殺却凶耗到家家中人猶冀傳聞未確疑信參半後由其夥到來始知被害確耗招魂設奠愴地呼天嗚呼慘矣 
[白晝搶刦]  
　　廣東第七甫某靛店於初七日下午四點鐘時突來强盜八人手執刀槍勢殊兇悍店伴六人盡被驅之入内將髮辮互相縛結使其不能走動於是傾箱啓櫃搜括一空長颺而去及至夜分鄰人見其店内闃無人聲又無燈火心竊疑之競相入内則夥伴等瑟縮如蝟并作一圑不禁駭絶代爲解救詢問情由始知被盜查檢銀兩早已空諸所有計失去金錢二十餘兩洋銀數百元聞此項金銀甫於是日由外洋匯到匪等消息可謂靈通矣西關汛官鄧千戎聞之卽晚親臨踏勘飭勇查緝未知可能獲案否也 
[軍門抵厦]  
　　丁禹廷軍門於初五日坐致遠鐵甲艦來厦楊西園軍門英鶴皋觀察於初八日特備酒筵並招 
 
 

Page 2

 
 
梨園子弟就提署中請丁軍門喫看袍笏鮮明冠裳蹌濟誠盛會也初九日丁軍門卽展輪往粤東進發 
[虎林喜雨]  
　　杭垣三九時節天氣和暖至初九日陰雲四合入夜細雨溟濛沾衣欲濕初十日清晨點點滴滴宛似銅龍噴水韵協丁東傍晚雨勢更急二更時敲窓之點旣稠隨鐸之聲繼起蓋封家姨稅駕而雨師已返旆矣十二日雲容淺淡微露日光午後又復重陰不展尖風砭肌大有釀雪景象至夜雲影中漸吐月色恐未必祥霙立降也此次旣得甘霖尙未霑足惟冀騰六君惠然肯來則民望慰矣 
[勿藥有喜]  
　　前報紀浙江糧道世儲憲偶感濕温玉體違和請醫生胡某診視現聞儲憲病已霍然而精神尙未復原初十日差丁詣撫院展請病假五日以資調理 
[年景蕭條]  
　　杭垣每於臘月初旬近城四鄉農人往往入城購辦南貨及各種物件以爲卒歲之資故大街鋪户及小本營生者無不利市三倍今冬年榖豐收而米價跌賤農民暗中不免虧損糶米易貨者手頭頓覺短少相與觀望不前此各業所以清淡也 
[撬棺可恨]  
　　東洞庭山蔣灣村葉蘭孫其妻於前年物故浮葬於相距三里之白沙地方月初忽遭匪徒撬柩並將棺木焚燒屍骸暴露令人不忍寓目聞已赴太湖廳衙門報案此係撬棺焚屍爲天理所不容卽爲國法所難恕想賢有司定必嚴緝匪徒照例重辦也 
[盜案已破]  
　　前報蘇州滸墅關乾裕土棧於本月初七夜三點鐘被盜刼去二三千金翌日赴長洲縣署報案王大令准詞擬於初九日親往勘騐云云兹悉大令於是日辰刻帶同差捕人等鼓櫂而去臨場履勘查明盜匪來蹤去跡與所報相符許爲赶緊跴緝下午回署卽移文緝捕營請爲協緝當該土棧於是晚被盜時有新製錢籌二百根從未行用亦被一併刼去十二日午後有年逾二十之某甲口操江北音手持錢籌一根向該土棧兌錢棧夥周詳審視知係被刦之新籌遂照付青蚨二百翼尾隨其後見甲行至市梢躍入小舟中該夥赶卽報知汛地衙門汛官立飭勇捕多人擁入船中見有年少者六人向各處搜查中有大土五件並無牌號船底有夾艙内貯木梢數根並無他物說者謂此木用以支架巨石爲撞門之用其爲盜犯無疑當將六人拘獲汛官略詰數語立卽備文飭差連舟土一併解至長洲縣署請訊王大令飭差小心看管聽候訊供核奪 
[流氓凶横]  
　　有名小賊阿榮者家住蘇城學士街自幼不務正業專以拆稍爲事近又倚仗姊丈某甲之勢横行不法蓋甲現充某縣差頭故也前日不知何故與向作玉器生意之某乙尋仇詈駡之餘遽以老拳奉敬乙手無縳雞之力不敢與較竟被剝去元布棉馬褂一件質得青蚨七百翼懷之而去僅將質劵擲還流氓之横如此能不爲之寒心 
[南徐寒柝]  
　　鎭江海防理事同知錫司馬昌前奉關道憲黃觀察委赴通州審訊案件兹悉司馬已於本月初六日上午乘原舟抵鎭其時署中差役人等均在碼頭恭迓司馬命駕入城先至道署謁見觀察面禀一切○西城外萬家巷德星宫施粥廠向歸義渡局委員錢少尹經理每於冬至後開放清明節停止今歲因天氣和煖改於十一月二十八日開杓比較往年略遲數日彼飲和食德者當不致捫腹興嗟矣○城内五條街店鋪甚夥有旗兵某甲賃屋數椽開設驢肉鋪已閱多年生涯頗不寂寞現在各憲祈雪禁止屠宰該鋪仍明目張瞻公然將所宰驢肉懸掛店外初六日午刻丹徒縣王大令經過此處見而大怒問鋪主爲誰膽敢違犯禁令鋪主答以身係旗兵大令遂飭差持片押送旗營恊領請其處治一面將店封鎖聞蔭協戎已從重懲處如甲者可謂咎由自取矣○保甲總巡劉照青明府日前赴蘇公幹已於本月初四日薄暮乘太古公司安慶輪船回鎭○初六日傍晚江永輪船抵鎭迨下椗時躉船上人頗擁擠有某甲被扒手竊去對時表一枚倉卒之間尙未知覺比至馬頭以手摸索知表已失去卽向原路找尋行未數武見扒手持表向某乙兠賣正在講價甲遂向前奪回扭住扒匪髮辮飽以老拳聲言捉將官裏去適稽查輪船委員周守戎過此見該匪係日前逃逸之犯飭令勇丁拘獲帶回局中次晨禀明道憲黃觀察遴委發審委員孫秋潭大令研訊匪堅不吐實喝令重笞五百板移縣收禁聽候核辦聞該匪姓董名九子在輪船行竊已非一次上月間被局勇拘獲行至半途乘機免脫此次復遭擒獲當知法網難逃也 
[錢鋪疉倒]  
　　福州錢鋪往往虚出票張壟斷牟利一經滾支周轉不及立時倒閉大爲市廛之害數年前春豐等大錢鋪七家連日倒閉嗣仁山等小錢鋪七八家亦相率滾倒爲錢鋪一大刦近來大錢鋪因禁用小錢尙不敢多出票張小錢鋪所出一二百碎票格於禁令不能行用現在槪用角番民間稱便故錢鋪倒票之禍爲之稍息不料上月十六日中亭街春安錢鋪忽然倒閉該鋪主人某甲前在公門中討生活寓居旗界該店出票頗衆所存官項尤多時因盤本空虚滾支不繼遂致情見勢絀無賴棍徒乘機搶掠爲之一空十八日觀音井乾豐錢鋪亦因滾支倒閉所有大小物件盡被棍徒搶掠又中洲宜和錢鋪爲某乙所開家素殷實出票三四萬因周轉不及於二十二日倒閉器具皆被搶掠房屋拆爲平地廿三日中亭街資成錢鋪相繼倒閉是日也城外各錢鋪亦有多人持票滾支人心皇皇海防廳朱子香司馬及各武弁親臨彈壓其不至倒閉者間不容髮逾數日各錢鋪始安謐如常地方官已將倒閉之鋪一律標封并籖拘各店主到案究辦聞春安乾豐資成各店主已杳如黃鶴惟宜和之唐細姆業已到案訂於本月初一日在白龍菴先將所出四五百文票張如數支給以順輿情 
[薇垣新政]  
　　升任浙江藩司趙展如方伯前在臬司任内抽籖派委冬防委員早已登諸報端浙人士莫不稱頌嗣接電傳諭旨離栢署而晉薇垣方伯實力整頓一應案牘皆秉公辦理不時傳見各房書吏以禮貎相接諄諄誥誡謂爲官爲吏皆爲國家出力不可稍存私見自干罪戾前日庫總某甲具衣冠禀見正在宅門伺候適爲方伯所見卽傳門丁責以濡滯不報之罪著笞五百板以儆將來卽此一端已可見方伯之勵精圖治矣 
[皖省官塲紀事]  
　　安徽按照廳俞藹人少尉安慶懷寍縣典史陳小雲少尹奉藩憲德靜山方伯委辦京棕當卽交卸篆務於初九日赴江西湖北一帶採辦聞明年二月間方可至皖再行打捆起解赴部呈納以備皇太后萬壽時應用○升授安徽臬憲員梧岡廉訪陛見出都傳聞本月初九日可蒞皖垣首縣章榦臣明府聞信之餘已飭差役協同地保在南門外官碼頭搭盖彩棚預備迎接 
[禾中紀事]  
　　浙江提督馮軍門於初十日傍晚行過嘉興張協戎楊都戎錢守戎等均赴舟次迎迓呈遞手版兩營汛兵燃放排槍聲震波濤憲舟用小火輪拖駛停泊片時傳見各官卽向杭州塘而去○初十日秀水縣劉大令乘輿出城往杉青閘施王廟及靜安公廟致祭閘神連日鄉民投倉完糧並裝船出運者絡繹不絶 
[西泠叢話]  
　　杭垣候補府時太守慶萊之太夫人享壽八十有一十月下旬偶感微疴遽爾仙逝飾終之典豐儉中禮今擇於初八日在三元坊公館開吊是日官紳之祭奠者自晨及夕冠蓋如雲頗稱熱鬧非福壽全歸者曷充臻此○小兒傳染痘症早登報牘至今愈傳愈甚十不得痊一二醫家束手無策惟聽其自生自死而已某醫年已六十餘素不以痘科著名此番偶有延請診視用元參全蝎凉散破血之劑莫不著手成春自稱爲祖傳天花秘訣是以其門如市聲名大噪每日請視者多至五六十號云○錢塘江流沙往來東坍西漲迄無定所清泰門外沿江一帶當上弦前　一二日沙隨潮至停積成堤高出水面間隔四五重故潮水漲落頗覺瀠曲折也○雪霞前地方某綢機坊初九日黃昏時節被 
 
 

Page 3

 
 
　　　排門竊負而去及覺四路追尋適在楊凌子巷口獲住倒拖髮辮扭至門前將手足捆縳用絡經細竹梢徧體鞭扑鮮血淋漓渾如亂落桃花紅白相間呼號之聲慘不忍聞至魚更初躍始釋之使去○閙市口茶博士某甲年逾而立艱於子嗣買妾某氏旣入門不能見容於大婦醋海風波匪伊朝夕某日妾患頭疼晨起略遲遂怒目而視曰貪戀男子日上三竿尙自夢夢乎將五寸盤擘面擲去大肆咆哮妾鬱忿塡胸卽購紫霞膏二百文吞服及覺用肥皂水灌救幸受毒未深嘔吐而愈否則枉死城中又添一重公案矣 
[鎭軍接篆]  
　　署理九江總鎭周德泉鎭軍有才於本月初十日已時在嶺南會館接印預由差弁等擺設香案吉時旣届鎭軍具朝服望闕行三跪九叩禮祗領任事標下前營遊擊周步雲後營遊擊王木生前營守備丁如高後營守備楊玉清城守營守備潘玉桂管帶新勁營范遊戎守雲砲臺營劉守戎清泉水師龍開河守備王興明曁千把外委哨弁等均次第叅謁前任何鎭軍關道誠觀察九江府邵太守江防廳盛司馬德化縣薛大令以及印委各員咸往賀喜轎馬喧闐十分忙碌鎭軍謙遜不遑旋往答拜按鎭軍本省廣信府弋陽縣人先年隨左文襄公剿賊立功歴保提督加勇號曾署甘肅巴里坤及河州掛印總兵 
[大訟遽結]  
　　蕪湖李同順木行去年六月間有木簰一架從上游飛駛而下中流浪湧激湍如飛奥商長安輪船時適抵埠靠傍躉船恐被碰撞急倒輪以避不料倉卒中船梢觸於怡和躉船之首猛震一聲兩船各受損傷當由船主控經駐蕪英領事福格林君代向華官追查該行勒索修費至三千餘金之多洋務局吳太守以華商辛苦艱難再三請其核减而船主决意不讓分毫該行主遂憤而自赴上海延請大狀師担文向奥領事反復申辯曠日持久各不相下致訟費並電信糜費至今已一千餘元而結案猶毫無端倪太守心憫華商資本有限訟藤愈繞愈紛將來伊於胡底屢請福君力勸前途早結爲妙福君以奥商之事無權斷結以致延擱至今上月福君奉調厦門領事瀕行太守又以此案爲請福君念共事數年之情斷令華商賠償規元一千兩立卽了案奥領事尙欲有言奈迫於福君遂卽收銀結案 
[咎由自取]  
　　廣東某營什長某甲初七日之晚在清平某妓館尋歡甲自恃營伍中人不免虐視龜黨龜黨恨之糾約緇衣大夫元衣督郵等伺於門外迨甲出卽羣起毆之甲孤掌難鳴大受窘辱傷痕徧體倒臥路隅嗣營中人聞之大抱不平興師問罪龜黨自知理屈縮頭屏氣不敢與爭並浼人竭力調停願出番餅若干服禮而罷 
[搶女被控]  
　　竪護莊在松郡南鄉係華亭縣所轄此處有褚姓者農家者流也前年褚某云亡家中僅遺一妻一女其妻某氏婦含辛茹苦矢志靡他膝下嬌兒亦頗恪遵閨訓不染纎塵屈指年華剛到破瓜時候鄰里有王某者自念中饋尙虚欲得如意珠以慰岑寂覷褚女薄有丰姿久已涎垂脗外然慮奠雁親迎動多耗費不如爲曹沬刦盟之計遂於上月下浣糾集朋輩數人直搗其門負女而歸遽行合禮女母以掌中珍無端被攫嬌姿弱質何堪受此摧殘隨於翌辰駕一葉扁舟駛抵郡城倩人具禀控諸縣署童米蓀大令接閱呈詞以强搶閨女不法已極立卽籖差星夜往提幹差某甲奉票之下遂卽拘獲王某及褚女到案大令升堂研訊廉得褚女並未憑媒傳遞庚帖向王訊詰供認强搶情節毫不諱飾大令謂是可爲孰不可爲喝令重笞千下釘以鐐銬收入内監以爲懲一儆百之計女郎令其母領回約束另行擇配詎料閱數日王之戚串某乙赴松具保某代書利得重貲繕就一禀竟謂王先曾憑媒作伐過禮文定求請伸雪童大令披閱再三查見呈紙上尙鈐有據情直書字樣不禁拍案大怒謂此事早經審明强搶是實該代書膽敢掉弄筆鋒希圖翻案實堪痛恨著卽傳入内堂大加申斥聞大令尙欲將代書斥革 
[軍麾涖滬]  
　　江南提督譚青崖軍門於昨晨由松乘坐官舫來滬停泊小東門外吳淞碼頭本邑自城守營以下各員弁均往迎接 
[糧道來滬]  
　　海運開辦循例邀請江蘇督糧道吳廣涵觀察承潞來滬騐看上海縣黃大令探悉旌麾將蒞卽飭辦差家丁及差役執事人等赴馬頭伺候觀察乘坐大號官舫由蘇啓行於昨晨抵埠泊舟滬北觀音閣馬頭本邑印委各員均詣江干迎接亭午時觀察登岸乘坐緑呢大轎入城往道廳營縣答拜均由家丁擋駕 
[入學有期]  
　　上海新進文童試竣言旋近日上海縣黃大令接奉憲諭定於本月十九日迎送新生入學昨已出示曉諭矣 
[考課學生]  
　　梅溪書院設在滬城小橋浜地方院中諸生肄習中西文字每至年終循例請道縣等官蒞院考課次一此次聶觀察已赴江寍預委會丈局總辦夏太守會同上海縣黃大令定於本月十六日考試昨晨各學生齊集院内亭午時太守命駕而至點名考試評定甲乙分别奬賞事畢分導而回 
[局諭例登]  
　　浙江海運滬局爲曉諭事奉糧憲札開照得各屬撥運到滬米石商剝船隻歴届向在上海南碼頭陸家浜分排停泊該處浦面與商船相近攏兌交易本届商剝各船仍應照章停泊俾免擁擠除咨請江蘇蘇松太道飭行浦江水利局並行各州縣傳諭押米丁胥照章排泊聽候騐兌外合行札知札到該局立卽遵照一俟赴滬卽會同江省印委各官勘定地叚揷立標杆一面出示曉諭各剝船一體遵照毋違切切等因奉此查南馬頭地方河面寛闊停泊商剝各船最爲妥便本屬應仍在該處竪桿懸旗作爲騐兌水次所有寗沙商船向在馬頭之北挨次排泊其各州縣剝船均在馬頭之南聚泊候騐除移浦江水利總局察照并移會松海防廳上海縣派差照料外合行出示曉諭爲此示仰商剝各船耆舵水手人等一體遵奉憲飭照章仍在南馬頭水次排帮停泊聽候騐兌不得散泊各處致難攏兌倘敢違誤定行提究其各凛遵切切特示 
[女傭被毆]  
　　有某甲者現住滬城縣橋南首元泰棺木鋪樓上不知作何事業去年曾在滬北游玩爲某妓脫籍築金屋以藏之比翼雙棲玳梁夢穩惟尙欠女傭某氏洋數百元言明立時歸償其時甲住居北門内自知虧欠洋銀恐索逋者踵至遂移居元泰店内該氏找尋已久迄未得遇前日行經元泰門前欲與甲覿面向索前欠甲非但不還反將氏扭住痛毆當經鄰人解勸始各分散氏臨行時猶憐飛謂須投縣署控告不知果確否 
[茂才被拘]  
　　前日之晚有一人衣衫藍縷手提衣包一個在小東門内信步蹣跚東探西望某甲者曾爲某署長隨見其狼狽情形頗滋疑竇横身直前阻住去路並大言曰汝手中衣包從何處竊得從直供來其人方欲訴說甲遽喚地甲帶往東防局適局員徐二尹因公赴蘇旋將其人送至總署總巡葉臨恭司馬略加研詰其人供稱徐姓係某縣文生此次有要事來滬尋覓親戚因人地生疎故在小東門内偵探突有素不相識之某甲將生員送至東防局繼又送至案下實屬不知何故司馬將地甲提案訊問地甲供稱東防局徐老爺出巡見徐形跡可疑故令小的將伊送至大老爺案下司馬隨命家丁持片往請東防局徐二尹少焉家丁回禀徐老爺因公赴省並不在局司馬以地甲糊亂妄供叱令重責地甲崩角稽首一再苦求司馬乃向徐再三解勸飭令地甲仍將徐送往小東門往尋親戚 
[騙術敗露]  
　　寍人周阿友及吳某等不務正業專以誘騙爲事每夕寄宿外虹口安泰小客寓詭言福州船政局新造某輪船雇用水手有願就者我當代爲汲引鄉人不察眞僞往往傾囊相贈前日又向安泰客寓夥阿岳言欲荐至船中爲侍者每月可得辛工二十元岳信以爲眞大喜過望遂於昨晨整束行李及臨行時被店主所見驚問汝欲何往岳具以實告又問周吳二人言語閃爍店主知其誘拐欲扭赴捕房懲辦後經旁人勸解同至含香齋烟館評理二人理屈詞窮不發一語遂由經勸者罰令惠去烟鈔數百文以了其事偷雞不著折了米其二人之謂歟 
 
 

Page 4

 
 
[具結斥釋]  
　　前有王鑑榮在縣控曹熊攫取錢文布疋一案由縣訊供以兩造供詞各執著候查明覆訊曹則管押所中已詳前報兹悉此案懸宕已久據差役禀稱查明並無攫布之事前日由帮審委員葉司馬提曹至案供稱本邑人向爲小本經紀不敢爲非實遭誣指司馬以王所控毫無實據飭令曹具結從寛斥釋 
[欲逃不得]  
　　瘋丐吳二拘押捕房時將同押乞丐毆斃尙有四丐受傷稍輕均在仁濟醫院醫治當由三圖地保投縣具報黃大令詣騐屬實飭將吳及見証僧丐清海道丐陳漢幼丐胡四林等共八人帶案訊供八人執定是吳行兇向吳詰問語無倫次大令著釘鐐收禁餘人交丐頭收管陳漢清海均交差役看管候訊已紀本報兹悉吳自收禁外監以來每日胡鬧不休禁卒喝阻膽敢倔强不依前日午後吳乘禁卒差役防範稍疏私將鐵練除下大踏步而出行至監門被禁卒瞥見仍行拘鎖禀明水利廳兼攝典使林少尹轉禀大令飭將吳加上鐐銬裝入木籠再候訊辦 
[行竊送局]  
　　寗人曹某現在十六鋪橋擺設年糕店前晚忽有小竊某甲混入店中行竊物件當被曹拘獲送至巡防北局請辦祝二尹著責五十板驅逐出境 
[法捕房紀事]  
　　甲乙二人同在某輪船充當水手嗣以甲懶於作工爲該輪船瓜德買司辭歇失業之後落拓無聊昨在小東門與乙路遇相見之下商借孔方兄爲餬口計乙以甲咎由自取未破慳囊致相口角刺刺不休爲巡街捕拘入小東門捕房轉解大自鳴鐘翌晨經克總巡訊問以甲不應硬借錢文命押候堂期解訊○前晚八點鐘有丙丁二人至吉祥街清芬堂烟館内先入内開燈丁亦踵至芙蓉洞裏相得甚歡内乘間竊烟槍而出迨堂倌知悉向丁查問丁以略坐寒暄不知底藴對堂倌謂爲連擋將丁扭送捕房捕頭命押候堂期訊究○江北人某戊推東洋車度日住英界山家園將四百十三號之車照塗改爲一千七百十號被捕察出拘入捕房細騐之下字跡模糊尙堪辨認捕頭以其狡黠著押候三日内交出原照如逾限不交解送公堂究懲○東洋車夫某已失去車照一張在八仙橋途中查獲爲同業某庚所竊扭入捕房副捕頭命轉解大自鳴鐘捕房押候堂期解訊○剪綹賊某辛爲失主某壬拘送八仙橋捕房轉解大自鳴鐘捕房克總巡命押候堂朝解訊○小東門陸家石橋北堍萬雲樓茶館前晚九點鐘時衆流氓聚集一處約有三四十人雜座喧譁紛爭擾攘適巡街捕至僅拘獲二人一名大眼信發一名四發餘俱一哄而散捕頭命拷至十點鐘卽予釋放 
[生機洋溢]  
　　竊惟天地有好生之德吾人具樂善之忱故凡此含靈負質之儔願常沐舜日堯天之化敝局專辦放生兼恤人事旣無恒產可資方自汲深抱愧乃於月之初八日荷蒙曾虢卿仁翁交來江西福裕堂大善士樂輸英洋一百元正祗領之餘仰見仁恩及物敷施以後彌徵大德恢宏爰署花名登諸竹報看此際祥和感召生生皆不息之機料闔潭福祿永綏綿綿積有餘之慶肅此鳴謝敬請崇安[  上海城南放生局謹啓]  
[流芳百世]  
　　鍊石補天夙仰媧皇手叚分金布地倍欽鮑叔心期敝堂雖創造竣工而經費終虞不給兹蒙全亨寳號經募喴厘行東慨助英洋一百元義記行東規銀五十兩茂生行東規銀三十兩良濟行東規銀三十兩次第拜嘉具徵諸君子功贊有成歡收得所勉善良而宏濟名實相符仗仁義以延厘生涯並茂虔伸謝悃并誌頌忱[  上海虹口元濟善堂同人等拜啓]  
[飢民被澤]  
　　集貲助賑無非義粟仁漿錫類推恩的是善禾性米敝堂施粥乞食較多經費益形支絀兹蒙鄧君善初經募甘翰臣翁助洋五元又麥培德堂四元勉力子三元錢何氏兩元吳姓兩角恒大莊無名氏白米六石照數彚領具徵諸善信維持誼切施濟情殷名圖隱而愈彰幽光必發物相依以爲命實惠均沾謹誌報章藉伸謝悃[  上海虹口元濟善堂同人等拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探黃四福稱銅匠楊阿桂等至嚴阿寳所開飯店吃飯以猪腸内尙有木犀香味向之饒舌流氓張松林隨聲附和勸嚴阿寳出洋三元向楊賠禮楊尙要清音香燭一洗穢惡以致張與楊又相爭執同至美華樓茶室評理擊桌敲檯毁壞物件茶博士令小的將一干人拘拿送案美華樓茶館主邱善揚申訴前情並稱毁壞物件計值價洋七元七角並茶錢一千另請追償嚴阿寳遞禀聲稱初由銅匠楊阿桂等尋釁旋有流氓張松林等帮同勒索令小的出洋三元况先被毁傢伙不少楊阿桂張雲昌張林全楊雲卿陳阿道邱金福周金子陳福林羅阿明等同供小的等在嚴阿寳飯店吃飯猪腸不潔與論口角經張等出爲調停張要小的等酬謝洋銀五元小的不依故又爭鬧况小的並未收受洋元張松林供開小客寓他央小的調停令嚴出洋三元交楊阿桂等吃酒楊尙要香燭清音將小的拖去毆打並無要酬洋五元之事張新發金和尙同供小的等同張松林調停此事徐雲安夏新如同供係柴船户路經茶館門口被捕悮拘蔡太守問飯店主及銅匠誰與張松林相識均答皆不相識太守謂顧黃二包探曰本分府知張松林等皆係流氓惟徐雲安夏新如二人是否船户抑係流氓包探禀徐夏二人並非流氓太守謂銅匠楊阿桂曰猪腸不潔係飯店疏忽並非有意爾等竟持人多尋釁本應徵辦姑念手藝人從寛開釋如再閙事定干重辦徐雲安夏新如無于斥釋張松林揷身多事希圖利已最爲可惡判笞一百板管押一月著再賠繳采館毁物洋七元七角並茶錢一千文附和之張新發金和尙各笞一百板分别示儆張松林尙嘵嘵置辯太守飭差帶下包探江阿三稱王東桂被简阿浩打傷頭顱送往醫院須醫治十天今先將簡送案請訊簡阿浩供係粤人不敢行兇蔡太守飭將簡阿浩押候王東桂傷痊再行訊斷○新充包探稱顧新發竊取德泰衣莊門前所掛之皮馬褂奔逃追獲人贓送案請究德泰衣莊夥投案領贓顧新發供實因飢寒交迫致犯行竊蔡太守判笞一百板贓交失主領去○陳長春馬安興等同稱失去衣服水烟袋等件報由捕房緝獲人贓送案請爲給領王貴供係湖北人連次犯竊尙求施恩副捕頭稱王係積竊曾經懲辦蔡太守判將王貴笞責一百板管押六月期滿遞籍贓交失主分别認領○包探秦少卿稱竊賊陳桂炳專竊鄉間衣物今得拿獲起到布衣銅器云是沈阿巧等各家失贓送案請究沈阿巧徐甫春石萬清等均投案請領失贓陳桂炳供係崇明人迭次行竊尙求恩恕蔡太守判笞責二百板押候備文遞籍贓交各失主認領○包探秦少卿禀稱緝獲積竊李壽芝吊到洋烟筒皮衣等件知係吳福春等家失贓送案請究吳福春沈華卿張王氏等各失主均投案領贓李壽芝供湖北監利縣人行竊該死尙乞施恩包探又稱曾在李壽芝身邊搜出書信一封呈閱蔡太守閱得信中言有花衣一件質洋十元當票送與湯老爺等字樣下書知名不具太守問此信何人交與爾者答稱友人王姓托辦衣服太守隨判積竊李壽芝笞責二百板管押六月期滿遞籍贓交各失主分别認領○包探唐寳榮禀稱瞿王氏報失皮棉衣疑被親戚包茂祥行竊查究之際突有江北孩子抛信到該氏家包茂祥言贓在信裏該氏將信交捕房拆看内有當票二紙計共當洋七元另吊看的係原贓信上寫明暫借衣服質洋後日歸還等語爲卽拘拿包茂祥盤問則稱贓已有著落可問送信人該氏言尙少布一疋包言布亦在其内我問伊旣非行竊如何知布亦在其内伊始言情願賠償質本今將人贓送案該氏申訴前情並稱翁瞿桂寳犯事管押時家中無人照料邀親戚包茂祥帮忙房内忽失衣服查無外人入内其爲包茂祥行竊無疑如今惟請領贓包供並不犯竊現在情願賠繳質本蔡太守謂旣非爾行竊何必賠繳質本且據該氏言吊到之贓尙少布疋爾如何知在衣服裏包茂祥俯首求恩太守隨飭該氏領贓包茂祥押繳質本再行候示○印捕稱廣東人何阿二前曾犯賭獲案懲辦今又在賭塲望風爲特拘案何阿二供稱不敢犯賭蔡太守判笞二百板押候備文遞籍○包探秦少卿稱瑞昌鞋店失去縀子一疋報捕查問各質鋪知被店夥錢壽山行竊質洋十元拘錢時尙存洋五元今將人贓送案瑞昌鞋店執事人某甲稱贓已查得求免究辦錢壽山供因患病虧空出此下策蔡太守謂甲旣求免辦須償質本甲稱願償太守隨飭將起案銀洋五元着甲再繳五元併償質本錢壽山從寛開釋縀子一疋交甲領去○包探顧阿六稱緝獲李阿長搜出質票吊倒衣服銅器等件是李六川等失贓今將人贓送案李六川李三寳鍾寳華等均投案領贓李阿長供湖州人連次行竊原是該死尙求寛宥蔡太判李阿長管押三月贓交各失主分别認領○印捕昨見李阿弟在賭塲附近望風引客爲此拘案李阿弟供詞支吾蔡太守判李阿弟管押一月以儆 
[卾省官報]  
　　臘月初三日候補通判張良弼奉憲台賞給咨文赴京引見禀謝大挑縣皮坤奉藩憲委赴嘉魚縣會勘堤工禀知○初四日試用巡檢熊起渭奉臬憲委自建始縣公幹回省藩憲牌示當陽縣河溶巡檢事務詳委代理之劉雲鶴接署○初五日大挑縣皮坤奉藩憲委赴嘉魚縣勘堤工候補巡檢雷乃發赴滬隨黎道採運漕糧補用典史韓炳南調委查稼園鋪禀知○初六日候補巡檢盛在福奉漢陽府委查漢口居仁坊 
[蘇省官報]  
　　十二月初五日署宿遷縣柏壽禀辭縣丞姚祖順辭赴派守揚關彈壓差次指分江蘇試用縣丞丁振魁安徽人到省從九馬祥元禀知臬憲委赴金山縣保甲差十二日學憲溥四十正壽○初六日知縣諸可寳禀知奉撫憲委赴江陰會縣疏通河道卽辭白槐生禀知奉委震澤縣保甲差辭委署崇明縣貊貔司巡檢王裕經辭赴任○初七日杜仁𠏉禀知奉委徒陽河工差卽辭陳爾昌辭赴太倉差遣 
[邗江官報]  
　　初七日許分轉開文由泰興差次來揚○初八日任分轉杰禀知解甘餉起程分發大使彭鹺尹熙臣○初九日韓鹺尉體仁均禀到湖南副主考秦太史綬過揚北上方大令臻峻赴喬墅公幹朱鹺尹愷辭赴黃泥港差次○初十日北掣繆司馬延恩公幹到揚師司馬世煦委查義學差運轅牌示大使金上迪經歴劉淇傳考○十一日軍廳朱司馬到揚公幹○杜鹺尉繹堂銷南掣監秤差沈鹺尹灝由武漳河○十二日甘分轉由泰屬均到揚 
[上海北市絲業會館施子英經收順直賑捐十一月初七至十一日第廿五次清單]  
　　初七日楊欽憲募洋一千二百元不留名張二元○桐城裕泰募葉敦厚堂葉厚德堂和豐同康四户各洋一元裘苹菴錢五百文舒士海四百文舒百海一百文樹德堂程三千二百文裕泰張惜餘各洋二元陳稚桂軒張松壽堂程逹德堂葉留餘堂五房四户各一元張永思堂孫氏馬氏各本洋二元恩壽一元共十七户合英洋十六元本洋五元○蕪湖源成典王調　募李壽廕堂李景韓各洋二元吕顯之無名氏各一元安善堂富春堂無名氏三户各五角三槐堂四角鋤經堂三角無名氏朱金元無名氏無名氏四户各二角共十三户合洋九元○初八日九江有心無力人募陽黃氏求保平安氏各洋一元○初十日寗波府學孫續募成美堂吳滋德堂各洋二元又懷德堂費杮葉山房延齡堂陳蔣潤生四户各洋一元無名氏洋二元○十一日泰州吳陵棒日生爲父母求冥福并來生福壽洋二十四元董調梅公祖棉衣欵洋十五元泰州尹其明求每病速愈洋十元瀬陽不壽名求妻病速愈由蔚長厚來洋十元又續助洋十元劉文英堂由寳應朱獻西寄來洋一元○烟台北洋海軍採辦所葉懋蕃募定遠兵輪李承梅洋二元留香堂陳朱鶴鳴孫瑞卿陳湘令陳克明沈壽堃六户各洋一元陳周士陳鏡波王仁根不書名四户各洋五角共十一户合洋十元 
[上海北市絲業會館施子英經收順直賑捐十一月十六日第廿六次清單]  
　　十六日武陵氏由温秋翁來洋一百元○蔚長厚來江西牙釐總局徐寳卿李漢生兩善士經募第一次樂善堂洋四元好善堂施善堂敬善堂立善堂修善堂厥善堂德善堂培善堂長壽堂九户各二元積善堂濟善堂志善堂愼德堂福善堂緣善堂善善堂慶善堂居善堂多善堂吉善堂懷善堂朱錫柱堂心有餘人積善堂張十五户各一元力不足人五角傷心人勉力人望慶子百不如人亦若是隱名人六户各四角怒愧人有志未逮人而夫赧顏子拮据者銷魂人不足道些微子固所願九户各三角不無小亦因人效力人竊自愧無力人差囊人亦動心七户各二角月陰浣碧樓琴愉女史各銀五錢綠天庵完心願人寳桐仙舘同心人四户各四錢明記月記松記間記照記清記泉記石記上記流記政記詩記山記繞記十四户各三錢誦記心記見記天記國記易記聞記講記帶記淑記菊記長記白記青記薄記貞記十六户各二錢五齡童子兩齡童子積繡女士小銀錠四個計重一錢七分汪靜山少山次山八川五川雲樵王堂方王軒王玉之李仁山共助錢二千文叙德堂豫康錢蕙葆合軒聚德堂陳素行堂王王醒迷子吳叔子吳季子公正行王麗川一果堂王麗川知足齋瑞芝氏十四户各一千文祥記六百文陶懷幽堂羅安懷堂羅彰善堂羅雨笙居士徐保禾堂董延年堂陶升三堂羅均順堂羅祈福堂徐春如氏董保安堂羅霞笙同予行福泰米許智述陳姓黃姓新聚奎陳聚甫堂侯無名氏百善堂謝六皆無名氏憩園居士無名氏長白山人樹經書屋朱錫棟堂探杏書莊榖貽堂趙見人胡福綏堂忠信堂懷忍堂培蘭室三十五户各五百文無名氏三户各五百文又七户各四百文又廿户各三百文又十八户各二百文又五户各一百文焦佑啓堂汪崇德堂永東祥不求名氏白下生祈鏡泉同泰堂補拙山房洪崖山樵九户各四百文隱名居士愼修居士忍辱居士劉善氏敦裕堂李頑仙寄廬高平氏蘭隱士養雲主人滌青　主侯太太恊太線號不留名鄧柏齒十四户各三百文隱民氏諫吉初隱民筆花堂補過堂仁心堂許記屏臣康吉堂翰臣新記建記基記福記田記太原女史懋修主人如心氏清華堂李鶴和堂廣平郡分綠山窻坐花小序會心處一味書香母自欺室樂善堂德德桂堂南陽氏元太和恊泰和萬順同太永利裕盛義福符洪盛雙茂謙益號盧聚泰四十户各二百文意周主人速理玉樹堂不書名寸心知賜書樓敦本堂無所求自問心率眞子養靜山房三畏堂退恩堂自問山人惜花居山心泉氏守拙氏補過山房衆善堂樂山堂汪五柳山房思永之堂改過軒問心處悔過軒問某别墅斗膽祿卿隱名氏頌記綺琴菴主一小莊倚岑山房邱景福蘭谿氏鄧壽朋邱瀛峰三十六户各一百文褚小齋經手孫竟成堂錢十千文鄭永錫堂七千五百文無名氏四千文鄭渠成三千文胡長仁堂曾鐵記各二千文范　圖鄭省吾鄭瑞臣三户各一千五百文褚懋正堂一千二百文褚寳臣楮明馨鄭善慶堂鄭專齋聚興隆况永大德熊寳善堂熊經貽堂羅永記德興錢號彭芳記彭可謝連陞范發朋傳艮菴記鄭叔平十七户各一千文余裕興劉益豐鄭衍層鄭子芳四户各七百五十文朱宏盛羅夢寄陳福順金嘵舟四户各五百文褚明海四百文紫陽山人魏樹德堂孫啓元褚以韋鄭昭集五户各三百文褚少琖堂賈潤生堂各二百文共三百四十四户合規元一百三十一兩七錢三分 
[上海北市絲業會舘施子英經收順直賑捐十一月十九至廿九日第廿七次清單]  
　　十九日浙儲署不書名洋三十元海昌董　梅募吳王氏求保咳嗽速止眠食俱安十元○二十日任樹德堂周啓承堂續助庫平銀三百兩合規元三百廿八兩八錢處州府學正堂盛善士官印傳均祈病速愈并求一家平安洋廿元無爲州張鈍資四元洪樹德堂二元四角汪立本堂宣佑亭白門戴寰三户各二元胡春和一元六角陳振之金季卿各一元○廿三日廣東水師學堂馬印家麟募陳錦雲遺經堂浪墨生厚德堂半部堂五户各洋一元李林峰二元無名氏四户各五角積善堂懷廕堂各五角共十二户合小洋一百角○廿六日連城官局寄來傅恊泰七錢爛板洋二元張廣豐七錢爛板洋一元○二十八日杭州裕春莊洋四元五角○二十九日湯濫清由劉蘭翁來洋一百元○丹陽縣署眞州未遂子募懷永堂五柳堂韋不留名敎鶴移四户各洋二元不書名仁遠堂永恩堂鍾金泉一經堂芝瑞堂六户各一元胡不留名有心無力子各五角共十二户合洋十五元○十一月份共收大洋一千八百三十六元規元五百九十兩零八錢四分銀十兩零六錢　分本洋五元五錢爛板洋三元小洋一百零八角 
 
