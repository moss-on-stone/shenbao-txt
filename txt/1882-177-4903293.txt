# 1882 - 177 - 4903293

 

Page 1

 
 
[策高麗通商事宜置戍第四]  
　　俄羅斯拓地之廣横跨歐亞兩洲以球形視之如揭圓器之上葢大有俯瞰一切之勢且周遭盡海故能四通八逹惟偏據北方天氣奇冷土曠人稀道平而遠雖有長駕遠馭之謀而地利所限莫能大逞其志不然如中國東三省本朝初興之際兵力强盛不過數十年卽己定鼎中原發祥故地不復經營俾與直省圖治以致數千里廣土棄爲甌脫而適與俄之西伯利部烏拉嶺南北一片荒壤相接承平旣久東三省防兵疲弱己甚外藩蒙古亦復不振而俄方大啓雄圖亟謀吞并東道之通豈不可慮故俄之不能得志中國之幸也中國之幸卽高麗之幸也顧俄不能由東部直逹中國而初未嘗忘情於中國也界石之移莫　其奸逆回之叛終彌其　然後舍陸謀海以爲土地雖大東面惜無通商之口於是經營琿春焉夬其經營琿春豈不曰同是通商之國葡之澳門英之香港中國之地居然治之則俄　通商於琿奚不可者而不知其事從同其情大異也彼其往來琿春仍以輪舟西出波羅的海溯紅海以逹印度洋而東經日本再北行抵琿也水程數萬里不憚紆遠以爭此埠頭果何爲耶其與日本如此親信船則屯矣器則儲矣修理接濟之役則代任矣此皆往事謂曩者與中國實有違言無怪有是舉動乃近者又以兵船游奕南洋東洋欲何爲耶蓋其謀於陸　不成轉而謀於海也中國知其謀矣特簡大臣經營東三省練兵於黑龍江寧古塔等處招商放墾於奉吉兩屬厚其防而邊陲清實其地而根本固以絕俄人陸路之謀而於琿春一埠則與俄人並事整頓以完和好通商彼此沾利之局彼以貿易來我亦曰志在貿易而己而直隸山東遼東各口節節布置皆頓重兵者止以防於未然耳顧吉林與高麗接壤自陸路而入吉林先當其衝而後及於高麗今陸路之謀既絕則高不必更設其備所亟宜籌者高麗三面臨海從前未開口岸懼敵人之倐乘今者各國通商又惠敵人之漸入高麗之兵長衣大袖闊斧大刀豈堪今日之用况素無水師兵艦口岸嚴封商船尚不可多得以云海防誠不知爲何事中國卽不爲通商之局應亦爲高麗籌之以其於海則勢成偪近於陸則地更毗連設有不虞匪惟高麗之患而亦中國之累故僅自固其防而其謀未盡善也日本窺伺高麗已非一日今見各國立約通商並爲高麗與國其心已有所忌又見高麗事事請命於中國其意更多不悅觀於美員在高簽押之時日官之駐高者獨往獨來欲與聞其事而不得見者比之閒雲孤鶴夫其不得與聞者正有不肯不與聞者在焉自後通商事宜逐漸籌辦或利於高麗或利於各國在日本不過同盟之中一隣近之國而已其欲如往者獨與高麗通商欺高人無熟悉外務之人事事佔其便宜其勢有所不能積忿則成仇積慚則思逞而諸國之中强而且大者莫如俄苟隂結於俄以圖高麗以日本一國之力或不能渝各國之盟以日俄兩國之謀未始不足壤通商之局然欲高麗整軍經武處處設防則國用旣無所出造船製炮之需尚待通商數年之　財源漸旺始可次第興辦而現存兵伍類皆拘執古法疲弱生疏之輩卽使參用西法赶緊學習竊恐緩不濟急故吾以爲中國旣以藩屬之故事事爲之經理則泒設官員以資督率尤當分撥兵艦以爲奥援天津上海福州廣東等處次第造船加以購自外洋之鐵皮砲船其數不爲不多然目前海疆安謐所有船隻停泊於海口者歲縻數百十萬閒暇則性情驕惰安逸則技藝生疏而况終年灣泊輪機不動船中器具朽壞堪虞與其費如許帑銀而置諸無用孰若使巡歷海中而長爲外援也要之俄與日本不能忘高麗卽其不能忘中國中國而能衛高麗卽其所以自衛安得謂向無置戍藩屬之例而以此舉爲越俎之謀也哉 
[加稅未定]  
　　中國議加煙稅一節已列前報兹閱字林報言此事現尚未曾定局也 
[日本兵數]  
　　日本西字報載有日本國内兵丁數目亟錄之據云統計日兵有十萬九千三百八十三名其中有汎地者計四萬三千七百零五名其餘則皆俟有事時供征調之用也 
[兇人兎脫]  
　　香港西字報言本月十二日有甲乙兩華人挑物上街求售不知何事忽然啓衅甲拔身畔尺餘小刀向乙直剌中其右肋傷痕長約三寸半深二寸半右膀亦有傷痕長二寸半深一寸餘兇手棄刀而遁乙雖受重傷尚能尾追奈以創巨痛深追至巡捕房左側而踣爲巡捕所見乃將乙扶至醫院醫治近已漸見痊可當甲行兇之時見者未嘗無人因畏其兇横不敢上前解勸刻下聞甲逃往澳門故港憲已行文澳官請爲關提該兇手到案以憑懲辦矣 
[荷人馴獅]  
　　車利尼名班現在本埠開演戲士長生能入虎籠與虎爲戲見者草不吐舌驚異而抑知西人馴伏猛獸之技尤有足奇　荷蘭人名買丁善畜獅獅亦甚馴獅爲獸中之王華人相傳諸獸聞其聲皆股栗鼠伏而買丁始終與獅相依絕無相忤之時惟聞有一次獅忽勃怒大有摶噬之勢而卒免於難今買丁壽已九十以疾終諺云關門養虎虎大傷身然苟得其養之之道雖獅尚可以馴而况虎哉然而買丁由是傳矣 
[姑蘇瑣誌]  
　　蘇垣六門厘局向係吳春舫剌史總辦剌史惠恤商旅辦理妥善久爲闤　悅服兹因委署太倉州篆上憲改委蔣珩之剌史接辦厘差各商聞信僉以吳公素爲上游器重故紛紛繕呈禀請轉求大靈酌减各項厘金剌史不忍重拂其請己先後上轅稟商惟尚未奉有總局定章耳夫惠商卽所以利民剌史此舉洵可爲吳中生佛已又聞左侯相蒞蘇閱兵時蘇城各業禀請减捐兹傳得杭州會館湖州會館七襄公所絲綢各業之公禀左相已在金陵批示着蘇城牙釐總局酌議减捐章程云又譚方伯矣滬時荳餅油業禀請减捐兹聞亦有批示所請能否准行候咨商松滬釐局核辦並候督撫憲批示云云據此則釐捐之减或有可望矣○蘇城元妙觀彌羅寳閣自興工後工作甚勤屢登前報兹於本月初七吉日已經上梁且樓板亦將次鋪齊可謂迅速看來今秋可以竣工矣○蘇城婁門外鄕間某甲家婦與子女共三人甲以耕種爲業五月初一日往田蒔秧其妻因炊黍遺火當時未知及至饋饁而歸見廚房濃烟熏灼火勢方興卽趨入將男女抱出其時大雨傾盆狂風交作忽見内室墻壁索索作聲俄而傾倒天井内有老樹一枝亦爲壓折其樹梢適壓坍廚房一角雨水流入竟將柴火熄滅隣人往視者僉謂若非此火則二女一子皆畢命於巖墻之下矣○蘇城有某甲于上年以田契一紙抵押于某乙詎某乙央中某丙轉押於人且所抵亦踰原數近因端節丙催乙贖取始支吾而繼恃蠻某丙性素懦弱憤極寫寃單一紙手執木魚晝夜敲擊人有問之者則歷訴原由甲因産爲己物有 
 
 

Page 2

 
 
關臉面情願措繳免致生事○蘇省自弛禁演劇以來計今共設有獻園三家廟前之聚福崑班亦相繼開演生意均稱繁盛而普安橋同樂園行頭脚色較爲　齊觀者尤多吳人最喜觀三上吊一劇該園聘到名優專演是劇坐客無不驚心駭目聞聲喝采聞渡僧橋下塘及普安橋後刻下大興土木不久卽可落成行將大張旗鼓并聞設有女客觀劇之所以兾大獲厚利也 
[邑侯銷假]  
　　永嘉張邑尊前因墜馬傷足近已稍痊於本月初一日銷假日前因命案赴塲相騐雖步履尚未能照舊而氣色光昌身體壯偉較從前爲尤勝也 
[浪費無益]  
　　温郡端午龍舟錦簇花團賽奇鬥巧觀者如雲男女咸集岸上立無隙地河中至難擊楫至於競渡奪標之船竟有數十隻之多如斯熱閙地面定是富厚而各店節邊收帳聞說咸無對折可歸於以知人窮世富浪費無益莫過於温郡也 
[津地火警]  
　　天津甘露寺在河北大關後於本月初一夜十一點鐘時不戒於火起火者係隔隣頴川公館主人聞係武員現署某缺其家屬寄庽於津是夜失火霎時延及該寺之天井内凉棚津人謂此種凉棚　活天篷天氣旱乾竹木枯燥霎時全棚俱着從空盖下當院之門窻頃刻皆火該處大關司事多以寺院清靜僑庽於中人雖倖逃而物難搬運俟水龍到時寺中房屋二十餘間己投一炬關上司事粤人馮某衣物燬去千餘金庖人任某亦燬去三百金光景另有宣某衣物鋪陳統歸烏有大關銀號僅一牆之隔幸而得免該處濱河取水較便且是夜無風故未滋蔓否則何堪設想邇來該處時有虚驚乃天氣燥烈之故居家者可不愼哉 
[重船沈没]  
　　十六日上午十一點鐘時潮水正漲本埠順泰碼頭浦江内有磚瓦船一隻乘潮而來因船身太重行至該碼頭相近忽然沈没幸船尾帶一舢板故船上諸人均躍入舢板得保無恙而所沉船貨恐難設法撈取也 
[自縊獲救]  
　　前晚本城内北張家弄財神廟門前栅上一人自縊覔死經更夫見而救下問其因何萌此短見其人云因度日惟艱且有烟霞之癖求生不得故至如此更夫卽報明該處地保地保卽來細問住處知卽在就近麵店爲夥地保乃將人往交該店而店中人云此係在店借住者並非作夥且恐尋死連累不肯再留地保不得已因送交麵業公所暫爲收留擬送之回籍云 
[屢陷行人]  
　　本埠英租界鄭家木橋東首之小弄裏設有坑厠地形外高内低易於蓄水齷齪殊甚連日天雨路滑難行前日午後有年約三十餘歲之蘇人失足落厠幸卽扒起皆巳遍體污穢奔赴河灘洗浄俄而又有年近花甲寧波老翁墜坑而起亦至河難脫衣洗穢奈因年老受驚受寒身已發戰有老嫗見而憐之給破棉襖一領與穿頃刻間又有一無錫少年亦因悮墜入昨晨聞是處又有落坑者夫僻靜處設立坑厠原屬方便之舉然至白日落坑者紛紛足見易於失陷設或更深夜靜必致悮事宜如何改造免教有害行人其功德豈淺鮮哉 
[差傳匠頭]  
　　寧紹帮木匠散工前與作頭爭閙經縣署將散工李阿小等五人管押兹悉昨早莫邑尊復飭差傳各作頭進署石仁孝以衆散工前雖悮聽傳言致將家内物件毁壞曾開單禀請查究嗣以旁人出爲勸解隨遞息呈己與此事不相聞問故昨日亦未到縣竊思作頭與散工本有鄕誼現在散工已經官簿懲作頭亦忍辱求息彼此微嫌應可冰釋各安生業也 
[查獲竊]  
　　薛捕頭至英界公堂稱約四個月前英署寫字洋人失去鍍金鐲一只報捕未曾查到前幾日因到泰興押查看見抽屜裏有鍍金鐲察閱的係寫字西人之原贓問據押鋪主王阿新云是鐲質洋一元至何人來質殊難查考而我昨日到仁記洋廣貨舖購買物件見有擺表一只係電線行西人失件并有金戒一只係另一西人之失　當問仁記夥何子懷物從何來據云向泰興押舖劃來者計價洋六元一面招各失主認　無訛泰興亦認明擺表及金戒爲伊押没出售與仁記是實查各押舖向有定章均不准收押西人物件以上三件明是西人之物况價鉅賤押顯係明知故犯兹因將　物及仁記舖之何子懷泰興押鋪之王阿新一併送案請究何子懷供詞與同王阿新供潮州人表鐲戒指等件並不由我押下殊難查根陳太守得供商之夏領事將起到各件分别交失主認領王阿新交捕房帶回着交質　之人何子懷旣己指明來歷無干斥釋 
[小竊拘押]  
　　華捕至英界公堂稱今晨見這人手持西人跑馬號衣二件紬洋傘一頂向押鋪質錢拘詰支吾及帶到捕房就認明各物係自坭城外西人魯意司處竊來當問明洋人失竊衣傘無錯故將人　送案請辦該竊陸阿狗俯首無詞陳太守隨判押陸二月以儆　交捕房給還失主矣 
[背主支洋]  
　　嘉定縣學門斗張貴至英界公堂稟稱有本學官家人徐勝常奉主命向我提取經收學租向無錯誤詎於初四日徐來稱老爺要取洋三十元我卽照給旋我自寳山回家將徐勝取洋三十元禀明老爺謂並未令伊取洋當尋徐勝己不知去向今來滬尋見徐勝問其前項祇剩洋九元爲此交捕送案徐勝供是徐宅家丁收洋三十元將二十元寄存嘉定縣王姓家丁處只帶洋十元來滬尚存九元業經起案陳太守隨飭將徐勝押候備文并洋一併移送嘉定縣衙門辦理 
[誣竊罰懲]  
　　英租界二擺渡水菓攤之劉和尚被楊阿倫誣竊毆打受傷甚重訴捕獲楊解由陳太守訊騐着劉投院醫傷押令楊同往指拿帮兇之人再行訊辨等因己列前報昨據劉投案申訴前因并稱傷已略痊楊供並未毆打陳太守以楊指竊無憑豈容似此逞兇薛捕頭禀楊阿倫向係虹口賭棍應請重辦夏領事請陳太守酌罰養傷再將楊阿倫遞藉太守隨判罰楊洋六元給劉養傷再行遞藉 
[薄罰捕夥]  
　　前報列自稱捕夥一則昨據天仙茶園管門之奥國人投案申訴前情周阿奎亦堅執如前夏領事商之陳太守以周旣是縣中捕夥豈容在租界隨帶短棍滋事太守隨判罰周洋半元撥充醫院經費并令具結嗣後不得隨帶兇器致于究辦起案之短棍銷毁 
[行凶覔死]  
　　昨日法會審公堂據原告沈永奎投案訢訴稱浦東高家巷人本係飯店生意現因歇業住南市新碼頭姊氏家中昨日由南往北行至法租界打狗橋南堍地方遇一不認識之人突出袖中菜刀一把向我頸項飛砍致項左受傷鮮血滿地其人卽逸去當倩醫生敷治據云左側幸尚無碍設在正中恐性命不保因投報捕房傳聞將凶手解案爲此控請嚴辦旋據法包探過永發禀稱昨日由城内穿心街北段巡防局送到一人係自行赴局聲稱在打狗橋用刃傷人自首投監等語今特解案候訊翁太守訊及解案之人據供姓王名全福蘇州人現住小東門内大生弄在舊教塲王升和作内糊扇爲業家中有老母一人兄兩人母年五十七歲嫌我不會作生意命我尋死因而思不如殺却一人卽可投監故將是人砍傷自投十二舖巡防局等情翁太守見其年輕清秀詢其年歲并菜刀從何而來王答稱今年祗十七歲菜刀係卽該處鐵店之物往詢價目遇人卽砍等語翁太守謂天下從無此等情理卽使不會貿易並無别故爾母亦不至要爾尋死着卽將兩造送縣辦理法包探將王全福帶出後復據原告沈永奎禀稱事在法界求大老爺不必送縣我倩醫治傷亦不願到仁濟醫館等云翁太守俯如所請著將王全福交捕帶回管押俟沈永奎傷痊再爲核斷按此案頗堪疑駭王全福年祇十七竟敢袖刃行兇於素不相識之人卽其母嫌其不善謀生令之覔死乃起意殺 
 
 

Page 3

 
 
人以便投監抵命斷無此等覔死之法若果意圖畢命則自盡之法甚多何必定要殺人而陷身於大辟乎恐有不盡不實至原告請由公堂懲辦不願送縣亦屬可異姑照述之以俟續聞 
[失婦案結]  
　　前報疉列法會審公堂訊理楊寳林控告一案今該婦金寳由眞如鎭鄕人嚴阿四等送到故昨集原被人証在公堂研訊翁太守先傳索仁山訊詰據供曾租楊寳林烟舘係在去年三月十五日租起八月十五日爲止計六閱月因與該婦仝居不便故將煙館推脫太守又傳楊寳林詰其金寳到眞如鎭如何去法荅稱不知太守復爲開導因你自己没有變言故彼等皆可抵賴楊寳林聞諭方供稱金寳去時尚有三个人皆係白螞蟻在老閘茶肆講議到鄕後彼等勒我寫退婚據我不肯允而金寳卽在嚴阿四母舅家躭擱太守又訊楊趙氏卽金寳供稱幼在花烟舘爲妓今年三十歲在十八歲時有南京人代爲贖身因楊寳林亦是客人伊稱家中有田有地尚未取妻可爲正室故卽跟他於當年三月初八夜間呌船仝到鎭江佯欲將我賣去我不願而止旋在其家中耕種五年苦極不堪故復仝楊寳林到滬又欲賣我業有四年後會見阿蓮及大阿姐等解勸始罷同住烟館樓上在開館之陶福泉欲將店召盤故我向張仁科借洋併湊出洋三十六元盤頂下來其贖身紙據尚在南京人處與楊寳林相處多年倘能不再萌賣我之念雖求乞亦情願跟從翁太守謂然則烟館非張仁科所開現在爾赴眞如到底何人呌爾前去答稱是日有小麻子者來烟館呌我坐馬車至靜安寺隨到該處昨日相送出來小麻子亦在其内然不知其名姓翁太守訊及張仁科則仍執前供俞潤泉亦堅執陶福泉托其寫紙故筆據是我所寫餘不知情翁太守謂爾等不認内中尚有人可以傳証但未免拖累耳因着將張仁科斷責一百枷號一個月楊趙氏掌頰一百下後因張與趙氏在堂私語兩下各加責一百俞潤泉亦責一百板索仁山從寛免責着楊寳林明晨至捕房待其妻責後領回管束所有烟舘生財亦着楊寳林領去所該外國人房租洋十元及扛力錢二千八百文亦着楊寳林交出至送婦到申之嚴阿四王明發及關寳三人如向索酬資隨時鳴捕送案以憑懲辦楊寳林叩謝退出完案 
[四月分發人員驗看名單]  
　　籌餉例掣籤分發郎中招錫康廣東主事張福搢江蘇馮譽驄四川清吉廂黄鹽運副宋仁壽江蘇○籌餉例指省分發道朱福清浙江江蘇同知花翎王恩壽湖北東河陶憲章貴州陜西通判王鼎新湖北浙江王應熙江蘇浙江王席珍四川湖北知縣蔣家駿安徽江蘇許之祜浙江江蘇金敏生浙江江蘇古尚賢四川貴州同知銜魏澤宏湖北陜西韓再蘭廣西雲南吳墀江西廣西鹽大使傳元晉山東河東劉緒景江蘇浙江徐鍾禧江西浙江沙世昌河南福建直隸州州判楊作賓河南陜西府經歷方鳴吉安徽江蘇黄元錫浙江江蘇縣丞盧連昌福建江蘇劉家傑湖南江蘇錢堃江蘇浙江戴清浙江湖北李榮熙正藍東河李桐河南陜西戴松齡山東東河胡秀昌山東東河凌盛恒湖南湖北縣主簿王輔臣安徽江蘇道庫大使鄭葆楨順天江蘇張德溥浙江湖北府照磨吳瞻辰安徽浙江府稅課大使李光燿貴州浙江府倉大使熊桂森江西山西巡檢洪爾舟順天山西邱嘉樹福建浙江黄孝圖湖南湖北李淑郿山東山西張汝瀚江蘇浙江劉嘉芷安徽江蘇劉循俶安徽浙江沈德恭江蘇山西同知庫大使吳壽昌順天山西從九品游師程福建江蘇陶鼎晟湖南湖北典史劉振祿順天江蘇汪仁澍湖北浙江許昭煒安徽湖北汪興傳安徽湖北崔世林浙江湖北聶培祜四川湖北○勞績掣籤分發縣丞胡克烈浙江○勞績指省分發知府花翎三品銜張冕湖南浙江三品銜鄭桂生江蘇浙江同知知府銜趙寳申江蘇浙江張本閻雲南貴州直隸州知州花翎知府銜王運元陜西甘肅通判同知銜趙光璧奉天吉林知縣藍翎莊則敬廣東湖北韓文泰四川浙江顔培方廣東浙江舒家駒山東直隸同知銜黄禮讓江蘇湖北胡應奎湖南甘肅鹽大使藍翎顧爾福江蘇浙江州判李順謙順天貴州縣丞劉秀石湖南甘肅巡檢黄寳書直隸奉天○孝廉方正掣籤分發知縣徐冠瀛廣西○議叙掣籤分發知縣何念慈福建郝士珍山東 
[題祈聽桐撫琴圖時余將束裝回粤矣]  
　　鈞天不奏么絃絕夔曠無聰廣陵歇平生袖手但看天一任筝琵繁響疾祝生矯矯稱琴師十指精勤能琢鐵嶔崎歷落可笑人呼之作畫意弗屑看君傲骨自崚嶒讀書於此見風節廿年我自粤江歸叩門來見但一揖入座把杯意氣豪云讀我詩早心折祝生貧也原非病百事徒工謀食拙幸解琴中有眞趣絳帷弟子裙釵列但知按拍教紅顔誰復高歌和白雪我亦東西南北人飄零四海無人識文字無靈詩亦窮淪落天涯同慰恤展卷題詩意惘然還鄕不久又將出請君翻作陽關調一曲天風送我别天南遯叟王韜 
[壽齊玉谿先生八十]  
　　巍然魯殿峙靈光名重東南翰墨塲戸爲著書終日閉筆因校字累年忙杖朝丰度欽揮塵簿海耆英競捧觴讀罷述懷詩十二餘音猶自繞雕樑○壽宋鶴洲先生七十堂開紅杏祝添籌海屋深深瑞靄浮恩眷頻邀逾矍鑠艱難備歷始優游人稱鶴壽不知紀我服鴻才莫與儔玉樹雙株峙庭下欣看繩武紹箕裘○壽郭晚香先生六十不屑人云我亦云詞壇飛將掃千軍同生斯世知無偶壓倒時賢祗有君卽論文章應壽世况兼才調更超羣屏除祝嘏尋常語獨把心香一瓣焚○壽葛芝楣先生六十葛洪原是地行仙游戲人間六十年文字交聯瀛海外襟懷傾向酒杯邊力籌夏屋關心切金陵公所之成君實倡之興寄春燈看語妍一自餘生逃虎口從知鶴算定綿綿君著文虎一書自題曰餘生虎口虎[  倉山舊主拜手]  
[浙省撫轅抄]  
　　五月初十日補用縣程熙增禀知仍回發審差田晉蕃由京騐放來省禀到崔鴻鈞禀知臬委讞局差程枚服滿來省禀到徐懋簡臬委兼督審差叩見玉環巡檢馮禀見叩辭赴任典史吳爾厚禀謝飭知咨署桐廬興史候選典史范賢儀叩辭回籍　 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[妖由人興]  
　　金陵南門外某藥鋪素有狐而不爲患鋪東某甲設位祀之朝夕敬禮久而不懈近忽抛擲磚石大肆騷擾甲恐鋪夥學徒或有冒犯之處致開罪仙人亦未可知緣卽焚香默禱通誠謝罪豈知其閙愈甚晝夜不安隣佑騷動於是有好事者出而謂甲曰汝家雖不曾冒犯仙人但鋪内房屋淺隘　凡雜處何以能安汝可再去禱祝當邀街隣倡捐盖屋設位供奉永遠勿替倘邀仙聽幸能安謐卽照此議舉行可也甲從之室果安謐如故　遂　捐若干千並邀乙出向附近各舖募捐擬蓋房屋一所設立神牌題曰大仙之位適比鄰有某丙者回敎也該教向不信此等事非但不肯出捐反痛加毁罵而狐竟置若罔聞並不問罪於丙有從而論之者曰狐果能仙必其隠匿深山潜修悟道方能脫去皮囊證明仙果夫豈踞於巿廛之間抛磚擲瓦肆其擾害者哉則實妖狐而巳何仙之可稱凡此類者固不足敬且不必敬惟有端其念慮聽其自然不爲所移惑邪不勝正久之自然無事否則虔禱於城隍及各正神藉神力以殄滅之亦無不可奈何市井無知偶覩杯弓遽疑蛇影何其愚而可笑之甚乎或曰子今責狐狐亦屈矣狐雖獸類然其性通靈豈誠顚倒若是乎特某乙假狐之名以愚人耳乙知甲素敬狐故令人匿於甲舖左近抛擲磚石以恐嚇之然後串人告甲令再通誠邀乙捐葢房屋以遂其藉捐肥己之私噫果如所言乙又計譎于鼠心貪于狼固狐所羞與爲伍者也總之甲不設位以朝夕敬禮乙又何從而乘其後耶妖由人興甲之謂矣 
[緝私憲示]  
　　欽差大臣太子太保東閣大學士兵部尚書兩江總督部堂管理兩淮鹽政兼理通商事務左爲照得兩淮引鹽國課攸關裕課之計在疏銷宫引疏銷之要在嚴緝私鹽淮鹽改行票發以來官引滯銷私梟充斥就兩淮而言淮南爲甚查淮南私鹽約有兩端一曰本地之私一曰外來之私或包外夾帶或包内車觔不但官中之私無運無之而私中之私尤附益遽增莫可究詰亟應申明定章從新整理以收實效查律載販無引私鹽者杖一百徒三年帶有軍器者加一等流二千里拒捕者斬監候立法森嚴何敢違犯乃民情趨利若鶩視爲泛常其桀驁者尤敢紏衆逞兇拒傷弁兵揆其初心不過見利忘義究其結局竟至犯法妄爲害巳隨之利於何有爾等旣蹈應科之罪官亦難施法外之仁本爵閣督鹽部堂籌維至再若不教而誅於心終有不忍爲此示仰軍民人等知悉嗣後無論窩囤勾廠繞越夾帶及地痞土豪興販私鹽各案犯均責成地方文武會同督銷局派駐委員見犯卽拏有案必破輕則交地方官照例治罪重則押解夾轅聽候嚴懲本爵閣督鹽部堂令出維行决不令其倖免其各凛遵毋違特示 
[小故輕生]  
　　通州東南鄕之倉頭村王姓婦嗣一螟蛉名長順種田度日去年母爲子娶妻婦姑頗相安鄕里未聞間言三月初問媳歸寧母家月餘未　至四月中旬母以媳久去不返遣子接回比入門薄加讓責次日晚媳竟自投村井而死媳父亦業農聞女凶信數日無人往婿家弔問似有尋釁之勢夫以姑訓媳倫理之常該媳何遽至輕生是則死不足惜者矣 
 
 
