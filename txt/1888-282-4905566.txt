# 1888 - 282 - 4905566

 

Page 1

 
 
[新印東華錄東華續錄出售] [  圖書集成局啟]  
　　東華録一書初　　蔣氏後長沙王益吾祭酒從事史館復取累期掌故列聖宏謨編纂成書箸爲續錄由是自天命迄道光九朝治績燦然大題恭閱之下不特仰見祖宗宵旰勤勞孜孜圖治之至意卽列朝名臣章奏大將勳猷以及外藩恭順之情邊疆開拓之事亦皆編年記月一覽可知固宜家置一編朝夕披閱者也第原本巳多漫漶坊間翻刻又皆魯魚亥豕訛悞良多兹用新式鉛字排印精選上白紙張校對裝潢俱極佳玅刻巳告竣每部分訂六十四本外用紅木夾板六副定碼洋十二元定于本日起出售賜顧者請至本埠及各外埠申昌書畫室購取均可如欲　購買請移玉至申報舘帳房面議可也此佈 
[閱微草堂發售] [  點石齋啟]  
　　河間紀文逹公所著閱微艸堂筆記體例謹嚴情文樸茂功深閱歴事祗述夫見聞舌運廣長旨必歸乎懲勸不衒便便之笥廿四卷埀布帛菽粟之言獨搴正正之旗九百家踵睽車諾臯之志洵儒林之辨才稗官之腐史也本齋詳校無譌精印發售每部四册外加綢套乙個價洋乙元二角售南北申昌及各書坊特此佈告 
[推廣戒烟局說]  
　　大凡善舉無論在耚必期其有效而尤必期於有終名曰善舉而苟無實效則無徵不信不足以爲善也旣有成效之可見而善於始者不能善厥終則不特旁人爲之深惜而爲善不終之憾亦不能自解焉然而爲善者必量力而行力之不足而欲强爲之則後難爲繼而涸可立俟如此而猶冀其推廣不亦戞戞乎難之哉顧旣有成效則人之仰望者日益衆若拘守繩尺竟不稍加推廣則又不免辜負衆人之望將奈之何雖然一木之力固不足以支大厦十狐之腋乃足以製美裘則積塵沙而爲山匯溝瀆而成海凡各處之善堂無不皆然而何爲獨不然耶恒濟戒烟局之設每月分作兩期每期限以二十人來戒者不取分文但需店鋪保單一紙其戒法則拌藥於烟膏内照常吸食不數日自能漸减以至於無凡來局戒烟者但於癮來時到局過癮過畢卽去出入一聽其便而且燈火茶水一切具備伺應之人無不周到其法至善其效至神以故自八月初一開局以來計已收戒三期骨瘦如柴者莫不容光發越而去共計受此實惠者已六十餘人矣來戒者先五日掛號第一期掛號者一日而畢第二期半日而畢第三期不崇朝而畢蓋戒者每期除槍出外之後爭相告語謂其局中辦理之善藥力之神起居出入一切隨意毫無拘束毫無費用而且尅日可以斷癮從此脫然無累以一傳十以十傳百風聲所樹愈久愈遠九月初十爲第四期掛號之第一日早七點鐘局外已人頭簇簇比局門甫啟衆人一擁而入門爲之破地板亦爲之穿衆口嘈　聽不能詳約計百餘人皆持有保單來求掛號而逾於額者多至五分之四其勢斷不能允從而彼等堅不肯去諭以此期業已滿額請留俟下期亦决不肯信委曲告以章程示以官諭雖不敢囉　而其再三懇情堅求收戒觀此情形亦殊可憫蓋吸烟者往往不能起早今此輩百餘人皆以清晨來則其立志之堅其求戒之苦心亦可共鑒無如經費係局中自備安得副彼子取子求之願故雖有泥首下拜以求收單掛號者而人數過多未免東面而征西夷怨南面而征北狄怨旣不能爲左右袒惟有暫作退兵之計言今日一概不掛號統俟局中董事商議定局再行通知顧此事不辦則已旣辦則必須籌一久遠之法思一推廣之策觀於掛號之人一期多於一期安得而不早思良法亟爲推廣或廣額每期一二十人則可稍饜眾人之意然善氣所流愈推愈廣安知今日求掛號者不過百餘人後日之求掛號不多至千數乎夫上海五方雜處各處人皆薈萃於此吸烟之人幾以萬計而此輩吸烟之人其爲紈袴無知自墮烟瘴者固亦有之而一經上癮或爲慙累未嘗不欲脫離苦海無如無良藥則不能戒有畏心則不敢戒而其受累無窮當廢時失業時清夜自思莫不自怨自艾見他人之有癮者其苦本與相同而一旦得入局内戒除凈盡脫然無累不啻自地獄中拔至天堂未有不生其歆羡者羡斯慕慕斯效接踵而來者所以日見其多也吸烟之人人但見委頓其無用而巳而抑知天下作奸犯科之事大都烟窟中居多以上海之地拆梢流氓之衆雖有巡捕包探多方巡綽而終不能驅除凈盡則以上海爲烟霞之窟足以藏身故也如能使一人戒烟卽可以使租界少一流氓此非大言不慚實則有此情形有此至理故上海善舉之多他處莫之與京而各善舉中除賑濟飢民而外當以戒烟爲第一最要之事可以使地方少匪人可以使民間少耗費可以爲國家培元氣可以爲天下致太平無如具此大願而無此大力則亦無可如何耳竊以爲此事當商之於滬上各善長籌一長遠之妥法必使旣著之善效不至舉而復廢井可從此推廣愈推愈大愈戒愈多必令西人洋藥運至中國無人過問則不必禁烟而烟自禁而匪類痞棍亦得以自此匿跡改行此則目前先務之急當亦各善長所深喜而深願者已夫豈曰善小而弗爲也哉 
[諭旨恭錄]  
　　九月初三日奉旨大理寺寺丞員缺着陳毓熊補授山西陽城縣知縣員缺着賀松蔭補授通政使司筆帖式員缺着熙文補授吏部筆帖式員缺着培善補授刑科給事中員缺着金壽松補授京口副都統衙門筆帖式同源着准其補授順天北路同知蔡壽臻着准其升補四川候補道劉麒祥着於初四日預備召見俸滿知縣保舉同知直隸州安寳宸着回任照例用保舉知縣莊洪烈着照例用倭克錦那着准其每次一等加一級病痊同知董楨着仍發原省照例用奏留吏部筆帖式榮蔭着准其留部欽此 
[本館接奉電音]  
　　昨接在京訪事人發來電音有本月初十日上諭一道敬謹譯登○九月初十日奉上諭前據李秉衡奏已故前任廣西巡撫張凱嵩功德在民據本籍紳士請建專祠並將事蹟宣付史館當經降旨允准嗣經都察院據廣西京官劉宗標等呈請代奏並御史李士琨奏臚列該故撫貪劣各欵請收回成命當交沈秉成逐欵詳查兹據奏稱查明各欵均無確據惟張凱嵩果係品誼純粹功德在人自必羣情悅服何至毁譽叅半衆論不符等語張凱嵩旣非政績昭著輿論胥洽所有建立專祠之處着卽撤銷該部知道欽此 
[臺地傳聞]  
　　臺灣埤南等處亂氛未靖劉省三爵帥發電到閩咨調長門統領曹仁祥軍門立帶四營渡臺協剿曹軍門接電後連日赴督轅商議應派何營赴臺何未酌定也昨又得廈門來信謂嘉義縣匪徒起事業已竪旗開仗嘉義縣羅大令被圍或有謂已失守并聞彰化縣亦有於初二日被圍失守之說但均係傳言俟有確信再錄 
 
 

Page 2

 
 
[京師瑣紀]  
　　醇親王片奏恭查雍正二年禮部奏請將世宗憲皇帝潛邸升爲宫殿俞允乾隆五十九年兩次欽奉聖訓分交上書房内閣存記恭讀諭旨内載將來我子孫内有由藩邸紹承大統者並應永遠欽承用昭法守等因臣奕譞現居賜邸爲皇帝發祥之所仰稽成憲敬繹綸音應否恭繳之處伏乞皇太后慈鑒訓示遵行謹奏○奉宸苑以三海興修將届三載所有步營撥派官員弁兵在彼常川彈壓寒暑無間倍著辛勤本苑官員督理監修尚屬不避勞怨廠商工頭人等竟日指畵亦極認眞奏請擇尤保奬仍照章分别奏咨給予升階虚銜頂戴以示限制奉旨准其擇尤給奬刻已將在事出力者由奏宸苑分别奏咨給奬計本苑人員曁步營官兵以及廠商頭目奏保不逾三十人給予虚銜頂戴者百有餘名○聞禮部行文謂皇帝大婚於本年十一月初二日納采十二月初四日大徵是日執事人員均朝服恪恭將事其無執事人員均　袍補掛相應行文各衙門轉飭所屬一體遵照○步軍统領衙門傳飭八旗滿蒙漢各官廳謂本月初十日恭送玉牒黄檔册寳前往盛京所有沿途道路卽宜修墊平妥一自東長安門起沿長安街以抵東單牌樓一自宗人府署起沿户部街東交民巷崇文門内大街以抵東單牌樓再由東單牌樓沿大街經東四牌樓出朝陽門外直抵步營交界止卽行劃分叚落按廳𨷍分派兵往爲修墊務期一律平址又檄飭巡捕五營應於朝陽門外步營交界起至定福莊直隸交界止沿途道路按汎劃分修墊務須平坦○鴻臚寺爲咨行事本寺現辦啟疏奏請皇上陞殿所有陞遷調補加級紀錄開復寛免抵銷處分賞還職銜之文武官員應行一體謝恩相應咨行各衙門卽將應行謝恩之官員銜名務於五日内造册咨覆本寺以憑繕入啟疏事關大典勿遲勿漏○李蘭蓀大宗伯鴻藻由鄭次抵京循例假宿梵宇繕備安摺二分交禮部筆政齎交奏事官呈遞並具緑頭牌交樞垣於膳前呈遞大宗伯卽於初四日清晨趨詣西苑門于六項公所中敬備召見有頃傳入上詢以鄭工情事大宗伯撮要以對然後退出○廣儲司銀庫開庫放給三旗侍衛應領月費銀一千兩禁廷各門各項值班官兵應領一個月口分銀六百六十兩○永定門城上堆撥間有倒坍上月中旬有某甲者登埤行竊簷檩爲南營巡緝所緝獲當卽解往守戎署略訊數語赶爲詳送提署訊辦○禮部爲知照事祠祭司案呈本部具奏九月二十七日孝慈高皇后忌辰九月二十九日　孝敬憲皇后忌辰此二日均穿素服不報祭不還愿不作樂不宴會不理刑名照常辦事奉硃筆知道了欽此欽遵到部相應知照各衙門轉飭所屬一體遵照○新疆所屬哈密吐魯番庫車等處回旗自乾陸時間收入版國將回酋之功高者錫以顯爵俾資統轄定以三載一貢分歸年班入京朝見以修述職之義及至新疆擾亂王師戡定全疆回子親王等情殷展覲經劉中丞據情入奏是以哈密回王去冬入京呈貢上賜珍物筵宴刻因又届秋令年班入京卽宜首途中丞以該王等逐年入京跋涉辛勞與國家柔遠之道未符擬援成案請將哈吐庫等處回子親王等分年分班赴京朝貢以示體卹而符舊制專摺馳陳刻蒙俞允矣 
[河南鄕試題名錄]  
　　彭士彥夏邑蔡誠裕許州雍廣鹿邑常國翰懷慶郭玉榮禹州崔清山封邱宋愼與商邱馬廌通許趙中階氾水謝鴻鈞滎澤安士賢汲縣萬仁儉正陽張建勳開封杜耀德永寗白永庚武陟景啟驥祥符閏曉峯唐縣萬雲翔羅山趙國光氾水李國琪新蔡任鎭南淮寗董蘭青開封姚鋆生陳州孫定宣汶陽徐俊生汝寗羅經含光州尚鳳文羅山張釐之懷慶馮際五密縣宋鳴鳳祥符申傳鉁商邱雷逢寅定州李煦炳信陽林東陵洛陽王士家武陟王峻德許州陳繼修睢州王祖武鹿邑王永暄信陽張惠宋祥符李祥雲陽武薛賚良懷慶林興潁睢州王祖同鹿邑暴爾雲滑縣張庭武安陽張振河許州雷樹坤商邱温潤澤祥符傅作楫汲縣慶祿駐防李沾暉信陽孫妙棠蘭儀吕陽同扶溝王得蔭汲縣李蔭樟汲縣王海剛滑縣王保森陽武孟廣信鞏縣陳洪光山郭巨源商水林瑗商城林廷玉商邱孔廣階濟源羅允昭鄭州王洲汲縣鳳之祥獲嘉崔壽祺光山田榮之濟源王熙閶武陟普賢駐防楊敬秩夏邑靳學禮安陽王鳳翔陽武開泰密縣李超然永寗路在兹扶溝李仲杰光山壽慶駐防李祖玉祥符茅鈞茂汲縣吕林仲汲縣 
　　右河南鄕試題名錄昨經由電飛傳因亟譯登以供諸君子爭先快覩惟電碼多至千數百許其中難免稍有訛誤且副榜未經傳到祗得姑付闕如一俟官板題名錄到來卽當校正重印也[  本館附識]  
[考生受辱]  
　　宣城縣屬之排灣地方離蕪湖一百餘里設有清弋關抽收竹木等稅兼查照船單以稽蕪湖關有無漏稅上月杪徽甯有考生數人自金陵應試歸舟抵關門一舟已查騐放行一舟尚待查騐諸生歸心箭激不耐守候遽促舟子揚帆上駛關上人見舟行甚急疑其夾帶私貨遂放舳板並派巡役水陸追赶數里將船追獲令其回關聽候查騐諸生不肯駛回兩相齟齬遂被拘獲徽州程生綑赴關上委員尹少尉未暇究間遽爾行刑及諸生奔至關上程生已責竹板一百掌頰二十諸生以同輩受辱不肯干休遂至蕪湖赴道轅呈控未經准理由是徽甯兩屬文生俱動公憤擬赴學政衙門呈訴適監臨陳六舟中丞旌節過蕪諸生隨于初六夜至撫憲座船喊控由巡捕官禀明中丞中丞隨諭徽寗池太廣道提訊當經雙錫五觀察收受呈詞委蕪湖縣訊騐錄供錢孟超明府騐明該生兩臀果有刑杖痕禀復道憲雙觀察立卽飛札行提該關委員書役來蕪質訊雙錫五觀察批示錄下據績溪縣生員程莘等禀該生等行船過清弋關當卽抵關查騐因關書索費不服開行以致被砲船追赶扭絪甚至一再刑責如果屬實該委員書役實屬任意妄爲惟該關書究索規費多寡有無數目該生之船現在何處船户何人同行之程蘭等現在如何下落所指綑毆刑責自有傷損可憑詞内均未叙明且被砲船追赶恐不免先有闖關情事控關員書任意妄爲刑責無辜亟應澈究嚴辦候飭蕪湖縣刻卽遵批訊錄該生供詞呈送核辦 
[皖撫過蕪]  
　　蕪湖官塲探聞皖撫陳六舟中丞已出棘闈蕪湖縣錢孟超明府卽飭家丁在江干整備供張初六日接江寍電信悉中丞於是長在金陵起節文武官員遂各安排迎接至晚六下鐘但聞氣筒嗚嗚然新月之下瞭見憲旌已至定海兵輪乘風破浪而來兩小火輪拖帶座船杉板各船護送在後各屬員咸駕一葉扁舟迎於江上有頃憲舟停泊接官廳前各官投手版請安中丞接見有差是夜中丞宿於舟次翌晨乘輿登岸拜客地方官所備儀仗一概不用輿前僅有頂馬戈什哈而已拜客畢卽回舟接見雙錫五觀察詳詢地方情形洋務諸事至十下鐘時憲舟起椗水陸防營跕隊恭遂砲聲震地烟炤蔽江客官之迎送憲節者有太平府史蓮叔太守廣德州文勳臣直剌當塗縣金明府耀奎南陵縣張明府源溱皖南總鎭史念修軍門梁山統領張良臣軍門迨中丞起節後各官相率回任輿馬錯雜洵一時之盛事也 
[吳中近事]  
　　現任吳縣夏槐卿大令已升授湖北督糧道省中各憲接到都中來電均往道喜夏大令交卸在卽上游仍委前署吳縣馬漁　明府署理是缺聞馬明府已擇於初十日接印任事矣○内戌榜眼元和鄒詠春太史於去年奉諱旋里杜門讀禮克遂孝思今夏其夫人因疾仙逝於初七日開吊各當道及紳宦往奠者素車白馬絡繹於途午後奉柩出殯儀仗鮮明道旁觀者甚爲擁擠其柩暫寄城東之昌善局擇吉再行安葬太史伉儷素篤當有不勝悲悼者矣○原任蘇臬憲張屺堂廉訪七月閒薨於任所現在已將盡七其公子等擇於本月十九日受吊廿 
 
 

Page 3

 
 
二日發引扶柩回籍安葬届時當又有一番熱閙也○本月初三日輪應臬憲考試紫陽書院是日署臬憲田熾庭廉訪因公未到特委首府魁文農太守到院點名扃試文題爲察其所安三句詩題未詳 
[閩省放榜日期]  
　　閩闈代理監臨陳桂生學使於八月廿六日出闈對讀彌封各員先後出塲聞發榜之期已定本月十二日云 
[安省官報]  
　　九月初三日委署安慶府訓導郜培元知任事代理安慶府訓導吳城知卸事署懷寍縣訓導吳城知任事典史劉炳知奉行知准補祁門縣典史吳守誠知銷查西門外街道初四五日本任宿松縣孫葆田到卸署合肥縣事回知縣張師厚辭委解京棕 
[旌節蒞閩]  
　　新任閩浙總督卞頌臣制軍於本月初二日一點鐘時到閩開濟鏡清兩輪船銜尾而至其時長門統領曹軍門仁祥率同各營官及各砲臺恊鎭列隊恭迎戈矛耀日旂幟迎風鎗砲之聲幾如雷震地方文武各官咸至碼頭迎接脚靴手版紛然於途制軍挨次接見其容藹然其語温然初三日登岸至長門剗鰍金牌射馬各砲臺巡閱該營將弁皆飭令弁勇演放空砲制軍閱視一周相度地勢升高行遠不憚煩勞洵龍馬精神也午後赴閩安一帶統帶恪靖砲隊正副兩營駐紥南北岸各砲臺鍾軍門紫雲親率隊伍遠迎制軍直抵砲臺見其建築砲臺安置砲位築營壘建營房置碼頭掘暗道指揮而置井井有條不勝喜悅俄演放各號大砲無不得心應手命中及遠嗣閱洋操各陣軍中健兒莫不如虎如貔如熊如羆制軍爲之稱善不置閩人以北岸砲臺爲福州口第一要隘正副兩營爲恪靖第一雄師誠非虚語也初四日制軍往拜船政裴星　隨閱機器各廠司道各憲皆往迎接初五早由馬江乘小火輪囘閩制軍沿途自備火食凡文武饋送酒席一概婉辭不受并禁止門丁勒索門句等費亮節清風一時無兩是日楊石泉制軍出城迎接約一點鐘時晉城閩中人士想望丰采莫不扶老携幼爭先快覩一時人山人海路爲之寒制軍暫駐巡撫衙門隨來官眷及幕友上下人等三十餘人又親軍百名係張君所帶已先後入署督撫新到三日内例有下馬宴皆由兩縣辦差署中應用物件亦由兩縣預備本届辦差者頗不得法制軍大度包容且諭家丁於初六日起卽行開廚毋庸該縣辦差寛以率屬嚴以律已誠有加人一等者矣初五日下午拜楊石泉制軍初六日拜陳桂生學使因雨回轅初七日拜司道各官及本地紳士至晚始回按制軍前任閩撫德澤及民口碑載道此次福星重蒞三山五嶺之間當拭目以一觀新政也并聞卞制軍擇於初十日接篆楊制軍俟卸任後移駐東門龍光書院初九日係楊制軍誕辰適值新督到閩各處防營將弁齊集省垣稱觴官閣熱閙尤勝尋常楊制軍之福澤眞令人艶羡不置 
[銅洋案結]  
　　前報紀破獲鑄銅小洋一案蔡二源太守旣禀明道憲復於昨日會同英副領事賈君及日本譯員升坐大堂包探康阿順將張正卿等一干人犯并銅模機器未及鑄成之銅坯已成之四八十六開等小洋呈案太守諭通裕莊主張子齋恒元莊主方濟之曰毛青福供明售與張者計一千一百枚售與方者數百枚倘用入小本經營及車夫食力之人無從掉換不將令其苦莫能言乎似此但圖漁利不顧害人不特干犯王章抑且造孽非淺本當重辦以儆將來姑念爾等生意中人初此違犯格外從寛判罰聊示薄懲爾等知悔則情願罰鍰設再抵賴不承定須覆訊一堂照例科罪張方同稱已蒙恩宥情願罰洋太守判罰張洋二十元方十元私鑄之張正卿經售人毛青福移請上海縣科以徒罪窩存之王賢清管押三月代毛銷售之錢春富管押二月受買一元之張雲成管押十四天陳毛毛向酒肆口角並不知洋係銅質從寛開釋模板等件概存捕房惟銅小洋有四八十六開各提一枚備文附詳道憲日繙譯請將各式銅洋亦留一枚在署太守諭令捕頭檢送前去案遂結 
[上海縣署瑣案]  
　　前日浦東張家橋地保送刨棺賊陳阿掌到縣原告張子良挈子厚生投案禀訴情由至晚裴邑尊升堂研訊張稱妻子於初五日病故棺殮之後暫厝田間初七日兒子有事在當鋪中見陳將押髮簪一支押錢三百文兒子認明是伊母殮物回告小的將棺木察看已被刨開當將陳獲交地保送案叩求究辦厚生供詞從同陳所供狡展邑尊喝令鞭背三百下陳始供認并供出同黨某甲邑尊飭暫行發押候拘同黨集訊核辦厚生年幼聰頴賞給洋蛈一圓張挈子領賞叩謝而退○本城廬家巷胡文正洋鐵鋪學徒韓阿裕時時出外閒遊前日復出越宿不歸店主至其家中根問其父龍大言兒子並未回家帮同尋覔蹤跡杳然時已向晚約于明日至一壺春茶敘再行尋覔及至翌日店主出城踐約候之良久龍大不來店主悵然而返至昨晨該學徒偕母某氏到店謂店主曰兒子業已尋見但丈夫被爾逼迫以致自縊於老閘北首坑厠内爾知之否說畢卽扭店主赴縣控訴前情裴邑尊着候核示施行○初九晚東棋盤街五百三十七號門牌妓館内鹽城妓女李紅仙吞服阿芙蓉膏延至初十午後斃命當由其父李金母徐氏備棺成殮三圖地保聞之於昨日偕該妓父母投縣具報裴邑尊訊供之下令盤柩回籍毋許逗遛○前報列張土生控稱父親被余姓拉去一案前日乃父德裕挈姪華生投案訴稱本年七月同鄕張阿灣施龍山等因販私鹽經巡丁拘去由郭海松調停出洋二十二元始得放回日前巡丁余禎祥向阿灣等索取錢文誤將小的拉去今因患病放回叩求究辦裴邑尊令德裕回家好爲醫治着華生明白具詞候核 
[英界公堂瑣案]  
　　昨報列老嫗籃内之洋被賊竊取奔逃由印捕阻獲云云昨日粤婦鄧王氏訴稱有洋百元放在籃中命女兒阿大持赴錢莊估看小婦人在後跟隨行過石路甫至大馬路突有人將阿大推倒洋銀抛散滿地其人俯身拾取亦卽跌仆小婦人赶上狂呼其人奮步奔逃旋由印捕阻獲檢點洋銀共少十五元係被他人拾去阿大供與相同譚東保供小的也是粤人見女孩遺落洋銀一封貪小圖拾未經到手卽被拘獲蔡太守見譚東保卽譚惠平前與妻子涉訟今又攫洋殊屬不安本分遂問該氏事在何時答稱午後一點鐘時太守以譚膽大妄行判發捕房管押一年洋銀八十五元交該氏領去麥捕頭稱該氏之女年祗十二三歲如何竟可任其持洋百元在路行走嗣後須囑伊謹愼小心太守然之告戒該氏數言揮之使退○華捕禀稱昨日正在街巷巡查有人言某鐵店將學徒捆鎖肆毆小的急往見有孩子許泉泉捆以麻繩復用鐵練鎖住因將店主高而川并孩送案鐵練麻繩呈閱許供楊樹浦人年十四歲父母已亡由叔父領至鐵店習業無多日卽被練鎖繩捆用竹板毆過二次脚上有傷蔡太守問因何遭此毒手答稱誣我竊物售錢實則並無其事高供江北人年二十八歲家有老母尚未娶妻來申開設小鐵店友人許姓送泉泉來習業祇閱六天初被行竊水烟袋等出外變錢因卽送還伊叔伊叔言姪無父母收管囑爲鎖繫肆毆太守謂師訓徒弟理所當然然不能若此之擅用毒刑旣稱伊叔欲辦何不聽其自行管束高俯首求恩太守判掌頰百下以示薄懲泉泉暫留俟其叔投案具領○開客寓之江北人譚方渭訴稱同鄕人許阿三借住寓中積欠房飯資五百文向索不還反一再前來尋釁許供以後不敢再向饒舌蔡太守着具不再向譚饒舌切結釋之出外○某西婦至茶館前攤上買餅被小寍波用熱水潑傷控諸公堂經巡捕拘茶館主及餅攤上人送案蔡太守升堂研訊飭提小寍波懲辦等因已登前報昨日包探王阿二禀稱西婦催提小寍波避匿不面西婦申訴前情茶館主張富仁餅攤主田阿三同執前詞太守限茶館主于四日内尋交小寍波延于咎戾○周掌榮訴稱王阿二將小的碰撞反圖訛詐被毆受傷友人張富前來解勸亦被肆毆張供與同王供不敢訛詐惟求恩宥蔡太守判王發捕房管押一月周等自投醫院醫傷○前報紀楊恒和梁坊主楊朗時及軸坊執事人干菊亭控稱命學徒王嘉榮送綢一百十五疋至介福綢鋪被掮至萬隆質鋪質洋二百元已將三元六角購辦新衣至浴堂更換捕役趙錦見之知照包探顧阿六拘拿吊贓送案蔡太守訊供之下麥捕頭以質鋪夥戴廷輝不應冒昧受質諒必明知來歴不明理應議罰昨日戴投案遞禀跪求給還質本太守判罰戴洋五十元餘准今日投案具領戴叩謝遵斷而退 
 
 

Page 4

 
 
[法捕房瑣事]  
　　虹口捕房包探查到小竊兩人并湖絲七紥據供在法公司輪船所竊虹口捕頭卽着將該竊兩人送歸法捕房備捕頭着押候解訉○前日小東門外某槽坊止在上豆油詎有妙手空空兒乘人不備將油面所糊之紙割開用馬口鐵管盛油被巡街捕瞥見拘進捕房押候解訊○昨日黎明時巡捕拘到　門　并鑿子一個拘進捕房管押候訊 
[讀申報載瘦鶴詞人祭蒲柳泉先生記不禁之卽次題墓原韻一首錄呈大吟壇法政]  
　　二百年來著作才墓門憑弔野筵開文章東魯憲光殿涕涙西風濁酒杯安得替人傳翰墨更無歸鶴下蓬　　　　　　烟裏剩有狐嘷鬼嘯來戊子秋日丹徒楊家禾稿於劭軒 
[登高賦詩楷呈同郡高昌寒食生大吟壇削正]  
　　西日東波感歲華登高况　　　　　　　　　　　　　　　　　　　　　　　　　　　　　　　　　　　　　　　　　　　　戲馬蒼凉古堞但鳴笳裙也是覊棲客此際因何不憶家寄旌春　水　國三回見菊花風雨荒臺誰 
[江督轅門抄]  
　　八月二十七日李國琛委武穴掣騐憑邦棅辭委儀徵鹽棧均謝委知府黄基赴通州花布厘捐差○二十八日縣丞俞榮琛奉司委帮辦　　　　　　　十九日候知道程俊謝委兼辦厘捐總局儀徵縣李均奉飭因任○九月初一日楊鍾琛謝委帮辦儀棧○初二日知縣左斌卸署草寗縣事回牌示于十六日換戴喛帽○初三日知府阮祖棠謝委襄辦洋務總局分省知縣李燿光辭赴都 
[蘇省撫轅抄]  
　　初五日新選金壇縣典史金履乾山東人禀到縣丞倪曾鎣由錫金釐局來禀知奉委調辦齊葑釐卡差據報前署陽湖縣李慶沂於九月初三日卯時在司前街省寓病故○初六日調署華亭縣凌焯禀辭赴任候選訓導高瑛禀知奉委接辦官藥局差候補理問黄毓杰江北緝捕回指分江蘇試用縣丞金瑞昇浙江入禀到縣丞單錦堂禀銷葑門水關盤查差禀知本日到撫轅文巡捕差從九王桂墀禀知本日到改過局差典史祝丙南禀知奉委葑門水關盤查卽日到差○初七日准補昭文縣徐樹釗禀辭赴任同知銜候補知縣崇樸服闋回省禀到王銘吉謝奉飭留辦東路總巡五品頂戴鄭工新班遇缺先補用巡檢鍾鴻釣湖南人禀到候補巡檢陳煒服滿回省禀到新任吳縣馬於九月初十日卵時接印○初八日從九恩長禀知奉委　門旱關盤查差 
　　　　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
　　　 
 
 

Page 10

 
 
[光緒十四年九月初三日京報全錄]  
　　宫門抄○諭旨一道錄前○發抄硃批五道○江撫德奏爲鄭工捐輸銀　卽　奬叙摺○東撫張奏爲入　監臨日期摺○大臣希　奏爲揀員請補通判摺○東撫張奏爲東境被水情形片○大臣希奏爲遵鄑咨另揀員請補同知缺摺○粤督張奏爲調署知縣片○漕督盧奏爲期滿察看同知片○九月初三日工部鴻臚寺正白旗值日無引見○橚貝子謝賞府第恩○左念謙謝候補京堂恩○奎潤假滿請安○奈曼王李端棻各續假五日○成公李鴻藻各請假十五日○召見軍機奎潤連慶桂勛豐烈○發抄李鴻章奏都司寳隆服毒自盡分别審辦奉硃批龔蔭培着開缺摘　頂戴聽候查辦餘依議該部知道欽此○又豐潤令郝　祜爲其故母捐銀建坊奉硃批着照所請禮部知道欽此○又知縣曾彥期滿甄别奉硃批吏部知道欽此○又訓導武聨璧設立粥廠給奬奉硃批該部議奏欽此○又傳廷臣借補提標城守營都司奉硃批兵部議奏欽此○○頭品頂戴江西巡撫臣德馨跪奏爲江西勸辦豫省鄭工捐輸第七次開單懇恩槳叙以昭激勸恭摺仰祈聖鑒事竊照光緒十三年十月十四日接准户部咨議覆御史周天霖等奏豫省河工需欵緊急請開鄭工捐例一摺十三年九月二十八日奏奉旨依議欽此計原奏内開鄭工新例收捐照初開海防事例法各直省藩庫准其一律收捐隨發實收分次造册按月送部核辦所收捐銀另欵存儲聽候部提外省以接到部文之日起定限一年扣去封印日期限滿卽行停趾等因咨行到臣當經轉行遵照辦理並將光緒十三年十二月初一日開局收捐之日起截至十四年五月底止共收捐銀四千七百八十七兩四錢列爲先後六次經臣分别奏咨奬叙嗣准户部咨酌撥前項捐銀二萬二千兩解赴山東省應用作爲挑挖河淤經費遵經匯解交收各在案兹據署藩司瑞璋詳稱計知光緒十四年六月初一日起截至是月月底止所收實官陞銜職銜封典翎枝貢監等項共五十六名按照定章分别减成共折收實銀九千六百三十六兩八錢遵照部咨悉數存儲藩庫聽候撥用除分别填發實收給領外合將各捐生姓名年貌籍貫履歴三代造具清册列作第七次詳請奏咨奬叙並請將副實收咨送户部填發執照來江轉給等情前來臣覆加查核所捐銀數及請叙實官陞徝職銜封典翎枝頁監等項與例章均屬相符合無仰懇天恩俯准分别奬叙以昭激勸除將清册副實收送部外理合恭摺具陳並繕清單敬呈御覽伏乞皇上聖鑒勅部核覆施行謹奏奉硃批該部議奏單併發欽此○○頭品頂戴山東巡撫臣張曜跪奏爲恭報微臣入闈監臨日期恭摺仰祈聖鑒事竊照各省鄕試巡撫入闈監臨本年應辦科塲事宜臣先期循照舊章飭屬妥爲預備並將地方緊要事件分别清理兹遵例於八月初六日入闈監臨督同提調監試等官認眞彈壓稽查以昭嚴肅臣入闈後署中日行公事飭委藩司代拆代行除恭疏題報外所有微臣入闈監臨日期謹恭摺具陳伏乞皇上聖鑒謹奏奉硃批知道了欽此○○奴才希元跪奏爲揀員請補中缺通判以資治理恭摺仰祈聖鑒事竊照吉林奏請添設雙城廳撫民通判一缺奉部議准作爲煩疲難中缺遇有缺出歸部銓選如本省有應補人員亦准扣留由外按照例章揀選題補等因在案查該廳旗民兼理風俗澆漓非得樸誠愷悌之員不足以資撫輯兹查有揀發委用通判玉衡現年五十一歲係鑲紅旗包衣滿洲郭什琿佐領下人由監生遵例報捐筆帖式簽分吏部行走咸豐六年三月十四日補授筆帖式九年捐升通判雙月選用同治二年考中滿謄錄官咨送國史館當差三年因補修實錄告成保奏奉旨着以通判不論雙單月儘先卽選欽此七年四月選授安徽太平府通判領憑赴省十一月到任光緒四年二月聞訃丁父憂回旗守制服滿起復赴部投供九年十月揀選通判經欽派王大臣騐看二十六日覆奏奉硃筆圈出玉衡着以通判發往吉林差遣委用欽此領照後於十年四月十四日到省十二年五月委署伯都訥廳同知六月到任十一月調署雙城廳通判十二月到任十三年五月調署賓州廳同知八月到任十四年六月交卸該員質地樸誠留心吏治前署雙城通判將及一載措置俗如輿情翕服以之請補雙城廳一缺洵屬人地相宜據吉林分巡道豐伸泰詳請具奏前來合無仰懇天恩准以揀發委用通判玉衡補授雙城廳通判於地方實有裨益如蒙俞允該員係候補通判請補通判銜缺相當毋庸送部引見所有揀員請補中缺通判緣由理合恭摺具陳伏乞皇太后皇上聖鑒敕部核議施行謹奏奉硃批吏部議奏欽此○○張曜片再入秋以來連次大雨各處山水同時長發據署臨朐縣知縣許之鏡禀報竇家窪等處山水陡至民房多被衝倒人口淹斃五名現已妥爲撫恤並擬散施積榖以資接濟又據濰縣知縣沈保瓊禀報大孤山爲白狼河之源陰雨日久山水長發波及關廂時當昏夜居民沈避不及淹斃人口二十八名倒塌房屋七百餘間當經飛飭各該縣將被災貧民加意撫恤又據惠民縣知縣蕭啟祥禀報山水河水　時匯注宣洩不及該縣潘之莊王家集兩處民埝致被衝塌業經該營縣會同搶修完固齊東縣民埝因殘缺太甚前年本未估修以爲展寛河身之計此次山水過大城鄕均被漫淹此外青城蒲台等縣有被水之處卽經藩司委員分往賑撫毋任失所並派員會勘災區酌量輕重情形分别蠲緩錢漕另再彚案具報理合附片具陳伏乞聖鑒謹奏奉硃批知道了着卽飭屬妥籌撫恤毋任失所欽此○○奴才希元跪奏爲遵咨另行揀員請補近邊要缺同知以資治理恭摺仰祈聖鑒事竊查吉林伯都訥廳同知一缺前經奴才奏請以揀發委用同知曹廷楨補授奉旨吏部議奏欽此欽遵在案兹准部咨以伯都訥廳同知係第二次出缺該員到省在後與初次揀員試署暫准變通章程不符例不准補並該省候補同知班内尚有合例人員例應先行請補所有該將軍請以曹廷楨署理伯都訥廳同知之處毋庸議其所遺伯都訥廳同知員缺應令另行揀選等因光緒十四年五月十六日具奏奉旨依議欽此知照前來奴才查吉林候補人員每項班内不過三四員而丞倅尤少往往補署各缺難以合例間有合例之員人地不宜亦難遷就曹廷楨旣經部駁未便再事固執自應另行揀員請補以免懸缺而專責成兹查有到省較先之揀發委用同知李鶴亭現年四十七歲係盛京駐防京都正紅旗漢軍皂成佐領下人由生員應同治丁卯半順天鄕試中式舉人光緒丙子恩科中式進士歸部銓選遵例報捐五事雙單月選用復改捐中書並分發行走三年十月考中國史館收掌官五年十二月二十五日實錄告成紀錄一次六年三月補授内閣中書七年七月恭修紀告成經國史館總裁保奏作爲試俸歴俸期滿截取補用十一年十一月揀選同知初十日經欽派王大臣騐放十一日覆奏奉硃批圈出李鶴亭以同知發往吉林差遣委用欽此領照後於十二年二月二十一日到省該員老成明練辦事細心以之請補伯都訥廳同知洵堪勝任惟該員到省在開缺之後核例稍有未符惟人地寔属相需據吉林分巡道豐伸泰詳請具奏前來合無仰懇天恩准以揀發委用同知李鶴亭補授伯都訥廳同知於地方寔有裨益如蒙俞允該員係候補同知銜缺相當毋庸送部引見所有遵駁另行揀員請補要缺同知緣由理合具陳伏乞皇太后皇上聖鑒勅部核議施行謹奏奉硃批吏部議奏欽此○○張之洞等片再署電白縣知縣孫鑄調省差委所遺電白縣知縣篆務應行委員接署查有准調新會縣知縣傅霖盡心民事穩練和平堪以署理據布政使高崇基按察使王毓藻會詳前來除檄飭遵照外臣等謹循例附片陳明伏乞聖鑒謹奏奉硃批吏部知道欽此○○盧士杰片再南河試用同知路孝思年三十歲陜西屋縣人由監生報捐同知分發南河試用光緒十三年六月十四日經吏部帶領引見奉旨着照例發往欽此於光緒十三年七月二十三日到工現已試用一年期滿臣留心察看該員年壯才明講求修守堪以留工按班照例補用除將履歴咨部外理合附片陳明伏乞聖鑒謹奏奉硃批吏部知道欽此 
 
 

Page 11

 
 
[光緒十四年九月初四日京報全錄]  
　　宫門抄○將軍慶奏爲續報奉省水患現飭查辦情形摺○粤督張等奏爲遵照部咨另行揀員請補通判摺○豫撫倪奏請銷除知縣處分片○湖督裕奏委署道員夾片○九月初四日内務府國子監正紅旗值日内務府引見六名頣和園四名○四川學政朱善祥請訓○廣東學政樊恭煦請訓○廣西學政黄煦請訓○劉麒祥預備召見○松溎愛廉因伊子補缺謝恩○莊王續假十日○廷侯續假一個月○玉山續假二十日○禮部奏改派恭送玉牒之大臣派出續昌○召見軍機樊恭煦朱善祥黄煦劉麒祥○○奴才慶裕裕長跪奏爲續報奉省各屬猝遭水患現辦大概情形恭摺具陳仰祈聖鑒事竊查奉省於七月初間大雨滂沱河水陡漲淹斃人口冲倒房屋並永陵泊岸被水冲刷情形業經兩次奏報在案兹據鳳凰廳禀報該廳地方河水泛溢平地水深數尺官署及附近民房均被水浸四鄕未稼被淹又安東縣禀報該縣地方平地水深二三丈不等衙署民房冲失殆盡街市鋪房祗存十之三四官民皆避水於近城之元寳山又通化縣禀報該縣江水陡漲冲開隄壩城内城外一片汪洋衙署民房冲塌不少又遼陽州禀報該州太資河水勢漲發加以上游山水陡至沿河一帶平地水深五六尺不等城内水深尺餘又海城縣並牛莊防守尉禀報該縣遼河水漲泛濫出槽近城一帶平地水深三四尺不等沿河低窪之處禾稼多被浸淹房屋亦多沖塌城西牛莊一帶切近河干地居下游幾成澤國牛莊城自來投到及救到難民數千餘人又蓋平縣禀報該縣河水盛漲加以山水併注雨狂溜急冲塌城墻數處沿河一帶鋪户民房冲塌不少城内衙署民房亦多傾頽又岫巖尉州禀報自七月初一日起大雨七畫夜河水漲發城南沿海一帶被淹尤甚現派差弁往查有無淹斃人口沖失房間速爲查報又興京廳禀報該廳山水驟注河流陡漲該同知駐紥新賓堡街沿河一帶被災者二十一家冲塌房屋一百零三間其四鄕被水之區因水勢泛濫道路不通一時無從查報又奉錦山海關道禀報營口牛莊等處被水派文武員弁馳赴各處拯救災民籌欵設廠煮賑又東邊道禀報所屬被水情形併稱中江九連城地方水深丈餘榷稅局房屋以及民房鋪房冲塌甚多並據各該廳州縣聲明被水之區尚未查明田禾被災分數飢民亟待賑濟難以從緩淹斃人口在所不免尚未查清數目各等情陸續具禀前來奴才等查次此水患盖因大雨連綿奔騰暴注水勢發自東山沿河入海泛溢横流幾及千里水到之區人口牲畜房屋器皿漂没者不可勝計已成巨災孑遺黎民自應迅速安撫俾免流離當經奴才等奏明先行籌銀三千兩委員在近省一帶設法撫恤收養續又發給安東縣銀一千兩通化縣銀一千兩牛莊防守尉銀三千兩山海關道銀二千兩興京銀二千兩遼城守尉知州自行籌欵東錢三萬吊又奉錦山海關道在營口資善堂籌銀三千兩又東邊道奎訓籌給安東縣銀一千兩鳳凰廳銀五百兩又由牛莊防守尉奇車布自行捐銀二百兩奉錦山海關道誠勳捐銀四百兩營口海防同知章樾捐銀二百兩各歸各處賑撫以延殘喘惟念各處災民甚重蕩析離居深堪憫惻若僅照向辦章程蠲緩糧租寛免分數折抵行糧轉瞬冬令無補飢寒誠恐强者流而爲匪弱者委填溝壑此後情形實有不堪設想者奴才等再四思維惟有查照光緒十二年分水災成案分别發倉無論旗民普加賑濟遼陽海城盖平等處州縣均有存儲倉糧卽行飭令就近發倉賑撫東邊道所屬安東等處並無倉存擬在於驛巡道庫提存三成米價項下撥給賑撫各處旗倉存儲米榖現已無多擬由各屬民倉借撥一俟豐收有餘之年再行歸還合無仰懇天恩俯念災民困苦顚沛流離准予所請撫恤以全民命而安地方奴才等現已委員分赴各處會同各地方官清查災民户口或計口授食或設廠煮粥或給予錢文自行買食各就其地之所宜酌量辦理統俟撫恤完畢造册報部核銷被冲地畝輕重不等已飭各地方官詳勘分數再請蠲緩高阜之地水過全消尚可有秋通省約計雖年景不無减色而米糧不至缺乏民情尚屬安定堪以仰紓　宸廑此外未報各廳州縣有無被災因各處道路爲水所阻尚未報齊倘有續報之處再行據情入告除督飭各地方官逐爲撫恤詳勘災地分數查明被淹人口冲塌房間數目另行具奏外所有續報奉省被災曁分别賑恤緣由謹恭摺具陳伏乞皇太后后上聖鑒謹奏奉硃批覽奏被灾情形深堪憫惻着照所請赶緊發倉撥欵賑濟一面飭屬確查被水灾區分别妥爲撫恤毋任失所餘依議該部知道欽此○○兩廣總督臣張之洞廣東巡撫臣吳大澂跪奏爲遵照部咨另行揀員請補通判恭摺仰祈聖鑒事竊准部咨同治八年七月初十日奏准其各省應行更換請補之缺該督撫接到部文後另揀合例人員依限請補係例應具題者卽專摺具奏等因歴經遵辦在案兹查前准吏部咨行潮州府通判王松齡升補欽州知州所遺潮州府通判缺准其留於該省另行請補係坐光緒十二年十二月初九日行文照限减半計至十三年正月二十四日限滿開缺於正月十四日接准部咨應歸正月分截缺辦理是月升調遺通判一項只此一缺毋庸簽掣業經截缺請以候補班前補用通判劉傳林題補嗣准吏部咨駁以海防新班先通判班内尚有合例之員例應先儘請補所請以劉傳林補授之處毋庸議其潮州府通判員缺應令更換請補等因到粤臣等伏查奉行海防新例銓補章程内開道府同知直隸州知州通判知州知縣升調所遺留補選缺無論何項到班俱先用海防新班先用二人海防新班卽用一人再用舊例銀捐遇缺先一人如無人用舊例銀捐遇缺人員再無人過班卽接用各項輪用班次一人以五缺爲一週等因今潮州府通判王松齡陞補遺缺自奉行海防新例後係第一次出缺應照部咨以海防新班先用人員請補兹會選有海防新班先補用通判倪思鐸年五十三歲浙江會稽縣人祖籍順天大興縣由監生遵籌餉例報捐從九品分發廣東試用捐免騐看同治九年十一月二十三日騐看留省十年捐升通判分發指省廣東試用並加鹽提舉銜請咨進京光緒二年二月初十日經欽派王大臣騐放覆奏奉旨着照例發往欽此是年六月二十九日領照到省八年二月聞訃丁母憂回籍守制服滿赴部就近呈報起復應以十年八月初九日接到部文之日作爲該員服滿到省日期業經咨部查覆知照在案十二年四月在廣東捐局加捐海防新班先用免試用並捐免保舉吏部過班知照於是年八月二十日行文應扣至十月初五日接到過入新班先因委解餉械異常出力保奏俟補缺後以同知直隸州留省補用十二年十一月初五日奉旨依議欽此該員辦事勤明留心吏治以之補授潮州府通判堪以勝任與例相符據藩臬兩司會詳前來相應請旨准以海防新班先補用通判倪思鐸補授潮州府通判如蒙俞允該員係新班先用通判請補通判銜缺相當毋庸送部引見臣等謹合詞恭摺具奏伏乞皇上聖鑒勅部議覆施行再粤東省補缺例限九十日此缺准部咨駁另補照限减半計算自應以光緒十四年五月二十一日接到部文之日起限辦理今另選請補係在限内並無遲逾合併陳明謹奏奉硃批吏部議奏欽此○○倪文蔚片再開缺唐縣知縣李普潤經臣於抵豫後查得該員體弱多病不能耐勞因於甄别案内奏叅開缺調省察看奏旨允准遵將該員撤調回省留心體騐該員深知愧奮振刷精神加意調攝迄今將及一年間復試以差委頗能不避艱辛竭力從事並無委靡氣習其材尚堪造就臣不敢以叅劾在前聽其廢置合無仰懇天恩准將開缺唐縣知縣李普潤銷除原叅察看字樣仍留豫省俟有相當缺出另行補用以昭激勸出自逾格鴻施謹附片具陳伏乞聖鑒訓示謹奏奉硃批着照所請吏部知道欽此○○裕祿等片再湖北督糧道鄔純蝦因病出缺除另行恭疏題報外所遺該道篆豫亟應委員接署以重職守查有候補道瞿廷韶才優職卓事理詳明堪以署理除檄飭遵照外謹合詞附片具陳伏乞聖鑒再湖北道員部選之缺照章應二留一咨前已留補二次此缺應歸部選合併陳明謹奏奉硃批吏部知道欽此 
 
 

Page 12

 
 
[光緒十四年九月初五日京報全錄]  
　　宫門抄○諭旨三道錄前○發抄硃批四道○陜督譚奏爲審明殺斃一家四命重犯按律擬辦摺○杭撫衛奏爲京餉銀兩委員起解日期摺○將軍希奏爲交卸印務起程日期摺○豫撫倪奏爲捐助豫賑之銀懇准建坊片○又奏爲助賑請奬夾片○又奏爲軍功保舉人員請定限制等情片○九月初五日理藩院鑾儀衛光祿寺廂白旗值日無引見○睿王等恭送玉牒請訓○江西學政龍湛霖請　訓○浙江學政潘愆桐請訓○江蘇學政楊頤請訓○甘肅學政胡景桂請訓○連慶請假十日○召見軍機睿王等龍湛霖潘衍桐楊頤胡景桂現换夾袍褂○發抄楊昌濬奏福州省城被災窮黎撫恤奉硃批該部知道欽此○又已革守備黄瑞清貪詐擾民被叅各案開復奉硃批着照所請該部知道欽此○又通判李春輝等調署安南令等缺奉硃批吏部知道欽此○又李仰山補連江營遊擊奉硃批兵部議奏欽此○○頭品頂戴陜甘總督臣譚鍾麟跪奏爲審明殺斃一家四命重犯按律擬辦恭摺仰祈聖鑒事竊查河州民人魯來保挾嫌謀殺吳王氏故殺招兒林子滅口並放火燒屍滅跡連斃幼女一家四命一案前據該州知州俞志敬勘騐訊詳臣以案情重大當經批司提省飭委蘭州府知府恩霖督同局員嚴行審訊兹據該府審明擬議詳由臬司方汝翼解勘前來臣親提覆鞫緣魯來保籍隸河州傭工度日已死吳王氏係吳得元之妻吳林子係吳得元之子招兒從女係吳得元之女均與魯來保先無嫌隙光緒十三年二月間魯來保受雇吳得元家傭工每月工價言明一串八百文平日同坐並食爾我相稱並無主僕各分吳得元充當州書常不在家吳王氏經理家事時以魯來保做事懶惰向其斥駡魯來保恐辭工難尋僱主吞聲隱忍十四年二月二十六日魯來保感冐睡臥吳王氏喊令赴地工作未起吳王氏生氣當將魯來保辭退令卽搬出魯來保因一時無處寄居央懇吳得元暫將空房借住俟覔有僱主再搬吳得元應允吳王氏不依當將魯來保被褥抱棄門外魯來保再三央懇經吳得元拾進約俟病愈再走吳王氏仍嚷駡不已魯來保憶起吳王氏平日相待刻薄起意致死洩忿三月初六日下午乘吳得元出外携斧潛入吳王氏往房乘其不妨用斧背毆傷吳　氏左耳根倒地因斧柄震鬆撩棄拾石又連毆其腦後登時殞命時招兒林子由外回來看見害怕跑外哭喊魯來保慮人聽聞起意致死滅口追出院内用石連毆傷招兒腦後左耳根並毆林子右太陽失落石塊順拾地撩斷棍戮傷林子右眉稍左耳竅接連右太陽先後倒地身死又恐吳得元回家看破起意假裝失火燒斃遂撩柴棍走入廚内搬取柴草堆積吳王氏房門用火點燃逃跑致火燒燬正廂房及廚房三間將吳王氏屍身燒燬並炕上睡臥之幼女一併燒斃報州獲犯勘騐訉詳批司提審飭府審擬由司勘解到臣提犯親訊據供前情不諱詰無起釁别故亦無同謀知情及在塲加功之人案無遁飾查律載殺一家非死罪三人者凌遲處死財產斷付死者之家又例載殺一家三命以上兇犯審明依律家罪一面奏聞一面恭請王命先行正法各等語此案魯來保因挾吳王氏斥駡辭退不肯借居之嫌謀殺吳王氏洩忿並殺招兒林子滅口及燒屍滅跡致燒斃幼女各身死實屬兇殘已極查招兒林子幼女均係吳王氏子女係屬一家四命吳王氏雖係該犯雇主吳得元之妻平日並無主僕名分應同凡論來保除燒燬房屋焚屍滅跡各輕罪不議外合依殺一家非死罪三人凌遲處死律擬凌遲處死臣審明後當卽恭請王命飭按察使方汝翼會同中軍副將鄧全忠將來保綁赴市曹凌遲處鐑首級解歸犯事地方懸竿示衆以昭炯戒該犯訊無財產妻子應毋庸議除供招咨部查核外所有審明殺斃一家四命重犯按律擬辦緣由理合恭摺具陳伏乞皇太后皇上聖鑒謹奏奉硃批刑部知道欽此○○衛榮光片再户部奏撥光緒十四年京餉案内指撥兩浙鹽課厘銀二十二萬兩又内務府經費撥兩浙鹽課銀五萬兩行令於開印後分批起解限五六月前解到一半十二月初間全數解清等因恭錄諭旨行文到浙卽經轉飭欽遵籌解去後業已解過户部銀十一萬兩内務府經費銀二萬五千兩在案兹據浙江鹽運使德壽詳稱在於縣塲課曁綱票課厘項下籌解户部京餉銀五萬兩内務府經費銀一萬兩委候補鹽大使林藎臣管解仍遵成案飭令該員由浙至滬搭坐輪船運至天津由陸赴都妥速䟎解等情詳請奏咨前來除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片陳明伏乞聖鑒謹奏奉硃批該衙門知道欽此○○奴才希元跪奏爲恭報奴才交卸印務起程日期仰祈聖鑒事竊奴才於光緒十四年五月二十三日准兵部咨開内閣抄出四月二十八日奉上諭福州將軍着希元調補等因欽此欽遵咨照前來奴才當卽具摺叩謝天恩一面將任内應辦事件次第清厘先後奏陳在案兹新任吉林將軍長順於七月二十五日行抵吉林省城奴才謹於二十六日將將軍印信曁王命旗牌令箭文卷等件派委堂主事慶和武巡捕榮陞敬謹齎送並督辦吉林邊務事宜文案糧餉同日一併移交新任將軍長順接收隨將旂民地方情形練防軍務一切事宜均與長順詳細述明奴才卽於是日交卸赶緊束裝定於八月初四日起程趨詣闕廷跪聆聖訓俾遂犬馬戀主之忱所有奴才交卸印務起程日期謹恭摺具奏伏乞皇太后皇上聖鑒再此摺係借用吉林將軍印信合併聲明謹奏奉硃批知道了欽此○○倪文蔚片　再據台灣新化縣兵倍候補郎中林文欽奉生母羅氏命措銀一千兩廣東番禺人二品頂戴選用道羅壽嵩遵故父二品封職羅振綱故母二品命婦徐氏遺命報捐庫平銀一千兩均捐助豫賑先後呈繳由賑撫局司道具詳前來核與建坊之例相符仰懇天恩俯准林文欽爲其生母羅氏羅壽嵩爲其故父二品封職羅振綱故母二品命婦羅徐氏各在本籍自行建坊照例給予樂善好施字樣以昭激勸謹附片具陳伏乞聖鑒訓示謹奏奉硃批着照所請禮部知道欽此○○倪文蔚片再據署山東布政使按察使福潤禀稱福潤服官京外恪遵母烏蘇氏慈訓不敢踰越署篆以來復奉母諭云吾身受朝廷闓澤八年爾當潔巳奉公時時以國計民生爲念勿徇世俗作壽收禮以爲孝今河南災賑孔亟救災恤隣亦藩司職也宜節祿入以濟之福潤謹遵母命措庫平銀一千兩寄豫助賑福潤前守萊州因山東水災曾奉母命捐賑奉旨建坊此次續捐豫賑仍出母意不敢自邀奬叙等情前來臣查烏蘇氏義方教子公而忘私慈惠爲懷民溺猶已迹其明理逹義洵足爲列女之型前已恩准建坊今又樂善不倦續捐豫賑應如何優奬以褒賢母而示風勵出自鴻慈理合附片奏陳伏乞聖鑒謹奏奉硃批該部議奏欽此○○倪文蔚片再向來統兵大臣及將軍督撫辦理軍務粮餉等事遇有出力之人往往賞給自九品至五六品功牌名爲軍功頂戴始於乾隆五十一年福康安剿捕台灣之役嘉慶九年曾奉諭旨飭禁擅給迨咸豐年間東南軍興因軍營出力人數衆多不能概登荐剡勞績稍次者乃奬以功牌於是又有賞給五品翎頂牌札者其初不過以斬將搴旗登城陷陣宜援軍賞不逾時之義以鼓士氣故先給札文旋予奏奬其後則人不必軍營案不必奏咨而濫滋甚矣同治元年經御史梅啟照奏請明定功牌限制欽奉上諭此後賞給功碑仍不得過六品以示限制等因欽此各省欽遵在案自臣莅豫有河患辦料辦工官紳紛紛以五品頂翎奬札功牌爲請伏維頂戴爲名器所關翎枝尤殊勞之奬恩痵自上非臣下所敢專豫省軍旅之後濟師西征治兵日久發給此項牌札亦最多厮豢曳翠羽屠沽冒章服些功戰士厠迹搢紳愈濫則愈輕一旦設有事用人而功名不足以鼓舞非細故也臣恪遵憲典凡逾限制概行駁斥並飭地方官嚴行誡諭一切軍功頂戴不得擅用補服朝珠及恃有頂翎在外滋事者加等治罪以明制度而儆潛踰特此邦之人習爲故事不知冐濫之非或議奉法之過理合附片陳明伏乞聖鑒訓示謹奏奉硃批知道了欽此 
 
