# 1896 - 153 - 4908308

 

Page 1

 
 
[四史復出] [  圖書集成局啓]  
　　四史者何史記前後漢書三國志是也本局疉印數次因字跡較别家爲大刷印較别家爲清是以購者皆爭先快覩早己消罄兹仍用潔白連史紙重爲印出裝釘每部六十册邇來紙價昻貴稍爲酌加今定價實洋四元二角售處仍在三馬路申報舘並申昌書畫室 
[新印萬國近政考略] [  圖書集成局代啓]  
　　通海以來談洋務者雖不乏人然往往人各其說多膚浮襲取之詞難誇心得梁溪鄒翰飛先生時下通才喜習經世有用之學平生與中西名士交抗談經濟凡有心得輙筆記之因成洋務叢談全部此書其一種也凡天文地輿及泰西各國沿革風俗兵刑禮律教化盟會編年新政之涉於考據者備載其精瞭如指掌兹託本局代印每部實價洋七角託鎭江文寳閣上洋申昌文瑞樓寳善分局各書坊寄售 
[論塌屋傷人事]  
本埠於前數日内風雨大作雷電交加時有新閘橋北堍經綸繅絲廠衆女工正在雲集工作忽轟然一聲該廠東首樓房竟爾塌下壓傷女工十九人或傷頭面或傷手足内有二人傷勢最重相繼斃命次日該廠左近有尚未開車之分廠因鑒前事雇匠修理亦因倒塌氣樓一角致該匠等被壓受傷輕重不一此十七八日本報所記事也聞該廠甫於二月廿四日開車其未開車之分廠因裝搭未全尚須稍緩數日是其房屋必非朽舊或係新造亦未可知乃一遇風伯雨師聨轡並至便已不堪承受狡爾傾頽傷者死者不一其人此其中豈亦有定數歟向非工料不堅何至若此而如虹口有恒路之平房數椽垃圾橋南堍之舊樓若干幢及寳善街萬寳茶樓之後墻等處先後塌倒幸未傷人者更無論已夫洋塲房屋愈造愈多有買空地而新建者有因年久而改造者版築之人幾似蜂屯蟻聚第地方本係通商碼頭人之聚散無常局也風氣繁華經營之人翻覆殊易非若别處有土著而無外來店鋪則一開數十年居家則一住三兩世因而所造房屋並不堅固多至十五年少則十年五年又須拆造故止求目前之華美而不計久遠之規模對宇望衡比比皆是然絲廠重地開設未幾此次風雨又不甚狂猛而坍倒之處已如銅山西崩洛鐘東應則此後新造之屋其尚堪設想乎幸而該處所塌尚屬不多女工微賤養傷撫恤所費易籌否則釀成多命該廠不能不出資了結吾恐利尚未獲本已先虧經理者更難辭其咎矣查本埠絲市自去年大獲利益後一時聞風興起者比肩接踵多至十餘家統計滬上近日絲廠已有廿三四家之多其中比用女工合之不下二三萬人生理之盛爲歴年所未有自聞該廠遭此巨禍衆女工惴惴焉皆有朝不保暮之勢蓋婦女無知旣趨其利又畏其害亦殊可笑而可憐矣聞該廠自失事後已電催經理人回申懲前毖後必有一番整頓無俟贅述而余竊因之有感焉本埠起造之房屋多係雇匠承包匠頭承接生意彼此爭奪價至一跌再跌而房主貪圖便宜擇其最賤之價而使之起造致一切木石泥沙之料不能堅固在房主以爲租地之限不過十年十五年若工堅料實則將來拆屋還地諸多吃虧且房租大小止論地叚不論房屋之美惡租錢猶是而房價已先省十分之七則亦樂得占此便宜也以故近年造屋愈多屋料亦愈不實假使該絲廠之屋工堅料實亦安得有前日之禍竊謂房租之貴莫甚於上海如房主再以减省工本爲計利市何止三倍平常住家之屋每幢不過八架前有天井後有灶披計包造不及銀百兩而月收租金多者十元少亦七八元五六元不等是一幢之屋其造價只須年半之租卽已收回就使租地有限而年餘之後所得房租已爲凈利然則可必貪此便宜而不選結實之材料與堅緻之工乎要知天道人心互爲倚伏只圖省費不顧人之利害雖曰發財恐難久享彼匠頭因生意而减價見利忘義尚屬恒情不足深責若房主則固富有資財者也乃與匠頭爭錙銖之利貽居者以無窮之害亦殊傷隂德矣或謂洋塲五方雜處貨屋者遷徙靡常但有石庫門之樓房已覺觀瞻體面原不視工料之省費以較租價之低昂十倍之利固可安然受之子言嘵嘵亦殊不諒予曰若此則坍屋傷人之事禍猶未爲烈也謂予不信數年之後必有覆轍相循者嗚呼傷者猶可醫治彼死者之寃又將向誰問續命湯乎是所望於亡羊補牢者 
[嚴懲地棍]  
　　昨得本館常駐金陵采訪友人手簡云江寗縣治軍師巷地棍某甲窩藏土娼某日有某公子來此閒遊因事口角甲卽揮衆毆擊以致公子身受重傷事後飭家丁赴縣署禀請訊懲新任江寍縣胡大令廷琛立卽籤差將甲拘訊甲供稱小人姓朱名榮渾號朱老二向在某署充當快役納有簉室某氏另居城内前日公子突來恣横小的不服因與忿爭大令備文移咨某署請將甲革去卯名隨判令重笞六百板收押候究至公子姓胡名祖然浙江人騐視之餘而舁歸公館療治旣而本坊地甲在縣署領出示諭一張粘貼巷口大略謂誘賭窩娼本干例禁房屋充公嚴懲不貸現犯朱榮是爲殷鑒此諭甫貼閭里肅然彼痞棍一流想已畏威遠遁矣 
[杭試初誌]  
　　杭州采訪友人云浙江學政於本月十八日考試闔府生經古及補歲考黎明時升座點名有餘杭補歲考之某生倩臨安某生代考被人攻訐宗師傳至案下訊問生不敢隱瞞據實供認遂當堂重責手心數十下罰令長跪多時始行逐出下午復懸牌發學從嚴戒飭十九日考闔屬生正塲有補到者一人臨點倉皇失足跌傷手臂又有一人接卷時失下眼鏡致被宗師訓責封門後東文塲某號有不守場規高聲呌喊者卽命承差帶至堂上罰跪其人再三懇求始免加蓋犯規戳責令在案前完卷而去所有題目附錄於左生經解題易爻辰考詩白華解春秋僖公以前不書郊禘說古學題房梁公收蜀人材賦以朝拔其尤暮拔其尤爲韵賦得立義以爲的得雄字生正塲題苟求其故千歲之日至問歴代關市之征理財恤民能並行不悖否賦得諸公好爲致年豐得豐字五言六韵先是十二日下學講書時宗師查得府學廪生孫恭壽前年届考貢時呈請遊學以其跡近規避著先開去廪缺至此遂准其補試并飭學備卷先行錄科候示期再行考貢又商籍廪生張元孟以運試時捱保童生張某係南潯紳冨雖現行鹽引而杭州並未寄居例不應考前因失察兹乃遞呈檢舉次日批示所禀是否屬實仰鹽運司迅卽查明察復毋延至正塲點名後三更三點放頭砲四更二點放二砲寅時升座點名各生童均須早在轅門伺候按牌魚　而入毋得爭先落後以免擁擠 
[松江府試九志]  
　　茸城采訪友人云本月二十一日陳太守二覆闔屬文童其中曾取經古雜學者試以詞賦人各五六題或十數題一時無從備錄惟悉上海劉生鍾龢題爲鬭鴨欄賦限韵未詳擬白樂天江南遇天寳樂叟詩七古四陸詩五律不限韵陸遜陸抗陸機陸雲王生遵善題爲山舟賦限韵未詳高生翀作七律十八首散號賦題山僧多解說南朝賦以題爲韵不作者聽堂號史學題岳飛韓世忠論 
 
 

Page 2

 
 
[潤州火警]  
　　鎭江采訪友人云本月二十一日午後四點鐘時城外天主堂街口復源首飾鋪熾炭爐中延燒板壁熊熊毒燄頃刻上炎是處毗連大街鋪户如林人烟稠密一見火勢逼近紛紛搬物奔逃手忙足亂之中路爲之塞各善堂水龍夫甫聞警信卽風馳電掣而來吸水狂噴無異黄河倒瀉所惜火勢太猛非陽侯神力所能袪以致勢若燎原俄卽延燒四面鄰近各鋪户莫不惴惴於心幸常鎭通海道吕觀察寳蓋山新兵前營統帶吳叅戎水陸總巡周都戎城守營焦守戎丹徒縣宗大令曁保甲各局員次第臨塲督同救護少焉天主堂第一樓寳蓋山道署各洋龍亦飛馳而至擇地安置設法圍澆又得衆西人以滅火藥水潑之并用火鈎拆斷火路約焚兩點鐘之久始得赤燄漸衰是役也計焚去聚和祥洋廣貨鋪天寳銀樓恒升衣莊恒泰衣莊王義昌茶食店趙萬和絨線店祥和洋廣貨鋪青雲室紙店永祥錢店保和烟店大恒昌烟店源泰帽店某京鞋店某炒貨店某麫店某襪店其餘不及備錄約燬房屋百餘間貨物失去二十餘萬金之譜誠巨災也 
[浙省秋審]  
　　浙省本年秋審已紀報章兹又得訪事人函云應行提勘各犯業奉撫憲廖中丞牌示定於初六日會同司道勘錄是日黎明藩憲以下各官曁派有執事人員均齊集撫轅辰刻中丞出堂各官上前叅見升座四營兵士及親軍勇丁站立兩旁傳鼓開門押解差役將各犯帶入至二門前由委員蔡君照庚及屈二尹慶雲逐一點進當堂寫錄口供後卽照例發給大錢二百文草席一牀蒲扇一柄角黍四枚手巾一方隨由原差帶從西角門出有犯官周福清一員係由府照廳方叅軍提解帶至堂上先行謝恩然後勘錄該犯係乘輿而來頭戴空梁纓帽身穿元青褂頸繫鐵練差役傳語猶稱爲周大人云 
[錢塘夏景]  
　　杭州訪事人云浙省大街小巷傾棄垃圾向由防軍局打掃垃圾前年日人肇釁操防嚴密兵不暇　顧於是仁錢兩邑尊出示責成地保由店鋪居户捐錢自一文起至十文止以作打掃經費無如地保祗知斂錢僅將大街收拾而小巷之中反堆積如山眞所謂有名無實○杭地今年絲汛大旺出貨較多惟桑葉價值昻貴每擔需洋四元有奇鄉人以成本過重高擡絲價刻下各絲行擬於二十日開秤連日議價未定故行中擬將肥絲開盤每兩二百四十文而鄉人猶以爲未足也○藩憲牌示准補雲和縣典史葉培廻避遺缺以卽用典史余寅恭請補西安縣典史錢浩病故遺缺以新海防遇缺先補用典史鄒滌請補 
[鄮嶺叢談]  
　　寍波采訪友人云四明全謝山先生爲國初賢逹近經浙江學政徐季和宗師奏請建祠郡城西門外乙未坊擇吉本月十六日恭奉木主升座是日闔郡文武官員均親往拈香輿馬喧闐頗稱熱閙○郡之四鄉每逢正二月間向有串客赶會專唱淫詞豔曲勾引痴男怨女蕩檢踰閑而迷龍陣中人更以五木訣誘人財物澆風惡俗莫此爲尤地方官聞而惡之歴次嚴禁在案乃日久法弛故智復萌目下西鄉鄞江橋百梁橋等處又有賭棍租地搭廠聚賭花龍牌丸並招串客演劇哄動游人當此農事方興鄉人最易發時失業有牧民之責者曷其奈何弗禁耶 
[漢江雙鯉]  
　　漢鎭訪事友人來函云硝礦一物亦兩間自然之利現聞湖廣總督張香濤制軍業委洞悉礦務人員就本省上下各府隨地博扮如有成效立予優差○兩湖昔時有龜鶴二茶之名爲貢京之上品龜茶之葉其形如龜產自漢陽之大别山兵燹後遍地刼灰顆樹無存其茶遂絶鶴茶產自湘屬岳州之對岸君山距該山數百里許有鶴井焉土人汲井水泡茶其葉遂飛揚上下儼若鶴形試他水則否嗣後該井閉塞茶亦遂衰現在鄂省貢京之茶皆取武當山所產其葉青葱雜花紋色誠妙品也惜每歲僅產數百斤西商久耳其名欲沽未得若使生產繁多則不難厚收其利也○漢鎭上下十五里烟館林立現在重申舊禁飭漢陽府縣曁漢口印委各員預先知照通鎭烟館限期一律停歇如有陽奉隂違及故意躭延等情除房屋充公外尚須拘懲差保人等毋許隱庇一經查出立阳斥革似此雷厲風行想不難尅其禁凈也○灰麫一宗爲漢上各熟食店必需之物自上月每　需錢二千二三百文刻因新麥尚未上市遂騰漲至三千一二百文據漢南鄉友云刻下小麥生機甚暢瞬息間卽能收取麫盤可望低落黄豆諸物亦見生旺本月十四五兩日大雨溝澮皆盈田禾茂盛農家者流無不有豐年之望云○鄂省自强書院方言學生李宗澄者天姿頴異所學湛深督憲張香帥調赴某省之東文學堂未知所司何事刻已詣院禀辭矣 
[潯上官塲紀事]  
　　九江采訪友人云稽查輪船兼保甲總局委員吳儀生明府前經九江府尹西庚太守札飭代理瑞昌縣篆務所遺稽查輪船差使禀請藩司札委周耀庭明府代理保甲局事務禀請關道札委江防同知曾葆農司馬代理現在委署瑞昌縣之沈幹臣明府已到任吳明府交缷後仍回九江關道卽委令接辦保甲事務本月十一日又奉藩司札飭仍任稽查輪船之職於十六日接差○前任九江府同知調補南昌吳城同知王植東司馬禀請開缺修墓上游准之某日買棹回籍道出九江拜謁鎭道府縣及各寅僚小作句留擬卽解維就道○署理瑞昌縣沈明府接印後連日行香放告閲城點卯遵定章也 
[建業官塲紀事]  
　　本館常駐金陵訪事人來書云前兩廣總督李制軍瀚章因傳相出使俄國特至上海相送後赴揚州一攬平山蜀罔之勝刻下游興已闌將回珂里由揚乘坐官舫於本月上旬抵省艤舟下關官碼頭命駕入城逕赴督署拜會峴帥請在花廳叙坐前日制軍已詣督轅辭行峴帥特派壹壼輪船周國祥徑送廬州○署九江總鎭劉郁文軍門青煦接奉督憲委札趨轅叩謝當卽遵飭赴任禀辭登程○請補羊角營都司譚都戎清山請補提左營守備蘇守戎慶隆均奉部覆准並蒙督憲飭知赴任因卽趨轅禀謝禀辭○督轅牌示江寗城守副將員缺查有現署是缺副將奏留兩江記名提督楊金龍堪以借補○藩轅牌示寳應縣孫寳鈞丁憂遺缺查有請補斯缺之艾聨芳堪以飭令先行署理 
[紅橋笛語]  
　　揚州采訪友人云泰州教案前經州主趙刺史會同道府委員與孝士和衷共議照償房料重復建堂日内尚未開工而刺史瓜期已届上游遂遴委翁笠消大令延年接署州篆大令奉檄之下立卽禀辭先往上海一行迨事畢言旋於本月十六日行抵維揚親詣運轅及府署禀見旋經沈碧香太守飭令速赴新任大令遂於十七日下午解纜前往泰州聞涓吉本月十九日履任○邵伯河浜划船户某甲膝前一女愛若掌珠雖　服亂頭曉妝臨水而苗條婉麗姿態宜人眞風塵中尤物也客歲適某裱畫店夥某乙乙不務正業時與女占脫輻之爻女自傷實命不猶回憶緑楊城郭間擊檝滄江何等自由自在一旦悞聽鴆媒之語嫁此中山狼無夜無明如坐犴狴反不如在閨中以丱角老猶免受挫于狂且因之玉箸雙垂終日以淚痕洗面小妮子命如紙薄夫亦大可憐矣某日辭别翁姑歸寍父母一入門卽號咷痛哭誓不欲生至晚潛購阿芙蓉膏背人吞下父母知而大駭急覓良方施救早已無術返生未幾而頰暈消紅曈神凍緑芳魂一縷遽歸離恨天中父母悲痛之餘想不免向東牀　腹人有一番饒舌也 
[蘇臺訪古]  
　　姑蘇友人來信云湖南人楊某前在某水師營當艙長嗣該營經上憲裁撤楊設計朦過營官將所管之砲船一艘匿不禀交仍往來於江浙一帶之各鄉鎭招摇撞騙遇事生風鄉民不知其僞受其愚者不可勝計且於夜深人靜時恒有不倫不類之輩出入其家鄰右雖厭惡逾恒畏其兇横莫敢與較近爲撫憲趙中丞訪悉立飭吳縣凌敬之明府訪拿究辦明府卽於本月初六日飭幹差十餘名前往掩捕當於下午時在胥門内寺褀巷中拘獲解回縣署明府飭刑房押候訊辦○某姓婦年逾花信略具姿首本月初一日行經盤門内沿城根忽一營勇自後掩上授以番佛二尊婦紅暈雙頰舉步欲遁詎該勇竟色膽如天將婦拉倒婦大聲呼救途人聞聲麕集詢悉情由咸拘不平各以老拳贈勇旋拉至三多橋小如意茶肆啜茗講理事爲同營所聞乃揑詞禀知營官營官卽繕函飭勇將該婦及代抱不平之甲乙丙丁四人一併拘送某局請 
 
 

Page 3

 
 
辦局員某司馬以信中言該婦在盤門操塲拾取槍子該勇上前喝阻非但不依反糾無賴將勇兇毆云云遂升堂提訊該婦申訴前情司馬謂其誣供喝掌頰若干并飭差將婦翁拘案責其治家不正笞臀荷校甲乙丙丁亦各笞二百板荷以巨枷發三多橋示衆見者咸以爲該營官及司馬受期也○蘇垣某甲向在上海某錢莊爲夥近因花柳揮霍虧空洋銀六百餘元當經店東辭歇債臺百級無可支持潛地返蘇不數日各債主已疉來催逼一時避債無臺於实八夜黄昏時購取阿芙蓉膏吞服逾時毒發幸家人知覺尚早赶卽施救得慶更生然亦險矣 
[川沙命案續聞]  
　　前記川沙命案兹悉本月二十二日午前由劉乙笙司馬親往該村相騐騐得顧福魁身受刀傷八處司馬當塲問兇手馮沛全何故將顧刺死初尚未肯招命責籘條三百始供稱當時動手者共有六人若父若弟亦在其内又供由某氏婦指使司馬因命將該婦帶至署内審訊至究因何仇致釀此案刻未悉其詳也 
[示定銀價]  
　　日前上海縣黄大令奉到江蘇藩司鄧方伯排單内開現届上忙條銀業已開徴適值市肆銀價短减以致折收銀價較上年减去錢二百文計每兩祗折收二千文如以後銀價日增仍當隨時詳辦飭卽曉示等因大令奉文後業已出示曉諭各花户矣 
[覆訊盜犯]  
　　日前崇明縣解盜犯九名至申請江海關道過堂勘訊黄觀察發縣寄禁委糖捐局委員竇甸膏明府蒞縣署訊鞫各犯均翻供不認明府著分别還禁候定期覆訊昨日午後復命駕至縣升坐花廳飭提案内犯人王幅生至案開導再三諭令從速供吐免受重刑王供稱小的實由在逃之鄭瞎子喚至船上炊飯後付給黄豆五斗抵作工資小的知伊等爲盜卽行逃出今如見各盜之面尚能指認惟不識姓名耳盤詰至再執定前詞明府適有别項要公卽飭還禁再訊 
[請移巡局]  
　　本邑浦東唐橋鎭流氓地棍多若繁星聚賭抽頭習爲常事而搶孀逼醮花鼓淫戱尤時有所聞兹經董事嚴尚珠等聨名禀訴道轅請黄察核示可否將龍華巡防局移駐唐橋以資彈壓未知觀察如何核辦也 
[傳醫診犯]  
　　前者法界公堂移送紹興人沈培緒控陳子賓王晉山揑造僞棧單串騙絲繭一案至上海縣署蔣司馬訊問之下判令交差覓保限日尋在逃之裘琢庵到案訊明辦理後無人肯保差役遂禀明司馬仍飭收押所中前日陳在所患腫脹之症看役朱倫以案關上控立卽禀知内署請撥官醫進所診治 
[查辦流氓]  
　　本城保甲總巡鍾守伯明府訪知浦東爛泥渡一帶每有流氓滋生事故因於前日親往爛泥渡巡防局與局員劉穆亭二尹叙談良久旋傳近處各圖地保到局諭令查明圖中有流氓若干著開具清單以憑訪明拿辦以後遇有行兇拆梢等事可立卽來局禀陳如果爾等串合隱瞞察出定予嚴辦各地保遵諭而退 
[迎聖體]  
　　昨日爲天主教中迎聖體之期滬南董家渡天主堂午前鐘鳴七下由江南主教倪大牧師身披祭服舉行彌撒大禮禮畢主教手捧聖體就堂中週行數次前導則本堂之男教友次外堂中司鐸諸人共有百人之數一時觀者甚衆咸爲讚歎以誠少見也事畢近午餐矣 
[軋指求醫]  
　　本地鐵工羅毛毛刻在楊樹浦大純紗廠司理機器前日下午正在工作偶不經心致被機器將左手四指齊根軋下頃時負痛倒地經廠中人舁送同仁醫院求療雖無性命之虞然已殘廢矣 
[一併斥釋]  
　　粤東人唐寳紳投英界公堂控同鄉人吳金波借銀逃逸查知遺下家具被潮州人康寳瀾霸捐請卽究交屠别駕如禀簽差飭提於前日之晚升堂質訊唐訴稱職員係粤東香山縣人向左治下開設泰來洋貨字號吳充當老公茂洋行康記保險買辦本月初十日來言因有急需商借銀若干職員允之借給五日期銀票二紙計銀四百兩吳允至期一併歸楚决不食言詎料届期並不將銀師楚職員往尋始知已因虧欠過鉅携眷同回旋查知尚有家具寄藏康家爰邀同吳之從弟有廉至康處理索康一味恃蠻無奈訴求訊究唐實之供稱寳綽係小的之從兄此事小的曾經理勸寳綽恃勢逞蠻以致不能妥洽有廉供稱吳因虧欠回籍所有家具寄存康處日前唐向索取兩相爭閙小的曾從中解勸康性情蠻悍以致理勸不明差役禀稱小的奉大老爺信牌前往傳康康稱係都司之職前在臺灣當差未便與唐對質别駕著一併斥釋諭令自行料理 
[二訊租地案]  
　　會審租地一事已紀報章昨日午後二點鐘時美繙譯官海君格思蒞英界公堂會同屠别駕升座原告愛律師向原中蔣挹之問明一切供詞與前堂無異被告所延闞律師起而問曰此事由蔣與西人藏克爲中當定購地基時是否尚未與羅心發相識以後藏克手持周子青之信及銀票五百兩付還信在爾處何以銀兩未收當時曾否與周在四馬路某茶寮議及此事蔣稱先與羅不相識後由吳少卿引見藏克送來周信言因周地上有墳墓不能遷栘故願將定銀送還我答以無論墳墓能遷與否目下祗要地基略談之下藏克卽去其信遺上桌上當時彼此不知事後成訟遂將信視爲無足重輕之物卽周亦向不相識後因此事曾同王松年到過周家復在四馬路更上一層樓帳房見過兩次至茶寮素未到過亦未與周同去闞律師再三盤詰執定如前闞律師曰倘有人能指出爾與周當日晨茶寮相遇情形及所談之語爾將若何答稱任憑若何惟我則並未與周同在茶寮被告所說均屬謊言吳供稱向操絲業與羅蔣相識故由我引見先時曾言過絲業不佳不若販地可以賺銀後蔣適言及楊樹浦之地羅遂欲購買言每畝銀銀五百兩約十四畝由西人藏克爲中厥後藏克因他事來行方及周現欲悔議將信給我一觀我與藏克言此事恐未必能悔後因此事與我無關遂亦聽其自然旋聞周有地售與蔣僅立收條一紙並無合同旣而屢次向催付價總無銀兩曾因更上一層樓議妥收回賣契罰去定銀律師問是否因議定後地價日昻故欲悔議答稱並無此意蓋悔議在去年而漲價在今年也藏克供稱蔣周因地涉訟在本年三月間以前並無洋人與聞至此始知有洋人在内去年西歴六月與王吳蔣同至楊樹浦看地蔣欲購天后宫前後之地後議定沿路周地一方定後約過幾時由我持賣契及四畝田單向王借銀四千兩王應允後却並無回信閲幾時始知賣契已還定銀主百兩作爲罰欵海繙譯問旣已還契悔議何以藏克將定銀五百兩送還蔣不收受屠别駕曰此事原告已允悔議將銀罰去後藏克將定銀送還豈非如願以償何以不肯收受答稱因收條不能交出之故别駕曰現在地係在何人之業周稱已另售與陳姓問曾否將另售之情告蔣答稱未告愛律師出西字據一紙曰此係藏克所立據上注明西歴二月十一號收到蔣銀一百兩爲楊樹浦購地費用旣經悔議何以二月間尚取中金問至此已鐘鳴五下原被告律師同稱彼此口供均已問畢請堂上定斷可也中西官准如所請遂退堂 
[法公堂案]  
　　粤東人蔡騰光雇徐春榮小車至虹口怡和棧裝竹布三百餘疋及至店中見箱已破檢點缺少十九疋將車夫扭送捕房昨禮拜四堂期解請鄭大令祁繙譯會判蔡投案稱盤問車夫據云報關時被關上揭開小的謂上車時箱完好並不揭開詎車夫一味支吾爲此送案請訊大令問車係何時雇來蔡稱由朋友薦來共車七次前次亦有缺少求追究質之徐春榮供連次裝貨並無疏失此次實係查騐時先已揭開店主定裁在小的身上大令問共裝竹布若干供稱箱外用鐡皮包裹箱内若干小的並不知悉大令問現少十九疋此布究竟何在徐不答又問蔡當時有人目見否供有店夥目見否供店夥著蔣車夫徐春榮押候蔡騰光邀同見証於下期來案候核○張坤記禀稱在老北門内開設成衣作塲前晚三點鐘被賊撬門竊去衣服五件天明始悉正欲報捕知已破獲爲此投案請領原贓沈金福供向爲成衣匠因病不能工作不得已出此下策求恩寛宥大令著押候笞責一百板贓交失主領回○王李氏禀稱住後新街藉洗衣爲洗前晚被賊竊去衣服五件報捕後卽被包 
 
 

Page 4

 
 
探破獲並起獲原贓撬門菜刀一柄今一併解案請訊王桂林供本地人初次犯竊求恩大令著押候笞責一百板贓給失主領回○無錫人吳五　　　　　 
梅禀稱在招商局裝運糧米被跑灘之三十六個黨陸阿貞藉笆斗碰痛爲詞搶去糧米並將船夥毆傷蒙送醫院療治幸傷勢輕無碍今將行兇之陸阿貞送懲質之陸供在糧船上爲小工因笆斗碰痛起釁小的先被船夥毆擊大令廉得其情謂陸曰爾犯案釋出未幾可見素不安分姑念口角啓釁從寛禁押五天原告斥退○喬秀堂控丁三南糾衆拆梢搶去竹布三疋傳到物塲主王甘溪禁押捕房昨日堂期解案大令謂王　公堂飭探帶同丁三南咨照領贓爾反指探夥拆梢送局究辦實屬不合著罰洋三元以示薄懲喬秀堂不應屢傳不到姑念昨已掌頰二十下著從寛禁押捕房五天丁三南不應藉端攫取竹布所控拆梢事非無因著押候笞責一百板竹布二疋喬秀堂供詞不符顯有不實存候充公○沈德福控王良海匿名揭帖藉端訛詐牽涉捕房經大令著一併押候傳到薛保之再核昨日堂期飭探帶案大令謂王曰揭帖是否爾寫王供來滬數十年並未犯案求鑒大令問究竟何人揭帖供稱小的與沈有仇有心誣害又問薛保之因何不到沈供薛已調往外埠不在上海大令得供著將沈德福交人保出限卽日尋薛到案再核又謂王曰爾前爲原告到堂所控不實賭錢一節事非無因著還押候薛到案核奪○探夥沈長林前因在廣大酒店酗酒毆傷領事公署執役人王隆金經大令判枷兩個月期滿責放昨日堂期其子沈德泉遞禀以外祖母病在垂危　准交保出外大令將禀稱與祁君會商從寛典准予交保德泉叩謝而退 
[美界捕房四則]  
　　某輪船某日停泊虹口華順碼頭偷兒張阿富溷至艙中竊取某搭客之對時表一枚失主控諸捕房晨昨包探竇如海將張拘獲詰問之下供稱尚有一人同竊因令押候查拿到案併送英公堂訊辦○粤人蔡文新居密勒路八百四十九號屋内以樓底招同鄉王某居焉詎王作事不端蔡遂下逐客之令王不服日與吵閙前晚蔡奔告捕房捕頭遣包探倪順泉將王某卽王阿德傳至捕房諭限二日内遷徙不然提究○武昌路第五百十三號門牌木器店主宋錫山昨晨投控郡姓春和仁和二昆季去歲杪曾被拆梢邇又逐日來店吵擾實屬不堪其累求請拿獲捕頭派包探倪順泉往查二邵已遁往法界去矣○租界游行車輛除包車外應向工部局捐車照會買車亦然昨午有甲乙二寗人拖滿載貨車一輛疾馳至篷船經四百三十七號華捕盤問無照會因一併拘送捕房捕頭飭將車貨暫存乙釋出補照領取 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[解犯起程]  
　　蘇省發回南匯縣案犯陳老幅來申過站黄大令飭寄禁内監候備文解歸南匯昨日已備就公文大令移請城守營李采而于戎派出兵士兩名偕縣差押解就道 
[英界公堂瑣案]  
　　三十五號印度捕解范阿生曹岳廷至案禀稱昨日伊等在虹口阻擾女工是以拘入捕房搜其身畔有細鐡練小刺方等物今特送請訊懲范曹同供稱小的等在爛泥渡巡防局四鋪當汛捕夥役昨日在鄉間拿獲一賊搜出刺刀擬欲呈本官老爺因之帶在身畔並不敢阻擾女工屠别駕著押候函詢局員再行核辦○范金和者無業流氓也曾與傭婦張方氏私識日前竊取氏之綢布衣服三件氏報捕後捕頭令包探趙銀河拘獲人贓送案請究張方氏訴稱小婦人被范百般誘騙以致入其彀中然僅一月有餘業已分拆今被行竊乞恩准領回范供稱所有衣服均小的製辦現因無錢使用故暫取歸别駕判令管押兩日○包探孔阿才解徐鶴亭至案禀稱昨日此人向鄉人馮蘭仁訛索洋銀二圓不遂所求將馮毆擊適爲小的所見是以送請訊懲馮訴稱小的突被毆辱身受微傷徐供稱小的向借洋銀並未毆擊别駕判令笞責二百板並包探黄四福禀稱某圖地保夥役孫仁卿前曾與張阿大之妻私識已六年矣約共用去洋銀三十圓之譜今已分拆忽糾合流氓陳英英陳芳芳向張訛索洋銀五圓張不允以致吵閙今特解請究辦張訴稱伊等所用洋銀小的並不知曉今恃其人衆竟向小的拆梢孫供詞含混二陳同供稱小的等是弟兄孫糾往試茶不敢訛索别駕判令將孫及二陳各管押三日並龜奴曹阿三在倡婦李巧林處傭工前日竊取李倡銀釧及銀鑲玳瑁釧報捕後捕頭令包探顧阿六緝獲吊到原贓送請究辦李娼遣傭婦某氏投案領贓曹供認行竊别駕判令笞責一百板賑給還李娼○包探孔阿才禀稱鄉人陶阿如手持衣包行走小的見其形跡可疑同之盤詰據言係自已之物今特送案請訊陶供稱小的家在靜安寺迤西衣包係自已家中之物並非竊取别駕著交人保去○包探趙銀河禀稱周根生在本邑人何瑞清家傭工竊取石圖章三十餘方古墨四錠鼻烟壼一枚經小的在王旺月處查獲原贓惟尚少圖章數方及鼻烟壼今特一併送請訊究何投案領贓周供稱小的係蘇州人王供稱小的實知是竊贓求恩鑒察别駕判令將周笞责二百板遞解蘇州原籍王罰洋鋃二圓 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年四月十四日京報全錄]  
　　宫門抄○江撫德奏息借商欵請動加收茶稅等銀豫備歸給三期本息銀兩摺○又奏籌解固本兵餉銀兩片○又奏籌解　齎銀兩片○將軍恩等奏守凍大船遇風撞損擬請拆缷修造並將駕船不力之驍騎校交部議處摺○又奏請調員監委片○　撫德奏彚報委署代理知縣各員缺片○又奏甄别府縣各員片○四月十四日刑部都查院大理寺正紅旗值日無引見○　殿林謝授右庶子恩○睿王續假十日○召見軍機○○頭品頂戴江西巡撫臣德壽跪奏爲江西息借商欵請動加收茶稅等銀豫備歸給三期本息銀兩恭摺仰祈聖鑒事竊據布政使翁曾桂詳稱查江相息借商欵九後共借到銀三十一萬八千六百兩　除七萬九千六百兩經江省動用製借北上諸軍槍械等欵詳經奏明作爲江西自借自還外其餘銀二十三萬九千兩均解赴户部兌收聲明此項商欵遵照部咨按五期歸給在於釐金及九江關洋藥稅厘項下動撥還清前值初期還利之時移准九江關解到銀　萬兩並於司庫厘金項下湊撥銀一萬兩以備還息之用嗣因二次應還本息請將本推展一期僅將二期息銀按數歸還詳經奏請在案伏查前項商欵轉瞬六月展限期滿必須預爲籌畫庶免臨時拮据惟司庫以丁釐兩項爲大宗地丁每年新舊併計最多不　　至一百三十萬兩厘金一百萬上下而歲奉撥解各餉並開支各欵約有三百萬之多除悉數起解京協各餉並照章支發本省餉廉　欵外實無餘銀存庫支絀情形造於另案詳經奏明所有前項息借商欵應還本息亟應預爲籌欵庶不致失信商民兹查光緒二十年奉部議加茶稅等欵江西省共收有二成茶稅銀三萬三千二百七兩五錢零糖厘銀三千七百八十六兩五錢零土藥行店捐輪銀一萬一千二百三十一兩當商捐輸銀二萬五千兩共銀七萬三千二百二十五兩一錢零前於詳覆京餉案内聲明分欵存儲司庫聽候撥用現仍在庫擬請卽將前項徴存銀兩截留江省備還息借商欵本利之用等情詳请具奏前來臣覆覈無異除咨明户部外所有息借商欵請動加收茶稅等銀預備歸給三期本息銀兩緣由理合恭摺具奏伏乞皇上聖鑒訓示謹奏奉硃批户部知道欽此○○德壽片再查光緒十四年四月内接准户部咨查直隷練餉前經奏定廣東等十省改解部庫由直隷按月赴部請領計自同治五年起截至光緒十四年五月止江西共欠解銀十萬兩卽自十四年起無閏之年解銀六萬兩并補解舊欠銀一萬兩共計銀七萬兩有閏之年解銀六萬五千兩並補解舊欠銀一萬兩共計銀七萬五千兩務須遵照解足　因卽經行據藩司籌解光緒十四十五十六十七十八十九等年共銀三十七萬兩曁舊欠銀六萬兩又續解二十年正月起至二十一年九月止直隷固本兵餉銀一萬兩並舊欠銀一萬兩委員解赴户部交收均經隨時附片奏報各在案兹據署布政使翁曾桂詳稱現又動放甫據各屬解到光緒二十一年地丁銀一萬兩爲二十一年十十一二個月應解固本兵餉遴委管争二十一年第三批籌備餉需便員試用直隷州州判馬駿搭解於二十二年正月二十八日起行由陸路前赴户部交收等情詳請具奏前來臣覆覈無異所有委解二十一年十十一二個月固本兵餉銀兩緣由理合附片具奏伏乞聖鑒謹奏奉硃批户部知道欽此○○德壽片再查前准户部咨倉塲總督奏請將江西輕齎銀兩自光緒九年起仍循舊章解赴通濟庫交納一摺光緒八年十一月二十日奉旨依議欽此當經行據糧道節年遵照辦理在案兹據督糧道劉汝翼詳稱光緒二十年分江西應解輕齎銀兩循舊解交通濟庫以供支放今將前項銀六萬二千八十六兩九錢四分七厘如數動放札委卽用知縣張肇基領解於二十二年正月二十八日起程由湖北等省正站行走解赴倉塲總督衙門交收等情前來臣覆核無異除咨明户部外所有起解二十年分輕齎銀兩緣由理合附片陳明伏乞聖鑒謹奏奉硃批户部知道欽此○○奴才恩澤增褀跪奏爲守凍大船中途遇風撞損委騐不堪駕駛擬請拆缷另行修造將駕船不力之驍騎校請旨交部議處恭摺仰祈聖鑒事竊查黑龍江光緒十九年由吉林新造大船六隻渡船二隻駛赴呼蘭帶糧回運行至吉灘河地方全行守凍二十年五月守凍處所挽回行抵燈籠哈逹滿河口遇風將大船一隻被浪掀至江左河汊擱淺當將所載糧石分船運回仍飭該管駕官吉爾嘠善帶兵看守俟來春水漲卽行挽回再將用過物料另行題銷其餘挽到大船五隻渡船二隻已於二十一年三月十七日題銷在案嗣於是年十一月二十五日據黑龍江副都統咨據守凍大船驍騎校吉爾嘠善報稱七月二十一日江水漸漲始行由江汉運出帶兵駕駛逆流而上八月二十日行抵闊爾裴卡倫對岸江左距城二百餘里猝遇　風淫雨江水盛漲波流湧急致將船身龍骨捻縫天麻冲脫浸水滿艙兵丁雖經竭力淘水而不敵浸灌之多正在人力難施復天降大雪三晝夜冰牌下冲勢難挽回等情呈報前來奴才等恐有不實不盡復經咨據該副都統派委佐領富明額往查先後旋據該員報稱詳查中途遇風大船一隻龍骨直伸兩邊帮板損壞縫口張開灰麻均已脫落實屬不堪艌修應卽拆缷檢出釘鐡存庫以抵下届修船之需將木料焚化等因結報前來奴才等查例載陡遇暴風擊碎船隻該水師官員卽速呈報該將軍等委員確騐實係人力難施並非管駕不愼出結保題免其賠補動支錢糧修造等語此次新造大船中途猝遇暴風致被撞損委員查騐實係人力難施例免賠補惟驍騎校吉爾嘠善係管駕之員未能預先防範咎所難辭相應請旨將驍騎校吉爾嘠善交部議處以示薄懲所有損壞船隻自應委員前往另行成造所需物料仍派員赴部請領以資應用除飭限職名咨送兵部查議外所有新造船隻運糧被風撞壞另請修造緣由理合恭摺具奏伏乞皇上聖鑒謹奏奉硃批吉爾嘠善著交部議處餘依議該部知道欽此○○恩澤等片再鎭邊八營業已一律撤回其得力之管帶各員半留奉省軍營而帶隊回黑龍江之員大抵新委且多末職新進暫時權攝亟宜力加整頓以冀精强查有儘先恊領免補佐領驍騎校壯勇巴圖魯吉林靖邊親軍前營營官保全記名佐領琿春防禦吉林太衝左營營官定祿屢次帶隊動捕盜教各匪均能異常出力且整飭營伍紀律嚴明所到各處民情尤深愛戴現在該員等所帶之營昨已裁撤並無經手事件相應請旨飭下吉林將軍檄令保本定祿迅速來江交奴才等差委以資整飭除咨吉林將軍外理合附片陳明伏乞聖鑒訓示謹奏奉硃批卽著咨行吉林將軍飭令保全等赴黑龍江差委欽此○○德壽片再案准吏部咨欽奉上諭嗣後各省州縣無論奏調委署代理著每届三月彚奏一次等因欽此轉行欽遵在案兹據署布政使按察使翁曾桂詳稱光緒二十一年秋季分委署代理知縣印務所有准補長寗縣知縣金福保委代南昌縣知縣准補建昌縣知縣嚴祖彭委代新建縣知縣南昌縣知縣汪綬之委署臨川縣知縣卽用知縣王啓烈委署廣豐縣知縣准調廬陵縣知縣馮蘭森委署鄱陽縣知縣試用知縣楊炤委代星子縣知縣准補長寗縣知縣金福保委署南昌縣知縣准補建昌縣知縣嚴祖彭委署新建縣知縣卽用知縣王龍詔委署金谿縣知縣候補知縣劉至健委署樂安縣知縣德化縣知縣李用曾委署新城縣知縣孝廉方正知縣韓姬宗委署興安縣知縣星子縣知縣慶錫庚委署德化縣知縣補用知縣劉榮　委署興國縣知縣試用縣丞吳世煕委代會昌縣知縣候補知縣張瀛委署永豐縣知縣候補知縣陳兆棻委署上饒縣知縣補用知縣張長青委署建昌縣知縣補用知縣蔡堂瑩委署雱都縣知縣共十九員造册請具奏前來臣覆核無異除將清册咨部外理合附片具陳伏乞聖鑒謹奏奉硃批吏部知道欽此○○德壽片再准部咨嗣後道府州縣無論勞績捐納各項人員應於到省一年後察看考核分别補用等因歴經遵辦在案兹查有勞績保舉歸候補班補知縣府孫祖烈捐納試用知縣陳元焯捐納試用知縣趒峻均已試看一年期滿應行照章甄别據署藩司翁曾桂會同臬司裕昆詳請留省補用前來臣詳另察看勞績保舉歸候補班補用知府孫祖烈謹愼安詳捐納試用知縣陳元焯歴練老成捐納試用知縣趙峻練逹明晰均堪以留於江西補用相應請旨留省照例補用謹會同兩江總督臣劉坤一附片陳明伏乞聖鑒謹奏奉硃批吏部知道欽此 
 
