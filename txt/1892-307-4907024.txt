# 1892 - 307 - 4907024

 

Page 1

 
 
[石印各種法帖出售] [  點石齋啓]  
　　黄敬輿太史自元書法擅一時出入於顔柳歐褚各家數十年無不臨摹逼肖而其結搆謹嚴筆力遒勁復時有一種秀逸之氣流露毫端尤令人愛不忍釋本齋近得其臨本數種付諸石印雖略爲縮小而一鉤一晝神氣盎然誠家塾中楷模善本也茲將各帖裝裱齊全以公同好計開元秘塔每部價洋一角六分皇甫君碑二角九成宫一角六分陶先生墓表價洋一角五分又查太史臨古法帖前後用文木夾板每部洋五角黄愼之殿撰法書不二歌降一角賜顧者請　申昌本分局及新北門内墨錦堂四牌樓墨海堂等處就近購取躉購從亷面議可也此佈 
[書西報紀澎湖救難事後]  
　　澎湖亦中國之地也澎湖之人卽中國之人也英公司博卡喇輪船及他公司挪耳門輪船失事均在澎湖冨九死一生之際得澎湖諸漁人援救以生者莫不感激頌禱可知以德感人者其入人固有深焉者矣昨閱譯登西字報述及此事其頌澎湖鎭軍也則以爲鎭軍之相待被難諸人無異父之於子幷其僕從亦能仰體鎭軍之意服侍極爲周到又有藍縷僧人亦能竭力保護又有一老一幼入水救人水已及胸不辭險阻救至山上引入家中待以酒飯俟其稍稍復原而後送之官署署中相待則更有衣人食有好棲止之所又言該地居人皆能將所有各物推以相讓有被浪捲至山脚者華人見之謂此處並無食乃復偕之下海泅至有人烟之處給以酒飯烟並衣服得以飽煖其居人竟有讓臥室以相處者其相待各情該報述之大有書不盡言之意盖被難諸人之戴德者無已時焉西人嘗謂中國之待西人也薄由此觀之薄乎厚乎夫諸人之救難解衣推食愷悌眞摯至於如此其故何哉西人所謂鎭軍之僕人亦能仰體鎭軍之意者實則皆其仰體朝廷之意者也中朝以柔遠爲經其待與國也無不視之如一家祗以中國人民繁庶品類不齊有好人亦未免有壞人如閙教堂造謡言此皆壞人之所爲然而此等壞人其所損者則仍亦在中國於西人初無損也其造作謡言欲讐西人無非挑中西之釁而彼乃得以於中取利西人或有教堂被燬什物被焚則中國家悉數償還且自閙教案起以迄於今業俱敉平而西人之被害致傷性命者寂無所聞可知彼壞人之擾擾者無非自喪其元而已然而西人之不諒者則以爲遍中國皆壞人矣西人往往有一偏見華人有一壞事卽以爲華人皆作壞事者也中國有一壞人卽以爲中國無非壞人也此說也余竊不服蓋跖惠以兄弟而異具品鯀禹以父子而殊其行天下之人有賢卽有不肖决無一國之人皆不肖之理卽如西人之中亦何嘗無賢與不肖之分各國待華人皆照和約别無異情而美國獨不能容華人百計千方驅逐虐待至今猶有苛例之頒此其異也正不得以美國如此而概以爲西人之待華人皆如此也㺯生爲匪黨私濟軍火當場搜獲西官卽使　爲輕减然究不得謂爲無罪而又不得謂西人之行事人人皆如㺯生也西國水手時有酗酒闖禍之事犯者巡捕得以拘之然不得謂西國水手無人而不酗酒闖禍者也中國濱海之人性情未免强悍有時見失事之船不但不能拯救且掠其衣物以去此種人不但相人言之恨恨　華人言之亦何嘗不恨恨然亦非處處皆此等人此次澎湖諸人救難之事其明徵也吾則以爲西人之待華人本不及中國待西人之厚並非畏西人之勢與力中國之性然也亦中國之教然也前者法人搆釁攻我邊陲在中國之西人中國皆爲之保護謂搆難者法人於他國無與也且幷法國之商民教士而亦保護之以爲此等人久在中國未必與於法將之謀也夫法爲民主之國主和主戰皆民主之則其寄寓中國之人民安知其不與通氣若疑忌之甚者防其爲間諜而驅之惟恐不亟顧肯爲之保護乎而中國朝廷以懷柔遠人爲務諸臣將帥皆能仰體宸衷亦不肯讐視西人所謂君子之德風小人之德草草上之風必偃黎民百姓孰敢不以此心爲心以故華人之待西人較前更爲從厚而澎湖救難一事乃獨爲西人所感頌也然則西人之　頌澎湖救難諸人先富感頌華官而尤當先感頌中國大皇帝夫當未通商以前中國固不知西人之性情西人亦不知中國之性情至於今日則西人之居中國數十年者有之夫豈尚不知中國人之性情卽中國之人亦多有知西人之性情者德與怨西人知之中國亦知之㺯人之苛虐華人而中國終不下逐各之令待夫人也如故此則西人所共見者也澎湖之救難在中國視之則亦以爲理所宜然事所應爲無足異也而西人之受其惠者感不去口卽非親受其惠者亦贊不容口然則好惡之公誰謂中與西有所各别也哉 
[諭旨恭錄]  
　　九月十三日太常寺題十月初一日孟冬時享太廟奉旨朕親詣行禮後殿遣隆懃行禮東廡遣載津西廡遺黄永安各分獻欽此同日又題十月初十日皇太后萬壽聖節祭太廟後殿奉旨遣魁斌行禮欽此 
[本館接奉電音]  
　　　由京友電傳上諭三道敬謹譯登○九月十八日奉上諭駐藏辦事大臣升泰老成練達懋著勤勞由部曹外任知府洊擢潘司簡任伊犂叅贊大臣署理烏魯术齊都統補授内閣學士兼禮部侍郎銜派爲駐藏帮辦大臣旋授辦事大臣駐藏以來於地方利弊加意講求力圖整頓籌辦邊界事務尤能盡力區畫勞瘁不辭遽因染病在仁進岡行營病故殊深悼惜加恩著照都統例賜卹任丙一切處分悉予開復應得卹典該衙門查例具奏賞銀一千兩由藏庫給發准其入城治喪靈柩回旗時著沿途地方妥爲照料伊子壽蓉著賞給主事俟及歲時分部行走用示篤念藎臣至意欽此同日奉上諭胡聘之奏叅劾庸劣不職各員等語山西托克托城通判注爾艎操守平常聲名甚劣前署隰州候補直隷州知州水之濓心地糊塗辦事草率均著卽行革職翌城縣知縣陳期昌乖僻任性不洽輿情臨汾縣知縣艾治濓志氣衰頽難膺煩劇著開缺留省另補以肅史治餘著照所議辦理該部知道欽此同日奉上諭祥麟許應騤奏全漕告竣請將出力員弁奬勵一摺本年江蘇等省海運河運曰糧米豆石先後抵通經祥麟等督率坐糧㕔等騐收完竣辦理均無貽誤祥麟許應騤均著交部議叙所保出力各員著該部議奏單三件倂發另片奏請將江蘇督糧道景星奬勵等語景星著交部從優議叙餘著照所議辦理該部知道欽此 
[楓陛恩濃]  
　　吏部爲咨行事文選司案呈垷出有戸部漢軍堂主事一缺應行咨取各衙門一等筆帖式曁各項小京官奏請欽派揀選如一等不得其人准以二等人員保送相應咨行各衙門卽於前項應送人員出具切實考語保送一二員卽日咨覆過部以憑辦理○禮部爲咨行事祠祭司案呈本部具題議覆雲南巡撫譚鈞培奏請將年逾 
 
 

Page 2

 
 
百齡之雲南昆明縣壽民章享旺旌表等因覈與例案相符應請旨惟旌一本於九月初三日奉旨章享旺著准其旌表加恩賞給上用縀一疋銀十兩餘依議欽此欽遵到部相應抄黏原奏咨行雲南巡撫查昭廂藍滿印務叅領志明以五甲喇印務章京兼公中佐領安祿現在病故所有該佐領圖記應卽派員暫行署理等情禀經本管都統漪貝勒諭派五甲正叅領恩祿暫行兼署○理藩院奏准開館續纂冡古字彚等書數易寒暑近始刊成恭呈御覽並聲叙在館出力人員不無微勞足錄准其擇尤保奬以昭激勸仰邀恩准計司員筆帖式列入此次保案者六十餘員於本月初九日具奏請旨○國史館示傳吏部漢謄錄官王士煊姚汝鎔舒廷沅吳寳鑑等知悉於本月十三日親身赴館騐到毋違特示○神機營分撥馬步移操入苑已登前報兹因天氣漸寒南苑地勢低濕經札文兩管營商諸慶邸等擬於九月二十二日將撥入南苑駐操之馬歩各隊全行撤回仍飭該管官勤加訓練以節經費而示體恤蒙飭文案處繕摺入奏已邀俞允矣○新授工部右侍郎志馨山少司空顔涓吉於九月十一日午刻履任視事經司務廳黏貼紅諭除付傳四司處所外示仰書吏皂役人等至期一體謁見各宜凛遵毋違特示○甘肅莊浪城守尉英守尉秀三年任滿奏准入都陛見已於初四日到京暫假梵宇歇宿繕具安摺緑頭簽於初六日子刻專弁先行齎赴西苑門交由奏事官分行呈遞英城守尉於寅刻趨詣西苑旋由軍機處發出傳單令英秀於第一起入見上於勤政殿召詢莊浪地方戎政英城守尉逐一條對旋卽退出西苑遄回私第午後赴各當道處禀安○四川總督劉仲良制軍秉璋前次請假一月後病勢加重奏懇開缺閏六月初六日奉硃批著賞假兩月毋庸開缺欽此屈指假期又滿病勢有增無减便血次數稠密怔忡已成久病纏綿更深悚懼封疆責重事煩思慮不周處置動多舛謬籲懇賞准開缺回籍調理俾卸仔肩免叢咎戾恭摺具奏九月初六日奉硃批劉秉璋著再賞假兩個月毋庸開缺欽此○絞婦永氏一案迭見前報兹聞翁懷兩欽憲飭派司員連日在都察院推勘永氏等由刑部提出加以大刑押赴都察院由步營官兵護解沿路有都察院皂役接送在司堂究訊時悉將人役屏出門外派官看守關防嚴密未有如此案之甚者也○西四牌樓南缸瓦市馬掌鋪爲某邸之馬釘掌當綑繫馬樁時忘將嗓下之繩解開及將掌釘妥開解樁繩馬卽倒地近前細視方知未解嗓繩所致鋪夥大窘此馬爲某邸所深愛邸中人將該夥帶至某邸百般哀懇某邸始准開恩不令照賠惟須厚葬此馬鋪夥允之九月初四日雇十六人大槓上排木板安置此馬用罩片遮葢前有頭目一人敲打響尺鋪夥在槓前引導若孝子然沿大街出阜成門至平老義地中掩埋沿途觀者如堵僉詫爲見所未見也與其生而困鹽車不若死而膺榮寵此馬可謂得所矣 
[北通州紀事]  
　　江蘇督糧道景月汀儲憲星於九月初六日由京南下道出通州抵東關碼頭乘坐官舫赴天津再由天津赴山東德州遵陸赴蘇屈指行程月内當可回署也○九月初三日節交霜降倭恊戎循例祭纛是日調齊左右兩營兵弁旗幟鮮明戈矛森立恊戎率同岳都戎土守戎以及千把外委等肅雍將事由是每月三六九月左營兵丁在西門内廠地放鎗打靶右營兵丁在守署内操演弓箭籐牌抬鎗火鎗亦有備無患之意也○前任通永道升任福建按察使許仲韜廉訪之夫人卜居揚州近因順天直隷疉被水災典質衣飾湊集萬金交順天辦賑諸善士散放前日已將現銀交揚州某票莊匯兌到京日内以銀易錢由諸善士分詣災區核實賑撫好義急公出自巾幗誠難能而可貴矣○新城南街西倉有書吏董壽芝焉董因事進京八月三十夜三更時突來盜匪十數人由後門踰墻而入刼去單夾皮棉衣服四箱對時表十二個更夫張三聞警呼援被賊開放洋鎗彈入太陽穴深二寸許當請西醫救治無如鎗子已入腦髓無法可施逾時殞命次晨報案適孫直刺公出由程少尉代往履勘直剌聞信星夜回衙除覆行勘騐批緝禀報外特懸賞格無論軍民人等如有將此案贓賊悉數弋獲者賞銀二百兩拿獲正兇者賞銀八十兩拿獲從兇者賞銀四十兩如有查知贓賊下落送信拿獲者各賞銀一百兩閱數日賊未弋獲又懸賞恪如在一月之内有能破此案者賞銀一千兩已將現銀兌交恊成泰爐房收存特候給發想重賞之下必有勇夫當不難迅速破案也○九月初一夜有六百里加緊摺報四次傳聞熱河叛逆餘黨又有蠢動之勢惟得諸謡傳未敢遽信也○九月初二日有委員帶同洋匠並本地夫役一百餘名設立電杆由北門外以逹古北口外熱河一帶遇有軍事瞬息可通何便如之○通州東南一帶被淹村庄二百餘處現撥銀五千兩放賑又撥五千兩由善士解往覇州散放又有善士携通制錢兩萬吊往武清寳坻一帶散放貧苦小民可不憂凍餒矣○諺云九月晴一冬凌今年九月九日天氣晴明各皮襖鋪鞭爆祀神以爲今冬嚴寒皮貨可獲利三倍也 
[析津火警]  
　　十三夜三更時天津北門外石頭道某茶食鋪失愼該處鋪戸毗連人烟稠密加以風高物燥祝融氏乘勢長驅四面齊燒南至針市街口北至樂壺洞東至估衣街西至竹杆巷巷口旣濟閣亦罹刦灰津城火會一聞警報飛駛而來卒以火勢披猖不能兼顧直至東方欲曙始得火滅烟消計燬鋪戸三十八家房屋百十椽當火熾時居人在夢中驚覺火已及門未携一物倉皇逃命此處爲精華薈萃之區今忽變爲瓦磔塲能不能之扼腕又十四夜四更東門外宫南地方警鑼又報查係德盛帽鋪樓上起火向南延燒小門面一間波及永裕錢鋪明義鮮菓鋪元興順洋布鋪幷及對門之恒裕雜貨鋪興隆染坊至昇大顔料鋪後面幸有水會中人竭力救援得以轉危爲安是役也焚燬鋪戸七家房屋二十餘椽地不出一隅時不逾兩日而火警已接踵而起懲前毖後不可不爲曲突徙薪之計也 
[虎林火警紀餘]  
　　杭州省垣臥霞巷口失火情形已詳前報兹又聞某鐘表店當起火時臥霞埠輿夫某甲搶入店内取壁上所懸對時表約四五枚納諸懷中居主之妻某氏見而狂呼適保甲巡勇在旁遂得拘拿送局刻已枷號示衆矣慶和鞋鋪在臥霞巷公墻外雖未延燒然當濃烟直射時勢已岌岌可危樓上箱籠搬運出門中途遺失衣箱一口比鄰翠花店失去砑紙石及衣服約值洋銀六七圓之譜被焚之饅頭店主夫婦二人平日得錢皆藏諸醬油罈内計積至番餅八十枚靑蚨四十千不及運出火熄後急用木栅圍住雇工將瓦礫扒開幸原物俱在某紹酒店新買紹酒一百餘罈由江干雇船運入中河聯橋埠交缷因天晚不及搬入店中故次日火發時並未遭刼永吉祥鞋帽鋪門面悉被祝融氏收拾淨盡鋪後樓屋雖有圍墻隔斷不致變爲瓦礫之塲然已坍塌不堪矣 
[輪船撞沈]  
　　和興公司之飛馬輪船由本埠開往烟臺天津行至吳淞口適太古公司之杭州輪船同時出口兩相碰撞飛馬立卽沈下船中諸人均經河泊司派人救起日後如何容再登報 
[匪徒攫物]  
　　時交冬令宵小出没無常攫物之事時有所聞英租界上麟里長源衣店主婦某氏年約四十餘前日點燈時在大東門外某當鋪購滿期衣服回時過大東門吊橋折而北踽踽獨行甫過五六家門面後面突來一人將右手所持燈籠踢滅乘勢將右手銀鐲捋去飛步奔逃該氏驀受驚惶癡若木雞良久始大聲呼喊匪徒已無蹤跡遂投該處巡防局控訴局員問能否辨認其人面貌某氏答稱其人身材矮小穿短衣外罩元色布馬甲面圓帶方局員卽傳該處地甲並飭局差赶緊緝拿特恐鴻飛冥冥非弋人所得而篡矣 
[誣請雪]  
　　寍波人鄭寳廉在東洋車上遺失赤金廿五條曾經報捕查緝尚無蹤跡此係上年八月間事也兹有王阿元投捕房報稱願爲眼綫同往寗波慈谿地方指提拖拉東洋車之張士卿卽可交出金條捕頭禀明蔡太守備文派差恊同包探何瑞福前去關提未能指獲旋由張士卿自行投案訴稱平空被誣並有族長張舜惠舜芬等投案申明張士卿從未拖過東洋車向在杭州鞋店爲夥並不藏匿金條可以具保 
 
 

Page 3

 
 
蔡太守訊得王阿元所供不實飭押候覆訊核辦此已列報昨屆覆審之期失主鄭寳廉訴稱與王阿元素不相識亦不能指實張士卿拖拉東洋車陳善甫聲稱係廣東人在滬開設廣泰祥吕宋票行曾在杭州分開廣泰和吕宋票店去年八月間廣泰和店由張士卿買得頭彩卽由張士卿繕函來滬收取彩銀共有信函四封筆跡一律奉飭帶案呈騐特來禀明張士卿供稱小的從未拖車去年八月間在杭州義勝齋鞋店爲夥後進房屋開設廣泰和吕宋票店小的買得頭彩廣泰和店囑小的寫信至滬前後有信數封均係小的親筆已由上海廣泰祥票行主陳善甫呈騐土阿元供稱係慈谿縣人與張士卿向來相識住處相離不遠不知伊曾否拖過東洋車小的悞信人言且與失主鄭寳廉相識是以通信現在自知錯誤只求施恩並稱楊阿慶惟與小的通信餘不干涉太守問爾前堂供明尚有的實見証惟不肯供明恐被人聽聞當著爾寫明有人見張士卿兌金字樣試問見証何在答稱此人在寗波不能尋交太守謂此案已查訊明白爾不應任意妄控楊阿慶供稱小的不過帮同王阿元報信並不知張士卿拖過東洋車亦不知金條事張士卿又稱平空被誣心實不甘請究誣告之罪麥巡捕頭稱王阿元至捕房爲眼線時自言確鑿可據當塲　誓此案如竟破獲理應將伊奬賞今旣查明誣指罪亦非輕太守然之飭將王阿元楊阿慶仍營押俟禮拜四定斷 
[移提逃婦]  
　　湯王氏之子湯華郎家住海門地方曾憑媒妁聘取孫某之女龔菊郎爲室成婚之後相安無事不料今春菊郎忽然逃逸華郎緝訪之下知被妻父孫某誘拐當將孫扭至海門廳著喊控由廳憲訊供孫稱蘇郎被住居滬上之王二誘拐廳憲當卽備文飭差恊同原告湯王氏湯華郎來滬關提該差抵滬後卽赴上海縣投文黄愛棠大令立卽飭差將王及伊子王長生並菊郎提到於前晚升堂研訊海門廳差投案候示湯王氏伸訴前情並稱孫現押海門廳署求請將媳移解龔菊郎供稱係海門人今年二十歲父親姓孫小婦人自幼寄名於龔姓故又姓龔自歸湯姓後復由父親領出再字王姓王二供稱係江北人冋居滬上與兒子長生在輪船上爲小工兒子娶菊郎爲室確有媒証出茶禮洋一百五十元扣去衣服洋三十元祗有一百廿元付過九十元尚少三十元此次小的往邀媒証不敢至案實非誘拐今將菊郎提去小的心實不甘亦願隨往質對長生供詞與父相同大令謂王二曰據爾供稱娶菊郎爲媳實有媒証然接來文孫在海門廳供稱被爾誘拐爾如解事可將菊郎聽憑提去所出之洋亦不必追究爾如堅欲同往徒受拖累而已長生供稱父親年邁艱於跋涉可以勿去小的决意同往大令開導再三王執定前詞大令判將龔菊郎交官媒王長生收所王二交保湯王氏母子及來差暫行退去諭令在署前伺候聽候本縣備文起解 
[縣案彚錄]  
　　竊賊陳瑞山被英包探拘送公堂判發捕房管押旋與竊犯王何三等毆打致陳受有傷痕蔡太守飭送囑院療治迨痊後與王一倂送縣前晚黄大令升堂研訊陳訴稱係松江人向爲油車生意嗣因落魄無聊致犯行竊先被捕房拘押釋出後卽回松江此次來申又被捕房拘押同押犯人王阿三等每日在班房内聚賭旋被捕頭查知王等以小的通信肆行毆打傷及蹀骨蔡大老爺飭令送院醫冶目下行走依然不便王及曹祥祥陳阿寳同供係寳山縣人初次犯竊管押捕房每日出外作工食飯二碗不作工食飯一碗陳瑞山因爭飯起釁並非小的等聚賭大令以王阿三曹祥祥最爲兇横判各笞五百板陳阿寳笞二百板一倂收所聽候分别遞解陳瑞山押期未滿仍飭差送歸英公堂辦理○洋布局總辦楊觀察函致上海縣謂鍾阿紀所開老虎灶有聚賭情事有馬順中偷竊局中樹柴均請提究黄大令飭差將鍾馬提到于前晚訊問鍾供稱係寍波人開設小茶館安分營生不敢聚賭馬供稱亦係寍波人割草度日家中所堆之柴實向他處買來並非偷竊大令曰旣由局中認明豈容抵賴判馬枷號三月發局前示衆期滿責放鍾亦枷號俟將房屋遷移帶案責釋○張彩寳竊取烟槍由局送縣前晚大令升堂提張至案張俯首求恩大令判笞一百板交十圖地保帶去交作主王松亭管束 
[英界公堂瑣案]  
　　某西洋人訴稱本年七月間有楊王氏所生男孩無力撫養卽欲抛棄妻見而惻然留養迄今已及二月雇女傭哺乳佐以牛乳忽有李少卿來言係楊王氏之夫欲將孩子出售祇索洋五元願冩賣契我不允後被將孩奪去是以報捕拘案至領養孩子一事傭人宋阿桂知之甚詳同來作証宋阿桂供稱係廣東人在西洋人處傭工當時楊王氏欲將孩抛棄由主婦留養不知李少卿如何欲將孩價賣楊春泉卽李少卿供稱係蘇州人妻楊王氏於七月間生下男孩因欲出外傭工將孩寄養西洋人處小的長子業已出嗣目下祇此一子故欲領回情願給償養贍資不願價賣楊王氏供稱兒子係寄養西洋人家某西洋人稱撫養二月費洋五十元如欲領還孩子務請照數追償楊春泉稱些須牛乳安有如許銀洋若欲小的認償實在無力蔡太守飭將孩子交楊王氏領去楊春泉暫押著酌償寄養資自行斟酌禀覆候示○張阿鳳訴稱係江北人今在粤婦王桂芳處拖包車前晚接婦回家行至中途停車買烟及回身車已被人竊去拖人至江灣一帶鄉間尋訪尚無著落咋在大馬路北首浙江里口尋見原車查問之下有莊竹山之妻言此車由陳姓木作頭寄來恐非眞情是以報捕拘案莊竹山供稱係寧波人住浙江里門口小的失業無聊致妻氏不守規矩據言有陳姓經過門口妻引至家中相與調笑陳將妻之金戒指一枚帶在手上聲言一去卽來視門口有東洋車一輛不知是否陳所置陳自此一去不來次日卽有張阿鳳來認妻亦投案候質莊王氏供稱丈夫失業已久不能養活小婦人招引陳姓入内被取金戒指一枚伊留東洋車爲質自此不來不知係住居何處無從尋交蔡太守謂莊竹山與莊王氏所供殊不近情飭令交保著交陳姓到案並令張阿鳳知照主婦候禮拜四覆訊東洋車暫存捕房○副捕頭稱據王桂福等稱是案下差役拘提沈九思不遵定章知照捕房是以一倂送案沈九思供稱係寧波人開設茶館藉以餬口王桂福等稱是差役欲傳小的到案並無巡捕同來小的在靜安寺鄉間西人處傭工每早須到一次央王桂福等稍緩須臾自到公堂質訊王等不依故與同到捕房小的曾欠錦名洋行房租情願分期歸還王桂福錢榮春等同供皆充副役因英商錦名洋行控開茶館之沈九思積欠房租洋一百十元屢次往傳不見據收租人言沈九思每日淸晨至鄉間須於七點鐘守候方可見面昨晨前去守候始得遇見一面知照捕房尚未派捕不料沈九思反將小的等扭至捕房蔡太守謂該差夥王桂福等辦理不善咎有難辭沈九忠欠租情眞亦不應違抗飭候次日會訊核辦差夥等斥退○包探陳阿九禀稱林秀山前因犯事發捕房管押一年閏六月間穴壁逃遁現由捕目趙金在甘泉縣境拘獲林秀山解案至當時逃遁各犯業經拿獲者皆供由林秀山起意逃遁求請訊究捕目趙金申訴前情林秀山供係湖北人今年三十三歲在捕房逃逸時係阿福阿二等起意蔡太守查林秀山原斷管押一年無論是否起意逃遁着押候笞責二百板照原斷加押三個月○經管怡和碼頭西人訴稱昨見孩子范阿毛行竊地火燈管二根阻獲人贓送案范阿毛供稱係本地人今年十五歲家中尙有父母蔡太守判戒責一百下交其父母領回管束贓給失主領去○莊三壽訴稱開飯店藉覔蠅頭有楊文奎前來用膳惠帳爭執由捕拘拿現已理處明白求請免究楊文奎供事已理明求恩開釋○沈阿虎訴稱被顧小林行竊絨單拘獲人贓交捕送案顧小林供認初犯行竊蔡太守判管押七日贓給沈阿虎領去 
[法界公堂瑣案]  
　　玉工張祥福家在本城前晚十一點鐘時向護城河畔某押店内取贖衣服適有豐裕碼頭駁船戸陳阿寳等二十餘人結隊至此不知有何仇隙竟將張扭往城下痛毆旋有巡街華捕到來將陳拘獲半途羽黨欲圖刼取幸有他捕奔至極力保護始得扭送捕房捕頭著卽管押一面送張至仁濟醫院療治昨晨解陳至公堂張訴稱小的實姓徐名福林與陳素不相識此次無故被毆求恩究辦通事禀稱邇來小流氓滋擾地方之事日有所聞請嚴加追究曷同轉卽將陳一再研鞫陳供稱前者駁船戸矮麻子臘梨頭春榮等數人與張打架小的等向 
 
 

Page 4

 
 
之理勸此次不敢行兇同轉著仍管押諭令交出羽黨人再行質訊張自投醫院療治○包探王榮培禀稱積竊沈阿男竊得某姓家銅燭臺縐紗被面烏木銀鑲筯衣服等物逃往英租界中陸續典押經英包探查知拘獲送交捕房今特解請大老爺訊究包探郁庭湘又禀稱沈所竊諸物業已由小的吊齊照失單惟少茶船數具及女褲而已葛同轉問沈曰爾於何時行竊茶船等物藏在何處供稱小的於本年四月初三日來滬初次犯竊除物已典押錢文押票寄與友人王姓處問王現住河處供稱先在棲流公所戒烟今已不知去向矣王包探又禀稱小的查得某烟館曾失烟槍數枝亦係沈竊同轉著押候笞責二百板枷號一月小東門外某酒肆夥應春茂偕受傷人王士福投案訴稱黄阿林等五六人入肆飲酒嗔庖人煮菜過遲將王拳毆足踢幷取酒盞擲破頭顱是以扭黄到案請辦黄供稱小的向業鐵匠前日約友沽飲唤酒保炒内絲一盆繼見遲唤之人先已得食小的喚在他人之先反未炒好想必酒保有心欺負小的故向理論一時失手擊傷其首求大老爺念小的事出無心曲全顔面葛同轉謂王是内身如保可與鐵相碰乎供稱小的一時糊塗同轉謂爾酒尙未飲不應先醉著押候送王往醫院騐明傷勢再行核辦　金合記魚行夥喬茂松訴稱魚販陳寳福乘人多手雜時竊取活鯽魚十餘尾意圖遁去經魚客見而追獲送案請懲陳供稱小的選定鯽魚之後由魚行小主人經手過秤合計價錢三百六十文小的因見人多意欲將魚携往泰昌魚行門首暫寄至後給付價值不料魚客悞以爲竊將小的扭送案下喬訴稱陳並未買魚實圖行竊葛同轉判令將陳枷號一禮拜○南誠信烟館值堂人王阿仁訴稱連日失竊烟鎗銅盤等物昨晚有沈阿章者又來竊去銅盤一具小的追至某押店方將人贓並獲今特送案請懲老延齡烟館值堂人王丫頭又訴稱本月十六晚小的失去烟鎗一枝今由包探吊到原贓是以來案具領包探孫錦榮禀稱查得沈身畔尚有押票數紙想定曾竊物付質沈供稱小的除竊取烟槍銅盤外尙竊得新閘等處各贓至搜出押票則所押者皆自已之物葛同轉怒謂不用嚴刑諒不招認判令押候比責一百板再行核奪○小工王明高戴福生同訴稱小的等日間在某輪船作工失去棉襖各一件至晚又往作工有張永成者又來行竊因之扭獲人贓送至案下包探王榮培禀稱張專竊小工及貧苦人衣服業已吊到單夾棉衣七件葛同轉判令笞責一百板枷號半月○通事禀稱某西人家所雇細患朱錫根冩字墻上毁壞西人聲名故由西人送來案下葛同轉詰問之餘朱供稱小的以主人作事刻薄時時被其扣罰工資故心存不悅暇時在墻上書此處生意若有人能做滿一月者算是眞有本事之人事後被傭婦某氏在主婦前播弄是非以致被送同轉商諸祁繙譯官判令管押一禮拜○前有德順祥號主丁茂林控夥友蔡明昌侵用買價洋銀四百餘元一案已詳前報矣昨晨丁由漢口邀蔡之保人田明範訴稱請將蔡交小的帶回漢口以便結算帳目葛同轉允之父田帶去隨有信一公號吳紫峯投案聲稱施豐泰號主施炳章控小的欠洋銀三十元一案其中尚有别情求勿交施領去施稱控追者實是借欵小的代吳購貨祇此一次有收付單爲憑同轉著邀同前次經勸之土澍霖冉行質訊○衞殿卿請追周阿安所欠牛肉等洋銀一百零五元周供稱小的在保定輪船上執役祗四十六日卽被西人欠去洋銀二百六十元之譜垷今未經收到請暫緩日期衞稱現知周向各欠戸收到洋銀有意不還請爲追繳兩人嘵嘵直辯葛同轉著兩人自去查對明白冉行核奪○義泰烟館主張鍾虧欠避逃一案前已屢列報章昨日有恒洋行收租人黄輝潘晉卿司帳人金山品債主楊裕德烟館值堂人張阿二等共十七人投案具呈公禀請諭令將生財盤點且現有人欲頂受約出洋銀二百三十元葛同轉謂爾等須具呈禀明不能含糊過去幷須先登申報告白數日若無人來理方可擇日變賣各債主皆遵斷而退 
[衣被蒼生]  
　　謹啓者敝堂昨奉朱蓮明大善士樂助施棉衣經費洋一百元又奉繼述齋大善士樂助洋二百元又奉隱名氏大善士求資冥福樂助洋二十元目下天氣漸寒轉瞬氷天雪地無衣無褐蔀屋茅詹何以延生大善士量宏胞與推已思寒福種人天恩銘挾纊眼前功德無量無邊凡我同人咸深敬佩謹登報牘奉揚仁風[  上海六馬路仁濟善堂董事施善昌等謹誌]  
[憐貧救苦]  
　　謹啓者敝堂補蒙湖北隱名氏寄惠施醫贈藥洋十元粤東去疾齋錫山含記二戸寄助洋四元女史馬慧善助五元陳源盛寳號佽助洋二十元陳廣昌麥君業卿各助十元恊興德茂各助八元聚安號四元振元號三元范德盛二元全益鼎興永利高君實之各助一元又蒙各善士助施醫藥一文愿長捐計八月份共收到洋一元五角錢十九千五百五十文賜欵拜登感恩奚極具見諸大君子樂善不倦見義勇爲作種種之隂功行時時之方便隨緣布惠按月捐貲是誠積德匪涯實屬濟人無算善功非小福祿宜崇爰誌蕪詞用伸藻頌上海虹口元濟堂同人謹啓 
[申報館恊賑所經收順直山東河南賑捐九月十一日至十五日止第一百七十八次淸單]  
　　十一日周氏淑儀等十二戸洋十五元星沙馬錫康第三千九百三十七號吕宋票五條洋一角五分錢壽翁洋四元潘彬翁高幼翁張果翁錢鼎翁吳襄翁五戸各洋二元吳丹翁楊繼翁吳漢翁楊仲翁步子翁王雨翁六戸各洋一元○十二日四川榮縣祈夫人病愈由春申鑑號交來九八元一百零四兩八錢四分蕙安子求子明賢量力子求合家平安諸事順遂鄭王氏求瘋病全愈三戸各洋十元歐閑子洋三元心愿氏杭州民履堂二戸各洋二元○十三日無名氏合肥敦睦堂無名氏福建崇安巫運　四戸各洋二元無名氏代父追荐節省洋六元梁木氏曹平銀四兩四錢八齡幼女曹平銀四錢三分以上二戸申規銀五兩一錢無名氏銅洋一元浙慈燉煌堂天津洋河捐局　子宜郭春谷吳筱齋吳建坤黄壽卿羅漢秋馮復誠周曙村皖肥勤德堂十一戸各洋一元○十四日張驤雲瑞豐里吳馥堂爲因浙江里失火時幸蒙諸親竭力保護得以轉危爲安事後欲設席酬謝又念各處災黎嗷嗷待哺因以席費洋銀移賑二君各洋二十元有心無力人洋二元王仁壽堂洋三元又一元朱孟侯一元吳有懷堂洋二元○十五日古虞天水氏蔡氏二戸各洋十元蘇州任六戸氏洋二元季平齋花本洋二元九恩堂歸去棗堂無名氏鄭英華徐荔賓韓筱齋高瑞生七戸各花本洋一元無名氏李文卿劉烈卿穆雲樵四戸各花本洋半元以上總共英洋一百六十八元一角五分九八元一百零九兩九錢四分花本洋十一元銅洋一元第三千九百三十七號吕宋票五條 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年九月十二日京報全錄]  
　　宫門抄○諭旨二道錄前○禮親王等奏揀補軍機章京片○湘撫張奏請將知縣察看字樣註銷片○總兵何奏恭報接篆日期摺○河督許奏補築埽工叚數片○浙撫松奏飭知府回任片○九月十二日工部鴻臚寺正白旗值日無引見○福中堂等謝賞綢縀恩○殷如璋續假十日○福森布續假五日○掌儀司奏十五日祭奉先殿漪貝勒行禮○召見軍機崇禮裕德○接錄前稿光緒十年該縣議定徵收章程兼聲明似此急公良民應將兩忙串票一倂裁給不准戸書僅裁上忙之串將下忙擅給墨揮原所以示體恤黄維哲竟持修竹堂等兩忙倂完之串爲趙宜琛預徵之據前奉委審此案遵卽查明原委縷晰禀陳並非無據空言全卷具在可以覆按黄維哲信口妄瀆指爲舞文誣陷狡譎已極總之黄維哲屢次干預命案被　寳幹票差帶究挾有嫌隙經前署縣耿湘及現署縣趙宜琛查明禀出並提到被騙出錢之蔣朝聘供指確鑿檢查卷内洗寳幹差傳黄維哲票稿猶存其爲挾嫌訐告衆證明白信而有徵乃再三駁詰黄維哲一味狡展不由理論實屬異常刁健自應照律卽同獄成未便任其懸宕致滋拖累由司錄供具詳到臣覆核無異查例載官民訐告之案察其事不十已顯係詐騙不遂或因懷挾私仇内外問刑衙門不問虛實俱立案不行仍將原告照違制律杖一百再加枷號一個月又審辦案件有實在刁健堅不承招者徒罪以上仍具衆證情狀奏請定奪杖笞以下係本應具奏之案照例奏請等語比案已革知縣黄維哲在籍屢次干預命案因被該縣洗寳幹票差帶究輒以違制浮徵等情訐告希圖報復自應照例問擬黄維哲除攔阻花戸赴櫃完粮並高治先撞騙未成又代黄天盛收存賄和錢票均罪止不應輕笞罪不議外合依官民詰告之案察其事不干已顯係詐騙不遂或因懷挾私仇以圖報復者内外問刑衙閂不問虛實俱立案不行仍將原告照違制律杖一百再加枷號一個月例杖一百再加枷號一個月業已革職所得枷杖免其發落交地方官隨時察看如再不能安分另行從嚴懲辦該原告異常刁健堅不承招應請照衆證明白之律定擬奏請定奪黄震向戸書陳爲風等詐錢未得應請照恐嚇未得財准竊盜論加等律杖六十飭縣傳案折責發落黄國鎭等隨同具控均係迫於尊長之命應於受雇作抱京控之周吉祥俱免置議戸書陳爲風等訊無不合應毋庸議黄雞姑被蔣朝聘毆傷身死一案業經該縣審明蔣朝聘因童養幼媳黄雞姑紡花懶惰訓斥不服出言頂撞用拳嚇毆一傷適斃將蔣朝聘照子孫違犯教令依法决罰邂逅致死律勿論詳經批結高治先毆傷鄧正元身死一案飭縣審明詳辦該縣徵收錢糧章程自經整頓之後又閱八年有無流弊飭司再行確切查明詳候核定期歸盡善毋貽民累無干省釋未到人證免提省累除將全案供招咨部查核外所有審明挾嫌控告照例定擬緣由理合會同湖廣總督臣張之洞恭摺具陳伏乞皇上聖鑒勅部核議施行謹奏奉硃批刑部議奏欽此○○禮親王等片查軍機章京刑部郎中易俊奉旨補授河南道監察御史所遺章京一缺應以額外行走戸部候補主事馮汝騤充補並添傳記名在前之戸部候補郎中林開章在額外行走謹奏奉旨知道了欽此○○張煦片再光緒十三年欽差大學士恩承刑部左侍郎薛允升來湘查辦叅欵奏奉上諭道員莊賡良道州知州叚長佑前署嘉禾縣知縣鄭以蒸叅欵雖無實據惟指摘紛乘俱遭浮議莊賡良着撤去差使與叚長佑鄭以蒸俱交卡寳第隨時察看如有劣迹卽行據實叅奏毋稍瞻徇等因欽此嗣於光緒十四年四月内經前撫臣卡寳第附奏請將道員莊賡良察看註銷道州知州叚長佑開缺留省另補並聲明鄭以蒸業經丁憂回籍俟服滿另行察看欽奉硃批着照所請欽此欽遵各在案兹鄭在蒸於光緒十六年二月初一日由籍請咨起復來湘候補迄今已閱兩年有餘經臣隨時察看該員才具尚屬明幹留心訪查亦無别項劣跡上年由司委辦新設吉峒坪藥厘局卡於商販繞越偷漏諸弊均能不避勞怨認眞稽查嚴杜偷漏尚知奮愧據藩司何樞臬司王廉會詳請將該員鄭以蒸查辦案内察看字樣奏請註銷前來臣覆查無異合無仰懇天恩俯准將湖南候補知縣鄭以蒸留省察看字樣註銷以觀後效除咨吏部查照外理合附片具陳伏乞聖鑒訓示施行謹奏奉硃批著照所請吏部知道欽此○○記名提督四川川北鎭總兵奴才何乘鰲跪奏爲恭報奴才到任接管鎭篆日期叩謝天恩仰祈聖鑒事竊奴才於光緒十七年九月内在漕標水陸防營奉漕連督臣行知奴才渥荷恩綸簡放四川川北鎭總兵遵卽呈請漕運總督臣松椿代奏籲懇陛見十一月初五日奉到硃批著來見欽此遵將經手事件辦竣於十八年二月内交卸防營起程三月初六日到京趨叩闕廷仰沐召見二次跪聆聖訓十六日奉諭赴任欽遵陛辭出都閏六月十六日馳抵四川省城接奉督臣劉秉璋行飭赴任於七月初八日行抵保寍府准署鎭臣張祖雲飭委鎭標中軍遊擊蘇貴將四川川北鎭總兵官關防曁鎭務事宜造册齎交前來奴才當卽恭設香案望闕叩頭祗領任事伏念奴才樗櫟庸材毫無知識由武童投効出師安徽浙江福建山東等省攻剿髮捻各逆疉荷殊施荐保記名總兵並賞給鼓勇巴圖魯名號以提督記名遇缺題奏簡放沐寵眷之優異實感悚以難名兹復仰荷鴻施簡放川北鎭總兵受　恩愈重圖報愈難竊查川北轄境界連湖北路達陜疆幅員甚爲遼闊巡緝操防在在均關緊要奴才惟有勉竭駑駘　矢勤愼督率各將備認眞整飭營伍實力訓練兵丁隨時隨事禀承督臣辦理不敢稍涉疏忽以期仰答高厚鴻慈於萬一除將接管鎭篆日期循例恭疏題報外所有奴才感激下忱理合恭摺具奏叩謝天恩伏乞皇上聖鑒謹奏奉硃批知道了欽此○○許振褘片再臣前將節屆白露黄河兩岸各廳臨黄要工竭力搶辦工程平隱情形及督兩道七廳加意修防緣由繕摺具奏在案伏查旬餘以來武陟沁河又報陡長水一尺餘雨幸經臣先期通飭預加防守長河水勢盛漲異常而濱河一帶坡水又經匯流入黄仍屬有長無消所有兩岸應辦七㕔歲修補廂掃工現照舊補還追盤堅穩叚落計上南㕔屬鄭州上汛頭堡胡家屯順隄二十四掃下首掃工十一叚又五堡托壩前掃五叚均係光緒十七年緩修底料朽腐本年入伏前後各該掃前因河溜湍激逼刷不移先後脫胎致將朽底匯盡　卽照舊補還新掃十六叚中河廳屬中掃下汛二堡下首順隄頭掃至六掃係光緒十七年緩修又四堡順二壩頭二兩掃順三壩頭埽至四埽均係光緒十三年緩修底料捫朽因入伏前後河水陡長溜勢上堤下卸趨刷不移致將各該埽陸續匯凈趕卽搶鑲照舊補還新埽十二叚下南廳屬祥符上汛二十堡挑水頭壩下首空擋順堤掃工七叚係光緒十五年緩修又該堡挑水壩工二叚係光緒十六年緩修均經伏秋大汛水長溜逼底料捫朽本年交伏前後河溜圈刷不移各舊底先後匯化凈盡情形緊要當卽按叚補還新掃九叚黄沁廳屬武陟唐郭汛攔黄堰新二壩下首掃工七叚係光緒十五年緩修又三壩埽工三叚係光緒十六年緩修底料均已捫朽因本年交伏前後大溜逼生淘刷不移先後脫胎匯塌凈盡赶卽按叚補還新掃十叚衞糧廳屬封鄢汛西圈埝第二道順壩西面並壩頭掃工三叚及頭壩西面並壩頭掃工二叚均係光緒十七年緩修因河水陡長溜勢搜淘舊掃匯出朽底潰及壩身情形緊要趕卽補還新掃五叚祥河廳屬祥符上汛十五堡魚鱗挑水兩岸中間空檔掃工三叚又該堡下首挑壩迤上順堤掃工六叚均係光緒十六年緩修舊料朽腐水長溜逼各掃底先後匯凈赶卽補還新掃九叚下北廳屬祥符下汛頭堡斜壩迤下空檔掃工三叚係光緒十七年緩修又十一堡挑壩迤上空檔五掃迤下順堤頭掃至十掃工十叚係光緒十六年緩修底料朽腐均因伏前河水長發溜勢淘刷趨逼不移致各掃舊料先後匯净赶卽按叚補廂新掃十三叚以上埽叚均經各該廳動用料物照舊按叚補還一律廂盤俱己堅實高整足資抵禦節屆秋分大河水勢可望日見輕鬆惟汎期方長溜勢力勁易於淘深兩岸各廳應辦磚石壩垜臣謹當飭印委各員分投相機加抛得保無虞斷不敢稍涉疏懈以期仰副皇上厪念河防之至意理合附片陳明伏乞聖鑒謹奏奉硃批工部知道欽此○○崧駿片再正任紹興府知府霍順武給咨赴部引見現己回省應卽飭回本任以專責成除檄飭遵照外理合附片陳明伏乞聖鑒謹奏奉硃批吏部知道欽此 
 
