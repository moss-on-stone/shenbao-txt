# 1892 - 143 - 4906860

 

Page 1

 
 
[新書减價] [  申報館主人啓]  
　　本年本舘所印小五義續小五義二書海内風行不脛而走未及一稔篋笥已空兹又續印成書成本較前稍减是以格外從亷出售以饜閱者之心計小五義碼洋三角五分續小五義碼洋四角諸君子盍惠臨購取乎 
[重印皇朝聖武記及東池草堂尺牘告成] [  申報館主人啓]  
　　皇朝聖武記一書爲邵陽魏默深先生所箸歴紀聖代武功炳炳麟麟照耀海外坊本缺去後數卷本舘覔得原刻足本排印成書東池草堂尺續爲會稽謝帆初先生所箸雖隨手應酬之作而細微曲折皆閱歴有得之言意者如古所謂世　洞明皆學問人情練逹卽文歟之二書者一經告竣購者盈門寒暑初更篋笥已罄因重加讐校再付手民精益求精擊初印者尤爲美善計聖武記分訂十本每部碼洋六角尺牘每本碼洋八分售處仍從其朔 
[論辦理洋務在得人下]  
　　一曰端品行士必以立品爲先篤行爲本泰西諸國於品行二端頗極崇隆故其列名仕版及紳富士民皆率循矩矱不敢須臾過於禮法苟或蕩檢踰閑則必爲衆人所不齒凡我有位咸須束身圭璧兢兢於品行土端使無稍差忒自古光明正大之臣鄰國仰望丰采咸不勝其欽服洋務人員苟能於立身行已諸大端時加修勉則所以不辱者命者卽於是乎在愼勿不謹細行以致終累大德也一曰重氣節古人樽俎折衝必有毅然不可犯之氣確乎不可拔之節有以尊國體而制敵氛中國自與外洋互巿以來凡有中外交涉之案商議之際往往由當事者過於畏葸過於矜持遂使堂堂中國釀成積弱不振之勢幾至事事苟且俯就以遂其要挾無厭之求履霜堅氷其來由漸固知非一朝一夕之故矣夫國勢雖有强弱而曲直之理初不以强弱而判其曲在我原不可以强詞奪理輕啓邊釁以貽君父之憂倘曲在彼而不在我是我不妨據理以爭明曲直之所在且泰西諸國於理之曲直頗能自信苟其肆意妄行必然見非與國故亦不爲已甚所惜者中國無鯁直之人以禦侮其間耳故遇交涉事件奉委員弁須以敦氣節爲先務在不亢不卑以昭平允不可阿意苟且保一已之爵祿置國體於罔顧凡百有位所以無恭厥職者實不外是其勿棄鄒蕘也可一曰嫺詞令春秋時以善詞令爲學問之一端若臧文仲子産之類代有其人夫子論士品以使於四方不辱君命居於孝弟信果之上又曰誦詩三百不能專對雖多亦奚以爲及門四科不廢言語可見當時詞令之重列國以後此學遂廢然若郭汾陽單騎見虜後世亦間或有之特不爲專才耳今泰西諸國一春秋時之列國也不特形勢同而風氣亦復相近勢力相高而言必稱理譎詐相尚而口必道信兩軍相交不廢通使一旦渝平居然與國雖亦大侵小强凌弱而必有所藉口之端不聞有不論理不論信如戰國時事者然則居今日而言洋務詞令之才又曷可少哉故凡出使大臣下至叅贊隨員以及會審官員及凡與洋務有交涉者皆須具有口辨應對之才則庶乎勿致貽羞隕越而上之所以奬勵而誘掖之者尤不可不亟亟也一曰熟公法公法之設西國所以抑强扶弱法至良意至美也中國旣與外洋通商諸事宜信照萬國公法以杜欺詐然必先有人熟悉公法則臨時指授機宜可以隨事張馳確有把握是宜將所有公法命精通西文者譯出刊成定本頒發洋務局令洋務人員時加瀏覽則凡泰西之所爲可以得其要領於辦理洋務之道思過半矣一曰明律例泰西獄訟之事例得延狀歸到案以證兩造是非曲直近年以來中外交涉各案華人亦請外洋狀師以爲申理中國官員於此曾不能贊一辭良由不諳彼國之律例耳誠能令精通西文口才辨給之士專習狀師使精通其中條例則凡有交涉各案亦可延之到案詰辨於兩造爭辨之際不至一籌莫展是亦辦理洋務中一要着也此數者士之所以自盡具學而俟上之分途以取之簡長以用之者也而上之所以整頓鼓勵之者道亦有二一曰嚴選舉選舉之嚴所以杜濫進黜浮冐固盡人而知之矣而吾之所謂嚴則更有進於斯者厮養下賤與一切不肖之徒稍稍涉獵西國文字不自量度竟以通洋務自詡夤緣奔競以售其奸儼然與朝廷命官分庭抗禮不知者同僚視之其知者無不羞與爲伍此輩卑鄙齷齪但知自私自利於國家利益若何舉措若何一無所曉而欲求其稱職不亦難哉泰西諸國素重人品且又耳目甚近於我國所派大小官員類能悉其身家如以此輩承乏其間凡在西人無不同加訕笑益且輕我中國何示中國之無人也故洋務人員不但當嚴覈其學問之淺深尤須嚴覈其身家之清濁庶使不肖之徒無所售其奸然後小人退而君子進蓋正本清源之道也一曰明賞罰軍志曰賞信則士有所勸罰必則士有所懼曰信曰必明之謂也夫賞罰之明豈獨宜於行軍哉蓋措諸萬事而無不宜者也今欲人之精明洋務非賞無以爲勸非罰無以爲懲是宜嚴定功過有過人之學不惜逾格之賞有詣力未深躁進希榮者罰不少貸務使賢者有所勸不肖者有所戒鼓舞之道神而後人才出焉矣夫在上者由吾之說洋務於是有實學在上者由吾之說洋務於是有眞才苟得實學眞才則於洋務知彼知已辦理自見得手蒸蒸日上不難預卜尚何有任非其人之患哉 
[本館接奉電音]  
　　昨晚十一點鐘接到京友來電有上諭四道敬謹譯登○五月初二日奉上諭張聨桂奏齋匪滋事調兵勦辦情形一摺上年冬間及本年春間廣西上林縣賓州等屬有匪徒莫自閑農富巽等勾結黨與持齋誦經謀爲不軌經該撫調撥各營會同地方文武各員分路剿辦先後將該匪首等拿獲正法梟示地方現已敉平辦理尚爲妥速卽著張聨桂將善後事宜妥爲經理並飭嚴拿逸匪朱譜明等務獲懲辦所有在事出力之賓州知州朱蕡著以知府在任候補上林縣知縣王方田著侯補直隷州知州後以知府用把總謝貴保著以千總拔輔以示鼓勵餘著照所議辦理另片奏西林縣屬匪徒韋卜正等聚衆滋事當派官軍兠剿立將匪巢盪平並將匪者擒獲訊辦等語此案在事出力官紳著准其擇尢保奬毋許冐濫潞城巡檢龍恩榮代　潞城營千總陳顯英倉皇請兵西林縣知縣邵利仁未能迅速查辦均屬咎有應得龍恩榮陳顯英俱著卽行革職邵利仁著開缺另補該部知道片併發欽　同日軍機大臣面奉諭旨新進士著於五月十一日起至十四日止分作四日帶領引見欽此○初三日奉上諭貴　孫家鼐著教習庶吉士欽此同日奉上諭此次散館之編修文廷式吳蔭培業經授職二甲庶吉士朱益藩鄭叔忱陳光宇許晉祁楊捷三劉成傑姚士璋吳懷清楊士驤李經畬江雲龍徐兆瑋吳煦朱錦劉爾炳鄭錫光啓綏王以敏黄紹第朱景軾 
 
 

Page 2

 
 
楊承禧王景禧朱毓瑞蔡曾源孟慶榮李立元范仲垚吳桂丹徐繼孺田庚趙惟熙王澤瀾王脩植夏寅官汪鳳梁潘寶琳華俊聲李　俱著授爲編修三　庶吉士劉　屏方模張學華高潤生王增黄履初閻志廉姚文　黄紹曾俱著授爲檢討孫笥經兪明震薛啓榮何聲灝士澤涵陳　璐崔廣沅韋履潔王沛棻王慶平葉文銓任文燦李晉熙霍勒焌仇繼恒管象頤胡安銓陳文爽鄭文欽朱孝先洪嘉與夏曾奐宋學聨俱著以部屬用黄學　黄家傑晁鴻年丁良翰王公輔王玉森王祖畲王全綱孔繁昌吳慶祥劉崇照王斆成葛振元陳啓緒夏之森林仰松馮竭俱著以知縣卽用繙譯庶吉士需林啓通奎善俱著授爲編脩欽此 
[朶殿薰風]  
　　吏部爲咨行事考功司案呈本部具題議覆四川總督　奏以四川按察司司獄沈彬六年俸滿保薦候升等因核與定例相符應准保薦註册　升一本於四月十一日奉旨依議欽此欽遵到部合戕原奏黏抄咨行四川總督查照○福建水師提督彭軍門楚候以水師提督循例固洋督巡洋面業經奏報在案惟老母年近八旬迎養在署去秋染患腮疸之症現已腫出腮外延醫調治未克奏效且牽連兩臂疼痛日形沈重擬請賞假俾得近侍湯藥稍遂烏私等情咨請希贊臣署督代乞恩施等因經希署督據情入奏於四月十五日奉硃筆彭楚漢著賞假兩個月欽此○福建漳州府分駐石碼鎭海防通判潘文鳳係新任福建布政使潘方伯駿文從堂弟例應以官小者廻避等情詳請希署督核辦希署督以　文鳳旣係現任藩可服制之弟未便同官一小應以官小者廻避他省請飭下吏部於總督兼轄浙江省揀擇缺分相當之通判互相調補等情專摺入奏四月十六日奉硃批吏部議奏欽此○醕賢親王金棺由　寓奉移園寢安葬所有大槓棺罩儀仗鹵簿旛棺及各項人夫皆係德昇槓房承辦已綴前報兹悉該槓房以所需軟片材料各項物料以及人工等撙節核計向恭理處訂明共給領實銀三萬六千兩俾資開銷○掌儀司具奏爲請旨事四月十九日應派散秩大臣一人前詣昭顯廟雷神前致祭准侍衛處開送散秩大臣銜名前來謹照繕清單具進御覧恭候圈派一人俟得旨後卽行知照侍衛處轉行知照屆期前往將事謹此奏聞請旨於四月十六日奉硃筆圈出委散秩大臣三等公珠爾杭阿欽此 
[金沙試事]  
　　溥玉岑大宗師於四月二十一日舟抵金壇提調官鎭江府王可莊太守金壇縣某邑尊及各學教官均在碼頭迎迓申初宗師排列全副儀仗前導有欽命提督學院教習庶吉士文淵閣校理内閣學士兼禮部侍郎銜日講起居注官各銜牌繼以提爐對馬册印鑾架劊子軍健所經之處紅男緑女咸欲一瞻天上文星扇影衣香幾致萬人空巷二十二日辰刻宗師入廟行香循例坐明倫堂簽各學廪生講書旣而回院放告牌示試期計二十三日考合屬生員經古二十四日考府學丹徒溧水二學生員二十五日考合屬童生經古二十六日考駐防及丹陽金壇二學生員二十七日覆試生員經古二十八日考駐防及丹徒縣童生二十九日覆試各學一等生員五月初一日考丹陽童生正塲初二日覆第一塲童生初三日考各學教官生員補歲考初四日考金壇溧水二縣童生初五日提覆第二塲童生初六日提覆第三塲童生初七日新生總覆初八日武考外塲初九日考步箭初十日考技勇十一日考内塲十三日奬賞十四日起節 
[局員捉賭]  
　　金陵訪事人云四月廿四日晚間十點鐘時見保甲總局曁分叚委員及武卡委員率領親兵三四十人蜂擁而去其行如飛旋至大油坊巷合肥試館虞公館門首停趾不行命一人叩門戕所携燈籠藏諸暗陬使不露光迨雙扉旣啓衆遂一擁而入喧呶之聲直逹户外未及片刻蠟炬輝煌紛紛奔出有三四人僵臥在地堅不肯行各親兵倒拖其辮就地曳之比至門外縛以巨繩或推或掖向鈔庫街而去另有親兵三四人手捧賭具並扭住穿長衫操皖音者二人詢之蓋坐地主人而以雜職聽鼓於金陵者黑夜之中不辨拿獲者爲誰但聞鄰人曰所有此間巨擘如倪少爺張少爺劉某等均在座中何幸而竟置身事外也旋聞所獲者一坐地主人虞姓江蘇試用雜職一龔姓係看試館者卽龔仰蘧方伯之族子另有三四人不知姓氏當夜派勇丁看守次早正擬提案訊問忽有强有力者投函請釋遂一律縱之使去 
[催運鹽引]  
　　近年鹽務疲困有江河日下之勢而塲商困苦尤甚其故皆由産數多而連數少占擱成本以致轉輸不及至於煎鹽灶户一日不煎卽一日不食塲商無力收買勢必坎桶停收是時煎丁中之狡黠者見鹽無受主情急計生必致私下出售是運商請運之遲緩實有關乎大局也淮南總局委員有鑒於此特於四月廿五日黏示局門諭催各商迅速訂運示中大旨謂案查各岸引鹽關繫國課數月以來各商訂運納課爲數甚屬寥寥以致運庫應解各餉時形支絀况刻下塲情緊迫專待前鹽售價爲濟收後鹽之需當此天氣晴霽各岸商並不源源請運轉瞬南陽司令行運維艱其何以裕課厘而維塲局合亟出示諭催爲此示仰鄂湘相皖四岸商人迅將新舊殘綱鹽引已繳價者赶卽完課領運其未繳價者立卽繳價投咨接續訂買毋再觀望　悞課運等語想各商見此示後必當踴躍爭先投咨請運也 
[儀徵賞格]  
　　揚州府屬之儀徵縣西門外地保王啓之子被人殺害一案經前縣令懸賞緝兇迄今尚未弋獲新任朱大令江下車伊始卽添差加賞嚴密緝拿賞格錄左欽加同知銜請補先署儀徵縣正堂加一級紀錄二次朱爲再行懸賞緝拿事查接管卷内案據西門外地保王啓禀稱三月廿一日早晨後有江德高等向身鳴知王長榮塘坎臥有無頭男屍一具將頭掛於左近不遠之石楠樹上身旋往觀看乃係身子正舉被殺於彼兇逃無獲叩請騐明緝究等價據經前縣詣騐土正舉屍身實係被殺身死懸賞緝拿正兇無獲當卽照章先行通禀在案兹本縣蒞任除將應傳人証詳訊並移隣封營縣一體協緝外用再懸賞緝拿爲此格仰軍民人等知悉有能將此案眞正兇犯緝獲者賞洋八十元聞風報信因而拿獲者賞洋三十元持格赴縣請領捐廉以待决不食言須至格者 
[鎭店被刼]  
　　蘇人王某向居滸墅關富甲一鄉而性甚忠厚以濟人爲事親友或有急需向之借貸必解囊相助無吝色人稱之爲長者在本鎭開設洋樂錢布等鋪蓋一鋪而兼售數項者也生意茂盛允推巨擘不料爲盜黨所垂涎上月二十七日夜間魚更二躍驀來盜黨二三十人手持巨石破門而入明火執仗任意刦掠店夥欲出外呼援盜抽出利刃任意恐嚇店夥無可如何一任若輩飽掠而去迨呼嘯出門然後鳴鑼報警盜去已遠無從追捕矣事後檢查失物計大土三十餘件洋銀二百餘元大錢八十餘千布數十疋卽繕失單赴吳縣報案凌大令卽著差捕等出外跴緝一面移知龍運門軍門卽飭緝私營哨官數員各帶兵役若干名馳往各處嚴密查緝未知卽能破案否也 
[督憲回轅]  
　　金陵官場於四月二十九日接得電音悉兩江總督劉峴師於五月初一日寅時由鎭江起節轉輪而南於是江寍潘司瑞方伯以下均乘輿往下關恭迎節鉞其在省聽鼓者則说集石頭城外皇華館親兵營城守營老湘營各出入成隊伍隨同恊鎭統領營官迄邐赴江干靜候至下午鐘嗚一點憲舟抵岸鎗聲齊發響若貫珠俄而兵艦砲臺各燃大砲山嗚谷應石破天驚各官紛紛登舟呈遞手版峴帥惟與司道大員略通數語餘均辭以回署再見句留少許卽排齊全副儀仗乘四人輿進旱西門遄回節署各官復上轅禀安禀見冠蓋紛紜其時適風雨交加輿　輩奔走於泥淖之中殊形勞悴云 
[匪供紀略]  
　　宿遷縣解會匪李漢一名至金陵訊鞫已紀報端當第二次李卜軒太守研問時李匪供稱向在楚軍當勇得有五品奬札裁撤後流落淮徐一帶貧苦無以爲生不得已混跡緑林搶刦商旅財物雖未破獲然已自知惡貫滿盈今旣被擒獲有死而已惟大老爺所問哥老會一　賞未入夥亦不知在會頭目姓名卽用大刑也是無益太守再四開導矢口不移遂與上江兩縣宰婉商仍還原禁面諭差役人等小心 
 
 

Page 3

 
 
看管俟督憲回轅後請示核辦至所供籍貫言者未得　詳或云楚人或云北人容再訪明補錄 
[旌麾過滬]  
　　前任江西學憲禮部侍郎龍宗師由金陵乘坐滿江紅船來滬於昨日清晨抵埠停泊小東門外吳淞碼頭滬上印委各員迎接如儀 
[男女打架]  
　　顧杏生者向在南巿作小買賣逐什一之利曾被住居鐵貓弄之陸銀海借去洋銀一元屢索不償前日又因索欠口角繼而各奮老拳又有房東榮張氏助桀爲虐戴楊氏佯爲解勸陰肆凶鋒兩造扭作一圑至十六鋪巡防北局控告祝翼雲二尹升座研訊以男婦各有不是判將顧笞責一百板陸笞責五十板榮張氏掌責一百下戴楊氏掌責二十下一併開梓如再滋事定干嚴辦 
[送縣請訊]  
　　王榮芳者本邑人也家住滬南製造局左近向作小本經紀生有一女今年六歲於五歲時寄名與隣人朱允才依朱度日相安無事至前日女忽斃命王知之以女身死不明向朱理論旋經人出爲解勸令朱從豐棺殮延僧超度王尚未首肯適爲製造局總辦劉康侯觀察查悉前情恐其中尚有曲折立飭該處巡防局將　榮芳朱允才二人一併移送上海縣訊辦 
[縣案彚錄]  
　　著名流氓萬高　在十六鋪一帶屢次肇事經上海縣袁海觀大令訪拿到案鞫訊之下加以懲責並令釘鐐收所此已列入前報邇因萬在所患病由原差禀報前日下午帮審委員宋莘樂二尹飭提萬高頭至案問爾患何病答稱患寒熱飲食不進小的自去年管押至今已知悔過如蒙釋放出外斷不敢滋生事端二尹曰爾係著名惡棍豈容任爾出外今旣患病飭發善堂醫治萬在堂上亂滾大呼堂中不願去求大老爺交保二尹曰旣不肯至善堂著仍還所候撥醫入所診治○前報紀生員甲乙二人被流氓攢毆云云兹悉甲卽蔡山泉乙卽趙壽生赴巡防總局控告朱森庭明府拿獲行凶之張同泰鞋店主張鳳山帮凶之劉銀寶陶阿長殷信昌等四人一併解送到縣袁大令飭差分别看管前日由宋二尹升堂提訊原差將擊斷摺扇一柄鐵梭子一個呈案張金頂煌煌上堂供稱係無錫人今在治下三牌樓地方開設張同泰鞋店去年又在南首離老店二十餘家門面另開福泰鞋店安分貿易不敢爲非劉陶殷三人均係福泰店中之夥當晚蔡趙二人在門外經過被流氓毆打劉等開門出視蔡等悞爲行兇之人投周控告遂將職員等拘拿送案今蔡已查明行兇之人始知職員等抱屈卽挽李得卿前來理勸職員係貿易中人不願多事叩求將劉等釋放回店二尹曰爾知行凶者爲誰答稱住居三牌樓天主堂中有名十六者及阿牛等人今已由總局究辨劉供稱係無錫人在福泰店爲夥陶殷二人同供係本邑人在福泰店爲學徒不敢毆人叩求明察二尹曰爾等旣未行凶何以被人指控答稱當晚小的等出外觀看致被悞指張又稱當時有洋銀四元呈案現求給領二尹以原告未到飭將劉陶殷三人並洋四元交張帶去張轉交的實人具保一面備函向總局詢問有無阿牛十六等人覆候核奪○夏茂發扭鑫盛鞋店主戴春林至巡防總局喊稱被戴圖賴票洋朱明府飭送縣訊辦前日宋二尹升堂研訊夏訴稱係揚州人今在治下老北門内開設鞋底作洋票由客付下計共三十三元當往戴處對明二月二十日前往收取祗付洋二十元尚少十三元屢索不付昨日又往收取反稱此票由唐家發取去唐欠戴會錢六千餘文須在票上扣除小的以與唐素不相識不能爲移花接木之計故將戴扭局轉送案下求請究追票據呈閱戴供稱係鎭江人今在小東門内開設鑫盛鞋店此票由小的出與唐家發付過二十元扣去會錢六千一百餘文尾欵現可找清二尹曰無論大小賣買認票不認人不能抵劃爾自認付過廿元餘應找出戴又稱俟唐到時可付二尹大怒申斥數語著赶緊交洋不得延宕○顧兆恩控稱妻周氏由寍波逃遁來滬匿跡城中縣橋浜許靜波家向領不放求恩提究此已列報前日午後帮審委員宋二尹升堂訊問顧訴稱係慈谿縣人今年五十一歲髮妻在日並未生男育女前年抱鼓盆之戚卽娶葉梧生之妻周氏爲室緣葉頻年落魄貧病相連不得已將妻售與小的於光緒十年四月初一日過門當付身價洋八十元立據過割成婚後生下一女今年七歲至十四年四月初八日小的因事出外周氏私携物件逃　他方小的四出緝訪前日來滬經過許靜波家見周氏在内欲向領回被其掯阻叩求提究二尹著退去聽候提究 
[英界公堂瑣案]  
　　三百八十五號華捕禀稱昨日小的奉捕頭之命分巡某處街道見李三三扛挑貨物邪許聲喧喝阻不依反被毆擊是以拘李送案請予嚴懲李供稱小的係上海人正在扛貨時巡捕突來肆擊小的並不毆捕不知因何拘押一宵蔡太守著從寛開　○包探徐雲香禀稱本邑南巿萬寶銀樓失去銀飾若干旋經小的查獲竊賊楊阿四解奉大老爺訊取口供飭吊贓物現已在本租界吊出銀師騐之皆萬寶所失送請發落萬寶銀樓夥陳吉良訴稱此次賊由比隣空屋内穴壁而入現經包探查獲願償一半當本請准領贓楊供稱小的係嘉定縣人有不識姓名之江西人糾同行竊得贓俵分此外並無他案求開湯網俾得超生世世生生感深銜結蔡太守飭將楊移縣究辦贓歴事主給償當本之半始得給領其由縣移吊之贓候聲請縣署給領○包探徐雲香禀稱洋人愛雪愛所雇細崽王阿富乘間行竊經小的查獲人贓解送案下愛雪愛訴稱家中被王竊取蚊帳檯布銅水壼旣由包探獲贓請卽給領張余氏訴稱小婦人傭於愛雪愛處有銀耳環一雙布服五　被王所竊現已量到原贓求請給領王供稱小的係江北人因有急需取物質益如今只乞施恩蔡太守判令管押一月贓給中西兩失主分别認領包探顧福亭禀稱楊福生在北直隷輪船中失去洋銀五十一元查知許毓汶所竊與水手頭張長林立有誓詞情願對分變價楊供稱小的係寍波人其時由福建附北直隷輪船來此途次失去洋銀五十一元旣而由周助之搜索得從許處搜出許執定自已所帶因之暫留買辦某甲處彼此不得取回後許情願對分因繕寫誓詞兩不計較始同向買辦處領取各自分收旋因心有不甘偕周報知捕房至洋銀上圖章原不一律許供稱監生係福建人向來遊幕此次由原籍來滬探親途與楊遇楊被竊後周强指監生身畔洋銀恐是竊贓因留存買辦處監生急欲他往且楊言因病失洋再四熟商始允對分了事復寫誓詞神前焚化以明心跡無他豈知伊騙到誓詞卽投捕房控告其實洋銀是監生自已之物與楊無于周供稱小的係江北人現在北直隷輪船當水手頭當搜出洋銀時楊認得圖書一式所以留在買辦處後不知如何對分蔡太守飭將許交人保出俟查明後覆訊察斷○包探唐寶榮張九意同禀稱小的等查得胡德標周田雲冐充探役之夥在虹口某烟館向顧海泉訛詐洋銀是以拘送案下顧訴稱小的係本地人開設舊貨唐以博蠅頭曾收買舊銅鉛若于胡卽自稱探役之夥指爲竊贓致被詐去洋銀一翼胡供稱小的係泰州人向在治下當小工不敢冐充探役之夥周供稱小的係清江人蔡太守判令將胡周各責五十板○包探何瑞福禀稱積竊王阿炳見有老婦附某輪船來滬夜宿某客棧鼾聲如雷遂思竊取身畔洋銀老婦驚覺獲住送押捕房惟尚未查明曾否竊去他物高晏氏訴稱小婦人隨主母來此被王竊物是以扭交捕房王供稱小的係上海人醉中肇禍不敢行竊悞罹法綱尚冀哀矜蔡太守飭交何探帶回捕房暫行管押俟傳高晏氏之主母到堂質訊核辦包探孔阿才禀稱竊犯汪阿三前者曾送請大老爺懲辦後遞回原籍今復來此經小的拘案請懲汪供稱小的係崑山縣人現雖襥被重來不復敢爲非作歹矣求全顏面免子笞臀蔡太守判令笞責一百板仍備文遞解回籍○包探張九意禀稱賈阿發以衣料交縫工張景山囑爲縫製向取無著知已被張質錢因之報捕拘張送案賈訴稱小的倩張縫衣被張將衣料質取洋銀五角是以報捕吊贓送案請究張供稱小的向業縫級因有急需將賈衣及自已之衣一併付質現被報捕吊取所質洋銀五角情願措還蔡太守判令管押兩禮拜并著繳洋銀五角給償質鋪衣給賈領去 
 
 

Page 4

 
 
[法界公堂瑣案]  
　　釋搏庵卽朗釗買得寍波天主堂被拐之十一歲小孩私髠其頂堂中人知之函請葛同轉一併拘押捕房一切細情已詳前報昨晨經捕房解送公堂教民周炳投案歴訴此孩被拐情形同轉叱令博庵退去問此孩曰爾家中尚有何人因何入天主教堂如何被誘來此由誰賣與寺中削髮後所作何事孩供稱小的姓劉名福生父親去世已歴十年由母親挈來滬上至去秋母親亦因病身亡有一義兄自幼經父親收養者將小的挈至杭州轉至寍波送入天主教育嬰堂内此次又經義兄私挈來滬借住英租界六馬路某薙髮店内轉瞬卽送至慈悲菴師父取名明堂令晨起讀書日暮誦經問爾之義兄是何名字將爾售與僧人立過筆據否供稱小的並不知情同轉命將博庵帶案博庵隨將度牒及買孩時由孩兄劉明月中人吳毛頭繕立之契一併呈鑒同轉問爾在公堂上爲何植立不跪供稱僧人會受佛戒未便下跪同轉怒謂爾旣犯法豈能不跪乎博庵始跪下同轉謂爾買此孩旣有中人及孩兄經手爲何今日不交到供稱僧人受押捕房已經數日不能出外尋交同轉著押候交人保出尋交劉吳再行核奪孩准周領回教堂安揷　買彭林串通蟻媒吳益山買孩一案已紀報章昨晨捕房中將賈吳及賈妻田氏孩子永壽一併解案原告紀陳氏偕子阿寶訴請究追葛同轉問田氏曰爾膝下有兒女幾人爾夫將永壽售與紀陳氏得洋銀二十三元爾知道否供稱小婦人嫁賈後共生四男兩女目下祗剩一男兩女餘皆殤亡丈夫懶惰性成不顧家計所有家事均經翁姑操持近日丈夫又與蟻棍爲儔欲將小婦人售入娼院幸得親族阻止未墮火坑去年稱將長女送往江北母姨家不料已遭賣去今年又將兒子領出閱多日始領回後又言欲領往蘇州小婦人不依是以未被賣去同轉謂爾子已售與紀陳氏爲孫付出身價洋銀二十三元立有筆據矣田氏稱小婦人祗此一子將奈之何賈稱小的欠紀陳氏洋銀十餘元因立借票將孩寄名與伊並未立過賣據目今紀陳氏呈出之契與小的所繕之借票大不相同問爾前將女孩售在何處供稱由吳領往作保人之董春山處　在不知去向同轉謂田氏曰爾祗此一子未能繼給他姓惟爾夫收人身價終須繳還諭畢將孩交田氏收領准交人保出賈押候追到董核奪　仁茂號主馮鑑甫虧欠山東客銀九千五百兩去冬閉户脫逃經客控諸公廨葛同轉拘馮妻童氏訊押諭令將金首飾　價分償董氏准交人　出具限追其夫到案其中情節屢列報章及馮回滬卽央中左恭子等向原告熟商許以照兩折歸償然仍未經妥洽昨經原告陳成興字號陳裕安元發合王蘭生怡美曲振川將馮送案請追同轉詰訊之餘馮供稱小的外面尚有現銀千餘兩可收自已亦可將衣衫變賈然合計祗得一成半同轉著將馮押候仍由原中理處○韓小妹子被蟻嫗許奶奶　騙來滬倩女棍楊周氏求價而沽案發葛同轉研訊情形屢記前報迄今楊周氏依然挺押許奶奶則影響全無因於昨日將韓小妹子帶案覆訊所供與前相同當飭某包探送往城中果育堂暫爲寄養待其父到來再行核奪○孫德成訴稱徐子甫欠去年十一月杪期票洋銀一百元向索不付反敢行兇葛同轉提徐訊問徐供稱小的所欠期票洋銀早已付訖而孫稱票據失去未及檢回後孫又至小的米店中賒去白米五石今向索價非但不付竟將小的扭送前來并已付之廢票一張作爲憑據揑詞朦控務乞嚴懲同轉著將徐交人保出料理○舊貨攤主王福新舁垂死病人乘諸城下經某號巡捕查獲送請葛同轉訊押已記報端昨晨捕房中又將王解請發落同轉謂爾不應將病人抛棄姑念已管押數天判令押候再掌頰八十下○包探王榮培禀稱江北人袁小虎仔向某車寓恣情勒索持刃行兇葛同轉令送縣遞解回籍○合興衣莊夥長潤元控沈小弟竊取衣攤上布褲兩條葛同轉判令押候掌頰八十下○車寓主楊桂元訴稱竊賊周雙　從後屋穴壁而入竊去衣一包經某號巡捕拿獲人贓送案請辦葛同轉判令笞責四十板○包探郁庭湘禀稱竊賊曹大取竊取某輪船客鞋籃中水烟袋經客拿獲人贓送入捕房管押贓已由失主領去葛同轉以曹確係積竊格外從寛判令掌頰四十下○金利源碼頭巡丁陸阿桂禀稱竊賊劉二竊去紫銅一塊經小的拘獲人贓遂案請究葛同轉以劉東推西諉尚未直承卽判掌頰八十下○包探孫錦榮禀稱鄉人楊甲向菜巿魚販某甲購魚一尾論價不合以致互毆楊身受重傷立時吐血經某號巡捕將甲拿住楊則送往醫院療治葛同轉著將甲管押捕房再行核奪○通事稱吳有福與其友某乙串竊某處小烟館中烟灰一缸葛同轉訊以原告不來叱令吳退去不必深求 
[助藥志惠]  
　　全亨寶號主人俯念被災之家不無受病特助痧氣丸一千二百瓶委解災區分給頻年佽助叨惠良多倘有步厥後塵者饋以藥籠中物亦拜仁人之賜而肺腑銘恩焉[  上海北巿絲業會館籌賑公所施善昌謹誌]  
[及時贈藥]  
　　人災晨測難防呼吸之災時氣流行易觸瘟邪之氣本年餘寒特甚蘊疾必深兹雖時過麥秋尤有陰寒之候待逢槐夏豈無渴熱之虞是以本公所早將歴年應辦施送各種痧氣等藥分别虔製以便分贈外今蒙全亨大寶號送來痧氣丸及紅靈丹共一千二百服囑爲分送仰見同心爲善廣開方便之門定知大腹成名益顯興隆之業特修駢語敬謝鴻施此啓[  滬北樓流公所司董謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗江官報]  
　　四月廿三日鄭分轉德璇由淮北差次來廿四日調署角斜塲高鹺尹禀知赴任廿五日新任揚州衛陳守戎賞禀到廿六日盛鹺尹曾緒銷北鹽差 
[妾薄命]  
　　吳縣學前開設酒店之某甲年近花甲老興未衰前年納一小星卽以店内爲藏嬌之所妻某氏仍居家中悍妬異常甲支吾其間頗覺左右做人難上月二十九日妻逼令購金飾數件甲以節屇端陽料理各帳尚形竭蹶安有餘錢購備簪珥又不敢攖妻之怒將妾粧匣内所放首飾取以付之迨妾查知恚曰汝作賊耶何不告而竟取也旋有人以此語傳入妻耳河東獅大吼一聲奔至店中扭妾之髮而批其頰忿詈曰汝以藁砧爲賊彼年已耄萬一因氣忿而死必當治汝以害夫之罪妾旣受其毆又遭其辱心中鬱鬱無以自明送私取阿芙蓉膏背人吞服及旁人知覺則已魂赴泉臺矣嗚呼慘哉 
[善欵彚錄]  
　　啓者敝所曾蒙代理英會番宋憲撥助曹福生竊案罰洋八元又小工陸阿才傾泥案罰洋十元保甲總局陳朱二憲撥助王阿四案罰洋十元均已掣奉收條謹登善册矣舜湖頴川氏助洋三十元華榮昌助茶葉四十斤亦掣收條分别入册更承王錦榮助女所洋十元龔幹臣助女所洋三十元葉允齋助女所洋三十元英會審蔡憲撥助女所經費洋三百元劉景村助女所洋五十元均經掣繳收條以照信實并請賜登報章是感此啓[  滬北棲流公所司董謹啓]  
 
 
 

Page 10

 
 
   
 
 

Page 11

 
 
[光緒十八年四月廿五日京報全錄]  
　　宫門抄○諭旨一道錄前○發抄硃批五道○分選單○皖撫沈奏請准已故總兵捐建專祠摺○浙撫崧奏整頓引地現將歴年溢完課銀儘數歸公摺○四月二十五日工部鴻臚寺正白旗值日兵部引見二十八名工部三名理藩院十二名廂黄滿七名廂藍滿五名善撲營五名○謙光稽察中左門覆命○葆公請假五日○成端續假五日○希朗阿請假十日○召見軍機裕德洪鈞徐用儀○繙譯閱卷派出額中堂懷塔布派出閱卷恩中堂額中堂翁同龢李鴻藻薛允升啓秀陳學棻汪鳴鑾皇上明日用膳辦事後至頤和園皇太后前請安畢駐蹕頤和園次日由頤和園至醇賢親王陵寢上祭行禮畢仍回頤和園駐蹕於二十八日還海辦事召見大臣○發抄劉秉璋奏黔省磺斤運川行銷遵復舊章奉硃批著照所請該部知道欽此○又新海防捐第二十四次請奬奉硃批户部議奏欽此○又機器局購買牙硝等欵銀數奉硃批該部知道欽此○松椿奏河運漕船挽上清江各閘日期奉硃批户部知道欽此○又啓放順清河壩等工完竣奉硃批知道了欽此○光緒十八年四月分選單員外郎禮部鑄印局陳璧福建甲小京官刑部司務高秀峯浙江監大理寺右評事韓寶章順天貢知府四川潼川梁俊河南甲知縣湖北大冶程懋祺陜西湖南石門渠綸閣山西山東清平梅汝鼎江西俱甲府經山西潞安王敬賢順天監知州甘肅寗州蔣履普貴州舉○○頭品頂戴安徽巡撫臣沈秉成跪奏爲已故總兵戰功卓著遺愛在民紳民禀請捐建專祠據情籲懇恩施恭摺仰祈聖鑒事竊據寗國府屬紳耆廣東候補知縣劉麐等聨名禀稱記名提督原任安徽皖南鎭總兵潘鼎立籍隷廬江縣幼有大志勇略過人咸豐年間粤匪竄擾江南潘鼎立以其叔庠生潘璞駡賊遇害隨其兄原任廣西巡撫潘鼎新舉辦鄉圑復仇捍患同治元年今大學士直隷總督臣李鴻章督師江蘇潘鼎立與潘鼎新隨同東下創立鼎字一軍由營官而爲統將征剿江浙之間悍賊臨陣身先士卒擣銳催堅疊克名城聲威丕振二年招降平湖海鹽等縣踞匪不避危險首先進城饒有胆略三年攻破湖州晟舍賊壘鏖戰三晝夜受傷甚重殺賊最多乘勝進攻湖州賊棄城遁督隊追剿連復浙江長興安徽廣德等城與皖南各軍會合掃蕩又下數城寗國一府從此永絶匪蹤潘鼎立建功寍國府屬之初事也積功荐保總兵賞給尚勇巴圖魯名號六年二月奉旨補授安徽皖南鎭總兵潘鼎立方在直隷山東河南等省會同諸軍剿辦捻逆迨任柱賴汶洸等捻股蕩平欽奉恩旨以提督記名簡放賞換瑚松額巴圖魯名號七年鼎軍凱撤九年九月到皖南鎭總兵本任該鎭係咸豐五年奏准添設營制久未訂定潘鼎立抵任後親歴所轄履勘山川形勢悉心規畫議詳奏咨鎭標營汛始有定制駐札寍國府城整飭勞規訓練精勁時值東南底定遣撤營勇常有游匪往來乘機刦掠潘鼎立選派營弁分路緝拿有案必破十年土匪關汶桂紏結匪黨謀爲不軌肆犯建平縣城潘鼎立率所部親兵星夜兼程馳往擊散擒獲關汶桂正法力遏亂萌又拿辦著名巨匪陳得力胡安邦等不下數十起地方賴以謐安寍國府屬被兵甚烈人少田荒懇種客民繁多相率欺凌土著潘鼎立督兵巡視每過鎭巿鄉村傳集土客董保多方開導狡桀者改爲善良其間清查户口丈量田畝亦賴撥隊彈壓民無忿爭光緒五年飛蝗入境親督弁兵撲捕每日辰出酉入一月有餘逐處窮搜蝗孽殄盡該府境内所　徽州廣德孔道興辦築堤修橋等工隨時撥兵助施畚鍤費節工堅府東地極低窪每值夏間大雨山洪下注居民猝不及防常漕淹滋潘鼎立預雇船隻一遇水來多派弁兵分途救護設法棲止酌予食糧歴年仿而行之保全民命無數此潘鼎立施惠寍國府屬之實在事蹟也十年海疆不靖潘鼎立奉旨招募淮勇五營前赴廣西聽候調遣欽遵交卸鎭篆募勇成軍閏五月帶隊航海感冐暑熱觸發舊傷行抵廣東省城遂卽病故當經兩廣督臣張樹聲奏奉上諭着照提督軍營積營病故例從優議卹在案是潘鼎立轉戰數省屢著勞績及在皖南鎭總兵任内緝匪飭戎軍民愛戴久在聖明洞鑒之中該紳耆等追念前勞衆情銘感請在寗國府城服官地方捐建專祠以伸報饗等情具結禀由宣城縣查造履歴事實清册加具印結詳送寗國府加結詳請布政使阿克逹春按蔡使嵩崑會核明確呈送册結具詳請奏前來臣查文武大員有功建祠出自特旨加恩原非臣下所敢擅請上年安慶府紳士以原任福建建寗鎭總兵張得勝在安治兵年久功德在民援案禀請捐建專祠奏蒙兪允有案已故皖南鎭總兵潘鼎立起自辦圑禦宼鄉里厥後帶兵江浙等省卓立戰功及至作鎭皖南威愛兼施安良除暴勳勞昭著深入民心嗣因調辦海防冐暑遄征中途病殁自非尋常勞績病故人員可比紳民感懷遺愛崇報情殷環請捐資建祠不動公欵實係出於誠意不敢壅於上聞可否籲懇天恩俯准記名提督原任安徽皖南鎭總兵潘鼎立在於寗國府城服官地方捐建專祠列入祀典春秋官爲致祭以彰藎績而順輿情恭候聖鑒鴻施除册結咨送禮部科查照外謹會同兩江總督臣劉坤一恭摺具陳伏乞皇上聖鑒訓示謹奏奉硃批着照所請禮部知道欽此○○頭品頂戴浙江巡撫兼管鹽政奴才崧駿跪奏爲浙西蘇松常鎭太五屬引地整頓漸有成效現將歴年溢完課銀儘數歸公聽候撥用恭摺仰祈聖鑒事竊查江蘇五屬地方濵臨江海向爲私鹽充斥之區奴才前在江蘇巡撫任内督餫文武員弁戕督銷緝私諸大端實力講求自調任浙江以來又復隨時稽察不令鬆解現雖各地暢滯情形不一而於認定引數之外間有溢完銀兩似應查明奏報以裕國課兹據兩浙鹽連使惠年詳稱查浙西江蘇蘇松常鎭太五屬引地兵燹以後於同治年間認定年銷正引六萬六千引由商包課認運嗣由兩淮歸還靖江一地額銷三千引又於光緒八年因私鹽充斥將收私緝私敵私三項相輔而行成本過重商力疲困必須改輕科則方能减價敵私奏准加認帑引三萬四千引試辦疏銷正帑併計共認捐十萬三千引年共應徵課銀十萬二千二百九十八兩零該五屬引地外濵江海内近太湖私鹽處處可通緝不勝緝同治年間曁光緒初年官銷甚滯賠課累商情形日甚嗣復督飭商人將緝私疏銷諸務設法整頓督銷緝私文武員弁亦能認眞督率妥實辦理與定章本意雖不相背祗以暢地溢銷久暫難必絀址賠課歲所不免誠恐一經准抵轉啓滯地欠課之漸溢數無多後難爲繼致誤奏銷是以各前司未卽允其所請將所收各年溢課暫行存儲擬俟多歴數年察看暢地是否足恃滯地能否起色或應准抵或應歸公再定辦法愼始圖終不得不然將已收前項溢課共銀四萬五千九百十一兩三錢一分五厘儘數歸公不必留爲滯地抵課之用所有此項溢完課銀應俟造送十八年秋撥册時入册報部聽候奉撥各項要需至十七年分有無溢完之引容俟奏銷屆期再行核明辦理是項溢課不在年額認銷之内年多年寡並無定衡日後能否按年溢銷亦無把握將來如有溢完課銀仍應儘收儘報由司專案詳奏歸春秋兩季入册報撥儻遇並無溢完之年亦准據實詳奏一經分别核實辦理庶與每年奏銷額徵引課界限劃清於額内額外數目均屬易於稽核等情詳請　奏咨前來伏查該五屬引地額數本重同治初年招商認運六萬六千引當時尚難銷足商人賠完課銀已屬不資嗣經兩浙運司惠年極力整頓漸形起色加認帑課三萬四千引於光緒八年間經前撫臣陳士杰奏明有案現在惠年再任運司情形較熟會同由浙派委之統領浙西緝私捕盜水陸等營記名提督總兵官龍殿揚認眞經理漸有成效查報額外溢完課銀四萬五千九百餘兩該運司曁在事文武各官辦理得力均屬可嘉惟鹽務暢滯情形變通無定此盈彼絀預計殊難其滯銷之地不特暢地溢完課銀通融作抵亦見商人急公之義嗣後應請於每年奏銷時查明認額之外溢完課銀若于專案奏報聽候撥用如果僅銷足額並無盈餘准子隨案聲明毋庸科以定數似此則商人旣無加引之累亦不致有隱混之弊現自本年爲始倘歴過三屆奏銷以後查明逐年均有溢銷銀兩可否將督銷緝私出力之文武各員擇尤奬叙以示鼓勵之處伏候聖裁除仍由奴才督飭該運司等實心經理毋稍疏懈前項溢課銀兩儘數入册報撥並抄摺咨部查照外謹將浙西蘇松常鎭太五屬引地整頓漸有成效現將歴年溢完課銀儘數歸公聽候撥用緣由恭摺具奏伏乞皇上聖鑒訓示謹奏奉硃批著照所請該部知道欽此 
 
 

Page 12

 
 
[光緒十八年四月廿六日京報全錄]  
　　宫門抄○教職單○護浙撫劉奏報接篆日期摺○署浙臬王奏恭報接篆日期摺○浙撫崧奏查明從前因公挪動各欵無可着追請准豁免摺○皖撫沈奏請准殉難千總附祀已故浙潘專祠片○四月二十六日内務府國子監正紅旗值日無引見○延茂假滿請安○恩普刊刻題紙覆命○禮部奏派察看標職派出徐中堂譚鍾麟徐用儀景善良培桂勛○又奏派散表禮派出張蔭桓啓秀○掌儀司奏二十九初一日祭奉先殿謨貝子倫貝子行禮○召見軍機○光緒十八年四月分教職單教授四川潼川張昉成都廣西太平楊芝蘭鬱林舉正諭直隷臨榆周慶濓順天曲周楚維瀛承德順天寶坻張慶恩天津安徽和州李楨鳳陽河南太康吕萬原許州俱舉陜西韓城傅書鑑商州隴州呼延楨西安葭州范道　西安神木謝玉樹同州浙江上虞朱保儒杭州湖南武岡歐陽霖桂陽湖北襄陽紀燹元武昌俱舉訓導江蘇沭陽孫錫恩江寗舉山東定陶李　沂州挨利津朱席正泰安舉浙江遂昌魏啓萬寗波歲江西崇義聶棨昌臨江舉長寗周朝昇南昌歲瑞金鄧汏南昌挨四川南部彭鍾駿忠州舉廣東開建許汝賡高州優　復諭安徽南陵胡晋槐徽州拔湖北南漳王政漢陽舉山西稷山尚士彦乎陽舉河南桐柏曹曾矩河南拔陜西淳化蘇聨桂漢中恩浙江壽昌陳榕恩台州副江西大庾蕭拱辰吉安歲廣東英德鍾廷梅嘉應廪復訓江蘇南匯孫維嶽常州歲安徽毫州項汝瑚寗國陜西盩厔張廷桐同州浙江麗水黄維崧金華湖北德安彭錫爵漢陽均州王長蔭武昌湖南長沙伍仲美永州臨湘周榥榮長沙廣西横州黄玉樑梧州俱廪○○頭品頂戴護理浙江巡撫布政使臣劉樹堂跪奏爲微臣接護撫篆恭摺叩　天恩仰祈聖鑒事竊臣接准撫臣崧駿文開光緒十八年二月十六日奉上諭崧駿著來京陛見浙江巡撫著劉樹堂暫行護理欽此旋於三月二十日准撫臣崧駿派員將欽頒浙江巡撫關防一顆兩浙鹽政印信一顆曁王命旗牌文卷等件齎送前來當卽恭設香案望闕叩頭謝恩祗領任事伏念臣猥以菲材疊蒙殊眷且以籌勸閩捐解助直賑荷綸音之下逮叨極品之頭銜今復恩命欽承封圻暫攝感鴻慈之旣渥覺鰲戴之難勝惟有倍矢愼勤遇事與司道提鎭和衷商辦求其職所當爲盡其力所能及斷不敢以暫時權篆少涉因循以冀上答高深於萬一所有微臣接護撫篆日期除恭疏題報外合將感激下忱繕摺叩謝天恩伏乞皇上聖鑒謹奏奉硃批知道了欽此○○署浙江按察使杭嘉湖兵備道臣王祖光跪奏爲恭報微臣接署臬篆日期叩謝天恩仰祈聖鑒事案奉浙江巡撫臣崧駿札開按察使黄毓恩現在委署藩篆所遺臬司印務委臣署理兹於本年三月二十日准正任臬司臣黄毓恩將印信文卷派員齎送前來當卽恭設者案望闕叩頭接印任事伏念臣京畿下士學識顓愚由翰林院編修迭膺衡校曾備員於太學晋清秩於春坊上年蒙恩簡放浙江杭嘉湖道凛涓埃之未報方悚惕以難安兹復攝理柏臺叨登棘列濫竽充數授篆滋慙查浙江省爲東南大邦臬司係刑名總匯舉凡安民察吏剔蠹除奸在在均關緊要如臣愚昧深懼弗勝惟有殫竭血誠隨時禀承護撫臣認眞經理斷不敢以暫時攝篆稍涉因循以期仰答高厚鴻慈於萬一所有微臣接篆日期並感激下忱理合恭摺具奏伏乞皇上聖鑒謹奏奉硃批知道了欽此○○頭品頂戴浙江巡撫奴才崧駿跪奏爲查明浙江省光緒五年以前豁免案内官墊民欠銀兩並墊用庚申壬戍癸亥三科考試經費委實因公挪動無可著追籲懇恩施准予一併豁免以廣皇仁而清積牘恭摺奏祈聖鑒事竊案准户部咨議覆浙江省查辦豁免光緒五年以前民欠案内查出各屬徵存銀兩及應追應墊等欵分别辦理完竣一摺光緒十五年二月二十一日具奏奉旨依議欽此欽遵鈔錄原奏咨行到浙計原奏内開查浙江省光緒五年以前存庫墊解民欠銀九萬七千七百四十七兩八錢七分二厘又同治三四年間補行庚申壬戍癸亥三科考費墊用銀五萬一千一百五十五兩九錢六分三厘據稱均請豁免抵銷五年以前存庫查官墊民欠例應永行禁革又道光年間安徽巡撫陶澍奏定章程凡屬交代不准開列存庫名目今該省竟以批解藩庫之欵濫行墊用復以民欠爲詞槪請豁免核與定例奏章均不相符所請豁免抵銷之處斷難議准應令查明某縣墊用如數著追等因當經行司查明辦理在案伏查浙江省查辦光緒五年以前豁案先追濫欵兼提存庫辦理極爲認眞其各屬墊解民欠並墊辦庚申壬戍癸亥三科考費均係動出因公輾轉列抵無可著追經前撫臣劉秉璋於追提濫欵存庫案内聲明官墊民欠及墊辦考費應查數請豁綠由奏奉諭旨允准復經前撫臣衛榮光督飭各屬查明墊解光緒五年以前民欠地漕南米糧賦等銀九萬七千七百四十七兩八錢七分二厘又同治三四年間補行庚申壬戍癸亥三科考費墊用銀五萬一千一百五十五兩九錢六分三厘數皆核實應行請害當於查辦是屇豁免民欠完竣案内奏請一併豁免各在案旋奉部議行查著追自應遵辦惟奉撥官墊一欵查各屬州縣每因奏銷迫屆解欵緊要不得不以本年徵存之錫挪解上年民欠之欵雖年欵稍有不符而庫項並無出入似與私自侵挪者有别又奉考費一欵查同治三四年間補行庚申壬戍癸亥三科考試一切經費在所必需其時浙省甫經克復各屬辦公無資力難兼顧設法墊辦列入交代陳陳相因流抵五年以前存庫當時事屬因公並無弊竇迄今已隔多年官易數任其中叅革病故者有之離浙回籍者亦有之况查造豁册並未註明何欵爲何員所墊旣無員名可查卽難按欵追繳是以迭飭查辦一時無從清理嗣准户部咨奏定豁免章程原奏内開光緒十五年三月十六日欽奉恩詔條欵内開一凡應追贓私查明實係家産盡絶者槪予豁免等因在實犯贓私之員尚得上邀寛典則一切因公虧短曁分賠代賠之案自更可以仰沐天恩恐各省拘文牽義不爲請豁非所以廣皇仁而清積牘也等因今此案官墊考費二項旣與贓私不同並與欠虧有間似不在行查家産之列且墊用旣無年欵可分列任又無員名可指卽使設法着追無人承認紙上空談於公欵仍無裨益當此隆恩曠典似應普被均霑以清積牘所有墊解光緒五年以前民欠地漕南米糧賦等銀九萬七千七百四十七兩八錢七分二厘及墊辦同治三四年間補行庚申壬戍癸亥三科考試經費銀五萬一千一百五十五兩九錢六分三厘應請一併豁免抵銷光緒五年以前存庫銀兩以廣皇仁此外光緒五年以前民欠應抵六年以後存庫銀七萬一千四百九十六兩二錢四分八厘又光緒五年以前存庫墊解六年以後民欠銀八萬四千四百二十七兩七錢五分均與六年以後民欠牽涉應歸光緒九年曁十三年以前兩屆豁案辦理兹據布政使劉樹堂核明詳請奏咨前來奴才覆核無異合無仰懇天恩俯准將浙江省光緒五年以前豁免案内官墊民欠銀兩並墊用庚申壬戍癸亥三科考費一併豁免出自逾格鴻施除抄摺分咨查照外理合恭摺具奏伏乞皇上聖鑒勅部核覆施行謹奏奉硃批户部議奏欽此○○沈秉成片再據廬州府紳士翰林院典簿王尚辰等聨名禀稱贈都司銜已故儘先千總楊桂芳湖南湘潭縣人由武生於咸豐五年投營効力剿賊湖北江西安徽等省疊克府縣城池遞保儘先千總加守備銜八年隨同巡撫銜浙江布政使李續賓帶隊東下進攻廬州府城府屬三河鎭地當衝要賊築僞城犄以九壘守者數萬十月初二日攻破賊壘九座粤逆陳玉太捻逆張樂行各率大股分道來援官軍前後受敵是月初十日楊桂芳奮勇迎擊身先士卒力戰陣亡其子今河南歸德鎭總兵楊玉書時甫弱冠在本籍聞耗馳至三河戰地訪尋骸骨無存招魂歸葬經前湖廣督臣官文等奏奉諭旨照守備例從優議卹兵部議准給子卹銀世職並加贈都司銜各在案該紳士等或舊辦圑防親覩其事或採輯志乘備悉其由追念該千總効命危疆爲民捍患勇烈卓著感泣不忘懇附祀廬州府城李續賓專祠以伸報饗等情禀請具奏前來臣查皖北三河鎭之戰絶地孤軍援賊麕至統將李續賓死事甚烈奉旨建立專祠該千總荷戟隨征相從患難血戰盡命大節凛然至今干庶懷思實感其捍禦之勞而服其忠義之氣合無仰懇天恩准將卹贈都司銜儘先千總楊桂芳附祀廬州府城原任浙江布政使李續賓專祠以妥忠魂而順輿情出自　鴻施謹附片具陳伏乞聖鑒訓示謹奏奉硃批著照所請禮部知道欽此 
 
