# 1904 - 64 - 4911093

 

Page 1

 
 
[正月二十四日本報附送俄日戰爭地勢圖] [  申報館主人預啓]  
　　俄日搆兵方興未艾本館每遇戰事必囑友人由旅順烟臺傳電通報迅速詳列報章并遍譯東西洋各國報章俾其中纎悉情形略無遺漏誠可謂孤詣苦心矣特恐地勢未明終難使戰事了如指掌因浼糈於西法者測繪中俄日高四國輿地有關此次用兵者詳註地名兼及西伯利亞及遼東各處火車鐵路準於華歴正月二十四日附於申報分送不復另取分文閱報諸君其亦有先覩爲快者乎 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繫編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本無論曾購本局九通股票與否一律售洋銀二元有志經世學者請速臨申報館申昌書室及各書坊購取可也 
[袒俄袒日平議]  
　　俄我中國之仇也日本亦我中國之仇也謂俄非中國之仇何以我東北之地時被侵略屢定界牌失地千萬里今更駸駸以入東三省乎謂日本非中國之仇何以琉球藩屬變爲冲繩高麗藩屬改爲自主大東溝之戰我海軍毁於日平壤牙山之戰我陸軍喪於日償以鉅欵畀以臺灣開通蘇杭等處口岸始克成馬關之約乎且非特俄也日也環毬各國凡略我中國之屬地侵我中國之政權者何莫非中國之仇知其仇而力圖自强思雪前恥此智勇豪傑之用心吳夫差越句踐之繼軌也知其仇而不度德不量力一朝發難欲盡將各國逐而去之此蠢頑謬妄之所爲義和拳匪之流亞也若夫不知其仇而惟酣嬉逸樂粉飾偷安一意謟事外人不知有所振奮此狗彘心腸我政府諸臣或具之我國民當不如是之無恥今者俄日兩國互啓戰端是兩仇相敵也我縱不必存幸災樂禍之心我亦何必爲俄日兩國左右袒夫政府諸臣定中立之策似乎非左右袒矣然此似是而非也不知仇不知恥也乃觀我國民何亦有袒俄者有袒日者噫是可異矣難者曰俄大國也亦强國也不袒俄俄必怨怨則於軍事平後無論爲勝爲敗必移師以蹂躪我疆圉而我有不國之慮矣故宜袒俄又有難者曰俄日之戰以我東三省故俄人無理日人仗義恩怨分明黑白難混而猶袒俄是負日也故宜袒日我則曰袒俄非也而袒日亦非曰之與俄戰也非爲我東三省也爲爭高麗也彼其外務大臣嘗曰俄人屢次覆文祗允保全中國在滿洲主權及許列邦遵照與中國所訂約章行事至我日欲在北緯線三十九度以北日韓交界處設一中立地使得展其勢力於三韓則俄人堅拒不允觀其所言是明明以俄人不允日人在高麗展其勢力故遂出於戰而我之國民猶曰俄日之戰以我東三省故是何盲於目而復昧於心耶夫以東三省爲辭者日之君臣上下欲展其勢力於三韓借以抵拒俄國而又藉是以結好我國民也我不窺其中之隱情而惟外言之是聽隨聲而附和之曰日人德我日人德我我恐日人陽雖許爲知心陰實互相非笑矣且我能保日人於戰勝之後盡驅東三省之俄人耗其財力傷其兵命無所取償於我而以東三省還之於我乎此又恐不待智者而决其必不然也然則袒俄者固非袒日者何獨是乎顧爲時局計則今俄日之戰我當望日之勝而不當望俄之勝蓋俄勝則於東三省外卽使暫無所求而各國知中國之終不能保懼俄國之日卽於强實行其瓜分中國之政策而我不國矣其爲禍也甚速日勝則我中國主權卽如今高麗之續盡爲日人所掌而猶存守府之名其爲禍也或可稍緩若以此爲左右袒不知二國皆我中國之仇不知二國無論勝敗皆非我中國之福是猶厝火積薪而不知其將焚斃也我之國民何忍出此哉 
[本館接奉電音]  
　　昨日午後三下鐘越二十五分時京師飛電傳來上諭五道敬謹譯登○正月二十日内閣抄奉上諭丁振鐸等奏特參總兵玩宼殃民嫉功冐餉請從嚴懲辦一摺雲南普洱鎭總兵高得元剿辦鎮邊廳匪調度乖方挾私玩縱以至軍士怨憤匪勢猖獗附近屬民慘遭焚殺百十人並有擄獲民寨賊營牲畜婪索投誠禮物情事種種不法經該督等委查猶復飾詞狡展欺罔貪婪實堪痛恨所請革職發往軍臺不足蔽辜高得元著卽行正法以照炯戒丁拓鐸林紹年著交部查議欽此同日奉上諭江西廣信府員缺著何汝翰補授欽此同日奉上諭前據陝西學政沈衛奏參道員郭人漳苛派慘殺各欵當經諭令崧蕃確查具奏兹據查明覆奏陝西候補道郭人漳年少喜事恃才擅專委辦要案並不會商地方文武妥辦竟敢重刑誅戳勒罰巨欵至多冤抑甎坪廳通判鐵靈罔恤民艱顚倒是非曲爲迎合著一併革職餘著照所議辦理欽此同日奉上諭周馥秦山東利津縣境北岸王莊等處凌汛暴漲大堤衝漫一摺本年正月初間天氣驟暖上游冰塊挾流而下利津縣迤下冰塊擁擠河中水勢擡高漫過王莊等處大堤衝决成河被淹五十餘莊所有防護不力之下游總辦道員朱式泉提調試用知府高會喆尤吉王得坪均著摘去頂戴周馥督辦無方著交部議處仍責令赶緊堵合毋得再有疎虞所有被災地方著卽妥籌振撫毋任失所欽此同日奉上諭徐會澧沈瑜慶奏分别舉劾屬員一摺署順天密雲縣知縣候補知縣陳雄藩署香河縣知縣唐玉書均著傳旨加奬東安縣知縣常瑾芳任用蠹役毫無覺查古北口巡檢陸光祖於飢民聚衆索糧禀報張皇積釀重案平縣典史劉樹杰票傳苛派禀控有案著一併革職署三河縣知縣何承緝捕廢弛地方受累著暫行革職留任勒限獲犯餘著照所議辦理欽此 
[電傳宮門抄]  
　　昨日午後三下鐘越二十五分時京師友人專電告知本館云正月二十日皇上召見軍機大臣及那桐提督衙門奏拿獲結夥盜犯恩喜卽恩九等三名請交刑部 
 
 

Page 2

 
 
[俄擬退兵]  
　　西歴三月五號註華歴正月十九日英京倫敦來電云俄國陸師現擬退至鐵路中心以扼其要庫洛拔托金及矮立幾息夫二統帥則以盛京爲行臺 
[俄艦將來]  
　　西歴三月五號註華歴正月十九日英京倫敦來電云俄國海軍中近有兵艦一隊駛至蘇彝士河將次聚於地中海俟各處兵艦調集之後於西歴六月鼓輪至東亞以與日人相見於海天漭瀁之中所有各水雷船一切皆未完全刻下尚待鳩工修整中有一號尤極窳敝不堪 
[俄侵蒙古]  
　　香港循環日報云蒙古歐爾格地方現有俄兵駐守凡來往之人非有俄人執照阻不使行旣而外務部又得警報謂俄人將侵及好爾地方 
[俄兵到港]  
　　香港循環日報云華歴正月十四日意大利國衣路巴巡船由高麗濟物浦載運俄國受傷兵士到港隨用别船轉載出洋妥籌安置之法 
[日高盟約]  
　　香港循環日報云日本使臣與高麗政府訂立盟約之後本館承駐港日領事惠贈華文約稿一紙其言曰一日高兩國現在永敦友誼維持遠東太平之局故高政府特信任日政府聽日政府一切所陳以改良高國政治二日本政府將保護高麗皇宮安穩無事以昭敦睦之誼三日本政府擔承高麗土地完固及自主之權四倘高麗皇宮及高國土地被别國侵犯或有内亂以致危險日政会卽行設法爲之保護高麗政府亦須力爲周旋五日高二國政府自後若未互爲商允不能另與别國訂立盟約六此約詳細將來由日公使及高麗外務大臣酌定 
[譯日本陸軍省所訂報館訪事人觀戰條規]  
　　第一條凡願從軍觀戰之人須將履歴及館主保單禀呈陸軍省外國人須經本國公使領事禀報外務省外國人祗須禀報館主姓名及其報館之名無庸履歴保單第二條願從軍觀戰者須一年以上從事報館事務第三條不通日語之外國人准帶繙譯一名繙譯自雇從僕須將履歴及保單禀報陸軍省第四條外國人除繙譯外准帶一僕如上例第五條同時數報館可公選一人訪事第六條旣准從軍訪事卽當發給文憑第七條從軍訪事之人屬於高等司令部第八條從軍訪事之人常川洋服左腕圍以闊二寸之白布以紅字書報館之名第九條從軍訪事之人須將文憑隨身携帶以便隨時查騐第十條從軍訪事之人須遵陸軍總統之命恪守所定規則違則屏斥第十一條從軍訪事之人所有書函電報非經本管將弁察閱不得遞寄並不准用暗號密碼第十二條軍署軍隊給與從軍訪事之人方便可在開戰之地隨時支給糧餉僕從人等准附車船第十三條有犯陸軍刑法及保護軍機法者依陸軍治罪法於軍法會議所治罪第十四條本規第六條第十三條繙譯及僕從皆須遵守 
[德船工竣]  
　　香港循環日報云德國水師部所製淺水砲船六艘中有兩艘一名和打蘭一名靑島業已竣工將船料運至東方然後湊合而成派在中國内河游弋此兩船各長英度一百六十四尺廣二十六尺三寸滿載軍裝之後入水不過二尺之深 
[西人行善]  
　　某西字報云俄日之戰兩國皆有紅十字會救療兵士之在陣上受傷者祗以人數不敷布置尚難用至各國寓滬好善士因擬另結紅十字會厚集捐欵馳往交戰之地爲之療疾醫傷 
[飭查兵艦]  
　　金陵采訪友人云上海爲通商第一大埠常有各邦兵艦來此停泊以張兵威兹值俄日搆兵各邦相率以保護商務爲名紛紛添派兵輪船寄椗兼之俄國滿洲兵艦及日本萩津洲兵艦先後駛至大起齟齬幾費調停未經允洽兩江總督南洋大臣魏午帥於各國一舉一動處處留心某日特電飭蘇松太兵備道迅將各國兵艦之在吳淞口内者共若干艘何艦係何國所派以及俄日兵艦曾否起程確切查明由電禀覆亦防務中至要之圖也 
[軍門閱臺]  
　　鎭江訪事人云兩江總督兼南洋通商大臣魏午莊制軍近以俄日搆兵長江上下游防務不容稍懈爰商請長江水師提督程從周軍門赴鎭江圌山狼山江陰吳淞一帶查勘砲臺兼閱各口防堵事宜本月十六日軍門乘官舫抵京口暫泊義渡碼頭常鎭通海兵備道兼鎭江關監督郭月樓觀察及鎮在文武各官咸詣舟次迎謁軍門接見後與觀察籌商良久次日會同南洋續備新湘全軍統領徐瀚臣鎮軍閱視象山東馬頭都天廟各砲臺佈置一切並騐放巨砲數十門誠防患未然之道也 
[大帥西征]  
　　香港循環日報云廣東棠字營勇原駐省垣東敎塲數日前督憲岑雲帥親蒞閱操頗有預備西征之意隨於正月十三日拔隊赴西粤十二日先委林牧翰高轉運槍彈三十萬枚前赴潯州以備臨時應用 
[西匪近聞]  
　　香港循環日報云兩廣督憲岑雲帥以廣西匪亂未靖特調棠字營往剿並委張大令泰赴梧州專辦轉運餉械事宜未幾柳慶南寗百色等屬漸次肅淸惟夔匪麥補天及沈少英王和順王五肥皆竄往思恩境内雲帥因委劉軍門劉廉訪由柳州前進黄鎮軍忠立由百色前進以期四面圍攻 
[遠迓憲旌]  
　　漢口采訪友人云兩湖總督張香濤宮保由京蒞汴乘火車回鄂將次道出漢皋夏口廳同知馮少竹司馬因飭張信臣把戎馳赴汴中恭申迎迓 
[犯婦証盜]  
　　姑蘇訪事人云去歲元和縣境陳墓鎮某當鋪被盜行劫報經縣主金苕卿大令飭探役孔老四夏成立至上海胡家宅某妓院緝獲盜犯劉轉運李老么周老么錢老三四名迭次研訊尚未認供日前大令奉上憲委赴新陽縣會訊某案盜犯内有盜首之婦某氏自稱與劉盜相識且稱劉盜之名並非轉運實名百運大令遂帶回省垣令將四盜提出飭氏當堂指認當卽指定劉百運李老么周老么三名惟錢老三則稱並未見過劉盜至是知不能隱遂將行刼情形一一供認大令飭仍分别還禁聽候禀請上憲核辦 
[之罘近事]  
　　烟臺訪事人云轎子街三發興南貨店主于某僞造俄帖私在内地行用被中叚巡警某弁查獲解經總辦李大令訊供移送福山縣遞解回籍交地方官嚴加管束以儆效尤○津人某甲向在旅順經商去臘俄日搆兵因附美國某輪船來烟避難甫抵碼頭被賊攫去一皮匣内儲貴重之物共值洋銀千餘元隨赴巡檢署禀報○自俄日交兵奉天商民紛紛避亂至此其中良莠不一難免滋生事端以故諸董事及會商中人於元旦時不許各鋪燃放花爆以表憂樂與共之情○巡警局總辦李大令現奉省城巡警總局電調回省差遣所遺警務由東海關監督何觀察檄委候補知縣陳大令兆琛接辦而以烟臺巡檢崔少尹齡海防營哨官董守戎寳泰副之○巡警局某弁前因在外滋事被人禀控 
 
 

Page 3

 
 
經帮帶董守戎傳案研訊喝令重責八十下以儆效尤 
[九仙訪道]  
　　福州訪事人云駐閩日領事署繙譯官野口氏寓閩有年近以丁憂行將去任閩中紳士之與有交誼者皆有依依不舍之忱○大妙山所駐福勝三營自改爲常備左軍由許藎臣都戎管帶旋經長門各營臺統領孫靜珊觀察札飭移駐南臺查緝奸宄現在觀察由上憲援案保奬榮晉一階給咨送部引見業已整理一切擇日登程矣 
[四明瑣事]  
　　寗波訪事人云臘尾年頭天時亢旱迭告火災鄞縣主周少軒大令以時届新正深恐民人燃放花爆火星墮落屋頂禍患堪虞特於日前出示嚴行禁止○新正初七日之夜郡廟左近某姓家突有匪徒縱火圖劫適被某姓所見率衆追獲數人交地保縳送縣署禀請嚴懲○甯屬花會迭經當道嚴懲日來各賭徒仍在僻靜之區大張旗鼓鄞邑東鄉此風尤盛日前事爲鄞縣主周少軒大令訪悉飭差協同巡勇馳往搜捕獲住棍徒五人押解至縣想須從重究辦矣○甬江北傅家衜頭一帶自去年捕房收取月捐妓院賭塲益復明目張膽日前林姓娼寮因騙詐狎客舒某之銀互相格鬥旋由巡捕拘入捕房捕頭令各罰洋銀數十元以儆○近屆新年賭禁暫弛城廂内外花籠牌九到處縱横因之毆鬥失火之事層見疉出鄞縣主周少軒大令爰傳諭各圖地保鳴鑼禁止如敢再犯立提懲辦 
[紅橋燈市]  
　　揚州訪事人云邦郡膏捐自去冬十月改章後頗爲興旺今歲新正忽喧傳甘邑各膏店烟館均須加捐業此者遂約於十四日一律閉門邀集同業俟甘泉縣主沈大令公出時攔輿乞免大令慰以好言始各退去旋卽發出告示分貼曉諭大略謂膏捐係爲新欵乃　朝廷不得已之舉自去冬開辦以來該膏業頗能急公好義今擬復查並非普增亦非逐年遞加今姑格外矜全仍照去冬原數呈繳如有生意暢旺由爾等同業公禀照加倘有生意實在日見淸淡貧苦堪憐亦當酌减至收捐司事差役等如有需索等情准許指禀惟不得以無據之詞污衊至求將正月捐欵减半苦無此例碍難准行此示一出業此者咸感頌不置○儀董學堂定額六十名嗣以未能足額遂變通辦理所有府屬曾應府縣試之文童准一律報考先是去歲四月考選時曾備取十二名留待傳補現聞堂内學生除因事開除曁請假出堂未來外缺額三十餘人補以備取十二名尚有數缺監督詹廣文爰於去臘禀請運憲恩新甫都轉札飭府屬八州縣凡有身家淸白志趣端正曾應府縣試童生均准至本學報名由學會縣造具籍貫年貌淸册於二月初旬保送來揚聽候示期考選都轉准如所請聞已分别札飭遵行矣○揚郡文武官員均遵奉憲檄不得擅離職守元宵前一日運署忽接省中電信飭卽來省面商機要運憲恩新甫都轉隨於十五日午後命駕登舟前往大約二十日後方可遄返 
[點騐新軍]  
　　本邑南市撫標滬軍續備右旗曁南洋續備右旗兩管帶前奉兩江總督兼南洋通商大臣魏午莊制軍札飭在滬添招勇丁三百名以資防衛刻已如數招足移請蘇松太兵備道袁海觀觀察核示觀察札委南市馬路工程局總辦翁子文太守赴營點騐太守奉檄卽於前日赴滬軍營會同管帶龍葆珊游戎點騐一周昨日復命駕至奇兵營與管帶羅楚材遊戎將花名逐一查點然後禀請觀察轉詳督憲魏午帥察核 
[晉謁軍麾]  
　　日前江南提督李壽亭軍門因公來滬洎舟南市董家渡浦濱昨日上海縣知縣汪瑶庭大令江南提標右營參將周子安參戎命駕登舟具手版謁見 
[儲憲將來]  
　　上海縣知縣汪瑶庭大令探悉江蘇督糧道陸申甫觀察將次由蘇乘舟來滬以南市江蘇海運局爲公館因飭家丁在局預備供張 
[賭痞肇禍]  
　　邇者租界各捕房賭禁綦嚴各賭棍無計可施相約至寳山縣境天通菴等處開設博塲以花骨頭誘人財物更有惡棍談鶴祥招集梟痞多人在天通菴鎮馬金金所開茶肆中聚賭抽頭正在興高采烈之時被地保姚俊之弟姚華所知前往婪索索之不獲則至巡防局與高二尹之僕倪廕庭率同局勇及寳山縣署探役楊某之夥陳阿龍陸厥郎等若干人蜂擁而來將賭塲中所積洋銀悉數攫去談等見來勢兇猛無力支持四處鳴鑼狂呼被盜各鄉民一聞盜警爭持器械四面兜拿當塲拿獲陸厥郎及不識姓氏之某甲由談喝令縶於巡防局前大樹上肆意攅毆直至遍體鱗傷始行釋手旋復擁入局吕擊毁器物並欲舉火將局焚燬幸爲董事嚴某所知馳往勸解並允禀請二尹將倪逐出始得散去然聞陸及甲傷勢甚重不知能免性命之虞否 
[草舍被焚]  
　　前日傍是時美租界乍浦路相近靶子路工部局所蓋草舍内不知緣何失火幸局中所雇工人立卽取水施救得卽火滅烟消祗焚去局外凉棚一所 
[上海縣署瑣案]  
　　潘許氏控蔡毛福誘拐寡媳馬氏等情前晚縣主汪瑶庭大令升堂研訊潘許氏供稱小婦人係本邑人生有兩子長子在德發洋行服役次子務農去年病故小婦人以家中尚堪餬口囑寡媳馬氏守節撫孤歴數月忽欲出外傭工小婦人阻止不依日前被蔡拐去今已尋獲送請究懲馬氏供小婦人年二十有四丈夫故後苦難度日是以再醮與蔡求鑒下情蔡供稱小的家住日輝港因無妻室浼姑丈作伐娶馬氏請伊姑潘許氏收受身價洋銀氏不允從來此控告大令命責二百板將馬氏交潘許氏領回管束○新閘巡防局員章二尹移送顧土五等控錢阿虎等滋詐一案至縣大令訊究之下顧供稱小的係蘇州震澤縣人與同鄉張春秀胡倍生各駕船來滬收買舊火油箱售與各火油棧中藉博蠅頭微利昨由新閘登岸雇車裝運錢阿虎錢阿金兩人强行滋詐是以扭局控告移案請懲車夫朱永全供稱小的由顧等雇令裝運火油箱突被二錢攔住扭毆是以一併扭送至局張胡二人所供相同二錢同供小的等係寗波某縣人向在新閘一帶爲火油箱掮客顧張胡初裝火油箱來此與火油棧中人不甚熟識浼小的兄弟爲之求售數次之後逕往議價不由小的經手是以向之理論大令以二錢無理取閙阿金形狀尤爲兇惡命責一百板交人保出毋許滋擾如敢抗違遞解回籍○英美租界公廨讞員關絅之司馬移送楊劍桂控胞兄丹桂一案至縣大令質谞之下劍桂供稱小的係江西人向在滬在某店傭工刻方失業胞兄丹桂於去年十月初與小的合買彩票一張各出洋銀六角旋卽中彩領得洋銀六千元意圖吞没禀求公斷丹桂供稱小的在某茶棧執役獨自買得彩票與弟毫不相干况去歲年終曾付伊洋銀九十八元又江西會館捐一百元票店内扣去二百元各友共分二百元餘欲寄回家中修理墳墓大令判再給劍桂二百元爲娶妻之用 
[解欵聲明]  
　　敬啓者山東急振敝所籌解第二批庫平銀六千兩由源豐渼票號電匯山東交潘振聲翁收放特乞登報伏祈公鑒電報總局籌振公所謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甌郡官塲紀事]  
　　温州訪事人云去歲嘉平月二十七日新委浙江温處鹽釐總局總辦郭馥齋觀察集芬乘由滬永福小輪船來甌在竇婦橋公館暫駐襜惟隨筮吉今正元旦蒞局從公適接撫鹽憲聶仲芳中丞來電著將官鹽每斤加稅二文各鹽商聞之紛紛向觀察求减未悉能邀允准否○本月十四日新任松陽縣陳香雪大令海梅由滬附招商局普濟輪船來甌暫駐東陽春客棧十五日禀見温處道童觀察隨赴括蒼履任○靑田釐局委員李少笙大令登雲於本月十四日由滬附招商局普濟輪船抵温定於二十一日蒞局任事○新任龍泉縣葉詠霓大令昭敦於本月十四日由滬乘普濟輪船來温禀見道府隨卽赴處澤吉履新○新署中營守備林顯之守戎國琛擇吉正月十二日接篆任事前任張雨人守戎奉文調署舟山營守備交缷後卽起程○前鹽司總辦鄒渭淸觀察仁溥瓜期已届於新正初一日交缷局務大約杏花時節卽須赴省銷差○前靑田釐局委員鄧芝軒大令嘉禾現已交缷赴省銷差○温州鎮總兵余鼎臣鎭軍於新正初三日感冐風寒小有弗豫麾下將弁詣轅叩賀者概不接見○前永嘉秦鹿苹大令交代事宜業經算楚已於去臘之杪俶裝赴滬附輪船返省垣矣 
[皖江雜錄]  
　　安慶訪事人云正月十二日西門外四眼共某姓家失火焚燬房屋二間十四日午後東門外某鋪所堆蘆柴被匪徒縱火致兆　如幸警察兵到來帮同救熄僅焚去蘆柴一堆○皖撫誠中丞蒞任以來整軍經武不遺餘力兹以俄日開釁防務尤嚴查得東西梁山及前江口砲臺各砲半多捐壞恐深不足以示威武爰卽籌欵採辦新式快砲五十尊分置各砲臺以資鎭守○有黄靑山者籍隸貴州前在楚軍當勇因事斥革逗留皖江與城西某氏婦私識勾串捕役地保朋比爲奸邇經楊游戎訪聞於正月十二日三更後一併擒獲移解縣署從嚴究辦 
[英美租界公堂瑣案]  
　　日前貿興洋行主控經理人王志鴻虧欠洋銀一百十元又有某洋人投案訴請附追借欵六十餘元王供所欠貿興之欵爲數不符惟某洋人祗借三十元讞員關絗之司馬飭暫管押限三日内繳淸昨日襄讞委員王松丞刺史會同英總領事署繙譯官寳述德君升堂復訊貿興洋人投案聲稱限期已滿王挺押不繳请卽比追王供現方托人借貸須於下禮拜一呈繳刺史商之寳君准如所請著下禮拜一如數繳案違干究辦○沈吳氏行經浙江路忽有歹人乘其不備攫取頭上所簪金挖耳報經包探張寳成緝獲解入捕房昨日解案請訊吳沈氏投案仲訴前情其人供稱小的姓陸名某餘詞所多狡賴刺史判責二百板枷號兩禮拜贜給氏具領○梁步雲訴稱小的與僧堅忠同住某客棧不隄防被竊取衣服數件訴知包探吊出原贜今已解案請卽請究司馬商之寳繙譯判責堅忠手心一百下管押一月○包探竇如海解野雞妓女李張氏陳三寳至案禀稱伊等二妓沿途强曳狎客請卽訊懲司馬判各罰洋銀二十元○牝賊陳吳氏混入趙阿二朱李氏等九家竊取衣服銅香爐等件被包探偵獲吊齊各贓解請究辦司馬判責手心三百下管押半年贓給各失主具領○廣東妓女王春喜投案訴稱昨被東洋車夫陳長慶竊去外國褲一條向之索還認賠洋銀二元以車暫抵未幾卽乘間將車曳去請卽究追陳供詞一味遊移司馬判責二百板○一百八十九號華捕解送馬夫姜卿順至案禀稱此人用病馬駕車請治其違章之罪應匍匐堂下再四求恩司馬飭將馬交公一馬房醫治俟病愈後再行核奪○某包探禀稱有王榮者手携棉馬褂一件歹人曹進山等五名乘其不及隄防攫之而去當塲追獲送入捕房捕頭令小的解案請究刺史商之寳繙譯判將曹笞二百板枷號十日○某號巡捕解張王玉至案禀稱張金生與王玉比鄰去年被王玉拐去六歲小孩名阿根者賣與南翔相近陸家行人某姓今始訪悉請卽提追王玉供小孩由小的與阿壽拐出賣得洋銀六元刺史飭押候將孩提回然後究辦○積竊蔣阿八陳阿狗串竊寳成棉紗號内棉紗二十二包經包探緝獲詰知已押去十二包昨日解送公堂請究寳成號夥某甲投案請追餘贓刺史判責蔣三百板收禁西獄二年陳責三百板管押六個月 
[法租界公堂瑣案]  
　　浙江湖州府德淸縣新市鎮泰亨油坊主徐德高與南市十六鋪公大永泰義兩行往來積欠銀五千一百餘兩延至歲暮由某信局寄付新市愼康錢莊支上海元大亨莊十二月二十七日期票銀三千兩届期向收不付本年正月坊主徐德高因事來滬擬向兩行商懇將值銀四千餘兩之生財底貨抵欠不敷之處分期拔還兩行執事人以路遠不便爲辭徐稱舍此别無善法兩行執事人遂將徐扭送捕房昨日捕頭令包探解案請訊公大行主陳錦華遣其夥朱亦云及永泰義執事人吳友之投案遞禀伸訴前情徐供稱所欠銀兩已向公大行夥秦某商妥將生財作抵其餘再行設法歸還朱吳同供不願受抵求追現銀大令與法總領事署魏繙譯官會商飭將徐交人保出限一禮拜内變賣生財歸還欠欵○江北某邑人王海全素患瘋癲前晚三點鐘時闖入大自鳴鐘西包探寫字房將鐵器擊毁電鈴及檯桌等物捕頭詰問之下語無偷次因於昨日令包探解送公堂大令研訊情由飭送普育堂醫治○毛洪發年約十二三歲口操湖北音被匪徒誘拐來滬某包探見之某輪船上盤詰情由匪徒卽乘間逃逸當將毛帶回捕房昨日解案請訊毛供稱父名長友在蕪湖英領事署服役前日小的被陳姓誘騙來滬大令飭送普育堂留養聽候函致無湖英領事署著其父來案領回○同盛米店夥趙俊發訴稱前晚偷兒李金生撬門圖竊扭送捕房捕頭在身畔搜出當票吊到燭臺等物的係原贓今已解案請卽訊懲大令判責四百板○扒手王阿根行竊某姓家銀對時表一枚被包探拘獲連贓解案請懲大令判責三千板贓存候失主具領 
[美租界捕房紀事]  
　　昨晨偷兒陳吉安掩入停泊斐倫路河中之某姓船行竊衣服三件携之登岸卽被包探顧福其拘入捕房捕頭令押候解送公堂禀請讞員關絗之司馬訊懲○昨晨小竊張金寳潛入唐家弄章生和家竊取烟槍衣服等物被章察知扭入捕房捕頭查得是處係老閙匯司捕房所管遂令押送前往以便轉解公堂禀請懲辦 
 
 
 

Page 10

 
 
   
 
