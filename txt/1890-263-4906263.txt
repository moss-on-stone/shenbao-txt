# 1890 - 263 - 4906263

 

Page 1

 
 
[續解振銀] [  申報館協振所謹啓]  
　　北地奇災民生困苦荷蒙諸善士傾囊佽助拯彼飢寒本舘拜領之餘陸續解往災區散放早邀公鑒無待贅陳茲又彚同文報局解去荳規銀二千兩以一千兩振直隷以一千兩賑山東惟是時値秋凉西　砭骨向之無食者今又興歎燕衣鵠面鳩形幾非鄭監門流民圖所能繪所望各隨力量慷慨樂施俾得集腋成裘救人救澈則本舘有深望焉敬肅短箋伏維德鑒 
[勸募順直山左急振啓] [  申報館協振所同人拜手]  
　　順直山左洪水爲災自四月迄今一片汪洋數千里盡成澤國災民遍地轉徙死亡男女屍　蘇江而下其幸而不死者當此炎威似火坐　日　　氣薰蒸易于昏暈加以飢腸轆轆全無粗糲下咽有不視息難延漸將告斃者乎伏念本舘勸辦賑捐而後江浙福建諸省俱蒙大君子慷慨　　　茲畿輔巖疆齊魯名境遭茲頗沛何忍不復解囊特肅短箋附陳苦狀如肯玉成美事巨欸慨　則作善降祥福報可操左劵已 
[二十四史第一次出書告白] [  圖書集成扁啓]  
　　本局所印二十四史墨必選擇上品可保年久决不變色紙則一律用雪白連史略不參差本可早日告成祗以精益求精不免稍延時日茲已排成二十餘史第一次先出晉書宋書南齊書梁書陳書魏書北齊書周書隋書南史北史舊唐書元史等十三史共書一百六十二本與股者如找足洋銀三十元卽可持票前來提取并付第二三次書票各一紙其第二次至本年九月終可出史記前漢書後漢書三國志新唐書新五代史舊五代史遼史金史計九史第三次至本年十一月終可出宋史明史計兩史現在尙有股票出售每股洋五十元至第二次出書時截止務請速來購取否則全書告　後當另定價洋也其書分盛木箱三口大小一式製極工雅惟取書時每口須另加洋六角此布 
[兵貴訓練說]  
　　有國家者將欲揆文奮武雄長宙合豈徒侈幅𢄙之遼闊山川之形勝云爾哉其必賴生齒之繁庶士氣之奮掦合衆志以成城賦同仇而偕作然後能踔厲風發一往而莫之能禦昔者子輿氏嘗言天時不如地利地利不如人和噫此豈無所見面云然哉查五大洲中疆域之廣當以俄羅斯首屈一指英國次之中國又次之俄羅斯計有七千五百八十九萬二千八百五十一方里英國計有六千九百九十一萬零九百二十方里中國計有三千五百三十二萬一千六百四十三方里然俄羅斯壤地雖廣嘵瘠多而肥沃少物産未能繁盛而其國人經營商務亦未能與英美諸國並駕齊驅英國屬地雖多然其勢渙而不聚控制撫綏在在均關緊要不若中國雄視亚洲土壤毗連枝幹聨絡菁華薈萃民物繁昌列省之衛神京猶衆星之拱北極古所稱天府雄圖非中國孰能當之若論生齒之衆版籍之繁則尤爲五洲之冠非俄法英美諸國所得而比擬也近年以來製造船械整頓武備未嘗不再三致意於富强而尙未能遽收富强之效者何哉病在但知效他人之長而不能自用其長也爭戰之事寡不可以敵衆弱不可以敵强小不可以敵大西國人數不多其所賴以制勝者全在紀律之嚴明意氣之奮發鎗砲之命中及遠中國人數旣多本有可以制勝之道而從前與敵國接仗未能大張撻伐者誠以不善用衆之故也今試有人徒手相搏以一人敵一人則勝負之數未可知以兩人敵一人則未有不勝者也今以中國之人數與西國相較或過之或倍之或數倍之苟能於無事之時招募有方訓練有法則犁雨鋤雲之耦悉是披堅執銳之人對壘之時如牆而進投鞭足以斷流天塹何難立塞戈登英之名將也赭宼之亂航海來華繼華爾統帶常勝軍以少擊衆屢建奇勳後歸英國於瀕行時上書合肥相國謂中國人民繁庶非他國可比且人性耐苦習勞教練得法可成勁旅中國之兵勇其長處在額數多運兵速行李簡餉糈廉不專恃鎗械或我兵用矛戟敵兵有上等後膛鎗我苟操練精熟扼險要以攻之以十禦一可以制勝倘盡易矛戟以平等後膛鎗不更能操勝算乎又謂中國兵制沿習日久軍令營規亦皆有法不必多事更張盖戈登久在中國其於兵事勝敗瞭然如指諸掌故能確有所見發爲偉論獨中肯綮大抵兵事之壞壞在軍心不固承平之時飲博酣嬉未嘗勤加操練一旦宼氛告警便自張皇失措兵仗未交心膽已落餉糈兵械棄之如遺國家養兵千日曾未能收一日之用此盱衡時局者所爲扼腕而歎也疲卒數千不敵勁兵數百岳家　嵬軍人數不過五百然已横行一時莫之敢抗至有撼山易憾岳家軍難之語武肅王以少年精壯數十人設伏用計敗黄巢餘黨於臨安此皆合衆心爲一心故能出奇制勝少許勝人多許若徒恃人馬之衆漫無紀律輕舉妄動未有不敗者漢昭烈連營八百里卒爲東吳所敗曹操之窺江南也舳艫蔽江首尾相接周郎一炬江水爲赤操賊爲之喪氣此皆自恃衆多而不諳紀律之故也兵猶火也弗戢將自焚若能聨絡心志操練手技則一兵可得一兵之用雖使赴湯蹈火亦非難事况心志旣已聨絡手技旣已操練而又給以新式槍砲則一兵且可得數兵之用總之練兵當以練瞻爲第一義瞻氣壯則臨陣不致退縮守城不致延敵其在詩曰豈曰無衣與子同澤王于興師脩我矛戟與子偕作盖秦俗强悍好鬥猛厲之氣不可遏仰發爲詩歌干載而下猶令人流連慨慕嗚呼民氣如此雖欲不霸不可得也民氣之勇怯本無一定在上之人有以轉移之苟能變懦弱爲精强驅農夫使執梃則以中國人數之多自足以作士氣而禦外侮若徒以張皇粉飾爲務强飾外觀無補實際人數雖多豈可深恃乎哉 
[本館接奉電音]  
　　昨由京友電傳上諭二道敬謹登○八月十一日奉上諭劉瑞褀　故員虧短交代延不完繳請革職查抄等語山西已故知縣丁嘉琳於前署偏關縣知縣任内虧短正雜銀兩及豆榖等項業經奏叅勒限嚴追迄未完繳實屬玩延已故知縣丁嘉琳着卽革職由該撫提集書差人等嚴訊懲辦該故員任所寓所資財卽着查抄備抵其原籍家産並着順天府府尹一體嚴密查封以重庫欵該部知道欽此同日奉上諭劉瑞褀奏甄别庸劣不職州縣等語山西代州直隸州知州余振芳辦公竭蹶難資表率着以通判降補靈邱縣知縣張建功聽斷粗疎擅用非刑缶陽縣知縣舒淸和闒茸無能縱容丁役均着卽行革職平鑿縣知縣江際淸才具庸鈍文理尙優着以教職選用餘着照所議辦理該部知道欽此 
[西山秋籟]  
　　浙江乍浦副都統忠靄山統制瑞此次榮履新任擬將庶長子鈺懋帶往任所因其由三品廕生以旗員用本旗並無要差專職隨往任所以便帮辦家務報由代爲奏明其嫡次子鈺斌現襲世管佐領嫡三子鈺檏現 
 
 

Page 2

 
 
襲二等男爵未便隨往仍令在旗當差○吏部爲批示事據分省補用縣丞李煥漳呈稱係安徽監生因新疆南北兩路蕩平出力保奏光緖六年正月三十日奉旨着以縣丞分省遇缺卽補欽此遵鄭工例捐分直隸歸原班補用取具同鄉京官印結呈請騐看分發呈騐執照並據吉林將軍咨稱該員投効吉林派充南崗招墾分局委員告假回籍省親已將局務交代淸楚並無經手未完事件等因前來查該員係安徽人在陝甘出力據吉林將軍給咨在局並無經手未完事件並非原籍亦非原保大臣咨文應俟取具本籍或原保大臣離營並無經手未完事件咨文到部再行列入騐看相應批示○戶部庫兵一項迭生事端雖改由各旗挑補送部又出舞文弄弊等情致庫兵懸缺多有不敢挑補者近有某固山擬改新章以除各種積弊擬將額設庫兵全行裁去嗣後遇有開庫收放帑項時預咨各旗固山揀派年力精壯兵二十名届期赴庫以供扛負其法則八旗二十四固山共立轉牌一面自廂黄滿起山派兵二十名無論領催馬甲養育兵閒散惟擇年壯有力者赴庫備差一次第二期卽由廂黄蒙出派台此遞推按旗分固山次第出派週而復始以二十四次爲一輪此輪所派兵丁彼輪卽不得再派倘有冐名複往除革去錢糧外並將該管官懲處如此立章旣免舞文弄弊冐名充差又免保庫匪棍滋生事端卽書吏勾結高下其手一切多年積弊自爲剔淸等情聞各固山堂憲皆允所擬惟銀庫以事近紛亂駁廢此議誠可惜也○浙江乍浦副都統明魁因病奏請開缺已奉恩准接奉批摺咨請鎭浙將軍委員接篆以便交卸回京醫治吉仲謙軍憲以新任副都統忠瑞到任尙需時日自應令明魁先行交卸回旗調理除暫由杭州副都統恭壽先行代理斯篆外已專摺奏請派員署理乍浦副都統等因當奉硃批卽着恭壽署理欽此○新簡署理國子監祭酒張著作郎英麟涓吉於八月初一日夘刻履新先謁聖廟禮畢進署到任視事已由繩愆廳傳知四廳六堂八旗官員吏役人等届期入監預備一體謁見勿違○慶郡王喜占弄璋七月二十九日係慶邸四阿哥彌月吉辰雇覓同春徽部並傳外串名伶於邸中演劇一晝夜開瓊筵以欸　客是日王公大臣屬員戚友以及福晋夫人命婦躬往賀喜車馬輿從塡滿里巷○前紀東交民巷范五兒媳呑烟身死一事兹聞南城正指揮帶仵役穩婆詣騐屍身騐係呑烟而死惟生前徧體鱗傷鞭木鐵劃扯擰等傷上身已逾百處而屍母復呈稱氏女生前被姑及其在家守節寡姊百般毆打凌虐難堪逼迫情急自盡現僅其姑到案而其姊竟行避匿逍遙事外請拘到案歸訊司官以傷痕過多不敢率騐禀請會騐遂於初二日五城指揮各率仵役穩婆前往屍場會同詳騐以憑塡格送案訊辦○初二日子正後陡由内總管傳出皇太后皇上於初二日卯刻前往醕親王府看視所有應行預備着卽速行傳派在德昌門外伺候等因交出各衙門接奉此傳飛卽派傳預備各項當差人員紛紛奔走以趨備差據謂醕邸病勢於夜内又形沉重飛報宫中故皇上於卯初往看皇太后則於辰正命駕而往沿途因撤備數日間多未齊各巷口亦有不遑遮障之處云 
[簡放使臣]  
　　許竹篔星使選充皇華總署繕具照會以便分行各國其文則鈔錄於後爲照會事本衙門奏請更換出使大俄國大德國大奥國大和國欽差大臣一摺於光緖十六年七月二十五日奉上諭着二品頂戴翰林院候補侍讀許景澄充爲出使欽差大臣欽此欽遵相應恭錄諭旨照會貴大臣查照可也 
[刑人于巿]  
　　鎭江東鄉丹徒鎭人侯某家前曾被盜行刧報案後由捕役購綫緝獲盜匪尤炳南周德淸連贓物解送丹徒縣時王邑尊方綰縣篆訊明屬實飭將該犯收禁申報上臺日前新任丹徒縣帥邑尊接得上憲釘封文着將該犯就地正法遂飭由監提出當堂绑縛押赴陽彭山處斬 
[山君爲患]  
　　鎭江南鄉板兒橋山中忽出一虎附近小孩之被噬者已有數人某姓孖生二孩已六歲矣一日在隴畔嬉游不隄防班生突然而至觸甲孩仆地滾入溝中駭極號　驚動隣里相約持耡鈀而往則乙孩左臂早已被虎噬傷額角亦鮮血淋漓胸前洞穿一穴父母撫之大哭經衆勸歸而虎已竄入林中無從獵獲矣邇日居人談而色變不敢孑身出門紳董集資雇人入山兠捕特未知能探虎穴而捋虎鬚否也 
[蟹舍漁歌]  
　　松江疫氣流行幾於匝月現届金風送爽玉露溥秋而二豎子依然跋扈飛揚仍不稍殺游手好閒之輩信口造言謂道光年間瘟神爲患各廟迎神賽會始得敉仐遂惑衆斂錢於本月初七日舁帝君偶像繞道大倉橋穿過提轅采烈興高盡情裝點除全副儀仗外復用彩旂十四對分書二十八宿星君名更扮演魁星朱衣天聾地啞諸名目招搖過巿忌憚全無縀之以頭戴雀頂身穿藍衫如童生之新入學者計共七人手執星旗揚鞭得意噫宫牆萬仞何等尊嚴而令此不尶不𡯓之人冐充博士弟子斯文掃地竟至斯乎不料城内各鋪戶艷之亦湊集貲財於十二日重行迎賽不知官斯士者亦思有以懲儆之否耶○有某甲者向在華陽橋某店爲夥近忽習染下流行徑紏同某乙在鎭之附近演唱花鼓淫戲雲情雨意刻意描摹漢人雜事秘辛未必有此淫褻連演七八夜遂爲華亭縣葛邑尊訪聞籖差拘甲到堂飭笞一千下荷以巨枷發犯事地方游行示衆君子曰此誠咎由自取也○華陽橋附近某姓農家子也家有一童養媳破瓜年紀略具姿容雖粗服亂頭而一笑嫣然頗具天然意態今春忽失所在意謂嫦儀奔月不思再履紅塵矣不料月前驀於滬上見之向詢緣由知被營丁兪姓誘賣遂歸而邀同地保向兪興問罪師兪理屈詞窮願效藺相如之完璧歸趙然事多轇轕至今尙託之空言也○北門内瘟天君廟住持某羽士忽邀道衆啓建醮壇法籙眞言昕宵宣誦好事者問以何故則稱月之初七日八點鐘時竃下無端流血鮮紅遍地腥臭難聞旣而室外堦沿縫中亦血如泉湧疑是瘟神爲崇是以作法禳除無識者流信以爲實誠心祈禱爭相布施香資嘻此特妖道斂錢之計耳試問廟中果有血流豈竟無一人目覩者九峯三泖不乏明達事理之人奈何亦隨波逐流悞被妖言所惑耶 
[月湖秋影]  
　　有賊掩入甯波府署簽押房竊去花衣補褂鐘表古玩等物約値洋銀四百餘元次晨胡太守飭傳鄞縣徐邑尊帶同捕役進署察看情形始知賊由署後踰墻而出於是嚴飭通班捕役向城廂内外各當鋪稽查一面勒限緝拿未知能否破獲也○甯紹台道吳示照得崇實書院每年於八月廿一日甄别兹已届期所有原課舉貢生員分别照調扃課外凡屬舉貢生員及外郡各省流寓隨宦人士願與斯課者本道查照續定新章擇於本月十三日一體扃試該生等務於三日前赴本道衙門禮房報名塡册投課如逾期不准再塡届期黎明整肅衣冠齊集書院聽候點名給卷扃試甄别錄取下月一併附課特示 
[英雄末路]  
　　國家用兵幾三十年英才奇傑之以軍功起家者不啻恒河沙數當其負羽則氣可拔山及乎歸田則室如懸磬茫茫滄海日暮何之末路英雄夫亦古今所同慨也昨得九江來信謂日前有一壯士口操三湘音裋褐不完吹筆巿上手執保札厚寸許見人則哀哀乞一文錢自稱少年躍馬從戎揮戈殺賊由白丁洊保至專閫自以爲大丈夫得志可以激昻靑雲矣不料轉戰數年欃槍掃淨八千子弟撤散歸農以致落拓風塵一枝難借卓錐無地餬口無資近更痛抱漆園慘遇鼓盆之禍不得已由江南而安徽而章江歴訪舊日同僚意圖稱貸詎門深似海半　　通卽或略餽川資亦復無濟於事以致長途金盡覥顔而作乞人不知一副窮骨頭此後飄零何所也語至此鳴咽不可辨客有熱心古道者探腰槖出　餅一枚舉以爲贈其人乃拜謝而去噫將軍猿臂誰知沒石之能故友鶉衣安得分金之惠窮途失意大抵如斯世無查伊璜其人則大力將軍亦祗以乞食老耳泚筆書此不禁泣下沾襟已 
 
 

Page 3

 
 
[姑蘇雜記]  
　　各路保甲局奉憲遍貼告條限各烟館於夜間十點鐘一例熄燈不准窩藏匪類倘敢故違禁令一經查出卽當提案嚴懲並將房屋發封入官變價想吐霧呑雲之輩必不敢俾夜作晝任意喧囂矣○舊學前起造文丞相祠或爲宋斤或爲魯削引繩施墨工匠如雲是處有一古墻時時窸窣作聲勢將傾覆一日有某匠因事趨過砉然一響磚石紛飛避之不遑壓仆於地迨經人救起傷勢過重旋卽一命鳴呼矣是故知命者不立乎巖墻之下○鄉間某姓家有全金蟒袍一襲無意中悞墮火星焚成一洞因命工人持赴省垣倩人修補中途被匪人攫去悉容滿面四處根尋恐大海撈針終難尋獲矣○澆書旣畢散步街頭驀聞鑼聲鏜鏜自遠而近詢之知某姓失去一男孩其孩係三房兼祧父母已年過大衍平日愛如拱璧一旦被誘痛不欲生省垣不乏善人不知能代爲留神俾得珠還合浦否也 
[豸節回申]  
　　新任江蘇臬憲張笏臣廉訪因公赴金陵謁見曾沅帥旋卽乘鈞和兵艦回申於昨日午後一點鐘時抵埠由法界金利源碼頭登岸駐節英界寳源祥行臺聞瀛眷已於十二日自福建啓行不日卽可抵滬云 
[信船被刦]  
　　本月初四日杭州全盛等局開往蘇州之包封船行至新巿安慶橋地方遇盜所有包封空信公文要件統行刦去盜風如此商賈甚爲寒心有緝捕之責者宜如何加意哉 
[讞員蒞任]  
　　英公堂讞員蔡二源太守因病請假一月經江海關道聶觀察札委西門外巡防局員朱森庭明府權理讞務明府奉札之下於前日拜會英美德等國駐滬領事官昨晨遂到堂讞案旣升座投呈禀帖者紛亂如麻明府諭以前曾有案者姑准遞禀候批古則務須遵式用戳白禀不收 
[縣案彚錄]  
　　前日據督轅忠字營解送鄧茂堂石雨亭並婦人陳巧雲至縣晚堂經帮審委員竇明府提訊鄧茂堂供湖南人年四十歲在治下胡萬昌信局爲夥本月初二日有蘭芳里烟妓陳巧雲私自逃出途遇石雨亭領至楊樹浦地方住一天後至引翔港住三天至初六日房主與石索租口角經小的前去調停搬至高昌廟居住前日我等在路行走致被拘獲解送憲案石雨亭供湖南人年三十七歲向在英界王公舘當差是日小的途遇巧雲暫行收領餘供與鄧略同陳巧雲供湖北人年十九歲六歲時父母見背當時憑媒配與王姓家爲童養媳去年丈夫逝世被夫兄誘領來申將我賣與蘭芳里爲娼得身價洋三十六元均被夫兄取去小婦人不願作此生涯疉遭鴇婦毆打不得已自行逃出遇見石雨亭先至楊樹浦後至引翔港高昌廟等處前日在途行走營中人見我等形跡可欵解送來案求請超豁明府訊得石等雖無誘拐實據然居心不良已可槪見判石鄧二人各笞二百板一併枷號一月陳巧雲暫行發堂再核○顧洪生投縣喊控遭葛金生兇毆陸邑尊准提到案於前晚請竇明府升堂訊鞫十六鋪地甲投案候示顧供稱上月廿二日有事回家無故遭葛並不認識之二人毆打受有微傷現已痊愈求請究辦葛供稱本地人今年十九歲前在北門外鐘表店爲徒現在大東門外耿金元鐘表店爲夥當日小的出外大便回時遭顧碰撞向論是實並未行兇明府訊得此案事起細微着十六鋪地甲帶同葛金生邀伊師耿金元向顧服禮了事兩造遵斷而退○松江婦人金銀寳遭吳二阿姐誘來滬上由法公堂送縣經陸邑尊訊供之下吳供稱銀寳有姘夫周小全邑尊當將銀寳發堂留養吳交官媒已紀前報前日由差將周補提到案晚堂經竇明府訊鞫周小全供本邑人年三十五歲家有母親妻子小的向在工部局爲垃圾夫有阿桃者見銀寳貧苦薦至同春樓後阿金家爲傭小的並未與伊私用求請明察銀寳供阿桃荐小婦人至阿金處帮傭並未與周姘識丈夫在家耕種卽日可以來案明府得供飭將周小全交保銀寳仍發善堂候伊夫到案再行核奪 
[英界公堂瑣案]  
　　某號華捕禀稱昨日小的在大橋堍巡邏見陸阿享扭住一婦肆毆源昌鐵行主見而不平囑爲解散陸竟與小的尋釁以致失去號帽急吹號呌喚他捕到來將陸拘送案下祝大春訴稱職員係無錫人在治下開設源昌鐵行雇陸妻爲乳傭甫經三月已先支去七月工資昨日陸喚妻出外妻懼而不行職員告以爾等旣是夫婦有話儘可入内說明陸不問情由卽將妻拉出毆擊巡捕勸阻亦被兇毆該捕禀稱小的查得陸係流氓陸供稱小的以妻子分娩未久卽出傭工恐有不測之虞故往領取妻子不允是以紛爭不敢行兇尙求明鑒朱明府謂爾旣不能養贍妻子以致出外傭工尙敢尋釁肆毆是何道理且巡捕係辦公人役豈能任爾揮拳種種情形不法已極因判令笞責一百板祝稱陸出外恐再尋仇務求取保明府謂已經懲辦毋庸多瀆○包探秦少卿禀稱喬瑞生竊取羅松林家水烟袋一支經小的獲住人贓搜出小洋五角羅訴稱昨夜八點鐘時被喬掩入竊去水烟袋一支旣由包探阻獲人贓求旣給領喬　稱小的係甯波人因欲旋里苦無川資不得已而犯窮求大老爺格外施恩易副領事謂爾欲回甯祗須船資洋二角半身畔旣有五角川資已綽綽有餘殊足見其專門行竊朱明府謂喬旣有　　　角又竊水烟袋其專慣行竊不問可知遂判令笞責四十板贓給羅具領 
[法界公堂瑣案]  
　　中西大藥房某洋人請追茂源洋貨店主李洪所欠嗬囒水洋二十元二角三分葛同轉飭傳李至案問爾交保出外爲何不往理處李遞禀聲稱嗬囒水價洋已於西歴八月十號卽華歴六月二十五日由該藥房夥高富貴收去嗣高復來借去洋三元俄又有出店人來收此欸小的囑其待高自已來收不料高已告辭至今無從尋獲迨該洋人來收洋時小的告以小本營生不能受虧若此不料　被控告小的實不能兩次付錢同轉謂洋人實未收到價洋且高已歇出多時爾付之洋有何憑據答稱小的實已付淸如大老爺察出虚情願照謊騙例加等治罪西人稱藥房中無論大小帳目均有收單爲據李稱洋涇浜上計小的等西家均與該藥房有往來其洋皆由高經收並無西式收單爲據同轉曰該四家價洋早已如數收到獨爾欸尙未淸楚是以涉訟公庭遂着一禮拜内將洋付淸倘若見高准爾送案追究可也○崇明人王潤生王潤芝昆季串竊元盛押店之物經包探拘押吊贓已詳前報昨晨捕房復將兩王解案失主蕭綏芝訢稱除吊出各贓外尙有金耳環三枚於本月初四日失去旋於初五日查得已售與慶雲銀樓當卽託銀樓中人且緩鎔化如今務請吊回包探郁庭湘禀稱昨日小的往彼問過據稱爲日已多早經鎔化矣葛同轉謂蕭曰慶雲之事待下午偕包探再往詢問如原物尙在當備洋十六元贖取所有吊到各贓須給還押本一半蕭卽繳呈洋六元一角領回原物同轉復詰潤生曰爾所押之洋藏在何處供稱已花費凈盡矣同轉卽商諸祁繙譯官判令押候笞責三百板荷校兩月潤芝年幼無知聽兄唆使判令責手心二百下送縣遞回崇明原籍○聚源烟館主吳增照扭張阿春至案訴稱張向當小工借住小的家中已有五年之久日前談及小的之妻與人有私妻不甘受此汚衊幾欲輕生屢次雉經無奈倩人看管一面函致寗波原籍令其親族領回包探王榮培禀稱張素不安分日前與野雞扛夫轇轕毆傷信客案尙未了如今又滋事端葛同轉恐有别情着押候傳受傷人究辦○包探王榮培禀稱江甯積竊李子香今春曾竊浦東人家物件由上海縣遞解回籍不料又來租界中行竊經小的拘住在身畔搜出鐵鑿一柄及火紙火柴押票等物送請究懲葛同轉問此票所質何物從何處竊來供稱本月初九日小的在虹口江北船上竊得馬夾小褂質錢一千三百文另有一紙係洋布女衫質錢一百五十文初四日在八仙橋迤西田間竊得包探禀稱小的察得李傷痕遍體想曾因犯竊受刑李供稱小的因賭被毆同轉惡其屢經懲辦怙惡不悛判令押候笞責二百板送縣遞籍○愼德糖行夥章杏泉請追馮炳助所欠銀四百數十兩春園烟館夥周溪堂訴稱此事已有朱 
 
 

Page 4

 
 
愛堂調處卽日可妥治矣葛同轉問馮爲何不投案答稱因事回甯波尙未來滬同轉以爲日已久理應赶緊料理限十四日理淸禀覆如違提究○新恒茂夥任士廷訴稱大安棧王芝生曾欠期票洋八十元迄今置之不理是以訴請訊追包探王榮培將王傳案葛同轉謂票係三月間期何以至今尙未付去王供稱此票付與中孚錢庄由中孚轉付新恒茂早已如數付與中孚據云將票遺失是以出立收條曾於上期呈案任稱期票確由中孚付下本年三月曾持至大安棧對過伊屢次游約現知中孚已閉歇竟爾圖呑同轉謂王曰前次命爾出外邀同中孚庄上人三面理處如何延至如今任稱王所言不實竟將此欸推與其友羅溪揚徐鑑星曾問過羅等據云並無往來同轉限一禮拜内一併料理如延提究 
[上海文報局東賑收解處接到東海關抄寄壽光縣羊角溝口稅局委員何少尹印恩錫告災禀]  
　　敬禀者竊卑職於本月初八日接奉鈞批並蒙賜諭均經謹悉當將高博樂壽四縣災情由濰縣電局禀呈諒邀憲鑒查靑屬陰雨連綿一月有餘以致博興高苑湖水樂安之淄河小淸河孝婦河壽光洱河洋河丹河接連發水加以山水雨水建瓴直下勢甚洶湧沿河大小村莊一千有餘盡成澤國田禾冲刷無遺房屋倒塌十居八九樂安之八面河宼家屋等莊刻下四面仍被水圍壽光寒橋莊約有一千餘戶水退後僅剩十餘戶器具粮食隨波順流飄沒人口亦復不少樂安壽光已收災呈數千張聞有一期收至三四百張之多准災與否尙難預知轉瞬秋征開櫃若再令完納錢粮則被災餘生將何以堪近來各難民扶老携幼絡繹不絶均由卑口搭船逃往關東一帶謀食顚沛流離之情莫能阻止惟有卑職自行捐湊酌給粮食錢文以免半途缺乏杯水車薪毫無補救自睹慘狀及耳聞災情實非楮墨所能盡於萬一者也伏維憲台恩施疉沛連年各省災區靡不籌撥鉅欵立解倒懸况靑屬災民均蒙數賑再賑之餘今則又遭斯厄卑職深知籌款不易曷敢妄瀆然目覩耳聞奇慘萬狀誠難緘默不言惟有仰懇俯賜恩准可否迅卽派員携欸前來先就沿河一帶被災村莊隨查隨放從速拯救庶免流亡至離河較遠村莊地勢略高被災尙輕似可緩至冬賑刻下時症甚多求將避瘟丹正氣丸等藥賜給若干卽交去差帶下以便散放鄙陋之見是否有當均求訓示 
[廣積陰功]  
　　頃奉到無名字大善士鷹洋二百元囑解順直賑災來函稱略有所求默禱灶神云云陰行善事不欲人知陰德耳鳴獲福正未有艾豈特所求必遂已哉祗領之餘欽佩靡已請登報章以頌功德[  上海六馬路仁濟善堂籌賑公所施善昌等謹誌]  
[减饍振飢]  
　　中秋時節人月雙圓花下開尊聽唱霓裳仙曲人生之樂無過於斯矣顧一念及北省災民嗷嗷待哺糠粃難嚥藜藿不甘當有悽然動心不能下箸者大豐洋布號主善士也特節省筵資洋六元月餅錢二千二百文送交本館協振所彚入振欵又匯豐帳房以諸友月餅費洋四元囑爲散給飢黎以作杯水車薪之助筵開賞柱暫停甘脆之供地等翳桑聊拯飢寒之苦仁心仁術福報非遙如有海内仁人寰中善士聞風興起各解腰纒則本館諸同人所馨香以禱者已 
[疉施巨欵]  
　　本月初七日本館協振所承鮑慶祥鮑德安兩大善士慨助振捐洋五十元初十日又承渝城祥記捐助九八荳規銀五十兩當此洪水湯湯懷襄告警生民億萬悉付洪濤巨浪之中居無室廬食無粗爄顚連困苦聞而悽然得此義粟仁漿及時賙卹古人解衣推食不得專美於前矣敬代災黎望雲叩謝并書事略以告海内諸仁人 
[售去振物]  
　　本館協振所前承某善士捐助白玉搬指一枚本月十二日已經售去得洋二十八元彚入振欸書此以昭核實 
[蘇省撫轅抄]  
　　初二日新選上海縣典史蔡延河禀謝奉飭赴任指分江蘇遇缺先補縣主簿沈潮浙江人由京來省禀到○初三日藩轅牌示照得荆溪縣典史王安瀾病故遺缺查有分缺先用從九品湯淵堪以委署候補知縣胡啓榆奉委解京餉差卽辭巡檢文濬禀知缷署震澤縣平望司任事回○初四日卽用知縣湯　謝委署金匱縣事新選上海縣典史蔡延河禀辭赴任○初五日候補知府戴文佐禀知奉委錫金厘局差華亭縣葛培義禀到並禀謝奉飭知題署崑山縣缺從九劉輔仁禀知缷署長州縣吳塔司巡檢任事回　轅牌示照得蘇州府知府魁元前經俸滿赴都引見現巳回省自應飭知回任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[申報舘協賑祈經募順直山左賑捐八月初六日至初十日止第六十二次淸單]  
　　初六日方怡和交來松隱軒洋二十元靑香舘主七夕生字畵四副厚生店洋一元金天暴洋一元金友琴一元金次舟洋一元王　靑一元徐岱山一元鄧心一洋一元黄竺僧一元賓萬岑花洋二元乙德堂常四元王恭儉堂洋廿元大塲戴本記代募七戶一元無名氏銅洋四元愛蓮王洋二元售去石印三國一部洋一元二角○初七日無名氏病愈完愿洋十元樂善主人一元松江席孟則八元無名氏銅洋一元韋駱合捐洋一元三吳小民求保合家平安二元浙隱名氏求咳嗽速愈銅洋一元鮑慶祥鮑德安洋五十元鮑玉輝銅洋兩元古　無名氏求病愈洋十元方樾廷花洋九元呂幼漁花洋二元兪復生花洋二元方躉舲花洋二元胡晋生花洋一元葉平丞花洋一元華織孫花洋一元○初八日北海關德人温德力洋五元陳炳如四元二角三分陳貽德堂洋五角石康永泰號一元潮陽陳順興二元安布同德號一元海防永祥吉洋一元南桂巨興號二元南海彭岳南五角欽州平安利五角北海利隆號二元香邑劉景生二元以上十二戶來九八元十五兩六錢四分六趙　軒洋一元王全珩洋一元倪慶雲五角李誠定五角雙桂軒洋一元古歙蟻駃生一元兪同誠五角安定達記五角陳留記五角潘氏錢四百文壽椿山人二元吳兆福一元吳基福一元葉富慶一元曹達泉錢一百同仁洋一元遯樵主人十元遯樵手四元求安氏一元補不足一元守志山人一元育新記一元太原子二元壽萱堂一元杯水軒一元許芹香一元高攀桂一元錢萬選一元王濓夫墨跡屏條四張馮蓮士白玉班指一只花翎一支○初九長靑里劉寓五角沅芷騒人一元准浦吟身一元無名氏一元悔過子孫左記一元曹翼記錢二百文九江運昌緞號二　潘田氏求身子平安二元利濟快船局洋一元銅洋一元薜品三一元周耕南祈人口平安諸事順適三元曾立庭一元胡悅彭移鄭子梅酬儀助賑六元光裕堂爲免口舌廿元○初十日三槐氏四角右九堂一元左九如堂三元二角候中狀　周貽良銀三錢方增漢壽儀移賑三元四次守拙軒求天佑合家平安福綠滿堂洋十四元馮學藝二元賈寳如一元徐大興一元史蓮蓀九成宫一張左文襄墨跡二張無名氏一元不留名一元秦淮釣魚隱二元重慶義茂和沈炳臣善長代募九八元二百兩渝城祥記　元五十兩雙林蔡子良祈合家平安錢二百文京口有心無力人求合家平安九元五角來禽書屋二角無名氏一元珠彩劍光室洋四元○以上總共收洋二百六十一元九八元二百六十五兩六錢四分六花洋廿元銅洋九元錢四百字屏一堂花翎一支字畵四副白玉斑指一只現銀三錢 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十六年八月初四日京報全錄]  
　　宫門抄○諭旨三道錄前○左庶子恩奏請飭查辦署縣劣跡片○直督李奏查明知縣被叅各　摺○又奏請更正片○又奏叅革守備片○又奏請奬　片○又奏甄别知縣片○又奏請准建坊片○八月初四日内務府國子監侍衛處値日無引見○帛公假滿請安○察哈爾都統奎斌請訓○薜允升因伊子授缺謝恩○恩鎭謝授奏事官恩○睿王請假十日○克侯請假五日○兵部奏派查齋之大臣派出容貴文秀淸安秀吉榮祿容山吉恒花尙阿○掌儀可奏初九日祭奉先殿載津行禮○召見軍機奎斌廖壽　○○左庶子恩景片再州縣爲親民之官必須潔已施仁方能臨下始無愧爲民父母也近聞直隷保定府屬署完縣知縣金厚生出身捐納賦性康愚自去歲履任以來於地方應辦公事槪置不理專任幕友金姓門丁曹姓爲心腹如今春該縣供應東陵要差向派縣屬各村五十日差費此次該門丁等加增十日侵呑肥已至民人完納錢糧舊例每銀一兩折錢四千較之巿價已屬有盈無絀乃該縣今春勒派每銀一兩折錢十千如不遵行卽被責押又鹽店季規增銀數百兩當鋪換帖索費銀數千兩凡遇詞訟以民之貧富爲理之曲直似此何以爲民之表率也請飭下直隷總督遴派委員嚴密訪查認眞究辦倘查有貪汚實跡卽行嚴叅並請飭下各直省嗣後委署州縣各缺務須因地擇人不得循資派委庶民瘼皆除而吏治可望矣奴才爲整頓地方起見理合附片具奏○○大學士直隸總督一等伯臣李鴻章跪奏爲查明知縣被叅各欵恭摺覆陳仰祈聖鑒事窮臣准軍機大臣字寄光緖十六年五月十四日奉上諭有人奏直隷署完縣知縣金厚生履任以來地方公事槪置不理信任幕友金姓門丁曹姓加派差費於民人完納錢糧勒增折錢價値並有索取鹽當陋規情事請飭嚴查究辦等語着李鴻章確切查明據實具奏原片着抄給閱看等因欽此當飭藩司裕長將該員金厚生先行撤任並由司遴委廉幹之員嚴密確查去後兹據司詳該委員候補知縣張鐵珊覆稱馳抵完縣按照奏叅各欵細加察訪並調齊卷據逐一確核如原奏今春該縣供應東陵大差向派縣屬各村五十日差費此次加增十日侵呑肥已一節查得完縣向章凡遇陵差由縣屬一百二十一村莊均匀攤派帮夫三百九十二名每名每日折交京錢一百二十文歴届均按十五日核算從無增减又四套大車十四輛内實帶赴差七輛每輛每日折父京錢四千八百文亦按五十日核計同治九年十二年光緖七年因工長道遠此車按六十日派辦該員金厚生本年承辦道差因有添派朱華山續修道叚工程較繁隨照同治九年等成案將大車一項按六十日攤派事屬因公且非始自該員任内情尙可原又原叅民人完納錢粮舊例每銀一兩折錢四千該員今春勒派每銀一兩折錢十千如不遵行卽行責押一節查得完縣地粮從前由縣定價懸牌不免書吏浮收諸弊咸豐九年前縣賀祥麟任内有該縣文生劉恩聰上控經前督臣譚廷襄發交保定府集訊斷結地糧每正銀一兩外加銀二錢六分作爲羡餘補平解費火耗等項又酌議每兩加大錢一百文定爲書吏飯食此外底票浮費一槪剔除於城鄉四鎭立有碑石不准稍有增减至今數十年永遠遵守花戶聞有完錢者隨時按銀價折算本年上忙調查徴收紅簿該員亦係照舊徵收如完現錢每兩合京錢四千文以外核與巿集銀價並立碑定章均屬相符並無任意增長三月間該員因糧戶疲玩催比稍嚴原叅如不遵行卽行責押不爲無因若每兩折錢十千實無其事又原叅鹽店季規數百兩當鋪換帖索費銀數千兩一節查得完邑城内僅有鹽店當鋪各一座每季鹽店繳京錢一百六十千當鋪繳京錢一百二十五千作爲縣中一切辦公津貼謂之季規由來已久不知始自何年該員到任後收過本年春夏季規均由該商自行呈繳並無額外多取亦未送過換帖規費傳訊鹽當執事人等僉供相同向章每年行查鹽當商一次本年閏二月間奉文行查適該員辦道公出門丁曹姓藉端招搖尙未需索得贓該員公回查知已將該門丁驅逐回籍原叅謂鹽店季規增銀數百兩當鋪換帖索費數千兩自係傳聞之訛該員履任以來公事尙無貽誤民間詞訟隨審隨結並無槪置不理亦無專任幕友金姓以爲心腹至原叅詞訟以民之貧富爲理之曲直查無確據等情禀由藩司詳請核辦前來臣查前署完縣知縣候補同知金厚生被叅各欵已據藩司委查明確地糧係按定章徴收差車亦照成案派辦並無浮冐情事均請毋庸置議惟該員公出期内奉文行查鹽當門丁曹姓雖未需索得贓然在外招搖致滋物議該員未能先事防範究有不合應請旨將候補同知金厚生交部議處所有知縣被叅各欵查明擬議緣由理合恭摺覆陳伏乞皇上聖鑒訓示謹奏奉硃批金厚生着交部議處欽此○○李鴻章片再安徽合肥縣人會統盛軍記名提督賈起勝遵其故父一品封職賈尙中故母一品命婦賈李氏遺命捐助皖賑銀一千兩業經臣彚奏請旨准在原籍爲其故父母自行建坊給予樂善好施字樣以示旌奬兹據該提督以故父本名尙宣前次筆誤寫作尙中咨由籌賑局詳奏更正前來理合附片具陳伏乞聖鑒勅部查照更正謹奏奉硃批該部知道欽此○○李鴻章片再淮軍銘字馬隊後營已撤哨官花翎補用守備劉學士性情狡獪遇事生風因挾撤差之嫌屢次砌詞妄訐意圖訛賴實屬不安本分干犯營規先後飭據統帶該軍江南徐州鎭總兵陳鳳樓徐州道叚喆查明禀叅前來臣覆查屬實相應請旨將花翎補用守備劉學士卽行革職拔去花翎以肅軍紀除飭解回原籍金鄉縣交地方官嚴加管束不准復出滋事外理合附片陳明伏乞聖鹽訓示謹奏奉硃批着照所請兵部知道欽此○○李鴻章片再臣前奏派員赴朝鮮辦理商務交涉總辦分辦委員照出使外洋之例三年期滿由北洋大臣考核擇尤奬叙經總理衙門議奏奉旨允准行知等因當以光緖十一年至十五年先後差滿各員歴經臣遵照定章分别奏請奬叙奉部覆准各在案兹據駐札朝鮮總理交涉通商事宜道員袁世凱禀稱候選州同白曾烜自十三年正月初一日到差派充隨員至十六年正月初一日差滿該員歴派緝捕游勇並審訊案件曁代理金山商務勤奮耐勞承辦事件有條不紊並無遺誤附貢生邵國霖自十二年十月初一日到差補充書識除去請假三個月扣至十六年二月初一日差滿附生葛家騮自十三年五月初六日到差補充日本通事扣至十六年五月初六日差滿該二員承辦各事均極勤奮耐勞妥密周詳三年以來毫無貽悞自應照章請奬所有四品銜知州用候選州同白曾烜擬請俟選州同後免補知州以同知直隷州知州歸候補班前先補用並給四品封典附貢生邵國霖附生葛家騮均擬請以縣丞不論雙單月遇缺儘先前選用並加六品銜等情前來臣覆核並無冐濫除飭取各員履歴咨部外仰懇天恩俯准照擬給奬以昭激勸理合附片具陳伏乞聖鑒訓示謹奏奉硃批着照所請該衙門知道欽此○○李鴻章片再道府州縣無論候補試用人員應以到省之日起予限一年詳加察看出具切實考語奏明補用兹查有候補知縣汪葆燕曹鳳來郭銘新到省一年期滿例應甄别據藩臬兩司詳請核辦前來臣查汪葆燕才具敏練曹鳳來檏實耐勞郭銘新辦事精細均堪留省補用俟有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此○○李鴻章片再據天津道胡燏棻詳稱廣東南海縣人卽選道周榮曜因聞天津水災需賑孔亟遵其故父一品封職周秉宗故母一品命婦周何氏周傅氏遺命捐助棉衣一千五百件歸入冬賑散放洵屬見義勇爲善承先志所捐棉衣照章合銀一千五百兩與建坊定例相符具詳前來應請旨俯准周榮曜爲其故父一品封職周秉宗故母一品命婦周何氏周傅氏在於原籍自行建坊給予樂善好施字樣以示旌奬理合附片具陳伏乞聖鑒訓示謹奏奉硃批着照所請禮部知道欽此 
 
