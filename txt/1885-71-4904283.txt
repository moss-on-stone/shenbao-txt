# 1885 - 71 - 4904283

 

Page 1

 
 
[三十二號畫報出售] [  申報舘主人謹啓]  
　　本齋印行畫報早蒙海内君子爭相購取物美而價亷洵有目共賞也兹又不惜重資求得時下大名家如任阜長任伯年沙山春管劬安諸公分繪人物花卉翎毛山川諸畫幅筆墨奇奥逈異凡庸從此次三十二號畫報爲始先將任君阜長所繪羅漢印就兩圖裝入畫報之首以後按號分送絶不間斷可裝册頁可作畫譜而畫報仍然九圖亦不減少末附淞隱漫錄圖說一則價洋照舊不加分文諸君子其亦先覩爲快乎此佈 
[論接濟不難實查]  
　　法軍久在海面船中所需煤糧肉麵惟西貢一埠爲其佔踞最久自稱屬地該處所出自能取之無禁然其程太遠出産 
不多若專恃此一路決不敷二十餘船之食但香港粤省福州厦門等埠無不嚴禁諸物出口接濟不特華官禁絶卽英官亦有明文之數處者皆可無慮獨上海一隅以法人許爲局外公共之故法官商民安居無恙而所用華人亦不因兩國爭戰援例辭職地旣四通八達人亦龎雜不齊接濟軍資正不難居中策應而貪利忘義之漢奸又復乘便取巧工於掩飾華官狃其積習故作痴聾以爲如此嚴禁尚有不顧身家性命之人甘於作奸致罹法網者耶不知彼漢奸者正惟官長如此存心乃得逞其鬼蜮之謀爲法人所役使也嘗聞牛羊肉麫蛋等物自上海販往者間有輪船開出裝載輙數千磅所以無人知覺者以此等船裝載他貨赴關報騐之後於將出吳淞口時停輪左近待駁船交納訖始長揚以去行至中途法人以小兵輪接收分送各兵船緣洋關章程僅於報稅後經關上洋人下船查騐而出口時並無稽查之例各兵船又不能出洋游弈無從尾隨該船親見小兵輪之交接故經手接濟者得以放胆爲之不慮查拿破案也或曰查騐一事亦極爲難行海章程船到何處船中人數幾何卽備幾人幾日之食原有限制不能過多查其多寡不符獘可立見但上海爲通商總匯所産食物别埠購去是其常例牛羊肉麵包等件西人必需向來運載不奇雖查出亦難　爲接濟不知向來購運唐皇正大今其另行駁載果何爲而藏頭露尾也日來關道邵觀察特委幹員挨查租界牛羊肉　飭取牌號姓名送候核辦各舖驚疑意道憲如認眞查辦則經買者與賣出之人皆不自安各委員尚未一律查辦不識此中實在接濟者究有幾人委員如何考覈及查報後作何辦理鄙意以爲如僅開報牌號姓名則接濟與否有何憑據卽使傳問其人亦孰肯自吐實情更有何人甘爲怨府出頭指證者竊恐鬼蜮伎倆陰謀詭秘委員無如何卽道憲亦無如何也或曰官塲板樣不過虚應故事並非欲認眞查禁也蓋上年五月諒山啓釁至今已逾十月如欲實心任事應早計及此乃至今始有是議殆奉大憲札知十分嚴緊不得已而爲之耳現在吳淞口防軍層密所泊兵船尚有數艘以之援臺與法兵戰於海中則毫無把握以之守口搜查出入船貨則尚可持權現在兩國交爭法人嚴禁他國不准以兵船所需各物售與中國則以中國牛羊肉麵蛋而他國商船裝載出口且爲法船密邇之處自亦當在禁例苟照會各國申明此意卽向來以上海濟别處者暫令停載以免影射應不爲過而謂各商船於出吳淞時不服我之稽查此更必無之事矣噫有實事而不求而徒藉虚文以自解雖曰積習使然顧亦思此事爲何如事哉 
[上諭恭錄]  
　　正月念五日奉上諭御史張廷燎奏京師城外白雲觀每年正月間燒香賽會男女雜沓並有託爲神仙之說怪誕不經等語僧道造言惑衆及婦女入廟燒香均干例禁嗣後着該管地方官嚴行禁止其餘京城内外各寺觀如有燒香賽會與此相類者亦着隨時查禁以端風化而正人心欽此同日奉上諭邊寳泉奏甄劾知縣等官請分别開缺降革一摺陜西大茘縣知縣陳兆煥辦事竭蹶措置失宜高陵縣知縣程維雍識見偏謬輿論未孚均着開缺留省遇有相當缺出酌量補用延川縣知縣錢同潤性情孚滑聲名平常着以府經歴縣丞降補南鄭縣典史王澤沾染嗜好行止不謹着卽革職以肅官方餘着照所議辦理該部知道欽此 
[甬洋近事]  
　　晉源報言禮拜一下午四點鐘威利輪船由滬開往甯波載有華人三十名又有報舘訪事西人二名該船於禮拜二早三點半鐘停泊太平山將近五點鐘開行約三十里見法兵船三艘一係德利用芳一係巴夏爾一係愛克雷及煤船一艘泊在金塘山相近威利船卽離巴夏爾船一里光景下椗孤拔見之卽遣兵官一人水手三四人上船取船單細閱到處搜查見無别物兵官遂去且囑該船少待以定行止及八點鐘愛克雷船起椗泊在德利用芳所泊處德利用芳卽往别處游弋威利船卽進甬江口見有一裝石之船尚未沉下附近處又見開濟等兵船五艘遠望一砲臺微有損傷而小港砲臺尚未見也威利船因前路有水雷不敢再駛卽距虎蹲山六里停泊此時並無舢板載客祗有海關巡船一艘下午二點鐘時愛克雷船遠見山上炮臺遂卽開砲攻擊約半日之久炮臺上並無一人未還一砲及五點鐘威利船以不用載客上岸且不能寄信召搭客而告以故搭客欲開往金塘山該船主遂命起椗離巴夏爾所泊一里光景泊焉此處尚無舢板祇得將英國兵船及甯波領事官信交與海關巡船上並載搭客七人以去另雇别船載客晚間聞炮聲大作該船離鎭海約有八九里路尚覺船身震震有聲則砲之巨可知是夜並無月色及昨早二點鐘有小艇從蘆港來將搭客載去黎明該船遂展輪回滬十點四十分過大戢山見寗波輪船在前並有法兵船一艘外國帆船二艘英兵船三艘内一艘正在演炮云 
[商船遭刼]  
　　昨日重慶輪船進口據稱途中見有中國商船二艘在大戢山外洋面被火焚燬幾盡同時有一法兵船泊於岸邊又有一法兵船在華船相近停泊想法人以華船載有别項貨物故舉火焚之也 
[國債電述]  
　　昨報列英國國債跌價一則兹又接到倫敦電報謂國債之價略有轉機現已照原價回至九十八矣由此觀之或者英俄之釁不至於遽開是亦兩國人民之慶也 
[略有轉機]  
　　昨接北方西人來電云中法之事近來聞有他國人擬欲出爲調處俾不至於兵連禍結迄無了期或者可望有轉圜之機何幸如之 
[天津西信]  
　　天津西人來信云近來天津及京都各官漸有與法言和之意有法領事官本擬乘怡和洋行之高陞輪船來滬嗣有某華官往見法領事亦卽回拜晤談良久申江之行因此中止故人以爲或者可望有和局也夫易干戈爲玉帛俾生民共享太平固屬美事但法人如此鴟張狼跋當此時而與之言和未識能不失國體否想秉軸諸公 
 
 

Page 2

 
 
自必有萬全之妙策也西信又云正月二十七日李傅相偕津海關道前赴日本領事公廨回拜日本欽差又云前有德人二十一名隨軍王廣西出關助剿法人刻下天津之德人皆未知此二十一人如何着落頗爲惶惑也 
[法人殘暴]  
　　昨有旗昌行保大輪船上人述及由津來滬途中見有中國商船裝運火石被法人所獲迫令耆民等充當工役其貨刼奪一空船卽縱火焚燬此等情形在大戢山洋面共見三起初疑船上失愼及用遠鏡細窺見相距數里卽有法船泊守始知係强敵所爲查法人前在海面查船尚有假仁假義之說今竟若此暴虐是直日宼之不如矣初不意堂堂然自稱爲歐洲大國而竟若此滅絶天理狂暴忍殘然凡我商民旣不能滅此醜類得以鯨浪不生何若謹守家園勿輕蹈虎口之爲得也因爲著其惡跡以告海外行商者 
[法人遣將]  
　　去年法人在諒山敢盟被華軍擊敗之法兵官名徒成前經法廷召囘兹閱外洋新聞紙言該兵官現又奉法廷調派前赴臺灣帶兵兩旗云敗軍之將不可言勇該兵官之來又何濟哉 
[添派重臣]  
　　京師友人來信云風聞正月十三日廷寄出使英俄大臣兵部右侍郎一等侯曾紀澤令其迅赴福建會同穆圖善帮辦軍務云云足見皇上重顧閩防臨軒授策想襲侯家傳韜略不難耆定南疆特至今未見明文不知果實而有據否也 
[盜刼典當]  
　　上月廿二日三點鐘廣東西關十二鋪蓬萊東約昇昌典忽來劇盜四人衣服麗都初不知爲緑林中魁首及闖入門内卽出刀槍恐嚇將櫃中洋銀數百元立卽攫去適有更夫丣開來收團練費將近門外被把風者呵止又一典夥自外歸亦被阻不得進因登屋鳴鑼四鄰咸出盜始挾洋而逸更練與營勇等四出截拿隨於恩甯里節孝祠捉獲兩名又在蓬萊里新豆欄各獲一名得以全數弋獲解官審辦惟洋銀已被沿途擲散矣 
[抗捐紀略]  
　　粤垣以軍餉竭蹶議向各項抽厘有謂時鮮水果亦可抽收粤人謂水果行爲果欄上月十七日果欄罷市並將牙厘公局拆毁毆傷局中人數名十八日又議往黄沙地方毁其新開之果欄旋幸事不果行現在承抽之人已禀官請究各處運來之鮮果以舊欄罷市亦不願與新欄交易仍滿載而歸云 
[粤東近事]  
　　軍興以來紳民慷慨輸將固已急公好義而懷疑觀望者亦所不免現在開辦牙捐尚有數行未能遵繳承辦委員禀訴張制軍制軍諭以加抽貨價重困商力誠萬不得已之舉爾等務宜體卹商艱不得意存苛責委員唯唯聽命凡屬商民宜如何感激圖報也○上月初十日後天氣暢晴各營兵逐日排隊操演十二日某弁試騐洋鎗用藥過多立卽爆炸該弁受傷甚重未識能無恙否○洋藥走漏愈多各廠卡劃意查緝不避艱險前日某巡船在黄埔海口與一走私船相遇意欲截緝而私匪先行開炮轟斃巡勇三人遂得逃脫聞各屍親已赴臬憲衙門呈訴恐未能草率了事也○甯波會舘每遇上元佳節無不結采張燈今年以防務吃緊恐匪徒乘機搶掠遂於是日閉門魚鑰雙扃無復鰲燈萬盞矣○河南伍某世家子也前日不知何故竟以洋鎗自行擊斃當時家人聞轟然一聲以爲試騐洋鎗殊不介意迨入其寢室見伍鮮血淋漓僵臥地上則已死矣或謂伍生平好弄洋鎗曾誤擊斃一人今乃因此自斃豈所謂君以此始必以此終歟○上月十三日有洗某路經靖遠街身懷銀洋數百元被匪人知覺串同該處汛勇搶奪洗大聲喊救街隣協助拿住一人詎勇等胆敢糾率多人將被拿者奪去并毆洗一遭洗見衆寡不敵負痛而逃訴知某紳紳偕洗謁見南邑尊求請追究邑尊立傳該汎官到案責令賠償贓欵并交出各勇嚴辦 
[商民義捐]  
　　法自啓衅以來在海防俱形吃緊粤省瀕臨洋面軍需尤爲浩大現省垣各憲籌辦牙捐以充經費聞商民急公好義各願承辦兹將厘務總局牌示包抽厘數銀兩彚列總數於左牛皮行商人譚光祖等承辦海遂徐三縣每年認繳厘銀一千圓省城豬行商人鄧祐等每年認繳厘銀萬七千二百圓福建汀蓮等紙商人李茘棠每年認繳厘銀六千大圓通省火水油商人張紹英等每年認繳厘銀一萬三千圓省佛鉛錫行麗源店等每年認繳厘銀三千大圓豆子行利豐仁豐司事李發祥承辦省河及汲水門每年認繳厘銀二萬三千六百圓石蠔灰行商人曹洪發承辦省佛二埠每年認繳厘銀五千六百圓通省塘厘王其昌等每年認繳厘銀二十萬圓東江油厘行張祖陰等每年認繳厘銀萬三千大圓東江汀連紙炮皮紙頂炮紙各色紙料商人崔百巧等每年認繳厘銀一萬七千大圓洋藥膏忠信堂每年認繳厘銀一百萬兩淸遠油糖生逋行馬錫慈等每年認繳厘銀一萬四千圓生菓鹹味行李德成承辦陳村省佛香山等處每年認繳厘銀三千二百圓元寳衣紙各貨陳寶每年認繳厘銀六千圓福建蓮峯紙行隆記店每年認繳厘銀一萬圓 
[德法民數]  
　　德國新聞載一千八百八十四年法國人口計有三千七百萬支出陸兵費用一億一千六百萬元之多而德國人民則有四千五百萬計支出陸兵軍費九千萬元觀民數之多寡卽可騐國勢之强弱矣 
[法人騖遠]  
　　日報載有法京巴黎電信謂法廷已派海軍卿前往赤海之兒苦些多地方帶同海軍叅將及機器師已於正月十八日由馬耳塞港啓行與意大利國劃定屬地疆界夫法國師勞於外民困於内自顧之不遑尚何岌岌焉經營屬地爲哉 
[津門紀事]  
　　津郡年關江河日下三百六十行中無一可覓蠅頭而畫舖尤門前冷落畫係印成戯劇五色相宣北人歲除咸購以補壁其作在楊柳靑向來一交臘月卽販運來城或租賃店房或沿街售賣一聽臘鼓卽已罄盡無遺此固歴年成例也去歲除夕仍如入山陰道中應接不暇市道之衰於此可見矣○機器製造分爲東西兩局向於臘月廿五日放工新正初八日開工行之數年恪遵不改去年東局照常辦理西局在海光寺至小除日始放工蓋因赶造軍裝昕夕不遑故也○小站所駐盛軍廿三營直至嘉平廿八日始停操新正初四日卽開操局務營規惟日不足殆所謂有備無患歟○三冬已得雪澤而一交春令卽患瘟疫且有雙單鵝喉等症至小兒之痘疹自冬徂春傳染尤遍地方官憲祈求雪澤不止一次蓋不止爲二麥起見也○七九河開八九雁來此俗諺也今年春令異常寒冷已交七九不特河道不開且較去冬更爲堅沍云○天津水師學堂設立有年肄業各生計三十人業經期滿遂於去冬放歸待今年量材錄用分給各差當未泒差之先李傅相各給劄付分别以千把用其頭班中亦有超擢守備者優給廪餼厚以酬庸各生具有天良當愈另奮勉矣○水師學生某姓肄業期滿去冬放令歸家時適傳相札委德國人某往山海關一帶察閱營伍某卽謀充通事且在沿途勒索賄賂事爲傅相所聞念其少不更事未加嚴譴然有此瑕疵此後恐難膺特擢矣○天津無西塾教授華人以是辦理洋務諸人每多格格不入前年有某牧師去年又有津海關稅務司好愽遜商諸關道憲設立西塾啓迪童蒙嗣以經費無出而止今年稅務局德璀琳復伸是說志在必成造就華人當非淺鮮矣○李傅相兩度歲除未回保定去冬以防務吃緊預飭各營鎭將不必來津賀歲云○小站馬步兵廿三營周圍屯紥共若干里總統周軍門盛波飭兵士就該處開成隴畆寓兵於農農隙則講武事是處溝洫甚多且有河道以資挹注向時農人俱用小船問渡現以防務吃緊擬購木料架搭兩浮橋堤之兩旁遍栽楊柳已有委員到津購取柳株木料矣○正月初九日津郡忽得法人截米之信一時米價飛騰利市三倍南人之寓津者皆捷足先登爭相購致原價每石二兩二三錢陡漲至三 
 
 

Page 3

 
 
兩且有屯而不售者連日小車運米纍纍如貫珠糧行皆大獲其利云○紅錢帖係津郡新正用作賞封並飲酒觀劇一切開銷其數每紙自二百五十文至五百文止大約皆係小本營生年關緊急藉資挹注者正經錢舖則不屑爲亦不必爲也去冬錢業尚可支持荒閉之家曾不數見而臘底春初之紅帖無論眞僞觸處皆然竟有號數略不模糊居址居然明白圖章店鋪班班可考而託故不付錢文者名不荒閉實竟賴錢是又無賴奸胥獨開生面者也○天津粥廠除西關各店專賑本地貧民外若西沽及北倉兩廠則收養外來婦孺俾得捱過殘冬現已開春恐成災癘遂定於初十日撤廠遣散每口由賑局給發津錢八百文小口减半已由官憲出示曉諭招親族前去接領俾免誘拐云 
[照會補登]  
　　中法自開兵以來本埠關道憲函致各國領事官一切照會均經節次錄報昨有天津西友寄到去年七月間津海關道致各國領事照會兩件爰補登於左以見中國早已佈置周密閱者幸勿笑爲失晨之鳴也○爲照會事照得法國爲越南一事强横無理要挾多端一切情形諒貴領事都已備悉兹聞法國謝署業已下旗出京臺灣基隆一帶已經開仗查公法戰例内載兩國爭戰凡局外兩不偏助之國嚴防商民不得將禁貨私濟如火輪需用石煤米粮食物均列入禁貨等語現查烟臺海口通商如常尚未封口所有未封口期内如果法國兵船來此購辦石煤等禁貨務望貴領事嚴禁商民勿得私售接濟以固和好而敦睦誼除禀各大憲外合行照會貴領事請煩查照施行須至照會者○爲照會事接奉北洋大臣山東撫臺札准軍機大臣密寄光緒十年六月十八日奉上諭都察院奏法人毁約挾兵要求請速定戰守一摺現在法越一事和議尚未定局萬一釁自彼開必須接戰所陳如令各國高掛旗號並將旗號樣式速行頒示沿海軍民及於各商所住門首大書某國商民字樣各條係爲保護洋商以免别生枝節起見辦法尚屬切寔着預爲籌畫妥愼酌辦欽此欽遵行令與各該口領事官妥密商辦等因蒙此爲此照會貴領事請煩查照速飭本口各商人於所住門首大書某國商民字樣並高掛旂號以便飭令地方軍民人等一體保護並祈將貴國旗號色樣繪圖移送來關以備查核望速施行須至照會者 
[燕京脞錄]  
　　駐京各公使至總署賀年一事已登前報是日席設署中西偏儲才舘中衆賓散後重復肆筵設席邀請總稅務司赫德率同書記官賀璧理同文舘總教習丁韙良洗琖　酌懽洽逾恒盖之三君者早於元旦至總署諸大臣府第投剌申賀故諸大臣另設宴相招也座間止福錫二尚書許徐二侍郎及鄧大鴻臚相陪慶郡王及閻中堂則以他處尚有要公先於各公使握别後離署矣○總署以同文舘教習需人於正月初五日移咨禮部飭傳各學候補漢教習於正月十六日赴署考試復恐各該教習未及周知因於初七日發出告示數張粘貼總署映壁及正陽崇文宣武等門令各該教習於考前三日先行赴署報名以便預備試卷禮部將記名在前之四十名造册移送總署其考列在後之數君亦有投禀禮部懇請一并附送者禮部曲體人情一一俯如所請嗣總署以報名者寥寥無幾展期二十一日辰刻考試復行出示且諭以應用印結可俟覆試時補繳如此破格招徠應考者當必源源而至也 
[甬東無信]  
　　自鎭海開兵商輪停行後滬上中西人均深懸念乃日來竟無一信詢之官塲中亦未接有電音一个閟葫蘆眞令人捉摸不定也 
[局示照登]  
　　招商輪船運漕局示本局承運江浙四成漕糧凡未經海運局騐兌由各縣自寄旗昌洋棧者所有棧租蔴袋蘆蓆礱糠紥口等費均由本局給付不與各縣相涉如有冒稱局役需索分文許卽綑送來局移縣重辦决不姑貸切切特示 
[船帮鬧事]  
　　昨日沙船帮中人以糧米久擱所議分裝之數尚未核定羣至南會舘吵閙甚至將舘中什物打毁聲稱如明日尚無成議必將房屋拆毁未知作何了結也又聞江浙粮米現俱停泊江干招商局備有棧房不取棧租而太古則須將棧租照算并需麻袋等錢是亦一不平之事也 
[汎乎中流]  
　　前日海晏輪船由天津抵滬述及在途中見有華船一艘漂浮無定艙中有水灌入闃其無人海晏船卽停輪放小艇前往查看見係空船遂卽返棹正不知該船何以失事也 
[水手罰洋]  
　　前報載有西人搶傘一事該西人係美商船水手被捕拘獲後于前日下午由美領事審訊斥其滋事判罰該西人洋五元 
[待領軍裝]  
　　日前捕頭備德祿查得三洋涇橋西首河干第五十號門牌劉錦茂修理洋鎗店内時時揩抺鎗炮内所用有藥銅帽不知何從得來當卽喚包探巡捕等人前往檢查見店中共存銅帽十二箱一併起至捕房詰詢來歴據稱此貨係瑞生洋行託爲擦亮言定每箱工資洋兩元並非已物請卽給還捕頭以此等銅帽雖經水漬究屬軍裝未便遽行給領旣稱係瑞生洋行之物應由該洋行東人信達領事官允准始可遵行昨晨翁太守臨捕房偕備捕頭一一點騐亦謂須待原主到來再行定見云 
[兵輪小誌]  
　　前日午後浦中所泊之俄兵船一艘忽展輪出口據聞係該國提督檄調前往不知有何要公也刻滬上祗德意志意大利日本三國兵輪各一艘寄椗浦中 
[多情受責]  
　　許恒全控寄女許金妹私通熊阿寳偕逃一案早已疉登前報昨晨翁太守臨捕房時原告復投案請追翁太守飭將在押之王許氏許金妹熊阿寳提出先問王許氏曰本分將前着丁萬利將爾保出查訪熊阿寳存洋何處爲何至今不保答稱丁姓並未到來無從通信旋據包探禀稱早已知照該店不知爲何不來太守謂伊亦失洋三十餘元豈竟不欲究追乎况熊尚有會簿在彼豈能不到遂有傳丁到堂以便詰問旋詰熊許兩人洋元究放何處兩人堅執並無洋元原告稱有石姓婦人曾至捕房我女問伊言及洋二百元已被人騙去五十三元餘尚藏放别處太守諭令今日邀到石姓問話該三人仍分别管押當熊跪起時遺下帽子一頂許金妹見之卽取起代爲戴上太守謂其無恥已極喝令掌頰二十下噫若該女者事雖不正其亦多情種子歟 
[包探捉賭]  
　　包探嚴頌眉孫寳生等探悉洋涇浜之南仍有粤人開場聚賭當卽四處訪尋無如賭徒朝東夕西居處不定頗難弋獲送懲前晚九點鐘時各包探巡至西永興街見該處第一號門牌樓上進出人多頗覺有異留心伺察的係賭塲立卽禀明捕頭踏門而進該賭徒正在呼盧喝雉采烈興高突見公役拿人面皆失色隨卽獲住賭首四人及一切賭具餘皆亡命奔逃頃刻卽杳如黄鶴旋將所獲之人解歸捕房管押諒今日當送公堂訊辦矣 
[逼錢釀命]  
　　某甲家住本邑西南鄉家有田園佻達無度魏收驚蛺蝶不足喻其輕浮曾與附近某婦私夜去明來已非一日該處地保金某窺破隱情常向索詐朝三暮四造孽錢早已充牣腰纏新正向索不遂抱恨于心至廿四日晚遂糾同無賴十餘人闖入婦室將甲捆住如縶豕羊勒令出洋二百元始得放回甲謂家中番佛實已罄等瓶罍惟存吉貝十餘包並土布若干疋不妨暫作遮羞錢金首爲之肯轉至甲家搬物私囊旣飽仍肆要求甲謂爾旣欲現洋可否將我釋回再行措辦金稱如欲釋回須寫洋蚨二百元之借據甲無可如何如數寫付念五晨隨卽縱之使去甲思顔面旣已被羞借據又難了結躊躇再四善策全無行至中途投河自盡甲之屍屬探悉緣由卽欲以威逼致死等情投縣禀報旋有 
 
 

Page 4

 
 
圖董等出爲攔阻令金出洋二百餘元以爲殮葬之費屍屬遂不再有言而昻昻然爲暴鄉曲之狗腿差仍得狐假虎威向三家村欺騙嚇詐矣吁 
[煤船及溺]  
　　昨午後有煤船一艘隨潮駛往西鄉至虹口鐵路大橋下舟子不愼悞碰橋樁致被急潮衝至觀音閣碼頭遂卽傾覆幸在日中人口無恙然所失已不貲矣 
[車夫宜辦]  
　　前夜本埠裏虹口某店眷屬觀劇丹桂園夜深人散雇坐東洋車三輛由學徒導引回家詎車夫心懷叵測行過鐵路大橋兩車緩緩䟎行主婦之車卽飛奔向北至匯業公所北首停車不行竟欲搶奪簪珥婦情急呼救適有鄉人携燈而至詰問情由車夫心慌抛車逃逸該婦得免意外之禍另雇一車回來亦幸矣哉 
[英界公堂瑣案]  
　　英商惠爾生及金世美先後控陸驛梅之案本舘已備列報中昨金世美投案聲稱逾限多時陸仍躭延不繳叩請飭追黄太守飭差將陸帶案陸稱去年已備本向贖金藉口逾限意欲收田今又逼令贖歸我寔在無力備銀原告又稱伊旣備有本利來贖豈有不允之理陸稱目下確無可措只得聽其收田原告稱我並不要田太守謂是田坐落寳山縣境上憲屢經札飭地方官該境田地不得永遠出租與洋商未便允准將田作抵仍飭押追繳銀○西人訴稱去年曾用殷阿弟爲侍者當付工洋十一元另付八元囑伊代給挑水人工力詎殷夻没不付又被竊物遁逃今日途遇交捕送懲殷供福州人曾在洋人處爲侍者於去冬十二月給我工錢辭歇回鄉今復來滬並未呑伊挑水錢更無捲竊情事黄太守商之翟副領事飭將殷交捕帶回查明再訊○捕房押犯在英大馬路做工閙事等情已列昨報昨西捕將閙事之陳元新等八名解案禀稱押令做工時有粤人陳元新路見粤妓與之調笑喝阻不服卽有洪子順乘間毆我尤錦雲陳阿順等亦附和喧嘩陳阿新俯首無詞洪供不敢毆捕尤陳同供因飢餓購買點心適逢伊等吵鬧致被累及張等四名同供我等實不干預均被波累求請施恩黄太守商之翟副領事判將爲首之陳阿新等四名押候過堂笞責再回押所餘從寛免議交捕帶回期滿開釋○太古輪船西人訴稱買辦所用之李勝福向我借支工洋我設詞囘絶伊竟出言不遜與論逞蠻爲此交捕送究薦保吳勝福所供略同被告供借洋不遂已作罷論决不行兇黄太守商之翟副領事判押二月以儆○西人某訴稱前用張松順爲侍者停歇後失去自鳴鐘時辰表各一只銀洋四元報由捕房緝獲人贓惟銀洋尚無着落張供因乏錢文曾取洋東之鐘至時辰表銀洋係從别處取來質錢並非竊自東主黄太守判管押兩月贓給西人領去○三百三十五號華捕禀稱昨見楊定桂在路旁擺設賭攤爲特連賭具送案請究楊供蘇州人竊苦不堪偶犯小賭求請施恩黄太守判發捕房管押七天以示薄懲賭具存毁○王桂林訴稱被賊竊去大錢四千文由捕在路阻獲人贓爲此投案請領竊犯王春泉認竊求恩黄太守判發捕房管押一月錢交失主當堂領去 
[蘇省撫轅抄]  
　　正月三十日藩轅牌示照得丹徒縣主簿陳裕丁憂遺缺查有常捐候補班前主簿葉佐淸堪以請補候補縣吳其芳江陰徒陽查探河水囘○二月初一日藩轅牌示照得陽湖縣知縣祁兆庚調補南匯縣遺缺查有進士截取試用知縣喬鵔堪以請署崑山縣知縣金吳瀾調補武推縣遺缺查有常捐拔貢儘先知縣龔世潼堪以請署候補府周蓮丹陽河工差次來候補同知劉敦義禀辭奉委解淮餉赴揚州鄭述祖禀辭奉委赴江北查案知州楊鳳儀銷忠義局差候補按經歴朱杲缷署寳山縣縣丞事回從九沙濟江北緝捕回吳之傑淮揚查驛站差回未入袁承恩禀辭回滬 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[題自怡軒主人又村仁兄拈花獨立小影卽希諸大吟壇郢政]  
　　獨立亭亭意態雄憑將妙筆繪春風不知多少淸閒趣盡在拈花一笑中○詠盆梅示丙侯二第春城花信待歸鴻素紙封題市廟中煖閣安排防漏洩不經二十四番風[  鑑湖漁隱稿]  
[和高昌寒食生祀灶元韵]  
　　壇坫蛙聲筆掃空笑他坐井望霄穹論才不爲靑衫重媚灶何如緑疏工萬國車書憑月旦一年花柳又春風駕言相訪旋相别尚憶前番歸路中癸未歲暮還家曾便道過訪[  鑑湖鈍根子甫稿]  
[人日見報中高昌寒食生祀灶詩勉作三章以慰懷]  
　　可知妙手總非空莫漫求神訴上穹日布千言文自富胸羅萬象語尤工家傳禮樂誇先進譽播華洋拜下風愧我宦途偏久滯羡君極目蜃樓中憶别芝標十九春風流雲散兩無聞而今驀見紗籠句寒食先生知是君天教花筆鬥奇香搜得英豪萃一堂好似羣仙蓬島住逍遥日日詠霓裳○續作三章自述近狀以告故知游梁令尹到蘇州八載於今笑白頭椿樹早凋風已靜已卯丁艱現已服滿梅花剛謝鶴當憂前歲偶喪膝下一兒抱琴未向知音奏懷刺難教强項投遥寄俚言同覿面想無殷浩付沈浮萬理從征奏凱還舍弟一去十二年誰知猶未大刀環將軍又奉朝廷詔移駐防營山海關行年花甲一周多老態頻增可奈何手戰眼花腸更瘦談心勉筆莫呵呵[  鑑湖環翠游人寄]  
[上海絲業會舘籌賑公所施少卿經收山東賑捐正月廿三四五六日第五百八十一至八十四次淸單]  
　　翁思絜爲三媳㗋恙稍痊先助十五元鄒慶麟求病速愈十元蕪湖大成祥台手來六元篩翠軒主完愿五元周漱珊求病速愈五元顧謙和爲先大夫百旬冥壽經懺資移助三元張金梧爲媳臨盆求平安曹楚白病愈完願吳安士三户各二元吳錫侯一元應元洋求勉灾一元獨秀山房虚對開一元○丿了居士募萬善同登昌字一萬一千四百八十一號册丿了主人五元陸錦春張漢亭朱四可許松亭高慰祖夏高氏六户各一元陳蘭徵虚對開一元共合十一元虚對開一元○胡君郁文募昌字一千二百廿九號册趙曾三求子驚病卽愈一元胡錢氏求病全愈一元傘記一元爽記五百文○鄭君叔銘募昌字一萬四千四百三十號册鄭增圻五元盛澍基一元鄭增慶一元鄭增錦鄭元焜各虚對開一元共合七元虚對開二元○裕泰號程君昌期汪君炳隆仝募昌字二千二百三十四號册裕泰一元張守志堂徐餘慶堂四小子無名氏都德福陳善六户各本洋一元中資本洋二元共合本洋八元英洋一元○喬君浦孫募吳石衫一元錫福堂四元李蔚伯募一千四百文王少伶汪仁齋李蔚伯三户各五百王德齋李雨香芮夢漁祁子文吳祥盛隱名氏不留名七户各二百文朱松巢一百八十文成長慶一百七十五文成如意吉蘊山劉冶秋朱大四俞玉生李選之盧蘭靑包姓無姓九户各一百文張姓杜孫氏茅奶奶三户各五十文共二十七户合夾洋十元○蔣醉園廣文寄來周君恂卿募周潘氏求癎病速愈十元周珊保祈母病愈周四女求母病愈十一齡女求母病愈王見香求合家平安助工資四户各一元共合來十四元○山陰張君涵一募昌字六百八十七號册張時帆三元五角毛體乾二元鄒馥林一元胡升甫一元韓葆光五角共合洋八元以上二十三日○求安居士由周子雲交來一百元山西同心誠公讌移助五十元求安子二十元松江存養齋主人爲小女病愈完愿二十元鎭江楊堃五十生辰移各友贈儀十九元李順之募十元了愿人去年在灶神前爲錯賑事許愿奉酬以保平安五元祝椿年五元仁壽堂等三户三元雪鴻堂夏四元聽泉居士求妻㗋症全愈二元魚城釣隱一元○厦門王君淵如募昌字二百八十九號册泉州府徐一百元晋江縣汪五十元梅石山房黄五十元南安縣范委員陳二户各十元積齋靜園善齋三户各十元每重六錢衆州電報局委員蕭六元陳瑞伯又代募懷善堂張留耕堂蔡四户各四元述禮堂戴四元重二兩三錢六分祥芝生員蔡國楨四元重二兩七錢衙口生員施中逵四元重二兩八錢八分南邑生員楊炳曦四元重二兩八錢八分修竹于陳二十元重十二兩金合順二元重一百三錢二分晋江生員陳鏘二元重一兩四錢半泉洲梁如金二元重一兩二錢晋江生員李龍江二元重一兩二錢餘慶堂嚴二元重一兩一錢八分留耕堂陳二元重一兩一錢八分聚星堂陳二元重一兩一錢八分雙桂堂林二元重一兩二錢八分世德堂顧二元重一兩一錢八分惠安縣魏番銀四十七兩五義堂紀五兩九錢以上三十户共來洋三百七十五元大小爛板洋三元各銀一兩六錢五分四厘○福來康號募昌字一千五百九十七號册無名氏祈母壽子綿綿子祈母康健三户各二元福來康一元五角無名氏祈母壽一元又新居半元蘭芬居三百文無名氏唐杏村仁泰昶毛恆風恆　義方錦堂曹信義無名氏八户各二百文吳文庵王全吉潘少卿陸竹林包玉山大源無名氏無名氏八户各一百文以上共二十三户合來洋十一元錢五百三十文○浙紹陳募富貴源頭同字二次七千九十五號册陳尚德堂四元陳樂天二元省過子二元沈揚一元同懋各友一元共五户各十元以上二十四日○紫陽氏求病速痊十元玉燕氏求孫長成六元白下梁敦本堂求病全愈家口平安五元蘇州無名氏二元歴耕子一元力不從心人保兒病愈四委平安一元○德順莊募昌字一萬一百六十五號册十一户共來洋九元虚對開一元四開五元八開四元○乍浦從雲社募昌字一百六十七號册同善居八元金泰興二元金永發金福興各一元柯錫爵一元五角新寳來五角共合十四元○又募昌字一百六十六號册大隆八元隆泰三元久存心二元無名氏虚對開一元都不差銅洋一元共十三元虚對開一元銅洋一元○蘇州救生局宋君俊續募鄭菴一百元公信十元觀耀氏二元共三户合洋一百十二元以上二十五日○浙江附生申崇文因父病未愈求速痊遵母命敬助一百元楊承煜求外症速痊五十元吳淞如意子求病速愈四十元浙紹不書名求父病愈平安浙糧儲署及幕諸友吳松如意子得子完愿洞庭朱鳳岡爲妻病求愈四户各十元鎭海無名氏病愈完愿五元京江子丹氏求父咳喘速发移助藥資錢五千文兩歲半孫童一元○售出助賑彩票二張收洋四元以上二十六日 
 
 

Page 10

 
 
[東瀛瑣記]  
　　東報言黑田内閣顧問於初六日由横濵坐英公司船取道神户十一日行抵長崎卽坐原船往香港養病帶有隨員五名聞同船之農商務省大司員奥及委員相良峯等蓋取道香港前往德國赴博覽會者也○日本駐朝鮮公使館本在西大門外之京畿監營内前井上大使所駐也被燬後就南山之麓建造新署已慶落成於本月二十一日移居惟護衛營房尚未完工新署地基最得形勝後負南山前對王宮不獨城内街市一覧瞭然卽中國防營内舉動亦無不了了也○近時大坂府下各市街時有匪徒縱火市民大半畏懼邀集各保紳士聚議各出捐金雇捕巡夜俾得安枕○英國知爺比兵船駐泊横濵逃去水手十二名由英領事照會横濵捕房飭令包探查拿嗣探得該水手等匿於洋人藉部家中本月初四日由捕房派捕頭三名帶同巡查十五名譯官兩名前往捕拿内六名從後門逃至船上自首其餘六名胆敢抗捕當卽拿解英國兵船訊辦○國君定於四月下旬行幸福岡縣下豐前國之新田原地方親閱廣島能本兩鎭標兵操演陣法此地袤延八郡南北西三面環山東面平原臨水週圍十餘里駐軍操演白覺裕如○問朝鮮首相金宏集因事辭職業已數月國王於本月初一日召見着仍回任○大坂府下東區有業日本古刀商名通者近受神户英商之託收買古刀甚多大坂地方現已搜括一空因復差人至山陽道及九州收買又大坂鎭台兵士亦買刀不少云○日本連年以來百貨滯銷而衣莊一業更甚近遂邀集同行議定凡大衣莊每月將上等衣服公同拍賣二三次○天龍金剛兩兵船近已修竣放入淸水港試行擬卽派赴中國伊藤大使擬在北京住三十日卽回國復命○去冬靜岡縣下富士郡寒甚雪亦多而富士山積雪尤厚泉水甚少無以供田園之灌漑查此山東面阿原向極温煖朝夕微雨時起烟雲嚴冬時取小石捫之熱氣縷縷識者謂有硫磺之故何以去冬氣候逈異常年不知何故 
[日本大火]  
　　十二日夜二點鐘時日本東京日本橋坂本街十七番户開浴堂之東三郎家失火延燒南茅塲街北島街等處燒去一千二百廿二户其燒而未燼者四十八户至傍晚六點鐘方始撲滅祝融氏誠猖獗哉 
[鳥焚其巢]  
　　上月二十二日晚鎭江西門外某姓失愼延及比鄰三户共焚去草屋十餘間因封姨助虐虎嘯聲雄故頃刻間勢等燎原不可收拾也其中有娼寮一家亦付楚人一炬灾後有在地藏中掘得番佛百餘尊說者謂皮肉生涯陷人不少故悖而入者卽悖而出也嘻 
[着手成春]  
　　淸淮多浮家泛宅者流其船銳前豐後船唇突出如鰐魚名曰邵伯划子船分三艙中艙居客前艙載貨後艙舍眷屬其中㕑灶悉備一家大小團聚於此船雖小而飽食煖衣無缺乏時金陵水西門外有划子碼頭前日有一船主攬客入城路遇一戴緯縷騎駿馬如豪奴模樣者口稱需船回揚卽同上船閱視許給英洋四元又酒　旂燈一元船主夫婦瀹茗欵待客隨在夾袋内摸一匹開洋給其婦手抱之孩且爲婦述主人闊綽狀婦大喜謂今歲利市但願三百六十日得似今朝足矣客又言主人買皮箱四隻在某店内望倩夥同去挑來又將已所　之手巾包交婦曰此土未納稅煩收好不可令人見繼又乞紙筆云主婦買零物太瑣開一淸單庶無遺漏開畢由　間取出英洋十許元曰須得再添八元但主人此時在釣魚巷某妓家我懶得去看秘戲圖卽顧船主曰爾姑墊俟主人回便以本洋算帳船主尚未應婦遽曰儂枕邊恰有此數借爾一用好否客於是擕洋在手呼其夥將登岸又曰頃土值百元煩留意因順手攬其皮馬褂披在身上船主皆不疑悉聽之旣至某店曰主人在船煩着夥到船取洋何如店主唯唯已又取一小皮合計值一洋曰可至船同算至評事街口曰爾等先行我在和記買綢縀卽來久之竟不至皮箱夥俟至天晚始雇人肩回而小皮合已無着矣船上俟至次日不見人影始悟被騙詎此客到某店果檢下綢縀共五十餘元當付十餘元浼其着夥同到某客棧取洋旣至坐夥於房外徐挈綢包入内内坐一人問洋數幾何卽囑其速去兌來夥見綢包放在桌上仍坐下候兌洋者少頃内坐者向堂倌要草紙逕自出夥顧包仍在堅坐至晚乃傍皇問堂倌曰客何在堂倌曰此兩客行李早挈去未知其人何如夥不能耐携包歸店旣開視則悉裹敗紙懊恨無及並聞此人同日騙一騾子稱出水西門卽由下浮橋混循原路而返赶脚者不知直追過大石橋遍詢同類無見者後聞人云　　驢子市東去但不知卽此時候否因憶當年作時文時每苦手不靈心不敏安得有此活潑潑地手叚令人甘拜下風惜乎其術僅施之於騙焉已耳是可况之曰着手成着 
 
 

Page 11

 
 
[光緒十一年正月十四十五日京報全錄]  
　　宫門抄○發抄旨四道○日講梁奏科塲滋弊請變通酌行摺子○楚督卞奏查明覆陳夾片○又奏叅將廻避循例對調摺○將軍金奏請飭部補鑄各官關防圖記摺○大臣謙奏請開復佐領頂戴片○正月十四日○廷侯請假十日○文秀續假十日○召見軍機○皇上明日卯正二刻至大高殿壽皇殿行禮辰正升保和殿筵宴○十五日○召見軍機○發抄王嵩齡奏交卸江西藩篆回任日期奉旨知道了欽此○劉瑞芬奏勸辦直隷第一次賑捐銀名各數奉旨該部議奏單併發欽此○又部駁民人鄭加受因姦斃命案覆審定擬奉旨刑部議奏欽此○又部駁賊犯廖怔求開棺勒贖案覆審定擬奉旨刑部議奏欽此○○臣梁燿樞跪奏爲科塲滋弊請申明舊例量爲變通恭摺仰祈聖鑒事竊惟科舉之設條例嚴明所以掄選眞才也而行之二百餘年以千萬士子爭趨一途日久獘生勢所必至惟有隨時補偏救弊庶不至士品日壞流弊日深眞才得以自見臣近閱邸抄如御史翟伯恒恩燾　崇光條奏均已深中時獘而臣管見所及尤有亟宜整頓者謹約舉六條敬爲皇太后皇上陳之一槍替宜辦也臣查同治九年候補司業孫詒經條奏内稱士子代倩傳遞諸弊或賄囑書史預謀聯號現各省塲規較寛號後彼號士子可走入此號代倩尤便宜認眞嚴查又水夫雜項人役不准與士子私相授受號軍領供給等事必巡綽官親身監察部議通飭遵照在案近日此等獘端辦理不力且有飛題塲外倩人作文潜遞者有槍手充作號軍者更聞有替身入塲並敢雇人頂名覆試者種種獘端千技百態幾於防不勝防請旨飭部申明舊章通行順天各直省監臨事事實力奉行從嚴懲辦則士知畏法矣一謄錄宜防也恭讀雍正二年上諭闈中謄錄試卷獘端甚多其有賄囑者則書寫精工否則潦草舛落致悞佳文着知貢舉及監試御史嚴行申飭其謄寫不工者必重加責懲令其重寫併令對讀官員嚴飭各生悉心校對勿使字畫錯誤倘有外簾失於查察日後發覺將該管官一併嚴加議處欽此現在順天及各省謄錄之獘除賄囑書寫外竟有舉人及丁憂生員充作謄錄代改文字或於墨卷詩文内暗藏字眼以爲記認或賄行彌封所於卷尾作暗記或從各執事官員之家人買取紅號此獘則各省有之或賄囑謄錄點改疵句名曰修卷此弊則順天鄉試有之皆由戳印紅號假手家人關防太疏可否變通舊例酌增官員輪流親印紅號一槪屏絶家人胥吏仍令受卷官於收卷後先核添註塗改字數　每篇浮開五字以上通共浮開十字以上預爲謄錄添改地步者於後塲貼出至中式塡榜時令同考及監試官互將墨卷核計添註塗改每篇及通共數目不符或硃卷文字多與墨卷不符即行抽換仍將該生曁謄錄提究勿事姑息勿憚煩瑣則此風寖息矣一同考宜愼也塲中閱文在主試之鑑别尤在房考之得人現各省監臨調考簾官其精於衡文者固不乏人然不免間取歴任大缺之顯赫州縣州縣之欲圖簾差者每每夤緣求調大抵於本任有所規避或希圖收取門生且恐久官該省屢爲房考之員早與士子交結得以通房互荐亦近來所不免相應請旨飭下各督撫調考簾官多取初到該省之員一切函託禀求者槪不准用則房官得人矣一經策宜閱也臣查同治九年主事王栢心陳言請開特科一摺部議謂明於經國安民熟於古今事變以及文章議論爲主試者果能於鄉會試三塲悉心合校已可騐士子之眞才臣見江南浙江江西兩湖福建四川廣東各直省之士其學有淵源卓然知名者每多困滯名塲甚爲可惜近年主試同考其留意經策者自能拔識鴻才至若經史未甚湛深苦其文義奥博句讀恐誤遂謂三塲專重頭塲頭塲實重首篇僅將荐中之卷抽閱經策雖空淺草率務予成全落卷則併舉其二三場不問工拙略點數句泛批黜落未免有負初心與國家求賢之意相左夫定例三塲並設衡文一秉至公固不能偏尚經策以頭塲怪僻之文過邀中式亦不得祗重頭塲置經策於不論况近日考試人數雖多實學尚少補偏之道因時制宜請通行順天各直省同考官于經策兩塲如實在淹博者補薦之主試官於頭塲擬中之卷如經文淺拙策學空疏者黜落之則眞才日起矣一落卷宜搜也恭讀道光十二年上諭三載賓興爲掄才大典各直省主試經朕特加簡任宜如何滌慮洗心認眞校閱務求爲國得人順天同考官及會試同考官俱係翰詹科道部屬該員等甲第本高又經朕親加校試尚無荒謬之人充選所以得人較盛各直省同考官則年老舉人居多勢不能振作精神悉心閱卷卽有近科進士亦不免經手簿書錢穀文理日就荒蕪各省督撫雖照例考試簾官仍恐視爲具文全恃主試搜閱落卷庶可嚴去取而拔眞才等因欽此臣聞近日各省同考官有將落卷入房付家人加點並不照例隨時交内收掌官以供搜閱及時將放榜主試官從事落卷則苦無暇晷每謂塲中尚少佳篇僅敷中額不知已爲房官所　雖有佳文無從寓目臣請欽遵道光十二年諭旨通飭各省同考官將落卷隨時送主試官搜閱如主試官精力不逮准選派二三同考官帮同搜閱三塲落卷細檢一過則佳卷無遺矣一磨勘宜嚴也塲中抄集舊文之獘豈能澈底澄淸惟恃磨勘以繩之磨勘官每因該生科名已成心有愛惜或有避重就輕祗簽出小疵掩其大獘亦屬忠厚之情不知榜上多一倖中塲内卽屈一眞才倖中者何幸而枉法相全見屈者何不幸而竟遭擯抑於例不協於理不平以言用情在該生亦殊不感　以敢壞士風甚無謂也查例載士子抄集舊文罪在該生閱卷官免議以主試同考不能盡熟天下之文也臣請比照此例量爲變通如磨勘官未簽出抄集雷同經覆勘大臣指出亦請免磨勘官之處分惟嚴該生之罰庶不至避重就經互相容隱致士子多僥倖之科名則士論允協矣以上六條係臣博挅見聞因時補救其事似乎苟碎其實有益士林不至積弊久叢眞才屈抑相應請旨飭部申明舊例酌議通行遵照是否有當伏乞皇太后皇上聖鑒謹奏奉旨已錄○○卞寳第片再准刑部咨議覆已愅湖南邵陽縣知縣俞植挪移鋪兵工食銀九百餘兩於一年限内全完歸於九年秋撥册内報撥户部檢查秋撥册内祗有邵陽縣解銀三千兩前項完解銀兩是否卽在三千兩之内行令分晰淸楚俟覆奏時再行酌核辦理於光緒十年五月初四日奏奉旨依議欽此欽遵移咨到臣當卽轉飭查明詳辦去後兹據署湖南布政使孫翹澤詳稱查已革邵陽縣俞植挪移舖兵工食銀兩前據如數完繳經前司另欵存儲上年本任藩司龎際雲詳咨禀報邵陽縣解欵三千兩收入撥册報部本項完繳銀兩卽在邵陽縣三千兩之内從前因未收入部册是以未及隨時報部等情詳請奏咨前來臣覆查無異除咨户刑二部外謹會同署湖南巡撫臣龎際雲附片具陳伏乞聖鑒飭部核覆施行謹奏軍機大臣奉旨該部知道欽此○○頭品頂戴署湖廣總督湖南巡撫臣卞寳第太子少保頭品頂戴四川總督臣丁寳楨跪奏爲叅將迥避本省循例揀員對調恭摺仰祈聖鑒事竊臣寳楨前准兵部咨四川峨邊營叅將員缺請以儘先叅將鎭遠營都司王金鼎擬補該員係四川人例應迴避本省應由該督照章咨商湖北巡撫揀員對調於光緒十年四月十八日奉旨依議欽此等因由臣寳楨咨商湖北巡撫臣彭祖賢轉咨到臣寳第會同揀調查有湖北均光營叅將滕加洪湖南鳳凰直隷廳人堪與四川峨邊營叅將王金鼎兩相對調咨覆到臣寳楨意見相同相應奏明請旨如蒙天恩准其調補俟接到部覆卽分飭各赴調任以重職守至該叅將等均係寔缺人員其年歲履歴前經奏咨有案應請邀免重叙所有川鄂兩省揀員對調叅將緣由謹合詞恭摺具陳伏乞皇太后皇上聖鑒訓示謹奏軍機大臣奉旨兵部議奏欽此○○帮辦軍務大臣革職留任伊犁將軍奴才金順謹跪奏爲伊犁駐防旗綠各營現已整理規復舊制請旨飭部補鑄協領叅將等官關防圖記以昭信守恭摺仰祈聖鑒事竊查伊犁惠遠城駐防滿營舊設八旂恊領八員佐領四十員綠營叅將一員遊擊二員都司二員守俻五員皆有部頒關防圖記以資辦公自罹兵燹後均已遺失無存現當規復舊制整理勞防所有滿營恊領佐領綠營叅將遊擊都司守俻等缺前已分别揀員奏補委署先後奉旨允准在案伏查旗綠各營職官均有管兵之責凡遇呈報公務非有印信不足以昭愼重而垂久遠兹據滿綠營官員合詞禀請具奏前來奴才覆核無異相應請旨飭部將伊犁惠遠城駐防八旂恊領關防八顆佐領圖記四十顆綠營叅將關防一顆遊擊關防二顆都司關防二顆守俻關防五顆照例補鑄頒發由驛齎送前來俾得　領　　以昭信守謹將應鑄關防圖記分别開具旗佐營標呈繕淸單恭呈御覽所有伊犁駐防旂綠各營現已整理規復舊制請旨飭部補鑄恊領叅將等官關防圖記緣由理合恭摺具奏伏乞皇太后皇上聖鑒訓示謹奏軍機大臣奉旨禮部知道單併發欽此○○謙禧片再管帶練軍佐領全齡前因擅自移營經奴才奏請先行摘去頂戴奉旨着照所請兵部知道欽此業經轉飭欽遵在案現經奴才查得該佐領全齡前次移營係爲擇要駐紫尚無潰敗退縮情事且自摘頂回營後委辦一切事宜均能辦理裕如於緝捕操防頗知奮勉合無仰懇天恩俯准將佐領全齡開復頂戴以資觀感之處出自逾格鴻慈除咨兵部外理合附片具陳伏乞聖鑒謹奏軍機大臣奉旨着照所請兵部知道欽此 
 
 

Page 12

 
 
[光緒十一年正月十六日十七日京報全錄]  
　　宮門抄○上諭一道錄前○發抄旨五道○吏部靈等奏爲遵旨議處摺○將軍慶奏察看知州緣由片○湘撫龎奏訊明定擬摺○豫撫鹿　奏委署司道片○楚督卞　奏請　飭下預爲知照以便轉飭片○正月十六日○肅王假滿請安○鍾公東黄寺聽經覆　命○召見軍機○十七日○澤公由　西陵回京請　安○嵩山海英各假滿請　安○尚宗瑞請假十日○召見軍機恩中堂○發抄　丁寳楨奏黔邊釐稅仍由川省徵解奉　旨户部速議具奏欽此○又派委蕃司監盤官運局鹽務奉旨户部知道欽此○又機器局委員同知曾昭吉等請奬奉　旨着照所請吏部知道欽此○又請將完欠稅銀之通江令尹萃摘頂之案查銷奉旨着照所請該部知道欽此○又川陜楚三省會哨情形奉　旨知道了欽此　○○大學士管理吏部事務臣宗室靈桂等謹奏爲遵　旨議處具奏事内閣抄出光緒十年十二月十六日奉　上諭鴻臚寺卿鄧承修奏講官被議罰重情輕請將樊恭煦降調處分寛免一摺所奏非是近來言事諸臣每多肆口譏評並不平心論事此次徐致祥獲咎因其有意詆訐前經降旨甚明樊恭煦未能體會輒行陳奏是以僅予薄懲該員前在陜西學政任内聲名尚好朝廷早有所聞將來是否錄用自有權衡該京卿何得輒稱有乖衆論請將處分寛免使用人之權操之自下尚復成何政體摺内所稱　祖宗因時垂訓不僅以分别門户標榜攻訐訓斥諸臣等語試思門户標榜最爲惡習恭閱乾隆年間　聖諭屢以暗結黨援混淆是非爲戒並恭引　聖祖仁皇帝實錄内有言路不可不開亦不可太雜之諭嚴切申誡實爲億萬世訓行之準本年三月間欽奉　懿旨亦以門户標傍傾軋攻訐等獘諄諄訓飭方今時事多艱廣開言路中外臣工陳奏事件如果切中事理無不立見施行卽偶有語言文字之疵亦不輕加責備獨至妄逞胸臆挾私揣測不得不切實訓諭徐致祥降調後陳奏時事如萬培因汪鑑汪正元惲彦彬黄自元等摺或留備觀覽或分别飭議無非集思廣益可爲言路無阻之明徵何至臣下相率緘口如該京卿所慮耶鄧承修於本年春間奏叅徐延旭庸妄等情已在該革員僨事之後成敗論人並無遠見此類章奏往往有之從未稍加申飭正是優容言官不存苛責該京卿自負敢言竟以言出禍隨等語登諸奏牘純臣忠愛之心必不出此是直故激朝廷之怒以博直諫之名此等伎倆難逃洞鑒着將原摺擲還並交部議處欽此欽遵到部查律載凡不應得爲而爲之事理重者杖八十係私罪降三級調用等語此案鴻臚寺卿鄧承修奏講官被議罰重情輕請將樊恭煦降調處分寛免等情欽奉諭旨該京卿自負敢言竟以言出禍隨等語登諸奏牘純臣忠愛之心必不出此是直故激朝廷之怒以博直諫之名此等伎倆難逃洞鑒着將原摺擲還並交部議處等因應請將鴻臚寺卿鄧承修照不應重律降三級調用例議以降三級調用係私罪毋庸查級紀議抵所有臣等遵旨議處緣由理合恭摺具奏伏乞　聖鑒訓示遵行謹奏奉　旨已錄　○○慶裕等片再准千寗遠州知州朱克揚前任承德縣任内因内閣學士尚賢列欵叅奏經欽差尚書徐桐等查辦以該員被叅各欵查明尚無弊端惟迭被叅劾應交該將軍府尹留省察看如果堪以赴任再飭赴任等因奏准移交辦理在案奴才等查看得准升甯遠州知州朱克揚由直隷候補知縣經前將軍崇實奏調來奉補授蓋平縣知縣調任承德縣首縣該員沈穩精細才能肆應在奉年久熟悉情形雖年逾六旬精力强健凡有疑難案件緊要差務委之訊辦均能詳愼周密措置咸宜是以歴任將軍府尹倚爲指臂差委獨多其平日不避勞怨爲上官所噐重者在此而動招物議爲人所忌嫉者亦在此究竟訪察其居官所蒞地方並無劣跡怨聲洵屬奉省得力出色之員堪膺煩劇之任應奏明飭赴新任以專責成仍由奴才等隨時察看　因被叅改易前轍巧滑趨避不肯實心任事卽立事叅劾不敢爲之廻護所有察看煩缺知州堪以勝任緣由理合覆陳伏乞　聖鑒謹　奏軍機大臣奉旨吏部知道欽此○○署理湖南巡撫布政使臣龎際雲跪奏爲訊明冐名投標及候補武弁串通圖詐照例定擬恭摺奏祈聖鑒事竊照前署撫臣潘鼎新查據撫標中軍叅將施鴻恩詳據周德鄰具控周家簿冐伊兄周德福之名投標差委等情經潘鼎新發交營務處會同臬司督飭長沙府訊明周家簿買受周德福保札冒名投標屬實因被候補叅將田復勝查知索借銀兩未遂串通李弼卿假充周德福之弟赴中軍叅將衙門呈控希圖嚇詐由府禀經附片奏叅請將田復勝藍翎把總周家簿一併斥革歸案審辦奉　旨着照所請該部知道欽此欽遵行司飭府訊詳兹據長沙府知府馬萬鵬審擬解經署湖南按察使夏獻雲覆訊詳解前來臣隨親提研訊緣周家簿李弼卿均籍隷長沙縣田復勝籍隷湘陰縣周家簿前在老湘營充勇出力得保藍翎把總田復勝由軍功遞保花翎叅將在湖南撫標候補與李弼卿素相交好光緒七年周家簿由營遣撤回籍與素識之黄壽長會遇黄壽長談及存有周德福在浙江由把總歴保守備保札周家簿聞知隨出錢四十千文向黄壽長買得保札三件假冐周德福之名赴撫標報効意圖職分較大差委可多得俸薪後經田復勝查知頂冒情由向周家簿用言恐嚇索詐銀錢周家簿恐其告發給過銀二十四兩九年七月田復勝向周家簿借貸周家簿不允田復勝卽商同李弼卿詭名周得鄰冐充周德福胞弟赴撫標中軍叅將衙門控告希圖再行嚇詐該叅將詳經前署撫臣潘鼎新飭交營務處會同臬司督飭長沙府提訊卽據周家簿將買受保札冒名投標各情據實供認並據李弼卿供出聽從田復勝詭名訐告情由隨經潘鼎新奏明奉旨將田復勝周蒙簿一併革審並咨准閩浙督臣查覆守俻周德福迭次保案與周家簿所買保札相符惟其人查無下落黄壽長亦屢緝無獲由府覆審定擬詳司轉解經臣提訊據周家簿田復勝等各供認前情不諱應卽照例擬結查例載買受憑札冒名赴任者斬監候又官民人等如敢妄揑干已情事聳准及至提集人証審辦仍係不千已事者無論所告虚實詐贓多寡已未入手俱不分首從先在犯事地方枷號三个月滿日發近邊充軍又律載斷罪無正　援引他例比附加减定擬各等語此案已革把總周家簿買受守俻周德福保札冒名投標例無治罪專條惟核與買受憑札冒名者情節相似第投標僅圖差委較之赴任視事輕重懸殊自應比例量减問擬周家簿應比照買受憑札冐名赴任者斬監候例上量减一等杖一百流三千里解配折責安置據供母老丁單係武弁冒名投標情節較重應不准其留養已革叅將田復勝因向周家簿借貸不遂輒敢商同李弼卿假充周德福胞弟妄控聳准現經提集人証審明周家簿冒周德福之名投標與田復勝等實屬事不干已自應照例問擬田復勝李弼卿均合依官民人等如敢妄揑干巳情事聳准及至提集人証審辦仍係不干己事者無論所告虚實詐贓多寡已未入手俱不分首從先在犯事地方枷號三个月滿日發近邊充軍例擬枷號三個月滿日發近邊充軍田復勝係職官免其枷號與李弼卿分别解配折責安置田復勝所得銀兩照追給主具領逸犯黄壽長緝獲另結周德福查無下落應俟黄壽長到案再行根究保札塗銷附卷除將全案供招咨部外所有審明定擬緣由謹會同署湖廣督臣卞寳第恭摺具陳伏乞皇太后皇上聖鑒勅部核覆施行謹奏軍機大臣奉旨刑部議奏欽此○○鹿傳霖片再現署河南臬司陳彝昨准部咨奉旨補授甘肅按察使惟時孫鳳翔已卸漕督計日旋豫則藩臬兩司均可各回本任飭令陳彝暫緩交卸今悉孫鳳翔尚有經手未完事件尚豫需時本任臬司唐咸仰現署藩篆而陳彝已奉旨入覲未敢久延自應委員接署臬篆俾可交卸啓程查有彰衛懷道許振緯講求吏治勤政愛民堪以委令署理遞遺彰衛懷道員缺查有候補道王維翰才具開展辦事勤愼堪以接署又新授開歸陳許道潘仕釗業經到省應即飭赴本任以重職守除分飭遵照外謹會同河東河道總督臣覺羅成孚合詞附片具陳伏乞聖鑒謹奏軍機大臣奉旨吏部知道欽此○○卞寳第片再據署湖南安福縣知縣許鍾嶽禀稱該縣南城外富新永鹽店被盜搶去衣服錢物查有楊正義自稱永定縣人假冐提督在該縣鄰近之軍市招募勇丁以致聚集多人乘機搶奪等情除咨湖南撫臣並分飭常德府灃州迅將楊正義拿案訊辦外臣維各省需勇赴楚招募事所恆有乃竟有並無文札忽往忽來者故不法匪徒得以乘機假冐地方官以事關軍務　敢究詰迨事出查拿而匪徒已遁矣卽如卾省所獲假冐統領招募勇丁之何忠麒若不立時查拿獲案懲辦則游民麕集貽害地方何堪設想相應請旨飭下各路統兵大臣如有派員募勇之事必湏先行知照赴募省分督撫以便轉飭地方州縣稽查彈壓倘無咨文卽由該地方州縣將指稱募勇之員扣留行查庶足以杜假冐而靖地方臣爲豫弭隱患起見是否有當謹附片具陳伏乞聖鑒訓示謹奏奉旨已錄 
 
