# 1913 - 40 - 4914358

 

Page 1

 
 
社說 
[西藏用兵記（六）] （無名） 
[十一甘肅都督趙惟熙征藏方略]  
　　元年七月二十九日甘肅趙都督致大總統電文曰竊聞達賴回藏番衆響應囂然以獨立爲名某國又從而利用之西藏一失則川滇之藩籬盡撤甘新亦承其弊民國基礎不免動搖法宜一面遣威望素孚之專使剴切開導俾就範圍一面與某國交涉令其撤兵嚴守中立方是正當辦法且亦不背五族平等之義今見蜀都督通電旣巳進兵其宣慰一節自應毋庸再計但盼軍麾所指掃穴犂庭恢復我民國統一之事業是則至深企盼者耳但察時勢深恐窒礙良多道險且脩彼易設防我難深入一也烏拉（驛丁）不便轉運餉糈至爲遲緩二也藏地奇冷川兵性不耐寒設軍事遷延恐難持久三也愚意擬請由甘肅進兵旣免三難且收七利一得之見祈埀察焉計由蘭州取道靑海六十站可抵拉薩路途平坦無崇山大河之阻隔利一自備駱駝以運餉糈沿途水草豐美轉輸不至有缺利二甘軍性耐勞苦能於冰天雪地中坐臥　敵三五日不歸棚怡然無事利三駐哈喇烏蘇作根據地得高屋建瓴之勢以窺拉薩進可以戰退可以守然後約蜀軍道墨竹工以扼其吭甘軍下蓬多埒以擊其背用收夾攻之效利四番族東備蜀軍不虞甘軍猝下籌防不及又無險可守則虜之腹心易潰利五甘肅正當裁兵之際散梟桀於田里終屬隱憂移以西征使六郡良家子得奏跡功名則内地可期寗謐利六靑海屯墾巳派專使將來此軍凱撤即可就近開屯以樹先基利七綜此七利均似較蜀軍易於得手應請以蜀爲正兵甘爲奇兵滇亦出師中甸遙作聲援三面雄師互相策應彼昏昧無知之達賴與懶惰性成之藏番似不難左犄右角等於摧枯拉朽也查甘省將材軍隊均不虞缺乏擬用步馬各十營合七千五百人足敷應用如蒙照准再由熙薦任統將籌劃方略上請訓示遵行但此間軍械太缺庫帑尤空非得的餉二百萬新式槍砲如兵額之數者亦萬難辦到愚昧之見是否可行伏候鈞裁電覆遵照政府得電後以藏中已議停戰甘軍似無庸進兵不納其議（未完） 
 
 
 

Page 2

 
 
命令 
[一月三十日臨時大總統命令]  
　　任命邵福瀛爲江濱關監督程福慶爲瓊海關監督兼管北海關事宜呂鈺爲蒙自關監督兼管思茅關事宜此令司法總長許世英呈稱湘漢新聞記者劉天猛欲謀改革政治言論過邀適有匪徒劉重陰謀三次革命礮隊營以劉天猛跡涉嫌疑拿送高等檢察廳提起公訴經同級審判廳判决按照刑律第一百零三條處二等有期徒刑定徒八年並於刑期内褫奪人權惟查劉天猛光復有功雖跡涉嫌疑其情尙有可原請予從寛赦免等語本大總統依臨時約法第四十條特赦劉天猛免其執行卽由該部轉行遵照辦理此令 
專電 
[北京電]  
　　現有蒙兵聚集烏得圖犯張家口多倫綏遠三處該處將軍都統已下戒嚴令又俄人藉口吉黑兩省鬍匪猖獗中國兵力不能彈壓有碍各國商務擬派兵干涉張宋兩都督亦已電陳中央請示辦法 
[北京電]  
　　鹽務稽核會辦丁抹人歐森博士系英國派法自以爲經濟中心未派法人大不願意英恐傷法感情故於草合同中任命外人須通知銀行團一語謂歐未得外人同意指爲擅專又俄法必欲俟正約簽押後乃付欵而六國團又以周總長函指斥其不守信義自謂前此欲緩墊欵之電係倫敦團主意非北京代表所逆料故感情頗惡以是三因墊欵失望現英美德日恐以此生外交上之劇變極力主張先墊二百萬磅且表示如法俄不允則由四國先墊故法俄熊度稍平大約二百萬磅可成議政府擬先付俄國賠欵其他十國暫置緩圖 
[北京電]  
　　駐外各代表來電謂各國在上月間本爲承認之預備近因此次選舉總統南北意見不同屇期必有劇爭故又將此議擱置 
[北京電]  
　　昨日（三十日） 
　　司法工商兩部以部令公同發表商事公斷章程該公斷處附設在各商會内以處長評議員組織之凡未起訴前由商人聲請或兩造自願息訟由法院委託者皆得處斷 
[北京電]  
　　此間各報載贛督李烈鈞已派兵向稅關將扣留之鎗彈奪回 
[北京電]  
　　劉冠雄辭兼任敎育總長之職 
[北京電]  
　　朱啟鈐辭交通總長並薦楊士琦自代楊未允 
[北京電]  
　　政府將以詹天佑爲川粤漢督辦 
[南京電]  
　　財政部電請應民政長籌墊司法經費以免中央爲難 
[南京電]  
　　應民政長定二月一號召集四司各科人員開懇親會 
[南京電]  
　　司法部電請應民政長調查各屬私立之法政學校能否與部定章程符合否則切實改良 
[南京電]  
　　程都督昨日由蘇回𡩋 
[南京電]  
　　崇業公司現改爲華洋合辦昨經省長飭令不准攙入洋股前案卽予取銷 
[南京電]  
　　兩淮鹽運司張弧緝私統領米占元昨均來𡩋即隨同赴鄂特約路透電 
[北京電]  
　　與六國銀行團有關之各公使今日下午會議後卽以各國前商定關於舉任顧問員之條件照會中國外交總長見之謂此種條件必可由中國承認答覆外交團然後六國借欵卽能早日告成聞該借欵將以五釐半起息十五年後卽可照原値付回 
[北京電]  
　　探聞六國銀行團代表昨復在歐洲開會討論大借欵其結果現尙未知 
[北京電]  
　　中政府通告墨西哥政府謂中國擬在墨西哥設立公使署並依通行之例請准照行墨政府尙未答復惟預料必能承認此議聞中國並擬在西班牙及智利兩國設立使署已照會兩國政府 
[北京電]  
　　北京英文日報痛駁倫敦泰晤士報關於中國種植鴉片之評論並謂此項評論與英國外務次官挨克倫君於去年十二月十九號在下院之言大相背謬殊屬可笑泰晤士報駐京訪員謂中國鴉片貿易已漸增進實屬有意造謠不應出此蓋中國政府凡遇反抗禁令之種烟區域無不立卽嚴辦且各處地方官因上官責以烟禁懈弛乃將屢戒不悛之煙犯處以死刑者已數見不鮮英國之覬覦雅片貿易斷續進行者今聞中國禁烟之嚴厲當亦廢然思返不當責備華官蓋華官之雷厲風行無非欲人知煙禁之不能違背而巳外人嘗謂中國禁烟會會員竭力設法欲以本土抵制鴉片此種謬說該會會員可勿庸措意也 
[北京電]  
　　中政府現聘用法國飛船專家陸軍中尉彭君擬在南海子設一陸軍飛船學校按彭君近曾至京遊歷現返國爲中政府購買單葉雙葉多葉飛船各四艘一俟回華即擬開學敎授航空術云 
[奉天電]  
　　奉天省議會昨日（三十日）開會張都督亦蒞會前任財政司長熊君以當道向日商大倉洋行訂結借欵二百萬元以本溪湖煤礦之華股作抵大不謂然此項借欵係前任趙都督所訂於革命時充作軍事之用熊君質問此項借欵可否設法償還省議會自今日起閉會一星期當因舊曆已届新年之故 
[貴陽電]  
　　由湘回省之黔軍前與滇軍互起衝突今已息爭本月二十七日有兵數百名開抵此間紮營南門外民人往觀者甚衆前在銅仁獲勝之兵亦於二十八日抵此大受政界歡迎滇軍則均紮營周圍各山　 
[九江電]  
　　前在此間扣留之來福槍七千枝以及彈藥等項已從黎都督之意將解至李都督處惟 
南昌須承認汪瑞闓爲民政長江西目下之困難問題從此可迅速解决矣 
[温州電]  
　　今晨有一海船載客三十六人由北岸前往東門中流遭風吹覆得救僅九人譯電 
[北京電]  
　　六國銀行團决議於日内繳付墊款项金二百萬磅聞近來談判之延宕其原因之一乃爲中國與任歐利森君爲鹽務稽核造報所會辦並未京商六國銀行團之故 
[北京電]  
　　六國借欵合同陰曆新年之前不能簽押財政總長連日四處奔走商訂小借欵 
[北京電]  
　　太和殿現已大加修改四月二十日國會開院典禮將在該殿舉行 
[北京電]  
　　政府現擬在各省設立一電報總局十三所悉歸北京電政處管理 
[北京電]  
　　奉天黑龍江吉林三省高級陸軍士官日内將在長春開會研究征蒙事宜 
[北京電]  
　　國民黨理事部之大多數已贊成舉袁世凱爲民國正式總統並議舉宋敎仁或黃興爲國務總理惟要求組織純粹國民黨内凱爲民國正式總統並議舉宋敎仁或黃興閣 
[北京電]  
　　據北京確實消息袁世凱之舉爲正式總統國民黨雖不乏反對之人然袁必可有望衆議院之議員國民黨大約將佔多數　參議院之投票當易分其反對之勢力云 
[天津電]  
　　此間幾起絶大風潮幸得挽回先是巡警道楊某向都督辭職未准昨日（三十日）軍警兩界揚言所欠之餉如不卽行發給則將如上年之從事焚刧云云巡警道因見彼等恫嚇之辭爲窮所迫乃以私產向交通銀行抵押洋六萬元連夜發給巡警餉銀都督已出令警界中如有人辭職一槪勿得准許昨日華人移庽各租界者復有數百人之多 
[倫敦電]  
　　布一國代表領袖達萊夫博士羅馬尼亞公使今日（三十日）簽定條約以作兩國重開談判之基礎約中載明羅馬尼亞提出之新要求布人頗爲忿忿怆惟羅人深信各事終能和平解决云 
[倫敦電]  
　　巴爾幹各邦代表致書英國外務大臣葛雷君報告媾和談判之决裂並請以各代表最莊敬之感忱轉達英皇復於書中頌揚葛雷君與英政府及申謝全國優待之盛意 
[倫敦電]  
　　土耳其答覆列强通牒之文外交家頗爲滿意皆信據此可爲解决之基歴而至小之效果亦可使媾和談判重行　議云 
[倫敦電]  
　　巴爾幹各邦媾和代表之領袖均啟程回國惟副代表等仍留倫敦與列强大使會接洽一切 
[維也納電]  
　　奧國某官報載稱德奧意三聯盟國與英俄法三協約國已完全同意如土耳其不從列强之忠告則土國斷不能依賴列强之扶助並商定土耳其之覆文如不能令列强滿意則列强不得有單獨之舉動云 
[君士坦丁電]  
　　駐土德國大使日者慶賀德皇生辰曾在席間演說謂土耳其之前途全在小亞西亞德國於該地有絶大之利益且與土國利益有密切之關係列强致土政府之通牒允於媾和之後力助土耳其振興各事以求將來之發達而德國亦將於此事予以絶大之助力惟無論如何德國必禁人侵及小亞西亞土國之土地云 
[君士坦丁電]  
　　土耳其之覆文已遞交列强其辭旨頗爲和平内謂亞得里亞那堡城有禮拜寺之地土國必须保留並允將該城砲臺拆毀至買里柴右岸之地則聽列强主斷惟愛琴海諸島之土耳其主權必須保全蓋諸島逼近海岸與軍略上關係頗重故也諸島之行政則准列强籌商施行云 
[維也納電]  
　　聞布軍大本營已奉政府之命於今日（三十日）取消休戰令 
[東京電]  
　　桂太郎分爵昨晚（三十日）宴待國民黨脫黨員五人由大石君領袖桂太郎公爵謂彼之政見殊與大石君相同故可合而爲一云云新政黨之計畫進行甚速惟政友會則仍堅毅不屈 
公電 
[浙江朱都督電]  
　　大總統黎副總統各省都督民政長均鑒黎副總統宥電程都督感電馮都督勘電均悉汪民政長已有李都督漾電表示歡迎本無隔閡流言之起蓋影響於贛省領運舊購槍械與分兵湖口防冬二事尤誤會於李都督漾日通告各省各軍師旅團各報館一電李都督熱誠愛國决不違抗中央誠如黎副總統宥電所云惟謠諑 
旣以反對汪民政長爲詞自以迎回汪民政長爲正誤息謠之道黎副總統宥電所論由贛公派代表迎汪民政長蒞職並查明造謠生事之人量加處分以除禍端各節剴切公明無任欽佩李都督諒亦深表同情至因軍部撥給軍械於軍艦相持不决是屬軍政範圍軍部處分有否失當贛省軍火可否撥還或另籌應請由大總統鈞核裁斷不可從此紛爭國基初肇國體宜崇中央地方若有紛擾微特非大局之福抑亦貽國際之羞乞注意維持無任叩禱朱豓印 
要聞一 
[半破裂之大借欵談] （北京特約訪員一葉子） 
　　一年有半之借欵潮流起伏重疊一時視爲談判决裂亦不知歷幾時而再燃派員幾何人集會幾何次一進一退時明時滅追溯旣往節季之難關相逼而至其間稍有轉機則近東問題忽現而進退頓窮成立大何時葢不僅局外難以觀測即中國政府與六國銀行團不自覺也 
　　交涉中之難關從來之借欵問題其成立如何悉在契約條件就中涉於擔保利率監督等六國團之要求皆所以致交涉之複雜然至最近則迫於年關之需要中國政府且犠甡一切而求墊欵之速交帮全去條件上一切之爭議而惟集矢於簽押前先付問題矣 
　　先付草案中之規約定於一二兩月間應各付二百萬磅至三月更交三百萬磅然於茲所未計及之障害則與近東問題相關聯而悚然不安之倫敦銀行團持有一種强硬熊度是也卽倫敦資本團此時前後共須付七百萬磅約一億萬元之巨額不僅實際上困難即債權者以爲極危險對於北京財團之催促絶不與以確實之回復也 
　　三面皆窮於茲饑不擇食之中國政府不知策之所出屢屢敦促財團而北京財團旣善解中國當局者之意向倫敦資本團求最後之確覆則以契約爲基礎不可有一言之辨難且就倫敦資本團附以中國政府之請求求先付之外别無他術不免在北京倫敦間兩方面皆艱於對付又由倫敦資本團言之則現方爲近東問題所攪亂不能就一北京之交涉而决於茲中國政府北京財團倫敦資本團三面皆窮結局非俟資本團之决斷仍不能展開新局面也 
　　俄法之外交經濟策旣蹈此種窮境於是最不易之外交根底盡露紛紏萬狀之局面益見錯雜即一俄國之外交關係與與之關聯之法國經濟政策是也 
　　（甲）俄國當初反對六國借欵可由其成立以前與以後之關係熊度而探見之即反對合同借欵之俄國所以不得已而加入决非抛棄原有之主義惟以當時有不能顯然實行其主義之國際關係而已故言其加入之實際則以從來對華政策之實行有不得不加入者是有一事可證即去歲一月初旬伊斯坦銀行報告英國外務部所謂倫敦財團之加入銀行其信中曾明記比利士財團與俄亞銀行今日六國財政中常持反對熊度之俄國代表霍野氏爲倫敦財團代表同時指明以非同舟之人惟求外國之不能阻害俄國是以俄國外交上之理由在局外爲不利而一併加入者誠明確之事實關係也而爾後俄蒙之關係益密中國借欵之成功尤俄國所深慮於茲俄國外交爲請求賠欵爲反對借欵乃畢露其本熊矣然在借欵以俄國終不得爲債權國故授意有歷史的密接關係之比利士與法蘭西使由純然之經濟方面加以障害焉 
　　（乙）繼俄國之後又有法國夫操政財並用之利益由俄法之對列國政策而來此種聯絡非僅由中國問題而生此亦不必贅言蓋此關係上法國之與中國關係又優於列國即名爲六國借欵而實則除英國外分配公債之募集不得不悉在巴黎故一言之蔽之謂法國之資本家占中國公債之六成亦無不可曩時谷利斯浦借欵之所以起於英國即因表面上雖非香港銀行獨占而究其根本則爲資本國之英國不與列國同占六分之一故英國資本勢力較大今法國亦效之欲有借欵交涉之優先發言權乃自然之勢况又有國際上之密接關係伏其間耶 
　　法國實行優先發言權之機會由曩時周總長推薦任命之鹽務稽覈造報所會辦歐森氏雇用問題而發生卽關於中央總機關處洋員及地方鹽政監督洋員之任命手續提議改正夫以手續方之似不觸原則然旣在改變歐森氏任命事實之今日則改正手續究亦不外乎主義原則之改正其新提議之精神尤在選任公平之人葢歐森氏之任命表面上雖出周總長之獨斷而實則爲偏重英國勢力此問題今已成爲六國公使團中之感情問题即所謂對於俄法之英德關係是也而日美則寧爲其調停者現公使團會議尙未就此問題有最後之角决銀行團則主張今日不能爲此種改正故如何終結不能豫測而要之得圓滿之解决蓋甚難也 
　　財團一方面之態度兩面周旋之北京財團頗督促倫敦資本團爲契約上之解决故倫敦一方面窮於確覆結局覆電必稱至相當之時期先付而由此所爭者卽在相當時期之决定由中國政府言之則無論如何不可不在年前而財團一方面則在契約簽押之前與後二者必居其一若照舊爲契約之簽押則時期問題本可消滅然隨巴爾幹之惡風雲而有法國之新提議故今日有不能迅速簽押之勢隨之時期問題無論如何必起爭議卽主張前與後是也觀公使團會議之近情則尙懸而未决 
　　結局如何要之交涉上一切障害已掃除無遺故法國提議角决近東問題之障害消滅必能先付然政界之情况瞬息萬變究難臆斷惟吾輩以爲準今日之狀熊而進行苟無大變 
 
 
 

Page 3

 
 
化則中國政府將來之由六國團而得政費可斷言也 
[憲法起草問題之研究]  
　　各省之贊同处江蘇程都督發起憲法研究會由每省都督各派二人省議會各選一人政府派十人及參議院選舉十人之委員組織之嗣得十七省覆電均表同意當即聯銜電陳惟兩湖安徽及新疆四省都督未經列名聞已將原電交國務院鄭重討議矣 
　　政黨之討論國民共和民主統一四政黨公立憲法討論會二十五日共和黨在本部開特别會議以憲法關係國本旣須與各黨聯合共同研究應先於本部組織憲法草案討論會推定專員詳加討論以昭鄭重而謀一致其討論員額决定爲三十人當日先推舉十六人其餘十四人俟國會議員到京後再行公推至各黨聯合憲法討論會應舉代表八人亦經議决當日先推舉四人其餘四人俟後公推補足計本部憲法討論會會員十六人　汪榮寳　林志鈞　汪有齡　項　驤　黃爲基陳宗蕃　籍忠寅　李國珍　余棨昌　秦瑞玠　郭　同方樞　徐彭齡　王家襄　胡鈞　顧德鄰　至各黨聯合憲法討論會代表員四人　汪榮寳　項　驤　方樞　王家襄 
　　參議院之談話參議院二十七日下午三時特開常會到者不足法定人數未能正式開會先行開談話會商槯此次憲法起草委員會章程大致謂民國憲法非常重要國會完全成立尙須數月應先行組織憲法赴草委員會會員係由各省舉代表人及參議員組織而成其會期以三個月爲限會員由各省推舉等語决議咨請大總統將此項章程交參議院評議進行 
　　一般之輿論論者多以此種機關謂爲有背約法然約法之規定係言憲法由議院制定非謂起草者亦必須議院也又有謂國會組織法有憲法由兩院合議之規定殊不知此種憲法起草委員會通過後自屬一種法律後法律當然勝於前法律似與國會組織法亦無所抵觸也 
[參議院二十七日開會紀事]  
　　參議院連日以人數不足不能開會至一月二十七日下午一鐘參議院振鈴　會議長吳景　主席議員出席者甚形寥寥吳議長宣告延長一點鐘到會者只有四十二人議長又宣告延長一點鐘人數尙少二人仍係不能開議議長遂宣告開談話會報告大總統咨交提出編輯憲法草案委員會章程畢時届三點半鐘又續到者二人恰足法定人數卽開正式會議由議長宣告前准政府咨文交到大總統擬任命顏惠慶爲駐德公使原定第一號投票因不足法定人數所以遲至今日始得投票云嗣卽投票計投票者五十九名同意者五十五名不同意者三票無效者一票議長報告通過嗣議員劉聲元請將第十一案（參議院法第三十三條修正案）提前會議王家襄及共和黨議員全數反對並主張照議事日程開議長報告林翰請假十五天時功玖請假二十天彭占元請假三十天阮慶瀾請假二十天楊廷棟辭職等事畢將第一案至第十案會議磋商均付審查至第十一案議員劉崇佑嚴責吳議長不能執行職權以致不能開會其弊並不在過半數及三分之一人數之多寡云議長云劉議員責我之言非常佩服但願諸君各將良心拿出日日到會不代他人請假則本席自能執行職權云議員顧視高台說明提出理由以重要議案甚多有政府交議者有議員提出者因不足法定人數多次不能開會援照日本及英國議員法有議員三分之一之出席卽可開會提出修正院法理由如此請諸君公决共和黨議員全體反對嗣議長表决贊成居少數議長宣告修正院法案不能成立畢議員劉聲元含怒退出議場並第十二案因法定時間已到未能會議議長即宣告散會 
[咄咄日本人之野心] 川島浪速之上書　宇都宮黑澤之旅行　二而一一而二者也 
　　川島浪速獻策日本陸軍部後忽有宇都宮少將及黑澤中佐旅行中國之舉一時中日報紙推波助瀾東亞大局生一絶大風潮日來略復平靜然抱仇日主義者仍多疑慮未釋云茲將此案顚末追述如下 
　　（一）傳說之由來本月九日日日本宇都宮省將及黑澤中佐奉該國參謀部命旅行中國其用意專在調查該國駐朝鮮滿州及中國中南各部兵隊情形東京中央新聞二六新聞及日本新報以此爲與川島浪速氏獻策一節有密切關係極力鋪張併爲一談其實宇都宮等旅行與川島氏獻策實爲二事絶不牽連云 
　　（二）川島浪速这獻策川島浪速曾服務我國情形頗稱熟悉自俄蒙協約發現後主張在我國積極進行以與俄人對待數與該國野心外交家悉心討論旋於去歲末上書參謀部謂日本之在滿洲日俄一役死者十五萬人戰費二萬萬元日在滿洲之有特别優先權即以報酬言之他國已無可反抗近日我國政府之可向中國政府要求者約有三項（一）内蒙古之割讓（二）由奉天經綏芬以至張家口鐵路之建築權（三）使向俄人交涉不得建築由庫倫至張家口鐵路 
　　（三前後二次之討論自川島氏上書後參謀部曾以此書繕送松方侯桂太郎寺内瀨川及前任内閣大臣西園寺以資討論松方侯等四人皆發有意見獨西園寺未置可否最反對者則爲外交副大臣倉井此爲第一次討論後宇都宮等出發風聲日惡日本當局謀設法挽回遂以討論大借欵爲詞開會討論與會者爲現任内閣大臣桂太郎大藏省大臣若槻外交副大臣倉井外交局長高橋及其副局長服部横濱正金銀行總理三島及其副總理三町井上此爲第二次討論惟其結果外間多未得悉云 
　　（四）日本各報之言論日本外交副大臣倉井氏旣反抗川島氏說則令東京日日新聞申言曰日本外交政策在維持東亞以及尊重中國主權是種政策桂太郎爲前任内閣大臣時即主張之今桂太郎第二次爲内閣大臣仍當守此不變云云又日本麥爾報（譯音）立論與日日新聞同最後乃曰人之目宇都等旅行爲與外交有關係是無意識之甚者也云云又朝日新聞立論與麥爾報口吻相似論此問題之最切實者則爲東京時報其言曰日本者主張中國開放門户以保守其固有主權者也中國之與日本和親最爲吾人所歡迎且種族關係究較政治關係爲密切中國之與日本種族關係也白種勢力之東漸惟中日兩國黃種合力方足以圖抵制卽舍種族問題而以文化及地位關係言之中日二國有不得不聯合之勢中國之被侵中之禍日之辱也故吾日本者願出死力以保護中國非保護中國也保護東亞和平也惟近人於某國之圖壞和平者時出間言以離間中日二國交邦願中國當局其注意云 
[雜評一]  
　　墊款轉圜問題墊欵問題幾經決裂而英美德日仗義執言力任調停以維持中國現狀爲汲汲者其心良可感也雖然彼之所以獨排衆議而爲此者夫亦豈第爲民國哉嗟乎國民不自强而徒望他人之調停藉以轉禍而爲福也抑亦末矣 
　　借欵扣劃問題借欵之商摧已一年矣歷時愈久糾葛愈甚始則尙斤斤稽核監督之紛爭也由是而賠欵扣抵之說以起由是而造艦費扣除之議以生夫至一扣再扣而大借欵之所得者微矣然而稽核之條件自若也然而監督之委派亦自若也被且挾其財政中心之資格以阻撓我墊欵者亦自若也 
　　鳴呼外人之叵測 
　　憲法研究問題憲法爲立國之元素有良憲法而後有良政治有良政治而後可以鞏固國家之丕基以雄飛於大地 
　　今者民國之積弱達於極點我國民所以希望轉弱爲强之一點者惟憲法是賴諸君尙其及時而研究之毋徒委其責於議院致他日草草焉臨渴而掘井也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[港官干涉國民義捐所]  
　　香港布政使譚示諭云照得現查本港有一私設之會會名國民義捐所茲特出示俾衆周知此會實係違例凡有人能知與此會有關涉之人可報知政府一經將該犯拿獲審實判罪後卽按正開賞格賞給報信人凡該會之號令傳單本港居民均勿遵守如有知本港有名譽之人係慣遵守該會之號令傳單者可通報政府所報確鑿卽按下開賞格賞給報信人其欲報信者前赴巡警道撫華過或本司署均可特示計開賞格（一）報信拿獲該會主席司理或此種會員即賞通報人銀二千元（二）報信拿獲該會會友卽賞通報人銀一千元（三）報信拿獲該會僕役即賞通報人銀二百元（四）報信本港有名譽而慣遵守該會號令傳單之人卽賞通報人銀三百元一千九百一十三年元月二十日示港人見之頗不滿意 
[香山匪黨火焚警署之凶燄]  
　　廣東香山縣黃梁都警察第九區第二分署於一月十九日五更時候突有著匪張權就等率匪黨數百人圍攻區署聲勢洶湧是時谬區警察多在睡夢中乍聞盜至猝不及防有身穿寢衣出而禦敵者有手執快槍齒格格有聲竟致不能施放者幸有警長一人障身庭柱開槍猛擊督率各警兵前進立傷匪黨數人各匪始退出頭門當時警匪混戰槍聲如雷鏖約數十分鐘之久卒以匪黨人衆警力不支又以先發制人將頭門園困使警兵無地展拓遂當堂將警察三名錄事一名洞胸倒斃各警察心寒紛紛跨越後牆各自逃走警長制止不住遂大喝一聲欲呑槍自殺被輔陣左右二人奪鎗阻止匪等見其不支更在兩廊放火移時火光燭天延及内堂庭桂傾塌之後尙有警察三人在火裏連放十數鎗傷兩匪迨至黎明已全間燒燬矣區署旣燬之後警察已無一人附近各鄉已失捍衛匪黨遂乘機肆刦村落洗刮一空並斃商民數十人擄去少年婦女十餘人又區長張挺輝身受重傷逃出後臥病不起恐有性命之虞云 
[嶺東西合辦淸鄉之公牘]  
　　粤都督致護軍使函云現准廣西都督嘯電開據鬱林府夏知事元電稱近據探報匪首陳明初即剃頭十四等勾結東界小江匪首宋寳廷約計共有快槍百餘枝急槍二百餘枝復竄入六萬大山内之大小水山孟子嶺一帶查該山緜互兩省界連東之靈山東地平督六銀寨墟横卡等處距合浦城三百餘里每遇匪患屢赴鬱求救呈禀積有尺餘合浦地方官鞭長莫及又無兵隊駐守團紳獲報解爲難擬請都督咨商粤督於平督設淸鄉委員假以權宜專司辦匪使紳民有所憑依合力捕匪並擬兩省合募兵二百共籌月餉或添一隊令其常駐山中川流巡緝東西營團復分途扼要堵截淸搜以除兩省邊患等情查該知事所陳尙屬有見平督設淸鄉委員及合兩省募兵二百名辦法尊處是否贊同希即裁覆爲盻等因前來查在平督設淸鄉委員及兩省合募兵二百名各辦法是否可行相應函達貴護軍使查核辦理并希電覆廣西都督查照是荷 
[豫都督與自由報交涉]  
　　開封自由報總編輯賈英被張都督鎭芳拘捕已紀本報路透專電茲將詳情錄下 
　　本月二十三日晚十一貿易鐘自由報社總編輯賈俠飛在第四巷突來武裝軍土數名向賈君曰都督請先生有要事相商賈君心知其計然事已如此惟有允之而已至督署見張都督互有辯論後卽送賈君至警務公所公所中人對於賈君甚爲優待賈君見客亦談笑自若云 
　　另函云河南敎育司李時燦自中央政府任命後豫人極力反對而以自由報斥罵爲尤力及二十三日該報時評中有雜種二字張都督遂派開封府高景旗率領衛隊數百名將自由報圍住聲稱都督有命嚴拿自由報經理編輯時因該社員均不在社始行退去未幾又來又不遇乃始派警偵探旋即將該報總編輯賈项君拿去至督署轅門張都督乃飭差官出刺邀請及賈入署張都督卽質問時評中之雜種爲何人所作有何解釋賈謂此係張鳳九君所作由編輯担負完全責任至如雜種二字之解釋則極明瞭凡血族不同之人皆爲雜種外人每以雜種自居吾中國慣用之各色人種亦其例也張便問張鳳九先生爲何人賈謂係新疆人由經理陳芷屏君自天津聘來者張謂彼與我無怨無仇何必專與吾爲難賈謂新聞記者爲輿論代表其攻擊人爲大局攻擊非爲個人攻擊都督果忠心民國爲同胞造福張君必變攻擊而爲揄揚於是張乃大言曰爾等輿論如始終與吾爲難吾必舍此都督以國民資格與爾等拚命遂將賈英派衛隊數十名送往警務公所刻尙未有確定辦法云 
[天津歡迎華僑誌盛]  
　　參議院選舉華僑代表已有十七人於本月二十五日抵津尙有三十餘人亦已由上海起程大約二十七日可以抵埠天津各界即於二十五日午後六鐘假南市聚慶成飯莊歡迎賓主百餘人歡宴一堂席間華僑諸君演說多有經人代譯者大致均以破壞告終建設方始之際忽有俄庫英藏滿洲等問題發生吾民國前途危險殊甚然多難興邦正可藉以振吾人之愛國精神俾得戰勝困難并歷叙海外華僑鼓吹革命及武昌起義之維持革命及海外同胞熱心祖國各情形而尤以莊王殷三君所說尤爲痛快淋漓仰光代表莊君銀安演說自黃克强先生提倡國民捐海外華僑之踴躍輸將自聞俄庫問題發生華僑激憤各資本家提倡已組成征庫籌餉團各商家按其營業之盈餘按成抽取及個人之所得亦情甘按月捐納或按成捐納均以庫事告終爲止必與暴俄决一死戰京奉鐵路會辦王君景春演說謂吾祖宗留與我國士之大人民之衆種族統一爲世界各國所未有共和告成正吾人發展之機此機爲中外古今所無倘不振奮非外人之亡我乃我之自亡朝鮮華僑代表殷恒鑑君演說謂吾在朝鮮多年親見亡國之慘其痛苦滿印吾腦値此俄庫英藏滿洲多事之秋吾人惟有犧牲生命財產以圖挽救等語是日招待演說者爲温世霖李仲吟二君散席已十鐘矣茲將華僑諸君及來賓姓名錄左 
　　英屬緬甸卜岸振文書報社長華僑選舉會代表福建陳君鍾　海陽縣七督同盟分會正會長南洋參議院華僑選舉會會員廣東吳君湘美洲華僑代表北京華僑聯合會會長臨時稽動局局長廣東馮君自由中華同盟會仰光支部長南洋同盟會總機關代表福建莊君銀安南洋荷屬華僑學務總會議董三寳壟商務總會坐辦兼文案華僑選舉會三寳壟商會代表福建許君維周華僑選舉會代表星洲代表廣東丘君醒虎朝鮮華僑選舉代表南洋運木公司總理墾植協會歡迎華僑代表墾植銀行籌辦委員殷君恒鑑上海華僑聯合會員連君横泗水華僑選舉代表莊君嘯國坤　華橋選舉代表吳君琛台灣華僑選舉代表李君超華僑選舉會會員香港民生閱　報社代表廣東霍君幹唐泗水商會協理書報社社長國民捐總董同濟醫院理事蔣君報和閩民政司顧問官財政司顧問官實業銀行招股委員曁南局籌辦委員福建林君鏡秋厦門周君作霖北京華僑聯合會李君竹舫許君文光鄭君鍾瑛留美路政外交科博十京奉鐵路會辦直隸王君景春國民黨營口交通部正部長民舌報社長胡君子晋留美芝加哥大學校法學博士浙江周君宗華廣東鄭君林雙工商部招待員工商部主事中央學會幹事華僑選舉會幹事潘君承業工商部總務廳文牘科長華僑選舉會招待幹事長沙王君祖邰工商部商務司商政科科長華僑選舉招待幹事關君文彬尙有華僑女來賓及女招待員四人 
[浙都督致蘇都督函] 爲接收蘇五屬鹽務事 
　　浙都督朱介人君函至蘇都督程雪樓君云蘇五屬爲浙鹽引地光復後蘇浙協議課稅按照四六成分收原屬一時權宜之計現奉大總統令開在新鹽法未頒布以前自應恢復機關保存秩序以爲進行之預備等因查蘇浙對於蘇五屬鹽務問題當然乘時解決現聞浙運使面　我公已訓令該局想藎籌碩盡早已洞見癥結蓋蘇屬引地不歸之浙則兩淮四岸永無規復之期蘇若食淮則浙鹽必爲蘇屬充私之庫蘇鹽政局如果尙在遲疑是祗謀蘇五屬一部分之小利而置兩淮兩浙大局於不問也方今鹽務官制直接中央瑞與我公爲兩省商民安業計似不得略爲調護倘蘇浙鹽務官商爭端一起兩無裨益舉大局實有莫大影響與其挽救於事後不如維持於事前我公明燭萬里諒表同情茲由該運使請派僉事史光書接收蘇五屬監務必當赴甯面請訓示乘便肅布數行統希亮察 
[湘省維持紙幣辦法]  
　　湘省近因現銀缺乏紙幣充斥以致凡以紙幣兌換現銀及以湘省銀幣滙寄滬漢各埠每千兩應需貼水之數已由數十兩遞漲至三百兩有奇近日竟漲至三百五十兩每洋銀百元可換票銀九十三兩零商民大受影響巡警總監林君支字有見及此特呈請都督轉飭商會召集銀行錢業妥爲規定將出票各户詳細調查先示限制原有資本若干准予發票若干取具十家殷實舖户聯環保結一家有緊九家相助再有不足則連同各家協懇商會銀行救濟定期繳還　有資本微薄及不能取覔舖保者一律禁止出票違者查出重懲並通飭嗣後印刷小票非經商務總會之認可一槪不准行使庶於流通之中仍寓一定之制而擁擠倒閉可以少免至業經出票之各店户尤應澈底淸查所出票數與固有之財產是否相符由商會銀行代爲擔任其有溢出於固有財產之外者亦宜一律停止再發並將虧欵趕緊設法彌補一面収具十家保結以昭信用而便擔負如是則幣制可漸謀統一市面賴以安靖人民可少受倒騙損失累等情呈由都督令飭商會遵照辦理矣 
[甘肅内政之鱗爪]  
　　秦軍第一師第二旅旅長馬玉貴呈陜西都督云民國元年冬十月二十四號玉貴奉命馳赴甘肅聯和由陜啓程一路行經鄉鎭市廛演說民國宗旨共和幸福聽者無不額手稱頌至平凉唔壯凱軍軍統以及各營官長伸明聯和意旨由平凉至沙溝寓馬光烈宅此君學識俱優篤信經典爲回敎中巨擘居沙溝數十年矣非特附近回民尊崇欽敬卽雲貴四川各省回民名係敎下凡出一令無或違者玉貴極意聯絡反復推論述前淸專制之所以非表五族共和之所以美光烈深以爲然其承認民國之心已牢不可破矣沙溝小住赴單家集斯集均係回敎陜籍數百家甘籍亦數百家玉貴抵集之日四方來觀者約數千人户摩　擊街市爲之壅塞車馬爲之不前玉貴下車登高講演略謂民國成立五族一家不特回與回不宜稍存意見自相枘鑿即回與漢亦當加意聯和水乳交融語至此而鼓掌者衆多可見甘肅回敎樂於共和殆非虚僞由單家集出靜寗過安定至蘭州省城趙芝山都督馬翰如軍統馬振五學使賴春亭巡警道馬閣臣馬雲亭諸鎭軍以及學紳商各界旅甘陜人楚人回敎全體省議會國民黨皆開歡迎大會玉貴每到會時報告來甘聯和本意大致演說從此陜甘兩省不分畛域五族一家破除黨見實行新政甘省雖曰邊陲而文明進化即當刮目相待等語無不盡表同情齊聲贊美玉貴居蘭十日仍由大路旋陜行至平凉壯凱前路統領馬國仁留住三日極盡地主之誼並垂詢軍隊改良事宜玉貴一一咸答由平旋省已十二月廿一日矣至於甘肅財政軍政商務學務實業工藝玉貴居蘭爲日無多雖未能逐細調查然其大槪情形亦各有所聞略言梗槪無非管窺　測耳（一）財政甘肅邊塞遼闊土瘠民貧雖隴南殷實寗夏富足軍興之後羅掘俱窮至於河湟產金甘凉出米其在前淸之時均未推行盡利所以財政今日之困難有甚於吾秦者矣（一）軍政甘省回漢雜處均能吃苦回民以狄道河州爲最漢民以秦安伏羗爲最現在蘭州一帶西軍昭武振武忠武各軍駐紮平凉以上壯凱軍駐紮其各軍官兵多係狄河秦伏一帶之人强而有力習於勞苦隨身炒麵足供十日之粮一領羊裘足禦三冬之冷而且服從命令上下一心玉貴切實考察諸軍未領全餉者已四閱月矣不特無一異言凡巡防修路每出一令莫不踴躍爭先深願我秦軍人練習苦勞勿讓隴頭獨步則幸甚然甘軍亦有未盡善者如服式軍械均未改良營制餉章不克一律若能改革師旅鎗械精良亦可爲北省之勁旅矣（一）商務甘肅以羊毛水烟爲大宗軍興以後道路不通大受影響近日稍覺流通總不若往年之暢達京貨藥材牛皮各行雖市面照常繁盛而内容大不如昔票莊錢莊雖門面依舊而往來匯兌者皆屬寥寥現在忠武軍統領周本齋君極力提倡商務且看將來如何耳（一）學務甘省文風之盛首推臬蘭其次則秦州秦安伏羌徽縣會寗河州寜夏等處皆稱文明之區惟地當邊徼風氣不開所有大小學堂女子學堂未能完備者頗多現在學使馬振五君極力提倡研究敎育循序漸進不難振興矣（一）實業甘肅五礦皆備隨地皆有其現時開採者金礦一端若西甯之大通等處業經開辦多年然每歲所入除開支而外所餘無幾非金苗不旺也推原其故皆由辦理未善天堂寺之金苗佳於全湟然番屬雜居其間據爲己有前淸時屢次派員開採均被該番阻撓彼時官吏懼起兵衅往往中止現時果能於天堂寺再添一廠聘請著名礦師竭力採辦則歲入當倍於前補助財政豈淺鮮哉（一）工藝羊毛爲甘肅出產織呢一事最爲要務玉貴至蘭親往織呢局參觀見其各種機噐尙屬可用而所織之呢亦皆精細其平常可作軍服者每尺値銀五六錢其最細可作軍官服裝者每尺値銀一二兩至於各種綢緞均能自織雖不若南方之光彩然由此研究不難盡美但銷路過狹不克發達爲足惜耳以上數則皆玉貴此次赴甘約略調查言之是否有當尙乞見敎爲幸 
[川邊商業談]  
　　頃有友人自川邊歸述該處商業云川邊商務現非可發展之日將來軍事平定或有可爲然漢人需用品較多夷人需用品除茶外所用無幾蓋因夷人性極簡單嗜好甚鮮所食者惟牛羊肉而巳所衣者亦取材於牛羊而已夷人雖嗜酒巳自能造蠻酒漢人所飲之酒夷人非不好但送之飲則可欲其購買則恒不數見也其餘則布帛與針線略有需用上户夷人或購用織金緞然亦無幾向來鑪城商業以金布茶香四者爲大宗若羊皮牛皮除夷人需用外販出者無多至牛毛則内地雖有用途惜邊地人皆視爲棄材只以之裝褥墊而已日前有欲收買販運者亦因零星不成裝而止現政軍兩界人萃至多爭購洋貨然由川運至脚費不貲在巴裏等處尙可得相當之價若在昌都則由印度入藏由藏入邊之貨道路較近運費較輕由川販往之貨則不能與之爭衡也若一旦藏事失敗外人着着進步則川邊商務更將無下手之地矣蓋外人入藏有二途（一）大吉嶺火車線此路距川邊尙遠（一）由阿薩密毗連雜㺄地方已沿藏邊而侵入我川邊由此路進口外人早已有輕便鐵道至我邊境到昌都及巴塘均不過十餘日程耳以我川邊交通之不便如此而欲與爭勝不亦難乎 
[安徽都督之逐鹿者]  
　　柏文蔚去任之决心柏都督以邇日軍民分治各省多實行因有呈請中央任命民政長之舉此席皖人本屬意於楊可城其事垂成會以一部分之皖人反對遂爾中止柏督乃變計以王芝祥王正廷湯漪三人之名請總統從中揀一任命總統覆電有三人中王芝祥最爲適宜但此間别有位置不能赴皖王正廷湯漪二人是否有行政經騐著卽明白電復云云柏督得此當視爲一種不信任之証因此决心去皖云 
　　安徽之軍民分治問題軍民分治已成事實而野心家之謀都督者則極力反對以逞一己之權力於是都督中之候補安徽都督者乃多如鯽魚如李經羲楊士琦倪嗣冲陸建章王賡蔣朝宗雷震春其最著者也就中惟李經羲有一部分人擁護之倪雷則皖人公敵而彼兩人運動亦最凶要之彼輩有一共同之目的則一旦得爲都督决不主張軍民分治也 
　　私人推薦都督之舉動皖人孫少侯者素以調和派著稱鑒於皖人爭權奪利之心太甚日前大宴皖人士力謀調停之策先是他人於總統前有所運動必以局外人爲之媒介獨此次皖督这爭則殊不然以若輩可以朝夕自媒並於總統前互相排斥如小兒之爭食者然乃受意由各人互推在孫氏席中姜桂題首提議公舉都督倪雷和之適吳忠信新自南方來時亦在座聞言大憤質問在座諸人是否有代表皖人資格列席者咸不能平吳言詞激烈幾致揮拳李經羲王賡周學熙諸人乃紛紛紛逃席吳亦忿然而去聞留座者卒以私意列舉數名由姜桂題代表呈請總統任命云 
[地方通信鎭江]  
　　關督視事新任鎭江關監督袁君思永前巳挈眷蒞鎭　二馬路某洋房居住當於二十九號午後二時乘輿至關與稅務司巴賴君晤談一切聞定於二月一號視事云 
　　旗民鬵妻鎭江旗民柏某一家數口度日維艱不得已於陰曆九月間將十齡幼子出賣得價三十元勉强敷衍數月近日雨雪交加飢俄逼人鬵子之後又將鬵妻其妻戀戀不捨未肯琵琶别抱悲慘之情不堪言狀噫五族共和之謂何而竟令吾同胞之陷於此境乎 
[贛榆]  
　　砲船獲盜贛榆縣靑口沿海一帶向爲海盜出沒之區去春迭因商船被刦爰由商家組織砲船巡察洋面賊船因之歛迹刻下故態復萌竟於陰曆十二月初一日夜間又有賊船多隻在靑口口外竟圖搶刦幸經該口砲船巡洋至此互相攻擊計沉盜船三隻賊匪四十餘名獲賊船三隻匪首九名又得快槍三十餘桿以及零星兵器三套車一併送交贛榆縣懲辦矣 
[浙江]  
　　發現僞紙幣浙垣自僞造興業銀行鈔票案破獲懲戒後此種僞造鈔票杭城久已絶跡不謂近日又有僞造浙江銀行鈔票者杭城有在聯橋上八街巷口復泰綿綢莊門首擺設錢攤之張監林者年已七十餘矣因老而無靠特向其戚以息二分借得洋二十元藉兌換鈔票銀洋爲糊口之計故有鈔票收兌立須兌現以資周轉前日上午忽來一翩翩少年出浙江銀行十元鈔票一紙對兌角洋二元找還大洋八元張因視票面與通用者無異遂如數兌給旋赴浙江銀行兌現該銀行斥爲僞造並將張指交崗警幸張能自剖白未被拘究然以二十元之資本驟喪十元已痛恨欲死事後詳審票面直與眞票無甚差别惟該行總理朱葆三之圖章較糊塗耳現値冬盡臘殘正金融恐慌時代所望有官守者速爲跴緝以弭巨患於無形也 
[安徽]  
　　兩會名單安徽第七區省議會覆選當選人胡子正章兆鴻胡仲山徐木鐸方東　章子靜桂殿華徐傳友章家祉　候補當選人　王亮臣　王蔭賢余懷東　張　拱　王子堅　汪憲鈞　趙長齡　楊瑞芝何若海　又第七區衆議院覆選當選人王源瀚　周學煇　候補當選人　徐紹熙　劉世珩 
　　重申烟禁柏都督頃又通飭各屬縣略謂禁烟命令不啻三令五申各知事警廳爲親民之官應負完全責任惟禁烟首當禁種因恐各縣地方遼闊知事警廳耳目未周故設禁烟總分各局爲之糾查然該局爲臨時機關又爲流動性質各縣烟禁仍應責成知事警廳担負責任疊奉大總統令飭嚴厲進行業經通行在案茲再重申禁令限本年二月底各縣煙苗一律剪除呈報肅淸限滿之後倘經查有烟苗發現定將該縣知事警廳等除撤差外仍科以應得之罪本都督言法隨决不肯稍事寛恕也 
[直隸]  
　　兩會名單直隸第五區省議會覆選當選人　任守恭喬宴廷　高　佐　李志熙　劉化均　黃文蔚　鄭仲升張鏡淵　牛漢昭　王象賢　王振聲　阮文允　李　鈞吳運盛　張問答　馮　澶　房振奎　袁華林　李文元候補當選人張萬善　閻致恭　鄭憲英　何耀　　又衆議院覆選當選人杜凱元　童啓曾　呂復　張秉文　候補當選人李　堂　韓梯雲　閻致恭 
 
 
 

Page 7

 
 
　　民國人瑞世居武淸縣屬陳莊之陳某向以務農爲業日前其妻分娩竟一　三男鄰人往觀者途爲之塞洵屬民國人瑞云 
[江西]  
　　發還原欵警禰廳前於兵變亂後在客棧查獲奉新縣人涂少康者由漢口天順祥兌到現銀一萬五千兩計方寳三百隻分裝五箱沿途報關裝運到贛預備轉運回籍警視總監陳廷訓君恐其來路不正令其自由存放洗馬池肇昌緞號一面呈請李都督咨請黎副總統在漢口天順祥查明此欵確係涂少康兌現回贛惟原兌數目係一萬六千四百兩咨復到贛當經涂少康呈請領欵回籍以卸肇昌緞號担負現經警廳飭其報効警費四百串回明都督發還原欵矣 
　　議開禁山新昌縣郊外百餘里黃岡口地方向有官山一大片周圍約四十里相傳係明末年間有逆宼李大欒屯兵於此一時行官營帳聲勢備極煊赫及前淸入關不久即調兵剿散乃將此山永遠封禁迄今二百數十餘年行人漸稀亦無從事開闢者故近日樹木叢雜蔓草迷離甚爲荒蕪風聞該山　生各種禽獸以及當日所遺人葠野术麝香珠寳玉石珊瑚瑪瑙等類無奇不有現經該邑紳商等如集多數提議開禁或提公欵或集股本組織一絶大公司爲開辦以擩實業而闢利源 
[雲南]  
　　又遭雹災雲南楚雄府人民自昔全賴栽種罌粟爲生爾因實行禁種生計本已艱難各農民只得改種雜糧稍圖補助不意去年六七月間該處栽成田禾忽被風雹打壞受災已重然即時猶得補種雜糧藉資補救不意近日豆麥將及長成之際而天不厭禍忽於日前又降冰雹朋大如碗者即小者亦與鷄蛋相似所有豆麥菓蔬立成虀粉眞爲千古未有之奇禍且災區甚廣被災户徧處皆昌大有壯者散之四方老者轉於溝壑之現象現在該府士紳已舉代表李朝瑾來省呈請軍府賑濟矣 
[河南]  
　　武陟水利武陟縣城區議會議員李君澐孫君秉德董事會會員李君佩薰宋君祉恩等目擊天氣亢旱民不聊生特開該縣楊庄村沁进閘門灌田三十餘頃現已二麥普種人民頌聲載道每畝捐錢四百文藉充經費此係開辦費用以後每畝祗須捐錢百餘文云 
[山東]  
　　祝德皇壽本月廿七日爲德國皇帝萬壽之辰該國駐紮膠州水陸各軍排列隊伍遊行各處遊畢至督署行禮膠督麥大堅偕政界各人物並中西商董督署信任員古成章丁敬臣等均立兩旁觀禮又假亨利飯店宴會到者約有百人云 
　　登徒子鑒濟南靑龍街曾充前淸巡撫胡建樞差官其頗有積蓄其妻已生有子女素無違言自去歲秋間忽與某婦姘識留連忘返其妻偵知行蹤强令回歸夫妻遂自此反目然戀其姘婦如故也因此遂大相衝突其妻忿極於前日夜間先將其親生子用洋煙灌斃然後自縊次日趙回家見其妻子久已氣絶自覺無顏立於人世遂亦服阿芙蓉一大劑同歸於盡矣淫爲殺機信然 
[吉林]  
　　會館失愼吉垣三江會舘同鄉等於本月十四日在館置備酒席迎送新舊韓徐兩司使至晚十二鐘始散後於次早四鐘時該　房不愼於火烈燄冲天幸經消防隊趕到立即撲滅未致蔓延僅燒燬廚房三間亦云幸矣 
[雜評二]  
　　今日之言論界近數日來之報界眞可謂多故矣以京師言農林部控亞細亞報海軍部控民主報而沈佩貞女士則又大閙亞東日報以外省言皖則有社會黨打毀皖江日報鄂則有司法司控訴武漢民報而南京之中華報則被民生國計會會長衝毀河南之自由報則被張都督勒閉嗚呼共和時代之言論界如是 
　　競爭正式總統之起點觀北京某報紀正式總統一則知政黨之運動總統已着手而其暗潮亦於是伏焉 
　　夫運動總統固不足諱然而運以暗昧手段不可也出以逼迫手叚亦不可也关之威爾遜法之卜横卡爾成例具在大足取法者也 
　　世界著名之民主國美也法也中華民國也美法選舉總統甫畢事列强稱之而中華民國第一次選舉總統即繼之而起倘閙出笑話不幾大損民國之光榮耶 
　　粤省又辦淸鄉矣粤省之大舉淸鄉僅三年耳而今又欲合辦淸鄉則昔日之成績何在乎 
是故淸鄉之法不在絶匪之生路而在留匪之生路絶匪之生路者槍也砲也盡力以斃匪而匪不能盡斃不旋踵禍將復作然則當事者知所返矣 
[本埠新聞]  
　　發覺僞造外國銀行鈔票 
　　販賣人參之張頌淸家住小南門外桑園街百忍里二號門牌近因勾串僑寓太平碼頭新泰旅館之亡國韓人金祥淵馮泰文在北市亞俾路五十五號屋内聘請呂宋人名拉裏紅在家僞造各式鈔票先造荷蘭銀行五元鈔票一紙爲樣圖然後訂立合同僞造鈔票三千餘元尙未開印即爲公共捕房探目李星福偵知前晚報告捕頭持名片至上海商埠巡警總局禀報前情即奉派出暗探至第二區協同警探前往張之家内拘獲呂宋人拉裏紅及金馮二韓人又起出各國銀行鈔票多張計共三百二十五元又大洋九元手槍一支槍珠七粒金表金針等一併解區訊問據呂宋人拉裏紅供稱來滬巳有三年在申向操木業前與馮在厦門地方相識旋來商酌訂造僞鈔票許我酬勞在内提給二成金馮各得一成實認不諱詰之金馮二韓人亦將前情承認後即派探至新泰旅舘内吊出行李多件鈔票六十元及旅行劵等物區長命移送巡警局核辦嗣由李探目回報捕頭卽赴局禀准將一千人及行李等件帶回捕房候究 
[蘇軍務司通告組織軍學科]  
　　混成第三旅李旅長前日接准軍務司咨開前奉都督命令撤消參謀處應留人員飭由敝司組織軍學科專司敎練旋經敝司呈請以參謀盛南苕充軍學科科長黃爾乾曾繁耀周揚亞梁史充一等科員支士端沈翽楊珏充二等科員陳譚炳充三等科員業奉都督核准各在案現在該科長盛南苕率同全科員司到司組織軍學科已於元月二十號成立專司軍隊學校敎練事宜查輓近以來戰爭日異其要皆在乎學術蓋軍隊之良否恒視敎育之優劣以爲衡軍學一科原爲責有專歸而設敝司私見總期督同各員考核籌畫力謀進行務望時賜南針以匡不逮俾陸軍人才蒸蒸日上所有軍隊悉成勁旅是所禱耳除呈報都督鑒核外合行咨會貴旅長即希查照並祈轉飭所屬一體知照云云 
[李旅長認眞冬防]  
　　第三旅李旅長以現届舊歷年關商民仍沿俗例結束帳目收付一切咸在此時乃近來常有匪徒在荒僻人靜之處或於深夜行人較少之處遇有店夥學徒携帶銀洋經過彼等乘間挖竊甚至攔路搶刧稍與爭執竟至持刀行兇若不嚴加保衛實爲商民之害爰於前日起除飭偵探曁各營派兵沿途巡邏外復又親自乘騎每日在滬杭車站一帶偵察晚間輕衣便帽在城廂内外往來嚴查順便查察各營是否認眞巡緝又於昨日乘坐鈞和兵輪至泖港及閔行等處巡查云 
[租界又發現私賣燈吃]  
　　華界禁烟愈嚴租界煙民愈衆私賣燈吃之事日必查獲數起捕房查禁雖嚴無如禁者自禁犯者自犯日前有粤人李吉亭杜阿林在北四川路二千零四十九號屋内私設烟榻售烟並聚衆賭博被美捕房捕頭查悉前日派探王金茂協同西探往查屬實當將李杜兩人以及烟賭客梁阿金包阿耀陳文通關阿榮李阿光歐阿星周阿桂陳阿小周阿英譚阿坤楊阿生關阿中萬阿海沈阿根徐阿根李阿華等各人連同煙賭具一併帶入捕房准各存洋五元保出昨奉公堂傳訊詎有盧阿泮私遞香煙於各犯被捕查見一併拘案請究經孫襄讞會同英翰副領事訊明判李吉亭杜阿林各押五天不到者保洋充公到案各人各罰洋三元無洋改押三天盧阿泮不應私送食物著罰洋五元兩押三天以儆煙賭具併燬 
[第三旅禁止軍士陰歷年興之文告]  
　　混成第三旅李旅長昨日訓令所屬水陸各營長云照得民國肇基伊始歲時更尙陽歷革數十年之舊習順四時之時序而乃陽歷雖巳鼎新陰歷未盡廢棄此實世俗之相沿商民之習慣茲查陽歷二月六號爲陰歷元月一日按之俗例每當新年之時其惡習不勝枚舉人民互相慶祝名之日賀年百事廢停名之日歇年美其衣食樂其荒遊名之日度年富者窮奢極侈縱情任欲酗之以酒博之以財嬉樂之餘釀出種種意外事件贫者飢寒交迫惡念漸萌挺身走險小而爲竊大而爲盜窘困之餘生出種種不法舉動年之爲害豈淺鮮者祇以商民習尙相沿一時難以除却軍隊固以防範保衛事務偏多是人民歡樂之時爲我幂隊憂惕之日本旅各團營官長士兵大抵人格高尙知旘通達當此新年已過斷不至再有相沿舊俗賀年歇年度年之習而酗酒賭博生易染之嗜好易犯之惡癖應由各團營長嚴切誥誡曉以利害證以得失一律禁絶如有甘犯定予重究至各營循常巡邏事件應自陽歷二月五號起至十號止倍班出巡其出巡班次地點情形應於二月十一號報候查核再加班出巡期内操課勢難兼顧應准予暫行停止其餘勤務公件固應一律照常辦理仍宜較平日尤爲嚴切愼勿拘泥俗例玩爲年節致使疏忽 
[公廨陰曆年節停訊兩天]  
　　公共會審公廨定章每届陰曆年終自除夕停訊至新正初六日開堂循行已久茲届陰曆壬子年終華官擬仍照向例辦理曾商諸西官不表同意祇允元日停訊一天聞現已磋商定議准於除夕元旦停理讞政兩天云 
[閔厙稅所毋庸裁撤]  
　　上海浦江一帶閔厙稅務公所分設各機關由上海縣議會議决呈請都督撤銷閔屬各分所曾奉都督指令東路總稽查及閔厙稅務所長詳細查明巳由總稽查等呈復昨奉應省長指令云案准都督轉交據呈議復上海縣議會請撤閔厙稅所一案察核辨論各節理由甚爲充足現辦貨物稅悉按省議會定章凡百貨物祗按進出產銷兩頭各收半稅沿途槪不重徴稅所之設置與否在商人一方面旣無損失關係自應准如所請毋庸裁撤候訓令上海縣知事轉知遵照 
[救火會請撥失火罰款]  
　　上海救火聯合會昨致商埠警廳穆廳長函云敝會經費素所竭蹶承前淸巡警總辦汪將城内各警區遇有失火罰款悉撥充用並函致前總工程局東西南三區一體照辦惟城内各區隨罰隨送其城外各區俟至年終併送歷經辦理在案光復以後上海全埠警務統歸貴局長節制其城内警區仍照向章辦理而城外各區未蒙照撥殊深系念伏思敝會爲上海消防全部機關苦無常年經費又無官欵補助所需正殷全仗東籌西募以資挹注爲此函請貴局長可否飭知一二二區查明上年失火罰欵菜有若干仍照向章撥充敝會並求通令各區自後遇有失火罰欵一律隨罰隨送想貴局長維持梓桑定能俯如所請也 
[陳潤生欺詐取財案尙未判决]  
　　邑廟東房住持羽士胡墨卿前因私藏煙具一案牽涉混名牙齒阿六卽陳潤生劉廷基等多人由地方檢察廳預審明確起訴審判廳訊供未結各情已誌前報昨日午後又届續開辯論之期經趙推事危検察官會同研訊陳潤生所延之謝健律師上堂辯護問官謂今日貴律師不必到堂謝律師答云當事人請敝律師極應上堂辯護否則要律師何用據陳供胡被押之後舊曆十二月初一日晚胡之香火周老五前來囑托初二將胡保出初三因將洋送來放在我處後聞胡又遭收押到廳調查即代繳呈保證金洋一百元然據檢察廳中人言須繳保證金二百元問官謂堂上並無保證金洋二百元之語陳稱是法警曹鈺册官命傳曹詰問據供是日爲廳長命令謝律師又言今日並非預審又非判决皆因二百元一案發生之故查香火周老五所供各節諸多支離二百元之數或有或無本律師按照二百七十三條辯論亦不便不爲辯論况現在堂上所言皆前堂已有之語不必多此周折目下陰曆年關將届此案應當從速判决問官曰陳潤生已犯欺詐取財罪理當研究謝律師曰陳爲朋友交情出而帮忙辦事是其熱心未便以欺詐取財四字擬辦問官云陳旣取胡洋元極應代其早請律師何以遲至初五日始付錢祖勤律師做狀費洋五元謝律師曰初三取洋初五請錢律師此等辦事亦不算晚若照堂上辦事差一秒鐘卽是有意侵呑問官得供判將陳等仍交原保俟二月三日兩行辯論判决 
[城内]  
　　地方檢察廳批○（王周氏聲請伊夫自願出院回籍由批）爾夫王文浩被毆受傷已否治愈業經兩次票傳尙未到案着即投廳以憑驗明訊奪若徒以空言敷衍希圖撤銷萬難照准此批（金步雲呈訴藉端誣控請辦由批）狀悉細查宋也香及李蘭生等並未來廳呈訴有案爾不必懷疑誤會著即知照此批 
　　地方審判廳弄庭批○（藍陳氏請求保釋其子捷元批）狀稱汝子出洋買一小孩作子並非拐帶等語查汝子略誘之被害人係女孩楊丫頭業經該孩當庭告訴係被汝子誘拐証據確鑿應俟辯論終結按律科刑能率請保釋不准并斥此批 
　　拍賣線店○上海第一初級審判廳昨日發出示諭云照得本廳承准地方審判廳判决李星聯訴陳松靑欠租照請執行一案業經本廳命令依章執行嗣因法定期間已愈該被告並不履行債務經原告李星聯以房屋久擱損失更鉅具狀請求啓封拍賣等情當經本廳按照督促程序命令承發吏邀同鑒定人將該被告封存貨物生財秉公估定價値以便定期拍賣去後茲　報稱奉命邀同原被兩造及鑒定人同往小東門大街遵將存貨生財逐一評定價値列號開單呈請鑒核等情前來本廳現定於二月三日卽就小東門大街該被告陳松靑所開信成長絲線店内爲拍賣場所其各色貨物均以估定數目爲最低價其拍賣時以出價最多者爲該物得主當時銀貨交淸不得稍有拖欠爲此佈告仰各界人等一體週知 
　　吸煙罰鍰○滬城舊敎場金鼎齋香店主婦莊王氏前因私食洋烟爲業煙局調查員入内查見正欲拘拿該氏由後户逃逸該員卽抄獲煙槍烟燈洋烟等物禀送到局經嚴局長傳到該店執事馬某訊供判交王云生具保出外限交該氏到局再行訊究嗣因馬保出後抗迁不到奉嚴局長函請上海縣吳知事飭吏往提詎該氏與馬均逃避無蹤是以該吏將保人王雲生解案請訊昨日午後奉吳君提案嚴訊王一再求恩吳君謂此案本當移送檢察廳訊究今念一再苦求從寛判罰洋八十元限即日呈繳並令傳諭莊王氏速赴禁烟局請領戒烟執照如違未便 
　　私購洋藥○瞿阿章昨在小東門某土行購洋藥共分二十四包私藏於皮箱内乘滬杭火車赴浙當在車让爲林君查獲押送上海縣公署奉吳知事諭發地方検察廳訊辦 
　　請驗倒斃○二十八保十九圖地保許子仁昨投地方檢察廳報稱圖中虹橋地方蓬場廟關帝殿中今晨有無名男尸一具倒斃查無家屬報請相驗陳廳長諭候二月一日派員下鄉詣驗 
　　搶匪就逮○匪徒陳妙生即金妙生周春山卽姚根華專在浦東白蓮涇水陸一帶聚衆行刧商民受害無窮曾奉商埠警廳飭緝未獲茲經浦東警局探警協同偵探將金姚二匪拘送到廳昨奉穆廳長諭送地方檢察廳訊辦 
[南市]  
　　拍賣駁船○上海第二初級審判廳昨出公告云案照本廳執行張友田訴喬福生不還銀洋貨物一案應將被告駁船一只差押變賣償還茲定於二月二十號一點至四點鐘在本廳投標最低價額洋八十元執行承發吏王果蘭即在該承發后處閱覧執行紀錄如欲買此船只者仰即隨帶現金如期前來投標可也特此公告 
　　自盡獲救○洞庭山人鄒詠泉向爲米掮客賃居南市大達里新春福客棧近因虧欠往來鉅欵勢難支持前晚遽萌短見迨昨日過午未起由茶房馬某擊門進内密視已肢體暈絶語不成聲始知其呑服洋烟立卽報告第一區派令區員往看屬實卽舁送上海醫院求治得甦 
　　米行不了○滬南萬裕碼頭萬和米行近因虧欠各項往來帳欵爲數甚鉅無力支持遂於昨日午後行夥相繼逃避因之閉歇即由崗巡報告第二區知照滬南商會米業董事等查辦旋有南帮米公所投函赴區報告被行内斛去米九十五石由船户章阿慶馮阿泉等報明被該行捲欵私逃請求追價等情區長令自赴地方檢察廳起訴 
　　招認瘋婦○粤婦梁陳氏卽阿英因深夜在南市董家渡踽踽獨行由崗巡帶至第二區問明家住虹口廣東街同和里二百三十七號門牌内家有胞弟名梁阿標區長卽派偵探前往調查同和里並無梁阿標復詰該氏稱年二十九歲珙似患有神經病　籠金鐲及珠環等首飾當命暫留卽行出示召屬認領 
[閘北]  
　　私販洋藥○前日閘北巡警局暗探員朱光明又在滬寧車站緝獲私販洋藥之曹友生王阿生朱建泉二名共搜出大土曹帶十包朱帶十七包王帶二十七包一併解送司法科凌科長判移檢察廳訊辦 
　　查見逃婢○四區崗巡前是日查見逃婢丁小三子一口經鄧區長解送巡警局凌科長提訊之下據供年九歲江北人家有父母被伯父誘帶來滬賣與杜性因遭凌虐私自逃出云云奉判送交寄養所聽候查究 
　　注意冬防○巡警局馬隊李隊長以現届陰曆年底冬防更加吃緊除巳派巡員段瓊常駐虹鎭之蓮座庵率領長警巡邏外每日又另派長警一排乘馬前往認梭巡以維治安 
[公共租界]  
　　鴇婦被搶○前晚八句餘鐘有匪徒三人同至四馬路西薈芳里第二百廿二號門牌雉妓院内混充狎客圖刧見無値價之物正欲退出適鴇婦金老二由外而歸該匪等見其臂上帶有金鐲遂攫取一只飛逃該鴇窮追未獲卽投老閘捕房報告捕頭立飭中西包探恊往勘緝 
　　攫去金飾○福洲路四百五十四號居婦王張氏北浙江路源茂里婦人佘氏前晚均在家門附近被匪搶去金押髮各一支當均鳴捕追拿未獲業已分别報請捕房飭探偵緝 
　　拐賣養媳○朱發發因串拐香粉弄一百九十一號居户李　氏家養媳秀珍得洋七十五元價賣與眞茹鎭某姓家經氏偵悉控由捕房於昨由探將朱獲解公堂請究氏偕其子李柏林投案求究訊之朱供秀珍係由賣菜杏生價　等語奉判押候　提同黨再訊 
　　誤收賊贜○北河南路美華銀樓因收兌陳寳華所竊　姓銀飾被捕房查獲於昨將該銀樓主陸秀龍傳至公堂請究中西官略詰一過判陸交保候查明帳據再核 
　　辦不肖子○甬人華海覲因不務正業甘與下流爲伍時竊家内洋元出外花用前日被其父華溥英扭控捕房昨解公堂訊供屬實判海覲押三月示儆 
　　拆惡姻緣○江北人瞿阿二因其姘婦張氏堅欲分離苦求不允瞿卽呑烟圖盡由捕查見帶入捕房設法救愈昨送公堂請示經中西官訊明以瞿無恥之尤當斥釋諭後勿再輕生 
　　紛紛追債○祝蘭舫控姚竹安不理担保吳勤甫虧銀二千餘兩又吳善裕控吳涵淸又朱蘭芳控徐俊卿朱根發均不理借欵昨由捕房將被告各人併傳到案奉判分别交保候訊 
　　扣留方單○英商新瑞和洋行控趙發茂不理抵欵業經公廨判趙交妥保償還原告本利銀三千兩在案茲悉趙有十九號方單可以作抵因此單在吳銀瑞處禀廨傳究而吳有事赴蘇故昨捕房將吳子吳順泉傳案請追趙投訴前情訊之吳順泉供稱此單因向安部洋行定貨虧銀二百元被保人顧實林扣留等語關讞員得供會商英領康君判吳收押趙交人銀並保聽候訊核 
　　兜售賊物○四馬路尙杜里口擺設書攤之李迪範與夥李福林因將實隆洋行失竊之顏料在租界内兜售被探查獲昨將二人併解公堂請究據見証王連生戴南橋上堂証明李等兜售情形訊之李等供係羅永達托爲代銷中西官會商之下判兩李押候查明下禮拜三再行訊核 
　　偷竊銅佛○北京路壽隔菴僧人諦才控姚四金竊取銅佛一尊昨由捕房將姚拘解公堂訊實判押三禮拜贓交該僧領去 
　　酗酒滋事○粤人馮喜沈桐前日均因酒醉在廣東路胡閙毆打人轨車夫被二百十九號華捕查見一併拘入捕房昨解公堂訊明中西官以其不應酗酒滋事着各罰洋兩元充公 
　　攫去銀簪○鄉婦賈周氏控流氓蘇阿寳在北浙江路攫取銀簪昨由捕房將蘇拘解公堂訊供屬實奉判蘇押兩月示儆 
　　追鐘表帳○日商吉川洋行延代表福崗律師控昇泰號主謝志恆不理鐘表價銀八千餘兩業經提案諭交人銀並保嗣因無保訊押在案前日午後由廨復訊原告代表律師偕原告經理日人西河及見証宇佐美冷舖柳佐二日人上堂証明請追訊之謝 
 
 

Page 8

 
 
延村上莫肅兩律師到堂辯稱前項鐘表係由原告經理西河直接售與日商泰華洋行與被告無涉復據泰華洋行日人松下　二郎上堂証明奉聶襄讞核供與日領西田君會商之下判謝交三千兩人銀並保或繳存保証銀三千兩候下禮拜二再訊 
　　繳單再訊○陳文照控周鎭聯抵地糾葛前日晚堂由廨復訊原告延代表律師上堂請追質之周一味支吾孫襄讞核供以周逾限不理且前經飭令將方單繳案不但抗不遵繳反敢於前淸時代串同原差將伊弟周瑞蓮等所繳之方單内朦領方單六紙抗不繳出實屬刁狡不法因與英領翰君判周押候將矇領方單六紙繳出再核 
　　原告未到○劉世貴控陸益修不理抵借銀一千兩前日晚堂奉孫襄讞傳訊經手之原中邵祖蔭未到因與英翰副領事判陸交原保着原告邀同邵祖蔭到堂再訊 
　　灶披失火○前晚塘山路一百七十六號張阿濤灶披内失火幸卽熄尙未成災補房特派中西探查明再核 
　　騙誑工資○北四川路一千三百九十八號某西人昨扭成衣司陸阿福至捕房探稱前向陸定製衣服付過定洋二十元避匿不面今尋獲請爲究追捕頭准之 
　　醋海風波○羅阿才陳阿仁二人昨在蓬路因爭風起釁互相鬥毆由捕併送捕房經捕頭詢明斥釋 
　　婢女捲逃○曾才福住漢璧禮路五百四十一號昨報捕房云有婢女杏桃捲取金飾而逃請爲查緝 
[法租界]  
　　失火旋息○前日上燈時西新橋南首某粤人所開之彈棉花店不戒於火一時烈燄飛騰勢將燎原幸捕房火龍迅馳前往施救得妈熄滅祗焚毀棉花雜物而己捕頭飭包探前往調查如何起火以憑核辦 
　　限期淸理○晋益洋貨店虧欠慶豐東華等東洋貨莊四十餘家貨銀二千多兩倒閉後當將股東徐賢忠扭捕送廨訊判人銀兩保限日料理迄已日久未據保出各莊昨又紛紛投廨請追徐供人銀兩保實無人肯擔承須求堂上恩賜寛典准予保人以便出外設法料理聶讞員判交人銀兩保減保銀一千兩限兩星期理淸 
　　盜用公欵○洋貨義賑會經理程傑甫遣代表陸雲軒控該會司事畢季偉盜用會中公欵洋二百二十元報捕拘案押追迄未交出昨陸復又投追並稱畢並非無力伊父兄在後馬路開有利成洋貨號有意不交求恩嚴追聶君命退去候查明核辦 
　　控追房租○陳氏婦因欠泰利行房租四月計洋三十六元收租人屢索無應故即具控公堂傳訊氏供欠不諱求寛限至除夕理淸判交保出外料理 
雜評三 
[租界之禁煙問題]  
　　自内地無煙土而租界則有内地吸煙者有罪而租界則否於是内地之吸烟者與販賣煙土者羣視租界爲可以吸煙之地可以買賣土藥之地而相率　集於租界烟鬼旣多烟土購買又易彼　不畏法者貪弋利之鉅而遂私賣燈吃矣事有相因而至豈偶然哉嗚呼吾觀於近來查獲私賣燈吃之多而嘆租界禁煙之舉爲不可緩也願爲賢明之領事團進一言 
譯稿 
[英人白朗氏之中國談（再續）]  
　　第六節俄日對於中國之政策 
　　自成吉思汗蹂躙東歐而後歐人之惕乎黃禍者無虚日卽數十年前中國閉關自守歐亞交通未盛中國文事軍備西人莫測其底藴以爲或高出歐美之上黃禍二字仍播揚全球而深入腦筋而不釋者莫俄人若至一千九百年中國拳匪釀禍搆釁列邦八國進兵受盟城下西人於是知中國之不足畏矣 
　　然自日俄戰後歐美仍懼中日聯盟黃禍之說復起俄人先乘機與日本媾和其意以爲徒畏黃禍無益也莫若結其强而攻其弱使異種而合同種而離日人亦因其有利於己遂慨然締盟其一千九百年所結協約俄許日以并呑高麗日許俄以進圖蒙古形勢旣定中國東北部乃危如累卵矣雖然日俄擴地之心雖同而所抱之旨實異蓋前者以户口過繁非得地不足以殖民勢出於不得已而後者不過好大喜功借此而張其武功耳 
　　俄羅斯野心勃勃雄視亞歐常欲出黑海而擴其海軍勢力爲英法土三國所阻庚子役後乃經營蒙古以進窺西藏靑海各國以勢力範圍所在未敢出而詰難俄乃明目縬胆肆行無忌其尤彰明較著者莫如於六國借欵約章外俄國特加數條謂中國不能以此欵練購軍械並不得以此欵經營蒙古蓋中俄交涉甚繁戰端旦夕可起故彼亦不得不慮及之也 
　　至於日本在滿洲勢力與俄之在蒙古正相等日本素以拓地殖民爲目的久蓄瓜分中國之心高麗旣并彼乃得插足大陸而控制滿洲窺伺中土矣其所以迫而爲此者蓋以中國承數十年戰敗之後氣息奄奄受制於人列强耽耽皆欲得而甘心焉日本近在咫尺唇齒相依不如先發制人尙可得一片土以自固疆圉其用心亦誠苦矣 
　　日人蓄意旣如此故英日聯盟日美協約及日俄協約相繼發現然英已恐其啓釁他邦例不得不出兵相助則犯怒列强未爲得計於去年重修條約時已略行修改矣 
俄窺蒙古日瞰滿洲中國大勢岌岌使俄果佔蒙古者日必以取滿洲爲事而彼時列强勢力不均則德將進兵東魯而法英圖佔滇藏中國之瓜分指顧間事耳然而發難者非俄必日也 
　　第七節黃禍 
　　有兵力之黃禍有實業之黃禍有殖民之黃禍其爲黃禍等耳然其最可畏可懼者則殖民之黃禍是也（因美人最忌華人故言）何謂兵力之黃禍則成吉思汗之蹂躙歐洲是已大汗率其百戰百勝之兵進攻東歐追奔逐北陳尸百萬歐人至今思之猶有餘悸然此猶曰往事也請徴之近事則有左宗棠之進征回藏滿洲之征伐甸南兵威所至四方帖服近數十年稍稍受創矣然其整頓軍備不遺餘力下而報章之提倡上而政府之告誡無日不以國恥爲念据近來所調查則知中國於千九百零五年當可出常備軍五十萬人皆程度極高敎練極精一旦疆場有事可以出而制勝者其進步之速豈不可驚耶然此不足慮也中國人有依賴性而無團結性有外人以率之則效力疆場百戰百勝若易以國人則仍舊日之綠營耳况尅扣軍餉任用私人已相習成風將士交惡兵匪不分敎練即甚精果何益耶不過一土耳其之續耳故兵力之黃禍不足言也 
何謂實業之黃禍中國以工賤名天下一工日入不過數十分較之歐美不得十分之一而彼已得餬口而有餘加以全國物產之富土地之大人民之繁經數十年提倡之後歐美市場必盡爲中國所奪亦意中事也然余以爲此又不足慮也中國人工雖賤然機器不良工學不講一夫所出不及歐人五分之一物產雖多而稅關厘卡之剝削交通河海之不便在在足阻商工之進行况信用未盛資本家憚於投資銀行不固則資本不出而貨棄於地故實業之黃禍又不足慮也 
　　所可慮者其惟殖民乎中國自來善於殖民其人民之分佈安南暹羅緬甸者達數千萬迨金山發現華人之來美者又前後相接其餘之分殖於澳洲歐亞各處者尙不可以數計其足跡所至每牢守其故國之文字語言風俗制度吾知數千百年後中國人口漸增其殖民必甚多而其牢守其故國文字語言風俗制度將如故則全世界不豈將盡爲中國乎况中國殖民其初不過爲求食計隻岙而來捆載而歸耳今則中國人之在南美秘魯智利等國者居然築室立業爲久安計將來生殖驟繁遺患將與黑人之在美戒相等大影響之及於道德政治將非吾人所　言吾所謂可慮　者此類是也 
　　第八節結論以意太重複節之 
專件 
[工商總長呈大總統縷陳漢冶萍公司多關國家實業擬毋庸飭盛宣懷赴鄂文]  
　　爲呈覆事十二月二十日准鈞府秘書廳函開大總統發下武昌黎副總統夏民政長霰電並諭應由工商部轉飭盛宣懷迅即赴鄂料理接洽等因奉此即希貴總長查照辦理可也等因奉此竊查漢冶萍公司組織屢更内容複雜局外揣測率以爲盛宣懷一人之私產黎副總統夏民政長來電似亦不能免此誤解謹就原電所言比較事實爲大總統縷晰陳之該公司之經歷可分三期自前淸光緖十七年起至二十二年止爲完全官辦時代其經費雖由張之洞籌措究非盡出於鄂省其時惟漢廠冶鑛萍煤尙未發見規畫既未完全辦理復多流弊故耗費雖多毫無成效實用官款幾何不可得知但知其移交盛宣懷時作價五百六十萬兩而已此該公司第一期辦理之情形也自前淸光緖廿二年起至三十四年止爲招商接辦時代其時未有商律不名公司權利責任悉操於盛宣懷一人之手名爲商辦實同官局除前項官本不計外共用銀二千二百餘萬兩三分此數股本居一負債居二其失敗尤甚於官辦時然萍鑛之勘獲漢廠之改良其功未可盡沒此該公司第二期辦理之情形也自前淸光緖三十四年確定漢冶萍煤鐵廠鑛有限公司名稱赴前農工商部註册後始爲完全商辦時代規模漸大費亦愈多除第一期官本不計外已用方用之費業愈三千五百萬兩而股本始終不過千萬餘皆貸款且多外債軍興以來營業停滯債權逼迫此該公司第三期辦理之情形也據現狀以測前途内則有破產之危外則有攘奪之險國家起而拯之誠爲當務之急然必統籌全局確定辦法方能取信於内見諒於外若雜以絲毫權利之見意氣之爭譬諸人之將死視疾者不議方藥徒謀遺產恐人亡而產亦空矣本部對於局中主詳查嚴辦對於局外則排難解紛正欲爲中國復埀敗之業爲地方保無窮之利初非有所私於公司及盛氏也原電云漢冶萍廠鑛創自前淸鄂督張之洞嗣改官督商辦其督辦亦由鄂省奏派可見非商辦性質不知該公司於前淸光緖二十二年實已商辦所以猶奏派督辦者一因前淸商智未開自亂其例一因專制時代之習慣以奏派劄委爲榮鉅商碩賈雖自營其業亦必爭奏派劄委之名各省商辦鐵路鑛務公司如此例者不可勝舉不能因有奏派督辦卽謂爲非商辦也至前淸光緖三十四年赴部註册組織股東會以後則盛宣懷改稱總理明由股東公舉矣原電云湖北鐵廠已糜官欵五百數十萬兩商力薄弱急難籌還旣已寛其償限必須督其工程故有奏派督辦之舉然當時之官果有督其工程之力亦何至舉其手創之業招商承辦蓋張之洞創辦漢陽鐵廠其功在爲人所不敢爲造茲偉業而其過在爲己所不能爲遺此弊藪如度地則取便耳目不問其適用與否漢陽沙鬆土濕塡土埋樁之費至二百餘萬兩之多造爐則任取一式不問礦質之適宜與否購機則謂大須可以造舟車小可以製針釘喜功好大以意爲師致所置機器半歸無用故不數年而智窮力竭拱手讓人始基已壞善後亦難張皇補苴遂有今日官廠作價五百六十萬兩而遺留之物惟不適用之片土巳陳舊之爐機公司經理李維格於統計本息時不願爲前人受過祗認半數殆非過當去年民軍起義廠停爐壞有形無形之損失不知凡幾官家之於公司實無成績之可言且公司自商辦以來已用欵三千五百萬兩其中股分雖少亦近千萬卽使舊時官欵盡可作數在用欵中不過八分之一在股分中亦僅三分之一祗能與公司商議將此改爲股本被選一二董事無派督辦之權也至原電保護地權一節實爲扼要之論公司負債纍纍本部亦未嘗不慮其終累主權故有收歸國有之議然必查明股本之眞僞債項之緩急以及繼續之資本一一爲之準備方能昭信中外斷非派一督辦可以了事稍涉操切便多障碍此次鄂省方有派督辦之議日使巳來詰責之文可爲明證且人各有能有不能故耕當問奴織當問婢孔子雖聖不知農圃漢冶萍礦分煤鐵工兼治鑄乃艱苦之業非榮譽之職何足以屈元勛偉人任此勞瘁即使收回國有亦當按營業通例選確有經騐毫無習氣之工商專家分門經理而寄監督之責於本部及審計參議諸　不必特設督辦以黎副總統夏民政長之明達必能體察及此要之漢冶萍之公司與盛宣懷之關係少與國家實業之關係多無辜受愚之股東應予保護而舞弊營私之董理不可優容此該公司善後之要義一俟調查確實再當呈請大總統分别核辦現在旣無由官督辦之必要毋庸飭盛宣懷赴鄂致生枝節是否有當伏乞批示遵行謹呈 
[敎育部定大學規程（續）]  
　　（四）造船學門 
　　一數學　二力學　三應用力學　四水力學　五圖法力學及演習　六熱力學　七熱機關學　八水力機學　九機械製造法　十冶鐵學　十一機械學　十二造船學　十三軍艦製造法　十四船用機關學　十五電氣工學大意　十六船塢海港建築法　十七工業經濟學　十八計畫製圖及實習十九船用機關計畫及製圖　二十實地練習 
　　（五）造兵學門 
　　一數學　二力學　三應用力學　四水力學　五圖法力學及演習　六熱力學　七熱機關學　八水力機學　九機械製造法　十冶金製器法　十一冶金學　十二冶鐵學　十三機械學　十四槍砲學　十五彈丸學　十六礮外彈道學十七砲架及車輛學　十八水雷學　十九火藥學　二十造船學大意　二十一射擊表編製法　二十二電氣工學大意二十三工業經濟學　二十四計畫及製圖　二十五機械製圖　二十六化學實驗　二十七實地練習 
　　（六）電氣工學門 
　　一數學　二力學　三應用力學　四水力學　五熱力學　六熱機關學　七水力機學　八機械製造法　九冶金製器法十機械學　十一電氣及磁氣學　十二電氣磁氣測定法十三電報及電話學　十四電燈電車及電力傳送法　十五發電機電動機及變壓器論　十六直流及交流理論　十七電氣化學　十八房屋構造學　十九工業經濟學　二十計畫及製圖　二十一機械製圖　二十二電氣工學實驗二十三電氣及磁氣實驗　二十四電氣化學實驗　二十五實地練習 
　　（七）建築學門 
　　一數學　二力學　三應用力學　四水力學　五圖法力學及演習　六地質學　七熱機關學　八冶金製器法　九測量學及實習　十建築材料學　十一中國建築構造法　十二建築意匠學　十三建築史　十四房屋構造學　十五鐵筋混合土構造法　十六配景法　十七裝飾法　十八美學十九施工法　二十衛生工學　二十一建築法規　二十二工業經濟學　二十三自在畫　二十四裝飾畫　二十五計畫及製圖　二十六製圖及配景法實習　二十七實地練習 
　　（八）應用化學門 
　　一應用力學　二水力學　三熱機關學　四冶金製器法　五機械學　六無機化學　七有機化學　八鑛物學及鑛物識别　九物理化學　十電氣化學　十一冶金學　十二試金術　十三應用化學　十四火藥學大决　十五電氣工學大意　十六房屋構造學　十七工業經濟學　十八計畫及製圖　十九化學分析及實驗　二十工業分析及實騐　二十一應用化學實習　二十二試金實騐　二十三實地練習　　（九）火藥學門 
　　一數學　二力學　三應用力學　四水力學　五熱機關學六冶金製器法　七機械學　八無機化學　九有機化學十製造化學　十一藥學　十二槍砲學　十三彈丸學十四水雷學　十五砲外彈道學　十六砲架及車輛學　十七電氣工學大意　十八房屋構造學　十九工業經濟學二十計畫及製圖　二十一機械製圖　二十二火藥實驗二十三化學分析及實驗　二十四工業分析及實驗　二十五實地練習 
　　（十）採鑛學門 
　　一數學　二應用力學　三水力學　四熱機關學　五機械製造法　六冶金製器法　七機械學　八地質學　九鑛物學十岩石學　十一測量及鑛山測量　十二採鑛學　十三　床學　十四選鑛學　十五鑛物及岩石識别　十六冶金學大意　十七試金術　十八鑛山機械學　十九材料運搬法　二十土木工學大意　二十一電氣工學大意　二十二房屋構造學　二十三工業經濟學　二十四鑛山法規　二十五採鑛計畫　二十六機械計畫及製圖　二十七測量實習　二十八選鑛實習　二十九試金實驗　三十化學分析及實騐　三十一吹管分析及實騐　三十二實地練習 
　　（十一）冶金學門 
　　一數學　二應用力學　三水力學　四熱機關學　五機械製造法　六冶金製器法　七機械學　八礦物學　九礦物識别　十採礦學　十五冶金機學　十六燃料及耐火材料論　十七電氣冶金學　十八熱度測定法　十九化學分析及實騐　二十氣體分析　二十一電氣工學大意　二十二房屋構造學　二十三工業經濟學　二十四礦山法規　二十五冶金計畫　二十六冶鐵計畫　二十七機械計畫及製圖　二十八冶金及電氣冶金實習　二十九冶鐵實驗　三十試金實騐　三十一吹管分析及實驗　三十二實地練習　　第十四條大學講座之種類及數目由校長提出評議會决定呈請敎育總長認可 
　　第十五條大學各科目授業時間及學生應選修之科目由校長訂定呈報敎育總長 
　　第三章預科 
　　第十六條預科學生入學之資格須在中學校畢業及經試驗有同等學力者中學校畢業生如超過定額時應行競爭試驗 
　　第十七條預科分爲三部第一部爲志願入文科法科商科者設之第二部爲志願入理科工科農科並醫科之藥學門者設之第三部爲志願入醫科之醫學門者設之 
　　第十八條第一部之科目爲外國語　國文歷史　倫理論理及心理法學通論　在志願入文科者於前項科目之外加課經濟通論　在志願入文科之哲學門者於前二項科目中缺倫理及心理加課數學物理　外國語除繼續中學校所習外並須選習英德法之一種爲第二外國語　在志願入法科者於第一項科目之外得加拉丁語爲隨意科 
　　第十九條第二部之科目爲外國語　國文數學　物理化學　地質學及礦物學　圖畫　在志願入農科及醫科之藥學門理科之動物學門植物學門地質學門者於前項科目之外加課動物學及植物學　在志願入工科之土木學門機械學門電氣工學門採礦學妆冶金學門造船學門建築學門理科之數學門物理學門星學門農科之農學門農藝化學門林學門者並加課測量學　外國語之選習與第一部同但志願入農科之林學門及工科之電氣工學門應用化學門造兵學門採礦學門冶金學門及醫科之藥學門者應習德語　在志願入醫科之藥學門理科之動物學門植物學門地質學門礦物學門並農科之獸醫學門者得加拉丁語爲隨意科　　第二十條第三部之科目爲外國語　國文　拉丁語　數學物理　化學　動物學及植學及植物學　外國語之選習與第一部同但應以德語爲主 
　　第四章大學院 
　　第二十一條大學院爲大學敎授與學生極深研幾之所大學院之區分爲哲學院史學院植物學院等各以其所研究之專門學名之 
　　第二十二條大學院以本門主任敎授爲院長由院長延其他敎授或聘續學之士爲導師 
　　第二十三條大學院不設講座由導師分任各類於每學期之始提出條目令學生分條研究定期講演討論 
　　第二十四條大學院之講演討論應記錄保存之 
　　第二十五條大學院生經院長許可得在大學内出席擔任講授或實驗 
　　第二十六條大學院生自認研究完畢欲受學位者得就其研究事項提出論文請求院長及導歸審定由敎授會議决遵照學位令授以學位 
　　第二十七條大學院生如有新發明之學理或重要之著述得由大學評議會議决遵照學位令授以學位 
　　第二十八條本規程自公布日施行（完） 
 
 
 

Page 9

 
 
   
 
 

Page 10

 
 
自由談 
游戲文章 
[某女士留某男學堂諸同學書] [  鈍根]  
　　同學諸君愛鑒親炙年餘倍承靑睞雖然諸君猶未盡識我本來面目也妹以一女子身憤舊俗之束縛竊醉心於自由又見歐美諸國男女同校之有趣而中國男女之間仍隔絶甚嚴乃不得已改裝入本校冀爲女界先導今年秋沈佩貞君至湖北演說方以提倡男女同校自命而不知上海南門外某校中早有苦心孤詣之某某潛行其志者一年有半矣諸君非不以容止媚麗愛妹妹亦非不願以色身示諸君第恐眞相一露必遭反對者之排斥而妹一人之供烏足應諸君之求是以隱忍秘密以至於今惟某君者與妹交最深已有終身之誓今以急事同往淸江浦從此一去不知何日始得與諸君復相見也雲天遙隔莫訴相思人孰無情誰能遣此臨行怱促不及面辭回首校門魂銷腸斷所望諸君眠食珍重勿以故交爲念則妹心安矣昔人詠木蘭詩云雄兎脚撲朔雌兎眼迷離同行十二年不知木蘭是女兒妹不才敢稍易其辭以贈諸君曰男生脚撲朔女生眼迷離同學一年餘不知阿儂是女兒諸君讀之得毋爽然自失耶書至此某君敦促不能暢言惟愛我者於言外求之耳同學妹某某上言 
海外雜談 
[倫敦女子要求參政之艱苦] [  特]  
　　倫敦要求參政權之女子因選舉權議案失敗連日結隊滋擾以洩胸忿茲據二十八日倫敦電云台斯派特夫人今日已在巴街警務裁判所受判覊禁兩星期當時同黨女子之觀審者羣起鼓噪均被逐出尙有女子數人因任意滋擾亦受與台斯派特夫人同　之懲罰諸女子均願覊禁不肯罰金特勃林有女子三人因擊碎某邸之玻窗十六扇均爲警察所拘判罰苦工一月財政大臣喬治君曾致書女子參政會深以不能接見代表爲歉惟諸女士　以黨見函告則無任歡迎云云該黨諸女子答稱貴大臣曾允於選舉權議案命運已决後接見本黨代表故今侂特於下議院　候晚間果有代表二十人集於國會門外求見喬治君喬拒而不納諸代表不肯即去旋與警察衝突特萊芒特夫人及其餘 
數女子均就逮旣而復有女子數人在白　從事擲擊玻窗亦爲拘入警署 
　　二十九日倫敦電云昨晚共拘獲要求參政權之女子三十人里琴特街及哇斯福街某某商店數家之玻窗均碎於諸女子之手該黨領袖雖揚言將分頭大閙而昨晚之舉動未見劇烈大約爲雨所阻及因下議院較常日早散二小時之故諸女子在國會附近徬徨多時若有所失警察緊相尾隨道中觀者寥寥而以無賴居多或與推撞或向嘲笑警察之往爲保護者及汽車馬車之兜攬生意者皆爲諸女子揮去 
[大慈善家逝世] [  頌斌譯]  
　　美國慈善家卜斯德於一月四號逝世攷卜氏生平興辦種種慈善事業甚多一千八百九十一年組織救世軍學校純爲下等社會而設校中學生計有八百餘名一千八百九十八年興辦育嬰院濟良所各一所一千九百零三年倡辦姙婦醫院一所惟其經費卜氏担任其半而地方諸紳十捐集其半一千九百零七年又創設貧民習藝所貧民敎養所慈善之旅館飯店小工紹介處授產處興農部近年來又派人赴各處搜集貧民苟有一技一藝之長者各授以職無能者敎以學業卜斯德所創種種善舉無不辦有成效卜故後當局者調查其遺產僅値五百二十四磅尤足見卜氏之刻已利人爲不可多得也 
尊聞閣詞選 
[渡江行] [  踐形社主]  
　　有客夜渡揚子江江水茫茫江路長路長風勁亂流渡浪花蹴起長鯨怒長鯨一怒波濤惡急流澎湃鳴金鐵遙看遠際數峰間漁燈明滅靑燐色離離星斗激寒光明月蘆花江岸白狂歌　楫下中流濁酒權消客路悉會當越海開新陸破浪乘風始壯遊 
[玩月]  
　　明月浸寒光淸輝入草堂疎簾遮不去隱約似晨霜愛月故遲眠宵深祗自憐不知淸露重已徹五更天 
遺聞軼事 
[巴爾幹戰事之别記] [  章甫]  
　　巴爾幹半島自去歲十月以來風雲慘淡四國連合而圖老大之土耳其門的内革羅發難於先塞爾維亞布加利亞希臘繼起於後紛紛擾擾將盡攫土耳其斯雷西亞之地而有之迄今已閱三月英相格雷執調停之勞於是有倫敦會議之舉然而羅馬尼亞要求中立之報酬與布加利亞爲難俾連戰連敗之土耳其常得掘强於後力持不讓亞特利納堡之說調停歟再戰歟忽此忽彼近東之波瀾刻尙在不可知之數而其中遺聞逸事頗足供我人之參考因此戰爭得受無窮之影響者則塞爾維亞之王彼得是也 
　　后黨之陰謀彼得之立也先王亞力山大及王后獨拉加之與黨屢與爲難逮至近今時有廢立之說乃一旦陰雲彌漫近東戰端忽開使建謀廢立之人咸動其敵愷同　之慨而廢立之運動遂爲之一挫 
　　門的内革羅王之關係彼得爲門的内革羅王尼古拉之婿尼古拉之長女沙迦於一千八百八十三年與彼得成婚一千八百九十年死於門的内革羅卽葬於門京之塞司維二年以前彼得向尼古拉求遺骸歸葬於寒京彼古蘭尼古拉雅不欲其女之遠葬然無法阻止之翁婿間感情遂大傷不　已　侍者將遺骸送至邊境令塞人來接不許門的内革羅人　塞爾維亞之地一步夫門的内革羅由公國而升至王國尼古拉善醫國事頗得巴爾幹諸邦之信用彼得旣與彼傷感情塞王之威因之大落 
　　王太子之失德塞爾維人之不心服彼得者謂其暗殺其父亞力山大及皇后獨拉加故前王之與黨到處爲難豈知彼得之子喬治亦無智無識暴行招彰即如與首相彼起至聖彼得堡時携劍撕裂旅館之帷帳繪畫及與法國敎官爭鬭反被敎官毆打等事他如妄殺不用命之僕從種種暴舉不一而足後雖讓太子位於弟然此種行爲大傷塞國王室之聲譽 
　　王之名譽恢復雖然事變之來固有出人意外者方塞王名聲掃地之時忽焉巴爾幹戰爭起王以爲乘此機會可以恢復名譽於是親帥六軍與兵士同甘苦卒能連戰連勝得烏斯科而回至塞京時人民萬歲之聲歡呼夾道爲彼得即位以來所未曾有於此可見戰爭勝敗之足以感人者深矣 
　　王族之盡力王弟亞爾全以騎兵之將屢戰有功從弟亞力金素無軍事之智識自甘爲兵卒以從軍即如已廢皇儲喬治亦帶相當之職務王太子亞力山大爲總指揮已嫁之王女黑連亦從俄京回國親率紅十字團一家盡力戰事於是前之反對王族聲盡變爲歡呼萬歲聲矣 
　　奇異之數字塞王室有可異之數卽十三日也現王國創設者迦倫喬治於一千八百零四年生試以一八零四相加則爲十三又一千八百十三年大破土耳其之侵宼以一八一三相加又爲十三前王亞力山大以千八百四十年爲塞爾維亞元帥一八四相加又爲十三彼得於千九百零三年卽位一九零三相加又爲十三今次之大勝爲一千九百十二年一九一二相加亦爲十三塞國國運之否泰可以十三卜之不亦奇乎 
　　嗚呼吾觀於是不禁重有歎於戰爭之關係不獨國威巳也丁此弱肉强食之世一惟武力是持轉弱爲强由小至大恢復名譽補贖前愆胥賴乎是以堂堂之土耳其而不足與蕞爾之塞爾維亞抗塞王以一戰勝之功而消滅反對於無形君子於此思過半矣 
自由談話會 
　　瘦蝶作文字海全篇將自由談投稿諸人名字嵌入予讀之幾有聞其名未見其人之歎 
　　今了靑君提議擬請鈍根在自由談尾闢一欄將投稿諸君子姓名住址逐日登載一二俾聞聲相思者便於通問又擬請鈍根發起登一告白搜集諸文家小影製以銅板每日登載一幅庶讀其文者能識其面復曰若慮經費不支可於酬資中酌量扣去云云此乃苦心孤誼爲投稿諸文家謀一面之緣起見予甚贊成此舉惟近來投稿者甚多而得酬資者殊屬少數若照此辦去設無酬資可扣者又將如何鄙意不如將自由談之各種文字分門别類請鈍根重行編輯製成小册刋定價目出售以所得之資爲製銅版之費餘資歸作自由談話會常年應用經費版權亦歸自由談話會所有他人不得複製質之了靑君及自由談話會會員以爲何如[  悲秋]  
　　了靑二我兩君擬請鈍根將自由談投稿諸文家姓名逐日登載欄内又擬逐日刋列衆詞人肖像於紙上備八百孤寒互相識面之意余謂小像登報誠韻事也至若各列姓名似可不必蓋黃衫客春夢婆何嘗未有其人然望風懷想者必欲究其姓氏則鑿矣質諸自由談話會同人以爲何如[  息影廬]  
　　（按息影廬主此稿來已多日旣付手民矣徒以版口小屢被擠出至今始得付印然而數行墨跡已爲故友之遺覩物思人曷勝傷感也鈍根識） 
劇談（續）[  玄郎]  
　　陰陽河昔孟鴻羣林顰卿正串此劇聲容檯步俱楚楚可觀尙愜人意一經倒串則用違其長惡劣不堪顰卿始本鬚生以倒嗓而改花旦前晚嗓子雖乾枯緊狹而做工檯步純合鬚生規式絶不露破綻半點足見其舊學工夫尙未荒却鄱搶臂及元寳觔斗身段尤靈沽穩健甚屬難得惜翻第二次搶臂緊隨鴻羣而入待其足向後踢出詎孟竟急急而入忘去關節鬥筍一不緊湊觔斗遂不見得機得勢精采毫無孟串李桂蓮身叚常搖搖不定蹺工劣極兩户左扯右聳又混扮鬼臉直是彩旦行爲而忘其所串之身分矣白口中又夾（個雙斷命脚末痛得來）一句土白眞粗俗眞混鬧 
　　白馬坡趙小廉串關公贈袍賜馬演起嗓子身叚均可惟硬摹神威賣力過甚神氣太火遂演成桀驁一流而失去威雅之身分與夏月潤正犯同病不及如泉多矣苗勝春串馬童觔斗緊凑姿態得體頗好麒麟童串顏良身叚太瘦小工架不類武二花唱白力摹雄壯尙近是惜止有其音大戰幾場精悍矯健魄力尙見稱職 
小說 
[政治小說鐵血男兒（五十）] [  常覺獨鶴]  
　　梅獨坐室中正怏怏無以自遣門忽砰然啟一人入視之大駭蓋陶米洛甫也梅即起立詰之曰儂今日憊甚謝絶賓客陶君不速而至究因何事雪兒覩君來未能婉言拒却又任君升堂入室不爲引導何昏憒乃爾儂當切責之陶足恭曰僕有要事敬告姑娘因特倉卒而來幸恕鹵莽尊紀非不見拒實因僕堅欲入門並阻其通報咎固不在彼也姑娘其許僕傾談片刻勿遽訑訑拒人爲感梅曰儂與君秦越無關有何要事且今爲寡君加冕之日各公使必將羣往朝賀君不入宮覲見乃貿然來此何爲陶笑曰僕今日未入宮門何足爲異姑娘乃與以相問不知僕方將以此還詺姑娘也梅曰儂實以連日疲勞略染微疴因深居不出耳君固外交健將從無疎漏豈今者壇坫之上甘讓奧人獨步乎陶曰僕對於西奧司無競爭心當蒙姑娘贊成梅曰君等舉動斷無福我西奧司者儂實無所謂贊成惟求與君等交涉以少爲貴而已有何見敎祈速明言毋徒詞費儂殊不耐久候也陶覩梅狀頗悻悻不敢遽言囁嚅久之始曰衆口悠悠喧傳道路謂姑娘於前夕宴新王烏突於爵邸中賓主交歡王杯共飲其信然乎梅驟聞是言杏　泛紅目眦欲裂陶注視之兀立不稍動蓋預料一作斯語必逢梅怒也（二） 
 
 
 

Page 11

 
 
   
 
 

Page 12

 
 
   
 
