# 1920 - 123 - 4916960

 

Page 1

 
 
   
 
 

Page 2

 
 
   
 
 

Page 3

 
 
時評 
[一國三公（冷）]  
　　古語有云一國三公我誰適從今則僅僅北方執政之徒已有三公之象宜乎即此日牒覆文一事擬議若干日而無成矣 
　　名之曰責任内閣而内閣總理不過一奔走伺候之人總統之意如何督辦之意如何黨系之意如何督軍之意如何無一不當聽命者且不及已之意更無論國民之意宜乎無所措手足舍辭職無他途矣 
[命令]  
　　五月八日大總統令任命沈爾昌爲浙江財政廳廳長此令 
　　又令農商部呈黑龍江森林局局長何守仁懇請辭職何守仁准免本職此令 
　　又令任命朱佩蘭爲黑龍江森林局局長此令 
　　又令張肇通段同保均授爲陸軍步兵上校此令 
　　又令陸軍總長靳雲鵬呈請任命何國華爲浙江督軍公署副官長應照准此令 
　　又令陸軍總長靳雲鵬呈請任命普民康爲湖北陸軍第三旅步兵第五團第二營營長湯華灺爲湖北陸軍第四混成旅步兵第二團第一營營長均照准此令 
　　又令陸軍總長靳雲鵬呈請陸軍第十七混成旅步兵第一團第二營營長王錦榮請免本職應照准此令 
　　又令陸軍總長靳雲鵬呈請任命孫國華爲陸軍第十七混成旅步兵第一團第二營營長應照准此令 
　　又令楊以來鄭俊彦均晉給二等文虎章陸鎔馮紹閔均晋給三等文虎章高青田傅宗漢楊桂連戴鴻逵均晉給四等文虎章此令 
　　又令陳銓衡給予三等嘉禾章此令 
　　又令王祖綮給予四等寳光嘉禾章此令 
　　又令鄒日燦給予四等嘉禾章此令 
　　五月六日大總統令國務院存記劉光瀅著發往山西交該省長酌量任用此令 
　　又令司法總長朱深呈請任命萬敷署山東高等檢察廳檢察官周祖琛王道伊署河南高等審判廳推事馬光炘莫潤華署湖南高等審判廳推事傅廷楨署湖南高等檢察廳檢察官均照准此令 
　　又令司法總長朱深呈請任命劉夀蓮署江西南昌地方審判廳長應照准此令 
　　又令司法總長朱深呈請任命桂寳森署江蘇江寗地方審判廳庭長應照准此令 
　　又令司法總長朱深呈請任命余其貞署江西高等審判廳庭長廖鶴齡署湖南高等檢察廳首席檢察官均照准此令 
　　又令司法總長朱深呈請任命徐瑞徵署河南高等審判廳書記官長應照准此令 
　　又令司法總長朱深呈請任命鮑忠淇署直隸天津地方審判廳推事高孝綱署江蘇江寗地方審判廳推事簡炅署江蘇上海地方審判廳推事均照准此令 
　　又令外交部呈請任命許熊章爲駐昻維斯領事應照准此令 
　　又令内務總長田文烈呈准黑龍江省長孫烈臣咨省會警察廳試署警正劉蔭軔王純德金鶴祥請免本職均照准此令 
　　又令内務總長田文烈呈准黑龍江省長孫烈臣咨請任命戴西庚魏鐵華試署省會警察廳警正均照准此令 
　　又令内務總長田文烈呈准安徽省長聶憲藩咨長江水上警察廳警正黄宗憲轉任文職請免本職應照准此令 
　　又令陸軍總長靳雲鵬呈准管理外火器營事務長官王懷慶咨請以德齡陞補委護軍參領應照准此令 
　　四君二十日大總統令陸軍總長靳雲鵬呈請任命吳崇貴爲陸軍第二十九師砲兵第二十九團第三營營長應照准此令 
　　又令内務總長田文烈呈准吉林省長徐鼐霖咨請任命李葆初爲省會警察廳警正應照准此令 
[專電]  
　　北京電靳辭呈巳上昨到院交卸出席閣議致别下午後赴陸部命辦交代本日並發通電聲明决去辭甚複雜外交財政外受國人責難内受某方牽掣最近復因覆日牒生意見遂决去徐兩留靳靳昨赴府面辭言徒留無益日坐窘鄉歷言近日種種牽掣困難徐囑有替人方可去魯案昨未議留候新閣成後再定（九日下午三鐘） 
　　北京電靳辭呈昨晚未遞今晨派郭則澐送府今日在宅閉門謝客靳語人决不再赴院視事周樹模聞已出京（九日下午二鐘） 
　　北京電靳今晨上辭呈並赴府面辭徐仍面勸並將辭呈退回 
（八日下午三鐘） 
　　北京電靳語人我决去職魯案如何辦法俟繼任者主持安系擬召滬王回組閣曹汝霖長外交陸宗輿長財政姚震内務現明知周樹模不肯出先由徐樹錚勸周俟周拒絕卽自組徐决俟閣局定後赴庫（九日上午十二鐘） 
　　北京電復日文三次修改後僅百餘字謂中國未簽德約日照會所援引殊無根據不能回答末復聲明事項多端詞極含混 
　　北京電徐對外部復日文稿亦不謂然謂應發回另改（八日下午三鐘） 
　　北京電李思浩有與靳連帶辭職說（九日下午二鐘） 
　　北京電昨夜十一師衛兵搗毁内左三區署總監聞警卽召集保安隊捕獲九人並電李奎元交兇（八日下午三鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電教育基金經閣議决撥道勝欵五十萬（八日下午三鐘） 
　　北京電商界方面因華乙案問題意國堅持强硬態度輿情深爲憤懣俟飛行團抵京將表示反對政府方面正在派人解釋 
（九日下午二鐘） 
　　北京電京學界决不加入華北運動會（九日上午十二鐘） 
　　北京電檢廳對學生案因阻碍交通無據專以不服警察制止起訴（九日上午十二鐘） 
　　北京電盧殿虎電教部滬蒸日可上課（九日上午十二鐘） 
　　北京電凌文淵等保孫幾伊呈已遞未批惟法界人云政局仍前保出無望（九日上午十二鐘） 
　　北京電平政院對湘民控紙捐案判决取消原案張敬堯電因執行困難擬暫照原案辦夏壽康昨具呈府院以去就爭（九日下午三鐘） 
　　北京電皖倪電謂盧督請廢督何不先自請免職爲天下倡中央何不先廢浙督試騐（九日上午十二鐘） 
　　北京電党積齡電法部謂政府要人吸鴉片者不少某到京後將看是否不畏强禦一律調騐 
（九日上午十二鐘） 
　　北京電電軍府詰問譚延闓進兵並囑速退（九日上午十二鐘） 
　　北京電宋焕章電告支日起全隊已漸次撤抵雙城惟留一連駐崴守護辦事處（九日上午十二鐘） 
　　北京電李家鏊電催速布宣言對日出兵俄境聲明不受牽制探報日軍在伊市附近有進窺外蒙情勢（九日上午十一鐘） 
　　北京電劉顯世電王家襄對議員二次宣言恢復六年憲會力表同情（八日下午三鐘） 
　　北京電王占元等反對建築漢口商場（九日下午三鐘） 
　　北京電汴省會虞電請駁回日牒（九日下午三鐘） 
　　北京電鮑貴卿庚日抵津 
（九日下午三鐘） 
　　北京電曹雲祥電删日各國代表正式會議承認新俄（八日下午三鐘） 
　　揚州電五九紀念中交半旗商閉兩時（九日下午八鐘） 
[公電]  
　　宿遷報告國恥紀念大會電申報轉各報今日國恥紀念各界在體育場開會到五千羣情憤激商農學會 
世界路透電 
[斯巴高等議會與德國]  
　　六日倫敦電路透電社探悉德政府已允派代表至斯巴參與高等會議該會定期五月二十五日舉行 
　　七日柏林電據半官消息德國軍用航空隊將於今日按照和約遣散據某報載稱協約國委員團擬毁壞德國飛機場及飛行機關僅留飛機廠一所以備國際航空事務之用 
　　七日不魯塞爾電據確實消息德國擬請法國將斯巴大會改期至德國大選舉以後舉行德國大選舉定期六月十日舉行 
　　六日倫敦電法國陸軍部稱德國兵士逾六十四萬四千人此爲可注意事蓋裁撤德國軍隊將爲斯巴會議所討論主要事件之一也英陸軍除印度外有五十二萬五千人法陸軍七十萬人美陸軍三十一萬六千人 
[俄波戰事近信]  
　　六日不魯塞爾電佛蘭克福電稱國防軍與紅軍在杜塞爾杜夫附近開戰紅軍敗退棄死屍十具紅軍之兵一支隊避入英軍占領區域杜塞爾杜夫目下雖稱安靜恐將復起騷亂國防軍已占據愛爾白菲爾特與朗斯奇特 
　　七日倫敦電紅軍本擬取大攻勢以奪萊姆堡爲波蘭軍先發所制兹悉紅軍曾集兵五十師圖施此舉携有英製之彈藥甚夥皆得諸柯爾恰克海軍大將與台尼金將軍者今悉爲波蘭所有基夫陷落消息迄未見官場明文消息靈通各界現信該城已被占據或波蘭軍現候烏克蘭軍開抵會同占據之列甯氏與特羅斯基氏聯同發表示文懇請善戰之士從速會集又謂勞農俄羅斯全境今頗阽危 
　　七日巴黎電萊姆堡消息謂烏克蘭軍藉羅馬尼亞砲隊之助擊敗過激軍克復俄迭隆 
[英俄之新提議]  
　　七日倫敦電莫斯科無線電稱勞農政府國民外交委員齊吉林氏巳接受英外相克松伯爵之提議允與藍格爾將軍等談判克里米亞停戰事務並注重克里米亞英人之利益勞農政府已提議願與高加索各國立卽議和 
　　六日倫敦電烏克蘭聲稱烏克蘭軍之與波蘭軍合攻過激軍並非欲圖取銷獨立或爲波蘭之附庸 
[英員之私人實業演說]  
　　七日倫敦電昨夜波拉勞氏在愛爾白廳演說謂私人實業應否由私人辦理抑改爲國有此爲必須透澈解决之問題内閣對於此案决不讓步英帝國之興盛全根據於個人自動力至於平等希望直爲必不可能之夢想無論何國凡欲防阻個人性與能力之發展者必致失敗云 
[各國近事記]  
　　七日倫敦電各報載華盛頓電稱墨西哥總統加蘭柴巳由墨境逃至維拉克魯士蓋以革命風潮躉延日廣之故 
　　六日倫敦電英相喬治近患氣管支炎今病體漸愈巳赴海濱靜養數日 
　　八日倫敦電四日份英國入口品共值英金一百六十七兆十五萬四千三百零九鎊較上年同月增多英金一百零四兆二十萬零五百七十二鎊較一九一三年同月增多五十五兆八萬八千四百六十八鎊四月份出口品共值一百零六兆二十五萬一千六百九十二鎊較上年同月增多六十三兆十九萬八千二百七十五鎊較一九一三年同月增多四十七兆七十六萬九千二百八十鎊 
[太平洋路透電]  
　　九日香港電太古船廠所造之新船「四川」昨晨下水該船乃太古公司訂造擬來往上海香港兩處 
國内要聞 
[北京通訊（吹萬）]  
　　國恥紀念日之京學界 
　　五七國恥紀念京學界早有預備大舉之說故軍警方面防備亦異常周密各學校左近一律加崗又以爲不足復設巡游隊每隊約三十人於各學校左近游行果也各校學生於五七紀念祗在校内開會在軍警當局初以爲預防之結果而其實則由於學生會之自弱非由於軍警之嚴防也近日各校學生惟高師北大清華農專醫專等數校以有宿舍故學生尚未有大部分離校者外此則旣巳罷課即成散沙同學集合異常困難故有羣衆運動一時召集頗非易事近高師又因故缺席於聯合會農專則以僻處郊外聲氣不甚迊一舉一動悉承京内學生會意旨故連日聯合會開會討論五七進行方法惟北大清華能有主張前日聯合會清華本主張七日游行北大不表贊同其他各校代表以同學散處無由召集亦不贊成清華說遂决各在本校舉行紀念會 
　　北京女子高等師範本未罷課而五四五七兩日學生皆全體請假舉行紀念校中遂於五六宣告五七放假一天七日上午九時學生在校内大禮堂演國恥新劇劇本由學生自編每一班或二班合唱一齣共演五齣第一齣名臥薪嘗膽第二爲當頭棒喝第三爲二辰丸故事第四齣爲國文教科書第五齣爲苦盡甘餘當演至第二幕時觀者某領事女竟泣下然其人家庭實非與劇中人同情者戲劇感人之深於此可以想見是日女高師演劇之精更不言可喻矣觀客中有小孩數十手皆持小旗一方上書國恥二字至十二時劇終其下本尚有餘興以時間不及散會 
　　男子高等師範於上午在該校開會由陳君爲主席全校同學皆到先合唱國恥歌次由兪勁陳藎民劉正經等相繼演說「演說者共十餘人」其公共題爲民國四年後之外交失敗與國民運動所言無出此範圍外者陳藎民君演說辭中有謂今後之國民運動當舍前此所爲而無功之請願上書開會等舉動而各於社會方面盡力全場鼓掌此亦可見高師學生之覺悟至十一時半迺散會該校學生會印有傳單四種每種印八千份於下午一時由各同學自由出外散發其中皆說明五七紀念語無激烈之言故警察亦未加干涉 
　　清華學校本爲主張游行之一以多數學校感覺困難未能表示同意其躍躍欲試之心爲外力所遏其發洩當然更烈下午一時該校全體學生開國恥紀念會於校中體育館至三時許方散會演說者亦有十餘人之多大都宣佈日本軍閥之野心及追述國恥舊事者 
　　北京大學在法科大禮堂開會由樊君淵浦主席雖名爲國恥紀念會其實則上課籌備會耳當主張上課說初提出時兩方辯論甚力至一小時後始稍平終至二說相調和主張向上海學生總會以罷課無效不如上課之理由建議請取消罷課而實行全國後課衆贊成卽提議討論罷課終止期間之收束方法未開而同學已紛紛離座遂散 
　　此外開紀念會者尚有醫專農工專門及中大則百因情形不同而未有動作 
[北京通信（平心）]  
　　北京學界新趨勢行將收束罷課 
　　北京中等以上各學校自前月二十二日實行罷課以來轉瞬巳及半月此半月中於一切所預計之事實無絲毫發展之可言政府旣視若無睹工商社會又不表同情卽各校學生之自身亦復志氣消沈索然無生氣以北大論數次開全體大會所到之人數均不多而聯合會一方面從前開會尚有二十餘校代表到場近則逐次減少最近乃僅有十三四校又如朝陽大學業經上課交通部所屬管理及郵電兩校僅停課七日現亦上課如故此外若各中學表面上雖聲稱罷課而仍假温課之名教員上堂如故所差者僅到時不摇鈴耳卽主張罷課最激烈之高等師範其附屬中學亦巳間有教員上堂授課且該校代表不出席於聯合會業經數次此等蕭索情形言之殊可悲觀本來此次北京罷課之舉出於被動所謂激於感情並非訴諸理性一時之客氣原難冀其持久所幸五四週年紀念會尚能集合四五千人爲悲壯之演說振罷茶之精神留作此次大罷課中一段大好紀念品此亦可謂慰情聊勝於無矣數日以來學界漸有趨於收束罷課之傾向（一）以上海各校有十日上課之說且見報載巳有數校實行上課（二）以五四之日一時名人發抒意見載諸北京報章者甚多對於學生不少箴砭之語閱之足以轉移青年之心理（三）最近赴滬之代表有信到京詳述南方蕭索情形主張非亟亟收束罷課不可因此之故羣衆心理乃又爲之驟變前晚聯合會開會於北大理科當時提出收束罷課辦法者有法政專門及清華兩校法專主張爲有條件之上課提出之條件如政府能辦到卽上課所謂三條者卽（一）明白答復日本（即駁回通牒不承直接交涉之意）（二）政府宣布魯案經過情形（三）政府宣布外交方針清華主張派代表赴滬請總會收束罷課以兩案付表决法專之案乃得多數贊成遂通過今日（七日）九時北大復在法科大講堂開全體大會其先期所發出之通告原列有兩事（一）國恥紀念（二）討論如何收束罷課是日到者人數頗多主席樊君報告謂今日爲國恥紀念日原擬各有舉動如演說散傳單之類但今日演說一層可以免去至於發散傳單則可任諸同學自由行之目前所亟待討論者則爲如何收束罷課問題於是有人起而質問謂上海情形如何各省情形如何本京聯合會討論情形又如何請詳細報告以爲討論之根據主席乃謂上海情形狠不好有十日上課之說本京各校同學亦不甚熱心前日聯合會曾有討論言時遂將法專所提出之三條書諸黑板羅家倫反對之謂此三條與上海總會最初所要求於政府者無異如何能以此爲收束辦法又有人起言謂法專所提之案何必爲之討論不如純就應否收束罷課問題詳加研究言未畢而反對此說者又起主席左右爲難最後羅家倫乃言罷課爲爭外交罷課是一種方法爭外交是一種目的目的不可變方法未嘗不可變且北京學界當初罷課時所發宣言有『尊重總會之議决發揮人類之同情』之語可見北京此次罷課明明是同情的罷課不是認爲正當辦法的罷課現在同情已半月了上海現象且如此如何能不再圖收束言畢並將北京派赴上海代表周炳琳之來信朗誦一過主張派人到上海報告北京不能繼續罷課情形時在場諸人對羅說頗有表示反對者然討論結果付表决贊成收束罷課者卒佔多數迨主席宣布討論收束方法則衆人巳紛紛出場乃宣告散會由目前之現象觀之北京之取消罷課殆不在遠也（五月七日下午二時）附京報消息北京學生罷課後外間多有種種揣測兹聞學生界特於前日開會議决發出聲明書内述罷課之緣由及以後上課期間仍取决於總會原文如左同人此次尊重總會之議决發揮人類之同情自四月二十一日起全體罷課宗旨所在亦旣於前發宣言中言之惟此事經過情形及同人現在態度外間多有未能明瞭者以致市虎杯蛇將無作有同人於心滋戚戚焉敢述明眞相幸冀各界垂察同人自得總會議决罷課消息後凡開會三次詳細討論第三次會中將即日罷課案否决議定一面由各校代表分向同學徵求意見一面探聽上海學生停課七日後繼續與否以定從違此四月十九日事也至二十一日上午主席兪君得上海繼續罷課消息即於下午召集一緊急會議是日兪君因事辭職劉君被推爲臨時主席當以卽日罷課案付討論由各校代表挨次陳述同學意見小有辯論卽付表决是時在場者除自願抛棄表决權者外計二十九人表决結果贊成罷課者二十五人該案遂以大多數通過由以上情形觀之同人此次罷課純出於大多數人維持學生團體之决心固無他項目的而事經徵求各校同學同意其非一二人所能操縱利用亦自顯然外間種種流言可不辯而自明也至於同人現在態度則始旣以尊重總會而罷課今亦惟有取决於總會即或有主張然不至萬不得巳時决不能單獨行動以重累總會則敢於此鄭重聲明者也 
[靳閣之前途如何]  
　　安福派又在倒靳 
　　安福部倒閣之隂謀至今未已前此欲以王揖唐代靳嗣格於京外之形勢不能見諸實行近復變更手段擬利用前此極反對之周樹模氏出而擔任揆席周氏願爲傀儡與否固不可知而該部則巳積極進行日由某總長奔走於徐段之間冀得一達其目的昨據該部機關某通信社消息謂靳氏前日在總統前忽又表示辭意總統極力慰阻並以難覓替人爲詞惟據聞靳辭意甚堅决計先行請假繼遞辭呈已命郭秘書長準備並陳元首在請假期内所有國務總理事務暫由内務田總長代爲照料現總統仍在慰留之中如眞欲卸肩亦須從長計議大約今日閣議或難成會卽可開議亦必由田總長代揆席照料一切靳則决定不出席辭職之舉難免見諸事實至周内閣說喧傳已久靳如决計下台則周樹模組閣或即實見亦未可知云云由以上消息觀之則該部希望靳倒周代之意已躍然紙上惟據另一消息則適與該部所希望相反據云邇日又有改閣之聲經詳細調查確悉此事發源於日前某閣員團河之行因某閣員於日前赴團河謁段之時曾一爲提及並謂此係總統所主張合肥則謂此事應由總統作主如總統果有此意則翼青可自决進退予未便預聞然聞東海則絕對否認有此主張惟有人曾運動請周樹模出山東海答以少樸以前次之事恐未必肯出余曩日徵其同意已極費唇舌此次未便再向之强聒可知近傳改閣之事總統旣無此主張合肥亦未有具體之主見至靳氏自身雖以外交財政與和議學潮以及調動軍隊等各重要問題多所掣肘未免以焦慮過深而萌退志然對於政務仍躬親不懈閣議例會亦照常出席關於外交問題迭次進府陳述政見昨又以魯案特赴團河與合肥接洽合肥亦未曾提及閣事故以現在之形勢觀之内閣改組之說恐出於某某等個人之活動一時未必能成事實也云云又據某方面言内閣爲財政問題確呈不安之象前日參陸處爲軍費問題以三次電話請李思浩出席主持李竟未前往各處領餉之債主訪李問家言不在家問部言不在部好容易見了面李氏仍推在靳氏身上靳亦無法只相對歎息而已昨日某軍代表訪李李答云財政部係收支機關有來源則有支出若來源枯竭財政部并非生利機關從何應付某軍代表言若再不發恐軍隊激生他故則誰負其責李云没有錢從那兒發去某代表云没有錢則財政總長怎當李云予巳定辭意但有語問君不能約束部下則軍官怎當云此雖一段小談話可知政府財政之窘矣現聞靳氏正約張弧潘復分頭接洽小借欵一面本人又四處設法將以籌欵之成否定本人之去就故以現勢測之内閣恐將爲財政而瓦解但此後繼任者實難其選周樹模已宣言决不爲人傀儡若爲安福部人則各督决不贊同總之任何一派出而組閣而財政之困乏决不減於靳閣轉恐新舊遞嬗更尤加甚故東海絕對不願改組但靳之難關旣在財政而安福方面更積極試其倒閣之運動蓋六月末爲新參員第一班改選之期當改選之時若内務總長屬於自派最占利便故該部希望於六月末之議員滿任以前推倒現内閣而代以自派閣員因用種種方法以壓迫靳氏靳氏無奈特於七日赴團河謁見段氏擬面述安福派種種要挾情形不意抵段寓所段竟擋駕不見靳在汽車上守候約十分鐘之久仍未允見靳遂怏怏回京即電召秘書擬具辭呈以才力棉薄不克再任艱鉅請准予辭職以讓賢能爲詞於八日午後四鐘送達公府由以上各消息觀之靳雖未必因此竟去而閣潮之急則固不可掩也 
[京津間第一次載客航空記]  
　　自北京倡議乘飛機來津之舉决定後英文京津泰晤士報總編輯伍德海君卽接北京福公司總理巴爾生君電約往京乘機爲京津之游伍君於星期四晚車進京翌晨（七號）往南苑到時見飛機中人已預備出發惟俟郵件而已該機機師爲麥芹西少佐九時四十五分各客方始入坐至九時四十九分而機輪動而起程矣此飛機爲英國享達利比巨式是役所載乘客共十五人内有英國駐京公使艾斯敦君及交通部代表三人飛機起程時極爲鎭靜隨升至二千二百尺向東南行伍君往下望時乃十時十五分見與鐵路平行迨已行抵安定與廊坊之間過火車一乘再行則運河歷歷在目一帶平原渺無樹木惟小村數處泥屋如鱗十時二十五分抵運河之三角洲稍見樹木十時二十九分又與鐵路平行楊村在望十時三十七分則機程頓變遇空氣穴凡數次（空氣穴者卽天空中無空氣之處飛機至此立卽下墮出穴之後飛機又復自行起升者是也）每次墮落令人心旌摇摇如高樓失足者十時三十八分天津在目由空中觀之天津實遠不若北京之莊嚴蓋無城垣宫室廟宇之故十時四十一分經過北洋大學十時四十三分機之速度頓減四十四分過各租界及見馬廠四十九分降在馬場計此一程由京至津共一小時當時在場歡迎者甚衆旋賽馬會長設宴爲各勇敢飛行游客洗塵盡歡而散該機於是日下午載乘客環繞天津二次每次十餘人至下午六時四十分乃載回由京至津之乘客回京此爲京津載客航空之第一次誠盛事也 
[京華短簡]  
　　段合肥定於十二日在團河行宫舉行邊防會議並召集徐樹錚曲同豐陳文運傅良佐等一律出席俾於東北西北邊防上事通盤籌畫聞東三省巡閱使張作霖亦派秦華來京列席 
　　濱黑鐵路修築之議已有數年近聞該省交涉局總辦馬忠駿前月來京密與交通當局接洽擬修改俄約（因該路與俄舊政府訂有契約）加入日股事爲該省留京學生探知於本月六日假中國大學開全體緊急大會均認爲喪失路權異常憤激討論結果由全體公舉王明忠劉鴻飛代表面見馬忠駿令其打消原議並擬上書與張作霖孫烈臣以及省議會設法取消俄約並要求速撤馬差嚴重懲辦以儆效尤 
　　駐京美公使因日軍在滿洲里駐紥及其過車站時並親自上車檢查旅客已照會中國政府質問日軍此種行動根據何理由及中國政府何以任其如此並言美政 
 
 

Page 7

 
 
府欲知日軍此種行動是否根據中日之協約如根據協約究爲何種之協約云云聞政府已將此種質問轉送日本請求答覆 
　　據美使館接到半官場消息云此次美議員來華共有二百名各人皆將接其妻子偕行由舊金山特僱專船於七月五日出發八月十日可抵香港即北往上海南京濟南青島北京至回國時順道將在日本逗留一星期並聞該議員團亦到斐律賓一行云 
[西南最近之兵事問題（無名）]  
　　自西南内部内訌於是有滇桂交爭之舉因滇桂交爭於是有總裁出走議員四散大抵始以兵力相爭繼轉以法律相爭迨法律相爭無可解决又將轉而以兵力相爭相爭不巳而廣東之擾亂終無窮期近日粤東之軍政府甚爲沈寂國會則已無形解散似均無足注意所堪注意者則惟兵力問題某系以粤省一方巳達到兵事統一四字頗用自喜前時軍隊複雜人人各有所尊而比較上則惟滇軍較有實力今滇軍亦已分解此後粤省之支配惟桂軍爲獨尊且近來桂軍由西省源源東下者計已有十七營實力甚厚西江北江各地今皆配置停匀無懈可擊惟邇來所特别注重者則在東江及潮汕方面據某外報所載潮汕方面除劉志陸派人往西省招兵補充缺額者不計外其新加之數亦實不少又謂據訪員報告月之三日游擊隊第一路申保藩所屬全路約十營開赴潮汕又云惠州城自日前破獲圖謀起事之機關後卽巳異常戒備并由軍署嚴飭潮梅鎭守使劉志陸密查粤軍舉動昨有粤軍軍官朱某擬從仙游方面開赴某地遂與劉部軍隊衝突至今仍未了解當道對於惠屬方面異常注意連日均調軍隊前往助防昨日尚調撥軍隊兩營乘民船開調赴惠州云云以此觀之潮惠間將來之必有事故可以知之潮有劉志陸惠有劉達慶均爲桂系所深信之人平時本有布置惟潮閩邊地駐有大隊粤軍此爲陳炯明所統實另爲一統系當此粤省軍事統一之時對於該系必額外注意而陳於閩南安海之爭又獨往獨來自行其職權說者謂近日派蔣尊簋往查安海之事某要人主張擬令粤軍退出安海將所佔之地交回似此辦法陳炯明未必果能服從倘或不從則可責以抗命欲加之罪何患無辭况當滇軍事起時陳炯明返斾東下之聲傳之甚盛陳與李厚基携手之說又人言嘖嘖今滇事旣靖必注視閩邊一帶又有改編之事發生可想而知山雨欲來風滿樓今微風巳起矣 
[軍府關於關餘之控案]  
　　文羣請扣押先施存欵 
　　温宗堯主持上海控案 
　　日昨軍府復以財政次長文羣名義委任代表財政部同員彭汝釐依法具狀向廣州地方審判廳請將先施公司存欵暫行假扣押該廳已將此案派歸民二庭推事宋兆泰辦理兹將原狀錄下［原告人文羣職任財政次長代理部務委任代表彭汝釐職任財政部司員住木排頭財政部被告人伍廷芳及廣州長堤先施公司股東王國璇爲聲請假扣押事本年四月八日奉軍政府令開任命文羣爲財政次長陳錦濤未到任以前以文羣暫行代理部務此令等因奉此遵於本月十日接任視事檢查前兼部長伍廷芳任内陸續收到關税餘款合港幣三百九十六萬九千三百零九元除支銷各欵外實存港幣一百八十三萬三千三百零六元未曾交代即行赴滬兹查廣州先施公司由其股東王國璇經手押借前部長伍廷芳銀三十萬元若任令其提去日後判决確定勢難執行除一面預備赴訴外爲此聲請貴廳迅賜决定將伍廷芳借存廣州先施公司銀三十萬元先行假扣押禁止支付以免將來執行困難實爲公便此陳廣州地方審判廳］推事宋兆泰承辦之後不敢怠慢立刻定期傳訊對於先施公司股東王國璇則用傳票而對於伍廷芳及文羣則用咨文並即派吏分别送達乃該吏將傳票送到長堤先施公司據該公司司理人云此欵原係由香港先施公司揭借王國璇亦常居香港並不在省况且此案已在香港涉訟自應聽候港政府判結但此案於廣州先施公司無關自可置之不理云云遂將傳票拒絕却還不允收受審判廳據吏回報後以此案關係重大即召集評議當以民事訴訟原以保全訴訟人利益爲原則今原告聲請假扣押無非爲保全利益免至將來損失起見理由本極充分自當照准况假扣押後雙方不能提欵於該公司亦屬有益無損决議三傳之後如果王國璇始終抗傳不到即强制執行又聞被傳人王國璇以伍氏揭欵係由抵押而來與尋常借項性質逈别一切手續須依照契約履行始生效力現該欵未屆到期忽生此項糾葛除一面電達伍氏聲明此案不任負擔外刻已聘定律師出庭辯護俾免吃虧至王國璇交與伍氏抵押物共有廣九車站前崇義堂地契二紙及河南芳草圍興業堂長堤興盛堂廣九車站前合德堂東沙馬路六和堂地契各一紙連同先施股票數百股共值時價五十餘萬元原訂係以一年爲期月息一分計算 
　　上海關餘訴訟案伍廷芳現已拒絕調停故代表章士釗日前特電軍府請再派人來滬共策進行西林得電後特商之温宗堯請其親往上海主持訟案温巳允諾并先電章代表查詢此案最近狀况及傳審日期一俟得章電復卽定期首途聞十日後總可出發又聞温氏此行不特主持訟案且須舉外交團接洽將前月价（四月）關餘照原案撥交軍府故此行頗關重要也 
[廣東之調停學生罷課辦法]  
　　粤省學生運動罷課一事爲近日社會最注目之問題惟學界内部意見亦不一致有主張即時罷課者有主張萬不能罷課者連日教育會大會議雙方對於此點爭持頗力嗣有某校學生提議調和辦法爲［不罷課之救國］此說得多數贊成約占十分之七其唯一理由以爲學生熱心罷課不過運動救國而巳若果各校校長監學能於日中騰出鐘點准學生在外爲救國事業（如集會演講檢查日貨等事）之進行則學生實無堅持罷課之必要如此辦法可以無碍學業可免官廳干涉又能進行救國一舉而數善兼備卒决定此議又聞校長與學生間關於騰出鐘點一節有所磋商特定明日再集會一次昨星期六日教育會召集本城中等以上學校校長開緊急會議刻巳將會議結果通佈各校其文如下敬啓者邇因全國學生聯合會議决一致罷課力爭解决山東問題函致廣東分會要求取一致行動此事或恐演成事實則各校對此應表示如何態度經於本日召集省會中等以上公私各校長或代表開會提議僉以救國事業吾人無不贊成但罷課本非救國利器吾粤日前亦嘗因事罷課力爭無何等良好結果廳由本校長會議委託各校長自回本校用口頭剴切勸告學生不必取此罷課手續如欲爲救國功夫儘可劃出一時間俾各生做去職教員亦可襄助進行等語當經多數表决贊同并議定於下星期日即陽歷五月初二日下午四時再開校長會察看各校勸告情形續議應付方法今將議决情形函達查照并請貴校長或派代表屆時赴會商榷一切 
　　昨一號下午省會學生聯合會召集各校代表在仙鄰巷第二平民義學會議罷課問題未開議時忽有便服區員率領警兵一隊約數十人闖入聲稱奉區長令禁止學生開會勸令解散主席與之交涉良久許以在場旁聽區員不能作主乃返區請命仍分派各警兵在門外站守十五分鐘後區員得區長命令在場旁聽監視開會至會議終結始率警兵去又廣東學生聯合會廣州分會原擬一號在道光學校集會討論罷課問題先有警區區員到校謂各校學生不得在此會議門外並有警察來往巡邏各校代表得此消息遂改在城内某處秘密會議結果多數主張實行罷課現所以遲遲未發表者因近有人提出調停辦法正在討論中也 
[山東國恥紀念會之波折]  
　　五月七日之國恥紀念巳經五度全國人士無非述旣往警將來也本年經過五四運動後我東省議會卽發出通告於今日查照舊例舉行大會其一切籌備業已妥洽不料至日昨下午一鐘經過省議會之赴都代表選出·及省議會通知城内外商號·一律下半旗以表示憤悼後學生會方面突有調查部之重要報告謂明天開過國恥紀念會後學生出隊游行馬司令巳有决定干涉之表示昨某校開會時馬曾對督軍省長及各廳長之面謂明天學隊出發或演講本司令依自己之職責一定干涉云云吾輩學生應作如何對待其時學生會正在續推代表時間聞此趕將代表舉出除招集各校代表全體蒞會外並分頭往邀該會顧問多人迅速來會討論應付方法據某顧問聲稱馬司令宣示之緣起可就三方面觀察（甲）日本人之要求連日以來日本領事以學生出隊演講及所發商單紙幣等均有莫忘國恥抵制日貨等字樣曾向外交當局一再交涉請求取締（乙）中央之壓迫北京當局對於山東之學生頗爲注意近以學潮之故責屈田晉以不能維持秩序之罪因不得不取嚴厲手段（丙）人民之意思自去年年底吾東人民主張對官府退讓不使以對外關係易而爲對内問題現在日本通牒尚未駁回山東問題尚未有交付聯盟之預備而六月一日即爲聯盟開會之始時勢迫促難再遲延如我人民方面稍一不愼將對外問題變爲對内延宕時日必墮日人之謀應請同人竭力鎭攝以期貫澈從前之主旨究竟明天應否遊行尚須討論云云嗣經學生同人一再研究其所持態度如下（一）分頭往見督軍省長警察廳長等維持原議仍須出隊游行（一）如各方面不准請求則無妨表示退讓不但學生不出隊游行即各靜處學校不與國恥紀念之會議亦無不可云云結果全體通過卽行分頭呼籲再定行止故今天之出發游行尚未必能成事實也至紀念會之籌備已先期由省議會將會場布置完備共印入場券一千張分送各界各學校則係用公函通知云 
　　前日各界聯合會議决分推代表赴京請願昨日報界聯合會推定李幼石君省議會杜星北張芸軒劉清晨于清泮姚仲撝五君此外尚選定莊英李華兩君爲候補者學生聯合會推定姚志軒莊達中李玉級唐了龍李懷珠等五君預備與各界代表同時赴京 
 [P贛學生上課之動機> 
　　江西教育廳長許夀裳以各校學生罷課迄今巳一星期有餘荒廢學業殊爲可惜昨晚因又電召各校長到廳會議促令學生上課許廳長謂此次罷課固不止江西一省然近聞浙江湖北安徽均有卽日上課之說昨日接北京來電亦以學生罷課日久斷不能再任曠廢務須設法勸諭各學生早爲覺悟似此本省方面亦難再任學生行動自由不加聞問時各校長均以無法制止深自愧責最後則以五七運動爲期不遠不如再遲數日俟學生之氣稍平則較易開導否則徒費唇舌於事無濟許廳長聞言亦頗以爲然於是遂决議下星期一（卽十日）勸學生上課不復再爲延緩屆時如各省多上課者則江西當亦無異議也 
[皖省學潮近訊學生决定上課期]  
　　皖省自罷課以來迄巳半月有餘省議員爲愛護學生起見特於本月五號召集各校代表在法政學校開會議員赴會者爲余君幼泉及何君二人謂學生代表云諸君終日奔走呼號犧牲寳愛之光隂荒棄無窮之學業無非爲愛國起見耳然吾等亦國民也豈可坐視而不盡協助之力現省議會將拍軍政府要求力爭外交政府自有相當之處置請諸君勿慮惟上課與否諸君自有辦法吾等亦不過問云云學生旣得省議員宣言即於六號在師範學校開會先討論上課與否最後表决有七校定下星期一上課如第一師範·女子師範·工校·農校·法政·模範工廠·罷操教員義成所是也其第一中校·及六邑中校雖未表决然聞下星期内亦將上課云皖垣罷課至五月一日已二星期各校長及教育界中人爲寳愛學生光隂起見乃於是日上午召集學生代表至教育會開一會議勸導上課當由學生提出四條（已誌前報）以爲上課條件在校長方面以此四條尚有磋商之處而教育會長劉道章則逐條駁詰時有學生代表孫君梅先朱君子帆先後起而辨論劉乃悻悻下台而此次會議乃無結果至五月三日教育界復召學生至教育會會議學生不知劉爲會長也（皖教育會於五月二日改選劉之再得會長學生未知）亦應召而至仍本前四條之主張一無退讓教育廳長董氏似有轉圜意允爲學生設法而劉不待董氏言畢卽跳上講台大聲云［你們學生一輩子胡鬧將來亡國必定是你們學生你們罷課實在貪游玩的什麽愛國吾不曉得吾們行政長官竟能容忍你們如此無法無天若是吾在警務處的時候早請你們走了］言畢即登輿而去學生經此番大罵皆憤怒塡胸咸欲逐劉去皖因各校會議未一暫未發表現學生巳窺破劉之此舉另有作用昨在法政學校開會議時羣主張不與計較以免爲人傀儡且有省議員余君幼泉何君讀青出而代學生擔負責任故得轉圜决定於下星期上課也 
　　至於檢查日貨一事聖保羅學生最具熱心今該校雖因罷課而被解散而其他各學生仍持定力以期不負初心每值輪船上下水依然會同國貨檢查所各職員實行檢查五四號並曾列隊游行街市沿途演講聽者甚衆 
[蘇議會之促和電]  
　　北京大總統國務院廣東軍政府鈞鑒和會停頓欻忽經年長此相持國將不國夫國内不統一遑論外交内部自分裂何言南北當此外患日亟險象環生即同心禦侮猶虞不足况同根相煎寗有倖理近讀院願日通電謀和誠意薄海同欽務希各矢眞誠共蠲私見以國家爲本位以民意爲前提法律事實併予解决民國前途庶幾有豸急不擇言伏維亮察蘇議會庚 
[南京快信]  
　　今日（九日）爲國恥紀念日各校學生午前舉行大游行午後分隊出外演講聖公會愛國團開演愛國新劇各學校商店均懸旗以誌不忘 
　　學生定十日一律上課回籍學生連日亦多巳來省金陵大學等校學生亦均回校 
　　醫學校長蔡文淼二師校長賈豐臻三師校長顧倬八中校長李荃均以快郵代電呈省署教廳十日各校學生一律上課 
　　今日軍警機關加派軍警巡行街市 
　　省議會昨日（八日）上午十時并預算審查會下午開大會不足法數遂改開選舉預算决算審查長員會審查員每縣一人請假者派人代理 
　　蘇社定十一日在南通開成立大會省議員今日（九日）聯袂赴南通與會臨時會十五日行閉會式此數日内恐大會無再開希望 
　　省議會日前電院部質問上海何代使以警備區域施行接戰地域戒嚴法聞院部昨有電致李督令婉爲解釋惟議會尚未接到復電 
　　浙省各法團昨致蘇議會電請一致力爭外交 
　　杜威博士連日演講新文化各縣教育行政主管人員均來省聽講現定十五日赴南通演講 
　　齊省長委胡遠燦錢恩溥充本署諮議胡財政廳長委陸昶彬充本廳顧問 
[杭州快信]  
　　本日爲國恥紀念日學生聯合會添印藍色記念報各校俱下半旗學生部分出發講演者寥寥惟有身穿白制服·手纒黑布·上印國恥記念者絡繹於途 
　　新市場城站一帶巡邏軍隊自昨日起逐漸減少 
　　浙省開辦平糶擬購皖米二十萬石現准皖省電覆以該省平糶尚仰給於贛省所商應從緩議 
　　高審廳昨委錢樹聲爲金華地審廳推事高檢廳昨委江肇岷爲夀昌縣管獄員 
　　浙江省立第一師校本係兩浙師校改組前由各同學組設明遠學社（即校友會）上年又由第一師校另立校友會該社社長向以經子淵充任現經擬取消該社各社員多數反對日前曾有宣言書發布今日全體社員又假律師公會開會討論維持辦法 
　　京師國立財政法政法律三校同學會今日（九日）下午一時在省教育會開成立大會到者頗形踴躍 
　　杭屬出産石灰由雪水橋裝運至嘉興一帶銷售經過各關卡騐票放行時每多留難需索已成習慣現新任財政廳沈廳長竭力頓整銳意革除巳嚴令各局遵照切實禁止並查明需索人證呈候嚴究 
　　浙江第十一師範第四班學生修業期滿自前月二十日由歷史教員劉君廷煊率同赴無錫蘇州南京各校參觀昨已返滬 
地方通信 
[蘇州]  
　　飭送國語聽購員省立第一師範王校長接奉教育廳長訓令略謂北京教育部設立國語講習所各處師範學校每校派送國文教員一名赴都入所聽講限五月十五日以前選送呈廳轉報 
　　省委監焚烟土吳縣温知事近將没收各案烟土烟具自上年四月一日起至本年三月末日止開册呈請省長定期派員監視銷燬兹巳奉到指令定於五月十二日派查禁烟苗委員張鳳瑞前往監視云云當經分别呈咨同城各機關届期下午二時在本署大堂前當衆焚燬請一體派員蒞塲 
　　高小聯合運動會農期蘇垣各高小教職員於七日下午四時在體育場開聯合運動會籌辦會勸學所長潘振霄勸學員兼體育塲督察管理員彭禹言因事委託代表到會其他到者有杜魯林等諸君討論結果運動日期展緩至五月十九日並推定吳縣温知事爲正會長勸學所長教育會長爲副會長其組織則分事務技術兩部即日分函各校云 
　　校園宜植棉桑吳縣教育會昨奉教育實業函廳訓令略謂本屆省實業行政會議議决各市鄉小學實行農科教授並於校園多種棉桑一案業經呈奉省長指令會同通行酌辦合將議案抄發仰即查酌辦理云云 
　　閩學生代表被拘觀前正山門口崗亭五月七日夜半有身穿長領服裝之汪蓋堃即汪榮卿在内住宿經巡警查詢言語支吾當即搜其身畔並無違禁物品帶送南區第五分駐所轉送南區警署經吳警佐訊據供稱福建人現充閩省學生代表因川資用罄無處藏身遂走入崗亭住宿等語隨即備文解送廳署核奪云 
[鎭江]  
　　五七紀念日情况五七紀念鎭江城内外各學校各在校内舉行並先在公共體育場集合演說痛快淋漓聞者泣下事後分别游行各人手執警告小旗並印各種傳單紛送各商家間有停止鼓樂實行誌哀者各學生並散插盡俾激起同胞愛國心云 
　　學界組織參觀團鎭江縣教育會近組織參觀學校團指派縣立區立各學校教員組織之各區學務委員及私立學校教員如願參觀者得酌量加入惟參觀團每一次人數以十二人爲限每年出發一次參觀日期以一星期爲度出發之時應先開會集議定參觀地點及參觀目的勸學所長縣視學曁學務委員均應蒞會與議云 
[揚州]  
　　杜威博士來揚先聲上海新教育共進社特請杜威博士至揚州清江鎭江常州無錫蘇州上海南通松江皖省蕪湖安慶贛省九江浙省嘉興杭州等處演講以期傳播近世思潮訂於五月十六日自寗出發以南京高等師範劉伯明爲繙繹先至鎭江後達揚清復折回至常錫此間教育界巳預備歡迎矣 
　　借運蘆鹽之署令兩淮運署近奉鹽務署指令以皖岸北鹽全體運商大吉祥等呈以岸鹽充足請免借蘆以維鹽法而恤商艱等情查此案前經核定碍難變史倘以官運有碍商引權限即將商岸蘆鹽配票行銷以符定章仰即轉諭該商遵照云云段司長巳飭令該商知照矣 
[南京]  
　　女子職業學校之新出品金陵大學手工科主任郭養元夫人去夏假南京東關頭地方創設愛國女子職業傳習所專授各種籐提籃籐提包等件因價廉物美頗爲上海各大公司所歡迎近聞該校又添製籐手杖數種其製造之精美與舶來品無異云 
[杭州]  
　　函詢减賦辦法江蘇財政廳致函浙江財政廳略謂江浙兩省夙以賦重著稱近者貴省浙西各屬已奉明令分别量減而部呈未登公報不知科米在一斗及九升以上各田其中如何量予遞減之處貴省原擬辦法必巳斟酌盡善敬祈詳晰見示藉資借鏡其部呈必已行知務祈抄寄一份尤爲感荷云云 
　　學生定期上課杭垣各中等學校近日雖有開課然上課學生仍不及罷課之多現聞各學生主張擬將對外問題即請願省議會負責力爭如有不滿意時再定對付方法擬於五月十日星期一先行上課現正由各該校長勸導進行而一師學生於七日在禮堂開全體大會以罷課日久犧牲太大外交問題旣由各法團出而負責學生總以學業爲重一面提出於杭州學生會請求上課如學生會不能在五月十日前表示祇得先行上課云 
[嘉興]  
　　禾邑蠶汛四鄉蠶汛不甚整齊早帮已届二眠遲帮僅過頭眠近因天時和暖蠶身發育較易惟鄉間桑株去歳被水掩萎今歳抽葉稀少葉上且生有細小害蟲故有缺葉之虞現南北兩門及四鎭各葉行特籌集鉅欵向東鄉一帶採辦大宗桑葉以供育蠶家之需求最近葉價賣進每擔二元售出二元三角據育蠶者言今歳葉少蠶多葉價尚須看漲　 
　　籌備國恥紀念嘉興學生聯合會以瞬屆國恥紀念日特於八日决議於國恥日下午二時在公共運動塲開國民大會當於先一日通告各界知照矣 
[廣東]  
　　南雄又有妖道機關粤省左道惑人機關迭有破獲現聞又有嘉應人梁某年約三十餘歳去年八月間在南雄南畝城設一齋堂專以扶鸞問卜測人隱事凡來求卜者必先派出黨徒偵查問卜者之家世然後詳爲卜筮故甚爲靈騐無知男女信之尤篤計入道人衆已有男女三千餘人凡入道者須先繳香油基本金三元并須遵梁道人訓誨查該齋堂尚有所謂執道者此項執道之男女須具有財色兼備方可入選倘年老而無財色者祗能入道不能執道查該齋堂地方極爲宏敞内有精緻房舍三十餘間以爲執道男女居寓之用而附城北門街亦有妖道蕭某設立颹光齋堂其入道辦法一與前述相同而男女混雜情形更非外人所詳悉矣 
雜評一 
[罷課問題之各省情勢（默）]  
　　凡事進退須視環境之情勢如何情勢之最要者卽視我之主張能博多數之同情與否是也多數人表同情於退而我强進焉其無幸也必矣 
　　今日罷課問題之情勢何如北京則提出上課案矣山東則議於請願代表出發日上課矣江西則由教廳勸告而有上課之動機矣安徽則由議會擔任而有上課之議决矣浙江與南京或議定先上課而再俟外交消息或議定一方上課一方仍進行愛國運動此外議决罷課而未罷之省亦有中止情勢由斯以觀則非特學生以外之人多希望學生上課卽學生界亦表同情於上課者多以如是情勢則主張罷課者宜有以自處矣夫罷課本爲救國一手段今以此手段不適於情勢而毅然犧牲我用此手段之主張亦甚磊落光明而仍可博多數之同情若必堅持而不悟焉則表同情者將愈少而欲達我目的愈難然則進退之間可不注意於環境之情勢哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[昨日全埠紀念國恥之概况]  
　　昨日（九號）爲國恥紀念適值星期各公事機關均停止辦公一天各大商號如書業等均休業表示紀念公共租界南京路及法租界城内等處商號用白紙墨書［今日爲國恥紀念務須切記］［力爭外交毋忘國恥］等字樣枯於門首玻璃窗上或於該紙之四角再寫［五月九日］四字每字加以紅圈以示不忘·居户工廠亦有下半旗以表示紀念者 
[各學校之紀念國恥]  
　　民生女學法租界貝勒路民生女校於昨日上午九時召集全體學生開國恥紀念會由校長胡女士主席報告開會宗旨次請余鵬演說略謂吾人紀念國恥必圖雪恥勿徒紀念方不負此會云云繼請任矜蘋演說略謂吾人欲救國雪恥第一籌備實力即專心學問是也第二抵制日貨提倡國貨須以身作則第三以平時遊戲時間作救國運動諸同人能實行以上諸端堅持不懈庶有雪恥之望云云至十一時始散會 
　　惠中女學惠中女中學於昨日午後二時開國恥紀念會首由校長裴女士述開會宗旨略謂國恥二字務須中國男女各界人人腦筋中深印不忘尤當思中國之受恥原因在於何處首先湔滌之次由教員吳吳山君演說云國恥紀念日於今五載余於本届更有感觸未知何日方能雪恥並詳述中外從前國恥之已事無不由堅忍自勵方收湔滌之功不必徒事表示務須力求振作從根本上着想以期雪恥云 
　　愛國實業女校陸家觀音堂西首蒲石路弄昌餘里女子愛國實業義務學校原由五四運動後其校長汪織雲女士感憤外侮謀實力抵制糾合同志創設日昨爲國恥紀念日特於上午在本校開國恥紀念會到者甚衆首由該校長致開會詞次由教職員黄奠華張仲安諸君演說復次由學生兪國鈞姚國馨汪國信汪國傑等演說大致均鼓勵國人雪恥救國等詞聞者頗多感動該學生等散會後各回家中作家庭演講講題爲國恥紀念云 
　　北區公學海寗路福夀里北區公學昨日午前九時開國恥紀念會首由校長王守仁宣佈開會宗旨次由總幹事唐永樂略述五九紀念之由來繼續演說者爲該校教員周靜山孫嘯岩吳昔憶等語多沉痛嗣有學生某登台發表意見大致謂吾人腦筋中當無時無此國恥紀念正不必年年今日有此例行之舉動云云一鐘散會 
　　紹興旅滬公學虹口唐家弄紹興旅滬公學昨日開國恥紀念會學生三百六十餘人及教職員等均集禮堂首由校長朱堯臣演講二十一條約逐條證明國權之損失及去年五四運動經過之情形又謂今天是國恥日諸生欲雪恥須從抵制日貨入手繼由張振遠朱定一湯立賢等演說大致謂諸生求學當先抱一愛國思想今日國恥紀念抱愛國思想者將變而爲痛哭流涕之思想後由學生唱國恥紀念歌而散 
　　公益義務學校愛而近路公益義務學校於昨日開國恥紀念大會該會係是校學生發起公舉三級生包金桃張學宏爲正副會長請教員朱焱生爲會務主任蘇浣青等女士爲招待員是日下午二時列隊至操場向國旗行禮並唱國歌次下半旗唱恥歌及警醒同胞歌又次向校旗行禮唱歌禮畢魚貫入禮堂由會務員糾察員及招待員維持秩序頗形肅靜首由正會長報告開會宗旨次副會長演說略謂雪恥之責任在吾輩又次各學生相繼演說大旨不外抵制劣貨良心救國普及教育提倡尚武精神等其演說以高一年級祝順達爲最佳繼女生唱歌朱焱生特致勉詞略謂今日諸生純以自動的能力組織國恥紀念會其志可嘉尚望努力用功堅結團體以國事爲己任則今日之國恥日未始非他日之國慶日也末由高等生唱祝國民進步歌而散 
　　美術學校上海美術學校學生分會於國恥日就校内開國恥紀念會首請本校校長教員演講次則學生化裝以滑稽之狀描寫簽約時之情態蓋寓莊於諧俾觀者銘於腦袋永誌勿諼又次則唱國恥歌並高呼毋忘國恥三聲而散 
　　培德公學五月九日虹口清雲里培德公學聚集全體員生及各家長來賓等數百人開國恥紀念會首由校長盧頌虔布告略謂年年國恥紀念開會實是厭煩深望明年改爲五九國慶紀念會云繼由教員等化裝表演張毅漢飾千瘡百孔之中國國民歷述國恥悲憤動人王克綏飾醫生爲國民醫治詳說根本救治之法爲普及教育發展實業力圖自强然後可免他人宰割云 
　　勵羣公學馬立師勵羣公學於昨日午前九時召集全體學生在禮堂開國恥紀念會首由校長吳山詳講國恥二字及昔年日本要求之二十一條囑諸生牢記毋忘日後學業成就當思一洗此恥方稱愛國男兒次由教員吳右雲楊鈺誠劉光華相繼演說而散 
　　浦東學校浦東楊家渡縣立第二高小學校會同洋涇市立第三國民學校於昨日合并國恥紀念運動會午後一時開會所演節目如童子軍操法爭回青島跳高·拳術·四百四十碼二百二十碼賽跑及各種體操各生精神活潑極有可觀該校備有優勝盾一座奬給最後優勝者男女來賓數百餘人會場秩序由縣高童子軍維持並不請警照料 
[昨日軍隊之防範]  
　　松滬何代護軍使以昨爲五九紀念之期仍令步兵十五團團長劉永勝督同第一第二賈趙二營長各率步兵一連於昨晨起往公共體育場内防守所有沿浦肇河華法接壤之斜徐路各橋梁一律派兵駐守又令砲四團二營梁營長派撥砲兵荷槍分别在高昌廟之西栅口沿鐵路及望道橋南車站等處駐防又派京師憲兵營九連之憲兵二班每班十二名於昨日傍晚起至天明止分作上下二班通宵分往十六舖裏外各馬路及中華路民國路並城内九畝地等處游巡至兵工廠造船所二處責令步兵十六團團長王鳴珂防守並令軍警兩界對於昨晚阻斷交通之職務提早半小時自十時以後不准通行因此昨夜戒嚴較之前數日尤嚴如果五九無事發生本月十五日左右定能解嚴云 
[意飛行家昨日離滬]  
　　午後三時半已抵青島 
　　意大利羅馬東京飛行團首先抵滬之佛拉林中尉因連日天氣晴朗於昨晨十點三十五分鐘偕其機師加八利利君由江灣跑馬場駕駛Ｓ·Ｖ·Ａ·式飛機動身前往青島中西人士歡送者甚衆兹將各項情形雜錄如左佛拉林中尉及加八利利君於昨晨九時即由麗查西飯店乘坐汽車至江灣將機身四週一一檢視並添裝汽油八桶每桶約重十八斤據佛君云Ｓ·Ｖ·Ａ·飛機可裝汽油三百立特每小時需用汽油四十五立特由江灣飛至青島約兩小時半並聞佛君昨日午後一時許可抵青島今晨即飛行北京歡送之人物如北京航空事務處特派員徐祖善鮑丙辰兩少校江蘇督軍代表曲參謀巖江蘇特派交涉員楊晟海軍藍總司令之代表王漱汀副官松滬護軍使代表孫副官長占元警察廳長徐國樑交涉公署陳世光卓健伯楊筱堂意總領事德樂時副官羅思商會長朱葆三上海航空俱樂部職員許建屏夏奇峯倍納以及中外男女共約五百餘人唐少川君携其幼公子前往參觀意大利政府之攝照者攝取影片多張各照相館亦羣相拍照護軍使署派兵士一排警察廳派探警多名在場照料並派軍樂隊歡送航空俱樂部備有鞭砲數千當佛君之飛機上空時鞭砲聲與軍樂聲齊奏男則脱帽女則摇巾表示歡送之意此時飛機圍繞場中而行者三次佛君在上連連舉手以答仰首而望者之盛意當飛機離地時微有西風佛君在空中約轉五分鐘漸飛漸高隨向東北如箭駛去意飛行家載耳皮亞樂瑪西羅彭非理等均在場照料當佛君臨行前有三五意童贈以所攝之飛機像片上并寫其姓名佛君笑領而受之聞駐滬意大利總領事德君將親至各機關代表其政府人民道謝滬上官紳招待佛中尉誠意北京政府特派員徐鮑兩君於昨日午後發電北京報告一切並偕江蘇督軍代表曲參謀乘昨夜十一點鐘快車各回銷差云 
　　前日（八日）佛中尉飛繞滬埠時在空中散放寬約三寸長約五寸之紙張右邊爲紅黄藍白黑五色狀吾國國旗左邊爲綠白紅三色狀意國國旗中印［義國飛行團代表義國人民由羅馬來華中義均爲文明古國相距雖遥刻由空中直達中國籍此聯絡不啻近於咫尺兩國更當親睦矣謹祝中華民國萬歳萬萬歳］字樣 
　　路透電社昨接青島電云佛拉林氏巳於今日午後三時三十分抵此 
[滬上將有飛機出售]  
　　大陸報云本埠中央汽車公司昨稱現已設法於數月内運入飛機數架開辦航空事業並擬購置停機之地以供向該公司購有飛機者之用該公司將另設航空術教練所一處主持教授者爲前充英陸軍飛行教練員狄曼氏第一批飛機約三個月内可到該公司將售僅載一人之飛機約三十至四十馬力裝置每加倫汽油能行二十七哩之引擎兼售可載五人九十馬力之飛機此機皆爲愛夫羅式以安穩舒適節費爲特色云 
[中國救濟婦孺會大會紀事]  
　　中國救濟婦孺會總會在江灣火車站側昨日舉行第七届大會及留養院恤老院新屋開幕典禮來賓約萬餘人由淞滬火車接送由會董項如松·魏清濤·陸維鏞·周岷源等招待午前十一時先行新屋開幕禮奏樂會董徐乾麟代表葉子禱報告一切張守彝代各團體致賀詞徐乾麟答謝禮成午後二時舉行大會會董宋漢章主席徐乾麟報告會務魏清濤報告收支該會男女學生唱歌女學生樂舞來賓兪宗周·戈朋雲相繼演說大旨均謂爲善最樂如現中國救濟婦孺會辦理卓著成效惟聞各種擴張經費爲數甚巨尚缺少二萬餘元端賴羣力資助云云該會學校内童子軍在運動場演操甚有精采鄭正秋復偕和平劇社員汪慕俠·沈玄冰·胡君安·馮毓秀等演劇先演［拐兒］一齣·次［救濟賢婦記］（係該會事實曾載上月二十四日本報）並有音樂影劇垂暮方散會場臨時捐欵約七百十四元以陶秉鈞捐三百元爲最按該總會由該會朱葆三會長王一亭副會長與會董等辦理有年拓地約五十畝除新增養老院外其留養院中有小學校男女分班上課巳設西樂科童子軍科工藝科（内分泥塑·籐器·造琴·圖畫·肖像·廣告圖畫·履工·毛巾·花邊·縫紉各科）並有甫具雛形之幼稚園中西醫藥事務亦均完備統計開辦以來留養婦孺之受認領去者七十四人資遣者四十三人病故者十二人幼孩之受乞養以去者八人女子之介紹婚配者五人現尚留養男孩二百二十五人婦女一百二十七人可謂滬上唯一之慈善團體矣兹附錄該會恤老院章程如下（一）本會本恤老憐貧之旨組織之故定名曰恤老院（二）本院設於江灣留養院新建屋内（三）本院設院長一人監院一人書記庶務各一人院長由本會董事會公舉德高望重者任之或公舉董事一人兼充監院以下聘用（四）本院如有重要事件應由本會董事會同院長公决至尋常院務責成監院商承院長執行之（五）本院收養年老男婦須滿六十歳以上確無依靠者爲限暫定男婦各三十名一俟經費寬裕再行推廣（六）合格男婦須由正當紳商將其姓名年歳籍貫出身開明繕備正式介紹書送經本會調查確實給予入院證方可進院留養（七）凡留養年滿六十以上之男婦進院後均須遵守院内一切規則（其規則另定之）（八）凡留養男婦雖屬年老亦當量其能力授以普通輕易工藝以免終日坐食血脈不能流通反生疾病（九）凡遇年老男婦雖滿六十歳以上如染有惡疾者本院不收（十）凡留養男婦宿膳衣履概由本院供給（十一）本院創辦之初除院基承萬國體育會捐助外所有建築費以及常年經費概由本會董事部會同院長設法籌集以資應付而垂永久（十二）凡留養男婦遇有患病不測通知原介紹人來院料理或由本院收殮之（十三）本章程由本會董事會通過實行如有未盡事宜隨時由董事會公同修改 
[通俗教育團之衛生演講]  
　　昨晚八時青年會童子部舉行通俗教育團之衛生演講童星門爲演講員題爲［衛生是什麽］到會聽講者百餘人童君云今日何日非中華民國之國恥紀念日乎五九爲我國之大辱國人皆知之惟有更甚於此之國恥國人皆不加注意而絕不設法以雪之此實當引爲大辱者也國人之夭亡者極多三五歳死者有之十餘歳死者亦有之然而何爲而夭亡哉曰受一種物類之欺侮所致也受極大之欺侮乃有極大之損失此何異乎五九之被辱哉致人之死者病也故曰病者欺侮之源然而病之來也人爲之病以夏季爲尤多故每年夏季稱之曰我國之國恥紀念也可病又以何者爲媒介則曰蠅蚊鼠等是巳因其爲物也微故無抵抗之法以致傳毒殺人而爲殺人之兇手矣然而被殺者輒不之覺虎而竄入人叢其殺人之動作立見以是人必設法擒之或斃之以重民生也然而蠅蚊等物其爲物也微其爲害也漸殺人不能立見其死然而受其害者甚衆一蠅可殺千百人較之虎之殺人有過之無不及故蠅亦可稱之謂虎虎則必設法除之蠅則任其殺人此豈保障民生之道哉蠅蚊等欺我民族較諸日人要求之二十一條爲尤甚如此大辱不知雪國之振興豈能望哉故爲今之計須先雪此蠅蚊之恥以倡大我民族我人近日多知愛國無强壯之體格其愛國爲虚空的故我儕國民當勉力從事以驅除此種兇暴之毒物也本團已有切實之辦法如下「宗旨」（一）聯絡上海工商學界實行提倡通俗教育（二）使一輩未受教育之童子及武人學一種國民應有之知識（三）利用受過教育之童子及成人服務未學過教育之童子及武人（四）就各地居民彙集之處選派人員爲此輩中之缺乏智識者服務「總務部」印刷品·各段特别會·區長·總記錄·總議事會·稽查員·段長師範班·游行隊·經濟·衛生演劇團·演講員師範班「段長」隊長議事會·隊長隊員師範班·星期報告·特别會秩序「隊長」衛生演講員·露天學校教員·逐日報告·隊員·衛生稽查員特别會演講之地點巳由工部局允假各處小菜場教員及隊員隊長等均由各學校學生及商界熱心諸君擔任完全義務性質稽查員依勸告方法至各處各家勸告注重衛生至特别會時有衛生影戲及戲劇等以促使人民之覺悟也說畢即散 
[青年會之交誼會]  
　　童星門演說雞與卵之先生問題 
　　前日（八日）晚八時青年會開會員交誼會鈕立卿主席先請童星門滑稽演說第四次之普徧主義的糊塗哲學題爲「雞與卵之先生問題」童君略謂此項問題雖經多數人之研究迄未得正確之解决卒認爲疑問以鄙人所見大略言之如下人類之進化經細虫而至大虫·而至下等動物·而後成上等動物之人雞屬於下等動等者也其生産先於人則人焉能知其生産之始對於是項問題自然不能推測而獲正確之答覆似當不成問題第人類旣爲萬物之靈當有研究的責任或理想的判决兹於兒童的原人表示態度中得雞與卵先生問題之解决我國兒童初生其家中必染紅蛋故華童在未見雞之前必先見蛋西童在牙牙學語之時輒呼Ｄady蛋蛋而不呼雞雞以此證之卵當生在雞之前矣即以教會中人言萬物皆上帝所創造然則卵與雞之創造孰先哉吾人所作即上帝之所命故以吾人之建築卽可表示上帝之創造吾人若以泥或粉製一雞必先將泥或粉團成圓形如卵然然後再揑成雞若先揑成雞然後團成卵則手續太繁故此亦卵先生之明證也而雞自己亦能證明卵之先生嘗聞母雞之鳴也輙曰哥哥蛋雖則諧聲然而理想的亦可證明卵之先生也今鄙人以此三例將他人不能解决之問題解决之矣余思一般哲學家必斥余曰妄責余謂謬矣是則我當謂之曰此項爲滑稽的演說也至於鄙人所以欲作此滑稽演說之故則因欲使一般不運用腦筋之人稍運用之使各人均有一種自動的思想而不爲機械的動作也說畢映卓别靈之犬吠聲散會已十時矣 
[中西女塾展覽會預誌（三）]  
　　三馬路中西女塾校友會發起於本月二十一二十二兩日下午三時至十二時假黄浦灘前德國總會（中國銀行新屋）開大展覽會陳列各種物品任人展覽購取二十日下午三時至四時特别優待物價祗收一半如購物十元祇須付五元且有中西女塾學生演劇中西女塾學生音樂大會茶點大菜釣魚等種種遊藝均有趣味昨日花籃部又得方恩錫女士之贊助化裝品部又得許秀英女士之贊助 
　　售券處除前載中西女塾·寰球中國學生會等外尚有數十處如下南洋公學·神州女學·務本女學·復旦大學·民立女中學·民立中學·澄衷中學·啓秀中西女塾·晏摩氏女學校·民生女學校·滬江大學·上海青年會·女青年會·約翰大學·約翰青年會·聖瑪利亞女書院·清心女校·昌世中學·育才公學·美國女子俱樂部·美國學校·三馬路紅禮拜堂學校·大東旅館·東亞旅館·馬玉山糖菓公司·一品香·大馬路口匯中西旅館·禮查西旅館· 
　　名譽贊成員孫中山及夫人唐紹儀及夫人伍廷芳及夫人王正廷及夫人宋漢章及夫人朱葆三及夫人楊小川及夫人美按察使羅平吉君美領事克銀漢夫人等 
[學生會通告堅持罷課]  
　　全國學生總會昨日通告云全國各地學生聯合會均鑒邇來外交形勢愈加緊急日本利用軍事協定在中東鐵路一帶布滿軍隊實行併吞滿蒙日使小幡搗出二次通牒催促直接交涉我全國學生前因力爭外交不得巳宣告全國罷課雖總會摧殘而救國之志始終不能稍懈兹經評議部議决堅持罷課以促政府反省誠恐各地未及週知特此通告中華民國九年五月九日上海學生聯合會通告云各地學生聯合會公鑒本會於本月六日會所被封本會評議部議决自十日起繼續罷課以爭國家之利權與人民應有之自由特此奉聞上海學生聯合會叩（又致各分會通告略同） 
[全國工商協會選舉會紀]  
　　全國工商協會於昨日午後二時在北京路事務所開第一次選舉大會到會本外埠工廠之代表七十餘人商學代表及來賓二十餘人公推沈九成爲臨時主席報告略謂今日爲本會舉行第一次選舉評議員大會之期所有本會發起後經過一切情形略爲諸公陳之吾人置身實業界在在均感税則不良之苦痛故於去年十二月三十日在一品香邀集同志討論組織本會之辦法後因便於赴京請願起見乃即公推臨時職員俾專責成嗣於一月六號在本會會所議訂章程所有赴京請願之事擇要言之一税則分「出洋税」「至各省税」「釐金」出洋税應分生貨熟貨生貨原有或征或重征之分而熟貨出洋則絕對不應征至各省税尤以釐金税爲不良衡之税理至應撤除然對於仿造洋貨尤當先行免税工商興盛國賴以富吾國征税原不能謂之過重不過因洋貨進口無權重征以致國貨因之失敗請求免税是本會唯一之主張抑即發展國産之唯一希望此外若商標保護工廠商號之註册新發明品之奬勵凡此種種悉爲本會之職務凡有未經入會之工廠尚望諸君隨時介紹當卽宣讀虞洽卿由京來之函電函云（上略）抵京後探詢工商協會請願免税事當局現擬商定出洋准其免税别省完納一道入内地概可免去重征此事由財政部會同税務處呈請總統以命令發表此事全賴靳總理與財政部長之力政府今能有此覺悟辦實業斯可以奮勉努力俟决定後再行函達云云主席又將午前來電宣讀電云全國工商協會機製洋式貨物出洋免税案財政部巳經核准會同税務處呈大總統再行明令發表特聞洽青報告畢開匭檢票計當選者三十人虞洽卿·謝復初·沈九成·簡照南·馬术周·吳善卿·王漢强·卓樂生·簡寅初·吳愼之·邵爾康·陳志廉·孫梅堂·鄒靜齋·徐霞村·董蘭舫·董俊臣·陳萬運·王啓宇·宋則久·陳蓉館·謝崇華·王南林·邵廷玉·沈卓吾·顧海珍·夏肇英·陳蝶仙·張友廷·范亮卿·檢票畢經主席及江政卿·謝海初·吳愼之等各有關於策進工商計畫發表會畢各欵茶點并定下禮拜開全體評議員會公舉議長云 
[新繭登塲前之蠶訊]  
　　蠶絲爲我國出口貨之大宗現在新繭將次登場開盤不遠昨日絲繭公所據各地報告情形分紀如下 
　　浙江紹興之餘姚嵊縣蕭山等處育蠶較江蘇爲早日内三眠已届即可上山成繭滬地各絲廠之前往採辦乾繭者有怡和廠等數家定於舊曆二十四日頭批出發月底裝洋四月初三四開秤收買 
　　嘉興春蠶亦已在三眠之際一二日大眠後照例隔五週時採繭故預計四月初四五各繭行開秤桑葉之價日前最高到過每百斤三元連日天氣和暖故已回落現在二元五角各廠已預備現洋大約月底出發 
　　楓涇爲江浙交界産蠶日多荳腐浜一帶共有繭行四家向年租與人收繭每處價約一千八百元左右今屆尚存一家未曾租出 
　　平湖縣之新埭鎭亦建有繭行灶屋四家本年一般收餘繭者皆觀望不敢出手是以僅租出二家其餘未定 
　　金山繭灶行屋亦有四五處育蠶者尚不減於往年惟預備往該地收繭者不如昔年之盛亦有兩家尚未有人議租云 
　　滬上今届春繭抛盤因底價太大故抛出者不欲多售恐抵進不易也日前有某號等抛與同業無錫紹興楓涇等乾繭包定做絲一擔者價元九百五十兩繼回至九百二十兩邇日漸小跌至八百五十兩尚難抛出又長吐市面極好每擔漲至元二百四十九兩尚無貨可預買又雙宫繭則市面疲呆每擔價元七十兩尚無受主緣雙宫繅絲之法非華人均能繅做之故今届收餘繭者預定甚少將來開秤繭盤雖不能先定大約至少須六十元左右也 
[米業會議維持民食]  
　　滬上米價邇來逐步增漲已至九元六七角出口仍難遏阻而販户均赴無錫常熟等各産地收買致來源稀少米業頗爲恐慌昨日由仁穀堂公所董事張樂君陳子賢蔡裕錕及華商雜糧公會會長葉蕙鈞等召集同業在仁穀堂開會大致謂近日米價已將漲至十元而産地爲客帮放盤收買底盤昻貴米貨卽在當地售脱較之裝運來申爲合算是以米價之貴賤我業實無能力操縱現據南北市行家調查上海全埠存底各廠共有糙白米二萬餘石各米店手中共存五六萬石南北兩市每日銷數七千五百石左右若内地不到則僅十日可售即有到而來源不足抵銷路亦恐斷續不繼長江客秈不合於本地所食近日來浙省産米區域又有向江蘇採買白米尤爲可慮至於湖南之秈米出數甚多運滬又需護照費每擔洋五角應請呈請齊省長免去照費俾利通運云云末擬聯名呈請督軍省長撥欵興辦平糴嚴禁私運囤積旋以錢董未到同業亦多缺席遂改於今日再議决定辦法 
[米行爲扣佣問題開會]  
　　米業仁穀堂同行與米舖往來交易加扣佣金一事雖 
 
 

Page 11

 
 
巳實行尚未得嘉穀堂各米店同意業巳禀請上海縣知事核奪前日仁穀堂接沈知事來函略謂頃准嘉穀堂來函以行家加增佣金爲無理由應請即日函復酌核辦理云云是以昨日特邀同行在萃秀堂開會僉以此項佣洋雖然加收然非出自店舖我行不過代客行銷仍徵諸内地行家與船户應照理由呈復縣長旋以同業到者甚少改於翌日（即今日）開特别大會决定用抽簽法如臨時不到照章罰洋一元以昭鄭重 
[嚴禁輕質銅圓入境]  
　　上海縣沈知事致縣商會公函云逕啓者案照民國九年五月一日奉省長艷電内開本署前頒禁止販運大宗銅元章程第二條每人携帶銅元在五千枚以内者不在限制之列係指合法銅元而言如有不足重量一錢八分之輕質私鑄無論多少概行没收報由本署轉發造幣廠折兌改鑄照章充公充賞以維圜法除電財政部幣制局税務處曁河南湖北安徽山東江西浙江各隣省通飭協禁外合特令知遵照如有稽查不嚴致有輕質銅元入境惟各該有司是問等因到縣查此案前奉章程巳函達在案兹奉前因相應函請貴商會查照爲荷 
[租船案之結束電]  
　　華利輪招商局與商帮協會爭相承租一案前日交通部復協會歌電已誌報端兹聞租船薩監督與裕豐公司協理羅君亦有一電致商帮協會此案從此可以告結束矣原電錄下租船一艘之事現經交通部解决由招商局展期二個月退回交貴會承租巳分電知照此事延宕已久似此解决爲日無多務希台端贊同並冀貴會同人同予見諒爲荷薩福懋羅天澤麻 
[華商電氣公司股東會紀事]  
　　華商電氣公司訂期昨日開第三次股東大會預由該公司陸總理通告各股東將股證調换選舉票並提交議案已紀前報昨日下午兩時開會到者股東代表計有三萬五千八百六十四股公推莫子經爲臨時議長首由總理陸伯鴻報告公司經過情形略謂上年營業最感困難其總因在機器之遲到本公司已向愼昌洋行定購新機尚在民國五年籌畫不可謂不早乃因歐戰阻礙至上年始陸續來滬致不能應及時之需要而南北兩廠舊機又曾先後因損壞而修理在公司旣多所損失而對於各燈户亦覺抱歉異常現在地線方脈間交流機機器鍋爐吸水機均巳裝設齊全惟尚缺凝水機帮浦一部據愼昌洋行云本月内必可到滬如果不再爽約則改换交流電尅期可待云云次報告賬略次議提存工人養老恤傷教育等費案次選舉董事十一人莫子經·李平書·姚紫若·朱葆三·孫藹人·朱志堯·葉鴻英·顧馨一·沈志賢·朱季琳·王一亭等當選又次選舉監察員三人李詠裳·朱普異·許松春當選 
[烟酒聯合會常會紀事]  
　　中國烟酒聯合會昨開星期常會首由主席陳良玉報告武進等各分會紛紛來函催詢抵制外債保存主權之事巳否成熟囑速函復以便一致進行等語應請諸公議定程序俾可函復兪葆康起言據京友調查所得政府用度月須一千餘萬除關餘鹽欵及一切收入外每月不敷六七百萬照此情形即竭我全國兩業之精力籌備公債恐亦無濟於事况現在用度甚不明瞭黨派仍屬紛歧和議迄無眉目鄙人意見公債一事不妨從緩金印侯起言兪君所見極是舉辦公債手續甚繁各省區域甚廣一時不能普及現各處來函旣經贊成自應積極籌備以盡我愛國之心衆皆贊成次金拜仁報告接山東臨沂縣分會來函山東菸酒税·憑單税·公賣費·等向收京錢今改洋碼以錢合洋實已暗加二成當此兵匪蝗旱商業彫零實難應付請將他處有無此項辦法情形詳細函復孫瑞麟沈子卿起言此間並無憑單税名目市面上亦無京錢與山東情形不同當此兩業凋敝之時應函復該分會自行呈請體恤仍照向章辦理衆皆贊成議畢時巳五鐘乃散會 
[華僑聯合會代張裕公司呼籲]  
　　本埠華僑聯合會現因張裕釀酒公司被烟台菸酒事務局另徵公賣税費代呈政府要求免收呈文如下呈爲懇請准予蠲免公賣税費以維國貨而塞漏巵事竊據張裕釀酒公司總理張應兆呈稱該公司原創辦人先父張弼士自南洋回國興辦此種實業以機器仿製洋酒慘淡經營垂三十年耗費逾三百萬成本綦重取價極廉不惜犧牲無非爲提倡國貨杜塞漏巵起見曾奉部批准免税三年復蒙續免三年至今年四月底止滿期蒙政府批飭照機器仿製洋貨成案准於出口時完納正税一道此外不再重徵在案詎邇日烟臺菸酒事務局有另徵公賣税費一事若此税上加費勢難支持請爲維護等情前來敝會查舶來洋酒向無公賣費率國貨似應視同一體方於提倡國貨抵塞漏巵不相違背且該公司自創辦以來抵制外貨挽回利權於國計民生實多裨益而製酒原料全係自種葡萄又與尋常米糧所製不同若税上加費勢不敵洋酒之銷場將見國貨日減漏巵愈鉅不特有負國家提倡實業之盛意更寒華僑回國興辦實業之熱忱影響所及關係非小敝會爲華僑機關天職所在又難緘默伏乞體念商艱俯准令行菸酒事務署電飭各省烟酒事務局分行各地烟酒事務所遵照原案概不重徵免收公賣税費以維國貨而塞漏巵國家幸甚僑商幸甚謹呈 
[中孚銀行八年營業之報告]  
　　本埠中孚銀行八年營業報告略云本行營業以來於進行之中守穩愼之道故各行業務均能次第發展而歷年獲利亦得以逐漸增多八年份營業方針雖仍按前規然滬行國外滙兌推廣儲蓄及京津漢口等行均較前年益有進步上下兩期全體營業統計獲利四十四萬二千八百三十七元五角五分云 
[上海商業儲蓄銀行股東會記]  
　　五月九日午後二時上海商業儲蓄銀行在銀行公會開股東會股東到者一百四十四人共計七千五百零一股由董事長莊得之報告開會宗旨次由總經理陳光甫報告八年份營業情形再由監事金伯屏報告賬略查核確實旋議修改行章經股東多數贊成通過繼因董事蔡衡武來書辭職當即投票補選董事檢得票最多數榮宗敬當選四時茶話散會 
[四川崇明兩路聯會選擧預紀]  
　　四川崇明兩路商界聯合會邇因第二次選舉大會特定於五月十二日下午一時假該路青年會爲會場辦理選舉事項昨巳遍發通告及選舉票選舉錄入場券等件凡有選舉權者限於三日内將選舉票塡送該會事務所届期當衆發佈 
[小學教員開普通研究會紀]  
　　本埠各小學校教員昨日上午齊集上海縣勸學所開普通科研究會到者有和安毛吉生·張介凡·巽與周志姜養正陳味腴倉基劉士芳崇正樊彤章·朱雲僧旦華趙靄芙·湯與九浦東附屬王則行閘北市第一皇甫日新隆德高梓才時化陳濟成·姚惠泉東明謝繩玉比德王定誠·湯蔭南西成葛嘉甫·鄭修之貧民曹香蓀朝宗張映蟾龍華錢京兆梅溪鄭賢昌農壇王備五二師附屬主事楊聘漁縣視學朱伯華勸學所長李頌唐等共二十七人十時開會由李所長報告開會宗旨及應行研究事項經衆逐一討論表决如下一件提議研究國語報告方法議决俟參觀員交到參觀報告後商量參加本會意見報告各校一件提議研究科方法議决如左（一）組織參觀團參觀員推定縣立二高市立旦華·倉基·梅溪·比德·隆德等每校各一人日期自五月十六日起以一星期爲度先於十二日下午四時邀集各參觀員會議一次（二）假定取材標準（三）酌定教學上應注重要點以上兩項應俟參觀後再行研究議至此時巳逾午遂宣告散會由李所長留各教員在所午餐而散 
[公送虹口救火會員舉殯]  
　　上海救火聯合會昨發通告云逕啓者准英工部局救火會函虹口救火會西人司保君因救火受寒過甚於五月七日病故擇定明日（即五月九日）二時舉殯由黄浦灘南京路直達靜安寺路公墳安塟特此報聞等因查中英交際素極親善近來火政尤日相聯絡前次陳會員因公殞命曾蒙英工部局特派員弔問參與送殯禮無不答本會會員理應前往送殯合行通告即希查照每區各派十六人准本日（即舊曆三月二十一日）下午一時一律制服白褲銅帽腰帶皮靴斧頭板頭等佩帶完全齊集第一區會同出發事關交際且經過之處中外觀瞻所繫一切服裝務希特别注意是爲至要 
[塘工局覆會丈局函]  
　　爲劃留鹹塘浜基事 
　　浦東塘工善後局董朱日宣致會丈局公函云逕復者接奉大函准英領函開接准來函以五百五十六分契地東首出浦之路劃留三丈合與原留浜基二丈共成五丈等由查前函該租主允讓三丈即連所留之二丈而言並非二丈之外再讓三丈今塘工局指爲五丈殊出誤會相應函復轉知合亟函達查照等因准此查英册五百五十六等五分契地東首係屬鹹塘浜浜面向闊十丈以外因不通潮流改爲路綫闢築馬路定寬五丈照從前浜面僅祇得半之數該商照五丈劃留已有一半浜面歸其所用此處係改浜爲路特闢碼頭與普通之路不同不得以三丈爲限况爲便利交通日後地方發達該商亦同受益且統一各分之地該商便利已屬不少應請轉函英領事查照敝局第一次具函貴局轉請留寬五丈之數飭知該商連同南首三丈路綫一併劃留是所切盼 
[縣教育會討論修改會章]  
　　上海縣教育會以原訂章程與新頒部章有不符之處亟須修改且新頒部章第十三條有組織會員資格審查會之規定曾於上月二十九日職員會議决訂於昨日午後一時假尚文路勸學所開會討論上列二事云 
[青年勵志會開會紀]  
　　青年勵志會昨日開第八次會員常會到者八十四人午後一時開會由翁國勛主席汪伯平紀錄首經主席報告五四五七經過情形次會計長張頴才報告一切帳略次汪了煩演說「孟晋與團結」畢公請胡漢痴演說並述其「在東時之見聞」次演講部長黄天超提出辭職書大抵因另有别就勢難兼任之意聞繼起者尚無其人未得結果因時間已晏主席即宣佈散會 
[滬南慈善會開職員會]  
　　滬南慈善會在薛家浜海運局舊址自開辦以來施棺種痘及施殹給藥諸善舉次第舉行昨日開職員會籌商施醫給藥事宜會長王一亭主席議决施醫給藥部分請浙省金子久主任並請各科醫家擔任診務准自舊曆四月初一日起開始實行每日上午九時至十二時爲施診期間所需經費除由發起人捐認外再行設法籌募以垂久遠 
[綏遠工賑副劵第三期開奬紀]  
　　昨日爲第三期綏遠工賑善後有奬副券開奬之期仍在南市久大碼頭利濟公司舊址舉行自午前八時起至下午一時止所有開出五大奬號碼及經銷票號照錄如下頭奬第三萬五千六百七十二號（本埠有利元經銷）二奬一萬三千七百三十號（寗波甬利公司經銷）三奬一萬四千二百四十號（杭協記公司經銷）四奬二萬六千三百五十六號（本埠大有利經銷）又三萬八千七百二十七號（本埠廣滙豐經銷）五奬四千一百四十八號（嘉興永最利經銷）又一萬七千二百四十五號（蕪湖順利公司經銷）又二萬三千三百八十二號（本埠葉宏茂經銷）又二萬六千一百四十三號（寗波華美利經銷） 
[請奬獲盜水警之預備]  
　　盜匪李蓉生迭次糾刦蘇浙兩省各縣境之富紳典當各案成緝未獲此次由水警第一區購線在滬捕獲解經閔行第一區總署訊據供認後業已轉解蘇垣水警第二廳訊辦在案兹悉該廳長趙雲生以偵緝該盜之隊長巡官偵探各員經辦此案不無勤勞自當奬勵昨特令飭第一區沈區長將經辦偵緝各員一併查開銜名履歷彙册送廳核奪以便請奬 
[三林塘公協泰典被焚後之縣署布告]  
　　上海縣知事公署布告云爲布告事案據典業董事姚洪淦余之芹翁大祿函稱據三林塘公協泰典報稱該典五月二號上午十時由後埭空屋起火延燒包房事起倉卒各貨均被焚燬當時僅搶出首飾二百二十六號即經報告當地警佐蒞勘將首飾檢點保存備贖惟被焚之貨應照省頒木榜章程第十四條辦理等語據此除囑該典迅將已焚未焚各貨分别造册呈報存案外爲此函請鈞署迅即派員蒞勘並請出示曉諭凡被焚之貨當户持票來贖者遵照定章辦理不得藉端滋擾等情並據公協泰典經理張瑞生呈稱爲空屋失火延燒包房請求迅賜蒞勘並出示曉諭事竊商典開設在治下二十四保方一圖三林塘地方於昨日即五月二號上午十時由後埭空屋起火延燒包房緣空屋接連包房爲堆放雜物廢紙之所無人居住不虞其失火惟此屋朝東向來有一木栅窓户逼近鄰居烟囱或有火星乘風飛入屋内燃及破紙所致緣此屋向無人入其時典夥在外無暇入内斷無遺火之理且正值商典早市忙亂俱各有事而無端起火以致毫不知覺及至冒穿屋頂勢已不可向邇延及包房無可補救僅將首飾趕先搶出二百二十六號並簿據等件餘貨均付一炬當即報告三林塘警局王警佐蒞塲踏勘遂將搶出首飾二百二十六號由警佐逐號過目託交張萬興米店代爲保管惟首飾二百二十六號搶出保存俟查明號數造册存案照例放贖外其餘未滿各貨盡被焚毁應照省頒典業木榜章程第十四條規定賠償辦法恐有棍徒藉端阻擾爲此先行呈請縣長察核俯賜蒞勘並請出示曉諭以免擾累等情到縣除派員前往查勘並令典業董事傳知該典商迅即開報已焚未焚各當貨及近兩年内該典滿貨價值以便照章核辦外合行出示布告仰各當户一體知悉凡有持票贖貨之人應候查明已焚未焚各當貨及該典近兩年滿貨價值照章辦理不得藉端滋擾干咎特此布告中華民國九年五月七日上海縣知事沈寳昌 
[捲煙同業公會開會紀]  
　　昨日上海捲烟同業公會開幹事會首由陳良玉報告今日興業公司爲本會公所捐開董事會予亦欲赴席請本會遲一刻散會當由沈子卿主席報告公所地址已訪得數處因價不一俟接洽定妥再行報告所有創辦捐凡我同業當如何進行或定仁義禮智信五字以分等級次由彭夀昌提議以後月捐自當分等級現在創辦捐祇可隨緣慨助當由沈佩蘭葉貺辰顧少卿沈子卿等多數議决先由在席各幹事員願認若干塡明於簿俟缺席各幹事員塡寫後再由發起人向各號徵募次由彭夀昌表明沈其祥問及公司捐數所以不能即答復者因各公司捐簿尚未交會故不便預佈務希羣策羣力各抱熱心不落人後旋陳良玉由興業回來報告該公司非常熱心并允除捐欵外另照捐數若干塡墊云云兹將先認創辦捐已塡寫於簿之各號錄之於下德生昌·益和·沈怡茂·新康·鼎昌·勤康·盈豐·振餘·怡盛·德大生·萬恒豐·以上十一家各認塡三十元德大生裕記·陳萬豐·德和祥·晋隆昌·源記·北乾元·以上六家各認塡四十元 
[麥家圈火警續誌]  
　　山東路（即麥家圈）泰和堂藥店於四號早起火經消防隊救滅未曾殃及四鄰事後總巡捕房派探調查等情已紀前報兹悉捕房所派之華探戴步祥·西探開納已查明該店主名趙貢芝曾向連納安利兩保險公司共保險銀一萬一千兩所焚祗樓上房間少許藥物樓下櫃檯間貨橱内所置藥料完全無恙所有存貨及被焚者之價格核與保險之數不甚相符該探等業將該藥店貨源股本等重要賬簿吊回捕房稟請捕頭核示矣 
[華捕拔升包探]  
　　代理英美總巡强生氏以虹口捕房五百十號華捕馮春福辦公勤奮應着拔升試用包探調往靜安寺捕房當差以資激勸該探業於前日到差辦公矣 
[流氓攫取金挖耳]  
　　前晚有流氓在漢口路大舞臺戲園門首將婦人戴施氏攔住攫取金挖耳一支而逃經氏狂喊由包探居阿巧趕來追獲安徽人程少甫一名帶回捕房稟明捕頭飭令收押候解公共公廨請究 
[包探破獲拐案]  
　　常州婦人周王氏日前被同鄉婦人張陳氏劉李氏李居氏三人拐騙來申匿居法租界東新橋街某客棧内圖賣爲法捕房包探梁大寳張惠泉曹福昌等偵悉前往該棧内將張陳氏等四人一併拘入捕房經捕頭詰據張陳氏等供認串通誘拐來申周王氏稱家中尚有姨母等實被伊等拐來上海圖賣請求訊究捕頭諭令管押聽候解堂訊辦 
[搶取料子煙膏]  
　　匪徒袁才生王金章兩人日前下午至法租界陳兆祥所開之烟紙店以租賃房屋爲由至樓上房客高其生房間内搶取價值一百餘元之料子烟膏數十兩下樓飛奔逃逸當由事主出外鳴捕將袁等追獲連同料子帶入捕房詰據袁王兩人同供搶取料子不諱捕頭諭令管押聽候解堂懲辦 
[憲兵换穿夾軍衣]  
　　駐滬京師憲兵第三營張營長近以立夏節已過天時漸暖所有服務各憲兵自應换穿夾軍衣現定今日（十日）起一律换穿故於昨日飭由軍需科按額發交本埠南北二處之第九第十兩連同日更换並着將换下之呢軍服檢齊解交營部收存昨已分令該二連連長遵辦矣 
[鄉民私售鴉片]  
　　漕河涇附近鄉民陳元元家私售燈吸事爲該鎭警察四分所得悉帶領長警往查當將烟客張根生及陳元元一併拘獲抄出烟具多件解至警所轉送地方廳經檢察官預審一過諭將陳張押候究辦 
[尋獲媳婦兩則]  
　　王趙氏住居閘北天通菴開設豆腐店其媳陳氏年三十二歳於舊曆正月十六日被歇夥馬根華誘姦偕逃兹被其姑得悉偕弟趙阿友尋至馬處將馬根華及陳氏一併拘獲扭控該管警區訊明案關姦拐係屬刑事範圍備文解送地方廳經檢察官預審一過命將馬與陳氏分别收押王趙氏與趙阿友退去候公開宣佈判决 
　　現居徐家滙鎭之無錫人教民裴周氏媳許氏年二十二歳於今年三月初八日忽然失踪兹經訪悉被住居九畝地附近王卜氏勾引在其家中藏匿昨由周氏至二區一分所報告飭警將王卜氏裴許氏及周氏解至警所訊明案關誘拐備文申送地方廳經檢察官預審之下命斐周氏退去王卜氏許氏分别收押候究 
[查獲輪船搭客帶土併紀]  
　　某公司之小輪往來於申湖等處前日有搭客王阿松私帶烟膏二百盒私土十六七兩又顧阿揚由海晏輪船來滬私帶烟土五磅又毛阿二由神户丸輪船來滬私帶烟土二磅均爲水巡捕房探捕分别查獲人證押送水巡捕房梅捕頭諭送地方檢察廳訊究烟土送海關候燬 
[受愚女子之末路]  
　　浙湖紳士王某之女昔年被庖人鍾二和誘姦捲逃來滬匿居小南門外鼎新里迄今已久王因顔面攸關始終不究歷年鍾之衣食日用悉取王女之手目下所捲衣物已典質殆盡前日鍾又向王女索錢將女凌虐王女怨憤已甚奔至十六舖外灘投浦圖盡當經各船户設法救起擬送其歸家該氏不願後由四鄰解勸暫送醫院醫治 
[舊屋忽然坍倒]  
　　大東門外朱家弄口程裕新茶棧比鄰高姓住家房屋年久失修昨日黎明時後埭樓房忽然坍倒轟然一聲震動四鄰内有女傭三口不及逃出被壓在内及至天明經一區三分所巡警到塲設法將三女傭救出幸各無恙 
[車輛不點尾燈]  
　　汽車夫王長根前晚在福州路開駛八百零四號汽車不點尾燈有違定章被一千三百七十六號華捕查見摘錄該車號碼歸稟捕頭諭候轉請公共公廨出單傳究又徐安以前晚乘坐脚踏車不點燈火在長浜路被捕查見以其違章拘入捕房由捕頭飭令存洋保出自投公廨候訊 
[茶館開演影戲之勒停]  
　　寗波人胡阿桃在閘北恒豐路開設興隆小茶館近忽開演皮人影戲每晚鑼鼓喧天看客叢雜四區二分所倪警佐查得該茶館未經呈准警廳捐納照會又值戒嚴時期當將胡阿桃傳案勒令停演違則重究胡遵諭而退 
[不認串拐]  
　　住居閘北恒豐路國祥里寳應人陳小貫子之妻王氏於隂曆二月十四忽然失踪旋有人報陳云汝妻係被同居海門婦人陳徐氏串拐陳遂扭該氏至四區二分所控告經倪警佐提訊被告堅不承認昨解司法科復訊核辦 
[違章擅開汽車]  
　　蘇州人王東明未向工部局車務處領有開車執照擅將黄補路二十六號祝蘭舫之汽車在黄浦路開駛有違定章被一百六十一號印捕查見將王連車帶入捕房稟明捕頭飭王存洋二十元保出聽候公堂傳訊 
[汽車撞傷男孩]  
　　某西人駕乘汽車於昨日下午一時許駛經浦灘撞倒江北男孩李金雲受傷頗重當由老巡捕房一千二百三十二號華捕到來將汽車號碼抄錄另雇車送受傷人徃醫院醫治即據情歸稟捕頭候核示 
[跳電車跌傷腿足]  
　　昨晚八時許某號電車駛經五馬路棋盤街口有搭客永安公司夥友四川人邱同欽不俟車停貿然躍下跌傷腿足頗劇即由老巡捕房四百七十六號華捕到來雇人力車送往醫院醫治一面抄錄電車號碼呈報捕頭請示 
[誌謝]  
　　昨承山西教育圖書博物館惠贈大成節紀念號一册書此誌謝 
雜評二 
[五九以後（訥）]  
　　希望早日解嚴 
　　五九之前有兩種傳說一謂學生將於五九後上課也 
一謂軍警將於五九後解嚴也今五九過矣學生之罷課者正議上課而軍警之戒嚴者果卽解嚴耶 
　　夫戒嚴之不便於商民無形中受種種損害而急盼早日取銷者當亦爲軍警當局所知也軍警當局所以遲遲未行者殆恐學潮未平或生意外技節耳今五一之勞工紀念安然而過矣五四之運動紀念寂然而無動矣五七五九之國恥紀念寂然又寂然則軍警當局所視爲危險之日不能不有所戒備者旣皆毫無所用則亦可以稍弛矣軍警當局能從商民公意而早日解嚴以安人心乎是爲五九後之第一希望 
　　幻塵君今日（十日）下午五時務請來館一次編輯部啓 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游記 
[游歐漫記（十一）] [  楚僧]  
　　哥倫布即錫蘭島是英人領地沿島週圍二三十里有鐵欄杆圍着船近欄杆後停在海中無碼頭上岸須坐駁船公司駁船每天開兩次不要錢以外駁船時常都有日間每人三角五分晚間每人五角五分約十分鐘可到印度人刁詐百出雖無安南人的盜竊行爲但是他的手段還要利害這回同伴有兩個人坐印度駁船上岸船到海中船夫勒令每人出洋三元不然他不到岸幸虧以後有人趕至才拿那船夫送到巡捕局去但是巡捕同他們也是同夥就是送去也没有懲罰以後來的人上岸時却要注意戰前在島中有印度人四十萬現只二十六七萬英人一萬餘日本商店八家僑民二百餘中國商店一家僑民二三十人生活頗貴下等生活每天要一Ｒupee（合中國八角）剃頭一次要一元二角五分其他可以想見下等人不穿衣服吃飯不用器具與生番野人無異商人習慣狠壞見我們路過前後跟着或拉到他店裏去買東西就是怎樣駡他他還要恭恭敬敬的承諾一句「是」一種奴隷的卑鄙的性質眞覺可憐 
　　佛教是印度發源地哥倫布的佛寺很多我因爲時間不夠只看了一所最大的那寺在離街約四五里的地方其大可容五六百人現有僧一百二十多有五六尺長的大佛兩罇三四尺長的玉佛兩罇一坐一臥金佛一罇長約尺餘梵文經典甚多可惜我不懂梵文不能翻閱殿堂都很清潔游客須脱鞋才能進去人民每過廟前手多作十字狀有在寺内誦經的出來面上必塗以白粉以爲清潔聽說英人對於印度人的拜佛不惟不禁止並還有提倡的意義 
　　船在哥倫布載貨甚多六日晚十二時開行計停五十六鐘 
筆剳 
[果園零話（下）] [  雲舫]  
　　史稱雅典人最嗜蘋果而蘋果樹則以羅馬人所手植者爲最多中世紀時歐洲各大寺院多闢蘋果園環院之四圍以作點綴寺僧等咸摘而食之以爲清心養性之品至蘋果之價繼長增高時至英皇亨利第七每枚竟達十有八辨士二先令所值不可爲不昻矣厥後英后綺麗瑟貝Ｅlizabeth喜食蘋果宫中所獻蘋果悉稱『紅后』蘋果"ＲedQueen"Ａpple此殆與楊妃荔枝互相嫓美直令人艷羡不置 
　　蘋果清香其味甘脆可口且極易於消化蓋其肉含有蘋果質酸ＭalieAeid性極滋養能提精神故西方人士用以佐佳肴旣甚美覩又極悦口而一般言衛生者尤視爲果中上品多食養顔並能去痣其功用之大有如此者近今歐美各國果園之多正如星羅碁布而蘋果一項所出尤茂眞所謂車載斗量不可勝數而烹調之法亦復日新月異至蘋果製法不下百餘種幾時能得遍嘗耶曩者予父官於武昌廬之後有小園豐草綠縟佳木葱蘢園之左角有小池水清冽可飮而池畔有樹一株亭亭然倒映綠波中者則爲蘋果樹每屆春光明媚時放其奇葩嬌羞可愛微風過處吐其芬芳之氣散布空中撲人眉宇入夏花盡脱蒼翠可愛之簇葉迎風蕩漾而柔嫩之果漸露其頭角旣成熟貢其傾城艷質環珮綠林間婀娜入抱其一種生香活色乃同仙果課餘邀弟妹等趨園中摘佳果盈簍分餽親朋如是者年年革命事起移居海上而此種樂趣遂不能復覩撫今思昔不禁繞屋長吁矣 
劇談 
[梅訊（二十六）] [  春醪]  
　　香南雅集圖題詞昨復見趙叔雍清平樂四闋云 
　　困人天氣開到茶䕷未翠羽枝頭深淺意愁絕春紅羅綺五陵裘馬春容潮聲訴與東風莫遣玉龍吹徹梅花也戀吳儂 
　　鶯嗔燕妒斜日波雲路一笑怱怱心暗許回首繽紛花雨安排鳳管鸞箋銷魂碧海青天夢裏不成相憶春風珍重幺絃 
　　簾波儂汝莫放春歸去唱徹吳雲天尺五認取舊時鋼柱少年鸜鵒心情護花乞與金鈴夢到紅羅亭子歸來斜月殘檠 
　　人間何世天上龍華會智慧總持君占取三昧何妨游戲者回檀板金尊前身絮果蘭因記省眞靈作業瑶臺月下瓊春 
　　陳伯嚴先生欲晤畹華特自金陵來滬昨甫下車即同王雪丞王叔㵲況夔笙王病三兪堯衢冒雨往觀木蘭從軍亦以未見天女散花爲恨其稱佩畹華與蕙風同其想望天女與古微同大約再演之請或能如願以償也伯嚴云客歳曾寄詩祝畹華祖母夀並允破戒題香南雅集圖此圖信無美勿臻矣 
　　蕙風以暖紅室刻本西廂記贈畹華題詞卷端云 
　　夢入羅浮即會眞梅邊依約見雙文瑶華持贈縞衣人芳約簡酬扶玉囦春光柳洩費紅顰三生萬一證蘭因並識云西廂記佳期拷紅二齣畹華夙所擅長因奉貽全頁俾貲訂聲别後展卷懷人庶幾不我遐棄媵以減字浣溪沙君如低唱我便吹簫香詞嬌韻當不讓白石老仙夜泊垂虹時也蕙風嘗自謂不工書戲號手言向來應酬之作眞筆絕少此西廂記題識是其自書重畹華之命令也 
　　梅郎演天女散花第一次登場時舞次於臺之西角少駐驕雲時則呌好聲拍掌聲如春雷揭地惜香軀爲前導彩女所掩其如何佳妙坐位稍東者不能得見引爲非常缺憾倘彩女輩竚立稍近臺後則東西二方面皆得寓目庶無向隅之嘆甚願其體察下情加意改良也 
雜錄 
[蘭簃雜識] [  瘦鵑]  
　　天虚我生不作文字久矣近見其輓老友虞步青一聯沈鬱蒼凉似滑稽而實悲痛足浮一白其長跋云步青大哥長予八歳固世交昆弟行也辛亥後同在蛟川署中凡共晨夕可五載其時以酒豪者惟四人一爲君一爲許荷僧一爲顧少璋今皆作古人矣世方多難留我此身不知何用殆天生其才專爲歌離吊夢而已君訃旣至不得不譔一聯寄懸靈右用博九泉一笑聯云老友漸凋零豈知今歳花朝前雨日摧殘碩果（虞君年五十一庚申二月初十逝世）數一般酒聖詩仙祇賸我區區小子矣故鄉增悵望試把舊人月旦後半生吹聚浮萍有幾個良朋益友得似他落落大方耶按友字重出然易益友爲勝侣則不如原文之挺拔矣虞君生平好酒仗義有乃父風其父爲青士先生嗜詩酒若命善射覆每逢秋令輙懸文虎以會文人去世近十年杭人猶盛道之步青亦頗風流自命妻妾四人周旋不以爲苦亦不聞勃谿聲人皆謂其善處室焉在蛟川納第四妾時天虚我生贈以喜幛題大器晚成四字蓋器字凡四口而其中爲犬謂至晚則成器字可謂謔而虐矣今其訃狀果有丈夫子一人當告無罪於地下之先人輓　面謂博九泉一笑亦生面之别開者 
新聞拾遺 
　　失物無端拜草人南京南門外三藏殿廟牆懸一草人五官四肢畢具旁貼一條上書現年三十二歳五月十八日辰時生字樣見者莫不稱怪後詢識者始知係何姓家失物疑同門共居之某甲所竊不敢公然指實故特懸一草人上書某甲八字旦夕叩拜久之則竊物之人必能自己承認云迷信如此可發一笑[  隱厂]  
　　携便壺入寺參佛常州天寗寺近因宏傳戒法事熱鬧異常昨有鄉民某甲手携便壺一具亦入該寺觀賞詎行至客堂前被知客僧瞥見以禪堂爲清靜之所不得携此穢具致汚佛地遂上前合十阻止而某甲固倔强者竟不之允並謂之曰貴寺戒條纍纍亦有游人不准携帶便壺入寺遊覽之一條否該僧人爲之語塞祇得縱之入内一般游客見之莫不嗤之以鼻[  憶珍]  
　　娶妾不成圖自盡本埠孟納拉路祥福里伍某年逾而立膝下猶虚欲納小星以繼嗣續其妻王氏以伍經商在外恒少歸家且彼娶妻未及五年即未生子亦屬常事不允所請並將積存現欵携返母家實行抵制伍某以乃岳匿伊財産大爲憤激親往岳家理論又因無據可憑被伊舅痛詆一番伍不甘辱日前竟在家購得燐寸十匣欲圖自盡幸經同居得悉將其收起並多方勸慰當即唤其妻歸彼此各釋前嫌言歸於好云[  聲]  
　　驅瘧奇法哈同路某姓子近患瘧疾醫治不效或教以一法用死人靈前所供之食箸置枕畔病當已家人初不之信會其隣有新喪之家姑借試之是夕果不復作此眞奇事特誌之以饗閱者[  吳秉恬]  
短篇小說 
[諷世小說捕鼠機（二十二）（三）] [  宋春舫宋懷玉女士合譯]  
　　魯盤斯猝然說道「挨梅我有一個竟見在這裏」 
　　造麥「呀安内斯眞正令人佩服」 
　　魯盤斯「也不是什麽好法子這是世界上最簡便的并且可以無須惠立斯帮忙」 
　　衆人「妙極妙極」 
　　魯盤斯「就是這樣一個一個的衝了出去在旁的人喊口號一面呌惠立斯敲地板」 
　　造麥「這是妙極是了安内斯你的見識是甚好觀文夫人現在你肯跳下去先衝出去麽」 
　　觀文「造麥你是主人你應該先衝出去」 
　　造麥「但是我是不到蘭森夫人那邊去的你没有瞧見麽我巳經將名片送到他家中去了」 
　　觀文「密勒夫人還是請你當頭陣罷......」 
長篇小說 
[社會小說衆醉獨醒（三六）] [  瞻廬]  
　　第七回訪舊友試嘗碧螺茗聞妙香靜證木犀禪 
　　誰料那年四月裏小子有事路過北塘驀地裏降了一陣急雨小子就近在庵堂裏躱雨郤見一個病懨懨慘悽悽的尼姑覺得面熟比及問起便是這個沿途尋夫的許氏小子十分奇怪好好的到杭州尋夫怎麽郤在這裏落髮做尼姑許氏便左一把鼻涕右一把眼涙嗚嗚咽咽帶哭帶訴把那元宵怎樣遇見筱山怎樣同尤氏拜姊妹怎樣老虔婆認乾女小觀保拜媽媽怎樣筱山在房裏甜言蜜語騙地的金飾怎樣尤氏賺他出門百般謊說百般惡打怎樣被保正逼走了弄得寃憤連天走頭無路幸虧棉襖裏面還藏着幾兩金葉没有被他們騙去便變换了錢没好氣的充做剃度費用在這裏落髮做尼姑小子聽着才曉得這賊子人面獸心當下安慰了許氏一番話雨已停了小子怱怱别去過了半個月小子忙裏偷閑到庵裏探問許氏據佛婆說許氏已憂鬱身故草草的埋葬在庵後小子老大的懊悔當時不該多說一句話斷送了許氏的一命......話没說完驀見人叢裏舞出一根旱烟袋照着筱山的額上硼硼的兩下方才那位老者白鬚又吹得似蘆花一般喝道老夫在三年前誤聽了老虔婆的話熱烟袋頭屈打了好人今天也呌你嘗嘗這滋味大家都拍着手道打得好打得好筱山見衆怒難犯抱着頭一溜烟的走了小哥又道小子與許氏非親非戚相見不過兩面只因旁觀不平便立志要替他出一口惡氣又因這賊子做了財主小子郤仍是個小販輕易的訪他端怕他不來理會因把賣粽子賺得的錢竭力積蓄積了兩年八個月才買了這套行頭充一個體面的生意人誘他出來講話才把這口惡氣出了那時許多茶客都稱讚他的豪俠小哥也不稽留付了茶錢揚長而去仍到無錫做小販不在話下經這一鬧這『木犀財主』的渾名傳徧了一個杭州城筱山那裏有顔面見人虧得在這裏不曾置産便收了店挈了家眷搬到上海一住竟住了十年編書的說得慢時一席話分做幾回說得快時十年事包括一句正是 
　　要長便長要短便短權非我操操於斑管 
[自由談之自由談] [  鵑]  
　　五月七日與九日爲國恥紀念日二十一條之墨痕未退四百兆人之涙漬尚新五年以還固無日不在恥辱中然知恥而不知雪實爲無恥凡吾國人當思所以雪恥之道毋使年年此日長蒙國恥而毁損吾鳥歌花笑之好景光也 
 
 

Page 15

 
 
   
 
 

Page 16

 
 
   
 
