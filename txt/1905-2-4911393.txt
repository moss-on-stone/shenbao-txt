# 1905 - 2 - 4911393

 

Page 1

 
 
[禮延天津采訪友人[  申報館主人啓] ]  
　　天津爲神京門户咽喉銷鑰守衞森嚴自拳匪作亂以來雖撤臺毁城時局大變而官紳商賈行李往來　擊肩摩較疇昔尤爲繁盛如有通才碩彥熟悉一切新政新法與夫官塲事故商旅情形不吝珠璣願任本館采訪之職者請書緊要新聞數則并開列姓名住址付郵寄示俾卽以禮相延專此布陳惟冀雅鑒 
[濟良分所募捐啓[  申報館協振所謹告] ]  
　　虹口濟良所專收妓女之受虐含寃從良莫遂者飲食教誨一年之後俟其性情純淑爲之擇婚誠哉意美法良也祇以僻在虹口妓女赴訴殊多不便所中耳目亦覺難周現由華董嚴筱舫朱葆珊施子英沈仲禮徐雨之任逢辛周金箴陳潤夫曾少卿蘇寳森席子佩汗漢溪諸君設分所於四馬路事當倡始經費浩繁伏祈海内紳商慨解仁囊源源捐助俾無數受虐含寃之女子得出火坑幸甚　甚捐欵請交本館恊振所隨時掣奉收條肅此佈聞伏祈慈鑒 
　　　甯波僑滬紳商與租界領袖德國總領事問答記 
　　俄國在滬軍艦阿司哥水手戕斃甬人周生友一案前經寗波紳商公函租界領袖美國總領事古衲君業經譯登本報適因古衲君將次交卸未及辦理將案移交新任領袖德國總領事克納貝君本月二十三日各紳商接克納貝君函開查接管卷内有寍紳公函爲保全租界治安起見應請貴紳訂期患臨　署面談等因當經復函訂定二十四日午後三點鐘時往晤届時嚴筱舫沈仲禮周金箴李葆三虞洽卿諸紳商約齊同往握手爲禮互道欽慕之忱克納貝君云諸君爲租界治安起見今日屈駕光臨本總領事甚爲感激沈君云貴總領事於租界治安爲最留心力辦之事非特僕等深爲欽佩卽寓滬各處紳商咸所敬服旋及周生友之事克納貝君云前日　紳公信太多曲折意欲奉復筆不能盡是以柬請諸君　臨晤談以逹彼此之意俄水手殺斃甬人貴同鄉公憤不平欲爲伸理各國皆謂甬人理長俄人理屈若因此閙事則甬人反爲理屈矣攷俄國律法於兵艦水手上岸生事傷及人命其罪極重俄總領事亦甚願照例處治並無袒護之意幸貴同鄉皆能聽從諸君勸慰不致生事本總領事實深佩服衆云同鄉人多焉能悉聽僕等之語僕等實受同鄉逼迫連日通禀外務部南洋大臣上海　及函致領袖總領事無非求速辦此案以謝衆人乃半月以來未曾辦有頭緒以致指摘交加謗書盈篋僕等已置身無地深願貴總領事力持公議俾此案辦理平允免生事端以保租界治安並將衆人之意叧備洋文説帖交閲大致謂衆意欲將此案兇手解交岸上俾得特開公堂會同華官審理俄官旣能執法嚴辦何樂而不使衆人咸得觀聽　在岸上盡法懲治以慰衆情云云註原稿先已譯登昨報克納貝君閲畢又云衆人要求各節亦屬極有情理之事但中俄兩國未嘗失和則條約不能廢　仍須照約辦理查條約載何國人民犯事歸何國官員辦理並無外人准歸華官審辦之説沈君云此次俄艦水手上岸殺人非但不能與尋常俄人比擬且不能與尋常兵艦水手比擬蓋阿司哥兵艦容留在滬其中員弁水手中國官員胥擔責任今竟不受約束妄殺平民與尋常擾害租界治安之情節不同克納貝君云此言誠然但有情理可説而無律法可援頗屬爲難之事沈君云貴總領事爲租界治安起見則此案須求法外之法變通辦理以　衆人之期望克納貝云貴同鄉於此案據理而爭並不滋事工部局及各國領事皆所嘉許皆肯爲力若一經閙事與各國爲敵則其曲在我反失公道矣本總領事允向俄總領事力説務求盡法懲治以保租界治安而慰衆望但不能必定如河辦法容再具函奉復可也言至此已逾四下鐘始興辭而出姑俟克總領事回信如何再行奉布 
[本館接奉電音]  
　　昨日午前六點鐘時京師飛電傳來上諭二道敬謹譯登○十一月二十五日内閣抄奉上諭陸元鼎奏舉劾屬員一摺升任浙江藩司湖南長沙府知府顔鐘驥衡州府知府唐步　辰州府知府劉若曾永綏廳同知吳惟綺署武岡州知州補用同知劉桐封麻陽縣知縣沈保宜署善化縣知縣候補知縣胡日升石門縣知縣譚元祁陽縣知縣余屏垣平江縣知縣羅藻祺耒陽縣知縣胡揚祖署綏寗縣知縣候補知縣黃啓蓉均著傳旨嘉獎署麻陽縣知縣道州知州程鼎元昏樻糊塗事權旁落東安縣知縣劉燦蔾辦事操切罔恤民艱候補通判孫淼鑽營無恥行止乖謬候補知縣徐藻借公濟私物議沸騰候補知縣鄧紹萭辦運營私振灾舞弊試用知縣胡太庚負氣任性辦團滋事新化縣典史談鳳藻暮氣已深操守難信撤任署麻陽縣典史候補巡檢吳楚年少氣浮輿情不洽武陵縣典史呂希珍小有才能嗜賭溺職湘陰縣典史劉肇臺好賭敗名不知自愛試用縣丞吳慶瑞營私罔利告發有案瀏陽縣教諭毛宗典違分干涉土論不孚通道縣教諭王原根鑽營漁利遇事生風均著卽行革職善化縣知縣何萃卓馭下久嚴難勝煩要著開缺叧補常寗縣知縣林澤歴任地方措置失宜惟年力富强尚屬可用著開缺留省察看撤任桂東縣知縣周延楨辦事草率不逹民情惟文理尚優著以教職選用永興縣教諭向沅綸精力衰頽著勒令休致餘著照所議辦理該部知道欽此○二十六日奉上諭直隷永定河道員缺著裁缺湖南督糧道陳䕫麟補授欽此 
[電傳宮門抄]  
　　昨日午前六點鐘時京師友人專電告知本館云十一月二十五日皇上召見軍機大臣及承璋胡景桂 
[電告日軍攻據松樹山砲臺]  
　　昨日午後二下鐘時本館得日本東京所發專電云頃由攻圍旅順之日　統師電告政府内開我軍於明治三十七年十一月三十一日午前十點鐘時用炸藥轟壞松樹山砲臺外圍　狂衝直入得將全臺奪獲敵軍中有一隊退向南方其他因臺口通道及遮護之處土石紛墜全數陣亡 
[皖撫蒐軍專電]  
　　昨日晚六下鐘時本館得蕪湖采訪友人所發專電内開皖撫誠果泉中丞於本月二十五 
 
 

Page 2

 
 
日親赴東西梁山察勘砲臺營壘隨於二十六日中午回抵蕪湖簡閲水陸各營操演整軍經武惟日孜孜大臣謀國之深心固不容一息稍懈也 
[俄將回國]  
　　華歴十一月二十四日英京倫敦路透電局來電云俄國陸軍提督加司納各夫前經俄廷詔令赴法之巴黎司會訊北海悞擊英魚船之事今已回國而令副提督都罷索夫代庖誠不知其有何事故也至海參威海軍總統事克立洛夫亦已秉節遄回矣 
[俄廷命將]  
　　日本大阪某日報云某日東京外務省得某處電音大旨謂俄國太平洋第三艦隊經俄皇簡皮利列夫爲元戎聞刻已自利拔烏地方向科倫司他脱進發矣至此間所得路透電音則謂皮利列夫已禀命於本國海軍部定於西歴一千九百零五年正月二十八號率同全隊登程云 
[俄艦過葡]  
　　日本大阪某日報云頃聞東京外務省得英京倫敦來電大旨謂俄國波羅的海軍艦連運煤船共十有六艘於西歴一千九百零四年十二月十九號之夜駛過南阿非利加洲東岸葡萄牙所轄之開蒲他温海洋距岸約有三十西里旋鼓輪而東望迭　岳　　進發 
[俄債定章]  
　　華歴十一月二十四日英京倫敦來電云俄國議假國債一事現已議定計共貸英金二千五百萬磅年息四釐有半每百磅實兑九十五磅 
[俄論海軍]  
　　德京柏林來電云邇來俄國海軍部中人衆口一詞謂波羅的海艦隊雖經鼓浪東行到底無術以救旅順不如召令回國或尚可以保全 
[俄藥已空]  
　　日本東京某日報云自我日攻占旅順二百零三諾脱高地之後得以俯瞰各俄營虚實無日不發砲猛攻　人轉運之術已窮遂不肯將火藥浪費我軍發砲十出始得一砲應之邇者我軍擊以大口徑之砲彈丸得中火藥庫者數次迭經火發存藥一空聞之在事各員僉稱西歴一千九百零四年十二月十七號砲擊西太陽溝北砲臺及鴨湖村附近砲臺時目擊彈中兩處火藥庫驀然爆發幾疑地坼山崩庫中彈藥如山立時焚至罄盡云 
[日艦落成]  
　　日本大阪某日報云我日橫須賀軍港製一滅水雷艦定於明治三十七年十二月七日行落成之禮命其名日有明吳軍港亦製成二艦大約二星期内可入水試行適逢降雪之期是以一名之日吹雪一名之日　 
[韓民騒動]  
　　華歴十一月二十四日日本東京來電云目下朝鮮京城有亂民騒動之事紛更擾　益甚於前且與格鬥之餘互有損傷一時無從壓止亦可憂也 
[善士東來]  
　　華歴十一月二十三日德京柏林來電云法國紅十字會諸善士定於西歴明年正月由勃來司勞大書院教習亨利統率程途經遍尼法註瑞士國名城繞道來東隨往日營起救護負傷兵士 
[英人鑄砲]  
　　華歴十一月二十三日英京倫敦路透電局來電云英國軍務部曾命某某兩公司鑄造能放十八磅半彈丸之新式砲若干尊以足敷全軍之用爲度 
[奥相歸田]  
　　華歴十一月二十三日德京柏林來電云奥國内閣大臣哥歐褒前請辭職現經奥廷允准所遺内閣一席或舉維脱克或由高子區子爵權署　維脱克現爲鐵路大臣四年前曾署理内閣大臣約四禮拜之久高子區則任學務部又參謀云 
[周村開埠]  
　　京師來電云政府近議將山東周村一埠關爲中東西互市之塲刻已　定鐵路旁曠地一方爲通商區域計長三華里闊二華里由此以逹運河之岸綿延三十華里擬卽修築馬路俾貨物之由小清河載運者得於此路接運至互市塲中至通商區域規條則仿效長沙及三都灣二處云註周村在濟南府屬　縣境内 
[山西民變]  
　　京來電云山西永靖縣所轄五十餘村以縣令違章厚歛睃削小民遂　聚三千餘人攻佔縣城縱火焚燒官舍某軍統領姜姓督兵彈壓騖丸被亂民擲石擊傷撫憲曹中丞深恐若輩擾紛紛釀成大事因飛電奏請速褫縣令之職以慰衆心 
[粤督岑雲帥電奏攻破四十八峒匪巢]  
　　桂柳交界之四十八峒爲陸亞發竄踞先因羅城股匪牽掣未能併力攻剿九月間龍濟光督率各軍將羅城之匪迭次擊敗節節追剿餘匪不滿千人已逼入慶遠之五十二峒十月初在思恩縣境追擊三晝夜斃匪甚多獲馬二百餘匹槍枝逼碼尤夥現撥濟字榮字貴字慶防等營均歸龍濟光統領調度專辦慶遠之匪力圖掃盪陸逆遂踞油麻峒爲四十八峒之最險峻者十月初調集各軍分路進攻初九游擊宋尚傑攻逼油麻峒後初十早黃忠立督兵直入遂破峒巢陸逆遁往柳屬之三峴龍窟等峒復經黃忠立督營跟追十二日開仗斬獲首逆甚多奪馬匹槍械數十現仍追剿並派王芝祥率定字保安等六營一面將峒内餘匪分别擒斬解散屯兵以守　絶近省腹心之患張慶雲一軍現因杜俞軍奉旨遣撤准湘撫電仍留張軍防湘兩三月内恐難來桂所幸黃忠浩新營可以齊集赶緊訓練十一月内約可出而剿匪黃忠浩沈毅愼密以之專辦柳屬之匪不獨大股可漸廓淸即各屬土匪亦可督同牧令認眞薙芟前奉電旨飭煊暫緩回東應駐西省何處酌量調度現在柳慶各有重兵布置機宜大致略定而時値冬防東省盜風漸熾擬卽移駐梧州居中調度 
[大帥閲城]  
　　金陵訪事人云署兩江總督周玉山制軍蒞任以來徧查各學堂各局所以次及各要隘砲臺營壘身親其事勞瘁不辭本月十九日復傳集善後局總辦　謙蓀觀察江寗府知府羅少杰太守督標中軍李湘帆協戎江寗城守恊吳養吾協戎步登城上巡閲一周見各處女墻倒塌甚多立飭觀察籌欵修整 
[上海官場紀事]  
　　雲南省試用知縣熊蓮臣明府押解京銅若干斤入京交納昨日道經滬上乘輿詣縣署拜會縣主汪瑤庭大令大令旋卽派差往舟次照料○前任廣西柳州府知府趙韓卿太守現奉督憲岑雲帥派委來滬攷察江南機器製造局一切工程以資倣效昨日命駕至縣署拜會縣主汪瑤庭大令面談良久而别 
[俄水手殺人案往還公牘彚登]  
　　大淸國江蘇蘇松太兵備道袁爲照催事照得俄水手砍斃寗波人周生友一案前經備文請飭交犯訊辦一面電禀外務部請示遵行旋據上海縣禀復十一月初九日下午四點鐘大馬路馬頭有俄水手二名因坐東洋車不給車資與車夫爭論適有木匠在該處工作俄水手卽拾取木匠鐵斧猛擊車夫逃避致將路過之周生友擊傷頭腦送仁濟醫館氣絶身死隨帶刑仵前詣並准額副領事偕同西醫生到場會騐騐得已死周生友致命在太陽穴有鐵器傷一處量見圍圓二寸二分其形帶方深抵　骨骨破腦流皮捲血污委係 
 
 

Page 3

 
 
斧背擊傷身死等情惟前經照會請將兇犯交道審訊至今未奉照復殊不可解相應備文照催爲此照會貴總領事請煩查照希卽飭提兇犯送道審訊以服人心而敦友誼是爲至要望速施行須至照會者十一月二十日○大清國江蘇蘇松太兵備道袁爲照催事照得俄兵兩名在英大馬路馬頭砍斃寗波人周生友一案經本道兩次備文請飭交兇犯訊辦在案本道前與貴總領事晤商不准弁兵前往租界卽偶往散步亦須派妥當之人監察蓋早已慮及此等情事然果有人監察何至肇此命案實因未能恪守所議辦法有名無實所致且貴國艇艦員弁兵人等旣已歸我保護平安而在船兵丁轉將我華民砍傷斃命以怨報德試問中外有此情理乎尋常人命交涉尚須照章會訊而此兇犯乃容留在滬　由我中立國約束之兵丁貴總領事竟不飭令交出聽其逍遙法外親人命如兒戯置公法於弁髦滬上商民同深公憤並聞日本人之經商在滬者尤有戒心設因此而有意外之虞我國不能曲全中立之責應由貴總領事擔其責任現奉外務部飭催交犯審辦合再備文照催爲此照會貴總領事請煩查照辦理見復望速施行須至照會者十一月二十二日○駐滬大俄國俄總領事闊爲照復事本月十三日本月二十一日兩接來文以本國水手斧斃華人周生友一案請將該水手送道審訊等因查此案本月十四日貴道來署面商業經本總領事面告一切是以未卽照復此案按照俄華兩國現行條約凡俄人在中國地方犯罪應將該犯送交本國官員治罪此次周生友之案實屬不幸之事該犯照例送交本總領事故當日曾由巡捕房將其解至本署候訊惟因該犯乃係水師兵丁本總領事惟有將其移送該兵艦水師官員審訊之一法來文所請送由中國官員審訊一節置兩國約章於不顧斷難照辦本總領事已電禀本國駐京大臣矣相應照復貴道查照可也須至照覆者十一月二十三日○大清國江蘇蘇松太兵備道袁爲照復事頃准來文本國水手斧斃周生友一案該犯係水帥兵丁惟有移送兵艦由水師官員審訊所請送交中國官審訊一事置兩國約章於不顧斷難照辦已電禀駐京大臣又接另函煤炭用完續裝一月爲度無端干預且謂兵艦無論如何不得擅動並修補艦體機器均已電禀駐京大臣各等因到道查各國兵艦在中國口岸停泊若在平日無事之秋原可不問兹之及格羅蘇福魚雷艇乃因戰事之後拆卸軍火機器容留上海歸我中立國所保護者自與尋常兵艦情形不同限制裝煤禁阻修補不得移開東淸馬頭係我中立國應盡之辦法本道已函逹税務司照前議辦理矣詎得謂之無端干預至兵艦員弁水手人等旣歸我中立國保護如有違犯應卽交出審辦不能仍交水師兵官訊理明矣且查天津中俄和約第七欵曁續增各條第八欵俄人有犯均有會同辦理之義然則以兩國約章言之貴總領事亦應訂期會訊商辦何以早不計及所謂置兩國約章於不顧者究應何人擔其責成貴照領事諒可曉然矣除電禀外務部外相應照復貴總領事請煩查照施行須至照覆者十一月二十三日 
[兩江總督周玉帥飭知江海關札道文]  
　　爲札飭事據上海機器局禀稱竊職局前以籌議節欵分設新廠於四月初七日禀請前憲臺魏札催江海關將欠解光緒二十四年分三廠常費銀十六萬兩迅籌補解四月十六日奉批查該局現議裁節叧建新廠需欵浩大前項常費絲毫未便短欠江海關欠解二十四年分十六萬兩候札飭催解六月初四日又以局中需欵至急仍須提存新廠經費禀請前憲臺魏再　札催迅速籌撥或分批儘年内解齊六月十四日又奉批示現値建設新廠急需經費之際仰候札催江海關道遵照分籌解齊各等因現在逾期半年前項欠解銀兩仍未准江海關撥解分毫明知經費支絀關局同一爲難然職局當此節提經費籌辦新廠之時爲君國之要圖非尋常閒欵可比且寗蘇等處現在尚籌恊濟此項常費本係該關應解局中應收之欵似未便懸而不結雖該關年内未能全數補解亦應酌量挪湊先其所急擬懇憲臺再賜札催該關道務將前項二十四年短解在廠常費銀兩從速籌解以濟急需理合禀祈察核飭遵等情到本署大臣　此除批查江海關欠解該局二十四年常費銀十六萬兩迭經札催迄未籌解現議添建新廠擴充軍實安西兩省尚須議籌解濟况此爲該關應解之欵該關道又爲筦局之人勉爲其難當亦誼不容却候再札飭江海關道趕緊設法分籌解濟具報仰卽遵照外合行札飭札到該關道卽便遵照辦理刻日設籌解濟具報毋再遲延此札 
[花縣程才]  
　　松江府知府田紹白太守通飭所屬各　縣考送各學堂高才生送入府設中學堂肄業等因上海縣宰汪瑤庭大令遵於昨日黎明時傳令肄業本邑各學堂之馬寶琛等一十五名携帶筆硯齊集縣署以次點名給卷扃門命題至午後諸生次第交卷而出题爲夏日校殷日序周日庠義蕭何收圖籍以爲定天下之資叔孫通定朝儀以爲定天下之本論附錄諸生名單馬寶琛郭傳治談啓運葉鴻績潘寶書凌鈵良以上六名由敬業學堂挑選　晉德程廷寀程恩祐周福寶以上四名由養正學堂挑選康建勳夏建宗　張宗吉朱昌麟以上四名由務敏學堂挑選張在兮由梅溪學堂挑選 
[預備催科]  
　　日前上海縣宰汪瑤庭大令前以本届冬漕將次開征諭令櫃書赶繕由學發給花户旋於昨日飭糧差傳知　邑各圖地保著於十二月初一日到縣諭令赶緊徵收 
[二尹辭行]  
　　華亭縣典史某少尉因獄中脱逃要犯數名經上憲飭卽離任限緝一面札委前上海二十三七鋪保甲巡防局員盛雨村尹澍霖代理所遺鈐務二尹奉委後卽遺丁赴省禀謝隨赴道轅禀辭涓吉十二月初一日赴松接鈐 
[履端祝聖]  
　　昨日爲西歴一千九百零五年正月元旦美租界裏虹口南潯路天主堂先期張燈結彩陳設一新午前十點鐘時由本堂司鐸舉行彌　炎禮中西勇女之到堂瞻禮者多至千人至十一點鐘時始散 
[南市火警]  
　　昨晚六點逾四十分鐘時滬南十六鋪泉漳會館前小巷内某藥材行不戒於火頃刻冒穿屋頂司更人鳴　報警俄而城廂内外各洋龍飛馳而至汲取道旁自來水極力圍嘖歴一小時祝融氏始偃旗而返所毁房屋若干刻尚未能查悉也 
[美界火警續志]  
　　美界火警已誌昨報兹悉火起於西華德路元芳路左近日舁里粤人張姓家後經本租界洋龍吸取自來水救熄計共延燒左右鄰房屋四幢被焚之家均未保有火險 
[上海保甲巡防局紀事]  
　　小竊陳阿二濳至南市萬裕馬頭震源鹹貨行竊取各物被行中人拘送二十三七鋪保甲巡防局局員汪晉嶠二尹研訊之下判責一百板鎖示一禮拜○昨日俗傳褚老大神誕滬南商船會館董事特召梨園子弟登臺演　禀請二十三七鋪保甲巡防局員汪二尹派勇到場彈壓○南市賴義馬頭街栅年久失修經二十三七鋪保甲巡防局員汪二尹查知飭地甲雇工修葺○近日瞿阿美之子小阿順混迹南馬頭浴堂橋專向各柴行藉端索詐某行主王至成等不堪不擾聨名禀諸二十三七鋪保甲巡防局局員汪二尹諭候拘案嚴懲 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
 [G ] 
[新出尺牘維新禮情備要合編]  
五色洋牋面装訂十本售洋五角不扣　尺牘 
市上尺牘太多不合時用此書專請名家新譔是恭維起至請安聯絡成篇計數百首友朋往來生意進出慶賀慰唁一問一答無不齊備一行有一行之客套並寫信故典註解最合時下之用後附婚喪禮制婚喪帖式祝壽祭輓文牘訃狀親族服制圖説及當面應酬交接談風序坐圖位定席儀注此外種目浩繁閲之不獨婚塲中可無失禮且一應人情世事均可了然胸中後附各行對聯白紙石印共書十卷分文行忠信等集○上海四馬路文寳書局售 
[來往尺牘]  
京都同德堂執事鈞鑒敬啓者前由郵匯洋十元當奉　覆示并　寄下參桂鹿茸丸八兩華德大藥房補腦汁　燕醫生除痰藥各兩大瓶彩票一帋計二十號均已拜收承　惠妙品弟體質素弱分别試服舊疾一旦全愈而飲食行履如常感同再生昨查湖北對號單知蒙　寳堂見贈之三萬九千六百五十一號之彩票已中二彩足徴　貴堂諸君子實事求是利物利人之盛心旣藥品之精良復奇珍之廣惠眞爲人所難及殊足頌也從此仁風遠播中外人欽魚目自不能混珠耳佩服佩服茲特將原贈彩票專丁奉上至祈　驗核卽將贈二彩之金打簧表一只銀水烟袋一枝點交來丁帶回爲荷肅此佈臆餘容續述恭叩　善安餘惟　愛照愚弟方允恭頓首皖垣方君　齋專函知寄彩票已中二彩足見　鴻福在抱應得亞魁敝處向善有願杜弊無方今定每月附送彩票尚求　箴言時錫俾資韋佩除將彩物點交來使外特登報以示無欺也京都同德堂書記項守濱上 
[盤店聲明]  
啓者萬昌號應生意虧欠乏本開張是十一月廿二日止生財盤頭店基作銀一併盤與永記爲業該銀係抵祥記欠欵所有萬昌定貨一切帳項均歸萬昌執事理楚概與永記無涉恐未週知特此聲明永記號白文 
[尋人謝儀]  
今走失男孩一名名喚小七年六歲白圓面左眉内有痣一粒戴瓜皮帽著花布衫如有仁人君子遇見報信者謝洋五元倘蒙將孩送到謝洋十四元决不食言特白外虹口永祥北里萬順煤炭店後面第十五家顏春煦白乙 
[老太古失簿賞格]  
十一月廿二遺失匯豐解銀簿有哈味名字ＵＮＩＯＮ·ＯＨＵＲＯＨ·紅禮拜堂如將簿交老太古酬洋兩元甲 
[招領屍棺]  
月之廿一日有不知姓名男子年約二十餘歲附戴生昌蘇州輪船來申到埠後猝然倒斃本堂念其暴露堪憐爲之棺殮厝諸義阡照有小影以便認領其人身穿元色布棉襖褲元色布坎肩脚穿蘆花蒲鞋口有缺嘴倘有親友報知家屬來堂領棺可也滬北廣益善堂啓乙 
[尋人]  
二十二晚四點鐘走失女孩一日年六歲身穿元色花旗布短長衫内襯紅洋布棉襖元他布小脚褲頭額閣有小疤一個名叫阿月頭帶繡花邊小帽金線繡八結如有仁人君子尋著或留養卽送小東門内東街馬德茂染坊隔壁或榮記成衣鋪内卽謝洋十元知風報信者謝洋五元决不食言專此特白 
[寳順洋行保險]  
本行設申最先辦理火險歷有年數敝公司在外洋創立百餘年資本頗巨賠欵迅速恐未週知爰特登報無論行號棧房財産家私一例可保價極克已倘荷見顧請至二馬路外灘本行帳房面議此佈甲 
[歇夥聲明]  
陳凱卿兄業已分手各賣號凡與銀錢票紙貨物往來及叫貨定　等情概不涉小店之事特此聲明三洋涇　宏泰啓 
[勝家縫衣機器公司]  
本公司縫衣機器每年可銷一百五十萬部之多早已馳名天下且在一部車上可做盤切摺縐打襇等花樣針線此手做更爲堅固能包用五年修理不取分文並有婦女敎習可能到府敎授一切做法概不加費機針及車上所用零星小件均有出售此乃家常必需之物置辦一部甚爲合宜因在先只付銀洋少許便得機器在家應用餘銀可能按期攤付凡仕商賜顧者請臨英大馬路第十七號勝家公司面議可也甯波江北岸及城内均有分行蘇州杭州已由本行自已派人經售諸君就近交易其價與上海一律不二價也乙 
[老裕泰馬房]  
新到頂上時式馬車傢生騎馬傢生大小男女馬鞍馬鞭馬車燈一概俱全價目格外公道以廣招徠凡貴客欲現辦或定製均便請至坭城外跑馬廳後背老裕泰馬房面訂可也甲 
[告白裕昌洋行經理火險公司]  
本公司開創英京已有五十餘年現存英金四百零五萬七千磅合上海規銀二千一百六十三萬兩零如蒙　賜核顧至本行帳房面議可也　甲　 
[業洋食物者鑒]  
ＲＯＹＡＬ　ＢＡＫＩＮＧ　ＰＯＷＤＥＲ　ＣＯ 
absolutely　puro 
謁馬牌各種肉食今已到申各寳號隨意躉批可也 
ＴＨＥ　ＰＡＤＳＴ　ＢＲＥＷＩＮＤ　ＣＯ　 
ＥRBST　EXCORT　BEHE　 
ST　CHA　RLES　EVAPORATED　CREAM　GETZ　BROS　R　CO　Sole　Agents 
本行係美國舊金山製造泰西食物廠向來運銷全球各國馳名已久嗣分行上海亦歷有年蒙各食物寳號託定之貨故免收佣金併可照章保退保換是以皆蒙中西仕商源源賜顧今有謁馬牌罐頭牛羊猪各式製造肉食廠菊花牌大小瓶啤酒廠金牛牌淡牛乳廠羅爾培更粉廠此四製造廠皆託本行在上海獨家經理銷貨價皆比前克已又本行有美國罐頭鮑魚出售價比東洋便宜恐未週知特此佈告三馬路九號吉時洋行白 
[老太古告白]  
倫敦格西火險公司　柯里仁火險公司　家定火險公司　叭喇定火險公司　勞洽　司具火險公司 
啓者本行經理以上五保險公司事務現可代客保房屋棧房及各屋内所存衣服生財貨物等保費格外公道本行更設經理處在寗波鎭江蕪湖九江漢口宜昌蘇州杭州沙市烟臺天津牛莊等處貴客欲保者請臨面議可也特此佈告丁 
[五馬路公信洋行　經理火險公司]  
大英士干的士祐能　拿臣那而火險公司 
此公司創自倫敦始於一千八百廿四年資本四千二百萬兩今在中江招徠倘荷　貴紳商買保險房屋棧房住宅保費從　倘遇不測賠償迅速用特佈知　甲 
[保裕洋行火險]  
經理英國攀來泰火險公司專保房屋生財什物設遇不測賠極迅速仕商下顧請至四馬路十一號本行帳房面議可也 
[始創龍涎香戒烟丸]  
啓者本齋秘法創製龍涎香戒烟丸三十餘載荷蒙○士商賜顧功效昭彰久已中外馳名邇遐信用近有襲用本齋龍涎香丸名希圖影射魚目混珠誠恐有志戒烟者爲其所悞用特佈告四方凡欲賜顧者千祈辨認招牌細嘗藥味庶免以僞亂眞也服法原方另詳仿單○廣東邇遐齋謹啓分設上洋三馬路 
[失摺聲明]  
今遺失守美氏與源豐潤行往來摺一具其銀如數付清嗣後如有檢出作爲廢摺無用特此聲明佈告懷遠軒具啓乙 
[十一月廿六日行情銀洋錢列左]  
新匯劃收市　七錢三分二五　銀拆　三錢五分 
龍洋找頭　七錢二分五　錢　找頭　七百六十文　市　錢　一百十三千 
卡　錢　一百十二千　衣牌　八百八十文 
[十一月廿五日匯票行情列左]  
行電匯銀票　二先令九辨士八之一　銀行現銀票　二先令九辨士八之一五 
銀行三十天期票二先令九辨士八之二　銀行四個月期票二先令九辨士八之三五 
[十一月廿六日進口船禮拜]  
江孚　又　由長江　招商局 
吉和　又　由長江　怡和行　北京　又　由甯波　　太古公司 
　十一月廿七日出口船禮拜一 
北京　輪船　晚往甯波　太古公司　江孚　又開往長江　招商局 
[十一月廿八日出口船禮拜二]  
拉斯意司輪船　開往神戶横濱　新旗昌行　金華　又　晚往秦皇島　太古公司 
萃利　又　開往長江　麥邊洋行　塘沽　又　開往膠州　美最時行　美順　又　開往長江　美最時行 
瑞和　又　開往長江　怡和行　海定　又　開往福州　招商局　美富　又　開往香港省城　招商局 
鯉門　又　開往香港粤省　禪臣行　甘露味　又　開往福州　怡和行　普濟　又　開往甯波温州　招商局 
武昌　又　晚往威海烟台　太古公司　安徽　又　開往秦王島　太古公司　淡水　又　晚往厦門　太古公司 
新濟　又　開往甯波　招商局 
[十一月廿九日出口船禮拜三]  
錦茂輪船下午往鎭海舟山石浦海門老公茂　 
新豐　又　開往長江　招商局　大通　又　晚往長江　太古公司 
台灣　又　晚往香港省城　太古公司 
[十一月三十日出口船禮拜四]  
廣生　輪船　開往汕頭香港廣東怡和行　哈而特司又　開往神戶　華綸行 
[十二月初二日出口船禮拜六]  
麥水匹克輪船　開往神戶横濱　新旗昌行 
 
 

Page 9

 
 
[上海縣署瑣案]  
　　前者姜福生投浦東保甲總巡局控陳四紏同傳林卿等擄人勒贖等情由總巡謝岳松明府派差送縣前晚縣主汪瑤庭大令升堂研訊傳供小的係竹工家住浦東某處本月初九夜在欽賜仰殿左近某小酒店與陳阿四陳雲寳楊掌　等四人同座轟飲少頃阿四出外與姜相遇向索舊欠以致爭毆小的出而解勸後由阿四等人將姜曳入洋涇港賈姓船中勒贖次日姜乘隙逃去陳阿大供小的係木匠弟兄四人胞弟阿四向當小工與小的分居度日此次因何起釁小的實出不知現與叔父四處訪尋尚未得見大令喝令將傳鞭背六百下釘鐐收押阿大交的實人保出限五日内尋到阿四○張士明偕其妻諸氏投縣鳴寃大令詰訊之下張供小的生有一子名曰長林不務正業游手好閒光緒二十七年曾盜賣田二分小的訓斥不服控蒙懲治今仍怙惡不悛并串令舊保莫阿生盜賣祖墳地一畞有奇膽掘毁棺木喝阻不理叩乞重懲諸氏所供相同大令著將長林收押候飭差查明禀復核辦 
[英美等國租界公堂會訊案]  
　　前者裕豐洋行買辦英商潘澄波控邵金魁積欠貨價等情前日午後二點十分鐘時襄讞委員孫耳三明府會同奥國總領事署繙譯官某君升堂研訊潘延律師福傑投案請追邵延律師賀立克到堂聲辦先由福律師起而言日潘所控邵欠銀四百四十六兩係光緒二十七年六月初九日所出票據懸宕三年分文未付務乞訊追賀律師聲稱潘所控邵欠銀四百餘兩確有憑據事緣光緒二十七年邵向潘購辦棉花計銀一萬五千三百九十兩厥後祗付一萬二千三百六十四兩其時邵亦被潘借欠三千餘兩應卽扣除找付貿易場中有貨抵貨有欵抵款此係萬國公理不能將潘所欠三千餘兩置之不問而但追邵所欠四百餘兩福律師又言此欵已欠三年與三千餘兩之欵不相干涉請將此項如數追足倘兩造别有紏葛可再控追明府遂與某君再三商議著將邵暫交妥人保去限兩禮拜内將所銀四百四十六兩繳呈以便給潘收領至潘欠邵之銀未據控呈不能追取 
[英美等國租界公廨紀事]  
　　奚順生被其妻王氏滋擾不休報經七百十號華捕拘入捕房捕頭著解送公廨讞員黃耀宿司馬飭交官媒看管聽候訊供○七百二十七號華捕見瘋人方榮生聳身躍入蘇州河因卽設法援起解入捕房捕頭著押送公堂禀請妥爲安插方兄其瑞生道生聞之立卽投案請保司馬允之○一百五十八號三百五十五二號華捕送病同陳阿桂陳阿林至案禀請妥爲安置未幾二百九十五號華捕又送到瘋人陶明耀司馬飭一併解送棲流公所爲之醫養○上年五月初三日歹人范雲生私刻聚豐　圖章　於僞憑條子持至往來各家冒取燕窩等物控經前讞員某君訊明判責四百板管押十八个月兹已期滿捕頭派人解送公廨司馬諭令交人保去自行回籍 
[英租界捕房紀事]  
　　日前長裕里謝姓野雞妓院被狎客王玉芝捲去金飾金條之類共値洋銀六千三百餘元此已紀之前報矣前晚包探金立生在五馬路某客棧將王拿獲解入捕房捕頭著押候解送公堂禀請讞員黃耀宿司馬訊辦○前晚七百二十號華捕巡至江西路二百四十五號門牌同和棧門外見門上徧塗火油旁有引火之物似係歹人意圖種火因卽回告捕房捕頭急派各包探嚴行查察○九十二號華捕拘獲設攤誘賭之陳阿四王有生王蘭甫三無賴連被誘賭負之蔣明記及賭具帶入捕房捕頭著將陳及二王押候解送公堂禀請究辦一面令蔣届時自行投案備質○包探劉銘芝拘獲行竊船上衣物之陳桂堂莊福生行竊　堂衣物之王阿二　犯一并帶入捕房捕頭著押候傳同失主解送公堂禀請訊究○包探陳金標見李新堂遮遮掩掩形跡右疑拘而詰之知專赴租界中各洋貨鋪托名購物乘間行竊因卽解入捕房捕頭著押候解送公堂禀請訊辦○二百十九號華捕見瞿阿三在河南路中攫取朱蘭廷所戴皮帽因卽拘入捕房捕頭著押候解送公堂禀請訊辦 
[法界雜言]  
　　昨日爲西歴一千九百零五年正月元旦清晨十點鐘時蘇松太兵備道袁海觀觀察江南提標右管參將周子安參戎松海防同知黃小霽司馬上海縣知縣汪瑤庭大令曁租界讞員黃耀宿司馬陳楚生大令同赴法總領事署恭賀年禧由正副兩繙譯官魏蘇二君迎入廳事中依次列坐欵以茗點各道吉語閲片刻卽興辭而出所有捕房各案照章停訊一日○去年法總領事署總文案戴　禮君因事請假回國迄今已閲一年遂於日前乘法公司某輪船來滬業已照常辦公矣○前日小東門外新源來小客棧袁姓客忽於晚上吞服洋烟迨棧主覺察毒已深入肺腑不及施救而斃昨日因卽投報捕房捕頭領包探協同地保投報上海縣署 
[美租界捕房紀事]  
　　前晚八點鐘時虹口西華德路元芳路左近日舁里某姓家失火時第二百九十五號二百九十七號二華捕在火塲中見王和牛石亭法二人各負皮箱一口疑此乘火攫物當卽拘入捕房旋經捕頭令包探錢榮堂查得伊等係助友人搬取因卽釋回○昨晨偷兒沈文照濳入西華德路第四百六十九號門牌甬人沈子桂家竊取銀洋若干元經包探錢榮堂連贓查獲帶入捕房捕頭令押候解送公堂禀請讞員黃耀宿司馬訊辦○昨日馬夫候益大駕車至西華德路馬忽受驚飛駛正在一發難收之際爲六百三十六號巡捕所見　同扣住解入捕房捕頭令罰洋銀一元從寛釋出○昨晨一百零二號巡街捕見西華德路夑昌自來火行左近荒地上遺有孩屍一具因卽報知捕房捕頭令地保棺殮掩埋○昨日偷兒陳田和至北河南路見有運貨車一輛無人看守將貨竊之而逸旋由包探倪仁泉查獲解入捕房捕頭令押候解送公堂禀請懲辦○昨晨偷兒張阿生混入乍浦路黃錫　家竊取衣服三件縐紗二疋遍綴珠翠之女帽一頂携之而出經包探陳三林拘入捕房捕頭令押候解送公堂禀請訊辦○昨日午後有郭飛田者行經漢碧禮路新龍飛馬房前與馬夫張錦巖悞撞張卽喚集同黨數十人曳郭至屋後荒地上縶綑兇毆郭痛極聲嘶爲六百二十八號巡捕所聞將張拘入捕房捕頭令押候解送公堂禀請讞員黃耀宿司馬懲治 
 
 
 

Page 10

 
 
   
 
