# 1902 - 4 - 4910316

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[論請行彩票]  
　　彩票之法權輿於外洋其始不過巿廛有價值過巨之物無人問津於是設彩票爲招徠之計以冀衆擎易舉在得者可收什百之利而失者亦不致大損貨物因此而得售誠巿廛之妙術會討之良圖也然雖商人心計之工别開生面亦必至萬不得已而爲之究非常有之事其常行者惟南洋小吕宋並非貨物一以洋銀出入且出自官中並非商人所爲誠以吕宋素貧且弱所收賦稅不足以供度支故售賣彩票每月可得進項若干以資補助一時風行海内集腋成裘西瀛各國亦以其貧弱素著允其售賣並不出而阻撓當時運來滬上華人風氣爲之一開無論男女見利而趨雖不致舉國若狂亦幾於家喻而户曉其所以能取信於人者誠能一秉至公並無私弊故也而中國奸商之涎其利者往往托名洋商私印小票競翻花樣騙取民財於是人聞彩票之說無不爲之齒冷幸旋爲中西官所禁不致流毒無窮未幾而中國富商仍涎其利悉小票之未足取信於人私售之於遭官禁爰借報効爲名禀准兩江總督就滬上創設義振票得六年專利於是明目放瞻旗鼓大張每月銷售幾駕當年吕宋票而上之雖有報効其餘利亦正可觀旣而廣益普益合衆和濟等相率而起托名洋商向工部局每月捐銀若干領有照會在租界開設一時分售之鋪幾如棋布星羅乃行之不一年而工部局西人忽將租界中各彩票店一律勒令停止卽中國奏准之廣濟票亦不准在租界中售賣西人之意大約以婪取民財迹近賭博故忍舍捐欵毅然禁止不可不謂之識大體而保民財也今歲九月卾省因籌欵支絀議興彩票爲補苴之計大憲之意亦以迹近賭博遲欵未决本館曾著爲論說以彩票之行恐未必能盡善乃前報紀卾中雖未全省舉行而黄岡縣已經試辦可見目前籌欵之難省憲亦不得已而爲此急則救標之計也夫欲急則救標亦豈獨卾省爲然此慶親王所以有奏請設立國家彩票之舉也昨報紀全權慶親王在開封行在時曾奏請設立國家彩票並保奭良李毓森二員董理其事特未知兩宮能否俞允云云此雖得之傳聞未敢信爲確鑿然思彩票不行則已行則當以國家開辦爲是庶各省通行　若畫一且同一取利於民欵項可以早籌賠償可以早了若以迹近賭博有關政體則今義振票已奏准於前而黄岡縣又試辦於後又何必盜鈴而自爲掩耳哉惟欲開辦須倣商賈之法票則由少而多彩則由小而大創辦之際爲數一多必至有科派抑勒之弊或謂現在民窮財盡已等竭澤而漁此票一興民財之耗當更不可勝計子何僅爲國計而不爲民計耶曰國用之乏舍取民無别策與其捐於民而民心未必願何如使民自願解囊乎且捐於民民卽不願而不能不捐售票於民民之無財者不能强之使購雖迹近賭博有關政體而較格外之捐輸似尚差勝一籌中國雖非小吕宋之比而目前之貧弱亦不啻當時魯衛常則守經變則達權想亦中外所共諒者也 
[諭旨恭録]  
　　統察院奏調給事中謝希銓巡視中城事務奉旨依議欽此又奏派巡視各城奉硃筆圈出陳秉崧巡視東城事務英煦巡視南城事務潘慶瀾巡視西城事務高枬巡視北城事務欽此又奏補協理京畿道奉硃筆圈出于式枚補授協理京畿道欽此 
[本館接奉電音ＡＢ]  
　　昨日午後三下鐘時直隷正定府行在飛電傳來上諭七道敬謹譯登○十一月二十二日行在内閣奉上諭自上年拳匪内訌開釁各國京師紛擾宗社震驚國勢阽危間不容髮朕恭奉戛聖母皇太后西幸長安備極艱苦倉皇播越創鉅痛滋列聖之怨恫貽慈躬之憂瘁皆由朕用人不當以致變出非常幸賴累朝厚澤深仁仰荷昊蒼眷佑斡旋大局得以轉危爲安此 
列祖列宗在天之靈式延休命予小子所當寅承惕厲毖患不忘者也兹值鑾輿遄返行抵畿疆痛定思痛曷勝寅感本月二十八日囘宮後朕是日卽恭詣奉先殿壽皇殿敬謹行禮次日恭詣大高殿太廟祗謁告祭擇日恭詣圜丘社稷壇祇謁告祭同日遣官告祭方澤朝日夕月各壇恭代行禮並遣官擇日告祭東陵西陵恭代行禮用伸歉悚而展明禋各該衙門敬謹預備欽此同日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨鑾輿播越倐忽一載有餘當時禍亂猝乘倉皇西幸非常之變至今實用痛心每念宗社驚危山陵震駭歲時祭謁廢缺不修循省多愆曷勝疚悚兹幸安抵京師光循舊物禮宜虔伸祀事肅展微忱除太廟圜丘各壇殿皇帝已定期告祭外東陵西陵理應親行恭謁以昭妥佑而達明禋著於來歲之春敬謹諏吉予率皇帝祇謁東陵所有由京啓鑾及御道行宮一併均著加恩簡省王公各官除每日值班及從行人員外其餘均無庸隨扈我朝謁陵 
 
 

Page 2

 
 
大典而外如行圍閱武以及巡幸各行省臨視河工海塘諸役列聖皆乘時順動常著勤勞與古昔帝王巡狩省方觀民敷教之意正相脗合况現值時局艱難尤宜不憚辛劬躬覽萬方用知庶政嗣後亟應恪遵家法勤舉時巡惟須輕輿减從不致勞民傷財方稱朝廷實事求是之本旨若如此次回鑾車馬猶覺繁多供億亦復浩大其應如何斟酌變通破除常格務使輕而易舉之處著御前大臣軍機大臣内務府大臣遵卽會同悉心覈議具奏請旨遵行欽此同日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨　　京師之變蟊賊内訌激成大事震驚九廟國步阽危皇帝奉予西狩始念所不及此創鉅痛深蓋無時不引咎自責幸賴轉旋大局宗社復安此皆仰仗列聖寵靈渥荷上蒼眷佑得以挽回厄運保此丕基兹者乘輿遄返七鬯依然欽懍之餘彌增悚懼懲前毖後惟望恐懼修省庶幾克篤前烈以敬迓天庥若復徼幸圖存宴安逸豫尚安有興邦之一日比雖時局粗定而畿輔黎庶屢遭蹂躪僅有孑遺秦晉一帶時苦旱災東南則江皖數省皆被水患憫念吾民瘡痍滿目值此國用空虚籌欵迫切何一非萬姓脂膏斷不忍厚歛煩征剥削元氣自應薄於自奉一切當以崇儉爲先除壇廟各處要工已飭覈實估修外其餘可省及應裁之處皆應力杜虚糜至於聯固邦交修明内政舉凡利所當興弊所當革我君臣上下務在同心協力切實講求次第舉行認眞整頓庶幾交相咨誡安不忘危永矢憂勤惕厲之忱痛除粉飾因循之習實事求是同濟艱難無怠無荒京内外大小臣工與朝廷共勉之欽此同日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨國家與各友邦講信修睦槃敦聯歡現在回鑾京師各國駐京公使亟應早行覲見以篤邦交而重使事俟擇日後皇帝於乾清宮覲見各國公使其各國公使夫人從前入謁内廷極稱欵洽予甚嘉之現擬另期於甯壽宮覲見公使夫人用昭睦誼著外務部即行擇定日期一併恭録照會辦理欽此○二十三日行在内閣奉上諭平羅縣屬教案業經迭降諭旨嚴飭速辦兹據崧蕃續奏彭教士復因傷斃命現已捕獲兇犯四名等語著崧蕃仍遵前旨將該敎士妥爲撫恤所獲兇犯審實皀眊正法其餘各犯仍赶緊督飭嚴拿務獲懲辦欽此同日奉上諭浙江學政著張亨嘉去欽此同日奉上諭正紅旗護軍副都統著希璋補授欽此 
[龍光載見]  
　　昨日午後直隷正定府行在友人專電告知本館云本月二十二日兩宮聖駕在正定行宮召見鄒增夏毓秀吕本元馬安良柴洪山二十三日召見岑春煊田玉廣李福興及正定府知府江槐序 
[駕幸保陽]  
　　昨日之晚六下鐘時直隷正定友人專電告知本館云本月二十四日辰刻皇上由正定行在恭奉皇太后慈輿御火車旋於已正展軨幸保定府謹按自正定至保定爲程二百五十五里中間在定州鐵路公司恭迎御膳至保定抵京都祇二百三十里昨奉諭旨恭悉大駕定於二十八日入京然則保定行宮尚須駐蹕三日矣 
[英國公債表]  
　　東文報云英國公債於去歲一年之内驟增六千六百五十五萬八千六百十三金磅連前核算共七億五百七十二萬三千八百七十八金磅其所以增至如是之多者因南阿非利加洲戰事一年之内費至五千九百萬金磅也目下國家公産連蘇彝士河公司股本共值三千二百萬有奇金磅公債之數當西歷一千八百十八年曾减去一百萬金磅一千八百八十七年又减去三千一百萬金磅至一千八百九十九年又付還一億有奇金磅兹特列爲比較表照録下方一千八百三十七年八五三三○一九九一磅一千八百五十年八三四四○六二○九磅一千八百五十七年八四二四四八四八二磅一千八百七十年七九九六四四七○一磅一千八百八十年七七六五○四三三九磅一千八百九十年六九○六六三八三八磅一千九百一年七○五七二三八七八磅說者謂目今公債較帝后維多利亞御極之初已减輕一億五千萬金磅較革利密亞交爭之時已减輕一億三千七百萬金磅卽以二十一年前較之亦减輕七千一百萬金磅矣 
[美艦落成]  
　　美國報云美人新製水底雷艦一號落成後定於西歷去年十一月二十五號試行沈入海心能歷十五點鐘之久聞之艦中員弁云此艦製造得法雖在水底一禮拜亦覺暢快殊常云 
[新艇試行]  
　　英文報云日本海軍省倩英國也羅公司製造滅水雷艇若干號其中第七號刻已落成西歷去年十一月二十一日在海面行試每一點鐘時能行三十一海里可謂速矣 
[議和保案]  
　　開之京師友人云合肥李文忠未薨時擬定保奬議約人員摺件未及拜發遽隕大星聞摺内所附清單計張燕謀侍郎廕午樓都護及聯侍郎芳均請交部從優議叙楊蓮府劉建之二觀察俱請賞戴花翎遇有應升之缺開列在前楊彝卿觀察請加恩開復原官銜翎塔木菴觀察請加恩以副都統紀名簡放于晦若侍御某部郎均請加恩以五品京堂用白憲章程紹棠林叔鴻三大令均請准在任以同知直隷州升用張久齋太守請准以道員分發省分補用並賞加二品頂戴此外尚有瑞鼎臣顧緝庭二方伯均請降旨以三品京堂用 
[奏辦録科]  
　　昨得寓京友人手函云明年順天鄉試及癸卯會試俱已奉旨改在河南舉行向章貢監録科自五月起在國子監考試至七月望後始竣但明年應行録科之貢監萬不能使之遠道　京國子監堂官因公同商酌擬奏明屆期請旨欽派國子監堂官二員帶同助教學正學録及書吏人等於四月二十日後赴豫舉行録科事宜 
[政務設署]  
　　昨得京師友人手函云朝廷新設政務處應建衙署尚示度地興工傳聞慶邸曾派令陳玉蒼大京兆將東華門内會典館改爲政務處衙門促令尅日興修務於本月二十日内報竣緣皇上回鑾後政務必極紛忙也日來大京兆每於清晨五六點鐘時即率同隨員工役等人監視修造不敢稍耽暇逸致悮要需 
[督批照録]  
　　聞之京師友人云自袁慰庭宮保奉旨奪情調署直隷總督闔津紳商士庶聯名具禀堅請駐節津門旋經宮保批示曰閱禀具見悃忱天津係北洋要口且爲本署大臣辦公之地和局旣定津沽理宜收回本署大臣到任後卽入都與各國欽差商辦機勢尚順現因回鑾在卽不得不暫回省城恭備接駕一面派員留京商榷俟兩宮還御宸極本署大臣仍須隨扈來京相機妥辦總期早復版圖藉資展布以慰衆望 
[聯軍將撤]  
　　天津直報云頃有來自榆關者言及由榆關至天津沿途各壘及保護鐵路運聯軍中計德兵二千名左右法兵亦如之其餘各國約皆一千名之譜聞明春開河後尚須撤去若干 
[兵船將盡]  
　　聞之天津友人云和議旣成防兵漸撤樓船息影海波不驚就十一月十四日考之各國駐泊大沽口内外之兵艦運船已將次悉數駛去只留美俄二國各一艘矣 
　　　江甯省查辦房捐章程ＡＢ一開辦之始詳請督憲會同撫憲先行電奏一面出示曉諭並由總局刊發告示章程俾衆周知一凡租屋開設店鋪按照每月行租數目抽收一分五釐如每月租洋十元者抽捐一元五角餘可類推若係自已房屋開設店鋪由委員督董公估租價亦照出租店鋪一律繳捐其招人租住之房屋按照每月行租數目抽收一分如每月租洋十元者抽收一元餘可類推間有正臘閏月行租减半者 
 
 

Page 3

 
 
亦照减半抽捐總以收租之數爲衡一開辦房捐乃萬不得已之舉事在必行委員清查時務須會同本地正紳先爲開導以期踴躍輸將不得絲毫多取倘本局委員及司事人等有需索等弊定行究懲一房捐專收業户不得執主客各半之說惟業户繳捐仍須租户代納由房租内扣除如自已房屋開設店鋪卽由業户自納一查捐時須用三聯印照一聯填註坐落基址業户姓名行租若干應捐若干發租户裱糊木牌懸掛門首易於稽查一聯存州縣備案一聯申送總局備核繳捐時月用三聯印票一聯給捐户一聯存州縣一聯送總局以上兩項印照票均由省局蓋用關防分發俾歸一律一房捐旣議按月抽收其中出租之屋接租有無其人每月不難一查而知如空房尚未租出無人居住者免捐俟有人承租卽行起捐一租户不將租價從實告知以致少抽者一經查明即將租户議罰如業户不允租户扣除捐項者由董禀官將業户懲治如業户自開之鋪抗捐者照抗糧例辦理一各廳州縣印照牌册均須照章存案如有交卸由後任查明接收造具交代册結專案申送本總局查核如有弊混及交卸不清者照例嚴叅一舉辦房捐必須挨查鋪户及出租之住宅造具細册俟此次詳册奉批核准卽日開辦行文各廳州縣與省城内外統限年内一律查清於明年正月初一日起捐按月收取如逾期不繳加倍科罰一各廳州縣一經奉文卽日先出示曉諭一面赶卽會委督同紳保周歷清查依限起捐倘延宕不卽舉行者應卽詳請查叅一廟宇菴觀寺院及花園别墅會館試館家祠並敎士教民房屋如係出租與人者一體查照租數收捐一清查後按號册收捐每户於門前釘一小木牌寫明某街某叚第幾號至册内則按號詳載業户租户姓名月捐錢若干如初次清查或有錯誤准其下次更正以便按月收捐一業户旣已捐錢必須體恤業户自抽房捐以後定章不准欠租如有任意掯租不繳者由業户禀官代爲追究不取分文除扣押租外仍有不敷由官勒遷將貨物器具拍賣歸償一偏僻街巷窮家小户無論店房租房統計房屋祇有兩三間租錢不及二元者又或窮鄉僻壤僅止一二人家不成村落者雖有房屋出租與人所得錢無幾一概免其收捐以示體恤其繁盛街道屋雖小而租昂者不在此例如敢弊混加倍科罰一各廳州縣房捐所收銀錢洋不等應由各該廳州縣按照時價一律易銀彚解總局轉解藩庫以重公欵一官紳産業自應一律收捐如有抗不繳捐或藉詞梗阻者應卽破除情面與平民一律辦理以昭公允一凡出典房屋係典主得利與已買者相似如係出租由租户代完向典户扣回如係自已開設店鋪亦應照章繳捐一各處情形不同辦理未便拘泥如須設法變通者准印委會禀總局核示遵辦但不得擅自更張自圖已便一駐防各街與漢街情形略有不同詳請督憲將此次所擬章程咨行將軍都統遴派旗員酌度辦理附録清查民間住房章程一某州縣某圖某街巷凡有自已住宅應隨時查明某姓房屋若干間共若干户另行造具清册詳細載明每册尾頁均須註明本册總數以便查核一凡有住宅須分上中下三等以昭平允瓦房新而且大者爲上等瓦房新而或小大而或舊者爲中等瓦房舊而且小者爲下等册内各按等次詳細註明一草屋另分兩等其新大者爲上等舊小者爲下等庶與瓦屋有所區别一某姓某等房屋若干間一面查明註册一面發給簡明條示上載某州縣奉房膏總局查得某姓某等房屋若千間旁註民字第某號貼於門内不准损壞俟查明核定捐數再行發給印照貼牌懸掛按數收捐一住宅瓦屋兩間以下草房三間以下及草房小而且舊破壞不堪者概免註册 
[制軍造士]  
　　金陵訪事人云金陵大小各書院節經兩江督憲劉峴帥飭屬以其半改爲學堂而酌留其半令二十五歲以外舉貢生監絃誦其中兹復核定以惜陰鳳池兩書院爲小學堂鍾山文正兩書院爲中學堂尊經書院略變舊制革除八股試帖月分三課上旬課中外史事政治學中旬課格致天算等學下旬課四書義五經義各一篇俾限於年歲不能入學堂者亦得講求有用之學至於省學堂規模較大經費較巨創設較難飭先就格致書院隙地添造學舍擴而充之撥出庫銀十萬兩發交潘芸蓀觀察總理其事觀察奉委後勘得格致書院隙地雖多皆不合學堂之用擬禀請將龍蟠里惜陰書院改造後又查得惜陰書院高踞山巓四面皆卑深苦無從推廣現需另覓一寛廣平坦之區一時尚不可得云 
[東湖興學]  
　　有客自稽山鏡水間寓書本館云浙江紹興府城東鳥門外山水清奇占鑑湖之勝光緒二十二年會稽陶君心雲就其地創建東湖書院分史學子學算學譯學四齋旋復捐建稷山藏書樓羅列新舊諸書以備學生考覽本年八月欽奉上諭飭改各省郡縣書院爲學堂陶君遂酌易規模顔其堂曰通藝額收學生四十名另設蒙養學堂均禀准各大憲立案大約明年正月卽當大啓門牆矣 
[儲憲履新]  
　　金陵訪事人云日前簡授江安督糧道胡硯蓀觀察乘傳蒞白門兩江督憲劉峴莊宮太保飭卽赴任視事觀察遂擇吉本月十八日履新惟糧道關防當前任效述堂觀察督運赴津門時携之而往應俟公畢南下然後移交現在日行一切事宜暫假江甯府知府印信鈐用 
[述漢陽縣署被火後情形]  
　　漢口訪事友人云本月初三日之夜湖北漢陽縣署失火時獄中所禁胡某及馬幼苕二要犯乘間脫逃事後縣主馮曉青大令飭差四出緝拿先就沔陽將胡擒獲馬犯原科以永遠監禁之罪今偵悉竄至黄州境内想須派差前往拘回也至於縣署大堂等處及庫房當日已悉數付之一炬大令自知咎無可諉一再向大憲乞恩大憲曲予優容諭令集貲赶緊賠修刻已全工告竣不知尚能寛免處分否 
[軍營被火]  
　　聞之保定友人云直隷省城北關外千佛庵駐有自强軍砲隊一營本月十三日之夜十二點鐘後火夫箕踞吸烟燃及草房延入子藥箱登時轟發致斃勇丁四名屋宇亦多被子彈擊毁雖經營兵竭力救熄然受傷者已不勝枚舉矣 
[故藩來滬]  
　　前江寍藩司瑞茀侯方伯於前日因事抵申江昨日午刻命駕詣道轅拜會蘇松太兵備道袁海觀觀察繼至上海縣署投刺縣主汪瑶庭大令迎入花廳茗談良久 
[裁員節費]  
　　日前江南機器製造局總辦毛實君觀察奉兩江總督兼南洋通商大臣劉峴莊宮太保電召赴江甯接見之餘諭令將局中經費加意撙節等因及觀察回滬卽將工程處司事一名庫房司事三名水雷廠司事一名洋槍樓委員一員分别裁撤其餘各廠俟查明實在情形再行核奪 
[善鄰有術]  
　　善鄰譯書館創自日本漢學名儒松本正純吾妻兵治重野安繹岸田國華諸君每譯成有用之書卽禮延慈溪王漆園明經逐加潤色校印成帙以惠鄰邦名曰善鄰誠哉法之至善者也兹者松本君恐滬上流傳尚未廣遠特籌集日銀二十萬航海來此擬即賃屋設肆以冀推行他日者新理新機大加闡發闢康梁之謬論宣歐美之嘉猷凡我華人咸得崇正學而除舊習何莫非此館植其始基松本諸君之功不其偉歟 
[東來和緩]  
　　日本佐佐木君金次郎卒業於帝國大學醫科洊升學士之職醫名卓著冠絶時流日前航海來申下榻虹口豐陽館中一覽青江花月適逢彼國履端之始詩筒酒錢興會淋漓說者謂日本醫學士之游華者以君爲嚆矢行見鍼茅徙柳著手成春術妙青囊當不讓古人專美矣故樂得而紀之 
[美界火警續聞]  
　　美界火警已誌昨報兹悉火起於司考脫路某姓竹器店樓上因將火爐潑翻致肇此禍共焚去房屋二幢被焚之家均未保火險受虧殊不鮮也 
 
 

Page 4

 
 
　　通惠公紗厰聲明 
　　蕭山通惠公紡紗厰以經理不善兼有在申劣夥陳杏村虧空掯捺泰來存銀單據及私刋圖章等情曾經禀請蕭山縣究辦及上海新衙門追究在案現經公請樓暎齋經辦廠務以後一切交往悉憑樓暎齋一手經理特此聲明　通惠公各股東公啓 
　　敦請拑商 
　　啓者兹本行需用殷實本帮出口什貨殺老虎一位務須通曉出口各什貨如牛皮芝蔴皮貨　各口内地土産各件兼能隨時肩拑本地各口莊號生意及探報一切行情者倘有　高明俯就不吝豐俸奉酧賜敎諸君卽乞將台銜住址繕函面交本寫字房以便擇請爲盼此佈　　拔維晏洋行啓 
　　理文軒新國 
　　减價賤售○本會在東洋自設機器精印五彩地圖書照工料略加郵費比他坊公道以廣招徠從十一月廿四日起以上售槪無異言先將各種聊列於後○袖珍英和新字彙四角○袖珍英和新辭林六角○日淸韓三國大地圖一元○支那地圖八分○大日本地圖二角○萬國地圖三角○萬國新地圖四角○台灣地圖二角○朝鮮地圖八分○東洋歴史附圖一元○地圖集覽六角○淸國北東圖七角○世界大地圖一元○世界新地圖五角○分邦萬國地圖一元○日本帝國地圖八角○新繪中等敎育萬國日本明勝地圖五元○日本小學地圖一角○日本海陸地圖一元○日本新辭林八角○尋常小學讀本一元三角○讀書入門二角○德國字典二元○日淸戰爭圖繪四元○日本風俗畫報卅一册十元○日淸戰鬥畫報五元○梅嶺百鳥畫譜比活鳥由妙七元○梅嶺花鳥畫譜十元○中等外國地理敎科書明勝諸圖二元○本會各種甚衆未能全列另備書目以便諸君索覽倘外埠設立學堂採購東文書籍或辦各種器俱代辦者照東洋來價加費一成比他坊格外克巳諸君托辦受益不淺矣外埠信購托郵局最便　　　　　理文軒中外書會三馬路日淸書館同啓　　　　 
　　上海新開味珎字號 
　　即目曾製應時五香美味燻蠟野貨上市 
　　啓者本號設在四馬路麥家圈中坐西朝東門面專製官禮醬菜鴿子鮮鷄魚茶腿精肉諸鬆各色名脯茶腿香腸燻魚四時糟醉花露名酒秘製點粉糟醬醉蟹一應食　並不惜重資各省採辦土産佳物誠調鼎之馨香味稱佳妙品並珍饈製法專工均係老友名工手叚近閱報章有妒忌不經之談然皆自願承充並無攢挖虚冐鄙等姑念爲人棉耳作眼疆鼻木舌如夢夢者不與計較也幸蒙　仕商光顧先請嘗各品一試便知貨眞物美加之叙寳盆爲記以圖永遠之名誠信無欺遠埠函購原班回件 
　　馬寳 
　　　　人雲號發兌每分兩元無扣批發克已開設英界六馬路仁濟善堂斜對門仁壽里内第五石庫門祇此一家並無分店嘗謂用藥如用兵兵雖壯不之訓練則不精藥雖眞未諳製煉仍無效是以厯古名瞖研究藥石首重製煉良有以也馬寳爲本號所獨創圖巴　人皆知製千古未有之奇藥治天下不起之重症神效所至寰宇皆春遂得名焉其始也本主人不知煞費幾許心血始克製煉成功所謂製者製其性煉者煉其精精液既聚功力自大故無論極重痴顛只湏錢許而痊輕者五分足矣他如鷄羊猪癎中風咯血肝胃氣痛噎膈反胃及小兒驚風喉　痰飲　症服之無不立愈誠至寳焉不謂生意一盛假冐蜂起頻年以來市上之所謂馬寳者何可勝數大抵依樣畫葫者能之拾人牙慧者尤能之而欲詰其真僞何别何法製煉恐亦瞠目以對宜乎稍有識見者購藥不貪廉必認定創世馳名老店始放心誠卓見焉由是而論可見百虚究竟難逃實　益　　　古今第一婦科續副容易𠲓生丹 
　　京都天寳齋○婦科種子仙丹○馳名靈騐非凡○鋪分上海二馬路中市西鼎新里石庫門内交易○僞藥騙欺○罪我惟天夫女人斷無不育之理不育者卽有病也然病多起於經月經不調卽非受孕之兆氣血不和必致經候失常諸恙所以漸生也續嗣勢所必難也凡經水不調前後不常或腹痛疑積或崩血過多或傷於七情致墜情志或感及風寒致損營衛或體虚盜汗不止或血枯面黄肌瘦及白帶淋漓胸腹胀悶五藏虚損子宫寒冷動情卽洩受而復出等症此皆體虚血虧所致故種子之難所由來也此丹係葉眞人所傳能調和婦人衝任之血平定肝鬱之氣去瘀生新開鬱　悶煖宫止帶聚精旺血固本調經濟陰壯體之功凡婦人望子者苟能連服一月中途不斷無不應手而得素未生育之婦服後一舉成孕晚年經斷血枯常服且能育子旣孕服此産必雙胎眞婦科之聖藥種子之仙丹每料一觔價洋八元半料四元閨女孀婦服此恐産無父軟骨之子切忌切忌幸弗輕視○另有參茸海狗腎扶陽種子衍慶丸專治男子陽痿　衰服則立見奇功雙料每兩洋二元單料一元○眞鳥鷄白鳳丸每洋五粒○貴商函購郵資自給○近多假冐愼之切切　　　　　京都天寳齋啓 
　　婦女白𢃄聖藥 
　　廣東陳恒德堂婦科良方功效啓 
　　婦女白帶一症皆因氣血虧損陰虚陽竭或房勞耗傷膀胱受濕以致脾胃不和或前或後總因濕熱積滞月經不調而其病原尤在肝經鬰火寒痰凝結日久則形容枯瘦頭昏腹痛虚損勞傷從此起矣本堂得祖傳良方不惜重資秘製婦科白帶丸此丸專治婦女赤白帶下當日立止屢試屢騐無論遠年初起服之立除宮中之濕平定肝鬰之氣煖宮濟陰培元固本故能帶下立止腹痛立愈月經調和却病延年輕者一大盒重者二大盒包可全愈永無後患妙在神淸氣爽身强體健誠婦科却病之妙品種子之聖藥也虚言欺人罪我惟天每大盒二元小盒一元○假冐甚多購者認明○函購信力自給○鋪分上海英大馬路萬康醬園對門德仁里内石庫門廣東陳恆德堂謹識 
　　補養身體最為妥速 
　　大隆燕窩公司創製燕窩糖精功效妥速官禮節禮壽均極相宜如購四匣之外另裝五彩木箱投挑報李珍過參茸 
　　嘗考食品中有治病之功者以燕窩爲最然摘毛去疵諸多不便本公司精心研究取暹邏上等官燕以機器去其毛疵以化學提其精華製成糖精其味美其色潔其補更峻具百藥之功抱衆藥之效有益無損奏功甚速初不料其如是之奇騐也無論男婦老幼四時八節有病無病苟能略服少許不但痼疾頓除且精神頃刻百倍卽公卿攜帶進京紳商攜帶出門士子攜帶入塲武官攜帶行軍均可隨意餌服簡便無比且性極和平功頗神奇開胃健脾能扶正氣盖正氣勝則脾胃强脾胃强則精神來精神來則百病消故無論何病服之立見奇功妙在異常適口故人皆喜吃誠五洲試騐之妙品萬國應效之良方一切功用服法另詳仿單大匣四元小匣二元假冐甚多認明牌號地址及門懸會審分府　翁告示爲記　上海四馬路北望平街口朝東紅磚洋房内便是 
　　戒煙最便之法從來未有 
　　泰西未士括打秘方創製冐效必罰外埠函購託郵政局最妥 
　　大凡戒烟藥無非用以抵癮服下卽不得吸烟是直以藥代烟而巳將來服藥愈多腹中烟積愈厚致生烟虫叢生百病一經道破殊屬可危惟戒烟漙濟水並非用以抵癮乃俟吸烟之後隨癮大小而服此水當烟氣佈满五臟六腑之時急將此水服下藥力能隨烟所至將週身烟毒一掃而空妙在並無尅伐之品服此者日漸見功三日便覺烟味甚淡七日愈覺吸烟無味至半月後雖日臥烟榻見人對面吸烟香氣噴溢亦斷不思吸矣歷騐多人無不稱便每瓶一元二元大瓶十元分兩較爲便宜零躉無扣售處在虹口白渡橋北仁智里十三衖打藥勝 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[制局竊案]  
　　日前本邑江南機器製造局機器廠中失去四川總督奎樂峯制軍飭製之軋銅機一具南洋南琛兵艦請修之銅管若干枝及局中歷年積存之零銅百餘斤事爲管廠委員楊鳳儀二尹查知禀請總辦毛實君觀察飭捕役嚴加偵緝並移知英美法兩租界公廨讞員派差協緝務獲嚴追 
[滿載而歸]  
　日前本邑南巿慎記號某沙船由牛莊載各貨出口突遇颶風吹至南洋石坡海面至前日始由招商局海琛輪船帶回滬上 
[刑清訟簡]  
　　昨日爲法租界捕房發落之期讞員杜枝園大令查得並無應責人犯飭丁咨照捕頭暫停發落一期西國履端固應刑清訟簡也 
[上海縣署瑣案]  
　　法界公廨讞員杜枝園大令移送倪許氏控彭戚氏馮登雲串拐寡媳一案至縣前晚縣主汪瑶庭大令升堂研訊倪許氏供小婦人係常州府屬金匱縣人兒子殿奎於今年五月某日因病逝世至八月寡媳陳氏忽逃遁無蹤現始查明實被前曾同居之馮登雲彭戚氏串通任子卿誘匿他處務乞究追馮供本年五月小的曾與倪許氏同居未幾卽遷出並無串拐伊媳之事求恩明鑒王茂堂供小的在范三和酒店爲夥任子卿前因此案管押法界捕房由彭戚氏央店主赴公堂保釋故倪許氏欲令彭戚氏將任交出彭戚氏供小婦人曾與倪許氏姑媳同居其媳陳氏與任私識未幾卽隨之逃逸迨涉訟後小婦人並無央范三和店主將任保釋之事大令叱令退去著王茂堂傳諭范三和店主速將任尋獲交案訊懲違千提究○金樹滋與金楊氏爭奪産業互控至縣前夜汪大令升堂研訊樹滋供堂弟壽滋於本月十八日病故因無子嗣例應由小的次子承繼詎料弟婦楊氏竟以弟之内姪楊秋生爲子與例不合求恩公斷金楊氏供樹滋與丈夫皆係金姓螟蛉子丈夫故後並無子嗣故小婦人欲撫内姪楊秋生爲子樹滋出而阻撓不許棺殮務求作主楊秋生供小的自幼蒙姑母撫養今願承嗣求恩鑒宥大令叱令樹滋退去承繼之事候親族公議禀明核奪○湖南匪人康之甲前曾竊取某輪船搭客所佩對時表由法界某包探拘獲送縣大令訊責之餘飭卽收押改過所旋浼同鄉人程青雲投案具保前晚大令提康研訊康供此後小的自當痛改前非决不再犯叩乞施恩大令飭具呈改過結然後交程保去 
[上海縣署紀事]  
　　昨日海縣汪瑶庭大令訪聞南巿十六鋪新馬路某彩票店樓上有粤東匪棍某某等人昕宵賭博立飭值日差前往恊同地甲查明拘解訊辦○上海縣汪大令近奉松江府余石蓀太守札開奉撫憲聶札飭各屬州縣今逢大計之年著將一切成例造具清册申送稽核案關黜陟巨典毋稍因循等因昨已限令本署各書於五日内查齊造册申詳矣 
[英美租界公堂瑣案]  
　　騙子王國橋私造莊票向泰記土行騙取小土旋復至廣大號騙取參燕等物經失主投報捕房捕頭派包探張才寳查獲昨晨解案請究原告投案訴稱被王騙去之貨約共值洋銀三百三十餘元叩乞究追王供此項貨物小的代友購辦今願如數繳還讞員張柄樞司馬商之佛繙譯諭令暫行管押限令兩禮拜内繳出各贓再行核奪○細崽李桂山行竊福利公司中香水牙刷絨毯等物經包探張才寳拘獲解請訊究司馬判枷號一月斯滿管押捕房兩月○李桂通潛至某輪船上行竊某洋人所携衣物經包探張阿五拘解請究司馬判責三百板枷號半月贓存捕房候領○日前新閘派克路失火時匪人龍友福顧金福方阿四乘機攫取裘元成及倩好時洋行保險之某姓家皮箱衣服小銀各若若干經包探張天林徐榮珊一并拘解請究司馬訊得龍係匪首判責五百板押捕房半年期滿遞解回籍顧方各責三百板先行遞籍○汪湘洲至福州路協成信烟館行竊周芝祥唐阿二所携衣物經包探竇如海王長桂拘解請究司馬判押捕房三月期滿後遞解回籍○陳阿得徐阿生串竊陳慶堂家銀質對時表一枚經包探邊槐州拘解請究司馬判各責四百板贓給還失主○成衣匠胡少卿行竊王鶴亭家衣料經包探趙銀河拘解請究司馬判責三百板○張春榮潛伏老閘迤北攫取行人某甲所戴皮帽經包探顧阿六拘解請究司馬判責三百板枷號一月 
[法租界捕房紀事]  
　　前日偷兒沈阿三在某處竊得報時鐘四座持向某押店求質適爲某包探所見拘入捕房捕頭命押候堂期解請讞員杜枝園大令訊究○前晚輪船積竊張二在某輪船上竊得某客所携皮馬褂及綢縐衣服若干件正欲携贓登岸適爲包探所見解送捕房捕頭命押候解送公堂禀請究辦 
　　　美租界捕房紀事ＡＢ前晚偷兒王阿福潛至寄居百老匯路之甬人秦姓家中竊取衣服七件携之而出被包探劉阿炳拘獲連贓帶入捕房捕頭令押候轉解公堂禀請讞員張柄樞司馬訊辦○昨晨小竊李阿四混入耶松船廠内竊取鐵器數件甫經携出廠門即爲包探劉阿炳所獲帶入捕房捕頭令押候解送公堂禀請訊究○前晚小竊吳阿成混入虹口某姓木作内竊取鋸鑿等物旋由包探劉光震查知拘送捕房捕頭令押候解送公堂禀請懲辦 
[金陵官報]  
　　十一月十一日署藩臺巡道徐見府經歷盛治見禀知過知縣班叩謝奬札蓮河工程候補道沈佺到委署九江後營遊擊蕭慶祺謝委同知李炳奉府委帮審差知縣陳其璟奉皖岸營銷委合肥分銷兼北岸緝私總巡差卽辭又藍徵禀知先行到省知府韓汝元禀知到省十二日新授江安督糧道胡延運河工程候補道沈佺均見候補道郭人漳又胡銘業均叩謝批准先行到省巡檢黄鴻壽典史杜立勳均禀知到省縣丞王德培巡檢王裕年典忠查觀周鹽大使吳德輝均禀知奉飭註册差委新授江安督糧道胡延由陜西來選授户部河南司員外郎李長禄由安徽來均到十三日署藩臺巡道徐新授江安叔糧道胡延上海機器局候選道毛慶藩到均見新授江西廣饒九南道瑞徵分部主事趙濬由京來均到長江釐捐總巡知府李盛鍾禀知巡卡鹽大使王慶康巡檢吕烈徵由蘇回均到府經歷梁錫芝奉飭註册差委縣丞王俊基鹽巡檢萬立綱又知事翁鴻鈞均奉示騐看署鹽巡道洋務局候補道汪見美國威靈兵輪管帶皮禮又水師都司魏渠官醫生魯臣拔兵官郎利繙繹温秉忠均見知縣鄧芝秀奉藩司委襄辦硃墨事件又何聯芳叩謝飭知差委十四日委署九江後營遊擊蕭慶祺辭赴任知縣鍾爾濂叩謝奉揚州保甲局委瓜濠總巡兼營務處隨員辭十五日督憲牌示新授江安糧道胡延已到省應卽飭赴新任新授江安督糧道胡延叩謝内閣中書饒志元到金陵營參將陳麟書禀知巡上江同知愃齡通判張景祜知縣袁國鈞均叩謝行知委署州縣一次運判黄家瑶叩謝先行註册鹽大使吳德耀叩謝先行到省差委州同周壽嵩縣丞金在榮王雋基巡檢王紀俸徐守墀傅恩植陳緒綸何培鳳王賓泉孫葆元萬立綱蔣體枚朱嘉樂翁鴻鈞從九褚炳然典史程振富知事裘奎彬均奉示騐看十六日新授江西廣饒九南道瑞澂江蘇候補道虞和德到由日本閱操回知縣何聯芳又朱芾均見巡檢陸熙禀知到省縣丞汪乃瑜丁尚鈞巡檢方培章均禀知到省 
[維揚官報]  
　　十一月初九日吳鹺尹永照委南鹽廳鹽色差葉鹺尹廷颺委巡查初十日葛鹺尹培源辭赴大伊山卡十一日分發巡檢支鹺尉恆餘禀到十二日各官商禀賀十三日毛分轉昌駿辭回李角公司十四日陳鹺尹爲錡辭赴湘岸卡十五日吳分轉毓鑫到江甘五岸差 
　　大德膠州皇家印捐彩票頭彩壹萬元拾貳月十二日開彩 
　　本公司實備鉅資兼理各國匯兌銀兩其中式彩銀經交　膠督存儲銀行其票上刋明華洋文字蓋有　皇家國章以昭鄭重自第三會票經膠督憲派委監督在膠州靑島開彩臺當衆開彩當此萬目共睹咸稱大公第四會票仍設一萬張頭彩一萬元海張售洋三元每則售洋三角准於十二月十二日開彩風雨不更貴客如欲領額發售者請郵奇本公司預定或在各埠經理處均可此佈膠州青島仁濟公司謹啓 
 
 

Page 10

 
 
   
 
 

Page 11

 
 
   
 
