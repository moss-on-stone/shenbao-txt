# 1895 - 82 - 4907876

 

Page 1

 
 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牖人之實筏度世之金針也爰付剞劂以廣流傳毎部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[中國利弊宜變通治法爲善後議]  
　　從來治國之道在乎立法而立法之道因乎時勢時勢無百年而不遷則立法無百年而不變孔子曰殷因於夏禮所損益可知周因於殷禮所損益可知所謂損益者卽變通之道也是知聖人處此亦斷不能墨守成法常沿此舊習者也治國之道與治家同士之後不能常爲士有因商而致富者矣農之後不能常爲農有因工而建業者矣其中固有自隳其業者然亦固有不能守其業而不能强之守其業者卽天之生物因材而篤之理亦王者謀國因時制宜之意也我朝自定鼎以來聖聖相承勵精圖治超越漢唐嫓隆三代然當時風氣未開政惟内修財不外溢民康物阜國庫充盈在上者僅知黼黻休明歌詠盛世在下者僅知耕田鑿井未見兵荒不知安而思危遂致逸則生怠空言補救者出而泄沓之風開矣巧爲彌縫者多而蒙蔽之習成矣迄乎泰西各國叩關貿易合五大洲冠裳相接貨物相通租界則愈充愈廣輪舶則愈來愈多交涉之事旣煩高下之情立見處處不能爭先在在相形見絀然雖暗受其侵欺猶可相安於無事不意倭人借端起釁擾及邊圉似不難率我雄師立除小宼况二十年來講求武事費資數千百萬使倭人片甲不回尙不足爲驚奇駭異之事而乃將遇之輒遁兵遇之輒漬堅船利砲名城要隘拱手而讓之甚至遣使和戎廣書往返不特明損國威抑亦大傷國本是豈倭之非我敵哉亦我氣之不能振耳氣之不振習之使然也武將怠玩於外文臣泄沓於内坐使聖明孤立左顧右慮眞如賈生所言可爲痛哭流涕長太息也而人民則尙守率土之義故一聽捷音則眉飛色舞閭巷額慶一聞警耗則髮怒眥裂恨不食倭人之肉而寢其皮足見我朝厚澤深仁有以入民之深者也然民心雖固足徵國運之靈長而民氣不張難卜疆塲之効命故凡農工商賈之流無不翹首以望和議之成以便其身家之計此亦因循虚憍之氣有以中之故不能如倭人困獸之鬥忘命以爭耳爲今之計旣不能與倭人爭一日之雄而挽回積習振作頽靡無不可與天下爭百年之利則當變通成法爲善後之計庶幾民心日固民氣日振國本立則國威自張矣爰抒管見以備土壤細流之擇也一曰科目之宜變也國家培養人才原爲經世之用今之科目進身者問其經世之學何在大抵皆爲帖括所誤卽有一二自詡通才經經緯史然亦不過作紙上之空談而究無裨於實用在朝廷亦知時文試帖之無所用而不能不以此取士者成格限之也士子亦知時文試帖之無所用而舍此别無進身之具遂不能不朝摩名稿夕誦時文以有用之精神耗於無用之地不幸而青氈坐守并農工商賈之不如幸而黄榜名標問錢榖兵刑而不悉汨没人才之具莫此若矣今試復鄉舉里選之法勢必有所不能則莫如改八股爲論說則有才者得以盡其才無才者自不能以掉弄空文雜湊字面以圖塞責四子五經仍不可廢邑試府試院試以及省試部試廷試亦不能驟行變動擬邑試正塲題或四子或五經論說一篇時務策一道二塲則試以天文輿地格致諸學各就其所專以别優劣如此已足覘文理之優絀才識之淺深專門之詣力不必多所考竅致士子增旅費之愁閱者滋比較之惑邑試取中若干送府試府試取中若干送院試未取者不得與送院試取中入學之後卽分别咨送各局爲司事仍送省試省試取中之後分别咨送各學堂爲教習各衙門爲幕友仍送部試俟取中之後乃授以官如此可以免尸位濫竽之誚可以絶夤緣奔競之風可以免士子仰屋之嘆可以鼓人才奮興之志取一人得一人之效庶幾才藝各具利弊盡知又安有身臨南面形如木偶者哉此稿未完　 
[諭旨恭錄]  
　　二月二十二日奉上諭步軍統領衙門奏特叅疏防竊盜各案之地面官一摺京師人烟稠密良莠不齊地面官應如何認眞梭巡嚴查乃各該員於竊刼之案呈報遲延且有逾限未獲者實屬緝捕不力廂黄旗蒙古副尉雙凌捕盜步軍校慶春步軍校長興四旗協尉鶴春海撲章京林英海查章京長清正黄旗漢軍委恊尉景昌撲盜步軍校續祥委步軍校慶祥四旗恊尉興廉海撲章京常祿海查章京額勒精額正白旗蒙古恊尉興壽撲盜步軍校倭興額步軍校恩榮四旗協尉清山海撲章京德本海查章京常貴廂紅旗滿洲副尉塔芳阿撲盗步軍校富克精額委步軍校志壽四旗恊尉玉通海撲章京全順海查章京文桂廂紅旗滿洲署副尉瑞慶撲盜步軍校斌慶步軍校德林四旗恊尉德慶海撲章京鳳奎海查章京雙安廂藍旂滿洲協尉蘇拉芳阿撲盜步軍校忠瑞委步軍校明善四旗恊尉長安海撲章京瑞興海查章京桂林廂紅旗滿洲署委協尉富祥撲盜步軍校玉臻步軍校松林四旗恊尉德慶海撲章京鳳奎海查章京雙安均著交部議處另片奏正黄旗滿洲步軍校福珠哩差務疏懈等語福珠哩著一併交部議處以示懲儆欽此 
[上相受傷續述]  
　　中國出使日本議和大臣李傅相被倭人小山放鎗擊傷昨報已紀其事兹接東京來電云用鎗轟擊李傅相之小山係少年壯士當傅相命駕在途時有多人觀看小山忽從人叢中突出攀住轎槓用鎗對準面部轟擊中左眼之下事後倭國首相伊藤外部大臣陸奥率同各官至公館問訊倭主亦派員至具道歉忱殷勤慰問復由廣島派名醫佐藤及另一醫生赴馬關爲傅相施治佐藤看視後電告倭主謂傷勢無關緊要可以醫痊傅相亦自知傷不甚重言笑如常仍可辦事倭官已派兵丁巡捕多名在此處彈壓以免滋事當時小山放鎗後急入店鋪中暫匿當由巡捕入内擒獲未知如何處置按倭國所謂壯士卽上海所謂流氓也上海之流氓不過拆梢打架而倭國壯士名爲仗義實則犯法前此擊傷俄太子亦係此輩所爲也 
[電傳噩耗]  
　　昨晚七點鐘接本館駐津訪事人來電云傅相被倭人放鎗擊中顴骨昨電傷今電死津友來電如此亟照登之以堂堂上相之尊輕蹈不測之地識者已心竊危之今果爲倭奴所算致有非常之變然曲直自有公論天下萬國必有羣起而議倭人之殘忍者矣 
[澎湖警信]  
　　倭艦往攻澎湖被華軍放砲擊沈二艘聞者方同聲稱快不料警信傳來有出人意計外者昨日厦門西人來電云接有消息知澎湖已爲倭人所得倭人之計甚爲詭詐初以兵艦在遠處往來游弋以擾我軍心欲使我守臺之兵極力放砲將藥彈放盡然後可以乘虚疾進奮力猛攻前報所紀倭艦兩艘被砲臺擊沈正在此時也廿八 
 
 

Page 2

 
 
日倭人在砲臺相距較遠之處調兵登岸從後面攻入華軍力不能支澎湖遂爲所奪按倭人用兵慣爲後路掩襲之計旅順威海覆轍相尋不意澎湖亦復如是澎湖與臺灣有犄角之勢今澎湖旣失則臺灣防務自必吃緊而閩洋亦從此多事矣有守禦之責者可不防之於早哉 
[不允停戰]  
　　昨日北京來電云李傅相在倭議和時曾先語倭人曰暫停戰事然後議和倭人答以中國肯讓完善地方幾處任我兵暫駐方可停戰此蓋與倭相伊藤開議以前語也今則小松已赴華爲統將倭兵又得澎湖爭戰在此而議和在彼固有兩不相涉者矣 
[小工倔强]  
　　香港來電云輪船各小工現已一律停工官府已派兵前往彈壓想各小工停工數日不能持久必仍來作工也 
[設電近聞]  
　　美國政府擬由舊金山添設電線接至檀香山卽火奴魯魯復由檀香山接至日本以期消息靈通刻下舊金山政局已妥商一切俟詳逹美京議院遵照舉行 
[金臺小品]  
　　京師訪事人云各直省新中舉人之到京覆試者計至二月十五日爲止僅得三百餘人殆因輪船開駛較遲且又海疆不靖故歟○二月分西城會輔堂會課案發取第一者爲魏君彬元不知何處人例得膏火銀三兩聞之文塲中人謂此次閱卷者係胡君月舫棄取公平不亞金臺書院云○二月十七八日大雪盈尺天氣嚴寒護城河氷復凍合○近來印結局大爲减色就江蘇一省計之正二兩月中毎員所得不足十金宦海艱難于此可見矣 
[詳述倭犯大沽事]  
　　二月二十三日有倭船四號駛至大沽口外閱日又到三號業經本館專派赴天津偵訪軍務之友人由電告知列諸報牘兹又接手函云二十三日適明義輪船進口卽有倭船隨之而至派僞兵官駕杉板船四艘逐一搜查其意蓋欲刦留軍火也明義船主付艙口簿閱之僞兵官始過船而去是日北塘亦報有四倭船或曰卽大沽所見者於是人心惶惶幾致市中有虎其有在睡夢中者則謂時已議和倭人决不開戰現在之犯大沽口岸者不過查各輪船有無軍火載來耳不知凡事之昧於先幾者必貽後悔倘以議和兩字横亘胸中備而不嚴與不備等萬一倭奴出其不意倉猝來攻幾何不蹈金州之覆轍耶所望統兵大員凛遵皇上綸言一遇倭奴卽迎頭痛擊斯得之矣 
[北通碎錦]  
　　通州訪事人云年例元宵佳節城南張家灣浬　泗佑民觀大啓重門任人游覽百貨齊集購者紛仍附近各村莊更舉行獅子秧歌少林等二十餘會今者各路大兵雲集營壘棋布星羅會首恐勇丁滋生事端先期傳知各村莊屇時只許進香不准賽會○年例正月中各商集資演劇以答神庥袍笏笙簫殆無虚日今者邊防孔亟兵士如雲陳司馬張直刺以時事日非會銜示禁如有再照年例演劇酬神者定行傳案究懲○通州奉憲設立圑防練勇局刻已招募成軍分駐東關龍王廟西關白衣庵南關三義廟北關關帝廟夜間分叚巡查白晝則勤加訓練近又擬續招壯勇一百名以資扼守○當河氷未泮時水路諸物短缺而以糧米爲尤甚市面價值昻貴貧民覓食維艱世道如斯正未知伊於胡底也○回軍二萬名久駐京師南苑聽候調遣現因軍務緊急飭撥一萬名馳往山東助剿尙有一萬馳往奉天已於正月十九日就道矣○大兵過境軍裝糧餉全賴車輛轉運官車局委員李别駕俯念車夫苦累禀請道憲酌加體恤道憲批准毎車毎套除例給脚價外再優給草料錢若干每起榜示局門以昭誠信特不知果能實惠及民否也○張家灣人紛紛傳說前有女兵數百名經過身軀高大耳戴銅環每十人爲一隊望山東進發咸云此項女兵由左軍門寶貴之夫人由西夏帶來特爲夫報仇耳未識然否○市上謡傳倭兵欲由山東德州奔保定府由南路犯京師嘻此種狂言直同犬吠耳烏足信哉 
[之罘零拾]  
　　本館常駐烟臺訪事人來信云倭宼横行謡言四起市中各鋪一律閉門惟間有貧無聊賴者稍置零星貨物行險求財故日來百物加昻幾致數倍於往日○四郊多壘風鶴驚心銀市不克流通現錢更覺短絀故出票之家異常窘迫著名之某錢鋪已於上月閉歇所出之票聞須俟軍務平靜然後開支○廣仁堂各種善舉行之有年兹因軍務孔亟無款可籌擬將善舉暫停惟留施醫一項 
[珠江花事]  
　　廣州訪事人云廣東巡撫馬玉山中丞面諭文武地方官略謂賭卽盜源大爲民害除闈姓輸納正餉番攤繳有防費驟難示禁外如闈票白鴿票花會及地攤骨牌各項賭博皆須一律嚴禁以挽頽風務當實力稽查限一月内出具所屬地方賭風凈絶甘結到院如奉行不力或得規包庇定予嚴叅各官聞之咸悚然而退而各武弁尤面有憂色蓋平日恃賭博陋規爲辦公之費今若示禁則賠累必多也○闈姓總商劉觀察學詢曾於客冬糾約省中各巨商設立商務局以期振興商務遇有關繫商務者卽面禀大憲請示遵行現聞各商以局中費用浩繁勢必逐加科派當此貿易艱難之際資本且不能保安得出此餘錢遂紛紛據實告辭恐此局將成畫餅矣○羊城書院爲合屬育材之地二月初九日廣州府周太守親臨貢院甄别各學廣文及屬下各員咸來伺候是日生文題子曰雍也可使南面全章童文題信以爲人之親其兄之子詩題賦得曉寒留得一分花得春字太守俟各生童謄寫起講蓋以戳記始命駕回轅○馮萃亭宫保前在越南殺敵致果皆用擡槍此次率師赴援曾咨請省中各大僚製造擡槍一萬枝應用各憲卽雇匠設廠昕夕工作刻已製就數千枝配齊藥彈委員押解起程遵陸北上聞尙有數千枝須俟月杪始能起解○二月初八日下午突有强盜三人手執洋槍擁至上陳塘某故衣店禁衆不得聲張旋將櫃中細軟衣物搶掠數包呼嘯而散迨盜去已久各夥伴始敢出追然已無及矣○某日有甲乙等數人雇船往肇慶應試行至佛山沙口時已曛黑遂刺篙焉迨夜靜人稀忽來强盜多人上船行刼銀兩衣物搜括一空甲乙疑船戸與盜串通遂扭赴官署請究 
[黔撫辭行]  
　　升任貴州巡撫德靜山中丞入都陛見取道滬江昨日午前命駕入城辭别各當道至縣署時黄大令飭家丁擋駕聞中丞定於今日附某輪船北上云 
[告示照登]  
　　總辦江寗籌餉勸捐滬局二品頂戴遇缺卽選道嚴三品銜留直補用府正堂施爲出示曉諭事案准江寗籌餉勸捐總局咨開竊照倭氛不靖海防戒嚴增兵必先籌餉業經本司道等遵奉兩江督憲札飭在於金陵中正街設立總局開辦籌餉捐輸委員分投勸辦旋以南洋奉調北上及本省添防各軍餉項供億浩繁全賴捐輸接濟又經詳請署督憲張分别咨行推廣勸辦在案查閩粤厦門及上海寗波等處皆南洋通商要津中外巨賈輻輳若於各該處分途勸辦必能速集鉅欵兹酌撥空白實收四百張捐章二十本咨請查收委員分途往勸一有成數卽批解撥濟緊要軍需等因到局准此查此項新海防捐凡報捐各項實官雙月三班及分缺先分缺間本班儘先各項花樣四品以上按籌餉例四成實銀上兌五品以下按籌餉例三成實銀上兌外加部飯照費其新海防遇缺先一項因班次較優仍照八成銀數上兌其餘報捐虚銜升銜封典貢監等項一律統按三成實銀收捐至道府兩項前次欽奉特旨停捐現經部議凡現任應升人員如道員爲知府升階知府爲郎中同知等官升階均准分别報捐又捐銀至一萬兩以上准其專案奏請破格優奬實於愼重名器之中仍寓推廣捐輸之意現值倭人肇釁要挾多端各紳民食毛踐士當必義忿同深且此項餉捐可以指捐實官非僅頂戴榮身可比一經上兌批解接濟餉需俾添防各軍士飽馬騰同仇敵愾地方賴以安全未始非旅居紳民之福除閩粤厦門寗波等處派員分往勸辦外合行出示曉諭爲此示仰士民人等一體知悉倘有報効情殷力圖上進者望卽開明詳細履歴并指捐何項連同正項飯照銀兩赴新關後源通官銀號或赴盆湯弄絲業會館或赴六馬路仁濟善堂分别上兌卽當塡發實收先行交執一面造册咨送寗局立卽按月報部給照事關濟餉要需幸勿意存觀望自誤功名切切毋違特示光緒二十一年二月初十日示 
 
 

Page 3

 
 
[移營扼守]  
　　提標淞北營管帶劉叅戎長春向駐常熟刻因防務孔亟奉譚青崖軍門札令移駐周浦塘口以資扼守 
[電杆忽折]  
　　上月廿八晚雷電交作大雨如注繼以氷雹南匯縣境之牛角尖地方有電杆數根觸電而折想須卽行修建也 
[火管肇禍]  
　　前日之晚英大馬路陳萬豐烟紙店所裝自來火鐵管忽然炸裂以致火燄冐出幾欲延及樓板幸急將總門關閉火始熄滅然店中人已莫不驚惶失措矣 
[示禁燒香]  
　　龍華香會中於他處婦女之喜佞佛者毎不遠數百里來此進香而輕薄少年更溷跡其中耳鬢厮磨履舄交錯評頭品足恣意顚狂誠惡俗也江海關道劉觀察夙有所聞特札飭上海縣出示嚴禁婦女燒香禮佛並派差役按叚巡查 
[示禁賽會]  
　　本邑南市高昌司廟常例於清明節由江南製造局各工匠集資賽會今年本擬三月初六日舉行事爲江海關道劉觀察所聞諭以現當海防多事之秋誠恐匪徒溷跡其間易於滋事著暫停迎賽以靖地方各工匠遵諭奉行惟各備犧牲以申祭獻並於是日召梨園子弟演唱一天 
[英界公堂瑣案]  
　　一百八十二號華捕禀稱張大拉未納捐之東洋車在外兠攬坐客小的向之查問僞稱某客包車是以拘送案下張供稱小的係江北人不知租界章程故未納捐領照通刺判令補納捐資再罰洋銀一圓○三百八十七號華捕拘送小工楊寶生吳永林到案禀稱伊等串竊老船塢生鐵數方適經小的所見是以拘送請究楊吳同供稱小的等二人見牛鐵抛棄塢外因之拾取通刺判令枷號三日○四百零五號華捕禀稱小的見某處書塲執役人吳法林李楚材扭住聽客邵阿七兇毆是以拘案請辦邵訴稱昨晚小的聽說評話先曾給錢繼而吳又補收小的付以小洋銀一角令吳找錢吳不依以致口角突有李助之毆擊吳李同供稱小的等惟略與爭執並未毆伊通刺謂兩造各有不合之處姑判令將吳李各管押兩日○胡王氏收買某賊竊得之皮鞋一雙由包探黄四福拘解公堂禀稱皮鞋係洋人惠司所失胡王氏供稱小婦人係鎭江人皮鞋由故夫收下小婦人並不知情現擬將故夫靈柩盤回船已雇定昨日正欲起程忽被包探拘案通刺著具以後不刺收買贓物切結釋之使去○包探黄四福禀稱李金茂報失洋銀五十圓布衣四件小的查係同居成衣匠毛阿連朱阿寶二人所竊朱現已聞風逃逸毛詰之不認然布衣却在毛處搜出是以送案請追李投案申訴前情請向毛根究朱之下落毛供稱此事小的實不知情布衣由朱寄下通刺判令交人保出限日尋朱到案○水包探唐寶榮禀稱昨日某輪船進口尙未停輪卽有各客棧接客夥藩雨法戴阿二張阿大何阿三等人冐險攀艙而上兠攬客人是以解請訊究潘等同供稱以後不敢冐險矣通刺令各具以後不再冐險切結存案備查○包探顧阿六禀稱王廷桂竊取彭陳氏家布衣二件經小的拘獲人贓送請訊究通刺令將王送回寍波原籍贓給還失主 
[法界公堂瑣案]  
　　著名扒竊李老堯偕同黨桂喜在鄱陽輪船竊取搭客金壳寶石表一枚及播喴銀表一枚翡翠表墜行至法界一枝春茶館門首偵探爲法包探拘獲人贓解入捕房經克捕頭訊問飭探吊贓押候解訊已紀前報昨禮拜二堂期葛同轉會同祁繙譯升座包探傳到順興客棧主婦趙楊氏同二竊一并解案趙楊氏供李姓等二人於上月廿五日來棧借宿將表藏於破枕内小婦人幫同包探檢出實不知李等是竊賊包探禀稱此表失主周姓昨由上海縣黄大老爺用名片咨捕房請查緝李桂喜卽新發供稱上月廿五日下午六點鐘在鄱陽輪船竊取尚有表墜另有一表亦小的竊取包探禀此係積竊所竊之表當在裕隆押店另有一表請向研詰李桂喜供在鎭江西門外大街上竊來包探又呈翡翠蓋烟壺一枚供係自已所備繼又供上年十二月廿七日亦在鎭江竊來又問上海有案幾起供稱廿五日初到上海在一枝春門首卽被拘獲李福元卽李老堯供與新發同伴來滬小的向在湘軍當勇駐紥金陵現在揚州徐凝門外開設烟館此次同來實不知其爲竊賊趙楊氏供當日進棧至晚並未出門至廿六日出外午膳直至晚聞十一點鐘回棧至廿七日卽爲包探拘獲起贓同轉問李曰爾將金表藏於枕内其意何居供稱恐被查獲小的第二次來滬知偵探嚴密未便覊留擬往七寶投親是晚卽爲包探所拘福元實出不知李福元供新發由九歲時認作螟蛉只犯一次餘無别案同轉著將李新發押候笞責二百板枷號二個月李福元笞責一百板遞籍裕隆押店夥張金卿投案請給押本同轉著將起獲之水烟袋一枝洋一元二角抵作當本張領謝而出棧主趙楊氏旣將原贓起獲免責著退去如有來歴不明客速報捕房趙楊氏叩謝而退金銀表各一件及表墜等物存候送還失主○包探禀稱扒竊王金生在新街摸取皮夾爲失主拘獲贓物已遞交同黨失主鳴捕將竊解入捕房送案請訊王金生供向在書局爲司事家住四馬路西園間壁長春里第三弄家中尙有老母去年二月歇業後跟隨某委員至蘇州復又回滬流落無聊出此下策同轉著押候其母投案具領○楊子泉沈金榮張船水于林生同投案下楊供托縫工袁阿明紉衣捲竊而逃衣料值洋三十六元七角沈供開元泰零剪店袁來賒取貨物值洋一百十六元八角張供開恊大恒零剪店被欠洋一百零五元四角于供同業店名元大被欠洋一百十八元四角衆供上月廿四夜挈眷潛逃特將知情之陸天章馮增祥解案請追陸天章供稱帮夥馮稱親戚同居同轉謂爾旣同居諒非一日袁阿明究竟何往陸供夥友六人小的回店袁已挈眷而逃楊子泉稱袁於逃逸之先將衣當洋給子陸等請向研詰同轉謂袁阿明逃往何處應向爾等根究湯供小的不過同居各司其事實不知悉沈等又稱袁湯本係親串故湯有時亦來取貨陸供正月十八日始到店不知其細同轉著將陸湯二人押候交到袁阿明原告斥退候傳案質訊○包探禀稱王阿發手携衣服形跡可疑當塲拘獲解案請訊王供此衣向虹口張仁壽借來實非竊取小的向在頭壩彩字街胡阿桂裁衣店内學習縫工歇未滿月不堪苦楚同轉者押候飭探查問有無其人禀復核奪○興昌里一號房屋王一生家失愼延燒左右鄰經葛同轉訊供著罰銀三百兩以一半充公一半撫卹未經保險之鄰民昨據延燒被害之鄭耀廷朱洪餘胡愼之三人投案請領卹銀同轉著各具領狀送案存查所有王一生呈到銀三百兩一半合洋一百九十九元四角待具領狀如數給領又謂朱曰爾前供王將火油燈放於牀上致保險行不肯賠銀王一生究屬無心失火爾不應如此供法照例亦當責懲鄭等俱唯唯而退○頑童孟金茂在小東門捕房門首辱駡巡捕爲巡捕拘入捕房解案請訊孟金茂供向在新北門王大隆剪刀店爲學徒家住山隂因被巡捕攢毆是以辱駡同轉以此童似有顚狂之疾商諸祁繙譯飭探送回交店主收管並令出具領紙存查○張德太禀稱在某煤炭店爲夥有人將王三玻璃店期票洋廿七元八角付下當時對過到期不付有意圖吞求請究追王供主人未到是以不付同轉著押候交洋釋放包探禀稱積竊王登奎前經遞解回籍復來滬上潛蹤於老德記客棧小的往拘時見棧主與該竊同榻吸烟當卽拘獲解案請訊王供上月廿八日由無錫乘蘇州航船來滬寓老德記客棧並未行竊同轉著押候傳到棧主范馨園再行核辦○包探禀稱積竊鍾寶山在馬路竊取銀表一枚交祝洪桂當洋兩元贓已吊到解案請訊鍾寶山供初當小東門後被阿生翻出復當英大馬路得洋八元祝洪桂供阿生已回寗波票子被伊帶去又問尚有一表在何處竊來供稱城内道署前包探又禀祝洪桂家住新街時有船帮中人聚賭本非善類同轉謂鍾曰爾前次犯案遞籍因何又來鍾供現住小東門戲館街客棧又問尙有何案從實供明鍾寶山一味含糊同轉押候笞責二百板送縣遞籍祝洪桂著押候交到當本洋二元並具結以後不准再與匪類爲伍贓存捕房待失主認領　包探禀稱竊賊楊樹林在萬隆醬園門首手携天青寗綢珠皮馬褂一件棉馬褂一件烟槍一枝水烟袋一枝錫箔四塊爲小的拘獲解案請訊楊樹林供向爲米業前日至吳淞王信義米店找尋母舅借錢適因不遇飢寒交迫不得已在此處人家探視見門未關上當卽入内行竊珠皮馬褂水烟袋烟槍錫箔共四件因不敷所用又至别家竊取棉馬褂小的實係初次犯竊包探又禀英界亦有案件欲來提 
 
 

Page 4

 
 
去同轉商之祁繙譯著押候失主到案領贓再行核辦 
[美捕房瑣紀]  
　　江灣人某甲前日乘某乙之車至虹口楊家灣親戚家探望略坐片時憶及尙有衣包一個忘却携取急出戸視之車夫已不知何往昨晨在吳淞路與乙相遇遂喚包探竇如海扭送捕房捕頭詰問之下乙稱實有衣包並非圖賴因甲良久不出是以他適衣包留在家中願卽歸趙捕頭着甲隨至乙家領取原物從寛免究○浦中所泊之英國兵輪水手某甲登岸不歸昨晨十點鐘在百老匯路經四十一號三十六號二西捕拘獲解入捕房捕頭命押候解請英領事究辦○北河南路五百四十五號門牌翁仲山家有婢名春妹年十八於前日私行逃逸翁訴諸捕房捕頭飭包探張阿五訪明逃往江灣鎭遂乘馬車而往將春妹拘獲解送捕房捕頭傳翁帶回自行管束○昨報偷兒朱清和卽周炳蘭經包探張阿五拘入捕房前日下午捕頭飭張探查明周曾竊取西人處花盆地毯等物售與張寶生當將原贓吊出并將張拘至捕房捕頭以張不應收買賊贓飭押候解送英公堂究辦 
[三軍戴德]  
　　昨日本館得翁君慰郛手畢云軍興未艾兵士罹災况當今彈雨槍林受瘡痍者尤慘難數計吾儕同此食毛踐土獨處樂郊更愧庸碌一身無裨君國念彼戰士惄焉憂心兹特措得湘省平足銀二十兩以助行營醫藥之需固知杯水車薪無裨善舉竊幸安居樂士聊盡微忱敬乞察收卽爲彚解并懇諸大善士普施妙術廣濟華軍是所切禱焉夫倭奴之肇事久矣我軍之奮勇受傷亦已不可以僂指計矣今者奉天營口留醫者爲數尙多而澎湖鏖戰連朝傷者當亦不少醫藥飯食在在需貲得翁君慨發慈悲解囊佽助我知聞風興起者定卜源源而來惠澤覃敷有同時雨不特本館之幸實受傷諸軍士所感戴勿諼者也謹志數言以鳴謝悃 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　亦名有不同如陸兵之精　推德法爲首屈一指船艘之雄則惟英國　冠當時卽以西歴一千八百九十四年春季言之計英國戰船兵船之當差者共有三　零二艘其裝造尙未竣王及未奉差委者尙不在此數其水手人役學童則共有五萬七千零二十六人海防士卒四千二百人水師軍兵一萬五千三百六十五人若連水師義兵等項合計則有八萬三千四百人至於陸路軍兵連駐印度防兵計之有七十萬三千一百二十五人合共得七十一萬七千七百人中有六十六萬五千五百零六人堪稱勁旅澳國軍兵去年核計於太平時共得常兵三十三萬七千四百七十三人官弁一萬四千零二十四人於有戰務時合計則有兵弁一百七十九萬四千一百二十五人戰　大砲二千一百九十二尊水師戰船一百四十艘中有十四艘係鐵甲船十二艘係大水雷船六十二艘係小水雷船保刺一城爲澳國水師軍裝局之最大者卑利士國於太平時共得軍兵四萬三千三百廿三人按册核計於有戰務時可得兵一十五萬五千五百六十六人至於水師雖　戰船隊惟無水師口岸故爲歐西弱小之邦查其地南界法國東連德境北鄰而蘭西接洋海與英國遥遥相對法國於一千八百九十一年太平時總計常兵有五十五萬五千三百三十人而於干戈擾亂時可得兵二百萬名戰馬一十三萬八千三百零一匹大砲三千尊至於戰船　九十二年時共得二百廿八艘水師員弁一千九百五十三人水手兵役三萬八千三百四十五人德國於太平時防兵共四十七萬九千二百廿九人當差武弁二萬二千五百三十四人未當差武弁七萬七千八百八十三人軍醫二千零六十九人糧臺官一千一百零二人畜醫五百七十八人戰馬九萬六千八百四十四匹大砲一千九百一十四尊於有軍務時可得常兵一百四十五萬六千六百七十七人武員三萬五千四百廿七人戰馬三十一萬二千七百三十一匹大砲二千八百零八尊然此不過以常兵而論若統額外各兵合計其堪執干戈以充戎行而衛社稷者可得三百三十五萬人西歴九十二年十月份德議政院尙恐兵力或有未足議定條欵再行練民爲兵計至一千九百一十六年則德國　得兵士四百四十萬人以充戎行似此軍馬精良無怪其稱雄各國至於國中水師戰船於去年核計則有八十八艘中有鐵甲三十三艘共置砲五百一十一尊水師兵役共有二萬二千三百九十八人希臘國於去年核計共得軍兵及武弁二萬二千九百三十六人水師戰船頭等鐵甲三艘練船兩艘水雷巡船兩艘小砲輪三艘小雷舶二十艘水師官兵則有三千三百零二人意國於一千八百九十一年太平時共得兵士二十七萬九千九百八十二人於有干戈時可得二百四十四萬八千三百零八人而其水師戰船於九十一年時共得二百六十九艘其裝造未完者亦在此數内中有十八艘係鐵中且有極大者另有水雷大船十二艘水雷小船一百二十七艘水師人役一萬九千二百二十四人士卑沙城爲通國水陸軍兵最多之處荷國水師船去年共得一百二十一艘内有鐵甲二十一艘至於陸軍有事之秋可得武弁二千六百八十八人軍兵五萬零九百六十六人若有事圑防則可得四萬三千七百一十六人葡國於一千八百九十二年核計軍兵於太平時可得四萬名於有事時可得一十二萬五千零五十七人大砲二百六十四尊水師火船三十九艘帆船十六艘其中多有不堪出海者水師兵則有四千一百二十四人俄國軍兵自與土耳機交戰後大加整頓於太平時共得兵八十萬人大砲三千四百尊擾攘之秋可得兵二百五十三萬二千四百九十六人大砲三千四百尊水師戰船二百六十八艘内有大小鐵甲三十二艘合共置砲一千三百四十八尊西班牙國太平時得兵一十二萬人有事時得兵四十八萬人大砲五百一十尊各屬口岸禦防兵士共得二十三萬六千人戰船共得一百二十六艘内有鐵中七艘水師兵役約得二萬二千人瑞典國兵官共得三萬九千五百五十三人大砲二百四十尊馬六千八百五十二匹水師火船六十九艘置砲九十七尊内有大小鐵甲十七艘其中有十四艘係用以守護海防者又有帆船六艘水師兵弁共六千五百人腦威國僅得軍兵一萬八千人士威士國軍兵於有事之秋共得二十萬九千六百零三人另有餘勇二十七萬六千一百六十一人土耳機國軍兵員弁於太平時可得一十八萬人惟於有事之秋可得兵一百萬人水師火船一百零二艘内有大小鐵甲十八艘水師兵役共一萬五千人以上乃歐洲各國兵輪大略也夫歐洲各國土地褊小尙皆振奮自雄况中國地大物博甲於天下奚可終安貧弱秉國鈞者曷不主早圖維俾雄長諸邦免貽護鄰國哉 
[破壁飛去]  
　　人生不幸作女子身况誤墮烟花風塵閱歴誰不欲脫苦海而登慈航特患仰望終身者未得其人此紅拂之投李藥師所以爲千古巨眼也廣州城西陳塘新街集香院歌妓美玉學得琵琶名列教坊之首排來甲子數符花信之年狎客中有九少者翩翩公子也與校書盟深嚙臂欲代爲脫藉無奈鴇婦索價過苛以致好事難成未得作出籠鸚鵡二月十八晚九少來尋舊好重訂久盟喚校書往酒樓侑觴至魚更西躍始携手同回院中人固共聞共見者也詎料清晨傭婦入房凈掃見牀前止有赤舄一雙並不見玉人蹤影立卽告知鴇母迨鴇母掀帷而　則摇錢樹竟不知移植誰家矣隨喚醒九少查究根由據云夜半歸來一夢南柯不知東方旣白所有情事俱屬茫然鴇母亦無奈伊何只得飭人四出找尋但未曉壁已入於秦庭珠能還乎合浦否也 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年二月二十日京報全錄]  
　　宫門抄○御史秀等奏刁商恃符挾制請旨辦理摺○粤督李奏委署知府片○又奏委署知縣片○將軍裕奏揀補知縣摺○護雲督岑奏調署總兵片○又奏叅革千總片○將軍依奏查明獵戸來歴編成營伍續添砲隊摺○署直督王奏調補叅將摺○二月二十日内務府國子監侍衛處值日無引見○信公假滿請安○瀾公等各謝署缺恩繼良謝授浙江金華府知府恩○巴克坦布續假十日○侍衛處奏派保和殿監試之王大臣派出頭班克王福森布溥僎成安瑞啓○二班濂員勒霍倫泰毓麟景厚忠清阿○掌儀司奏二十六日祭奉先殿澤公行禮○召見軍機懷塔布繼良○○巡視南城事務掌山東道監察御史臣秀林等跪奏爲刁商恃符挾制咆哮不遵請旨辦理恭摺仰祈聖鑒事竊臣等於本年正月十六日奉都察院劄開内稱查明御史鍾德祥奏東便門外商人開設機器磨坊覆奏一摺查得該商未奉批准輒行安設機器已屬不合且地逼運河日久煤炭堆積勢必塡塞河道亦係實在情形未便准開卽由臣衙門交該城飭令撤去機磨等因奉旨依議欽此欽遵劄行到城臣等遵旨傳諭該商人武舉李福明飭令卽行撤去該商人於二十一日到城面求給限十日以便搬運至二月初一日該商入復到城禀稱欠帳甚多應准暫行開市俾得償還貲本强請批准等情臣等以欽奉事件不敢遲延再三向其開導乃該商人恃符狡展任意咆哮正在核辦間初二日又據正指揮劉景韶禀呈請都察院核奪兹於初四日接奉堂劄内稱商人李福明不遵諭旨反在公堂任意咆哮卽由該城自行查拿奏辦等因飭該指揮帶同練勇於初五日拿獲李福明在案臣等詳查此案旣經都察院將其情弊細陳奏明不准開設自應欽遵辦理乃該商人武舉李福明仍敢抗違不遵恃符咆哮擁衆哄閙官署實屬居心刁狡難逃聖明洞鑒之中相應請旨將李福明斥革送交刑部照例治罪其機器磨坊旣經護軍統領衙門出有彈壓告示應令派員先行看管以振法紀而儆刁頑臣等謹恭摺具陳伏乞皇上聖鑒訓示遵行謹奏○○李瀚章片再瓊州府知府周開銘另有差委所遺瓊州府知府篆務應行委員接署查有奏補瓊州府知府胡勝舉止老成吏治明白堪以委令无赴任事據藩臬兩司會詳前來除分檄飭遵外臣謹循例附片具陳再兩廣總督係臣本任毋庸會銜合併陳明伏乞聖鑒謹奏奉硃批吏部知道欽此○○李瀚章片再署曲江縣知縣選授會同縣知縣陳志喆簾差事竣委署博羅縣知縣所遺曲江縣知縣篆務查有代理斯缺之翁源縣知縣劉秉奎吏治明練政事勤能堪以署理據藩臬兩司會詳前來除檄飭遵照外臣謹循例附片具陳再兩廣總督係臣本任毋庸會銜合並陳明伏乞聖鑒謹奏奉硃批吏部知道欽此○○奴才裕祿跪奏爲揀員請補要缺知縣以資治理恭摺仰祈聖鑒事竊查錦縣知縣李葆善於光緒二十年十月十五日在任病故當經循例恭疏題報開缺聲明係衝繁疲難兼四要缺例應由外揀員升調應以該員李葆善病放之日作爲開缺日期歸於十月分截缺查奏定章程知縣題調要缺應由現任人員揀選升調如無實任堪調之員准以奉旨命往及曾任實缺候補並進士卽用人員酌量請補等因在案查錦縣爲附府首邑地臨濵海五方雜處政務殷繁非精明幹練之員不足以資治理奴才於通省現任知縣内逐加遴選非現居要缺卽人地不宜亦無卓荐應升之員惟查有曾任實缺知縣樊恭佩年三十歲江西萍鄉縣人由附生中式光緒已卯科舉人癸未科會試中式進士殿試三甲朝考三等引見奉旨以知縣卽用欽此簽分奉天光緒九年十月初六日領照到省十二年五月委署通化縣事十三年五月十八日交卸是年十月奏補寛甸縣知縣並因歴次拿獲馬賊出力案内經前任將軍慶裕保請賞加同知銜均經奉部覆准十四年正月委署承德縣事十五年正月飭回寛甸縣本任是年四月初四日在任聞訃丁母憂開缺給咨回籍守制十七年七月服闋赴部起復在部呈請將原名學賢改名恭佩並遵例呈請仍歸奉天原省補用九月十八日引見十九日奉旨照例發往欽此是年十一月初一日交卸二十年十一月十四日委署鳳凰廳同知到任該員年壯才明辦事穏練以之請補錦縣知縣洵堪勝任與例亦屬相符合無仰懇天恩俯准以曾任實缺知縣樊恭佩補授錦縣知縣以資治理如蒙俞允該員係曾任實缺知縣請補要缺知縣銜缺相當毋庸送部引見所有揀員請補要缺知縣緣由理合恭摺具奏伏乞皇上聖鑒敕部核議施行再奉天府府尹係奴才兼理毋庸會銜合併聲明謹奏奉硃批吏部議奏欽此○○岑毓寶片再署開化鎭總兵記名總兵張紹模近染嗜好難期得力前兼護督臣譚鈞培以邊防緊要深恐貽悞查有鶴麗鎭總兵岑有富曾委帶開化防營於沿邊情形尙爲熟悉電飭該鎭進省擬卽以之調署用資整頓未及出奏因病出缺現在岑有富已於十一月三十日到省自應照案調署開化鎭總兵印務所遺鶴麗鎭員缺查有補用總兵謝景春諳練營伍資格最深經督臣王文韶曾委代理該鎭篆務人地尙屬相宜堪以接署臣已電商兼署督臣崧蕃意見相同除分别照會曁咨部查照外謹附片具陳伏乞聖鑒謹奏奉硃批兵部知道欽此○○岑毓寶片再前據署雲南元江直隷州知州戴作舟禀報普定營兵丁李福壽在途被竊銀兩一案隨卽獲犯涂煥章訊有千總向有全商同用藥迷竊情事當經督臣五文韶曁前撫臣譚鈞培批司查取向有全保案履歴詳請斥革拿去後兹據署雲南按察使糧儲道英奎查明該弁向有全係湖南鳳凰廳人由武童於光緒元年投入四川軍營効力保以把總儘先拔補嗣投効來滇於剿辦猓黑叛匪開闢夷疆肅清瘴地案内在事出力保奏請免補把總以千總儘先拔補並請賞加守備銜經兵部議准於光緒十九年七月初十日具奏本日奉旨依議欽此欽遵行知在案詳請將該弁向有全奏咨斥革以便轉飭拿辦等情前兼護督臣譚鈞培未及核辦因病出缺留交到臣覆查無異相應請旨將守備銜儘先拔補千總向有全斥革以便轉飭嚴拿歸案究辦除咨兵部查照外謹附片具陳伏乞聖鑒訓示再雲南巡撫係臣護理毋庸列銜合併聲明謹奏奉硃批著照所請該部知道欽此○○奴才依克唐阿跪奏爲遵旨查明獵戸來歴編成營伍並續添砲隊恭摺馳陳仰祈聖鑒事竊光緒二十年十二月二十九日准總理衙門電開本日奉旨依克唐阿十九日電奏已悉榮和所稱李樾等自帶土著獵戸二千人投營効力等語如察看此項義民果能得力卽准其隨營調遣且須按名查明來歴以防奸宄溷跡滋患欽此奴才跪讀之下仰見皇上厪念軍營無微不至莫名欽感遵卽飭傳營務處按名查清來歴實係土著均稱甘願隨營効力攻剿之際亟宜按照營制編成四營附入敵愾新軍俾資歴練不可漫無統攝惟前敵日用昻貴該獵戸等旣與各營同資禦侮卽未便稍涉歧視致令偏枯轉失聖主激勵義民收拾人心之意所有此項兵勇均於到營之日按名發給小口糧現已於二十一年正月初一日悉照各營章程一律開支月餉以昭公允又奴才原帶各砲僅有砲隊二哨今奉旨撥來神機營及江省運解砲位亟應募兵添足三哨編成一營以資攻戰除將新編五營餉糈及砲費馬乾等項咨部立案外理合恭摺具報伏乞皇上聖鑒謹奏奉硃批該部知道欽此○○署直隷總督雲貴總督臣王文韶跪奏爲叅將因病出缺照例揀員調補恭摺仰祈聖鑒事竊查接管卷内督標保定營叅將何殿鰲於光緒十九年十二月十二日在任病故應請敕部開缺所遺保定營叅將駐紥省會管轄十六屬汛地整頓營伍督率操防在在均關緊要例應於通省叅將内揀選精明强幹之員請調經前督臣李鴻章查有正定鎭標固關營叅將　克達春年五十五歲正藍旗滿洲英山佐領下人由雲麾便補授固關營叅將於光緒六年三月十五日到任該員精明幹練講求紀律以之調補保定營參將實堪勝任亦與例章相符李鴻章未及拜發移交到臣覆核無異應請准其調補以裨營伍除飭取何殿鰲病故委騐各結原領劄付並阿克達春出身履歴咨部外理合恭摺具陳伏乞皇上聖鑒敕部核覆再所遺固關營叅將員缺直隷現有應補人員應請扣歸外補謹奏奉硃批兵部議奏欽此 
 
 

Page 13

 
 
[光緒二十一年二月二十一日京報全錄]  
　　宫門抄○諭旨一道錄前○缺單○大臣懷奏遵旨查明據實覆奏摺○署直督土奏叅革遊擊片○二月二十一日理藩院鑾儀衛光祿寺鑲黄旗值日無引見○景灃假滿請安○湖南臬司俞廉三到京請安○江南副考官員紹第到京請安○玉書續假十日○召見軍機俞廉三黄紹第○光緒二十一年二月分缺單小京官翰林院孔目江山助改教知府雲南大理陳之梅丁知州湖北歸州畢大琛病山東寍海陳壽清革雲南新興曾樹　革知縣直隷新河周憲章近湖北漢川陳豪省親直隷阜城王炳章湖南溆浦趙從炳山西定襄曾光煦俱丁雲南麗江劉文理革嶍峨王永廉革順天文安楊懷震修墓山西卿寍王貽哲近縣丞江西靖安王余鍾傑丁瀘溪馮有騂丁浙江瑞安唐乃亮　離任典史西川灌縣張楷近主事刑部安徽司黄秉鈞呈請分發○○奴才懷塔布跪奏爲遵旨旨查明據實覆奏恭摺仰祈聖鑒事光緒二十一年正月初五日内閣奉上諭御史鍾德祥奏上駟院卿增潤與褔森布及郎中錫麟扶同作弊員外郎景昌補缺由於錫麟賄託廐長熾昌於應發銀兩米豆無　尅扣五圈馬匹不足額數甚多請飭查辦等語著派懷塔布按照所叅各節確切查明據實具奏欽此奴才當卽揀派司員按照原叅逐欵詳查如原奏内稱上年十一月間員外郎慶瑞出缺例用應升人員乃增潤及福森布忽以一當差不及二年並無花樣之候補員外郎景昌叙補一節當經咨查上駟院如遇員外郎缺出陞補班次有無定章至景昌係何保案係何花樣是否到班應補及該員當差若干年分及一切升補案卷檢齊咨送現據該院覆稱從前原無候補人員亦未定有升補班次自同治十三年始有員外郎寶勳等先後捐輸以該院員外郎候補遇有缺出並未計其何項保案何項捐輸亦未計其花樣統歸揀選酌量陞補歴辦成案並無一定章程光緒十六年出有員外郎一缺當將主事繼德題陞此後並未再有缺出嗣於上年十一月間員外郎慶瑞因病出缺經該管堂官公同揀選因應陞應補各員内除左司主事係屬公缺以内務府員外郎輪班升用向不入選僅有堂主事英賢右司主事德清候補員外郎景昌廣厚四員堂主事英賢歴俸較深可以擬陞而右司主事德清歴俸未滿應陞僅只一員不敷揀選是以未將英賢題陞至補班二員景昌係於光緒五年實錄告成案内免補本班以上駟院主事遇缺儘先陞用光緒十五年大婚慶典禮成保奏以本院主事補用又於十二年前粤海關監督長有積奬案内景昌免補主車以上駟院員外郎補用先換頂戴廣厚係由右司筆帖式隨同出使外　案内以員外郎在任免計陞補各班遇缺卽補該員於十九年七月内丁父憂例不應補僅有景昌一員尙無事故是以揀選該員叙補員外郎之缺查景昌叙補員外郎之缺雖據該院覆稱應陞人員向以該陞題缺堂主事右司主事擬定正陪陞用惟現在右司主事德清歴俸未滿僅有堂主事英賢一員不敷揀選其補班雖有免計升補各班遇缺卽補之候補員外郎廣厚一員惟該員現在丁憂例不應補奴才詳核揀選各案尙屬相符惟查景昌出身履歴係由筆帖式經實錄告成案内免補本班以上駟院主事遇缺儘先升用又於前粤海關監督長有移奬案内免補主事以上駟院員外郎補用復詳查景昌前保各案並無異常花樣又未保以免其計缺遷就敘補以致衆論不服該管堂官雖查無賄託實據惟於升補人員班次並不擬定章程且請補景昌摺内亦未將德清等各員事故逐細聲明究屬疏漏該御史所奏不爲無因擬請旨將該管官及郎中錫麟交部議處已補員外郎景昌卽行開去上駟院員外郎之缺歸内務府府以員外郎候補所遺之缺應由該院另行揀選升補嗣後該院各項官缺升補班次自應擬定章程方昭公允應請由該管堂官妥擬升補章程奏明立案以杜夤緣而免浮　至調署上駟院郎中内務府郎中錫麟旣被指摘似不應仍留該院辦事應咨回原衙門當差所遺該院郎中應請由該管堂官另揀妥員奏署以重公務再原奏内稱錫麟與西騾圈廐長熾昌領出庫銀數萬兩放給草價乃所放不及四成且熾昌兼充兩圈廐長凡應發銀兩豆米無不尅扣各節當經上駟院一年各圈餧養各項馬匹應領草價銀兩數目若干是否均係熾昌一人經手發放各該廐長領到銀兩豆米是否具有領結郎中錫麟廐長熾昌有無扣成應飭錫麟熾昌各具親供並取具各該承領廐長有無扣成甘結曁上年一年行領草價麩價豆米稿件及熾昌兼圈差使係於何年派充檢齊案卷咨送現據覆稱各圈一年餧養草價麩價銀兩係遵會計司轉行兩縣採訪時價按銀錢各半支領八折實銀毎年約需銀八萬餘兩錢十五萬串零遇閏加增係由右司向廣儲司行領至銀兩領到後由右司按各圈應支數目分放各廐長領出後均在該司支發號簿内書押存案惟自光緒元年以後錢欵停放銀欵又不能照數支放積欠太鉅以致麩價一欵不能照支按近年領到實銀數目僅敷發放草價一項仍須按照年分分放各圈按季承領其豆米二項一年共約需四萬餘石亦係右司具文行領由各廐長自行赴倉支領均非熾昌一人經手並將右司派給草豆麥麩等項稿件支發草價豆米册檔及錫麟熾昌親供各廐長同具甘結曁設立御騾圈奏案現派熾昌兼管案據一併咨送查調到草價　内上年共發給過各圈銀三萬一千七十一兩三錢一分二厘均係分數開支豆米册内上年共放過四萬零四百石係先放八　續放二成各廐長於領去銀兩米豆均於名下書押且具有並無尅扣甘結其郎中錫麟廐長熾昌親供所稱例由右司分放向不經手雖據各有親供雖　盡信復行咨取右司經手發放各結今據右司掌稿筆帖式舒榮德誠結　本院各圈支領草價銀兩並應放各圈應領數目分放核與錫麟熾昌親供符合罪一人經手無扣成情弊似尙可信再熾昌兼圈一節現據覆稱係於上年三月因兼管御騾圈署郎中世序差務較繁改派西騾圈廐長熾昌幫同辦理該圈事務查調到設立御騾圈奏案内稱係派司員兼管該圈差務今熾昌係屬廐長核與奏案不符應請仍照初設立御騾圈奏案章程另派司員辦理卽將熾昌兼圈差使開去同符原案又原奏内　郭什哈五圈馬匹不足額數甚多該堂司各官司不肯認眞查究一節當經咨查郭什哈五圈例有馬匹若干現存馬匹若干查騐時是否奏派大員抑係由院自行查騐曁七年開銷摺件歴辦案卷一併咨送當據該院覆稱郭什哈五圈豫備上乘御馬均無曁外藩内養馬匹詳查一次其口老殘傷馬匹照例交翼變價由本院將現養馬數奏聞其餘馬匹有於毎年春間查騐有隨時查騐現計五圈共有馬一千一百零一匹奴才詳加酌核調到上年十二月該院卿福森布開銷摺内五圈馬共計五百五十八匹内除殘傷馬四十八匹外共存五百十四匹自是年十二月初五日以後查該院五圈印册陸續收馬七十四　統計五百八十四匹當卽揀派司員分往五圈按照開銷摺與五圈印册清查内除壓馬大臣隨時調取壓試馬七十三匹五圈現存馬五百十一匹當取具該廐長存數甘結及該兼圈司員加結與現報印册存數尙屬相符惟該院覆文内稱現計五圈馬數共一千一百零一匹核該院　銷摺内所稱數目馬匹不符當經又復咨查據覆又稱其餘馬數均係預備散項之差並不列入均齊開銷摺内而又未聲　何處奏銷是以無從查辦原奏謂五圈馬匹不足額數甚多殆因未入開銷均齊摺内奏銷抑或傳聞之訛應請旨令該管堂官查明歸於何處報銷自行覆奏查年終郭什哈五圈内養馬匹均齊由該管院卿自行查騐奏聞後再由該院奏請欽派大臣一二員詳查具奏以昭愼重再查原咨所稱毎年春間查騐及隨時查騐者旣歴辦有案應毋庸另行更章惟騐過馬匹均應烙用火　庶　　數按養臨時抵充之弊嗣後擬請旨飭下該管堂官認眞責成司員督各廐長將馬匹加意餧養務使一律臕肥並　　養馬之肥瘦爲各旣長定功過則馬政肅而考牧成矣所有查明原叅各欵並酌擬各緣由謹恭摺具奏請旨○○文韶片再查後營卷内宣化練車馬隊中營帮辦官花翎儘先補用遊擊陳長青任性妄爲不守營規據宣化鎭總兵王可陞禀請奏叅　前督臣李鴻章核定　及拜發移交到臣覆核無異應請旨將花翎儘先補用遊擊陳長青卽行革職以肅軍紀理合附片具奏伏乞聖鑒訓示謹奏奉硃批著照所請兵部知道欽此 
 
 

Page 14

 
 
[光緒二十一年二月二十二日京報全錄]  
　　宫門抄○諭旨一道錄前○粤督李奏報交卸兼署撫篆日期摺○粤撫馬奏報接　日期摺○湖北臬叅奏　署理藩篆日期摺○晉撫張奏委署直隷州片○閩督譚奏甄别知縣片○川督劉奏甄别知縣片○又奏請署　州片○蘇撫奎奏委署臬司片○又奏酌係堵築海岸各員片○蘇松太道黄奏交卸藩篆接署臬篆日期摺○蘇藩鄧奏回任日期摺○二月二十二日吏部翰林院正黄旂值日吏部引見三十六名戸部三庫十八名工部三名鑲紅滿五名○榮祿謝賞壽物恩○召見軍機麟中堂榮祿○○太子少保頭品頂戴兩廣總督臣李瀚章跪奏爲恭報微臣交卸兼署撫篆日期仰祈聖鑒事竊臣仰荷天恩兼署廣東巡撫印務於光緒二十年七月二十日接印任事遵將應辦一切事宜妥愼經理現在新任廣東撫臣馬丕璠已抵粤省臣謹將廣東巡撫關防太平橋監督關防並王命旗牌文卷等項於光緒二十一年正月二十二日派員齎　撫臣接收任事臣卽於是日交卸署任除恭疏題報外所有微臣交卸兼署撫篆日期理合繕摺其陳伏乞皇上聖鑒謹奏奉硃批知道了欽此○○頭品頂戴廣東巡撫臣馬丕瑶跪奏爲恭報微臣接印任事日期叩謝天恩仰祈聖鑒事竊臣於上年七月服闋入都渥承簡命補授廣東巡撫先後蒙召見四次訓誨周詳並飭認眞整頓吏治跪聆之下欽感　名旋卽　陛辭出都水陸兼程於光緒二十一年正月二十日行抵廣東省城二十二日准兩廣總督兼署廣東巡撫臣李瀚章將廣東巡撫關防太平橋監督關防各一顆並王命旗牌文卷等項委員齎送前來臣當卽恭設香案望闕叩頭謝恩祗領任事伏　粤東爲南洋要衝地大物博際此海防吃緊時事多艱尤當以固結民心振作士氣爲本他如練兵籌餉察吏　民在在均關緊要惟　屬必先正已而爲政首重得人選良吏以靖地方端在揚清而激　求良將以精師旅尤在决策而審機擣昧如臣　懼弗　勝任　　殫端血誠認眞整頓隨時隨事與督臣和衷商確實力辦理以冀仰答高厚鴻慈於萬一除恭疏題　外所有微臣　印任事日期並　激下忱謹繕摺叩謝天恩伏乞皇上聖鑒再臣經過直隸河南湖北江西各省地方雨雪應時民清均尙安謐堪以仰慰宸厪合併陳明謹奏奉硃批知道了欽此○○署湖北布政使按察使臣龍錫慶跪奏爲恭報微臣到省署理藩篆日期叩謝天恩仰祈聖鑒事竊臣恭膺簡命摧授湖北按察使當卽具摺謝恩籲懇陛見旋奉閩浙督臣譚鍾麟行知欽奉譓旨龍錫慶前已簡放湖北按察使著譚鍾麟傳知該臬司　赴新任毋庸來京請訓欽此遵將福建鹽道任内事務交代完竣卽行起程於光緒二十年十二月十八日行抵湖北省城接奉兼護　廣總督湖北撫臣譚繼洵行知奏委署理布政使印務於二十一年正月十三日准署藩司惲祖翼將印信文卷委員移交前來　卽恭設香案望闕叩頭祗領任事伏念臣熊湘下士魚碌庸材曾供戲於部曹旋從戎於關隴監司疉任渥蒙知遇之隆報稱毫無　拜遷陞之命晉陳臬事兢惕方深權綰藩條冰淵倍懔查鄂省夙稱繁劇藩司責任旬宣　值海疆多事之秋正江表籌防之際理財裕餉察吏安民在在悉關緊要臣初膺艱鉅懼弗克勝惟有勉竭駑駘　矢勤愼隨時隨事禀承兼護督臣認眞經理斷不敢稍涉因循以期仰答高厚鴻慈於萬一所有微臣到省署理藩篆日期曁感激下忱理合恭摺叩謝天恩伏乞皇上聖鑒謹奏奉硃批知道了欽此○○張煦片再霍州直隷州知州德生因案撤任所遺該州印務查有在任候補直隷州知州調署臨晉縣本任榆次縣知縣雷棣榮才具穏練實心愛民堪以署理據藩臬兩司會詳前來除檄飭遵照外謹附片具陳伏乞聖鑒謹奏奉硃批吏部知道欽此○○譚鍾麟片再勞績捐納分發各員自到省之日起試用期滿詳加甄别歴經辦理在案兹福建试用知縣吕渭英試看一年期滿據藩臬兩司照例甄别會詳前來臣查該員吕渭英年力富强留心公事堪以知縣留閩按班序補除履歴咨部外謹附片具陳伏乞聖鑒謹奏奉硃批吏部知道欽此○○劉秉璋片再查嘉慶十六年八月十五日欽奉上諭嗣後各直省督撫遇有分發試用期滿人員務須嚴加甄别如實係才具明晰辦事勤能者准子保留又通行内開嗣後道府丞倅州縣等官毋論何項勞績保奏歸入候補人員卽以到省乏日起予限一年詳加察看出具切實考語奏明分别繁簡補用各等因兹查有同知銜試用知縣周鈞補用知縣劉希亮均計到省試看一年期滿均例應甄别由藩臬兩司造具各該員履歴清册塡註考語會詳請奏前來臣查該員試用知縣周鈞年華正富補用知縣劉希亮年壯才明教習試用知縣盧生寅才具安詳均堪以留省照例補用除咨部查核外理合附片具陳伏乞聖鑒謹奏奉硃批吏部知道欽此○○劉秉璋片再資州直隷州知州高培榖因案撤任遺缺查有眉州直隷州知州尹壽衡堪以調署該員正署各任内並無經徵錢糧未完展叅及承緝盜刦已起四叅案件兹據藩臬兩司會詳請奏前來除由臣批飭遵照外理合附片具陳伏乞聖鑒謹奏奉硃批吏部知道欽此○○奎俊片再蘇州布政使鄧華熙奉旨署理漕運總督現已交卸回省應卽飭回本任供職署江蘇按蔡使候補道韓慶雲奏蒙諭旨允准招募新勇三營飭歸該道統領韓慶雲曉暢戎機智勇兼裕現在海防吃緊自應飭令統率所部馳往昭文縣屬之滸浦一帶扼要分紥親督訓練期成勁旅臬司爲刑名總匯未能兼顧應卽另委接署查有蘇松太道黄祖絡甫卸藩篆堪以委署以重職守除分檄飭遵外謹合詞附片陳明伏乞聖鑒謹奏奉硃批吏部知道欽此○○奎俊片再崇明縣城東南一帶海岸風潮衝嚙坍近城垣岌岌可危經臣奎俊會同前督臣劉坤一飭委勘估奏奉俞允撥欵堵築以資保衛派委江蘇候補道劉麒祥督率縣委紳董集夫購料於光緒二十年二月間興工自該縣南門港迤西上游起至東門外青龍港止計工長五百六十餘丈一切工作參用西法辦理於八月初間一律完竣騐收如式委係工堅料實並無草率偷减除將用過工料銀兩另行奏報外查在事各員或分叚監工或督運物烊畫出逼處炎炎夜則冐犯風露施工於怒　駭浪之中半年以來艱險備嘗始終勤奮洵屬異常出力不無微勞足錄據督辦該岸工程署蘇松太道劉麒祥請奏前來可否仰懇天恩俯准將在工出力各員擇尤酌保數員以示獎勵出自鴻慈逾格謹合詞附片具奏伏乞聖鑒訓示謹奏奉硃批著准其酌保數員毋許冒濫欽此○○二品銜署江蘇按察使蘇松太道臣黄祖絡跪奏爲恭報微臣接署臬篆日期叩謝天恩仰祈聖鑒事竊臣於光緒二十年八月間署理藩篆倐經五月未報涓埃兹值正任藩司鄧華熙交卸漕篆遄回本任臣卽於二十一年正月十五日交卸署篆並奉督撫臣行知以署江蘇臬司韓慶雲募勇駐防未能兼顧委臣接署臬司篆務等因旋於二十二日准署臬司候補道韓慶雲委員將江蘇按察使印信文卷齎送前來當卽恭設香案望闕叩頭謝恩祗領任事伏念臣籍隷豫章服官吳會潤州司榷量移邀特達之知滬價備兵承乏攝句宣之職幸瓜期之受代　棘寺之再權鞅掌從公未帀歲而四遷宦轍仔肩負重纔數月而兩攝提刑凡兹非分之遭逢愧乏寸長之報効緬懷恩　偕切徬徨查蘇皆爲繁劇之區臬司握刑名之總現值海疆多故舉凡詰奸儆暴察吏安民事事均關緊要如臣檮昧深懼弗勝惟有殫竭愚忱隨時隨事禀承督撫臣認眞經理斷不敢以一再署篆稍存駕輕就熟之心以期勉策駑駘仰答高厚鴻慈於萬一所有徵臣交卸藩篆署臬篆日期理合恭摺具奏叩謝天恩伏乞皇上聖鑒謹奏奉硃批知道了欽此○○頭品頂戴江蘇布政使臣鄧華熙跪奏爲恭報微臣回任接印日期叩謝天恩仰祈聖鑒事竊臣於上年十二月二十三日交卸署理漕督篆務當在清江業經具摺奏報在案拜摺後隨卽起程於光緒二十一年正月十二日馳抵蘇州接奉督撫臣飭知仍回藩司印信文卷要員　　前來臣當卽恭設香案望闕叩頭謝恩祗領任事伏念蘇省爲繁劇之區藩司有旬宣之責舉凡察吏安民理財藩餉在在均經緊要現領庫　支絀酌劑尤缺臣前有勉竭愚忱　心籌畫隨事廪商督撫臣妥愼經理以期仰答高厚鴻慈於萬一所有微臣　　任事日期並感激下忱　合　摺叩謝天恩伏乞皇上聖鑒謹奏奉硃批知道了欽此 
 
