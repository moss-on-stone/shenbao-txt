# 1913 - 59 - 4914377

 

Page 1

 
 
社說河東抗命始末記（十）（無名） 
[十九太原閻都督致政府電]  
　　太原急電。參謀部陸軍部鈞鑒。拱密。諫日電敬悉。已準備隊伍。俟王團長懋賞到晉。卽行出發。乞轉呈大總統爲禱。晉都督閻錫山叩。 
[二十太原閻都督致政府電]  
　　太原急電。參謀部陸軍部鈞鑒。拱密。銑電敬悉。已轉電陝州洛陽鄭州各局遵照辦理。並派員分投前往各局監視扣留。仍祈知會交通部。分飭陝州洛陽鄭州各局遵辦爲禱。晉都督閻錫山叩。 
[二十一太原閻都督致政府電]  
　　北京大總統國務院參謀部陸軍部鈞鑒。拱密。頃據提案委員。李敏等電稱。此次提解南局長一案。張士秀等抗不交出。謂一干人証範圍甚廣旣不能全行提解卽不能强提南局長一人。審判地點宜在河東。或在　關等語。磋商積次。伊等持議甚堅。且多非理要求。實難轉圜。因身在虎口。未便十分駁詰。觸彼之怒電局郵局均被鑒視。因於十六號離運暫駐陝州。會興鎭。楊彭齡先行回省報告。請速電示。祇遵等語。降飭李敏回省外。謹肅電聞。山西都督閻錫山叩。 
[二十二陝州趙倜覆政府電]  
　　參謀部。陸軍部鈞鑒。陽密。倜今午到陝州。連奉兩銑電敬悉。已派員分赴陝洛各電局監視矣。倜擬稍爲整飭。即率隊渡河。一切遵照令辦理。乞代禀大總統。趙倜叩。 
[二十三忻州效尹等致政府電]  
　　大總統國務院陸軍部參謀部鈞鑒。自共和告成。全晉力求統一。民政財政。日見恢復。新舊軍隊。由都督逐次遣散。約有十之六七。惟河東一隅。意圖割據。始終自爲範圍。兵隊則假口土匪。一兵未汰。地丁則藉口兵餉。到處扣留。鹽欵歲入二百餘萬。則據爲私有。擁巨欵。四出運動。恃副議長與司法司在省之聨絡。劉　訓景耀月在京報之造言。欲推翻都督民政長。而悉充以河東人。在京省之河東人謀之。在河東之河東人行之。今次之擅捕籌餉局長南桂馨。蓋憑恃在京在省有人。冀中央之可以謡言欺。而省垣無能如之何也。竊思民國能否存亡。首在統一。河東如此。若他處效尤。必至四分五裂。破壞全國中央命令。此後尚有效乎。效尹等非以南桂馨爲北路人。有所偏徇。特爲全晉計耳。仰懇大總統援據約法。問其破壞共和之罪。以靖逆謀而福民國。大局幸甚。效尹等草茅下士。罔知忌諱。臨電不勝惶悚之至。忻代保各州縣複選投票人全體同叩。 
[二十四太原閻都督致政府電]  
　　大總統國務院。參謀部。陸軍部。鈞鑒國務院號電。敬悉。張士秀李鳴鳳等。旣違中央命令。抗不交出南桂馨。復以查出密電數十通。指爲秘謀。添控錫山爲被告。摭飾無理之詞。希圖抵抗荷。蒙大總統洞燭詭謀。嚴爲駁斥。曷勝欽佩。伏以錫山旣奉大總統任命裁編軍隊。統一財政。負晉省完全責任。前因張李等把持財政。擁護兵權。雖奉大總統五月二下二號命令。仍一味抗違。不將粮賦絲毫解省。河東一隅。儼然割據。錫山萬不得已。始呈請大總統委任南桂馨爲河東籌餉局長。原冀將河東軍財兩政。逐件淸理。就我範圍。和平解决。乃張李等竟欲以此指錫山爲原動。無怪其近日假托河東全體名義。遍發宣言書。不認錫山爲都督。並不認大總統再有特任山西都督。如任受一人爲都督。則其結果受禍維均等語。狂悖鋪張。逆迹昭著。實爲國民之公敵。錫山一人不足惜。然爲山西大局計。爲民國前途計。斷不能任其譸張爲幻。摇惑衆聽。已遵令派兵陸續出發。一俟中央所派軍隊到齊。即行南下。遵令辦理。合肅電聞。山西都督閻錫山叩。時評 
[時局談（四）（無名）]  
　　中國對外之事事失敗者。落後着也。所以落後着者。以遲緩也。所以遲緩者。以内部未定。多所牽制也。是故今日中國欲使對外之有力。速解决内部之紛爭。 
　　欲解决内部之紛爭。必使現在中國之有力量者。各各提出其萬不可變之條件。互相比擬。一無衝突。固係國之福。有衝突者。則視一方之屈服。兩不屈服。則付諸天下人之公决。公决而猶不甘。則唯訴之各人之寔力。訴諸寔力而决。尚亦中國之福也。若又相持不决。是爲亡中國之原。雖然。是亦與相忍爲國者等。 
　　嗚呼。我爲是言。我豈忍言哉推其究竟。故放言之。 
 
 
 

Page 2

 
 
[命令]  
　　二月二十五日臨時大總統命令任命陳鈞爲雲南内務司長田雲龍爲雲南敎育司長此令 
　　任命周鍾嶽爲雲南滇中觀察使李曰陔爲雲南滇南觀察使陸邦純爲雲南滇西觀察使吳良桐爲雲南臨開廣觀察使此令 
　　任命祝瀛元爲安東關監督此令 
　　任命陳炳煥爲湖南國稅廳籌備處處長欒守恒爲甘肅國稅廳籌備處處長此令 
　　海軍總長劉冠雄呈請授楊金球林高升何增玉黄泗昌周思賢勝林卓文蔚林天壽藍希雍劉斌李聖銘許應岳沙訓鼎陳天經林朝乾高幼欽鄭璣賈勤張曾存羅璟顧奎沈奎藍道生李景澧薩夷李孟斌王銑王開元鄭疇綱莊允中陳永欽梁渭璜黄公韜張豫春林希曾高憲乾楊雋聲饒鳴鑾楊樹韓李君武吳敏仁劉長敏蔡傳泰林元銓劉熙法林鏡環陳穆經蔣斌王朝琛黄忠瑄林培熙葉葆駿鄭衡曾光亨俞俊傑薩福疇陳文會陳紹寛王壽廷許秉賢許鳳藻丁祖庚鄭汝翼孟琇春謝滋年羅致通曾爾輝馮濟戴修憧常光球黄口張漢夏昌炎齊兆箱黄緖虞楊砥中嚴昌泰丁士切宋復九陸拯李毓麟劉勛名朱偉楊明葉匡萬紹先劉厲林振華劉樾吳應輝爲海軍上尉鄒會吳金山周邦勛李臯鳴葉先春梁杰郭嘉年張光紳黄輝如黄錦垣周孝順庚德炘唐裕森陳翊汾李雲龍李景森黄國興張應鴻陳鴻藩薛元燊王承綸戢定才戴桐樵陳時來吳伯潮林敬先鄺文蔚謝天佑許陛恩李柏春胡恩誥杜紹棠王孝藩薩君謙文國棟陳承植龐德輔毛廷瑞黄和淸孫耀宗趙仕桐林廷鋆王拱辰鄭貝渠沈子斮爲海軍輪機上尉萬嘉璧王肇岐爲海軍造艦少監應照准此令 
　　茲值民國成立初次舉行年班所有來京之蒙古王公均屬實贊共和有功大局自應特加封錫以昭盛典圖什業圖親王業喜海順逹爾罕親王那木濟勒色楞應均給予二等嘉禾章東蘇呢特郡王瑪克蘇爾扎布應進封親王扎賚特郡王巴逹瑪喇布坦杜爾伯特郡王什布勞丕勒額濟納舊土爾扈特郡王逹什喀爾喀郡王魯勒木色楞斌爾沁圖仕業圖王旗多羅郡王托特吉應均加親王銜駐京土默特多羅貝勒棍布扎布逹爾罕王旂多羅貝勒揚散巴勒應均加郡王銜伊克明安旂貝子巴勒濟尼瑪郭爾羅斯後旂貝子逹木林扎布應均加貝勒銜逹爾罕王旂鎭國公呢瑪多爾濟應均加貝子銜杜爾伯特旂輔國公烏爾圖那蘇圖應加鎭國公銜駐京土默特鎭國公銜頭等台吉扎木巴拉多爾濟應進封輔國公此令 
　　察罕諾們罕宣贊共和維持大局茲復來京謁見備抒捆忱深堪嘉尚應加封爲呼圖克圖給予廣大明智名號並賞坐黄車賚予銀二千元以昭激勸此令 
　　喇果呼圖克圖贊助共和素爲蒙旗信仰茲復來京謁見備抒悃忱深堪嘉尚應加給虔修靖善名號並賞坐黄車賚予銀二千元以昭激勸此令 
　　東蘇呢特扎木呼爾額爾御呢墨爾根堪布格根貢楚克丹畢呢瑪傾心内向翊贊共和洵屬深明大義應如封爲墨爾根　們罕其同時來京之察哈巴圖蘇異克圖堪布呼畢勒罕羅布藏楚勒呢木丹畢扎贊東蘇呢特堪布喇嘛蘇呢蘇特均屬効順民國應均加封諾們罕名號用昭激勸此令 
專電 
[北京電]  
　　熊希齡已於二下日到熱街上人心稍定外路謡言尚紛紛四起民不安枕大總統又撥拱衛軍馬隊一營赴熱候熊都統調遣 
[北京電]  
　　口外一帶流匪甚多行人戒嚴日前有某調查員由多倫巴口路過山岱河地方被匪將所帶行李搶掠一空護兵竟不敢抵禦經事後研訊口外防軍多與匪通非調得力軍隊嚴行勦辦地方萬難肅淸 
[北京電]  
　　政府調趙倜防口外河東公呈挽留 
[北京電]  
　　籌備國會事務局除派專員赴各大埠車站聨合招待議員外已在京鷂兒胡同設招待總事務所並指定各旅館爲暫住所在未開會及議員未支公費前食宿費均由局備 
[北京電]  
　　政府擬派温宗堯爲前藏宣慰使錢能訓爲後藏宣慰使駿 
[南京電]  
　　宜南稅務所長昨經應省長改委吳琳接充尅日首途 
[南京電]  
　　署理江寗縣知事鍾洪聲昨已接任視事 
[南昌電]  
　　省議會二十四日成立舉任壽祺爲正議長顔内臨歐陽莘爲副議長二十五日選舉參議員蕭輝錦周澤南湯漪蔡植靈燕善逹鄒樹聲當選餘四人續選特約路透電 
[哈爾濱電]  
　　據半拉城電稱新抵之軍與鬍匪四百名戰於該處斬匪百餘名擒匪三十餘名悉加鎗斃現仍追擊餘匪 
[哈爾濱電]  
　　駐紥寧古塔之第九十一營陸軍近過哈爾濱開往黑龍江蓋應宋督之請也 
[哈爾濱電]  
　　哈爾濱中國當道已請俄德日領事禁止其本國人民私售軍械蓋此項軍械大半落於鬍匪之手也 
[哈爾濱電]  
　　五族聨合會奉天支會近舉行成立周年紀念舉定新會長及幹事員當時演說謂勸告共和國民和衷共濟聨合五族同處共和國旗之下此乃會員愛國之責任云云 
[北京電]  
　　北京日報載有一電略謂據目下之時局觀之救國之法惟有中央集權而已惟必有强健之中央政府庶可妥然實行故大總統當有解散國會頒定官制更改法律自簡國務員之權而當力矯目下事事妨礙政府之習蓋外交内政均由此而致紊亂云云外間對於此電評論蠭起據稱係陝督所發 
[北京電]  
　　此間華字報載稱黎都督致電中央政府主張收回任汪瑞闓爲江西民政長之命俾李都督得兼署民政並請政府派員赴贛勸李都督解散蔡陳兩司令部下兵隊某華字報謂聞中央政府頗以黎都督之議爲然 
[北京電]  
　　參議院因淸后之喪已由總統下令休會一日 
[北京電]  
　　駐京美使嘉樂恒君偕其夫人已於今晨（廿六）離京華人與他國人在車站送行者甚衆嘉君與其夫人在京之日增進中國與各國之睦誼不遺餘力遽爾出京多爲悵然 
譯電 
[北京電]  
　　各使署因淸后逝世皆下半旗國務院亦因淸后之喪於今日（二十六日）停辦公事一日 
[北京電]  
　　袁世凱之受任候選正式總統與否以有無簡任國務總理及海陸軍大臣之特權爲斷 
[北京電]  
　　北京英文日報載稱此後與俄續開談判當以外蒙不犯内蒙一欵令其許定此實必要之舉云 
[柏林電]  
　　直隸省議會已通過該省陸軍購買德國過山砲合同 
[柏林電]  
　　據某報載稱天津德國領事克里平將陞上海德總領事遺缺由南京領事温特斯乞區補充 
[東京電]  
　　孫中山君定期星期一日離此游厯横須賀吳軍港及日本各大城後於三月二十三日由長崎乘船回滬 
[東京電]  
　　孫中山君已展緩數日離此連日各處歡迎者絡繹不絶孫君每臨一會必滔滔演說據稱此行目的乃求敦睦中日邦交及運動協約事宜孫君曾言中聨合實兩國求幸福之要圖云 
[東京電]  
　　帝國議會已展期本月二十六日開會外務部大臣牧野男爵語余（訪事自稱）謂各部政策及政府對外態度均無變動且豫期中日邦交必可輯睦而日本不侵奪中國土地之質言必當維持云云又據大藏大臣高橋男爵聲稱桂内閣所訂之豫算案仍有效力各部之行政費均無所增惟現議立法以輕某某數項之稅云 
[柏林電]  
　　德國國民所助之飛船捐爲數頗巨現已能爲飛船家保險取費頗廉並設立特别學校多所敎授航空術凡經考試合格者大約准在陸軍供職一年並撥馬克十五萬元以充飛船競駛經費另撥馬克十一萬五千元增造水上飛行器 
[倫敦電]  
　　昨夜（二十四日）樸資茅海軍營房附近有飛船一艘翺翔空中並發出極大之亮光旣而向北而去警察及餘人均注視其探海電燈光線之閃爍且聞機聲軋軋該埠人民聞此消息大爲震動 
[倫敦電]  
　　各報皆登載飛船夜游之特色且詳紀德國航空隊之内容而與毫無防禦之英國比較優劣德國各報對於英国或所傳德國飛船夜游英倫之說或加嘲笑或發怒辭謂卽齊泊林最堅利之飛船亦不能秘密游英無人發覺云帝國防務會因自一千九百零四年及零八年研究敵人内犯問題後時局情形已有變遷故已開會重行研究而由首相愛斯奎士君主席其研究問題中有空中之飛船與水面之軍艦能否合力從戰一節此蓋第一次注意此事也據晨報載稱航空例規定飛船及飛行器不許飛越之地叚如有不遵信號者則可開砲轟擊此例今須嚴加實行一俟詳例宣佈後所禁飛越之處所必不勝其多將來英倫舉行萬國飛船競駛會政府當以全權授與官員欵遇來客不得示以禁區之範圍至英國私人所有之飛船亦須詳爲調查云 
[愛爾派蘇電]  
　　曾充官軍義勇隊之墨西哥人九十五名相約叛變反對新政府殺害前任總統瑪特洛悉被拘獲已逐一由獄綁出倚牆槍斃内有多數皆慷慨就死不欲以巾遮目 
[墨京電]  
　　墨西哥前任總統瑪特洛鎗斃一事情節殊爲不明卽政界之報告亦多矛盾國民之大多數皆爲懷疑據官場宣稱瑪特洛之屍首僅有一傷係在腦後美國大使已電告本國政府謂墨政府請外交團於三月三日會宴各使議須俟鎗斃瑪特洛之疑團解釋後始允赴宴 
[鈕約電]  
　　瑪特洛之父及其眷屬三人已由維拉克羅茲乘輪前往古巴途中並未受擾 
[倫敦電]  
　　葡國外務部大臣在下議院宣稱外間所傳英德協商葡萄牙問題之說實不足信英政府並不欲與他國締結損礙葡國及其殖民地主權或土地完全之條約英德兩國從未締結此項條約今亦未開訂約談判且德政府近嘗否認欲圖干涉葡國主權之說云 
[鈕西蘭首府電]  
　　西港地震四十小時繼以巨聲如大砲之轟發有礦丁數人大受震驚惟幸區内各礦均未受礙雖損傷財産甚巨而並未死人云 
[柏林電]  
　　列强現力促巴爾幹各邦與土國重開媾和談判英國已復向布國探問所願之條件土國内閣復請列强居間調和列强現擬俟兩交戰團表明願從列强公决之意則即照行云 
[布京電]  
　　前敵大雪須隔數日始能開戰 
要聞一日本官民之大激戰（七）[  東京特約訪員星斗生]  
[决死隊之組織]  
　　羣衆之欲襲日出新聞社者常爲警察官所扼然一進一退與警察官對抗而毫不却顧 
　　及夜而其勢益甚喊聲亦愈震其光景之慘實有不忍言者環立於警戒線之警官雖诱導與威嚇並用然卒爲激昻之衆突擊并北向日出新聞社該社逆料其有此故防戰準備頗嚴其第一線藉鐵條網爲衛潛藏其影該社許多社員及職工就大水管以水擊衆又該社之别動隊預登屋上而以瓦爲彈丸紛紛向該衆中亂擲如雨下負傷者甚多先昇入大阪朝日新聞西京通信部後卽送革島病院同時羣衆與日出新聞社力鬥自附近之空罎屋持來許多之空罎由該處投入該社其聲轟然頗形凄慘其時有警官數名拔劍突貫羣衆之中更有日出新聞社之一車夫挾刃而鬥羣衆頗有傷者及　至以前之警戒線復組織决死隊奮鬥而前至警官之劍與車夫之刃間遂於咄嗟之頃奪取其劍與刃送朝日新聞西京通信部以爲他日之證據品至午後十一時中立賣署中拘引者逹於十九名且有接續拘引者 
[憲兵隊迅發]  
　　接西京騷亂之報伏見憲兵隊於午後十時全部向西京應援又伏見分隊由上貞曹長率之趁京阪電車而急赴京都 
[派出所破壞]  
　　十八日午前零時三十分前巡查派出所之破壞者在五條署管内共五所在中立賣管内共四所 
[國民報知支局之情形]  
　　羣衆更襲國民新聞支局警官陳謝遂各歡呼繼以石投各派出所復欲向報知新聞支局因其警戒嚴重不能近及夜逐漸减去始自一人二人其後勢遂大减午前二時半各代議士及川上總監第並日出新聞社等附近警官爲嚴重之警芽幸不絶以至於天明 
　　東京自十日風潮起後其進行之狀態如左 
　　前學者新聞記者等之憲政擁護演說會散會後復由午後六時同集於神田靑年會館舉行立憲靑年黨殉國志士追弔演說會辯士里岩周六大江卓伊籐仁泰郎赤尾藤吉郎諸氏皆高唱擁護憲政之必要并爲國民新聞社前喪命之原源作氏募集義金給其遺族至九時散會 
 
 
 

Page 3

 
 
散後衆議赴政友會本部確定本日代議士會决議之趣旨以靑年五團體志士爲先約二百名之靑年各携紅白之提燈過神田橋經丸内警視廳前繞日比谷步武堂皇至政友會本部羣衆於階下入口處稱吾等與憲政共生死朗讀關於時事之四條决議文而止 
　　由是復探訪附近之原邸决定眞意先會集本部於十時半逹芒公園原邸門前内外蟻集之羣衆數十百名皆稱面會原氏兇氣横溢幹事等屢屢言吾輩非誤解暴民須稍鎭靜以待以爲防止僅得無事時適有邸中之武藤金吉小川平吉吉植庄一郎三氏告衆以原氏不在之由言須十八日午前八時選代表二十名來本部然熱心之靑年團以面會原氏可披瀝眞意卽云無論何時如原氏不在當待其歸邸且稱不遇原氏决不退一步雖徹夜亦所不妨云 
　　然至夜半十二時終不見蹤跡乃留代表五名待原氏之歸第餘皆至政友會本部以待其歸卽夜寒徹骨猶高聲爲憲政擁護政友會軟派攻擊之演說氣不少却 
　　時小川武藤兩代議士卽退原邸來本部謂諸君之熱誠亦吾人所共知請以後事託我輩衆聞此言半數遂散而其餘五十名則猶徹夜以待示不晤原氏不已之决心乃至本部圍爐團坐意氣軒昻以待天明 
　　後人衆復集至在政友會本部徹霄以待原氏者仍有靑年七十二名待天漸明遂選代表十名會翠川幹事於别室翠川氏叮嚀說明政友會之立足點衆有知其意旨者以爲今無會原氏之必要至十八日午前十時半遂得無事 
[國民黨與大總統之談話]  
　　袁總統之精神病 
　　吳議長之大法螺 
　　日前國民黨以黨務上之關係特派吳天景濂孫毓筠張耀曾三氏謁見袁大總統接見後袁總統未及發言吳氏即當頭問曰近日外間盛傳國民黨將圖不軌設法使南北分離政府得有此項舉動憑證果有此事否大總統答曰這不過是報上的話我是向來不看報的貴黨可以不必理他就是了言畢嘿然久之旋袁總統云現在的事實在難辦不但貴黨的人辦黨爲難卽我現在的總統的亦實在是幹不了我想臨時約法有一條云大總統有事故時可由副總統代理我現在狠想請黎副總統出來代理不知諸位以爲何如吳氏答云臨時約法之所謂事故係指死亡大故而言袁曰約法之所謂有故未必僅指死亡而言如總統有精神病等事何嘗不包括在内吳云必喪失知覺一切言語行動皆失其常熊方可云精神病否則尚不得引以爲口實也談次大總統又問及現在參議院情形及能否開會吳氏云參議院中共和黨議員反對鐵道條例不肯出席故至今不能開會現在擬通電國民黨議員卽日到京開會則此案必可通過大　　及現在參議院中國民黨議員共若干人吳應聲曰七十餘人大總統問及此次新選衆議院議員貴黨共有若干人吳復應聲曰三百五十餘人說者謂共和黨已得議員二百五十人民主統一合得百餘人國民黨所得當不過二百數十人云 
[會議陸軍編制記]  
　　陸軍部爲計畫軍事上之編制事通電各省都督令派代表來京會議各代表到後已於部中會議數次關於編制上計畫之概要日來略有端倪陸軍部本主張全國立五十師而省代表大多數之主張則欲全國立三十師但師團數目雖减去二十而師中每連之人數在前淸時代規定一連九十名此番省代表之所主張欲於一連中增加八十名爲百七十名焉其理由以國中地方自治未曾發逹人民旣無兵籍即無自厲行征兵之制又其所謂退伍失者臨時亦無法可以召集在日本之編制上言之平時一連百二十六名臨時可以增加數目緣彼有退伍兵可以召集我則出於召募卽以打槍論亦非不學而可能者也其大多數之所主張如此則將來之决議可知矣惟少數中之反對者所持理由亦甚宏遠謂立國於二十世紀中非辦得地方自治發逹全國皆兵人有兵籍不能立足於此地球上且吾民國庶事草創在國際間三五年之時期决不能有戰事今之所謂三十師不過以之鎭壓地面爾非眞能作國防也卽仍前淸之舊一連九十名有何不可此雖不爲大多數所贊同但在此會議中亦可稱極有價值之言也 
[應接不暇之日俄要求記]  
　　蒙古問題近來日迫一日俄人之進行俄政府之經營與夫蒙人之外向日人之乘隙其種種之侵略政策實屬不勝縷言本報日前對於蒙藏噩耗曾行一一載之以告國人茲又得最可驚懼之數則如下 
　　一劉代表報告庫使在俄之舉動日昨外交部接到駐俄外交代表劉鏡人電聞係關於庫倫僞政府所派僞使杭逹親王最近之舉動略謂杭逹多爾濟現與俄外部商議維持外蒙庫倫與科布多合併辦理當經杭逹多爾濟允許俄外部之特權庫倫設立俄國公使館滿洲里煤礦專賣權等語外交部接電之後陸總長當即將原電併入中俄交涉案卷之中以便質問俄使一面赴總統府報告大總統矣 
　　二外交部力駁日領事之要求外交部前據奉省張督電告駐奉日領落合謙太郎要求條件四則現經外部逐條駁復電令奉督轉逹 
　　一遼河鴨綠江漁業歸日人掌管查該處旣非租借地又不屬於國際河流主權在我豈可妄思攘奪 
　　二以租借地爲永遠期限更屬無理要求通商口岸條約載明期限届時繼續或取消應由雙方合意不得半途改約 
　　三請辦東省礦産查礦産爲國家特權若非本國人民不得享此權利斷無許外人開採之理 
　　四如能見許以上三條願貸欵二百萬現在中政府財力雖困然損失國權以貪圖目前之接濟亦不爲也 
　　三俄人併吞全蒙之毒計政府近接駐俄代表密電云俄内閣連日開秘密會議又開御前會議確係商議對蒙古政策聞已决定向蒙古南下三策順序進行務期逹至完全目的而止 
　　第一策併合烏梁海地方由俄領沿尼色州南下又由東方恰克圖向庫倫南下兩處並通爲向蒙古南進策之第一着步 
　　第二策由庫倫經烏里雅蘇台科布多而亘於色米帕拉秦斯苦之隊商路劃定路線爲第一次施設線設定純勢力範圍於此處添置領事館駐屯軍隊而完備道路郵政電報及銀行等事業 
　　第三策在於噶什噶爾之設施噶什噶爾之西境鄰於安蘭澗與俄領士耳機斯坦聨接爲俄蒙之接觸地又爲要衝地若至南下第二策就緖之日卽以噶什噶爾爲侵入上之起點由東方之烏魯木齊聨於哈密與庫倫聨絡劃爲三次設施線於是俄國之純勢力範圍可擴大至新疆地方外蒙古經營之事業於此始告成功 
　　四日俄瓜分滿洲之條件日來滿洲瓜分内蒙古據之說日盛一日蒙滿一帶人心尤爲惶惑至謂日人將提出四大條件要求俄國承認云云確否未可知而外報間有登載者其條件如下 
　　一日人之居留滿洲者當享受特别利權 
　　二長春寛城子二處得由日政府添派軍隊駐紥 
　　三長春寛城子二處得設日本領事館 
　　四日政府有添兵内蒙及在該地建築鐵路之權 
雜評一（無名） 
[西藏宣慰使]  
　　凡地方人心未定。而可以左右袒者。决宜以宣慰補强力之不足。若今日之西藏。其叛志已决。聨蒙以爲應。乞英以求援。恐宣慰之時期已過。爲宣慰者。將爲蒙古宣慰使之續也。雖然竊願我言勿中。 
[袁總統之候補問題]  
　　袁總統謂候補正式總統與否。須視有無任命總理與海陸總長權與否。然此權之有否。須俟憲法定之。於今未選舉總統之日無幾。將先舉總統歟。將先定憲法歟。是又有一番大爭執也。 
[内外情勢速]  
　　陸軍編制之會議。未有結果。總統憲法問題。相持未定。閩贛中央地方之衝突。久未解决。然而蒙藏滿回。與俄英日本之聨結。着着進行。其遲速之間。早已决成敗矣。况乎尚有其他關係哉。 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[蒙古歸客之西盟大局談]  
　　益陽莫南鳳軍佐自前淸時由軍諮處派赴内外蒙古從事測量時歷二年蒙情至爲熟悉去歲庫亂事起由湖南譚都督派赴内蒙偵探蒙事昨以事竣歸京談西蒙近情頗爲詳盡特照錄之以供留心蒙事者之參考 
[歸綏關繫之重要]  
　　内蒙分東西兩盟歸化綏遠兩城乃西盟重鎭内蒙關鍵其地爲土默特區域兩城相距僅五里許爲漢滿蒙回四族雜處之所當晋陝甘新孔道富商大賈多出其途該處商務繁盛人民殷實每歲釐稅逹廿萬左右因該地早經開闢除豐鎭等十二廳地所産粟麥躉積歸在外如烏伊兩盟近來墾地所産者亦均聚於此自去歲庫事起張將軍禁止商人運糧出口接濟蒙匪糧秣積聚愈多據確實調查現在歸城所存之麥不下五百餘萬石散在民間者尚不在内據云雖一二千萬石之多不難咄嗟立致口外糧食之足無有過於歸綏者近來庫逆隱謀每欲以勁旅直取歸綏謂得歸綏可供蒙軍二年軍餉現派陶什陶率兵攻取歸綏聞經出發不知確否且由歸綏北逾陰山經烏蘭花四子部落至庫倫僅一千八百餘里自烏蘭花往理河通察哈爾第十四台爲通庫官道自和林經草地逹滂江爲通庫商道西出河口包頭直抵甘陝新伊均屬平原大道西南可通晋省省城東南通陽高張家口洵四通八逹攻守必爭之地萬一歸綏有失不獨西盟不守而東盟隨之卽晋甘新直沿邊亦因而震動矣其關繫有如此者似非添駐重兵格外注意不可 
[張將軍之布置]  
　　歸綏軍隊最爲複雜有八旗旗兵有土默特蒙兵有晋省陸軍晋省防營晋軍遊擊馬隊及京畿第一師新軍與張將軍自行帶往之禁衛軍等主客異勢積不相能以致毫不統一軍紀廢弛時形騷動自張視事以來卽從改良軍隊入手苦心焦慮籌械籌餉首將八旗坐食之兵並土默特舊有蒙兵一律改編陸軍增加餉額日加訓練冀成勁旅於是漸謀統一分各軍爲三路以朱君泮沼爲中路司令陳君希義爲東路司令劉君廷森爲西路司令申明紀律約束兵士而歸綏軍隊煥然一新至於布置地點最爲周密西北長城從此鞏固張將軍猶虞兵力單薄不足以資防範刻下正力謀擴充時爲改組以期邊防完善所惜者餉需缺乏呼應不靈一有譁潰西北不堪設想耳 
[西盟形勢之大概]  
　　歸綏爲西盟重鎭其形勢乃在大靑山（卽陰山）一隅查大靑山自距歸化西三百六十里之包頭突起含接兩狼山萬山攢簇奇峰插天迤邐東來直逹興安高恒五六百米逹不等勢如長城屏障該城以北計可通過軍隊者共僅六口眞有一夫當關萬夫莫開之佃宜夫前代衛霍諸人日與胡兒爭逐其間胡人自失陰山每過輙爲流涙也惟是陰山雖險尚在内蒙以南第足以爲歸綏之藩蔽而不可誤認爲我國之藩籬原今日國防尚在恰烏阿塔之間其險要有十百於陰山者矣 
京師最近實業界之悲觀 
[電車公司取銷案之解紛]  
　　京師興辦電車爲公共交通便利起見根據内外城自治章程由總議事會開會公决交由總董事執行者乃自陳璇樞組織公司投標獲勝後日麥内城右四區董事會外城第一區區董及王紹烈等迭向總統府國務院呈請取消陳璇樞承修電車全案内務部諸人以爲茲事體大來軫方遒倘輿論稍有未孚即不足以昭公允不得不詳加審愼以息浮言若因電車說明書爲集矢之的自應公同討論以歸一致刻擬將陳璇樞承修電車說明書以及王紹烈先後所遞呈詞一併發交總議董兩會定期召集内外城各區議董兩會以及審查投標各主管衙門並原具吾人王紹烈開全體大會審查此項說明書付之公决如果確能指出陳璇樞承修電車不實不盡自應另議妥善辦法倘僅條欵内容未臻完備祗應協議修正經此次公决之後不能再有後言云 
[自來水公司收歸官辦之奇突]  
　　北京自來水公司開辦數載據個中人報告現在實虧數目除從前股本用罄外拖欠外債尚有二百餘萬之多刻有岌岌不可終日之勢此公司發動本由於財政總長周學熙一人故周對於此事異常關心躊躇再四無可如何日前不知受何人指敎奇想天開特戕此案提出交國務會議請將該公司改歸官辦其接收之手續由財政部發出公債票若干撥付該公司卽由財政部派員接收承辦說者謂此等議案可謂荒謬絶倫如各總長均有一公司均請援例收歸官辦以十年計之内閣更迭不知産出若干總長發生若干公司倘一一接收之國家固無此財力人民亦無從擔負也 
吉林發起改幣同志會 
[發起之初期]  
　　吉林錢法非常破壞一般商民及有志之士對於官帖莫不懷非常之惡感特以勢孤力弱無法救濟而政界中人雖見及此特以主客之勢亦置不問至去年陰曆年底尤覺銀價飛騰至十二吊五百文年關緊急如此昻騰商民歸帳吃虧殊甚吉長日報記者瞿鉞君先與二三同志談論此事莫不贊成乃草意見書登諸報端旋卽奔向有關係之農工商敎育各總會勸學所政黨省議會府議事會參事會墾殖協會官銀錢號度支司各方面陳述此事大都贊成定於二月十一日開發起人談話會一次商議此事之應否成立衆議僉同遂討論同志會大綱推定起草員並報告定期開大會 
[進行之大旨]  
　　此會進行之大旨先從調查入手其調查之手續一度支司之公私出入與銀價漲落之關係二官銀錢號之現發行官帖額及現在准備與夫抵當各産業之價值三商工農各方面之現狀俟調查明確卽行討論研究並將坷行方法呈請當道採擇 
[大會之情况]  
　　討論旣定於是由發起人馬良翰安翰臣鄭壽芝劉兆祿趙璧閻慶恩何如煇傅琛常倫黄國謙羅俊卿程祖勳栗永實楊福洲董俊孚胡炳文姚錫慶劉文田顧次英王含安沈崇祺初兆聲顧泮英關壽文王佐才邵繼宗趙碩朋李洪忠侯保濂毓庚張有林劉延祺文元楊作舟謝沛霖魏聲和傅瑢楊了瑞郭景興瞿鉞孫杏棠麻玉堂韓晋卿等具名佈告云吉垣錢法紊亂異常公私交困緩將不救同人等爰就私人資格共組團體一而調查一面研究妥籌善法條陳當局備采施行擬名吉林改幣同志會定於二月十六日星期日午後一時假商務總會開成立大會公决會章推舉職員倘荷諸君子贊成斯舉不拘何界統希准時蒞臨爲荷至十六日午後開大會到者五六十人討論會章推定正副會長沈崇祺王佐才瞿鉞三君是日人數雖不多而其興味尚好現定由會長磋定辦法函告各會友担任各事進行之道愈速愈佳 
[草章之摘錄]  
　　第一條本會由同人以私人資格組織定名吉林改幣同志會第二條本會以調查各方面之狀况參酌學理事實研究妥實可行之方法請願施行逹到幣制穩固之一途爲宗旨第三條本會附設事務所於吉林省城財神廟胡同商務總會第四條凡本國人贊成本會宗旨者皆得簽名入會經會長認許爲會員第五條本會職員分爲左之五種甲會長正一人副二人乙幹事員庶務二人書記一人會計一人丙調查員若干人丁研究員若干人戊編輯員四人第六條調查員調查表内所開各項及其他有關係之事項研究員研究所調查之情况與夫改革幣制之種種方法編輯員就研究員所認爲正確者編纂之 
萬國改良會爲禁烟事致各省電 
[致閩督電]  
　　福州孫都督鑒齊電悉興化煙案關係重大閩省原爲禁煙最力之區近則興化種煙最多實令人莫明其故旣锳政府有改變政策不强華人置煙之意所視以爲轉移者華人是否禁種凈絶耳滬上存煙萬二千萬元將因興化一隅之故責令中國償值現時煙已開花務望二星期内加派傳力兵隊剗除淨盡本會將徧揚大名於世界各國共仰毅力鴻施於無旣矣盼示復萬國改良會箇 
[致貴州都督電]  
　　貴州唐都督鑒大示祗悉貴省禁煙極力至爲欽佩敝會前函請派代表三月四號至京開會擬派何人盻覆貴省種拔售運吸存各情形並有無禁煙專律專會並希示復萬國改良會箇 
[致滇督電]  
　　雲南蔡都督鑒洽電悉承派李君蒞會至佩貴省禁煙於種拔售運吸存各情形並有無專律專會均乞飭查詳覆至叩萬國改良會箇 
[福建司法界大風潮續紀]  
　　福建司法籌備處長高种與新選國會議員兼法政校長朱騰芬衝突頗烈已將兩方面互訐之電錄報茲又探得高處長辭職一電云司法部總長鈞鑒議員朱騰芬妨害司法職權一案前已從實電禀在案處長此舉本係維持機關威信决非對於該議員個人深存芥蒂私心自問職務所在理應舉發未便苟容乃自此案發生以後該議員所發大部蒸電妄肆誣衊卽社會一部之人亦以該議員係福閩籍民藉此牽動府界意存挑撥而省議員之偏份子及政黨少數黨員更復不顧法律之神聖思欲藉端傾陷以快其私處長當茲事未舉之前非不知社會心理並未完全尊重法權中途必有困難特因邇來號稱政黨議員者往往越逾權限輙向行政各機關干求引荐私人偶有不遂肆行謾駡侮辱此等事實業已數見不鮮倘不按律舉發則暴民專制之禍此其勾萌處長爲整飭風紀保障法權計皆認此舉爲必不容已是以毅然不顧决以身當其衝以期盡職茲查近日社會一部分輿論竟以此爲極可駭怪之事並有來謁處長及商請檢察廳要求不行起訴者處長本係告發之人案旣歸廳該廳自有職權應候其按律辦理似難向該廳請求銷案且亦無此權限至該廳職掌司法本應依法起訴乃因各種障碍亦有難以進行之勢似此情形在司法機關一面而言尚欲謹守法權依法行事必招社會上之攻擊而曲徇社會意見曲法苟容又無以守其官職勢處兩難法官不易爲也處長秉性戇直素視法律如生命守法之外不知其他然際此人民程度幼穉重以黨見龐雜府界紛歧之秋雖欲伸張法權而結果必致動輙得咎竊念與其執法不阿有背社會之心理終碍司法之進行何如先自引退以避賢路謹特瀝情電禀伏懇總長曲賜成全轉懇大總統准予開缺回京供職署閩司法籌備處長高种叩寒 
湖南礦界之黑暗談 
[華昌之專利]  
　　湖南華昌純銻煉廠係在前淸時購賃致遠公司法國機器仿其鍊法立案時專利二十五年及民國成立各省實業均已次第取消其專利權惟華昌因楊晳子與某秘書長在京運動仍立案專利十年無論何種機器何種新法概不准在湘設爐製煉於是湘中羣起反對矣 
[湘人之損失]  
　　湘銻每年出口約逹一萬四五千噸均有稅額可稽而華昌每年僅能煉三千噸上下其未煉者仍有一萬餘噸之多縱令華昌擴張辦法亦不過每年能煉四五千噸而已而煉出之純銻售與洋人其價值較之生銻每噸多至五百十餘兩今爲華昌專利一案坐令一萬餘噸之生銻不准他人製煉則每年損失通計逹六百萬上下云 
[譚督之不平]  
　　方楊度在京運動立案後工商部用公牘致譚督轉飭實業司遵照辦理乃譚督與實業司長均不以爲然謂民國正宜提倡實業許人民營業上自由競爭斷無以一人壟斷而抛棄全省權利之理故比卽轉請工商部取銷原案矣 
[新廠之經營]  
　　時適湘中三路礦商羣起公憤急圖維持銻業挽回利權組織新公司集合股本一百萬具呈譚督及實業司立案擬在省垣南門外另設煉爐專用英國煉法以示區别於華昌所用之法蓋法國煉法是新發明先將銻砂鍊成酸化銻再鍊成純銻而英國鍊法先將銻砂鍊成硫化銻再鍊成酸化銻然後煉成純銻手續雖多一次然資本較少煉費較輕而所得之成色亦無異云 
[義憤之激昂]  
　　自新公司成立後譚督卽咨請部示專候工商部回信乃遲之又久迄未批准立案於是湘中衆怒愈激愈烈謂共和國民均有營業自由權工商部何得擅加剥奪并有數團具呈請譚督及實業司要求批准者謂各國專利自有條律斷未有倣用他人辦法而可以專利者尤未有能禁一切不准再發明他法者法人在法尚不能禁止其本國人不用他法况中國人購用其法反欲禁止他人乎乃華昌多方運動盜用黄克强宋遯初之名僞電工商部爲之袒護而工商部向瑞琨於此案又得華昌公司賄金探聞部意議將湘中各銻鍊廠止准隸屬於華昌不准另開門机湘人聞此消息羣謂此等舉動不知據何法理本省决難承認云云聞譚督現已將原呈咨行大部矣 
地方通信蘇州 
[市公所新總董辭職]  
　　吳縣市公所新選舉之總董潘若梁昨忽辭職探其原因緣潘係此次二區省國會複選監督曾以訓令與宗知事刻下若就市公所總董職反受宗知事訓令有所不願是以辭職再同時新選之名譽董事潘誦穆已得司法官委任爲模範出品所裁料委員照章亦不能兼任故亦辭職已將委任書繳還矣 
松江 
[拿解幇兇犯]  
　　長壽橋南兇匪方春泉陸補才陸蔣氏謀斃鄰童金炳生一案尚有一犯先期逃逸刻經檢察廳派警赴浙界新　地方拿獲廿五號押解到松訊據該犯供稱並不幇同動手惟事後屍身剥下之衣確由該犯携往秀南橋南空槨中塞入滅跡廳官得供判卽釘鐐收禁候訊 
[封禁兩煙窟]  
　　松城襪子弄某婦染有煙癖時有熟人借吸過癮爲警局偵實廿五號拘局訊究將房屋發封同日廣明橋西褚四省家自勒閉膏店後仍在私挑亦由警察查獲證據拘褚到局禀奉謝知事諭將房屋發封云 
南京 
[改編水上警察之通令]  
　　内務部致各省電云各省都督民政長均鑒地方營察官廳組織令業奉大總統敎令公布施行在案查關於水師改爲警察自應著手組織一律推行本部現制定關於水師改組辦法如下第一條長江及其他水師改爲水上警察設水上警察廳管轄之第二條水上警察廳依畫一現行地方警察官廳組織令之例辦理第三條水師之關聨數省者應由關係之省協商編制凡關聨之省就事實上之必要得依省之管轄境分設水上警察廳第四條本令自公布日施行以水上警察官廳官制頒布日廢止之相應電逹卽希查照並將辦理情形隨時逹部 
杭州 
[先鋒團長帶兵掃墓之奇談]  
　　前先鋒團團長張伯岐自該軍解散歸併後軍政府初派顧問官續派沿海炮台總司令詎舊臘忽有大批軍火運回原籍被左路統領常榮淸所部扣留分電請示嚴密查辦嗣經某要津代爲轉圜得以含糊彌縫惟上峯疑團迄未解釋不料前日該台官忽又電呈都督請假一月回籍掃墓並以各台防務暫爲遥制且要求帶兵回鄕俾壯觀瞻等語經朱都督嚴行駁復略稱請假匝月回籍省墓各台事件尚易遥制無須另委代理等情均可照准至隨帶兵士以壯行色而備不虞一節查新舊軍隊各有職守何能爲私人壯觀行色之需况現在寗紹各屬萑苻胥靖亦無行路之難所請應無庸議 
[測量局員出洋求學之妄想]  
　　解職測量局長章亮元經朱都督因事撤換後詎該局員司近竟奇想天開聳恿章局長援據陸軍解職令貿然呈請都督保舉學員周崇英王韶諸人量移學欵以資出洋美其名曰求學茲經軍政府嚴詞駁復謂測量學員應在本省盡服役義務至出洋學習陸軍應俟由中央派遣該學員等請移欵就學各節尤爲不合應不准行再核該局長上年呈報該局學員名册内並無周崇英其名是否前册漏塡抑係此次誤寫仰即分别查報飭遵 
漢口 
[德巡捕搗燬警署之交涉]  
　　本月十八日下午六點鐘時漢口警察第十五署正值甲班警士由跑馬場路口經過該地德捕卽出而干涉以跑馬路係在德國界内中國警察不能擅行該警察以向來換班均由斯路等語答復詎德捕不由分說將警士王其彪周賢文二名扭至德巡捕房當地居民見中國警察無故扭送捕房遂亦將德捕抓獲一名送交十五署不料甫經進門而德捕復帶德兵約五十名手持武器隨後趕至竟將該署内器具搗毁一空並打傷警士六七名搶去快鎗十餘支人民更加憤激羣欲對抗幸杜錫鈞軍長及警視廳廳長周亞芬君聞報卽馳赴警察十五署一面飭知軍警分勸人民各回住屋一面飛赴德領事府與德領事接洽並請其先戕該國軍隊撒回至晚十一點鐘華景街一帶安靜如常 
　　是夜九點鐘軍民兩政長據周廳長電呈一切黎都督恐起謡言致傷兩國感情特電令鎭守使杜錫鈞飭屬認眞巡查天明十九日早夏民政長派員渡江查明後於十點鐘卽令飭外交司長胡朝宗迅卽渡江前往與德領交涉要求賠償損失聞夏民政長所據交涉之理由一各租界凡無器械軍人且得自由行走豈有無器械之警士反在嚴禁之列况該署警士行經該處不惟一日每日不惟一次卽令租界條約不得行走該德捕亦應於該警士首次行走時申明理由或報由領事照會該管官轉飭遵照何得遽行扭赴捕房二該德捕若不首扭華警兩名居民亦何至激動公憤有扭德捕一名之舉是曲已在德捕况又派兵往十五署鎗傷警士搶去槍支搗毁署房器具何太不顧邦交云云 
雜評二（默） 
[閩司法界風潮感言]  
　　日來各省攻都督。爭省長。抗中央。種種風潮。莫不參以黨見。黨見而外。再雜一種見。與個人私見。横梗此三者於胸中。顛倒起落。不能遏止。而又不便明言。於是發現一不可思議之爭執。波瀾迭起。枝節横生。而大局遂不可復問。 
　　今閩司法界之風潮亦然。其底裏非特爭黨見也。又因地方觀念而爭府界。又因個人權利而爭私見。言在彼而意在此。故雖欲調解而無從調解。 
　　吾因之有感於江蘇之省議會。吾敢忠告省議會議員。請先　除此三者於胸中。而後進言福國利民之道。 
[民國之選舉痛]  
　　正式國會。刻期召集。而一般之自命政界巨子。法學偉人。莫不各出其靈敏之競爭手段。以逐鹿於選舉之場。 
　　比而觀之。有黨派主義。有地方主義。亦有所謂純粹的金錢主義。選者如是。應者亦如是。近且愈演愈奇。有朝脫甲黨而暮入乙黨。以希冀其詭遇之或當者。更有臨時假托某政黨。以聳動國人之耳目。而藉此爲終南之捷徑者。波詭雲起。陸離光怪。嗚呼。以民國第一屆之選舉。而成績如是。吾不知其涕泗之何從矣。 
[北京之電車與自來水]  
　　我國人之性習。見一事之有利可獲也。則羣起爭之。而不知獨創一業以與之敵。見其事之失敗也。則思諉缷於他人。而不謀所以整頓之法。今北京電車公司。已有人承辦。而必欲取銷原案。自來來水公司。已經失敗。而必欲改歸官辦。合此二事觀之。而我國人思想之卑劣。可見一斑。 
　　嗚呼。京師爲提倡實業之地猶如此。官紳巨富所營之事業猶如此。更遑論無知識之商人耶。 
 
 
 

Page 7

 
 
本埠新聞 
[中華銀行股東會記事]  
　　中華銀行昨在滬南久大馬頭本行内開股東大會到者三百餘人午後二時半開會首由臨時主席周金箴君宣言本銀行自開辦以來時值滬市凋敝金融恐慌諸同人兢兢從事已獲贏餘查壬子年股東紅利可得五分惟須全數分給本銀行股分票至本行基址現擬遷往滬北福州路愼裕號舊址諸君以爲如何衆俱贊成周君復謂本行開辦之初原議官商合辦嗣因官股未繳所有股本均由商界擔任鄙意擬改爲中華商業儲蓄銀行計股本銀一百萬元先收二成半應請公决各股東會議之下僉謂須照銀行規則辦理繼由林蓮蓀君報告帳略自辛亥年十月初一日起至壬子年十二月底止第一屆綜結計股本各項存欵共存規元三十七萬九千七百三十一兩一錢一分統計進欵利息洋水規元十萬四千八百三十三兩八錢零二釐除各項開支規元五萬零五百五十四兩五錢五分凈餘規元五萬四千二百七十九兩二錢五分二釐報告畢復由主席請各股東投票選舉董事九人並於九人内推舉查帳員二人衆亦贊成遂公舉陳一齋王寶崙兩君爲檢票當場開票郭竹樵得二千七百五十一權謝綸輝得二千六百九十五權朱葆珊得二千四百三十六權周金箴得二千二百四十八權貝潤生得二千一百四十六權王一亭得二千零六十九權朱五樓得二千零六十六權顧馨一得一千九百八十一權李永裳得一千七百五十一權均當選迨事畢散會時已六句半鐘矣 
[謡言不可不防]  
　　混成第三旅李旅長以九龍山匪首劉仲華（卽濟生堂藥店主劉柏鄕）萬學（卽萬人傑）彭華慶等尚未就獲且仍在外散布謡言謀爲不軌昨特嚴飭城内第一團第一營曹管帶自卽日爲始每夜督令各連兵士荷槍排隊通宵出巡並令第二營楊營長在城外南碼頭及滬杭車站一帶嚴密巡察又令駐紮製造局附近之砲兵營余管帶曁駐紮製造局内之水師第三營代理管帶王得超每夜督率弁兵將製造局加意防範毋稍疎忽該局陳督理亦於昨日諭令局内衛隊及巡警等嚴加防備所有工匠人等進出局門務將所佩銅牌縛於衣襟上以便辨認並諭守門弁兵認眞看守遇有閒人一概禁阻入内每至旁晚仍逐日密頒口令以防匪類混入 
[附製造局陳督理示諭]  
　　爲出示勸諭事照得訪聞九龍山票匪茲在沿江一帶散放票布煽瑾惑愚民又查本埠高昌廟及龍華一帶潛匿尤多已由地方軍隊嚴密查拿懲辦在案查本局曁龍華分局在工人數甚多雖各向安本分難保良莠不齊或被煽惑受愚除秘密查察外爲此出示勸諭仰在局人等一體知悉爾等毋得輕受其愚萬一有已受其煽惑者務各迅速悔過自將票布焚燬免予追咎旣往否則一經覺察本局爲製造軍火之廠無不從嚴懲辦决不姑寛勿謂言之不預也 
[三誌招摇撞騙之謬舉]  
　　前充光復軍目兵之萬國樑在閘北公益里私立萬民商會糾衆入會經閘北巡警局查明劣跡將萬及同黨張慕堯顧卓章陳占科劉德星五人先後拘獲並抄出僞印等物解由第三初級廳轉送地方檢察廳拘留候訊在案昨日午後陳廳長委派葛檢察官開庭將萬等五人提案預審葛君再研詰務得確情故直至五點餘鐘尚未訊畢 
[請看奇形怪狀]  
　　西鄕徐家滙迤西鄕民陳竹生有一胞妹年已及𥬆去年憑媒許字於王耕餘爲室尚未完姻嗣陳訪悉王有暗疾（俗呼雌哺雄）遂有賴婚之意王無可如何突於日前糾衆將陳妹搶至家中成婚後卽行藏匿次日王詣陳家謁岳陳卽糾人將王扭入房中去其小衣騐看謂與常人有異遂赴地方檢察廳控訴陳廳長閱禀後深爲詫異卽於昨日飭派法警將王耕餘傳案由危檢察官提訊陳竹生伸訴前情堅稱不願將妹嫁王爲室王供年十九歲並非雌哺雄自將陳妹搶到家中成親後業已同宿數夜求察危君以兩造供詞各執若不當堂騐明不能定讞遂命檢騐員沈錫卿將王砂餘帶下去其棉褲騐得王之陰莖生於下面腎囊則生在陰莖之上雖非石男實與常人有異危君親視無誤遂問王曰陳妹現匿何處王供寄在親戚家危君曰限汝三天將陳妹交案訊問如其情願嫁汝仍由爾領回如果不願祗可離婚王唯唯而退 
[迎機而導之作用]  
　　旅居製造局附近之湘粤甬三處軍士工匠人等素信瞿眞人廟頗有靈驗並以瞿眞人生前精明醫理故遇有疾病大都往求方藥昨日該三處人忽然盛傳謂二月二十號晚間瞿眞人於座前所供之沙盤内降書訓諭衆皆信以爲眞抄錄傳觀聞亦頗足喚醒愚頑不甘爲匪類所勾脅爰錄其書如下今歲年登平安共和凡人生世上總宜正心修身方能獲福無量近來一般愚人不守正業爲邪術所惑名曰九龍山會四處騙人難免殺身之禍是以憫念世人遭此不明刼數有所不忍茲特宣布訓諭喚醒爾等千萬不可受愚如有受迷者早向神前懺悔自可災去福來若再不悟稍一因循性命難保悔之無及戒之戒之又詩云世人每每不甘愚用盡機關總是虚天上日高誰挽得勸君守分樂昇平 
[議事會續開二讀會]  
　　市政廳議事會議長姚文枬君昨致各議員函云本年常會於十三日開會當日蕆事卽表决預算兩案交審查嗣於十四五日開審查員會復於十七八日續開審查員會以審查繁重報告未齊中間又休會數日茲各案審查報告已交齊到會定於二十七日（舊曆正月二十二日）午後五時開二讀大會務請準時蒞臨 
[討論草擬憲法之機關]  
　　寰球中國學生會定期二月廿七號晚八時舉行辯論會其題爲（中國應否卽以國會爲草擬憲法機關）此題關於當今時局實有討論之價值凡能辯之士均可前往發表意見 
[柴船又被搶刼]  
　　停泊南市薛家洪之稻柴船户屢被江北流氓及頑童等持刀紏衆攫去皮馬褂洋銀等物曾紀前報詎前日夜半兩句餘鐘又有泊在關橋下之稻柴船户張阿大等三船被江北匪黨吳三紏同積竊小奚子闖入各船出刀恐嚇肆行搶刦張等大聲呼救衆俱逃逸旋由崗巡兜捕獲住吳三一名解至一區拘留候究未幾失主江玉明江順龍張阿大三人到區報告並認明吳身穿之布皮領衣棉襖作裙均係前次所失之原贜並搜得小洋七角移送第二初級檢察廳訊究 
[楊樹浦又出盜案]  
　　楊樹浦鄕民羅姓家前晚三時突被盜匪二十餘人手持鐵器掘洞而進羅等不敢聲張遂被刦去現洋衣飾約值千餘元昨投捕房報告捕頭允飭中西探分投嚴緝 
[輪姦勒詐之枝節]  
　　甬人朱宗友控探夥楊寶福等將伊妻岳氏輪姦藏匿勒索尋費一案昨由捕房將一干人證解至公共公廨復經聶襄讞會同英翰副領事向張王氏等各見證逐一詰問以此事枝節甚多判楊等還押定於今日十時開特别公堂復訊核奪 
[哀送烈士遺骸]  
　　昔年在灤州舉義爲國捐軀之白雅雨烈士其靈柩曾由直隸都督派員護送來滬暫厝西門外斜橋附近紹興會館茲由家屬定期昨日扶柩回鄕並由陳英士穆湘瑶李懷霜馬素諸君發起於昨日上午八時假永錫堂開哀送會軍警商學各界到者甚衆首奏軍樂開會卽由陳英士君報告開會宗旨次由來賓行三鞠躬禮畢復由王熾甫穆湘瑶兩君宣讀誄詞繼由張世澤君宣告白烈士生前事略末由白君哲嗣白一霞君答詞致謝畢遂即發引其秩序如下一國旗二松柏花亭三爲國捐軀舍生取義兩旗四軍樂五鐵血這（中儲白烈士所遺之炸彈）六陸軍混成第三旅第一團二營兵士均倒執槍支七南洋公學同學會全體及交通部實業學校全體學生八哀送會全體八烈士遺像馬車十載柩砲車計由永錫堂起行走肇周路進西門出大東門直逹大碼頭登輪回通州原籍盤運至狼山安葬 
[查緝雲南逃官]  
　　上海縣知事吳君昨奉都督省長訓令云准國務院咨開奉大總統發下雲南都督蔡鰐呈稱侵吞公欵曁虧欵潛行各員請通緝追查等因除奉大總統命令公布外查談汝康籍隸江蘇上海費從光現潛居上海相應摘抄原呈咨行貴都督民政長遵令辦理可也此咨等因准此合卽照錄抄件令行該知事並移費從光原籍浙江歸安縣知事一體遵令辦理毋延 
　　計抄單一件前署阿迷州知州談如康係江蘇上海縣人應繳商局項下銀一千五百元又罰欵項下七百元共合銀二千二百元又前署彌勒縣知事費從光係浙江歸安縣人寄庽四川多年聞亦係潛蹤滬上欠解前署思茅廳任内思茅關第一百九十九結起至二百二結止節流二成開支庫平銀一千兩又節流監督二成開支庫平銀三百八十四兩二共合銀元二千零七十六元又欠解庚戌年分條糧稅欵尾數銀三百四十三兩六錢三分四厘六毫合銀元五百一十五元四角五仙二厘又在彌勒縣任内拐逃商民趙楫等承辦牲稅押墊銀九百元共合欠解拐逃銀元三千四百九十一元四角五仙二釐 
[不能靠此餬口矣]  
　　鄕民胡漢濤等因爭辦淸潔不遂呈請省民政長取銷投標辦法當奉批斥云内務司案呈據該民胡漢濤等呈祖傳糞業請飭取銷投標辦法一案查此案迭據該民等呈稱糞業被奪各節節經批示靜候沈昌記承辦期滿遵照市政廳通告投標取决在案所請應不准行 
[更換糞頭之通告]  
　　市政廳昨日通告云照得本市政廳東南兩區淸潔事宜沈昌記承辦期滿先於本月十四日投標揭曉朱新記以按月認繳捐銀一千四百元多數得標應准承辦遵照條約預繳淸潔捐銀六個月計銀八千四百元立具認包淸潔據陳明悉照定章辦理按月繳欵决不延悞並無中途停認及求减情事並據呈稱一切手續部署妥貼仍用舊有之挑夫不使失其生計現屆交替期近請先通告等情附繳源發商號保狀一紙前來查沈昌記辦期於陽曆二月底爲滿自三月一號起歸朱新記接辦一切派夫挑倒事宜仍照向章辦理所有向在東南兩區挑糞人夫卽往淸潔所報名與朱新記接洽以憑按叚承挑除諭朱新記照章接辦並呈縣備案外爲此預行通告俾衆周知 
[國貨維持會第二十九次宣講記]  
　　二月二十三號晚中華國貨維持會宣講部假二馬路寗波同鄕會開第二十九次宣講會臨時簽名入會者有張馥眞龔振儀沈蕚三女士及張雪航君八時開會首由部長梅竹廬君開演謂俞佳鈿女士去冬在四馬路首創女子興業公司計時不過四閱月而本埠繼起者已有二家外埠亦有數處而吾男界中除解子和君創辦華粹公司外杳無再見由此觀之吾男界之愛國思想實不及女界詎不可恥次由四馬路植權女子物産公司總理張馥眞女士演說謂重用國貨實吾人應盡之天職而維持國貨亦工商應負之責任惟望協力進行方始有效次李佩蔭君謂欲使同胞皆知愛國須各處遍貼請用國貨之廣告使人人心目中均有國貨二字或可逹到維持國貨之目的次陳志渭君謂泰東西商業日臻發逹者因彼國工商界均有爭競之心吾國地大物博而工商仍抱守舊主義不思前進國勢遂因之而弱務望政府及資本家急速提倡使愛國者得以共圖前進幸甚幸甚次邱碧血君謂維持國貨有三種問題一經濟原因二爭競思想三民生主義今宜急籌進取者惟在提倡實業維持國貨次陳瀛洲君謂吾國綢緞西人極爲贊美惜尺幅不合望製織家再加改良以便推銷外洋至吾國棉蔴等原料亦望同胞力求進步次徐寶泉君謂吾國瓜帽最爲便利幸勿輕棄並謂帽店招牌尚用冬夏朝冠字樣急宜改變是時副會長王介安君因爲時已晚不及宣講遂宣布散會 
[保國會副會長辭職]  
　　五族少年保國會總機關部副會長顧維淮君前患肝疾請假一月今因期滿未痊備函辭職爰於昨日特開評議會首由顧君之代表雷同聲君代爲宣佈病狀及辭職理由當由各會員公同允認議决下星期日再開大會選舉暫行代庖一俟顧君病痊仍須請其復任云 
[挽留太平縣知事]  
　　安徽太平縣旅滬同鄕會昨爲本鄕調換知事事電致安慶柏都督及内務司長田君云昨接敝邑各區自治會函電豐稱邑中烟賭之害逹於極點種弱民貧多係於此自汪知事蒞任後實行煙禁設所勒令戒絶者已逹數百人痛除賭害飭捕逮案嚴懲者已有數十起現正倡辦習藝所俾煙賭戒絶之貧民得以自謀生計用人籌欵正謀進行忽聞撤換以周浩然君調任聞而生懼宵小因之歡心公請合力電留等語敝會當即開會集議以烟賭最爲我邑大害一經撤換恐生懈力敝會爲桑梓治安起見用敢電請都督曁内務司長可否准如所請仍暫留汪知事以竟其事而順輿情庶免功虧一簣是所盻禱 
[王管帶請假]  
　　滬防水師第三營管帶王楚雄茲因回湘葬親禀准李旅長給假五十天所遺該營管帶一缺委令王得超代理昨已到營任事 
[查究硬賣戒煙藥]  
　　禁煙局長嚴君昨致閘北巡警局長龔君函云現據調查員陳鼓琴報稱奉命前赴閘北調查各藥店所售戒煙丸已未請驗領照去後嗣因查有新閘路夏家弄對面統字一百三十三號門牌元大染坊並售雜貨店内兼售戒煙丸藥是以卽向詰詢所售之藥曾否呈請化騐詎料該店夥答稱我店主朱如林係閘北商團人員售賣戒煙藥丸係屬生意誰敢管我且敢口出不遜之言定欲發售等語因此協同三十二號巡士宋炳卿將該藥丸暫解警區擬待該店主回店時勸令止售或令其照章請騐領照不料甫至警區卽由該店主朱如林糾合染店夥友多人咆哮至區聲勢洶洶甚至欲將調查員拖出兇毆幸由區員阻止始免受辱報請核辦前來惟查該染店主朱如林寄售戒烟藥品旣未遵章化騐復敢拒絶調查實屬藐視功令爲此據情函請貴局長迅傳朱如林到案訊明情節逕送縣署核辦以儆效尤 
[小人懷土]  
　　第一區三百五十八號巡士在南市福美里查見年甫十歲之崇明男孩郁三郎身藏大士二十包立卽拘住解區詰問據稱與塾師沈伯英來滬此項土藥由師囑令代帶云云區長諭令暫留候其家屬認領土藥存候移送商埠巡警廳核示 
[船户違犯煙禁]  
　　南滙航船主袁阿大昨晨駕船甫抵公義碼頭即被禁煙局喬徐二調查員查悉該船主私吸鴉片遂卽協同水巡至船上搜獲煙具旋將袁及燈鎗等物一併解局由嚴局長移送檢察廳訊辦 
[道士吸烟被詐之判决書]  
　　邑廟住持羽士胡松林因違犯煙禁被陳潤生欺詐取財詳情屢紀前報茲悉此案業已結束照錄審判廳判决書如下上海地方審判廳准同級檢察廳起訴胡松林私吸鴉片陳潤生詐欺取財一案業經刑庭判决（主文）胡松林吸食鴉片煙罪處五等有期徒刑刑期五個月陳潤生意圖爲自己所有以欺罔恐喝使人將財物交付於已罪處五等有期徒刑刑期五個月煙具没收銷毁（起訴之事實及證明原由）緣胡松林向爲邑城隍廟住持素有烟癮本年一月七號即陰曆十二月初一經巡警四區在該被告胡松林房内搜出煙斗等器具八件卽日解送巡警局管押胡松林當令香火周老五覓人挽救適有向在廟内開設鑲牙店之陳潤生願爲料理次晨陳潤生至巡警局探問已經移送同級檢察廳旋至廳内探問尚未預審卽向周老五聲稱一切用費須二百元方可取保適是日檢察廳不及預審諭令取保陳潤生遂即到廳具狀保釋此一月八日晚間事也初九日周老五適有要事轉託趙木泉先將洋一百元交陳潤生手收初十日檢察廳票傳預審胡松林因尋陳潤生未獲亦未到廳至十一日上午十時胡松林一面到廳聽審一面催陳潤生妥爲料理適檢廳將松林訊明吸煙屬實照章覊押陳潤生遂請律師錢祖勤代擬辯狀於下午四時呈遞并由陳潤生等十一家聨名作保因檢廳諭令交保證金陳潤生又向周老五取洋一百元卽用陳潤生劉廷基代繳名義呈繳檢廳將胡松林釋放收條亦由陳潤生收執胡松林於出所後又着周老五找尋陳潤生到廟商議訟事陳潤生聲稱只此二百元多不付還少亦不向爾取嗣因檢察廳風聞陳潤生等有詐欺取財行爲傳齊兩造及人證訊得以上情形决定起訴過廳經本廳公開法庭訊問並由律師到廳反覆辦論本廳因得就以上事實認明被告等之犯罪事實無誤（援據法律及判决理由）查搆成吃食鴉片煙之犯罪本以煙具煙膏爲客觀的之要素此次警局在胡松林房内但搜出煙具并未搜出煙膏以致胡松林辯護人狄粱孫謂爲犯罪不成立殊不知吃食鴉片之犯罪爲繼續行爲與其他殺人强盜等之一個行爲者不同旣不能以一次吃煙爲一個犯罪卽不能以煙膏缺乏之時謂爲犯罪不成立况犯罪之成立與否以主觀的之意思行爲必要條件果有犯罪之决意卽使客觀的之要素稍有欠缺亦可逹犯罪之目的故苟有吸食鴉片之决意則有煙膏而無烟具旣可逹其吸食之目的（煙具可假）卽有烟具而無煙膏亦可逹其吸食之目的（煙膏立刻可買）法律上只要求其意思行爲之兩種要素完備即認爲犯罪成立至逹其行爲目的之方法則爲刑法上所不甚注意該被告旣自白素有煙癮則主觀的之意思行爲俱備客觀的之煙具又在尤不能以現無煙膏遂以非現行犯罪誤認爲非犯罪也再該被告胡松林自認於去年十二月二十六日曾領購藥執照於本年一月一日起卽未吸煙姑無論其一月一日以後果否斷絶本廳斷不能以去年三月大總統命令及四月司法部命令未曾删除之刑律二十一章認爲自本年一月以後始發生效力此判决被告胡松林之理由也至被告陳潤生之詐欺行爲檢察廳認爲三百八十三條之犯罪竊以爲未當蓋三百八十三條律文之解釋以義務之違背與否爲前提以財産之損害與否爲究竟卽草案之案語補箋細繹之必先有信義之承諾而違背之方能搆成本案之犯罪陳潤生本於自己之意思爲胡松林處理訴訟事件謂爲不盡保釋之義務而陳潤生已於十一日爲兩欠保人謂爲不盡訴訟行爲之義務則預審終結尚未起訴請律師等一切行爲尚無濡滯之可責謂爲損害財産則五元之狀費亦非不正之行爲卽保証金收條之不交付亦因案尚未結均有解脫之餘地惟其乘胡松林由警局移送檢察廳之時心神惶恐之際預審尚未開始凡保證金罰金及其他一切費用之事實尚未發生而該被告陳潤生卽有費用二百元方可保出之言其爲虚搆事實使胡松林陷於誤信之地位毫無疑義卽讓一步言之謂該被告陳潤生逆料開始預審必有保證金等項事實之發生則胡松林已於初八日保釋何又有初九日百元之接受即令再爲解脫謂百元收受原爲一切訴訟行爲之預備及至十一日在廟内多不付還一語是明有包辦意思其八九兩日行爲之宗旨不啻明白表示矣此本廳所以判决該被告陳潤生爲以欺罔手叚取得他人財物圖利自己也合依刑律二百七十一條及三百八十三條第一項并四十八條第三項分别判决如主文 
城内 
[縣知事批]  
　　○（商人吳長榮禀批）據禀該商於前淸三十三年置有田産三十四年召佃談生源等十人分種何以五年之久迄無一田完租究竟該佃承種此項田地有無中保具過佃領未據檢呈查騐無憑察核禀稱此項田地已註華册換契歷年之稅曾否淸完並着檢串另呈核奪單姑附（商人蔡于相禀批）無帖白拉大干禁令據禀劉毛毛在該商行左私開拉客詞如非虚實屬違章損害商業候卽飭令催征吏前往查明禁閉取具復奪如敢不遵再予提案訊明移送懲辦該商牙稅曾否淸完着卽檢串呈騐（姚寶安禀批）案已飭據書保答復據情移復會審公廨該民人理應靜候訊斷况革書俞菊生現居租界虹口地方果須傳質亦應自赴公廨請求何得屢來歧瀆殊屬不合不准特斥 
[傳訊要證]  
　　○地方審判廳昨諭承發吏云本月十八日准會審署來函案據商人張茂林控李松山盤頂店業不理欠欵一案曾經前任交保候訊嗣據張茂林禀催卽經訊據張茂林代表逹商律師聲稱此案當時將店盤與李松山由朱玉亭在場須朱到案方可理楚等語除堂諭外合抄供判函請卽祈貴廳查照希卽飭令朱玉亭迅速投廨以憑質訊懸案以待幸勿稍稽等因到廳准此爲此命令該吏立即飭令朱玉亭迅速投廨候訊該吏仍將朱玉亭投訊日期報告備查毋延 
[研鞫盜案]  
　　○商埠巡警廳偵探連日拿獲在浦東一帶搶掠之盜犯徐永生朱春山趙全福張小弟四名送廳預審昨解地方檢察廳請究午後由檢察官提案研詰徐等初甚支吾繼由問官再三駁詰徐始供認行刼浦東嚴家橋地方王茂生家朱供認行刦楊家渡張家浜氷廠物件趙供認行刼陸家嘴其昌洋棧之物張供認行刼白蓮涇一帶來往船貨問官得供判分别釘鐐收禁 
[盜犯待罪]  
　　○曹家渡第八初級檢察廳前將行刼談鶴甫家物件之盜犯時榮生並各盜遺下之鞋子三只刀一把解至地方檢察廳請辦當經派員預審起訴審判廳昨午由刑庭長鄭寶菁君及起訴檢察官開庭辯論時榮生俯首求恩問官以時刼人財物罪已成立判令還禁聽候判决 
[蟻棍宜懲]  
　　○著名蟻棍白登仁張白氏近日拐得女子小阿妹藏匿在家意圖販賣事爲商埠巡警廳長訪悉餫派偵探巡警將白登仁張白氏小阿妹一併拘獲並抄出煙具七副衣箱一只及有服棉被等件解送地方檢察廳訊辦 
[派員驗屍]  
　　○地方檢察廳長陳松生君接法捕房捕頭函稱法租界西新橋復興小客棧寓客王德生不知因何吞煙而死送輔元堂隙地待騐又顧家宅法捕房前河中有一年約二十餘歲無名女子投河而死以上兩則查無家屬請爲詣騐等因陳君立委危檢察官等前往分别騐明卽請善堂棺殮厝壇待認 
[預備行刑]  
　　○謀斃徐家滙餅攤主婦湯許氏之兇犯戴阿發曾經地方審判廳刑庭庭長訊明判决處以絞立决死刑如有不服准於一星期内上訴逾期應即執行在案現將屆滿照章須預備椿木俾便行刑昨已由吳獄官雇匠做成禀請廳長核示矣 
[繼續起訴]  
　　○張煥泉張煥玖等前在檢察廳控被前充地保之錢文祥串通地販陸雨亭等將西門外唐家灣地方之祖墳掘毁請爲究辦由廳核准飭提去後因錢陸均逃人租界案懸未結昨日該原告等又到廳繼續起訴稱本月中旬姪兒張增濤張增順在法租界與錢途過扭入捕房控訴詎錢神通廣大得卽出外增濤增順反被收押十日之久現在雖亦釋出實不甘心爲此呈請飭提嚴辦等語陳廳長諭候批示 
南市 
[私帶煙土]  
　　○崇明人嚴仁昌由北市購得大土二十五包行至十六舖被假冒禁煙局調查員某甲向之索詐洋兩元嚴立召崗巡上前詢問甲卽乘機兎脫當將嚴帶區在身畔搜出煙盒兩只旋命移送商埠巡警廳轉送禁煙局請爲核辦旣由局長送至第二初級檢察廳預審飭嚴繳呈保証金五十元保出候起訴同級審判廳判决煙土等二十八件一併存候核奪 
閘北 
[姦拐定罪]  
　　○泰州人張子林向在原籍開設茶食店去秋姦拐對鄰徐松卿之妻陳氏來滬住居英租界黄長發客棧内今年正月張與該氏在閘北某茶館吃茶被徐之外甥黄開祥遇見鳴警拘解司法科移交第三初級檢察廳由黄函招徐松卿到案親告前日經王檢察起訴同級審判廳由董推事判决依刑事二百八十九條處張以五等有期徒刑禁錮六個月徐陳氏禁錮三個月期滿交本夫領回管束 
[打架被罰]  
　　○胡通泉何阿吾二人前日在永順里與黄子和互相扭毆崗巡向阻不聽拘入一區由張區長解送司法科判胡何各罰洋一元黄罰五角以儆 
[吞没皮衣]  
　　宋吉洲前日扭成衣張洪昌至二區控稱去年以灰鼠皮袍子一件託張修改竟被吞没不還當經該區解至司法移科送檢察廳核辦 
公共租界 
[收回期票]  
　　○甬人任仁生因不付蔣阿福盤店價洋二百五十元被控前晚由廨傳訊原告投稱被欠盤價洋二百五十元立有期票向索不付是以控追質之被告供稱憑中向原告盤頂順興篷店除付過外尚有洋二百五十元由中證等言明留候原告將伊母之柩盤運回籍安葬時由伊親族公同支取是以出立期票詎届期原告獨自來取且不將伊母棺木盤回原籍因此着令邀同中証來取伊卽具控今卽奉傳訊極愿將洋繳案收回期票以免日後糾葛請察聶襄讞以被告旣愿繳洋准給原告具領並將原告呈案期票發還被告應繳堂費各半認繳完案 
[親族理處]  
　　○沈晉卿因與伊弟沈木聖沈世榮爭産糾葛探奉公廨於前晚傳訊聶襄讞以兩造各執一詞判被告均交原保着自邀親族妥爲理處以息訟端 
[曾否盜賣]  
　　○周永昌因盜賣婦人李陳氏抵押單地掯不放贖經氏控奉公廨於前晚傳訊兩造各延律師到堂互辯良久判周交原保候補傳地保並函致會丈局查復再核 
[限期理處]  
　　○譚鏡蓉因結欠商務印書館書籍價洋一千二百餘元不理被控前晚由廨傳訊原告代表趙連在上堂求追質之被告認欠屬實求請寛限判交保限一月自向原告妥商理處 
[冐名訛詐]  
　　○美捕房押犯陳銀狗前日開釋後卽冒充包探誣 
 
 

Page 8

 
 
指天潼路五百二十一號洋貨店主歐鳳南與夥刼華特路陳梅廷家巨贜之盜犯陳阿興施國賢等相識托測字人孫杏山代書假信向歐詐洋五十元歐以與施盜等從未謀面偕證歐阿羊報告捕房昨派包探將陳銀狗與孫一併拘解公堂谞供不諱判陳孫各押一月示儆 
[草房失愼]  
　　○前晚七時半泥城外馬霍路裕泰馬房後面草棚内起火當經捕房皮帶車馳往澆息祗燬草棚二間 
[尚須指認]  
　　○王吳氏控戚永春於去夏糾黨攫取金戒現洋曾經捕房將戚拘解公堂訊據戚供在白克路開設復新園茶館原告係在法租界寶昌路五百七十號某西婦處爲傭因引誘不允遂被誣指攫洋判戚押候查辦在案昨經王襄讞會同英康副領事復訊戚供仍如前判令還押候派探帶往寶昌路指明原告住處復候再核 
[珠還合浦]  
　　○自來火街一百七十七號陳王氏家婢女冬蘭於舊曆元旦在樓外樓電梯旁拾得珠花一朶與同居人吳小林吳徐氏夫婦分派不匀致起口角事爲老閘捕房包探沈阿岳得悉查知此項珠花係北四川路陳日章家眷屬所失當卽禀明捕頭將冬蘭與其主婦及吳小林夫婦連贓帶入捕房傳同失主認明昨晨併解公堂請究原告代表陳月明上堂証明起案之珠確係原物惟尚少小珠十四粒請追訊之被告各人均供四不知租界定章故未將物送存捕房乞鑒中西官會商之下判將珠花給還原主被告從寛開釋缺少小珠着原告另行起訴歸民事案辦理 
[借單糾葛]  
　　○英商新瑞和洋行控趙發茂抵單不理趙亦控被胡銀壽胡順泉騙單私押業經公廨分别訊明判兩胡管押候辦趙押候補傳出借方單之陸允蓀到案再核在案昨由捕房將陸傳案詢問據供此項方單係屬公産因托周姓親戚代爲匀派致被轉借於趙姓中西官會商之下判陸退去候再訊核 
[說謊無益]  
　　○陳小元在棋盤街萬成永洋貨棧扭鎖圖竊由探拘解公堂訊據供稱因與煙妓小桂林在該棧附近口角致被悞拘飭令管押候查在案昨日復訊據包探禀稱查得陳小元並無與煙妓口角之事中西官以陳所供不實判押西牢半年示儆 
[不理抵欵]  
　　○英商應格立司控厦門路衍慶里住户樓恂如及其故兄之子樓復來抵契不贖等情昨由捕房將兩樓傳至公廨原告延高易律師代表請追判被告交保候訂期會訊 
[寓客自盡]  
　　○蓬路二千零五十二號周王氏所開之合興小客棧前晚忽有寓客蔡福不知何故在牀架上縊斃昨報捕房車送驗屍所經公廨中西官騐明委係自縊身死捕房傳棧夥方祖威到案訊供一過因查無屍屬即着地保報堂收殮方帶回捕房押候核辦 
[竊賊被拘]  
　　○昨有楊炳如在六十一號電車上行竊搭客物件被查票人瞥見鳴捕拘送捕房押候解廨訊辦 
[水手行兇]  
　　○前晚有一某兵艦水手在百老滙路某號電車上行兇肆毆由捕送入捕房押候核辦 
法租界 
[股東受累]  
　　○晉益洋貨店倒欠東華等各洋貨莊貨銀一千餘兩後該店股東徐渭橋即逃避不見當將合股之徐賢忠扭捕解廨判交人銀兩保出外料理在案迄已日久未據保出昨又提訊供稱實被渭橋私將帳洋吞没逃避所害商人並不挪用不能擔此責任聶讞員姑念在押已久從寛交保出外限一月理妥 
[何苦舞弊]  
　　○大羅洋行夥王金林因將行中賣下之貨洋吞没被行東西人查知送捕後又由包探在其家抄出洋酒牛乳等物解經公堂訊供不認押候查辦在案現已查明牛乳等物實由行中私取故又解案判押捕房三月以儆 
[追償莊欵]  
　　○張翰卿前將十圖内房地一分五厘向陳鏡淸抵銀三百兩後因陳欠同益莊欵項將該房地轉抵於同益當時照對無訛蓋有圖戳嗣因逾期不贖且房租亦被張强行收去致該莊本利虚懸現已涉訟由廨員提訊一過判張交保限一月理楚雜評三訥 
[瞿眞人亦勸人勿信邪說耶]  
　　自南京上海相繼查獲九龍山匪徒後。外問謡言益甚。誠不可不設法消弭者也。派隊嚴防。出示告誡。亦不失爲治標之法。 
　　若夫神道設敎。爲迷信時代因勢利導之作用。今旣世界開明。則不宜用此權術。九龍山匪黨。正借天兵天將等神話。以誘惑愚民。而乃消弭之者。亦欲借重於瞿眞人降書之神話。不信九龍山邪說者。肯信瞿眞人之勸告乎。是適淆愚民之觀聽而已。非徒無益而又害之。 
[公司中之熱心剪辮者]  
　　昨日之晚。遊於植權女子物産公司。人甚擁擠。其營業之發逹可卜也。是時公司中有一洋裝之男子。忽於人叢中。招一人而與之語。其人以爲揮之去也。往外行。洋裝者隨至門首。語之曰。人皆去辮。子獨留之。毋乃不雅。并詳告以不得不剪之故。於是人擁擠益甚。記者心焉識之。以爲若斯人者。可謂熱心矣。而不謂剪辮公司。女子剪辮公司。植權女子物産剪辮公司之聲。已譁然於門外。蓋譏其以營業公司而干涉剪辮也。 
專件 
[各團聨合籌邊會參事會議事規則]  
　　第一條參事會以本會全體參事組織之 
　　第二條本會參事除大會公舉外再由各團體各推一員但所推之員須先通告本會 
　　第三條參事會應舉參事長一人副參事長一人用單記名投票法由各參事記名選舉 
　　第四條參事長權限如左一宣告開會散會二按照議事日程提議三維持會場秩序四有宣付表决之權五可否各半有取决權 
　　第五條參事長有事故不能到會副參事長得代理其職 
　　第六條參事會應設書記長一人管理關於參事會之文牘編制及各種記錄并辦理參事會一切要務 
　　第七條書記長由參長提出須得參事多數之同意 
　　第八條書記長之責任及權限一掌管會長及參事長審定之議案依次編入議事日程二掌管參事會之速記錄三掌管參事會之印刷報告文件四掌管參事到會簽名之簿册五掌管參事會收發之文件 
　　第九條本會會議日書記長查出席參事滿法定人數時參事長命書記長報告重要文件後宣告開議 
　　第十條凡就議事日程所載議題欲發言者應於會議開始前將其席次及反對或贊成之旨通告於書記長 
　　第十一條書記長依前條通告之次序記載於發言表報告參事長 
　　第十二條未經本會認可之團體不得推參事到會與議 
　　第十三條旣經本會認可之團體所推參事有事他往應由該團體另推一人以補其缺 
　　第十四條每星期二爲參事會會議日期但遇緊要事件得開臨時會議 
　　第十五條凡提出之議案須得參事三人以上之署名方爲有效 
　　第十六條提議人應出席宣明本案之理由 
　　第十七條議事日程之次序當視議案之輕重爲先後　　第十八條遇有臨時發生事件雖未載入議事日程經參事提出得多數認爲緊要時卽可列議 
　　第十九條議事日程之議案有關係緊要必須先行解决者由參事提出得多數贊成卽可變更 
　　第二十條參事會有參事二分之一出席應行開議多數可决卽爲議决 
　　第二十一條每案討論不得出議題之外有不遵守者參事長得制止之 
　　第二十二條已經表决之議案不得再行發言討論如有眞正理由可照章提出議案 
　　第二十三條議事未畢已届散會時間由參事長宣告理由經多數贊成後得延長鐘點 
　　第二十四條散會後如有未及開議之議案應列入下期議事日程 
　　第二十五條議事時不得無故退席或請假如有特别事故必須陳明理由經參事長認可方准退席 
　　第二十六條各參事應守規則互相維持開會秩序 
　　第二十七條遇有手續繁雜議案必須備有原案 
　　第二十八條參事發言遇有特别重要事項參事長得令登台說明但簡單之發言不在此限 
　　第二十九條二人同時起立發言參事長得依其報號之先後指定之 
　　第三十條議場秩序紊亂不能維持時參事長得中止會議或宣告散會 
　　第三十一條旁聽人有妨害會議者參事長得令其退席若旁聽席有自相紛擾不能禁止時參事長得令旁聽人全體退席　　第三十二條參事討論議案時不得於議案以外用爭競之言詞 
　　第三十三條參事長欲自討論時應退歸議席由副參事長代理職務若討論該問題未决以前不得復參事長之席 
　　第三十四條參事對於討論過久之議案請付表决時經三人以上之贊成得由參事長宣告討論終止依法表决 
　　第三十五條修正案已被否决時當就原案依法表决 
　　第三十六條修正案及原案不得通過時該議題爲本會所不得廢棄者得再付審查 
　　第三十七條關於懲罰之議事用秘密會議 
　　第三十八條參事於自己懲罰事件之會議不得列席但經參事長之許可得自行辯明或託他參事代爲辯明 
　　第三十九條秘密會議之速記錄不付印刷由書記長保存之　　第四十條凡會議時經參事長取消之言論不得記載於速記錄 
　　第四十一條議場内不得交談 
　　第四十二條會議時除參考外不得閱讀書籍及報章 
　　第四十三條本會爲審查各項案件選舉左列各項審查員一財政審查員二軍事審查員三外事審查員四交通審查員五測量審查員六調查審查員七實業審查員　　第四十四條應付審查之議案其有不屬於以上七項者應由參事長臨時指定數人審查 
　　第四十五條本會應雇用書記二人担任謄寫事項 
　　第四十六條本會應雇用速記二人担任參事會之速記錄 
　　第四十七條本規則自議决之日實行 
 
 
 

Page 9

 
 
   
 
 

Page 10

 
 
自由談 
游戲文章 
[發起多夫會宣言書] [  了靑戲擬]  
　　吾國數千年來。男子姬妾滿前。女子閨房獨守。天下不平之事。詎有甚於此者乎。民國肇興。尊重人道。始擬創行一夫一妻之制。聞之差强人意。然積習相沿。違背者多。奉行者少。前途幸福。已足生障碍於無窮。况此說即使實行。亦猶得不償失。蓋男子專此權利。已三四千年矣。必後此三四千年間。男子只准一妻。女子各得數夫。如數相酬。而後謂之平允。乃不意生機一綫。正在萌芽。讀申報自由談。忽有秘密多妻黨人。出現於社會。設非急起直追。盡力抵制。則我女界同胞。將永無得佔優勝之日。夫夏姬衵服。漢宮面首。唐后男賓。史册所書。班班可生。西子美人也。而歷事數夫。文姬才女也。而終身三嫁。其他散見於說部。彚誌於叢書。如狡童藥渣。月宮兎孕等事。自古及今。尤屬指不勝屈。故近時女豪沈佩貞君。亦有名譽爲重。身體爲輕等說。試觀某君所著吾妻鏡一書。謂（一弱女子。類能連敵數男。一健男子。輙難連敵數女。女子多夫。實天演之常例。）名言至理。足爲吾黨發明。後列各條。尤足備章程之採擇。現今統觀全國。惟靑樓中人。得以躬逢其盛。然朝秦暮楚。旣未足爲鍾情。此往彼來。亦有傷於博愛。盖必長枕大被。共宿同眠。新特故雄。兼收並蓄。而後合本黨多夫之宗旨也。不自由。毋寧死。世界同志。盍歸乎來。二 
　　發起人粤東陳五妹贊成人湘南王□□楚北謝□□同啓尊聞閣詞選 
[春雨] [  天白]  
　　故園花事近如何。門外横塘漲綠波。隱隱征帆天際遠。寥寥歸雁雨中過。宵來旅夢縈春草。寒到香衾法薄羅。聞道陽關猶積雪。行人怕聽渭城歌。 
[花蕊夫人] [  李生]  
　　蜀宮歌舞倐凄凉。靑蓋香車入汴梁。三峽哀猿悲故國。一聲何滿感君王。錦江春樹空啼鳥。玉畾秋花伴夕陽。至竟墜樓千載事。不勝惆悵碧鷄坊。 
[題自由談上美人] [  李生]  
　　香車倩影逐芳塵。翠羽明璫似洛神。襟上自由花綺麗。自由談裏自由人。 
[題桃花扇]  
　　扇裏桃花劇可憐。白門楊柳碧於煙。新歌莫唱南朝事。金粉飄零已百年。 
自由談話會 
　　自由談乃惺惺之良友。每於公餘之暇。時與諸文豪之琳瑯佳作相周旋。惟終以弗得瞻丰采爲大憾事。茲了靑二我諸君發起在自由談上刊登諸文豪肖像。惺惺極表歡迎。以爲從此能一見廬山面目矣。但偉見各異。宗旨不一。或謂將照刊登報上。或謂蒐集素日文稿。刊印成書。另行發賣。藉以補助經費。意雖俱佳。惟刊印成書。頗費手續。且欲仰瞻芝儀者。厥眼必將望穿。故鄙意不若將照刊列報上。較爲利便。至鑄版之資。可各自輸出。因所費無多。（四寸左右之照每枚不滿一元）諒諸文豪亦不吝此區區也。管見如是。質諸同志以爲然乎。並冀諸君繼起贊成之。無任至盼。[  惺惺]  
　　諸同志多以彚登照像爲言。并願捐助經費。今當實行。希諸同志速以玉照見賜。俾付銅版。至捐費。可以諧文代之。諸同志以爲何如。（篇末請註明願將潤資移助銅版費）[  鈍根]  
[舊社會中新年之五光] [  滌骨]  
　　五吓對吓。隔年之菜。吃光 
　　擲快出叉。袋内之錢。輸光 
　　成羣結串。狀元之燈。亮光 
　　五花八門。元宵之夜。火光 
　　廬山濯濯。路人之辮。剪光 
[舊社會中新年之十色] [  滌骨]  
　　門上之春聨紅 
　　塗金之泥佛黄 
　　鄕人之長衫藍 
　　新娘之面孔白 
　　賭鬼之良心黑 
　　小兒之新衣服。有紅有綠 
　　酒漢之吃醉臉。變紅變白 
　　討來之押歲錢。或黄或白 
　　請客之西瓜子。外黑裏白 
　　申報之自由談。字黑紙白 
劇談[  玄郎]  
　　鴛鴦樓一劇。滬上素推高福安。前晚往大舞臺觀七歲紅演此劇。覺年雖幼稚。藝亦不弱。精神飽滿。工架處處着勁。首場拍一字於地。在人叢中舞武棍棒。密如雨點。緊捷絶倫。旋復起而上下。盤旋。左右飛舞。精神越見煥發。身叚騰躍。亦頗見天矯工穩。舞刀則忽。從臂上旋轉。忽從胯下飛越。又滾地夾翻觔斗。騰空帶使旋子。花樣翻新。變幻離奇。頓令人目眩神迷。末場從三只檯用下。一字亦拍得得機得勢。無懈可擊。洵後起之傑。而福安不得專美於前矣。王永利自與孟鴻羣之妹結婚後。精务似稍遜色。前晚演嘉興府。神氣雖潑。而步驟已稍見雜亂。聞其每演收關勝鐵籠山𧈢蜡廟等重要戲。入後檯氣喘神疲。必躳息一二時。方能起行。黄鶴樓中沈韻秋去趙雲。年齒太老。嗓子堅極。唱摇板無動聽句。神采亦不見振作。沈年已六旬餘。祗能演褚彪邱成薛金龍等戲。若用於武生戲中。則違其所長。不堪屬目矣。 
小說 
[愛情小說嬌櫻記（十六）] [  漱馨女士筆述天虚我生潤文]  
　　俄聞足音。知必吾姊趣至。然吾已不復願見吾姊。惟願就此同聲一哭之頃。而同歸於盡。孰知吾姊旣入於室。特發婉孌之聲而呼予曰。姊何傷哉。予未及應。而櫻郎已愕然驚曰。郁嬌汝胡復來。予起視之。則傍櫻郎而立者。非郁嬌而誰。郁嬌乎。不圖。今日。汝乃復來。汝來。殆爲我兩人送長别者。傷哉郁嬌。而郁嬌則展其雙靨。呈其笑容曰。我來。蓋踐去年之約耳。彼洛河之債。予已爲櫻郎淸償矣。言次探懷。出一紙以示櫻郎曰。此非君所親署之劵歟。櫻郎愕然。審之良是。則曰姊毋以贋鼎謊我。郁嬌笑曰。君不信。則吾師梅令亞。且偕我來矣。彼猶有事與君磋商。君盍出而見之。櫻郎曰。密昔司梅今亞來乎。彼爲年高而有德之高貴婦人。要不妨與一漱卿相見。速延之入。予聞彼兩人之爲此言時。有若夢寐。迨梅令亞入。予亦忘其晉接之禮。梅今亞已先與予握手。狀至靄然。且諛我之容貌弗置。予殊無可以爲語。梅令亞乃指郁嬌曰。夫人亦知是兒之苦心孤詣否乎。渠以櫻郎之故。隨予赴倫敦。而投身於舞臺之上。月得傭資四千金磅。今日歸。除償洛河外。且有餘。將併此身。以歸之櫻郎。彼之所以犧牲名譽。甘冐廉恥而爲此者。無他。蓋以償櫻郎之情債耳。然而櫻郎以愛夫人故。不復忍移愛於郁嬌之身。則櫻郎欠負郁嬌之情債。固千百倍蓰於洛河也。夫人其謂之何。予未之答。而櫻郎則毅然曰。密昔司此言。則非予所願聞。我於郁嬌。非不加愛。然而我之身心。誠不屬於郁嬌。梅今亞曰。是何言誠。如君意。將使郁嬌作何歸結。梅今亞之言未終。而郁嬌則已投梅令亞之懷而泣二 
[政治小說鐵血男兒（六十一）] [  常覺獨鶴]  
　　二人談次。忽聞步履雜　。其聲甚急。探首窗外。見西奥司兵一小隊。疾走而來。至使館前。卽止步。陶與阿相顧驚愕阿曰。是何爲者陶曰。安得知之。且觀其作何舉動。乃聞叩關聲。人語聲。紛然並作。蓋已升堂入室。須臾門闢。一軍校戎裝持巨函進。舉手加額爲禮畢。以函授陶曰。奉王命賫此呈陶君即請察閱。陶開緘讀其文曰。 
　　大俄國駐西大使陶米洛甫君閣下。軺車辱駐敝國。甚屬無謂。卽求返節。免滋事端。其詳情已電致貴國大皇帝。茲特遣小卒一隊。護送行旌。請立刻命駕。附塵護照一紙。乞察納爲盼。 
　　下署西奥司王烏突。並蓋御璽。陶閱竟失色。納書囊中。謂軍校曰。吾知之矣。翌晨尚須覲見烏突陛下。詳白一切也。軍校曰。王命不能片刻待。專車已備。下走祗知護君出境。以盡吾責。不知其他。陶覩事無可緩。乃引阿至室隅。低聲曰烏突此舉。殊出意外。其手段究不弱。僕只可暫行歸國。頃間所談事。俟抵聖彼得堡後。直接與貴國駐俄大使磋商可也。阿覩此狀。心甚不安。然見老奸巨猾之陶米洛甫。竟受奇窘。卽亦大快。遂答曰。諸求卓裁。僕敬俟後命。 
　　陶遂從衛卒去。阿亟解衣臥榻上。召醫至。僞稱有疾次日。途人即喧傳土使本欲入覲。因病不可以風。乃不果行。二 
[社會短篇窘新郎] [  鈍根]  
　　某公會事務所。國旗飄揚。彩花團簇。男女紛至。喜氣盈眉。盖自由結婚之觀禮者也。 
　　新郎以馬車來。高其帽。漆其靴。春風滿面。酬應賓客。第心頭勃勃跳。預備與意中人行婚禮。 
　　介紹人至。證婚人至。坐候旣久。天色垂暮。張目延頸。相與詫訝。而新娘不至。 
　　男賓席中漸譁噪。或曰。新娘何姗姗其來遲也。或曰。新娘平素風流放誕。豈今日亦怯嫁耶。 
　　女賓席中漸蠕動。咸俯首蹙額。瑟縮不寗。若有急事在心頭。不能待禮畢者。其老年婦人尤甚。 
　　新郎徘徊室中。紅潮暈頰。目瞪瞪無所視。口念念若有詞。心摇摇如懸旌。身幌幌如墮霧。手足伸縮。不知所可。生平窘態此爲最。今後方知娶婦難。 
　　舉世界殺風景之事。無有逾此半途而廢之婚禮者。來賓悶不可耐。只得舍茶點而去。新郎無詞留客。客亦不復向新郎告别。中有寗波人自言曰。怎（音惹）爲介時候還嘸末來...倒運了。（音來）...咳。...一（音阿）場（音牆）無（音嘸）結果。又有蘇州人微笑曰。倒是一齣話把戲。格位新娘呷忒啥撒爛污哉。 
　　記者曰吾聞新郎名齊福。何竟不能享齊眉之福也。 
[鈍根啟事]  
　　自去年十月起至今年一月底止諸文家潤資多有存積無從寄逹者希見示通信處或託人來取是爲至盼 
　　有人函詢本報附送第三次仕女畫屏題詞中洗夫人之出處者因僕不在館致未答復茲特布白如下（洗夫人梁馮寶妻善用兵錦繖寳　以臨戎嘗破走李遷仕拒敵歐陽紇共敗王仲宣封譙國太夫人） 
　　自由談話會同人擬彚集投稿諸文家照像雕刻銅版逐日登載以慰神交渴想之懷卽希諸同志不吝色相速以玉照惠寄爲感（并請附注姓名年歲籍貫住址） 
　　本月十八號游獻文章欄蝶仙所著娛樂之改良觀後有鈍根按語被手民所誤前後顛倒文氣斷續堪發大　茲特更正以釋閱者之疑更正如下（鈍根曰蝶仙之言似乎偏激雖然彼之所輕輕一般襲西樂曲之皮毛而吐棄國粹者耳西樂亦有虚實變化之妙其爲劇亦有表情寫怨之曲苟能造極自成絶技世且重之乃粗心浮氣才弗能宜乎爲蝶仙所輕矣） 
 
 
 

Page 11

 
 
   
 
 

Page 12

 
 
   
 
