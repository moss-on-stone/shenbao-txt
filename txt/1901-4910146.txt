# 1901 - 191 - 4910146

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○稱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[中國宜更兵制論]  
　　中國緑營舊習疲茶不堪將不知謀士不用命有城池而不能守有器械而不知戰馴至髮匪之亂名　迭陷國事幾不可爲曾文正公崛起湘鄕懲前毖後知緑營之不可復用也特採前明南塘戚氏遺法斟酌而變通之裁舊伍募新軍訓練精勤然後出而剿賊自是軍務始漸有起色歴十餘載得奏大功湘軍之名與淮軍同震宇宙良由營中一切規模制度由公手定盡善盡美故能作士氣而張國威也不意承平日久舊時名將次第凋零營規曰漸不堪將士罔知振作從前所謂湘淮各軍之忠勇久已消歸無何有之鄕甲午之年日高一役庸將孱卒辱國偷生敵燄日張軍威盡喪以致賠鉅欵割巖疆論者皆羡日本兵力之强而不知師其用兵之道腚自强之依然無術也自是之後國家講求軍政採用西法特命榮仲華中堂總統武衛各軍數十營併擇各省勁旅隸之各省疆臣亦勤修武備先後令各營士卒攺演洋操且以德國陸軍最精延德人爲之教習閱五六年一軍倡之衆軍效之駸駸乎壁壘一新永無灞上棘門之習矣乃吾觀去歲拳匪之變列邦羣起而攻中國各軍前後數十戰除大沽開仗之初砲臺守將羅耀庭鎭軍奮厲無前爲西人所稱道自餘皆氣沮神喪望風而逃欲求如鎭軍之慷慨誓師勇於一戰者不可多得此無他前敵各軍皆存畏死之見而不知適以速其死也其他奉調北上者或逗留途次觀望不前或沿途優害閭閻無所不至其甚者姦淫擄掠四散奔逃種種荒謬情形經言官叅奏查明懲辦者見諸邸抄不一而足至如湖北提督張蘭陔軍門江西臬司陳雨人廉訪收拾殘兵得以彌縫掩飾者何其幸也國家不惜千百萬帑金以養敢死之士而此輩之所以報國者乃如此嗚呼可不痛哉可不痛哉夫東西各國惟號令嚴明故士卒皆以衝鋒陷陣爲先無敢畏縮日本兩次在中國用武兵士皆奮不顧身勇往直前幾訝飛將軍從天而下良由人皆以退避爲恥故雖一騎一卒寗死於敵斷不肯棄甲毋兵而逃也若夫中國之兵非惟不能衛國甚且反以殃民推其致此之由蓋統將旣以缺額扣餉爲能置操防於不顧爲之兵者自不知紀律爲何物騷擾譁潰絶無顧忌之心且人所最不能平者事急則倉皇召募驅之萬死而無辭事平則分别散歸欲求一飽而不得而平時所設額兵遇有徵調轉以夤緣賄賂獲免竟有終其身未臨戰陣不知鋒鏑死亡之苦者而彼新募之勇月僅得餉銀四兩二錢卽責以同仇敵愾幸而不死於槍林砲雨中又不能令久在行間有事時猝然募之者事平後卽猝然遣散雖有豪傑誰不解體國勢焉得而不弱軍心焉得而奮興竊以爲目今創行新政正宜近師日本遠法泰西妥定章程痛除以上積弊使隸名行伍者勝有賞死有卹其有功者如遇病故酌量錄用其子孫惟臨陣不前遇適輙潰者罪在不赦如此而有不知奮發各效忠君愛國之忱者吾不信也夫英天下之雄國也近且以兵部事宜諸多未洽由爵臣拿氈公昌言於上議院妥籌更改之策矧我中國當此積弱之秋哉世有知兵如曾文正者乎竊願以此言質之 
[英添兵艦]  
　　香港循環日報譯登西字報云某日英國海軍部大員科士打氏在下議院宣言曰本年我英英製鐵甲大戰艦三號每號册載一萬六千墩每一點鐘時能行十八海里有奇又添製鋼甲巡洋艦六號其式與文茂輔巡船無異每一點鐘時能行二十三海里此外另製滅水雷艇十號每一點鐘時能行三十海里攷文茂輔册載九千八百墩機器可抵二萬二千匹馬力船旁鋼甲厚四寸船上置六寸口後膛大砲十四尊小快砲十三尊煤艙中可貯煤八百墩 
[德又出師]  
　　華歴六月初一日德京柏林來電云近日德廷忽又調集各輪舶載運兵士來華有從百來門啟行者有由漢布克就道者意者和局已成前駐之兵皆須馳返故派令來此代庖歟 
[秘國償金]  
　　廣州中西越嶠報登僑居秘魯國之某商人來信云數年前秘人因爭王位以致交戰華人所失財產物業爲數不貲今者巳由秘魯政府如數賠補蓋由中國駐秘叅贊李叔倫觀察向秘政府再三力辯始不致獨抱向隅也 
[暹王游叻]  
　　華歴六月初一日南洋新加坡來電云暹羅國王紆尊降貴游歴南洋本日行抵新加坡駐坡各西員皆竭誠迎迓并請臨督署午餐入夜暹王就行宫設筵與英督驩飲 
[比剏公司]  
　　華歴六月初一日英京倫敦來電云邇者比利時國京城有人創設一大公司合比法俄三國人資本約共英金四千萬磅擬於日後至中國興築鐵路以攬利權 
[華人邀賞]  
　　廣州中西越嶠報登美國清亞試省尼士委埠來　云此間有書院名榮自比者係富紳榮自比所創因以其名名之某日院中各教習會試肄業諸生豫製金牌以奬才學超羣拔萃者不料此牌竟爲中國蘇州人　姓所得袁自至美洲卽改名榨李馬冩入院肄業已歴三年今者學業旣成擬於夏間取道歐洲回國是日登堂宣講泰西第二十世紀奇蹟議論淹博識見精通大略謂中國實大有可爲將來必爲地毬上最雄之國目下各國未明我華情事故每小視之耳待他日奮發有爲肆聲震於天下始知予言之不謬也 
[法兵未撤] 　　 
　　京師訪事人云駐京法員雖將所管地界交與華人然法兵尚未盡撤傳言法德兩國早有成約須俟再宫在西安啟蹕方允將兵全數撤回也 
[英員回國]  
　　京師訪事友人云英國駐紥京師管理地面之叅領寳羅君業於華歴五月二十日起程回國英界華紳之素與浹洽者是日咸往送行旌併在大街迤南三轉橋通衢高搭木棚燃放爆竹寳君乘四人大轎四圍滿紥 
 
 

Page 2

 
 
鮮花轎角垂花籃四玲瓏新巧絶世無雙前導有印度兵若干名行經三里河街東珠市口前門大街轉南至天壇外車站登火車出城華紳添派局勇營兵沿途護送候火車向津沽開發始分道折回 
[匪痞伏誅]  
　　京師訪事友人云華歴五月二十一日日本某統兵官起程回國隨帶砲隊若干名携有車砲十餘尊由正陽門赴津蘆車站登火車當行經天橋迤北時駐紥道左官廳内之日本兵均列隊相送游匪地痞窺見官廳中寂無一人遂紛紛攫取物件移時日兵返匪痞見而奔逸中有七人行步稍緩致被日兵擒獲旋以是處係英國暫管界址遂縛送留駐京師之英員會同華員訊　定於土月二十三日綁赴天橋下梟首示衆 
[都門喜雨]  
　　京師訪事人云端陽節後久晴不雨至五月二十一日陰雲四合大雨傾盆向晚稍歇入夜復檐溜琤淙恍似跳珠戞玉次日天色開霽晚餐後忽又雷聲斷續雨勢滂沱似此好雨知時田舍翁無不欣欣然有喜色矣 
[酌設新關]  
　　香港循環日報云九龍關所徵貨稅爲中國進欵之大宗自新安九龍劃入英國租界後每有奸商由新界羅坊南澳等處將貨轉運意圖偷漏稅金九龍關稅務司某君體察情形擬在羅坊及南澳扼要之處添設新關撥勇梭巡以杜販私而重稅課刻已詳禀大憲請示遵行矣 
[私槍敗露]  
　　香港循環日報云廣東南海縣境沙頭墟三益信義兩押店主曾在順德縣境龍山販運洋槍多至二百餘杆事爲南海縣主裴大令所聞因於五月某日派差前往如數起出刻下已將兩店主拘獲押候訊實按律嚴懲矣 
[安徽撫憲王芍棠中丞覆奏條陳第三摺]  
　　奏爲條陳洋務事宜恭摺仰祈聖鑒事竊臣見此次變出非常凡中國臣民無不痛心疾首推其致此之由皆緣於洋務一事人多視之甚輕言之太易一旦事變之來遂無所施其補救臣愚以爲張皇於臨事何如考究於平時亡羊補牢今猶未晚伏候聖明采擇所擬八條謹列於後一設洋務館從前洋務事件沿海沿江各省爲多其分省無甚交涉近則日推日廣無省無之咎省候補人員於本省公事尚多未能諳悉忽遇交涉從何料理且各州縣教堂林立該地方官稍一不愼無事變有事小事變大事牽連恫喝賠錢殺人始能罷息若早備有能曉洋務之員事來即辦案自易了臣擬請旨飭下各省疆臣設洋務館以資練習其有心術正大通知洋務堪爲師範者無論在京在籍之京員告病丁憂在家之司道各員隔省候補道員皆可聘請來館爲之講授惟不派本省司道恐有藉端干求等弊以爲定例大省約教府廳州縣百人以次遞推各門功課先由各省督撫會議奏明奉旨頒發爲定各省一律限兩年畢業再行挑選别班上學學成之後分别等第任使如此省人才未能敷用儘可借才他省以應事機畢業一次准該省督撫將講授之員從優保奬其有不稱者隨時另聘有代所教各員鑽營差缺者隨時嚴參行之兩年辦理洋務各員才識兼進遇事緩急操縱較有把握庶幾無失其宜矣一設儲才館前請設洋務館所以教官也此請設儲才館所以教士也大抵凡人入官以後其於學問之事用心或難專一更期推廣人才則教士爲要矣自古人才未有不學而成者况今日各國無人不學無事不學如槍砲至精也而講求至細船車至笨也而運用至靈我一有未知不爲彼笑卽爲彼惑惟有學則所知日開所成日廣羣材效用庶政益修各國自然敬重擬請旨飭下各省疆臣設儲材館專教本省舉貢生監洋務交涉諸事使其未仕以前心地了亮事理明通富官以後自不至妄言轇轕貽誤國家其如何延師教課之法分年卒業之期並請飭下各省督撫會議奏明奉旨頒發爲定各省一律其有財力弗及不能分設者卽附該省學堂之内亦無不可總期互相砥礪學業日新儲爲國用如各府州縣官曁本地紳商有志集資報國准其禀明本省督撫遵守奏定章程一律設館以收廣效一多派幹練人員親往游歴游歴之事最長學問中國聰明才力並非不如外人病在錮蔽太深習氣太重欲治此病惟有多派各等人員游歴各國其益至大如中國有書院各國有學堂一也彼之學堂教者數十人百數十人不等學者百十人數百人不等師弟朝夕相見規矩整齊學有等級循序以進日深一曰以迄於成所教皆有用之書所學皆有用之事我之書院院長或以他事覊牽不盡常年到院學生或以膏火難給未能常年住院平時不立課程月僅考八股試帖一二次其欲收實效也難矣又如中國有勇外國有兵一也彼之兵皆由武備學堂訓練出身將與兵習兵與兵習能識字能畫行軍草圖能放槍砲有準其將廉武嚴整深明兵法衆皆服之我之營勇舊制事事與之相反何怪强弱懸殊當之輙靡又如中國有保甲局外國有巡捕房一也彼國之政於巡捕一事尤爲認眞境内譏察嚴密盜賊絶跡間有失竊必能尋還各處客店往來之人籍貫職業必記於册幾於夜不閉户路不拾遺我之辦理保甲往往奉行故事者多稽查得力者少或至良莠雜居奸宄竊發地方隱受其患以上三條乃中國處處皆有人人皆知之事若無外國相較彼此得失之故尚難自明惟有人游歴觀於中國如此觀於各國如彼雖中材之士亦知其不如矣知其不如則必求所以及之者此一大轉機也擬請旨飭下大學士部院堂官督撫將軍學政出使大臣迅卽保奏遊歴之員内外三品官以下以至舉貢生員皆可派往歸時以日記爲憑明白事理者奬之能明專門之學者加奬在外生事貽笑外人者惟原保官是問遊歴經費先行酌定此舉頗有關繫天下事百聞不如一見取彼之長補我之短似宜從此入手處處歴騐體察力求實際庶何去何從曉然於利害之所在不致游移罔據矣一多選聰穎生徒出洋游學方今中國學堂猶未盡設書院亦難驟更學者卽志切觀摩亦將於何取益臣再四思維惟有多派生徒出洋游學收效較速前大學士臣曾國藩兩江總督臣沈葆楨均創此議近年湖廣督臣張之洞繼之派遣之法於本省書院學生中愼選年少安謹之士先核中國文理清順有志遠游者卽可派充近年東洋學校教法最善又路近費少擬先往日本俟經費稍足乃往西洋所學之事以武備爲先其他各種學問亦皆可學學成東歸卽可當中國專門師範爲用無盡各國見遣士如此之多求益如此之勇知其發憤爲雄庶不至意存蔑視矣此摺未畢容俟明後日接登 
[旗兵不法]  
　　鎭江訪事人云新任京口副都統奇統制克伸布自接篆以來軍令不嚴時有旗兵擾害市廛情事五月二十六日有著名旗兵魏天霸者糾集同營兵士二十餘名各執槍刀擁至城内堰頭街協順米行强借洋銀若干行主畏其兇横不敢與校如數給之旣而又至某雜貨鋪及某烟莊强借事爲各董所聞聯名繕禀懇請常鎭通海道兼鎭江關監督長久山觀察及署理鎭江府許東畬太守丹徒縣莫嶼香明府轉告統制將魏等查拿懲辦以靖地方統制意存袒護置之不問噫朝廷養兵原以衛民也乃以衛民者轉而擾民宜乎時局之敗壞至不可收拾也 
[罪人斯得]  
　　廣州訪事友人云五月某日城内旗街進士里劉司馬公館中被盜行刼槍傷事主報經營弁某君出貲購線拿獲旗犯都家利一名解交南海縣主某大令研訊堅不肯承旣而八旗地保及西門内直街各鋪主會同旗紳孟某以都家利本係良民聨名禀請交人保出縣主准之諭以日後獲匪如果供詞牽涉即當交案訊懲邇者司馬因傷逝世遂由旗員加懸重金購緝眞盜閱數日是案正犯亞貝卽滿洲五潛回家内由父母縛解至案刑訊之下供認夥同都家利等强劫不諱縣主乃傳集具保諸人責令交案諸人請寛限五日務必交到未知果能如約否也 
[觀射喪身]  
　　沙市訪事人云四月初十日湖北江陵縣楊葆初大令取齊本邑武童下一日就本署甬道中校閱步簡有某姓子年甫十餘齡行經箭埰旁不虞一矢飛至正中腰胯痛極而踣血湧如泉旋由相識者舁歸逾時卽斃聞其母苦節十年止生此子一旦死於非命良可悲 
 
 

Page 3

 
 
己 
[邗郡官塲紀事]  
　　揚州訪事友人云保甲總辦王季棠觀察經兩江總督劉峴帥調辦江西督銷事宜所遺保甲差委章觀察接辦觀察捧檄抵揚暫駐安徽會館擇吉五月初八日入局視事江都甘泉兩縣主及候補各官均往謁見○當鹿滋圃尚書權督兩江時查悉准北睢寗四岸弊竇甚多除將海分司徐鹺尹撤叅外復派候補道程觀察和祥常川駐淮稽查一切月前觀察因有要公買棹赴白門謁見兩江總督劉峴帥某日道出維揚拜會兩淮運司程雨亭都轉晤談良久然後揚帆而去○巡查揚屬各釐卡江蘇候補知府黄太守家瑋經上憲調辦大河口釐捐事宜隨卽赴省謝委遺差尚未知委何人接辦也 
[珠江消夏]  
　　廣州訪事人云近日粤中大憲豫籌償欵擬在省垣抽取房捐委廣州府施鶴笙太守提調旋又擬捐自各鄕祠惟諸祠貧富不同尚未悉如何辦法耳○上月十一日南海番禺兩縣主接奉大憲釘封公文由獄提出命盜重犯劉滿堂羅亞恒韓亞得李亞順黄亞鑑曾亞惠梁亞川何亞同葉亞植等人騐明正身曾同城守營某弁押至天字碼頭處决聞劉犯即殺斃香山縣劉茂才家八命者葉則行劫城西寶華北街鄭宅槍斃主人之正兇也○河南新村大塘兩鄕聚衆械鬥省城四大善堂紳董出爲排解未能允洽因禀請縣主錢大令勒令兩鄕紳耆力爲鎭壓○今歳粤省風雨調和高下田禾秋收約有八九分之譜惟沙田被蟛蜞所蝕禾苗不無損傷○上月初三日某號渡船由李村來省甫出涌口適有輪船經過不及避讓猝被撞沈猶幸離岸非遥祗溺斃附船客三四人餘皆誕登彼岸至午刻臘德河面有一龍船鼓浪而前亦被某輪船所撞以致立時覆没河面闊遼人之得救者寥寥無幾殊可憐己 
[沙提晴旭]  
　　沙巿訪事人云湘人某甲賃得福建會館房屋開設茶肆己歴有年陸續積欠租金爲數甚巨會館執事人屢索不付控諸江陵縣署縣土楊葆初大令飭差往拘甲己聞風遠颺遂將其子解案大令喝令笞責四百板飭將租金即日歸楚乃其子歸後甲仍置之不理大令怒飭差拘甲至案笞責數百板收禁所中甲羞忿之餘逼令其女吞服烟灰至執事人處滋閙甫出大門卽毒發仆地設法施救己無及矣忍心害理至於此極有父母斯民之責者安可不嚴以懲之哉○荆州府屬縣試旣竣府尊舒暢亭太守示期四月十八日舉行府試迨天中節後一律告竣○距郡城二十餘里岑河口民人某姓家屋後冋有一土堆蟻蛭隆然不之異也前月某日忽有蒼蠅飛集逾日更穢氣薰蒸居民疑之喚同地保發掘未及數尺露一男屍頭被刴未斷身受數傷細辨之知係本處人某甲不知被何人所戕嗣經地保偵悉有某乙者向與甲女私識遂將乙及某姓一併拘解江陵縣署縣主楊大令旋卽前往騐明以憑根究 
[漢水明珠]  
　　漢口訪事友人云夏口廳署所禁要犯熊蘭亭屢在獄中凌虐各犯呼號慘怛幾不忍聞禁卒據情禀知管獄官許鑫齋少尉少尉轉禀廳尊陳少石司馬司与勃然震怒將熊提案重責備文派差解回原藉黄岡縣永遠監禁以免别滋事端○湖北候補縣竇明府以莊近奉上憲委辦長江緝捕事宜擬募線目五十名以資指臂之助○近日湘水暴漲帆檣雲集商販紛來煤船到者尤多巿價因之大貶每墩僅售銀四兩左右○邇者長江上下游輪舶往來日增月盛綜計各公司多至二十三艘其由漢口往來沙巿宜昌者亦增至五艘商務之盛可想而知己 
[行邸紀事一]  
　　宗人府宗丞盛杏蓀丞堂欽命出使日本大臣蔡和甫星使及江蘇候補道黄觀察承乙朱觀察宜振江南製造局總辦毛觀察慶藩蘇松太兵備道袁觀察樹勛前寶山縣沈大令丛懌吉本月初四日假張氏味蒓園公請醇邸所帶參贊隨員讌飲○前日午後五點鐘時英國教士李提摩太君詣行邸晉獨○昨日午前九點鐘時租界領袖西洋總領事華德師君乘馬車至行邸晉謁繼至者爲日本總領事小田切君萬壽之助法蘭西總領事目籁逹君副領事費亨禄君和蘭總領事頤登科君日斯巴尼亞總領事馬德君俄羅斯總領事闊雷明君比利時總領事薛福德君丹墨總領事厲克司蜜甫君義大利總領事聶臘濟尾君美利堅總領事梅格思君副領事太納君瑞典總領事哈勃克君英吉利總領事班德瑞君醇邸一一接見握手爲禮略談片刻卽辭出旣而日本某某二軍艦長上原君伸次郎毛利君一兵衞同詣行邸晉謁○沈大令佺袁觀察樹勛汪大令懋琨蔡星使鈞朱明府璜張司馬辰杜明府仁榦鳳太守儀程守戎厚庵均禀安○前江西巡撫德馨詣行邸拜會隨員廕五樓都護兼請邸安都護援見之下略叙寒暄　前隨使外洋之武員陳季同拜會張廕劉三隨員廕劉二君以禮接見張君飭丁告乏○俄羅斯總領事闊雷明君遣繙譯陳君至行邸　道憲袁觀察向醇邸請示俄兵管帶應于本日何時晉謁奉鈞諭本日九點鐘後答拜各國總領事是以午前未能接見○邸駕定於本月初五日乘德國公司某輪船秉節赴柏林 
[瀆陳被斥]  
　　前有蔣溶等人具禀上海縣署以陜災較重待振孔殷擬榷茶捐以資接濟無論大小茶肆每茶一碗捐錢一文縣主汪瑶庭大令批謂茶捐瑣細無濟於事飭即另籌别法毋庸舉行等因旣而蔣又聲請舉辦大令批示云前據具禀卽經明晣批示據稱茶捐每月可收錢七百餘千係屬懸擬之詞初非確有把握即使果有此數亦非累月經年不足集成巨欵陜省望振甚殷何能延待况按戶收捐必須多用司事薪水開支無非出自捐項以餘欵充振爲數更有幾何且司事賢愚不一勒索中飽之弊尤屬防不勝防事貴利弊兼權本縣悉心察核殊覺此舉無益振需而實多流弊所請斷難淮行 
[監犯起解]  
　　本邑浦東三林塘民人高阿茂與其妻王氏口角持刃將妻戳斃報經縣主汪瑶庭大令將屍騐明拘高研訊供稱小的因妻子早出採桑回家甚晚以致口角妻子持摘桑之刀佯欲自刎小的一時氣忿乘勢推去致　傷頸項而斃大令諭令收禁獄中備文通詳上憲旋奉批飭解府過司勘訊核辦等因因於日前提犯順供一面飭書吏繕備文牘聽候起解昨日文牘繕就大令撥定解差民壯人等著於向晚解赴松江先請府尊余石蓀太守親提勘鞫 
[同赴鮫宫]  
　　本邑南巿老白渡裏街某錢莊甲乙兩學徒均年未及冠上月二十九日之夜聨袂往法租界觀燈小立某處馬頭上偶一失足同墮浦中月黑宵深無人援救至昨日屍身始孚起經救生船帶至浦濱報知屍屬備棺收殮亦可哀己 
[太守祈晴]  
　　梅雨連綿禾棉將壞巿中米價日漸飛騰仁濟善堂董施子英太守惄焉憂之詹吉本月初四日午　薰沐設壇祈開晴霽嘻是殆古人神道設教之遺意歟然亦足見痌瘝在抱軫念斯民矣 
[法租界捕房紀事]  
　　昨禮拜三爲讞員杜枝園大令發落各案之期捕頭查得所押各犯申並無應責者因令包探禀請暫停一日○前日某宦擬附某輪船赴沿江某處臨行失去皮箱一口内儲各色衣服因卽開單投報捕房捕頭令包探查獲積竊某甲押候吊到原贓然後解送公堂禀請讞員杜枝園大令訊辦○前日賃居咸德里之甬人某乙與比鄰某老嫗口角扭毆巡街捕見之一併帶入捕房捕頭見嫗身受微傷令送仁濟醫館求治一面將甲押候解送公堂禀請究辦○昨日丙丁兩偷兒相約至某處竊得靑鉛數十斤携至某押鋪求質適爲包探所見拘入捕房捕頭令押候解送公堂禀請訊究 
[正字]  
　　昨日報登博野匪亂一則内則己逃避不知所之矣句避字下脫去不字又記邸駕蒞申事第十七行非他國國徽也句脫去也字第二十四行朱大令璜下脫去及字第二十五行親王命侍衞却之句衞字悮作御字 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署紀事]  
　　周鴻鈞前因舞弊事發管押上海縣署兹經其妻嚴氏遞禀籲求交保縣主汪瑶庭大令批曰該氏夫周鴻鈞卽席良生係因通同舞弊奉蘇松太兵備道憲批飭管押俟袁朗山緝獲到案質訊並懲何得率請交保不准○前日之晚大雨如注上海縣署頭門外水溝不通以致積水成渠照墻坍去一角昨日縣主汪瑶庭大令傳諭官匠頭一俟天色開晴卽須鳩工修理 
[馬路工程局瑣案]  
　　前日崇明縣人劉阿榮向船夥陸旺金逞兇剌傷腰背旋復扭入捕房經捕頭管押迨昨日解送馬路工程局總辦葉孟紀司馬升堂研訊陸供小的在范姓船上當駕長上年劉阿榮向小的强借洋銀二元小的不允前日遇諸某小烟館突出利刃向小的猛剌以致受傷劉供小的前以駕舟爲業後充崇明縣某圖地保前年陸唆使船戶范某投縣誣控以致寃遭斥革繼復縱火燬小的房屋今得相遇忿不能平是以揮刃戳傷求恩寛宥司馬判令從重笞臀一千板掌頰一百下移竤請改過局請局員李浩然二尹嚴加禁押○江北某邑人彭正泉姚正榮無端扭住互毆經四十七號巡街捕拘入捕房捕頭令解送馬路工程局禀總辦葉司馬研訊彭供前日小的拉東洋車至高昌廟行經周毛毛車寓門前姚强邀入内賭錢以致打架姚供小的素以拉車爲業是以賭輸錢二千有奇商請减讓突被兇毆司馬判資彭二十板姚六十板○日前潤泰米行執事人某甲雇陳錫華所駕駁船裝米六十餘石至義泰米地交納中途被陳逐袋竊取若干升汲水挽入事經行中人察出扭控馬路工程局總辦葉司馬飭傳質訊行夥趙茂華投案聲訴情由並稱被竊之米約值洋銀十二元六角陳供小的偶然貪小無力賠償求恩赦免司馬判責三百板枷號一月 
[英租界捕房紀事]  
　　前晚偷兒蔡桂福潛入南京路姚文倫所開店内竊去木板數方甫携至街頭卽被五百零六號巡街捕所見拘入捕房捕頭令押候解送公堂禀請讞員張柄樞司馬訊辦○前日四百六十三號巡街捕巡至謝家橋左近見道旁抛有孩屍一具因卽回告捕頭捕頭令本圖地保投報善堂備棺收殮○前日某號巡街捕巡至福州路見章阿根與龜奴王阿生口角兇毆因卽將章拘入捕房捕頭以事起細微令押乞丐牢片時卽行開釋○前日午後有一男孩躑躅於南京路中嚶嚶啜泣一百七十號巡街捕恐入匪人之手領入捕房捕頭令解送公堂禀請司馬妥爲安揷○前日有兪富生者乘脚踏車至賽馬廳前任意飛馳疾如閃電六百零五號巡街捕恐致釀禍拘入捕房兪願存洋銀若干元捕頭遂暫行釋出○馬夫奚德全東洋車夫范芝卿均因停車碍路被一百七十五號巡街捕拘入捕房奚范願各存洋銀若干元捕頭遂暫行釋出 
[美租界捕房紀事]  
　　前晚甬人姚阿龍投宿虹口華記路陳南興所開小客棧内忽患急病遽爾云亡昨晨陳據情投訴捕房捕頭令包探石金榮查明有無屍屬在滬如無則報請善堂給棺收殮○江北賊犯小順芝不知其姓前晚潛至小東門外法界菜巿中竊取鉛條携至虹口某冷攤求售適被包探石金榮所見拘入捕房事經法界捕頭訪聞派某包探前來訴明情節請准帶回送請讞員杜枝園大令訊辦捕頭允之○昨晨跑灘賊江阿三闖入外虹口公和祥碼頭貨棧内竊得舊鐵若干携之而出適爲管門人所見拘入捕房捕頭令押候解送公堂禀請讞員張柄樞司馬訊辦 
[西安官報]  
　　四月二十四日鳳翔府張藍田縣周俱回任華隂縣陳膺臻卸事回二十五日府經歴樊哲誥委鄠縣收土釐發陜巡檢吳繩武巡檢黄培源俱禀到署三原縣陳膺臻上任二十六日中部縣常咸陽縣嚴俱進省知縣蔣徑往渭南辦事官車局代理洛川縣陳丕業署甘泉分縣龐觀維鄠縣典史汪志鐮俱上任二十七日直隸州葆平回長武厘局臨潼縣談廷瑞府谷典史汪駿俱卸事回發陜吏目吕根仁禀到二十八日知縣李煥墀往鄠縣查災前通判賈孝穆往同官辦賑府經歴徐恩麟由三原提册子回二十九日知府景委潼關轉運知縣方福葆往長解銀華隂典史錢恩錫上任邠五月初一日知縣馬毓華由同州算交代知縣王寶森由河南轉運回省初二日署延安府照磨余朝樂上任 
[鄂省官報]  
　　五月二十二日藩轅牌示荆門州吏目事務札委本任當陽縣典史李煥章署理廣濟縣龍坪巡檢事務詳委本任漢陽縣禮智司巡檢曹澤春署理 
[蘭州官報]  
　　四月十二日督憲牌示留甘補用知縣趙樹棠選用訓導吳淑堂均十三日騐看藩憲牌示蘭州府經歴遺缺委余重寅署理候補道張禀銷會辦營務處差首縣黄委辦秦晉賑捐局差委署甯靈同知蕭承恩委署平遠縣知縣楊廷槐調署高台縣知縣陳明德均禀辭赴任十三至十五日藩憲牌示指分陜西試用典史楊景春本日騐看委署循化同知葉克信赴任卸任山丹縣知縣劉至順委辦新餉所差十六日藩憲牌示慶陽府經歴缺以新海防遇缺先府經歴蔣維垣請補甘州府經歴缺以新海防分缺間府經歴鄒毓孟請補寗夏府經歴缺以試用府經歴常祝三署理涇州吏目張鍾駮暫行調省遺缺委試用未入流彭巽代理委署階州吏目張培榮赴任補用都司閻憲古委會帶格林炮隊差十七十八日甯州吏目缺以候補州吏目胡翰請補貴德廳照磨缺以中衞縣典史陳文炳陞補碾伯縣訓導缺委候選訓導王炳蔚酌署補用知縣張家驥委調辦厘金總局擔頭差十九二十日凉州鎭永署靜甯營叅將淸輔均回任調署高台縣知縣陳明德涼標中營遊擊王梓材均赴任委署碾伯縣知縣常孝義禀銷釐金總局擔頭差記名總兵譚全才叩謝留督標左營 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚録]  
　　太子少保頭品頂戴兩江總督管理兩淮鹽政臣劉坤一跪奏爲恭報光緒二十五年上半年淮南徵收課釐數目仰祈聖鑒事竊淮南鹽務於同治三年奏定新章徵收課釐按半年奏報一次鹽釐隨課並報歴届循照辦理光緒八年湖南湖北安徽三岸經前督臣左宗棠奏加新引採接准部咨自光緒九年起將兩淮新舊各商課釐數目收支各欵分欵造報又光緒二十一年署督臣張之洞奏准續加鄂湘皖三岸新引所收課釐備還瑞記洋欵各等因遵經報至光緒二十四年十二月止在案兹查二十五年正月起至六月底止舊商課釐銀一百六十九萬七百六十三兩有奇收新商課釐銀十萬二千六百八十一兩有奇又收續加新票課釐銀二萬七千四百九十八兩有奇共收新舊各商曁續加新票課釐銀一百四十二萬九百四十二兩有奇又收湖北襄陽鄖陽等府試銷淮鹽釐稅錢四萬六千九百八十千文萬戶沱抽收川釐錢八萬六千八百八十六千有奇比較二十四年上半年銀數雖形短絀而錢數略有加增據兩淮鹽運使程儀洛分造淸册詳請具奏前來臣覆覈無異除將淸册咨送部科外謹開淸單恭摺具陳伏乞皇太后皇上聖鑒勅部查核謹奏四月十五日奉硃批戶部知道單併發欽此太子少保頭品頂戴兩江總督臣劉坤一跪奏爲江寍駐防八旗官兵光緒二十四年分用過白賞銀兩恭摺仰祈聖鑒事竊查江寍駐防八旗官兵白賞卹銀前准部咨自光緒九年爲始照例起報二十六年以前按年補報等因業經造報至二十三年分止先後題銷在案兹據江寍布政使恩壽詳稱自光緒二十四年正月起至十二月止江寗八旗兵丁共白事二百三十件給過賞卹銀一千八百五十六兩扣餉平銀一百一十兩三錢六分實放銀一千七百四十四兩六錢四分又給辦理賞卹事務紙張銀三十九兩内扣核减二成銀七兩八錢餉平銀一兩八錢七分二釐實放銀二十九兩三錢二分八釐以上共銀一千八百九十五兩均于地丁欵内動放内扣餉平银一百十三兩二錢三分二釐又扣减成銀七兩八錢實放銀一千七百七十三兩九錢六分八釐造具司印淸册詳請題銷等情前來臣覆核無異除淸册分送部科查核外謹會同江蘇巡撫臣聶緝槼恭摺具奏伏乞皇太后皇上聖鑒勅部核銷施行再此案遵照戶部通行新章攺題爲奏合併陳明謹奏四月十五日奉硃批戶部知道欽此 
太子少保頭品頂戴兩江總督臣劉坤一太子少保長江水師提督臣黄少春跪奏爲長江水師吳城營叅將各缺遴員請補恭摺仰祈聖鑒事竊照長江水師守備以上各缺向係揀員開單會奏請補兹查有吳城營叅將趙三星等所遺各缺由臣少春遴選歴練營伍熱諳水師之員會商擬補計請升補叅將各缺彭三泰等八員核與定章均屬相符理合開列淸單恭呈御覽合無仰懇天恩俯賜照准内請升叅將彭三泰王長發張有亮都司朱雲祥張玉山五員前于升補遊擊守備各案内均引見未滿三年照例　庸送部如蒙兪允應請飭部頒給札付以昭信守請升遊擊張培森守備湛楚善趙金實三員俟部覆至日由臣坤一分别給咨送部引見以符定制除飭取各該員履歴咨部查覈外謹會同江蘇巡撫臣聶緝槼安徽巡撫臣王之春江西巡撫臣李興銳合詞恭摺具奏伏乞皇太后皇上聖鑒訓示再現准部咨嗣後外補之缺暫行攺爲試署等因該員彭三泰等自應遵照辦理合併聲明謹奏四月十五日奉硃批兵部知道單併發欽此兼署雲貴總督雲南巡撫臣丁振鐸跪奏爲定擬上年秋審新舊情實人犯遵章攺奏恭摺仰祈聖鑒事竊臣前接准軍機處奏准尋常年例題本暫緩送部如遇緊要事件准攺題爲奏等因通行遵照在案兹據雲南按察使全楙績會同布政使李經羲署糧儲道曹鴻勛鹽法道興禄詳稱案查歴届辦理秋審恭逢恩詔停勾年分應于次年將原擬情實各犯仍擬情實造具秋審後尾及姓名年歳籍貫淸册先期題送到部由部分繕本章曁黄册於四五月間先行分次進呈歴經遵辦在案查光緒二十六年各省秋審情實人犯恭逢恩詔停勾惟尚未奉到部覆兹屇造辦光緒二十七年秋審之期自應循照舊章先期赶辦且自光緒元年起每年六月恭逢皇上萬壽不進此項决本所有一切事宜較歴年四五月間辦理章程尤宜赶前預備未便稍有遲誤除情實服制人犯造具情罪淸册另文詳辦及該犯楊鳳鳴業己在監病故另案彚報外該司等查得光緒二十七年分雲南省秋審案内所有上届擬以情實尚未奉到部覆之常犯蘇署生劉汶茹孫小詠吕陳濚吕喬萌何老憨嚴發枝劉四范四郭小六十等八起人犯十名會同覆核造具情罪淸册詳請查核具題前來臣查秋讞大典民命攸關理宜詳愼辦理期于無枉無縱以仰副皇上明刑勅法至意除年歳籍貫曁情罪淸册咨送部科查照辦理並應入光緒二十七年分秋審新舊各常犯分别定擬實緩另行具奏我所有上屇秋審情實常犯仍遵例定擬男繕簡明淸單攺題爲奏恭摺具陳伏乞皇太后皇上聖鑒敕下法司核復施行再雲貴總督係臣兼署毋庸列銜合併聲明謹奏四月十五日奉硃批刑部議奏單併發欽此 
劉坤一等片再補用遊擊黄修發上年奉委前赴江西招募勇丁行抵饒州地方所募營勇前往教堂游玩以致引動居民滋生事端實屬約束不嚴除己將該勇等分别責革外相應請旨將補用遊擊黄修發以守備降補以示懲儆謹附片陳請伏乞聖鑒訓示謹奏四月十五日奉硃批著照所請兵部知道欽此 
經筵講官工部尚書臣松溎等謹奏爲遵旨删定則例並臣部近日辦事情形恭摺仰祈聖鑒事竊光緒二十七年二月十九日内閣片交承准軍機大臣字寄二月初一日奉上諭御史陳璧奏内治之要宜祛除積弊以立紀綱一摺所陳洞中竅要有裨治理殊堪嘉許亟宜切實施行著京師行在六部各衙門堂官按照所陳辦法均責成各司員親自經理例案不准再行假手書吏當此兵燹案件佚失之際著妥定章程遴派司員將現行各例删繁就簡棄案就例悉心籌度詳晰嚴定奏明辦理以杜積弊各該堂司官如再不振刷精神力除積習以期實事求是共濟時艱定卽重加懲處不貸原摺均鈔給閱看將此各諭令知之欽此並鈔録原奏遞寄前來仰見皇太后皇上振飭紀綱力除積弊之至意欽悚莫名臣等查京師自遭兵燹臣部案卷業被焚燬殆盡書吏匠役人等避難四出在京人數本屬無多又因衙署未經規復無所歸宿有攺貿易餬口者自設立公所以來招集流亡僅將舊吏十餘人聊供抄繕一切事件皆由臣等督率司員親自經理並不假手吏胥迄今數月辦理尚屬無誤因時制宜正可認眞整頓恭奉煌煌聖訓剴切嚴明臣等雖愚敢不勉竭血誠以期仰副皇太后皇上孜孜求治之至意臣部則例自光緒十年修訂後未經續修十三年奉旨纂修會典臣部遵將近年奏定事宜纂入工部條例本擬俟會興告成卽行續修則例期與會典符合上年夏間正在開辦而變亂猝起事遂中止現在奉命删定則例遵卽派員赶緊修輯謹擬咨取會典副本臣部條例一門俾資考證俟有成書再行繕呈御覽恭候欽定永爲成例嗣後無論京外辦事概不得以援照舊案爲請例案旣簡檢查較易堂司各官事必躬親胥吏無從高下其手矣至臣部應辦事宜有應力撙節以重庫儲者有應擇要妥籌以存體制者自應另定章程俾有遵守現在和議將成聖駕廻鑾在邇擬俟臣部諸臣隨扈到京時公同會商酌擬辦法再行請　旨定奪所有臣部遵修則例曁近日辦事情形謹先行具摺覆陳伏乞皇太后皇上聖鑒再此摺係留京工部主稿合併陳明謹奏奉硃批仍著切實辦理欽此 
 
