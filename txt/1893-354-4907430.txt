# 1893 - 354 - 4907430

 

Page 1

 
 
[另延訪事] [  申報館主人啓]  
　　本館所用虹口訪事人業已辭歇今擬另延一人在虹口採訪有願俯就者望至本館面談此布 
[新印徐氏十三種告成] [  圖書集成局啓]  
　　吳江徐靈胎先生雍乾時才子也精于醫理與姑蘇葉天士齊名而又天分過人于書無所不覽著有醫書八種曰難經經釋曰醫學洲流　曰神農百草經百種録曰醫貫砭曰傷寒論類方曰蘭臺軌範曰洄溪醫案曰愼疾芻言要皆洞明透闢是爲軒帝功臣此外又有外科正宗專　　醫奥妙雜箸四種一爲道德經註一爲陰符經註一爲樂府傳聲一爲洄溪道情本館覓得原刻精本用鉛字印成紙墨釘工較尋常格外精美兹巳蕆事卽日出售計八種分裝八本碼洋一元一角外科正宗三本碼洋四角雜箸一本碼洋一角二分如欲全購十三種則另加錦套衹收碼洋一元六角諸君子精移玉上海申報館帳房三馬路申昌書室及各埠申昌或經售申報處購取可也此佈 
[論織布局規復之可喜]  
　　上海機器織布局經營締造垂一二十年而始成然初創之際其利之有無尚難把握也至近年來乃知此局實爲中國之大利方將鼓舞歡欣競相振作以冀精益求精利者愈利而孰意忽焉遽燬於火其火之起也不知所以來其火之熾也不知所以救以至數年之功隳於一旦不禁大爲之扼腕論者皆歸咎於不保火險又怪西人不往救火然而皆不必也卽使保險亦不過得其賠欵而百數十萬之資本未必全保聞前此保險亦僅保三十萬則所賠者仍不足抵其所失亦僅小補而已至於西人火會不往救火固屬過分畛域然以地在租界之外又未經外國保險行保險而必責以不容不救恐西人反有辭矣孔子云成事不說遂事不諫旣往不咎故吾於此事並未追咎辦理者之前失而惟冀規復者之有人誠以此事爲中國所創辦足以大開風氣宏擴規模收外洋之利權裕中國之財賦其所關者殊非淺鮮况近年以來湖北亦仿行開創大有蒸蒸日上之勢一旦一蹶卽不復振不但貽笑於外人且令繼起者爲之寒心未免墮其奮振之志氣用特著論說以作芻蕘之獻有見余之論者過而見問謂吾子謂此事必宜恢復然恢復豈易言哉舊股友所喪已多若從新糾集恐未必有其人若仍令舊股再行墊本又孰爲之首肯且卽使舊股仍踴躍從事而爲數亦屬不敷蓋局中所欠官欵等項厥數甚鉅彼舊股卽肯爲恢復計又孰肯爲之解囊付還官欵欠項且機器房屋悉數被燬所餘無幾赶急往外洋購辦而此等機器現成者恐亦不多必須定製則動需時日恐非經年累月不能告成旣成之後由輪船連以來華亦需月餘前此機器已到局中飭人裝置約計兩月有餘始能位置停妥輪軸鋼絲等物必須裝好方可磨擦明凈亦需一兩月之工一面購機器一面造房屋地址尚存烟囱亦巋然猶峙大約機器購到房屋亦可造成此尚可以無害於事而一時開工之後又如從前初開之局面未必卽有利可獲屈指計之約非五六年不可而此時之時勢又不如從前又豈有人焉以資入股以奮起於後者哉余應之曰余前論中已言之矣此事不可不恢復欲圖恢復不能專恃商力必須國家有以濟之乃足以集事意蓋謂李傳相深明大局熟諳西情其權其力足以爲恢復之大　舍此固無人焉而果也李傳相特飭盛杏蓀觀察乞假南來專責成以辦理此事盛觀察洞明此中情理一面細核帳　統盤籌算早已胸有成竹謀定後舉遂具禀於傳相傳相亦卽心心相印照禀批准俾舊股無向隅之歎官欵無　宕之疑决計規復彰明較著使天下咸知意旨之所在而後徐圖所以規復之事則用人必量其才匆以情面是徇也理財必審其宜勿以算小爲尚也籌度不可不周勿掛一面漏萬也防備不可不預勿臨事而倉皇也苟能事事勤求刻刻防備則卽使西人竟不過雷池一步亦可以不必怪之卽使西人不肯保險亦可以不必勉强古云有備無患此次之所以不可救藥者其咎在不備故也至於時日之遲早則正不必計及蓋貨能速成購之者不患無人卽未必速成定之者亦必不乏近年來之利固已爲衆人所共見不待卜筮而後知也觀於李傅相之批而知傳相之於此事正深惜其成而忽毁而急欲其毁而復成蓋傳相之意固不專在於獲利而實深恐其失利且統觀大局外人皆竊竊焉伺其後而謂此局顧可以聽其一蹶不振而不力圖恢復者哉吾讀此禀此批不禁爲之拍案稱快 
[火警紀詳]  
　　石灣鎭火警一節已據傳聞録報兹得訪事人函述較詳用再録之云是處係石門縣首鎭其人烟之繁密市面之寛宏較縣城尤勝是月十三夜初更時該鎭新橋弄鄭姓成衣店柴房内不知如何遺火突兆焚如一時警鑼亂鳴闔鎭水龍聞報畢集銀泉萬道破空而來奈火勢甚狂驟難奏效轟轟烈烈勢將延及塘上大街幸爲時尚早人手衆多急將錢瑞和茶店房屋拆去祝融氏始不能左衝右突一往直前迨至更鼓三敲卽行救熄共焚去店鋪十大家約計房屋二十餘幢焚斃一七歲男孩及狗三頭其中拆燬房屋搬失物件者亦屬不少而起火之家則已不知去向矣 
[新塍火警]  
　　前日貓晴轉午時新塍鎭西栅楊姓麫店失愼警鑼報處水龍掣電而來幸時在日中取水又便得以卽時救熄僅燬楊姓房屋數間左右鄰居得免池魚殃及惟風乾日燥飽受虚驚故楊姓主人深抱不安設筵遍欵諸鄰以伸謝悃聞楊姓近方起建房屋木料山積均被回禄神收拾凈盡亦可惜矣 
[鳩兹火警]  
　　蕪湖英領事署西南墻外有客民誅茅結屋編竹爲籬蟄居其内本月十六夜十點鐘時月明如畫忽見黄茅白葦中火龍蜿蜒而入方欲抱甕灌救而火已透屋頃刻燎原老湘營洋龍望見火花首先馳至俄而保甲總局及分巡委員相繼督兵彈壓四面噴澆約歴一點鐘火卽息滅計燬茅屋四家旁有蘆柴一堆其高如山下首艸屋櫛比均賴洋龍保護免遭浩刦何幸如之 
[䢴江火警]  
　　　揚州鈔關門外沿河一帶鋪户居民極形稠密本月十六日上午有某姓烟間因午炊不愼致兆焚如祝融氏拉朽摧枯非常跋扈幸當白晝且汲水便捷各水龍聞警馳至竭力噴救得以立時告熄僅燬去某姓一家餘皆無恙近鄰華姓木行儲貨甚多當火熾時受驚不淺云 
[鎭洋要案述聞]  
　　代理鎭洋縣郭明府被前任吳大令之豪奴縛餓七日事爲古今所創見前報已紀其事近日郭明府由蘇至江寧面禀督憲　訴被辱情形牽涉太倉州程剌史之子及前任鎭洋縣吳大令之子峴帥赫然震怒立飭蘇臬司陳亷訪秉公提訊從重懲辦其漏網首惡係吳大令家丁嚴令交出想此等不法之徒必難逍遥事外也 
 
 

Page 2

 
 
[江面碰船]  
　　初五日有湘省巴斗船一艘滿載淮鹽乘風上駛行過大通時則暝霞已落新月如鈎十幅蒲帆依然高掛迨至安慶下游之攔江磯江面適麥邊洋行萃利輪船從上游飛駛而來猝不及避遂致猛撞　然一聲鹽船立刻碎沈舟子多人皆泛泛中流如逐浪之鳧萃利赶卽停輪施救得以誕登彼岸惟三人杳不知其去向想已入龍宫深處矣次日鹽船主奔赴安慶省垣及大通鹽局報案十二日又遣夥至蕪湖在英領事署遞禀未識如何辦理俟有續聞再録 
[揚城祈雪]  
　　䢴上自入冬以來不雨者將兩閱月矣鱗塍龍隰望澤孔殷江甘兩邑宰關心民瘼擇於本月十六日起設壇郡廟朝夕拈香祈禱並禁屠三日以昭誠敬不識滕六君其亦惠然肯來慰我三農之望否 
[提訊要犯]  
　　浙江鄉試謀通關節之周福淸業經撫憲崧振帥牌示仰按察司衙門解役卽提後開人犯於本月十八日早堂解候本部院委藩司勘審毋違特示計開革員周福淸至詳細情形俟訊供後再行登録 
[十九年分海運各局總單]  
　　滬局總辦候補知府譚泰來松海防劉元楷上海縣黄承暄委辦知縣高彥冲差委同知吳其昌知州陸樹榘知縣龍贊新梁修年汪國奎楊溥劉坦李德埴布庫孫彭齡府經陳德嵩縣丞張夢瓛汪善藻兪軾沈爾楨邵鼎巡檢魯國壽典史胡道成王增廉○津通局總辦候補知府朱宜振同知王用龢會辦同知恒坦差委同知明瑞胡秉鈺羅承恩知州蔣金生通判陳鎬知縣王錫齡項兆驤許慶春李祖壽陳俊康華德森馬枚吳俊卿陳鳳蔚沈唐張沐慶理問張振榮府經高松如吕鍾嶷府稅課大使夏爾純縣丞善啓李熊飛譚炳燮劉卿采陳慶銜鄧琳張續璿彭鴻年倪曾鎣姚貴慈章承銘主簿李渤柳汝霖巡檢白福元陳寛潤汪述曾周覬光李善邦陳彤華周天祐施文殿丁惟坷殷煥陳步靑從九姚鵾戴昌年文煒孫皋典史杜枚臣黄國梓紳董王宗壽莊錫華翁宜孫吳燕紹馮世澂○河運勷辦知縣江錫珪催　蘇管糧朱焯支放知縣王銘吉文案縣丞黄熾康○押運第一起松管糧孫治安第二直州陳錫純第三知縣熊兆姜第四通判徐振當差委府經葉紫綬縣丞姚祖順姚震巡檢福涵 
[茸試續紀]  
　　江蘇學憲溥玉岑中書侍郎按臨松郡情形及分塲考試日期已列前報兹聞中書侍郎於十五日黎明謁聖拈香講書不過數語已命返駕回院頃間換穿常服升座放告當收尋常事件數紙卽傳各教官乃立刻回寓傳到斗吏但將已報名者爲之代填年貌籍貫等字火速送入院中至應試諸生以中書侍郎旣於十五日取齊度必於十七日開考故歴來取列古學前茅之各屬高才生大半未及與試卽如上海一學而論向來入試古學及經解史論性理算學等類者少則三四十人多至五十餘人今届只有十二人其後至諸生徒爲門外漢而已○十六日生經古題史論周勃灌嬰選士有節行者與竇氏兄弟居論賈誼請改正朔易服色定官名興禮樂以立漢制論經解易豐初九雖旬无咎王注旬均也試申王義書盤庚下邦伯僞傳國伯二伯及周枝也試申其誼賦侯杖尹筆賦以不畏侯杖祗畏尹筆爲韻 
雜作擬重建文宗閣碑文擬江蘇徵文獻啓試帖賦得溪叟穿魚換酒來得魚字五言人韻性理不誠無物論是日封門天將黎明凈塲時已須給燭矣○十七日府華奉婁生正塲題府學優優大哉句華亭盹肫其仁句奉賢淵淵其淵句婁浩浩其天句通塲策西漢有三銖四銖五銖八銖錢見於漢書食貨志者能臚列其制否通塲詩賦得山色蒼寒釀雪天得寒字五言六韻○學憲示每逢正塲三更一點放頭砲三更三點放二砲四更一點放之砲旋卽公座開門是日正塲卽照此例扃門時不過四點三刻餘鐘至下午二點鐘已入頭牌二點三刻鐘放二牌應試諸生筆不停揮不爲馬工而爲枚速亦極文戰之樂事矣○松試塲期前已録報兹聞有更改之說照録於下廿一日奉金上南童正塲廿二日覆生兼補歲廿三日華婁靑童正塲廿四日提覆第一塲童廿五日提貢監録科廿六日提覆第二塲童廿七日頭塲優廿八日覆新生廿九日二塲優三十日總覆初一日獎賞初二日起馬右録期單惟廿一日考牌業經懸示餘則據辦考人所述大略如此録之以覘其後 
[閨媛奇遇]  
　　某姓婦江北人夫故家貧無以餬口携少女至江寧擬寄其戚籬下至則戚已遷徙他方矣不得已暫住旅舍數月以來積欠房飯貲爲數頗鉅主人催索甚急勢甚洶洶婦無以應命日夕以涙痕洗面正窘迫間忽來一嫗見女容光艷麗宛若天人以爲奇貨可居因勸婦暫寄勾欄得阿堵物以了逋負婦始不允繼而爲勢所迫竟從嫗命議定身價洋百番揚俗謂之捆人期滿領還如租屋然非杜絶也當將大衍之數爲近婦收洋後携女手號泣不忍以無瑕之璧委棄荆榛精誠所感金石爲開適某寓公住宅近在咫尺聞哭聲甚哀使人詢之備悉顚末立呼婦携女來端詳諦視心頗惻然遂解囊贈以五十元歸還嫗欵再籌川貲若干爲回籍之費絶處逢生良深快慰不謂吉星拱照佳遇重逢不數日寓公宴客席間談及此事聞者咸贊嘆不置謂生死人而肉白骨非寓公之力不致此座中有某觀察聞婦尚未束裝索女八字一觀甫推算便欣然曰此貴命也相夫立業大有可爲詢知爲淸白之胄因囑寓公爲其戚作伐結朱陳之好戚楚人早遊泮水年與女相若眞一對好鴛鴦也聘定後某寓公接女同居代營粧匳認爲已女而遣嫁焉自來造物弄人原不可以意測今者由枯集菀出險入夷當亦婦之始念所不及料也旣有寓公之拯救復得觀察之玉成千里姻緣牽於一綫小兒女得此知已不當絲繡平原金鑄賈島也哉 
[芝罘雜録]  
　　烟臺爲南北適中之地旅客過往爲數不少於是開設客寓者日多一日頻年以來不下百餘家店多則利分近日北地封河帆影輪聲一時頓杳逆旅主人欲下陳蕃之榻其勢有所不能遂紛紛倒閉盛衰關乎時運觀此益信○時届冬令宵小每易竊發現由官府將保甲門牌從新編查以弭盜賊而安問閻誠正本淸源之道也○江湖術士假賣藥以欺人者所用之針謂之义子膏藥則謂之黑駝有墮其彀中者勒索錢文必滿其慾壑而後已一日有某甲請其施治正當勒索之際忽呼肺腑作痛必係被針剌傷轉瞬間在地亂滚見者皆代抱不平術士無以自明情願出藥資錢數百文令其延醫調治及扶甲歸家安健如常頓忘痛楚蓋故作痛楚情狀以騙術士也可謂惡作劇矣○前任道憲李觀察於月之初四日啓節赴省仍由陸路北上津門○粥廠例於冬月間施放本届於月之初一日開勺比較往年略早數日彼飲和食德者當不致枵腹而嗟矣○月之初八日施放綿衣正當風雪之餘貧民受賜者無不歡聲雷動 
[企望旌麾]  
　　新簡四川布政使王方伯毓藻於初八日晚由申乘江永輪船駛往漢口屈指計之應於十一二日抵漢迄逾數日未見旌節遙臨說者謂方伯籍隷湖北黃岡縣陽羅地方凡輪船由滬至漢必經此處意方伯過門而入梓鄉雲樹小作勾留未可知也 
[新置船廠]  
　　俄國地屬寒帶故國中天氣煖日少而寒日多舊時境内所設之船廠其便於工作者大都夏令而已一至冬令則水澤腹堅無能爲力此亦地氣所限莫可如何者矣兹聞俄國近於德國邊界名爲里包者又復新置船廠一區從此一年四季舊船之欲加修艌者可以破浪而來而新船之建造亦可於此鳩工庀材以爲利涉之用眞一舉而數善具焉者矣 
[朝鮮近事]  
　　華商來鮮屢被鮮人誆騙自今春各帮公議行規只許現錢交易各商遂無被騙之患有商號同順泰與鮮人交易頗有賒欠被鮮人騙去鮮錢五千餘貫控於總署立將欠户之房屋家具拍賣以償欠項然其數止七八百之譜云○十月十四日國王考取各道士子○十五日有華人在洪川等處販賣雜貨與鮮人口角相爭鮮人欺其身無護照聚衆相毆華人被傷棄貨逃去往愬地方官官亦以其身無護照不 
 
 

Page 3

 
 
爲伸理彼此爭辯華人言漸不遜鮮官登時大發雷霆召兵數十名持槍砲欲擊之華人逃去鮮官照會華署中云華人在該處毆罵官府總署委差緝獲十餘人噫求蠅頭之微利以致淪落異鄉可慨也未知官署若何結案○十六日有慶尚道商人來京贸易途中被盜所刦至今緝拿未獲○十七日俄國欽差歸國往各國官署辭行○十八日晚八點鐘時會洞鄭姓家失火○朝鮮京畿道諸處牛價數倍於曩昔農人患之蓋因鮮人以牛充庖廚宰殺甚多之故近日國王傳諭各屠家止准日殺三牛然牛肉價昻屠家又增數倍與往昔宰殺猶相若也○有華人自負零星雜貨往村中販賣踏月而歸時城門已閉乃越城而入爲巡差拿問罰洋一元乃已○廿二日鮮人某宦家被盜漢城拿賊不獲將城中游棍概拿在案拷比城門失火殃及池魚此之謂也○廿三日未刻增川丸輪船來仁港○廿四日中淸道拿獲刦盜十餘名解京正　　廿五日松督某甲與日本人私販紅參官府差役往捉被日人發槍擊斃數人某甲由是得脫○廿六日國王出巡東郊○漢城爲建都之所地方繁庶妓女如雲官妓時應王宫之差故根蒂甚深從未有打鴨驚鴛之事有内監某雖爲閹人亦好偎香倚玉常宿某妓家妓厭之彼此恒不相得日者内監又往妓家適妓留一華人内監歸譖於國王立拘妓入宫判以斬决○國王欲用西人開礦前已登報矣刻下各道金塲聯名求止將來礦務一節當作罷論矣 
[閩中寒色]  
　　南臺賭塲林立二三保地方有賭窟二處尤爲著名疉經滋事積案纍纍現經某孝廉等公禀保甲總局督辦楊晴川觀察以此風斷不可長飭臺局委員徐殿臣少尹前往查封聞者快之○三折橋地方有濓泉酒店開張已久生意頗形興旺日前有糞草廠棍徒某甲與二三醜類至該店結紅友緣開懷暢飲陶然大醉一言不合頓起猜嫌糾衆數十人欲將店夥毆辱店夥乘機遁去甲等忿極將店中所有盡情搗毁左右店鋪代爲不平相率閉户罷市南臺保甲委員徐少尹聞之立帶差勇前往彈壓勸諭再三各店始照常贸易甲等亦挽人說和情願受罰未知能免涉訟否惟閩中市面如有滋閙無論案情大小便相率罷市以爲挾制官長之舉誠爲惡習前經示禁在案不謂日久玩生該店鋪仍敢故蹈前轍若不重申前禁此風將伊於胡底耶○下渡鄉周連官開張烟館業已有年去歲因命案株連拘押閩署人皆憫之日前其妻出洋六元令店夥陳仁藩持至獄中作爲費用詎陳頓萌賭念逕赴糞倒巷賭塲内一擲而盡悵悵歸店周妻詢其所寄之洋曾否寄到陳答稱已交與周矣繼思一時雖掩飾過去終恐敗露無顔見人卽於晚間購服阿芙蓉膏比毒發周妻查知前情急行覓藥灌救已無及矣陳家有父母兄嫂聞信後詣店慟哭甚爲悲慘旋經人調停令該賭塲出錢五十千店東以三十千益之陳家貧無立錐地因賭輕生出於自取亦不敢過於勒索願將屍棺領回遂免雀鼠之爭○有黄姓者經紀人也家有養媳年已及笄尚未圓房前日被棍徒陳光玉拐賣别處黄乃控於南臺保甲局當經派勇將陳拿獲移縣訊鞫陳供尚有拐匪多人媒人係翁阿猴住鹽倉前等語官卽飭差將翁拘案翁供此女現在長樂縣拐媒共有四人官限以五日内將女交到翁求限八日官准其所請著具保結退堂聞閩中近來拐風甚熾有保民之責者當如何查拿懲創俾挽頽風而回惡俗耶○光禄坊郭渌泉觀察上月間爲造化小兒所苦醫者束手藥石無靈於冬至前二日溘然長逝親朋故舊無不同深哀悼○船政局支應委員張子和太守作古後所遺差務經上憲委儲材所委員李玉書大令接辦并委令鼓鑄制錢已於日前招匠興工矣○于山天君殿某道人不守淸規經紳耆禀控閩署陳尺珊大令執法如山簽差拿案訊問之下申斥再三著押候覆訊核辦○有一民婦乘海防廳朱子香司馬回署時攔輿遞禀觀者如堵司馬准收其禀婦泣而告人曰生有一子年甫八歲被地棍陳孝保擄去勒索錢文故禀請押放云云省會重地棍徒横行誠非地方之福也○閩中三夾道鼓山東門茶亭南門北門湯門北嶺丹洋各茶卡均於本月初撤辦各委員皆赴督轅銷差○侯官　典史包海珊少尹前因監犯林老三等二名逃逸一案撤任現已弋獲其一上憲飭令仍回本任聞者咸爲欣慰○時届隆冬保甲局向有散給棉衣之舉督辦楊觀察恐上恩不能下逮將棉衣票發在提調處准各委員領下轉給歡歌挾纊不獨軍中矣○近日天氣和暖月餘不雨官府親往于山大士殿城隍廟早晚行香自十一至十三等日　求雨澤想蒼蒼者下鑒誠心必當大沛甘霖以蘇民困也 
[石門天氣]  
　　石門近日天高氣爽和暖如春略嫌雨雪愆期暢晴日久農家者流深盼碧翁翁早霈祥霙渥施膏澤葭管飛灰之夕曾經小雨廉纎而檐溜未零遽行告止若再如前晴燥不僅火燭堪虞更恐田疇觖望云 
[神山禱雪]  
　　蕪湖自九月初得雨之後迄今兩月亢旱異常田疇龜坼農夫望澤情殷而六出之花尤爲二麥春花所關繫蕪湖縣王邑尊關心民瘼特於月之旣望設壇邑廟齋戒沐浴每日徒步詣壇三次竭誠禱雪蕪湖道袁觀察亦躬禱壇下並出示禁屠三日未識滕六君果能鑒官民之誠懇厚答瓊瑶否 
[領事履新]  
　　前報紀蕪湖英領事福格林君奉上游檄飭升授厦門領事所遺蕪湖領事缺以海君接任云云兹悉接任者實爲阿君連璧三年前曾任鎭江領事因中饋尚虚特向上臺乞假歸娶兹於月之初十日偕新婦乘輪至蕪福君親出迎迓次日卽將任内各事逐一移交並赴華官處辭行離愁萬疉相對魂消旋于十三日淸晨挈眷同行華官亦親至江干恭送聞福君此行道出滬上小作勾留不日卽當履新云 
[喪儀誌盛]  
　　江南機器製造局會辦潘芸孫觀察之尊翁原任福建藩司藩彬卿方伯殁於任所其哲嗣聞訃奔喪扶柩過滬暫停徽州會館已列前報昨日上午十點鐘由會館發引前導徐旗鑼傘扇外有奉旨入城護理山西巡撫部院山東山西布政司頭品頂戴賞戴花翎原任福建布政使司繼以西樂一班銘旌亭一座鑾駕十六對香亭一座誥命亭一座前有奉天誥命龍章寵錫牌兩對容亭一座魂輿用緑呢大轎以四人舁之繼以頂馬轎前有淸音一班僧道十六人兵勇之護送者則有撫標滬軍親兵蘇松太道親兵製造局砲隊營親兵各營哨官等皆衣冠濟濟督隊隨行製造局各委員及在局各司事亦俱步行恭送觀察麻衣如雪率二公子在喪輿前孝幃中哭泣悲哀靈柩用龍頭大槓蒙之以大紅縀綉花灑金棺罩以三十二人舁之一路設筵上祭者亦有數處計西門巡防局則有某觀察曁上海縣黄愛棠大令及各局委員公祭法讞員葛蕃甫同轉則在晉安里公館門首肆筵申奠并飭令會捕局線勇隨行護送法捕房亦派中西各捕及郁孫朱三包探帶同通班探夥在途照料上海縣黄大令預飭辦差家丁在招商局金利源碼頭搭盖東西轅門懸燈結彩靈柩由徽州會館經過西門轉入法大馬路至浦灘迤邐往南至金利源馬頭登招商局江永輪船遄回珂里及抵馬頭招商局總辦沈子梅觀察及在局各員紳復至舟中祭奠沿途觀者人山人海咸嘖嘖稱羡不置生榮死哀方伯有焉 
[銀行防弊]  
　　近有人仿造匯豐銀行鈔票每票計洋五元者最多魚目混珠已非一日經匯豐銀行西人查知報請捕房查究按該銀行鈔票爲華人所深信一經用下往往深藏篋笥視一紙若奇珍今忽有假票混雜凡藏該銀行鈔票者咸懷疑慮莫不以票易銀該銀行執事西人初意欲將持假票收洋之人交捕送究繼思以假混眞由來已久一經拘究勢必株連無辜遂議凡持假票前去收洋者在正面反面均盖假票二字作爲廢紙如受用假票之人能自根究造票之人送往懲辦則當給予獎賞此亦防弊之一道　 
[西節停訊]  
　　昨係西國節期各領事署停辦公事已列昨報兹悉英捕房麥捕頭知照各捕房停訊一日所有各案統歸今晨解訊 
[紅顔薄命]  
　　有渾名廣東奶奶者烟鴇也在小東門開花烟館烟妓桂寳年甫十九本年五月間赴滬北虹廟燒香不知緣何拘入英捕房轉解公堂經蔡太守發堂留養該鴇神通廣大串通某甲將桂寳領出仍迫令作皮肉生涯近因屢遭凌虐每思自盡前日忽據該鴇以桂寳染 
 
 

Page 4

 
 
病身死投報捕房遂以三寸桐棺草草成殮語云紅顔薄命信然 
[猝然氣絶]  
　　有某甲者年已弱冠平日精力甚强素無疾病現在滬南製造局爲銅匠每月可得工洋廿八元前日下午在廠工罷取水洗面偶一欹側立卽倒地同事上前喚之不應推之不動細察之則已體冷於冰魂歸地府矣旋經人報知總辦劉觀察一面通知家屬到來觀察諭令甲屍不准由大門而出由衆工匠從旁邊掘洞舁出卽由家屬備棺收殮壽之修短初不系人之强弱有如此 
[娘子軍威]  
　　蕩婦楊秀林者不知何許人情性輕狂風姿醜陋裙底蓮船盈尺而偏喜嬝娜身材裝妖作怪僑居美租界之福和里與某洋行廚役張樹春姘識朝雲暮雨亦已六閱星霜邇來張積有餘資遄回通州原籍娶某氏爲室携之來滬賃居虹口新記浜前日張往楊處索取所存之物陡觸虎威驀驚獅吼張知難而退藉避其鋒楊卽號召娘子軍二三十人磨拳擦掌蜂擁而至尋張不獲竟將張父某甲扭出痛毆經人勸散後又扭入美捕房各訴情由值班三道西捕以事關曖昧申斥一番麾之而去 
[以子毆父]  
　　有本邑人沈阿道家住本邑南鄉徐家匯直西生有一子名阿關業已成婚素與其父不睦時時違忤而阿道性喜賭博前日出外賭錢輸去靑蚨九百翼至晚歸家阿關微有所聞詢諸乃父阿道支吾以對詎阿關大肆咆哮甚至扭父肆毆旋經鄰佑解勸阿關始釋手揚長而去 
[以父拐女]  
　　江北人范小澤者以推車度日住於虹口染坊浜地方其子年甫十齡於去年憑媒娶住居中虹橋魯班殿左近之同鄉人耿金華女爲童養媳前日在門前嬉戲轉瞬間忽失所在再三偵訪始悉被耿令包四者誘匿於閘北某客棧中遂向之詢問耿直認不諱及尋至彼處則移匿於新北門外客棧中復往找尋始獲珠還璧合惟包四則已聞風遠颺矣范旣領媳回家欲大興問罪之師耿知事不得了邀原媒向范關說立據爲憑如日後再有前項情事唯耿是范始無言而罷以父拐女此之謂新聞 
[阻工彼控]  
　　洪順興投英公廨控史德元朱庚甫霸阻工作求請提究蔡太守准詞飭差將史德元朱庚甫提案諭候傳到原告洪順興訊質 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[公頌黄堂]  
　　江寗府李太尊有會辦保甲之責平時接見屬員囑以認眞辦公娓娓不倦及稍有無心之失又爲之原諒不甚誅求故城廂内外文武卡弁無不同聲感戴捐廉製德政牌數對德政匾一方導以鼓樂齎送府署各員衣冠隨往脚靴手版濟濟一堂太尊欵待如儀各員咸歡欣鼓舞而退 
[接辦堤工]  
　　揚屬運河堤工總局歐陽觀察之太夫人仙逝及大殮日期昨已登録所遺局務經上游遴委郭觀察慶藩接辦於本月十六日抵揚暫假湖南會館爲辦公之所卽於是日到差視事先是歐陽觀察以時值隆冬所有東西堤應辦來春之磚石土掃各工例須從早勘估當以公務紛繁於太夫人違和時禀請委員帮辦盖爲愼重工程起見也至是而上游知堤工吃緊要差未便虚懸是以郭觀察蒞揚能如是之迅速云 
[蘇省稽查年終度歲薪水各員銜名]  
　　八旗奉直順天通判孫毓驥雲貴廣西知縣陸嘉榖山陜甘肅王樹鼎廣東王椿蔭四川傳維祚湖南同知趙曦耿湖北熊良瑞江西知縣王國振福建黄章雲河南方孫山東通判張祥符皖南同知周懋鎬皖北知縣何錫之杭州華德森嘉興夏書紳湖州陸淸臣寧波准補昭文縣沈熙廷紹興知縣陳鳳儀金衢嚴温台處陳兼辦 
[疏通商務]  
　　英國通商各埠總董議請英國與中國商定凡海口各埠業已通商惟中國西南如貴州雲南廣西等處貨物運入内地不易暢銷卽運出貨物亦多未便應請設法疏通以便貨物進出易於銷售特未知中國政府允准否耳 
[更換首領]  
　　印度爲英屬國定例派首領一人以管轄之以三年爲期迄今瓜期已滿英廷乃新簡一人爲首領卽愛理金之子查愛理金當中國咸豐年間英法兩國在北京立約時爲全權大臣今其子乃受印度首領之職聞者咸以爲榮 
[學習方言]  
　　歐洲各國土音自一千八百年爲始能習葡萄牙音者有七兆四十八萬今增至十二兆一百萬能習意大利音者十五兆七萬四千今增至廿五兆八十七萬三千習西班牙音者廿六兆十九萬四千今增至四十兆八十五萬五千習法國音者三十兆三十一萬八千今則有七十兆八十二萬六千習俄國音者三十兆七十七萬今則七十兆七十五萬三千習英國音者始僅廿兆五十一萬一千現不止倍蓰則有一百廿五兆八十六萬一千可見學習土音者未及百年已有蒸蒸日上之勢綜而計之普天下各國未有如英之多且廣也 
[防海利器]  
　　美國現製巨礮一尊計重五十一　身長三十六尺八寸口徑十二寸若用藥彈試放可及十八里之遠洞穿鐵甲兵船卽鐵甲厚至廿三寸者若在里半之内亦可洞穿聞擬在紐約海口照式仿造數尊以備各處防堵之用有此利器何敵不摧此誠防海者所不可不知也 
[星中有月]  
　　西士之於天文不憚殫精極慮故其所測得者時闢新奇足發前人所未發英國有一天文生名擺那得者近在最高天文臺用最大窺天鏡測得東方木星内有月五顆於前人測得四者之外又得其一但此月較四者爲小而其行之速於十一點鐘五十七分二十二杪内周繞木星一次此天文生游歴各國天文臺究其所用一切窺測之器未有如美國之精且良者也 
[地不愛寳]  
　　英屬亞非利加之南近日探得金礦可出多金查古昔所用之金所羅門王爲最多其尋常器皿概以金爲之當時不知此物從何而來或云出自阿妃然其名雖存其地已不可考意者今所覓得之金礦其卽此地乎夫金銀可並行不悖今則金貴而銀賤較數年前幾乎倍蓰若如此昻貴恐將來更形支絀實於通商一道大有關碍得此好消息西人之贸易者當無不聞而色喜矣 
[微蟲吐焰]  
　　美國忒斯格羅地方有一奇聞相傳有鬼樹能放光黑夜之中可照路三里之遥有人在樹下亦可攤書照讀雖極細小之字了了可辨土人皆以爲鬼物也避之不敢近但其樹高不過六七尺大不過一二圍其枝則繚繞無數其葉則秋冬不落如玉蘭樹然以手捫之光卽在手以水滌之則無格物者見而測之乃知極渺之蟲如螢火然緊黏在樹枝葉俱滿蓋此蟲有熠燿之光非樹能放光也由是羣疑頓釋可見世人之惑于神鬼而羣稱爲神奇者皆未明格物之道物格而后能辨眞僞别邪正明是非否則其不爲鬼樹所笑也幾希 
[鯨魚多壽]  
　　美國之東北隅一日東風猛烈大西洋波浪被風吹激直至塘岸之上有大鯨魚一尾亦擱於此計長一百七十四尺八寸腹之周圍得一百六十七尺半重共得五十七　零二擔前翅長十二尺闊七尺口大念尺飛上噴水管有尺半之大其油可值銀九千九百八十元其骨可值洋一千元此魚之大爲向來所罕見由博物者推算知此魚生長至今已有九百八十六年並謂此等魚可活千年乃知天地之間無奇不有不獨龜能伏氣鶴善延齡也 
[巡局紀事]  
　　昨有滬南海運局長隨手持海運局文案王某名片扭送山東人劉奎至滬南二十三七鋪巡防局禀稱昨晚十餘下鐘時正欲閉門安睡至墻門内聞王師爺坐轎中有屑瑟聲小的等往視見轎中端坐一人當塲獲住盤問來由支吾以對是以奉師爺命將劉奎送案請爲訊究劉奎供稱小的係山東人來滬訪友不遇因已夜深無處棲息經過海運局見墻門未閉小的遂入内思欲在轎中坐至天明再行出外竟被獲案求請恩施局員黄衡堂二尹問爾可有别意否答稱實無别意該長隨又稱劉旣無别意師爺命小的請大老爺核示可否將劉奎釋出二尹謂本應送縣請究因原告求免著責五十板以示薄懲劉叩首如搗蒜二尹飭令地甲將劉驅逐出境並諭以嗣後毋許無故闖入人家劉唯唯而退○滬南二十三七鋪巡防局委員戴憶珊二尹督同巡局勇丁出外往各處查夜行經徽寧碼頭地方見萬長春茶肄尚未熄燈並聞呼么喝六似有聚賭情形遂命停輿飭勇拘拿各賭徒聞風驚竄四散奔逃勇丁等遂將該茶肆主某乙拘請訊懲某乙再三苦求二尹念其初次違犯著將賭具交出免辦某遵命將骨牌等物取出呈繳二尹飭令勇丁帶回局中銷燬○本邑城廂内外總巡葉臨恭司馬前晚帶領局勇數名出大東門迤邐往南於十二下鐘時經過滬南南倉大街見萬昌隆烟館尚未閉門勇丁等入内搜查見有烟客横陳榻上遂將烟鎗兩支取之而去據聞人言榻上人實係堂倌之友並非烟客不知確否 
[上海縣瑣案]  
　　本邑人汪子琴家住大南門内不務正業非嫖卽賭浪擲資財其母某氏一再管教汪不僅不遵反敢違忤當經其母投縣控告黄愛棠大令飭提到案訊供屬實著卽釘鐐收禁外監迄今爲時已久詎汪尚不思改過每日在監酗酒滋事昨晨又在監内酩酊大醉一味胡閙擊毁物件且與同押者爲難禁卒得悉之下上前喝阻胆敢又將禁卒凶毆禁卒不得已飛禀捕廉旋經水利廳兼署捕廳林少尹升坐提訊汪宿酒已醒自知錯悮俯首求恩少尹曰本當將爾嚴懲姑念再四苦求從寛申斥仍飭還禁○法界眠雲閣烟館主婦沈蔡氏控方少堂霸阻生財一案當經法公堂迭訊未結解送到縣由縣集訊之下方稱生財已經押與他人問官着方措洋二百四十元前往贖回歸還該氏收領其詳屢記本報兹悉此案懸宕至今方竟延不料理生財則置之度外沈蔡氏迭次投催縣中正欲訊供該氏忽赴松江府上控並牽涉縣中捕頭等情恩詩農太守察閱禀詞立卽批飭上海縣提訊詳報並仰縣查明該捕有無串霸生財之事黄愛棠大令奉文之下卽飭原差揚景往查昨據該差投縣禀覆並將原被人証一併解到請訊○山桂墀在上海縣具控木作頭應文生掯贖田地延不交還等情一案黄大令集訊之下著應交保出外料理詎應保出後逍遥事外邇更避匿無蹤縣中迭次飭差往提未獲前日該差無奈將應之保戳人莊海珊拘獲解案請比應之下落大令諭飭看管候訊 
[法捕房瑣紀]  
　　有傅長生者自稱新聞報館司事投法捕房控拱北輪船裝燈之某甲欠洋八十餘元立有票據屢索不還現在船泊小東門外求請飭提捕頭准如所請諭以隨時扭送傅自以力怯請飭探協提捕頭准之○法界昇平里有陳懷山者不知何許人前因糾合某甲設立鹽局計費去銀七千餘兩先在英公堂控訴因牽涉旗人某大員未便准理甲以爲陳所愚心不能甘昨又投捕房據情控訴捕頭飭探提到陳懷山命押候堂期解訊 
[上海北市絲業會籌賑公所施少欽經收順直山東河南山西賑捐六月廿二三四日第三千六百廿四五六次淸單]  
　　廿二日補拙求安拳道人由寳和莊來洋一千元江通船帳房在宜昌募來無名氏宜平銀二百兩批見規元一百九十九兩四錢四分九厘淮陸志道齋主人由寳和莊來淮平二五寳銀一百 
零六兩五錢八分五厘居竣齋主人因女病求速愈由壽康莊來規元一百兩無錫顧子卿求兒病速愈洋一百元董平甫五十元防無名氏廿元朱家角裕生號十元又十五元西塘大懋江漱芬完願十元又爲女孫種花平安二元又爲兄舊恙求愈四元又爲姊病求愈二元鎭江道署恆其德齋主人由寳和莊來十元太倉留賓軒求合家免災十元陳志方四元求冥佑氏九三八銀二錢六分寗波通康子洋二元漢口茶葉公所文虎卿募涂用九田招商局來二元○潮橋官運局連城總埠廬江伯子洋六元藏修堂河閒女史彭城女史三户各二元李貴三李攀含陳升三户各一元劉春發鍾炳榮劉泉發曾新鍾新昌李德煌六户各五角李建昌王攀高施名捷曾觀吉劉國恩五户各二角林萬昌一角顧本堂銀六錢使女吉祥二錢三分陳崑僕婦余張氏各二錢共廿　户合瀾板洋廿一元計重十四兩六錢○廿三日揚州史五壽祈病速愈二百元淸江朱酉山爲妻孫氏病愈並許城隍戲資移助完願曹平銀廿兩休寗隆阜潤德堂戴求佑兩孫登科登祥無恙平安由晋和莊來曹平二八寳銀廿兩合規元廿一兩五錢二分姚倪氏病愈完願洋廿元如　縣 
 
 

Page 10

 
 
署同人將茶會餘資十千並分别湊助十九元　　茂　　恙　　元無錫王源來募孫　虞求恙速愈十元華亭沈少亷續助六元泰州衡泰典門首桶捐五元揚州和記王紹　募祝申甫四元無名一元○通州明記布莊寄來如臯孫堯欽承求施少欽百病俱除洋五元心願堂錢四百八十文又託友汝手尤陳氏洋廿元景仁氏怡懷堂　川氏　善堂無名氏五户各十元同人公募六元無名氏公募六元無名氏尤吳氏各五元姚散亭署波氏各三元尤吳氏二元無名氏錢二百文北雲手無名氏洋廿元又二户各三元又二元又二户各一元雲氏敬氏四元雙友手恆盛公八元求母福五元富春堂三元求子安大樹堂太和堂永記不具名四户各二元龐天裕鄭生泰各一元無名氏二元又五户各一元又錢四百文共三十九户合洋一百七十三元○廿四日湖南承蔭堂阜昌参號來長平銀廿兩合規元廿兩零八錢揚州隱名氏邰爲孫病求速愈洋十二元友繭室四元免記三元○傅厚堂翁來兩淮運憲之少君經募恊記延陵氏餘慶堂三户各洋四元談竹齋三元陳麗泉醉墨菴曲梁李氏定遠陵氏無名氏積善堂小隱居士樹蕙軒桐華菴主人德馨堂王秋巖恭敬堂澹靜齋興隆寳記耕心齋福裕堂公善堂無名氏思杏齋小隱齋叢桂書屋龍舒孫氏曲陽方氏廿三户各二元慶餘齋竹生居士聚星堂松喬堂至德堂鈞石山房李茂齋寳先堂敬義堂　興軒耕讀堂功書堂集賢堂夏雨生陋室齋無名氏愼思堂敦和堂守拙齋十九户各一元共四十六户合洋八十元○浙杭慶福綢莊丁曉芳經募第七批丁其崟病愈完願洋三十元張家煜家　五元久來無名氏四元沈來無名氏二元兪敦義堂　慶泉丁尚德堂久　無名氏四户各一元桶捐二元共九　合洋四十七元○無錫輔仁寄來東亭可園程目臻華無名保無名倪鶴喬軒杏初高亦靑六户各錢三百六十文楊增梅覩二百八十文共七户合洋二元錢三百四十文 
[上海北市絲業會館籌賑公所施少欽經收順直山正河南賑捐六月廿五至三十日第三千六百廿七至三十二次淸單]  
　　廿五日隱名氏洋五十元松江張肇麟求母病速愈廿元退思堂由嘉善縣署江任帳房寄來廿元令柔女史病愈還願廿元奚世業求二小兒寒熱咳嗽速愈十元屑王廬主祈嬰孩長健十元隱名氏二元隱名女士桃儀移助十元通和銅洋三元徐氏求平安洋五元景鎭九如甡余盈軒酬願四元又募容　五胡在德葉達泉三户各一元又甡記求保平安四元平江寒士燒香資移助二元劉子記一元蘇城華天益王半痴同募六月中旬捐錢一百五十三文不具名鈕扣六粒變賣助賑七百五十文○廿六日常熟顧濱臣求　疾速瘳洋十元屠鎭嘉泰典錢　舉完愈病心願十元重古源泰典劉俊之四元招商漢局懺罪子爲母陳妣求資冥福四元葉梅生由齊裕光來二元又張俯三有心無力人無名氏三户各一元又葉郭氏無名氏各五角遇安子一元萬有全銅洋三元○廿七日得春軒洋一百元裕德報堂吕由源豐潤來廿元又隱名氏李十六元又永義公堂十元杭城許十元安省司號陳文軒五元鎭江張濟舟求内人病速愈一元免禍求福十角王光斌銅洋五元○湖州仁濟堂姚守梅善士奉陳大宗師面諭勸募姚守梅洋五十元吳興隱名氏廿元陳惇彝堂五元姚巧記未註名各四元無名氏三元趙仰宸隱湖南錩泰昆記淋記五户各三二元蔭記茂記儉記韋本基淵善士正豐恊康錦豐慶豐年大順絲行升大絲行十一户各一十衍模衍楷各五角共廿四户合洋一百零八元○廿八日廣豐縣屠時齋明府續募由蔚長厚來洋一千元苕溪榮陽理齋氏文瀾爲兒彌月承親友賜儀並謝筵資移助代諸君造福廿元求恆齋主人爲子姪應試求一切平安預捐廿元如願子六元如意子四元張堰惟日不足齋十元松江宋效祁效郊預求化凶爲吉十元王賡熙病愈還願並求玉寳病速痊五元遊三山客種玉人由源豐潤來各五元又隱名氏一元支塘義森公四元四角陳培求兄病速愈二元孫華氏求兒病愈二元如唐氏二元黄雅氏周春生邵趙氏未逮主人求平安四户各一元劉卿来爲法姪求病速愈五角山左李敦厚堂由汕頭寄來爛板洋十元蘇州仁和典銅洋二元○廿九日寗州存厚堂王由春華祥來規元六址四兩四錢一分五厘宏順堂由新泰厚來洋五十元又一山堂廿元又四知堂六桂堂愼德堂三户各十元揚州梁汪氏爲媳遺腹求子十五元皖城太平局明經竹林氏十元揚州毛雨村十元浙寗同豐壁山百不能人求仲弟腹病速愈十元寳應柳光裕堂五元瀹靈主人五元水花鏡月人銅洋一元無錫輔仁洋二元陸立言三元葵向居張氏祈患瘋濕速愈二元○申號來福州新泰厚募福州餘慶堂重番五十元厦門餘慶堂廿元瑞祥莊建茂莊源豐號三户各十元無名氏隆豐號恆豐號鼎瑞號合安號保和號榮瑞號王潤甫順成號順發號泰祥號葉淸濤永裕號十一各六元文川號福和春樂善堂三户各四元潤餘堂隱名氏悅來號永定黄文壽堂四户各二元共廿三合規元一百三十侂兩零一分二厘○招商局來鷺江萬美堂黄杏春龍洋廿元黄玉成五十元部捷發號喜助二元二宜堂黄四元共四户各瀾板洋七十六元兌見規元五十四兩六錢三分六厘○無錫輔仁莊託同康莊來顧守愚先生續募翁門蔡氏爲自身康泰又爲胞弟蔡烈勳祈保佑病體速痊洋廿元樂善居士五元蔡秦氏含記二元又同子君弼二元又同子光黼一元周竹邨　永福蔡陳氏三户各二元楊雲鵬王老太周竹香三户各一元陳鴻達欽漢陽蔡聚昌汪公正四户各五角華玉亭五角半步源昌錢五百文共十七户合洋四十二元○三十日江西文長公募第三批由天順祥號來九三八平銀一千二百六十兩零三錢三分合規元一千三百四十七兩五錢四分五厘興化乾泰恆莊募芹香館居士由福和莊來洋廿元又戴身三氏五元又無名氏二户各一元蘇省老福來康募有心子十元蘇城勉力氏求保室人汪氏外症速愈五元崑新鹽棧四勿堂二元百忍堂一元烟霞書屋一元五角留耕書屋攀桂書屋琴韵書屋三户各五角誠心子二元無錫順記磨坊一元 
 
 
 

Page 11

 
 
   
 
 

Page 12

 
 
   
 
