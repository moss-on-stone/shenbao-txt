# 1902 - 158 - 4910470

 

Page 1

 
 
[勸募江皖等處急振] [  本館恊振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩撥施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[特延名宿赴浙江文瀾閣校勘九通啓] [  圖書集成局謹曰]  
　　本局用新鑄大號鉛字排印九通全書原本浙江局刻嗣經勘悉浙刻本校對未精訛舛甚夥登報訪求武英殿本疉承四方藏書家惠函相告得有杭垣丁和甫孝廉家藏杜氏通典鄭氏通志馬氏通攷元明兩刻本字體精美足佐校讐而各處賜假殿版九通類多殘缺不全尚難訂正全書以饜藝林之屬望因思杭州文瀾閣貯有殿版九通全帙特延沈師徐雷君曜兩孝廉爲總校唐益吾拔萃李梓青方蒓秋兩明經瞿五飛茂才爲分校同赴西湖重加校訂俾是書得成完善無别風淮雨之訛已印訂發出之皇朝三通他日當另印校正之紙附呈諸君子重行裝訂或有破碎缺頁希先開示明晰交原售書處轉寄補呈本局區區之心想薄海士林必能同垂鑒亮也此啓 
[驅遊惰以興農業稅續昨稿]  
　　至於雖非遊惰而亦宜令其盡力田疇者又有二端一日遣散之勇丁夫古者兵農合一春夏則耕田秋冬則肆武凡疆塲執戈之勇士皆閭閻荷耒之耕夫故能農業無荒武功益振自後世變爲召募於是兵自兵而民自民閭巷子弟一經隸名軍籍即不復從事耕耘夫使若輩而果長在營伍也則亦已耳乃今日者國家方因經費支絀詔各省裁撤勇丁以若輩之秉性剛悍用則招之使來不用則揮之使去勢必至勾結匪類以刼掠爲生涯卽懦怯者流亦以衣食難謀漸或人於邪僻試觀邇來各省亂事可爲寒心愚謂倘將應遣之勇丁一一授之以田俾令自行謀食則身心旣有所歸束當不至再生他虞此各處裁勇之可以悉驅歸農者四也一曰輕罪之犯人夫先王之制刑律皆以民人犯罪之輕重以定用刑之寛嚴其大逆不道及故殺人命例須斬决此外犯罪較輕者則有笞杖徒流之刑所以儆頑　而申法令也然其中豈無偶然誤犯並非生性凶頑故先王又特寛其途凡自願罰鍰可以因而獲免惟此律僅爲笞杖輕罪而設其徒流以上仍須按例以懲夫分别辦理固足見明愼用刑惟定制徒流各罪近不過數百里遠不過千里犯罪者不過暫離鄕井於事本無甚難而差役跋涉之瘁與文牘轉換之煩殊覺不勝瑣屑愚意民間凡犯重罪仍須處以大辟以昭炯戒若科罪而僅在笞杖徒流之例應悉與蠲除令以耕種田畝爲自贖之計揆之古昔城旦鬼薪之意似亦不甚相懸此凡犯輕罪之可以悉驅歸農者五也或曰子之規畫誠當矣然各省地畝皆有定制安得如許閒田以供若輩之耕辱不知西北各省荒地甚多果能墾闢得宜雖收穫多寡不同於民食總不無小補卽東南江浙諸省雖膏腴沃壤早已有人經營然沿海之沙地與濱湖之蕩田爲數亦殊不少使皆一一清釐何處不可以種植即未必盡宜榖稻而黍稷菽麥之類苟能别土宜以栽種皆可爲果腹之資推之菜蔬可以佐餐果實可以爲脯凡大地菁華所産皆吾人口腹所需固有取無盡而用不竭者或又曰生殖之地旣不慮其缺乏矣然合以上數等之人類旣不齊性尤各别使任其就可耕之地隨意耕種而無人以彈壓約束之必至與土著時啓爭端而流弊且不可終極爲之奈何則謹應之曰是亦不可以不慮然思古者皆有農官專司小民耕種之事本朝初年亦曾遣官巡行郡國以察農民之勤惰今宜略仿其意擇各省候補人員之樸實耐勞者委以經理田畝約束人民之事倘能辦理有效則核其每歲所獲粟米之數而分别奬勵之如此則地之墾闢日多民之惰遊日少而粟米將不可勝食矣謂非國家之大利而民生之至計哉 
[本館接奉電音]  
　　昨晚七下鐘逾二刻時京師飛電傳來上諭一道敬謹譯登○五月初七日内閣抄奉上諭京師本年入夏以來雖經得有微雨尚未渥沛甘霖現在節逾芒種農田待澤孔殷允宜虔申祈禱朕於本月初九日親詣大高殿拈香時應宫著派貝子漙偉昭顯廟著派鎭國公載澤宣仁廟著派鎭國公載洵凝和廟著派輔國公載濤同於是日分詣拈香欽此 
[電傳宫門抄]  
　　昨晨八下鐘越三十五分時京師友人專電告知本館云五月初六日皇上召見軍機大臣及成章 
[宫門抄]  
　　四月二十六日刑部都察院大理寺廂黃旗值日正黃蒙引見八見正黃漢九員正藍滿三十三員廂藍滿五員廂藍漢二員茶膳房十八員山西藩司趙爾巽請訓葛寶華等得賞謝恩恩公訥欽泰謝管虎鎗領恩恩佑續假十日阿王慶恩假滿請安阿克東阿服滿請安掌儀司奏二十九日祭奉先殿漙侗行禮召見軍機及趙爾巽二十七日工部鴻臚寺正黃旗值日無引見文泰因伊子補缺謝恩趙尚輔英信各假滿請安廣東副將履謙謝恩候補知府蔣光謝恩召見軍機及張仁黼 
[俄約施行]  
　　中俄所訂滿洲條約風行寰宇人皆有爭先快覩之心兹者香港循環日報云此約旣定俄國即不復向中朝有所要求卽築路開礦練兵諸事宜其權利亦均歸中朝獨握惟撤兵則限以畫押後十八個月大約此約呈請御批之後二三日内卽可互換施行矣 
[俄人運砲]  
　　西歴六月十一號卽華歴五月初六日英京倫敦來電云俄人近自國中將大砲四尊運赴旅順 
 
 

Page 2

 
 
口計砲身各長四丈重各六十三墩 
[俄購輪船]  
　　聞之俄國水師員人云我俄海軍大臣擬選取民團艦隊中行駛最捷之輪船六艘備價購回以厚海軍之力尚有九艘仍歸公司中載客運貨來往澳爹沙埠及亞東 
[獨厚教民]  
　　日本報云某日美國議政院諸議員敷陳禁止華人之例大旨祇准信奉耶穌教之華人入境各美報因從而論之曰果爾則華人之入教者將來當不知凡幾回憶西班牙國前在飛獵邊島試行此例僅一禮拜華人之入教者已多至三萬名援昔証今其情形正不相懸絶也 
[倫敦火刼]  
　　西歴六月十一號卽華歴五月初六日英京倫敦來電云倫敦維多利亞街安放電氣廠内忽然失火一時烈燄飛揚不可嚮邇致焚斃青年男子二名女郎八口猝罹此禍殊覺惻然另有女郎十五人自五層樓上跳下以致受傷 
[俄藩抵京]  
　　俄國某親王道出天津已登前報兹接京師訪事友手函云四月二十六日親王乘火車抵京在正陽門外下車隨由步軍統領肅親王及那景兩侍郎迎迓入城至東交民巷俄使館小駐聞因中俄約欵告成奉命來華呈遞國書重修睦誼也 
[靈櫬出京]  
　　京師訪事友人云原任直隸總督北洋大臣合肥李文忠公靈櫬定於四月二十五日舉襄當啓行時道經東四牌樓出朝陽門沿途設筵致祭者絡繹如梭各部院堂司官亦依次設尊駐京各西員皆執紳送至朝陽門舁者以六十四名爲一班分作三班輪流更替前導爲姜軍門桂題所部武衛右車練勇一營靈櫬前後則由文忠所募親軍衛隊二百名持械擁護直抵通州俟靈櫬上船始返御賜各物每件刊刻黃　另照原式用紙製成以備殉葬紳民所餽萬民傘多至七十二頂陸離璀璨掩映生輝 
[靈櫬抵津]  
　　原任直隸總督北洋大臣合肥李文忠公靈櫬由京南下已紀報章兹者天津直報云五月初一日午後四點鐘時靈櫬由北通州用大號太平船載抵津門小泊西窰窪擺渡口各國兵士巡捕及本郡各官紳咸整肅衣冠恭申祭奠馬頭之上搭有彩棚各船亦均紥彩懸旗輝煌奪目 
[奏改江寗課吏館以收得人之效摺]  
　　太子太保頭品頂戴兩江總督臣劉坤一頭品頂戴江蘇巡撫臣恩壽跪奏爲江寗省城設立課吏館以資考核恭摺具陳仰懇聖鑒事竊於光緒二十八年正月十七日奉上諭各省候補人員冗濫尤甚平時不加考察一旦使之臨民蒞事安望其措理得宜近來各省已有奏設課吏館者自應一體遵行惟重在考核人才不得視爲調劑閒員之舉仍著該將軍督撫兩司等親見僚屬訪問公事以覘其才識並察其品行其賢者量加委任不必　拘資格其不堪造就者卽據實叅劾咨回原籍統限半年具奏一次務當破除情面嚴行甄别不准虚應故事稍涉瞻徇等因欽此仰見聖主澄叙官方　事求是之至意跪誦之下欽佩莫名臣等竊維爲政首重得人安民必先察吏督責於臨事不若校核於平時詢考其事言始得詳徵其才識江蘇仕途冗雜流品紛淆亟宜留意甄陶期得眞才而資冶理遵經轉飭司道妥議籌辦去後兹據江寧藩司吳重意江安糧道胡延江寧鹽巡道徐樹　酌擬程章先後具復並擇定善後局公屋一所設立課衷館藩司總理館事糧道巡道爲正副館長凡係在省候補人員分班輪流傳入館中就本館所備書籍分刑名錢榖武備交涉四科令傳到各員自認一科按日肄習以鈔錄札記爲功課由該司道隨時稽核甄别高下默爲存記每年四仲月分班傳考一次最優者立予委署其次列爲等第酌定功過積功過至三次者分别酌委停差如有才識閎通品行純正擇尤請保破格錄用其識見猥瑣文理荒謬之員據實詳請勒休回籍似此專記課程輪班肄習分期考試明示勸懲庶在省各員爭自濯磨悉心考究實於鑒别人才講求吏治均有裨益業於三月初二日開館館中經費就原有考課吏治欵内動支如有不敷另行籌撥詳請奏咨立案前來除督飭司道認眞考核秉公棄取冀漸收得人之效並分咨政務處吏部查核外所有江寧省城設立課吏館緣由謹合詞恭摺具陳伏乞皇太后皇上聖鑒敕部立案施行謹奏奉硃批但憑考課等第猶不足以得眞才著督冋司道認眞察核務以詢事考言爲準欽此 
[分撥浙漕]  
　　昨得浙省友人來函云浙江米糧缺乏民食維艱撫憲任筱沅大中丞奏請截留漕米十萬石分撥各府縣平糶以濟貧民計撥紹興府二萬石台州府三萬石寧波府一萬五千石温州府一萬石杭州府八千石衢州府六千石嚴州府六千石蘭谿縣二千石諸曁縣二千石處州府二千石共十萬一千石以耗羡作正數尚存九千石撥輔金衢嚴三府之不足各府縣得此消息米價遂鬆現已派員至申紛紛領運其中寧波所領一萬五千石除由江天輪船分二次運去四千石外又僱定福康帆船裝運六千石由吳吉人鎮軍派新寶順官輪船管帶布兼三游戎來申護送亦愼重民食之意也 
[設局平糶]  
　　金陵訪事人云邇來米價奇貴上白者每石須洋銀七元次者六元最下者亦須五元有奇兩江督憲劉宫太保民瘼關心飭上元江寗兩縣主陸續購到糙米八千餘石命江寗府沈碧香太守會同紳董設局平糶太守奉委後卽於上月二十八日開局並聞尚須續行採購俾得源源接濟也 
[開辦供給]  
　　金陵訪事人云江南文闈供給歴經現任江都縣劉松亭大令辦理頗爲熟手本屆補行庚子辛丑恩正兩科鄕試藩憲吳仲懌方伯特調大令來省辦理供給事宜並委胡大令廷琛代理江都縣篆上月某日劉大令行抵江寗卽趨詣各憲轅謝委旋定於二十四日開所辦公 
都護奔喪 
　　杭州采訪友人云杭州副都統德都護於本月初一日接到京師電訃驚悉太夫人已於某日仙游擗踊哀號粒米不入口隨料理印信文卷委員呈送鎮浙將軍常鶴帥收儲一面安設靈堂定於翌晨開吊至初四日卽麻衣素韠　匐回旗鶴帥恐長途或有疏虞特委恊領及巡捕各一員爲之護送 
[武林火警]  
　　杭州采訪友人云本月初四日已刻祝融氏忽稅駕於省城花牌樓天后宫中一時烈燄騰空蔓延無際甫一轉咰卽殃及鄰舍五家警鉦旣鳴水龍畢集銀濤萬丈灑自天空約逾一點鐘時始行熄滅旣而燼餘星火飛墮附近草房一刹那間十隊茅龍已次第破空而去是眞所謂无妄之災也 
[津郡官塲紀事]  
　　天津直報云本月初一日内閣中書沈内翰之文孫名學範者由南皮挈眷來津暫就公義客棧止宿旋於翼晨乘火 
 
 

Page 3

 
 
軍入京○是日新任湖北武昌鹽法道高觀察振鑾由京乘火車至塘沽旋附某輪船南下○正任直隸津海關道唐筱川觀察亦於是日由京乘火車來津公幹 
[京中人語]  
　　聞之在京友人云上月下旬某日户部傳諭所有欽派管理八旗官學處應支本年夏季經費銀八千兩本部庫定於五月初一日開放○總辦軍務處行文八旗滿蒙漢固山兵丁除各項官差及練兵外如有實在堪以挑練者究有若干名飭該管叅佐領查明數目造具清册呈報本處以憑核辦 
[保陽客述]  
　　聞之保定友人云直隸藩司周玉山方伯頃奉撫軍山左之命擬卽入都陛見署直督袁慰庭宫保以方伯在直有素熟悉地方情形刻方辦理善後事宜未便遽易生手擬奏請暫留兩月以資佐理特未知聖恩俞允否也○月朔省城善後局委員赴各處稽查廟宇香火地務令一律歸公以作學堂經費○肅寗人劉治琴著有畿南濟變紀略藩司周玉山方伯見而善之惜其所紀者限於一隅擬令蒐輯通省事機勒爲一書俾鉅制鴻編垂諸千古 
[靈櫬來申]  
　　合肥李文忠公靈柩由京至天津附招商局新豐輪船南下於昨日午前十點鐘時抵埠停泊小東門外招商局金利源碼頭駐滬各防營及撫標滬軍營蘇松太兵備道轅親兵先在碼頭列隊俄而蘇松太兵備道憲袁海觀觀察以次文武印委各員次第登船祭奠至十一點二刻始分道而回當致祭時法界捕頭督率中西捕探會同會捕局線勇至碼頭已照料頗極周詳并聞靈柩定於本月初九日扶回合肥原籍安葬 
[籌平米價]  
　　日來滬上米價奇昻民食幾虞不給蘇松太兵備道袁海觀觀察知必有奸商豪富壟斷居奇爰飭上海縣汪瑶庭大令面諭米業董事某君籌平米價行將出示曉諭周知矣 
[慨分家量]  
　　浙江湖州府屬某富紳寓滬日久近見米價日貴民食維艱憶及故鄕尚存米數千石不忍囤積居奇特於昨日赴蘇松太兵備道轅謁見道憲袁海觀觀察請准運滬平糶并通飭所過之處派人保護等情觀察准之似此垂念民艱慨分家量以視心存龍斷利已損人者其賢不肖之相去爲何如耶 
[司馬來申]  
　　昨日川沙廳撫民同知陳桓士司馬因公來滬先詣蘇松太兵備道轅謁見道憲袁海觀觀察然後至上海縣署拜會縣主汪瑶庭大令大令延入花廳晤談良久而别 
[勒限緝兇]  
　　本月初四日本邑二十四保十六圖地保范克儉查見唐橋附近田内有一無名男屍報經上海縣汪瑶庭大令帶同刑仵前往騐得屍體刀傷歴歴顯係被人戕害因卽塡明屍格飭緝正兇數日以來未有端緒昨日大令憶及此屍雖被刃至四處而血跡都已洗凈疑由他處移來似此重大案情未便含糊了結因之加派差捕限令卽日破獲違者嚴懲 
[懸賞緝兇]  
　　昨日太湖廳同知程司馬行文上海縣署附以賞格一紙内開據漁户秦發來報稱伊父秦壽明並伊未婚養妻某氏撑駕網船不知何日在何處被人一併殺斃抛屍湖中等情當經詣騐屬實飭差緝犯未獲誠恐遠颺合出賞格無論軍民人等如能拿獲正兇者賞洋一百元知風報信因而拘獲者减半給發云云縣主汪瑶庭太令立飭發貼通衢并派捕嚴行查緝 
[解犯登程]  
　　前年賊犯沈得興行竊上海紳士李蘭墅明府家巨贓獲案訊實科以軍罪監禁獄中日前縣主汪瑶庭大令奉到蘇撫恩藝棠中丞排單飭卽解赴陜西潼關廳配所因飭刑胥繕具公文隨於昨日派差押解西上 
[法界停訊]  
　　昨日禮拜四爲法界公廨讞案之期適合肥李文忠公靈櫬過申讞員杜枝園大令須隨同蘇松太兵備道憲袁海觀觀察登舟祭奠先期咨照捕房暫停讞政 
[定期慶賀]  
　　西歴六月二十六號卽華歴五月二十一日爲英皇加晚之期寓滬英商刻已議定自二十一日始至二十三日止於此三日内停辦各事同申慶賀之忱先是二十一日十點半鐘在漢口路禮拜堂舉行祝賀加冕典禮至正午各兵船及團練兵均聲砲遥祝一點鐘泰西諸婦女同赴南京路菜巿前大洋房樓上宴會四點半鐘至英總領事署花園中游玩入晚九點鐘黃浦灘一帶均張燈結綵以慶昇平二十二日午後五點鐘各國水陸弁兵同往賽馬塲中會操各種陣式入夜九點鐘赴圓明園路西戯園觀劇二十三日午後四點半鐘各西童均至賽馬塲中爲跳舞之戲六點鐘招集水陸弁兵宴飲於南京路菜巿前大洋房樓上入夜仍赴西戯園觀劇想屇時歐西士女聯袂偕來車水馬龍必極一時之盛也 
[上海巡局紀事]  
　　紹興人李良甫扭其姪李阿剛姪媳李陳氏至二十三七鋪巡防局訴稱伊等常來滋擾求卽究懲局員盛雨村二尹判令將李阿剛責二十板取具改過切結存案○有王楊氏者冋租南巿單興囡房屋開設小客棧邇來積欠租價洋銀四元迭同索取分文無著因邀同岳父奚榮全洶洶然前往將王楊氏肆毆氏忿不能平奔投十六鋪巡防南局喊控局員某君見其受傷甚重著卽移送上海縣署請縣主汪瑶庭大令騐明究辦 
[施當其厄]  
　　昨收到葛振卿大司宼胡雲楣少司宼由京匯來會籌三邑急振墊欵捐欵共英洋一萬元又湯癸生内翰捐英湗一千元梁縉卿觀察李進之太守時楚卿太守各捐英洋一百元已彚解紹城大路徐宅三邑義振公所又蘇垣陸春江方伯朱竹石廉訪會籌振款英洋二千元此欵已撥交紹興府尊熊再青太守歸入官振矣三邑災情甚重得此全活不少諸大善長好義急公恤災布惠造福實非淺鮮將來餘慶之來正未有艾特此先請登報誌感如蒙四方大善長函賜振欵請寄上海二馬路九章綢莊九華堂扇莊及後馬路南新街安樂里駐滬蕭山合義和絲廠帳房均可代收立卽塡發三邑駐滬籌振公所聯票馮單以免歧誤合併聲明駐滬山會蕭三邑籌同人謹志 
[幼孩待領]  
　　兹有吳松船汕頭查獲被拐幼孩兩口稅通州帶回上海交敝堂暫時留養一爲吳二狗子年十四歲揚州北塘鄕楊家莊人其父吳壽康兄大狗子弟三狗子划船船户也前在蘇州突被匪人拐去一爲王小根根年九歲常熟梅里田莊人其矣王二在本籍被匪所拐敝堂憫其年幼無知乞登報章俱家屬前來認領尤望同鄕之客申江者函致本處著人查詢則珠還合浦尤屬事半而功倍焉滬北天后宫前廣益善堂謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日髹工吳雲卿沈三慶擁至城内鴻常盛漆作恣情胡閙勒令停工報經保甲總巡朱森庭明府拘拿送縣當晚縣主汪瑶庭大令升堂研訊吳沈同供小的等見漆匠某某等人在鴻常盛漆作中勒令暫停致相齟齬是以入内解勸不料竟被局勇悮拘求恩鑒宥大令喝令各責二百板沈稱小的腿上患瘡務乞恩宥大令乃令减責一百板隨喝令將吳責二百板一併交人保出諭以如再犯事定必重懲○江北划船户翟五子挈妻洪氏投縣控被堂兄文江誘賣等情大令升堂研訊翟供前者小的在家臥病令妻駕船出外不料堂兄文江竟竊取年庚婚帖誘令妻子至伊船上閉諸艙中恣行非禮嗣經小的查悉投控工程局始妻放回然仍勒令小的禀求銷案近日又欲將小的之妻及兒子誘出圖售爲此情急控請究懲洪氏所供大略相同大令以其情節支離叱令退去聽候查明再核○巡防北局委員某君函送張友根周福根二人到縣大令研訊之下張供小的在某處鑿花銅作習藝前晚行至新北門口見周等多人正在簸錢偶爾儳言陡被周與朱阿桃擊傷額角爲此投局禀控蒙送案下乞恩究懲周供前日小的由南翔來滬暫寓羅姓成衣店擬至某絲線店執業是晚銅作工人張友根等見羅家有年輕婦女遂猱升雉堞互唱淫詞小的與朱叱令他往張自恃人衆突起行兇以致小的及朱腹背受傷勢甚沈重大令判責周手心五十下張三十下朱二十下分别交地甲管束 
[馬路工程局紀事]  
　　日前捕夥方阿洪在楊家渡凉亭中强褫某姓小孩衣服被地甲拘解工程局總辦翁子文太守將孩函送某善堂留養方則判令掌頰四十下收押局中聽候查明覆訊○偷兒于有德至十六鋪橋左近某姓家行竊被巡街捕拘獲解送工程局總辦翁太守倩襄讞委員黃衡堂二尹研訊判令掌頰五十一驅逐出境 
[英美租界公堂瑣案]  
　　前晚轎夫楊寶生舁肩輿至四馬路悮撞流氓王阿根王卽拔刀戳傷楊腿包探張寶榮見之立卽拘解捕房昨晨解案請究讞員張柄樞司馬商之海副領事判責王五百板管押半年○日前楊阿榮至萬源銀樓稱有某西人欲購銀練等物銀樓執事人遂遣夥朱阿嘉持銀物數包隨楊而往行至靜安寺附近楊陡將朱所持之物攫取而逃旋由路人帮同拘住送入捕房昨日轉解公堂司馬判責五百板管押二年期滿遞解回籍○積賊陳寶元行竊周富榮家衣物由包探沈阿岳王長桂拘解請究司馬判責五百板管年一年○莊阿福向江薜琴尹春江訛詐洋銀二十元由包探金阿三拘解請究司馬判責五百板管押半年○有劉在者持僞銀錠至公估局請估局中人察出報由包探沈阿岳　解公堂司馬判責五百板管押二年期滿遞解回籍○無賴徐三囡等向沈某强借不遂攫取衣物由包探張寶成拘解請究司馬判各責三百板管押二月○毛興德邵阿榮在某洋行爲細崽偶因賭博以致互毆由捕拘解請究司馬判各罰洋銀一元旋見邵額上前流海髮長至二寸許飭差帶下令待詔薙去僅留小辮一條 
[法租界捕房紀事]  
　　輪船積竊錢六仔偕甲乙二同黨至某輪船行竊適爲包探所見拘送捕房捕頭命押候堂期解請讞員杜枝園大令究明懲辦○歹人楊小狗專收諸賊所竊之贓以博蠅頭微利迭奉讞員杜枝園大令訊懲遞解回籍兹又濳來滬上依然收買竊贓昨由包探查獲解入捕房捕頭令押候堂期解請大令訊辦 
[美租界捕房紀事]  
　　昨晨僑居茂海路某里之甬人陳某與鄰近某飯店主某甲口角兇毆經一百五十一號巡街捕拘入捕房捕頭以陳不應逞兇令押候轉解公堂禀請讞員張柄樞司馬訊辦○昨日亭午時西人某甲醉態瞢騰蹀　於百老匯路中恣情胡閙某號華捕見之恐肇意外之禍因之送入捕房捕頭令押至酒醒時釋出○前晚妙手空空兒孫阿才混入靶子路左近鄕民某姓家圖竊被事主拘入捕房捕頭令押候解送公堂禀請究辦 
[蘇垣官報]  
　　四月二十五日候補道袁恭宏知通知在院上禀辭赴都引見知府田庚禀知課吏舘監塲畢莫枚禀知赴楓橋查繭船通判朱正輝赴太倉衛知縣阮尚疇赴鎭江衛張明允赴鎭海衛金山帮均禀辭查辦屯田差候補知縣周寶榮起服回省禀到縣丞洪昌年禀知赴滬見道憲金海鳳禀知赴寗見制憲指分江蘇遇缺先補用巡檢管彤浙江人試用巡檢蕭世杰江西人均由京驗看來省禀到淞北協鎭劉長春到二十七日前江西主考翰林院編修楊家驥由浙江籍來進京候選同知頤津辭行正任淮安府軍捕通判調署江寗府南捕通判姚紀衡禀辭回寗知縣錢浦由上海綢捐南局來並謝廿六年分冬防案内蒙給酌委班首先署事州縣一次魏允濟禀辭赴海運京沽局差分缺間補用巡檢蘇匯由甯來三品銜知府用江蘇候補同知倪啓佑於本月廿六日子時在侍其巷公館病故二十八日督辦蘇省牙釐局朱由滬回直隸州謝謙禀謝奉撫憲委帶蘇防續備左營蘇州府照磨姚定信禀銷守提元和縣欠解平江書院應捐經費差府照磨程繼廉禀謝奉藩憲飭知請補常州府照磨缺典史周綬采禀謝奉飭分常差委卽辭指分江蘇試用府經歴張桐孫典史朱調鈞均浙江人由京騐看來省禀到指分江蘇本班儘先補用府經歴王繩高山東人巡檢何炳焱湖南人均由籍騐看領咨來省禀到五品頂戴指分江蘇試用巡檢包江浙江人由直隸騐看領咨來省禀到署蘇糧道庫大使沈恩彤禀知廿五日接到湖南電信丁父憂二十九日藩轅牌示署蘇糧道庫大使沈恩彤據報在任丁憂遺缺查有候補主簿項兆騮堪以酌委署理直隸候補道陸樹藩辭行回滬同知金兆蕃禀知由滬回知縣魏允濟禀謝奉委管解銅元赴都卽辭魏蓮禀辭赴寗見制憲營帶撫標飛划營儘先遊擊王萬美禀知巡查元和崑新各屬回太湖水師正前營哨弁補用都司易九臯禀知隨朱亷訪由上海回五月初一日通判王鍾瀚禀謝奉飭二十六年分冬防案内蒙記功二次知縣鍾鴻鈞由吳淞沙釣船捐局專丁來省禀謝奉飭二十六年分冬防案内蒙給准改奬勞績酌委班首先委署一次記功二次蕭　英汪受毅程鵬朱仁粟胡榮直州判丁樹曾均奉傳閱學古堂課卷府照磨汪自立禀謝飭知二十六年冬防案内蒙記功二次指分江蘇通缺先補用縣丞陳觀武試用縣丞吳德培均浙江人由京騐看來省禀到府經歴柳雲壽浙江人由浙騐看領咨來省禀到巡檢黃承祐浙江人奉撫憲騐看到省新選揚州府惠臺縣典史徐育贊直隸人由京領照來省禀到管帶撫標飛划營儘先遊擊王萬美禀知赴江震一帶巡哨初二日藩轅牌示照得署元和縣正任華亭縣知縣王得庚調署寶山縣知縣所遺元和縣知縣員缺卽以寶山縣知縣金元烺調署其未到任以前查有長洲縣知蘇品仁堪以暫行兼理又無錫縣知縣孫贊元調省遺缺查有候補知縣李超瓊又金匱縣知縣方臻峻調省遺缺查有候補知縣張寶瑔又溧陽縣知縣曹宗周現奉大計叅劾應行摘印所遺員缺查有候補知縣胡保聯均堪以酌委署理又丹陽縣知縣劉炳青調省遺缺查有正任武進縣知縣施沛霖堪以署理又新陽縣典史胡日階金壇縣典史卓煊均垷奉大計叅劾應行摘印所遺員缺查有試用從九品葛綬青候補府照磨楊樹森均堪以酌委署理又丹徒縣安港司巡檢方維城因病請假前據鎭江府詳報委員代理在案該巡檢現奉大計叅革所遺員缺查有候補縣丞楊寶書堪以酌委署理又蘇州府訓導馬爲瑄已於大計案内叅革所遺員缺查有試用訓導龔慶咸堪以酌委署理又武進縣小河司巡檢徐兆澐署事年滿遺缺查有准補斯缺之瞿傳壿堪以飭赴新任又署奉賢縣典史王桂墀署事年滿遺缺宣有正任斯缺之徐承乾堪以飭令回任又蘇管糧通判劉朝鑾據報病故遺缺查有候補通判梁書祥堪以請補知府陸桂星禀謝奉委院試提調差長洲縣蘇元和縣王均禀謝保薦卓異知縣查亮采禀知交卸署崇明縣任事回省主簿項兆騮禀謝奉委署理糧道庫大使事正任奉賢縣典史徐承乾禀謝奉飭回任指分江蘇本班儘先補用典史王煇垣江西人由籍騐看領咨來省禀到　先補用遊擊易明德禀謝奉撫憲札委營帶蘇防續備後營昨日到差把總黃德樑禀謝委充學院武巡捕差卽辭赴江隂接學憲 
[上海虹口元濟善堂經收四月分送堂一文愿捐清單]  
　　南通州得記莊交來慶餘橋厘捐局同人等洋廿元海陽縣巡署世德堂胡曹平銀三兩正吳城名心叩無名氏義成永燕香樓四户各二元李愼遠堂蘇城詩鶴劉黃氏三户各一元永慶堂四元吳敬善堂一元五角聚順號張錦生趙世元三户各三角延公館朱金炳二户各三角彭榮開二角宋炳瑞五角燕香樓銅洋四十元沈錫昌銅洋三元宴樂春銅洋七元三角共收洋三十八元七角銅洋五十元三角 
 
 

Page 10

 
 
[皖省官報]  
　　四月二十四日請補頴州府通判王承洛到由清江提餉回改指安徽試用府照磨王自怡到江蘇人知縣杜葆光辭赴安慶府屬牙釐捐從九曹鴻銓知奉委查金保門外街道並謝超酌各委一次記功三次二十五日同知銜新選銅陵縣王佑曾到順天人號蓮塘指分安徽補用巡儉胡澤潤到河南人試用巡檢王汝杰到江蘇人候補知縣劉鳳蒞到赴引回按司獄魏邦華辭委解屯折銀赴金陵巡檢蔡蔭楣知奉委辦廬州府兼六安州土藥分卡二十六日花翎三品銜分發安徽試用知府惲毓麟到江蘇人號季申直隸州張贊巽到江蘇人號薈甄指分安徽敎習知縣周炳煃到四川人號德葭候補直隸州王鑒知大學堂遷移求是學堂二十七日知縣包惠疇知黟縣交代清楚梁景鴻知奉委勸辦房捐陳懷棟辭給咨赴引從九曹鴻銓知接查金保門外街道差典差典史潘際陳到 
[邗江官報]  
　　四月二十日謝尹恭靖履鹺尹善金鹺尹上迪均傳考龍分轉澤鈞禀辭二十一日新選餘東場唐尹雨分領憑到揚二十二日楊分轉葆鈞委解京餉起程二十三日楊分轉永錫由淮北來汪分轉覲潮由朝灣公幹回項鹺尹毓溎金尹上同于鹺尹獻廷熊鹺尹易乾等七員均咨送保甲局差遣 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年四月二十三日京報全錄]  
　　宫門抄諭旨均錄前○山東巡撫張奏爲揀員調補要缺知縣摺○漕運總督陳奏爲安省和含二州縣光緒二十六年分增津奏銷錢糧摺○貴州巡撫鄧奏爲會匪放票訪獲首要訊明照例懲辦片山東巡撫臣張人駿跪奏爲揀員調補要缺知縣以裨地方恭摺仰祈聖鑒事竊查濰縣知縣李務滋終養開缺吏部知照係光緒二十七年九月初七日奉旨第五日行文按照限减半計算扣到九月二十六日作爲開缺日期以本月三十日截缺所遺係繁疲難兼三沿海要缺例應在外揀員調補查淮縣地接海濱又當東府要種政務本繁現更逼近租界礦路公出其境交涉事多一切保護巡防在在均關緊要非精明强幹之員不足以資治理臣督同藩臬兩司於能省簡缺知縣内逐加遴選查有武城縣知縣袁桐現年三十七歲廂藍旗漢軍署常海佐領下人由禀生中式光緒癸已恩科舉人甲午恩科進士欽點翰林院庶吉士乙未科散館以知縣用是年十月選授武城縣知縣吏部帶領引見奉旨山東武城縣知縣著袁桐補授欽此十二月到省二十二年二月赴任二十四七等年先後調省差委二十八年正月回任該員才具明能政事勤敏以之調補濰縣知縣實堪勝任與例亦屬相符據布政使胡廷幹按察使尚其亨會詳前來相應仰懇天恩俯念員缺緊要准以武城縣知縣袁桐調補濰縣知縣實于要缺有裨如蒙俞允該員係現任知縣調補知縣銜缺相當毋庸送部引見再該員係初次請調所有任内一切因公處分例免計算亦無積案及欠解錢糧承緝未獲盜案曁商課漕倉銀兩有關降調展叅處分其在武城縣任内兩次交代已結並無欠解正雜銀兩所遺武城縣知縣員缺東省現有應補人員容俟接准部覆後再行揀員請補理合欽遵改題爲奏新章恭摺具奏伏乞皇太后皇上聖鑒訓示謹奏奉硃批吏部議奏欽此漕運總督臣陳夔龍跪奏爲安省和含二州縣光緒二十六年分增津奏銷錢糧恭摺仰祈聖鑒事竊據江安糧道效曾詳稱和含二州縣光緒二十六年分額征無耗增津銀九千五百三十兩内除和州挖廢田畝豁免銀三兩九錢一分實應征銀九千五百二十六兩九分内已完解道銀三千七百八十一兩六錢四分荒緩銀二千五百八十九兩五錢三分九釐因災緩征銀二千五百四十兩五錢二分三釐征完另報銀五百五十兩五錢六分四釐未完熟田銀六十三兩八錢六分催完另報所有因災緩征銀兩應自光緒二十七年秋成後啓征扣至二十八年秋成後一年限滿查明完欠考成另行造報理合循例開造完欠分數考成及收支四柱奏銷各册詳送覈題等情前來臣覆核無異除將册揭送部查核並將未完一分以上職名先行奏報外理合　摺具陳伏乞皇太后皇上聖鑒飭部議覆施行謹奏奉硃批户部知道欽此鄧華熙片再查前據永寗州知州涂步衢詳稱該州於光緒二十五年七月到任訪聞募役司地方有匪徒龍海臣卽龍發妹有放會結拜情事當卽會營飭令該巡檢婁德鏡汛弁顧寅基及保正人等嚴密查拿未經弋獲至二十六年四月二十六日續訪得該匪龍海臣卽龍發妹有糾衆謀逆各情並據保正余占元等密禀相符復督同婁德鏡顧寅基等查明該匪濳匿之大壩地方分投圍捕將該匪龍海臣卽龍發妹熊長受卽熊炳章李貴林熊冬等一併拿獲提騐各犯均無拷剌痕跡卽訊據首犯龍海臣卽龍發妹供年四十八歲永寗州人父母俱故並無弟兄妻子財産平日在外遊蕩光緒二十五年正月内路遇已獲之熊長受李貴林在逃之余樹清坐地閒談說起江湖上人多是結拜弟兄遇事繼有帮助伊起意邀人放會熊長受等允從約定二月初一日到僻靜尖坡地方會齊過後伊到已獲之熊冬家談及已商同熊長受等邀人放會之事囑熊冬一同入會熊冬不允伊拔出身帶尖刀威嚇熊冬害怕應承至期伊同熊長受等各邀得一共五十餘人先後到齊每人湊銀五錢買備雞酒猪肉大家同欽推伊爲大哥此外依齒序列分送各人號片一張各散二十六年四月初間伊與熊長受李貴林余樹清會遇述及去年收成歉薄饑民甚多起意令熊長受等約會弟兄各帶軍器定期四月二十八日夜先搶募役司六馬等處起事再行裹脅饑民奪取城池熊長受等應允熊冬並不知情不料先被訪聞拿獲到案委係起意放會結拜弟兄糾衆謀逆並無歃血盟誓焚表情事及另犯不法例案余樹清不知逃在何處是實又據熊長受卽能炳章供年三十二歲李貴林供年四十九歲並　同供均永寗州人父母俱故並無弟兄妻子平日在外遊蕩均無財産餘與龍海臣所供大略相同又據從犯熊冬供年十八歲永寗州人父母俱故弟兄二人尚未娶妻耕作度日冋不爲匪光緒二十五年正月内有龍海臣卽龍發妹至伊家談及已商同熊長受等邀人放會之事並邀伊一同入會結拜弟兄約定二月初一日在僻靜尖坡地方會齊伊不應允龍海臣卽拔出身帶尖刀要將伊殺害伊畏懼允從到期龍海臣到至該處見熊長受等邀集一共五十餘人先後到齊每人湊銀五錢買備雞酒猪肉大家同飲推龍海臣爲大哥餘皆依齡序列分送各人號片一張而散今蒙拿獲審訊委係被脅勉從結拜並無歃血盟誓焚表情事所得號片早已燒燬至龍海臣等如何起意糾衆謀逆伊並不知情是實各等供據此當將訪聞獲犯訊供緣由具文通報並因該犯等黨羽衆多禀蒙候補知縣廖書林至州提犯覆審明確供禀請示旋奉兩院批飭將龍海臣卽龍發妹熊長受卽硛炳章李貴林一併處斬仍將龍海臣照章梟示以昭炯戒遵即懲辦在案餘因逸匪緝獲無期復將覆審議擬等情由安順府知府趙時俊核明詳司據臬司林紹年覆核詳請咨部前來臣覆核無異隨即咨部核辦在案兹據部臣議覆查龍海臣卽龍發妹熊長受即熊炳章李貴林訊明該犯等實有開堂放飄情事業已就地正法核與通行章程相符惟案關聚衆謀逆應令該撫另行奏明辦理等因自應遵照辦理查律載謀叛但共謀者不分首從皆斬又例載異姓人結拜弟兄其無歃血盟誓焚表情事止序齒結拜聚衆至四十人以上如爲從各犯審係良民被脅勉從結拜應於爲從本罪上再减一等又通行内開拏獲會匪如訊係爲首開堂放飄者一經審實卽錄供照章禀請覆訊就地正法傳首犯事地方懸竿示衆如有雖經入會情罪稍輕之犯酌子在籍鎖帶鐵杆石礅數年俟限滿後察看能否改過自新分别辦理各等語臣覆核此案龍海臣卽龍發妹起意紏同熊長受卽熊炳章李貴林曁在逃之余樹清等放會結拜弟兄數在四十人以上復聚衆謀逆均屬罪大惡極自應按律問擬龍海臣熊長受李貴林應如該司等所擬除結拜弟兄輕罪不議外合依謀叛但共謀者不分首從皆覱律各擬斬立决均已就地正法龍海臣係爲首開堂放飄亦經照章傳首犯事地方懸竿衆應毋庸議熊冬隨同結拜訊係良民被脅勉從並無歃血盟誓焚表及知情謀逆情事亦應如所擬合依異姓人結拜弟兄其無歃血盟誓焚表情事止序齒結四十人以上如爲從各犯審明實係良民被脅勉從結拜於爲從本罪上再减一等擬杖一百徒三年仍遵通行酌予在籍鎖帶鐵杆石礅五年限滿察看能否改悔冉行分别辦理保正余占元始雖失察旋卽具報應免置議逸犯余樹清等嚴緝獲日另結起獲槍杆刀等件案結變價彚解該犯龍海臣訊無父母弟兄妻子財産無憑緣坐查追所有訪獲此案首夥會匪應叙職名據該州聲稱係永寗州知州涂步衢訪獲係該州募役司巡檢婁德鏡募役司千總顧寅基相應隨案開送聽候部議除咨部查照外謹將奉飭遵辦緣由附片具陳伏乞聖鑒飭部覈覆謹奏奉硃批刑部議奏欽此 
 
 

Page 14

 
 
[光緒二十八年四月二十四日京報全錄]  
　　宫門抄諭旨均錄前○貴州巡撫鄧奏爲遵章彚安請襲世職摺○又奏爲提用練軍截曠銀兩以濟要需片○漕運總督陳奏爲遵旨體察防務情形摺○雲南巡撫李奏爲揀員委署糧道片頭品頂戴貴州巡撫臣鄧華熙跪奏爲遵章彚案請襲世職恭摺仰祈聖鑒事竊臣准内閣咨開本閣具奏各省具題本章分别存收發還各摺片於光緒二十七年十二月十一日奉旨依議欽此計發還貴州巡撫題本二十三件等因查内有請襲世職本章三件前准兵部咨議覆湖廣總督條奏内開請襲世職應一體改爲彚奏等因遵辦在案自應查照辦理案查前撫臣王毓藻任内據布政使邵積誠詳據安順府轉據清鎮縣詳稱請襲雲騎尉劉增祉年二十一歲係陣亡知府銜同知餘杭縣知縣劉玉衡之嫡長孫因劉玉衡陣亡其子劉照南左手有病不能騎謝以嫡孫劉增祉遵例請襲又據平越直隸州詳稱請襲雲騎尉張鑑洤年三十二歲係陣亡外委張尚一嫡長孫因張尚一陣亡其子張麒早故以嫡長孫張鑑洽遵例請襲又據平越直隸州詳稱請襲雲騎尉丁祖光年三十二歲係陣亡把總丁鳳雲胞姪因丁鳳雲陣亡乏嗣以胞姪丁祖光承繼遵例請襲各等情造具册結由司先後申送前來前撫臣干毓藻騐看未及核辦護無臣邵積誠到任查定例承襲世職以嫡長子孫承襲如無嫡長子孫許令弟姪應承繼者承襲又承襲雲騎尉年已及歲免其送部令該督撫騐看具題俟題准後就近發標學習支食全俸各等語今應襲雲騎尉劉增祉張鑑洽丁祖光三員均與定例相符分别具題請襲在案兹准内閣將本章發還理合查照新章彚案請襲除各員宗圖册結先經隨本揭送部外謹恭摺具陳伏乞皇太后皇上聖鑒勅部議覆謹奏奉硃批兵部議奏欽此鄧華熙片再竊查黔省素號巖疆苗夷雜處民貧地瘠額賦無多無事之時尚恃各省恊濟以充兵食近年以來恊餉不濟用欵愈繁粤邊遊匪窺伺於今七年黔邊一千餘里防務未敢稍懈紅江瘴癘極毒戍卒死亡相繼賞卹之需添募之費在在皆須籌備年來了結本省教案迭籌償費更未便遷延有失睦誼惟庫帑奇絀平日度支已屬東挪西補加以此次奉派賠欵每月匯滬不敢逾期斷非無米爲炊所能集事然全局所繫詎容稍存推諉之心迭經督同司道再四籌商祇有加徵土藥稅銀並認眞整頓釐務一時難期成效至房捐畝捐等項黔省茅簷土屋富户不多難期集欵揆厥情形勢難籌辦近來各省協餉只四川廣東照常撥解九江關少有協齊其餘各省雖屢經奏請敕部催解並由臣文函迭告懇切陳辭亦尚未能應手近日開辦學堂改練洋　均不容再緩之事增欵甚鉅籌措無從兹據藩司邵積誠會同善後局司道詳稱查有提存練軍名糧截曠銀兩一項於光緒十一年經前署撫臣李用清奏明另欵存儲以備地方有事添募賞需之用自光緒九年十二月起至光緒二十七年十二月止共提存銀三十六萬二千三百二十三兩五錢一分五厘經前撫臣崧蕃奏明動用過威寗賑務曁普安軍需銀三萬六千五兩八錢四分八釐外實提存銀三十二萬六千三百一十七兩六錢六分七釐現在賠欵按月批解期限嚴迫黔邊防軍單薄又須添募待用孔殷實屬無欵可籌除批飭該司局於此項銀兩隨時是發以濟急需外所有黔省提用練軍截曠銀兩各緣由除咨部查照外理合附片具陳伏乞聖鑒謹奏奉硃批户部知道欽此漕運總督臣陳夔龍跪奏爲遵旨體察防務情形妥爲籌議並開具收欵清單恭摺覆陳仰祈聖鑒事竊臣於光緒二十八年三月初九日承准軍機大臣字寄三月初一日奉上諭有人奏請提漕署歲進各欵就餉練兵一摺據稱漕署歲收釐金蘆葦變價黃淮湖海各灘租及江寗協濟等欵統計有五十萬之譜近年以來積弊甚深悉歸中飽請飭就此欵另募新兵改練洋操等語著陳夔龍按照所陳認眞整頓察酌情形妥議具奏另片奏請裁南河冗員等語著該漕督一併議覆原摺片著鈔給閱看將此諭令知之欽此仰見朝廷整飭戎行實事求是之至意跪誦之下欽佩莫名伏查清淮地僅一隅非同行省自行徵收之欵及各省協濟防餉河餉每年約銀十二萬兩錢二十二三萬千文約計贍軍者三之二治河者三之一並無五十萬兩之多有每年奏銷清册及報部歲入歲出之册可稽一切開支向係漕臣綜核淮揚海道隨同稽查經手之員無從隱匿中飽清淮防軍現存馬步水師勇丁一千九百餘名練兵五百名分防淮徐海各屬要地兼顧鹽城阜寗等處海口遇有緝獲益匪就近解交各地方官收審其兇暴最著之犯卽由臣核定罪名照章從嚴懲辦從前各防營零星分布稽察難周缺額空名在所不免上年經調任山東撫臣張人駿歸併成營以後大加整齊已改舊觀臣到任後傳見各該營官弁時加訓誡儆以軍法並不時分派委員猝往默驗馬步各營均無短缺平日習練洋槍洋砲尚能如法而於緝捕巡防未敢少形懈弛每屇出防期滿屢據地方士民呈禀乞留以資彈壓情詞極爲懇切其非疏防縱盜可知本年正月間清江南鄕匪徒攔搶行旅當經附近練軍登時獲犯解審田臣批飭照章懲辦有案原奏所稱防營駐紥之地盜匪肆劫任其飽掠等語或係傳聞失實若欲舍舊謀新另行招募非特挑選教練成軍需時誠恐新募之勇未必遽勝於前轉致巡防疏曠况　勇會黨到處充斥更恐誤收匪類敗壞營規所撤舊勇無業可歸難免流而爲匪江北界連齊魯關繫重要誠如原奏所陳現在伏莽尚多教堂林立若不嚴密巡緝不但居行交病貽患地方更於民教不安動關交涉臣體察情形防務先以陸路爲重勇營惟當認眞操練嚴禁空缺毋庸撤退另招其近海各處鹽城則有鬥龍港阜寗則有射陽湖口黃河口灌河口海州則有臨洪口青口鶯遊門皆係内洋小港大洋海道甚遠此外尚有阜寗之雙洋本套兩口海州之興莊朱門韓家穆冢乾堰五口尤爲狹小舟楫罕通旣非扼要之地亦非繁盛之區似不致爲外人所覬觎惟海濱俗悍民貧須防其水陸句通乘機劫掠該處向有淮海水師往來巡緝近年尚屬安靜自來禦外必先靖内未有腹地不安而能防守口岸者也惟是馬步五營操巡兼　一年之中總須離營數月設遇徵調勢難遽齊臣再四籌思擬先就原有之馬步五營内騰出一二營作爲常備軍練習洋操並調練標兵分防各處以符巡警之義卽將騰出一二營按行車規制教練平居常如臨敵有事投袂卽行庶可以備緩急之用容臣就現有財力格外節縮設法籌挪認眞整頓如果湊有餘欵再行添練新軍俟辦有端緒續行奏請聖訓除南河各廳一時尚難裁撤另片附奏外所有體察防務情形妥籌辦理緣由理合繕摺覆陳並將清淮常年進欵約計一年收數開具清單恭呈御覽伏乞皇太后皇上聖鑒訓示謹奏奉硃批著卽認眞整頓隨時考察以期餉不虚糜單併發欽此 
李經羲片再署雲南糧諸道試用道湯魯璠因與臬司全楙績新締兒女姻親奏奉硃批著照例廻避欽此欽遵轉行查照在案例應交卸請咨前赴另指之廣西省候癍所遺糧儲道篆務查有奏調雲南差遣委用補用道魏景桐才具練逹任事精詳堪以署理除分檄飭遵外謹會同雲貴總督臣魏光燾附片陳明伏乞聖鑒謹奏奉硃批知道了欽此 
 
