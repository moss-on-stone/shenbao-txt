# 1918 - 228 - 4916351

 

Page 1

 
 
   
 
 

Page 2

 
 
   
 
 

Page 3

 
 
訃告 
　　清封夫人翼之先生之母褚太夫人於本月十七日亥時壽終擇於十九日申時大殮特此報聞黃陸路二十七號楊瑞荆堂司喪帳房具 
時評 
[外戰（冷）]  
　　今則被迫而有不得不對外以戰矣今所戰者雖非敵國之德奥而爲德奥所利用之過激派俄人也 
　　當其宣戰之始以爲德奥遠在歐洲也當其出兵海參崴之時以爲僅追隨協約軍之後也今則過激派對我而有哀的美敦書之限期矣我雖欲敷衍對付而不可得矣 
　　雖然此皆分内事也對外宣戰以後所應早爲預備者也奈何至今而始密議尚無决策哉然則政府對於外戰之舉果僅有其名而未嘗一置於心耶嗚呼其何以對國人亦何以對與國乎 
[命令]  
　　八月二十二日大總统令陸軍總長段芝貴呈請任命賈萬興爲陸軍第二師步兵第七圑第三營營長應照准此令 
　　又令陸軍總長段芝貴呈請任命宋立武爲陸軍第二師步兵第三旅少校副官應照准此令 
　　又令陸軍總長叚芝貴呈准正紅旗滿洲都統志鈞咨請以常陞補公中佐領應照准此令 
　　又令陸軍總長叚芝貴呈准正紅旗滿洲都統志鈞咨請以瑞順補副參領耆琛補印務章京均照准此令 
　　又令内務總長錢能訓呈准吉林省長郭宗熙呈請將吉林縣知事李廷璐樺甸縣知事林世瀛雙城縣知事歐新春賓縣知事李德鈞同賓縣知事張允升密山縣知事吉人綏遠縣知事　廣試署農安縣知事樂紹奎試署舒蘭縣知事鄭棻試署德惠縣知事全斌試署濱江縣知事于芹試署扶餘縣知事孔憲熙試署富錦縣知事陸邁試署方正縣知事范琛試署穆稜縣知事楊基祖等免去本職均照准此令 
　　又令楊葆春晋給三等嘉禾章萬占元晋給四等嘉禾章此令 
[專電]  
　　北京電對日質問打消日大谷上將以聯軍總司令資格飭我赴海參崴軍在雙城子候令即須開赴滿洲里與過激派戰該派亦因我優容捷克及謝米諾夫軍提出哀的美敦書我當然與各國一致對之宣戰（二十三日下午四鐘） 
　　北京電聞俄過激黨昨致最後警告於我政府責問援助謝捷兩軍之理由並限二十四小時答覆段立召靳等會議商應付法（二十三日下午五鐘） 
　　北京電駐滿張司令電過激派突以哀的美敦書向我詰責縱容謝捷各軍在華境作戰要求二十四小時答覆昨夕段邸開緊急會議討論應付過激派事内容甚秘夜半始散（二十三日上午十二鐘） 
　　北京電日本要求東三省督署及哈埠司令部各派日員一員常駐聯絡政府業已承認（二十三日上午十二鐘） 
　　北京電日軍借用道内兵房正交涉中又要求在雙哈等處設立崗警（二十三日上午十二鐘） 
　　北京電赴崴國軍昨又發出騎砲各一連（二十三日上午十二鐘） 
　　北京電黑鮑督因軍費未决改二十六出京（二十三日上午十二鐘） 
　　北京電鮑督准今日下午四時赴津明日即回黑據其親信言防務商議略有頭緒餘均未决因邊務益急勸先回任（二十三日下午四鐘） 
　　北京電昨段宅集段曹靳等秘密會議（一）内閣動摇或仍取维持態度（二）仍向日借欵彈（三）與過激派宣戰（二十三日下午四鐘） 
　　北京電日出兵滿站未經外交調查會通過倒閣之運動以此爲最大理由（二十三日下午四鐘） 
　　北京電梁上午謁馮述觀察南方情形上午仍赴參院先組織秘書廳（二十三日下午六鐘） 
　　北京電安福湘議員王某等五十餘人脱離本部另组圑體（二十三日上午十二鐘） 
　　北京電曹錕電告定敬日赴保集合軍隊後再訂期南下（二十三日上午十二鐘） 
　　北京電閩議員圑代許世英運動福建省長將成熟（二十三日上午十二鐘） 
　　北京電張一麐進中央醫院（二十三日下午六鐘） 
　　北京電　督代表王高儒到京（二十三日上午十二鐘） 
　　北京電今日下午二時衆院選舉副議長到二百八十六人劉恩格以張作霖之聲援王揖唐之疏通得一百七十六票當選（二十二日下午九鐘） 
　　北京電衆議員王人文提出速組總統選舉會議案（二十三日上午十二鐘） 
　　北京電徐東海意擬以楊士琦組過渡内閣（二十三日上午十二鐘） 
　　香港電廣東省議會彈劾財政廳長楊永泰納賄請加免職（二十二日下午五鐘） 
[外電]  
　　華盛頓電烏拉圭外交總長白倫博士現率員來美與美國當局討論兩國友交續行發展之辦法（二十一日） 
　　紐哇蘭斯電大阪商船會社定本年十月在日本各口岸與美國紐哇蘭斯間開定班輪船該消息頗受商民歡迎 
（二十一日） 
　　倫敦電倫敦街中仍無車輛來往罷工風潮蔓延日甚此事引起一般人士辯論女子與男子任同一工作者應否得同一之工值罷工人之聯合會明日將開大會預料有重要之决議鐵路用人泰半照常服務惟罷工人已竭力運動若輩一律罷工（二十日） 
　　北京電華字報紙似已將反對鴉片之鼓吹全將抛棄但積極之抵抗刻在籌備中以期鼓起華人對於中國歷史中絶大問題愈接愈厲之勢内地傳來消息皆謂吸烟未見增多惟　粟之種植蔓延愈廣滿洲黑龍江陜西雲南諸省種烟甚多而由大連輸入之嗎啡亦極不少政府收買之土刻仍在上海再香港又有大批運來中國如中國人民不自辦理此事則外人之表同情者殊無能爲力也馮總統對美使署某員發言否認渠與收土事有關係一説馮旣有此正式宣言勢必踐行之未便食言而肥思想正當之華人宜乘此機會鼓起輿情之全分力量以免中國再墜入腐敗可增之地位而成世界之話柄 
（二十一日） 
　　以上路透電 
　　北京電俄國過激派責中國援助謝米諾夫捷克兩軍已致最後通牒於中國政府限二十四小時答覆段總理於昨日下午三時半在私邸召集段芝贵曹汝霖靳雲鵬等開緊急會議商對付之方法（二十三日） 
　　北京電昨日日本公使致公文於外交部陳述日本缺米情形援有無相通之義要求中國允許蘇省餘米出口而附以限制（二十三日） 
　　廣東電軍政府各部所在地點如下内務外交參謀本部在農事試驗場海軍在海珠島司令部陸軍在督軍署 
財政交通尚缺（二十三日） 
　　廣東電軍政府外交次長有任郭泰祺之説内務次長雖擬定冷遹也冷氏已辭餘尚未定（二十三日） 
　　廣東電昨日（二十一日）廣東省議會因財政廳長楊某藉口軍事危急擅行增税收房租税發售彩票私　公産等謂其蹂躪省議會權限决議彈劾案通電各方面唯官場方面因鑒於廣東之現狀對於楊某頗抱同情（二十三日） 
　　漢口電王督軍於數日前接吳佩孚來電略謂以前數之實情不能戰　自本月十五日决停戰一月屢向中央促請主和不惟全無效果反促令進兵事至於斯只有率軍北歸待罪中央而已王返電云直軍之撤去影響頗大請仍保守現狀其不能戰之苦衷占元已諒之但被失辭之嚴譴余信其必無之事也（二十二日） 
　　漢口電湖北於上月中旬對於黎天才獨立時未曾附和之舊第九師第十八旅及奉天軍二營並其他募集新兵已編兩混成旅本月又以招募之補充兵與全省之警備隊編兩混成旅正在凖備之中（二十二日） 
　　漢口電李純派參謀來鄂面王督軍商議關於長江督軍之主和運動於選舉總統之前或後實行之（二十二日） 
　　東京電聞日本政府對於西伯利亞之經濟上之援助將先分配現堆積於海參崴之各種物料次移入滿洲及日本内地之物料一面再從森林礦山鐵路船舶等各主面開發振興（二十三日） 
　　東京電西比利亞英國派遣軍司令官誹次庫斯少將擬於二十三日抵横濱（二十二日） 
　　東京電據農商務省調查則本年米作預料高五千六百萬石比平年四分之增加云（二十二日） 
　　東京電加藤憲政會總裁本日又移轉輕井澤避署 
（二十二日） 
　　東京電大阪兵庫及其他二三知事因此次閙米騷擾事件對於内相已請示進退（二十二日） 
　　東京電據海參崴來電云日軍現正集合於某地點大會戰之時機已近（二十三日） 
　　東京電新任駐日阿根廷公使巴古亞禮氏今日到任（二十三日） 
　　東京電矢野領事渡邊平塜兩副領事皆奉命前往海參崴服務從事於戰時特設之職務（二十三日） 
　　以上東方通信社電 
　　東京電水野内務大臣向地方長官發訓令曰米無不足須速安定民心（二十三日） 
　　東京電西伯利亞出征聯合軍第一次公報曰大谷司令官由聯合軍代表滿場一致推戴爲總司令官大谷將軍對於此叙禮辭曰吾儕之目的在於帮助俄國并驅逐德奥勢力其責任至重武威赫赫之各國軍當能速逹其目的也云云 
（二十三日） 
　　以上共同通信社電 
[戰電]  
　　倫敦電今晨海格上將報稱今晨四時五十五分英軍在安克河北岸廣闊之陣綫進攻得有滿意之進步英軍擊敗猛攻斯加泊河北岸新陣地之敵軍改善方波附近之陣地入夜且將菲斯土貝爾與位維河間之陣線稍向前移並佔據勒土萊英軍在洛克境廣一英里之陣缐獲勝盡逹目的俘虜若干人（二十一日） 
　　倫敦電今晚法軍大本營路透訪員電稱法軍在太爾蒂愛與柯爾蒂間東發者已得有重要進步現已佔據距巨維尼高原邊際西北二英里之拉伐村日間曾俘虜數千人某軍圑所俘者有一千六百人之多（二十一日） 
　　倫敦電法軍大本營路透訪員電稱亨白將軍仍在進攻拉細尼與瓦斯河間之敵軍已被逼退至控制狄凡特河之山地陣線德軍雖仍佔據勒泊勒芒村但法軍已由西面進至該村郊外（二十一日） 
　　倫敦電巨里安將軍所統之第三軍今晨在摩瓦央勒維勒與波柯須爾安克間廣九英里之陣線進攻未先發砲突然出發聞已佔據柯爾塞萊與小亞歇又傳大亞歇亦人英軍之手如果確實則該地點之進步當有三英里（二十一日） 
　　華盛頓電陸軍參謀總長瑪區將軍宣稱上月法境協約軍屢獲勝利故自來姆至北海之戰線已由二百五十英里縮至二百英里協約軍在近瓦斯河平原所得之進步已回至一九一六年與一九一七年所守之舊陣線佛蘭得斯凸隅經協約軍在北翼末特蘭西南及南面美爾維勒附近進攻後已有多處折入德軍所處地位殊爲不便故不得不於廣十四英里之陣線退走一二英里云（二十一日） 
　　丹京電荷蘭船加斯康塞號由白羅克林載比國賑濟會所用之榖與麵粉開往洛特丹駛至瑙威海面未受警告爲一德潛艇轟沉該船曾標明船號且懸特别之旗被轟後即將救生艇卸下内有一艇曾中砲彈水夫數人肢體毁傷其狀甚慘該船旋起火於二十分鐘内沉没船中員役遇救者二十一人（二十一日） 
　　巴黎電今日下午公報云瓦斯河與愛恩河間之敵軍未圖反攻今晨法軍仍在全陣線前進已佔據加爾勒邦與庫資法軍在拉細尼西面激戰後得有土地且在香巴業敗襲擊之軍數次（二十一日） 
　　紐約電法軍沿瓦斯河前進三英里已抵距洛瓦容鎭郊一英里之桑比尼佔據加爾勒邦與庫資英軍在安克河北面八英里半之陣線前進二英里餘（二十一日） 
　　倫敦電（英軍大本營路透訪員電稱英軍曾覔得德國魯登杜夫將軍所下之命令内謂近悉德兵之告假者公者揚言戰後德國必須革命有某兵且言兵士之告假者多挾武器而行即具此目的嗣後對於告假之兵士遇機當加檢查如有罪跡須加重懲上級軍官如親聞是説或由他員轉告尤當即加處置云云德國國内官員及軍用鐵路督辦亦將照此辦理 
（二十一日） 
　　瑪德里電據官中宣稱二十日閣議最後通過申述德國暴舉之公文蓋以西班牙之商船近爲德潛艇轟沉者佔全數百分之二十且喪失西班牙人百餘名之故公文中聲明德國如不悛改前行則西班牙將没收現泊西班牙各港與西班牙沉失之噸位相等之德船以爲戰時之簡當對付方法西班牙政府已以此事諭告駐柏林本國大使且望德政府承認此項决議不與西班牙遵守之中立主義相背（二十日） 
　　華盛頓電法國官電謂前拘禁瑞士後經交换之德國軍官由德政府派往烏拉蘭盡役此舉實背法德在瑞士京城簽定之條約（二十一日） 
　　紐約電第一次發行三釐半息之自由債劵昨日售價漲至一百零二元六分（二十一日） 
　　華盛頓電財政部宣稱戰時儲蓄郵票至星期六日止已售見洋六百零一兆六十五萬五千三百三十八元（二十一日） 
[公電]  
　　無錫公民反對包銷存土公電南京李督軍齊省長鈞鑒政府收買存土指銷本省名爲製藥實則官賣倘此端一開將見毒氛迷漫流毒無窮破壞烟禁殺我蘇民莫此爲甚我蘇省十年禁烟之功行將廢於一旦爲此電請鈞座咨部力爭免銷本省勿聽入境以慰羣望而維烟禁無錫縣公民錢鼎奎吳棣糜本一吳士枚吳千里蔣曾耀蔣麟閣劉劍章朱綬章叩漾 
要聞一 
[北京通信（醒）八月二十一日]  
　　新國會開幕旬餘議長問題衆院屬王參院屬梁之説喧傳已久日昨（二十日）衆院選舉議長王揖唐氏已正式當選至參院議長當亦不至有所變遷惟梁氏肯就與否尚爲一問題至副議長競爭目下頗難解决衆院方面如王印川劉恩格賀培桐周勃諸氏爭之頗烈最初有希望者厥爲王氏目下形勢一變劉恩格背後挾張奉督勢力大有不做不休之槪不獨賀周二氏難與頡頏即有希望之王氏至此亦有瞠乎其後之勢日昨安福部會議結果已有内定屬劉之説至參院副議長以田應璜曾毓雋段書雲諸氏之呼聲爲較高現則有朱啟鈐氏之説亦已確定刻衆院已定二十二日選舉副議長同日參院舉行選舉議長並副議長云 
　　頃府院張方兩秘書長傳有馮段下野之説一時各方面認爲有注目之價值在二氏或别懷作用而出此言然一般輿論則謂馮段二公如果於此時機淡然遠引不獨有利於身且於國家之統一和平上或將因此容易逹到二公果深知大體且以國家爲前提當能高瞻遠矚思所以福國利民者以自處也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京特别通信（一九五）（萍）]  
　　（八月二十一日） 
　　國防交涉之眞情 
　　國民應如何裁判 
　　當中日（軍事協定）將告簽字之日我全國國民驚心動魄奔走呼號欲以促成政府之覺悟使其凡事皆爲萬一之準備不至臨時倉卒倒持太阿以授人此非致疑於我友邦之日本也蓋明知此種昏瞶無能勤於内訌之政府除簽字於軍事協定不得不一舉手以外殆從未設想實行此項協定則中國所負之責任如何不聞彼時政府對於反對軍事協定者之答詞乎（一）曰决不有害主權（一）曰實行之期尚遠至於今倐忽三月（該協定簽字爲五月十六日）試問所準備者安在所謂實在之期尚遠所謂决不有害主權之言又安在愚嘗言之果中日兩國而有平等之國力則此種條件正可視爲無足重輕無奈國力懸殊則文字愈見其平等者實際必將有不平等之結果焉（通信一百六十六）果也日本出兵越我國境代我國防事事以中國毫無準備爲言吾人亦殊無以難之日本之伸張國權以爲歐戰終局發言之地亦何足異而我國政府中人處此危險形勢之下以國家爲兒戲視主權如弁髦其罪豈擢髮之所能數愚今以各國出兵海參崴爲另一問題專就中日兩國關於我國國防交涉述其過去現在之眞相請我國民對於此種政府加以最後之裁判焉亦可使後之讀歷史者知中國之所以不振其責任有攸歸也 
　　實行軍事協定鼓吹之初期中日軍事協定簽字而後日人之鼓吹實行蓋未一刻中斷最初有（軍約活用之論）我政府不爲動也繼則有過激派如何横行德奥俘虜如何猖獗之傳言我政府又不爲動也再繼則有滿洲里如何危險過激派已佔領滿洲里之我政府仍不爲動也外人知我政府固如是者於是乎由鼓吹而進爲交涉矣 
　　中日之第一次交涉上述鼓吹之方法亦經過月餘之久日人始認爲成熟至七月二十六日日本加籐外相乃致我陸軍當局一書詢以如果時機到來中日兩國應否實行軍约（實行）兩字出諸日本當局之口以此爲第一次於是政府始略視爲重大乃有七月三十日之重要閣議决定答覆日本所提之意見如時機果到則軍約應酌量而實行（參看通信一九○） 
　　中日之第二次交涉第一次交涉而後政府遂入於手忙脚亂之時代而天津會議之聲甚囂塵上號稱統兵大員除爭奪私利各自爲謀而外不知外交爲何物日人固已竊笑於其旁至八月五日齋籐中將往訪陸軍當局進一步而認時機之已果到催詢中國與日本共同動作之準備業已如何换言之即催促實行軍事協定陸軍當局但檢出若干滿洲里並無危險之證據以搪塞之此爲當時之情形也 
　　中日之第三次交涉我國雖無承認實行軍事協定之表示而以種種關係不敢公然拒絶之八月八日日本乃與我爲第三之交涉且略示日本將即派兵之意囑我軍事當局暫守秘密於是政府之手忙脚亂乃又變而爲驚惶失措急於外參陸三部中派出七人前往照料一方則仍認爲時機未至不表示贊成實行軍約 
　　中日之第四次交涉此次爲八月十一日日本出兵計劃已定惟通知我國政府彼已下動員之令至十三日而日本軍隊出發十五日而出兵滿洲里之宣言到矣 
　　我國國防之一籌莫展鮑督未來京前之兩星期與俄之過激軍及謝米諾夫軍訂立停戰之約以五星期爲限今固未滿其期然日本軍隊到後過激派恐不能依约而不與日軍抵抗而近日閣議則國防計畫迄未决定其軍隊應以舊者改編抑亦從新招練尚無具體辦法報載如何議决如何實行皆政府派聊以自慰之語 
　　提出質問之延緩停頓中國旣未承認日本爲已逹實行軍約之時機而日本軍隊已進我國境地以外交常軌言早應皆不應默然無語乃質問書擬就業已數日至今未見提出使各國無從知其眞相今乃知平時借欵借械關係過於複雜之苦然已無及 
　　軍費交涉之又一失敗我國出兵及國防之費七月下旬之計畫本擬仍借之於日本財政當局在七月三十日閣議報告乃欲提鹽欵五百萬以爲此項經費遂决向銀圑交涉（參看通信一九○）乃據日人方面報告今日（二十一日）銀行圑代表在滙豐銀行開會討論辦法其結果乃拒絶我國之借用現在銀圑代表之有力者厥惟日本鹽欵旣難借用則今後借欵又非日本而誰前月計畫又將復活日本對於此項借欵亦將不如征南軍費之即行允諾政府之行動乃完全自陷於困窮 
　　嗚呼自俄國革命以來吾人無日不以外交警惕政府自俄德單獨媾和之説傳播以來吾人更無日不以歐戰將延及於東亞警惕政府惟有此種顧慮故對於國内之事主張和平以期收拾時局專務對外乃政府視爲書生之談羣小目爲袒南之論對内主戰之策一犬吠影衆犬吠聲今乃得此貽羞萬國託庇外人之結果政府中人平心思之應作如何之裁判乎國民縱無能力吾知千載而後之是非褒貶有不可逃者矣雖然愚爲此言不僅欲政府聽之凡以反抗政府爲旗幟實則便其私圖者亦願其胥聽之而一問諸良心求所以自懺其罪惡也（八月二十一日） 
[滿洲里軍事消息]  
　　二十一日參陸辦公處召集緊急會議各要人多列席自午後二鐘起開議直至四鐘有餘始行散會其關防極密但聞即派某某參謀即日親赴滿洲里一帶實地調查近日來該處之形勢 
　　外交界消息二十一日日本又咨催外交部速將中日共同出兵之各種籌備情形從速答覆并請中國實行新協約所訂某某條之協助糧食各項即令各地方長官切實照約履行聞外交部已將原文呈請段總理核閲段令電催陸總長回京設法答覆 
　　前日閣議所擬調撥之軍隊現在尚未商定而所擬流用之鹽税準備金銀圑又有不允通融之意軍隊軍費兩無把握故至二十一日爲止所已確實决定者僅保境固圉四字而已據某當勢談話吾國此時縱能派出大兵然路權不屬無論假道運兵備極煩難亦且曠日持久緩不濟急且俄國過激派僅在境外遥駐始終未嘗侵入吾境故吾此時暫先保境固圉攔阻敵兵勿令南下卽爲吾國目前唯一應盡之職務亦即爲吾國對於協商國對於捷克軍對於日本從旁協贊之一種方法正不必以進取見長此種計畫未嘗不是但日本出兵北滿口口聲聲是根據軍事協定今已與捷克軍及謝軍協力作戰我政府將奈何 
　　奉省張作霖前日特電約吳俊陞師長來津商調奉軍赴黑之編制吳接電後當即電詢鮑督行期鮑答二十三日啟行赴津故吳已定於今日（二十二日）由奉啓程來津面晤張鮑兩督會商一切 
　　參謀外交兩部鑒於北滿近日軍事外交種種牽掣情形二十一日通電新疆塔爾巴哈台科布多庫倫恰克圖各處長官令嚴爲戒備勿令俄黨德俘近邊並隨時派員出境探查如俄黨德俘有侵近邊境意態即火速電告以便派兵增防免致藉口云云並聞參陸兩部計畫擬另派勁旅駐新蒙適中地方以便往來救應 
　　駐滿張總司令電據探報日俄兩軍戰事即在目前届時宜如何應付请示機宜並催鮑督早日回黑又聞日軍開抵滿洲里後即欲聯絡我國軍隊與俄新黨開戰俾將該黨驅逐離去沙拉索及臚濱附近各要隘張司令電告政府後聞當軸諸公以此事關係頗大故迄今尚未確定辦法有謂我軍在滿站與日軍刻已實行共同驅逐俄新黨并已發生劇烈戰事者均非眞相更聞段總理最近主張積極履行共同協約但諸事均持特别愼重主義 
　　退赴後方之謝米諾夫軍隊陸續開進之捷克軍隊會同日本軍隊均集中滿洲里一帶向過激派開始攻擊二十一日參陸部接滿站張司令號（二十日）電報告雙方業經交綏接戰地點在滿洲里境外過激派遣飛機兩架在空中偵察滿洲里方面可以望見飛機砲聲亦隠約可辨雙方兵力日軍約一萬捷克及謝軍約六千合得一萬六千過激派方面約共兩萬聞日軍重砲隊尚未到滿一俟運到即將向開進吾軍究應取何種態度迅速電示遵行續又來一電謂該處於皓日（二十）上午發現飛艇一駕由北飛來盤旋十餘分鐘遂去驗其路線確係黨軍之物懇請迅撥飛艇攻擊隊前往助防 
　　日人方面之報告謝米諾夫將軍部下受奥德兵隊　擊已退至滿洲里東方十里蘇亞岡地方候時再行進攻謝將軍探悉藤井將軍率領之軍在北滿拔隊前進故於八月十九日由蘇亞岡附近進攻已過滿洲里謝將軍將協同日兵前進八月十九日日軍前衛隊在海拉爾已有舉動滿洲里西部加弗司加耶附近之敵兵計有步兵七千名騎隊七百名均屬奥德人與紅防隊 
　　長春之日本軍隊約五千名在長屯駐一日卽全數開赴哈爾濱等處籐井總司令即北行赴滿洲里又哈爾濱交涉員李家　於二十一日電逹政府謂哈埠各租界現仍由我國軍隊擔任保衛捷克軍及日軍要求共同保衛當經婉言謝絶又代黑督張焕相二十一來電云齊齊哈爾昂溪站鐵道現由第九混成旅第二混成圑完全擔任保護已開到昂溪站之日軍經焕相派員婉言與之商榷請其退出昂站又據外交界確息日軍截至十九日爲止開抵滿洲里者共有五千名左右現駐紥蘭諾爾呼倫海拉爾昂昂溪等處約計逹七千名以上將來該軍增至何種程度不獨外間難以偵悉即我政府方面亦不能預知也 
[滿洲里最近情報]  
　　路透社二十一日哈爾濱電云當地某俄報接滿洲里來電據稱華官張司令與過激黨所訂之約其有效時期僅至八月二十七日爲止中國當道採用種種方法以免發生衝突而過激黨因其黨人意見互異願與華官再開談判黨人中有一小部份聲言如謝軍一經出現定將滿洲里車站焚燬但多數黨人則稱不願與捷克軍或日軍交戰請即重開談判否則退往西方云據可恃消息過激黨與德人之主隊業已退至瑪狄夫斯加雅地方過激黨曾於該處屯集其所有之鎗砲頃探悉過激黨軍隊大半確係以德奥俘兵組織而成協約軍沿中東鐵路分集於下述地點俄軍集於蔡岡捷克軍集於布希圖而日軍則集於海拉爾捷克軍狄司令法代表巴黎將軍英代表羅伯森大佐（北京英使署陸軍隨員）皆於今晨抵哈爾濱英國派赴西比利亞之專使愛里額特爵士今日午後可望抵此云又路透社傳來二十一日東京官報云前擊敗謝軍之敵軍原有一萬人但大半今已他去而聯合敵軍之後貝加爾哥薩克兵今已返里故大烏里附近之敵軍目下僅有二三千人 
[海參崴最近情報]  
　　路透傳廿一日哈爾濱電云聞英軍在烏蘇里陣地已與過激黨開戰英兵死傷共百人敵軍死傷七百人戰事刻在發展中利於英軍又路透社傳來二十一日東京官報云近在漢加湖南岸登陸之敵軍曾向格羅台柯夫鎭之北面進行現已爲防守該處鐵路山洞之俄軍所擊退中俄交壞處刻有重兵扼守惟海參崴至尼古爾斯克一帶馬賊爲患烏蘇里方面之敵軍於十八日夜續攻日軍右翼但被擊退次日未有續攻之表示大約敵軍方伺隙而動也海蘭泡之遠東勞兵代表會通過抱定宗旨力戰至底之决議案該處奥兵皆已開赴烏蘇里戰地故烏蘇里敵軍兵力現約有一萬至一萬二千人並有後貝加爾兵三千人前往援助敵船載騎兵四百五十人砲二尊在加們林波洛夫登岸似向穆支那雅鎭方面而進該鎭西面十五俄里之地方已發見敵軍斥堠兵之蹤跡又路透社二十一日海參崴電云罷工一舉刻已失敗船塢中之俄工業已結算工資揮之使去另以華工代之而兵工廠中之俄工則有主張罷工與反對罷工兩派大起爭鬭協約國之巡衛兵不得不干涉之以免流血今可注意者過激黨之毒燄在工人中現漸減落而穏健氣象漸見恢復間美人與市政廳已締結私人契約墊借俄幣三百五十萬盧布以電車爲擔保品日兵刻陸續集合於烏蘇里陣地英軍艦之水兵挾其武裝車輛在愛夫基納夫斯加陣地攻擊過激黨破敵軍之砲火而逐退之此間英軍原擬駐於俄人軍營今因其屋須大加修葺始合居住故改駐於美人機車廠之廠屋中其地適在鎭外而司令部則設於鎭中所居之屋乃前爲某德俄商行之雇員寄宿室也日人刻在可俯視海　之高崖上設一商業學校拉士杜尼鎭外四英里美兵之守衛鐵路者遇中國盜羣數約四百人挾帶機關槍與濠砲冀來鎭中肆刦美兵當與之相戰卒擊退之此役日兵曾爲一度之　助哈巴羅夫斯克消息謂過激黨自改用强迫軍役制後兵力大增因鄉民與烏蘇里哥薩克人及俘虜前擬守中立者現皆爲過激黨招致入伍矣海參崴與滿洲里間有避難人二萬名小孩四千名德克教士刻借美國醫士携帶救急應用品往查哈爾濱與海拉爾之情形長春地方亦徵集醫士與看護人特斯勒醫士已請哈爾濱紅會佈道師監視散給賑欵每月限美金一萬五千元專供救濟小孩之用霍爾瓦特將軍與海參崴政府間之磋商今已停滯以雙方皆無可促成統一之讓步也又二十二日海參崴電云昨日美國運送艦一艘抵埠當遣通譯員赴船工聯合會囑派二百五十人前往相助起卸各貨詎俄工登運送艦後於未作工之前先行集議决定祇卸貨物不卸軍火此項俄工本傾向過激黨因其代表森加諾夫氏前爲海參崴勞兵會領袖者現方覊禁於獄愈爲憤恨今日美國第三艘運送艦亦抵埠現自行設法起卸各物日艦不用俄工全招用華人與日人海參崴雖印工罷市然今日仍有兩種報紙發行擔任排印之役者一爲附近某寺中僧侣一爲東方學校之教員也 
[參陸辦公處之要聞]  
　　二十日之會議二十日上午九時參陸處召開重要會議段總理段香岩劉資頴廕午樓三總長張博齋陸秀山兩次長師嵐峯處長均列席與議議至十一時散會段總理始偕段陸長劉海長往參閣議茲將此次會議討論最要之件分誌於後（一）抽調吉奉兩省軍隊開赴東北防邊案（一）鮑黑督條擬黑省增兵案（一）討論閩贛湘三省督軍來電告急應電示防戰機宜案 
　　北邊外交之三要案段總理以北邊風雲變幻應區别其輕重二十日諭參戰參陸兩處畫出三項要端（甲）仍以單獨行動列第一（按電文簡略不明似謂以自主的國防爲原則）惟須改以防止極邊匪患爲前提（乙）共同動作（按似指中日共同防敵而言若然則政府眞已承認矣）以發現敵俘各區爲限（丙）與協約各國一致進行對俄之主旨（按似指海參崴出兵而言）以上均有細則日内即對各界詳爲解釋矣 
　　廕總長之條陳二十日參謀總長廕午樓以參謀本部名義上政府重要條陳一件據軍界某要人云在各國遇有極大外交問題發生時該部應有一種條陳但在我國則爲創舉聞其關於對日對俄對於協約對於德奥均屬國際應守辦法共計三十三條皆涉及軍政範圍 
　　規定收發軍事要電次序政府以外患内訌日亟往來文電極繁二十日已規定收發次序（一）關於中日及川粤軍電列爲特别項下責成參戰參陸兩處隨時呈閲（二）關於協約國在東北動作及湘省軍事列爲至急項下應由國務院自行議决答復（三）關於俄亂及西南防區列爲次急項下責成各主管機關隨時審核 
[政局變動之要聞]  
　　武人之主和吳佩孚王正雅馮玉祥等湖南前敵軍人頃致電李蘇督謂前敵將士均無戰意且雙方均望息戰閣下向來以和議爲救國唯一手段審察目下時機和議必能成立雙方固無再戰之餘地而對内對外問題皆不能不速圖轉圜云聞長江三督軍已有電致府院先説明大局危險情形主張宜從速解决因及於國會中選舉時期問題而馮大總統因有與李督籌商事件特命秘書閔爾昌於二十日前往接洽李督軍與廣州岑西林總裁互相遣派專使密商解决時局問題故長江下游之謀和聲浪刻下較前十日又高數倍矣 
　　北軍之不利潮汕方面南軍增援軍事吃緊曾經李閩督電京告援請械政府即轉借撥付去後李督覆電略謂代借子彈尅日運閩感甚現中左兩路正實行進攻左翼已占領望海嶺大甲 
 
 
 

Page 7

 
 
山左翼退回各隊現正收容整頓俟子彈到後足敷分布卽　反攻嘯電云中左兩路竭力前進現在激戰中巧電云據吳指揮轉據陳旅長報稱烏逕新田一帶敵軍兵力陡增兩千餘人江粤亭等處均有新增敵軍聲言反攻而某交通機關接到該方面軍事消息謂刻下龍巖業已失守同安亦被重圍龍岩旣入南軍範圍自易與德大等縣匪衆聯絡一氣矣廣東省長李耀漢廣惠鎭守使李福林兩氏迥翔於中央及粤省各派之間近日兩李復來一電致駐京某公请其轉陳當軸加以援手詞甚哀迫電中並有請准添招防軍十營由中央撥給餉械當軸已深知其於粤局無補擬不作答張敬堯致電張懷芝稱南軍現復反攻攸縣茶陵加以北軍將卒毫無戰意務請速行设法救援云張懷芝僅答以速飭前敵將士進行攻擊若有退縮者即請照軍法從事並無南下之意察其裏面似與曹錕等有連絡之意 
　　徐樹錚之近况徐樹錚自脱離奉軍關係外間謂已失段氏之信用茲悉徐與段感情仍不減於當日因參戰方面不欲與之共事者多故徐暫時專任政客生涯聞昨徐會王揖唐談及副座問題徐主張段已至可爲副座之時機當預先决定藉免候補者之競爭惟王氏是否依此而行安福部議員能否一致亦一問題也 
　　對於政局之外論某外報云目前之政局表面頗爲混沌然問諸官僚則謂前途可以樂觀而問諸政客則謂前途不免悲觀同是與政局有關係之人物其所見之不同也已如此然自吾輩觀之則政局之前途似於微茫之中漸覺有曙光之可認蓋以政局之現狀言之固已呈停滯之象然非必絶望謂前途實足悲觀者亦不免偏見耳吾人試就現在之形勢詳爲觀察則此次之大總統推舉徐東海就任本爲已定之局夫如是則必以東海所抱定之政見爲中心東海爲愼於發言之人故遇有事件其態度常暧昧是以一面能免北方之誘惑一面又能免南方之攻擊而其意在弭内亂若用武力以盪平南方固東海所不取也東海如果蒞任必由和平手段以謀南北之調停本極明瞭之事實迨調停之機已熟則今日之倡討伐者又將如何段總理固始終以武力爲方針之人物一旦南北傾向於妥協則立卽負責棄職而下野亦極明瞭蓋段之不至戀戀於現職可想而知耳據吾人所見徐何日就任則段必同日下野段縱下野彼固自適而無所介意惟其徬徨於迷途者非彼主戰自得之策士耶若至輿論一變其形勢彼輩將忽焉改變其主張乎則不免全國人之恥笑其將頑然不改其舊策乎又恐不免有全滅之悲運雖主戰派之全滅未易逹到其命運但曹錕張懷芝及前敵各司令等已略知現在之大勢故雖勸説南下之懇電積至於千萬通依然藉種種之口實不肯俯從就現在之時機觀之豈能謂爲曹張可唯唯南下之時耶要而言之則曹張究不南下形勢必至於改變主戰派終歸於全滅時局終歸於和平其副總統一席則或自然而然入於段之掌握乎 
[借欵之新消息]  
　　參戰借欵之動機據外交界所譚前此我國有實行參戰之動機時因此項參戰費用所需不貲政府曾一度與各協商國提商當時美國原有一種表示謂如我國果能逹到實行參戰之時機對於經費一層儘可與美國商借聞近日政府以參戰漸近實行不免有欲於美國試行接洽之意惟尚未着手耳 
　　南政府與金幣借欵據外交界消息金幣借欵問題發生以來除四國銀行圑表示或種之態度外南方亦極反對曾有電致各國公使請其否認各公使似已據情轉告政府惟詢諸政府中人則謂並未聞各國公使有此項通知也 
　　贸易公司與新約金幣借欵以銀行圑反對金幣條例而中止中央贸易公司以金幣借欵未成而停滯故内幕中之絲　　棉四大計畫遂無形停頓現因中日共同出兵已至無可延緩之際故彼方面另設變相之辦法確已舍棄貿易公司之大計畫而另易方針要求辦理新約中第幾項之規定及附帶條件中第二期應辦之海軍供給所陸軍軍需品等項聞我國尚須先爲之凖備米煤以盡條約上之義務焉 
　　運河督辦問題運河工程督辦派熊秉三兼充命令發表將及一月尚未呈報就職聞熊氏頗不欲就然亦未正式請辭先日到京即赴西山避暑態度似甚消極據其接近者云運河借欵政府急思染指而外人之稽察權極嚴將來左右爲難必致焦頭爛額故將守候時機設法蜕去云 
[京聞零拾]  
　　財部近以軍費浩繁艱於籌措致本月分應發之餉尚有遇半數延未發給而本月垂盡各省索餉之電連日乃紛至杳來如鄂督王占元則爲王（汝賢）范（國璋）兩師催餉閩督李厚基則爲臧（致平）唐（國謨）兩旅催餉均屬急於星火浙軍之童保暄前日先自電陳請而日昨浙督楊善德再復爲之通詞並云該軍現在前敵激黨軍費關係重要萬難延誤擬懇中央俯念士卒勞苦按月提前撥發俾免饑譁 
　　二十日閣議關於綏遠行政問題討論亦甚久蔡成勳此次來京除擬在綏遠辦理實業外續有一呈擬定嚴禁私墾增設司法教育普及三事綏區對於私墾雖曾嚴禁而現在私墾者甚多槪不報税若加詢問私墾者即以已報税於札薩克爲理由亦無法解决至增設司法問題因該地向無司法機關所有蒙旗人民訴訟皆赴札薩克控訴暗無天日之點甚多故必須趕辦普及教育與人民智識有關尤不可緩呈中並附有禁止私墾實行細則增設各縣司法簡章蒙旗教育普及大綱三項章程昨日提出閣議討論結果業經照准矣 
　　濱黑鐵路前已籌備一切着手建築惟向俄亞銀行所借之欵全係羗帖後以帖價跌落不敷甚鉅遂中止進行茲聞鮑黑督來京對於此事亦有所陳述請政府核辦略謂羗價跌落可向該銀行改借金幣繼續進行現已取得該行同意萬無不可之理或者取消合同改爲黑着自辦無論採取何説要以明令預先任命督辦以便着手籌辦一切云且聞督辦一席前已任定畢桂芳氏祇以該路中止進行遂亦無形取消政府現擬任命鮑黑督以便就近接洽一切而利進行 
　　江寛楚財相撞一案日來政府方面經幾許調處始允認賠六十萬而招商局方面尚未允承從中調處之楊杏城已束手大約仍須有一番糾葛也又聞海軍部對於此案現已派定專員組織審判處惟所有川資旅費及约洋員爲公證人鑒定人等所有酬勞宴會各費需欵甚鉅呈請政府先由財政部撥現洋三萬元以便支用 
[舊國會之會期問題]  
　　廣東參衆兩院爲宣言書審查會已報告結果曾定本月十五日開兩院聯合會被大風雨所阻未能如期開會茲因風雨已平且天氣較前倍佳而宣言書急待宣布故參衆兩院即加發通告改定十九日開兩院聯合會專以討論宣言書爲主又衆議院議員所提出之議案旣不一而足而此外更有急待解决及進行各要件必先開談話會磋商妥適然後提付院議故定本月二十日午後一時在省議會開談話會 
　　國會此次開議固稱爲繼續第二期常會則逾開會後四十八日即已滿期此中不無問題是以議員焦易堂等對於會期問題要請大衆悉心研究加入宣言書中職是故也近聞李載賡褚輔成兩議員以研究之所得提出臨時動議以此次集會當作爲臨時會其所據之三大理由探錄如下（一）此次集會如爲繼續第二會期則開會後補足四十八日與開議後補足四十八日之紛議緣是發生惟作爲臨時會可以不生此問題蓋臨時會期院法上旣無限制當然得自由定之至第三届常會會期何時開始亦無拘束仍可另案議决也（二）議院法第二條民國議會開會之日由兩院議員會合舉行開會式第七條議員於開會後滿一個月尚未到院者應解其職等語細繹文義均惟常會會期或臨時會期開始之時始適用之若仍作繼續第二期常會即不能敵用而現在會合開會式已經舉行解職及聲明故障之規定已經適用是此次集會事實上已作爲臨時會應正其名曰臨時會（三）約法上第十九條之職權旣以種種故障不克完全行使丁茲國難方殷首都淪夷而爲吾人最大之責任所應勉爲者厥惟完成憲法選舉總統以定國基是此次集會自應以速開憲法會議預備組織總統選舉會爲最大目的集會之目的旣與常會不同當然作臨時會 
[西南軍政府之新氣象]  
　　廣東軍政府籌備妥當岑總裁已經遷入辦公其地點内容分爲三間入門右便爲岑總裁辦公之所就此組織内政部守衛甚爲嚴密左便爲電報處總收發處其中住房多爲副官及岑總裁隨員住房至中座則留爲伍總裁辦公十七日伍總裁偕其公子朝樞及各職員由海珠遷入就此組織外交部先由軍政府派員及衛兵等將行李護送至軍府下午一時伍公始乘摩托車進府伹軍政府旣設内政外交兩部而地方已用罄將來各部則擬在外處　地設立又伍總裁旣進軍府諸事待决十八日已開政務會議矣 
　　軍政府設立地點僻處東郊將來各總裁須遷入府内辦公守衛自宜嚴密現莫督以届開幕期近自宜速爲愼選可靠軍隊到該府守衛經岑總裁面飭莫督物色莫督以桂軍第一師盧圑長人極可靠其所部均屬桂人時面薦盧氏於岑總裁昨經軍政府任命盧圑長炎山爲軍政府衛戌總司令由盧氏調其所部蔡毓華率領全營員兵至府妥爲支配此項陸軍聞經挑選精神形式均有可觀刻下守衛諸事則已飭由察營長協同所在地軍警擔任以期縝密計軍政府頭門以至東山後牆目下皆已設置崗位每距若干遠即設一崗位派兵士輪班站立實行守望相助之義辦理甚屬得法並於中站蓋搭大棚一座以爲諸將士憇息之所又於高阜處設立瞭望台遴涙將士駐台專司瞭望種種設備聞係某軍事大家經營故能周密如此 
　　軍政府自指定農事试驗場以來其内部之籌備當經派定庶務前往悉心籌畫限期布置以便依期開幕昨軍府修理已次第完竣由各庶務連日在長堤行施公司購買用器數千元由兵隊押解農林試驗場内陳設布置相繼就緒由莫督報告軍政府岑總裁後經各總裁會議進行各部組織大綱茲得軍府消息謂試驗場地方狹隘如各部均設立該處勢難敷用昨已决定先行組織内政參謀外交陸軍海軍五部其餘各部俟主任總裁抵粤選定人員再行組織外聞内務部由岑總裁組織參謀部則由援　聯軍總司令李烈鈞組織查内務部各辦事人員由岑總裁分别任用外參謀部則擬由援贛總司令原有各員量才兼任其陸軍則擬附設軍署以各科人員兼任而海軍部則擬在海珠辦事處設立部中辦事各員亦由辦事處各員分别兼任其外交部則由伍總裁組織各辦事人員亦由伍總裁任用以省經費并聞各部二三日内即可完全部署妥協至現在軍府内成立者則爲内政外交兩部 
　　府前各處自經粉飾點綴後早已蔚爲大觀近自懸掛匾額派兵守衛益形壯麗該匾祗刻軍政府三字字黑地白長逾丈高數尺字體之大三尺有奇由頭門直進中座則爲軍政府辦事廳左座亦然頃正大興土木趕行修葺是處之右方屋舍（即舊蠶絲所）即爲岑總裁駐所門前經懸内政部匾額距此不遠之房舍則爲海軍部外交部參謀廳等處辦公區域亦已一律懸掛匾額佈置井然彼此來往亦甚利便查各項佈置均極形勢莊嚴也 
[南京快信]  
　　第六混成旅長張宗昌電李督田應詔張學濟在沅陵自爲督軍省長召集省議會湘東西形勢緊迫軍事如何進行乞示機宜　　曹錕張懷芝已無南下意聞蘇鄂湘贛直魯豫七省將聯合一致主持和議現正在醖釀中張敬堯連日有密電致李督内容未詳 
　　吳佩孚王正雅馮玉祥日前電請李督繼任调人茲聞李督擬與鄂贛湘三督協商俟有具體辦法即向兩方提議 
　　據蚌埠來人云倪嗣冲自天津會議回蚌後態度異常消極　　皖北匪勢更熾聞倪嗣冲又由蚌調安武軍兩營開往撲剿又聞皖北殷鎭守使恭先日前已兩次失利 
　　李督以蘇省特别軍費二十萬迄今尚未領到昨又電京催發　　軍民兩署昨已將各屬反對土藥電彚集咨報中央核辦 
　　聞實業廳已呈報農商部謂蘇省米糧祇足自供萬難弛禁 
　　王某派人赴無錫組織運米公司聞當道擬令飭禁止 
　　松滬護軍使署參謀長馬鴻烈昨由寗公畢乘車回滬 
　　城内大中橋新劇社房屋勢將倒塌警廳限令該社即日停演以防危險 
　　財廳派赴各廳勸借冬漕委員均電省報告困難情形 
[地方通信]  
　　蘇州 
　　更换郵務局長蘇州郵務局局長赫爾師被控後經寗垣總局派員查明先委鎭江郵務局長來蘇代理局務等情已紀前報茲悉此事業經寗垣郵務管理局長呈奉交通部核准飭將赫爾師調充鎭江郵務局長所有蘇州一等郵局長缺以寗波郵務局長　史毅調充已由部分别委任飭遵矣 
　　機匠爭加工價之调停辦法警廳崔廳長函致蘇州商會云案查機户要求恢復工價一案業經敝廳繕發布告並分别令行函復在案茲據霞章公所函稱前蒙會商再延長兩月並蒙頒發布告各機户雖有不允然多數均遵廳長之勸告咸願開工至十月底止視米價爲標準但届時期滿雲錦公所必須預先知照方爲妥當相應函逹查照希即轉知雲錦公所俟届四個月期滿必須務先知照辦理云云 
　　松江 
　　續電拒土本邑紳士耿道冲等近聞政　收買存土指銷四省江蘇亦在其列曾於前日聯名電省請轉電政府拒絶指銷原電已紀前報現縣教育會縣農會及商會續於今日（二十二日） 
合電省長力拒另有松江拒絶烟酒會一電亦於今日拍發電文如下（教育會等聯名電）南京省長鈞鑑松江烟禁已報肅清今政府因收買存土又令製藥公司輸入松民何辜重沾禍水凡各界人民一致憤激公懇省長向大部力爭勿使烟土入我松境松民幸甚（拒絶烟酒會電）南京齊省長鈞鑒鴉片公賣行見事實貽羞邦國賊害民生坐令十年禁絶之功敗於一旦同人等萬死不能承認 
　　溺斃女兒西　　思　巷某姓女兒於二十一日停晚在巷内水步上洗足不知何故溺水斃命其母因伊女去久不回遣人四出尋覔當於水步上尋獲女鞋一雙知已溺斃遂即雇人打撈即於當晚在大吳橋下撈獲屍身翌朝抬回棺殮 
　　鎭江 
　　局長取締建築丹徒縣知事兼警察局長倪和甫以本埠街道窄狹行人往來擁擠交通不便亟宜取締建築以便交通爰出示通告略謂嗣後徒邑城廂内外凡有建築之事均先赴警察總局報告必由總局核准方許興工云 
　　新梗業已上市二十二日徒邑西南鄉龍潭下蜀兩處新梗第一日上市到數僅二十石爲城外正泰米行開盤售進價五元六角五分分銷各米店以應時新聞各該處收成甚佳此後來貨必旺米價有鬆動之象云 
　　華工期滿回國法國期滿華工六名係徒陽兩縣之人同乘法國公司郵船到滬後昨夜轉搭長江商輪抵鎭登岸後各回原籍聞船中尚載有華工二十餘名係籍隸上江等處者到鎭並未上岸翌晨啓輪上駛以便各回梓里 
　　南京 
　　米糧出口交涉近訊駐寗英領事翟比南要求開弛米禁迭經江寗曹交涉員曁外交部駁復又經齊省長重申禁令翟領事以事無結果仍請該國駐京朱公使復與外部要求並函催齊省長准予弛禁其函云敬復者接奉交涉員來函以奉省長訓令開本署對於米禁係照約章辦理現在軍米以外無論何項米石從未令准放行不能認爲弛禁等因准此查本領事前此致函料並無聲明由貴省長令准放行惟按約載明文以准米穀運載出口此已顯有不同之點至運軍米一節本領事經亦函明旣未遵照條約所規定之手續其禁令亦即因此爲廢弛除又據詳駐京欽差大臣外惟此事現已昭晰無疑不得不再行函催貴省長遵約辦理是爲至荷 
　　安慶 
　　函請取銷鹽斤加價案皖省議員吕志元等三十二人聯名致函安徽旅滬同鄉會謂本届臨時會省長咨交鹽斤加價議案到會志元等因皖省貧瘠水旱頻仍人民生計維艱已逹極點若再每斤加洋二分小民何堪受此重累是以不足法定人數贊同遂未置議惟此案尚未取銷恐下次新議會成立前案重提敬求函懇軍省兩長將此案取銷云云現聞旅滬同鄉會余誠格等已函懇軍省兩長略謂皖民困苦實難擔負乞將此案取銷前歳督軍兼省長時建議此案紳等曾陳明小民生計困苦情形遂蒙慨然中止務希垂念舊治重沛新猷將此案永不復提皖民幸甚云云不知軍省兩長如何答復也 
　　抽收茶葉附捐之乞免宣城縣近因開辦女學及添募商圑經費無出遂議及於茶葉項下價洋一元抽收附捐一分藉充經費已禀請省公署批准惟聞該處茶商梅福康等具呈省署略謂茶葉因去冬嚴寒凍死大半今年出産減色以致價格高昂買客均往他處購辦若再加附捐買客勢必更稀種茶之户必受影響務懇省憲將此項捐欵寛免以恤商艱云 
　　漢口 
　　王督軍渡江記王督軍近因湘南戰事吃緊曹經略使不日南來十八號下午兩鐘携帶隨從四名由織布局碼頭乘楚義兵輪渡江至劉家廟巡查防務復由劉家廟乘車至歆生路查閲舊宣撫使行轅并電召鎭守使佈置經略使行　事宜直至七鐘始從一碼頭渡江返省 
　　京漢路水阻近聞京漢鐵路　城臨郢之間孟廟村地方被水衝斷已誌本報茲查該站以北刻已恢復原狀該站以南水亦退出被淹者並無損壞被冲者僅内外土木洗空鐵條均未冲斷刻經鐵路管理局趕爲塡土修築并在漢口江岸枕木廠轉運枕木千餘根培補所有長票車仍開至大石橋爲止 
　　嘉興 
　　對付包銷煙土之辦法嘉興紳民以憶昌莊經理李蟾仙運動包銷烟土羣起反對縣商會爰於日昨開會討論對付方法公决將李蟾仙會員資格先行除名一面要求億昌莊各股東將李之經理立時斥退又調查其籍貫年齡以便登報俾各商號永不錄用業將開會情形電告杭總商會轉告各縣商會知照矣 
　　小學校長被控嘉興新豐區公民吳東昇等以該區第七國民學校校長周開基辦理學務虚費公欵　誤子弟特於日前具呈知事請求撤查經張知事批示略謂所控各節自應數查候派員查覆再行核奪 
　　杭州 
　　大批知事更調誌聞昨日浙江省長公署牌示云署臨海縣知事汪瑩調省另有差委遺缺以署鄞縣知事陳伯騶調署遞遺鄞縣知事一缺以金華縣知事錢人龍調署委薦任職賀祖蔚署金華縣知事署嘉善縣知事孔憲熙調省另有差委遺缺以　縣知事牛蔭　調署遞遺　縣知事一缺以任用縣知事張翼鵬署理署分水縣知事喻榮華調省遺缺以署新登縣知事劉克謙調署委任用縣知事譚錫　署新登縣知事寗海縣知事王寳璜調省遺缺以任用縣知事吳葆誠署理署縉雲縣知事李崇儒調省遺缺以任用縣知事湯贊清署理署浦江縣知事夏曰璈調省遺缺以任用縣知事陳於邦署理署餘杭縣知事熊鈞調省遺缺以薦任職吳蘭孫署理署於潛縣知事劉曰毅調省遺缺以署象山縣知事汪東寳調署遞遺象山縣知事一缺以任用縣知李芳署理署平陽縣知事陸維李調省遺缺以任用縣知事葉大澂署理署海寗縣知事汪壽鋆調省另有差委遺缺以署嘉興縣知事張昌慶調署遞遺嘉興縣知事缺以分浙任用道尹韋紹臯署理署崇德縣知事李壽慈調省另有差委遺缺以任用縣知事張鴻聲署理 
　　拒土之消息杭總商會昨函上海浙江旅滬學會四明同鄉會並上海總商會朱葆三沈聯芳嚴漁三虞洽卿諸君及北京全浙會館略云浙江烟土早經禁絶戒煙丸類亦在禁列鴉片製藥名異實同昔則禁止今則准銷指定四省浙居其一出爾反爾如政體何惡耗傅來羣情憤懣奔走相告誓不承認（中略）夙仰諸公關懷桑梓具有熱忱爲此檢同電稿及警告送請察閲敬乞賜教以匡不逮並懇函請在京諸鄉老就近抗議若聞有人擬至浙省銷土乞竭力勸導俾我浙同胞不至重罹烟刦造福無窮同深感佩又平湖來電云杭州督軍省長鑒我浙烟禁早告肅清存土製藥如成事實死灰復燃流毒何底乞電部力爭免貽浙禍平湖縣商會叩皓蕭山來電云楊督軍齊省長鈞鑒浙省煙禁早報肅清忽聞存土製藥指浙分銷流毒何窮羣情惶駭仰荷兩公會銜電部請免指銷務乞到底堅持勿令死灰復燃全浙幸甚蕭山商會長湯在容及各業董等公叩 
　　更正二十二號蕪湖通信慶新煤礦公司執事鄭致祥受黨人委任在皖暗設機關一節茲悉該公司並無鄭某其人想係傅聞之誤特爲更正 
雜評一 
[戰機迫矣（默）]  
　　宣戰之初政府自謂雖宣而不戰也然而至於今日則有不能不戰之勢矣至不能不戰之日而始議兵議費議械於是自覺束手無辦法則且敷衍之曰保邊固圉然而今日邊圉已開釁矣人已代我開戰又催我偕同作戰矣張司令三次之急電則以無辦法而不覆今過激派又來質問之通牒亦可以無辦法而不覆耶 
　　嗚呼政府今日之處境誠爲危急诚無辦法然而孰致之非其平時急於内訌毫不爲備致之耶此其咎又可諉之他人耶吾嘗言政府之覺悟已晚未知今日果已覺悟否也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[鎊價陡然加長]  
　　英國鎊價自八月八日長七五之後迄已二星期未有更動昨日忽長二辦士計上海規銀一兩可兌英金五先令至其陡然增長之原因蓋以大條銀價於七月一日起久無升降前日忽長六八七五且滬上各外國銀行結出者多結進者少故有此變動其結出本月份之價計五先令一辦士半十月份者爲五先令一辦士二五十二月份者爲五先令一辦士惟結進之價須五先令一辦士七五應者甚鮮至東洋滙水本月份可結四十四兩（以日幣百元計算）買進八九月份者其價統扯四十三兩六錢二分半十一月份者四十三兩八錢七分半各銀行共買進五十萬元左右是以期貨標金之價大有一落千丈之勢惟銀樓首飾之金價仍堅持不動大條銀價昨雖未有漲落聞今日或亦大有更動云 
[查禁運米出省]  
　　滬海道尹昨奉江蘇齊省長令開蘇省米糧英領要求弛禁出口迭經駁復在案現准國務院咨開津浦路線據英領調查時有多數米糧裝運北上且無軍用品護照等情又接駐京英使函同前因查蘇省禁米出口悉照約章辦理海關稽查嚴密如係軍米由路裝運必有護照請飭嚴查等因查蘇省各屬連年荒歉民食猶虞不足何來多數輸運弛禁惟據稱由鐵路裝載恐係奸商混充軍米仍有私運情弊除分行外令仰該道分令所屬一體認眞查禁 
[上海與吳江之拒土]  
　　上海縣教育會電呈省吏云南京李督軍齊省長鈞鑒本省烟警素嚴方幸煙毒漸絶不意好利之徒運動政府行銷存土巧立名目廣種禍根若竟任其所爲壞風紀戕身體十年教育之功必致隳於一旦學界聞信同聲震恐爲特籲懇迅賜堅拒勿使死灰復燃污吾淨土教育幸甚地方幸甚上海縣教育會會長賈豐臻副會長丁熙咸漾 
　　上海總商會對於分銷存土前已發電反對茲又將此事烈爲特别議案俟政府復電如何再行公决進行而上海縣商會亦以存土分銷内地事機日迫昨特提出緊急動議通知各業議董及各會員訂期開議 
　　吳江朱保楨等致上海各報館電云存土指銷誤國殃民敝縣毗連浙界關係尤鉅除電呈軍民兩長請中央收回成命外邀集同志籌商進行謹聞吳江朱保楨周家圻沈建勳黃電海叩 
[再紀反對金劵之贊同]  
　　全國抵制金幣借欵聯合會上海分會通函商學各圑體请求同意覆函贊成者頗不乏之茲將昨日所接各函照錄如下 
　　總商會議董祝大椿復函逕復者昨准大函以金幣劵條例已見命令而復代以朝鮮紙幣辱國喪權莫逾於此立會共圖挽救以保國權而拯民命等因諸君子熱忱愛國大聲疾呼無任欽佩此事於全國金融關係甚大與商界受害尤切弟於該條例頒布後即向商會建議業已電呈政府痛陳利害矣此復即頌均安 
　　帽業公所飛丹閣復函昨接大札敬悉種切自去年至今商業彫敝已逹極點吾民何辜受此痛苦近復頒布金融條例並代以朝鮮紙幣將全國金融送諸他人是惟恐國之不亡而速之也凡屬國民見此亡國條例無不髮指貴會主張抵制敝業同人深表同情務乞速籌對付逹到目的爲幸此復 
[海參崴美人紅會之需要]  
　　大陸報云本埠美人紅十字會書記尼古爾斯君昨接海參崴紅會主任員特斯勒醫士來電據稱亟擬組織美人看護圑後備隊預備一經電召立即出發上海及附近處能派看護婦若干否願就者照紅會定章給發薪金云云此項看護婦大约將在哈爾濱之基本醫院或沿中東鐵路缐各分院服役本埠紅會又接電囑購醫院病榻五百具及他　大宗用具紅會近發通告募求新舊汽車四輛送往西比利亞以供前敵救護員之用凡有汽車願出售者可與紅會尼君接洽目前本埠各行所存汽車皆已售盡故不得不求諸私人也 
[俄國社會黨員所如輙左]  
　　英文滬報云俄國新聞家社會黨員瑪克金氏星期三日由海參崴抵滬時卽由總巡捕房應俄總領事之請派捕在碼頭覊留昨日下午曾由俄總領事盤問來意後因瑪氏爲社會黨員乃令仍回俄國大約將於今日下午起程聞瑪氏來滬本意蓋欲著文發揮俄國問題及發表演説其人能操八國語言精於哲學與世界政治著作甚富嘗觸當道文網被流於西比利亞罰充苦工十八年未數月即亡命美國人米乞岡大學於一九一六年畢業俄國革命軍興始回祖國以國事紛亂竟抱才莫展云 
[英副領事赴日休假]  
　　英文滬報云會審公廨英國陪審官副領事卓乃爾星期三日乘天洋丸郵船赴日休假三星期 
[華警拘獲關係刦土之德人]  
　　二十三日英文滬報云昨晨閘北警察拘獲德人一名克羅希蓋以有參與十九日金隆街刧土案之嫌疑也預料該德人將於今夜或明日由閘北解至公共租界總巡捕房收押租界捕房查悉克羅希形跡可疑昨晨特派包探至其寓處而克已外出因留華警守門未幾克歸乃拘解閘北警署 
[車夫控告美人行兇續紀]  
　　英文滬報云美人葛里芬因毆擊人力車夫被控於美領事署裁判所已判罰洋十五元據該美人自稱爲船上機師但巡捕房控其爲無業流民故仍須押候續審 
[再誌捉拿形跡可疑之和尚]  
　　老閘捕房特别機關西探目壳羅香華探目陳雲忠查得住居北海路（卽六馬路）一百六十六號及雲南路六百三十一號門牌之湖北僧人普照立禪慧圓松華通慧等五人形跡可疑禀明捕房協同包探鍾星南張芝卿張炳成等前往將立禪等五僧拿獲搜出實彈手鎗及小孩玩弄之破壞汽鎗數枝連同婦人陳周氏朱周氏一併拘入捕房管押候究在案昨晨由捕將一干人證解送公共公廨經張襄讞與英白副領事會訊即由西探目壳羅香華探目陳雲忠等先後上堂禀明拿獲被告及抄出手鎗各情形並稱被告等與租界内從前所出之刦案或有關係請求展期開審俾便調查證據等語中西官允如所請判被告等分别還押候切實查明展期兩星期解案訊核 
[又有閩省散兵遣送來滬]  
　　閩省散兵陸續遣送來滬轉送淮徐原籍者已有多起茲又有三十三名由該處軍官發給川資並購船票押乘輪船於昨日到滬一面函致滬海道尹於該散兵等到滬後即速轉送徐州遣散昨日下午道尹公署遂將該散兵等送往龍華暫駐聽候軍署押送回籍 
[依周塘開工築路之遲回]  
　　上寳兩邑依周塘馬路工程經閘北工巡捐局曹局長禀承盧護軍使抽撥防軍代充工役以節經費業由盧使令飭曹局長將軍士駐宿草房並應用器具預備妥貼所派軍士亦已先後出發不日開工等情已迭紀前報茲悉此次所蓋草房以滬江大學校南首爲起點每隔二里建設一所每所約容八九十人並各於門前竪立竹桿懸一族幟書明某圑某營某隊某排字樣及隊長或排長之姓全路共搭草房十三座並在上寳交界之虬江橋堍另搭一座以備日後遇事由各長官邀同兩邑紳董等會議之用現在駐紥龍華各軍士已經開拔分駐上邑境内各草房連日正在整理築路器具預備動工惟抽調駐防他處之軍隊因接防稍遲尚未到齊故所定二十四號開工又須展緩大約九月一日當可實行動工至路旁農田因築路所受之損失聞已經曹局長允於開工前邀集官紳會議核示云 
[華商電車司機人罷工六誌]  
　　華商電車公司各司機人因反對九號二十四號二暗查發生罷工風潮詳情迭紀前報昨日爲第四天罷工風潮仍未平息聞刻有軍警兩界上級人員出而調停使各司機仍舊供職所有拘留地方檢察廳之司機六人设法開釋並不歇職以期和平解决嗣公司中以此六人現已由警廳移送地方檢察廳尚在審理未便擅自請求銷案必待地檢廳預審並開庭辯論終結後再行請求故各司機人昨日仍不應職須要求公司將拘留之六人保釋後方始接班於是風潮昨仍未息其代理司機之電燈匠接線匠對於開機事宜本不嫻熟故發生危險已經屢見前日中華路二十八號車所撞跌之陸姓老嫗年已六十九歳現經新普育堂醫生施治傷勢尚無大碍惟日來損壞車輛及燒壞電燈門中電線與斷去拖鈴等事已非一次現有兩車已不能出廠急待修理此公司中所受之損失也 
　　前日公司新招之司機人二十名已由陸總理發给保單令覓的實舖保方許學習並照章先存銀洋四元現爲體恤起見減半繳存洋兩元以備學習時或有中途棄學等事另在保單上添註取締章程數條將來或有事故須由保證人擔任賠償損失洋一百元惟北洋人如奉天直隸天津山東等省者一律拒刦不收此外尚擬添招備取司機二十名均以南省之人充任云 
　　又聞司機人吕賢佐等六人已經檢察官預審明確起訴審判廳昨日上午十一時由審廳趙毓璜推事官會同夏檢察官開第五庭審理命提吕賢佐至案訊據供稱安徽人年三十歳家住南碼頭充任華商電車公司二十五號司機已有二年問官曰爾等因何罷工吕答稱九號與二十四號司機人現升管車其辦事頗覺不公往往　功妄報因此大衆不服同赴公司内請求將九號與二十四號停歇則有之惟並無糾衆罷工情事求察問官曰本月十九號上午爾等至公司中請求之後復至廠門首喝阻大衆開車以致公司中將爾等爲首六人一律開除此等行爲非同盟罷工而何且檢察官曾經視蒞公司中調查明晰爾等確爲發起之人無疑吕無語旋據劉福山供年三十歳山東人爲四十二號司機迄已半年俞德元供年三十一歳揚州人爲五十號司機已有五年沈德之供年三十六歳南京人爲二十九號司機六年潘懷寳供年三十五歳山東人爲三十五號司機二年孫羅英供年二十八歳清江人爲三十八號司機二年餘供均與吕賢佐大致相同問官會商之下以吕賢佐劉福山俞德元沈德之潘懷寳孫羅英等六人起意糾衆罷工要挾遂判吕賢佐等六人各處五等有期徒刑監禁六個月判　飭令分别還押聽候執行 
　　另一訪函云昨晨罷工各司機得悉被公司扭送警廳轉解地方檢察廳之二十五號司機吕賢佐等六人已由該廳判科徒刑六個月各司機更爲憤怒决定全體不再上工均將號衣交還公司故昨日仍由工匠員役代爲開車現新招者雖已足額連日正在教練須一星期或旬日始可充任而此次罷工之六十餘人於昨日起决計另圖他業公司中雖有和平之心因彼等並無代表可以接洽且又四散故現亦執定全體更换聞滬南電車共有機車二十八輛拖車四輛統扯每輛司機人二人須六十四人尚有因病告假預備補充者全體須七十餘人自此次同盟罷工之後一般曾在租界充過司機歇退者前往投充及前經告退此次重行復充之人約有三十人左右故連同新招業已足額一俟教練純熟即可駕駛惟一般賣票人之善於開車者均由公司責令暫代以致賣票職務接班乏人且不敷分遣該公司乃加長班頭一點鐘各給獎金若干角以爲酬勞云 
[信局船遇盜之慘劇]  
　　滬南日生寳順兩信局在浦東周浦新場大　南滙等處設有分局所有代客遞帶之銀洋貨物山兩局合雇一船按班運送二十號晚八時許該船由滬開往大圑鎭驶經尖口廟地方時方夜半突遇盜船一艘攔住去路被盜躍入船中將舟子紹興人高念武用刀戳斃舟中銀洋貨物盡被刦去現由該局查明開戰投報南滙縣公署請爲派員勘驗　緝　盜並聞當時有大圑鎭沈姓之女姊妹三人在新場探親趁該局船回家目覩盜匪殺人大爲驚駭旋經三女子向盜哀求始免被害後棄舟登陸步行返家云 
　　另函云大東門外某民信局向在浦東新場設立分局本有十六日午後該分局雇得高年五脚划船一艘運送現洋六百數十元綢緞七疋前往大圑分局交卸迨行至大圑將近突來盜船一隻盜匪六七人各執兇器將船攔截由盜登船將銀洋及綢緞如數刦去並將船户高年五殺斃抛屍河内而逸後由船客下水逃往岸上來滬將告該局昨已派人前往報驗收屍矣 
[雜糧與桐油之市况]  
　　黃豆銷場近日頗爲不惡客帮中如三寳壟閩粤各帮皆有購辦本埠油廠亦收買不少此一星期内共售出四萬三千五百六十五包市價較前星期五亦漲起六七分現漢口黃豆每擔二兩七錢七分九江城門子二兩七錢三分 
　　蠶豆新貨市上頗有交易日本亦購去不少此一星期内共售出七千八百六十包現漢口蠶豆每擔售銀二兩二錢九分九江貨二兩八錢九分寗波貨二兩零三分其價較前亦漲起一錢左右 
　　菉豆銷路不甚暢逹故市價無甚高下此一星期内共開出六千三百包現南京貨售銀二兩四錢漢口貨二兩四錢五分 
　　桐油一項每值炎夏用途甚廣今届國内銷路不見十分起色惟美國因油漆船隻之用購辦不少至其來源宜昌等處雖已通行但因出處油廠減少故出貨甚爲稀少南市集成公棧爲該同業進貨機關陰曆七月上半月裝運到申者袛有一千二百餘桶較之往年減色現京方貨每擔售銀十九兩五錢本支貨十七兩 
[承辦紅會北市醫院之草章]  
　　紅十字會北市醫院現由龔子英楊翼之二君擔任承辦其所訂草章披露於後（一）中國紅十字會南市醫院因總辦事處兼顧不周商請本會特别會員龔子英楊翼之二君擔任全權承辦院名照舊（中國紅十字會北市醫院）（二）院内所有醫藥器具生財殘缺不全除點交可用各物登記外另須添配應用各件爲數甚鉅先由紅十字會贊助以三千元爲限其餘不敷之數請由承辦人自行籌助添置之件隨時登簿造報以示大公（三）紅十字會總辦事處補貼全年房金外另助常年經費洋一萬元所有院内一切開支及藥品等費如有不足之處均請承辦人自行酌籌至貼助常年經費由紅十字會指存永亨銀行以便承辦人隨時支取以清界限存息歸紅會算取（四）院内僱用人員本承辦人負完全責任（五）院内現存藥品全歸紅十字會收回惟空瓶留交承辦人接用（六）承辦人每逢月終將院内出入賬欵及經過情形用紅十字會名義登入申新兩報以昭徵信（七）院中登報費由紅十字會擔任凡有印發傳單等件歸承辦人自理（八）訂定合約日起先行試辦一年如果滿意則續辦二年嗣後兩方同意准照原約蟬聯辦理（九）承辦人現就北市醫院試辦實爲協助進行專濟貧病而局面大小時前先於紅十字會言定日後總醫院合同期滿如仍擬委人代辦須先儘承辦人接辦以逹推廣慈善之意（十）自承辦人接辦後設有戰事發生有應盡襄助救護之職當由總辦事處指揮如欵項不敷當由總辦事處臨時酌助（十）（一）紅十字會總辦事處函送三等病人到院醫治不取醫藥膳宿等費不限人數如指定頭貳等住院病人每人每日須貼膳費洋一元醫藥照免其門診號金歸承辦人補助開支（十）（二）此約經兩方簽字蓋章後即生效力 
[河南水災之乞賑電]  
　　上海濟生會於陰曆七月十六上午九時十五分接開封一等電云中國濟生會鑒豫省自夏秋之交大雨時行山洪暴發沁溴卹洛各河先後决口鞏縣偃師修武武陟孟縣濬縣等處適當其衝以致田廬悉付洪濤人口並遭淹斃其餘下游各縣亦因宣洩不及受災頗深人民蕩析離居殊堪憫惻當經委員分路查勘散放急賑在案惟災區過廣撥欵無多杯水車薪無濟於事迭據各縣紛紛呈請前來查上年被災較今猶輕尚蒙貴會派員振濟今歳災情迥非昔比哀鴻遍野非賑不生呼吸倒懸爲狀至慘用懇貴會派員携欵速賜救援以惠災黎無任請命趙倜哿 
[贛省戒嚴區域暫勿遊歷]  
　　江蘇特派交涉公署昨接江西省長函開贛省宜春萍鄉贛州南安一帶現在尚未解嚴以後如有各駐領事請印給來贛游歷外人護照時请於照内註明暫勿前往宜萍贛南一帶戒嚴區域以照鄭重而免危險即希通知各領事查照云云陳交涉員業已函致领袖領事查照矣 
[商會照轉税務所之覆函]  
　　上海總商會覆茶行公所函云逕復者前准台函以税務公所將分運單改爲五個月爲限爲期太促力實難支請函税所轉呈財政廳仍照向章以一年爲限等　當經轉函税務公所核辦去後茲准覆開查分運期限（中間所叙者已載昨報從略）再行布逹等語相應函逹即希查照爲荷 
[德州兵工廠購配械件]  
　　德州兵工廠因需用七密里九口徑之鎗頭鋼盂預備配藥裝彈爰於前日特派王長春持文來滬至兵工廠請發銅盂八十擔昨由謝總辦飭裝二十六箱於下午四點鐘時交由火車由南站拖送赴寗渡江换裝津浦火車解往德州交納 
[凡向印度人借欵者注意]  
　　印度人麥辦生在公共公廨控劉阿倫等不還借洋等情昨晨由探將劉等傅案卽由張襄讞與英副領事白君判將劉等交保候 
 
 
 

Page 11

 
 
訊判畢復當堂宣論曰邇來凡遇印人控告華人借洋之事訊之被告輒云某某等日已還過若干或云已付過利息若干而質之原告則不承認察核借據亦無收洋字樣嗣後無論何人向印人借貸欵項或交付利息或拔還本洋務令債主印人出立收條或在借據上註明月日數目以爲信用否則公堂惟有按照契约判斷云云 
[指控持械强刦之辯論]  
　　張蘭生陳瑞二偕證王國祥在虹口捕房指控湖北人王福生於本月十三號晚八時許糾同在逃之二人突至乍浦路共和里二百四十九號屋内出示手鎗嚇禁聲張攫取值洋二百餘元之金錶金練金四開等情業由捕房將王福生緝獲解送公共公廨管押候查在案前日午後又由捕房傳集人證將王福生解送公堂經張襄讞會同英白副領事升坐刑庭研訊先由美捕房八十四號西探目利扶使上堂禀明案情並稱是晚發生是案後被告在乍浦路海寗路附近飛跑經人狂吹警笛卽由三百四十九號四百十四號三十一號三華捕帮同擒獲拘入捕房搜出金錶一隻金練一條未幾有人交來手鎗兩支（一）係由乍浦路二百五十號門牌某西婦在地上拾起交於特别西捕（二）係由現在派克路二十一號門牌某西人處爲庖丁之江阿富在花園草地上拾來旋經張陳兩原告偕同見證王國祥至捕房認明金錶確係原贓惟詰之王福生不認搶刧據稱是晚伴同其主蔣某至乍浦路共和里張姓家賭錢身畔帶有現洋一百五十元其洋係由蔣某向姜姓婦人處挪來交伊帶往至欲賭博之際忽聞人聲喧閙是以出外等詞詢其主人住址據云在法租界寳昌路人和里十三號門牌我向王福生盤問後即與包探周筱棣及九十八號西探帶同被告乘坐汽車前往按址查問並無蔣姓被告又云或在河南路二百二十九號門牌某旅社十一號房間當即折往該旅社查詢無着惟乍浦路二百四十九號門牌二房東係一西裝粤婦爲某洋行寫字西人之妻云云並由包探周筱棣投案禀明當時在捕房内向被告搜出金錶及同往法租界調查各節繼據三百四十九號華捕上堂訴稱是晚我在海寗路陡聞警笛聲見有五六人尾追一人前來未知何事我即招呼四百十四號三十一號兩華捕帮同擒獲等語又據見證江阿富投訴發生是案之翌晨我在花園内草地上拾獲手鎗一支即交捕房是實質之被告王福生供稱我同主人前往賭博後出外被捕時有一胖子（指陳瑞二）將金錶塞入我腰帶内又指（張蘭生）將我衣袋内現洋搶去我係湖北漢陽人來滬已有九年在蔣姓主人處當茶房堂上所問嚴老九季雲卿等均不相識云云中西官會商之下判王福生還押候切實調查再行訂期訊核 
[鎗斃盜犯之布告]  
　　松滬護軍使署昨日午後二點半時鎗斃盜犯章鑑一名係杭州人面貌似頗文弱衣服亦非下流執行時並無懼色茲將法字第五十四號布告錄下爲布告事案據公共公廨呈解結夥持鎗侵入北四川路黃麗生家强行搶刦之盜犯章鑑一名並手鎗一支到署發交軍法課訊據該犯章鑑供認聽糾結夥四人持鎗侵入北四川路黃麗生家强行搶刦後因事主喊捕鄰人咸集擬欲分别圖逃並未携帶贓物嗣該犯逃至弄口撞翻路勞擺設之油鍋以致跌倒旋取袋中手鎗防身因時已不及致被巡捕捉獲等情不諱查該盜章鑑聽糾結夥四人手持鎗械侵入民居强行搶刧實已觸犯刑律第三百七十三條第一二兩欵之罪該犯等當時雖未搶得財物而已實行其强暴脅迫取他人所有物之意思持用手鎗以施威嚇尤使人有極端之危險擾害治安莫此爲甚按照大理院統字第四百七十八號所解釋之法例亦應以旣遂論罪當此戒嚴期内自應從嚴處治該盜章鑑一名應照懲治盜匪法第二條之規定判處死刑以昭炯戒除將該盜章鑑一名依照軍法執行鎗斃外爲此布告軍民人等一體知悉此布 
[續誌鄉民借名求雨之蠻横]  
　　虹橋鄉民潘小弟沈正餘至閘北四區四分所報告陸昌言梅福根藉求雨爲由糾衆滋事當由巡長白禎泉巡警王振和韓玉祥等前往彈壓反被陸等將王警推入浜内等情已紀前報茲悉此案起釁情由寳由潘沈等發起求雨紥成龍燈一條在該鎭游行有朱阿玉與沈素有嫌隙遂陖使陸昌言梅福根糾衆奪取龍燈故潘等報請警所往拿詎陸等竟敢拒捕並奪去王警所帶之鎗子兩排韓警所帶之鎗子一排經四分所通班長警前往始將陸梅二人拘解司法科昨經段科員傳到該兩巡警質訊一過判將陸梅二人併解淞滬警廳訊辦 
[又派督查印花員]  
　　檢查印花一事現財政廳印花分處又派出督查員鄧直道吳蔭棠劉穀蓀司馬裕等員分投前往滬海道屬督查本埠各官廳均已奉文查照矣 
[寗波同鄉會募捐消息]  
　　寗波同鄉會建築新會所設立商業學校募欵二十萬元募捐圑章程每一募捐員擔任捐欵至少代募五百元各圑員之募到捐欵超過定額及捐足五百元者甚多亦可見熱心者之衆近因一個月之限期已近故各募捐員之繳到捐欵者更多茲將續收捐欵列后周子文君募到會和行胡少堂順興行源利行久記行豐號泰昌號寳成行恒順行源通行乾豐行源裕行各十元公和魚行六元長和行王祖純君德裕祥張瑾伯劉顯堂君林修良君崇和行源生行元升潤裕裕源行成泰福瑞豐懋順和行各五元昇記號陳璋鴻君各四元衡源行茂興號各三元俞吟春愼茂號乾泰藥行陳順寳德記烟葉號合順行各二元夏其昌大同行張同和行各一元各捐洋二百元注忠信捐二十元嚴志章君募到應可盛許瑞興各一元孫梅堂君募到陳文生君一百元韓芸根君募到周偉型君十元傳其霖君捐助北京交通鈔票一百元徐祿生君募到老慶雲銀樓二十元老慶雲衆友十五元徐君自助十元葛五樓君五元陸兆麟君募到徐嘉禮徐淇泉二君各五元熒昌火柴公司六十元陸君自捐洋十五元徐潤德君三元嚴炳華君二元朱春生君十元合捐洋一百元本日止總共募到捐欵洋八萬零三百九十元零八角八分銀五千一百五十五兩 
[中華高等小學校開學]  
　　法租界愷自邇路中華高等小學校於昨日下午二時行開學禮教職員學生到者二百餘人首由校長程萇碧報告開會宗旨并訓告學生嗣後對於學業務須奮力前進母負父兄師友之企望繼由教務長席志堅教員陶寅清趙鴻濟陸彬華相繼演説勉勵學生情詞懇摯至散會時已鐘鳴五下矣 
[女子工藝學校開學]  
　　法租界愷自邇路瑞康民國女子工藝學校於昨日（卽星期四）下午二時行開學禮學生到者百餘人有校董前内務次長謝敬虚君及各來賓次第演説均極懇挈詳明邵校董南棠因事未到由其妹萍青女士登台演説女士前在該校畢業曾任南洋檳嶼璧如女校教員現身説法尤爲動聽聞該校定二十日上課文藝專科及工藝各科尚有餘額云 
[滬濱英文學堂招考新生]  
　　新閘路和樂里滬濱英文專門學堂爲徐豐潤所創辦茲届第十四學期招考新生已定於夏曆七月二十四日開學聞連日前往報名投考者頗不乏人云 
[萬國義勇隊之視測比賽]  
　　字林報云本埠萬國商圑義勇隊觀測遠近競賽一節已誌昨日本報茲聞此次比賽係關於步兵在野外試估遠近爲鎗戰中最關緊要之舉惟本埠商圑稍有困難之點即各隊中教練口令方言之不同耳因當時述明情形後測視靶子不得逾三十秒鐘故繙譯一端頗爲阻碍因而日本隊比賽未能獲勝惟中華隊竟能不爲所困揭曉後成績頗優云云又聞中華隊正隊長葛雷烈君得悉此次各隊比賽本隊名列優等異常欣悦遂發出隊令印刷華英文字數百張分給正備常備預備各級隊員以期人人腦中存有獲勝之希望云 
[教會耆老之感謝及贈經特會記]  
　　本埠聖公會吳虹玉老會長因上月患病甚劇默　上帝得告痊愈故特於八月十七日假虹口狄思威路救主堂開會感謝上帝並因其子姪輩向在外國者現適有多數在滬故乘此機會以聖道訓勉之並各給聖經一部俾使朝夕誦讀深明教旨是日五時由救主堂牧師朱葆元會長主座請新閘聖彼得堂牧師戴調侯會長祈禱開會後吳君即宣布開會宗旨大旨謂長姪善慶自巴拿馬領事任請假返國以巴拿馬之手杖一枝奉我意謂我已年老藉於行動時略爲扶持其意甚善余頗悦之因推廣其意特贈諸親友以聖經作爲各人永久之附身杖並谓余得上帝之特恩險病化夷得在社會稍盡棉力無任感謝但年已八十有四自知風燭殘年爲日無幾深望吾子姪輩咸能繼吾之志俾上帝永錫爾福用特將聖經分給子姪並贈諸親友爲各家各人造福也云云次請中華聖公會陜西布道主任葛丕六會長講聖經之益葛會長起立曰聖經如驗方新編無論可項病症皆可擇方療治惟須將此編預早誦習深明其義方能應手並略言聖經之有益於人演畢衆皆鼓掌吳君乃各贈聖經一部後又由朱牧師起言余奉吳公命代表二語（一）因自己家庭中尚有未能完全倚賴上帝之處求上帝赦宥（二）因上帝賜以諸般恩佑眞誠感謝旋即由朱牧師祝福而散時已六時半矣 
[凡爾登花園繼續展覽]  
　　法租界寳昌路凡爾登花園游覽大會前因下雨不能開幕業已停歇數天茲聞該會備有特别烟火尚未試放擬於陰曆十八十九兩天仍在該園繼續舉行此次開幕佈置較前尤爲美備除烟火外並有文明新劇及中國女子跳舞云 
[地甲請求退充之禀批]  
　　近有具名九舖地甲陸海齡具禀縣署聲明投充時之暗幕請求退充根究業經沈知事傳訊明白批示茲將呈文及批詞錄下　　呈文略謂地甲向爲手藝工匠事因本年二月間前九舖地甲徐春橋斥草之後所遺之役即由徐弟秀華徐子和尚等運動謀充無如秀華和尚叔姪二人皆吃食洋烟滿面烟容不便到案驗充乃商之小民來案代驗奉諭核准故取名陸海齡當時彼此言明所有舖中大小各事及縣公署繳欵悉歸伊叔姪經理若有盈餘三股分派不料自承充迄今伊叔姪頓食前言非但洋煙不除反而增加每日每人吃食三次非洋三元不可小民見伊等如此行爲迭向理勸不　再四籌思誠恐將來有害且承辦之房捐難免爲伊叔姪侵吞一經公署深究則小民獲咎不淺爲此據情來案聲明請求將小民開革除卯設奉根究惟求縣長親自審理如果委派科長科員等受理則徐秀華徐和尚神通廣大難免爲其運動云云 
　　批示此案曾傅九舖地甲陸海齡到案查訊據稱不知有呈請退充情事來呈聲請退充顯係他人揑冒投遞惟聲叙投充之時一切運動費難保無此情弊其中究係何人如何過付着陸海齡自行據實呈復再行核辦原呈抄發 
[酒坊欠費私燒之查辦]  
　　江蘇二區　酒公賣分局長日前查得浦東嚴家橋萬興酒坊主即前在四區充當稽查之朱子棻因欠繳公費私行蒸燒經分支棧當場查獲確證將起獲證物指交當地警所就近看守一面由局批令朱商來局詢問追交公欵乃朱抗不投局反自赴寗在省公署遞訴牽及分局總務科楊啓有循庇苛勒情事茲經齊省長批示略謂來呈措詞七拼八凑跡近挾嫌誣控已令行公賣局轉行分局切實查辦以儆刁風等因李分局長已遵照辦理矣 
[屍妻要求緝兇]  
　　小販夏文元於上月間在山西路（即盡錦里）喊賣水菓被某號華捕原萬廷踼傷小腹斃命後該捕即行脱逃旋由捕房報請公共公廨中西官前往相驗當因屍妻丁氏在堂胡閙藐視公堂判押七天在案昨晨由探陳阿根與九十五號西探將屍妻夏丁氏傳至公堂經張襄讞與英副領事白君訊據夏丁氏供明前情並稱婦人因丈夫已故生機將絶情求堂上趕緊緝凶究辦以雪沉寃等語堂上諭曰當時爾夫至捕房報告稱被巡捕踼傷小腹係屬一面之詞並無見證所有該捕行凶情形堂上亦未便懸斷惟該捕於出事後卽行抛差脱逃顯見情虚畏罪應候出票緝提到案訊明究辦諭畢判夏丁氏退去候飭提原萬廷到案再行訊核 
[投浦遇救]  
　　昨有年約三旬之甬人王永康因失業日久無計謀生遽萌短見潛至虹口楊子碼頭　入浦江希圖自盡經一千三百十一號華捕瞥見急令舟子設法救起帶入捕房捕頭詰悉前情諭着留候解送公堂訊核 
[扛夫毆傷同類]  
　　扛夫曹錦崑張阿興在狄思威路將同類陳阿元毆傷甚重經陳友張阿大楊小寳訴由包探沈阿炳將曹張二人一併拘入捕房押候解廨請究 
[扭控同鄉人誘拐女兒]  
　　通州人陳士衡住居虹口嘉興路現充租界巡捕前日至五區四分所控同鄉人陳維邦誘拐伊二十歳之女當經該分所提陳研訊據供其妻弟金雍曾領該女來家借宿一宵翌日即去不知何往云云昨由該分所將原被轉解司法科訊究 
[汽車衝上街沿之結果]  
　　汽車夫金阿全日前駕二十三號汽車至法新租界愷自邇路車頭衝上水門汀堦沿上適有婦人狄金氏懷抱週歳小孩在門口納凉被該車撞倒跌傷並將停在街旁之黃包車撞損後即逃逸當經旁人將該車號碼抄錄告知巡捕將受傷人帶入捕房旋送醫院醫治已誌前報昨因原告傷勢已痊故將金傳至法公堂請究先據原告禀明前情繼由黃包車夫蘇春桃稱民人之車被金之汽車撞損估計修費洋十元請求追償詰之金供認一時疏忽致肇此禍中西官判金罰洋十元充公並赔償修車費洋十元再償原告養傷費洋十元了事 
[馬夫不聽巡捕指揮]  
　　馬夫劉福元前日駕車至新閘孟德蘭路因不聽五百六十號巡街捕指揮致被拘入捕房昨晨解送公共公廨訊問之下中西官以劉不應違章判罰洋五元充公 
[雉妓放棄保洋]  
　　雉妓朱三寳前晚在南京路硬拖行人入院狎遊被捕查見即將朱妓拘入捕房存洋五元保出昨經公共公廨傳訊不到判將保洋充公 
[工資糾葛之和解]  
　　住居北四川路向在華和洋行爲經理之魏少甫因與丁小弟工資糾葛被丁在城内審判廳起訴備文移傳現由被告魏少甫之代表律師至公共公廨聲稱此案已經雙方理勸明白由審判廳移請貴公堂銷案特將公函呈請察核中西官以旣經和解遂判將案註銷 
[牛奶棚未領執照]  
　　塘山路一千六百號門牌聚興牛奶棚主潘世仁因未向工部局捐領執照擅自出售無印牛奶被七百九十六號華捕查見據情回禀捕頭請廨出單將潘傳案訊罰 
[追索房租類誌]  
　　福記經租賬房遣收租人投法公堂控房客陸大虧欠租洋十七元半向索延約不付求請傳案訊追並由捕頭禀稱飭傳去後被告不到请核判着被告於三天還洋又馮國才前投法公堂控永康和號主虧欠租洋若干元向索不付人亦逃逸求請核示判將生財拍賣在案昨日捕頭稟稱共拍得銀五兩七錢請爲核奪判暫交原告領去餘欠俟提到被告訊追 
[捕頭偵獲烟窟]  
　　法新租界嵩山路捕房捕頭偵悉徐春生家私設烟具供人燈吃當即前晚帶同包探前往抄出烟鎗等物帶入捕房昨解法公堂訊究徐供認私賣燈吃不諱中西官判徐罰洋二十元充公烟具銷燬 
[私取鈔票之嫌疑P ] 
　　南市求新廠工匠崇明人楊榜才借居安樂里高金良家前晚九時許私自登樓步入高之嫂氏臥室爲氏撞見後檢視床褥内所藏鈔票十三元不翼而飛旋爲高所知偕嫂陳氏向之追問楊言語支吾惟願認賠當被唤到警察拘至一區一分所申送警廳司法科轉解地方檢察廳訊究 
[珠寳店竊案破獲之原因]  
　　新北門内義昌盛珠寳店失竊鉅贓查係學徒馮嚴生所竊業由該店執事顧桂蓀禀控警察廳飭探將馮拘獲並獲窩贓婦人李方氏等送廳發科訊究在案茲悉馮在店習業已歷多年平日辦事勤儉夙爲該執事所信用至李方氏係星相李某之妾因其向馮勾引遂致私通故所竊珍珠翡翠鈔票共值三千二三百元均寄藏張家弄該氏家中近馮見店中根究乘隙逃匿無錫新世界旅館暗中發言通知該氏携贓前往詎此信爲馮叔所得知照失主協探往錫將馮拘獲並獲該氏等起出原贓惟缺少尚多現經司法科將男婦二人訊供判押起出之贓先交失主領去嗣該氏經人投案保出馮之母舅亦連日央人向原告和解情願折價賠償未知失主能應允否 
[竊賊屢戒不悛]  
　　劉榮生前在法新租界摸竊毛文卿身畔銀洋被毛察悉唤捕拘獲人贓帶入捕房昨解法公堂請究先據捕頭禀稱劉前犯竊案已有數次請核詰之劉供認摸竊不諱中西官以劉屢戒不悛判押西牢兩月以儆 
[竊取先施公司食物之否認]  
　　吳阿四前日在南京路先施公司内竊取洋鮑魚數塊出外被司　華捕查見拘入捕房昨解公共公廨經中西官訊供不認從寛斥釋 
[江北人串黨行竊]  
　　江北人李大志前晚串黨至虹口元芳路碼頭夏阿弟船上竊得白布一百餘疋携贓登岸後當被包探查見帶入捕房昨解公共公廨經中西官訊明判李押西牢兩月贓給原告領去 
[積竊解送檢廳]  
　　積竊何阿餘前在閘北共和路某姓屋内竊得玻璃二十餘塊携至租界求售被滙四捕房包探查獲帶入捕房捕頭以案出華界解歸四區警署經余署長諭解司法科移送地方檢察廳究辦 
[介紹新刋]  
　　商務印書館少年雜誌第八卷第八號現已出版内容豐富頗有趣味昨承以一册見貽特此介紹並誌謝忱 
雜評二 
[说江蘇人（訥）]  
　　江蘇人者事事後於人者也證之前例已不少矣人皆謂宜急舉而江蘇人則曰需之人皆謂宜急抗而江蘇人則曰待之至需之無可需則稍舉焉至待之無可待則稍抗焉此江蘇人之習性然也 
　　雖然江蘇人之習性即中國人習性之代表也特江蘇人爲中國人中之尤甚者耳 
 
 
 
] 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[秋老虎履任佈告文] [  瑣]  
　　全天國白帝駕前勑封　威將軍秋爲佈告事照得四時之序成功者退五德之運當王者貴本將軍系出於漢代之大長秋派傅於唐朝之秋官侍郎溯遥遥之華胄秋胡本屬同宗仰赫赫之英風秋瑾亦爲近族茲值炎帝歛威祝融退伍正我秋氏大出風頭之日惟是人情狎則生玩嚴則生敬設於火傘方張之後即繼以玉露懷清炎威正熾之餘遽代以金風颯爽誠恐不講衛生者因貪凉而致染時瘟偶抱微疴者因受寒而幾成　疾非所以顯上帝好生之德彰彼蒼愛物之心也本將軍承白帝命身佩虎符帶領虎卒憑藴隆之餘怒開肅殺之先聲且夫時至今日世之冒本將之名而無本將軍之實者亦實繁有徒矣是以出氣司令喪氣而歸旣貽虎頭蛇尾之譏孚威將軍斂威而退亦有羊質虎皮之　執法軍長不能執法徒具虎弗吃人形像怕人之觀征南經略不肯征南曾無不入虎穴焉得虎子之志運動副座而不成者旣同於畫虎類犬堅持主戰而未果者亦等於蒙馬虎皮陸建章受小徐娘之鎗决如打死老虎新議員爲安福部之傀儡偏欲裝理虎副司令聞取消之命已如虎落平陽大總統上辭職之書將效老虎入洞若是者皆足以大損虎威貽羞虎族本將軍心實恥之用特張其虎爪奮其虎牙虎嘯起而薰風生虎眼睜而赤日熾直欲秋行夏令不比紙老虎之容易搠穿渾同女掌男權羣　雌老虎之威風難惹張銷金　石之威宛同　子督軍兵臨畿輔誰敢捋其虎鬚振炙背灼膚之勢更如豚尾大帥威震淮徐有誰蹈其虎尾任彼秋蠅刮耳孰敢向老虎頭上來拍蒼蠅縱令秋木成林幾如猛虎在山藜藿不採荷花大少深　虎蔭不必興秋風歸隠之思竹氏夫人得沐虎恩亦可無秋扇見捐之慮即彼秋風破屋之寒士秋收不足之窮氓亦可憑藉虎勢不必預備作秋衣之　茲涓吉於某月某日履新視事凡本衙門中幾行秋柳可作前導之青旗一樹秋蟬堪當接官之鼓吹秋蚊布雷鼓於轅門秋螢張列炬於驛館秋雁能作書空大字堪作秘書官秋螯克輸水國稻芒可充軍需長其餘如秋桂秋菊秋雲秋霞等亦宜各守所司謹愼將事母忽特此佈告（四） 
家庭常識 
[印花] [  栩園]  
現行印花其背面膠水絶無粘性每每貼上數日於不自覺　即落去倘被調查員查到必遭苛罰宜用棕子粘貼之庶免此弊凡人家租屋之租摺及銀錢帳簿均應貼印花二分（宜向就地郵局購用）貼後即蓋圖章於角上否則查出即須苛罰居家店户不可不知 
[香捲] [  離垢室主]  
以鮮嫩藿香葉摘下用麫粉白糖調匀和之入油鍋煠之以一葉爲一捲　食以猪油素者以蔴油煠至作微黃色爲度余夏日以此饗嘉賓無不贊美却酬 
[種海花法] [  皖江一粟]  
海棠花若種之不得其法則開花不盛余有一法頗有效果法於冬日以白糖調水澆海棠花之根三日一次三次爲限則來歳花必盛茂 
[素炸排骨] [  皖江一粟]  
取新鮮油麵筋若干用刀切成長條復取藕若干亦切成短長條即以麵筋條裏藕條上入豆油（或香油）鍋中煎之殆有八成　取起將油瀝盡即以甜醬白糖醋各若干入鍋中攪　使匀用武火炒之即成味香甜而脆如食眞炸排骨無異 
蠶業須知 
[夏秋蠶飼育法（六）] [  村士]  
　　（五）給桑夏秋蠶以經過迅速故一盡夜間之給桑回數及桑量與春蠶　不相侔其在稚蠶期也葉嫩易乾固以鮮桑之少量數數與之而不惜其煩勞爲要即至壯蠶之際亦不得於一回量故事增多此僅關乎廢桑量之多少而已也蓋使桑量過多層層重疊則蠶兒一時食桑之後必上昇於表面以出糞沙往往雜杳紛紜非將所有之餘桑悉爲污穢而不止且夏秋温高濕重固爲　病傳播激烈之時期也以蠶兒時而排泄又時而食桑彼病原　生物有不因此而益益蔓延乎然桑量過多之弊在春蠶亦何嘗無之惟春蠶之所與者多爲枝桑尚有間隙以通空氣夏秋蠶之所與者槪爲葉片實生　悶而起病因其弊蓋有甚焉者矣所以增加給桑之回數減少一回之桑量尤爲夏秋期中所最要之條件也又夏秋期晝夜温度相差殊多往往晝間之氣温常有高至九十度内外則限制已近蠶兒不免因苦熱之故而疲於運動致減食桑之量必俟至日没温低始恢復其元氣食懲於以旺盛焉故飼育者際此時期當於夜間給桑之回數特别增加以補晝間之缺否則營養未足發育奚良他若視殘桑之有無卽依蠶沙之乾濕如何以爲斷其在春蠶於殘桑食盡　經過若干時間即當給桑若在夏蠶時則一待殘桑盡後即可給桑　若秋蠶大抵於殘桑未盡之前即宜給桑矣（未完） 
集益錄 
[答一一四問] [  存義]  
　　蓮水生宿根植物原産地雖在印度吾華自古栽之品種甚多氣韻清高爲世人所贊賞氣候於生活上無甚關係到處可栽土質好表土深而富有機質之壞土且有　水之便利者爲適其在黏質土壞藕之發育固不佳然在砂質土壞亦有蓮藕屈曲節間短縮之弊故其適當之土以水田池沼爲最先選擇相當之水田池沼耕鋤之混入廐肥人糞尿糟粕等设畦六尺寛中開寛三四寸深尺許之植溝以根　全部分切數斷沿溝斜埋之株間可二尺許一畝之肥料廐肥可千斤左右栽培之初注水三四寸繼則隨其生長而加至五寸更一月須排水施行除草并攪拌株間之土壞使之膨軟若恐地力有所不足則於此時亦可加以人糞尿等之追肥要之除草中耕施肥畢即當灌水如舊開花結實以前斷不可乏水致土而生龜裂之患焉如是者至八月漸次可得收穫畝田三百斤種苗約收量三千餘斤掘取時須落水用鐵耙等採藕之大者藕之貯藏包以菰或埋於乾土砂土之内使不見風則即不變色 
　　又法四五月時掘取地下莖二三節一斷斜插於池塘之中水初宜淺用肥料壅之繼灌漑水使深必能繁盛當花蕾發生之頃則須努力摘去之至秋莖葉已枯即可掘其新根用爲食物矣收穫之際可殘留地下若干而置之以爲翌年之苗庶免每年栽植之勞焉 
短篇小説 
[冰山奇俠傳] [  常覺小蝶合譯天虛我生潤文]  
　　原名（ＨＡＮＯＥＩＣＥＬＡＮＤＬ）法國囂俄著 
　　第十九章錯怨（一） 
　　舒墨客以手撫其嬌女曰瓊仙試爲我啓窗容我一接日爲瓊仙曰父天　暮矣老人曰然唯日色之將落故吾意有所不舍須知流光固易逝也室外空氣佳乎汝觀天色一何蔚藍可愛瓊仙仰面曰吾恐不久且有雨至老人曰汝何以知瓊仙曰唯天氣之過清乃覺其易變不見西北已有浮雲起若片席老人嘆曰嗟乎汝言有至理也我於少年苟亦有汝之見識者何至有今日哉然而汝儕少年終不宜有此感想致多憂慮瓊仙不語微微發爲輕歎老人乃握其手令坐且撫其肩曰瓊仙汝近來面色頗憔悴今日晨起眼角尤有涙痕汝果何所思乎言次堅握其女之手慈愛之意滿盎於雙眉之間瓊仙感極而涙已　然則伏身於老人膝間涕泣不知所答蓋自亞菲爾夫人一語之後已不啻直摘瓊仙之明珠而去彼更不料生平所最敬愛之人竟乃爲其世仇且其人者固已有妻矣彼婦貴顯且美而我乃在黑獄之中終日爲之祈禱嗟乎我誠痴矣不知我方以眼涙洗面之日彼正在海岸之北與彼女同好夢也思至此愧侮乃至無地旣而思之又復自笑笑雅谷者堂皇總督之子而已不過獄中伶仃一弱女雅谷當初之所謂情者直以調侃己耳嗟乎上帝鑒之吾不他恨但自恨吾眸子　耳念至此則雅谷頎美之影又翩然現於其眼　哭笑竟不知所可凡此悲喜亦唯女郎一人當之至在老父之前則仍極意矜持不動容色今遭老父一詰遂不期悲從中來無能自禁舒墨客見其泣則曰孺子此何爲哉瓊仙亟拭其涙强笑起曰父偶然感慨耳因取小説之書將欲展卷而讀而老人轉令掩卷發爲懇切之聲曰吾愛汝亦有時憶及雅谷否（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[東洋婦挈子歸宗案（見癸酉年十月十三日報）] 　　 
　　日本婦人葉德嫁中國客死東洋之江西人徐業良故後挈子歸宗到滬後因格於例禁不克冋籍案經會審公廨傳訊陳司馬以該婦遠涉重洋送子來華實爲難得大加奬勵並賞給旅費聞者嘉之遂由保人章天盛等邀集同鄉詣江西會館公議意將由會館撥給公欵料理該日婦來滬時伴送人之川資並獎此婦之德詎各董事會商之下僉謂此婦萬里歸宗果屬難得若能挈子回鄉撫養所出立志守孀則不但會館應爲料理盤川同帮亦當贈給匾額稟官褒獎今乃送至半途旣不撫子守寡僅將兩子送歸撇子回去核之情理不在節烈可褒之例一時同帮司董衆口一詞所有料理資助一層即和罷論在江西帮董之意以爲未能全始全終不足爲訓其實寃矣蓋此婦之來本願挈子同歸因被該管領事查知格於該國律例故來申三月之久始行傳訊迨到案之初陳司馬再三訊問此婦固稱願往惟將來尚思便中回國是亦不忘桑梓之意官長因念異國之人赴居内地旣言語之不通亦風俗之各異設被欺負反爲不忍有種種之窒礙故亦不令其往今乃一筆抺煞其歸宗之血誠持論得母太苛 
筆記 
[意國馬格博羅之逸書（見癸酉年十二月十三日報）] 　 
　　有西士爲予述泰西一千二百七十四年當中國元世祖朝有意大利國之大賈馬格博羅者來東贸易留中國二十四年世祖特用爲浙江大員在任三載斯人博學多才蓋意國之士而賈者也及回國後著爲一書言中國之事甚詳且言杭州宫室之華美服食之奢靡殆天下莫及焉其時西人見此書皆笑其妄誕不經迨馬氏故後久歷年所有西士復至中國按其書而稽其事無一不確始歎此書之向不能取信於西人者緣未身歷其境也至今其書膾炙西人之口云云按此書曾否傳入中國某等學淺於元史不能記憶考之浙江通志之文藝志則未見其書名夫西學之傳於中國者自明徐文定公始厥後徵聘西士南湯諸君至京修歷而西學遂盛南湯諸君本朝尚存故中國學士大夫尚有見而知之或聞而知之者若馬君則事在元初爲時較遠無從研考矣 
　　按馬哥羅遊記現有譯本各大書局均有出售 
墨餘 
[張太史巧對（見甲戍年十月十九日報）] 　　 
　　京都逢春日有以對句爲赌賽者巍然首選則得花紅若燈謎之射覆者南皮張孝逹太史天材敏妙吐屬風流曾對樹已半空休縱斧句脱口云果然一點不相干皆未解細思方大悟鼓掌不已又對春情未動梅先覺句云夏禮能言杞足徵字字工切宜其傳誦一時也 
風俗雜記 
[誌串月之戲（見癸酉年八月十六日報）] 　　 
　　一年月色以八月爲最佳吳人向有串月之舉每於八月中往泛石湖蓋亦泛湖玩月意耳石湖在楞伽山下太湖之一派也姑蘇誌云界吳縣吳江之間有茶磨諸峯映帶頗爲絶勝相傳范　從入五湖處舊俗多泊舟望湖亭及後亭廢而畫舫皆不輕往或借串月之名偶有一二往遊者金烏未墜便已辭櫂石湖爭泊白堤徵歌賭酒矣蔡雲吳歌云行春橋畔畫橈停十里秋光紅蓼汀夜半潮生看串月幾人醉倚望湖亭徐士宏吳中竹枝詞云秋風十里綠蒲生串月看來虚有名十八橋環半遮没漁村一點水邊明沈朝初憶江南詞云蘇州好串月憶長橋橋畔重重湖面闊月光片片桂輪高此夜愛吹簫（行春橋跨石湖上以八月十八日月光初起入橋洞中其影如串或十八夜串月從上方塔鐵練中看出是夜月之分度適當鐵練之中倒影於地聨絡一串故云（自兵燹之後無復有士女出游畫舫簫笙之樂其地景象荒凉遠不逮昔盛衰之感可勝慨哉 
四十後之新世界 
[愛國之劇盜外國之盜卷宗] 　　 
　　羅馬城意國陸軍參謀部某日有二客携重囊登門求見通信科主任衣冠楚楚狀若貴賓及部員出見二客啓囊以文書纍纍疉置案上指謂部員曰此皆蘇里克奥國偵探局之秘密函件也部員取視之果不謬乃大喜如獲拱璧因詢二客姓氏則知爲意國有名劇盜國人所視如狼虎者也當開戰之始二人受徵入伍同屬一隊而戰壕生活非彼等所慣乃相約遁至瑞士蘇里克仍理舊業大得利但二人之逃亡也心終不安乃求爲有益於國之事以盡國民義務尋知蘇里克奥領事署設有偵探機關思發其覆破敵陰謀會曾結識數年前褫職之意國海軍軍官某氏是人奔走各國多歷險阻今以無聊服務奥國偵探隊中二人許以巨酬因得盡悉領事署之内容乃缜密佈置施其胠篋手段二人携有新式器械故入奥領事署覓見保險箱後即安然啓之箱内藏有至重要之文件其夾層灌有毒氣如洞穿之即有性命之虞二人幸向其友探明一切故此行携有如戰壕中所用之面具得免中毒其啓箱也雖費二小時之久然未驚動一人安然逹其目的但以一時不能出瑞士境故靜候數月始能以所竊文件秘密輸入意境按本年二月間瑞士京城電稱蘇里克奥領事署被盜有一保險箱儲巨欵盜置之不顧且留下行盜器械值洋千元此案似挾政治目的云云卽指此事也 
譯叢 
[軍人婦之苦况]  
　　美國陸軍大尉韋林氏四年前在西部某軍站與某女士結褵未及兩月奉陸軍部命令赴菲列濱羣島乃商諸新夫人令過羣島兩季後再往未幾夫人束裝東發而韋林氏又奉命赴舊金山致夫人抵菲列濱時未能與良人會晤會無便船赴舊金山遲之一月始能束裝旣至則良人已因公去亞拉斯加矣韋林氏繼又于役西特爾電致其婦電在夫人啓程之後一時至致夫婦又於海中失之交臂是時韋林氏方作愛爾沙之行夫人因候船啓程稍遲迨抵台克才斯州始知良人方服役墨西哥於是夫人倦於旅行因歸康薩斯城故里無何接夫電云在桑安土尼哇急往就之至則又與參商蓋韋林氏已臨哇哈哇州之吉里柯士國民營矣因再改其行程詎意韋已往米爾斯營故又不值但夫人望夫心切卒逹之因得相會而是時軍令已下兩日之後即將他發故夫婦僅有四十八小時之聚首庸知天靳人願俄又有急令下時間更促夫人嘗曰余不知余是否仍爲新婦抑爲釐婦軍人之婦其苦况不啻離異云婦之追　其夫約近四年其旅程逾三萬英里而僅博得數小時之歡叙亦云苦矣 
 
 
 

Page 18

 
 
   
 
