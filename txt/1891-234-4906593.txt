# 1891 - 234 - 4906593

 

Page 1

 
 
[招請鎭江九江訪事人] [  申報館啓]  
　　本館所用鎭江訪事人業經病故九江訪事人現擬更換此兩處另請訪事人須長駐此地而又事理諳練文氣通順者方能勝任如願俯就望先郵示新聞數則開列姓氏住址以憑選擇合式者專函奉訂不合式者概不作覆祈諒之此布 
[闢謬萹]  
　　上海之有文匯西字報也亦何足怪而閲其報中之議論有不禁使人詫異之甚者報紙倉自泰西行於中國屈指五大洲無一處無報館其數正不可以更僕數而報館各有規例井然秩然不得紊亂而踰越之今該報則獨不照規例一味作申申之詈專攻人之短而不顧已之短此何故耶報館諸事全賴各處採訪事實郵寄而來主筆者取而决擇之列之簡牘以供衆覽事必取乎其眞言必取乎其確然各處採訪之人心之不同如其面也設或所訪有未甚確者設已列之報中日後旣知確實必當立卽更正此亦日報之體例然也盖人非聖賢孰能無過知其過而改之所謂其過也如日月之食人皆見之及其更也人皆仰之又何足深譏者而該報於本報業已更正之輪船命案一事喋喋不已并以無理無文之語牽扯訕謗謂湖南人爲匿名揭帖以壤西人之業而本報亦與揭帖相似欲壤西人之事試思本館開設將近二十年凡西人有良法美意可師可法者莫不舉而列之報中並勸中國仿行以期有益於中國何時曾有損於西人事業者而彼乃以此等過情之語相謗耶且謂至湖南尋湖南人頗不易至三馬路尋本館則易惡是何言與該報豈竟自審一無所誤乎試問亦曾憶及該報前此有毁及中國官之語而謬云見諸本報及本館投詞詢問是晚卽自行更止謂前説並非見諸申報言猶在耳何意忘之而乃又敢妄肆雌黄耶該報專喜毁謗中國人無論官商無不遭其毁有一壞人則一似中國無一非壞人也有一壞事則一似中國無一非壞事者夫人類不齊瑕瑜互見卽外洋各國何一國無壞人何得以一二壞人視成一律卽此時本館執筆作論未必外洋無反叛之事第中國地大人多故常見之外洋地小人寡故不常見然總核其數恐外洋壞人壞事且多於中國豈獨中國有壞人哉何不思之甚也該報又嘗言中國人之待西人也實外敬而内不敬觀華官函致西官之信語及西官之事必抬頭書寫一若敬之至者而其華人自相往來之信則於西人之事皆不抬頭書寫以是爲華人之虚敬此等語不禁令閲者噴飯夫致信於人言及其本人之事自必抬寫語及旁人卽不抬寫此信函之通例也彼又烏足以知之而乃反以爲華人不知禮貌當以西人之禮義竭力教化之俾華人皆知西人之禮而後可斯眞所謂夢囈者矣夫中國開闢最早中古之世已知構木爲室火化爲食上衣下裳舟車弓矢而又明於倫常皆知父子有親君臣有義夫婦有别長幼有序朋友有信此皆中國聖人之教化所以教華人使成文物之邦者爾時西國尚未開闢獉獉狉狉渾渾噩噩恐尚是以人爲食之世蓋至泰西聿開風氣而中國之教化早已大行惟是中國自有中國之教化泰西自有泰西之教化此亦自然而然無所勉强且彼此教化不嶯則不同之中不無長短去其短而仿其長彼此可以互相裨益乃謂中國向無教化必當由西人教化之殆不知教化爲何物歟總之日報自有規例不可以信口妄言無端訾議本館二十年來但知有公而不知有私公是公非不敢稍存偏見偶有錯誤無不立卽裁正不待他人之糾繩人或有意毁謗所謂無傷於日月亦惟以一笑置之乃該報於本館業已自正之悮而一再抉摘且該報常以毁駡華人爲事而反謂本報之毁西人並以荒謬之詞聳人聽聞比本館於楚人之仇西人此則是何居心夫該報西文所售者多西人本報華文所閲者多華人此固兩不相干該報欲媚西人故極詆華人是其見之偏也已則偏而反以人爲偏欲藉此以自掩其偏而不知人之視已如見其肺肝然又何足掩之有故特爲之揭而出之俾人知該報之存心如此其紕繆荒唐無理取閙有不能代爲之諱者夫言者心之聲也身之文也君子一言以爲知一言以爲不知人之易其言也無責耳矣此種教化之道該報館亦曾有所聞見否耶 
[本館接奉電音]  
　　昨由京友電傳上諭三道敬謹譯登○七月二十三日奉上諭山東巡撫張曜秉性忠勇歴著勳勤咸豐同治年間由知縣從戎創立嵩武軍轉戰河南安徽湖北直隸等省迭克名城剿平粤捻各逆嗣復剿辦甘肅及關外回匪掃穴擒渠戰功甚　歴受先朝知遇賞給騎都尉世職賞戴雙眼花翎升授布政使改補總兵擢任提督肤御極後因回疆肅清給予一等輕車都尉加一雲騎尉世職補授廣西巡撫加尚書銜調任山東巡撫於山東黄河尤能悉心擘畫親歴河工督率工員力籌修守實屬勤勞岡懈前經迭奉懿旨命　辦海軍事務賞加太子少保方冀克享遐齡長承倚畀昨因患病甫經賞假調理遽聞溘逝軫惜殊深張曜着晉贈太子太保入祀賢良祠並於立功省分建立專祠生平戰蹟事實宣付國史館立傳加恩予諡賞銀一千兩治喪由山東藩庫給發照總督例賜卹任内一切處分悉予開復應得卹典該衙門察例具奏靈柩回籍時沿途地方官妥爲照料伊子知府張端本着遇有道員缺出請旨簡放主事張端理着賞給員外郎張端瑾及伊孫張爾常均着俟及歲時由吏部帶領引見用示篤念藎臣至意欽此同日奉硃筆楊頤補授光禄寺卿欽此○二十四日奉上諭李瀚章等奏海疆要缺道員未能勝任請旨開缺一摺廣東惠潮嘉道德泰心性因循事理未能明哳着卽行開缺該部知道欽此 
[上苑延秋]  
　　巡視中城給事中臣本貴等片奏再臣等查五城請揀正指揮時遇有人數不敷列揀由吏部將候選通判借揀正指揮候選知縣借揀副指揮到城差遣委用惟此項借揀正副指揮祗准差委不能借補城缺而西北兩城事務更繁辛勞倍甚此項人員到城以來奮勉認公於委派一切事件認眞辦理毫無貽悮旣不准其借補城缺似應量予變通以資鼓勵查現任正指揮三年俸滿以同知升用副指揮三年俸滿以知縣升用均於引見後准其呈請分發籖掣省分歸候補班補用臣等公同商酌此項以正副指揮借揀到城差委之員擬請比照實缺正副指揮三年俸滿升用之例加倍覈計以到城之日起實扣足六年如果當差無過辦事勤能卽由臣等出具切實考語仍歸本班保送各以通判知縣本班呈請分發籖掣各省歸候補班補用以昭激勸其本班正副指揮揀發到城之員不得援照辦理以示區别臣等係爲鼓勵借揀到城差委人員起見是否有當擬請飭部覈議施行謹合詞附片具陳伏乞聖鑒訓示謹奏七月初九日奉上諭着吏部議奏欽此○管理太常寺事務禮部尚書臣宗室崑岡等謹奏爲題奏請派 
 
 

Page 2

 
 
事恭照八月十一日太祖高皇帝忌辰應行遣官恭詣福陵讀文致祭查祀典例開三陵辰祭應於陵上官遣員就近致祭臣寺謹恭繕題本逾呈伏候欽遣一人俟命下之日卽由臣寺知照届期恪恭將事伏乞聖鑒訓示謹此題奏七月十三日奉旨遣總管恩常行禮欽此○頤和園添設氣燈業由海部購製兹經洋商將氣燈機線爐座製造由津局委員護解來京於初九日經慶邸等騐看仍飭以鐵軌轉運經安定門　抵海淀　頤和園安設計此次解到氣燈大小二具大者光照五里小者光照一里並有殿中所設氣燈數具機器走線爐座俱全其氣燈形式與戊子冬本報所載無異也○五城官紳獲盜出力經本給諫貴等於孟秋九日奏請彚保清單照録於左中城正指揮蘇喬年請在任以同知不論雙單月卽選中城揀選副指揮李有益請俟補缺俸滿後知縣用東城副指揮沈銘新請作爲俸滿送部引見以應升之缺开用中城紳量戊子科舉人王佐廷請以知縣不論雙單月儘先選用中城紳士候選布經歴于繼長請加四品銜中城紳士候選布經歴宋紹彬請加四品銜南城紳士不論雙單月選用鹽大使桑宇請加五品頂戴北城紳士捐納府經歴黄儒藻請以府經歴遇缺卽選以上各員係會同拿獲盜犯郭煥章石鰲子卽石得溎董星山譚名漳四名案内出力東城正指揮韓宗慶請在任以同知遇缺卽選東城紳士增監生縣丞銜向鵬程請以縣丞不論雙單月遇缺卽選中城紳士候選知州蕭宗幹請以本班先選用西城紳士乙酉科舉人于鎭川請以知縣不論雙單月儘先選用西城紳士應補復設教諭戴以珣請以復設教諭不論雙單月遇缺卽選西城紳士癸酉科舉人大挑二等教職戴怡請以教職本班不論雙單月儘先選用以上各員係會同拿獲盜犯張舜張萬舜孫洛五卽孫元森三名案内出力○户部顔料庫騐收浙江委員解到光緖十七年分银硃三十箱紅飛金二十箱江蘇委員解到光緖十七年硝磺五萬斤山西委員解到光緖十七年毛頭帋二千刀均經管庫堂憲騐兑相符收儲庫内給與回批發交該委員以憑回省銷差○敬事房先後收到各府新進内監三十餘名往西苑門内務府公所經總管内務府堂憲會同都總管逐一挑騐擇其相貌端正伶俐安穩者二十五名分入南海各他坦内學習當差其次五人分入内廷六宮學習當差餘三人分發各府當差○科布多所轄三音諾顔部内札薩克貝子錫逹瓦齊爾據報於本年五月初二日病故前來除所遺貝子另行辦理承襲外查科屬各盟旗王公等病故例應賜祭一壇就近應由烏科兩城大臣欽派一人俟理藩院頒致祭文時照章備具羊酒前往賜祭等語今札薩克貝子錫逹瓦齊爾病故已由科布多魁叅贊大臣福馳奏請飭頒發祭文照章予祭等情奉旨着理藩院查照○吏部爲移咨事文選司案呈本部遵議護理貴州巡撫黄奏以貴州候補知州黄啓泰請補鎭寗州知州等因核與部例銓章相符應准其補授一本於七月初八日具題奉旨黄啓泰着依議用餘依議欽此欽遵到部合將原題抄咨貴州巡撫查照辦理○宣武門内安福胡同西首路北某甲向業成衣其妻年少而性蕩與某乙有染甲知之屢加薄責本月十三日二人同赴巫山爲姑撞見甲妻羞慚無以自容一時情急購阿芙蓉數錢吞之及甲歸見其妻面色改變毒已發矣救治無從卽赴官廳首報呈解提署訊明各情移會西城指揮帶同穩婆詣騐塡明屍格以憑將人案送部訊結○管理太常寺事務禮部尚書臣宗室崑岡等謹奏爲題奏請旨事查光緖十七年八月初一日秋祭雙忠祠案照臣寺祀典内開應由散秩大臣中請派一人讀文致祭准侍衛處送到散秩大臣銜名前來臣等繕具題本進呈恭請欽派一人俟命下之日卽由臣寺知照届期前往將事伏乞聖鑒訓示謹此題奏請旨七月十七日奉硃旨委散秩大臣一等侯英俟行禮欽此 
[蕪案議結續述]  
　　蕪湖教案於本月十九日開議廿一日定議計需償銀十一萬一千兩又索堂北毗連之鶴兒官山一座英領事署牆外西南山角民基一塊當道磋磨再三然後分别頷允約定兩日後立據等因已由本館訪事人專發電信登諸報牘兹接續信云教堂初索償欵尚不止此因當道婉轉請讓迨十九日由堂知照道署彭蔡兩觀察卽派俸王兩明府到堂與議據西士戴滕兩司鐸言此次主教與駐京欽使商准從减計需此數但須將教堂北首綿接之鶴兒官山及領事署外民基一塊歸入堂中執業以解無端挫辱之隙明府答以所索銀數待禀逹兩道憲會商冉核至此山係邑中名勝且於光緖十二年經曾忠襄公飭立豐碑於山頂永遠不准出售今注意於此礙難定奪容當娩商教士言銀數與山皆經法欽使與總署議准萬難更改明府點首而退立卽禀知彭蔡兩觀察公同熟計次日仍令兩明府到堂山地暫緩定議銀數亦請再讓教士言若不允許卽作罷論廿一日道憲卽遣俸王兩明府與議償欵准照此數山地亦可允許惟須緩期三個月當爲照辦教士言緩期三月不妨但明日卽須眼同丈量繪圖存案並先由官立契交執届時將地交付並約定月之廿三日書立合同其銀由海關匯劃頃聞彭蔡兩觀察擬於廿三日親自到塲核定蔡觀察俟事竣卽回江寗銷差再前報所述官塲諸事得之耳食近始見總理衙門所寄南洋電信大略謂江南教案始於蕪湖成道難辭其咎現爲外論交集若令商辦善後必多擊肘不若暫行調省另委幹員接署速與籌議蕪令雖撤任彼旣稱其保護出力似可派作隨員商辦一切亦易就緖諸希裁酌云云此盖七月初四日承准轉行之電信也至以後如何尚待續録 
[金陵大火]  
　　本月二十夜三點鐘金陵三方巷口斜對門震大烟莊不戒於火頃刻間勢如燎原不可嚮邇前後左右赤𦦨熊熊雖有水龍澆灌然杯水車薪無濟於事直至天明方始撲滅不至顧　昌太祥土店止西至三方巷炸魚店止南至南門大街同康烟棧止北至花巿大街謙吉布莊止約有八十九家雖在夜間幸未傷斃人命有某蓆子店東人物故靈舉朝出回禄夕降亦云巧矣 
[轟藥傷人]  
　　皖垣訪事人信云月之二十日二更後忽聞大聲陡起如天崩地裂滿城屋宇岌岌摇動人皆在黑甜鄉驚起一霎時但見烟焰迷漫觸鼻難聞人心驚疑不定後始探知係北門内衛門口地方撫標練軍右營營壘後面造成一屋專放營中火藥以備平日勇丁操演之用營中以藏藥之所不可不出以鄭重僱某甲父子常川看守已歴年餘是晚甲已解衣睡熟不知火從何來烈焰横飛勢不可遏小屋一椽破空飛去甲之屍身冲至斜對門約一箭之遠焦頭爛額遍體黑漆慘不忍覩附近居民被刼看數家查此屋僅存火藥四桶幸是日午後營勇抬去兩桶因奉統領宋佩珍軍門傳示於廿一日詣東門外五里廟大教塲操演馬步各營放鎗打靶故將兩桶抬去不然爲禍更烈矣其餘細情尚待訪明再録 
[甌東雁信]  
　　有客自玉環來者謂楚門之港腕地方係太平縣所轄僻處海島有衍聖後裔聚族居焉祖遺至聖銅像相傳靈異非常謂係端木氏所鑄秦時經孔氏後人懷之而隱居於斯以爲可避風災疫症深恐鄰村人刼去不輕以示人近有神童孔廣德年甫九齡博通經史善擘窠書遠近俱稱道之然則明德之後代有逹人信不誣哉○十二日未刻濃雲潑墨急雨跳珠霹靂一聲幾令大耳兒失箸迨雲收雨散相傳蠡田河心之文閣上魁星像被阿香擊碎頭顱豈文光上熾歟抑有妖物式憑歟○侯衙里錢姓有姊妹花三枝倚門賣笑咸稱之爲三元館近有某錢莊東與錢氏姊妹作葉子戲呼盧喝雉情興方濃突來某绅帶差保上慺捉賭起　賭具禀控縣署奉批飭廳查覆而錢氏自弄神通抗不爲理現聞各紳及牌甲長聨名公禀請飭驅逐未知如何辦理姑俟續聞○温郡近有時疫朝發夕死東郊沿海一帶日死十餘人偶或傳染卽無返魂之術天時不正養生家宜愼之又愼也 
[榕嶠秋光]  
　　侯官縣屬南嶼鄉離城四十餘里有五縣分司駐紥其地嗣因衙署被水漂没歴任分司寓省日多駐嶼日少官與民聲氣不通而土豪地棍向已横行無忌有王良珠者著名積棍也平日姦拐命盜無一不犯積案纍纍新任五縣分司喻蘭舫少尹於本月初三挈眷到 
 
 

Page 3

 
 
署民間喜見顔色扶老携幼夾道歡迎由津頭直逹官署路爲之塞緣十餘年來未見分司駐嶼故不覺企慕之殷也少尹下車伊始卽以懲治豪强爲事前日探悉王在署後聚黨宴飲出其不備突派健丁多名將王摛獲到案王挺立案前不肯下跪少尹喝曰此何地耶汝膝竟不一屈王始俯伏略供數語少尹飭令交差帶回閲二日密派親丁督同幹役押解至省侯官縣丁明府親提訊問王一味狡展重責六百板飭上木架逾片晷始放下仍不供認大令飭管押候飭承書檢案再行訊辦懲劣蠧而快人心在此一舉明府必不輕易放過也○著名棍徒綽號板家在小雅道巷茅屋數椽平日賃與鴇婦徐三嫂作陽臺勾引村姬巷婦縱慾宣淫分其夜合資以飽貪槖歴年以來墮其彀中以致失節敗名難以更僕數俟官縣丁明府訪聞之下卽籖差往拘到案以待從嚴懲辦聞者咸稱快不置○南臺女校書俗呼爲擋子班前月間新到擋子班中有麗人小字輕鸞金玉其質鬼蜮其心串通棍徒綽號十二者將姊妹行之假夫孔姓擄禁勒贖嗣被甲看出破綻將十二扭送海防署勒令交出孔姓未幾孔姓授案訊出被擄各情官判將十二押候嚴辦十二頓萌短見在押所服毒斃命尸親某甲並請伸冤旋移歸閩署訊辦未審如何判斷也○上渡木排局李玉書明府接事以來認眞辦理前日有某號木商瞻敢串同排夫舞弊以小易大經親丁偵獲明府查騐破綻顯然明府遂飭將漏税木料停泊局前照例完正税三倍議罰共繳二百餘金營私漏税者聞之亦可知所儆戒矣 
[傳言正悮]  
　　十九日本報登有某考生乘輪赴漢將回原籍應試途中被舵工擊破頭顱旋卽斃命等語嗣詢之漢口來人皆稱未經聞及本館恐係訛傳因於廿二日報内已綴數語及日昨接有確信始知實無此事正未識九江訪事人何以如此誑報殊深痛恨已卽函去辭歇但本館究因用人不當以致誤聽傳言合亟補註報端以誌吾過 
[臺撫來申]  
　　新授臺灣巡撫邵小村中丞由原籍來申於昨日午後四點餘鐘在觀音閣碼頭登岸各官均往迎接聞以滬城也是園爲行轅云 
[軍憲拜客]  
　　廣州將軍繼述堂軍憲由京來申已列昨報昨午軍憲乘坐緑呢大轎入城至道廳縣各衙門答拜旋回英界泰安棧行轅 
[路斃可憐]  
　　前日黎明時小東門外陸家石橋之南堍有形似乞丐者倒斃路旁當由地保報局經善堂騐因急病身屍給棺收殮送塚掩埋揷標招認 
[押解賭棍]  
　　陸春江明府攝上海縣篆時會同英廨讞員蔡太守往虹口拿獲著名賭棍莫阿方魏大寳戴秋林卽林林等訊實釘鐐收禁此已紀諸前報前日袁大令委捕廉蔡少尹提莫魏戴三犯至案略詰數語騐明面貌箕斗立卽備文着原差解赴松郡過堂 
[相騐屍身]  
　　常州人華長興向在滬南竹行馬頭擺設舊貨攤度日前晚獨自行至小東門外江天馬頭解下褲套在棧房門外鐵鎖上自縊而斃至深晚三點鐘時經管馬頭巡丁看見立報小東門捕房捕頭當派巡捕前往看守飭包探傳同地甲赴上海縣衙門報請相騐旋有爲藥業之寗波人石慶有亦投縣署禀稱與華多年好友知華上海並無親族祗有堂弟某甲亦流落求乞度日今知華自縊身死情願出資棺殮請免相騐袁邑尊訊得石並非親族未便允准當飭地保在浦灘搭盖屍棚定於昨下午二點鐘相騐捕房中得信後另派包探等人預先在屍塲伺候彈壓及至鐘鳴四點十分時邑尊乘輿帶同刑仵差役人等臨場升坐立將屍身解下先據地甲張勝跪禀查得死者堂弟時常向其勒假錢文緣華長興亦係小本營生殊難應付故自嘆命舛將鋪蓋物件棄在竹行弄石慶有家不别而出約有三天不料昨晚竟自縊而死石慶有業已來案禀請傳問邑尊卽着值差將石傳案訊問爾與華長興有何交情可知其尋死緣由否石稱華本在竹行碼頭賣舊貨其人素來本分近因生意不好將資本吃盡難以過活小的代其作中假得印子錢三千文以作資本華卽勤做生意數年來可以敷衍度日近因其堂弟時向纒擾心中悶悶不樂不别而出數日來找尋不面竟死在這裏小的念他平生作事妥當且幾年朋友有通財之義不忍坐視願甘籌措棺資買棺並將華之鋪盖及衣衫等物一倂檢存棺内以盡朋友之情邑尊諭令仵作如法相騐少頃卽據仵作喝報死者項頸確有帶痕惟上身下體毫無别樣痕跡實係自縊身死邑尊起座騐看明白謂石曰爾雖與華爲朋友死後能如此相待爾後來必好着卽具結謂以後倘有屍親到來爾須令其將柩扶回至要至要石卽遵諭叩謝而退邑尊卽着地甲當塲具結着將柩送塚埋葬揷標以憑招認當卽鳴騶而回 
[英界公堂瑣案]  
　　洋人某聲稱西崽王阿渭偷竊爲司格酒半瓶王愿賠洋我不依着其將原酒交還查得王來時薦信上書阿李之名諒是假冐姓名平素亦不安分送請究辦王供前在華安船與阿李同做西崽曾與阿李通譜日前阿李回寗波時將薦信寄存我處並未偷竊洋酒不過以空酒瓶放于洋臺上洋東遂疑小的竊酒蔡太守謂如不竊酒何以自願賠償王供因洋東欲打小的不得已而認賠太守復檢閲薦書係西歴一千八百七十七年所繕相隔已久且不應冐頂他人之信着管押七天並着阿李到案對質○包探陳阿九稱拘獲積竊陸良惠携有衣服一包又在身畔搜出英洋十六元據云衣服從西門外徐宋氏家竊來洋於六月廿九夜在寍波東鄉陳姓家竊得失主徐宋氏今已到案徐宋氏稱被竊衣服數十件陸供竊得衣服先藏坆山内在後携出致被拘獲求請施恩蔡太守判將原贓交徐宋氏領去陸良惠責一百板備文解回原籍搜出之洋隨文帶去○一百六十八號華捕稱東洋車夫汪阿三在浦灘兠攬生意有違定意拘案請究汪阿三供此華捕與小的有仇中西官詰其有何仇恨答稱此捕名阿坤於五年前犯竊在法捕房遊街囑小的購物小的不肯以致挾嫌誣控富副領事謂汪阿三曰該捕所竊何案在何年月日詳細供明可往法公堂查明究辦倘爾誣指當治以反坐之罪汪阿三含糊以對蔡太守反覆詰訊汪又稱此係捕房同押犯人所教太守曰不必東扯西拉究竟該捕曾犯事否汪稱卽不犯案亦非好人詰訊該華捕究有此事否答稱小的向做襪店生意充當巡捕之前從未到過捕房實係捉車之故致被挾仇誣指求請查察巡捕頭稱該捕辦公向稱謹愼如遇違章之事不得不辦倘一味徇縱該捕亦有不是此案請訊汪阿三究是實供抑係誣指中西官研訊至再汪始稱實係誣控蔡太守得供後商之富領事謂若照違章祗須管押三天刻因誣控巡捕着管押七天示儆○包探稱陳永慶偷竊楊阿六家錫香爐上之獅子盖解案請究陳供徽州人與新故本縣陰陽學汪省齋係中表昆弟日前到滬尋汪則已病故失所依倚出此下策不日卽當同汪家屬扶柩回籍蔡太守着將原贓交楊領去派差送陳至汪處問明是否親戚再行核辦○包探稱王阿海行竊陳裕卿羅洪光家衣服十二件藍布二疋值洋十五元請究陳羅同供該竊將門上之鎖撬下乘間混入蔡太守詰得王阿海前首屢次犯案實屬怙惡不悛着責一百板管押六個月○包探稱怡和公司報失舊鐵當將行竊之王桂之金友生胡金生並原贓一倂送案請究王桂之等供詞狡展蔡太守謂眞贓已獲豈容抵賴判各押三天○老德記藥房夥陳廣林控天然氏照相店虧欠貨洋二百十七元請爲追究蔡太守傳到該店主何樸聲稱該欵請緩限至中秋節歸楚太守准如所請隨着交保 
[法捕房紀事]  
　　金利源小工劉三和竊得客貨高麗參廿五斤售與柴才喜所開之葆大小貨行内嗣經法包探王榮培查知情由當將竊賊劉三和及收贓之柴才喜拘案訊供交保出外限期將參追繳在案均詳前報昨晨葛同轉莅八仙橋捕房時金利源巡丁朱慶慶投案禀追同轉卽將劉三和提案問爾在該棧房作工由誰荐引供稱由棧房王子修先生荐在堆裝人張阿二名下爲夥問據爾前日所供數目與失主所報失之數尚有不符究屬如何須當從直供明劉卽供除前此供出之參八斤四兩外尚有四斤四兩亦售與柴處當得價洋三十四元問爾知是 
 
 

Page 4

 
 
參應值何價供稱小的係外行價目任憑柴才喜所定每斤得洋八元問售得之價洋藏在何處供稱屢向虹口大賭臺上作孤注連輸九次參價洋九十四元悉數輸完伺轉謂今日柴才喜未經到案將劉還押再核○烟間夥葉阿才向其主婦左范氏纒擾送捕訊押一節已紀昨報昨晨左范氏投案禀稱丈夫去世多年店中由小婦人獨自經管葉阿才在店中作夥半年之久因其不安本分于四月間將伊停歇照帳結算小婦人尚欠伊工洋一元七角於四月廿二日經兄長范德昌代付洋元作訖不料葉又如常來店纒擾吸烟不付烟資爲此送案請究葉阿才供該婦欠小的工洋兩元半於六月廿三日曾收到英洋一元除去另欠尚欠洋七角向索不還反被送押左范氏稱次洋七角已作兩起付清同轉謂旣云兄范德昌經付洋元須邀同來案以便質對答稱小婦人之兄住英租界未克卽來同轉立飭包探王榮培往英界查問少頃禀覆據德昌之妻云左范氏交付之洋想必被德昌用去客帳等因同轉卽令左范氏出洋七角了案葉阿才押候交保免得後來再往纒擾○張阿福前向仁記小烟間吃白烟與烟間主榮恒元打架據榮妻投案具控被張打失押髮簪手鐲及一切首飾等物同轉着將張枷號業經期滿昨晨榮又禀請追究并恐張出外依舊肇禍同轉卽將張帶案詰問爾有多少黨羽胆敢行兇攫物張稱並無羽黨且無行兇之事旋據通事稱小烟間婦女坐櫃本屬不成體統且時有口角以致烟槍首飾時時開單報失張阿福雖是不安本分以榮妻所失首飾多件若果係張攫青天白日必有人看見同轉謂失物無憑且張亦不肯承認未便再追張之兇横必然有之着押候送縣交地保管束當有張之姘婦金氏携同幼孩持范瑞裕槽坊保單求請交保同轉不准當卽此退○蕭輝亭因與某隨員之家丁蕭壽山同淘壽山竊得主人銀兩逃匿不面故將蕭輝亭拘押着交保尋交壽山一節已詳前報嗣因輝亭在押無人具保且染濕熱症同轉着帶案當堂具結繕函飭送普育堂醫治仍着限交蕭壽山到案 
[更正]  
　　二十日報録科試傳疑一則當時本館已疑傳之非眞日昨果得金陵來書云實無是事合亟正之 
[三催請獎]  
　　啓者敝所蒙各善士慨助棉衣銀兩賑欵准照順直賑捐章程俱可請獎曾經兩次登報聲明截於本月底止彚册呈報早催原捐各善士欲請何項獎叙須開具覆歴檢同收照隨繳部飯等費速來核獎今期限將滿而原捐應獎之欵尚未核齊因此展限五天以俟補核庶免向隅准限八月初五日一律截止如有再不來請獎者敝所掣有此項賑捐收照概作廢紙誠恐未及週知特此疉邗報章不啻三鼓而竭望原捐各善士切勿觀望自誤[  上海鐵大橋廣益堂内籌辦順天賑捐戴嗣源等謹啓]  
[照例開局]  
　　本局戒烟每年炎天歇夏兹際秋凉氣爽循例於本月廿五日開局掛號八月初一日開戒有志欲戒者請卽投局掛　惟是本局經費近以捐欵寥寥頗形支絀現經總董李幼仙觀察見開局有期經費無出先行慨助英洋四十元少　周轉俟南京公旋再行　法觀察係傳相猶子志量宏深慷慨仗義見善勇爲不愧大家風範想當世不乏好善之士倘得步武有人則戒烟諸人之幸亦本局之幸也上　平袁里恒濟戒烟局司董謹啓 
 
 
 

Page 5

 
 
牘一角二○笑笑錄三角○籌海初集二角○順天闈墨二分○江南闈墨二分○江西闈墨二分○廣東闈墨二分○福建闈墨二分○浙江闈墨二分○戊子直省闈墨八分○巳丑會試闈墨二分○嘯亭雜錄四角五○道聽塗説二角○三異筆談八分○漫遊紀略七分○十二年諭旨一角五○十三年諭旨一角五○十四年諭旨一角五○十五年諭旨一角五○十七年春季諭旨一本四分○江左校士錄三角○中西紀事四角○求闕齋日記一角五○壺天錄二角五○蕉軒摭錄二角五○滇南雜志五角○夜雨秋燈錄四角五○雨夜秋燈續綠四角五○曾文正公書札一元二角續綏寇紀略七分○解程語一角八○尺牘初恍二角○明季南北略一元二○明季稗史七角○東華錄東華續錄十二元○史記四元○音註小倉山房尺牘二角○思益嘡日札八分○三借廬贅譚三角五○瓜廬尺牘一角五○十粒金丹七角○醒睡錄三角五○欣賞齋尺牘二角五○風月　三角○集錦尺牘一角○外科全生集八分○左文襄奏議四元○繪圖三國志二元○增註知愧軒尺牘一角五○筆耕齋尺牘七分○繪圖封神演義五角白紙曾家　　　角○粤屑一角五○篤素堂文集一角五分○通問便集二角 
　　育英書館 
　　滬上西塾林立而學而成者卒鮮意者其敎法之未備歟本舘主人初爲英華書舘帮敎旋蒙李相府延爲西敎習後歴當滬寗英美公舘申報舘工部局繙譯十有餘年其於英文講求略審現設一西塾擬收念人除課英文外兼及電碼照相算學化學上而至於地理天文而以文法爲主禮拜一至禮拜五專敎英文禮拜禮拜六另請名師用華譯之公法和約等書一一講授庶不廢棄華文且使週知各國事宜而才歸有用或愚不可敎當卽咨照其父兄使就他事不貪修脯以誤人也今擇於英九月一號卽華七月念八開舘日以九點鐘至十二點鐘二點鐘至五點鐘七點鐘至十點鐘分爲三起苟不間斷聰頴者一二年平庸二三年定見有成間遇電報局洋關等處招考可以擇送束脩從亷願就學者至本舘面訂可也英二馬路興申南里育英書舘告白 
　　救命靈藥廣東遐邇齋蜡丸老鋪分設上洋老巡捕房對門 
　　世之心存行善者莫不以濟人爲先圖而志在濟人者又莫不以施藥爲急務要之施藥濟人之最爲危迫者則莫如中風中暑中痰中氣中血以及痧疹時疫諸般急症或因觸受邪氣或因炎暑薰蒸山嵐瘅毒遂致病起須臾命懸頃刻設或救治不速或用藥無靈其人呼吸存亡可危可懼是欲救人於死反致悮人之生藥力所關豈淺鮮哉本齋所製射香痧氣丸八寳紅靈丹○諸葛行軍散○射香臥龍丹○萬應午時茶○藿香正氣丸○太乙菩提丸○消暑甘露茶並各種丸藥俱皆揀選上品配合得宜監製精良倍加詳愼取價甚亷爲功甚捷　雖危急無不應手回春備悉近時志士仁人好行善事伏冀隨地預蓄此種丸散存心普濟方便世人庶幾陰德齊天勝造浮屠七級矣一分鋪杭城太平坊口一分寄鎭江文萃書局 
　　氣煞良醫 
　　存濟堂在法馬路東首天成昌東隔壁相離六七家坐北朝南新永興里口問新昌參號亦知本堂秘製急慢驚風藥乃救命要藥絶非尋常回春丸可比其神效出衆眞能氣煞良醫故有仙丹之稱價之貴亦由乎此刻下時交新秋小兒驚風繼起有深夜叩扉購藥者有蘇寗急電告藥者有購藥稍緩不及救治者殊爲憫惻推原其故皆因平日不肯先事預防及致病起　猝毫無主見又誤聽六婆之吉或以冷水斃命或以覇藥傷身悔已無及愚何甚耶要知小孩性命全在父母當心如有奇藥必須購備不測故夏日人家無論有患無患莫不購備痧藥防於未萌何獨小孩反不一防耶小孩無痧謂之驚往往急抱佛脚勢不及救良可嘆也雖然謹愼者尚有其人卽如去歲七月十八日江西德中丞處有吳君者寓在同慶公棧來購本堂驚風散至廿四元之多因知此藥奇效備以救命也又如上海泥城橋憶鑫里口生泰祥京貨店朱步雲之孩再大馬路五雲日昇樓直街獨醒舘主黄聘莘之子均經本堂之藥立刻救活歴歴可訪此外購去救活者指不勝屈諸君誠有所開何妨先爲購備免得深夜靠門驚我清夢未始非保險之一道也請三思之驚風奪命散一服洋四元半服洋兩元不折不扣極危者一服立愈稍重者半服卽痊神效之速氣煞良醫信然 
　　表明心迹 
　　啓者靑浦革生吳文亮主使惡奴毆斃文生季鴻振一案情節顯然本無疑竇歴經四年尙未定罪現因屍母李金氏年老多病拖累不堪情願和息遞呈銷案另行緝兇在氏無能爲力徒呼負負而巳死者鴻振係氏夫之堂弟又在氏鹽棧中經管帳目當日被害後人言藉藉羣指爲吳文亮所謀氏因激於義憤代爲呈控當經檢驗屬實蒙上憲提省發局歴　累年文亮雖幾番跪練板責兩次不得復列衣冠之内而氏抛頭露面匍匐公庭不過欲爲死者伸寃於地下耳今忽含糊了事心實不甘祇以格於糼輩不能擅專於六月初二日會遞親供復面禀張范兩讞員當蒙允准未獲兇手不能開復衣頂斷不放其置身事外仍厠膠痒今聞詳文上裝改供詞並有應請給還衣頂字樣氏聞信之下不勝駭然想必有奸人賄通書吏舞弊多端但氏雖女流亦知大義若果屬實縱屍母可以賄隱氏仍當且呈臬轅求請昭雪必使得白乃止并將全案卷宗抄登申報以供衆覽然聞吳文亮棄産買命漏綱之餘復思衣頂氏則家中稍可温飽决不願得此非義之財氏若收受一文必致雷劈火燒不能坐享爲特略述數語以爲中外四方告上海法華鎭李朱氏謹啓 
　　和春茶園 
　　七月廿五夜演 
　　　　福八大鎚　仙　新排　戲全本跑馬賣藝牧羊卷新排新戲全本割髮代首大香山 
　　天仙茶園 
　　七月廿五夜演 
　　打虎取榮陽蝴蝶夢翠風樓新排連檯新戲全本頭本難中福鳳凰圖善戲 
　　徐園内醉仙春 
　　念六日天晴准演賜福五台山絮閣小榮歸烏龍院文昭關黃鶴樓仙圓 
　　天　茶園 
　　七月廿五夜演 
　　長亭會失街亭空城計斬馬謖遺翠花大戰青面牧羊卷割髮代首蓮花佛會 
　　北泥城橋同樂茶園　 
　　本園新聘泰西名班專演奇戲紙化　能採花蕊滾火毬朶朶蓮花飛月陣變化無窮行繩如登雲霚百斤梯雙足戲舞脚滾毬如蓮花大放另有各齣變化不一每晚八點鐘開演外供以香茗禮拜六禮拜日日夜開演日間下午二點鐘起附價目正桌每位洋五角邊廂每位洋兩角半後廂每位洋一角半出局洋八角 
　　禮拜六拍賣 
　　廿五日卽禮拜六於十　半鐘在本棧不限價拍賣各色海馬猪頭呢雙鷄三狗色羽毛色寗綢雙飛龍漳絨　加官竹布漂布等貨此佈義記行啓 
　　禮拜六拍賣 
　　念五日下午四點鐘在本行拍賣公舘什物並冬衣絨衫數十套玻璃罩燈大燈基綢紗洋傘木器鐵床花布洋巾等另物不計虹口福茂行啓 
　　拍賣烟間生財全副 
　　准廿五日二點半鐘在老閘南首高大順對面拍賣象牙血牙等老烟鎗銅爐子榻床　凳燈錢什物　带現洋出貨此佈吳裕記代拍 
　　遺失提單 
　　木　由天祥火　進口火柴木梗一百六十件木片十九件現已向　棧說明作爲廢紙望各寳號切弗收用此佈 
　　車夫無用之物速來換洋 
　　七月念一日午前在東洋車上遺忘藥膏一包共計五本如拖車原人將原書送還或别人將原書送來酬謝洋一圓决不食言此佈自來水橋北靑雲里口太極理醫寓佈告　 
　　禮拜一拍賣　 
　　茲於廿七日兩點鐘在虹口老船厰拍賣方新鋼一寸七五至三寸　鐵銅皮等再往董家渡皮等再往董家渡船厰拍賣鐵爐子一隻銅爐管子水漬黄荳一百餘担凡貴客欲意者屈時赴該厰面拍可也此佈　 
　　拍賣車糖 
　　本行准於每逢禮拜一四早十點鐘在本行不限價拍賣Ｒ唛四呍車糖拍定卽收定銀限兩禮拜出清如過期有出將定銀罰去下期另拍此佈老太古帳房啓 
　　公道批發 
　　汪恆春堂中國大藥房善製藥酒海内馳名味美氣香效速功多百歲酒每瓶四角○虎骨木瓜酒每洋六瓶○五茄皮酒每洋七瓶向無拆扣刻下高染價賤于本月起批發一元九扣五元起八折上海棋盤街四馬路口面西一　印庫門内 
　　皮鞋司務覧 
　　本行到有上等黄黑熱牛皮專做洋人皮鞋所用零拆批發均可其價格外公道如欲辦者請至本行面議可也四川路念三號永興洋行告白 
　　東洋紙 
　　本槽製造各種棉紙歴有年所今增造大號皮紙格外剔選以圖永遠曾蒙農務大臣賞鑒給賜功牌倘荷賜顧者請至上海金利源碼頭東興源潤昌二號面議價值從亷尙有高麗紙大號毛邊等紙不及備載統希垂顧是荷城後定吉葉鴻英啓 
　　失票 
　　今遺失愼餘莊票一　第一萬一千一百九十八號八月初一期計規元念五兩已向前途説明作爲廢紙各寳莊號切勿收用登報佈聞源昌永告白 
　　五芳齋再白 
　　遺失成通棧單一紙一千五百卅二號元米一百零九石出過五十石五月念五已登報三天原單提貨作爲廢紙 
 
 

Page 6

 
 
   
 
 

Page 7

 
 
　　　 
 
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[田海籌鎭軍集古詩序]  
　　相軍興而東南定旂常之績不可勝紀然曾太傳自貨能教練必澤之以詩書矛礮之間雜陳經史五等之貴師事青衿行師之間侊侊如也故虎賁之士不待脱劍而知禮矣自余游軍間所見名將皆隆儒術後接踵他軍帥雖謙下以爲折節文士爲雅流耳非心誠崇敬書生也迄今遜册年流風益衰乃多不文不武之節鎭又一無所取焉已丑春從江船中邂逅田協鎭海籌孔吉士爲余言此多戰功兩致二品階雅好文詞有集唐詩若干巻海籌故湘軍老將久知余名字相見甚歡今領江陰營卹士輕財出行篋新詩相質且言將邗行必請序以張之余諾謝别去及至天津復得書問寄詩徵前諾時方圖南歸亦未暇於言也頃之曾公孫來言君以上書忤彭尚書長江提督將欲劾之今已解任及至吳聞人言海籌貧不供歲用乞貸彭公彭已致事亦辭以貧海籌與書歴數其資業彭以廉名聞天下故大不悦督將又自以他怨假事陷之余奇其以一偏裨敢爲驚人之言非挽强不識丁者所能又方危疑夙諾不可不踐則爲序其詩兼及其近事而恖恖不省録適海籌復至吳一再過從詢其貸錢事謝曰無之問其罷官後益貧將何爲計則委心任命而已無幾危怨欲之語非徒營心詞章者所能及雖儒將或有顧忌狷懟不能如此漠然也海籌其不負曾公者與至其集古句能自攄已意皆雅澹和平之音養氣於平時有足多者雖其抗詞騰書有類激昻要以彭公散軍時餘財悉匄部將故竊自輸誠非以訐爲直者目議論失實戒至兩傷因附著之云[  湘潭壬秋王闓運撰]  
[蘇城安節局經辦順直山東恊賑公所五月初一日至六月三十日第三十三次清單]  
　　恆孚銀樓上旬桶顧杏坡同子得生洋十元白紙包洋一元長吉氏求免口舌銅洋一元桶内點見散錢五百文恆孚銀樓中旬桶得善堂銅洋一元二角小洋五角桶内點見三月廿五日期票洋五元票錢三百文向收無着散錢三十五文陶子明募太倉戴誦清洋五元太和堂桶汪倍林無名氏二户各　二百文又錢四十五文人和震記桶顧朱積洋七元無名氏錢四百文無名氏銅洋一元又錢四百文公醮餘洋一元錢一百八十文恆孚銀樓下旬無力子朱鼎爲妻屋後病愈先愿洋五元無名氏萬元五月十五日期票洋五元向收無着恆孚銀樓六月桶潘三房李靜卿爲妻病勢危險祈求速愈客長安三户各洋十元印記一元桶内點洋三元散籌錢二百三十五文人和震記桶無名氏洋一元錢四百文太和堂桶金善士錢二百文無名氏散錢九十三文本局桶陳少波客歲得子因產母平安洋十元朱念宗爲妻求冥福洋五元顧餘慶堂以上共收洋八十元銅洋三元二角小洋五元票洋二紙計十元錢二千八百八十八文錢票一紙計錢三百文合倂聲明 
[上海文報局恊賑公所經收盱貽火災賑捐細户清單另登]  
　　本埠至德堂洋一元○丹徒八七老人石友氏洋四元○高郵廟武丁玉軒翁募思補齋洋拾元煥記周氏票錢一千文秉記安記錢四百文激面軒仝記錢七百文無名氏五百文萬火房錢二百文王沐卿三百文悟來軒師英洋一元不留名二百文盧姓求病愈錢五百文王姓信古錢六十文以上共實收洋十七元○總共計　二十元合倂聲明 
[上海虹口白大橋北首元濟善堂施醫給藥一文愿第十六次清單]  
　　鴻源局來蘇州履興順銅洋十元王鑑春錢二百文朱雲齋錢二百文恆豐順寄來松江宗荷孫求外症平安移助洋五元韋陳氏六七月份洋四元　順局來無錫丁陶氏保兒女平安洋一元○以上共收英洋十元銅洋十元大錢四百文○又經收六月份各善士常捐○蘇仁章五百愿六月份錢一十五千文萬有喜齋一百愿六月份錢三千文陳鴈記五十愿錢一千五百文吳春池每月助錢一千文吳敬堂每月助錢五百文王岐記三十愿六月份錢九百文梁日三二十五愿錢七百五十文李照記林湘記鄭程先九章號禮和帳房五户各二十愿各錢六百文華榮和義源怡珍居戚益齋湯鴻賓小舫主人養和堂巢子餘巢潘氏九户各十愿各錢三百文廣和記豐泰莊致賓長洗亮光四户各七愿各錢二百一十文○全亨號二十愿正月至六月份錢三千六百文麥卓然麥林氏麥永康味蘭子麥　丹車湛光始平子隴西子丹陽子范陽子十户各七愿正月十六至六月份各錢一千二百六十文○至羲居六愿六月份錢一百八十文何日葵華榮昌殷茂庭殷守泰殷許氏殷守源殷恆懹讓德堂湯雲亭九户各五愿各錢一百五七　隱名氏五愿五六月份錢三百文筆喇帳房四愿三四五月份錢三百六十文梁輝堂王尊勳何麗初乾元押裕祥莊五户各三願各錢九十文佩記五六月份錢一百八十文靜慮居華克濟馮仁記守拙子湧幢子五户各二願各錢六十文碧　居陶德賓顧少雲三户各二願五六月份各錢一百二十文孫元振紀少農黄顯　三户各二願三四五月份各錢一百八十文楊方氏楊柳堪張幼山三户各一願各錢三十文聚和盛洽盛恆二户每月各助錢一百文王樹聲張人彩郡人水三户每月合錢一百文○○以上廿收大錢四十九千八百文合倂聲明 
[上海四馬路文報局内恊賑公所經收順直山東賑捐六月分上中下旬清單]  
　　施禄生翁經交燕貽堂程洋一百元由正和莊交到○黄渡廖宇人人求身體康健洋一元蔡藩署鄧從善堂經募第十五批元八五平銀五百八十四兩七錢二分申合規元六百十六兩一錢九分五厘由本埠百川通票號交到細户已另登報○仙鎭王陶菴翁募焚疏　愈人洋二十元○無名氏洋三元又日本洋一元○常熟丁君甚翁經交方聘求病速愈完願洋二十元壽永生洋五元仙鎭王陶菴翁募病愈還願人　十元仙鎭忠貞堂永時症速愈洋兩元蘇城大東陽號内王思仁爲二室病痊完願洋一百○蕪湖招商局李募隱名氏洋一元陳壽山邵春山合助銅洋二元絲　賑所彚解東賑第二十九批規元三十五百兩○仁濟善堂彚解東賑第十三批規元四千兩○亮易賑所彚解東賑第廿四批規元一千兩○申報舘賑所彚解東振第十一批規元五百兩○本月共收規元九千六百十六兩二錢九分五厘英洋二百六十一元訃規元一百九十一兩二錢六分日本洋一元計元七錢一分銅洋二元烊見規元四錢三分八厘四項共合規元九千八百另八兩七錢另三厘又收保安堂賑捐六月底止共英洋七百四十七元四角計元五百三十八兩九錢八分五厘毛本洋一元計元七錢三分爐坏洋四元十一角計　三兩六錢二分一厘毛虚對三個計八錢六分四厘銅洋一百六十九元九角烊見規元三十六兩七錢八分七厘銅對開一個計元一錢一分　串錢二十千另二百另八文計　十四兩四錢三分四厘現銀七錢低銀四錢八分共計元九錢四分○八項共合計規元五百元十六兩四錢七分一厘細户業經按另登○附收旴眙火災賑捐洋二十元計元十四兩六錢細户已另登報章○再查得十六年分分月上旬清單内總數少結洋十元九月下旬清單内少結規元一百兩十月上旬清單内少結洋十元十二月中下旬清單内少結洋一百元本年正月上中旬清單内少結洋五十元正月下旬清單内少結規銀十四兩四錢六分二月上中旬清單内少結洋二十元三月上旬清單内少結洋一百元三月中旬清單内少結洋十元三月下旬清單内少結洋十元四月上中旬清單内少結洋一百二十元○以上共規元一百十四兩四錢六分共洋四百三十元合元三百十三兩九錢兩共計規銀四百廿八兩三錢六分緣各旬内或有指解之捐司事曹曉梅誤爲須另行起解未曾合結總數之内兹經同人覆核旬單始知該司事之誤少結理合聲明補登更正○連前共收規元一百二十萬零六千五百三十一兩四錢四分一厘○　解東賑第三十一扯規銀一萬兩由電報總局收支所匯交東海　道署○付解順賑劉蘭翁經放不旉尾找洋廿三元合規銀十六兩七錢九分○連前共解過規銀一百二十七萬三千零零零零四分六厘○實凈墊解規銀三萬六千四百六十八兩六錢另五厘 
 
 
 

Page 12

 
 
[光緖十七年七月十七日京報全録]  
　　宮門抄○諭旨七道録前○發抄硃批四道○粤督李奏新購外洋車砲不宜於粤現擬解往直隸分撥防用摺○又奏請准建坊片○又奏揀員請補守備摺○楚督張奏揀員借補守備片○七月十七日理藩院鑾儀衛光禄寺正藍旂值日無引見○松森謝革職留任恩○師曾等謝寛免處分恩○明惠等輝壓覆令○謙光吉桓各續假十日○召見軍機○皇上明日辰初出福華門西安門西直門至倚虹堂少座至園寓醇賢親王金棺前行禮畢仍由舊路還海○發抄松駿奏侍郎徐用儀捐產赡族請賞匾額奉硃批禮部議奏欽此○又請將完交銀榖之知縣雙斌開復處分奉硃批着照所請該部知道欽此○魏交燾奏請將劣員候補令王榮桂等革職奉硃批着照所請吏部知道欽此○又補用知州李凌漢借補昌吉令奉硃抵吏部議奏欽此○○頭品頂戴兩廣總督臣李瀚章跪奏爲新購外洋車砲不宜於粤現擬解往直隸分撥海防應用恭摺具陳仰祈聖鑒事竊查前兩廣督臣張之洞因瓊州海灘散漫擬築炮堤二十餘里訂購外洋七生半車砲一百二尊於光緖十五年九月二十日具摺奏明在案現經德國克虜伯廠一律造齊運送到粤臣逐細查閲製作精美車駕碼彈具全實爲行軍利器惟用之於粤不甚合宜粤地潮濕異常瓊州尤甚曰蟻滋生無物不齧炮架皮墊等物必易損壞炮身更虞銹蝕一也粤地多山無所馳騁瓊州海灘非沙則淤輪蹄易陷况車炮甚長堤上難以旋轉二也粤省向不產馬又乏籽豆營馬購自川黔身材旣小畜牧維艱以之配駕重車力不能勝殊難適用三也此蓋限於天時地勢無可如何歴詢將弁所言皆同臣思瓊州沿海地方雖形散漫惟當力守要隘以遏其衝若明知車炮不宜而姑用之非微臣謀國愚誠所敢出也查此項車炮堅利異常置諸廣漠之區戰守均能得力因思直隸及東三省地勢高爽馬匹臕壯土堅足以任重平原足以馳驅如海防邊防練習馬隊不可無此利器與其留於廣東時虞損壞莫若移之北路守衛京畿臣電詢直隸督臣李鴻章意見相同擬卽籌商起運解赴天津點收由李鴻章分撥留存以備緩急之用至其炮價銀兩以及保險運費臣已由粤借欵請給應仍歸粤省造銷將來直隸如能籌還冉行奏明辦理所有新購外洋軍炮擬解直隸分撥應用緣由理合繕摺具陳伏乞皇上聖鑒訓示謹奏奉硃批着照所請該部知道欽此○○李瀚章片再上年順直災區旣重且廣疉准户部議奏咨行勸捐助賑在案兹據乳源縣教諭梁麟章等禀稱仰承始祖梁應元始祖母梁藍氏先志捐助棉衣褲一千套又據福建補用道唐廷樞等仰承始祖唐居俊始祖母唐馬氏唐甘氏先志捐助棉衣褲一千套又據前署龍門恊副將楊鎭海等仰承始祖楊泗儒始祖母楊黎氏先志捐助棉衣褲一千套又據同知銜柯祖壽等遵伊父運同柯秉璋母職婦柯邵氏柯洪氏命捐助棉衣褲一千套又據監生梁餘芳遵伊父職員梁聨昭母梁盧氏梁毛氏命捐助棉衣褲一千套又據監生陳朝宗遵伊父五品銜陳其清母職婦陳古氏陳鄭氏命捐助棉衣褲一千套又據附貨生楊訓立遵伊父三品銜花翎郎中楊大觀母三品命婦楊容氏楊吳氏命捐助棉衣褲一千套又據同知陳占元等遵伊父花　道銜陳日新嫡母四品命婦陳鄭氏生母五品命婦陳梁氏命捐助棉衣褲一千套又據道銜鄧廷簡等遵伊父二品封職鄧大林母二品命婦鄧盧氏命捐助棉衣褲一千套又據二品封職花翎同知銜容元貞遵伊母容楊氏遺命捐助棉衣褲一千套又據花翎同知銜陳維翰遵伊父二品封職陳植楠母命婦陳鄭氏命捐助棉衣褲一千套又據花翎同知銜楊應福遵伊父花翎候選道楊廷芳母四品命婦楊郭氏楊喻氏命捐助棉衣褲一千套每千套均照章折價銀一千兩據督辦順直賑捐局司道具詳前來臣查定例捐銀千兩以上者准其建坊給予樂善好施字樣合無仰懇天恩俯准給予梁麟章等始祖梁應元始祖母梁藍氏唐廷樞等始祖唐居俟始祖母唐馬氏唐甘氏楊鎭海等始祖楊泗儒始祖母楊黎氏柯祖壽等之父柯秉璋母柯邱氏柯洪氏梁餘芳之父梁聨昭母梁盧氏梁毛氏陳朝宗之父陳其清母陳古氏陳鄭氏楊訓立之父楊大觀母楊容氏楊吳氏陳占元等之父陳日新嫡母陳鄭氏生母陳梁氏鄧廷簡等之父鄧大林母鄧盧氏容元貞之母容楊氏陳維翰之父陳植楠母陳鄭氏楊福應福之父楊廷芳母楊郭氏楊喻氏等樂善好施字樣均准其於香山縣原籍自行各建一坊以示旌獎謹會同直隸督臣李鴻章附片具陳伏乞聖鑒訓示謹奏奉硃批着照所請禮部知道欽此○○頭品頂戴兩廣總督臣李瀚章跪奏爲守備員缺緊要揀員請補以重營伍恭摺具陳仰祈聖鑒事竊照廣西潯州協右營守備李春元升補遺缺經臣等選以花翎都司銜儘先補用守備張繼先請補接准部咨查張繼先履歴内開因攻克處州府城出力經前福州將軍耆英等保奏同治二年六月十九日奉上諭着免補千總以守備儘先補用並換花翎欽此部中檢查原案係保以守備儘先選用該員並未赴部投供呈請分發亦未經奏留廣西今遽請補廣西守備之處核與定章不符應毋庸議所有潯州協右營守備員缺應令另揀儘先合例人員請補等因當經轉行遵照查定例奉旨以應升之缺卽行升用並遇缺卽補儘先升用者遇有該省題推缺出卽行題補又部定章程儘先各官均按奉旨先後挨次補用如實在不得其人或員缺緊要必須將名次在先各員按名指實方准將在後之員聲明請補等因久經循照辦理在案廣西潯州協右營守備駐紥廣西潯州府屬貴縣五山汛該處與横州境界接壤緝捕巡防均關緊要必須精明幹練之員方克勝任廣西省儘先守備名次在先之黄政球因告假離營日久未回且於此缺人地不宜未便請補兹臣與廣西提督臣蘇元春詳加揀選查有花翎儘先補用守備廖明安現年四十一歲廣西鬱林州北流縣人由軍功遞保藍翎把總旋因蘇軍分援浙皖閩三省疉克湖州各府縣出力經前署兩江總督臣李鴻章保獎同治五年八月二十九日奉上諭着以守備儘先補用並賞換花翎欽此該員任事勇往明幹有爲前在軍營並無叅革朦保情弊潯州協右營守備亦非該員籍隸府分以之請補斯缺洵堪勝任雖其儘先名次略後與定章稍有未符第人地實在相需例得據實聲請合無仰懇天恩俯准以該員廖明安補授廣西潯州協右營守備俾要缺得人庶營伍地方俱臻裨益如蒙俞允俟部覆到日再行給咨送部引見以符定制除咨覆兵部外臣謹會同廣西提督臣蘇元春合詞恭摺具奏伏乞皇上聖鑒勅部議覆施行謹奏奉硃批兵部議奏欽此○○張之洞片再准兵部咨湖南綏靖鎭標右營守備王懋政劾降遺缺係題補第六輪第二缺應用儘先人員行令照章揀員請補等因查斯缺駐紥永綏廳屬躍馬卡汛地處苗疆撫馭巡防均關緊要非精明練逹熟悉情形之員難期勝任臣百部定章程武職各缺有必須借補者准其奏請借補借補卽在儘先班次之内等語嗣於光緖十三年十二月内准兵部咨奏請展各省借補限期章程内開借補限期擬請展緩五年凡提鎭以下人員准其通融借補五年之後再行奏明停止各等語兹查有湖南長沙恊藍翎儘先補用都司羅雲嵩年五十一歲湖南長沙縣人又武童出師貴州江西閩浙等省迭著戰功歴保守備儘先補用加都司銜嗣因剿辦福建各屬土匪出力經前陜甘督臣左宗棠保奏同治五年十一月十九日奉上諭守備羅雲嵩着以都司儘先補用並賞戴藍翎欽此凱撤回籍收入長沙協營差遣同治六年十一月到標該員强幹有爲深諳營務於該處苗疆情形最爲熟悉以之借補綏靖鎭標右營守備洵堪勝任核與借補限制亦屬相符飭查該員前在他省及本省均無叅革朦保情弊合無仰懇天恩俯念苗疆要缺准以羅雲嵩借補綏靖鎭標右營守備實與苗防營伍均有裨益如蒙俞允俟部覆到日給咨送部引見以符定制除飭取該員履歴送部外謹會同湖南巡憮臣張煦護理湖南提督臣周瑞龍附片具陳伏乞聖鑒勅部核覆施行謹奏奉硃批兵部議奏欽此 
 
