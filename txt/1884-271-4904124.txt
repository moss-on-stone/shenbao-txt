# 1884 - 271 - 4904124

 

Page 1

 
 
[第十六號畵報出售] [  申報館主人啓]  
　　兵凶戰危傷亡軍士實意中事而馬尾則禍起倉猝傷亡之慘幾不忍言聖人區懷南服知之頗深特發帑金萬　到防查給傷亡將士用急圜之俾薄海周知國恩之高埠西商於華官照會堵淞一節集衆會議時着友前往觀看繪成會　情景圖中人數近百而面貌無一相犯者大是奇觀兩圖編入此次十六號畫報准於十六日出售仍於畵報之末附送淞隠漫錄圖說一則閱者鑒之此布 
[論官塲結習]  
中秋之夜與二三知已爇斗香舉尊酒良宵方永淸談正佳是晚適值陰雨濕雲靉霴蔽月如帷一客誦元人曲曰勞你羅幃數重愁　心動圍住廣寒宮一客笑之日月之心終古不動而雲遮卒無已時惟雲愈蔽期月愈顯其明不特無損於月而已畫家有烘雲托月之法殆爲此也然而天下之不患有物以蔽其明者月之外豈有他哉若有如雲者以爲之蔽吾恐明者將失其爲明此蘇長公所以有安得倚大長劍一揮揮斷此塵霾之句也言罷憮然者久之一客曰子對月則言月而已何苦是之深長思乎客曰吾與諸君今夕在此作團圓之宴不知福州之人亦能如此從容否回首馬江之戰事過情遷爲時已一月餘或者痛定思痛彼官與民有臥薪嘗瞻之志殆必有旦夕不遑庽粗圖台者然而中國官塲之習氣其固結而不可解者則不但如雲之蔽月而已也試觀自來恭遇覃　蠲除租賦煌煌諭旨早已頒行而地方官故意遲延或相隔半年數月然後始將謄黄刊發而此數月中之敲比而得者已不知其凡幾此積習無一處不然而在小民固不得均沾實惠矣又如水旱之災由州縣申報大憲入奏然其中多有不實不盡之處大都奏報則以小災爲大灾以偏災爲全灾而辦蠲辦賑則又反其道而行之此又積習之牢不可破者也又如京控之案無不着交該省督撫督同臬司親提人証卷宗秉公研訊而其後覆奏往徃仍照原擬十不離九雖民風刁狡叩閽之案亦或有揑詞聳聽之處而亦何至千案一律是又積習之一端也又如外省補調人員輒云人地實在相需或則謂在通省人員内悉心遴選非現居要地卽人地未宜其奏摺内無一本無此語者豈眞所補調之員皆人地相宜者乎豈果除所稱應補之員外皆現居要地人地未宜者乎不過相沿成習無可更張耳此又積習之一端也地方痞棍自應訪拿下車之時往往有訪拿之舉迨在任旣久卽痞棍潛蹤從無聞有此舉者甚至出示張貼而並無一二拿獲不過虚張聲勢使若輩知所防備而已此又積習之一端也案關逆倫兇犯就獲立請王命正法此固理所當然而其奏報之辭則無一不曰因瘋何天下瘋人之多耶且瘋人無不逆倫而非瘋人卽斷無逆倫耶盖此等重案地方官例有處分報稱因瘋則處分可免以是而凡遇逆倫重案無不報稱因瘋此又積習之一端也凡有監犯越獄其管獄官固已革職拿問矣其有獄之州縣官照例亦有應得之咎乃奏報此等案情有獄官未有不先期公出者蓋非此不足以免處分此又積習之一端也然以上積習雖曰官塲痼疾牢不可破要不過貪利而求倖免於罪於國家則尚無所大損也若夫軍興之際强敵方張開戰之時爲勝爲負此則國家興衰之所關天下安危之所繫其事重大誰敢出於欺隠者而中國凡於此重大之事其欺隠也尤甚何則實言如何致敗如何失機則各官之罪無可逃稍稍揑飾小勝則報稱大勝而恩賞且立施矣大敗則報稱小敗而嚴讉可倖免矣甚或諱敗爲勝失利於水戰則歸功於陸師失利於砲台則委員於倉猝若此則是朝廷卒不知勝負之所在而猶且稍慰宵旰憂動以爲疆臣尚有可恃者在也嗚呼是則月終無以袪雲之蔽也中國官塲積習至於如此而猶欲力圖自强其道安在哉竊以爲月之無不照者其本明也雲之無不蔽者其本暗也月不能禁雲之蔽而一蔽卽失其明雲無不蔽月之明而不蔽卽去其暗安得有金風肅殺颯然凈掃雲障不出皎然遠照而月之光明普遍者且無往而不仰其明如留一點雲翳卽留一點暗處蘇長公之詩夫固有爲言之也客言至此在坐者莫不唏嘘歎息主人乃進巵酒以勸之曰今夕止可談風月諸君欲縱論時事何不於朝而於野况今皇太后臨朝光無不被明無不燭正如月之麗天其朗照而無遺者固不慮繊雲之蔽也中外臣工及是時而能破除積習則如三台四輔環拱北極與月光上下相輝映不但去月之蔽更有以助月之明上將則淨掃攙槍上相則調和鼎鼐五星爲之經二十八宿爲之緯拱衛環列光被寰區矣諸客咸曰君言若此所謂吉祥止止是眞可爲頌揚得體者矣然此亦積習之一端也相與一笑而罷 
[本館接奉電音]  
　　昨得北京友寄來電音内有八月十一十二日上諭二道謹敬照登○八月十一日奉上諭前因法人背約失信釁自彼開諭令沿海統兵大臣及各該督撫督率防軍將法兵合力攻擊仍將各國商民一律保護卽法國官員教民安分守已者亦在保衛之列朝廷辦理此事無非相待以誠近聞廣督撫等出示曉諭沿海居民忠義報効令在海面將法船帶水淺擱食置毒物等語並將新嘉坡檳榔嶼等處華人一併備及此等告示在内地張貼该督撫等若均以大義激勵華民原無不可惟食置毒物等語措詞轉失正大况叙及新嘉坡檳榔嶼等處旣非屬地恐傳聞失實輾轉沿訛或至反生事端與七月初六日諭旨之意不合彭玉麟張之洞張樹聲倪文蔚均着傳旨申飭法人背盟無理凡我中華人民自能衆志成城同仇敵愾正不必藉秘計詭謀致失中國仗義興師之意至海外各島嶼寓居華人均着不必預聞軍事以免歧悮欽此○十二日奉上諭額勒和布着稽察奉欽奉上諭事件處欽此 
[京電錄要]  
　　昨日都中訪事人專發電音來館稱吏部滿尚書一缺以恩承補授刑部尚書以恩承補授刑部尚書以錫珍補授兼署廂黄旗漢軍都統左都御史以奎潤補授又有鍾壎補湖北遺缺知府均於十四日奉有諭旨矣 
[福州警電]  
昨日下午一點鐘本館接到福州友人專發來電云福州華人傳言基隆地方已爲法人所踞法兵皆上岸據守華兵死傷甚多芭蕉山目下全無法人蹤跡矣按昨日本報登有淡水信息謂法人揚言八月十五攻奪基隆或者福州華人之傳言因此而來亦未可知然該處去基隆較近恐亦非盡出無因大約日内必有的音俟得有續信容再詳述又官塲中於十四日早九點鐘接有福州電音則云法船大隊兵輸均往南行芭蕉山僅存法輪船三艘此又與前說相符因兩存之 
 
 

Page 2

 
 
[香港要電]  
本館昨日接到香港下午五點鐘五十分發來電報云該處小工皆不願作工相率滋擾巡捕不能彈壓經英兵出而驅散現在西邊各街已派捕多名嚴密看守當時西人受傷者三人華人受傷者甚多地方官現將滋擾之人查辦矣惟如何起釁電音簡略未知其詳俟接續信再登 
[閩督行程]  
　　新簡閩浙總督楊石泉制憲於初七日船抵安慶東門外官碼頭略停片時與各文武官會晤隨卽揚帆上駛云 
[閩事彚記]  
　　福淸縣七里等鄉近日土匪蠢動大有揭竿倡亂之勢地方官偵探得實業已飛禀大憲請兵防勦矣○初四日有法船數艘由梅花港駛入因港門狹窄卽時退出現在俱泊鐵板　處在湄州島之下其地平坦周圍四五十里居民三千餘人皆以捕魚爲生　船悉招土民建築土城砲台鑄造炮子以成負庽之勢又分撥法船一艘泊於三沙是處係福甯府所屬該處民心惶惶盡行遷徙刼匪疉出福安縣一帶亦有騷動之意經徐承福司馬募勇巡緝逆跡稍歛而人情已不勝驚擾矣○延平爲省垣後路大憲連派幹員委解銀米軍裝屯積該處慮思不可謂不周然不思破敵之策於事究復裨乎○福星兵船受驚陳君貽蕙臨戰殉難　憤激烈至今凛凛有生氣尤奇者陳君有女許字王君巖孫亦在福星爲三副者初三日王君與陳君相繼殉難女聞之願以苦節自守衆人再三勸阻而女矢志靡他遂於初五日過門守節士民觀者如堵墻無不肅然起敬嗚呼忠孝節烈萃於一門洵可以風薄俗矣○初四晚大風至三更時愈甚墻壁震動坐臥不安飛廉之威亦可畏矣○裴臬憲駐守連浦防禦甚嚴人　賴以鎭定○穆將軍現駐連江行台在縣城下里街由縣到長門二十三里將軍每日坐小轎帶親兵數十名來往長門館頭一帶巡視軍聲甚壯洵天南之保障也○馬江新築砲台一座可安大砲五尊○省垣保甲因經費不敷擬暫停止而首府及兩縣均出示勸諭紳民恊力巡防示内有法船雖擊退海口一語見者相與目笑存之 
[牧師被戕]  
　　京都友人昨發電音到本館云駐京英公使接有電信知山東曹州府屬鄉民擊斃英牧師一人現已向中朝理論矣電音簡略其起釁之由不知其詳容俟續聞再錄 
[蘇垣演砲]  
初七日辰七點鐘蘇撫衛中丞按臨盤門外空地閱視各營操演燃砲打靶立靶遠近不等礮位大小亦不等除各營原有格林砲外復有新由上海金陵各製造局運到之後膛田雞等砲是日文武齊集隧列森嚴各營以次演打均能中靶在六成以上便聞濃烟起處鼓聲隆隆則鐵靶錚然而響各憲相顧色喜惟砲聲甚震其文員之掩耳却步猶可說也獨不解武弁中亦有如迅霆不及防者觀者多目笑存之最後演放火箭流星亂迸幾誤燔鄉人茅屋中丞立飭停演以爲是眞軍中利器云 
[郡辨志文會八月分課題]  
　　漢學五兵考五戎考魏舒五陳考○宋學讀木鐘集讀脚氣集讀禮經會元○史學兼掌故李斯學帝王之術論臨陣不自標異說問趙雲崧有懸賞購賊議其說如何○天文兼算學今歲八月金木二星會於柳宿度與恒星有凌犯否問王畿千里方百里者九國七十里者二十一國五十里者六十三國餘得間田若干有繩八根各長十又截爲上中下三號每號根數與每根尺數等併中下二號亦與上號等只云中號短于上號四尺問中下二號各幾根○輿地之學台灣防守策長門形勝考蛟川塞口議○詞章蔚若相如賦以題爲韻開元占經書後擬揚萬里觀太平寺畫水長句 
[露冕宣勤]  
白下友人手告云楊石泉漕帥於本月初二日行抵金陵卽親赴督轅拜會曾沅圃宮保面商一切要公次日籌防局特派輪船一艘送赴湖口漕帥因閩中軍情甚急卽於初三日午刻啓節登程露冕宣猷勤勞王事殆漕帥今日之謂歟 
[調兵恊守]  
　　中法事亟率土同仇正不以爾界彼疆致分畛域江西自何文元招募兵勇一千五百名并賴永福所部之五百名馳赴福建駐札後又調吉贛振武軍此外尚有趙師霖之端字營由本省開招甲道發之節字營由袁州開招程慶允之綏字營由吉贑武甯開招各五百人而王長貴之凱字營則已訓練成軍昨於小校塲操演極爲威武想福州旣得各省勁旅小挫之後不患無大勝也 
[軍令森嚴]  
江西信云馬游戎駐札湖口至吳城地方有兵勇二人深恐臨戰之時成遭不測乃私行逃回馬知之大怒卽遣人追回立正軍法各營官哀求而馬不許遂手刃二勇以徇於軍噫本以求生反以速死較之殞命疆塲不有泰山鴻毛之判耶而如遊戎之執法不阿亦不愧爲將材矣 
[袁江雜錄]  
　　雙金閘工程於七月二十九日告竣計共費銀十一萬兩有奇大憲因防務倥偬尚未委員騐收云○山陽某甲素以抱布貿絲爲業甲喜與無賴伍家人久已鄙棄之曾與某巫女有染花前囓臂月下盟心情好之深無異鶼鶼比翼巫隣居某乙家有童養媳年稚而性憨頗類石頭記中傻大姐巫女設計誘之與甲商量誑之曰汝在姑家衣貧食苦姑復嚴厲異常曷不傭工於外藉博蠅頭且省得苦守家中終日眉峯不展媳信之巫女遂爲之掃眉掠鬢藏匿暗陬乙家失媳後偵知其故計其求神問卜則對以神言斯人已去遠無從蹤跡矣乙家漫置之數日後甲與巫女覔得售主講定價洋數百元　壑旣滿乃送人下船斯時乙家聞信早施從其後將媳奪歸卽投縣署申訴迨郝邑尊簽差提巫女曁甲研訊彼已聞風畏罪早購得洋土分食邑尊僅訊數語毒卽猝發赶爲灌治早已擕手泉途雙雙玉殞矣遂傳其家屬殮埋就此了案云○賣畫眉人某甲自山東來僑寓浦上某客棧携得畫眉數百頭格磔鈎輈頗堪入聽一時買者岔集幾如吳市之看西施内有最佳之一頭爲某乙見乙贊不絶口甲與乙本相識許割愛持贈乙挈歸爲新兵營丁某丙所見遽效虞公之求乙靳不與丙必欲之翌日邀同類至甲處逼其向乙取回轉贈有識乙家者恐釀事端遂勸甲偕往索回乙堅不肯付丙黨遂將甲乙二人羣起攻之拳脚交下體無完膚興盡始返甲被辱不甘喊控於縣詎縣中誤聽一面之詞曲甲而直丙經棧主力求始責至數十下而止甲回棧終日籌思無可發洩爰購得阿芙蓉膏私自調食迨入知覺已不及救矣地保報案縣尊臨騐欲棧主調停其事棧主執不可現已請山陽縣　騐不知如何了結已○楊漕憲前由淸淮步隊各營挑選勇丁三百名帶赴閩疆兹續由淸淮步隊挑選一百名間再須招補一百名共成一營號曰親軍精銳勇每名月給口糧四兩二錢其入選之人皆强壯無烟霞癖口糧係由河工存欵暫行挪給俟閩省餉足再行撥還云○淸淮步隊各營經楊石泉漕帥挑去數百名且馬步各營亦有空缺現在均須一律補足故投袂而起者大可如願以償云○淸淮新募馬隧前營兹已募足一百二十五名上月十六日漕憲委姚統領赴教塲點視統領遂飭各勇馳馬一周以觀能否内有五名人旣委靡馬又羸弱當卽扣除另募似此認眞一毫不苟想淸淮防務必當蒸然日上矣○聞閩省軍務已奉旨派湖北提督程文炳帮辦云 
[通州瑣記]  
近日張家灣宵小甚多探囊胠篋無夜不有每夜二更後舖商輪班支更居民秉燭守夜殊未能高枕而臥也○某甲素以勤儉稱早年爲人傭工積銖累寸薄置田産從此自耕自食可不仰他人鼻息近忽被人誘入賭塲連戰連負一夜已輸東錢三百餘吊不得已典地以償賭債積之數年棄之一旦花骨頭之害人不淺哉○聞張家口地方前因口外賊匪倡亂肆行搶據經本地方官淸查保甲如家有男丁二 
 
 

Page 3

 
 
人者出一人三人者出二人按期操演無事則各安生業有事則共賦同仇亦寓兵於民之去也○潞河書院月課每逢夏令卽移至城東南隅文昌閣取其高敞軒爽論文角蓺之餘頗有瓜戰茗談之樂近則暑消荷秋沼滿桐陰消夏灣頭不可久住故八月初二日州課仍在潞河書院扃門考試云○誠坐糧廳丁降服憂回旗穿孝兹已假滿定於八月初三日回任○上年近畿一帶被水成災小民困苦萬狀今年二麥尚好而秋收尤爲豐稔上月杪得微雨一次土脉滋潤可以播種秋麥不可謂非蒼蒼者之眷佑我民也 
[無湖瑣錄]  
　　郭軍門寳昌時赴江寗安慶謁商督撫二憲時詣東西梁山督築砲臺故駐節蕪湖之日甚少防蕪之卓勝軍管帶官約束丁勇未能號令嚴明以致肆意横行市　深受其累本月初三日有兩弁携有洋蚨向某甲攤上换錢甲因洋價日减每元較前月須少二十文該弁謂其貿易不公卽脫足上履將甲批頰數下甲忿極親赴行轅喊控營内哨弁大肆恫喝謂其鬨閙防營須送縣官辦理旋由團保環求始克釋去○蕪湖城廂内外邇來竊案層見疉出本月初二晚被竊者多至十數處均係窮苦小民報捕追尋終難弋獲有巡防之責者未審曾籌一策以隠弭其患否也○某甲持籌握算經紀營生妻某氏小家碧玉楚楚風姿甲視若掌中珠未嘗稍忤其意齊眉舉案怡如也前日甲回家偶因細故遽占脫輻之爻婦忿極覓得阿芙蓉膏背人吞服及知覺灌救而玉損香蔫早已魂歸泉壤矣母族聞知率領多人蜂擁而至將所有什物打毁一空並欲扭甲控官幸戚友鄉鄰出爲調勸從厚棺殮並延僧超度始得安然無事然已費至不貲矣樂極悲來其甲之謂歟○新任燕湖道梁觀察於七月二十八日觀風中江書院是日黎明觀察卽點名給卷扄門命題牛童之與考者約二百餘人○城北赭山晴嵐聳翠幽岫藏雲實蕪地一名勝處也山麓舊有廣濟禪寺供奉地藏王相傳七月三十日爲佛誕之期前一夜朝山叅佛者絡繹不絶香燈鼓樂口誦南無鬢影衣香蜂屯蟻聚爲之誦玉溪生詩曰扇裁月魄羞難掩車走雷聲語未通過眼烟雲殊覺歴歴在目矣 
[烟事二則]  
　　前報列登州到有外國兵船兹悉因西教牧師瞿君思束裝回國故該船至彼迓迎當有兵官上岸拜會府尊肆筵相欵席散隨赴伊船答拜各憲又邀請牧師至署曲盡寒暄中外輯和於此可見矣○烟臺市面冷落異常兼之薪糧昻貴民食艱難近幸新榖已登價值日减每一海斗易錢八百有奇唯薪蒸仍然昻貴每斤約需錢六七文云 
[馬賊猖獗]  
　　宣南傳來信息云上月二十四日三點鐘有人由口外販馬前往山東所帶馬騾不下千匹路經固安縣城南二里誥突來馬賊十餘人手執洋鎗刼奪馬匹販馬客共有二十餘人互相交手奈馬賊手持利器凶横無匹販馬客力不能敵被鎗斃一人受傷者數人計被刦去衣服銀兩馬匹約值五百餘金當卽報縣縣中急泒役並移汛撥兵尋蹤迫緝一面申詳上憲查固安距京不過百里竟出如此重案地方官宜速設法勦捕庶可保護行旅也 
[演試水龍]  
　　昨晚本埠各水龍於九點鐘時齊出操演將近十一點鐘始回盖恐水會中人日久生懈故藉此以資練習於時雨絲如織水勢斜飛頗有可觀云 
[吳淞近聞]  
　　昨報陳欽憲乘澄慶兵船抵口一節兹聞欽憲卽坐小舟登岸至慶營少憩由陳舫仙方伯曹肯堂軍門及防營各統領導引往炮台周閱逾三點半鐘由原舟回船威靖兵船及炮台各升炮沿塘各營一律開鎗以送於時細雨蒙蒙隨各收隧回營○邵道憲劉可馬黎邑尊均坐民船由救生輪船拖帶四點鐘到港換坐救生輪船駛到澄慶兵船謁見陳欽憲叙談軍務○新關稅務司亦坐小輪船於三點鐘抵淞謁見欽憲嗣於昏暮返原舟○陳欽憲於昨晨五點半鐘乘澄慶兵船出口威靖亦同時開放○邵道憲於昨日乘輿往各防營拜會在六營公所午餐○昨係中秋節各營停操一天 
[月蝕屇期]  
　　今日係屇月蝕之期蘇松太道邵觀察懸牌曉示各官一體救護而邑廟城隍神像另換皂袍升堂亦舊例也皂袍升堂亦舊例也 
[佳節停訊]  
　　昨係中秋節英法兩公堂循例知照捕房停解一日公事云 
[航船遇盜]  
蘇州齊門外有小鎭曰鴻昇里有周姓航船平時往來蘇滬近由滬載搭客男女八人於前日開行過黄渡適遇順風揚帆而駛過四江口到牛車灣地方時已二鼓突有小槍船一艘飛駛而夾逼近航船如察看狀旋有一人身穿號褂右手持腰刀左手持崑山縣正堂燈籠大聲喝令停船將查看有無私鹽航船以無鹽對其人已飛身上　卽將蓬索折斷航船遂停又有穿號褂持刀者三人相繼登船船中人驚慌無措任其翻箱倒篋搬取衣物有女客之新皮箱視盜砍爲兩段盡取衣物女客兩耳有小金環盜令除下舉手稍遲卽被盜拉傷左耳有一男客　兠内藏有私土盜悮認爲銀喝令摸出客言此係土非銀也盜不信持刀恐嚇客不得已以土交之在船之物搜掠一空在後搜出白米五斗亦欲攜去船户一再叩求始免臨行又將航船上櫓篙舵盡行搬去蓋恐船户跟縱追之也及盜船去後卽有由蘇來滬之航船二艘行過彼此相呼允將遇盜之船帶回滬上據言失物約值二百餘金皆忍氣吞聲並不報官請緝船户亦知四江口牛車灣一帶有假冒官巡之盜出没無常本不敢夜行因遇順風約計初鼓時可抵崑山停船是以冐險前行乃至中途風力稍緩致遭此變女客吃虧最甚蓋因嫁女在邇急圖返里所失衣飾皆一律簇新云 
[溺斃有數]  
　　昨早九點鐘時摚駕駁船之崇明人某甲在虹口白渡橋堍失足落水急行打撈屍身已無著矣甲父向撐沙船今春落海身死今甲亦死於水豈溺鬼亦有家傳耶嘻異矣 
[拐孩扭案]  
　　昨晨有某甲抱四歲女孩到法捕房稱家住浦東此女是我親生月前忽不見現在吉祥街某烟舘尋獲盤問來歴據稱由我姪領去賣在伊家得洋八員等語爲此將姪扭案法捕頭略詰情由着管押候訊 
[難求故劍]  
　　沈阿五扭婿朱阿龍至英公廨喊控由黄太守訊問沈供婿不養女時聞交謪之聲前曾扭控到案奉飭領妻詎婿堅不肯領經人勸我給婿洋六十五元寫立離書永斷葛藤詎朱阿龍又來與我女尋釁竟被拖髮從樓上跌下受傷我故將壻扭案惟女傷不能投質離書呈閱朱供離書係　妻父扃在樓上逼寫者後來我已拉碎妻父現將我妻安放東棋盤街尤春山所開之德順堂爲娼我欲拉妻出院被蝦兵蟹將所阻妻父反將我扭案太守察閱沈呈之據謂朱得洋退妻已屬無恥旣立離書又敢糾纒更爲可惡喝責六十板以儆及笞責時朱大聲呼喊太守怒喝加責百板責至六十三板朱始求饒隨喝止斥退呈據發還沈阿五 
[狡童可惡]  
　　虹口電燈公司對面新屋内有某甲夫婦及一女居之女年甫十四貌頗韻秀後隣某乙見而垂涎素知甲有烟霞癖常不在家前日女母他出被乙偵知闖入其室將女擎倒圖强女大聲呼救乙恐事敗將女痛毆而遁在後母歸見女涙痕滿面顔色慘澹詢知前情憤甚鳴捕捕以事出無憑未使往拘却之詎乙係在某洋行帮傭遂邀同類多人手執利刃欲將女母致死女母從後門逃出卽赴捕房泣訴捕頭令赴英公廨呈控想現宰官身者必當憐此弱息懲彼狡童也 
 
 

Page 4

 
 
[鷸蚌相爭]  
　　蘇州人胡東和投上海縣控稱娶妻朱氏已有六年前日忽捲物逃逸訪悉被裏虹口陸小發誘匿求恩提究黎邑尊准詞飭差照會英公廨協提陸與該氏解縣訊究胡申訴前因質之陸小發供稱浦東高家行人向爲鋸匠頭目娶朱氏爲妻已有三載胡係楊氏從前之拚夫屢向索借不遂致遭誣控求恩明察明府卽詰胡朱氏供年三十九歲係蘇州木瀆人向在滬上爲傭家有丈夫顧壽興在藉耕種度日小婦人來滬先與胡拚識後因失業衣食不給故復與陸拚　然時常照顧胡詎今聽唆擾訟叩求恩斷蔣明府謂爾三人均屬無恥尚敢來案混控殊屬可惡均應責儆胡等皆叩頭乞恩明府謂旣據該氏稱原藉尚有丈夫飭原差將該氏遞回蘇州原籍交吳縣傳其原夫領回管束免致爭訟胡陸二人斥退 
[押犯病斃]  
　　王阿昭去春被人控告誘拐小孩由黄太守押令看交在案前日王忽患急痧經看役知照原差禀明太守飭差送至棲流公所醫治旋於昨晨身死禀知太守飭差傳其家屬前來以便棺殲殮 
[勸募保嬰捐啓]  
　　熊原籍浙西遷居嘉定先君蔭岩公誠心好善見義必爲道光二十九年浙西一帶大遭水患田野浮厝漂流水面先君觸目傷心當指米九囤充給埋塟之費編請鄉里親友舉一切無主棺木代爲塟埋其時熊尚髫齡隨父赴鄉目所親覩嗣於咸豐庚申民遭兵燹流離失所先君先將自存租米倡辦施粥繼有同志樂爲募助約設粥廠二十餘處皆在浙之秀水嘉善等邑各鄉鎭與松江交界一帶施粥年餘用米萬餘石是時米價昻貴每石需洋十餘元此外揜埋鄉村暴骨約計十萬餘付熊時年稍長能效奔走雖赖同人捐助而出　倡首皆先君之力居多也生平樂善不倦此其大畧他若濟急救危造橋修路放生卹寡力襄善舉指不勝屈自遭兵燹以來連年瘟疫而熊家四十餘口脫然無恙僉謂先君行善之功所致越數年而先君遽歸道山熊於先君所行善事自幼及長懸諸心目非敢云繼述也計惟勉力行之以期不改於萬一同治間浙省連年暴骨乏人揜埋熊議倡代葬局於胥山之蠶神殿願出已田百畝捐入府中充作鄉間揜埋公費報明嘉興府批准在案又曾赴閩省禀請前署浙閩總督今相國文札司通飭浙江全省倡辦代葬各州縣舉札之後頗多興辦葬局葬會者查近年浙省埋藏暴骨每歲彚以萬計實賴文相國通飭諸善士實力奉行也至於保嬰一法熊自同治年間踵先師之成法到處勸辦保嬰設立總局分局募捐經費各歸各處支用與别項善舉不能混同現蒙衛大中丞咨部立案今復禀藩憲譚出示並咨明蘇松太道邵於道屬各處勸設總局分局實力舉辦並家印發告示二百張俾得廣行勸辦現已在新閘南首募置局房一所設立滬北保嬰公所而保嬰經費尚須捐助緔蒙同志念及嬰命助資保全務望送至英界北泥城橋西首滬北保嬰公所當出收票爲據隨時懇登申報外容俟彚登徵信錄以供衆覽謹代千百嬰孩大呼乞命想四方仁人君子必能大發慈悲助成義舉也特此謹白[  經理滬北保嬰公所沈以熊識]  
[蘇省撫轅抄]  
　　十四日候補縣王鏞禀知奉委積榖倉文案差候補按經歷馬中皆銷南路四叚編查保甲差崔潤澤禀知奉首府委代理元江青縣丞事卽辭赴任 
[浙省撫轅抄]  
　　八月初十日通判林道徵起服來省禀到候選縣沈朝宗禀見叩辭回淮委署桐盧縣丞林應中禀謝委典史陳大椿服滿來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
