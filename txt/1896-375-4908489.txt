# 1896 - 375 - 4908489

 

Page 1

 
 
[秋季諭旨告成] [  ]  
　　大哉玉言如綸如綍薄海内外皆所願聆本舘茲巳將本年秋季諭旨印成裝釘爲編式頗精雅諸君子有先覩爲快者祈臨本埠三馬路申報館帳房申昌書室或各外埠申昌購取每本計碼洋六分 
[新印德國軍制述要借箸籌防論略合編] [  圖書集成局代啓]  
　　二書爲德國子爵來春石泰游戎所箸而鄞縣沈仲禮觀察譯作華文者也歲乙未兩江總督張香帥延游戎至江寗訓練自强軍而以觀察經略夙優委令總理營務游戎講武之暇箸錄成編將德國軍制縷析條分繒圖貼說呈之當軸俾得借法自强又以中國二十一行省中防務不可稍懈因爲之從旁借箸籌畫精詳觀察讀而善之謂此皆經世之要圖謀國者不可不讀爰悉心繙譯核對無訛各圖另以華字註明俾盡人可以披閱邇經以人覔得原本由本局排印出售以廣流傳每部碼洋一角二分世有慕游戎及觀察偉猷者請向本埠三馬路申報館帳房申昌書畫室及各外埠申昌購閱可也此啓 
[閱本報紀滬南瑣語感而書此]  
　　自鴉片流毒中國中國之人受其害者無底止中國之財流出外洋者亦無底止有識者傷之欲思善法以救其沈痼塞其漏巵合藥傳方著書立說迄無一效非但無效而且日甚一日其故皆知治其末而未治其本耳然則治其本者何夫亦曰禁而巳矣然處今日之時勢而言禁烟人莫不笑爲迂莫不目爲愚誠以爲必不能行之事也推其必不能行之故約有數端欲禁内地之不吸須絶外洋之不來然自通商以來旣收其進口之稅與百貨無異一旦而欲使之不來不特西人之必不應許而中國帑項正在支絀之時亦斷不能驟少此一項進欵此不能禁者一外洋之烟旣不能禁其不來而内地之烟自可禁其不種初種之時未嘗不禁無如小民圖利愈推愈廣現在已成燎原大吏以其旣與田同收科而又可徵其土稅遂任其篷勃於繡塍綺陌間而不加顧問種者亦視爲自然之利而毫無忌憚一旦而欲禁之非但違鄉民之願且恐再生枝節不易彌縫并在加捐益稅羅雀掘鼠之時亦難遂革此進項此不能禁者二况自中東一役歲出世費帑項更形支絀百貨加徵於土捐土稅之外又增膏捐亦可謂搜括無遺矣旣欲藉此搜括以補度支之不足而尚欲禁之其可得乎顧旣不能禁之則各處烟館宜亦與茶館酒肆同爲尋常貿易而何以各處地方小衙門之必欲取其陋規也夫其取陋規之意亦以爲此項生理當在干禁之例不難假公濟私任意婪索業此者雖欲圖利亦無不知非體面生理不得不曲意饋送久久行之竟成爲各處地方小衙門出息之一大宗於是陋規愈多烟館愈衆而吸食之人亦愈無底止每見人之吸烟者斷無有預備烟具然後學吸其初本不知烟味也且時恐其犯戒也自有烟館而吸者易矣或二三知己藉此談心或引類呼朋以爲消遣及至上癮非但以烟館爲消遣之地且竟視爲養命之區蕩産傾家皆所不顧烟之患固重而烟館之患不尤重乎故余前論禁烟伫先革陋規已不啻反覆指陳矣昨日本報紀南市近經鍾明府諭令各烟館設立五家保結之法不知何故藉口結費過重聞有已由各董至縣署禀明情事未知確否云云閱之不禁爲之憮然從此非但烟館之不能禁恐烟館之日增月盛也前此烟館猶恐干禁而競出陋規自此以後皆知烟館之未必干禁而并陋規亦未必肯出矣况現在設立膏捐不啻易私爲公業此者亦非不明晰故敢明目張胆赴縣禀明惟此事雖未知確實而以意揣之五家保結之法大約嚴查匪類之舉無所爲費也若果需費則膏捐外又添陋規矣想鍾明府亦斷不欲受此齷齪之錢以爲怨府固不待智者而知者矣說者謂中國之患皆在蒙蔽往往立一法卽生一弊并有法未立而弊已生者比比皆是立法而弊卽隨之者陋規使然也在上者非不有清廉自矢潔己奉公而家丁差役之輩則無不欲假公濟私互相蒙蔽官受一事之蔽民卽受一事之累天下容有不受一文陋規之官斷無不受一文陋規之家丁差役非但民受其累而官之聲名亦無不爲其所累知其累而嚴戒也猶可也若不以爲累不知其累其害尚可勝言耶中國之害不獨烟而烟爲最則中國之禁不獨烟而烟宜先至於陋規則隨事皆有而論禁烟則先宜革烟之陋規卽革陋規未必卽能禁烟要無不可爲禁烟之漸亦無不可爲革各陋規之漸言者無罪聞者足戒其能不以予言爲河漢否 
[輦榖採風]  
　　京師訪事人云前報載東單牌樓開設燒餅鋪之某甲爲夥某乙殺害相騐後巡捕營兵丁某丙詢悉乙住居通州急卽追至其家乙方料理行裝作遠颺之計不意營兵突至將其拿獲解京鎖送提督衙門究辦諒不日卽當咨解刑部問罪天網恢恢疏而不漏行兇作惡者何勿知所警懼哉○仰山窪年例於十月十五日操演所有八旗以及緑步各營兵丁共計九千九百九十九名向章皇上親自簡校今則遣官代閱矣每年操演分天氣之冷暖定賞賚之厚薄如是日天時和暖加賞錢半個月寒則加賞一月故帳下健兒咸望冷以圖厚賞也 
[遼天寒雁]  
　　營口采訪友人云元興盛機器油坊用元興成剥船剥載黄豆赴布羅士擺輪船有天津人劉和者忽造謡言謂粤東公所懸有賞格如有人剥船偷載豆子往報者賞錢三百千舵工水手等人以劉無故誣人向之詰責互相毆鬥致劉腿足均受重傷復被以穢物塞其口事後急延醫敷療大約尚可轉危爲安也○署海防同知范司馬之女公子筮吉本月初九日贅署楊村通判正任張家口同知沈司馬之第三公子爲壻假三江公所作甥館官紳往賀者絡繹如梭○入冬以後僅見微雪一次冰凌不及半寸許近日天氣和暖髣髴南方小春時候雖節逾小雪尚有輪船進口聞北直隷武昌西安均經商人租定尚須載貨赴南也 
[外邦殊俗]  
　　叻報云歐美兩洲風氣未開以前不知婚姻之禮凡男子求妻者但以價買至今荒僻之區其餘俗猶有存者有地名伍安達者男家有犢二三頭縫針五六枚卽可易極美之妻次者送外褂一件而已如不問妍媸但求宜男者只須靴一雙十魯靈地方買妻價值更廉欲婚者祗送女之父母果實鮮魚數事卽得聨姻薩木阿地方欲買美女者以小豕木舟交易弗阿伊釀地方以鯨魚齒鐵砲爲聘禮濠洲風俗須兩家女子互換凡男子無姊妹者得妻甚難以上各國皆男子安逸婦女勞苦如男子能自振作者衆必嗤之以鼻五方風俗各殊有如此者 
[孟買大火]  
　　循環日報館得西十一月三號印度加刺吉打消息言昨晚孟買埠尼哥路局遽遭祝融之災損傷物業約值銀三百萬惟未悉係鷹銀抑印度所用勞卑耳 
[收拾人心]  
　　循環日報云俄國西伯利亞鐵路工程監督係英國技師名意斯者近日回告泰晤士報執筆人曰俄國所設鐵路有多不合法之處吾從旁指摘官長惟頷首而不照辦謂預留南方延長地步云吾料俄之所謂南方 
 
 

Page 2

 
 
者豈非朝鮮之元山津乎兹又聞俄國收韓民入籍凡韓民所有之權利與俄民無異並給國帑以養之於是韓民趨之如騖又使其向元山一帶傳播俄之仁愛觀其不惜巨費收拾人心豈僅推廣鐵路一事而已哉 
[温州小火]  
　　據訪事人云本月七二日下午天氣漸寒居民方熨貼舊衣料量寒具突見西北方上濃烟如縷上燭層霄幾疑萬道霞光赤城標起人聲鼎沸警鑼亂鳴急出訪之悉係三角門外西山堂後畔失愼祗燬去耳房旋卽烟消燄滅亦云幸矣 
[蜃江雙鯉]  
　　温州訪事人函云中左水師兵丁自配駁寗鎭後每營裁汰二十名有名阿香阿芳兩兵亦在裁汰之内心懷憤懣遂歸咎於管駕許把戎本人二十日未刻糾集裁兵數十人在八字橋途中截住凌辱大肆咆哮許以衆怒難犯遂遁入中府署内暫避兇鋒詎芳等蠻横異常擁進儀門恣意胡閙適胡星貴遊戎送客出見斥其不應如是芳等亦不畏懼出言挺撞遊戎以諸人不法已極拘獲解縣葉大令訊問之下著先發翼房管押候懲○大南門内大待店鋪如林極爲茂盛因煤油屢肇火災受害不淺各業遂於本月朔日爲始禁用火油立規立罰從城門口起至五馬街口止互相稽查如有私用煤油燃點被衆察出者罰戲一檯酒席四桌想從此民間當少失火之患亦保全地方之善舉也○城西黄府巷口有匪徒三人暗帶煤油稻草等引火之物潛在某店行竊已有一人拔𢹞而入適被某地保及支更人瞥見大聲喊捕一人飛步奔逸其一從瓦上躍下遂與入内之匪一併拿獲扭送縣署葉大令研訊情由似係偷竊實非縱火之匪因先發禁所管押候查確懲辦云 
[郢中新曲]  
　　湖北采訪友人云漢口善堂林立而客冬開廠施粥者計僅願善從善培心安善敦仁敦實惠滋十堂漢陽府逄子政太守嘉之特於本月下旬某日贈以匾額漢陽縣優貢生許元圃明經前者行辦房捐勤勞頗著亦贈匾以旌之○目今國用浩繁庫欵不給鄂中諸大憲隨事撙節以免竭蹶之虞所有駐防勇丁量子裁撤其升字中營亦在應裁之内己委員散給糧餉遣使歸農矣○前者漢陽縣薛誠伯大令布告商民凡買賣貨物一律改用鄂銀以平錢價各商民不但不遵示諭抑且多方貶價致令鄂銀弗克暢行錢價遂有加無已邇者大憲亦出示飭知各屬一律通用鄂銀並頒發遵價條約飭地保挨户分送俾人人得以週知○長生萬生登仙各横堤及大長生七星諸閘係鄂城緊要隄防前者秋水陡增直逼閘口因是閘門齊閉防守綦嚴兹已水退潮清江夏縣縣丞張二尹南瑾因飭傳駐守各閘營兵赶急將閘門洞啓以便城中積水四出流行亦因時制宜之一道也○漢口十年前茶市大興租界中生意異常繁盛洎俄商添設茶磚棧收買茶末壓制成磚較之英商所購紅茶其數竟不相上下計茶磚棧共有三家一爲順豐一爲新泰一爲阜昌銷塲大者推順豐爲巨擘阜昌新泰次之今歲共出磚茶約二十萬箱左右内有青茶磚之銷東口者數萬箱其貨較茶末製成者稍優往年由太古洋行各輪船裝赴天津今年則又另租新船矣 
[接任先聲]  
　　安慶采訪友人云日前官塲接到電音知升任安徽巡撫鄧小赤中丞日内可以抵皖懷寗縣陳兆慶明府因飭丁役就接官廳前高搭彩棚預備迎迓聞中丞紅諭已到諏吉本月二十八日接受關防 
[珠海霜鱗]  
　　廣州訪事人云省垣刻下灘館一律停歇昨由臬憲出有告示云照得番灘及白鴿票等項賭博節經剴切示禁原冀爾等另謀正業乃近聞城廂内外依然明歇暗開并聞各衙門各局書差勇役人等均有得受規費情事甚且混造黑白揑稱本司衙門亦已講允常年規費數逾千金假此無中生有尙復成何事體除密查外今再嚴切諭禁爲此示仰諸色人等知悉爾等如再開番灘及白鴿票各項賭博一經查實立予嚴拿重辦無論假托將軍第光祿第等名目凡係賭館一律發封入官本司署所有在官人役倘在外收受賭規准爾等指明說事過錢之人來轅控追定按例分别從嚴治罪挾嫌誣告造謡察實并千嚴懲决不寛貸懍遵特示○塘魚欄十二間陳某娼寮被保甲局勇奪去妓女二人龜黨持械追至十三甫兩相對敵鎗斃轎夫一名在十三甫某姓門前街坊卽著人軋至十二間處據龜黨訴稱死者係局勇自後回擊鎗斃者翌日委員蒞騐當卽收殮苦主由娼家補給幾百餘元了結惟尙有被傷局勇一名保甲委員飭將該勇送至南海縣署騐傷騐明係在左腰部彈子未出恐有性命之虞昨保甲局憲轉飭西關保甲分局會同南海縣委員帶勇數十名到塘魚欄十二間將陳某娼寮并寗居里梁姓娼寮一并查封日前番禺縣差役混名爛大鑼糾黨在長塘街搶妓龜黨攔阻卽開鎗轟擊傷龜二名擡至番禺縣署裴明府卽將該役收入内監○日前城西柳涌黄教師住宅被匪入内行刦適黄在家聞警卽恃械出與對敵被匪傷及頭面血流如注大聲喊救該匪趁勢將屋内衣物盡捲而逸及該處街勇聞聲齊出則該匪已不知所之矣○城西新基渡頭火船步頭一帶賊匪横行黨與甚衆行旅來往此地如遇有此等情狀均一如金人之三緘其口莫敢誰何前有某客在騐貨稅廠門首小立匪徒望見欲施其技適有入從傍指點客去不能得手匪黨含恨待此人行至興隆中約閘口用刀從後傷其下部此人當卽倒地匪已遠颺矣此處雖有勇丁巡防似乎通同一氣反使匪黨持爲護符肆横無忌一至於此○月前嘉應州長樂等處有三點會匪聚衆滋擾勢甚猖獗大憲曾委方遊戎帶兵往剿兹悉該匪竄至平遠縣地方意圖謀爲不軌爲平遠辛大令偵悉移營帶兵購綫將匪擒獲數名現已在縣訊供不日當按律懲辦矣 
[頀垣紀事]  
　　福州采訪友人云九月二十六日爲鹽道余觀察課試鳳池書院之期至十八日又由高翰臣山長課試題爲文之以禮樂至何必然賦得塔上一鈴獨自語得鈴字○時交冬令宵小滋多上憲恐閭閻寢饋不安特札飭保甲局員弁四處巡查盡心保衞○本月十六日侯官縣俞大令親押吳鍾官王荃祥二犯至北校塲斬决好事者接踵往觀幾如歸市○城守恊朱恊戎紀祥莅閩十餘年至去年始補是缺上月忽因病而殂其兄名幹楨者現署督左協聞訃之下卽爲之襄辦喪事筮期開弔十七日爲發引之期執紼之人相屬於道○省城保甲總巡章司馬查知日内衣錦坊盧姓家及按司前某棉花店先後被竊爰飭分巡陳枚生少尹及王少尹德相嚴密查拿務獲究辦○侯子壽司馬經大憲委辦琯溪厘局事宜某日赴各憲轅禀辭旋卽入局視事 
[丁簾香篆]  
　　金陵訪事人函云王府園地方舊有方塘一鑑卽俗名王府塘水面最寛清流浩漫雖交冬令從未一見乾涸塘東連四象橋大街塘西直接錦繡坊兩頭斜對處相距頗遠中有一隄横亘其間可由東岸逕達西岸近因水漲没隄舊路僅約略可識昨日有鄉民某甲驅驢三頭背馱零星貨物貪此捷徑策蹇循隄而行不意兩驢皆過第三驢見水恐懼却顧不前甲鞭之再三驢前蹄忽然蹶倒甲急曳之起不料用力過猛連人帶畜一齊顚入水内陷於泥淖中力掙不得出維時水已滅頂經途人瞥見急爲救起幸人畜性命均各無傷所載諸貨則盡爲水漂去矣亦險矣哉○署江寗府柯太守逢時在下江考棚接篆任事旬月有餘嗣因新授安徽安廬滁和道李筱軒觀察由首府本任赴蘇謁見趙中丞然後料理赴皖輾轉時日一時官眷人等尙住署中未及搬讓迨李觀察在皖已接道篆迺飭家丁至秣陵接眷日前已經起程上元江寗兩邑宰因飭辦差門丁將府署修理一新結綵張燈鋪陳精潔當由兩邑尊閱視一周詣考棚禀請太守喬遷太守因於昨日傳齊執事人役排導進署○正任丹徒縣調署上元縣王伯芳大令芝蘭奉江寗藩憲檄飭回本任曾紀報章兹王大令將署任内交代算清禀知督藩兩憲卸篆首途赴丹徒任事新任署理上元縣張大令貴誠遂涓吉某日接篆履新 
[鐵甕江聲]  
　　鎭江采訪友人云署理丹徒縣宗加彌大令前赴金陵以公事謁見各憲事畢於本月初三日午刻乘德興輪船駛抵京口聞十五日卽須交卸起程○新河人某甲登徒子也問柳尋花殆無虛日繼又染烟霞之癖一燈相對沈痼日深年復一年幾如蘇季子之裘敝金盡不得已將牀頭人鬻於某姓得貲以濟飢寒膝下遺有小嬌生碧玉丰神緑珠年紀雖問名者踵相接而甲居爲奇貨東牀虛設尙無坦腹之人 
 
 

Page 3

 
 
邇者忽與某蟻棍暗商欲售女入烟花之寨議旣定甘言以誑意圖誘領出門女固慧心人覷破機關誓不肯往迫之急則奔至市上向人泣訴苦衷激切之詞幾令聞者涙下一時道旁袖手者無不髮指眥裂扭甲而痛毆之甲掩面飛奔不知去向衆旋將蟻棍驅逐以好言慰女使之重返其家○年來市景清寥各業皆無起色日内各銀號忽接滬上電信須於數日内提銀數十萬兩以致銀根緊急無法騰挪本小者相約閉門幾有銅山西傾洛鐘東應之勢誠不知滬上固何以需銀若此其迫以致累及京江也○孟冬朔日俗謂之十月朝比户居民例得煮紅豆糯米爲飯佐以菠蔆菜及豆腐湯兒童或拍手高唱曰糯米飯菠菜湯家家吃了上火箱誠不知其何所取義也是日好事者舁城隍及四司偶像游行街市美其名曰振濟孤魂緑女紅男熙來攘往至傍晚各會回廟觀者始緩緩而歸○新任安徽巡撫鄧小赤中丞陛辭出都由津乘輪至滬小住數日於十月二十二日起節乘威靖兵艦溯江而上二十四日辰刻行抵京口就下關江中下碇先是水陸各營兵丁在江千站隊旌旗耀日劍戟凝霜迨旌麾蒞止燃放排槍以鳴誠敬俄而文武印委各官均至輪舟投遞手版中丞一一接見互叙寒暄鐘鳴十下命駕登岸詣文武各衙答拜午刻鎭城各官創議在六吉園肆筵設席以伸東道之情中丞辭不獲已遂鳴騶而至山珍海錯雜陳於前盃酒傾談互商軍國大事洎撤席散時巳金烏西墜矣中丞回舟後卽命啓輪赴皖履新 
[鈔票述聞]  
　　上海各鎭行向有鈔票行之市上人皆便之邇者各銀行忽次第收回日前工部局董登布啓於西字報中定於昨日邀各西商至議事廳中聚議擬另由工部局製成鈔票發給商人麥加利銀行執事人聞之先製成洋銀鈔票五十萬圓照常行用工部局董爰罷聚議之舉 
[滬濵宦轍]  
　　四川川東道任逢辛觀察錫紛昨日赴道署拜會吕境宇觀察接見之下卽假滬北徐園設筵請任觀察赴宴一時車馬紛紛頗形熱閙○新任寗紹台道王觀察將於日内來滬上海縣黄愛棠大令已飭辦差家丁在碼頭准備一坊以便迎迓○江寧發審局帮審委員候補知縣孫花樓明府友蕚日昨命駕入城赴道憲行轅禀見適吕觀察因事公出未經謁見○江蘇陽湖縣汪　夫進士昨日赴新任關道憲行輪拜會適吕觀察赴宴未回故未修相見之禮命駕而回 
[續獲盜黨]  
　　日前寳山縣境之陸家牌樓地方盜刦信局包封傷斃脚夫當塲拿獲張德元一名在寳山縣供出盜黨喬根生等十人昨晚八點鐘許英公廨捕役凌振與縣捕徐文在虹口地方緝獲盜黨喬根生一名當卽送入捕房想黨解縣歸案訊辦也 
[詳查起火]  
　　英界平康里恒申土棧失火延燒長安客棧等家本報已志其大略矣兹悉恒申與晉泰源土棧同一石庫門前曾合保火　銀一萬七千五百兩後减去七千兩僅保一萬零五百兩前日將晚時承保之巴勒公司執事洋人會同惠副捕頭至火塲閱視細檢灰燼祗見已燬之土無多嗣由包探趙銀河拘獲晉泰源夥友一人至長安客棧前曾保險今已期滿尙未換單未免受虧實甚矣 
[客宦被竊]  
　　直隷候補道署理天津海防同知宋寳華觀察在任病故由其家屬扶柩回籍道經滬上暫住本邑八鋪石埧岸地方某晚突有妙手空空兒掩入竊去現洋五十八元四角金珠翠珠等類其價甚巨當經開繕失單股上海縣請爲緝獲黄愛棠大令爰卽飭捕嚴緝 
[機匠軋傷]  
　　寗波人柴品生在虹口斐倫路泰昌製造機器廠習業尙未成就昨晨被機器捲住髮辫因之齊根脫落手臂亦被軋傷急舁至同仁醫院求療未悉能免殘廢否 
[醉人釀禍]  
　　前晚十下二刻時有某甲者獨行至英界大馬路某酒肆沽飲醉鄉深入屢舞僛悮碎所所掛火油燈以致火油滿身遇火卽着不覺驚駭欲絶大聲疾呼奔至街心就地亂滚雖火卽滾熄而衣服已悉化刦灰身體髮膚大半焦灼旋經人舁回家内延醫治之恐不免有性命之憂也 
[縣案紀聞]  
　　法公堂解送左福林至上海縣署請收改過局前晚由帮審委員蔣刺史升堂訊問值日差禀周阿全未經到案候質乃遂訊之左福林據供稱小的係句容人又名子羅年三十三歲在上海已有八年向以推車度日住周阿全之車寓中積欠房錢六百六十文周向小的屢次催促苦無以應當與周阿全互相口角爭論之餘周出言不遜以致扭毆周略受微傷實係失手所致尙求大老爺格外開恩曲全蟻命刺史謂索欠不遂反敢毆人實屬膽大妄爲着將左福林發改過局收押○烟妓李小鳳投上海縣喊控生母羅氏霸阻從良前晚亦由蔣刺史提集兩造訊問李小鳳供稱今年三十歲藉隷揚州江都縣生父早喪二十歲時由母親領至滬上在小東門外一枝春街六十六號門牌花烟館内爲娼小婦人思久在烟花終晨了局故屢欲從良奈母親連次攔阻心有不甘投大老爺案下求請超豁訊至此有羅金生跪案供稱小的亦係揚州人小鳳是小的之外甥現小的願在大老爺案下請將小鳳具領出外任憑從良蔣刺史訊得情理各有不合著將李小鳳備文解回江都縣原籍○英公堂送屢次犯事之周海全至上海縣署請發改過所收押蔣刺史將周提案詢問供稱今年三十三歲去年十一月中犯事收押在英公廨現送大老爺案下叩求開一線之恩小的從此以後再不敢犯事矣有吳雲亭投案供稱係三林塘人周海全是小的之外甥向係耕田度日不知作此下流之事現小的情愿將海全領回嚴加管束决不敢再任其犯事叩求恩典蔣刺史准如所請著將周海全責一百板具改過切結存案交吳領回周連連叩謝而退 
[上皆巡局瑣案]  
　　日前本邑南市長義豆麥行雇朱長華等四船裝白米千餘石赴粤東朱等心懷不良每石竊取五升及交卸後接得粤省來函以米短少告行中人心焉疑之向朱等查詢朱等均諉爲不知旋在米船内搜出贓米若干遂扭至十六鋪巡防中局請究局員李蘭史二尹提案研詰行中執事人陸百林投案聲訴情由并稱尙有三船均已逃避請着朱認賠二尹謂據禀缺米不少朱情形孤苦斷難責其獨自照賠照本委擬勸爾主略略認虧著朱照每石三升賠補爾若應允不妨照數嚴追陸堅稱行主欲著朱每石賠米五升大老爺如不能斷追請送縣可也二尹曰諾遂一併移至上海縣請黄愛棠大令核奪○王阿四朱紀生同居南市高巷頭失業無聊向友人貸得錢一千文同覓蠅頭之利久之又久稍有積儲昨昨八點鐘時往祥記碼頭鑑泰水果行購物將行中橄欖任意啖之行夥見而阻止以致行兇旋由行主扭送十六鋪巡防北局請究局員祝翼雲二尹升座研訊王朱同供稱小的等往購貨行中人索價過鉅遂未購成偶見桶内有橄欖若干意欲購歸是以略嘗其味不料行夥突稱小的等竊食致與忿爭二尹判令各笞責一百板諭以如再胡行定于重究○昨日十六鋪巡防中局委員李蘭史二尹接奉江海關總辦曹荃生明府來函内開吳有廷及吳陳氏屢至關上索錢滋擾飭卽究懲二尹提訊之餘諭以爾等屢次冐稱親友索詐不休實屬目無法紀本應懲責今且從寛著勇丁地甲押逐出境○前日清晨本邑人傅蓮生至十六鋪界橋南首新興麫館呼麫充飢食畢計需錢八二餘文搜索囊中空無所有不得已令值堂人某甲暫爲記帳甲以素昧平生對傅怒甚大肆咆哮值堂人躱避不遑幾遭毆擊旋由司帳人趙大生扭至十六鋪巡防北局控究局員祝翼雲二尹提案研訊傅供小的食麫時忘却帶錢是以暫令記帳館中人堅不依允小的無奈脫逃值堂人見之卽扭住兇毆小的並未毆擊二尹判令從重笞責一百五十板著具切結交陳阿新保釋○陸阿雨林天四二人籍隷福建某邑同客滬上作負販生涯日前雇趙春梅朱阿香之船裝哉五味薑三包船户向索酒貲陸林不依船户竟聲勢洶湧將薑齊數抛入水内陸林怒甚扭赴二十三七鋪巡防局請愨局員邵子怡二尹提詰之餘判令將朱從重笞責五十板一面諭令趙减償錢二百十文各具遵斷切結 
 
 

Page 4

 
 
[法捕房發落]  
　　昨禮拜三鄭大令蒞捕房會同謝副捕頭發落各案蘇芳洲禀稱北京輪船買辦有事未到請將竊賊嚴辦大令命提王瑞生到案著重答一百板具改過切結小船一艘交還○前充某棧接客夥夏子雲改名陳阿三在江寛江永等各輪船竊取鋪蓋衣服鞋籃等物爲包探拘獲解經鄭大令訊供昨日命提到案照原斷先行荷枷一個月期滿責放元順合源等各押鋪遣夥投案請追當本大令斥退着於一禮拜内投案候示○錢瑞賓控朱竹君吞没田單一案經大令訊供押繳朱托病保出之後原告屢次求追前日朱遣其子文彬到案大令著押候其父到案釋放昨又提問供稱父往蘇詶看病未回大令命還押着其父赶緊到案○胡楊氏禀稱子名玉貞習鐵匠生意流爲甚類拘入捕房奉傳具領小婦人向爲傭婦因目漸失明不能度日求請重辦不願領回大令謂爾止此一子年紀尚輕著仍往習業不得推諉著卽領回○蔡東橋在海宴輪船爲飯司憑媒娶天津紫竹林劉姓之女爲媳後因不願而逃經蔡尋獲送交捕房解案經大令訊供着具不准别嫁及轉賣出結覓本租界的實保人准子領回昨日蔡持順興齋襪店保單並具切結求請領回大令准之○湖南全福三年前在公堂犯案經前讞縣葛大令遞解回籍前日又來滬上爲包探拘獲解經鄭大令硏訊該竊供認向在臺灣某營當勇遣撤來滬南市十六鋪某營管帶張軍門係同鄉素識可作保人昨日大令命提到案略訊飭包探帶往十六鋪某營指認如果不誣交該營具保候禀覆核奪○前日下午三點鐘太古之大通輪船送孩子陸林蓬一名至捕房據稱家住鎭江十二圩父名陸生華本月廿四日由鎭江附輪來滬擬赴浦東洗衣作該輪船買辦恐登岸後爲匪類誘拐送入捕房請爲安揷捕頭命暫留捕房待家屬認領 
[美捕房瑣紀]  
　　光福二王如梅二人串同吞没劉義仁之英洋三十元前晚劉投控捕房捕頭准詞飭包探石金榮將沈王拘至捕房押候解送英公堂訊究○前晚九點鐘有小車一輛裝載鋪蓋衣箱等物頗多行經西華德路遇四百三十四號華捕見其並無押車之人深恐有走漏情事因之拘入捕房捕頭令將車夫釋出行李車輛存俟原主認領○浦東人曹福生前晚由某處竊得絨毯一條至北山西路經包探張阿寳將人贓併獲解送捕房捕頭令押候送廨訊辦○前日傍晚有貨車一輛堆裝貨物甚多飛馳至西華德路撞翻東洋車一輛車夫致被壓傷經四百十五號華捕將貨車夫拘至捕房捕頭飭押候查車主到案訊罰○西人某甲前晚乘坐第一千四百五十四號東洋車至虹口百老匯路下車後一毛不拔揚長而去車夫喚八十六號印捕將甲拿至捕房捕頭判給車資若干釋出○昨日午後甲乙二崇明人在崑山路不知何故互相兇毆經二百八十七號三道華捕拘至捕房捕頭詰知二造均屬多事令禁押半天以儆 
[獨善兼善]  
　　徐君文明浙之寗人也年週花甲福備林壬兹值小春將臨大壽蒙諸同人餽送禮儀并假鐵馬路船洲小築王處盛設桃筵預祝弧旦徐君領此隆情本宜答席以伸謝悃乃目擊時艱心傷民瘼因節酒席洋一百元以充本堂施醫給藥之費爲貧民療疴卽爲諸君造福其獨善兼善之量正不僅延年益壽已也[  滬北廣益善堂唐廷桂嚴信厚施則敬啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[糾黨毁店]  
　　昨有小流氓徐阿新及混名十三旦者二人至魚行橋堍甡元紙烟店購買香烟數支一言不合遂相口角旣復撫　旁人咸抱不平始各獸散詎徐阿新心不甘服糾合羽黨多人擁至該店將生財打毁後經地甲到來將徐阿新十三旦二人一併獲住扭送巡防北局由委員備帖將二人解往總局請爲究辦矣 
[英界公堂瑣案]  
　　某號西包探解北海輪船司更人任安心俞長榮至案禀稱日前北海輪船船主房中有一小箱不知被何人移放烟囱及尋獲後此二人稱目見船上司機西人蹲伏箱邊然細查之並無實在情蹟故特解請發落任俞同供稱小的等確見司機洋人匿跡黑暗處旁有小箱但不知由何人取出至於船主房門之匙非小的等所有叩求鑒原屠别駕商諸薩副領事然後判令各罰洋銀五圓具結而退○包探陳阿九禀稱日前方九霞銀樓學徒朱潤三陳鳳元二人串取金臂釧一雙金條一銀條五及洋銀鈔票共二百八十餘圓逃往鎭江避匿報捕後捕頭遣小的查獲吊出原贓僅少洋銀三十餘圓解請判斷方九霞夥友某甲投案訴稱查得尚有失物約共值洋銀二三百圓諒亦伊等所竊請提薦保之人追究朱陳同供稱小的等所竊各物並未浪用實欲借以作本開設銀樓現已知錯叩求恩宥别駕判令各笞責一百板管押兩月然後遞解回籍○石金榮洪阿寳兩包探同禀稱小的查得租界中著名流氓武雙喜及城内改過所逃犯朱木木互相串合向瞿銀大訛詐洋銀五百圓瞿不依遂糾人將瞿毆擊今特獲送案下禀請究懲瞿投案申訴前情武朱同供稱小的等不敢拆梢實被瞿挾仇誣指别駕判令笞責一百板發回捕房管押一年期滿後分别遞解回籍○包探洪阿寳禀稱賊犯王桂生闖入葉阿金家竊取桌上所置銀押髮簪一枝兹經小的拘獲送請究懲阿金檢袵上前鶯聲低訴請領失贓王供稱小的確曾行竊惟乞施恩别駕判令笞責一百板贓給還失主○包探趙銀河禀稱沈寳生向在城内王源泰木器店爲夥此次竊取店中洋銀一百圓逃至金陵花用旣罄重至滬江又向陸月紅等家冐取紅木器質錢使用報捕後奉捕頭之令得以拘獲送請究追王投案遞禀求提沈之薦保人訊究沈所供支吾别駕飭押候提薦保人陸掌全至案再訊○包探顧阿六禀稱流氓顧海林前因犯事解經大老爺遞解回籍今又潛來滬上適爲小的拘獲是以送請究懲顧供稱小的係浦東人前者雖曾犯事並未遞解今之來此實有正事决不再犯前項事情矣别駕判令笞責二百板逐出租界之外不准復來○賊犯張桂卿前者迭次犯竊經别駕懲辦後押解回籍甫經數日重復來申竊取張和尚家衣物爲數甚多昨經包探孔阿才吊出原贓解案請究和尚投案領贓桂卿供稱小的係浦東人以後不敢再犯矣别駕判令笞責二百板逐出租界之外贓給還失主 
[金陵官報]  
　　十月二十一日南琛兵船徐傳隆到由上海軍裝來○二十二日新授蘇松太道劉見辭署上元縣張貴誠禀知任事又工芝蘭禀知交卸福　輪船黄友勝送沿江西路砲台餉○二十三日提督萬國本叩謝奏留兩江直隷州魏秉銓謝委陸師學堂監督差 
 
 
