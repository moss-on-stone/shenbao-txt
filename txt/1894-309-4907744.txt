# 1894 - 309 - 4907744

 

Page 1

 
 
[鉛板大字本繪圖本查綱目附拾遺] [  圖書集成局代啓]  
　　本草綱目爲軒岐家必備之書增繪各圖并附拾遺可謂有美畢臻本局爲四保堂以新鑄大鉛字印成刷以潔白紙張每部訂成二十四本碼洋四元賜顧者可向本埠三洋涇橋文淵山房煥文書局五馬路文玉山房二馬路千頃堂購取此布 
[新印古詩源出售] [  圖書集成局代啓]  
　　古詩源一書爲長洲沈歸愚尚書所輯盖爲學詩者導以先路也本局爲人代印今已竣工紙色潔白字跡清疏每部碼洋四角賜顧者請向掃葉山房申昌書室五經樓購取此佈 
[新印日本海岸全圖及日本新政考日本師船考] [  三馬路申昌書室啓]  
　　是圖爲日本海軍省所珍藏近以軍務方興敵國情形要宜深悉是以設法覔得付諸石印以風流傳其中潮汐之疾徐沙礁之深淺燈塔營壘之若何布置川原港汊之若何防維以及國名道名府名縣名臚列精詳如指諸掌誠輿圖中最善之本也計未裱者每張洋三角正摺式者每張洋四角五分裱成橫披者每幀洋五角又新政考爲顧少逸此部所箸得自王君惕齋其中詳稽日本政治　如指上螺紋欲料敵國情形者不可不細心披覽每部兩本價洋二角五分師船考爲沈仲禮太守所箸將日本各兵艦譯成中西文字并註以倭昔而船身之長短闊狹機器之堅脆疾徐成自何年建自何廠一一開列毫髮靡遺每部一本價洋一角留心倭事者請臨三馬路申昌購取可也 
[論中國之患在乎欺]  
　　子路問事君而夫子戒以勿欺也而犯之夫犯非仲氏所難難則在於勿欺而已夫以聖門高弟亦何至於冒欺君之罪所謂勿欺者非戒其勿欺君實戒其勿自欺也己所不欲弗施於人人則以對待者言之而况君乎子路剛果而好勝或恐其以己之所不能者强君以能以己之所不知者强君以知則卽欺之説也古之大臣己之所弗能弗知尚且不敢以之入陳於君以冒欺君之名今之臣下乃以無爲有飾僞爲眞以自欺而欺人且以是爲長技更以是爲終南之捷徑不亦可異之甚乎余嘗因近年風災之多推諸緯書適符洪範之占所謂曰蒙恒風若屢爲痛陳積弊而信之者卒亦廖廖今年天子當陽洞鑒萬里之外賞功罰罪煌煌諭旨聞者莫不歡欣鼓舞蒙之弊似乎稍减於往時以故今年颱颶之災亦較往年爲稍减而近以倭人犯順官軍屢次小挫奏報大有不實不盡之處如丁軍門之保案撤銷此則現在始發其蒙前此固尚爲所蒙也衛軍門汝貴出師之際已有人傳述謂其中途譁譟者已非一次因欠發糧餉之故夫出師遠征則兵士皆捨死忘生以赴前敵自當有以安其家而後兵士之心安欲令安家則又安可尅扣其糧餉况爾時行糧並非不足竟有人言其以金匯寄珂鄉者而乃竟不顧及軍士之譁潰彼其意豈尚有戰心乎夫是以左軍門力戰三晝夜藥彈已罄向該營各借而意不之給以至左軍門力竭陣亡此等情形朝廷則已知之然前乎此則猶未之知也其所以未之知者仍因爲所蒙故也自倭人蠢動以來禁止軍電不准外人知之此機密之至也然而倭奸漢奸傳消遞息依然節節靈通惟中國人民則絶不知軍務確音竊以爲禁止軍電者但當禁軍械勿使漏洩不必禁其勝敗之確音也夫眞消息不得而知則外間傳言無非假消息矣眞者愈閟假者愈盛而倭人乃反因此而大播狂言淆惑中國人之聽聞并泰西諸國亦爲所淆惑以致西報中亦嘗有未能確實之信息各報輾轉傳寫每易悞人聽聞夫軍機固不可稍有漏洩者也而乃高陞之往倭人已知其的期南洋之船尚未北行倭人已先爲游弋其消息較華人爲靈捷者不止數倍而華人則惟聽他人之謡諑而已牙山之勝果勝與否不敢必也平壤之敗則眞敗矣然其初尚有所疑希冀傳言之非其眞也今觀於華兵之節節退守直由義州退過鴨緑江以至於九連城鳳皇城則倭勢之猖獗可以想見各報之信果爲不虚而意則猶有所疑而不敢决則以軍報不聽傳出不能悉其確音故也恭讀諭旨丁軍門之保案扩銷衛軍門之革職拿問煌煌錄於邸鈔傳諸電報並未欲爲之諱則亦可見朝廷原未嘗有禁止軍報之意特以官塲習氣掩盖粉飾是所專長惟恐軍報一傳則百姓同聲傳述必將漸達於上不能從容再弄手脚以故秘而不宣試問其所以秘而不宣者何意欲諱敗耶已退過鴨緑江矣欲掩辱耶撤銷者撤銷拿問者拿問矣又何必爲此掩耳盜鈴之舉夫中國之人心莫不愛戴乎上得一捷音雀躍燕賀得一敗耗眦裂髮指故雖犂雲鋤雨之儔潄石枕流之輩以至婦人孺子皆同此心而惟恨所聞之非盡的確聞某將也勇能破敵則津津樂道聞某將也怯而先逃則申申毒詈聞某官清廉正直則交口誦之聞某官貪污卑鄙則交口駡之卽此已見人心之公此等下情在朝廷惟恐其不上達而在臣下則惟恐其上達其實則卽此惟恐上達之心已顯然爲不肖之居心灼然冒欺君之重罪蓋其不肯使天下共和確音者正其不欲使朝廷深知確音也確音愈稀訛言愈起人心之皇皇者益甚而欺之弊以積而欺其計愈工而欺之禍愈烈可勝歎哉可勝歎哉 
[諭旨恭錄]  
　　十月初二日奉旨這叅疎防監犯越獄之管獄官吉林府經歴田耕畬著卽革職拿問交長順提同刑禁人等研訊有無鬆刑賄縱情弊按例懲辦有獄官吉林府知府趙宗翰雖先期公出惟禀報遲延著交部議處仍勒限緝拿逸犯孟照溎胡廣眞務獲究辦該部知道欽此同日軍機大臣面奉諭旨十月初二日著推班欽此 
[營口訪事人述近日軍情]  
　　本館昨接派赴營口專訪軍情之友人初七日來函云初一日接鳳凰城號家信言該處擬開鑄錢局以便接濟軍需○初二日接孤山信言莊河沙河子岫岩州等處均已罷市孤山亦然沙河子地方被倭人登岸擄去男女百餘名倭人在南岸築造砲臺以火箭隔江飛射焚燒民屋數十間又放開花砲彈斃人不少○初四日接九連城失守之信倭人入城踞守鳳凰城中街市亦被倭奴所放開花砲彈擊毁宋祝三宮保退駐摩天嶺此係官塲確信也○貔子窩被倭人占踞進窺旅順口此處距旅順一百八十里距營口四百里住居營口者聞此信息挈眷移家紛紛遷避輪船載客貨進口無人接受仍以原貨出口市面因之大壞上海匯票前數日已打七五折今則無人顧問矣○海城於初六日被逃兵敗勇搶刦當鋪兩家蓋州城已罷市營街亦有罷市之説 
[捧檄赴臺]  
　　督辦福建省會保甲局楊晴川觀察現奉臺撫唐中丞調赴臺灣統領三營前去觀察素以韜略傳家每當抵掌談兵胸中拂拂有奇氣唐中丞深知其人調往臺疆以資臂助想觀察必當大展所長以報知己也 
[添築砲臺]  
　　閩口天險重重易於設守閩督譚制軍以倭氛不靖形勢雖云足恃設防不可不嚴特飭在划鰍閩安等處添設砲臺現　興工建築矣 
 
 

Page 2

 
 
[議借洋欵]  
　　粤東藩憲成竹銘方伯擬與洋商借銀二百萬兩以備軍需業經委員向沙面禮和洋行商允週息以八厘算但洋商欲以外國金錢伸合中國銀數異日亦用金錢償還而方伯見金價漲落無常恐償還之時金價過高則吃虧甚大故刻下尚須從長計議未敢遽定聞從前曾借過一百萬兩迨還欵之時金價迭增還至一百五十萬兩始能清數方伯蓋有鑒前車此次不得不再三審愼也 
[鄂督行程]  
　　兩湖總督張香濤制軍接奉廷寄調署兩江總督本館早經錄報兹接漢口信知制軍已於本月初八日薄暮時乘坐楚强輪船在鮎魚套口啓行武漢文武僚屬齊赴江干恭送手版脚靴甚形擁擠各營武弁列隊江干自鮎魚套口起至靑山沙口止長江兩岸但見旌旗飄颭燦爛如霞畫角烏烏砲聲隆隆一轉瞬而雙輪已遠唐人詩云孤帆遠影碧空盡惟見長江天際流信彿似之又云廣利海琛二兵輪於初八日未刻裝兵四營護送制軍赴金陵然後開差北上馳赴邊陲又接蕪湖來信初十日黎明憲舟行抵蕪湖地方印委各官先一日卽在江干恭候及憲駕到時祗接見關道憲袁觀察一人餘皆派巡捕官擋駕香帥因足有微疾不便登岸謝步午後三點鐘鍾命展輪下駛傳諭舟師限十一日辰刻到寗以便卽時接篆不須另擇吉期 
[鄂垣燈市]  
　　本月初十日恭遇皇太后六旬萬壽鄂省文武各衙門及會館鋪面一律張燈持彩陳設雜景粧點故事藉當華封之祝自初七日起至十三日止漢陽漢口各衙門及紳富店號亦皆於門首結彩懸燈同伸慶祝傾城士女結伴來觀幾無隙地誠煌煌乎盛事也 
[蘇臺燈景]  
　　初十日恭遇皇太皇萬壽聖節蘇省地方官預飭辦差人等在萬壽宮結彩懸燈預備慶祝又將元妙觀中所支篷屋槪行拆卸高搭彩架障以五色圍幔是日五鼓撫憲奎中丞率同省中文武各員詣萬壽宮行祝嘏禮雍雍穆穆濟濟蹌蹌誠盛典也各鋪户亦皆懸挂燈彩陳設一新中市大街及養育巷觀前街等處衆鋪户集資紥彩簷際挂五色彩幔一望如雲毫無間斷各鋪户又鈎心鬥角花樣翻新紥成異樣燈球炫人眼目入夜蠟炬萬枝光明如晝六街三市不夜城開各鄉士女聨襼偕來到處人山人海擁擠不開凡大户公館之瀛眷咸命輿往觀游行於熱閙之區甚有擠住肩輿致不能行動者亦有人叢中軋碎玻璃者而挖包剪綹之輩雜於人叢中施其手叚幾於無刻不有署臬憲韓古農廉訪有鑒於此又恐人多滋事遂面諭各路巡查委員加意查察各委員奉諭之下卽分派海防勇若干名常駐閙市分班更替勿使間斷更得總捕府劉司馬飭捕勇多名往來巡邏匪類始爲之歛跡 
[柴蓬失愼]  
　　本月初五夜揚城缺口門外對河某姓柴蓬失愼烟焰冲霄半天紅暈但聞鑼聲人聲嚷成一片而城内水龍皆因門禁森嚴不克前往迨次早始悉燬柴蓬一家計柴一大堆另一小堆被無業游民乘間攫去遂疑此火亦必匪徒所種盖邇日薪價甚昻日見增長故若輩生此狡計也 
[温州火警]  
　　温州信云上月二十八夜魚更四躍後温州丑馬街口公大典不戒於火濃烟滿室幸經更夫知覺喊集典夥潑水撲滅尚未成災又廿九晚更鼓兩敲晏公殿巷口大街義成藥店樓上失火幾致冒穿屋頂幸有人見大星墮落大聲呼救一時鄰佑麕集灌以清泉得卽滅熄聞起火之由緣某夥牀鋪設在樓上是晚因急欲回家携燭登樓從牀頭取出馬褂遺燭燼於棉被以致延燒牀帳因風飄蕩燬及屋樑藉非墜下星星見而呼救幾至不堪設想又康樂坊口大街某梳篦店於初四夜工作潑翻煤油手照滿桌皆火光透於外鄰佑鳴鑼報警旋經解事人覆之以灰幸免於禍居人於初八日設壇建醮以禳火災初三夜蓮漏三商忽報火警見東北方火光熊熊上燭霄漢登高瞭望咸謂雙門之外一時警鑼齊鳴水龍畢集風馳電掣羣出雙門及抵馬　邊望洋卻步而不知火塲之所在或謂柴船被焚或謂廣艇上煤油燒燬影響模糊各水會廢然而返各練軍荷鎗而出亦在半途折回迨次早探係隔江某村落茅屋失火 
[閩火餘聞]  
　　福州到任橋下簥鋪失火已紀前報兹接閩友信云閩中失火之家俗呼爲火主被燒之處所有瓦片土石均挑放火主土地逐漸堆積儼成高岡各鋪户急於售買貨件暫就本址搭蓋竹篷板片以蔽風雨見者爲之惻然當失火時督中協萬協戎督帶兵丁救護不避艱險突入火塲幾乎墮馬猶厲聲喊令折斷火路鴻字營某勇丁奮勇異常升屋救火竟在檐上墮下以致跌傷頭角血如泉湧某憲見之飭令扶回醫治督署與失火之地只隔一墻勢甚危險仙爺　竹篷已被焚燒幸兵勇救護出力得以保全厥功誠不小矣 
[穗垣小火]  
　　粤東西門外帶河基某烟館於初三晚三更時忽兆焚如烈焰飛揚不可向邇幸各街水龍踴躍赴救約歴一點餘鐘卽將火救熄已燒去三間矣内有一人已入睡鄉迨火勢猛烈始行驚醒急從火中躍出遍體已爲火灼傷痛楚難堪奄奄待斃是亦大可憐矣 
[主試北行]  
　　廣東正副主試唐王兩星使於初二日起程回京是日省中各憲齊集日近亭伺候未幾兩星使戾止與各憲茗話片時卽起身告别各憲在亭中排班行禮寄請聖安旋又登舟拜送官碼頭上冠裳蹌濟輿馬喧闐頗極一時之盛聞正主考唐星使奉有密諭查辦數事故下船之後仍復登岸徧向官紳拜會博訪周諮須待初五日始能解纜上駛云 
[古逡遒紀事]  
　　蕪湖訪事人云今科南闈榜發姑孰一郡應試諸君盡在孫山之外惟蕪湖周君宗冕獲雋於北闈差强人意耳○今春汪孝廉孟復計偕北上得以成進士入詞林月前衣錦歸來士庶官紳無不登堂道賀二十日爲開賀之期道憲以下各員咸鳴騶往賀冠裳輿馬盛極一時○近日時有大兵過境封船雇匠昕夕不遑上月二十九日某船户抗不聽差公役告以官價與民價無殊船户仍恃强不服不得已拘至救生局經有少尉笞責四百板以儆其餘○蕪湖地當衝要會匪嘯聚出没無常前者老湘後營奉調北行皖南鎭另由寍國調撥練軍三哨來蕪由曾茀田遊戎管帶邇日忽傳上憲擬仍調回寍國○農人某甲耕於南陵縣某鄉中雨笠烟簑怡然自樂惟年已大衍中饋尚虚每當寒夜擁衾輙自歎韶光虚度今春忽來一老嫗自言所天已失孤苦無依苟有人雇爲灶下傭得免委塡溝壑於願足矣有好事者從旁慫恿勸甲納之嫗無甚奢求祗需番佛二十尊甲欣然如數付給鶼鶼鰈鰈居然比目成雙矣不料嫗固蕪湖之女光棍祗因尋人不遇資釜告罄而又烟癮難熬不得已而出此身以爲餌迨甲中計又付以筦籥遂乘隙席捲所有而逃甲旣占入宮不見之爻只得自怨自艾而已上月偶自江北歸道經蕪湖救生局旁曲巷中不期故劍相逢牀頭人固依然無恙而嫗心虚走避不復顧及陌路蕭郎甲躡其後窮追不數武卽拘獲乃扭赴保甲局控陳局員袁别駕訊問情由掌頰二百下嫗籲稱小婦人一時誤犯叩乞開恩甲則謂祗求痛加懲治俾免他人再受其害旣已飛花墮溷不願使其重上高枝矣别駕點之以首將嫗暫行收管聽候備文移縣按律痛懲 
[獲匪蒙賞]  
　　月前會匪王金凱遁跡漢鎭爲駐漢高都戎長洪訪拿送案業已就地正法漢關道憲惲觀察以都戎拿獲會匪弭患無形厥功不小於初四日發出公帑二百串以酬其勞 
[製造日精]  
　　南皮張制軍節制三楚首創富國裕課之謀設立織造鐵政二局認眞經理已有成效可覩近來織造局所出棉紗棉布甚合華人之用通行各省購取者爭先恐後以故貨不停留利源日廣鐵政雖未告竣化鐵爐中每日能瀉毛鐵六百餘墩煉鐵煉鋼晝夜不停冶出精鐵高堆若阜江安兩處有至局購買者謂鐵質較前更佳產鐵之區以興國大冶二處爲最山中礦苗甚厚據西人測算能供一二百年採取惟礦質有剛柔二種陰山出者性柔謂之母鐵陽山出者性剛謂之公鐵以之分煉則鐵質平庸近以化學考較公礦三成母礦七成同爐共治以此出鐵較前愈佳開致富之源裕自强之本香帥誠加人一等哉 
 
 

Page 3

 
 
[窶人奇遇]  
　　黃陂人某甲浪跡漢皐每日掮担敲鑼以售粮爲業歴十餘年依舊兩肩承一喙近來忽鮮衣華服遨遊市口相識之某乙異而詢之甲曰近在鐵政局工作已將前業拚棄矣乙問在局司何事而顯榮若此圓曰實告君余昔作吹粮生涯時以煤炭煉粮無如炭炸烟薰苦無法以治之後遇一友告以治法騐之果然無炸烘烟薰之弊近來鐵政局所用之炭常苦爆炸燶烟滿目有礙工作司事者欲除其弊而未得良法同鄉某丙亦在局中工作遇余於途相邀沽飲偶及炭事因效毛遂之自荐蒙渠説項喚至局中囑余試騐果免烟爆之弊旋蒙錄用專司其事每月可獲洋蚨數十翼較前此生涯眞有天壤之别乙連聲稱賀曰兄潦倒半生亦有遭際之時今而後不敢復相天下士矣鄂中人至今傳爲佳話 
[吳宮殘照]  
　　昭文縣沈大令熙廷飭家丁來省禀報丁憂請委員署理署藩憲黃幼農方伯旣委正途奬班第一之拔貢前先知縣陸明府冠瀛署理已於初九日高懸牌示矣○初九日傍晚行經馬蓮市橋堍忽聞鑼聲鏜鏜泣聲嗚嗚細視之見一少婦口操淮音手敲銅鉦號泣而至有詢之者則云三代孤孀僅存一子年甫四齡今午後在門前游戲忽爾不知去向尋覓至今杳無蹤影言已痛哭而去嘻此孩想已入拐匪之手矣寄語居家者拐匪如此橫行可不愼之又愼哉 
[八閩校武]  
　　閩督譚制軍於初三日親出南校塲督同現任司道協臺候補道許觀察校閲滿洲八旗駐防福興漳泉延建邵汀臺灣各府屬生監步射分作五靶以期迅速步射閲畢接試馬射地毬將次告竣示期初八日在本箭道閲試技勇應試考生共有一千一百五十人 
[查辦案件]  
　　閩友信云督辦南臺税厘總局葉觀察培勳奉憲檄馳赴莆田縣查訪案件緣該縣前因祈雨閙事經朱大令幹降通禀各憲時立字營奉檄赴厦防守譚制軍因諭令順往該縣彈壓該營官陳姓不能約束勇丁致有凌虐鄉民情事旋由該縣紳耆禀訴憲轅制軍特飭觀察前往查辦如何禀復尚待續聞 
[文孫謝步]  
　　前日係曾文正公生日劉觀察以下各員均詣製造局致祭已紀昨報昨日有公之文孫廣鸞由製造局命駕入城遍向各當道衙門謝步禮也 
[約束日商]  
　　欽命二品頂戴署理江南海關蘇松太兵備道兼辦機顺製造局劉爲曉諭事案奉南北洋大臣札准總理衙門咨本衙門前以寓日本華人日本國已經報名註册否則驅逐出境則寓華日人中國亦應一律照辦等因奉此本道遵卽傳諭寓滬日本商人各赴上海縣署報名註册請領門牌護照該商等均各遵守新章奉行業由上海縣於十月初二日照册塡給門牌初三日發給護照該日商等均各親到領訖嗣後該商等務宜各安本分經理生業毋負我國懷柔至意倘有干預軍情漏洩軍務以及更易華人及朝鮮人服色者一經查出應卽按律懲治但不教而誅非本道格外保護之意爲此剴切曉諭凡寓滬日本各商自宜凛遵毋違特示 
[一夕二火]  
　　前晚一點餘鐘美租界太平路招商局中棧老一號門牌内不戒於火霎時冒穿屋頂烈烈轟轟捕房鳴鐘告警美界皮帶車首先馳至竭力灌救俄而英法救火會西人亦驅車而至四面澆灌火始告息時已鐘鳴二下半矣共焚去棧房一所此房係仿西式造成内分九架約計上下九幢至起火之由聞有粤人某甲携妻同住棧房樓面甲吸雪茄烟旣畢將燼餘悞擲火油箱内致兆是刦傳聞如是未知確否棧内積存蘇木麥包麻並紙貨等物損失不少是時又見浦左火光衝霄而起幾類赤城之霞探悉祥生船廠内失愼火由木作塲而起延至打樣西人之寫字間兩岸火光相映幾如白晝一時人聲鼎沸其詳尚待續述 
[鄉村失火]  
　　前日將晚時本邑西南鄉陳姓鄉村因煮晚膳悞將火灰傾在柴堆旁初尚不知家中人咸高臥匡床同覓華胥夢境聞有聲急起視之見赤焰橫飛延及房屋大聲呼喊衆鄉人紛紛馳集協力救熄焚去平屋一間披屋一間柴堆一個鄰里幸免殃及云 
[英界火警]  
　　昨晚十下三刻鐘捕房蒲牢怒吼旋分四下急出探之火起於四馬路南首仁濟醫院對面之小弄口某姓家霎時冒穿屋頂俄有救火會諸西人聞警飛馳而至各取皮帶接自來水恊力灌救得以撲滅及各洋龍馳出祝融氏早已返斾矣英界會審委員宋莘樂通刺聞警之下排導而至督差彈壓至如何起火及一切細情俟訪明續錄 
[賭負吞烟]  
　　賭之爲害盡人皆知而以滬上爲尤甚有紀某者卜居南市王家碼頭家道小康紀素有劉盤龍之癖一日由賭徒某甲邀之出外欣然入局奈五木無靈屢戰屢北以致輸去洋銀甚鉅尚書借票一紙計洋銀三十元及賭畢回家悶悶不樂翕思愈忿遂以阿芙蓉膏一盞吞下意謂從此了却殘生免致靦顔人世旋經妻子覺察急爲延醫診治灌以藥水將烟毒吐盡始克轉危爲安賭之害人於此可見 
[會哨暫停]  
　　前晚係圑防局會哨之期適值皇太后萬壽懸燈第三日各處游人如蟻各局團勇須分投彈壓故由同仁輔元堂董面禀黃大令請於下次補行會哨 
[哨弁借船]  
　　昨有清淮捕隧左營哨官吳千戎德其由崑山押解盜犯一名至清江歸案究辦道經上海赴縣拜會並借民船一艘黃大令准如所請惟飭丁擋駕並未請見 
[狗熊咥人]  
　　前日江灣鎭鄉人集資賽會觀者頗衆有山東人甲乙等六七人牽狗熊一頭當會未出時在該鎭市梢手擊金鉦口中呐喊誘人觀看俄而賽會經過狗熊驚駭不已有類瘋狂逢人便咬約傷十餘人有咬去手指者有咬去腿肉者旋經大衆將狗熊擊斃扭山東人交該處汛地趙君辦理瘋犬噬人事所常有不謂熊亦乃爾然則犬也熊也固類而不類不類而類者也 
[匪棍成擒]  
　　安清道友混名大揚子專在法界聚黨成羣向各花烟館滋擾受害者指不勝屈七月十五日適在滋事之際將探夥莊賢林任情毆擊報知捕頭騐明傷勢准其隨時遇見扭送捕房以憑解堂究辦前晚八點餘鐘大揚子糾同黨羽又在蘭芳里十七號門牌某花烟間尋歡爲探夥偵知立卽告知克捕頭飭探帶同通班探夥將大揚子及同黨二人一併拘入捕房押候堂期解訊此人犯案纍纍前與大瘋子王阿二等聚黨兇毆趙萬通因傷身死縣署亦欲訪拿想一經到案斷不能從輕發落也 
[華捕作弊]  
　　前報趙蘭坡趙徐氏陳虎庭孫楊氏等爲喫醋起見互相格鬥經包探江阿三拘入美捕房捕頭飭三百零四號華捕解送公堂究辦行至途中經該華捕將趙蘭坡私自縱放另覓某甲爲李代桃僵之計至公廨時無人知覺刻經黎捕頭查明將該華捕號衣剝去俟商麥總巡捕頭再行核辦 
[案犯發回]  
　　前有江北人朱永來在閔行地方毆傷呂和尚身死一案並有呂廣聚毆傷錢星觀一案當經地保報案黃大令騐訊屬實將朱呂兩人帶案收所後因錢星觀傷勢已痊是以分别辦理申詳上憲將呂廣聚從寛發落朱永來解省勘訊各情已誌前報兹奉上憲提勘供詞無異發還收禁聽候部覆遵行前晚由嘉定縣過站轉解到申來差投文交犯取有回照銷差黃大令卽飭將犯收禁内監聽候憲示 
[拔還欠欵]  
　　南市萬裕碼頭元昌米行遣夥投法捕房控稱住居法馬路西首某姓腐乾作主欠洋三十餘元延宕年餘分文不付向索反被辱駡求請提追克捕頭飭包探將作主傳到捕房諭以十日一期每期拔還洋五元違干押繳 
[收贓獲譴]  
　　三菱公司輪船由新金山來滬裝有銀條一百六十餘件係寄上海匯豐銀行之貨在船中被裝墩西人竊取一條無處　 
 
 

Page 4

 
 
換旋至其友廿九號法捕處商令換洋後由法捕代至英租界後馬路和盛西國首飾鋪兌換洋銀一千四百五十元當由和盛首飾鋪之股東朱壽山嚴得樓將銀條持往大亨元銀爐兌洋一千五百廿九元六角七分破案訊供情形本報已屢紀之矣當由宋莘樂通刺偕英按察使訊供會斷裝墩西人監禁一年廿九號法捕及尚有經手之西人各禁半年另有牽涉之華人通刺定於昨日訊鞫捕房將各人證傳齊和盛股東朱壽山嚴得樓延律師巴士偕繙譯曹吉甫到堂申訴先據朱壽山供稱當收兌銀條時因是法捕來換不以爲疑况該捕向與我鋪有帳適曾先付洋七百至次日又付七百五十元共付一千四百五十元廿九號法捕供收過洋一千三百五十元並無一千四百五十元薩副領事謂朱曰此銀條值價一各五百廿九元餘爾何故祗付一千四百五十元朱供因除去洋五十九元又扣去舊欠廿元是以祗有一千四百五十元廿九號法捕供朱所説之舊欠並無其事况我還欠伊帳十八元通刺謂朱曰廿九號係巡捕何得如許銀兩至爾兌換爾何故不知耶朱稱當廿九號捕將銀推來時曾問緣由伊稱有友人在金山寄來託伊兌換通刺商之薩副領事謂如此大宗生意不根究來歴未免疎忽實屬咎由自取判將和盛主朱壽山嚴得樓各押一年大亨元銀爐主羅謂珍不應收取竊贓著判罰洋二百元了案 
[仁銘挾纊]  
　　南通州徐依仁堂助原舊棉衣一百六十件祗領之餘莫名叩謝天氣漸寒貧民無衣無褐轉瞬風雪凄其何堪設想惟願紳商善士典當提莊居瘟室而思寒衣輕裘而推解不拘新舊但得源源賜助俾冰天觳觫咸銘挾纊之恩盼切鴻慈臨風跂禱上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[店夥收所]  
　　大碼頭和盛洋貨號倒閉店東王松泉逃匿經晉成莊石正卿裕亨莊金鼎儀協昌公司宋惠潤等路遇王之舊夥沈培林當卽扭住投上海縣控究值日差禀明大令奉餾看管候訊昨經黃大令升堂提訊沈供靑浦人現住本地年廿二歲向爲洋貨業今春在王東股開滬北棋盤街裕生號爲夥至端節分手改做掮客和盛號之事小的素不與聞現在王東逃往何處實在不知大令曰原告稱爾糾人將王妻刦去爾豈不知王之下落沈供寃枉聞王妻乃某石作内一帮人所刦小的確不知情船詰再三堅不承認喝掌頰二十下仍執前詞大令著覓的保限三日内找尋王松泉到案沈答無處找尋大令以沈不遵堂諭著收等質所如不將王交案卽當訊比一面發出封條飭差前往將和盛號發封並飭赶提王松泉到案訊辦 
[英界公堂瑣案]  
　　包探何瑞福禀稱陳登初吳金華周祥蘭朱菊隆朱靜記在方茂昌家聚賭由我拘入捕房陳等均存洋二十元保出現祗陳登初吳金華周祥蘭到案請訊宋通刺判將陳等三人各罰洋十元斥釋何探又禀方茂昌係著名賭棍在伊家搜出賭帳甚多通刺諭候飭差提辦○包探黃四福禀沈金章前因私造假票案遞解回籍今又來滬送案請辦通刺判將沈發捕房管押廿八日再行解回原籍○包探唐靑山禀前有過路洋人失去金表一枚值洋四十元因該洋人急欲回國轉托禮查西人代報捕房今查得係小孩忻公林所竊持至當鋪質洋六元送案請究忻公林供此表實係途中拾得並非竊來通刺著該包探查明再訊并著禮查西人交出當本洋六元歸還當鋪○包探竇如海禀稱船局接客夥王阿三王杏生向同業之顧木秀索借不遂持刀刺傷顧投報捕房伸訴是以送案請訊顧申訴前情兩王俯首求恩通刺著王阿三王杏生各押捕房六禮拜○前報紀巴勒保險行控出店人王信甫在小東門火塲扒出烟膏兩缸私自取出並不交至本行後由包探沈金隆查明尚有金金生王阿四李阿福楊金生劉阿狗陸二郎等與聞其事將烟膏寄在小客棧主林阿寳沈東狗家宋通刺著將王信甫等一干人各押兩禮拜沈東狗具結斥退林阿寳管押七天○二百八十六號華捕供許松林唐阿虎因細故口角將許刺塲嘴角送至醫院據云須三禮拜始能全愈是以將唐送案通刺判將唐押二十八天○裕昌保險行控李慶和在四馬路火塲扒取物件適爲所見拘交一百廿九號華捕送案請究李供實因貪不起見通刺著押四禮拜○野鷄妓女張桂卿在途拉客被包探沈金隆所見拘案請究張桂卿供拉客係出於無奈目下情願自行回籍通刺准之○一百三十六號拘送誘拐小孩之吳陳氏到案請究通刺略問情由著將吳陳氏押候過堂覆訊 
[法捕房瑣案]  
　　昨禮拜五葛同轉恐捕房案件積壓命駕至八仙橋捕房會同謝副捕頭發落命提上月廿八日在護城河畔衣店内攫取衣服之何瑞生到案著掌頰一百下謂本當枷號今姑從寛免枷卽行釋出以後不准再犯何叩謝而出○蘭芳里七號門牌花烟館鴇婦裴陳氏控黃錦山誘領烟妓潛逃經葛同轉訊供著押交金耀庭到案復訊兹因在押日久案未定讞著提案掌頰八十下釋出限五日内尋交到案再核○德成洋貨店雇楊老宇小車裝運東洋絲布迨交卸時缺少四疋該店主將楊送入捕房解經葛同轉訊供押候責懲昨日提案著掌頰八十下卽予開釋○命提八仙橋某里竊取水烟袋之楊子山照原斷笞責二百板還押俟期滿遞解回籍又提竊取某烟館烟槍之陳少山照原斷笞責一百板釋出○太古棧小工頭目控扛夫周全發陳阿增因竊本棧之煤挾怨尋釁經葛同轉訊明押候枷號責懲昨日提案照原斷先行枷號一個月期滿責釋又提搶火匪徒王成鼎陳阿四張阿寳三犯著各笞一百板釋出○王阿二楊阿三二人因爭挑行李乘間竊取周宦火腿洋傘爲家丁拘送捕房解經葛同轉訊明著照原斷枷號一月期滿責放○于成献控司帳張以田竊取往來摺子向某錢莊私取洋五百元當卽投報捕房至上月某日在途拘獲送入捕房解經葛同轉訊供並據薦保馬開舟投案伸訴各情同轉命張心田押候嚴比昨日原告于成献偕李順齋投案以馬在金陵遣李投訴同轉命提在押之張心田著先行掌頰一百下問洋藏何處張供受朋友之害求恩明察同轉謂爾慣作此等事尚敢一味挺押不交且監守自盜咎有應得著再掌五十下仍照前供同轉以其有意刁狡著掌至二百五十下供稱家内尚有水田九畝每畝值洋十元之譜别無餘產再求恩典出票按期歸還同轉命還押著具限狀送案赶緊將田單契據交案再核 
 
 
 

Page 10

 
 
   
 
 

Page 11

 
 
[光緒二十年十月初一日京報全錄]  
　　宮門抄○諭旨七道錄前○江撫德奏遴員請補知府摺○川督劉奏委署知府片○又奏甄别州縣片○副都統吉奏報進京起程日期摺○浙撫廖等奏調充房考各官摺○十月初一日内務府國子監廂藍旗什日無引見○熙敬等各謝署授缺恩○容貴專摺謝賞假一個月恩○玉書謝專操大臣恩○廣東提督唐仁廉請訓○欽天監呈進時憲書○吏部呈進月官卷○召見軍機唐仁廉皇上明日卯正一刻至蕉苑門跪送至錫慶門跪接畢還宮皇太后辰初出福華門還寍壽宮○○頭品頂戴江西巡撫臣德馨跪奏爲遴員請補知府恭摺奏祈聖鑒事竊照南康府知府陳鼎新病故經臣恭疏具題所遺南康府知府係專衝不兼簡缺聲明江西省現有應補人員扣留外補在案查同治八年七月初十日准吏部奏明改定嗣後輪補升調遺病故休選缺先儘候補班前酌補一人次將候補正班酌補一人於酌補候補班前時先用銀捐候補班前銀捐候補班前無人始用常捐候補班前常捐候補班前無人再以勞績候補班前之員酌補又光緒十三年十月奏定章程内開道府同知直隷州知州通判知州知縣升調所遺及告病病故休致以及佐貳雜職並鹽務等官無論何項所出留補選缺及河工等官除坐補原缺裁缺卽用廻避卽用新選新補留省另補人員不計外無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補　第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五缺爲一周至候補卽用委用以及各本班先到班均不准揷用新例分缺先分缺間及舊例分缺先前分缺間前分缺先分缺間之人又新例報捐各項本班儘先補用人員於各本班輪補到班時第一次用鄭工本班先一人第二次用海防本班先二人第三次用鄭工本班先一人第四次用海防本班先一人鄭工無人用海防人員海防無人用鄭工人員至第五次用舊例銀捐本班先之人如無人用常捐本班先再無人用各舊例本班先如又無人始用勞績本班先之人又光緒十九年七月奏定章程内開各省道府以至未入流報捐分先分間本班先花樣援照遇缺先扣限章程均以一年爲限在省加捐者接到過班部文一年以外之缺方准請補領照赴省者到省後一年以外之缺方准請補各等因江西省知府病故休致一項上次用候補正班後又用至鄭工新班遇缺先一人止今南康府知府病故一缺查坐補原缺裁缺卽用廻避卽用留省另補鄭工新班遇缺先新海防遇缺先海防先海防卽舊例銀捐遇缺先銀捐遇缺新例分缺間舊例分間前均無人按班應用候補班前鄭工新海防候補班前均無人應用海防候補班前之人兹查有候補班海防例捐本班儘先補用知府王錫三年六十歲四川華陽縣人由廪生考取咸豐十一年辛酉科拔貢同治三年朝考二等引見奉旨以七品京官用欽此簽分工部都水司學習行走遵例改捐通判不論雙單月分發江西試用七年八月到省加捐鹽提舉銜十二年在西征糧臺加捐雙月郎中後改捐知府不論雙單月分發江西試用引見奉旨著照例發往欽此召見一次領照起程於同治十二年閏六月三十日到江七月二十一日坐掣第一名期滿甄别以知府照例補用嗣因管解京餉出力議叙給予本班儘先補用同治十三年七月初四日奉旨依議欽此又因克復下江永從廳縣各城並剿平六硐賊巢在事出力保奏光緒二年十一月十四日奉上諭江西試用知府王錫三著以本班仍留原省歸候補班補用欽此九年三月聞訃丁母憂回籍守制服滿起復於十一年八月十七日回省業已接准部文准其起復在案遵海防例加捐本班儘先補用接准部文係光緒十三年正月二十日發行按江西照限六十日减半計算應以十三年二月二十日接到部文作爲到省日期係作爲到省後一年以外所出之缺例得請補委署過瑞州府知府印務該員年富才明辦事勤敏堪以請補南康府知府仍積候補班前之缺據署藩司裕昆署臬司繆德棻會詳請奏前來合無仰懇天恩俯准將王錫三補授南康府知府如蒙兪允該員係候補班前知府請補知府銜缺相當毋庸送部引見亦不核計叅罰謹會同兩江總督臣劉坤一合詞恭摺具奏伏乞皇上聖鑒訓示再此案署藩司於光緒二十年八月十二日出詳合併陳明謹奏奉硃批吏部議奏欽此○○劉秉璋片再成都府知府恩壽保薦卓異請咨引見遺缺查有順慶府知府耆年安详穩練堪以調署所遺順慶府知府查有候補知府羅以禮老成明幹堪以接署兹據藩臬兩司會詳請奏前來除由臣批飭遵照外理合附片具陳伏乞聖鑒謹奏奉硃批吏部知道欽此○○劉秉璋片再通行内開嗣後道府以至未入流凡由曾任各官保舉並非應升之階行令試看一年分别奏咨甄别後方准按班序補又業經在省人員勞績保舉補缺後以陞階用者如係咨補堂稿畫齊後第五日文行又按該省照限减半計算以奉到准補部文爲陞階到省日期又查定例大挑分發各省試用之一等舉人於到省後該督撫切實甄别詳加騐看其有堪勝民社之責者卽以知縣用各等因兹查有在任候補直隷州知州高縣知縣廖葆恒大挑一等試用知縣解尙均試看一年期滿例應甄别由藩臬兩司造具各該員履歴清册塡註考語會詳請奏前來臣查該員在任候補直隷州知州高縣知縣廖葆恒年健才穩應請照例補用大挑一等試用知縣解尚年力富强堪以知縣留川補用除分案咨部外理合附片具陳伏乞聖鑒謹奏奉硃批吏部知道欽此○○奴才吉陞阿跪奏爲恭報奴才進　祝嘏並帶同隨員起程日期恭摺具奏仰祈聖鑒事竊奴才於光緒二十年二月十二日准兵部咨開内閣鈔出奉上諭朕本年欽奉慈禧端佑康頤昭豫莊誠壽恭欽獻崇熙皇太后懿旨本年予六旬慶辰各省文武大員情殷祝嘏業經降旨於各省將軍督撫副都統提鎭藩臬内每省各酌派二三員來京慶祝兹派察哈爾副都統吉陞阿著於十月初一日以前到京恭候届期隨同祝嘏並酌帶道府丞倅將備二三人隨同班列等因欽此欽遵由部咨行前來奴才祗遵之下欽感莫名伏思奴才蒙古世僕知識庸愚自蒙恩簡放察哈爾副都統於今三載愧涓埃之未報们戀主之情殷今幸忝叨祝嘏之班共上升恒之颂不勝歡欣舞忭之至查副都統並無篆務交代事件自應及時進京以備薛候慶祝兹擬於九月十三日由張家口起程並酌派三品頂戴花翎防禦阿芳阿四品頂戴花翎不論班次儘先前卽補防禦驍騎校額勒渾該二員堪以帶往隨同班列所有恭報奴才並帶同隨員起程日期緣由理合恭摺具奏伏乞皇上聖鑒謹奏奉硃批知道了欽此○○頭品頂戴浙江巡撫臣廖壽豐代辦監臨浙江學政臣徐致祥跪奏爲浙省舉行鄉試需用房考實缺州縣不敷調派兼用候補人員循例恭摺仰祈聖鑒事竊查定例直省鄉試房考官必以實缺州縣考充偶遇一時不敷調派於候補人員内考選充當將不敷情由專摺奏明等因今浙少舉行甲午科鄉試定例内廉房考十六員查通省實缺州縣或地方煩要或甫經到任或與調簾之例未符實係不敷調派臣壽豐與藩司先期於通省同通州縣及候補人員中詳細訪察先後札調來省照例嚴密關防監臨事宜前經奏明由臣致祥代辦房考各員例應扃試臣致祥適值辦理錄科是以由臣壽豐衙門扃門考試公同校核擇其文優行飭者密爲記取臣於入闈日將考取之昌化縣知縣李蟠根署武康縣知縣吳士愷安吉縣知縣朵如正諸曁縣知縣周學基開化縣知縣潘紹銓候補同知姚景夔卽用知縣黃大華王家驥鄭維翰候補知縣孫鼎烈謝焯鎣陸爾昭徐致章譚汝玉陳桐翰薛應樞等十六員送入内簾充當房考令各詳細校閲認眞將事以期仰副聖主作育人材至意現在三塲已竣各士子恪遵條規俱屬安靜所收試卷陸續彌封謄錄對讀清楚分次解送内簾臣致祥遵於八月二十一日出闈其餘事宜交提調監試照例辦理謹会詞恭摺具奏伏乞皇上聖鑒再此摺係臣致祥主稿合併聲明謹奏奉硃批知道了欽此 
 
 

Page 12

 
 
[光緒二十年十月初二日京報全錄]  
　　宮門抄○諭旨六道錄前○桂撫張奏揀員調補知府摺○又奏委署府縣各缺片○直督李奏供應兵差請准核銷片閩督譚奏請註銷知縣處分片○直督李奏叅革都司片○蘇撫奎奏鎭江關收支洋藥税厘數目摺○十月初二日推班○恭親王等得賞謝恩○召見軍機○○頭品頂戴廣西巡撫臣張聨桂跪奏爲烟瘴要缺知府需員籲懇天恩俯准調補以裨地方事竊照太平府知府李丹春於光緒二十年六月十三日在任病故應歸六月三十日截缺所遺員缺係衝難相兼烟瘴要缺五年俸滿在任候升例應由外揀員調補查定例烟瘴苗疆缺出應於太平泗城鎭安慶遠思恩等五府内先儘籍隷廣東福建湖南雲南貴州等省人員揀選調補如人地未宜准以别省人員揀選再人地不宜於别府内先儘籍隷五省人員揀選倘人地又不相宜始准以籍隷别省人員揀選又道府同知直隷州知州通判酌量以候補人員請補時該省如有截取記名分發人員應先儘酌量請補如果實係人地不宜始准聲叙以各項候補人員請補又道府同知直隷州通判知州如係奉旨命往或督撫題明留於該省候補均無論應題應調應選之員令該督撫酌量才具擇其人地相宜者悉准補用各等因遵奉在案伏查該府外控越南内轄土司係屬烟瘴要區現值籌辦邊防尤關緊要非熟習邊情幹練有爲之員弗克勝任查泗城等五府内雖有籍隷五省及别省人員非現居要缺卽人地不宜一時實無可調之員至别府籍隷五省及别省之員或不耐烟瘴或不熟邊情礙難率請更調亦無合例應升人員至候補知府班内截取記名分發人員祗有吳其珍一員係光緒二十年五月二十三日到省該員甫到廣西邊地情形尚未熟習其餘籍隷五省者或甄别專以簡缺補用或才具難勝邊要之任均未便稍涉遷就臣與藩臬兩司於籍隷别省應補人員内逐加遴選查有儘先補用知府任玉森年五十二歲係浙江紹興府蕭山縣人由監生在浙江上海捐局報捐通判雙月本班先選用并加鹽提舉銜復在貴州捐局改捐知縣不論雙單月分發省分試用同治八年投効陜甘大營蕩平甘肅金積堡賊巢案内出力保奏十年十月初三日奉上諭著以本班分發省分歸候補前補用欽此遵例捐指省廣西光緒三年五月初十日經欽派王大臣騐放復奏奉旨著照例發往欽此當卽領照起程三年十二月十三日到省光緒四年在滇捐局捐歸本班儘先補用产年經升任撫臣張樹聲以廉勤明篤趨向甚正整頓地方積弊不爲操切而自革除設誠致行民樂其政保奏奉上諭任玉森著傳旨嘉勉欽此題補永福縣知縣奉部復准八年經前撫臣倪文蔚以該員會同防營捕除積匪案内出力保奏請俟補知縣後以同知直隷州知州補用經吏部核議該員業經題署永福縣知縣應改爲俟實授後同知直隷州知州補用於光緒九年二月二十三日具奏奉旨依議欽此又因援剿越南邊匪案内出力保奏請補同知直隷州後以知府儘先補用經吏部議准於九年五月二十日具奏奉旨依議欽此飭赴本任光緒十年四月二十一日到任業經詳請實授奉部覆准在案復因關外官軍迭次獲勝出力保奏請加四品銜經吏部核議改爲五品銜光緒十一年八月二十一日奉旨依議欽此調署太平府龍州同知十三年十一月奉文核准部中坐於光緒十三年九月十四日行文按照限減半計算扣至十三年十一月初四日作爲候補知府到省日期十五年經前撫臣沈秉成以才具開展地方利弊實力講求關心民瘄保奏奉上諭任玉森著傳旨嘉勉欽此十六年經前撫臣馬丕瑶以才堪肆應明幹有爲邊要可期得力保奏奉上諭任王森著傳旨嘉勉欽此十六年十月初八日邊俸三年期滿照例開缺十七年三月於捐助順直賑捐奬叙花翎四月二十七日交卸龍州同知事務回省十八年接奉行知於廣西勸辦順直賑捐案内保奏加鹽運使銜又因邊防期滿案内出力保奏俟補知府後以道員用先後委署桂林府知府篆務現署潯州府知府查請員器局宏深廉能勤敏前補龍州同知烟瘴邊要之抽在任三年有餘熟習邊情一切整頓撫綏措置咸宜委署桂林潯州等府知府皆能實心任事循聲卓著治理裕如足資表率該員曾任實缺同知邊俸期滿由勞績保以知府補用之員照例毋庸甄别以之請補太平府知府員缺實屬人地相宜與例亦符據藩司黃槐森署臬司張人駿會詳前來相應籲懇天恩俯念邊疆員缺緊要人地相需准以候補知府任玉森補授太平府知府於烟瘴要區可收得人之效如蒙兪允該員係軍務出力保舉以知府補用之員今請補缺毋庸核計叅罰俟經手事竣照例給咨送部引見合併陳明謹會同兩廣總督臣李瀚章恭摺具奏伏乞皇上聖鑒勅部核覆施行謹奏奉硃批吏部議奏欽此○○張聨桂片再太平府知府李世椿在任病故所遺員缺查有補用知府王仍賓心地樸實熟悉邊情堪以署理又署懷集縣事准准上林縣知縣馬樹芬調派簾差所遺員缺查有准補太平府明須同知徐炳文穩練安詳辦事精細堪以調署據藩臬兩司會詳洋來除檄飭遵照外理合循例附片陳明伏乞聖鑒謹奏奉硃批吏部知道欽此○○李鴻章片再准工部核覆直屬各州縣光緒十年起至十二年止供應兵差租賃民房棚廠以賃價浮多應令删减另造妥册送部核辦等因飭據藩司裕長查得直屬支應兵差自光緒八年部定新章以後均係按照例章逐案核實造報如光緒九年工部核覆光緒五六兩年兵差過境租賃店房棚廠用欵以按例核算相符上届造送光緒七年起至九年止兵差銷册亦經工部核准又查戶部軍需則例内載官兵沿途住宿如帳房不便預租店房每大間給銀四錢每小間給銀三錢又馬騾應需棚槽沿途過站拴餧每馬二十匹給馬棚一間每間給銀五錢先令查造銷册均係按照此例開報各屬亦照此數供應不任稍有叅差細核本届請銷光緒十年起至十二年止供應兵差各項與歴次准銷部覆並無歧異且兵差過　朝夕靡定多寡不一所需房廠刻不容緩各屬隨時查探預爲租備以免臨時貽誤兵差得程最速向按租用間數照例給價並不計其時日設遇兵數馬數稍多店房馬棚不敷租賃必須隨時搭蓋亦不另給工價照例口外拴餧馬匹搭棚一間客馬八匹給工銀一兩二錢核計直屬供應每棚一間拴馬二十匹給銀五錢並無浮多前奏聲明兵差到站各屬向民間重價租賃較例定價銀多至數倍委係實在情形實屬無可減删請仍照前册核銷以符向案而免賠累等情具詳前來理合附片具陳伏乞聖鑒敕部查照謹奏奉硃批該部議奏欽此○○譚鍾麟片再前署福安縣另案革職知縣顧芝徵存光緒十八年地丁銀二百四十五兩零屢催未解經臣附片具奏勒限追繳在案兹據福建藩臬兩司督糧道會詳該員已將前項銀兩照數完清入於光緒二十一年春撥並二十年奏銷隨本各册内分别造報查該員係另案叅革應將續叅勒追准予註銷等情前來相應請旨將已革前署福安縣知縣顧芝續叅勒限追完處分准予註銷除咨部外謹附片具陳伏乞聖鑒訓示謹奏奉硃批著照所請該部知道欽此○○李鴻章片再藍翎補用都司儘先守備借補海軍提禁把總張得旺遇事畏難朦混據北洋提督丁汝昌呈請奏叅前來臣覆覈無異相應請旨將藍翎補用都司儘先守備張得旺革職不准開復以肅軍律謹附片具陳伏乞聖鑒訓示謹奏奉硃批著照所請該衙門知道○○頭品頂戴江蘇巡撫奴才奎俊跪奏爲鎭江關第一百三十五結期内徵收洋藥税厘銀兩並開支數目繕具清單恭摺仰祈聖鑒事竊准户部咨各海關加徵洋藥税厘一欵旣歸海關併徵自應照章存儲關庫聽候部撥又准部咨凡指明由加徵洋藥税厘項下開支銀兩應各歸各欵動用其收支數目另列清單按結奏報等因均經先後轉行遵照已截至一百三十四結止具奏在案兹據署鎭江關道蔡鈞詳稱自光緒二址年二月二十六日起至五月二十七日止第一百三十五結期滿鎭江關共徵洋藥正税銀三萬八百七十六兩洋藥厘捐銀八萬二千三百三十六兩除分别支解外連同上結實存厘税共存正税銀四萬二千五百三十三兩零厘捐銀三萬八千八百二十六兩零共存銀八萬一千三百六十兩零一伥存儲關庫聽候撥用等情開摺詳請奏咨前來奴才復核無異除將該關原摺分咨總理衙門曁户部查照外理合會同通商大臣兩江總督臣劉坤一核繕清單恭摺具陳伏乞皇上聖鑒謹奏奉硃批該衙門知道單併發欽此 
 
 

Page 13

 
 
[光緒二十年十月初三日京報全錄]  
　　宮門抄○諭旨三道錄前○浙撫廖奏飭糧道赴任片○護豫撫劉奏揀調知縣摺○護湘撫王奏特叅疏防各官摺○護豫撫劉奏叅革都司片○蘇撫奎奏收解華洋税鈔數目摺○皖撫德奏火藥局碾房失事情形片○十月初三日理落院鑾儀衛光祿寺八旗兩翼值日無引見○禮王等得賞謝恩○奈曼王到京請安並謝賞親王銜恩○國俊謝授西安將軍恩○甘肅總兵田在田到京請安○謙光謝調密雲副都統恩○杭州織造書正請訓○崇文門呈進冬笋○召見軍機田在田書正○○廖壽豐片再新授浙江督糧道鄭嵩齡現已到省應卽飭赴新任以重職守除檄飭遵照外理合會同閩浙總督臣譚鍾麟附片陳明伏乞聖鑒謹奏奉硃批知道了欽此○○頭品頂戴護理河南巡撫布政使臣劉樹堂跪奏爲知縣接壤廻避遵駁揀員更調恭摺仰祈聖鑒事竊照夏邑縣知縣孔繁潔因原籍住址與任所相距係在五百里以内呈明廻避先經撫臣裕寛奏請以新鄉縣知縣魏正儒互相調補並行司將夏邑縣員缺委員接署先令孔繁潔照例離任嗣准吏部以魏正儒任内有經徵未完錢糧展叅例關降調與例不符奏駁奉旨依議欽此咨行到豫當經欽遵轉行去後兹據署布政使桂霖按察使長祿會詳稱查得夏邑縣知縣孔繁潔現年四十四歲山東由阜縣監生報捐知縣分發河南試用捐戴花翎賑務出力保俟補缺後以直隷州用加捐遇缺先補免試用捐奬知府銜題補夏邑縣知縣光緒十九年二月初三日到任查明任所距原籍計程三百九十里係在五百里以内據該員於四月二十二日禀請廻避由局祥咨山東省查明開具程途里數實在五百里以内並經行司確查覆核無異自應照例廻避查夏邑縣係衝難中簡選缺先請以新鄉縣知縣魏正儒對調奉部議駁復在通省簡缺知縣内逐加揀選查有羅山縣知縣愛仁現年三十五歲正黄旗蒙古桂華佐領下人京口駐防由附生中式乙酉科本省鄉試舉人兩戌科會試中式貢士己丑科補行殿試二甲改庶吉士庚寅散館奉旨以部屬用欽此簽發工部屯田司行走遵章捐歸進士本班知縣選用光緒十九年二月分簽選羅山縣知縣三月初二日引見奉旨河南羅山縣知縣著愛仁補授欽此四月十七日繳憑到少十月二十二日到任該員任内並無降革留任例有展叅及督催分數錢糧承追虧空贓罰與簡缺調補之例相符請與孔繁潔對調詳請具奏前來臣到任未及三月例不加考據該司等查明與例相符請將羅山縣知縣愛仁調補夏邑縣知縣所遺羅山縣抽亦係繁難中簡選缺卽以孔繁潔調補現調之缺相距各該員原籍均在五百里以外廻避對調例不計俸如蒙兪婚該員等係現任知縣互相調補缺項相同均無庸送部引見俱係初調人員亦毋庸查開叅罰所有知縣接壤廻避遵駁揀員更調緣由理合恭摺具奏伏乞皇上聖鑒敕部覈覆施行謹奏奉硃批吏部議奏欽此○○二品頂戴護理湖南巡撫按察使臣王廉跪奏爲特叅疏防監犯致斃多命有獄管獄各官請旨分别革職撤任事竊照光緒二十年七月三十日據署永定縣知縣李尚卿禀稱前奉本州批飭會同慈利縣勘訊高維垣與朱際六爭控一案於七月十九日起程二十日在途次接據典史鄭家彥禀稱十九日初更時分在監斬犯李四八絞犯李盡茞因與同監犯人口角各將鎖銬扭斷執持菜刀將監犯任興鞍張崇連崔繼和劉錄周昌誘及禁卒周成砍傷並拒傷管獄家丁李芳美乘勢扭開内監栅門攀落頭門鎖鑰一同逃逸該典史聞信會營跟蹤追至縣城東門外觀音橋該二犯藏匿橋下丁役攏捕均各畏罪用刀自刎咽喉當經拿獲押帶回城任興鞍崔繼和張崇運劉錄周成均各傷重先後殞命李四八延至二十一日李盡茞延至二十二日亦均因傷身死等情到臣查逞兇之監犯李四八因行竊拒傷事主吳氏身死擬斬監候李盡茞因欠債砍傷田葛健身死擬絞監候被殺之監犯任興鞍因放槍誤傷趙士發身死擬斬監候張崇運因共毆張崇熙身死擬絞監候崔繼和因捕毆羅長萬身死擬絞監候劉錄因藉屍圖詐暫行監禁尚未擬罪均屬重囚典史專管獄務當如何嚴密防範漫不經心致令監犯殺斃多命實屬異常疏忽且監獄重地何來刀械更難保無受賄鬆刑及與囚金刃情弊必須澈底嚴究知縣爲有獄官平日如果督察嚴明何致釀此重案當經分别批行去後兹據署布政使翁曾桂署按察使李經羲會詳前來除飭灃州就近委員馳往騐明已死任興鞍等屍傷塡格通詳並飭縣將周昌誘等傷痕醫痊一面由州提取同監犯人及刑禁人等研訊如何起興務將確情議擬詳辦外相應請旨將永定縣典史鄭家彥革職以便歸案審辦並將署永定縣知縣李尚卿撤任聽候查辦謹會同湖廣總督臣張之洞恭摺具奏伏乞皇上聖鑒訓示施行謹奏奉硃批另有旨欽此○○劉樹堂片再補用都司汪興隆前由安徽來豫投効經統領工振營提督董明禮派帶土夫督工不力撤差該都司因求復未允藉口在工墊有蓋房錢文函約都司武殿魁相帮索取聲言如不付給卽與拚命經前撫臣倪文蔚追出奬札咨部斥革嗣准兵部咨覆汪興隆業已保奬都司係屬四品職官應令奏明辦理等因前撫臣倪文蔚追取汪興隆未呈原保把總奬札未到因病出缺經前撫臣裕寛節次行催兹據祥符縣查訊汪興隆把總奬札實已在營遺失無從追繳等情詳請核辦前來臣查核都司汪興隆經工振營派帶土夫因督工不力撤差求復未允輒敢藉口墊錢函約帮索聲言拚命實屬目無長官形同無賴相應請旨將補用都司汪興隆卽行革職以肅戎行而儆效尤理合附片具奏伏乞聖鑒訓示謹奏奉旨著照所請兵部知道欽此○○頭品頂戴江蘇巡撫奴才奎俊跪奏爲鎭口關第一百三十五結期内徵收華洋税鈔及支解數目繕具清單恭摺仰祈聖鑒事竊照鎭口關徵收税鈔截止一百三十四結止疉經按法具奏在案兹據署鎭口關道蔡鈞詳稱自光緒二十年二月二十六日起至五月二十七日止第一百三十五結期滿共徵洋商船隻進出口正税銀二萬一千二百四十三兩零進出口半税除存票應行提存銀四千九十兩零計不敷銀九百五十二兩零洋船鈔銀六千七百二十五兩零子口半税銀四萬一千二百十九兩零華商船隻進出口正税銀一萬二千八百五十一兩零進出口半税除存票應行提存銀三千一百四十一兩零外凈銀九千七百一十六兩零華船鈔銀三百七十二兩零洋商正税内提解部庫四成華商正半税内提解部庫五成二厘華洋船鈔内以三成解交總理衙門其餘七成提交總税務司收用以上徵存各項税銀除開支司税經費鎭江關經費委員薪水子卡司事巡丁薪水工食傾鎔火耗出使經費並解固本京餉旗營加餉淮軍恊餉户部京餉鐵路經費等欵外連同上結存税共實存銀九萬六千五百八兩零留備税務司提用經費及奉撥各餉所有歴結備撥未經提歸洋藥鹽税等銀仍俟下結再行分别歸欵造册詳請具奏前來奴才覆核無異除將原册分咨總理衙門曁户部查照並令將是結徵收税鈔及洋船往來各數目造册送查外理合會同通商大臣兩江總督臣劉坤一核繕清單恭摺具奏伏乞皇上聖鑒謹奏奉硃批該衙門知道單併發欽此○○德壽片再據防軍製造火藥局委員試用州吏目吳繼昌禀該局設在省城西門外清水塘地方距城四里地面空曠局之西里許另設造藥廠派儘先把總張志喜駐廠管理本年八月初三日午刻陡起旋風該廠火轟聲震隨卽趨往查看廠中碾房被焚詢據該把總及受傷之夫役面稱正在碾藥作工狂風忽起飛沙吹落碾槽銅滾與鐵碾碰撞濺出火星猝不及防引燃槽内之藥致有此變當時勘騐轟毁碾房八間餘房及圍墻等處稍有震損碾内藥料及曬晾藥子共失二千餘斤碾夫轟斃二名又受傷三名赶卽醫治局内已成之藥及硝磺炭料均無遺失市廛居民相離皆遠毫無所損等情當經臣批飭速將傷斃碾夫酌量撫卹毁損房屋分别修理查製造火藥關繫緊要應如何小心經理雖被風失事猝不及防所毁僅止碾房　料失亦無多而碾夫二名因此斃命請委員等未能董戒在先究難辭咎應照吏兵二部奏定處分章程據實奏叅相應請旨將專簽委員儘先把總張志喜卽行斥革兼管委員試用州吏目吳繼昌革職留任以示懲儆理合附片具陳伏乞聖鑒訓示謹奏奉硃批著照所請該部知道欽此 
 
 

Page 14

 
 
[光緒二十年十月初四日京報全錄]  
　　宮門抄○諭旨二道錄前○河督許奏抛護各工穩固片○又奏搶辦各工片○陜督楊奏揀補守備片將軍定奏更換統領片○陜督楊奏甘省各屬被災情形片○又奏揀補都司摺閩督譚奏報銷添購各項機器經費片○浙撫廖奏察看知府等官摺○十月初四日吏部翰林院侍衛處值日無引見○肅王因伊子得護軍統領謝恩○理藩院尚書啓秀到京請安○福中堂等得賞謝恩○四川總兵陳金鰲到京請安○芬車等各謝調授缺恩○齡公吉恒各假滿請安○召見軍機啓秀陳金鰲榮祿○○許振褘片再查本年上南河廳屬鄭州上汛五堡挑頭壩二埽下首空檔石垛一道中河廳屬中牟下汛九堡托頭壩頭埽前舊有碎石一叚下南河廳屬祥符上汛十九堡盖壩新四埽下跨角下首磚挑壩外碎石一叚係光緒十六年加抛黃沁廳屬武陟唐郭汛攔黃堰磚七壩下首頭道順壩頭並西面碎石一叚係光緒十九年加抛衛糧廳屬封邱汛十三堡越堰四道挑壩頭並西面石工係光緒十九年加抛祥符廳屬祥符上汛十五堡挑水壩下首碎石一叚係光緒十七年加抛下北河廳屬祥符下汛頭堡挑水頭壩迤下順隄舊有石垜一叚係光緒十六年加抛各工均於處暑前後一律抛護整齊俱已堅實高鞏足資抵禦理合附片具陳伏乞聖鑒謹奏奉硃批知道了欽此○○許振褘片再黃河北岸黃沁衛糧祥河下北四廳本年歲修加抛磚壩工程現已修築高整堅實者係黃沁廳屬武陟唐郭汛攔黃堰磚八壩下首土壩頭磚壩工程係光緒十九年加抛衛糧廳屬封邱汛十三堡越　三道挑壩頭舊有磚壩一道係光緖十九年加抛祥符廳屬祥符上汛十五堡挑水壩上首磚壩一道係光緒十七年加抛下北河廳屬祥符下汛頭堡挑水二壩迤下空檔舊有磚壩一道係光緒十七年加抛以上各工均因伏秋汛内河水　發溜勢洶湧七堤下卸搜淘不移至將舊磚塌陷情形緊要當經該廳動用存工磚塊分叚搶辦相機加抛現在俱已高整堅實足資抵禦理合附片具陳伏乞聖鑒謹奏奉硃批知道了欽此○○楊昌濬片再臣接准部咨陜甘督標左營守備魏生榮准補赤　營都司所遺督標左營守備員缺係第三輪第七缺輪用儘先人員應令揀選合例人員請補等因臣揀選得藍翎都司銜留陜甘儘先補用守備借補漢中鎭屬平陽關營千總謝得勝在標年久與榮伍地方最爲熟習惟名次在後自應照章聲叙查光緒十年部定新章内開儘先各員均按奉旨先後挨次補用如實在不得其人必須將名次在先各員按名指實方准史次在後之員聲明請補其在前各員除親喪降革病故廻避告假離營均准其聲叙外如聲叙人地不宜至多不得過二十員等語兹核得儘先守備名次在先之石俊英徐登甲梁大忠呂得祿等四員前於黃得福請補守備案内已經聲明應卽開除不計外惟王學沅業已病故王安邦因事革退離營李朝棟張琳康學仁蘇正福孫蘭均係本府例應回避其李榮寛龔萬春何得彪謝鎭西祁光全岳鳳岐張善李向榮張義連劉國瑞蔣光龍劉承基何齡孫立慶韓文馨羅元章李聨芳黎寳灜等十八員或現居要缺或人地生疏均與此缺不甚相宜未便遷就請補核計謝得勝儘先守備名列十九係在二十名以内與奏定按名指實章程相符該員謝得勝勤幹有爲且在署督標後營守備任内辦理一切諸臻妥善以之請補斯缺洵堪勝任亦與輪缺章程相符合無仰懇天恩俯念員缺緊要准以該員謝得勝補授督標左營守備可期得力如蒙兪允俟接准部覆後卽知送部引見以符定制除查取該員履歴清册送部外理合附片陳明伏乞聖鑒訓示謹奏奉硃批兵部議奏欽此○○定安片再練營統領人員如有更換等事應隨時奏報兹據吉林吉字營右翼統領記名副都統三姓左翼協領承順因病呈請離營回旗當差查有二等侍衛德喜勇敢樸勤管轄嚴肅堪以派委除檄飭遵照並分咨海軍衙門部旂查照外理合附片陳明伏乞聖鑒謹奏奉硃批該衙門知道欽此○○楊昌濬片再查甘肅各屬自春徂夏雨澤應時收成頗稱豐稔惟間有禀報被雹被水之區當卽飭司分别委員查勘並移飭該管道府直隷州確查妥辦兹據藩司沈晉祥將各屬被災大槪情形詳請具奏前來臣查蘭州府屬之河州狄道州平凉府屬之平凉縣涇州直隷州屬之靈台縣西寍府屬之西寍縣碾伯縣寍夏府屬之寍靈廳各地方均於本年四五六等月被雹打傷夏禾雖輕重不同而小民終歲勤動正值夏禾結實秋禾滋長忽遭偏災殊堪憫惻已飭委該管道府直隸州督同各地方官前往履勘分别借給義糧以資接濟或作補種秋禾耔種並查明是否不致成災另行彚案辦理惟蘭州府屬之皋蘭縣南鄉阿于鎭等處於本年六月二十五日夜天降雹雨山水陡發冲漫水地二百二十餘畝民房六十三間水磨三盤官橋四座淹斃胡姓等民人五名又金縣屬之南鄉泰八甲於本年六月二十五日午天降雹雨至戌時止平地水深數尺夏作各禾苗被雹打傷淹斃牛羊一百數十隻冲塌土房二間又沙泥州判於本年六月二十五日雷雨交作山水暴發被水冲塌摩雲驛民房七間淹斃男女大小七名口號房二間馬棚四間以上三州縣地方被災較重均經該司移行該管道府及委員履勘分别撥糧給銀妥爲撫恤被水淹斃人口已經各地方捐棺殮埋冲塌房屋水磨飭令查明實有若干照例給予銀兩及時修復冲壞橋梁道路飭派防營並撥發銀兩飭令赶速興修俾利得旅併令查明水冲田地能否墾復被雹地畝由地方官籌措耔種勸慰農民趁時播種秋禾以冀晚收錢糧應否蠲緩統俟各屬結報到日另行彚核辦理所有甘省各屬本年夏秋禾苗被災大槪情形謹附片具陳伏乞聖鑒訓示謹奏奉硃批知道了卽著飭屬妥爲撫恤毋任失所欽此○○太子太保頭品頂戴陜甘總督臣楊昌濬跪奏爲揀員請補都司要缺以裨營伍恭摺仰祈聖鑒事竊臣接准部咨陜西漢中鎭屬東江口營都司員缺係題補第二輪第九缺輪用世職應補人員請補等因臣查東江口營都司員缺設處南山五方雜處非得明幹之員難資治理兹揀選得期滿引見陜安鎭標供差騎都尉世職馬天齡年力正强才具勤奮以之請補斯缺實堪勝任亦與部章相符合無仰懇天恩俯念員缺緊要准以該世職馬天齡補授漢中鎭屬東江口營都司員缺俾期得力如蒙兪允該世職係已經引見之員應請飭部發給實據劄付以符定制除查取該世職履歴清册送部查核外謹會同陜西固原提督臣雷正綰合詞恭摺具陳伏乞皇上聖鑒訓示謹奏奉硃批兵部議奏欽此○○譚鍾麟片再准户部奏定報銷新章各省機器局並船政局添購機器經費奏明報部立案方准核銷等因兹查福州琛航輪船於光緒十九年六月間在船廠修理輪機水缸桅檐錨練杉板門窓廚厠換配前後凉棚遮陽杉板罩添補帆纜共用工料銀一千三十三兩零又十九年閩口水雷營領用船廠物料器具共價銀一萬一千五百七十九兩又由天津機器局發白藥信子二千個計十四箱木　八十把計一箱由津附新豐輪船運至上海交招商局海琛輪船運閩應需輪船水脚銀四兩三錢六分歸入光緒十九年分善後案内報銷據善後局司道開具各欵細數清摺詳請奏咨前來除清摺咨部外謹附片具陳伏乞聖鑒謹奏奉硃批該部知道欽此○○頭品頂戴浙江巡撫臣廖壽豐跪奏爲知府等官到省一年認眞察看分别加考恭摺具陳仰祈聖鑒事竊案准部咨道府州縣保歸候補班人員應於到省一年後察看考核分别補用又准部咨嗣後勞績道府分發到省按照定例責令該督撫隨時認眞察看扣滿一年後出具切實考語嚴行甄别不行瞻徇情面槪行留省補用等因光緒二十年七月初四日具奏奉旨依議欽此欽遵在案兹查有候補班前補用知府錢錫珪候補知府戴啓文王錫奎蔡增光候補知縣關鍾衡馮天瑞鍾靈均試看一年期滿據藩臬兩司分案會詳前來臣查候補班前補用知府錢錫珪穩愼安詳候補知府戴啓文才具開展王錫奎識練才明蔡增光誠樸有爲均請留省堪膺繁缺知府之任候補知縣關鍾衡講求吏治馮天瑞諳練老成鍾靈年强才裕均堪照例留省補用謹會同閩浙總督臣譚鍾麟恭摺陳明伏乞皇上聖鑒謹奏奉硃批吏部知道欽此 
 
