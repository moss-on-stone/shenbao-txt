# 1895 - 180 - 4907974

 

Page 1

 
 
[新印醫學心悟雷公藥性賦解出售] [  圖書集成局代啓]  
　　醫學心悟一書爲天都程鍾齡先生所著先生精於醫理上閘仲聖心源旁及諸家雜說是書所論證治病情條分縷析後　外科十法誠醫學之　梁文瑞樓主人覔得原本倩本局用新鉛字排印成書每部洋四角○雷公藥性賦藥性解兩種爲業醫者必讀之書刻己印成每部洋二角請向蘇州察院塲上海棋盤街文瑞樓購取 
[新印賦學正鵠重印各書出售] [  圖書集成局代啓]  
　　賦學正鵠集釋係平江李次青先生所選分類十種淡妝濃抺各擅勝長誠爲初學之秘笈文瑞樓主人倩本　用鉛字排印眉批註釋悉依原本校讐裝訂格外精良計每部四本價洋四角○曾惠敏公全集每部洋八角○彭剛直公奏疏每部洋七角○詳註八家四六文鈔每部洋一元二角請向蘇州閶門綠蔭堂上海棋盤街文瑞樓兩書坊購取 
[問答節略書後]  
　　嗚呼天下事言之匪艱行之維艱古人有先我言之者矣自李傅相之奉朝命議我也在稍知時務者觀之鮮不以爲難事葢以中國之陸兵潰敗水師糜爛大局可危有不得不和之勢倭人狡詐性成乘其戰勝之銳氣又熟悉中國之情形必致要挾多端使我議和之大臣進退維谷旁皇失據而後已當此之時欲求議和條欵事事愜心不受人之指摘豈不難哉顧或者謂李傅相位尊望重歐洲諸國之人尙且欽敬其威名何况於日本且傅相素與伊籐相善此次會晤之後必有情誼可商或不致有非分之求所謂化干戈而爲玉帛者必在此行也或又謂傅相奉使之前先曾入都請訓則議和中一切條欵可行不可行皆有禀承倘在會議之時實有意外需索之事不妨立時駁斥决不應允倘伊籐不肯退讓不妨拂袖而起秉節西歸此雖與張邵二星使之不能成事如出一轍然一則未曾開議一則已開議而有萬不能允之故所以决裂此中大有分别吾知清流之士必推許傅相之忠於爲國有不可奪之志而掌軍符握兵柄之大臣亦知和議不成其勢不得不出於一戰不必收合餘燼亦可背城借一聚獅虎之全力以與狐免搏此中勝負不待智者而可知也事成之後傅相不必自伐其功而自有歸功於傅相者且豈徒傅相一人享大名中國之事從此固大有可爲也而孰知事乃有大謬不然者局外之人豈能知局中之事局中人之苦衷每不能爲局外人所共諒傅相奉命議和雖有頭等全權大臣名目而重大條欵不能應允者必須奏明辦理不便當時决斷者亦必緩商請旨是傅相名爲有權而權不足也卽使因伊籐不肯稍讓而浩然有歸志亦須請旨而後行若不准其所請則進退兩難矣此其一也伊籐雖與傅相交好而軍國大計各爲其主斷難因此而容情况中國求和之計已决傅相此行可成不可敗倭人豈有所不知此其二也中國與日本重修舊好雖有議和之名而實有求和之據况議和之地不在中華而在日本彼旣力占先著爭上游我自然已失國威落下乘爭之亦屬無益此其三也此三者皆議和内之闗鍵也傅相智珠在握閱歴已深豈有不知之理特不必明言耳今觀五次問答節略而當日議和之情形可得其大槪矣當其第一次會議也互換全權文憑之後傅相卽令羅觀察宣誦停戰英文節略面交伊籐伊籐略思片刻答以明日作覆則停戰一節實爲至要之端惟停戰之事有益於中華者甚大而又因合理不能卽行拒絶所以躊躇至再似未能卽定至於應議條欵必由日本開示此亦占先著爭上游之意也第二次會議備覆停戰節略内竟欲佔據大沽天津山海闗三處其兄很之意不言可喻傅相說破反客爲主之理始將停戰條欵帶回商量限以三日須復而議和條欵尙未揭曉也伊籐之爲人智慮甚深亦狡矣哉第三次會議將停戰之議暫且擱起伊籐將覆文反復細看又以東語解之延時細想誠恐中堂議和之意不眞沈思渺慮鄭重非常而議和條欵仍不交出繼又云和欵一事盻望甚殷愈速愈妙一若不容中堂之籌度也者伊籐祗知有已不知有人此足令人難堪者矣非中堂之大度包容曷克有成第四次會議傅相已受傷其時會議之事已躭延半月有餘深合伊籐觀望之意停戰條欵因傅相之傷亦已畫約惟日本和約底稿不願傅相擬改另備改定條欵節略傅相閱之但有允不允兩句話而已急切萬分狡謀卽在其中傅相剛柔互用辯論多端仍屬無濟於事其大有闗係者竟不可動摇而且逼迫過甚期限太促但可自已遲延不准他人緩商仍是祗知有已不知有人之故智耳第五次會議此時傅相已奉旨酌量辦理和議重大一身任之傅相惟恐决裂詞愈卑氣愈和伊籐堅韌異常牢不可破絲毫不肯稍讓且所議者數端小事而大綱已定竟不可移易矣鳴呼島國之中大有人在然易地以觀使伊籐處傅相之位恐亦不能有所展布也吾讀問答節略而深知傅相辦事之難矣故亦曰天下事言之匪艱行之維艱 
[上諭恭錄]  
　　閏五月初二日奉上諭李秉衡奏革員虧短交代鉅欵潛匿無蹤請飭嚴追一摺山東已革知縣畢炳炎前署鉅野縣任内虧短正雜各欵爲數甚鉅延不完解降旨查抄監追兹據李秉衡奏該革員潛匿無蹤難保不遠颺他省著湖北巡撫及各直省督撫一體嚴密查緝解往山東監追以重庫欵該部知道欽此 
[倭欲攻臺]  
　　昨日香港來電云日兵擬將攻犯臺南之安平口岸英德二國水師統領皆勸令英德二國水師統領皆勸令英德商人舍之他適恐悮遭蹂躪保護難周也 
[蘭臺餘話]  
　　京師訪事人云前者蕯大臣廉請改衛守備俸滿開缺年限至衛千總則照衛守備開缺例量予變通以通捐路一摺奉旨交兵部覆核刻經大司馬議駁仍照舊例推升一俟新班人數過多再行議改○甫在部投供之候選衛所人員共四十餘人聮銜缮禀攔大司馬之輿聲請推廣衛所升途據稱目下在任衛守備千總中有已歴三十餘年迄未開缺者不知大司馬如何批示也○前者軍務孔亟京城内外十六門每門添設緑營兵一百二十五名統以武弁巡察奸人五月杪已一律裁撤仍回本汛當差○今春户部創開孝廉捐輸刻聞上兌者已有六　每人正欵銀二萬兩按大八成例覈减升上兌足庫平銀一萬六千兩再加印結部費所需仍不下二萬金云 
[元州魚素]  
　　北通州訪事人云前者英法德俄美等國各選兵士五十名駐紥京師護衛官民教士邇者議和旣定因有某國之兵於五月二十五日撤防他往路經郭外買舟赴天津○倉憲拿獲倉匪劉六李一二名奏請發交刑部訊辦某日刑部來文提取張直剌卽遴派妥役備車二輛鎖押進京○中西兩倉於四月二十日起放米核至目下西倉共放過小票差票米一萬石有奇中倉放過小票差票米二萬六千餘石大約閏五月初卽可一律放竣矣○城東五里窰有一河堤附近各村農擔土加高以免河流潰决工竣後又開築新堤一道經過鄰村鄰村人出而阻之桃夫自恃雄强致將鄰村父老十數人毆傷内有三人受傷極重張剌史聞報之下立卽下鄉騐視而兇手已蹤跡杳然矣○今年 
 
 

Page 2

 
 
二麥惟低窪之地歉收餘則收成甚好刻下正當刈割之際黄雲萬疉帶陌連阡鳩隴風來香聞餅餌材中婦孺各試新鐮笑語之聲若遠若近以視前者流民載道眞有天壤之殊矣○新麥上巿巿價日廉回溯三四月間每石售至通錢十五六千文目下祗須七千七八百將來河南山東麥船齊至恐更當廉於此時也 
[芝罘郵簡]  
　　烟臺訪事人云電缐之設所以逹軍情邇來時有匪人竊割雖經獲案重懲總未能雷厲風行刻下官府又嚴伸禁令再有犯者定以軍法從事○今歳魚巿較遲穀雨後下網江流始有所獲今當歇網收竿之際而出產倍多於往昔惟時當盛夏販魚者不便醃製祗得陳諸巿上贬價而沽是殆有幸有不幸耶○寗海州一山素產金沙近聞居民當兵燹之後仰屋無聊相率開採頗有所獲得此資助不無小補○南來糧米以秈米爲大宗惟饑饉之年貧民皆恃粗糧以果腹前由上海運到包米頗多而東省之高梁玉秫價值頓减民間食用始覺接濟不窮矣○上月三十日有輪船滿載商客將赴海參崴内有雇工一名被船上機器壓傷致斃當經華官詣騐並無别項情事由船主付給棺殮資著其家屬領尸埋葬○日兵性喜圖畫烟街商民有存儲名繪者俱由奸人販至劉公島旅順二處出售惟名家畫本未能得善價必如工匠塗抺紅緑滿眼則利巿三倍亦可見其好尙之所在矣按此當是甫經停戰時事今則日兵早已東渡矣○節交夏至農乃登麥本屆可稱中稔民家餅餌香騰足資食用而粗細糧價始行跌落惟雨後天陰連日霧霰迷漫所刈小麥霉腐堪虞安得碧翁翁大放晴光也○上月二十八九等日時有日兵至威海地方遊歴或十餘人或二三十人不等近聞有由自此處來者言及月之初三日到有日兵將在此駐紥蓋造營房附近居民皆思爲避地之計頗覺驚慌異常此說得之傅聞不知確否 
[提訊逃官]  
　　福建省垣訪事人云已革澎湖鎭總兵周振邦已革澎湖通判陳步梯失律逃亡早經奉旨褫職逮治旋經拿獲解送閩垣上月某日閩浙總督邉制軍牌示轅前著於五月二十一日辰刻押赴轅門聽候本部堂勘審想罪大惡極必不能法網倖寛矣 
[榕陰清話]  
　　福建省垣訪事人云署侯官縣張翼臣大令額雲奉憲檄調任詔安因於五月二十五日將侯官任經手事件一一交清二十六日親赴督轅叅謁正在官廳小坐微覺胸腹不舒僕人疑其飢也巿油粿進大令食畢神氣益不能支不得已命駕回寓甫入門卽嘔吐大作昏不知人醫藥無功至夕竟溘然而逝意者其爲急痧歟○福建臬司張　臣爵廉訪奉旨升調山西藩司行有日矣屬下僚寀輪日就各會館設筵祖餞熱閙異常○閩中向有人排設小賭桌及雜貨攤侵佔街面有碍行人并有一種棍徒結隊成羣欺壓平民恣意魚肉或開設臺基之類引誘良家婦女賣姦事爲保甲總局督辦陳太守所聞特飭各局認眞拿辦○渡雞口某小錢鋪主某甲平日與井樓門永美大錢店往來某夕更鼓紞如星稀月爛甲遣夥某乙携三百二十千錢票向永美繳還行至獅橋下彭姓門前突有匪徒攫其所持火把乙厲聲呵斥旋被數惡棍推仆於地或縶其手或揢其喉或剌以錐或　以刃乙痛極昏暈惡棍遂奪其錢票而逃當行兇時似聞其語曰你前日打我我今日尋著你你還有甚麽話說隨見其從旗汛口一路去然渾身受傷無力窮追祗得匍匐而回向鋪主哭訴一切鋪主急投閩縣署控陳其時縣主方大令方有事下鄉由侯官縣戚大令將乙傷處騐明諭令回家醫治候出賞格購緝兇徒 
[襄流暴漲]  
　　漢口訪事人云連日襄陽來電報稱襄河之水陡漲七八尺許潮頭滾滾已於五月二十六七日出江漢口襄河寄椗之大小各船聞報之餘一律嚴行戒備少焉果見驚濤駭浪砰𥔀奔騰幾疑萬馬千軍憑空蹴踏幸各船早經駛避無一受傷說者謂苟無電報飛傳則江上奇災當不知若何景象也 
[六橋烟柳]  
　　杭巡道王心齋觀察於上月二十一日出轅巡閱海塘覆勘工程先至海寗次及海鹽平湖李太守襄國隨同前往現在各工均已告竣道憲於二十七日回轅因途次感受風熱請假三日調養其監工之馬司馬秉鈞亦回省銷差○有趙姓子年約十七八卜築觀橋在某布店學業爲賭徒所誘輸去洋蚨五元被其追逼無力歸償某日私購芙蓉膏服之比及歸家神色頓異家人再三盤詰始吐實情卽命人擡至天水橋西醫處救治幸受毒尙輕得以救活否則眞不堪設想矣好賭博者尙其鑒諸○寗人吴某素以成衣爲業在杭之辛家橋道院巷内開設作塲生意頗繁往來主顧類皆大家公館現因天時驟煖各家促製夏衣作中雇用長工五人不敷所用乃於前月間添用短夥朱姓一人吳雖素與相識實未知其底細日前由某公館交來官紗一匹熟紗數丈未及收藏爲朱竊去逃避無蹤追尋不見朱又無人作保祗得自行出資賠償現在人心不古用夥伴者卽確有薦保尙難免意外之虞况無薦保者乎吳之被竊殆亦自不謹慎歟○杭垣自十七日得沾微雨後已逾旬田未沛甘霖農人日事祈禱終歸無益上月二十六日午後忽起大風城外尤甚走石飛沙江水怒發宛如奔潮渡江之船咸避入小港某荼寮之凉蓬亦被吹倒封姨之力誠匪輕矣三十日天氣晴暖一點鐘時微雲忽合稍露陽光霎時大雨傾盆並無風雷移時卽止而缸中積水已滿殆俗所謂白撞雨者是也行路之人猝不及防躱避無由拖泥帶水而歸者不知凡幾雨勢雖大惜爲時無多田中燥烈已久恐均不能濟事耳○浙省舉辦海運所有各縣應解漕糧前經儲憲鄭芝嚴觀察派員嚴催現已陸續解省尙有欠解折價銀兩以及零米匠糧等項須由藩糧兩憲會同札委各員分路催提諸曁委通判郭維銘歸安委知縣王廷燦黄嚴臨海天台仙居四縣委知縣顔其慶桐鄉委知縣胡福保龍游委知縣何金魁以上各員均於五月廿六七日奉到札知當卽禀辭往催也 
[笛步清譚]  
　　金陵訪事人云下江考棚大門外旗竿於上月十七日被大風吹折其一目下試期伊邇宗師將次按臨是以江寗縣翁明府特飭差役興修已在某木行購得大木二枝擇吉更換矣○入夏以來暢晴無雨河中水淺船不得行桃葉渡頭棗花簾外無復有選艶妓挈妙伶打槳花前迎凉遣興者鍾山淮水未免寂寞殺人而時值分秧胼眡老農尤覺雙眉緊鎖深怨蒼蒼者有心靳澤不肯粒我蒸民至本月初一日封家姨忽自西北方來孃子軍蹴踏喧豚幾致撼摇山岳旋卽陰雲密布大雨傾盆砰𥔀滂沱閱二畫夜秦淮之水早已緑漲三篙而秧田新緑嫩於烟茅檐蔀屋之中益覺歡聲雷動矣○閏重五之日好事者製就龍舟就秦准中爭相比賽并以幼孩扮就戲文置諸鞦韆架上如打櫻桃小上墳雙摇會賣青果之類薰香薙面窄袖低鬟胡帝胡天幾令見者魂消心醉以致辛夷花下丁字簾前名士美人衣香扇影往來絡繹交織如梭直至皓魄東升風來水面而彼呼蔣妹此挈邢姨燕語鶯聲猶不絶於紅板橋頭烏衣巷口眞昇平之樂事水國之清游也 
[神女珠光]  
　　漢口訪事人云五月二十五日南風大作江中白浪滔天至二十六日午時風仍未息有湖南船滿裝煤炭駛至四官殿碼頭忽有一貨船迎面而來一時捩舵不靈致將煤船撞穿水卽汩汩而入船身過重沈入江心幸有小划船將沈船中各人救起○張美之巷孀嫗董氏早失所天遺一小嬌生藉十指以餬其口及笄之歳經氷上人撮合許字比鄰劉姓童養其家劉婦固臙脂虎也盡情凌虐困苦不堪某日又不得其姑歡心竟以燒紅鐵火鉗　其二乳受傷過重以致玉殞香消董氏聞訃而來抱屍痛哭旋有人出爲調處董氏堅不肯依大約鼠牙雀角之爭斷不能免矣○邇來西商就内地採辦　麻爲數不少所儲之貨統歸瑞記華昌寳順禮和美最時禪臣各洋行裝運出洋五月二十四五兩日新麻已到漢臬旋卽開盤議價聞武昌線麻每擔值銀七兩八錢蒲圻線麻七兩九錢嘉魚及神山線麻皆七兩五錢咸臨線麻七兩四錢至七兩六錢然其貨甚少新店線麻尙未運到 
[上海官塲紀事]  
　　前日新授昭文縣李梅蓀明府鵬飛由蘇州省會來申假寓洋涇浜長發棧擬卽附某輪船赴金陵謁見張香帥昨日 
 
 

Page 3

 
 
命駕入城拜謁各當道黄大令晤　良久然後興辭○黄大令探悉江寗將軍豐軍帥紳泰將次來申遂飭辦差丁役預備供張 
[魂逐波臣]  
　　寍波人某甲向在西國兵船爲侍者前日下午登岸購物行至虹口通運碼頭雇坐杉板船順流直下甲挺立船首揚揚自得旣至江心忽立脚不穏翻身墮　墮波臣而去至今尙未朥獲也 
[匠人自盡]  
　　王某者以銅匠爲業卜居虹口朱家木橋地方向在新閘西首之又袋角地方繅絲棧内司管機器得利甚厚久爲他人所垂涎今春被人奪去王由此忿恨若痴幸家人防範甚密不致疏虞前日下午突購紫霞膏一盞背人呑服至晚毒發伏枕呻吟奄奄欲斃其父奎奎察知呑烟急欲救治奈已體軟如棉不能舁動奎奎卽至同仁醫院求救曹仇二華醫隨往施治而毒已深入非藥石所能挽回未幾卽氣絶 
[鹽勇傷人]  
　　前日鹽捕營巡勇行至本邑西鄉徐家匯見有鹽臬數輩迤避閒行追至西七圖鹽梟奔入稻田中巡勇仍窮追不捨鄉人張其舟等恐蹴損禾苗向之攔阻致鹽梟乘間逃脫巡勇怒甚互相路鬥傷及四人因卽舁赴法華司巡檢署據情控訴麥熾齋二尹騐得張傷勢最重未便草率判斷因飭西七圖地保何進堂將張及朱有才張國香等移送上海縣署函請黄大令騐訊核辦 
[示禁烟寮]  
　　某甲擬在本城東街新開烟館裝潢華麗所費不貲保甲總巡夏芝蓀明府訪聞卽出示諭禁大旨謂歴查成案本埠城廂内外除租界以外烟館祗准閉歇不准添開此奉憲諭久禁在案兹聞有等無知之徒仍在本城裝飾巿房將欲開設烟館有違禁例實屬冒昧妄爲誠恐外邦之人尙未周知故再曉示諭禁自示之後如有故違者提案嚴辦稍不姑寛 
[流氓肇事]  
　　某日本城西門内二十二鋪流氓阿東及桂華桂榮等六七人相約至朱明新酒肆沽飲不知因何與挑賣水角之某甲口角適賈紳家庖丁阿桂在對門某酒肆獨自開懷暢飲聞之大言曰爾等小流氓食　飩不給錢尙欲逞强滋擾乎阿東等怒謂爾何人斯敢與乃公事再敢饒豐干之舌莫怪乃公拳下無情也阿桂恃主人之勢不肯稍讓忿爭之下繼以揮拳阿桂大受傷夷歸而泣訴主人函請巡防局查辦旣而阿桂因事出外見桂榮獨自在八鋪某小茶肆啜茗卽扭交地甲解送巡防西局禀訴情由局員楊二尹提訊之餘桂榮供稱是日阿東桂華桂和等五人與阿桂打架小的曾向之勸解不敢帮兇二尹問阿東等人家在何處供稱伊等均是二十二鋪人阿桂訴稱小的被阿東等人毆傷二尹正言斥之曰此是爾自取其咎誰教爾多言耶阿桂始低頭無語二尹判令將桂榮笞責二百五十板送請總巡核辦旋傅二十二鋪地甲金茂至案諭曰流氓阿東等五人皆在爾鋪中滋事爾竟置若罔聞並無一人拿案實屬玩法悮公金甲叩頭求恕二尹大加呵斥限三日内將阿東等各流氓指名拿獲以憑移送總巡局究懲 
[侫佛被誘]  
　　馬秉義控顧蘭亭藏匿伊妹黄大令飭提人証倩帮審委員夏明府升坐花廳研訊馬訴稱監生係寳山縣人胞妹巧姐年四十二歳自幼茹素守貞誦經侫佛今春忽然被顧藏匿查顧不僧不道狂妄無知妹子悮惑其言與之赁居治下新閘監生偵知蹤跡毁門而入業已風聲敗露相約脫逃遂將所贮零星及土木偶像點交十圖地保陳惠亭收管一面投案控陳今聞顧將妹子移藏英租界中壽聖庵佛店内念輪和尙處請卽提懲并聞顧蘭亭毒甚虺蛇無惡不作前者英公堂懲辦有案叩乞移查顧供稱小的係本地人當三十六歳時在龍華庵受戒帶髮修行保安堂及棲流公所均時時出入頗爲董事所器重且曾捐助經費洋銀數百圓掣有收條呈閱人皆知小的素來侫佛修持眞心向善從無劣跡祗有美名刻下年已古稀更宜養性修身何用誘藏伊妹况伊妹年僅四十有二豈願隨從年邁之殘翁乎事出無因尙求恩鑒大令傳問陳保陳保貿然禀稱馬並無偶像等物點交小的收存明府問馬曰爾曾與念輪僧會面否此事的實無訛否答稱並未會面明府謂此案非提訊巧姐不能明白遂飭陳保協同馬訪明確實情形禀覆核辦顧卽交陳保保去 
[糞夫抗令]  
　　英包探顧阿六解宋顧氏至公堂禀稱此婦係本租界挑糞頭目現在工部局改換新式鉛糞桶給領後並未發給糞夫故特拘案請訊工部局西人鉛門投案禀稱所有新式鉛糞桶業已給與此婦不料此婦並不轉給糞夫且前日糞夫王善華等至捕房滋事請爲訊辦宋顧氏供稱小婦人所領新式鉛糞桶業已給發糞夫惟尙有德和洋行之桶二十對甫於昨日領出尙恐不敷而各糞夫皆嫌鉛桶沈重多不願挑鉛門稱糞桶倘有不敷儘可由洋東闗照添給糞夫如不聽約束可喚捕拘拿氏稱糞夫頗多一時實難約束可否於一禮拜内一律換用鉛桶鄭大令准之○英包探張阿五解虹口糞夫頭目石毛大至公堂禀稱此次工部局議定改換新式鉛桶石所轄各糞夫皆不顧用且石更嗾令將糞挑入捕房計共八十餘擔是以送請訊究石供稱糞夫不願改用新式鉛桶非小的所能勉强及小的拘押捕房後外間之事一概不知至小的所轄糞夫祗二十名安有挑糞八十餘擔之事鄭大令判令發回捕房管　兩禮拜所有停放捕房之舊糞桶一概充公○近日工部局下令租界中各糞夫皆用鉛桶盛糞各糞夫均不願用遂於昨晨糾約黨類與新充頭目潘老榮爲難潘不敢較量避入英公廨各糞夫皆　拳插掌欲得潘而甘心事爲捕頭所知立遺西捕前往驅逐各糞夫始漸漸散去然仍在左近守候恐以後何有風波也 
[法界公堂瑣案]  
　　蘇玉興控王性元欠銀一千餘兩一案以張青元曾經理勸掯匿洋二百元質之王子恒甫衆口相同張執定交還將王性元行夥王其祥扭入捕房昨日堂期包探將一千人解案復訊張青元呈遞收清筆據大令閱視問王鳳祥何人張青元供洋交其祥質之王其祥供在王性元處爲夥洋交王手小的目見又問張青元供王在烟間喚鳳祥前來小的將洋交與鳳祥大令謂爾交鳳祥此係其祥究竟是一是二其祥供稱小的在烟間内見王將洋交張以後是否交還小的不知大令命提王子恒甫問與其祥是何稱呼供同族弟兄又問蘇玉興供稱五月十四日見王交張洋二百元不知十九付還之事恒甫供奉諭邀公正人理處是以將洋交張以後並未收回其祥又供當日固無堂事故洋交張手大令謂爾前後供詞不合究竟如何供稱實交張手大令謂張曰業已質訊明確爾尙有何辨此洋究未交還其祥又供張青元奉諭禁押捕房其弟信昌率領十餘人欲將小的綑缚勒出收清筆據小的被逼不堪是以勉强允從旋據信昌投案大令問與此人認識否供稱逼寫筆據卽是此人且稿底亦由伊手繕大令謂洋未收到何來收條顯見不合大令再三研詰張依然矢口妄供遂與巴君會商著將張青元等一并押候復核○潤康源泰純泰各錢莊遣夥投案禀稱泰興祥倒帳業已講明四折半歸償現在洋貨同業欲將莊欵揭起不理是以投案請派公差押令并案公攤大令諭以候飭遵照辦理○本年二月廿五日有某孝廉赴京會試寓老椿記客棧失去衣箱一隻黏帖封皮有職思堂唐禮部會試字樣内儲綢縐衣服數十件值洋四百餘元開單呈報捕房請爲查緝前日法包探夥陶金標購得眼線周雲亭王燕興二人知爲向充榮華棧接客之俞長發所竊寄存外國牢監左近之王春餘家當將俞長發拘送捕房並傳到眼線周王二人一併解訊昨禮拜二堂期鄭大令會同代理繙譯巴君升座老椿記司帳胡監庭投案伸訴前情質之周雲亭王燕興同供爲扛夫當日見俞長發將相子寄伊姊夫王春餘家藏在鋪下小的詢其何來俞稱無與爾事及至明日忽又不見知其已向長生庫質錢大令問爾何以知其竊來供稱箱上黏有封皮係禮部會試字樣質之俞長發供二月間在榮華客棧爲接客夥忙亂之際不暇細認胡監庭供箱子共有四只迨後只剩三只俞供此箱實係周王二人拿出交與小的因欲索洋三十元不遂是以被誣探夥陶金標禀稱失箱之後呈報捕房小的留心跴緝直至前日始得端倪請向研訊大令閱視失單詳細開明著將俞長發押候飭提王春餘到案復核周王二人交陶夥帶出候傳案備質○胡松林禀稱在護城河畔設攤售賣舊貨上月二十日在虹口押鋪收下油單扇一把出售他人因退換口舌爲巡捕拘入捕房旋經捕頭發放有瞿才寳自言爲探夥聲稱此事尙不得了向我索去洋四元曾允代爲了結 
 
 

Page 4

 
 
事爲包探所聞以冒充探夥借端訛詐未便姑容兹將瞿才寳拘案請訊瞿供稱因攤主折斷扇骨償還洋一元三角小的代爲介紹並無索詐之事大令謂原告現在對質爾尙欲狡頼實屬可惡又謂原告曰爾偏聽人言率爾付洋亦有不合又問瞿才寳供實取洋三元二角大令斫詰至再仍執前供遂與巴君互商着將才寳押候繳洋四元給還受詐之人並着笞責一百板以儆○包探禀稱積竊王阿雙屢經犯案前晚竊取東洋莊料泡燈一盞枸獲人贜送案請究大令謂王屢次犯案從寛釋出不准逗留何以仍在此爲竊着押候枷號兩個月期滿笞責二百板○包探禀稱竊犯張漢卿前經葛大老爺送縣收入自新所待辦現在拘獲同黨張有才知伊前竊之高麗參尙未售脫請大老爺函致上海縣查　張有才供至縣署自新所探望遇趙小坡稱見有參鬚兩包外有匣子大令得供着押候函詢再核○棕榻店夥張春榮與殷少蘭等糾衆行凶毆傷店夥吳慶林具控到廨經鄭大令訊供責懲昨又命提到案研究同黨張仍執前供并稱家内尙有老母賴我養活求恩從寛大令與巴君會商謂該流氓動輙紏衆行兇實屬不法未便姑容飭送上海縣發入收過所監禁 
[美捕房瑣事]  
　　蘇州河外大橋相近泊有漁船十餘艘前日下午經四十三號英捕告以此處不得停泊速往他處衆船户置之不理捕怒喚　板渡至漁船將某某等四婦拘送捕房捕頭飭包探范進才往諭如願開往他處不予深究倘敢倔强定卽送辦衆船户均遵諭解纜而去遂將四婦釋出○管馬路西人愷捫家日前被偷兒竊去洋鷄十五隻已紀前報兹因追比甚緊昨晨經包探倪順泉拿獲偷鷄之潘聖全解送捕房捕頭盤詰至再潘供實非竊得所有者均係本地鷄捕頭命押候查辦 
[普救蒼生]  
　　昨奉到南通州徐來鳳閣大善士助順直賑洋三百元順昌竹行交來湖郡有心無力人求父病速愈助賑洋三十元應含章爲二媳病求速愈助賑洋五十元恒孚銀樓經募四五月份各户賑洋四十二元又桶内另户併錢申洋三元四角不留名俞賑洋廿六元寗郡北門釐局交來無名氏保丈夫却病延年助賑洋廿四元先後祗領伏念北地沈災至於此極東南財匮浥注爲難當此之時多救一分卽多延一命亦卽多種一福乃荷仁人善士施當其厄鉅欵特頒眞是萬家生佛較尋常救命之功奚可同年而語自求多福天實佑之同日接奉龍有谷善士助本堂施衣捐洋五十元乞登報章同深叩謝[  上海六馬路仁濟善堂籌賑公所施善昌等謹誌]  
[靈丹誌謝]  
　　謹啓者敝堂接奉宏久銀爐號大善士助來神效痢疾散二百服鄭福蘭堂助來痧氣九等八百服日升號助來紅靈丹等五百服入夏以來天氣寒熱不時易釀疾病轉瞬炎天酷暑痧症尤多總仗大善士九轉神功源源濟助登斯民於仁壽化沴戾爲祥和功德無邉多多益善乞登報牘誌謝揚仁[  上海六馬路仁濟善堂董事施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[豫章瑣拾]  
　　江西白鹿洞書院掌教陶主政福同由院回里所有課卷由監院寄呈請閱○者崇義縣黄明府際亨調省差委所遣印務以正任斯缺之廖明府鼎璋回任委署建昌典史吳少尉元賡查未在省繳委所遺事務以候補縣丞陳二尹晉祺署理○江西各屬近年　　較繁上案控之倍多風氣所開愈趨愈下自有　其咎者在也日昨都昌縣某大令因案撤任所遺印務以候補縣徐叔雨明府嘉霖酌委署　 
[倡寮穢蹟]  
　　倡婦金秀蘭卽李彩玉依公和里鴇兒張寳玉卽金氏賣娼爲業日前忽以被鴇威逼爲詞遣人投英公堂控告通　　差協探拘查旋將金娼帶回發交官媒管押候補提張鴇到案質訊○三百二十四號華捕解沿途拉客之無恥野雞淫娼王秀寳至英公堂誚辦王娼供稱小婦人原籍蘇州現在治下賣娼爲業昨晚偶然出外不敢拉客實被悮拘鄭大令著發交官媒管押二日期滿勒令自行回籍不得逗留 
[英廨晚堂瑣案]  
　　前者無錫人余安甫控沈錫春等誘拐其女三妹宋通剌庭訊之下判令將沈等交人保出著交供出之盧阿土訊奪前晚帮審委員鄭大令升堂覆訊余訴稱女兒三妹已嫁與同鄉人某姓家爲媳女婿不務正業家中衣食不周是以女兒　住小的家中日往虹口某絲廠工作邇聞鄰人說及女兒與沈有犯姦之事小的因之留心偵察四月二十七日目覩在沈臥房中出斯時尙有鄰婦泉法娘者亦經親見迨至次日聞沈妻將女兒百般辱詈女兒卽不知去向故小的向沈索人至沈大桂曾央阿土介紹借住小的處此事諒亦知情阿土供稱小的係嘉定人向在治下傭工與兩造均相識確知三妹與沈有私四月間沈曾向小的言及謂伊妻時與三妹爭閙擬倩小的將三妹送往嘉定暫避數天迨其妻氣平再行同室小的以事闗愛昧不敢與聞却之旣而小的因事回籍現在三妹究竟是否被沈誘匿小的實不知情大桂　稱小的係嘉定人向在治下虹口某姓家傭工由同鄉人阿土說合轉租余處一榻之地未及數日旋卽遷移不料余失女後疑小的知情容隠糾集黨中人將小的處以私刑幸有巡捕到來拘解憲案沈供稱小的係本邑人向業木匠與余鄰居三妹逃遁之事小的實所不知且小的家有妻家何必再欲誘拐人妻大令判將沈等交差看管令余邀到泉法娘再行核奪○汪周氏控王增福誘拐其婢芙蓉經通剌節次提訊芙蓉供稱主世凌虐不堪是以乘間逃遁並非增福誘拐今不願隨主母回家通剌深爲憐憫判令暫交官媒看管候再訊奪前晚鄭大令升堂提訊汪周氏並未　堂芙蓉供稱女婢十九歳自幼由父母　與汪周氏家屢被主母凌虐苦楚難言不得已而逸出以冀殘喘苟延今蒙超拔戴德無涯王供稱小的係蘇州人素與汪周氏相識忽遭誣控尙乞伸寃大令謂原告情虚不到則此婢所稱凌虐事非無因遂判令將芙蓉發交棲流女所由董事　　婚配王卽行開釋 
[英界公堂瑣案]  
　　包探孔阿才禀稱伶人徐增金高東林張英德不知何故　取王喜壽之戲衣六件據稱值洋銀一百七十餘圓　小的往拘起到戲衣四件今特解案請判王伶投案申訴前情徐高張三伶同供稱王伶係戲園主積欠小的等工值是以取物作抵大令判令　管押三日○一百九十七號華捕解竊取胡小和鍾阿明家布衣之賊犯陳意三請辦胡鍾投案領贜陳認竊不諱叩首求恩大令判令各管押一禮拜贜給還二失主○包探江阿三禀稱楊阿春騙取陳義生洋銀五圓吳留四騙取陳翡翠臂釧四雙兹經小的拘獲詰知贜在黄才寳處旋　得翡翠臂釧五枚是以連黄解請訊究陳投案聲訴被騙情由大令著將楊吳押候繳出被騙各贜黄從寛交保○包探竇如海禀稱唐阿陽竊　何金福家水烟袋各衣物質錢後與沈桂生王恒昌等俵分業經小的拘獲人贜送請究辦其間尙有未曾吊出之件詰知質在江灣須備本往贜大令判令將唐管押十目沈王各管押一禮拜 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年閏五月初一日京報全錄]  
　　宫　抄○諭旨二道錄前○粤督李奏爲報交缷日期摺○甘臬　奏報回任日期摺○　督　奏報到任日期摺○湘撫吳 
奏審結詞訟起數片○又奏調署知縣片○恭親王等奏爲據情代奏摺○將軍依奏　迎軍需　用經費先請立案片○署　軍奎奏截留减成銀兩抵補兵食摺○陜督楊奏籌辦防營情形片○又奏請准命婦　牂奬片○又奏揀員請補叅將摺○　五月初一日户部通政司詹事府八旗兩翼值日無引見○張百熙謝授侍講恩○鍾公請假十日○　勒敏續假十日○吏部呈進月官卷○召見軍機陳學棻張蔭桓○○太子少保頭品頂戴兩廣總督臣李瀚章跪奏爲恭報微臣交缷督篆日期仰祈 
　鑒事竊臣欽奉上諭著加恩准其開缺回籍調理當卽具摺卽謝天恩兹新授兩廣總督　　　　業已到粤臣謹將兩廣總怪闕防及鹽政印信王命旗牌一切文卷於光緒二十一年四月二十日派委署督標中軍　將黄大元署廣州府知府周開銘齎送新任督臣接收臣卽於是日交缷稍爲檢點行裝卽行起程回籍除將交缷督篆日期另行恭疏題　外理合　摺具奏伏乞皇上　鑒謹奏奉硃批知道了欽此○○甘肅按察使奴才裕祥跪奏爲恭報奴才祝嘏禮成馳回甘肅任事日期叩謝天恩仰祈聖鑒事竊奴才於光緒二十年六月初二日交缷臬司篆務遵旨來京慶祝九月初七日到京欣瞻壽宇嵩呼幸列夫鵷班慶溢璿宫華祝　傷夫虎拜並蒙召見二次訓示周詳莫名欽感叩辭後於十二月間道經晉省偶感風寒牽動舊疾當經禀請山西撫臣張煦代奏蒙恩賞假一月調理稍愈假滿卽行起程於本年三月二十日行抵甘肅省城奉督臣楊昌濬飭知回任四月初一日准署按察使蘭州道黄雲將印信文卷移交前來謹卽恭設香案望闕叩頭祗領任事查甘省爲闗塞之地飭法務在綏邉臬司係刑名之樞安民必先察吏敢謂輕車之已熟尤虞短綆之難勝奴才惟有　遵聖訓益矢清勤遇事禀商督臣妥爲經理庶竭涓埃之駑鈍勉酬高厚之鴻施所有奴才馳回甘肅任事日期並感激下忱理合恭摺具奏叩謝天恩伏乞皇上聖鑒謹奏奉 
硃批知道了欽此○○太子少保頭品頂戴兩廣總督臣譚鍾麟跪奏爲恭報徼臣到任日期叩謝天恩仰祈聖鑒事竊臣欽奉簡命調補兩廣總督當經具摺謝恩並以應否入都電請總理衙門代奏奉旨著卽赴新任毋庸來京請訓欽此欽遵卽乘輪船於四月十八日由香港行抵廣東省城二十日准前督臣李瀚章將闗防文卷等項委員齎送前來臣當卽恭設香案望闕卯　祗領任事伏念臣渥荷鴻慈久膺疆寄自漸駑劣無補時艱兹復寵移兩廣重任舉凡察吏安民詰奸除暴整頓營伍籌備海防在在均闗緊要如臣衰朽深懼弗勝惟有勉竭愚誠與兩省撫臣和衷商確實事求是斷不敢粉飾因循以期仰答高厚生成於萬一所有微臣到任日期並感激下怳謹繕摺叩謝天恩伏乞皇上聖鑒謹奏奉硃批知道了欽此○○吳大澂片再湖南省向設詞訟月報令各府廳州縣將每月審理上控及自理案件摘取案由造册通齎由臬司考核勤惰分記功過用昭勸懲按半年具奏一次業經開報至光緒二十年夏季止在案兹據署按察使李經羲查明光緒二十年七月起至十二月底止各府廳州縣審結上控及自理詞訟四千二百四十七起查核判斷均尙平允巳逐月分别功過照章註册存記詳請奏報前來臣覆核無異相應附片具陳伏乞聖鑒謹奏奉硃批知道了欽此○○吳大澂片再湖南衡山縣知縣查有擬調長沙縣知縣本任　縣知縣張祖良辦事安詳才具穏練堪以調署又溆浦縣知縣缺查有擬補衡山縣知縣本任安鄉縣知縣黎墉心地樸誠才明守潔堪以調署據藩司何樞署臬司李經羲會詳護撫臣王廉適值缷事未及核辦移交前來除批飭遵照外謹會同兼護湖廣總督臣譚繼洵附片具陳伏乞聖鑒謹奏奉硃批吏部知道欽此○○臣奕訢臣奕劻等跪奏爲據情代奏仰祈聖鑒事竊據總統甘軍新疆提督董福祥呈稱竊福祥猥以庸愚渥蒙恩遇上年到京復奉旨帶隊扼紥近畿未報涓埃何敢有所瀆請惟有老母年已八句自轉戰從戎三十餘年未曾歸省近年兩弟又在籍物故家鮮次丁久擬請假暫回省視祗以軍情緊要未敢率陳今幸防務漸鬆近畿無事老母盻歸甚亟鳥鳥私情彌切徬徨呈請據情籲懇天恩俯准給假歸省等情前來查董福祥忠勇性成治軍嚴肅實爲統將中傑出之才今以母老無人侍養暫擬請假歸省出自人子至情臣等未敢壅於上聞謹恭摺據情代陳伏乞皇上聖鑒訓示謹奏奉旨已錄○○依克唐阿片再奴才所部鎭邉敵愾馬步各營於去年九月間先後開赴前敵應用車輛除由奉天兵車局應付外以後卽仿照奉天雇車章程轉運軍糧軍火等項每日每車給脚價東錢十四千需車旣多耗費過重且因人民逃散雇車無從不得已始變通辦理陸續購買大車仍按照定章發價並設局派員經理以資覈實而免貽誤所有各項轉運脚價曁購買官車用過價銀局員差官薪水夫役工食等項自應奏報立案除咨部外理合附片陳明伏乞聖鑒謹奏奉硃批該部知道欽此○○暫行署理綏遠城將軍頭品頂戴歸化城副都統奴才奎英跪奏爲循案截留减成銀兩抵補兵食恭摺仰祈聖鑒事竊查綏遠城俸餉减成銀兩前經奏留作爲米折彌補欠糈嗣於光緒十九年三月復經山西撫臣張煦奏明綏遠城截留减成銀兩除湊放養育兵不敷月餉外餘銀約可折放六七個月兵食除抵現年不敷仍可補還舊欠今查自光緒十九年九月經奴才等奏留减成銀兩至本年三月抵放十個月欠米完竣現計歸綏兩廳自十九年十月起又續欠九個月兵米仍請截留减成銀兩照例價每米一石改折實銀一兩五分抵補續虧以濟兵食除咨户部山西巡撫查照外理合恭摺具陳伏乞皇上聖鑒訓示謹奏奉硃批户部知道欽此○○楊昌濬片再甘肅駐防各旗向係按照坐糧支給薪餉現旣派赴循河及巴燕戎格廳防剿或衝鋒冒鏑或守險防隘自應改照行糧支給俾資飽騰而作士氣所調各路番兵向章給有養廉今仍照舊給領臣並預備茶布銀牌飭發前敵凡有打仗出力番兵每次由各營賞給以示鼓勵又循化僻居山陬道路崎嶇不通車輛所有各營糧料軍裝餉項改由河州貴德運濟雇用馱騾已分飭各處設局辦運各項經費統俟事竣再行核實造報謹附片具陳伏乞聖鑒飭部查照謹奏奉硃批該部知道欽此○○楊昌濬片再查光緒二十年奉頒皇上后六旬萬壽加上崇熙徽號寳詔條欵内開一滿漢大臣命婦年六十以上者俱加恩賜等因當卽欽遵謄黄移行各提鎭等曉諭遵照在案兹據署甘肅寗夏鎭總兵洮岷協副將李良穆呈稱其母一品命婦譚氏現年八十三歳又據莊浪恊副將永明呈稱其母二品命婦吳氏現年七十二歳恭逢皇太后萬壽無疆我皇上覃恩漙沛凡屬命婦均皆分沐華褒職等慈親亦思渥邀 
懋賞各等情呈請具奏前來臣核查各該員之母譚氏吳氏或年登大耋翟服增華或算越古稀鳩扶怡養欣逢皇太后壽宇宏開皇上恩施廣逮倍切臚歡於寰宇宜膺盛典以褒榮除取各事實册結分送部科外理合附片具陳伏乞聖鑒飭部議覆施行謹奏奉硃批該部議奏欽此○○太子太保頭品頂戴陜甘總督臣楊昌濬跪奏爲揀員請補要缺叅將以裨營伍恭摺仰祈 
聖鑒事竊臣接准部咨甘肅寍夏鎭屬靈武營叅將員缺係題補第一輪第八缺輪用儘先人員行令揀員請補等因前來臣查靈武營係新設之缺漢回雜居非熟悉地方情形之員難資治理隨揀選得留甘儘先補用叅將寍夏鎭屬玉泉營游擊侯明俊勇敢有爲辦事隠實且在寗夏多年現署斯缺諸臻妥善雖儘先名次在該員之先者尙有許盡臣等十三員惟查岳登龍帶隊赴山東協防許　臣彭永清李正魯徐海龍蔣光樓梁東魁現居要缺傅國相張得貴陶廷相吳鎭楚戴福祿馮立春均於此缺人地不甚相宜未便遷就請補該員侯明俊叅將名列十四已將名次在前各員按名指實核與部章相符以之請補斯缺洵屬人地相宜合無仰懇天恩俯念員缺緊要准以該員侯明俊補授寍夏鎭屬靈武營叅將員缺可期得力如蒙俞允該員引見莅任甫經一年應毋庸給咨赴引應請 
飭部發給劄付以符定制除該員履歴清册另咨送部外所遺玉泉營游擊員缺陜甘現有應補人員容臣另揀請補謹會同　甘肅握督臣張承清合詞恭摺具奏伏乞皇上聖鑒訓示謹奏奉硃批兵部議奏欽此 
 
