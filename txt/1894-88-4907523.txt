# 1894 - 88 - 4907523

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡淸晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[恭印大淸會典告成] [  圖書集成局代啓]  
　　大淸會典一書薈萃列聖之實錄博采本朝之掌故門分類别井然秩然禮備樂明超軼前代茲有友人覔得欽定本倩本局付諸手民刻已告成卽日出售計書一百卷分裝八本盛以錦套釐定碼洋一元六角寰海内外欲知昭代鴻規者允宜家置一編以資攷核也售處在三馬路申館及申昌書室或臨各書坊及外埠同文書局選購亦無不可 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彙爲一編覩新奇於平淡之中寓褒貶於語言之表有功名敎可佐淸談以視别種稗官或失之蕪穢或失之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角賜　者請至各書坊及三馬路申昌書畫室購取可也此佈 
[嚴禁請託論]  
　　伏讀本年二月初四日上諭御史安維峻奏五城遇有訟案往往兩造未集卽有人函託巡城御史以致意存調停率多含糊敷衍請飭嚴禁等語民間詞訟全在承審官秉公判决方足以折服其心若如所奏曲直未辨請託先行何以别是非而昭明允嗣後五城御史務當破除情面遇有函託之人卽著分别叅辦倘該御史扶同徇隱别經發覺定行從嚴懲處不貸凛之欽此天語煌煌宸威赫赫不可謂不深切著明矣夫近來請託之事竟視爲故常果其辨寃理枉理直氣壯則亦尙有可原乃其所以請託者大半顚倒是非混淆黑白兩造尙未質証而卽以一紙函託含糊了事則其所託者可想見矣然此風不特京中有之卽外省各衙門上到督撫下至州縣何一處無之論者以爲爲官者端居衙内何由知外間事若專恃門丁差役以爲耳目則不免偏聽則暗倘有品端學正之紳士等爲之指陳則不至盡爲所蒙而利弊或且因而瞭然其所益固非尠也然以平時虚心下問一一熟諸胸中則可若於詞訟方興而公然函託則其所言卽不免有所左右袒其中情事已顯然可知其所以徇之者正在乎情不在乎理也夫以民間詞訟而不憑理專憑情且其所憑者并不在乎兩造中是非曲直之情而旁徇夫局外之情情至而理不顧焉又安用此南面者爲哉然而近來各直省以及各州縣之訟案若此者正不知凡幾甚而至于人命重情逆倫巨案亦可以含糊了事　上諭中提出含糊二字以爲今日之病而不知此二字正現在官塲之秘訣竟有如鄭板橋所謂難得糊塗者於民間訟事則以含糊了之於同僚情面則以含糊徇之於外間聲氣則以含糊通之於苞苴賄賂則以含糊受之於上司耳目則以含糊飾之總之上以含糊爲求下以含糊爲應上下應求無非含糊如是而欲其不復含糊也烏可得哉昔况伯律之守蘇州也奉壐書許以便宜行事到任以後絶不稍露圭角况公所交固皆正士絶無有以私函進者而書吏中則多有以事相嘗試者三日之内公則言聽計從吏等以爲可欺也於是任意顚倒任情播弄至第四日公坐大堂集胥吏而謂之曰某日某事應如何辦而某書左之某日某事應如何辦而某書右之某以某事蒙我某以某事誑我有之乎羣吏大驚俯首伏非公乃出壐書擇其中之情罪較重者一人誅之衆皆股栗自是厥後無復有敢於舞弊者此則先以假作含糊者誘之而彼以爲眞含糊也迨盡得其情而後認眞執法不肯一毫含糊夫而後向之公事多含糊了結者今皆不敢含糊矣顧以此治吏胥則可以此待同僚戚友則又不可何則戚友同僚本有交誼不可執破除情面之說居然反面無情世無閻羅包老關節又豈眞不到者吾竊以爲此時内外詞訟之無不藉乎函託者正各有首尾互相廻護以至固結而不可解也傳云惟無瑕者可以戮人今天下之南面孰則自顧無瑕者哉惟不能戮人乃不能不徇人一徇人而民之戴覆盆者多矣安侍御所奏但言其含糊了事猶是隱約其詞其實則所謂含糊者非含糊也直是顚倒是非混淆黑白而已詞訟可以函託則他事何一不可函託以故主考途中竟有以私函進者幸而主考不卽含糊收下立卽破除情面從實嚴辦遂成巨案而其實則其中尙有含糊之處惟一生一死之間則不敢稍有含糊耳雖然果其所以含糊者不過爲徇情之故雖曰千禁然尙有可原特恐今日之爲人函託者未必因情關之未破大半爲慾海所牽纏利令智昏因而不顧法紀敢於請託昔人形容貪官謂袖中有三百文卽作　　笑此言典史末秩或不至人人若此然以此等而上之則所謂官愈卑者貪愈甚並非謂官大者卽不貪出大者貪其大小者貪其小一中貪字之病則可以無所不至小事可以含糊大事亦可以含糊而獨於彼所以然之一關則毫不含糊而已矣内外臣工其數以萬計恭讀是日之聖諭而有不涔涔汗下者幾人哉 
[本館接奉電音]  
　　昨由京友電傳上諭一道敬謹譯登○二月二十六日奉上諭前據給事中余聨沅奏寳坻縣被災最重請飭妥籌春賑並請設法宣泄涵洞及署寳坻縣知縣張肇鎌性情狡猾玩視民瘼各節當諭令孫家鼐等查明據實奏叅兹據奏稱寳坻縣春賑已撥給銀米委員會同地方官分投散　　亭鎭一帶地勢過窪涵洞不能速消亦不宜建閘各處石閘涵洞向由村民經管啓閉縣書無從需索前署寳坻縣知　張肇鎌辦理賑務散放銀米　衣並無弊竇所有員紳鄉保甘結亦無挪借錢行歇業之事該縣撤任時紳士聨名具禀陳其政蹟頗有去思其餘奔競冶遊各節均查無其事張肇鎌被叅各節旣據查無確實卽著毋庸置議餘著照所議辦理欽此 
[川案風傳]  
　　湖北巡撫譚中丞奉命赴川查辦事件此已迭登報牘兹接訪事人函言中丞在成都將富順縣知縣陳若鈞曁芙蓉書院葉山長交成都府看管候訊聞葉山長因某廳戰陣出力案保加二品頂戴中丞查得山長歴年主講書院並未親到該處何以名列剡章又川省鹽案已調瀘州總局夏觀察晉省詳訊大約中丞於二月下浣方可言旋按川案處分已奉上諭本館早經錄報兹又接訪事人信足補前報之所未備爰再錄之閱者幸勿嗤爲失晨之雞也 
[鬧教餘聞]  
　　揚州府屬甘泉縣宜陵鎭人滋擾教堂一事前已縷紀報端兹又得揚州訪事人函云日來文武 
 
 

Page 2

 
 
各衙密派親信之人查拿爲首滋事者務獲嚴懲林大令渡江而南謁見常鎭道禀商一切尙未遄回當起程時帶宜陵地保而往以備道憲研問情形 
[汰補練兵]  
　　神機營馬步各隊自訓練迄今垂四十年各隊練兵不無年老力衰之人設一旦有事疆塲恐不足資以征勦自應汰弱留强期一兵得一兵之用惟此逾歳各兵前已從征防堵若令回旗未免有棄前勞現已酌擬凡神機營馬步各隊中年届六十曁精力衰憊之練兵一律裁汰咨回本旗營執差以養餘年所遺本營馬步各隊練兵額缺卽以所汰者之子姪充補如其子侄不願接充或實無子姪堪以充補練兵當再行挑補由全營翼長禀明慶邸等批准不日卽調各隊練兵點名騐看以憑裁汰另補 
[杭州火警]  
　　杭州訪事人云本月二十二日申刻郭東園内忽報火災燬去平屋五椽至初更後火又卢起於梅花碑某轎傘店其時店中人方製油布爇炭煎桐油油沸火炎致釀成燎原之勢此處地極熱閙店户如林約焚二點鐘時始經救熄計延燒房屋四十餘椽有茶肆名梅園者門面五間悉仿上海洋樓式五光十色金碧輝煌裝潢旣極光華器具亦復精雅内有園亭一所雖不甚寛敝而房薌曲折花木幽深北面船式屋三楹内設照相器并琴棋書畫男女裝飾以便照者取擇焉至於酒點糖果無不備具兼有短榻數張爲烟霞窟中人消遣光陰之地資本數千貫頃刻間一掃而空良可慨也二十三日午刻太平門内某姓機坊又因午炊失愼坊主家資頗厚房屋二十餘楹内有料機五張湖絲五件米三十餘石并零星雜物均化爲烏有幸細軟急爲搶出不致一炬成灰同時艮山門新壩地方亦焚去房屋三椽草舍十餘椽是夜五鼓時花牌樓卽用縣某大令公館亦遭回祿之禍并焚斃小孩一口按此皆前昨兩日報中所紀特未及如此之詳耳　　 
[巴亂已平]  
　　本月十三日香港巴西國領事官接得巴西京城來電云巴西水師提督所部各兵前在京城作亂現已一律敉平所據砲臺營壘及各地方仍由國家派兵駐守當不至有死灰復燃之慮矣 
[蠶食未已]  
　　俄人心懷遠略每垂涎於阿富汗以遂其蠶食之謀兹接比利士國來信云俄人已准備軍旅欲由阿富汗邊境直據希勒城隷入彼之版圖曾令統兵官基納巴建督領精兵四萬一千五百四十名屯駐此處邊境授以專閫之責俾得便宜行事信如其言則兵端將從此起矣攷阿富汗居亞細亞洲之北在俄屬之他基士丹界内西隣波斯東接印度南連卑路枝士丹國弱民貧向爲俄人所覬覦非利其土實利得之可由此出擾犯度也然印爲英國所屬俄人一有謀佔阿國之心英必設法以遏其鋒蓋英爲保護印度計不得不志切同仇患難相顧觀於前十年俄國興師襲攻阿土英國起而相拒俄人志不得逞立約而退是其明騐也阿之君臣祗圖聊固吾圉閉關自守與外國並無交涉所與通問好者惟印度一國而已其國自北至南長約五百西里自東而西長約六百西里以丁方英里計之共得二十七萬里國中多山樹木靑葱濃陰蔽日惟天氣不甚和平冬則寒氣刺骨熾炭不温夏則如處紅爐飲冰不解人皆以是爲苦而生長此邦者不覺也國中居民約有四五百萬人地土膏腴年中收成兩次所種者多係禾麥粟米之屬民間恃是爲糧而早晚所食尤以麥爲大宗地多五金礦苗極旺所惜風氣未開狃於積習於礦務絶不講求所開採者祗有數處國中道路崎嶇車不能通馬難並行祗有一大道自卑梳華至加蒲關聞係英人所建築此路告成後行人往來咸稱利便輸運貨物多遵陸而行悉藉牲口之力西歴一千八百三十八年其國爲英軍所滅據而有之無如民心不服守之三年國人卽揭竿而起一夫夜呼亂者四應首在加蒲倡事乘英兵不備突起攻之英兵大受其創不能扼守棄之而逃自是而後其國復歸土酋治理至一千八百七十九年英國復理前仇興兵直入攻破加蒲及根打哈兩城留兵暫守復將印阿交界地方扼要關隘盡行收取隷入印度版圖阿酋知卵石不敵遂與立約爲城下之盟而還自是英廷與阿國甚爲輯睦得享太平之福者垂十餘年至西歴去歲曾因疆界之事微有爭執所幸越時未幾卽經英國委員到加蒲與阿官妥議復歸於好印阿兩國年中生意約値八百五十萬勞卑而其中貨物多係由印人阿其由阿至印者則寥寥無幾以地鮮土產故也阿廷每年賦稅入息多少難以知悉惟核計約得勞卑一千萬有奇另每年印度帮給一百二十萬枚藉供度支其貧弱已可槪見國中兵額共設六萬名亦有機器局製造鎗砲藥彈以供軍中之用似非絶無振作者惟雖南面稱尊而較之歐洲各大國則固未足比數矣 
[華船赴嶼]  
　　中國靖遠經速二戰船定於本月初七日由新加坡巡行檳榔嶼是日七點鐘時丁禹亭尙書命展輪出口擬順道至麻六甲一遊然後往檳城巡歴臨行召漳海澄司舟人偕往以爲帶水之用據檳城來信謂華商聞尙書旌麾遙蒞已預備在平章會館設筵公宴藉申敬仰之忱云 
[藝徒械鬥]  
　　聚賭宿娼往往借端生事而各行工人之兇悍者尤爲易啓釁端此固由於積習之相沿使各行主果有善法以箝制之一經奪其所恃富不至睚眦小憤動輒報復相尋也前數日廣東省垣機房工人某甲與玉石行工人某乙向帶河基娼院尋歡旣而口角興戎相持不下各糾黨羽約於十一晚共决一戰是晚掌燈後兩黨各整槍械如臨大敵自帶河基直街以至都堂園前槍響雷鳴刀光雪亮行人裹足不敢過逾時西關汛及保甲局各飭兵勇馳往彈壓始將兩黨驅散而其中負創奔北者已不一人有某丙者中槍倒地殞命次日由屍親禀呈南海縣縣主委妥員詣騐塡明屍格飭令備棺收殮聽候追兇究辦現聞局紳勸令兩造從兹和息不宜深種仇根幾費調停尙未妥協而秦樓楚館連日遷移凈盡鶯鶯燕燕逐隊紛飛各賭館亦一槪閉門不敢作意錢之戲蓋恐楚國亡猿禍延林木故早爲之所也 
[追紀儲憲過鎭情形]  
　　江蘇督糧道吳廣涵觀察承潞赴高寳一帶騐兌漕米事畢回申此已見諸前報兹接鎭江訪事人來信云本月二十四日淸晨儲憲自邗江起節高乘官舫帶以永淸小火輪船剪江南渡午後三點鐘時駛抵京江小泊義渡碼頭鎭城文武各官均出西門迎迓旋觀察接見之下互叙寒暄及興辭卽命駕由洋馬路迤邐入城往文武各衙門拜客直至金烏西墜始呵殿回舟二十五日淸晨七點鐘時解維東下各營弁勇均在江干列隊鳴槍聲砲以表敬忱 
[星軺載道]  
　　出使美日比大臣崔惠人星使去冬任滿回華道經蕪地爲二豎所困蒙恩賞假三月已綴報端刻下假期已滿星使遂擇吉二十日乘江永輪船來滬換輪北上瀕行時蕪地各官咸詣江濵恭送水陸防營排隊長堤旌旗耀日戈戟凝霜洵極一時之盛 
[二分月色]  
　　揚州訪事人云調補甘泉縣汪瑤廷大令懋琨於本月十三日傍晚携瀛眷戾止胥吏人等均出城恭迓大令小住南門街公館其幕友僕從因公館房屋不敷均於贊化宫居住翌日發出紅示一道擇吉二月十六日辰時接印任事按大令原藉山東由丙子舉人中式丙戌進士旋以知縣分發江蘇卽用戊子已丑癸已等科派充江南鄉試同考官旋補授徐州府屬桃源縣嗣經大　調授斯缺云○金陵鍾山書院山長去冬經大憲聘請吳陵錢樨菴閣學桂森主講是席文旌於本月十三日過揚艤棹河干登岸拜客是日適于少湘觀察寳之亦來自差次運憲江都轉遂於申刻在本署肆筵設度藉伸地主之情水陸紛陳東南美盡嘉賓賢主談論風生直至漏轉銅壺始各盡歡而散聞閣學及觀察回舟後卽於翌晨先後解維揚帆南渡○邗上每届仲春各憲必延請諸名醫廣設牛痘官局俾貧苦人家子女得以就近抱往傳種除不取醫金外仍按名各給敗毒丹一粒或購買發物錢二百文心誠保赤可謂無微不至矣刻下新城三元宫宛虹橋崇善堂武聖行宫曁舊城北門南門大街等處均已一律開局惟邇日春寒料峭猶似三冬襁褓小兒咸不敢輕於嘗試是以各局傳漿之期尙未擇定也 
[芝罘雜綴]  
　　俄國烟臺領事官向由他國兼攝今年正月間始由俄廷派敖君爲駐烟領事辦理交涉事宜俄國商務日有起色於此可 
 
 

Page 3

 
 
見○烟臺爲南北洋適中之處每届春闈各省舉子赴都應試皆取道於此今歲慶榜特開計偕北上者人多於　逆旅主人大獲利市惟不知授餐適館中誰是爲周其人耳○烟臺創設育嬰堂已有成效惟民間狃於故習溺兒鬻女者仍有所聞關道憲劉觀察惻然憫之擬於登萊靑三府增設分局一律舉辦保赤恩深行見數千百無辜嬰孩可以同登壽域矣○十八日東南斜街小店中有一人自尋短見吞烟斃命聞係被人逼迫所致不知曾否報官請騐且俟續聞○十五夜月食官署循例救護各廟宇亦復鳴鐘擊鼓時當昏夜民間未及周知悞爲炎警相率驚問俄而舉頭望月始恍然於其故不覺啞然失笑矣○烟臺一帶亢旱已有數月本月十七夜春雨始沛天明方止麥隴靑葱大有欣欣向榮之意至午刻濃陰如墨雷乃發聲廣武君亦稅駕而來小作威福片刻卽止三農欣慰無不以手加額○十九日俗傳爲觀音誕辰烟街附近之奇山所地方舊有觀音堂每遇誕期未見演戲酬神豈以地處荒僻故　佛之流不屑顧問耶觀自在神通廣大猶不免歴世態炎凉佛尙如此人何以堪 
[鷺島春波]  
　　厦門竹仔街某碗店房屋年久失修本月初五夜大雨傾盆轟然一聲登時坍倒壓斃經事陳某並傷店夥某甲勢甚危殆人可不爲未雨綢繆之計乎○南門外大路旁有厠一所十一日淸晨見一男子自縊厠中當由地保報請厦防分府相騐死者身穿密排鈕扣緊身裝束似地棍身無傷痕係屬移屍亦無屍親呈控分府恐係流娼土妓挾怨謀害移屍至此卽下令驅逐娼妓此所謂亡羊補牢見兎顧犬者歟○漆工某甲住甕菜河地方聘泥水匠某乙之妹爲妻於本月初親迎厦俗凡新婦入門先至洞房賦好逑之什次日方行廟見禮至是新婦忽以他故推諉甲疑其非處子告知其母小姑又在旁饒舌甲遂於夜間喚同地保雇轎一乘將新婦送回街隣咸抱不平謂此女生長蓬門素嚴閫範何得以莫須有三字鍛成疑獄况小姑非過來人何以説長論短果爾則請以其人之法還治其人之身異口同聲吵鬧不已嗣經魯仲連其人從中調處令甲向泰山服禮罰戲一臺並以花紅鼓樂迎新婦回令甲在牀前跪一夜爲新婦吐氣由是和好如常○厦地乾果店貲本無多向各郊號批發貨物動輙數千兩或萬兩不等老藥街某乾果店赀本僅數百元賒欠各郊貨價常以萬元計初十日赴各郊號聲稱生理虧折擬暫停閉所欠之帳願以對折歸還各郊號無可如何祗得應允以六成收帳仍准開張○鄉民每於仲春入山捕虎售與西人日前有鄉人獲小虎兩頭售與洋關西人嗣又有同安人某甲携一小處僅生三四日售與寳記洋行令犬哺之犬以其非類也嚙而斃之夫猛虎在山藜藿爲之不採而當初生時則一犬足以制其死命弱肉强食舉世類然獨虎也歟哉○厦門煤油銷路極旺輪船運載絡繹如梭堆存棧房殊多週折兹經某公司將海山寺前之船隝改作油池四圍裹以鐵皮輪船抵埠以皮帶灌油入池然後裝箱零售按此與浦東之火油池大略相同　　 
[星使抵滬]  
　　出使英法義比四國大臣龔仰蘧星使由金陵將次來滬已登前報昨晨本埠官塲探知星使已於二十五日乘南洋水師第四號威靖兵輪由金陵起節屈指行期已將蒞滬立飭辦差人等至法租界招商局馬頭搭盖彩棚駐紥高昌廟之砲隊營是暉港之督標忠字營徽甯會館之督標信字營心及滬南撫標滬軍營蘇松太道轅親兵提標右營等兵咸於午後列隊赴江于迎迓但見大旗隊大刀隊鋼义隊洋槍隊自馬頭前站立迤邐至新開河橋一望槍刀如雪劍戟凝霜旗幟飛揚彷彿朱霞天半至鐘鳴一點三刻遙見彩旗一角上書欽命出使英法義比國大臣蓋憲舟已蒞止矣各隊兵勇咸然鎗伸敬聲若連珠俄而憲舟就馬頭停泊松海防劉乙笙司馬先至舟中投手版上謁未幾提右營廖楚材參戒法界讞員葛同轉英界讞員宋通刺蘇松太兵備道聶觀察上海縣英大令及其餘印委各員各局總辦各防營統帶管帶等均絡繹而來手版脚靴異常熱閙星使旋坐緑呢大轎至滬北天后宫暫駐行旌再行諏吉秉節出洋　　 
[記洪鍾宇佚事]  
　　高麗人洪鍾宇擊斃叛臣金玉均一事本館已悉心偵訪備列報端兹聞洪鍾宇年三十二三歲累世書香以蔭得官如中國五品京堂之職策名入仕矢勤愼矢當金玉均事敗潜逃後朝野上下皆欲得而甘心八年前有二品大員趙義淵言於明廷詔洪殺賊洪乃束裝航海至日本四處偵求金玉均自知罪惡貫盈不敢與同國人見面洪爲赴歐美二洲游歴至三年之久然後東回與金玉均通刺相見斯時用盡苦肉之計使金玉均不疑如是者半年佯與殷勤誘之至上海旣至是夜仍不能草率下手故遲至二十二日始得奏功又以金玉均有一螟蛉子并日本僕北原延次刻不離身行刺後恐其報仇因之逃至吳淞暫避又聞洪原名鍾建精通日本及法蘭西言語有人問以改名之故則曰當高廷命之行刺時憑証上書建作宇故卽以鍾宇爲名至前日隨洪至縣署之高員姓趙名漢根卽前報所紀往捕房探望向之下跪者風聞其人經高國某局廠派至上海採辦棉花公館在老閘迤南新昌里昨日英讞員宋通刺訊案時美捕房黎副捕頭禀稱洪有西式皮箱一口内儲信函紙張衣服金玉均亦有洋銀及零星諸物留存北河南路日本人吉島德三所開東知旅館今特打成一包開列英文單送請察視通刺飭留候將單譯出華文移送上海縣署并悉道署旣電達高麗旋接高麗回電略謂金玉均係國之叛臣洪鍾宇旣能將其擊斃不惟無罪且更有功望上國善爲欵待旣又得電音悉高廷已派大臣趙秉植乘輪船來滬與聶觀察商議一切李傅相來電則謂叛臣現已伏誅所有在行李中搜出之來往信函免予深究蓋不欲株累無辜也 
[美界火警]  
　　前晚二點鐘時本邑美租界北河南路關珍記廣東雜貨店中忽火星滾滾從樓上亂飛店中人知回祿爲災大聲呼救霽時間火已冐穿屋頂彤雲密布霄漢通紅萬道火龍左衝右突各捕房鳴鐘告警捕頭立飭中西捕探沿途彈壓匪人俄而英法美各水龍紛紛如飛而至將皮帶套於自來水管竭力狂噴至鐘鳴三下時方得樸滅計焚去靠街樓屋六楹南則延及本邑人所設某鞋店北則延及某姓荳腐店某姓粥店張長順西國成衣店福記東洋車作至某薙髮店僅焚去半椽當火熾時飛過對面祥鳳首飾店屋檐幸救火會中人汲水救熄事後包探竇如海拘珍記主人吳亮佐入捕房至次晨開釋據云曾倩怡昌洋行保火險銀一千兩未知能否照賠也○虹口百老匯路四百五十二號新造之屋空無人居有某甲者寄存花萁兩垜昨晨七點二刻時不知火從何來立時烟霧迷漫直透户外巡街華捕見之破扉入内大聲疾呼旋又有某華捕聞聲奔至襄同撲滅隨赴捕房禀告捕頭捕頭卽飭探往查細底　 
[預備交卸]  
　　蘇松太道聶仲芳觀察以新任道憲魯公甫觀察伯陽不日來申特飭書役人等將一切公事從速淸釐以便交卸書役人等聞諭後已從速辦理矣 
[賭徒送縣]  
　　上海縣黄大令會同宋通刺派差拘拿流氓賭棍諸賭棍膽敢糾黨拒捕以致兩造各受傷夷此種情由已登於報昨日包探江阿三等將所獲賭棍吳阿八等人解送英公堂禀稱前日虹中迤北有流氓向賭棍索取陋規互相打架捕頭飭小的等前去彈壓縣差亦奉諭往拿過胡家木橋見吳等紛紛聚賭意欲拿回請訊不料公然拒捕以致差役受傷旋投報捕房協同追獲爲首之吳等四人現在吳受傷沈重連賭具解請訊供吳供稱小的係潮州人不敢爲首聚賭受傷沈重尙乞哀矜吳仁紀翁阿黑同供稱小的等皆潮州人並未賭博陳福和供稱小的係上海人胡家木橋雖有賭攤小的並不干涉关保各禀訴拒捕受傷之事宋通刺飭一併移送上海縣請黄大老爺究辦賭具等開單附送前晚黄大令命將受傷之田趙二差夥提案略問情形卽命仵作察騐旋據喝報頭肩足等處俱受木器傷大令著自行醫治並傳該處地保及地主至案著令將各賭徒交案以便懲辦 
[凶毆訊結]  
　　本年正月滬城縣署西首舒遇春所開薙髮店夥舒鳳三甘西雲與同業之朱得勝姚茂生等在店賭博後至新北門内五峯樓啜講茶朱將菜刀砍傷姚之頭顱互扭至縣黄大令判將舒店發封舒等三人俱著枷號朱收所姚俟醫傷後再訊已詳前報前晚黄大令　 
 
 

Page 4

 
 
將一千干人提案舒稱正月間有同業朱姚等來店賭博小的以偶爾遊戲不以爲異不料朱竟將砍傷小的失於防範自知干咎現已知過惟求恩典舒鳳三甘西雲俱求開恩朱俯首無詞姚稱現傷已痊求恩開釋大令得供判將二舒與朱姚一併押候備文遞籍舒遇春聞判再三求免遞解舒子亦代求施恩大令謂姑念一再苦求著將舒遇春從寛交保舒鳳三甘西雲收所候解朱得勝枷號一月在頭門示衆姚茂生雖受刀傷亦非安分之徒著暫交差仍俟備文與舒甘一併遞解回籍 
[徏薪宜早]  
　　昨日五點鐘時豫園内之春風得意樓茶館在披屋中煮飯偶爾疏忽遺火薪中一時烟霧迷漫火勢炎炎欲上幸知覺尙早茶各堂倌七手八脚提水澆灌僅焚稻柴一堆不至釀成巨禍然左右鄰已飽受虚驚矣　 
[視死如歸]  
　　本邑人姚春泉下居滬南西鈎玉弄日來忽作掉頭天外之想前日獨行踽踽至滬北英界某寺院欲剗盡八千根煩惱絲皈依三寳結方外因緣寺僧恐以收納亡命爲檀越所呵峻拒弗收姚悵悵而回晚間至南碼頭地方俯瞰江流有終焉之志聳身一躍爲划船上人所見撈救上岸行未數武卽折回仍躍入水又經救起如是者三次划船上人正在爲難旋有姚之友人某甲行經是處見姚徧體淋漓驚問何故姚噤若寒蟬默無一語甲乃繫之以繩喚小車一輛將姚載至其家令家人小心看守勿令出外致戕性命若姚者眞有不得已之苦吏歟不然何以視死如歸也 
[適從何來]  
　　昨日上海縣黄愛棠大令訊案畢退堂行至帳房見有一人張目四顧大令以其形跡可疑遂命帶進訊問何以至此供稱金陵人姓王名桂雲向爲縀業因觀大老爺訊案誤走至此大令著交差聽候查明核示 
[茶客受傷]  
　　法大馬路永安街口轉角處森和樓荼肆爲貨捐局巡丁會集之所房屋年久失修昨日下午一點鐘時樓板忽然中斷　然墜下壓傷茶客二人各茶客紛紛逃逸幸受傷人不致有性命之虞亦險矣　　 
[逃媳涉訟]  
　　學優登仕昨已綴錄報章兹悉陳長林名桂芬又名阿二幼在滬上某梨園習藝藝成後奉其母轉徙至姑蘇登塲演戲時已娶有童養媳阿秀尙未成婚旣而其母誘得某孀婦回申爲長子阿狗之室孀婦有戚串陶聾子者在四馬路開設倡寮聞信之餘擬卽興師問罪嗣有人出爲解勸遂結爲姻親邇來孀婦之家屬具控琴堂經總捕府籖差拿辦桂芳不得已回滬避匿邇者阿秀與德春棧主大毛囝私識相約同逃爰向阿秀之母索人阿秀之母卽控諸法公堂不知葛同轉作何辦理也　　 
[暫停發落]  
　　法讞員葛同轉隨同江海關道聶觀察赴泥城外法總領事公館讌飲昨晨飭丁持名片咨照捕房所有各案槪歸下期發落 
切我鈔坭囤一業向分南北兩囤以南市十六鋪内毛家衖碼頭爲界南歸南囤北歸北囤南至能華北至吳淞所有洋船夾板火輪土船以及閩　烏船如需鈔坭壓載歴歸我等北囤承值在于公置基地上掘土裝運謹守定章素不紊亂緣我等鈔坭一業數十年來蒙歷任縣憲照案給示遵守各衙門曁水利局均有案可稽况常川承值差徭駁載城河泥土亦歸我等目行雇船裝卸不料邇有前在我業爲夥作弊停歇之倪阿春於去冬十二月曾在縣署涉訟奉斷押令具結不准爭奪在案今勾串開茶舘爲扛椿頭之吳增祥與洋人朋此爲奸妄思謀奪屢作鬼蜮伎倆現幸各行並各船主等均未被惑故將歴任縣憲並會審憲示諭抄錄於後以供衆覽而免爭奪如果伊等不知歛跡惟有請官提究各憲示諭列後 
代辦英美租界會審分府宋　爲　出示嚴禁事准　上海縣移據朱寳南陳安昌呈稱身等奉諭承充北囤鈔坭夫頭經辦商船及閩廣沙鳥夾　火輪等船鈔坊事務約束散夫只許自置公地掘坭不准有别處偷掘肇釁等因向來遵照辦理卽有無赖滋訟節經禀奉各前憲示楚提辦至光緒十一年有無賴糾黨謡言奪掘輪船鈔坼禀奉莫前憲出示禁止若輩知所警畏歛跡至今不料近有閩廣流民及無賴等故智復萌又欲糾黨偷掘强奪各船鈔泥情事各散夫甚爲驚駭切思鈔泥奉諭承辦向有公置之地挖掘而若輩並無公地勢必　處偷掘若不呈求援案出示禁止恐霎時偷奪若輩均係無賴致擾事端叩求後案示禁以安衆心等情到縣除出示外移請一體出示嚴禁等因准此合　出示嚴禁爲此示仰諸色人等知悉自示之後爾等毋得再在朱寳南等所置公地偷掘泥土致肇事端倘敢故違一經告發定提訊究决不姑寛其各凛遵毋　特示　光緒十七年十月十二日示　所有上海縣憲袁示情由與上同　正堂黄爲諭飭事　案照現奉　道憲札據紳董王恩溥等請浚城河業奉藥請楊　軍門派勇按叚挑浚所有挑出泥土自應照案由各　牙渡夫頭及南北鈔泥囤派船分次裝運除飭傅遵辦外合行諭飭諭到該夫　卽便遵照速赴　水利局伺候撥　泥船　載　東　　渡空地傾卸仍山局内司事騐明船　大小按　　發夫價該夫頭務當認眞赶派并候由局一體賞給夫頭飯食毋稍延悞切切特諭　有諭北叚鈔坭夫　朱寳南陳安昌進　　光緒十九年四月初二日 
 
 

Page 5

 
 
   
 
 

Page 6

 
 
   
 
 

Page 7

 
 
覆實電報英三月份二彩第二萬六千三百十號由本號門莊全張售出與本埠西人所得上副彩拆與本埠同福利下副彩拆與本埠萬有利一單張又鎭江立發一單張特此佈聞上海廣泰祥啓 
 
 

Page 8

 
 
   
 
 

Page 9

 
 
[要章]  
　　臺灣訪事人云邵大中丞近准南洋大臣劉咨開光緒十九年十月十二日准總理各國事務衙門咨開光緒十九年九月二十一日據總稅務司申稱近聞華商置用洋式船隻聞有無記事簿者且所用管船之人等亦間有無考騐之據者查同治六年九月間奉到劄光　商買用洋商火輪夾板等項船隻章程内載凡華商買夾板等船先應由稅務司派人前赴查明實係能出海堪用之船且外國人受雇充艄工者須先將本國考騐可充艄工之據呈由稅務司騐明並須照洋船規矩在船記事簿内按日註明經過之事各等語應請復爲申明禁令嚴飭　　定章辦理等因前來相應照錄原呈咨行貴大臣轉飭各海關示諭華商如有置用洋商火輪夾板等項船隻及雇用艄工均報由稅務司查明考騐以符舊章勿得視爲具文本衙門又查章程第一欵第四條内開每至年底請領牌照共有若干船由監督詳細報由通商大臣咨呈總理衙門存查又章程第四欵第四修内開凡華商夾板等船須立水手名單籍貫年歲倘雇用外國水手須帶赴領事官或稅務司畫押受雇等語此項船隻照章原准出海貿易則以上兩欵尤應切實申行並祈貴大臣轉飭遵辦是爲至要可也等因並抄單到本大臣承准此查前定章程六條旋於同治六年十一月間准總理衙門咨會將第一第六兩條删除其餘四條札行總稅務司轉行各稅務司遵照卽行分别咨行照辦在案現在總理衙門咨行將第一欵第四條内開每年請領牌照若干由監督詳報轉咨係爲便於稽核事應由關詳咨與商無涉自應提出由各關另行照� 
辦除咨復並咨行外相應抄單咨會查照咨内事理分别辦理望切等因刻下中丞已分别札飭臺灣道及臺南北各商務局海關一體遵照矣 
[賊亦有師]  
　　本月二十夜蘇州閶門内某木作拘獲竊賊交地甲送至總巡局請懲局員提訊之餘供稱江北人姓褚年二十四歲幼習布業去年十月某日妻子某氏經人薦至省城工作至今杳無音信不得已向親友借得洋銀五圓來此尋訪勾留數日旅費已空遂於十四日至　門馬頭上擬附野航回里至則爲時過晚野航已開正在四顧茫茫忽馬頭旁茅棚内走出一人喚小的入内細問顚末小的具告之其人曰觀汝相貎不凡可作無本生涯我正欲收一學徒汝願在門牆著錄否小的不知就裏但唯唯而已當晚命席地而眠翌日令小的持衣一包至某當鋪質錢入夜卽偕小的至某處行竊昨夜又携小的赴某木任隔璧撥去門門令小的蛇行而入以致被拘小的原係生意中人務求大老爺開一線之恩從寛矜釋局員飭差至所供之處捕但不知能否拘獲賊師也　　 
[英界公堂瑣案]  
　　僧開慈合十訴稱前日午後二點鐘時與僧人同寺焚修之老僧善通道經治下四馬路被何阿林所駕馬車撞倒頭面受傷當由巡捕舁送仁濟醫館因傷身死現由某馬房主備棺成殮出家人不能多事求免深求何供稱小的係紹興人是日善通僧從側面行來不隄防悞相碰撞宋通刺從寛免議諭以嗣後駕車務須謹愼○包探秦少卿禀稱積竊沈和尙前曾送奉蔡大老爺判發捕房管押半年期滿笞責二百板甫釋出至夜卽至義記洋行主人家竊取洋傘二頂衣一件次夜又至阿加喇銀行圖竊未成獲交巡捕盤問前情吊贓送案陳小金訴稱小的係本地人在阿加喇銀行當司閽之役此賊深夜前來圖竊是以拿獲沈和尙訴稱係浦東人連次行竊死有餘辜還乞施恩曲全螘命宋通刺判發捕房管押九月期滿笞責三百板贓給還失主○包探陳阿九禀稱自來水公司小工姚阿狗竊取鐵機器路中拿獲送案請懲自來水公司某西人訴請領贓辦賊姚供稱小的係寍波人鐵機器早已廢棄是以貪小拾取宋通刺判令枷號五日發交包探帶往犯事地方示衆期滿遞解回籍贓給西人領去○四百二十五號華捕禀稱昨夜小的巡至大馬路見何和尙手掣木棍毆傷沃富生因舁沃至某西醫院求醫今特將何送案何供稱小的係江北人不敢行兇叩求恩典宋通刺飭帶回捕房俟沃傷痊投案質訊核辦○劉毛毛訴稱小的係上海人喚賣水果爲生昨日張生全買荸薺若干索錢無著反敢兇毆由捕拘拿送案張供稱小的亦上海人與劉相識意圖暫欠劉不依以致口角宋通刺判令笞責五十板○包探黄四福禀稱昨夜小的見積竊王寳生在路搶取某氏婦頭上銀簪飛奔逃逸因卽阻獲送案請懲王供稱小的係上海人簪在路中拾取不敢强搶尙乞施恩宋通刺判令枷號三日發交黄探帶往犯事地方示衆贓留存捕房待失主認領 
[法界捕房紀事]  
　　某甲衣衫藍縷手携脚盆行經租界中經巡街捕拘入捕房捕頭訊問之餘據稱老北門某烟館託伊携帶捕頭卽飭包探帶至烟館問明是否禀覆候核○八仙橋捕房細崽某乙竊取同伴人馬甲一件當卽訴知捕頭捕頭飭探搜獲質票命將乙押候解送公堂 
[得孩行善]  
　　昨得棲流公所來函云本月二十二日新閘人蘇少蓮行至馬路見有不倫不類之數人携一小孩疑其誘拐截送公所詢之稱年七歲父在英大馬路開肉店旋由陸稿荐主宋星五來認云係第三子昨日在塾中失去遂挈之而歸函送洋銀十元爲酬勞之費公所中司董不欲受乃卽撥充留養病民經費 
 
 
 

Page 10

 
 
　　戒烟呬噶草靈騐異常服此戒脫皆稱仙草每服錢廿一文近來假冐甚多認明包內有逹醫士小像爲記上洋棋盤街北四馬路口分售朱家角同順豐號 
 
 

Page 11

 
 
　　管稿風行海内己久今更詳細校正增有註釋爲揣摩家必不可少之書每部六本價洋八角寄上海千頃堂及各書坊發售再有　本己經開印　成書奉告寗波汲　齋啓 
 
 

Page 12

 
 
[光緒二十年二月十九日京報全錄]  
　　宫門抄○諭旨　道錄前○陜撫鹿奏審明遊擊被控按律定擬摺○護浙撫劉奏拿獲搶刦匪犯訊明正法案由摺○閩督譚　　舉人會試公車費片○豫撫裕奏盤查司道各庫摺○二月十九日禮部宗人府欽天監鑲紅旗値日内務府引見十五名○江蘇藩司鄧華熙到京請安○江南副考官文廷式到京請安○淸銳謝授侍講學士恩○陜西臬司曾鉌請訓○禮部奏派稽察中左門派出謙光○召見軍機鄧華熙文廷式曾鉌○○頭品頂戴陜西巡撫臣鹿傳霖跪奏爲審明遊擊被控按律分别定擬恭摺仰祈聖鑒事竊臣准署陜西漢中鎭總兵趙福元先後咨揭該鎭標中營遊擊王金錫被控前在中營遊擊任内有主使營書假公科歛並在漢鳳營遊擊署任又被營書禀控焚燬文案各情事正飭查辦間經督臣楊昌濬天請將該遊擊王金錫先行開缺聽候查辦奉硃批著照所請兵部知道欽此欽遵咨行到臣當飭藩臬兩司移提案内原被人等到省發交西安府審辦骈後兹據西安府知府文啓督同局員訊明議擬詳由藩司張岳年臬司唐樹楠覈轉前來臣覆加查覈緣該遊擊王金錫與梁炳堃劉雲漢張殿魁分隷咸寍南鄭富平鳳縣等縣王金錫補授漢中鎭標中營遊擊嗣後調署漢鳳營遊擊梁炳堃張殿魁分充中營漢鳳營營書劉雲漢向在各處備工寫字與梁炳堃素相認識光緒十二年三月間王金錫在中營遊擊任内因彚辦漢中鎭十六營兵餉報銷册籍維時營書梁炳堃得患目疾不能造辦意欲催人攢寫因册籍過多字工銀兩無出面求王金錫欲向各營營書處公共分派出銀二兩以佐費用王金錫以跡逐科歛不准攤派並云彚辦兵餉報銷事關緊要不能宕延遲誤催令赶緊造辦梁炳堃實因目疾不能寫字恐誤公事無奈尋人代辦適値劉雲漢由籍往漢中府尋事與梁炳堃撞遇梁炳堃卽雇劉雲漢代爲攢寫議定字工銀十兩無出在各營收來付給嗣將各册造寫完竣梁炳堃因各營銀尙未收先將工銀如數措借給淸劉雲漢旋卽回籍後梁炳堃揑稱係奉王金錫囑令派銀造册陸續前往左營沔右營城守營寗陜營寍羌營略陽營留壩營定遠營陽平關營西鄉營華陽營東江口營十二處共斂得銀二十四兩餘營均不肯出梁炳堃當時措借銀十兩歸還下餘十四兩自留使用因恐王金錫見責未敢禀知十八年六月間劉雲漢復至漢中府尋事聞人傳說前情因當日伊只得工銀十兩梁炳堃科派銀數過多諒必自行使用卽往尋梁炳堃聲稱册籍係伊一人造辦逼索餘剩銀梁炳堃未允彼此口角斥罵劉雲漢卽以梁炳堃聽從王金鍚主使假公科斂等情控經漢中鎭提訊劉雲漢慮將梁炳堃議定字工銀數付淸之語實供與伊不便混稱梁炳堃抗不付給字工銀兩又被斥駡等語梁炳堃亦因有入已之銀堅不吐實信口狡執此該鎭中營營書梁炳堃藉公歛銀入已之實淸也又光緒十八年八月間王金錫在漢鳳營遊擊署任因營中遠年文卷現存署内空室是年夏間陰雨連緜空室滲漏文案均被雨浸漬經營管卷宗之營書張殿魁查知禀知王金錫騐明當卽飭令移出晒晾因其中皆年代久遠殘破廢卷且經雨淋多成破爛小塊雖以開頁粘連王金錫素惜字紙意欲焚化張殿魁以伊係經管之人恐焚燬與已不便當卽阻擋王金錫因其不惜字紙將其申斥出署隨揀同舊存無用信籖字紙在字爐一併焚化張殿魁聞知恐日後事發受累卽以焚燬文案等情禀經漢中鎭提訊張殿魁因一時疏忽未將王金錫所燒係遠年被雨浸漬破爛廢卷詳細情形供吐淸楚僅稱王金錫將文卷焚燬等語經該鎭以王金錫旣敢主使科歛究竟曾否入已焚燬文案是否中有規避重情均應查訊明確照例叅辦以儆貪劣而肅營規等因先後咨揭前來並禀經督臣奏請將該遊擊王金錫開缺聽候查辦奉硃批著照所請兵部知道欽此欽遵咨行到臣當飭藩臬兩司移提案内原被人等到省發委西安府訊辦兹據該府督同局員悉心研鞫據各供前情不諱並經漢中鎭委查明確移咨該府核與所審無異嚴詰梁炳堃委係假公科歛得贓入已劉雲漢並非有心誣告陷害張殿魁亦非故意含糊並王金錫委無主使魁斂入已其焚燬文卷係因惜字起見亦無規避重情再三究詰各供不移正核辦間旋據報王金錫因病未到查明屬實並無别情擬議詳由藩臬兩司核轉前來臣覆核無異應卽擬結查律載營軍官吏非因公務科歛人財入已者計贓以不枉法論饋送人者雖不入色罪亦如之又不枉坐贓爲主者通算折半科罪一兩以上至十兩杖七十又不應得爲而爲之事理輕者笞四十各等語此案梁炳堃身充營書彚辦兵餉報銷册籍是其專責乃因患病不能造辦揑奉該遊擊王金錫囑令向沔右等十二營各營書科派銀兩雇人造辦並入已費用實屬非是查歛得銀數共計二十四兩雖内有付給劉雲漢字工銀十兩惟覈與饋送於人無異仍應通算作一處按律折半科罪梁炳堃合依營軍官吏非因公務科歛人財入已者計贓以不枉法論爲主者通算折半科罪一兩至十兩杖七十律擬杖七十惟事犯在光緒十五年三月十六日恭逢恩詔以前所得杖罪應予援免後再有犯加一等治罪仍應革役不准再充所得各營書銀兩照追入官劉雲漢喊控遊擊王金錫主使科歛訊係誤聽人言並非有心陷害且係事出有因惟究有不合張殿魁身爲營書經理文卷因本管營官遊擊王金錫將被雨浸漬破爛成塊不能開頁遠年廢卷焚燒出首禀報雖爲恐有干係起見並非有心誣告惟不將雨淋破爛遠年癈卷詳細供明輒含糊供稱該遊擊燒燬卷宗究屬不合惟事理均輕劉雲漢張殿魁均應照不應得爲而爲之事理輕者笞四十律各擬笞四十折責發落遊擊王金錫前在漢鎭中營遊擊任内當梁炳堃欲往各營營書處科歛銀兩當時雖經斥阻並無主使求禀情事惟梁炳堃科歛得贓使用究屬失於覺查本有應得處分但查此在十五年三月十六日恭逢恩詔以前所得處分應予援免至後在漢鳳營遊擊署任内因遠年文案卷件被雨浸漬破爛成塊難以開頁粘連卽應禀明辦理乃竟自焚化雖因惜字起見尙無規避重情亦與故意棄燬官文書不同惟究有不合但事理尙輕應請照例交部議處除具報咨部外所有遊擊被控審明定擬緣由恭摺具陳伏乞皇上聖鑒謹奏奉硃批刑部議奏欽此○○頭品頂載護理浙江巡撫河南布政使臣劉樹堂跪奏爲各屬報獲槍刼情重匪犯批飭照章正法各案摘叙事由彚開清單恭摺仰祈聖鑒事竊照咸豐三年三月間欽奉上諭如有土匪嘯聚成群肆行搶刼地方官于捕獲訊明後卽行就地正法以昭炯戒等因欽此嗣准部咨以拿獲盜犯應令規復舊制經升任撫臣楊昌濬劉秉璋請將例載六項兇盜及土匪游勇搶匪梟匪曁拒捕殺人重案仍行照就地正法其餘尋常盜案一律擬議解勘奏奉諭旨遵行並於年終將正法各案彚單奏報在案所有光緒十九年分各屬報獲搶刦情重匪犯經前撫臣崧駿曁臣核明批飭該管道府提勘明確照章就地正法以昭炯戒兹據署臬司王祖光將正法匪犯項小雞等二十九名摘錄案由詳請具奏前來臣覆核無異除仍飭各屬嚴加巡緝務期有犯必獲勿任稍涉疎懈外謹彚開淸單恭呈御覽伏乞皇上聖鑒謹奏奉硃批刑部知道單併發欽此○○譚鍾麟片再查閩省額編舊科舉人會試盤纒銀一萬四千五百二兩二錢四分六厘並新設台北府屬加編銀二百七十兩共銀一萬四千七百七十二兩二錢四分六厘以爲正科文武舉人進京會試輪船盤費之需如遇恩科應提動閩海關稅銀兩支應上届庚寅恩科會試因閩海關稅無欵可撥援照科塲經費之案在於光緒十六年分閩省七關商稅項下照數撥用今届中午恩科會試照舊議雇商船所需經費旣無額銀關稅又無可撥查照庚寅科成案仍請在於光緒二十年分閩省七關商稅項下照數　撥銀一萬四千七百七十二兩四分六厘作爲文武舉人會試盤費據福建藩司黄毓恩具詳前來除咨部外謹附片具陳伏乞聖鑒訓示謹奏奉硃批該部知道欽此○○頭品頂戴河南巡撫臣裕寛跪奏爲循例盤查司道各庫恭摺仰祈聖鑒事竊照每年封印後例應將司道各庫盤查具奏歴經遵循辦理在案兹値盤查之期據布政使長祿將光緒十九年正月初一日起至年底止司庫收支實存數目開呈册結詳送前來計司庫實存正雜耗等項共銀五十三萬二千四百四十九兩零道庫實存鹽漕等項共銀二十一萬七千三百三十四兩零奴才親詣盤查按欵稽核均與現存數目相符並無虧短除照章加结咨部外所有循例盤查司道各庫緣由理合恭摺具奏伏乞皇上聖鑒謹奏奉硃批户部知道欽此 
 
