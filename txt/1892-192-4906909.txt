# 1892 - 192 - 4906909

 

Page 1

 
 
[重印皇朝聖武記及東池草堂尺牘告成] [  申報館主人啓]  
　　皇朝聖武記一書爲邵陽魏默深先生所箸歴紀聖代武功炳炳麟麟照耀海外坊本缺去後數卷本舘覔得原刻足本排印成書東池草堂尺續爲會稽謝帆力先生所箸雖隨手應酬之作而細微曲折皆閱歴有得之言意者如古所謂世事洞明皆學問人情練逹卽文章歟之二書者一經告竣購者盈門寒暑初更篋笥已罄因重加讐校再付手民精益求精較初印者尤爲美善計聖武記分訂十本每部碼洋六角尺牘每本碼洋八分售處仍從其朔 
[新印永慶昇平告成] [  圖書集成局啓]  
　　是書爲京師某名士所著歴記我朝勦滅會匪故事其中寫名將之英毅狂宼之披猖妖道之淫邪畸人之高潔雖不脫章回小說窠臼然要皆惟妙惟肖典曲傳神眞化工之筆也外省向無刋本兹本局用新式活字板排就印以賽連紙分釘六本裝潢古雅讎校精詳核定每部碼洋四角卽日出售諸君子欲於酒後茶餘藉資消遣者請臨三馬路申報館帳房及各處申昌或經售申報處購取可也 
[論設海軍先宜儲才備游歴]  
　　我國家自與泰西通商以來遂重海防而所以防海者莫如海軍海軍旣創乃可戰於大洋之中海軍之所以衝鋒陷陣操必勝之劵而與兵輪互相聯絡恃以保疆而禦敵者莫如鐵甲戰艦鐵甲戰艦分駐南北兩洋控扼要隘以樹聲威以通聲氣先事以籌備先機以應敵互爲救援有如身之使臂臂之使指兵威所曁無有不摧誠能如是敵國外患何自而來哉雖然講備邊者必先利器而旣有利器則必有用此利器之人駕駛船舶施放槍砲辨識風雲沙線測量經緯度數能縱横馳驟於洪洋巨浸之中歴風濤颱颶而不驚一舵在手操縱自如變化不測進退疾徐皆以敵船爲準占上風以求必勝俾敵船無所施其技而其用乃全矣是在諸材非一朝一夕之所能致也必先於沿海口岸設立水師學堂武備書塾延西師爲教導藝術旣精然後試之於船尤必精選年富力强性情明敏之人至各西國學習操舟之事學成而後歸卽令其訓練中國之人材務令南北兩洋所有兵輪鐵甲一切事務不賴西人一旦緩急足以相抗則海防乃可恃矣蓋器爲末而人爲本器爲後而人爲先無利器則不足以樹威無用利器之人不足以制變楚材晉用僅能暫而不能常僅能行之於平日而不能用之於臨時利器無人終成虚設適足以資敵耳此儲材之不可緩也至於製造鐵甲兵輪亦必精求其術近如粤東福建上海天津均有船塢自造船舶然其價較之由外國船塢製造者費用浩繁且船中鐵護一切器用悉購之於外國華匠不能從事焉是自造船舶有名而無實也况乎言其質之堅不及外國也言其行之速不及外國也言其式之新巧適用亦不及外國也欲步其後塵且不能遑論其他哉今南北洋所有兵輪亦不爲少矣而求其能衝涉波濤縱横戰陣與敵國奮擊於大洋可用者要不過四五艘而已若其能操攻取戰勝之權則猶未也然則海防若此其難哉竊以爲無難也是在得人而已上以此求下以此應天下不患無人才患所以求之者未至耳一切西學西法徒騖其皮毛無當於實際各處雖設有西學僅在乎語言文字之末所見亦不過富貴利逹而已今如有願學之士無論將弁無論候補人員無論俊秀子弟皆許其入塾肄業延聘外洋教習俾其悉心訓導凡水陸戰守及繙譯測量電學化學重學氣學光學礦學有關兵事者如火船火雷輪機駕駛臺壘工程逮夫製造火樂電線强水各種因才重授分門講貫三年一爲甄别擇其技藝精嫻才識明通者優予奬勵咨送京師備用其學已成仍派之於沿海各口日積月累女見人才之尚少哉此外遇有洞明政體諳習洋務人員或草野志士條陳時事非浮僞無據徼倖功名者卽有一藝之長皆當隨時記錄期在破格用人以資鼓勵西人於中土通商各口駐泊兵輪保護商民我國何不可行之宜以兵輪鐵甲中之鞏堅迅捷者分往通商各國遊歴并遣各塾生徒之明幹者隨同前往外洋有事可往觀戰名爲遊歴實探敵情且商民可資保衛公使可墏聲援生徒可增識見一舉而數善備焉其爲切要何如哉次年更調駐守之軍前往循壞迭遣則於各國之水道淺深程途速近隘口險夷防守疏密兵力厚薄無不審悉矣然則兵輪遊歴一途非今日之急務哉蓋以收實效而非徒耀外觀也 
[本館接奉電音]  
　　昨由京友電傳上諭一道敬謹譯登○六月二十三日奉上諭長江水師提督著黃翼升補授欽此 
[日民望幸]  
　　日本北海道小樽更幌人民因本年八月開北海道物産會籲請日皇巡幸而日皇以機務紛繁不暇遠出傳諭該處人民遂作罷論今該處人民復舉谷七太郎對馬嘉三郎二人爲總董上書請皇太子北游聞太子亦須奏請日皇如蒙允准當偕二三皇族駕言出遊以慰民望云 
[譯東報紀朝鮮事]  
　　東報云前紀朝鮮大院君邸有炸藥之變當局者咸秘不敢宣且似防各國緝聽者然此事關係甚大尚恐有不測之事日前日本已派八重山軍艦前往又經佐世保軍港派浪速艦使去九號得仁川信言外間物議頗覺洶洶○閔泳旋係閔泳翔之弟逃匿香港爲時已久上月十八號閔泳旋私搭支那汽船歸韓事聞於王亟召閔泳翔進内詢問閔泳翔祗得將實情上奏○朝鮮逋臣金玉臣自甲申事敗後逃匿日本本月七號忽被人行剌後查知剌客爲權東壽由韓遣至日本目下已過西京大坂而入京中此事起釁者實由雇用之日人某然確否尚木知也 
[豫章水勢]  
　　江省六月初旬以後晴雨倐變水勢漲落不常或漲至丈許或消落過半聞上游出晈之處不止一二一日會城晴霽河水陡漲數尺惠民門外水閘不滿者僅數寸城内三河軟浪平流船如天上高橋狀元橋等處常水深尺餘大街小巷往往木深没踝往來者須褰裳而涉至護城河堤惠民門外則由親兵營守護德化門外則由振武後營守護皆密排木椿塡築槄草泥沙與陽侯相抗拒南昌縣汪芍卿新建縣朱紹霞二明府每日親往勘視會同營官督飭各勇晝夜防範得保無恙連日隂雲密布雜以雨絲風片江撫德曉帥關心民瘼督同司道府縣於初十日薰壇求霽禁止屠宰三日以昭誠敬是日下午果見杲杲日出次晨愁雲盡掃晴旭高懸河水已消數尺十二三日水又大退從此以後江省居民可免其魚之歎矣惟聞豐城縣馬王壩被洪流衝塌當時搶護之數十人亦被水漂去與屈大夫爲伍諺曰倒了馬王壩錢糧去大半該縣地丁五萬餘兩漕氷四萬餘石遭此水厄嗚呼慘哉此外如河泊所等處雖潰堤數處然皆災之小焉者也 
 
 

Page 2

 
 
[西湖零拾]  
　　杭垣二絲汛尚覺豐收鄕民之售絲入城以博蠅頭者絡繹於途有某甲售得銀餅廿二枚置諸來袋中行至上城購買雜貨途中偶一疎虞被妙手空空兒竊去及知覺則已蹤跡杳然急至熙春廟前問卜者某乙占問休咎乙告以向東南方追赶尚可璧返遲則無及矣甲乃怱怱而去不知所終○豐樂橋地方自遭回祿後各産主建造屋宇翬飛鳥革煥然一新惟萬里雲烟室尚未興工說者謂産主高擡房價而租户未肯俯就遂致遷延至今云 
[杭垣火警]  
　　杭州訪事人云十八日申酉之交忽聞警鑼亂鳴人聲嘈雜趨而視之知聯橋直街烏龍恭内某姓機坊失愼各處水龍一聞警報先後馳至而城守營洋龍尤爲出力吸水狂噴如白練一條從天而降回祿立時避舍各龍遂鳴太平鑼分道馳回旣而餘燼復燃仍是烈烈轟轟冲天而起幸龍去不遠立卽折回重整旂鼓再接再噴火遂不復飛揚跋扈矣計焚去三開間樓廳一座左右廂房兩間四圍俱是高墻並未延及隣家然受驚已不小矣 
[相騐命案]  
　　前報載九江西門内西園地方有廖某於本月十五夜將妻吳氏毆斃一事兹聞該地保於十七日報案德化縣羅明府立卽帶領仵作刑書前往相騐仵作喝報騐得女屍頭顱打破創痕甚深下部有脚踢并木棍傷數處明府親下公案逐一騐視當將屍格塡明謂地保曰城闉之内有此命案正當天氣炎熱之時爾何以延至兩日始行禀報顯有私和索賄情弊喝笞一百板命卽備棺收殮發封掩埋廖某帶回衙署升堂研訊謂廖曰爾何故將妻毆斃當一一從實招供廖某堅稱酒後失手求恩寛恕而隣近諸人皆謂吳氏素嫻閫範實由夫也不良聽信姘婦讒言欲去眼中釘吳氏旣無翁姑又乏娣姒離母家又甚遠孤掌難鳴時時遭其荼毒十五日吳氏失去粗葵扇一柄多方尋覓迄無所見至夜廖某回家姘婦告以爾婦似此敗家將安用之廖聞言怒髮上衝卽提木棍而出姘婦又厲聲喝打以致釀成命案羅明府見衆呈詞知此案已無疑竇遂喝將廖杲重責二千二百板立卽收禁姘婦見地保報案早已乘機遠竄明府勒令地保於十八日清晨交案如違重究尤可恨者吳氏斃命後身上血衣房中血迹係廖某與姘婦星夜檢拾投入附近井中冀圖滅迹而終不免對簿公庭可見天道昭彰犯法者不能幸免也又聞廖某名洪田係九江土著現在躉船工作姘婦爲余胡氏名秀英其夫名澤銀亦在躉船工作當時地保欲索銀三十兩遷延不報經羅明府訪出實情傳地保到案地保不得已始行禀報廖某當時執迷而余胡氏在逃未獲經羅明府牒請辦理洋務之江防府王植東同守盛菊蓀司馬照會西國領事官幸勿容留余澤銀同妻余胡氏在躉船工作想一經拘獲到案必當執法嚴懲爲死者雪忿也 
[賭案保釋]  
　　金陵孫惠然前因犯案經問官發交捕廳看管歴次報牘已備登詳細情形嗣聞藍雲峯大令判令孫吐還前騙甘姓之洋銀二百四十元限一月完繳孫在押無從籌措倩某紳代具切結保釋回家現已逍遥事外矣倘無續控之人想可從輕發落回天手叚固如是乎 
[皖案風聞]  
　　安徽廬江縣楊訒菴大令一案報章所紀傳聞異詞兹聞事緣廬江漕總某姓爲歴任百里侯所倚重以致憑權藉勢煊赫一時旣而因案捕繫爲大令所懲總漕憤不能平思借服毒自盡以挾制長官遂於某日吞服阿芙蓉膏宛轉斃命大令當卽督同仵作騐明服毒是實填格申詳並取有各房書吏切結屍親亦自甘息訟後有臬署中人之與漕總交好者不知因何與大令有隙遂密令漕總家屬赴省控請伸寃大令深悉此中曲折力辯於藩臬二憲之前言語戅直頗忤上官意不數日檄調回省另委某員攝篆務大令解任後情實難甘遣抱赴京控諸都察院得以改歸兩江總督劉峴莊制軍訊理當釁之始也有臬署中人致函漕總執訊者誤投捕廳某少尉處少尉轉呈大令前報所謂實據者卽此也臬署中人或謂係幕賓或謂係經承未知孰是某日陳舫仙廉訪委阮水三太守訊供聞所鞫者爲漕總犯案之由拖累鄕民十餘人太守祗將要証覊諸候審所其餘俱分别釋歸說者謂苟能問明此案是非則大令之是非不煩言而卽見矣至所控臬署唆訟之人並牽涉皖省大憲之事尚未訊供俟有續聞再行補錄 
[金陵官報]  
　　六月十七日藩臺瑞巡道謝帶合字前營章其俊辭知府周濂到由蘇解犯人來南洋差遣廣西知縣曹義澍新選漕標右營中軍守備山贊恩世職秦振鐸均見指分江蘇試用未入流項繩祖由京來到省十八日候補道桂嵩慶曾廣照由鎭江砲臺開工回王定安蔡鈞曾丙熙沈瑜慶郭慶藩二位均奉示察看凌蔭廷辭借補江南蘇松鎭標内洋水師右營遊擊廖得勝奉調來省騐看指分江蘇試用通判吳清鑑由京來到省署句容縣舒霖均到直隸州謝陶均見帮帶春字砲隊中營張邦才到南捕通判鄧心茂禀知送龍赴寶華山通判恩芳禀知恭送龍赴江西卽辭兩淮候補鹽知事程宇清辭回揚州 
[江西官報]  
　　補用府宋廷樑卸辦吳城分局並解厘金來省禀謝飭知卽赴臨江府署任補用縣許繹帮辦牙釐局務同知曾森桂委解九江關餉進京景德鎭同知汪承誥卸事回省禀相父憂改捐候補府劉思訓禀到係湖南新寗内子舉人府經劉祖培駐守行臺萬載典史何振海銷查德外保甲禀辭赴任户部員外郎軍機處章京陳熾由京回瑞金原籍同知劉家棣由崇仁催楊令征存並邢令移征漕折回省縣丞沈霖巖禀往九江措資摺差程福昌齎送兵米奏銷册進京彭湖卸辦高郵巿釐卡回省通判邵循名委辦萬載九子石釐卡從九劉芳晉委辦石塘卡署安義縣丞洪家衍禀赴任 
[江右紀聞]  
　　上月崇仁縣解到匪犯陳常一名該犯以生員謀爲不軌被人告發拘拿解省由發審委員訊問陳供稱生平包攬詞訟某年因事糾搶陳松柏艾朝保二家被事主具控有案醉後曾現金龍遂以以天下而立定四海之民取别號曰立民一切口供皆由該犯親筆自書並無瘋疾亦未妄攀多人補錄於此以正前報之誤○昔王子安行次馬當夢神助以一帆風次日卽抵滕王閣千載傳爲韻事近有文茂才廷楷者文榜眼廷式之胞弟也年甫成童卽以古學見賞於文宗高擷芹香士林以爲榮復置高才生之列送入經訓書院肄業屢試皆置前列見賞於掌教及各大憲本年正月由省回袁應學使者之試得信甚遲勢將落後乃一帆風送逆流上駛千里灘河如期赶至試卽冠一軍食廪餼羣驚神助說者謂自古文人類蒙神助正不讓王子安里美於前也茂才年少翩翩尚未弱冠月之初吉聘娶徐孝廉之妹爲室佳人繡鳳才子乘龍美滿姻緣一時無兩日聞妝奩豐厚白金四千兩衣飾倍之傾城士女嘖嘖稱羡是誠何修而得此歟○候補道惲心紜觀察祖祁委往湖口查勘砲臺前已列報兹聞觀察查勘已畢返棹章門謁見大憲禀覆情形○經訓書院掌教皮孝廉錫瑞學問淵深文詞巨麗上月歸自京師卽膺講席院中課卷細心評改多士佩服逾恆自當爭自濯磨以無負春風化雨也 
[竹西歌吹]  
　　江都縣委朱雨年大令湘署理已紀前報兹悉大令於本月十五晚行抵緑楊城郭間卽於十六日乘輿登岸進倉厫公館發出紅諭一道諏吉十七日卯刻接印任事屆時大令盛服而出行拜闕拜印禮本郡官紳衣冠往賀蹌蹌濟濟極盛一時車馬紛紜異常熱閙按大令爲簪纓舊族於越世家歴任鹽城安東桃源宿遷等邑均有政聲光緒十年曾代理是缺不時出差江北於風俗利弊早已瞭如指掌此次舊治重臨必有一番新政也○揚州府試文童將次竣事太守擬於文試畢後接辦武試擇於本月二十二日取齊八屬武童二十五日考試外塲江甘兩邑宰亦牌示轅門略云所有縣試武童因事未及應試者准本月二十日來縣補考過期概不收試錄送○兩淮運司江都轉之第五公子元配薛氏於月前仙逝前報已紀之矣本月十八日適當五七之期是日辰刻發引暫厝城外天寧寺中各項執事一律鮮明有欲執紼相送者公 
 
 

Page 3

 
 
子謝不敢當然沿途設奠者仍復絡繹不絶靈柩安置畢卽延僧衆唪誦經懴以薦冥福又招工匠用紙絹紥成房屋什物等不下數百件舉凡廳堂住宅樓榭亭臺走獸飛禽花木竹石並房内之粉奩脂盠繡幔錦衾與夫雛婢鴉環家丁廚役無一不備無一不肖輝煌璀燦布置井然下午時安放廟後隙地先由僧衆諷經公子行禮然後舉火燔之鐃鈸叮噹香烟繚繞觀者人海人山幾如蟻聚蜂屯莫不嘖嘖稱羡嘆爲大觀而公子伉儷情深亦於此可見矣○兩淮鹽捕營徐都戎蒞任時暫以三祝菴爲行營兹因衙署業已讓出都戎遂飭兵丁掃除潔凈又雇工匠修飾一新並於頭門外添造東西牌樓兩座以崇體制而壯聲威諏吉本月十七日卯時遷入署中麾下健兒城中紳士無不前往道賀都戎當亦顧而樂之 
[青溪笛語]  
　　金陵來信云本月十六日金陵鍾山尊涇兩書院師課之期鍾山題子曰君子食無求飽二章賦得清風明月不用一錢買得錢字尊經題齊明盛服二節賦得借宅先尋籠鶴地得籠字六月十九日爲江寗府李太守廷簫之德配五十帨辰適次公子翔步木天泥金報捷是以司道以下均登堂祝嘏上壽稱觴燕寢香凝倍添住話○修理城垣已登報牘日前有客在通濟門邊閒步仰見白雉叅差之際有樓三級高出雲霄巍然翼然與聚寶門遥遥相對詢諸土人據云此非專爲駐兵之所前有術士謂省垣疉見火患因南門太高適富離位故以北方癸水制之其然豈其然乎○南部烟花盛於六代迄今時移世易幾閱滄桑而璧月夜夜瓊樹朝朝山温水膩之鄕風景猶不殊曩昔每歲端陽而後蘭橈桂楫絡繹如梭金管玉簫自昏逹旦亦有緑珠麗質碧玉情人扶雅婢挈鴛儔茉莉風柔晚妝纔罷放船於辛夷花下丁字簾前隨意閒遊一擴風流眼界者斯時金迷紙醉翠繞珠圍從岸上望之覺圓嶠方壼幾不辨人間天上乞兒善泅水者知女菩薩多喜佈施乃手托瓦盋出没於畫鷁之間信口哀號以兾金錢慨擲其或孔方兄呼之不應則以足踏水俾珠跳玉濺沾及羅儒襟上痕留錯訝酒香狼籍一至三更而後則濳伏篷窓之外乘人不備攫其簪環舟中人方注目於公子調氷佳人雪藉魂輸色授那便回頭及至輕掠鬢雲始訝玉釵化燕而乞兒已隨浪逐波去不知所之矣何妙手空空兒亦竟狡如毚兔歟 
[先行委署]  
　　上海縣係繁疲難三字要缺自前任裴因案褫職後上憲歴委署理尚未有人卽眞日前恭閱邸抄見以正任東臺縣現署荆溪縣黃大令承暄請補然尚未奉吏部核准適現署上海縣袁海觀大令樹勲禀報丁外艱例應交卸雖道憲已委竇鎭山大令代理然不過如五日京兆上憲遂於二十二日牌示以許别駕之玨署理荆溪縣事而令黃大令先行署理上海縣篆想池藕節添之際當可望鳬舄飛來也 
[聖節停刑]  
　　本月二十六日恭逢皇上萬壽聖節普天同慶上海英讞員蔡二源太守飭知各捕房自二十五日起停訊三日所有案犯統於二十八日解案發落 
[明府拜客]  
　　代理上海縣竇奠高明府接篆後定於本月廿三日拜會駐滬領事此已列報昨已屆期上午九點鐘時明府排齊全副儀仗命駕出城先至董家渡倪主教處拜會主教以茶點欵待叙談片刻興辭而出迤邐往北拜會法領事微席業君握手爲歡言談欵洽有頃辭出鳴騶回署 
[悮吸毒烟]  
　　無錫人某甲在滬南開設烟館短榻横陳藉權子母其父於今春逝世其母某氏日前伴柩回籍前日晚間甲向内房取出洋烟一缸挑出一盒在牀過癮甫吸數管卽昏迷不醒旁人疑爲熟睡不以爲意閱時已久甲仍不起近前撫之則體已僵氣已絶矣衆人疑烟中有毒將缸取出視之果有尺餘長毒蛇一條業已腐爛當卽知照甲母前來收殮說者謂甲父於三月間身死致死之由與甲相類然則藏物者其可疎於檢點哉 
[香籃被攫]  
　　昨日相傳爲火神誕辰善男信女至火神廟進香自朝至暮絡繹於途午後二點鐘時有某氏婦欲至大東門内火神廟拈香行至大東門城下所持香籃一隻内有青蚨七百翼被一匪迎面而來順手攫去迨某氏大聲呼喊則已杳無蹤影矣 
[獲犯續述]  
　　前報紀逸犯已獲一則昨據南匯縣差役秦文祺投法公堂禀稱凌阿六卽阿七係南匯縣鹽梟在逃未獲今在治下遇見是以扭送到案求請派差押至南匯歸案訊辦同轉得詞問凌曰爾是否撑駕鹽盤凌稱事在去年案中爲首之人早已訪拿到案從重懲辦期滿得釋此次小的與該差在途相遇伊欲向小的勒索錢洋小的不依因被扭案務求明鑒同轉謂案情重大不能聽爾一面之詞商諸祁繙譯官備函將凌移送上海縣辦理 
[揀路敲詐]  
　　著名流氓毛雙福張阿虎楊春生湯團阿三等屢經英法兩公堂懲辦釋放未久依然怙惡不悛若在租界行走恐被探捕拘拿遂徜徉於西門及八仙橋一帶每當夕陽西下糾同諸惡少携帶鐵尺往來街恭一見年輕婦女任意調戲肆無忌憚遇有懦弱之輩視爲魚肉每以碰撞爲名百般敲詐前日有爲鞋底作生意之王桂昌王林海昆季兩人取貨回家行至中余適被毛等所見揀住去路大言爾等如見機可借洋數十元否則喫我一拳勿謂老子無情也王見若輩聲勢洶洶婉言乞免毛等不由分說將王軋至茶肆中肆行逼勒王無可如何央老關者擔保始得脫離虎口王卽投該處巡防局控告局員趙二尹立飭局勇協同四圖地保陳炳華前往拘拿將毛張及阿三等拘獲解至局中晚間二尹升座研訊兩王訴稱係南匯縣人在治下開設鞋底作已閱多年安分貿易不敢滋生事端此次被著名流氓毛雙福等藉端索詐拉入茶館中一味恐嚇不得已央人擔保毛等始將小的等釋出心實不甘投案控告求請究辦毛供稱係蘇州人向作扛棒生涯不敢滋事張供稱無錫人作小工度日素來安分阿三供稱係丹徒人向爲小本經紀並非流氓二尹曰爾等迭次犯事積案纍纍目下尚不改過瞻敢糾衆拆梢殊屬可恨判將毛雙福重笞一百板張及阿三各笞四十板本當枷號姑念一再苦求從寛具結交的實人保去王斥退 
[縣署紀事]  
　　昨爲代理上海縣竇明府點卯之期午後三點半鐘明府飭發三梆升坐大堂各書差站立兩旁明府先點六房書辦次點皂快捕各班差役末點各地甲及點畢明府諭令各書吏務宜勤愼辦公不可需索錢財各書吏遵諭而退○昨係上海縣考取代書之期由代理縣篆之竇明府飭傳投考之龔愼勤等八名至花廳命題考試題爲嚴禁書差需索弊混告示一道 
[英界公堂瑣案]  
　　包探江阿三禀稱周俞氏失去洋銀十一元當向劉炳榮詰問劉指定龔阿六所竊後小的查明的係劉竊與龔無干未傳寃誣送案請究周俞氏訴稱小婦人在西國寓所傭工積有洋銀十一元藏在臥房之内被劉竊去是以報捕緝查今旣得獲原贓請爲給領劉供稱小的與周俞氏同傭於西國寓所是日見財起意遂學爲妙手空空兒自知差愧難容故有意將他人誣衊今旣破露尚乞施恩龔供稱小的平生鯁直無端被竊賊所誣今旣証據昭然尚求伸雪蔡太守判令將劉管押四禮拜龔無辜省釋贓給氏領去說者謂天下惡人旣作虧心之事往往欲誣陷好人如龔者幸太守之明察秋毫耳否則驀被惡名不將寃無可訴乎噫○包探唐寶榮禀稱陳阿亭將衣服倩陸阿松洗滌陸轉倩史福生劉阿榮質錢使用經陳報捕拘案陳聲訴前情陸供稱小的持衣服圖家途遇史劉言及無錢買飯小的遂將衣交伊付質俾得一飽可圖史劉同供稱陸將衣囑小的等質錢實不知其另有主顧蔡太守判令將陸管押兩禮拜史劉從寛免究衣給陳領去○包探顧阿六禀稱小的見張寶卿與謝小巖互毆是以送案請訊張供稱謝因借錢不遂以致爭毆被毁漢玉臂釧呈請騐視謝供稱小的與張均以販賣玉器爲生因索欠錢致與口角伊自將假漢玉臂釧碰碎與小的無干現在小的已不敢再蹈愆尤尚求大老爺恩赦蔡太守著具不再向張饒舌切結釋之使歸 
 
 

Page 4

 
 
○宋利芝訴稱小的在治下開糖食店王阿法持錢三文來買瓜子嫌所給太少遽爾忿爭并被擊毁火油燈旋由巡捕拘送案下張雙林供稱小的充當巡捕現在丹桂戲園管門王時來觀劇不名一錢小的偶然阻止以致挾嫌宋店開在戲園附近昨晚王向購瓜子口角之下擊碎火油燈小的急往救援王卽將小的毆擊是以喚某號巡街捕至拘案請懲王供稱小的雖與宋口角並不擊碎火油燈更未嘗毆擊戲園巡捕蔡太守判令管押四禮拜并責償火油燈價押期旣滿交人保釋○二百三十九號華捕禀稱昨夜小的巡路時目見王阿大與人打架向之喝止堅不依從察其情形似已醉鄕深入拘至捕房左近突有陸阿仁等將小的扭住亂毆且有董阿興奔來察看小的號衣上號數幸三道頭華捕聞聲而至助小的拘入捕房王供稱小的係無錫人昨夜偕友至某酒肆行沽途遇巡捕拘流氓之互毆者致將小的一併拘押與陸素無一面不知伊因何將捕兇毆陸供稱小的在某洋人家當細思昨日偶至捕房前見有多人打架與王並不相識安有助王毆捕事情李巧福所供與陸相同董供稱小的路經此處誤被拘拿並未察看巡捕號衣叩求超豁三道頭華捕禀稱小的目見陸李等與二百三十九號華捕互毆是以邦同拘案蔡太守判令將王管押五日陸李管押一月董卽行開釋 
[法界公堂瑣案]  
　　包探王榮培禀稱張桂生汪桂生唐松濤等從前因犯竊案由公堂懲辦期滿釋放甫閱四五天又竊全埃洋行皮酒四十人瓶陸續售與洋涇浜洋貨店内經小的將人拘獲起到皮酒甘四瓶送案請究同轉訊問之下張桂生等供稱全埃洋行玻璃窓已破酒箱本已挖開小的竊取十五瓶汪桂生供竊酒四瓶唐松濤供竊酒五瓶同轉謂洋行中失竊物件必有熟人指引供稱行中並無熟識人同轉以失主木到著將張等一概還押聽候核辦○包探郁庭湘禀稱拘爲鹹貨業之張桂寶前日在安慶輪船行竊搭客衣包一個改搭北京輪船欲赴甬東爲小的所見查獲人贓送案請究張桂生供稱向在大生鹹貨店學業繼至瑞記爲夥迄今賦閒在家抑鬱無聊初次犯竊曾取鞋籃釘靴衣褲等並錢五百文同轉以其犯竊可惡判掌責一百板以昭炯戒○天福堂藥材鋪夥王茂榮控侯仁寶由披屋爬上竊取衣服二十件經包堔查獲在其兄侯金林處吊到原贓押票並衣服九件并將金林送案請究同轉詰問之餘仁寶供認前情同轉著押候吊贓再核○包探孫錦榮禀稱蔣和尚在碼頭上行竊降香一株同轉訊據蔣供降香在地上抬得不敢行竊同轉著押候笞責一百板○李金氏控被張阿大等設計逼醮又將七歲女孩私自出售勒寫契據此已詳列前報昨晨包探郁庭湘禀稱小的奉諭後將張阿大之羽黨王阿浩王李氏及外甥女阿英陳邵氏王老太婆並女孩阿囡等提案請究李金氏亦携女兒小妹妹卽秀英投案禀訊前因捕房將在押之張阿大及其母陳氏妻李氏一併解案同轉問秀英曰爾在陳王氏家可與阿囡阿英晤面供稱伊等住在樓上曾見兩次又帶阿囡訊問供稱年僅十二歲陳邵氏係我之外祖母又問阿英供稱王李氏係我之舅母現住一處問王李氏曰阿英係爾之外甥女爲何留住爾處供稱小婦人由台州來滬欲倚女婿徐姓養贍問爾婿是何名字今在何處營生供據稱在大作場包飯長女嫁伊祗兩月耳是以不知其名同轉著將張阿大及妻母等帶案謂爾等欲將李金氏逼醮可知王法否供稱李金氏本非寡婦其夫薛姓在滬城老學前開設薛天成帽鋪李金氏曾於五月間在英公堂上海縣涉訟可訪可查同轉著將張阿大等一併移送上海縣請核諭令李金氏携女自行投縣質訊○通事稱積竊張卿書在租界中冐充探夥向人勒詐送案請究同轉訊明屬實判令枷號半月期滿責釋○沈瘦山前控徐高氏將女兒金鳳押在某氏所開妓院内得洋一百四十元又與女設計於深夜將衣包從窓中擲下意欲捲逃等語同轉以其一面之詞礙難憑信諭令將金鳳交案質訊一切情形已紀前報昨晨沈將金鳳交案由同轉詰問金鳳供春間隨母來滬找尋親戚不遇遂押在鴇婦某氏所開么二妓院中迎新送舊問爾來時共有幾人供稱母親與兄嫂等共四人問爾嫂何在供嫂之母家姓殷係同鄕人現在已回湖州問爾何以將衣服抛入母手供母親將小婦人抵押後復欲唆令逃逸同轉將其母徐高氏及兄阿四等傳案質訊徐高氏一味狡展著將母子三人一併送縣請究○備捕頭稱有陳如良王榮才等自稱縣差在租界中拘人不守定章是以解案請訊同轉向陳訊問陳稱小的係廿四保八圖地保王稱係本縣差役奉諭追拿兇犯陶福全所有牌票已由别人帶往鄕間緝訪不料陶已逃至滬上昨在吊橋畔相遇欲拖人城中當被巡捕所拘求請送縣發落同轉商諸祁繙譯官將陳陶兩人還押王係本縣差役准卽釋放諭令回去禀請本官移文領事當可將人送交○裕仁昌報關行主哄騙貨物乘間逃遁經二房東王其祥等將出店魯昌良送案訊押葛同轉飭令補提股東王老長此已列諸前報昨晨而房將王老長解送公堂王其祥何陳氏張阿金董成福陸阿木陳曉峯李裕豐張阿狗蔣同和等投案遞呈公禀均稱被裕仁昌報關行股東魯朱兩姓隆續哄去衣米鞋襪等物出立期票務請追究王其祥又稱查得裕仁昌簿據逐日收付洋銀大半有長記字樣想王老長定有股分在内王供稱與魯姓確係相識小的亦被欠去洋銀同轉謂簿上有爾名字豈容推諉著押交魯朱到案再行核辦 
[鳴謝妙藥]  
　　諸曁劉花農先生風雅士也設存濟堂戒烟藥肆於上海更以暇日畫墨竹助振仁心仁術欽佩良深兹以夏日炎炎易於觸暑非得良藥救治頗難轉危爲女因精選妙品虔製純陽正氣丸不取分文隨時施送昨承以一百服見惠除代爲分送外謹綴數語以表謝忱 
[鳴謝雅貺]  
　　日本岸田吟香先生以漢學名儒兼軒歧妙術就上海設樂善堂藥肆已歴十餘年病者得其刀圭無不立時見效其經理人藤田山内二氏先後經營店務尤爲髮憾全無昨承山内氏以寶丹三十服資生堂神藥十服至寶丹五服見貽要皆經騐名方及時妙品兼媵以五彩鉛筆三十六枝受之余書此鳴謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　六月十一日乍都統忠拜會統領劉禀見分統楚左湘後巡江右新左水師等營提督張彪南　來省禀到禀見卽辭候補府許星箕通判李傳組俱禀見候補縣葉承鈵禀奉藩司飭知蒙憲臺題補西安縣缺禀見叩謝大挑縣蕭治輝禀奉臬司委温州提索差叩辭候補府照磨顧鳳起捐免騐看來省禀到住水利廳署府經歴徐文彬黃儒藻徐恭立巡檢李寶琛未入流王樹勲姚睿俱奉傳開寫履歴禀安十二日將軍吉差帖請安學臺陳拜會藩司黃臬司王運司惠杭嘉湖道宗候補道李鄒任俱進見杭協林中協曰杭州府陳俱禀現前雲南臨安府全楙績由紹興籍來省禀到禀見卽辭赴京統領寅字等旗候補府楊鼎勲由泗安來省禀到禀見四營都守候補府袁學彬劉宗標俱禀安東防廳高候補同知黃瀛海潘紀恩俱禀見通判徐樹淵海甯催地丁匠糧回省禀到葉元芳禀安海甯州胡差人頭接仁和縣伍　見錢塘縣朱禀見禀奉飭監斬蘭谿盜犯劉餘茂慈谿盜犯董松奎二名梟示訖卽用縣胡裔麟禀見候補縣鍾上珍禀見周延祚服滿來省禀到叩見住保康巷倪望重臨海任内交代銀兩解清並呈府結禀見程贊清葉承鈵仁和塲邊各現任候補文武各官俱禀安叩送新選太平縣教諭徐元釗禀候考騐禀安候補府照磨劉紹晏趙宗植從九品康有淂俱禀候騐看叩見十三日憲駕公出杭都統常差帖請安糧道世杭嘉湖道宗候補道李俱差人禀安禀送中協白禀安瑞安縣劉亹來省禀到禀見住小獅子巷十四日憲駕公出中協曰禀安候補同知黃瀛海禀知潘運會委衢郡公幹叩辭大挑縣鄭遇夔禀銷浦江鎖提丁庫禀知防軍局委帮辦支應差叩謝卽日到差趙登詒由紹局專丁來省禀知釐捐局委紹局文案差叩謝候補縣楊鍾俊由王店局交卸回省禀知藩司委署嵊縣事叩謝典史潘煦自福建福安縣典史廻避改省來浙禀到信三角地 
[邗江官報]  
　　十五日江西羅少尹家福解餉來十六日黃分轉學仁委舊港總巡周分轉曜貫京餉起程十七日甘分轉恕委泰屬總巡差金鹺尉壽蘐解海分司餉來揚 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年六月十五日京報全錄]  
　　宫門抄○發抄硃批四道○江督劉奏查明江北河運漕糧出力各員請分别給奬摺○又奏甄别各員月○直督李奏委員選購馬匹請給票免稅片○江督劉奏揀補守備摺○署桂藩胡奏恭報到省接篆日期摺○東撫福奏揀員升署水師營副將員缺摺○黔撫崧奏撫恤被火災民情形片○六月十五日刑部都察院大理寺侍衛處值日無引見○貴恒等由東陵回京請安○松安續假十日○謙光續假五日○召見軍機貴恒阿克丹周德潤○發抄張之洞奏籌修三省江隄工竣奉硃批該部知道欽此○又委員荆州府舒惠代防萬城大隄奉硃批知道了欽此○又江漢關一百二十六結徵收華洋稅數奉硃批該衙門知道欽此○又海軍經費應撥湖北厘金轉解北洋銀兩奉硃批該衙門知道欽此○○頭品頂戴兩江總督臣劉坤一跪奏爲查明江北河運漕糧出力各員籲懇天恩分别給奬恭摺仰祈聖鑒事竊江北歴屆辦理河運出力人員均經奏准給奬今屆光緒十六年分江北河運漕糧於光緒十七年三月十六日開行八月初二日挽抵通壩初八日全數兌竣所有在事出力各員據該司道開單詳請具奏前來臣查上年漕船開行後運河底水甚小汶水來源亦弱不敷分鋪該糧道督同襄辦押運各員設法䟎進經過袁家渡崔鎭駝車頭等處節節磨淺迨抵河成閘下水消數寸督令各帮加成起剥拽磨推挽迅速駛過河成閘水復大落探聞湖口雙閘下板不使涓滴下洩衆船立見淺擱幸山東省放水濟運費盡人力始克一律挽入東境台兒莊嚴催飛挽上駛無如八閘淤淺處所未經挑濬上游來源甚弱層遞灌塘套送星夜前進及抵十里鋪適值黃水增長催令各船加縴挽放口門上下並飭雇夫分排兩岸併力拉拽將江北十起漕船放入黃河至陶城埠排泊旋卽起壩進船加緊䟎行經過河成七汲周家莊等閘河身淤墊尤高當令添雇人夫分排閘背設法保護挽抵臨清幸衛水見長卽將磚板兩閘互相啓閉灌送入衛赶抵天津押送北上俾得早抵通壩交收無誤在事文武各員相機籌辦百計經營艱苦備嘗洵屬始終勤奮異常勞勩謹擇其尤爲出力者擬請援照成案分别給奬除出力稍次武弁另行咨部給獎並遵章飭取文職履歴咨送吏部外理合繕具清單恭呈御覽合無仰懇天恩俯准一併給奬以示鼓勵謹會同漕運總督臣松椿江蘇巡撫臣剛毅恭摺具陳伏乞皇上聖鑒訓示謹奏奉硃批該部議奏單併發欽此○○劉坤一片再前准部咨道府州縣等官無論何項勞績歸入候補班人員卽以到省之日起予限一年奏明分别煩簡留省補用等因歴經循辦在案兹據江寧藩司續將在寧差委之道員等官隨時甄别詳請加考具奏前來臣察看得補用道蔡鈞才具優長辦事勤奮候補班前先補用知縣沈韻鏘年强才裕候補班前補用知縣葉意深才識優裕辦事愼勤同知銜直隸州用候補知縣羅宗美年力正强人亦明白五品銜候補知縣許廷楨精力尚健辦事愼勤均堪以繁缺留省分别補用謹彚繕履歴清單恭呈御覽此外尚有察看之試用知縣周衍齡年力正盛才足有爲試用知縣李雋人甚安詳才亦穩練試用知縣龍璋書生本色學治良才均不在勞績保奏人員之列應歸試用班照例辦理所有甄别道員等官緣由謹會同江蘇巡撫臣剛毅附片陳明伏乞聖鑒謹奏奉硃批吏部知道單併發欽此○○李鴻章片再北洋淮練各軍馬隊現均有疲弱倒斃之馬亟應另購換補以資操練據各統領營官禀報擬派總兵汪丙炎遊擊衛得元千總祝鴻儒遊擊張明堂等前赴張家口外喇嘛廟一帶選購高大臕將戰馬共七百三十六匹内淮軍盛字營四百四十匹銘字營一百三十二匹大名練軍營一百六十匹俟購齊解回防次應用除分咨兵部察哈爾都統查照並飭經過地方官照章喂養接遞護送外伏乞聖鑒勅部給票並由部知照張家口監督照例免稅放行謹附片具奏奉硃批兵部知道欽此○○頭品頂戴兩江總督臣劉坤一跪奏爲揀員請補江南外海水師守備要缺恭摺具陳仰祈聖鑒事竊准兵部咨南匯營二號艇船正哨守備周廣才准補淞南營田吉所遺守備係外海水師題補第三輪第六缺應用應升人員行令照章揀員請補等因臣查是缺守備有駕駛艇船梭巡洋面之責必須久歴風濤熟諳沙線之員方克勝任遵章在於外海内洋水師應陞之實缺千總各員内逐加遴選查有内洋水師蘇松鎭標右營右哨一隊千總周鼎銓年五十一歲江蘇崇明縣人由行伍於咸豐十一年奉調水營隨剿出力歴拔蘇松鎭標右營外委把總光緒七年七月升拔本營千總八年七月受劄先後委署外海内洋守備各缺措理裕如巡緝洋面甚爲得力該員辦事勤奮熟悉水師情形歴俸已滿資格較深山之升補是缺守備洵堪勝任與例亦屬相符合無仰懇天恩俯准以周鼎銓升補外海水師南匯營二號艇船正哨守備以收人地相宜之效如蒙俞允俟部覆至日卽行給咨送部引見恭候欽定除飭取履歴咨部查核外謹會同江南提督臣譚碧理恭摺具奏伏乞皇上聖鑒訓示謹奏奉硃批兵部議奏欽此○○頭品頂戴署廣西布政使按察使臣胡燏棻跪奏爲恭報微臣馳抵粤西接署藩篆日期叩謝天恩仰祈聖鑒事竊臣於光緒十七年七月二十六日在直隸天津道任内渥承恩命補授廣西按蔡使十一月二十四日入都展覲仰蒙召見二次訓誨周詳莫名欽感十二月十六日陛辭時奏蒙天恩賞假一月回浙江蕭山縣原籍省墓遵卽出都十八年二月十九日到籍假滿赶卽起程四月十八日馳抵廣西省城當奉撫臣張聯桂行知以新授布政使黃槐森未經到任檄委署理藩司篆務旋准兼署布政使臣張人駮將印信文卷委員齎送前來臣當卽恭設香案望闕叩頭謝恩祗領任事伏念臣草茅下士樗櫟庸材臬事初陳方愧涓埃未效藩條遽攝彌覺兢惕難名查粤西爲邊徼要區藩司繫旬宣重任舉凡興利除弊察吏安民在在均關緊要檮昧如臣懼難勝任惟有殫竭愚誠隨時禀商督撫臣實力整頓悉心經理不敢以暫時攝篆稍涉因循以冀仰答高厚鴻慈於萬一所有微臣署理藩篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○尚書銜山東巡撫奴才福潤跪奏爲揀員升署水師營副將員缺恭摺仰祈聖鑒事竊登榮水師協副將唐廷威因病出缺業經恭疏題報接准部覆行令揀員請補等因查該副將所轄洋面遼闊有督率師船操演巡防之責非精明幹練熟悉風濤之員不克勝任東省水師並無候補人員亦無實缺叅將例准於現任遊擊内越級請升又水師缺出如無合例人員准於歴俸禾滿年限人員内揀選升署俟扣滿一年再行題請實授奴才於登榮兩營水師實任遊擊内詳加遴選查有榮城水師營遊擊陳廷樑現年四十六歲山東蓬萊縣人由行伍拔補水師前營外委同治十二年試署登榮水師協千總光緒三年升補登榮水師恊千總五年升補登州水師營中哨守備十七年月補榮城水師營遊擊十八年正月給咨送部引見三月十三日奉硃筆圈出著照例准其升補欽此該員年力富强營務練逹於洋面沙線極爲熟悉雖歴俸未滿一年例准先行升署以之升署登榮水師協副將實堪勝任惟籍隸本省與例稍有未符第人地實在相需亦得據實聲明合無籲懇天恩俯准以榮城水師營遊擊陳廷樑升署登榮水師協副將洵於營伍有裨如蒙俞允該員甫於本年引見回東毋庸再行送部仍俟扣滿歴俸題請實授以符定例再所遺榮城水師營遊擊員缺容另揀員請補合併陳明理合恭摺具奏伏乞皇上聖鑒訓示謹奏奉硃批兵部議奏欽此○○崧蕃片再查黔省各屬地方自遭兵燹以後小民瘠苦多係搭盖草房居住一經失火延燒難以撲滅不能不設法議賑以恤災黎昨據永從縣知縣黃大仟申報縣屬管團寨民李洪興卽李鐵匠家於二月十五日不戒於火延燒居民一百零一户内有捐輸義榖亦被焚燬亟應查明災民設法賑濟又據丹江通判李成英禀報廳屬治安堡民陸小連家於三月初八日夜不戒於火延燒民一百三十八户前往查勘屬實本堡義榖亦被焚燬已於義榖局發借榖石暫資濟急奴才查永從丹江兩屬居民慘遭火災實堪矜憫當卽批飭司局分别籌欵賑濟並飭就近借撥義榖放賑以期迅速而免災黎失所謹附片具陳藉抒宸厪伏祈聖鑒謹奏奉硃批知道了卽着飭屬妥爲撫恤毋任災黎先所欽此 
 
