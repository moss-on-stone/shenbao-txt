# 1902 - 261 - 4910573

 

Page 1

 
 
[雙璞齋四書五經義大全出書啓] [  圖書集成局代白]  
　　自八股改試經義承學之士驟遇更張輙以師承無自爲慮雙璞齋主人當謂經義之法疏解聖經當用說義正義之例微引史鑑兼及時事當用衍義講義之例爰取古今名儒碩彦經義諸作彚而選之題有未備則敦請通材博雅分任操觚自去年七月詔下之日爲始迄今已　一年遴選始竣共得經義三千篇抉擇精嚴所錄皆精深閎博有實理實事而不詭於義法者未知經義作法之學子苟於平日之間取而揣摩之得共一羽一鱗卽不難破壁飛去主人以是編爲四書五經義之全非比市上所售僅寥寥數篇不足以益人隅反爰倩本局用新鑄鉛字排印成書公諸海内都計五十六卷另弁首一卷係恭錄高宗仁宗御製蓋欲學者知所取法謹所遵循也現已工竣擬分廿四本嗣因裝訂忙迫改訂十六厚本每部定價洋銀二元四角有欲先睹爲快者請速移玉至申報館申昌書局杭州申昌及各書坊購取可也此啓 
[書蜀督岑制軍敬舉人才摺後]  
　　督撫大吏承天子命鎭撫一方舉凡察吏安民練兵籌餉其事繁其責重苟非有人焉效指臂之助爲之匡救贊襄則事秘紛亂而多所貽誤然則大府幕僚一職顧可不愼選哉考之古昔州郡以上皆得自辟從　叅軍記室之屬故英俊之興半由幕職史稱唐汾陽王郭子儀精選幕府當時將相多出其門降及後世舍實用而崇科　復爲一切條例以束縛賢豪而此風遂以衰息然本朝開國之初猶有議叙督撫幕客之例伏讀雍正元年上諭各省督撫事繁勢必延請幕賓今之幕賓卽古之叅謀記室凡節度觀察等使皆徵辟幕僚功績果著卽拜表薦引彼愛惜功名自不敢任意苟且嗣後督撫所延幕客須擇歴練老成深信不疑之人將姓名具奏如効力有年果稱厥職咨部議叙尋部議勤愼無過者照職銜卽用無職銜者量給職銜特疏薦舉者優叙徇私議處觀此可知當時猶有古風特未知此例何時停止迄今二百年來惟各省學政閱文幕友尚具摺奏明此外大府賓僚鮮有以姓名登之奏牘者然瑰奇卓越之士懷抱不遇往往思藉此以自見其才卽如咸同問粤逆倡亂賴曾文正胡文忠駱文忠諸名臣宏濟艱難削平大憝而原其所以膚功克奏咸賴四方智謀之士爲之叅酌機宜其間得人最盛者尤以曾文正爲最無錫薛叔耘京卿常詮次其姓名爵里計犖犖可數者有八十餘人類皆聲施隆然負一時之望良由以能致力延攬廣包并容持之有恒而御之有本故士之負材能懷幹濟者羣聚輻輳各呈其奇夷艱定傾有以挽糜爛之國勢而底於承平也今者署四川總督岑制軍以蜀省百務廢弛軍書倥傯整理一切甚屬爲難爰特疏薦舉其幕客分省補用知府張鳴岐疏中稱其心術之正品格之峻操守之潔才調之敏且又忠勇奮發出於性生服官中外數十年實爲生平所僅見張之學問經濟能否名副其實固難懸揣而制軍推許之忱亦可謂至矣盡矣蔑以加矣竊嘗思之國家搜羅人才之法自古及今從不外徵辟薦舉兩途自後世慮其議弊於是取人一出於科目夫徵辟或蹈虚聲薦舉或徇情面其中弊竇固難盡除然自科目成行憑一日之短長定終身之顯晦卽使手持玉尺者至公至正私見毫無而當目逮五色之時亦豈能免遄珠之　况乎所言雖皆動聽而見之實事尤未必果與相符故科舉一事立法甚密而得才甚難愚意今日旣不能决然　　莫若略叅古時徵辟薦舉之意令各省督撫大吏各舉所知以備朝廷採擇或有佐理軍書勞勩素著者更不妨直舉姓名登諸薦剡試之有效拔擢立加夫如是旣與古者自辟參謀之意相同亦與國初議叙幕職之制相合得人之效或較之塲屋取士而尚勝一籌倘或慮此風一開下之奔競鑽營上之徇情貪賄互相標榜弊端必多不知國家旣以重任責之督撫而督撫所深知而識拔者轉疑其或出於私則是以不肖之心待人必至人皆以遠嫌爲保全祿位之謀而英偉之儒轉將終老巖下是豈爲國求才之意哉延致英豪保全時局吾蓋深有望於今之腎士大夫矣 
[本館接奉電音]  
　　昨日午前京師飛電傳來上諭一道敬謹譯登○八月二十一日内閣抄奉上諭本日召見之分省補用道余思詒著發往山東以道員遇缺卽補欽此 
[俄謀叵測]  
　　嶺東日報云去年俄國户部侍郎烏衣鐵巡視極東地方時因大連灣大興工作外人頗滋疑慮遂命停止並將技師長撤哈魯布調回本國外人更莫知其意之所在兹聞俄人已改派答兒布布長前赴大連灣監督工程業於七月上旬行抵彼處答君嘗謂人曰此次奉政府之諭經營大連灣爲貿易之地凡待外國人皆一視同仁無分畛域說者謂俄人旣於大連灣市街山頂上築一砲臺復鑿山開道創建諸工又于柳家屯張家屯一帶建造營房若干所布置如此其意可想而知答氏之言殆未可信也 
[湘中防務]  
　　漢口訪事人云客有自湘中來者言及撫憲俞　軒中丞因近日廣西四川土匪滋亂深恐湘省壤地相接或不免有竄擾之虞爰分派重兵擇要扼守以杜隱患聞俞大中丞整頓武備不遺餘力所有駐防各營均操練德國陣法規模楚楚不難與湖北護軍營相頡頏也 
[佛山築路]  
　　廣州訪事人云粤漢鐵路現已築至佛山是處應用各地本月初三日由葛工程師前往勘騐佛山分防廳李星若司馬恐有不虞會營派勇妥爲保護一面出示曉諭令各業主照契收價以重要工而定民心 
[粤撫抵省]  
　　聞之廣州友人云調署廣東巡撫李勉林中丞自交缷江西撫篆後繞道滬江旋乘某輪船赴任本月十二日行抵香港申刻小駐虎門十三日午刻抵省屬下文武各官均詣日近亭迎迓中丞隨命駕至皇華館駐節聞筮吉二十日接受關防然尚未見紅諭也 
[續錄蘇皖贑三省裁併弁兵情形奏稿]  
　　謹將江蘇省各標營裁减弁兵各數開具淸單恭呈御覽計開督標中營擬裁兵十四名督標左營擬裁兵九名該兩營爲通省各營領袖駐紥省城差務殷繁裁存之兵專習操練難以兼顧擬請酌量添募差兵月餉照正兵减半給發卽於該營裁兵節欵内動支登明揚州營擬裁兵四十八名泗州營擬裁兵五十七名江寗城守協標左右奇兵浦口溧陽瓜洲靑山營擬裁左營千總一弁外委一弁右 
 
 

Page 2

 
 
營外委一弁奇兵營把總一弁外委二弁瓜洲營外委一弁兵九十八名提標中營擬裁把總一弁外委二弁額外一弁兵十六名提標左營擬裁把總一弁外委一弁額外一弁兵十三名提標前營擬裁把總一弁外委二弁額外三弁兵三十三名提標後營擬裁把總一弁外委一弁額外三弁兵十五名松江城守營擬裁把總一弁外委一弁額外一弁兵十八名提標右營擬裁額外一弁兵二十二名平望營擬裁把總一弁外委一弁額外三弁兵十六名金山營擬裁把總一弁外委二弁額外三弁兵十五名鎭江營擬裁把總一弁外委三弁額外六弁兵五十三名柘林營擬裁把總一弁額外三弁兵十二名靑村營擬裁額外二弁兵十三名常州營擬裁把總一弁外委四弁額外八弁兵五十四名江陰營擬裁把總一弁外委一弁額外七弁兵十六名靖江營擬裁外委一弁額外三弁兵三十八名孟河營擬裁額外四弁兵十七名撫標左營擬裁兵二百名撫標右營擬裁兵一百名漕標中營擬裁外委一弁額外三弁兵七十一名漕標左營擬裁外委一弁額外一弁兵六十九名漕標右營擬裁把總一弁外委一弁額外二弁兵六十名淮安城守營擬裁千總一弁外委一弁兵一百九十九名鹽城營擬裁外委一弁額外二弁兵一百六十五名東海營擬裁額外四弁兵一百名海州營擬裁千總一弁把總一弁外委二弁額外五弁兵一百四十一名蘇松鎭標中營擬裁兵二十九名狼山鎮標中營擬裁額外五弁兵三十六名泰州營擬裁外委二弁額外四弁兵三十九名泰興營擬裁外委一弁額外四弁兵三十八名福山鎭標左營擬裁兵三名福山鎭標右營擬裁外委一弁額外三弁兵一名淮揚鎭標中營擬裁外委一弁額外五弁兵九十六名淮揚鎭標左營擬裁外委一弁額外八弁兵八十一名淮揚鎭標右營擬裁外委一弁額外四弁兵一百四十名淸江城守營擬裁額外五弁兵八十名宿遷營擬裁外委一弁額外五弁兵一百四十三名廟灣營擬裁外委一弁額外三弁兵七十五名佃湖營擬裁額外二弁兵六十七名洪湖營擬裁外委一弁額外二弁兵三十四名徐州鎭標中營擬裁外委一弁額外四弁兵二百三名該營駐紥徐州界連數省盜風素熾地方緊要擬請照督標中左兩營酌量添募差兵月餉照正兵减半給發卽於該營裁兵節餘欵内動支登明徐州城守營擬裁外委一弁額外一弁兵九十九名蕭山營擬裁外委一弁額外一弁兵四十六名宿州營擬裁兵一百八十三名以上五十三營共擬裁千總三弁把總十四弁外委四十四弁額外一百二十二弁兵三千七十五名理合登明尚有安徽省裁减弁兵淸單明日賡續 
[粤東火警]  
　　廣州訪事人云佛山鎭黄傘大街德記茶葉店於本月初四日下午三點鐘時不戒於火一時紅燄漫天黑烟匝地幸各處水龍聞警馳往竭力灌救約焚炊許始行撲滅僅燬房屋四間拆毁三間 
[推廣郵政]  
　　漢口訪事人云此間郵政總局因鐵路自開車以來商旅往來同稱利便爰先就廣水孝感新店信陽遂平鄭州許州開封等處創設分局繼又擬推廣至豫省内地大約不日卽須開辦矣 
[交局誌聞]  
　　武昌訪事人云湖北織布製麻紡紗三局均已租與粤商韋某承辦現已將租銀一律交淸某日督憲張香濤宮保札委候補道王雪岑觀察候補府趙楚江太守夏口廳馮少竺司馬候補縣劉大令承緖馮大令嘉錫嘉三廠機器物料當面點交觀察等奉札後當卽馳赴局中將所有廠屋機器物料等件一一交付淸楚然後會同韋商至督轅禀知 
[明正典刑]  
　　武昌訪事人云本月初八日下午臬司李少東廉訪接奉刑部釘封公文立卽札飭江夏縣陳介菴大令會同城守營王采連千戎將黄陂縣訊實解省之盜犯某甲卽行處决因陳大令適請病假遂倩讞員常大令代往監斬常大令當卽會同王千戎將該犯由獄提出押赴武勝門外正法隨將首級裝入木籠解赴犯事地方懸竿示衆 
[外務部咨行江督酌定各茶减稅辦法公文二則]  
　　爲咨行事光緖二十八年六月初八日據呈稱閩海關稅司電稱茶稅减收一兩二錢五分業於本月初三日按照新章開辦惟本口現有茶商於初三日以前批定之貨尚未出口彼時因須按時價估稅是以照定市價刻雖改辦仍請將初三日以前之定貨按照時價值百抽五等語當經電復以初三日以前買定之貨可按時價納稅以後須照新章辦理又江漢關稅司電稱茶市已開中途開辦殊多不便似應預行曉諭各商定期遵行等語現擬電復應以接到改定新章電報之日爲斷以前所買之貨仍准照時價估收以後遵照新章辦理等情是否有當請裁酌示覆以便轉飭遵行等因本部查各關接到茶稅新章電報以前所買之貨仍照時價估收一節尚屬平允除札復總稅務司轉飭照辦外相應咨行貴大臣查照轉行産茶各省分可也○爲咨行事光緖二十八年六月初八日據總稅務司呈稱茶稅减收一兩二錢五分業經分電各關遵辦現據閩海關稅務司電詢茶末碍茶兩項如何訂辦復據江海關稅務司電詢碍茶等應如何辦理各等因查尋常茶葉應照新章改收稅項惟此外尚有七類一係茶末同治七年奉飭價在十兩以内由此口運彼口每百斤按一兩二錢五分納稅若運赴外國或此口運彼口而價在十兩以外者均完二兩五錢一係磚茶按俄國稅則每百斤納稅銀六錢一係小就碍茶光緖十五年奉飭每百斤納稅銀一兩五錢一係千兩茶光緖八年奉飭每百斤納稅銀五錢又貢尖茶每百斤完稅銀八錢又天尖茶每百斤納稅銀一兩又京尖茶每百斤納稅銀一兩二錢五分共七類專稅現旣减茶稅擬將茶末小京碍茶京尖茶三類照新章收稅一兩二錢五分其餘千兩茶磚茶貢尖茶天尖茶四類應照舊章完納請酌奪示覆等因到本部查茶末等三類茶稅應照新章辦理以昭劃一其千兩茶等項四類原額本較現定新章减少自應仍照舊則收稅除札復總稅司轉飭照辦外相應咨行貴大臣查照轉行産茶省分可也 
[淮北鹺情]  
　　揚州訪事人云淮北票鹽收發局係由各票販禀設其局用等項亦由票販備繳是以本屆綱鹽各塲商皆意存觀望有意稽延直至運憲程都轉聞悉飛札嚴催始於本月朔日開局捆運據聞所捆運者仍係上屆殘綱尾引果爾則本年新綱恐又難足額矣至該局戈總辦丁艱後前云檄委黄分轉以忠辦理兹悉又改委黄分轉家瑶業已奉札大約日内卽可赴差也 
[鶯遷進署]  
　　揚州訪事人云亲任江都縣吳大令式晸抵任時因衙署未讓遂暫以興教寺街萬壽地爲辦公之所而居瀛眷於洪水汪公館兹以前任胡明府業已起程吳大令因卽遷移進署 
[南海濤聲]  
　　廣州訪事人云省城河南龍導尾有霍某者以洋務起家積資頗富邇忽因疾逝世棺殮一切務極奢華匪徒等聞而垂涎於上月二十五日夜糾率黨羽三四十人破扉而入恣情劫掠并以利斧剖其棺將附身之物悉行掠去然後呼哨而逸事後由其家人開列失單禀官追緝是日河南蒙勝里同興合利等各店亦有緣林豪客惠臨劫去銀錢貨物爲數甚巨雖由事主報官請緝然欲珠還合浦恐亦難若登天也○邇因庫儲支絀由地方官紳議抽猪捐以資挹注日前有猪販黄日昇方福報等具禀善後總局求恩豁免旋奉局憲批示云查現辦猪捐名 
 
 

Page 3

 
 
爲抽自買户賣家實則仍加諸貨價取諸食户原與商販毫無所損值此庫欵支絀籌欵正殷猪捐一項業經詳准開辦事在必行斷難邀免該商等所禀應毋庸議○城西第一津百子记有鄺某者於去年二月間納一簉室至七月卽生一子當時人言藉藉鄺亦不能無疑詎料至今春三月復舉一雄羣疑頓釋然猶以爲事之偶然耳無何妾又腹中震動腰圍漸粗鄺疑其病蠱藥之不效至上月二十八日忽腹痛如裂急延西醫診治則稱將占弄璋之慶家人初不之信未幾呱呱者居然墮地且母子均無恙不覺欣喜過望然一時傳者已皆詫爲異聞矣 
[鷺島飛雲]  
　　厦門訪事人云厦門各肉鋪因衛生局抽捐一律閉門已經多日邇日廳憲張司馬飭差將爲首者拘懲一面發出四言告示遍貼通衢其文曰衛生猪捐奉憲准行凡爾肉鋪無碍營生二三市棍懷挾私心意在包攬罷市爲能挾制官長屢諭不聽禍首唐姓現已押懲其餘同黨并拘正身諭爾肉鋪開市勿停認捐遵繳是爲良民倘再抗違嚴辦不輕○漳州府龍溪縣轄境華崶地方一市鎭也設有縣丞駐防兹因土匪蠢動沿途搶刼肆無顧忌邇日道途紛說華封分縣伍二尹已被土匪戕害究未知其確否也○保商局提調鄭霽霖司馬現兼辦官腦局事務因兩處辦公往來不便故將保商局移至官腦局中○厦門日久無雨池井已枯厦防分府張司馬設壇求雨禁止屠宰不知蒼蒼者能爲感格否也 
[潯江楓荻]  
　　九江訪事人云此間月餘以來久未甘霖下沛以致離離禾穗漸見焦枯此後雨師再不惠臨恐豐年將轉爲歉歲矣○潯城榮昌公司所造火柴行銷甚廣現在添製機器房屋貧民工作日益繁多汛官恐滋事端特派兵前往彈壓 
[蓴鄉贅筆]  
　　松江訪事人云新任府尊許子元太守接篆後暫借城東校士館爲辦公之所造十二日余石蓀太守挈眷赴揚卽由辦差人等將府署内外雇匠修理刻已煥然一新禀請許太守筮期本月二十日由校士館鶯遷入署○郡境西南鄉横羅涇地方爲金山縣轄境是處有謝姓者同胞昆季十一人均有力如虎雄視一方隣近武生顧某亦虎而冠者也縣中案卷盈尺與謝有兩雄並峙各不相下之勢上月某日又有土棍勾串光蛋劫去同村人某甲勒出洋銀若干方准贖回顧與謝均向兩造排解不知如何有村民某甲忽被謝姓兄弟攢毆旋卽弊命報經金山縣趙大令樹楷命駕蒞騐由仵役唱報悞傷身死遂將謝之長子拘禁研訊其次子在松郡府署下塘開設浴堂者遂備文派差來松關提華亭縣林霨生大令閱文旣簽差協保拘謝交役帶去○江南提督兼南洋兵輪船統帶李壽亭軍門之第四如夫人搆疾仙逝遂於十七日遄回成殮擇於二十一日命公子輩扶柩回江西原籍安葬軍門遂於二十四日秉節出轅繞道滬江然後駛赴金陵○本郡平糶局由官紳會同辦理近因米價漸平遂於初五日一律停止惟城内華婁義倉復展緩旬日以惠貧民 
[皖水秋濤]  
　　安慶訪事人云本月初四日淸晨有某商所運木排隨流而下駛近招商局碼頭忽與躉船相觸致將錨練截斷五根並將划船撞損數艘現已將木排扣住想難免有一番饒舌也○候選道孫觀察於去冬禀陳各大憲就省垣創設農務學堂開墾各屬荒地今春三月考選聰頴子弟入堂肄業研究耕耘之學現聞某處所墾之地收得早稻一百餘石孫觀察爰擬將此項稻榖變價爲每月課試膏奬之資業已具禀各大憲核示矣○萬億倉爲省城積榖之所邇因年久失修漸形頽圯省憲現委候補知州譚刺史祖綸勘估工程以便修理○東門内火神廟後殿所貯棺木甚多本月初六日不知因何起火霎時烟霧迷漫廟内心士不覺大驚招集四鄰幫同灌救得卽撲滅然已焚毁棺木六七具死者何辜忽遭此刼亦可慨已 
[星軺回滬]  
　　日前新簡比國使臣楊誠之星使赴金陵拜會兩江總督兼南洋大臣劉峴莊宮太保籌商要公事畢乘某輪船返滬昨日午前十點鐘時命駕至美界北河南路天后宮側出使行轅駐節 
[委閱砲臺]  
　　日前兩江總督劉峴莊宮太保行文到申札委江南製造局總辦毛實君觀察至吳淞巡閱砲臺觀察因公事繁冗不克親往遂於前日轉委滬南砲隊營管帶張雨春千戎代往閱視 
[大令騐屍]  
　　前日有無名男屍一具乘潮浮至浦東二十四保二十三圖地保楊顯華見之卽投縣報請相騐縣主汪瑶庭大令諭將屍首帶至滬南救生局馬頭遂於昨日下午三點鐘時帶同刑仵書差人等到塲升座後卽命仵作如法騐視旋唱報騐得該屍年約三十餘身穿白洋布緊身藍布褲子兩手被麻繩反縛實係生有被勒身死抛棄浦中大令離座親視無訛諭令楊保報請善堂給棺收殮舁厝義阡一面赶緊嚴緝兇手解案楊保唯唯遵諭而退大令遂呵殿而回 
[徒犯起解]  
　　江北小軍夫洪壽言前居新閘今春與繅絲婦朱陳氏併識被父斥責遂與婦密約各吞洋烟朱陳氏因受毒過深旋卽殞命洪經其父送入仁濟醫館救治得慶更生朱陳氏之母陳李氏痛女情切控請伸冤經縣主汪瑶庭大令騐明屍身拘洪到案訊實供詞詳奉臬司效廉訪科以徒罪應發句容縣到配以二年半爲限日前大令奉到憲札飭吏備文於昨日特派差役民壯各兩名押解前往 
[給銀撫卹]  
　　本年三月間滬南久大馬頭王銀寳所駕之划船被江海北關巡船撞沈其妻及女均墮河身死報由上海縣汪瑶庭大令訊明候示前日諭令王投江海北關具領撫卹洋銀一百元王領到後遂於昨日投縣禀明銷案 
[公廨停訊]  
　　日昨英美租界公廨應訊各案因讞員張柄樞司馬小有不豫尚未告痊故再停一日 
[上海縣署瑣案]  
　　鄭士貴控瞿耀增卽仲穆串吞股票銀兩前晚汪大令提訊鄭供湖南人光緖二十五年瞿稱有新開機器砑布公司出售股票獲利甚厚小的信之卽付銀三百兩洋銀二百元迨後取到五十兩股票兩紙一百兩股票二紙其洋銀二百元祗有收條二紙未換股票該公司不久卽閉股銀至今尚未收還今將股票收條呈請察閱求恩嚴追大令細閱票據問爾知該公司是何牌號股票上有經理夏松雲經招瞿仲穆字樣瞿旣經招爾曾與夏識面否且爾收條卽係倒換股票之據豈能朦混鄭供瞿許小的到公司爲夥是以多認股本並未到過公司與夏會面亦未知牌號求鑒瞿供鄭自願購票祗交小的銀一百三十兩洋二百元作爲六股給票四紙尚少銀十餘兩以司共擬招股本一萬兩紹招非小的一人惟小的招得九百餘兩不料夏松雲開至半載虧本難支將機器生財盤頂於喬芝田接手股本俱未淸理夏係甯波人現在不知何往大令曰爾係經招不能置身事外判令交保尋交夏松雲到案訊追○縣捕徐文拘獲啞賊一名解縣請究大令提案無從問話惟詰以行竊幾次啞賊以手作勢僅有一次大令喝責二百板發普育善堂留養○鄉民丁生全控子媳忤逆被逐不養經大令提訊供稱小的耕種度日妻已亡故兒子阿拘娶媳毛氏已有多年今因小的乏錢使用不得已賣去田一畝子怨小的賣産與媳終日詈罵昨日竟將小的逐出不肯贍養情急求究大令以賣攵料有不合姑候飭差傳諭親族理處斥退候示 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　南市協元米行前被小車夫高二羣竊去白米一石行主周雲洲控諸馬路工程局總辦翁子文太守諭飭包探黄量海將高拘獲倩襄讞委員黄衡堂二尹提訊判責五十板米給行主具領○浦東鄉民繆振鰲之女被無賴曹金喜誘拐來申昨在滬南新馬路行走爲繆遇見一併扭至馬路工程局喊控總辦翁子文太守倩襄讞委員黄二尹提訊判曹笞責一百下枷示十天發局前示衆女著繆領回管束 
[英租界捕房紀事]  
　　前日下午三點半鐘時四百四十九號華捕巡至日昇公司後見一乞丐路斃其間當卽回告捕房捕頭派包探陳雲忠前往查明並無屍屬遂傳同該圖地保投報善堂領棺收殮○前日淸晨六點鐘時女郎顧阿娥年約十二三欲赴某繅絲廠工作行經新閘適某西兵駕馬車迎面而來不及避讓致被碾傷由一百九十四號巡街捕舁回捕房捕頭著送醫院求治○偷兒陳阿二行竊芝罘路某姓家衣物由包探張全林拘入捕房捕頭著押候解送公堂禀請讞員張柄樞司馬訊辦○王全生行竊同順號布衫綢衣等物由包探劉光震拘入捕房捕頭令押候解送公堂禀請訊究○龍頭阿三行竊某姓家錫燭臺經包探方長華拘入捕房押候送究○新閘地保董左卿與夥花榮慶將鄉人丁德鏡馬元嘉周才榮周阿弟四人私押訛詐洋銀二十元經巡街捕拘入捕房捕頭著押候解送公堂禀請懲究 
[法租界公堂瑣案]  
　　江元炳在某里内設攤誘賭致里内某姓失去紡綢褲一條報捕後將江查獲詰悉實被王福廷竊取連王一併解案讞員杜枝園大令判責王二百板江從寛開釋諭令不准再行聚賭○大羅洋行失竊酒桶十隻報捕查獲竊賊張阿有供認竊取英界天義洋行茶葉一箱壳件洋行皮箱一口地毡四條各贓均售與虹口大令判責三百板解送英界公廨辦理○積竊陳阿二王阿四在某碼頭竊取西人皮鞋及華人衣服吊到原贓送案請辦大令判各枷半個月發碼頭示衆期滿責三百板○偷兒俞阿新竊取海晏輪船銅盆二十四枚船主致信捕頭飭包探查獲吊到原贓交還失主昨日將俞解案請辦大令判枷半個月示衆期滿責三百板○三德里司閽人楊紀勉禀稱有相識之陳長根向小的借洋銀一元掩入房内竊去單被鞋子等物告知洋東將陳送案請究陳供去年在紡紗廠與楊同事曾向小的借洋銀一元今向索取誣指爲竊大令著逐出不予准理○鴇婦王桂林在蘭芳里開設花烟館蓄得雛妓二三生涯頗好有名寳林者不善逢迎日遭凌虐鄰居咸抱不平鳴捕將鴇妓一併拘入捕房解案請訊寳林供年二十一歲原籍蘇州被匪人誘拐賣爲娼妓每逢生意淸淡之時被鴇婦將兩手反縛以籐條鞭責不堪苦楚大令見傷痕歴歴情實堪憐判將王寳林發堂擇配著徐鴇給予養傷費洋銀十元另罰洋銀五十元充公○施子濤由海門來滬携帶洋銀若干元購買大小秤數十支餘洋藏之身畔至小輪船上住宿適該船失竊洋銀在施身畔搜獲數目相符疑爲竊賊送案請訊大令訊悉情由著將洋銀暫存捕房覓保具領○泰生板木號主俞楊琪及夥徐連生陳子勤吳者香等薦保莊長生包造俞姓洋房六宅議定工價訂立合同詎甫經開塲卽欲領銀房主不允莊長生遂停工不做迄今已逾四月之久照合同例應罰銀三千餘兩控奉大令訊供判交的實保人限一禮拜内理楚兹已逾限昨日原告投案求追大令飭包探傳齊通案人証與費繙譯官會訊俞徐與莊等互相惟諉大令商之費繙譯著從寛展限一禮拜赶緊理楚如延押追 
[美租界捕房紀事]  
　　前晚小流氓鄭阿狗徘徊天潼路乘間攫取某西人所戴之帽當塲追獲扭交某號華捕帶入捕房捕頭令押候解送公堂禀請讞員張柄樞司馬訊辦○木工蔡毛毛僑居吳淞路近因積欠潘某洋銀若干元被控公廨昨日司馬飭差恊同包探錢榮堂將蔡拘入捕房押候訊究 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
