# 1896 - 129 - 4908284

 

Page 1

 
 
[小輪船出售] [  美查有限公司啓]  
　　本公司有小輪船一隻名元寳泊在新閘藥水廠前船身堅固機器靈捷現復重新修葺與新造者無異吃水甚淺内河小港易於行駛且亦迅速欲購者至申報館帳房面議 
[華人宜習西學仍不能廢中學論]  
　　今之談時務者輙曰西法當時是其說者纔百之一二今且不止十之二三矣論因時制宜之道西法固可以救中國之弊然究不能皆行西法也如果能皆行西法日人固前事之師富强之效已見惜乎中國之人舍本逐末襲其皮毛雖皆以西法爲然而確知西法者實鮮大抵入門不外語言文字兩端而兩端均不能偏廢能語言而不能文字猶中國之　人耳能文字而不能語言知其意而不能通其情一有交涉仍面墻而立耳自方言同文立館後造就人才固屬不少然僅此人才亦不敷所用能使中國之人有三四成能各國語言文字則西人之情自通西人之法自得西人所知者無不知西人所能者無不能不特與泰西可以並駕齊驅并不難駕而上之說者西國語言文字失之毫釐差以千里往往　人學習之後在中國已見有餘至外洋猶嫌不足所以朝廷招童子出洋學習年幼則易習出洋則易精不知童子出洋固易習易精而所習所精皆西法也其如不知如學何不知中學則西法雖精仍一西人耳於中國尙無所　　　　出洋經費較大且有限額不如民間自行學習之可以推廣也中國聰頴子弟何啻車載斗量類皆爲父師之　　　見不肯令其學習所以通商數十年來能者尙少能者少而自不能者視之已難若登天望塵却步而能者　　　　大視中學幾塵土之不如而究之亦一知半解仍無適於用者也中國人才大抵囿於八股而暗受其害現在　　　知八股之無用且無人不言八股之無用墨守高頭講章揣摩鄉會風氣世之稱爲能手者誠不能目爲通儒然所　　　者則必以經學史學爲首屈一指夫經學史學誠不可廢惟僅精於經學史學坐言而不能起行且不知世務是與不學者何以異卽能坐言起行而不能實事求是利心未忘私心未絶標榜聲華堅僻自是亦與坐言而不能起行者何以異是中國之人重視中學蔑視西學而不能變法之弊也而矯其弊者則視中學爲一無所用一若中國之詩書可廢也中國之禮樂可刪也中國之倫常可滅也中國之風俗可更也中國之律例嫌其煩重中國之物産以爲苦　　而至於服食起居皆欲倣行西欵此等人中學旣一無所知卽考以西法不特算學電學化學光學光學及一切　致製造農工商務之法亦尙茫然而語言語文字亦不過略得皮毛宜爲華人所不齒亦爲西人所竊笑者也此僅知西學而不知中學以致中西之學皆無成就之弊也爲今之計華人不能不習西學而斷不能盡廢中學不習西法不能爲　侮之謀盡棄中學不能爲本根之計宜以中爲體以西爲用斟酌盡善庶不蹈二者这弊中國子弟雖多　　而究中人以下者多童蒙之時勢不能中西兼習十五以前宜仍習中學務使理解清澈所謂先入者爲主也十五歲以後卽令習泰西語言文字二十歲後必有可觀中學理解清澈自無悖理蔑法之志熟習泰西語言文字自能得西法要領不受西人挾制否則刻鵠不成尙類爲鶩畫虎不成反類爲犬勢所必至者也現在西人之來華者雖不皆能中國語言文字而學者皆專心致志而爲之無論地勢之險要政事之得失皆能洞悉卽風土人情無不揣摩熟悉如電光之照相皆被携影以去西人之處心積慮竟同鄉會元魁之墨高人一步緊人一著華人之不能與之抗衡職是故也中西之學不必故分優劣總之我所知者彼旣知之則彼所知者我亦當知兵法所謂知彼知己百戰百勝也質之談時務諸君以爲然也否耶 
[諭旨恭錄]  
　　三月十四日奉上諭昨日道旁叩閽之順天民人劉文鳳著交刑部嚴行審訊欽此○二十一日太常寺題四月初五日常雩太祀天於圜丘視牲看牲奉旨遣凱泰視甡堃屾看牲欽此同日奉硃筆文郁補授工科掌印給事中欽此同日奉硃筆稽察廂黄旗漢軍旗務著敬祐去欽此同日奉硃筆稽察廂　旗蒙古旗務著恩順去欽此同日奉硃筆著慶綿稽察左翼前鋒統領護軍統領事務欽此○二十二日奉上諭依克唐阿等奏福陵隆恩殿滲漏情形過重今歲方向不宜修理擬移請神牌於東配殿安奉一摺著欽天監於本年四月上旬選擇吉期行知依克唐阿等遵照敬謹移請安奉以照愼重欽此同日奉上諭昨日道旁叩閽之馬甲屬壽著交刑部嚴行審訊欽此 
[本館接奉電音]  
　　昨日午後京師飛電傳來上諭一道敬謹譯登○三月二十八日奉上諭劉樹堂奏查明州縣優劣請旨分别勸懲一摺河南裕州知州徐佐堯心精力果措置裕如署上蔡縣知縣徐壽兹興利除弊器識閎深舞陽縣知縣楊慶麟志趣向上勤奮從公調署安陽縣宜陽縣知縣葉濟居心正大擘書精詳署固始縣知縣費堃治劇理煩不遺餘力署舞陽縣知縣楊淞魁實事求是雅尙廉勤永城縣知縣沈傳義强幹有爲饒於權略署商邱縣知縣沈樹人才具開展撫字盡心榮陽縣知縣張駿篤實不浮書生本色以上各員據該撫聲稱均有政績可觀輿情愛戴卽著傳旨嘉奬仍飭令該員等益加勤奮勉爲循良用副朝廷勤求吏治至意淇縣知縣葛秉彝怠於聽斷息縣知縣宋克捷諸事廢弛均著開缺留省另補餘著照所議辦理另片奏特叅不職佐雜等語開封府經歴杜受璿任性妄爲西平縣典史王敬熙遂平縣典史孫藍田均擅受民詞著一倂革職該部知道欽此 
[茶市述聞]  
　　三月二十六日漢口來信云九江茶市於二十四日開盤計祁門茶每擔銀四十九兩茶樣於二十六日到漢至漢市約再遲四五日始開盤 
[泰州教案尾聲]  
　　泰州鄉民阻撓西教士起建教堂以致釀成事故揚州府沈碧香太守委徐大令前往查辦其中顚末巳紀報端昨接揚州采訪友人來函言大令行抵泰州正查辦間適常鎭通海道吕觀察遴委李明府星夜趲程而至遂和衷商榷分别稽查所有教士二人其一已返鎭江一則尙留州署州主趙刺史維持調護周摯逾恒大令因與明府曁刺史商辦一切飭捕役緝獲滋事之甲乙二人連日訊有端倪所毁屋料由州主照償涓擇吉期仍在原處起建開工後擬由刺史曁文武印委各員每日輪流監視一面請本處紳董至署商令分往各鄉鎭申明大義剴切勸諭刺史復出示曰泰西各國來華建堂傳教朝廷業已允准載在約章爾鄉民皆爲朝廷赤子自應恪遵何得故違况建堂傳教無非勸人行善並無他意信從與否悉聽自便毫不相强又何必輕聽匪徒謠言致罹法網本州愛民如子决不有所遍護等因逾日兩江總督劉峴帥亦頒發告示至州裱糊張掛有見者謂示中並將内地准建教堂曁保獲教士 
 
 

Page 2

 
 
上諭敬謹錄出邇日各鄉民已安謐如常至所獲之甲乙二人訊係在塲作壁上觀者現尙覊留待辦云 
[盜案述聞]  
　　金陵訪事人函云上元縣治通濟門外附近湖墅地方本月十七夜突有盜匪七八人刼某姓家其家有阿孟阿仲者胞弟兄也素具男兒好身手是夜聞盜從睡夢中驚起相約於二進重門後執矛刀以俟盜入手起刀落果連斬二匪餘驚逸翌晨將兩首級恊同地甲入城赴縣署報案時值王伯芳大令公冗未能隨詣鄉間勘騐飭將控案者暫行管押俟明日往騐明白發落孟仲求恩免押謂盜黨甚衆昨日受創今夜必來復仇小的弟兄被押署内闔家老小性命休矣不但財物一空已也大令以其情僞難辨不許是夕二更後盜果明火執仗蜂擁而進尋仇其家村中人有來救者盜首乃明目張膽揚言於衆曰我輩本屬亡命今來尋仇報怨與衆無干如甘自惹其災必盡殺乃止鄉愚聞言甚恐且覩盜衆力不能敵俱袖手莫敢動盜遂擁入大肆刦掠搜得眷屬大小計十三口擇其年輕婦女先姦而後殺之舉家無遺類次早同村鄰右又赴縣報案大令始悔未將事主釋回以至造此大孽且全家被戮十三口於案情亦過重因卽詣該處勘騐查得情形立飭闔署快班嚴緝並照會鄰縣及督捕營同赴各處密訪明拿現已閱五六日之久依然未能弋獲大令惶懼趨詣督轅據實禀聞願先除去頂戴以示爲民受罰然已晚矣可見州縣官之不能任性如此死者何辜遭此屠伯 
[新豐盜案]  
　　鎭江采訪友人云四鄉盜案日有所聞居民昕夕驚惶頗難安枕新豐鎭南鄉一市集也房屋麟次戶口駢闐鎭人周某者耕讀傳家向不與門以外事三月十七夜三鼓後忽有盜匪十餘人頭紥靑布身穿元色小襖桀石毁門擁進内室爲首者噤不出一語但以手指示令羽黨翻箱倒篋刼取貲財周出而呼救究被匪黨以利刃砍傷左手然後呼嘯出門事後檢點所失約值數十千文次晨卽奔赴丹徒縣署報請緝捕 
[日本禁烟]  
　　厦門采訪友人云臺灣南北各廳縣所售洋藥土藥向皆由輪舟運往價值較厦市稍昻去秋全臺巳畀日人烟禁甚爲嚴厲至今春爲始不准運售土藥洋藥過臺因之安平淡水兩口進出之人搜查不稍懈弛而婦女之由臺内渡者恐其夾帶亦必加意搜查除目下臺北所售洋烟其價較内地不啻三倍云 
[柏臺文告]  
　　鎭江采訪友人云日前江蘇臬司吳廣涵廉訪頒發告示多張分别實貼其文曰爲剴切曉諭事照得自盡命案多係自行輕生與人無尤卽或與人口角照肇釁釀命亦止杖責輕罪乃屍親聽信無賴唆使訟棍播弄揑詞妄報經官相騐訊屬子虚非固執原詞卽添砌上控意圖遂其拖累償其所欲否則經年不了累月不結致使被告蕩産傾家案証廢時失業風俗之壞莫此爲甚曾奉前撫憲通飭各屬隨時整頓力挽頽波並出示嚴禁各在案乃近來自盡誣告之案仍復層見疉出推原其故皆因愚民不知例禁以致目無法紀查例載自盡命案屍親揑詞控告按誣告例科斷又誣告人照流徒杖罪加所誣三等又積慣訟棍播弄鄉愚恐嚇詐財一經審實照棍徒生事擾害例擬軍定例綦嚴地方若遇案嚴究按例懲辦此風自可漸息無如積習相沿凡承問此等案件但求屍親肯具完案甘結其中唆使播弄之棍徒固置不問卽應行反坐誣告之屍親亦以並不始終誣執情有可原等詞曲爲開脫無怪屍親以誣告爲無妨以拖累爲得計棍徒以唆訟作生涯視良懦爲魚肉自應申明律例剴切曉諭以昭儆戒除札飭地方官遇案據實嚴究按例治罪不准仍前寛縱外合再出示曉諭爲此示仰軍民人等一體知悉須知口角輕生律無抵法揑詞誣告定例綦嚴自示之後務各安分自守毋冉仍蹈前轍倘敢再藉自盡命案揑情妄報架詞上控定卽從嚴懲辦决不寛貸本司言出法隨愼勿輕身嘗試噬臍莫及其各凛遵毋違特示 
[刨棺破案]  
　　據寗波訪事人致書本館云寗郡四鄉剝屍之事屢有所聞從未破獲故聽者亦疑其事屬影響兹聞慈谿縣所轄新渡　方有某姓女棺權厝於此于某夜被甲乙丙三匪鑿開和頭將頭上之金簪珠環手上之金鐲金戒盡行攫去復將屍身以繩懸掛大樹下再剝其身上之衣甲乙已飽慾壑先去丙心未足將脫紅縐繡花褲不意繩忽中斷屍卽由樹上墮下兩足騎丙兩肩内驚而仆地屍隨内而到伏其身上再三挣脫牢不得脫迨天明有人過此丙呼救人曰自作自受我不能與魂結不解之緣也望望而去少頃觀者如堵墻屍屬聞耗前來始將丙拖出向之盤詰盡吐出實形於是先將丙送縣請辦並懇嚴緝甲乙云 
[觀光彚誌]  
　　安慶訪事人函云安慶府王太尊汝礪考試各屬今將宿望初覆試題錄左宿松題陳亢問於伯魚曰子望江題陳子禽謂子貢曰子通塲經題芃芃棫樸薪之槱之通塲詩題賦得山紅澗碧紛爛漫得紛字五言六韻本月十九日二次招覆懐桐潛三縣試題附後懐寗一則以喜句桐城二吾猶不足句潛山三以天下讓句通塲賦題運甓勵志賦以吾人當惜分陰爲韻七律四首說劍聽香讀畫攤書賦得得句將成功得功字五言六韻潛太宿望四縣初覆前列名次潛山縣徐寅清張炳爐葉鏡清張日藻汪煥猷楊玉山余誼良汪癸李丁甲彭珍太湖縣李灼洪永範余筠石積聲楊祚元施震霆徐德沛袁祖貽袁煥章汪鴻炳宿松縣熊元覲賀人壽徐鳴鑾石寳琛徐丙曜叚士俊張成彦楊壽恒望江縣方齊時范金劉驥卓魯文炳曹介冕劉揚清劉金壽徐雄奇聶聞度倪文錚 
[西湖采蓴曲]  
　　杭州采訪友人云闊板橋河不甚深而水通西湖終年不涸日前有胡姓小孩與鄰孩張姓在橋上游戲胡孩一失足墜入河中適有挑鹽夫行經其地急爲援起而氣已不屬父母聞知百般救治終屬無功因與張姓口角言欲其子償命後經人出爲調處命張好爲盛殮并念七人佛一堂其事始息○日本領事官賃屋馬所巷爲辦公之所日商亦陸續而至多至百餘人擬於租界内先建領事署現已繪成圖樣大約須於日内興工矣○杭州通商之議旣定各紳富營造繅絲紡紗織布等廠以致木料騰貴異常現在上江木商紛紛裝運來杭貨物擁擠價值反賤其中資本短少者急欲將貨易銀難免有虧折之慮也○統帶寅字全旗乍浦協郭恊戎巡防各路順道至省謁見撫憲面禀要公旋於本月十六日辭回防次○陳蓮舫廣文司鐸武林已十餘載次子瑤圃京卿由丙子進士攺官部曹洊升御史現奉諭旨補授通政司叅議電傳至省官紳往學署賀喜者踵相接亦廣文先生得意之舉也 
[霽色湖光]  
　　嘉興訪事人函云前報廣東會館及城内天后宫各傳名班演戲恭祝聖母千秋兹悉昨日廣東會館傳鴻慶堂京班演唱殿上虔供三牲福禮並設諸巧紥故事往觀者甚衆城内天后宫經醃臘業傳全福堂文班登臺敬演該業咸往拈香異常興閙○北門外中街某酒店前日因事延僧禮懺親友男女畢集適有近鄰之洋狗精巧可愛堂上一濃艶服之女客不知此狗之性以手招之狗卽搖頭討好繼忽躍上婦身亂扒亂爪婦急號呼經人帮同逐脫顧身上衣服巳被曳不堪矣乃招狗主至告以故並將破衣交視許以賠償○濮院鎭每年於三月廿八日迎賽聖帝勝會除旗鑼傘扇外所扮地戲故事鰲山臺閣一切向皆興高采烈聞今值蠶汛緊要之際祗循例一巡而已○四鄉蠶汛刻下俗名謂出貨之際正當興食桑葉耳是以近日育蠶鄉民日夜不得安眠云不旬日當可上山做繭故桑葉價無甚上落仍在九角之數 
[永寗麥汛]  
　　温州訪事人函云候補同知廖碧堂司馬現奉省委搭趁普濟輪船十一日來甌公幹○新署玉環叅將王雨亭叅戎因該處毗連台州向爲盜藪督帶雲字前旗營弁潜往台州北岸地方購線密拿適是夜匪黨登岸住宿乘其不備突出掩捕該匪糾黨抗拒幸預先四面布置獲住巨醜包守乾一名餘黨兎脫營兵線民各受格傷該匪亦刀傷數處然後就擒查守乾本係著名積匪殺人焚刼案如鱗疉從前禁錮太平縣監閱十餘年舊秋金守戎滿到台募勇爲之脫歸行伍詎盜心未死半途逃歸出没洋面舊惡復作去臘搶刼玉環營西洋艇正在懸格訪 
 
 

Page 3

 
 
拿　不料此次緝拿現已解送道轅審辦矣○玉環右營守備陳子仙守戎於三月初一日會哨巡洋至分水山洋面查有尖底船形跡可疑卽　兵過船查騐該賊情虚揚帆逃避陳守戎至大靑山上拿獲一盜解送玉環廳訊辦○永嘉縣程康侯大令於十八日未刻輕輿减從帶同刑仵前詣西門外大教塲照牆後相騐無名男屍騐得該屍係十七夜被人謀殺兩目已刓口舌割斷頭顱有刀傷數處復遭石塊擊破血迹模糊體無完膚程大令因無屍屬認領親自離座詳加探騐照式塡格給棺盛殮一面截角存案仍候緝兇究辦有謂死者名小英札本由丐而匪無惡不作近從樂清而來致被棲流所中同類拉去從雙門一路拔至西郭是耶否耶非局外人所知也○西關迎神擁擠壓斃鄭子一節前報已綴其略兹悉鄭祇兩子早賦失怙之章其母乃吳市吹簫一流人物鶉衣百結鵠面鳩形長子壓斃痛不欲生次駝而跛又眇一目各店鋪憫其苦况咸擬每日間提錢一文以給其母爲養活資想從此卑田貧婦不復託鉢沿門矣至西門卡及同仁堂亦憐而恤之各出番佛三尊爲棺殮費彼都人士亦可謂好行其德焉○西門外牛護嶺寮向係女尼住持其徒妙蓮年方瓜破私與某甲結露水姻緣近因暗結珠胎將屆彌月不得已於十三夜半效紅拂之私奔聞甲固使君有婦者勢不能兩少無猜云○十九夜巽山東嶽神遊巡歸廟薛元帥方相氏均乘顯轎其餘七星判官俱用馬匹數十騎隨駕犯人共有一千七百餘人披枷帶鎖鐐銬琅鐺頭上髮皆盈寸肩荷火纜一盤燃燒而行通衢照耀佞佛之徒可謂多且盛矣又有一種送紙馬亭者尤見新奇凡神駕所經之處沿途擺設路祭如大南門廣利橋街小南門永寍街大街之鐵井欄朔門之百里坊諸市廛均用圓棹間以牡丹花卉盆景古董等件名之曰花祭每花祭則紥一神馬近乃變紙馬爲神像統以紙製成鑾駕塑像其中是晚歸殿之先逐隊成班各送紙馬亭到廟焚化甚有扮成七星旗鑼傘扇像仗整齊或間以百卉之燈踵事增華所費不貲按此事創自近年究不知其意何居○有某夾板船下椗在朔門港十九晚東嶽忠靖王神駕經過朔門馬頭夾板船夥某甲用千里鏡縱觀戲將六門小洋鎗對準比放並未落火轟擊也詎不經心銅帽子遽發彈子倒從後出　甲左目眼眶發腫額爛頸焦迄今彈尙未能箝出云 
[潯上官塲紀事]  
　　九江采訪友人云府尊尹西庚太守札調方茂齋少尉沛霖辦理城内保甲局事務羅海源少尹濬清辦理城外保甲局事務均於本月十八日到差○掌浙江道監察御史易南舫侍御籍隸湖北興國州其瀛眷於前年冬僑寓潯城一年正月晦日太夫人王氏在寓中仙逝侍御聞訃之下匍匐奔喪遵制成服擇期三月十六日設奠道府縣各官咸往慰唁十七日扶柩登舟回籍前導有癸酉科拔貢丙子科副貢朝考一等刑部七品小京官主事員外郎中軍機章京各道御史銜牌○卸署後營遊擊傅春海遊戎遵旨調省察看交代畢於本月十四日挈眷登舟十五日解維赴省 
[五馬回茸]  
　　卸任松江府知府恩詩農太守來滬後尙有要事须返茸城定於昨日啓行上海縣黃愛棠大令親往南市大碼頭恭送禮也 
[靈輀抵滬]  
　　前署津海關道黄花農觀察之太夫人靈柩將次抵滬巳紀前報昨午十點鐘招商局新裕輪船由津抵埠查悉觀察業已扶櫬由此船南旋在金利源十一號棧房暫寄擇期開吊然後回里永安窀穸法捕頭特派包探帶同夥役多名分投照料 
[輪船失事案已定]  
　　太古公司牛莊輪船碰沈怡和洋行安和輪船一事前已屢紀報章事後太古請英官查辦英官請英國斯百敦兵船統帶及英公司某輪船船主會同英副領事細心推究二十五六七等日連問諸証人至昨日清晨八下鐘時斷定悞在牛莊輪船惟新關河泊司所訂輪船進出吳淞口章程不能視同律例故祗向牛莊船主申斥一番仍將船主文憑付給斷定之後斯百敦兵船統帶卽下令於十下鐘時開往漢皋 
[格致書院丙申春季課題]  
　　今年格致書院丙申春季正課例應蘇松太兵備道憲命題黄幼農觀察素以樂育英才造就後進爲已任尤喜坓注實學以爲多士矜式兹特命題二道其一中外和約條欵有應增者有應刪者有應變通者試援據萬國公法以備修攺約章之時采用其二繙譯泰西有用書籍議觀察實見夫近日洋務盛行身通西學者殊不乏人而欲兩國交歡彼此有益必先以謹守約章爲本昔年初定約章及後更換之時中外交涉情形未能洞悉驟觀之似乎持平細按之尙多可議宜待後人爲之釐訂以昭公允其中條欵有應增刪變通者當必不少凡有精通法律詳明商務者皆可以叅末議原不妨各抒所見用備異時之采擇此亦洋務中第一切要事觀察之好察邇言樂取人善蓋有古君子風焉西國儒者多講日用行常之理幼之所學壯之所習皆可見之施行如輿圖象緯格致機器製造咸有專門名家其所箸述悉屬有用其書幾於汗牛充棟自當譯作華文俾世知所準則近如製造局中所繙西儒之所刊行不過蹄涔之一勺而已若能廣爲繙譯以詒學者實可開風氣之先聲觀察眞可謂知所急務者矣想書院肄業諸生必能詳悉以對以仰副觀察之盛心今自出題之日爲始限至五月杪截止逾期一槪不收仍至三馬路格致書室交卷可也至於乙未春季特課卷早經彚齊寄呈北洋大臣王夔帥鑒閱想不日可以出案并命課題以慰多士之仰望焉 
[幾肇火災]  
　　本邑人沈木林賃得虹口華記路第六百七十九號門牌房屋開設皮鞋店昨日午前十點鐘家人正在店後午炊忽廚下烈燄横飛火光四射旋卽乘風直上瓦縫中烟縷迷漫幸各工人救護有方隨卽撲滅然左右鄰已飽受虚驚矣 
[上海縣署瑣事]  
　　南匯鄉民馬俊川與妻顧氏刃斃胞兄馬鶴亭抛屍陸家行左近陳廣溝黃大令臨騐後拘獲兇犯訊供解省勘招刻下馬及顧氏在松江府署過堂供詞翻異陳蓉曙太守飭發回覆訊昨日押解到滬大令飭收入獄中聽候研訊○昨日法公堂移送竊犯張來福到縣文開該犯屢次犯竊未便容留在境查係安徽歙縣人合行送請備文遞解原籍交地方官嚴加管束等由黄大令飭收入自新所候備文起解○駐紥浦東之柘林營分巡某汛弁函致縣署内開高橋高家行一帶近有賭棍王小毛糾衆開塲聚賭請飭拿辦等情黄大令卽飭差役前往拘拿 
[上海巡局瑣事]  
　　流氓沈和尙前在泥城橋擣毁某飯店經新閘巡防悞訪拿未獲兹者局員藍茂如二尹訪悉沈刻又至新閘依然不攺前非因飭局差留心緝捕前日獲送總巡局鍾明府提訊之下判令笞責四百板枷號一月發局前示衆俟期滿收入攺過所○前日竊犯陸金如在本城大東門城樓圖竊守兵之物經兵獲送保甲總巡局鍾明府判令笞責四百板枷號一月發局前示衆○前晚保甲總巡鍾明府飭傳城廂内外各鋪地甲至局諭以居民門前曬晾褻衣本干例禁本總巡到差時曾飭爾等傳知各居民一律禁止邇來曬晾如故顯係故違官諭兹已繕就簡明告示給爾等分往大街小巷遍行黏貼並向各戶挨次傳諭三日後查有仍前違犯者定將爾等先行枷示該處俾違諭者觸目警心如果再敢抗違立提家長嚴辦 
[法捕房事]  
　　山東人某甲在南市廿七鋪石待地方開成衣作塲縫工某乙竊取荷蘭布二疋爲某丙攫去行至小東門經包探將人贓拘解捕房供認前情捕頭飭探帶丙至作塲指認並傳失主領贓詎甲不認失竊遂將丙帶回捕房押候堂期解案訊究○英大馬路亨達利對門三十六號房屋某甲雇坐一百九十四號東洋車行至法租界遺失牙骨摺扇投報捕房捕頭飭探傳到車夫研詰不認命押候傳到車寓主並傳失主到案備質○某東洋莊甲乙二出店人至飯店果腹與值堂人口角打破椀盞扭入捕房捕頭命賠洋一元數角了事○三角塲電燈公司石 
 
 

Page 4

 
 
工至搖椀攤賭賽爭論打毁攤上各物值洋一元捕頭命照數賠償○興聖街同興客棧主温某投捕房聲稱上禮拜六下午六點鐘走失一媳二女偵知爲花烟館鴇婦金寳領去請爲查緝捕頭准之 
[振捐彚紀]  
　　昨日本館協振所承兪紹康交來陸穉臣助湖南振捐洋銀一千圓胡子實五百圓周少薌三百圓隠名氏一百圓劉朱氏一百圓又溧陽退思齋主人助廣西振捐一百圓又潤東清華堂許氏求保合宅平安助洋銀三十圓又德豐莊交來許滌記助湖南振捐洋銀二十圓又勉力子願諸凡順遂人口平安助湖南急振洋銀二十圓又停雲子求合家平安助湖南振捐洋銀二十圓又孫鏡湖送施少欽封翁奠儀移振洋銀十圓又柳浦潘氏仲棻及十八齡童子節省藥資助振洋銀十圓又四圓凡此一念之慈祥足救萬人之性命腰纒慨解無非莫大陰功焉謹述緣由藉揚盛德 
[正字]  
　　昨日本報後幅所登新昌人參號告白如一悞作各一當將悞作商將各引悞作各行因卽聲明於此 
[撈屍六誌]  
　　安和輪船在吳淞失事敝堂經辦收殮蒙寳山縣沈明府連日親督撈屍吳淞救生局劉純甫張淞帆董再生同爲拍照料理於廿五日之後所撈之屍面目模糊無可照相惟有詳細寫明衣服年貌以待認領廿五日下午又撈十二具洋人一具内有鎭江人謝康林之屍身邊檢出洋信一總點交屍親郜四喜由陳一鶚紙店保領廿七日撈十五具廿八日撈六具除當塲認領外均編號收殮惟廿七日所撈之屍一具衣内有洋夾袋檢出常熟鴻元莊匯鎭江源大莊匯票二紙計寳銀三千兩屍約三十左右身穿紫花布短衫小布棉襖絨裏細万字三藍縐紗棉袍天靑八仙寗綢馬甲洋布籃杜布單褲茶緑縐紗套褲方八結花搭膊白襪業已函至鴻元莊詢問現在江邊所停屍棺百餘具已認者速來領去未認者速來認領切勿稽延所蒙慨助收殮經費大通輪船陳姓潮陽孝思堂范各洋一百元無名氏由施子香交來洋七十元鄭良裕南市鄭程氏各洋五十无蕪湖裕泰莊洋三十元鎭江順記號交來棉力人助超度洋一百六十四元謹乞登報叩謝布告公鑒上海六馬路仁濟善堂同人謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨早堂案]  
　　昨報記馬車肇禍一則　　由一百零三號華補將　　　夫嚴川　解案禀稱此人昨由江灣載義泰米店小主及　　來滬　經打靶塲北首忽被馬車將車並人　落河中及至將人撈起則葉國寳業已觸傷斃命因將屍拖至租界故而拘獲惟肇事之馬則　巴不知去向爲特將嚴送案嚴川郎供通州人拉東洋車度日昨日載客行至打靶塲北首被馬車撞翻坐客均入河中葉國寳不知如何撞傷身死求鑒别駕商之薩副領事以案關人命　送縣辦理○包探張阿五禀昨有流氓金阿慶在虹口利生紙烟公司前見該公司之女工卽上前調戲當將金拘送捕房利生洋人投案請爲究辦質之金阿慶供本地人向爲小工度日素來安分不敢調戲女工實被悞拘求鑒别駕以調戲女工最爲可惡判令枷號五天發犯事處示衆○包探范進才禀稱積竊毛祥山前曾犯案遞解今又來滬竊取人家棉被一條經小的查獲人贓惟失主無從查詢因先將毛送案毛供寗波人行竊自知不合如今只求恩施别駕以過犯行竊著將毛祥山笞責一百板遞解寗波○包探　如海禀稱昨有余長生竊取劉小山家之布褲四條正欲逃逸適爲劉瞥見當卽將余捆住肆行兇毆致余受傷爲此一倂拘送劉小山供被余竊取布褲小的撞見綑縛然並未毆打余長生供被毆身有傷痕求騐别駕騐得果受微傷著將原被各責五十板○包探沈金隆禀稱前者章興皮鞋店失火後曾經保險行賠銀三千兩昨有關阿根以該店焚餘之香牛皮求售向問來歴據言由前老公茂式老夫吳金浦轉托劉阿聖吳有才陳三榮等代售現由小的將一千人拘獲惟吳劉聞風逃　爲此先行送究别駕略詰之下著將關阿格劉阿聖吳有才陳三榮等均令覔保候緝獲吳金浦於禮拜三復訊○李雲卿卽顧雲姻賭棍中之巨擘也八年前曾經犯案遞籍此次與王梅溪等由蘇來滬住居泰安棧每日在外誘賭經包探顧阿陸查知拘入捕房昨晨解案禀稱此人係著名賭棍前曾遞解今又潛來經小的緝獲且在伊身畔搜出僞金飾等件請訊質之李雲卿供犯事後本不敢復來此次因前往粤東道經滬上卽欲動身不敢久留叩求鑒核别駕得供著押候派差押上輪船○包探趙銀河禀稱張德順騙取某錢莊夥莊票一紙計洋二百元而陸阿大卽加須又向張德順騙取玉器數件值洋四百餘元報捕後經小的先後拘獲送究别駕以其中情節支離著一倂留候過堂復訊○包探孔阿才禀稱昨有王小娘至四如春湯　店購買湯　不知因何口角王卽將手中之碗向店中鄰去致被擲碎哥窰大磁盆一只值洋十四元爲此送案請究　如春遣夥投案並稱磁盆值洋十四元有購買時之發票爲憑呈電王小毛供詞支吾别駕飭賠洋十元了案 
[美界捕房紀事]  
　　吳淞積竊楊樹林手　甚高未易破獲前晚經竇倪石三包探查獲解入捕房捕頭詰知犯案甚多命押候查明解送英界公堂訊究○江北某縣人陳金元時在浦左旗昌碼頭竊取煤炭前晚行至外虹口老街經包探石金榮拘獲解入捕房捕頭令押候解送英界公堂請辦○竊賊某甲不知其姓氏人咸以大麻子呼之昨經包探竇如海查悉藏匿法租界中因告知法捕頭拘拿禁押旋據情回告好捕頭捕頭遣二十三號西包探前往帶回辦理○某西人素無恒業游手好閒昨日午後不知因何在吳淞路與行人吵閙經二十三號西包探拘至捕房捕頭命押候核辦○劉阿四江北某縣人也昨日上午在公和祥碼頭圖竊適包探施奎江行至此處正欲拘拿劉突出利刃相向施探駭甚大聲疾呼旋有一百七十六號華捕坌息而來襄同拿獲帶至捕房捕頭令押候解送英界公堂請辦 
[上海六馬路仁濟善堂籌賑公所經收山東湘南賑捐二月廿一至三月十八日清單]  
　　白下隴西氏大善士助洋三百五十元金粟山房助洋二百元顧周氏無錫無名氏胡嗣福各洋一百元劉保之仁翁交來無名氏慈谿陳　　顧　華趙寳書求桂子五戶各洋五十元泰州不留名三十五元春風座主人求如意平安勉力子求病愈吳廷鑾同大房三小姐無名氏四戶各洋三十元江天微末眞求求愈消災　陵馬氏仲子求嗣汪國桂求平安石林隠者從善堂周隠名錢汝梅七戶各洋廿元嘉定楽善居士保平安洋十六元揚栗齋十三元張賣孫洋十元銅洋十二元章洪源保　　都榮壽求母病愈虞子敏霔纱琴病速愈隠名氏妻病求愈陳公範求病愈隠名氏完愿鄭斌全求病愈胡沛熙同　楊氏廣誠信盧未了心愿金懴罪悔過生李敦　堂孫　之　游人汪興觀清寳清徐陳氏水共氏隠名氏隠名氏念一戶各洋十元雲陵主人洋七元姚笠亭妻腰背酸痛求痊　口雲峯氏保平安不書各各洋五元錢唐蔣一　爲子種花保平安任陸氏腿患風濕求痊洞庭世德堂夏周急堂潘伊臣無心道人徐蔣氏七戶各洋四元召溪補拙主人制東　漢子朱隠士各洋三元松陵人菊氏保　平安祝季修子病求愈隠名氏完愿浙慈邑廟人朱欽齡楊隠名雷孩時三無名氏無名氏十戶各二元求合店順遂人洋一元二角海　有心無力人洋一元銅洋二元鴛湖陸費氏銀廿一兩三錢八分四釐潤記號銅洋八元匯豐莊銅洋五元無名氏銅三元源豐莊鉅源莊合銅洋二元以上共收洋一千七百廿　元二角銅洋三十二元銀廿一兩三錢八分四釐 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年三月十五日京報全錄]  
　　宫門抄○諭旨二道錄前○御史熙奏著名酷吏怙惡不悛劣跡益著據欵　　　○　　　　　　　賤米貴及運費不敷情形片○浙撫廖奏考核各屬錢糧實在情形片○晉撫胡　　頓鹽務力除積弊緣由片○蘇撫趙奏爲考試各員片○三月十五日理藩院鑾儀衛光祿寺廂白旗值日無引見○懐塔布謝署上駟院印鑰恩○敬昌謝署左翼前鋒統領恩○巴克坦布謝賞假一個月恩○李紱藻謝授侍講學士恩○陳邦瑞謝授通政使司叅議恩○召見軍機　○○掌陜西道監察御史奴才熙麟跪奏爲著名酷吏怙惡不悛劣跡益著據欵糾叅恭摺仰祈聖鑒事竊維棄瑕錄用朝廷原不絶人以自新而官吏或竟視爲固然一若叅革開復可操左劵貪酷益甚斯其人斷爲聖世所不容如候補通判前署山東黃縣知縣徐賡陛曾於光緒七八年間在廣東陸豐縣任内活埋人命被叅查明掘坑植埋聞叅逃匿屬實經部議於擬絞例内累減至杖一百革職嗣調赴山東開復原官復署斯缺夫植埋滅跡傳訊潛逃僅止革職旋經開復在該員應如何悔罪自新奉公守法乃聞其署黃縣年餘事難枚舉其尤著者平度難民母女四人流徙黃縣將十三歲幼女賣與王姓王姓將女炮烙致死赤身掩埋該員得賄詣騐指爲蒸變勒逼具結屍母不允立卽責押屍母寃忿成瘋始行釋放日携二女在署前號呌見者莫不慘然該員乃以驅逐瘋婦爲名飭役嚴押出境又智家村已故趙王氏墓被盜開棺扭去首飾挣落屍頭該員因無賄託不肯往驗竟以開棺并未見屍朦詳結案又縣紳田篤恭因家産涉訟斷與肆千金勒令充公一半篤恭不允被押三月遣抱控府遂益怒臀責八百銬鐐嚴押故平民雖十分寃抑自此再無敢上控者至商民因錢財爭訟無不勒令充公此項存庫房約兩萬緡卸任囊括而去署任年餘所得贓銀不下五萬金撥兌黃縣城内公源錢鋪其帳目暗記以景星慶雲四字分立四號烟台謙益豐亦有撥兌贓私旣巨耳目難掩乃於卸任時故作虧空冀愚其上及一經叅劾立卽如限完交遂得援免處分又查拿田房契稅徧張告示賞格招人互訐其罰欵亦以充公爲名盡飽私囊遂致四鄉騷動在押者常七八十人而刼盜傷人重案比差緝獲在押者十無一二凡此劣跡卽非曾被叅革之員已法在必懲今該員甫經開復竟敢明目張膽若此虐民酷吏怙惡不悛實爲罕見查該員刀筆傳家文足亂法才足濟奸矇引刑章巧爲比附乃其慣技加以貪忍狡詐之性故廣東山東士紳及其同僚長官無不諗知其惡無不動色相戒然蠅蚋之性喜汚惡潔鬼魅之身趨暗避明該員歴官兩省蔑視一切未嘗自疑乃一聞東撫有補授李秉衡之旨不俟終日遽投江蘇其行倉皇蓋猶是前在廣東植埋滅跡傳審潛逃之故智設於江蘇復得夤緣補署則江蘇百姓之受憲將更有不堪設想者矣應請飭下山東巡撫將其署黃縣任内種種贓私逐欵詳查嚴叅究辦以懲貪酷而除民害臣愚昧之見是否有當伏乞皇上聖鑒謹奏○○劉坤一片再江寍布政使瑞璋江安糧道馬恩培會詳稱江北河運漕糧前於同治五年經戶部奏定章程除米價一欵漲落無定應臨時奏明外其運費一切卽以此次准銷每石一兩二錢七分之數作爲定額等因迨後歴年辦理河運所用米價運費悉皆遵照核實開報如至歉之光緒三年米價奇貴增至二兩一錢均奉部覆准銷各在案光緒十七年冬漕因高郵寳應一帶米價每石漲至錢三千文有奇合算銀數較三年分尤爲昻貴不得已設法遠購派員前赴皖北三河産米地戶採買十之六七合高郵寳應牽扯計算每石始合銀一兩八錢五分較之僅在高郵寳應採買每石省銀二錢有零以全漕計之實共節省銀二萬餘兩是凡有可以撙節者實已煞費經營乃屢經請銷戶部迄未核准並飭以後米價仍以一兩六錢五分爲率惟查米價一欵原因貴賤隨時漲落無定是以當時戶部定章准其臨時奏明蓋價賤固不能任其高抬價貴亦不能過爲抑勒也上年江北冬漕前奉部飭仍行河運當卽委員前赴高郵寳應三河一帶分途採買因各屬秋收歉薄加之廣東福建湖北等省及各處軍米賑米紛紛購運爲數甚鉅以致米少價昻况各屬漕折係解現銀民間米糧貿易向係一錢計算上年冬間因銅錢缺少銀價驟短每庫平銀一兩祗易錢一千三百文左右較前數年少易錢二百餘文以每石之銀計之少至三百三四十文約銀二錢五六分易錢旣少合銀愈多業經飭令委員力求减省分别購定裝兌至運費一項照原定章程近年已節省銀一錢之譜然以現時銀價科算較上屆准銷之數亦須加銀一錢有奇方能勉强敷用伏思漕糧爲天庾正供雖用數增多不敢不妥愼辦理惟有將銀賤米貴及運　不敷情形據實瀝陳詳請附奏立案等情前來臣復加查覈係屬實情除飭令實力撙節省益求省事竣核實報銷不得稍涉浮冐外謹會同漕運總督臣松椿江蘇巡撫臣趙舒翹附驛馳陳伏乞聖鑒敕部查照謹奏奉硃批戶部知道欽此○○廖壽豐片再准部咨籌餉案内考核錢糧一條以各省承平垂三十年宜無未墾曠土議令將錢糧認眞考核災緩完欠核實舉報奏奉諭旨飭臣妥辦具奏並准續咨奏催議覆各等因當經飭司議辦兹據布政使龍錫慶詳稱錢糧原應照額徵解更宜認眞考核無如浙江前遭兵燹杭州嘉興湖州金華嚴州五府屬同紹興府屬之諸曁衢州府屬之西安等縣蹂躪最甚流亡最多荒蕪田地迭經設法廣招客民開種因地有肥瘠墾有難易凡深山腹裏及離水較遠之區土旣瘠薄兼多砂石積壓墾本較買價轉多以致日久遷延勸墾無應此荒産未能盡復錢糧缺額之實情也現已嚴飭各屬實力勸導其有墾本過費者寛子年限入額起徵期漸復額至地漕各欵每屆奏銷確查完欠核實比較如有短完據實揭叅又於上下兩忙截數後責成各該管知府調核徵簿嚴提徵存舊欵交接責成接任之員開報前任徵解各數勒限將交代算清虧短掃解是已層層稽察無可揑飾欺隠災蠲歉緩分數縣勘禀報府勘復轉仍由司酌核辦理不致任聽浮揑等情具詳前來臣查各屬錢糧考核向屬認眞如遇災歉辦理亦尙核實除飭司將荒産如何寬限升科體察酌辦並錢糧完欠照舊嚴督稽核外理合附片具陳伏乞聖鑒謹奏奉硃批戶部知道欽此○○胡聘之片再河東鹽務自同知張貽琯接任後壟斷把持弊端百出晉省運商四十餘州縣大半與有交涉調騐合同帳簿多係書立堂名無從究詰該同塲官中通聲氣廣知凡有勢力者多以重金交其營運資本旣厚任意盤剝於鹽價極賤時則儘數屯運如所設鳳臺鹽店每年銷鹽僅六十九名而積鹽至一百三十餘名之多足銷兩年若鹽價稍貴則封課而不買鹽坐商急於求售惟有减價於是屯鹽者日多而商力因之大困其所開鹽店地方官偶一稽查則力請退商而成本過鉅無人接辦往往任其挾制莫可如何此次叅革後尤恐肆其奸計與各運商勾串把持必致有礙課食擬飭鹽道奭良設法嚴禁屯鹽凡素不業鹽者一槪不准屯賣其各鹽店存鹽雖多仍按常年應銷之數酌定若干名勒　每年照數買鹽封運新陳並銷如銷不足數或查有弊端卽由運官禀請換商接辦所存之鹽准由新商分年帶銷陸續歸價自無慮挾制把持其合同帳簿飭令書寫的名按年結報查考如仍開列堂名卽將鹽本提出歸公以杜影射虧盜之弊該運官亦不准藉端勒索無故換商致滋擾累至陜豫督銷局自攺委鹽道奭良接辦後銷數較多已有成效應仍責令認眞經理並嚴飭委員會同各地方官合力緝私以期漸復舊額惟查陜豫設局之處本係潞鹽引地運緝各事亦鹽運分所應爲現在籌餉維艱似毋庸另立督銷各局名目致多靡費應飭酌量裁撤仍循官民並運之舊以省浮費而歸劃一臣爲整頓鹽務力除積弊起見是否有當謹附片具陳伏乞聖鑒訓示謹奏奉硃批知道了欽此○○趙舒翹片再現任候補州縣及俊秀監生出身之捐納勞績兩途前准部咨行令一體考試甄别經前撫臣吳元炳兼擬月課章程奏明舉行歴將考過人員附奏在案兹查光緒二十一年據蘇州藩司飭調未考各員呈送甄别計前撫臣奎俊曁臣凭人先後　試得試用知府羅道源試用同知張辰鄧文堉試用通判吳汝繹候補知縣汪鳴鳳周楙試用知縣沈運樞均列二等以上七員應照章留省委補除咨部查照并未考各員續行調考外謹會同兩江總督臣劉坤一附片陳明伏乞聖鑒飭部查照謹奏奉硃批吏部知道欽此 
 
 

Page 13

 
 
[光緒二十二年三月十六日京報全錄]  
　　宫門抄○諭旨一道錄前○刑部尙書松等奏遵旨訊明交審人犯並無實據請予免議摺○皖撫福奏懲辦盜案請准援案就地正法摺○將軍依奏叅革統領審辦片○三月十六日吏部翰林院廂紅旗值日無引見○禮王等合操覆命○光裕假滿請安○官祥請假十日○載瀛續假十日○召見軍機○皇上明日辦事後由頤和園至圓明園看解馬畢還宫○○經筵講官隆一級留任刑部尙書臣松溎等謹奏爲遵旨訊明交審人犯並無實據請予免議恭摺奏祈聖鑒事光緒二十一年十二月初十日軍機大臣面奉諭旨給事中端良奏御史溥松前奏匪棍洋槍傷人案内之趙春宜等係屬琉璃窰商人又案内之張春祥一名係屬木廠商人並無不法情事各摺片著刑部秉公嚴訊具奏等因欽此由軍機處抄錄原奏交出刑部又二十二日奉上諭步軍統領衙門奏緝獲交拿人犯請交審辦一摺所有已獲之張雲集卽張春祥等八名著交刑部嚴行審訊等因又步軍統領衙門片奏琉璃窰商人趙蓉第聞拿投首由工部片送歸案請暫行交坊聽部傳訊等因奉旨依議欽此旋經該衙門將人犯張雲集等八名抄錄各原奏解送到部臣等查閱該衙門原奏内稱承准軍機大臣字寄光緒二十一年十一月二十九日奉上諭御史溥松奏京城内外匪徒滋事請飭嚴拿一摺著步軍統領衙門順天府五城御史按照原奏所指各匪徒姓名住址一體嚴拿務獲送部究辦等因欽此當卽飭派營員督率弁兵按照該御史摺内所指人犯拿獲張雲集卽張春祥唐六龍卽唐六三音布薛寳珍卽薛八王石堂卽王瑞慶王全卽王德山常英卽常四杜四卽杜榮桂又名杜雅亭等八名並由工部片送趙蓉第一名歸案等因咨解前來臣等遴派司員詳加審訊據趙蓉第供係山西榆次縣人趙春宜係伊胞叔自先世充當琉璃窰商人光緒二十年伊商夥張振文卽張煥亭因侵吞工料銀兩經伊等斥逐懐恨致伊等被人叅奏經工部查無實據完案現在復聞被人叅奏趙春宜患病未能到案是以伊先行投首張雲集卽張春祥供係直隸衡水縣人來京開設祥順木廠生理現在承修慈寍宫各殿座及各項要工尙未完竣卽經叅奏各等語核與給事中端良所奏等情大致相同片查工部並内務府旋據聲覆趙春宜及張雲集各情查亦均與現供無異又據唐六龍卽唐六供係大興縣同民光緒十八年因在太平倉排車攬拉米石被獲送部擬徒配逃遇赦援免後再未進倉辦事三音布供係廂白旗滿洲世興佐領下善撲營占役復在本旗四甲喇兼充步甲薛寳珍卽薛八供係宛平縣人在内務府充當花礮匠役頭目王石堂卽王瑞慶供係山東福山縣人來京教讀爲業王全卽王德山供係大城縣人來京跟主度日常英卽常四供係正紅旗滿洲增福佐領下馬甲在前門外開設雜貨鋪生理杜四卽杜榮桂又名杜雅亭供係武清縣人來京在首飾樓傭工均委無爲匪滋事各等語臣等以趙蓉第張春祥均係商人如果平素安分何至被人叅奏難保其必無不法等情其餘各犯所供亦恐不實不盡復飭按照御史溥松所叅各節嚴行究詰如趙蓉第等招集無賴私藏洋槍甚夥並有傷斃人命棄屍滅迹一節據趙蓉第供稱伊家並無置買洋槍伊叔姪如果有傷斃人命各情亦當有人告發又如張雲集等携帶洋槍作福作威及杜四等爲之羽翼一節據張雲集供稱伊係商人有何威福可作伊與杜四等均素不認識何從藉爲羽翼至唐六龍等據該御史指稱前因威逼人命在刑部東西城大宛兩縣有案檢查臣部並行東西城大宛兩縣均無案據其摺内所稱各犯或勢雄一鄉恃其武斷或勾結匪類肆其强暴等語則俱係空言臣部更無憑質訊復詰張春祥等以因何被叅命稱實不知其所由惟據趙蓉第供稱伊商夥張振文與開設元亨金店之李嘉璋卽李新之係屬姻親往來甚密張振文常赴金店坐談不知如何設計陷害等語飭傳張振文李嘉璋及給事中端良指叅之松棍董志敏據報均已遺颺弋獲無期應卽完結查近年被人叅奏交拿送部人犯其中固有惡棍兇徒而並無爲匪滋事實跡者亦復不少或因睚眦微嫌横加蜚語或因需索不遂揑造謠言一經拿獲縲絏久覊推問旣無詞可詰查究又無案可憑勢不能徒事刑求是以臣部上年歴辦此等案件俱以無庸議奏請開釋各在案趙蓉第張雲集卽張春祥旣經訊明委係商人並無不法情事三音布薛寳珍卽薛八王石堂卽王瑞慶王全卽王德山常英卽常四杜四卽杜榮桂又名杜雅亭亦俱無爲匪滋事實迹應請均免其置議唐六龍卽唐六雖經犯罪充徒在配脫逃惟旣遇赦援免罪無重科亦無庸議未獲之張振文等應俟緝獲到案時訊明分别辦理抑臣等更有請者風憲爲朝廷耳目之官凡有糾谧宜如何愼重始可登諸奏牘乃此案御史溥松以匪徒擾害地方洋槍傷人臚列多名奏請交拿業已緝獲過半而洋槍一無起獲其飭拿之件係由軍機處字寄並未明發何以不越旬日給事中端良卽以趙春宜等係屬琉璃窰商人張春祥係屬木廠商人均無不法情事入奏摺内並稱溥松常往李嘉璋元亨金店坐談遂使訟棍得以逞其私臆陷害無辜等語及提犯逐一審訊溥松所叅各節俱無實據趙蓉第等供詞與端良所奏如出一轍其所指稱匪類而奏叅拿辦者爲何其所爲誣陷而具疏剖辯者爲何旣經欽奉諭旨交臣等秉公嚴訊現已得有端倪溥松之挾私彈事端良之受人囑託自在聖明洞鑒之中惟均係言官應如何予以處分之處恭候欽定所有臣等訊明覆奏緣由謹恭摺具奏請旨奉旨已錄○○尙書銜安徽巡撫臣福潤跪奏爲皖省盜風日熾擬請酌量變通將盜犯援照湖北省奏定章程就地正法以期迅速而昭炯戒恭摺仰祈聖鑒事竊維皖省界居江鄂浙之衝民俗强悍自音已然盜刦頻仍於今爲烈故自髮捻平定以後凡遇糾衆强刦之案悉皆循照例章槪行就地正法而爲一時權宜之計光緒八年刑部議覆御史胡隆洵摺内聲請各省盜案除實係土匪馬賊會匪游勇案情重大並形同叛逆之犯暫准就地正法其餘尋常盜案一律規復舊制等因行令一體遵照辦理在案迄今十餘年來盜刼之案仍以皖北鳳潁泗三府州屬爲最多皖南各府州次之推原其故良由懲辦未能迅速盜風因而日熾各州縣遇有拿獲情重盜犯輒拘於解勘之例必須俟奉准部覆始行處决曠日稽誅不足以快人心而懾匪胆臣愚以爲盜案之多寡固在緝捕之認眞尤以懲辦之遲速爲轉移往往有速正典型而盜匪稍知斂迹者苟能不拘成例擇其情罪重大法無可貸之犯立置重典則殺一儆百未始不可挽回於萬一况近來各處遣散游勇紛至沓來此外哥老會匪與夫安清道友推埋劫掠視爲固然盜案之多逈逾往昔甚有城内肆刼毫無忌憚且平空搶奪良家婦女之案亦復不少此輩兇暴衆著黨與繁多解省審轉旣疎脫之堪虞日久監禁刼囚反獄亦復在在可慮伏念除暴乃可安良水懦不如火烈現在各省懲辦盜犯均經奏定新章從嚴辦理獨安徽一省尙多拘泥竊恐匪徒挺而走險聞拿逃避轉爲商民之害亦非辟以止辟之道查光緒九年間前湖廣督臣涂宗瀛奏定湖北辦理盜案章程分别就地正法欽奉諭旨允准今安徽盜風不减於湖北懲辦之道亟宜設法變通重十加嚴以安民生臣與臬司趙爾巽公同商酌悉心核議擬請嗣後安徽省盜案除部章指明土匪馬賊會匪游勇等項之外其有罪應斬决情重盜犯如執持洋槍等械夥刼五人以上並夥衆搶刼二三次及糾刼拒捕殺人搶奪殺人城内行劫一夜連刼數家並强盜　主造意分贓及平空搶奪良家婦女己成爲首各項人犯均請援照湖北省奏定章程辦理飭令各州縣於獲犯訊明後據實錄供禀由臣核明批令解歸該管道府督同覆訊或派員前往會審果係贓證確鑿罪無可疑卽行錄供禀候督撫臣批飭就地正法仍按三個月　案奏報一次庶匪徒咸知儆戒地方可冀敉安俟數年後盜風稍熄卽行奏明現復舊制照例辦理除咨部查照外是否有當謹會同兩江總督臣劉坤一恭摺具陳伏乞皇上聖鑒訓示謹奏奉硃批著照所請刑部知道欽此○○依克唐阿片再統帶奉軍正副後中等營頭品頂戴提督銜記名簡放總兵果勇巴圖魯耿鳳鳴與營官林蔭桐互相禀訐當經一倂撤差飭委營務處查辦去後兹據查明耿鳳鳴實有派索公費並於該營裁餉遺費亦有不實不盡等情禀覆前來查耿鳳鳴身爲統領大員應如何潔已自愛乃竟有派索營私情事實屬貪鄙不職相應請旨將耿鳳鳴卽行革職以便歸案澈底質訊謹附片具陳伏乞皇上聖鑒謹奏奉硃批耿鳳鳴著革職歸案審辦該部知道欽此 
 
 

Page 14

 
 
[光緒二十二年三月十七日京報全錄]  
　　宫門抄○府尹孫等奏揀員升補同知摺○署黔藩文奏報接印日期摺○黔撫嵩奏委署知府片○江督劉奏請調員差委片○又奏委署徐州道員缺片○又奏籌撥湖南賑欵片○又奏請將營兵暫行留防片○又奏請緩總兵赴任片○三月十七日戶部通政司詹事府正藍旗值日無引見○榮祿假滿請安○召見軍機○○臣孫蒙　臣陳彝跪奏爲同知要缺需員循例揀選升補以資治理恭摺仰祈聖鑒事竊查升補東路同知謝裕楷於光緒十九年十一月二十四日在署大興縣任内聞訃丁母憂業經具題開缺照例以本員聞訃丁憂之日作爲開缺日期歸十九年十一月分截缺所　東路同知一缺管轄通州等七州縣職司捕務並河工漕運及審轉所屬一切刑錢案件係衝繁難三項要缺例應在外揀選前經　請以平谷縣知縣鍾德輔升補奉部議駁復以永清縣知縣王言昌升補奉部議以該員升補核與定例定章均不相符所請升補東路同知之處應毋庸議另行揀選等因查定例　京畿四路捕盜同知缺出先儘順天府屬蛤員内揀選能駕馭捕役緝盜有方之員具題引見補授又道光十八年新例内開嗣後遇有同知缺出先以大興宛平二縣升補一次再以順屬並直隸　屬人員升補二次又道光三十年奉部通行内開嗣後州縣以上應升缺出先儘各項著有勞績應升人員升用如實因人地未宜必須於摺内聲明方准於旨例應升人員内照例升用又同治三年奉部議覆臣衙門條奏章程内開嗣後凡保題升調大員應令於保題疏内將該員任内有無積案及欠解錢糧承緝未獲盜案詳細聲叙已起降調革職叅限者槪不准其升調各缺其有缺係繁要爲地擇人者亦應據實陳明仍照定例辦理不得以空泛考語濫行保題又光緒八年奉部議覆章程内開嗣後順天府四路同知缺出如輪屆大宛兩縣請升時該兩縣或甫經到任或不得其人仍查照例内專條先儘順天府屬人員揀選能駕馭捕役緝盜有方之員請升不積輪升班次再有缺出仍以大宛兩縣知縣内酌量請升各等語查上次東路同知　聨微病故遺缺已以寳坻縣知縣謝裕楷升補又北路同知蔡壽臻升補臣衙門治中遺缺已以三河縣知縣賴永恭升補今東路同知一缺輪應大宛兩縣升補查奏補大興縣知縣趙文粹己升南路同知宛平縣知縣王夢齡現在請升治中自應在於順天忥辊人員内揀選升補兹查有東安縣知縣劉仲瑊年五十九歲係湖北應城縣人由　　　　籌餉例報捐教職同治十年選授襄陽府棗陽縣訓導光緒五年歴俸期滿保薦十二月奉旨以應升州判府經歴縣丞州學正縣教諭五項註册選用欽此是年在晉捐局加捐五品銜六年選升順天良鄉縣縣丞九年調辦海運出力保奬以知縣在任候補十年復以調辦海運出力保請奬開缺以知縣補用請咨引見十二月初十日經欽派王大臣騐放堪以照用例覆奏奉旨依議欽此十三年題補三河縣知縣是年十二月到任十四年十二月奏請開缺另行酌補十七年奏補今職先委署理是年四月到任八月奉部　准任事該員原名兆二十一年閏五月更名仲瑊奉部核准在案據按察使前兼署布政使季邦楨詳請具奏前來臣等查該員年勞已深人近篤實以之升補東路同知實堪勝要缺之任不積輪升班次與例相符該員於畿疆情形最爲熟悉且能駕馭捕役緝盜得力人地實在相需例得聲明奏請臣等謹遵人地相需之例台無仰懇天恩俯念員缺緊要准以東安縣知縣劉仲瑊升補東路捕盜同知　與畿疆捕務有裨如蒙兪允俟奉准部覆到日給咨送部引見恭候欽定至該員係屬初升任内並無承審積案承緝未獲盜案經徵錢糧巳起降調革職並四叅處分且題升要缺任内一切因公處分例免核計所有叅罰案件係在光緒二十年八月十六日欽奉恩旨寛免以前毋庸造册送部其奉旨寛免以後並無叅罰案件所遺東安縣知縣係屬沿河要缺容俟奉准部覆核明開　日期再行照例揀選謹會同直隸總督臣王文韶合詞恭摺具陳伏乞皇上聖鑒敕部議覆施行謹奏奉旨已錄○○布政使銜署貴州布政使雲南迤東道奴才文海跪奏爲叩謝天恩並恭報接印日期仰祈聖鑒事竊奴才於光緒二十一年十二月十六日接奉貴州撫臣嵩崑飭知藩司唐樹森因病出缺所遺藩司篆務奏委奴才署理等因奴才當卽恭設香案望關叩頭遵於十八日接印任事伏思奴才滿洲庸愚毫無知識由部曹擢升郡守荐陟監司未展尺寸之功更之涓埃之報方深悚惕復被殊恩查藩司　人理財在在均關緊要奴才檮昧深懼弗勝惟有隨時隨事禀商督撫臣加意講求實心舉辦以期仰答高厚鴻慈於萬一所有奴才感激下忱及接印日期謹繕摺叩謝天恩伏乞皇上聖鑒謹奏奉硃批知道了欽此○○嵩崑片再署大定府知府吳厚恩調省所遺員缺查有候補知府陳善藩政事通達率屬有方堪以署理據藩司唐樹森署臬司黃元善會詳前來除檄飭遵照外　會同雲貴總督臣崧蕃合詞附片具奏伏乞聖鑒謹奏奉硃批吏部知道欽此○○劉坤一片再南洋轄境較廣洋務本　各处爲多現在蘇州闢口通商交涉愈煩需才更亟凡有器識閎通練習時事之員自應隨時酌調　委俾收羣策羣力之效兹查有廣東試用道武勷山西交城縣人由議叙知縣荐保知府捐升道員該員前在山東辦理營務爲前大學士閻敬銘所識拔上年隨臣在山海關防務亦復深資其力又候選道張寳慈湖北江夏縣人由進士工部主事報捐道員在工部當差十餘年勤於職守上年隨臣在山海關防次辦理文案明敏過人不辭勞瘁該二員通達治體辦事精詳平日於洋務事宜講求有素若留於兩江酌量差委實於地方洋務均有裨益合無仰懇天恩俯准將廣東試用道武勷候選道張寳慈調赴兩江差委俾收得人之効出自恩施謹附片陳請伏乞聖鑒訓示謹奏奉硃批著照所請該部知道欽此○○劉坤一等片再江蘇徐州道沈守謙調省察看應看遴員接署以資治理查有候補道阮祖棠爲守兼優循聲夙著堪以派委署理除檄飭遵照外謹會同漕運總督臣松椿江蘇巡撫臣趙舒翹附片陳明伏乞聖鑒謹奏奉硃批吏部知道欽此○○劉坤一片再世前歲奉命北上在江南籌防局提銀六萬兩以備行營之用旋經湘軍糧臺於部撥項下每月給銀八萬兩因臣處行營一切支應月僅需銀四萬餘兩是以並　照月撥八萬兩之數全支所帶　防一欵亦未動用嗣因糧臺撥欵停支以後行營支應局僅存銀三萬餘兩奏明如有不敷卽於籌防一欵内支用現查此項銀兩　撥行營支應局二萬兩仍存銀四萬兩本應發回江南籌防局歸欵惟疉准湖南撫臣陳寳箴來函湖南現在籌辦荒政需欵孔殷　　　民顚沛流離情形極爲困苦必須廣籌鉅欵寛爲賑濟函請設法代籌等因臣查上年湖南長沙衡州等屬被旱成災仰蒙恩　　令撫臣妥爲賑撫聖恩汪濊欽感同深臣仰體皇上如天之仁何敢稍分轸域因將前項餘　銀四萬兩如數解交陳寳箴兌收以資接濟除將行營支應局所用銀兩飭令承辦局員另行造報外理合附片陳明伏乞聖鑒謹奏奉硃批戶部知道欽此○○劉坤一片再前署督臣張之洞飭令淮揚海道謝元福招募浦勝馬隊一營副將唐高斗招募高字三營駐防清江一帶廂資保　復經張之洞飭令次第裁遣於光緒二十一年十二月二十二日奏明在案臣於回任時道出清江　　漕臣松椿知近因各處遺　營勇多由淮徐一帶分赴回籍彈壓稽查在在均關緊要且各該處爲南北衝衢萑苻未靖亦須有勇　實力巡緝以資鎭攝現擬將浦勝馬隊一營高字三營暫行留防一俟地方情形較鬆卽行分别裁撤以節餉項謹附片陳明伏乞聖鑒謹奏奉硃批該部議樊欽此○○劉坤一片再統領兩江督標親軍五營劉光才於上年九月間經臣飭令該總兵帶隊回防劉光才抵江寍後復經前署督臣張之洞派令兼統老湘中前二營均經先後奏明在案查劉光才所部親軍各營均係精銳之士久經訓練應仍留防江南以資　力該總兵劉光才蒙恩補授山西大同鎭總兵員缺　應飭令前赴新任惟劉光才歴官蘇省二十餘年於江南形勢極爲孰悉治軍嚴整所至有聲該總兵樸勇廉勤毫無近時統領陋習若暫留兩江管帶防營實於軍務深有　益　無仰懇天恩俯准山西大　鎭總兵劉光才暫緩赴任留於兩江差委俾臣得收指臂之助出自恩施理合附片陳請伏乞聖鑒訓示謹奏奉硃批著照所請兵部知道欽此 
 
