# 1893 - 355 - 4907431

 

Page 1

 
 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彚爲一編覩新奇於平淡之中寓褒貶於語言之　　功名敎可佐清談以視别種稗官或失之蕪穢或失之鄙陋不可同日而語復倩名手繪圖傳神阿　一展卷而如見其人由某書坊　本局代印訂成六本外加套子每部碼洋八角賜顧者請至各書坊及三馬路申昌書畫室購取可也此佈 
[新印王肯堂六科準繩出售] [  圖書集成局啓]  
　　六科準繩一書集醫科之大成係金壇王肯堂先生所輯其中論症則見垣一方療治則臚列諸法無微不燭有美畢臻誠不愧爲軒歧之功臣本局以新鑄鉛字排印行列井然紙色潔凈盛以錦套每部四十本實洋五元五角卽日出書有欲探討枕秘者請移玉申報館帳房三馬路申昌書室及各書坊外埠則向申昌書室售報處購取爲盼此佈 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔凈洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[小清河客述]  
　　小清河之舉專爲黄河之水爲害齊靑故辦賑諸公悉心籌度以爲一勞永逸之計買歸民間屋舍地土開掘成河俾黄流得以有所宣洩有所歸宿而不至於有横决泛濫之患以故東南義士聞此善舉莫不踴躍輸捐不幾時而全功竟已告竣余固知此舉之爲益甚大然究未曾親歴其地於心終有所耿耿焉日前有客自山東來者因詢以山東今年河患如何客曰今年黄流安靜爲數年來所未有民間無不以手加額謂爲天佑余曰此殆小清河之效乎客曰善哉子之問夫開辦小清河全賴東南義捐以工代賑方得集事於今已克奏全功吾子問及於此意者尙不能無所疑於此舉之果有效與否然而毋庸疑也黄河之水泛濫横流無所歸宿不能由地中行則皆湧諸地上而田園廬舍一决蕩然人民牲畜盡遭波及年年如此刻刻難防言者傷心聞者酸鼻此小清河之舉所以爲一勞永逸之計蓋亦必不得已之事也必以爲小清河旣開山東卽永無水患此説也未免或失之過然試思黄流之所以横决而爲患者正以宣洩不及約束不住之故今旣得此小清河以爲約束水勢之地使横溢之水皆循軌道以奔赴於海則是水有歸宿而不至於滋蔓難圖此其情勢顯然矣今年山東之無河患雖不敢必謂得力於小清河然小清河則亦與有力焉自時厥後但使小清河無壅淤之處則山東縱不能絶無水災而要亦不足以成大害蓋黄河近來日徙於北此永定河之所以又决也當小清河開辦之初民間未嘗無怨言以爲毁其田廬以爲河道雖經價買而安土重遷者人情之常亦無怪其小有所怨乃至今日而後知此舉實有大利於靑齊之間當必有恍然悟而交口稱頌者矣余曰民間之喜怒固不得執以爲信况草野之識見往往狃於目前而不能見及於久遠卽如昨日宜昌友人來信亦言及該處河水旣退可干老岸亦已涸出該地方土人每年趁河下生意者皆在河干左右搭葢茅屋設立大小店鋪以爲贸易之計至明春二月水勢大漲然後拆屋上街歴年如此已非一次今年有賢宰官出示曉諭謂一則天氣亢陽深防火患一則時方冬令恐藏匪類特令地保鳴鑼告衆不准在河干搭葢草棚茅屋設立店鋪此固加惠黎民之誠心而贸易中人以此爲殘冬一宗生息者不免書空咄咄咨嗟太息謂奪其大利此等事回不得爲浮言所動全在乎見理旣眞毅然行之而已當小清河甫經議辦之初卽有人獻言於余以爲此舉非所以惠民謂該處居民雖年年苦於水而積久已成習慣且皆各知預備一遇水至則棄廬舍於不顧孑然逃出迨水退之後其地涸出較未被水時尤爲肥饒於是逃出之人仍復逡巡言旋從事播種往往有因此而大獲者卽其所搭廬舍以及器用家具多無甚值錢之物棄之亦不足惜惟水至無一定之時適猝不及防忽然蕩决則性命亦付之鮫宫然居乎此者亦右視爲固然不甚以爲異今開辦小清河則彼安土重遷者固不免於怨咨而以此爲利希冀倖獲者更以爲拂情之舉矣余聞其語亦爲之統盤籌算覺水退仍可播種地土反益肥饒可以希冀獲利此言未嘗不近理而水至無常横决不時抑或奔避不及勢必全家漂没所貪者在乎利所險者在乎命權其輕重則與其貪利而靈命不如去利以保命况利之去者仍有以償之則命之保者又孰從而害之民可使由不可使知正謂此等處也且辦理此事者皆義賑諸君不若尋常河工之比所謂欵無虚糜功歸實際者固天下所共信者也余又何疑乎客以余有所疑余實欲得客言以益堅其信也爾客唯唯而去遂筆而存之 
[本館接奉電音]  
　　昨接京友電傳上諭一道敬謹譯登○十一月十八日奉上諭江西南贛鎭總兵員缺著何文亮補授欽此 
[津門雨雪]  
　　昨接津門來電云津沽於十八日得雪午後愈盛夜半始上約積三寸有餘十九日晨天已晴霽此豐年兆也故誌之 
[川中火警]  
　　十月三十日四點鐘時重慶府對岸江北廳城外某户突遭回祿自金沙門起至保定門止共燬民房四五十家 
[松試文童經古題]  
　　十八日溥學憲扃試松郡闔屬童生經古兹將題目錄下○史論袁盎據春秋大居正不立梁孝王論郭解以任俠獲罪論○經解商頌奄有九有正義王肅云同有九州之貢賦試申王義禮器以其外心也鄭注外心用心於外其德在表也試申鄭義宋神宗以丙吉比文彦博賦以丙吉霍光不相掩也爲韻賦得寒暑不驚心似僧得民字五言八韻○性理論果確無艱論水陰根陽火陽根陰論○算學題未詳 
[解犯到蘇]  
　　常熟縣武生楊同標卽楊大壞經兩江總督劉制軍密飭訪拿由常熟縣差來滬協同英包探將楊拘獲送縣訊供備文解蘇其詳已見前報兹接姑蘇來函云十六日傍晚由差勇等將楊護解到蘇經吳縣凌大令提訊所供各情與上海縣堂訊無異大令卽飭管押并添派差役六名加意防護一面申詳臬轅俟臬憲過堂後卽當解往金陵云 
[興修水利]  
　　杭垣艮山門外喬司地方十里官河爲下游舟楫往來必由之路現届隆冬河水淺涸省防統領 
 
 

Page 2

 
 
劉吉園軍門關心民漠興修水和禀請撫憲崧振帥派委護軍旂候補副將郭千戎榮桂督領楚軍三百餘名前往開濬行見源頭活水汨汨其來通舟楫而惠閭閻也 
[搬運沙石]  
　　杭垣正陽門外海月橋地方鳳凰山崩裂已列前報兹聞炸烈之沙石經省垣各打鐵鋪雇城河駁船運載入城在油局橋聯橋仙林橋一帶起埠約計共有數百塊以作磨刀之用云 
[湓浦雁聲]  
　　九江鹽局委員張筱齋大使之溶以近來民間正值需鹽醃菜之際而鹽棧銷售反不暢旺難保無走私情弊乃改裝易　帶領巡丁沿河密查十二日果見龍開河鹽船傍繫一小划方在卸鹽卽飭巡丁往拿起獲鹽一百餘斤當卽帶回局中該鹽販倔强不遵勢殊兇惡已移送德化縣按律懲辦矣○義渡局委員朱楚卿一尹錫森年甫服官偶於前日略霑微恙方謂吉人天相勿藥可占詎意藥石無靈竟於十一日未刻溘然長逝人生若朝露信然○特授黄梅縣張仲連明府奉檄赴任先行頒發紅諭仰闔署書差人等知悉擇於十五日辰刻接印徐明府士彦交卸後傳聞仍回省垣善後局襄辦差云○十四日有一老叟在招商局碼頭下首駁岸上倚欄間跳忽老眼昏花自高跌下行人趨視已氣息奄然迨其家人聞信舁回卽於次日長逝 
[移櫃就徵]  
　　揚屬江都縣本年上下忙錢糧久經開徵並分設城廂兩櫃令花户自書報納迄今多日完者無幾林邑宰遂俯恤民艱於本月初十日出示諭令移櫃就徵示内大旨謂本年上下忙蘆課錢糧開徵後完納寥寥例限久逾本應提追姑念蘆洲地方遠隔大江小民往返需時從寛不究兹本縣相度地勢擇蘆洲頭橋鎭適中之都天廟内設櫃就徵以期便捷除飭差恊保肩示催完外合亟曉示爲此示仰蘆田各洲有糧業户知悉須知錢糧爲國家正課爾等食毛踐土務各激發天良赶緊清完掣串安業云云説者謂大令上念國課下便民生一舉而兩善備焉凡屬在帡幪者尙仰體憲懷踴躍輸將哉 
[鐵甕江聲]  
　　常鎭通海道黄幼農觀察示諭寳晉書院肄業孝廉生童知悉定於冬月十五日開課○新河口有王氏婦早喪所天柏舟矢志其子年未及冠性本愚魯讀書學賈皆不能成幸家計頗裕得免飢寒前夕忽有梁上君子穴壁而入傾箱倒篋婦驚覺一躍而起以兩臂抱賊腰旋喚其子取麻繩至將賊緊縳如縶豕然置於地上次晨送至保甲分局請辦婦誠由幗中　育哉○十二日下午有甲乙丙三人衣履翩翩相約至日新街同興酒館坦然入座開樽暢飲洎乎興闌席撤翩然而出行未數武適有某公館之婢女年未及笄繊腰似束小步凌波甲等見而悦之倚麴秀才勢將女婢撞倒在地婢大聲呼救此處地當孔道行人來往如梭聞救命聲齊集看視人湧如潮甲等見勢不佳突圍而出幸婢女並未跌傷吞聲飲恨而歸酒徒無禮竟至是耶○銀山門大街有某甲者擺設水菓攤以牟微利一日有寍波人某乙購買雞蛋價已言定因換鵝眼錢兩　口角唇槍舌劍之餘竟以老拳從事乙用力太猛將甲頭顱擊破鮮血淋漓甲不肯干休欲扭乙赴琴堂剖分曲直適巡查委員周守戎經過此處向前喝阻始各釋手令乙出洋兩圓爲甲養傷資其事遂寢 
[虎幄延賓]  
　　淮安城守營叅府奚叅戎德裕自任所起程乘坐官舫赴蘇月之十一日午後三點鐘時由蘇蒞鎭舟泊太古碼頭叅戎乘輿入城拜會鄭叅戎叙談良久直至薄暮始回舟次聞兩叅戎有葭莩之誼是以勾留數日宦海相逢披襟話舊喜可知也次日午刻鄭叅戎在署設筵以盡東道之情陪坐者爲吳軍門戴遊戎許守戎等輕裘緩帶雅歌投壺名將風流一時罕有至虞淵日墮始盡歡而散旋於十四日清晨高掛布帆由上河向淮安進發 
[琴堂介壽]  
　　本月初十日爲丹徒縣王大令之封翁懸弧令誕大令舞彩承歡捧觴上壽鎭城文武各官及闔郡紳董預製壽屏錦幢虔申祝賀並招六書班在署演唱歌管飛聲梁塵欲墮午刻陳設華筵邀請各官讌飲樽開北海壽獻南山極一時之盛事 
[興修會館]  
　　鎭江又新街西畔廣東會館棟宇宏敞金碧輝煌祗以年久失修大門照壁等處磚瓦多有脱落且因今夏大雨連綿異常滲漏墻垣倒塌木料𡮦朽日前董其事者在公欵内撥出洋銀一千元購辦木料灰磚雇工修理經之營之不日成之可以大壯觀瞻矣 
[赴蘇吊奠]  
　　蘇州府王可莊太守在任仙逝丹徒縣五大令聞訃之下特製祭屏祭幢於本月十一日午刻排導出西門詣荷花塘乘坐官舫赴蘇吊奠盖太守曾任鎭江府與大令共一方歲月幾何人琴遽杳吾知大令於此撫今追昔有不免臨風灑涕者矣 
[過門大嚼]  
　　金陵祈雪官府禁止屠宰無如若輩仍陽奉陰違門東某茶肆照舊售肉包魚麫前日有縣差十餘人引類呼朋入門大嚼店主以爲好主顧盈碟堆盤殷勤奉献衆人果腹後呼店主曰我等縣差也本應拘爾到官回敬竹笋數百片姑念爾年老解事寛免這遭以報爾一飽之恩如何店主緘口無言衆乃鼓掌而去 
[修志先聲]  
　　蕪湖縣志自嘉慶年間續修後迄今板片無存卽原書亦久已亡失都人士欲稽古徵今每恨無所考証惟十年前鄒鐘隽大令權知縣篆時懸金訪求一載有餘始於當　縣東鄉黄太宰家彼有一部蓋黄曾以翰林官至尙書退歸林下藏書富有今其家已式微不能紹書香之一脉致此書墮於族中某嫠婦之手大令乃親詣其家以五十金購歸珍若拱璧尋常不輕示人當大令解任時欲將此書帶去經闔縣紳衿遮道攀轅始蒙發交邑紳何君采臣收藏此邦數百年來文献湮没而復彰賴有此吉光片羽耳現任蕪湖道袁爽秋觀察以文章飾經濟以詩書當　吹到任以來振興文教培植人才業已不遺餘力兹双以志乘實足羽翼史傳不可不重視之萬一再有遺失更從何處訪求乃命通班書吏於　餘之暇每人各抄數頁計日程功將合全書而抄存之又以往蹟旣有所徵而自嘉道以來風士變遷政迨興革以及名宦鄉賢奇人軼事知不可以數計矧中興以後此間已爲通商一大都會後世講求掌故未可缺焉不詳觀察因擬於明年爲始另籌鉅欵聘請海内通儒宿學　訪搜邑中名稿及海内流傳者續修志乘意在必行是固觀察不朽之盛業也然竊有説者太平一郡僅當蕪繁三縣蕪邑志乘旣修曷若并三縣而修之以備一郡之典故想觀察槃槃大才必當計及於此也 
[俄人築路]  
　　俄國在西比利亞營造鐵路竭力從事自俄京起直達中國琿春交界而止約計七載方可竣工其長有五千六百里此鐡路中之最長者將來有益於通商行教不少雖然俄之利中之憂也謀國者豈可視爲無足重輕甘讓他人先我著鞭乎 
[適彼樂郊]  
　　俄皇之后係丹國君之女故俄君與其后每歲赴丹國省視一次本年十月間又往丹國儀從之盛羽旄之美供帳之煩所不待言及至丹國屏其儀從一切優游散步或城鎭或鄉村挈妻携子徘徊瞻顧較之在本國時一夕數驚嚴防亂黨其安危固不同矣 
[移民墾荒]  
　　亞西亞之中曠地甚多聞俄國將設法開墾遷其本國之人民以居之議以每一人給曠地三百畝使之種植各物將實六萬人其於間畫界分區已有頭緒俄之留意於富强有若此者 
[富將陶朱]  
　　美國内土人支派有五近已渥沾教化聞此等土人極稱富足計五支派不過得廿四萬三千五百三十四人而其所儲於國庫之銀却有十九兆元其所分處地界得田一百二十兆畝此處煤鐵金銀之礦所在皆有估值洋一千兆元有報館有學塾有造作等局至大小耶穌教堂亦不一其所總計須洋十七萬七千六十元每年種作收共僅得洋五六兆之間其牛羊六畜幾有七十五萬六千之數除種作牛羊 
 
 

Page 3

 
 
不計外以其所入者均平攤分無論老幼男女每人可得洋一千八百十二元由是知土人之富他人所不及也此就美國逐年所報土人丁口册譯之亦留心時事者所宜知也 
[試瞽妙法]  
　　美國設有養濟院凡兵丁之受創者無論何傷均可入院給以口糧以示體恤但無實在憑據不能濫入此又於體恤之中寓防弊之道也近聞有一人假冒兵丁並假裝瞽目監院者見而疑之遂罩一眼鏡罩以試之蓋此鏡罩於瞽者目上不致暈不致嘔吐否則必顯露眞僞於是如法試之監院者囑其在院内行走一週未及數步嘔吐頓作雖欲忍須臾而不能情見勢絀乃斥逐之此誠試瞽之妙法也 
[開掘火井]  
　　迦𠺕巴係荷蘭屬國自西歴一千八百五十八年爲始曾在此地掘在火油井或深至二百尺而得之或深至二千尺而得之今則漸開漸多每月可出火油四萬五千箱將來所出之油當不止倍蓰矣近聞中國人在此立一股份公司購地開掘若得井之後餘地仍可種值何便如之此等火油爲往年所未有美國始倡其端今俄國所出者他國亦有之中國四川有火井相傳已久倘能設法開濬未始不可得火油若謂他國有火油井中國地大物博而獨無之吾不信也有自然之利而不知葆甘爲外人所奪是何故哉蓋失格物之道也 
[保險增價]  
　　本報後幅登有保火險各行議定保費章程告白所有保險之價自西歴一千八百九十四年正月一號起概行加增缘今年租界之中火警頻仍焚燬房屋貨物爲數不少各保險行賠累不堪故有加增保費之舉實出於不得已也 
[戒旆回申]  
　　前報紀本邑提右營廖叅戎與守備程守戎赴松祝嘏云云兹悉叅戎守戎乘坐原舟已於昨晨回申由大馬頭登岸分道進署 
[定期啓徵]  
　　光緒十九年上海縣漕糧業經黄大令擇於本月廿四日在馬家廠附近漕倉啓徵漕欵爲天庾正供想食毛踐土者定當踴躍輸將也 
[自盡續述]  
　　昨報列紅顔薄命一則兹悉其詳合再錄之初時由江北如皋縣人馬正良投英公廨控妻王氏偕一男二女私逃來滬現查知長女大阿仔在陳高氏卽廣東奶奶花烟館爲娼攺名桂寳次女小阿仔年歲尙幼在劉昌林家攺名鳳兒求請提究蔡太守准提到案請帮審委員宋别駕訊供陳高氏及劉昌林等　供女由其母王氏托夏如等爲中出售立有賣契呈電别駕以此案須馬正良之妻馬王氏到案始可定讞將桂寳鳳兒暫發棲流女所馬正良以不能領女上控道轅太守聞之命將陳高氏劉昌林與桂寳鳳兒一併移送上海縣嗣經上海縣訊供飭將桂寳等發本城普育堂擇良婚配不知陳高氏如何朦領仍使桂寳爲娼多方凌虐致之死地按英公廨凡有婦女發棲流女所澤配者如有人願娶須由董事禀明太守查訊明確始准領配由的實保人具不再爲娼切結不若城内善堂由堂董主持逕行擇配但在縣署備案而已要之天下有治人無治法不得其人雖有良法終於無濟凡事皆然發堂擇配特其一端耳 
[狂童無禮]  
　　有名阿勝者在滬南董家渡碼頭開設粥店生有一女年方二八楚楚可人亦小家碧玉也昨壓線餘閑偶倚門前眺望突有比鄰木匠店之學徒行過其門遽以巧語花言向之調笑女置之不理轉身入内學徒老羞變怒毒詈不休阿勝聞之不勝憤怒斥責學徒不應如此無禮辨難之餘遂相口角繼又扭至茗泉園茶肆評理唇鎗舌劍各逞雄鋒旋有人喚二十三鋪地甲至斷令學徒備香燭至阿勝家負荆請罪並惠去茶鈔而寢其事 
[討嫖債]  
　　某甲者不知何詐人在大東門内某帽鋪爲夥性情浮薄喜作狹斜遊日前曾至滬北蘭芳里某烟妓家住宿兩宵不名一錢約定緩日送來妓無如何允之豈知黄鶴已去靑蚨不來至昨日此妓塗脂抹粉偕二傭婦南來尋覓至大東門内見甲適在店中遂向索取甲見而走出招以手曰來來遂相將出城沿城根迤邐往南至小東門地方忽大言曰嫖債也何相逼乃爾口角之餘勢將用武妓忿甚遂扭其髮辫思欲拽往城北正在紛紛擾擾之間有與甲相識之無賴三和等四人上前問訊將前情一一告知三和等謂爾盍將人交與我輩代爾送往蘭芳里庶甕中之鼈不虞其著翅飛也妓信之豈知甫釋手而三和等已曳甲而逃轉瞬間不知去向矣妓躑躅途間痛哭一塲而去旣而三和等將甲軋至大南門外某茶肆索取酬謝甲將身畔所帶之洋銀一元四角予之而罷 
[委巷叢談]  
　　滬南南倉街張家弄内有本邑人某甲年約三十餘向業木工家貧甚惟藉工作以餬口邇日忽患瘋癲頗如蘇長公之文章喜笑怒罵無奇不有昨日午後赤條條一絲不掛頭頂硯石跪在街心口中喃喃不知作何語經其家人扶之入内一時觀者如堵○本邑豫園内湖心亭茶肆宛在中央頗形軒敞每至夕陽返照時一甌相對饒有閒情前日下午有衣履翩翩之甲乙丙丁四少年登樓品茗適有野雞大姐二人穿九曲橋而過甲等取五香荳從樓窓上連連抛擊適中一大姐之首甲等自鳴得意大笑哄堂大姐等惡其無故肆擾站在湖心亭門首怒詈不休經茶肆主出爲排解始默爾而息○賣橘人某甲昨日肩挑橘子沿街喚賣行經城内梅家弄口息肩進弄而私焉適有一黑衣少年行經是處四顧無人遂爲順手牽羊計取一橘懷之而去某甲回頭瞥見尾隨其後至中途見少年將剖而食之遂上前拖住喝問何來少年做賊心虚支吾莫對遂取其橘而欲以老拳奉敬經人解勸以事甚微釋之使去 
[堂夫舞弊]  
　　每交冬令各善堂飭派堂夫往各處催促掩埋此常例也前日午後有某善堂所雇堂夫某甲行至南市高巷頭地方見有暴露棺木一具甲欲倩小工舁回埋葬忽有江北人乙丙等骣至謂死者尙有子孫不日載回原籍安葬甲佯若弗聞定欲將棺舁去乙等賄以小洋五角甲始顧而之他天下事有利必有弊觀此益信 
[搭客病斃]  
　　杭州人某甲乘烏山船來申購辦貨物駛至中途甲忽爲二竪所纒船户灌以薑湯毫無效騐該船於前日抵申停泊大馬頭相近欲請醫生爲甲診治不料甲已氣絶船户急欲備棺成殮有人謂曰爾如代爲收殮日後恐生枝節須請地方官相騐方無後患船户亦以爲然惟恐一經報官動多耗費現尙猶豫未决也 
[車夫竊米]  
　　初一晚滬南大馬頭裏街周永生棉花店失火延燒已紀前報兹悉周店左近有同泰米行亦遭池魚之殃後在瓦礫中檢出焦灼之米共有六担前日行主雇小車數輛裝至滬北售與糖坊甲乙二車夫推至小東門外頓起不良將所載之米悉數售去人亦逃避該行主四處找尋旋在中途扭獲責令賠償旁人爲之排解令甲乙折償了事 
[爭奪遺産]  
　　吳壽觀投捕房報稱原籍安徽現在蘇省開鹹肉莊嗣母吳錢氏今年八十四歲向在上海英租界石路中開乾大零剪店托寍波人孫阿毛經管嗣母於本月初九日病故孫阿毛並不通知由外甥陳禎祥寫信前來查點衣箱物件均歸烏有嗣母由孫草草成殮不知棺木何在查問女傭等皆知孫將皮箱衣包搬去孫曾向嗣母借洋一千二百元在虹口開設裕大新衣店存洋之摺亦被取去捕頭命包探何瑞福往查孫避匿不出該包探報知虹口捕房恊同包探唐寳榮等將孫拘獲當卽交出皮箱三隻内存破舊衣服據孫言兄卽吳錢氏之婿吳錢氏賴女度日兄嫂早已逝世我代吳錢氏預備葬事且吳錢氏並無存洋及值錢衣物該包探與孫同至捕房吳孫各執一詞吳又言嗣父已葬在安徽原籍嗣毋後事不勞孫姓代謀捕頭飭移送英公廨蔡太守命候訊供 
 
 

Page 4

 
 
[押繳貨銀]  
　　東洋莊升泰洋貨號主鄭峨卿至英公廨呈控滬莊福記呌貨店包鳴　圖頓定貨價銀等情經蔡太守准詞飭提到案於晚堂提訊鄭峨卿供在東洋開設升泰洋貨號今年六月間有在滬之福記呌貨店主包鳴　來至東洋定辦白絨布三十箱每疋價洋一元六角並藍絨布等貨議立合同各執出給匯票交貨付銀當經陸續解貨到滬存在虹口瑞記棧房内先前一二次包已照數匯付貨銀嗣忽以銷塲不廣思欲將貨退回延不匯交價銀亦不出貨求請追繳質之包鳴崗供因所定貨樣不符難以銷售自應照樣退換今求諭飭公所董事核議叩求公斷又據鄭供以所有存棧之貨原本價銀共計四百六十九兩應請追償太守以包旣有合同應著按照定價出貨未便以貨樣不符推諉圖賴著卽管押追繳 
[吊贓被阻]  
　　萬全糟坊設在南市陸家石橋南堍其棧房則在浦左陸家渡地方邇來棧房中時時失竊管棧者屢次賠償不堪其累遂於晚間派人　候　得竊賊而甘心本月中旬該棧又失酒甕十六個次晨報知店主轉報捕役前日該捕緝獲羅茂榮盤詰再三認竊不諱當卽解送十六鋪巡防北局請辦祝二尹升坐研訊羅供稱係江北人向爲小本生意偷竊之物託陶金標售與城中四牌樓方瑞和店中每只得洋一角四分二尹立飭該捕將陶拘獲後赴火神廟巡防中局恊同勇丁及頭鋪地甲至方瑞和吊贓方將贓扣住不准吊去捕役遂回局禀覆未知二尹何以處之 
[種火不承]  
　　有葉良甫者本邑人也向在南市開設安吉客棧嗣因生涯清淡於去年收閉遷居楊家渡地方向俞天順漆店租賃民房十四間自住之外轉租與某甲開設順元館飯店甲在披屋内堆積蘆柴高如山阜前晚九鐘鐘柴房内火起將次冒穿屋頂甲見而大驚率同衆夥登屋汲水澆灌始得轉危爲安事後甲細查失火之由有人謂甲曰頃見葉良甫在爾柴房中種火甲疑信叅半復向四鄰詢問衆口皆同甲與衆鄰咸抱不平將葉扭至十六鋪保甲北局控告祝翼雲二尹以所控無憑斥退不理甲等忿氣難消復訴知某董事該董帶同兩造親至北局拜會二尹述明前情二尹始升座訊問甲等同供此火係葉所種希圖害人且葉種火時有人目覩今幸當時救熄否則不堪設想務求究辦葉供前開客棧嗣因虧本閉歇今在滬北開設烟膏店眩次之火實由甲所開順元館飯店柴間中起小的毫不知情不敢縱火甲等又稱當火起時小的等前去施救葉將前後門關閉不准小的等施救卽此一端顯見　火無疑二尹得供以甲所控毫無實在証據究查失火之處實在甲之柴房未便置身事外判令遷移他處諭畢兩造退去 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[酌償抵欵]  
　　李盛氏投上海縣控稱係本邑人丈夫已故守寡多年前有素識之陸瑞香央楊蓮堂爲中將方單一張計田九畝向小婦人抵借大錢三百千言明二分起息迄今連利共有二百六十千收過二百千尙少六十千屢索不付叩求提究黄大令准詞飭提前日請帮審委員葉臨恭司馬訊問李盛氏訴稱陸所押之地雖有九畝大半皆係墳墓祗有空地一分七厘現求訊斷陸供稱小的將方單向該氏抵押今已將本利清還並無拖欠司馬曰旣已還清何以方單尙在該氏處陸供迭向索取一味遊移司馬提楊研訊供稱小的並未爲中司馬衡情判斷令該氏將方單呈案斷陸折還大錢三十千俟錢交案始將方單給領楊旣爲中証不應作此糊塗事大加申斥喝令退去 
[從輕發落]  
　　嚴妙生控妻沈氏被鴇婦王金氏引誘一案前日晚堂由縣署帮審委員葉司馬提訊嚴訴稱係本邑浦東人耕田度日前年取沈氏爲室過門以後相安無事前月沈氏乘小的他出私自逃逸緝訪無蹤前日見沈氏在野雞妓院中故將沈氏及鴇婦王金氏扭案喊控求恩訊辦沈氏供稱丈夫因家中窮苦令小婦人來申傭工並未私逃不知丈夫如何扭控王金氏供稱係蘇州人來滬尋妹爲日未久並未開設野雞妓院司馬察得王金氏烟色滿面遂謂曰爾每日吸烟多少供稱並無烟癮因患疾病面有滯色今日赴善堂醫治嚴堅請究辦司馬日本委察見爾妻人尙忠厚姑念初犯交爾領回管束如日後再有前項情事准爾扭案重辦諭畢飭將沈氏交嚴當堂領去王金氏本當懲辦姑念婦女無知從寛斥釋 
[英界公堂瑣案]  
　　包探顧阿六禀稱有張阿昌報稱楊阿榮闖入茶園行竊花盆當卽追獲據張阿昌之主人言失竊各種花朶磁盆等件值銀五十餘兩楊阿榮稱摘花被獲細視盆中之花並未摘過今特送案張阿昌申訴楊阿榮連盆取去當時追獲失單呈電楊供係崇明人現在南市朱二先生處爲庖人並不犯竊蔡太守問爾旣在南市何以往北答稱在王家庫地方探友順道進園玩耍太守飭將楊押候飭差查明是否在朱家爲庖人覆候核辦○包探黄四福禀張文卿陸雲才等投捕房報被宓德元打失金戒指銀表等件查明宓係華總會三層樓上書塲夥先與張陸二人口角後張陸二人在第二層烟館吸烟宓往尋釁致失烟館傢伙張陸二人報失無憑今特送案張陸同供在冰廠爲司事突被宓德元糾同十餘人拆梢致失金戒指銀表等件拦碎衣服宓供在書塲爲夥上梯時適有女校書手繫鞋帶小的代携琵琶張陸等適下樓小的囑令避讓以致忿爭烟館堂倌某甲稱宓與烟客張陸等尋釁打失洋烟筒並碎盃盤值洋四元蔡太守以張陸等報失無憑然宓不應行凶判罰洋四元給償烟館物件○包探顧阿六禀前數日廣昌土行失火延燒鄰家有曾保火險之店鋪所存衣服扇子被張阿三竊去查獲人贓送案張供在路拾得蔡太守判枷號一月贓存捕房給保險行領去○包探顧　六禀查有金德生在火熾時竊取對時表一枚拘獲人贓尙未查明失主金供貪小拾表蔡太守判笞二百板遞回原籍贓存捕房待失主認領○華捕禀昨見馮阿巧躑躅中途與野雞妓女調笑喝令走開馮卽向小的尋釁並有吳阿雲帮同行兇小的喚集他捕拘獲馮吳二人送案馮供與妓閒談不敢毆捕吳供馮與華捕爭閙小的不敢行兇蔡太守判馮管押一月吳管押半月○包探黄四福禀緝獲積竊蘇友才同高錦亭供　行竊虞協興等三家衣物吊贓送案虞協興王阿三張福生均投案領贓蘇供係江北人高供係上海人不敢行竊包探又禀高實係崑山人蔡太守判蘇笞二百板押候遞籍高押候查明是否崑山縣人再行核辦贓交失主認領○包探孔阿才禀江北人李阿寳行竊楊心田等各家衣物查獲人贓送案楊等均投案領贓李認竊求恩蔡太守判笞二百板遞籍贓交失主○一百五十九號華捕禀昨見賈阿掌在路旁擺小賭攤當卽拘獲連賭具一併送案賈供小本營生偶然擲骰蔡太守判賈枷號七日發頭門示衆賭具銷毁 
[英廨瑣案]  
　　寡婦華趙氏扭沙遜洋行買辦席姓之内姪顧鶴生至英公廨喊控伊之養媳愛寳因在妓女王素卿處做大姐被頋串同妓女誘姦藏匿向領覇阻反遭毆打扭案求究等情經值日差據情禀明蔡太守飭將顧鶴生暫予交保著令原告明白補詞呈候集訊核辦○江北人邵嘉隆賃居滬上生有一子年十三歲憑媒聘定鎭江人符三泰之女爲童養媳年長邵子一歲邇因符之胞弟符三明時將伊媳領去留住不放而三泰亦欲將女帶至原籍暫作盤桓邵妻恐有留難不便之處掯不應允致符將女藏匿弟處不肯放回互相爭閙一同扭至英公廨喊控經蔡太守飭分别看管於晚堂提訊邵嘉隆供訴前因邵妻亦投案供稱伊媳時被媳之叔父符三明領去留住因其並無家室恐多未便今媳父三泰又欲領回原籍求請明察質之符三泰供訴女兒向在原籍本年四月十三日送來童養原欲隨時往返今擬領回竟遭扭控現在願將女兒送還以後仍須來往以盡骨肉之情太守謂邵之夫婦曰兒女婚嫁理應隨時往返嗣後不得禁阻惟伊叔處旣無室家自可無庸前去符等均遵諭叩謝而退 
[法界紀事]  
　　太古碼頭扛夫小三龍在途抬得寍波某莊之聯票一紙計洋七十元托其友顧月齋領取顧又轉托汪雲從水烟袋店内夥友陳姓輾轉又托寗波某委員向該庄如數照領携至滬上前日下午一點鐘在新北門外丹桂樓茶館中將洋分用顧取十四元陳取十八元因陳另托某委員欲於此數内再提酬勞洋十元小三龍不允遂相口角爲法包探所見恐有别情其時小三龍見勢不佳卽行脱逃遂將顧陳二人拘入捕房捕頭命押候著交小三龍一并解送公堂請訊○新街裕康錢庄爲金合記收租人陳子員所開前晚十二點鐘後紏合多人在内賭博三道頭華捕張湘寳梭巡經過聞聲破扉而入拘獲甲乙丙丁四人餘從後門逃逸遂將賭具一并拘入捕房翌晨經克總巡詳加訊問因其初犯從寛罰洋三元充公賭具銷毁並諭以後不許再犯違干重究○小東門陸家石橋堍蓬萊萬雲樓茶館爲流氓聚會之處前晚十點鐘有鄔山船帮中在該茶館啜茗四人只泡一碗至兩點鐘之久猶復興高彩烈堂棺欲使再泡一碗四人不允口角之下繼以用武擊碎碗盞及水烟袋等約值洋兩元鳴捕拘入小東門捕房轉解大自鳴鐘捕房經克總巡詢問命押候賠償毁物釋放○小東門外某烟館前晚有客開燈吞雲吐霧之餘漸覺神色轉變急向詢問始知已吞服生烟遂報知捕房捕頭立飭包探送至仁濟醫館療治由探盤問此人因何事故致圖自盡據云被流氓拆梢冤沉莫雪所致噫流氓之爲害烈矣有地方之責者曷弗嚴以懲之○昨有某甲投法捕房控永興里内某莊之陳姓客欠洋避匿求請提追捕頭准之命某包探隨同原告至該店指認據莊主云陳客於三日前將房門鎖閉至今未回房内尙有箱籠物件遂向莊主説明不准搬去候將陳拘到核奪○新街某花烟館有烟妓名小金珠者爲安清道友帮中甲乙二人所眷因含醋意邀集黨羽數十人各持器械至新街厮鬥時已夜深適有包探到來兩造各流氓始奔竄而去 
[上海北市絲業會館籌辦順直新災賑捐滬局瑣記三十八]  
　　十一日承泰州吳陵捧日生爲父母求冥福并來生福壽助洋廿四元瀨陽不書名求妻病速愈助洋廿元十六武陵氏助洋一百元江西牙厘總局徐君寳卿李君漢生募第一次規元一百三十一两七錢三分合先刊布奉揚仁風同日接經佩卿兄自香河來函内開十月十七日駛抵縣城當赴各莊察勘災情以午牧屯大霍辛莊等二百數十村爲最重秋禾顆粒無收房屋亦多坍塌于辛莊等七十餘村因地勢較高災情稍次詢據鄉村父老面稱六月間經旬大雨各河狂漲堤埝漫决多目平地水深三四尺至丈餘不等以致雜糧柴草飄没一空文目擊情形卽於二十日邀約同人擇災重各村分路開查以期及時拯救惟户多欵少徧給爲難尙乞鉅欵頻頒救人救澈引領南望不禁疇祀祈之謹一併抄登[  十一月十八日錢塘施則敬子英甫謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
