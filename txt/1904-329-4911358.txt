# 1904 - 329 - 4911358

 

Page 1

 
 
[勸捐萬國紅十字會經費] [  申報館協振所謹啓]  
　　俄日興兵生靈塗炭曠日持久尚無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解囊金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維垂鑒 
[與客論阿捺基司忒與俠士之殊]  
　　有客問於執筆人曰貴報論已革桂撫王之春多所貶詞固已顧刺客萬福華庸詎不足稱俠士而亦似嘲似諷信口雌黃豈有所不滿於心乎奈何竟卑之無甚高論也則應之曰萬福華惡足稱俠士特泰西阿捺基司忒之流耳客曰何謂阿捺基司忒曰泰西有黨人焉專以破壞一切爲心其宗旨甚離奇其行爲甚秘密欲行弑逆之事則先圖定一人懷刃喬裝狙伏以俟突然一擊命殞須臾苟或被禽則雖五毒備施誓不指出同謀者之姓氏延頸受戮甘之如飴聞之西錫某君言其人大都出於猶太波蘭當其家亡國破之銀漂泊無依激而爲此未必果與被刺者有深讐宿怨特欲副其黨人之意嚮遂不惜流血五步之内視性命若鴻毛耳若夫古所謂刺客者其人大抵高任俠好義之風片語相投不惜捐糜頂踵而又慮周藻密智勇深沈如春秋戰國時專諸聶政其人視殺王侯如割雞臨事從容不迫卽下而爲荆卿之擊羸政論者雖謂其枉送樊於期之首督亢之圖然觀其易水一歌激昻慷慨殿柱吳中笑駡自如亦足報知遇之恩而褫奸暴之魄豈恇怯無能如萬福華輩而足與之並駕齊驅我是以目萬福華爲泰西之阿捺基司忒也夫所謂阿捺基司忒者專以弑其君長爲事稽之泰西史册固已數見不鮮近時所震動環毬昭昭在人耳目者如光緒七年俄皇亞力山德第二被匪人李沙哥輔所弑去年塞爾維牙國主又以被弑告人皆曰俄爲君主之國夙以專制聞於時民氣浮囂亦固其所塞爾維牙蝨於俄土之際地祇如黑子彈丸亂階之生無足輕重至美利堅則政由民主所舉伯里璽天德惟是端拱受其成宜若無人焉疾視其君隂圖作亂犯上矣乃總統麥荆來氏賢聲素著而前年之夏忽亦見弑於奸人可見阿捺基司忒之徒非苦其君之束缚鞭箠迫而爲此弑逆之舉惟是其心好亂日以囂張暴悍自矜與各邦之均貧富滅政府一流人頗爲近似惡得指爲任俠好義而以古之刺客目之哉抑中國近世亦未嘗無刺客也其人雖不軌於正而蹟其不惜一死務報私仇亦殊足令聞者驚心見者動魄猶憶同治庚午原任兩江總督菏澤馬公被刺一案兇手張汶祥卒然而起以白刃剚其胸旣不懼罪脫逃亦未誣扳黨類刑訊數月始終默無一言故雖罪惡滔天人　有　其鐵錚錚俠骨者今者萬福華甫經禽獲卽妄指同黨十有二人并稱駕有鹽船停泊十六鋪内及至公庭對簿則又懼遭刑戮延請律師百計千方爲之解免噫嘻此特百無一所能之小醜耳何足竊附於刺客之林哉客曰允若是則直阿捺基司忒矣然我聞泰西阿捺基司忒所弑必係各國之君今王之春者僅僅一邊省撫軍且早經獲罪褫職生死胥無關繫萬卽流爲阿捺基司忒亦何必設計刺之執筆人乃微哂以告曰子曾見中國之學西法有學至十分者乎萬惟略得阿捺基司忒之皮毛卽趾高氣揚貿然借王一試其枝初不料王竟重視之爲刺客而中心惴惴幾於行坐不安夫亦可笑之甚矣客曰然則公堂將何以懲之曰兹特由工部局西人控其有妨租界治安之政核其罪狀惟是罰鍰而已頌繫而已或充鬼薪城旦督令日作苦工而已若王之控案則尚待訊供揆之報章體裁凡案之未經讞成者不得先叅議論子姑拭目靜觀可也惟欲以刺客目萬福華則僕實有所未敢 
[電傳宫門抄]  
　　昨晚六點鐘時京師友人專電告知本館云十月二十一日皇上召見軍機大臣是日並無明降上諭 
[猛攻旅順專電]  
　　昨晚十二點鐘接日本東京專電云華歴十月二十一日午後五點鐘大本營接圍攻旅順軍所發之公報内開我軍對松樹山及其東面諸砲臺預定進攻之戰策業已完成當二十日午後六點鐘時我軍進襲俄營俄兵抵抗甚强我軍未能得手現正陸續戰鬥互相攻擊云 
[貴州學政朱奏請考試學校合而爲一摺]  
　　翰林院侍讀貴州學政臣朱福詵跪奏爲請以科學試士使科學學校合爲一途恭摺具陳仰祈聖鑒事竊維東西各國學校無不分設教科並有各種科學之書以資肄習謹按大學堂所立課程及暫定應用書目亦皆依倣各科學分别門類卽臣此次考試科學悉皆查照大學堂章程辦理業經奏報在案伏讀上年十一月上諭以興學育材爲當務之急欲使科學學校合爲一途法至善也近奉部頒新章嗣後生童歳科兩試其策論塲改爲正塲以四書五經義爲頭塲以策論爲次塲除去經古名目具見實事求是之至意惟策論旣爲正塲自當遵照功令祗出策論兩題其餘測算地輿物理等學不能同塲並考竊恐專家之學轉無以目見所長臣之愚見擬請嗣後生童歳科兩試仍於正場之前先試科學一塲分修身倫理經史測算輿地財政法律工藝格致詞章十門任各生童分門報考非素習專門者不准報名與試其醫學繙譯兩門自不能作爲通例凡科學入彀之卷如兩正場文理通順卽予錄取以奬實學而勵專精臣愚以爲如以科學試士於目前教育之事似有兩便各生童旣習科學將來科舉學額停止以後改入學堂肄業其所學初無二致程度必有可觀此一便也現在各省中小學堂未能書立各生童旣習科學則私塾課程卽與學堂無異由此推廣造就遐陬僻壤莫不爭自奮與此二便也如果臣言可採擬 
 
 

Page 2

 
 
請旨飭下政務處禮部妥議施行臣不勝幸甚所有請以科學試士緣由臣愚昧之見是否有當伏乞皇太后皇上聖鑒訓示祗遵謹奏奉硃批政務處禮部議奏欽此 
[星使閱臺]  
　　金陵訪事人云自欽差大臣鐵寳蜸生使秉節蒞省垣凡尚江曁腹地各要隘砲臺先後親臨履勘本月十四日星使復命駕至盧龍烏龍青龍各山砲臺悉心查察旋又蒞草鞋夾魚雷廠覆閱水師學生演放魚雷次日蒞清涼山雨花臺覆勘砲臺地營聞已商諸護理督憲端午帥擬再添臺增砲以備不虞 
[商辦鐵路]  
　　南昌訪事人云前護理兩江總督江寗布政使李薌垣方伯近由本省京官呈請外部商部奏派開辦九南鐵路遂命駕來省拜會撫憲夏菽軒中丞預商一切並晤農工商礦總局各紳先行布置一俟奉有明文卽須開局辦事矣 
[催解磅虧]  
　　金陵訪事人云江寗各屬攤籌賠欵節經陸續起解而各國堅執照金磅核計以致虧氂良多前任兩江總督魏午莊制軍接奉外務部咨文卽飭司道通行各屬地方官一體補解各屬以財力絀乏大費躊躇本月十六日江寗藩司黃花農方伯復奉札嚴催因又分别札飭遵照 
[監視給餉]  
　　蘇州訪事人云護理兩江總督端午橋制軍在蘇撫任内鑒於近年水陸各缺額之弊特札飭各營管帶嗣後每届發餉須候委員到營會同點騐本月十七日護撫效述堂中丞遵照新章遴委候補知府陳太守綸赴續備中後及常備一二等四營沈太守泗孫赴續備親軍及巡警左右等三營戴太守文佐赴飛划左右及蘇捕水師中營水師等四營分别監視多年積習當掃除矣 
[巡洋獲盗]  
　　烟臺訪事人云上月下旬東海關靖海巡船巡至羊角溝拿獲持械擄人盗犯趙甲任乙戈丙陽崔丁等人解往登萊青膠兵備道兼東海關監督界道憲何秋輦觀察委福山縣知縣端木大令棻候補知縣馬大令式金烟臺巡檢崔少尹齡會訊明確覊禁獄中聽候禀明撫憲周玉山中丞斬决示衆 
[營員庖代]  
　　蘇州訪事人云飛划右營管帶黃子香恊戎以母柩久厝姑蘇急欲扶回湘中安葬禀請護撫效述堂中丞賞給假期委員接替中丞允之已遴委候補知縣鍾堯階大令暫管營務矣 
[啓用關防]  
　　揚州訪事人云兩淮運司恩新甫都轉前以所用關防歴年旣久字跡模糊禀由督鹽憲咨請大部頒發新鑄關防一顆近已到揚都轉乃擇吉本月十一日未時升坐大堂飭匠將印角上一足截去敬謹啓用並將舊關防截去一角備文申繳是日屬下印委各官均詣轅禀賀 
[鹺轅判牘]  
　　揚州訪事人云湘省平江引岸向銷淮南城鹽近日淮南局員以菜市在卽禀詳運悉恩新甫都轉請開壬寅春秋兩綱以資接濟都轉批示曰據詳接開該岸壬寅春秋兩綱候轉詳督鹽悉核示飭遵惟杳該岸已亥庚子兩綱餘鹽尚未運竣應由該局定限諭商赶運以清綱分如逾限不運卽將該商運票留候註銷下次不得再以此票請運 
[查封備抵]  
　　揚州訪事人云郡人尹稚山虧空通商銀行公欵銀至二十三萬兩之多經督辦大臣盛杏蓀宮保派員來此會同江都縣朱大令將尹田産房屋及油坊鹽票一一查封備抵旣又接奉密札於本月某日驀往左衞街將尹住宅一所標封其中器物衣服書畫之類所値頗巨大約皆須俟變價歸公矣 
[查抄梟産]  
　　蘇州訪事人云著名巨梟董道富偕所私蕩婦崑山阿二潛匿省城西善長巷經吳縣主李紫璈大令連同黨若干人拘押責令將董交案旋於本月十五日率同差勇至阿二所居屋中將其器物一一點騐飭簿銅木諸匠當塲估定價値一併移入署中尚有錢一百三十餘千飭送至晉源錢莊收贮聞在牀後搜出小箱一口内贮高三寸之金佛二尊及珍珠三百餘顆另有軟梯洋砲小匕首及其銀貴重之物亦頗不少云 
[嚴懲獄卒]  
　　蘇州訪事人云長元吳三縣現經上憲札催赶造荒田清册限期甚迫長洲縣蘇靜菴大令以本署差頭王某延悮限期將夥役名桂泉者釘鐐收禁獄中獄卒某甲向索規費洋銀三十六元桂泉囑家人如數付之旣而甲又索加十三元謂六元係鐐上護足布價七元係各犯點心貲桂泉謂時已深夜家中並無洋銀容翌晨令家人持奉可也甲不允喝令諸犯將桂泉吊起用巨練繫住頭足更以長棍撑拄線之兩端用力按之登時身長三寸許桂泉受此苦楚極聲呼號甲置之不理翌晨家人入視見其宛轉袁鳴勢已垂斃亟報知王某繕具禀請候大令回署時攔輿喊控大令閱悉勃然大怒立卽升堂飭提桂泉騐視見其入獄甫一晝夜已狀貌若鬼薪因將甲提案研訊甲無可抵賴直認不辭大令喝責六百下釘鐐下獄併諭之曰汝到其中一嘗滋味三日後當將何項費用何等非刑詳細繕明遣人禀覆桂泉則改押刑房飭傳官醫調治許將所出洋銀三十六元如數追還桂泉乃叩謝而退 
[景仰遺徽]  
　　松江訪事人云當赭宼擾亂時美利堅國人華爾集資創練洋槍隊名之曰常勝助勦匪人深資得力後在寗波遇伏受創殁於軍次朝廷錄其勞績特贈提督銜就松城玉皇閣後建造專祠而以遺骸葬於祠後由地方官春秋致祭以伸報享迄今日久頺垣敗瓦滿目荒凉美國某員景慕遺徽特往憑吊後言於蘇省當道請爲修建臬憲朱竹石廉訪許之現已札飭松江府田紹白太守籌欵興修矣 
[食油宜愼]  
　　姑蘇訪事人云日内蘇垣喉症盛行死亡相繼推原其故因邇來菜油價昻奸人以棉花子落花生嬰粟子諸物所楷之油用石灰去其渣滓俾其色與菜油無異每擔僅售洋銀五元居民食之喉疫大作現經長洲縣蘇靜菴大令出示禁止然告示並不張貼僅田各地甲袖往各油鋪一閱示中亦未提及石灰一層以上皆訪事人所述竊接嬰鄉農裁種粟惟取汁製鴉片而已從無用以榨油者落花生油滬粤市中通行無禁安有毒氣足以害人若夫棉花子油浦左鄉人亦有用以入饌者惟奸人見其色濃味劣入緑氣澄清之遂至燥烈不能入口耳訪之格致家所言如此爰附及之 
[兩江總督行轅紀事]  
　　昨晨蘇松太兵備道袁海觀觀察江南提標右營參將周參戎松江府知府田太守上海縣知縣汪瑶庭大令英美等國租界公廨讞員黃司馬法界公廨讞員陳大令均詣兩江總督周玉山制軍行轅禀見制軍惟接見觀察太守其餘一概擋駕繼有商部主事王幹臣主政大貞某省候補道單觀察鎭前貴州巡撫鄧中丞華熙至行轅謝步少選道員李永樵嚴復陳兆璜朱寳奎沈敦和曾紀燾郭道直嚴信厚張鴻祿胡琪劉慶汾章世恩沈佺朱承昌王燮徐乃昌文弼次第禀見舉人雷瑨投刺拜謁迨午後一點鐘制軍至滄洲别墅午餐蓋應日 
 
 

Page 3

 
 
本總領事小田切君之　也回轅後旋有英國商務大臣傑彌遜江海關副稅務局裴式楷入見暢談良久而别旋於傍晚七點半籖至客利　旅館拜　德國總統杜君八點鐘德總領事克納貝柬邀赴讌聞制軍定於本月二十三日午前至南洋公學查閱課程督辦鐵路大臣盛宫保擬留午餐午後至江南機器製造局閱視各廠隨答拜江南提督楊軍門及本城印委各官畢卽登舟啓行 
[上海官場紀事]  
　　昨日新昌營帮帶江蘇候補都司劉季安都戎祥吉因公至上海縣署拜會○天通菴保甲巡防局員李浩然二尹昌準奉蘇松太兵備道憲袁海觀觀察札委赴金陵公幹所遺保甲巡防一差暫由太陽廟保甲巡防局員章次荍二尹仲英兼攝昨日章二尹已命駕至道縣兩署禀知到差矣 
[電查製局]  
　　江南機器製造局總辦魏蕃實觀察昨接護理兩江總督端午帥電開頃接部電擬在上海設立銀銅圓分局將該局餘地及舊存鍋爐等件撥歸應用等因該局有無餘地計有若干丈尺坐落何處四至以何爲界前次掭購機器除留備自用外有無舊鍋爐等件可以酌撥希卽查明電復 
[閱廠展期]  
　　新任兩江總督周玉山制軍原定於昨日親臨南市江南機器製造局考察各廠工程并簡閱砲隊營勇丁演陣總辦魏蕃實觀察聞之特在局中預備供張嗣制軍以是日適逢西人禮拜之期各廠暫停工作爰展至明日午後命駕戾止聞閱畢卽須起節赴江寗履新矣 
[矜恤庶獄]  
　　日前署江蘇臬司朱竹石廉訪通飭各府州縣文開光緒三十年九月初十日接江寗藩司排單咨開據内閣中書鄭咸等禀稱竊職等查閱報章内載恩詔官吏兵民人等有犯本年正月初一日以前已發覺未發覺已結未結咸赦除之等因仰見皇恩浩蕩法外施仁初不分内辦外辦之案也其奏咨有案者謂之内辦未經奏咨之外辦中又有上根自理兩項内辦人少外辦人多如欲實惠均沾非首先清釐外辦不可詔内未經分註内辦外辦者應尚不知有外辦一事故亦並未專指内辦而言今内辦已田各州縣分别造册詳咨自可邀恩而外辦各案中無論有無含寃負屈均當一視同仁囹圄清空則成康之盛世不幾復覩於今乎或曰此舉未免寛縱今日釋之難保明日不另犯他案放之轉而有害不知聖世如天之仁旣有法外之恩豈内辦者不慮有害而獨慮於外辦者乎畏威懷德之謂何而乃苛虐存心虛中結搆卽或另犯到案亦可仿照内辦之另犯到案者同一辦理何得因噎廢食且我心旣盡方得俯仰無慚或又曰内辦不同於外辦蓋外辦係就近察其情形早爲辦理旣爲恩旨所不及卽在不應援赦之中不知外辦本係私情且非十惡謀叛大罪恭讀五月十四日上諭刑案拖累凌虐魚肉太多小民何辜罹此荼毒深宮惓懷赤子每一念及常爲涙下等因慈愛殷拳溢於言表苟將外辦監押各案逹諸天聽必蒙一律赦除旣爲法律所不及則不便自創苛例終以監押了之若使此等亘古罕逢曠典不能令其同一沾濡則沈諸海底氣莫能伸無如各州縣積習相沿每以欲辦不能釋之不可爲詞不知我朝律例備極精詳有罪則辦無罪則釋何得依違兩可親民之官旣不能以德化又不善於教養舍律例而以意爲之阻恩澤而不使下逮則凡外辦各案之監押之及交地保交家屬鎖錮無論上報自理並此外種種人犯同一朝廷赤子自宜共戴殊恩誰非人子該無人情豈盡若輩之梗頑大都因失養失教之所致一夫不獲時予之辜方今恩澤覃敷若不仰體聖慈普天同慶一律釋除則凡外辦之人轉羡夫犯重案而歸於内辦將何以示其情法之平且未結未發覺之案尚蒙准予赦除此等外辦之人旣已到案薄予懲治較諸未經懲治者尤當矜卹不然則倖逃法網者轉以俯首聽命於拘執者爲可羞又何以化其循良之漸恩詔皇皇何分内外欽遵辦理夫復何辭兹幸我仁憲督領所屬撫字催科不遺餘力每逢夏季尤必飭屬矜卹罪囚下懷感佩緘默難安用特瀝情禀祈電鑒俯賜核明分移各省藩臬司督領所屬各州廳縣將已報未報監押交收各犯証一體查明委員坐辦概予釋除不准一名覊滯以廣皇仁而免向隅如違處治當兹時務方興外洋於監押何等清潔鄭重可否並飭各屬另行仿照興造寛暢監押屋字限期完工俾免幽繫沈滯以重民命等情到司據此除批外查州縣管押人犯本應從速審結分别釋辦不准懸案留獄致久覊囹圄迭於月報册内批飭遵照在案據禀前情候再通行各屬盡心情理牌示除通飭外合并移請爲此行移貴司請煩查照希卽一體札飭認眞辦理望初施行等因准此合亟札飭札府立卽轉飭所屬查明如有外辦禁押人犯尚未詳明者迅速核明各犯犯事緣由及禁押年限是否可原能否悔悟自新刻日按騐確實逐案分晰具詳核辦一面督同管獄官將監房押所及犯人坐臥號板責令禁卒看役人等認眞洗刷潔凈不得仍前穢汚致犯人侵染成疾倘有須改良之處亦卽設法整頓具報切切昨日上海縣主汪瑶庭大令已接奉札文大約卽須遵照辦理矣 
[派船載勇]  
　　日前兩廣總督岑雲帥電致護理兩江總督南洋通商大臣端午帥請轉飭蘇松太兵備道袁海觀觀察派撥官輪船前赴粤省裝載某管弁勇遵卽電札道轅飭袁觀察移會輪船招商局總辦楊杏城京卿前日已派令仁和輪船航海赴粤矣 
[行查逆跡]  
　　本月初十日恭逢皇太后七旬萬壽聖節租界中有種悖逆不法之徒刊印傳單持至烟館荼寮廣爲分送題曰嗚呼萬壽無疆種種狂悖之詞令人髮指事爲蘇松太兵備道袁海觀觀察所聞特於前日照會英美等國租界領袖美總領事曁法總領事請飭各捕房一體查拿並札行公廨切實查辦昨聞讞員黃耀宿司馬已飭差恊拿務獲懲辦矣 
[警兵譁散]  
　　駐紥本城九畝地之江蘇撫標護軍營勇奉蘇松太兵備道憲袁海觀觀察札飭改爲警察兵學習三個月月給薪水洋銀二元飯膳由局中供給畢業之後月給薪水洋銀九元各勇以目前僅此區區不敷所用聲請教習劉君禀乞酌加劉君告以此由道憲大人酌定畢業之後方可加增各勇聞之聲勢洶洶幾欲與之爲難幸有明於事理者從中勸解各勇始一哄散歸 
[恊查起火]  
　　日前本邑南市太平碼頭弄内大茂藥材行失火殃及比鄰同吉祥參行及某棕印店事後上海縣主汪瑶庭大令派差往查起火情由旋經十六鋪地甲裘鎭協同縣差具禀陳明請爲核示 
[挾刃尋仇]  
　　小流氓高天寳與同黨小四寳素有仇怨前日傍晚五下鐘時遇諸美界甘肅路某茶肆袖　利刃向小四寳連戮四下隨卽飛步奔逃小四寳負痛狂追無奈流血過多旋卽踣仆於地後經人舁送匯四捕房捕頭令轉送同仁醫院求治 
[美界火警]  
　　昨日天未黎明鐘鳴三下吳淞路沈家灣左近洪阿炳所開柴行内不戒於火致兆焚如警鐘旣鳴救火會各西人急驅水龍皮帶車馳往吸取自來水竭力狂嘖約歴一點鐘之久始得火滅烟消計延燒左鄰祿興押鋪右鄰某棉花店某粥店等樓房五幢樓面三楹當火熾時洪夫婦及五齡女孩均因樓梯已斷不及奔逃以致葬身火窟昨晨由家屬在瓦礫中檢出遺骸骨斷肢殘慘不忍覩吁可哀也已 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南海珠光]  
　　廣州訪事人云粤省自設清查鹽務局以來原擬招集商股設立公司官商合辦近日此議已作罷論祗由官派輪船前往鹽塲將鹽運回一面檄令撤局因秦中所設清查鹽務局辦理不善致釀重案各憲有鑒於此故思設法更張兼之官運之鹽成本較重未能暢銷因之仍歸商運也○南海縣屬大瀝西堡學務公所於前月二十四日被匪行劫并縱火燬其儀器圖書事後局紳鍾太史禀請地方官嚴究兹學務處已派朱大令之英親詣縣署會同神安司親往勘騐矣○近由德潤公司職商何其昌伍德隆赴司局禀承闡姓捐兼天行闡姓以六年爲期願繳餉洋銀三十四萬元按年另報効一百萬元旣而裕興公司商人易國維何安瀾則禀承闡捐六年每年四十萬元共二百四十萬元求免報効未知上憲將如何定局也○省中各紳士以東西北三江匪徒均有蠢動之意省城兵力單薄不可不先事豫防議集民捐興辦圑練擬招公會十五萬分每分洋銀一元合十五萬元祗收一次爲募勇購械給餉之用惟省城地方廣闊區區此數亦只能急則抬標而已○近日有人以鉛質私儔當十銅圓在市混售某日持赴黃沙地某攤館換銀被人報知巡勇立卽拿獲詰知由上陳塘三界廟錢攤找出現已押候勒追矣 
[黃陵雜錄]  
　　宜昌訪事人云四川大憲札委江王二員領銀十萬兩赴湖南採辦振米近已購到一千二百石由宜昌分裝民船整十號運往蜀中矣○前者某輪船由漢口開赴宜昌行至半途誤擱淺灘幾瀕子險雖經快利輪船竭力拖曳終不能出險入夷大約須俟水漲時方可再行設法矣 
[鶴樓笛韻]  
　　武昌訪事人云連日舉行皇太后萬壽慶典武漢各處結彩懸燈四鄉婦女之入城縱觀者大有舉國若狂之勢官場各項陳設以督撫二署爲最佳撫署因空無人居任人瞻望日前鄉愚呂某驀闖入督署簽押房督憲張香濤宮保見之叱令拿問呂稱來觀盛典撫署已遊覽盡致此處何獨不許一觀乎宮保憐其愚昧無知僅令枷號頭門以示之儆○本月某日各營弁勇舉行運轉會分算學奪旗羅跳擊刺諸術督憲張宮保親臨閱視日暮始歸擇術藝優長者分别犒賞○連日督憲張宮保閱視各學堂及營伍操演擬再調閱省鄂水師以覘武技之情迨與否以故各口巡查及駐防杉板陸續赴江口鮎魚套修飾衣幟整顿刀槍頗覺昕宵忙碌 
[南昌要政]  
　　江西訪事人云省垣所設工藝院凡有犯輕罪者悉拘入其中各習一藝俾他年釋出藉以謀生誠善政也近因某委員　染烟霞以致諸事廢弛上憲特委金大令嘉禾前往稽查并查候審公所南新兩縣監獄旋又委濮大令賢懋將南昌府監獄整頓一番○上年中英商約有裁釐增稅一欵大吏札飭江西省城牙釐局自十月初一日起開用新關防改爲稅務總局各卡則均於是日改爲統稅分局并酌裁釐卡數起以示恤商便民○江西巡撫夏　軒中丞前據農工商礦總局各紳禀請就局内創設陳列所廣集各屬新舊各種擇其佳者陳列所中任人取法以爲振興農業之計當經廢欵修造現已工竣日前親詣總局查勘一周復偕各紳臨試騐塲查察種植各物 
[雲間寒雁]  
　　松江訪事友人云賭棍楊龍生自經華亭縣孫花樓大令飭差拘獲迭次嚴刑推鞫旋在獄舉火自焚獄卒飾詞報稱楊登厠時潑翻洋油燈以致灼斃經府尊田紹白太守委婁縣黎子新大令蒞騐申詳此九月十二日事也至十月十一日署兩江總督端午帥批回略謂似此重犯何以獨自登厠是否確係焚斃飭松江府親提刑禁人等嚴刑審訊詳覆候奪等因兹聞典史吳少尉已因此撤任矣○奉賢縣紳士浙江候補知縣陳端甫明府近以丁憂在籍創捐千金與邑紳莊笛生汪瑞粟莊靜　鄒叔韓諸君在南橋鎭創設文游高等小學堂禀准縣主鄧子華大令勘定地址興工建造業已具有規模不意本月初九日忽有徐姓者糾人將屋拆毁陳莊諸紳士遂禀請大令勘驗不知大令如何辦理也 
[上海縣署瑣案]  
　　前有林寳記者投縣署控錢杏堂錢步雲盗賣泥墩一案縣主汪瑶庭大令訊取口供判歸林將泥挑運兹據林子　生投縣禀稱父親業已病故前奉訊斷之後陳仍抗不遵從爲特再求訊究十鋪地甲張順禀稱小的奉諭往查陳稱挑泥之事係應地主朱某所雇向求鑒察大令限地甲於一月内將泥挑凈錢王吞没林所付洋銀五十元再行追繳○浦東楊家渡人瞿武林控表姪楊桂生占地覇屋等情大令訊供之下飭縣差徐坤協同地保查明禀覆○金陵縀客某甲托船戶運縀至申行至莊家涇被盗竊去三箱計六十匹因卽開單報縣大令飭捕往查左近鄉民並未聞有盗刧行船之事遂飭捕役購線密緝務獲贓賊在案前日捕役解到李小弟一名至晚大令升堂訊究綫人王阿芳供與李均係嘉定漁戶捕役命小的同至鄉間指拿盤問之下李認夥竊是實李供小的以船爲家向在嘉定瀏塘捕魚八月二十七日同業某甲邀小的至伊船上與某乙商同行竊未幾甲卽開船是夜三鼓至嘉定縣境某小鎭見一貨船船中人均入睡鄉甲卽瀧近後梢竊得銅水烟袋銅面盆旣又繞至船首揭起毛篷見艙中僅中一箱隨竊取元縀兩疋船戶睡醒呼喊急卽回船開行天明由嘉定赴瀏塘甲携縀登岸小的言欲同行甲不許越片刻甲卽回船云祗售得洋銀二十四元分給小的八元今旣被拘尚求恩宥大令核與船戶及貨主所報懸殊一再盤詰堅稱祗竊元縀二疋並無明火執仗用繩情事遂飭將李收押 
[英租界捕房紀事]  
　　賃居松江路第一號門牌長春客棧三層樓上五十二號房内之劉姓客以携有婢女二口其一年甫十有一齡則已一十三歳昨忽被人誘拐據情投報捕房捕頭允派包探留心偵緝○前日三馬路二百十七號門牌某龜子家妓女朱素雲忽失去小箱子口内儲首飾約値四千金報經包探趙銀河至城内來泰當鋪弔出珠花一對計質本洋銀一百二十餘元捕頭令留候齎送公堂禀請讞員黃耀宿司馬給領○賃居南京路三十二號門牌之某洋人被華人陳鵬飛騙去金鋼鑽戒指一枚約値洋銀四百元報經包探李星福查得由新大　車行馬夫阿三質於某質鋪因於昨日帶往吊到原贓告知捕頭押候解送公堂禀請究辦○前日下午北京路五百四十二號門牌陳姓家忽有一人持曲尺至聲稱爾家窓上須配玻璃由房主遣來估量陳信之領至樓上旋被竊去金質對時表一枚因卽投報捕房請爲查緝捕頭允之○偷兒紀阿四掩入漢口路一百五十三號門牌王阿狗家行竊衣物携之而出適爲包探陳金標所見解入捕房捕頭令押候解送公堂禀請究辦○歹人胡秋炳混入河南路四百二十九號門牌裕昌號内行竊衣服經號中人扭住送交包探米順帶入捕房捕頭令押候解送公堂禀請訊辦○福州路十四號門牌平和洋行被女工朱黃氏行竊棉花一包經行中人報知捕房捕頭派包探張全林將氏拿獲押候解送公堂禀請訊究○六百九十四號巡捕巡至外大橋左近見車夫徐正泉撞壞路旁電氣燈因卽拘入捕房捕頭著押候解送公堂禀請懲辦 
[法租界捕房紀事]  
　　浙之南潯人朱楊氏隨主婦某氏來滬中途相失經巡街捕帶回捕房暫行留養昨晨由寄居英界浙江路貽德　之周姓倩張松樵投訴捕房請准領去捕頭允之○甲乙二舟子駕杉板船至浦江中撞斷魚船之纜致相口角旋復扭訴捕房捕頭令押候解送公堂禀請讞員陳楚生大令訊辦○前晚積竊張阿四至新拓租界中某姓家圖竊經包探拘獲搜其身畔藏有質劵數張因卽送入捕房捕頭命 
 
 

Page 10

 
 
押候弔到原贓然後解送公堂禀請訊究 
[美租界捕房紀事]  
　　前晚小竊陳德標掩入靶子路第三百三十六號門牌王周氏家行竊皮箱一口携之而出竊爲包探張才寳所見連贓帶入捕房捕頭令押候解送公堂禀請讞員黃耀宿司馬究辦○前晚偷兒張阿狗至茂海路工部局建造木櫃處行竊木板若干方適爲二百四十號巡捕所見拘送捕房捕頭令押候解送公堂禀請懲辦 
[蘇省官報]  
　　十月十四日撫轅牌示十月十五日各廟行香文廟藩憲武廟撫憲文昌臬憲太陽風龍神均到道天后風雲雷雨神均萬道火神猛將均首府吕祖總捕　廟郡廟都土地均三首縣分詣行香頭品頂戴前四川布政使威勇巴圖魯陳璚到辦理車方厘捐總局知府志元禀謝奉飭查獲大宗偷漏蒙記功一次卽辭回局辦理宜荆厘捐總局同知陳世恩由宜荆來通判徐敦業縣丞杜鴻實均禀謝考取咨送日本學習警務胡　禀知奉藩憲傳甄别考試准補崇明縣典史劉文浩禀知交卸署陽湖縣典史　並謝奉飭赴新任卽辭縣丞章志鴻禀知赴滬見道憲儘先千總米占元禀謝奉委管帶留防巡警太湖水師副中營差十五日長洲縣蘇元和縣郭吳縣李均禀知開辦海運省局　辦差准補江浦縣鄺兆雷禀銷上海出口捐局兼布捐局差回戴壽昌禀知赴申見制憲吳縣主簿雷星樵禀謝奉飭接赴新任辦理婁齊葑門外厘卡委員陳毓楠禀謝恭飭一年期滿比較有盈照章留辦請補震澤縣典史楊廣彪禀辭赴瀏河厘局差遣從九包鴻鈞洪　均禀知奉護撫憲傳寫履歴讐帶留防巡警太湖水師副中營儘先千總米占元奉辭赴滬蘇省高等學堂畢業生秦炳漢胡宗　吳　麟孫嘉彦陶國樑胡宗楷均禀知咨送京師大學堂卽辭十六日二品銜記名簡放補用道羅肇　在院上禀知由京來審禀到辦理鎭江下游厘捐總局知府莫枚專丁來省禀知十月十一日交卸奔牛厘捐總局差正任如臯縣單儒紳禀辭回寗辦理同里厘捐總局知縣杜子彬由局來知縣何慶琛禀請抽查江寗六合上元江補各屬保甲圑練差回單希曾禀謝奉委巡察商界馬路工程文案差指分江蘇試用縣丞鄭世彬禀知由京領照來省禀到巡檢欒錫璈禀辭赴上海貨　北卡差並銷瀏河厘局差遣孫寳書禀知奉兩廣賑捐蘇局兼蘇浙鹽捕營務處王委辦文案差從九張巽　山寗見制憲回十七日知府陳綸續備中後營常備第一二營沈　孫續備親兵營巡警左右營戴文佐飛則左右兩營　捕水師營水師中營均禀知奉護撫憲札委監放十月分餉銀點　　指分江蘇試用知府張壽鏞由京領照來省准補江備縣鄺兆雷禀辭赴寗見制憲辦理荆溪椿桐山保甲知縣張沐慶禀辭楊寳善禀銷抽查高寳興東各屬保甲圑練差回慶元龍禀知由震澤秋勘差回四品銜試用知縣任培揀禀知起復回省禀到辦理同里厘捐總局知縣杜子彬禀辭回局知縣葉漢霄禀辭赴寗見制憲辦理學飭處叅謝刑部主事章鈺前辦中西學堂三年期滿保加四品銜撫署文　　員瞿大椿禀謝飭知文案兩年勞績儘先拔委署事兩次 
[上海六馬路仁濟善堂收上海紅十字會七月初一日至九月廿九日清單]  
　　初二日余蓮生求病速愈洋十元和六日無名氏洋二十元汪毓貞求母病速愈洋十元義豐紗縀莊洋二十元陳許氏求病速愈合家平安洋伍元廿四日補過子爲兒女患病祈佑速愈洋二十元廿七日陳新孜求自病速愈洋伍元八月十二日無力子求病速愈合家平安洋三百元十四日榮盛號洋一百元十六日何芹生洋十元十七日蔣顯吳求雲核患除根洋十元十八陳賡壎求病速愈洋四元廿二日隱名氏求　意興隆洋一元隱名氏求保兒女洋一元廿伍日延陵氏求父身體康健助棉衣洋伍十元廿七日彭存仁堂洋十元廿八日沈門李氏求病速愈洋十元九月初一日協　莊交來宋廣平堂九八元廿一兩七錢二分初三日天水丙寅生爲父親七旬生辰樂助棉衣欵九八元二百伍十兩初九日寗起　求病速愈洋一百元十四日陳　　求保堂上平安洋十元慶泰合店司友世兄平安洋伍元十六日陸寄梅堂棉衣洋一百伍十元浦南陸潤盦洋二元十七日徐讓卿洋二元廿一日隱名氏先　周忌冥　移助洋三元隱名氏求生意興隆無災無　洋一元隱名氏求妻生産平安洋一元廿二日姚北周求病速愈洋一元　鎔俊記求平安洋一元又詳記求子平安洋一元又吉記求家宅小孩平安洋二元廿三日張沐記洋十元廿六日無名氏完愿洋三十元廿七日蔣顯吳病愈完愿洋十元廿八日東和泰九八元十兩劉紹先洋伍元陸振文洋伍元葛樹芬洋一元無名氏洋二十元常際唐洋一元賀鴻逹洋一元劉恩溥洋一元無名氏洋十伍元此批共收洋九百陸十四元九八元二百八十一兩七錢二分 
 
 
 

Page 11

 
 
   
 
 

Page 12

 
 
   
 
