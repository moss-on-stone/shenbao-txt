# 1902 - 98 - 4910410

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆褚善士好施之助他日必能邀福佑於蒼穹者也敬此禱求諸維德鑒 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三能寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[論設立保教公所尤宜徧設保教會以期聯絡]  
　　自通商以來辦理之事最爲棘手者其惟交涉乎而交涉之中尤以教案爲尤難且交涉之事大半因教案而起故教案不起則已起卽枝節業生數十年來蹙我土地罄我貲財利權旁落國勢不振無不由教案貽之害是國之弱弱於教案國之貧貧於教案現欲轉弱爲强轉貧爲富則不能不尋源溯流而於教案三致意也夫教案之起或事起細微釀成大釁或亂民藉端造謠惑衆或平民平日受教之抑相率尋仇起事之端種種不一總而論之民教之不和耳乃自拳匪仇教激成大變朝野上下痛定思痛上諭責之官長官長勸導百姓三令五申唇焦舌敝民間非不知利害而私憤一動風波立起在上者幾於防不勝防在下者亦若抑難自抑因思一家之人尙不能無齟齬之事何况一國之大人民之衆耶然不涉教案卽有械鬥之事搶刦之案甚至人命之重亦不難顯分曲直若一涉教民卽不無意見其實與尋常訟事無以異也而教中視之必以爲仇教故敎案不起則已起則無有易辦者然欲保民教永永和睦苦無善策無論不能長治久安卽各省各處一二年中能保其不起風波亦難操劵惟教案一日不免則中國一日不安是不能不於無可籌劃之中竭力而謀補救彌縫之術矣有爲弭教禍之策者則謂旣分民教終難求沆瀣之一氣卽在上者極力防維百般勸導而百密或有一疎百從或有一背終非萬全之策故欲爲中國長治久安之計惟有使中國之人盡入彼教卽不能刑驅勢迫然苟朝廷下令曰不入教者不能與考不能作官則信教者日衆矣信者旣衆則不啻合中外爲一家何有教案之起何慮交涉之難辦哉説者之意雖未免過激然亦未始非計惟恐朝廷無此政體斷不能施行且彼教之來中土者亦非一教民教固不免有意見而教與教亦未始不無意見卽盡入彼教亦豈能無事乎則何如竭力而謀補救彌縫之術之爲得耶凡事不患其散漫瑣細而特患無駕馭之方懾服之術精神之貫注耳誠使朝野上下無一日之怠忽郡縣城鄉無一處不防維細事不使養癰大事不存激烈防其微杜其漸自上而下疆吏專注於司道司道專注於郡縣郡縣專注於紳董紳董協同坊保而專注於百姓凡此所爲固莫妙於設立保教公所現在江西進賢縣已擬就章程禀之撫憲撫憲發洋務局核議其宗旨責成紳耆有事則派賠無事則優奬夫一縣之大地方官耳目難周是非責成紳耆不可而責成紳耆之法鄙意宜添設保教會一仿保甲之法或合一村爲一會大者或分爲數會一會之中釋立會長以紳耆督率之編號簽名彚送公所如是則一國之中除教民外無一非保教之人然後再詳定細章隨時剴切勸諭卽人心未必遽化而耳目一新俾知教之當保凡與教民相接自能留意如此而教案卽未能盡免當亦可從此少矣迂妄之談不知有當萬一否也 
[本館接奉電音]  
　　昨日午前京師飛電傳來上諭一道旨二道敬謹譯登○三月初王日奉上諭崑岡現在請假著派崇禮充留京辦事大臣欽此同日奉旨壽耆崇勲現充前引大臣壽耆所署廂黄旗護軍統領印鑰著毓秀佩帶崇勲所署正黄旗護軍統領印鑰著蘇魯岱佩帶欽此同日奉旨廂白旗滿洲都統印鑰著廣忠佩帶廂白旗漢軍都統印鑰著阿克丹佩帶欽此 
[電傳宫門抄]  
　　昨日上午京師飛電傳來告知本館云三月初六日辰刻皇上皇太后啓鑾駐蹕燕郊行宫辦事召見大臣 
[教習高騫]  
　　京師友人來函云大學堂教習前經直隸總督袁慰庭宫保奏保桐城吳摯甫直剌汝綸爲總教習張觀察鶴齡爲副敎習吳直剌並蒙恩賞改爲五品京堂此外同登薦剡者有于京卿式枚李太史家駒趙主政從蕃三人兹由宫保委于京卿式枚爲總辦李太史家駒趙主政從蕃副之曾京卿廣銓汪太史詒書胡主政煥三司馬多爲學堂提調紹部郎英汪孝廉鳳池汪大令立元爲雜務提調蔣侍御式惺爲藏書樓提調魏剌史允恭爲文案提調邵茂才召爲襄辦喬部郎樹楠爲支應提調楊明經宗稷爲襄辦至隨同管學大臣叅酌學務考察事宜則委内閣中書沈舍人兆祉惟聞吳教習曾與人語未能久坐皋比不知宫保將何以維漐之也 
 
 

Page 2

 
 
[咨文照錄]  
　　定興鹿芝軒尙書任江蘇巡撫時曾派候補郎中會稽陶栗園部郎在寛遊歴東西洋各國詎抵日甫及半載京津拳教變起遂折而回華兹者睦誼重敦和局大定陶君仍遵前旨遊歴瀛西諸國至起程之期已定於清和四月間兹將鹿尙書咨出使英國欽差文照錄於左頭品頂戴賞戴花翎賞穿黄馬褂紫禁城騎馬軍機大臣政務處大臣户部尙書鹿爲咨明事照得本大臣於光緒二十五年正月二十二日在廣東巡撫任内專摺具奏擬派候選郎中世襲雲騎尉陶在寛出洋游歴並由粤海關出使經費項下撥銀二萬兩給發該員等路費食用一摺二月二十三日遞回前摺奉硃批著照所請該衙門知道欽此於是年十一月據該郎中禀報起程當於調任江蘇巡撫任内備文分咨總理衙門南洋大臣及出使日本大臣各在案該員即赴日本游歴二十六年五月拳教事起遂由日本折回二十七年八月馳赴西安行在面陳在日游歴各情極見留心時務洞悉洋情查本大臣原奏係飭該員由日本而英而美而德而法而俄寛其歲月不予限期必使考較精審爲斷荷蒙俞允欽遵在案今兹和局大定該員自應仍遵前旨環游各邦以資閲歴除照前籌給薪水札飭遵照外相應咨明爲此合咨貴大臣請煩查照俟該郎中到日妥爲照料並照會外部一體接待施行須至咨者 
[疏濬河道]  
　　揚州訪事人云揚郡河道本通外河祗因兩岸居民逐日傾棄垃圾等物以致日形壅塞運司程雨亭都轉恐於水利有妨特委淮南局員胡分轉勘估撥勇挑濬兹已於本月某日興工都轉隨頒發告示一道懸掛工次略謂揚郡城河年久未濬日漸淤塞若再不挑浚必致淤墊不堪非惟居民汲飲易於致疾設有火患亦且取水維艱爰札飭淮南局員會同揚州府曁江甘兩縣將應行挑濬者逐叚履勘禀復舉辦並派撥武衞楚軍鹽捕營兵及砲船勇丁衞隊團練巡勇等通力合作至應用鍬鋤簸箕跳板水車笆斗等物均飭由局員分别撥付動欵購租不動民間一草一木從事勇丁將來工竣由本司酌發津貼分别犒賞至武衞軍營規向來嚴肅鹽捕營兵及砲船勇丁衞隊團勇均由都司曁各管帶嚴加約束不准滋擾居民挑出之土悉令棄於城根隙地於道路民房均無妨碍爾居民亦不得藉端抑遏阻撓云云説者謂果能疏鑿得宜實事求是他日各居民飲和食德當有同聲感頌者矣 
[民情浮動] 　　 
　　寗波訪事人云日前寗郡出有刨棺挖眼等事羣情洶湧鄞縣黄大令恐釀事端當將所獲匪人立卽正法不意本月初一日清晨鎭海縣民忽拿獲閩人二名稱係挖眼匪黨送縣請辦邑尊張大令立提研訊一供丁姓名阿虎一供亦丁姓名阿重皆晉江縣人在義裕糖船爲舵工今晨入市購物突被衆人拘拿並無撫摸小人頭顱亦無挖眼珠情事大令飭傳地保李某訊問供稱不知其細又傳差役唐順往查回稱丁阿虎等購買零物與人齟齬並無挖眼之事大令復派家丁密查亦無實情回禀此係衆人懷疑猜度之語熱閙廛市衆目昭彰實無其事大令乃將阿虎阿重開釋詎至宅門以外人如潮湧擁擠不開當被衆人立刻毆死西人聞之以民情如此浮動急致信各兵船駛赴鎭海口外駐泊以備隨時保護 
[日官赴湘]  
　　漢口訪事友人云近者日員某君欲赴湘江游歴道經漢上小作勾留旋附某輪船上駛聞俟游畢尙須赴重慶飽領劍門山色也 
[粤學行程]  
　　廣州訪事友人云廣東提督學政文叔平大宗師按試瓊州府屬畢於上月十八日起節乘某兵輪船赴雷州考試 
[挽留五馬]  
　　潤州訪事人云署鎭江府許東畲太守交卸篆務後鎮郡各紳董以太守辦理各洲圩隄工及春振一切尙未竣事特據情電禀省憲請挽留一月以資熟手聞已奉上憲覆電允准矣 
[整頓軍實]  
　　湖南訪事友人云湘撫俞廙軒中丞目擊時艱孜孜以整軍經武爲事除令各營軍士一律改習洋操外并念器械爲行軍切要之需當卽委員赴上海製造局及漢陽槍砲廠廣爲購備建一存儲之所命其名曰槍砲局另雇廣東工匠若干名俾司修理之事亦愼重軍實之道也 
[鄂省募勇]  
　　漢口訪事友人云近聞官塲中人傳述湖北撫憲端午橋中丞擬令招募新軍四營以備訓練大約日内卽將樹纛開招矣 
[漢辦房捐]  
　　漢口訪事友人云此間房捐已定於本月初一日起一律開辦其欵皆取之房主不涉租户之事先期由保甲局憲傳諭地甲分投查察各户姓名及每月租値若干造具清册然後按户徵收 
[不准訐控]  
　　廣州訪事友人云前者雷州府屬遂溪縣周大令將部民蔡亞增之未婚妻納諸側室被蔡迭次上控經省憲委員前往詳查旋據覆稱此婦爲蔡休棄經縣署帳房某甲娶去事已了矣旣而又有外委黄嘉猷赴臬轅遞呈嘵嘵置辯臬憲吳廉訪卽發出批示曰此案前據蔡亞增控奉兩院憲批司委員前往確查業經該委員查明通禀矣該外委聽人唆使輙扭揑其詞來省上瀆人言嘖嘖案情虚實早已洞若觀火豈一紙空詞所能混淆耳目耶所請著不准行原呈擲還 
[武進命案]  
　　有客自常州至蘇者語諸本館訪事友人云上月下旬某日武進縣出一命案先是死者趙姓向在陽湖縣署當馬快膂刀方剛頗稱個中巨擘近與某廟香工某甲之婦某氏有染是夜偕氏至城中荷花池左近著名臺基某虔婆家續舊家半忽有兇徒十餘人持械排闥而入大呼捉姦趙從被池中躍起取一板凳與之格鬥擊倒三人無奈衆寡不敵身受刃傷十餘處洞穿肚腹始倒地斃命時氏亦已受傷諸兇徒用巨索將男婦綑縛擬舁棄河中適雷電交加大雨如注因卽棄於室呼嘯而逸當經彼處地甲將某虔婆拘住一面投報縣署請爲相騐午後縣主某大令帶同刑仵書差到塲騐得趙身上有致命傷多處氏僅喉間一傷食管雖斷氣管無恙業已不省人事無可錄供提訊虔婆始悉各情遂命帶回交官媒看管及提甲到案令認殺姦甲堅不肯承乃飭差嚴緝兇手務獲究辦 
[要犯成擒]  
　　漢口訪事友人云要犯胡某犯案纍纍經官飭拿未獲近日匿跡漢川縣境爲夏口廳差役查知設法緝獲已解請廳尊馮少仃司馬訊辦矣 
[鄂省官塲紀事]  
　　漢口訪事友人云前者湖廣總督張香濤宫保以鄂省每年應繳賠欵爲數甚巨四處羅掘猶苦不敷定議停發各項世職俸銀以資彌補各世職以拮据情狀一再禀求恩典迄未允行近又具詞擬請再發三年然後停止以示體恤不知能如所請否也○近日督撫二憲以荆門州出一重案牽涉紳民不少因會委慶大令春前往會審務得確情○徐通守鈞溥現奉上憲委辦漢陽綱藥廠稽查事務並兼文案已于日前到差視事矣○前任湖北督學使者蔣藝圃文宗擇於三月初旬秉節北上○湖廣總督張香濤宫保前委李大令端榮赴滬購辦圖 
 
 

Page 3

 
 
書集成兹已回鄂銷差矣○本任宜昌府陳太守其璋經湖廣總督張香濤宫保湖北巡撫端午橋中丞會銜奏保擢升道員并賞加二品頂戴 
[浙省官塲紀事]  
　　杭州訪事友人云寍波府學教授某廣文署事期滿而正任是缺之仲茆亭廣文因在省辦理官醫局未暇回任故曰藩憲札委麗水縣教諭朱廣文丙炎調署○省城課吏館提調由藩臬兩司會委候補府文蜀生太守錦辦理○濮院綢業捐項向來由董包認解交石桐釐捐局匯解至省現因整頓釐金查得濮綢銷數浮於捐數釐局總辦遂委郭大令潤畬會同桐鄉縣方大令勸諭加增兹已允認照前定數目加增三成具結到局○准補太平縣松門巡檢崇少尹照現奉藩憲委署城中務税課大使所遺松門巡檢委候補主簿沙炳鋆署理○寗紹分司高副轉丁憂後當由運憲委王分轉維煜署理旋復詳請以新海防遇缺先補用運副萬副轉一奇請補○嘉興府經歴缺藩憲委試用縣丞周李培奉化縣縣丞委試用縣丞梅厚修樂清縣縣丞委候補主簿胡廷燮均署理開化縣典史缺以籌餉儘先典史盧嘉謨龍泉縣典史缺以廻避卽用班典史王師曾長興縣典史以新海防分缺先典史居培松鄞縣典史以新海防遇缺先典史陸恩綸遂安縣典史以新海防遇缺先典史范宗連均更補○省城發審局正審由臬憲委候補縣瞿璧齋大令世琥接充又帮審一差委候補縣陳大令常鏵充當於十九日下札○省防統領李鳴九觀察鶴皋校閲省城常備各軍已畢於十四日禀辭撫憲前往餘杭臨安等處巡察分駐各哨并調集諸軍會操以肅戎行○委署常山縣趙士流大令登詒由獨山塘差次回省銷差於二十六日禀辭赴任○蘭谿釐局總辦薛太守邦和現屇期滿上月二十五日由牙釐局督辦常仲黼觀察札委沈太守文煒接辦又甯郡繭捐局總辦委候補縣林大令晸辦理○詁經精舍掌教汪柳門少宰鳴鑾僑寓吳門現因開課在卽於上月二十四日來省拜會撫憲及司道各官暫在書院中小作勾留及詁經甄别案發由監院禀請示期考試堂課少宰因擇於二十八日開課并命監院詣撫署敬辭送院 
[隋苑春鶯]  
　　揚州訪事人云邇來揚城市面日用各物無不昻貴異常貧苦小民殊覺謀生不易郡守石太尊知之特於某日發出告示一道略謂市廛設店原以便益居民然必價值公平閭閻始克稱便揚郡爲水陸通衢人烟輻輳固宜百貨流通俾市面日有起色而價值尤當公允庶不悖乎以義爲利之訓本府訪聞市店各物無不取值昻貴推原其故保無奸商從中把持抬價屯積居奇若不諭禁小民情何以堪除通飭所屬各邑一體出示諭禁外合亟出示曉諭爲此示仰各店人等知悉自示之後務各公平交易毋再任意高抬爾等居民購物亦當按照市價不得故意抑勒云云説者謂近來百物之貴皆由釐税苛徵所致盡歸罪於操奇計贏者流亦非探原之論然地方官按時立言亦不得不爾也○揚城地當衝要大小烟館幾於縷指難終納汚藏垢最爲民害本月某日晚七叚巡員某君巡至燈草行地方見某烟館内猶燈火輝煌人聲喧雜當將烟館主陳某傳至街心大加申斥詎陳出言不遜某君怒遂喚交地甲翌日拘至總局由總巡胡别駕研訊以其藐玩喝令拖下重責數百板並荷以重枷勒令將烟館卽行閉歇 
[上海官塲紀事]  
　　籌防局委員朱霞林明府貨捐局委員林質侯太守均於前日命駕至上海縣署拜會汪瑶庭大令晤商要公○南市馬路工程局襄讞委員余克安叅軍前奉蘇松太兵備道袁海觀觀察札飭調辦江海北關兼查洋貨釐金所遺襄讞一差由觀察札委十六鋪巡防中局委員黄衡堂二尹兼理昨日二尹接到委札趨轅謝委并擬筮吉到差 
[定期欵待]  
　　出使英國慶賀英皇加冕之振貝勒將次來滬已紀前報兹悉振貝勒於今晚蒞滬各當道擬定欵待儀節初八日早官塲公讌初九日上午見各國駐滬總領事及新關各員初九日下午一點鐘詣英國領事公館午膳初十日晚八點鐘詣英國商税大臣馬欽使府晚膳十一日晚四點鐘詣裴副總税司公館茶點十二日美古總領事請宴十三日官紳公宴十四日晚乘輪船啓節 
[日員將至]  
　　駐滬代理日本總領事小由切君於去年四歴十月間乘博愛丸返國迄今將及半載昨日外虹口武昌路日本領事署接到東京來電知小田切君已實授上海總領事兼辦商税事務將乘神户丸來華大約初九日卽可抵滬署中已預備迎迓矣 
[帥節將臨]  
　　江蘇巡撫恩藝棠中丞秉節出轅校閲松太各屬營伍已紀前日報端日來本埠官塲探聞中丞於初八日道經滬上遂飭差役在馬頭懸燈結彩預備恭迎并知中丞閲吳淞各軍後以次至松江澱山湖福山常州鎮江江寗下關觀音門瓜洲揚州高郵清江徐州江隂等處閲操然後返斾 
[預備校閲]  
　　提右營叅將廖楚材叅戎奉到江南提憲李壽亭軍門札文悉蘇撫憲恩藝棠中丞定於本月初八日出轅蒞申大閲飭卽整備等因叅戎立卽傳諭水陸各弁兵齊集恭候 
[催繳房捐]  
　　本邑房捐於三月初一日在大堂設櫃起收至今投櫃交納者殊屬寥寥無幾昨日縣主汪瑶庭大令特派差役全順薛貴倪耀等分傳城廂内外各鋪地甲到案訊比 
[查獲漏捐]  
　　日前西鄉龍華鎭人董榮華販運棉花若干包來滬求售貨捐局巡丁以其並未繳　地捐拘至局中禀知總辦勞厚菴太守飭將董管押十六鋪中局一面禀知釐捐總局督辦朱詵伯觀察請核觀察批飭將董發交南市坐卡委員揭明府會同花業董事估明價值再行核辦 
[載客須知]  
　　本邑義渡局委員某君訪悉浦東一帶現有鄉民集資迎神賽會愚民之渡浦往觀者竟有如水如雲之盛各渡船貪得蠅頭所載之客不啻淮隂將兵多多益善倘遇風浪不免可虞爰飭傳渡夫頭目至局諭令赶卽傳知各渡夫仍一律照章載渡不得稍違 
[押欵轇轕]  
　　德商南順泰洋人投該管領事署控已故楊子和將王姓田單抵押洋銀逾期不贖請傳楊子祥和及王阿毛等到案訊究旋據祥和訴稱田單係張明甫父子借押求提究追讞員張柄樞司馬准卽簽差將張明甫提案前日上午會同德總領事署佛繙譯升坐提訊原告南順泰洋人投案請追洋銀三百元王阿毛供此單於光緒二十四年八月爲圖董張明甫之父借去旋由張挽楊轉押於南順泰洋人處小的知之卽向張索取一味游約今將抵押字據呈電求鑒質之張明甫供田單係王兄阿東與楊子和持往抵押與小的無干楊祥和供此單實係張明甫抵押王阿毛曾向之追索張戚徐華亭亦在石子灘地方出爲解勸因未妥洽曾將張交地保盛姓收管今張狡賴不認請爲傳詢質之張明甫堅不承認司馬怒其刁狡商之佛君判將張押候傳徐盛二人到案訊明以便嚴追王楊斥退候質 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[貧婦輕生]  
　　蘇婦李陳氏賃居英界上林街孑然一身景况甚窘前日忽萌短見背人吞服鴉片烟毒發呻吟鄰右始行知覺急代覓醫救治無如受毒過深遽爾斃命鄰人憐之代爲集資備棺報明捕房然後收殮 
[呈控失竊]  
　　有梁某者不知何許人前日來申假寓大方棧翌日忽失皮箱一口遂遣家丁投英美租界公廨請提茶房陳渭深究追讞員張柄樞司馬飭差恊探李星福將陳拘案候訊 
[上海縣署瑣案]  
　　清道局員章明府函送李錦堂韓錦元毆擊清道夫陳一貴一案至縣請訊前晚縣主汪瑤庭大令升堂研訊十二鋪地甲金文禀稱老北門大街有垃圾一堆内有瓦礫打掃夫陳一貴查係李錦堂修屋傾棄向索酒資代爲挑除李不服以致爭毆扭控到局現由小的另雇他人挑净求鑒韓錦元供在途行走見李與陳毆擊上前解勸致被扭局送案求鑒李錦堂供小的家並無修屋傾棄磚瓦之事陳因訛詐不遂行兇毆擊陳供打掃街道雖職司挑除垃圾然修屋傾倒之磚瓦應得雇工挑資李姓已傾倒數次均代挑净向索酒資分文不給反遭毆擊叩求騐辦大令諭令李韓各掌頰五十下一併交人保出陳斥退著地甲查明磚瓦究係何家所棄禀覆提究○新協盛烟館值堂人潘阿三去年控妻子徐氏與人私識經汪大令訊責發堂數月後由潘具結領回前日復扭至縣訴稱徐氏依然不安於室仍與姘夫往來時常吵閙前晚大令研訊潘供妻子時欲私逃禁之不服時時吵閙求究徐氏供丈夫將小婦人無端毒毆故思逃避並無不端之事潘供如不嚴辦小的性命難保大令以潘治家無道膽敢挺撞著責一百板徐氏不守婦道掌頰一百下仍交潘領回嚴加管束○水利廳輿夫朱春山前因唆令其子阿招誘騙各家小孩至山家園家中褫衣圖責經孩父蔣子南尋獲送縣訊責收押阿招交差看管前晚大令提朱至案諭曰爾唆子誘騙小孩衣服本應重辦姑念苦求從寛釋出 
[南市捕房紀事]  
　　前日船户陳金狗駕舟至南市祥記碼頭偶不人心將停泊是處之大生小火輪船撞壞舵工某甲立卽將陳扭住送至捕房請究捕頭令水巡捕查明再核○昨日蔣萬盛李昌二人在滬南白玉樓茶肆啜茗嗣因借錢不遂互起爭端某號巡街捕見之一併拘解捕房捕頭令押候覓人保出 
[英租界捕房紀事]  
　　前日梓人張林生在九江路新造洋房二層樓上工作偶然失足從高墮下大受傷夷巡街捕回告捕房捕頭派包探何阿春將張送入仁濟醫院療治○王省三投英美租界公廨控程慰臣藉捐騙銀讞員張柄樞司馬准詞飭提未獲前日王在途與程相遇遂扭入捕房捕頭著押候解案訊究○乞兒某甲貧病交迫前日遂倒斃於五福弄地方巡街捕見之回報捕房捕頭飭知照地甲報堂收殮○偷兒吳阿生行竊馬霍路錢唐氏家銅錫器經包探張寳成拘入捕房押候解送公堂訊究○計阿二行竊周桂豐王鳳亭家布被二條經包探趙銀河拘獲押候解請究辦○李煥文行竊九江路馮嘉亭家烟槍一枝經二百九十八號巡街捕拘獲押候解送公堂請究○野雞妓女王桂香楊錢氏張二寳李費氏朱陸氏等在四馬路强拽狎客違章爲三百九十九號四百零八號二巡捕拘入捕房捕頭著送公廨押候訊究 
[法租界捕房紀事]  
　　日前寗波府屬某縣主遣家丁某甲携帶公文一角并洋銀莊摺匯票等物赴杭州公幹甲乘輪船來滬被竊公文各物昨日爲法包探顧紀生拘獲積賊小無錫一名解入捕房克總巡令查明贓物再行核辦○某甲竊得某姓家布衣一件携至某冷攤銷贓爲包探拘入捕房捕頭令押候解送公廨禀請讞員杜枝園大令訊究○法租界定章不論何項招貼須先呈報捕房核准蓋印繳清捐費始准粘貼昨日有某甲將招貼數十紙在法界擅目粘貼巡街捕以其違章拘入捕房捕頭判罰洋銀五元充公 
[美租界捕房紀事]  
　　前晚粤人某　投捕房控被同鄉人某乙索詐不遂遽肆兇毆請爲究辦捕頭令包探錢榮堂將乙拘入捕房押候解送公堂禀請讞員張柄樞司馬訊究○昨晨小竊王阿榮混入穿虹浜某姓家竊取布衣等物携之而出爲某號巡街捕所見連贓帶入捕房押候解送公堂禀請懲辦 
[蘇垣官報]  
　　二月二十三日前任織造景辭行進京候選道高蔚光辭行赴滬知府田庚昨日禀知奉撫憲委考試同通州縣月課置塲差畢花翎同知銜調署江都縣劉燡由甯來禀到知縣譚從貴禀知由甯回帮辦上海會丈局委員試用知縣李嶽蘅由滬來儘先補用縣主簿　慰忠由籍起服領咨回省禀到兩江補用都司淮揚鎭標中軍守備調署常州營左軍守備金作鼎由寗來卽辭管駕靜平輪船委員儘先把總簡傳斌禀知送景織造赴上海二十四二品頂戴按察使銜丁憂改指江蘇候補道李宗棠順大人原籍安徽奉皖撫委赴日本國考察學堂章程回華來蘇鹽運使銜分　江蘇補用知府楊書　湖南人由京來禀奉撫憲委中西學堂稽查鹽課差常熟縣楊禀到同知周懋鎬禀請孟河就醫假通判梁書祥禀由江震湖公幹回　縣劉廷鳳由常昭内河厘局來顧秉鈞禀知奉撫憲給咨赴部引見卽辭縣丞劉于淦禀謝奉委門水關差典史梁朝斌禀知交制代理震澤縣縣丞任事回省花翎同知銜指分江蘇試用縣丞萬鍾安浙江人指分江蘇試用縣丞柴祖文山東人均由京騐看領咨來省禀到指分江蘇試用巡檢崔鳳池東人由籍騐看領咨來省禀到二十五日候補道劉秉楨由寗來同知孫鳳鈞禀謝奉委課吏　照料差常熟縣楊禀辭同知銜知縣用新選江蘇按經　劉敬　浙江人由京領馮來省禀到縣丞歐陽淦巡檢邢德潤禀知赴寗見制憲　辭指分江蘇試用縣丞時瀅從九品鄭隆奎均浙江人典史鄭錦文安徽人均禀知奉撫憲騐看到省指分江蘇分缺先補用典史王鈞浙江人由浙撫憲騐看領咨來省禀到知縣李嶽禀辭回滬新簡福建學憲秦船已開行二十六日吳縣田昨日禀知赴光福　慧寺春祭知縣劉廷鳳禀辭回常昭内河厘局鹽提舉銜試用知縣劉懋均江西人由寗來同知銜分缺先補用知縣周祖憗福建人由京引見來省禀到直州判臧毓麒交缷署太倉州同任事回省指分江蘇試用巡檢李鏡蓉廣東人由籍領咨來省禀到太湖協鎭仇志鵬由寗回卽辭行管駕靜平輪船委員簡傳斌禀知送景織造赴滬回 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
