# 1883 - 359 - 4903834

 

Page 1

 
 
[毓秀堂書傳出售] 　[  點石齋主人啓]  
　　澄江王芸階先生墀高士也晚年嗜學畵法尤工客歳曾製紅樓夢圖幾於洛陽紙貴茲復輯往古人物百六十幀題曰毓秀堂畫傳賢豪仙釋畸士名媛畢備洵神孚其技無美不臻美爰亟爲石印大版裝訂成冊計每部四本收回工價洋一元售處悉遵曩例此佈 
[重印三寶太監西洋記出售] 　[  申報館主人啓]  
　　前明永樂時太監鄭和章尙至南洋各島國徵貢徑抵西印度此固見諸正史而二南里人遂編爲爲西洋記通俗演義行世鈎奇志異語多鐅空較之西游記更堪悅目惜板片散佚問有存書亦潓漫不能卒讀本舘近自湖南省覓到初印者全部卽用活字照排計共一百回分訂十本於月之十三日發賣每部價洋六角正閱者祈來購取此布 
[本齋告白] 　[  點石齋主人啓]  
　　古今圖書集成早經購到惟日後開印就現在之屋舍機器均不敷用是以本齋於隣近處新購得曠地將卽另建印書館並信致外洋速購機器多副一俟屋宇造成機器運到立卽開工有願附股者務祈速來預定此布 
[跋英高約欵後]  
　　跋英高稅則旣畢有友苦然而來索草觀之拊膺太息曰甚哉中國之忍也夫道光季年和議之成當事諸公代林文忠來辦粵事早有成見在胸涖事之日盡舉文忠所爲而廢之議者謂粵有洋商　大家與內地之所謂漢奸者以許和通商廢弛烟禁爲和爲牴牾之時實先以飛語傳播京師中傷文忠而又以洋人之情輸之代林者其中陰謀隱事不可窮詰故幕府咨謀悉如若輩之所願加以巽懦之夫畏敵如虎若深恐和議决裂不待反復詳商而遽允所請且并所不及請看而無乎不允一朝失計貽害無窮此固不能爲諸公恕者然自此烟禁之地則仍未有明文也律例數條屢經刪改而依然舊時之令甲洋關收稅內局抽厘而栽種鶯粟尙責成地方官查辦巿闤之中小民無賴類託洋烟爲生業或者仍在禁列或者不明申其禁而以窩藏匪徒之故嚴查保甲定其章程要未聞明弛其禁也至於官員士子兵丁三項更不許其沾染嗜好參革斥逐時有所聞然則以通商後之風氣而證之官衙中之政令正有兩不相謀者告朔之羊賴以存禮非故爲掩耳盜鈴之計也曩有人自某制府來言制府偶患泄瀉彌旬不止諸醫下藥殆徧一日診脉出私於親信曰某有一法但不敢明言於制軍前然非此實不能治親信者詢之堅乃嚅囁而言曰惟吸鴉片數口則泚立止合署均大駭無敢進言制軍已微聞之急命取烟臧獲輩拔來報往日暮始得一烟具以進粗惡腌賸云搜諸二門打更者試吸果愈其實制署中牙鎗銀盒雖百十副不難立致上下相欺故爲此態以見制軍之令嚴耳爾時聞言不禁捧腹然細思之鴉片尙有可禁之機正爲在此等處也竊謂今日英高之約獨能申明此禁以中英之約比之有愧屬國多多第約中雖未明言禁烟究亦未嘗明言販烟卽稅則之中亦等烟土於各洋貨每值百金抽稅若干設有創議禁烟者在我固無許其販賣之明文英人亦安能執約以相爭乎何况議約通例每屇十年必有更改前此不提禁烟不妨指爲遺漏而今日增此一欵也所以對英人者旣不慮藉口於前約所以對國人者亦無患朝令而暮更然則禁亦何難之有哉夫鴉片之害各國知之凡鴉片所出之國與他國通商必禁販是物惟合成藥料者不在禁內究之合藥者無幾不若煮烟之土可以廣銷其始華人嗜之然後英國大販東來咎本不在英人然華官禁華人之嗜之而英人必不許華人之禁則似有意貽害中国英人實執其咎矣兩大齊盟共敦和好祗以一事之罅漏而數十年來徧國中大受其毒中國將終忍乎中國忍之而他國有代爲不忍者矣英倫三島物產久虛亞墨荒凉中原盡失所恃以爲外府者厥惟印度絲茶木棉凡中國之產印皆有之而鴉片之利又高出於各物之上烟價印收之烟稅英取之此歲致千百萬者無非華民之資意者華人而欲禁其來惟恐英人不願也乃氣數轉移天良發現至於英人自知不義翻然悔禍大開禁烟公會以待我之與　是又不可得之機會也夫英人此舉或有似乎矯非明知我之不能遽禁以故巿其義抑收烟稅數十年至今日而有他欵足以相抵頓興饜足之心均未可知然以中國聞之宜切間其意之誠僞與事之果行與否而急迎機以導之矣乃猶遲遲吾行坐令堂堂大國不及附庸之高麗其何以自解也抑又可異者中國與他國立約亦有申明此禁者前年巴西之約是也通商之意在乎和益均沾鴉片之利獨許英國專之可乎巴西在南亞墨利加氣候溫熱與東半球之印度均界赤道之南黃道之間地脈相若則物產亦同所出鴉片多不及印度而佳或與印度等立約之初卽申此禁殆恐其源源而來流毒中國倍於今日故嚴絕之抑慮印土窒滯英人之稅必至减收乎然而無是理也中國積習不外乎忍鴉片之害忍之已極不得不發天牗其衷使英人有悔禍之心而又有高麗之約以爲之先然則七年之病三年之艾此其時矣子何震其害而徒爲歎息也耶余聞唯唯爰筆之書 
[越事近聞]  
　　香港四字報云法國欽差大臣德理固乘縳爾德兵船赴海防爲駐紮越南總督代夏文之缺又晉源報云襌臣洋行之央思輪船赴日本長崎裝載日本兵勇赴越蓋此日本兵爲法人所招募也 
[粵省要聞]  
　　日前聞有傳言粵省有拆毀法國天主堂之事因恐未實故未錄報茲接粵省郵信云省垣油欄門外有美國宣講福音堂爲人毀拆幸地方官督飭兵勇馳往彈壓衆始散去堂得無恙惟欄檻被攀折數枝而巳然則前此訛傳殆由於此又聞省中人心日間甚爲搖動各銀號均不肯貸長期銀所聞如此未知確否以其關大局故錄之 
[粵垣軍事彚錄]  
　　旅居粵垣西人遞到信息云邇來省中官憲整頓軍務甚爲嚴密聞虎門黃埔等處炮臺皆已安放大炮有如棋布星羅駐防之兵晝夜巡邏城中軍兵亦日夕操演鎗砲之聲頻徹于耳軍容之盛大有如火如荼之觀以此禦敵洵覺何敵不摧也黃埔之兵尤稱訓練誠屬勁旅每日先演陣法次演火鎗設靶轟擊均能彈不虛發又演放大砲以期命中及遠水雷砲且屢演試以講求轟擊敵船之善法張制軍昨偕文武官員赴虎門巡閱炮臺見佈置大砲井井有條不覺喜形於色謂此足爲守禦之實矣觀粵垣防務如此法人奈何恃強而甘爲戎首哉○西字報云各國旅居粵垣之人現因中法事將决裂藥玉帛而以兵戎相見咸相隱憂而慮兵連禍結波累無窮擬將聨名禀請領事添撥兵船設法保護始敢安居省垣倘事　窒礙不能爲添撥兵船則顧慮多端恐無一人留居於省垣者矣蓋法人甘 
 
 

Page 2

 
 
爲戒首致中國不得巳而用兵實在咎有攸歸故西人亦不能怨中國之驟啓爭端也倘一旦開仗則貿易各國商人有不受其累者哉○電線公司總理人現出有　啓謂來往西貢及新嘉坡之海道電線現漕斷折須俟修葺完妥方可傳遞消息焉○香港西字報謂前有西人言東京之事中法若何辦理將來有無開　均屬未可預料惟觀邇來華官籌辦邊防整頓軍務幾於日不睱給竊恐難免於干戈之禍也昨彭雪琴宮保所出之示更爲緊要聞中朝已遣兵在東京駐紮以備戰守由此觀之若兵釁一開法國將不能堅持其議以求償所大欲矣○聞招商局圖南輪船現已改竪英國旗幟而懐遠輪船亦擬將旗幟更改想必因中法二國將啓兵爭故易其旂幟以便往來海上也○初六日旅居粵垣西人遞到信息云省垣自彭雪琴宮保旌節遙駐出有示諭着各國商人暫爲遷徒以免法人開仗時致有波累由是華民議論蠭起咸謂兵戎之興當在不遠貿易塲中頗形冷淡而道路間紛至沓來多屬搬運軍裝之輩各營兵無日不勤加操練軍容之盛殆爲從前之所未覩想中朝己决意與法人開仗矣是則商務之不無阻礙者也 
[西人料法兵]  
　　英國世單搭新聞紙館有訪事人由越南東京回國途中與人言及法人之攻越南恐無甚益處觀其局勢與前者荷蘭與柔佛之亞金地方戰事彷彿用兵多年迄於無濟目下法兵大勢正與相　則亦將徒勞而無功也 
[嚴禁盜賊告示]  
　　欽差大臣太子少保辦理廣東軍務兵部尚書一等輕車都尉彭爲嚴禁盜賊愷切曉諭事照得盜賊傷害行旅無分首從立卽斬决律例森嚴乃訪聞粵東各屬盜賊公行結黨成羣以刼搶爲本業謀財害命等王法如弁髦又有一種名曰嫻崽晝則穿街橦中同游痞之形夜則升屋踰垣比穿窬之盜恃其聚散之無定竟爾出沒之自由敝俗頑民按誅非枉第念人之爲盜大半由貧窮失業不得已鋌而走險以爲救死之謀不知飢寒而死尙得保全首領至爲盜賊則暗犯天誅明干　國法一朝被獲身首異處又且玷辱祖宗累及妻子卽或倖逃法網必伏冥誅欲救死而仍不得生且較貧不得生者其死更慘是何異以漏脯救飢鴆酒止渴哉夫男兒七尺軀縱無產致於貧窮要皆懶惰使之未有勤儉而終饑寒者天地之大何事不可謀生陶朱之富不外子勤汝輩堂堂男子迫於貧窮豈必須作盜賊而始免飢寒乎從古豪傑之士多出於草澤之間特在乎人能勤奮自立耳爾等血肉之軀同是父母所生胡不勉爲良民而甘爲匪類敗祖滅宗良可悲也矧以能爲盜賊之人决非聾聵庸懦之輩其心思才力誤用之則莫保首領正用之則並保室家果能改邪歸正在粵東瀕海之區商賈雲屯物產豐富隨地隨事皆可謀生且現在各處舉行圑練如有材武過人悔惡從善儘可投充本圑行伍下以保衛桑梓上以報効　朝廷且能出人頭地揚名顯親何等體面又何必犯法行險以徼倖須臾不死卒爲天下大戮哉本部堂奉　旨來粵辦防首以保民爲務不獨敵於君民者本部堂將與爲仇凡有害於吾民者本部堂亦必與爲仇惟不忍不教而誅絕人以自新之路故特會商督部堂將軍撫部院除通飭各鎭道府所屬一體示禁外仍復不憚煩瑣苦口良言先行諄切曉諭爲此示諭知悉自示之後爾等務各洗心革面安分營生毋得再蹈從前惡迹如更能自行投首力改前非並捕著名盜首來献本部堂當卽拔置行間以備材勇之選若其甘心賊黨枯惡不梭以習慣爲不可改以文告爲不足畏則本部堂現已會商將軍督部堂撫部院嚴飭巡防密布眼綫一經捕獲立卽就地正法梟首示衆决不姑寛必搜除盡浄而後巳其有確知盜蹤不行捕首者卽與黨賊無異一經發覺卽並連坐决不寛貸本部堂性成强直言出法隨各宜凜遵毋貽後悔切切特示　光緒九年　十一月初四日示　諄諄曉諭　再示頑民前諭文理　恐　不明　編成四字　勸戒罪人　糾黨搶刦　斬决罪名　不分首從　厥罪維均　獲盜自首　可慶再生　將功贖罪　給賞榮身　何苦爲盜　不學善行　改邪歸正　免正典刑　倘違此諭　身首立分　良言苦口　一片婆心　天良未喪　各宜凛遵 
[礦佳音]  
　　聞招商局之富有輪船裝載開平礦之煤駛行來滬計裝煤一百數十墩該船司機器之西人取煤試燒則見該煤火頭猛烈灰屑極少出烟亦佳實爲上品不勝欣喜現已將所載之煤留於本船燒用矣觀此則開平礦股之價日增月盛固其宜也是可爲該礦有股諸君賀 
[墮木傷人]  
　　裏虹口地方現在翻造樓房昨早有木匠某甲在屋面上做工一時失手墜落椽木一根適有鎭江人劉小毛年十四歳在此經過木尖中於鼻皮破骨碎人遂暈倒當經該處巡防局勇將某甲拘入局內受傷人則已送往同仁醫院矣 
[商議菜攤]  
　　英工部局出示曉諭令肩販菜攤人等仍須移至英會審署前空塲節經列報茲聞英平總巡前日至城內會晤前會審員陳寶渠太守太守深以菜攤之事爲憂囑總巡代達局董可否仍准在石路擺攤等語嗣聞黃太守會同陳太守至美總領事署商之德總領事未悉如何商辦盖因德君回國在邇故急欲相商定妥也 
[英界公堂瑣案]  
　　前中西包探麥根捉獲津人劉三解案經黃太守訊供管押等因巳列前報茲悉由捕房禀請太守致函縣署查明劉三前曾與嚴三盧載常等二次逞兇由前縣莫邑尊禀經各大憲批飭將劉三等鎖繫鐵桿卽所謂揵鐵鎗也旋因期滿開放遞籍昨由捕房又將劉三解案請辦劉三仍執如前乞求施恩劉之老母又上堂求恩并稱子不犯事黃太守謂劉三犯事由縣懲辦遞籍事隔多年今旣來滬如果安分營生可毋庸議哲副領事謂劉三犯事遞籍之人豈容再來滬上且劉實非安分者再當遞籍太守始允飭劉三仍交捕房帶回俟明春開凍押 
[令附輪回籍]  
　　西人某稱雇陸永生爲侍者被竊雙門手鎗衣服鞋帽等件報經捕房緝得陸永生串同外人顧愛林馬得甫行竊賣與舊貨攤今獲人証並贓送案陸永生認竊不諱顧愛林馬得甫同供被陸欠錢向索無着因將物件交我變賣償欠黃太守商之哲副領事判陸永生管押二月顧愛林馬得甫從寛各押一月贓交西人領去　蘇婦鄭氏稱陸海淸到我家乘間被竊衫褲幸卽看破獲住人贓交捕請辦陸海淸供昨到伊家花煙館因該氏及妓出言無狀致與爭毆適有巡捕到來詎被誣指行竊黃太守以該氏控竊與陸之辨誣均難憑信一併斥退 
[法界公堂瑣案]  
　　前報列蘇鄉人馬金福失妻一案昨經捕房將男女三有解案原告馬金福供稱張氏是結髪夫妻求爲斷領王司馬詰之馬張氏據供於十八歲時嫁馬金福今年二十五歳去年三月到滬帮傭至十二月間曾經回家有會洋二十元交夫手今年三月間寄洋三元七月間寄洋兩元九月間因父親亡故又寄洋三元并錫箔等物馬金福供稱自去年三月到今從未有洋寄來伊父死後曾寄錫箔而人亦未來王司馬詰馬張氏如何與朱阿新拚識答稱不過來往托伊寫信從不與伊拚識司馬謂然則四個月之小兒何來答稱此兒是伊等過寄來者不是我生王司馬詰其現欲何爲願隨丈夫回去否答稱本要回鄉今丈夫領我去最好旋據馬金福稱妻旣在人家帮傭何以不見錢洋請爲追究王司馬謂年輕之妻不能養活致其出外帮傭作出異事尙要索錢眞属不知羞恥着馬金福同其伯馬銀全戚串張令德將馬張氏領回管束馬等叩謝退出王司馬謂朱金福爾兄做教書先生當知廉恥如何與該婦拚識本當深究今姑從寛連浦曉山一併釋放　原告花烟舘鴇婦南京人周姚氏手扶烟妓江北人趙巧仙到堂稱禮拜六八點鐘時有五六人不知何事爾推我撞跌進門來將巧仙打傷腰脇顧上簪珥盡失而衣服上銀鈕三粒亦被取去是以鳴捕王司馬詰之解案人據供名劉阿汀潮州人在小東門外德興園烟館燒烟有弟在新銜後面因去看望走過 
 
 

Page 3

 
 
新街伊拉我進去我適飮酒過多與伊爭鬧王司馬詰周姚氏如果巧仙傷重當送縣騐傷將劉阿汀重辦周姚氏稱己倩醫生看過吃過七厘散二百文情願自己養傷不必送縣王司馬謂旣願自己養傷着卽退去王司馬又謂劉阿汀曰燒烟亦不是正經生意酗酒鬧事無故打人究屬非是着覔保到案釋出　○楊聚興飯店夥周阿和稱有兩人到店吃飯一人借沽酒爲名將店中酒壺一把取去一人吃四十二文飯惠帳欲去間其同來者借酒壺去當爲還我而其人不理故將其人送捕房翌日此人方將酒壺送到故至捕房稟明捕頭將管押者釋放而將此人送案司馬　之王思永稱在一枝春茶肆爲薙髪近前日同友吃飯出外買酒適店中有生意以致未曾前去現己將酒壺送還司馬謂不押汝之友人則酒壺决不送去隨問周阿和取過之壺該值若干答稱二百八十文司馬着王照值罰出一倍給周王稱現在無錢請將所穿之馬甲抵於該飯店以　携錢取衣 
[節錄祝同心致施少欽書]  
　　前接惠函正以事冗未覆爲歉昨又於何碧翁善長函內得奉手書知何碧翁交到捐款銀洋具見碧翁樂善不倦殊深敬佩現巳專函致復至直水災不减東省誠如來諭但晚處印送勸單綜計巳有一千五百餘函輸捐登報者寥寥無幾此不過自竭愚忱以視賢橋梓勤勞義舉瞠乎後矣辱荷奬飾益增赧顏以後如有捐欵送交尊處者請照另條所書登報庶衆目共覩知富貴源頭捐冊時有書捐或冀各處善士觀感啓發踴躍捐助亦未可知質之高明以爲何如倘以爲然卽請執事告知各路收捐處一體照辦更深感佩附善書六本維希哂納是幸肅此敬請善安並候德音不具 
[十一月初十日施少欽覆平江祝同心書]  
　　昨奉到台諭拜讀之下辱蒙嘉奬逾恒不勝抱媿疉接到富貴源頭捐冊交來募捐賑欵者不少皆出自閣下鼎力廣分捐冊眞籌捐中之第一用心實爲難得忝承指示剴切詳明愚父子不過勉效微勞代收代解囑四兒子英往山東親查代爲散放弟默禱神佑如能不負諸大捐戸實力而辦庶慰衆心承贈弟善書六冊拜領銘謝囑登日報遵卽抄送先行佈復順請善安 
[作客他鄉晨星落落江雲渭樹萬斛離愁聊綴短章卽呈潄蘭室主正和]  
　　滬江風雨皖江濤四海交情脫寶刀坡老文章山鬼識雞林詩價賈人高靑衫同是天涯客　筆曾推一世豪落月廻輪君不見痛澆濁酒讀離騷[  鳳凰池上客未是草]  
[湘娥曲并序]  
　　癸未秋暮余發神京海輪砰訇盪此覊魄申江印爪壹鬱誰語十月十九日川東司馬招飮鴻運機壺漿錯陳歌伎環侍是日適余覽揆客中獲此縱壽我三萬六千觴未必玉山頹倒也座中何卿卿者曩夜曾偕司馬游至其家聞言籍湘陰阿爺以儒將歿王事綺齡失所因墮勾欄嗟夫白骨已寒紅顏誰恤加以木蘭年小不能代父從軍猶欣白傳情多竟欲移船顧曲　以靑衫憔悴因憐紅粉飄零同比天涯相逢陌上值劉蕡下第踵崔護以題詩　蓉城博卿額觀察先有詩持贈　神女高唐之賦雖步曩編玉臺新詠之詞斷非嗣響伸紙一揮不禁泣數行下沾余襟之浪浪矣齠齡喜誦靈均賦美人香草知何處春申江上我來時木葉搖風秋已暮故人招我語離懐祝我南山壽一杯二十餘年覽揆日始覺今日心顏開小小湘娥年十五尊前勸酒嬌歌舞手撥鵾絃三兩聲苦語冰絲便凄楚自言家在瀟湘上阿父流風亦儒將龍沙鴈塞樹奇勛緩帶輕裘崇雅望誓掃匈奴報漢廷誰料中軍隕大星已嗟戰骨成灰土遑計功名照汗靑自從馬革尸還日嫦娥初向人間謪黃絹幼婦不知愁楚水吳山覊旅魄鴛雛嬌小入樊籠紅妝落拓教坊中教就新聲傾座客四筵華貴齊改容劉晨導我天台路桃花一枝浥春露飛卿情重抵千金是日爲然犀同年招至　玉鏡臺前屢回顧憶昔京華長夜游故人萍梗又經秋會須寄語此間樂重上吳江舊酒樓[  蜀南得自然齋主人甫稿]  
[接錄蘇州天庫前電局內順直山東沙洲賑捐公所經收十一月初三日淸單]  
　　蘇台遵母遺訓子洋三十元黎里毛大源號毛秋涵先生來蘇字三百號張貽穀洋二元恤貫子求延母壽一元趙同毅爲子病愈五元蘇字九百八十二號三戸錢六百四十二文杭州徐尙聯省席資一元○租字元號吳歸耕棧五十圓　揚州黃家園恊賑公所王步洲先生來第一批募墊揚字冊欵洋七百五十圓正[  原辦桃塢恊賑同人]  
[上海北巿盆湯衖絲業會舘主施少欽經收順直山東江浙等處十一月十一日第一百廿九次賑捐淸單] 　　　　自新草堂主人由杭州正天局來洋二百元乍浦從雲社折助棉衣由本埠詩泰盛布號曹建章翁交來洋一百圓上海成昌號代厦門怡隆規銀廿二兩江北衆商節省席費由南巿元生糖行黃培元翁交來洋二十圓靑浦鹽公堂無名氏由全盛局來洋一圓上海招商局總辦送吳素禮回瓷金移助銀一兩三錢五分趨吉避凶人四開洋二個○閔行張公館海秋直剌代暮德淸溪秀社同人洋十元張思愼虛對開洋一圓○江孚輪船帳房募來懋德堂兪本洋一圓程賛翁手無名氏洋一元○浙慈知非小子助全玳瑁十六方扇骨兩柄估銷再登合併聲明 
[接錄上海陳家木橋金州礦務局內順直山東等處賑捐公所經收十一月初九日第廿七單]  
　　湖州分府劉經募南潯東西柵五十九戸共三十四元六角九分五厘又募南柵四十七戸共十圓四分二厘又募北柵五十五戸共十四圓二角三分八厘三共由南潯電報局共交來英洋五十八圓九角七分五厘　莫謙益張久香同茂莊馬祿財恆順庫四戸各二員謙　絲行嚴祉薌王慱臣豐大號坤記號義生行董李氏陳順齋寶元復成兪靜山莫彥卿徐福棠傳隆記張錦川胡竹亭仁記庄羅星齋恆和絲行魏順和錢壽　莊恆泰田拱軒揚　玉廿四日各一元春茂滋德各五角以上置戸　茂莊馬謙益經募共交來英洋三十五元○池上草堂酬神移賑十元樂善堂劉五元協興局海記五元平陽郡　因次子病許愿五元西河氏由恆豫莊來補交浙字一百六十八號冊內洋一元吳　欽一元秀水吳秋農虛對開一個椿萱長棄人求先父母冥福一員○九江大關　員任國銓勸募現銀念兩 
[接錄上海陳空木橋金州礦務局內順直山東等處賑捐公所經收十一月初十日第廿七單]  
　　海陽金氏一百圓　朱玉琳三圓李萬茂李生記程永記李復　謝廣盛方　盛震記七戸各一圖以上八戸朱玉琳經募由日新增交來共十圓○滬南陳　隱山房足大錢六千文曹蓮記虛對開一個隨緣氏一圓瓢城　香居十曁安愚氏四圓勉力氏望子學好指助直賑十四圓又助東賑六圓○上海電報局樂助發天津濟寗等報費洋三十七圓三角七分○以上初六日起初十日止第廿七單共收規銀一千兩洋一千五百三十四圓合元一千一百六兩七錢八分現銀五十六兩七錢申合元五十八兩七錢一分錢十千二百三十文合元六兩八錢二分銅洋一個烊見元一錢五分五共合規元二千一百七十二兩四錢六分 
[浙省撫轅抄]  
　　十一月初四日前署溫處道蔣禀知交缷回省禀到禀安　補用道黎進見禀謝委統帶浙西緝私巡務銷塘工差通判柳均煦禀知防軍局委廣東查硝礦差卽辭　府司獄汪思服滿請咨來省禀到○初五日虞慶瀾銷假禀知厘捐局委調辦衢郡鹽厘局叩謝　補用同知何恩烰嘉善厘局來省禀見叩謝留辦飭知　馬秉鈞銷鎭海船局差叩謝調辦濮院厘局差禀到禀見　運判沈三成銷京餉差 
[蘇省撫轅抄]  
　　十一月初九日新任福建臬臺裴蔭森淮安府人由京來赴任　候補府知事何墩江北緝捕回　縣丞許仁禀知奉委赴揚州江寗緝捕差初十日藩轅牌示照得吳縣教諭談鈞病故遺缺查有江陰縣人試用訓導沙駿聲堪以委署　分發江蘇試用道庫大使易家鼎湖北人禀到　候補知事劉心埈禀知調委盤門旱關盤查差 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒九年十月二十九日京報全錄]  
　　宮門抄○旨一道錄前○發抄旨四道○晉撫張奏查出票商隱匿賑捐鉅欵勒繳全完比例定擬摺○皖撫裕奏請旌奬片○陝撫馮奏甄別知縣片○黔撫林奏飭司道各赴本任片○東撫陳奏報銷銀兩片○陝撫馮奏甄別同知夾片○十月二十九日兵部太常寺太寺正藍旗值日無引見○額勒和布等由陝西回京請安○額勒和布謝授總管內　府大臣恩○侍衛處奏派查騐箭文派山肅王八額駙○召見軍機額勒和布張佩綸○發抄潘鼎新奏未谷厘金分別抽收裁免奉旨戸部知道欽此○又九年分徵收上忙錢粮截淸解司銀數奉旨尸部知道欽此○又湖南省屬官員捐廉備賑解濟直東災區銀數奉旨戸部知道欽此○又善化縣絞犯李滿遣抱李貴京控崔聘臣等酷拷舞文故人重罪案審擬奉旨刑部議奏欽此○○山西巡撫臣張之洞跪奏爲查出票商隱匿賑捐鉅欵勒繳全完比例定擬奏請聖鑒事竊臣　派淸源局司道淸理庫款經該局委員等查出光緒五年兩湖賑捐局解晉捐欵短收第二十七批銀一萬兩來文與庫簿不符不勝駭異當經嚴飭司道局員調齊檔案詳細勾考將善後新捐兩局書吏人等並提經手此批匯兌之巨興源票商賈世沅車躍　一併發交太原府飭該司道督同審究並傳當日局員一同質訊彼此推賴狡展紛紜數日毫無端倪本能定讞經臣親提研鞫賈出沅等理屈辭窮始據供認隱匿此項屬實綠賈世沅車躍籠均籍隸陽曲縣在省城巨源興票號帮夥光緒五年間兩湖辦理晉捐由平進縣祁縣各票商分批匯兌彼時司庫新舊借用各票商放賑銀十九萬兩議於匯欵內先合坐扣三成及匯項漸　復令盡數坐扣統由平遙縣承總結算是年五月祁縣三晉源號匯到兩湖第二十七批捐欵五月十五日期票銀一萬兩坐扣三千兩以七千兩轉託巨興源代交已革藩司葆亨因甫有儘數坐扣新章令車躍籠將交代之銀發回還欠當時各省捐欵由名該局專差先將匯票寄　葆亨皆將匯票卽存內宅並不交局交庫俟商至期交銀再行劄庫兌收此項匯票當卽令廿門丁楊淸如掣給車躍籠擕　旣不告知善後局立案亦不扎知平遙縣扣除欠欵嗣因各票商借欵均在平遙縣別號匯項內扣淸三晋源因將前次車扣之銀三千兩仍交巨興源退還藩庫該舖隨先將所掣匯票寄還三晉源舖帳車躍籠積慣出入司局多識官吏深知欵項紛歧公事淆闇有機可乘當將兩次銀共一萬兩暫存該舖觀望時局催問則仍還可庫不問則聊資周轉屢至藩署門房探聽無人憶及此項借欵旣經在平遙別　扣淸此票現銀仍須向巨興源索回收庫葆亨旋卽罷斥官員亦多更換以爲無所查考己故舖夥王鑑起竟隱昧遂商允賈世沅車躍　三人俵分訖臣覆加查騐匯票上揑寫交庫日期字跡與該鋪浮記帳簿水牌與三晉源來往帳目一一符合並究出剌探庫吏收數及囑托別號代爲容隱各情指証確鑿賈世沅等俯首無詞情願全數繳由案無遁師應卽擬結經太原府擬議由藩臬兩司覆核並聲明賈世沅等將盜用銀一萬兩己於一年限內完淸光緒九年九月二十八日收庫會詳前來查商人侵用匯兌捐項律無專條此案賈世沅車躍籠聽從王鑑將三晉源托付代交藩庫匯兌捐項起意隱昧分用厥罪惟均其匯欵係交庫公項　屬在官財物尙未交庫卽有守掌之責該犯等商同侵欺限內完贓自應比例問擬除王鑑業經病故外賈世沅革去從九品職銜與車躍籠均比依官物當付給與人己出倉庫而未付給但有人守責　官若有侵欺者計贓以監守自盜論監守盜倉庫錢糧不分首從併贓論罪一千兩以上斬監候一年限內全完減二等發落杖一百徒三年例各擬杖一百徒三年己革藩司葆亨於解到捐欵匯票並不存局存庫掣給商號匯票退還原銀又不由局員庫官傳知飭局立案任意出納茫不省記以致漫無稽考奸商生心隱匿銀欵實屬昏憒離奇罕見罕問業經另案遣戍應毋庸議善後新捐兩局提調以下各員於兩湖匯欵不符未能覺察實屬疏忽惟當時欠項則新舊錯雜抵扣則章　屢改匯票則藩司自存掣給時並未傳知該局且局員屢有更易事非一手疎漏有因而此項究出短收隱匿情弊仍係該局員等推究查出非與自行檢舉無異所自善後新捐兩局委員除承辦比項捐案之善後局員直州知州陳本業經奏叅革職新捐局員知縣張文林業經奏叅降調外　隨同畫稿各員應請從寛　議善後局書吏賈儼等於簿籍數目不能核對明確惟大　委員尙且不能覺察書吏更無足深責且於發審時亦已屢受刑責應免重科除將該犯等所繳銀兩已飭司歸人善後正欵以符原數外理合繕摺具奏並將全案供招咨部備查伏祈皇太后皇上聖鑒謹奏軍機大臣奉旨該部知道欽此○○裕祿片再據廬江縣紳士江蘇補用縣丞許安邦等聯名呈稱廬江縣西北鄉舊有妙光寺一所兵燹後屋燬無存邑人議就寺基改建書院苦於經費難籌該邑紳士遇缺題奏提督王占魁情願捐資獨力舉辦購料鳩工建造正屋二十七間名爲崇正書院並捐入田種一百二石五升俾資膏火工程甫就該提督旋卽病故其子江西候補知府王寖長仰承父志復續捐田種六十七石八斗五升擴充經費以期持久統計工料所需及原置出價兩項共銀七千一百七十餘兩呈請立案議定章程擇董經理等情由藩可盧士杰詳請奏奬前來臣查廬江縣巳故提督王占魁獨力輪資捐產就本籍廢寺基址修建書院以崇正學其子王寖長刃續捐田畆善繼父志合計工　田價共銀至七千兩有奇洵屬見義勇爲有裨風教核與建坊定例相符應請旨將已故提督王占魁准照例建坊給予樂善好施字樣以示旌奬謹會同大學士兩江督臣左宗棠安徽學政臣徐郙附片具陳伏乞聖鑒訓示謹奏軍機大臣奉旨着照所請該部知道欽此○○馮譽驥片再准吏部奏定章程道府州縣無論何項勞績保奏歸人候補班人員以到省之日起予限一年令該督撫詳加察看認眞考核分別繁簡補用等因通行遵照在案茲查有候補知縣陳鳳翔現年三十五歲浙江上虞縣監生遵例報捐雙月候選府經歴因蕩平新　南北兩路在事出力保奏光緒六年正月二十日奉旨着以知縣留陝補用欽此八年六月初十日蒙欽派王大臣騐　堪以照例發往十一日覆奏奉旨依議欽此二十日領照起程於八月十三日到省扣至九年八月十三日試看一年期滿應照章甄別據藩臬兩司會詳前來臣查該員陳鳳翔年力富強才具明敏自到陝以來委辦事件辦理俱臻妥恊堪以繁缺補用謹會同陝甘督臣譚鍾麟附片具奏伏乞聖鑒謹奏軍機大臣奉旨吏部知道欽此○頭品頂戴貴州巡撫臣林肇元跪奏再新授貫州按察使曾紀鳳業經陛見於光緒九年七月二十六日到黔臣卽飭赴新任以重職守於八月初一日接篆任事所有署臬司松長亦於是日交缷仍回糧諸道本任並令該司道會同藩司沈應奎照常辦理善後厘金報銷城防各局事務以資籌畫而敷治理除檄飭遵照外謹會同雲貴總督臣岑毓英附片陳明伏乞聖鑒謹奏軍機大臣奉旨知道了欽此○○陳士杰片再倉塲侍郎臣游百川奉命來東察看黃河商酌辦法自春徂秋歴時八月所有巡視上下游夫馬及往省火食與夫　員薪水胥役口食雜費等項通共僅用銀四千五百兩其操守之廉　用度之節省概可想見所有動用銀四千餘兩係藩運　庫籌撥應卽照數開銷除咨部查照外謹附片陳明伏乞聖鑒謹奏軍機大臣奉旨知道了欽此○○馮譽驥片再前准吏部奏定章程道府州縣無論何項勞績保奏歸入候補人員以到省之日起予限一年詳加察看認眞考核分別煩簡補用等因通行遵照在案茲查有候補班同知王楙照現年四十歲順天府宛平縣監生祖籍安徽由候選通判報捐同知分發陝西試用同治十二年十二月初十日引　奉上諭着照例發往領照起程十三年五月到省試用期滿照例甄別咨部嗣經委解金順大營車餉隨營攻剿克復烏魯木齊吐魯番等城出力事竣回　經前陝甘督臣左宗棠於攻剿南路八城次第克復彚案保奏光緒六年正月三十日奉上諭陝西試用同知王楙照着歸候補班補用等因欽此該員原係在省人員應以奉旨後第五日行文按　省照限减半計算扣至六年二月三十日作爲候補班到省日期咨部註冊在案是年九月十四日丁父憂扶柩回籍守制服闋起復九年正月十二日二次到省前後接算扣至九年六月二十八日試看一年期滿現署羌州知州事自應照章甄別據藩臬兩司曾詳前來臣查該員年力富強辦公勤敏自到省以來委辦事件辦理俱臻妥協堪以煩缺補用謹會同陝甘督臣譚鍾麟附片具陳伏乞聖鑒謹奏軍機大臣奉旨吏部知道欽此 
 
