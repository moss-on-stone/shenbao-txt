# 1891 - 110 - 4906469

 

Page 1

 
 
[新印繪圖三國演義] [  圖書集成局啓]  
　　三國演義一書近來層見疉出然或字跡太細殊費目力閱者每以爲憾本局特用新銅字以上等閩製潔白連史紙重加刷印字跡淸朗行列井然與所印廿四史異曲同工共中眉批圈點悉照原刻首卷仍列繡像每回各繫圖說裝訂精工每部十二本外加紅木夾板定碼洋二元卽日出售合意者請向本埠申昌書室或外埠申昌曁各處賣申報人購閱如欲躉購請至申報舘帳房面議可也此佈 
[重印快心編出售] [  申報館主人啓]  
　　快心編初二三集爲天花才子所著雖體例不離乎小說而其言情寫景娓娓動人實非俗手所能及本舘於去夏重付手民排印未及一載篋笥已空葢由筆墨神妙無方故人皆爭先快覩也兹以購者仍源源而至因又續印成書裝訂告成卽日發售所有悞字細加改正不復留亥豕魯魚每部仍訂十册價洋五角閱者請臨本埠申昌書室各處申昌及售報人處購取可也 
[點石齋發售各種精本石印書籍]  
　　硃批雍正上諭御纂五經經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿四史策案火題觀海初二集小題觀海大題文府小題文府試帖三萬選試帖五鳳樓試帖宗海經餘必讀八賢手札元魁圖成增補角山樓先正事略新印瞿子冶先生墨寳五尺蘭竹屏八角市裱加七角○本齋種類繁多不及備載擇其尤者登報以供海内文人賞鍳價當格外從亷卽希光顧爲盼售處一在三馬路申報舘　　又設分局在二馬路横街三層樓紅墻洋房内此佈 
[讀蔡太守告示爲之引伸其說]  
　　少年子弟之入於匪僻者滬諺謂之小流氓邇來租界之中日多一日成羣結隊恣意横行日夜驛騷無惡不作本館已屢次箸爲論說冠諸報端以冀爲民上者見而動心隨時加以懲創庶幾民安樂土不致一出門卽憂地棘天荆乃閱昨日報章見蔡太守果已出示諭禁其言曰照得近來四馬路一帶時有少年子弟結黨游行遇見年輕婦女恣意戯謔節經巡捕獲案訊辦查係各作坊學徒居多此固少年情性未定不思立業成家暱比匪人日夕游蕩勢不至辱身破家而不止而亦父兄師長平時失於管教甚或曲意袒護溺愛不明遂致胆大妄爲目無法紀言念及此殊堪痛恨除隨時嚴密查拿外本分府不忍不教而誅合亟出示曉諭爲此示仰租界諸色人等知悉爾等須知子弟有犯罪及父兄律　分明不容寛貸自示之後務各父訓其子兄誡其弟各勤本業勉爲良善爲子弟者更宜滌慮洗心力圖上進毋罹法網致悔噬臍本分府言出惟行殷鑒具在決不能爲爾等恕也云云不覺慨然以歎曰甚矣太守之除暴安良眞無微不至哉夫所謂小流氓者非生而爲流氓也大抵幼之時其親愛若掌珠過於姑息旣不忍使之讀書攻苦又不忍使之習業謀生豢養在家任其流蕩以致漸與無賴爲伍爲暴於通衢大道之間久之竟視若固然幾不自知其所作所爲有干憲典是雖若輩之不知自愛而實亦長上失於教訓縱令其入於下流也至爲横於四馬路中則其可惡爲尤甚四馬路者烟花之澤藪亦狎客所昕夕流連者也春風十里捲上珠簾絃索笙簫時時不絶蜂媒蝶使來往如梭雖曰銷金之鍋亦足綴點昇平景象彼娼家婢嫗穿柳巷走花街苟無人蹂躪摧殘猶苦晝夜忙碌奈何更被小流氓横加挫折攔路調情雨暴風粗恣情肆虐興言及此不誠可憫可憐乎太守鑒及於兹爲之用心保護嚴申禁充有犯必懲我知洋塲數里中不特鋪户居民齊聲頌德卽凡雛鶯乳燕鴇子龜奴亦無不合十焚香同祝無量福壽矣或曰小流氓旣已性成頑劣自應無人而不滋擾豈獨於娼家婢嫗蹂躪摧殘曰是固於太守示中見之矣夫洋塲數里中何地無小流氓卽何地無年輕婦女乃太守獨謂其横行於四馬路一帶不見夫四馬路固花天酒地妓館如林乎彼世族大家内眷本深居簡出卽或偶爾騁懷娛目亦斷不肯於妓館如林之地以遨以遊且出必乘肩輿隨必以僕從小流氓雖恣横烏敢貿焉以嘗故他處小流氓難保不調戲良家婦女獨至於四馬路一帶則其所調戲者惟娘姨耳大姐耳抑翺翔於各茶肆勾引狎客之野鷄耳彼淸白良家何由而得以調笑哉或又曰娘姨大姐旣在娼家服役卽專意導人宣淫搭脚姘頭毫不知恥至於野鷄之類則强拉游客婪索纒頭日惟蹀躞於烟館茶樓引誘少年子弟淫聲浪態略不避人彼旣以調戲作生涯誠何必禁小流氓之調戲曰是亦不然子不見懶雲山人寄某大令之詩乎其言曰寄語風流賢令尹護花恩比種花多况滬上爲商估駢集之區彼其人挾千萬金貲來此服賈握算持籌之暇使無娼寮妓院消遣旅懷則酒後茶餘安保其不倦而思返故管敬仲設女閭三百正所以示招徠今者太守之保護烟花適所以保全市面苦心孤詣非淺見者所易窺夫安可因其僅禁四馬路一帶小流氓而有所訾議耶而我爲太守進者租界之内何一處不爲太守所帡幪昔時惟賴巡捕游行以免匪徒滋擾今者太守旣煌煌出示謂當隨時嚴密查拿則尤望多撥公差廣爲緝捕俾各處居民鋪户咸免小流氓之騷擾不安使民間稱保民之好官莫視等護花之名士則春申江上尤當誦起輿人已 
[瓊島春陰]  
　　南營西河沿汛王守戎于千戎兩次帶領兵役拿獲盜犯七名兹又赴果育地方續獲同夥盜犯三名押解到汛審問之下供認不諱大約俟贓証齊集卽行解交提署移送刑部訊辦○四喜班内有毛德仔者充開口跳脚色收一徒名金寳年十六學技年餘頗能領會突於本月初一日逃逸其家在東安縣城南某村路途相隔甚遥無從問訊徒深悵惘而已○某媒婆年已六十餘一日帶領傭婦赴某宅上工回時踽踽獨行至鹿猗角胡同夜色溟濛不辨路徑突有匪徒從身後攫去首飾某氏卽欲呼喊匪徒喝云爾若呼喊立將爾手倒縛爾口堵塞某氏遂屏息以待其去遠始蹀躞而回年老人受此一番驚懼回家大病數日幾乎斷送殘生匪徒猖獗如此有地方之責者其將何以爲情○二月底有一災民年約四十餘仰臥粉州營某宅垣下目閉口張鼻息全無已登鬼籙捕役見之赶卽呈報官署檢騐掩埋是日打木廠迤東倒斃一人年約六十餘驘馬市大街倒斃一人年約五十餘均經捕役呈報掩埋飢饉之餘死於道路是亦有心人所不忍聞者也○刑署南北監獄現在興工修理工匠頭目因甎瓦灰片若由署門往來搬運路途遥遠恐難應手禀奉司務廳諭飭善將南所監獄後面牆垣拆一缺口以例往來無如行路人等往往由此入内窺探司員審訊案件甚屬不成事體司務廳派令差役各執皮鞭在牆内往來巡邏如遇行人入内窺探卽以鞭撻從事倘仍瞻眺不出立卽扭赴本廳從重懲辦○旗人名升兒者與劉姓有隙月初袖短刃一柄行至劈柴胡同與劉相遇拔刃向前一語不發按腹直刺深入二寸餘劉噯喲一聲仰臥在地鮮血直流腸肚欲出升兒立卽携刃赴協尉官廳自首廳官錄取供詞旋將升兒鎖繫解往提署收禁候審劉姓受傷後卽延西醫敷治大約不致有性命之憂也○宣武門外車子營有 
 
 

Page 2

 
 
某甲前赴西城憲署控告其女被張某姦拐城憲派役訪緝杳無蹤影正月間訪知張某潛跡三河縣城南某村赶卽禀知城憲派役多名跟蹤前往拿獲張某及女由城移送刑署掣分江蘇司審訊張某當堂供稱伊女夙願侍奉箕帚因而成姦不記次數小的適欲東行伊女知之懇求携帶庶得永諧和好司員提訊伊女供詞相符惟口稱小婦人三字司員大聲喝云汝尚待字閨中何遽妄自稱呼不知羞恥竟至此乎甲連連叩首云小女不守閨範不願留此孽種懇求立斃杖下司員飭役收禁候再拷審○小袁者著名痞棍也正月間糾集多人各持器械搶刦土妓母狗七兒入正陽門由東江米巷向東而行適提署左堂鹵簿經過見此情形知爲搶刼赶赴左近官廳派協尉兵追赶悉數拿獲解交提署移送刑署掣分河南司審訊諸痞棍均已承認惟小袁供詞狡展跪索四十餘次面不改色堂上皂役咸詫爲鐵漢特恐人心似鐵原非鐵官法如爐勝似爐倔强者終不能逃刑網耳○史某者天津人年四十餘在雙王道廟開設妓館賺取夜合資似供衣食鄉人某甲誘拐逃荒之女年僅十一齡鬻與史某作錢樹子經其母呈報官署派役往拿到案史某供稱出錢三十餘千買女冀其螟蛉似我本非蜂蝶招人官飭暫爲收禁俟將女交還始得釋放○文武老生楊月樓痰症痊愈後卽赴南府銷假正月間曾在安徽會舘演唱黄金臺戲妻等劇一時顧曲周郎同聲稱賞二月下旬忽觸舊病淹纒數日遂以不起噫嘻白雪陽春人間有幾何戡已渺孰唱渭城賞音者能不感慨系之○東便門内蟠桃宮向於三月初一日起闢門三日任人游玩一時紅閨伴侣逐隊偕來燕語鶯聲穿花拂柳冶游勝事極盛一時上已日突有某公子駕車馳至正遇龍某策馬飛奔兩不提防車轅撞入馬脖下深二寸餘馬立時倒斃龍某翻落在地尚未喪身惟楊某在旁被車馬踐踏傷痕甚重或云某公子延醫爲楊某治傷一面賠償龍某之馬或云楊某龍某業已赴官控告未知孰是○旗人某甲之妻某氏貌僅中人夙與旗人文某有染繾綣多時設計偕遁一日甲當差回來入宮不見卽往提署控告懇求派役訪拿翌日某氏亦赴提署以夫也不良將妻售賣等詞控告提署司員將甲及氏分别收獄甲本碌碌無能聞其妻砌詞反噬恐對簿時無以自剖卽將所帶紫霞膏於夜間吞服翌午提署司員派某外委帶領兵役押解甲及氏赴刑部及出提署門行未數武甲因毒發倒斃街頭某外委卽赴當月處呈明而將某氏解交掣分廣東司審訊旋經兵馬司正堂奉刑剖票諭檢騐見甲委係服毒身死承審司員展閱屍格拘傳某外委到案責其當日禀報疏忽某外委年已七十餘惟叩首懇求寛恕承審司員連日拷審某氏供稱被姦夫文某拐出置於正陽門外張某家鄰居馬三從中調唆將氏送入黄土坑妓院作皮肉生涯氏不允適聞丈夫控告伊等遂唆氏誣告本夫無故賣妻等語承審司員赶卽派役拿獲文某到案審訊一次堅不招承張某馬三等俱已潛逃尚未拿獲云 
[接篆續聞]  
　　兩江總督劉峴帥道出吳淞會晤剛子帥面商要公並巡閱海口礮臺後卽乘兵輪上泝十三日抵江陰十四日泊焦山擬命駕登焦山游玩數日俟俄儲由金陵起程再莅甯垣聞涓吉於本月廿一日接篆文武各屬均已預備齊整屆期卽前赴下關恭迓憲旌云 
[白下叢譚]  
　　寗垣几逢大比之年凡主考上下江學院各處武巡捕均歸城守恊衙門主政在左右兩營武弁擇其差使熟諳者派充此差蓋此差以隨伺主考者爲最下江次之上江又次之總是短局然較之尋常例差其出息不啻倍蓰因此兩營候補武弁鑽謀是差者遂趨之若鶩今科邱雨亭恊戎洞悉此情秉公選派遂於左右兩營候補武弁中選其資格之深差使之熟者派委六人並提前卽於前月下旬下札不意下札後武弁中之求當道信函嘘薦謀幹此差者竟源源而來指不勝屈旋詢悉業於月前委出故洋洋得意而來者皆抑抑失望而去咸歸咎於謀幹之遲悔恨無及耳○有滿面官兒模樣者自恃家素殷實未免意氣凌人上月不知何事忽怪同僚中無一當意者衆咸以其一團紈袴習氣付之不理日喜從事於問柳尋花與龜董口角大有武三思所謂與吾好者卽好人與吾惡者卽惡人氣象適有賭者某卽興高采烈與城南某生同局生以茂才而兼充董事者亦落拓不覊士也恰隨友至此以爲各張旗鼓互分勝負不意生旋因爭道與他人兩不相下遂扭住毆打某不從旁勸解反以爲閙局可惡以手批生之頰生本文雅無甚氣力遂被賭塲中人痛打受傷倒地某以爲生有心圖賴喊親兵來意欲加之以刑適地甲在旁禀稱生係茂才某始止卽飭家丁持帖送縣管押生家旋得信隨卽詣府署喊禀太守卽委首縣騐傷實係毆打傷重太尊赫然震怒以某殊屬荒唐業將案情上詳並禀請歸案訊辦以儆官邪而伸士氣後未知如何了結如某者亦可謂任性妄爲自貽伊戚者已 
[閱視賓館]  
　　金陵城内淮淸橋察院前經委員預備作俄儲行館現已辦理齊備禀知沈仲帥仲帥遂示期於十上日未刻出轅　蒞行館閱視午初司道曁三大營首府兩縣均先至行舘伺候至鐘鳴一下時仲帥駕臨遂率同司道等周視各處玩飾畢小憇飲茶卽詣督署閱視花園戲臺兩處再命駕回轅凡行舘中所辦陳設鋪墊等物均用西式惟花廳客房所設披墊均仍用中國大紅縀品金獅象新樣光彩奪目亦落落大方計自大廳後起至上房止天井走道及各房内均鋪粤東花席上房内花席上覆以外國新花地毯第二進東西房内各設外國鐵床一張罩以淡靑洋縐帳子第三進上房内爲俄儲宴息之所鋪設一切更覺奇巧鮮明東西房内各設紫檀桌一張覆以大紅洋縀繡花桌圍安設外國銅床各一張罩以黄洋縐帳子所尤巧者第一進西邊房内陳設一黄楊木書架計共七座琢雕人物嵌以象牙盡態極妍無不畢肖兩柱繞以二龍戲珠更覺巧妙絶倫賞心豁目共計所費約需萬餘金云 
[蕪湖佚事]  
　　梨園子弟每於三六九月十一日舉行老郎會演傀儡戲盖以老郎爲優伶之鼻祖儡傀爲戲劇之濫觴也本月十一日騰鳳戲園停演一日特演傀儡戲大啓重門任人觀眺一時村氓里嫗以及卑田院中人咸挈侣携朋而至幾無容膝地然氣象寒儉較之平日紅粉靑衫相携顧曲者殊不可同日而語矣○百五韶光怱怱易過鄉人於上已前後布撒籽種魚塍鳩隴土脈尚多乾燥幸雨師解事於初四日徧灑郊原麴塵不飛土膏滋潤東皋曉起見炊烟縷縷外戴笠扶犁揮鞭叱犢恍若身在圖畫中矣 
[賭徒猖獗]  
　　寗波四鄉赶會開賭之風日甚一日雖經地方官嚴禁拿辦無如此風終不能絶兹聞東鄉四港金崇廟地方又有賭棍搭廠聚賭當經某塲官往查阻禁反被賭棍七嘴八舌肆意謾罵甚至奉以老拳塲官見勢不佳乘機逸出面訴鄞縣徐邑尊當經飭差查拿突有史插來孫阿三等出頭覇阻將差兇毆差等因寡不敵衆狼狽遁回邑尊大怒加派幹役協同營勇多人將史等拘拿到案各責千板用雙連枷枷號頭門示衆　此後賭風或可稍戢也 
[嚴辦逃關]  
　　十一日有下水客船一艘抵九江蓄意逃關經司巡等拿獲送至大關禀請究辦盛司馬立卽升坐公案將該船户傳到訊取實供着重笞千板以儆 
[修整電線]  
　　湖口縣一帶電線稍有損壞九江電報局委員盛菊蓀司馬卽飭洋匠帶同工目等借乘義渡局紅船冐雨修理刻已次第完竣回局銷差盛司馬除奬勵工目外並犒賞紅船各水手云 
[商辦要案]  
　　京口旗人閙事一案疉經各員提訊尚未定讞聞常鎭道憲黄觀察於本月初六日乘坐官舫用小火輪拖帶赴蘇商辦此案丹徒縣帥邑尊於初二日交卸後卽於初八日乘坐官舫帶同捕役楊魁大雲坊地保郭標赴蘇歸司詳訊至所押五旗人則依然收押云 
[鐵甕江聲]  
　　京口租界新開盈記廣貨店鋪陳各物異樣鮮新購物者踵接於門不料爲偷兒所見大有垂涎之意竟於初七夜由後墻挖洞而入將大小對時表三十七枚一併竊去餘物絲毫未動次早該店主鳴保報官未審尚能合浦珠還否○焦山救生局董程君蒙沈制軍札 
 
 

Page 3

 
 
委開辦京口新河直逹十鋪俾舟楫可由内河暢行大比之年應試士子得免長江風浪之險是亦極大功德程君接札後召雇民夫於去冬興工開濬甫經三月而數十里之河工業已一律告竣惟金山河口門浮沙甚多隨濬隨淤非人力所能爭不得已禀請黄觀察撥機器挖泥船前往襄辦觀察俯如所請遂委領帶機船之周君良臣於月前駛往開挖約本月内可以竣事矣 
[邗江官報]  
　　初九日通分司項分轉抵揚朱鹺尹文榘委總局聽差李鹺尉翊炘解海分司餉來于少尉莊基奉保甲局委城外六叚初十日海分司徐分轉來揚張鹺尹錫銘委寳坊寺緝私差十一日鄭分轉德璇禀赴淮北差次 
[賽馬屆期]  
　　今日爲西商賽馬之第一日英廨讞員蔡太守循照向章知會各捕房捕頭每日淸晨八點鐘時升堂訊案致賽事旣畢仍照章於九點鐘時辦公 
[會騐死身]  
　　昨報列屍身初騐一則兹悉死者係沈兆龍因牽涉西捕故請西官會騐帶同刑仵書役人等排道至法界會同葛蕃甫同轉帶通曉法文之俞君厚堂乘坐馬車先徃法領事公館晤談片刻旋至英公廨會蔡太守於十點三刻鐘涖仁濟醫院當經醫生欵接俄而法領事莘橋臬君偕代理繙譯業國麟君命駕而至陸邑尊起身讓坐謂領事繙譯曰今日禮拜西例本應停公兹因命案有勞玉趾領事答言照西例應先來此伺候旣來稍遲殊爲歉仄有頃法醫生及仁濟醫院英醫生亦到法捕房捕頭備德祿率同包探王榮培郁庭湘孫錦榮等咸到屍塲伺候英捕房包探陳阿九秦九卿帶同華捕數名在外彈壓領事命捕頭傳九號西捕亞沙坭及經送沈兆龍到醫院之十號華捕前來時已鐘鳴十一下邑尊會同領事醫生繙譯等同檢屍身時適陰雨連綿將屍放在小屋内西醫將藥水搽在左太陽穴側耳細聽繼又將屍抱起聽之邑尊令傳見証人王全生問沈兆龍因何身死須將目覩情形詳細禀明答稱本月十六晚十點半鐘時沈兆龍約同小的及龔阿寳往大東門外索取會欵回時沈在前面上街沿行走小的在中間龔阿寳在後面見有西捕自西而東與沈相碰西捕批沈頰一下繼又拉辮向地下擲去加以拳打脚踢沈受傷倒地旋經小的等舁送捕房當經十號華捕轉送醫院未幾斃命問西捕毆沈時月色明亮否爾認明西捕面目否答稱月色不明小的此時心意忙亂未能認實大約所見者與九號西捕面貌彷彿問爾聞沈與該捕詈駡否答稱並未口角兩下因擦肩走過當遭批頰一下又命傳見証龔阿寳至案問爾與沈等從何處來行經是處因何遭西捕毆打襲稱在南市索錢回至新開河橋一林豐烟店相近沈在前面遭西捕毆打小的相離二丈許見沈被西捕打倒在地繙譯遂將見証所訴之詞向領事細述一徧領事卽向西捕亞沙坭訊問西捕答稱是晚見沈等三人靠在沿河鐵欄杆上我令其走開並未毆打領事問見証曰爾等旣見沈遭捕打倒爲何不喊别捕答稱一霎時心忙意亂不及鳴捕問或者沈身體素來虚弱在路病發倒斃亦未可知答稱實見沈遭捕批頰一下又拉髮辮擲倒在地腰間又被足踢幾下邑尊曰昨據見証供明被巡捕批頰拉辮擲倒受傷加以足踢情詞鑿鑿豈有一人走路自跌受傷之理遂將屍身抬至塲中令仵作用燒酒渾身澆擦如法騐視當據仵作喝報騐得屍身左太陽穴有傷現出傷痕查太陽穴確係致命要穴且鼻孔流血必有内傷左肋下亦有微傷法醫云恐死者素有疾病以致失足跌死邑尊曰不推不跌不跌不死目下傷痕已現可見沈之死實由受傷所致西醫云若欲剖白致死之由須照西例將死破開檢騐臟腑方有端倪領事云據西捕所供並無毆打情事邑尊又將見証王全生帶案詰問王執定前詞邑尊曰太陽穴軟而無骨此處受傷必然致命領事云日前我騎馬出遊中途翻落太陽穴亦受重傷並未致死然則沈兆龍亦未必因此致命邑尊曰此不難罕譬而喻假如西國之表稍受擊動面上玻璃依然如故而其中機器已不免損壞人之受有内傷其理亦是如此况傷痕顯露其爲受傷無疑今日須將致死之由當衆剖明免致日後饒舌醫生云若欲檢騐必須破腹旣係華人破腹後可請華醫檢視邑尊曰華例騐屍向不破腹領事云若欲剖白須照法國例邑尊謂死者係華人應照華例辦理此案若不究辦何以服民心領事云恐沈兆龍醉後自跌邑尊謂凡醉後跌死屍身必軟現在屍身甚硬且面無酒容可見非醉後跌死領事云此處非定案之所容俟二十日卽禮拜二再行會訊邑尊謂此時雖不定案然致死之由必須剖明邑尊當將各樣因傷致命之屍格檢出指與領事等觀看謂從前朱大令在上海縣任内亦有被西人擊傷命案數起檢騐時從未破腹醫生云如係刀砍鎗擊彈傷傷痕在外本可無庸破腹惟太陽穴一傷不致於死故必破腹檢視方有確實証據邑尊謂二十日别有要公無暇會審改期禮拜三上午十點鐘莅法公廨會審可也領事等皆曰敬諾各自散歸邑尊又傳見証王龔兩人問曰目下騐明沈兆龍因傷致死爾等將自行收殮乎答稱待屍親到時卽須收殮邑尊謂醫院不能停屍着卽具結收殮 
[給繳贓洋]  
　　高臣裕之妾郭阿蘇私識顧松林逃在馬本立家然後嗾使龔阿五往竊洋銀金飾旋經高投報捕房由包探將一干人拿獲吊取贓物尚少一千元左右解由英廨蔡太守訊供之下卽將郭氏並顧松林龔阿五張阿黑等一併移送上海縣訊辦並着高自行投質此已詳列前報者也前日下午陸邑尊升堂提訊高臣裕偕抱呈徐忠揚投案訴稱小的係本邑人向爲洋貨生意徐忠揚是小的之婿小的因乏子嗣娶郭阿蘇爲妾已有十載生下一子至今年二月初二日郭氏向妻言因病許愿今日須往酬神倩妻代往燒香妻信之並令孩子出外游玩郭氏遂與顧松林捲逃迨小的知覺四緝無蹤自念一世積蓄一旦人財兩失忿不欲生曾吞洋烟二次以圖畢命經人解救得慶更生嗣經忠揚探悉郭氏等避匿馬本立家當卽報捕拘送公堂轉解到案現在贓物除領去外尚少九百餘元求恩究追徐忠揚供稱臣裕係小的岳父岳母自郭氏捲逃後屢次自盡經小的解勸而止邑尊命提郭氏至案問爾係何處人今年幾歲與顧如何私識如何約同捲逃尚少洋銀現在何處供稱小婦人原籍廣東今年二十六歲嫁高已有九年生有一子大婦兇悍異常時遭毆打去年九月間有擺肉攤之顧松林到我家對門張阿黑家借房居住小婦人每日到顧處游玩遂與私識至上月初二日與顧捲逃所有洋銀被張借去一百五十元我妹亦借去一百元餘被包探吊至公堂已由丈夫收去高又稱小的之婦與郭氏以姊妹相呼素來和好並無凌虐情事邑尊令郭氏跪練良久仍無實供邑尊又提顧研詰供稱小的係川沙人在英界新衙門對面小菜塲擺設肉攤度日郭氏日至小的家内探望旋與私識邑尊問爾等捲逃時在何處聚會答稱小的在虹口買物途遇郭氏據云在家遭大婦凌虐心苦難堪願隨小的過活我告以每日賺錢無幾無力養爾伊稱不妨遂約定是日在四馬路更上一層樓聚會並由小的向新橋地方馬本立家借定房屋旋由龔阿五往竊洋銀我不知情邑尊復將郭氏盤詰供稱别處並無洋銀寄存邑尊謂爾不實供本縣將顧松林上天平架令其吃苦爾心忍否卽令觀看顧上架情形該氏供稱求免動刑小婦人情願供出邑尊謂曰現在照算尚少六百餘元究被何人借去答稱被龔阿五之岳母陸沙氏借去洋三百元又被龔阿五借去洋一百五十元邑尊又提龔研訊據供本邑人賣魚營生所借一百五十元作資本餘被誣指求請鑒察徐忠揚又稱阿五在捕房供明有洋十六包藏在家中皮箱内及恊同包探前往查搜惟見空箱而已邑尊問龔曰爾之妻母住在何處答稱現住南門外薛家浜鴻園茶館間壁邑尊卽飭幹差薛貴恊同該處十二圖地保顧調梅往傳陸沙氏到案一面將張阿黑訊問供稱本邑人向爲小本生理與顧素來相識小的曾向郭氏借洋五十元實不知伊等有捲竊情事惟求恩宥俄而該差將陸沙氏傳到供稱生有子女各一女嫁龔爲室子則駕舟爲業並無借洋之事邑尊一再駁詰始供認借洋四百元邑尊判將郭阿蘇交官媒顧龔張三人分别收所高徐斥退候示陸沙氏着交該差同往取洋至晚間邑尊升堂問案時該差將陸沙氏帶案該氏呈上英洋五十七元尚有三百四十三元求恩 
 
 

Page 4

 
 
寛限二十天分二期歸償邑尊俯如所請卽着交保候訊 
[爭産訊結]  
　　職員司徒榮德投上海縣控稱胞叔長泰無後向以職員兼祧胞叔故後叔母宋氏忽以姚茂林爲恩撫子旋以茂林不務正業被叔母驅逐出外賃屋另居叔母無所依賴遂在山家園親戚家度日今因叔母去世茂林與子蘭生擅將所遺現銀及坐落老閘地方之萬昇醬園房屋契據一併掯匿向論不理親族出塲理處茂林父子一味恃蠻爲此呈控求請究斷陸邑尊卽諭飭原勸親族理處旋因茂林有意抗違經親族顧琴甫等聯名禀覆並據司徒榮芳遞禀控茂林吞産邑尊飭提茂林父子到案並傳同原告於前晚升堂集訊司徒榮德遣子耀祖投案供稱父親榮德年已八旬步履維艱不能來案查叔母宋氏故後茂林並不知照父親擅將遺産一併藏匿迨父親聞信奔喪茂林父子一味胡作妄爲當經訴知親族理處茂林一味恃蠻爲此控案查司徒榮芳係遠房之姪亦無撥分財産之理叩求訊斷榮芳供長泰係小的族叔撫領茂林係屬異姓不能亂宗應請斷給家資司徒茂林與子蘭生同供寄父在日早經分爨現在寄母逝世何能再分寄母祗有房産一所每年收租錢四百六十千並無恃蠻覇産情事叩求明鑒親戚顧琴甫等供長泰之後自應榮德兼祧茂林父子實有不合屢經我等秉公理勸乃茂林等一味逞蠻不可以理喻所遺家産應令榮德與茂林瓜分方爲正理邑尊訊得茂林究係異姓不能獨佔異産榮德本應兼祧毋庸置議惟念茂林一再苦求衡情酌斷每年所收房租四百六十千可令榮德收一百六十千茂林收三百千着茂林將單契呈案另立新契各執一帋所有田單亦須裁開各執至司徒榮芳係屬遠房顯係藉端多事所請各節應不准行並着具以後不准向茂林榮德纒擾切結仍令司徒耀祖司徒茂林當堂具結備查兩造皆遵斷而退 
[英界捕房紀事]  
　　邵德標控陳王氏將外甥女阿四誘來滬上及包探王阿二唐寳榮拘陳王氏等解案各情俱詳前報矣嗣包探復查得陳王氏尚有女孩陳意心寄留吳阿永家深恐其亦來歴不明往問之吳認明受寄因一併拘至捕房押候解送公堂禀請究辦○陸小寳校書喜畜畫眉鳥最是綠窓人早起畫眉時候畫眉嗁閨閣風流絶世無兩每晚將籠懸諸客座令平頭小弟守之某晚失去無蹤四出搜尋始知爲同類楊和尚所竊因據情禀訴捕房捕頭命包探何瑞福詢楊楊稱因與小弟同鄉幼時卽已相識是晚同入酒肆沽飲醉後戯取其鳥如今卽可交還包探令將鳥交至捕房以待發落 
[勝造浮圖]  
　　竊謂救人一病卽救一命實功所著勝造七級浮圖故古人以濟困扶危陰德較尋常爲尤大也敝堂歴年辦理贈藥施醫以救貧病幸蒙各埠樂善仁人惠助一文愿業將本年正二兩月台銜捐欵彚具淸册在敝堂　前焚化爲諸大善士祈福外另按序抄列淸單均經登報叩謝仁施諒荷公鑒兹由三月初一日至十五日復蒙四川揚州天津蘇州無錫好施君子陸續佽助昨蒙天順祥寳號交來存仁堂助市平銀三兩同和洋行程君深泉到堂察悉情形憫彼病黎慨助規銀五兩盤記寳棧交來四川留餘堂紋銀十兩楊世德善士助紋銀二兩共合申規銀十二兩四錢計擲回捐册廿七扣共收到英洋四十二元一角五分九八元廿兩零五錢五分六厘銅洋二元爛板洋二元對開洋四個大錢七百三十文復蒙陳君麗明助旋藥五期諸善士仁囊一解咸沾活命之恩善念所萌默迓降祥之慶拜登子惠銘泐寅衷還祈一祝同仁而作萬家生佛頻施甘露盡起沉疴見義勇爲多而益善隨緣慨助少亦無妨將見累積善功定邀福報矣叩求力助無任依馳[  上海虹口元濟善堂同人等謹啓]  
[惜字良言]  
　　燧昌榮昌等行出賣自來火其匣面仍有字樣間有隨手抛擲辱在泥塗任人踐踏褻孰甚焉勸行人留心拾起以修厥德是所深盼竊思貨物認眞靡不踵門向買卽改用花草人物生意仍舊興旺想各東翁欣然惜字勿以爲儒生常談也河南後人啓 
[浙省撫轅抄]  
　　三月初六日湖南候補府趙紹華禀請憲台賞給咨文往京驗看上虞縣唐煦春專丁來省禀知藩司飭知調補山陰縣叩謝太平縣王壽杷專丁來省禀知藩司飭知調補嘉興縣缺叩謝○初七日王汝霖禀奉憲台給咨赴都叩謝卽辭○初八日夏南鋆禀知順直賑捐委兼收發文移差禀見○初九日籖　候補同知　景夔由京領照來省禀見 
[江督轅門抄]  
　　三月十四日知縣胡廷琛奉府委發審差○十五日知府王澧由蘇州回 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[雲間燕語]  
　　有小張者在松江楊家橋之南開設硝皮坊歴有年所其妻某氏徐娘半老未减丰姿輕薄楊花不免隨風飄蕩張知之亦弗能制也夙與鄰嫗某氏彼來此去蹤跡甚親月初竟被嫗誘至平湖兾圖價賣適有親串某甲在是處銅錫店爲夥知其　略暗倩人藉故留難託稱待有主顧到來卽可撮合一面修書遣心腹星夜報知小張小張正在四出追尋得有確音急赴平湖將婦與嫗雙雙縛住載之回郡解送琴堂想賢有司除莠安良當必有懲一以警百者矣○前月中旬船户朱某滿載米糧停泊漯水渡口適上流糞船三艘一字擺開貫以繩索揚帆飛駛其捷如梭不提防偶一疏虞觸朱船成一孔登時水入沉没波心朱等三人泅水而逃得免溺斃甲乙兩糞船見勢不妙急斷其繩索飛棹遠颺惟徐某一船得以獲解華亭縣縣宰葛明府一再研訊責令賠償洋銀二百元徐刁狡異常明府飭笞千餘惟稱糞由上海虹口人蔡姓處裝來明府移知上海縣提蔡察究○距楓涇五六里許有地名王家蕩者板橋流水曬網和風茅屋斜陽開軒面圃半村半郭盖居然世外桃源焉本月上旬村中人紏集貲財徵優演劇賭徒王强盜者乘此好機會串同某署公差胡姓父子大開賭局誘人傾囊白虎靑龍夜以繼日賢有司有牧民之責奈何不爲鄭之昭而效宋之聾乎○東門外華陽橋附近長生庵有兩老尼居焉粥鼓齋魚頗形寥落惟於禮佛之暇耕織以免腹枵其苦亦可知已不料本月某夜突有兩盜破關直入肆意窮搜尼駭極狂呼盜出利刃戮傷尼之額尼遂蜷伏不敢動任其東翻西倒搜括一空地保意欲彌縫未經報縣然日内已紛紛傳說幾於通國皆知矣 
[接錄勸辦恊濟順直賑捐滬局十六年十二月分淸單]  
　　端未上雲五角王福卿一元胡菊生陳仲甫各五角浦安如二角胡幼吟朱餘生陳晋山各一角薛宜保五角袁篤祜李豐裕高鳴鳳高慶豐施億順高永順陶煥明陶賡唐姚輝各一元高昌鳳施恆益汪正福高問古各五角陳明德五元無名氏二十元朱餘慶五元不書名四元衆善居七元潘駿一六角陸伯英顧康如沈壽臣各四角鞟菊坡彭振卿各二角李芝卿李元伯各四角口黑杭居平陽溥氏一元鳴記三角成記二角卿記一元篤記五角屏山外史吉記各一元餘記慶記各五角寗波府胡勸集各户生琛洋二元存德堂李十元得利四元廣泰同生利廣豐洽各五元恆和洽興各三元張書記五元敦本堂李晚香居胡敦本堂陳名教堂張留耕堂余靜彰同生同豐木行稽善堂長豐行存心堂李留香書屋各一元章啓記四元婁縣張勸集各户恆益典全大典裕康典仁泰典峰大典全豐典順昌典瑞和典各四元金記和記承記子記朗記增記溪記如記森記各二元吳景隆四元吳樹堂一元不書名五角吳永源一元不書名五角春和泰四元滿崑生一元合盛和各一元汪錦堂不書名二元不書名一元吳永大凌義泰各五角張裕和一元通惠十元子系二元廣大五元樂琴書屋通裕坊才德茂各一元甡源莊十元祥泰豐四元聚源二元森泰康泰通利源堯記各一元阜成號三元五角姚同和一元萬成海三元徐如盛福昌源唐元和黄玉豐各五角益林豐一元萬華四元文寳二元王永森顧鳳記各五角孫元昌一元章日大章一大各二元不留名三元章恆大二元履泰祥一元祥泰日泰各三元益大二元徐照源一元顧甡祿二元胡恊成恊豐號各一元五角端泰號一元聚昌號愼順號孫廣豐各二元東同豐恊和祥二元五角泰源湘一元　信來三元正祥茂一元許久大五角杜大生二元華源興華海記夏義隆倪瑞豐義泰德大順各一元夏永豐五角泰永隆一元聚平安五角不留名周萬昌各一元南隸草堂二元映雪書屋仁壽堂吳程卷石桂馨書屋碧梧舘一葉軒五悔六齋各一元王曾偉桑愼餘各四元桑麗記桑淵記各三元不留名張一元郁學周二元沈葵三元不留名顧二元沈卯東沈枕善各一元不留名王不書名吳不書名姚王安雅各二元王裕記一元瑞記四元不書名不書名謝不書名楊各一元朱樹德朱立本各八元張安素二十元西灘各米行十六元汪凝輝二元洪茂源三元萬太二元三太益林豐各一元花業唐隆太五角蘇信源二元聚太一元大全二元黄雲門黄景君各五角各布業四元鋤月軒二元許知止四元張安素十元姜世澤孫求是各二元鄭寳仁章寳華朱文蔚各一元世思姜姜孝友不書名各五角于世壽二十元徵本堂陸元張慈蔭費月舫各二元源泰一元恊昌一元姚景賢二元萬昌祥萬盛祥各一元崇雅堂錦章各二元陳永興不留名宓不留名未各一元綠蕉軒惠松蔭居惠曹正盛各五角迪松居惠迎輝堂蕭琴韻居胡不留名周馥記雲怡堂陸陸左宜愛　軒盛各一元瑞記五角天元齋正泰成各二元同錦昌一元同盛正二元春源一元元泰恆泰各一元五角恆潤一元黄信隆二元益興裕五元席詒穀一元嘉種堂張恆安居士各五角敦厚主人惜花女史債雲女史芳寶吟寳各一元七齡童子八齡童子各五角瑩如女史疏影詞人樹萱老人各十元峰柳山人十六元山柳閑人一一元趙愼修六元不留名隱名氏各一元趙松桂二元同泰園不留名有心無力各五元樹德堂馮華婁公堂各二十元沈允成許文源各十元義順園三元不留名俞同雙園人和坊洪茂源萬春園祥元坊鼎隆坊各一元楊寳善符愛日符叙倫趙傳經大漲涇米行各四元黄求仁夏養和黄德馨順泰木行不留名米竇長春楊海早仁記恆各一元陳耕緣二元楊遠峰王藴經曹萬豐天如平原居士不留名米不留名陸靑松居士各一元大生祥不留名方五角倪　記米和貴林聚源胡材驥各一元不留名不留名楊蔡餘頤各五角炭業森泰王聚茂各二元馬生和周成茂周萬生李海泰大興隆各一元貴雲樓募四元費月方費澹人陳杏邨高鍾毓各二元高寳書一元高敬業二角高肖愚一元五角薛韻軒三元費福元一元陸桂松二元同興肉莊一元吳桂堂三元周虞笙二元周賜福蕭靜卿各一元高迎旭三元龔鳳標周芥山各一元五角姚春和五角山琴齋山坤江各二角五分山長畊山忠奎各三角五分山義和楮經訓經余各一元郁志遠　房九元周信孚方務各一元朱安業夏慶德徐寳宗瞿介福五角無名氏十一元五角甬江怡記銅洋五十二元雲間主人銅洋二元問心氏一元太森烟莊洋一元銅洋一元邳州楊勸集各户魏騰驥錢一千文魏騰昆五百文無名氏三百文樂善老人至誠堂五柳堂各一千文沈東家七百文孫成泰三百文邳鹽局一千文康幹臣三百文張永昌四百文李德身姜雲生周世雅堂各五百文無名氏一百八十文邳州趙村驛一千廿文金大興無名氏石無名氏柳各一元盧復盛二元王正和營記合肥無名氏各十元合肥無名氏求親安十元不書名四元味蘭齋二元心記四元 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十七年三月十一日京報全錄]  
　　宮門抄○發抄硃批五道○雲督王等奏剿辦土匪情形摺○又奏叅革遊擊審辦片○又奏請議卹片○直督李奏請議卹片○三月十一日吏部翰林院廂藍旗值日吏部引見四十三名虎槍處五名奉宸苑四名正黄漢二名正白滿六名○那公續假十日○惠昌如松預備召見○召見軍機許應騤惠昌如松○發抄岐元奏遵保查辦番案出力員弁請奬奉硃批該部議奏單二件片一件併發欽此○又提督劉玉田等賞還頂戴奉硃批着照所請該部知道欽此○王文韶奏第四卯新海防捐奬奉硃批户部議奏欽此○又葉凌雲等署雲州牧等缺奉硃批吏部知道欽此○譚鈞培奏五品頂戴周志方請卹奉硃批周志方着交部旌卹欽此○○雲貴總督臣王文韶雲南巡撫臣譚鈞培跪奏爲土匪滋事闌入縣城當派兵團卽日剿除收復謹將辦理情形恭摺馳陳仰祈聖鑒事竊查滇省自經兵燹地廣人稀毘連川界各屬貿易開墾半雜川民引類呼朋喧客奪主歴經嚴飭地方官妥爲彈壓認眞稽查在案正月十二日申刻忽據離省九十里之富民縣紳士張紹謙等飛報到省據稱該縣知縣端木鴻鈞泰臬司委赴離富民一百二十里之祿勸縣會審謀財害命檢騐骨殖一案於初八日起程前往縣城空虚突有四川會理州人黄二布客卽黄子榮及其兄黄子富弟黄子華爲首僞稱大帥主二帥主三帥主紏約川滇兩籍無賴約三四百人於十二日寅刻闌入富民縣城先搶縣署倉庫刦放罪囚殺斃署中親屬家丁十一人汛官陳天壽率兵巷戰力竭捐軀署典史馬乾效死勿去駡賊被戕兩學教官乘間出城赴鄉齊團該紳等得悉亂耗禀請發兵剿辦前來臣等聞報不勝駭異當卽札委管帶綏靖中營副將張紹模管帶綏靖右營總兵楊發貴各率所部立刻拔營星馳出省一面飭該管道松林密諭張紹謙等赶緊集團約以卽晚齊抵城下會合並以縣令出差汛官殉難兵團無人聯絡復派雲南府知府陳燦城守營叅將張鳳鳴帶領親兵哨隊會同張紹模等飛速前往當於是日三鼓齊抵富民端木鴻鈞歸途聞警亦卽繞道馳回其時該教官等已率同紳團直逼城根官兵繼之立時奪門而入殺賊四十餘人生擒二十一名餘匪棄城奔逃此十二日一晝夜間土匪闌入富民縣城及兵轉復城之實在情形也十三日陳燦訊取賊供知賊首僞主帥黄子榮黄子富等寄居武定州之羅家莊距富民八十里因商定陳燦張鳳鳴留辦城防張紹模楊發貴率隊跟蹤追賊十四日馳抵羅家莊控知黄子榮弟兄並未逃歸當將賊屋焚燬一面安撫居民詎有黄逆同鄉親家李三布客卽李憎與黄逆先期密約結連黨羽僞稱大帥意圖襲取武定州城互相聲援署知州花城署武定營叅將潘永勝偵知賊情預爲戒備十四日丑刻果有匪徒二三百人乘夜直撲州城幸兵民聯爲一氣分投迎擊陣斬賊匪二三十名奪獲槍械多件賊始敗退先是距州城十五里之祿勸縣於十二十三等日地方迭傳警報該縣城垣卑陋向未設有營汛部選知縣李卅琛到任甫及一月教官馬佩琮以採辦祭器到省倉猝之間難爲守計當飭典史姚紹瓊赴鄉號召團練限十四日齊集縣城固守不料僞大帥李憎等卽於十三日夜間分遣匪黨攻撲州城自率悍賊竟於十四日卯刻突入縣城搶刼倉庫縱放獄囚李世琛知事不可爲衣冠端坐大堂駡賊被害情形至爲慘烈花城潘永勝聞信立派把總張其仁抽調營兵並撥團丁二百名馳往救援姚紹瓊招集鄉團同時麕至張紹模楊發貴於羅家莊探知祿勸有變亦極覓間道馳援卽於是晚四鼓襲城而入殺賊數十人僞大帥李憎僞先鋒李輔臣僞軍帥趙信五等率其餘衆奪路狂奔我軍跟追數里擊斬逆匪百餘名李輔臣趙信五亦斃於陣並將逆首僞大帥李憎生擒解省此十四日一晝夜間土匪闌入祿勸縣城及兵團復城之實在情形也臣等查此次變起倉猝其著名賊目大率皆四川會理州人而本地匪徒隨聲附和則以武定祿勸元謀等處爲多臣等自派兵收復富民後旋於十五日遽聞祿勸之變復經遴派記名總兵馬維騏招集舊部編爲綏靖選鋒營卽於次日成軍飭速取道安寗州黑鹽井繞出元謀之前以防賊匪偷渡金沙江竄入川界致成不了之局固不料數日之間卽已竣事也連日接據武定羅次縣先後禀報搜斬逆首僞三帥主黄子華及黄子榮之子小黄三並生擒逆首僞大帥主黄子富解省研訊黄子榮下落據供業已死於亂軍之中臣等未敢遽信仍嚴飭各屬上緊搜捕勿任漏網並檄委馬維騏周歴元謀武定祿勸羅次富民等屬會同地方官紳辦理淸查整頓團練俾匪類無從匿跡庶地方藉可相安是役也三日之間兩城被擾匪徒喘息未定尚未及蹂躪地方卽經次第規復立就殲夷不特在事文武尚屬得力卽就地方紳團亦實深明大義奮勇可嘉自應仰祈恩施用昭激勸謹另繕淸單恭呈御覽其餘在事出力之官弁紳團不無微勞足錄可否容臣等查明擇尤酌保恭候諭旨遵行其駡賊被戕之祿勸縣知縣李世琛署富民縣典史馬乾力戰捐軀之補用把總富民汛外委陳天壽應懇天恩飭部分别從優議卹以慰忠魂陣亡之兵勇團丁俟查明另行核辦所有地方文武各官或會合兵團殲除或先期奉委並不在城伏求逾格施恩免予置議謹將土匪闌入縣城卽日剿除收復緣由合詞恭摺由驛馳陳伏乞皇上聖鑒謹奏奉硃批另有旨欽此○○王文韶等片再臣等於十四日接據祿勸縣知縣李世琛禀稱十二日風聞富民縣城有匪徒滋事之信祿勸係屬連界亟應赶辦城防業經檄飭在籍紳士遊擊王釗摾募土勇二百人以資防守等情當經批飭嚴密防範毋稍疏失去後乃於十五日亥刻忽據王釗來省報稱祿勸縣城於十三日夜被匪闌入縣令被戕懇請札委該遊擊招勇前往　辦等語臣等以該遊擊係奉本縣檄飭募勇防守縣城當匪徒入城之際何以並未竭力堵禦迨縣令被戕又不能帶同紳團立時剿辦核其情節支離正深詫異卽據武定州營會禀祿勸縣城於十三日夜被賊滋擾當經調派兵團督飭該縣典史姚紹瓊雞街汛官張其仁等於十五日寅刻將賊匪擊散收復縣城訊據賊供王釗有濟賊軍火開門納賊情事禀請密拿嚴辦又據雲南府知府陳燦署富民縣知縣端木鴻鈞禀稱據聞此次祿勸之變係該縣紳士王釗爲賊内應現聞其濳赴省垣報信請兵希圖掩罪冒功該紳隨帶十餘人行經富民縣屬夜行晝伏形跡可疑應請就近拿辦等情當飭臣標中軍將王釗拿解管押發交臬司　行訊究相應請旨將副將銜補用遊擊王釗先行革職歸案審辦如果訊有確供當卽恭請王命立正典刑以爲通同謀叛者戒理合附片陳明伏乞聖鑒謹奏奉硃批王釗着先行革職歸案嚴行審辦欽此○○王文韶片再查川滇接壤以金沙江爲界畫滇省武定州屬縣二曰祿勸曰元謀元謀居金江之濵渡江而北爲四川會理州界綿亘千里藏奸尤易元謀僅隔一江内地土匪往往勾引川匪過江滋擾蹤跡飄忽出没無常最爲滇邊之害知縣傅炳墀在任年久熟悉情形防範不遺餘力一經盤獲審實立卽盡法嚴懲冀匪徒稍知歛戢而閭閻良善壐以安全乃疾惡愈甚積怨愈深本年正月該令因解錢糧銀兩晋省於十一日傍晚行抵武定州屬之冷飯鋪突遇匪徒數十人各執刀械擁至輿前該令用言開導匪黨不由分說直前行兇該令隨身丁役僅止數人赤手空拳勢難抵敵登時被戕並殺斃隨從丁役四人該匪等戕官後將銀兩搶去紛紛竄逸是夜因有富民之變報由武定州馳禀前來臣等查元謀縣知縣傅炳墀平日安良除暴早著政聲求之牧令中實不可多得以查辦匪徒執法嚴明以致結怨匪人竟遭不測迹其死事慘烈憫悼實深除飭武定州將該令忠骸騐明棺殮並身後一切事宜飭該家屬妥爲料理外合無仰懇天恩俯准將同知銜元謀縣知縣傅炳墀勅部從優議卹以慰忠魂而旌臣節出自逾格鴻慈謹附片陳請伏乞聖鑒訓示謹奏奉硃批傅炳墀着交部從優議卹欽此○○李鴻章片再海防水陸各軍積勞病故員弁例應奏懇賜卹兹查有記名提督石精明等十五員歴在北洋海防營次冲冐寒暑實力操防不辭况瘁積勞致疾先後在營身故深堪憫惻據各營統領營官呈請奏卹前來臣覆查屬實除飭取履歴咨部外理合繕具淸單恭呈御覽仰懇天恩飭部各按原銜升階分别從優議卹以勵勤事伏乞聖鑒訓示謹附片具奏奉硃批着照所請兵部知道單併發欽此 
 
