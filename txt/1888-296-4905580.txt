# 1888 - 296 - 4905580

 

Page 1

 
 
[新印浙江闈墨出售] [  申報館主人啓]  
　　浙闈揭曉本舘亟覔聚奎堂原刋闈墨用新鑄鉛字赶緊印成計文五十餘篇冠以主司同考官銜名及題名全錄後附試帖詩刻已裝釘成書毎本售洋七分諸君子以先覩爲快者本埠請向南北申昌及各書坊購取外埠則概歸各處申昌發售其餘各省一俟購得卽當陸續刋印此佈 
[本館告白]  
　　啓者古今圖書集成第一次出書四百零八本第二次出書六百本裝釘旣竣卽經本舘詳加檢點本數無訛然後盛以木箱黏以封條及與股諸君付足第三次銀來舘取書本舘又必請其當面點過誠可謂愼之又愼詳益加詳矣不料邇來屢有人藉口於書本短缺函索補添不知此書係用活字印成並無零餘且難續印倘必齗齗索補勢必將所存整部者拆散不全不特本舘受虧卽與股諸君亦未免近於不諒爲此再行布告伏乞於取書時細加查檢免致事後嘖有煩言大雅諸君尙其俯鑒 
[一百六十七號畫報告白] [  點石齋啓]  
　　世傳蓮池大師彚儒學佛早悟三空獨於春秋兩闈放榜之日春心不能無稍動可見金榜掛名實人生第一快事泥金一紙淡墨數行雖非箇中人亦幾欲頂戴而誦千佛名經焉客有自金陵來者談及揭曉之日觀者塞途莫不引領跂足如景星卿雲先覩爲快爰譜爲圖并全錄新貴姓名以見兩主試玉尺量才得人稱盛云准於廿六日出售○再是册首頁因增入題名全錄所有應列之戰績圖暫緩至下期補印餘附無所增减此佈 
[徐園菊宴小記]  
　　上海爲通商埠頭平時紅塵滾滾高十丈許所謂花天酒地者花則解語之名姝也酒則如澠而牛飲也求其享一日清閒之福亦不可得然毎當春秋佳日輒有花會春則品蘭秋則品菊往往在城中邑廟花園内園門平日不輕開至時始開而游人之一擁而入者不啻如潮如海雖有名花之羅列無從賞玩盖人皆重足而立踵趾相錯花之下惟見萬頭攅動而已余昔時曾一過之見短衣草屨者亦雜乎其中操土音謂某花瓣肥而葉大乃是佳品某花細瘦是爲劣品大都所謂以皮相者勢利齷齪之見一啓口而畢露斷不可以一刻耐聞且若輩肩闊腰粗身强力大横衝直撞更無從挿足其間回頭對花謝不敏望望然去之歸而腰痠背疼者累日甚矣哉雅俗之不能並立若是夫去年秋間吳子渭聘與陳子湘梅設菊花會於城外大興里藉此以收捐資助賑濟余美其於游戲中不忘行善曾爲記之然其地則仍在閙市中究無園林之勝也港北徐園著名已久亭臺池沼處處引人入勝遊人往往不憚跋涉歴玩終日而不知倦主人風雅無匹特設楮墨以徵題咏騷人詞客亦樂爲之題佳句積成卷軸矣戊子九秋主人又羅致名菊多種分布於内外亭臺問一望如天孫雲錦自九月二十四日起并有燈謎詩虎俾於賞花泛菊之暇藉遣雅興是日主人設宴招余對菊開尊適值星期稍暇徐郎介玉又適由蘇言旋遂於午後挈之同往未及門見車馬之伺於外者途幾爲之塞入門則見遊人如蟻逐隊偕行然皆頂趾無俗骨亦不聞喧譁之聲紛櫌之形有與名姝同來者衣香鬢影與輕裾白衿相掩映於長廊曲檻之間有倚欄調鸚鵡逗之作西語者有涉假山之巓以望遠者有兩人對弈者有一人獨步者有呼酒豪飲者各適其適一無所拘人行菊花叢中恍如雲蒸霞蔚主人尙在指點位置吳子渭聘與李子麗卿實左右之其中佳種不可以僂指計舊種不計外其新種之尤超絶者余爲記其名焉曰瓊樓玉宇則潔白無纎塵而又重臺者也曰夕陽　照則稍帶紅色曰海上金鰲色黄曰紫綬金章則半紫曰楊妃吐舌則紅點斑然曰玉壺春色則紅心微露曰粉背原砂則白如雪而紅如血煊爛無比曰青蓮居士則花開散漫飄飄欲仙心中作淺碧色曰紫衣萬點則又紫色中之别種曰如來寶相作金黄色而色澤圓滿曰剪絨胡蝶象形惟肖曰銀角夔龍則白花而長瓣可數寸許曰旭日東升則紅豐奪目曰銀盤托翠則白花而中含緑色嬌豔欲滴又有金縷衣金龍爪金百合金松針古銅針蜜卍字皆黄色而其中名施黄者尤異蓋以姓得名如牡丹之有姚黄也曰女龍袍則黄花細瓣極爲可愛雪獅毛冠玉白白龍鬚萬卷書銀光蟹皆白色惟鴛鴦錦則兼有之至太師袍天官紫皆紫色孩兒面月華球醉姣容賽洛陽皆淡紅色而緑色者則惟有緑毛刺及奇緑二種至於墨麒麟一種則卽所稱謂墨菊者極難得之品憶幼時爲人題墨菊詩有句云有時明月籬邊照影裏花間色總同蓋知有此種而初未嘗見之不過以意爲之想當然耳抑知菊花中竟有此一種則余之詩亦可謂不幸多言而中者矣余苦看不甚清介玉爲余言其狀渭聘爲余指其名介玉謂余曰賞花若此不亦苦乎余笑應之曰此則所謂苦中作樂者也評菊旣徧命介玉擫笛歌九秋吟壁上瓷瓶貯花懸貼瓶中花隠隠若點頭狀有能歌者咸爲余和之時則天氣微凉秋風颯然遊客漸散猜燈虎者各持彩物欣欣然歸主人復折柬招客卽於花叢中開筵暢飲余乃飛箋召陸氏二小孟劬仲勸又招陳金玉詞史至令度曲而命介玉握笛爲之倚聲焉同鄉張君幼亭韓子槐君皆在坐興高采烈席將終復與主人拇戰賭賭贏吃輸唱主人負爲歌粉蝶兒醉春風一闋而後散余與介玉同歸途中互述所餐菊花之名僅得以上數種餘皆忘之介玉曰若至明日則所忘者益多不將負此秋容乎乃挑燈拂紙研墨促余記之至脫稿後始辭去蓋已魚更三躍矣 
[諭旨恭錄]  
　　九月十五日奉旨工部郎中員缺着文冲補授昌陵工部員外郎員缺着崇本補授昌西陵禮部員外郎員缺着咸茂補授盛京册部員外郎員缺着達清補授郛安仁着交部記名以直隸州知州用截取中書譚祖昌着照例用分發直隸道張蓮芬福建知府邱晉昕山東同知朱敬之北河同知夏士浤廣東同知孫鴻勳四川直隸州知州余維嶽浙江通判李濵福建通判葉贊廷廣西通判沈秉炎謝式侯四川知縣陳　昌山東知縣丁乃清許鼎九河南知縣吳季昌福建知縣徐錫祉江蘇知縣林鈞澤浙江知縣梁　仕湖北知縣徐嘉祥四川知縣徐壽昌雲南鹽大使徐元勝廣東鹽大使傅樹清兩淮鹽大使王鍾貴俱照例發往俸滿知府倭什鏗額着回任保舉甘肅直隷州知州朱宗祥湖北知縣汪洪霆山東知縣秦瑨山西知縣吳昺璋浙江知縣李繩祺俱照例用欽此○十六日奉上諭巡視中城給事中文敬等奏援案請賞外城粥廠粟米開單呈覽一摺現在節交寒令貧民生計維艱所有中城之朝陽閣城東之臥佛寺育嬰堂南城之打磨廠西城之長椿寺磚塔胡同北城之圓通觀梁家園各粥廠毎月共需粟米三百三十石加恩照數賞給自十月初一日起由各該城咨明戸札倉部給發該給事中務當督同紳士妥爲散放無任侵漁單併 
 
 

Page 2

 
 
發餘依議另片奏請賞給崇善堂等處米石多等語崇善堂等處各廠收養貧氏人數衆多米石不敷支放加恩着照所請所有清化寺街之崇善堂梁家園之百善堂太清觀之公善堂三處煖廠各賞給小米三百石教子胡同之禮拜寺賞給小米三百石朝陽門外南海會寺崇文門外玉清觀各粥廠並崗子上興善煖廠各賞給小米一百五十石東便門外三忠祠粥廠賞給小米一百五十石以濟窮黎該部知道欽此同日奉硃筆遣松溎爲繙譯正考官豐烈爲副考官欽此同日奉硃筆内簾監試着麟趾周天霖去内塲監試着崇林步青去入號巡察着成斌何福溎去欽此同日奉硃筆這塲内督理稽查着左翼副都統桂祥右翼副都統克勤去欽此同日奉旨這受卷等所官着圈出李文晉春慶清維堃倫希圖布保齡去欽此 
[本館接奉電音]  
　　昨接在京友人發來電音有本月二十四日諭旨二道敬謹譯登○九月二十四日奉上諭廣東瓊州鎭總兵員缺着差桂題補授欽此同日奉硃筆龍湛霖補授詹事府少詹事欽此 
[長崎近事]  
　　東瀛新聞紙云長崎於本月十九日晚間八點鐘時有法蘭西兵船水手七名登岸飲酒醉後滋事其因何肇事不得而知當滋閙時長崎店鋪及各項人等將該水手圍住後有巡捕二名到塲彈壓無如各人聲勢汹汹不能爲力二捕爲衆人毆倒在地水手等寡不敵衆紛紛逃竄内有一名竟被衆人毆斃頭破血流報官後查得毆斃水手者乃長崎之木工也現在兩國官吏查究此事未審作何了結也 
[漕督出缺]  
　　漕運總督盧藝帥於本月十四日子時在任因病出缺由淮揚道馳禀督憲除循例委淮揚道代拆代行外聞督憲已於十八日馳驛奏請迅賜簡放矣 
[出殯誌盛]  
　　原任江蘇按察使張屺堂廉訪擇於本月十九日開吊廿二日出殯是日署前擁擠不堪觀者塞途鐘鳴九下諸公子奉柩出署前導有撫標親兵營馬上吹手及八標鎗後則繼以銜牌二十餘對影亭　座對馬十六騎均以各房書史中之所幼者爲之翎頂輝煌徒步送者不知多少最後則靈轝以三十六人負之以行材槓則龍頭鳳尾諸公子涕泣相從兩旁觀者亦爲之感動沿途官紳奠祭約有數處自崧中丞以次均於胥門碼頭恭祭喪儀之盛爲宾今所罕見也 
[罪名覆准]  
　　丹徒縣驛書拆閱船政大臣奏摺一案業經審明定讞將驛書擬以杖徒並將署丹徒縣王小安大令交部議處現在奉到部覆罪名依議王大令議以降三級調用係公罪准其抵銷 
[戊子科山西鄉試題名錄]  
渠本翹祁縣廪　閻雙玉太谷附　馮文瑞萬泉增　齊廷藩介休監　侯坦臨汾附　趙子瓊埻縣拔　鄭弟冒稷縣附　李樹喬臨晉廪孫兢興縣廪　李景星定襄廪　張秉佺保德增　武紹元河東附　武培元河東附　劉如衡忻州廪　叚國士稷山附　高錫華祁縣優高正祿絳州拔　米毓瑞忻州拔　王朝瑞盂縣附　姚桂茗永濟廪　陳如壽靈石廪　本澍棠平定附　劉秉鈞遼州拔　靳給祖安邑附李繼訓文水附　劉如訢臨縣附　竇新喬平定優　王鍾福太原廪　樊遇丁夏縣廪　張汾太介休廪　崔應福曲沃附　葛文謨河東廪王桂林榆社拔　紀光弼懷仁廪　趙淵河曲拔　羅綺珍長治廪　張夢蘭靈石廪　張宦渾源廪　錫齡歸化附　王晉祺榆次廪楊克烈河東廪　李繼翺河東廪　韓坰洪洞附　張其仁定襄附　解顯邦聞喜增　劉煥斗平定廪　張長福趙城拔　霍瑞舂壽陽廪李繼韓鳳臺廪　郭昇徐溝附　李晉奎榮河拔　申應樞祁縣附　石登元平定廪　劉漢陽五臺貢　王廷翊芮城附　李鑑耀洪洞廪瑞廉綏遠附　常曜宇崞山附　張捷浮山廪　崔埻汾州廪　孫善政應州廪　王汝楨主原廪　張巽德盂縣廪　徐培猷保德拔趙浲源河津增　李春和忻州廪　岳亮采祁縣優　胡繼業五寨拔　白銘鼎汾州廪　叚珍榆次附　侯允治介休廪　鄧邦彦靈邱廪 
[副榜]  
梁志仁臨晉廪　王鴻賓趙城廪　白純束安邑附　傅汝枚陽高廪　張鳳翔大同廪　任賓祚汾州廪　趙維翰盂縣優　王洙汾陽廪朱瑗太原廪　樊象嶸崞縣廪　馬希隆祁縣附　宋賦梅聞喜廪 
[批示照登]  
　　天津鐵路公司上李傅相禀帖昨已錄登報章兹又得友人抄示傅相批諭令再列諸左方查閻莊至天津一帶創辦鐵路大工告竣已與唐山原有鐵路首尾銜接昨經相閣爵大臣親臨查勘沿途路工並建造橋梁及車輛棧房旣極堅實合法而轉運行駛穏速駮輪船實有過之將來調兵運械洵屬便捷異常緩急可恃現值工程蒇事自應咨呈海軍衙門查核以完前案至所稱鐵路股商禀請接造天津至通州鐵路查核原禀有益於公家商民者五端係屬實在情形刻下唐山至津濵海鐵路地尙偏僻運載已見暢旺通州一路當南北衢衢商旅生意較爲繁盛人皆樂於附股若准接辦於衆商股息内提十成之一捐助海軍要餉庬於公家商民兩有利益且與原奏京外開礦各處均可次第興辦之語亦相符事似可接續興造藉廣利源候將股商原禀咨送海軍衙門查照核奪奏辦示復再行飭遵仰仍轉飭鐵路公司將津沽造路用欵尅日繕清呈報查核繳 
[潯陽瑣誌]  
　　九江北岸小池口孔壠一帶向以棉花爲生意大宗毎當日麗秋塍萬鈴吐雪紅男緑女採擷盈筐較之西浙蠶桑其利尤饒數倍焉今年花市自八月月迄今生意雖不及從前之熱閙然較之去年略有起色米價上熟者約毎石三千文左右中等者二千七八百文下者二千文内外云○新壩某姓婦晨餐後在河干澣衣適一柴船順流駛下偶一不愼將婦碰入河中舟子並不救援竟自揚帆而去幸河水尙淺得以攀援登岸未占滅頂之凶然衣服淋漓已如雨後飛花擢殘狼藉矣旁人見舟子忍心不救大抱不平將船拘住理說不知以後作何了結○北岸蘆荻花一白如雪江水漸落無復拍岸平堤霜降前天氣驟寒居民易單夾而禦棉衣猶復鷺肩雙聳毎當風清月白細聽江上琵琶白傅秋懷不覺凄然欲絶矣 
[臺嶠郵筒]  
　　日前埻南有事兵輪數日一次往來不休惟該處口岸極深風浪又大輪船至此不能下椗官軍上下船板不敢運送皆用竹牌往來以其吃水不深隨浪上下能免傾覆之虞也一日統領該處鎭海後軍張月樓總戎之公子因公須至臺南隨帶差弁四人擬乘伏波兵輪前往當上船時因風浪極大遂用竹牌撑往開行不遠忽一陣狂風將浪吹起高有數丈諸人立脚不穏盡覆於水其三人者均占滅頂惟張公子及一杜姓差弁被浪打回二人於昏聵中手援竹牌似有人助之以登者當由伏波兵輪救去始獲無恙死生有命不益信哉○臺北撫署前有同鑫茶館一所爲金陵某教門所開有彭姓者亦係金陵教門寓居其中一日清晨彭方在座啜茗忽來一年近五旬之老媼亦係金陵人口操土音與彭爲銀錢糾葛始則唇鎗舌劍旗鼓相當繼則鼓欲肆蠻兩手將長凳舉起勢將逞兇嫗心不甘謂彭多方欺侮不如捨此老命與之背城一戰嗣經旁觀觀解將嫗拖出始幸無事有知其事者謂彭品素不端情同詐騙本在某署充當差官後經革出在金陵時欠媼洋一百五十元屢冋索償均置不理此次彭又來臺故嫗追蹤而至冀向某大憲前與之理論云 
[司馬遄回]  
　　松海防同知劉乙笙司馬前晚回滬署中執事人等鵠列碼頭迎迓司馬旋鳴騶返署 
 
 

Page 3

 
 
[移請查明]  
　　英人華格代大丹國人愛勃來控無領事經管之西人開利虧欠土價銀兩一案疉經蔡太守會同賈副領事會訊尙未定斷兹據華格禀稱開利將往他處遂傳開利到案太守會同賈副領事諭開利曰此案現須詳請蕪湖道憲札縣查明桂華白究竟銀歸何人理還覆候判斷爾須交保候示不得遠離開利唯唯而退 
[押令贖田]  
　　陸驛梅將田地押與有恒洋行金世美延不向贖由經管之華格控請傳追已列前報此案經蔡太守移文寶山縣查明能否丈量過戸旋接寶山縣葛邑尊覆文太守傳陸於昨午前會同賈副領事覆訊太守諭陸曰接到寶山縣來文内開前奉各大憲行文寶山縣境内田地不准永遠出租與洋商嗣有寶邑民人姚長寶將田永遠租與禮記洋行詳請前任邵道憲塗銷租契又有陳朱氏將田租與西人沙利馬發寶將田租與西商之事均經詳道誩銷今陸驛梅將田柢與西商之事立有期限逾欺歸田直與永遠出租無異且陳史氏馬發寶曾經傳案申斥陸則明明從中取巧未便丈量歸田請勒令陸驛梅備銀向贖等語照此辦理爾當即繳本利陸稱職員之田值價二千七百兩當時祇抵洋一千一百元將滿期時原欲召賣歸還抵欠被金世美登新聞紙告白作爲抵絶以致西人老介介不肯受買告白稿呈閱以後又被控告由前任黄羅二憲訊問延擱至今太守謂爾將田抵與洋商旣然洋商不能管業又不能收租本利無着爾則優遊自得天下有此便宜事乎徐浩元稱刊列告白係在抵期已滿之後抵契及告白呈閱今核本利洋共二千六百元太守又問陸意欲何爲答稱容將田另售請爲斷定數目太守謂抵洋一千一百元照加利息毋需判斷隨飭將陸驛梅押令贖田 
[上海縣署瑣案]  
　　浦東二十上保十五圖人徐阿興偕地保張阿木投縣訴稱胞兄阿棣向爲薙髮匠本月十五日與鄉人梅柏松因打牌口角以致扭毆驀被拳傷延至昨日殞命現梅已逃匿蹤跡全無王雁臣司馬着候核示施行○前日傍晚時王錦源趙達三張守之黄雲祥石友芝顧吟園張金福等七人扭王子明至縣訴稱王因造屋虧欠磚瓦石灰木料工錢等項共洋一千四百餘元向索躭延意圖吞没值日差禀明帮審委員將王看管以候訊供辦核 
[英界公堂瑣案]  
　　韓萬生稱在石路衣莊生理昨有張順高來揀買衣服八件交存銀洋二封據言内共一百五十元囑俟取衣去後再來算帳及開封點數皆是鉛餅顯係有心誑騙爲此交捕送案鉛餅呈騐張供寗波人年二十五歲此事係王明高主使現在惟求施思蔡太守以張有心欺騙可惡已極商之賈副領事判發捕房管押六個月以儆鉛餅銷毁○包探秦少卿稱伶人想九霄投捕房報稱在戲園門口坐東洋至大興里有山東口音者三人硬要借洋一百元情同拆梢黑暗之中莫辨何人請爲查訪在後向天津山東人查訪知向想九霄拆梢者乃是王小梅爲此拘案想九霄稱伊等勢甚洶洶當走散時揚言仍要借洋爲此報捕其時尙不夏月恒及車夫余阿大眼見夏余同稱見五向想九霄硬借洋元王供山東人欲尋新丹桂戲園中之劉二八向想九霄問信並無硬借之事蔡太守以王小梅平空圖詐殊屬可恨押候備文遞籍不許在滬逗遛違干究辦○包探陳阿九拿獲竊犯陳春山及其黨丁來友飭查有無别案再行解訊已列前報昨據該包探禀稱查得陳春山係老賊今行竊法租界昇園茶舘之水烟筒十六枝又竊陳正福之衣服又竊英界余阿金陳桂元之單夾紗綢衣服均已吊贓送案昇園荼館堂倌趙阿金陳正福余阿金陳桂元等均投案請爲領贓丁來友供不知陳係竊賊因此代爲質衣該包探又稱陳與丁串竊各家之物蔡太守隨判陳春山發捕房管押六月丁來友押三月起案之贓交各失主分别認領○陳仁才稱係寍波人現開銅匠店留同鄉人陳阿二學習生意詎被行竊銀練銀匙等件私逃出外尋獲人贓知照其父不肯收管爲此交捕送案蔡太守隨判陳阿二押候戒責二百下暫發棲流公所再行安置贓交陳仁才領去 
[法界捕房瑣案]  
　　花衣掮客曹某家在南市王家碼頭客棧中曾與法界復成土行往來結于去歲之杪據云欠土行洋銀八十六元有奇屢索游移本年六月土行主吳某病故後資本漸形竭蹶因之日逐向曹催索曹無可推却言須俟查帳後再行清理前日行主之弟偕司帳人朱某向之索取曹約同往北看帳行至公館馬路大自鳴鐘前曹忽倒地大聲疾呼謂吳朱兩人將我身畔洋銀四十元刼去當經巡街捕將三人一併拘進捕房押候解案○前晚巡捕在小東門外獲到小竊一人手携紅呢繡花神袍并神像所穿之小衣各一襲壏詰支吾暫行管押昨晨捕頭研詰之下據供在川沙某廟竊來捕頭着將該竊管押候訊 
[設立丹徒籌賑局]  
　　天災流行何國蔑有人之欲善此心本同溯自各省辦賑十餘年矣今歲江蘇之災丹徒尤甚徒邑田畝沿江通潮者不足十分之二尙薄有收成此外皆係山田地面周圍約二百里歴年雨水不時收成本減五月間得透雨一次鄉民冀有豐收徧行挿秧不種旱榖不料此後滴雨不降勢不得不竭力車戽至溝塘盡涸稻仍稿死所有餘糧及介麥因之耗費凈盡野無青草塘無滴水負民道殣相望或　門餓死目睹情形能無憫惻今已奉恩旨截漕本地各憲捐廉倡率同人亦擬自備資斧廣爲勸募以資接濟特借電報局以爲總匯之區請張明府廉泉總司收支等事凡一切茶水紙筆之費概不開支所期涓滴歸公俾災黎得沾實惠四方好善之士或慷慨捐資或多方勸募衆擎易舉集腋成裘卽懇徑寄鎭江電報局收存備賑嗷嗷之民歇勝仰望[  徒邑同人公啓]  
[上海四馬路奉災協賑公所接到營口姚彦森李枝仙諸君九月十六發九號信]  
　　紹勤成忠蕃甫九齡葆珊春蘭諸善長大人德鑒飛啓者頃得查戸同人告急書云某等查至小北河遼界爲止本擬言旋但見遼民慘苦遂上行十餘里人皆鵠面鳩形房屋十榻八九迄未修整某因腹餒覓購鷄蛋充飢伊等云人將餓死連鷄毛也無一根當聞某操南音卽環叩道左謂老爺們是否放賑來耶眞救命王菩薩也現已薪斷糧絶都吃樹皮草根日内官賑若再不至我輩卽成餓鬼伏地哀求某等亦相對而泣查遼屬地面寛廣卽與牛海毗連非得一二萬金不能開放是以飛函奉告候示遵行等語弟等聞之不禁傷心慘目自媿未能早去查放負罪益深惟來款前後合成五數僅敷牛海蓋三處賑需能否再求諸善長竭力設法慨籌三萬金寄來救急無論封河前後匯票終可到弟等擬分一萬放遼陽二萬放省東之安東通化此兩邑全城冲失慘不忍言刻已道殣相望至冬臘月間更民不堪命矣聞官賑普發想亦不遠兼賴義賑稍多藉資救濟亮我諸善長胞與爲懷救人救澈牛海蓋旣感活命之恩必不使遼安東有向隅之泣明知南中籌欵維艱五數已經匪易無奈災區極廣同人詎忍撒開雖松急欲回吉均辰亦欲南還春爲電務修爲店務卽查戸諸同人俱各事繁不暇久舉而災情重大民命攸關其已死者漂流沙土屍骨未理其倖生者顚沛室家飢寒交迫且見面目黎黑形容槁枯待哺嗷嗷情形萬慘用敢再爲發棠之請能不責其無厭之求幸甚禱甚專肅飛布謹代奉省災民哀泣求救敬請德安諸希憐察臨頴不勝激切待命之至各公所諸善長均此叩安愚弟姚嶽松朱福春翁正修晚生李拱辰阮可均同頓首○敬再啓者正封函間適奉第五號惠書並現銀五箱計寶二百隻公禀三件一一祗悉同人查戸苦情前信屢述此間屯堡零落散處有一屯數十家七八里至十里二十里不等其間陷甸窪塘無不拖泥帶水查至該處不及回寓隨地住宿迫於飢寒牛屬分四路勘查同人昕夕不遑起處至今僅查一百四十餘屯計大小三萬八千餘口尙不過十分之六而同事困苦以致抱病者已不乏人乃公等責以發放之遲弟等迫以勘查之苦五中焦灼尺幅難宣總之人手不敷地方遼闊欲速不達無可奈何現擬將錢票備齊一面先生散放此後遼屬興辦隨查隨放庶可以速補遲諸善長以爲然否弟等若不挨戸清查恐遭應賑不賑不應賑而賑之咎何敢故意延宕致悞賑需要其吃緊在於冬令此時查畢散放似尙合宜非好爲其難也竊意寶惠均沾亦仰體諸善長救人救澈之盛意耳肅此再請善安弟嶽松等頓首 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十四年九月十五日京報全錄]  
　　宫門抄○諭旨一道錄前○發抄硃批五道○桂撫沈奏爲水災情形片○雲督岑奏爲副將缺仍請補授摺○江督曾奏爲堤工告竣在事各員異常出力仍懇給奬鼓勵摺○皖撫陳奏爲災黎撫恤片○將軍希奏爲繙譯童試年滿請更換並請奬勵夾片○九月十五日戸部通政司詹事府廂白旗值日無引見○張汝梅謝授廣西右江道恩○吉林協領穆隆阿謝恩○杭州協領文秀謝恩○良沐請假十五日○連慶續假二十日○召見軍機穆隆阿張汝梅文秀徐承煜○發抄溥芸奏繼妻病故請假奉硃批着照例給假欽此○慶裕等奏奉省承辦要差請以實銀核銷奉硃批着照所請該部知道欽此○又奉省清查欵目完竣奉硃批戸部知道欽此○廷琦奏辦解各項活計用過銀數報銷奉硃批該衙門知道欽此○周瑞龍奏接署提篆日期謝恩奉硃批知道了欽此○○沈秉成片再臣正封摺間接據署潯州府武宣縣知縣劉鳳紀禀稱本年五月初八九十等日大雨滂沱晝仪不息河水泛漲慮傷田禾差查去後據報山水同時陡發東鄉及北下三里等處田廬多有被淹劉鳳紀當卽親往查勘東鄉之屯應等村約計淹没田禾千畝有奇倒塌房屋三十餘間淹斃大小男婦九丁口北下三里落麻等村亦淹没田禾千畝有奇倒塌房屋四十餘間幸　損傷人口已捐廉酌量撫恤山溪之水消退尙速諭令赶將冲壞田畝及時修復補種晚禾田糧有應請蠲緩者逐一確勘詳辦等情臣查所禀被水田畝已有損傷惟按一里一村而計受傷幾分未據聲明當經批司飛飭該管知府督同赶緊分晰查明造册詳辦其被水貧戸應加撫恤者卽籌欵給恤毋任稍有失所理合附片陳明伏乞聖鑒訓示謹奏夫硃批覽欽此○○雲貴總督臣岑毓英跪奏爲副將員缺緊要仍請以儘先補用副將吳永超補授以勵人材恭摺仰祈聖鑒事竊查雲南楚雄協副將鄧日勝丁憂所遺員缺係題補第一輪第五缺應用儘先人員臣前以儘先補用副將吳永超請補經兵部議以該員名次在二十名以後與定章不符碍難核議等因具奏奉旨依議欽此欽遵咨行到滇臣查兵部原奏内稱儘先各官均按奉旨先後挨次補用各督撫奏補時必須按名揀選如實在不得其人或員缺緊要亦須將名次在先各員按名指實於此缺何項不宜方准將名次在後之員聲明請補又儘先班次在前各員除親喪降革病故告假離營及保升者隨案送到履歴均准其聲叙外如係聲敘人地不宜至多不得過二十員逾限者議駁等語兹查雲南省儘先副將班内其名次在吳永超之前共二十六員尹光祥保升總兵李福興譚美已借補雲南提標及武宜營叅將張世榮楊好謀已借補鶴麗鎭及澂江營遊擊劉全忠已借補臨元鎭都司董良弼已借補維西協守備又錢之福陳開科陸德成劉步龍魏中連吳世培楊正貴李高耀雷家春夏有篤梁松生十一嗣疚未在標考試月課無從揀補其林遇春剪聨陞邱璧輝陸錦堂鄧光猷向逢春盧得志羊恩科八員均與此缺人地不甚相宜未便遷就谖補惟儘先補用副將吳永超胆識素裕年壯技優該員前曾出師越南最爲出力且月課三次考列一等以之請補楚雄協副將實爲人地相宜核與例章亦屬相符合無仰懇天恩俯念員缺緊要仍准以儘先補用副將吳永超補授楚雄協副將以昭激勸如蒙俞允俟防務稍鬆冉行給咨送部引見並於貴州副將内揀員對調以符定制除將該員履歴咨部查核外所有請補副將緣由謹會同雲南巡撫臣譚鈞培署雲南提督臣蔡標恭摺具陳伏乞皇太后皇上聖鑒訓示謹奏奉硃批兵部議奏欽此○○太子少保兩江總督一等威毅伯臣间國荃跪奏爲堤工告竣在事各員均係異常出力籲懇天恩俯准仍照前奏給奬以示鼓勵恭摺仰祈聖鑒事竊揚屬運河東西兩堤大工告竣經臣會同漕臣撫臣籲懇天恩俯准專案擇尤給奬奉旨准其擇尢酌保毋許冐濫欽此遵經開單奏請給奬奉旨吏部議奏單片併發欽此嗣准吏部咨稱查奏定嚴核保舉章程指明修築塘壩挑濬河道等項事務均屬應辦之件一概不准保奬所有該督單開補用同知直隸州江蘇候補知縣許善同等四十三員及附片江蘇按察使張富年等六員奏請奬勵之處均胡唐議奏奉諭旨依議欽此均經轉飭堤工局欽遵在安兹復據該局司道兩淮鹽運使福裕准揚海道徐又達江蘇候補道黄祖絡江蘇儘先補用道吳修敱等禀請具奏前來伏查此次揚屬運河東西兩堤大工告成出力人員擇尤保奬係前督臣沈葆槓先於光緒五年間奏明俟工程完竣籲　恩給奬之案核其勞績多在部定新章以前而承修工程時閱九年之久公存待奬者不下百數十人今酌保文武併計祇四十餘員名實屬毫無冒濫上年八月間河南鄭州漫口黄流匯淮南注霜汛之後揚屬運河水復暴長數尺時正值西北風司令浪擊波冲防守之難視伏秋不啻百倍然卒能保固無虞者不得謂非歴年修辦如法之徵效而此案係屬異常勞績與新章所定者情形輕重難易顯有分别且文武同案一准一駁承辦者尤覺向隅現在鄭工未竣河務方殷似應趁此時鼓勵人材以益收羣策羣力之效旣據該司道等一再籲請臣未敢壅於上聞相應繕列清單恭呈御覽合無仰懇天恩俯念堤工在事人員均係異常出力其勞績在部定新章以前又係光緒五年間先經籲恩給奬之案敕部仍照前奏給奬以示大信而勸後來並先已由臣將前保略優各員重加核改期於鼓勵人材之中仍不失部臣愼重名器之意除將咨奬之武弁另咨兵部給奬外謹會同漕運總督臣盧士杰江蘇巡撫臣崧駿恭摺籲陳伏乞皇太后皇上聖鑒訓示謹奏奉硃批吏部議奏單片併發欽此○○陳彝片再安省五六月以來雨澤稀少廬州府屬之合肥縣岡田居多受旱甚重塘水盡涸禾稻俱枯並因土匪劉文弼滋事雖立卽撲滅而被擾之處生計尤覺艱難據該府黄雲禀請撫恤經臣分飭賑捐撥解銀一萬兩牙厘局籌解錢五千串並由藩司委員馳主該縣查勘情形妥議撫恤在案臣以監臨鄉試馳往江寗詢悉江安兩省毗連各處連旬不雨極爲亢旱而安省之滁州來安全椒天長等州縣地方高仰山田無水可引禾苗枯杭窮民無以資生督臣曾國荃尤以爲慮當經會商札飭安廬滁和道丁峻周歴履勘分别被災輕重或卽由該管守令或委員分投會辦迅速查明戸口給與賑恤以免紛紛遠出卽責成該道總理其事滁州前已禀請勘災並此外各屬應否緩徵停徵統於秋成案内分别核辦惟安省上年奏准開辦賑捐本爲沿江工賑而起迨皖北遭黄水災遂卽統收分用本年沾江圩工幸已告竣而完北水患未已捐項已成弩末頭緖正苦紛如兹廬滁一帶旱災又復别爲一事目前惟有此欵暫可挪移而顧此失彼深切隠憂惝或災象加重欵項不敷惟有爲民請命籲懇聖恩賞撥正項銀兩以廣皇仁而安黎庶所有合肥等州縣被旱籌撫緣由謹會同兩江總督臣曾國荃附片具陳伏乞聖鑒訓示謹奏奉硃批戸部知道欽此○○希元等片再前經奴才等奏設吉林繙譯童試請由内繙書房行走人員内無論實缺候補筆帖式揀派繙譯優長精通學業者二員作爲教習三年差滿更換奏請奬勵欽奉俞允旋准内繙書房咨照奏明揀派繙譯官聨杰繙譯官吏部候補筆帖式松林二員前赴吉林作爲教習該二員現在出差凡從前所得升選班次自應照例升選所食俸銀由京旗支領等因各在案兹據教習繙譯官松林禀稱前由吏部筆帖式蒙本房保奏俟得缺後以内閣漢軍中書卽用光緒十一年間派充吉林繙譯教習是年九月行抵吉林十月初一日到學教授旗童學習繙繹十一年八月奉文補授吏部筆帖式連閏扣至十四年九月初一日三年差滿先期報請更換届時請咨補行引見回部當差等情前來奴才查卽用中書史部筆帖式松林自派充教習到學以來教授童蒙講究繙繹頗稱訓迪有方瞬將三年差滿自應先期奏請更換並子奬勵除届時由奴才等取具履歴給咨送部引見並分咨外合無仰懇天恩將卽用中書筆帖式松林勅部註册俟補中書後以該衙門典籍卽用俾昭勸勉出自鴻慈逾格並請飭下内繙書房揀派堪充繙譯教習者一員飭赴吉林以資教授謹附片具陳伏乞聖鑒謹奏請旨奉硃批着照所請該衙門知道欽此 
 
 

Page 11

 
 
[光緒十四年九月十六日京報全錄]  
　　宮門抄○諭旨五道錄前○發抄硃批五道○醇親王奏爲現居賜邸應否恭繳片○黔撫潘奏爲陳明入闈日期摺○川督劉奏爲鄭工收捐銀數造册請奬摺○桂撫沈奏爲遴員請補要缺知縣摺○又奏爲知縣需員懇恩仍以原請窓員署理摺○九月十六日禮部宗人府欽天監廂紅旗值日無引見○福中堂等塲　元竣覆命○錫珍等謝寛免銀兩恩○甘肅知府倭什鏗額謝恩○補用知府張蓮芬等謝恩○記名總兵夏奉朝謝恩○英俊續假二十日○内務府奏派致祭内外城隍廟派出崇光文璧○掌儀可奏十九日祭奉先殿濂公行禮○召見軍機倭什鏗額薛允升高萬鵬王青照○發抄倪文蔚奏盜犯正法名數奉硃批刑部知道欽此○又夏季分京控已未結案件奉硃批刑部知道欽此○又彚襲世職奉硃批兵部議奏欽此○又委用提督曹國安署信陽協奉硃批兵部知道欽此○盧士杰奏清准善後事欵報銷奉硃批該部知道單併發欽此○又洪湖運河水勢情形奉硃批知道了欽此○○醇親王片再恭查雍正二年禮部奏請將世宗憲皇帝潛邸升爲宫殿當蒙俞允乾隆五十九年兩次欽奉聖訓分交上書房内閣存記恭讀諭旨内載將來我子孫内有由藩邸紹承大統者並應永遠欽承用昭法守等因欽此臣奕譞現居賜邸爲皇帝發祥之所仰稽成憲敬繹綸音應否恭繳之處伏候皇太后訓示遵行謹附片具奏奉旨已錄○○貴州巡撫臣藩霨跪奏爲陳明入闈日期恭摺仰祈聖鑒事竊臣接准部咨光緒十四年貴州省舉行戊子科鄉試題派正副考官一疏五月初一日紅本發出奉旨貴州正考官着蒯光典去副考官着趙亮熙去餘依議欽此等因恭錄知照在案今正考官　光典副考官趙亮熙已於八月初一日到省自應遵照向例辦理臣定期於初六日入闈監臨所有臣署日行文件暫委藩司史念祖代拆代行如有緊要公事俟啓門之日包封送闈由臣躬親核辦至上下游各路防營俱嚴飭各將領認眞防範並飭省城文武官紳加意巡防街道城門以昭愼重除分檄飭遵外謹恭摺具奏伏乞皇太后皇上聖鑒謹奏奉硃批知道了欽此○○頭品頂戴四川總督臣劉秉璋跪奏爲遵將鄭工新例六次收捐銀數造册請奬恭摺仰祈聖鑒事竊查鄭工新例前於光緒十三年十二月初二日開局起已將初二三四五次收捐銀數曁各捐生性名年貎籍貫三代分起造册先後奏咨在案兹據布政使崧蕃詳稱自光緒十四年五月二十一日起至六月二十日止届滿一月共收實職四名從九職銜四名貢生二名監生十名實收庫平銀二千四百五十八兩四錢部飯銀三十六兩八錢七分六厘照費銀四兩國子監飯食銀一十一兩照費銀二兩二錢除將收捐銀兩專欵存儲聽候指撥並將部監飯照銀兩封固存庫遇有便員搭解外所有六次鄭工捐欵造具各捐生年貎籍貫三代清册詳請奏咨前來臣覆查此項收捐銀數核與鄭工新例相符合無仰懇天恩飭部迅予核議給奬頒發執照來川以便給發用昭激勸除將付實收清册分送部監查照外所有鄭工新例六次收捐緣由理合恭摺具奏伏乞皇上隔鑒訓示謹奏奉硃批該部議奏欽此○○廣西巡撫臣沈秉成跪秦爲苗疆要缺和縣需員遴員請補遵例恭摺具陳仰祈聖鑒事竊照懷遠縣知縣馬樹芬於光緒十四年五月十八日在署馬平縣任内聞訃丁父憂應歸五月三十日截缺所遺員缺係苗疆衝繁在外揀選調補五年俸滿再立限三年分别考核題請優叙之缺該縣民苗雜處與黔省古州湖南綏寗通道苗地相連水陸紛歧一切撫禦巡防整飭化導均關緊要非熟習明幹歴練通達之才難期勝任臣與藩臬兩司於内地知縣逐加遴選非現居要缺卽人地未宜實無堪調之員其曾任知縣及曾任實缺應升知縣雖有應補之員而於此等苗疆煩要之缺亦屬人地未宜爲缺擇人未敢稍涉遷就伏查定例員缺緊要人地實在相需而所保之員與例稍有未符者將該員不合例之處詳細聲明專摺具奏等因兹於候補正途知縣班内查有候補班前補用知縣張棠蔭現年四十二歲雲南雲南府安寗州人由廪生應同治癸酉科帶補辛酉科本省鄉試中式舉人光緒四年投効廣西軍營於援剿越南並　捕武宣南寗逆匪案内出力保奏六年三月初九日奉上諭着以知縣留於廣西歸候補班前補用銽此九年四月初十日蒙欽派王大臣騐放奉旨照例發往欽此領照來粤十月二十五日到省委代永福縣知縣署理思恩縣知縣因湯平匪洞生擒首逆地方肅清案内出力保以同知用並加運同銜經史部核議改俟補缺後以同知用其請加運同銜核與章程不符應毋庸議光緒十二年三月十一日具奏奉旨依議欽此現署武緣縣知縣該員有胆有識辦事勤能前署代思恩永福等縣皆能盡心民事卓著循聲現署武緣縣知縣一年有餘整頓圑防捕除積匪於地方應辦事宜無不治理裕如實爲通省知縣中出色之員以之請補懷遠縣知縣實於地方有裨惟係初任人員請補苗疆調缺與例稍有未符但人地實在相需例得聲明奏請據藩司馬邳瑶臬司張聨桂會詳前來相應仰懇天恩俯念員缺緊要人地相需准以候補班前補用知縣張棠蔭補授懷遠縣知縣於苗疆要區可收得人之效如蒙俞允該員係候補知縣請補知縣銜缺相當毋庸送部引見亦毋庸查敘叅罰合併陳明謹會同兩廣總督臣張之洞恭摺具奏伏乞皇太后皇上聖鑒勅部核覆施行謹奏奉硃批吏部議奏欽此○○廣西巡撫臣沈秉成跪奏爲知縣需員懇恩仍以原請之員署理恭摺仰祈聖鑒事竊照恭城縣知縣秦霖熙病故所遺員缺經前護撫臣李秉衡會同督臣張之洞請以委用大挑知縣方占鰲題署接准部咨查方占鰲河南舉人由簽掣廣西大挑和縣新老告近改掣陜西奏署鄠縣知縣未經到任丁憂服滿起復新老事畢應回原掣廣西原省歸委用大挑班内補用於光緒十二年六月二十日給咨起程赴廣西補用查河南至廣西程限九十日方占鰲於光緒十二年六月二十日由河南原籍給咨赴廣西按照程限九十日計算應扣至九月十九日限滿回省該員於光緒十二年九月二十一日到省係屬逾限按照定例扣滿一月應扣至十二年十月二十一日作爲該員服滿回省日期核與恭城縣知縣出缺同月應行扣補該護撫請以方占鰲題署恭城縣知縣與例不符應毋庸議應令别行照例揀選等因自應遵照辦理惟查方占鰲前丁母憂服闋由籍領咨來粤於光緒十二年六月二十日經河南撫臣給咨起程是年九月二十一日到省查河南至廣西程限九十日應以光緒十二年六月二十日領咨之日起除扣小建二日外應扣至九月二十一日期滿方占鰲於十二年九月二十一日到省係在限内並未遲逾應卽以九月二十一日作爲該員服滿回省日期下月所出之缺卽准按班序補毋庸再扣滿一月今恭城縣知縣秦霖熙於光緒十二年十月三十日病故遗缺歸十月分截缺方占鰲係九月二十一日到省與恭城縣出缺並非同月例得請補查該員方占鰲現年四十九歲河南彰德府林縣人由附生中式同治元年壬戍恩科補行辛酉正科本省鄉試舉人辛未科會試後大挑一等奉旨以知縣用蒙欽派王大臣騐放簽掣廣西親老告近改掣陜西十二年二月二十四日丁父憂光緒元年五月二十四日服滿起復於五月四月初三日到陜省繳照六年四月試用期滿甄别堪膺民社委署澄城縣知縣七年十二月在福建捐局報捐同知銜八年正月奉文准補鄠縣知縣一月初九日丁母憂當卽報明丁憂呈請回籍守制扣至十年五月初九日服滿起復親老事畢由籍請咨遵例仍赴原掣廣西省分補用光緒十二年六月二十日給發咨文祗領起程於光緒十二年九月二十一日限内到省查該員實心任事穏練勤能以之請署恭城縣知縣實屬人地相宜與例亦符據藩司馬丕瑶臬司張聨桂會詳前來相應仰懇天恩俯准仍以大挑委用知縣方占鰲請署恭城縣知縣如蒙俞允該員係大挑委用知縣請署知縣銜缺相當毋庸送部引見亦毋庸查叙叅罰仍俟試署一年期滿如果稱職另請實授至此案奉文更補坐於光緒十四年四月十二日行文按照限减半計扣程限五十日補缺定限九十日會銜展限三十日應扣至十月初二日限滿今在限内請補並無遲逾合併陳明謹會同兩廣總督臣張之洞恭摺具奏伏乞皇太后皇上聖鑒訓示謹奏奉硃批吏部議奏欽此 
 
 

Page 12

 
 
[光緒十四年九月十七日京報全錄]  
　　宫門抄○發抄硃批五道○湘撫王奏爲抵湘接篆日期摺○新授閩督卞奏爲交卸撫篆起程日期摺○文奏爲便道恭省先塋乞假半月夾片○晉撫剛奏爲鄉試内簾現任人員不敷循例候補中科甲出身一體揀選充當摺○陜督譚奏爲本科武闈鄉試援案奏請委藩司主考摺○閩督楊奏爲鄭工捐輸銀數請奬摺○大臣英奏爲巡查後龍風水火道啓程日期摺○又奏爲循例揀補委副内管領茶膳拜唐阿各缺摺○給事中文奏副指揮擬請奬叙片○九月十七日兵部太常寺太僕寺正藍旗值日無引見○伯王由蘆溝橋回京請安○孫毓汶許應騤各假滿請安○怡王續假二十日○寶昌果勒敏各請假十日○召見軍機許應騤定昌高釗中福中堂○發抄吳大澂奏沁黄兩河水勢情形及壩工一律平穏奉硃批知道了欽此○文琳奏籌撥内務府傳辦各項活計要需銀兩奉硃批該衙門議奏欽此○梁燿樞奏請假修墓奉硃批着賞假三個月欽此○葉伯英奏張貼徵信錄奉硃批戸部知道欽此○又同知秦毓祺完欵開復原官奉硃批着照所請該部知道欽此○○湖南巡撫臣王文韶跪奏爲恭報微臣抵湘接篆日期叩謝天恩仰祈聖鑒事竊臣欽奉諭旨補授湖南巡撫當卽趨設闕廷跪聆聖訓蒙温霽之有加復慰勉之交至撫衷循省感激涕零陛辭後取道天津上海沿江上駛七月二十三日行抵湖南省城二十六日准升任撫臣卞寶第委員將湖南巡撫關防曁王命旗片等件齎送前來臣當卽恭設香案望闕叩頭祗領任事伏念臣前由湖南藩司升任巡撫前後幾及十年相習旣久官紳士庶亦共諒其無他此次銜命重來具有一體相親之意但期萑符歛戢年谷順成自顧孱軀或可免貽隕越惟臣離湘已逾十稔地方情形究有今昔不同之處臣當隨時隨事認眞體察遇有重大事件仍會商督臣和衷辦理以期於事有濟仰答高厚生成於萬一現在科塲伊邇臣先將入闈應辦事宜次第料理届期敬謹將事所有微臣抵湘接篆日期並感激下忱除恭疏具題外謹繕摺叩謝天恩伏乞皇太后皇上聖鑒謹奏奉硃批知道了欽此○○頭品頂戴新授閩浙總督臣卞寶第跪奏爲恭報微臣交卸撫篆起程赴閩日期仰祈聖鑒事竊臣欽奉恩命補授閩浙總督當卽具摺叩謝天恩瀝陳愚悃籲懇陛見嗣差弁齎回原摺奉硃批毋庸來見欽此跪讀之下莫名感戀兹新任湖南巡撫王文韶已抵湘省臣於七月二十六日檄委長沙府知府翁曾桂署理撫標中軍叅將沅州協副將崧煜謹將湖南巡撫關防一顆並王命旗牌文卷等件齎送撫臣王文韶接受視事所有地方緊要事宜均已詳細告知臣於交卸後卽说是日起程沿江東下至江附航海赴閩較爲捷速除俟到任後專摺奏報外所有微臣交卸撫篆起程赴閩日期謹繕摺奏報伏乞皇太后皇上聖鑒謹奏奉硃批知道了欽此○○卞寶第片再臣航海赴閩道經鎭江距臣籍揚州僅四十里敬懇天恩賞假十五日臣便道恭省先塋並將舊疾延醫診視一俟假滿卽便起程不敢稍形延岩謹附片陳懇伏乞聖鑒訓示謹奏奉硃批着賞假十五日欽此○○山西巡撫臣剛毅跪奏爲晋省鄉試内簾同考官調取現任人員考選不敷循例在於候補科甲出身人員内揀選充當恭摺仰祈聖鑒事竊查前准禮部咨各省鄉試内簾同考官先期調出科甲出身之實缺人員試以文藝遴選充當如實在不敷考選准於卽用分發人員中擇其文理優長者與實缺人員一體充當有專摺具奏等因歴經遵辦在案兹值光緒十四年戊子科鄉試山西應派内簾同考官九員據藩司張煦於現任州縣中調取科甲出身十一員因實缺人員或居要缺未便調取或久司簿書輅多荒陋難以概行調考故不敷揀選復在卽用試用知縣内選擇科甲出身十二員一併送考前來臣於七月二十八日將調選各員親加扃試初六日入闈卽在至公堂於現任人員内遴取長治縣知縣蔡世佐五台縣知縣高凌霄臨縣知縣胡鑑斗河曲縣知縣周鳳翥黎城縣知縣馬汝良等五員又於候補人員中遴取卽用知縣陳日稔馮仲侯陳鳳墀大挑知縣澤宣等四員均派充内簾同考官分司校閱其餘各員分派内簾收掌及外簾執事所有晋省鄉試内簾同考官調取現任人員考選不敷循例於候補科甲出身内遴充緣由理合恭摺具奏伏乞皇主后皇上聖鑒謹奏奉硃批知道了欽此○○頭品頂戴陜甘總督臣譚鍾麟跪奏爲甘肅本年戊子科武闈鄉試援案奏請委藩司主考以期妥愼恭摺仰祈聖鑒事竊查各直省武闈鄉試向係十月内舉行本年甘肅戊子科文闈鄉試臣因目視不明奏請委布政使譚繼洵入闈代辦監臨業經奉旨允准在案武闈鄉試自應届期辦理查光緒内子已卯兩科武闈鄉試經前督臣左宗棠奏請委藩司崇保主考有案本科武鄉試相應援案請旨飭委藩司譚繼洵主考以昭愼重除咨禮兵二部查照外謹繕摺具奏伏乞皇太后皇上聖鑒訓示謹奏奉硃批着照所請該部知道欽此○○頭品頂戴暫署福州將軍調補陜甘總督閩浙總督兼署福建巡撫臣楊昌濬跪奏爲閩省開辦鄭工扣輸第二次收捐銀數懇恩奬叙以昭激勸恭摺仰祈聖鑒事竊照河南省鄭州黄河漫口需欵繁鉅經戸部議奏請開鄭工新例捐輸行令各直省一律收捐隨時塡發實收分次造册將付實收隨册送部核辦所收銀兩專欵存儲聽候隨時提用並會議銓補章程分别花樣成數以實銀上兌子限一年限滿卽行停止俾示限制奏奉諭旨依議欽此咨行到閩已將光緒十三年十一月十一日啓辦起截至十四年三月底止收捐銀斷第一次奏奬在案兹自十四年四月初一日起截至六月底止據捐員陳疇等二十六員名報捐官職監生共收實銀二千七百二十二兩先塡司印實收給領仍俟部頒執照發換據福建善後局司道編作第二次造册詳請具奏前來臣覆核無異合無仰懇天恩俯准奬叙以昭激勸除開造細册分咨部監查核外謹恭摺具陳伏乞皇上聖鑒勅部議覆施行謹奏奉硃批該部議奏欽此○○奴才英廉跪奏爲恭報巡查後龍風水火道啓程日期恭摺奏聞仰祈聖鑒事恭查陵寢後龍山火道向於毎年節交白露責成各該營汎將火道荒草一律芟除打掃潔凈俾昭愼重曾於同治七年間經前任總兵景霖奏准自同治八年爲始總兵與中軍遊擊輪流間年往查一次並總兵巡查之年由永濟庫動支經費銀三百兩歴經辦理在案今輪應奴才巡查之年所有經費銀兩自應按照新章支領八成銀二百四十兩兹據各營涺呈報芟割火道將次完竣奴才卽擬於八月二十六日啓程前赴後龍周歴察看除俟查畢再行具奏外謹將奴才恭查後龍風水火道啓程日期理合恭摺奏聞伏乞皇太后皇上聖鑒謹奏奉硃批知道了欽此○○奴才英廉跪奏爲循例揀補委副内管領茶膳拜唐阿各缺恭摺仰祈聖鑒事案查嘉慶五年六月欽奉諭旨東陵西陵所有應行送京引見之茶飯香燈拜唐阿等俱係微末之差道路遥遠往返不無糜費嗣後遇有缺出站交事該管大臣揀選奏補不必送京引見以示體恤欽此又道光七年四月欽奉諭旨茶膳副委副内管領等缺祇係金頂虚銜若概令咨送引見資斧未免拮据嗣後着照該處茶膳拜唐阿之例專摺奏補無庸咨送引見欽此欽遵在案兹裕陵出有委副内管領一缺奴才揀選得膳房拜唐阿景陞堪以擬補又景陵出有茶房拜唐阿一缺揀選得閑散拜唐阿惠昌堪以擬補又出有膳房拜唐阿一缺揀選得領催富彰阿堪以擬補理合循例具陳伏候命下之日奴才照例分咨吏部戸部内務府查照辦理謹此恭摺具陳伏乞皇太后皇上聖鑒謹奏奉硃批着照所請該衙門知道欽此○○文敬等片再北城副指揮李金章揀調吏目袁國均前因拿獲盜犯狗頭金五等三名以上經前巡視北城御史臣恩燾等擬將副指揮李金章請俟得知縣後以同知儘先升用並揀調吏目袁國均請給六品封典均經吏部覈與定例不符知照另行奏請奬叙等因今臣等擬將俸滿副指揮李金章請以知縣不論雙單月本班先選用揀調吏目袁國均請給八品封典可否之處伏乞飭部覈覆施行爲此附片謹奏奉旨已錄 
 
