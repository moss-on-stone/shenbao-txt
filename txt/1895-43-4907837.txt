# 1895 - 43 - 4907837

 

Page 1

 
 
[募捐小引] [  申報館九頓首拜啓]  
　　奉省諸軍現與倭兵奮力交戰計受傷者不計其數忠義之氣殊屬可嘉本由西國善士及兵船上醫生陸續舁歸醫治兹以醫藥資不敷行將中　特函請滬上大牧師慕維亷先生出爲勸募其情形已錄入今日本報内惟此欵自應多多益善是以本館願效微勞帮同辦理務祈遠近諸君　　同仇敵愾之心溥施起死回生之力尅日佽助多寡不拘本館當立掣收條一俟集有成數卽交匯豐銀行彚解營口此非尋常善舉可比切勿　延觀望盼甚禱甚 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書碼洋一元五角○　　福　豐朝東華錄實洋一元三角○王益吾咸豐朝東華　錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彙碼洋二角○徐氏十三種醫書碼洋一元六角○大淸會典碼洋一元六角○何典碼洋一角五分○六科準純六套實洋五元五角○醒世姻緣碼洋一元四角○　芳錄碼洋一元二角諸君欲購者請移玉申報館帳房可也此佈 
[地營說下]  
　　前言地營爲防守之善策而不能攻敵破敵猶未盡地營之妙也不知地營隨地可爲可以自守可以制敵且語有之兵在精而不在多將在謀而不在勇是故有我軍之勢不逮乎敵軍之勢我軍之力或遜乎敵軍之力則以深溝高壘嚴防固守以待其疲而後擊之此以弱勝强以少勝多之善謀也若夫我軍旣挾新盛之勢具十全之力以辦爲數無多之賊審乎勢而量乎力計皆可滅此而朝食者也然苟無良謀善法竭力以圖則彈丸之城不難坐疲十萬之衆在彼防備惟嚴安枕可據負隅之勝在我智勇俱困屯兵已犯城下之非然則敵城豈遂終不克乎克之之道云何夫亦曰地營而已矣今夫地營密布嚴防旣能伏處以自守而鑽堅入銳不難漸進以前攻倘遇堅實之城强忍之敵以巨砲快槍環陴而守負固不服亦不遁盡挑激誑誘之方欲求其出城一戰而不可得而攻之之法不特雲梯飛車等事無所用其力卽草龍土畚擠營諸善法亦以敵軍槍砲兇烈皆不能盡適于用計惟有相度城垣形勢激勵衆軍各任道路以地營數十餘道分路層層潛伏逼近以達城垣卽遇城塲亦可量其淺深將地道就濠底開深丈餘過濠之後又可漸次升高總之地中灣轉之處無論高下左右祇可圜轉不可方轉其轉折之處要以椽木能過爲度地道雖至城下不必以地砲遽轟城垣當于城外高阜之處瞭望城内井　必須讓　並仔細審視其何處是街是巷何處有房有屋何處有園有地一一　記在胸然後再入地道量準此事别有巧妙惟　　地道者能之擇地面空隙之處乘夜靜人寂之時自下而上漸次　通先將内面四墻挖好然後開出地皮上面照前架木堆土以　道明　步步聯絡凡有空問地面務須陸續擠紥愈　愈妙庶免孤立受制之患我軍入城旣多軍勢已盛敵必不能自立其尙敢死守不去想古今無此凶頑狡猂之賊倘我以地營攻賊而賊亦以地營抵禦我軍破之之方仍由地營設法或以暗道明𥕢側面包抄或專由暗道猛攻轟擊或　黑夜以火藥焚轟臨機制勝固非一端可盡且敵人雖能仿照擠紥而其隨事求精必較我軍多倍費力我軍今以地營攻城不必如平日安守之營事事精到祇須完固堅穩便可遏禦賊鋒逐漸前進又或旣抵城下之後量準城垣正底以火藥地砲一齊　震我軍預先嚴整以待一見城垣轟圮卽行奮力殺入惟轟放地砲不得其法多被敵人以快槍格輪砲阻住缺口萬彈如雨我軍仍不能近而其最要之法在乎時刻不要錯亂譬如我軍之地道通城下者有三路以三道爲一路共九道須將各道地砲一齊安好較定時刻每路三道齊放先將當中一路之三道一齊發火約停半刻許然後左右二路之六道一齊發火敵人雖火器精良當其先堵塞中道缺口之時精卒利器已萃于此待左右二路一齊火發我軍正以利器環列以伺地砲得手將奮死疉衝而進意斯時敵膽已破欲堵不及必將鳥獸散矣夫豈猶有不克之　城哉 
[○本館接奉電音]  
　　昨由京友電傳上諭四道敬謹譯登○正月二十日奉旨裕興著加恩賞給委散秩大臣欽此同日奉上諭吏部兵部會奏遵議處分一摺山東巡撫李秉衡著照部議降二級留任不准抵銷提督孫萬林總兵李楹均著照部議卽行革職准其留營効力以觀後効欽此同日奉上諭德馨奏特叅庸劣不職各員一摺江西彭澤縣知縣劉先甲辦案草率才具平庸著開缺以府經歴縣丞降補德安縣典史錢寳瓊人地不宜著開缺另補金谿縣學教諭劉邦彥私心太重課士無方新建縣學訓導熊子沂居心險詐干預公事均著卽行革職以肅官方餘著照所議辦理該部知道欽此同日奉上諭德馨奏特叅武職等語江西文英營都司朱桂生才次開展人地不宜著　缺留於江西遇有相當缺出另行請補　字營差弁候補千總張得貴行爲荒謬不受檢束著卽行革職以肅營伍餘著照所議辦理該部知道欽此 
[遣使聞]  
　　昨接天津西人本月二十一日來電云中國派北洋大臣李傅相往日本議和重瀛之使節方回議欵之詔善又下想見中朝德宏思溥不忍使億萬蒼黎久困鋒鏑故以干戈始者不妨以玉帛終也是否確實俟有續聞再錄 
[降倭電信]  
　　二十日由烟臺發來電信云劉公島各叛將已於十八日向倭奴納欵丁帥及鎭守劉公島之某統領則捐軀殉難由是以觀昨日西報所紀丁帥飭人持白旗求見倭酋伊東祐亨一事果未足信以爲眞至　報譯登此信有全恃陸路大軍與之　拄句陸路二字悮排作防海以致與上文北洋已無一兵船句意義自相矛盾今特附正於此閱者幸毋笑執筆者之鹵莽粗疎也 
[鹿城火警]  
　　温友信云黃羊竈祀之夕魚更三躍霞坊葉祺梅家突報失愼燬去房屋七間幸此處地甚空曠不致延燒鄰舍查起火之由蓋緣神閣中所點香燭被風吹拂遂致延燒别物星星之火可以燎原居家者可不愼哉○新正一夜警鑼四鳴火光熊熊上燭霄漢查係魚橋某甲家失愼僅燬房屋三間卽行撲滅 
[永寗宦轍]  
　　温州衛關處卿守戎於新正十八日趁招商局普濟輪船由滬晉省賀年兼禀要公○樂　縣楊 
 
 

Page 2

 
 
子賡大令瑞安縣郭外峯司馬平陽縣沈庚明大令均於初七八日先後晉郡賀年玉環叅府趙戴山叅戎於初九日晉郡謁見道鎭　憲大約開篆　卽須回署○防營管帶陶捷三都戎初八日晉郡賀年寄寓縣城殿巷底公館小作勾留卽回防次 
[永嘉山色]  
　　温州鎭劉吉園軍門整頓防務不遑安處舊臘十七日淸晨雪珠錯落時猶坐杉從劈排山一帶順流而下相度海口形勢布置水雷魚雷沿江察看由永淸門雙門經過直抵東門安潤亭登岸乘轎回轅王事賢勞不足爲甌海長城之倚哉○温處道宗湘文觀察於客臘二十日親詣西門外揖峯亭會同劉吉園軍門試放水雷好事者相率往觀人如蟻集但見用舊船一隻滿儲石板泊在港面迨司放者發動電機立時燃放聲若巨霆所泊舊船轉瞬已成虀粉江波蕩漾中片板飛颺不異穿花蛺蝶水雷試畢旋詣大校塲試放地雷回轅時已鐘鳴十下矣○代理瑞安縣郭外峯司馬甫經交卸樂淸縣篆旋奉徐太守委署瑞安已於嘉平二十九日前往履新○調署瑞安縣朱厚齋明府因與此處紳士不甚沆瀣奉檄飭回泰順縣本任隨於嘉平望前晉郡求見太尊禀請交卸蘇明府又因公在省未卽回任以故祀灶後復委郭司馬先行代理○平陽縣沈庚明大令去冬因案訪拿監生某甲發交捕衙管押甲以時屆殘冬勢難保脫情急計短遂於十二月廿七夜用髮辮自縊身死屍屬等齊赴縣堂泣訴沈大令以案關押斃當卽赴郡禀請徐太尊札委隣封前往相騐旋奉太尊委永嘉縣帶同刑仵迅往騐視○永嘉縣沈子谷明府元旦行香後輕輿减從帶同刑仵䟎程一日前抵平陽縣捕廳衙門相騐命案事畢命駕於初三日回衙視事○蘇運卿明府奉文回任章安耆老無不以手加額共慶還我使君乃舊臘先委郭司馬代理鄉父老大失所望如赤子之瞻依慈母雖郭司馬德政所敷未必遜於蘇明府然編氓只沐蘇公之恩未沾郭公之惠私衷仰望不自知其有所軒輊也兹聞蘇明府已於望前來郡未悉開篆前後卽可履新否也○温州府徐乃秋太尊訪聞前樂淸縣内使邵阿益行爲不法密於嘉平月下澣票飭値役周某傳提迄未到案正月初間飭拿甚急而邵已海角天涯杳無蹤跡未悉此後尙能弋獲否也○防營管帶張楚橋副戎漢祥駐防狀元橋軍令森嚴勤於操練所過之處秋毫無犯兵民悅服洵不愧節制之師○英兵輪於除夕前一日駛進甌江下椗江心寺前民間見是白輪驚疑莫測議論沸騰幸經解事者分别指示纔知此輪係挂英國旗號巡洋過此於是人心稍定現於新正十四日辰刻鼓輪出口矣○瑞安縣紳士設局在白巖橋囤禁米榖出口以濟民食如遇有榖石裝載出城不論是内河運郡抑係奸商出洋槪行攔截解入局中嘉平望後嬰堂司事潘丹生代嬰堂採辦榖石三艘由瑞裝運來郡亦被截留潘因朱邑尊正在郡城遂商請邑尊致函飭放朱邑尊以此處紳士素稱倔强非一紙空文所能集事不如禀請徐太尊備文往提嗣太尊命帳房發信將米載回由堂散放○府前街乾大錢莊舊臘因轉運不靈業已倒閉統計負欠八千元有奇債臺百級正不知何以了之 
[幾遭回祿]  
　　客有自六橋三竺間貽我雙鯉者據言十七日上燈時皮巿巷新開弄内機坊某甲偕夥友出外赴茶肆中一甌相對共追盧陸高風留妻在家看守門户因子小遺牀溺褥將脚爐就榻間烘焙復至廚下晚炊不料爐火太猛被褥焦灼星星之火忽而熊熊烈烈黑烟由壁間穿入鄰家鄰人驚懼狂呼甲妻尙未知也及聞聲入視儼然火炕急抱被擲地足踏而水潑之火勢遂息當抱被時兩手被火焚燒受傷泡起有頃甲歸責妻鹵莽妻無辭以對惟吞聲哭泣而已是役雖未成災然左右鄰舍已受驚不小矣 
[靑龍會續誌]  
　　前報錄杭垣有龍燈兩起出外迎賽云云兹接杭友信云上燈節僅有東城糜相公廟靑龍一條遍處遊行鱗甲翕張光華燦爛當不類葉公所好者前用頭亭一座矗燈一對上用硃書東城糜府字樣梯子燈四對燈牌八對五彩琉璃花藍燈四對象燈一座獅燈一座蝦蟹魚鼈燈各一盞長吹一起龍燈鼓一起雲燈二十四盞靑龍一條以花洋布紥成頭尾金碧輝煌目迷五色殿以大纛一面用剪金大字前貼東城糜府後貼孩童勝會字樣觀者人海人山頗稱熱閙是亦一年勝事也 
[遷居被刦]  
　　杭城后巿街汪某本紈袴子弟也去年臘月間因海氛不靖誤聽傳言將家中衣飾及動用傢伙盡行變賣並住屋亦减價售去約得五千餘元以一半兌換金葉捆載而逃避居臨安山中以此處上通徽州下達湖郡倘遇警信不難逃避自以爲萬無一失矣詎料遷居未久旋爲匪徒所算於除夕前三日夜間忽來强宼十餘人撞門而入將所有輜重刦去大半次日告知里保里保以此間新奉憲諭嚴查保甲居民户口逐一開呈汝係新遷到此尙未呈報且無端遷徙挾此重貲碍難禀官其鄰居人等咸謂我等久居在此向極安靜今爾遷來使我等受此驚恐必不干休欲令其另遷樂土毋以慢藏之故貽累他人汪旣失重貲又爲鄰人侵侮其勢不能安居因逼近歲闌又不能效巫臣之盡室偕行惟有出資雇人暫爲保護至元宵節已由此處遷回杭州舊時房屋已屬他人此時情景如海燕重來對語呢喃欲尋故壘而不得乃暫借親戚家居住幸所帶金葉尙存仍擬換洋另行賃屋而居然已浪費不少矣彼輕舉妄動者尙其以此爲前車之鑒 
[語兒鄉語]  
　　十九日係開印吉期府縣各衙門六房書吏三班差役咸於先一夕在署伺候至四點鐘時齊集大堂恭請邑尊升堂鼓樂齊鳴舉行開印禮由禮房唱報吉語然後書差次第叩賀並行站堂排棍禮然後退堂府署及各武衙大抵相同府縣各書差於本署關印後卽赴邑廟舉行開印時適大雨如注諸人奔走往來無不淋漓濕透如落湯雞入晚秀水縣署各房書等公置烟火花爆搭架於大堂之外傍晚時忽又降雨幸卽停止遂次第燃放往觀者人山人海擁擠不堪所放三星圖花卉龍船襄陽城之類明星萬點光燭層霄眞不讓火樹銀花星橋鐡鎖無賴之徒搶取烟火架爭先恐後忙亂異常紛紛各散惟新雨初過香泥尙濕香閨伴侣踏徧香街未免有行不得也哥哥之歎○海鹽縣乘舟來禾赴府謁見宗太守拜賀新禧並商要公旋卽解維回署○禾郡各業客歲南北雜貨虧本甚鉅半由中日戰爭之故惟洋藥一業獲利最厚綢縀布疋衣莊京貨次之餘皆無甚上落○近日天時寒暖不常至十八晚二鼓後雨師稅駕至十九日晚仍時降時止意者碧翁翁釀就春陰俾簾額花枝　前草色點綴詩情書意耶 
[蘇州火警]  
　　客有自麋臺鹿苑間貽我雙鯉者爲言本月十九日上燈時忽聞街市中馬蹄聲鸞鈴聲往來不絶啓視之乃馳赴各衙門禀報火警之馬卒也俄聞警鉦四起各叚水龍星馳電掣而去隨往觀之至閶内高師巷中遙見久大當鋪屋頂紅光萬道上　雲霄黑烟中火鴉亂飛勢甚猖獗各水龍安排位置吸水噴澆幾有倒瀉銀河之勢時蘇州府桐太守總捕府劉司馬長元吳三縣宰各路文武總巡以及城守叅府中軍守備等文武各官皆次第臨塲督救並彈壓搶火匪徒時祝融氏東衝西突銳不可當尙幸夜漏未深更値封姨歛迹閱二刻許　行救熄僅焚去當鋪内屋七八楹門面及店堂櫃檯等幸皆無恙惟包房及存儲貨物之所皆被紅孩兒攫入火雲洞中惜哉究其起火之　　　當鋪夥某甲將濕鞋用炭火烘焙一時火力過猛延及他物致肇此禍云 
[恭迎憲節]  
　　漕運總督松漕帥前往白下與張香帥面商機要已誌報端邦上官塲接省中電信悉漕帥已於十六日起　遄返揚郡自都轉　次文武各官聞信之下均各命駕出城至徐凝門接官廳鵠候直至十六夜憲舟始抵碼頭鹽揚等營均列隊河干鳴槍示敬各官亦呈手版禀安憲舟並不停泊卽　袁　進發　 
[寍藩過揚]  
　　江寍布政司瑞茀侯方伯客冬奉召祝嘏刻已事竣陛辭出都遵陸至淸江換坐官舫南下於新正十六日下午駛抵維揚印委各官均詣碼頭恭迓當蒙接見有差方伯命輿入城一一答拜迨事畢回舟萬家燈火已與星月交輝矣遂　棹一宵於十七日黎明出瓜洲口溯江上駛 
 
 

Page 3

 
 
[雙旌南下]  
　　江蘇候補道丁蘭生觀察葆元心細才長素爲上游所倚重去冬欽差大臣兩江總督劉峴帥奉命北上派觀察爲隨員一路同行刻聞峴帥已總統六師出關　宼觀察忽爾南旋於新正十六日抵揚意者奉有要差是以星馳遄返聞觀察小住一二日卽須赴省謁見各大憲又趙觀察詒書客冬隨同瑞方伯入都祝嘏刻已由京南下亦於本月旣望抵揚小泊一宵卽鼓棹回省 
[舊案訊結]  
　　金陵故紳盧雲谷太史崟督學雲南時因署中服役無人出銀二百兩購李姓女爲妾任滿回里閱年餘太史之原配病故公子金策呈報丁憂前數年太史亦歸道山金策遵奉遺命每月貼洋四十元爲庶母零用之費可謂仁至義盡矣詎妾母廖氏聞信來寍至紳家吵擾旋挈紳妾在外居住結訟不休紳妾携有赤金三百兩故得頻年在外揮霍自如廖氏本係女棍又與唆訟之男棍交結在劉督憲處朦控金策忤逆不孝幷以庶爲正今正江寗府唐太守提訊此案洞悉其情當堂褫去紳妾之補服以正名分並著具安分在家不再出外　結紳妾所生之女著金策一倂領回善爲撫養出嫁時給奩資洋三千元金策亦具遵斷結存案月費一節仍照舊章如此斷結太史有知亦當含笑於九原之下矣能不頌太守之德於不置哉 
[墮水得救]  
　　十七日已刻金陵旱西門外有某姓因後　屬他往當令輕輿舁至河于下轎登舟個人年約花信翠袖紅　雙鈎　細由僕婦攙扶上船遀隣船時亦開行兩相碰撞前船急欲退讓悮將後船觸動婦立足不隱翻身墮入水中某急大聲呼救幸水勢不大且所著皮衣厚棉浮於水面不卽沈下當經水手躍入水中拯救出險得以無恙然如鼷小膽已幾幾乎嚇破矣 
[縣府試期]  
　　杭屬童生縣府試期已由徐季和宗師行文到府定於二月十七日縣試三月初六府試杭府陳六笙太守奉札後卽傳禮房書吏赶卽備文札知各縣各學以便遵期考試 
[甄别定期]  
　　杭州敷文崇文崇文紫陽三書院向由撫藩臬三大憲擇日考試甄别本年甄别日期定於二月初二日扃門考試其報名投考者生員由學起文貢監童生由縣起文開具年貌三代籍貫移咨各監院造册以憑點名給卷幷杜重名跨考及揑造詭名混考之弊其移文統限於正月二十二日以前 
[賽會暫停]  
　　俗傳正月十五日爲紫薇上帝誕辰杭州撫院前紫薇宮向有舁神像至萬壽宮朝闕及巡行各處之舉俗呼爲紫薇會是也興是會者係撫署差役及撫標營弁等人今因海疆不靖兵士均有操防之責未暇及此僅於廟内演大木人戲一本以祝神誕藉以點綴風光聊循故事而已 
[使星回滬]  
　　出使日本大臣張邵兩星使以和議不成率同叅贊隨員繙譯人等由長崎乘法公司輪船回滬屈指行期本可早到祇以霧氣四塞海道難行直至昨日天明始抵吳淞本埠官塲本派鈞和輪船迎接所有辦差人等均在招商局北棧碼頭伺候嗣以二星使不坐鈞和而坐小火輪進口於十一點二刻時抵埠停泊法公司碼頭二星使卽登岸乘坐轎式馬車於十二下鐘時至美界張星使仍在同文書局小駐行旌邵星使則在天后宮側行轅暫息征塵海水迢遥空勞跋涉所幸節旄無恙尙堪告慰親朋耳　 
[浙臬辭行]  
　　升任浙臬聶仲芳廉訪擇於本月廿二日起程赴蘇至各大憲衙門禀辭然後詣杭履新昨日下午二點鐘先至法總領事公館辭行由領事延入晤談片刻興辭而出 
[大令回署]  
　　上海縣黃大令晉省謝委現已公畢回申於昨晨抵埠舟泊觀音閣馬頭縣署執事人等立卽前往恭迎大令登岸入城詣道轅禀到旋聞出使日本大臣張邵兩星使回滬大令又出城赴行轅叩至鐘鳴四點回署 
[小工壓傷]  
　　劉老壽江北產也日以小工餬口昨日在美界華順碼頭所泊某輪船上搬運花衣午前因起貨機器鐡練中斷花包從空倒下劉欲避不及致將右足壓斷痛極聲嘶倒仆　内經同夥舁至同仁醫院　治亦不免殘廢矣 
[蜉蝣身世]  
　　法界八仙橋左近有某甲落拓無聊兼有疾病一身作客四海無家巡捕見而憐之解至捕房頭飭送醫院　治嗣以病入膏肓盧扁不能爲力延至翌日溘然長逝報知善堂備棺收殮又浜西首安里有卑田院中人貧病交侵不能行動殁於某肉莊所說之　墩上當由地保向肉店查究嗣鄰人出爲介紹始許報堂收殮 
[私售佛像]  
　　法界東新橋南首有延壽庵一所基地係張姓管業由盧姓出資建造房屋當時立有合同庵中有碑石可稽近被住持羽士陸蕙芳售與里中某姓並將庵中佛像紛紛遷徙會中人以佛像由會中出資裝就羽士不應擅自變　將佛遷移具詞控縣請爲　究又以此處地屬法界復聯名控訴法廨葛同轉諭以靜候批示土木偶像本無知識若輩爲歛財計則鋪張靈異誑騙鄉愚爲救急計則又私售莊　圖肥私槖此亦佛門一小刦也特未知兩下成交時亦曾爲丈六金剛寫立賣身契否耳 
[茗寮角武]  
　　新開河橋臨河一帶有某甲開設小茶館藉博靑銅前日下午野鷄扛夫五人相約在此小坐烹淸泉而共酌解渴脗於須臾興會淋漓不可遏抑嗣以一言不合互相爭毆擊毁　盞等物約値洋三元　主鳴捕一倂拘入捕房捕頭以事屬細微命五人照數合賠禁押一宵卽子釋出 
[關提凶犯]  
　　昨報瞽人請騐一則至晚帮審委員翁明府升坐花廳提訊吳奚氏供年三十九歲丈夫吳如林年四十歲湘東人向在莘莊鎭爲染坊生意陸大來係南匯縣境四圖居人向來　行不法聚賭爲生去冬被周浦防營哨官翁老爺捉賭陸疑丈夫送信以致積恨成仇常存報復之心丈夫現因房屋傾坍故帶洋銀來申購買木料被陸等偵知守候半途共糾二十人左右將丈夫圍住陸大來動手將目挖去幷砍兩刀衆人拳足並下丈夫痛極暈倒致被將皮衣盡行攫去迨小婦人聞之倩人擡回傷勢日甚一日吳如林供與妻同並稱求大老爺執法如山准提陸等到案嚴辦爲小的伸寃感德無旣明府飭仵檢騐吳左目眼珠挖盡無存内有膿血右目紅腫異常雖係挖傷眼珠未出然已無光矣頭額有刀傷兩處身中拳傷棍傷甚密禀復後明府離座親視無異問曰爾與陸定有夙仇否則不致如此其目究是刀挖抑是指挖答稱實無夙仇伊疑小的送信起見下此毒手目係被陸大來用刀所挖明府諭吳奚氏擡回調養醫治准卽備文赴南匯提陸到案訊明究辦吳夫婦稱謝而退 
[續僞票]  
　　上海縣昨准法公堂移送私造僞票之韓三州到案請訊帮審委員翁明府升堂問曰招商局查爾僞造船票應行照例嚴辦務宜實供韓供蘇州人向在新濟輪船營生去秋因海氛不靖招商局輪船停行遂致失就後至四馬路會晤寗波人鍾士成啜茗談及伊欲出門買有開往漢口之江寛輪船票二張往天津之飛鯨輪船票一張現因有事不暇他往將此船票三張送與小的謂可轉售小的後遇友人胡寳琴又將此票轉託伊代售次日胡來言此票有人購賈當給小的洋十二元後被招商局查是僞票函請捕房提小的解至公堂訊間亦如此供小的倩人至寗波找尋鍾士成毫無下落尙求恩典明府曰如爾自造亦可供明不必東扯西拉拖延時日韓稱小的尙欲圖謀輪船生意豈敢作此壞名之事小的所供均是實情明府曰現將爾收押候追鍾士成到案再核韓叩首求恩供稱小的家住滬上况有的實保人具保出外以便尋鍾來案了事如其收押鍾難到案此事將無了結之日務求開恩明府姑念一再苦求飭差帶下候覓的實保人來案具保 
[找給工銀]  
　　前者臺灣後路糧臺管理之吉安輪船載兵至臺北洋面雉鷄沙地方礁觸失事由升任浙臬督辦臺灣糧臺聶仲芳廉訪 
 
 

Page 4

 
 
札飭英界公廨宋莘樂通刺提訊其詳已見前報前日宋通刺奉到廉訪發下應找吉安輪船各役工資洋一千六百元通刺奉札後立飭差役將吉安輪船水手及司火工人等一倂傳案通刺旋於晚堂升座訊明給領據水手頭目葉靄發等投案聲稱小的等應領找工洋一千五百廿六元環求飭給通刺遂將洋一千五百廿六元交與葉等領去飭具領狀存查尙有洋七十四元存候訊明飭給葉等均領洋叩謝而去 
[吞物候查]  
　　高麗人尹姜氏扭控何阿桃吞没寄存衣物一案宋通刺於前晚升堂訊究尹姜氏卽毛姜氏供稱小婦人於上年十月間因與姘夫毛元善涉訟案奉訊飭送縣辦理嗣蒙上海縣黃大老爺訊明釋放小婦人因有衣包四個當未涉訟之先寄存管門人何阿桃處及往索取被何吞没衣服數件並零星飾物向索　賴是以控請訊究何供小的向在阜康里司管門之役上年因房客姜氏以衣包四個寄與小的嗣因姜氏與其姘夫毛元善爭吵涉訟至去年十二月十二日姜氏自來將所寄衣包四個點明取去迨至次日姜氏復來忽稱尙少衣物等件以致爭論扭案今奉提訊叩求鑒察旋有高麗人姜昌秀投稱小的向在原籍耕田糊口上年十月初五日小的在家閱申報登有姪女姜氏與毛元善涉訟等情小的始悉姪女被毛拐騙來滬以故小的買舟來此與姪女晤面之下卽借居寳善街長春客棧小的爲此投案聲明務求嚴究通剌訊悉情由判將何阿桃押候查明核奪姜氏等唯唯遵諭而退 
[收解淸單]  
　　敬啓者敝籌賑所目光緒壬辰年十二月起迄甲午年四月止共收九八元七千二百二十五兩四　三分英洋二千零八十二元八角紋銀七兩三錢二分銅銀十兩零二分銅洋五十五元經解呈江蘇撫憲轉解山西直隷賑捐足色紋銀八千兩正除補紋銀水外尙存九八規元二百四十二兩七錢五分現將此欵匀撥廣肇醫院廣益善堂元濟善堂三處充作善舉除送欵取回收條外謹先布聞仰祈均鑒廣肇公所内籌賑所同人唐廷桂李文明韋華國等仝啓 
[福造蒼生]  
　　蘇城恒孚銀樓經募正月分賑捐洋四十六元八角由同豐永交來祇領之餘莫名感佩順直哀鴻遍野待哺嗷嗷去歲冬賑已属勉强敷衍加以海疆不靖時事多艱蕩析流離傷心慘目現屆春賑開手之際爲日正長而其情甚迫伏望海内慈悲菩薩俯念時局萬難之際億萬生　待命之秋造福蒼黎多多益善功德倍蓰盼切鴻慈[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[關提已到]  
　　馮小梅虧空茶業　　　　　　　　　在英公解控請關提宋通刺准飭差役前往關提按站押解於昨到滬投請上海縣交收値日差將來文禀　　　　　　　　　文轉送英公堂歸案訊辦 
[英界公堂瑣案]  
　　　　　　　　　　　　氏金珠首飾來滬兌洋一千二百元將洋一千元存在匯豐銀行經包探何瑞福查獲人贓當時因原告未到定　　　　　　　　　　　昨晨解案原告宋張氏遣表弟錢寳卿投案聲稱宋張氏近因患病勢頗沈重不能投案故遣小的來案禀明並有藥　　　　　　　　　人一時糊塗現在惟求大老爺格外施恩以全生意人體面言已頻頻叩首宋通刺商之蕯副領事以吳祖昌竊贓頗鉅　　　　　　　捕房管押六個月所存銀行之洋一千元著卽由捕房收回暫存至起到之各贓須俟宋張氏病愈親到捕房點明具領○包探顧　六禀稱積竊周阿炳曾經犯案管押一年甫經期滿釋出今又竊取陳餘記顧阿生周仲石等家綢襖一件布袍一件銀飾十二件綢皮衣五件風帽一頂綢帶一條經小的查獲向詢贓物據言質錢後卽將質票撕破抛棄無從吊贓惟顧阿生之銀飾及周仲石之綢腰　俱未當去今特一倂解請訊究陳餘記等俱來案領贓周阿炳供認行竊其質去各衣將票抛棄或已被人拾去贖取亦未可知現在惟求恩典通刺訊得周阿炳係著名積竊判令笞責一百板交捕房管押一年期滿再責一百板起案之贓分别認領○包探張阿五禀稱許財安竊取洋東銀表一案現經小的查知銀表由孔仲榮經手價賣與周光秀之兄現不在滬故將周光秀孔仲榮解案請究惟據洋東家尙有金牌金圈等未經查獲小的向周再三細詰堅不承認通刺詳爲研詰許財安僅認竊銀表一只今已吊到金牌等類實未竊取孔仲榮供曾經經手將表賣與周光秀之兄周光秀供表係兄賣小的並不知曉通刺以許財安不應竊取洋東之物况有多贓無著判令交捕房管二個月孔仲榮亦有不合判將捕房保洋十五元罰去再押三天周光秀姑念與此事無于著令具結釋放○漆匠陳進有在洋人杜臣處工作乘間竊西國油兩罐報捕後由包探緝獲人贓送究通刺訊得陳進有行竊有贓判交捕　管押十四天贓還失主○一百九十八號華捕禀稱鄔金山鮑阿四在路口角互毆經小的拘解請究鄔金山供開南貨店昨因出外配貨忽有鮑阿四將小的扭住行兇請爲懲辦鮑供因與鄔金山之子閒玩起見以致互相扭毆通刺判將鮑阿四管押七天以儆　九十五號印捕拘解馬夫張道寳至案禀稱此人拉韁太快幾致肇事爲此拘案請究通刺判將張道寳罰洋十元並令具以後不再疾馳切結存案備查○包　顧阿六禀稱廣東路有李元盛刷染店之晒架有碍道路傳案請訊李供刷染店已開十餘年所有晒架並無妨碍况租界此等店共有二十餘家小的情願將架加高通刺謂曬架旣與工部局馬路有碍卽不能不拆著李於明日卽須拆缷不得遲延李遵諭而退 
[美界捕房紀事]  
　　偷兒王阿二前晚竊得蜜色寗綢皮袍一襲二下鐘時被二百十七號四百二十八號二華捕拘獲解入捕房押至昨晨捕頭飭包探江阿三將王帶出稽查失主旋查知有黃某乃候補俯所坐官舫泊於蘇州河北岸阿二乘船中不備混入艙中竊袍而遁失主尙未知覺查明後江探將阿二帶回捕房捕頭命押候解送英公堂究辦○二百八十一號華捕昨午十二下鐘時巡至北蘇州路見有乞丐某甲年　三十餘身穿單布衫褲蹲坐於地面如土色祗存一息乃係凍餓交迫之故捕卽喚小車將甲推至捕房捕頭憐之仍飭該華捕送至英公廨請宋通刺辦理○甲乙二人昨午在美租界吳淞路某飯店午膳虎咽狼吞將軍已不負此腹忽因細故角口揮拳甲卽取飯碗遙擲適中乙首血流如注經某號走街捕至將甲乙拘入捕房捕頭命將乙送至同仁醫院醫治甲押候解送公堂究辦　 
[䢴江官報]  
　　正月十三日南掣　司馬北掣繆司馬均到揚公幹梁福生分轉委辦通屬總巡差吳鹺尹家駒委辦南鹽廳掣驗差○十四日戈分轉乃肅赴省公幹吳鹺尹廷楨禀銷李家橋卡差使李鹺尹世伊禀銷金陵解餉差○十五日康鹺尹賢曾回瓜洲差次 
[善岸同登]  
　　啓者本堂十三至十五計各善士送堂一文愿册子瑞盛春洋五元吳保安堂四元韋勳聰四元陳可掦母病求愈一元五角在楚堂二元劉矞卿張劍秋顧　　錢玉海大豐布號無名氏廣號林西園佑餘堂王天元如意子　果子各一元方裕榮隱名氏各二元范存仁范揚和小拙居沈敦山無名氏廖李合李煥昌葉氏黃金仙揚炳　陳榖記李　陞各五角棉力子丁大德各三角姚雲橋四角謝友棠江遜溪蔣普照王祥林姚炳加余志康趙金壽陸阿毛楊連生張味興汪雲福朱連生沈沛昌談少卿王阿三唐祥生金祥林無名氏又無名氏各二角黃翰芬　方甫董紀來　祥和陳瑞成壬三金徐秀雲鄺脩事戴浮生陳錦坤袁春和賀阿春金泉在奚錦堂各一角蘋花書屋大錢七　　　文敦古氏四百文金山樵甄氏各三百文隱名氏淸溪氏四明小子各二百文老樸居士求吉齋不具名各一百文旣施善欵必獲愿報合代貧民叩謝[  上海虹口 
元濟善堂莆施唐廷桂等謹啓]  
 
 
