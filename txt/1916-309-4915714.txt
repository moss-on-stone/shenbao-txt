# 1916 - 309 - 4915714

 

Page 1

 
 
   
 
 

Page 2

 
 
時評 
[美國選舉總統（默）]  
　　我民國成立後未届改選之期忽有政體之變將幾幾無總統矣幸而滇南起義還我共和黎公乃得正式繼任是我國之今大總統受任於紛擾之時者也 
　　美國爲共和先進國今其總統又正式選出矣夫以美國之新總統受任於平安無事之日以與我國之總統受任於紛擾之時局較其責任難易不大相懸殊哉雖然一國之强弱亦在國人自爲我國人苟能消弭意見一致盡力於共和時局之紛擾者速使之不紛擾則我國將來之共和安知不如美然而果有此希望否耶 
　　抑我聞美國新總統之外交政策主用强硬夫强國之外交固不必言强而自無不强弱國之外交雖欲强而自無可强然而世界之公理則一當外交之衝者苟不屈於理則勢力亦有時無如何弱國之外交未必遂常處於失敗要視當局之手腕何如而已今我國當外交多故之時而新外交長甫通過此後外交之責任自有專屬其毋負國民之委託也哉 
[專電]  
　　北京電參院點半開會到一百五十六人趙世鈺動議請段總理來院質問陜省會被毁措置法衆贊成即電請按程提議（一）張我華請政府將内務訴訟所據法律交國會解决討論歷一小時辨駁甚力張聲明改解决爲建議仍否决（二）查辦田承斌納賄違法黄紹侃說明無討論表决成立時段到出席趙世鈺登台述省會被毁情形問中央威信如何保持立法機關如何恢復李述膺述省會報告陳嗾使劣紳搗毁在場祗百餘人而陳督電稱有兩千人此等不法舉動已否定有處分主席命秘長讀省會電以證實之段答已去電申斥責令維持韓玉辰謂非僅一電可了請示最後辦法段云惟有派人去查必保中央威信張我華謂軍人干涉河南亦然請下一嚴厲通令段首肯退接議（三）案老西開案先拒絕法代使與法政府嚴重交涉吳蓮炬說明後一致贊成（四）請願會報告豫省會關楊漢先十一議員除名請願事認該會除名非法有四陳銘鑑等反對韓玉辰等贊成相間發言結果贊成居多數可决時已五鐘主席請延半點否决散 
　　北京電衆院點半開會到四百十八人湯主席馬驤動議變更議事日程提出陳樹藩縱匪殃民破壞省議會彈劾案全體可决即咨政府陶保晉動議外交緊急變更議程先投外交總長伍廷芳同意票衆贊同結果同意票三九零不同意二八通過遂散會今日許世英出席自認部借日欵三百萬以電話抵押爲違法聞有提出彈劾說 
　　北京電議員數十人署名提出查辦徐樹錚案（一）蒙蔽總理（二）侮蔑元首（三）僞造文書（四）擅發院令（五）擅專軍令（六）破壞金融（七）煽惑軍人並謂斯人不去恐較諸劉瑾魏忠賢禍患爲尤烈云云按以上三電前日到已晚不及排入昨報今補録之 
　　北京電徐東海准月望後來專爲結束孫案並丁徐退出府院孫外放谷調内務王正廷長農商段内閣不動 
　　北京電谷鍾秀必欲從民黨分離自組正誼會與張繼王正廷大起惡感但谷派因欲保持閣員地位不得不然並非有何不同政見 
　　北京電今日（八日）副總統就職各機關懸旗慶賀 
　　北京電徐樹錚電賀馮副座電報往返三次 
　　北京電外部電復各省鄭家屯案須暫守秘密日使確守和平報載恫嚇不實將來交涉如何願負全責萬不致喪失國權有負國人重託 
　　北京電新疆拿獲間諜電令楊督加意嚴防凡無約國民概不准入我國境 
　　北京電交部令各路局尅期收集一元紙幣解部換五元以上者某銀行及某商會均有排擠中行之秘密行動係有人指使財部嚴令防止外内務部亦發令嚴禁兩系暗鬭極烈 
　　北京電蘇省長屢有更動之議現此議已中止 
　　北京電元首以各省督長互爭權限將下解釋軍民分治明令 
　　北京電張懷芝電告收束魯省民軍周村現已着手濰縣尙未商妥部院催令速結並將辦法隨時密報 
　　北京電元首擬聘黃一歐爲公府顧問 
　　北京電于右任有浙省長說 
　　廣東電滇軍需餉急粤以舊藩司及廣府署抵押向台灣銀行借六十萬元欵到卽罄尙短百四十萬軍事難結束朱陸再電政府請撥鹽稅餘欵 
　　廣東電陽（七日）日市民歡迎李烈鈞到十餘萬人譚根演飛機手微傷陳烱明軍已收束庚日（八日）抵省 
[譯電]  
　　北京電參議院定於明日投伍廷芳外交同意票可望通過（八日） 
　　北京電馮國璋今日正式就副總統職各公署皆掛旗誌賀 
　　北京電交通部長許世英如因日人實業借欵而被衆院彈劾則將辭職將來或可改任國務院秘書長（八日） 
　　以上德文電 
　　廣州電今日市民全體舉行歡迎李烈鈞大會梁啟超將於十四日抵此（七日） 
　　成都電盜匪五百九十人攻擊新繁縣知事與兵士皆逃盜匪入城掠搶衙署稅局及當舖（七日） 
　　紐約電共和黨之許士君已被選爲美國大總統（七日） 
　　以上路透電 
[東方通信社電（日本人組織）]  
　　北京電中國銀行自開始兌現以來至今日爲止已兌換現銀約一千萬元之譛聞財政部已從各方面籌得現銀約五百萬元故儘能繼績兌現可無再起恐慌之虞矣聞帝制派交通銀行派及反對兌現派極力搖惑人心勸人向中國銀行提取欵項意欲藉破壞財政以壓迫民黨派（八日） 
　　東京電據某處接得報告徐世昌因黎總統及段總理之熱望决計進京並擬於途次往訪張勳交換意見徐氏進京後國務總理問題之發生乃必然之勢也聞徐氏於此項問題有左列三條預定之辦法一使段孫兩人皆不辭職而以調和爲結束二段内閣全體辭職使段徐兩人以外者組織新内閣三專任徐氏組織内閣唯於閣員之配置無論何人不得有異議（八日） 
　　北京電本日段總理出席於衆議院說明推薦伍廷芳爲外交總長事投票之結果同意者三百九十票不同意者二十八票遂通過是日出席總數共五百十四名投票總數共四百十八票棄權者計九十六票（七日） 
　　北京電參議院因陜西省軍界及省議會皆有反對李省長之電致參衆兩院請段總理出席說明政府之熊度段答云國務院亦接有此項電報已電飭陳督軍以軍人不得干涉政治警戒該省軍界一方面以尊重中央命令告誡該省議會矣（七日） 
　　北京電此問中外人士以國會已可决伍廷芳長外交之舉當能防止内政外交之紛擾又以伍氏願以老軀身當外交之衝而大爲讚許（八日） 
　　南京電本日上午八時馮督軍在督軍署舉行極莊嚴之副總統就任禮國會議員各省督軍省長代表及本地文武大員省議會議員地方紳士等皆參列之午後各國領事及外賓等均詣署恭賀（八日） 
　　南京電副總院府新設秘書廳任前諮議廳長胡嗣瑗爲秘書長（八日） 
　　漢口電湖南督軍譚延闓原定本日抵漢口但仍未抵埠大約爲暴風所阻（八日） 
　　東京電據本月七日日本衆議院事務局之調查該院各黨派之區别計憲政會一百九十八人政友會一百零七人國民黨二十八人公友俱樂部二十九人無所屬十九人（八日） 
[戰電]  
　　其一英人路透電一 
　　倫敦電海格將軍報稱英軍已將伐爾蘭柯爾叢林東面之陣地前移哥末柯爾與塞爾勒間之敵軍戰壕爲英軍襲擊敵兵死傷頗多且有被俘者昨日有狂風烈雨今晚報稱今日大雨如注敵軍砲轟萊斯波曷夫區域英軍轟擊亞美斯蒂爾與維斯俠特附近之敵軍交通戰壕（七日） 
　　亞姆斯特丹電柏林公報云本月五日松末河境之澳大利亞師團受損甚重白萊西南之大軍火庫一所中德飛機炸彈起火爆裂數次德軍奪獲斯土克化特河左岸之橋端小砲臺一座俄軍在土爾吉斯得有土地德軍在佛爾干山隘南及羅特土姆山隘東南獲勝俘敵千人（七日） 
　　巴黎電薩洛尼加戰報云法軍在泊里斯巴湖東擊退從事回攻之布軍法飛機以炸彈擲擊伐爾逹河各區摩拉斯蒂爾有敵飛機一架中彈墜落（七日） 
　　彼得格勒電今日下午公報云俄軍續在杜爾拉伐特拉南獲勝前兩日内俄軍共俘敵八百十五人布軍現依次毁杜白魯加羅國各村莊（七日） 
　　羅京電公報云白拉沙山谷有敵軍進攻受捧佛爾干山隘之敵軍已得援羅軍停止追擊多瑙河一帶有砲隊戰事杜白魯加之敵軍爲羅軍前鋒枝隊逼退退時焚燬四村落（六日） 
　　其二（德人德文報專電） 
　　柏林電十一月六日德軍大本營公報云昨日英法軍復以至强盛之兵藉砲隊全力之助猛攻松末河德軍之陣線德軍奮勇抵禦陣線毫未搖動敵軍在自薩爾至波俠凡斯萊廣二十基洛邁當之全陣綫進攻之際被創極重僅於聖比愛勒伐叢林北叚攻入德軍陣線即被逐出且有軍官十員兵三百十人爲德軍所俘德軍在薩爾東北俘敵七十人獲機關鎗十一架又在蘇瓦松附近擊敗進攻之敵兵一枝隊末斯河右岸哈杜芒境砲隊及手擲橊彈戰事甚爲猛烈（西境戰况）土爾吉斯境及亞爾特斯昌士與波特柴隘路間之戰事仍在進行戰局未變德軍在泊里台爾西南奪獲拉佛魯高地且在羅特土姆山隘東南續得進步羅軍在斯蘇爾杜克山隘兩面進攻者均未得利德軍在南陣線俘敵四百五十餘人（羅境戰况） 
要聞一 
[西報祝伍廷芳通過衆院]  
　　八日字林報社評曰伍廷芳博士長外交案已由衆議院通過此乃良好新聞伍爲各黨所敬愛得此結果早可無疑伍自始至終主張共和制度而能如黎總統之不偏於一黨伍贊成辛亥年光復之宗旨而不與聞癸丑年二次革命之舉動自滿清傾復以來伍之勢力發張於敎育方面而不在於政治方面伍駐節外洋歷有年所今出長外交定能游刃有餘伍年非少壯大可優游林下且時事棘手外交難辦乃慷慨表示願再出山之意是乃眞正愛國之模範也伍無黨派無仇敵他日赴京其將爲各政黨融合之起點歟吾知伍博士之志圖在此也海上諸友謹祝其成功 
[老西開案已秘密談判]  
　　前星期五上午駐京代理法使曾赴外交部談判天津老西開交涉案是日會議並不在外交部官署而在迎賓館雖向例與他國公使議事外交部必有秘書在座或司喉舌或爲紀録乃前日異常秘密不 
 
 
 

Page 3

 
 
但侍役不能近前即秘書亦無一人在座而夏次長雖略解法語究不能直接談判聞係有部外之人襄理其事結果如何尙待續聞各省各政團爲此交涉來電力爭者仍絡繹不絕近又有保定公會石家莊商會蘭州省議會湖北省議會黑龍江齊齊哈爾第一師長許蘭州警務處長楊雲峯等均電致政府請對於法使嚴重交涉勿稍遷就以鞏版圖此外以個人名義上書於天津公民大會者尤衆其中自告奮勇者有吳啟琨勸告大衆者有張寳賢而勸告書亦朗朗可誦其文曰法領佔地拘警人皆謂之無理要求憤懣異常而我則謂之津人祗宜盡力抗議力挽主權者蓋近世環球各國之大勢同有强弱無他焉以强禦强爲競存之通例况我愛國諸士夙昔鳴劍抵掌駛志伊吾而對於外侮之來源不懼於鐡血相抵制更不肯令我國權任人侵害而含羞忍辱致將來爲亡國之奴隸矣然現在政府諸巨公旣爲嚴重交涉不讓寸土不失主權而我等又祇可稍安勿躁而靜候中央解决之佳音且此事良好之結果亦易得也想法國爲昌明法治之國而法人爲服從法律之人以講法理而令人可法者似此行爲何至堅持到底有害我之法權我政府諸巨公德威素著不但一切主權知政府能持不失主義我神州古國永克杜其瓜分之漸亦必矣云云 
[東報述鄭家屯案之談判]  
　　鄭家屯案於昨月三十日與本月一日又行交涉本月六日東方通信社電曾述及之據近日東報所載微有出入彚譯之如左 
　　五日大阪每日新聞云此次會見時日本林公使反復說明要求之趣旨夏代理總長答以目下中國内政問題紛糾錯綜國務院於鄭家屯案尙無决議不能作確實之回答遺憾之至然國務院大體意嚮滿蒙警權與軍事顧問二項絶對不能承認林公使復申述該二項無關中國主權且承認之後雙方俱有益處夏氏仍以内政上之關係不能承諾此項要求爲言自此觀之本問題之解决須在孫内務總長問題等政爭結束之後矣 
　　同日大阪朝日新聞云鄭家屯案交涉之爭點爲設置滿蒙警察駐劄所問題顧日本政府以保護滿蒙日人之必要已在掏鹿鄭受屯農安等處設有駐劄所二十餘所中國官吏亦已默認故此項要求當然可以承認雖曰旣已設置事實上日人已受保護不必出此要求然旣已提出要求則爲日本國家體面計豈可任中國之拒絶但中國之所以拒絶要求亦以體面問題雙方各自爲計由是而交涉之進行遂困難矣今者交涉已會見七次之多意見似若接近而成效猶屬未見長此以往頗有損感情兩國政府因此頗願從速解决現正籌謀開展外交局面之方法故其解决或不甚遠也 
　　又據四日東京國民新聞云日本官民之中有鑒此交涉之徒事舌戰毫無效果頗背親善之旨故願從寛解决云此說固吾人所願而不敢信也 
[憲法審議會之一小結果]  
　　打消四案成立一案 
　　昨日憲法審議會開會審議長王正廷主席議題爲國防敎育神聖海陸軍加入憲法訂爲專案因原提案人除僅將神聖油印散布各議員外其餘如國防敎育海陸軍等並未將提案之理由及必須加入憲法之定義於事先散布作爲討論之根據然於開會之先一日兩院人士多以海陸軍爲國家不可缺之要素不定爲專條又孰能輕視國防乃海陸軍備完成後之一種計畫更無加入國憲之必要敎育乃屬行政爲内閣行政方針之設施更與憲法專章風馬牛不相及神聖不定專章其神聖自在故大多數預備打消之昨日開會時主席最初卽主張表决當場直無人發言贊成與反對兩派直不知提案之主旨何在故一律贊成付表决主席遂將國防敎育神聖海陸軍四大提案依次先以不贊成加入憲法者付表决多數因之上舉之四大議案均歸取消此外尙有新增出之一議案即憲法之保障一條議員中多以現值政象泯棼之際憲法爲國家大經大法宜有正確之保障主張加入憲法作爲專章主席付表决贊成者多數故憲法之保障一條交付憲法起草委員會起草矣是日兩院因天雨到會者寥若晨星勉强凑成法定人數浪費之時間亦覺極少打消前四案成立後一案後遂散會此後開會又須研究省制問題前此省制之擱置者本非根本上打消不過一時之停頓耳兹聞審議長與各派中堅份子商定非俟各派將關於省制之意見疏通妥貼得一歸宿後决不能率爾繼續開會 
[凌鉞等提出彈劾陳谷案]  
　　衆議院議員凌鉞陳家鼎張伯烈胡祖舜等於月之四日提出彈劾財政總長陳錦濤農商總長谷鍾秀借欵違法案連署者郭人漳等六十餘人其文曰爲主管國務員借欵違法喪失權利危及國本謹依法公决事竊維一國之大防在乎法無或紊以訂約之大事尙公然藐視民憲擅自簽字則一國之法律安在一部之國務貴乎責有專歸以主管之總長倘聽其逍遙法外不予糾彈則一部之責任安在伏見財政總長陳錦濤農商總長谷鍾秀向日本興亞公司以主管閣員名議與之訂立合同借欵五百萬元擅指定安徽太平山鐡鑛湖南水口山鉛鑛與之合辦作報酬日人之資俾其向四國銀行團爲我援助大借欵不獨合辦之害以軍器及經濟之發源地與人共有反主爲客有逾漢冶萍之險狀且開他國代庖我外交財政之漸隠示我獨立向四國借欵之資格亦從此喪失此則於喪失權利以外兼抛棄主權矣事之痛心孰過乎此人非昏憒何竟至斯内容之奇人言嘖嘖新政之始萬目睽睽屢經本院質問而該總長等出席答辨時始則不認借欵詭稱蟄欵繼認五百萬借欵實已於九月九日簽字俟限期交院議决甚謂係前政府成約不能代人受過又謂制錢草約原爲撤廢礦山借欵之協商條件如允制錢約成則湘皖鑛約始得作廢否則相機再商云云夫欵而曰墊終結亦應償還已不失爲國家之負擔况明明六釐借欵見之合同先行簽字後稱交議已屬荒謬况一味狡展至今並未交到腐敗如有清皖鑛未失專横如袁氏湘鑛猶存往事昭然不可誣也前政府成約云云何其欺罔礦約既貽害地方錢約且貽害全國匪僅以鄰爲壑是直欲以國爲貨鑛産旣不可失制錢又豈可喪以鑛約之成廢而聽命於錢約之允否實已明明無廢約之把握而有禍國之鐡案一誤再誤愈出愈奇暮四朝三事同兒戲問諸約法第四十四條之國務員責任不亦恧乎本應早予彈劾猶冀其或有挽回姑與以猶豫乃遷延至今約迄未解該總長等支吾搪塞較前更甚該草約複雜離奇較前尤危長此玩延禍患之來未識所屆現值民怒日深通國滋惑請願彈劾函電交馳地方爲之騷然父老聞而疑灈萬一因此釀變大局何堪設想總之該約一日未廢則民心一日難安交議之手續未行於事前則違法之責任難逃於事後也按臨時約法第十九條第四項國會得議决公債之募集及國庫有負擔之契約由斯以證借欵募債之議决固屬國會之特權蓋非此則無以監視國庫保障國權代議制之眞精神實在是也今該總長等所借者日欵非外債之募集耶安徽太平山之鐡湖南水口山之鉛固國家之重要寳藏軍器國防所需而財源所從出也財政總長農商總長以堂堂閣員之簽押與私人貸借關係殊也非與國庫有負擔耶五百萬元之合同雙方簽字非契約耶在約法上完全屬於國會議决之項悍然不顧一志專行苴芥約法蹂躪會莫此爲甚不甯唯是太平山水口山兩鑛皆民有也其事業皆民辦也約法第六條第三項人民財産及營業之自由不許侵奪何况無端以閣員威力奪民營之産業拱手貢諸外人國會第一之作用在監督政府財政約法第十九條第二項載此綦嚴何况以最大財源斷送他國授外人以包辦借欵之柄惹四國以壟斷財政之疑始於違法終於誤國約法有靈其何能已以今日之庫帑奇絀有識興嗟依法借欵孰不贊成國會同人此可斷言有何秘密不可告人有何緊急不能及待以議席出身之當局值國會開會之期中公然有此舉動此誠天下之大惑愚等固陋不識所謂也往者東隣日本内務主管大浦兼武因溺職事件受輿論及議會攻擊去職而日廷不能曲縱隈閣不與阿護蓋主管之責任然也據政治學及行政法上之原理國務員之地位原有二層其一爲搆成内閣之分子其一爲主管行政之首長本部行政責任主管首長負之今以礦山爲該主管部内之事旣貿然以兩總長名義單獨簽字而兩鑛之國有民有亦不分辨太平山之範圍何屬茫然莫知日蹙百里彼昏罔覺事前不聞愼重事後復不引資豈無官守是誰之咎責以約法第十九條第十二項不獨違法抑亦失職矣查前清光緒六年崇厚氏以全權大使聘俄擅與俄廷簽押伊犁條約其時輿論大譁言路飛章交劾清廷震怒卒革崇厚職而治以律約亦遂廢近代談國際先例者稱之夫彼以全權代表之資格處寡人政治之時期猶復　於輿情受劾被譴矧在今日國號民主約法回復國會重開舉有價值之國實有負擔之外債不詢之地方不商之議會僅由主管國務員以一手掩天下耳目而惟所欲爲視崇厚之事國法威信方之蔑如也是可忍孰不可忍此次倒帝討逆之役原爲擁護約法而戰該總長等敢復似此專擅法紀蕩然中外具瞻實駭物聽國法初蘇遽爾侮蔑此風弗剪其端遂開關係民國前途甚非淺鮮若不據實糾劾何以服天下而儆來兹財政總長陳錦濤農商總長谷鍾秀實屬違法失職責無可逃議員等爲維持民約保障國權起見特據臨時約法第十九條第十二項議院法第七章第三十四條議提出彈劾案是否有當敬候公决 
[徐東海不入政界之江電]  
　　近日以來徐内閣之說風傳一時政界觀察疑信參半兹悉本月三日徐菊人氏自輝縣會致大總統一電此不啻徐氏對於時局之宣言書其文曰北京大總統鈞鑒卅電敬悉朱寳仁到輝備述盛意六舍弟之喪並蒙賜奠益深銘感昌本擬料量啓行惟外間傳說僉謂鈞座有將令昌再領政局之意昌衰病頽唐但藉閑逸以引餘年萬難重預國政日前哈中將回都並已剴切言明囑其代陳聰聽况此時内政外交極宜繼續認眞措理内閣關繫至鉅權其輕重似未可遽使動搖如傳聞不爲無因則昌甯負知遇之感不敢以衰庸貽誤大局倘允不入政界則瞻對方殷一俟感冒就痊當卽就道先此電布並鳴謝悃世昌江 
[都中追悼黄興之發起會]  
　　昨日（六日）下午二時丙辰俱樂部開追悼黄克强發起會各機關各政團及其他團體之代表到會者計二十餘人在政府機關者步軍統領衙門代表爲奚以莊君京師警察廳代表爲李白民陸震公府軍事幕僚處代表爲全敬存公府秘書廳代表爲劉鍾秀在商界者京師總商會代表爲劉守訓在政團者憲法研究會代表爲陳善虞廷愷曾有翼憲法商榷會代表爲顧餘憲法討論會代表爲司徒顥克希克圖張知競王文瑛平社代表爲賀昇高杞韜園代表爲邱圖輪王乃昌丙辰俱樂部代表爲劉芷芬白逾桓在報界者新聞俱樂部代表爲周逹孝吳光熙報界同志會代表爲徐一士國風日報代表爲景定成君日知報代表李仲衡中華日報代表爲余籌君亞東新聞代表爲李基鴻三時由各代表推劉鍾秀爲主席略謂黄公克强爲手遣民國之偉人功在萬世一旦溘逝國人無不悼痛開會追悼雖追悼死者要使共和精神印於全國人之腦中永久不忘則黄公雖死猶生云云嗣由白逾桓等相繼演說並報告今日籌議事件有五一商定籌備事務所二推定籌辦員三開會地址四開會日期五經費以上五項請大家公决嗣公决定名爲黄克强先生追悼大會籌備事務所暫設於丙辰俱樂部並發通告於各團體限三日内推出籌辦員數人常駐辦事至地點日期經費等項俟籌辦員推定後再行决定並須擬定事務所啓事登載各報以便各界弔唁黄公者之輓詞悼文等件早日惠投 
[質問防止破壞中行辦法]  
　　議員符詩鎔等質問政府對於破壞中行一切謡言行爲如何防範禁止其文云自中交兩行停兌以後金融艱澀市面恐慌此次政府毅然令中行首先開兌實係維持大局必不可緩之辦法開兌之日商民無不歡欣鼓舞氣象爲之一蘇乃日來外間謠言甚多有謂該行業已實行限制兌現者有謂該行故意延長兌換手續者詳加調查並無其事惟因交通銀行收買大宗中鈔取兌囤儲而新華儲蓄銀行則不收中行鈔票春華茂各家錢商又造作謠言在外散布以致無知商民聞風疑懼查新華儲蓄銀行與春華茂錢店皆交通銀行機關是此種謠言之發生全由於交行有意造成情跡顯然萬一因此發生危險不獨中行信用掃地無餘而國家財政市面金融將一壞而不可收拾此事關係甚大政府不能不任其責究竟對於破壞中行之種種謠言種種行爲如何防範禁止是否籌有辦法兹特依約法第十九條之規定提出質問限政府於三日内切實答復提出者符詩鎔王樞牟琳連署者李增杜成鎔王恒祁連元唐瑞銅凌鉞唐理淮孟昭漢馬小進李秉恕阿昌阿謝翊元邵長鎔焉泮春張宏銓張繼嚴天駿李有忱劉崇佑陳承箕段永新張相文曾銘劉峰一魏肇文曹瀛黄序鶴于元芳魏丹書張傳保劉雋倫張琴黄雲鵬董增儒廖宗北劉冠三梁善濟張玉庚張昇雲范熙壬黄象熙黄懋鑫秦廣禮程大璋劉尙衡萬鈎詹調元劉澤龍姚守先劉昭一　晋榮王乃昌彭昌福劉鴻慶陳義虞廷愷張雅南楊榮春袁弼臣徐兆瑋畢維垣曹玉德蔣著卿陳策胡沂夏同龢李芳李克明朱繼之程崇信 
[徐州特别快信]  
　　國會議員趙炳麟昨因孔敎事電張勳商榷一切蓋趙亦力主定孔敎爲國敎列入憲法者 
　　張勳昨又電京力爭鄭家屯交涉日人要求案詞甚激烈 
　　張勳昨電粤促龍覲光來徐 
　　離城十數里之周村前晚被搶數户損失甚巨張勳以時近冬防昨飭所部加意防範 
[杭州快信]  
　　省縣市鄕公欵所開辦之工場工廠等其在省内運銷之各色仿造洋貨布疋聞皆免完稅中國銀行副總裁俞鳳韶日前來杭調查杭行營業於昨日（七日）乘車回京 
　　金華高等分廳已於四日成立 
　　長興審檢所專賽員章鴻烈關充金華地方廳書記官遺缺委鄞縣地方審廳學習專審員白文俊接充 
　　甌海關稅務司英人阿森歧因有事回國遺缺即派岳州關稅務司法人譚安補充 
　　警務處規定每年經費三萬元夏廳長常感不敷曾由省長允許增加仍然不敷分配故先將稽查差遣一律裁撤昨已呈請省長核辦 
　　代理義烏縣知事邱峻昨奉省長飭改爲署理 
[南京快信]  
　　馮副總統今日（八日）午前八時在署行受任禮式各機關長官均於午前七時半齊赴軍署參列行禮齊省長亦親往祝賀各機關各大商店門首均紥松柏牌匾燈彩輝煌並各懸五色國旗共伸慶祝 
　　馮副總統今日正式受任今晚各機關舉行慶祝會 
　　馮副總統昨又以私人名義電慰段總理語極懇切 
　　奉直旅甯同鄕電中央請將老西開交涉案經過情形宣布以釋國人疑團 
　　省議員鄭慈榖提議咨請省長飭縣嚴令所屬典當照常輸繳月捐以維地方學務案又提議絲織模範工廠應改稱提倡絲織改良工廠並分設五廠案仲議員頤提議普設縣市鄕戒烟事務所以重生命而絶根株案即日列入議事日程付大會討論 
　　卸任浦口商埠督辦劉恩源昨已乘津浦車入京聽候中央政府任用 
　　江蘇各釐局長被控者日必數起齊省長擬大加更動以息人言 
　　追悼黄克强會議假高等師範學校舉行 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[馮伍與將來]  
　　自部院　執之政潮起　府　　　　　　長外間多所傳播其實黎段兩公俱爲純潔之愛國家惟所以愛之之道似有不同此府院問題之所由起也黎公繼任與段内閣成立本爲連帶問題是以黎公之信任段公自非泛泛可比然近日以來關於法律之見解對國會之態度以及用人之方針兩者之間漸有距離而所以使之距離者則段公本身之關係小而段公左右之關係大然使調解得宜府院融洽必可期也至於本期國會之行動就全體論要爲勉盡厥職蓋本期國會之重大職務在成立内閣在選舉副總統在制定憲法今者副總統已舉内閣已成憲法則進行雖緩成績尙優似亦非絶對不能盡職者也惟對於政府之關係質問建議查辦彈劾無日無部分的攻擊之聲此種態度是否善於運用憲政者之所爲誠屬疑問然自馮華甫當選副總統政局現勢又稍變遷蓋從前軍界勢力之重心在叚公而今則稍爲轉移也惟馮公爲人向持調和主義任對何方不作極端之主張是以徐州會議亦派代表孫君辭職又言調停此馮公對於時局之態度也近人對於政局前途多抱悲觀蓋今日叚内閣之現狀頗呈不安之表示然若叚内閣之後繼者如何則更在不可知之數外問初傳徐菊人然徐來與否且爲疑問卽來矣亦不必輕易從政此外則李經羲乎王士珍乎計來算去不出幾位舊人孰肯擔任政局孰能通過國會令掌國政其成績能否優於現在皆絶對不可知之數也是以吾人所悲觀者不在段内閣之運命若何而在中國人之政治能力若何革命之朝氣半銷政治之常軌未立舉國懨懨惟求糊塗一時此則大可危懼者也雖然今似漸有轉機矣刻聞虚懸數月之外交總長昨日卒由府提出伍廷芳請國會同意自一方言之已嫌過晚然今日提出又可爲叚總理自無退志之證日前因孫總長免職問題段氏屢欲辭職本月一號閣議時段氏又表示辭意自是數日間段氏對内務部事未從催促而復以决議已久之外交總長候補人於内閣風潮劇烈之時提出國會月來動搖之政局至是乃稍見安定之兆焉 
[滿蒙間之日俄兩交涉]  
　　義成公司招工赴俄及工人到俄後各情形曾見各報最近聞各工人已在俄京華公使處控告不照合同辦法故俄國特將在華與該公司總理前清已革道員周冕訂立招工合同之俄人華聶爾調回提起訴訟周冕初一日亦由哈爾濱買車前去將來不知如何了結 
　　昨日政府接到直隸曹督軍來電謂遼源交涉案日人有要求警權及軍事顧問之說不勝駭異此次中日兵隊衝突日兵首先啟釁彼曲我直證人報告具在不難覆按詎意竟又掀波作浪大肆要求侵我國權干我軍政所謂節外生枝莫此爲甚夫警政軍事乃我國自主之大權外人何得干涉而日人竟欲以此嚴酷條件奪我主權北　可忍我中華將何以爲　　　　　　　　　　　　　政府竭力　　嚴重交涉　論　何　步萬勿承認以保國權云云昨又接到黑龍江敎育會來電稱日人因遼源交涉提出無　要求此事爲國家主權所係人民生計攸關請始終堅持勿稍退讓以免危亡云云此外他處來電甚多 
[海徐路線之再質問]  
　　衆議員陳士髦等前向國務院質問徐海一線已否測定何日施工業經國務院答覆謂已測定南北兩綫欵至即可興工其海清一線則飭由淮北就地籌建現聞陳君等以由海州直逹徐州其間地形低窪出産甚少旣有海清線路則由清江浦至徐州路線雖較延長而其爲益於地方實數倍於由海州直逹徐州清海爲北鹽輸出之途本係必需築造則由徐接清路線並不甚長無所謂弧直之别何以必造路於無用之地且有此財力又何不建築由清江至鎭江一線日來擬即以此意再行提出質問書云 
[蔣雁行請剿綏遠土匪]  
　　近來綏遠一帶土匪充斥蔣都統擬親自督軍大舉征剿昨有密電致中央政府略云查綏遠數月以來土匪充斥商業大受影響人民困苦難堪主客各軍分任防守亦均疲於奔命欲從根本解决舍自剿匪入手别無他法非雁行親行督率不能提起軍隊精神鎭壓匪氛兹經詳細規畫擬將所有軍隊編爲綏東綏西兩大支隊步隊扼要駐紥分巡防範馬隊進攻窮搜嚴捕各專責成合力並進期於一鼓作氣或易收功倘能大獲勝利悉絶匪氛主客各軍均可回防休息惟計畫已定而所有步隊實在不敷分布查第一師步四團第一營業已隨帶來綏其餘兩營擬請一併速派來綏以資分佈是否可行敬請核示遵行云云 
[雲南省議會開幕]  
　　本省省議會自奉明令依法召集後本擬如期開會嗣因道路竄遠各屬議員近始到足法定人數遂延至本月十六號開會是日省城内外遍懸國旗各議員着禮服衣冠濟濟午前十一句鐘兼省長及軍政各長官咸蒞由副議長迎入接待室乃搖鈴開會來賓席設在兩廂樓上是日場内秩序甚佳稍頃由秘書及副議長引唐兼省長曁各長官入禮堂行禮畢由副議長張澤生讀開會詞並謂趙議長因往日本未及返省故暫行代理張言畢省長致祝詞略謂慨自袁氏秉政暴戾恣雎破壞約法解散國會危機四伏國將不國本督軍兼省長忝任疆圻責無旁貸懼覆亡之無日乃慷慨而興師首義之初卽佈告中外以恢復約法召集國會爲根本之解决袁逆旣鋤復以恢復約法召集國會一再主張誠以召集國會則省議會自然連帶恢復國會及地方最高議會以次恢復斯眞正之民意乃有所表見也天佑中國大難削平中央明令省議會於十月一日召集云云此乃各省議會祝詞中最得意之文章也又謂滇省近年情形日陷於危險地位財政之拮据外交之緊迫當局者歷盡艱辛幾窮應付且上年舉義討袁　幾百出險象環生苦心維持倖獲安全然一切庶政或因時局變遷而縮小範圍或因經費竭蹶而未能擴充現在大局底定亟謀建設凡財政敎育實業警察諸要政均宜妥爲計畫切實進行本督軍兼省長竊願與諸君子努力勉旃宣讀畢由議會答詞略云獨夫秉政民氣抑鬱代表民意之機關殘翻殆盡幸我兼省長唐公沉機觀變義師颷舉四海景從數月之間推翻帝制還我共和自是黎大總統依法繼任約法復國會開省議會遂相繼召集是全國代議制度皆自我兼省長唐公恢復之非但我　南一隅也答畢復由副議長請唐兼省長演說略謂議會爲立法機關故其價值亦最尊嚴今後甚望議員諸君人人能發表議會之眞精神凡有關於國計民生之事皆可提議與政府協謀一致進行則議會之尊嚴當從此蒸蒸日上末謂大局已定本欲退歸林下以遂初心惟是目下雲南瘡痍遍地人民所受痛苦已深若不設法亟爲恢復遽然引去殊不足以對我三迤父老云云演說旣畢由副議長遍請各長官演說皆遜謝遂奏軍樂撮影宣告散曾 
[李烈鈞抵省紀]  
　　李烈鈞此次來省粤人異常注目其隨帶兵數係第三第四兩師第三師於一號到省第四師二號到省李軍長則定於三號到省各軍隊俱駐紥燕塘以便就近致祭先烈與六號大閱又聞李氏三號由軍田行營乘車來省農早約可抵黄沙其行轅暫寓海珠當道於李至省後定即晚設宴西濠酒店以表歡迎李之軍隊連日已陸續到省本日由各官長督率全軍巡行省城一週其路程由燕塘出發入東門正街經惠愛各約出西門轉十七八甫出沙基長堤一直由東川馬路回歸燕塘闊街行四路縱隊窄街行二路縱隊已有圖式發交各官長指揮李到時各界均一律懸掛國旗表示歡迎五號黄花岡有楊寶瑛捐銀二百元以爲祭費其餘輓聯輓章甚多 
　　廣州市民大會通告各團體文云公啓者李公烈鈞再造共和力紓粤難英風亮節寰宇同欽此次抵省公祭黄花岡百粤人士敬念勳勞謹聯合各團體於本月七日下午一時假座長堤東園開市民歡迎大會是日兼敬請薩巡閱使陸督軍朱省長曁各高級軍官聯同蒞會應請貴社貴會貴堂貴校各同人一致參加依期到會以襄盛舉事關景仰英雄表示民意想貴團體極與同情也專此敬請公安廣州市民大會全體公叩又聞各學校各團體已有多數參加河南南武學校且預備紀念品於是日督隊到會時呈贈李公以誌愛慕此外尙有他團體仿行者 
　　滇軍陸續聯隊來省一律武裝身穿紫花布軍服步伐整齊軍容甚盛隨往燕塘等處安屯現陸督軍朱省長經已商定俟該軍到齊卽行賞犒聞决定每一兵士賞以牛肉八兩美酒四兩表示敬愛陸督軍又恐駐紥地點不敷特派王李兩副官馳往東北兩部將陸軍忠烈祠北較場舊學兵營燕塘新墟營盤等處趧急掃除以備駐紥并聞滇軍到省者一號爲方聲濤所部二號爲張開儒所部餘衆今日到齊張方現卽在東門外公祭烈士籌備處駐節 
　　公祭黃花崗准定十一月五日午時前十一時開始致祭未祭前之集合場假定農林試驗場來賓臨集合場時由招待員引導入指定之集合地點暫息届時由招待員導向黃花崗祭壇進發本軍屬之官兵自應遵規定之時間蒞止惟各界來賓有因道路太遠或因别事稍遲方來者則由本軍另派招待員並禮樂招待之來賓如在聯合行禮後方到者卽隨到隨登祭壇行禮除本軍官之官兵一律有禮服不計外其餘各界來賓聽便 
　　滇第二軍自首義以來轉戰數千里爲國捐軀者不下數百人現聞第二軍各長官定於五日午後二時（卽公祭黄花崗諸烈士之後）率全軍將士爲之招魂以慰英靈 
　　議員劉公冠范洪疇提議略謂各屬起義民軍收朿之外猶酌量編練獨此功績卓著紀律素嚴所至壺漿簟食以迎之滇軍漠然置之微特揆諸情理不可謂平而以衛國衛民之義軍使其迫於凍餒陷於不義抑亦非地方之福本席爲保全忠義維持治安起見擬由本會咨請省長督軍迅將駐紥北江之滇第二軍擇其精壯者分編爲陸軍警衛軍其老弱者設法遣散而卽以所編之警衛軍分駐北江一帶責成辦理清鄕似此可以保全該軍護國之本旨又可爲地方收良美之效果而不至變生意外誠一舉而兩得也云云 
　　廣東朱省長以黄花岡七十二烈士墳塋爲本省唯一紀念之地亟應設法興修以資觀感特將籌建緣由及簡章咨送省議會核議 
[粤中行兌現問題（平生通信）]  
　　粤省財政支絀全恃借僨以度日其軍費之巨大實不可思議傳聞政府曾准陸督軍朱省長所請從鹽稅餘欵撥一百四十萬圓爲軍費矣然此大宗欵項未知龍濟光之屯墾移防費八十五萬元是否卽在此支拆抑由别欵撥出近又聞朱省長從台灣銀行訂借日金六十萬元以前藩署作抵以爲改編軍隊之用此舉大約尙在磋議之中其成否尙未可必而與某洋行訂借巨欵二百萬以士敏土廠大沙頭作抵以供恢復中國銀行應用一事則聞早已有成議乃其後忽有變動說者謂由於士敏土廠總辦兼官産處總辦劉麟瑞作梗所致故近日財政廳長嚴家熾於粤省財政本稱駕輕就熟而忽聞有電請辭職之舉其原因殆屬於此自此消息傳出今日（十一月二號）中國銀行券大生變動早上行用尙值九成一忽降而爲八八至傍晚竟至八四八三左右矣一日而數跌其價人心浮動可想而知官産處自聞與論攻擊其爲兌現之作梗故亦頗不自安已將該處籌撥欵項規畫中行復業函電發表於報中者甚多兹録其最後兩電云萬急大總統鈞鑒國務院財政部參衆兩院官産處鑒元密沁電甫呈又奉有電中行復業麟瑞正極力籌畫何敢膜視除沁電官産一百八十餘萬更將大沙頭地一百二十萬合共三百萬先開單交省長財廳或變或押彼此不生畛域通力合籌欵交中國銀行代收部照由處塡發如賣不足此致再爲彌補上列三百萬官産尙係省會一隅外屬官産尙多現擬函請省長財廳分行各屬盡心籌辦准給八釐公費如道縣能認眞經理亦可凑集鉅欵謹據實電陳伏乞垂鑒劉麟瑞謹呈勘印 
　　萬急北京財政部鈞鑒元密招商局承領汕頭海坦坪地前奉鈞部核准繳價十七萬四千餘元二成照費准繳三分之二頃因凑交中行欵項急如星火擬懇鈞部迅電該局將地價照費提前一次交足由處算回利息並限十日内派員來粤接洽以便塡發執照寄交上海中國銀行代爲收欵仍先電覆爲感劉麟瑞謹呈卅印觀以上各電則中國銀行復業之期尙未有把握變押公産非旦夕問所能全數出脫此亦不過一擬議之詞而已故兌換劵之跌價恐尙未有已也 
[鄂官錢局籌備兌現之困難]  
　　鄂官錢局先後發行錢票多至五千餘萬串以供起義軍需及彌補歷年政虧將票本挪用殆盡致入民國以來陷入不能兌現之弗死弗活之境况惟以局存少數現金隨時買票賣票以資周轉其價格遂時常跌落此次議會開幕各議員皆關心斯事提出關於清理維持整頓救濟官錢局之種種議案多至十餘起因未能盡悉該局内幕眞相乃先提出質問案五起請錢局督辦高松如答復高已親自到會出席答辯說明困難大概以欲籌備開兌非請中央協濟現金五百萬兩不能措手現高猶恐出席所談語焉未詳特再將五質問案中應行答復之處分别說明函送議會其原函云溯自前清創設官錢局其用意一在維持市面挽救錢店倒塌之弊一在周轉公家之出納辛亥以來因官制改組而司庫道庫亦隨之以廢僅有官錢局獨掌度支純負金庫之任停止營業凡軍餉行政用費倍於尋常胥賴紙幣以濟急需此發行額之多所由來也松如自民國三年復來鄂督辦斯局清理先後所發紙幣有四千萬零數十萬串又加以公儲錢局存欵發行本省公債漢粤川路股等皆由本局擔負其債務責任爲數亦近千萬債務之重如此然中有四千餘萬串爲前清與民國辦理金庫交出軍政各費是公家對於官錢局爲一大債務也中央旣未籌撥現欵鄂省公署又未籌欵還局松如徒手支持已逾兩載困難危險時時防維至於現狀極當研究者爲錢票兌現欲兌現非籌得相當之現金不可又錢票與銅元價不齊一欲齊一非中央飭鄂造幣分廠多鑄銅元不可振衣挈領大要在是矣兹謹將應行答復各項附註分條列右（甲）銅幣還要多鑄查民國三年下半年財部造幣分廠每日　鑄銅元尙有二三百萬枚（每百萬爲一萬串）不等以後時鑄時停現因銅貴所鑄不過十萬枚（卽一千串）之譜所云票價低落各害皆係不多造銅元之所致於發行新票不相干涉如果多鑄銅元則以上各害自然消滅（乙）久不兌現原因久不兌現因局欵多係公家挪用公家如能籌還隨時可以開兌（丙）吸收現金不多財部印刷局先後運到横式新票三千萬張由局陸續換回舊票六次解送造紙廠銷燬一千五百六十萬串之譜現在財政廳因政費軍餉不敷挪借三百三十餘萬串付新票價一百萬串有零收買制錢（係預備鎔燬改鑄銅元）九十餘萬串庫存錢票五百萬串又放欵銀合錢約二百萬串庫存銀元約合錢二百餘萬串以上約計三千萬其中因市面金融恐慌隨時放欵維持之數不過二百萬串（丁）小數尙可敷衍出售官票所獲盈餘一節已於程君國璠提議案内答復至錢攤加價可以兌換銅元一節均係零星小數雖云小數尚有銅元可換倘加價藉買小數而不得則鄂省更不堪設想如從根本解决除多鑄銅元外實無良策（按此節係因質問書以錢攤收兌官票抑勒太甚故答復指爲小數其意以爲無錢攤則無從兌現更爲恐慌矣）（戊）事與中交不同查中交二行開兌係由中央籌撥現欵官錢局如得中央撥欵自然亦可開兌無此現欵撥局當然不能開兌（己）軍費用去太多改革時軍興各費用去二千餘萬局中存欵盡凈是以無欵兌現（庚）治標均屬非計加鑄當二十三十之銅元以及發行各種小票不但不能治本卽治標亦尙有流弊（辛）仰仗議會維持此次到鄂本欲竭力整理無如種種困難阻力太多前日已將大致在會報告仍擬仰仗貴會鼎力維持錢局幸甚鄂民幸甚 
[浙江中等學校聯合運動會第三日（靜眼）]  
　　是會自六日開會午後微雨各校師生經吕會長一再鼓勵勇氣百倍第一日運動秩序得以依預定照行至第二日（七日）午前九十時頃又復微雨會長下令與會各校不得擅離會場時適值女校運動之時女生冒雨運動秩序整然觀者皆嘖稱道在會場中參觀人有携傘以禦雨者會長乃親自禁阻未幾雨霽各校運動者精神益奮晚間散會咸覺愉快異常至今日第三日黎明時陰晴其後雨絲隨風而至來賓絶少然各校師生仍依時到場會長復冒雨植立場中向各校演說今天與吾人以鍜練之機會萬勿自逸云云天亦旋晴上一日晚議决今日閉會時儀式須莊重會長率領全體職員及各校學生繞場一週立國旗於中央全體環立國旗行脫帽三鞠躬禮 
　　獎品分四徑賽個人獎及團體獎個人獎一次給予團體獎係永遠獎兩年平均計算第一年爲某校所得者第二年若仍爲第一則永遠獎之否則爲他校所得矣 
　　又獎狀分三種由會長給予第二届不剥奪定十一月十一日下午二時召集各校由會長給獎兹將運動情形仍列表如下 
運動種類　　　　次數　名次　運動人數號　校名 
跳遠十五尺　　　一　　一　　二九三　　　第四師範 
又十四尺七寸　　一　　二　　二九九　　　第四師範 
又十四尺四寸　　一　　三　　三六四　　　甲種農業 
一三二○碼競走　一　　一　　三一六　　　第七師範 
又　　　　　　　一　　二　　一四○　　　第九中學 
又　　　　　　　一　　三　　三二六　　　第七師範 
又　　　　　　　二　　一　　　　三　　　 
四四○碼　　　　一　　一　　三六四　　　甲種農業 
又　　　　　　　一　　二　　二○三　　　宗文 
又　　　　　　　三　　一　　　七六　　　第五中學 
又　　　　　　　三　　二　　一○一　　　第七中學 
又　　　　　　　二　　一　　三八九　　　蠶校 
又　　　　　　　二　　二　　二八○　　　一師 
又　　　　　　　四　　一　　　八九　　　五中 
又　　　　　　　四　　二　　二二一　　　安定 
 
 
 

Page 7

 
 
又　　　　五　　一　　四○○　　商校 
又　　　　五　　二　　一○四　　七中 
又　　　　六　　一　　二二四　　安定 
又　　　　六　　二　　　六一　　四中 
又　　　　七　　一　　二七二　　一師 
又　　　　七　　二　　三二九　　十師 
低阻隔　　一　　一　　四○○　　商校 
又　　　　一　　二　　二三三　　安定 
又　　　　二　　一　　一四七　　十中 
又　　　　二　　二　　二二四　　安定 
又　　　　三　　一　　　八八　　五中 
又　　　　三　　二　　二二五　　安定 
又　　　　四　　一　　二八二　　一師 
又　　　　四　　二　　　六九　　四中 
二二○碼　（一）一　　　一○五　七中 
　　　　　　　　二　　　二○九　宗文 
又　　　　（二）一　　　二二一　安定 
　　　　　　　　二　　　二二四　一中 
又　　　　（三）一　　　　七七　五中 
　　　　　　　　二　　　二二四　安定 
又　　　　（四）一　　　二二○　安定 
　　　　　　　　二　　　二七三　四師 
又　　　　（五）一　　　二二五　安定 
　　　　　　　　二　　　一○四　七中 
又　　　　（六）一　　　四○○　商校 
　　　　　　　　二　　　二九四　四師 
又　　　　（七）一　　　二○三　宗文 
　　　　　　　　二　　　　六七　四中 
又　　　　（八）一　　　二四一　四師 
　　　　　　　　二　　　二九一　安定 
障礙競走　　一　一　　　　　一　第一中 
又　　　　　一　二　　　一五一　第十中 
又　　　　　二　一　　　四○○　商校 
又　　　　　二　二　　　二五六　第一師 
又　　　　　三　一　　　二三一　安定 
又　　　　　三　二　　　三二二　七師 
又　　　　　四　一　　　　九八　七中 
又　　　　　四　二　　　一二八　九中 
[六日江蘇省議會之談話]  
（芝香） 
　　省護會連日因揚州開運動會議員赴揚參觀者不少并審查會亦未成立致無一事可記十一月六日下午開談話會副議長宣布各省因要求省制加入憲法問題來電求協助請付討論朱議員首先發言謂省制一經加入憲法省長必須民選省長應否民選必須鄭重討論季議員起言謂浙省會本來主張省長民選者今亦不敢發表將是案擱置董議員謂選舉委任各有利弊馮議員許議員均主張省長民選乃有王議員者起而力言民選之害自述其曾游歷美國美國之某省長出自民選而其爲人則一敲詐之著名律師可知選舉之結果决不良好中國選民程度尙不及美國故選舉事愈少愈妙言外見得共和政體不宜於今日世界宛然洪憲議員之口吻也許蘇民等謂王議員所說乃選舉之流弊非反對省長民選至省長民選問題適合共和國之眞精神無可反對之理議長見彼此爭論不已乃用一種調和之手段曰俟閉會前再確定辦法於是將此問題小小一結束故今日之會談猶不談話猶未話也論者謂正議長尙未舉定故對於各派議員均須敷衍故凡事皆以不了了之其實各省以省制加入憲法問題爲極重要所以函電交馳來徵同意江蘇爲文物之邦議會爲重要之地乃竟絶無意見表示可羞孰甚次研究恭賀副總統問題議長謂江寗爲副總統所在地此次副總統受任在議會不能無表示歡祝之意衆皆以議長爲議會代表應請議長前去恭賀朱議員德軒曰我們將來靠託副總統帮忙處不少此次歡祝副總統應得一同去衆聞是言嗤之以鼻於是有某某等議員謂議長爲全會之代表一人去與全體去一樣的毋庸討論以上情形記者訪某議員於中正街庽所乃得其詳某議員尙爲我述一事謂近日將補選參議員三名運動家或託京友函達或竟毛遂自薦記者詢以毛遂自薦措詞若何乃述略云（參員改選同志來徵意思不揣庸陋擬表同情夙承雅愛敢以奉商）又叩其名則不答固請之乃曰金錢豹耳記者猶不知金錢豹爲何如人也記者按主張省制加入憲法與省長民選有連帶關係兩問題而實一問題者探測人心贊成省制加入而反對省長民選故牽爲一問題使一併打銷實則省長若收縮任免下級官廳權縣長除去受理民刑訴訟權乃放樣之市總董縮小之大總統耳總董總統可以選舉省長縣長云何不可若謂選舉恐搗亂其極不至破壞不止非記者所敢知也 
地方通信 
[蘇州]  
　　撞船軋斃船户詳誌盤門外吳門橋洞爲南北往來要道水勢頗爲湍急本月五號有江北人吕得隆裝運石子船駛抵該處甫出吳門橋洞適遇裝煤之烏山船迎面駛來一時無可避讓兩相碰撞石子船船身較小致遭撞翻吕得隆亦被撞落河斯時該河一帶來往船雙頗多擁擠異常吕得隆落河後因識水性冒起水面以兩手攀住船邊欲圖躍起不料後有南淮子大船直衝而來再後又有無錫快船順流而下一時人聲鼎沸尚不知有人落河兩船相擠致將吕得隆胸部腰背軋爛立刻斃命當由駐防該處水警第三專署第一分署一區張巡官派警士將肇禍之烏山船主錢子懷（卽張阿元）南淮子船主楊金祺（卽沈子發）無錫快船主殷德甫三名拘住傳同地保羅長壽將吕得隆屍身撈起偕同屍親人等赴吳縣公署報告由裁判員曾國霖帶同檢驗吏到場相驗當場驗明吕得隆委係被軋傷身死塡格取結詎屍母以家中男女小孩等八人均賴得隆二人養活今遭非命全家難以過度特約齊江北人老幼男女百餘人圍住屍場吵閙不休該屍母竟自行投河覓死旋爲地保救起曾裁判員見無可理喻即步行至水警張巡官辦公處商請派巡士多名帮同彈壓一面將船户錢子懷楊金祺殷德甫三名押帶回署收押候訊 
　　商團公會賀副總統電蘇州商團公會賀馮副總統電云南京馮副總統鈞鑒國會依法選舉公膺衆望當選副總統逖聽之下全體臚歡敬馳電申賀蘇州商團公會全體叩　 
　　救火會員赴錫參觀無錫救火聯合會定於六日開成立大會先期函請蘇滬各救火會酌派社員前往參觀蘇州救火聯合會會長陸仲英卽經通知三十七龍社共派會員一百二十名於六號晚商准蘇州車站站長傅某單乘一節火車於六點十三分開車往錫 
　　鹽捕副隊官撤差蘇城六門鹽捕副隊長陳開動到差以來捕務廢弛事爲兩浙緝私統領蔡竹賢查悉立卽將陳撒差遺缺以第六營護隊隊官劉以清承乏劉君奉文後遵於昨日到差蒞任矣 
[無錫]  
　　慶賀副總統就任本省督軍馮國璋被選爲副總統仍領江蘇督軍事宜已定於八日辰時在寧舉行就任式無錫縣公署昨接通電後卽通告各機關及軍隊於是日升旗掛彩並准休假一大以申祝賀 
　　光復紀念會之未成六日爲無錫光復五週紀念之期曾由學界議决届時各學校齊集公園舉行提燈會以誌紀念其經費除由各學校自籌外其餘由商會市公所等津貼種種程序均早籌備就緒詎届日陰雨連綿各學生因道路泥濘提燈難於舉行故祗故假一天公園多壽樓之光復紀念會雖有佈置然到者無幾亦未成立 
　　救火聯合會開成立會日昨爲原定救火聯合會開成立大會之期嗣因天雨展期至本月（七日）舉行所有來錫參觀之上海救火會會員一百三十九人松江十餘人蘇州一百八十四人均已於五日夜車抵站即由錫會派幹事員預爲招待陪赴馬路上新世界旅社梁溪旅館啓泰棧永興棧四旅館住宿翌日因雨不能開會蘇滬來賓齊至惠山觀覽風景至七日下午乃在老城隍廟開聯合會成立大會官紳之赴會者有楊知事商會會長等合之蘇松滬各地來賓及本地商界本會會員等人數逾千秩序井然六時散會蘇滬來賓卽乘特别車回藉 
[鎭江]  
　　稅所員司大更動丹徒貨物稅所長程學恂蒞差伊始對於各項職員本擬暫不更動嗣見弊端百出非從根本上解决無從整頓故特將胡前所長任内委用之各員司一律撤換以除積弊 
　　匿名信告借盤川鎭郡東鄕大港地方富户趙源芷世爲典商積蓄頗饒日前有由郵局送來無名函件内稱因有數十人同夥回里告借盤川洋一千元請即日備就約在數日後投府領取並稱不必驚慌若不慨允莫怪兄弟們擾亂尊府云云趙某得信後頗爲恐慌爰將家中細軟金銀等貴重物件及眷屬一齊搬運來城借親戚家暫住以事預防 
　　貧兒院渴望維持鎭江城内彌陀寺巷貧兒院開辦數年經濟異常支絀刻下留院貧兒仍有四十名之多疏食布衣常虞不給雖間或有人補助終覺杯水輿薪不能持久苟無慈善家解囊維持恐義舉難免中止也 
　　定武軍駐瓜消息鎭郡對江瓜洲口爲南北要道現聞張動以時届冬令查察巡邏亟宜嚴密故擬開調定武軍兩營至瓜口駐紥以保治安云 
[安慶]  
　　預備追悼黄克强皖省紳商學各界人士以黄克强先生奔走國事二十年當兹共和甫定政局未安遽爾逝世薄海人民莫不悲悼今日（五號）特假海洞春集議開會追悼到者爲徐幼穆張振華吳季白趙春木金中蕃方孝遠潘竹君王子寛胡季舫葉西園徐鵬九吳藹航程鳴鑾何練霞郭舫仙胡子玉孫希文凌鐡安王立齋吕鏡澄徐篤安吳體泉胡仲山徐磊生宋竹孫王嘯虎管昆南王蘭亭金星垣張蜚自譚甫新凌季安黄艮甫黄異搜諸君首由凌鐡安君報告籌備主旨畢卽公决辦法（甲）籌備處暫設亦廬内（在警務處西首）（乙）會場擬假烈士祠或府學（丙）開會日期决定十一月二十日届期除議會休會一日下半旗誌哀外各學校亦同時休課一日並公推籌備員散會後卽分途籌備矣 
　　省會請速籌辦平糶日昨省議會提議以本年六月間霪雨爲災皖北被災各區約有二十餘縣之多已由當道籌欵振濟惟蒙城太和亳縣等縣以報災稍遲未得實惠均沾誠屬向隅昨特請倪省長速籌的欵選派妥員會縣詳查災區分别散放并趕辦平糶以救災黎刻聞倪省長已將蒙太亳等縣彚入冬振案内酌核辦理矣 
雜評一 
[毁法（一子）]  
　　共和之國首重法法之所從出爲議會故議會者立法之尊嚴地也然而今日之陜省會則有武人毁會之事是人之藐視法而毁法之尊嚴也豫省會則有議員自相搗亂之事是議員自輕其法而自毁法之尊嚴也夫人之毁法而摧殘法之尊嚴自有公論以伸之議會可質問政府政府可下令斥責雖如張勳等之屢加干涉究於法本體之尊嚴無損也若議會而自毁其法則法之尊嚴掃地矣以立法之地而不能自守其法自重其法則人又孰肯守之重之者 
　　吾故謂人之毁法不足懼而自毁其法乃大可歎息也嗚呼立法嗚呼法治 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[慶賀馮副總統受任盛况]  
　　昨日（八號）爲江蘇督軍馮國璋氏受任中華民國副總統之期滬埠各界舉行慶典頗爲熱閙北將種種情形録下 
　　道尹公署高懸國旗滿紮燈彩高燒金字紅燭陳設禮堂中供馮副總統肖像上午九時徐道尹率全體職員及上海縣景知事行三鞠躬禮十二時會宴 
　　交涉公署因招待中外來賓設備尤爲華麗大廳中陳設禮堂燈燭輝煌上午八時舉行慶禮九時至十二時招待來賓各國領事均到由指定招待員虞汝鈞陳世光楊小堂諸君分别招待欵以茶點盡歡而散靜安寺一帶車水馬龍尤形熱閙 
　　松滬楊護軍使於上午八時就龍華操場舉行慶祝禮式如下（一）鳴號（二）站隊（三）行軍禮（四）三呼中華民國萬歲大總統萬歲副總統萬歲（五）歸隊禮畢各軍官到署慶賀掛號者甚衆 
　　駐滬海軍總輪機處處長王辰齊前日通知現泊浦江之海容巡洋艦鏡清練習艦舞鳳軍艦及同安豫章建康三魚雷艇均於昨日懸掛滿旗並由各該艦長率同官佐水手士兵於上午七時半在艙面恭設副總統肖像排班行禮鈞和遊巡艦長董仲發亦於七時半督領官佐水手士兵對馮副總統肖像舉行祝賀禮並飭升旗慶祝 
　　南市工巡捐局稅務總公所烟酒公賣局南商會均休息一天並升旗慶祝第一區及一分駐所警察署亦奉警廳通令一律懸旗南北市各商號店舖遍懸國旗各學校亦俱停課一日 
　　淞滬警察廳長徐國樑於前日趁滬寗火車赴寗伸賀馮副總統就任典禮定於明日回滬其廳署一切日行公事委總務科科長趙展英代拆代行 
　　中國烟酒聯合會會長陳良玉曁全體會員致馮副總統電云明公保障東南重光民國天下仰望今膺懋選晋登副總統位從此國利民福凡我商人同深愛戴謹電賀中國烟酒聯合會總幹事陳良玉曁兩業全體同人公叩 
　　中華工商研究會致南京馮副總統電云聞公受任薄海騰歡利國福民惟公是賴謹賀 
　　法租界霞飛路寳康里中華工黨總部昨致馮副總統電云我公就任薄海同欽工界同人尤形雀躍將來循共和之正軌造福人民躋民國於大同振興工藝凡兹慶幸希冀無窮謹此預祝用表賀忱中華工黨總部叩庚 
[買賣標金之現狀]  
北市金業公會前因有非同行中人混雜其間日有千人之多以致買進賣出紊亂無章曾經設法取締並規定新章凡同業入會照繳入會費之後各發入場劵一紙以五百人爲額自新章發表之後一般非同行及無入場劵者均與各金號暗中聯絡或借劵入會仍可賣買輪嬴之巨首推棉紗帮某某三人（會中稱爲三官菩薩）買進賣出動輒數百并（每并七條）惟連日鎊價頻長標金之價自三百三十六兩跌至三百十四兩四錢每條相差銀二十一兩六錢故一般做多頭之人已異常恐慌及至昨日鎊價又長半辦士計三先令三辦士七五遠期標金開盤三百十二兩五錢而做多頭者紛紛抬價補進故收盤復漲至三百十六兩據聞東洋公司前日裝來條金一百餘并昨已照市售出並聞此次鎊價雖長而遠期標金之價反漲實緣前之做多頭者恐遭極大危險故人皆扶助之云 
[印度限制商貨進出之辦法]  
　　上海總商會昨接農商部第一四一號訓令云案准外交部咨開據駐仰光領事函報印度政府公布限制中國商人運貨赴英屬各埠入口出口辦法與外交參贊晤談情形並附送印度公報刋載中國及暹羅國經駐在英領事認可運貨赴英屬各埠商號清單一份仰光稅關長致緬甸中華商務總會函一件並中華商務總會廣告一紙到部相應抄録來函並原送各件咨送查照辦理等因並附件到部除將英領認可運貨赴英屬各埠商號清單照登本部公報外合行抄録駐仰光領事原函曁緬甸華商總會廣告發交該會仰將上項辦法登報聲叙并轉知各分會以便運貨赴英屬各埠商號查照辦理可也 
　　照録駐仰光領事來函敬肅者本年七月二十九日緬甸中華商務總會接到仰光稅關長函開印度政府工商部局於一千九百十六年七月八日公布第五千五百五十八條命令載在印度公報凡由中國配入印度及由印度配往中國各貨當爲政府認可各行商方准出入卽經政府認可亦以載運不犯禁令之貨爲限英屬各埠皆然惟香港不在條内若該貨爲命令未公布以前無論出口入口均可向政府聲明領取但亦以政府認可者方准放行各行商欲配貨到中國未經政府認可者當向政府請令俟政府查實方准放行至由中國欲配貨到印度亦當向該駐在地英領事聲明認准之商號方可運貨所配之貨亦以不犯禁者爲限爲此請煩貴商會通知仰光各埠華商等語同日領署亦接該稅關長將致緬甸中華商務總會原函抄録照會本署備案前來查印度政府施行此種條例與商民固有未便之處領事當即一面與商會酌議先由該商會將來函譯成漢文登報通告一面往晤外交參贊詢其可否由在地政府略爲通融辦理以恤商艱據云此係戰時戒嚴所定章程略加限制實出不得已之舉在當地各商運貨出口自必審愼從事總使公務商艱兩無妨碍惟近口貨係由本國政府飭令本國駐在各中立國通商口岸領事查明當地可靠之各商號認可註册方准運貨前赴英屬各埠並由各該領事將認可各商號開列清單呈交印度政府登入公報施行之件此間無權通融如有未經各該領事認可各商號可就近向英領事註册並請知照印度政府列入准單除運違禁品外均得自由運貨並無留難各等語伏查此種條例若在平時按照商約自無如此辦法現據該參贊所云因在戒嚴期内行使此頂條例領事似難與爭除將此意轉告商會外並將該稅關長致緬甸中華商務總會原函照會領署備案抄件録呈鑒核是否有當統祈示遵再此次本應電禀因在戒嚴期内祇能用英文發電事關交涉未便電陳合併聲明除另函詳禀駐英公使外專肅敬請鈞安伏乞霽鑒 
　　緬甸中華商務總會通告七月二十九日接准仰光稅務局長函開印度政府工商部局於一千九百十六年七月八日公布第五千五百五十八條命令載在印度公報凡由中國配入印度及由印度配往中國各貨當爲政府認可行商方准出入即政府認可亦以配不犯禁令之貨爲限英屬各埠皆然惟香港不在條内若該貨爲命令未公布以前無論出口入口均可向政府聲明領取但亦以政府認可者方准放行各行商欲配貨到中國未經政府認可者當向政府請令俟政府查實方准放行至由中國欲配貨到印度者亦當向該處政府方可且所配之貨須當不在犯禁之内爲此請煩貴商會通知仰光各埠行商等詞准此合行照譯通告希各行商查照民國五年八月一號緬甸中華商務總會佈 
[自治研究會之聲氣]  
　　上海自治研究會昨接河南自治研究會來函云前閱報章藉悉貴會完全成立入會者異常踴躍會場極形整肅足徵關懷桑梓熱心公益逖聽之餘無任欽仰伏查共和國家以國民爲主體國民責任以自治爲先務敝會以共和復活而後國會省會恢復已久而地方自治各事項仍是付之闕如曾一再電禀中央促其早日頒發自治條例以便着手進行奈勢力薄弱現仍未聞中央有何種之表示似此地方自治何等緊急豈容久爲擱置已由敝會公函各省自治團體擬聯名電禀政府及國會再爲催促不知貴會以爲何如隨呈敝會宣言書章程各一份祈指政爲禱 
[海盜攔刦商船]  
　　翁長發金福森兩船户近在福建裝運板木等貨開駛來滬前日下午五時行經吳淞口外銅沙脚相近洋面突有匪船五只海盜五六十人各執快鎗等械將翁金兩船截住蜂擁上船搜刦財物並將翁船出海老大鄔桂林提至匪船吊打若不借給洋二千元不允釋回後由鄔桂林自允出洋六百元始得放回船中取洋詎乘此時間翁金兩船即乘順風開船逃避盜船開鎗追捕不及而走該兩船脫險後已於前日先後來滬鄔桂生等昨特開明失單赴吳淞外海水警廳報告請求查緝贓盜究辦 
[查獲盜案嫌疑人]  
　　公共租界九江路三百四十號門牌季吾氏烟膏店於九月九號夜被盜刧去值洋四百四十元之烟膏現洋嗣由虹口捕房緝獲盜匪歐炳忠歐和尙等數人解送公共公廨訊供收押在案前日又經總巡捕房華探目陳雲忠查得安徽人焦天佑與此案頗涉嫌疑即將焦拘押捕房昨解公廨由陳探目投訴季吾氏被刦一案已由美捕房拘獲歐炳忠等數人查被告與此案亦有關係應請併案訊究會審員王肇之君商之英卓副領事判焦帶回捕房候查明再訊 
[查禁運米出口]  
　　滬海道尹徐鶴仙君查得今届秋收豐稔而新榖登場後米價反增推原其故必有米業中不顧大局之人串同各輪船水手庖丁等混充食米將米糧私運出口售賣漁利若不從嚴查禁殊與民食有碍故已會同海關施監督函知新關稅務司於各埠輪船起程時注意查察有無私運食米出口之事如有所獲卽行截留科罰以儆效尤云 
[私運大宗雲土案近訊]  
　　上海地方檢察廳因奉部省訓令着將私運大宗雲南烟土一案澈底根究故由林檢察長將此案關係人前滬海道尹周金箴前光復軍統領李徵五及道署庶務員張秉生等先後傳案預審候再飭傳證人楊國樞等到廳質訊在案迄已多日於移傳人證一節頗多周折而各機關之詰問眞相者則函電紛來極爲注意兹經林君向江海關稅務司安生君詢明當時蒙自關所發免驗行李之電報係由唐繼禹商請發出業已據情函致各機關以備查察一面備文於前日將傳提人證困難情形詳報上峯請示核奪並通電雲南等處查捕唐繼禹袁嘉榖等到案訊究俾成信讞 
[查辦僞造郵票十誌]  
　　陸友文沈忠德等私造中華郵務局每張五角之僞郵票被法捕房華探目黄錦榮包探韓邦逹程芝卿方福林偵知前往破獲抄出製票機器銅模全副及僞郵票三千五百張解送法公廨訊供等情迭誌前報昨日捕房又將經手售賣僞郵票之宗必福及證人徐和生傳至法公廨經讞員聶君會同法副領事德君升坐特别刑庭訊問郵務司仍由賚美律師代表到堂請究徐和生供在天主堂街郵務分局管理出售郵票有薛家文於八月間持來每張五角之郵票一百張向商人掉換一二分之郵票每元貼洋三分商人當時問伊每張五角之郵票從何而來薛稱有朋友托伊掉換因此不疑亦不知僞造故敢與伊掉換旋由代表律師之繙譯方昇平聲稱查得徐和生在郵務分局執業每月祗有月俸洋十一元抄出之金絲眼鏡及金戒等物值價不少顯見與薛家文串售僞票將所得價洋購買金戒等物請堂上重究徐又供商人掉換眞票祗有五十元實無與薛家文串通僞造情事金絲眼鏡祇值洋四元五角餘供支吾宗必福供前與薛家文同在郵務總局執業於本年某月間同日被郵務司辭退薛於七月間向商人購買戒子二只係將郵票一百二十元推抵商人因欠金子雲洋五十元故將值洋五十元之郵票轉推於金子雲實無與薛串同僞造郵票之事可請查察中西讞員問徐宗兩人曰薛家文現匿何處如能指提到案卽與爾等無干徐宗兩人同稱商人等與薛交情極淡究竟潛匿何處實不知悉難以指提訊至此時已過午中西讞員判一併管押候再訊核 
[五誌代籌黨人回籍之船票]  
　　辦理在滬黨人善後一事早經結束惟尙有未領之六十餘份因人多欵少不敷攤派經各省黨領闞鈞等與商董虞洽卿商允由南北商會擔任船票費洋一萬五千元左右以資補助由李徵五經辦照原審查之數每名加洋三元發給具領發欵機關卽設在長浜路李徵五家内辦理此事甚爲認眞每日由闞鈞丁純蓀李徵五三人至各輪船查點散給定於今日截止其船票則定十五日截止云 
[五誌汽車夫與崗警衝突]  
　　在假上海縣知事沈寶昌之汽車夫顧阿根在本城小橋德隆麫店門首與該處第八崗巡警宋守功（昨報誤書十五崗劉志青）爭毆一案警廳已將宋守功斥革重責軍棍遞回天津原籍並於昨日通令各區署云案於本月三日據二區二分駐所警佐孟廣銘呈報巡警宋守功值第八守望崗警因見上海縣署汽車夫顧阿根有調笑婦女情事上前禁止該顧阿根不服遂將顧帶所請核當經由所從寛開導斥釋乃該車夫顧阿根於回署之後竟令三四人私自駕駛空車尋釁報復故意將崗警宋守功碰撞該警向之理論即行扭毆該警宋守功因保護鎗械適觸槍機以致走火子彈飛出幸未傷人等情據此當經派員商請上海縣署秉公澈查汽車夫顧阿根實有故意尋釁情事查巡警服務首崇和平該警宋守功雖於禁止顧阿根調笑婦女尙無不合惟當顧阿根故意尋釁自應禀報上官核辦何得私自揪扭致失巡警威信况槍械爲軍人第二生命應如何妥爲防護乃竟誤觸鎗機致被走火始則辦理不善自墜資格繼則怠忽職務貽人口實殊非尋常違犯可比自應立予開革重懲以儆將來業經本廳長將該警宋守功斥革懲辦押逐回籍該管署員孟廣銘巡官宋玉庭督率不力應予各記大過一次并將本棚巡長降爲代理以示薄懲除汽車夫顧阿根已由上海縣署嚴行革辦並分别令行外合亟令仰該署所遵照轉傳一體知照 
[平治長江灘險之請求]  
　　四川旅滬同鄕會致該省議會公電云成都省議會諸公鑒平治長江灘險爲前清諮議局開幕第一案迄今未能實行生命財産損失無算去年劉君聲元呈准内部咨行巡署墊欵開工在案後稅務處又要求合辦與部協訂辦法七條在渝設立水道公會轇轕至大有碍地方行政主權黑龍松花兩江覆轍可爲前鑒用請公等提案决議咨行省長查照内部原案墊欵辦理趁此冬涸尅日興 
 
 
 

Page 11

 
 
工期在開通航路而不喪失主權轉移之機專賴公等時機迫切謹候議覆四川旅滬同鄕正副會長主北樞朱伯爲會員馬湘林秋生陳又先李雲蓀項體乾王宗培張懷廉魯銞江經沅胡炳堃王舜禹羅孟常張炤堂韓國華張伯謙周仲堪魯士杰王漢章張柏森曹雲甫等全體公叩 
[松江旅滬同人懇親會繼續進行]  
　　松江旅滬同人懇親會成立已有十年自辛亥之後時局變遷各界或因事奔走斯會久不舉行兹由吳叔釐張柏延馬羣超諸君發起通知同鄕繼續進行其開會宗旨重在聯絡情誼交換知識以謀本鄕各事之進步暫假四馬路晝錦里謙吉旅館於十一月七日開會商學兩界同鄕到者甚多推定吳叔釐君爲幹事張柏延君爲會計吳確生君爲書記所有從前吳確生君保管之錢洋簿記均交給張柏延君收管並議定常會每月一次第一次星期二下午四時大會春秋兩季臨時酌定會費每年一元 
[製造局紀事二則]  
　　製造局近奉部飭趕造陸軍第四師所用之七響白郎林手槍四百七十五桿特開夜工從速製造惟該局經費支絀十月分下半月之工資尙未給發此次趕造手槍猶須添購材料非請部庫籌濟殊難支持故於昨日電請陸軍部速卽籌欵匯局濟用 
　　製造局内原有工務股一役皆係水木工匠及砌街工人專司修理各廠工程近因局内經費異常支絀故由李總辦飭將工務股撤銷以節經費並已報部備查 
[海軍部派艦緝盜]  
　　海軍部准蘇省馮督軍浙省吕督軍會咨略謂近來江浙毗連之泗洨黃龍大羊小羊佘山嵊山各洋面附近各海島均有匪盜匿居各有船隻槍械出没海面希圖刦掠商船請派軍艦出洋梭巡遇有匪船即行驅散倘係著名海盜隨時緝辦等因昨特電派同安建康及浙省超武各軍艦駛往江浙交界各海島巡緝 
[黄宅治喪會議續紀]  
　　昨日（八日）民黨各要人仍齊集黄宅繼續會議治喪事宜到會者爲孫中山唐少川彭靜仁胡漢民程嵩生張運龍劉崑濤何雪竹周景瞻耿伯釗柳聘農陳鳳光譚石屏柏烈武諸君是日議决王鐡珊代表大總統致祭定期十一號上午十一時舉行所有應行預備事件如下（一）致祭儀注九號會商（二）祭品由王鐡珊飭辦（三）宅内陳設一切由何雪竹會商徐道尹（四）軍樂由王鐡珊知會（五）通知上海地方官由楊少川知會 
[機製麵粉准領分運單]  
　　稅務處咨財政部文云爲咨商事案查華商機製上麵粉擬仍才領用空白運單由本處令行江海江漢鎭江等關妥議杜弊辦法事前准貴部來咨以江海關監督已遵令議復應否俟江漢鎭江兩關呈復到後再行核奪並以麫粉轉運時仍應領取分運單爲要等因當經本處以發給此項空白運單從前旣係江海江漢鎭江三關有此辦法其設在該三處口岸之粉廠商業狀况與運輸情形或恐未能一致自應俟江漢鎭江兩關呈復到齊再彚同酌核或扼要訂一簡章以期推行盡利並於貴部主張麫粉轉運時應仍領取分運單一節極表同意先行咨復查照在案兹據江漢鎭江兩關監督將應行議復之件擬具辦法先後呈復前來其鎭江關監督呈内並據聲明分呈貴部有案本處綜核該三關監督所擬便商杜弊各辦法除江漢關監督所擬者不甚扼要且此次規定辦法應注重在運銷内地之麫粉至洋商向不得運貨入内地銷售若僅在口岸銷售則洋麫粉與機製土麫粉同一無稅該監督所擬辦法兼及洋商亦屬無謂應毋庸置議外其滬鎭兩關監督對於粉商領用空白運單杜弊便商尙能兼籌併顧所陳辦法大致亦復相同現經本處酌採擇編爲簡章十四條間有爲原呈籌擬所未及者亦經酌爲加列應抄録底稿咨送貴部查核倘意見相同擬即作爲部處會訂之件分飭所屬一體遵照至前次來咨主張麵粉轉運時仍領分運單一節亦已於簡章内明白規定惟分運單應否令貼印花此層尙應由貴部酌定緣商人原領運單旣已遵章貼用印花如換領運單時仍令照貼便涉於一貨兩稅之嫌致商人多一擔負若不貼用則又恐與印花稅法條例或不相符自須妥定辦法現於簡章内暫行空出究應如何辦理之處並請酌定後加入簡章内第七條以臻完備相應咨行 
[南滙縣立學校聯合運動紀聞]  
　　陰曆十月初十十一兩日爲南滙縣立六高小學校開聯合運動會會場在周浦鎭所請評判員爲上海胡少亢俞元爵蘇州吳江殷佩六周星北諸君各校所演各技異常純熟後因爭競過烈由評判員宣佈記分方法一方仍未滿意遂不與賽十一日開會另行組織一切於十二日續演連日雖陰雨泥濘演者觀者精神仍極充足云 
[英文文學研究會之茶話會]  
　　寰球中國學生會夜校於前日下午四時舉行英文文學研究會第一次茶話會由校長徐紉蓀君主席請中華書局英文部主任張士一君用英文演講略謂諸生學習英文須注重字音細心辨别切勿糊塗并用黑板寫出種種字音簡便法以助初級生之進行繼由研究會會正張嘉壽君報告成績次副會正陶士瑛君致勉詞畢用茶點盡歡而散并聞該夜校於本月十二號（星期日）午後四時尙擬舉行國文研究文學會已布置秩序云 
[集才英文學校開校友會]  
　　小南門外萬裕碼頭裏街勞福里集才英文學校孫由周振甫君於今春創辦敎授管理成績早著今該校諸生發起校友會定於十一月五號上午九時開成立大會討論進行先由校長報告校友會之益及宗旨學生敎員及來賓相繼演說畢推定辦事員文牘吳佚吳雲僧幹事陶相生沈玉書正會長陳敬榮副會長顧愛良評議吳駿父吳雲僧劉人龍周振甫其議定事件（一）修正草章（二）臨時會每二星期開一次（三）大會每一月舉行散會已十二時矣 
[青浦同鄕會之義務]  
　　青浦旅滬同鄕會甫於今秋成立其精神頗爲振奮兹於第二次職員常會時議决附設函授國文科擔任義務以增進同鄕子弟之智識今將所定簡章摘録於下（宗旨）專爲旅滬同鄕子弟補習國文授以應用文字爲宗旨（科目）論說雜記函牘（程度）粗通文義（資格）同鄕子弟已就職業有志補習者（學費）不收（郵費）自給（課藝）學員寄來課藝經敎員改正後立卽寄還如有不明之處另紙繕出寄來當詳爲答覆（通信處）三馬路華報館樓上青浦旅滬同鄕會 
[菊花大會之先聲]  
　　上海救濟婦孺會與孤兒院均已開辦有年救人無算惟皆無絲毫的欵全賴各慈善家慷慨捐助以資挹注兹因經費支絀合開菊花會印售共濟劵二千五百張逐張有彩藉以籌欵會場設在愛而近路紗業公所内定舊曆十月十五日任人參觀一天十六日午後二時至六時首由救濟會男生奏樂次著名琴師鄒華民奏琴演說家演說麥倫書院學員新劇音樂專家傳彦長奏樂魔術研究會長錢香如魔術孤兒院女生吳文唱詩晚間六時半至八時由救濟會孤兒院男女學生演說唱歌奏樂董事許默齋王叔賢兩君報告近年狀况青年會總幹事余日章演說麥倫書院學員新劇救濟會女子跳舞男生奏樂閉會十七日凡購共濟券者持券到場當衆拈閶立時領彩會場佈置完備彩品中如吳昌碩黄山壽王一亭諸名家之書畫甚夥届時必有一番熱閙也 
[諮詢代徵屠宰稅情狀]  
　　江蘇財政廳長前委王棟至滬海道所屬各縣境内調查徵收屠宰稅情形經紀前報兹聞該員來滬後先向各市鄕經董接洽會商澈底清查之法然後再往崇寶太各屬詳細調查刻已返滬會同代理上海縣知事景毓華於昨日函致南商會正副會長訂於九日卽陰曆十月十四日午後兩時同至商會諮詢該業代徵情狀請先函致該業香雪堂代表届時到會以便將所認代徵屠宰稅逐層討論再行妥擬善後辦法 
[秋季賽馬三誌]  
　　昨爲旅滬西商秋季賽馬之第三天計賽九次第一次十馬西人斯球代小馬立師粉紅衣帽黄馬勝第二次八馬西人華處代沙遜洋行紅衣黑帽灰馬勝第三次十二馬西人斯球代小馬立師粉紅衣帽黄馬勝第四次十一馬工部局西人魯白衣紅帽黑馬勝第五次八馬西人華處代沙遜洋行紅衣黑帽灰馬勝第六次二十馬小黑鬼代新康洋行白衣紅帽白馬勝第七次七馬西人强生代怡和洋行黑衣帽黑馬勝第八次七馬西人海爾黄衣帽白馬勝第九次十七馬西人斯球代小馬立師粉紅衣帽黄馬勝並定於星期六即本月十一號續賽跳浜　 
[藝徒跌傷喪命]  
　　水作藝徒金阿錦年十五歲前日午後在甘肅路大經絲廠新建房屋上工作因不小心從高堕地傷及要害而死捕房卽將屍體車入虹口驗屍所昨由公共公廨王康二讞員蒞驗委係跌傷身死嗣由其師楊阿大投案禀明前情中西讞員着楊具結備棺收殮 
[汽車碾傷苦力]  
　　五百十七號汽車於前日午後駛經楊樹浦東首大花園地方誤將小車夫某甲撞倒碾傷足骨旋有一千一百八十六號華捕到來將司機人及受傷人一併帶入捕房捕頭命送同仁醫院醫治候核 
[婦人因傷殞命續誌]  
　　昨報紀年約五十歲之某氏婦在北浙江路海寗路交叉處被電車撞傷身死一節兹悉死者爲李朱氏年已六十一歲將屍送至驗屍所後昨由其子李紹仙至捕房請求免驗自行棺殮捕頭允之 
[病人倒斃之聲訴]  
　　浦東人賈和尙前日由華界方面扶一病人至北浙江路寗康里口倒地斃命適被滙司捕房四百十號華捕查見恐有别情將賈拘入捕房昨解公共公廨請究先由該華捕上堂禀明前情繼由包探金福壽投訴查得死者寓居華界聚興小客棧内與住居愛而近路四百七十七號門牌之包惠初相識現已將包傳案請向詢問包即投訴與死者相識並悉死者寄寓客棧内患病甚劇前日其友賈和尙擬扶至醫院求治詎中途倒地氣絶是實訊之賈供詞相同中西官判包退去賈留候查明再核 
[難兄難弟]  
　　鳳陽人張增九近由其母遣赴廣東找尋其兄七哥哥詎增九過滬將所帶川資用罄不能回里前日至成都路朱家宅楊樹上自縊圖盡當被該處鄕人朱根發之子巧根瞥見趕即解救交捕帶入捕房昨解公共公廨經中西官訊悉前情判送上海縣知事署資遣回籍以免流落 
[再紀頭破血流之討債]  
　　顧鴻魁在南倉街開設鴻源烟紙店前日有婦人俞沙氏借媳俞鄔氏手持顧之借票向顧索取借洋三十元顧以並未出過借票不肯照付兩相爭閙沙氏等即入店堂中坐索顧遂糾衆將沙氏等强行曳出沙氏之頭撞在該店青龍招牌上流血滿面倒臥於地當由崗警到來將受傷人與顧鴻魁等一併拘送一區三分駐所轉送地方廳由檢察官提案預審並驗明該氏受傷頗重送請上海醫院醫治顧收押候核在案兹悉俞沙氏送堂之後經醫生驗得傷及腦部性命恐將不保由堂據情函復到廳昨日承審檢察官又將俞壽榮俞鄔氏夫婦及顧母蔡氏顧妻朱氏與一區三分駐所巡士夏清蘭等傳案提同在押之顧鴻魁研訊一過判顧還押餘人退去聽候覆訊核辦 
[脫離夫妻關係]  
　　婦人戚蔣氏在公共公廨呈控其夫戚阿如不顧贍養請求離婚一案昨晨由關讞員會同美博副領事研訊兩造均由律師到堂代辯惟於離婚一層兩造均表同情中西官准予離異了事 
[女子瘡毒已愈]  
　　揚州人趙生之未婚妻莊巧雲於三年前被拐無蹤兹趙來滬在西棋盤街七十六號花烟間門口遇見向之詢問知被在逃之張仲仁姦拐來由一娼趙即報告捕房將莊巧雲拘解公共公廨訊知下體患毒判送醫院醫治在案兹已醫愈昨由捕房將莊女解送公廨據其未婚夫趙生上堂禀明前情請求給領經王襄讞與英副領事康君研訊明晰判莊女交其未婚夫領回完聚 
[姦拐案不能成立]  
　　袁陳氏前日至老閘捕房指控楊金桂姦拐十九歲女兒阿五捕頭准飭中西包探將楊拘押昨解公共公廨經中西官質訊無憑判將被告開釋 
[包探偵獲私土再誌]  
　　住居愛文義路六百六十四號門牌之陸根根因與鄰婦顧萬氏（昨報誤爲顧謝氏）私販烟土被新閘捕房包探朱子藩偵悉搜獲紅土數包將陸與萬氏一併拘解公共公廨諭著分别押候英領堂期解訊在案昨晨復由捕房將被告男女併解到廨經王襄讞與英康副領事略訊一過判陸與萬氏分别還押聽候查明於下禮拜五再訊 
[私開烟館之懲罰]  
　　婦人高楊氏在虹口吳淞路一千六百零四號屋内私設烟間被美捕房捕頭偵悉前晨令中西包探協往查明屬實當將氏與烟客徐來法陳和生沈金水楊桂春等一併拘入捕房准各存洋保出昨經公廨傳案訊明判高楊氏罰洋二十元無洋改押女所三禮拜徐等各罰洋三元一併充公無洋改押三天烟具銷燬 
[匪徒强搶首飾]  
　　王林氏前日出外購物突被匪徒劉德興將頭上所插之銀控耳强行搶去該氏大聲喊捕卽經四十三號華捕追獲抄出原贓帶入捕房昨解法公廨先由王林氏申訴前情請究訊之劉德興供認不諱聶讞員判劉押六禮拜以儆 
[查究攫洋虚實]  
　　張鑑忠控郭小二子前日在虹口克能海路攫取現洋七十五元昨由捕房將郭拘解公共公廨經中西官訊供不認判郭押候查明再行訊辦 
[爲五斗米犯法]  
　　積竊張鳳樓前日至閘北光復路陸進友所開之米店内竊取白米五斗而逸當由四區崗警帮同追獲連同贓物解入警署經姚警正訊問一過判解司法科懲辦 
[崗警查獲烟犯]  
　　五區崗警前日在滬寗車站查獲烟犯查福招一名抄出烟泡等物拘解司法科經李科員訊問查自認吸烟不諱判送地方檢察廳訊辦 
[押犯偷竊銅元續紀]  
　　方逸如虞桂生均因欠債被控押在公共公廨日前虞將方之鋼元一百枚潛行藏匿被方訴由駐所華捕抄出原贓已誌前報兹由該華捕禀明捕頭昨將虞帶至公堂經中西官質訊屬實判虞押捕房一月期滿仍送回公廨管押 
[積竊收押候懲]  
　　積竊陸三梅（卽姚三）李阿慶等前因串竊小南門新升里塘工局董事朱福田家銀洋衣飾值洋千餘元又在王家嘴角伍陸氏家竊得衣飾值洋一百餘元又竊朱家弄張謀良家衣飾值洋二百餘元當經各失主投報警廳由探警將姚李先後拘獲弔到原贓衣服六十四件並竊具鐡鑿一把解由警廳司法科訊問後備函將姚李兩犯連同各贓傳到各失主併送地方廳請辦當經檢察官預審之下判姚李兩犯分别收押候懲原贓先給各失主傾去聽候嚴追尙少各贓再行給領竊具存案 
[謝劵]  
　　競存女子小學校定於十一月十二日（卽陰曆十月十七日）舉行過歲紀念會昨贈入覽劵二紙又救濟婦孺會與孤兒院於十一月十日午後開菊花大會承贈入場券三紙書此誌謝 
[氣候報告]  
　　（上海徐家滙天文臺） 
　　已過者之報告十一月七日晨間雨後天氣轉晴氣候温暖晚八時許北烈風吹至本區遂復雨南昌温度表降至零度初次降雪吕宋東北之颶風飄然遠行八日有北狂風及細雨氣壓表晚間升漲甚速八日午後四時前二十四小時内上海温度至高五八六至低五二七去年同日至高六五五至低六一二 
　　未來者之推測十一月八日午後四時三十分預測黄海東海皆有北風本區天氣涼而多雲北風頗勁 
雜評二 
[中央銀行與實業（訥）]  
　　工商業之能發展與否視乎金融之通塞固人所共知者也然欲求金融基礎之確立則不可不先鞏固中央銀行之基礎蓋全國金融而無一吸收存放之正確機關則現金非遊蕩而無歸即死藏而不能流轉窮其結果勢必利率騰貴企業家望而束手工商業遂亦因之堕地矣 
　　是故今日之欲振興實業者須先維持中央銀行而弗令再有搖動之事中央銀行之根本旣立而後推廣地方銀行一面勵行銀行條例保持民業銀行錢莊票號之信用庶幾一國之金融平穏即市場偶有意外之變動亦不致陷入危境如是而百業不興者我未之聞也 
　　然而今日尙有人甘心破壞者何居 
來函 
[閘北海昌路居民公函]  
　　閘北海昌路係由該處工巡捐局興築近將半載奈於夏秋間築至滬寗鐡路北首忽然中止已將從前所鋪之石概行　起堆置路旁每遇天雨泥濘行人不便老者幼者跌仆受傷時有所聞况該路係南北要道若不趕緊建築大有妨礙該處居民屢次向局函催迄尙未有舉動敢請貴報賜刋來函以告有地方之責者 
　　閘北海昌路居民公啓 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[漢丞相曹操上洪憲皇帝表] [  厮樛]  
　　古臣操言臣聞名爲實之賓利爲權之實利旣歸矣名必附焉故名輕而利重名緩而利急急則在所必爭緩則機熟自至在所必爭故捷足先得機熟自至故不可强求臣先輩同道中如王莽董卓之徒後輩同道中如禄山朱泚之類其於利權勢力未嘗不雄厚而卒不能成大業者皆以皇帝之心太熱欲速而不逹耳臣謬荷思私忝承師禮猥以老奸巨猾爲歷代聖君賢相所器重執贄自稱弟子者不下一二十人然環顧門牆惟司馬氏有出藍之譽衣缽傳授於今式微自蒙陛下私淑效臣所爲頗得心法方竊自喜以爲我道當興聖人傑出皇天開景運適當季世擾亂之秋時世造英雄恰值寡婦孤兒之手問鼎請隧宜若可爲權利旣已全收名實不難相副向使緩緩圖之皇帝不難到手何期欲速不逹小不忍而亂大謀一子之差全局靡爛可不爲之痛心哉夫名有久暫利有公私爲天下計公利也爲子孫計私利也稱王稱帝暫名也賢聖忠奸久名也惟智者能假其公而濟其私陽取久而陰取暫臣於生前研究最切故誅董卓以沽長久之美名靖大難以取暫時之高位名利俱收公私兩濟大業由此始基及乎權勢旣固威令日伸天下入我掌中纂位易如反手然臣猶不敢帝制自爲者蓋鑒於先輩之失恐一旦不成徒貽後世迂儒吐駡樂得假做忠良掩天下後世耳自不怕小犬阿丕不尊臣爲太祖高皇帝也蓋智者務求其實不急其名卽使當時風氣已開天下推臣爲總統臣亦弗爲且必竭力壓制革命以存漢祚臣則終身臣服於漢待事機旣熟總統皇帝聽小犬自擇之作總統已爲不智又安肯舍固有之總統以博皇帝爲子孫作馬牛哉陛下爲一代偉人何竟失算至此陛下當時不嘗云乎帝王子孫每遭屠戮豈肯以一身之尊榮貽後昆以大禍臣聞此言以爲陛下學臣有素亦將以文王自居詎料言甫出口忽然變卦高帽子戴得過多視聽皆不明白其實總統之與皇帝虚名雖殊實權無異陛下假共和之名行專制之實中央集權四方聽命與臣當時挾天子以令諸侯無異名正言順行事便宜然後益練兵戎酷事搜刮兵力足以制内亂則賦足以資戰閫然後舉傾心共和之人悉數罷黜封疆統兵人員滿布心腹雖有反對何從作亂卽使作亂有備無虞佈置旣變然後令各省軍人公問推戴如趙匡胤黄袍加身故事亦未嘗不冠冕堂皇正不心假造民意三勸三讓掩耳盜鈴如貓兒偷食似也卽使　邦不肖承國則捕庫藏以賂之不足則鑛山鐡路繼之則可通神當無不濟民情或有不服則壓制之殺戮之惟我所欲天下實權置已盡歸掌握將帥無非心腹熟不掇臀捧屁爭先奉承當此之時但事陛下不欲爲皇帝耳盡廷文武誰不欲建從能之功　凌烟之　則竭力鼓吹四出運動者又奚止六君子十三太保而已哉當陛下茅盧再出之時臣竊謂孺子可敎豈料收消緒舉竟至如此至於不上不下不象繼統不像皇帝古人畫虎不成　似乎狗陛下則狗且不若惟姜太公之塵騎四不像差可比擬臣不禁爲陛下痛哭流涕也且陛下此舉用財不可謂不多爵賞不可謂不厚糜費至數千萬而自身所落者僅一椅一袍一襪而已襪與袍尙可作下棺材之用椅則被人陳列徒供世人笑柄古人謂着靴不着落個樣者其陛下之謂乎至於爵賞則崇封五等者百數十人之多而於自身則僅做一時四不像妻妾不成后妃長子不成太子而已西南起義日夜憂煎古人所謂羊肉吃不着反惹一身臊者亦陛下之謂乎迨後事機益迫軍事失敗隣邦責問獨立各省逼勒退位不特皇帝做不成即固有之總統亦將連根掘起遂至一病嗚呼含羞入地古人所謂賠了夫人又折兵者又陛下之謂乎臣於此事最稱内行陛下旣有此志儘可召臣商量臣老誠深算必能爲陛下計萬全如以陰陽殊途無從宣召則說起曹操曹操就到正不勞承宣處奔馳尋覓也奈何偏聽小人貽誤大事攛掇老爺煨砂鍋亦陛下自甘蹈此覆輙耳嗟哉冶九州鐡鑄此大錯今生已矣勉卜來生有志者事竟成何有於輪廻遲早再世倘復遇機緣切祈采納臣策敬陳管見冀垂容思臣不騰愚誠懇欵之至謹奉表以聞（五） 
海外拾遺 
[廚卒（二續）] [  逸名]  
又有厨卒三十五人在一小樹林内預備一營兵士之食正在刀勺競響各司其職之時忽聞人馬行走之聲響徹林木識爲博豕之聲也厨卒中之領袖者卽令同伴三十四人匿入草樹叢中己則挺身而出向敵軍大聲曰棄而槍速降否則吾將下令開槍矣言時卽聞林中扳機之聲歷碌如雨敵隊官大驚以爲伏兵殆以千計度不敵遂願繳械乞降該厨卒自念同伴僅有三十四人欲將敵軍一百五十人之鎗械逐一卸下此亦極難之事因曰旣如是爾輩可將隊官軍械取下擲於一百米逹之外敵隊官唯唯從命各兵亦依令照行復至原處厨卒見其已無軍械因即嘬唇作聲彼三十四人即持鎗衝鋒而出敵兵無一倖免夫以一百五十人之衆而竟敗於三十五人之手抑亦奇矣按厨卒卽吾國軍隊中之伙夫不識此中亦有足與媲美之人否也（三）（完） 
談叢 
[頴兒] [  仰山]  
　　頴兒者皖桐城王孝廉子也生時孝廉方在讀至脫頴而出句忽有人報之曰先生已産寗馨矣尙不知乎孝廉聞言疾趨入果然因名之曰頴兒頴兒六歲隨母之舅氏慶賀舅氏婚娶及夕綵與至門觀者如堵舅氏室爲之滿一賊乘間匿暗陬無有知者夜深人靜賊窺洞房無隙可通乃向壁間鑿穴其聲磕磕然新婦固未寢聞聲異之屏息以待久之穴穿賊探首入婦見之疾以所坐凳置賊首據而坐焉了無聲息少間起視則賊已氣絕矣婦大駭張皇無所措因忍羞促新郎曰速起速起事不了矣新郎起視相顧失色良久乃曰此賊係距此五里外惡棍某之親姪也今吾家遭此殆不免矣於是喚家人悉起又請族友至謀所以處置之法舉室擾擾卒無結果頴兒方夢酲聞合室人語聲雜疑有所歡樂呼母欲起母疾以手捫其口止之且低聲告以顚末頴兒曰是無難吾有策也問爲何曰取新婦大皮箱空之實以賊尸加之鎖命二人舁至賊門首勿聲但以手擊賊門數響俟内應卽釋箱遁去則事寢矣安用驚擾爲母傾之以告舅氏舅曰此上策也轉以告諸人皆歎服乃如法炮製至則　賊門數響果内應焉蓋賊母賊婦方以爲兒夫竊負歸矣開門見大箱喜出望外相將入置密室地板下事竟媳間姑曰人何往答曰必所獲不止此故復去耳及破曉猶不至暗偵之益杳然姑媳猜疑不解其故又不足爲外人道然猶度其必歸者久之地板下腐氣四溢姑媳恍然然亦末如之何已（二） 
筆記 
[當夜] [  栩園]  
　　滬俗稱熄燈閉市爲打烊不知所本予意此語當自妓院流傳蓋當夜二字之訛也宫院中人有當夕之稱謂帝幸其宫也旣幸則别院無復望幸自當休燈别院中人乃稱某院已當夕矣於是當夕二字遂成名詞宫詞有云偏是有人當夕早六宫燈火已無痕是當夕二字即文言之當夜也訛爲打烊殆不可通又左傳宣公十二年内官序當其夜禮記内則妻不在妾御不敢當夕是當夕當夜之稱經傳中亦且見之者 
小說 
[言情小說妍媸鏡] [  常覺小蝶合譯天虚我生潤文]  
　　曼睞向予曰倦乎予曰否心念阿姊今夜何忽關心乃爾曼睞又曰今夜宴會殊樂予淡然曰樂耶曼睞曰在理汝亦當樂不見菲雪於儕衆之中獨擇汝爲舞伴寗非榮幸予曰吾乃不審此事爲榮彼菲雪者自願與誰舞者則誰與舞耳吾人豈能强之曼睞曰惟其如此乃足爲榮不見捨汝而外僅與潘桑夫人跳舞一次尙爲數日前預約者其他之命婦貴女則皆未得與焉予笑曰姊誠勞矣菲雪與人跳舞乃須一一爲之記誦曼睞聞語愠矣冷笑曰柰梨勿戇吾生平不喜作僞之人吾不信汝心中竟以菲雪與勞倫司之跳舞視同一律耶予曰是又安得無别勞倫司則翩翩如蝶而菲雪則蹣跚如態曼睞大驚疾掩予口曰嗟乎汝言乃不知檢予曰何耶吾終不認菲雪亦工舞蹈曼睞知予無可理說遂亦默然時車輪已戞然停止亞琪一躍先下自向樓上臥室而竄吾與曼睞亦下適一女傭持燭奴出予曰主人睡乎曰主人未寢尙在室中觀書予廻視果見書室中尙露燈光自門隙穿出射入應接室中曼睞當在宴會中時精神至爽載笑載言一若闔邸賓客無不待其一一酬酢者至是乃立倦略伸其欠奪女傭手中燭奴搴裳拾級登樓且嬌呼曰奈梨汝亦當睡矣予曰少頃卽來曼睞自去予則向書室行蓋予臨寢必先省視老父習以爲常此時尙見吾父支頣而坐星星白髮爲燭光所映乃愈形其憔悴向者吾父夜坐必觀書自遣而今日獨否案上紙張凌亂較予結算簿記時尤繁尤有藍色巨紙則方映燈而讀額間起爲重皺見予入瘦頰乃微現笑容言曰柰梨汝來耶其聲至細似不欲驚一塵予亦微應曰歸矣因前親其額父曰桐樹莊之游樂乎予笑曰否今夜蓋赴雷格萊爵邸耳吾父乃復笑曰然吾誠健忘若姊亦當歸矣予曰渠已就寢但吾父今晚何不觀書乃於故紙堆中討生活耶吾父聞語又微蹙其額則以指推其皺紋令平似不欲令予見者徐曰今夜殊閒適故一理舊時書札代遠年湮且遺忘矣言時又凄然一笑 
 
 
 

Page 15

 
 
   
 
 

Page 16

 
 
   
 
 

Page 17

 
 
專件 
[海軍部修正海軍無線電台通信細則]  
　　第一章總則 
　　第一條凡本部及所條各標　發遞之無線電報一律作爲官電 
　　第二條凡各艦或陸局報房因更正補遺及註銷原電等事彼此傳遞之報均作爲報務公電 
　　第三條凡發遞電報應以官電爲先 
　　第四條凡官電及報務公電均可行用密碼 
　　第五條凡收到明碼官電應配量校對若全係密碼或明密參用者必須全文往覆校對 
　　第二章記號 
　　第六條記號應以萬國莫爾斯記號爲適用 
　　第七條凡船隻遇難時須用下列記號（６０３．．．　　　．．．）於相隔短少時間接續發遞後再告以所需事項 
　　第八條凡艦陸各局接有前條遇難之記號時應即停止通信非論定求助者之通信確已完結後不得照舊通信 
　　第九條凡艦陸各局接到遇難者之呼呌時其關於通信次序及停止等呼呌悉依該遇難船所指使者爲準 
　　第十條凡求助者呼呌次序下附有指定之局則各局對於此項呼呌除指定之局外不得應答如指定之局不應答或求助者呼呌下無指定之局名時凡接到此項呼呌之各局皆須應答之 
　　第三章呼呌 
　　第十一條凡艦局無論有無電報傳送應不時呼呌陸局俾知艦局之所在 
　　第十二條凡艦局於呼呌前須將其受信機配至最高感度當應答呼呌時亦同 
　　第十三條凡呼呌局應用被呼呌各局通常電浪爲要 
　　第十四條凡艦局須將通信之休止時刻告知所在圈之各陸局 
　　第十五條凡呼呌均用　　　　　記號起再送被呼呌局記號三次與de字樣並接續傳送本局記號三次 
　　第十六條被呼呌局應答時於　　　　　記號之後傳送呼呌局記號三次繼以de並本局記號及　　　記號 
　　第十七條凡每隔二分時間已傳送三次呼呌而後呼呌局不答應時隔十五分鐘再行呼呌但應先决定確無他局無線電報阻擾者爲要 
　　第十八條凡呼呌或傳報時遇有詢問關於報務事項可援用萬國無線電公會所定之略語（表從略） 
　　第四章傳遞 
　　第十九條凡呼呌之局如得被呼呌局之應答並有　　 
（乙）電報種類官電以s爲記報務公電以a爲記（丙）計費之字數（丁）發報艦名（戊）交到電報之時刻用簡略數目字記其日期其鐘點時刻每日爲二十四時自中夜至日午爲一時至十二時自午後一時至十二時改爲十三時至二十四時（己）報頭註語於轉報時如用無線電轉遞則書明Radjo若用陸線轉遞則書明ljne繼以雙畫記號　　　　　或停頓記號（　　　　） 
　　第二十條旣將以上所載報頭傳畢須傳送詢問記號　　　　　　停止之非接有收信局清晰　　　記號後不得再行傳遞 
　　第二十一條凡報頭收報人名地址電文署名當依次傳遞並須用雙畫或停頓記號分隔之 
　　第二十二條凡艦局與陸局傳報時依陸局之請求應按照左列事項通知之（甲）由船隻至陸局之概定距離示以海里（乙）依簡單並適用各項情事之式樣示以艦泊位置（丙）船隻下次之開往地（丁）無線電文之長短通常者以封數計特别者以字數計凡船隻在航行中所有速率於陸局請求告明時應卽通知之 
　　第二十三條凡呼呌局不能卽時傳送電報時應概定延待時間告知被呼呌局或被呼呌局一時不能接收時亦應概定延待時間告知呼呌局 
　　第二十四條凡二艦局間遇有交傳電信時其傳送次序由被呼呌艦局定之 
　　第二十五條凡傳遞無線電報時以　　　　　　記號爲始　　　　　記號下接發信局記號及　　　記號爲終數封電報接連傳遞時其發信局記號及　　　記號須傳送於最後傳遞者之末 
　　第二十六條凡傳遞之無線電文其字數在四十以上者每於發信局連續傳遞約二十字後須傳送　　　　　記號停止之但非得有收信局已明晰之最後收到字記號或收清晰記號後不得再行傳遞連續傳遞之各無線電報終結後均須由收信局給與收信憑據 
　　第二十七條凡傳遞完結如有字碼不明應行校正者須再爲傳遞至明晰爲止 
　　第二十八條凡未收到收信憑據時發信艦局得再呼呌收信局若已呼呌數次而仍不見答應者不得繼續呼呌惟發信艦局得由他無線電局轉逹 
　　第二十九條凡二局間通信完結由二局雙方傳遞　　　　　　記號後再傳局號以標明之 
　　第三十條本細則自公布日施行 
 
 
 

Page 18

 
 
   
 
