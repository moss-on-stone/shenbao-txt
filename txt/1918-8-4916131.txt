# 1918 - 8 - 4916131

 

Page 1

 
 
   
 
 

Page 2

 
 
時評 
[玄之又玄（冷）]  
　　中國時局欲以平常之理與法解釋甚難也蓋事之中又有事難之中又有難僅言表面雖或有當而不適於用也 
　　以其最粗淺者言之南北之所以殊北洋軍人與南方黨人也南方黨人之組合甚複雜且置勿論即北方軍人其派別之多亦豈局外人所能測者故和戰久不决而所呈忽和忽戰之情形變幻百出也 
　　雖然此猶其表面也若今電所傳某方面之排馮與馮近忽變爲暗昧似無主張自由等云云則誠所謂玄之又玄矣 
專電 
　　北京電徐世昌在機關報表明近未干預時政其行動極可注意（八日上午十二鐘） 
　　北京電李督來電某之力謀和局係本悲天憫人之懐萬不忍以國家爲孤注願當局勿輕信挑撥之言（八日上午十二鐘） 
　　北京電某方面排馮之計畫仍在進行故馮態度又似傾嚮主戰然某方面决不因是中止 
（八日上午十二鐘） 
　　北京電馮前數日已有意旨告滇代表近忽變爲暗昧似無主張之自由（八日下午四鐘） 
　　北京電唐繼堯江電覆駐京代表言中央有切實辦法無不樂從承示中央意旨果能辦到於大局滇避均有裨益但有無把握尙乞確探此間巳飭前敵呈報停戰區域日期備查云 
　　（八日下午四鐘） 
　　北京電張敬堯盧永祥等又來電主戰（八日下午四鐘） 
　　北京電劉存厚呈報一月一日就川督職並言必須與滇軍决一死戰（八日上午十二鐘） 
　　北京電陳樹藩與劉存厚往來極密互派駐員數人某方面與劉消息皆陳處轉達 
（八日上午十二鐘） 
　　北京電鄂電黃岡縣有不靖說（八日下午四鐘） 
　　北京電張敬堯盧永祥昨來電主戰語極憤激（八日下午二鐘） 
　　北京電李純昨來電表明並無希望副總統意請勿輕信人言（八日下午二鐘） 
　　北京電盛傳內閣將一部分改組總理段兼外沈瑞霖海薩鎭氷財交亦更動未確定探據府院否認恐一時不成事實 
（八日下午二鐘） 
　　北京電臨時參院明日大會開兩法二讀頃有人主變更日程先决該院自身職權問題王聘卿以此舉愈激反動正在派員疏通（八日下午二鐘） 
　　北京電財部鹽署及各直轄機關裁員多至百人引起極大恐慌王克敏准明日回籍葬親名單交兩次長俟彼出京後發表 
（八日下午二鐘） 
　　北京電司法部訂刪日（十五）假衆議院舉行法官考試報名多至二千二百人江總長已派定吳洪椿等十二員組典試委員會（八日下午二鐘） 
　　北京電五原薩拉齊疫務外交團極注意巳各派委員組會辦理政府亦籌備在豐鎭張家口等站設檢查所（八日下午二鐘） 
　　北京電林日使約中旬回華 
（八日上午十二鐘） 
　　廣東電兩艦砲轟事由孫主動督署發露元帥密令帥府參軍長黃又自行布告聲明停戰乞和救國計畫莫由施行又因粵輕視帥府故命軍艦砲擊督署以示懲戒魚日督署延各界茶會宣示情形（七日下午一鐘） 
外電 
　　北京電此間現信山西之疫確係肺炎症薩拉齊死　以數百計比國敎士某氏亦死於疫尙有一敎十染疫（按據上海比圖敎會所接最近消息敎士之死者巳有三人）北方寄來之郵件現均於數處由華員火燻消毒疫患雖尙未延至鐵路盡端惟鐵路交通必巳加以限制矣（六日） 
　　字林報 
　　北京電今日上午開國務會議除外交交通兩部由次長出席其餘各部總長全體出席重要議題爲總統諮詢之對西南策或和或戰須公决確實辦法討論歷兩小時餘仍未决議但就情形觀之主戰者似占優勢（八日） 
　　北京電陸榮廷於六日電中央政府曰現在停戰令雖已發表然龍濟光未停止攻擊廣東旦其裹面與中央有關係因是部下之憤激達於極點余力巳難以抑制之（八日） 
　　北京電馮總統與王總理因不慊於南方之形勢與李純之態度巳懐聽任北方督軍之主張從事討伐之意見六日巳電致天津督軍會議囑表示最後之决心如何一面再對於李王陳三督軍設法疏通意志觀其結果如何及天津會議覆電到後擬即發布討伐令 
（八日） 
　　北京電據昨日總統府接得報告南京組織非常國會及臨時政府擬舉李純爲臨時大總統（八日） 
　　北京電馮總統於譚浩明第二次反對段祺瑞爲參戰督辦之電將置之不覆（八日） 
　　漢口電公府侍衛武官李中將齎馮總統之密旨來漢其要旨略謂余本希冀發停戰布告後必能促南北兩方早日平和解决不料反因之激動北方主戰派之反感或竟有第二次督軍團之獨立亦難預料望王督軍與李陳兩督軍商議速圖適當之處置（八日） 
　　漢口電河南王天縱在虞州招集舊部三四千人宣告獨立袁世凱之姪袁瑛爲其後援 
（八日） 
　　東京電俄德媾和談判改換地點問題因俄國方面已願讓步德奧故决定從本日（八日）起仍　　在勃列司得流斯克繼續開議（八日） 
　　東京電日本東海道鐵路米原大垣間因七日夜 
間暴風大雪積雪達五尺以上致來車去車皆停止開行至今日尙未開車北陸信越岩越各線皆不通如此大雪災爲向所未有（八日） 
　　以上東方通信社電 
戰電 
　　亞姆斯特丹電德國聯邦議會社會黨議員 
 
 
 

Page 3

 
 
　　今日在柏林開會討論關於媾和談判之困難豫料該會將請德政府照會俄政府謂德國仍將依守無兼併無賠欵之原議蓋目下之條件俄國無一人承認故也伏瓦資報謂今日之會爲一九一四年八月以來之最重要者克虜伯機關萊尼斯施韋斯特法里斯施報得柏林消息謂媾和談判或須於中立國都會重行開始目下所提及者爲丹麥瑙威荷蘭三京城云此足徵德政府已大變其態度也（六日） 
　　巴黎電時報載稱法國已承認芬蘭民國之獨立晨報載稱法政府不日擬承認烏克蘭民國如承認芬蘭然法政府此項决議足徵其極欲贊助各地所成之鞏固政府以救俄國之紊亂各政府苟能提携行事則足以鞏固俄國聯邦之存在而令得垂久遠云（六日） 
　　倫敦電德國已承認芬蘭民國（七日） 
要聞一 
[緩付庚子賠欵之外論]  
　　字林報一月四日北京通訊略云庚子賠欵緩付之問題巳引起協約國公使與中政府間之許多討論矣前曾議及緩付五年最後付欵之年不爲一九四零年而展爲一九四五年此舉即無異以巨欵借與中國五年不取利息英國對於此議固無違言然他國不盡贊同遂向中政府提議雖緩付五年然在五年之末中國應將五年內所應繳之欵悉數付清中國當然不以爲然將向各國分頭商榷五年後如何償還方法此卽庚子賠欵問題之現狀至於一九一七年十二月應繳之欵現巳交還中國是緩付賠欵一事業已實行所未决者爲五年後之繳還法耳北京導報者爲梁啟超之報紙今日著論爲取銷庚子賠欵餘數之請求此種論調頗惹批評著此論者謂現欠之欵共爲英金二千八百六十萬鎊此說稍謬試觀草約附載之清償表卽可知自一九一八年至一九四零年共銀六萬五千萬兩左右以三先令合銀一兩計之當爲英金九千七百五十萬鎊苟非中國確有作爲足爲此欵之交換品者則各國未必肯取銷此項賠欵也中國出力以創公敵之誠意迄未有所表示中國對於戰局之勝負冷淡視之且余不知陷於危地者爲何物今以此巨欵贈與中國遽即激起中國之熱忱乎中國政界見聞或較平民爲遠想當有德國若勝中國必受其害之觀念第中國領袖迄無息其紛爭轉注其力以從事於公共事業之徵兆豈協約國以庚子賠欵送與中國卽可使南北息爭轉爲協約國出力乎吾恐庚子賠欵一經取銷財政頓形鬆動而軍界中人更思攫財自奉相爭愈烈耳卽使中國與其無數之領袖咸願援助友邦然其能否運用其國力確與協約國之助則猶屬疑問焉綜之吾人殊難望中國大有助於協約國與其交還賠欵使華人自用之不若由協約國施用之爲愈且中國軍人今所爭者金錢而巳多與以金錢即多引起其紛爭國內平民今已痛惡軍人之跋扈者對於協約國徒使軍人相爭愈烈之餽禮未必感謝也北京導報曰時哉時哉協約國能乘此時機乎而北京外人則答之曰時哉時哉中國能乘此時機乎中國秩序紊亂今其能有益於協約國者無多而協約國則能大有裨益於中國是在中國如何表示其能助人之能力耳中國其速表示其能力其速以力行博取世界中之地位果爾則中國所負之債務自解除矣 
[天津會議與最近之主戰者]  
　　頃據某方面消息前日（五日）主戰派各督代表復在天津開會議仍以曹仲珊爲會長其會議之重要問題有二㈠爲反對召集舊國會問題㈡爲兩路南下之軍雖未開拔究竟仍須南下與否問題云又據外人方面之天津消息云前日主戰派各督軍代表復在天津會議咸謂南北問題遷延因循不以武力終難解决刻已一致决議聯銜呈請中央下令討伐以全威信如不蒙中央採納即將以獨立爲最後之對待二 
　　魯督張懐芝爲著名之主戰派人物自停戰布告發表後曾有電致中央各機關請合力維持速拯危局該電云時局糾紛解决無日遷延貽誤良用隱憂芝江日上府院一電文曰北京大總統國務總理鈞鑒前奉大總統有日布告本息事寗人之意誥誡全國恭讀之下竊以爲明令煌煌雙方應遵守和平可望從茲永戢干戈莫名歡忭乃數日以來閩疆迭電告急石黎進攻宜昌武漢震驚危險萬狀岳州孤立後顧無援大局阽危不可終日而不聞調人如何表示中央如何主持北軍分赴協防議者謂有碍和局南軍節次進逼論者乃初無責言且龍使擁議中央悉聽自便莫鎭脫離彼黨休戚亦不相關似此片面之調停乃爲極端之退讓以言戰而我束手以待擊以言和而我惟命之是從顧惜太深失敗益甚遷延日久收拾愈難國家前途何堪設想懐芝奉令督師枕戈待命鈞座明見萬里挽回危局懇速定方針臨電屏營敬候明令等語錄以奉聞諸公熱誠愛國百倍於芝尙乞合力維持速拯危局國家幸甚臨電迫切竚候敎言張懐芝豪印湖北王督軍昨又致中央電一件略謂連日電陳各情諒邀鈞鑒前請頒發停戰布告原爲早息紛爭免致塗炭生靈起見詎料西南方面不知仰體中央之誠意毫無愛國熱忱卽觀日來荆襄之圖謀湘桂之進行粵軍之逼犯閩疆尤屬有加無已此等舉動即其明證懇中央仍照前定出師計劃轉催曹張兩軍迅速分途進行以備不虞幷請再飭江蘇李督軍電致陸唐等愷切婉勸以爲最後之忠告或可希冀和平解决固屬國家之大幸如其不然惟有武力之一法占元現已將鄂省及前敵各軍隊配備完全幷分別派員前往面授機宜嚴重戒備切勿疏虞以防意外祗俟曹軍到齊即行大舉特此電陳伏乞鑒核示遵云云至王占元所以主戰原因係由南元超來京謁元首時陳明石黎軍力不厚進兵非難元首以此曾答言如石黎不進攻則可和即和否則由我進兵亦無不可南歸武昌即以此語轉達王督王督以近日石黎旣有進兵之實據無疏通之餘地欲一鼓擊下以爲和議之先着故王之進戰止限於石黎非對於西南全體而言也 
[唐繼堯就川滇黔聯軍總司令]  
　　唐繼堯前通電組織川滇黔聯軍報端曾記其略茲覔得唐通電一件蓋早已對西南宣布就川滇黔靖國聯軍總司令職矣其電文云急上海岑西林先生南寗陸巡閱使柳州陳督軍廣東孫中山伍秩庸唐少川李協和先生並轉程玉堂先生程督軍並轉李省長張方兩師長長沙譚聯軍總司令請擇轉程總司令黎聯軍總司令石總司令均鑒義密錦公養電厫公養漾電敬悉數月來川局不寗頗爲進行之梗今錦帆諸君子力推紓難扶義翹企西南局勢爲之增重此後同仇敵愾益利進行惟滇黔川三省軍事行動關鍵複雜非有統一計劃未易收指臂維持之效或轉滋駢枝不交之害設聯軍總司令以總其成固勢所應爾但職責旣重負荷維艱繼堯猥承推轂自慙陋劣難膺重任顧念國難方殷不遑憩息諸公旣以道義相勉繼堯敢以臨難自諉敬援當仁之成訓藉明臨難之决心爰本日勉就川滇黔靖國聯軍總司令之職伏望錫我箴言匡其不及繼堯叩印 
[時局問題之和戰趨勢]  
　　最近大局解决益陷於困難之境據各方面情報南方各領袖對於恢復舊國會現仍一致堅持陸榮廷氏本爲中央希望對於國會問題可以讓步之人然最近消息則亦堅持舊國會之說至北方則除十六省區有主張新國會之電文外聞連日公府所接各省單銜覆電（馮前有電徵集意見）有十一處主張使參議院修改兩法後召集新國會有三處只言召集新國會未指依據何法至贊成恢復舊國會之電亦有多通但係在野名流個人之條陳非軍事長官之意見故以趨勢論國會問題巳陷於無可調停之地位此事不决則南方取消自主已屬難事加以北方有運動打破政局現狀之潮流上月十三日本月二日及昨日天津皆曾開省區代表會議其暗幕中除反對南軍外且不滿於現內閣此種暗潮頗極劇烈王聘卿本不負重責故問題再進一步即爲對於總統爲難目下中央有此南北之兩重難關大有進退失據之勢聞主戰軍人等最近尙有要求再下明令討伐者中央對此自不肯從然同時對鄂對閩又不能不令號稱主戰省分之赴援政府對南對北現惟賴信使疎通枝枝節節勉強支持大局前途尙絕無光明之希望聞昨日閣議散後王總理在公府又提起辭職覓代之事有人主張將來即以陸軍總長兼代要之中央政局因受時局影響又漸有動搖之虞矣又據某方面消息昨日閣議席上曾探各省電報討論國會問題多數主張政府將來可以辦到依據原法召集新國會但目下不能言明决議仍一面與陸幹卿協商必須陸氏來京桂軍退湘然後中央對臨時參議院即可以讓步擔任疎通北方依法召集新國會 
　　鄂督王占元認荊襄爲鄂省境內事與大局和戰無干已擬以兵力進取茲聞王督四號有催曹軍速往之電如下荊軍前次進逼宜昌即經朱旅長廷燦率隊痛擊業將戰勝情形電陳在案惟近日石黎兩處分頭進兵有加無巳决非空言所能阻遏若不從速討伐必將滋蔓難圖現巳遵照前定計劃准備完全並經商曹督軍派撥第一混成旅卽日南下俟該旅到日卽可分路出發以收夾攻之效務懇轉催曹督軍聞速進行免誤戎機至爲叩　王占元支（四日）印又聞王汝賢三號電院第八師巳招集步兵六營鎗械服裝皆已齊備現住嘉魚縣相　寺中央如有調遣之處自當奮力應命以續前譴昨（五日）院復暫駐原處餉由中央發給如有調動聽候京命云云又聞吳光新五電告急政府已飭曹督於前敵各路司令抽援三電急援曹已命李煃元將十一師中抽撥李頗觀望尙未起行且來電索餉中央因有令王援宜之意　　李厚基三號有加急電致公府謂李烈鈞巳發兵攻閩前隊已抵潮州閩情萬急切盼援軍昨日政府電復已由張第二軍派施從濱之一旅尅日起程又接參陸辦公處前日先有電致張懐芝商令出兵原電略稱停戰布告已下粵軍仍復進迫閩邊迭接李督來電告急巳屬多起閩若有失東南大局益難收拾本日府院籌擬欲由尊處迅撥一混旅逕赴閩援將來節旌南下駐浦馮旅另撥歸執事節制蓋馮旅不願赴閩強令進行恐益貽誤皖軍向無砲隊又不適用於閩躊躇再三始有商撥貴軍之舉執事公忠體國與李督復相知有素援贛援閩事同一律當必樂予贊成云云張督旋有覆電允認出兵云 
[內閣問題之兩說]  
　　王總理任事之初不肯眞除而允署理蓋由其主張和平其任事之久暫將以和局之成否爲衡受事以來外間迭傳有辭職之說當停戰布告將發未發之時王總理即以去就力爭如布告不能發布王總理即立時辭職錢能訓等邀集各閣員商定修改原文一律副署即因此也現在大局形勢仍極混沌王總理固欲達此和平之目的不成不已然國中之形勢阻力百出天津會議時有王戰之聲疏通北方似比調停南方爲難王總理之辭意固未打消也昨日共同通信社消息王聘卿刻因南北問題迄無和平之望决意呈請辭職卸茲鉅肩而新民通信社消息則請最近王氏對於時局微抱樂觀到院旣較常日爲勤並新派親信言敦源君以秘書廳帮辦名義在院辦事聞國務院近日一切頗能振作云云此兩消息直相矛盾以目前形勢諭王總理對於時局决無樂觀之可言辭意雖未打消然似非目前之事實蓋王內閣爲主和之內閣王　如倒必中央决意主戰而後可而總統仍未絕意於和平且以長江形勢亦不能遽言續戰也惟王總理雖未辭而主戰派則頗望其辭且於主戰派之同志中預擬一適當之總理卽外間所傳陸軍總長暫代說是也共同通信社亦有此項消息其言曰主戰派各督軍刻均希望段芝貴出任總揆以貫徹南征之主張云云其進言之人卽屬此種種運動也政局至此變幻莫測不得謂無危機矣新民通信社昨日報告有內閣一部改組說云其言曰近日國務員中請假者計有三人之多除王叔魯因葬親南下外曹潤田撞車受傷經法醫割治已全合縫至多四五日即可出院惟近日態度轉極消沈堅請派員代攝大有下台之意陸子欣元旦赴府覲賀中途受寒未及晉賀即折回私邸聞近日風寒已漸就痊仍稱病不出外間因此疑陸曹大有退意內閣一部改組說將實現云云然亦推測之談未必卽成事實也 
[幣制借欵已簽字]  
　　中國政府向四國團所要求之第二次善後借欵墊欵一千萬元據昨日東京電報業已簽字茲據當局發表云借欵合同巳於昨日（六日）由正金銀行代表武內金平氏與財政廳長王克敏氏雙方正式簽字其條件如左金額日金一千萬元期限一年利息七釐用途收回中國銀行紙幣擔保鹽稅至此墊欵成立之情形則據某通信社消息云此墊欵成立以前王叔魯財長特請梁任公來京接洽此事因幣制借欵本爲梁君任內籌議之事梁君下野議亦中止外人方面頗疑當局財政方針不無更易王君因請任公爲之疏通任公特於年底入都親訪日英兩國公使申明賡續進行之意至新年即通過閣議矣 
[南京快信]  
　　倪軍統領馬聯甲昨由蚌來寗轉輪赴蕪組織皖南鎭守使署 
　　張其煌昨由譚浩明電召回湘諮詢某事聞張准明日離寗 
　　開抵滁州之魯軍約近一師卽將分派一旅先行赴閩 
　　孫中山派朱念祖陳鴻鈞來寗接洽聞已由粵抵滬不日來寗 
　　江蘇煙酒公賣局長彭淵恂調京改任殷錚接充 
　　李準昨奉馮總統命來寗密商和議 
　　鄂督王占元昨電李督已派第二師參謀長方日中魚日乘輪赴寗接洽 
　　鈕永建三日由南寗偕李廷玉白堅武李登科起行來寗現已抵粵昨來電即乘輪來滬 
　　省署牌示郭曾基調　丹陽胡爲　調署高郵未到任以前委姚崇義暫代 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西報論北京最近防疫事]  
　　字林報一月四日北京通訊云山西北境疫患流行狀若肺炎疫中國北方聞此消息頗起恐慌今雖醫士證據尙無所聞然山西兩處瑞典敎士巳詳言共徵象而此間醫學專家復謂所述徵象與一九一○年滿洲肺炎疫性質約同西醫已於一星期前往疫地調查著名醫士伍連德亦已出發伍受政府委託若此症果屬肺炎疫伍有權施行防衛方法惟願此非肺炎疫但如不幸而竟有此則嚴密防疫之道不能不責望於中政府前滿洲之疫死人極衆事逾數年其禍當未忘懐今若不施行必要之方法以防此疫之蔓延豈能藉詞諱罪耶茲述昔年疫症之山來以告讀者查貝加爾湖境有旱獺焉其類屬鼠其皮可珍蒙古獵者經驗旣久知死獺之害不敢取之當一九一○年獺皮大貴價起數倍中國獵夫貪共利厚羣赴出產旱獺之地從事搜求彼等無蒙古獵者之經驗不問生獺與死獺槪行羅致以致獵夫沾染從死獺而來之瘟疫黴菌於是西比利亞鐵路之東部遂因病人與疫皮而疫症大作矣肺炎疫隨中國獵夫由鐵路傳入滿洲當時病症不明防衛之法未克早行疫症遂蔓延於哈爾濱附近之傅家甸該處山東工人逐漸染疫有附火車回里者疫症乃傳至南滿繼由南滿而入直隸且至烟台焉幸此疫性質時已查明防疫辦法實力施行再寒冬又過肺炎疫乃不猖狂蓋此種肺炎疫在寒天最易發達也天津烟台皆遭發見肺炎疫數起但患疫者悉被移入隔離醫院中不與他人交通故未蔓延迨春季旣至氣候溫和各處肺炎疫始自絕跡約計死於是疫者不下六萬人凡染此者無一生存誠有害人類最險惡之疫症也就已查明者言之此疫之傳染僅由呼吸之機關患者輙咯痰色紅多沫內含無數黴菌傳疫者即此痰也醫士與看護者戴防疫面具可保安寗但若一滴痰涎落於旁觀者之喉中則其殺人等於砲彈吾人於滿洲肺炎疫而得一敎訓凡患此者必須隔離而侍其左右者必須戴防痰之具凡入隔離醫院者必無生望但若醫士與侍者防衛適當則疫症自不致外傳鐵路爲傳布疫症之最危險媒介蓋一車之人狀似無病容或有一二業已染疫之人此人閱一二日後即成傳疫之中心點矣今山西之傳染病若係肺炎疫則中政府之職務無待贅言其第一要着爲設立隔離醫院而使有經驗者辦理之第二要着爲以自由辦事之權給予醫士俾可強令患者入隔離院可疑者入診候院第三要着爲禁止患疫區域之交通凡非經過驗視者不許出境而綏遠火車尤宜時別注意行客欲乘車者須先驗視始可入車肺炎疫雖極危險然防衛尙易蓋其傳染之道僅在痰涎非若結核疫症由虱類吸疫於鼠身或染疫者之身而傳諸他人者之不易防範也若中政府懲前毖後立行必要方法則肺炎疫當不致傳開今西醫巳有數人自行効力於防疫事宜也 
[議防晋邊鼠疫之所聞]  
自晉邊發現鼠疫以來京中中外各界地之頗極注意政府當局現已派醫員前往視察並趕速辦理一切茲特彙誌關於鼠疫消息如下 
　　熊希齡督辦分呈府院電云急北京大總統國務院鈞鑒頃見本月二十五日京津太晤士報載前者報載蒙古山西交界之處發生時疫今已審查的確知爲肺瘟共現象與千九百十年至十一年滿洲鼠疫相同初發時起於胸部頭痛乾咳痰中帶血吐而不瀉自起病至死少則二日多則三日此疫已發見山西五原縣恐不久山西他處亦必波及欲使此疫不致蔓延則千九百十一年防疫會議所訂辦法非嚴厲實行不可查滿洲鼠疫盛行時曾將有疫區域斷絕水陸交通今京綏鐵路所經過者正在時疫發生之地須從速預防庶不致東趨及於直隸此時入手辦法宜飭山西邊界地方官嚴禁居民非有極要之事不許旅行一而趕派防疫專家往施防護直隸自受水災以來人民因凍餒而體弱又因避難而叢集感受疫氣最易一經發現勢且不可收拾中國政府若不照前防疫會議之法實行防範不獨不能對國人且無辭以謝外人也云云查此次直省受災奇重饑饉之後復有大疫一經傳播尤爲慘酷現値嚴寒已有此項時疫發見轉瞬開春蔓延尤速若不預爲防範不特數千萬人民生命攸關且爲中外觀瞻所繫臨時籌辦更非易易擬懇大總統國務院飭下內務部交通部派員切實調查迅卽調取從前東三省防疫辦法分別趕速籌防以免疫厲盛行重爲民累不勝迫禱之至督辦京畿水災河工事宜熊希齡叩國務院覆電云儉電悉藎籌甚佩五原發現時疫昨已電晉確查尙未得復刻又分電歸綏詳查並由外內交三部選派醫員携帶藥料即往確查設法防護俟得確情再定杜絕之法院卅一 
　　駐京英美俄法意日六國公使館附屬醫官特於一日午後六時假英國公使館內開會議臨時公推法國醫官古參氏爲主席討論各國關於防疫之提案當即議决五條辦法聞此等外國醫官協議之目的專在預防此惡疫之侵入北京但欲達此目的須迅速知悉鼠疫傳播之狀况故擬設置專報此項消息之機關而置二重城壁於張家口外將第一防禦線置之外城壁凡鐵道之往來之貨客槪行遮斷至北京之最後防守地點擬設在西直門外停車場由日本醫師擔任如需預防血清之必要則當向日本或美國定購四日夜復開第二次會議由協和醫學堂某敎師將最近所得之報告傳示會員據其報告距豐鎭五日行程之地方業有新患者發生美國宣敎師一名刻已斃於此疫云云又聞外交團亦於昨日在英國公使館關於根本的豫防方法有所討論 
　　昨日國務會議時特於議事日程外臨時提出關於預防鼠疫案件當卽將任命防疫委員以及遮斷交通等件議决內務部以職掌所在已呈請派任伍連德陳祀邦何守仁三員爲防疫委員卽時前往愼重辦理又據闖督軍致政府電略謂已電飭大同張鎭守使單道尹俟伍醫官到時即行協助辦理防疫事務並與該鐵路人員隨時接洽云云 
　　日本北里醫學博士爲鼠疫學者昔年滿洲鼠疫蔓延當時曾親至該地講演防疫方法其所言大致云元來鼠疫之危險殆謂爲無豫防之方法亦無不可該病之潛伏期大約一星期內外凡罹該病者於此潛伏期內其身體因不感何等異狀故不知該病已潛伏於身內然豫防該病之大要有二㈠將流行地之往來全然斷絕㈡務須早日發見患者是也斷絕流行地之往來一層在文化發達且區域極小之地方固得完全實行惟遇地域廣大之地方殆無何等之效果於此惟有極力準備一切早謀發見患者一方法而已第此事行之亦非易易萬一行之亦極爲困難未克奏效則居民全滅之患終難免耳然發見患者之後即施適當之處置同時得患病之冢屋完全消毒或全行燒毀尤爲重要之辦法但最可慮者世上一般之醫師關於該病之智識頗多缺乏往往對之不知處置是也云云 
[總統與法日比義各國賀電]  
　　每年元旦總統與列強元首例有賀電相往還馮總統昨致英皇賀電各情曾誌昨報茲聞馮於法日比義各國元首亦有同樣之文電其致法總統電云大法國大總統閣下茲屆新年本大總統以個人及中國人民之名義敬祝貴大總統及貴國之勇義人民幸福無量此次公共戰事爲保障法律公道起見中國人民加入深有榮幸而貴國軍隊之勇往直前終必奏凱此敢向貴大總統斷言之也馮國璋法總統覆電云大中華民國大總統閣下茲承來電爲本國國民及軍隊致頌無任感謝本大總統確信以協商各國之毅力必達共同勝利正與貴總統同茲觀感而本大總統得見貴國人民於此爲公理之大爭戰中參預其事更足自喜普嘉賚致日皇電云大日本大皇帝陛下歲聿云新履端伊始本大總統冀於本年之內凡我協商友邦均得最後勝利更確信兩國交誼日益增親東亞一家同賡和樂本大總統將以本年作一新紀念茲代表中華民國敬祝大皇帝陛下政躬健適福履綏和皇室各殿下安吉康寗並貴國臣民之幸福馮國璋日皇覆電云大中華民國大總統閣下頃承電祝朕及皇室並本國臣民之幸福具徵愛摯良用感謝値茲歲紀更新之際朕還向貴大總統表示懇切誠𢡱之祝願並確信得最後共同之勝利更深願兩國多年固有之親密邦交從此日益固結嘉仁致比王電云大比國大君主陛下茲屆新年敬祝貴大君主曁王室幸福無量此次公共戰爭爲保障法律公道貴國人民對於最後必勝之信用始終不移中國人民異常欽佩此本大總統同時敢向貴大君主斷言之也馮國璋比王覆電云大中華民國大總統閣下頃承電祝並代貴國人民對於比國表示親愛之意良用感激朕茲伸懇切之謝捆並熱忱敬祝貴大總統幸福貴國隆盛阿勞比致義王電云大義國大君主陛下茲値新年本大總統以熱切之忱敬祝貴大君主君后曁王室幸福我儕公共利益貴國人民及我勇壯之盟國勇往保持今年歲首必獲光榮之勝利本大總統實具有堅固之希望焉馮國璋義王覆電云大中華民國大總統閣下茲誦來電情詞愛摯特達謝忱朕敬以懇篤之意還祝貴大總統幸福並頌中華民國隆盛及協商國軍事協商最後勝利共同奏凱維克多靄芒呂愛爾 
[新陳代謝之川督軍（成都通信）]  
　　周道剛運動督川多時羅佩金去後戴戡兼職周即與張瀾分頭運動軍民兩長因緣時會竟得如願以償初而代理繼而特任不意重慶一役倉皇遁走僅以身免難吳周交謪（吳光新通電謂周先走今日川省報載吳在宜昌有人前往接見吳云我乃查辦之職並不助戰所以助戰者由於自衛耳原意不欲入川奈周道剛數次催促言畢連稱鳳池誤我不置而周則謂北軍太不耐戰稍爲堅險卽不能支動稱子彈不濟餉項未發似又有光新誤我之意）而督軍一席周巳斷送中央命周以保威將軍不知希望其保以前之威乎抑保以後之威乎以前之威周固不甚愛惜業已掃地無餘矣 
　　周由渝退到合川狼狽達於極點除隨帶小妻幼子外餘物槪未擕走行署衛隊在未走前即已譁變搶刦行署附近商店無暇爲周携取行囊周行至江北又遇黔軍大開一仗損失又頗不資行至合川而匪風猖獗竟將其幼子拉去黔軍及熊軍又復節節逼近周知合川非久留之地復轉到永川而滇軍又有西進之勢周所轄之第一師與鍾體道之第三師現雖集中於永合兩地然軍力甚單滇黔軍旣得勝利熊克武軍力又日見擴充彼方勢力有餘而此方士氣日鑒周知勢無可爲遂辭督軍以讓劉轉到隆昌與鍾體道有所商榷中央任劉之命已到周遂轉到資中矣 
　　聞國務院於十八夜有電到劉軍司令部劉於次晨即請前昭廣鎭守使彭光烈到部商籌一切聞會議結果劉擬展緩數日俟正式任命到後尙擬一辭如不獲命乃允就職頃據其親信云劉之就職或在七年一月一號亦未可知至劉之主義擬先從事調和如滇黔軍不允出境乃用武力解决熊克武前有電來謂黔滇之意須請川軍一致附南乃能言和此電到省已久尙未回電劉擬接督軍後再爲覆電大致不外以川人治川事爲言意以川省地處邊僻本無南北之分北軍現已出境南軍亦須調離川人方能表示眞確態度川省在去年討袁之役即有事實可證並無絕對附北之舉此種主張未審果否邀滇黔軍之同意也 
[襄河紛擾之現狀]  
　　襄河綿亘千餘里素爲各路黨會潛滋之區客歲帝制發生紛紛號召多借護國名義勒捐騷擾地方頗不安謐迨共和復活給資遣散而餘衆四布迄無寗日故舉行第三次清鄉籌畫年餘始稍安靜此次荊襄獨立若輩乘機竊發各自召集謀陷城市橫踞一方如闕龍劉英梁鍾漢王安瀾一流平時尙以致治革命自居且與荆襄黎石有所接洽惟份子複雜擾害治安固無可諱尤奇者一班靑紅帮哥老會海陸黨及江湖劇盜山林賊首亦皆推擁領袖藉名集合有自稱襄河巡查使者有自稱革命軍者有自稱靖國軍獨立團游擊隊奮勇隊者有自稱援荊助襄敢死隊者有自稱護法義勇隊者有自稱誅姦團或襄河保安隊者有自稱施宜招討使武漢招撫使者種種組合據聞有一二十起之多或千餘人或數百人或數十人論其實力則不過手鎗數支長刀短劍爲恐嚇商民之具絕無抵抗兵隊能力各集市鄉刋用關防沿村按戶勒捐上餉每至一村由募捐員持手鎗至公所祠堂或團防商會召集保甲紳耆給以捐冊印條勒派若干如有不遂則拘帶紳富勒欵取贖再或率衆向各富商搜索以京山天門漢川沔陽潛江等邑爲尤甚一面造冊呈報荊襄各司令部聲言有衆若干有槍若干要求委狀爲正式議和後索取解散費之根據經黎石派員分別點查始知所謂人械若干者皆屬騙局且各地紳商之以勒捐肆搶指名控告者日必數起黎石亦大不謂然議决取締異常嚴厲會銜布告遍貼各邑（未獨立各縣鄉間均有告示）謂本軍獨立宗旨在保境安民即招募軍隊亦應由司令部主政凡屬退伍兵官或畢業陸軍者一經投効無不設法收容如未奉司令部委任擅自號召藉名勒餉擾害地方者則是土匪舉動本司令部應照軍法嚴辦其已經召集者務宜及時解散各安生業本司令亦不咎旣往云云但布告雖嚴面黎石防地以外之天門漢川潛江各縣均陸續動亂書不勝書隨棗均光一帶且因侵入汴境引動汴軍來攻（據軍署中人云黎天才軍並未侵汴擾及南陽新野者係自稱第三軍王安瀾之衆）致黎軍不能不與汴軍作戰昨聞襄河下游之沔陽縣仙桃鎭又由前擾天門之梁鍾漢勾結集合該鎭水警一百餘人於卅一日夜譁變刧縣佐署官鹽局及各大商店富戶當道得信比調附近駐軍往攻梁衆勢不能敵遂各潰散該鎭四處火起被焚房屋幾及千棟全鎭精華盡付一炬查仙桃鎭在火車未通時爲山陜汴與鄂交通之要道商業頗盛近雖衰微亦不失爲大市集遭此浩劫恐十年休養亦難復原矣時局多紛擾一日人民即多損失一日今主戰之聲又盛鄂人其奈之何 
[荊襄戰事近訊]  
　　荊宜互攻湘軍入鄂岳州南北軍亦各積極備戰豫襄方面復頻傳接仗惡耗觀察時局者皆以南北再戰其勢巳不可免茲得鄂軍署消息湘軍入鄂事經王子春李秀山先後電詰陸幹卿譚月波已得覆電謂此係湘西護國軍無法阻止其屬於張學濟之軍隊則已電令撤退並允電勸石星川停止襲宜且請王督約束宜軍勿再犯荊本月一日以後荊宜兩方遂無戰事所傳三十一夜宜昌失守確爲謠言但宜昌城中秩序是日確已紛亂緣石星川以宜昌戰局現相持於紅花𣺮（距宜五十餘里）即令戰勝而吳軍退守宜昌該處有外人租界不便追擊攻取甚難特遣辛亥在宜起事之唐徐犧應支甲等集衆潛運炸彈手鎗入城勾結巡警及道縣所轄警隊預備於晚間攻擊第四第十三兩旅司令部內應外合必可將宜埠佔有詎事機不密當日午間被朱廷燦偵悉派兵勒收荊宜道東湖縣（即宜昌縣）二署警隊及城內外巡警軍械遂將城門關閉按戶搜索黨人捕殺數十人宜人見狀遂紛遁逃失守之謠即由是起現聞吳光新後路軍隊已經開到兵力加厚又由省城於棉花洋紗中夾帶大批子彈私運抵宜軍餉亦經外國銀行滙往其力尙足支持此後如宜軍無犯荆之舉荊軍當不再向攻擊惟當兩軍交綏之時宜埠紳商非常恐慌曾舉代表古月 
 
 
 

Page 7

 
 
　　　等謁石懇求停止進攻願報効軍餉十萬元石以目的在吳軍繳械不在金錢當婉言謝絕並云願以八十萬元給吳光新朱廷燦爲解散其軍退出施宜之費命該代表轉商吳朱又武漢商會長偕荆宜商帮領袖三號謁王子春面訽荊宜戰訊王言兩軍對壘冲突此亦軍家之當然與湘鄂大局無碍岳州兩軍仍守停戰命令至豫襄方面戰耗乃隨棗王安瀾所爲與黎師無涉河南趙督軍前此來電以王爲黎所勾結進兵逼襄業已電豫代爲解釋一面責成黎師長會合剿辦想黎以保民爲重當不忍任其流毒云云據此而觀是石星川雖蓄意襲宜以不得譚浩明之助已有中止之勢黎天才固心圖窺豫以岳州戰事未起亦未敢發難惟王子春對於譚浩明黎天才頗疑其故遣民黨爲前驅並無和平誠意故亦積極備戰最近戰守計畫較前略有變更聞已商承中央將駐紥岳州之第十一師調回後路協同第二師三旅專任防範荊襄更遣現駐京漢路線之第三師移駐岳防該師所遣路線防務由中央新派第十二混成旅南來塡紥該旅刻已由京出動不日可到至於武漢防務則有二十一混成旅全旅第十八師之一旅第二師留守之步兵四營輜重一營新編省防軍兩團其總數約有二萬之譜岳州戰事旣不致發動武漢當然可保安全易歲以後漢口各洋商已照常放欵金融頗形活動一般商民皆望和議進行之順遂軍事早日結束以免多生枝節但探聽和議尙茫無頭緒前途之變幻殊難預測也 
[湘省金融問題之可危]  
　　湘省金融紊亂爲經年所不能解决之問題自湯薌銘督湘濫發各項紙幣至四千餘萬元之多湘省現金皆爲紙幣之驅逐流出省外精髓已告竭蹶譚組庵督湘一年亦未得整理之結果由是滙水自一兩七八高至四兩有奇傅周復搜括所存現金銀行僅餘紙幣二百萬內外湘桂聯軍入省因軍餉軍需及各項用途戰時較平時約加一倍故月餘以來合督軍公署省長公署程總司令部計在湖南銀行提欵約一百五十萬元以上而上月因軍事時代各分銀行亦告空虛湖南銀行收入僅二萬有奇在平時出入雖或不能相抵所差亦不至如是之多故尙得勉強支持今收入旣減少至於極度而支出加多一倍過之銀行無法可施於是而紙幣低落現金騰貴日甚一日查現在暗盤光洋一元已達票錢五千五六百文紙洋一元僅兌票錢二千六百餘文實爲二與一之比例若無現貨維持則紙幣將日見其落前日票銀元票雖極低落尙有票洋足以維持其標準之本位今並票洋而亦跌落至此標準本位旣不能維持又無現金以濟其窮則金融現象誠不堪　矣聞湖南銀行所存紙洋不過五六十萬元現金數萬元銅元三十餘萬串而已若無救濟之法此數又能支持幾時　夫人而知之然就湘省現在事事而謀救濟之法除拋砂借欵外不能別有他圖現時金價低落運輸阻滯砂價因之低下拋砂適了運費更不能補益於金融亦無庸多此一舉也惟應急之方則有不得不出於借欵之一途矣借欵無論其抵押品如何條件過苛必惹起一般人民之反對（聞有提議以水口山作抵押者）卽其條件能通過亦誰負此重大責任實爲一大疑問蓋督軍省長旣相繼辭職而政府所任爲督軍省長之譚組庵無論其現在上海未肯出任借欵卽令身任艱難而湘省尙在自主期內能不至起人之異議否由斯而論湖南人借債之主權應在省議會而省議會以無督軍省長故不能向何人負責今日可以代表湖南借欵才宜莫如譚浩明矣然譚氏雖兼領湖南民政究爲軍事時代關係外人能否承認爲湖南之負責者亦殊不無疑問是以今日湖南金融狀况良無挽救之方挽救無方則破產立見前途殊甚可懼也 
[杭州快信]  
向駐海門之五圑二營昨由營長吳國棟督率到杭鎭海一營三連盧連長亦率所部隨同晋省一律暫駐二師司令部 
　　蔣介石部下陳天則由滬至甬已在該處被捕卽日解省 
　　杭地審廳推事陳燦鄭澩馮忠阮愷杭地檢廳檢察官王時傑曾南金俱准本月十日赴京考試兩廳廳長曁各同僚昨在西湖錢唐春設筵祖餞 
　　陸軍測量局班員包徐麟等員久假不歸經局長董紹祺呈准督軍槪予撤差 
　　警備隊六區梅統帶以溫州防務緊要永嘉縣知事鄭彤雯熟悉情形昨電軍民兩長請予緩調第一師輜重營長沈宗約調充師附校官所遺輜重營長以四團三營營長徐震方調充遞遺三營營長委本團團附葉英接充 
　　鄞縣知事王家琦昨又電省堅請辭職 
　　財政廳長張厚璟昨因整頓浙東西財政要綱面謁省長晤商至四小時之久內容甚秘 
地方通信 
[松江]  
　　楓涇警佐更調楓涇浙界警佐楊昌達現奉省令與紹興東關警佐姜之熊對調聞此次對調原因緣姜在東關任內被人迭次控告惟彼曾在楓涇擔任警務情形熟悉故予對調云 
　　開辦乞丐習藝所松江農業學校停辦已久該校經費原係撥用融齋書院存欵典息現已積存至一萬餘無普濟堂董事朱子綬以該堂經費竭厥虧空甚鉅擬將此欵移撥堂中除償還虧空外並附設一習藝所曾呈請知事轉詳省長指令照准朱君正擬編製預算呈請組織間李知事又變更辦法决移此欵創辦乞丐習藝所已續呈省長核准勘定舊婁縣罪犯習藝所房屋修葺開辦 
[蘇州]  
　　派員會審犯兵駐蘇陸軍第二師派駐常熟之第八團第三營第九連兵士宋長貴因事斥革後逗留常熟日前潛入本營竊取軍裝赴近處某姓家強刦財物　爲事主捕獲解營經林友漁營長轉送常熟縣署會審明確詳報省鎭各署核示朱琛甫師長以該革兵宋長貴膽敢盜竊軍裝搶刦民財不法已極自應訊明按照軍法懲辦以昭烱戒特派委第二師司令部執法官張是洵前往常熟會同張鏡寰知事提犯審取確供擬定罪名詳候轉請軍省二署核示現張執法官已啓程赴常矣 
[揚州]  
　　灶民請撤墾局東台灶民王煥章等近在運署稟控淮南墾務局違法殃民請予裁撤張司長以墾務局係鹽務署設立未便擅行撤消業已轉詳部署核奪 
　　營長稟陳防務兩淮緝私水師第一營長王樹勳現由防地來揚謁張運使劉統領稟陳防務 
　　食鹽行將缺乏江都五岸食鹽近因湖河氷凍出場之鹽運輸阻隔以致天長儀徵等埠食鹽行將缺乏聞公寳豐號巳將此情稟明運使察核 
[鎭江]  
　　區長被毆案近聞鎭郡東鄉大港市區工史九第赴鄉查烟爲鄉民嗚鑼聚衆毆辱各節巳紀前端茲悉史區長赴縣陳訴後倪知事即派偵緝隊赴鄉拘提滋事人犯未獲而該處商會總理趙叔和董事劉芝軒紳士夏伯安趙馭久等以史區長辦事操切幾釀風潮又面請倪知事撤換惟倪現正因公赴省須返署後方能定奪也 
[安慶]  
　　鳳台破獲黨案鳳台縣在滬黨人周武及李某等現在紛紛回里運動起事詎李某甫卸歸裝即爲軍警捕獲日昨周武亦在某茶肆被民團隊長劉寳林携帶手鎗便服前往當場掩獲刻由該縣知事訊問暫拘押所聞此案尙不止此兩人目下官廳正從事偵探以便弋獲 
　　籌解軍械借欵皖省於前清時募練新軍因購辦鎗械無欵曾經前皖撫朱家寳向怡大洋行借欵一百二十萬應用迨民國成立前項欠欵幷未籌還嗣由該行呈請駐京英使咨請財政部轉催皖省籌解當經省公署令飭財政廳先籌七萬五千元解部現省公署接准部咨已將前項解欵轉交英使驗收共餘應還之欵仍應從速籌付免生交涉黃省長已令飭財政廳遵辦矣 
[九江]  
　　代表回寗蘇督李秀山日前派代表王忠來贛晉謁陳督磋商關於和議進行辦法王氏已於前日乘車來潯晉謁贛北鎭守使吳金彪旋偕鎭署楊副官遊覽廬山今早軍政兩界領袖讌楊於振興辦館比卽乘江孚輪船回甯覆命矣 
　　履勘工程九江賓興洲建築工程前因水患進行稍緩現已敷設鐵路轉運便利故工程進行頓形迅速昨日召集各租戶前往履勘聞巳塡五十餘畝全洲工程明春三月約可告竣商埠之成立市場之發達當在不遠也 
　　考試畢業九江縣立高等小學十一班學生本屆畢業者約十二名業奉敎育廳批准昨日在本校舉行試驗縣署特派科員孫掌卿勸學所派張敦錦前往監視 
[嘉興]  
　　裁減警察嘉興縣署前奉警務處令以所收警察經費不敷應用令於民國七年一月一日起將該縣警察裁減四十名並將各警察分所實存警額具報備查張兼所長奉令後巳將各分所警察分別裁減惟新塍鎭商民以該鎭警捐負擔甚鉅且地方亦甚遼闊此次裁減警察該鎭警所裁去十名實於防務上大有關係聯名呈請警務處免裁咋警務處已令飭張所長核辦矣 
　　校長被控嘉興城區各學校經常費均以學生多寡爲轉移故每學期必由自治委員親蒞各校調查學生實數以作支配經費之標準乃日久弊生本屆陸委員出發調查學生時有塘灣等校竟向就近私塾借用學生欺朦調查冀得多數經費當由徐張二人檢舉到縣陸委員秘密調查該校學生實祗九十餘人虛報竟達七十餘人之多現沈尙德等已將塘灣校長張覊萍舞弊情形臚列欵項控告到署矣 
雜評一 
[自相殘殺（庸）]  
　　廣州豫章同安兩艦之轟擊其主謀者或傳李氏或傳孫氏而據粵港電似以孫氏爲近軍政府派與桂軍之不相融洽由來已久本無可掩然自陳炳焜去粵以後胡漢民雖未得省長督軍而兩派之暗鬬則已稍形恬靜此一月來之粵局除攻潮拒龍而外尙無其他變象可見乃不謂轟然一聲突以破裂聞也 
　　今日國中之大患不在南北之交閧而在南與南北與北之暗鬬蓋南北云者屬於新舊之爭尙可謂政治上應有之一境若新與新爭舊又與舊爭分崩離析日尋干戈茫茫禹疇尙安有統一之可期北方之暗鬬今雖未至公然决裂而聲勢汹汹其現象已覺險惡乃南方之內訌竟至訴於武力是其團結更較北方爲不如嗚呼由今之道則南北紛紛皆自相殘殺而已曾何政策主義之足云哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[普濟輪船失事四誌]  
　　招商局行駛溫州之普濟輪船被該局新豐輪船碰撞全船沉沒已迭詳本報茲將昨日所聞種種錄後 
　　溫州旅滬同鄉會昨在招商碼頭及九畝地等處貼出布告云凡普濟被難死者親屬戚友認殮屍骸請駕臨法界永安街普安里十號本會領欵收殮至切盼禱溫州旅滬同鄉會布 
　　九畝地息影公所門前前日共寄存屍身二十七具各家屬已認領者十九具尙餘八具內有一年約三四十歲之女屍及年約六七歲之孩屍其女屍尙將孩屍緊握想是母子情形極慘至昨日（八號）入晚始有人認領旋又領去六具現尙存五號男屍一具年約三四十歲身穿藍布小袄元布夾褲聞待至本日午後如何尙無人認領即代爲棺殮攝影存查 
　　招商局各董事連日會同該局重要辦事員在樓上會議室迭開會議磋商善後事宜甚爲忙碌惟普濟員役人等得慶生還者如何安揷及死者家屬之撫恤尙未宣布 
　　溫州同鄉以普濟商輪本屬年久老船其船壳與機器均已朽舊曾於年前起而抵制並函請該局抽派新船或換以他輪開放溫滬以免危險該局初時曾將他船更易未幾輪隻缺少又將普濟開溫致遭此厄現溫州同鄉均謂此次若易他輪船壳稍堅即使被撞亦不致沉沒如是之速况所備舢舨四艘內有二艘破漏故下水登載十餘人即遭傾覆深爲可恨云 
　　浙省各界得浙江通志局提調徐班侯第一師師附謝鼎遇險消息皆痛惜異常浙督楊善德卽函致溫州同鄉會會長張雲雷君陳述一切照錄如下頃接惠電得悉班侯先生及謝鼎君均遭大難聞信之餘至爲痛惜現已會同照嚴省長委派本署顧問吳鍾鎔君携洋千元赴滬爲之料理到時尙祈惠予接洽是荷 
　　杭州第一師師長童伯吹特派參謀洪公衡携現洋五百元協同溫州同鄉會料理第一師師附謝鼎君喪事聞已將謝君等棺木大小七口移交同華輪船於本晚運往溫州 
　　招商局於前晚懸牌派廣濟船定昨早四時開往撈屍臨時又復翻議始於昨午十時開行至普濟遇險處勘量形狀幷攝一影卽行駛回路遇死屍不肯打撈經半日之久竟未撈到一屍溫甬處三屢同鄉得此消息無不義憤塡胸謂該局旣已溺斃死者又復使生者空在招商局碼頭等候活凍一夜幷隨廣濟輪去空勞往返擬定期開溫甬處同鄉正式聯合會商議最後對待方法並促各原代表先向質問據稱當時風浪甚大不好尋撈經各代表再四交涉謂准於本早（九號）四時續派小輪幷駁船多艘前往撈尋决不有誤等語茲聞各屬同鄉均預備乘輪同去未悉該局果認眞尋撈死屍以饜人望否 
　　住居法界東新橋街向業機器縫紉之某甲日前因普濟輪被撞沉沒裝儎遭難尸體來滬聞有親戚亦罹此厄特往碼頭認領孰知遍檢屍體並無伊戚在內詎某甲巳觸有穢氣返家後腹痛如絞吐瀉大作不省人事旋經家屬將某甲車送醫院醫治據醫者云受有疫症恐有性命之虞比亦旡妄之災也 
　　文匯報云新豐輪船已於今晨（八日）入老船塢修理普濟輪船船長美克爾氏大副希士林登氏二副華人宋某之屍身均未撈獲廣濟輪船昨日開往普濟輪船失事之處已於今晨駛回浦江普濟之地位仍如昨報所傳僅桅桿及烟囱之頂露於水面連口天氣寒冷故暫時不能從事起之 
[財政部復總商會電]  
　　爲招集中國銀行股東會事 
　　上海總商會鑒沁電悉中國銀行招集股東總會其會期及地點業由該行在京內外各報登載廣告並發函通知董事監事之選舉及名額與和股東之投票權中國銀行則例均有明文規定自應遵照辦理本部所占官股屆聞會時亦祇派代表以股東資格到會當與各股東同受則例之制裁以昭平允而免歧異合亟電覆俾便轉告財政部歌 
[鐵路軍事費用之劃分]  
　　滬寗滬杭甬管理局奉路政司函開查我國對德奧兩國宣戰各鐵路因而直接問接發生之軍事費用均應加入六年度預算之內茲將關於此項用費條擬六欵以作標準發交貴局即希查照切實預計該路於六年度內必須增加前項用費若干分別欵目詳爲開列迅速呈部核奪以便彙送財政部辦理如可母須開支此項經費即一律不必追加附抄單等因業經任局長飭令核算處按照條欵內事項刻日查明具復以憑彙辦矣附抄件一因德奧戰事增加之保護路線橋洞兵警費一因辭退敵國聘員之增加費用直接如資給日用護送出境之類問接如添雇接替員司之類一因戰事而增設之電線等費用一因戰事增加之局員辦公費用如加班辦事給津貼賞項之類一因戰事而增設之工資等費如工廠中加工作之類一因戰事而增加運輸之管理費以上各條須與原有之支出劃分另行造單但此爲預備交戰實施起見非至必要時不得濫行開支 
[修改稅則委員會近訊]  
　　修改現行進口稅則委員會業經宣告成立其辦公機關亦經正副主任曾李二君擇定在靜安寺路八十一號洋房（卽監督公所後面）門前懸掛長牌上書修改進口稅則委員會公所前日（七號）正副主任曾李二君等集議以現時所徵進口稅旣不照約値百抽五且自歐戰發生以來歐西進口貨物甚少日貨較多品類雖同價格有異今旣修改應從何項入手亟須先事集議採取多數同意始能次第進行並聞是日會議純係對內問題與外交上無甚關係云 
[巴西公使蒞滬續記]  
　　新任駐華巴西公使來滬轉道北上與我國政府商訂通商條約已誌昨報昨日該公使特詣交涉署與薩交涉員晤談該公使謂嗣後中巴兩國邦交當益加親睦云云並聞該公使定於今晚乘滬寗火車赴寗乘津浦車北上 
[李督軍調查軍防]  
　　江蘇李督軍現須調查本省各軍駐防地點特咨陸軍第四第十兩師楊盧二師長迅將所轄各軍駐防地點繪圖註明某營由某師管轄營長何人駐兵幾名詳細塡表送候查考現該二師長已分令各該管長官遵辦矣 
[砲艦魚雷艇調往長江]  
　　海軍饒總司令以長江上下各要隘防務緊要調寗各艦不敷調遣故特電令在滬修理竣工之楚觀砲艦及張字魚雷艇先行往寗該二艦已於前日由滬出發尙有未經完工之楚有砲艦並飭造船塢趕速修竣以備調遣 
[新兵尙須訓練]  
　　陸軍第四師師長楊善德以此次所招新兵一團係爲撥補本師所轄步兵各旅團營士兵之缺額雖已在馬廠地方先行訓練惟操演僅及三月勢難純熟現旣到防分駐松江一帶自應責令該管理排各官長勤加訓練俾成勁旅除令飭補充兵第四團劉團長飭遵外並於昨日令行松江防守司令王精甫飭屬查照凡所轄步兵如須補額即着呈候撥補云 
[德人鎗械存儲軍署]  
　　泗涇路五號裕興洋行德僑史脫呂報繳舊式來福鎗兩支刺刀兩把又德國郵政局啓封時經瑞和洋行估價該郵局物件內有舊銹單筒來福鎗一支均由交涉公署妥爲核收在案茲聞此項鎗械業由薩交涉員備函申送松滬護軍使署存儲矣 
[德人籌還墊欵之艱難]  
　　已閉天德洋行買辦魏潤庠延代表律師在公共公廨控大班德國人克勒佛掯還墊欵洋三千餘元由廨迭次訊供明晰判被告按照原告控數於一禮拜內繳洋如違押追茲該德人因一時無力措繳具稟公堂請求寬限料理故於前日午後由檢察處知照原告代表律師到堂經兪襄讞會同義羅副領事升座訊據被告克勒佛供稱所欠原告之欵實在無力措繳且已失業毫無進益是以要求堂上體恤情願每月㧞洋五十元陸續料理繼由原告代表律師向被告駁詰之下卽據原告魏潤庠投稱我於陽曆去年五月間至被告處爲買辦時克勒佛曾將德華銀行八萬元之存據給我閱看並非無力實係刁狡現在旣據被告聲稱一時無力請看將欵分作兩期拔還經中西官會商之下判被告克勒佛按月㧞還原告洋五十元以償清爲止如原告查得被告有欵存儲仍准隨時稟請提追 
[虹口烟紙店被盜刦掠]  
　　前夜十二句餘鐘有口操粵音身穿呢大衣之盜匪四人突至虹口密勒路一號門牌某烟紙店叩門入內袖出手鎗嚇禁聲張將賬桌上之現洋鈔票一百二十四元悉數搶取而逸迨經事主投報虹口捕房飭派通班中西包探馳往追拿已無蹤跡旋即回稟捕頭通知各捕房中西探捕一體留心偵緝 
[承業里昨晚之刼案]  
　　昨晚八時法新租界愛多亞路貝禘鏖路承業里六號門牌瞿厚卿家突來盜匪六人以問信爲由一擁而入袖出手鎗一支利刃兩柄嚇禁聲張旋卽上樓翻箱倒篋刦取金戒四只金押髪一支珠押髪一支大洋二十七元皮衣五六件携贓而逸迨後事主開明失單投報捕房立飭探目沈德福包探曹福昌前往察勘回稟捕頭諭飭各探偵緝各匪務獲嚴辦 
[偵緝搶刦瀛豐錢莊之強盜]  
　　淞滬警察廳偵緝隊日前據線人報告曾往徐家滙土山灣某姓家拘獲盜魁謝志成解送警廳發交司法科嚴行鞫訊該盜祇供在崑山等處犯事不認在滬行刦劉科長擬解送該處歸案訊辦等情已紀前報茲悉該盜自收押以來復經偵緝隊長翟世清逐日盤詰業已得悉搶刧滬南瀛豐錢莊各盜之蹤跡翟隊長除稟明徐廳長將該盜暫緩起解外一面立派幹練隊士按照供指地點分投偵緝務獲解究聞各隊士連日帶領探夥密往拘捕尙未就獲云 
[緝獲河南路刦案疑犯]  
　　新閘捕房中西包探昨日會同五區一分所探警在華界內緝獲盜黨顧仁昇一名據稱爲行刦英界河南路某姓案內之要犯經孟署員訊據顧供與河南路刦案並無關係惟前與長脚和尙在法界內行刦一次現長脚和尙充當租界探夥日前向民人借貸不遂致被誣害云云判解送司法科訊辦 
[擒獲據人報告之泰縣土匪]  
　　前日有自稱姓郭名懐美者至閘北偵緝隊報告謂有泰縣土匪曹學明與同黨沈同清等匿居閘北义袋角同新里四十一號門牌昨由隊士會同四區二分所長警將曹沈二人連同二房東崔啟成嫌欵人嚴二唐五一併拘獲解送司法科押候訊辦 
[警官對於攔路行刦之痛惡]  
　　江北人周子道住艒艒船上停泊烏鎭路口前晚周由外歸來行經北蘇州路華洋交界處被流氓王仁福等攔路搜攫將身畔現洋十元刦去當由四區崗警馮吉升聞聲趕來追獲王仁福一名餘均向租界方面逸去旋由署長姚石蓀將獲案之犯詳細研訊供出同黨謝阿毛許阿三梁再榮等三名特飭偵緝隊及長警分投跴緝陸續逮案連同謝阿毛之姘婦王氏解送淞滬警廳卽經姚君詳報徐廳長以現屆冬防吃緊之際且値陰曆年關商家紛紛歸帳路刦之風斷不可長須請從嚴懲辦以示儆戒云云 
[誣良爲匪之懲治]  
　　法租界新同和客棧內之紹興人傳賓寳朱阿龍因受浙江偵探余康壽囑託在公共租界愛多亞路冒稱浙省警探誤指皖人王衍康爲寗波要犯王恒甫擅行逮捕被捕查見以其違章將傅朱兩人一併帶入總巡捕房轉解公共公廨訊供收押在案昨由捕房傳同見證朱仁伯將被告兩人解廨復訊據原告王衍康投訴與被告等素不相識亦未到過寗波實遭誣指訊之傅家寳供稱此事實由甯波偵探余康壽所託一時受愚求宥並據朱阿龍供稱由傅邀往帮忙是實中西官以被告等誣良爲匪罪已成立本應嚴究姑念無知從寬判傅朱兩人各押西牢三月示儆 
[陳請索回免處死刑之盜犯]  
　　持械夥刧公共租界廣西路葉大昌烟紙店銀洋數十元之盜匪李德才劉裕軒等經公共公廨訊明判李劉兩盜解送護軍使署按例懲辦業經軍法課訊明判李德才處以死刑劉裕軒因不認同往搶刦着送檢察廳判决徒刑在案茲因劉不服判决遞呈高等檢察廳要求上訴昨經公共捕房刑事科代表牛門律師投廨譯明前情並稱案關持械搶刦劉之同黨李德才已處極刑劉犯則判决徒刑解由檢察廳監禁然護軍使對於劉犯旣不判决死刑應仍解回公堂核辦須請備文將押在檢察廳監內之劉裕軒索回歸案處置經王崧生襄讞商之美博副領事諭候查明案卷再行核奪 
[再誌攫取購買烟土之鉅欵]  
　　土販粵人陳澤文指控同鄉人蘇樹彬楊燦李興陸世英串同在逃甲乙兩西人以兜售大宗烟土爲由將伊誘至崇明路七十六號門牌冠鴻樓菜館攫取所帶鈔票現洋九千九百五十元業經捕房將蘇楊李陸四人查獲解送公共公廨訊供收押在案前日又經捕房續獲蘇等同黨西人柯石連史一名帶回捕房拘押昨解公廨請究即據一百六十五號西捕堯克上堂稟明前情經兪襄讞商之美柯副領事判該西人押候英領堂期解究 
[冒名收捐之敗露]  
　　本埠城廂內外及閘北等處近來發現一種善棍假名善舉手持捐簿向商號居戶挨戶募捐受愚者頗不乏人當經淞滬警察廳徐廳長飭探查拿在案前日又有張壽山者手持保息善局捐簿向小東門內一帶各商號冒名收捐一元二元或三角五角不等繼又至馬姚弄袁姓家勸捐語頗強硬詎袁某本係保息善局董事以本局並無在外募捐情事與張佯爲敷衍留住不放一面喚到該局經理吳志麟證明張壽山冒名收捐屬實袁董遂鳴警將張連同捐簿拘送一區二分駐所經王警佐提訊一過立即備文申送警察廳訊究一面着吳志麟等自投該廳候質 
[浙省尙征布稅]  
　　土布棉織物免征稅釐一事前經該業認稅商人汪寬也等呈請上海稅務總公所高所長詳由江蘇財政廳長轉詳財部核准於七年一月一日起實行免稅三年在案茲因浙江內地各分卡仍有向運布船隻征稅之事故又由該業代表等呈請該省財政廳迅行明白宣布以免留難 
[公文電報以簡練爲主]  
　　滬寗滬杭路局准交通部路政司函開昔人有言中國文書繁繁則難治外國文書簡簡則易行此實洞中肯棨之言是故公事文牘最忌繁冗而電報之代公牘所以取敏㨗而赴事機尤貴乎要言不煩使人一目瞭然得悉其宗旨所在乃近來各路電報往往受詞衍句累牘連篇枝節之語過多而本意轉爲所掩甚至電碼錯誤難於索解不特譯者耗時費事而於公事亦窒碍良多嗣後各路電報務以簡練爲主其事理繁複者可以電文前加一標題或文中主耍句前後加一括弧以期醒目其致在路人員電報其能識洋文者並可用洋文遞發俾可立時閱解仍責成譯電曁發電人員詳細校核勿得稍有訛誤是爲至要相應函達查照辦理爲荷 
[第二師範附屬小學開懇親會]  
　　尙文門內第二師範學校附屬高初等職業科三部生於昨日始至十一日止特就校內開第三次懇親成績覽會四天將各生 
 
 
 

Page 11

 
 
　　成績分列課堂任人觀覽如手工圖畫算術綴法書法紙工等類無不優美查該校分高初等職業科三部高等科生百五十人分三班由吳　　顧仲賓周宜之三君主課汪榮生潘志羣張夢吉副之初等科二百人分四班錢申之計劍華金煦春三君主任段鋼城王石鄰許類達副之職業科五十人李志剛君主任徐子華副之此次開會先由該校函告敎育會及諸生家長前往觀覽藉評優劣云 
[浦東行餘學社之成績]  
　　浦東陸家嘴行餘學社成立以來未及期年所辦商業英文夜校及通俗夜館已有成效該社截至陽曆年底已得社友二百八十餘人本年敎職員等事務仍由蔡耀琛吳潤臣林良佑張水根竺民進蔡文卿楊廷宰倪少甫彭雲峯等擔任均盡義務如有貧寒子弟志願就學者免繳學費聞本年尙擬擴充內容添設高等英文班幷各項技術藉以提倡體育云 
[請聽美國經濟家之演說]  
　　今晚八時本埠靑年會請美國湯姆生博士演說﹁個人生機之進步﹂湯君爲經濟家於各種商業之組織能實行省時節費競爭於商場投無不利以故歐洲各國各大行廠莫不爭相延聘聽其調度改組不獨省費減時且能多獲厚利誠爲近世商界之奇才今由英返美順道游歷來華該會再三敦請始允今晚蒞會一抒宏論有志商業者盍往聽之 
[工部局新建商團操練廳之試操]  
　　公共租界工部局房屋自一九一五年春開始建築迄已三年茲聞該局之操練廳預行試操其容積之寬廣與小菜場議事廳相較約加數倍規模宏大裝飾華美專備萬國商團操演前日（即七號）特行試操於午後五時三十分召集各國隊員列際荷鎗導以軍樂齊赴該操場行禮由總司令杜魯門君演閱兵式禮畢散隊聞已七點餘鐘矣 
[華官回謁日本武員]  
　　前日（七號）日本第七戰隊機關長海軍機關中佐伊籐久馬率同艦長參謀司令官等拜會薩交涉員及盧護軍使已誌昨報今日薩盧兩氏回拜日本海軍將佐先期函知淞滬警察廳長徐國樑飭令水巡隊撥派小輪一艘俾便渡浦登艦云 
[營長布置防務]  
　　駐紥浦東其昌棧之陸軍三十七團第二營任學剛營長查得沿浦一帶地方遼闊港紛歧値此冬防吃緊亟應切實佈置加意防範故特派所部連長排長各率本標兵士連日分赴高橋東溝三林塘等處及奉南川各縣交界地方列隊巡行以保安寗並順道察勘各地形勢倘有事發生卽可駛往協同巡警彈壓鎭攝昨任營長已將辦理情形詳報各管團長轉詳松滬護軍使察核矣 
[浙江水警署長過滬往甌]  
　　浙江督軍公署派新委浙台水上警察第二署長羅嘉佑前往溫州調查緊要事宜昨乘滬寗火車來滬卽赴龍華軍署與盧護軍使面商一切即晚附搭永利商輪赴溫 
[洋布業審查稅則之進行]  
　　振華堂洋布公所爲海關稅則事曾於三號假總商會開會公推審查員二十二人以冀分投調查今於七號下午二點半鐘在三馬路事務所開審查成立會到者甚衆頗具熱心各負調查責任而散 
[巡警查獲私鹽之犒賞]  
　　駐防日暉橋之淞滬警察二區分所巡官李錫恩查獲私鹽四十五包業經解由警廳轉送兩浙緝私二營繳公在案茲由該營盧治堂營長查照緝私定章給發賞洋十五元昨已咨送警廳轉發李巡官分別給賞 
[擴張電車軌道之工程]  
　　華商電車公司在小西門外王家闕路至滬杭甬火車站等處鋪設軌道接通路線開工以來將次告竣現已將所添車輛配置妥貼訂期陰曆十二月初一日實行通車尙有接通兵工廠之路線工程須再布置大約陰曆明年正月間亦可通車云 
[讓地築路之通融辦法]  
　　大東門口至蔓笠橋止第一段拆屋讓路前因葉聘侯與王柏生毛振新等發生讓地交涉上訴於省長公署迄未解决茲經工巡捐局杜局長傳諭兩造所有讓地交涉應候上台解决伹王柏生毛振新潘武超等之房產應將前半段市房先行拆去以便築路其後半埭房屋暫免拆除聽候上台解决現王等皆巳應允業於前日起自行雇匠將前埭市屋拆卸矣 
[承發吏失落公文]  
　　上海地方審判廳承發吏孫益嘉前日因公出外不知如何在途遺失公文一件返廳後並不報告昨爲陸廳長查悉先記大過一次仍責成尋覔原文母得延誤云 
[新閘路火警]  
　　前晚七時公共租界新閘路晉泰燭店內不知如何起火霎時冒穿屋頂經英美工部局瞭望台瞥見鳴鐘警告救火會西人立驅皮帶車馳往救息計燬房屋三幢事後新閘捕房即飭中西包探往查起火情由復候核奪 
[法租界火警]  
　　昨晨六點一刻法租界後新街精益里鼎康旅館後披灶問內失愼延燒貼隣春和源銅錫舖事後捕房飭探梁大寳前往查得該棧保有火險銀一千五百兩恐有別情當將棧主方阿六及其妻某氏並茶房傭婦等一併帶入捕房聽候查明起火情形再行解廨訊核 
[典當失愼後之賠償]  
　　法新租界昌大典當於上月間失愼後曾由該當要求法公廨准予按照二成賠償判候覆訊核奪在案昨又傳訊昌大當主李葉吾由逖百克律師代表投案聲稱昌大當照章以二成賠償各當戶請求核准中西官宣判曰准予昌大當二成賠償着各當戶於一月內前往領取賠洋此判 
[查究失火眞相之請求]  
　　德商禮和洋行函致交涉署以上年十二月二十五日浦東基地內失火當經函請警廳查究並傳提囗囗洋棧苦力阿毛及行內看守人郝平盤詰詎警廳未予准理特爲函請核辦等情聞薩交涉員昨已函轉警察廳請爲查辦矣 
[婦人自縊殞命續誌]  
　　閘北滙舜里住居江北人朱國春之妻劉氏因與夫兄朱國忠口角起釁自縊身死經十一圖地保報請地檢廳相驗已記前報茲悉此案前日經林檢察長委檢驗員吏到場驗得委係自縊並無別故當飭屍夫具結棺殮了事 
[銅器店主婦擊斃學徒三誌]  
　　虹口克能海路十六號門牌隆泰銅器店主婦胡施氏於本月二號用鐵錘將學徒根福擊碎後腦身死山捕將尸體舁送斐倫路驗尸所報請公共公廨中西官蒞驗後諭候西醫剖騐各情已誌本報茲悉業經西醫剖驗明白昨由捕房將胡施氏及氏夫胡士夫一併拘解公廨請究由中西包探上堂稟明前情總將見證錢華甫錢王氏王阿四傳案經兪襄讞會同美柯副領事向該見證等略詰一過判被告夫婦分別押候禮拜四再訊 
[電車司機人救護小孩]  
　　住居南市增祥碼頭弄內某號門牌之江北人周金芝有一女孩名隆第年僅數齡昨日午後五句鐘時在外灘馬路嬉玩過近電車軌道適有華商某號電車馳至該處爲三十二號司機人所見立即停車喚到第四守望崗警將該孩帶至第一區署未幾孩父聞信赴署稟請給領董警正以該司機人供職謹愼且甚敏㨗能將軌道內小孩救護出險實屬可嘉特賞洋一元函送該公司請爲轉給以示奬勵 
[調驗承發吏烟癮]  
　　上海地方審判廳長陸達權君蒞任以來對於本廳所用承發吏極爲注意蓋因若輩黑幕重重招搖需索聲名狼藉且大半吸食雅片違背禁令是以時常偵察以期整頓茲查有承發吏呂宗文秦祖宸等皆有烟癖業於昨日備文將呂秦等發送醫院調驗以憑核辦 
[和姦男女有罪]  
　　翻砂匠徐長有在公共公廨控木匠丁小弟誘姦伊妻鳳寶經中西官訊供無憑判令註銷在案茲因原告不服昨延梅華銓律師投廨聲稱原告所控被告誘姦伊妻一案雖不成立應照二百八十九條刑律和姦起訴請爲據律懲辦並據原告徐長有與妻鳳寶投訴被告將鳳寶誘至東新橋附近客棧內強行姦汚各等語又據見證項生泰投訴出事後丁小弟倩我向原告勸解又據見證陳三供稱丁托項生泰向原告勸和我亦在場中西官以查照現行刑律和姦男女均爲冇罪判丁與鳳寶分別各押一月以儆 
[須令婦人質證]  
　　屠春湘控杭州人金國興以糾開店業爲由在虹口東西華德路二千六百八十號屋內騙去洋二百元昨由捕房將金拘解公共公廨請究原告投訴前情訊之金供稱實因前姘之紹興婦人王金寶被原告佔去我到伊處與王婦閑談起釁口角並無騙洋情事求察中西官判金暫押着原告邀同王金寶於禮拜四來案證明再核 
[追獲搶刦珠帽之匪徒]  
　　匪徒吳杏生前晚在新閘孟納拉路攫取宋李氏珠帽圖逃經氏鳴捕追獲人贓咋解公共公廨經中西官訊知吳係過犯判押西牢年半期滿逐出租界贓交原告領回 
[匪徒攫洋逃逸]  
　　浦東婦人某氏前日入城買物行至大東門寶成銀樓門前忽有匪徒將氏手中銀洋三十元攫取逃逸該氏高聲喊捕由警追趕未獲該氏乃含涙而去 
[持刀行兇之否認]  
　　住居南市十六舖仁安里之通州人周大向在該處輪埠爲小工其妻孫氏近被同居之小工陳金有勾引私通爲周偵悉向之理論反被陳用小刀刺傷腿際等三處血出如注因卽鳴警到場一併拘至第一區署詰門陳不認行兇飭送地方檢察廳訊究 
[塌車夫爭運貨物之兇橫]  
　　塌車夫揚州人莊聚香昨晨在十六舖寗紹碼頭承運貨物被同業王小六上前爭奪不遂突將手持之鐵鈎抓傷莊之頭部被警查見一併帶至第一區署由證人張金雲到場證明一切飭即移送地檢廳訊核 
匪徒白晝攔刦 
　　徐家滙婦人張趙氏因嫁女在即於前日來申購辦什物行至滬城勸業場相近忽有徐州匪徒李金樑將該氏手中所持之大洋六元小洋十四角一併攫取逃逸該氏狂呼喊追卽由崗警將李匪追獲抄出原贓解入一區二分駐所由王警佐提案硏訊張趙氏投訴前情質之李匪直認不諱王君以該匪白晝在途行刦實屬不法立即備文將李匪並張趙氏連同原贓幷送警察廳訊明懲辦 
[包探攔獲流氓]  
　　流氓杭州人沈阿金昨晨在西華德路某弄口攫取婦人應陳氏之金耳環一只飛奔圖逃適包探楊阿泉與探夥何福卿迎面而來帮同攔獲搜出原贓帶入捕房經捕頭略詰一過押候解廨請究 
[匪徒攫取銅圓續紀]  
　　匪徒王福生前日在虹口小菜場攫取鄭梁氏銅元一百枚圖逃經氏鳴捕追獲昨解公共公廨經中西官訊知王係過犯判押西牢二年期滿仍逐出租界 
[靑浦差夥違章拘人]  
　　靑浦縣公署差夥陳其源前日在西藏路一百六十五號門牌通大南貨店內拘捕欠繳錢糧之張南生張以其並未協同捕房違法逮捕鳴捕將陳帶入捕房昨解公共公廨先由張南生偕證上堂證明前情繼由捕房訴明被告擅在公共租界內拘捕人犯有違定章請究訊之陳供稱帶有公文因恐張南生潛逃急於拘捕不及投遞求宥並將公文呈案中西官判陳罰洋六十元充公如無力繳洋改押西牢二月以儆 
[招搖撞騙之查完]  
　　前在某律師處辦事之周某近在外間招搖自謂與上海地方審判廳長陸君爲親戚凡有刑民訴訟伊可爲之說情等語茲爲陸廳長查悉昨已派員調查被詐之人以憑核辦 
[尋獲捲物潛逃之再醮婦]  
　　江北人桂步才日前憑王方貴錢桂生爲媒出洋四十元娶寡婦李張氏爲妻王錢各得謝媒洋十元詎不到半月該氏卽捲取衣飾而逃前日被桂將氏尋獲連同媒證一併扭控四區警署轉解司法科訊辦 
[馳馬闖禍續誌]  
　　朱來福前日乘馬經過寶山路將婦人張陸氏撞倒踢傷腰部由五區崗警將朱追獲業已轉解司法科移送地檢廳訊辦該氏自行歸家醫治 
[出售冒牌藥品之科罰]  
　　某藥房前遣謝利市延請巴和律師至法公堂控告跑街夥王士忠僞造冒牌丸藥售於豐泰號計一萬三千盒請求追償損失等情詰之王供實向該藥房經理宓竹蓀掮售於豐泰號宓稱王實係商人荐入藥房爲夥商人於九月間辭退後另開正豐祥烟紙店旋有王士忠前來言稱亦向該藥房辭退因無生意故被掮去丸藥一萬盒並未有一萬三千盒之多判令退去候再覆訊核辦在案昨又傳訊先據巴和律師稱宓竹蓀告退經理並未向藥房主人言明且此種丸藥向係宓經手秘製此次於九月問辭出王亦相繼辭退卽將丸藥托王掮售於豐泰顯見有意串同假冒求請訊究宓亦延聖文律師代表到堂辯護中西官以宓冐牌屬實着罰洋二十元王士忠交原保所請追償損失一節歸民事案訊理 
[奧商催索存款]  
　　奧商安裕爾在殖邊銀行存有欵項屢次函請該行照付未允日前又稟請和領函致交涉署請爲轉令該行照付即經薩交涉員函轉殖邊銀行照稟辦理 
[寶慶銀樓之債務]  
　　小東門外大街寶慶銀樓邇因負債纍纍周轉不巡於日前倒閉當經同茂萃康同豐老久大各債權人投告法捕房飭探前往將經理陳元通督理陳善根兩人拘獲昨解法公堂請究各債權人投案聲稱被該銀樓虧欠往來欵項共約五千數百兩因該經理等倒閉圖逃是以報捕拘案請追詰之陳等供認欠欵不諱中西官判各交五千五百兩人銀並保出外候再訊明核奪 
[串竊現洋鈔票]  
　　甬人王阿才串黨竊取海寗路二千七百十二號門牌陳銘德家賬箱內之現洋鈔票五百數十元携贓圖遁被探奚德安查見將王拘入捕房稟明捕頭押候解廨訊究 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
雜評二 
[冬防（步陶）]  
　　滬上路刧案每至舊臘將殘而頻出蓋歲晚務閒氷雪載塗無業游民爲饑寒所迫乃相率以挺而走險而其時適爲商民結束一年帳項之期行人多有身懐多金者又不啻顯有漫藏誨盜之形跡顧此風旣起年復一年至於今日路刦者幾視爲一種游民之職業其出沒且不僅以冬令爲限矣特自官場視之仍以冬防爲唯一之要務耳夫警廳官吏固以察㚥詰宄爲天職者雖非冬令雖無商民之集收帳項亦安得而不從嚴以懲處此類奸人即如昨日所緝獲之路刧者有同夥有姘婦是固綽有餘力而非單純爲饑寒所迫者所可同日語矣滬上五方雜處此類以刧爲業之匪徒正自隨時多有警廳當局旣與吾民同其痛惡之心甚願其時時皆作冬防觀也 
　　雖然此等失敎之民非生而即慣爲匪者其第一次之爲此必有迫於饑寒乃爲情理之所常有是故從嚴懲辦於理雖非不當而於情要自有可矜憫之處蓋敎育未普及國家於根本上對此游民終多愧色也嗟乎嚴刑竣罰特一時治標之末策耳夫豈所以致治清盜之源哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[俚語連珠（却贈）] [  笨癡]  
　　蓋聞爭田爭舍兄弟不能相容爲米爲柴夫婦因而反目是以家庭常决裂地黑天昏權利苟平均雲開雨散 
　　蓋聞脚板搽油飛跑者却還有趣而皮流水旁觀者反覺無顏是以幾尊泥菩薩各奔前程一個悶葫蘆果賣何藥 
　　蓋聞寗人息事彼此演開口之文先禮後兵英雄說顧臉之話是以曹阿瞞當歌對酒只會做詩張翼德瞋目廣矛但求出氣 
　　蓋聞一國三公久築道旁之舍千言萬語空談紙上之兵是以個中呈現象無法無天局外起狐疑沒頭沒腦 
家庭常識 
[移箱]  
旅客衣箱多置牀下然取衣時必移出牀外不特滯重且箱底亦易受損茲得一法可免此患試取帳竽竹一支（長與箱之橫面等）兩　去節橫置箱底外邊欲取衣時僅握絞練處稍向外引則箱卽出此時竹竿轉在箱底內邊若箱復原位時則竹竿仍在外邊矣 
[刷絨]  
絨帽絨鞋最易着塵且拂之不去若以稻尾芯製帚刷之則光澤如新 
[藏紗類衣服] [  吾愛吾廬]  
紗類衣服藏之箱中每易皺癟最妙藏於紙盒中雖上覆重衣亦不致皺 
[治反胃嘔酸] [  山安]  
余胃氣素弱恒有反胃嘔酸等患倘遇天寒此患尤劇茲得一法余親試之果驗即用荳𦸅仁和以冰糖塊含入口中約數分鐘即止 
集益錄 
[答七十七問] [  左丹]  
　　江蘇一省魚類之養殖夙稱發達如崑山蘇州常熟東山等處魚池甚多每歲產魚合計總額其數非鮮然業養殖者類多蠢蠢鄉民徒知墨守成規絕鮮改良志趣故獲利未必能十分富厚也然鄉人之養魚不過爲農業之副產彼築之池亦甚簡單掘土成窪出其土積於池之周圍是名曰埂所以防大水之浸入池旁鑿水門一二以通潮水埂面植桑埂脚種山芋蠶豆等不至荒蕪地方其養殖之魚類以草魚爲正宗白鰱血縺次之鯿魚鯉魚又次之而以靑魚爲最少因靑魚之餌料主要爲螺螄螺螄之來源亦爲河道中撈得並無特別之方法繁殖之或本旣高往往得不償失且彼之養殖魚類非於一池中專畜一種大槪混畜四五種者爲多如崑山蘇州常熟等處皆畜草魚鰱魚鯿魚鯉魚靑魚之五種魚類於一池者也其所以得養於一池而無害者亦有原因在蓋因一種魚類必有一種相當之餌料如靑魚食螺螄草魚食稗草而　魚則嗜食靑魚草魚之排泄物鯿魚又好食靑魚草魚口內噴出之濁水故當靑魚草魚前游時必見有無數之鯿魚鯉魚爭逐於後也鯉魚之性好動每穿竄泥土而鯿魚又得呑池底之鬆泥矣以故養魚者樂於混養一池非惟節省餌料之經費抑且池底之汚物不易重積反得佳良之結果也茲將其養殖之成法略述如後以供研究而資改良 
　　（甲）魚池魚池之大小不一大者數十畝普通十數畝一二畝者亦有之魚秧買入時先可放入小池中暫時畜養魚數不論一二萬或數萬尾均可迨養至二三寸後乃以網撈起別其種類而分配於各池中可也每畝池中可養魚七八百尾池之大者以此類推茲將每畝魚池中各種魚類之配合數示下草魚三百尾鰱魚二百尾（當以白鰱爲多血鰱腮中有一種苦汁畜養多時水味易變爲苦而害他種魚類之生活）鯿魚鯉魚各數十尾靑魚百餘尾池之新舊大有關於魚之生長舊池之滋養料多新池之滋養料少故開新池者池底必舖以牛馬之糞則肥沃而蟲豸多魚體卽易成長但舊池之底若久不掃除則螺壳魚糞等汚物重　黑魚　鱸等害魚叢生大害於魚類之發育故一年中或遲至二年必須掃除一次掃除時將魚類網起養入別池中車去其水池底積疉之汚物蔓生之雜草與夫蝦蚌雜魚等類盡行除去之以　得之野魚適足以抵償車池之資所謂野魚者即鯽魚暇蚌之屬不食家食不費成本任其自由長大之魚也然池底掃除時害魚之種子深入於泥土中者决不能悉行除盡欲防該種害魚之發生非於車池時以毒物殺盡其種子不可其法卽將魚池車乾之後以巴豆（藥店中購之）若干碾磨成粉撒布池底將水放入無論何種動物一　此味無不立斃且此味能滲人土中三尺以外故魚卵之在泥土中者可以殺滅無遺若是淹浸三五日後害物當能盡死而巴豆之性亦退再經二日卽可將魚類放入若於三五日問卽將魚類放入不啻自毒其魚常絕　禁絕之池之深淺興魚之生長病害頗有關係若深至一丈以外則魚類於池內上下游泳非常活潑生長倍速然池深水溫下降喜溫之魚類受益反不敵害過淺則一至夏令熱度上昇不適魚類之生長易發疾病故普通魚池之深以八九尺爲適中也池水之清濁與魚之生育上亦有關係水濁則易發病水清則滋養素不肥宜潑以人糞混和而厚共水質人糞須用新鮮者一逢盛夏卽不可使用蓋糞中有發熱性之物質反有碍於魚之生育也池旁之水門如崑山則祗開一小溝闊一尺高二尺與通潮之河相連引水時開之平時則以土作壩而隔斷也常熟則於溝中橫築石樞中揷木板作水門之裝置可以不時啓閉池之周圍不可多種樹木樹木多則遮蔭日光而池水之水溫低降發育即不速也（未完） 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
　　卷中第十一章（四） 
　　於時巳屆茶點苞洛正治茶於梯口而牽掣之病又忽發則卡登至矣卡登狀態猶昔而蓬蓬之髪則已稍加修葺每禮拜日亦必蒞此習爲常例曼萊家本清閒固不以此一人爲多也其時雨點漸巨愈降愈密空氣重塞不流諸人茶罷均移坐窻次窻戶盡拓俾收清氣而閃電如練時時透黑雲而出則牆角瞥然一白幾覩毫髪而殷殷之雷聲即隨閃電以俱起曼萊畏電則緊貼其老父湯訥即傍曼萊而坐卡登則义手獨立以背倚窻藉閃電之光以視曼萊更視湯訥狂風吹帷卷其頭上而過直撲承塵白光映人乃類神女之翅殷雷復起驟雨繼至則大聲　　如傾峽水而電光入戶尤欲洞人肝膽室中人皆相顧無聲即或小語聲亦極低其時雨至甚驟途中行人出其不意則皆抱首狂奔足音雜沓震及屋廊盡起廻響而憑窻外望則又𡕷不見人蓋行人尙在林樾以外也湯訥因曰此誠所謂空谷足音矣聽此繁聲轉起孤寂設非多人對坐幾類置身墟墓之中曼萊曰君亦以爲寂乎若我則有時深夜獨坐四無聲息而窗外月痕沈黑如墨尤令我生種種之幻想致起膚粟湯訥曰幻想如何曼萊曰此等幻想要唯女子爲甚若問究竟則堪啞然失笑吾不欲言卡登則曰我則覺此足音大似我前途之影響雜亂而無條理語未畢暴雷遽作挾雨而過　角屋宇爲之震動雨聲益驟似泛小艇於怒濤之中而林外屐音亦復愈繁且有聞雷失聲而呼者湯訥曰卡登謂此足音大似前途影響亦有至理特吾不知此等影響固亦人人所同否也曼萊笑曰憨哉嘉生不謂君幻想之多亦正不減於女子湯訥曰否人事之不可料亦猶天氣之陰晴我似於石火光中已見我前途之多顚沛也卡登笑曰君等皆杞人耳若我則雖處大變我亦無懼顚沛云何哉語未畢忽電光一瞥陣雨傾盆而下雷霆震屋隆隆如旋石磨卡登之語遂爲所掩但覺狂颸入戶雨點撲人如箭勞雷乃起而閉窗坐聽雷雨諸人亦皆默然無語相對老人則以手撫白髪額問現爲深紋蓋其心中之煩雜正尤甚於窗外之風雨也直至夜午雨始霽則天開雲散已推出一輪孤月西北雷聲猶殷殷　耳推窗一望滿地如銀中有玻璃之鏡爍爍而明則庭除問之積水也樹林深處有明燈一　穿樹而出照地成圓錐之影漸移漸近光亦漸大則叩門聲起楷萊來迓勞雷歸矣三人乃均起而興辭出門仰望夜月正輝而月暈微黃似含水氣　颸送爽溽暑都消遙聞聖保羅鐘聲鏜然方作一下楷萊曰嗟乎今夜風雨何盛吾恐塜中人亦爲之不安矣勞雷不答回望湯卡二人曰小友再見今夜風雨殊惡但願以後不再遇之乃佳著者曰此特天隙之風雨耳晴明尙可立待吾恐人問之風雨方逼人而來乂　如何避之（第十一章完） 
　　更正一月四日游戲文署名係戴濟航誤爲徐濟航 
 
 
 

Page 15

 
 
   
 
 

Page 16

 
 
   
 
