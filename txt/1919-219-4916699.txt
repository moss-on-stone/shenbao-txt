# 1919 - 219 - 4916699

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[政界之競爭（冷）]  
　　政界之競爭至今日而可謂極矣有一隙之機會即赴全力以圖之不敢或暇也 
　　即如此次王氏之派爲和議總代表是否成行尙未可定而議長之爭已紛至沓來矣和議旣成新國會是否仍有生路尙未可知而議長之爭亦冥然不顧矣祇有一隙之可乘祗求一日之如願前因後果均所勿計嗚呼如斯政界而欲望其圖謀國事計國家久遠策豈不危哉 
命令 
[八月十三日大總統令]  
　　海軍總長劉冠雄呈福州海軍製造學校校長陳長齡懇請辭職照准此令 
　　又令兼署内務總長朱深呈准兼奉天省長張作霖咨省會警察廳試署警正陶景潛另有差委請免本職應照准此令 
　　又令陸軍總長靳雲鵬呈准正白旗滿洲都統貢桑諾爾布咨請以成福陞補參領福珠倫陞補副參領庫蒙額陞補印務章京德明陞補公中佐領均照准此令 
　　又令陸軍總長靳雲鵬呈准護軍管理處都護使紹英咨請以恒山瑞斌松昌陞補護軍參領益兆松岳松秀松林德祥陞補副護軍參領存誠福泉明德斌魁松林諾穆歡陞補委護軍參領均照准此令 
　　又令陸軍總長靳雲鵬呈准吉林省長郭宗熙咨請以廉榮保林陞補佐領均照准此令 
　　又令陸軍總長靳雲鵬呈准兼奉天省長張作霖咨請以喜成陞補佐領應照准此令 
　　又令蔡成勳晉給一等文虎章此令 
　　又令熊賓給予三等嘉禾章此令 
　　又令李鐘凱給予四等寶光嘉禾章此令 
　　又令陸大湘張毓書胡承祜孔祥榕任勤陳書田魯耀均給予四等嘉禾章此令 
　　八月十二日大總統令圖特丹給予二等嘉禾章岑不勒吉克米特多爾濟給予三等嘉禾章車林幹齊爾綽勒們卓里克圖均給予四等嘉禾章此令 
　　又令韓納晋給三等嘉禾章此令 
　　又令汪廷襄華南圭均晋給三等嘉禾章謝鏡第余和治均晋給四等嘉禾章此令 
　　又令岡村寗次給予四等嘉禾章此令 
　　八月十一日大總統令馬鍾杰加陸軍少將銜馬騰蛟加陸軍步兵上校銜此令 
　　又令陸軍總長靳雲鵬呈請將黃振中馬澄源加陸軍步兵少校銜均照准此令 
　　又令張建晉給四等嘉禾章此令 
專電 
[北京電]  
　　院電各省云滬議停頓三月於兹中外企望和平迭與彼方開誠商榷西南當局來電表示讓步積極進行誠意相孚徐圖統一復以各省當道曁省議會紳商各界均熱心愛國望和如歲總代表朱君桂莘因病辭職萬難挽留兹以國會同意特委任王揖唐爲全權總代表偕同各代表尅期蒞滬賡續開議已電乞岑西林諸公轉逹彼方代表屆時接洽一切期以簡單短縮辦法俾得早日竟功務希轉示各界持以鎭靜佇俟平成（十四日上午一鐘） 
[北京電]  
　　國院通電各省區吿總代表派出卽日南下（十三日下午八鐘） 
[北京電]  
　　王確俟西南覆電到方南下但段昨函王催速赴滬（十四日下午十一鐘） 
[北京電]  
　　徐電江汪兩代表向唐聲明派王議和苦衷因唐曾反對王冀得承認（十四日下午十一鐘） 
[北京電]  
　　安系自謂王已得實力派贊同俟得歡迎電後卽南下實則慮反對暫觀望（十三日下午八鐘） 
[北京電]  
　　王通電吿就職内言素主平和今和議久停元首見派不得不勉負責任（十三日下午八鐘） 
[北京電]  
　　有人主張宜要求南總代表亦換人（十四日上午十一鐘） 
[北京電]  
　　某要人述徐意如王被拒仍可易人（十三日下午八鐘） 
[北京電]  
　　王劉南下須選正式議長王印川鄭萬瞻黃雲鵬皆有望已開始競爭（十三日下午八鐘） 
[北京電]  
　　呉淵袁榮窔等提案於閉會十日後開臨時會（十三日下午八鐘） 
[北京電]  
　　院分電北戴河王克敏天津呉鼎昌删日來與茶會（十四日下午五鐘） 
[北京電]  
　　院昨電李純囑疏通西南承認王總代俟覆電到後王始啓程會議地點有改南京說（十四日下午五鐘） 
[北京電]  
　　江徐王三代表紛傳將辭職（十四日下午五鐘） 
[北京電]  
　　劉恩格擬維持衆院辭分代表（十四日上午十一鐘） 
[北京電]  
　　陜陳樹藩請任張金印爲第二旅長（十四日上午十一鐘） 
[北京電]  
　　王克敏徐佛蘇亦有不就分代說（十四日上午一鐘） 
[北京電]  
　　對德復和令俟奥約簽字正式電到卽行發表决不再延（十四日下午十一鐘） 
[北京電]  
　　交部因對德復和後時局上仍須檢查電報令修改辦法（十四日下午十一鐘） 
[北京電]  
　　芳澤昨下午八時出京（十四日下午十一鐘） 
[北京電]  
　　駐日公使决任劉鏡人（十四日下午六鐘） 
[北京電]  
　　美總統宣言不認一九一四及一九一五兩年中日所訂條約又批評内田對山東問題宣言專從一九一五年密約立論未能承認（十四日下午六鐘） 
[北京電]  
　　張作霖電中日軍衝突事件委鮑孫二督查辦（十四日下午六鐘） 
[北京電]  
　　郭宗熙電五站來車因工人口角毆斃俄官並傷中日韓人各一現正飭查（十四日下午六鐘） 
[北京電]  
　　電陜甘各出兵五營赴藏會同川軍防禦（十四日下午十一鐘） 
[北京電]  
　　陳遐齡電康定城内大火延燒五百戶請賑（十四日下午六鐘） 
[北京電]  
　　察區興和縣屯軍因閙 
餉刦興業分行旋卽平靜（十四日下午十一鐘） 
[北京電]  
　　曹銳電允派兵墊欵助殷廷獻解散小站龍軍（十三日下午八鐘） 
[北京電]  
　　徐樹錚得褚其祥等電囑緩赴庫詳情面陳（十三日下午八鐘） 
[北京電]  
　　孟恩遠今午抵津晚車可到京（十三日下下八鐘） 
[北京電]  
　　國院擬對俄國取不干涉態度邊防處反對甚力（十三日下午八鐘） 
[北京電]  
　　决定九十兩月内着手裁兵湘六千陜四千閩五千贛四千五百直二千（十四日上午十一鐘） 
[北京電]  
　　今日閣議决任盧永祥以第十師長兼浙督卽發令又楊贈上將費萬元（十四日下午六鐘） 
[香港電]  
　　國會通電使團及全國反對舊銀團借欵（十四日下午三鐘） 
[香港電]  
　　督署交稿各報刊布七十一行商呈滬代表在粤恐閙事請逐出璄（十四日下午三鐘） 
[香港電]  
　　謠傳軍府不日渙散岑伍將返滬林葆懌入閩爲安置地又有謂防陳炯明南方實力盡歸陸榮廷（十四日下午三鐘） 
各通信社電 
[北京電]  
　　北京現有關於西比利亞軍隊命運之離奇消息據謂柯爾恰克乞助於外蒙政府又謂外蒙政府現籌備救助柯爾恰克之策（十二日） 
[北京電]  
　　鮑貴卿爲中東鐵路督辦之任命衆視爲奉天張作霖勝利之證張方從事以鞏固其在滿洲之軍事地盤也（十二日）以上字林報電 
[哈爾濱電]  
　　據中國某醫士稱哈爾濱自發現虎列剌疫症以來已死四百人（十二日）路透電 
[廣州電]  
　　孫中山向國會辭總裁職一般人認爲失當昨開兩院聯合會議决去電挽留 
[廣州電]  
　　外間所傳軍府電致北方限三星期派出總代表說探之當局並無其事（以上十二日） 
　　以上平和通訊社電 
[北京電]  
　　某巨公促王總代表早日成行劉恩格以衆院議長須代執行擬辭分代表 
[北京電]  
　　政府電西林撤兵問題務在和議前實行組閣問題正積極進行將於國會閉幕前提出請同意 
[北京電]  
　　孟恩遠昨赴大連 
[北京電]  
　　鄂督借裕華行百萬爲湘軍解散費政府許可（以上十四日）以上中華通信社電 
[北京電]  
　　法律問題聞已與西南密商妥洽兩會一同取消故派王揖唐爲總代以便解决（十三日） 
[北京電]  
　　總代旣定内閣問題復活安福已允通過龔閣不日即可提出 
[北京電]  
　　孟恩遠日内可到京高士儐已赴大連 
[北京電]  
　　意使擬在湖南添設駐領已向外都提議請求承認 
[北京電]  
　　院秘書廳通知和議代表王揖唐以次十人删（十五）日在院集議准備南下 
[北京電]  
　　庫倫褚旅長李參謀長電俄新舊黨將在西蒙開戰關我主權陳使已嚴電拒絕惟俄兵已及邊境邊防可危請再派兵協防 
[北京電]  
　　陳光遠電粤贛會合剿匪已商妥辦法平時各守防線有事互爲聲援 
[北京電]  
　　芳澤聲言暫不詣魯即將由京起程東旋 
[北京電]  
　　徐鼐霖長吉案提交閣議 
[北京電]  
　　將明令張宗昌爲湖南暫編第一師師長 
[北京電]  
　　公府得廣州覆舊會確有制憲之意但難成事實於和局無妨 
[北京電]  
　　財部擬具取締征收人員辦法極其嚴厲俟閣議通過施行（以上十四日） 
[長春電]  
　　中日交涉經陶道尹與森田日領一再磋議仍無眉目聞日本希望甚奢一時不易解决 
（十四日）以上中孚通信社電 
公電 
[郴州來電]  
　　（續昨）一稱去冬敝總司令自郴州來粤旣充軍政府軍事委員會委員又爲遣散敵僑事務局督辦何今突然又有收束軍隊之舉等語尤屬乖謬夫敝總司令赴粤籌餉因軍政府暫留臂助故兼委臨時職務而遙相節制敝軍若謂兼職而不能爲鄂軍請餉彼粤軍馬總司令濟亦有粤軍在湘更兼軍事委員會委員并兵工廠督辦豈亦因之喪失指揮在湘粤軍總司令之職權不能爲在湘粤軍請命者乎慨自長岳不保敝軍掩譚聯帥背進維長沙省城秩序中外人士至今稱之張氏諒亦有所聞矣迨協同桂軍作戰一則抗敵於南渡再則接戰於花石斃傷敵人奪獲敵械曷可勝數復協同湘軍大戰於攸醴未亭破敵數萬連下名城追奔逐北斬獲無算不過敝總司令作事諸求實在不求人知是以無役不與絕無通電以祈聞於國人張氏不知亦無足怪發此狂吠以擾亂人心嗣因中路失利敵軍復窺衡陽不得不隨友軍背進乃停駐郴永間於兹年餘孤懸異域借貸無門甚且寒則舉火爲衣饑則加水爲食按月僅由趙師長處借領火食并未向地方自籌分文盡人皆知護法各軍固同處困難地位而要以敝軍爲尤甚湘中軍民見之莫不悲感誠令人言之慟心思之泣下然我官兵始終忍耐痛苦且認眞簡練一息尙存此志未容稍懈惟堅持最後之毅力以遂最初之目的而後已此心比志可以質之天地鬼神可以對諸九泉烈士詎至今日湘局益形困窘斗寅等維持不能饑以待斃用昭泣誠屢請敝總司令向軍政府請欵以維一息之生機而敝總司令探知軍府財政支絀從未請求屢以訓令斗寅堅忍持之今敝總司令以下情忍無可忍不得已作轉請之舉何張氏横加牽涉直欲將在湘百戰餘生數千鄂軍致之死地而不惜此其揑誣者三也（中略）據述大略敬爲當道諸公吿區區之意諸乞鑒察鄂軍官長夏斗寅張篤倫容景芳等全體官員同叩冬印 
法國無線電 
[十三日里昂電]  
　　協約國國際最高會議對於匈加利事務應展緩其最後之辯論協約國牒文於星期二日晚尙未遞到現信此項公文於星期三日當即到逹據自羅京所得之消息觀之協約國之牒文殊引起羅京人士之驚訝羅政府堅稱絕未濫用權力堅持派遠征軍於匈加利及奪獲大宗材料及食物惟羅政府已了解如羅國與協約國方面爭論絕無利益而與協約國和洽進行更爲有利預料一切爭端可以避去最高會議於最後一次大會决定聖石門和約將稱奥國爲奥地利亞共和國而不稱之爲日耳曼奥地利亞共和國和會且曾討論色拉斯及小亞細亞事務 
[十三日里昂電] 　 
　　威爾遜總統召集萬國勞働大會於十月杪在華盛頓開會此乃對德和約中所規定者 
 
 

Page 5

 
 
   
 
 

Page 6

 
 
中美通信社無綫電　 
[八月七日加省聖的哥電]  
　　今日海軍總長但尼爾氏在本埠歡迎太平洋艦隊先鋒隊計無畏艦若干號及軍艦三十餘號各無畏艦隊入聖的哥海港受歸國之正式歡迎（中間電碼不明）八月一日以前一星期内商船部交還之商人船計四十六艘統計交還之數爲七百八十艘共載重四百五十四萬三千餘噸 
路透電 
[十一日美國里諾克斯電]  
　　著名鐵大王及慈善家加尼琪ＡｎｄｒｅｗＣａｍｅｇｉｅ病殁 
[十一日倫敦電]  
　　白星公司郵船勞倫蒂克號一九一七年一月在愛爾蘭北海濱外觸水雷沉没今從事打撈已獲値英金一百萬鎊之金條 
[十一日聖約翰電]  
　　皇太子留處康塞浦興灣裴爾島擬至明晨續發護送之英艦均下椗該島附近 
國外要聞 
[簽定對德和約之金筆]  
　　和平筆之小史 
　　法國無線電社巴黎通信云此次歐洲和會議長克勒滿沙氏簽定對德和約之金筆其中有一段小史頗饒興味述之如下金筆爲飛麗中學之女生獻於克勒滿沙氏者當克氏遇剌之後巴黎巿民羣集於法郎格林路用各種儀式向克氏表示愛戴之忱當時飛麗中學之女學生亦擬捐資購花獻諸克氏表示彼儔之愛國熱忱顧女學生等雖在求學時代私囊或有未充而捐集之數竟超過預算除購買鮮花外綽有餘裕於是贈與克氏之禮物不限定爲一種易於枯萎之药枝且媵以經久之美術品矣此美術品維何即克氏用以簽定和約之金筆是也 
　　飛麗中學女學生之思想極爲縝密計劃旣定乃委託琢玉美術家梵佛氏依式製成之筆旣吿成全體女生遴選代表將筆獻諸克氏時則一九一九年三月三日是也是日校長亞美安女士率領女生十人前往聖杜半尼格路克氏私邸克氏深爲感動盡禮欵待女生公推希爾特女士任獻筆之要職並用全體名義恭祝克氏之力驅敵人於國境之外豐功偉烈不多讓於古昔之英雄希女士述法國少女感謝之忱畢復致簡單之演說詞令婉妙娓娓動聽克氏優禮欵待之而克氏之辦公室必常留此神志卓越之幼女之精神也和平筆將來必傳爲歷史上之美談殆無疑義筆之形式純飾以金並加各種花紋中段飾以和平之符號用法國國徽藍白紅三色鐫和平二字依次鑲嵌藍者爲翡翠白者爲鑽石紅者爲寶石筆之下端鐫英美比意等協約國之軍器筆頂冠以長啼之雄雞一羽代表法國高唱和平之意中段有環一上刋飛麗女學校學生敬獻於克勒滿沙數字後克氏簽定歷史一最重要之和約即用此金筆云 
國内要聞 
[王揖唐任北總代表說實現]  
　　王揖唐繼任總代表一節一月以前即已有此傳說旋因其他種種關係以致久未實現兹聞此事業於昨日（十二）决定並由國務院繕就委任證本日（十三）可送往王處分代表則一律照舊惟因其曾經辭職故亦另發證書其委任證如下（一）國務院委任證第三號兹委任王揖唐爲總代表呉鼎昌汪有齡王克敏方樞李國珍施愚劉恩格江紹杰徐佛蘇爲代表此證（二）國務院委任證第四號此次總代表代表業經分别委任兹爲進行便利起見特將王揖唐付以全權此證先是東海於前日（十一日）下午特召王揖唐赴府面談恢復統一組織内閣兩問題而對於恢復統一尤認爲當務之急頗表示願王出任總代表之意王當即欣然允諾昨早趕繕委任證書提出國務會議一致通過並在證書上全體署名一面函知總分各代表尅日赴滬繼續開議一面電吿廣東七總裁以國内危急愈甚人民望和益切望電知南代表迅速與議並設法减少議題縮短議期以副國内喁望云云同時並有通電知會各省至王出發之期尙未確定國務院昨已函致各分代表於十五日到院談話大約須俟談話結果方有準期也聞王與東海接洽後當即召集安福幹部報吿一切昨復在太平湖開該部全體議員大會王報吿後各議員一致贊成特不知南方對之肯降心歡迎否耳 
　　至王揖唐此次突任總代之原因據國民公報所述内幕如次王揖唐總代之决定何以不先不後乃在南方發生内訌說之時須知南北雙方之實力派均有一種急要求和之隠衷故雙方直接接洽已有端倪南方實力派自首推陸陸與北方已有接洽而在南方足爲和議之梗者厥爲舊國會派及上海派此兩派均無實力陸不難以實力壓迫之也西林在粤雖亦甚窘然彼尙不至與陸分道揚鑣蓋岑陸與北方均有接洽且岑亦明知陸有實力非聯陸無以自立故時時引陸爲己援此次李曰垓代表西林到京看似不得要領而去孰知彼於重要之綱領固已磋商就緒矣其綱領維何即南北實力派携手以求和議之成功而爲借欵之地步也政學會前傳有聯段而排安福之說此說初聞之甚怪今乃知其實現也須知現在北方徐段之間極爲聯絡彼等亦認北方爲和議之梗者爲安系惟以形格勢禁不能將安系一脚踢開乃有今日王揖唐爲總代表之决定安系中人云『左右是送禮與其他人去送何如王揖唐去送』此言頗可尋味蓋當局雖拉王揖唐爲總代而新國會前途殊非佳運總之此次和議爲南北雙方實力派佔勝而空想派失敗之和議也顧雙方所以如此急於謀和者其中癥結又安在乎曰在借欵南北雙方前有四萬萬元借欵之說彼此接洽北方主三成歸北一成歸南南方主平分表面雖以此未就妥洽而實際則南方先有分配不匀之苦陸一人要求八千萬唐要求四五千萬陳炯明要求一千五百餘萬此其所以議而未就也自吾人觀之以今日大戰之後何處去借此巨欵而南北雙方之當局始終在借欵迷萝之中以爲只要和議成功便可借欵欵額多寡無不如意也近則財政艱窘需欵更急雖四萬萬之大借欵已屬好萝難圓而二千四百萬之墊欵尙可進行乃不得不急求南北和議之成功矣雖然以今日形勢而觀王揖唐發表而後南方有無反對已屬疑問陸榮廷是否足以鎭懾南方則又一疑問滇省形勢如何則又一疑問就令宛轉如意而外人能否借欵尤爲一最大疑問就令一一如意亦不過爲南北實力派之成功於國於民又何裨哉云云以上爲國民公報所觀測究竟眞相如何則尙有待於今後事實之證明耳 
[英報論日人對膠澳案策略]  
　　字林報十二日北京電云日使小幡氏今日赴外部諷示日本擬於兩年内將膠州交還中國之意但日本希望於他處獲有報酬以作日本此舉之交換品其所謂之他處報酬者定指滿洲或蒙古或滿蒙兩處而言日本此意早在預料之中今惟有將其計畫宣佈中外始足以打銷其最近威迫中國之舉動也 
　　字林報九日北京通訊云内田子爵近有宣言關於交還膠州與開放靑島爲公共租界事華人對此宣言甚爲注意但此言亦不過愚人之談耳宣言中有歸還山東等語要知山東一部或爲日本所佔但山東全境並不爲日本所有何待日本交還宣言中又謂交還中國主權要知中國主權縱未執行却從未放棄又何待日本交還膠州僅租與德國中國主權固猶存在也北京華人報紙曾發問曰日人豈以華人盡皆愚昧無知而其從未據有者等語泛言之日人直不自知其地位所在日人固覺悟其關於膠州之野心不能實現但不知何以脫離難關而無損於顔面使日人果稍有遠大眼光也則當立即將膠州完全歸諸中國以換得等於美國因退還庚子賠欵而得之美感奈日本軍閥家不能有此見解何 
　　字林報社論略云今日北京訪員電吿日使正式向外部提議山東一事含有疑慮之意想讀者亦未有讀之而不與訪員同一疑慮者也據日使云日本擬於兩年内交還膠州但須於他處獲有報酬其所謂兩年内交還膠州一語顯有必須詰問之處日本佔據膠州已將五年今何爲尙須將其膠州管轄權延長兩年乎若承認交還膠州之要求爲正當也日本何爲不即交還乎歐洲停戰條約未簽定以前日本卽誘令中國允其開闢日人專有租界取靑島精華悉歸其掌握試問日本有此租界其結果將如何乎再中國所須給與者究爲何種具體報酬乎此豈非完全新異意見乎此種意思曾經日本任何執政大員發表否乎豈索取報酬之意思可謂與内由子爵五月十七日在東京所發「山東半島將連同其完全之主權一併交還中國前爲增進中日兩國相互之利益起見而締結之一切協定當誠實遵行之」宣言不相予盾乎如中國必須犧牲他處始可收回膠州試問於中國有何益乎此種報酬要求曾經通吿其他協約國否乎不足一星期前美總統威爾遜當贊成八月三日内田子爵之宣言稱其足以解除許多誤會之時曾知日本有此項要求否乎吾人今試取日本外相屢次發表之言論與吾人所當牢記不忘之一二事件而論之五月十七日内田子爵在東京宣言略謂外人對於日本旣定之方針願以膠州租界交還中國者竟有誤解大爲可憾又謂日本所已言者日本願履行之内田此言可謂明白然卒不能挽回華人抵制之行動夫此行動者延及全國力能持久乃向來重者見而輕外交之中國歷史中極可注意之一事也八月初字林報載某方面之確訊與表册證明日本在華之進口貿易一落千丈是時東京政府漸引以爲慮漸露覓一體面方法脫此困難之狀於是八月二日内田子爵復有宣言其扼要語一曰日本之政策係將山東半島連同完全主權交還中國日本所保持者不過曾許與德國之經濟上特權耳再曰中日間將關於交還膠州之協定成立後即可將駐防土地與膠濟鐵路之日軍全部撤回膠濟鐵路可中日共同經營對於何國國民皆無何等差别又曰日本今在考慮中擬在靑島設置各國共同居留地以代替日本依據一九一五年中日協定所應得之日本專管居留地云云以上三段其第二段所稱中日間協定一語頗涉暗昧豈即指今日所要索之報酬而言乎美總統旣贊成内田之宣言是美國方面援助之希望顯已撤銷一般華人大都失望以内田之言無甚裨益於中國也惟靑島日僑則以内田之言犧牲利益太多故甚憤慨此殆日本所以向中國外部要索他處報酬之理由歟第日僑之不滿意純粹屬於日政府與其人民間之事件與山東問題之公正與適宜固風馬牛不相及也字林報北京訪員曾有華人之尤所反對者不在膠州之爲外人管轄而在管轄膠州者之爲日本一語此說誠爲不幸之事實但亦不可否認之或忽視之蓋抱此感想者實不僅華人已也日本所謂開放門戶主義者其解釋若何則滿洲歷史可以覆按殊不能使人無言致蹈覆轍於山東此種事態與夫抵制之效力皆日政府爲其自己利益起見所當審愼權衡之事實日人性質祇知從自己觀察點而不能就他人觀察點研究事物故日人一舉一動輒使人生疑其外交之失敗職是故也使日本能覺悟一切則無條件交還膠州較諸附有任何報酬者所得多矣 
[山東問題與美國]  
　　國民公報云自我國不簽德約以後外交形勢日在變遷之中最近調停說極盛揆厥由來實係威總統曾以書致議會主張政治權歸我經濟歸日並明定時期再由日本宣言證明而要我補簽德約在威氏無非爲保持其個人地位與名譽起見而我國人則國權所在不容不力爭且日人誚我爲事大主義我無威氏帮忙而即退縮其何以自解我國人對於山東問題之爭持固不必問威氏態度之如何也對德恢復和平傳說已久而命令迄未頒布日來所傳外交消息皆與補簽德約不無蛛絲馬跡可尋最近顧維鈞氏來電反對補簽德約而王正廷氏并未列名王氏與威總統感情素孚此次或爲威氏所軟化此爲事理所當有非吾人神經過敏之談總之吾人對於外交問題只有一言曰山東問題不修正則不補簽德約以靜待國際聯盟之解决抑吾國人愼勿爲多助之說所惑須知美國議會與輿論今正助我威氏一人之態度無甚關係至王氏是否軟化此時固難斷言但吾國民千辛萬苦僅逹不簽於此不公平之和約而止若再補簽豈非前功盡棄王氏前於相會在各專使中爲盡力之一人吾人亦豈忍輕加責備但願吾獲失言之咎毌令我不幸而言中也吾國民今日一面固應要求政府切實將不簽字後各方外交情形宣佈一亟尤宜急電專使堅持到底毌令前功廢於一旦也又聞美國上院議員斯賓塞爾於前月二十五日提出關於山東問題之决議案於議長其原文如左上院於欲批准對德和約之中而尙有保留之條項蓋深悔恨其中有一五六條一五七條一五八條（即關於山東之和約）之存在也蓋此三條實爲協約國對於山東一省予日本以一種廣大之權利觸霸之勢力而不恤此山東半島三千六百萬中國人之眞正權利與懇摰希望非特爲負於共和之中國並且有碍於世界之和平故將此種世間希有之不公行爲從速審查而糾正之斯乃美國人民所翹首企足以望之矣 
[芳澤氏在京時之談話]  
　　日本芳澤氏抵京後雖曾謁見府院當局多屬私誼酬酢即中國人士之前往訪問者亦多未見聞其唯一任務無非將彼國政府最近對華政策傳逹於公使小幡并將小幡公使之意見傳逹於彼國政府而已現已事畢有定十三日出京取道奉天遄回本國之說該氏前日接見外報記者談山東問題與日内田外部演說之内容初無二致特其辭令尤覺巧妙談話内容大略如下日政府願將膠澳主權全部無保留歸還中國惟靑島應開爲萬國公共租界此爲惟一例外然中國在萬國公共租界亦有行政權之一部與主權尙無窒碍而列國之受益則靡淺也山東鐵路應由中日合辦各站置中國巡警由日本敎練指揮而鑛權之處分亦應歸中日當局協定云云 
　　昨日（十二）下午四時北京學生聯合會特派代表羅家倫高尙德兪勁錢輝宸往訪芳澤叩其來意兹將談話要點錄左羅家倫首先發言云『先生此次來華聞有重要使命不知是何使命先生來華的意見如何貴政府對華的方針如何貴國民對華的感想如何謹以奉問望先生明以見敎』芳澤云『我此次來華得與諸君相見不勝愉快此次排斥日本抵制日貨風潮聞全係學生主動我在上海來京時聞學生令富人出錢發印刷品而且干涉貧民販運日貨不知諸君何恨於日本』羅家倫答云『先生的話不免有點誤會排斥日本一語是我國不承認的我們所排斥的乃是軍閥侵略的本日不是平民正義的日本這番意思我們早已宣言過了其實不但日本抱侵略主義是我們反對的就是任何國抱侵略主義也是我們所反對的至於實行波哀考脫以學生界爲最活動是我們承認者如你方纔所說的幾種行動是我們所否認的須知這種風潮乃是全國國民自覺的表現斷非單單一個社會的運會我們實行波哀考脫的目的第一是要促酲日本國民的覺悟第二是因爲日本的侵略主義逼迫我們太甚我們不能不有正當的自衛這是狠痛心的事並非有私怨於日本政府或日本國民』高尙德云『我希望日本政府和國民不專事考察中國波哀考脫的現狀須掃除波哀考脫的根源』芳澤云『我從前聽說中國排日後來到上海看見字林西報上有一篇學生代表李君的文字纔說是中國所排的乃日本的軍閥侵略派但是排斥日貨不過是破壞事業我希望諸君從建設方面去做如中國的關稅鹽稅等等都在外人掌握之中正是你們所應當注意的事『羅家倫云『感謝你的盛意但是破壞與建設的界限也狠難分别我們以爲若是能促進人道保持正義則無論採取何種方法都還是在建設的路上但是請問先生來華究竟有什麽使命』芳澤云『我此次來華並没有什麽重要目的報紙上的傳說都是錯的我的政府因爲現在靑島和山東的鐵路要歸還中國了而各處都在軍事勢力之下所以我的政府特派我來調查該處和中國實在的情形』高尙德云『先生的態度和日本政府的好意我們已經明白了但是希望先生將自已的宗旨和行動一律記下發表一個宣言』芳澤云『待我再斟酌我可以把諸君的好意回國轉逹』羅家倫云『敬謝先生盛意我們希望行狂能將中國國民實在情形回去報吿從前中日交涉貴政府祇桥中國有官僚軍閥以後盼望分一部分眼光看看中國的國民我們竭誠希望中日以後的關係請重在全部的不在局部的爲永久的不爲暫時的聽說先生另外有約再談再談』芳澤云『這話狠對我們今日的談話狠好狠有趣我希望明天還有機會繼續這狠好狠有趣的談話』兪勁云『我們今日的談話不是陳述個人的意見乃是團體的意見謹將先生盛意商諸團體再談再談』於是興辭而去 
[籌議中之對德復和問題]  
　　對奥德恢復和平令前因閣議結果暫擱待發政府對於此事則已積極準備日前已通飭各省速籌取消對德宣戰形式後復歸和平各項辦法如派遣公使維持在德留學生保護華僑在德生命財産各項已决擬進行其餘各項則待研究日前國務會議後各閣員因對德復和之手續及方式兩層曾有一電拍致陸專使令其與和蘭政府磋商一切一俟得有覆電即可宣布至拍致陸使轉商和蘭之電文内容係分三項（一）恢復平和條約完全採用英美兩國通商條約（一）關於日德兩方面在中國有移讓之各項問題德國應承允中國提出抗議於將來國際聯盟（一）交換和約首先解放兩國俘虜并聞政府之意對於德奥恢復和平後即將各處之俘虜收容所分别裁撤刻已派出委員馮德潤等出京分往各處調查一切以資預備 
　　德奥僑民關於郵件收寄協約國已經准其自由惟我國尙加限制該僑民等因此迭向外交部呈請仿照他國辦法准其收寄聞交通部現正籌議此項辦法究竟未簽約前應否先行開放之處不能不有精密研究刻擬繕具說帖提出國務會議公决 
　　日前政府接到廣東軍政府來電詢及將來對德辦法藉謀對外一致當由龔心湛擬電拍覆略謂德約拒簽理由此間早已明令宣布王專使所述宣吿對德恢復和平注重在解除中德戰况甚有見地尊擬宣言原文詞意亦均周妥惟宣吿戰况終了究以何項手續爲適當實爲一研究問題據法律家言宣戰可由單方宣示媾和則舍訂和約外無論用何法聲明均不能脫離戰爭地位仍以非正式方法與德接洽或介入居間疏通爲宜又有謂停戰逾年始訂和約於事實尙無妨礙各國不乏先例云云現據專使報吿協約方面尙能擔任調停以俟調停一節進行如何再行確定辦法一面電詢專使宣布戰况終了究以何項手續爲適當此時國步艱屯對外必須一致俟有消息再當密聞 
[紀戰後經濟調查會近况靜觀]  
　　國務院戰後經濟調查會之設人皆謂爲安置舊議員而設也成立之初定每月開會一次然不到者甚多月費在十萬元以上每至月底東挪西借異常拮据前月自龔仙舟兼任會長後（照章總理兼會長因該會原附於國務院也）下諭事務處凡會員來會領欵者非本人親到不發因此一番整頓居然減去半數據聞只發五萬元而已照名册所列會員總數三百餘人以舊國會議員居大部分但其中亦有以非舊議員資格而得列名者如各部院中之行員及他機關中之有奥援者亦得列身其間會員月薪三百元現六票四其中有專任委員十二月薪於三百元外增給一百元因此十二員任逐日輪値之義務也該會會員近見經费已列入八年預算中機關壽命似可暫時延長乃思稍稍整頓日前特由專任會員提議嗣後每月應開會兩次（一）股會（一）大會每次開股會時均有專任會員二人與議以資接洽並須擬定表格分發各省就其所能查者而查之全體贊成自本月起已經實行會中共分八股第一股關於實業事項内分農工商礦林漁牧各業第二股關於交通事項内分路航郵電四類第三股關於財政事項内分國有財産租稅公債第四股關於關稅事項内分海關常關釐金第五股關於金融事項内分幣制銀行第六股關於國際貿易及僑民事項内分輪入輪出僑工僑商第七股關於各國實業事項内分農工商礦交通五類第八股關於各國財政及金融事項内分租稅及公債幣制及銀行調查目的則在詳其狀况變遷及影響其在外國者則尤注意於其所抱之政策觀其所列細目未嘗不粲然大備然試間果能依此以實施其調查乎則非記者之所敢知也各會員願入何股則各隨本人之志願定之除各股均由會員充任股員外尙設有事務處一所事務處有事務員處長由國務院秘書長兼任事務員則由處長禀承會長任用内分文書會計庶務三科所有員數約三十餘此則該會内容組織之大槪也近聞政府又派某氏爲駐滬經濟調查員名義上係就該會會員中派出以便調查一切云 
[京華短簡]  
　　昨日（十二）星期二閣議例會閣員出席較往日爲早首表决王揖唐充任總代表問題俱無異議次議督辦邊防事務處草案討論結果照原案通過即日以明令公布次議明年美國巴拿馬賽會前接駐美公使電吿請求追加經費一節討論結果照外交部提出辦法照准并决定先在上海設立物品展覽會以爲明年赴美賽會之準備其經費由財政部撥發此外尙决議以二萬元賑濟陜西水災 
　　安福部對於新國會將用一種變形的延會方法該部於昨日開會時附議此項問題結果决定本月三十一日仍舉行閉會式但閉會以後以審查預算爲名更開臨時會蓋即變形的延會方法也 
　　孟恩遠已於十日午刻離吉前赴長春並在長致電政府略謂吉林軍隊原有一師五混成旅之數與恩遠曾共患難防守地方亦曾出力以本省情形而論亦確須有此兵力方敷分布故與鮑督軍籌商請認此一師五混成旅爲吉林正式軍隊於日内即移付節制俟互項解决後恩遠卽知晋京 
　　俄國沃木斯克政府撤换遠東代表霍爾瓦特一事吾國及協約各國均已挽留聞此事發動之初卽有英代表等首先向沃政府之闊執政通詞闊懟霍之深形於詞色英代表等知轉園無效遂即不再進言而霍氏亦自知已遭時忌不願再肩重職新任羅贊諾夫十號旣抵威埠霍即辦理交代聞其交代竣事之後將仍以中東路原職兼代鐵路監管會會長是否離威赴哈尙未定云 
　　我國派軍艦赴松黑兩江保護商輪各艦艇開赴海參威預備入江因某國慫恿沃政府令遠東代表霍爾瓦特出而抗議現經劉鏡人公使根據愛琿條約由江至海我國有共同航權各節與之力爭霍代表知無可賴亦即電復沃政府謂我艦進口無背中俄條約惟沃政府迄尙未有復電我艦現仍停駐崴埠 
[中美新聞社京訊]  
　　中美新聞社十日北京通訊云駐日中國公使繼任人物一問題頗難解决幾與選擇新總理或和議總代表無異現在代理公使莊景珂才不勝任外交部疊接在中日兩國之愛國團體及政界中人要求撤換政府本擬派胡維德繼任胡不願就近有改任高爾謙說高現在北戴河養疴政府昨電令迅速來京高復電稱一俟病痊即啓程據云高如允就任尙須交國會通過然則高之使日能否成事實尙須以彼對於中日事件之意見是否與安福派融洽爲斷也按高氏曾爲外交次長富有外交經騐邇來不接近政局已久 
　　中國得英法意三國專門飛行家之助似將開一航空新事業並得完全之設備英飛行家斯第爾胡特氏一行帶同飛機不久可抵中國又有意國飛行家一團將飛行經過日本及中國廣州南京漢口開封天津北京等處日政府已預備招待中政府昨亦電令各省於經過各地妥爲設備並供給煤油等物交通部航空處處長丁士源擬在沿海各大埠間設一航空載客運貨及郵便事業由福公司定購亨特來派奇式大飛機六架本月内可運到據云並須在蒙古開一軍事航空線云十一日北京通訊云近巴黎美國代表團傳出消息各協約調停山東問題共有八條件（並非七條）與前所傳七條根本上頗有異同大致該省鐵路應由日本爲中國築造歸中國管理如津浦路之例由英國築造現亦爲中國所有此點當爲日人所必力爭該路線地點適當該省經濟要區正日人所必欲得者鐵路衛兵問題尙共小焉者也日人頗願撤兵以示讓步（全省統計不過約有日兵二千五百人）並聲言願將靑島砲台交還中國（祇有一砲台設防且均陳舊不堪）然日軍根據地離靑島不過三十小時可逹故駐軍該省亦不甚重要其最要者乃靑島租界問題爲日本内部黨派之爭點其憲政黨主張闢一日租界附屬以他國之小租界其和平派則主張開爲公共租界近抵北京之 
 
 

Page 7

 
 
芳澤氏即此派人物之一聞靑島日商多贊成開公共租界以爲較闢一日租界於商務更人益而在山東之一般日人守舊派如文武官僚與兵士等聞此和平主張皆大不以爲然惟恐芳澤鑒於山東華人排日之烈勸日本政府取和緩態度乃竭力鼓吹聞已由該省沿鐵路日僑公禀該國政府要求日本在山東之主權内列九欵大致謂靑島爲日本人之靑島膠州由日本以兵力佔領並應設日本鐵路警衛兵云 
　　近日政治中心已移在北戴河各黨派著名人物均由各處會集將開特别會議以解决國内重要問題徐總統亦派趙爾巽爲代表蒞會不日由京啓程前往此會初由安福首領召集但已吸收梁士詒周自齊王廷偵等似其他小政黨已與安福聯絡近派周作民爲新開邊業銀行總裁足見已未系與安福系已携手蓋周本爲梁士詒門客也所望經此會議於將來政局開一新局面非特决定議和總代表與内閣兩問題而已 
[吉省政潮尾聲]  
　　八月九號長春通訊云吉省政潮已得和平解决撥雲霧而見靑天不可謂非吉省人民之幸然善後問題頗費躊躇卽如此次軍事用費均用財政廳名義由丁廳長向官銀號及中交兩銀行代借現風潮雖定而此二百萬鉅欵無從籌還若令財政廳負擔則此痛苦猶是吉省人民所受是戰則受兵戎之禍和亦受敲髓之征也一說張使已允向政府磋商第不知政府將何法以善其後耳一師高師長（士儐）經各方面調停又得孟督控制願就調和所有軍隊暫時移交吉長鎭守使裴其勳接替高亦已應允於前日由農安回長遵令交卸惟將來位置問題猶地顧慮中因之鮑督電陳政府謂二道溝中日兵衡突後之交涉大致辦有端倪綜核肇事情形尙有可原之處擬請將該師長查辦案即予撤銷云云此電即爲高士儐洗刷亦即爲將來位置之步驟也 
[魯聞紀要]  
　　屈省長到任後之表示新任省長屈文六九號到省十號接事當即發布長篇文吿内有敎育必求普及實業必冀振興對於自治須詳訂規則使人民各盡其職對於外交期不失主權當與各國相見以誠等語省議會三議長今日（十一號）往謁屈氏又言對於地方一切行政當會同督軍議會三方面統籌計畫方可進行無阻對於學生等愛國舉動决不主張摧殘民氣但必須引入正軌勿使牽入地方政潮云云屈氏此言將來果能實行否魯人一一記之可耳 
　　呉子玉致省議會電貴會眞電以山東問題之關係在所約三條之權利不在靑島主權之虚名所見甚是查日人陰謀在歐　運動欲以經濟特權歸伊以政治主權之虚名歸我不但臥榻之側他人鼾睡而皮之不存毛將焉附國人誓死抗爭我公使拒絕簽字日人與我國内奸均大失所望今政府以靑島歸還確有保證卽欲補行簽約果爾則前功盡棄大事去矣望諸公極力堅持偑孚當卽一意贊成順頌公祺呉偑孚 
　　高密被捕鄉民釋放頃接高密各界來函云日前姜莊被日本憲兵捕去鄉民十六人當經縣令及交涉員向日人嚴重交涉業已全數釋放 
　　商界之議决案自山東問題發生以來濟垣商界抵制進行異當踴躍近因宣布戒嚴由表面上觀察此等舉動似覺停頓其實暗中進行更爲認眞日昨商界重要人物在某機關議决三項（一）不用日幣久已實行并已停止靑島匯兌現再盡力糾察期於永久（二）糧食出口不時發見往往由膠濟路各小站私運出口前經議會向省公署提出質問今商界已籌有辦法擬不禁運而禁賣業經各糧商及各界公頭進行（三）魯豐紗廠已有開工消息東省棉花不患無自消之路卽由津浦路運滬消售亦非難事現已議决嗣後各花行運銷須嚴拒日商收買否則嚴行處罰 
[江西之實業觀]  
　　我國實業不發逹之故固由於人民道德知識資本之薄弱外力得以乘隙而入而當局狃於積習不知身爲倡導事事悉落人後實爲最大原因江西以産（磁）（茶）（木）（煤）著名世界徒以人民知識淺陋昧於利害如伐木不務造林製磁不仿西式採煤則依舊法售茶　貪近利由是成效不著輸出漸少貨棄於地良可痛惜前實業廳長夏同龢旣不安於位而去新任廳長鄒日煙（江西遂川人）與他方感情尙洽深望其對於實業果能積極進行則江西前途之福也 
　　本省所製陶業以景德鎭爲天然佳品風行中外近年以受洋磁響影輸出漸以不振該鎭磁質優美惟胚工廠人未能研究心得形式尙舊不合西人心理以致相形見拙聞實業廳擬於陶業學校設一製胚科專研究陶業製胚之學已派技術員前往該鎭調查情形以便着手改良矣 
　　修水縣（舊義寗州）所産紅茶銷售於美國者爲數甚鉅每届三四月間外人咸集欵於滬漢兩處開　收買爲本省輸出之一大宗近年閩皖等省茶商均於美國報紙登載廣吿說明優點贛省茶商未嘗注意及此故比較閩皖之銷數相差甚遠聞鄒廳長與總商會會長龔士材談及此事擬商諸茶商仿照閩皖辦法於美國報紙登載廣吿俾可擴充銷路 
　　鄒廳長籌畫救濟潯路辦法擬開設鐵路銀行及發行鐵路有獎債劵係根據安徽財政廳長胡思義所擬章程斟酌修改擬於南昌先設總行再設分行於各縣其資本總額約定二百五十萬元分爲五萬股每股五十元分期繳納參照民國實業銀行章程第三十三條規定得發行鐵路有獎債劵以資本實收之數八倍爲限譬如銀行成立之初照章須有資本總額四分之一計洋六十二萬五千元第一期發出之債劵可逹五百萬也其鐵路有獎債劵暫定五百萬元分五十萬號每張十元分條一元以百分之六（三十萬元）爲給獎總額該劵還本及給獎等以鐵路保息金及鐵路銀行全部爲擔保俟償還路欵即以該路全部財産爲擔保品該劵可抽三次扣滿三年一律償還願撥充股者聽已中之劵不另還本聞已徵得督軍省長同意不日將擬就章程呈報軍民兩長核准施行并函致兩昌總商會邀各界會議竭力提倡再呈省長通咨各省保護推銷 
　　德外銅元廠機器自本省停鑄銅元後潮灦銹爛已多殘缺不全本年春間工業學校校長趙寶鴻曾請願省議會通過咨請省長將所遺機件搬入該校試騐現鄒廳長鑒於本省實業經費困難擬仿照安徽成案呈請政府在贛開鑄銅元（自前年由部統一後各省不得私鑄銅元惟皖省藉籌實業經費問題呈准開鑄作爲財政部造幣分廠每歲盈餘准以三十萬元擬歸地方實業費餘則解繳財政部核收開鑄限期暫定五年） 
　　皖省旣開其先吾贛自可援例於後且皖省向無機器及呈准後始向南京造幣廠借機印鑄江西旣有此項機器較爲便利機件殘缺可向鄂省各廠借用將來此項計劃未知能實行否也 
　　樟腦一物爲用極廣以故外洋各國多設公司廣爲收買以爲製造各種貨物之原料吾省近年以來有閩籍某商曾設樟腦公司於吉安未幾又有閩人王某在九江開設華昌腦務公司現因歐戰吿終外人入内購運者日見其多樟腦之價値即隨之增長據云近日吉安某樟腦公司因有外商在該處收買每石價洋已增至一百六十元九江之華昌公司見腦價如此飛漲亦在積極進行除禀請潯陽道尹通令所屬竭力提倡外並派員分赴吉安修水武寗等處收買樟樹熬腦今日（十一）該公司代表毛鳳章已由武寗等縣收買樟樹及接洽籌設分公司事返省定於明日搭車赴潯報吿一切贛人之留心實業者盍亦乘此時機奮然興起也 
[國内羊毛事業之狀况]  
　　中美新聞社云數月來抵制日貨提倡國貨之聲浪徧傳中國全國然抵制日貨不過消極之辦法而提倡國貨實爲積極之準備惟製造國貨則原料之供給尤爲先决問題故羊毛一項之需求蓋勢所必趨矣據調查所得中國羊毛之産額其大部分大抵輸出海外約年有五千萬斤之多價値逹一千餘萬兩有此鉅大之産額大可供製造者之需用提倡國貨者不可不注意及之羊毛之産地南北中部均有下列所舉其主要地也陜西省榆林中衛甘肅省蘭州甘州涼州肅州西寧貴德甯夏山西省豐鎭歸化城西包頭蒙古滿洲直隸省承德辛集鎭順德蔚州張家口冀北山東省周村靑州博山德州臨清沂州蒙陰沂水濟南泰安曲阜寧陽東平河南省懷慶開封鄭州洛陽歸德寧陵四川省打箭爐雙流　藩松潘會理西藏羊毛約分二種一爲綿羊毛一爲山羊毛綿羊毛爲製造毛織物最重要之原料其産地在蒙古一帶及西藏滿洲直甘山陜豫魯川浙蘇等省其輸出額天津爲最多據一九一八年之調查有三一八○三六擔價額一○二七六七七二海關兩山羊毛質甚織維脆弱乏彈力除最良品外不足爲毛織物之原料大扺供給製作毛氈及帽子之用且由羊毛綿毛織維細長而柔軟以之織絨最爲適宜其産地推江蘇浙江爲最盛其品質較中部所産爲優輸出地亦推天津爲最多向來大扺輸入英國歐戰停後輸入美國及日本之額亦漸見增加據去年（一九一六）輸出額調查報吿山羊毛一二六○六擔價値四一九一一○兩此羊毛産地及輸出海外之大槪聙形也中國羊毛之品位實遜於澳洲南非及歐洲所産蓋華人牧羊之目的在欲得其皮肉至利用其毛以織成種種物品向不留意故其飼養之法及擇種之方皆不講求任其爲土砂塵坎所侵蝕而毛質遂日趨惡劣其價値因此減色一般中國羊毛欲求品質良善實不多觀惟山東直隸所産品質佳者亦可供製造羅紗之用是在竭力講求改良之法以擴充銷路挽回利權願華人注意及之也 
[河南新舊製造品之調查（續）]  
　　（十一）取絲綢密縣及魯山出産最盛密縣所出較爲純熟價亦較昂魯山所出較多山西商人設莊收買其絲運銷俄國蒙古及上海漢口山東陜西等處武安商人收買其綢行銷尤廣南召縣之蘭綢運銷上海及俄國商城及他縣亦間有之（十二）草帽辫以榮陽鹿邑西平新野潢川等縣出産較多榮陽花紋精細歳得二萬斤商人設莊收買運送出口鹿邑所出色澤尤鮮洋商販運上海出口歲得七八十萬斤新野所製草帽行銷湖北沙巿等處歲可七八萬頂西平所製歲亦二萬餘斤草帽亦歲有三萬頂行銷漢口周口等處潢川所出草帽歲可二三萬頂運銷漢口上海近來杞縣蘭封鄭縣歲可二三萬頂運銷漢口上海近來杞縣蘭封鄭縣汜水及其他各縣亦多設立草辫傳習所提倡此業成效頗著（十三）鈞瓷禹縣鈞窰之器皿中外馳名已久惜製法已失傳有今不古若之歎矣南召之粗瓷亦大宗生意之一種（十四）棗乾永城出品歲可得十餘萬斤爲河南貢品之一種行銷於鎭江及閩省（十五）蒸酒商邱睢縣柘城及淮陽實豐等處均有之以高粱製成行銷於省會歲皆出二十四五萬斤臨汝之黃酒亦清冽適口（十六）蒲席蒲扇蒲包淮陽所出行銷頗廣以周口爲總匯（十七）銅器葉縣及襄城所出境内雖不産銅而工藝不讓鄂省所製盆壼及席上用皿頗純熟適用行銷頗遠（十八）桑皮紙涉縣之山坡石隙中慣産此物木質等於韌草俗名野楮條以之製紙質較薄弱倘能改良當有大用（十九）錫器鐵器濬縣之道口鎭所出原料購自鄰省所製器皿精堅適用行銷頗廣沁陽亦多製錫鐵器者（二十）城延津土性斥鹵居民以煎堿爲生計行銷於江南山西甚多滑縣有門磴堿行銷於毫州天津等處而開封蘭封兩縣産出尤多用途亦廣（二十一）竹器沁陽之竹不讓湘産所製桌椅等器具皆萃於縣之清化鎭貿易頗盛洛甯縣亦多製者惟工藝不及此（二十二）刀劍洛陽出品刀有腰刀馬刀之别劍有七星雙合之分製造精良古之利器（二十三）紫漆内鄉淅川及嵩縣陜縣出産最多歲皆得十餘萬斤行銷本省及山東湖北等省（二十四）皮油皮箱羅山出品李樹所結子可製油燃燈皮可製油運銷漢口等處用製蠟燭所製羊牛皮箱亦堅實耐用銷行亦多此外小宗製造品不及備查近因提倡國貨皆知力圖改良較前皆有進步矣 
[紀山西礦業之小窰戶]  
　　山西閻督軍將實業科會同實業廳擬定之整理各縣小窰戶暫行規則已批交地方法令編審委員會審議兹聞互項規則經該會詳悉審議略有更改據其規定之主旨欲於遵守礦業條例之中寓有救濟各小窰戶之精神現已呈明督軍核閱不日卽將公布實行惟該規則公布後各小窰戶須遵照小礦業暫行條例呈請註册係以一年爲限其條文探錄如左第一條本規則所稱小煤窰指歷來開採現尙出煤者而言其多年舊窰久已　棄者不得以小窰論第二條礦商測繒礦區遇有小窰時陰將該窰廠劃出外并須酌留小窰開採區域但小窰主情願附股合辦或作價讓售者不在此限第三條各小窰自本規則公布後須於一年内遵照小礦業暫行條例呈請註册第四條凡距離較近地點内如有二處以上之小窰不便分立礦區時得商訂合同併爲一區呈請註册兩項合併礦區各窰仍得自行經營其年納礦區稅應按各窰所佔畝數多寡繳納第五條本規則自公布之日施行按此項規則發表後未知小窰戶能體諒當局救濟之精神否也 
[皖省救國儲金之成立會]  
　　皖省會敎育會商會三團體發起救國儲金已誌本報昨日（十日）特假縣明倫堂開成立大會政軍紳商學各界到會者逹二百餘人首由臨時主席趙春木報吿開會宗旨說明發起原由及儲金辦法用途謂懲前毖後救國保家在此一舉言詞慷慨聞者動容後宣讀會章並謂敎育會長劉筠靑因公未到俟卜星期假商會開茶會再推舉各部幹事並修改簡章云云後商會副會長程嗚鑾演說大致謂救國即是保家且免後世子子孫孫爲他人之牛馬奴隸繼又有學生張明德議員崔子翺商董胡鏡波程光逹諸君相繼演說娓娓動聽直至一時散會是日維持國貨檢查所製一奸商石像跪於會場門外胸前刻有販賣某貨鐵石心腸八字一時觀者人山人海有扭其耳者有掌其頰者有唾其面者有打其頭者刻已將此石人移於菜巿場使大衆觀覽以爲永久之紀念 
[杭州快信]  
　　楊督今日（十四）已刻小殮申刻大殮二十九日回神楊督病殁確在十三日午刻十二時二十分省長聞耗命駕往唁哭甚慟部下軍士亦多墮涙 
　　督署職務暫由參謀長范毓靈代拆代行昨（十三）午後四時頒發特别戒嚴令夜間十一時即斷絕交通 
　　第四師師長並全省衛戍司令官由第七旅旅長兼憲兵司令官陳樂山代理已分行各軍事機關查照 
　　調任義烏縣知事王嘉曾今日（十四）起程赴任准二十一日視事 
　　杭州交涉員王豐鎬因病請假現尙未痊昨績假三天美苪使來函本國軍人對於友邦軍人相遇行鳴砲禮節前因歐戰暫時停止現已吿終仍當照常鳴砲行禮請通飭黨照 
[南京快信]  
　　北代表呉鼎昌電吿李督准删（十五）日出京南下李督諭副官處派員招待 
　　汪有齡已赴杭江紹杰昨電李督擬即來寗轉車返京李督即去電阻止 
　　陳光遠昨有密電致李督聞與查辦戚揚案有關 
　　李督派赴贛省查辦戚案之胡慶培昨已由贛回甯聞李督即電京爲戚洗刷 
　　省警廳長王桂林銷假後對於警政認眞整頓現時疫流行昨特在下關車站設檢疫所以防傳染 
　　院電李督齊省長設法消弭排日運動李齊復電稱並無其事 
　　兩淮緝私統領何紹賢迭被控吿北京鹽務署派僉事萬某赴揚查辦 
　　第一女子師範學校校長呂惠如有撤換消息 
　　大江南報社被陳一麟搗毁一案現中區署長王文貴將陳一麟保人傳選靑徐小如交由地檢廳訊究 
地方通信 
[蘇州]  
　　麥收中稔之呈報呉縣全境本年二麥收成尙稱中稔現經縣署勘明高低豐嗇均匀亮算計實收六分七毫當於日昨備文呈報財政廳備查矣 
　　示禁徵民滋擾呉縣屬之洞庭東山向設有行政機關本年因霪雨爲災田禾盡被淹没鄉民嗷嗷待哺乃由前後山兩鄉董集資舉行平糶詎有無知饑民竟率領一般婦孺赴該行政公所任意滋擾甚至闖入厨房搶取飯食據經行政委員兪志善報吿到縣當即繕具布吿嚴行禁止 
　　緝獲看守所逸犯呉縣看守所脫逃重要押犯潘阿四蔣阿二張開松陳國良朱平生等五名已誌前報兹經署警諸雲等分頭緝拿先將查有嫌疑之李金龍等三名解縣請予研究並於昨日在光福鎭將潘阿四緝獲帶回歸案訊辦矣 
[無錫]  
　　華昌出賣後之糾葛西門外五洞橋華昌麫粉廠於民國三年山武進富商張景毓與本邑商人温雋生及縻幹卿糜伯道等所組織初時投資入股者頗爲踴躍後因時局不穏各股東之認而不繳者甚多以致工程停止進行荒蕪至今此數年中因糾葛未清無人敢於接辦嗣經已繳欵之各股東出而涉訟不得已招買今春由富商榮德生君購買此項廠基及房屋事已繳價過割但因是中尙有種種物件未曾於契約上註明故即由華昌股東數人推糜伯道爲代表與榮君磋商如數作價變賣昨日不知何故榮君竟呼廠中工人將糜伯道掀翻地上用門閂毆打至遍體鱗傷伯道隨即到縣騐傷經王承審員開庭騐明傷處諭令回家醫治俟傳榮德生到庭再行訊核 
[鎭江]  
　　又查獲日貨多起鎭郡自商學聯合設立檢查所後連日檢查日貨甚嚴日前某廣貨號由滬運到日貨兩簍該號願罰五十元又某雜貨號私運東洋碱三十桶議以經手尙非故犯願罰三十元又某京貨號私進東洋針一件亦自願罰十五元當經公决將以上罰欵一併充公 
　　商輪撞沉鹽船十二夜十時有某公司下水商輪駛至象山江面誤將某鹽號大鹽船一隻撞沈鹽盡落江並淹斃船夥二人聞損失鹽觔約値萬餘金云 
　　務實中學之宏願務實中學今年暑假期内招收新生報名者甚衆現除推廣學額外又爲家况艱難品行端正有志求學而力不逮者特設免費學額十名義務學額二名免費生只免學費義務生只繳膳費但須得該生母校校長之保證保證書須簽名蓋章再受該校之入學試騐入校後能爲該校服務者每月另給津貼但須受該校之揀選該校長并擬於今秋添設義務學校一二所專收年長失學及貧苦無依之子弟冀逹其普及敎育之宏願云 
[揚州]  
　　請究莠民索鹽通泰兩屬場商公恒茂等以由泰運圩之鹽船經過江都陳家溝灣頭東關缺口寶塔灣揚子橋儀徵扑樹灣新城等處被各該處莠民分駕小舟冒稱貧民强索鹽斤關係商木鹽稅匪淺所索之鹽復在鄉鎭漉售碍及江儀食岸官銷特具情請由塲鹽商會訪查著名索鹽莠民開單陳塲運局轉呈運使分飭營縣查究 
[嘉興]  
　　關於廢止繭行條例之公電浙江省議會鑒凡立憲國法制議會議决之官廳執行之人民遵守之乃世界之通例前届貴會議决廢止繭行條例一案業經省長公布案關全浙事屬民生兹絲綢業百般阻抗私議紛紛或以杭嘉湖紹四舊屬爲特别絲綢區或以無機織之縣與有機織之縣毘連者亦指爲絲織區甚至有素無機織之縣老繭商乘此時隙預埋綢機雇喚一二備工藉以抵飾雖有議案在未可遽以爲信然觀省長公布已屆三閱月請求給帖者未見准給其中有無别故無貴會前爲風潮事起曾經詳細剖辨此案亦在其一民信所繫决不任其首開惡風特此電呈嘉興公民袁廷榮褚愼三徐詒榖呉金聲等同叩元 
　　呈請停徵辦賑嘉興今歲大水爲災至今四鄉積水仍未退盡致禾稻淹斃秋收無望疊經地方團體電呈省署派員勘災在案近又發生螟蟲蔓延甚廣加之本月初連日大風晚稻竟無從挽救災黎遍野待哺嗷嗷本邑二十五鄉公民盛時等於前日公呈省署環請迅予派委實地履勘一面飭縣暫緩徵收籌辦災賑未知省長如何批示也 
　　大雲鄉農會成立嘉善大雲鄉士紳發起組織鄉農會已於前日正式成立公舉沈協鵬張錦華二人爲正副會長並推定評議幹事調查各部職員多人現已閒具履歷呈縣轉呈實業廳備案 
[杭州]  
　　楊督出缺軍警維持治安之布吿楊督軍前日午出缺後浙江第二師師長張載陽曁代理陸軍第四師師長兼浙江省城衛戍司令憲兵司令官陳樂山出有布吿云本月十三日午時本會督軍楊因病出缺所有地方秩序由本師長本司令官共任維持决無意外商民人等務自各安生業勿起驚惶倘有匪徒膽敢造謠爥惑人心一經拿獲定當按法懲治又省會警察廳出有布吿云案准浙江省會衛戍司令部公函開頃因楊督軍因病出缺新督軍尙未到任恐有不逞之徒乘機擾亂不可不思患預防凡在省會衛戍服務之軍警亟應於今日起特别戒嚴加派兵士梭巡夜間十一句鐘即斷絕交通倘有他事故發生一面辦理一面報吿除分知外相應函逹貴廳飭屬查照施行等因爲此布吿諸色人等一體知悉省會警察廳又布吿云案准浙江衛戍司令部公函開楊督軍業已因病出缺所有地方治安事宜即由軍警實力保護等因奉此除飭屬遵照外合行布吿商民人等務須照常營業勿自驚挽如有不逞之徒藉端造謠定即嚴拿究辦不貸 
　　杭紹路工近聞滬杭甬鐵路錢江測量隊因預備建築杭紹鐵路與寗波接軌奉命於日前移駐蕭山測給兹該隊業由蕭山測量逐段至臨浦諸曁義橋等處釘椿抄平其曹江至陶堰等處地方業經建築工竣並聞富陽將來亦須設站停車 
[安慶]  
　　預備開學之會議自京學界五九運動後皖省各校學生亦隨同罷課維時各校以暑假在邇因亦提前放假現暑假屆滿開學在即各校學生風流雲散召集維艱敎育廳長董嘉　昨特束約各校校長到廳討論結果决定旣往不咎繼續召集 
[漢口]  
　　各界聯合會消息武漢各界聯合會已由輔德學校内轉移中國街之河街茶業公會内昨日以會長馬　侯及施値高之名義在新事務所議開大會决定左列各項一以八日二十日召集各團體之代表宣布正式成立二屆時以正式成立之旨通電各省並報吿官廳三經會當由會長及各籌備員支出四正式成立後再向武漢各團體疏通意志勸吿加入五對於山東問題以各界聯合會之名義向美國拍發感謝電報 
　　民生鋼鐵公司全體幹事會民生鋼鐵公司自成立籌備處及常任幹事會後分立之招股十二部業經先後宣布成立兹聞該公司又於昨日二句半鐘在樓外樓開全體幹事會武漢軍政商學各界要人多有到者所議事項計分五類紀列於左（一）討論募股章程此章程係由文牘主任楊劍靑君起草除逐條報吿外并加以修正全體通過（二）報吿籌備地點籌備處原指定新昌里口三唇洋樓請申部劉王堂與之接洽兹據劉君報吿業已妥協并付定洋三百元矣（三）公推交際調查議定每部公推交際四人調查二人辦理一切事件其題名不日即可發表（四）發起人名付印聞該公司發起擬規定一千二百人餘第一次人名付印外其餘擬陸續發表（五）規定處部費用此次規定極爲簡約并聞各部幹事均擔任月捐以作用費至五句半鐘宣吿散會 
[河南]  
　　實業廳建築勸業塲預　開封比年以來因交通便利商務較前發展馬道街及鼓樓街一帶尤爲繁盛馬道街前已商辦商場一所巿肆殷闐頗形發逹現實業總長陳雨人復於馬道街路西擇定官地一方計南北十九丈長束西九丈寛建築勸業塲一所估計股本二萬四千元官商合辦各認一半訂定章程股本現已招足動工已兩月矣預計此項工程約靈一萬八千元有奇上下樓間可得八十間以每月每間租洋三元計之月可得二百四十元年可得二千六百八十元利率可得一分實操左劵自此場動工後各商號即紛紛納欵立約現已將預計房間全行租定秋後工竣又開一熱閙場矣 
[湖北]  
　　督軍署賑災會議王督軍於九號清晨邊同何省長曁王財政廳長韓政務廳長崔警務處長魏實業廳長金官礦總辦孫印花處長殷官産處長郭官錢總辦何水警廳長高等審檢兩廳長武漢三知事兩商會長省議會長並召南司令杜鎭守使開賑災會議首由王何二長官宣布前日電京中央已允撥賑二萬元惟沿江河被災甚重不敷分配究庶如何辦法旋一致主張分途擔任募集並研究募法數端始散兹將湖北督軍省長公署致漢口慈善會函錄下案據孝感知事快郵代電以連和等垸堤潰田廬漂没人民流離且淹斃人口甚多現由各紳組織臨時慈善會購買饅首發給災民一面雇船收死以承其後此外麕集川漢鐵路堤上及各高坡者不下萬餘人其到城難民安插各廟及搭棚者亦不少正由臨時慈善會分别料理各等情前來查本年夏汛盛漲各屬被水潰堤受災慘重情形極堪憫惻雖經撥欵賑撫而災區甚廣普及爲難方用歉然據報前情該縣難民旣係如此之多僅由該縣紳等組織臨時慈善會恐難濟事素仰貴總會濟人利物願力宏深且組織規模悉臻完備用特會函奉佈即希查照憫念該縣災黎苦况迅予帮同救濟俾免流離失所造福實無涯涘仍盼見復 
雜評一 
[和議中之南北觀（默）]  
　　今日議和又復活動矣然返觀南北兩方面則去議和之機尙遠北之總代雖已派定而制憲依然進行也新會依然决定續開也可知北之黨派間對於和議仍有積極反抗不甘退讓之意南之當局雖有促和電而總裁辭職說紛傳也軍府渙散謠又起也可知南之黨派間對於和議正有内爭日亟無暇兼顧之勢此皆於和會代表問題外有極大之關係焉 
　　然而是說也祗就外表言之耳實際上兩方有力者之接洽如何變幻如何則又非外人所能推測矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞　 
[南方和議代表最近之態度]  
　　聯合通信社消息自王揖唐任總代表之信到滬後南代表曾開非正式會議結果未詳惟大槪不外乎反對開會時唐少川未到唐君意以爲承認王氏與否當聽諸軍府與護法各省此間無表示意思之必要也本社（聯合通訊社）記者適晤與唐君接近之某君就詢唐君對於王氏出任代表之眞意某君爲述唐君談話曰此次議和所爭者在條件固不問代表之爲何人第王爲新國會議長安福系首領且爲主戰派健將以此人出任代表無論何人均認其無容納西南主張以蘄和平實現之餘地吾人縱不顧外間反對靦顔與之開議亦不過徒勞口舌徒費時日余（唐君自稱）意王氏必有謀和誠意須先表示贊成取消軍事協定解散新國會打消軍閥政治否則無辦法可言余所以不即表示意思者以代表派遣與承認全屬兩方政府之事俟軍府徵余意見或軍府逕予承認時余自有適合國人心理之表示至平和通訊社所謂在滬某公會主張但有全權即可開議某公兩字或係指余而言不知全權爲一事條件討論又爲一事果如此言則北京派全權代表來此受降余亦將承認之耶云 
　　平和通信社消息南代表自聞北方任命王揖唐爲總代表後大多數異常憤激已開會集議一次聞不日將有一種表示云李曰垓以北方遽任王揖唐爲總代表事前絕不相商顯無言和誠意况以全國反對之人出當議和之任大局前途已經絕望除電軍政府外此間南方某某等處亦接有同一之電文其措辭尤爲憤激云 
[楊善德作古續紀]  
　　浙省督軍楊善德於本月十三日午刻因病出缺駐滬軍警各長官即於前晚夜車赴杭送殮等情已誌昨報兹悉浙督病危時已派委來滬購辦棺木業向石皮弄劉公茂材店購就楠木棺柩一具價値銀七千三百五十兩（或云四千七百兩）於昨日（十四）上午七點四十五分時裝由火車運送赴杭盧護軍使派馬參謀借同上海縣知事沈寶昌淞滬警察廳廳長徐國樑滬寗杭甬兩路局長任小山及各團體機關人員由滬杭鐵路特備花車一輛附掛於昨日早快車前往杭州至下午十二時四十分到杭站並聞楊督軍於下午三時大殮楊督長子慶澂年二十二歲新任山東全省烟酒公賣局長尙未赴任次子慶昌年七歲現均在杭 
　　昨得可靠消息松滬盧護軍使升署浙督仍兼第十師師長中央昨以急電徵集同意其楊故督軍所遺之陸軍第四師師長一缺則由第七混成旅旅長陳樂山暫代至盧之後任或蘇常鎭守使朱琛甫或甯台鎭守使何豐林升任或由呉光新調補尙未有確定消息 
[西報對於加捐問題之紀載]  
　　字林報略云十三日工部局收捐事仍無起色一般華人皆拒絕不繳捐務故仍停頓華人方面堅持無代表不繳稅之要求工部局方面則無權應允此項要求按華人所要求者未嘗不可得同情之考慮但必出以正當方法而由正當當局爲之耳捐稅爲必要事不可不繳尙望華商勿堅持其不情之態度近數日來頗有活動以期造成有組織之反抗雖其領袖何人未易查知但個中主要團體似爲各街聯合會其領袖諸人擬向各舖募集經費以供鼓吹代表權之用因華人中有一部份顯主張將繳捐與代表判爲兩事也各街分認此項經費山東路每家收五角而浙江路則每家收二角殆浙江路貴旅性質較少故歟鼓吹者之眞實似非盡無可疑第下述一事則由於誤會近有一種傳單分散於外刋有佑尼干與林百克（譯音）兩律師啓事字樣據謂近因新捐事各街聯合會請余等向工部局交涉余等已函致工部局聲明此事並在報紙刋登廣吿在加捐問題未解决以前望各商舖仍照舊捐繳付如工部局用强迫手段致受損失可佈吿於衆當有以賠償之特此佈吿俾共周知云云其實佑林兩律師並未登此佈吿亦未擬稿或署名也其所以傳單中有佑尼干與林百克律師啓事字樣者殆以下述之故約十日前有四十華人左右倐往佑尼干律師處請見費信惇律師談論房捐問題歷時頗久費律師吿以唯一妥善方法乃在照繳捐欵一面籌議代表權問題其進行形式或以代表一人加入議董或組織委員會與工部局聯絡辦理費律師諄諄以勿拒絕繳捐爲囑此輩乃退以後未曾復來至於林百克律師則一二日前曾有自稱華商代表團者往見之叩其意見請爲代表林律師允之但聲明不得含有政治意味並囑其遵守法律乃華人竟造作傳單要知公共通吿措詞宜翔實而愼重也河南路等處代表往總商會討論房捐事後議定召集各街代表大會屆時將提出贊成照繳新捐之議案又聞華人擬請美人商會帮忙向工部局疏通援照法租界辦法選舉華人爲工部局議董云 
　　上海泰晤士報云上海工部局昨日舉行特别會議討論租界内中國店主拒絕繳付所增房捐事現信曾有重要之决議上海泰晤士報記者昨日謁見工部局總辦李台爾君談及加捐事據謂此事極關重要但有何發展尙難豫言記者問曰工部局其將設法强令店主繳付所增捐欵乎李答此事實無轉圜辦法日者工部局收捐者至商店收捐時或直截了當拒絕繳付或稱店主外出或曰吾人效隔鄰之所爲或曰吾人願繳百分之十二不願繳百分之十四店主之態度殊足令人煩惱李又接言曰君當憶店主曾上書聲明無力繳付所增之捐今乃已變其呼聲曰無代表權則不納捐代表問題實屬節外生枝與捐欵毫不相關蓋捐欵者凡屬中外人民享有在租界居住或貿易之特權者須一律繳納也無代表權則不納捐之呼聲在余觀之似屬借此以轉移人之視線耳中國店主之目的顯欲因違抗工部局當道而惹人注意代表問題此種局面實不可容忍記者問中國店主之抗捐誰實主之李稱各方面之勢力運用於租界之中確無可疑其中含人政治之勢力且有分子簡直可稱爲過激黨李又述及學生會及各街團體自本年六月罷巿以後進行一切甚爲忙碌工部局所遭無論何種之抵抗顯必有人從中指使至是李又言一九一王年現任交涉員楊君曾擬定合同志者以華珍組織顧問部商辦租界事務此議乃因推廣租界而提出後因他故乃遂擱起該問題實附屬於推廣租界之計畫今華人所欲者非顧問部而已且不問推廣租界與否竟欲直接參與租界行政矣 
　　大陸報云華人團體對於工部局增加房捐大都拒絕繳納已發生不良之狀態日後或將更甚本報對於華人團體與租界之關係向取友誼忠誠之態度故深信華人對於此案實出於誤會蓋不幸而現已發生與本題不涉之問題也華人大都要來工部局須加中國代表此項要求本屬正當且應在曩昔即行允許蓋租界行政所需費用泰半由華人納稅供給之則支用之狀况及結算之賬目華人自有權過問凡從前决定不以代表權予華人者識見之短無可諱言旣已鑄成大錯則宜從速校正華人更對於數月以前罷巿時工部局所取之態度嘖有怨言即本報亦曾屢次發言華人此項怨言之正當全無需贅述然上列二問題皆與房捐事件絕不相涉旣不相涉即當分别論之捐稅之徵納不能以謀不平者之滿意而置諸未定之數此其合於理法當爲華人所易覩苟華人以對於某種事件表示不平遂抗拒合法應納之捐稅則日人英人美人何曾不可如是於是巿政將不能支持矣服從法律中國古訓屢見不鮮吾曾無需爲華人再行申論增加房捐已爲納稅人所贊許别國人民之僑居上海者亦皆在繳納之列則華人安得獨異華人苟以增捐爲不正當則可在下屆納稅人議會中請求修正苟其自信爲在工部局中應有過問之名分則可向公衆及領事團提出要求然捐稅則仍當繳納者也苟或抗拒則徒召與各方面皆有害之結果而已 
　　大陸報又云工部局對於房租一事至爲注重昨日開會討論一切散會後無所發表惟知此事實無轉圜辦法所增之捐必須徵收交涉員楊小川君昨稱該問題目下甚形棘手惟彼望當可有滿意之解决彼正竭力調停此事又稱抗捐原因有二一爲殷實商家視增捐爲無足輕重之舉但以增捐决議時無華人參議故有異詞一爲小商家因貧而無力故抗議增捐彼嘗盡其力之所能勸勉研究此事之各團體當統籌全局審愼作决楊君又述及華人參與租界巿政一節謂以彼之誠意而論工部局苟有中國代表則華人與租界行政者之間所發生無論何種爭端皆可迎刃而解租界事務可因以大有進步益爲發逹且各方面之感情亦可因以融洽嗣後設有如目下之難題發生决不致令當局者爲難彼意當日通過增捐時設有一中國議董參議則今日必無反對之人矣 
　　中美新聞社譯密勒評論報略云上海中國商人及地主反對工部局加捐之舉僉以如欲加捐應許華人對於工部局亦有一種正式或非正式之發言權此項要求誠有充分之理由者也華人於獲得此租界行政機關之完全合法代議權之前固須經繁重之手續然工部局儘可予以一種非正式之代議權或先承諾不久即施行正式手續此次納稅人通過加收捐欵之理係工部局職員前赴歐參戰者今須增給薪俸百分之五十華人對於工部局此舉之法律性質並不反對乃反對其不合理因彼等對於此項行動之裁可毫不預聞也按此事簡直爲一種不出代議士而納租稅之問題從前美國人民之獨立其根本原因即在此目下工部局所欲施行之稅制即英國從前之舊法租戶須納稅而地主則豁免即如公共租界内之租地者假定每月租費爲一百二十兩從前工部局收捐四十三兩現須收六十四兩（此數或不準但大略近是）查英國地租制度現正在全部改變所有大地産均徵稅此乃世界之新趨勢而上海尙欲行舊制可謂後時吾人所欲言之要點即在令華人加捐而不使其在租界立法機關至少得一非正式之發言權是否合於正義就吾人觀之工部局令華人增出捐欵或至少出全部捐欵百分之八十即以此欵作爲一種獎品或如華人所謂之賞錢而以給予服務於戰事之工部局之英人職員此等職員爲爭自由而服戰務多所犧牲今給予酬金以表吾人之尊敬凡宅心公平之中外人士誰曰不宜惟彼收受此酬金者似應自已發心對於出此大部分欵項之人有所報答之耳 
[工部局徵收帳篷捐之产涉]  
　　公共租界工部局前日派收捐人協同北四川路捕房所派華捕向北四川路華界各店舖征收帳篷捐欵各商舖以店基坐落華界五區警署管轄此事關係國家主權一體拒絕旋由萬和醬園泰山堂藥舖等一百餘戶繕具公呈分赴交涉公署淞滬警廳請求向工部局交涉 
[呉偑孚忠吿馬良電]  
　　山東協會曁學生聯合會均接衡州呉師長電云山東協會學生聯合會同鑒函電均悉馬師長處已據師生之誼去電忠吿文曰濟南國防軍第二師馬師長鈞鑒都門一别六七稔矣自邸報傳來先生總領師干不禁舉手加額意謂國防師長三而先生居一一駐東省齊魯可無憂矣故學生爲山東問題迭電對外特揭先生頭銜於電首以爲先生交鄰有道愛國爲懷必表同意防患未然將來國史上豐功偉烈當可使稷門外豐碑纍纍并垂不朽乃近閱報紙所載謗讟繁興始以爲求全之毁衆口悠悠未足爲盛德累頃收到滬上各團體函電一先生逮捕商民大動分憤逕電元首宣布全國竟以待曹章陸者待先生是先生之辱學生之羞也夫東鄰强權國民恥之先生統率大軍坐鎭齊魯以民意爲依歸收回山東主權不惟於國防二字名稱其實即學生先人亦戴德於地下况現在齊魯人民乎乃先生不於國土負責而於國民負氣不以國軍對外而以國軍對内偵騎四出如臨大敵甚且未經法庭審訊任意判决死刑是國防軍非以防敵乃以防民也殊不知防民之口甚於防川川壅而潰其傷實多衆怒難犯專欲難成大獄之興定招大亂徵諸辛亥風潮不寒而憟勿謂東民懦於蜀民也在各界旣屬熱心愛國又非結黨作亂即或稍踰常軌其心可憫而其情亦可原先生亦何必發雷霆之威下動員之令與民意宣戰耶曩閱報載先生演說主張簽字割地聯日拒美尤爲詫異之至君子愛人以德當仁不讓於師學生對於先生實未敢阿私所好在先生對於某系又何必變本加厲學生素性戇直罔知忌諱謹代齊魯同鄉曁全國人民請呼於先生之前是愛鄉即所以愛國亦即所以愛先生也敬布腹心聊盡忠吿願先生改之等語專此覆聞呉偑孚元 
[陜省讓與棉權借債之反響]  
　　總商會電呈北京大總統國務院農商部等文云北京分呈大總統國務總理農商部鈞鑒報載陜督借債三百萬以該省棉花專權讓與日本十年爲期上海紗棉兩業惶駭萬狀業經先後電懇維持在案棉爲民生日用所需其利害關係不獨在陜省亦不僅地紗棉兩業借債予權如果屬實是直飲鴆止渴危在目前務乞電令陜督立即取銷以維實業即保國脈臨電惶恐伏候明示上海總商會叩元 
[呉稚暉演說注音字母紀]  
　　昨日下午新鐘五時全國報界聯合會請呉稚暉君演說到者工商學報各界約六十餘人先由朱錫麟君主席介紹呉君講演注音字母遂由呉君演說略謂『現在有一件事要求報界因爲關係極大我以爲是生死關係的問題鄭重說法便是神聖不可侵犯簡單說法又是不値一文錢何以呢向來是少數專制已是從歷史上過去了現在是多數專制譬如我們這般人在勞動的洋車夫們看了又不是以爲我們專制嗎因爲我們是專門想做紳士便是專制的表現肢體上的病是看得出的精神的是看不出的所以便要注意唐山開了義務學堂有一個學生說你們要講平民敎育爲什麽不給我們一個平民器具因爲你們用的文字完全是貴族的不是平民的譬如有一處水災大家拿飯拿粥去是不錯的假使有人說我們因爲他們病了拿人參去救他那麽這救濟災民能逹到目的麽所以無論有什麽露天講演是不中用的不如拿紙筆去代口舌呌他們拿眼去代耳有人說限制識字二千或是六百但是要東洋車夫去認這六百字便不容易因爲他工夫此我們的要寶貴所以我對於這注音字母想了許久以爲最是便法有三點鐘便能使學的人了解第一步便是讀音統一第二步便是注音字母當編造字母的人從四十年前到今天已有二百多家却被人反對没有好結果後來敎育部有讀音統一會那時又有許多舊先生爭執什麽中州韻北京音閙個不了因爲這個拼音是要一定不移北京音其實也可不必我以爲各處儘可拼各處的土音將在字的兩旁注了官音及土音那官音便慢慢的通行起來了現在字母是定了三十九個假使要併土音可以把字母多加幾個便夠了北方現在漸漸的通行起來了上海蘇州的字母也有人編好了最多五十個字母這字母的好處是無論什麽聲音都可以逹出的』呉君說至此即取出一人身發音器關圖並一紙製喉頭模型說明發音與喉舌齒唇之關係最後將三十九字母揭示於衆講演畢已七時半矣 
[學生聯合會總會消息]  
　　委員會紀事十四日上午十時該會委員會開會常萬元主席瞿世英紀事首由主席報吿開會次由顧文萃報吿昨日赴商務印書館接洽付印國貨日貨調查錄情形次由劉振羣報吿昨日（十三日）在商業公團開各界聯合會議情形次由主席報吿外界來函詢問本會對於實業促進會之意見議决應將本會始終未予贊同之意見明白登報以釋羣疑時已十一句鐘遂由主席宣吿散會 
　　致各省學生聯合會函學生聯合會公鑒逕啓者本會自設立以來以爲本會之組織純出愛國之至誠惟限於學生一部分主張固爲正當力量終形薄弱欲冀外交内政爲有實力之匡救務必結合工商各界組成有系統之團體在會同人詢謀僉同經本會評議會議决卽曾遣派代表分赴各省本此宗旨積極進行先從各省組織隨圖全國召集現在代表所到之處均已組織成立即代表尙未遍及之區亦均聞風興起可見此事實應時勢之要求爲人心所共同惟此會之組織以學商農工報各界團體爲單位絕對不能以個人資格加入并絕對不容挾有黨派或政客臭味之團體或個人攙預份子務宜純潔名稱尤貴統一故在各省各地即定名爲某省或某地各界聯合會將來由各處之各界聯合會選出代表組織總會即定名爲全國各界聯合會總會期在以眞正民意匡救一切外交内政爲宗旨凡我同志計均洞悉現在北京復發生類似此會名稱之團體并派代表分赴各省組織分會本會於此殊滋疑實查北京各界聯合會久已成立即無别有其他類團體組織之必要如果宗旨眞實相同儘可合而爲一無庸别生駢枝如果别挾意味亟宜設法防範以免淆惑觀聽除由本會切實調查外先此函吿各地同人注意并轉致各界一體注意爲要再各省各界聯合會如有尙未成立者并望速即聯絡各界將此會組織之宗旨及作用透澈說明從速組織本會亦正在計畫全國各界聯合會總會之召集事宜一俟籌備就緒即當訂期通電召集并請先將此意通知就地各團體爲要專此順候公綏中華民國學生聯合會總會啓 
[上海學生聯合會消息]  
　　交際部常會紀十四日上海學生聯合會交際部開常會蒞會者四十四人陳琮主席董克仁爲書記九時開會所議各案列后（一）由書記報吿上次通過議案（二）周明棟報吿調查科大槪情形及調查閘北某某肥皂廠詳細情形並該廠對待來賓情形并付討論對於辦法當由湯成辛主張先行調查清楚再議（三）陳詠聲報吿商人常以日貨混充國貨或歐美貨請注意調查（四）鄭希莊報吿轉口貨詳情謂現在巿上發生日貨均先運至香港改換商標冒充歐美國貨議决警吿港地商會請查禁否則報吿各内地對於港貨一體截留加以詳細考察然後放行（五）周明棟報吿有人來會報吿外間傳言本會已應允報關行准其將已進日貨運出情形本會從無前項情形當登報聲明十一時散會 
　　學術演講會預紀上海學生聯合會學術演講會定於十六號（星期六）上午新鐘十時在貝勒路事務所開第九次會請星期評論社主撰戴季陶君演講「從經濟上觀察中國的亂原」有志研究中國現在經濟現象者屆時其往聽之 
[震旦出校學生歡送會紀事]  
　　震旦大學院出校學生分會前議次三項辦法第一項爲出洋留學已屢誌各報兹該分會因第一批出洋學生宋國樞（外交）趙慰先（陸軍）高眞常（法律）段家銅（工科）潘鍠（文科）邱鎔材（工科）六君赴法許滕八（化學工科）赴美均於日内動身又正會長曹德三回籍省親於八月十日正午十二時由副會長瞿宣治召集留滬全體會員假靑年會會食堂開歡送會高懸國旗及該分會會旗各會員偑新製紀念銀章依序列坐由副會長瞿宣治主席坐定首攝一影然後進餐餐畢瞿宣治起立演說大旨謂今日聚餐有三宗旨（一）歡送正會長曹德三君（二）歡送赴法美諸君（三）歡迎宋國樞君（一）歡送德三君之理由以其對於本會事之勞績不容不表示感謝震旦大學院從前守閉關主義故於社會無聲譽自曹君任同學會會長與各大學携手於國家社會事業不落後塵母校始與各大學齊名此曹君在出校前對於本會之功也此次出校之果决秩序之完美支持至今且有出洋留學之壯舉非曹君之敏腕毅力曷克臻此此曹君在出校後對於本會之功也今曹君回籍省親同人表示敬愛請舉杯共祝風帆無恙行人安穏并望早日言旋重爲吾輩倡率（二）歡送赴法美諸君之理由以諸君畢生學業事功發韌於今日不得不表示賀祝尤有二特色爲本分會所獨有一則許縢八君以法文學生而留學美國許君兼擅英法文將來溝通兩大共和國文化輸之於我國新進之共和國所造豈淺二則趙慰先君以文學生而學陸軍中國從前學陸軍者在德日二國受軍閥主義之流毒致有今日軍界之現象趙君獨具隻眼赴法學陸軍將來傳播眞民治國之軍制學以代專制國之軍閥主義是同人所切望於趙君者至諸君今日先同人而赴法雖前後相距無幾而於彼邦人情風俗自先同人而得之將來還望諸君爲我輩後去者引導請舉杯共祝諸君乘風萬里海波不揚並預賀異日蔚爲國幹以光吾黨（三）歡迎宋國樞君之理由以其出校時與同人暌違而今日復得聚首一堂不得不表示歡悅出梭之初宋君雖未能與同人聯袂然觀其卒能毅然犧牲目前之博士學位而遠適萬里足徵其心正與同人脗合宋君爲母校中班級最高之人學識在吾輩上今又先吾輩而赴法將來求敎之處正多此同人對於宋君先歡迎其來會而後復送其赴法也云云正會長曹德三起立答謝略謂今日與會仍以主人資格辦作來賓瞿君過加崇獎萬不敢承至今日歡送出洋諸君之用意瞿君言之已詳不必贅述云云旋宋國樞君相繼演說略謂當日諸君出校本欲追隨無如適因病請假其後見諸君組織完備人才濟濟無取橒櫟故始終未遑加入今日幸與盛會若如瞿君所云歡迎則何敢當至同行諸人赴法後苟可爲後去诸君之臂助敢不盡力此則可代表同行諸人致詞於諸君之前者云云時已下午三時主席宣吿散會復全體列隊至蜀商公所再攝一影乃各散歸 
[滬江大學同門會紀事]  
　　八月十三日晚七時許滬江大學同門會集特會於一品香先由會長于壽椿報吿開會宗旨其要點有二（一）歡迎一九一九級同學入同門會（二）歡送繆秋生嚴恩椿朱博泉三君赴美留學（繆秋生擬入芝加哥大學敎育科嚴恩椿擬入華盛頓大學社會學科朱博泉擬入紐約大學銀行科）繼由肅元恩代表一九一九級同學略述該級之小史及母校最近之經過朱博泉演說赴美之感想略謂吾儕對於同門會宜各盡天職無論赴美蒞華均當效忠於「校色」以來所以光大之云云繆秋生繼起列述母校之進步如校舍之擴充課程之改良敎員之增加等演說畢于會長略述上海基督敎大學聯合同門會之組織林兆棠報吿寗波支會之情形末復選舉上海支會職員兹將其姓名列下會正鄭章成（鄭君於下月由美國耶路大學返滬）副會長于壽椿書記唐寗康司庫應元道選舉旣畢乃各握别而散時已十一時矣 
[靑年會拒却日捐欵]  
　　中美新聞社云據傳說日本澀澤榮一男爵近欲以日金十五萬元捐助上海華人靑年會該會郤而未受云 
[中華五四製傘公司之繼起]  
　　自五四風潮之後提倡國貨之聲洋洋盈耳日用必需之品如牙粉肥皂織襪製傘等事已先後發起此吾國工藝界之好消息也兹聞葉山濤高慶堂蔣賦蓀顔冠三呉瑞瀾張菊畦陳志瀾闕十原楊偉如孫潔人等繼起組織中華五四製傘公司集股五萬元並得王一亭朱志堯朱子謙王敬五朱藴人朱莪生王稚生沈竹君高書城彭竹筠張有鵬孫警庸諸君贊助認股極爲踴躍至製傘應用機器已由闕君獨出心裁繒成圖樣數種頗爲精巧適用並聞該公司已製成之布面傘全仿西式就表面觀之竟與舶來品無異云 
[國産毛綸行銷南洋]  
　　月來南洋英屬苛屬各大埠華僑歸國採辦國貨者絡繹不絕昨有巴逹維亞同興公司代表陳君由華盛貿易公司謝復初偕同參觀本埠華人經營各廠至日暉橋中國第一毛絨廠詳細觀覽後贊美非常深以國内有如此大規模之工廠爲奇據爪哇羣島之南隅有一島嶼一至天冷亦下大雪對於毛綸甚爲合用當卽定購多件吾人觀測南洋服裝之用品每以爲寒帶之物决不合銷殊未一究地勢之緯度於此可見槪係片面觀察之議也 
[米業再請取銷延車費新章]  
　　總商會致北京交通部電云北京交通部鈞鑒據米業公所志成公所函稱昨奉總商會轉行鈞部佳電内開以延車費係國有各路通行新章商家延不卸貨實屬不合所請取銷新章應毌庸議等因商家復有下情不能不縷爲陳訴者查滬甯路承接汴洛膠濟徐開台棗津浦各路及各河運之米源上海實爲各路之中樞又爲客貨薈萃之終點貨運到站係出口及轉口之分銷或因外洋船少或因輪船噸位不敷加以華洋各棧貨滿勢不能不存儲車站以待轉運此車站實係鐵路之要需斷不可少而上海更有特别情形與各路逈别因地制宜必以多建貨棧爲根本之籌畫詎麥根路旣無棧可堆尤不能與各路定章同日而語今鈞電謂商家屯貨車上待價而沽一節實與商家之理想與滬站特别情形大相逕庭查留車不卸之貨其遠因在堆棧擁塞近因在路局小工缺乏以此兩因商等實多受困苦蓋以貨停車上不能扦樣出售致使貨失善價無從而沽本此原因則商家不願屯貨車上之心理顯而易見 
 
 

Page 11

 
 
鈞部堂廉高遠或未察及商情今奉嚴電切責此商等不得不據實以陳也抑更有比較者查輪船公司輪運到貨向有四十五天之棧期實係體恤商情乃自滬甯鐵路建設经來曾奉路局當道力勸改爲車運以爲便利之可圖商等歷年迭求添車建棧有案可稽今路政發逹反受縛束讀鈞電謂已飭籌建棧而路局對於建棧緩之在後對於加費急不能待以輪運與車運比較則洋公司有恤商之盛情而本國當局反不能示以優待是大失商等所望殊非鈞部維持路政保護商務之本旨也今仍乞鈞部取銷新章迅飭路局速建車棧以期根本解决而維商葉等情合再電陳伏乞迅予取銷新章以安商業而維路政上海總商會叩元 
[雜糧業反對延車費之會議]  
　　本埠雜糧業華商雜糧公會漢帮志成堂豆業萃秀堂米業仁穀堂潮帮履門帮等各商號亦因路局徵加延車費事於昨日在邑廟萃秀堂開特别大會華商雜糧公會代表葉惠鈞豆米業代表張樂君漢帮代表兪斯圭曁全體到會者約一百五六十人二時開會後多數均主張反對惟公所已與車務總管韋慈君磋議取消新章據韋慈君答復謂路局本則祇負月台交貨之義路存放棧房已屬格外優待故現在新章係奉部令難以更改今因貨物充塞棧房不能容放如或棧房有空尙可通融云云故各會員有主張詰問路局應添建棧房房屋以備存放者有主張另籌棧房存放俾到貨後不致急何能擇隨到隨賣致受虧損者至六時尙未議妥而散 
[米船戶對公所新章之抗議]  
　　本埠南帮公所爲蘇同靑角松黎浙江嘉興等處客路所來米船被船戶攙水作弊由各米客開會議訂辦法寛讓升合並加水脚每石洋二分以資貼償等情已誌昨報事後蘇州同里靑浦角里松江等帮船戶業經承允而浙江嘉屬各船戶呂阿元張玉林華四生呂阿生等於昨日邀集各船籌議旋經公决該公所訂此新章减升加費尙屬公允惟嗣後查有濕水船戶應送官應懲辦船隻充公倘或内路行家原來米貨或有潮濕則船戶不能代人受過應請各該經銷客人另訂妥善章程詳細解釋至於加水脚費浙江地處遙遠每石須加四分方可應允故已將理由向各該經銷客人提出抗議矣 
[擴充浦東巿政之規畫]  
　　浦東爛泥渡第九區救火會邵爾廉蔡熾文陳泉聲等與當地士紳沈杏苑籌議提倡擴充爛泥渡陸家嘴一帶巿政俾交通衛生諸要端日臻完美其規畫辦法擬將爛泥渡污穢不堪之護塘浜安置大瓦筒改築石路自陸家渡起點迤北至老浴堂橋花園石橋一帶及爛泥渡老街向北逹墳山碼頭出浦及老浴堂橋向東北跨洋涇浜經土地堂西偏由永興地出浦折而南則由陸家渡之高港浜逹楊家渡鎭成一南北大街所有牆外餘地及舊有之路均可建築巿房而陸家渡鎭則將原有官道北遷至森昌公司九埭頭後在冶坊前將淤河塡平沿水廠門前向東另築新鎭巿面並將呉家浜（約十丈）亦改築大道東接洋涇大道如是則陸家渡爲爛泥渡之南盡頭猶北盡頭之陸家嘴也原有陸家渡路至沈家衖一段將路基挖於高巷浜使道路加闊則沿浜廠棧益將發逹而陸家渡鎭亦因河流交通之便利其繁盛可立待以上所舉籌欵方法則以塡平之浜基變賣假定以每分三百元計値數萬之資可以立集現正舉起草員繒圖說帖即將定期開會討論以資進行 
[浦東電氣公司呈報開工]  
　　浦東電氣公司自經交通部核准立案後卽行着手招股從事組織已在浦東張家浜口購地數畝預備建築廠屋所有各項工程辦法已繕具說明書呈請江蘇省長轉咨交通部查核兹錄其呈文如左呈爲遂限開工謹繕具履歷及說明書請賜備案並轉咨交通部查核事竊世亨等於本年二月二十五日接奉上海縣知事公署訓令内開爲令遵事案奉江蘇省長公署第五九七號訓令開案准交通部咨准咨開據前江蘇省立南京電燈廠廠長童世亨呈稱擬招集股本創設浦東電氣公司經營電燈電力事業遵照電氣事業取締條件開具企業意見書工程計畫書工費槪算書先行呈請鈞署准予興辦並希轉請交通部核准立案俾得着手開辦規畫進行按照公司條例再行呈請註册等情并附具企業意見各書曁公司章程到署除批示外相應咨請貴部核辦等因並附抄件及圖到部查該商所報各項書類核與現行條例尙無不合應卽准予立案指定在六個月以内開工惟該公司主任技術員履歷以及各項工程辦法機械器具程式購買場所預估竣工期間等類應先繕具說明書詳呈本部查核除咨行農商部查照外相應咨請貴省長轉飭該商遵照辦理可也等因准此合行令仰該知事轉飭遵照並錄報該管道尹查攷此令等因奉此合行令仰該發起人即便遵照辦理勿延此令等因奉此世亨等遵即邀集各發起人商訂簡章分任招股業於本年五月十八日開創立大會選舉董事監察人按照公司條例呈報上海縣知事公署在案現經董事會公推世亨擔任總經理職務兼充主任技術員以專責成現已着手開工預估竣工期約在明年三四月間理應遵照電氣事業取締條例第九條及第二十一條之規定開具履歷及說明書呈請鈞署轉咨交通部查核除另文呈由上海縣知事公署轉請鈞署咨陳農商部註册給照外謹呈江蘇省長齊 
[輪船因風警停班]  
　　前日起浦江中風浪甚大由海關河泊司知照船家防範並在陸家嘴旗臺縣掛黑球吿警故前晚行駛寗波之新北京輪船停班不開昨日風浪仍未見減 
　　文匯報云昨日上午十一時三十分曾鳴砲報吿颶風將抵但至今日午後四時並無動靜浦江潮漲雖高并未淹及租界街道颶風警號現作浦江各小船皆作必要之準備今日僅有二船入口 
[航務消息彙記]  
　　大陸報云花旗輪船公司之哥倫比亞號定於星期六日午後開往日本各口岸與火奴魯舊金山將載滬貨六百噸其中有絲若干包共値銀一百十二萬五千餘兩該船於昨日正午駛離香港星期六日晨間可以抵滬中國學生百人將附該船赴美 
　　中國郵船公司之南京號八月六日由舊金山起椗載運滬之貨一千四百噸八月三十日可以抵滬 
　　字林報云昌興輪船公司駐滬經理接總公司來電謂該公司之孟梯格爾號不由英政府用以載運現駐海參崴之兵該船定十六日由香港起椗開往温哥武大約將於二十三日過滬並悉日本皇后號亦不由英政府徵用稍遲當有消息徵實之 
[停止拍賣德艦之通電]  
　　松滬盧護軍使近接中央政府通電略謂我國對德宣戰後所捕獲之德艦各省多有自由拍賣之舉惟查該項捕獲品實爲參戰之成績且我國待需之處正多除通電各省停止拍賣外電希一體遵照 
[香業工人之罷工風潮]  
　　本埠香業工人每日作工十四小時且因香料需日光曝曬故工作時間均在夜間兩點鐘起至天明五點鐘始得休憇片刻日間亦須工作而所得工資每工只三百文現値百物昂貴生計日益艱究爰於前日邀集同行工人四百餘人工中華茶樓商議議决全體同盟罷工要求增加工資六十文並請作廠減少工作時間各作廠和亦集會商議多數贊成酌加工價以體恤工人勞苦俾各工人照常工作免致營業損失嗣因惟善齋及信記經理華月卿鋆記經理孫兆勳等不允并通知各作場主人停止工人伙食工人方面仍堅持罷工現已罷工五日兩方均不退讓不知如何結果 
[剌丁案關係人展期再訊]  
　　本埠江淮公所職員王保襄（即王保相）被海洲白鎭守使捕獲之盗犯胡學銘供詞牽涉謂王與某某等曾於夏曆本年正月間在滬賄囑伊在上海公共租界山海關路暗殺前清晉撫丁實銓惟胡已在獄瘦斃當經該使行文滬上中西官廳查明澈究嗣經派駐老閘捕房專查特别事件之中西探目見日報揭載其事因將王保相拘解公共公廨禀奉中西官諭王押候相明解訊各情已誌前報昨晨由捕將王解廨請究即據捕房刑事科代表高易帮辦律師上堂譯訴被吿係暗殺丁實銓之主使人現在捕房查有各種證據惟案情較重尙須詳細研究請爲展期一月開審云云而被吿王保相亦延律師到堂辯稱被吿前因江淮公所之事兩次與人涉訟現被疑爲丁案内之關係人恐亦前事爲人攻擊所致捕房請爲展期敝律師亦表同情惟請堂上應准被吿交保出外候訊等語李襄讞核供商之美思副領事以案關主使殺人未便交保判王保相仍帶回捕房候研究證據展期一個月解訊 
[關於疫症之消息]  
　　本埠海軍總司令近接海軍部訓令略謂本年入夏以來時疫流行傳染甚速所有本軍士兵如有占染時疫者務速送入醫院隔離醫治俾已患者早可就痊未患者不致傳染以防危險而重軍務所有本軍各埠所設之海軍醫院養病院養病所均須切實整頓並將各院所辦醫務情形及治療經過狀况詳細造表報部核辦等情藍總司令奉令後查得呉淞海軍醫院院長許世茅醫學經騐頗深是以特委爲全軍醫務整理員藉資臂助 
　　滬海道尹公署近接齊省長電略謂上年寗滬發生疫症曾經内務部派員南下調查並設立防疫局以資預防現内務部迭據電吿滬地又發生疫症等情擬卽派員南下調查並電飭屬將傳疫症情形隨時報部以憑核辦等因合行電仰該道尹遵照辦理詳晰具報云　 
　　江陰近亦盛行時疫城中患疫斃命者日有所聞各鄉如月城橋夏城長涇等鄉疫氛尤剷死亡相繼甚至一家五口連斃四命鄉愚不明衛生原理除日營打醮出會之無謂迷信外絕不謀正當救濟城巿雖較開通而劣紳善棍仍不乏假借出會祈神以惑騙無知者巿政反無人顧間近有北城内鄭逹良蔣士華等組織衛生隊從事整頓社會衛生輔助警察辦理街巿清潔頗著成效現復發起陳請該邑警佐高夢球指定一定地點爲小菜場嗣後沿街販賣槪從嚴取締 
[長興縣人之吿災函]  
　　仁濟善堂接浙江長興縣公民鍾蓀欽翔峯丁紹鄉陳小園等報吿災情並救濟辦法函云長興地勢西南環山東北濱湖本年被災奇重爲從來所未有較之清光緒十五年大災實有過焉始因亢晴日久土質繩坼迨至五月十一日起大雨連朝加之山洪暴發水勢建瓴而下西南各　均當其衝首先冲决　堤者十餘處因坦缺而漫溢者數十處猝不能防淹斃牲畜人口冲倒廬墓不少其時東北雖較低因洪水爲西南各倒　所吸收故反可经盡力戽救奈自十一日以後霪雨彌月同時山洪發洩數十次以致積水平堤城鄉平地淺則没踝深則没頂無處無水消退亦異常遲慢東北兩鄉農民不分晝夜車救已屬力盡精疲不料連綿至六月十一十二十三等日傾盆大雨歷三晝夜山水滙注宣洩無從猝漲數尺之多東北全境竟成澤國廬舍冲疫牲畜漂流損失不可以數計氣候蒸熱水没秧苗霉爛無遣桑樹亦多因久浸致斃不獨本年秋收無望且影響及於來春蠶桑實多現在狀態西南稍高之處土客棲息堤埂露宿風餐覔食無所東北民居均於屋内高架門板等類方便行走炊灶牀鋪皆没水中當時父老婦孺之號哭聲震遠近慘不忍聞况長興地接三省人雜五方楚豫温台之客民從事農業者較土民爲多若輩野性難馴看此流離载道之慘恐釀挺面走險之患生計所迫理或當然若不設法救濟即幸免漂没於當時亦將餓殍於後日今幸地方長官關心民瘼邀集自治職員及農會先儘地方公欵提銀元二萬元爲目前救急之圖不特杯水車薪難乎爲濟且有一部人雜以權利思想爭持未决其他救濟之方置之腦後災民何辜遭此窮厄蓀等灼見眞知能無慘悼共商救濟之策籌辦冬振製給棉衣爲今冬切要之舉萬不可省者也來年春振雖可從長察酌辦理然亦不能倖免災民衣食有資庶幾公安可保誠非長興一縣之幸實亦全局之幸也惟是蓀等經濟艱難空言無補旣不堪坐視顚沛亦惟有出爲災民代呼將伯欣悉諸大善士素抱救災恤鄰之宏願現値着手籌備之時機務求一視同仁無分畛域賜將長興災狀摘刊報端竭力拯救如因尊處辦理長興放振調查關係就地有須供驅策者當竭棉薄以答高厚此後長興災民有生之日不啻出自諸大善士之所賜功偉德隆不待贅頌謹述災狀並救濟必要情形迫切陳詞統祈矜鑒 
[商務書館酌加工人薪資]  
　　商務印書館印刷所長鮑咸昌平日對待廠中工人寛厚故各工人亦能勤於所業听夕不懈有休戚相關之誼近以上海物價較前昂貴諸工人原有薪資或不敷用因公同商議定於八月爲始將工人薪資酌量加增藉紓其内頋之憂聞薪資在二十元以下者每月各加二成四十元以下者各加成半七十元以下者各加一成包工者亦照從前加一成其餘女工及學徒亦各有加增計統年開支約須加五萬餘元云 
[民生女學注意西洋畫]  
　　法租界霞飛路貝勒路民生女學今年暑假後對於各科復加改革並於原有毛筆水彩等畫以外加授西洋畫專聘圖畫美術學校賀銳擔任准明日（十六）開學各級尙有餘額有志向學者可速往報名也 
[今晚穆抒齋演講救火要旨]  
　　上海救火聯合會定於夏曆本月二十晚七時半開常會並由副會長穆抒齋講演救火要旨昨已通吿各區火會主任及領袖轉知各會員到會聽講矣 
[幻燈演講隊請警照料]  
　　浦東靑年團幻燈演講隊前晚赴浦東陸家嘴行餘學社演講聽者數千人擁擠不堪深恐肇禍故即輟演定於昨晚假德商網球塲舊址重行開演特致函三區警署請派警照料原函錄下永奎區長台鑒敬啓者敝團近因浦東疫竊盛行組織演講隊往浦東各處演講公衆衛生用幻燈爲助使聽者易於明瞭期挽狂瀾補益將來昨晚至治下陸家嘴演講時聽者羣集擁擠異常且有無知愚民怪聲相擾當時演講人員恐生意外之事擾及地方治安立即停演而歸就地明理商民堅留勿舍並爲擇定前德商網球場爲會場留各人今晚仍往演講敝團同人義務所在焉敢推辭且該地爲疫地發生之源更须竭力進行冀免患於將來惟聽者人衆恐生妨礙秩序用特專函上瀆乞於今日下午六時派警數名前往演講地點維持秩序爲幸專此謹肅並請鈞綏并冀亮察不宣 
[農商部催塡經濟調查表]  
　　上海總商會昨接北京農商部第八二五號訓令文云查本部前訂經濟調查細目及各項調查表式業經分行内外有機關曁各商會遵照辦理並限期催報到部者爲數頗多惟各商會送到表册仍屬寥寥除保定長春南昌營口京師安東景德鎭等商會調查業經陸績送部尙須就掛漏之處分别補報外其他各商會自奉文以後稽諸初發細目爲時將逾兩年竟未有一次報吿來部殊不足以重要政而促進行合再令催仰該商會即便遵照先後令文事理從速詳細調查依式具報其造報未全者並仰迅即賡績補送勿再延宕轉致廢弛　務是爲至要切切此令 
[北新涇賽會肇事]  
　　本邑西北鄉北新涇三十保八圖陳家弄地方向有吾東殿一所内供祠山大帝偶像近由該處地保陳某發起集衆出賽游行各鄉經過三十保七圖胡家苍不知如何與該處鄉婦姚王氏忽起衝突該氏出言为遜當由陳某喝衆攢毆致將該氏毆傷倒地陳等遂擁偶像他去該氏受傷後心不甘服於昨晨倩人舁至地方檢察廳具禀請求騐傷提究梅檢察長據禀之下諗飭靜候騐明再行核辦 
[汽車碾斃男孩撫卹了案]  
　　提籃橋晋陽里居人陳鳳山家之十四歲男孩陳書雄（即世榮）於前日下午乘坐電車至楊樹浦路太和里口不俟車停遽行躍下適六百九十三號執照汽車夫杜小金從後駕車駛過將孩撞倒碾傷要害由捕車送同仁醫院醫治無效旋即因傷身死該捕據情回禀捕頭飭探將尸舁入斐倫路騐尸所昨晨傳同尸父陳鳳山汽車夫杜小金報請公廨李襄讞與美領思君於下午三時蒞所騐得死者委係碾傷要害殞命遂塡明尸格升座公位飭將被吿杜小金等帶案訊供之下以太和里口並非電車站頭死者遽行跳下致遭此禍因判杜撫卹尸屬洋一百元着尸父陳鳳山具結領尸棺殮 
[電車搭客行兇之押儆]  
　　法商某號電車賣票人昨投法公堂控稱前晚有王子華沈祥慶及一鄉人等數人由小東門搭車該鄉人欲至新橋街給民人銅元三枚民人以時已晚電車祇至老北門爲限故退還銅元一枚詎王沈兩人亦索找還伊等銅元一枚民人答稱祇收兩等銅元二枚豈能退還王等侍蠻不服後有一百二十三號一百九十三號兩華捕問悉到來解勸王等竟唆使數十人將該兩捕兇毆嗣由中西各捕到來若嚴始行逃逸祇將王沈兩人拘履請求訊究綴據兩華捕上堂禀明前情並稱巡捕等均被若嚴毆傷請爲騐究詰之王子華沈祥慶兩人同供民人等是晚欲乘車至新橋街故給銅元三枚後如該車祇至老北門故向賣票人索還銅元一枚該賣票人出言不遜實係乘客不服起釁並非民人等唆使行兇求察中西官以王沈兩人不應聚衆行兇判各押二禮拜以儆 
[婦人自縊斃命案近聞]  
　　住居閘北之阜寗人易龍標妻張氏前因被夫虐待由伊母張孫氏領出另行擇配爲易龍標尋獲扭控地方廳經檢察官預審一過判張孫氏收押易張氏交其夫領回管束不料該氏當晚自縊身死即經地檢廳派員騐明棺殮並將易龍標拘案收押候究各情迭紀前報兹悉此案屢經檢察官提案研詰易不認行兇逼斃質之張孫氏則稱我女因遭我婿易龍標淩虐以致暫行領回並無别情等語間官騐著分别收押昨午又經問官飭提張孫氏到案略訊一過諭令暫行交保不准遠離聽候訂期傳到各證人質訊核辦 
[請減張文正刊期之拒却]  
　　高昌廟同春泰洋布店學徒張文正前於本埠商學各界罷業時繕寫吿白爲該處京畿憲兵營查見將該學徒獲解軍署訊辦處以四等有期徒刑發監執行在案日前由上海縣商會具呈軍署要求將張文正減等懲誡昨經盧護軍使批示云呈悉查張文正前在廣東街戒嚴區域之内粘貼吿白煽惑軍警案情極關重大當經飭課訊明按照曹通刑律判處徒刑二年又十個月已屬從輕所請減等懲誡之處碍難照准仰即知照 
[分發傳單之科罰]  
　　浦東人蔡銓生前日手持印刷品在北河南路分發被該管捕房捕頭搿麥利搿查見察其傳單言詞有反對工部局此次加捐之意將蔡連同傳單一併拘入捕房昨解公共公堂先由捕房代表律師上堂陳述良久次由該捕頭禀明查見被吿分發傳單將其拘究各節並將傳單呈請李襄讞與美思副領事察閱之下旋訊據蔡供稱向在閘北做馬路小工此項傳單係在某處中國花園内一不相識之人與我囑爲代發曾給我小洋三角祇因不識字故亦不知傳單上所言何事等語堂上核供以姑念無知愚民從寛判令罰洋五元無洋改押三天示儆傳單銷燬 
[祖塋准予發還]  
　　龍華軍署之馬棚現設於邑人曹姓墳墓基址故業主曹驤日前具禀軍署請將馬棚遷移發還祖塋昨經盧護軍使批示云呈悉現經籌備另遷應俟擇定建設馬棚之地即將該地發還仰即知照 
[破壞烟禁案四則]  
　　潮州人林左得在楊樹浦路一千零零六號門牌屋内私設鴉片烟燈容留顧阿大劉小寶開燈吃食過癮被五百五十號七百七十八號兩華捕查見歸禀該管捕房捕頭强生率同一百八十二號西探前往將林等主客三人連同抄出之烟膏烟具一併拘入捕房押至昨晨解請公共公堂訊究先由該捕等上堂禀明查獲情形將烟膏烟具呈察次據林所延律師代爲辯稱該屋係尤阿桂所賃開設燕子窼近尢因事返潮雇被吿代將剩存鴉片售罄月給工資洋六元實非被吿違禁等語詰據顧劉二人供認在林處吃烟不諱李襄讞核供商之美思副領事以林破壞烟禁判押西牢兩月顧阿大劉小寶着各罰洋五元無洋各改押三天示儆烟膏烟具焚燬 
　　廣東人王玉和近在虹口華記路六右零六號屋内私設燈吃洋烟容留同鄉人張德管四董大史元奚國秉五人開燈吃食過癮被人在公共總巡捕房吿發由捕頭禀請公共公廨簽發拘票派探范德孚與西探副目朋山協往將王等按名拘入滙山捕房收押昨解公共公堂請究即據該中西包探上堂禀明拘獲各被吿並在王之屋内抄出烟具賬簿烟膏兩大盒呈察王延律師到堂譯稱被吿已自知咎但請從寛發落等語其餘五人供詞支吾中西官以王玉和不應破壞禁令判押西牢二月餘人各罰洋五元無洋各改押三天以儆烟膏烟具焚燬 
　　潮州人林福根陳竹生均在華記路來安里六百八十三號門牌屋内私設烟榻昨晨亦經華探范德孚西探副目朋山奉粟往將林陳兩人拘獲連同烟膏烟具解請公共公廨中西官訊實判林押西牢兩月陳旣據證明係前往吃食着罰洋五元充公烟膏烟具焚燬 
　　湖北人陳漢記潮州人翁阿南糾同胡如山婦人張奚氏均因分别在虹口賣街脫路一百六十九號百老滙路三百二十號楊樹浦路二千一百零六號等門牌屋内私設烟具容留梁洪喜王二先王阿二楊桂生孫如棠錢紀生錢小仁孫梅生史新芝高嘉生張明洲吃食鴉片烟過癮被匯山捕房捕頭强生訪悉率同中西探捕往將男婦主客十五名連同烟膏烟具於昨一併獲解公共公堂請究經中西官逐一研訊屬實判陳漢記翁阿南押西牢兩月胡如山押一月張奚氏押女所兩月張明洲罰洋十元其餘十名各罰洋五元無洋各改押三天烟具烟膏焚燬 
來電 
[克勞氏演講美國廣吿公司稿（續）]  
　　（在中國廣吿公會開演） 
　　鄙人述及此節另有一趣事可吿諸君此乃一段故事按羅惠雖倡行躉買進零賣出之計畫有時亦不能將各地位悉售出時常有空缺但空缺地位之費已先墊出故不得不設法塡補之羅氏向製專利藥品者招徠生意勸用空缺地位價目可磋商惜終不能成議遂决計自行製藥經長久之思量始製出一種平肝丸小包出售價格低廉羅氏友人主張名此丸爲羅惠平肝丸但彼自思廣吿業宜嚴重不可用其名爲後人法但終不得一正當之名羅氏最後騐查藥方知有六味配成六味藥之第一字母爲REPANS因名之日李本氏Repansa於是每有空缺地位輙將此平肝丸廣吿塡補極力鼓吹藥名大振暢銷美國会境由此可見羅氏之前實無人知廣吿經吾之能力實與營業之發逹有最密切之關係故廣吿發逹營業亦必發逹羅氏首先提倡躉買零賣之法繼又發明利用地位如李本氏丸之成功實爲明證從此關於眞賣交易凡吿白事宜羅氏實處於顧問之地位當時無人深知廣吿之奥妙勢必就正於羅氏今日通行之名詞如經售人勢力與買主要求等人都不知獨廣吿經理與各種商人招徠廣吿時能得悉商業之内情也自羅氏後又二十五年至今日躉買零賣之法已不行廣吿已成一專業報紙價目亦漸一律即紙張分格與尺寸均一律故今日之美國廣吿公司並無價格之競爭亦無一種特别價格時至今日美國廣吿公司已非昔日之掮客公司向主顧攬廣吿者亦不僅一總寫字藎公司中所用人員多專才不僅出售地位實可爲登吿白者服役公司之辦事並不一定有廣吿即照登有時可拒絕之或因其在營業上不能生利或因其已有别家經理免起競爭吾人當知今日之美國廣吿公司内容極完備一公司中常有一美術部一年需費十萬元其他著作家專門家之薪水或過於此數各種吿白必先經子細研究對於登廣吿人與發行人雙方必皆顧全發行人公會爲保全廣吿公司信用起見對於失信用或貶價之經理人總不加承認至於正當之廣吿公司折扣皆一例對於每日大報百分中抽十五對於週刊則抽二十折扣雖不能各公司全體無異但慣例經理對於登吿白人終有百分之十五之回扣與佣金至於畫繒擬稿及一切經手事均不另取費有時或另向前途要求另外百分之十五用費亦未可知雖然如此登吿白者出費並不遇重因直接向報紙登吿白亦必出如許費今美國之廣吿十分之九由經理人主管實因其能爲登吿白者盡力即使各發行人總會不給予經理人利益經理人仍有主顧願出重費使用之因一廣吿中必有經騐豐富之專家可擔任一切主顧與公司接近亦可得許多專家之經騐試觀一公司中專門人才關於一項事件或一種人均有特别學問各各不同然使一登吿白者全用此項專家費用太大如何能爲不特此也廣吿公司可任顧問之職對於商務情形作局外人之觀察以吿其主顧諺有之醫生有病不能自己開方律師不能爲自己辨護製造人自己不能有正當之廣吿觀念其中關節頗多勢必利用局外人登吿白者之心理偏重於其同業嚴防競爭一味思想如何售出其貨若廣吿經理人立於買主地位思想如何購買其貨故經理人之意見必較有價値也此外一廣吿公司可集得多種商業上之統計分别巿面形狀决定何處銷路最大時常費去調查費數千元始著手擬稿發吿白有時或勸阻人之發吿白蓋料及其不能得利此項預料全愚經騐閱歷得來廣吿公司與登吿白者立於同等地位登吿白者失敗公司必受影響因此公司對於廣吿之計畫必思量十分穏當始肯放手做去且大公司所用人才開支浩大萬不能接小生意如一廣吿每年不及二萬元者將遭損失但或以將來利益極大者願暫時賠本而經營之數年之後仍可獲利或日廣吿社旣爲商人如此服役則商人可不必用一吿白主任或另設一吿白部此說不爲無理但廣吿社却能扶助一吿白部而廣吿社與主任之關係全屬個人問題有時主任擬稿由社員繒畫或安置相當有時廣吿社擔當全部計畫廣吿主任祇監察一切可也在初主任與社員不免有所妬忌似不能相容者及後意氣全消彼此能協助矣鄙人演講本題已畢兹略述數語關於中國之廣吿公司新式之廣吿業在今日之中國正開始發展大半吿白由掮客經手若輩買進地位極廉售出時價愈高愈佳又時將定價硬減而向登吿白者一味索勒高價致吿白價格雜亂無章今已有數家廣吿社能爲主顧盡力不能買' 
一高價將來關於外國貨物之吿白可望逹到美國公司之辦法因其在美國之成績已佳今來中國吾人非依賴之不可且以人民言語嗜好之不同廣吿術必有變動處以符實情今苟欲辦一廣吿公司必先立志爲主顧盡力視其利害如己利害且代爲研究巿情代定商標並調查各省人民之嗜好如是以進商人與製造家可得益於廣吿公司者必非其買辦或管帳人所能爲商業之發展此其起點也 
雜評二 
[整頓浦東巿政（庸）]  
　　此次上海時疫之流行以浦東發生爲最早說者謂浦東爛泥渡一帶水道污濁穢氣薫蒸實足以製造疫癘滬人經此大疫之後痛定思痛對於積穢不治之水道當必有以處此 
　　今聞浦東方面有人發起擬將爛泥渡污穢不堪之護塘浜安置瓦筒塡築石路此不特整理巿政上應有之規劃卽爲改良公共衛生計亦亟宜舉辦者也 
　　至浦東在上海關係之鉅巿政整理以後收效之偉大更不待論矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係張季直先生手書 
遊記 
[燕遊拾遺（三）] [  亞鶴]  
　　慈仁寺在廣寗門大街之北額白大報國慈仁寺俗稱報國寺寺之沿革史傳者各界其辭拆津日記謂爲遼金時報國寺舊址陸世楷排悶錄與白下舊聞考均非其說則今之慈仁寺不得謂爲即報國寺之舊也寺建自明代乃憲宗爲周太后弟吉祥特修者歸有光贈慈仁寺左方仼持宇上人序述后弟吉祥爲僧事甚悉兹不備舉明宣宗曾兩製碑記今寺尙存成化二年御製碑止云爲太后祝釐不及吉祥蓋當時尙諱其事唐應德詩云同行更說前朝事繡蟒銀魚有故僧即指此也寺内殿前有二松相傳元時舊植北可二三丈有三四層西則僅高二丈枝柯盤屈横斜蔭數畝其最修而壓地者以數十紅架承之移榻其下梳風罩翠一庭寒色今已無存施愚山有五律一首王漁洋有長歌一首皆詠雙松者松前有門通顧處士祠爲清張穆與何紹基建屋數楹祀崑山顧炎武氏清同治時復祠閻潛邱於寺中一切几筵禮器悉備歲以春秋致饗今則貞元朝士落落曙星殆無有過而問者望古遙集只增嘅歎（參考都巿舊聞）又按自清庚子後寺改爲眧忠祠顧處士祠移於永定門外蘇太誼園致祀亦考古者所宜知 
新智識 
[童子軍游戲（續）] [  上虞陳伯源譯]  
　　二十二障礙競走 
　　取網幕覆諸地於一端置靴數雙（以入賽人數定靴數）使競走員於對畫幕下匍匐穿過旣逹置靴之處即取靴着之仍循故道而返原起點先者勝之　 
　　二十三指數 
　　取一長台面上塗小圈十數個每圈中隨以數目記乙於離台二十五碼之外以巾掩一隊員之目使健者執而三旋之（使迷方向）再令其試向此台而進及至台以指點台倘在圈内即錄記其圈内之數（如指在圈外無效）如是輪連每人數次每次可得若干分以其積分最多者爲勝 
　　第六章踏車游戲 
　　第一章中有數則例如驛賽赴援測量競爭等皆可作爲踏車游戲 
　　（一）刼寨 
　　取排四（或以一隊均分爲之亦可）以一排爲盗刼一爲駐防其餘兩排則爲救護團 
　　取一本處輿圖擇道路交叉可以馳驅脚踏車之區預定界綫作爲戰塲其地面之大小則視救護團人數之多寡而定大率以二人一英方里推算之 
　　於戰塲中擇三村落或指三處以代之作爲營寨（倘參賽者四排以上則營寨之數須再加增）每寨以駐防排二人居之收減各處營寨是乃盗刼之唯一目的 
　　當刼盗之猝入一營寨也該地駐防二員即須引退以避其衆一員即須乘脚踏車飛行潛出求援於救護團其他員則藏匿鄰地密窺敵人之動靜 
　　盗刼對於營寨乙駐防人員皆可俘虜惟捕一人盗刼至少二人方爲有效 
　　盗刼旣入一村倘能據之歷半時之久則護營寨即爲所有救護團不得再攻之苟救護團應時率衆前至人員多於盗刼則盗刼即須引退不然救護團有俘虜之權　 
　　當游戲之初救護團須居戰塲中樞以候駐防人員之消息而便四面調遣之手續 
　　盗刼之罄取營寨也終須設法不爲駐防者覽故其進取之際莫若分派其衆由四面繞道而前以冀一擊而得完美之效果　　（二）襲敵 
　　先以一隊分爲甲乙二排 
　　甲排以一多能之隊員主之吿以彼今足踐敵地宜時留意嚴加防守並謂於某時由某向有敵人脚踏車排道出某路之上於是甲排外出覓一完美埋伏之處而居之 
　　再分乙排爲紅絲二羣遺紅羣往某地作爲『敵人脚踏車排』故其將來進行之時間方向與其所取之道路必須一如吿甲排者焉 
　　至於綠羣使與紅羣相向取進呼其排長而吿之曰其路之上有敵出没其間即出探之且給以適當之時間於甲排未經埋伏之前試探敵排（即甲排）之行蹤 
　　甲排之伏而伺紅羣也專心向敵歷而久之或苟疎於種種之準備是與敵人以隙也故防守宜愼之 
　　綠羣可以出奇獲敵或擇地設伏然無論如何種種敏捷之作 
[巴黎望多姆廣場之風景]  
爲二方面皆可乘機而利用也 
　　游戲之際戰場之内凡諸人員苟有故意露其身而不藏者則須停止游玩令作公竳人之役夫不然人人可以參戰直至游戲吿終蓋被虜之人若不釋之使還己營則使投降而收之也 
實錄 
[名人家書（二）] [  瘦鵑]  
　　英國女文學家卡拉爾夫人寄外書 
　　卡拉爾氏TCarIyIe爲英國大文學家以文章蜚聲全歐名尤在馬可黎上所著有「法蘭西革命史」「英雄與崇拜英雄」諸書國人爭誦焉其夫人曰琪痕Jine才貌雙絕亦工女翰與氏有二難之稱氏違行夫人恒馳書以寄相思此書假愛犬之口吻出之愈覺其親切有味也 
　　吾至愛之主人吾聞之主母謂不欲致函於主故吾乃不揣冒味躬自上書矣吾與科勒姆賓（黑貓名）均强碩壯健一如往昔居常無事則以跳濜爲樂惟日來吾乃未得中餐頗以爲苦所進者僅餅乾一科勒姆賓或别有所得顧吾亦未之見嗣於吾主母碟中攫一地物食之主母攔吾耳發吻言曰爾亦欲得此耶日來陰雨主母初不携吾出遊亦無人登門過訪寂處家中沉悶欲死第有一人以喪弊事來主母怒與之爭謂人猶未死焉用葬爲至吾與科勒姆賓他日葬身何所亦未嘗措意及之也 
　　（星期二晚）主姆以一頸練來語吾曰趣從吾行此練作作有光頗覺美觀後當爲爾　之出後至倫敦圖書館淹留甚久吾書遂不及付郵街車中過一耆年紳士見吾頗加賞識蹄視久之始顧主母曰彼非甚敏脫耶主母應曰然紳士曰吾固知之測其外狀不難立辨遂納手後前囊中出一餅乾裂之餉吾厥味滋甘已而别去吾心彌復邑邑以此翁足爲吾之知己善相犬也吾書至是無他言矣願主人珍重忠誠之小猧尼羅敬上 
小說 
[潛艇歷險記（續）] [  翠岑譯]  
　　第四十七章旣絕復甦 
　　艇中人一時不免失望念生路惟此一著而今乃并絕之於是羣抱悲觀然至後則又以爲苟有人必有望徒悲無益不如各逞心思步謀活路於是設想蠭起一人曰曷不以一酒桶中儲求救之書兼外標醒目之色而自雷管射之出乎衆僉曰善雖明知區區一小桶在茫茫大海中而欲爲巡船所見其機亦至寡然爲之無害不如一試之於是遂實行數句鐘後毫無影響衆固知其未必有效也但坐以待斃艇中空氣雖有化學法之調劑漸形混濁炭養氣充塞愈富衆咸昏昏欲睡神志漸失此睡也長此不救將永睡而不醒者也 
　　諾愛爾問比文曰君意吾儕更可支持若干時言時初不急切故作怡然之態懼亂人心也比文亦故自泰然曰更三小時當無恙三小時中當有救也諾愛爾聞語微笑自忖比文亦何如者此　言耳然以之慰羣衆固不得不如是也思次轉拍弗雷脫之首弗雷脫蹲一椻上昏昏正與人類諾愛爾謂之曰老女乎汝將與吾人同命吾有一人生者汝亦弗死汝其弗恐言已又轉而思及氣鎖室念此路已矣將焉往又自念曰司令塔噫前此吾何未及一思司令塔之室非與他艙密絕者耶而萁室頂又非有艙門外通者耶嗟乎此固末策然猶値一試也台列克曰善善君願爲之吾願爲君助惟天之佑願君與R十九號弗同盡於坐斃 
　　諾愛爾立時實行其策身縶空氣之救生圈維謹維愼入司令塔之室背置一小鐵盒风藏求救之書註明R十九號所在之位置室底之圓門旣闔室中遂與全艇隔絕昏黑無藝嗤然一 
聲榨壓空氣被逼入室使諾愛爾之策而更不成者艇中人之空氣經此而更少死愈速矣空氣遇密諾愛爾覺呼吸不舒惟以大險方臨略不之顧空氣注入之聲止室中空氣之壓力大增與艇外之海水較縱不相等所差亦無幾於是諾愛爾在此一决之計始矣手握啓室頂艙門之桿盡力深吸其氣遂闢艙門而出身爲空氣上　之力所托疾浮飄而上輕若颶中之羽惟覺肩際與物相觸眼前淡綠之色一閃諾愛爾遂不復覺及至十二小時後始甦則身臥東海濱軍港之海軍病院榻中也諾愛爾福逹愛斯得拯其同伴與己身於死者其熱心毅力爲之也方其昏暈而上出於水面也一驅逐艦適至守兵見有溺者急救之起得背是盒遂知R十九號所在處距艦蓋僅數十碼也艦中急垂鐵纜下絆R十九號之艇身艇毁者僅一艙浮力全未失得曵乃逐漸浮起歷二小時又十五分鐘之久司令塔始出水面亟闢艙門盡畀艇員出窒息幾死半失人生之象不與鬼伴者亦僅矣風平浪靜R十九號爲兩驅逐艦所曵返根據地翌日即安然入塢修理 
[自由談之自由談] [  不冷]  
　　楊督軍出缺天之所以懲勸人者亦可謂明白顯著矣無論若何之人無不以一死了雖有權雖有利不能免也然則未爲督軍者何必痴心妄想旣有督軍者又何必爭權奪利以逞此有限之威權耶 
 
 

Page 15

 
 
   
 
 

Page 16

 
 
   
 
