# 1901 - 110 - 4910065

 

Page 1

 
 
P>延請天津牛莊采訪友人[  申報館主人啓]  
　　拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[售報須知] [  申報館主人啟]  
　　本館杭垣報紙向由申昌一家經售不意今正忽有人私立海昌報館牌號將本館殘缺舊報任意混售以圖射利實於本報聲名有關本應控官訊究現經彼浼人緩頰自願停歇不再混售本報如日後若輩故智復萌仍敢巧爲嘗試本館當禀請英領事照會地方官從嚴懲辦决不容情特此布告 
[論辦房捐之難]  
　　本月初二日本報紀勸辦鋪捐一則略謂鄂省庫儲支絀應解京協各餉挹注維艱大府體察情形擬仿照門釐舊章　辦鋪面捐以資集腋刻已由善後總局核定章程出示曉諭除沙市武穴各埠另行派員專辦外其餘各處即由地方官就近勸辦以節糜費而免煩擾所定捐則少至二百文多至四千文按月收取不經胥差之手並無絲毫浮費云云執筆人閱之竊歎商人貿易之難而深慮此事之終難免於擾累也夫時至今日國庫空虚民生凋敝苟有利之所在在上者不惜盡情羅掘以暫救目前彼商人踐土食毛深恩同戴倘果厚貲坐擁當此時艱孔亟豈不宜天良激發踴躍輸將無如邇年以來物價翔貴子母難權各業中人方惴惴於心幾有難乎爲繼之勢今若再舉辦鋪捐則每月又多耗費在多錢善賈者尚可勉縷支持若貲本未充必致有左絀右支之慮不特此也旣已辦理此捐必有委員主持於上胥吏奔走於下寄耳目於若輩生奸詐於無窮於是有貲本頗充而夤緣列入下等者亦有力實未逮而胥吏訛索不遂轉或列入上等者高下在手俯仰從心種種弊端豈能殫述即使訪查旣確明定捐章然當每月收捐之際或因時日參差或因錢數多寡旣難顜若畫一必致齟齬多端滋累情形豈曰能免欲如章程所云不經胥差之手並無絲毫浮費者雖非明智當亦知其難能故愚謂鋪捐一事當局者雖迫於欵無可籌姑涂此權宜之計然事或一經官辦將來必致章程雜出弊竇叢生理有固然無足怪者今此事卾垣及宜昌沙市等處旣已大張示諭志在必行閭巷小民豈敢遽議挽回之策所冀者經理之人稍知體要胥吏則嚴加約束差役則毋許譸張就我範圍當可稍免滋累或更能除去胥吏差役收捐一切悉歸紳士主持而地方官祇任稽查之責則事較簡捷尤屬可行否則諸事紛紜漫無限制必致在上之所得有限在下之所費無竊非特於政體有關且將於商情有礙紛紜擾攘其何以堪或曰泰西之爲政也稅則之重數倍於中國而民間輸納恐後毫無怨言若遇國家事出萬難更多公爾忘私毁家紓難今中國時勢日蹙在上者不得已而爲此事尚未行而子鰓鰓焉一若有伏爲深慮者豈西國之民競懷忠愛而中國之民視國家休戚竟似越人視秦人之吧瘠漠然不加喜戚於心耶不知泰西之稅雖過於煩重然平日維持保護無不竭力周詳即就上海一隅而論英法美三租界西人雖皆收工部局捐然平時有巡捕以驅除流丐有夫役以潔治道途苟有便於商人無不盡力推廣其他之嚴禁仿冐嚴追被欠權利所在悉力護持故雖按户抽捐而並不或以爲苦今中國平日官與民異常隔膜一旦有事則又責令悉索敝賦以供要需雖爲商賈者不敢明與抗違然於心亦豈能踴躍從事哉世有操理財之責者其亦於此稍加之意而毋以民爲不足重輕哉 
[德人設電]  
　　日本長崎埠訪事友人云曩時德國一切軍情均由英人所設電線傳遞近者德政府以東方正當有事之秋白後或遇戰爭傅逹機宜處處仰人鼻息未免窒礙良多爰擬自設一線由本國直逹膠州灣然後接至日本長崎等處已於西歴二月中旬與和蘭政府協商欲就新加坡東北方拿旣暇矮島將線接至新金山蓋此線須經和蘭所屬東印度故必俟和蘭政府允諾方可舉行也 
[英人籌費]  
　　英京倫敦來電云某日英國户部大臣某君在議院中請籌英金六千萬磅以充國用蓋以各處戰務及中國用兵所費多至五百五十萬磅刻尚不敷一百五十三兆磅故也下議院議員夏葛氏大加評泊謂所言未免過甚計十八閱月而國債竟增至一百二十七兆磅大是怪事 
[英人肆武]  
　　日本長崎埠訪事友人云西歴四月十六號得倫敦來電知英國地中海兵船統帶衰而拍倫侯率其部下各武弁及水師一萬二千名携帶大砲十八門登陸操演亦及時講武之意也 
[爭先築路]  
　　英京倫敦氈拿報云西貢總督斗馬氏旋法後所築蒙自鐵路依然昕夕從公大約較英國路工告成更早并聞此路旣成之後即將續築一路直逹四川與英人頗有同志云 
[飢民釀禍]  
　　陜西省垣訪事友人云上月某日渭南縣南鄕各處飢民聚衆滋事擁入縣署毆傷縣官上憲聞之立委前任渭南縣升任商州知州尹仲希直刺前往查辦直刺在渭較久民情愛戴一經開導立即解散現已安謐如常矣 
[刦獄駭聞]  
　　香港循環日報云邇來道路傳言有盜黨擁入廣東鶴山縣獄劫取要犯之事細加偵訪知上月二十八日之晚鼉更四轉大雨滂沱突有盜黨二百餘人分守各要隘然後擁入縣署椎破獄門將重犯十餘名盡行刼去隨復擁入庫房及宅門之内刼取銀錢衣飾統計贓物約值七八千金署内差勇猝不及防祇得任其飽掠迨城守營兵及各弁勇聞警而至盜已四散無蹤至本月初一日縣主張大令親至省垣趨詣督撫轅禀陳顚末督撫兩大憲大爲震怒立飭某武弁管駕兵船飛馳而往協同嚴緝限期務獲按律以懲吞舟之魚料難漏網矣 
[秦中市價]  
　　陜西省垣訪事友人來書云入春以來罕逢雨澤糧價日漸增漲百物亦因之昻貴異常目下紋銀每兩易錢一千四百二十文白米每斗售錢一千九百五十文小麥每斗一千九百五六十文　豆每斗一千二百文稻草每斤十四文麥稈每斤八文清油每斤二百文燒酒每斤二百八十文猪肉每斤二百四十文羊肉每斤一百四十文牛肉每斤八十文豆腐每斤四十文豆芽每斤三十六文木柴每斤三十六文 
[蘇試四志]  
　　姑蘇采訪友人云本月初五日江蘇提督學政李大宗師考試蘇州府屬江震常昭崑新六學生 
 
 

Page 2

 
 
員吳江四書文題故君子和而不流震澤四書文題故君子居易以俟命常熟四書文題故君子尊德性而道問學昭文四書文題故君子之道本諸身徵諸庶民崑山四書文題故君子之道　然而日章新陽四書文題故君子不可以不修身通塲經文題靈雨旣零命彼倌人星言夙駕稅于桑田詩題賦得楊柳風高酒斾輕得風字五言六韻初六日覆試生員經古賦題舞　歸詠春風香賦以題爲韻詩題賦得鵷鴻得路爭先翥得先字五言八韻經學題孺子其朋孺子其朋其往解多桀是否互桀解大明見於東月生於西解史學題胡安定在湖州置經義治事齋論諸葛武侯有儒者氣象論算學題今有平員面形五所五徑之和一十五只最大員面積内減最小員面積大員環積仍大最小員面積四倍問過徑以及外周各若干 
[毋任漏網]  
　　宜昌訪事友人來函云去年康梁事發漢口及湖南各處拿獲叛徒供出羽黨名姓現經鄂省大憲繕單刊印札發各府州縣一體協拿毋任漏網計擾亂兩湖地方最著名匪首林傑卽林杰又名林邦威號杰生一稱杰公湖南人係漢口作亂大頭目宋茂芸國會自立右軍帮統會員湖南鳳凰廳生員龔超國會自立左軍營務處會員潘玉林卽松陰次郎湖南人以上係照漢口搜獲逆札逆信逆供逆簿内摘抄畢永年湖南善化縣拔貢生副龍頭從富有票匪蔣幗才荷包内搜出會匪名單摘抄師馬炳卽師襄號中吉廣東人又稱湖南瀏陽縣人年四十餘歲在上海開集賢賓棧房係正龍頭唐才常以之爲總辜人傑即辜鴻恩長沙人前在江南當帮帶官唐才常以之爲總湖南獲富有票匪李鶴荃等供出沈克誠號愚溪又號漁溪又稱愚公一名潇湘漁太郎湖南善化縣人湖北候補縣丞僞職統帶中國國會自立右軍在新隄沙市岳州一帶糾約黨羽事發後帶洋銀二百元逃往上海陳謹卽陳猶龍一名陳敝號桃痴常德縣廪生僞職統帶中國國會自立左軍汪葆初即汪寳初號楚珍慈利常德黨羽極多事發後帶洋銀八百元與譚翥同船八月初九日到長沙十一日坐船回慈利秦郵卽秦立三又稱力山大通滋事首匪李松芝慈利人年三十餘歲面黑身肥係武生慈利總辦容　即容春浦又號新橋年四十餘歲廣東人在上海做茶生意會中派充六國通事秦俊傑湘鄕人年五十餘歲面黑身中是讀書人派充總堂狄平溧陽人年三十歲係知縣職官充當總堂以上係硝北查獲逆信及蔣幗才所帶匪單並湖南獲富有票匪譚　供出自林傑至狄平十五名俱係最著會匪首通曉文墨能到外洋者又擾亂兩湖地方匪首楊子嚴正龍頭唐玉山正龍頭李金彪正龍頭王運逹正龍頭陳紫瀛正龍頭劉傳福正龍頭朱香楚張耀庭周連升皆正龍頭邱菽園福建人係文人正龍頭王殿英韓金彪宋煥南楊漢章徐勛皆副龍頭王質甫王華國郭堯臣楊潤生以上皆副龍頭王心田總堂彭佐臣周鴻賀桂齡皆總堂以上在富有票匪蔣幗才荷包内搜出會匪名單内摘抄杜海清湖南人副龍頭羅桂棠湖南總管易進臣即易敬臣善化人長沙副辦饒正起蒲圻張家嘴人又紅教匪首以上湖南獲富有票匪李鶴荃等供出王潄芳卽四脚猪候補遊擊並有世職在沔陽新隄任正龍頭戴保廷荆門沙市總辦荆河一帶會匪總頭目糾約之人最多徐得卽徐青雲漢口辦事富有票匪總堂充漢下總理富有票匪黨以漢口一處分爲漢上漢下兩叚派人總理其事宋春臺係靖港口人又稱是瀏陽人年五十歲面黑身長當武昌總辦現已回瀏陽是正龍頭伍曉亭長沙總辦胡東山與唐次臣到沙市會同戴保廷聚人起事萬楚雲總堂與辜人傑一路譚樹總堂甯鄕靖港人身高面白年四十歲在營當過哨官充漢口正辦李鴻賓即李和生前在安徽楚軍充當哨官交帳簿與譚翥冩明大頭目蔣義崇長沙人當長沙招賢公管事現由漢口同李鴻賓到大通入賊目秦郵卽秦立三之黨周松林大頭目譚正魁大頭目周光照長沙副辦方艾卿岳州人管理臨湘聶家市一帶放票之事徐玉堂岳州總辦張堯卿長沙總辦以上湖南獲富有票匪譚翥等供出 
[瀛眷東旋]  
　　香港循環日報云廣西巡撫黄植庭中丞欽奉諭旨著開缺另候簡用擬卽趨赴西安行在覲見天顏稍伸依戀之忱冀竭涓埃之報并令瀛眷先旋珂里本月初三日已行抵穗城矣 
[監司赴省]  
　　杭州訪事人云升任江蘇按察司浙江寍紹台兵備道誠果泉廉訪聞新任道憲春會東觀察業已由九江附某輪船至申江將次來浙履任因於上月二十八日赴省禀見撫憲余晉珊中丞面陳一切適中丞清恙未痊延入簽押房中茗談片時而退隨拜會司道各官大約小作勾留即須遄返甬江料理交卸之事矣 
[儲憲過且]  
　　宜昌訪事友人云四川成都府知府劉心餘太守籍隸湖北嘉魚縣欽奉上諭升授江西督糧道遂於本月某日由川中交卸來宜小駐行旌卽馳赴新任供職 
[大使易人]  
　　揚州訪事友人云通屬角斜塲大使劉鹺尹奉兩淮運憲程雨亭都轉調回察看所遺篆務遴委朱幼安　尹文渠庖代月初某日已牌示轅門聞鹺尹謝委後擬卽俶裝赴任云 
[禾中患盜]  
　　嘉興訪事友人云上月二十八日之夜縣境寺賢埭某姓商船忽有匪徒行劫船中人極聲呼救匪徒知計不得逞遽爾脫逃貨物銀錢未經損失亦幸事也○上月某某等日鍾埭鎭左近鄕間某姓家兩次被盜劫掠報經縣主某大令前往履勘飭捕會營嚴緝務獲究懲 
[刨棺宜究]  
　　金陵訪事友人云上元縣北鄕有侯村者侯姓聚族而居内有殷户侯甲其母於前年病故棺衾一切分外從豐迨去冬下　後至未年二月某日忽被匪徒將棺刨開盜去金約指二枚餘無所失甲聞信往視屬實立卽偕地保投上元縣署報案縣主劉大令勘騐情形命甲仍將屍殮瘞一面嚴飭捕役坊甲緝拿賊犯務獲究懲 
[長崎火警]  
　　日本長崎埠訪事友人去本月某日崎陽中學校廚房中不戒於火庖丁某甲倉卒間取水施救誤潑火油以致烈燄飛騰不可遏抑尚幸時在白晝且自來水吸取甚便得即火滅烟消然學生已受傷數名甲所傷尤重當卽舁送病院醫治聞皆恐有性命之虞眞所謂无妄之災也 
[禾中火警]  
　　嘉興訪事人云上月二十九日午刻郡城東門外南堰鎭後某鄕民草屋中不知因何失火幸經更夫鳴鉦報警遠近各水龍夫駛往救熄然已焚燬草屋數椽矣 
[蕪湖火警]  
　　蕪湖訪事人云二月二十一日柴巷胡姓家失火焚去柴二堆約值洋銀百餘元翌日試院前某姓家又不戒於火延及左右鄰九家迨二十三日之夜三鼓時祝融氏降臨西十字街某姓家草舍五楹均付一炬 
[白下官塲紀事]  
　　金陵采訪友人云兩江督憲南洋通商大臣劉峴帥以中外和局迄未告成長江上下游會匪每蠢蠢欲動亟宜嚴修　　以遏亂萌因於本月某日通飭省垣各軍曁所屬沿江沿海各營一律嚴整營規勤加訓練○省垣釐金總局憲穆少若觀察克登布任事以　　　光陰瓜期將届頃聞大憲擬委前是辦局之歐陽潤生接替以期駕輕就熟成效昭彰或曰憲意將留穆觀察再辦一年俟來歲始更調○辦　　屬甘泉縣某大令蒞任有年專喜虐待士類每遇士林中有涉訟者輙收押外所一任丁役多方婪索付之不見不聞某生寒士也以事被　　　行　致被絶其飲食餓斃所中同學咸抱不平公呈府署一面由生之家屬奔赴江蘇臬署具狀鳴冤某日江寗藩署接准臬司朱竹石廉　來　　　　　光　撤任以便歸案訊供藩憲恩藝棠方伯准之大約不日當另委他員庖代矣 
 
 

Page 3

 
 
[蛉洲客述]  
　　日本長崎埠訪事友人云前有英國兵艦名喇撾倍者失去水手八名嗣經日本警察署巡街捕偵知拘獲四人送往署中轉送兵艦○日本叅謀本部派將校三員往韓國勾當公事不日戕次登程矣○美人現欲在長崎設立陸軍病院一所商諸長崎縣知事行將擇吉開工蓋有鑒於去歲中國天津匪亂法兵受傷者到崎醫養無可安置暫寄教堂中故爲此亡羊補牢之計也 
[長安日近]  
　　陜西省垣訪事友人云調任山西冀寗道胡揆甫觀察湘林自奉恩命即赴西安謁見新任山西巡撫岑雲階中丞中丞委令兼辦山西全省營務處遂定於二月下旬前往履新○聖駕西巡之後各省應行引見人員先後趨赴行在去年臘月初十日由行在吏部帶領引見八員本年二月初八日又引見蒙古王一員漢官八員尚有數員俟部文辦齊歸入下届引見○二月初二日爲關中書院課士之期是日黎明護理陜西巡撫端午樵中丞命駕戾止旋派候補府繆雯生太守鍾洛點名然後命題考試文題惟天下至誠爲能經綸天下之大經兩節詩題賦得肯消兵甲事春農得農字五言八韻 
[製局讌賓]  
　　昨日蘇松太兵備道兼江海關監督袁海觀觀察會同江南機器製造局總辦潘芸蓀觀察及會辦許太守夔張太守慶勛就局中設讌柬請各國駐滬總領事官曁正副領事繙譯等官午後一下鐘時諸客次第戾止主人肅入賓筵酒列清譠殽兼中外傳杯話舊頗極歡悰迨席散復導令縱觀各局廠工程然後握手言别 
[覆勘田畝]  
　　本邑二十七保南十二圖民人張曉思有田三十餘畝坐落吳淞江畔前年許朗軒太守總辦升科局務時委蔣明府往勘貿然指爲漲灘勒令充公召買張以此地執有田單糧串迭次投道縣各署控陳時太守已補授淮安府知府蘇松太兵備道兼江海關監督袁海觀觀察轉飭上海縣汪瑶庭大令行文淮安請太守再行查核太守隨委明府來滬復勘昨日明府趨詣道轅禀見觀察旋赴縣署與大令面商大令立即札委主簿孫立幹少尹定於今日偕會丈局委員王陳兩明府前往丈量以杜口實 
[清道文言]  
　　本邑清道局事務自經蘇松太兵備道兼江海關監督袁海觀觀察委候補知縣葉明府辦理以來頗思竭力整頓昨日發出告示一道大旨謂轉瞬天氣將熱街道務須清潔定於每日清晨八點鐘以前晚上七點鐘以後傾倒垃圾候巖飭夫役隨時打掃如夫役任情貪懶准居民禀送究懲 
[杜絶招摇]  
　　前日本邑南市馬路工程局總辦葉孟紀司馬訪知有不肖地棍冐稱局中幕友包攬詞訟恣意招摇正在嚴密訪查忽有某甲者貿然赴局請見因即飭役拘押甲知機關敗露伺隙奔逃刻下司馬已密飭家丁嚴加查緝矣 
[照料靈輀]  
　　美界捕房愛副捕頭探悉徐許袁三公靈櫬已由天津附招商局公平輪船南下昨日午前十點二刻鐘時抵埠蘇松太兵備道袁海觀觀察率同文武印委各員咸往迎迓滬軍營管帶翁子文太守亦帶勇列隊江干以伸敬意法界捕房謝副捕頭督率中西各捕及各包探彈壓閒人俄由公子扶之登岸暫厝招商局煤棧定於今日午前舉襄爰派令華捕十六名西捕四名印捕八名届時赴金利源馬頭帮同照料 
[賭棍罰鍰]  
　　包探趙銀河解送賭徒徐貴子潘和記何四根等二十三人至英美租界公堂禀稱昨日惠副捕頭查悉福州路奇香居烟館主關阿杏開塲聚賭因遣小的偕某號西包探前往將一干人拘獲起出賭具及鈔票洋銀五十元現洋銀三十元小銀錢四百三十二枚迨帶入捕房卽有楊瑞甫陳阿松王阿同曾阿榮四人以洋銀一百元爲質得以暫行釋出今將餘人解案請究讞員張柄樞司馬商之佛繙譯官判令罰關洋銀二百元如無力措呈則改爲笞責三百板管押捕房半年楊等四人所存洋銀悉數充公餘人各罰洋銀十元賭具及大小洋銀均助某處公費 
[猝斃兩志]  
　　前晚九點鐘時英界山東路三百四十五號門牌某烟館内有一年約四十左右之烟客吞雲吐霧之餘口中喃喃自謂今日運氣尚佳如將花籌失去一枝則受累不淺矣言畢漸覺神色變異值堂人心知有異喚令巡街捕送至仁濟醫館求治無奈藥不能進移時斃於院申院主急倩地保曹福卿知照捕房捕頭令查明有無親屬隨由身畔檢出棉花關單註明沈姓閱時地保回稱查知死者姓沈名阿虎吳淞口人捕頭遂者人往吳淞知照家屬來滬棺殮瘞埋迨昨日後馬路吉祥里附近有不知姓名之小車夫倒斃於路旋由地保報請某善堂給棺收殮 
[續錄輪船招商局第二十七届帳略]  
　　綵結一進各船餘欵規銀六十六萬五百八十七兩九錢七分五釐撥補各船運漕駁力三萬三千三百二十一兩一錢二分北棧餘欵十八萬四千八百三十九兩華棧餘欵二萬九千九百六十三兩五錢八分華產餘欵一萬一千五百二十三兩八錢八分六釐客貨棧租十三萬五千七百八十六兩八錢四釐各口產租九萬三千一百五十三兩八錢八分九釐各項息欵一萬六千九百八十五兩五錢二分七釐共計結餘規銀一百十六萬六千一百六十一兩七錢八分一釐一支運漕局帳規銀九萬七千一百三十一兩三錢一分七釐各地租捐四萬三千三十六兩五錢四分七釐各項修理三萬六千五百十七兩六錢四分九釐各項繳費十九萬四千四百六十四兩七錢二釐股本官利四十萬兩共計結支規銀七十七萬一千一百五十兩二錢一分五釐除支結餘規銀三十九萬五千十一兩五錢六分六釐一提船棧折舊四成規銀十五萬八千四兩六錢二分六釐股商餘利三成十一萬八千五百三兩四錢七分禀定報效二成七萬九千二兩三錢一分三釐執事花紅一成三萬九千五百一兩一錢五分七釐共計結提規銀三十九萬五千十一兩五錢六分六釐謹照禀定新章所餘之利按十成提派清訖並錄報效清帳於後一支北洋學堂經費規銀二萬兩南洋公學經費六萬兩北洋兵輪船經費六萬兩共計結支規銀十四萬兩除報效二成規銀七萬九千二兩三錢一分三釐計不敷規銀六萬九百九十七兩六錢八分七釐此項不敷銀已在船棧折舊項下撥墊合併聲明此帳仍未畢明日再續登 
[患者須知]  
　　近日上海喉症盛行其患多由於傳染貴報前登喉症神方具見救世婆心曷勝欽佩但傳染之由有最平易淺近而人多習焉不察者謹就管見某及乞削登報末未始非却病之一助焉病人毒氣上從口出莫不皆然喉症爲甚呼吸相感病即隨之而生故凡侍疾及問疾之人近前坐立宜審向背宜屏呼吸勿觸病人之氣則傳染自少病者食餘之粥飯茶湯等物家人每以隨手接食爲親愛豈知杯碗緊接口唇已受毒氣食之卽易傳染是宜戒之喉症多用吹藥吹者與病者口鼻正對其毒尤爲易感且吹必有風入喉易于發腫不如以紙捲筒裝藥送入更爲佳妙煎炒魚　之物病者固宜戒絶并忌聞其氣聞則病勢頓增故臥榻逼近廚房者家人切勿煎炒炙　或烹煮韮蒜致觸　人之忌信神之家旣服醫方又服神方藥物雜投往往病轉增劇兼之無知戚友每舉三姑六婆信口胡　之單方相告故醫者方雖對症輙因雜藥　投以致僨事甚可慨也欲求却病之方當以謹愼用藥爲第一義欖都甘蕙裳拜手 
[輓袁計徐三公聨語]  
　　維大局於艱危鼎鑊不驚東南保障矢公忠其坦白旗常式煥中外觀瞻歸安趙炳藜○使館斷難攻拳匪斷難撫幸諸公血疏力爭我輩至今居樂土邦交猶可締時局猶可爲看此日金湯重固大名終古震全球吳縣羅煥章○章已如斯一死竟成千古恨魂兮歸去全球爭仰大名傳○新孫孫瑞 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[體恤商情]  
　　廣州訪事友人云前者職商盧少屏禀准大憲填築黄沙海坦已於上月興工不意泮塘左近仁威廟紳士李芝芳以所築之地佔及廟基將契粘禀控諸南海縣署旋又有黄沙魚欄主人楊崇勳者據情具控縣主裴大令批其牘尾曰商務固當振興商情亦應體恤本縣無不併籌兼顧但該職等建鋪之地當日本係官河且同治年間已奉行禁止眞築兹查該職等所繳上手兩契一係光緒二年一係光緒七年均在禁築以後其爲佔築官河已無疑義旣屬有碍工程自應遵示搬遷不容飾詞推托也卽據將契四紙續騐並具節略前來姑候諭宏興公司查明核議禀覆契節略保領切附 
[雉經遇救]  
　　本邑人某甲年逾弱冠向習南貨業邇因癖染烟霞遂落魄無依流爲乞丐前晚至南市王家馬頭成泰南貨店告貸店中人相率餉以閉門羹至夜半甲携繩至店前自縊適爲途人所見施救得生隨告知店中人驅之使去 
[上海縣署瑣案]  
　　趙仁卿控賈銓銓抛棺圖詐前晚縣主江瑶庭大令升堂研訊趙供前者賈將墳基三畝有奇售與小的父親趙發茂已將價銀付訖另許遷棺費洋銀一百八十元先付三十元詎料賈並不將棺遷去因之餘欵未經付給前日忽向小的索取不遂其欲遽將小孩屍棺抛棄小的家内叩乞究懲賈供此地售與趙發茂時倩趙仁卿商說留出墳地三分載明契上尚有一地與是處毗連今趙意圖佔據故小的將屍棺抛棄伊家至所稱三十元乃係借欵並非遷墳費求恩鑒祭包西疇供趙發茂曾充地保慣爲地販每遇人家購地必令其子作中并爲代筆從未知照地保在契上蓋戳小的確知賈姓售地時留出墳地三分叩求明察大令謂仁卿曰爾父購地爾爲中人天下寍有此理顯見父子通同作弊至賈亦不應抛棺圖詐著掌頰五十下從速將棺瘞埋一面諭令趙將賣契呈案聽候覆訉核奪○潘振鏞控朱阿秋私葬棺木前晚經大令研訊潘供文生祖墳在江橋左近此次前往掃墓見餘地上忽築兩墳異而詢之知係朱阿秋所葬叩求究辦地保陶藕才供潘姓墳地本爲朱姓之產當朱姓購取時原有一墳後朱復轉售與潘姓朱供彼處向有小的祖墳前年小的父母去世無地埋葬是以仍葬於此現求大　爺斷令稍償地價小的願卽遷移大令不准謂朱之祖棺葬在潘姓購地之先毋庸遷去惟其父母棺木不應再葬於此限三個月内遷葬他處兩造咸遵斷而退○二十三七鋪巡防局員某君先後解送流氓徐順全及同黨張阿弟周雪桂到縣前晚大令提案研訉徐供小的之刀實張阿弟所給囑令向哭鬼才寳尋釁不料反被唆使勇丁拘送案下張供徐曾糾黨將人毆擊小的見而申斥致被挾嫌誣供周供小的前以駕船爲業嗣因兩目失明不能操篙楫與徐素不相識大令詰徐究竟與周有無干涉徐供前向小的訛詐者係小雪桂並非此人大令謂張將刀授徐雖無憑証惟據徐及攫米案内之卜小毛所供相同决非善類喝令笞責二百板將周交人保出徐交張保去張交英美租界公廨差役凌振具保日後不論何人一經犯事惟保人是問 
[上海巡局紀事]  
　　前晚王瞿氏扭寡媳徐氏至十六鋪巡防中局局員黄衡堂二尹升座研訊王瞿氏稱夫故多年兒子亦已夭逝寡媳徐氏日事遊蕩廉恥全無小婦人以有玷家聲屢屢尋回不意近竟串同英界捕房門差華捕陸姓其人陡將小婦人禁押旋又糾人藉故兇毆求恩懲儆徐氏供小婦人年二十有五夫死已歴三年邇因夫叔逼姦以故不願歸去二尹申斥至再交其姑領回管束不得虐待兩造各員切結而退○前晚南市老白渡陸稿薦肉店主陸連芳忽至大東門外高巷頭何阿福家叩門以致口角互毆翌日以何持刃强攫洋銀爲詞赴十六鋪巡防南局控告局員陳禾亭二尹飭地甲提何研訊何供稱陸深夜至小的處叩門小的拔關而出略與忿爭並無攫取洋銀之事二尹判責一百板將陸申斥數言飭具改過切結然後開釋○昨日江北某邑人朱芝連在南市草鞋灣某茶肆向同鄕人彭阿三索欠以致互毆力不能敵身受重傷經人舁至二十三七鋪巡防局局員盛雨村二尹研訉之下彭供小的在江海關翁老爺處當車夫去年欠朱洋銀數元今朱索之過急小的忿火上炎遂與互扭忽同帮人毛福前來助毆致朱受傷叩求恩宥二尹命備函將朱解送上海縣署請縣主汪瑶庭大令騐訊核辦○日前本邑二十三七鋪汛捕陸升拘獲竊犯私行吊贓復詐取洋銀九元局員邱友林二尹得悉飭地甲傳案研訊陸畏罪避匿因於前日將其夥張德拘案訊供判令重笞二百板勒交正身訊究 
[英美租界公堂瑣案]  
　　水巡捕何瑞福拘解駁船户朱毛毛至案稟稱此人爲穗生源裝運荳油七十簍到滬中途傾去三　加入清水經穗生源夥查悉報知捕房捕頭令小的將朱拘案并查知所竊荳油已售與陳丫頭得洋銀二十元因亦將陳拘請訊究讞員張柄樞司馬判責朱三百板管押捕房三月陳罰洋銀二十元○包探王湘洲拘解趙言成至案禀稱此人借住某客棧竊取同棧客陳益雲衣服三件經小的拘獲解案請究司馬判令笞責三百板驅逐出境不准逗留贓給還失主○包探沈阿岳拘解任長生至案禀稱此人在某酒肆飲酒過醉持刃行兇經小的拘獲解案請究任供小的醉後肇禍求恩寛宥司馬從寛斥釋兇刃充公○包探金立生拘解俞珠卿至案禀稱此人竊取韓阿連家衣物經小的拘獲解請究懲司馬判令笞責一百板○包探張阿五解送羅海金至案禀稱此人在茂海路沿浜竊取洋人好司所釘木樁經一百八十五號巡街捕拘入捕房捕頭令小的解請訊辦司馬判令枷號七日 
[法租界捕房紀事]  
　　昨日惡棍某甲沿途向人訛詐經某包探拘獲送入捕房捕頭令押候解送公堂禀請讞員杜枝園在令訊究○前晚賊犯某乙潛升老北門外某店之屋意圖入室行竊適爲包探所見躡梯上屋拘拿乙情急欲遁顚仆於地略受微傷旋卽獲送捕房捕頭令押候解送公堂禀請懲治 
[美租界捕房紀事]  
　　前晚妙手空空兒殷阿河混入下海浦鄕民某姓家行竊布衣數件携至西華德路某押鋪求質經包探孫阿新查獲拘入捕房捕頭令押候解送公堂禀請讞員張柄樞司馬懲辦○前晚廣東積竊梁彩林麥阿昌陳阿林串竊百老匯路第三十九號門牌某姓家皮衣數件旋又至武昌路第五百七十七號門牌甬人某姓家竊取綢衣質錢分用經包探劉阿炳查獲連贓帶入捕房捕頭令押候解送公堂禀請訊辦○昨晨八點鐘時小販頭阿和肩挑雞蛋一千餘枚行經密勒路武昌路轉角處適工部局第二十七號垃圾馬車迎面而來不避讓致將雞蛋撞翻悉數粉碎顧忿甚將車夫倪漢郎扭交五百八十號巡街捕轉送捕房捕頭令償洋銀二枚不復深究 
[邗江官報]  
　　二月二十三日陳鹺尹懷清辭赴四捕差○二十四日楊鹺尹誠謝飭仍回寳帶橋卡王鹺尉鑑奉堤　局委催　差尹鹺尹政平石鹺尹點均禀辭各回差次○二十五日廟灣場命鹺尹禀到管帶新勝水陸各營徐都胡寳山到揚○二十六日劉大令定榮銷京餉差姚鹺尹玉成辭赴省陳　尹景　銷南京餉差 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　兵部尚書臣裕德等跪奏爲遵旨議奏事内閣抄出塔爾巴哈臺叅贊大臣春滿奏前因綏來回逆起事敗逃恐竄塔境文武官弁或守汛防範或畫夜馳驅或擒獲首匪邊塞宣勤不無微營足錄奴才所部曁塔城協營開具擬奬清單擇其尤爲出力文職四員武職五員核實奬叙以示鼓勵等因一摺光緒二十六年六月初二日奉硃批該部議奏單併發欽此欽遵到部除文職應由吏部辦理外查臣部奏定章程内　武職各官誠能督率弁兵拿獲者名巨盜大夥案犯准由該督撫等覈實保奏或酌保翎枝或子升階升銜又如有擒斬大股賊匪勞績仍准保　先班次等語此案擒獲塔城逃竄綏來回匪出力各員經大臣奏請奬叙欽奉硃批該部議奏臣等查該員等捕匪出力究非軍營戰功可比　請比照拿獲巨匪及擒斬大股賊匪章程准給升階　銜翎枝儘先班次以昭覈實所有請保各員謹按定章悉心覈議分别准駁敬繕清單恭呈御覽所有遵議緣由是否有當伏乞皇太后皇上聖鑒訓示遵行再管理臣部事務大學士榮祿左侍郎葛寳華已赶行在是以未經列銜合併聲明謹奏請旨奉硃批依議欽此 
　　護理江西巡撫布政使臣張紹華跪奏爲查明剿辦閩浙土匪圖犯玉山縣城陣亡弁勇請旨飭部議卹恭摺仰祈聖鑒事竊照閩浙土匪越境圖犯玉山縣城經官軍練勇鄕團擊退獲勝情形並陸續獲匪懲辦江西邊境一律肅清緣由業經前撫臣松壽先後奏報在案所有威武副中營於本年七月十二日在玉山縣屬八都地方與匪接仗陣亡員弁勇丁計藍　五品頂戴拔補外委錢熙元等共二十七員名據總統威武新軍廣東瓊州鎭總兵申道發查明報由江西善後總局司道核詳請奏前來臣查該哨弁外委錢熙元等於剿辦土匪奮勇殺賊力戰陣亡均屬効命疆塲情堪憫惻謹將陣亡各員弁勇開列清單恭呈御覽合無仰懇天恩俯准飭部從優議卹以慰忠魂而　死事出自鴻慈逾格所有江西剿辦閩浙土匪越境圖攻玉山縣城陣亡弁勇請卹緣由謹會同兩江總督臣劉坤一恭摺具陳伏乞皇太后皇上聖鑒訓示謹奏奉硃批著照所請該部知道單併發欽此 
山東巡撫臣袁世凱跪○奏爲查明應承襲接襲雲騎尉各世職彚案恭摺具陳仰祈聖鑒事竊照陣亡殉難官紳應襲世職例應半年彚奏一次歴經遵辦在案兹查光緒二十六年上半年應承襲雲騎尉年已及歲應發標之郭超寳王振漢應接襲雲騎尉年已及歲應發標之樊子陵孫文炳高憲章姬茂葵應接襲恩騎尉年已及歲應發標之宋廷杰應承襲雲騎尉因不諳騎射請以頂戴榮身之王元龍均經臣隨時騐看並與應承襲雲騎尉年未及歲之楊發起逐案查核相符將郭超寳等七名分别發標學習統以吏兵二部彚奏奉旨之日作爲歸標及起支俸銀日期楊發起俟及歲時再　騐看核辦黄元龍照例毋庸給俸除宗圖册結送部外理合敬繕清單恭摺具陳伏乞皇太后皇上聖鑒訓示謹奏奉硃批后倍議奏單併發欽此 
閩浙總督臣許應騤跪奏爲剿辦土匪劉加幅等在事出力文武員弁遵旨擇尤保奬以昭激勸恭摺仰祈聖鑒事竊照本年六月間閩浙交界地方浦城縣屬土匪劉加幅勾結匪徒王受書等聚衆起事經臣檄委敖天印署理衢州鎭篆務督兵剿捕擒獲首要各犯懲辦各情業經會同前任浙江撫臣劉樹堂恭摺奏報在案並聲明出力文武員紳另行擇尤保奬奉旨允准在案兹據署延建邵道黄祖絡署衢州鎭敖天印先後開摺由營務處覈明請奬前來臣伏查此次土匪劉加幅豎起旗事糾黨二三千人抗拒官軍蔓延三省勢甚猖獗若非及早撲滅必至釀成巨患幸經敖天印帶隊往剿擒獲巨憝餘匪殲斃無數地方一律肅清該文武各員或攻刻堅剿親冐矢石或扼守要隘力保危城惟及舉辦　練之紳民押運餉械之官吏均能不避艱險疊著勞績經臣切實覈减謹　其尤爲出力者分别繕具清單恭呈御覽合無仰懇天　俯准照予給奬以昭激勸出自逾格鴻慈除飭取履歴咨部並將其次出务各員酌給外奬千把以下武弁咨部覈奬外理合會同浙江撫臣揮祖翼合詞恭摺具奏伏乞皇太后皇上聖鑒飭部覈覆施行謹奏奉硃批該部議奏單併發欽此 
史科掌印給事中臣國秀等跪奏爲洋兵佔踞官署印信文卷遺失請旨刊用木質關防以昭信守恭摺仰祈聖鑒事竊自洋兵入城衙　多被蹂躪臣科亦爲洋人住居門窓户壁折毁改造作踐不堪官役均被逐出臣等不能進署不得已另擇立公所視事惟吏工兩科印信及積年文卷向係封存官所一經擾亂有無實無從查究公事亦無從檢查伏思此次變出非常實有猝不及防之勢現在科署洋人佔踞尚未退出而官事整理漸次就緒凡文科等件往來必須有印信可憑以昭愼重經用　片眞僞易淆擬刊刻木質關防各一顆文曰吏科關防工科關防謹擇於正月十九日啟用以昭信守俟將來如查獲原印卽將木質關防繳銷若果遺失再行咨照禮部另鑄頒給以符定制所有科署印信文卷遺失情形並刊刻木質關防緣由謹恭摺奏聞伏乞皇太后皇上聖鑒謹奏奉硃批知道了欽此 
山東巡撫臣袁世凱跪奏爲光緒二十五年經征臨倉錢糧未完一分以上各員開單具陳恭摺仰祈聖鑒事竊查前准部咨經征各項錢糧辦理奏銷之時應先將未完一分以上各員開單奏報以便稽核等因歴經遵辦在案兹查山東省各州縣漸經征二十五年分臨倉錢糧現 
當查辦奏銷所有案内未完一分以上各官職名及實征已未完銀數據署布政使胡景桂督糧道尚其亨開單詳請具奏前來臣覆核無異除飭將未完銀兩仍督催赶解　理合繕具清單祗呈御覽再此案臣於光緖二十六年十二月二十一日據該司道等具詳合併陳明謹恭　具陳伏乞皇太后皇上聖鑒謹奏奉硃批户部議奏單併發欽此 
十蔭霖片再軍營兵額之弊久成痼習懲一儆百無以袪積弊而肅營規兹查有一豫正右軍前鋒砲隊管帶官候補都司阮橋連影射勇額　混取功經右軍分統韓立本移會營務處具詳請奏前來臣復詳加查騐該營勇丁確有不實不盡之處現當整飭營伍之際未便稍事姑容相應請旨將候補都司阮橋連即行革職勒令回籍永不准報効各營以儆效尤除咨部查明外謹附片陳明伏乞聖鑒訓示謹奏奉硃批著照所請兵部知道欽此 
岑春煊片再臣交卸陜西巡撫關防已另摺請將所統威遠等軍帶赴山西長途千里時有移行條告事件擬暫刊刻木質關防交曰山西巡撫行營關防以資印用信守俟抵晉接印後卽將關防銷燬除刊刻啟用外理合附片具陳伏乞聖鑒謹奏奉硃批知道了欽此 
那桐片再奴才蒙恩簡放左翼監督循例揀選司員派充委員查有户部郎中樂平操守廉潔辦事精詳堪以隨同奴才辦理稅務一俟京師洋兵撤退地面交還赶緊開關征收設法整頓稅課理合附片陳明伏乞聖鑒謹奏奉硃批知道了欽此 
錫良片再署按察使遇缺題奏道恩銘奉旨補授歸綏道應卽飭赴新任以重載守所遺臬司篆務查有雁平道恩霖老成穩練任事實心堪以署理遞遺雁平道一缺查有在任候補知府調署代州直隸州知州俞恒堪以委令就近兼護除分飭遵照辦理合附片具陳伏乞聖鑒謹奏奉硃批吏部知道欽此 
 
