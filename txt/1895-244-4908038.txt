# 1895 - 244 - 4908038

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印賦學正鵠重印各書出售] [  圖書集成局代啓]  
　　賦學正鵠集釋係平江李次青先生所選分類十種淡妝濃抹各擅勝長誠爲初學之秘笈文瑞樓主人倩本局用鉛字排印眉批註釋悉依原本校讐裝訂格外精良計每部四本價洋四角○曾惠敏公全集每部洋八角○彭剛直公奏疏每部洋七角○詳註八家四六文鈔每部洋一元二角請向蘇州閶門綠蔭堂上海棋盤街文瑞樓兩書坊購取 
[論教案]  
　　天主教入中國蓋已久矣唐太宗貞觀閒有大秦上德阿羅本遠將天主教經像來獻上京太宗詔立大秦寺代宗建中二年有大秦寺僧景淨述其緣起撰景教流行中國碑說者遂謂天主教入中國之始然自宋元以來其教之行與否寂無所聞也至明萬歴九年意大利人利瑪竇航海至華貢天主及天主母圖踵利而至者龎迪我熊三拔等因深明歴法遂得入局測騐而陰行其教又有西士湯若望者進天主書像圖　而徐光啓等深信附和而提倡之於是自畿輔及於各省教堂共有三十餘處及國朝定鼎燕京特命湯若望南懷仁入爲欽天監官西人相繼入中國者日益衆康熙時奉特旨許自行其教然未嘗許中國人從其教也自雍正乾隆嘉慶三朝百年之間其教日熾信從日多幾徧天下迨道光二十二年白門撫議成傳教一欵列入條約咸豐八年英法美俄請續增條約十三欵内開西人入内地傳教之人地方官務宜厚待保護信崇天主教而循規蹈矩者毫無查禁云云十年英人由天津入宼京師旋卽議和交換和約而法人請許各省軍民人等傳習其教並請撤爲公廨之天主教堂墳塋田土等件歸還教士聽法國傳教之士在各省租買田地房屋悉由自便等因此西人入中國傳教之緣由也夫教者令也令人爲善也蓋天生人而賦以仁義禮智之性往往爲氣禀所拘人欲所蔽失其本然之善必受教之後始明待已接物之道忠信謙讓之義事君敬上之禮然後可以自立於天地之間保全身家性命而無災害猶之植物必需培養澆灌而後成爲美木佳花也是故中國有儒教焉而西國亦有天主耶穌教焉教之行爲教之規模雖各不相同而所以立教之宗旨初無二義所謂萬殊而一貫一貫而萬殊也惜我中國儒教自秦漢以來日就衰微若存若亡而西人則深知教之有關於民生之安樂國家之富强故其來中國也通商傳教並行不悖相輔而行教士則毅然勇爲不避艱險富人則慨然捐助無所吝惜建立講堂勸化愚民樂善之心可謂懇切之至矣彼見我中國善堂林立大率奉行虚文而無實惠也則立有育嬰堂焉又見我中國醫道不精庸醫誤人也則　醫院焉又見我中國貧民無資讀書習藝也則設義塾以教貧民子弟焉種種善行實皆補中國之不足而又實事求是並無苟且塞責者中國之人應佩其好義之心而自愧不暇豈知禍端卽從此起矣其禍端之起也大抵匪人妄造謠言謂開堂聚講設塾讀書爲收拾人心之計謂育養嬰兒爲采生折割之用謂施藥治病爲剖心挖眼之謀愚民無知信此無稽之言遂生忿恨之心一旦激成事變則匪人導於前而愚民附於後於是教堂燒矣教士戕矣器皿燬壞而屋宇變爲瓦礫矣地方官旣有保護之責莫不有自顧考成之心然而事起倉卒兵柄不屬彈壓則彼盛而我孤捉拿則又無從措手於是禀請道府轉詳督撫派兵保護教士嚴緝肇事匪徒而禍端已成矣昔年天津閙教以及各省焚燬教堂之案及長江一帶教案中外和局幾致决裂不知當事者費幾許心思口實賠償數千萬金始得弭釁而近日川省閩廣教案又迭起矣嗚呼國家方割地賠餉求和於日本元氣已大損矣而教案忽又接踵而起其何以堪耶余嘗謂保護教堂其難約有數端焉一民教不和入教者不信神鬼而在教外者則尊信神鬼教民與平民或涉詞訟地方官不能持平辦理或教民怙勢陵人欺負平民此民教之所以不和也一防不勝防大凡作此凶逆之事犯此殺身之罪皆匪徒耳苟有身家事業之民决不爲也此種匪徒蔓延各省隨在皆有緝於西而竄於東遏於此而興於彼遂致一波未平一波又起此防之所以不勝防也一謠言難破愚民胸無見識不辨是非而憑空揑造之言無理不根之談深中乎其心牢不可解雖有告示勸諭彼反疑而不信此謠言之所以難破也有此數端保護教堂誠非易易而地　官之緝拿兇手嚴捕匪黨往往迫於上司之勒限西人之催逼以求速結了案株連無辜平民有所不顧而眞正兇人匪黨反得逍遙事外者所在多有噫余願西國教士體諒今天子輯睦邦交之意不必過分苛求而中國辦理教案之員亦宜心平氣和不抗不卑實力查辦毋稍寛縱以舒朝廷宵旰之憂庶幾中西之睦誼永固而國家乘此間暇之時可明其政刑力追富强之盛業矣 
[本館接奉電音]  
　　昨日午前京師飛電傳來上諭一道敬謹譯登○七月十五日奉上諭安徽府知府員缺緊要著該撫於通省知府内揀員調補所遺之缺著方逮軫補授欽此 
[星軺遙蒞]  
　　出使日本大臣裕朗西星使庚赴金陵與南洋大臣張香帥會商機要於十二日順道蒞揚預飭地方官毋庸迎送以示矜恤是日上午憲舟用小火輪拖帶駛抵碼頭自都轉以次文武各官仍紛紛出城至徐凝門接官廳恭申迎迓星使一一接見謙遜非常隨命駕登岸依序至各衙署答拜旋卽回舟聞尙擬小泊云 
[漢皋火警]  
　　漢口後堤一道店鋪林立自東灞口至橋口綿亘十餘里其中均係竹木銅鐵以及雜貨生涯居多夜凉無事每喜作葉子戲近來煤油暢行以其價廉而光亮各置洋鐵燈檠以助目力然稍有疏虞則肇禍時聞此失於防範所致也初八夜鼉更初轉打銅街篾貨店失愼警鑼亂擊各道水龍齊出合鎭文武官員帶同丁役兵勇馳至火塲一面拆斷火路一面汲水灌救約歴一點鐘之久始將火撲滅當火起時正值街上下延集僧道各賽盂蘭盆會聞警之下各棄鐘鼓鐃鈸拚命飛逃猶頂毘盧帽戴九梁冠近隣居民搬箱肩篋扶女携男紛紛逃避是處街道狹窄房屋矮小又係篾篷木板見火卽然故不得不先行趨避耳内有二十餘歲之某甲患病居樓上趨避不及慘罹浩刼次日檢視瓦礫見甲屍屹坐水缸中面目被灼渾身幾同焦炭令人目不忍覩傷心慘目有如是耶 
[時疫未已]  
　　閩中時疫盛行始由省内自西北而東南現從近城漸及鄉村四五十里之遙幾於星羅棋布無 
 
 

Page 2

 
 
處不有城内外死亡約有一萬數千鄉村以尙幹劉崎爲盛已斃二三千人之多他如管頭七里等鄉則不可以數計天災流行抑何若此之酷歟目下省中病症如結核發癍者漸覺稀少一變而爲吐瀉等症危亡在頃刻間非藥力針灸所能及閩人呼瘟神爲五帝五帝者張鍾劉史趙也建廟祀之稱爲澗殿城内有嵩山㵎伽藍㵎獅子澗城外有東西南北中㵎南臺有白龍菴一清菴香火均稱極盛每届秋夏之交有製造綵舟爲送瘟之舉此次相傳瘟神來閩南臺以白龍一清二菴爲囤船之塢城内則在通賢境内須男女數萬人載之西行閩人大驚小怪從而信之各里社皆延道士設壇建醮并製龍舟裝載冥鏹及人間食用之物無一不備擇日擡赴近水處焚燒以爲疫神從此去矣冀可從此平安夕間則鳴鑼擊鼓以助陽氣有大法院張聖羣閩人極信奉之社中紳董於初五六七等日奉神像巡行南臺水部一帶是夕里中每家各出一丁手持明燈數千盞火光熒熒皎若繁星誠大觀也初九十兩日密雨凉風砭骨疫氣當爲之漸消從此離苦海而適樂效豈非生民之大幸哉 
[棍徒拒捕]  
　　福州訪事人云有著名地棍黃阿東在賽元埕窩聚土娼十分熱閙棍徒中之魁首也嗣因毆傷某公子被辱不甘赴南臺保甲局禀控經局員梁爵臣别駕帶勇拿獲土娼依珠之夫　　妹到案責辦後將娼屋標封入官棍首聞風逃脫别駕正在緝捕間棍首膽敢復挾依珠而來卽在附近之處仍復窩聚土娼花開姊妹錦幄如雲凡有輕薄少年一入彀中倘或吝擲金錢便以老拳從事逐日滋鬧别駕訪聞之下卽飭差往拿已將棍首擒至半途正在某茶行門首經過行東方管　圑勇棍首曾充圑丁與行中健丁有相識者爲之呐喊一時棍黨皆持械將棍首搶回局勇衆寡不敵無計退出别駕聞而大怒卽挽令叚委員徐殿臣少尉督勇直擣巢穴棍首依負嵎之計率黨拒捕刀光皎皎如霜雪少尉有文武才連奪其鎗生擒棍黨阿塔阿猴阿侯三人皆著名匪犯也閩人士聞之無不額手稱慶别駕遂將三犯提訊均予重責三百下先送防署次日卽移解侯署侯官戚大令卽予管押再行懲辦惟棍首黃阿東尙未獲案論者憾之 
[刼犯獲案]  
　　閩中渡鷄口錢樣店某甲帶有現票銀三百餘元路經獅樓頭時已更闌夜靜有匪徒多人攔路强搶幾致身無長物甲赴縣禀控此爲前報所已紀兹接閩信云匪徒綽號做米弟業已獲案并供出黨羽多人已由縣署飭并先後弋獲三四人邑尊方令逐日研訊惟所刼現票業已分散無從追回云 
[伯樂前身]  
　　鎭江信云總理萃軍營務處蔡麗勳太守畜有騾馬數匹惟内有一小馬毛色鮮赤鬃尾俱黑頂則白玉昻首擺尾狀頗神駿太守或整隊出郊督率操演或盛儀拜客聯轡送迎每乘斯馬來往街衢任其控縱行走如飛有六轡在手一塵不驚之槪沿途觀者莫不嘖嘖稱羡此蓋見其力猶未知其德也太守閱操向在城外大校塲無間寒暑悉乘此馬以其不避旌旗不畏槍砲且值小溝窄港或泅或躍無不如志騄駬驊騮當不是過聞此馬太守購自粤東其價甚廉馬齒只三歲去冬出師道經贛州有識此馬者出銀二百笏請太守讓之太守笑而不應謂以此名駒决勝疆塲與人一心成大功卽萬金在所不願豈區區者所能輕易耶尤異者此馬性躁烈且善鬪鬪則前足懸空後足行走與鬪之馬不交而馳喂馬勇役不敢進前備鞍攬轡懼其躍而且噬惟太守親至其前則帖然馴伏此馬不輕嘶嘶則羣馬聞之共相避逸緣大校塲地方空闊旗緑兩營常有馬數百匹在此牧放聞此馬嘶卽驚躍奔逸此其明證也某日太守偶乘此馬行經租界見者共相誇羡足徵天之生此馬也不偶而太守之能賞識此馬固自獨具隻眼具此識以相士何患奇傑之不爭思自效哉 
[雲間秋色]  
　　松江訪事人云本月初八夜以來雨師長驅直入興會淋漓初九日竟日滂沱大有建瓴之勢初十後時行時止半陰半晴至十二三等日天氣漸覺蒸悶水雲潑墨依然小雨廉纎翹首長空何時得撥雲翳而見天日也○每當火警之時必有匪徒乘間搶物此種惡俗言之實足令人髮指而長官之好于市惠者偏指爲小竊不肯施刑縱令若輩膽大於天肆無忌憚此種惡習固不僅松郡爲然也本月初旬某夜北門外採花徑某木行左近某姓草房忽然失愼雖立時撲滅而火起無因顯係有歹人居間賈禍地保某甲偵知匪棍某乙等夙有不法事潛往探訪果得跡類種火之物若干正在將乙盤詰而匪黨丙丁二人見事不諧遽效高翔之黃鶴地保於是益深信不疑解乙至華亭縣署葛明府飭暫押禁中再行核奪○婁縣橋附近某姓嫗年近大衍家景蕭條本月某日忽患時疫急覓方藥病得霍然嫗子某甲尙在鰥居時與麴生爲伍一日特向母氏索錢嫗無以應言語之間未免多所怫怒嫗愈思愈惱啜泣盈盈旋步至婁縣橋畔聳身躍入河中遽爾畢命迨鄰右人等知覺急爲尋覔而屍身已浮起於邱家灣河心矣當由其子舁歸草舍爲之殯殮吁可慨也○駐紥金山衛所之章字營現奉上憲札飭撤退五營華婁兩縣宰先期接奉憲札封雇大船二百餘號以備載送初七八九等日各封得六七十號詎料勇數過多不敷裝載至十二三日仍派差四出標封無如船隻甚少致悮將婁縣所泊官舫並青浦新任某大令坐船封貼婁青兩縣主大怒向華署理論葛明府乃將差責押以謝之 
[漢皋茶話]  
　　漢口信云今届漢上紅茶一業互有贏虧較諸去歲雖無大利大約賺利者七而耗本者三元氣尙未虧傷惟子茶禾花茶均難沾潤蓋頭茶至漢商人獲利山中產户俟子茶登塲必以奇貨居之價碼驟提茶商又以頭茶旣已獲利儘可作孤注一擲賺錢拆本惟有付之天命而已及子茶抵漢西商之販茶意興已衰大異頭茶景象矣今歲兩湖產茶較去歲約多六七萬箱子茶又多一二萬箱一歲通共兩湖之茶約六七十萬今則增添新茶八九萬箱宜西人之不出高價也蓋貨少則貴貨多則賤理所必然而茶商猶懵然不知在山爭出高價搶辦成本旣高旣已至漢自必爭先恐後以及早售出爲幸西商勘破機關貨旣湧至則相與貶價以收自然之利其時西商採辦子茶如安化桃源醴陵茶在十二三兩若湘潭茶已跌至八兩餘據茶商云子茶每担約虧二三兩諺云貨到地頭止遇此挫折祗得割價出售取歸現銀猶屬幸事山中產户則以售貨得時囊槖皆滿獲利倍蓰更可羡者頭茶安化桃源之貨爲南北各山所產係最高之品醴陵所產爲中下乘桃安貨售六七十兩醴陵之頭茶祗售二十餘兩此際子茶桃安醴價均售十二三兩例無高下之分與頭茶比較大相懸殊或亦地土有時變易所產之子茶妙於頭茶耳歴届相沿子茶禾花茶多有不願採辦者蓋恐西商不出高價終當虧本故老練茶商愼重其事靜觀大局方一試其手叚云 
[麋臺秋眺]  
　　蘇州訪事人云省垣痧症流行死亡枕藉四鄉各鎭亦罔不皆然各處好事之流卽乘機斂集資財或稱賽會驅瘟或稱迎龍逐疫其實大半私肥腰槖供其嫖賭之資距胥門二十餘里之蠡墅鎭連日亦迎賽龍燈鬥角鈎心互矜蒙舉鎭上汛弁湯君鳳山惡若輩向各店鋪强勒捐輸禀請吳縣懲辦縣主凌大令立傳地甲到案研訊地甲想與若輩一鼻孔出氣者禀稱　賽龍燈誠有其事然皆各捐户自願出資並無勒捐等事大令飭傳爲首之莫姓叔姪二人候訊○平望西鄉有某甲者年逾而立家本小康自幼不習生涯專喜與花骨頭爲伍嫖賭吃著無所不爲年復一年將祖遺之田悉數售罄其妻某氏以饔飱不繼不得已依夫叔母司針線爲活而甲猶時向纒擾不休本月某日又向索錢妻無以應囑其向叔母貸之叔母出舊衣數件付甲曰我目下阮囊羞澀汝又不能空手而去不得已遍搜藎篋得此故衣汝曷持往長生庫質錢以延殘喘乎甲諾諾連聲持之而去翌晨至某當鋪付質爲時過早當鋪尙未啓門甲遂鵠立門前守候突有自稱某縣捕役者數人見甲有慌張之狀誤以爲賊將衣包奪去甲堅不釋手大聲呼救若輩不由分說將甲按倒於地竭力兇毆甲本怯弱之人竟被當場毆斃若輩見釀成命案意欲脫逃旁人飛步告知地甲地甲卽率多人將兇手獲住二名扭赴縣署報案縣主詣騐後飭屍屬自行棺殮一面將兇手帶回釘鐐收禁○趙某家住桃花塢喜與麴秀才訂莫逆交每經杏帘高掛處輙涎垂吻外不至玉山傾倒不休也某日下午行至山塘後途遇舊相識之牟某牟楚人也身列戎行已有年所近自臺灣歸豪飲如牛相見之餘不覺喜出望外遂同至某酒肆沽飲抵掌傾心暢談時事直飲至更漏將盡始興盡而歸東倒 
 
 

Page 3

 
 
西歪意欲至戚串某姓家小住不料誤行至西路其時大街小巷悉已閉門黑暗之中無從摸索兼之連綿細雨道途滑澾如油以致一失足卽跌仆於途登時氣絶翌日經人報知家屬急爲棺殮舁回嘻如趙者誠可謂醉生夢死矣寄語有麴生之癖者尙以此爲前車之鑒 
[白下官塲紀事]  
　　金陵訪事人云會辦厘捐轉運局務候補道阮觀察祖棠奉督憲張香帥札委總辦上海江南製造總局事宜觀察奉札後於本月初八日交卸厘局關防詣督轅謝委所遺會辦釐局一差香帥札飭候補道程觀察儀洛辦理於初八日到局任事○自中日交戰以來各省所用軍裝大半由金陵籌辦近聞陜西回匪作亂各路調兵進剿張香帥遂札委候補縣閻明府懋曾候補都司翁都戎兆麟候補守備朱守戎榮梧管解軍火若干前往陜甘大營交納各員奉札後卽於本月初七日謝委禀辭整裝西上○馬鞍山火藥局一差前委候補縣趙明府興霙辦理兹已期滿督憲張香帥札飭再辦一次以免更易新手明府遂於本月初七日趨轅謝委回局任事○藩轅牌示照得蘇藩司查太倉直隷州現已開缺著以上元縣知縣陳謨升補遺缺以正任丹徒縣知縣王芝蘭調署一時不能接篆以候補知縣朱湘先行代理又牌示六合縣瓜埠巡檢沈憩南業已奉到部覆准其補授斯缺自應飭赴本任以專責成除詳院憲外合行牌示 
[告示照登]  
　　金陵訪事人云邇者時疫大作城廂内外百數十處皆彩臺高矗延僧建醮諷經水西門内糯米巷中其臺高至數仞某日被衆擠擁忽地傾頽以致人衆受傷大半絶臏斷脰江寍縣翁大令聞而甚惡以目下盂蘭盆會期漸近恐民間援照俗例建搭高臺滋生事端不可收拾因先行出示禁止曰爲出示曉諭事照得民間風俗因有時疫消災建醮延僧誦經往往搭蓋衝天高臺招引遊人觀望不獨易肇事端且無根脚高臺僅憑數木支持一經人衆擁擠勢必傾欹卸塌前日糯米巷曾經倒臺傷人可爲明証轉瞬七月又值盂蘭會期施放經燄尤爲衆多宜擇店面寛敞之處擺設經壇不准再搭高臺致貽意外之虞合行出示曉諭爲此諭仰合邑店鋪居民人等一體遵照凡遇建醮誦經不得搭蓋高臺如敢故違定干查究切切特示 
[竊賊遊街]  
　　皖省城廂内外遼闊之處或寺院之中高搭凉棚四圍設凳中安一桌敲鑼擊鼓唱說古今演義參以世態雜以詼諧故喜聽者頗不乏人月之初十日藩署照墻下有一書塲圑圑滿座圍立多人有某甲而立之年衣冠楚楚手帶金戒指腰掛時辰表入塲靜聽有小竊某乙竊甲之表不期一剪悮傷腎囊中痛極狂呼該竊亦慌張欲遁然在人叢之中未能走脫被人拿住甲視胯卜鮮血淋漓隨卽覓藥敷治幸不致命比將竊送縣經縣令重責賞以巨枷諭差保令竊者沿街呌喊示衆差保執鞭尾之如一停聲卽加鞭撻日日遊街俟期滿責放云 
[吹笙臺秋眺]  
　　温州訪事人云庚伏以來火傘高張熱如熾炭匝月之久雨澤全無河水漸乾農田龜坼小民情殷望澤深恨屏翳氏過於慵惰幾如渴睡漢之懶動彈以致趙盾威宣流金爍石疫癘大作比户呻吟棺槨衣衾市上已空諸所有至雙星渡河之前一日槐陰卓午雲翳漸生農家子鋤罷夏畦齊祝蒼蒼者早施甘澍無奈封家姨飛陽跋扈頃刻間吹散痴雲紅日一輪依舊紅如噴血入夜豐隆君始乘阿香車而至電光閃爍雨陣縱横檐溜之聲徹夜不輟銀牀夢醒冰簟增寒熱惱之塲頓變爲清凉世界矣乞巧之夕雨絲風片攪亂柔腸初八日復大雨傾盆溝澮皆滿從此旣霑旣足禾苗遂暢茂葱蘢矣○永壽堂藥店夥鮑某素習岐黃業本月初七日午餐之際與客對酌數杯甫及申牌忽言腹痛及加厠卽洞瀉不止須臾吐瀉交作昏不知人閱片時竟輾轉呼號溘然而逝何疫鬼作祟竟如此哉○東門外塗坦有人製造大號營船行將落成將船側放塗邊各匠就船腹下工作初五日未刻船忽墜下壓死工匠二人又一人兩足覆於船中以致折斷　骨 
[本埠官塲瑣紀]  
　　新任本埠製造局總辦阮水三觀察祖棠將次來滬接差已列昨報兹悉阮觀察昨日由金陵蒞滬局中伺應人等咸往碼頭恭迓觀察登岸卽行到局與帮辦潘觀察略叙寒温旋卽命駕進城赴各衙門拜會至縣署黃大令飭丁擋駕隨卽鳴騶前往報謁○江西候補府潘眉樵太守駿群前日因事來申昨日命駕入城拜會各當道至縣署黃大令飭丁擋駕○江蘇候補縣戴子和明府光前日由京南下道出滬江假寓全安棧昨日命駕進城赴各衙門拜謁至縣署黃大令延入花廳茗談良久興辭而别○昨日午後二點鐘新關稅務司賀君璧理偕副稅務司馬士君命駕進城赴道轅答拜黃觀察以禮接見迎入花廳欵以西式茶菓傾談良久興辭而别○日本總領事珍田君捨已於昨日午後三點鐘帶同繙譯乘坐緑呢大轎命駕進城赴道轅答拜黃幼農觀察偕東繙譯劉子貞都轉恭迎入内欵坐花廳略飲西式香茗菓品欣談良久握手辭别 
[使星雙照]  
　　出使日本大臣裕朗西觀察於前日午後三點鐘抵滬駐節天后宫側行轅已登昨報旣至行轅本埠文自關道黃觀察以下印委各員均詣拜會昨日午後一點鐘觀察乘坐緑呢大轎命駕入城往各當道謝步探知觀察約於十八日往東海云○出使俄國大臣王芍棠星使於初七日赴白門謁見張香帥於前日乘招商局某輪船抵滬至四下餘鐘命駕至天后宫側行轅駐節文武各員咸詣行轅拜會並聞星使欲於十九日啓節晉京覆命 
[軍門拜客]  
　　江南提督譚青崖軍門前日十二點鐘乘長龍砲艇抵滬已紀昨報昨日上午十一點鐘軍門命駕至天后宫側拜唔王芍棠星使並裕朗西觀察 
[靈輀過滬]  
　　原任廣州將軍繼述堂軍帥因病出缺靈柩由公子輩扶之南下昨日乘招商局廣利輪船抵滬將靈柩暫寄法租界招商局金利源棧房瀛眷則假英租界泰安棧暫住 
[幾釀火患]  
　　昨日午後二點鐘時法馬路寳興西里第十五號門牌金姓家披屋中煮膳失愼以致烟囱中火星亂冐適披屋上哂有稻草立時燃著幸經鄰人取水撲救始保無恙然居民已受盡虚驚矣 
[循例祭壇]  
　　大南門外高昌司廟永寗侯昨日亦循舊例由各會首迎神出巡前赴南隅厲壇賑濟孤魂旗鑼傘扇儀從炫赫遨遊之處觀者如雲 
[縣署誦經]  
　　前日爲中元令節本縣黃大令飭傳僧會司選撥戒僧十二名在大堂及内監兩處誦經禮懴超度幽魂昨晚施放燄口廣施法露梵唄聲喧香烟繚繞澤及九泉大令有之矣 
[盜犯解縣]  
　　昨日午後准英公堂特派差勇押解盜犯蔣仁山顧紀香陳載可俞昌江章大仁胡國鄧六名到縣後值捕趙金入禀内署當奉黃大令諭飭小心看管卽候訊究再行收禁 
[嚴懲地保]  
　　虹口廿三保二圖地保陸毛毛韓俊卿凌雪齋等專慣得規庇賭縱容廣東賭徒胡阿蘭鄭茂興張阿六老利高等在胡家石橋沈家灣一帶租包煥榮陶阿大等家園地搭蓋席棚擺設賭檯被誘入賭之輩無不傾家蕩產性命攸關前經德國領事見該處賭風甚熾誠恐擾及租界照請關道憲札縣嚴行訪拿究辦務絶根株黃大令特飭幹差傳提庇賭劣保訪拿賭棍陸毛毛向與土豪沈善忠訟棍孫某通同一氣有恃無恐竟敢抗不到案先將地主包煥榮賭徒張阿六提案責懲收押陶阿大早經發收改過所一面仍飭赶傳劣保陸毛毛到案經帮審委員夏明府提訊之下陸保支吾以對明府喝笞五百板飭傳各賭徒名姓按名開具清單呈案以憑指拿提辦永絶賭風陸毛毛奉諭後聽從孫某教唆抗延至今未開清單呈閱並無一名指拿解案黃大令以陸保玩法如此殊堪痛恨著傳到案再行嚴辦並聞新保甲總巡竇奠高明府到差 
 
 

Page 4

 
 
伊始保衛地方專以除莠安良爲事訪悉虹口賭風如此之熾亦擬禁絶不日當雷厲風行也 
[急賑特誌]  
　　蔣立權等廿四户　士合助紋銀九兩三錢半仙源隱名大善士七秩壽資移賑銀二百兩鄭良裕爲母外症求速痊洋一百元湯無名祈病速愈洋五十元嶽雲館祈家宅平安洋一百元義豐號交來李振貞爲兄病愈完愿洋一百元先後祗領伏念刻下五處急振孔殷情形呼吸而籌賑萬分爲難總仗仁人好施不遺餘力善昌等九頓百叩爲各路災民請命惟冀心心相印多盡一分之心卽多枚一分之災功有攸歸福壽無量心香頂祝盼禱鴻施[  上海六馬路仁濟善堂籌賑公所施善昌等謹誌]  
[助藥彚登]  
　　謹啓者今夏遼東時疫盛行經南省諸善士憫此疾苦施送各種要藥託上海可熾順同升恒兩號代寄來營分送災區藥到病除種德無量疉懇各報館刊登報章早邀公鑒現下營口雖較前病症漸减死亡亦少而遼陽瀋陽海城蓋州東邊一帶仍屬纒綿不絶今又承上海可熾順同升恒兩號第三批各藥代寄來營當卽分送病多之區矣並爲病民叩謝謹將各善士續助施藥清單求登報章以昭徵信計開九江招商局助天中午時茶六百四十塊遯世子助一百六十塊湖州姚大仁助純陽正氣九二千五百服又助混元益炁丹二千五百服蔣鶴齡樂號助菩提丸十料欽善士助辟瘟丹念三粒劉茂承翁助痧藥丸一千八十瓶紅靈丹二百四十瓶黃公續痧樂丸一千三百廿瓶吉祥藥水主人徐助吉祥藥水二百三十瓶胡芝青助雷公救疫丹一千服程煦齋助純陽正氣丸痧氣丸各二百服甘露茶一百服暖臍散三十瓶蘇州雷子琴助紅靈丹五百瓶嚴遽菴助辟瘟丹一百錠京都同德堂藥號助天中茶五百包又代募求目疾畏寒保速痊人助沈太守方㿜螺痧神效藥三百五十瓶仁濟善堂助純陽正氣丸五千六百服又代募疁城寳藏氏五百服紹芬堂遺德堂合助雷公散紅靈丹痧氣丸四百瓶葛蕃甫助天中茶一大箱[  營口三江公所施醫局謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[虹口瑣事]  
　　木工沈某寗波產也携妻卜居美界漢壁禮路永祥里第九百四十八號屋内日往浦左祥生船廠工作昨晨工作時偶一疎忽竟被機器軋傷右臂甚致骨折經人報知家屬卽將沈舁至渡舟過浦送英界仁濟醫院求治未知能免殘廢否○山東人朱永生向在金山某防營當勇刻經大憲裁撤朱道經滬江昨晨天將黎明肩荷衣包並鍋灶等物行至北河南路經三百六十六號巡待捕見其情節可疑上前搜查適包内有刺刀一把因卽拘送捕房捕頭詰知來歴以其撤勇况隨身帶有刺刀碍難輕釋飭包探范進才查明核奪○昨晨有口操北音之張某持衣包一個在天潼路某押店質取銀洋十一元一百三十六號走街捕疑其來路不明當將人物拿送捕房捕頭詰問原由據稱在粤東某統領帳下爲哨弁挈眷回里道經滬江現附輪船抵埠因川資不敷故將衣服付質眷屬尙未登岸兼有公牌札子呈騐捕頭亦難以憑信立遣張阿五范進才二包探往查屬實當卽開釋○捕房新立章程凡居民鋪户所有包車一律不准在路傍停放昨晨各華捕出差時捕頭一一面諭如有包車停放路傍或在水門聽上均可帶案不得用情未片刻已拘得包車八輛捕頭命存儲捕房傳各車主到案議罰 
[英界公堂瑣案]  
　　包探秦少卿禀稱傅渭記以假金鋼鑽約指强買與同爲呌貨業之陸阿懷不問情由取去洋銀十圓欲向索還傅母出頭硬霸阿懷投報捕房捕頭令小的解請訊究阿懷訴稱前日小的在某茶館遇傅以不值錢之水鑽約指一枚問小的值價幾何小的以其戲言答以約值十圓彼卽將桌上洋銀十圓强取傅供稱阿懷自願出洋銀十圓購買現忽反悔但洋銀已經用去容俟措還屠别駕商諸薩副領事然後判令將傅押候繳到洋銀始行開釋○程枉卿雇坐胡阿根之東洋車遺忘布衣四件報捕後捕頭令包探陳阿九查獲原贓送請訊究程投案領贓胡供稱小的一時貪小已將布衣質錢矣别駕判罰洋銀一圓○包探黃四福解竊賊王仁慶到案禀稱此人先後竊取徐錦棠朱寳生趙阿榮等家銀對時表布衣等物經小的拘獲人贓送請究辦徐等紛纷投案領贓王供稱小的實因失業無聊不得已而作此無恥之事如蒙恩宥以後定當安分營生别駕判令管押二月滿日遞解回籍○胡子來竊取李全發布衣一件經包探顧阿六緝獲人贓送請究辦李投案領贓胡認竊不諱别駕判令掌頰五十下贓給還失主○包探孔阿才禀稱錢亦盦竊取萬芋山家衣服二件經小的拘獲人贓送請訊究萬投案領贓錢俯首無詞别駕判令掌頰五十下○龍飛馬房馬夫沈全林等在新馬路左近玩弄石鎖礅龍飛主人恐其肇事報知捕房捕頭遣十七號西捕往拘僅沈一名餘均逃逸昨晨解案請判沈供稱是時共有十餘人現皆逃去别駕著押候交出同黨各人○張治明竊取余老二家烟鎗一枝經包探范進才拘獲人贓送請究辦别駕判令笞責一百板贓給還失主○四百七十一號華捕拘解在路設二十一門小賭之王錫榮請判别駕判令笞責一百板○王長發竊取怡和棧駁船上鐵片數塊經包探竇如海拘案請判别駕判令笞責一百板○某號水巡捕解杉板船户沈阿元到案禀稱昨日此人見有某輪船進口尙未停輪卽搶先上前兠攬生意有違定章拘解請判沈供稱小的係船夥因船主命上前兠攬生意小的不得不然並非輕身冐險别駕判罰洋銀五圓 
[法界捕房瑣案]  
　　王阿二卽汪阿二空潘姓家之壁意圖偷物經失主拘送捕房昨日鄭大令提案詰訊汪供稱小的係本地人家住　内虹橋畔向日小本營生只此一遭不敢再犯矣大令著照原斷笞責二百板○龔春發在周小紅烟館與阿二同榻吸烟乘間竊取烟鎗一枝經失主拘入捕房解經大令訊供判令笞責一百板○李阿東攫取買菜傭錢若干文大令著照原斷笞責一百板李供稱小的向爲小工嗣因失業無聊不得已而出此下策大令著自行回籍不准逗留○湯金照王阿招在某輪船上竊取搭客行李經失主拿獲交包探送請大令訊究大令判令各枷示一月期滿責釋○公館馬路某皮鞋店主沈叙三之女被學徒唐關通誘逃旋經包探在虹口某輪船上緝獲解請大令訊究枷示在案昨日枷期已滿大令命提案開枷沈求追所捲洋銀唐供稱洋銀金約指等早已起獲除盤費零用外並無餘剩况小的尙有衣服三十六件洋銀二百圓田契二紙皮鞋機器等物均在所弔贓内求大老爺給領大令謂前堂爾何以不供著照原斷重笞三百板唐供稱田契實由家中取出父母尙未知悉此據係二十保二十六圖六百二十號之田小的如有虚言自甘重辦沈稱捕房弔贓時並不見有田單小的之女被伊誘逃伊尙欲誣噬耶大令著押候查明再核○萬阿桂在金利源棧房竊物判令荷枷昨日枷期已滿大令命帶案疎枷照原斷笞責三百　萬供稱小的家住浦東洋涇鎭附近東溝大令勒令回籍毋許逗留○德源飯館夥朱阿囡向同夥藉端尋釁持刀恐嚇解經大令訊斷枷示在案昨日命照原斷笞責三百板押候具改過安分不復滋擾切結存案然後交人保釋○惡鴇沈張氏卽桂貞誘姦處女案發大令判令先行枷示三月期滿再鞭背若于昨日提案發落並傳到原告陳朱氏著具遵斷完案切結○竊犯俞長發枷期已滿大令命帶案疎枷照原斷笞責三百板 
[江官報]  
　　七月初九日龔鹺尹齊巘回十二圩差次○初十日大使許彤詩禀知過監掣班又辭赴省陳鹺尹冠辭赴李家橋差次龔鹺尹定泰解海分司餉來○十一日黃鹺尉兆奎起復回淮 
 
 
 

Page 10

 
 
   
 
 

Page 11

 
 
萬利 
門售雙張十三元二角分條六角遠埠信購原班卽奉申棋盤街北石庫門内 
 
 

Page 12

 
 
   
 
