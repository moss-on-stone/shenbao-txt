# 1901 - 132 - 4910087

 

Page 1

 
 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則并詳列住址姓名以便修函訂定諸君子才識素裕當不以長材短馭爲嫌也 
[新印日本國志] [  圖書集成局啓]  
　　是書爲粤東黄公度廉訪所著廉訪前曾贊使日本研求彼國數千年來禮樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室二洋涇橋煥文書局南北掃葉山房金陸詞源閣購取可也 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯墊先行生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書　校精詳紙墨加料有識共寳分裝六十本業已成書股票以外餘者無幾購宜從速遲恐不及每部定價十二元不折不扣批發面議上海三馬路申報館申昌書室發售外埠曩時售股票處 
[辨惑論湖北自强學堂中學教習嫉惡居士撰]  
　　山海經有山膏如豚善駡然聞駡者怒之而已無可惑也是可若爲弗聞而過之也左氏傳有瘈狗善噬然被噬者避之而已無可惑也是可相戒不出於其塗也周禮有邦誣誣則所毁有其人所揑有其事以善爲惡以無爲有意在惑衆以作亂斯則有關國家之利害故司宼以入刑刑之曩見康黨所作之清議報知新報天南報三種專誣詆今楚督南皮公已不可解去年以來其詆南皮公益甚其誣南皮公之語益怪誕不可究詰噫何其言之可鄙可笑如戯劇如夢囈耶戊戌八月之事已亥臘月之事其是非得失天下後世自有公議姑勿具論而但就其所言事理觀之則矯誣不情可謂作僞心勞日拙矣凡國家建储定策不過與二三親貴大臣密謀　雖在樞府未必皆預聞其事况封疆之臣乎聞諸譯署司員凡朝廷電旨皆下總理衙門譯發各省電奏亦祗能逹諸總理衙門譯出代陳總署司譯者非學生卽供事耳此何等事而可展轉假手於人耶假使有之則機事至密彼局外人何從知之該報乃謂以廢試事旣發電詢又遣川督奎粤撫鹿過長江而問楚督考奎之過鄂在戊戌九月鹿之過鄂在戊戌十一月其時變政事已過建儲事未萌而謂奎先豫謀於秋鹿又續商於冬有是情有是理乎且今日各省督撫權力迥非古來諸侯藩鎭之比廢置立儲大事何必詢商如舉大事必問外臣去夏拳匪開釁各國正與封疆有關涉者乃不聞一問各督撫何耶果如康黨各報所說則海内最爲朝廷所倚任敬憚者惟南皮公一人矣南皮公所陳奏興辦之事宜無不言聽計從得以發舒其志矣乃以吾所聞則殊不然何耶又謂江督欲抗議而楚督不允聯爭此誰見之而誰聞之便其事果確江督果抗羲不從不遭嚴譴亦必卽時引退乃江督方且晉宫銜方且蒙賜壽何深宫仍倚任不衰而江督亦效忠弗去此何說耶六人之殺情罪本有不同聞某侍御某學士實密奏趣之使果有南皮公電奏則當時詔旨必將據之以定爰書卽不然電奏旣必由總署譯陳則京師當無不傳誦其語何詢諸京朝官絶無一人知者耶京朝官且不知各省士民亦不知而東海之外南海之濵能知之此又何說耶又謂建儲詔下鄂撫于中丞怫然不悅岑觀察欲以官力爭且有同官五十餘人部民千數詣轅泣請楚督不肯代奏此等傾城動衆關繫君國之事何以武漢兩岸數萬家無一人知之見之假使眞有此事則人衆勢盛南皮公一人安能阻之南皮公卽阻格不爲代陳于固中丞也岑及同官部民何不卽詣于轅請于代爲陳之且于在鄂屢次單銜舉劾數十人此事如實怫然何不單銜自上疏爭之如謂于或慮勢孤力薄又何不聯向者抗議之江督共爭之况于張宗旨判然各别分道揚鑣天下皆知者也今以剛徐崇等舊黨所爲之事乃謂于非之而張和之此何說耶且此五十餘人如梁太史等旣然拂衣徑去何不赴闕上書而竟寂寂自寢其事耶且岑旣以官力爭矣爭之不得自必疾去其官否亦必爲南皮公所劾而岑乃任江漢關道至今如故此又何說耶按是時岑官漢黄德道報乃言是按察使官階尙不了了何論事實夫南皮公之特立獨行不附權要海内周知若云迎合某某樞臣何以十數年來某某執政者皆與南皮公齟　事事掣肘甲申之春甲午之冬戌戌之春三次内召皆被沮格去年端剛肇亂凶悖陵朝廷威權震天下何楚中獨不仰承其意旨耶此論未畢明日續登 
[俄法同心]  
　　南洋新加坡實得力太晤士報登上月下旬某日英京倫敦來電云邇者俄京風傳法國外部大臣尼加施氏曾親詣俄京與俄廷訂約措置中國一切事宜若是則兩國已具有同心矣我中國政府中人可不預爲之備耶 
[電告行旌]  
　　英國皇太子游歴新加坡前已詳登於報兹得英京來電云某日英皇太子已携其元妃某氏行抵新金山所屬買望口外波丕立埠矣 
[兵船計數]  
　　天津直報云三月二十三日駐泊大沽口内外之各國兵艦運船計共二十八艘内英國六艘美國一艘德國五艘法國八艘日本國二艘奥國一艘俄國四艘義國一艘 
[鄉試展期]  
　　杭州采訪友人云浙省大憲前奉諭旨定於本年八月併行恩正兩科鄉試業由藩憲榮伯衡方伯札飭仁和錢塘兩縣主履勘貢院擇吉興修至上月某日忽奉憲諭一律停工一時庠序中人互相傳述街談巷語幾於滿腹疑團近日始聞諸官塲中人謂頃接京都電信現在兩宫尙未回鑾考差及簡放主司未能循照舊例若竟改遲數月則天氣寒沍士子不勝跋涉之勞因由某大臣奏請遲至壬寅年八月舉行大約日内卽須出示曉諭矣 
[京師巿景]  
　　天津直報云目下京師銀圓已一律暢行然每圓祗兌得松江銀七錢不若用銀合算惟買物則每圓可作七錢二三分至于足色赤金每兩換銀三十二兩購自金店則須三十三兩 
[示興民利]  
　　廣州訪事人云上月下旬某日廣東省城釐務總局憲出示曉諭曰奉督部堂陶札開照得廣東地大物博素稱繁富近年習於晏安不復講求生計以致民生日漸凋敝盜賊繁多當此之時自以爲民興利爲急務廣 
 
 

Page 2

 
 
東應興之利尙多在上之提倡在下之呈請亦復不一而足往往議而不果推求其故一則由於各衙門各局等有關於利益之事動輙勒索規費一處不遂所欲卽桿格不行一由於出頭承辦之人本非身家殷實認眞講求但圖一經承准便可領資入已揮霍自雄更有從中撞騙者佈煽謡言架詞勒詐以致良法善政往往敗於垂成言之殊堪浩嘆現在時局日艱自宜痛除積習以裕民生除示諭闔省官紳商民人等一體遵照嗣後凡有利民之事准商民之實在殷實者取具公正紳士保結呈請開辦各署各局委員幕友書吏不得巧立名目需索規費各商民亦不得仍蹈從前陋習妄事鑽營藉詞歛費倘有違犯一經訊實立予嚴叅商民亦即治罪與受同科决不寛貸其各凛遵外合行札飭札局一體遵照嚴禁毋違等因奉此除札飭行查嚴禁外合行出示曉諭爲此示仰官紳商民人等一體遵照毋違特示 
[吸烟者鑒]  
　　南昌訪事人云上月某口江西撫憲李勉林中丞飭傳科甲出身之州縣官十餘員至轅校閱孝廉豫章課卷退食之暇步至花廳見炕頭置有吸食鴉片烟具不覺勃然大怒詰問何人所設衆皆默然再三嚴詰始以某令對中丞卽諭令逐出旋傳見藩司張筱船方伯告知其事令卽備文揭叅方伯以某令文理尙優擬請勒令改教中丞頷之一時癖嗜烟霞者莫不慄慄危懼 
[板輿抵省]  
　　蘇州訪事友人云江蘇巡撫聶仲芳中丞之太夫人於三月二十七日由湖南珂里來蘇擇吉翌日進署屆時中丞排列全副儀仗策騎詣胥門外大馬頭迎迓旋由四馬路繞至青陽地入盤門過三多橋經寺祺巷昇平橋至太平橋往南經吉利橋進三多巷迤邐入節轅太夫人端坐緑呢大轎舁以八人沿途觀者人海人山咸嘖嘖稱羡不置迨二十九日爲太夫人設祝良辰屬下文武官員咸具禮詣節轅叩祝 
[忠櫬南旋]  
　　杭州采訪友人云去年拳匪之亂原任太常寺卿袁燹秋京卿昶突爲奸黨所誣以致在京遇禍嗣經奉旨昭雪開復原官其靈柩自津門附某輪船南下由嗣君捕回桐廬原籍三月二十三日舟抵杭州就新馬頭小椗仁和錢塘兩縣主特派差役赴江干照料駐杭西官亦撥出巡捕及洋兵四十名妥爲保護二十四日辰刻發引清晨省會文武官僚俱詣碼頭公祭英法日本諸國領事官及洋關稅務司各教堂教士咸親臨執紼以表敬忱靈柩奉旨入城行至普濟堂前紳董復具牲牢祭奠旋由武林門大街經同升坊過和合橋聯橋穿司馬流巷過薦橋折而至琵琶街經回回堂過衆安橋出錢塘門詣昭慶寺法乳堂暫厝延僧人諷經三日迨二十五日在寺中開吊官紳及年家故舊衣冠展拜者素車白馬爛其如雲 
[僞官已獲]  
　　漢口訪事友人云日前漢口糧捕同知馮次竹别駕飭專司緝捕事宜之武弁胡金魁李和生陳忠堂至湖南某邑擒獲康逆僞糧臺督辦鄧某押解鄂垣聽候上臺訊 
[越試四誌]  
　　紹興訪事友人云上月下旬某日浙江提督學政李玉坡大宗師考試蕭山及嵊縣文童蕭山首題三嗅嵊縣首題三咽通塲次題滄浪之水清兮詩題賦得一夜飛渡鏡湖月得湖字五言六韻 
[嚴懲女棍]  
　　嘉興訪事友人云新任秀水縣知縣方大令下車伊始卽訪悉所轄境内時有賭徒痞棍擾害閭閻因之嚴密查拿盡法懲辦若輩遂稍稍歛跡不敢恣意横行近又查知境内尙有女棍數口稔惡多端其最著名者混號八槳船年逾大衍家住集街爰即飭差拘獲未幾忽由某紳保釋翌日八槳船大踏步至昇平茶樓大言炎炎依舊肆無忌憚適爲大令之戚某君所聞回告一切大令火速派差往拘一面親率僕役協同地保至集街將屋封鎖然後回署升堂研訊八槳船極口呼寃大令笑謂之曰爾所作所爲本縣早已訪悉其餘種種惡跡姑不深究惟前者守備龍大老爺因公來郡賃居爾處爾僞將女兒許作小星白計誘騙致伊資斧蕩盡窮無所歸卽此一端已足見爾之居心竟無異豺狼之毒矣今旣到此尙思狡賴　刑乎前喝責藤條四百下釘鐐收禁聽候覆訊核辦 
[漢皋火警]  
　　漢口訪事友人云上月二十七日清晨土璫後某姓家早炊失火立兆焚如烈燄薰天不可嚮邇迨各水龍齊集竭力噴救得卽熄滅然已燬去茅屋五十餘椽并有二人葬身火窟矣慘哉 
[浙省官塲紀事]  
　　杭州訪事友人云代理浙江於濳縣葉子祥大令爲熊現奉上憲札飭改爲署理前署於濳縣過玉書大令鑄調署德清縣篆務現署諸曁縣李石朋大令寳袇調署長興縣篆務所遺諸曁縣缺委候補通判李别駕炳堃接署○正任嘉興縣升任乍浦同知劉司馬矞祺邇已捐升道員呈請開缺過班所遺乍浦同知經上憲札委候補同知潘司馬紀恩署理嘉興縣缺擬以請補臨海縣陳大令廷勛調補遞遺臨海縣缺以正任遂昌縣火大令恩緯調補○三月十九日水陸總巡徐參戎人驥由嘉興來省趨詣撫轅禀見余晉珊中丞面陳公務○候補同知楊司馬志濂奉上憲札委監修臬署已於三月二十一日開工矣○正任台州府徐乳羔太守現奉上憲委辦洋務局兼學堂提調定於三月十九日到差視事○前署處州府同知張司馬廷梁現經上憲調省差委遺缺委候補同知朱司馬錫傳署理○處州釐局總辦潘太守瓜期屇滿上憲札委候補府王太守晉觀前往接辦 
[越郡官塲紀事]  
　　紹興訪事友人云府尊熊再青太守以邇來事務殷繁郡城佐雜人員寥寥無幾雖已由上憲檄委鮑少尹琛前來襄理尙覺不敷差遣因復據情禀請加委試用典史莫少尉俊到紹以資臂助○紹屬蕭山等處沿江一帶新漲沙地多至數百頃向分昌泰豐寗四圍不立區都近已大半由農民開墾成熟爭報升科認糧管業紛紛涉訟案積如山兹復有人投撫轅禀請承墾甯圍沙地余晉珊大中丞批飭藩憲榮伯衡方伯委候補同知朱霽堂司馬錫傳來紹查勘○去夏正任山隂縣知縣甯琯香大令調簾開缺上憲札委何黼庭大令黻章前往代理嗣以試期展緩將何大令改爲署理兹屆期滿例應交卸聞有另委正任安吉縣知縣汪夢紱大令一麟接署之說或謂仍飭寗大令回任然均未見明文也 
[蘇省官塲紀事]  
　　蘇州訪事友人云署常熟縣知縣楊大令家騵現經藩憲陸春江方伯調省另候差委遺缺以截取知縣楊明府炳震酌委署理○署溧陽縣知縣洪大令爾振瓜期已及藩憲陸春江方伯飭正任斯缺之曹大令宗周回任供職○崑山縣知縣尙大令昌厚署事迄今已將二載現經藩憲陸春江方伯調回飭令正任是缺之諸大令可寳回任供職○金匱縣典史胡少尉長慶在任病故遺缺經藩憲陸春江方伯札委試用從九品沈少尹金聲署理○震澤縣縣丞趙二尹應珪瓜期已及藩憲陸春江方伯飭請補斯缺之詹二尹奎先行赴任○江安督糧道效觀察於三月二十九日因公來省趨指撫轅謁見聶仲芳中丞禀商機要并叩賀太夫人壽誕 
[蘇臺買夏]  
　　蘇州訪事人云常州府屬武進縣人湯某在向本城開設南貨店近被梟匪誘至距城數里之某鄉賭博輸去洋銀數十枚尙角一百五十餘元貸諸梟首楊某繕立期票約三日後歸還及回店百船拼湊屆期懷之而往不禁見獵心喜重復入局甫半晌即輸至罄凈無餘喪氣垂頭嗒然而返翌日楊持票向索湯無以應祗得入其黨内爲之爪牙越數日卽被縣差拘獲縣主施大令研訊之下湯供訴前情併自稱已入紅帮求恩開釋迨大令申詳上憲批飭解省訊供上月某日蘇州府田太守偕發審局委員陳司馬研訊湯且泣且訴不認爲梟太守謂汝已供認紅帮何得翻異湯稱施大老爺教小的供認小的並不入帮太守飭暫行收禁訪事友所述如此核其情節備極支離意者得自風聞耶抑竟實有其事耶非執筆人所能斷已○省垣盤門外青陽地自開埠通商而後妓寮戲館密若繁星一片乾凈土頓成繁華世界非但少年子弟一入迷魂之陣卽流連忘返蕩産傾家卽繡閣嬌娃亦有因之失身敗檢者閶門馬路利華戯園有伶人霍春祥者燕蘭小譜中人也年纔二十餘風 
 
 

Page 3

 
 
姿美麗本年正二月喬裝小家女引誘某大姓眷屬乘舟至各處顡游近又混入某紳家向紳妻騙取金銀珠翠約值五千金紳妻無可對人竟萌短見旋經某紳查悉函請上憲將霍伶拘送縣署究懲縣主田大令研訊情由喝令笞責數百板釘鐐收禁現聞臬司朱竹石廉訪已科以監禁二十年之罪矣 
[大令騐屍]  
　　昨報紀二十九保二圖地保王寳明以虹橋迤西鄉民張永松向堂弟福根索欠被福根戳斃等詞投報上海縣署兹悉昨日清晨縣主汪瑶庭大令即帶同刑仵等人前往相騐旣蒞屍塲地保先禀陳一切旋據張永松供年二十一歲耕種度日前因急需向堂弟張福根借洋銀三元邇因逼償過急以致口角氣忿之餘順手持刀將伊戳斃叩求恩宥屍兄張林祥供胞弟福根向永松索舊欠洋銀三元張永松非但不還竟持刀將弟戳斃當時尙有鄰婦王張氏在旁相助叩求伸雪大令得供飭仵騐得張福根屍身腰間有刀傷一處果係致命大令復離座親騐相符立卽悺殮屍兄張林祥禀求免封領棺埋葬大令准之取具案下各人切結存卷判畢回城時已三巿六街燈火齊明矣 
[二尹謝委]  
　　本邑南巿十六鋪巡防北局委員蔡蓉卿二尹經江蘇藩司陸春江方伯札飭署理寳山縣縣丞因於前日赴省謝委昨日事畢回滬詣蘇松太兵備道轅禀見道憲袁海觀觀察呈驗文憑并請委員接辦局務以便擇吉履新 
[落魄堪憐]  
　　安徽徽州府屬某邑人葉某向操布業窮途落魄一飽難謀近更爲二豎子所侵憔悴可隣鳶肩雙聳昨日匍匐至本邑南巿小普陀橋附左某質鋪向其甥某甲求貸川資冀歸故里甲見其奄奄一息勢已垂危乃喚二十三鋪地甲到來雇人舁送某善堂求暫時留養異鄉潦倒愁病交攻殊可憐也 
[明察如神]  
　　比國駐滬總領事署細崽丁振廷投英美租界公廨控金芝卿搶劫伊戚張福堂洋銀八元前日午後讞員張柄樞司馬升堂研訊丁供小的在比國總領事署中服役張係小的之戚前日手持衣包内儲洋銀八元行經洋涇浜突被金劫去求卽嚴追張供詞與丁相同金供小的安分營生不敢劫物現住治下公記棧内棧主李子江素知小的爲人可以來此作証事由南匯惡棍奚啓疆誣控小的行　洋銀蒙大老爺訊明移送南匯縣懲辦因之挾有嫌怨唆使張福堂卽張阿福與丁串通平空砌詞陷害尙乞鑒原司馬怒謂丁曰張卽被搶洋銀與爾何涉乃敢插身帮訟顯見不安本分著卽攆逐出門隨詰張曰爾所供情節備極支離究竟聽從何人唆弄若不從實供訴本分府定當盡法嚴懲張一味狡展司馬喝令掌頰四十下再加詰究仍稱金刼取洋銀是實司馬大怒飭再掌頰四十下張始終熬刑不認誣控司馬怒益甚喝令從重笞臀謂爾如堅不實供定責一千板笞至三百板張哀嗥若屠豕連稱小的願招司馬叱令停刑張供稱此事實由奚啓疆串同顧明山即顧阿海及朱其南等人賄囑小的來案誣控允于事成之後酬小的洋銀二十元小的以平空揑誣恐不見信是以嗾使丁禀請比國總領事大人函致大老爺冀邀恩准不料大老爺明鏡高懸竟難欺飾事已至此小的自知罪無可　尙乞施恩司馬查得奚誣金行竊之案已移送南匯縣署今復賄囑張福堂設計誣控不法已極罪不容寛遂著將張押解南匯歸案訊辦隨向金勉勵數言諭令自行投案備質一時堂下觀者環若堵牆咸頌司馬發奸摘伏明察如神 
[請懲竊犯]  
　　甬上歹人王金茂專在虹口一帶乘各兵艦及機器廠運煤之際勾通船戶工頭伺隙舞弊日前老公茂洋行上煤時被竊一十七墩事經包探倪順泉查悉將船戶李桂生拘入捕房王在逃未獲昨日愛副捕頭以王實係罪魁未便任其漏網遂禀請英美租界公廨讞員張柄樞司馬出牌提案訊懲 
[英美租界公堂會訊案]  
　　德商廣豐洋行主投本管總領事署控協源號主吳慶生定購洋貨遷延不出乘間逃回洞庭原籍請提其岳父陸鎭欽訊追等情德總領事准之函致讞員張柄樞司馬傳陸到案會同佛繙譯官研訊原告投案訴稱前者吳定購洋貨需銀四萬餘兩請卽究追陸供小的與吳雖係翁壻久不來往伊如何定貨小的槪不知情求恩鑒察司馬商之佛君謂陸實與此事無干碍難牽涉應即開釋俟移提吳到案核奪可也佛君曰諾 
[節錄戊戌春某部郎再上翁常熟書] 　 
　　竊前禀已登鈞覽而仍不有不能已於言者自膠州旅順租與德俄各報章紛紛論議衆口沸騰彼曰瓜分此亦曰瓜分幾使人厭覩厭聞甚有指畫地界謂山東閩廣各省及長江均不能保者愛業獨以爲此等激烈之談不惟事不至此抑且渙中國之人心啓强鄰之覬覦甚無謂也譬如鄉曲之患豪右謂擾害其生産詐謀其財幣則可謂無端而入其室芸其田御其妻孥役其子弟則必無之事且亦非敵人之利也各樹一幟全家抵拒而不足入此室處一婦孺剸刃而有餘秦滅六國而六國之民遂以亡秦勢必至而理固然也然則今兹英法德俄四國戰艦齊赴東亞日本亦勉力附從抑豈無所事事哉曰觀釁而動以待中國之内亂耳苟一旦上棄其民民叛其上則無主之民任人剿撫無主之地任人割據豈徒瀕海各省爲危卽腹地尤可慮禍患之乘每出人意表以爲危者或無恙以爲安者或先亡民碞可畏能勿顧乎夫天下良民固多姦民亦不少良民雖轉於溝壑而無怨姦民則樂得而藉口以濟其隂謀故平日州縣催科往往因毫釐陳欠拘繫鄉民而差役訛索至數十金而不止典衣糶糧凍餒而死者不可勝計而姦民會匪未嘗因而作亂者以循例催科欲藉口而無名耳今一旦創立房鋪等捐各省良民無不慄慄危懼畏胥吏之陵逼適值裁制兵改武科之後姦民會匪從而煽惑危亡之象岌岌乎不可終日矣泰西各國之强由於變法人所共知而不知中國唐虞三代屢變而愈治秦漢而後每變必大亂豈泰西民习獨古乎非也泰西各國每興一議必合上下議院詢謀僉同而後行之故無阻隔洪範所謂謀及卿士謀及庶人也秦漢而後此風久息講大政議國是惟取决於在朝之一二人使所見盡是猶可設稍有一偏而威令不行天下之事去矣殷盤周誥不憚費詞幾乎家喻戶曉職是故耳臧文仲曰以欲從人則可以人從欲鮮濟財賦取民之脂膏戰征殘民之性命豈有取其脂膏殘其性命而不先問其願輸焉否耶竊以爲水師者鷙鳥之羽翼也陸軍者猛獸之爪牙也爲今之計但宜養爪牙以自衛不必羡羽翼之擊人國之存亡不因乎强弱孔子曰齊一變至於魯魯一變至於道但期變而至於道耳何必效齊之强孟子曰能治其國家誰敢侮之今之國家待治之事多矣曰農學不興則民貧也商務不講則國貧也常祿不加則官貧也西學不精則雖有礦藏而不能取也西學何以精曰多建學堂延西國教士風氣一開且可免戕教士之案常祿何以加曰厚薪水不論官之大小以事之多寡爲薪水之厚薄農學何以興商務何以講曰設專員凡此數端欲行之而無阻非剔除積弊宣上德而通下情不可目今弭患於未形猶可爲也儻稍緩須臾而内亂已作是猶行千里者木出里門而車先覆矣至若聯英拒俄聯俄拒英二說皆不可行各國邦交當一例看待推誠布公猶可以爲善國反覆無信人將數其罪而伐之非細故也蠡測管窺是否有當惟夫子大人宥其狂愚而用爲壤流之一助焉則幸甚 
[添醫初誌]  
　　啓者敝堂施診各醫正月間首經敦請内外專科十三位乃一交夏令病者絡繹而來醫者應接不暇每期人數多至五百餘號兹復敦請内科褚君吟梅孫君鳳林何君橘仙眼科蔡君仲甫外科顧君燕侯按期到堂施診喜和緩之接蹤神乎其扶哀瘡痍之滿目各奏爾能庶醫者得悉心以盡其餘長而病者亦循序而樂於漸進但經費浩繁藥材昻貴勢不能不求助於他山耳伏望各埠諸善長勿待有餘之日而始解慳囊勿因無厭之求而吝兹餘蓄源源接濟世世公侯書曰皇天無親惟德是輔諸君子當不河漢斯言也請誌報章以當左劵滬北天后宫前廣益善堂司董嚴信厚施則敬朱佩珍唐榮俊葉貽鑑等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　王文榮扭控地保張文祥盜賣墳地等情前晚縣主汪瑶庭大令提安研訊王供治下二十七保圖向有墳地二處一計一畝八分一計一畝二分一釐八毫田單共三紙光緖元年由故父抵與張德春得錢二百二十五千二百文今小的備價取贖忽見立有界石查係地保串通盜賣爲此投案控請訊追張文祥供王家一畞八分之地於道光二二九年由王父絶賣與張兹由張轉賣與人叩求鑒核大令諭候查明察奪○小夜壺即沈義心被匪黨顧爛頭戳斃報經大令騐屍飭捕拘獲顧爛頭及董阿福二名腰訊不承顧旋經人保出未幾又刃傷孟金汀身死玩已訊實解司訊勘前晚大令提董覆訊供稱沈義心之事小的實未干預父親年老有病無人照顧叩求恩宥大令飭交其父保去○有張勝華者即去年站斃惡棍張掌華之兄也月前因犯事前被英美租界公廨讞員張柄樞司馬飭捕拘獲移縣訊供收押改過局今已期滿前日大令提案發落張一味求恩大令諭令出外改過自新隨交其母舅保去 
[上海巡局紀事]  
　　上月之杪本邑小東門外陸家石橋南堍元生糖棧被賊竊去棉被衣服及青蚨四百翼同日大東門外泰生永紙店亦有賊穴壁而入幸卽覺察圖竊未成昨日事主均據情投訴十六鋪巡防局禀請緝捕局員某君允之○本邑浦東楊家渡招商局工頭史發記投斗姆堂巡防局控稱工人莊雲富索取工資小有齟　隨卽糾合各工人停工滋　局員程二尹飭差拘獲附和滋擾之小工陳毛頭一名研訊之下轉送保甲總巡局請總巡朱森庭明府訊究○浦東鄉婦孫吳氏投斗姆堂巡防局訴稱次子聚華不務正業喜與無賴爲伍小婦人屢戒不悛反敢恣行違忤叩乞重懲局員程二尹立飭地甲將聚華拘案略詰數語喝令笞責二百板交伊母舅吳阿全領回管束並以張阿二誘人嬉游情亦難恕判責一百板著具呈改過切結 
[英美租界晚堂案]  
　　沈阿祥控毛樹海誘令妻子華氏脫逃前晚讞員張柄樞司馬升堂研訊沈供前年五月二十一日小的之妻華氏被毛誘惑逃逸無蹤前日始在治下尋獲因卽扭送至案求恩究懲華氏供稱丈夫貧難度日常將小婦人毆詈小婦人無可爲計因之出外傭工並無不端之事毛供小的與華氏同居已閱二年憐其貧苦無依是以勸令傭工並非有意誘拐司馬判責毛一百板飭具安分切結然後開釋華氏責手心一百下交其夫領回管束 
[英租界捕房紀事]  
　　鄉人倪德寶擔雜物至南京路適某西人乘脚踏車如飛而至不及避讓將車撞倒巡街捕見之拘入捕房捕頭騐得車尙無大損憐倪事出無心從寛釋出○上月二十七日之夜狎客陳晉仁至雲南路流妓周四寶家作雲雨巫山之會迨次晨忽發寒熱病莫能興偃臥二日鴇兒恐有他變遂於前日投報捕房捕頭令包探胡瑞龍前往查問情形然後送至仁濟醫館求治○流妓王阿巧張王氏躑躅雲南路一帶沿途拉客經四百九十五號及五百六十四號兩巡街捕先後帶入捕房捕頭令押候解送公堂禀請讞員張柄樞司馬究辦○前晚陸蔚彬至南京路三泰南貨店購物因所付洋銀内有一元以銅質僞製致相爭閙由店夥扭交五百六十九號巡街捕拘入捕房捕頭令將銅洋銀充公陸押乞丐牢半日以儆○偷兒胡長生竊取王阿生家衣服若干件携之而出適爲包探陳雲根所見拘入捕房捕頭令押候解送公堂禀請訊辦 
[法租界捕房紀事]  
　　上月某日西門外羅家灣左近河中所泊某姓船上突被匪徒曹和尙唐阿茂王小狗徐掌生等刼去物件約值洋銀數十元翌日開單投報捕房旋由某包探將諸匪拘獲解經讞員杜枝園大令研訊供稱此事由徐士林徐榮千爲首起意小的等不過聽從阿附而已大令諭令嚴拿二徐質訊昨日包探拘獲徐榮千一名送入捕房捕頭令押候解送公堂禀請大令訊究○前晚有不知姓之流氓小阿三在東新橋畔强欔某甲所持紙扇甲忿甚投報捕房捕頭令某包探將小阿三拘獲押候解送公堂禀請訊辦○某甲雇坐小車往某處行經鄭家木橋南堍被流氓某乙攫去衣服一包適被巡街捕所見拘入捕房捕頭詰知衣包已遞交同黨某丙爰令押候將丙拘獲然後解送公堂禀請究辦 
[美租界捕房紀事]  
　　浦東南匯縣境張江栅人李惟餘鵾絃久斷近始續娶同鄉奚氏女結　未久奚氏卽濳逃至外虹口北蘇州路與粤人某甲有私昨日午前李遇諸中途意欲挈回鄉里奚氏不認爲夫大呼救命包探孫阿新聞聲而至一併拘入捕房捕頭令奚氏速即隨夫回去如敢抗違押候解送公堂禀請究辦奚氏唯唯而出○前晚無賴陳阿生貿貿然至篷路某烟紙店攫取品海香烟二匣飛步脫逃適爲包探劉光震所見拘入捕房捕頭令押候解送公堂禀請讞員張柄樞司馬訊究○昨日午前范顧氏投捕房訴稱賃居密勒路生有一女小字阿桂年已及笄日在瑞綸繅絲廠工作昨日放工時道經有恒路被第五號門牌某西人家傭人　百般調笑竟圖曳入行强請派包探查拿以便解送公堂禀請懲治捕頭允之 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　暫行護理陜甘總督甘肅布政使臣何福堃跪奏爲閩海關欠解光緒二十五六兩年指撥甘新協餉懇恩飭部改撥的欵並催解二十七年餉項以濟急需恭摺仰祈聖鑒事竊查前准福州將軍　善聯咨查閩海關稅務收數異常短絀以致應撥各欵均未能如數籌解甘肅新餉關係緊要光緒二十五年欠解之八萬兩並二十六年分應解之餉現實計窮力境萬難措解應請咨部另行指撥以免貽誤等因當經轉行去後前據署甘肅布政使臣潘效蘇詳查光緒二十五年分甘肅新餉奉部指撥閩海關協解銀二十萬兩除已收三次解到銀一十二萬兩外尙欠未解銀八萬兩嗣因甘肅應撥二十五年分福州船廠經費改解部庫銀五萬兩隨經前升司議在閩海關前項欠解新餉内抵撥銀五萬兩解部交收仍由甘庫照數籌撥抵收該關新餉詳請前督臣魏光燾於二十六年六月十三日專摺具奏七月二十八日奉到硃批戶部知道欽此隨由甘庫籌提銀五萬兩抵作閩海關二十五年第四批新餉列收分别詳咨在案兹據福州將軍臣善聯來咨閩海關二十五年欠解甘肅新餉銀八萬兩並二十六年指撥新餉銀二十萬兩均屬萬難措解等因是閩海關於奉部指撥甘新各軍計口授食之鉅欵業已虚懸無著查自去夏順直用兵以來各省關應恊新餉欠解甚鉅加以迭次挪墊入衛各旗及鄧董兩軍並馬鎭安良添募餉需籌借該省及挪解行在各欵刻下關内外各軍兵餉虧短甚鉅飢潰堪虞實於邊防有碍應請改由别省指撥二十五年的餉銀八萬兩内以五萬兩抵作福州船廠經費逕解部庫其餘三萬兩並二十六年原撥銀二十萬兩赶速解甘以濟急需至二十七年新餉現奉部示照舊指撥閩海關二十萬兩向係年内預解三成迄今亦分厘未解請併案催解以固邊疆而免匱乏等情詳請奏咨前來臣覆核無異除咨戶部外理合恭摺具陳伏乞皇太后皇上聖鑒飭部迅速改撥催解施行謹奏奉硃批戶部議奏欽此 
護理陜西巡撫河南布政使奴才端方跪奏爲恭報接管前路糧臺日期繕摺具陳仰祈聖鑒事竊准督辦前路糧臺調任山西巡撫臣岑春煊咨開於本年正月二十四日附奏請簡派大員接辦前路糧臺一片本日奉硃批著交端方接管欽此旋准調任山西巡撫臣岑春煊於二月初一日將文案卷宗及存儲銀兩開列清單移交前來奴才當卽欽遵接收管理查糧臺爲儲胥總匯支發内廷津貼口分曁隨 
扈人員津貼並神機虎神兩營兵餉等項事端重要經調任山西巡撫臣岑春煊經理累月粗有端倪惟查近數日以來支發津帖口分月約五萬餘金而麸料喂養數亦稱是體察情形尙恐逐漸加增欵項自不能不隨時咨明戶部寛爲籌備以應要需當兹行都供衛儲蓄未豐又以災振頻年物騰數倍自宜仰體皇仁之寛厚軫惜物力之艱難旣未便刻覈相繩亦何敢漫無限制已飭在事各員撙節覈實動支不敢稍有浮冐冀副聖主委任之至意除上年七月開辦之日起至本年正月二十五日止開支各欵已由調任撫臣岑春煊接日造銷外所有接管糧臺事宜並接辦日期緣由理合恭摺具陳伏乞皇太后皇上聖鑒謹奏奉硃批知道了欽此 
暫行護理陜甘總督甘肅布政使臣何福堃跪奏爲甘肅關内馬步練重支過光緒二十五年分糧餉分造細數清册照案請銷恭摺仰祈 
聖鑒事竊查前准戶部議飭甘省裁勇練兵係屬因時制宜並非承平舊制所有開支薪水亦非常例動支嗣後應令專案奏銷以免牽混等因所有支過二十四年分餉項細數清册業已奏銷在案兹查接管卷内據署甘肅布政使潘效蘇詳稱遵查光緒二十五年分甘肅關内馬步練　薪公口糧等項共實支銀一十八萬四千二百二十三兩二錢四分内扣收過糧價及四二分减平共銀三萬二千六百三十兩三錢六分六釐分别造具奏銷細數清册詳請具奏前來臣覆核無異除收支清册分送部科外理合恭摺具陳伏乞皇太后皇上聖鑒飭部核銷施行謹奏奉硃批戶部知道欽此 
巡視南城監察御史臣麟緖臣許祐身跪奏爲臣城副指揮聞警潛逃查無下落請旨交部議處再行查辦恭摺仰祈聖鑒事竊南城副指揮高儀廷自上年七月二十一目洋兵入城間已逃匿無蹤旋經臣等派員赴永定門外副指揮衙門查詢據稱衙署業被焚燬印信亦不知棄置何所等情前來臣等因此缺未便久懸業經派員接署擬先刊刻鈐記暫行頒發開用以昭信守伏思該員有地方之責並未呈記開缺聞警潛逃迄今尙無下落實屬擅離職守該員籍隸山東難保不私何原籍相應請旨將南城副指揮高儀廷交部議處並由臣等咨行山東巡撫查其原籍是否潛回再行照章辦理　恭摺具陳伏乞皇太后皇上聖鑒訓示謹奏奉硃批依議欽此 
兵部尙書兼理順天府府尹事務臣徐會灃跪奏爲恭覆恩命仰祈聖鑒事竊惟各省漕糧轉運入倉每屆全漕告竣之後由臣等會同奏報歴經遵辦在案光緒二十六年剝運漕糧自三月下旬山東粟米如額運至在通橋曁南漕局　籼各米陸續尾追接運均經照章認眞抽查尙稱乾潔逐次督催該處監督迅即分進各倉共計六十萬石俱各督飭弁兵沿途巡察無悞至六月以後海道梗阻漕船莫能挽上臣等猶望兵事早平續行赶運直至嚴冬封凍瞬已逾年時局變遷諒邀聖明洞鑒臣等　四思維惟有據實具摺陳明恭覆恩命伏乞皇太后皇上聖鑒謹奏奉硃批知道了欽此 
劉坤一片再南洋轄境較廣辦理交涉事務極繁際此時局艱難需才尤亟兹查有候選道毛慶善江西進士光緒二十一年由戶部候補員外郎經臣會同大學士直隷督臣王文韶　調前赴直隸辦理湘軍糧臺二十二年三月復經王文韶奏留北洋差委是年冬間呈請回部當差現在捐升今職該員操履篤實辦事精詳平時於中外一切事宜講求有素實爲監司中出色之才若留於江蘇補用似於地方洋務均有禆益合無仰懇天恩府准將候選道毛慶善留於江蘇補用俾收得人之效如蒙俞允仍飭令毛慶善補交未　足班次及分發銀兩以符定章除飭取該員履歴咨部查照外謹附片陳請伏乞聖鑒訓示謹奏奉硃批著照所請吏部知道欽此 
增祺片再奉天府府尹玉恒已於十月二十二日回省兵部侍郎薩廉亦於十一月初一日回省其餘文武各官亦均漸次回歸謹附片陳明伏乞聖鑒謹奏奉硃批知道了欽此 
奎俊片再新授四川布政使員鳳林川東道寳棻均已到省應飭各赴新任現署布政使按察使夏　交卸藩篆應赴臬司本任各重職守除分飭遵照外理合附片具陳伏乞聖鑒謹奏奉硃批知道了欽此 
何福堃片再接管卷内據署藩司潘效蘇詳據武威縣知縣張庭武禀稱該縣東鄉張義堡黄渠山内壩地方於光緒二十六年七月二十二日天降暴雨山水陡發淹傷禾苗並冲毁地畝等情到司當經飛飭會同勘報去後兹據署凉州府知府燕起烈署武威縣知縣張庭武會詳遵卽　騎减從馳詣被災處所勘得該張義堡簧渠山内壩上畦起至中畦止被水冲傷計更名下則地一十三畝九分五釐應征正項倉斗糧二斗七升九合耗羡倉斗糧四升一合九勺例不征革請自光緒二十六年起暫　豁免賦糧五年以恤民力造具花名清册出具聯銜印結繪圖貼說由甘凉道白遇道加結咨詳請奏前來前護督臣未及核辦病故臣覆加查核委係實情並無扶同揑飾情弊除册給圖說分送部科並飭令該地方官隨時查察如能墊治平垣仍依限墾復升科以重止供謹附片具奏伏乞聖鑒飭部核豁施行　此案遵照前奉部咨改題爲奏合併陳明謹奏奉硃批戶部知道欽此 
 
