# 1902 - 144 - 4910456

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求西方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[嚴禁販米出洋議]  
　　吾華以農立國數百年來生齒日繁民俗日侈逐末日多射利日巧而地不加闢民不加勤産榖之數彌少水毁木饑被之一方則舉國震動間者一隅不登遂至艱食商民操其奇齎私運食米外洋多至數十萬石大吏禁令嚴厲旦暮申戒商在懷利趨死不顧烏乎此所謂補苴不得已之術微特非本原之所在循是行之抑亦無益何則今所謂禁不過譯署一電督撫一通飭關道州縣一札示而已私運之商或由巡勇賄縱或與扦手串合至欲壑不盈然後聲其犯禁移縣治之輕祇罰贖重亦不過監禁而已夫以是而欲令行禁止安可得哉今議進於此一曰持嚴刑蘇氏有言治事不若治人治人不若治法治法不若治時商人私運非以飢寒而迫爲之所以多愍不畏死之徒爲亂民之先河者人情之漓時爲之也不能禦之以柔則禦之以剛輕典則藐重典則懼奸人猾徒惟此而已今不用杖徒之常刑自千石以上販主罪殊死經糶之商承運之户皆有罪破一切之情斷之以必行除玩泄之習懲之以必懼利不敵死或能斂跡一曰用紳耆胡文忠治釐常曰用官不若用紳况桑梓饑穰之所繫惟紳士爲最切支港奸宄之出没惟紳士能見聞周遍今令近江海諸口其爲營兵分防之所不及皆責之公正紳耆各就其處摘發奸伏使耆與老相洽紳與紳相聯其可戢戢之不可戢言之州縣懲一以儆其餘官可欺紳不可欺神奸巨憝技復何施一曰察吏胥商人運米有以多報少及混充花荳諸弊直逹關卡了無怖畏禁如無禁嚴而不嚴恃吏胥爲之護符也今令州縣嚴禁本署胥吏關督嚴察道署胥吏及海關　抒人等悉心整頓以防未然嚴申刑罰以禁再犯革除情面以懲怙私毋惜幹能以儆效尤黨援旣失何所依倚一曰通商情其改於作奸犯科不畏禁令者賤商之習使然也恥不勵不生誠不感不奮今使行商坐賈之在州縣者守令親烽色辭以申誡之或責成董率而綜察其所行其能順令奬以堅之苟爲不然罰必隨至彼見　官心乎民食而又不可欺隱如此義克厥利畏克厥欲苟有天良鮮不由此此四說者倘所謂無策之策而於米禁少有　焉者乎雖然米亦土貨也商人轉運獲利巨萬亦漏巵之抵也東西大埠招商公司所不能至米商至之亦收回利權之一也而必懸之厲禁　爲重辟者豈非榖少之故耶今舉北五省之衆待命東南國中之官吏四民皆仰給於數省之農雖比歲大有災歉無告已處於不足之數設不幸有嘉慶甲子之水咸豐已卯之旱被之今日何以相恤然則欲弭釁患仍無易於北興屯墾音禁鶯粟之說復怡邸僧邸朱軾松筠諸公之成迹循郭嵩燾曾國荃閻敬銘諸公之舊規而又稍參西人成法辨士性精農器濬溝洫愼廣渠鑿深井使出數豐饒而不受敝於水旱内有京食之儲外有常平義社之積蓄藏旣富然後多運出洋以攘利而裕商其源旣開其流可暢視補苴罅漏卒卒不遑閉境遏糴以階鄰釁利害輕重爲何如此則本原之大未可以期效稍遲而忽諸也夫國家之事標本兼治上也治標以規其本次也惟標之治因而忘其本斯爲下矣當事之大臣毋自足其補苴之術而忘其本乎 
[本館接奉電音]  
　　昨日午前京師飛電傳來上諭四道敬謹譯登○四月二十一日内閣抄奉上諭理藩院右侍郎著儒林補授欽此同日奉上諭色楞額著來京當差熱河都統著錫良補授鑲紅旗漢軍副都統著英廷補授欽此同日奉上諭張人駿著調補河南巡撫山東巡撫著周馥補授吳重憲著調補直隸布政使江寗布政使著李有棻補授欽此○傍晚又由電傳來二十二日上諭泰甯鎭總兵準良廣東陸路提督鄧萬林雲南臨元鎮總兵覃修綱均著開缺欽此 
[力阻還地]  
　　徐家匯匯報譯登英京倫敦來電云英人願將山海關交還刻已訂成條約忽有數鄰邦竭力阻止其中以俄比爲最甚意蓋謂此舉與合肥李文忠所許利榷大有違背也 
[謀剌阿王]  
　　徐家匯匯報譯登英京倫敦來電云近有無君當中人謀剌阿富汗王某日阿王在比尼亞埠啓行先十分鐘時已聞有警信因將兇手拘獲禁候訊懲 
[詳述主教覲見兩宫事]  
　　前者羅馬教皇簡駐中國京師之樊林二主教覲見皇太后皇上業已登諸報端兹者徐家匯匯報云某日午前十下鐘時二主教乘緑呢大轎入禁城西門由御前大臣二十餘員導至慶王所在旋卽入覲兩宫見皇太后在右皇上在左二主教向上行三鞠躬禮趨詣御案前距兩宫坐處僅三尺許許樊主教操京語謝兩宫召見及保教之恩並賀回鑾之喜皇太后言近年閙教之事層見迭出予心深抱不安此後自當永遠平靜矣言之再三以示聖衷之堅决又云予知爾曹之教甚善主教教士咸以勸人行善爲本亦甚可嘉曾有某大臣告予曰樊主教在華多年辦理教案尤能和平公正子久欲召令一見今日得見顔色甚愜予心樊主教又謝賞加二品頂戴之恩並奏稱此後當時時諭令教民凛遵國法與平民和好無間言以仰體皇太后皇上一視同仁之至意蓋教民乃朝廷赤子實無異於平民也皇太后曰爾曹一切行爲予皆明悉惟華民良莠不齊入教之先不可不先爲審擇二主　同奏稱各教士 
 
 

Page 2

 
 
均極愼察往往令人先守教規二年如果安分無尤方准入教皇太后曰甚善二主教又同奏稱教皇年已九十有一前年外臣回西覲兒時教皇諄諄以皇太后皇上康健爲問皇太后喜曰予亦祝教皇壽算綿長計先後奏對約歴二刻之久皇上亦略問數言笑容可掬慈祥之意粹然盎然且聖躬似頗安舒毫無病態雙眸炯炯瞻視非常眞英主也 
[述廣宗匪亂之由]  
　　有客自直隸順德府致書徐家匯匯報館云順德一府東界廣宗縣境東北距府治一百五十里近有所謂連莊團匪者聲勢甚大專于攻地殺人其黨共分四旗盤踞村莊五六處一爲黃旗匪首景廷賓所統景係廣宗縣武舉旗上内畫八填外畫五爪處下畫一鷄景家在廣宗東招村今年二月聚衆抗官被大名鎮總兵某總戎揮兵奮擊殲斃千餘人然附近三村莊皆已苦遭兵燹矣景在逃未獲旋復勾結團黨並邀集妖僧馬賊屯聚柳行村西厦頭寺中繼又聚于見只村手下多至數萬人點名時桌上置一椅景高坐椅上後圍黃龍屏幛有違令者卽請王命斬之自稱元帥頭戴紅頂花翎妖僧自稱軍師嘗紿莊中人曰大帥乃金鷄星下降貴村名曰東招招即罩之義猶鷄在罩中未能展翅也今村旣被毁是已去其罩矣旗底畫一鷄蓋取飛騰之義一黑旗爲鄭某所統鄭亦廣宗人前某省巡撫鄭某之孫原係巨室自幼放浪不覊前年義和拳匪煽禍時曾托身拳黨今又爲團匪之首招集山東馬賊自以爲非出自正途故旗色尚黑一黑旗白邊爲威縣匪人趙老朱所統趙係廪膳生前年充義和拳匪頭目率衆萬人攻威縣趙家莊天主堂未破被殪無算近又統帶團匪隂謀雪恨自謂品格出馬賊上故旗雖黑而以白爲緣一紅旗爲衆團匪嘯聚處以白天紅日興義舉爲口號先是景廣佈傳單并出有賞格如能殺一洋人賞錢一百吊殺一教中人賞錢十吊三月十九日法國羅司鐸自威縣趙家莊赴張家莊道經匪巢被匪截殺併殺一車夫一敎民今村前高懸首級八顆意必皆教中人之被戕者近日署直隸總督袁慰帥電飭大兵星夜馳往四面圍攻三月杪已到馬步砲隊十餘營未到者尚有數營合之大名鎮七營正定鎭數營共二三十營不知蚩蚩者氓尚能奮當車之螳臂否至威縣一帶各處教堂則已皆有官兵保護矣 
[匪勢已窮]  
　　徐家匯匯報譯登京師來電云署直隸總督袁慰庭宫保痛剿鉅鹿匪人頗極順利山東大憲亦派兵夾攻某日又有德日兩國兵四千餘名法國兵二千三百餘名由京師正陽門外開往冀州助剿匪勢遂窮 
[撥兵防匪]  
　　廣州訪事人云嘉應州屬前因土匪滋事經大憲派喜字營勇馳往剿辦土匪遂聞風脫逃不虞甫經撤防亂端復熾有司因卽　請大憲撥出廣毅軍馳往駐紥大憲准之批仰緝捕總局移知惠潮嘉道遵照一俟廣毅軍到後卽飭新任秦令會商石叅戎妥爲分布以靖地方 
[汴撫錫大中丞臚陳故大學士勲績奏請建立專祠摺]  
　　河南巡撫兼管河工事務奴才錫良跪奏爲已故大學士遺愛在民公請建立專祠列入祀典恭摺仰祈聖鑒事竊據在籍紳士前通政使司通政使顧璜並内閣中書田怡等二十員名先後函呈原任大學士李鴻章上年秋間卒於京師朝廷篤念勲臣飭終之典極爲優渥並准立功省分建立專祠兹查河南省受其捍衛之功施濟之惠實有不可没者謹約略陳之同治年間捻逆盤旋豫省已故大學士曾國藩欲東防軍河西防賈魯河沙河殲賊陳宋之間李鴻章受事自徐州西行取道歸德進駐周家口其時賊已竄鄂李鴻章定議蹙之於皖省邊界不令出擾豫境函商皖鄂撫臣及各軍統將設法兠圍會剿賊田隨棗東竄信陽李鴻章令劉銘傳周盛波夾擊獲勝仍逼賊之湖北未幾復東竄李鴻章親督諸將追剿直抵濟寗使賊不得喘息狂奔渡運自是豫無擒患李鴻章猶恐西竄因與劉銘傳潘鼎新等定蹙賊東萊之計集數省兵力分守袤長千里之運隄以爲外圈進扼膠州萊濰河三百里之防以爲内圈豫境益獲安枕迨賊攻濰防一時議者頗以運河難守爲慮李鴻章堅持定見始終不撤運防賊亦抵死不能踰運中州腹地幸脫積年兵燹之危皆李鴻章保衛之力也光緒三四年間河南省與山西同罹大祲赤地千里道殣相望籌欵振濟棘手萬分李鴻章不分畛城與原任侍郎袁保恒河南撫臣李鶴年涂宗瀛等書牘往還商撥銀米籌通運道招徠商販及輪船轉輸等事規畫調詳不遺餘力又借撥臺灣紳士林維源捐欵五十萬兩山西屢經請撥李鴻章以河南奏借在先借以數萬濟之餘悉振豫論者服其公允他若歡美各洲官商士庶曁新加坡小吕宋檳楖嶼麻六甲各島亦皆集欵助振勸募之廣從古未有皆李鴻章有以鼓舞而感動之迨光緒十三四年河决鄭州工費浩穰李鴻　代借洋欵開辦捐例協物料購鐵路雙軌及塞門德土以便運築遂使大工奠民獲安堵迄今追溯前勲感懷賢輔輿情愛戴實不能忘擬於河南省城建立原任大學士李鴻章專祠用伸報饗等情代奏前來奴才查大學士李鴻章公忠體國功德在民當捻逆肆擾之際豫省東南半壁同罹賊氛亹恃保衛之力用能轉危而安迨光緒三四年間河南荒旱異常接濟轉輸相望於道俾無失所之災黎實賴救急之良相嗣因河决鄭州工振並舉救災恤鄰尤屬不遺餘力奴才前往山西辦理歸化城一帶振務親見故大學士籌撥鉅欵接濟鄰疆其痌瘝在抱之忱至今敬佩無已兹據該紳士等禀請在河南省城爲已故大學士建立專祠益見德澤入人者深合無仰懇天恩俯准豫省建立大學士李鴻章專祠請旨敕部死入祀典由地方官春秋致祭以彰藎績而順輿情謹恭摺具陳伏乞皇太后皇上聖鑒訓　謹奏奉硃批著照所請禮部知道欽此 
[江蘇秋審]  
　　江蘇巡撫恩藝棠大中丞示期四月二十日舉行秋審大典曾紀報章兹得姑蘇訪事友繮函云是日清晨蘇州府向子振太守長洲縣蘇靜菴大令元和縣王緯辰大令吳縣田春庭大令以及城廂内外文武總巡撫標中軍叅將城守齊集撫轅伺候旣而藩司陸春江方伯臬司效述堂廉訪鳴騶戾止太守隨派各員率同差役由司獄提出各犯押解撫轅少選中丞偕方伯廉訪升坐大堂蘇大令將各犯從東角門擁至大堂列跪階下中丞各賞給凉席一條葵扇一柄饅首兩枚青蚨二百翼旋由田大令從西角門帶出仍令各員督同差役押至司獄禁錮迨中丞退堂各官叩辭則時已交午矣 
[學堂復啓]  
　　杭州采訪友人云邇者省城中學堂肄業生咸主張自由平權諸謬說一唱百和舉國若狂監督邵君正言斥之諸生遂相約散歸列欵控其營私舞弊等情以圖挾制隨經杭州府宗子材太守弔取堂中出入簿據詳細勾稽均係實用實銷並無侵漁之事旣而總理學堂事務之楊雪漁太史將爲首肇事之師範生及頭班學生八名一律斥退其餘重令入堂然邵君仍具禀力辭不願久於其任本月十八日太守出示曉諭曰學堂之設所以培植人才諸生在堂肄業理宜安分守已力圖上進豈容任意喧擾聚衆滋事前據某某等呈控監督邵章侵吞公欵及虐待生徒情事現已查明均無實據至收支各欵核對並無浮冐無容深究其滋事妄控之人現經總理查明將爲首之某某等八名卽行開除其餘係屬脅從均免斥退卽於本日到堂照舊學習嗣後尤宜恪守堂規各專所業切弗千預外事勉之望之諸生遂於十九日清晨依舊入堂肄 
 
 

Page 3

 
 
業矣 
[英才奮起]  
　　紹興采訪友人云浙江提督學政張大宗師志切維新學有根柢所延幕友亦多卓犖英才故於考試童生經古時務時所命各題類皆見地閎深絶不以獵取成書爲事一時童子軍聞風興起報名入試者多至二千三百餘人試文塲盛事也是日性理題乾遇巽爲月窟論兵制題其軍三單申毛義輿地題奏秋時武關屬楚屬秦屬晉攷中國政冶史事題農學推行區田法議學校問學堂敎習有予人出身之權學魏州郡中正以九品進退人才之法同異若何理財問中國出口貨率由歐商在滬交易遠者至息力而止今若推廣商務令華商運往彼國與國計大有益否軍務問宋藝祖與趙韓王議緩取北漠以當二邊然其年卽因喪北伐次年復大舉力屈而後返用意安在各國政治藝學題輿地問蘇彝士河之開與中國關繁若何蠶學丹冶梅吉飼蠶新法論醫化學問動物質中含苦里阿的尼之數多寡電學問地球爲一大磁石其吸物之力卽電力否地與日之向心力離心力與磁石驅吸二力異同若何繙譯題外史掌逹書名於四方說報考繙譯者作此篇先書中文再以所習英法日等西東文譯之 
[考童釀命]  
　　姑蘇訪事人云當蘇州府向子振太守舉行覆試時常熟縣童生不知因何與吳江縣童生互相口角馴至揮拳事爲太守所聞親出勸諭常熟縣童生怒猶未息相約赶緊繳卷出塲麕集貢院門前將吳江縣童毆擊内有陸姓者年甫十二係現任太倉州訓導陸廣文之子被常熟童生毆傷作地不省人事旋經人舁至寓中醫治無效延至翌日因傷身死隨由僕人報請元和縣主王緯辰大令臨塲相騐至行兇之常熟縣童生當時人衆難以辨别惟經某差取得考籃一具籃上有蔣姓某名字樣大約須澈底根求矣 
[東莞米貴]  
　　廣州訪事人云邇來東莞縣境時疫流行兼之天久不雨米賈遂居奇囤積以致巿價日增日來每石售至銀四兩有奇數米而炊者不堪其困矣 
[茶巿述新]  
　　漢口采訪友人云今歲洋商之設肆購茶者較前多數處其中貿易以順豐新太阜昌三洋行爲最巨百昌元太柯化威諸行次之蓋皆俄商也 
[榕下清談]  
　　福州訪事人云本月某日有某學生員楊幼西者醉後闖入大學堂任情詬詈大略謂爾等設立學堂烏足栽培後進徒將我等書院膏火扣除是何道理將來爾等所授生徒能通外國語言必爲賣國之賊我乃上科翰林也爾何人斯能奈我何哉時總辦陳太守景墀見係太史公不敢開罪飭丁婉言解勸并送至松泉茶社後有識者啞然曰此贋鼎也試問玉堂金馬中有此等人物乎丁乃回禀太守太守赫然震怒立卽禀明上峯以學堂係奉旨開辦當此創設之始何物狂生瞻敢恃酒滋事目無法紀不得不有以懲之上峯遂飭縣出差將茶　主逮案責令交楊楊聞而有懼色叩求大學堂總教習葉少彭太史向藩司及提調各官再三緩頰隨由府教授蔡廣文帶赴大學堂在至聖先師香案前長跪痛責手心三十下特不知經此薄懲此後能稍知斂迹否○近來馬尾船政學堂中患結核而斃者已有二三入附近各鄕亦多有染此者城臺一帶患者尤多大約不出二三日卽命登鬼籙現在天氣尚未十分炎熱瞬交酷暑其何以堪并聞漳泉一帶民人每患吐瀉之症朝發夕殂更可慮也 
[金閶錄要]  
　　蘇州訪事人云已革常州營守備朱筱汀擅將上憲飭押之武生薛某交保回家旋卽逃逸遂與某游戎互相訐訟時彦詠之觀察方綰蘇州府篆科以賄縱之罪擬定發往軍臺効力兹聞大部以案情不符擬罪未當將原案駁回意者朱果有覆盆之寃乎想上憲必能爲之照雪矣○正任常熟縣知縣楊大令家騵近爲二豎所侵遍謁名醫百無一效延至本月初十日在省城夏侯橋公館仙逝當經嗣君飭丁詣各憲轅禀知定期十三日大殮 
[整頓局務]  
　　本邑南巿馬路工程局總辦翁子文太守查得局内向來辦公章程尚未盡善盡美爰於前日嚴諭當差人役各守責成凡巡捕上差及捕房押犯概由副捕頭專司至於公文信件往來均歸吏書承值浦中所泊船隻則責令水巡捕頭督捕稽查如敢不遵一經查明斥革究辦 
[試演電機]  
　　本邑南巿電燈廠前經馬路工程局總辦翁子文太守由賴義馬頭遷至老白渡刻已安設汽爐布置機器定於本月二十四日開點昨日已先將機試演一番矣 
[學堂被罰]  
　　日前張老二王阿和二人持南洋三等學堂招帖黏諸法租界中某號巡街捕見之詢知未經呈請總巡捕頭蓋印簽字有違工董局所訂租界新章因一併拘入捕房隨於昨日解送公堂禀請訊究讞員杜枝園大令商之法總領事署費繙譯官判罰洋銀五元以儆嘻所謂南洋三等學堂者其爲官設乎抑私設乎果欲教育人才乎抑藉以博蠅頭之利乎旣非買賣安用巿招惜乎大令徒知照章罰鍰並未將細情一爲研究耳 
[南巿瑣談]  
　　流氓方阿祥前經上海縣汪瑶庭大令獲案訊懲開釋後卽投緝私鹽捕營當勇日前隨管帶吳遊戎來滬下碇南巿董家渡浦濵前日午後上岸購黃花魚論價未諧忽遇提標水師甲乙丙三人前來爭購因之互相口角各奮老拳方　不能支遣人喚令砲艇中勇丁六七人登岸相助中有張長生者身負重傷後經遊戎所聞正在查究已田撫標滬軍營管帶龍葆三遊戎前來調處不知可以平安無事否○二十三七鋪巡防局員姚榖蓀二尹失去箱内衣服旋查知已歇家丁朱升所竊因於昨日飭地甲拘獲解局訊明函送上海縣署請縣主汪瑶庭大令究辦 
[英美租界公堂瑣案]  
　　流氓徐金須無端將不知其姓之桂林兇毆并攫去對時表一枚報捕後由包探顧阿六拘解公堂桂林聲訴前情徐嘵嘵强辯讞員張柄樞司馬商之美副領事海君判責五百板管押一年○積賊石阿桂行竊某西人及瑞泰梁和等家衣物報經包探李星福拘解請究司馬判責五百板管押二年○王阿毛向楊木林强借洋銀不遂所求用刀砍傷其手適爲包探趙銀河所見拘解公堂司馬判責五百板管押三月○陸雲山行竊某西人家洋傘西人函致捕房請緝隨由包探李四春拘解請究司馬判責三百板枷示七天○張寶興行竊正祥同綢料八疋由包探沈阿岳拘解請究司馬判責五百板管押三月○王余富王林坤楊余梗串竊和豐船廠中舊銅若干由包探劉　堂　　請究司馬判各責四百板管押二月 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　王阿六投西門外巡防局控陳阿林莊阿小行兇由局員某君解送到縣前晚縣主汪瑶庭大令　堂研訊王供小的在西門外開鞋底作日前遺失瑞昌鞋店付來洋銀五十元之期票一紙不料被歇夥陳阿林拾得糾同莊阿小來索洋銀二十元小的不允即被兇毆並將學徒某甲刼去叩乞究懲陳供去冬小的本欲開鞋底作王阿六再三邀令助伊工作始勉强允許言明六個月爲期至本年三月初卽被伊辭歇所欠工貲洋銀五十元給以瑞昌期票一紙及向索取洋銀王忽然圖賴反授巡防局矇控求賜鑒原大令飭責一百板將王申斥一番揮之使退○鍾水壽扭控李栢山行兇大令研訊之下鍾供小的在憲署東首某姓翠毛店爲夥今晨李來尋其友徐順和適徐在廣源烟館過癮小的遂偕之而往及至李與徐耳語數言忽與小的尋釁致被掌頰數下爲此扭案請懲李供小的係天津人亦操翠毛業徐順和向在小的處爲夥近被鍾挖去小的故向理論徐供小的向在李處爲夥近由鍾邀令帮忙數日小的情難推却求恩鑒宥大令飭徐仍至李處作工○廣東羽士羅紫垣不捐道職私穿法衣被眞人府法官駱漢章查明移縣提究大令諭令公差押往道紀司處照章捐納羅抗不遵諭前晚大令飭帶案覆訊羅供廣帮羽士從無報捐法銜之例大令惡其刁狡喝令笞責羅始叩首求免情願遵諭報捐大令飭暫交人保出 
[南巿捕房紀事]  
　　日前崇明人沈桂生附航船來滬被同船人江錦春竊去洋銀七元七角旣抵埠卽扭交六號巡街捕帶至捕房捕頭令押候轉解馬路工程局禀請總辦翁子文太守訊究○昨日黎明時陸順福陳陽生在太平馬頭上挑泥被四十八號巡街捕拘解捕房捕頭令押候查明然後禀請工程局總辦翁子文太守核辦 
[英美租界晚堂案]  
　　屠苞生控夏昌時徐秀華藉端訛詐等情讞員張柄樞司馬准詞飭差提到夏徐前晚升堂訊究屠供稱光緒二十四年八月父親曾爲人擔保洋銀一百五十元後卽付楚執有收清據爲憑日前忽被夏徐擁入清芬堂烟館瓷行恐嚇索許洋銀求恩訊究夏供稱藍生與伊父往來被欠銀兩曾由王月鄕理勸還過洋銀五十元徐供小的在夏處司帳此事曾向兩造解勸並未從中恐嚇司馬查得夏乃已革上海縣紅役瞻敢冐稱監生且索欠無憑足見訛許是實命責三百板送改過局押一年夏一再苦求司馬著交人保出取具飭改過切結徐責二百板從寛開釋 
[法租界公堂瑣案]  
　　偷兒鍾小熙竊取烟槍對時表金約指等物售與新闢租界墳山路新源興烟館主鄭友生被包探查獲解案請訊鄭不認收贓鍾堅稱贓由鄭購去讞員杜枝園大令著押候查明再核○倡奴錢孫氏控倡婦金玉蘭借去洋銀一百十元圖賴不還大令准詞飭提研訊玉蘭供小婦人與錢孫氏並不相識惟伊媳某氏曾傭於小婦人處欠伊洋銀八十四元狎客姚姓可爲見證大令閱視借票上所載姓名不符著交伊媳到案研究情由一面將玉蘭交人保出○劉王氏由長江上游某處附某輪船來滬旣抵埠卽雇小車夫陸綱紀等二人裝運行李十四件迨交卸忽少衣服一包因將陸扭送捕房昨日解案劉王氏訴請訊追陸供衣包已被偷兒竊去劉王氏稱包内尚有洋銀八元及小銀雒八十枚大令著押候追繳○崇明人劉載慶至某粥店果腹被拐匪某甲誘至某烟館開燈乘劉不備竊去烟槍致劉被值堂人扭案大令略詰情形姑念鄕愚無知著卽開釋○蕩婦施倪氏與所私浪子陳餘吉不睦串令鄰婦李王氏誣竊金臂釧金練條迭經大令訊得陳與施倪氏苟合實由郁阿林之妻婁氏說合因飭邀同婁氏到案昨日復訊之下陳供郁婁氏現聽李王氏等唆使避不肯到尚有周三畏之妻某氏與聞其事現居自來火行東街請提案質證可也大令冋李王氏申斥再三諭候補提周姓婦復核隨將陳交人保去○豆腐店主蔡增泉偕其友顧海林投案訴稱同業張杏泉藉端訛詐攫去金戒指一枚質得洋銀五元請爲追給大令著將張押候復訊核辦○包探禀稱周阿六顧阿三濳入江裕輪船竊取衣服洋傘等物是以送案請辦大令判各責四百板○包探禀稱陳桂芳錢三三專竊東洋車上器物兹經小的緝獲解案請辦大令判各責一百板○包探禀稱偷兒俞阿大甫經釋出又至吉祥街某店行竊是以送案請辦大令判責二百板驅逐出境○包探禀稱竊賊張福元前罪犯案奉諭發改過所監禁三箇月兹已期滿解案請示大令著卽開釋 
[美租界捕房紀事]  
　　前晚篷路菜巿左近倒斃一人衣衫藍縷狀類乞兒某號華捕見之回報捕房捕頭令地保轉報某善堂備棺收殮○昨晨甬人孫阿弟與寄居西華德路之粤人梁阿德口角兇毆適爲某號巡街捕所見一併拘入捕房捕頭令各押乞丐牢半日以儆○前晚妙手空空兒胡阿四不知在何處竊得布被等物携至虹口某押鋪質錢適爲某包探所見連贓帶入捕房捕頭令押候轉解公堂禀請讞員張枘樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
