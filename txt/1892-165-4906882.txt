# 1892 - 165 - 4906882

 

Page 1

 
 
[三百零二號畫報告白] [  點石齋啓]  
　　昔有郝　火之妻由母家歸有鄰人　送之途中爲狼所嚙婦擲其子子地曰是子不可食請以吾子易之狼竟兩舍之村人以爲神殁後立廟祠焉他若挑夫之絶處逢生棚匠之跑竿賈禍雛羊竟具人面陳麥盡化蛾飛乞丐詐壻以退婚典夥鹵莾而肆横澳門龍見石破天　雉　人來一落千丈及所附山水人物各册頁准於二十六日出售此佈 
[石印學彊恕齋筆算] [  點石齋代啓]  
　　是書爲梅小巖河帥所輯其中勾股推測及創造火輪機器電氣等類之法無所不備邇歲國家取士增立算學一科欲精此衛者　得此書無不　如指掌事半功倍也今本齋印成每部十本價洋二元四角寄上海各書坊代售 
[彭剛直公奏稿出書] [  圖書集成局代啓]  
　　彭剛直公以諸生從戎　歴中外無論紳商婦孺莫不震懾威名其生平奏疏皆能實實劈劈洞澈源流洵爲談經濟者不可不　並可與曾文正胡文忠左文襄詩集參觀兹由懷南居士覔得浙江兪蔭甫太史代編原書八卷託本局排印校對精詳刻已出書白紙每部實洋一元二角存蘇州察院塲上海棋盤街文瑞樓二處出售 
[除蝗芻議]  
　　今歲大江南北多起蝗災本館已將所悉情形録登報簡執筆人復從而議之曰自春秋時至勝國凡史册之書蝗災者正月百有十一二月二三月三四月十有九五月二十六月三十有一七月二十八月十有二九月一十月十一月無之十二月三由是以觀蝗其最盛於夏令乎顧說者謂蝗爲天災故春秋魯文公三年天雨螽於宋襄公二年雨螽於江意者天欲害我禾苗故特生蝗以爲之嚙食所謂雨者未必果降自上天特蔽空而來如雨之密耳雖然天災固不可弭而人事要不可不盡周禮司宼之職庶氏掌除毒蠱翦氏掌除蠧物蟈氏掌除鼃黽壺涿氏掌去水蟲夫毒蠱蠧物鼃黽水蟲皆可除而謂　獨不可除耶善夫唐姚崇之論除蝗也開元中山東大蝗民不敢殺從而祭拜之崇遣御史督州縣捕治盧懷愼曰多殺恐傷和氣崇曰奈何不忍於蝗而忍民之飢而死殺蝗有禍崇請當之其後復大蝗崇又命捕之倪若水曰禳災當以德劉聰嘗捕埋之爲害益甚崇曰聰係僞主德不勝妖聖朝妖不勝德因飭使者察捕蝗勤惰以聞由是不致大饑噫若崇者謂非得除惡務盡之義者哉本朝蝗災屢有所聞而捕治亦獨多良法嘗讀馬源捕蝗記謂康熙年間桐城蝗大作因問計於縣佐李君李君曰蝻生於蘆渚麥畦間其在蘆渚者植竹爲栅四周之薙其蘆以縺更番擊之可盡若生已旬日能躍至尺外則法當斬蘆爲一弄三面守以夫前掘溝長三四丈上闊尺七寸底闊二尺五寸深一尺溝底距三尺餘掘一坎然後伐其蘆自後達之溝邊乃呼三面守者齊駈之鳴金以趨之蝻躍至溝而墜厚以土掩之其駈之也宜徐急則旁出溝所勿容人立見人則躍回若蝻生至十六七日則生半翅其行如水之流法宜以竹栅堵兩旁於中埋缸駈之則蝻自入於缸可以布袋收之更探悉有蝻處以長竿挑布旗以表之爲一圍日限捕十圍如日間樸之散去夜仍聚一所明日可以再撲又雍正十二年李鍾份任山東樂邱令境有蝗乃籌所以捕之之法著爲章程其大略一見飛蝗卽傳砲爲號中長鳴鑼鄉約執大旗出地方鳴鑼甲長執小旗出各甲民夫隨小旗小旗隨大旗大旗隨鑼東莊人齊立於東西莊人齊立於西各聽傳鑼一聲走一步民夫按步　行低頭捕撲東邊人直捕至西盡處再轉而東西邊人直捕東盡處再轉而西每日東方發亮時發頭砲催民夫齊起飽食黎明發二砲齊集蝗所蓋侵曉蝗翅沾露不飛儘可如法捕撲至日午蝗交又不飛暮蝗聚集皆撲捕如前此則以兵法行之更覺易於從事也所最可異者曹秀先任監察御史時適有蝗災乃奏請皇上先行祭禱略謂物類雖微各有一命物性雖蠢咸格於誠信及豚魚幽明有契驅虎祭鱷著有明徵今蝗蝻螞蚱雜出并生慮其害我田稼苦我百姓勢不得不以古法竭力撲捕然食苗亦死不食苗亦死此則情法俱窮之時也臣諦思螟蝗得與於祭之義雖當蜡祭曷若及時前者夏間少雨官司求禱不聞徵應迨我皇上虔祈甘霖立沛德且足以格天誠自可以動物敬懇皇上萬幾之暇御製祭文一道頒發郡縣遇有蝗蝻之地卽敬謹謄黄虔具酒楮告祭於神俾蠢兹蝗蝻限一日二日之中遯跡於壙荒之野云云夫神道設教自古有之然捕之尚不能除而謂祭之可卽望其去乎至于竇光鼐條陳捕蝗疏中有一則云各村田野令牌頭勸率各田户自行巡查若海濱河淀遼闊之地則令各州縣自行酌設護田　數名專司巡查向來有以米易蝗子之例若蝗子一升給米三升則搜刨自力矣陸世儀謂蝗過之處凡禾稻經其喙齩雖禾已秀出者亦壞然尚未解飛鴨能食之放鴨羣數百入稻畦中蝗頃刻可盡以上二者令民間各自爲治亦可望醜類潛除鄙人則以爲除蝗有三道焉一除之於蝗禾發生之前一除之於蝗已猖獗之際一除之於蝗已殄滅之後何謂除之於未發生之前蝗多起於葦間臣之所生必在水際然則蝗固爲水族無疑或言是魚子所化或言是蝦子所化然觀蝦　游而好躍蝗亦善躍且太平御覽言豐年蝗變爲蝦夫蝗旣可變爲蝦安在蝦子不可以變爲蝗蓋當水漲時蝦遺子水次及水退黏諸蘆葦之根旣不能入水而爲蝦則久之自活而成蝗以貽農田之害當預期誥誡農民凡遇大水初退卽將水邊盧葦刈作薪蒸或以烈炬焚之庶幾死灰不復燃何慮滋生蝻孽歟何謂除之於正猖獗之際卽以上所述昔人捕蝗諸法是也而尤當熟思審處相機而行當蝻之初生其細如蟻則掃而去之尚屬易易及其能躍卽須開溝駈捕以土掩之至生翅欲飛旣可漫天亦能渡水則捕之最爲棘手然亦不可稍緩須臾矣若夫旣經殄滅何以更須除之白蝗卽古之螽斯一生九十九子其生子也必擇堅垎黑土高亢之處以尾栽人土中下子深不及一寸不爲之設法掘去則來歲穴土而出其患更無已時今宜於蝗災旣退後飭民留心尋捕凡蝗下子之地必留孔竅或數百蝗或數千蝗下子在一處則地上之竅若蜂窠然掘而破之其子形如豆粒中有白汁如夏時所生之子則本年卽活生在秋時則延至明年而始活必得下令民間隨時掘起盛以布袋送官焚化按斤給以價若干如有地保有心隱匿不令農民挖掘或農民懶於從事一任其滋事蔓延者責無赦庶幾種類悉除不致凶年洊告乎總之蝗雖天災惟人事可以弭之人不能自弭則須爲民上者率令弭之捕治之法其能少乎或謂冬間得雪則來歲無蝗東坡雪詩所以有遺蝗入地應千尺之句苟得天公做美三冬渥沛祥霙則蟊特之災自不必慮此則怠惰畏葸一味僥天之倖與盧懷愼之不敢捕治但知祭拜者將毋同非所以爲民父母之道也星期事少因博攷諸書作爲此議以告身居民上者知我罪我所不暇計也 
 
 

Page 2

 
 
[諭旨恭録]  
　　五月十九日奉上諭前因京師自春徂夏雨澤稀少朕親詣大高殿拈香並派貝勒載濓等分詣時應宫等處拈香數日以來雖經得有微雨仍未渥沛醲膏允宜再甲　禱朕於本月二十一日親詣大高殿並時應宫拈香昭顯廟著仍派貝勒載瀅宣仁廟著仍派貝子奕謨凝和廟著仍派輔國公載澤同於是日分詣拈香欽此 
[本館接奉電音]  
　　昨由京友電傳諭旨三道敬謹譯登○五月二十五日奉旨貴恒現在出差鑲白旗蒙古都統著熙敬署理欽此同日奉上諭貴恒現在出差刑部尚書著松溎署理欽此同日奉上諭周德潤現在出差刑部右侍郎著錢應溥兼署欽此 
[京師巷語]  
　　京師東交民巷萬善長錢鋪貲本原不殷實掌櫃某甲見水窮山盡其勢萬不能支持密囑徒夥於十一日昏黄後陸續逃逸現由步軍統領衙門大興縣署捕役人等四處訪拿未知能弋獲否也○南頂娘娘廟開會以來游人如蟻香車載道怒馬追風十丈軟紅幾欲使元規污人地方官恐肇事端往往先期出示禁止車馬近復由南城副指揮曰君飭令差役將永定門外馬路掘斷冀使墜鞭公子不得策馬馳驅意至善也而自負好身手者竟改就他道絶塵而駛十一十二十三等日車馬傷人之事時有所聞良有司將何術以處之耶○滇省某委員解銅數萬觔解至通州由通雇糧船十四艘分起裝載赴京交納不料五閘撐船人等竊銅六七百觔雇車三乘裝載欲運進東便門内消售經東便門汛弁查知起出銅觔拿獲車夫曁雇車人解交步軍統領衙門管押候訊餘人盡被脫逃現聞某委員往步軍統領衙門呈報所失銅觔尚未領回在逃人等屢經飭汛嚴緝未能悉入網羅厥後如何容俟續聞 
[海市奇觀]  
　　登榮水師統領唐重菴協戎於客臘仙遊本月初八日由其公子扶柩回粤東原籍安葬協戎馭下以威待士以惠發引之日麾下健兒無不同聲痛悼○前有僞造衍聖公府捐照出售者事發逮案覊押者二人日前疏於防範致被逃脫監守隸役恐遭呵責乘勢遠颺大令怒甚將值差重責千餘板籤牒四出當日追獲一名繫諸囹圄尚有二人則已奮翮高翔非弋人所得而篡矣○某日有輪船進口搜出洋槍多桿携帶之人見機關敗露乘隙脫逃未悉作何辦理也○近有江湖賣藝者挈一八九歲小孩演要諸劇能以刀剌腹並砍其首血肉模糊而孩固依然無恙盖所持之刀可以伸縮自如刀柄復藏血水故能眩觀者之目也○有一種魚黑脊白腹首尖尾銳身扁如梭大則十餘斤小亦三四斤俗謂之鮁魚又名大魚某日網得一魚權之重百餘斤列肆出售無人過問嗣爲潮州人以賤價購去豈以備熬油之用耶○有某姓小孩年方八歲被人誘至僻靜處將銀釧捋去幸未掣傷手臂並戕命以滅口家有寗馨者可不愼哉○登州水師兵船停泊修理暫雇民船出洋巡緝上月由登州駛來民船二艘在烟暫泊近日春餉到營遂裝足薪糧擬往所屬島嶼游歴梭巡以符定制○農諺云有錢難買五月旱蓋以禾苗初蒔麥秋已届皆忌霖雨灌溉故有是說本届係置閏之年氣候較遲未可概論而不雨迄今已將匝月三農盼望雲霓無時或釋也○向來各客棧惟派出店至輪船招攬寓客　由陸路而來者則未嘗派人迎接也近來客棧如林爭相招攬各派出店在陸路拱候執轡前導甚有竭一日之力遠接二三十里者正不止倒屣迎門而已也○大山河之　子口例由登州水師派撥弁兵前往駐防上月杪經該營派李把戎至道署領出公文帶兵前往迄今已到防所商船漁艇　可藉　保護矣○有男女十一名口逃荒乞食某日雇就民船將往天津言明船價銀廿兩管駕者貪其值多因卽首肯及登舟司帳者見諸人狀貌兇惡形跡離奇婉言却之若輩置諸不理賴有查海兵役彈壓始勉强登岸而去○端陽節各西人在海濱演賽舢板澄波如縠畫槳齊飛近海居民爭相寓目良辰美景藉此以點綴風光庶不爲屈大夫所笑耳○烟臺至登州一帶向無車道行旅往來　仗脚行數家驢駝馬載而已因此擡價居奇任情勒索自章軍門派勇修道一律坦平行人便之轔轔之聲不絶於耳脚價爲之大跌若輩頓失其利不似前此之冷眼向人夜郎自大○本届值歲試之年各州縣試事已竣現由葉太守行文各屬調取文童擇於十五日開棚考試 
[珠還合浦]  
　　前報紀揚州鵝頸項灣街某布店學徒失去等情兹聞該學徒家住儀徵日前有學徒之親串某甲由儀來揚行至新城鎭地方於人叢中瞥見學徒踽踽行來甲疑其由店回家呼其名而與之語學徒若罔聞知甲近前細審見其如醉如痴不禁大駭遂挽入小茶社内取水盥面飲以香茗良久始出聲曰吾何以至此然神情仍不甚暢適中知中拐匪之計卽欲追尋然念逾時已久拐匪必已逸去追亦無益由是中止此處距儀徵不遠欲將學徒携送回家旣思店中自失徒後尋訪無著不知若何驚慌不如送交布店俾釋驚疑及將徒送去該店中人驚喜非常卽遣人赴儀徵喚其母至親領回家以便調養當甲送徒至店時門外觀者若堵墻見徒默默不語由是羣相驚異而僉以未獲拐匪爲憾云 
[穗垣藻夏]  
　　垃圾公司與貧民爭利以致閙事前經列報後有某善堂紳董目覩貧民困苦情形不忍坐視且恐激之生變更爲地方之害遂函請南海縣將該公司革除以順輿情縣尹俯如所請責該公司辦理不善之罪立卽發封並出示曉諭貧民照常挑除糞草貧民一見此示莫不破涕爲笑歌頌憲恩而該公司係禀准南海縣繳餉承充衙門費用花去數千金一旦革去資本無著有股諸人莫不懊惱欲絶營私罔利者亦可引爲鑒戒矣○節届中天陰雲四掃晴日麗空城廂好事者相約爲競渡之戲簫鼓聲喧旌旗影颭兩岸游人如織擁擠異常人叢中有跌傷手足者有遺失飾物者河南官渡頭有某甲携一數齡幼子同看龍舟因人蹤贓集致將幼子擠入河中幼小無知未諳水性遂步靈均故轍甲年將耳順袛此一子遽遭溺斃五中欲裂卽擬以身相殉幸旁觀者竭力觀阻始含涙而歸 
[大戰花叢]  
　　粤垣西門外大河基一帶有　何徐三姓聚族而居人口衆多大半以聚賭開娼爲衣食計是以河基地方賭館娼寮極形繁盛月初有機坊某甲作北里之游被龜奴所見以端陽節近所欠夜合貲當見還也甲雖衣履翩翩而囊底實無一物遂爲龜奴所辱負氣難平翌日約同業多人興師問罪龜奴見來勢不善嚴陣以待鏖戰逾時彼此各有損傷遂成騎虎之勢機坊中人素稱好勇鬥狼而龜奴不甘曳尾强欲昻頭每日淸晨卽列隊出門至日暮始歸炮火轟大如臨大敵連日擊斃人傷者無算附近各鋪户皆關閉鋪門不敢貿易西關汛官近在咫尺竭力排解終覺官小力微無濟於事若非大憲派兵彈壓恐不能解散也 
[緝匪述聞]  
　　江省緝拿哥老會匪異常出力上次正法各要匪所有獲匪及發審各員皆邀獎叙風聲所樹入皆以鋤惡除奸爲事近日鉛山縣拿獲會犯四名又由湖北拿獲一名解送到省似此認眞緝捕彼作奸犯法豈能混跡於化日光天之下耶傳聞某縣有某生員因患瘋癲自　創立某會糾集多人爲邑宰所聞拘獲到案略加訊鞫供認不諱并稱起兵往臺灣爲國家出力詰其黨羽則平日所認識者悉數扳入不下數百人半係生員半係農人邑宰按名指拿在書院中被拿若干人在田隴上被拿若干人皆良民也至於痞棍竊賊未扳一名衆紳聞之惶急無措瀝詞具保邑宰以某生供詞確鑿何得貿然具保衆紳謂某姓係　瘋癲矢口妄扳毫無叛逆實據請勿以良民頭顱博使君獎叙邑宰怒遂將衆紳一併管押未知如何了結也此係江西訪事人所述其爲傳聞之誤耶抑果有其事耶 
[鄞縣德政]  
　　差役舞弊到處皆然而以鄞縣爲尤甚新任鄞縣楊穉虹大令下車伊始首除差役積弊將詞訟各案以硃筆大書榜示大堂俾衆周知以絶玩延捺擱需索等弊又將每日每案一一開載牌示大門以杜私押之弊爲民父母者不當如是哉兹將硃諭牌示兩通照録於卜以供衆覽○鄞縣正堂楊諭各班頭役知悉照得詞訟案件一經批准提傳查理票差飭辦該役自應妥速辦理　查覆者確切查明據實禀覆　提審者立卽帶齊人証禀請示審不容宕延今本縣察看該役等承辦公事殊多玩延提傳案件多未禀到且訪聞竟有兩造投到該役等慾壑 
 
 

Page 3

 
 
未滿捺不禀審者實屬不成事體合亟諭飭諭到該役等立卽遵照嗣後奉票提傳案件務須依限禀到如路途較遠或人証衆多之案酌子展限具由本縣核案懸牌示審者亦卽　期　訊不得違悮至查理事件必須確切查明依限禀覆倘敢仍前玩　或需索費用捺不禀審者定當嚴 
究革本縣言出法隨愼勿嘗試切切特諭○鄞縣正堂楊爲奉文曉示以杜私押事照　本縣審理案件隨到隨審隨審隨結惟案内設有訊供 
確或証佐未齊不能不管押候質無如差役舞弊或提到不禀或訊釋索費甚有以扭交指交爲名原告串差私押隨後具呈以爲欺懦之計此中弊竇　習成風今奉札嚴行查禁合亟牌示爲此示仰諸色人等知悉嗣後管押人証必於當時曉示註明日期及至開釋交保亦必開載俾衆 
知如有示内無名以及登註交保開釋者原差仍行私押准該家屬人等喊禀以憑查究切切特示 
[潯陽雜紀]  
　　關聖誕辰馬王令節營中在三聖廟雇安慶名班登臺演劇笙歌咽雨裙屐如雲班中脚色以二凈小旦尤爲出色觀者人山人海眞所謂舉國若狂各將領賞賚甚厚彎弓躍馬之餘復有選舞徵歌之樂令人豔羡不置○九江城外華洋雜處闤闠喧闐巡查彈壓在在均關緊要九江府崇太守率同德化縣羅大令禀商道憲家李觀察委鄒俸廷二尹良治專辦城外保中事宜已於本月十三日到局視事矣○會辦保甲委員凌棣靑二尹盛瑶到差以來寓居縣城隍廟不論晝夜每赴大街小巷親歴巡查凡遇鼠牙雀角之爭無不極力排解送小竊到　　飭令具改過自新日結交保釋放現當新茶上市遊妓土娼紛至沓來羅明府恐滋事端移請驅逐凌二尹奉公守法鐵面無私齷齪之塲一變而爲淸凈之域以視世之需索陋規藏納污垢者不可同日而語矣○長江水師湖口總鎭丁燕山軍門因公赴金陵於十五日乘江裕輪船抵潯排道進城拜會九江總鎭河采臣軍門及升都轉潯關道李亦靑觀察并同城各官均答拜如禮軍門小作勾留卽於十七日乘坐長龍船言旋湖口 
[武試紀聞]  
　　浙江學政陳六舟宗師按試嘉興府屬以武童應試者甚屬寥寥故取進皆不滿額考試馬箭之日男女老幼咸以先覩爲　圍塲之畔擁擠不堪宗師循例請知府及協鎭同試故演武廳上設公案三左郡守右協戎其餘文武各官皆挨次站立事畢卽於下午就宏文館校閱步箭十六日步箭閱蕆接試技勇 
[哀生炊白]  
　　松海防同知劉乙笙司馬之夫人仙逝署中擇於昨日開吊亭午時江海關道憲聶觀察提右營傅叅戎上海縣袁大令及在滬印委各員均往祭奠 
[物傷其類]  
　　哈驀斯敦馬戲班主旣購得半淞園所畜諸猛獸卽支蘆扉於戲棚之外豢諸鐵籠任人往觀前日淸晨有一小黑虎與花豹鬥於籠中彼也劘牙此也舞小各奮神力誓不欲生旣而豹力不能支被黑虎嚙斷咽喉復以爪抓破胸腹倒仆而斃血液模糊當鬥時所有熊虎獅猴之類皆助之怒吼聲震四野幾於岳撼山摇咸思觸破鐵欄毁柙而出諸華人之在旁典守者恐怖戰栗面若死灰幸籠已修整堅牢且有西伶禁嚇之諸獸始讋伏不敢動 
[蟻棍可誅]  
　　蘇州府屬長洲縣差役馬四之子榮卿易姓爲沈專作水販生涯女子之入其網羅者幾不可以數　上月又誘得名阿秀者至元妙觀前玉壽軒茶寮啜茗甜方密語許以薦至上海某公館爲傭每月可得辛工洋銀若干阿秀信其爲眞諾諾應允旣而有桃花鴇陸公館傭婦阿巧卽王徐氏行經具處榮卿見其年方二九丰致可人遂故與攀談亦欲將其誘騙呵巧知其意不善卽乘間兎脫榮卿遂偕阿秀乘舟來滬送入法租界新街附近第四十號麻皮大阿姐花烟館作倚門賣俏生涯取得帶擋洋銀十六元隨卽回蘇購　洋肥皂數條又揑繕僞信一封四附鷹銀三枚往桃花塢陸公館找尋阿巧遇見後妄稱阿秀已入某公館　傭頗爲合意取得工貲三元兼買肥皂數條命送回家内嗣後定能滿載而歸阿巧聞而欣然亦有隨行之意又邀得鄰家婦阿珠同　榮卿推薦榮卿喜形於色意以爲此眞天賜我財源也乃於本月十九日帶兩婦動身二十日抵滬就十六鋪南首賃得小屋一椽將兩婦藏匿其内先後偪姦然後託蟻　將阿珠送入英租界某龜子花烟館内取得帶擋洋銀十六元阿巧見勢不妙於前日黎明逃出擬尋見親戚以爲避禍之計事經法讞員葛蕃甫同轉訪悉立飭會捕局包探嚴頌眉並綫勇等人四處訪拿將榮卿首先拿獲繼又獲蟻棍嚴顧氏卽阿金娘又至花烟館將阿秀阿珠一併送入捕房押候明日解案請究 
[求免騐屍]  
　　寗波孀婦湯李氏於今年三月來申傭於二洋涇橋裕成隆雜貨棧主趙姓家前日亭午不知如何私服洋烟至二點鐘時趙見其神色有異詰得緣由立卽倩人舁送仁濟醫館救治無效延至晚間十點鐘時斃命醫院中人卽傳三圖地保費金山投上海縣禀報昨日一點鐘時袁海觀大令正欲帶同仵作官　書役蒞院相騐而氏弟李阿小氏夫弟湯林生同投案下聲稱湯李氏吞服洋烟於人無尤現在小的等已爲之調停情願自備棺衾求免騐視大令准之卽著具結備查 
[上海縣署瑣案]  
　　魏勉齋卽昌壽與李松雲互控木輪船一案上海縣袁大令示期集訊已紀報章前日原差趙金傳集一干人解案至晚大令升堂研訊魏訴稱前年職員與李合股開設利濟木輪船局共有木輪船十二號往來蘇松太杭嘉湖六處一切局務均由職員經理共費銀一萬七千兩邇來李在外揑造謡言有碍職員聲名並有圖吞局股之意兹將細帳呈閱李淸華胡禹襄李靜甫簡培芳彭雲生李晉奎朱培初李楚芳同供稱商人等或原籍廣東或原籍寗波利濟局中或有股本或有存項至王益甫唐茂枝今日因事不到叩求明察李供稱前年職員與魏股開木輪船局各得木輪船六號行駛蘇杭等處旣而魏不守局規常將船照向人抵押銀兩以致生意不佳並非由職員揑造謡言所致兹將帳目呈電大令以兩造供詞各執一時碍難判　諭令兩造一併退去聽候將帳查明覆訊核奪○蘇州人沈關福僑寓本城廣福寺南去歲被日本人尾本福原等刃斃上海縣袁大令與日本領事官鶴原君迭次會訊並將兇犯解往長崎擬定重懲役九年此皆已登本報邇來大令接奉上憲批文遂於前日飭傳屍妻沈顧氏屍子沈阿巧至案諭以此案當時日本官不允將兇犯擬罪旋經照會駐京欽使一再辯駁始得擬定重懲役九年本縣一片婆心亦已大費周折目下已爲死者伸冤爾等暫行退去可也顧氏母子各叩謝而退○王汀泉串通顧艾藉定親爲名誆取萬行洲卽萬庚生之姪萬琴軒金釧一雙及洋銀首飾經行洲琴軒控諸英廨蔡二源太守訊供之下王等堅不承招遂著押候再訊王等以被誣不甘遣抱投道轅上控聶觀蔡仍飭太守集訊核辦前日太守飭將原被移縣至晚袁大令升坐研訊行洲訴稱原籍寧波去冬從子琴軒欲納妾王顧二人言願爲媒并稱治下天燈弄蔡姓之女正在靑年意將擇配議論多日遂在寄園烟館内將金釧並首飾交王顧携去作爲聘金去未多時王顧復回來言出門後雇坐東洋車至小東門外金釧首飾忙迫中遺失車上琴軒正在惶急之際王卽投　捕房此事明係王顧見琴軒年幼可欺串通吞没現由蔡大公祖送案求准訊追王供稱小的向操藥業失業後改習傷科家中有餘屋一椽去冬轉租與庚生琴軒暫住如何失去金釧小的未經目見惟曾令投報捕房而已至定婚之事更係空中樓閣叩求明鑒顧供稱小的係金陵人現在治下作謝石生涯餘供與王略同大令一再研詰王顧執定前詞遂著交差看管聽候備丞函向捕房查明有無王報失之事覆訊核辦 
[英界公堂瑣案]  
　　王恒財投捕房訴稱向陳三元索錢一百七十餘文絲毫不付反被擊傷腎囊請爲究辦捕頭命三百零八號華捕將陳三元拘獲一面送王恒財至仁濟醫院騐無傷痕立卽帶回一併移送到廨蔡太守飭候訊供核辦○一百四十二號華捕在路巡緝見王月舟兪錫州手持菜刀兩相爭鬥帶至捕房移送公廨值日差禀明蔡太守飭將王兪二人押候訊辦○王張氏與鄰婦陳張氏因細故百角忿爭不已 
 
 

Page 4

 
 
由一百二十六號華捕帶至捕房特送公廨旋有人出爲調處遂各解怨洩忿可免匍匐公庭矣○劉王氏困頓堪憐僵臥路側由巡街捕雇車載至捕房移送公廨蔡太守飭將該氏發棲流女所醫養○妓女林紅花控稱小婦人意欲從良被鴇掯阻求恩超豁蔡太守委宋二尹研訊該妓申訴前情二尹飭將林紅花發棲流所擇良婚配 
[法界捕房瑣案]  
　　流氓吳阿龍卽倪阿龍控同黨吳錫卿易名李少山糾衆二十餘人尋仇報復昨晨葛同轉莅捕房時倪投案候質同轉問爾究竟作何事業因犯何案經蔡大老爺遞解回籍倪供稱小的從前不甚安分自經蔡大老爺懲辦後卽已改過自新在蘇州開設小店此次重來治下不敢爲非惟曾與李月樓口角忿爭並非與李少山有仇隙同轉著帶李至案問爾與倪並不相識爲何且月樓兇毆李供稱小的現在城中小橋畔萬盛南貨店爲夥是晚有同事友人張子良及親串曹姓婦人某氏至天福戲園觀劇旣而出外購食物行經洋涇浜見有一干人在彼打架因上前爲之排解並非與伊等同淘同轉著仍還押所候查明覆訊○舊貨攤主郭來發控陳月如卽陳曰渭一案已列報章昨晨陳興順沙船司帳人安裕新持愼和泰保單投案訴稱陳素來安分是日偶然登岸購衣不知因何被郭扭押葛同轉謂陳至郭攤上竊取水烟袋當塲拿獲本應究辦姑念生意中人從寛不究交安帶回管束復諭郭曰爾嗣後須安分營生不可多事○日前某客寓主林增齡訴稱同業某客寓主婦陳董氏唆令流氓藉端行兇葛同轉著將陳董氏押候查明再核昨晨某包探將案内牽涉之姚姓婦卽姚吳氏傳案同轉問十七日陳董氏爲何與爾互毆供稱林妻洗衣時將水潑某流氓足上已向賠罪了事流氓隨至陳董氏寓中坐良久不知所談何事旣而復邀同十餘人與陳董氏同至林家尋釁小婦人路見不平故勸陳董氏息怒陳董氏竟欲與小婦人評理致被兇毆小婦人逃匿林客寓中陳董氏復率流氓赶來與林爭閙人多手雜致林家失物良多所以涉訟案下問是日曾否喚爾至玉露春吃講茶供稱曾喚林去同轉飭某探傳玉露春主人鮑逸生至案謂講茶本干例禁爾爲何任憑各流氓藉端敲詐供稱是日小的不在肆中是以未知詳細須回去問明然是日目擊之某茶博士已歇業矣同轉著退去問明細情再來禀覆旋有鄰居杜廖祝三人具公稟控陳董氏悍潑又有陳裕森者聲稱小的在治下某茶食店執業叔祖母陳董氏素來安分此次實係寃誣同轉謂爾旣是陳董氏之姪孫著爾向原告理明禀覆候核諭畢令將陳董氏還押○小東門外各烟館女堂倌經捕頭飭探訪拿送案葛同轉判令逐一枷號其詳已紀報章昨晨陸張氏持日增祥保單投案具保朱張氏又葉山尊具保其妻葉徐氏稱願卽帶回餘姚奚朱氏持吳永興鐵店保單具保其女徐奚氏卽阿金回蘇州療治楊梅瘡同轉著一併帶案以阿金案情較重喝令掌頰三百下葉徐氏掌頰一百下著各具不再爲女堂倌切結赶速回籍若再來此定當隨時拿辦○烟鴇范吳氏狠心辣手時以非刑凌虐烟娼經葛同轉拘拿訊究已見報端昨晨范吳氏供稱小婦人願具切結不追此娼身價同轉謂案雖可了但蟻棍毛桂松卽毛鳳祺及沈金山尚未到案爾若遇見務當扭送來案以便本委懲治范吳氏唯唯遵諭而去○徐兆環控朱華氏掯阻工部局包糞收條葛同轉提朱華氏訊押著繳收條及帳簿再行核訊此已綴入報章矣昨晨飭帶案覆訊氏仍稱簿據均在原告處同轉着仍還押所諭令繳到簿據收條方准交保 
[善緣廣結]  
　　　之罘苕溪詒榖堂善士函稱五月十九日丑刻舉家睡息内室書几洋火油燈忽爾炸裂睡夢中驚覺裸體赤足挾棉被奔往將火遏熄若稍緩時分何堪設想驚定思驚舌撟不能下事後各節衣食湊集規銀五十兩由泰康祥號交來乞解災區又如皋何善士渭源函稱内子自服靈符恙勢日减胎氣亦覺安靜惟精神飲食未能如常前許之愿不敢延悮由袁手代交鷹洋五十元請解災區又金陵全泰盛　蘭亭先生函稱客歲得一子四月初旬爲周歲之期承戚友錫惠多珍本擬備筵伸謝因平日見報章屢述賑欵維艱爰於戚友前覼陳災區窘况勸令投箸培仁託李蓮生送上鷹洋二十元請解接濟此皆實心行善全活民命者也爰類志之以鳴謝悃又烏鎭桂成釜海寧談家丞朱鏞楊葆楨聞寳信聞葆珍張儒珍惠函本振所云竊丞等於五月初三夜由新時川輪船帶至董家渡潮水奔騰船被碰壞自問必葬身魚腹矣旋幸飄至大船之側亟呼援救蒙舵工飭衆水手放繩繫住得慶更生黎明忽促開行未問舵工名姓惟見其船首繪雙珠爰集同人助賑捐洋銀三十四元由怡成棧交來以爲舵工祈福古人云忠信可涉波濤如諸君旣慶平安卽酬德惠此其忠信爲何如耶利涉大川敬敢爲之晉祝已上海北市絲業會館籌振公所施善昌謹誌 
[宏濟艱難]  
　　謹啓者敝堂接奉養心齋大善士爲其文郎病愈聰强完愿樂助熱河賑洋二百廿元大善士籍隸安徽由都返蘇道經滬上俯念熱河需振萬分吃緊值此强弩之末慨爲解囊之施養此太和心存利濟福延於後嗣澤流於無疆倘蒙善善同緣心心相印蒼生有幸功德無邊敬盼慈雲莫名頂祝又接奉時明齋先生樂助施送痧藥經費洋十元先生精究眼科醫理向在敝堂施醫技擅折肱心存割股請登彼岸勿戀迷津[  上海六馬路仁濟善堂董事施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東官報]  
　　督憲牌示平海營守備缺改委潮州鎭左營右哨頭司把總方國光署理督標後營右哨頭司把總缺以督標前營額外外委劉廣炎拔補督標前營額外外委缺以撫標右營守兵儘先外委李應霖拔補 
[奉倩神傷]  
　　兩淮運司江都轉之五公子淑配爲前江蘇巡撫薛中丞煥之孫女端莊賢淑琴瑟甚諧近以偶攖微疾日就懨懨返魂之藥難求長命之絲莫綰遂於十四日擺脫紅塵重昇碧落公子伉儷情深當有黯然神傷者矣翌日在運署偏東屋内大殮凡有以一東生芻叩奠者雖在戚誼亦皆飭司閽擋　蓋都轉以幼喪不欲驚動尊長云 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年五月十八日京報全録]  
　　宫門抄○發抄硃批五道○桂撫張奏剿辦上林等屬齋匪情形摺○又奏請將叅將勒令休致片○五月十八日禮部宗人府欽天監正紅旗值日無引見○安興阿假滿請安○景善因伊子補主事謝恩○師曾因伊子留茶庫一任謝恩○溥善謝授太常寺少卿恩○試用道府曾内熙等謝恩○大額駙續假十日○召見軍機○發抄裕禄奏請派協同管理移居宗室奉硃筆圈出户部侍郎宗室綿宜欽此○又福陵明樓等工告竣派員騐收奉硃批着派綿宜騐收欽此○又記名總兵魯程楠等病故請卹奉硃批著照所請該部知道欽此○又撥放兵餉奏報錯悮更正自請議處奉硃批裕禄着交部照例議處欽此○希元奏麻沙縣丞宜勳虧欵勒追奉硃批著照所請該部知道欽此○○頭品頂戴廣西巡撫臣張聨桂跪奏爲上林等屬齋匪勾煽滋事調撥兵勇會同地方官剿撫擒渠散脅現在一律靖謐謹將籌辦情形恭摺具陳仰祈聖鑒事竊廣西自軍興以來伏莽總未凈絶全在督飭地方官曁各屬防營隨時留心查察巡緝遇案獲匪嚴辦以遏亂萌近年如藍妙官黄道英等匪均經先後撲滅奏報有案本年正二月間迭據上林賓州武緣宣化隆安等州縣陸續禀報有匪徒持齋誦經煽惑愚民勾結黨與分布各處謀爲不軌情事經前撫臣馬丕瑶曁臣調撥各路防營會同地方文武妥爲籌辦去後旋據上林縣知縣王方田管帶右軍右營候選通判梁學智會禀稱先是縣屬之藍幹街地方於上年冬間有匪徒莫自閑等行刦過客經該前署縣劉遂曾禀奉前撫臣馬丕瑶嚴飭購緝劉遂曾未及破獲隨卽病故玉方田奉飭赴任甫抵縣境卽訪聞莫自閑在縣屬之古蓬地方聚匪多人拜盟結會王方田到任後卽約會該營官梁學智各帶勇役親往查辦十二月十八日該匪莫自閑於官兵未到之前邀集匪類歃血飲酒約期起事先率悍黨數十人突至附近延按墟刦掠王方田等聞報飛馳往捕該匪施放槍砲率衆迎拒王方田等督同勇役合力上前格斃匪黨二名生擒二名匪衆奔散又追擒三名因值黑夜未能窮追連日偵知莫自閑已回古蓬留有死黨在家防守該處地方荒僻内通弄芝山路險箐深該匪房屋堅固後靠山巖復於前門連夜赶建炮樓墻上多開炮眼顯有負嵎之勢附近居民紛紛逃避王方田因兵力尚單不動聲色密調團練該營官梁學智　密派哨勇於二十六日進逼古蓬匪巢駐紥大張曉諭解散脅從重懸賞格嚴拿匪首隨卽布置合圍王方田親帶兵役扼守東北一路要隘派周安司巡檢楊英思吉汛千總莫若忠喬賢汛外委陳一觀各帶兵役團練分守各要隘層層堅圍四面堵截梁學智率隊勇圍攻前門派哨長梁啓瑞農有言督勇圍攻後門該匪在内施放槍炮拒敵自二十六日早合圍至二十七日傍晚時該匪突開後門帶同死黨數十人拚命衝出官兵從後追擒三名餘悉遁入弄芝山巖王方田等多燃號火連夜追至山下四面環擊該匪莫自閑率衆在山巖上滚擲石塊火藥堅拒正在相持倐有匪黨二十餘人從圍外來援當被團丁截殺生擒匪目藍怡和及匪黨三人兵勇亦奮力仰攻陸續格殺匪黨多名隨將莫自閑及悍匪樊保林等十餘名擒獲餘衆潰竄比及天明收隊在山巖内搜出數名共計生擒二十六名起獲槍炮刀矛旗　等件查點勇練兵役亦受傷十一人王方田當卽安撫良民淸查保甲並籌善後事宜酌留防勇彈壓將犯帶回縣城訊供禀報此上林縣屬莫自閑一股滋事剿辦之實在情形也又據賓州知州朱蕡禀稱本年正月初間訪聞有匪徒在州屬地方持齋誦經布散僞札招集夥黨製造旗　號衣情事會營查辦經城守把總謝貴保在州屬湪連村黄益風家搜出僞札一件札面蓋用正字僞關防文曰統領會字全軍黄天模札尾蓋用篆字僞關防文曰統領兵馬大元帥當將黄益風帶回州城交朱　訊供據稱匪首農富國又名張地理給與僞札囑令邀集五百人聽候卯日竪旗調用農富國在各處地方藏匿並無定蹤有僞軍師朱譜明又名朱夫子又名牛八爲之策畫此外黨與甚衆上林武緣宣化一帶均有匪黨潛伏接應設立龍華大會名目藉詞招勇赴關外攻打夷匪實則約會定期起事隨據武緣縣知縣陳鏡淸宣化縣知縣席夔隆安縣知縣褚興周先後禀報均查有齋匪潛行勾結並據上林縣知縣王方田提訊已獲匪首莫自閑亦據供有匪目黄振超代農富國給與僞札令其紏邀一二千人相應其餘情節與賓州等處禀報相同臣接據各屬禀報誠恐一有稽延卽虞滋蔓其時賓州防勇已隨梁學智前往古蓬當卽飛調駐防潯州之後軍中營都司蔣良瑞隨卸署右江道方長華馳赴賓州相機妥辦並飭梁學智古蓬事畢酌留哨勇彈壓外卽親身督勇仍赴賓州以厚兵力又調駐防南寗之左軍右營守備韋正光一營填紥思恩府之武緣縣各屬以備聲援宣化隆安等處亦分撥哨勇巡防檄飭各該地方文武聨團策應協力防範素諗另補直隸州知州楊椿前在賓州任内輿情愛戴熟悉情形飭司委往會辦以期得力分别檄行去後隨據該州朱蕡禀自正月以來浮言四起民間日夜驚惶搬徙尤多查得農富國時在州屬盧墟等處濳藏並無一定巢穴只有隨時偵探密拿二月初九日拿獲匪目封得高一名供認農富國給與僞札令招五百人聽調農當國因聞莫自閑黄益風被獲事機已洩密赴各處約會匪黨尅期舉事初十日該匪農富國胆敢親帶悍黨數人潛赴州城附近村莊窺探消息經該州朱蕡偵知急約防營及城守把總謝貴保率帶勇役兵練疾馳前往乘其不備猝行圍捕該匪農富國猶敢與匪黨蘇亞六等上前抗拒當被兵役立將農富國及其黨蘇亞大黄益修蘇亞二黄三共五名悉數擒獲無一漏逸比道員方長華營官蔣良瑞等聞報亦卽馳往接應將農富國解回州城人心因之大定隨在該匪農富國身上搜獲龍紋印簿二本開載龍華大會四部統領名目文詞悖逆閱之髮指經該州朱蕡會同委員楊椿連日提訊據農富國供認派黨分赴上林武緣宣化隆安等處勾結起事各情悉與各州縣禀報相符該州朱蕡一面馳禀一面曉諭地方以匪首弋獲其餘脅從罔治俾令聞風解散隨據太平歸順道蔡希邠禀據龍州廳拿獲賊匪梁安得一名供係農富國派砍電桿隆安縣知縣褚興周禀報拿獲陸柳張特漢二名供係農富國誘令持齋入會宣化縣知縣席夔禀報拿獲張紹勳黄金得二名供係農富國派令潜在縣屬勾匪均經臣飭令分别訊辦查緝此賓州等屬拿獲匪首農富國調撥籌辦之實在情形也臣維農富國本係無賴之徒以持齋誦經煽惑勾結僞授官職潜蓄異謀揆其心迹將蹈髮逆故智且其黨類散布數郡聲氣廣通倘竟及期竊發迨至星火燎原勢必大煩兵力今幸莫自閑一股首先剿滅而農富國亦天奪之魄因其潜身窺伺遂致束手就擒此皆仰仗皇上天威遠臨得以立時殄滅不遺地方之患除批飭該管道府就近訊明將該匪等立正典刑梟首示衆以昭炯戒並飭嚴拿逸匪朱譜明等務獲懲辦以絶根株外其餘脅從概予寛宥以安人心仍飭將善後事宜妥爲綏輯所調營勇事竣各回原防加意巡查不准稍有疏懈至該地方文武員弁等此次擒拿首要剿撫兼施當謡傳四起之時情勢洶洶幾於無從下手竟能先事撲滅弭患無形實屬深合機宜辦理亦極迅速不無微勞足録惟有籲懇 
天恩給予獎叙以昭激勵記名同知候選賓州知州朱蕡擬請以知府在任候補同知銜補用直隸州上林縣知縣王方田擬請俟補直隸州後以知府用賓州城守營把總謝貴保擬請以千總拔補其餘在事出力官紳容臣查明擇尤保獎出自逾格鴻慈臣斷不敢稍涉冐濫所有上林等屬齋匪滋事調撥籌辦現在地方安謐情形理合會同兩廣督臣李瀚章廣西提臣蘇元春合詞具陳伏乞皇上聖鑒訓示謹奏奉硃批另有旨欽此○○張聨桂片再緑營將領有督率操防捍衛地方之責必强幹能事方爲稱職兹查署賓州營叅將儘先補用叅將黄觀光自到署任毫無振作年逾六十近復多病此次匪徒農富國等惑衆滋事該叅將竟因有病未能與文員躬親督辦惟於禀牘鋪張以冀掩飾攘功現當整飭捕務淸除奸宄此等衰庸之員未便以尚無貽誤仍聽戀棧除遴員前任接署外相應請旨將補用叅將黄觀光勒令休致以肅營伍理合會同兩廣總督臣李瀚章廣西提督臣蘇元春附片具奏伏乞聖鑒訓示謹奏奉硃批著照所請兵部知道欽此 
 
