# 1892 - 231 - 4906948

 

Page 1

 
 
[嚴防匪棍] [  申報館主人啓]  
　　邇有不知姓名之匪棍冐刻本館圖章開成收禀向某號冐收告白價洋十餘元似　　膽大妄爲設心棍騙深恐别處再有冐收銀錢冐收貨物等事是以此後另刻工細花邊聯票添入英文持向各家應收告　賣如無此種聯票者卽係匪棍假冐請扭交本館送捕房公廨懲辦决不累及扭交之人至于西字收銀單　仍照舊式特此布陳惟兾鍳及　　 
[第三次印快心編告成] [  申報館主人啓]  
　　快心編一旣蓋天花才子所撰章回小說也雖同一叙才子佳人之遭際而和平雅正絶無淫褻之詞中間雜以記騙子記匪人記棍徒記方士以及老僕之忠肝義膽惡奴之巧語花言無不如顧長康頰上添毫神情栩栩欲活以故緣窻麗質青瑣才人　尾燈脣一編閒展頗足鉤綺思遣睡魔實近時說部中妙品也前經二次排印購者趾錯於庭寒暑未更篋笴已罄兹者重加讎校付諸手民刻已告成照常出售計每部十本碼洋五角諸君子有說部之癖者請臨本埠申報舘帳房申昌書室及各埠申　或經理申報人處購閱可也 
[宜仿西法以裨時事論四]  
　　其已肇端而宜推求者一曰建鐵路以通管運鐵路之制盡人能知之亦盡人能言之然或疑其利於外洋而不利於中國故議者起於前而止之者輒隨其後猶之道旁築室議論多而成功少卽有竭力以　爲言者亦多未能究其工程扼其要領李傅相之外惟有張香濤制軍一疏爲最知形勢確中肯綮惜乎行之尚非揚易也而不知以目下而籌遠大計非舉此不爲功顧天津鐵路公司至今尚無舉動東三省亦無創辦消息果何爲耶今當仍照張香帥奏議建造由湖北漢口發源渡河南直逹京師袤延東三省旁列山東等處支分蔓衍錯落縱横叅以逐叚興工以工代賑諸法得尺則尺得寸則寸至於公司辦法早經籌書井井有條况以合肥相國同心合力及此時而毅然爲之夫亦何難　此全功鐵路旣成有事則徵兵調糧無事則經商運貨得長駕遠馭之道矣一曰開礦地以饒物産有地土者各有自然之利最重者五金煤礦是已歐西之富由於開礦此明騐也中國向來講求物産魚鹽絲枲尚無棄材而獨於此事不加之意因循坐悮聽其沈埋不知留待何用豈不聞地不愛寳之說乎抑猶惑於地脉風水之談也蓋亦有人致力於兹矣而除開平基隆兩煤礦及雲南銅錫諸礦漠河金礦而外卒鮮成效者非地之咎乃人之咎也往往淺嘗輕試貽累無窮致人人視爲畏途然旣有山簣之虧亦必有篝車之　豈可因噎廢食遂棄而不顧乎今當特飭各省大員延請礦師委妥員携帶入山密勘確實彚數奏報核准撥欵次第開挖並諭商民一體集股認辦或附辦其認辦者各得其利利厚然後紏其稅不足則借貸以助之務在不使中輟有勘之不實辦不如法以致虛糜公欵者官與民各嚴治以罪辦有成效者賞之如此則地靈盡洩寳物畢呈無上下交困之憂矣一曰廣商輪以拓規楧夫行楮鈔必開銀行立郵局必廣商輪此二事相爲表裏者也顧以廣商輪爲尤要自通商以來洋輪源源而至往來販載自彼國運至上海而徧乎通商諸口岸取贏於我不知幾千萬矣我用是有招商局之設賴先事諸公力任艱鉅迄於今船隻則愈多局面則愈大人則愈覺其便奪回之利亦愈覺其豐惜乎俱在中國而未能越海以與人爭利若之何不計及之蓋我之人與物往彼者旣曰以衆孰是願舍已以求人者則必樂用我船此其一苟使我之船安穩妥速不減於彼彼之來者或將有時而從我此其二設有變故彼且與我爲仇豈肯以船濟我我自有船則有恃而無恐此其三是誠不可緩者今當由總理衙門奏請照會各國允洽後造船歸招商局或中國巨商自行立局一應取載事宜亦不悖乎通商義例雖外國必有所支吾阻撓而據理以爭期在必行當無不可以如願者而後與郵局聯指臂之助如此則收攬利權恢宏局面兼可防患於未然矣一曰精製造以足器用方海禁之大開也洋船到埠所捆載而來者靡不光怪陸離令人目駭而神眩民間遂爭購之旣而乘我有事恃其兵輪鐵甲之利鎗砲藥彈之靈以挾制乎我而通商之約更推更廣於是溢出之利爲彼收去無算然察其物撫巨細巧妙皆不可階夫乃歎彼於製造可謂精極宜未可以幾及而人情之見異思遷者甚至服御日用皆欲緅材　彼致土貨銷塲日形病滯爰創立製造局上海製造各物近來已日見精詳揀鋼化鐵無美不臻卽識布紡紗諸局亦皆有成效之可見惜民生所需甚廣不僅此數端而已今當再爲推廣凡洋貨之適於用者一一自行製作勿讓日本以獨先如此則器用充盈而漏巵漸塞而土貨暢銷西人無能專其利矣 
[本館接奉電音]  
　　昨由京友電傳諭旨二道敬謹譯登○七月初二日奉上諭福建水師提督著楊岐珍補授欽此同日奉硃筆稽查正黃旗滿洲旗務著文英去欽此 
[玉京清話]  
　　本年壬辰科武會試例於九月初開考外塲所有武闈一切事宜應由兵部司員中奏請旨派滿漢提調各一員綜理輕兵部諸堂憲遴得滿提調以兵部郎中慶頤擬正員外郎惠兆擬陪漢提調以兵部員外郎曾樹椿擬正員外郎陳鴻綬擬陪於閏六月十九日帶領引見本日奉旨壬辰科武會試滿提調著兵部郎中慶頤去漢提調著兵部員外郎曾樹椿去欽此○新任都察院左副都御史楊蓉浦副憲頤詹吉閏六月二十一日辰時履新視事先期由經歴廳示仰闔署官員書差皂役及五城司坊官吏刑皂捕役人等至期一體謁見○瘋人隆喜一案迭綴前報兹聞刑部直隸司司員連日研訊隆喜供係廂紅旗某佐領下技勇兵往太平街家有母妹兄弟部中行查各該衙門均以並無此人咨覆又訊緣何闖入供稱前數日與母談心憶及父於咸豐末年死於熱河究竟有無屈抑仇人是誰母言屈否難明仇人則不能言報亦不敢言報委之於命耳旣而痛父情切急欲報仇是以闖入司員以其供近妄誕令跪大練仍嬉笑如常行所無事乃收入獄中再訊此上月十七十八兩日提訊情形也○新任内閣學士兼禮部侍郎銜徐東甫中書侍郎會澧詹吉閏六月二十日午刻到任先期經典籍廳傳知中書供事蘇拉人投至期預備謁見○内閣典籍廳爲片交事前准禮部移會請撰擬軍營病故花翎按察使銜選用道易元泰祭文一道等因現已將祭文撰就爲此片交貴部卽日派員赴閣承領○　碩肅親王門上長史一缺經兵部會同宗人府揀得正黃滿叅領業普宗額擬正正黃滿副叅領兼公中佐領海明擬陪於閏六月十九日帶領引見本日奉旨和碩肅親王隆懃門上長史員缺著正黃滿叅領業普崇額補授欽此○寍夏將軍鍾軍帥泰奏稱據護理寍夏副都統滿洲協領平福呈報平福生母博岳特 
 
 

Page 2

 
 
氏於光緒十八年四月二十日病故請假回旗持服等情自應令其照例穿孝所有該副都統事務當委頭品頂戴三次記名遇有副都統缺出儘先題奏蒙古協領花翎振勇巴圖魯凌雲照例暫行護理其護理副都統協領平福管轄嚴明認眞操練俟服滿後可否仍行接護抑或另行派員署理前月十八日奉硃批平福著候服滿後仍行接護欽此○吏部爲示傳事所有光緒十八年六月分分發知府葉佩瑲等本部於閏六月二十一日卯刻發發執照相麾示傳該各員務於是日親身赴部承領勿得違誤○江蘇學政溥玉岑宗師良奏微臣長子毓隆中式已丑恩科舉人次子毓盛三子毓年均在京讀書今値整頓書院查禁積弊事務　繁家務無人料理擬今毓隆來任帮辦毓盛毓年亦隨任讀書藉資練習騎射清語等情閏六月十六日奉硃批著照所請該衙門知道欽此○永定河水漫漲溢濱近三家店迤南各村被淹田禾房屋蕩焉無存地上積沙厚至數尺小民蕩析離居相繼入京就食某日羣赴宛平縣署乞賑縣主出爲安慰勸其暫去災民以食宿無所哀告再三縣主諭令於附近祠廟詹下暫棲隨赴順天府謁見孫大京兆面禀情形大京兆急其摺陳奏籌撫事宜於閏六月二十一日候旨定奪 
[匪首就擒]  
　　去秋福建德化縣匪首陳供聚衆滋事官兵往勦竟敢負嵎抗拒孫庚堂軍門親督大兵進剿陳供自知螳臂不足以當車遁入山中潛伏不出嗣後將陳供妻弟族黨陸續拘獲多名先後正法推陳供匿跡深山密箐中依然漏網迄今期年老師糜餉當事者遂酌撤數營陳供謂官軍業已撤退可以乘間兔脫出山探望被線民偵知蹤跡卽赴軍前報信孫軍門卽帶親兵馳往於閏六月十八日在水頭鄉將陳供擒住不日卽當解赴省垣訊明正法以快人心泉郡防營兵勇因小醜跳梁困守經年備嘗難苦此次凱歌齊唱可以釋甲而嬉矣 
[鷺江秋汛]  
　　海滄汛黃千總夢麟前被海澄縣學生員林某等在漳道鎭衙署控告擅受民詞笞責文童李賴一案經劉觀察批示以黃汛弁擅受民詞輙將吳克賴卽李賴扭拿笞責轉交地保收禁以快李祿而辱該生尤干功令地保與汛弁串同一氣實駭聽聞候札飭海澄縣查明所探擅受濫刑濫禁各情詳覆以便轉咨撤叅究明案情原委斷結詳辦云云本年恰値舉行軍政黃千戎因此案頗有關碍未能送考千戎得無有悔於心耶○許秋槎觀察因公進省於上月廿二日坐伏波官輪起行○本年福建舉行軍政水提各標副叅遊都守將弁均塔伏波兵輪晉省聽候督憲考核惟中軍叅將劉毓仲鎭戎因水提憲丁艱一切公務代折代行未能赴省應考云○海關哨捕藉查私爲名竊取洋銀一案業由事主禀控地方官購竊跴緝訪知係福州某梨園花旦與厦門某戲園優俗某乙等冐充哨捕欲借查稅以訛詐鄉民因見袋中洋銀纍纍不覺見財起意將貨擅取去事後花旦等已挽人求得船票擬附伏波官輪進省已上船矣由線民呈報廳署卽派差總五頭役持片到船將諸人拘獲帶回廳署一經訊實諒當按律嚴懲以儆將來也○某甲往來石碼販買魚蠻在海關前列攤求售上月廿六日携無腸公子至島美碼頭海旁取水浸之不料波浪突起將籮筐捲入水中甲欲援之以手足未踏穩身遂倒撲而下幽魂渺渺竟赴鮫宫迨潮退甲屍横臥沙灘一手挿入沙中堅不可拔後經人舁回備棺成殮是亦慘矣○厦門史巷港仔口稅釐分卡某委員於去歳八月到差今屆瓜代之期由總局檄委曾王二君前來接辦大約桂花香裏卽可到厦也○鼓浪嶼通商分局向來祗有委員而無通事凡遇交涉事宜當面商量者均由各國繙譯官轉逹周折殊多道憲有鑒於此特雇香港人胡元爲局中通事以便會晤西人時道逹言語所需薪水由善堂經费内開支不動官欵業已詳明上憲批准施行此後中西商榷可無不逹之意矣 
[吳中近事]  
　　蘇垣護龍街有戴姓者吳邑諸生也家藏明珠一顆價等連城珍惜備至雖至親密友亦不肯輕易示人同里某甲專以串騙爲事生平劣蹟多端知戴懦弱可欺遂以言誘之謂君以希世之珍韞擅而藏寒不可以爲衣飢不可以爲食今有某大家搜羅珍寳若以珠交我持往求售大富可致也載惑其言以珠授之中欣然懷之而去經旬累月音信杳然一日遇諸途出洋蚨十枚給戴不言其價若干但云翌日再找數十枚怱怱逕去戴無如之何隱忍而已上月中旬戴至甲家坐索甲父詢悉前情將甲痛斥一番旋取方凳一只向甲擲去適中懷抱幼孩略一避讓適中孩首血液模糊戴見之慌甚不辭而返翌日甲糾合黨類數十人登戴之門百般　擾謂被汝坐索以致幼孩性命難保誓不干休戴不敢與辯旋經人出爲排解令戴出洋蚨二十冀作幼孩養傷費如數付之其事始寢聞者咸爲之不平○元妙觀附近某姓女年甫及笄於上月二十三日下午不知何故遽吞紫霞膏斃命父母哭之慟迨棺殮後亦欲吞烟以殉幸經人知覺及早施救得以轉危爲安然而險矣○某醫生於上月某日乘輿出外道經富仁坊巷口適遇木匠作頭俞某飽灌黃湯摇擺而來輿夫唐阿二偶不經心踐踏俞足俞勃然大怒倚麴秀才勢力揮拳奮擊唐亦好勇鬥狼者抖擻精神　與對摶正在難解難分適有木作帮數十人在附近某茶寮品茗納凉聞聲麕集振臂一呼勢如潮湧將唐圍在垓心拳脚交施密如雨點唐　力難支狙伏於地俞復同糞門狠踢一脚始一閧而散旋經某　飭人舁歸延傷料調治究以傷重難痊越旬日而斃命陳飭人告知其母意欲報官　　旋有魯仲連其人出爲排解罰俞給撫恤洋銀五十元陳念其服役多年自愿出洋三十元爲之棺殮其事乃寢○直前街横巷有蘭若焉曲徑通幽繁花繞室喜作方外游者每來隨喜上月中旬某夜魚更乍轉有漁翁某甲在寺後墻外工堆上納凉遥見僧房燈光燦爛歌韻悠揚大以爲異定睛細視見僧偕一年少女郎一燈相對共受烟霞供養旁坐一婦年約四十餘吹律度曲僧則偎紅倚翠左顧右盼陶然自得甲覩此情形卽奔至某烟館同無賴某乙述之乙卽纠　十餘人叩門而入趨至僧房謂僧曰某等此來非爲别故因有急需敢向大師暫借番佛三百尊萬勿克却僧唯唯當卽繕立借劵約翌日如數奉獻乙等卽將婦女交該處地保看管俟收洋後再行放出至黎明僧奔至胥門某軍門公館詭言閶門外胡公館姨公太　日携一傭婦至寺内定拜懴期因爲時已晚不及出城暫宿方丈不料無賴某某等破門直入誣以奸清强索洋蚨軍門聞其言不暇詳　飭役雇轎二乘令往地保處將婦女舁歸輿夫行至半途女卽出輿偕婦步行而去翌日元妙觀有綽號小熱昏　將以上情節編成俚歌在覯中演唱適胡公館家人遊玩至此備聆其語回告主人主人大怒謂秃奴無禮敢冐名壞我門風卽飭治片往元報縣署請將僧究辦匪某軍門亦有所聞持片請辦李大令飭差將該僧拘案訊究之下賞以竹笋煨肉數百斤何以巨枷發頭門示衆方盤托出大西瓜饒力無邊　此竟無效騐矣 
[西湖自話]  
　　杭州來信云閏六月十三四日得雨後於今已半月而雨師從未惠臨東南風終日怒號翹首蔚藍　雲盡霈雲霓之望果何日慰哉○詁　精舍　西湖孤山之麓左个爲第一樓背山面湖高挿雲際前任浙江學政瞿子玖宗師錄取高才生撥人精舍中　業後以不戒於火將全樓悉付刼灰迄今數易春秋荒蕪滿目近由監院禀請護理巡撫劉中丞籌出精舍中餘欵雇工重建想轉瞬同　輪美奐諸生又得於此弦誦鼓歌矣○自前任杭州府吳春泉太守世榮嚴禁臺基後凡流娼土妓半開門私窩子之流皆驅之出境不准於省垣重地勾引狂且汚穢之塲一變而爲清淨世界雖輕薄子或詬其焚琴煮鶴而老成正士無不頌二千石整頓有方焉　來日久玩産鴇婦龜奴往往恃有護身符肆行無忌城廂内外宣淫之窟幾致棋布星羅蝶使蜂媒又散布於茶寮烟館中哄誘年少子弟所最足深惡者如遇小家女子之有姿色者祗須向臺基中指明某處某姓卽能招之使來從此失節敗名終身淪爲下賤矣所願有守土之責者明以察之嚴以禁之雷厲風行一返濮上乘間之俗豈不幸歟 
[給牌杜弊]  
　　鄞縣衙署往往有影戤差役並無卯名之曰役在外滋生事端楊大令有鑒於此設法整頓飭備腰牌多面牌示東西一二 
 
 

Page 3

 
 
三四各班皂快差役人等知悉定限閏六月廿四至廿九分作六日當堂點卯分給腰牌以示區别此後涇渭分明彼影戤者自無可施其技倆矣 
[鴛水菱歌]  
　　新塍鎭近鄉有寍帮客民甲乙兩人因錢財啓釁始而口角繼以用武悮將乙婦擊傷要害迅急延醫療治已無效騐遂致一命嗚呼經屍屬入城投秀水縣禀控劉邑尊准詞正欲帶同刑仵書差下鄉相騐忽有同帮某某等出塲解勸從豐棺殮延僧超度約費洋蚨一百六十元遂由屍屬禀請免騐具結備查○禾人每於六月廿四七月七日相約遊烟雨樓以暢雅興今年六月逢閏好事者以爲不可多得相與醵貲雇定彩船兩艘懸明燈百盞又請雅善歌曲者安坐其中彈箏擫笛各奏新聲於廿四日午前繞城一周後至煙雨樓前停泊於是紅男緑女麗服艷妝約伴買舟蕩漾於烟波深處更有停泊湖中肆筵暢飲猜拳行令其樂陶陶或通宵作葉子戲共計大小船隻數百艘好風徐送笑語時聞是亦一時勝游也○新任石門縣陳邑尊擇於七月初二日接印前任劉邑尊因其夫人在任仙逝擇於閏月廿七日開吊俟七月初二日交卸後卽當移節禾城與卸任嘉興縣王邑尊就近會商緝拿逸犯王邑尊自卸篆後已遷往報忠埭去矣 
[林浦火災]  
　　有地名林浦者距杭州省垣九十餘里係紹興府山隂諸曁兩縣所轄人烟稠密市肆雲屯鄉鎭中推巨璧焉閏六月某日辰初鎭上某姓家因作早炊不戒於火以致赤熛怒煽烈燄衝天急招集人夫竭力救護無如救火之具素所未儲雖江水瀠洄取之甚便無益也直至申初炎威始熄共燬民舍二百餘戶計三百餘椽亦可謂之巨災矣 
[武林火警]  
　　杭州藩轅前大螺螄山某姓茅屋忽然失愼頃刻間各水龍如蝗之集吸水以噴火勢稍衰忽復狂風大作不隄防餘燼吹入對面樓窗之隙致樓中牀帳復燃烈烈轟轟不可嚮邇迨救滅則已延燒瓦屋十餘椽矣 
[蘇州火警]  
　　上月二十八日之夜二鼓時郊外横塘鎭某甲家因作晚餐遺火積薪登時上熾時甲妻已睡鄉深入無從逃避斃命火中迨三更後始得救熄計焚去房屋二十餘椽翌日甲以家破人亡愈思愈痛遂亦慟哭一塲懸樑自縊吁慘哉 
[金陵官報]  
　　閏六月二十七日辦籌防局候補道曾廣照見許繼衡謝委下關掣騐鹽釐差淮揚鎭禁守備彭亮桂辭回清江巡檢曾鵾祥銷江西措資假回二十八日都統致麟親拜泉臺陳提督郭寳昌統領新兵等營李占椿縣丞馬維騏奉示騐看兩淮候補鹽大使饒祖頀潘善源均見候補道郭慶藩謝委武穴掣騐鹽釐差上元縣陶禀知赴江塖韋社東西焦等村查撲飛蝗遺子候補知縣句容縣縣丞季逢辛專差來省禀謝海運案内賞保候補知縣後以直隸州前先補用縣丞染本勞奉臬司委赴宿遷提案卽辭阜陽城守千總陸寳洲到由皖來藩轅牌示鹽城縣方道濟丁憂遺缺以知縣陳玉斌署理二十九日新授長江提臺黃軍門會辦金陵城外保甲局候補道羅見辦金陵釐捐局候補道歐陽霖到見由安徽公幹回銷差辦江西湖口掣騐候補道朱溍正任桃源縣汪懋琨交卸回靖江釐捐知縣俞熙知縣黃煊梅長元禀知隨同厘捐局歐陽道憲公幹回水雷輪船馬超羣送歐陽道憲赴安慶回均禀到 
[定期出署]  
　　前署上海縣袁海觀大令因丁外艱交卸篆務兹已飭家丁在本署南首縣橋左近租定民房一所本定於今日遷移出署後以諸事未備遂改遲至初六日 
[巨災補述]  
　　滬北巨災前昨已兩見報牘兹悉被毁者實係永定里非定安里並聞是日洋龍汲取自來水時水忽告竭繼而法界洋龍皮管迸製及整理完善而屋已焚去如許之多矣豈非有定數歟 
[幾釀火災]  
　　寍波人某甲向在本城老學前東首開設箍桶店前日亭午時令學徒入廚下作午餐不隄防遺火木花中膳畢突見濃烟冐出立卽取水灌救始得火滅烟消然左右鄰已受驚不淺矣 
[失銀可異]  
　　顧仁甫顧如林昆季兩人原籍紹興此次由家中來滬賃居城内縣署西首德興客棧隨身祇帶衣包一個至前日晨起忽稱所帶鷹銀二百三十枚撿點之餘祗存一百七十枚少去六十枚卽向棧主理論棧主曰客有洋銀照例須交明櫃上現在爾未交明與械中無涉仁甫等堅不肯罷大肆咆哮旋經旁人勸解再三令遷移他棧所失之欵再行設法料理仁甫等始允許而散 
[移解盗首]  
　　前年九月太倉州境内民人朱扣金家被盗行刦報由程直刺通緝在案旋經本邑英公廨捕役趙金先後拿獲盗犯六名解歸太倉州訊辦此皆已詳前報者也兹由直刺訊明首盗張福忠在逃因又備文至公廨請緝蔡太守仍飭趙捕嚴拿務獲計以重賞趙捕遂四處購線格外留神現有沈維華顧八二人向趙捕告知盗之蹤跡趙捕卽協同來差林正往海門十二匡地方將張拿獲昨日解送公廨太守隨派趙捕協同林役齎文移解太倉 
[詳訊僞照]  
　　孔華小僞製東洋車捐照經包探查獲送請葛同轉訊供管押已紀報章昨晨同轉莅捕房命將孔提案覆訊孔供稱木工張大首先作僞繼有馬王氏之女桂照來云及此事且以獲利甚豐勸令小的依様爲此小的一時貪小悮作此等不端之事尚求法外施仁同轉飭將馬王氏帶案問張是否住在爾家現在可交案否供稱張前確在小婦人處做工目下聞在英租界二馬路某木匠作内務求交保出外卽可尋交同轉飭提在押之王老海問馬王氏是否與孔通同一氣爾之僞捐照由誰經手向誰購得供稱有車夫名鰲口者携來僞捐照七張意欲求售小的之母因貪便宜出洋銀二元八角購得其時問過鰲口據稱此種捐照向馬王氏之外甥張大處取來同轉著卽還押立飭包探郁庭湘將交保出外之顧周氏並其女阿照傳至詰究之餘阿照供稱小婦人今年十八歳父親顧裕祥於去年三月某日逝世問爾父使張僞製捐照自何時起至何時止供稱小婦人在家不管此事未知詳細謂此事本委早已訪明爾父與孔等製僞捐照已數年矣爾須從直供明免受刑責供稱小婦人前次曾在孔處見過一次問爾見孔是否在彼仿製答稱小婦人見其手執鵝毛管之西國筆用顔色墨水繕寫迨小婦人至伊卽歇手將物藏匿同轉又將馬王氏之女阿桂帶案問爾家查出僞捐照十張究竟向誰買得供稱母親本不貪此便宜實由顧周氏一再誖勸因買十張每張出洋銀四角問爾知誰人所製供稱不知其詳謂張先住爾家豈有不知之理且張本是爾父之外甥因能製此種僞捐照爾母曾將爾許字與伊供稱母親雖許字與伊然小婦人尚不願同轉當謂孔曰今者阿照與阿桂均已來案爾須將實情從直供明切不可挾仇誣害他人供稱張能僞製捐照實由阿照前來告訴小的張實是馬王氏之外甥可訪可查阿桂供稱母親購買僞捐照均受顧周氏之愚問張初次仿製僞捐照時住在何處供稱張本在顧周氏家習業繼卽學製僞捐照數年後又轉薦至母親處當木工約已歴三年之久孔供稱顧裕祥在日曾與已故之包麻皮卽瑞洪串製捐僞照已歴十餘年之久且顧家本有製僞捐照之機器嗣恐捕房知悉故將機器毁壞同轉問顧周氏曰爾夫在日慣製此等僞捐照爾竟敢抵賴不供乎喝令掌頰四十覆問張是爾徒弟否供稱張實是炳祥之徒弟孔供稱顧炳祥與裕祥亦同胞手足且合開車行通事稱馬王氏家僞捐照最多是日查見十張因將馬王氏拘押捕房隨有馬王氏傭人雇車夫分守各處橋畔待僞捐照之車過此卽令停歇將捐照撬下撕毁無存顧周氏供稱小婦人知馬王氏逐月捐英工部局車照六十張若是到法工部局捐照定必亦六十張祗須查明法工部局捐照之照卽可知有僞捐照幾張吳阿照供稱母親被拘之日小婦人目覩張在馬王氏家中同轉著將馬王氏顧周氏交人保出限日尋張到案質訊阿桂阿照均代母管押訊至此又有朱方來之外甥曹生雲投案具禀聲稱母舅向來規矩不買僞捐照現因在鄉抱病不能到案舅母朱史氏有數月小 
 
 

Page 4

 
 
孩爲母被押連朝絶乳啼笑不堪求將朱史氏交保同轉允之諭令保出須令朱查明作僞情形投案禀覆 
[上海縣署瑣案]  
　　賭棍良禾携其外婦某氏借住本邑南市王家碼頭昨午氏與鄰人殺猪阿狗之妻某嫗口角繼而鬥毆適阿狗回家見妻遭毆不覺怒髮冲冠助妻恣横操刃將氏戮傷阿狗夫婦不知因何亦有微傷正在難解難分而良禾亦到遂將阿狗夫婦扭至縣署控訴氏亦乘輿而至叩請騐傷黃大令飭看管候訊○陳新發卽任新發在王阿虎篾作内吞服洋烟身死屍叔任曉明屍堂兄任雨金任雨榮以王圖賴存银情急自盡爲詞投縣喊控黃大令騐明新發自行服毒飭差將王等帶回候訊此已詳列報端前晚大令在敬業書院公館提訊曉明偕雨榮投案同訴稱新發係艱縣人家有父母此次確有洋銀八十二元寄存王處閏六月二十日王將新發停歇圖賴存銀新發因之服毒而斃叩求伸雪並追給洋銀吳阿四供稱新發於二十日歇後卽至小的店中暫住至寄存洋銀一節雖無証據實有其事王供稱小的亦寗波人現在治下開設爲作今春用新發爲夥每日工資一百三十文安有寄存如許洋銀之理叩求查訪可也一再盤詰各執前供大令以曉明控王吞没洋銀毫無訨據顯見藉屍圖詐况新發自服洋烟而斃與人無尤本當將曉明等懲辦姑念鄉愚無知從寛不究著與吳均具結斥釋王亦著具結該圖地保副役周關實膽敢恊同妄報咎亦難辭判令笞責四百板掌頰四十下周再三求恩並稱業已知錯以後不敢矣大令謂姑念爾已知錯格外從寛判罰洋銀八元爲新發棺木之價周遵諭而退○梁阿全之妻黃氏被梁王氏串賣於李杜氏處由包探拘送英公堂蔡太守訊供之下於昨日備文飭差將梁王氏梁黃氏李杜氏一併送至縣署黃大令諭令値日差看管候訊 
[英界公堂瑣案]  
　　包探張九意禀稱小的見積竊周和尚又在某處東張西望拘拿船問認竊王阿有家銅香爐水烟袋日本人岩藤家自鳴鐘日本郵船會社棧房中木板三十餘方售與王少卿等家今已吊出原贓解送案下阿有等各失主均投案領贓周供稱小的係上海人年三十一歳連次犯竊罪實難辭今乞施恩俾得痛自湔洗少卿供稱小的不知竊贓是以收買現已交還矣粤婦李氏卽李阿好張氏卽張阿好同供稱小婦人等收買木板幾方並未知其竊得蔡太守判令將周笞責一百板發捕房管押一年期滿再笞責一百板驅逐出境不准再入租界中少卿罰洋銀三元李氏張氏二阿好各罰洋銀一元贓給中東各失主分别認領○華捕禀稱昨日巡至裏虹口見有人就地設攤聚賭正欲拘拿卽被望風人丁榮昌賭中通信以致賭徒四散奔逃因將蘆棚拆毁又來奪取是以拘送案下丁供稱小的係阜寗縣人昨日道經此處致被悮拿蔡太守判令管押二禮拜期滿遞解回籍○孫光才訴稱小的曾與江阿二在治下某處同居被江竊去洋銀二元五角錢二千五百文今始尋見因之交捕送案江供稱小的係江北人竊得銀錢因賭輸盡如今只乞施恩蔡太守判令笞責一百板押候備文遞解回籍○包探秦少卿禀稱周陸氏至匯豐銀行妄稱故夫存有銀二千兩因之纒擾不休然全無憑証曾送案下詳訊今又前往饒舌經買辦稽查帳目悉伊夫在日曾存洋銀二百餘元早已付訖向說不明故又送案周陸氏供稱小婦人家在紹興丈夫向在某輪船當買辦臨終時言有銀存在匯豐銀行小婦人是以措辦川資來滬支取蔡太守諭令酌給川資赶緊回籍○一百三十五號華捕稟稱卜敬臣無端闖入工部局後樓之下往來幾次問因何事言來尋友然查無相識之人是以拘送案下卜供稱小的係浙江紹興府山隂縣人原籍無人祗有親族在寗波兹因訪友悮入工部局惟求大老爺格外施恩蔡太守飭押候備又遞解回籍○西國某兵船水手悮啜墨汁本館已紀報端昨日包探秦少卿禀稱王卿齋在西樂園賣酒有水手前去沽波王將墨汁與之手手飲之而病赴某醫院醫療多日現始告痊曾報捕房故小的將王送案西水手某甲申訴前情王供稱此酒向洋涇浜各店收買實不知其攙和墨汁是以無意中售與水手此係風流小譴尚祈格外原情蔡太守與染副領事細心商議然後判罰王洋銀十元給水手爲醫藥之費從此水手不但有文墨氣且有金銀氣矣哈哈○西婦光特勒訴稱現在治下開洗衣作雇林連生當馬夫曾令伊向各戶收取帳銀被伊暗中吞用及辭歇已將工帳算清豈知伊復來纏擾爲此交捕送案請卽訊懲林供稱小的係寍波人曾在光特勒處當馬夫因代買零物墊付洋銀若干故向索取蔡太守飭候查帳再訊○包探顧阿六禀稱前者華捕周錦祥落差時被孫和尚所毆旣經控告奉飭查明禀覆今小的查得周實被孫毆請卽訊理周歴禀前情孫不復强辯惟乞恩寛蔡太守判令管押一月 
[助賑摭要]  
　　濟世多方本中懷之惻怛來源不竭霑實惠以歡欣其所以救時者其所以種德也蔚豐厚號代江西無名氏爲亡兄張祐成助銀一百兩合規元一百零七兩淮安景源號志道齎主人由福和莊來准平二五寳銀六十兩合規元六十四兩零一分七釐麻城縣程南浦善士由盤記棧來洋五十元寗波釐捐總局梅振宗善士爲二令郎治病并心愿洋五十元桂林書屋仁丈由益泰金號來洋五十元禾郡免災求平安室主人洋五十元杭州張均甫善士求反胃速痊洋五十元崑山吳信泰餘慶堂繆仁丈鳳鏘爲令郎病愈完愿洋四十元委解瘠區培仁可以免災積善自能餘慶頡頏安定仰企清河道以志而克臻名以彰而願隱無非甦困同此迎庥用特臚陳藉增感奮上海北市絲業會館籌賑公所施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十八年閏六月廿六日京報全錄]  
　　宮門抄○諭旨一道錄前○發抄硃批四道大臣志奏擬請修墊橋道摺○直督李奏請奬叙片○又奏揀員僅補守備片○又奏更换管帶員弁片○東撫福奏揀員請補知縣摺○又奏調員差道片○閏六月二十六日禮部宗人府欽天監廂藍旗値日廂紅滿引見十四名○慶王景澧各假滿請安○福中堂等各謝授缺恩○前熱河道恩良謝恩○出使大臣汪尊藻請訓○志顔請假十日○黃煦何兆熊沈家本預備召見○宗人府奏派對引大臣派出福中堂○禮部奏派考試滿漢教習派出徐中堂阿克丹長麟愛廉○彈壓派出海緒○召見軍機汪鳳藻黃煦何兆熊沈家本○皇上明日用膳辦事後還宮入齋宮○發抄英廉奏請以富昌阿等補茶膳房拜唐阿等缺奉硃批著照所請該衙門知道欽此○邵友濂奏從九品汪金波等改奬奉硃批吏部議奏欽此○　煜奏園庭各工迨不可緩請擇要粘補奉硃批該衙門知道欽此○李瀚章奏請以劉百祿補海門營叅將奉硃批兵部議奏欽此○○奴才宗室志元跪奏爲連次大雨河水漲發橋道被冲無處繞越擬請照案先行修墊以應祭差而照愼重恭摺奏問仰祈聖鑒事竊照六月十一日起至二十二日止又自六月二十四日起至二十六日止隂雨連綿傾盆而降者多次所有各山坡溝峪之水同時並發一望靡涯較與十六年大水其勢相似現在隂晴仍屬無定除謹將陵寢殿座曁各處橋墻等項由奴才會同載遷載卓逐細確查另行陳奏外惟查東口子門迤北祝版石橋一座橋南馬頭並道冲刷成坑深七八尺不等寛十丈餘鴈翅泊岸被水冲去南山口橋一座泰東陵迤西地面橋一座均被水冲去　東口子門内石橋迤東將新修　御道冲刷成坑深四五尺不等寛五丈餘長三十餘丈東便門迤北道路冲成溝渠深四五尺不等長五丈寛二丈餘泰陵内務府北門外一帶道路並大李家溝小李家溝道二叚冲刷成溝節節深淺不等以上橋三座道五叚均爲大祭恭進祝版舁請龍亭必由之路别處無可繞越自應循照前案暫搭浮橋所冲道路派兵修墊俾應中元大祭第舊存木板均已用盡上次拆下之板亦皆𡮦朽無堪用者所有一切料物必須從新購辦隨卽揀派員弁撙節估計所需木植釘鐵繩條灰斤麻刀土方人工並修道土方兵丁飯食器皿等項共需銀六百四十兩開單禀請前來奴才詳加體察尚無浮冐此欵擬照案仍由廣恩庫發給歸入年例奏銷如蒙俞允恭候命下之日奴才卽欽遵辦理是否有當爲此恭摺具奏伏乞皇上聖鑒訓示謹奏奉硃批著照所請該衙門知道欽此○○李鴻章片再光緒十六年陜甘設立電綫自西安至嘉略閱計驛路二千九百餘里需用桿木甚多由甘州凉州肅州各提鎭派員採取運送工次會同設綫員弁妥爲籌辦兹准甘肅提督周逹武文稱前次派出各員弁於深山窮谷之中分投确伐該處山徑崎嶇懸崖峭壁人難立足雖有木植無從搬取各該員弁縋幽鑿險幾費經營從甘州之黑河水源設法運送無誤要需辦理諸臻妥速現在展設新疆電缐仍須由甘肅採辦木料前次出力各員款便没其勞勩澤尤開單呈請奏奬前來臣查各省創設電缐人員均照異常勞績請奬歴蒙恩准有案此次甘肅提督所派採運電桿各員弁登山涉水艱苦備嘗要工得以尅期告竣不無微勞足錄自應照案酌請奬叙所有單開之儘先叅將升補提標大馬營遊擊沈福清擬請免補叅將以副將仍留陜甘儘先補用儘先都司借補西安恊右營守備周嘉謨擬請免補都司以遊擊仍留陜甘儘先補用升用知縣候選州判張壽璿擬請以知縣儘先前選用縣丞用遇缺卽選主簿傳舟選用簿戴烜均擬請以縣丞不論雙單月遇缺儘先卽選仰懇天恩俯准照擬給奬以示鼓勵除飭取履歴咨部外謹會同陜甘總督臣楊昌濬附片具陳伏乞聖鑒訓示謹奏奉硃批該部議奏欽此○○李鴻章片再天津鎭標覇州營守備楊殿楹於光緒十八年六月十五日在任病故應請敕部開缺所遺覇州營守備轄境遼闊旗民雜處彈壓巡防極關緊要非精明幹練之員弗克勝任查有花翎儘先遊擊韋啓明年五十一歳安州人於同治二年投効淮軍隨剿髮捻各逆迭著戰功歴保花翎儘先都司奏留直隸補用嗣因搶辦永定河南七大工合龍出力保准以遊擊儘先補用該員老成幹練熟悉營務以之借補覇州營守備員缺實堪勝任亦與例章限制相符應請准其借補以裨營伍除飭取楊殿楹病故委騐各結並韋啓明出身履歴咨部外理合會同直隸捉督臣葉志超附片具陳伏乞聖鑒勅部核覆謹奏奉硃批兵部議奏欽此○○李鴻章片再北洋海防各軍更易管帶員名迭經欽遵諭旨隨時奏明在案查駐防出東烟臺之嵩武軍四營應歸北洋節制該軍中營管帶官遊擊王得病故派委遊擊徐海山接帶又左營管帶官遊擊彭金山請假回籍派委記名提督孫萬林接帶據統領嵩武軍陜西漢中鎭總兵孫金彪禀請附奏前來理合附片陳明伏乞聖鑒勅部查照謹奏奉硃批兵部知道欽此○○尚書銜山東巡撫奴才福潤跪奏爲揀員請補要缺知縣以裨地方恭摺仰祈聖鑒事竊照商河縣知縣楊一鶴於光緒十七年十月二十八日病故業經奴才具題開缺並咨准部覆應以十七年十二月十四日申報到司之日作爲開缺日期歸於十二月分截缺所遺商河縣知縣缺係繁疲難兼三外調要缺例應由外揀員調補查例載州縣應調缺出俱令於現任人員内揀選調補如無合例堪調之員始准以候補卽用人員題補如候補卽用無人亦准於現任應升人員内揀選題升又議覆御史周星譽條奏章程内載題調要缺照例於現任人員内揀選調補如果實無例應堪調之員准以奉旨命往及曾任實缺候補並進士卽用人員酌補其軍營保舉營任人員概不准請補要缺如用曾任實缺人員除曾任並由例應升補知縣之實缺佐貳及實缺京員用勞績保舉知縣歸候補班人員准作爲曾任實缺繁簡統補外若非應升知縣之佐貳保舉者雖係由實任遞保仍不准補緊要之缺等因遵照在案查商河縣地方緊要政務殷繁非精明幹練之員不足以實治理奴才督同藩臬兩司於通省現任簡缺知縣内逐加遴選人員均屬未宜雖有曾任實缺候補並進士卽用現任佐貳應升知縣亦於此缺不甚相宜實無合例堪調堪補之員惟查有候補儘先補用知縣楊建烈現年五十三歳順天大興縣人祖籍福建由監生遵籌餉例報捐州吏目分發山東同治四年到省補授濟寗州吏目六年十一月到任嗣於肅清案内保戴五品藍翎省城防守出力案内復保主簿儘先補用十年報捐縣丞雙月選用十二年侯家林河工安瀾出力保俟選缺後以知縣儘先補用光緒四年因病開缺旋經調治痊愈在滇捐局捐免坐補原缺並免縣丞以知縣留東補用請咨赴部引見經欽派大臣驗放堪以發往五年十月領照到省業經期滿甄别防守陶城埠臨黃運口出力保加同知銜九十兩年防守黃河上游南北兩岸出力保俟補缺後以同知用委署博興肥城等縣知縣復因連年搶險案内出力保俟補缺後免補同知直隸州以知府用該員精明諳練辦事實心現派提調遷民事宜措施悉臻妥協以之請補商河縣知縣實堪勝任該員曾任實缺州吏目雖非應并之佐貳請補要缺與例稍有未符惟人地實在相需例得專摺奏請據布致使湯聘珍按察使松林會詳前來相應仰懇天恩俯念員缺緊要准以候補儘先補用知縣楊建烈補授商河縣知縣期於要缺有裨如蒙俞允該員係候補知縣銜缺相當毋庸送部引見亦毋庸聲叙叅罰至該員前署博興肥城等縣任内交代均已清結僅久捐欵銀兩現在飭催完解合併陳明謹恭摺具奏伏乞皇上聖鑒訓示謹奏奉硃批吏部議奏欽此○○福潤片再河南候補知州張芳標光緒十五年經前撫臣張曜奏調山東河工差遣本年五月該員以到省早經一年期滿例應甄别禀經奴才給咨回豫驗看在案惟查該員在東數年於河務一切事宜甚爲得力現當伏汛修防吃緊之時擬請仍調該員來工差遣以資熟手該員係專補沿河知州調工差委例不扣資遇有沿河知州缺出應由該省照例請補以符定章除咨河南撫臣外謹附片陳明伏乞聖鑒謹奏奉硃批吏部知道欽此 
 
