# 1901 - 174 - 4910129

 

Page 1

 
 
[新印日本國志] [  圖書集成局啓]  
　　是書爲粤東黄公度廉訪所著廉訪前曾贊使日本研求彼國數千年來禮樂兵刑農商工藝而于明治維新力行新法分類列表尤能　若列眉成書四十卷原原本本洽見殫聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室及各書坊購取 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書警校精詳紙墨加料有識共寳分裝六十本業巳成書股票以外餘者無幾購宜從速遲恐不及每部定價十二元不折不扣批發面議上海三馬路申報館申昌書室發售外埠在曩時售股票處 
[續錄江西巡撫李勉林中丞覆奏變通政務摺稿]  
　　一曰整頓學校定制各行省郡縣均立學官聚諸生於黌舍而命之教之有日課季課之程有報優報劣之責不能舉其職者黜退到官之始必令督撫考騐其年力就衰文理荒疏者亦黜退又雍正年間議准學宫之内廣置齋舍多設廩膳令士子講習律例定爲考核之法所以教育人才俾成有用之學未嘗不深切著明也無如日久盡成具文教官恒終歳不與諸生相見人皆目之曰冷官其注選之員惟進士攺教舉人大挑及優拔貢尚有壯年得缺者他皆候之數十年到班多在身後否亦年逾耄耋矣以師儒之官而等於無足重輕如此而欲師道之立其可得乎學官而外各行省自會垣以至一州一邑莫不有書院多者或五六所最少亦有一所各延山長歲時教習略具規模然自一二大書院教課經史古學餘皆從事時文仍歸於無用論者謂非别開學堂不可以造士臣愚以爲舍固有而别開生面則事難而費繁就舊制而加以裁成則事順而易集似宜令各省書院皆攺課經濟之學凡中國大經大政以及西人電光汽化算術諸門體操武備之事均立爲等級仿之宋明三舍積分法以分數之多少定其廪給而獎勵之所需經費有不敷者酌加撥欵其教官均令督撫學政就本省搢紳選其知古今堪勝師儒之任者上之朝廷重其俸祿隆以禮貌令考課黌舍諸生如書院山長之體不入吏部銓選不循堂屬常儀一轉移間均可化爲用爲有用矣宋臣朱熹嘗於學校謂須罷堂除及注授教官以本州鄉先生爲之臣之此議實竊取其義至於一切教課章程獎賞欵目諸生進身之階均請由部核定通行遵照至書院山長教導有方例得六年保薦今或更定以三年爲期與學官一體優獎願出仕者立予遷除不仕者分别給以卿銜留任增俸如此則所以教者旣得其人得其法而又有舉試特科之條以鼓舞之天下安有不浡然興學者哉一曰考課官吏今天下仕進之途不外正途勞績捐納三班軍興以來保舉之濫捐納之雜頗爲世所詬病而正途多以五言八比得官或不甚通吏治論者每譏其所學非所用其分發各省除截取卽用外仍不能不假勞績捐納以進近日一省中自道府以至雜職之班人員需次者多則一二千人少亦二三百人差缺不能遍及於是爭相鑽營奔競羣居無事則酒食徵逐甚且賭博游蕩無所不至間有敦學植品之人而雜於儔類申未試一事亦復無所自見所以人愈多而才愈少也方今時局日危民生日敝非講富强無以自立非飭吏治無以致富强需次各員旣不能棄之而不用卽當教之使有成臣伏讀吏部則例内開府廳州縣及佐雜各員無論現在候補委用試用均一體考試列爲一等二等三等者現任照舊供職候補委用照常補缺署事列爲四等者開缺停補停委留省學習一二年後再行報考不列等者勒令回籍學習三五年再行赴省報考倘文理荒謬卽以原品休致正途人員亦一體秉公舉劾佐雜各員毋得僅令繕寫履歴等語是考試之法部章本極周密誠能認真奉行何難使羣才奮起現經督同司道籌議卽於臣署設立課吏館一所廣置書籍考取二三十員入館肄業授之日記使識别所習之書及其論說按日呈臣查核批答並專派館長日與討論臣曁司道亦間日造館察其言論觀其晶誼有經猷宏遠者據實保薦其交則立予差缺仍統未經入館肄業各員按季考試一次遵照部章分别等第酌給獎賞用示勸懲其館内課程略分三類一中國吏治如織布繅絲種植墾礦諸事近人推爲挽回利權之要者無一非中國舊政所尚至於保甲團練可以堅壁清野行之得其道卽西人巡捕包探之法無以過之其他勸農聽訟尤爲親民之官不可不講者此爲一類二武備軍械凡築地營設砲臺裝卸藥彈運用輪機測量道里圖繪山川均令分類考習此爲二類三泰西政學西學如聲光汽化算術諸事非專門名家不能深造有得各員能精習之固佳否亦不復勉强惟西政如各國政教興廢之由民情好尚向背之故何事爲何國所專精何物爲何國所蕃殖通商之事如何而可收回利益閙教之案如何而可預杜釁端皆不容不留心研求此爲三類臣到任甫經三月因查辦教案頭緒紛繁故粗定章程未遑開課現在教案巳將就緒擬卽一面督飭司道尅日興辦俟有成效再隨時上陳合無仰懇飭行各省督撫臣一體設館考課縱不能使之盡成幹濟之才而多一講求政學之人即少一鑽營奔競之人流弊亦可稍除矣此摺甚長容俟明後日賡續 
[本館接奉電音]  
　　昨日午後西安行在飛電傳來上諭三道敬謹譯登○五月十四日行在内閣抄奉上諭光祿寺卿著沈家本補授欽此同奉日上諭内閣侍讀學士著甘大璋補授欽此同日奉上諭陶模奏特叅庸劣不職文武官員各一摺廣東雷瓊兵備道葉大遒嗜好甚深怠於理事候補知府盧秉政才具平常作事苟且均著以原品休致南海縣知縣楊鎮榮閱歴太淺辦事輕率著開缺另補同知銜四會縣知縣張經年貌若勤能品行卑鄙四品銜試用通判　電白縣知縣蔡繼昌信任劣幕聲名平常均著撤銷加銜以府經歴縣丞歸部選用請補知縣曾瑞琪性情巧詐工於牟利著卽行革職北海鎮總兵劉邦盛辦事　頇措置無方肇慶協副將文成才具平庸辦事竭蹶均著開缺送部引見赤溪恊副將張邦福　茸嗜好聲名尤劣順德協副將劉盛壽庸懦無能緝捕廢弛均著卽行革職新會營叅將武永泰貌似勤懇專事應酬著開去參將缺以都司歸部選用以肅吏治而飭戎政餘著照所議辦理該部知道欽此 
[德俄交誼]  
　　英京倫敦來電云德俄交誼日益親密德皇擬於西歴八月中赴俄京聖彼得羅堡與俄皇修兩君相見之禮互議俄德法三國在極東所行之事意者此中殆别有深謀乎 
[日廷行賞]  
　　日本長崎埠訪事友人云日廷以中國京津之變所派各將校均能不避勞苦所向有功特行飲 
 
 

Page 2

 
 
至策勳之典以次超遷計山口中將賞加二級福島少將賞加三級柴中佐等以下或賞給金鷄勳章或賞加年俸其在大沽砲臺受傷之海軍陸戰隊兵十餘名俟查明後應得賞賚准給家屬領回 
[美製巨砲]  
　　日本長崎埠訪事友人云近聞美國何哇太何利篤製造廠製一巨砲重一百三十墩口徑一尺八寸長四丈九尺能容無烟火藥五百七十六斤彈丸二千三百七十斤工竣後擬卽運往排猪富矮六南北亞米利加大博覽會縱人觀覽若試演時果能精利政府擬照此式再製四十尊分設紐育港八尊桑港十尊扒司通八尊羅池四尊以備緩急之用洋洋乎誠巨觀哉 
[德帥游日]  
　　德國聯軍統帥華爾德西氏由京師交卸起程遊歴日本前巳紀諸報端兹得東京訪事友來函云東歴六月十一號卽華歴四月二十五日正午華帥行抵東京由駐日德使導入宫内覲見日皇并浼香川王后宫大夫某君導謁日后旋就豐明殿賜宴日皇及后率同各王族並大山西鄉山縣三帥桂子爵兒玉男爵曾禰外務大臣田中宫内大臣以下文武各員以次入席華帥僅穿常服蓋以軍服勳章及各珍玩均被燬於儀鸞殿之火也至十六號卽華歴五月初一日往游日光山十八號乘火車至横濵登某輪船十九號清晨展輪赴神户小作勾留然後至長崎游歴 
[英添戰艦]  
　　英京倫敦來電云本年英國海軍省新製極大戰艦三艘每艘能容一萬八千墩一切工料共需英金一百二十五萬磅近巳將次工竣矣 
[築路籌銀]  
　　法人擬在越南籌銀興築鐵路前曾兩志報端兹者香港循環日報云法國内閣大臣某氏巳允照越南總督斗馬氏及巴黎某某各銀行所訂章程籌備巨貲在越南築一火車路由柳溪以達中國雲南省計綿長二百咪 
[土木將興]  
　　京友來函云内廷各宫殿曁正陽門城樓等處現巳涓吉本月初十日爲始次每興修先是初七日欽命議和全權大臣慶親王李傅相乘輿親往勘視一周面諭天德天和天利三木廠商人務使工程堅固不准虚應故事潦草收塲所估工料銀准照十成付給 
[劃地築墳]  
　　京友來函云各國使臣請在京師東便門内中心臺左近擇一空地營葬去歲陣亡之各國官兵議和全權大臣允之聞秋後擬卽一律將棺改葬矣 
[誥誡屬員]  
　　京友來函云客歲拳匪煽禍遍地戈鋋順直官紳商民之與于斯難者多至二萬餘人議和全權大臣李傅相憫之凡遇屬員晉謁談及義和拳忿恨之情現於詞色時誥誡諄諄以愛民爲第一要義相臣氣度固自不凡也 
[藥局失事]  
　　香港循環日報登張家口來函云二月二十五日神機營火藥局突然炸裂轟斃德兵七名及一武弁一勇丁華人之與于斯難者多至千餘名均勞基力作之流局之左右房屋毁壞良多刻巳由德使另索撫卹銀十二萬兩 
[租地紏葛]  
　　厦門訪事友人云上年福建同安縣民人陳甲將地永遠租與美國鬱醫生執業巳換立稅契矣嗣以其地有一丈餘係天主教民陳乙之産鬱恐諸多不便向乙再三議租乙奇貨是居堅執不允鬱遂函請駐厦美領事照會地方官令乙遵照前議乙聞之將地歸入天主教堂禀請法領事照會署興泉永道徐乃秋觀察立案觀察方委壽芝生少尹前往稽查而美領事又於月前促觀察迅速了結觀察復委鄭霽生别駕陳書伯少尹同往辦理别駕商之同安縣主五大令帶乙至厦門禀請觀察核示觀察加委王讓之大令會同研訊刻下尚未知意見如何也 
[尚衣起節]  
　　杭州采訪友人云前任杭州織造誠尚衣交卸後定於本月十四日趨赴行在覆命先期省中官憲在八旗會館設筵祖餞是日巳刻尚衣排導出武林門各憲就月城中恭設香案寄請聖安禮畢肅入官廳略談别緒迨尚衣興辭而出府縣官皆送至馬頭防軍局憲特派胡都戎定基督帶親兵四名沿途護衛 
[節轅紀事]  
　　松江采訪友人云江南提督兼自强軍統領李壽亭軍門旣由江隂防次回松卽行知本標水陸各營定於五月十二日就小校塲校閱隨於翌晨傳轅騐看汰去小師千總外委各一員此外平望汛沈外委倉西汛盧外委則以年老休致而令中營沈升補平望汛缺左營王弁補倉西汛缺十五日復校閱正副兩營演陣事竣後擇吉十七日秉節赴江隂 
[管帶易人]  
　　蕪湖采訪友人云東西梁山砲臺營管帶劉君應章接奉統領徐總戎札文日事操防不遺餘力近日不知如何被人臚舉細故以致撤差繼其後者名號尚未訪悉也 
[文斾將臨]  
　　蕪湖采訪友人云升任安徽六安州知州署蕪湖縣陳雲湘大令接奉安徽提督學政札開本部院准於五月十六七日過蕪毋庸預備供張亦體惜地方之至意也 
[邗江試事]  
　　揚州訪事友人云揚州府屬各州縣考試文童旣竣郡尊沈碧香太守卽遵奉學憲札文接辦府試本月初七日爲江都甘泉兩縣正塲江都首題子夏曰博學而篤志兩章次題不學詩無以言詩題賦向吳苑醉逢梅弄雪得吳字甘泉首題子夏曰君子信而後勞其兩章次題不學禮無以立詩題賦得隋堤吟見柳垂烟得隋字十一日午刻發案江都前列楊蔭春薛金壽許同勳袁兆奎丁文瑩張定元陳驤雲王鍾毓朱汝良于震元甘泉前列黄榕李春泉黄懋勳江光裕吳紹鴻朱之鏐戴文田史舜齡張達材沈繼陶 
[虐政厲民]  
　　蕪湖采訪友人云廣商隆泰昌等米號所購菉豆菜子向用洋駁船駁上輪船轉運出口邇來忽被内河關役陸續扣住三千石有奇延擱半月餘始行開釋時值梅炎藻夏隂雨連綿以致菜子霉爛不堪巨萬本貲悉歸烏有一時商情憤懑相約於本月初一日一律停斛集議章程十里江千霎時寂寞疏柳淡烟之際無復有帆影輪聲夫設關所以征商即所以保商值兹時事钦艱商情疲茶司枘者宜如何曲加體恤以廣招徠而乃虐政厲民以致怨聲載道毋乃大負朝廷推廣商途之盛心耶孟子曰古之爲關也將以禦暴今之爲關也將以爲暴所願牧民者三復斯言也或曰各米業因有此事議設公所俾將巿面維持禀經安徽巡撫王芍棠中丞批准一面將委員程子進剌史撤去差使另委候補通判陸通守承鎬代庖若是則上憲固明察秋毫略無偏縱矣書竟不禁爲之喜而不寐 
[鹽梟咨横]  
　　揚州訪事友人云本月某日淮安府屬黄埠地方忽有私梟蟠踞巡勇向之攻擊私梟恃河坡爲負嵎計相持至數時之久尚在勝負未分幸駐防平橋之虎字營前哨傅君率勇來援私梟自知力不能支遂棄鹽而逸當塲獲私鹽八百餘包載鹽船數號悉數運解至揚禀由運憲程雨亭都轉飭發南鹽廳委員秤收入倉是役也虎字營勇傷二人遺失快槍一杆 
[皖省决囚]  
　　安慶訪事友人云本月初二日撫憲王芍棠中丞接奉行在刑部釘封公文即轉行臬司聯星樵廉訪飭懷寗縣典史某少尉由獄提出甲乙二犯如法綑綁押赴北關外斬决聞係所犯者搶刧滁州之案云 
[盜刼述聞]  
　　松江訪事友人云本月初九日之夜青浦縣屬朱家角鎮某鋪忽被緑林豪客劫去巨貲當由事主開單投報縣署縣主某大令查勘屬實飭差緝捕某日郡城東門外乾元醬園夥某甲携銀票至嘉興購貨道經某處亦被劫掠一空盜賊横行至於此極居者行者其戒 
 
 

Page 3

 
 
之哉 
[鷺江患疫]  
　　厦門訪事友人云自暮春迄今寒燠無常天時不正以致居民沾染疾疫比户呻吟養元宫左近某姓傘店中夫婦子女四人病甫兼旬相繼斃命邇日愈傳愈廣每日棺木之過江歸葬者相屬於途駐厦英領事蒲君見之以古浪嶼一帶多有各國西人寄跡深恐一朝波及必至慘禍噬臍因函請洋務局員楊直剌移知厦防廳同知張司馬出示禁止各處好事者復迎賽伏魔大帝會謂可驅逐瘟神然亦未見有效也 
[鳩江水漲]  
　　蕪湖采訪友人云本月十一日之夜江水陡漲黄流滚滚拍岸平堤徽寗池太廣道吳季卿觀察前建西式大橋題其牓曰利涉日來舟行其下稍或不慎卽有磕撞之虞寄語招招者尚其加之意哉 
[江千火警]  
　　杭詶采訪友人云本月初十日之夜祝融氏稅駕於鳳山門外離城五里許美政橋畔翟姓家雖警鉦四起而在城各水會終苦城闉阻隔不獲往援僅賴城外甲乙二水龍及江防水師洋龍分投噴激約歴兩點鐘之久始熄計焚去房屋三十餘椽 
[浙省官塲紀事]  
　　杭州訪事友人云請補兩浙雙穗塲大使徐鹺尹浚章奉運憲札知先行赴任擇吉本月初六日履新○部選安吉縣縣丞彭二尹兆霖奉藩憲札飭赴任巳於本月初六日首途矣○前藩憲榮方伯交卸後署中房屋尚需修理刻由防軍局委員雇匠擇吉興工○江干釐局總辦邵太守秉經收數盈餘經藩憲札飭留辦一年以示鼓勵 
[金臺夕照]  
　　京師訪事人云李傅相以姜軍門桂題統兵入京恐民間驚惶失措以故日前出示曉諭曰欽差全權大臣爵閣督部堂李示和議旣定回鑾在望聯軍漸退交還地方釋嫌修好各不相妨姜軍入都按叚巡防清查伏奔捕匪安良中外輯睦禮讓益彰謡言惑衆立付刑章居民旅客各勿驚惶故兹告諭徧示城廂○上月下旬某日黎明南城外陶然亭左近有某甲者被溜狗王三兒等匪人按倒於地用繩勒其項甲佯死不發一言匪人遂將身畔十餘金搜刧而去甲見去遠自解其繩飛步尾追遥見三人入某土娼家因卽喚令巡勇入内拘獲綑解緝捕總局請懲○上月下旬革前日菜巿口斬决盜犯六名内有僧犯二名聞若輩紏衆搶刼某王府經洋兵拘獲解交刑部訊實行刑○有馮某者夜行至觀音寺前所提之燈被風吹滅洋兵指爲犯夜拘至德界頭叚局中禀請重懲局紳奉以番佛二尊始允開釋○聯軍入城佔住各會館及廟宇民房兹巳陸續退出五城察院示令各業主於五日内赴梁家園五城北分公所領憑然後至德國暫設知府處請領護照自行管業○大兵之後時疫游行比户呻吟死亡相繼醋章胡同某部郎家七日内連殤二子一女此外臥病者尚有二人部郎亦厥疾未瘳其症始則腹痛吐瀉繼而咽喉腫痛醫藥罔效醫者爲之束手殊可虞也 
[靈隱鐘聲]  
　　杭州訪事友人云大方伯圓通寺住持僧指修素有淫行穢蹟昭彰戊戌二月經地方官收押遷善所將寺封閉旋攺爲養正學堂迨去年所中押犯毛金魁徐阿和串同放火逃去六十餘名其未逃之二十四人事後均獲釋歸惟指修改歸寛號直至上月始夤緣西教土某君得以保釋○時逢夏令囹圄中穢氣薰蒸易滋疾病仁和縣蕭藴齋錢塘縣黄鞠友二大令憫之特派親信家丁督同夫役掃除清潔購取辟穢藥料薰燒並給以上品痧藥誠好行其德者也○端陽日有黄姓子與二三同志策馬出清河門馳骋於六橋三竺之間適遇大雨轉轡進錢塘門行經昭慶寺左近馬忽溜韁黄翻身跌下受復甚重旋經同伴舁回延醫診治 
[神山夏黛]  
　　蕪湖訪事人云每届夏季皖省各州縣傳教士皆至蕪湖避暑刻巳由滕伯祿君派人除埽房屋矣○程從周軍門原籍安徽潁州去歲京畿匪亂時曾統帶防軍入衛兹因和局巳定分别撤回安徽巡蕪撫王芍棠中丞札行湖蕪關道吳季卿觀察如遇撤勇抵蕪從速派船載送以免滋擾地方○大通自立會匪張錦標在九江拿獲後經兩江總督劉峴帥札飭蕪湖關道吳季卿觀察研訊銅陵縣魏熾如大令遵卽解蕪旋由觀察訊實口供禀報上海就地正法○蕪湖中江書院向章每月二十日考課兹適太平府舉行試事以故道憲吳觀察攺于本月初二日舉　届期委吳廣文點名給卷生題夫顓臾昔者先王以爲東蒙主且在邦域之中矣是社稷之臣也賦得有道帶經鋤得經字五言八韻童題吾欲觀于轉附朝儛賦得水影摇叢竹得摇字五言六韻○此間貧民之業馱米者向以恃强鬥毆爲事一言不合輙奮老拳上月某日若輩正在聲勢洶洶互相格鬥旁有某甲者恃其膂力揷身攔阻勸使息爭廣潮米商惡之扭送保甲巡防局局員許少青司馬研訊之下飭笞二百板以儆其餘諺云煩惱皆因强出頭豈不信哉 
[砲工未竣]  
　　前者四川總督奎樂峯制軍以目下外侮頻仍武備亟宜整頓行文本邑江南機器製局總辦毛實君觀察代製能容藥彈三磅之快砲五十尊以資防堵觀察遵即命砲廠委員劉太守仁樹迅速鳩工督製前日制軍電催解蜀觀察查悉工程甫及其半因卽據情電覆一面飭太守赶即竣工 
[上海縣署瑣案]  
　　粤人黄阿水控黄阿開之女杜黄氏將伊妻毆傷縣主汪瑶庭大令研訊情由飭黄阿水自行醫治聽候提杜黄氏訊懲前晚升堂覆訊黄阿水投案訴稱妻子傷巳痊愈杜黄氏供稱小婦人在門外購鷄胥阿水之妻口出惡言以致口角毆鬥黄阿開供小的有事出外並不與聞吳杜氏供小婦人兩耳巳聾素不干與外事陳全妹供小婦人與伊等比鄰不知伊等如何起釁大令著一併交人保出○陳許氏訴請騐傷大令研訊之下氏供小婦人有船兩艘冋由妹婿經管近被抵銀千餘兩向論被毆求恩究辦大令察得受傷屬實諭令自行醫治聽候提訊○某巡防局員某君函送竊犯朱阿松到縣大令研訊之下朱供小的係青浦縣人不敢犯竊大令喝令鞭責藤條一百五十下始稱小的曾竊顧陳兩姓家衣服大令飭再笞臀二百板押候追贓 
[法租界捕房紀事]  
　　日前鉅昌洋行某西人失去衣服及貴重物件所值不貲因卽投報捕房捕頭令包探將細崽沈克林宋桂林獲送公堂禀請讞員杜枝園大令究辦大令訊知被竊之前出店人唐阿昌曾留其子唐甲宿行内情有可疑爰命將沈管押捕房宋交人保出限令交唐到案昨日沈弟沈乙將甲尋獲扭送捕房捕頭令押候其父到來解送公堂禀請訊辦○包探夥役楊阿二前因犯案斥逐前日向某鄉人藉端訛詐攫去布衫一件經鄉人扭訴捕房楊矢口不承捕頭令押候查明然後解送公堂禀請究辦○前晚太古洋行經管某號棧房人某甲失去衣物開單投報捕房請爲查緝昨經包探緝獲積竊陳金生捕頭詰至再三不認行竊因令押候解送公堂禀請訊究○昨日鄉人某甲被無賴某乙詐去小銀錢六枚丙丁二人知之冐稱包探夥役向之分肥適爲某包探所見一併拘入捕房捕頭令押候解送公堂禀請訊辦并著甲自行投案備質 
[美租界捕房紀事]  
　　前晚十點鐘時妙手空空兒徐阿林掩孜吳淞路第四百七十九號門牌某西人家行竊衣物携之而出適爲包探邵潤初所見帶入捕房捕頭令押候解送公堂禀請讞員張柄樞司馬究懲○昨晨偷兒羅金莊闖入西華德路第二千四百五十六號門牌甬人某姓家圖竊事主當塲拘獲交包探劉光震送入捕房捕頭令押候解送公堂禀請訊究○昨晨伯頓路第七百五十二號門牌居民邊炳華被混號百有分之某流氓紏黨曳至北河南路某茶肆借端索詐不遂所欲恣意兇毆邊乘間奔投捕房訴知一切捕頭令包探石金榮前往拘拿至則各流氓均巳逃逸無蹤乃悵然而返 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[日船觸礁]  
　　日本長崎埠訪事友人云東歴六月二號卽華歴四月十六日深川汽船會社大川丸行至種子島忽觸於礁船中人發電報知社長急派他船往救得將船中貨物悉數起出尚無大損然亦危矣 
[押犯潛逃]  
　　松江訪事友人云月初某夜疾風暴雨中華亭縣署勸工所所覊兇犯數名乘幾逸去翌晨管役馳禀縣署縣主林大令大爲震怒飛飭公差嚴密偵捕務獲嚴懲 
[圖姦移縣]  
　　前晚本邑南巿萬聚馬頭船户朱殿良見同業潘金保圖姦其妻曾氏因卽奮力扭住被潘推墮浦江經二十八號巡待捕救起一併送入捕房捕頭令押候送解馬路工程局曾氏羞忿難堪私服鹽滷同帮人恐肇禍端告知捕頭轉禀總辦葉孟紀司馬司馬著將一一干人移解上海縣署請縣主汪瑶庭大令訊懲 
[上海縣署紀事]  
　　近日縣主汪瑶庭大令訪悉本邑二十八保六圖徐家匯一帶時有流氓紏衆刦物爲害閭閻地保張裕慶從未來案禀報爰飭差役立卽提回懲儆○前者本邑西南鄉龍華鎮火藥局後蒲匯塘河丙浮一無名男屍地保報由大令騐明身有刀傷四處委係戳斃後抛棄河中因命嚴緝兇手旋卽查獲形跡可疑之譚青生竇得勝兩名迭次訊鞫堅不肯承爰飭押候覆核前日大令以兩犯訊無實據覊押巳久並無屍屬投訴似呼情有可原遵命遞解湖南原籍交地方官嚴加管束不日卽將簽差齎文起解矣 
[上海巡局紀事]  
　　前日有程雨卿者在本邑南巿恒生馬頭與楊福堂格鬥誓不肯休致被楊擊損頭顱血流如注旋互扭至十六鋪巡防中局呶呶聲訴局員黄衡堂二尹詰得事起細微命地甲帶去妥爲調處免肇訟端○前日本邑人張雷聲持僞銀花瓶一對往南巿王家馬頭鴻興押鋪求質鋪夥察係贋鼎以致齟齬張不服投訴十六鋪巡防局未知局員如何斷之○前者本邑南巿恒源泰木行被賊犯小茂生竊去木三株售與浦東某船廠日前忽有金某者冐稱行中人前往廠中弔取事爲木業董事干蘭坪查知將金及小茂生一燕拘獲函送唐橋鎮巡防局訴請究懲 
[英租界捕房紀事]  
　　前日歹人王阿四狙伏於松江路攫取程慎齋所携牙骨摺扇旋見某姓婦穿花拂柳而來頭上黄金爛然遂飛步向前伸手攫取金耳挖適被包探張寳成所見拘入捕房捕頭令押候解送公堂請讞員張柄樞司馬懲辦○陸阿仁行竊浜北某姓家綢衣數件經包探劉杏卿拘獲帶入捕房捕頭令押候解送公堂禀請究辦○流妓李陳氏葛周氏卽諺所謂野雞者前晚翺翔於漢口路中見有華服不年卽拉至其家强留度夜一百四十五號巡捕見而拘拿突有王青英者插身覇阻遂一并拘入捕房捕頭將二妓送至公廨王押入乞丐牢一宵然後開釋○馬夫陳阿桂拉韁不慎馳至四川路驀撞第三千五百零二號東洋車車中客顛仆泥塗并傷車夫沈阿炳足課旋經某號巡捕拘陳入捕房捕頭著出養傷洋銀二元從寛開釋○某營勇丁毛德山身佩腰刀道經租界被五十一號印捕拘入捕房捕頭詰知初來上海未識章程僅將腰刀充公卽行開釋○前日河南路高陞棧夥某甲投捕房報稱寓客莫文奎不知因何事故吞烟自盡舁送仁濟醫館旋卽斃命今特報請核奪捕頭著地保曹福卿備棺收殮 
[金陵官報]  
　　五月初七日前江西臬臺陳澤霖由湖北來候補道張庭杰由江西原籍來均到知府凌家森禀知到軍械所提調差知縣廖倬清到均由滬奉松滬局委震澤厘捐差都司蔣成言由湖南來委辦軍械所候補道周家駒禀知到差常州府總捕通判李彦鍾辭山西知縣鄒嘉年到山西解餉來卽辭初八日藩臺恩軍械所候補道周候補道林志道均見知府孫明廉禀知到大勝關釐捐差並銷軍械所提調差通判甘恕禀知赴江北措資 
[蘇省官報]  
　　五月初七日藩轅牌示照得署丹徒縣知縣莫葆辰年滿遺缺查有准補斯缺之張德迪堪以飭赴新任又署陽湖縣典史楊永培署事年滿遺缺查有正任斯缺之陸鑒堪以飭令回任又署丹徒縣典史徐銘勳年滿遺缺查有正任斯缺之請補長洲縣典史陶寳潤尚未奉部覆准堪以飭令仍回本任又署江隂縣縣丞陶寳潤飭回丹徒縣典史本任遺缺查有請補是缺之劉葆懿堪以飭令先行赴任知縣郝炳麟禀辭赴寗見制憲管帶飛划左管叅將徐錦堂禀辭赴江震一帶巡緝蘇州府照磨姚定信禀知奉府委解公欵生息錫赴常昭崑新卽辭撫憲聶諭今日起免褂初八日同知鄧文堉禀辭回吳淞江厘局知縣鍾鴻鈞禀辭回吳淞沙釣船捐局謝蘭軒禀銷解西安餉差回富光祖禀辭赴江震清查膏捐差杜召棠由甯來指分江蘇試用縣丞程炎垚安徽人奉撫憲騐看到省帮帶撫標水師中營叅將銜儘先遊擊任毓山禀知由錫金彈壓繭絲回補用都司楊元祺禀知護解清江餉卽辭 
[安慶官報]  
　　四月二十八日調署阜陽縣卸任舒城縣蕭仁丙到交代清楚回指發安徽新海防試用巡檢周青本到湖南人指分安徽新海防試用典史周鴻龢到浙江人王培璧知奉總局委稽查北門街道差董玉書知奉撫憲委辦軍械所差典史楊載堃奉總局加札留查東門外街道陳治奉撫憲委核對差二十九日卽用縣陳耕三知奉委發審局學習候補知州彭名保知奉撫憲札專辦製造局交卸軍械所差知縣王懋清知奉委辦東門渡厘卡嚴國棟知奉委發審局額外學習通判陸承鎬知奉撫台委辦蕪湖洋務保甲局並銷帮審總查差 
[維揚官報]  
　　五月初八日梁分轉世禮回焦山李分轉以牧回高賓吳分轉用賓回舊港均禀辭初九日陳鹺尹毓祥辭赴五河聽差梁鹺尹慶和辭赴十二圩差次初十日委署東台場吳鹺尹啓澤禀知赴任李鹺尹尉世鍈司辭赴泰屬公幹 
[上海虹口元濟善堂經收三四月份月捐清單]  
　　唐傑臣月捐洋十元陳可良翁醉樓二户各四元黄薰南陳雁初義成號錦章號四户各二元永增祥萬順豐鉅昌隆三户各一元李珊記興昌祥燧泰號長和號元昌號寳昌號寳興號源泰號生昌號順興源恆昌號利亨號同春祥成昶利恆裕昌十一户各四角唐藴輝堂正二三月份三元杏花樓正二三四月份一元二角梁日三翁惜字捐四元共收月捐洋四十四元六角 
 
 

Page 10

 
 
   
 
