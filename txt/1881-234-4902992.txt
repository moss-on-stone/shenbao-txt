# 1881 - 234 - 4902992

 

Page 1

 
 
[論行海險生不測]  
　　行船之險與陸地之安相懸何止倍蓰蓋陸行之所懼者不在險坡峻嶺鳥道崎嶇難以順軌而行也其患特在　　要劫四顧無人之境遭其荼毒耳顧盜之所欲貨財人茍稍具急智於此無可如何之際拚失行李不與拒奪則性命猶可保也至於水程則風濤之虐偶然不慎覆沒堪虞微特　斧喪失而性命且不可知是以險於陸行也而况陸路有劫奪之人水程亦不免圍搶之患耶今之水程莫遠於洋面矣輪帆周乎九萬里商貨通於四大洲豈惟是內地江河之險哉然而殊不足懼也大洋之中島嶼星列幾於無處不有埠頭沿途收泊各國皆有客商較之從前隨風漂泊至不通往來之處而為野番劫殺者亦旣　慮有此禍故不特輪船可以逆風行駛無中途傾溺之苦卽帆船　多停泊候風之所而去船置巨炮足以扞禦盜賊往來衆多數百里洋面必有他船相遇雖茫茫巨浸亦自足策應招呼為盜船所不敢相向豈非海中之平安更愈於江河耶然而可慮者正不在　而獨於船中人有難以先事預防者嗚呼此人情之不可測度也顧船中之人不外客商及船上工作諸人而已客商皆有身家船主等人相待殷勤豈有與之成仇者卽成仇亦不至有不共戴天者至工作之人則與船主等固屬一家相習終年漂泊休戚相關其恩義當倍於別項夥伴何至有叛亂之心卽使平時有所不合或船主等苛刻凶傲致若人頓懷怨忿則強形於色弱形於言隨時可以裁汰何必待　積成恚恨欲剚刃於腹中乎乃如前日所述某船之庖人先殺船主後火其船一事殊不可解已夫此行凶之情形細閱之初無仇怨於船主也大抵因病癲所致耳人固有霎時瘋發持刀殺人者　禍之人本不及防忽而遇害宜也然某船上裝有火藥諸人知之已稔船中無搭客旣見船主被戕而該庖人又不自諱則一面料理船主身後之事一面正當捉獲凶手俟駛至某處有理刑官員者送而懲辦此办一定之理乃船中自大副以下　事者若干人小工水手當差者又若干人卽使瘋人力大方在持刀跳舞而能輕易撲捉然彼止一人以若干人禦之亦豈終不就獲乃竟無人上前而又恐其防火乘其入房而鎖閉之何哉夫火藥之引火盡人知之彼旣揚言防火則捉之更不容緩且已入房矣則擁門而進一擒便是彼身旣無退處卽使廚中下火極易而多人遮遏應亦不及從手此時又何以不謀捉獲而令其獨在室中從容種火乎迨見其房內點燈則防火已有明驗就此擁進其室猶可解救也顧羣聚旁觀而無人計及於此　謀施放小艇以避其禍而置船與所裝火藥於不顧抑何愚之太甚也夫火旣然著則船與火藥雖値千萬金亦止等一擲逃命固急於救船也乃此則火未放時而獨不謀所以救之則異甚矣吾誠不知衆之何所設心也雖然臨事而不亂者凡人所難船中諸人大抵忙迫失次止知放火之可畏足以傷及性命而遂忘其得失利害之差與緩急先後之序耳第船上用人而竟有此凶暴亡命之徒以至於無端生事船主亡而全船盡失而該兇手亦與之俱殉此雖一時發瘋之故而亦實有數定焉第聞其人為中國人則又　之異矣嘗聞泰西之商於阿非利加及往來中國南洋諸島者以該處土人馴擾樸愿恒買以為船中傭工而類聚思逞亦時有之往往作亂於中途殺其人而劫其財竄荒島以逃近年則已罕有其事然此以為黑番野性無足怪者乃雇用華人而亦有此禍然則天地之大無奇不有戾氣所鐘固不擇乎其地也風浪刦盜之外而及於此難行海者從此增一隄防矣 
[恭錄　諭旨] ○七月二十七日奉　上諭廂藍旗漢軍奏現出參領一缺應補之參領定啓現在軍營可否由本旗揀選補放　摺着兵部議奏欽此同日奉　上諭榮毓等奏應行急修各工請派員查勘一摺　昭西陵　碑亭等處工程均有　朽坍塌情形着派興廉敬謹查勘奏明辦理欽此 
[凶犯行刑] ○上年本報探述湖州德清沈阿桐慘殺蔡掌生一家三命一案其情形已經具載自來謀命之案未有如此之慘而凶犯之很惡亦蔑以加緣謀殺掌生而并其父母且以綿絮布帛等浸透火油將人捆縛而燒之也案經當時獲報白縣府訊供詳解計正犯之外并此事緣起賣妻之沈阿元亦幫同下手及另為從加功之二人共有四名茲由按察使訊供　院於七月二十九日譚中丞督同司道勘審無異卽行恭請　王命將正犯沈阿桐綁赴清波門外斬决裊示其沈阿元一犯當未上院時咸謂必與正犯同時處决故首縣辦差曾備犯轎二乘乃勘審之後中丞擬改秋勾仍飭與餘二犯發回監禁分別咨題辦理是日撫　西首直至大街鼓樓內外觀者如堵有聞該犯稱冤者謂地方上人為掌生所魚肉狹恨者多皆欲得而甘心曾許該犯如能除此大害當聯衆公呈保其不死乃一時下手太很思為斬草除根之計殺其一家遂至為衆人所賣等語知其事者謂該鄉嗾阿桐殺掌生而陷阿桐於抵償蓋兩除其害也 
[風雨倒屋] ○上月二十三日晨起杭垣天氣晴朗朝暾高掛約已牌後陡起狂風陰雲四合俄而大雨傾盆勢如潮湧一時街路間積水成渠深可沒脛行者皆為停趾咸謂暴雨不終朝涸可立待不意前陣未終後陣又至再接再厲直至午後始止杭城大街崔家巷口地方有某莊茶店與其貼鄰之烟館銅店比櫛而居其後進之隨身灶披三家原互相聯絡是日風雨猛厲烟館之灶披忽然坍倒而左右兩鄰之後進亦隨之而倒聞有一五旬之老媼及十三歲之女孩均經壓傷病不能起壓損器物更不可勝計云又兩日之前鳳山門外江干之小橋地方有某姓空屋三間倚塘而起以為屯貨之所閒隙時曾雇一牧兒夜臥其中聊資看管是夕風雨猖狂又値潮汎大至風勢更猛將此屋吹到牆亦盡坍咸謂兒已壓死其中更無他望急命多人清理基地檢尋屍骨衆先將斷木巨石舁去再挑瓦礫乃　　甫下其下若空洞無物者急為掘開審視盖有斷柱兩根從橫架住瓦石泥土悉盖其上兒則臥於斷柱之下安然無恙惟兩股間稍有微傷見之者咸謂是兒大有後福云 
[賭錢涉訟] ○漢鎮廣福巷碼頭上月十一晚有湖南辰州船夥并隣舟炭船上之應陳兩姓及與他船招到散勇數人同賭時至夜半應陳兩人獲勝惟散勇內張姓博負拾餘千文因乏川資回鄉起意索還由是爭鬧初則強 
 
 

Page 2

 
 
辯繼則蠻毆甚至執械互鬥在塲諸人儘有遭跌落水者十二日早辰州船主禀報河泊所稱昨夜炭船諸人并散勇等在我船賭博被搶去銀錢物件等語該所委員帶差查看將諸勇行囊查驗並無物件至於銀錢更難作証於是責其妄禀當將應陳兩人帶住縳於桅檣又飭水手將辰州船起椗一同赴所面質着應姓將所贏之錢如數繳出應猶抵賴不從未知在後作何了結耳 
[連斃三命]  
　　○揚州西北鄉鐵牌甸後之陶家冲村民有江三姜三者居前後庄江是土著姜乃王姓贅壻年皆三四十歳平日務農恪守本分一日姜三入市賣瓜與其紳之輿夫爭價口角被掌頰數下市人不平勢將帮助輿夫始逃回告于其妹妹固某紳子之所歡也遂出差持簽投保提人保不識字帶差上庄適見江三在田割草遂指交原差江三胆小而愚見此情形亦不詳問便棄刀而走差保逐之江懼極投大塘而死及差再問方知誤江爲姜差謂此汝悞交威逼人命是汝之罪保欲逃不得亦投塘死姜三聞知大哭云此二命由我而起官必令我償命夜半亦懸樹自盡半日之間竟傷三命正不知差人如何銷差也此上月十九日事 
[疫及孩童]  
　　○蘇郡於七月初十日間經旬酷熱寒暑表升至九十七八度因之觸暑受病者甚多然症雖沈重類皆醫藥可治至十七八日連發狂風天氣驟凉釀疾尤易日來近城一帶小孩或類急痧或類驚風或且泄瀉無度犯此者皆凶多吉少婁齊兩門地方較諸他處更甚小孩死者幾於指不勝屈云 
[緝盜得蹤]  
　　○前報杏春橋刦女一節經失主於撫轅攔輿呈控當奉撫憲批飭吳縣勒限嚴緝兹聞吳縣金邑尊飭捕各處訪查有某捕於浙江長興縣當舖見有人典質女衣數事確係案中贓件乃將其人捕回解案聞盜衆即鹽梟之流此次既被獲有人贓証確鑿定可尋根究柢不致漏網也 
[官塲雜錄]  
　　○江右近日傳述奉劉制憲札行兩鎭三營大意以嚴防遣散營勇混跡逗留聞札有云本部堂前撫江時有靖安之變及督兩粤又有佛岡廳之變俱事出倉卒幸即剿撫應手此皆地方營汛平日未能留心致有此失刻下海防稍鬆正當各口裁撤勇丁雖辦理章程盡善惟仍恐或有在路逃亡聨盟結會煽惑鄉愚情事仍即嚴飭所屬各在事員弁加意查察云云故日來江垣城廂駐紥各兵勇俱斥堠甚勤於此見大憲之慮週思密而各營員之奉命惟謹也○七月二十日藩憲邊牌示新選臨江府李璠現已到省應即飭赴新任○前充省垣牙釐總局提調候補府營太守綬於交缷釐局後即經委充軍火局員其上手局員候補府崔太守湘即經委往吉安辦理釐金分局云 
[添造教堂]  
　　○南昌向惟進賢門外有教堂一所規模極爲宏敞聞剏建已數十年附近之入教者前後無算刻下每逢傳教之期鄉民尚絡繹而至此外則城內帶子巷雖經建過一次而旋即因事拆毁兹悉又經教士在城外購定地基一塊廣集木石不日將興工增建云 
[官鹽滯銷]  
　　○天津鹽綱銷塲尚好年來以西河水淺生意遂不如前然尚不致灘鹽屯積無人顧問也今歳有灘之家熬晒成鹽由商家自備船隻繩索蓆包往灘裝運其包重每三百餘斤至四百斤一隨商便向不較量價值每百包只需銀十二兩而每百包外例加二十包層累而上不取分文現在到津求售者實繁有徒第售出者尚寥寥無幾既費往來之力又需房飯之資雖有鹽灘於事何補然則商家之闊綽殆亦外强中乾乎 
[嚴辦地棍]  
　　○松江西門外素有地棍民人深受其累近經婁縣陳邑尊訪聞密帶差役掩拿而棍徒已聞風颺去只捉得摇船阿東及渾名天覇星張阿虎兩人邑尊帶回署後各責千五百板用頭號大枷枷於嶽廟示衆越數日西門外合利烟膏店又有地棍某挑烟一錢而只給五分之價店主向索某大怒曰誰不知老子慣吃白煙者耶兩人正在相爭適陳邑尊路過遂命歇轎詢以何事店主禀白前因邑尊大怒命當街責某五十下釋去詎邑尊去後某愈形兇惡謂刻經邑尊責過日後飯烟等當向汝處是問店主復追上喊控邑尊命即帶回云 
[臺地近聞]  
　　○現任台灣道新授福建按察使張蓉軒廉訪因勸辦一事尚未妥洽並有各經手事件須與院憲面商故上月初一日乘坐飛雲輪船內渡初三日抵省適值新撫軍岑宫保到任隨暫駐幨帷十三日返斾台南並聞新台灣道劉觀察到任尚需時日此次按試仍歸張觀察於秋初定期開考云 
[船局瑣聞]  
　　○福州船局之鐵脅廠今年本無工程應將員紳工匠暫停聞該廠李委員已奉憲諭派往管西攷工所事務而李殊不願隨改委衡委員往攷工所住辦月前因該廠差弁鄧某包庇上岐鄉之花會賭局經黎星使密查確鑿欲一併撤差以儆效尤又不知何故仍暫行留工云 
[浴河斃命]  
　　○金陵七家灣教門某氏子年甫十八自幼善於鳬水每逢夏令常在河中沐浴近因天氣炎熱正欲下河洗澡行至岸邊適見河中先有一人往來上下頗極泳游之樂某氏子愈覺技癢興致勃發遂將衣服脱去聳身向河中一躍詎知某既跳下但見向水面一冒旋又下去竟不上來人以其善於泅水料必伏於水底少頃自當鳬起豈知遲之又久仍舊不起衆遂不免驚疑方注視間忽憶先在河中沐浴者自某跳下後亦不見其影響於是衆始譁然呼救當經某之家人趕緊撈救尋覔半晌果將屍身拖起由其家屬棺殮云 
[風雨成秋]  
　　○本埠自入秋以來天氣炎熇一如三伏初三日晚間微雨旋即中止至交初四丑刻風雨大作儼若千軍萬馬之聲居人多從睡夢中驚醒迨天明雨勢益甚八點半鐘後東北風愈狂萬竅怒號屋瓦皆飛大木斯拔低處街上水深有至二尺者凉篷皆作蝴蝶飛房屋遭損不可勝數洋房欄杆亦多摧壞蘇州河邊樹木多爲吹折横臥街頭諸多碍足西人遊船亦有沉没者跑馬塲亦稍有損壞其旁側有小洋房一所係西人大西華賃居該西人因事他出聞所居之屋遭風吹損當即赶回入內收拾旋復出外而風勢益急屋竟全坍什物等蕩然無存其屋材有吹至三百尺之遠者天氣亦驟覺凉爽午刻雨勢少緩然自午至申仍復涓涓不止想風狂如此江海帆檣殊爲可慮未識能免於失事否也又接外洋電報言臺灣亦遭風灾惟未詳言風之去路本埠之風或由臺灣而來未可知也 
[查案禀覆]  
　　○蔣彩亭之妻蔣沈氏遺忘珠翠包于東洋車上據稱價值洋三千餘元包探徐少亭獲住車夫鄭渭川車主孔阿春及銅匠吳阿才等解由陳太守訊供各情已列前報兹悉太守備文飭蔣與包探捕役等至寧郡慈溪縣衙門投遞請爲派差至章橋鎭孔姓家恊同查察情形業據差等回禀稱同慈溪縣差至孔姓家祗有一寡嫂據云其夫弟孔阿春在滬十餘年從未回鄉惟今春二月間同一人返家不過問及前經押出之房産餘不知情旋於三月間回滬迄今毫無音信蒙慈溪縣尊諭俟緝有端倪再行備文前來關照云此案傳言不一據聞破案之由因鄭渭川得此珠翠包被孔誑去僞稱已還失主祗得酬洋十元給鄭五元後鄭聞失主出有告白許酬甚鉅向孔理説遭毆是以轉輾關照蔣彩亭同至西洋樓茶館盤問蔣初尚不信先問鄭何處雇車何處停車及包之式樣鄭逐一對答無訛並令蔣沈氏認明車夫亦無錯乃 
 
 

Page 3

 
 
往孔處　遇包探至便將車夫及孔吳二人指交其累及吳姓者因據鄭云孔給彼之洋五元係向吳借來以致牽爲見証也然此案懸擱已久原告從未有細情禀案今各情如果屬實則珠翠包可求下落矣第不知究竟如何俟有續聞再行探錄 
[兇鬥續聞]  
　　○昨報途間兇鬥一節兹悉山北人張順因與同鄉人阿再有隙向之尋衅阿裕從中勸解張順不服致相兇鬥兩人皆掽破頭顱並非刀傷及爲捕帶入捕房兩造均央人保出又經人調停勸免涉訟不知能寢事否容再探錄 
[辛巳秋季滬濱花榜]  
　　○第一甲第一名花桂福瑶臺第一層　第二名張佩芝八節長歡　第三名謝月珍月上海棠　第二甲王愛卿春風嬝娜　李迎子東風第一枝　花雙福醉紅妝　周小紅占春芳　王月卿月照梨花　馬少蘭雨中花　錢桂英解語花　姚婉卿黄鸝繞碧樹　李月琴魚游春水　周雲卿並蒂芙蓉　周墨香秋波媚　陳小寳玉蝴蝶　張鳳卿鳳凰臺上憶吹簫　朱月仙傳言玉女　吳蘭卿湘春夜月　孫靄青春從天上來　金秀雲金人捧露盤　朱寳玉玉女摇仙佩　吳薇卿天仙子　朱蘭芳憶王孫　唐巧仙早梅芳近　張素秋秋蕊香　張小寳冉冉雲　第三甲武雲仙侍香金童　劉月仙眉峯碧　吳月琴風流子　花雙林洞庭春色　王小巧錦帳春　丁文珠花發沁春園　譚文卿一斛珠　高月卿明月逐人來　花月娥風光好　李鳳仙散餘霞 
　　小住春申巳過夏午客窗寂寞綺舘流連覽海上之羣芳訪滬濱之衆艷香温玉暖美不勝收就見聞所及評其甲乙并取詞牌綴爲評語其春季京兆後裔所已錄者概不攔入以避雷同惟所見不廣入選者僅得三十六人且一人之見未免不公閲者不無訾議然每科鄉會墨出毁者尚且盈廷今僕不過遊戯筆墨無足重輕當亦無煩深論也嗟嗟香君豔質尚來扇墜之稱越女工顰豈盡西施之貌文章自古無憑據佳人才子正不妨等量齊觀爾 
[無題四絶集疑雨集句]  
　　○瓊樹瑶枝分外淸玉人風格照秋明舞筵歡處慷擡眼羞重嬌多最惜名　逼出風情態轉妍笑容念忍益嫣然端詳燭下分明甚領略魂迷眼角邊　細吐微辭緩勸酬酒邊燈下兩遲留當筵一曲春鶯囀看到顔酡第幾甌　天遣多情莫諱癡一回蹤跡幾回思不忘杜牧尋春約莫到成陰却恨遲[  蘅香館主初稿]  
[春怨]  
　　○宵深燈黯麝烟微斜倚粧臺對月暉彈指韶光春已半意中人去久相違　小樓昨夜雨廉纎棖觸愁懷悶轉添盼望蕭即何日至落花滿地未開簾　綉窓悄寂晚風侵蓮漏迢迢月半沉獨對蘭缸誰是伴綺蹤留待夢中尋　懊恨無端情太痴錯將薄倖托相知而今撇却情絲網萍梗飄蓬任所之[  蘅香館主待删稿]  
[題楊柳樓臺即請倉山舊主指政]  
　　○幾樹垂楊噪暮鴉綠陰一角占繁華簫聲北里樊川墅棋局東山謝傅家屋小聚將名士屐樓高望斷美人車劇憐走馬章臺客醉臥桃笙掩帳紗[  申江四禪天人然真氏稿]  
[偕鬘香主人頴川生馬車遊静安寺]  
　　○寶馬香車締艷緣軟紅塵裏望如仙凉風十里珠蘭鬢不信人間六月天　緑柳陰中噪暮蟬鞭絲斜指夕陽邊衣香鬢影圍如海人在華胥第一天　纎腰約素面籠紗携手輕馳没骨車怪底胭脂傳北地冰綃圍着一枝花　畫舫徵歌西子湖燈船載酒説姑蘇申江别有風流地一幅飛車擁麗圖[  相月下浣四禪天人又稿]  
[送友之漢]  
　　○旗亭一帶晚烟斜秋水茫茫别路賒短笛空隨紅蓼岸扁舟遥宿白蘋花才非絶俗無青眼詩要傳名有碧紗寄語故人江漢上莫忘樽酒舊生涯[  江右艾颺春小梅未定稿]  
[擬輓揚州何鐵生太守聨]  
　　○淸風千古在　明月二分愁[  四十八溪老漁擬]  
[輓曾栗諴孝廉]  
　　○以公子勵冰雪淸操遠大自期恨修名未立年華促　有賢兄榮中西使命彌留無憾説文正親來接引歸　栗諴世二弟靈鑒自乙丑六月與君執别金陵不相見者十六七年今乃哭君海上俯仰身世師凋友替其何以堪光緒辛巳五月忠州愚兄李士棻 
[光緒七年七月二十三日京報全錄]  
　　宫門抄○上諭一道錄前○發抄旨五道○侍講尚奏爲敬陳管見摺子○又奏請飭下設法整頓義塾夾片○都察院麟等奏爲請旨摺子○江督劉奏叅革武弁夾片○東撫周奏審明定擬摺子○將軍岐奏尚茶人出缺揀選擬補摺子○七月二十三日吏部翰林院正紅旗值日無引見○召見軍機○發抄周恒祺奏江北漕船全數駛入運口北上日期奉旨知道了欽此○又東省起運六年分漕糧仍作二起運通兑交奉旨知道了欽此○譚鍾麟奏武康令李詩淳安令趙煦對調奉旨吏部議奏欽此○又六月分海塘沙水情形奉旨工部知道單圖併發欽此○又審明商人羅柳楨京控奉旨刑部知道欽此○○日講起居注官翰林院侍講學士奴才尚賢跪奏爲敬陳管見仰祈聖鑒事竊奴才恭讀七月初四日邸抄上諭順天學政孫詒經奏考試八旗童生查明頂替四十四卷照例查究並請飭部嚴定章程等語童試爲士子進身之始宜如何束身自愛恪守功令乃此次考試八旗童試竟有頂替四十四名之多實屬不成事體該學政將其一併扣除查究辦理甚是嗣後八旂童試應如何革除積習嚴定章程之處着禮部妥議具奏欽此欽遵在案奴才跪誦之下欽感莫名仰見朝廷軫念旂僕革除積弊以拔真材之至意惟是八旗考試弊端非止童試爲然而各場獘端又不止京師八旗爲然八旗各項考試童試之外若繙譯秀才若筆帖式若助教若中書若繕本以及庫使除文塲由學政考試外餘則均由欽派考官扃門按試立法本極周祥無如日久弊生思僥倖者多方舞獘以致頂替傳槍遂成錮習奴才世居盛京每遇有繙譯各項考試皆係目覩本身應試者甚屬寥寥推原其故無力者以頂替爲獲利之階多財者以雇覔爲求名之計甚且頂替一人包繕數卷即有本身入場者多屬官役傳遞題目試卷飛出場外道路傳播毫無避忌一二寒素之子學習繙譯數年其勢不能與久慣槍替者爭衡往往屈抑適阻上進之心故經取中後主考面試筆跡相符及能完卷者十無二三試官瞻徇畏難率皆不肯面試前任盛京將軍都興阿任內考試繙譯因面試扣除甚多當時或譏爲嚴刻可見習俗相沿積重難返盛京考試如是恐京師各項繙譯考試其弊亦所不免幸蒙聖明燭照立除弊端奴才愚昧之見可否飭下該部除順天八旗童試應議章程外俯准將兩京八旗各項繙譯考試一併嚴定章程以杜弊端而垂久遠庶積習少除而真材愈奮矣奴才爲整頓繙譯各項考試起見是否有當伏乞皇太后皇上聖鑒謹奏奉旨已錄　○○尚賢片再盛京滿蒙漢各官學近年以來廢弛已極現在宗室覺羅各學經將軍岐元一律修葺整齊親往閲課學中已有起色而八旗各學半爲廢墟任人棲止該管官向無過問之時以致滿漢教習徒有其名官學諸生虚糜公費伏思學校爲教化之原陪都乃根本之地官學之設原爲作育人才誠以披甲之家率皆寒苦平時餬口爲艱焉能延師讀書有官學以誘掖之庶知所觀感鼓其向上之忱邇來京師八旂均經設立義塾寒苦子弟得有誦讀之所人材樂育成効 
 
 

Page 4

 
 
　　可觀現在　盛京八旂學生通文理曉繙繹者已屬無幾若復聽其遊嬉性成勢目不識丁比匪為偶安望其他日勤奮當差曉暢營務為　國家出力之人殊負　朝廷教育旂僕至意奴才目擊情形難安緘默可否　飭下該將軍設法整頓認真督察實力講求以培人材而重根本是否有當謹　具陳伏乞　皇太后　皇上聖鑒謹　奏奉　旨已錄　○○都察院左都御史臣宗室麟書等跪　奏為奏　聞請　旨事據刑部員外郎宗室德本等遣抱張福以塋墓被盜獲犯改供等詞赴臣衙門呈訴臣等公同訊問據張福供年二十八歲順天宛平縣人家主寫呈遣遞求閱便　查原呈內稱竊職等祖塋在良鄉縣小馬村地方同治年間職等祖母瓜爾佳氏棺木被盜報縣未緝光緒六年十月間據墳丁報稱是月二十日被賊將德售之嫡母鈕詁錄氏生母張佳氏合葬兩棺盜挖當往報驗係挖起抽出衣飾各物遂將墳丁馬三等送押旋聞獲犯張得一名訊供不諱並指供窩家孔姓及首夥各犯姓名所竊飾件均當之房山石梯村當鋪縣役將孔姓獲案署任陳枚以孔姓供詞狡展解回房山縣看押並將張得鎖扭輕從逸犯張七等亦未飭拿其為蒙蔽營私已可概見惟懇據情代奏提　京交部質審等語臣等查該職宗師德本等遣回呈稱伊等祖塋之良鄉小馬村地方同治年間伊祖母棺木被盜報縣未緝光緒六年十月間被賊將合葬二棺盜挖抽出衣飾等物報縣獲犯張得一名訊供不諱復獲窩家孔姓到案該署縣將孔姓解回房山縣看押逸犯張七等並不查拿等情控關發塚取財逸犯未緝如果屬實亟應嚴切究辦謹抄錄原呈恭呈　御覽伏乞　聖鑒訓示再據該抱告結稱伊主德本之何衙門呈訴伊不知悉合倂聲明謹　奏奉　旨已錄　○○劉坤一片　再據江陰營遊擊劉高山稟稱都司銜儘先守備借補該營千總羅安聲名狼藉緝捕怠玩請參前來臣覆查屬實現當整頓營伍之際此等劣弁實未便稍事姑容相應請　旨將都司銜儘先守備江陰營千總羅安卽行革職以示懲儆謹會同江南提督臣李朝斌附片陳明伏乞　聖鑒訓示謹　奏軍機大臣奉　旨羅安著卽　革職該部知道欽此　○○新授漕運總督山東巡撫臣周恒祺跪　奏為審明京控按律定擬恭摺具奏仰祈　聖鑒事竊照陽縠縣民郭振邦以族弟郭建邦率衆將伊母郭朱氏扎傷斃命等情控經步軍統領衙門於光緒六年七月二十一日奏奉　諭旨此案着交周恒祺督同臬司親提人証宗卷秉公研訊確情按律定擬具奏原告民人郭振邦該部照例解往備質欽此臣當經欽遵檄　臬司委提人卷宗至省審明擬詣解勘前來臣親提研　郭振邦籍貫陽縠縣與無服族弟郭建邦等素相和睦先無嫌隙郭建邦之子郭三壓衆卽郭　壓重係郭振邦父郭維成無服族姪孫郭維成曾價與郭建邦宅基一區光緒六年正月十四日郭三壓衆因有急需赴郭振邦家向郭振邦之母郭朱氏商量欲將前典宅基令郭朱氏找價絕買郭朱氏因郭振邦郭維成均外出探親回覆不能作主彼此口角爭毆郭朱氏被郭三壓衆用刀扎傷左脇倒地經郭連城聞鬧趨至勸歇通知郭振邦回歸向郭朱氏問明情由郭三壓衆先已乘間棄刀逃逸詎郭朱氏延至十六日因傷殞命郭振邦投知的保徐為先卽徐繼先報經該前營縣會啓損驗訊飭差王際盛等協同徐為先緝拿郭三壓衆無獲詳批緝參嗣郭振邦因郭三壓衆日久未獲途遇王際盛等與郭連城郭瑞邦詢談卽向王際盛等查問郭三壓衆下落囑為趕緊訪緝並許給路費京錢一千五百文王際盛當以票差緝兇無不認真查拿卽送給京錢一百五十千亦不敢收取之言回答各散郭振邦心　王際盛等藉差索詐又因郭連城郭瑞邦平素均與郭三壓衆往來親密並與王際盛交好疑為郭連城等賄串王際盛等抗不緝拿並悞聽伊母被毆時曾有稍囊　在場目擊因　傳案質訊亦疑為賄買避匿復憶及郭建邦先曾往向郭維成借錢未允　相爭吵疑係郭建邦挾嫌糾子逞兇卽以前情由府控司批府委員會訊郭振邦痛母情切　猶莫釋並未回縣投質卽查照府司控辯並圖准添砌郭三壓衆係踏桿揭瓦進院先將郭維成砸傷倒地徐為先業將郭三壓衆捉獲貪賄縱放郭三壓衆等屬向伊家訛詐反令郭治邦將伊捏控差傳全家不能安度混塡詐　　目牽列梅繼文過付又捏造　赴臣衙門具控仍飭縣訊等詞具呈　京控經步軍統領衙門訊供　奏奉　諭旨交審提訊據供前情不諱諸非有心誣告亦無造衅別故及扛　唆訟之人應卽擬結查律載不應為而為事理重者杖八十等語此案郭振邦京控郭三壓衆將伊母札傷斃命業已得實卽所控郭建邦挾仇率衆尋毆郭連城等賄串縱兇各節亦訊係事出有因及懷疑圖准所致尚非憑空誣告惟案已控司批府　審並不赴縣投質　復添砌情節晉京越瀆究屬不合自應酌量問　郭振邦除越訴　罪不議外應酌照不應為而為事理重者杖八十事犯在光緒七年五月十四日欽奉　恩詔以前應予援免郭振邦訊無糾子逞兇郭連城郭瑞邦亦無賄串抗緝各情事應與並無得賄縱兇之地保徐為先卽徐繼先縣役王際盛等及妄被牽連之趙囊業梅繼文均毋庸議逃兇郭三壓衆卽郭三壓重飭縣勒緝務獲另　擬辦除供冊審限咨部外理合恭摺具　奏伏乞　皇太后　皇上聖鑒訓示謹　奏軍機大臣奉　旨刑部知道欽此　○○奴才岐元跪　奏為尚茶人出缺揀選擬補恭摺具　奏仰祈　聖鑒事恭查嘉慶五年六月二十一日欽奉　諭旨所有送京　見之茶膳香燈拜唐阿等俱係微末之差道路遙遠往　不無靡費嗣後遇有缺　着交該管大臣揀選奏補不必送京引見以示體恤等因欽此遵之案今　昭陵尚茶人連和所出一缺奴才揀選得正黃旗朝慶左領下食餉拜唐阿書麟當差勤堪以奏補理合恭摺奏　聞伏祈　皇太后　皇上聖鑒謹　奏軍機大臣奉　旨知道了欽此 
[浙省撫轅抄] ○七月廿八日補用道王差人稟辭赴都引見知府萬福　稟知運司李接辦徽州鹽厘局務　叩謝　○二十九日恭請　王命將德清兇犯沈阿桐一名綁赴錢塘門外斬梟訖中協唐右營守備喻俱稟安護圍　王命回轅安位銷差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
