# 1914 - 298 - 4914781

 

Page 1

 
 
   
 
 

Page 2

 
 
時評 
[徐世昌與嚴修（冷）]  
　　徐世昌與嚴修所謂舊僚之兩人物也舊官僚者他無所能以官爲生活者也今徐世昌三辭三讓而未受嚴修非但未受且請總統當求適宜時世之人不限於舊僚其爲作官生活之已倦耶抑見時局之難着手耶抑欲受而故讓耶是誠不愧舊官僚之兩人物矣梁士詒者亦官僚中一有志作官者也今亦將提出辭職書矣其爲人攻撃而不能認耶抑見任事之困難而欲息肩耶抑見徐世昌嚴修輩之謙讓得名而爲所感化耶 
　　嗟乎鑽營奔走之政潮何忽現恬退之景象如是歟 
[命令]  
　　四月二日大總統命令　兹制定報紙條例公布之此令按報紙條例錄第三張 
　　又令　前清末造吏治日漓政綱不振而典章法度守在官司是以臺諫任用得人猶克舉抉彈之職官吏處分綦重亦各存恭恪之心迨改革以來秩序未復貪猥雜進綱紀蕩然當局者恒攬威用權同列者輒扶同徇隠用人以愛憎爲取舍而公論不彰判事以喜怒爲是非而眞情益失甚至笎榷者從事侵漁典軍者寖多驕蹇流獘所趨成爲風氣法令所布視等弁髦中央勤求民隠豈能一體周知小民徒抱煩寃幾至無從呼籲本大總統有拯溺救焚之願而莫收揚清激濁之功竊甚媿之推原其故固由於官規之弛靡流品之溷淆且亦由行政訴訟未經專設機關賢者或蔽於見聞不肖者尤便於迴護將欲懲奸剔蠧宜先救獘補偏查行政裁判所之設東西各國具有先例即吾國臨時約法亦有行政訴訟别定法律之明文亟應將平政院從速設置並参酌舊制體察國情於該院附設肅政廳俾於行政審判之外兼有糾彈官吏之權期挽頽風而臻上理兹經制定平政院編制令另行公布惟是條教衷於至當而奉行尤在得人是項平政院人員除院長都肅政史係由本大總統任命外其餘評事肅政史等員均係由各項長官或最高諮詢機關密薦任用凡有薦舉之責者務當旁求髦彦彰選賢良俾執法不稍旁撓立言悉袪偏黨共扶國紀用樹風聲其京外在職各員亦當大法小廉弼兹郅治勿存嘗試自蹈愆尤以副本大總統眷懷民瘼澄叙官方之意將此通令知之此令 
　　又令　開國承家必以興賢育才爲要義古今中外皆視民德民智民力之進退爲强弱治亂之機本大總統從前規畫新政首以停科舉興學校爲改革張本乃十餘年來國中學務粗具形式而於鍜鍊氣質尊重道德之精神數育非徒玩弛甚或背馳身在學齡妄干政治徒拾平等自由之餘唾墮失愛親敬長之良知一二桀黠之徒利用青年思想簡單血氣狂熱多方　誘小則曠時失學大則亡身破家喪我菁華陷於戮辱芝蘭玉樹化爲荆榛誰生厲階思之涙下本大總統授任以後所以不忍言教育者誠有隠痛在心也乃者喪亂之餘未遑文事絃誦闃寂黌舍凋零顧念立國遠謨必在生聚教育無禮無學賊民斯興父兄之教不先子弟之率不謹若不改良教育整飭學風何以爲百年樹人之計應即責成教育部分行主管司長對於各學校力持嚴重主義養成優美整肅之學風一洗驕縱浮囂之故習建築設備務求儉樸編訂教科書尤貴宗旨正大以免分歧近雖國家財力困難諸待節縮其固有之公私各學校各省民政長仍應切實考察竭力維持須知貧弱尚不足憂惟教育不良乃眞無富强之希望既不可因噎廢食尤不可諱疾忌醫其各實力進行以副國家化民成俗之至意此令 
　　又令　張謇現在出差特任章宗祥暫兼代理農商總長此令 
　　又令　署湖南民政長王瑚呈請辭職王瑚准免本官此令 
　　又令　高士奎加陸軍少將此令 
　　又令　錢廣漢給予三等嘉禾章此令 
　　又令　時傳文給予四等文虎章此令 
　　又令　據兼領河南都督段祺瑞河南民政正長田文烈電呈豫省匪氛未靖偵緝搜捕保持秩序全賴地方官相助爲理請擇尤奬懲以儆疲諉而樹風聲等語河南前南召縣知事宋嘉林力籌防禦保全地方卓著成效臨穎縣知事陳俊親率勇隊疊獲著匪均着給予六等嘉禾章以昭激勸方成縣知事董塏畹辦理清鄉緝捕不力扶溝縣知事張自新西平縣知事胡汝弼勇役擾民漫無約束據稱均已撤任查辦應俟查明後交文官高等懲戒委員會嚴議懲處此令 
　　四月三日大總統命令　國家歲入租稅而外官産亦屬大宗　此財政支絀之時亟宜由各主管部分類清釐以裕國計所有管理官産規則業經國務會議於上年十一月議决公布其於管理及處分之法均各按其性質析其種類分隷於各部權限既已分明責任即無旁貸内外各官吏自應遵照切實籌辦以利推行乃迄今數月成效未昭且於分類管理之旨時多誤會非相互爭持即彼此推諉長此以往安有清理就緒之日應即責成各主管部督飭所屬按照清理官産規則認眞辦理以期尅日程功而收整齊劃一之效此令 
　　又令　陸軍總長叚祺瑞着回京供職此令 
　　又令　任命田文烈兼護理河南都督此令 
　　又令　任命莊藴寛爲都肅政史此令 
　　又令　任馮國勳爲金陵關監督此令 
　　又令　梁萼聯加陸軍中將銜此令 
　　又令　兼代陸軍總長周自齊呈請任命李友勳爲雲南都督府副官長繆嘉壽爲雲南都督府軍需課課長應照准此令 
[專電]  
　　北京電　政府昨函復五國財團定明日在國務院開第一次正式談判以周學熙爲交涉專員孫寳琦周自齊爲會辦員 
　　北京電　梁士詒已向袁總統請辭秘書之職袁慰留聞彼且將正式提出辭職書 
　　北京電　章宗祥極力反對刑訊謂政治會議既不應干預司法且酷刑傷人道强者熬服弱者誣服亦與收回法權有碍 
　　北京電　嚴修致友書謂今日除袁外更無第二號救國之人何認非議但願稍廣用人範圍一不限舊人舊時僚吏究居少數不敷用則有降格遷就之時此兩年間所旁求而仍求去者前或爲議院所持後或恐閣制將變果此後方針大定開誠布公謂英賢不肯久於其位决無此理一速寛黨禁一黨中非盡反對中央主張破壞之人其入黨容有會逢其適莫知所以然者今日正宜定人心孤敵助使才俊皆爲我用而無敺魚雀往者新進理想高張驟誠不足訓而矯枉易過直近來士夫鼓吹稍稍郤行激烈者將執爲反對理由穏健者亦恐閉藏而同歸消極當求與時勢適宜之人與之圖治如修决不可謂人才此書人爭傳誦 
　　北京電　知事分省已放榜竟舉行團拜有刋刻題名錄者 
　　北京電　段總長二號午后四時抵京参陸兩部各職員均至西車站迎接昨日已有命令復任陸軍總長職 
　　西安電　白匪已出大峪口距西安省六十里省中空虚危急萬狀民團商團均登城守夜張都督三十一號退回省城飛飭張建有帶一團兵迎頭攻撃 
　　徐州電　安徽定遠縣三十號失守匪首爲馬學仁王球何殿中趙知事逃至臨淮關乞救張巡閱使已派殷尹兩統領撥隊會勦 
　　安慶電　六安公民周奠梁等控馬聯甲在六安勦匪時縱兵擾民列欵多條向大總統控告總統大怒電飭倪督從嚴查辦以肅軍紀 
　　南京電　韓省長擬十五日赴京由内務馬士杰暫代 
　　南京電　省長委謝虎臣爲財政科主任謝紹興人昨日到寗 
　　南京電　寗垣近日正法黨人多名謡言稍息 
　　南京電　新委鹽城知事邱正夔飭尅日赴任 
[特約路透電]  
　　北京電　前甘肅都督趙惟熈請復諡法已付政治會議議攪預料可以通過且料趙爾豐將得諡號雖川人反對不之顧也 
　　北京電　聞政府於前三月内用去洋一千四百八十二萬元各省除騐契稅外僅解來一百五十萬元聞財政部現已無欵 
　　北京電　袁總統命令駐奉陸軍第十八師軍官劉雲雄因干涉司法以圖勒索應取消本官付軍法會議定罪 
　　北京電　在津拘獲之嫌疑犯張忠佐（譯音）聞係前保皇黨黨員 
　　武昌電　民政長出示非得財政司許可不得運銅元前往他處 
　　武昌電　昨日此間復拘獲黨人多名 
[公電]  
　　孫施兩議長通告約法會議成立情形電　都督民政長轉將軍都統参贊辦事長官並轉巡閱使各鎭守使護軍使鑒吾國約法規定不良立法行 
 
 
 

Page 3

 
 
政兩機關之權力不免畸重馴致政府常被議會之牽製凡百政務不能圓活進行全國人民同受其獘實驗兩年具有左証上年大總統提出增修約法案旋值國會議員停止職務遽爾中輟嗣後政治會議開幕諸公洞察時局深維國本援引美國費拉德費亚會議修政憲法之先例聯銜電請大總統以救國大計諮詢該會議該會議决增修約法程序應行另設造法機關因而有約法會議之組織自組織條例公布以來復由各選舉監督依法辦理選出各員皆邃於學識富於經騐而爲一時人望之歸及大總統下令召集本會議於三月十六日開會同日按照條例第十六條投票互選正副議長毓筠被選爲議長愚被選爲副議長現已迭次開會迅速進行雖毓筠等力薄任重深懼弗克負荷然同事諸賢宏識讜論集思廣益將來增修約法告竣必能適於吾國政局之情形符於各國富法之先例而又决不矯枉過正稍戾於共和政治之精神是則毓筠等所敢預言者也知關藎注特佈愚衷尚希在遠毋遺匡其不逮毓筠等幸甚約法會議幸甚孫毓筠施愚同叩江印 
要聞一 
[長江下游總觀察（本報旅行記者抱一）]  
　　記者自蕪湖沂江而上迤邐以逹九江其間沿江各縣城郭湖山幾無不着余足跡凡夫政治教育宗教農工商務物産民業風尚與夫公私經濟之狀况無一不約略倒影於吾腦海試用歸納的方法爲總報告一通藉供當世有心人研究可乎 
　　此沿江各縣所一致感受之苦痛曰水沿途與江干野老談及年來水患無不惨然變色此時春水初生災象未見而預防方法皆未籌及蓋以政治之失修社會公共心之不發逹故若築隄鑿渠以時蓄泄等小小補苴之功亦不多覯每見江邊檯木離地五六尺處黄萎之水草糾結其間乃知水漲時此田廬畜植一片汪洋耳余嘗沈沈以思使古人而可作第一其起大禹於九原乎余所見之山除天生雜樹外其人造之林僅於望江城外塔巓以遠鏡窺見西山一帶松林縣知事爲言邑紳余誠格以銀百圓購秧新植者此外所見蓋罕獨九江至德安間四山佳氣鬱葱綠陰如幄爲之顧而色喜者也 
　　其農産物皆以米爲大宗棉次之麥又次之豆又次之去沿江一帶宜稻宜棉皆足以致厚利乃以如此良田美産竟有持贈而莫肯受者天未嘗負吾民吾民用一寒至此果誰爲爲之哉 
　　商務則各埠無一不逐年衰减其大原因則母財匱乏而已而濫發無準備之紙幣亦其一種原因 
　　有皖贛兩省絶相異者皖境則所見無一典舖初至銅陵聞之頗致嗟歎以爲一般窮民其苦可想孰意以省城之大未有一典其他尚復何說乃一入彭澤湖口而極大之當字招牌赫然發見意者其政治之力歟夫典舖厚利剥民誠在淘汰之列第當銀行未發逹之際未始非貧民社會流通母財之一種機關蓋小農小工之資本往往於此出焉聞皖省以典舖絶跡之故鄉僻窮民質其器物於富豪其利率有高至百分之四五十者哿矣富人其如𡥯獨何 
　　江行愈西女子纒足之風愈盛而女工亦愈缺乏其力至能紡而不能織求如沿海一帶大脚健婦夜相桔橰朝親畚鍤絶不可得即有之十步九跌徒令見者增其憐憫耳 
　　有皖遠不如贛者則地方學欵皖已恪遵省令悉索以辦團防即不及辦團亦斷不能復以之辦學故全縣無一學校者不知凡幾而贛則沿江所見進步雖遲尚不至遂歸消滅此則江西大吏維持之苦心贛人士有鑒於鄰省情形而深自感幸者至於教育之現狀就學校數學生數二者論民國元年二年較之清季呈非常之進步及去秋變故既平而大退縮其進也曷故曰共和國舍學校無進身之路也其退也曷故則皆鑒於學校之紛紛停閉私相揣測以爲學校不日且絶跡甚以爲科舉不日且復興此非記者擬議之詞嘗親聞之湖口德化兩縣之鄉人由是教會學堂崛起而承其乏其發逹之神速大有一日千里之勢蓋地方尚有開通之士賢明之父兄不欲其子弟自絶於文明教育則相率以入於此途謂既莫肯爲吾民謀矣舍教會學校復安所得求學地 
　　有至可憐之一事則沿江一帶天痘盛行至安慶則學校相驚以痘至湖口則逆旅主人爲言患者十死六七至九江某女學校爲言半月之間死孩二百哀哉有勸種牛痘而莫肯種者亦有無人能種牛痘者人孰不愛其子女乃捐此無謂之生則無知識之故也無教育之故也 
　　閱報諸君苟不責記者辭費乎則尚當報告一至可驚異之現象以兾吾民之省悟紙盡言長當於下期詳之 
[懷仁堂招晏約法議員]  
　　昨日（二日）上午十一時三十分鐘大總統在府中招待各約法會議議員所有約法會議正副議長及全體議員秘書長屆時齊集懷仁堂東西廂恭候總統蒞懷仁當嗣由國務總理孫寳琦導引議長副議長議員入懷仁堂北向排立總統向中立正副議長議員均向總統行三鞠躬禮總統答禮後即致慰詞由正議長致答詞總統退入休息室國務總理導引議長副議長議員出懷仁堂各就席次候總統就席後議長以次亦相繼就座用膳是日列席者有孫總理周總長朱總長蔡總長章總長兹將總統之慰詞及孫議長之答詞錄下 
　　總統慰詞　略謂今日得與諸君子一堂會聚快慰無似今有一言欲爲諸君子告者世界國家有强國弱國之分如英美德法日俄等國即今世所謂强國者是也如波斯土耳其埃及安南等國即今世所謂弱國者是也爲强國之國民得受本國法律之保護不但於國内爲然即居留外國之僑民亦得受本國法律之保護弱國則不然不但在外國不能受本國之保護卽在本國亦爲人之奴隷牛馬觀於弱國人民所受之苦痛可爲懔懔危懼中國縱不能一旦爲强國然不可不以弱國之前車爲鑒鄙人老矣本無向世之思想惟以國家興亡匹夫有責即不爲四萬萬人民計亦當爲自身計也倘不幸中國而有亡國滅種之禍鄙人亦受禍之一分子情有不忍義所難辭乃毅然出山勉任艱鉅兩年以來國勢無雄猛之進步政治無刷新之現象其原因雖甚複雜其主要之原因則在臨時約法此亦全國之所公認也蓋一國之强弱恆視其根本法之良否以爲轉移約法在未制定憲法以前與憲法本有同一之效力故約法即民國之根本法約法錯謬之點固不勝言而責任不明權限不清實爲國家受病之最大原因立法部與行政部同爲國家組織之機關乃因約法不良之故立法行政兩部不互推諉即侵越權限究之責任無屬政務廢弛其貽誤國家爲何如耶今諸君皆一國之中最有學識有經騐之人又受國民之委託被選而爲約法會議議員將來必能於約法誤謬之點而一一加以改正以拯我四萬萬人民於水火之中而躋國家於强盛安穏之域此則鄙人之所私衷企疇者也鄙人雖老仍當勉力進行以期無負四萬萬國民付託之重 
　　議長答詞　略謂今日承蒙大總統招待全體議員非常感謝議員等雖不敢謂有學識有經騐然適聞大總統之訓詞則良深欽佩蓋以約法不良在臨時政府期間早爲一般通人之所指摘推其獘之所極豈第政府感受痛苦即全國人民亦早已厭棄之現在大總統提出修改大綱已經全體同意認爲有修改之必要所謂利國福民之要務均將以此舉逹其目的議員等雖不敏對於應盡職務尚知黽勉從事總期約法早日修改妥善使國家日躋於安全穏固之地位以期無負大總統之屬望及全國四萬萬人之委託 
[政治會議之現在與將來]  
　　審查會紀略　停辦各地方司法機關案政治會議定於一日開審查會已誌前報昨日午後二時在團城開會議員到者十四人各委員爭辯歷四五小時之久迄晚七鐘尚無結果大致對於各省高等廳仍舊設置大多數通過而改刑律與法院編制法新舊兩派各不相下如劉邦驥劉若曾爲舊派健將如方樞朱文劭爲新派鉅子雙方舌戰均各有其理由云 
　　解散期不遠　自約法會議開會後政治會議已呈奄奄欲盡之情勢其所以至今尚未解散者其中有特别之情由兹經探悉約法會議開會後政治會議已無存在之必要其所以尚存者因政府擬以政治會議議員一部再加以總統府顧問官及諮議官一部組織顧問院並决定顧問官制交約法會議附議公布後再爲實施約法會議其主要任務原爲修正約法約法正案未决以前斷不能先提出附議之案件已無待言故附議顧問院官制必在約法修正案議决之後政治會議議員解散必在顧問院官制公布實施之後有此相互之關係故政治會議所以尚存留以至今日也據約法會議議員某君之言約法修正異常迅速約本月二十號前後即可竣事又據政治會議李議長之聲明政治會議俟司法案議决再將提交之地方官制案議决後即行閉會兩相期待顧問院官制可於本月未議决公布政治會議續議之兩案亦可於本月内竣事則政治會議之運命諒不逾此月即將告終矣 
[第二次借欵開議之籌備]  
　　電詢開會情形　五國團借欵一事與政府接洽者固爲駐京各代表然實在主持其事者則其權仍操之於歐洲資本團本部三月二十六日在巴黎會議各代表全數蒞席其會議之情形嚴秘而敏速頗耐吾人研究故總統日昨特致電駐法公使胡惟德使其加細探詢該銀行團等會議之内容究竟若何務即詳細電陳以便開議時妥籌對待方法不致臨時毫無把握 
　　討論進行手續　袁總統於熊兼財政總長去職後自負財政責任關於財政事項除例行各件不計外其稍關重要者無不由周總長呈請總統裁奪故於府中特組織財政會議討論財政上各大問題兹聞日前總統對於財政會議開會時特提出第二次向五國團借欸一事已知在京五國團接到歐洲來電不久即將開始交涉因對於進行手續及條件中重要之點諮詢大衆意見討論良久並聞當局某君對於此事頗有所建議云 
　　雙方開議傳說　政府對於借欵問題向守秘密誠恐方針洩漏於進行上多所防礙故究竟開議與否外間莫能得其眞相日昨據外交界消息謂政府刻已與五國團代表磋議借欸事宜證之銀行團一方面消息亦謂前接到巴黎電報之後即擬日内函知我外交部轉逹財政部定期開議則開議之期或不遠矣 
　　墊欵先决問題　當第一次善後借欵雙方磋議條件未妥時政府曾有以財政困難請先酌撥墊欵以濟眉急之舉目前財政狀况比之去歲並未稍形活動雖各省日來解到協欵百餘萬不過僅敷上月政费之用本月經費刻尚無着刻聞政府現已决定如第二次借欵銀行團通知開議即援上次先例要求每月墊欵若干以資接濟如此層與銀行團先行解决然後再列舉條件中重要之點與該代表等詳愼磋商妥爲規定云 
　　兼營小批借欵　政府一面預備對待五國團辦法一面並議小批借欵補救目前日來由各方面調查聞已開談判者約有兩項　一向某法商借四百萬磅以雜稅四百萬元爲抵押品　一向某英商借一千萬磅其擔保品爲全國烟草沙糖梲現正在進行中惟若大借款墊欵問題經該團承認則此項小批借欵或即中止亦未可知 
[官界之榮枯消長觀]  
　　徐氏尚不任事　徐世昌未到京以前本有畀以國務總理之說到京後代理國務總理孫慕韓往訪暢談關於政治各事宜嗣孫將代理待賢之意詳細表示並謂總統及國務員皆甚盼彼出任總理紓内憂禦外患皆將企望之云云徐則深自謙孫略云余本前清一腐吏耳舊學既無根底之可言新政尤多隔閡之處决不願擔任政務蓋恐貽誤轉覺不便謬蒙諸公推重之深實爲慚愧鄙人苦衷當亦在諸公意中也等語再略談他事孫即興辭　又德文報駐京記者致天津電稱日昨該記者訪清室某親王　稱此次徐氏來京關於内政改革事宜或當襄助一切至重要位置恐未必遽行擔任云云論者謂某親王與徐共事甚久徐氏心懷知之較悉又日總統招讌徐氏某親王作陪徐氏不出消息彼或亦有所聞歟 
　　晉民政長逐鹿　各省民政長紛紛迴避本籍山西民政長陳鈺前此屢請辭職總統迭次慰留今欲藉此再爲請辭閻都督以陜豫狼匪尚未剿盡陳君留省正宜相助爲理斷無辭職之必要惟陳去志已决將薦中路觀察使朱善元自代蓋朱君久任晉中前次來京覲見已蒙總統嘉許又閻都督兼民政長時朱襄助一切均爲得力代理民政長與閻都督亦稱合手近又有人主張前参議院議員王家襄接任者此外又有主張徐佛蘇程克二君之說聞政府以陳宦晋久不欲遽易生手更動之說或不能見諸事實云 
　　汪案尚在調查　中央政府以文官懲戒委員開章明義之首幕即爲熊前總理呈劾江西民政長汪瑞闓之問題此案交到委員會後現在尚無一定辦法有欲深文周納者有欲據理平反者外間傳聞謂須罰俸三月回任者又有謂議决褫職者均非確耗蓋此案尚在調查中如何判斷不可預知但聞委員會非常愼重諒必能平公處理也 
[中蒙劃界問題之近狀]  
　　中蒙劃界全權專使畢桂芳自派斯職以來迄今半載始經起行其遲遲之内容聞其確因四件（一）因未得活佛覆電（一）磋議此次專使談判之範圍（一）研究内外蒙之詳細交界（一）經費需用十萬一時未能籌撥刻以上各件均已籌備妥協並業得有庫倫活佛之來電表示滿意於畢使惟覆電中請將會議地點由恰克圖移至庫倫並聞由蒙藏局已呈明大總統核奪施行矣至此次之會議其宗旨首爲劃界當不似大吉嶺之耽延時日至遲不遇四月大約本年七八月間畢使即可竣事回京云 
[定遠又有匪警]  
　　大陸報載懷遠訪函云距懷遠南一百二十里介滁壽二州間之定遠縣近爲土匪佔據今仍在匪之掌握縣知事乘亂逃至蚌埠現疑此變或與南方黨人有關壽州已遣兵往剿懹遠亦遣兵五百助之旋由倪督調回守城壽州軍隊徑赴定遠力圖恢復該城想不難早日敉平也懷遠四周現均安謐商業已有起色城中今防範頗嚴夜行必燃燈籠鄉人日暮入城者須受檢查倪督復電令此間當道加意保護外人商會會長頃謁余儕謂目下地面安靜苟有事變當護送余儕至火車站而爲余儕保護産業云　按此事已據訪員報告略紀昨報 
[寗湘路借欵實行簽押矣]  
　　寗湘鐵路借英欵建築之說已迭誌本報兹聞合同已於三月三十一日晚雙方簽押其幹線則自南京起經安徽省甯國府徽州府乃入江西省經過南昌再逹萍鄉更將萍鄉株州間既設之路線編入新籌鐵路之一部一俟新線竣工後即可聯絡粤漢線此外所設支路有三一爲至蕪湖者二爲至杭州者三爲自南昌至武昌者全路里程共計約一千英里兹據所聞借欵内容開列如左（一）借欵總額爲英金八百萬磅定於月之二十一日在英京倫敦第一次交欵三百萬磅 
　　（一）抵押品係該鐵路及其一切收入 
　　（一）條件仿照浦信鐵路借欵之例總工程師及會計監督均以英人充之 
　　（一）其限四十五年 
[雜評一（無名）]  
　　反對刑訊　近數月來有一一定之格式者即爲一事之復舊由各省提議由總統交議由政治會議决無論行政無論立法無論司法從無一人反對亦從無一人抗議者今章宗祥何竟骨鯁乃爾政治會議所議之刑訊復舊法竟乃反對且復謂司法之事政治會議不當議及耶嗚呼是可謂數月來之創聞也矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[民國條例之新陳觀]  
　　非常上告條例　司法部以吾國訴訟律尚未頒布關於民事違法判决殊難確定事實土甚爲困難特擬具非常上告條例四條呈請總統鑒核施行 
　　條例改爲法案　前因國會解散所有一切法案均改爲單行條例依次發表如商人通例治安警察警棍使用法製鹽驗契稅鑛業等條例已有十餘起除已公布者外尚有條例百數十種本擬分交各部署審查後即行公布兹者約法會議業已開幕自應提交該會通過作爲法案發表云 
[梁太公慶壽之啓文]  
　　陽曆四月十一日爲梁任公之太翁七旬正壽擬在湖廣會館稱觴祝嘏由蔡鍔湯叡兩君通啓微文其文云梁先生歸國之三年歲甲寅三月十有六日爲蓮澗太公攬揆之辰鍔等謀觴於先生邸舍遥爲太公壽抑太公績學篤行不可不著聞於世用詮其略以告海内新會梁氏世居風之茶坑習爲農至太公祖若父治詩書守程朱實踐之訓太公世其學以詔子弟蓋先生兄弟幼歲未嘗就外傅一切學行皆秉太公之教也太公以爲中國治本在於宗族既不樂仕進乃盡瘁於鄉事茶坑以一小島綰厓門口沿島居者千數家梁氏居其半而太公受鄉人推主鄉事者垂二十年粤故多盜邑濱海港汊歧複盜以爲藪攻剽無寗歲然太公之鄉未嘗或以案驗勞有司蓋太公率子弟既正且嚴莫敢比匪而厲行團保又足以自衞也海禁既開國人嗜雅片粤爲甚間以飲博吏弗能禁又從而征之民日以偷談粤俗者首患盜次雅片次博稱三害焉而雅片與博之風絶於茶坑者垂十年蓋太公禁之極嚴雖以宵分大風雨必躬察緝故咸敬憚勿敢犯久而化之也自秦漢以來粤號陸梁至今勇於私鬥往往乾餱小愆千室爲墟當其椎牛列械跳突譟呼守吏莫敢誰何茶坑亦嘗與其隣構怨亘十餘歲太公既董鄉治戒子弟勿得爭意氣而躬與鄰之父老和時梁先生方以弱齡登第聲華藉甚而太公深自歛抑故其鄰感焉言歸於好兹以往附近諸鄉有爭訟者恒丐太公一言而解若虞芮之質成而太公亦以排難解紛自任奔走弗勌也太公性孝友父疾三年衣不解帶子弟請代弗許曰是固余職亦完吾伯仲之責也蓋太公有兩兄不祿故云戊戌政變梁先生走日本粤吏承風旨里閭弗寗太公怡然曰安有孝治之世辟及其親者乎顧非弱小所堪乃遣仲子負笈美洲徙其家時往來澳門日本之間雖在擂越門以内雍雍然困而彌篤鍔等居東久恒親見之其後梁先生曰與彼邦人士游所學益進亦太公教也自太公出居於外鄉風少替矣而自治之媺猶爲邑中最癸卯甲辰間禁網少懈重以鄉人敦迫爰復厥居今年七十矣聰明康彊視昔有加鄉人無遠邇咸歡喜相告謀爲上壽時則仲子啓勳學成歸國與梁先生同宦京師將於是日南嚮稱慶禮也鍔等不文粗述其略幸海内巨人長德錫以嘉篇播之歌詠此則梁先生所百拜而受者爾蔡鍔湯叡謹啓 
[粤省之紙幣益危]  
　　駐廣特别通信員 
　　粤省紙幣低折情狀報不絶書前者商人運動開賭則先將紙幣抑低至五成餘軍隊鼓噪乃有都督府官商會議維持之事業此機會而商人弛賭之條陳乃出現然政界不負責任又不敢拒絶惟言請命中央其會議之後電請之時商界復將紙幣抬至六成及中央拒絶開賭國務院眞電到粤消息一出商人又將紙幣抑至五成八以明不開賭紙幣無以維持而當道既接眞電之後又不即時傳布報中雖略有登載商人猶以爲不確及民政長令廣州商務總會遵照部電賭禁萬難復弛正式公文至二十七日而始發出是日上午公文到商會而下午紙幣復由五成七而低至五成五蓋葉舜琴謝銘三等爲商會總協理既被申斥查辦彼即從中播弄理必然也况連日省城戒嚴擾動異常省庫如洗之說既已喧傳於報中殷實之户又紛紛換買港紙以爲避地之計而議論紛紛并有謂軍政准就地籌欵即維持紙幣會所變買公産之現金亦已先行借用故此等議論傳出而紙幣之銳落决無善法可以維持大抵官商意見不和而謡言之來當道又不能持以鎭靜擾擾攘攘粤中雖以殷富聞亦弄成如此局面無論銀行猝難成立即使嶺南銀行成立然 
官商不能交相信用徒將以新幣易舊幣尚有意外之恐慌也昨日李省長與龍都督李鹽理官各司長籌議以連日紙價已跌至五五以至謡言孔多人心惶恐亟應設法維持以安大局特公同議定出示禁止責成各商家勿得任意低折一面赶以公産籌借内債俾得銀行早日開辦藉可吸收紙幣於無形云云亦仍是空言而已李省長昨又電香港邀請劉鑄伯到省籌商維持紙幣辦法頃得劉覆信稱維持之道非亟行籌設銀行無以爲兌換機關非舉辦内債無以吸收紙幣若徒託空言不求實際亦緣木求魚之類不才雖來於事何濟云云覩此則現象甚危也 
　　李省長致王小宋函　粤省紙幣低折經濟恐慌屢議維持迄無良效曩者台從蒞粤整飭政策以建設銀行籌增新稅爲入手辦法發行公債換印新鈔爲積極進行標本兼治孹畫周詳殊深佩服兹接奉財政部電敬悉粤省准設銀行并派閣下爲行長督理其事循誦之下極表歡迎查銀行爲各種事業之母近世東西各國工商實業企圖發展莫不利用銀行提挈其間粤省商務繁榮甲於他省而無一偉大之國立銀行以爲中樞何以活敏金融之流通而適應經濟巿場之情勢夙仰閣下才眞優長學識閎富百粤人士佩仰同深他日粤省工商事業扶植進行國民經濟發舒能力行將於此銀行是賴維持紙幣特其見端耳兹將北京財政部來電各件照繕一份函送台端希即察收查核備案再此項文件本擬逕電滬上因襜帷在滬未能久駐恐致遣誤是以逕呈記室合併陳明專泐敬頌時祺 
　　民政長令商務總會文　現奉農商部電内開據士商黄克忠等電呈商會總協理葉舜琴謝銘三等嗾使私黨請弛賭禁乞嚴令申斥查辦等情賭患革除非易豈能率請弛禁希查照國務院眞電轉飭該商會尊照等因奉此查前奉國務院眞電當經飭屬嚴行查究在案奉電前因合抄錄眞電令發該商會仰即遵照此令 
[粤省緊急戒嚴近訊]  
　　粤省謡言近日極盛或言陳炯明已濳返澳門或言朱執信已回河南某外人僑寓中或言黄興已到廣西先從兩粤下手種種傳說而省外兵匪之變復相繼而起始而潮州黄岡繼而高州雷州惠州又繼而香山順德最近則江門亦傳言不靖是以省垣之中加意搜檢惟重要機關未聞破獲而嫌疑人被捕者每日必有數人或竟有數十人者甚至在途中亦竟逐人有誤捕路人者偵探之密搜查之嚴可以推知故此十日來於商場上實受非常之影響也兹再將種種情形錄左 
　　省防之情形　本省各大吏現以戒嚴時代須常聚集商辦要政而在街外來往不便兹特由都督頭座洋樓起建築暗樓天橋一道斜逹軍械局之後座（即舊大廳衙門）此橋長約五十丈刻已鳩工矣此後由鎭守使署民政公署第二旅司令部（即舊統制行台）軍械局都督府以至觀音山頂之洋樓均有天橋互相聯絡當道又以日來各鄉土匪四出搶掠除派兵往勦外昨日并將潮州調回之濟軍派一營往駐芳村派一營往駐西村一營往駐黄埔夜間則分布哨探蓋此等地方均省城鄰近之要隘也至省城尤以東便倍爲扼要地近接廣九車站遠連龍眼洞一帶地居衝要亟當嚴爲防備計廣九車頭各營盤除向來駐有警察游撃隊之外另派有第三十一營吳管帶之濟軍駐紥係歸趙統領節制該統領部設在東堤舊八旗會館以便就近鎭　又燕塘之陸軍營盤去年已派有濟軍炮標駐紥現又添派一隊往白雲山駐紥以資策應 
　　查拿之情形　高第街中約月中桂脂粉店該舖甚深前座已租業皮鞋者後座分租數姓住眷去年因私娼聚賭開燈吸烟各情已迭被警察干涉近日該店出入人多因此爲偵探所注意月之二十七號晚八點鐘時候有都督府偵探二人微服懷鎗帶同小僮三人候在該店門外另於街内附近伏有鎗隊一息間敲門而入當即關閉派人把守頭門旋有人指揮通舖搜查搜至十點鐘時候果然搜出機關槍撞針炸藥等物用一大竹　裝載捉獲二人當即派隊押解由西約入歸德門解回都督府　都督府副官狄李新前月二十八號奉都督令將其看管至今尚未釋放　五等巡艦鐵城艦長何楨日前擅離職守往來西鄉行跡極爲詭秘是日濟軍往順德某鄉圍捕破獲黨人機關并將何楨當場拿獲解省發軍法課訊供從亂不諱遂於翌日鎗决　二十九號水上警察廳派隊往佛山拘獲黨人陳添一名搜出徽章二張其一則作長方形横刋廣東全省四字豎刋復明軍三字左旁有鎭協標三字右旁有營隊排三字其一則作八角形中間畫分數層内一層上端有家后二字下端有千變萬化四字外一層則廻環刋字數十文義多不可解四隅各刋一字則皆爲字書所無者此兩徽章皆以厚土布爲之有知其底藴者謂爲三點會之餘孽也　有前充石錦泉部下之民軍軍官蘇某在小北狀元橋開設柴舗兩間三十日有軍隊到舖圍捕當將蘇某叔姪及夥伴共四人一併拿去是日又有前康字營部下譚敬劉廉容泗胡新劉廣張權等均爲周康以前之軍官近日軍隊以其犯法先後捕獲昨有軍隊在順屬大羅村捕獲張滿一名聞亦是曾爲周之副標統經已綑解來省三十一號上午廻瀾橋外怡和大街第三號門牌彩和油漆店忽有第六區警兵入店將該店夥伴徒弟六名拿去後再有長警二人入店搜查所有房屋及黑暗之處均燃燈照射惟查無違禁什物三十一日下午老城惠愛八約有一身穿藍布長衫客貿貿然來忽有軍隊數人追而捕之該客發足狂奔路上行人亦倉皇走避當雜亂之際前行軍隊將一人誤拿亦係身穿藍布長衫者該人被捕面如土色後頭軍隊瞥見知爲誤拿喝令釋手隨將追捕之人捉獲解交督署訊辦又同日下午五時有軍隊擁押一五十餘歲之大褸客以草繩反縛兩手狀似重要人犯匆匆由大北直街經過解交督署訊辦 
　　樂從之情形　順德縣知事日前呈報省長謂樂從附近之上淇鄉有黨人設立機關運動起事經密令水陸警廳嚴密防範并函商龍督派濟軍馳往圍捕當由李統領率所部前往當場拿獲團保局長某發南署審訊供稱陸領近日携有巨資回鄉以開設繅絲廠爲名而以購儲軍火招納亡命實云云又查該絲廠内可容五六百人日前陸續購運米石價逾萬金日昨復由濟軍馳往搜查經搜獲無烟鎗百餘桿惟各黨人則因事洩逃去矣又佛山函云佛山附近樂從上淇道𣽸等處有匪徒嘯聚希圖起事連日被濟軍率大隊前往剿辦將匪首吳維之槍斃並燒去陸領兄弟住屋兩間道滘匪徒合力抗拒因殃及居民燒去民宇三四十間一時暴徒亦乘機搶掠强姦婦女鷄犬爲之不寗廿八九號復有大隊軍隊前往沙崗張姓及良滘平步各處搜緝鄉民紛紛走避携男挈女來佛暫駐者以千百計云又一函云軍隊到後匪徒已知風逃避軍隊先將該村洗刧一空粒米寸布無有留存并將村中婦女任意輪姦竟有十三歲少女被十餘人相繼强姦至血流遍地者殊可惨也該墟醫生吳致澄别字維之近因交通黨人擬定借燒東莞烟花乘機起事先期設飲於品香酒樓折柬招駐該墟營長盧華龍赴讌欲於席間將盧謀害詎爲盧所覺察借小解遁去獲免迨二十五號大隊馳抵該墟即將吳拿獲訊明即日槍斃并由李統領嘉品將吳罪狀宣布 
　　肇慶之情形　陽江土寇蔓延經李司令率隊親往圍剿督辦梁邁以肇慶爲西江咽喉李司令既去之後不敢遠離昨將在肇布置情形秘密電呈都督並以肇軍隊除調陽江不敷策應請遴派得力濟軍一營星夜來肇鎭懾高明向有肇軍駐紥自該軍調往高陽匪風大熾三月十八夜即有大帮股匪攻刧横澳村二十餘家二十一夜攻刧羅俊村數家二十七夜攻刧塘肚數十家二十八夜攻刧縣城之坪山水村數十家并將全村耕牛掠去至於白日截搶者無日無之此十日之間刦案疊出民不聊生矣鶴山縣城邇因土寇竊發勢將撲城該縣原駐軍隊不滿千人而匪徒嘯聚每帮動逾數百該知事以兵力單薄難資捍衞昨已將一切情形電陳當道并請迅撥軍隊協剿道據報昨已星夜派出濟軍數百名由馬頭落船前往矣 
　　香山之情形　警察游撃隊袁統帶昨由香山小欖率隊前往東海剿匪是晚袁與趙統領督隊前往下栅園攻匪巢大獲勝仗斬匪十餘名生獲匪黨三十餘名并起出被擄人五口趙統領之軍隊亦獲匪數名匪黨已分竄泮沙地方袁统帶因將師船調往下梱之後於翌日將兵船十三艘全行調返沙口矣連日香山謡言甚盛各處戒嚴而軍警亦疲於奔命聞前日有大隊護沙通在大雁沙與大帮匪鏖戰兵勇雖有損傷卒擒獲匪徒杜禧等二名解案訊辦又同日由袁統帶派撥大帮游撃隊前往金鐘脚地方圍捕與匪互戰逾時當場捉獲匪徒何昌等十一名陣斃賊匪一名兵士亦有損傷　　陽江之情形　駐紥陽江第十五營警衞軍叛變之故查該營原係前鎗斃之劉鉞部下改編湖南人居多此次因該營長何玉招降著匪十餘名安置營中致爲該匪煽誘叛變適該營新領有機關鎗兩枝子碼數高顆均被叛兵一併攫去月之二十二號先出有劉黄二字爲口號二十三號出斬蛇口號彼此响應鳴鼓竪旂直奔北慣墟該墟警察亦同時挾械附入黨中鄰近村鄉均被勒供糧餉如無應付者盡遭焚殺縣城大爲震動營長何玉因出攔阻致被鎗傷右腿現已舁赴醫院就醫原駐該縣之第十三十四兩營亦係劉鉞所部改編未敢調赴前敵肇陽羅綏靖處督辦梁邁旋調第七營營長吳鏡如於二十五號在儒洞地方與叛兵開仗聞陣亡副營長一員連長兩員兵隊傷亡數十人該叛兵則被撃斃百餘業經龍督電至高州調濟軍统領王純良率同所部並帶開花砲六尊機關鎗隊兩連已於二十七號抵摬連日進剿迭獲大勝撃斃叛兵甚多餘均逃匿大局漸安昨經王統領辦理情形電呈都督矣聞王純良率濟軍三營前往星夜上岸時與該處原駐之陸軍一營因夜間莫辨誰何彼此誤會致生衝突事後查檢陸軍死傷者三十餘人濟軍死傷數人現在陽江亂平都督愛憫兵士特將死者從重撫卹以慰英魂查誤會地點即在陽江城外十里許云陽江田畔等處紳商莊則榮等昨電請當道速派軍隊前往剿辦省長准電當即電復陽江張知事云宥電悉據稱焚擄刦殺死亡載道村落爲墟等情殊堪惨痛高位忝竊治安無術苦我人民良用愧恧所請調軍速剿應即面催都督飛派勁旅早日蕩平以安閭閻以免迫脅民政長沁印（未完） 
[張勳又報骆馬湖捷音]  
　　張巡閱使昨電中央略稱據白中將寳山電稱沁日回海城途次迭接十八營錢管帶廣漢自窰灣來電具報二十號帶同三十二營焦哨官憯侯率隊追匪至駱馬湖之草場匪衆約二百餘名隨即圍攻該匪等開蒼拒捕由日午致日夕彼此對撃當斃匪二十二名查騐身屍無訛擒獲匪首黄經森即黄老虎習大得等二名匪徒敗走竄往東南我軍至窰灣少息查點護兵陣亡一名哨官什長正兵等受傷者數人訊據該匪首黄經森等供稱此股伏匪均係去冬宿遷遣散招安餘隊爲首係彭三得吕廷文湯福堂等經此次撃散後又復竄往鳳册圩旋於二十五號率隊往勦兵士踴躍爭先當場撃斃該匪等共十五名擒獲劉學材張熾材等二名訊與前供相同白統領恐該匪等團聚潛伏怗惡不悛此次敵抗官軍雖經斃獲多名仍恐四處勾結逃匪派馬隊一營四連由沭陽就近馳往助剿並電飭商錢兩營帶由宿遷前進集合白統領自率各隊往路馬湖一帶實力巡緝務清餘孽以靖地方又二十六日各營在高澤撃匪山東沂防營張統領因招安隊吳二和尚等夜間暗通放走彭三得匪衆二十七號張統領會同錢管帶廣漢於馬圩外圍困將吳二和尚高大山閆大牛等百餘名一律槍斃復在外拿獲卞小成丁三虎二名亦即槍斃云 
[國有聲中之浙路新紀事]  
　　還股之磋商　昨探得交通部已允浙路股欵三年還清實由蔣黄兩代表請張謇熊希齡二君向朱總長竭力磋商故朱總長已允許而英銀公司當時並未接洽不知嗣後有變動否又聞理事聯合會擬於陽曆五月十號開第九屆股東年會但尚在商議之中未能確定云 
　　查勘之定期　滬杭鐵路洋總工程司前由滬甯洋總理濮愛德君兼任自交通部聘濮爲顧問後改委克里亞君接辦曾於本月一號視事因查悉滬杭線將來改歸國有後與滬寗線有聯絡直接關係擬即查勘一週特定六號來杭昨有函來知照矣 
地方通信 
[蘇州]  
　　退學各生批准轉學　江蘇省立第二中學校校長袁希洛呈省長文云竊本校於民國二年十月三十一號因學生反對穿著制服致起風潮曾經呈請省長將四年級生費善琛黄選青股履遵朱國珩錢慶森莊文薈三年級生朱文驥凌雲俞厚階曹德樾毛鴻遵朱章煥二年級生邱鈞衡徐曾勛姚兆鷗陶令錫沈長昀等共計十七人飭令退學並令知各學校不准收納在案兹已逾數月各生家屬具函前來陳述該生等自退學後無校可入大有悵悵何之之慨閉門思過深自怨艾希洛察悉之下爲之憮然蓋前次因整飭學風起見爲此嚴厲之舉實出於不得已之苦衷孟氏所謂不屑之教誨是亦教悔之而已該生等雖離校已久而希洛期望之心則仍殷殷未嘗一日或忘總不忍使青年有用至可寳貴之光陰坐消耗於遊玩之中且該生等數年來經父兄師長之栽培逹此中等程度殊非易易苟可曲予成全希洛亦安忍不爲設法乎查教育部頒學校管理規程令第八條載學生有因犯校規退學者非實已悛改有正確之保證不得再入他校等語現在本校前飭令退學各生中除費善琛殷履遵朱國珩錢慶森莊文薈朱文驥曹德樾毛鴻遵邱鈞衡沈長的等十人既經具函悔過復有家屬之保證似可援此以開自新之路而勵向善之誠已由本校分别年級給予轉學證書准其轉入他校肄業俾資造就外其餘黄選青凌雲俞厚階朱章煥姚兆鵬陶令錫徐曾勛等七生倘悔過前來亦照前項手續辦理爲此呈請省長令知各省立學校倘該生等執有本校轉學證書者准其收納實爲公便云云韓省長指令謂既據陳明該學生費善琛等十七人自奉飭退學後迭由各該生家屬函述閉門悔罪情狀本民政長慨念該生等青年失學良屬可惜既已深知愧悔應准曲予矜全除費善琛等十人已由該校長取具各該生家屬保證給予轉學證書俾可轉入他校肄業應准照辦候即令行各縣知事轉飭所屬中等學校知照其餘黄選青等七人如果確能悔過並由各該生家屬具保到校應准按照前項手續辦理此令 
 
 
 

Page 7

 
 
　　飭領律師證書　蘇垣高等檢察廳日昨牌示云奉司法部指令據該廳呈孔昭晋葉霜徐炳元孫絳雲張揆肅湯祚寳張懷禮張孝武朱文駿曾渤等請領律師證書並附呈文憑等件前來經本部詳加查核均與免考律師資格相符兹發還文憑三十三張委任狀七件並發去第三四四九號至第三四五八號律師證書共十張仰該廳分别飭領其證書費仍俟彙齊解部等因又查接管卷内有從前呈請律師奉部發給證書者李宗理姚培康陳延禮梅蔭階錢乾施進修陳同壽魏曉樓周集安張清樾陳洵沈復共十二人合併牌示仰該各律師即來廳令取證書幸勿宕延 
　　水陸會剿土匪　宜興縣屬張渚鎭一帶圭匪徐振芳等數百人擄刧民財勢頗猖獗經縣知呈廖君電奉第二師朱師長派第六團第一營張有深營長率隊往勦嗣經張營長電報已將該帮匪徒撃散現聞已竄入太湖一帶請派水師堵截會同勦捕務絶根株昨經水警二廳趙廳長飭派第三專署吕分署長國華率同本部警隊堵截太湖各要隘會合勦捕矣 
[揚州]  
　　紀雷雹　揚州前數日天氣頗爲温燠昨日忽起大風江中船隻幾不通行今日（初三）復降雷雹披裘不温大有隆冬氣象　　　借烟敲詐案之大牽涉　藉烟敲詐南河下尹姓之嚴漢臣曾經尹姓在其身畔搜出烟土三塊將嚴及嚴黨周仲良李澤延一併報經巡警一區拘獲送交巡警事務所審訊嚴供出與江北護軍使訪拿之劉楚材相稔并自稱已做案五百餘起昨由事務所送縣復經謝知事審得嚴等曾與檢察廳中之胡少衡戴灜洲笪某禁烟局之陳勉之胡鑫官（即品三）金味臣警察事務所之吳小園丁曉雲林小圃季惟周等查搜煙土詐遇數十餘家現復夥同孫玉階假造檢察廳公事詐取地官第林姓洋一百五十六元金簪金戒指金蓮蓬針金兜索等件不料爲尹姓識破被獲云云謝知事得供非常震怒現擬會同檢察廳及巡警事務所張警長將其所供各員澈查以别涇渭而保巡警司法各官廳名譽矣 
[浙江]  
　　杭垣又獲嫌疑犯　浙省警察廳昨日下午據某密告鳳山門外草棚内胡阿根家有形跡可疑者兩人在該處居住夏廳長據告後當飭督察長帶同警備警八名荷鎗前往在胡阿根住屋内果獲口操湖南音者兩人並有包袱一個（内物未詳）當即押解回城發押看管傳聞此兩人係與某黨有關係詳情探明續聞 
[安慶]  
　　滁州之匪警　滁州西鄉常山嶺前忽有土匪在彼處起事附近數鎭已被蹂躙聞係由廣興集而來始祗二十餘人至常山嶺即有二百餘人越一日便滿千餘人幸城内有武衞前軍於二十九日回來五哨故不甚驚惶刻已電至案慶當復飭王營長帶二營田和州到全徐州張　閱使亦派尹統領帶二營已於昨晨四鐘到城午刻出發聞廬州有兵一旅北爐橋有兵二營定遠城内有兵一營未知能否即日撲滅云 
[廣東]  
　　嚴禁破壞茶務　省城警察廳布告云中國出口大宗以絲茶爲最近則日形退步而茶務尤爲减色推厥原因茶質本極精良徒以製茶之法既少推求復欠清潔循此與洋茶競爭遂至着着失敗近更有等奸商收攬茶渣欖以蘇木水樹皮水苓粉等物再行用火焙乾貶價發售不獨有害公共衞生且於茶務前途更增荆棘本廳對於此項營業早經懸爲厲茶除現據第十一區先後在河南白鶴洲烏龍岡等處搜獲錦盛宏利泰生求利成利胡晚記等店共僑茶百餘擔解廳汲收並拘傳各該店司事解廳究罰外爲此重申禁令嗣後不准再有此項營業存在如敢抗違本廳爲愼重衞生保持茶務起見定必從重懲罰 
　　省長保存古物　昨有人民鄭之與條陳國稅廳籌備處以維持紙幣需欵甚鉅政府既允撥賣公産而雙門底城樓中之銅壺滴漏乃古代遺物今已爲廢而無用之品惟外人極愛悅之倘將此物拍賣則十餘萬金亦不難得等語奉批略以銅壺爲百粤古跡學理甚深遺在人間足供後世之研究迭奉内務部保存古物之訓令所請難行　又舊教育司署内多古蹟惟近日每有閒雜人等入内蹧蹋昨民政長指令教育博物館委員云據該委員呈請保存該館古蹟等情查舊教育司署之九矅池石藥洲台及唐宋以來名人石刻均當加意保全以存古跡豈得任騃童莽夫肆特蹂躪候令警察廳轉飭該區署如呈干涉實行保護可也 
要件 
[平政院編制]  
　　第一條　平政院直隸於大總統察理行政官吏之違法不正行爲但以法令屬特别機關管轄者不在此限　平政院審理糾彈事件不妨及司法官署之行使職權 
　　第二條　平政院審理權以平政院評事五人組織之庭行之前項之評事每庭須有由司法職出身者一人或二人 
　　第三條　平政院置院長一人指揮監督全院事務　院長有事故時由該院官等最高之平政院評事代理之官等同者以任官在前者代理之 
　　第四條　平政院置三庭每庭以平政院評事一人爲庭長指揮監督該庭事務　庭長有事故時以該庭官等最高之平政院評事代理之官等同者以任官在前者代理之 
　　第五條　平政院依行政訴訟條例及本令第九條之規定就行政訴訟事件及糾彈事件行使審理權 
　　第六條　平政院設肅政廳 
　　第七條　肅政廳置肅政史 
　　第八條　平政院肅政史於人民未陳訴之事件得依行政訴訟條例之規定對於平政院提起行政訴訟 
　　第九條　平政院肅政史依糾彈條例糾彈行政官吏之違反憲法行賄受賄濫用威權玩視民瘼事件 
　　第十條　平政院之裁决由肅政史監視執行 
　　第十一條　平政院肅政史之糾彈以由行政職出身及由司法職出身之肅政史二人以上協議行之意見不一時取决於都肅政史 
　　第十二條　肅政廳對於平政院獨立行其職務 
　　第十三條　平政院肅政廳置都肅政史一人指揮監督全廳事務　都肅政史有事故時以肅政廳官等最高之肅政史代理之官等同者以任官在前者代理之 
　　第十四條　平政院評事及肅政史須年滿三十歲具有左列資格之一　一任薦任以上行政職三年以上著有成績者　二任司法職二年以上著有成績者 
　　第十五條　平政院評事定額十五人平政院肅政史定額十六人 
　　第十六條　平政院院長肅政廳都肅政史由大總統任命之 
　　第十七條　平政院廳長由平政院院長開列平政院評事呈請大總统任命之 
　　第十八條　平政院評事及肅政史由平政院院長各部總長大理院院長及高等諮詢機關密薦具有第十四條資格之一者呈由大總統　擇任命之　密薦規則另定之 
　　第十九條　平政院評事及肅政史在職中不得爲左列事項一政治結社及政談集會之社員或會員　二國會及地方議會議員　三律師　四商業之執事人 
　　第二十條　平政院肅政史不得干涉審理或兼審理事務 
　　第二十一條　平政院評事及肅政史非受刑法之宣告及懲戒之處分不得强令退職轉職及减俸但有第二十三條第二十四條情事者不在此限 
　　第二十二條　平政院評事及肅政史之懲戒處分以平政院懲戒委員會行之　平政院懲戒委員會置會長一人委員八人遇有懲戒事件時由大總統選任平政院長或大理院長爲會長委員由大總统於平政院評事肅政廳肅政史大理院推事總檢察廳檢察官中選任之　被任爲懲戒委員會會長或委員者與懲戒事件有關係時應聲明廻避 
　　第二十三條　平政院評事及肅政史若因精神衰弱及其他不治之障碍致不能執務時由平政院長呈請大總統命其退職 
　　第二十四條　平政院評事及肅政史雖因受懲戒調查或刑事訴追被命解任尚未判决者仍給以俸给之半額 
　　第二十五條　平政院置書記官掌理訴訟記錄統計會計文牘及其他庶務　平政院肅政廳爲處理前項事務認爲必要時得置書記官 
　　第二十六條　書記官須具有左列資格之一　一有薦任文職之資格者二有委任文職之資格者 
　　第二十七條　薦任書記官由平政院院長呈請大總統任命之委任書記官由平政院院長或都肅政史任命之 
　　第二十八條　平政院及肅政廳處務規則另定之 
　　第二十九條　本公　　　日施行 
[雜評二（默）]  
　　京師之兩壽翁　近日京師有兩大祝壽一段總長一梁太公也段總長執軍政者也今日白匪猖獗如此小民之壽命不知被白匪摧折多少矣梁太公粤人也粤省今日之土匪騷擾遍各地紙幣低折又若此粤入之生命旦夕莫保矣故此時而爲兩公壽兩公必不歡然則爲兩公壽者將奈何曰軍界則奮力殺賊立平白匪粤人則消除嫌隙力解倒懸至此而始爲兩公晉一觴焉庶幾掀髯含笑也哉 
　　東海不願投入亞東政海　徐氏不願出山之故謂我本一前清腐敗之舊官僚又無新法知識斯言而爲徐氏謙詞也可否則今日之政界無一非前清之舊官僚今日之行政又無取乎新知識以此爲辭我知其非特不能辭且益政局中人之推戴也徐東海所以不願投入亞東之政海意殆有不可明言之故而故爲此謙詞以謝却歟 
　　粤官商之不和　古人之言戰術者曰地利不如人和言政治者曰上下和而國以安今日之中國雖曰共和而實則不知甚矣黨人與政府不和政府中之某派某派又不和處此風雨飄摇之際而有蚌蛤蠻觸之爭國何能治即以粤省言之匪亂兵變與夫黨人之暗謀破壞幾於全省騷然而官商獨爲賭禁問題而不和官商不和而紙幣又復低折人心愈益惶恐匪徒變兵黨人愈益得志然則粤官商之不和直粤官商之自賊而已與人何尤哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[關於修改稅則之部電]  
　　上海總商會總恊理周貝二君前因政府定期與各國修改稅則令飭派員調查本埠進口貨價以便参考當即派員分别調查嗣因期限已迫呈請農商部轉請財政部展期修訂昨日接奉農商部覆電内開效感兩電均悉修改稅則請展限一節准財政部復稱上海商會自舉定專辦人員瞬過五月調查當已有梗概現在英美德俄均表贊同未便過延應准展限於本年六月三十日以前呈部備核等因仰即遵照農商部支印 
[再紀英公使與曹次長南下之預備]  
　　駐京英公使朱爾典君因禁烟條約業已届期將與外交次長曹汝霖君一同南來履勘浙省烟苗是否盡絶並解决交還公廨管理權及閘北推廣租界兩問題各情已誌本報兹悉江海關施監督昨接曹次長來電着將所存大小烟土總數切實查明以憑核奪而公廨關讞員亦已奉到楊觀察使訓令着將收回公廨事宜預先造册呈報俾俟曹君抵滬呈請核示 
[工巡捐局長易人]  
　　上海鎭守使鄭汝成君以工巡捐總局長楊南珊接事以來諸多掣肘擬易熟悉地方情形之人以期整頓已誌昨報兹悉已易委本署軍需科科長朱壽丞接充斯職今日即須接任楊商珊仍回署辦理外交事宜所有楊南珊委任之各科辦事人員諭令朱局長詳加稽核凡有不合格者一律汰去一面將該局常年預算案規定造報務須格外撙節毋稍糜費云 
[租界迭出刧案之影響]  
　　本埠大小各當舖誤收竊贓向章由失主認還當本取贖惟既經捕房分送失單之後如不將收受之贓送存捕房或收到失單後仍舊收當迨經捕房查出或不追當本或另行究罰仍須隨時酌核此種辦法行之已久乃自去年戰事後各處散兵流而爲匪者大都溷迹租界刧案迭出刻聞外交團提議以被刧各贓貴重之物居多而各當舖於收當之際漫不加察貿然收受實爲消贓之尾閭如再令各事主認還當本於理似欠公允擬以後凡屬此等刧贓不再追還當本取贖惟既經捕房分送失單之後如不將收受之贓送存捕房或收到失單後仍舊收當迨經捕房查出或不追當本或另行究罰仍須隨時酌核此種辦法行之已久乃自去年戰事後各處散兵流而爲匪者大都溷迹租界刧案迭出刻聞外交團提議以被刧各贓貴重之物居多而各當舖於收當之際漫不加察貿然收受實爲消贓之尾閭如再令各事主認還當本於理似欠公允故擬以後凡屬此等刧贓不再追還當本以爲疎忽者戒惟公廨關讞員則以當舖爲救濟貧民緩急之機關非押店盤剥重利者可比力爭未允未識尚能挽回否 
[工頭與黨案之關係]  
　　鄭鎭守使昨接浙江朱都督來電以據偵探報告附和黨人之馬尚傑現由旅滬紹帮染坊工司舉爲工頭近因聚衆挾制各染坊東已由上海老仁和染坊等同業十八家具呈地方檢察廳批准查提在案應否電請上海檢廳飭將馬尚傑扣留請示前來香馬尚傑係代浙紹黨人私運軍火屢緝未獲之犯現既另案控准飭提如果到案請飭暫行拘留聽候派員赴滬迎提歸案究辦云云 
[全國商會聯合會紀事（廿一）]  
　　昨日爲全國商會聯合會第十七日開會會員到者五十餘人上午十一時開會首由書記長報告今日周正會長仍未到會請貝副會長出席代表　貝出會員席入正會長席　貝云請先提議續到案（計二件）由嚴書記長宣讀第一件陜西代表余晴提　請修正修例以保製造特權沈仲禮言此案發議本席甚爲贊成實爲抵制外人假冒之要領陳質卿言須將商號與商標分别辦理　丁敬臣言商標與商號之解决甚難中國向來無商標近來始知無商標之弊病應與商人通例案一併審查　文化誠言商人通例第十九二十兩條亦有不妥之處應請修改　吕超伯言此案不必討論應即付審查會長言審查商人通例案尚未脫稿應付一併審查如贊成請舉手　第二件浙江吳興商會提議浙省糖捐偏重應照江蘇捐率核减　會長言此案應與稅則案一併辦理　丁敬臣起問提議人在會否會長言不在會丁又言其中有疑竇不知該省與該管長官預先有無文涉　吕超伯言此案不能成立　張造卿言此係地方釐金本會不應干涉　馬息深言目下包稅之人中飽不少此案應送浙商會辦理會長付表决全體舉手 
　　續到案表决後即將審查員張蔭森庾晋侯盛朝瑞程鳴鑾巴字江報告之開闢商埠案由張君登台說明其報告文如下　案查安慶開闢商埠准安徽代表到會詳叙各節查安慶居揚子江之中商賈薈萃南北通衢漢口輪運安慶之貨即在漢報完正半兩稅直抵安慶上海情同一律自無須由蕪轉口以免中途起卸既需時日又耗費用應請農商財政兩部咨請稅務處飭下上海稅務司及招商總局依據漢口輪船運貨直抵安慶之例以後上海運貨亦在上海完足正半兩稅直逹安慶以資利便至開闢商埠係自闢商埠非開闢通商埠應由安慶事務所呈請皖省官長核辦是否有當請公决　由會長付表决全體舉手 
　　次又由嚴書記長登檯云湖北省事務所請簿記格式由商會刋刷蓋印發行案請審查員尉功煥齊敬臣吳瑶笙董惠帆吕超伯楊鶴舫諸君推定一人出席報告當由董君出席登檯讀報告文云商業簿記一項爲商業中一部分要件查商律草案已規定商業賬簿一章本意在防作僞及雜亂之獘然僅規定須依明瞭記載方法並未限定由何種機關製備此種簿册蓋整理之始不欲過於干涉實合於商事尊重習慣之原則惟各埠現時所用賬簿類多草率不有取締於賬目糾葛或涉訟時雖事實不誣必多因賬簿格式及登記方法不衷手續歸於失敗原案擬以流水謄清總登三種賬簿歸各處商會發行以求不違習慣餘俟商業簿記學術之發逹用意至爲周妥所定辦法八條本審查員討論結果視第七條前條既經聲明流水謄清總登三種即足概括似不必更有輔助名目之規定轉滋混淆第八條凡未註册入會之商家欲購用此項簿記者須先註册入會方能購用等語查商會辦法無論何埠從無强人入會之理必入會方許購簿即與整齊劃一便商之旨不符此兩條以應删去其餘大致完善間亦附以修正可否之處謹候公决　一商界簿記暫用舊式分三種（甲）流水簿（乙）謄清簿（丙）總登簿　二右列之三種簿記由商會選擇精便式樣刋刷發行　三商會發行之簿記須註明頁數於交縫處加蓋本會印章　四簿記價格由商會議决除成本外其手續不得超過巿價之上　五各商需用簿記須隨時開具數目備價交由帮董向商會購取　六商界既取用此項簿記如有遺失或因特别事由須另行更換或申明作廢者應具詳明節略呈請商會開會議决辦理　某君言第五欵各商用簿記須一律向商會購買恐難實行應量予變通　會長言此事不得不顧全習慣亟應討論　吕超伯與陳質卿均以爲辦不到　會長言報告中之第三欵由會蓋印第四欵由商會發賣恐有窒碍難行之處不過對於此事在提議人亦煞費苦心亦應切實討論　李子鶴言本席主張各自辦理　周伯蔭言此事通商大埠或亦難以入手内地更不能行　會長言或定一格式先行發布請原審查員擬一格式由本會通知全國一律照用不知諸君以爲然否　馬息深言本席之意由全國商會定一標凖發交各紙店發售臨出賣時由紙店蓋一發賣年月以杜重造假賬之弊　張造卿言現先將歸商會出賣不歸商會出賣先行表决　吕超伯言須先定方法如以爲能行者然後定施行之手續　丁敬臣言本席有最易解决之法由各省各縣自行辦理　會長言如贊成在商會出賣者請舉手（少數）作爲否認　會長又言此案當然成立仍請原審查員劃定格式通知全國各商會勸導行用　沈仲禮言可不必再行審查即將原報告書分送各商會斟酌情形變通辦理某君言此事將來定須實行惟目前則不易從事　周伯蔭言商業草案將次頒布刻不過先行練習可由會通告合國查照商業草案簿記方法切實注意若强迫二字即法律亦難通行蓋以我商人須從習慣也　丁敬臣言此不過改良商事之一種本會應盡提倡改良之天職　會長言今日議定後如有能行之處先行實行　馬息深言中國欲行登記法須閱十年刻先自籌備　會長言刻將案通知全國能行則行不能行則聽　丁敬臣言此案天然不能成立業已爭執一時餘不能解决　會長指丁敬臣言曰丁先生尚有法付表决否　丁敬臣言刻就將鄂之提議理由送全國推行作爲了事　馬息深言將審查報告中之條件二三兩條修改請嚴書記長宣布（二）由商會規定簿記式樣交由紙舖發行（三）發行之簿記須註明頁數及發賣之年月第四五兩條主張删去由會長付表决全體舉手次由張造卿登檯報告審查組織商報案並說明現在創始報館實非易事决定將已辦之會報爲全國各商會之言論機關由各會擔任推行庶事半功倍一時鼓掌如雷由會長付表决全體舉手 
　　時鐘鳴一下由會長宣布延長二十分經組織赴美考察實業案之審查員沈仲禮君登台報告其文曰查本案由上年美總領事維爾逹君函送美國葛羅拉多省騰佛埠商會致聯合會函勸華商組織赴美考察實業團以便接待並索各商會實業報告當經聯合會總事務所函復俟明年三月十五號全國商會聯合會召集大會提議組織再行報告及各商會辦事報告錄向未刋有單行本一時無可郵寄等語查美國歡迎中華實業團之簡帖並考察各地商業日程業於辛亥夏間寄至上海總商會嗣以民國初建百凡未定事不果行兹又經美國商會重申前請並託賽會勸導員愛旦穆君等航海來華竭誠勸駕此一役也雖曰人民外交而實足以增進國際上之睦誼是誠千載一時之機會萬不能交臂失之聞美國各商會已籌備華團旅行費美金六十萬元又由前次來華之實業團員公籌招待費美金數十萬元非常鄭重今我組織各省團員至少亦須三十人以上應由團員中推舉團長一人主持其事至旅行費及酬應贈品雜用計亦非三十萬元不可猶憶辛亥年間張季直先生曾請於前清商部准撥銀二十萬兩以爲經費現雖國帑空匱籌欵維艱而事關重大亦須　以爲請由中央政府酌撥銀二十萬元以助斯　餘則由各商會擔任籌備庶易集事至各商會之辦事報告實錄即係敦和辛亥年所編列之中外賀易調查表此種書籍我國前雖未有而本聯合會成立後萬不能再付闕如業經敦和專案提議年刋一編此次赴美自可携作贈品惟須譯成英文耳會期匪遠亟應等備組織萬難延緩兹奉審查敦和等管見所及合行提出即祈與會諸君公同討論决議執行云云經各議員討論約有半時之久僉謂政府經濟困難安有二十萬元之補助議至此時近二句鐘由會長宣告此案俟明日繼續討論遂散會 
[再誌西國商團之大紀念]  
　　旅滬西國商團（昨報誤爲救火會）成立迄今已屆五十年前星期六在新落成之商團司令部開紀念大會並安置基石入晚舉行提燈會各情已誌本報兹據訪員續報前日下午兩時半各會員齊集會場由總司令率同整隊向安設之紀念石行紀念禮軍樂大作繼由工部局總董宣續誦詞中西官紳到會参觀者甚衆入晚舉行提燈會由黄浦灘起馬前導有手執旗鎗之印捕兩名繼以馬隊七匹次軍樂一班沿途音樂悠揚雜以救火車輛荷鎗商團約三十餘對後有萬國商團會員約一千餘人各執火把從南京路直逹泥城外賽馬廳内由司令官指分兩隊復令合成圓陣在賽馬場繞行一週然後指令各會員各將所執火把堆於一處焚燒旋即施放各種電光焰炎以故賽馬場週圍一帶中西人士之圍觀者人海人山幾無容足之地直至十一句鐘始行散會誠盛舉也 
　　又一訪函云公共租界跑馬廳地方前晚有萬國商團在彼舉行紀念禮於九時半鐘放砲并放燄火觀者雲集不料西南角一帶居民突聞砲聲連連不絶羣相駭詫婦女孫童竟有哭喊而出者事爲該處各警區知知即派長警將放砲地點及慶祝原因一一說明始各釋然 
[法工部局經濟之寛裕]  
　　法租界工部局已將上年工部局行政報告裝訂成册附以上年之决算書本年之預算案外加各街道之照相圖畫查本年預算案所入之欵加以上年之餘銀五千二百二十九兩共銀七十二萬三千四百三十七兩出欵共銀七十一萬四千零四十九兩出入相抵尚餘銀九千三百八十八兩 
[駐浦第一營之改革]  
　　江蘇陸軍第二師朱師長訓令駐浦第一營廖營長云案奉中央嚴令裁兵節餉查該營原有士兵四連亟應裁减一連改編爲第四旅步兵第七團第一營即以該團原有之第一營第四連全連官兵併入該營仍可合成四連以符章制等因刻聞廖營長已遵令改編惟新編之第四連原駐崑山現因防務緊要仍令駐防該處暫緩更動云 
[辛参軍頗不寂寞]  
　　北洋陸軍第四師楊師長以派赴福州補足缺額之新兵六百七十餘名現尚在滬今駐防上海第七旅参軍辛桂芳因奉福建李鎭守使委爲第十四團教練官將於六號由滬赴閩此項新兵可令辛参軍乘便帶去故昨已訓令第七旅臧旅長轉飭遵照矣 
[查緝魯省黨人之部令]  
　　上海鎭守使鄭汝成君昨奉陸軍部令開准山東都督咨稱謀亂在逃各匪請分咨各省一體嚴緝務獲究辦等因到部查此案關於内亂謀逆未便任其漏網合亟抄錄原文並該犯等年齡籍貫令行該鎭守使遵照一體嚴緝俟獲案後逕解山東都督歸案究辦計開名單　吳左州年四十餘歲諸城人　邱丕振年二十九歲牛振寰年四十餘歲李斌（改名李統球）年三十餘歲濟寗人（以上爲一等之犯拿獲按名賞銀五百元）　楊煥章李鐸武　邱子厚（即邱子松之第（年二十餘歲）　蔣名題（改名姜啓明）黄縣人　盧子新　鄧天乙　隋即吾年四十餘歲吕子仁蓬萊人　葛同久萊陽人　（以上爲二等之犯拿獲按名賞銀三百元） 
[嚴懲謀殺親夫案犯之結束]  
　　謀殺張錫根之張錦青與錫根之妻關氏前日在模範監獄行刑場一併絞决已詳昨報兹由汪檢察長於昨午委派張檢察官帶同法警詣監將二屍分别騐視因無家屬到來判令善堂棺殮發封厝壇張君等遂即回廳禀復汪廳長備齊公文申詳高等廳並司法部備案 
[開訊糾衆拒捕之盜匪]  
　　盜匪吳烈勛前糾同黨數十人至北新涇鎭圖刧該處警局軍械當爲該警局得悉號召全體長警竭力捕拏該盜匪等胆敢開鎗拒捕撃斃巡警莊金泉一名撃傷數名各巡警奮勇上前捕獲吳烈勛等數名解送地方檢察廳預審屬實起訴審判廳刻聞刑庭庭長楊樹猷君定於六號（即今日）開庭研訊云 
[上訴案辯論終結]  
　　龔承緒前在第一初級審判廳禀控黄慶堂不理欠欵經該廳訊明判結着黄慶堂繳洋三百元嗣黄不服偕同律師黄煥生投地方廳上訴當經審判長張君准詞諭傳一干人證來案於前日午後開庭辯論先據黄慶堂訴稱浦東人於前清宣統元年正月間由龔承緒介紹在虹口陳裕紳水菓行内爲司賬至八月間商人辭歇共宕洋一千元被該行主婦陳唐氏察知於宣統二年二月間控經公共公堂判令還洋七百元於是商人先措洋三百元交與陳唐氏尚有四百元暫將自己名下田單抵於龔承緒嗣向各親友處借得洋四百元懇龔轉付陳唐氏所有作抵田單向龔索回掯匿不放商人情急當即禀控公共公堂奉諭將龔押繳商人始得將田單取回詎龔心存叵測復在初級廳朦控商人欠伊代還陳唐氏洋三百元該廳並不調查實情遽令商人如數繳案是以商人來案上訴請求鑒核龔承绪供與黄爲友於宣統年間曾擔保至陳裕紳水菓行内爲司賬爲時未久即被捲去洋一千六百元該行主婦陳唐氏控經英公堂將商人牽涉在内商人即倩人向陳唐氏商懇代墊先付洋三百元該氏出有收條後奉公廨判决黄慶堂繳洋七百元該氏以商人已付三百元核算已有一千是以遵判商人又代付延請律師費洋一百五十元堂費洋五十六元又被借去洋三十五元連代付陳唐氏洋三百元共墊去洋五百四十一元是實黄律師起言曰此案枝節頗多查控告人與被控告人及印蘭生等三人曾在大南門城根合股造屋竣工之後即被被控告人盜賣後爲控告人與印蘭生查悉控訴來案奉判被控告人償還控告人及印蘭生等洋七百二十元設控告人有欠被控告人洋三百元之事被控告人安肯將判令償還之七百二十元如數繳案娵此顯見僞造收條揑詞誣控請堂上察核龔承緒又稱可傳陳唐氏來案質訊以明虚實問官諭謂今日爲辯論終結聽候送逹判詞於是退庭 
[不交糧串之口實]  
　　婦人孫金氏前在地方審判廳控西門内叚董鄭少卿侵吞抵押房産盜賣於泉漳會館得有善價向贖無着等情當經張廳長核准傳集兩造開庭辯論着令鄭少卿於三日内將所交泉漳會館之歷年糧串呈案再行判决在案兹原告孫金氏因鄭少卿未將糧串交出復於前日到廳禀訴請求開庭判决張廳長諭候定期再行開庭辯論 
[醫生迷信]  
　　昨有寓居城内潘家弄之方渭卿扭同居醫生吳介卿至警察二區第一分署訴稱吳介卿每日燒香求拜畫符念咒恐其作祟與民人不利請爲訊究等語詰之吳稱因在堂前用紙寫天地君親師神位供奉並無不合孟署員以其迷信申斥一番而退 
[火酒焚斃兩命]  
　　住居乍浦路三弄之某甲家有八歲男孩及十七歲婢女前晚均被火酒焚傷由甲報經捕房飭送同仁醫院不及救治均即斃命旋即將尸舁送騐尸所候騐一面派探查明因何肇禍再行核辦 
[警廳接辦清道路燈]  
　　閘北清道路燈擬歸警廳管理經紀前報兹悉工巡捐局楊局長前日已將清道路燈兩項移交警廳昨經徐廳長派員調查一週以期整頓 
[男女雜居之疑竇]  
　　閘北偵探在華興坊查獲台基已記昨報兹經警廳司法科提訊據婦人于吳氏等五人供稱均係帮傭餬口現因失就暫住該處男子陳吉山供係吳氏親戚並無不法行爲科長以該氏等雖無賣淫証據究屬形跡可疑判限一月遷移出境一併具結交保開釋 
[洋行認領洋布]  
　　引翔港二區四分署前在軍工廠附近浜内撈獲洋布一包曾紀本報前日由新昌源洋行派人投廳報稱前有洋布四十包欲裝輪船運往九江不意駁船在黄浦内失事貨盡漂失業已撈獲二十餘件該分署所得一包亦係漂失之物等情警廳長准予取保具領 
[法租界火警]  
　　昨日午後五時法馬路法領事署對門三德里門樓上起火總領事甘世東君即發電話通知救火會及捕房急驅皮帶車到場救熄祗焚去第三層門樓一間 
[意公使出京游歷]  
　　江蘇馮都督接准外交部電稱得悉駐京意大利國公使史福若君現由京漢鐵路火車前赴鄂省游歷長江下游一帶凡史福若君經過各埠除已電飭各觀察使歡迎接待外電請轉飭甯鎭蘇滬各軍隊一體查照如遇該公使過境務各妥爲護送以敦睦誼等因現馮都督已轉函江蘇第二師朱長通令各軍遵照矣 
[又是兩起搶案]  
　　新閘白克路七百十一號門牌居婦蔣戴氏前晚在附近被匪攔住刦去四兩六錢重之金鐲一付又住居愛文義路之婦人蔣徐氏在該處祥福里弄品被匪搶去值洋二十元之嵌寳金圈一付昨晨分别投報捕房請爲查緝 
[賣鷄小販之殘忍]  
　　賣鷄小販周和尚朱阿金徐阿錫張阿福等因將鐵砂和入麩皮内塞入活鷄暾内加重斤兩至南京路菜巿場設攤求售被工部局衞生西人查見以周等貪利殘忍鳴捕將周等一併拘入捕房飭令存洋交保自赴公堂候訊 
[深夜窺探之嫌疑]  
　　陳阿三王阿二深夜在新閘路一帶窺探被捕查見向詰支吾當將二人帶入捕房經捕頭詢得均係無業流氓諭着押候解送公堂請究 
[拘獲竊賊]  
　　沈雨亭前晚掩入香粉弄一百五十九號胡祥林家行竊被胡察覺鳴捕將沈拘入捕房押候解廨訊究 
[西人酗酒逞兇]  
　　甲乙二西人前晚在途酒醉毆打行人由巡街捕查見上前阻止不服亦遭兇毆旋經他捕到來帮同拘入捕房押候酒醒核辦 
[串拐女孩]  
　　王正福王黄氏因串拐馬霍路孫周氏家十一歲女孩招弟經氏偵悉報請新閘捕房於前日派探將王與黄氏一併拘獲分别押候解廨請究 
[婦人尋獲債户]  
　　陳新齋因欠唐黄氏洋二百元不還被控屢經公廨飭傳不到前日陳在棋盤街怡珍茶居被氏尋見鳴捕扭入總巡捕房經捕頭詢明諭陳留候解廨訊核着氏自行投案候示 
[原被爭報之理由]  
　　木作頭喬小姐延逹商律師至法公堂控稱朱菱溪先雇俞友安包造房屋半途抛工後朱邀喬小姐接做仍照原價除收被欠銀四百五十兩後朱將房屋改樣須加銀二千六百兩二共欠銀三千零五十兩請爲訊追朱亦延蒲石律師辯稱朱雇俞造屋合同上載明工價洋三千三百元喬接做工程仍照原合同辦理豈有加價反比原價增多之理顯見不實况合同上註明誤工一天罰洋十元今喬已誤工一百餘天請求堂上照合同訊斷聶讞員判候將合同察閱再行覆訊核辦 
[合薦生意之酬勞]  
　　楊愛芳至法公堂控稱商人前與鄭松茂合薦木作頭徐清濤包造房屋計工價銀一萬四千兩徐自願提出兩釐計銀二百八十兩送與商人等爲酬勞立有憑據几索圖賴求請訊追徐供允許酬勞實有其事惟前已陸續付過楊鄭二人銀一百二十兩餘者因工程銀兩尚未領齊故未付清並不圖賴楊又稱分文未收聶　員判令退去着楊偕鄭到案訊明核辦 
[祗可陸續拔還]  
　　郭明海前向黄包車公司承租車輛由王思忠轉托凌君湘作保 
 
 
 

Page 11

 
 
後虧欠車租洋五百二十元凌被公司洋人具控法公堂如數賠償判將郭王兩人押追洋五百二十元給還凌君湘在案迄今挺押不交凌又求追王等同供一時難措祇能陸續拔還判令每月拔洋五十元不得短少 
[原告自請銷案]  
　　姚金山前向王阿毛借得田單向盛福林抵押洋銀日久不贖控經法公堂將田拍賣作抵王阿毛得知後備洋二百五十元將田贖回判姚押追洋二百五十元給還王阿毛在案迄今尚未交出昨王禀稱業已由人理勸陸續拔還求請銷案判姚開釋完案 
雜評三（訥） 
[劃一簿記]  
　　商人錢財上之糾葛必依據簿記簿記無一定而弊資於是叢生訴訟滋擾於是紛起故商人自爲防弊計則劃一簿記之法理宜無人反對者也 
　　夫反對者之理由謂其不便於習慣也而兹之所謂劃一者不過就流水謄清總登三種而劃一之並非取西國繁瑣之簿記學而事事摹仿則所謂不便於習慣者又何在耶以如此簡便而有利於商人且可少無數糾葛之議案猶且以爲不便而不能行則商人亦祇知苟安於舊習而已又遑論其他之議案耶 
專件 
[報紙條例之公布]  
　　第一條　用機械或印版及其他化學材料印刷之文字圖畫以一定名稱繼續發行者均爲報紙 
　　第二條　報紙分左列六種　一日刋　二不定期刋　三週刋四旬刋　五月刋　六年刋 
　　第三條　發行報紙應由發行人開具左列各欵呈請該管警察官署認可　一名稱　二體例　三發行時期　四發行人編輯人印刷人之姓名年齡籍貫履歷地址　五發行所印刷所之名稱地址　警察官署認可後給予執照並將發行人原呈及認可理由呈報本管長官彙呈内務部備案 
　　第四條　本國人民年滿三十歲以上無左列情事之一者得充報紙發行人編輯人印刷人　一國内無住所或居所者　二精神病者　三褫奪公權尚未復權者　四海陸軍軍人　五行政司法官吏　六學校學生 
　　第五條　編輯人印刷人不得以一人兼充 
　　第六條　發行人應於警察官署認可後報紙發行二十日前依左列各欵規定分别繳納保押費　一日刊者三百五十元　二不定期刊者三百元　三週刊者二百五十元　四旬刊者二百元　五月刊者一百五十元　六年刊者一百元　在京師及其他都會商埠地方發行者加倍繳納保押費　專載學術藝事統計官文書物價報告之報紙得免繳保押費　保押費於禁止發行或自行停版後還付之 
　　第七條　第三條所列各欵於呈請警察官署認可後有變更時應於十日内另行呈請認可 
　　第八條　每號報紙應載明發行人編輯人印刷人之姓名住址 
　　第九條　每號報紙應於發行日遞送該管警察官署存查 
　　第十條　左列各欵報紙不得登載　一淆亂政體者　二妨害治安者　三敗壞風俗者　四外交軍事之秘密及其他政務經該管官署禁止登載者　五預審未經公判之案件及訴議之禁止旁聽者　六國會及其他官署會議按照法令禁止旁聽者　七煽動曲庇贊賞救護犯罪人刑事被告人或陷害刑事被告人者　八攻訐個人陰私損害其名譽者 
　　第十一條　在外國發行之報紙有登載第十條第一欵至第三欵之事件者不得在國内發賣或散布 
　　第十二條　報紙登載錯悞經本人國關係人開具姓名住址事由請求更正或將更正辯明書請求登載者應於次回或第三次序先後須與錯悞原文相同　更正辯明書逾原文二倍者得計所逾字數照該報告白定例收費　更正辯明書有違背法令者不得登載（未完） 
來函 
[滬南警察分廳致日報會函]  
　　啓者頃接天津警察廳長楊函開近日接有西文報舘電話詢問據北京報告云總統已將天津警察廳長楊以德看押是否屬實等語各國提督領事相繼電詢美國領事且親來慰問查此種謡傳恐爲亂黨所造意圖煽惑不問可知當經呈明會議軍事處轉呈大總統奉批可惡已極嚴查究等因用特函告再此事須先考其從何處發根方易查究尊處既迭接西文報舘電話似可向其探詢此項報告係北京何處何人所發探得確情即希見示以便飭查等因奉此除派探員密令各署隊一體嚴密偵察除函呈薩督辦鄭鎭守使外相應函逹貴廳長請煩調查滬上報舘有無此項謡傳設法根究或轉飭更正以免羣疑而防煽亂等因准此相應西懇　送各報舘登入來函門内是爲至荷　滬南警察分廳謹啓 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬廣東某校學生再呈某警廳長文（事實見三月三十日申報第七版）] [  超然]  
　　竊學生等以教育院女生鄭仲默貌美才優無由結識呈請鈞廳介紹接洽等情在案奉批本廳非撮合山爾等色膽猖狂竟欲與女生謀面談心復敢混請本廳長介紹謬妄已極此等呈請豈復知人間有羞恥事耶不准特斥等因奉此不禁哄堂大噱竊念學生等聯名呈請者不止一人豈有一女生而可以爲多數學生之配偶乎鈞廳乃以小人之腹度君子之心貿貿然曰本廳非撮合山不准特斥然使鈞廳苟爲撮合山者果有准以一女生而爲多數學生之共同配偶之權力乎至謂色膽猖狂則生等不踰東牆而摟不行世俗搶親之禮正無色膽之可言亦無猖狂之事實夫婚姻大典必待父母之命媒妁之言生等讀書明禮恪守古訓我既不敢鑽穴相窺彼亦不肯踰牆相從地方長官實爲民之父母用是呈請介紹於禮實爲至當又况警察長官與有户藉吏之身分果如結婚亦應呈報而况關於交通關於秩序關於風俗莫不有管轄之權生等欲與該女生謀面談心誠如鈞批是不過謀面談心已耳豈有他事惟生等竊恐該女生亦如鈞廳之誤會認爲生等欲與强迫交通或致鳴警逮捕轉使生等無以自明如或因而吵閙則與秩序有關又或竟荷曲從而生等不止一人若使旁人蜚語誣爲輪姦之事則於風俗又多妨害是以再四籌維不得不正大光明備文呈請介紹庶令接洽而乃斥爲混請且謂復敢殊令生等罔知所指生等前項呈請在中華民國曆史上實爲第一次創見之事對於鈞廳亦爲第一次之呈文應無復之可言抑且字句簡明義意明晰並無稍有含混况介紹二字　與撮合山有别乃鈞廳以已度人混而爲一則是鈞廳混耳非生等混也生等以守禮避嫌之故不自享其吊膀軋姘之權利而乃呈之鈞廳是在生等妄則有之而謬則在于鈞廳也至人間羞恥事則學生等從未研究固所不知人間果有何事爲羞恥事教科書未嘗編入擬請鈞廳俯予指示又鈞廳非撮合山然則必有是撮合山之機關在抑或何處名山稱爲撮合生等讀書不多曆史地理兩無考證邊乞明示遵行謹呈二 
[中華民國新古董一覽表] [  覺迷]  
　　民國成立以來成績若何吾不敢言然而造出新古董甚多良足稱也爰作中華民國新古董一覽表 
　　大總統民政長縣知事致國會省會縣縣頌詞　國會省會縣會議員名册　國會省會縣會議長肖像　國會省會縣會紀事錄　國會省會縣會公報　國會省會縣會卷宗　國會省會縣會報銷册　國會省會縣會紙墨筆硯水盂檯凳　國會成立之日各報館發行之紅報　國會省會初選當選人名册　國會省會縣會旁聽劵　國會省會縣會議員證書 
　　各政黨黨魁肖像　各政黨黨員證書　各政黨黨員名册　各政黨本部分部支部理事名册　各政黨黨員意見書 
　　應試縣知事名單　知事考試卷　新中知事題名之金榜 
　　各省軍用鈔票　四川大銅元　國庫証劵 
　　總理總長都督民政長縣知事辭職書　裘平治請復帝制書 
　　左列種種皆所謂中華民國之新古董也聞國中大製造家尚在日夜赶製橷古董以爲收藏家增添材料而一面又以舊古董着色　新以應門巿云 
尊聞閣詞選 
[春草四首] [  夢香遺稿]  
　　年年原上拂春風一片晴開夕照中似蕨何妨鋪玉砌如鍼偏喜度珠櫳烟生野岸凝新碧水滿芳塘泛落紅回首南朝故宫地牛羊牧過畫橘東 
　　沾泥帶雨徧江村綠到如茵欲掩門古驛漫添遊子恨玉關誰弔美人魂空憐好夢猶傳旬難寫芳心未報恩斜倚雕闌愁日暮　　曾送舊王孫 
　　寒食山城恨渺綿迷離多在馬蹄前廿番風信銷殘雪二月春陰養細烟路入西湖山入畫舟回南浦水如天薄遊底事成惆悵漫把青袍逐少年 
　　軟紅　處屐生香十里裙腰衍帶長江上纒綿含細雨天涯畹晚送斜陽魂銷楚國鵑聲澀春老吳宫燕影凉腸斷飄零未歸客青帝對爾惜韶光 
[落花四首]  
　　連日尋春興正濃無端隕紫又殘紅身輕元易隨流水命薄從如怨鳴風飄到階前愁冶婢掃餘階畔惱奚童劇憐一霎繁華過斷盡柔腸小院東 
　　細向空庭曳雨絲銷魂最是捲簾時凋殘疎蘂留蜂占散盡餘香怕蝶知泥我驅車過北里恨他無地葬西施那堪銜出枝頭血嫩綠陰中涙子規 
　　酒旗風裏影凄凄一桁垂絲望欲迷吟踊江南殘雪候夢回池北曉雲低玉鈎斜冷簫猶咽金谷園空鳥正啼舞處休教宫女怨惜春連日罷登梯 
　　一曲淋鈴唱未休憑軒有客忽搔頭迷離雨黯黯王閣宛轉風回燕子樓杯酒難澆三月恨疎簾添得五更愁繁華過眼空塵刧始信飄零不獨秋 
自由談話會 
　　孟子謂居移氣養移體是殆爲常人言非所論於奇傑之士也陋巷安貧草廬高臥氣未嘗屈也寗以宫居爲哉茹芝商山采薇首陽體未嘗病也寗以食養爲哉沈明遠謂後世小人爲身名俱泰之說當自孟子發之惜哉 
　　卦終於未濟何也天下事無終窮而道亦無盡藏也若終於既濟則萬法斷滅矣黄帝所謂神轉不回回則不轉浮屠所謂不住無爲不斷有爲即此義也顧默察今人所爲殆無所不用其極抑又何也 
　　揚雄作符命卑鄙穢濁無可爲諱而後之儒者乃巧言曲說多方爲之解免何爲者也時人有言爰寂寞自投閣爰清淨作符命以子之矛陷子之盾蓋　其反道敗德身爲亂階而盜寂凈之虚名耳今且言行背馳者徧天下予尚何言 
　　紹聖初黨禍劇烈端人正士竄逐殆盡章子厚用林希子中爲中書舍人行責詞極盡詆毁殆若專門名家者子中在元祐間不得用久次爲庶官有淹滯之歎子厚爲相使人謂之曰能無異議二府可得也子中忻然從之以故謫官制誥皆類西漢文章蓋得意之筆自吕汲公以下著爲一集嗚呼弗可滌矣 
　　司馬昭嘗於衆中稱阮嗣宗言及玄遠而未嘗評論時事臧否人物可謂至謹世以昭爲知言以耳爲目一何可笑昭方蓄意圖非分恐人之窥其隠而發其覆故爲此語以示瑟歌俾在位者母多言以敗乃公事耳大率神奸巨蠧陰謀盜國亦甚畏天下之士論議皂白破其機關察見淵魚者不祥古今同慨可鑑也 
　　謝東山雅意在江海王會稽願游蜀都登峨嵋二人座以不遂所志爲没齒恨此皆不與俗同競爭非野心家所注意也而猶不果矧威福之樞權利之藪爲衆目之所奔輳垂涎積慮以相窺伺者禍胎危朕也而急進之士鐫腦銘夢欲以奇謀秘計襲取而撫有之微論捷足競趨弗能必得即使得之寗遂稱幸福耶天下惟才智愚乃不可及時無古今迷夢一也 
　　儉德德規則　一不狎邪　二不賭博　三不必以酒食結交　四不必華服　五不輕寒素 
　　入會者上海昌世學堂學生李惟弟　王覓模　王日成　陳冰東　季擇賢　朱俩蝶　戴景盈　陳同復　劉憫球　居同軌　新太古公司鄭扆臣　新州劉成之　王金榮　高巧子女士　高國璋　歙縣孫名榜　孫名熙　洞庭山葉盛清　餘姚黄芝香　新州王崇堃　左存子　陳有貴　王德元　常熟繆仕雲　季應騤　何渭清　朱念倫　張士雲 
醫話 
[安眠法（六續）] [  丁福保譯述]  
　　寢牀之注意與醒時之食物 
　　欲使小兒安然就睡寢牀亦宜注意炎熱已過寢牀忽冷實有妨於偃仰蚊蚤亦能擾人清夢此種障害務宜速去 
　　寢前給食以悅其意乃事之不可不禁者朝來小兒初醒在床給以食物亦是惡習長此不改貽誤實非淺鮮蓋一次給食則明日後日亦將援例以求如或不與即致啼泣斯時欲改此習慣已非是矣故無論何時何地瘕前醒後咸以不與食物爲宜 
劇談 
[誌新民社之風月寳鑑] [  瘦鵑]  
　　風月寳鑑爲馮督鸞君所編取材於江樓夢之（王熙鳳毒設相思局）確亦佳構第吾殊嫌其太高耳昨晚新民適演是劇馮君躬自登台因特往觀其盛歸來略誌數語 
　　優游之王熙鳳口蜜腹劍伶牙俐齒確類一個潑辣貨兩番挑引賈瑞裝腔做勢半推半就描摹恰到好處 
　　藥風之賈瑞亦不自弱在薈芳園中遇王熙鳳一味油頭滑腦如醉如痴頗能描寫痴情人癡態夾首及柴房中兩度受憑做得酣暢淋漓之極遇賈善賈蓉時俯首乞憐神情殊妙夾道受愚後爲乃祖責問杜撰三對極有趣味 
　　馮君之賈薔悲世之賈蓉舉止談吐自是入妙見鳳姐時團活流利之至 
　　雙雲之賈代儒的是傑作每發一語都帶詩書氣不知道他腹中有多少書句乃滔滔不竭若是 
　　石痴之蠢僕妙語如環令人解頣 
小說 
[牟尼珠（十六）] [  仁後]  
　　藕香既迫於母命弗能逹留學都會之目的小齋仍隻身赴校二人之失望蓋可想見然而日月擲梭年華流水一轉瞬間小齋且弱冠比鄰莊氏女郎自幼即下玉鏡台誠齋以蓮儔年已長寗能以夙昔善治家而遂令了角終顧内主又不能一日缺乃擇吉授小齋以室新娘姿首僅及中人而性質甚賢淑夫婦間魚水和諧唱隨甚樂事翁亦復恂恂有禮貌回溯文定時彼此均幼稚僅憑父母命媒妁言暗中摸索乃能得佳偶竊歎小齋艶福優也蜜月中新婦娵追隨蓮儔後凡蓮儔所佈置所籌策一一遵循不少改絶無時下自作聰明醜態蓮儔既有替人遂多暇日益致力於詩兄妹間時復相酬唱其送春結聯云却笑呢喃雙燕子似嗔花落駡東風小齋自愧以爲弗如也誠齋見新婦端敏足與蓮儔相頡頏乃以家事悉數屬小偶俾好自爲之且自知年事高常常坐首席漸漸入祠堂雖出戲言頗非謬論深恐風燭草霜一旦不諱遂止小齋不復令外出以求學問顧自小齋家食而藕香之履跡又日印於秦氏之庭矣蓮儔與藕香雖童時相處若兄妹然自小齋入中學一歲中僅兩月爲叙首之時期顧此兩月者一在盛暑一在殘冬盛暑中男子恆不免袒露蓮儔既不便於起居至殘冬間則又日短事繁百務叢集汲汲顧景恆鮮暇晷以故三數年來藕香間亦與蓮儔相晤對究不能如童時之密邇今也小齋既完娶不復外出而蓮儔亦以嫂氏主政爲責既謝所事日以簡單而藕香乃得與秦氏兄妹爲長期之晤談逐漸恢復童時密邇之態度小齋與藕香或爲科學的研究或爲文藝之講求或讀書閱報而爲國計民生之討論蓮儔輒旁坐以聽以夙喜文學故時亦發揮其意見互證得失就形式言第恢復從前之態度似未嘗有所增益而精神乃大異良以年齡既長程度隨高已非復小兒女渾渾噩噩天眞爛漫時比而情苗愛種遂亦萌芽於是時個中之關係胥由小齋設身處地心領神會靜觀默察而得之非武斷也蓋世未有年已弱冠而絶不作射雀乘龍之計亦豈有時既及笄而絶不爲彩鳳隨鴉之慮者矧男若臨風之玉樹女如出水之芙蓉學問識見固已互知品格性情亦堪共信則兩美相逢又安能一塵不染者故即此數月周旋乃大類凍雷乍驚而林筍齊抽春風一吹面萬綠爭茁已駸駸乎變兄妹之親進而爲夫婦之想矣夫情不妄用者用情必專愛不妄鍾者鍾愛必摯平素意象中所虚搆之淑女今既相逢未嫁則瞻顧前途當自有圓滿之希望而藕香乃惴惴焉尚未敢爲正式之請求譬如海行目的地固已呈露於眼前乃猶時時測水勢之淺深不欲鼓輪急進蓋恐萬一觸暗礁進退俱難也然藕香雖謹愼周密未嘗輕易作唐突西施之舉而對於蓮儔情專愛摯意思之間往往有自然流露者每值蓮儔於推敲未定力索苦思恒慮腦筋之疲勞而進其忠告天寒日暮翠袖衣單又深恐見欺於風露而盎其愁顔蓮儔慧心人寗有不知己之一舉一動爲藕香所全神畢注者又甯有既知藕香之全神畢注而毅然拒却者以故對於藕香所貢獻所焦慮縱樂此不疲亦必暫爲之閣筆縱温度適宜亦必勉爲之添衣蓋已容受其雅愛而不欲少拂其痴情矣特是二人者衡其意趣一皆高尚而純潔乃能互愼其禮防雖互鍾其愛而未嘗涉於邪雖互用其情面未嘗流於褻似者般天造地設獨一無二之待缺鴛鴦殆所謂可倖遇而不可妄求者矣小齋於家庭談話間往往稱道藕香之品性若家世不獨蓮儔然之誠齋亦深然之是藕香所懷抱非常之希望在一方面固已逹成熟之分際徒以蓮儔神宇高華意境超卓相對之餘實足喚起藕香作神聖不可侵犯之思想是以自春徂秋爲長期之親愛而卒未急起以直追乃未幾而機會至矣 
　　介紹良書　四川路青年會童子部發行月刋曰童子聲已出至第四期内容豐富雅俗咸備定價祇銀一角熱心教育殊可敬佩家有童子者宜購此書即使老人讀之亦當自歎平添新知識不少也　鈍根 
 
 
 

Page 15

 
 
   
 
 

Page 16

 
 
   
 
