# 1918 - 52 - 4916175

 

Page 1

 
 
   
 
 

Page 2

 
 
時評 
[停（冷）]  
　　議和時則停議交戰時則停之一字誠中國萬事之現象哉　　雖然一方則停一方則變蓋流行不息者天下之至理也亦人心之自然也逆天理反人心使流行者不行强不息者而息萬事不進不退而止於停是橫决之事起而變端又層出而不窮矣　　南北停戰之說方盛而東督奪械進兵之劇又發於目前嗚呼 
[命令]  
　　二月二十七日大總統令任命張聯陞爲陸軍第十七混成旅旅長趙榮華爲陸軍第十八混成旅長此令　　又令任命張聯陞兼任襄鄖鎭守使此令　　又令内務總長錢能訓呈籌備國會事務局委員長籍忠寅因病辭職籍忠寅准免本職此令 
　　又令派于寳軒兼任籌備國會事務局委員長此令 
　　又令參謀總長蔭昌呈浙江測量局局長董紹祺曠誤職務請免本職應照准此令　　又令參谋總長蔭昌呈請任命何國華爲浙江陸軍測量局局長應照准此令　　又令阿噶旺彥林丕勒晋給二等嘉禾章此令 
　　又令郭曾基給予四等嘉禾章此令 
專電 
[北京電]  
　　奉軍已入關者爲二十七師五十三旅後尙陸續開來分駐京奉線並分兩支一進通州一過津至豐台（二十八日下午一鐘） 
[北京電]  
　　張奉督以一旅入關抵濚州擬來津一說謂將赴魯惟未奉政府令故府甚驚疑昨特開會急電往詢似有關中央政局惟某系僅言助倪制李與馮玉祥無他意云云（二十七日下午三鐘） 
[北京電]  
　　昨日府議半爲奉事餘因外交（二十七日下午七鐘） 
[北京電]  
　　奉軍開抵　州後中央前日連發三電往詢（一）用國務員名義（一）由馮出名（一）由段合肥私電但張覆電無交還强留之軍械意（二十八日下午鐘） 
[北京電]  
　　公府爲奉省出兵事曾開會討論段祺瑞亦列席馮言奉省出兵未奉命令亦未來電報告並聞前陸部徐次長亦在奉不和何意段謂各省出兵須奉部令轉詰段芝貴答以並無聞知段乃連稱太冒失 
　　（二十八日下午四鐘） 
[北京電]  
　　張作霖扣留鎗二萬枝子彈稱是今日來電言恐先電告多周折故逕留段去電言鎗爲參戰之用截留無以對付外交亦未得覆徐樹錚現在奉（二十七日下午七鐘） 
[北京電]  
　　一月前余與某要人談及張作霖某言張頗似整頓惟有人密勸張率兵入關圖立功業云云證以張軍今果入關極可注意（二十七日下午三鐘） 
[北京電]  
　　日本駐京某要人非公式轉逹勸告我國息爭對外（二十七日下午一鐘） 
[北京電]  
　　日代使昨訪錢能訓商出兵事宜（二十八日下午四鐘） 
[北京電]  
　　日代使昨訪錢代總理王財長又訪日代使均與出兵及軍費有關（二十八日下午一鐘） 
[北京電]  
　　日政府命駐京某要人以私人資格勸告我國政府設法速弭内爭朝野一致對外方能收效某要人已將此意轉告馮段王（二十七日上午十二鐘） 
[北京電]  
　　公府覆英商李德立電言尊意極美甚感惟今次非辛亥之比愧難應命（二十八日下午六鐘） 
[北京電]  
　　湘鄂近無戰事陸榮廷又來電贊成和議請政府逕與岑譚協商而南方穏健人物均來電擔任調停（二十八日下午一鐘） 
[北京電]  
　　昨外交會議叚蔭閣員均列席大致决定（一）與協商行動一致（二）調兵防守滿洲里等處並示黑吉各督方略（三）與日本協同動作以不背條約主權爲限度（四）速决内爭 
（二十七日下午三鐘） 
[北京電]  
　　昨公府特開聯席會議决定電鮑督抽調軍隊駐滿洲里嚴防一面由中央出師防堵西比利亞但此次出兵事項由段祺瑞完全負責出兵日期亦由段定參戰處將組織成立昨張志潭曾毓雋等在靳雲鵬宅開會討論進行方法（二十八日下午四鐘） 
[北京電]  
　　一日間楊增新三次急電（一）報告俄新舊兩黨在新邊附近開戰（二）德俘運動回纒風潮正急恐内地再派人來爲患更大請停發新疆等處護照（三）請速撥大宗餉械接濟 
（二十七日上午十二鐘） 
[北京電]  
　　參戰督辦處已着手組織擬以將軍府爲辦公地點昨午三時公府開特别會議段祺瑞列席聞議出兵額數及參戰借欵問題並及對南和平解決方法（二十七日上午十二鐘） 
[北京電]  
　　楊增新鮑貴卿電數次請速籌械餉防俄事（二十七日下午一鐘） 
[北京電]  
　　馮發各省區電三十餘　　通關外交危急事（二十七日下午一鐘） 
[北京電]  
　　江庸因特赦案關係决　　意辭職（二十七日上午十二鐘） 
[北京電]  
　　江庸張一鵬均辭職仍　　慰留（二十七日下午一鐘） 
[北京電]  
　　江庸辭職改請假五日（二十八日下午六鐘） 
[北京電]  
　　川劉存厚張澜均離成都由政務廳長代拆代行（十十八日下午六鐘） 
 
 
 

Page 3

 
 
[北京電]  
　　在俄外交團尙未離俄並聲明准備撤回在免危非斷交（二十八日下午一鐘） 
[北京電]  
　　曹銳催曹錕急歸（十十八日下午一鐘） 
[北京電]  
　　昨晚吳炳湘到靳宅商傳良佐案今晨張志潭等十餘人在靳宅議參戰事（二十七日下午七鐘） 
[北京電]  
　　馮頃傳見靳雲鵬 
（二十七日下午七鐘） 
[北京電]  
　　程璧光被剌尙未見官電（二十八日下午六鐘） 
[北京電]  
　　得政府探報程璧光李書城均被剌死（二十七日下午七鐘） 
[香港電]  
　　程璧光被剌傷重不起昨夜九時半逝世各署半旗示哀（二十七日下午八鐘） 
[南京電]  
　　張懷芝赴贛期未定今日答拜各要人明午少校以上軍官在軍署開歡迎會（二十八日下午九鐘） 
外電 
[哈爾濱電]  
　　伊庫資克過激黨議會通電西比利亞鐵路各處當道及烏穆斯克吐穆斯克等鎭之議會略謂西米洛夫氏公然叛變而退伍軍官若干復在滿洲里諸處刦奪致使遠東交通完全停滞地方人民受其掠搶是以西以利亞工農各界與齊薩克人之代表聯合大會於十日决定（一）宣佈西米洛夫氏與其黨徒爲俄國人以之公敵（二）將此叛黨驅出境並希望東方鐵路區域内華俄人民勿容留叛黨於滿洲境内云云該議便已派一兵名拉鎖者爲委員以撲滅外貝加爾鐵路境内與東赤塔之循環革命又飭紅衞隊予以助力並諭各鐵路各機關遇事輔助按拉鎖前爲哈爾濱兵士乃第六百十八隊之義勇兵上述之代表聯合大會其會長爲愼耶資基氏已電致哈埠領事團領袖日領事佈告其已决定對待西米洛夫氏之辦法又電致哈埠中國總領事謂西米洛夫氏破壞中俄經濟交誼及俄羅斯民國請中國設法驅除云云滿洲里來電謂紅衞隊四梯隊携带野戰砲兩尊機關鎗二十架舉命出發往駐狄哇里亞地方今已有兩梯隊由滿洲里開往狄哇里亞矣其備戰方法爲於署拉森車站附近埋置地雷並在波爾齊亞與伊洛凡尼亞兩尊　之間拆毁軌道今最後一次之快車已在伊庫資克爲過激黨阻留又有郵車亦被扣留於赤塔自二十三夜起所有西行之火車因鐵路中斷皆停於滿洲里不能前進白拉戈夫成斯克電稱該處過激黨已開始没收商船哈埠過激黨接伊庫資克來電囑其在哈埠組織紅衞隊一俟編成梯隊即開赴伊庫资克云伊庫資克生活報主筆因著社論爲外貝加爾鐵路罷工者辯護致爲革命黨裁判處判罰二千　卜否則監禁兩月（二十六日） 
[哈爾濱電]  
　　哈埠發見疹症傳染頗盛有喪命者初波格拉尼那地方疹症盛行上數日内共死七十人有一兵士染之由彼處抵哈死於友家友棄其衣於街中小販見之拾而售諸市中以致此症遂傳散於哈埠（二十六日） 
以上字林報 
[北京電]  
　　張懷芝致電北京反對贛督備禦魯兵蓋陳光遠今於揚子江駕砲其勢似欲拒北兵入境張敬堯電稱彼已與南軍商定自二十五日起休戰一星期譚延關已抵漢口行將入湘日來與曹錕王占元接商一切譚氏顯願復就湘督任惟以南北息爭爲條件（二十七日）字林報 
[香港電]  
　　現已於賽馬場餘燼中檢出屍骸七百三十具男女之往認領者甚衆其狀極慘賽馬已停止舉行茲悉日人之受傷者二十人焚斃者十一人尙有二三人不知下落（二十六日）路透電 
[北京電]  
據某方面消息曹銀張懷芝等目下暗中運動譚浩明程潛等使不戰而退出岳州（二十八日） 
[北京電]  
　　馮總統本日電張作霖曰際此外交危迫邊警告急之時務望迅速召回赴灤州之兵隊至馮玉祥事令曹錕查辦第將有正當之解决如貴督軍以倪嗣冲爲念派少數之兵赴援足矣（二十八日） 
[北京電]  
　　今日午後開國務會議討論外交問題歷時甚久内容極秘密（二十八日） 
[漢口電]  
　　曹錕張敬堯王占元對於中央政府所拍發關於南北議和之密正疊開會議研究如何方能無損北方主戰派之面目而重提和議之方法（二十八日） 
[漢口電]  
　　聞陸建章現在九江擬借馮玉祥陳光遠之力爲安徽督軍業已著手運動（二十八日） 
[廣東電]  
　　據此間一般人士推測謂暗殺程璧光之兇手係龍濟光一派所密派者當程璧光被剌之消息一經傳播後孫中山莫榮新兩人即赴程宅以表弔意此間一般人士對於程氏之死於非命皆深表悼惜之意（二十八日） 
[廣東電]  
　　自程璧光被剌後海軍卽由林葆懌總司令統率而宣告獨立將努力進行以貫徹當初之目的似不至因程之遇害而有所動摇此間官場中一部公之人士皆慮程氏逝世以後海軍或將乘機分離爲粤不閩兩派但海軍當局者絶對否認此說聲稱海軍之團結依然鞏固未嘗受有何等之影響（二十八日） 
[廣東電]  
　　傳聞李烈鈞因宿疾重發將於日内赴日本療養其現職擬託目下在廣東之李根源代任之（二十八日） 
[廣東電]  
　　據此間官場接得報告陽江因兵力單薄已於二十四日再爲龍濟光軍所佔領（二十八日） 
[廣東電]  
　　二十六日劉逹慶所率軍隊全部由省城出發向陽江進發经期奪回陽江又劉志陸所率軍隊不日亦將運往陽江方面（二十八日） 
[廣東電]  
　　林仲傭所率雲南軍補充混成旅於本日（二十八日）乘運送船福安及軍艦廣海出發前往汕頭（二十八日） 
[濟南電]  
　　此間城内發生百斯托病現經檢疫委員實驗百斯托病菌確爲百斯托無疑其原因現在調查之中前日城内變死者數人成出於此症之染　此間外國官憲要求中國方面將城内與商埠之交通遮斷又於山東鐵道發濟南火車拒絶張店以西之旅客乘車（二十七日） 
[漢口電]  
　　日本第七戰隊司令官山岡少將於本日乘軍艦嵯峨來漢（二十七日） 
[東京電]  
　　日本海軍省公表常陸丸確被德艦（胡耳夫）所擊沉船員被虜此事已由英國海軍省發表（二十八日） 
[東京電]  
日本海軍省擬添設世界有數之無線電信所兩處其一處在台灣鳳山附近工程大略已完成（二十八日） 
[東京電]  
　　美國政府因軍事關係令太平洋各無線電信局槪不收發公衆電信（二十八日） 
[東京電]  
　　傳聞内田大使等聯合國使臣之展延離俄京之日期者因李寗政府以此舉爲不利聲稱俄京之危機未至於切迫之時請暫緩離京故也（二十八日） 
[東京電]  
　　外交調查會將於明日開會協議中俄兩國之時局（二十八日） 
[東京電]  
　　今日日本時事新報論中國之時局云因俄德之關係而使中國南北妥協之機會遂至於成熟中國南北之議和原來不久必將告成而外國新發生之事件偶然巧合遂爲促進和局之動機堪爲中國喜也東京朝日新聞云種新形勢可目爲中國人士漸次覺悟之明證吾人不得不爲中國爲東洋賀云云（二十八日） 
以上東方通信社電 
戰電 
[俄京電]  
　　過激黨因德軍已入比斯柯夫特於夜半下令召集人民各備器具開掘戰壕防守京城大爲忙碌（二十五日） 
[俄京電]  
　　過激黨自稱已佔據羅斯土夫於夜半下令召集人以各備器具開掘戰壕防守京城大爲忙碌（二十五日） 
　俄京電過激黨自稱已佔據羅斯土夫 
（二十五日） 
[倫敦電]  
　　里林氏之政策顯在屈服德國以止德軍進至俄京推翻過激黨之治權俄京發來數電謂過激黨正在集師抗德軍此實掩人耳目之言如果集師亦屬爲實行過激黨命令起見蓋過激黨之志惟在維持革命其他國務均不屑計也俄德媾和條件雖尙未能詳悉但芬蘭愛沙尼亞波蘭古爾倫立陶宛烏克蘭諸地必受制德國英國各報之評論多謂若以不拒德兵對普魯士主義匪特無效且將貽害無窮孟乞斯特指揮報謂德國之條件峻刻不能再甚德國　爲不令俄國交出艦隊乎其故殆恐俄人自行毁之使德人不能安得也韋斯特明斯特報指明協約國工界與普魯斯戰爭目的之異點並謂德國致俄之條件無情理已極德國社會黨伏瓦資報公然承認過激黨之分散俄國陸軍大有益於德國帝制主義（二十五日） 
[倫敦電]  
　　德國公報云德軍已佔據里加灣之泊洛並佔據杜巴特俘敵三千人獲自動車數百輛德軍已抵吉土米爾德軍游擊隊之佔據杜巴特者於五日半内進行一百三十英里羅夫洛俄國特别軍之參謀人員皆就擒總司令已逃德軍已於吉土米爾與烏克蘭軍接觸 
（二十五日） 
[倫敦電]  
　　俄國官電聲稱過激黨領袖里林氏與特羅資基氏以戰爭繼續不已已電詢德國對於俄國所允簽定和約與夫克里倫柯所問是否兩軍不因接受媾和條件而休戰械 
二事可否予一覆文（二十六日） 
[倫敦電]  
　　俄京電稱美日華暹邏巴西外交家已啟程赴俄國内地大約將赴距俄京東三百英里之伏洛柯逹暫駐以待發展英法大使仍留俄京須至萬急時離境（二十六日） 
[倫敦電]  
土京電稱高加索土軍已入特里比崇鎭（二十六日） 
[倫敦電]  
　　德國公報云德軍過月島四日後進窺里伐爾大戰後佔據砲臺德軍佔據比斯柯夫以前曾經激戰林辛剛將軍已佔據柯倫維資及火車站德軍近於東歐陣線俘獲三師之參謀員及軍官一百八十員兵三千六百七十六人（二十六日） 
[亞姆斯特丹電]  
　　維也納公斷報謂中歐列强與俄國之單獨和局僅使共同和局距離更遠蓋美英法國均因以堅持到底也奥國所求者爲共同和局至於德國戰勝俄國不足欣慰云萊浦齊民報謂俄政府最近之幡然變計已破壞德國審愼佈置之計畫蓋德政府志不在和平也星期五日社會黨議員康恩氏在聯邦議會演說否認波羅的諸省人民傾嚮德國之說且謂共同和局未嘗稍近斯土特報評論奥國會仇德之演說歷述德兵防守奥境所受之痛苦且謂此種演說大傷德國對於奥德聯盟之情感（二十四日） 
[巴黎電]  
　　巴黎日報謂日本舉事之時間將到今惟日本足止德軍之深入日本極欲參戰今惟候信號而已（二十五日） 
[倫敦電]  
　　協約國社會黨大會閉會日採納戰爭目的之宣書與英國工黨之宣言言幾全相同關於亞爾薩斯勞蘭一欵聲明此非畫分土地問題乃權利問題法國=之權利旣於各國所簽定之和約受衆承認今擬將二州前途問題交列國聯合團由國民自由投票解决該大會决議組織萬國社會黨大會集合各交戰國代表於戰爭期内在中立國開會並决議舉代表團代表法比英意四國赴美與美國工黨會商關於戰爭諸事該大會通過决議案舉法社會黨領袖湯姆氏比社會黨領袖萬特凡爾特氏及英工黨領袖漢特森氏專任謀使工黨及社會黨代表得參與媾和談判及組織工黨社會事又决議將戰爭目的宣言書交中歐諸國社會黨核閱作答以期彼等從速加入國際企圖湯姆氏宣稱如有人希圖挿身不包羅此種戰爭目的之和局卽屬革命之謂比國社會黨胡思滿氏將爲赴美代表團主任（二十四日） 
[紐約電]  
　　美國工業聯合會會長戈泊士民謝絶德國工業聯合會所致參與工人和平大會之請（二十五日） 
要聞一 
[大陸報之三次復辟談]  
　　大陸報云頃接北京電據稱奉督張作霖在秦皇島奪取政府所購之日本軍械後刻驅兵向北京進發已至山海關聲稱迫令總統罷免李純但衆意張之用意不僅在此蓋張爲段琪瑞之黨羽且爲帝制派也總統已電致張作霖責問理由云云大陸報又繫以評語略云中國政今已變爲三次復辟可時實現之問題此事雖在醖釀中然已不復可疑復辟之說喧傳已數星期衆輒視爲謡諑不重視之第中國確有一小而有力之團體運動復辟隨時可以起事聞復辟原定於燈節日實行其所以不果者蓋鑒於俄事而有懼也北方軍人與政客思想乖謬恐德軍乘勝越西北利亞而至京津等處故不敢遽起政變據天津私人消息徐世昌李經羲刻在天津紛紛羅致質成帝制之人聞上海亦有北人數名從事運動帝制魁首梁士詒今已遇赦聞已由香港赴北方交通派自必贊助之也復辟之成否頗繫於段祺瑞之態度聞在上兩星期中阻止復辟實現者惟段祺瑞一人今段態度若何無人能斷言之帝制派須得段之同意始敢放　進行蓋恐段復出阻挽也置於馮國璋則其地信可謂無關重要馮今已無權挽首之直見幽於北京耳十日前馮欲逃赴漢口迄未能行亦足見馮不能自由矣此次復辟果成則較之張勲九日帝政當稍長久至於名義若何外問頗有推測或謂將避君主之名而奉宣統爲世龍總統以徐世昌攝政云關於外交之北京近訊 
[府院連日之會議]  
　　二十六日（星期二）爲國務例會之期錢氏理總理於昨日到院時曾與涂兩秘書商訂議事日程均係外交財政兩部之例案數起知贛閩鄂各省索欵問題與籌措參戰督辦處臨時經費問題等類爲内中稍重大之案件至黑龍江鮑督軍報告俄亂黨擾亂滿洲里地方之電報係下午始行到院故未列入日議程然已决定今日臨時提出討論并聞陸子欣總長對於外交問題尙有重要報告數件須臨時提出又據國務院消息云二十五日錢代總理上午十時三十分蒞院較往日爲遲將各項應行文電批閱後即與外交部劉參事密談外交事宜爲時頗久至下午一時二十分乘坐汽車赴府晉謁元首報告外交上重要問題並聞下午三時錢代總理又偕劉參事親赴某使館籌商要政又一消息錢代總理昨日晉府謁見元首係磋商參戰問題錢臨出府時元首復交與某項重要議案一件令二十六日提出閣議公决至五五十分始出府據公府某要人云大總以外交風雲日亟軍事又益趨緊急特擬日内再邀全體閣員進府密議一切辦法更聞總統近兩日業將應付外交及行軍方針已擬定意見書一件以備召集會議時作爲參考之資 
[新疆又有告急電]  
聞新疆楊增橷督軍（二十五日）有電致公府國務院曁參陸辦公處陸軍部電文甚長略云俄國亂黨份子旣多範圍亦大現今情勢日趨險惡萬一侵入邊疆詎能空言交涉阻其進行務乞發给子驒六十萬提前籌撥並將與陜西撥；還之鎗械得以同時赴運以便派員領運不勝迫切待命之至 
[黑省之緊急情形]  
　　齊齊哈爾鮑貴卿督軍昨有萬急電報分致公府國務院各部及參戰督辦大致謂俄國新黨利用德奥俘虜實行南下進窺滿洲里過激派業已佔據窩里源聲勢頗爲浩大情勢日趨險惡查滿站等兵力素形單弱務請政府迅飭陸軍部添派軍旅嚴行防堵並乞先撥現欵二十萬元以救燃眉之急云云聞國務院已有復電致鮑督軍略謂漾電悉俄黨竄擾邊疆應行添派軍旅撥發鎗械加給餉欵實爲至要之需現已飭參謀陸軍財政三部迅即籌辦云云又一消息元首披閱鮑督軍電後焦灼異常囑某當局持鮑電往府學胡同與段芝泉督辦協商聞尙未得具體的辦法 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[參戰處進行之消息]  
　　自俄德媾和問題發生以來外交風雲日益緊迫參戰事務幾爲我國現下最重要之問題進行情形如何黨爲留心大局者所注意茲據可靠消息段芝泉督辦對於參戰事務現已積極進行除連日飭靳雲鵬曲同豐陸錦諸人分途與各方面接洽外并於日昨電催國務院將參戰督辦處組織令即日發表（二十五已發表）聞其組織令内之參謀長及外事軍備機要三處處長（另有一參謀處處長由參謀長兼充）之人物業經擬定日内即可明令發表 
　　參戰事務處組織令業已發表茲錄條文如下 
　　第一條參戰督辦直隷於大總統綜理國際參戰事務第二條本處置參謀長一人承督辦之命佐理一切事務第三條本處酌置參贊參議由督辦分别聘委第四條本處設左列各處參謀處外事處軍備處機要處除參謀處由參謀長兼領外各處設處長一人由督辦遴派掌理應辦事務第五條本處酌置處員由督辦遴派承長官之命分掌各處事務第六條本處設副官長一人視事務之繁簡酌設副官第七條本處辦事細則由督辦另定之 
　　段參戰督辦擬編參戰軍四師並擬定師長各節曾誌昨報頃聞段督辦之意以編練四師軍隊非急遽能成現在外患已迫眉睫特擬先將現駐馬廠之魏宗瀚所部一旅添足一師另由講武堂軍官組織編練一師共爲兩師先行出發其除二師則陸續編練聞現已着手籌辦矣 
川陜粤桂之消息 
[成都陷落後之消息]  
　　二月十三日重慶電稱二十三日接駐在資州熊克武之幕僚來電據云劉存厚張澜已於二月十九日離開成都向陜西方面逃亡督軍雖已推舉劉存勛省長推舉前衆議院議員潘某然劉存勛自在嘉定獨立以來尙未到成都因而成都地方目下極爲混亂蓋成都所有之不良軍隊約三千商民遭其掠奪之慘者不可勝計現時人心頗爲惶恐云云貴州軍二月二十三日已將簡陽占領該地之四川軍隊均退却於成都矣又二十四日重慶電稱前電所云劉存厚等逃走一節雖屬事實然其行蹤尙不明瞭惟據南軍方面之確報成都於二月二十日已被雲南第五師之一部及貴州軍占領熊克武擬乘此時機即赴成都云云雲南軍前攻叙州之際四川第一混成旅旅長劉成勳曾爲内應其結果致速叙州之陷落焉又二十四日雲南來電劉存厚刻已屈服故唐繼堯擬令限劉存厚於二十七日離開川省否則即用武力驅出境外又唐繼堯俟四川問题解决擬先暫返雲南省城又聞日前元首傳召王芝祥來京籌商組閣事宜王上將力辭不就當即出京回通茲聞二十五日元首又召王芝祥來京謂以組閣一事君旣不肯擔任務望赴川一行參與議和事宜聞王氏當已承诺議和地點係在重慶云 
[陳樹藩已通駐潼關陜省亂事陳督]  
　　僅有一篠電到京要求接濟子彈自後遂無消息政府因不得該省眞相乃於二十五日特電陳督查詢情形原電照錄於下潼關探投陵西陳督軍鑒據韓陽李旅長天佐迭次電稟三原等縣匪患蔓延王飛虎所部兩團先後譁變盧匪又内犯蒲白澄邻一带防務異常危急各等情邇日電報阻隔究竟陜省匪情如何至深馳念希飭查明並將現籌防剿辦法迅即電復是昐院有印又聞當局以陜亂情形複雜不能置諸不理現已决定派前廣西省長劉承恩赴陜並給以陜西宣撫使名義带兵一團前往據軍事機剛傳出消息陜西現固危急萬分但尙勉强維持以待援助陳督去年曾招一千餘人用作自衞雖經訓練而鎗械不足等於徒手陳督恐其解散近乃開赴潼關專待向某處購買軍械之運到聞一星期内準可運來此項軍械之早日運到與否實與陜西陳樹潘之命運有莫大關係焉 
[龍李互訐之近訊]  
　　廣東方面近來戰事又趨緊急而關於該處各種消息亦爲人人所注意昨據由粤來京之某要人談云此刻粤省地方因得各界維持尙不至過於紊亂惟最關重要者兩廣巡閱使龍濟光現因爭轄肇軍問題已因與省長李耀漢意見略有異點日前曾各自分電中央龍氏謂李暗與民黨互通聲氣態度不明李揭龍扣留稅欵紛擾商民六大端更有謂此係克復陽江時龍李爭功而起長此以往政府仍無正當辦法决非廣東地方之幸福也 
[桂省長電請停戰]  
　　自南北二次動亂後南方各要人除幹𨜮唐蓂賡兩人外餘皆不與中央互通信息日昨廣西省長李靜誠忽有要電直逹大總内容略謂值此外交益趨險惡之秋擬請極峯俯准岑陸諸公電請對於大局主和否則必因鬩牆之患而演亡國之慘劇洋洋千餘言要點尤在力請中央叩日下令使雙方停戰云 
[王占元辭職中之鄂聞]  
　　最近和局雖仍醞釀而某派之陰謀進行仍烈首以推翻沿江三督軍爲當務之急先集矢於鄂督王子春日前確已發端一係由段芝貴等在閣議提議以鄂督王占元與曹張兩司令意見不合應即調京以曹仲珊繼任一係由張敬堯來電據稱鄂督所屬軍隊多有暗通南軍之處請卽更調以利軍機等情聞元首意見决擬否認除已對該閣員等聲明外外并已電覆張敬堯其所持理由係爲現鄂省軍隊屬於王督軍者甚多遽行更替深恐鄂局紛擾云云 
　　湖北督軍王占元日來屢示辭職之意探其原因厥有二端（一）因軍隊駐防地點問題與曹錕張敬堯意見稍有不合進行上諸多棘手（二）因外傳執法官殷鴻壽到漢後與孫蔡等聯络爲逐王之計王督因此不免有所誤會然已經政府再四去電勸慰兼向各方面解釋一切刻下鄂督辭職之議似已打消又聞王占元軍隊向派有若干駐紥龜山日前曹宣撫到漢要求王子春將該山兵士撤回琥昌王氏極力反對自是以後曹王漸有意見相浸相積至今雙方意見因之益深云 
　　公府近息日前大總統曾特特派某秘書與某中將赴鄂聞與曹仲珊張勳臣等有秘要之接洽在表面上係爲曹張兩人近與鄂督王子春有政見互異之處擬設法調融一切實則另有别項使命大致一爲詳示最近外交上將發現種種危機之關係二仍爲設法疏通和局之運動據聞此次使命赴鄂或於和局上有最大之轉機云 
　　張敬堯軍隊與南軍自十八日停戰一星期曾誌本報現聞政府擬令張總司令自二十五日起再與南軍停戰一星期以謀最後之解决據政界某要人云此項法確爲外交緊急所迫否則南北兩軍交綏早已開始矣 
[湖南軍事近聞]  
　　湘城近日紛紛傳聞謂北京政府已令信威將軍湯薌銘率領海軍由水道攻湘省記者昨晤軍界某君詢問此事據云此項消息非盡無因邇日譚聯帥已據密報謂湯舊日部下如朱鐵夫汪甸侯及蔣某兄弟等共數十人業已先後潛行來湘南門外及北門外等處均有若輩所設之秘密機關行踪異常詭秘刻下聯帥已諭軍警各機關嚴密偵查防範矣 
　　湘西軍界各長官自去歲傳王等相繼去湘即各欲藉此擴充其勢力故各臨時招募士兵以期兵力雄厚其行動旣各不相謀意見即因之而起常德旣有軍軍衝突之事澧縣所屬之津市亦即繼續發生究其啓釁原因殊無所謂且每次衝突非至開戰不止此次津市之變不僅開鎗戰鬭甚且互相追擊地方人民大受影響昨雙方均已電呈譚氏互相控訴聞係守備隊副司令陳方度部下與湘西援鄂第二軍副司令胡學紳之兵相衝突兩方死傷之數多至百數十名 
　　譚聯軍總司令以湘西地方極關重要張學濟與田應詔之軍旣均已開赴鄂省公安彝門等處而其餘各部軍隊又各不相謀且至互相傾軋仇視萬一北軍乘機而入則湘省所受影響究竟何如非是遣派得力軍隊駐紥防範殊不足以保全地方而維大局爰調廣西第二軍全部速至省城集合以便開赴湘西現軍總司令林俊廷正在預備出發 
　　湘南總司令程潛以前方軍事緊急贊助需人昨特電調靖國軍聯絡使楊思義第二區守備隊司令周偉及本部副官長張輝瓚速赴岳陽以便參贊戎機三氏奉電後已於十七日上午乘專車赴岳 
[武穴大火之狀况]  
　　英文楚報二十二日武穴通訊云兩日前此間大火焚燬房屋不少火起時有晚間七時許幸附近有水竭力澆漑電報局得以保全惟與電局毗連之房屋已付諸一炬矣第二次火警距郵局不遠大門已被熏毁刻駐武穴之兵士紛紛寄錢回里故郵局存有現欵約四千元火勢盛時郵政司布置從容此欵得以安然移出共焚店舖約三十家其時幸而無風苟有西風則全鎭恐將燬去一半聞九江謡諑繁興謂武穴兵士縱火圖搶其實不然馮旅於火熾之摖頗能維持秩序火場附近各街排列兵士以資鎭壓並襄助居民搬運器具二日前有一兵在鄕間路上拾得錢票若干當即轉呈長官馮旅長業已出示招領苟有人能確舉其數目並有妥保即可領回失物此事足見馮旅長之能約束其部下馮旅長又規定所有農田爲兵士佔用搭棚者槪按畝給資償其損失鄕人多稱頗其公正焉 
[奉天之防疫與出兵]  
　　自豐鎭鼠疫發生奉人極爲皇恐蓋本省於已酉辛亥之交曾受其禍已爲驚弓之鳥也現據調查是疫發源於綏遠張家口一带其疫勢確已銳減其疫症稍烈之處均已實行遮斷交通該處非中外通區可實行關閉主義一經遮斷可無傳染之虞故此項鼠疫或不致傳　於東省也 
　　數日前江省有發生鼠疫之說已經鮑廷九督軍電證並無其事近日又傳說皖省發見鼠疫尙未徴實惟當局已從事防範（一）從前防疫物品全齊整理以備不虞（一）關於傳染之檢查及衞生之講求均令注意 
　　奉省征南軍隊原擬出發一混成旅前委五十三旅旅長張叙五督率一百八團一三兩營由天津赴岳州而比較一旅尙不足數張軍長於二十二日晚車又將百八團二營馬二十七團三營一并出發福建督軍李厚基前委劉副官來奉在開原梨樹台安招募奉軍三營業已招成面謁張軍長委派錦西縣警務長潘作新爲團長於日前有開拔赴閩 
　　張軍長以二十七師軍隊護衞省城除分駐外城而外省城軍隊僅有一旅今又將一百八團槪行出發南省護城不敷分用昨又電飭駐懷警備二營昌圖五營迅速回省 
[張懷芝由魯出發]  
　　張督軍於舊曆元宵節啟節南下之消息已誌前報昨二十五號自晨刻起省城西門内外軍隊絡繹整裝出發輸送隊搬運各項軍用品途爲之塞至十二時督軍率隨征人員出署夾護之衞隊約數百人向津浦車站進發省垣各級行政官及留守之各級軍官均赴車站恭送 
　　張督奉湘贛檢閱使命後即準備出發連日與中央商議關於出軍往返要電甚多據聞政府昨曾致陳贛督兩電（一）謂奉令任命張懷芝爲湘檢閱使所有貴省水陸各軍統歸節制希即遵照（一）謂第二路軍隊現已陸續出發該軍所需軍糧柴草希即預爲籌辦接濟並聞張督昨亦有電致京謂第地路開拔費就本省稅欵中提用以後餉項槪請由中央擔任云云 
　　張督南下之前特頒發六言告示令前部沿途張貼文云照得大軍過境紀律甚爲嚴明買物按照市價交易務取公平行師旌旗所指不准稍逞强横商民各安生業愼勿妄起欵驚如有招摇滋擾許即扭送嚴懲按照臨時軍紀執行决不從輕 
　　張督日前旣奉令爲湘贛檢閱使昨日又奉到中央催促出軍之電令大致令尅日取道江西兼 
　　程南下先由檢閱馮玉祥一旅入手抵贛後即可暫設大本營於九江以便指揮三軍 
第五師張師長因現在省垣業已實行戒嚴所有本師兵士不准無故離營前已傳飭各營一體遵照現聞仍有兵士無故出營赴商埠冶游情事特於日昨重行嚴飭本師各旅團營一體嚴禁軍人出營冶 
游以保名譽 
　　第五師張師長日前傳諭各營以第二路軍隊業已陸續出發特由各營選擇資格較深之兵士五百名充作臨時憲兵擔任地方稽查職務聞已選擇完畢仍駐辛莊 
　　張督報告馮旅近狀電云頃奉電諭派張懷芝爲湘贛檢閱使並令即日出兵自應遵照辦理惟自馮玉祥駐兵武穴通電主和長江形勢生此重大變化殊出意外頃據施師長從濱密報馮玉祥自武穴至安慶沿途水陸兩岸均派重兵按段扼守即往來商船亦不准經過並云與贛督確有聯絡已允暗中援助等語除飭該師長嚴密監視及預籌對待外并派第一混成旅兼程前進以作施師後援但馮旅盤踞長江流域阻碍交通實於軍事上大有關係伏懇中央迅予設法處置并電贛督顧全大局勿爲馮旅所愚以期共策進行早弭内亂懷芝准於日内督率後路軍隊親赴前敵指揮一切謹此電陳張懷芝印 
廣東軍事通信 
[信宜方面之戰情]  
　　龍軍統領梁金文李榮春等昨率所部開往電白赴援前軍甫抵圳尾尙距羊角墟四十餘里之遥即聞林魏兩軍佔領儒洞梁金文一軍擬將全隊直趨何家渡左岸與陸朝珍所部會合進攻旋聞沙朗現駐各營悉取守勢孤軍不敢深入遂與李榮春所部退守信宜與屬登各軍會合一處至十六早陳德春鄭潤琦等各選精銳兩營佐以機關鎗兩連及開花砲隊等乘勝進迫沙朗宜信龍軍恐沙朗有失即遣馬如龍率兵抄出逕向沙扒赴援藉以牽制省軍兵力魏司令以彼軍砲隊在前不諳戰陣立率步隊三營繞道包擊馬軍紛紛敗退前軍砲械多爲魏所奪現在沙朗信宜方面連日爭戰甚劇附近鄕民紛紛遷徙情形極爲狼狽 
　　討龍第四軍之軍報討龍第四軍司 
令魏邦平昨由閘坡大本營有電回省報告莫督軍謂敝部於十三號集中崖門分乘各艦出發十四號拂曉安抵沙扒登岸隨派探西向偵察旋得探報稱閘坡港曁平岡龍窩百歲等墟龍軍聞風退據長洞濡洞本軍即行分路進迫司令親率警察游擊各隊進紥閘坡至晚即據分統鄭潤琦報稱龍軍數百咸持駁壳襲擊我軍司令卽派人留守各要隘砲台外立率隊渡豐頭直攻儒洞龍軍不支即退向沙朗林軍亦已進至岡貝白水嶺一带迎頭痛擊血戰竟日龍軍現死據沙朗負固待援我軍與林軍現堅守陣地一俟各路大軍齊集約期大舉包擊龍軍大本營現在化州設立與我軍對抗之敵軍現已悉集沙朗羊角兩墟聞其兵力在化州電白廉江吳川等處除土匪不計外約有八千餘人聞已陸續開到化州將與我軍决最後之戰云云 
[克復安埔之確訊]  
　　莫督昨據討龍第一軍沈司令鴻英來電我軍於本月十一日由清平出發進逼遂溪經將安埔要隘完全克復龍軍陸朝珍所部刻已回化州除率隊追擊外謹電馳聞 
[合攻龍濟光先聲]  
　　兩廣討龍計畫昨經 
 
 
 

Page 7

 
 
　榮廷决定聯合兩粤兵力同時合圍行總攻擊以期一鼓　平莫代督刻以劉志陸劉逹慶兩總司令所部軍隊均已陸續抵省候令出發而馬濟所部亦不日即抵廣州當此大軍雲　亟應迅速會師大張捷伐俾得早清内患聞昨特電致陸幹老詳詢桂省討龍軍隊定期何日由南寗出發約於何日可抵粤邊乞卽密電示復以便令飭粤省討龍各軍總司令同時進發約期合圍云又湘粤桂聯軍總司令譚浩明一年督師入湘隨行隊伍爲陸裕光韋榮昌各部二十八營而譚總司令直轄之兵僅有衞隊六營刻因粤軍司令馬濟所部奉命回粤改編討龍軍特將馬部十餘營中撥留五營編爲聯軍總司令部衞隊以厚兵力其餘一律班師回粤聞昨已由湘開拔云又聞軍署昨接馬濟來電謂文（十二）率部由長沙啓程效日（十九）行抵永州擬取道韶關來省請飭粤漢鐵路公司知會韶州車站預備車輛接應届時載運軍隊旋省等語聞軍署接電後頃已函致粤漢鐵路公司先期酌撥車輛前赴韶關伺接該項軍隊來省矣 
[駐汕攻閩軍之準備攻閩滇軍在黃岡附]  
　　近之汾水關與閩省北軍交戰由粤軍派大隊往援將北軍擊退茲聞陳總司令以北軍有意進窺粤境若不大張捷伐無以示威除會商靖國軍成參謀長分任進攻外特電省總司令部催促副官長黃强兼程赴汕昨黃已抵汕頭即由陳總司令命爲總兵站長並命軍械長莫昌瀋爲第一兵站長經黃連日籌畫已着手開辦一俟籌備略有頭緒滇粤兩軍即行越境進攻聞征閩援閩各軍綜計到潮汕者有陳炯明總司令十七營滇軍八九二旅及各軍機關鎗連砲隊等合共不下萬六千人現粤軍總司令部駐崎　花園駱淺菜池滇軍總指揮處駐大馬路商業學校滇軍第八旅部駐外馬路崎　俱樂部第九旅部駐民濟學校粤軍砲隊機關鎗連駐海天春其餘各捕營則一律開赴潮州黃岡大埔詔安饒平一带前敵防禦粤軍陳總司令前月二十九號到汕原擬養兵三數日卽向前敵出發俟因劉鎭守使呂道尹及汕頭總商會之請求暫駐汕頭解决軍政民政各種困難問題陳公以潮梅本屬桑梓之邦凡事皆應竭力維持故從衆請暫留此地大約陰曆年關一過將各事商辦妥貼即前進也粤滇二軍餉項滇軍則就潮汕各雜花捐及地稅項下撥支足敷開放粤軍則由省源源接濟且汕頭商民對於陳總司令感情素治洽當陳公未到之先即有汕頭首富數人提議合集鉅欵補助粤軍陳總司令到汕三日（一月一號）總商會即開會歡迎且宣言樂輸軍餉請陳總司令派人監收陳公以諾商家急公好義備極熱忱當時深致謝意始終未派人收捐蓋亦不忍加重人民負擔也日前二月二號晚二時附近黃岡北兵數十人偷攻羅紹雄統領駐防營部當被察覺擊退現陳總司令將羅紹雄全部開赴黃岡駐紥嚴密防守而以李炳榮之一營瑱羅之防 
[疫氣蔓延之西訊]  
　　字林報二十四日北京通訊云近日疫氣躍至數處其所經地點數日内當有報告據報直隸宣化府西南發見疫症而山西之陽高天鎭兩縣則先有疫氣即此察之亦可見宣化疫症之由來凡地方僅有道路爲共交通之具者則其疫氣必由行客傳來當其休憇於旅館茶室之時即疫氣傳散禍及地方之日當地人民未及知其病之性質而疫勢已四散矣大名府附近某村亦有染疫之報告查染疫之區距大名最近者爲屏山縣然猶相隔一百五十英里今疫氣竟躍過一百五十英里之距離而逹大名大名在京漢路線之東約五十英里茲無論疫氣是否半由鐵路半由大道而至大名抑或全由大道而往惟沿途必留下蹤迹此固無可疑也自上月杪以來大名附近之東大村已疫死七人該管道尹初無報告未免可異某兵士由張家口傳疫於鳳陽其所經路程迄未查悉以意度之此兵必由火車至皖當其離張家口之前此兵或其子必已染疫第張家口未聞有客車駛行意者該兵由張家口遵循而至北京然後再附車南行歟京張間大道本無阻隔數日前曾有騾車數輛載人若干馳驅於大道中未嘗一受檢查至於此兵之家屬大約在火車中有四十小時之久出入車客與之接觸者不知凡幾其害甚大數日内當續有所聞也字林報註曰昨日濟南訪員已有濟南疫死四人之警報矣 
　　二十六日路透社北京電云聞傳疫至鳳陽之兵士係由張家口乘騾車至京其子即死於京張間途中北京有二人曾與此染疫而死之兵接觸今已置諸隔離院中尙無患疫徴象内務部呈報隔離辦法今已議妥故京張客車行將復開 
[南昌通信]  
　　贛督陳光遠因軍事旁午防務吃緊屢電中央要求撥欵政府置之不問現在查有江西存儲官窰瓷器由前九江關監督郭保昌親在景德鎭監造洪憲紀念品瓷器若干件估計約値三百萬元上下現値軍欵需用甚急籌措爲艱日前特電懇中央准其變賣以充軍費聞已奉中央覆電照准 
　　湘桂聯軍總司令譚浩明派委湖南衆議員鄭人康來贛代表協商湘贛聨防事宜於二十三日抵省晋謁陳督詳述一切請其一致進行貫澈始終之主張仍請陳督照前派代表戴秉清與譚司令面商各節堅持到底莫易初衷云云鄭次日即匆匆起程往寗 
　　江西銀行前經楊財廳長聘請商會會長龔士材爲總理鄒安孟爲協理迄今兩月尙未成立聞龔君雅不欲就經楊廳長一再挽留龔遂提出條件將現在之籌備處各事限二月底槪行結束並要求將收回官票處附設於銀行而軍警兌換所亦隸屬之其謀基金之擴充辦法一以索取中國銀行幣制借欵一百一十萬一以收回地方稅各欵爲補助茲事已得楊廳長及中行長之允許龔擬俟此項基金到手後即發行銀元鈔票銅元票各二百萬現已磋商妥協鄒君曾一再向龔勸駕楊廳長又力促龔早日就職該行即可早日成立並謂軍事旁午之際經濟與軍事有密切之關係倘地方金融周轉不靈又恐别生事端銀行爲金融之樞細該行一日不成立則金融一日之停頓云云龔未便再行推諉已允勉就定三月一日爲接辦之期並將該行預印銀元鈔票十元五元一元者並繪具銅元票格式五十枚二十枚十枚者一併親送楊廳長逐一研究核准示遵再付刷印藉資流通若然則該銀行成立之期不遠矣 
[張懷芝抵𡩋紀]  
　　山東督軍張懷芝奉中央檢閱贛省軍隊之命後卽用檢閱使名義出巡於二月二十二日由津浦路南下行至蚌埠以倪督壽辰擔擱又兼軍事上有種種計盡遂遲至昨日始由蚌來電准於二十六日起程本日可抵浦云云李督軍於日前即已飭副官處籌備歡迎並派參謀長何恩溥代表渡江同副官處預備汽車三輛開駛下關以備張使乘坐一面飭令江寗鐵路局備車一列裝載各軍官及行李等物張使抵下關隨行者有何元章（衞隊司令）于巨川（秘書長）王巨𨜮（副官長）以及參謀軍務軍需衞隊各官佐共計一百二十餘人張使進城卽入督署西花園洋客廳駐節（其守衞飲食各事皆由副官處事前籌備）當即乘坐汽車赴省公署拜訪省長略談而返是晚即由督軍省長名義特備西菜爲張使洗塵齊鎭守使督署上中級各軍官皆陪席一面飭令副官處備翅席五桌猪肉三百斤米麵等物數百斤犒賞隨行下級各軍官並衞隊等至張使所带之軍隊計衞兵一營機關鎗一連隨員官佐計二十餘人此次出巡係檢閱贛省軍隊但贛督陳光遠以該省安靜如常深恐客軍入境致起衝突屢電中央阻止乃陸軍部屢催施師赴贛今又令張使南來抛棄魯省之軍務而檢閱鄰省之軍隊意究安在故聞陳光遠電有擬俟張使到贛即將職務交卸之說 
　　另一訪函云湘贛檢閱使張懷芝昨日（二十七）下午三時半由蚌乘專車抵浦隨带衞隊三營參謀副官隨員二十餘人李督派參謀劉玉珂副官趙瑞祺等四人渡江赴浦口車站恭迓齊鎭守使楊憲兵司令何參謀長王警廳長蔡政務廳長胡財廳長兪道尹孫縣知事曁各機關人員均於下關江口官輪渡碼頭恭迎軍樂前導沿途軍警戒備極嚴張使偕齊鎭守使何參謀長同乘汽車入城五時抵軍署李督親至大堂外迎接齊省長旋亦到軍署會晤張使李督卽在署西花廳設宴欵待張卽下榻軍署張之隨員則住於下關瀛洲旅館城内華洋旅館聞張使在寗尙有一二日躭擱 
[南京快信]  
　　李督電中央速定和平方針並謂外患日亟險象環生若不急息内爭禍亂將伊於胡底云云李督因曹錕張敬堯來電促進和議昨特復電曹張探詢確實意見以便進行免行異議 
　　聞張懷芝尙催李督出兵援鄂張意仍主戰馮玉祥免職令下李督除電馮勸慰外並電魯軍師長施從濱對馮軍勿起猜疑免生衝突 
　　張懷芝之徐參謀長今晨乘江輪赴潯南元超昨晨已乘輪回鄂 
　　王巡閱副使電李督准陷日出京南下 
　　徐海各屬匪亂復熾張白兩鎭守使均有電來省告急請示機宜 
　　陳調元因徐防吃緊昨已回防聞李督昨又電中央力爭駐徐屬之新安武軍撥歸節制 
　　浦口設立檢疫所下月一日成立 
　　江蘇敎育公報第一期昨已出版 
　　此間寒暑表昨日降至三十度下午六時降雪八寸米價每擔驟漲五角 
[杭州快信]  
　　中央通電查辦馮玉祥案實馮咎由自取迫不得已 
　　浙省徴兵各員出發後原定兩月期限徴集二千餘人現一二兩師部會商督軍尙不敷補充兵額擬再繼續開徴 
　　軍政兩界各要人昨假同袍社舉行大讌會督軍省長以次咸列席 
　　二師張載陽假期已滿昨由新昌電省准冬日起程返杭 
　　二師師附鄭炳堃二次奉飭赴甬檢收三旅及五團散佚未齊文卷昨已旋省并搜獲葉煥華劉炳樞等補官部照及奬章多件一併带師存儲 
　　鹽運使袁思永沁日晚車由滬公舉旋省新委常開統捐局長姚元昶寗波船貨局長秦懋勳安昌統捐局長鄒嘉年昨俱發表 
　　商人李志勤請創辦餘武輪船公司已令杭縣餘杭武康三知事會同查議覆奪地方通信 
[松江]  
　　泗涇又報盜刦松屬泗涇鄉某姓家於本月二十六晚被盜十餘人明火執械破門而入將事主盡行捆縛嚇禁聲張聽其將房内衣洋飾物全數刦掠而去計所失贓物約値洋數百元旋即報由縣署委任沈蘊康檢查前往履勘一面並令所屬警區嚴行跴缉又同日水警巡官徐貴臣在泗涇地方緝獲带同洋鎗朴刀之江北盜匪兩名亦已押解縣署訊辦至泗涇被刦事主之姓氏與所獲盜犯是否卽爲該案正盜容俟探明續錄 
[書局忽肇焚如]  
　　西門外馬路橋堍掃葉山房書坊於二十七晚十時許忽肇焚如比經西外各救火社驅龍往救始行熄滅計焚去房屋一間並無重大損失靑浦 
[呈控知事案]  
　　前靑浦縣知事張仁靜在任時曾將金紳曾同無罪拘押被該紳分呈内務部省公署歷數該知事種種罪狀經齊省長委查候核茲聞金復向高等法院提起控告並續呈内務部省公署請令飭張仁靜投赴高等法院靜候質訊蘇州 
[預防天花傳染]  
　　蘇州警察廳廳長崔鳳舞近因天氣亢旱患天花者時有所聞雖因春氣和煦所致然居民不先預防亦殊可慮特飭本廳衞生科撰擬布告勸令各家家長務將小孩佈種牛痘免染天花慘害 
[辦理選舉近聞]  
　　吳縣選舉手續早已辦竣所有各鄕名册已轉呈齊總選舉監督查攷茲聞吳縣鄕民紛赴縣署呈訴或以漏未列名或以某已病故吳知事據禀後除將不合資格或雖合資格而呈請時間已逾限者分别批駁外擬委員切實查復再行核辦 
[第二工埸招收學徒]  
　　江蘇第二工埸埸長張某現因埸中工人均無學識對於各種出品殊乏創造之技能特在埸内設立講室招收學徒五十名逐項敎授以期出品之美勝於舶來品也 
[靑浦知事赴任]  
　　前任代理吳縣知事連德英交卸後寓居蘇城通和坊新奉委署靑浦縣知事缺連君接奉省令後卽行赴寗面謁齊省長謝委領憑返蘇謁見高等審檢二廳長後旋於本月二十六號啓程赴滬面見道尹然後赴任聞定於三月一號接印 
[用直典當被盜]  
　　縣屬用直鎭同和典當前日被盜匪從棧房後門園内上屋直至錦章衣莊屋後用　接脚而進直入包房刦去貨物甚多次日經該典經理等查看情形報告該鎭警察所請派警追緝並聲明所失贓物須逐細查對號碼再行開呈當由宋兆元所長派警前往看明轉報縣署飭緝日昨該典主陸曜珍又復具禀省道各署諸求嚴飭追緝 
[崑山衞隊誤擊民婦案]  
　　崑山縣頭門守衛巡士誤觸鎗機擊斃婦人一案該縣知事藍光策於勘驗後即將該巡士釘鐐收押電禀省長派委查勘依法辦理昨齊省長已派員前往查勘矣無錫 
[籌辦育蠶試驗埸情形]  
　　上年省會議决指定無錫地方開辦育蠶試驗場即咨講省長執行嗣由錫籍省議員某某等保荐無錫張涇橋人顧藹人爲育蠶試驗埸埸長經齊省長及張實業廳長下札委任顧君爲埸長藉以改良蠶業顧任職後適値夏曆臘底未克進行新正顧埸長卽往各處尋覔合宜試驗埸所近擬以西門外大倉房屋爲埸址惟大倉爲官有產業故特親自赴省呈請實業廳長轉呈省長准撤大倉房屋爲育蠶試驗之所惟顧埸長以該倉房屋多年失修牆坍　欹不堪使用卽省中批准尙須大加修葺且該倉房屋並非官有當初乃當地人民捐建現在所有房租即爲無錫敎育欵產經理處收取補助學校之用縱經省中允准而錫人失此學欵難免又生爭執是以一面暫借遷善局内空屋爲籌備所更擬聘檢曾在江灣蠶桑學校肄業之兪栽杏（錫人）襄辦内部事務並採集蠶種從事進行 
[挽留憲兵之督軍復電]  
　　駐錫憲兵第二連展連長奉調赴浦無錫各機關聯名公電李督軍挽留茲悉李督軍已有復電來錫文云商農敎育會市鄕董事孫鳴圻諸君均覧節電悉展連長所部係屬王巡閱副使未使阻其他調查錫邑駐有二師部隊足保治安地方諒無他虞特復云云惟展連長早於前日率隊開寧此種公電不過爲循例行事也 
鎭江 
[縱火開賠之訴訟]  
　　鎭郡城外日新街地方於舊曆去歳十二月二十日曾遭大火茲悉起火之家係瑞康泰洋貨舖曾經保有火險六千兩惟該舖資本不足所售祇零星物件佔本不値二千金且洋油等引火之物皆不出售詢其起火原因則民走電對左右鄰均疑其有縱火圖賠情事故現不保火險之店舖如榖香村茶食店名利棧旅館潤昌參號日日洗染坊馬萬源牙牌店等均具呈丹徒縣公署請提該洋貨店主訊究勒令賠償各店舖之損失並聞有寓居名利旅館之前任掦中縣徐知事被燬衣箱等物有七八十件之多損失尤鉅亦於日前提起訴訟矣 
[飭查社會敎育]  
　　丹徒縣倪知事近奉敎育廳令調查各項社會敎棄有事宜略謂社會敎育有助進學校敎育之功非切實計畫不能盡推行之効惟各縣情形不同在繁盛之區大都已經興辦若偏僻之地容或有所未逮但此項事業關係敎育前途實非淺鮮不容視爲緩圖茲特規定各項表式先從調查入手着該知事限文到一月内按照各項表式詳塡具報以憑稽核而策進行云云倪知事奉令後已飭學務科查照辦理矣 
揚州 
[淮南商偕蘆鹽]  
　　掦子棧存鹽數目甚微現届春銷需鹽孔亟現由該棧長宋子鶴呈請張運使商借蘆鹽若干引以濟岸銷業經張使轉詳鹽務署核准矣 
[駐辦奉令加金]  
　　沙田局駐辦馬錫彤昨奉省坦官產處訓令略謂官產沙田繳價凡應加收滞納金者一律應加百分之五照册費塡入部照之内其屯沙灘蕩官荒四項附收之五釐經費亦應加滞納金子分之一云云馬奉令後已遵照辦理矣 
[局長定期接事]  
　　新任第六區烟酒公賣局長張景祜現已奉委求揚定期三月一日接事 
杭州 
[懲辦私造銅角]  
　　湖墅夾城巷有無頼嚴阿康者向操錢業近因失業無依膽敢串通銅匠金某私造銅質銀角外塗藥水到處混用日前嚴某在下城貫橋樓某錢攤兌換適有偵探在旁察破其僞立將嚴某及其身畔所贮之銅角一包獲送警廳懲辦矣 
[錫箔之漲價]  
　　省垣箔業爲出產之大宗前因銷路停滞市價爲之跌減近日點銅旺銷已由八十一兩漲至八十六兩半昨市錫箔價格亦相繼漲至每百塊計一百九十四元 
雜評一 
[張作霖（默）]  
　　馮玉祥之頓兵武穴也中央以其違抗明令而褫其職謂將以保政府之威信也今張作霖之截刦軍械非違抗中央耶不奉令而出兵示威非違抗中央耶且其跋扈不法之狀較之漏僅表示主和之意者其爲違抗孰大而號小耶馮褫職而張安然者中央之威信又安在耶主和國人之公意也張作霜劫械出兵以威脅主和之督軍其爲違反公意不言可知乃空言主和者有罪而實以兵力噦脅主和之督軍者無罪世界有如是之威信耶况乎張之用意人尙欵其不止此也 
　　前數日國人所注目者在馮玉祥今後人所注目者又在張作霖矣國内風雲之變幻又將由此兩人之對愚而生歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[商民苦鈔票久矣]  
　　上海南北商會昨接中華全國商會聯合會來函附抄呈財政總長公文一件以備查考原呈錄下爲呈請事竊查本會前據評議員聶家楷等提議呈請核示募集七年短期公債辦法並中交鈔票如何恢復價格曁如可預籌實行兌現一案業經呈請大部核辦在案茲於本年二月二十一日據評議員聶家楷胡炳堃高崑雲維儒張萬齡等報告内稱家楷等前經會議公推赴財政部請示七年公債辦法當於本月二十日午後三時前往謁見比奉總長面示此項公債現時尙未動過一張俱由中交兩行保管刻因對於中交兩行尙有一種計畫一俟計畫妥協逢當宣布經募日期俾衆周知等因相應據實報告即希查照等情到會當經交由評議會討論僉謂中交兩行鈔票價格日見低落影響市面金融商民大受虧耗今旣奉財政總長面示以對於中交兩行俟計畫妥協即當宣布經募七年短期公債日期等語具徴理財恤民於歸還中交兩行欠欵之中必有維持鈔票價格曁預籌實行兌現之辦法商民苦鈔票久矣亟望當軸早日整理以資救濟應由本會呈催財政總長將整理中交兩行之計畫迅予籌定一面宣布募集七年短期公債辦法以維國信而慰輿情等語公决據情轉呈所有本會據評議員聶家楷等報告再行籲懇大部將募集七年短期公債辦法並中交鈔票如何恢復價格曁如何預籌實行兌現迅予查核前呈剴切批示緣由理合據情備文呈請大部鑒核批示施行 
[再誌公廨訊理商事訴訟之凖則]  
　　江蘇交涉員陳貽範近奉部令行知租界會審公廨委員看將華人商事訴訟依照商事公斷處章程辦理已略紀上月二十六日本報茲將陳交涉員致上海總商會公函續錄於后逕啓者案奉外交部訓令内開准司法部咨稱上海總商會縣商會呈滬上商民債務案件不論租界華界均由司法官廳委託商會商事公斷處調處若調處不諧再行呈訴法庭並請轉行會審公廨凡遇華人控告華人民事債案一併遵照辦理等情查上海會審公廨其組織與法院雖異其性質與法院相同所有該廨管理華人控告華人之商事案件能否一律按照本部會同農商部修正商事公斷處章程於起訴後斟酌情形委託上海商事公斷處調處請轉令上海交涉員行知會審公廨查照等因并附抄原呈前來合將該部原咨及附件抄發令知仰卽一面令知會審公堂委員遵照辦理一面知照駐滬領袖領事轉行該公堂陪審員遵照并報部可也此令附抄件等因奉此除呈報并行廨員遵辦外相應照錄司法部咨稿函逹貴總商會煩爲查照附抄件照錄司法部咨外交部總長文爲咨行事據上海總商會縣商會呈稱上海商業繁盛華洋雜處請求援照京師成案嗣後滬上商民債務案件不論租界華界均請由司法官廳委託商事公斷處先行調處若調處不諧再行埕訴法庭並請轉行會審公廨凡遇華人控告華人民事債案一併遵照辦理等情前來查本部會同農商部修正商事公斷處章程原定商人間之商事爭議得由法院於起訴後委託公斷處調處嗣以京師地方兩造均係商人之案甚少因會商内務農商兩部推廣原定範圍凡被告爲商人及業經判决應行執行之案件如有必要情形亦得由法院委託商事公斷處調處若調處不諧仍准訴之法院業經呈准施行在案上海地方債務案件兩造均爲商人者居多與京師地方情形不同自無准予援案推廣之必要惟會審公廨其組織與法院雖異其性質與法院相同所有該廨受理華人控告華人之商事案件似應一律按照修正公斷處章程於起訴後斟酌情形委託上海商事公斷處調處相應抄錄原呈咨請貴部轉令上海交涉員行知會審公廨查照此咨 
[公賣局長推翻前案之反詰]  
　　江蘇二區烟酒公賣第二分棧經理李光庭呈復二區分局長文云爲呈復事本月二十三日奉貴分局第二號令開本年二月二十日奉省局第二十四號訓令内開查第二區所轄上海等六縣向爲烟酒產銷素著之地原訂該區征收比額每年十五萬元代征外省西烟銷費不在其列曾經高前局長開單通行遵辦有案乃近年收不足額皆由該局棧未能盡力整頓所致上年該區改定歲額十二萬元者亦因比時歲已及半大局不靖征收毫無把握故令准暫行試辦仍以上年腸曆年終爲限今歲甫經開始亟宜整裕收入何能再以去歲認數藉爲口實查該分局羅前局員前呈該處各分棧比較仍照原額核減一成再行試辦一年一案雖彭前局長令復尙未定案認爲無效合亟令仰該分局立即傳諭各棧一體遵照仍按高前局長原定該區比額除代征外省西烟銷費另計外每年征銀十五萬元數目由該分局召集各棧經理分别核實認定限十日内取具各棧經理承認書呈送核奪要知高前局長原定比額實係體察情形酌中支配各該經理辦理有年當亦具有天良或不致徒顧一已之私而生異議本局長謬承任命初蒞斯邦固甚頼羣策羣力之助亦極抱裕國裕商之願匡予不逮實深望之切切等因到局查各棧比較前經羅前任呈請仍照原額核減一成在案茲奉前因除分行外合亟訓令仰該分棧一體遵照務各力顧大局核實認定再行備具承認書送候轉呈核奪母稍違延切切此令等因到棧奉此竊查敝分棧公賣費自奉貴坐辦前在分局長任内呈請歸商承辦之後適値時局不靖來貨缺乏收不敷解曾於本年一月間由前羅分局長呈奉省局訓令核定按照原額核減一成再行試辦一年轉令到棧各在案今奉文甫逾一月而認額忽欲加成何前後之兩歧竟適從之無自如謂尙未定案則前分局長所引二百二十七號之省局指令何來再四思維諒由今省局長蒞任未久尙未詳查全卷如謂前次改定歲額由於大局不靖則今日大局糾紛更甚陜西爲來源要地自發生變故函電尙且不通貨物更形阻絶在申同業無貨可銷貨旣缺乏銷費安出照此時局即照原減一成之數尙不知從何着落徴收計絀仰屋徒嗟後顯茫茫更無把握茲奉前因合亟呈復仰乞據情轉呈省局長請賜查卷察核實爲公便謹呈 
[香港來船均須驗疫]  
　　路透社香港電云香港發見腦脊炎症二十三日以前一星期中患此症者六十二人死三十三人除英人葡人各一名外餘皆華人上海領事團因此症易於傳染故於前日午後决定宣佈香港爲有疫口岸此後凡由香港來滬之輪船槪須檢查云 
　　又聞香港稅務司近奉北京總稅務司令查香港一埠死亡人數以及因患何病而死於每一星期報告一次以便考察等因茲經香港稅務司查得自二月九號至十六號止一星期内因喉症而死者七人因患腦症及背脊骨熱病死者五十一人死亡之多爲從來所未有除報明總稅務司查核外並即電致江海關稅司以備查考現滬關威稅務司以香港旣有疫症此後凡由香港來滬之輪船須先停泊淞口以外聽候檢騐並設法消毒方准進口如船内查有旅客染病者須送吳淞病房昨已令飭河泊司及淞口海關醫生等遵辦矣 
[鐵路局長奉令防疫]  
　　滬寧兼滬杭鐵路管理局任局長昨接交通部感電略謂山西地方發現瘟疫津浦沿線亦有傳染之耗雖派華洋各醫員分投調查尙未證實猶恐車輛往來或有傳染合行電知該局長於各車到站時派員檢騐行李以防傳染如有發現疑似疫氣即用藥水澆洒預防爲要等語任局長昨已遴派醫員遵辦矣 
[外人勿往陜鄂游歷]  
　　江蘇特派交涉員接外交部來電略謂邇來西南不靖戰事蔓延陜鄂兩省時有主客軍隊衝突險象環生外人游歷該兩處者更屬可虞特電請交涉員迅卽勸諭西商敎士暫勿往該兩處游歷并即停止給發護照等因昨陳交涉員已據情函致領袖總領事及各國領事查照矣 
[查詢德華清理處失火眞相]  
　　松派護軍使盧子嘉昨接外交部來電以據滬德華清理處電稱失火及損失甚鉅一節頗滋疑竇特電貴處希將德華清理處如何失火及損失幾何有無毁及緊要文牘務將詳細情形查明具復云云盧使接電後業已函請陳交涉員查明復奪 
[東洋輪船運送槍彈]  
　　東洋公司筑前丸輪船現由東洋運載鎗彈十九箱抵滬之後並不起岸即交日清公司之南陽丸輪船於二十七號夜運往漢口 
[和議公會不能成立]  
　　英人李德立以吾國内亂劇烈擬在滬組設和議公會分電中央各省要求同意屢紀前報茲得公府復電如下李德立先生鑒本府連接三電呈奉大總統諭愛護友邦熱忱可感惟現在情形與辛亥不同未可相提並論耳等因特電台察公府秘府廳感印 
[海關研訊普濟失事案四誌]  
　　招商局普濟輪船被新豐輪船撞沉一案昨晨在海關覆訊由該局總機師華勒斯氏到堂作證略謂檢視各船汽鍋機器並會同總船長隆特氏檢閱船身爲我職務之一部份去年二月間普濟修葺時曾照常察看有數處地板更換但未全換普濟年老必有糜蝕之處固無可疑但就全部而言普濟尙屬完善堪以航海普濟有隔壁五機器室後面之隔壁在修理時曾有小洞當經修補以尋常情形言之隔壁頗堅足以阻水堂上問曰以此次受撞情形言之爾以爲不能阻水乎答曰不能問曰何故答曰余以爲普濟機器室附近所受之衝撞已將隔壁撞破故也去年修理旣畢余見必須修理處皆已修整頗爲滿意問曰爾以爲普濟修理後便可由驗船社審查視爲合格乎答曰普濟年老余不能答此問題蓋年逾三十之老船斷不能責望其完善一如新船且審查者亦須自留餘地决不肯審定其爲第一等船也問曰然則審查者將責令其續有修理然後許其航海乎答曰余不知之問曰關於修船經費爾有自由辦事之權乎答曰有若干自由行事權若修費浩大余須報告至普濟第三機師所稱隔壁有大可容指之洞余未見之但普濟修時余曾見一洞旋即補好余不知普濟能載客幾何上海河泊司對於駛往香港之輪船固有訓令但對於他船則無此訓令也總船長隆特氏亦被傳到案據稱大副希塞林敦氏初次在普濟服役至於三副華人孫某據普濟船長報告乃强幹可恃之人云云繼由普濟買辦上堂陳述略謂普濟末次開出我未在船普濟如不裝貨可載客在二百至三百人之間末次普濟載客一百七十人船上員役七十三人統共救起八十七人新豐買辦亦到堂聲稱新豐救起八十人内有搭客四十一人船上員役三十九人並撈獲屍身二十七具撞後撈起屍骸共有若干則未知悉所有當時救活之人全係男子並無婦孺云云尙有新豐大副斯堪倫氏刻在醫院不能到堂故此案遂展期再訊 
[墨西哥人串攫鉅欵之自述]  
　　墨西哥人柯石蓮史（譯音）於本年一月二號串同粤人陸世英（即周阿英）蘇樹彬（卽紫彬）楊燦興等將廣同昌號主陳澤文（即陳澤民）誘至崇明路七十六號門牌冠鴻樓宵夜館内以兜售紅士爲由攫取預備購土之鈔票洋九千九百五十元案發被捕迭經公共公廨中西官訊供詳情屢誌本報前日午後復由捕房將全案人犯併解公廨經關讞員會同英白副領事復訊先由原告代表梅吉言律師上堂向被告柯石蓮史詰據答稱此案發生之前有巴西人潑勒與扑地斯在天潼路一百六十六號屋内商最售賣紅土之事迨至一月二號潑勒與扑地斯至我庽所邀我同往宵夜館做一生意據稱預備將紅土六隻向原告兜售令我冒充捕房西捕查抄私土繼即同往該宵夜館（即冠鴻樓）見有許多華人原告陳澤文見證潘夑華亦在彼處惟案中祇有羊白眼（即搶洋一千三百元被捕之黃金寳又名陳金生）及大塊頭鑛金牙之三人認識我與潑勒登樓先向陳之夥計潘夑華搜查將其身畔所带鈔票悉數攫取後又將陳澤文身畔之洋搜刮一空潑勒見事不妙卽携贓逃逸我被見證（指潘夑華）扭住一同下樓我在門首喊到三百二十號巡街捕將原告陳澤文拘送捕房我跟隨後面並未同入捕房其時我非常滿意遂往扑地斯處將被拘鳴捕及原告拘入捕房各節一一告訴繼由潑勒給我洋一百元我卽付還扑地斯房飯費洋四十元扑地斯囑我須要當心至搶刼之洋據說與羊白眼等三華人在一百六十六號屋内分派尙有陸世英等四人素不相識惟我此次冒充巡捕前往搶洋實因經濟困難鋌而走險云云次又由被告代表佑尼干帮辦羅斯律師與捕房代表牛門律師向柯石蓮史逐層盤詰良久中西官因時已薄暮判將柯石蓮史還押餘人分别交保候再提訊 
[靑蓮閣發現炸彈之結果]  
　　公共租界福州路靑蓮閣茶館於上月三十號夜被人抛擲炸裂物後經該茶館經理孫鋆卿報告老閘捕房飭探姚錫𨜮與西探緝獲吳淞人崔桂生一名解送公共公廨訊供管押在案昨晨復訊由十五號西探目依克上堂禀稱被告已在捕房供認迭將恐嚇信函遞送原告處圖詐洋五千元不遂是以屢抛炸彈惟炸彈係他人所製其性不甚猛烈故未傷人等語請再詳訊核辦次由見證劉阿東投訴一月三十號以前兩次目睹被告投遞恐嚇信函圖詐巨欵並抛擲炸彈又一證人崔阿根投稱被告被捕後連接嚇詐信函並附來烽彈及至昨晚經理人又接到炸彈一枚業已送于捕房請爲核奪訊之崔桂生供稱此事係由在逃之福根龍生等指使民人一時受愚求宥王襄讞商之美博副領事以被告串黨抛擲炸裂物希圖嚇詐實屬不法判押西牢三年期滿逐出租界如能帮助捕房緝獲同黨准予酌減刑期 
[强盜將死時之遊街]  
　　去臘南市瀛豐錢莊被刦以後經淞滬警廳偵緝隊士協同租界包探先後拘獲譚濟斌羅藎臣劉春福譚俊四人解經護軍使署訊明判處死刑已紀前報茲悉軍署已接省中軍民兩署復電着即前往犯事地方處决示儆即於昨日飭令警廳派偵緝隊士及遊巡各隊於上午前往軍署將該四犯迎提到廳於十時許由司法科長劉君略詰一過即經徐廳長委督察長曾永奎爲監刑員由廳出發曾赴犯事地方遊行一周始行折回押往西門外斜橋南天洋花園旁義塜空地上執行槍决以昭烱戒一時隨往觀看者極爲擁擠待至行刑旣畢始漸散去 
[强盜扮作無常鬼]  
　　西南鄕龍華鎭左近一带雖爲鄕人來滬要道然甚荒僻村舍稍稀故攔路打刦之事時有所聞前晚又有一鄕人携布一包計十二疋行至鎭南有甲乙兩人與之同行及至大墳山前忽聞一聲怪叫墳中竄出一長帽白衣人手持雨傘迎頭猛擊該鄕人駭懼奔逃其同行之甲乙兩人謂速棄爾物此乃無常鬼也鄕人如言將包擲地急向前奔忽遇巡邏軍士詢其何故奔跑鄕人告之該軍士立即追往查察見有三人正在將布檢點分贓遂即拘住搜出白衣帽傘押解返營預備轉解司法官廳從嚴懲辦 
[各學校之春季始業]  
　　滬江大學 
　　楊樹浦滬江大學於二月二十七日開學先一日補考舊學生並續招插班生投考者頗衆合前次共計九十餘名錄取五十餘名故本學期學生較前益形擁擠二十八日上午行開學禮由副校長董景安演說並請西敎員歌詩禮畢照常上課 
[江南中學]  
　　靜安寺路江南中學日夜校昨日開學報名者絡繹不絶其夜校部本學期敎員如下國文劉立人英文張嘉壽胡保華薛錦標黃懋釣邵行慷沈逹人簿記姚雪芹算學周德威史文欽縮寫呂誠安德文邱仁高法文朱品谷國語郭耀章演講特别科戈朋雲修身徐紉蓀並聞即晚八時舉行開學 
[市北公學]  
　　滬寗車站慶祥里市北公學男女兩校曁夜學部開辦已届第六學期學生甚爲發逹前日（二十六）開學後因來學者衆須待擴充校舍故定四號開課再縐業全體因該校成續優美每年公同認捐常費二百金以爲補助 
[飛虹學校]  
　　閘北飛虹坻校開辦有年學生二百餘人本年修理校舍增添敎室推廣學額所請各科敎員皆係師範畢業昨日已經開課報名者尙絡繹不絶 
[培德學校]  
　　虹口清雲里培德學校昨日舉行始業式男女學生約二百人先由校長盧仲虔報告後由敎職員盧煒昌等相繼演說求學之道與始業之精神定下星期一正式開課 
[少年社日校]  
　　七浦路中華少年社日校校長邵楠君本學期更力圖發展所聘中西敎員皆一時名宿昨日開學學生報到者約二百餘人當日新生投考者復接踵而至頗覺發逹 
[東海學校]  
　　北京路宋家弄東海學校男女兩部創辦迄今已届二載昨日行開學禮男女學生已逹百餘人首由校長致訓詞次各敎員相繼演說後全體學生同唱校歌遂散會并聞該校尙欲擴充學額云 
[圖畫美術學校呈請立案文]  
　　圖畫美術學校係西法畫家張聿光劉海泉二君創設頻年擴充校舍規模漸瑧完善學生亦甚發逹茲聞該校已遵照敎育部法令繕具呈文呈請立案呈文錄下爲呈報籌集經費依法設立美術專門學校請求轉呈備案事竊照國家之文野恒以美術之優劣爲表示蓋美術之與文化工藝商業具有聯絡之關係故各國均有國立美術專門學校以提倡之我國自敎育部於民國元年十月公布專門學校令後各種專門學校雖經次第設立顧創立美術專門學校者　焉無聞聿光等於同年壬子十一月籌集經費就上海組織圖畫美術學校數載以來學生數十人而增至百餘人歷届畢業學生或就職於各省小學校或遊學於各國大學專門茲以規模粗具爰依部令改組美術專門學校暫設圖畫一科餘如雕刻等科容後逐漸添設並附設技術師範科以養成小學敎員置函授部照東西國通訊敎授辦法使不便來校就學者得在校外修習惟查敎育部公布專門學校令第六條載公立私立專門學校之設立變更廢止均須呈報敎育總長得其認可又公立私立專門學校規程令第二條載公立私立專門學校呈報敎育總長認可時須開具事項如左一目的二名稱三位置四學則五學生定額六基地房舍之所有者及其平面圖七經費及維持之方法八開校年月各等語自應遵照辦理除將應行開具事項另繕清摺附呈外所有設立美術專門學校綠山理合呈請鈞廳鑒核俯賜轉呈敎育部准予認可實爲德便除已呈奉滬海道尹批准備案外謹呈江蘇敎育廳廳長符 
[北京檢察官參觀法庭監獄]  
　　北京總檢察廳檢察官戚運機日前因公來滬昨日上午詣上海地方審檢廳當經陸林兩廳長與推檢各官迎接入内茗談之後導引至民刑各庭預審庭及上下各處辦公室參觀一周欵留午膳至下午戚檢察官告辭即由上海模範監獄敖雲亭典獄長導 
 
 
 

Page 11

 
 
第三張 
引至模範監署並監中附設之陸軍監獄參觀良久而别 
[靑浦縣知事赴任]  
　　新任靑浦縣知事連德英號述三昨日由省到申至護軍道尹交涉各公署謁見禀辭赴任 
[緝私營官調任]  
　　兩浙緝私第二營營長盧沼堂原屬代理茲由統領盧另候差委遺缺卽以第三營營長婁子雲調任而第三營營長一缺現由緝私統領司令部查得該營副官張思逹熟諳鹽務堪以升充業於前日分别給予委狀接任視事矣 
[日本法官來滬]  
　　是本司法省參事官池田寅一郎與長崎控訴院檢事長小山松吉等近由日本來華抵滬後暫駐交涉公署曾偕譯員楊念祖至上海行政司法軍警各署晋謁昨午地方廳陸林兩廳長上海縣沈知事等各乘馬車先後至交涉公署答謁 
[麵粉廠請減印花稅]  
　　滬上各機器麫粉廠上年營業尙稱發逹其分運貨單上所貼之印花稅因由江蘇財政廳轉到部令由海關監督知照須遞加至一元五角以符免稅章程各麫廠以營業尙未十分發逹擔負太重當於昨日遍邀同業于麫粉公會集議表决呈請核減 
[呈請加改渡船定章]  
　　浦東商民朱維藩等昨具呈滬南工巡捐局文云竊上海八長渡渡船載客向章每人收取渡資五文旋因各該渡夫違背定章恃强增索以致口角鬭毆覆船溺斃渡客情事時有所聞曾經呈蒙前局長出給布告禁止增加仍照舊章每客收錢五文附錄規定章程十一條在案民等伏查第五條内載各渡客仍照舊章每人每次收錢五文不准私行增加如渡客出銅元一枚無零錢找補時卽由渡夫給還竹籌一根找作渡資五文隨時持籌搭渡不另索資其有渡客兩人合出銅元一枚或各出制錢五文任從客便不得藉端需索等因此條法良意美萬民感戴無極惟奉發貼布告以來已逾一月而各渡夫仍前藐違定章不將竹籌實行發給爭吵之事更甚於前再凡有貧苦鄉民向浦西做工適染病症不能步履者無非板門舁送到家以及鄉民病殁乏資收殮奔向浦西求捨棺木渡浦者各渡夫必爭索渡資銀洋以上兩端應請規定渡資第五條内載明加入以免爭端再前奉所發布告僅有各碼頭實貼鄉問村鎭未能一律周知仰求另改定章之後多發布告民等願當擔任赴向釣局具領分投各鄉村鎭實貼俾使大衆周知並請迅飭各渡夫遵將竹籌實行發給不再違抗實爲公便謹呈 
[油豆餅業定期集議]  
　　南市油豆餅業董事近以滬上所到之南口小簍豆油係從烟台靑口夾倉石島等各口岸由沙船運滬向章該貨按照牛莊油進口規則須扣去廟捐（天后廟）若干乃容商未肯扣繳爰邀集同業中人訂定三月二日（卽陰歷正月二十日）在萃秀堂開會請各該帮商家號主等到來當衆集議和平籌商務與牛豆油規章一致扣費以昭公允 
[認捐不允豁免]  
　　認捐商民龐道宗具呈工巡捐局請將所欠捐欵量爲豁免昨經姚局長批示云據呈並繳捐欵洋五百元均悉查該商積欠清潔捐欵爲數頗鉅除交到五百元外所少尙多本局按月收入早經指定用途未便任聽延欠至認捐無論盈虧應由該商完全負責所請將欠捐量爲豁免之處着不准行仰即遵照迭次批諭將欠未解清之一二兩個月捐項迅速籌繳以重公欵母稍觀望切切此批 
[火油棧請派警察保衞]  
　　浦東洋涇鎭附近英商亞西亞瑞記兩火油棧邇因輪船抵埠之際時有碼頭匪徒駕駛小舟從水道登陸乘間攫竊貨物所雇巡丁及印人等往往被匪暗算頗難防備故由該棧洋經理函請淞滬警察廳飭派長警二排在亞西亞瑞記兩處各駐一排協同保衛徐廳長接函後昨已飭令該管三區二分駐所警佐王簡文前赴該兩棧察勘情形禀復核辦 
[一夜三告火警]  
　　前晚閘北漢中路馬韓氏家及長安路岐崗里祝錢氏家又烏鎭路陳裕興木作三處先後失火均經撲滅昨由四區余署長轉到各事主訊問一過諭各具結分别取保開釋 
[查明起火原因]  
　　四川路一百二十六號門牌某商店於本月九號夜失火立即撲滅嗣經捕房查悉該店多堆稻草以致遺火殊違定章禀請公共公廨出單昨將該店主任裕生傳案訊明判任罰洋二十五元充公 
[輪船上查獲被拐男孩]  
　　太古洋行開赴油頭等處之山東輪船昨將啓椗時經救濟會探員虞占順到輪查獲口操江北音之五歲男孩一名詰其姓氏言語不明時拐婦某氏在旁知事敗露乘間逃逸該探乃將該孩解送永巡捕房轉送地方廳發落 
[夫姊捉姦]  
　　寗波婦人李周氏之弟阿壽向在閘北滿洲路興順里開設周永興石作阿壽已於去年四月間病故生前撫養一子名厚來學習本業現已成丁詎阿壽之妻岳氏近與其夥徐庚寅私通將厚來驅逐出外前晩由李周氏糾同多人前往捉姦將男女一併綁縛偕同厚來扭控四區警署轉解司法科聽候訊辦 
[撥派小輪押解拐犯]  
　　婦孺救濟會以地方審檢廳現已遷往小西門外利涉橋南凡遇拐案中男女獲犯解往該廳請辦路途較遠諸多不便乃商准水巡捕房梅捕頭撥派小輪一艘自即日始凡有解犯由小輪送往薛家浜碼頭登岸然後角送到廳 
[婦人誘匿小孩]  
　　廣東婦人陳李氏於二月二十四號串黨至閘北寶山路宜品里將二百六十七號門牌居婦盧金氏家五歲男孩盧延德誘匿虹口元芳路某號屋内昨日被孩母與鄰婦張劉氏尋獲鳴捕將李氏與孩一併拘入捕房捕頭訽問一過飭原告將孩領回李氏送交公廨押候带堂訊究 
[索欠反被毆傷]  
　　住居小沙渡之掦州婦人楊崔氏前日扭江北人王文標至四區警署控稱伊子楊三小販爲生日前被王賒去鹹蘿蔔三斤向索欠欵無着反被毆傷甚重臥床不起請求究辦當經署員解經司法科段科員訊明判移地方檢察廳核辦 
[控告被毆傷斃之不實]  
　　住居篾作街之熊三川於十四日晚與住在荷花池左近之朱福根因賭起釁互相扭毆當時經人勸散不料熊歸家後至前晚忽然身死屍弟熊阿四以伊兄被毆受傷致斃將朱尋獲扭控一區三分駐所劉警佐以案關人命移送地方廳經賀檢察官提訊朱不認行兇賀君判令收押遂同沈檢驗員等詣篾作街屍場驗得已死熊三川周身無傷實係哮喘氣閉而死塡明尸格判令尸弟備棺收殮候示 
[遊客行兇受罰]  
　　前日午後三時許邑廟勸業場門首有游巡隊士賈保珍見有徐福臻未買門票堅欲混入被收票人鮑釆章阻止反遭兇毆卽由該隊士一併带至一區二公駐所經王金山警佐詰問之下責其不應行兇罰洋一元以儆 
[爭論信資之衝突]  
　　南市大碼頭協成火腿店日前接到協源信局夥陳瑞桦送來浙江嘉興某號遞寄之小洋六角當埸拆看内有銅質小洋兩角退回原信旣又來函掉正該信局夥昨向索取信資兩封計錢一百文詎該店祇肯給一封信資錢五十文兩造因此爭論由店夥程彥賓等五人將陳扭毆詎陳膂力勝人反將程之右眼擊傷當由崗警併带至第一區署問明後飭即移送地檢廳訊核 
[燕子窼内之新鬼]  
　　住居公共租界天津路開設陳須陳須記西式女裁縫店之甬人陳順康於前晚八點鐘時至法租界前新街同富里四號門牌前樓婦人名老三即三妹所開之燕子窠内吸烟過瘾後與兩三人同擲骰子爲戲忽然倒地不省人事三妹等疑是羊癎瘋初不介意詎延至十時竟無氣息三妹卽報告大自嗚鐘捕房山捕頭阿而風西带同包探任坤掦前往察勘並即飭探往傳屍妻朱氏到來將屍車送同仁輔元堂騐屍所聽候禀請中西官相驗核奪三妹與其母某氏及母舅某甲一併带入捕房管押候訊 
　　又一訪函云法大馬路新街同富里四號門牌樓上陳嚴氏家於前夜八時有住居英租界天津路之紅帮裁縫陳成康年三十六歲前往閒談適氏他出即與其小孩等擲骰爲戲未幾陳忽倒撲氣絶氏女阿狗見之大駭奔告其母禀訴捕房經施總巡立派西探目阿而風西探偕十七號探及華探任坤掦前往該號樓上騐視一週諭將屍首舁送同仁輔元堂俟回禀總巡派工部局西醫到所騐明再行核辦 
[醫生詢問奥人醫費]  
　　奥人武三拿淮本在日暉港奥船收容所中現因患痢甚劇特往上海公濟醫院請爲醫治其應需醫費等項若何辦理已由醫生報明荷總領事函請交涉員察核答復陳交涉員昨已據情函請護軍使核示矣 
[因賭互毆]  
　　甬人曹阿才張阿高因賭博起釁昨在虹口西華德路互相攢毆當由巡捕查見一併带入捕房捕頭諭飭各存洋一元保出聽候公廨傳訊 
[茶館違犯定章]  
　　沈老三近在虹口塘山路開設茶館聚賭抽頭被捕房查悉沈未領茶館執照且不應聚衆賭博當飭西捕將賭具带入捕房候請廨出單傳沈訊究 
[匪徒攫取金挖耳]  
　　匪徒張阿桂前日在靜安寺路攫取張王氏金挖耳圖逃被捕追獲當將人贓带入捕房昨解公共公廨經中西官訊實判張押西牢四月以儆 
[看守所丁因賭打架]  
　　地方廳第一看守所工程未竣所有民事案犯寄押於新普育堂刑事案犯暫押新廳後面平屋之内派祁德王升劉志𨜮等各所丁看守前晚祁王劉三人在押所旁聚衆賭博因王升等輸負與祁衝突彼此行兇傷及頭面等處昨爲檢察廳林廳長訪悉以王劉祁三人係在官公役知法犯法諭令先行一併開除聽候訊辦 
[十次受騙之發覺]  
　　醫生范錦章控楊樹浦路某店主徐亦華十次騙去洋二百五十元昨由捕房將徐拘解公共公廨經中西官略訊一過判徐交三百元人洋並保候查明再訊 
法公廨訊理錢債案彙錄 
[猪行主唐維生前控楊小寶虧欠往來猪價洋一千二百餘元]  
向索不付店已閉歇請求追繳等情當經訊明判令交保嗣因無保押追至今分文不理昨日又經傳訊唐稱楊小寶之母前曾托人商勸折還洋九百元先還現洋三百元其餘每節拔還一百元商人已經允許詎被告悔議置之不問惟其父在輪船上營業家道甚豐並非無力償還實係有意不理仍求嚴追訊之楊稱父親雖在輪船上營業所入甚微斷難請其代子理債祇能俟後來興隆陸續歸還聶讞員判楊還押候再訊追 
[王元勳前與吳仁奎合股開設俊記公司經營石子生意後因]  
　　賬目糾葛王延盛得祿律師代表投廨請追當經中西官核准傳訊吳仁奎由逖百克律師代表聲稱兩造現已各延公正人將賬核算可望和平了結如或理算不明當再禀請堂上指派公正人監算已得原告律師之同意請爲核示中西官准如所請 
[肉店主楊阿本前至公堂控稱何内陞前來交易貨物虧欠洋]  
　　四十一元因一時乏洋交付由汪春廷商勸出立期票歸還今已逾期分文不理請向何汪兩人追繳判汪無干開釋何交保限理詎迄今尙未保出押在捕房楊又投廨請追提何訊問何稱實在無人作保求恩釋出陸續料理判何還押着原告調查被告有無家產禀覆核辦 
[王仁貴前至公堂控稱前有地基一方租於顧福祺建造房屋]  
　　共被虧欠租洋四百六十元請求訊追判令限繳在案現顧已將洋繳存捕房並延逖百克律師到廨反訴據稱顧租王仁貴之地照合同上註明畝數缺少若干故將租洋扣付應請堂上公斷中西官諭候將地丈明再行核辦 
[懸賞通緝失竊鋼板]  
　　浦東其昌棧前夜失竊鋼板十五塊價値頗鉅昨由該棧買辦懸賞通函華洋各官廳請求飭緝贓賊函中略稱如能查獲原贓鋼板一塊者賞洋二十元全數查獲者賞洋三百元並將鋼板繪圖說明計長十六英尺厚半寸闊二尺十二尺四尺不等各官廳接函後已飭探四出偵緝矣 
[郵差串竊郵件]  
　　本埠郵務局管理信件西人孟納指控信差趙物康趙秋清串竊郵件昨由捕房將兩趙拘解公共公廨請究先由西人孟納投訴前情繿由見證徐蘭生投稱在郵務局執役被告兩人均係信差自上月一號起至本案發生之日止被竊各埠遞來之郵便物件業已查明開單呈請察閱又由奚潤傑到堂證明被竊情形訊之被告兩人供均推諉中西官判趙物康押西牢四年趙秋清押二年分别示儆 
[信夫竊取票洋]  
　　九江路全盛信局控信夫林阿𨜮竊取鈔票六十元現洋十元小洋四角昨由捕房將林拘解公共公廨請究原告由司賑李慶祥上堂禀明前情訊之林認竊不諱中西官判林押西牢一月期滿交五十元人洋並保如半年内再犯刑事提案嚴究 
[串竊棧貨案仍未訊結]  
　　招商局北棧塌車夫頭目金小老虎等串竊怡和洋行寄存該棧值洋三千元之泰西緞五箱囑令顧小弟劉阿表等銷贓業經捕房將金顧劉三人及通同作弊之捕房司賑姜立甫等先後拘解公共公廨迭次研訊判姜劉分别交保金顧管押在案昨晨復訊先由原告代表律師上堂陳述案情次由被告姜立甫之代表羅禮士及金之代表羅斯等律師到堂辯護後由北棧總門司　人吳問秋投訴當時由塌車夫李大持票到棧　貨是實經兪襄讞商之美柯副領事判金顧兩人還押姜劉仍交原保吳交一百元人洋並保候展期一禮拜再訊 
[廣柬賭徒受罰]  
　　粤人李元芳鄧三李其國羅金發杜連生何寶邱五崔才金東才瞿長榮何國二江才閔春林何金等在虹口密勒路九百六十七號屋内聚賭抽頭前日被美捕房捕頭偵悉率同中西探捕前往將李等拿獲連同賭具带入捕房准各存洋保出昨經公共公廨傳案訊明判各罰洋二十元與抄獲之賭洋一併充公賭具銷燬 
[串竊電線案證據不足]  
　　英美電燈公司西人控工匠陳阿囝任阿四張一道串竊斐倫路棧房内電線十三圈由捕將陳等三人拘解公共公廨訊供管押在案昨晨復訊原告西人上堂譯訴前情陳阿囝等延海德禮律師到堂代表辯護中西官以原告所控證據不足會判將案註銷被告一併開釋 
[舊貨店被竊布鞋]  
　　昨午十二時半小南門大街水神閣附近沈阿大舊貨店被浦東人張永泉以購物爲由乘間竊取布鞋一雙出門逃逸爲沈覺察尾追狂喊經崗警趙輔臣攔獲搜出贓物卽將兩造带至一區三分駐所經劉警佐略詰之下諭令拘留一天鞋給失主領去 
[塌車夫竊取書籍]  
　　塌車夫沈阿二胡守車運商務印書館書籍乘問竊取地理雜誌英文書籍等多本携至虹口圖售被捕查見詢係竊來當將沈胡兩人連贓解送公共公廨訊供管押在案昨晨復訊原告由趙連城到堂代表請究訊之沈胡兩人訊竊不諱中西官判被告二人各押三禮拜贓交原告領回 
道署批示兩則 
[南滙縣地保朱順𨜮呈控經董偏徇揑復串朦攘充迫求令委]  
　　撤查由呈悉查此案前據朱鳳亭等來道呈訴當令南滙縣知事錄案呈復核奪在案據呈前情候再訓令該縣迅即錄案呈復核奪此批 
[灌雲縣民王士籛呈爲大寃懸擱久未昭雪叩賞函請淞滬警]  
　　廳協緝兇犯歸案擬辦由呈黏均悉已迭令南滙縣知事緝兇究辦該民自應靜候多瀆無益此批黏件存 
專件 
[江蘇檢定小學敎員試驗規則]  
　　第一條本規則依據敎育部呈准檢定小學敎員規程第十三條訂定之 
　　第二條本省試驗檢定依照道區域分爲五區每區酌定地點分路試驗 
　　第三條本省試驗檢定每區每路派主任臨時委員一人臨時委員四人至六人試驗時應由所在地之縣知事到場監試 
　　第四條各區施行試驗檢定得借用所在地之省立學校 
　　第五條各項試驗檢定按報到人數多寡酌量分配 
　　第六條試騐檢定分第一試第二試第三試（第一試）國文修身敎育學（第二試）其他各科目（第三試）口試及實地演習並施行檢查身體 
　　第七條各項試驗檢定均先簽定坐號每人坐號與試卷所列號數相同 
　　第八條每科試驗時間以二小時爲限但國文得延長至三小時每日試驗二科或三科由各區於試驗前一日規定列表揭示 
　　第九條每科試題除國文外均以四題爲標準 
　　第十條試驗試題由臨時委員預擬經會長轉送廳長核定封交主任臨時委員當場發布 
　　第十一條各區試卷封送會長由會長分派臨時委員評定分數交由主任臨時委員彙送會長覆核 
　　第十二條會長覆核後彙齊造册由檢定委員會陳請敎育廳長核定 
　　第十三條試驗時應由各臨時委員核對相片並認眞巡視 
　　第十四條實地演習由各區主任臨時委員指定某區小學校行之但在省立師範學校所在地得借用師範附屬不學校 
　　第十五條實地演習某人講授某科某課及時間之分配田各區臨時規定先一日列表揭示 
　　第十六條如遇應試人數過多實地演習不敷分配時得以參觀敎授時之经評代之 
　　第十七條口試在各路行之並得由臨時委員指定敎科書分令講解評定分數 
　　第十八條總平均分數甲乙丙三等丙等以上爲及格丙等以下爲不及格甲等八十分以上乙等七十分以上丙等六十分以上 
　　第十九條除專科敎員試驗外凡國文一科分數不滿八十分以上者不得列爲甲等不滿七十分以上者不得列爲乙等不滿六十分以上者不得列爲丙等 
　　第二十條列甲乙等者准充高等小學校本科正敎員及國民學校正敎員列丙等者准充高等小學校及國民學校助敎員　　第二十一條各項驗分數及格者由檢定委員會呈請敎育廳廳長核發許可狀 
　　第二十二條試場規則如左一應試各員須行齊集場　適當地點按照點名次序魚貫入場一點名之際臨時委員應先入場指示並稽察坐號一接卷後須各按照卷面號數入坐一應試人全行入座後由主任臨時委員將試題發布一應試人應遵守在場委員之命令一卷末備有稿紙不得另紙起草一稿紙須與試卷同繳一如有傳遞搶替懷挾換卷等弊卽行扣考一不得交談睨視一逾限不繳卷者一律撤卷一繳卷後卽行出場不得請求添改字句出場後不得復入一繳卷時即將卷面浮簽揭去 
　　第二十三條本規則自核准之日施行 
雜評二 
[和議果有望乎（訥）]  
　　今日一方面雖傳總統密電曹張王商和議然證以他方種種消息則和議之成尙難言也一主戰派之督軍存一必欲保全體面之心而先令南軍退兵南軍能允之否一張作霖離奇之舉動意果在援倪以抗馮玉祥與迫陳李此後能不起波折否一程璧光被刺粤人疑爲龍濟光所爲兩方意見益深能不增妥協上之障礙否一中央覆英商李德立電以此次非辛亥之比不允所請其爲外人而言此歟抑有　拒絶和議吾人能測其究竟否凡此種種皆足證明和議之不易成也然而不和果有再戰之能力乎 
[本館啟事]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[内河輪夥之弊] [  蟄風]  
　　天下有極正當之事業而以極不規則之做法出之即輪船公司是也查我國航業雖間有逹官顯宦出資經營而司其事者大率市井無頼之人前在招商局之方某及開設某某公司之杜某以及現在蕪湖開設某某公司之瞿某皆以游手飲博起家而致富有凡老於滬上者莫不知之營業之法大率取壟斷主義同行嫉妬傾軋甚力凡有新創公司其航路所經或不利於舊公司者則必跌價招徠以相競爭甚且因航線之競爭而損失乃至數萬者亦在所弗計也然輪舶之舵工火夫對於跌價則甚不願蓋若輩之收入實以捉黃魚（即私儎乘客之隐語黃魚之稱即指乘客 
乘客其取價必較公司爲廉船價旣跌則購票非難而黃魚無從捉起矣）而傭値酒資且不足爲若輩謀一醉也内河輪船通例大率以前艙載客後艙則爲舵工火夫之寢所而捉黃魚者遂於諸客登舟之時先訊明船票有無有票者則聽居頭艙以待查驗其無票者則延入後艙以避耳目一俟查票旣過乃縱諸客使入前艙而收取其水脚代價相與朋分計昔全順時代凡内河小輪行駛蘇杭申杭申湖蘇申諸航線者每班（以上下水各一次計）收入約在十二元左右後公司中人漸知其弊於是碼頭查票面外復有押　帳房隨船偕行以爲監督居是職者非總理之私人卽老板之戚　宜若於公司方面克盡厥職而舵工水手之舞弊營私將無所施其技矣抑知所謂押儎者任事之初雖亦雷厲風行杜絶私弊而其卒也則且與舵工水手輩左右狼狽相從俱化矣蓋是職之設立於若輩實大不利而生計所關又未敢公然反抗於是乃捨其抵制之策而爲聯絡之計大槪一押儎先生莅船之始一船之人必借同舟共濟之義陽爲相與交護而陰窺其當性情數星期後漸見底蘊於是就其所嗜投以所好（如好賭者則引與共賭好嫖者引之同嫖）施展其翻戲拆白之技初則不令其破費一文繼則施展手段務使之傾囊倒篋雖破家不足以償（蓋此種局騙之法受其害者數不過一二百初不甚鉅然就職者大都皆清貧之人每月所入不過十餘元驟虧百金無從彌補矣）終則由船中執事人爲之設法料理此時受害者雖明知其騙而陷阱已深解脫無自勢不得不勉就範圍聯絡一氣矣大槪一押儎先生莅事之初彼等黃魚生意至多不過三個月停止交易此三月中之損失將倍償於後來之數月中且因有押鐵先生之故更可以大捉特捉一無顧忌而公司之損失數且反增焉立法防弊適以滋弊於是可見若輩舞弊之工而世道人心江湖日下亦可以因此推測而見一斑焉（四） 
家庭常識 
[牙粉之鑑别] [  天虛我生]  
　　牙粉之最易擦白者爲純煉石粉但易磨損牙磁故不可當用其質極重每五○○約重庫平一兩許尋常恒用石膏粉屏和蓋取其價廉而色白也其最良者爲絶炭酸鎂所含鹻性雖不若煉石粉之强但其去垢及解除乳酸之功甚偉而無損於牙磁（乳酸爲食物之殘餘据成腐蝕牙磁而致毁損者即是此物爲害故須日日滌除）但其價値較之煉石粉昂貴三倍較之石膏粉昂七倍半矣惟體質極輕每五○○只重庫平二錢有奇（其重者必屬僞品愈輕愈佳）故購牙粉欲爲鑑别但取其種牙粉爲衡先以傾入玻杯中於外面畫一墨線傾出秤得其分量更以他種牙粉如法秤量若較重則足知其石質爲多若較輕則足知其鎂質爲多孰優孰劣不難立判並呆推測其配合之成分不待化驗而後知也予因自製牙粉嘗徧購東西洋及本國各地出品一一考察故敢舉以告衞生家謂予不信向函榮房購炭酸鎂及煉石粉各一兩試秤量而用之 
[芋餃] [  短笠道人] 　　 
將芋艿煑熟去皮盡凈放缽内用筷子一手握將芋艿杵糊和以山粉或茹粉藕粉之類再杵極均取出揉透分做小桂圓式以擂棍擂薄裹　做成三角形之小餃子用鷄汁湯或肉汁　加以冬菰冬笋或金針木耳葱蒜之類鹹淡得宜再煑數沸取食其味頗美其内之餡葷素甜鹹任意可納可當筵席中一種之時榮 
[煨鷄] [  短笠道人]  
　　路雞殺倒去血留毛將近尾處剪一小孔去腸積血等類内灌醬油老酒鹹淡得宜再放茴香花椒入内將上下二孔縫攫縛好弗使走洩油酒及原有之質外用濕糊泥厚包之如皮蛋式入猛火灰中煨之必須時常翻轉使其週身之鹹淡炙透待有香氣出則油酒將乾糊泥燥硬時取出摀去外泥其毛亦即隨泥脫落切而下酒其味勝於燒臘等肉 
[竹聯] [  蘇滌新]  
　　俗製竹聯都綴銅鈎於聯之上端實則銅鈎可以勿用祇於聯之上下二字筆畫上各穿一孔納銅釘而敲於柱上待至極點而止乃用槮字之色敷釘上則釘之痕迹絲毫不露(却贈) 
[接洋燈玻璃罩法] [  周德吾] 　　 
洋燈之玻璃罩偶一不愼易於碎裂卽成廢物今有一法可接之先以破碎之下段置於洋燈火上使熱然後以大蒜擦塗碎處周圍乃以上段接之不久則堅固如新矣余在家中屢試屢驗故錄之 
長篇小說 
[二城風雨錄] [  英國郤而司迭更斯原著常覺小天虚我生合譯]  
　　卷中第二十七章(一) 
　　自巴斯蒂一役竇瑪齊已儼然民黨偉人即聖安東街屉民亦　吐氣掦眉大異疇昔人人自以爲民黨元勳然仰視竇瑪齊夫婦則又不啻丈六身也日者朝義方在樹杪馬丹又坐於酒櫃之後一如常日獨已捨絨線不織腰鞓之間多挿利刃其常日所簪玫瑰花亦易以三色之纈蓋王黨間諜心膽已碎望見聖安東燈杆卽戰栗面逃莫敢一入虎穴馬丹义手四望在有得色其時街角聚人至多若有所語此輩雖已得意而餓色仍未少減但於眉目之間多增一層兇氣耳故人人相視皆以怒目似言吾命雖未必保然亦能致汝命也至若女子則其枯瘦之指皆已捨針不拈瘦爪舞空但得扼人喉頸爲快蓋聖安東居民之面目此時已盡改其常若有魔鬼附　其身此氣所染乃遍巴黎通國盡成狂易民黨之勢力愈張則刦獄殺官之事亦與日而俱多衆中尤著名者莫如雜貨商人之婦人皆名之曰復仇之神此時即坐於馬丹竇瑪齊之旁目如流電眉軒軒而舉似欲擇人一試其屠刀者神忽曰聽誰至者馬丹側耳果聞有一陣人語之聲自遠而近直逹酒肆馬丹曰衆俟之來者必竇瑪齊也語未曅果見竇瑪齊喘息而至揮其紅冠汗滴不止馬丹曰國民將何消息至竇瑪齊語猶未出衆已延頸以聽去竇五步外國作大圈馬丹曰竇瑪齊消息惡乎竇瑪齊曰非惡諸君亦億有國民蟊賊曰傳侗乎衆聞言立怒曰憶之此賊曾爲吾村市長嘗向村民宣言謂貧不得食者可食草特惜其人已死今乃不得以草塞其口寶瑪齊曰否其人固未死今已就獲矣此語甫出但見百喙齊動皆曰殺殺寶瑪齊曰母噪今其人已在市政廳聽鞫於國民代表之前吾人宜往觀之女國民汝可鳴鼓召衆於是復仇之女神鶴立而起舉槌擊鼓聲乃震天大似魔主怒呼羣鬼噭應蠭聚而至馬丹竇瑪齊則刀已出鞘復仇神則抱鼓狂撾直出街尾召集女國民而所謂女國民者咸蓬首垢面各棄其病人孺子於不顧但聞鼓聲一一續矮屋而出舞其廚刀爭集於竇瑪齊酒肆之前但聞男女之聲雜爲一片呼曰國民聽之彼傳侗者吾仇也國民竇瑪齊請以其血與我以其首懸諸燈杆更以靑草塞其頸腔國　同志此仇不能不報也言時衆皆狂應附和亦不俟竇瑪齊號令逕自呼啸向市政廳而去(未完) 
 
 
 

Page 15

 
 
   
 
 

Page 16

 
 
   
 
