# 1896 - 32 - 4908187

 

Page 1

 
 
[重印解醒語告成] [  申報館主人啓]  
　　解醒語一書雖類小説家言而事蹟新奇文詞頴秀前經蘭月樓主序以行世未及數載揷架已空兹復重付手民工料益爲精美每部仍碼洋一角八分世有欲步武劉伶者取而讀之當不必取資于五斗也售處在申報館帳房三馬路申昌書畫室及各外埠申昌或經售申報人處 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[論本報紀命案述聞及漢陽命案事]  
　　圖財而竊人者賊也因圖財而致殺人則惟盜爲然然盜刦必深夜居多且亦未必皆殺人若敢於白晝殺人以取財則非劇盜不可且盜必合衆而後敢肆行刦掠若一人而敢於白晝殺人以取財則尤非劇盜不可乃有似賊非賊而兇於賊似盜非盜而酷於盜爲賊所不能爲爲盜所不忍爲則雖非賊而其跡過於劇賊非盜而其心甚於劇盜欲不謂之賊而不可欲不謂之盜而不可如本報前日所紀上海縣差所獲之王家金者是已本年五月間本城老北門内放印錢之山西人王錦如家飯傭白晝被人砍死刦去洋元若干黃大令嚴飭捕役訪拿迄今半年兇身未獲當時該差曾訪悉有山西人張希源眼見王家金於五月十八日到過王錦如家與已死之李阿林面語於廿五日出案之後此人忽然不見前日張希源與該差等在四馬路一層樓見其身穿華服形迹可疑當塲盤詰言語支吾因卽拘獲解案經黃大令庭訊一鞫而服并供犯事後由蘇而通州而漢口現在漢口犯事於本月初十日來申帶有洋票二百元現洋五十元并行李均在棧内大令詢在漢口所犯何事則稱亦是謀財害命砍死二孩一十四歲一九歲旋又支吾未得細供跪以大練矢口不移本城之案經此詳供其爲王家金無疑而漢口之事雖該犯口中無端漏息尚不足爲憑頗滋疑竇乃閲十五日本報紀漢陽命案一則與該犯漏息之言頗相符合該犯雖不肯詳供而已不啻詳供矣據云漢鎭泉隆巷豫恒德小票號山西人某甲撫異姓子年九齡雇僮年十四某甲與夥二人皆收放印錢早出晚歸家僅二孩守户本月初六日甲歸時見二孩已被人砍斃檢點物件囊篋已空計失銀百餘兩錢票百餘張洋元八十枚立卽繕禀赴漢陽縣喊報經薛大令詣騐果係刀傷畢命嚴飭緝捕在案按漢陽之事係初六下午所犯該犯供初十到申尅算日期適符由漢赴滬輪舶之程則漢陽之案又爲該犯無疑且所供砍死小孩年數相符該犯雖未詳供已不難水落石出以兩案合觀該犯竟以謀財害命爲常事可謂罪大惡極死有餘辜矣或者謂被害之家與該犯必有宿仇故該犯下此毒手不知爲報仇起見者斷不刼財若旣刼財斷非報仇可知且照該犯所供與李阿林似有嫌隙故置之死地然豈與豫恒德之二小孩亦有嫌隙而亦置之死地乎或者又謂該犯不聞刼别家之財殺别家之人而獨刼其同鄉同行之財獨殺其同鄉同行之人且在白晝其故何歟曰此易明者也該犯本非賊也本非盜也特所爲之事同於盜賊且甚於盜賊耳别處之家旣非該犯所熟悉亦安能白晝而施其伎倆惟其同鄉同行之人一切皆所熟悉逆料某時無人在家某時在家人少於是縱其貪得之心逞其險狠之志故刼財殺人之事可以一人爲之且不在深夜而在白晝也似此可斷其必無有嫌隙之事也然嫌隙雖無報應或有造化弄人不可測度人之放債者惟印錢之利爲最重人之借債者亦惟印錢之害爲最重小民雖視爲便利之途甘受其盤剝逼索然往往有被累過重而輕生者論印錢取利之重何異刦人之財致人被累而輕生奚啻殺人之命悖入者悖出而且被殺豈非天道之好還耶該犯供稱亦以放印錢爲業卽不殺人刦財亦非良善之輩而况爲此殘忍之事若使漏網是無天道矣然使承認本城之案絶不漏息漢陽之事則此案雖破李姓之寃可伸而豫恒德二孩之命終無昭雪之日難保無連累平人不料其偶然流露是亦惡貫之滿盈也漢陽署中不亦可以省却無數周折哉近來别處難破之案在上海破者居多足見滬地紛華實爲逋逃之藪使非捕役勤能容若輩混跡不特爲滬地之害而别處亦當更多難破之案矣是則捕役之功其可没哉 
[上諭恭錄]  
　　十一月三十日奉上諭御史連陞奏捐納保歸本班人員選章未能劃一並在部投供人員弊端甚多請飭同班先行識認再爲出具互結各摺片著吏部議奏欽此同日奉旨廂黃旗漢軍副都統著榮和補授欽此○十二月初二日奉上諭前因菩陀峪萬年吉地有應修工程特派徐桐敬信前往恭勘並命奕劻榮祿敬謹承修兹據奕劻等奏稱詳細查看金劵内並無滲漏情形惟明樓方城等工兼有椽望脱卸磚石酥裂之處請派王大臣會同原估大臣等再行查勘等語寳山壽藏規制崇隆殿宇城垣觀瞻所係理應隨時修整以爲萬年鞏固之基著添派載漪李鴻藻會同原估大臣徐桐敬信承修大臣奕劻榮祿恭詣菩陀峪再行逐細履勘應如何墁築地基挑换木石繪圖貼説詳細具奏其各敬愼從事不准稍有遷就欽此 
[司農經國]  
　　昨據京友函稱户部以去歲海上用兵饟軍購械費用浩繁近又加以允償兵費非常巨欵率皆仰給於水衡前曾迭次定章程奏請飭下各省一律遵辦綢繆未雨煞費苦心現在爲時已久因再奏請飭催各省是否舉行聞此奏已邀兪允不日想必由部飛咨各省將軍督撫矣所有奏稿照錄如左户部謹奏爲國用匱絀擬請飭催各省將軍督撫查照臣部前奏籌餉各條實力舉行共維大局恭摺仰祈聖鑒事竊維天地生財其數有限國家用財其端無窮以有限待無窮是坐困之道也上年東方有事饟軍購械償費諸大端供億浩繁調度不繼雖息借華洋各欵權濟一時而他年之賦入旣由此暗虧逐歲之度支卽無從取給是以臣部不得已而有上年七月酌擬籌餉四條及議准編修張百熙籌餉四條之奏又不得已而有上年八月十月續擬籌餉四條及議准兩江總督劉坤一籌欵三條之奏又不得已而有本年六月擬辦三條附陳四條之奏凡此皆竊附於因時損益之義所望與内外諸臣同心恊力共濟時艱者也計自臣部先後具奏奉旨之時以至今日多或年餘少亦數月其已行與否理應統爲檢核分别督催内如停止工程核减顔料縀疋兩庫折價停放官兵米折三條事隷京師毋庸與外省並論又酌提運本專屬四川 
 
 

Page 2

 
 
酌提固本餉銀專屬直隷以及官員報效本無定程紳富捐輸已經議止豫繳鹽厘祗同挪借此五條亦扣除不計外其通行各省現應督催者實有十條一核扣養廉一鹽斤加價一茶糖加厘一當商捐銀一土藥行店捐銀一裁减制兵一考核錢糧整頓厘金三者爲最大而茶糖鹽烟酒之加征及土藥典當各店鋪之認捐養廉薪費之扣减又次之要之鉅細不同而有益於國無傷於民則同歸一是其詳具在臣部原奏各摺中無煩贅述今以各省奏咨案牘考之則茶糖鹽烟酒土税典當養廉薪費各條已經舉行者至多不過四五條少則一二條而已是其小者已不能盡行而裁减制兵考核錢糧整頓厘金最大之事多未舉辦近日陜西以空文覆奏其他未經聲覆者更未知何如也方今國用匱絀旣異尋常東戎未休西師又起每一撥餉動輙數十百萬羅掘已空供應何恃臣部前奏各條卽使各省逐一舉行猶懼於事無濟而况有行有不行者哉臣等忝任理財深虞坐困謹將各省未行未覆亟應督催各條繕具清單請旨飭下各省將軍督撫迅卽查照臣部此次清單及前次原奏各摺實力舉行共維大局其有應行另議章程者亦卽切實籌擬統限文到一月内詳細聲覆不得再行遲延亦不得空言搪塞所有臣部奏定籌餉各條擬請督催各省速辦之處理合恭摺具陳伏乞皇上聖鑒謹奏請旨此奏已經奉旨允准不日卽飛咨各該省將軍督撫迅速覆辦矣 
[蘇垣得雪]  
　　前報蘇州地方官設壇於滄浪亭延僧道各十二衆鐃鈸叮噹諷經祈雪撫憲以次大小官員咸於清晨拈香虔禱至十五夜黃昏時果見彤雲密佈寒氣逼人少焉滕六君果惠然肯來率領百萬玉龍空中酣鬥一時殘鱗敗甲飛舞漫天翌晨推窓瞭望但見萬千世界一白如銀盍已積至二三寸矣自交冬以來人民苦旱一旦祥霙特霈閭閻無不欣慰也 
[一日三火]  
　　本月十五日下午蘇州盤門内新橋巷某猪作猪圈内不知何來火種霎時間烈焰橫飛不可收拾剛鬛公東衝西撞四散奔逃該作主見已釀成禍端立卽鳴鉦報警各叚水龍夫皆舁龍馳救幸爲時尚早得以漸漸救息計焚去平屋二間猪一頭亦遭焚斃迨各水龍唱凱言旋忽聞護龍街一帶又報火警遂相與馳至關帝廟北首小弄内火塲安排龍位吸水噴澆祝融氏已將某姓房屋三椽捲盡復竄至胥門外小日輝橋堍某鋪内大肆淫威一時采烈興高毫無顧忌旋得各水龍飛馳而至竭力狂噴又得地方官臨塲督救始得轉危爲安然已焚去房屋七八間矣迨各水龍救息回城時已六街三市燈火皆明矣 
[漢書拾遺]  
　　湖北采訪友人云長江水師提督漢陽鎭總兵周鎭軍出示云長江水師營汛之設用以保行旅而靖地方平日梭查尚謹無或少懈一届隆冬宵小環起勿論白晝清宵幽僻港汊更益緝察加嚴卽如行旅人等亦宜各自小心勿誇富有慢藏誨盜勿貪夜行羣小竊發再如江河漁叉愼勿以微些小利夜間私渡匪徒往來水面一干例禁罪不旁貸自示之後其各凛遵勿違○邇有湖南安化縣舉人賀孝廉弼來鄂禀陳撫署略稱安化處萬山之中山民耑以茶鐵二項爲生計民不知稼野無良田縣分九鄉鄉連九縣九鄉民食耑賴九縣接濟今夏各縣災警從同莫能資賴今冬明春各商民入山採茶者源源而至至必耑食食必翔賓大爲本地生民之掣肘懇請批販茶各處商民人等本地自備餱糧運行來此一平糶一資用庶一舉而兩全之也譚敬甫中丞准之業已出示曉諭商民一體知悉矣○漢口自交冬令培心善堂卽舉行施粥事宜飢民之領粥充飢者男女雜遝較昔年多至十倍蓋亦兇年使然也○巫覡之風由來舊矣武漢三鎭愚夫愚婦信從者衆幾成牢不可破之習漢陽府訓術司出示曰照得漢陽漢鎭良莠雜處不分近有無知流氓種種蠱惑愚民或藉治病下馬書符圓光遊陰以致男巫女覡異端左道旁門散布街頭巷尾男女混雜胡行一切大干例禁律條載罪匪輕本學疉奉憲飭詳究决不徇情爾等各坊保甲赶緊造册報名以便按名訪拿勒令改過自新如有廕庇隱匿查出一律究懲○本月初旬某夕監督江漢關瞿觀察廷韶所派緝察漢河船勇丁在五彩巷河中拘獲緑林豪客七八名中有二人鳧水逃逸其餘一併解送漢陽縣署核辦 
[潯陽紀聞]  
　　辦理九江電報局廖緝誠明府係嘉定人到局後卽諄諄誥誡報生等無論日班夜班務必認眞辦事毋得疎忽旋有第六叚巡兵李發因搭線悞公查出卽行斥革現在各當道以明府敦厚和平内方外圓深爲推許云○前稽查輪船委員劉蔭鄉明府奉檄署理興國縣篆務該縣僻處萬山中素稱難治明府下車以來力圖整頓遇有砌詞妄控以及搭臺訛詐等事無不嚴加懲辦一面訪拿訟棍以清訟源又勸諭地方舉辦保甲使宵小無所溷迹見書院膏火不足捐廉培植以故士民翕然悦服○吉安府許清臣太守捐廉樹植蠶桑以開無窮之利現在愈推愈廣大有成效各大憲均深嘉尚太守又委李瑞廠少尹赴浙江採買桑秧甚夥并雇工匠教習取絲織綢將來利源旣開直可與蜀錦濮綢同垂不朽矣少尹已於十一日附吉和輪船東下○廬陵縣人分發浙江升用道候補知府彭紹杳太守與分省補用同知羅香泉司馬集成巨欵禀明上憲在吉安府屬之鷓鴣嶺張家灘頭姚塢陽坑等處開設長利公司煤鐵礦業已興工見利矣○武穴上游三十里之富池口厘局指稱邑城内鄒怡和店偷漏厘金函請捕廳追究韓少尉遂簽差出票提人該店不服聞已上控矣○上月廿九日有一輪船上水行至圻州地方時值黑夜悞將停泊裝黃豆船一隻撞沈所有貨物盡付東流舟子六人皆落水救起者五人餘一人則魂遊水府尚未撈獲屍身該船户現赴九江領事府控告云 
[蘇垣大計名單]  
　　前日撫轅榜示本年應行大計保薦卓異及叅劾各員錄左計保薦官九員江安督糧道馬恩培江寍府李廷簫江寍縣趙受璋清河縣侯紹瀛長洲縣王樹棻上海縣黃承暄丹徒縣王芝蘭江寍縣丞甘隆春兩淮鹽運司知事毛華叅劾官七員六合縣裘宗圻不謹吳江縣李汾奉賢訓導周慰曾甘泉縣邵伯司巡檢張壽同海州高橋司巡檢陳儒璜平望司巡檢兪龍盤同里司巡檢劉金鐸 
[福建大計名單]  
　　計開正薦官九員署鹽法道福州府唐寳鑑老成端謹爲守兼優汀洲府知府胡廷幹精勤明練表率有方厦防同知張兆奎才地肆應任事實心侯官縣知縣李樹敏宅心誠篤悃愊無華同安縣知縣李澤春老成穏練辦事精詳上杭縣知縣賀沅廉靜持躬勤求民隱泉州府經歴孫爾壽篤實安詳留心民事泉州府教授吳穆奉公勤愼士論翕然惠安塲大使張世紱才具明練辦事精詳不謹官六員德化縣知縣邵盡升措置乖方難膺民社羅溪縣丞胡湛榮辦事乖謬不洽輿情平海縣丞吳鈺縱役殃民被控有案柘洋巡檢蘭陔擅受濫押任性妄爲安溪縣典史徐之鋆操守平常不知自愛仙游縣典史任玉材操守不謹聲名平常罷軟官一員將樂縣知縣汪保駒精力衰頽遇事疲緩年老官一員上洋通判陳汝實年力就衰難勝職任浮躁官一員長太縣典史周鳳翔年少氣浮不知檢束 
[藩轅牌示]  
　　浙江布政使龍示宣平縣知縣賀允璠大計叅劾遺缺委大挑試用縣何士俊同安縣漣市巡檢束鵬翥病故遺缺委試用從九殷福澂餘杭縣典史温繁照奉部開缺委試用巡檢彭鏻署江山縣典史趙登鰲期滿委試用從九任廷棻正任漣市巡檢署孝豐縣天目巡檢吳文榮大計叅劾缺委試用未入徐希夔樂清縣典試佘耀宗大計叅劾遺缺委補用未入歐陽鼎彝均署理光緒二十一年十二月初九日示 
[官民交儆]  
　　杭垣上月間屢有縱火之事經臬憲聶仲芳廉訪出示懸賞訪拿并飭府縣及保甲員弁嚴密巡查已列報端近日各叚夜巡冬防各委督率勇丁徹夜梭巡各大憲亦每夜於三鼓出轅查察各巷栅加早關鎖終夜擊柝之聲不絶於耳大街上向無栅欄各鋪户居民以民更局所雇更夫每叚祗有八九人地方遥遠難免顧此失彼是以於本月初一日起設立義梆挨户支更每十家爲一牌每家出一人約百餘家爲一起輪流防範周而復始而小巷之中責成栅夫嚴加啓閉似此巡防嚴密彼匪徒當無從溷跡也 
 
 

Page 3

 
 
[暫緩校閲]  
　　江海關道黃幼農觀察懸牌示期本月十七日十二點鐘赴大校塲校閲撫標滬軍營昨因積雪未消泥濘不能馳驟當須改期閲視也 
[賢主嘉賓]  
　　粤國領事西卜得君於前晚七下鐘時函請關道憲黃幼農觀察及英會審委員屠興之别駕至領事公館宴以西式酒席面談一切要事至鐘鳴九下始各興辭而出 
[處决盜犯]  
　　本縣龍華港前月有閔行簽船行經該處被趁船盜犯曹樹生等四名手持大刀洋鎗搶刦同船搭客及船主各物並放鎗擊傷搭客劉友發一案船主陸木全卽朱木全投縣報案嗣經捕役拿獲盜首曹樹生解案黃大令兩次研訊供認不諱照錄供詞通禀并將該犯解送道轅申請黃幼農觀察勘訊供招與縣相符隨發回本縣監禁候示在案經黃觀察據情轉禀兩江督憲張香帥請卽核擬示遵前晚二鼓後本縣奉到督憲批示該犯時在黃昏膽敢搶刼簽船携贓逃逸並用火器傷人實屬罪無可逭飭卽就地正法以昭炯戒等因黃大令奉批之下密餘刑書赶備公牘一面傳齊通班差捕伺候於昨日午前飛移城汛李采臣千戎十一點鐘時率領營兵四十名咸執軍械鳴騶至縣署護决俄聞大堂上連發三梆大令呼殿而出升座暖閣標發虎頭監牌飭令捕役禀知典史蔡少尉從囹圄中將犯提出擁進東角門該差高唱處斬犯人解到堂上一聲呼喝該犯長跪案前斯時千戎督兵駐於儀門之下刀鎗犀利光耀人眸大令騐視該犯正身無悞飭卽卸去衣服劊子手如法捆綁大令硃標風旗擲下喝令押出市曹處决該犯目瞪口呆兩肩扛聳已屬魂飛魄散差役奉飭將犯推出白虎門坐在竹籃中大令偕千戎排導押出小南門校塲處斬旣到大令降輿升座演武廳照例唱名飭令行刑劊子手如法奏刀卽有馬隊四面圍住但聞號砲一聲刀光閃爍身首異處各兵燃放環鎗一排觀者拍手呼哨劊子手提首級至案繳令大令擲硃筆點之遂與千戎分道赴邑廟拈香而回循例排衙屍身由同仁輔元堂給棺殮埋首級裝入木籠卽發滬南老擺渡碼頭示衆一天再移至犯事地方懸竿示衆 
[相騐命案]  
　　威逼人命一節已紀昨日報章當晚屍親等欲作講和之舉因所議不合故仍由屍妻邵王氏等投縣請騐黃大令准如所請昨日下午四下餘鐘時排導出城至胡家宅地方相騐屍場中早有地甲准備公案及一切應用之物英捕頭飭包探黃四福孔阿才及中西各捕在塲往來彈壓大令旣至升座公案地甲陸朝岡申訴情由叩請相騐先據屍妻邵王氏供稱氏夫邵金生於本月十三日在家忽有合東張茂康前來糾同出外住宿一宵十四日早晨有東來昇客棧中人到家言及氏夫昨晚住宿伊棧中日間曾在西園吃烟旋八下鐘時氏夫怱怱言歸到家不發一言直至十二下鐘竟然一命嗚呼小婦人情急檢視始知周身傷痕大令問爾可知爾夫與張茂康有無仇恨答稱以小婦人思之並無别故惟十二早晨我至張處見伊與做鞋女工任阿秀同臥一榻諒伊因此懷恨將夫誘出毒毆因傷斃命如今求爲伸寃屍兄邵春生供與金生係同胞伊與張茂康錢財往來則知之餘不知情任阿秀供詞支吾大令命傳四隣訊問據方祥芝店夥嚴阿新等均稱索錢之事我等略知情節如何身死實屬不知大令卽命仵作檢騐良久喝報騐得屍身實係因傷而死大令離座親視無悞旋將張茂康任阿秀二人帶回縣署俟提東來昇客棧主到案再訊事畢回署已七下鐘矣 
[珠花糾葛]  
　　有名永順者向爲玉工得異財起家積資頗鉅以兩目突出眶外咸以踏殺鼠呼之永順有珠花一對價值甚昻爲同業某甲掯去不知因何糾葛屢索不還前日邀同法界諸流氓將甲軋至新協順烟館開燈評理人聲嘈雜紛紛擾擾後不知所終 
[畢命窮途]  
　　嘉興某氏婦以遇人不淑詬誶時聞來滬依中表某甲意欲帮傭甲以所居僅堪容膝轉托其母舅戚某代爲佈置戚央董某假自來火行街六十七號門牌德茂燭店樓面暫令棲息婦身懷六甲將次臨盆房東恐遭不祥勒令出屋婦不得已於本月初八夜將胎打下翌日婦亦斃橫將戚誘至法界某茶館百般恐嚇旋經人勸願出洋廿元爲棺殮之費現在尚欲索酬不知如何了結 
[燒傷不治]  
　　東洋車夫兪桃桃深夜二點鐘拖車至乍浦路電燈公司相近就車傍假寐所携紙燈不防燃著延及衣褲甚致焦頭爛額後經巡捕送至同仁醫院療治已列前報兹悉醫生爲之醫治奈火已攻心不克奏効延至昨晨竟溘然長逝院主文西醫卽函致捕房捕頭立飭傳三圖地保費全全查明有無屍屬然後妥爲收殮 
[壓斃可憐]  
　　昨報雪壓坍屋一則是房在西華德路兆豐路相近店面之後週圍盡已工竣是日各工匠尚在屋内鋪釘地板共坍樓房十三幢被壓在内者十六人當時救出之一人乃寍波木工名王福生年三十八歲壓穿腎囊帶出臟腸數尺文西醫騐得其傷無可施救於昨晨飭令舁送回家嗣雇工於瓦礫中翻出已死之三人其餘尙屬無碍現在三姓屍屬及被傷諸人均紛紛向工頭夏森昌饒舌未知能免涉訟否 
[禁賣蕩田]  
　　本邑北鄉瞿港口迤北寳山縣接壤之處殷家巷附近有蕩田數十畝係該處李姓執業曩者其田祗值二千文一畝尚虞無受主者今爲洋商購買其價驟昻每畝需庫平銀百兩各佃户頗受其惠李姓蕩田今有某洋商購買論價已定將成交矣爲駐節吳淞鎭之某委員訪悉禀知寳山縣日前沈明府帶同書吏人等親臨蕩田處勘騐先傳地保馬法南略諭其田不准售賣復傳田户李秀卿李瑞卿詢其該田可有方單否答稱祖產並無方單大令謂旣無方單顯係漲灘豈能售賣李禀寳山境田地均無方單况其田昔皆熟地因河塘逐漸坦塌曾於道光十五年間將河塘遷進致成蕩田明府卽不多問飭差役將兩李帶回縣署訊核 
[傳訊上控]  
　　沈培緒控王錦三陳子賓僞造絲頭棧單將眞單抵押廣豐銀一千三百餘兩復經陳子賓贖出轉抵周渭記銀一千六百餘兩一案迭經大令訊供傳齊各証訊問明確屢次追比王等一味挺押陳子賓先遣抱上控道轅黃觀察仍飭鄭大令秉公研訊王錦三之母王沈氏糾同許發昌等六家復赴道轅上控昨日大令飭傳具名各家到案訊問許發昌遣夥董世美及王泉生徐永升戚洪生吳順發等投案大令問爾等聨名赴道轅上控何人唆使同供由許發昌爲首並無主使大令謂爾等控告是何主意吳順發供王錦三之母向小的等泣訴其子寃枉王向在祥茂洋得爲絲頭生意素來規矩大令謂爾等心有不甘帮同上控曾知此事底藴否王泉生供但知王素來規矩向在祥茂因接洽成元經手是以辭出小的不知是否有股大令謂王錦三先已供認洽成元係裘拙安與王等三人股開沈培緒絲頭銀兩被王抵押沈未收到爾知應控否供稱但知其人規矩餘不知情大令又謂禀上所控何事爾知否此禀何人主稿供稱王沈氏托人代做但知上海晉和匯銀至寗波成和確有其事大令謂爾等如知王實係寃枉代抱不平聨名上控必須執住沈培緒收條方爲合理爾等執定規矩一語以例此案實屬糊塗絲頭原係沈押於廣豐乃王錦山出面轉抵周渭記乃陳子賓出面裘拙安爲保豈有裘拙安自已之物反作保人有是理乎王等俯首無詞大令又謂伊等三人股開洽成元易賓爲主易主爲賓無非藉此串騙爾等不知反帮同上控是何意見供稱但知王錦三並未用銀大令又謂爾等無非受人之愚譬如爾有銀兩被人騙去可以不追本委卽惟命是聽供稱王錦三實未用銀確已匯出大令謂沈未收到爾可向原根追還徐永升供晉和匯銀據稱沈已收到大令問有何憑據答稱簿上可查問在何時看見徐語塞大令謂爾帮同誣控尚敢飾詞狡展着拖下掌頰徐叩首求恩稱實不知情惟隨同附和大令謂不應如此糊塗豈有不知情節可隨同上控乎如果王實有寃枉儘可代爲伸雪今糊塗上控爾知謊告有罪乎倘差在本委不妨直説戚洪升供但知王素來規矩至此事緣起實不知情董世美供此事求將案中人移送紹興提到裘拙安方能水落石出大令謂此供何人所教裘拙安在逃未獲希圖推諉爾豈可聽一面之詞出頭上控董供主人年幼遣我代質大令謂爾旣不知情可卽退出徐永升戚洪升 
 
 

Page 4

 
 
吳順發着各具結呈候核奪王雪山交原保王泉生交保帮同王雪山追回匯至寍波成和銀兩交沈收領 
[縣案照錄]  
　　王錦山虧欠盛宜懷抵屋款項前經黃大令斷令繳洋三百元了事收待質所押候措繳在案屢登前報日前繳洋五十元存案前晚又繳期票一紙計二百元餘出興隆票禀求保釋曹明府升坐花廳提案當堂騐收期票判交差免保釋放一面飭傳原告到案具領○張芝雲前控王勝常冒牌做烟斗混賣請提訊斷等情黃大令准飭差役提案訊斷前晚亦經曹明府訊究張供小的平湖縣人年四十八歲做烟鎗斗度日已有二十餘年所做烟斗均倩本城三牌樓孫源興銅作接脚本年七月初二日有斗二十隻拿到孫源興作内接脚見彼處有烟斗四十只圖印是冒小的牌號因呼同八鋪地甲將此項冒牌烟斗拿出向他理論地甲允許勸理因王勝常不肯將假圖印交出是以投案喊控王勝常供丹徒縣人年五十二歲亦是做烟斗餬口向來均用自已牌號起案之四十只上印張號是從四馬路與路人買來之物求明鑒孫阿金供在城中三牌樓開設孫源興銅作店務皆由母親經理王張兩人皆是主客王之烟斗是金記牌號張是自名牌號王於夏間接來烟斗一百十五六只内有四十只張名牌號小的亦不介意至七月初二日張亦携烟斗來接脚看見吵鬧涉訟致前欠工洋十餘元連中秋節結欠七千餘文聲言旣經成訟可以不還小的小本經紀求恩斷追明府得供遂將起案冒牌之斗四十只當堂擊毁斷令以後不准混冒致多枝節孫阿金不准爲他按裝斗脚張芝雲所欠工錢出外照數清理王勝常姑念苦求從寛飭具遵斷結完案○總巡局差場福前因查禁烟間案内被人告發經黃大令訊供收押待質所在案兹經其父禀求釋放黃大令批准提案察看前晚曹明府提楊至案供稱此後當改前非求恩典明府嚴詰再三當堂開釋 
[英界早堂案]  
　　包探倪順全拘送徐阿記吳林寳至案聲稱有太古洋行投捕房報失火煤等因由捕頭飭小的往查今將船户等拘送案下請爲訊究太古西人申訴前情徐阿記供小的某日裝運太古行火煤若干偶不經心忽然失去煤六墩查係船夥所竊價賣與吳林寳處是實旣拘來案求恩吳供收贓是實求從寛屠别駕得供著徐阿記罰洋四十元賠所失煤質吳林寳不應收贓著罰洋二十元充善舉經費○四百六十五號華捕拘送小竊王寗水至案請訊王寗水供實因流落無資糊口竊得布衣等物今被拘獲請開恩别駕判押五天以儆四百六十五號華捕又解送收牛皮之張炳節請究張供所收牛皮實不知是竊來之物以後不敢别駕以收贓有干例禁著罰英洋八元以示薄懲○捕送竊賊周榮江到案請訊招商局執事投案聲稱被竊去銅絲若干報捕送案請究周俯首求恩别駕訊得行竊是眞著將周榮江枷號十四天期滿　解回籍收贓之朱王氏朱榮泉朱榮根等著罰洋八元以儆將來○捕送行竊老船塢雜鐵之戴炳全莊林桂至案請究戴莊同供實因無資度日出此下策雜鐵價　與史來來處如今只求恩典史供所收之鐵實不知是竊物求恩免辦别駕判戴炳全枷號十四天莊林桂枷號七天史來來不應收贓著罰洋二元具結交保尚有張錦川楊阿三等一干人均有收鐵情事著合罚洋二十元各具切結交保○某華捕又送行竊船塢雜鐵之主示發陳阿海二人請究王陳同供認竊不諱别駕著各枷號三天以儆 
[法捕房發落]  
　　昨禮拜五鄭大令會同謝副捕頭蒞八仙橋捕房發落各案命提信客裘阿天等三十二人呈遞公禀控流氓王雲堂袁金標賈阿福硬挑物件不遂毆打失物等情經大令訊供著照原斷王責二百板袁賈各責一百板還押覓保具結釋放○又提巡街捕在途拘獲之竊賊趙子鼎經大令訊供著照原斷笞責二百板還押覓保贓存捕房待浦東王家樓下失主認領○賈茂卿控王步雲僞造租摺抵銀一案迭經責比一味挺押延不交案昨又提比王稱已寫字條出外浼人無人來保求恩寛限兩天大令著還押如再逾限定予血比 
[美捕房二則]  
　　積竊朱阿炳前爲犯竊經問官判令解寍波原籍邇者重作海上游盤踞華記路一帶仍理故業前晚爲包探范進才查獲拘至捕房詰問之餘直認已竊百老匯路七十二號門牌華姓家衣服等物令押候解送英公堂訊究○前報登捕頭令將三百三十四號東洋車拿至捕房禁押兹悉數日前曾有粤婦某氏投報有首飾箱一只内置除金銀首飾外尚有珠串五十餘顆及將該車查獲詰問之下車夫供拖是車甫第一天前之車夫早已辭歇捕頭令押候查明車主著交以前之車夫到案懲辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒二十一年十一月三十日京報全錄]  
　　宮門抄○諭旨三道錄前○倉塲侍郎廖奏遵旨保薦人才摺○粤督譚奏叅革劣紳歸案訊辦摺○又奏請開復鹽大使片○又奏叅革知縣片○湘撫陳奏請將計典展緩辦理片○兼護湖督譚奏調補道員摺○都統長奏撥欵製辦練軍器用各物片○十一月三十日吏部翰林院廂藍旗值日無引見○睿王遷公壽耆各假滿請安○溥善由東陵回京請安○溥侗請假五日○崇年遞遺摺○召見軍機熙敬溥善皇上明日用膳辦事後至南海皇太后前請安畢還宮○○倉塲侍郎臣廖壽恒跪奏爲遵旨保薦人才以備錄用恭摺密陳仰祈聖鑒事竊臣伏讀本年閏五月十三日上諭爲政之道首在得人當兹時事多艱尤應遴拔眞才藉資幹濟著各部院堂官等於究心時務體用兼備者臚列事實專摺保奏等因欽此仰見皇上孜孜求治立賢無方之至意臣維自古有治人無治法方今疏言變法者屢矣時艱日亟錮習日深自不能不改絃更張急圖振奮顧第言變法而仍不免苟且欺飾以相蒙恐將變本加厲其患又不可究詰誠如聖訓爲政之道首在得人也臣伏見近者朝廷簡授督撫司道各缺率多衆望交孚至公至明薄海欽服是頻年薦剡所登詢事考言靡不荷量材授任矣其或有報最循良大猷未展懷才磊落其奇氣欲伸每格於汲引之無階復不願夤緣以干進此亦以人事君者所宜盡心矣臣查有江蘇上元縣知縣陳謨福建舉人學識明通節操堅卓歴官泰興邳州海州通州所至之處積案一清尤以緝捕著稱築泰興江隄九十里委員丁役夫馬薪水捐廉發給修上元石堰石閘數十處又創堵通州王壩農田利賴之前督撫臣察其廉勤篤實疏薦卓異與前江寗縣陸元鼎資勞等埒當時輿論有江北州縣陳陸爲最之語臣素與相識稔知其志趣正大幹練有爲不染囂張之習十餘年鶆採訪政聲無間人口吏才餘裕表率堪資又揀選知縣湖南舉人羅正鈞服膺正道於名儒正大之學業研究極深才識明鋭通達治體尤用心於歴朝兵事討論戰守機宜頗爲精審挺介剛果有古烈士風若令叅謀軍政簡練戎行膽略兼優當軼乎近日諸將領之右湖南撫臣陳寳箴亦深推許之又　選教職江蘇舉人袁銜究心經世之學講求吏事兵政利弊了然洞中肯棨而淡於仕進持重靜凝不自表襮迥非高談時務虚憍氣矜者流於泰西各國之書亦能薄覽得其要領該員天資明敏局量深沈擴而充之當爲文武兼資之器以上三員臣考覈再三諮詢旣確用敢據實臚列上達宸聰可否飭下江蘇湖南各撫臣给咨送部帶領引見聽候擢用之處出自聖裁夫有才而不竟其用則豪傑欷戯用才而不及其時則英華消阻當此多事之秋非志慮忠純不能勉殫血性非通知時局不能共濟艱難臣智識庸陋昧於知人不敢博薦賢之名而决不敢蹈徇情之咎區區愚悃謹繕摺密陳伏乞皇上聖鑒謹奏○○太子少保兩廣總督兼署廣東巡撫臣譚鍾麟跪奏爲新會械鬥案内被控劣紳請旨革職歸案訊辦恭摺仰祈聖鑒事竊照廣東新會縣荷塘鄉容李兩姓械鬥焚殺多命拒斃兵勇一案派營彈壓拿辦情形經臣會摺具奏奉硃批知道了著卽嚴拿首要各犯訊明懲辦欽此當經轉行欽遵並由派委候補知府張琮前往督辦兹據該委員曁營縣禀稱此案李姓被控以監生李瀚翔進士李辰煇舉人李辰端等爲首容姓被控以貢生容祖仁容思濟容彥芬生員容邦禮容邦杰容維勤舉人容啓藩等爲首除李華卽李毓勛二名獲解訊辦外餘皆任傳不到疉次諭飭將兇要各犯交案該紳等置若罔聞迄今一犯不交亦不將被擄之人交出所有燒燬房屋經印委各員勘斷修蓋延不遵辦實屬恃符抗違禀由臬司張人駿會同藩司覺羅成允詳請奏咨拿究前來臣查該紳李辰煇等被控主謀糾鬥虚實均應澈究乃事前旣不約束族人事後又復庇縱兇要屢經傳案避匿不到實屬藐玩異常現在順德縣南浦李姓與沙浦羅姓互鬥焚殺甚慘派勇彈壓當經止息未始非因新會一案諸紳隱抗若無事然相率效尤放膽尋鬥若不嚴懲此風其何能已相應請旨將候選郎中進士李辰煇卽行革職舉人李扆端容啓藩一併斥革歸案訊明分别辦理除將貢監各生咨部斥革並飭催營務嚴拿首要解訊辦結外臣謹繕摺具陳伏乞皇上聖鑒謹奏奉硃批另有旨欽此○○譚鍾麟片再前撫臣馬否瑶於甄别案内以候補鹽大使王德昌把持鹽務聲名狼藉奏叅革職在案據鹽運使英啓禀稱該革員在粤多年熟悉鹽務向來辦事認眞衆商信服實非把持如潮橋開辦官運公家歲入鉅欵係該革員創議贊成當時不伐其勞保奬不與其品行有足多者春間請假回籍修墓未允仍留公所辦事此次勸諭各商歲籌十萬金以助軍餉該革員尤爲出力等語臣知運司英啓端人也所取必端覆加訪察王德晶實無劣跡輿論翕然原叅自係傳聞之誤臣旣悉其詳不得不據實直陳可否仰懇天恩俯准將已革提舉銜補用知縣廣東候補鹽大使王德昌開復原銜以昭激勸出自逾格鴻慈除咨部外臣謹附片陳請伏乞聖鑒訓示謹奏奉硃批著照所請該部知道欽此○○譚鍾麟片再廣東候補知縣張傳皋人本平庸躁進取巧委辦太平關差不數月又稱水土不服請假回省意圖署缺此種巧宦最壞風氣想應請旨將候補知縣張傳皋卽行革職以爲奔競鑽營者戒謹附片陳明伏乞聖鑒訓示謹奏奉硃批著照所請吏部知道欽此○○陳寳箴片再查定例督撫遇有升調於交卸時適當舉行計典如屬員事實尤多前官未經核定者准其奏明展限等語本年例届舉行大計之期臣奉命撫湘甫經到任距封篆前具題時不及三月現在册報未齊應舉應劾人員尚未核定事關考績鉅典自應遵例展限辦理相應奏明請旨將湖南省本年大計展限至來年二月底具題又每届年終應將學政及藩臬道府現任各員出具考語據實密陳今臣到任未久於僚屬賢否治行優絀未能周知所有年終密陳應請一併悈緩以昭愼重謹會同兼護湖廣總督臣譚繼洵附片具奏伏乞聖鑒訓示謹奏奉硃批著照所請該部知道欽此○○頭品頂戴兼護湖廣總督湖北巡撫臣譚繼洵跪奏爲揀員調補道員要缺以資治理恭摺仰祈聖鑒事竊照湖北漢黃德道惲祖翼升任臬司遺缺係繁疲難三項要缺例應由外調補接准吏部知照在案查漢黃德道一缺兼管江漢關監督及各國通商事務駐劄漢口責重事繁非通權達變熟悉情形之員難期勝任臣在於湖北現任實缺道員中逐加遴選查有現署湖北按察使本任鹽法武昌道瞿廷韶現年五十八歲順天宛平縣舉人同治五年由主事調赴河南軍營差遣保舉分省直隷州知州花翎薦保分省知府補缺後以道員用遵例指省湖北十年十月到省歴委代理鄖陽黃州等府知府署理宜昌府知府派充軍需善後總局提調籌餉出力保加鹽運使銜遵例捐離知府任以道員仍留湖北屬原保班次補用請咨引見光緒五年十二月初十日欽派王大臣騐放堪以發往奉旨依議欽此六年二月十二日到省年滿甄别奏請以繁缺留省補用奉旨吏部知道欽此歴委辦理通省牙厘總局善後總局兼總理營務處籌解甘餉出力賞加二品頂戴歴署鹽法武昌道督糧道十六年正月復委署理鹽法武昌道篆務旋經奏補斯缺奉部覆准坐光緒十六年十月三十日行文嗣因籌解十七年甘餉出力經陜甘督臣楊昌濬保奏十八年十一月二十三日奉上諭著俟升缺後賞給頭品頂戴欽此二十年七月　奏委署理湖北按察使本年八月内復委兼署布政使該員才具開展辦事精詳仕鄂多年情形熟悉平日於各國條約頗能留心講求以之請調補斯缺洵堪勝任相應仰懇天恩俯念員缺緊要准以湖北鹽法武昌道瞿廷韶調補漢黃德道缺兼管江漢關監督篆務實於關税商務均有裨益該員係現任道員請調道缺銜缺相當毋庸送部引見所有揀員請補道員要缺緣由理合恭摺具奏伏祈皇上聖鑒訓示再所遺湖北鹽法武昌道缺按照向章不在兩留一咨之列應請歸部銓選又湖北巡撫係臣本任毋庸會銜合例陳明謹奏奉硃批吏部議奏欽此○○長庚等片再現設練軍馬隊一千名應需鍋帳刀矛旂幟號衣海螺金鼓等項卽由此次裁存兵餉内支欵　節製辦除咨部外理合附片陳明伏乞聖鑒謹奏奉硃批該部知道欽此 
 
 

Page 10

 
 
[光緒二十一年十二月初一日京報全錄]  
　　宮門抄○陜督楊奏請加撥軍需的欵摺○豫撫劉奏清解協甘各餉摺○又奏籌解新海防捐欵片○又奏總兵給假回籍日期片○又奏總兵請賞假回籍片○漕督松奏謹陳九月分湖河水勢情形摺○直督王奏保留武員補用片○十二月初一日户部通政司詹事府八旗兩翼值日無引見○興伯假滿請安○張中堂等同鄉官謝恩○奈曼王續假十日○順天府奏京師得雪一寸有餘○吏部呈進月官卷○關防衙門奏初八日大高殿拜表瀾公行禮○召見軍機○○太子太保頭品頂戴開缺陜甘總督臣楊昌濬跪奏爲添估前撥餉内不敷銀兩並續請加撥軍需的欵以濟急需恭摺仰祈聖鑒事竊臣前因甘省河溼回匪變亂日益猖獗招募兵勇費用浩繁當經奏准軍餉銀一百二十萬兩在案兹據甘肅布政使曾鉌詳稱前項奉撥軍餉内山西省撥銀四十萬兩四川省撥銀一十二萬八千兩均已先後匯解前來惟奉撥甘肅藩庫封儲各項銀七十一萬兩内封存滅平項下提收銀一十三萬五千兩又指撥封儲裁省項下銀十七萬數千兩除二十年提抵新餉外僅存銀六萬五百二十一兩九錢二分較原撥計不敷銀一十萬兩零又指撥滿營支存銀十一萬八千兩除正支外僅存銀一十一萬三千六百四十九兩七錢三分五厘又指撥裁撤子藥夫口糧銀四萬一千餘兩除奉提永定河工經費外僅存銀三千三百四十七兩七錢四分四厘較原撥計不敷銀三萬七千六百五十二兩二錢五分六厘又指撥甘省糶糧變價銀二十五萬兩此項銀兩僅據各屬解到三萬三千一百三十六兩八分四厘其餘現因道梗一時不能解齊且亦不能畫變尚難恃爲的欵統計奉撥軍餉銀一百二十萬兩實不敷銀三十二萬六千三百四十四兩五錢一分七厘自應呈請估撥足數以符原案至甘省賊勢蔓延軍情萬變自前次添估軍餉之後除提臣董福祥所部寍夏將軍鍾泰新募以及陜西永定永興諸軍各有專餉不計外復陸續飭加馬步各營旗隨時奏明在案現尚有添募及改旗成營未經奏報者二十餘處此外河州西寍調派番隊早已許給月餉近賊之處緑營弁兵均加鹽菜口食各府州縣均招成防守勇丁卽後路各河護運餉裝彈壓游匪又各招有土勇均已先後募齊分别起支口糧目下寍夏鎭總兵牛師韓所部豫凱七營月餉又需銀二萬二千有奇統計行糧坐餉營鹽菜土勇口糧新添用欵每月不下二十餘萬其製備軍械轉用脚價犒賞獲勝之士卒卹賞傷亡之勇丁需欵尚不在内合之舊存新添行糧採辦各費自八月以來每月實已需銀三十餘萬兩前次添撥銀一百二十萬兩若全數收足亦祗敷四個月之用今原估旣不敷銀三十二萬餘兩十月以後餉項卽屬無著本司督率糧台各員悉心經理竭力騰挪實已支絀萬分而軍事尚難逆料用欵半由借墊若不早請的欵勢必貽誤事機再四思維惟有於常年防餉外再請添撥軍需的餉銀八十萬兩以備供支而清積欠明知帑項有限曷敢瀆請加增但以上各項均係必不能少之欵與其貽誤於後曷若聲請於先此項添餉一俟軍務平定卽當核實詳請裁减以示限制而昭核實等情詳請奏咨前來臣查前經奉撥之餉已屬不敷支用值此軍務方殷河州雖經解圍西寗攻剿未已甘凉亦正在籌剿各路增兵必須加餉合無仰懇天恩俯准飭部續撥的欵俾濟急需倘尅期蕩平隨時酌裁斷不敢稍事虚糜致滋浪費除將前經添估軍餉以後節次加募各營旗另繕清單恭呈御覽並咨送户部查照曁緑營酌加鹽菜口食另行咨部外所有擬請添估前餉内不敷銀兩並再請加撥軍餉緣由理合恭摺馳陳伏乞皇上聖鑒訓示謹奏奉硃批户部議奏單併發欽此○○頭品頂戴河南巡撫臣劉樹堂跪奏爲覆陳清解協甘各餉恭摺仰祈聖鑒事竊臣上年十月間因豫省添募多營餉源短絀奏請截留二十一年甘肅新餉三十萬兩並將駐東嵩武軍用餉改由山東籌發以舒餉力旋奉部議新餉不准截留其二十一年駐東嵩武軍月餉以東省現存之裁兵節餉銀二十二萬五千兩撥抵不敷若干由豫照數補足自二十二年起令河南照案恊解等因於光緒二十年十二月初七日具奏奉旨依議欽此欽遵轉行在案兹查前項甘肅新餉截至九月臣已督飭藩司依限分批全數清解其駐東嵩武軍十營月餉前准山東撫臣李秉衡來咨本年連閏十三個月共應解銀二十九萬五千二百四十五兩零除裁兵節餉一欵撥抵外計不敷銀七萬二百四十五兩零現亦籌發委解清楚至二十二年分甘肅新餉部議仍指撥河南省銀六十一萬兩邊軍騰飽所資自當遵旨飭司分限籌解駐東嵩武軍月餉來年共需全餉銀二十七萬餘兩亦應飭司照案解交勿任匱缺卽駐關外之宋慶所統毅字全軍應發月餉亦仍提前按兩月委解一次現已解至二十二年正月分止臣體念時艱但有一分心力可盡自應勉盡一分以期顧全大局而仰紓宸厪所有清解恊甘各餉緣由除咨部查照外理合繕摺具陳伏乞皇上聖鑒謹奏奉硃批户部知道欽此○○劉樹堂片再臣前准户部咨議覆兩江總督臣劉坤一御史陳其璋奏請變通捐章各摺均經行司遵照辦理在案嗣經臣奏請將凡捐實職並虚銜封典貢監翎枝等項統歸减成新海防一案收捐奉旨敕部核議照准復經轉行遵辦亦在案兹據藩司額勒精額詳稱豫省各屬勸辦减成新海防捐現有成數當此户部待用也殷擬先撥銀十萬兩派委候補直隷州知州怡齡解赴部庫兌收以濟要需等情呈請具奏前來臣覆核無異除餘造捐生奬册詳咨核辦外理合附片具陳伏乞聖鑒謹奏奉硃批户部知道欽此○○劉樹堂片再准山東曹州鎭總兵王連三呈稱竊連三於光緒二十年九月間在曹州任内奉旨統帶所部馬步練軍北上赴津通一帶聽候調遣進劄山海绋外九門口地方布置防務旋於本年六月間奉撤回東遵將新募各營就地遣散因戎馬奔馳三十餘年家有老母八十餘歲定省久疏呈蒙欽差大臣兩江總督臣劉坤一附片奏懇天恩給假三個月回籍省親假滿再行赴任奉硃批着照所請欽此遵將所部馬步各練軍呈明劉坤一咨會山東巡撫李秉衡檄委練軍左營副將周保樸照料回東連三於七月十五日由天津起程回籍因中途染患瘧疾延醫調治於九月十六日始抵河南鄧州原籍所有到籍日期理合呈請代奏等情由該州府轉詳前來謹据情代奏伏乞聖鑒謹奏奉硃批知道了欽此○○劉樹堂片再提督李永芳所帶豫靖各營回豫後已照前敵各軍俟到本境妥爲遣撤之議於七月内一律遣散兹潮州鎭總兵劉世俊統帶嵩武威靖各營於十月初六至初十日到濬縣之道口地方值此庫欵支絀自應及時遣散以節餉糈臣已飭藩司及善後支應局籌發遣餉咨照該總兵妥爲辦理伏查該總兵劉世俟於光緒十七年七月間蒙恩簡放廣東潮州鎭總兵經前撫臣裕寛以該鎭留防豫省一時接統無人奏請暫緩赴任奉旨允准在案現在所統各營全行遣散並無經手未完事件仰懇皇上天恩准赴潮州鎭本任該鎭樸誠勇敢訓練有方出任海疆足資鎭懾刻因久從征役惓念松楸思一歸省並懇天恩賞假三個月回籍修墓假滿卽行入都陛見恭聆聖訓再赴潮州鎭本任理合附片具陳伏乞聖鑒訓示謹奏奉硃批著照所請欽此○○頭品頂戴漕運總督奴才松椿跪奏爲謹將九月分湖河水勢情形恭摺具陳仰祈聖鑒事竊照光緒二十一年八月分湖河水勢情形經奴才於九月二十八是專摺具奏在案兹查九月初一日起至三十日止洪澤湖落水四寸現存水四尺三寸高郵玉馬頭落水二尺二寸現存水七尺淮揚裏運河各汛落水七尺餘寸及四五寸不等邳運宿三汛亦落水一尺餘寸現在節交冬令上游來源已弱堤埽工叚一律穏固奴才仍當督率道廳汛弁隨時防護不敢稍涉大意至回空漕船業經渡黃奴才當卽派員迎提遇有淤淺之處相機疏導俾得從速南下早歸水次所有九月分湖河水勢情形理合繕摺具陳伏乞皇上聖鑒謹奏奉硃批知道了欽此○○王文韶片再儘先副將楊慕時龔致和儘先叅將邢長春李得勝吳德勝儘先遊擊楊良輝疏國材儘先都司張金鰲楊常錦宋邦鳳崔振魁儘先守備孔慶塘樊止才趙榮等前因勦辦髮捻教匪迭著戰功嗣來直隷防營操巡出力歴年已久於地方營伍情形均甚熟悉應請留直照章補用又儘先遊擊吳有珍范天貴二員前以儘先守備留直嗣因勦辦熱河教匪出力保儘先遊擊應請仍留直隷補用除飭取履歴咨部外理合附片具陳伏乞聖鑒敕部查照謹奏奉硃批兵部知道欽此 
 
