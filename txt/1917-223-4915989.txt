# 1917 - 223 - 4915989

 

Page 1

 
 
   
 
 

Page 2

 
 
時評 
[宣戰後之希望（四冷）]  
　　完戰後最切要之希望所謂盡其應盡之責　　也盡其應盡之責分故不可自喜亦不可自薄 
　　何謂自喜宣戰之事表同情於協約國故協約國人亦多贊美之詞然贊美之詞他日當求其實在不能以今日定也又或自謂儕於强國之列然强國之列亦當求其實在不能以空名爭也故曰不可自喜也 
　　何謂自薄宣戰而未必戰遂爲宣戰僅屬空名又以爲中國宣戰無足重輕於戰事而對於宣戰以後可置諸不論不議之例是直不以其國爲國不以其國之人爲人也蓋苟以爲國而且有人者如能奮勉斷無無足重輕於人之理故曰不可自薄也 
　　不自喜不自薄然後應盡之責分乃能不待人方而自盡 
[命令]  
　　八月十七日大總統令前因成都駐軍爭鬭四川省長暫行兼代督軍　戡未知下落特令周道剛等確查具報兹據周道剛電稱派員查明戴兼督軍率隊出城行抵秦皇寺附近突遇與滇軍戰敗退回之川軍開鎗轟擊戴兼督軍中彈身故靈柩由川軍運至省城現停望江樓並據黔軍團附薛尚銘由省城來渝向鎭守使熊克武所陳情形亦相符合等語巳故勲三位四川省長兼署督軍戴戡見義勇爲持正不阿辛亥起義之時聯滇定黔參贊獨多頻年擁護共和厥功尤偉歷任貴州民政長巡按使會辦四川軍務安民戢暴茂著勤勞迨特任四川省長暫行兼代督軍調劑搘持備嘗艱阻見危授命軫悼實深戴戡著追贈陸軍上將交陸軍部照陳亡例從優議卹其生平事蹟宣付國史館立傳由財政部撥銀一萬元治喪靈　回籍時沿途地方官妥爲照料所部死傷將士著周道剛查明呈請撫卹至所稱戰敗退回之川軍究係何人統率來電未據聲明如係劉存厚主使即屬罪有攸歸著一併確查詳復務獲主名中央决不曲貸也此令 
　　又令　海軍總長劉冠雄呈請調任邽綸爲南京雷學校校長劉秉鏽爲視察應照准此令 
　　又令　交通總長曹汝霖呈僉事闞鐸另有任用請免本　闞鐸准免本職此令 
　　又令　交通總長曹汝霖呈請任命鄭咸爲僉事應照准此令 
　　又令　財政總長梁啓超呈試署中國銀行駐滬監理官傳宗耀另有差委請予免職傳宗耀准免本職此令 
　　又令　財政總長梁啓超呈請任命范磊爲中國銀行駐滬監理官應照准此令 
　　又令　參謀總長王士珍呈高級副官鄭桓另有差委請予免職鄭桓准免本職此令 
　　又令　參謀總長王土珍呈請任命許國卿爲本部高級副官應照准此令 
　　又令　司法總長林長民呈直隷高等檢察廳檢察官陳芝昌矌職日久應請免職陳芝昌著即免職此令 
　　又令　司法總長林長民呈山東高等審判廳推事林緝鐸署山西高等審判廳推事劉祖望署湖北第二高等審判分廳推　婁善箎署陜西高等檢察廳書記官長闔慶萱署綏遠都統署審判處審理員劉樹勲因事辭職林緝鐸劉祖望婁善箎闔慶萱劉樹勲均准免本職此令 
　　又令　副都護使駐紥烏里雅蘇台佐理専員陳毅呈請任命俞大鵬爲監獄官趙鐸誠署三等秘書應照准此令 
[専電]  
　　北京電昨日下午政府接英皇賀宣戰電（十七日下午一鐘） 
　　北京電元首電謝英皇致賀並派汪大燮赴英署表示謝意（十八日上午十二鐘） 
　　北京電戰後我經濟上條約上與協商國待决問題訂今日下午在迎賓館雙方接洽（十七日下午五鐘） 
　　北京電今日國際會討論戰時禁品問題（十七日下午五鐘） 
　　北京電奥使致文内容接悉通告刻候本國示遵（十七日下午四鐘） 
　　北京電奥使擬乘瑞士紅十字會船回國非至十月中旬不能起程（十七日下午一鐘） 
　　北京電法部决設戰時捕獲審檢廳今由國務會議通過編制取法日本高等總廳設京師通商大埠酌立分廳（十七日下午四鐘） 
　　北京電交部通告實行檢查郵電（十七日下午一鐘） 
　　北京電閩防吃緊國務會議决調艦隊前往（十八日上午十二鐘） 
　　北京電蔡成勲率衛隊赴任前部抵維被王丕焕襲擊敗回昨蔡電請增兵征討（十八日上午十二鐘） 
　　北京電四川周督電覆戴戡實死流彈今日再付國議制定命令一責劉罪一表戴烈除從周查辦外先予上將銜給萬元治喪（十七日下午五鐘） 
　　北京電政府今明將明令表揚戴戡之功給喪費萬元並重責劉存厚（十七日下午一鐘） 
　　北京電湘督傳良佐擬不帶兵入湘僅率衛隊兩營免湘反對又對陸榮廷仍主緩和（十七日下午二鐘） 
　　北京電京中鹽稅餘欵尚有特 
 
 
 

Page 3

 
 
别積存者二百餘萬元現允通融均交我國己付八十萬元（十七日下午一鐘） 
　　北京電農部設經濟調查會推魏宸組爲會長主旨在調查全國經濟實况並規畫戰期内及戰後經濟上設施事項（十八日上午十二鐘） 
　　北京電滬土商應召到京商攺收買存土合約聞當局注重防弊藉杜人口（十八日上午十二鐘） 
　　北京電内農兩部將大攺組鹽署擬從事擴充（十七日下午五鐘） 
　　北京電甘督擬曲同豐（十七日下午五鐘） 
　　北京電外交官制汪巳提出分大使公使代辦公使總領領事副領事六等（十八日上午十二鐘） 
　　北京電威海砲台决重建估費二十萬電各省協籌（十八日上午十二鐘） 
　　東京電北京清華學校長張伯齡率學生三十名赴美昨日道出東京中國留日學生擬於二十日在靑年會館開會歡迎 
　　東京電當局得電羅馬法王提議和平因日本與法王廳無直接外交關係希望由英國轉逹日本珍田駐英大使 
　　東京電浦鹽斯德禁止出入令於十五日夜解禁又抑留郵電之事亦解除 
　　東京電羅馬尼亞政府外交官加西斯諾以外交上關係奉政府命來日有婦人一人偕來本日（十八日）可入京 
[外電]  
　　北京電英皇致電馮代總統申賀中國向德奥宣戰此間各方面皆爲感慰奥使接中國宣戰書後致文外交部内謂前總統黎元洪曾言宣戰須得兩院之同意今政府此舉實背憲法不合法律外交部即退還該文謂中國旣向奥國宣戰不復視奥使爲奥國正式代表故奥使無與外交部正式通文之權（十七日） 
　　成都電滇軍現請釋爭言好川軍多不之願要求滇軍即速退回本省省議會己請周道剛暫駐重慶以防滇軍東進川軍現謀南下至叙府（十五日） 
　　東京電日本各報評論中國對德奥宣戰一事甚加讚美惟各大報以段内閣爲南方所反對皆恐宣戰之舉將引起内亂且不望中國能予協約國以實在之助力但望中國維持國内治安以爲此層即中國予協約國之最大贊助時事新聞謂協約國所欲者爲中國當掃除德人勢力滅盡擾亂分子此事自表面觀 
之似爲細事然即此亦足大有利於協約國蓋協約國第一願中國保持國内安寗一致對外第二願中國忠盡其因宣戰而發生之義務也該報又勸中國勿要求宣戰之交换條件謂中國抱此態度終可得精神上若干利益云云（十六日） 
　　東京電時事新聞謂中日邦交關於靑島者今巳發生一新狀態德人權利今巳完全消滅中日兩國儘可自行協定任何之必要辦法云云（十七日）以上路透電 
　　北京電交通部宣稱該部所管之鐵路電報郵務機關均不收用敵國銀行紙幣電政處與郵務處均宣布檢查電報函件規則凡私電有礙國家治安與違背國家法律者均正代爲傳遞函件屬何性質者須受檢查未經開明司法部奉命草訂全國所擬設立之捕虜品裁判所規則北京且將設立高等捕虜品裁判所（十七日） 
　　杭州電赴北助攻張勲之軍業己回浙第四師現全歸督軍統帶革命黨因謀浙而被拘者均受重懲昨有兩人曾受極刑道中之人關於向德宣戰事宜多不了然海關德人昨均開除（十七日）以上字林報 
　　北京電據某國公使館員言中國政府昔嘗由陸徴祥與協約國方面交涉攺正關稅緩付庚子賠欵攺正天津條約等件旋因半途而止今中國政府與協約國方面之間無條件布告對德宣戰協約國公使中有主張以好意的與中國開始此項交涉者故此問題日内或見再燃云云（十七日） 
　　東京電羅馬法王之媾和提議日本一般均以冷静態度迎之想如斯之提議究難爲聯合國所容納云（十八日） 
　　以上東方通信社電 
[戰電]  
　　倫敦電海格將軍報稱英法軍今晨復在伊泊爾東北二面廣闊之陣線進攻目下正在從事大戰敵軍抵禦雖猛英法軍仍能於戰線各地點得進步昨夜敵軍復回攻蘭斯戰線英軍新陳地三次均遭失敗聖哇格斯特附近集有敵兵爲英砲隊擊散（十六日） 
　　倫敦電海格將軍報稱昨夜敵軍兩次回攻聖哇格斯特方面魯新東英軍新陣地第三次曾迫令英軍於數地點稍退卽經英軍回攻奪回且又擊敗回攻之敵軍一次俘敵若干人伊泊爾東面雙方砲戰頗爲活動（十七日） 
　　巴黎電今晚公報云比境法軍續獲勝利法步軍在斯丹比克澗西敗敵並會同英軍奪獲敵軍諸陳地俘虜三百餘人獲戰品甚夥德軍焚燒聖康丹敎堂歷數小時始熄（十六日） 
　　巴黎電法國報紙以同情之論調歡迎中國對德奥宣戰之消息小巴黎載前法國大使桀拉爾之文略謂中國孔聖之國也二千五百年前已闡明國家公德個人私德精理之國也於此爭文化爭公道公拒野蠻之戰中除自列於協約國方面外别無他道今中國新政府果己有此决定矣云云（十六日） 
　　倫敦電敎皇致各國元首之牒文今巳發表略謂敎皇自就職以來即嚴守中立協盡能力以促戰局結束爲宗旨苦戰三年中雖促進和局之謀未爲衆所贊助而敦勸各戰國復歸和好之言迄未少息前次倡和成效未覩戰事從此愈慘遍於海陸延及天空無防城邑安静村莊無辜人民盡遭荒廢喪亡之禍苟戰期再繼續延長則人民痛苦定將益增豈世界必將盡成殺人流血之場歐洲必將陷入深淵而自尋死路乎敎皇爲神父之責任心赤子之哀籲與夫人道及道理之呼聲所驅使不能不再申其罷戰言和之請求爰力矯前次所言之空泛條件攺提更爲具體而切實可行之議案敢請各交戰國政府熟商下述諸點庶公允耐久之和局或可以此爲基礎焉最初之根本要點當在以公理之精神力代替武裝之物質力於是各國可依照規則與保障互減武備到僅敷維持國内公共秩序之限度然後再協立促裁辦法規定一致之行爲及對付不將國際問題送交仲裁或不遵公斷之刑罰公理莊嚴一經確定則保全海上眞自由之規則不難成立無窮之爭端可因此而泯滅發逹之新源可因此而開放賠償損失與戰費之問題欲求解决苦無他法惟有彼此各自清理而巳武裝縮減利益自多若因經濟理由而延長殺戮之慘禍則非智者所爲彼此苟以佔據土地爲志和議斷難有望是以德國應退還比境擔保其完全獨立且應撤退法境之兵而他國亦當歸還德國之領土至於土地問題爲意奥間與德法間現所爭執者似宜由各該國以調停之精神研究之並討論人民之志願注重人類之幸福其他土地與政治問題亦當以平等公道之精神從事考察亞米尼亞巴爾幹半島波蘭舊邦尤當注意此數國受苦己久戰中尤甚其遭遇之艱辛當爲各國所共憫上述諸層苟荷採擇則戰事可不再作而經濟問題亦可解决務希鑒此請求早賜佳音云云（十六日） 
[公電]  
　　川督周道剛來電各部院各督軍省長並轉四川同鄕會各報館均鑒天不吊川六年以來變亂迭起全境糜爛殆無完區至今會垣八旬之内兵燹兩遭十里錦城一片焦土殘屍露骨積可成邱幸而存者蕩析離居漂搖風雨寡妻弱子時聞私祭巷哭之聲此固極天地之奇慘爲全蜀所痛心者也戴督出城以後滇軍又復繼起資仁健嘉靑眉各屬均被戰禍秋苗刈爲憮𥞊城郭燬於烽烟秋穫將收農民失望兵禍而後饑饉荐臻近更兩次洪水川南一帶盡成澤國川西川東淹場房地及禾苗雜糧難以數計哀鴻遍地滿日凄凉人禍天災倒懸莫解雖蒙中央撥欵二十萬元賑濟然災區過廣無異杯水車薪諸公仁慈愷悌胞與爲懐伏維府念川民兵燹餘生流離無告有如渴鮒引領西江一勺之泉亦堪救死望即廣爲勸募一有成數旣請先行電滙來川以便籌辦急賑倘蒙仁粟義漿源源接濟俾此子遺咸登袵席則災民有生之日無非戴德之年迫切懇求尚乞矜鑒再如蒙賜賑卽滙寄成都籌賑局曾英如督辦彚收并聞周道剛銑 
　　劉存厚通電馮大總統段總理各督軍省長各報館均鑒川滇黔戰爭情形迭電計邀鑒察頃閱報載唐繼堯有日通電暨劉顯世宥日通電悖謬誣妄淆混是非有不得不據實剖陳者查唐電内稱劉前攻羅營犯上作亂中央意主調停致釀二次之禍等語撫后虐讎雖桀紂不能幸免况共和主體重在人民如羅佩金之縱兵殃民猶不容自籌防禦則并護國之役亦可認爲犯上之行爲中央意主調停正係尊崇民意唐繼堯不自反省乃併訾及中央謬一廣招土匪縱火焚燒正是戴熊罪案查辦立見是非戴熊整隊出城衆同聞見乃以生死不明等詞遽欲顯加厚罪莫須有之罪案恐難適用於共和謬二存厚師長一職自奉崇威任命即交參謀長任可權代理通電可查嗣後維持大局均係行使原任軍長職權乃謂抗不交卸謬三復辟僞命被誣者不止存厚一人戴之把持電局派兵相攻正利此機會至存厚是否附和復辟有由北線發出迭電可查卽無故妄加罪名謬四至復辟發現之先國會解散之後滇黔迭電勸誘其中措詞非曰商同戴督共討段倪即曰連合滇黔排除北系原電具在皆可考查存厚以川軍宗旨惟知擁護中央破壞之行未敢强附故連合各師旅宣布保境安民兹乃託爲堂皇之詞實屬不知羞恥謬五川人與戴戡爲敵原非敵黔如一人作吏卽全省仍同征服隣省又爲之援助則凡有滇黔服官地方皆可變爲滇黔領土而中央政府可以母庸設置矣且自馮總統代行職權段總理明奉任命以後併布嚴令各省軍隊不准離防不得另立名目該唐繼堯乃擅離滇省擅編靖國軍侵略入川是否違抗中央天下當有公論所援苟利社稷一語更不啻自承罪名如人盡照此藉詞法律將成虚設謬七且此次滇黔軍之入川也初祇劉顯世通電誣厚附和復辟應先聲討嗣由羅佩金通電謂帶兵入川調停川軍阻止即照土匪剿辦繼又通電謂厚慘殺滇黔寓公請共申討此次唐劉通電又謂擊殺長官出兵己將兼旬罪案尚難指定古今中外何處見之義師　劉羅等究係使何種職權乃竟龐然自擅謬八段倪兩公收復神京以後大義嚼然滇黔所發檄文猶加詆毁並謂將直搗幽蕪司馬昭用心究竟何屬謬九滇黔軍所到之處擅攫官收擅提鹽欸擅加糧賦擅編警團無一不違背法律蔑視中央其姦殺擄掠之慘尤强盗土匪所不忍爲川民何辜　此暴虐謬十以上十欵皆人神所共憤天地所不容存厚懔遵命令未敢或貳祇以滇黔軍襲擊陷戰川城職責所關不能不力籌收復一俟滇黔遵命罷兵退出川城其前次戴羅攻擊川軍一案厚當朿身司販敬待公裁所有滇黔通電謬妄敬此電陳仰祈核示劉存厚叩 
　　天津急賑會來電上海各報館均鑒天津水災被淹萬家南洋烟草公司連日散賑存活甚衆急賑會叩 
　　南京來電申報館前載宿遷官口防營事光祖代表來省呈换並無是事孫光祖 
要聞一 
[外部退回之奥使照會]  
　　十四日同時布告與德奥宣戰致德照會係由荷蘭公使轉違致奥照會則由外交部派員親自送往乃奥使接我照會後旋有公文照覆外交部即由外交部退回據北京某英字報載此照會内容如下照復事接准本日來照中略等因准此以上照會内容本公使閱悉並候本國政府訓令至公文所提宣戰之各緣由姑不具論惟不得不聲明此項宣戰本公使以爲違背憲法當視爲無效蓋按黎前大總統之高明意見此項宣戰之舉應由國會兩院同意贊成方可施行相應照復貴總長查照可也須至照會者一千九百十七年八日十四日 
[京訊中之雲南獨立電]  
　　連日京中喧載雲南獨立均係根據外人所辨之共同通信社東方能信社訪稿惟公府及國務院尚未能徴實日昨馮河間因關心滇事特召見前國會雲南議員由宗龍諮商甚久謂唐督軍前日尚有辯誣之電心跡己明中央擬召其來京畀以重任當不致有越軌之行動云云惟據共同通信社所得雲南宣言獨立之原文則云雲南督軍唐繼堯日前布告反對段内閣一事昨日據續電云十四日雲南新報發表唐督軍部下軍官聯名於十一日通電宣言與段内閣脫離關係該電係致黎大總統馮代行總統各省督軍省長廣東民黨首領者略謂段内閣不依據約法斷不承認且以後違法内閣之命令槪視爲無效等語至於中央之意略以雲南與段内閣脫離關係巳由唐督軍布告及軍官通電但政府對此如何對付雖尚未詳料旣有馮大總統必務取和平手段先以理詰責促其反省如仍無效迫不得己或用兵討伐現因雲南風雲吃緊政府因己决定由保府第三師及第七師組　混成旅增入第二十師正在準備出動云云又據某方消息唐電内容上稱黎大總統馮代總統鈞鑒陸巡閱使各省督軍省長各都統各鎭守使各省議會海軍薩總司令程總長四川羅督軍廣東張方兩師長上海孫中山岑西林唐少川伍秩庸李協和諸先生均鑒下署雲南督軍唐繼堯曁各軍官等眞叩印云云其借詞大意云昨年推倒帝制再造其和段祺瑞被推爲總理乃自就職以來輕信左右初啓府院之爭執繼惹院會之衝突致陷大局於危地大總統權衡輕重不得己依據約法免段之職而彼藉未經副署爲口實戀戀前職貽笑萬邦旣引起倪嗣冲之叛亂復釀成張勲之復辟幸天相中華醜類殲滅段祺瑞苟能盡忠民國允宜奉迎大總統復正大位退歸田里静候明命依法召集國會組織正式内閣乃乘大亂甫夷之後出而盜竊政權謂之自由行動誰曰不宜上之元首繼任未定下之民意機關未立試問將何以明責任行其職權乎繼堯等不敏心竊惑之夫一國政府法令所從出也若政府不依法組織則有法與無法等繼堯等不敢枉己從人自蹈違法之愆敢告國人自復辟禍起以後合法内閣未立以前凡非法内閣所發布之一切命令槪認爲無效云云 
[兵災後之成都慘聞]  
　　字林報七月三十日成都通訊云荒涼城中届此月杪又見一切安靖之氣象不幸之人紛紛歸來但覩其前日店舖室家今巳成荒廳之區此次災情較四月間尤難收拾蓋災區較廣材料難覔卽竹竿蘆蓆之賤物用以搭屋暫避風雨者亦不可多得再各處需用工役甚亟或運送兵士行李或搬移難民雜物尋常挑抬生意遂至停止何處覓取充分材料暫築房屋以案頓此無家可歸之人乎此乃目下急不容緩之難題現在難民多寄民廟宇暫住友家及敎堂領署餘屋各界人民竭力設法賑濟敎堂派人分赴各廟等處散給大餅米籌散賑者回來報告其言令人酸鼻從前殷實商人不知窮乏者今則忍辱含羞乞憐於途人亦有避艱時除一身單薄衣服外未携他物者今衣巳垢敝涼夜且無衾覆其無替换衣服自不待言又有途中離散尋親覔子者今日現象如此將來又將如何此則尤爲可　者戴黄與黔兵固巳去矣然時事變遷無定誰能知將來事耶今滇蜀軍隊巳在仁壽剣州開戰聞蜀軍在仁壽奪砲一尊又在剣州獲勝第滇軍以善戰聞若爭執不己則成都又將爲戰場目下接戰地點距此不過兩日路程耳叙府消息謂羅佩金之司令部駐於叙府羅巳率兵北行惟此說未得證實大約領袖諸人自巳尚未决定如何行動今方姑且坐觀北京政潮之結果若滇軍果欲北趨蜀軍勢必接戰伹能否擊敗之而驅之出省則未可决據最近消息蜀軍巳接中央驅退滇軍之訓令北方且派兵取道陜西來蜀助戰至於戴黄命運傳說不一或謂戴己自殺黄巳被擒斬首或謂裝置戴戡遺骸之棺巳被開視查係希圖獲賞之騙局聞黔兵千人喬裝平民出成都南門後彼此分散黄擬東行其部下若干巳抵劍川戴戡欲往仁壽東南與滇軍相合惟戴黄二人涂中皆屢被攻擊輜重悉被截留黔兵有棄械易服匿往鄕間者亦有奮鬭不巳沿途焚毁村莊者頃得證據黄確被擒斬聞其地點在成都東南新兵工廠又聞黄被殺時連斬三刀頭始落地 
[南京快信]  
　　各界擬在高等師範學校舉行宣戰慶祝會聞新任李督定今（十八）日午前十時由贛起節其巳抵寗前衛隊昨遷八軍署 
　　新督李純准於二十日到寗 
　　齊師長燮元瀛眷昨由張旅長護衛來寗公寓在三元巷 
　　陸軍砲隊陸團長率　於昨日（十七）十一時抵下關齊師長特派副官陳輪書前往接洽並代爲布置駐紥浦口暨滁州地方之淞滬軍隊奉盧護軍使令己拔隊回滬 
　　海軍部劉總長以江南船塢新造之永健永積兩軍艦迄未竣工昨特電請齊兼督轉令該塢洋工程師毛根迅予完工俾便調遣 
　　齊兼督前委盧科長赴滬接收同濟德文醫工學校兹聞盧科長昨由滬回寗委阮貽介充任該校校長 
　　宿遷被匪攻城齊兼督急調第十四師兩營開往撲剿 
　　省署實業課長金其照有出任榷政消息遺缺齊省長擬備文至浙咨調前實業課長高繼宗補之 
　　政府電軍民兩署蘇省防務經費由財廳會議决定畫爲第一級計三十二萬元 
　　前報載鄒鱸文嫌疑被拘一節兹悉鄒係年輕留鬚暗探誤認爲黨人致被傳署轉送偵緝處翌日即經證明無關安然回庽矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[宣戰後之各方處置]  
　　宣戰後應辦各事業由明令交各主管官署妥速辦理前日閣議因宣戰案方始發表遂順延至昨日開會各總長卽就前昨兩日所辦各事逐一報告隨又將歷次積案分别討議過午方散據從某方所傳其内容大略（一）無條約國關稅問題此項問題前次曾提出討論惟未定詳　規則昨乃重提出於國務會議聞仍未十分决定其大綱確擬以值百抽二十爲標準（二）德國借欵問題德國從前與我借欵之關係如英德借欵五國銀團借欵及各種鐵路借欵均有德國資金之一部分昨特討論處置方法仍依前欵所提議購買金鎊以存諸中國銀行不輕易動用（三）報告各國之答覆前日宣戰發表後日本對我先有答書餘則須今明可到（昨言協各國均己到者係某方面消息兹知未確）汪總長曾以此報告 
　　宣戰後有人主張擇緊要地方宣布戒嚴以重國防惟段總理恐商民驚疑主張不必昨日閣議又提及此事卒决定不戒嚴德華銀行當宣戰發表後即由政府派中法銀行經理法人白米地前往接收白氏去時因未携憑證爲和蘭守兵所拒幾致衝突嗣復携取憑證並由英法俄日各使館派兵伴往始得無事京外各分行天津派中國銀行經理英人洛克斯氏上海派中國銀行顧問意人巴瑟利氏漢口派天津保商銀行總辦日人遠山猛雄氏廣東派中國銀行顧問英人馬基恩氏前往處置盧巴兩氏巳於前晚遠山氏及馬氏均於昨晚由東京啓程前往目的地矣各機關所用德奥人員宣戰後當然解雇現聞院部所用德奥顧問稅關監督所用雇員前日業經發表一律辭退聞僅就稅關服務人員一項計之解雇者己有一百二十五人之多惟各學堂所雇敎員一時暫未解約在華德奥船舶現經分别押收歸我政府徴用聞德船大者七艘奥船大者三艘其係小船兩共二十餘艘約計十萬噸左右估價約值三千萬元郵電兩項關係秘密聞交通部己核定檢查郵政辦法七條檢查電政辦法八條不日公布探其大意郵件須一律檢查電信則德奥文均停止收發其密碼商電則外人必須有公使或領事印章證明華人則必須官署或商會加蓋印信議明方准照發如檢查員認爲有妨大局違反法律者應卽扣留 
[津漢之特别區管理局]  
　吾國對德斷交後曾將津漢之租界接收並組織特别區管理局現内務部以我國與德奥巳立於戰爭地位懚勢己變又以屬於市政範圍故將臨時管理局攺爲市政管理局派天津警察廳長楊以德爲天津特别區市政管理局局長漢口警察廳長周際芸爲漢口特别區市政管理局局長此事巳奉令准行矣其簡章共爲六條如下第一條管理局置局長一人承省長之指揮監督行使左列各職權一管理區内一切行政事宜二管理警察並實施警察處分及其他行政處分但關涉於外交事件應會同特派該省交涉員辦理第二條管理局置助理員如左其員額由局長酌定呈由省長咨行内務部備案一主任局員二局員三顧問四雇員五司書第三條市内應辦地方公益事宜有應繼續進行者應由該管理局酌定辦法呈由省長咨行内務部核定之第四條局長發布各種單行章程應由省長咨行内務部核定之第五條凡未經規定事宜由局長酌擬辦法呈由省長咨行内務部暨各主管部核定之第六條本簡章自公布日施行 
[財政部大裁員]  
　　財政部減政之說喧傳業己有日兹聞昨日經梁總長以部今發表計裁去之附屬機關凡七其一財政討論會其二財務檢查委員會其三籌備會計金庫統一事宜處其四籌辦新稅處其五進欵綜核處其六編譯報告處其七籌備房捐處以上各機關所管事務分别併歸秘書處及派各司接收辦理至所有人員除在部在差有缺者仍回原缺另留用胡文藻劉次源陳濤三員外餘均一律裁撤其在部及未裁之附屬機關各供差人員亦按其資望勞績酌爲裁減如參事上行走秘書上行走總務廳賦稅司泉幣司庫藏司會計司公債司清查官産處均有所裁至實缺人員則尚無所更動統計以機關消滅而被裁者共五十餘人此外被裁者近三十人兩共裁去八十餘人此項被裁人員有分别遴選呈請存記分省任用發交各省財政廳任用之安置蓋慮被裁者結夥反對如前此内務部裁人之故事也先是梁到任後即首先與金仍珠次長密議此事至昨日乃霹靂一聲忽焉披露事前皆毫不通風雖重要之秘書參司亦不得與聞其事其嚴密情形可想見矣所裁之員除因機關而連及者外計參事上行走裁去四人胡彤恩李作棟李書勲蔡國器各司帮辦會辦裁去四人一賦稅司帮辦陸定一泉幣司會辦洪鑄俞鳳韶庫藏司會辦于焌年並聞財部對於本部人員除必要情形外不得兼差且以部令限制不得在部外兼事亦同時以部令發表云 
財部裁員之衆旣如上述而部中與所屬機關人員仍將有許多調更消息如參事自大賄案發生後縣有三缺未補昨己决定以黄贊元凌文淵二人充任不日即將呈請任命各省關監督亦懸兩缺未補昨聞殺虎口監督將任向瑞彝張家口監督將任周大烈己由部呈請任命此外則滬海關監督亦有更動消息大約現任之施炳燮將見内調 
　　另函云財政部裁員之部令昨日業己發表實缺人員均未更動所裁之人共有八十餘人之多除檢查征收委員會財政討論會新稅籌備處等附屬機關一律取消僅留少數人外如檢查征收委員會原有十人左右僅留三人其餘各廳司行走辦事員等被裁者約居三分之一印花稅處長陸定及前署會計司長現參事上行走胡某均在被裁之列惟部令措辭甚屬謙和有被裁人員不乏通材當由部酌量呈請國務院存記或交各省財政廳任用等語 
[津檢廳長被控案之京訊]  
　　天津地檢廳長戚運機被控一案曾迭載各報兹據司法部消息該部前據天津地方檢察廳檢察官汪堃符等呈訴該廳檢察長戚運機舞弊營私一案内容係列舉八欵一更换罰金二湮没保證金三擅釋罪犯四揑銷繕費五揑報員缺朦領薪金六更换紙幣剥蝕員薪七浮報抬埋費八任用私人後又據該檢察長戚運機電控該廳檢察官汪堃符等濫用職權威逼廳員强索證據并將會計科賑簿等件席捲一空等情到部部中當卽派刑事司司長徐彭齡總檢察廳檢察官梁宓前赴天津查辦現巳查畢回部呈復此案不日當可發表至於各報所載查辦案内有關於津浦鐵路租車購車案該檢察長受賄二十萬元情事及司法部己派楊學禮席聘莘等赴津查辦各等語該部尚不認爲事實云 
[津浦路租車購車案開審（續）]  
　　盛文頤答曰此等事件向例不同各處商定有案可稽審判長又問此合同係誰交給鮑宗漢盛文頤答日係正局長同文頤交給鮑宗漢及日本人井坂審判長又問旣定議租車何以又發生購車事件盛文頤答曰租車旣定無機車（卽車頭）仍不能開行於是購車之事發生審判長又問在一和洋行購車出於何人之意盛文頤答日在何處購車不能先行决定自購車之風傳出一和洋行亦來局磋商數次審判長又問何以又與華美洋行交涉盛文頤答曰先與一和磋商數次價格過高未成同時華美洋行亦到局磋商此事到局者係外人羅塞爾審判長又問與華美洋行所定之合同如何盛文頤答曰一和價旣不合遂與華美磋商定局後合同係洋文華文各一份起草係華美洋行審判長又問付欵係何人盛文頤答日付欵係正副局長同會計科同付先以電話詢問中行美金一元合中洋一元七角八分審判長命盛文頣退傳王家儉復入審問關於購車之事審判長問曰購車之事發生於何時王家儉答曰發生於交通部會議議决以後審判長又問一和洋行到局係自行到局或係傳到王家儉答日此事旣經交通部議决本局又命拿圖等事故知之者衆是時一和自行到局商議同時華美亦到局磋商審判長又問合同之洋華文係誰起草王家儉答曰本局先用華文起草後再繙洋文簽字係家儉所簽審判長又問交欵時外人羅塞爾到局否王家儉答日是時羅塞爾曾到局審判長又問事前調查華洋行之手續如何王家儉答曰曾用口頭探問謂實有此公司係美國人組織在天津幾何年則不知審判長又問美金合華金之價格如何王家儉答曰當時同各處長四五人磋商數次又用電話探問某銀行是否中行家儉不知審判長又問爲此事曾見過交通總次長否王家儉答日總長一次亦未見過前在唐山火車上見過次長一次亦未譚及此事時巳十一點五十分矣審判長宣告退庭休息 
[察哈爾近聞]  
　　日前京中復辟事敗後察屬距張家口九十餘里駐守蒙邊之軍隊三營倐忽譁變將其統帶于子江併其着屬傭僕全行殺斃遂即大行搶掠到處殘殺匪徒趁此機會亦出勾結搶殺不數日間察屬南境數百里之漢蒙居民全爲兵匪攪　矣據此被攪害之處半係察哈爾巳開墾新地殖民大都係直隷山東之窮苦人居多經此刦後紛紛逃避各自謀生即以張家口一處而論近十餘日内無日不有難民扶老携幼而來者且時届大雨數日不止道路爲山水衝毁土房爲太雨浸塌難民逃來行不能步屋不能居其慘狀實不忍目覩禾苗爲賊匪所毁者亦屬不少今秋收成之望己絶其苦又何堪設想近畿軍旅此時巳移至距張家口數十里外軍隊住處匪勢少減其大股匪徒與變兵又移北去矣日昨有數西友自亂地歸來稱匪徒固不似傳言之多惟軍隊自京平亂後久未動兵殺賊故彼匪徒愈聚愈衆大肆搶掠匪首稱二張飛該匪本早歸降察哈爾都統者當張勲復辟之際彼亦頗欲助成此舉今見張失販彼即暗自逃往口外與變兵合爲一起舉彼爲首領倡言恢復大清並有龍旗宣統字樣其亦復辟後之餘孼也歟此次匪患受害不僅此也即張家口至内外蒙古之商務亦爲之梗塞不通大受影響其被刦之家亦時有所聞日前報章登記英美瑞典諸敎士在口外爲蒙匪扣留則並無其事此數西友携眷至口外避署游歷皆甚平安亦未遇匪巳於上禮拜五日全安抵口上矣 
[榮縣川滇軍來去之恐慌]  
　　字林報七月二十七日榮縣通訊云近兩月内此間之擾攘與一年前之情狀相彷彿川省軍隊似以騷亂爲其習慣自羅佩金離成都後卽有川兵一小隊來駐此間蓋榮縣乃在劉存厚治轄之境内也當時以爲滇軍必將退離川省惟彼等旣抵自流并後卽取小徑以趨成都數日後駐此之川兵被誘向嘉定退走無何即有大批滇兵臨境城中居民因戰禍即在眉睫大爲驚惶其有戚友居鄕者紛紛離城入鄕以就之人人均覓安妥之處藏置其貴重物品滇軍之行爲與他軍異不駐寺院而駐上等之屋室其軍官輒挾一二婦女且有携兒童者居民大起恐慌以爲一旦事起若輩將刦掠所居之屋室也學校一律停閉蠶業學校所養蠶尚未吐絲而亦不得不解散學生停課閉門以故頗受損失敎會與醫院滿住難民直至川兵離城稍遠附近戰機稍減始各返家滇軍行爲未如初料之惡劣僅於兌换紙幣時稍起爭執及於將離境時圖迫居民出現銀易其紙幣稍驚閭閻而巳凡被疑爲細作者均受重懲一星期前彼等决議開往第二站乃迫令苦力脚夫爲其搬運物品凡身健之人均被拉去卽學生亦不能免彼等曾分二路向仁壽與嘉定進發路中遇小隊川兵恐未必能逹嘉定在仁壽之一路者則尚得利據最近消息謂成都復將被圍因滇軍現由數路進兵故也其總指揮聞爲唐繼堯云此間商業停滯稍有存貨者皆貶價售脫以免被掠而覓取運貨之脚夫極爲艱難自此逹重慶之江流一帶羣盗如毛内有數處兵士如不足百人即不敢出城出則恐爲盜擒也至於擄人勒贖之事時有所聞被擄者名曰肥猪夏季天氣凉爽雨水亦足田禾將熟可望豐收軍隊若展緩至秋收後出發則人民感之匪淺也 
[紀廣東開賭後狀况（平生）]  
　　粤省前因軍費繁重大弛賭禁此一月中實行開賭後怪狀爲向來所未有前清張文襄李文忠督粤時亦曾倡番攤承餉然承辦者爲商人公司地方官加以何護而己武營雖有私規收取猶不至公然派軍隊爲之守門也賭館猶有所限制不至徧地皆是無論試館祠字古廟皆可開設也乃此次之開賭則不然省會通過之開賭案所謂賭者是指名番攤而巳乃孰知雜賭百出有所謂牛牌啤牌公仔牌牌九十二位等種種式式無所不備賭館之盛多於米店無術不有但懸白布簾一張陳列竹檯一具即將某某公司招牌高揭大書特書牛牌常便牌九常便門外便有盛服之軍人擎槍直立或有軍人蹲伏門前此即賭館之護符也此種設賭者均非正式承餉所恃者惟在軍人粤城軍隊林立各分地頭某段爲某軍所駐該賭卽爲其専利其地界倘有兩種軍隊並駐則不免於共爭故鬨鬭之事無日不有商民敢怒而不敢言當此戒嚴時代稍有事變發生商民每疑爲軍人有變而不知實則手規也如星期六日駐濠畔街山陜會館之滇軍第二十五團二營六隊排長翟某因收西瓜園賭餉分派不匀爲各兵啣怨致起衝突被轟傷腹部倒地而殭當槍聲發作時警備森嚴行人惶恐紛紛奔避宅 
又老城南海縣前是日下午有雄赳赳者空手人場硬賭白片賭館不許因與滋鬧詎該武士立用武器先將賭場大加蹂躪繼將荷官攤證人等毆打某軍排長趨前勸阻竟爲利刃砍至重傷奄奄垂斃後由多數軍隊齊出赴援即將兇徒二名拿獲并將傷者舁往陸軍醫院調治又炸粉街恒福押前開擺三張啤牌有婦押物得一元五角爲賭媒誘令入局悉被騙去婦當場大哭賭徒復將賭具移擺司後街並以一人冒裝滇軍在旁保護而警察竟不敢干預督軍九號禁雜賭而十號十一號牛牌啤牌賭益猖獗至近星期一日忽見各街紛紛捕賭多將開賭之人用繩綑縛沿途率去其故聞因集成公司商人旣己承賭而各處私賭林立故向籌餉局交涉籌餉局又向督軍處請示辦法故督軍大發雷霆下令干涉私賭又以省會賭館不准軍不持鎗守衛迭經嚴切申禁乃聞日昨守衛賭館之兵有藉端滋鬧情事實屬有妨軍紀乃商定未經分商承辦各區暫歸滇軍辦理其己歸商承者由附近地方軍隊警察切實保護無論何項軍人不得干預並不得派兵守衛如違定卽處以相當懲戒至於賭之種類甚多議會亦經行文質問昨督軍咨復議會文云案准咨開本會議員王育初提論嚴禁牛牌啤牌雜賭一案經即開會討論僉謂此項防務經費之弛禁原係萬不得巳舉日前貴代表曾經聲明除番攤外一切雜賭仍在禁中今牛牌啤牌水陸并設較之番攤遺害尤烈且與貴代表前所聲明頗有異同亟應咨請貴督軍厲行飭令刻日停止以符原案等由並送議案一扣到署准此查此次商辦全省防務經費原案祇開設番攤一項其餘一切雜賭仍在嚴禁之列前據籌餉局具呈節經布 
 
 
 

Page 7

 
 
告曁通令嚴禁查拿在案准咨前由相應咨復貴議會查照咨省會議員盧伯寅昨又提議咨請通飭各番攤館嚴禁婦女賭博以維風俗其建議書云管子曰禮義廉恥是謂四維守國之度在飭四維正風俗至若賭博場中男女雜遝綺裳連襟駢肩累足其爲越禮犯義寡廉鮮恥孰甚焉嗚呼此有司所急宜救正者也吾奥自番攤弛禁而後訪聞省城地面及南番順屬各番攤館多有婦女聚賭其間逐隊呼羣夜以繼日開吾奥之創舉决賭界之狂流賭而獲勝固導淫侈之風賭而連負或　自尋短見或則蕩檢踰閑何禮義之足云更廉恥之不顧傷心慘目曷可勝言爲此議咨請督軍省長轉令籌餉局　察廳通飭各屬番攤館嚴禁婦女賭博如有奉行不力准予人民向各警區所告發即將該番攤館明罰鉅欵以十之六撥充警費十之四賞給該告發人巡警兵士如有通同隠蔽者治以應得之罪如此庶婦女朿身於軌物卽家庭感化於善良其於整齊風俗之道大有裨補是否仍候公决觀以上所述種種消息則廣東賭禍之一般大略可見矣 
[西南組織政府之近况]  
　　孫中山程璧光林葆懌諸人昨日因組織臨時政府計畫在黄埔特開會議僉謂海軍艦隊現巳抵粤多日民黨各要人亦己先後戾至現在北京政府大借債將次成立若不將臨時政府趕緊組織亟籌反抗將來段内閣財政活動必阻碍吾人之進行云云聞會議結果决定限兩星期内先將臨時政府組織成立一俟他日國會開再請追認以符手續 
　　日昨廣大商輪抵港本有多數國會議員議員南下嗣因該輪上等客位有限且經别客認定故只有黄元白等七員抵省聞留駐上海候輪南來之國會議員實有二百餘人現决定分乘中外各國輪船務於十日内一同來粤合之現巳抵省者計之巳逾三百名巳足開非常國會之人數故决定非常國會之召集即在此十日以内也 
　　某記者昨謁孫中山面詢組織政府現在是否進行國會議員來粤可否逹法定人數孫曰國會議員總數共七百餘人除依附官僚者外來粤人數至少可逹五百人連日接津滬各處函電均稱陸續啓程來粤大抵兩星期内即可齊集開會至南方政府鄙見主張提前成立現與督軍省長等趕速籌備務先成立以爲根據吾敢信南方政府成立各省風勢當爲之一變譬如風扇一動則室内空氣盡爲轉移至組織南方政府固當以南方各省爲要素縱或南方諸省未能十分聯絡堅固卽以兩廣勢力單純組織之云云 
　　唐紹儀南下後即返香山原籍唐家灣聞唐語人云南方當先組織軍務院如去年護國軍興時代之成例軍務院組織手續較單簡故成立較速各事便可進行否則求之甚遠反被北方進取佔盡先着坐失時機觀段祺瑞之討張勲便是佔了先着勝劵今又急起直追著意川湘而南中日言舉義反因循至此就愚意觀之此最爲失策云 
　　湘督譚延闓致桂督譚浩明電略云大局拯救全頼西南西南門户厥爲湘省故非法政府首先窺伺軍權延闓輇材不堪任鉅個人權利豈恤弁髦但以湘江淪陷必至半壁牽連故欲顧全大局亟先保守一隅伹恐兵力微弱不足支危連毗鄰封亟援救桂湘關係無異齒唇秦廷乞師請助指臂纓冠披髮諒有同情務即下令動員即出桂境以作後盾庶使北方聞風膽寒則湘省之受賜良多西南之保障益固矣臨電神馳無引領待命之至譚延闓灰印 
[再紀贛人對於李純之去思]  
　　李督軍己定期十九號啟節南昌總商會襲盧章三會長曁各會董昨又在軍署設西餐祖餞約行政各長官及省議會農會敎育會各會長作陪龔會長起立致詞曰今日係敝會代表商民爲我督軍榮任蘇督餞别之日聊備粗餚以表微意但督軍在贛五稔德惠之加於我商入者尤多兹我商人所受之德惠略述數端以不不忘因將昨日所擬定之餞祠捧出朗讀讀畢送交李督各敬酒一杯李督致答詞云鄙人在贛五稔於兹於地方治安差幸無過乃謬蒙過獎殊爲慚愧所云保護亦鄙人應盡之天職何勞掛齒予復承諸君過愛旣有旨酒又有嘉餚飲和食德慚感交深將來去蘇當將過愛之處永鐫心版時時以贛人爲念云云遂舉杯回敬謂飲此以祝諸君壽散席後並攝影以留紀念 
　　省議會議員公餞李督軍巳紀前報兹錄該會同人歡讌詞如下自議會恢復以來同人等獲舉督軍相周旋者幾一年於兹矣此一年中凡督軍對於國家對於地方一言一動莫不以國利民福爲前提卽莫不足爲一般政治家之矜式同人等耳濡目染欽挹之餘彌殷佩仰兹值奉令移節江甯行期在卽同人等謹設祖筵恭讌行旌三巡旣竣爰就年來政局國中近事比較言之以見督軍之在江西實足爲共和主義之中堅民主立憲之模範非僅僅地方人民食福己也立憲國家惟一精神首在三權分立自去歲護國興師約法國會以次恢復立法與行政漸具對峙之形然是時秉國鈞者爲擴張權力範圍起見對於立法機關儼以政敵相視迨至公民團鬧院督軍團稱兵措置軼軌而復辟之禍即影響而生若我江西則自議會恢復後依據法律行使職權凡有議决軍督無不依行凡有咨請軍署無不立覆守分權之正軌重民意爲前提以視共和國之先進寗有遜色此就行爲上言之足爲全國共和之中堅民主立憲之模範者一也復辟變起首以出師討逆召集舊國會組織南京政府三事號召海内後二主張雖未全部贯澈然其尊崇約法維持共和之心固巳昭然若揭倘使全國軍政長官均能以此心爲心則共和國基早經鞏固又何至今日尚呈杌隍不安之現象耶此就主張上言之足爲全國共和主義之中堅民主立憲之模範者二也若夫癸丑而後洪憲以前政府以桎梏爲治隣封以濫殺爲政我督軍坐鎭贛垣力尚寛仁撫恤民瘼休養瘡痪卽同人等亦均在帡　廣庇之中迄今五載地方安謐生民樂業萑苻絶跡頌聲載道綜其治績爲全國冠此又盡人皆悉有口皆碑正無俟内人等之贅頌也今者攀轅未獲棨戟將移同人等依戀之餘敢陳數語藉效芻蕘即願督軍以今日之治江西者轉而擴充以治全國中立不倚不爲派系所率制不爲潮流所推移凡有利於國有利於民而非私者贊助之實行之有不利於國不利於民而非爲私者反對之撲滅之庶幾足以揭破年來名爲共和之假面具而眞正之共和眞正之民主立憲於以實現此則同人等所不勝鞠躬拜手馨香禱祝者也爰揭鄙忱共獻一樽敬祝督軍之健康並祝中華民國前途之發展 
[嘉興天凝莊之大刦案]  
　　浙江嘉屬天凝莊於昨（十六日）黎明四時許突來匪船八艘計梟匪約百餘人均手持快鎗任情劫掠該鎭駐有水上警察第七隊巡官俞某一人巡船七艘並有嘉善縣陸地警察一派出所該梟匪等登陸後即蜂擁至水警所當開槍斃門崗巡警一人俞巡官及其餘巡警均避匿他方乃搶刦一空拘留所内有鄕民一人亦遭擊斃復至陸警所警察亦不知去向該梟匪等於是得盡情飽掠隨向該鎭某典當開始刦掠該典早有布置梟匪打撞多時不得入内當時有負槍械之水警三人伏於該典弄内被梟匪在屋頂瞥見卽向下開槍該三水警同遭擊斃梟匪以該典難以下手卽分途向隔壁之德源衣莊及汪二泰南貨號等各商舖肆刦被害者二十餘家該梟匪自黎明四時起開始搶刧至九時許歷五小時更虜民船十餘艘滿載贓物始開排槍呼嘯而去是役也計斃水警第七隊巡士六人陸警巡士一人鄕民二人傷十餘人而梟匪聞僅斃一人（仍被載去）誠鉅刦也該處水上警察當巷戰之時見勢不敵當飛報干窰鎭（距天凝莊十二里）水警第七隊柳佐卿隊長聞報亟派巡船六艘應援在天凝莊外蕩中與梟匪相遇卽開槍剿捕梟匪亦還擊抵敵約戰一小時梟匪即望太湖方面而遁 
[江北軍事紀要]  
　　淮陰縣屬之楊莊距清江約十八里爲淮泗運河之要衝自徐海變亂以還巳成爲軍事上之要隘由第一混成旅派隊駐防淮揚鎭守使馬玉仁於八月十四日午後復率帶步兵一連騎兵一排親往楊莊一帶周歷履勘地勢上之情形與夫防務上之佈置逐一考察三時許始返 
　　沭陽漣水淮安等縣土匪猖獗均經第一混成旅遣派軍隊分别防剿日昨王連長所部在淮安深草蕩地方捕獲匪首杜某一名又郁團長所部在錢集胡集等處先後拿獲匪首劉某及匪黨共七人己一併解送淮揚鎭守使署軍法處審訊擬辦 
江北巨匪金四水嘴爲泗陽匪首丁明斯之黨羽自丁伏誅後稍歛迹近因徐海辮兵潰散土匪蠢起遂乘機盤踞於距漣水縣屬之麻垛約九里金家圩地方搶刦附近團局數處共有黨羽數百人遍張僞示謬託保民與官軍約各不相犯否則敵視云云駐漣顧營長巳將該匪猖獗情形報告淮揚鎭守使署馬玉仁氏己檄飭駐防淮陰徐家溜之第二連吳漣長星夜馳往漣水協同防剿矣 
　　綠草蕩屬淮安縣距車橋鎭數里現聞有匪徒嘯聚其間四出搶掠馬鎭守使得報後特派駐浦之王連長曁駐淮之胡連長各率所部會同淮安孫警備隊馳往痛剿 
[戒嚴聲中之寗訊]  
　　省垣自宣布式嚴後省警廳長王桂林對於地方上集會結社諸事頗爲注意特派東西南北中五區署長分段稽查無分畫夜兹得最近消息十二日有警廳勤務督察長楊以敬偵緝隊長趙馥並所屬巡查偵報巡士等在下關鍾山旅館見有形跡可疑者三人隨即帶廳訊究當時訊問姓名一爲舒斌一爲徐毓秀其一爲戴樑洲搜查身邊及房間尚無危險物件楊督察長趙偵緝長復於是晚九時帶領巡士多人在中西招商金陵交通滿庭芳各旅館以及菴觀寺院茅屋草棚等處沿門逐户實行搜查查至寗省車站對面春台旅館又獲與舒斌等同黨三人一爲吳歷綱一爲魯從禮一爲項金德由巡士送至警廳訊辦一面仍從事搜查未幾旅館查竣復向各寺院盤詰維時各寺院僧人尚未就寢除静海禪寺前進爲警察分所無庸搜查外餘如大小各寺類皆逐一盤問至復興街觀音菴廟内拿獲黨首方玿舟（又名方璧）及李純修並在該庵内搜出書信二件發信人爲方玿舟受信人爲孫諮卿（在上海）其一則致上海徐某者尚未付郵信中所言全係隠語詢以所言何事語均支吾當將方李連同該菴僧人開輪帶廳一面責令巡士在該菴四處搜查無有别項犯禁物件惟於該庵木匾後搜出印刷品多張細檢之乃係僞委任狀並未塡註姓名當即一併送廳據警廳傳出消息被獲諸人多欲在下關方面設立機開冀有别圖者惟案關重要所供言詞殊難探悉也 
地方通信 
[松江]  
　　軍警巡邏之嚴密此間自宣告特别戒嚴後除檢查郵電旅客己由軍警長官各派専員擔任外所有司令部一帶步哨己較平時展長一至夜間槪不准人民在該署四圍經過卽警察之夜巡及軍隊之日巡業均負鎗而行唯警署中因人多鎗少故令兩人携鎗一桿城中第一分駐所巡官尹子蓮每至晚間十二時必親自督警巡邏至三時半方始回署唯該所警察祇有三十四人除派赴保護天主堂六人及北門派出所四人縣看守所三人本所守衛兩人門差三人及其他職務外祇餘十二人是以巡邏之時併入一班出發而軍界中人則每營派兵一棚在城内外巡察以故通宵逹旦祇聞軍警之皮鞋聲與警笛之招呼聲相應和而巳觀此可見巡邏之嚴密矣 
　　楓涇鎭添設學校楓涇一鎭分松嘉兩邑管轄松邑前於該鎭北部分設縣立第三高等小學以便收容各初小畢業學生而屬於嘉善縣境之南鎭高等小學尚付闕如現由養正勵志兩初等小學校長聯呈嘉善縣署准於南鎭分設嘉善縣立第五高等小學卽以勵志養正兩初等畢業生升學該校現擬先招一年級預備一敎室己向松城縣立平民習藝所木工部購定單人用課桌四十付及黑板講臺等件運楓應用 
[無錫]  
　　助資興學之熱心鎭應道院巷内之尚友國民小學校自開辦以來學生甚多今夏因校長朱維孫有不名譽事去職學生星散敎員他就不啻無形消滅兹聞該校屋主唐保謙以莘莘學子星散可惜特助鉅欵繼續接辦易名爲益友國民小學校不收女生不用女敎員其主任一席己延吳某擔任本届暑假期滿即行開校舊時學生前往報名者己有八十餘人 
　　大倉出賣之波折無錫冬酒歷朝均按數納米所以有大倉之建設以利囤積該倉地黠在西門外倉浜裏佔地四十四畝有零地爲官家所有庚申兵燹以後大倉房屋蕩然無存旋經官紳會同籌欵重建倉　五十餘間迨光緒初年南慒攺折人民巳有不納米而繳洋者至光緒十年人民完漕槪繳洋銀於是大倉房屋空置無用至今巳三十餘年在光緒末年西門外創設工廠市廛漸盛倉房五十餘間始有工人租賃居住月出租金由學務機關收取補助學欵光復後清理官産處成立此項倉基係無錫官産之一早欲得價出賣無如地處偏僻顧問無人去歲有市總董薛南　擬由市公所價置此基籌建貧民習藝所收容游民授以工藝造成其自立性質設有餘欵再創苦兒院敎養苦兒俾其長大即與官産委員趙澄懷開始談判估值七千元半還錫人造倉房之欵仍撥入敎育欵産經理處補助學欵半則歸入公家償還官地價值雙方議定由市公所將欵繳足取到執業憑照不日即欲着手籌建官産處得價後即具詳財政部請求批准詎部中以估價不符嚴詞批駁遂致取消嗣後擱置半載並無第二人續議旋部中對於此事頗有斡旋之意仍由趙委員來錫就商謂可照前約履行薛總董亦允接談時學務科適欲建設公共體育場需地數畝出而爭奪薛總董以彼此均屬公益允就倉基劃出六畝雙方協議巳妥後忽翻悔前議學務科堅要劃出十四畝薛意不然遂重行作罷近己經學務欵産經理處孫鶴卿等出而商說歸該處承購業巳將欵繳足掣到部照執業矣 
[鎭江]  
　　省委考察織布廠丹徒縣倪知事於十六號派縣署實業科王科長偕同省委視察員考察各織布場以便提倡實業 
　　三軍艦駐鎭巡防鎭江江中現泊有應瑞肇和聯鯨車艦三艘水面防務異常嚴密聞聯鯨艦擬於日内開往圖山下游巡弋再行回鎭駐泊云 
　　軍隊赴圩過鎭駐防江陰之七十六團爲駐鎭陸軍第十九師楊春普師長所部現以十二圩地方防務吃緊經齊兼督軍電調該圑移駐該處業於日和乘輪過鎭赴圩駐紥 
　　師長訓勵將士陸軍部以現在政府對德奥宣戰己實行宣布昨特電令齊兼督通飭各師長諄勉所屬將士化除意見専心對外楊師長奉電後遂於十七號上午十　親赴象山圖山雩山都天廟各要塞及七十三五兩團部傳集官佐士兵當衆講話宣示中央勸勵將士之意旨并歷舉古今中外名將事略之關於調和同袍者反復罕譬詳細演說以動各將士之愛國心至三小時始散 
[嘉興]  
　　拐匪上訴判决嘉興城中譚姓李姓等女孩被王明楝（即王老八）等誘拐一案經人將一干人證獲住解廳判處在案兹因王朝楝等不服原判上訴高檢廳請求伸雪旋由廳一再傳齊人証開庭研訊業於日昨宣判主動犯王朝楝（原判十年）仍照原判執行王林氏（原判六年）王金悌（原判四年）均減處四等有期徒刑一年零六月高金姑（原判四年）改處四等有期徒刑一年零兩月仍送交原廳執行 
　　學校决議開學嘉興名學校以暑假巳滿特於前日决議定期開校現國民學校定八月二十五日一律開校其縣立諸校則定八月二十七日開校近日各校正招考新生籌備一切矣 
[杭州]  
　　大通旅館黨案續聞拱埠大通旅館拿獲謀浙黨人趙陳吳三名己略誌昨日本報兹聞趙英伯即趙英陶安徽人係前任岳墳巡邏警察隊長（或謂警佐）陳望林即陳亦芝江西玉山人前在江干之江大學肄業現充吳興某校敎員吳某（或云姓李）山東人係趙之隨從三人同居該館二十五號房間陳己居住一月有餘趙吳甫於前日由滬來杭趙因川資告罄飭吳前往岳墳取銀十元（行李尚存該處）經現任王振夏得息因趙係奉飭緝拿之人隨派巡邏隊二十餘名馳往該館拿獲帶回岳墳備文星夜解送警廳因時巳夜半發押拘留於今日（十七）上午由所提廳經夏廳長指派司法陳科長詳加預審 
雜評一 
[宣戰後之安内（一子）]  
　　宣戰後之所謂安内者不僅禁謠言也嚴搜查也消弭南北之爭端也尤當除復辟餘孽以絶辮兵肆擾清國内匪患以安商民營業救各省水災以免閭閻疾苦其他凡有足以擾民者當毅然力去之蓋人民能安居樂業於内而後有餘力以對外此一定之理也况我國人數年以來無日不在困苦顚連之中所以危其生命財産者不一事所以亂其心思才力者不一端精神不寗静無以自振其志氣居處不安寗無以自奮其要能皇皇然日謀自救之不睱又奚睱言對外耶故言宣戰後之安内此亦其要務也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（四）]  
　　滬上自得我國與德奥宣戰之消息以後迄巳五日各方面種種措施己迭見報端兹將昨日探訪所得者續錄於后　　陸部電令之續錄松滬護軍使署接奉陸軍部寒電三道照錄於下（其一）我國對於德國施行潛水艇政策抗議無效不得己與德國斷絶外交關係業於三月寒日通電各軍隊在案迄今歷時五月之久不惟德軍潛水艇横行如故即與德國同一動作之奥國亦毫無悔禍之心我政府怵於國權之凌替公理之難違復深痛惜於我人民生命財産之危害日甚本日布告與德國奥國立於戰爭之地位凡我全國軍人應知師直爲壯勝負無待交綏見義勇爲競爭不容讓步國家之關係所在即軍人之擔負匪輕其各矢愼矢勤爭自奮發勿懈惰以疎戒備勿虚憍而尚氣矜一舉一動不越世界通行之軌轍則軍譽永隆邦家攸頼矣此次全國一致矜愤同深我軍人擁衛熱忱極所嘉慰兹再特申布告用勉同袍促進和平端資此舉除將應守各條規另行頒布外希卽通飭所屬各軍隊一體遵照陸軍部寒印（其二）兹制定解除奥國軍人武裝辦法（一）對於奥國宣戰後所有在中國境内現役軍人在北京奥使館之衛兵或在租界之奥國商團及其餘有武裝之奥國軍人之處置即由中國政府依下列各項辦法照會奥使並請其迅行知照該部隊司令官與中國政府委員妥爲接洽辦理一擬點驗武裝人數委員暨其官階姓名及所帶員兵數目二解除該軍隊武裝之時日三請其造具該軍隊名册暨解除並存置武裝數目之清單四軍官佐佩刀不在解除之列（二）各省區軍事長官奉到政府宣告中奥宣戰公文時卽另備公文將所奉公文全文及前條各項要點一併叙入送逹奥領事（三）各省區軍事長官接到答復單據後卽派委員帶同繙譯及憲兵前往奥國軍隊駐在地方與奥國司令官接洽所有奥國兵士由該軍司令官命令於兵營附近處所彚合經中國委員點驗並檢查後同時預備専車送往指定之收容所希查照辦理電到盼復陸軍部寒五印（其三）兹制定處置敵國兵營辦法敵國在中國境内之兵營一律由各地方軍民長官派員接管希查照辦理電到盼復陸軍部寒六印 
　　報館電社之封閉南京路Ｂ字三十三號之德文新報及德文電社前晚七時均由工部局派捕會同交涉公署委員封閉 
　　德奥雇員之開除江海關稅務司巳遵照北京命令將徴稅科與稽查科之德奥人悉行開除豫料其他各口岸亦將照此辦法又濬浦局代理工程師薩姆萱君查得總監工羅白及逹羅英霍夫曼施丹南克均係德人當即飭令停止職務扣算至八月十八號爲止所有薪工等欵均己照給並報告威稅務司備查 
　　德華銀行之處置上海德華銀行業於宣戰發表後即行封閉己屢見報端兹將盧護軍使與蕯交涉員等會議處置該銀行方法錄下（一）停止該銀行營業（二）凡德政府所存該銀行之欵應即没收（三）晐行所有財産除應行没收者外由行員點交政府派員保管其在各省者由政府委託所在地之行政機關點收保管（四）由該行經手借與中國政府之欵其債權屬於德政府者應即消滅其債權屬於人民者俟邦交復原後再行清理（五）敵國人存於該銀行之欵均不得支取（六）中國及非敵國人民之存欵欠欵應俟查明設法清理但存欵非先由政府核准不得支付並應視該行所有現欵之多寡平均規定支付之成數（七）該行己發行之鈔票應俟查明確數後另定辦法（八）該行所有賬簿應由政府派員押收編製目錄兩份一交銀行代表收執一交財政部與各項賬簿一併保存（九）該行德人與其他德人一律待遇又聞此次清理欵項押收賬簿編製目錄等事擬由財政部派委管理銀行員二人外交部派熟諳光涉者一人中國銀行派長於簿記者二人會同辦理並另派德文繙譯一人以資接洽至該行上海總行及天津濟南漢口廣州各分行應由該省行政長官飭令財政廳會同交涉員及中國銀行同時處置仍將執行情形報告財政外交兩部以憑核奪 
　　收管機關之報告封閉德國總會等各機關係由交涉公署交際科長陳世光道尹公署譯員邵樹華二員協同英租界總巡捕房中西探捕前往檢點發封派捕看管昨日陳邵二員己將收管情形及檢點物件開單分報薩交涉員王道尹核辦矣 
　　海軍部員之南下海軍司令部昨接寗電得悉海軍部己派軍衡司長蔣拯不日南不會同薩上將鎭氷來滬處置被扣德奥軍艦商輪事宜飭即預備辦公之所並將收管艦輪擋册分别檢齊以憑考核等因該司令部當卽飭令辦事各員分别預備並將總司令辦公室略事整飾以待駐節 
　　收容敵僑之守護南門外圖書公司收留之奥國船員水手實有五十三人均在三層樓上住宿每日供給食物由華官特雇一枝香廚司承辦甚爲優待惟該奥人等居留之處適在戒嚴區域以内故由盧護軍使於前日分飭軍警各署調派軍警馳往照料兹聞三十八圑第二營己派涉兵二棚淞滬警察廳亦派保安隊士二棚上海縣沈第事則調撥警所採員二名於十六日起前往守衛又聞駐滬憲兵營長張轉漢奉護軍使署命令以南市圖書公司現有奥國人五十三名居住在内該洋人等設或外出散步遊玩南市所駐軍隊或因言語不通致生誤會仰卽調派憲兵多名時往圖書公司附近一帶梭巡照料等因業經張營長轉令第一連選派熟悉洋文語言之憲兵數名隨時馳往妥爲照料 
　　奥使返國之攺道駐京奥國公使盧爽氏業由外交部繕給護照定期返國本不由滬轉道嗣因本埠奥領署發生奇異命案經奥副領事佛來電報後該使擬即南下調查詳情以憑回國後報告核辦故不日即須到滬 
　　德領返滬之招接僑居中國各地之德奥兩國官民俟檢查手續告竣後即須護送出境以符國際公法兹聞駐滬德國總領事培納爾前因有事赴寗於前日事畢乘滬寗火車到滬交涉公署卽派交際科長陳世光滬海道尹公署派譯員邵樹華會同淞滬警察廳所派之檢查員曾永奎前往接撫云 
　　斷絶貿易之侷促華商與德奥兩國僑商貿易業經部令禁止現本埠各華商以與德交易曾於絶交後早經結束惟奥商貿易因政府忽然與德同時宣戰猝不及防一時難以了結是以與奥商訂有交易之各華商於昨日集議辦法以便函致商會轉請交涉員核示遵辦以免虧耗 
　　囤積米糧之投機我國對於德奥旣經宣戰應有供給協約各國軍用物品之義務將來米麥雜糧及牛皮羊毛銅鐵等貨勢必源源出口價值之漲自在意中故近來商界之慣營投 
機事業者莫不歡乘此時機屯積待價他姑不論即米糧一項聞巳有前清官僚郝姓倩南市某米行經理預爲收買以冀坐獲大利事爲該業董事張樂君所聞以值此新米上市米價巳平設被大宗屯積市價必致飛漲業向某經理婉勸囑其從速拒絶以顧民食云 
　　江蘇省長之電令上海縣沈知事昨奉齊省長電令調查德奥兩國人在滬營業（如公司行所之類）及學校敎堂醫院各項尅日查明註册具報等因沈知事當即分函各機關並派員協同調查以憑報告 
[海關洋員被控再誌]  
　　中國政府代表古沃帮辦律師在公共公廨呈控僑居乍浦路一百零三號牌江海關洋員德國人桑姆斯（譯音）於本年正月十一號至六月十四號止陸續私取洋一千七百九十五元二角由廨准詞出票發交總巡捕房派令西探海明惠會同滙司捕房西探斐士將該德人提獲昨解公堂經王崧生襄讞會同日副領事林書君訊據捕房西探禀明拘捕被告情形旋由被告代表奥國律師上堂代辯要求交保候訊原告代表律師亦到堂陳明案情反對被告律師之請求中日官會商之下判桑姆斯押候下禮拜六訊核 
[對於黨人謀浙之防範]  
　　松滬護軍使盧永祥昨奉政府密電據駐滬偵探報告近來黨人謀浙甚急並在某處密運炸彈分赴各處着卽嚴防等因盧氏當即飭知三十八團馬團長嚴加防範並轉飭所部將駐防火車站及兵工廠西栅口東西望道橋斜橋各要隘之防軍每日輪流抽調不准常駐其在浦東等處地方稍遠者亦隔山一調以免久駐受人運動一面選派本署稽查員分赴華租各界密察黨人舉動復候核辦 
[探報温台退伍兵結羣來滬]  
　　松滬護軍使以近來時有不逞之徒私運危險物品希圖擾事有碍地方治安當經飭令稽查處嚴密查緝在案昨日稽查處又據探報浙江温台等處又有大批退伍浙兵附輪來滬恐其滋事等情當即選派幹練稽查員多名協同淞滬警察廳偵探在南市大逹碼頭守候並至到埠之各商輪密加偵察並由陸軍憲兵營選撥憲兵四名淞滬一區警察署則派巡士四名協同巡緝以保治安 
[小工運動排長]  
　　松滬護軍使署自在高昌廟南首同安里破獲黨人　可尚卽唐得山等私藏炸彈一案以後對於防範尤爲嚴密詎前日（十七）有向在兵工廠砲廠充當小工之山東人梁學得不知受何人指使至駐紥該廠附近之陸軍第三十八團第三營何排長處運動當經何排長報告馬團長即將梁學得拘送護軍使署請爲訊辦 
[外日暉橋之防務]  
　　憲兵第一連吳連長以外日暉橋工廠林立居民良莠不齊且與高昌廟及龍華軍廠近在咫尺亦係戒嚴區域防範不容疏忽故於昨日特派部不憲兵八名日夜分作兩班馳往外日暉橋一帶嚴密巡查一面會同高昌廟李巡官前往調查該處户口遇有形迹可疑之户勒令遷移出境以杜隠惡 
[盜案當塲破獲]  
　　盜匪江北人張樂珍梁國榮於前夜二句鐘持械糾黨搶刦楊樹浦藍路七百零二號門牌張登賢家鐵箱一隻内儲現洋一百九十五元携贓圖逃經鄰人周百貴顧焕忠聞警喊捕卽由包探陳明德等帮同追獲搜出利斧一把連同原贓鐵箱帶人捕房昨解公共公堂先由中西探上堂禀明前情繼據事主張登賢偕證周百貴等先後上堂證明被刦情形請究訊之張匪供稱此事實由某某等爲首我在門外把風詰之梁供與張略同經中日官會商之下判張與梁各押西牢兩年期滿逐出租界贓給原告領去 
[瀏河航船在途遇盜]  
　　瀏河航船户盛小毛由瀏河承裝源大等行棉花四十餘包黄荳二十擔開行來滬前日傍晚駛抵寳山縣北門外石洞相近港面突來匪船一艘有匪八九人開鎗恐赫喝令停駛各盜卽持手鎗單刀蜂擁過船搶去花衣二十三包（包上印有福泰字樣）黄荳六袋（袋上印有森和號字樣）並在船户盛小毛身上抄去英洋五元小洋數十角並各船夥衣服等件携贓過船往東北崇明沙脚地方飛馳逃逸昨日該船户盛小毛駕船到滬停伯南市三泰碼頭卽至源大等行報明被搶情形一面並開失單分赴吳淞寳山水陸警廳請爲查緝贓盜務獲究辦 
[寳山縣境迭出盜案]  
　　閘北寳山縣境眞茹鄕葛家宅地方葛學文家前晚突來盜匪多人明火執杖各執手鎗利刃蜂擁入内刦支銀洋衣飾等物值洋六七百元當即報由寳山張知事於昨日親自履勘並將緝獲之盜匪陸阿二郭金其二人由電呈准鎗斃一人以寒匪膽一面將匪遺子彈單刀等件帶縣仍飭嚴緝餘匪到案懲治 
　　前夜閘北寳山縣境彭浦鄕鄕董談企曾家被盜搶刦值洋百餘元之金飾衣物當即報縣昨在該處拿獲盜匪蔣小山章阿二二名解送縣署研訊核辦 
[信局脚夫被害續誌]  
　　全盛永義昶通裕鴻源等民信局脚夫葉甫章戎阿福二人肩挑包封行經潭子灣西鄕被匪徒以麻繩勒斃（昨報所記尚有洪阿餘一名兹悉洪係局中夥友爲當時投區報告之人被週番巡士誤列被害者之内）由四區派出所報告姚警正着二十三圖地保談木生至地檢廳報驗各節己詳昨報兹悉林檢察長以出事地點離城過遠且在寳邑轄境不允受理該地保復赴寳山縣公署報驗昨日下午張知事乘坐火車來滬由地保備輿迎往屍場正擬命檢驗吏如法檢驗即由死者家屬到來請求免驗遂飭自行棺殮聞姚警正據各局經理等報稱包封内銀洋雜物並無損失死者身畔藏有銀票兩張小洋十餘角亦未缺少察其形跡似係仇殺查本年春間盜犯吳祥芝曹永年卞家喜等行刦包封由四區探警追獲訊明解經護軍使署軍法科判吳曹卞三犯發回犯事處鎗斃餘二人禁銅監獄此次恐係該黨報復云云昨日姚警正己詳報徐廳長請示核辦矣 
　　另一訪函云南市寳順永義昶等民信局於舊曆月二十八日夜遣脚夫戎成福葉富章等二人各挑信包前往南翔鎭交付划船行至閘北潭子灣後西張家宅地方被匪用繩勒斃棄屍小河之中將信包抛在離屍六里許之花田中即由該處地保報官請驗聞戎成福年五十六歲原籍寗波鎭海家中有八十六歲之老母生有一子今年二十歲現在漢口經商其胞弟戎成坤在滬城大南門内陳籍桶橋堍開設陸稿薦肉店其妻孫氏住居鹹瓜街葉富章年二十一歳原籍寗波慈谿其妻王氏與母住居杭州此次聞耗王氏即由杭來申當此案發生後該處二十三圖地保姚木生即遣夥王祥祥報告四區警署並就近至上海地方檢察廳請驗林廳長以是處爲寳山縣界即命該保赴該縣報驗四區警署姚警正據報後卽派長警將兩屍看守所棄空信包一個取回存署嗣經寳順信局執事虞阿炳等知照各屍屬來滬禀請伸雪一面偕同永義昶全盛等各局執事同至寳山縣署具報惟該地保直至三十日下午始赴該縣報驗昨晨八時許該縣張知事委承審員等蒞場相驗當由屍弟戎成坤屍妻戎孫氏葉王氏並虞阿炳等相繼投案要求緝兇懲辦又據虞等訴稱凡信局夜班脚夫所挑之信皆是空信所有貴重銀洋等件均在日間來往此次係由申往南翔换乘划船轉往蘇州等處不料戎葉到此遇害而死求恩查究並將空信包給領問官遂飭檢驗員將兩屍一併撈起驗得戎成福頭面手臂稍受皮傷其頸項上盤繞麻繩三條委係被勒斃命葉富章頸項共繞麻繩五條並將右手反縛亦係被勒致命分别塡明屍格判各屍屬自行棺殮屍旁所遺八寸長之小尖刀一把經問官察得此刀與該屍身體毫無關係當場准交戎成坤取去信包令虞阿炳投四區警署具結請領該地保姚木生王祥祥延擱命案就近飭發四區警署收押候送縣究辦一面聽候緝兇到案訊明懲辦 
[平望街盜案又訊一堂]  
 
 
 

Page 11

 
 
盗匪陳樹明（卽陳阿二）於本月七號夜糾黨持械搶刦公共租福州路平望街平安里方老大（方王氏）家值洋四千元之金飾現洋分　逃𨒖逸經氏報由老閘捕房飭探王寳生及西探奎兒將陳緝獲解送公共公廨訊判押候補提同黨吊贓再核在案昨晨由捕將陳解案經中西官復訊之下判陳還押候下禮拜六再行訊核 
[抛擲炸彈之根究]  
　　前在本城九畝地共和春茶館後面某里金姓家抛擲炸彈之譚炳業經淞滬警察廳探員金殿臣等會合同法捕房包探將譚拘獲解廳預審巳誌前報兹悉此案據譚炳供稱係受沈子才之主唆前次當場獲案之孔某係擲彈之人當即將沈拘案訊係由金姓家之某姓親戚因與金姓有嫌故托伊轉托譚炳包做此事聞現擬捕提金姓親戚到案俾明眞相云 
[再誌對付恐嚇索詐之手段]  
　　寓居滬西安南路六十九號門牌之前清兩淮鹽運副使胡光國因於本月九號十四號十七號三次接得住居法租界寳昌路五百七十九號門牌地之天津人王海峯南京人徐聲明蘇州人周紹堯冒名民黨領袖書冩恐嚇信函索詐鉅欵經胡密報静安寺捕房捕頭派令西探煞辣文包探陸桂山往請法捕房派探協同前往將王等三人拘獲提回捕房（按此事己紀昨報今據另一訪員報告其姓氏住址與昨略異孰是孰非俟再確查）昨晨傳同原告將王海峯等三人押解公共公堂先由中西探上堂禀明前情並將原告所接恐嚇信三封呈案請究繼據原告胡光國投稱前清時在揚州爲鹽運副使迨至民國成立解職來滬我與被告等素不相識所有信函均由郵局遞來等語俞襄讞商諸義領羅君判王徐周三人還押候查明有無他案於下禮拜六再行研訊 
[國旗剪髮均須演講]  
　　滬海道尹上海縣知事均接省署訓令云案准敎育部咨開查國家文明以國民敎育爲基礎必使一般人民皆有愛護國家之精神服從國家之思想而後國基不致動搖國體可臻鞏固特精神思想屬於無形其表現之端不能外乎形式如國家徽識人民裝朿尤其顯著者也國旗一項曾於民國元年六月由參議院議定以政府命令頒布施行其程式載在公報俾人民遵守仿製乃六年以來人民對於國旗之觀念多未明瞭其遵章懸掛者亦往往顔色錯亂方式任意甚至窮鄕僻壤之人幾有不知國旗爲何物者查國旗爲國家徽識内之爲國民精神所繫託外之爲國家尊嚴之表示文明國家之國民其對於國旗莫不敬若神明重如生命而吾國人民對於國旗淡漠若此雖由人民國家思想之未能發逹實亦國民敎育之未臻完善此無可諱言者也至剪除髮辮一事曾由内務部屢刋布告剴切勸導不啻三令五申誠以一國之内裝束歧異實於國家統一大有妨碍乃近觀各地人民未經剪髮者尚居多數尤可異者學校之職員學生亦有公然垂辮入校者此等怪象凡有敎育之責者不能不引以爲咎者也以上二者雖屬形式然於國民愛護國家之精神服從國家之思想實有最大之關係爲此咨行貴省長轉知各講演機關關於以上二項編爲淺說詳加勸導俾可啓發人民愛護國家之心而收國家統一治權之效相應咨請查照飭知等因准此合行令仰該道尹知事轉行知照此令 
[赴美學生之送别]  
　　北京清華學校派赴美國游學生曁隨船同行自費生七十餘人在滬乘太平洋公司之委内瑞拉輪船放洋己於昨日下午五時齊集江海新關碼頭候船出發一時車馬紛紜絡繹於道離亭送别握手言歡無不殷勤欵洽校長周詒春君往來指示頗爲周密瞬息間汽笛三吹珍重一聲卽登渡輪乘風逐浪而去送行者舉手歡呼不絶於耳直至船去巳　始各散歸 
[星期六之金融調查]  
　　昨爲星期六調查華洋各銀行曁各錢莊所存銀洋大條數如下麥加利存銀一百七十三萬洋一百八十萬大條銀一千另六十條滙豐存銀三百七十四萬洋三百另六萬大條八百六十五條德華存銀五十萬洋四十萬押欵在外正金存銀四百五十二萬洋六十四萬道勝存銀三百十九萬洋四十一萬通商存銀二十七萬洋六十萬東方存銀一百六十五萬洋十萬花旗存銀八十九萬洋一百另五萬華比存銀二十九萬洋四十五萬和蘭存銀四十六萬洋一百五十一萬中國存銀一百另三萬洋二百九十五萬台灣存銀七十九萬洋七十六萬住友存銀十一萬洋二萬南北各錢莊存銀八十五萬洋一百十五萬交通存銀十七萬洋一百另五萬有利存銀二十五萬洋十萬中法存銀四十三萬洋三十八萬總計存銀一千九百八十七萬存洋一千六百四十三萬大條銀一千九百三十一條較十一號查存之數少存銀七十二萬又洋五十八萬大條銀則多存銀一千九百三十一條至鎊價共長二辦士七五大條亦長一辦士三七五東滙小二分八釐七五銀拆小錢一分遠期標金跌去十六兩八錢洋釐不相上下小洋漲起一釐 
[偵探搜查小輪拖船案四誌]  
　　上海地方警察五區分所偵探任海潮於本月十四號下午糾同夥役王鳳章等多人至王家渡浦中將招商杭湖班公隆小輪攔阻登輪將搭客箱籠物件任意搜檢致觸衆怒君起扭毆任海潮鳬水圖逃以致溺斃王鳳章陸阿興許處榮潘茂泉黄楚萬等五名當被拘送海關水巡捕房轉送地檢廳預審收押而任海潮之尸身甫於前日在龍華嘴迤南楊家蘆蕩浦中撈獲當由二十六保十三圖地保蔡升榮投報地方廳請騐等情迭詳前報兹悉林檢察長據報時巳傍晚不及往驗故令救生局巡船於昨晨將任海潮屍身帶至老白渡浦灘候驗午刻林君委派賀檢察官沈檢騐員等前往相驗賀君旣抵尸場升坐公案由任妻馬氏投案訴稱丈夫海潮年三十七歲在三林塘警所爲偵探此次據眼線報稱該船上帶有烟土軍裝是以上船搜查詎被舵工火夫歐擊致傷復棄浦身死請求伸雪賀君即命各小工將屍身移置岸灘由沈檢驗員驗得後腦受有木器傷一處雖皮破血流並非致命委係生前受傷落河身死賀君親視無訛塡明尸格判由尸妻任馬氏自行棺殮遂卽返廳禀復林廳長請爲核辦 
[議定染業學校開學期]  
　　本埠染業同行昨假勸業場開會集議染業國民學校開學一事上午十時各染業董先後蒞止首由黄性初聲言凡租界以及東北半城居民奚啻數萬就學兒童亦當以千百計實鮮完善之學校現本校旣由同行捐助開辦費並承認常費自應認眞辦理此次遷校於新北門　沉香　西隔　地與租界毗連交通甚便校舍清潔寛大操場完備並聘師範畢業生主任校事舉凡設備敎授訓練管理無不力求振作當能漸臻完善云云繼由衆議决於陰曆七月初三日開學報名截至初九日爲止議畢散會己鐘鳴一下矣 
[敎會舉行大公祈]  
　　本埠耶敎徒今日（十九日）午後四時咸集北四川路南浸禮會之懷恩堂行大公祈典明日四時該敎之傳道聯合會會員在大東門内雨化女學校包傳賢君處開聯會經巳通告各堂各照矣 
[基督公學消息]  
　　虹口小菜場密勒路十六號基督公學重訂新章擴充科目内分中學科高等小學科初等小學科以及美術畫専科商業英文算學夜學科各科専修科中西具備尤注重國文商業英文算學等科准於陽曆八月三十一號即陰曆七月十四日開學開報名入學者己過半額云 
[商業英文補習所開課]  
　　西門内金家牌坊私立商業英文補習所創辦以來巳有十年該所敎習張梅生敎授得宜造就頗衆本年暑假後新生業己足額於陰曆七月初一日照常開課 
[景毓華辭職赴浙]  
　　前上海縣警佐景毓華曾奉齊兼督軍令調海門縣知事旋由浙省齊省長電令調浙任用故特電請蘇省齊兼督軍辭去海門縣職務己經允准於前日（十七號）清晨由滬乘車赴杭 
[署理南滙知事赴任]  
　　署南滙縣知事杜福堃字靄　京兆大興縣人昨日由甯到申赴護軍道尹交涉各署謁見後卽赴南滙履新 
[夜間捉賊之悮會]  
　　九畝地露香圜路逑新染坊隔壁有作頭衛森記建造市房每晚雇令小工薛阿土薛全生等二人在彼照料前晚有竊賊潛入該染坊内圖窮當爲該坊執事秦振白察覺喊同衆夥出外追拿不知如何將薛阿土薛全生二的扭住痛毆指爲竊賊徦由崗警到來將兩薛連同秦振白帶入二區一分驻所由杜警佐研詰據秦訴稱薛阿土等到來行竊爲民知覺故將彼等追獲不敢行兇求察兩薛同供我在睡夢中聞有人挖門疑是竊賊立即披衣出外喊捕詎該坊内衆人遽將我等扭住指爲竊賊兇毆受傷求究杜警佐以供詞各執遂函送地方廳請辦昨午經檢察官預審之下判令收押候究 
[控告鄰婦拐妻]  
　　楊州人王書海之妻孫氏日前被鄰居陳孫氏拐逃由住居新民路之劉王氏目睹前日王偕證人投報四區警署將陳孫氏獲案轉解司法科訊明判移地檢廳究辦 
[假設公司之騙局]  
　　本邑華租交界及閘北等處邇來發現一種滑頭公司租屋一椽内集二三同伴以發售廉價綢緞爲由通信各省偏僻官署及各機關謂祇須寄郵票印花票等一俟收到立卽發貨外埠之人不明内容每將郵票印花寄去該公司收有成數即攺易招牌或竟遷閉無從追究受騙者巳不知凡幾聞河南洧川縣公署及山東陽榖縣署監獄均經受騙己致函上海縣商會請爲調查現由縣商會代爲查明除函復報告外擬請淞滬警察廳曁英法各捕房一體嚴查禁阻以杜奸騙 
[投浦遇救]  
　　退伍兵士北京人壬振嶺日前由漢來來擬赴松江尋兄假庽英租界四馬路某旅館内不料爲同伴范佳林將其鋪蓋行李等物捲取逃逸壬頗爲憤恨於前晚五時五十分奔至金利源碼頭投浦圖盡幸經舢板盤户瞥見設法救獲得慶更生送至法捕房轉解英界捕房查明核奪 
[船夥與小工溺斃]  
　　浦東陸家嘴墳山碼頭渡船夥小阿狗年祇十餘歲於前夜十時許載送渡客渡浦偶不經心失足落水登時沉没迄今屍身尚未撈獲又太古公司碼頭小工湖北人某甲前夜在重慶輪船下貨行經跳板忽然失足人貨墮落浦中其時潮水漲大亦即溺斃昨經該公司函請海關水巡捕房打撈屍身迄未發現 
[傳授人造棉花之被控]  
　　旅滬公民姚琪光等四百餘人函呈縣公署云民等散居各省家素清貧久有實業思想恨無門徑可入是以老大傷悲去歲閱報載上海法界霞飛路鼎慶里二十五號吳惠溥發明稻草造棉設所傳習僅收學費五元可獲無窮之利捧讀之下欣躍莫名於是遵章寄費隨獲講義一紙按法試驗悉皆大謬民等初以爲製不成棉或係别有原因只得通函質問總接復信均囑來所當而試驗民等接信不勝歡喜隨即典質來申相見之下民等求當面指授製法吳惠溥故作種種爲難每人須另繳試費洋五元藥品費洋五元木製彈車洋八十五元各欵繳齊方可當面試驗民等家本貧寒客地何來鉅欵一月以來各省被騙來滬者共有四百餘人大家商議集腋成裘照章繳納十人之欵並一再求情始肯登台試驗民等環立周圍方幸得覩五千年未有之稻草造棉奇術吳君登台先行演說手舞足蹈大有魔術迷人之槪而衣袖中竟以醫院所用之藥水棉花夾帶其中一時手法不密立被民等窺破而稻草依然無絲毫棉樣民等立時要求退費彼則巧語支吾延其時日以知民等旅費無多客地不能久庽不須數日定當離散種種行爲直是無形盜賊查其奸詐手段尤善誘政府及當道手書大登報紙藉作保證吸取民膏可見大奸巨　惡在隠微君不從速嚴究其害將不知伊於胡底民等來滬被騙學旣不成歸亦不得爲此縷陳始末上呈知事先生憐情作主賞飭退還學費俾我四百人民得以各回故里並求張貼示諭俾衆周知庶薄海同人不再受其欺騙也 
[惡姑肆虐之公憤]  
　　唐張氏之養　阿寳現巳成婚該氏仍百般凌虐昨爲二房東周寳紀與鄰人趙王氏代抱不平報告捕房飭派深目沈德福將張氏阿寳拘解法公堂請究周寳紀聲稱張氏時將阿寳毒打不給飲食商人見而不忍是以報告捕房請究趙王氏稱時聞凌虐哀泣之聲慘不忍聞應請核辦阿寳稱江北人於十二歲時由母親售於張氏爲養媳現巳成婚婆婆兇悍異常非但日受毒打左肩上且被婆婆咬傷未愈若非隣人代報捕居性命終難保全現在不願回家求恩超拔聶讞員問汝丈夫帮同凌虐否答丈夫尚好並無帮打之事訊之張氏供認凌虐不諱判張氏罰洋五十元以儆阿寳送普育堂醫治俟傷痊再核 
[汽車撞跌小孩之結果]  
　　某姓小孩在嵩山路被李紀明所駕之汽車撞倒跌傷頭額送往醫院醫治昨日傳李至法公堂訊問據稱民人駕車馳往嵩山路由南往北該小孩從横路冲出撞在車輪之上一時不及停機以致跌倒頭額被石子撞破民人即將該孩車送捕房是實是時捕頭亦上堂聲稱實係該孩自巳撞在車上並非司機人之咎請爲核奪中西官以原告未到遂判將案註銷 
[確是無心失火]  
　　法新租界首安里二十四號門牌陸榮奎家日前不戒於火延及貼隣二十三二十五號門牌並焚斃老嫗陶楊氏後由包探將陸榮奎並傭婦江計氏一併拘入捕房等情巳誌前報昨日解送法公堂請究陸榮奎供是日商人因事往蘇未回故不知情傭婦江計氏供是日在樓上煑菉荳炭火未熄婦人在樓下洗衣不知因何延及樓板迨至婦人得悉巳不及施救至肇此禍實係無心失誤求宥中西官以該傭婦實係無心失火遂判將案註銷計氏斥釋 
[村婦肆口謾駡]  
　　耶穌敎監理公會在閘北共和路分設之傳道處前被協興衕　管門人陶海山及其妻朱氏二人在門前辱駡並指使流氓乘講道時到堂滋擾當由該堂主任戴覺安報告四區警署傳陶訊問陶巳避匿當將朱氏傳到解送司法科經段科員質訊之下卽擬酌予懲戒而戴恐結怨隣居反代該氏求寛故僅加由斥了案詎陶夫婦仍不悛攺每日在門前指手畫脚百般詈駡前日由監理會敎士函告四區姚署長卽將該氏提案研訊一過轉解淞滬警廳司法科懲戒 
[悍婦攺科罰金]  
　　住居新閘路一千八百八十一號門牌之陳湯氏因將四歲買女陳菊英百般凌虐經隣人張金生等鳴捕將氏與孩一併拘解公共公堂訊供明確判氏押女所四月菊英暫留濟良所在案兹由湯氏之夫陳某延請律師提出理由禀准公堂於昨日將氏帶案復訊被告代表律師上堂譯明理由要求從輕發落經中西官會商之下判陳湯氏攺罰洋五百元充公再交二千元人洋舖保以後不准再行肆虐如違提究菊英准交氏夫領回撫養 
[中華職業敎育社通訊]  
　　八月十七日收到陶祖侃君職業敎育之研究一件摘要如左（一）緒言（二）職業敎育之定義（三）職業敎育爲人生必須之基本（四）職業敎育與普通敎育無分離之必要（五）訓練之職業敎育與敎授之職業敎育（六）職業敎育之三因主義（七）職業敎育之分科（八）現時應需之職業敎育（九）職業敎育之設施法（十）結論 
[上海貧兒院調查記略]  
　　上海貧兒院由曾公少卿創辦院址在上海斜橋南開辦之初由盛公杏蓀捐地二十五畝曾公少卿捐建築費三萬金此院始得成立今則逐漸擴充基地巳拓至四十餘畝矣先後敎養貧兒總計在三百人以上現在在院貧兒計有男子一百二十餘人女子二十餘人分男女兩院院中有男敎室三女敎室一其程度分國民學校高等小學每日除受課外令其兼習工藝習藝時間日夜併計最多者有八小時少者四小時男院工藝分籐工科編草科園藝科音樂科籐工科開辦未久現正學製籐椅編草科以嘉定所産之黄草編成草帽拖鞋書包提包信插等件其所編之西式凉鞋西人以其輕便適用購者尤多現巳銷行美國爲該院之大宗出品該院以黄草需用甚大巳在院旁廣爲種植無須外求也園藝分養雞蒔花兩種花以菊爲最多每一院兒藝菊五十盆今年可得五千株音樂科分管樂隊絃樂隊兩部該院辦事諸人皆於音樂研究有素故於此科尤爲注意也女院工藝分花邊裁縫育蠶烹飪洗濯編草等科别設女監院以督率之貧兒入院一切衣履被褥均由院供給每兒第年需費六十圓近以經費有限略加限制凡保送一兒入院須由保送者每年認繳三十圓以作半年之敎養費此亦限於財力不得巳之辦法也貧兒在高等小學畢業由院介紹至商務印書館中華書局東華書局各印刷所學藝者計巳不少此外有考入省立第二師範學校中國體操學校同濟學校機師養成科者更有資送入南通資生鐵廠及上海高長順牙科學習者皆因院中未能徧辦工場及各専科故特資送出外肄習也其由該院出身得業者計交通事業三人音樂家二人各項商業七人工人十人軍人三人保姆一人其由該院介紹得業者計農工醫師各業共二十三人該院又以滬西多失學兒童因設分敎場二所一在羅家灣一卽在院旁也専敎隣近農家子弟以圖國民敎育之發展則其所嘉惠於貧家子弟者甯可限量耶 
來函 
[周斌來函]  
　　敬啓者克新奔走國事己閱有年五月間創辦公民聯合會至上月二十四日取消止一切開支悉係自備並未在外籌欵頃閱各報載有哈同路六十八號前清運使胡國光家嚇詐銀洋二千元書明機關法界愷自而路首安里七十八號胡姓先到該處邀同三人至法大馬路東江樓付洋到樓被探拿獲三人自稱護國軍司令周紹堯國民聯合會會長周斌（即周克新）徐德勝等一案克新披閱之下驚駭莫名查克新素守法律即此辦理會務並無在外招搖更不敢作此不法之事至嚇詐胡姓之函毫不知覺並未見過胡姓亦未到過東江酒樓至被捕一層更屬全無影響想傳聞失實用特函請貴報登入來函欄内俾釋懐疑周斌謹啓 
[護軍使署函]  
　　寄生君鑒因不悉君住址特登報請於二十一日上午十一時來署一叙爲盼松滬護軍使署啓 
雜評二 
[中央防滬密電（步陶）]  
　　近日滬地表面似無異於平日而默察軍事當局之皇皇籌備則殊令人惶懼而不能一刻安夫以戒嚴區域乃有破獲炸彈機關之事以高昌廟與吳淞之要隘地點乃同時而運動軍隊者接踵以至然則今此中央防滬之密要文電其亦有所感召而致者與然而當此防務綦嚴偵騎四出之頃謀滬者爲何而於無形中積極活動以重勞防備者爲此無謂之僕僕更調其主因又何在耶任在何國於國外有事者咸暫置其國内之爭執今滬地方亟亟於處置德奥問題之不遑而防滬與謀滬之聲浪乃轉隨以增盛焉寗不爲旅滬各國僑民所聞而匿笑於旁耶雙方而以國是爲重者我願其爲國家外觀稍留餘地也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[解熱文（擬曹子建釋愁文）] [  小孤山人]  
　　世有熱客曳裾侯門形容枯瘁躁心如焚自由先生見而問之曰子得何病以至於斯答曰吾所病者熱也先生曰熱是何病而能病子乎答曰熱之爲病惟惚惝怳不引自來推之弗往性就懆而不休勢趨炎而不廣如醉如癡時夢時想紛紛營營擾擾攘攘枉巳徇人或辟或黨去來無方亂我精爽其來也難退其去也易回臨餐困於哽咽出門苦於追隨扇之以惠風不暢酌之以清泉不肥授之以伐性之斧不懼治之以腐腸之藥不摧坐之以冷板　不悅投之以大氷桶益悲由是頭爲之昏腦爲之漲眼爲之花耳爲之癢體灼膚裂病根日長醫者且因而束手先生能爲我指掌乎生先作色而言曰子徒辨子之熱形未知子熱所由生吾試爲子言其發矣今世道炎炎子心瞶瞶馳騖聲色炫惑祿位奔走駭汗渴想富貴熱面因於人熱心熾於内耳熱乎絲竹之音口熱乎中西之菜目熱乎趙女吳姬手熱乎黄金赤貝坐不安席食不終味皇皇汲汲或慘或悴所役者權所拘者利外邪騰沸凋損正氣吾將贈子以清凉之散給子以淡泊之湯刺子以元虚之鍼灸子以淳朴之方安子以幽僻之境臥子以寂寞之牀使莊生爲子具養神之饌老　爲子致愛性之防東方朔與子詼諧而遊淳子髠與子詠歌而行披自由談一卷涉游戲於文章寄閒情以消夏何快樂兮徜徉於是熱客身輕氣爽意散精駭煩熱蠲除霍然病解 
家庭常識 
　　鑑别絲織品絲織品爲製衣服之原料其用途至溥近者科學昌明天然絲之外又有人造絲之發明東西洋各國早巳風行故舶來品中如絹帕花緞絲帶絲邊之類皆有以人造絲織成者然其光輝不如天然絲而品質之堅韌又不如天然絲因天然絲恃動物天然力造成而人造絲爲人力所製合其原料爲棉花也魚目混珠人民易受其欺故我有詳細鑒别法如下（一）燒燃法抽絲少許燒之縮而難燃發出臭味殘留炭塊者天然絲也易燃而無臭而灰少者人造絲也（二）溶液法將絲浸人苛性鉀溶液中（苛性鉀十分蒸瀘水九十分）易溶解者爲天然絲不溶解而帶黄色者人造絲也（三）又法以結晶硫酸銅一百格蘭廻（Ｇyum）與Glyceyin五CC（CC卽立方生的米逹之容積）混合於百格蘭姆之苛性鉀溶液中（濃度與（二）法同）以沉　再消爲度之溶液浸入絲織品易溶解者爲天然絲不溶解者爲人造絲 
　　以上（一）（二）二法家庭上用之巳足第（三）法聊備知化學者之試驗云爾[  左丹]  
　　剖熱蛋以刀剖熱蛋如燻蛋等往往其蛋黄不平正且必貼於刀上可以線或弦攀成一小弓剖之或單以線結之均無不平之弊且便利[  壹衣]  
　　破碎玻璃棄之可惜擇其徑長寸許者入塊或十塊以線繫於鐵絲　上懸諸簷下清風徐來縱縱琤琤作鐵馬鳴頗饒興趣燈罩别用白磁洋油燈罩以棉花塞其口倒置洋磁盆上蓄以棕紥石菖蒲案頭清供雅潔無倫[  能寒]  
集益錄 
　　第三工程（第二次Ｏiling）依上之比例製成上量二分之一之液加於第二工程用過之殘液内然後將棉紗侵入如前法操作之 
　　第四工程（第三次Ｏiling）第三工程用過之殘液加酸性紅油七瓩炭酸卡里液七立特更補以適量之水如第二工程操作之然後行第五工程 
　　第五工程（Ｓteaming）將前巳乾燥之棉紗浸於攝氏三十五度左右之温水中經八時間平等絞起并使乾燥 
　　第六工程（Ａluming）士氏六度之鹽基性硫酸鋁中將巳經第五工程之紗浸入經二十小時後絞起用水完全洗濯之 
　　第七工程（Ｄyeing）染器中先盛以不含鐵分之水適量然後加以Ａlizarine2A（靑口）泥狀十五瓩單寗酸及炭酸石灰一瓩將巳經行過第六工程之紗浸人冷液中輪轉一時間然後漸次加熱使温度於九十分鐘内昇至攝氏百度然後保此温度染六十分鐘待染料充分吸收後取出水洗 
詩囊 
[題中洲太傅繪原村莊] [  南湖]  
　　莊在東京府下荏原郡大井街鴻塜里東臨大森灣白帆蒼波近接眉睫西望富嶽朝暾夕睴映射積雪氣象變幻足資吟詠恍如在繪畫之間故名曰繪原村莊見太傅自記 
　　臥載籃輿原上村鬢飄星點對清樽停車問字寗知遠拄笏看雲不著痕古意今情滿懐抱濤聲嶽色識天恩回頭六十年前事呵壁孤檠欲盪魂 
[落花吟（和問天韻）] [  侯燕賓]  
　　莫話江南三月天前塵如夢复如烟蔞　碧草自春色無限新愁夕照邊 
　　一例飄零事可哀閒庭寂寞鳥飛來獨留憑吊空枝在無復殘花落更開 
　　借問羣芳慰也無東皇畢竟太糊塗如何管領權拚棄雨泣風驚不用扶 
　　都付蒼凉感慨中等閒不敢怨東風原知力弱難持久儘護金鈴亦易終 
長篇小說 
[冩情小說柳暗花明錄] [  常覺小蝶天虚我生合譯]  
　　第三十四章（一） 
　　維廉推盤餐於一邊吁曰薏德汝言吾終弗信以羅倫之爲人何致有此或者君自疑耳薏德曰疑或有之徂今夜狀君當見之渠非有意揮我出外期與彼女相見乎維廉聞語不禁一躍而起薏德亟曰母然君意欲何爲維廉不語悻然復坐使其心思而變成言語者必曰渠果有此吾必殺之顧此意何可對薏德言則但扶頭默坐念將何以保護薏德因曰此事始於何時薏德曰此次至倫敦即然斯丹夫人開跳舞會時渠令我爲雅克索入場劵雅克入場吾遂不復見羅倫之笑言蓋渠實與彼女相處之時爲多也嗟乎此事我本殊不當言然悶之於心且成病矣維廉不覺搖首言曰羅偷如此是眞人心不可測矣伹我終未能信其問或有别因乃不得己而出此其心中固愛汝也薏德垂首至臆涙滿於眶悲聲言曰使仍愛我又何爲舍我而就彼維廉曰彼雅克夫人亦少年乎薏德曰否不但不美且言動粗鄙維廉汝乃未見其面上脂粉之厚也維廉曰然則必無其事天下安有舍其所愛而愛一不足愛之人羅倫非狂癎何致悖謬若此薏德曰汝言良使我慰然此雅克大人者果爲何如人乎而羅倫乃畏敬若此維廉曰君亦詰之羅倫否曰詰之亦必不以實告且爲人妻者豈可以婦女之事屢屢詰問其夫維廉乃無言默然有頃薏德始曰今時巳不早且往觀劇維廉點首視滿案豐饌未嘗下箸而胸次巳飽乃進茗少飲即起扶薏德出餐室薏德曰維廉吾頗困惓擬不往劇場矣維廉早歸去亦佳薏德曰然則吾儕可徒步行我頭痛頗烈能稍吸夜氣亦佳於是二人緩緩行將至家薏德低聲曰維廉吾以此事告汝吾心滋悔蓋此苦悶但我一人受之巳足不應令汝爲我悲惋願汝即自忘之切勿介介於胸並千萬勿詰羅倫維廉曰此我未能允汝使羅倫果薄倖者則我心然而吾不能信此中必有隠情言未畢薏德忽駭然緊握其臂曰維廉汝視此爲何物 
 
 
 

Page 15

 
 
   
 
 

Page 16

 
 
   
 
