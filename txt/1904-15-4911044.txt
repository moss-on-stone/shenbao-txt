# 1904 - 15 - 4911044

 

Page 1

 
 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繫編成目錄四十卷已讀九通者得此槖鑰因屬便於檢查卽目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本無論曾購本局九通股票與否一律售洋銀二元有志經世學者請速臨甲報館申昌書室及各書坊購取可也 
[分類歴代通鑑輯覽售歸本局啓] [  圖書集成局白]  
　　分類歴代通鑑輯覽現己歸併本局出售業經禀請英領事署存案禁止翻印並易名混售等事如有書肆中人膽敢翻板發售定卽禀提嚴究按是書係取御批通鑑輯覽析爲六十三類條分件繫依類相從而殿之以歴代亂世羣雄歴代治亂興亡鏡二卷故爲卷六十有五觸長引伸最便繙閱價目如前批發克己欲購者請移玉申報館選取可也此佈 
[答客問治疾]  
僕於旬餘以來偶感時邪遂攖小極支頤默坐鎭日無聊有客敂關而入一揖就坐卒然曰子殆爲二䜿子所祟乎不然何氣體之清癯也僕謹應之曰唯然有之然以此言病特其小小者耳客曰旣病矣胡不延醫以滬上醫者之多幾如恒河沙數卑卑者無論矣其享盛名負時望門庭赫奕車馬駢　招帖之所誇張報紙之所揚詡非曰兪跗再世卽曰盧　復生此其人非具有濟世救人之術哉以吾子微疴一藥而愈可操劵卜也僕不禁啞然而笑曰有是哉子竟以今日之醫生爲足愈人疾病哉夫醫之爲術精微奥妙非天資學力兼而有之殊不足以窮其秘故古之名醫必研精殫思以深察乎天時地氣之宜究極乎陰陽寒暑之變然後出其技以問世不致有誤人性命之譏若今之所謂懸壺市上者何如乎幼而失學壯不如人欲爲商而苦無貲財欲爲　而不耐勞瘁欲爲工而双乏心思旣已無可謀生不得不略　藥性賦湯頭歌借行醫之名爲餬口之計病者而勢本輕淺服藥亦間有微效然不服藥亦未必不日見其痊也若所患之病而稍見棘手則甲醫謂宜用凉乙醫謂宜用熱丙醫謂宜用補丁醫謂宜用攻議論雜煣竟至莫衷一是試問病者此時將何適之從夫病一而矣而醫者之見解則雜出而不窮是不得不以身爲衆藥之鵠而病愈淆亂而不可治嗚呼以平日自視其身何等鄭重一旦偶抱懲恙竟爲鹵莽滅裂之醫生攻補兼施寒凉並進幸而命不遽絶則以爲醫之功萬一因此而戕其生醫亦視之漠然並未嘗有所抱歉所謂不操刀而殺人者非此輩其谁當之故僕之持論謂患病輕者卽不延醫不服藥苟能於起居飲食稍加留意亦不難漸次告痊若症候果重非特醫生無術以起死回生且恐反因藥餌雜投而病轉加　湘鄉曾文正公爲一代偉人而其家書中於不信醫藥星卜堪輿諸事三致意焉僕則謂星卜堪輿事類虚誣固不值有識者一哂若醫則實有至理果能窮究其奥不難遽挽沈疴特滔滔天下誰是深闡靈蘭與其因庸醫而誤喪厥身不如守不服藥爲中醫之恒言轉可免貽後悔是則文正之所謂不信者或因信之過深而舉世之醫生殊不足副其選故出此决絶之言以一鳴忿激耳客曰中國醫道之憒憒則旣聞命矣若西國醫生皆由學堂出身得有文憑始能爲人治疾其辨體質之寒熱也有表察症候之輕重也有筒近更有曷格司射光可以察人贜腑之隱微爲之抉去其宿疾今滬上以西國醫術鳴者亦復不鮮子何不就治以冀霍然乎則又應之曰西國醫術之精深誠有神妙不測者然治外症則然耳若治内疾雖有表以察寒熱有筒以聽心肺有光以燭贜腑脉絡筋骸較之中醫之全憑揣測者固屬不同然病之來也百出不窮差以毫釐謬以千里僅執一成不變之道亦未必果屬可憑且聞西國某名醫之言亦謂凡人一身四肢百骸自有足以去疾之妙用醫者雖時或佐其不及固不得據以爲功然則病而以延醫爲多事者西國亦有是說僕故决意以靜養爲却病之方而並非故爲矯情也客唯唯稱是三揖而退於其去也卽以一席話書之簡端非敢妄希陳檄之治風韓文之愈瘧亦聊以抒其一偏之見而已矣 
[本館接奉電音]  
　　昨日午後二下鐘越二十五分時京師友人飛電傳來上諭一道敬謹譯登○十一月二十六日内閣抄奉上　方今時事多艱興學育才實爲當務之急前經諭令張之洞會同管學大臣將學堂章程悉心釐訂妥議具奏兹據會奏臚陳各摺片條分縷析立法尙屬周備著卽次第推行其有應行斟酌損益之處仍著學務大臣會同張之洞隨時妥核議奏至所稱遞减科舉及將來留業學生由督撫學政並簡放考官考試一節使學堂科舉合爲一途係爲士皆寔學學皆寔用起見著自丙午科爲始將鄉會試中額及各省學額按照所陳逐科遞减俟各省學堂一律辦齊確有成效再將科舉學額分别停止以後均歸學堂考取屇時候旨遵行卽著各該督撫赶緊督飭各府廳州縣建設學堂並善爲勘度地方逐漸推廣無論官立民立皆當恪遵列聖訓士之規謹守範圍端正趨向不准沾染習氣悞入奇表一切課程尤在認眞講求勿得徒事皮毛有名無實務期教學相長成德達材體用兼賅以備國家任使有厚望也將此通諭知之欽此 
[電傳宮門抄]  
　　昨日午後二點鐘越二十五分時京師友人專電告知本館云十一月二十六日皇上召見軍機大臣是日並無明降上諭 
[俄望和平]  
　　英京倫敦來電云聞之俄京官塲中人言俄廷照覆日本公牘詞極和平日廷擬將可允者允之不可允者另復推敲以期美善上禮拜四係俄人佳節俄皇於慶賀之際仍聲明和局實望成功云 
[願作調人]  
　　西歴正月八號德京柏林來電云德廷恐俄日交訌大局因之震撼願以周禮調人自任令政府 
 
 

Page 2

 
 
秉公排解使兩國依然和好如初 
[局外言和]  
　　英京倫敦來電云俄國駐卑沙打之艦隊刻接俄皇電旨飭遲數日起程因荷京弭兵會諸員準各國來文請爲贊助將按照赫城條約出而調停使俄日兩國依舊休兵息民言歸于好也 
[德電論俄人不能截留日軍艦事]  
　　西歴正月八號德京柏林來電云英人每謂日本所購捱眞丁國日進春日二兵艦由皮席路他海口啓行時恐俄人突於中道截留以致激成戰禍余意不然日本所購二兵艦現用英人駕駛且高懸英國國徽必於東下之時俄日已公然開戰俄人始能傳令地中海諸艦與之搏戰於駕濤駭浪之中今者俄廷請英人封閉蘇彝士河不許日艦行駛英人尙不能依允蓋以一經封閉則俄艦亦不能於此經行也 
[仁川警信]  
　　西歴正月九號高麗仁川來電云昨晚有俄國水師四十七名由仁川陸路入韓京本日韓京又到有意大利武弁一員水師二十一名目下仁川泊有俄軍艦二號英美軍艦各一號市中人心皇皇商業爲之衰敗 
[派兵防亂]  
　　法文報云日本東京得高麗來信言通商諸港口哆有無君黨亂人暗中散佈以故按照日本前與俄國所訂之約派兵馳往釜山馬山浦仁川各處妥爲彈壓以免擾及留寓彼處之日人 
[美請設官]  
　　華歴本月十八日英京倫敦來電云有之某日美員梳氏白諸華盛頓下議院請諸員議定在中國奉天設一總領事官安東縣設一領事官蓋因以上二處中朝已與美人立約通商故欲設官以治理交涉之事也 
[臣憝已殲]  
　　香港循環日報云廣東南海縣西樵山稔惡匪首區新前經大憲高懸重賞勒限嚴拿十一月十五日奉檄辦理清鄉事宜之李觀察準憑線人密報知區新嘯聚羽黨窟匿官山某村因飭龍慶汛潘弁期鎧帶同營勇前往圍捕區新督率其黨十餘人出而抗拒各勇奮力前進彈如雨下擊斃區新及同族鄚類區海區源倒仆血泊中宛轉而斃餘黨咸負傷脫逃各勇之斃于是役者亦有三名十七日潘弁將各匪屍解赴省垣禀由大憲委南海縣知縣姚大令親赴天字馬頭相騐隨梟取區新首級解回犯事地方懸竿示衆當綫人某甲之知區新所在也恐一經出首日後被其報復身家性命斷不得而保全故尙不敢禀報迨潘弁向觀察密陳觀察令甲遷眷至省垣并給以洋銀一千圓之印據甲遂感激効命帶同弁勇入村圍捕區新見之急放洋槍抗拒轟斃粤義軍一名安勇一名防勇一名並彈傷數名餘勇仍奮不顧身始將區新及區湛卽區海區滿即區源并乙丙丁三匪擊倒擒獲潘佑區東養區餘三名擁入所匿之陸隆屋内起出被擄民人侯某一名洎大令將各匪屍驗明令照一小影留存隨將所獲匪人解送緝捕局訊辦 
[電促練兵]  
　　松江訪事人云日前江南提督李壽亭軍門接奉兩江總督兼南洋通商大臣魏午帥來電飭將所統吳淞盛字南字各防軍及提標所攺之巡警軍赶緊操練俾成勁旅俟三個月後察核情形聽候遴派知兵大員前往校閱或親臨察奪等遵卽飛飭各營一體知照蓋整軍經武固當今要圖也 
[中丞講武]  
　　杭州訪事人云浙省武備練軍自大憲委程少周觀察接統後勤加訓練壁壘一新本月初六日撫憲聶仲芳中丞下令齊集校塲試演西法布陣及洋槍打靶之技聞尙須示期與他營會操也 
[統領得人]  
　　姑蘇訪事人云浙西鹽捕營統領杜雲秋觀察營規廢弛兵士不免通匪擾民事爲上憲查知立將差使撤去所遺營務委前某鎮總兵孫思敬總戎金彪接統已於本月中旬交替矣總戎以目下梟匪不靖禀准撫憲恩藝帥就省中添設蘇捕一營專司緝捕之事中丞允之 
[校閱練軍]  
　　杭州訪事人云浙省武備練軍統領程少周觀察奉撫憲聶仲芳中丞之命將所練各軍調赴鳳山門外操演先於本月十九日辰刻試溕新式槍陣及洋槍打靶之技繼以操練小行軍隊直至已刻始回城中丞賞給洋銀若干飭觀察擇尤分派 
[委訂船工]  
　　杭州訪事人云升任浙江甯紹台兵備道兼浙海關監督高嶼卿觀察近奉撫憲聶仲芳中丞俄委赴福建船政局與洋監督核議造船工程臨行向省城洋務局調法文繙譯李君芳榮隨之而往蓋以便于傳達語言也 
[學生無狀續聞]  
　　本月十六日報章曾紀學生無狀一事兹又悉某日日本留學生之回金陵者誘同陸師水師格致師範各學堂肄業生至鷄鳴山上北極閣會議拒俄之策各營武弁有從而和之者事爲上元江寗兩縣曁保甲總局城守營所知立卽據情禀明兩江總督魏　帥若輩恐干未便相率匿跡銷聲高等學堂先期由總教習繆筱珊太史留心約束故去者僅六人 
[富㜶龍咸]  
　　杭州訪事人云浙省創設藏書樓收藏各種新著新譯之書餉遺學子由邵伯綱太史酌擬章程禀請無署立案先就東城講舍草創規模嗣因聚書漸多不敷藏庋在大方伯地購一巨室攺造洋式崇樓前學憲張燮鈞宗師捐廉三千金前護撫翁筱山方伯捐廉五千金牙釐局員籌撥七千金合成一萬五千金連零星捐欵二千餘金恰敷建築之費 
[蘇州府試宴誌]  
　　蘇州訪事人云本月二十五日府尊許子原太守考試長元吳江震五縣文童長洲已冠首題來百工則財用足義未冠首題君子一言取爲知義次題舟楫之利以濟不通致遠以利天下義元和已冠首題居敬而行簡以臨其民義未冠首題君子不器義次題九族旣睦平章百姓義吳縣已冠首題天下溺援之以道義未冠首題善政不如善教之得民也義次題以祈甘雨以介我稷黍義吳江已冠首題爲天下得人難義未冠首題旣富矣又何加焉曰教之義次題晉人及姜戎敗秦師于殽義僖公三十有三年震澤已冠首題仁以爲已任義未冠首題因民之所利而利之義次題事君有犯無隱義 
[皖江得雪]  
　　安慶訪事人云本月十六日北風怒號雲低似幄雪花片片飛墮　端翌日嚴寒砭肌晴光較潔寒暑針陡縮至三十五度一時騷人墨客飲酒圍爐頗於此間得少佳趣也 
[浙省官塲紀事]  
　　杭州訪事人云學轅文巡捕周少尹肇元現奉藩憲委辦　河釐捐局事所遺巡捕一差叧委候補巡檢蔡少尹修銓庖代○盛大令鴻燾奉藩司委署天台縣篆所遺防軍局文案委瞿大令世琥辦理○部選乍浦理事同知柏司馬　於本月初七日領憑到省因途次稍有感冐請假數天 
[蜀乘蒐遺]  
　　成都訪事人云月前四川大憲委吳觀察　赴上海會議銷場稅處得觀察來電内開日來乘便購得軍械若干已付銀爲 
 
 

Page 3

 
 
定矣○省垣籌餉局總辦某君具禀上峯請另委他員以免要公貽悞上峯准之卽委張九章觀察接辦籌餉事務○駐成都之法國領事安迪君得有調赴雲南之信遂將永窄教案與大吏磋商就緒○駐藏大臣有星使泰已抵打箭爐因行臺捐壞暫駐明正土司官衙○續備中軍後營由大吏委高大令維寅管帶十一月十六日大令由温江回省隨赴華陽簡州等處蒐軍○邇者寗遠府屬時猓夷出巢猖獗異常大吏以寗遠府知府唐太守辦理不善撤回省會叧委他員代之○越雋廳屏山縣夷匪時或出巢滋事大憲聞之卽委勸工局委員蔣太守民前往查辦○課吏館於十月十四日開考十五日由總辦文觀察緯將諸卷呈送督轅十八日發榜計取同通州縣四十三員佐雜十員○商礦總局現奉督憲錫制軍札飭大加整頓擬在局内設立農商學堂并會同將軍電達京卿商務部詳陳四川商礦工農一切情形○礦務局議添分局四處專司寗遠雅州各礦務招勇一千名名曰甯礦營用以平治道途保護礦廠督憲錫清帥派出總辦三員一駐雅州一駐寗遠一駐瓜别并安設電線通至成都○蘆山縣大夕頭地方銀苗甚旺前經土人開採終未得法兹者大吏飭洪紳遂生前往興工以冀利源大溶并委朱太守上鏞爲礦局總辦發給官帑二千金 
[楚騷遺韻]  
　　長沙訪事人云湘省各營旗需用槍枝前由梁紳煥奎向日本購回馬槍步槍各一枝以爲式樣歴經試驗選定步槍上　三十年式四字者每枝連偪碼需日銀一百圓擬購二千枝合日銀二十萬圓不日卽當備價往購矣○大吏委黃澤生觀察招募勇丁四旗日内當可成軍擬以三旗駐紥金盆　一旗駐紥又一村營務處○本月初七日兩江總督魏午帥電致湘撫趙中丞略謂南陽一帶宜加防衛聞黃道忠浩精研武備自能早决機宜請卽轉飭務於卽日來江甯以便隨時調遣等因及中丞諭知觀察觀察直任不辭已於日内就道矣○湖南撫標衛隊於上月中旬由撫憲趙中丞攺委賀弁長鰲管帶旣而賀弁不守營規時與某弁互相攻訐中丞聞而怒甚立卽撤去差使攺委劉守戎大德代庖○廣西巡撫柯中丞電致湘中借銀三萬兩撫憲趙嶯丞允之立卽齊備於本朋初七日交夏司馬敬忠押解前往○前駐永州之定字中旗由湘撫趙中丞派令健字定字各兩旗前往調換隨於本月初七日馳回○湘省新設商務局撫憲趙中丞撥銀五百兩作爲經費旋由各大吏議定再飭善後局籌撥銀六萬銀分存義豐祥余太華兩處每月四釐行息卽以息銀充常年一切要需○粤漢鐵路洋工程師侯威於上月二十六日偕黃君良茹君恩彬行抵湘潭由易家灣至株洲覆勘鐵路基赴址湘潭縣知縣沈大令請邑紳戴别駕銘世陳廣文溥春沿途保護聞不日卽當購地興工矣 
[慶賀俄節]  
　　昨爲俄國元旦蘇松太兵備道袁海觀觀察率同上海縣知縣汪瑤庭大令於午刻往俄總領事署拜賀蓋中西酬酢之禮宜然也 
[納賦須知]  
　　前日江蘇督糧道陸申甫儲憲札行上海縣署略謂奉戶部札開今年秋收豐稔務宜及早開倉徵收圓乾好米江浙兩省共征一百萬石海運到京交倉等因縣主汪瑤庭大令隨於昨日出示曉諭著各佃戶赶備好米依限完納以備天庾正供 
[酌减騐費]  
　　上海縣向章凡遇命案由縣帶同書役往驗歸同仁輔元堂給發屍場費有正兇者計錢十十八千服毒縊斃之類半之路斃者祇給四千八百文近日堂中經費支絀而租界命案日多爰由堂董議定日後遇有租界命案無分大小每起槪給四千八百文租界以外仍照向章　已禀請縣主汪瑤庭大令核准矣 
[攔輿被責]  
　　前晚上海縣主汪瑤庭大令由西門騐屍回署通州婦人胡彭氏偕其甥梁仁貴伺於大堂攔輿喊控大令詰訊之下氏供小婦人年七十有一子媳均忤逆不孝求賜究懲梁供外祖母囑小的爲抱告是以來案大令謂氏曰前期爾媳遞禀控爾聽從外甥梁仁貴敎唆欲將祖遺產業變賣本縣正欲提訊爾不應來此攔輿喝將梁掌頰五十下以示薄懲 
[滬城火警]  
　　前晚十下鐘時本城縣署西首張家弄口萬元昌燭店後作塲内不戒於火霎　熊熊烈燄上燭雲霄幸人手衆多竭力施救得熄然已險矣 
[騐棉更章]  
　　騐棉局定章由巡丁分赴各馬頭稽查鄉人所販棉花有攙水者拘解局中禀請驗明酌量罰辦邇經花業董事另籌妥章嗣後如查有前項攙水棉花卽在局中烘乾再給各販戶具領業已照請明府施行矣 
[局員會哨]  
　　前晚輪應南市十六鋪巡防南局會哨之期預由局員賈楚玉參軍備就銘點伺候俄而二十三七鋪及十六鋪中北兩局員次第戾止二尹肅入客廳各道寒暄良久始各興辭而出赴各叚巡哨一周 
[暫停發落]  
　　昨日爲法界公廨讞員魏蒓塢大令命駕蒞捕房發落各案之期適大食别有要公飭家丁持片至捕房令暫停發落一日 
[公廨停訊]  
　　昨日英美租界公共會審公廨輪應美國代理總領事白保羅君會訊各案適值俄國元旦讞員鄧鳴謙司馬蘇松太兵備道袁海觀觀察須往俄總領事署致賀爰照會美總領事署請轉飭各捕房暫停讞政 
[失火可疑]  
　　昨日午後一點鐘時美界西華德路同如源南貨店不知緣何火起幸卽施救而熄祇焚去板壁等物事爲捕頭所聞以此店裝飾未竣已保火險銀若干兩情有可疑因令包探朱桂生前往查察 
[上海縣署瑣案]  
　　前日李陶氏舁其子愛堂至縣署訴請騐傷縣主汪瑤庭大令升堂研訊李陶氏供小婦人家在本邑北新涇兒子愛堂向習成衣近與同業錢阿棠爭攬生涯結成仇怨昨日錢糾集二十餘人尋見兒子肆行毆擊隨用尖刀翟傷頭顱一哄而散愛堂供詞大略相同大令飭仵役騐得頭上果有刀傷兩處諭令回去自行醫治候提行兇各人訊明究辦○薛王氏扭控張阿順結欠會錢等情前晚大令提張質訊氏供小婦人在本城四牌樓開設鋪墊店與張合會去年九月得彩兩次由張借去洋銀七百餘元除已還過若干外尙欠三百餘元立有借據三紙叩求訊追張供小的在三牌樓開設湯團店所借薛王氏之欵已於今秋得會時如數劃還借票伊未檢出允卽焚燬故未收回不料伊竟來案誣控此事有會簿爲憑尙求明鑒大令飭差吊取會簿聽候察奪○姚守湘控王蘭亭賴錢行兇等情大令提王質訊姚供小的前與邑廟春風得意茶樓主王蘭亭合股租得小東門外有恒洋行空地一方先付押租洋銀一千元議定每月租銀二百零六兩以十年爲期將屋攺造出租每月可收洋銀四百七十元近忽被火灾焚燬王囑小的至有恒洋行請展租期行主以火由自縱心滋不悅勒令小的立據退還後浼人婉轉調停仍得租用王責小的不應書立退租據圖賴所付押租理論之餘被伊喝令十餘人敺傷叩求騐明究治大令察得並無傷痕顯係矇控諭令二十八日千期明白遞禀 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[玉尺森嚴]  
　　松江訪事人云本届府尊丁次軒太守考試華婁兩縣文童曾將試卷之有違功令者分别扣考示懲宜乎應試之士稍知儆惕不致覆轍相尋矣不意考試奉金上南靑五縣王場之後太守又牌示轅門云照得本府考試文童有奉賢縣童生陳頌藻張時俊兩卷雷同且多錯誤張遇鴻楊鳴鶴莊禮謨王晉圭文甚劣且不滿三百字金山縣童生高均梅舒華文理不順黃明睿姚增抄襲雜湊吳鏡澄陳熤蕪穢不著題金則徐錢鳴岐賈宗誼沈邦藩雜湊不滿三百字葉成元高求仁吳欽儉周南湯以愷張家望雜湊不成句夏寅疵謬莊煥章多有野話施濟文有遺自字毁聖南匯縣童生胡洪鈞王保眞文頗佳惜雷同鍾有音多俚語衛瞻淇寫講章語汪聲雝支節不成文且僅二百字計安邦抄襲成文陳善諸邦藩盛世豐石藴玉華楨祥張仲孝潘應梅陶學淵吳鎭岳文欠通順丁國華范濓文不好且犯諱自應一律扣考爲此仰該學教官傳諭各該童及廪保一體知照特示隨又牌示云照得本府考試各縣文童有上海縣童生潘泰勳徐毓驥王熙陳其經徐寳璜張之紀相士芳夏建章王承樑王承塤何琦談啓運徐光訓李祖同黃燿沈溥泉徐繼曾姚寳昌任夔倪增梅韓瑩堃蒯晉德張啓浩朱學儉曹鴻雜湊支離不成文字靑浦縣童生金志兼楊培源張鼎鐘楊之瀚孔繁昌孔慶祥沈心鑑姚文永劉曾壽伍伯壎楊祖修何錫熊孫榮成王共華沈功勳楊安姚鵬董昶程福保錢鴻達文費解不成句字亦太劣且多不滿三百字自應一律扣考著各該學教官傳知各該童及廪保一體遵照特示蓋太守係支壇飛將於諸童望之甚切故不免抑之過深也 
[爲官訊結]  
　　安慶訪事人云本月初一日安徽壽春鎮總兵某鎮戎解到冐稱職官之匪犯曾紀壽一名大憲飭安慶府知府桂太守升堂研訊曾供原籍湖南於十三歲入泮十四歲補廪曾在某營辦理文案得保知縣邇者因事路經壽州向某總戎告貸川資並未冐稱道員亦未干預地方公事太守回明大憲并籲請從輕發落大憲允之諭令押候遞解湖南原籍 
[總巡獲賊]  
　　蘇州訪事人云本月中旬某夜有賊濳至寳蘇局竊得洋銀二三百元天將破曉時彳亍途中適爲閶胥門外警察總巡德明府飭拿盤問言語支吾遂帶回局中押候訊核次日寳蘇局司事投局禀報明府將賊提案詳加研詰供認不諱乃將原贓給司事具領賊則移送吳縣署請縣主李紫璈大令究懲 
[大風覆舟]  
　　杭州訪事人云本月初三日午後狂風陡起沿河屋宇岌岌撼搖有客自富陽來言是日午後三點鐘時有運貨船二艘由桐盧鼓浪而來被風吹覆其一舟中貨客三人及甲乙二舵工均得救生船拯起惟貨物行李已大半沈入江心矣 
[上海巡防局案]  
　　前日金陵人汪桂生貿然闖入本邑南市商船會館被閽人所獲訴知董事送至二十三七鋪巡防局請懲局員李伯屏二尹研訊之下汪供小的冋習攻玉日前由原籍來滬訪友僑庽英租界滿庭芳之弄某小客棧前日偶至會館觀劇信步閒眺不期遽被誣指行竊拘送至案二尹判令笞責一百板著覓妥人保出 
[馬路工程局案]  
　　前日傍晚時某木作工人沈阿狗沈長春陳蘭生陳連寳同曳載木大車行經十六鋪橋遽將路旁陰溝上所蓋石板碾碎八十九號一號兩華捕見而呵斥沈陳肆口毒詈並毁兩捕號衣兩捕急吹號呌隨由他捕帮同拘獲解入捕房未幾卽經木作頭徐錦春具保出外昨日衆木作夥以沈長春被毆受傷舁赴馬路工程局請騐尙不知總辦翁子文太守將何以處之也 
[英美租界公廨晚堂瑣案]  
　　前者吳輔仁扭控劉鼎甫定買洋紗吞没銀一千餘兩等情讞員鄧鳴謙司馬提劉研訊吳供銀由劉轉交謝仁昌今竟互相推諉顯係串吞司馬諭候提謝究追前晚謝自行投到司馬飭押候交妥人保出聽候質訊○呂西亭投上海縣署控法租界鉅亨永棧主陳福卿騙銀九千餘兩等情縣主汪瑤庭大令簽派捕役徐文赴法租界緝提陳聞有風聲避匿美租界呂遂知照包探前往拘獲解至公堂司馬研訊之下而德隆應等十餘號環控陳騙銀逃避司馬飭暫行管押前晚提案復詰天章裕興陳新記永順公各號夥投案訴稱被陳設計騙去銀七千六百餘兩乞卽究追不願赴縣候質旣而嚴厚甫呂西亭投案聲稱陳由商人等追至美租界始得報捕拘獲叩求送縣訊追陳供稱小的欠銀屬實所有法租界鉅亨永棧及存貨約共值萬餘金惟棧已被夥計王徽五擅攺牌號矣王投案聲稱陳欠東帮銀二千餘兩由小的經手兹聞拘獲叩乞附追司馬謂爾不應將棧號擅攺大加申斥隨飭將陳還押候據情照會商務公所爲之清理然後送交上海縣歸案訊辦○海門人王陳氏携其子金忠投案控惡鴇唐陸氏串同蟻棍薛桂將養媳寳珠拐帶來滬賣娼等情前晚司馬升堂質訊王陳氏供稱寳珠於十一歲時童養至今已二十有一本年四月某日忽逃逸無蹤嗣訪知在上海安康里賣娼因卽追蹤來此遇諸馬路中喚令巡街捕送案婚帖庚帖呈請電察寳珠供本年五月被父親施發慶帶至鎭江折赴上海由薛桂等人說合賣入唐鴇家取去身價洋銀二百七十元迄今已賺得夜度貲五六百元兹願隨姑回家尙求鑒宥薛一味求恩司馬將寳珠當堂給王陳氏具領回籍不准逗留薛追賠洋銀五十元給唐鴇具領○英商八巴利洋行主人控兪竹卿圖頼票據洋銀等情司馬研訊之下兪稱被孫松泉欠去銀若干司馬飭差赴蘇將孫關提到案前晚向之覆訊孫供小的在蘇開設染坊欠兪銀五百兩須至年杪歸清司馬飭交妥人保出候提兪訊核 
[法租界捕房紀事]  
　　甲乙丙三流氓在護城河畔攫取行人衣帽包探瞥見拘入捕房捕頭令押候解送公堂禀請讞員魏蒓塢大令究辦○偷兒某丁闖入法兵營内圖竊被邏者所獲送入捕房捕頭令押候解送公堂禀請訊究○前晚積竊趙德富至某姓家行竊衣服水烟袋等物隨經包探緝獲連贓帶入捕房捕頭令押候解送公堂禀請究辦 
[美租界捕房紀事]  
　　前晚西人某甲在蜜勒路酗酒滋事被五百七十四號華捕拘入捕房捕頭令押至酒醒時釋出○前日傍晚時東洋車夫趙正興曳某氏婦至百老匯路爭論車值横肆兇毆某西人見而不平喚令一百九十五號巡捕將趙拘入捕房捕頭令押候解送公堂禀請讞員鄧鳴謙司馬懲辦○前晚某西人雇江紅川所拉東洋車至靶子路下車而去迨後查悉衣袋内失去鈔票洋銀若干疑江所竊投報捕房捕頭令四十三號西包探將江拘獲查得西人所訴無憑從寛釋出○前晚妙手空空兒馬阿明掩入吳淞路周林法家行竊布被等物適爲包探朱桂生所見連贓帶入捕房捕頭令押候解送公堂禀請訊辦○前晚甬婦張張氏乘間竊得北四川路三十八號洋房内某西人家衣服若干件後經包探劉阿炳查獲帶入捕房捕頭令押候解送公堂禀請究辦○前晚小竊張阿寳潛入海寗路陳阿成家竊取布被一條適爲包探顧福其所見拘入捕房捕頭令押候解送公堂禀請訊辦○昨日午後甲乙丙三小竊至百老匯路某洋貨店串竊香烟絲三匣適爲店主所見喚令五十四號西捕一倂拘入捕房捕頭令押候解送公堂禀請懲辦 
 
 

Page 10

 
 
[善捐誌謝]  
　　人得天地之理以生卽莫不有愛人之心所謂以不忍人之心行不忍人之事心安理得集福猶其後焉者矣敝堂昨蒙求兩子免灾易養人助施粥洋銀一百元汪仲安洋三十元曾少卿翁來鍾汝瑞洋銀念七元絲業會館來朱門程氏洋銀五十元課餘别墅總會諸位洋銀一百三十二元裕記還心愿善書折價洋三十五元内記洋銀十元同順昌毡毯號白米十石無名氏白米五石滬江隱名助新棉袄褲一百十件求雙親長壽康健人洋銀五十元又助振洋銀五十元四明長生同仁會助振洋銀四十元不留名集助洋四十六元純泰莊來南沙鹿門知足子求叔母蔡氏身子康健捐廉洋銀三十元善欵紛來莫名感佩倂登報牘藉達謝忱上海六馬路仁濟善堂董事嚴信厚楊廷臬朱佩珍陳作霖焦發昱施則敬劉芬謹誌 
[邗江官報]  
　　十一月初七初八日吳鹺尹永照銷北鹽差初九日吳鹺尹用由委運北鹽起程委署通州分司方分轉臻壹由五河查辦事件回揚初十日蔡鹺尹廷本委南掣鹽秤差十一日何鹺尉如棟起復回淮十二日分發大使馬鹺尹元漢山東人禀到朱鹺尹蘭銷三塲緝私十三日沈分轉元龍由高溧名差次來揚潘鹺尉鴻鈞銷坐催江運北鹽差阮鹺尉賢煦起復回淮十四日兪鹺尹鍾騏銷吳家集張鹺尉鴻緒委運北鹽差 
[粤東官報]  
　　運轅牌示批驗所大使毓幹撤任遺缺委試用鹽大使廷霖代理○藩轅牌示署海陽縣知縣徐雋聲調省以現署樂昌縣王全綱調署樂昌縣知縣缺委新選琼山縣知縣方紹震署理遂溪縣知縣凌以壇撤任遺缺委候補縣祺威署理署饒平縣知縣顧永懋調省遺缺以輪委到班候補知縣徐淦署理開建縣程錦文撤省遣缺以輪委到任大挑知縣黃玉年署理陽　直隸同知田明曜調省遺缺委現署澄海縣董元度署理遞遺澄海縣知縣缺以現署海豐縣知縣准調澄海縣杜夔元飭赴本任遞遺海豐縣缺酌委候補知縣鄭榮署理 
[上海陳家木橋電報總局籌賑公所經收山東義振第一次淸單]  
　　縉雲電局沈恩桂洋五元徐健齋經募張揚亭蘇銀三百兩原合來規元三百二十四兩五錢又暫墊蘇銀一百六十二兩二錢五分原合來規元一百七十五兩五錢樟樹電局金卓人洋三十元庫倫電局委員顧保恆經募呼蘭副都統豐庫市平銀五十兩又固山貝子綳二十兩又理藩院成一百兩又理藩榮二十兩又理藩院院鐘十五兩又理藩院崇十五兩又候選主簿包五十兩又千總劉四兩又把總常五兩又蒙古章京七員九兩五錢又善蔭堂一百兩又大珍玉三十兩又永昌　十五兩又恆隆光十兩又興泰隆十兩又公合全十兩又永昌號郭鳴岐十兩又永祥號十兩又福來號十兩又祥茂裕十兩又永勝興十兩又恊和公十兩又隆和玉五兩又永昌號郝瑞亭五兩又永勝興常玉麟五兩又東當號五兩又隆昌玉五兩又仁友堂三房五兩双無名氏三兩又無名氏二兩五錢又無名氏二兩五錢又各家安湘平二兩庫倫電局委員顧保恆湘平二十三兩二分四厘以上三十三戶共庫市平銀五百六十一兩五錢湘平銀二十五兩二分四厘共合湘平銀六百兩原合來規元六百三十三兩四錢二厘沙市電局李洋五十元成都電局周洋一百元西安電局施洋一百元瀘州電局募洋一百元南昌電局募洋一百元太原電局募洋五百元宜昌電局黃洋三十元紹興電局葛洋六元殷家匯電局募洋一百五十元電報總局洋三千元○以上共收規元一千一百三十三兩四錢二厘洋四千一百七十一元正 
[上海六馬路仁濟善堂經收施粥捐九月初一至十月三十日淸單]  
　　謙益堂陳大善士預助洋二十元九月初一日楊阿毛罰欵洋六元十一日李鍾惠洋十元十五日綺園號交來寳和阿巧雲生金生罰欵洋廿角十八日謝隱名洋廿元通裕北號銅洋十七元十九日孫桂記洋十元徐隱名洋三元廿一日哈爾濱衆商人洋七十五元鄭隱名洋十元諸長庚洋五元分余子一元同源燭號銅洋六元廿六日吳浩泉求資父母冥福洋五元修思子服符還愿二元十月初一日王純立洋廿元長因子求免災三元初十日朱積善堂還愿洋廿元十二日姚竹賢洋一百元陳楚儒洋五十元十三日武林存晦老人洋九元廿八角漱霞生十二角十五日袁李氏得孫之喜湯餅洋十元楊玉崑二元榮陽銘記白米十石十八日隱名氏洋四元廿二日許王氏洋十二元楊少芝爲季兒求資冥福十元林功溥休瞻鋆白米二石廿三日鴈門氏洋一百元廿五日無名氏洋十元廿七日暉安堂昇利堂各銀一百兩吉記務本堂各洋十元隱名氏五元公記三元弁記德記各二元芝記輔記各一元廿九日屠煥章四元源泰衣莊一元以上共收規銀二百兩又洋五百六十二元銅洋廿三元白米十二石 
 
 
 

Page 11

 
 
   
 
 

Page 12

 
 
   
 
 

Page 13

 
 
光緒二十九年十一月京報 
[直總督袁奏揀員調補知縣摺初一日]  
　　太子少保北洋大臣直總督臣袁世凱跪奏爲揀員調補要缺知縣以資治理恭摺仰祈聖鑒事竊查灤平縣知縣繆桂榮調補赤峯縣知縣經部覆准應以光緒二十八年二月初八日接到部文之日作爲開缺日期歸二月分截缺所遺灤平縣知縣係口外要缺例應在外揀選調補查定例灤平豐寗二縣缺出由該部都統會同直總督先儘口外揀發及勞續保留熱河稱用人員按照名次請補如不得其人由内地現任理事同知通判揀員調補如仍不得其人再於撫民同知通判及滿漢州縣内一體揀調等語今灤平縣知縣一缺前以補用知縣鍈麟請補經部議駁行令另揀合例人員請補等因查熱河候補人員或例應坐補原缺或奏留及引見在截缺之後均不合例口外實無可補之員應於内地揀員調補查内地理事同知通判及撫民同知通判各員非現居要缺卽人地未宜未便稍涉遷就惟查有清豐縣知縣兪良臣堪以調補據藩司楊士驤署臬司龐鴻書會詳請奏前來臣查兪良臣年三十九歲江西廣豐縣附監生由兩淮鹽大使遵新海防例報捐遇缺先選用知縣光緒十九年簽掣今職二十年二月二十七日到任歴俸已滿三年該員才具開展辦事勤能以之調補灤平縣知縣實堪勝口外要缺之任與例亦屬相符合無仰懇天恩俯念員缺緊要准以淸豐縣知縣兪良臣調補灤平縣知縣要缺實於地方有裨如蒙兪允該員銜缺相當毋庸送部引見該員係屬初調任内並無審案緝盜徵解錢糧已起降調革職參限處分亦無叅罰案件且題調要缺任内一切因公處分例免核計除將該員履歴清册咨部外理合會同熱河都統松壽恭摺具陳伏乞皇太后皇上聖鑒訓示再所遺清豐縣知縣選缺直現有應補人員應請留歸外補謹奏奉硃批吏部議奏欽此 
[吉林將軍長奏被議各員隨辦善後交涉異常出力懇恩均予開復摺初一日]  
　　奴才長順跪奏爲被議各員隨辦善後交涉異常出力不無微勞足錄擬請籲懇天恩均予開復以昭激勸恭摺仰祈聖鑒事竊維懲勸貴乎兼施斯黜陟克昭平允如有過當罰而有功不赏竟以一眚而廢棄終身不特不足以論彰癉之公卽令思蓋厥愆者亦無以開自新之路兹查有已革花翎五品銜雙城廳通判柳大年已革署蘭彩橋巡檢試用巡檢盛文瀚前經奴才先後因事叅革嗣因亂後在在需人復將該員等留營差遣並有投効來吉之四品銜知府用候補直州河南封邱縣知縣逢春均派令隨辦善後交涉各事勞怨不辭異常出力頗知愧奮柳大年現委令辦理阿勒楚喀清賦放荒兼該城交涉局差使盛文瀚派司荒務總局支應逢春委充省城交涉總局會辦皆復能勤於所事實非怙終不悛者可比時局艱難人才可惜奴才將柳大年盛文瀚叅劾在前稍涉迴護卽逢春亦何敢因其外來投効之員故事遏抑合無仰懇天恩俯准將已革通判柳大年知縣逢春巡檢盛文瀚一律開復原官並免繳捐復銀兩柳大年逢春並開復銜翎並原保銜階之處出自高厚鴻慈除飭取該員等履歴咨部查照外是否有當理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
[吉林將軍長奏旗員不職請旨革職以儆官邪片初一日]  
　　長順片再查前據三九捕盜營隊拿獲盜匪張井泳供認與匪首靑山結夥搶刦有由界官成順手内借得洋文護照前赴江北搶馬以致俄兵盤詰靑山已經官兵打斃等供提訊界官雲騎尉成順雖屬恃符狡展惟洋護照確在張井泳手内且有練長井萬福供指甚明據辦理三姓交涉善後事宜兼營務處直州知州程德全呈請奏參前來奴才等查吉省自俄兵入境後凡有團練必須向俄員領取洋文護照免致俄兵搜取槍械三姓因江北辦團經副都統儂英阿要取洋照一紙給該界官成順收執成順身係世職充當界官宜如何束身自愛廼竟將洋照借與匪人俾作護符實屬荒謬糊塗相應請旨將三九廂黃旗達普庫哩佐領下花翎儘先卽補驍騎校兼雲騎尉成順卽行革職以儆官邪所遺雲騎尉世職再行照例辦理除張井泳一犯已飭就地正法彚案奏報外謹附片具陳伏乞聖鑒訓示謹奏奉硃批著照所請該部知道欽此 
[新疆巡撫潘奏招民承墾古城地畝摺初一日]  
　　甘肅新疆巡撫西林巴圖魯臣潘效蘇跪奏爲古城滿營原撥地畝因官兵差操事繁不暇屯種懇請撤銷招民承墾以免曠廢恭摺具陳仰祈聖鑒事竊臣據古城城守尉呈稱古城滿營官兵前由各城遷倂時於光緒十四年請由奇台縣撥給東灣中渠大坂河西岔等處地二萬餘畝旋因官兵等差操緊要不能兼顧屯墾各前任呈請展緩均經奏明在案該官兵等歲需糧料又承照數分别撥供足資養贍所有前項地畝應墾原撥奏案撤銷以免牽混等情臣查新疆各城滿營移駐古城光緒十四年經前撫臣劉錦棠奏明古城東灣中渠大坂河西岔等處撥地二萬餘畝以資耕種旋據前城守尉德勝呈請展緩三年藉紓民力比經前撫臣劉錦棠奏奉硃批戶部知道欽此欽遵行知在案光緒十八年又據前城守尉克蒙額呈請再緩三年復經前任撫臣陶模奏明光緒十九年五月十七日奉硃批著照所請該部知道欽此欽遵行知亦在案現經十年之久該官兵因差操緊要無暇兼顧屯種且其地有經奇台縣招民承墾者查該官兵歲需糧料均由奇台濟木薩各處照數撥供足資食用所有原撥古城東灣中渠大坂河西岔等處地二萬餘畝相應仰懇天恩准其撤銷歸奇台縣招戶墾種升科納糧以盡地利而免入荒是否有當謹會同伊犁將軍臣馬亮陜甘總督臣崧蕃恭摺具陳伏乞皇太后皇上聖鑒訓示謹奏奉硃批戶部議奏欽此 
[新疆巡撫潘奏報新疆防營員勇各台局卡義學數目摺初一日]  
　　甘肅新疆巡撫西林巴圖魯臣潘效蘇跪奏爲新疆防營員弁勇丁各臺局卡義學自光緒二十八年正月初一日起至六月底止實在數目繕具淸單恭摺仰祈聖鑒事竊新疆馬步營旗砲隊各臺局卡義學實在數目截至二十七年十二月底止業經臣分别奏咨在案兹據新疆糧臺詳稱自二十八年正月初一日起至六月底止實存防軍行糧章程馬隊三旗半行半坐章程馬隊六 
 
 

Page 14

 
 
旗標營章程馬隊四十人旗步隊二十二營二十一旗二哨開花砲隊六哨共額設統領營旗官哨長三百八十一員巡查一百二十八員營哨書弁勇二萬四千四百二十四名火勇一千六百七十八名額外火夫馬夫私夫車夫棚夫子藥夫六千四百五十九名並各台局卡義學繕具清單詳請奏咨前夾臣覆查無異所有新疆防營員弁勇丁各台局卡義學自光緒二十八年正月初一日起至六月底止實在數目謹繕清單恭呈御覽伏乞皇太后皇上聖鑒勅部立案施行謹奏奉硃批該部知道單一件倂發欽此 
[雲南巡撫林奏蒙化等廳州縣被水成災謹陳大槪情形片初一日]  
　　林紹年片再據署蒙化直廳同知陸邦純禀報該廳屬本年八月初四日至十三等日接連大雨水溢隄傾致將雲川三約田畝被淹成災秋成失望錢糧無收禀請委勘又據署鄧川州知州秦定基電禀該州地方於八月初九十等日大雨河隄潰决五處瀕河房屋坍塌多間至十四五等日洱海之水漫上沿海低田被淹成災錢糧無著電請勘振又據署太和縣知縣阮大定電禀該縣屬於八月初九十等日海水陡漲近海一帶田未淹没該縣據報往勘先行電陳各等情到臣均卽行飭司道會局分别委員馳往會同該廳州縣並令各該管道府督飭逐一履勘及分别籌發振欵查明災情輕重妥爲撫恤毋任流離失所一面督率農民設法疏消積水修築河堤挑挖泥沙赶緊補種雜糧以資接濟其應納錢粳亦卽查明分别蠲緩照例造册詳辦兹據布政使李紹芬糧儲道陳燦會同善後局司道會詳請奏前來臣覆查無異除咨部查照外所有蒙化鄧川太和等廳州縣被水成災委勘大槪情形謹會同署雲貴總督臣丁振鐸附片具陳伏乞聖鑒謹奏奉硃批著分别災情輕重妥爲撫恤毋任失所欽此 
[直總督袁奏通永道徵收木稅銀兩並動用數目摺初二日]  
　　太子少保北洋大臣直總督臣袁世凱跪奏爲通永道徵收上年九月起至年底止木稅銀兩並動用數目恭摺仰祈聖鑒事竊查通永道所管板木船窰等稅每年應徵收正額銀七千一百十五兩零盈餘銀三千九百兩酌加一成耗銀作爲各口稅局公費並應解部科餉銀之用倘有不敷由該道隨時指發不准另請開銷歴經遵辦在案兹據通永道陳啓泰吴稱天津自遭兵燹上年秋間始行收回前項稅務照舊稽征計自光緒二十八年九月初二日開徵起至年底止除十二月封關向不稽徵外計三個月共應徵正額盈餘銀二千七百五十三兩九錢四分今共收稅銀九百三十三兩四錢六分九釐遵照定章免徵各項官工需用木植稅銀六百三十二兩二錢三分六釐又免徵鐵路道木稅銀七百二兩二錢五分又免徵電報線杆稅銀二百六十一兩四錢四分又免徵外國商人雇用中國船艇不輸船鈔銀二百二十四兩五錢四分五釐統共免徵銀一千八百二十兩四錢七分一釐又隨徵一成耗銀九十三兩三錢四分七釐九毫例應動撥各口收稅委員書役飯食紙筆等項公費之用今收一成耗銀不敷撥給已由該道隨時指發此外留有應解工部科飯銀二百二兩零亦經捐廉批解造册詳請具奏前來臣覆核無異除清册咨部外理合遵照新章恭摺具陳伏乞皇太后皇上聖鑒敕部核覆謹奏奉硃批該部知道欽此 
[直總督袁奏部撥山海關應解本年海防經費無著擬由長蘆運庫應解京餉撥抵摺初二日]  
　　太子少保北洋大臣直總督臣袁世凱跪奏爲部撥山海關應解本年海防經費無著擬由長蘆運庫應解京餉撥抵以濟急需恭摺仰祈聖鑒事竊查本年北洋海防經費前奉戶部指撥各省關協餉共應解足銀九十三萬兩内除江海關四成華洋稅仍照章按結提解外其餘浙江釐金應解十六萬兩僅解三萬兩江西釐金應解十萬兩僅解六萬兩浙海關應解八萬兩絲毫未解山海關應解銀十三萬兩因地面尙未收回稅欵無從提解綜計短欠至三十八萬兩之多以致北洋計授要需萬分支絀臣隨時督同支應局司道勇盤籌畫東挪西湊實已筋疲力盡羅掘交催能否解足尙無把握仍俟年終截數作何撥補具行奏明辦理惟山海關則交還需時本年斷無欵可解不得不另籌撥抵俾可稍事補苴兹查有運庫應解戶部正課銀二十五萬兩内除五月間批解五萬兩並劃解圍差經費七萬兩銀元局代戶部鼓鑄銅元價銀三萬一千五百二十三兩七錢二分九釐尙應解銀九萬八千四百七十六兩二錢七分一釐又榮工價銀五萬兩除已解一萬兩外尙應解銀四萬兩共計銀十三萬八千四百七十六兩二錢七分一釐現在北洋防費異常竭蹶仰懇天恩俯念畿疆重地防餉要需准將運庫應行找解前項銀十三萬八千餘兩内撥抵山海關應解海防經費銀十三萬兩尙餘八千餘兩仍飭該運司儘數解部俾濟眉急不勝急迫待命之至理合恭摺具陳伏乞 
皇太后皇上聖鑒訓示謹奏奉硃批戶部知道欽此 
[長蘆鹽政大臣袁奏查明口北設立督銷局無碍蒙民生計摺初二日]  
　　太子少保北洋大臣直總督兼管長蘆鹽政臣袁世凱跪奏爲查明口北設立督銷鹽局無礙蒙民生計恭摺仰牢聖鑒事竊臣承准軍機大臣字寄光緒二十九年八月二十五日奉上諭有人奏蒙古游牧開辦鹽場請飭行查等語著袁世凱查明情形據實覆奏原摺著抄給閱看等因欽此經臣檄飭運司查明詳奏兹據該司汪瑞高詳稱飭據署張家口撫民同知總辦口北鹽局查明並無窒碍情形禀由該司查得宣化府屬十州縣及張獨多三廳向食靑白二監每年運口約計一千四百萬斤除三廳境内上年始經察哈爾奏辦鹽釐外其餘各州縣間有漏規並無稅課現當時局艱難庫帑空匱欲求挹注之方不得不籌開源之策然僅有裨益於國計而或有累於民生亦非兼全之術故當設局之時諄諭該局員董等以朝廷懷柔藩服優待蒙民此次創辦督銷祗可杜商販之售私不可奪蒙民之生計所定章程重在互市通暢使蒙不失運行之利亦未將產鹽之區包歸商辦開局以後蒙鹽源源而來照常貿易毫無猜嫌從前私相交易蒙人商爲戶愚弄每受詐欺抑勒今則官督商辦一視同仁蒙人售鹽於官廠公平論值較之售鹽於私販得利尤厚其無苦累可知至設廠之十八爾台單巴諾爾均屬張家口獨石口兩廳地面蒙鹽向來於此卸售就地設廠正以體恤蒙情其才得本地方亦係奏明應行設廠之處因在蒙古界内須知審愼現在廠尙未設卽或在彼收買舍蒙人亦 
 
