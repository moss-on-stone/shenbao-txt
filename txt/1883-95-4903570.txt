# 1883 - 95 - 4903570

 

Page 1

 
 
[四書味根錄出售] [  點石齋主人啓]  
　　啓者本齋用石印照相法所印各書不特字樣縮小以便行篋携帶並務求點畫分明俾閱者不費目力此固久爲海內文人所賞鑒無待贅言茲又將圖書味根錄飭工照印其字雖較原本略小然仍縷晰條分無論童叟卽燈下亦堪彼誦兼之紙色潔白墨光濃淡相宜裝潢亦極精雅現約於三禮拜後卽二月二十外當可出書欲購者祈屆時至三馬路大禮拜堂南首申報館間壁申昌書畫室購閱各外埠由賣報人代售此布 
[修治街道宜有以善其後說]  
　　本埠租界於修理街道一事最爲認眞稍有偏頗不平莫不立時整治前者三茅閣橋一帶大街高低不平有碍行路行人頗有怨言乃不數日間卽己開工修整而且悉鋪石片亦如石路等處相似爲一勞永𨓜之計其意至美其法至良此皆工部局董事諸君留心治理不惜工費必使化崎嶇爲康莊亦足見其認眞公事矣夫本館並曾論及此事原不過博採輿論參以臆見以爲凡事總當以人情爲主今此路不修人情殊覺不平怨咨實所不免故採衆論以立言而孰意工矣然尚有一說焉請更獻諸當事可乎夫三茅閣橋一帶地方乃屬南北孔道兩旁店舖林立買客往來極夥車馳人趨幾於畫夜不息較之他處大爲不同前之地勢凹凸泥淖滿前良由於馬車停歇過多以致於此蓋馬車停於此處馬矢溲溺污穢盈街其足爲街道之害也殊甚前者該處左右兩邊並無車輛停歇卽偶有數輛東洋車不足爲害而街道平正絕無不平自野雞馬車盛行以來南北往來每人不過取資二十文人人皆會便易樂于乘坐於是馬車愈聚愈衆南則十六舖橋北則三茅閣橋實爲輪蹄薈萃之所從此該處之西面軸輹相啣蹄　相接一帶街邊悉爲佔踞而東面一帶復有東洋車躑躅其間中間成爲羊腸小徑而且此小徑中人行於此東洋車行於此小車裝人載貨亦行於此馬車之馳驟往來者更無論焉以區區之地其鋪塡也與他途同其修砌也與他途同而用其地則不啻與他途相倍蓗如此而有不速壞者幾希而且馬之溲溺滿地非特穢竊足以致人之疾疫而地無乾時實大足爲衢路之害此十六舖停歇馬車之所法工部局所以早爲籌畫悉驅於沿浦灘邊而不令其街中攬載也今三茅閣流經此次大加修治之後如再聽馬車停歇必致易於損壞雖現在攺用石片似乎堅置逾前然旦旦而蹂躪之縱堅固亦豈足深恃且石片之地車行轆轆震盪不安乘車者亦不甚適意則何不明定章程諭令各野鷄馬車不准再停於該處而另易沿浜地方停歇庶幾於行人旣無碰撞之慮而街道亦無損傷之患不亦善後之良䇿也乎或者曰子以馬車停歇有害道路誠屬不易之論然於三茅閣橋之地則惜之於沿浜之地則不惜將來沿浜一帶亦必與前此直街之情形無異何其厚彼而薄此耶如不定一地叚則馬車又無可停之地十六舖橋有浦灘可以停車而英界實無其地又將奈何余曰否不然也街上與沿浜地勢有別一則爲南北往來之孔道二則爲店舖林立之通衢倘使地有不平行人必見而歎息若沿浜則究属稍形冷辭不若大街之𤍠閙雖曰英界沿浜之地不及十六舖橋浦灘之廣闊然使之迤長分布不准兩車相並則佔地尚屬無多馬矢溲溺隨時掃除偶有欹側隨時修整如此則尚不至大爲行旅之碍若以無地可以停車之故而禁絕馬車則必無之理也然以不禁馬車之故而一任其損害街道亦必不可之事也於大街則大加修整無復使有一毫欹仄之處於馬車則明定章程便停止於浜側而勿聽其致損衢路此則兩便之舉輕而易從簡而且便吾知工部局有管理街道之責者亦必能見及於此而早爲籌措之矣然而智有千慮或有一失愚者千慮或有一得鉛刀雖鈍可以一割爝火雖暗可以一照苟有所見而爲有補於地方之事則又何容秘而不宣也哉 
[德皇壽誕]  
　　○昨日爲德國皇誕辰故本埠英兵船及各國兵船均升旗詰慶蓋德皇今年春就已八十有六九如天保之頌固有薄海同歌者矣 
[都門近信]  
　　○去臘戶部新引庫兵數名閻大司農於點定後蔣原文封繳各本旗開拆以避搶庫兵之惡習前已錄報今歲正月念三日爲開庫之期突於廿二夜初鼓時有某旗咨文一道內云去歲新點之庫兵某甲現在因事逃𨓜查無下落請戶部撤銷另點各等情當以司堂員均未在署庫書亦闃其無人住宿者不肯收下囑次日開庫時再來投遞來差猶豫多時始肯齎回文件詎來日清晨某甲卽來應差該旂文件亦不復咨回其事遂寢然其予盾之故令人不可解矣又聞念三日開庫有新引庫兵某乙於差畢出庫時私匿十兩銀錠二枚於兩肘之際欲混出庫房被監放之某中堂瞥見　將該兵斥革經人代求始重責而釋之蓋向例庫兵進庫時將自己衣服脫於門外披官衣一件入庫差畢官衣脫於庫內赤身拍兩掌躍檻而出身邊厘毫不能携帶新引該兵不知致有此笑談云又聞開庫之期戶部前後門持械匪棍排擠多名仍爲搶劫新引庫兵而來　庫兵亦各帶打手多人是日未有搶去其如何結局不可得而知也 
[雜劇可觀]  
　　○北方健兒好身手杜浣花句也慨自京劇盛行崑腔寖廢梨園子弟大都來自燕趙每當紥束登塲距躍三百身輕似燕力健於猱觀者無不鼓掌呌絕且不獨優伶爲然也卽雜劇亦有可觀者營口有天津人十二足穿高屩約長三尺許能演諸劇卽俗所謂高屩會也正月初五日獻技於晉源棧五花八門離奇突兀雖伎師不能專美於前其劇有五梅花陣戯金錢牽駱馳等諸名目牽駱駝者以四人分立四隅若駝之四足然又以一人橫擱於上爲駝身而一人則騎於項背前有一人牽之以行口唱小曲歴歴動聽正行走間不意前行者忽倒於地觀者大駭以爲足有高屩必不能起立矣乃倒地者竟一躍而起神色如故也演技如故也在塲觀者數百人皆歎觀止矣巡查某委員亦寓目焉賞以茶餌八盒京錢二十吊厥後又有出龍燈之舉大街僻巷游歴殆徧宋軍門恐各營勇丁出外滋事卽於元宵前後不許勇丁人市又泒員領隊往來梭巡忽有愍不畏法之勇二三十人乘間出游爲某委員所見卽綑送宋軍門麾下以軍法從事割耳者二人插耳箭者二人責軍棍者十餘人 
[整飭倫紀示]  
　　○奉省地僻而欲靡岷之　　不知律令爲何物採風者深以爲憂卽木舘亦屢列於報盖平縣徐明府慨焉慮之諄諄誥誡亦懸書讀法之意也今將告示照錄知左　卽補同知兼理事同知銜蓋平縣正堂加三級 
 
 

Page 2

 
 
紀錄十次徐爲曉諭事照得夫婦爲人倫之始閨門乃王化之源簿曰女有家男有室毋相瀆也本縣蒞任以來凡訟涉婦女有關名節者每以禮法諄諄訓誡冀其以禮防閑男女遠嫌庶幾易俗移風共敦倫而飭紀近日仍有民人黃燿東與黃玉春涉訟媒定本族黃王氏一案只圖便私不顧名義以敗倫傷化之事僕僕公庭恬不爲怪豈居窮鄕僻壤末及週知諒由本縣疎於化導深自抱愧不忍不教而誅除將此案寬予薄懲外合行示諭爲此示仰闔邑旗民人等知悉凡有族中少年孀居婦女非嬸卽嫂實在孤苦莫可度日不能守節例固不禁同族理宜共爲保護毋得自相瀆倫自示之後如再有犯前案等情立卽從重懲辦不稍寬貸各宜凛遵特示 
[騙取柴錢]  
　　○蘇城有某甲冒充柴行至侍其巷某公館說合稻柴一載卽至石岩橋堍喚鄕人柴船一只言某公舘要買講明價値領鄕人挑柴至公館正在陸續搬運之際某甲乘間向公舘先支洋錢一元詭言要開伙食之用取洋後飄然竟去俟稱柴已畢算帳付錢扣去洋一元鄕人愕然不知其故公館告以柴行某甲先行支去爾可向彼算帳鄕人言此柴並未經柴行之手乃此地管家來喚者於是兩造始悟遭某甲之騙急遣人四處招尋已如黃鶴公館言某甲乃鄕人忠通定要扣洋鄕人言某甲乃公舘藏匿堅不認帳互相爭論鬨動一街經旁觀者出爲解勸雨造各認一半鄕人乃怏怏而去 
[幾成逆案]  
　　○蘇城潘紳之老僕華某去年逝世遺一老婦一女一媳同居遇事勃谿已非一朝前日午華女正在切肉緣涉瑣事與媳反唇相譏媳卽將肉并碪潑至地上且口出惡聲其婆聞之出爲解勸媳又取切肉刀直奔其婆且言願看北寺塔矣北寺塔者乃教塲凌遲處也母女大呼幸鄰人奔救搶去其刀并拉之去藏於家中旋爲說合不然幾成一逆倫案也 
[袁江雜錄]  
　　○祟實書院向不扃試弊竇繁滋現在皇華館考棚告成漕憲遂諭於初四日委淮揚海道憲點名扃試俾拔眞才而息謠諑然是日就試者入幕之賓監院之戚向不免互相爭逐且有倩一書手冒名影射作雙獲之望者○浦上市間近由洪澤湖載來黃杆魚一尾長五尺許重百斤大莫與京誠十餘年所未見也○有一湖北游民被服完好而行蹤詭譎卜宅大橋口河北戶外榜貼各種邪說室內設壇供俸狐仙紙牌據言此狐乃天津之產有三太爺之稱今將南下施醫濟世凡有疑難症應手而愈只須香金數十文餘不多索云○袁江失陷時爲咸豐十年之二月朔故每歲二月初凡殉節之各家屬追薦先靈禮齋拜讖饒鈸之聲遙遙相應僧道輩畫夜往來多應接不暇云○淮北鹽務增引事現聞省中信息將欲减去所增一半八厲引並去歲已運新引亦如數按住併　下網發售各新商得此信息雖不甚確聲勢已稍斂抑計厚德昌同春裕著號各家曹去局夥店使不下二三百人並聞尚有歲之春秋限開兩綱之設然均未見諸文札也○市儈罔利比比皆然就中最堪痛恨者其爲柴廠乎清准一帶去年秋收豐稔雜草旣多鹽河水漲運來海柴又復星列雲屯不論湖柴歉收與否宜乎無薪桂之嘆乃去年市價尚屬中平迨今春雜草略盡海柴連輓甚艱各柴廠遂把持市價前數日陰雨連綿柴來不繼市價大漲固是恒情刻下柴荻大集如岡如陵間之則藉口工料市價誓不復舊編戶小民日得幾何安能受此剝削也○山陽清河接壤相鄰山陽麗正清河崇實兩書院定章分試外縣取十之三本縣取十之七各得其平誠善章也玆有兩縣生員以一處膏火末饜其欲公請漕憲將麗正祟實兩書院共試並請遲日交卷以遂其欲漕憲洞悉其隱批斥不准復恐有兼試者爰於初四日一律扃試庶可弊絕風清矣 
[江西官報]  
　　○藩憲牌示建昌府奎爲俸滿調取引　見所遺該府印務以候補府但培良署理署建昌縣楊逢新調省差委所遺該縣印務以卽用縣董沛署理署靖安縣恩沛調省差委所遺該縣印務以補用縣李興賓署理 
[先事預防]  
　　○晉源報言前日本埠有坍屋傷人之事然近觀大馬路拋球塲左近房屋竟有軟斜者竊謂工部局何不一爲查看也按晉源報所言請工邵局查看一層實爲理所宜然惟屋宇之軟斜者則不止拋球塲左近一處英租界中有數處均巳有岌岌之勢虹品尤多是宜先事預防爲使禍生不測也 
[失愼續聞]  
　　○昨報滬北失愼一節兹悉起火之家係陳姓其家祗母子兩人母陳王氏年近古稀子陳世生年約四十許素有瘋癲之疾前夜九點鐘時將蒲簍放於披屋中置油盞火於簍內而以稻草葢其上己卽出外及母知覺則火勢已熾諸捕房藥水龍先至得卽灌息及英法美諸水龍火龍舉集而祝融氏已反斾矣計焚去屋一座迨瘋人回家見老屋數椽巳成焦土大聲曰好好事竟成矣捕房訪知瘋人放火緣由卽將瘋人拘到捕房瘋人直認不諱惠捕頭問瘋人放火後曾到何處瘋人則云到十六舖地方該處有木栅已閉不能過去我卽臥在柵口管栅人逐我我卽歸家家已烏有言畢大慟昨由惠捕頭將瘋人送案禀訴前因其母陳王氏亦投案聲稱我子作此舉動實係瘋疾所致然我被黎阿高攫去蚊帳衣服等件由捕房阻獲人臘今亦解案瘋人則默無一語黎阿高則稱蚊帳衣服係在地下拾得只求施恩陳太守判黎阿高枷號一月發頭門示衆贓交陳王氏領去陳世生暫押候查明有無被累之家再傳陳王氏領子管束醫治云 
[無端覓死]  
　　○古之情人住往爲情而死今則輕薄少年入平康狎流妓詡詡然以情種自命迨乎樂極悲來或因金盡而死或因逐客而死死則死矣所謂情者安在哉蘇鄕唯亭鎭人衛五官年二十五歲矣於初六日携帶洋　數十圆並帶一工人作滬漕之遊征車甫息卽至英租界大馬路五福衖內烟妓陳巧雲处呼吸烟霞短榻橫陳履舃交錯此樂何極迨夜靜月明一對野鸳鸯遂同宿於百花深处而工人則另住客庽自此以後兩情眷戀有逾伉儷而巧雲亦百計承迎頗得衛之歡心居久之巧雲知其溺己也乃展其騰挪之手囑衛製灰鼠皮緊身一件珠皮馬甲一件衛允之購買物料令泥城橋之某縫工爲之縫紉又因買料不敷巧雲乃將羊皮馬甲令衛質洋以足之衛持馬甲以往質得洋七元歸語巧雲謂僅質洋兩元蓋誑其目不識丁也厥後巧雲將要示人知衛有詐遂疑所製衣服亦属子虛乃逼衛向縫工偕取衣衛五答以衣尚未就如不信我有洋票四紙暫抵爾處巧雲持洋票以示人則又膺物也乃令傭婦問衛衛取票回前日午後密吞阿芙蓉膏臥于巧雲床詢以何故但云對不住三字而已巧雲知有異卽請陳君竹坪灌救無效遂送仁濟醫舘當夜氣絕衛之戚某姓投訴捕房昨早巧雪赴醫館探視適巡捕地保亦往騐禮遂將巧雲送英界公堂一面復遣人至唯亭令其兄到滬料理或謂衛旣戀戀於巧雲不應示以詐僞且卽示以詐僞矣爲巧雲所看破亦不致遽爾覓死此其中殆別有隱情耶姑錄之以俟續聞 
[英界公堂瑣案]  
　　○昨報蕩婦被拘一節前日已由捕房將人証解案由陳太守訊供與昨報所列情形稍有岐異蓋粵婦陳阿四卽陳謝氏供婢女名興彩卽陳氏年十九歲於去年四月間走失無蹤曾遍貼尋人招紙如有送還此婢者謝洋十元仍無影嚮兹據鄕人王華卿來云見有招貼尋人伊可尋交然須酬洋四十元我卽應允伊卽送還我婢又將拐犯孫福泉交來卽指交巡捕房一面給王酬洋興彩供因在碼頭洗穢器船戶孫福泉誘我到伊船上閉於中艙載到嘉定竟被佔爲妻室今孫又欲將我價賣同王載我回上海由王知照我主母故得歸家王華卿供與相同孫福泉俯首無詞陳太守問明陳謝氏知王華卿實在無于當將王開釋孫福泉押侯發落興彩交保昨晨陳謝氏又投案請領婢女太守 
 
 

Page 3

 
 
又飭將孫福泉帶案孫始稱興彩實係爲娼我爲伊贖身娶爲妻室計費洋一百三十元係由王華卿經手並不敢誘拐犯法陳謝氏又稱昨日孫並未言及王華卿經手娶我婢女爲妻之事顯見王華卿係出首交還我婢女而孫則有心誣指將尋人招貼賣身契呈閱太守隨飭陳謝氏先具領婢女興彩再着將王華卿交案以憑質訊孫福泉仍行管押呈閱之招貼賣契仔堂○開花烟館之王氏稱王竹亭欠我家局帳洋十五元王曾付我期票二紙計洋十五元到期無從收取王亦不見昨遇於路扭交巡捕帶至捕房在伊身邊搜出圖章幾个一併送案期票呈閱捕禀在王身邊搜得之圖章與期票上所印者相符可見有心僞造哄騙他人王竹亭供此票係友人付與我者確不知是僞票陳太守謂王竹亭揑造僞票哄人已搜有圖章可証豈容抵賴實屬無恥已極隨判押候過堂笞責荷枷僞票圖章存毁○現住美租界裏虹口地方之唐姓家曾被賊穴牆竊去金銀珠翠首飾單夾皮棉紬縐衣服等件約値洋三百餘元開單報捕查緝前日由包探沈阿德在烟館中見寍人沈煜明身帶金押髪銀洋形跡可疑盤詰至再始認行竊唐家之物卽在其身畔搜出押票其典押在租界者先行吊贓尚有典押在租界外者末便由捕房往吊昨由該包探將竊犯斛案禀訴前因請泒差往吊餘贓押票呈閱陳太守飭包探將竊犯帶回卽飭捕役同往起贓再行解候核辦云 
[法界公堂瑣案]  
　　○上海人錢夢松稱居於城內凡人家有婚喪等事每請我丟管理帳房故於六式人等皆能熟悉上月下旬與人做媒缺一媒便因令張老春爲家丁二十五日事畢有靴帽袍套及水烟袋一隻令其先帶回家詎張將天青縀灰鼠外套藍綿縐皮袍共兩件質於同昌典得洋三十元其靴帽則已倩人携來業已收到前日在租界將張尋到向伊追究始知其將當票押在烟館之內故將張老春送捕當票亦呈捕房翁太守請之張老春據供當日携衣包路過縣橋適欲溲溺故將衣包暫放路旁恰有南翔人周二觀者經過竟將衣包取去質洋回鄕我是以尋到南翔遷於中途向伊索回質票欲與伊到錢家去伊又不肯太守詢其袍套旣被周二觀質洋靴帽旣己送還尚有水烟袋在何處答稱因下卿尋周苦無川資故將烟袋付諸質庫太守謂烟袋可當則袍套更可當矣同昌典旣在城中着将張老春移縣究辦吊贓錢夢松自行投縣領物錢夢松叩謝而退逾時復投案稱若送歸縣署未免花費情願自行贖物請免送縣翁太守俯如所請○小東門外全昌廣貨店主海鹽人陳桂雲稱曾經宋亭山舉薦金汝舟爲担保薦趙炳荣來店爲夥不意於去冬九月初二日偷去洋九十五元一去無蹤及向薦保索償則称须尋到其人方可料理否則颇有向我索人之意今將趙尋到與薦保理說而又延不料理故鳴捕將趙送案翁太守詰之趙炳榮稱取洋是實但非我一人獨用尚有王蘭生者用去洋四十餘元此人本住英租界二馬路某煙舘內昨會往尋此人業往吳淞去矣太守謂卽使果有其人用去洋元亦祗有一半如何歸償趙炳榮答稱待尋到生意緩緩還彼太守謂爾此等作爲恐無人敢用爾爲夥復詰薦保何在答稱在外保人卽是趙炳榮之母舅太守卽着傳進據朱亭山稱荐趙與陳是實但係金汝舟託我代薦及詰之金汝舟則稱我係有人轉託太守詢其可是外甥答稱是遠房外甥太守請轉託兩字卽作遠房外甥地步可以推諉爾之母舅實與外甥無異然而洋元被伊用去豈能將就了事着赶緊料理且趙炳榮說有王蘭生爾等亦可訪查限三日禀覆趙炳榮則暫押捕房○各省舉子之乘輪赴都者俱紛紛過滬暫憩各客棧以待輪船開行太古行之武昌輪船開行在卽而法租界吉星公客棧內有客欲搭輪船出店等將客之行李帮同裝船適英租界老椿記亦有客搭輪船兩下在碼頭相値兩家出店因爭放舖程地方起衅初則爭詈繼則毆打扭作一團吉星公出店馮阿川老椿記出店馬三兩人面皆受傷馬三較馮阿川更重而老椿記又稱有譚姓客失去行李等件是以鳴捕將馮阿川拘押昨日解訊老椿記全劉士清遞呈投訴並帶馬三到案請爲騐傷翁太守詰及馮阿川兩下各執一詞太守着將馮阿川暫押俟下期傳到吉星公棧主再爲核辦馬三送仁濟醫館醫治○有婦人朱沈氏稱被張榮山用去洋七元及夾被一條向索不還因之鳴捕將張送案翁太守詰其在滬作何事朱沈氏直言不諱答曰在滬爲娼太守怒喝其無恥訉及張榮山答稱在長發棧當茶房去年伊染病賴我服侍會取伊夾被一條現在棧中而生意又因伊停歇前日反呌衆流氓將我馬褂及帽子剝去又將我拘押捕房太守詢其夾被現在棧中能立刻取到否答稱立可取來太守着將朱沈民暫爲帶出着法包探遣夥同張榮山將夾被取到再核法包探嚴頌眉卽遣人偕張往逾時將被取到復爲帶案將被当堂給還朱沈氏而張榮山之馬褂帽子亦着交還以朱沈氏當堂直供爲娼着掌頰八十下朱沈氏又請追洋七元詰之張榮山則稱並無欠款伊向我索夜合資耳太守怒喝俱是混張立卽叱退 
[蘇州鎭江電報局桃塢同人禀報收解皖蘇賑欵開册呈請詳咨備案由]  
　　○敬禀者竊上年六月間紳士等禀報協助皖賑一案仰蒙憲台詳奉督撫憲核咨批示嗣以蘚屬各沙被水又蒙諭發上下兩江士子塲食捐款飭令分濟各在案計自八年六月起十二月止除滬揚公所經收外皖蘇各捐鎭江公所經收沙捐蘇州公所六月分以前經收江北海隄捐另行具報外紳士等共收皖賑銀祥錢衣合共漕平銀四萬九千四百四十四兩四錢九分六厘共收蘇賑銀洋錢衣合共漕平銀一萬一千另五十五兩四錢三分九厘五毫共解皖賑合漕平銀四萬九千四百四十四兩四錢九分六厘共解沙賬合漕平銀六千四百十三兩六錢二分八厘共解江北海隄工賑合漕平錢四千六百四十一兩八錢一分一厘五毫收解兩訖除已將捐戶細數刊登申報并候編錄徵信外理合具簡明總數清册恭呈憲台察核此項捐欵係由本省及擯浙各省隱名善士數千人零星捐助由各處官紳士商數百人零星勸募由善堂局所會館十數處經收彚交紳士等代解輸捐者情殷任卹自篤隱行募收者績蓋善勞不求獎叙倘荷旌扬之下逮誠足激勸於來兹至若紳士等乞隣非直成事因人勉徇父老之推延勢難諉卸觀感　朝廷之德澤志切畫興遂忘逾分違道之嫌爲此掠美市恩之舉捫心清夜疚歉滋深貪功不詳矜原自上此案如蒙憲恩詳請奏咨可否將此項賑欵聲明由江浙官紳土商公同捐募收解免及職名以昭實事感荷德施益無旣極肅禀恭叩福安伏乞祟鑒計呈清册一本 
　　此稿未完 
[來信照登]  
　　○金陸友來函云運河有南北南自越河口以內至常至蘇謂之南運河北自瓜洲進口過揚州上泝清江浦由宿遷濟寍直達通州爲之北運河現在朱家山擬開之河名曰滁河由滁水合襄水并注六合縣城南入江地經江浦六合兩縣境內距揚州中隔數百里咋閱晉源報載西人信稱左相　治河道使得直達運河云云未免爲談地學者開一疑似之門不得不亟爲辯正俾知運河自是運河朱家山河自是朱家山河二者萬無相通之理也又正月二十日金陵來信誤述老廣和售贋人參一事兹晤該店主人始悉實係傳聞之誤云 
[惜字芻言]  
　　○上海各善姓洋龍水龍一聞失愼立卽爭先撲救必使熄而後已誠莫大之功德也惟臨去時徧貼告白以杜索費倉猝糊黏未固轉瞬而翔飛滿地矣今思一兩全之法請諸董禀請巡防總憲明白示禁預存保甲各局飭於失愼地方隨時懸掛事後依舊取回此示須用粉牌漆字方可經久若此則索費可杜而字紙不至褻瀆矣尚乞諸董卽速施行爲是 
　　百花誕芝竹軒主人謹述 
[和阮霞青壬午報罷述懷四律]  
　　○槖筆頻年白下遊故鄕風景動覊愁徑荒松菊偏憐冷江老芙蓉共感秋溷迹每慙諧世俗耽吟最喜贈朋儔明知得失原泡幻株守螢窓亦拙謀○入世焉能免俗情名塲戰北百愁并氈寒苦坐青都破髪短驚看白漸生一任揶揄來賈豎取將氉　怨公卿出心至此全消盡臥聽長空一鴈聲○我身如寄嘆蹉跎歲月催人疾似梭裘敝黑貂囊又罄墨餘香麝硯重磨途當窮極豪情减詩到 
 
 

Page 4

 
 
工時感慨多安得唾壺如處仲一回憤擊一回歌○如君慣作宦遊身景繪繁臺迹已陳君有繁臺圖題者甚夥酒煮三升豪勸客詩吟七字快驚人扁舟斜日歸行李古渡秋風薄釆莼行見籋雲騰驥足賞音休負九方歅○青燈光炧暗琴牀階下蟲鳴夜正長睡少每嫌鄕夢杳愁多偏覺旅懷忙芭蕉照雨聲敲壁竹葉驚風響送廊投筆幾回仍展卷再將舊學細商量 
　　眠石山人柱伯氏求是草 
[登雨花臺]  
　　○高崗立馬獨昂頭萬里江山一覽收臺謝人亡荒草冷塚枯鬼哭故宮秋陽楊剩有羣雅宿錫杖都成隻鶴游擬欲浮槎天上望快乘風去莫勾留○登焦山宿望海樓放眼晚峰巔凉宵肯卽眠浪翻疑瀉月雲靜不生烟長嘯空餘子高吟證老禪霓裳欣得聽爲近大羅天○塵起望雨早起啓柴關濃雲四面環雨沈初出日風急欲搖山龍氣腥湖上鴉聲息樹間瞬看開霽景流水響潺潺○水雲亭遠眺　爽氣眞無際空濛一片青風平波作鏡山遠塔爲屏林木低難畫茅𤲅靜不扃兩峯如削就江上立亭亭○題桐陰覔句圖　桐井驚飛一葉秋凉蛩高呌宿烟收骚人夜起覓詩句滿地月明如水流 
　　眠石山人甘泉張恩柱伯氏榮甫定草 
[久雨新晴再疉前韵錄謂吳蟾青司馬斧政]  
　　○快覩春睛北郭行香車寶馬好風迎人增情興天增麗花有精神鳥有聲茗話偶聨新舊雨杯持不計短長更醉歸偏自高歌樂一路燈光照眼明 
　　小樓主人松堂氏末定草 
[奉贈沈小園通守再步前韻]  
　　○欣逢初霽快遊行佳容能來不費迎筆掃風雲驚滿座詩成珠玉奪先聲九天光寵恩殊沐　君爲東淀河工得蒙優獎　一片仁慈志不更恨我十年書未讀簡篇疑義藉分明 
　　松堂王恩溥求是稿 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[京報第三百五十九號]  
[光緒九年二月初三日京報全錄]  
　　宮門抄○諭旨五道錄前○上諭三道○發抄　旨四道○江撫潘　奏恭報到任日期摺○江撫李　奏恭報交卸撫篆起程回籍日期摺○廣西撫倪　奏據咨奏呈並核覆緣由夾片○川督丁　奏特叅各員片○河督梅　奏請　旌表摺○將軍銘等　奏訊明照例定擬摺子○二月初三日禮部宗人府欽天監侍衛處値日無引　見○師曾廣順各謝管理處所　恩○葉毓桐預備　召見○禮部奏泒搜檢之王大臣　泒出睿王豫王邵亨豫耀年松溎許庚身興廉張澐卿周家楣慶福慶麟容貴明安氣英明秀維慶長春德福本謙成志和琨文暉○侍衛處奏泒搜檢之待衛　派出那蘇圖玉書德隆謙光○召見軍機　葉毓桐○發抄　李鴻章奏前山西藩司方大湜請假回籍修墓就醫奉　旨着照所請該部知道欽此○又請將東海關短解八年分一半京餉展緩並免議處奉　旨着照所請該部知道欽此○曾國荃奏四年引課未完一分以上各員職名邑　旨該部議奏單併發欽此○懷啓照奏上年十二月分湖水尺寸奉　旨工部知道單併發欽此○奉　上諭瑞聨着充武英殿總裁欽此同日奉　上諭御史劉恩溥奏請飭各省酌提厘金解部專作備荒經費等語着戶部議奏欽此同日奉　上諭都察院奏滿洲御史保送陞遷請飭酌改章程一摺着吏部議奏欽此　○○江西巡撫臣潘霨跪　奏爲恭報微臣到任日期叩謝　天恩仰祈　聖鑒事竊臣蒙　恩命補授江西婦撫當經繕摺謝　恩仰蒙　召見兩次　訓誨周詳並奉　諭旨速赴新任兹於十二月初一日行抵省城准巡撫臣李文敏將江西巡撫關防同　王命旗牌書籍文卷等項委員齎送前來臣當卽恭設香案望闕叩頭祇領任事伏查江西方陸交冲壞連六省輻員遼闊政務殷煩近來會匪根株未盡且時多中外交涉事件臣雖會任鄂撫而江西情形與湖北迥異整飭撫綏責成較遲如臣庸陋深懼弗騰惟有殫竭血誠不避嫌怨督同司道及各鎭營悉心辦理以期仰酬　高厚生成於萬一除將到到任日期恭疏　題報外所有微臣感激下忱謹繕摺叩謝　天恩伏乞　皇太后　皇上聖鑒謹奏軍機大臣奉　旨知道了欽此　○○頭品頂戴江西巡撫原品休致臣李文敏跪　奏爲恭報微臣交卸撫篆起程回籍日期恭摺仰祈　聖鑒事竊臣前按准吏部咨光緒八年十月二十二日奉　上諭江西巡撫省藩霨補授又准部咨欽奉　上諭李文敏着以原品休致各等因欽此臣當卽具摺叩謝　天縣兹新任巡撫臣潘霨於今年十二月初一日到省巨當于十二月初一日將江西巡撫關防同　王命旂牌書籍文卷等項委員送交新任撫臣潘霨接收任事臣卽於是日交卸任內一切經手事件均已料理清楚並將本年江省賬濟水灾現在籌欵修築各處圩堤曁續獲哥老會匪已發交南昌府確審禀辦並緝在逃匪黨各情形詳細告知署任撫巨潘霨核辦臣於本月初八日束裝起程回籍除將交卸撫篆起程回籍緣由理合恭摺具奏伏乞　皇太后　皇上聖鑒謹奏軍機大臣奉　旨知道了欽此　○○倪文蔚片　再臣於本年十月二十七日接准越南國王咨呈內開下國仰荷天朝封殖世列職方貢例四年一次　貢道由廣西而進每屇已酉丑正貢之年具文預請開關之期修欵惟虔惟下國地屬灣　自廣西兩湖至直隸道里遙遠以使臣跋涉分則宜然顧萬里關山區區向日之忱不能早達伏查會典蘇祿　貢使由廈門琉球由福建暹羅由虎門則諸國由海道入貢亦有成例兹下國自海陽廣安駛船進廣東口岸不五六日可至倘蒙援諸國之例　貢道得由廣東以達頗爲省便統希據情題達候蒙　大皇帝　恩允近屇四歲卽當遵整輪船備儀遺使至廣東護至天津由陸上京幸蒙早賜覆文遵照等情臣查越南　貢道向由廣西大平府屬鎭南關入粵水陸兼程歴湖南湖北河南直隸等省以達京城係屬我　朝舊章遵守已久末便輕議更易函商督臣曾國荃所見相同並准錄送同治八年禮部知照議覆暹羅國進貢應照舊章自越馳驛進京毋庸由海道至天津起旱一案同治八年九月十四日奉　上諭着照所議暹羅國進貢照舊船海至廣東虎門起旱後馳驛赴京毋庸改由天津欽此欽遵在案今越南國進　貢事同一律自應恪守舊章仍由廣西前進且每屇應貢之年皆係年前預請開關之期由廣西撫臣代爲專摺馳驛奏　聞不致修欵之誠無以早蓬雨使巨間關跋踄不敢告勞尤表恭順之忱未便率請更改咨覆該國王在案除照錄該國王來咨並臣咨覆之件咨呈軍機處查核外理合會同署兩廣總督臣曾國荃附片陳明伏乞　聖鑒訓示謹　奏軍機大臣奉　旨知道了欽此　○○丁寶楨片　再川省吏治甚雜整飭爲難臣數年來隨時懲辦因有知所趨向而勉爲轉移者亦有積習過深而茫無省悟者計惟有認眞甄別不稍瞻徇庶積久稍兾挽回兹查　開縣知縣章桂芬精神委靡難勝煩　隆昌縣知縣任　齡性近偏執不協輿情候補知縣顧德衷人甚委瑣未堪造就候補知縣吳熙心地淺陋不識重輕候補知縣徐思温性情浮華難膺民社以上各員未便稍事姑容相應請　旨將開縣知縣章桂芬開除原缺遇有相當缺出酌量請補隆昌縣知縣任鶴齡留省另行補用候補知縣顧德衷候補知縣吳熙候補知縣徐思温均請以府經歴縣丞降補以肅官方至開縣知縣隆昌縣知縣兩缺川省現有應補人員應請扣留揀補謹附片具陳伏乞　聖鑒訓示謹奏奉　旨已錄　○○頭品頂戴河東河道總督臣梅啓照跪　奏爲割臂療疾孝義可嘉循案懇請　旌表以彰風化恭摺仰祈　聖鑒事竊據河南候補道邵漣候補知府厲文煒東河候補通判張景標何保榮中牟縣知縣王銘貴等會禀稱同鄕浙江山陰縣人指分東河試用同知婁杰之庶祖母陳氏乃前護理直𨽻永定河道知府銜調署北岸同知婁煜之妾煜妻早　晚年多病該氏盡心祗奉備極勤苦咸豐七年正月煜病瀕危該氏誓欲身殉屢爲家人救止卒以哀慟過甚嘔血而歿年僅二十有九又婁杰之胞姊趙婁氏乃同知用前署直𨽻安平縣知縣辦賬積勞病故追贈知府銜婁詩漢次女會𥡳縣人　蘆鹽塲大使趙元樽之妻同治二年詩漢妻沈氏疾革該氏年甫十七悲憂無䇿竊翦臂肉煎汁號泣于母前曰此參湯也母服當愈其時沈氏已自知不涎欲弗服因見該氏情詞愴惻勉飲一匙卒不能救該氏慟母成疾悲哀數月而歿職等誼關桑梓聞見旣眞不忍聽其湮沒造具事實册結公懇奏請　恩施前來臣伏查近年各省遇有割臂療疾請　旌之案均蒙仰邀　兪允今婁陳氏趙婁氏理明秩叙性篤彝倫推愛夫愛母之心術旣窮於醫藥理爲婦爲女之大志遂不顧捐糜孝義尾聚於一門教化風行於六合宜沐　旌揚盛典用彰巾幗完人合無仰懇　天恩俯准勅部核議分別給予　旌表以勵風化出自　聖裁除册結咨部外理合恭摺具陳伏乞　皇太后　皇上聖鑒謹　奏軍機大臣奉　旨均着准其旌表禮部知道欽此　○○奴才銘安玉亮跪　奏爲官兵等在堆撥房疎防盜犯致犯脫逃限滿無獲訉明後照例定摺恭摺仰祈　聖鑒事竊於光緒八年八月初八日據琿春副都統依克唐阿呈報堆撥房値班雲騎尉富珠倫於六月二十一日夜疎防盜匪郭占致該犯乘値班兵丁熟睡扭脫刑具潜逃經奴才等因該員異常疎忽將雲騎尉富珠倫奏請先行革職提省訉辦並照例勒限嚴緝嗣於八月二十九日奉　旨允准行令遵辦去後茲据該副都統依克唐阿報稱在堆撥房値班已革雲騎尉富珠倫於四個月限滿逃犯未獲將該官兵等解省密辦前來奴才等隨飭　司部員詳加嚴鞫緣已革雲騎尉富珠倫係琿春正白旂巴圖凌阿佐領下人德春九爾均係甲兵光緒八年五月初十日富珠倫奏泒帶領甲兵德春九爾二名在堆撥房看管犯人　有委員賈元桂拿獲刧殺事主例應斬奏之盜匪郭占一名訉明錄供後送交看管富珠倫飭令甲兵德春等將郭占交封內小心看管該革員每夜督同防範並無疏忽六月二十一日下晚時富珠倫進內查點人犯騐明　具均係依法鎖固隨令九爾看守上半夜德春看守下半　富珠倫仍出外間歇息三更後富珠倫忽聽封內德春嚷說匪犯郭占踰窻逃逸忙喊同九爾點燈進內照看見地上遺有扭壞刑具窓欞損折據德春　說伊因夜深乏困一時盹睡不知何時匪犯郭占乘空扭壞刑具踰窓逃逸富珠倫急與甲兵德春等出外尾追因天黑未能緝獲富珠倫赴司呈報勘明形跡報省將富珠倫先行叅革勒限嚴緝限滿犯仍未獲將該官兵等提案屢加研詰均稱委係依法看管一時疏忽並無賄放故縱情弊矢口不移案無遺飾查例載覊禁斬犯越獄脫逃將該管獄官革職拿問四個月限內不能拿獲留於地方恊緝五年又載監犯越獄如獄卒果係依法看守一時疏忽偶致脫逃亞無賄縱情弊者依律减囚罪二等又載不應爲而爲事理重者杖八十各等語此案因琿春新說副都統衙門尚未修成監獄人犯俱交班房看副已革雲騎尉富珠倫奉派在堆撥房看管斬犯敦占疏於防範致犯脫逃於四個月限滿未獲遍查律例並無在堆撥房疏防斬犯作何治罪明文富珠倫應比照覊等斬犯越獄脫逃四個月限內不能拿獲例留於地方恊緝五年俟限滿飴否獲犯再行核辦甲兵德春九爾二人奉派在封內分班看管斬犯于德春値班時致盜犯郭占踰窓逃逸訉係一時疎忽並無賄縱故縱情弊德春應照監犯越獄如獄卒果係依怯看守一時疎忽偶致脫逃者依律减囚罪二等例拟杖一百徒三年革去錢糧俟奉議覆照例折枷期　鞭責發落九爾雖非在伊班內脫逃究係派同看管亦難辭咎應照不應重律擬杖八十革丟錢糧鞭責發落郭占仍飭嚴緝獲日另結除咨報兵部並錄供招咨送　部外理合將審擬緣由恭摺具奏伏乞　皇太后　皇上聖鑒勅部核議施行謹奏軍機大臣奉　旨刑部議奏欽此 
 
