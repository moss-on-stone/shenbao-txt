# 1891 - 318 - 4906677

 

Page 1

 
 
[新印續小五義出售] [  申報館啓]  
　　本舘前印小五義一書早已不脛而走寰宇風行兹又覓得續小五義以新鉛字排印公諸同好早編所叙忠義俠烈之事大都可驚可楞可泣可　飯罷茶餘一編展對足以排悶遣愁好讀異書者自必以先覩爲快也卷帙之繁過於初集共計一百二十四可訂成十本已於六月二十一日出書之價每部碼洋五角五分請向申報舘申昌書室外埠申昌及經售申報人購閱可也此佈 
[論輕武重文實爲弊俗]  
　　重文輕武中國之積習實後世之弊俗古者鄉有學州有序黨有庠其所以教民者非僅誦詩讀書已也明倫教稼在於斯整軍經武在於斯春夏讀書秋冬習射凡有暇日無一人不優游講貫於其中賢者有書升論秀之舉自不患夫遺才不肖者得此薰陶涵育之功亦不至於自廢平居無事盡雍容揖讓之人一旦有急皆干城腹心之選其於文武何嘗有軒輊於其問哉自鄉學之制廢而兵民分兵民分而文武判文武判而天下少全才拘謹者咿唔呫嗶終其身豪放者又縱恣自如不肯規規於禮法於是文人目武士爲粗鄙而不屑與居武夫以文士爲迂拘而不肯低首各得一偏互相標榜其實有文而無武固未足爲成人有武而無文亦未足爲佳士惟拘謹者可與有守豪放者可與有爲故晏安無事之日多重文而輕武軍務倥偬之日多重武而輕文而天下承平之日多故武士常抑鬱而不得伸然禍患多伏於忽微變故常生於不測平日旣重文輕武有事而欲武夫出死力以相衛難矣雖俠暘義胆時有其人然平日之養育之者若何期望之者若何不過欲其任指臂之使供奔走之勞耳一旦乃欲託以性命其可得乎開國之際創業艱難君若臣戎馬半生不得休息因思烽烟兵革不可久長而欲柔順民風爲治安之計於是創爲科試誘以爵祿使天下之英雄盡人吾彀窮年兀兀老死而不悔天下因得以少安固亦御世之微術然國家可百年不用兵不可有一士不知兵因兵革之可厭而遂欲槖戢干戈使天下之士掇拾三代遺文補葺漢唐故事空言坐論以致怠惰廢弛一朝有事誰爲折衝禦侮之人夫軍旅之事勝負不過一舉非若他事可以從容補救者凡人習之終年用之一日倉猝之際尚有遺誤苟平日素不經意而欲人之奮勇爭先冐死求敵勢必不能於是坐視亂之日滋事之日急束手無策而歎當世之無才夫豈眞當世之無才耶特無人滌蕩而振刷之耳凡人之精神以用而愈出飽食煖衣終日枯坐不一動其心不一勞其形則頽然廢矣天之所以剛健而不屈者以其動而不息也故易稱天之德曰天行健君子以自彊不息惟其不息是以萬物　然各得其職而不亂其光爲日月其文爲星辰其威爲雷霆其澤爲風雨皆由於不息使天而不動則其塊然者將腐壞而不能自持况能以御萬物哉由此言之有國者安可不淬厲以圖求勇敢强有爲之人與共謀世事哉乃吾觀近世之謹求武事者多不得其道自通商以來見西人之鎗砲靈捷所向無前於是不惜重資遠道購辦近則各局亦能仿造且精益求精變通推廣駸駸乎有駕乎西人之勢各營中亦添設鎗隊砲隊以禦前敵夫目前制勝之具舍此固無他求且人情好逸而忌勞舍難而圖易未有鎗砲以前軍中利器以弓箭長矛籐牌爲最於箭手之命中及遠長槍之挑撥格搠籐牌之跳躍朶閃均較他技爲難故軍中之糧亦以此三者爲最重今旣有鎗砲則此等利器皆退處於後而使槍砲與使三者其難易勞逸不啻倍蓰上之人旣重視槍砲下之人亦樂使鎗砲鎗砲之日盛技勇之日衰勢有必至矣然欲與各大國相頡頏爭塞外一日之長短固非鎗砲不可若云靖内地匪徒禁跳梁小醜則不如技勇之妥便夫近日之鎗砲盛矣而盜賊之發鮮有當塲捉獲者匪徒踰垣越屋飛行而去而兵勇雖有洋槍無從施放此非器之不利實由技勇之不講而技勇之不講實由俗不重武之故前報載吳中蘇總巡父子不施鎗砲拿獲三匪賊雖超躍奮迅終無一人幸脫技勇之效於此可見然而巡員中若是者不可多得且其權多操諸文員夫文員豈能與賊奔逐哉終宵逹旦雖曰勤勞要不過防於無事而已夫巡防本宜武而不宜文而亦濫厠其列豈非輕武重文之弊俗有以致之哉 
[本館接奉電音]  
　　昨由京友電傳上諭一道敬謹譯登○十月十六日奉上諭前據總理海軍事務衙門奏三年校閱五年例保均已屆期請將辦事出力各員分别給奬業經降旨允行慶郡王奕劻自經辦海軍以來盡心規畫悉協機宜深堪嘉尚着交宗人府從優議叙欽此 
[官電照登]  
　　滬上官塲昨接琿春來電云長軍帥於十六日辰刻由琿起節赴寗古塔閱軍○又接凉州來電云新疆陶中丞於十七日午刻到凉州○又接凉州來電云疆撫陶中丞於十八日由凉州起節合亟照錄 
[要案續述]  
　　前報紀淮揚道憲會同江都轉曁府縣各憲至下河眞武廟地方查訊緝私弁兵拒傷武生一案云云兹又接揚州訪事人函報情形較前更爲詳盡用再登之據稱運河裏面湖蕩紛歧波濤浩渺時有販私鹽者出没其間因此官鹽棧緝私砲船時時派往梭巡以杜偷漏此次張哨官所帶砲船在綠洋湖七家樹一帶往來巡緝遇見考船數艘啣尾而來料其載有私貨張船尾行數里又遇某營魯哨弁所帶砲船以爲可資臂助遂約同追至眞武廟地方上船查緝考船上人恃符不服遂各出器械互鬥一塲以致肇成命案考船上之顧姓聞是武舉此次帶領學生赴省應試不料釀此意外之事其餘情節與前報所紀相同無煩贅述揚道憲等馳抵該處高郵州錢刺史已先期馳到在彼鵠候緣是處毗連該州轄境是以刺史亦有是行也觀察等卽在岸上陳設公座提集屍親地保曁砲船弁勇等公同會訊地保供稱是夜天將曙時忽聞鎗聲隆隆迨天明出視始悉已成命案然不見有砲船至如何搜緝如何拒捕實未目睹又據砲船弁勇禀稱我船勇丁某某等身各受傷及諮詢隣居民船户皆云未經目睹不敢妄供觀察等遂將一干人証帶回聽候覆審各憲於十六日寅刻回揚至屍身已暫飭收殮所有鹽斤當載往高郵發交官鹽棧秤收入垣除抛棄入水外尚有二千餘斤刻聞已將查辦會訊情形申詳督憲矣至如何議結須候督憲批示遵照辦理 
[突如其來]  
　　揚城教塲毛厠菴東首有蘭姓所開書廠卽講說書詞處也凡操柳敬亭術者每於午飯以後巍然高座演說各種說部俾飽食終日無所用心者聳耳細聽藉以排遣睡魔本月十七午後正在演說水滸傳三打祝家莊故事忽聞蘭某狂呼捉匪緣蘭之住屋卽在廠院中驀見一男子奔入蘭之臥室倒榻便臥蘭甚驚詫喝問爾何人斯 
 
 

Page 2

 
 
適從何來遽集於此其人操北路口音以對謂我乃十八省頭領假榻一睡何妨蘭駭其急呼其子持械而入其人曰爾有械吾豈無耶卽拔刀相向蘭父子奮勇上前將伊擒獲立卽扭送叅府署中牛叅戎以本署無處覊禁遂飭差弁鎖送有司衙門訊辦一時尾而觀者塞巷塡街究不知爲何許人始則突如其來繼則出言莽撞然戰未數合卽已束手就擒其本領亦未見高强也究竟是何蟲豸俟有續聞再錄 
[領南冬旭]  
　　廣東訪事人云前署臬司開缺惠潮嘉道德子安觀察之長公子與運憲英續邨都轉之孫女聨姻本月初三日在公館　娶省中各憲均往道賀車馬如雲旌旗夾道道旁觀者無不艷羡不遑○廣東主考徐周兩星使於本月初五日起繼由驛回京恭覆恩命是日督撫將軍恭詣近日亭排班寄請聖安復赴河干恭送如禮○新授湖南提督婁軍門慶雲交缷鎭篆前赴省垣定於日内起程取道北江馳赴湖南履任連日詣各憲署辭行各憲亦依禮餞送冠盖往還絡繹不絶聞軍門原擬入都陛見今因湖南軍務緊要大憲咨請先往任事俾資坐鎭之功云○前月特用道吳觀察仲翔由京引見回省旋奉督憲札委洋務局總辦差觀察聞命之下詣轅謝委入局視事○南海鹽步堡内各鄉向多教民聚族而居前數月曾被匪徒滋閙雖得鄉民協力助救立時解散而室中器物已被掠一空刻聞教民開列失單呈諸神甫擬懇轉禀大憲照數賠償未曉大憲能允其所請否也○邇來新城及東西南關一帶盜風猖獗搶刦之事日有所聞類皆持械入門異常兇悍鋪户咸有戒心入夜卽緊閉鋪門雖有碩賈豪商到門購物亦復不敢欵接按四關前由李芝香大令統帶卓勇巡緝今大令入京引見因將此項勇丁撤遣是以盜賊益見繁多云○某夜初更時上九舖某雜貨店火油燈墜地火光四射幾致焚如幸食指繁多立卽撲滅然已受驚不少矣 
[夜航被刼]  
　　有徐姓夜航船由蘇州開赴松江十三夜三鼓後已過澱湖將抵關王廟口滿擬收入内港至曉開宿不意距廟非遥忽來盜船四艘攔住去路卽有十二三人一躍上船鎗砲齊鳴刀光閃燦大聲呵喝禁使不敢聲張隨將商客十九人衣物攫取一空卽身上所穿敝服亦皆褫去其中有寗波棉花客携帶鷹洋二百餘元又某客帶有六十餘元其餘或十餘元或數元者肆意窮搜略無遺漏計共失三百數十元某舟子支拒之餘竟被砍砍耳際血流涔涔事後查知被刦處係靑浦縣所轄翌晨船主卽投署禀報縣尊諭候履勘緝拿 
[松江寒鯉]  
　　郡城東門外石岸時時被賊竊去某晚巡防局拿獲竊賊二名船一艘解華亭縣署邑尊再三研鞫賊供稱小的等由金阿弟囑竊船亦由金借用邑尊詰以爾等曾犯竊幾次供稱年來竊取石岸不少均係金一人所得小的等惟貪圖幾文錢而已邑尊遂飭差拘金到案對簿之下百喙難辭惟連稱小的知罪邑尊謂本縣素知爾非好人本應重究今姑罰洋銀二十圓以充賑欵金卽應允遵繳邑尊飭具改過切結叩首而退賊亦示以薄懲具結叱退訪事人述之如此本館接此事恐别有曲折否則旣已屢次主使行竊卽係賊渠區區罰洋二十圓烏足以蔽其罪哉又聞金於去年開設泰來酒館結欠蔣姓醬園洋一百六十餘元今春經蔣控告前任葛邑尊提究之下案懸數月尚未繳淸刻下邑尊檢查接管卷飭差吊帳簿核對無訛着卽如數繳案金當堂指辨邑尊怒令押入所中俟繳淸開釋○北門内人某甲登徒子之流亞也藉先人餘蔭恣意揮霍靡所不爲客歲娶滬上野雞妓女爲妻以野鶩而作家雞居然視同伉儷甲本有一女僕係東郊呂上莊人與甲有私已非一日近則另有外好希圖别抱琵琶託故歸家置甲不顧某日甲策馬前往訪之則室雖邇而人已遠遂斷其鎖鑰闌入室中鄉鄰見此情形爭欲以老拳拳敬僕聞其事倉皇奔回一時尾而至者羣相譁噪僕顧謂衆曰諸公不必動手待小婦人裁處可也於是舉手雙批其頰甲自知理屈惟有忍氣吞聲而已嘻異矣 
[虎阜閒談]  
　　元和縣李大令於十六日奉到臬憲釘封判决絞犯一名遂卽會同中軍排列隊隊前赴長洲縣監提該犯綁赴市曹明正典刑聞係在滸關地方毆人致死之案犯云○無錫人某甲在蘇某公館傭工素無積蓄今因患病難以支持告假言旋行至西善廠巷忽暈倒於地跌開頭角鮮血淋漓有一好善者見此情形殊堪憫惻遂出靑蚨百餘文房人送往閶門外搭船回籍○護龍街有無賴兩人至某小飯店内吃飯後因會鈔與櫃上爭論經旁人代給而罷當爭論時適有捧盤賣洋廣貨者亦在彼吃飯該無賴趁勢將洋片等物强賒硬買繼又復至該飯店尋釁反將賣洋廣貨者拉至茶室吃講茶正在口角間爲總巡局員所見卽飭人拘拿到局嚴辦○蘇城五方雜處良莠不齊兹值冬令匪類易於混跡現奉大憲諭令各叚巡防局員認眞抽查實力梭巡毋使宵小竊發故邇來稽查保甲以及巡更等事較之上年尢爲嚴密云 
[議論侃陳]  
　　初八日下午香港定例局聚會署船政希太守新充該局人員爰循例發誓畢卽議客棧新訂則例華民政務司言曰該例潔凈局已改爲一千八百九十二年頒行俾得有時日以磨勘例内等仵盍照此議將該例來歲乃行也惟時皆首肯又局員維歇上次聚會所問三欵第一件言曩昔仰船洲設一所以爲船上染病者到此僑寓今輔政司謂不用此地自後各船遇有客染病卽送往泰機躉船安置以爲調醫之所該事經英外部批准但船上有染病者亦有無病者該無病者其將何法處此第二件言承充鴉片烟餉聞近日减去餉銀是乎否乎所减爲數若干且因何故而减復由何時起首者乎第三件言本港現欲設東洋車餉碼此是照何條例而倡行乎均請下次聚會明示等語兹署輔政司答其第一欵云若有船到港騐得船上有染病者卽要循例灣開其病人則遷往調治其無病人亦任潔凈官主意准其登陸則登陸准其在船則在船至日期久暫亦以官諭爲則答第二欵云日前承充鴉片烟餉人曾向傳制軍前聲言該項虧損太甚求由本年三月起每月减收餉銀四千元但今仍未曾允准擬俟其擔保承餉之人有信寄來從中稽查確鑿然後乃准該擔保人則寓於南洋者答第三欵云日前皇家欲設東洋車餉碼現已不行照舊章程而略爲更改該牌照亦係散領但領牌餉銀約略較前昻些也又議一千八百九十二年本港經費則例是日宣讀第二次又派管理錢糧人員議定若干使用議至庫務署内經費惟時維歇言曰該署各員辛金今頗不薄且該員役等日中工夫亦屬無多也孻利又曰維君之言工夫無多殊非虚語每日下午四點鐘時試站於臬署階級中便見署内人役翩扁而去也庫務官曰孻君其敢實証我日中不待五點鐘便出寫字樓否孻利對曰我所見不是君想亦署中人矣華民政務司曰孻君可曾見我四點鐘卽退出否耶署律政司曰孻君之言譶非指我而發也公論告竣復入定例局内該局下期定十五日聚會 
[京口叢談]  
　　本年因會匪案發王可莊太守以現屆冬防尤宜實是求事嚴責各叚保甲分委巡查城内外添設會哨公所多處太守及邑宰均親自查夜故都人士交口頌之○通商口岸五方雜處良莠不齊難保無匪徒溷跡其間府縣憲因定章示諭一律飭覓妥保出具循環保結每給腰牌一面註明姓名年歲鄉貫以憑稽核無保者立逐出境不准逗遛○教堂被燬後道憲及府縣設法保護不遺餘力教堂左右派勇巡防晝夜無間現交冬令俯念雨夜霜天勇丁露處實堪憐憫爰製造木棚十餘座分置租界及近教堂處連接至濱江一帶計較更棚略大可容十人上覆以板如屋脊然四旁均設小玻璃窓以便望遠其思慮誠可謂周密矣不特教堂洋房藉資保衛卽穿窬小竊亦各潛蹤○嚴禁娼寮已登前報近日租界内客棧烟館酒樓不復如前徵逐矣耳不聞管絃之聲目不見淫娃之色上燈後閴其無人故各家虧折難支皆有閉歇之意永和昌烟室昨已閉門矣○鳳寳戲館十四日正開演時有營勇數人入内觀劇因寫票口角遂致凶毆座上客卽一哄而散經官彈壓戡騐將滋事人薄責飭賠修理費事始寢息○新河街材板鋪數日前鋸解木料支架繩忽中斷砉然一聲上立者跌落致傷下坐者打壓畢命見者皆爲慘然○山巷内王姓世業猪行伯仲中以境地不齊借端爭業伯則吝不肯與仲則爭不得休口鬥拳揮不止一次親友中無出而爲排解者十六日晚仲 
 
 

Page 3

 
 
情急吞阿芙蓉膏一盒立奔伯家比知救灌勢已不及噫仲固輕生伯終破鈔世之因孔方兄而肇䦧墻之禍者其亦以此爲鑒歟 
[臺撫啓行]  
　　新任臺灣巡撫邵筱村中丞自都南下道出滬江襜帷小駐前報已屢記之矣兹悉中丞擇於昨日起程至下午兩點餘鐘由行轅乘坐緑呢大轎往法界天津碼頭登駕時輪船赴臺其時本埠道營廳縣及英法兩公廨讞員各局委員駐紥滬南督標忠信兩營護軍營製造局砲隊營提右營道憲親兵皆荷槍持刀在江干排隊鵠立恭送行旌至三點半鐘輪船鳴砲三聲立卽鼓動雙輪衝波出口送行者遂自厓而返 
[保甲章程]  
　　欽加四品銜陞用直隸州正任南匯縣調署上海縣正堂袁爲諭飭事照得本邑環海瀕江係通商總匯之處人民繁雜水陸紛歧當此會匪潛竄之時自應嚴密巡防以資保衛惟思戢奸禁暴莫善於保甲現奉大憲札飭舉辦業經本縣會同總巡委員議章辦理第保中一事以嚴禁窩藏爲要義兹擬行以十家爲牌之法每牌應舉一長專司稽查舉凡生長期土者情形旣熟聲氣較通防察自易爲力卽有寄居在是或貿易來此者各有身家亦必樂於從事現在城廂内外均奉道憲派委各員扼要設局並蒙嚴切諄諭撥給薪水各叚委員無不行以實力至於查造門牌所需紙張工食概由本縣捐發以杜擾累惟望破除情面糾發奸邪切勿徇隱貽患亦不得挾嫌攻訐致負上憲懷保之美意除禀報外合行抄章諭飭諭到該叚董卽便遵照抄黏章程督率各地甲認眞奉行要知安靖地方卽爲保護身家之計務宜互相勸勉實力防範庶使匪徒無可托足閭閻自獲敉安愼勿虚應故事亦不得始勤終怠是爲至要切切特諭○計黏章程一查造門牌以淸眉目也凡造門牌必須註明户口年歲向作何業至紳富之家以及典當大鋪或資本在五百千以上實爲附近居民所深悉者槪免編給祗須將某姓某鋪登列册内以杜紛擾惟草棚小户之中尤宜留意必應另立一册如有形迹可疑者或係無業游民於查造時飭令左右隣家出具五家互保切結並在册内暗做記認隨時查察倘有爲匪不法情事一體究懲如遷徙别處責成牌長地保查報卽予開除一面告知遷住之處添列册内不准遺漏若有鄰右不肯出結具保者立卽驅逐一委員選董以專責成也城廂内外已蒙道憲擇定要處設立巡防並於浦東添設巡局派委一員專司巡查一圖之中選舉公正老成之人由縣給諭作爲圖董帮同稽察是以本地之人而辦本地之事人情旣熟聲氣易通庶足以收指臂之助一按立牌長以資聨絡也編查保甲必須聨絡聲勢定以十家爲牌十牌之中應由本圖舉立牌長一人專司稽查每牌公置燈鑼以備不虞牌内各家如有窩頓賊匪以及外來棍徒爲匪作歹暗通銷贓容留來歴不明之人許由牌長據實禀報照章給賞倘敢徇情隱匿後經隣牌與委員地保查出者應提牌長責懲斥換一選用局勇以資巡緝也凡營吕派撥巡勇及鋪户捐雇勇丁必擇勤謹之人定以日夜分班巡緝仍由委員隨時察看分别勤惰酌量去留倘經查有縱匪詐擾情事立予責逐亦不准與土痞流氓私相往來以杜弊竇一認眞稽查以杜混淆也圖内凡有客寓以及庵堂寺觀前雖設立循環簿未見實在此次應重行淸理據實開報以憑隨時抽查至城外大小車行人多且雜亦應設簿稽查如有新入開除隨時登記不得隱匿錯亂至各處栅欄限定二鼓時一律關閉倘無燈籠及形迹可疑者不准放行一嚴禁烟舘以淸匪類也城廂各處烟舘林立若概行禁止小民無可謀生勢必流而爲匪業經編造一册諭令以後只准閉歇不准添開現開之户限令二鼓後卽行關閉毋得深夜長開倘經查有窩留匪類卽將房屋發封充公如有容留來歴不明之人定行嚴辦不貸一分别查報以免錯雜也各牌之中如有遷移别處病故外出者應由牌長隨時報知圖董或局中委員分别注明開除有新人者亦須報明添列不得隱漏一有事報局以免拖累也各圖之中遇有爭角細故准予赴局禀明理處如果事情較重應俟本縣會哨之日當面禀訴聽候訊明發落俾免受累而昭迅速一隨時禀送以昭便捷也圖内如有流氓土痞拆梢詐擾准予隨時扭交地保局勇送縣究辦倘敢庇縱許卽喊控以憑立提併辦一整頓永巡以防匪類也本境河道自蘇州河新閘大王廟以下至大橋諭飭沿河埠頭留心稽查隨時登掛號簿自浦江大花園起至十六鋪巡防局爲正係輪船泊岸應歸巡捕稽查其巡捕房起至高昌廟止各埠船只諭飭河快埠頭分圖管理逐日登掛號簿送由委員隨時抽查如果來往船隻之中查有携帶軍械或誘拐婦女情事應卽獲住送　聽候酌量給賞倘敢賄縱徇隱一經告發或被捕役包探查出定提該埠頭一併懲革决不稍事寛貸一酌給賞銀以資鼓勵也各圖之中有能捕獲巨盜會匪定行破格重賞倘經獲到尋常强盜每獲一犯賞銀二十兩如係誘拐婦女以及别項罪犯每犯一名賞銀十兩一籌捐各費以免擾累也此次查辦保甲所有局員薪水已蒙道憲籌欵致送所有門牌紙張一切費用均由縣中捐給不取民間分文如有藉此索擾許卽喊禀以憑立提究辦 
[魂歸嵩里]  
　　前日下午時有鄉人某甲年約二十左右狀似有病由新閘山家園地方雇坐小車往法界小東門碼頭喚渡欲往浦東未抵碼頭奄然氣絶經車夫報知地甲查無屍親遂由同仁善堂給棺收殮發塜待認 
[縣案彚錄]  
　　本邑二十五保三圖地保費金山投縣訴稱前地保所用之夥保唐全坤辦公不愼等語袁大令於前日晚堂提訊費投案訴稱小的現蒙諭充三圖地保一切公事均自己承值緣有前保之夥役唐全坤堅欲干預公事經小的辭歇不允不料唐反敢投案具禀致犯公憤業經同捆公禀在案求恩鑒察石錫寳供爲三圖捆業餘語與費略同唐供稱小的向在三圖爲夥役去年奉陸大老爺諭飭小的承值一切差使從無貽悞叩求鑒核大令謂唐全坤曰爾在三圖帮夥已久未免善於取巧本縣亦早有所聞現在費金山等旣不合用卽着嗣後不准再預　中公事命取切結備查兩造均遵斷而退○羽士楊慮卿控馬海山等爭業行兇等情袁大令飭提到案候訊已列前報前晚大令升堂研訊楊稱本邑人向爲羽士有同業馬海山等謀奪生意向論反遭毆傷並打失道袍一件小的來案喊控後由地保朱瑞生向小的索洋三十元尚未取去叩求究辦馬海山供稱向索舊欠是實並無行兇情事馬德順供稱慮卿欠小的錢三千八百文向索無着求恩鑒宥慮卿又稱所欠之錢爲時已久此次實被毆打大令得供謂此案本縣訪查明白豈容抵賴判將馬海山馬德順分别枷號十天發頭門示衆地保朱瑞生辦理不善咎亦應得喝令笞責二百下具結斥釋○袁大令命提英公堂解送之吳萬春唐九江朱明山王金海楊谷香至案吳朱楊同供湖北人在金陵當差此次總辦馬大人失竊由小的等來申查緝中途在十二會下關等處拿獲唐九江王金海兩竊犯據稱伊等情願効力帮同捉拿會匪頭目郭老三是以來申在虹口將郭拿獲帶至十六鋪忽被英包探何瑞福到來拘拿以致郭乘間逃逸小的等由公堂轉送到案叩求明鑒唐王二竊犯供與略同大令判將吳等分别收所聽候訊核 
[英界公堂瑣案]  
　　包探顧阿六稱李金秀闖至王小弟家行竊布衣並竊同居人歐德利之洋布拿獲人贓送案王小弟歐德利投案請領贓物李金秀供認初犯行竊尚求施恩宋二尹判管押七天以示薄懲贓交王歐二人分别認領○包探顧阿六稱洪阿友混入倪張氏家行竊水烟袋等物當被知覺追獲人贓交捕送案倪張氏投請領贓洪阿友供寍波人失業無聊飢寒交迫不得已而犯竊倘蒙寛宥嗣後當改過自新宋二尹判洪阿友管押七天贓給該氏領去○包探王阿二稱陳德生行竊公和祥棧房舊馬蹄鐵二十六個當將陳德生查獲問明將贓售與開鐵店之錢阿恒陸王氏等今將收贓人一併送案請辦西人惠鐵稱經管公和祥碼頭棧房失竊已非一次今旣將賊拘獲務請重辦陳德生供鳳陽縣人行竊舊鐵爲數不多如今只求施恩錢阿恒供無錫縣人開設鐵店藉圖微利陳德生將舊鐵數斤出售與我出洋二角實不知其來歴不 
 
 

Page 4

 
 
明嗣後當格外留神不再收賆竊贓陸王氏供無錫人以開設鐵店爲業陳德生將舊鐵兜賣我未收受宋二尹判陳德生管押二十一天收贓之錢阿恒管押一天陸王氏旣未收買從寛開釋起案之贓給惠鐵領去○沈月章稱張阿庚混入我家躱在房中圖竊幸卽知覺將伊拿獲交捕送案張阿庚供紹興人今年十七歲落拓異鄉初次犯竊宋二尹謂張阿庚犯竊本應懲辦姑念年幼從寛戒責五十下後如再犯定當重辦 
[法捕房瑣事]  
　　翁榮茂洋貨店夥張幹甫虧倒銀一千二百餘兩被聚元等控押朱明府准張覓保前往蘇州協同店主翁仁齋理處等情已詳前報昨晨代理讞員朱森庭明府蒞捕房時據包探郁庭湘禀稱奉諭前往滬南招尋爲張幹甫作保之人今據其人聲稱與張雖係師弟兄伊虧欠甚多不敢來案擔保明府得禀之下立將張幹甫帶案謂爾無保人本委亦不能任爾挺押過去張供稱外面人不能至捕房與我面語所以不敢具保務請派差押同出外找尋保人明府謂租界之外未便帶往着還押候核○東洋車夫王小明前將西人遺失之小鐵箱一隻藏匿九月十二日經包探拿獲解案朱明府飭候西人到時再行查核在案昨晨通事稱失物西人現由天津回滬已將鐵箱取去開視之下並未失物請將在押之車夫王小明開釋明府着將王帶案略詰數語從寛釋放○牙帖局差張榮蔣關大等向收買花衣之徐如堂索詐洋銀經徐控諸法公廨朱明府飭張蔣二人提案訊押已記前報昨日明府又將張蔣二人逮案問曰目下在法華司署内管押之人卽係買花衣朱錦山否供稱實係陳子卿非朱錦山也謂牙帖局着爾等查究牙户頂戤白拉行在外私抽行用等事爾等自應奉公守法不料爾等竟藉奉公差遣爲名向小本經營之人多方勒索騷擾市廛爲害商旅若不重辦不足以示懲儆本委已禀請道憲飭提朱錦山到案再行核辦張蔣二人着還押○方金壽冐充包探夥將賊放走一案經明府着將方押候交保屢列前報嗣因管押數日無人肯保明府着帶案謂曰無人爲爾作保則爾平日之行爲可知矣喝令掌責二十下從寛釋放○烏山船夥柴福生徐阿江等因搭客劉蘭芳方瑞初等失洋八十五元來案訊押已詳前報昨晨朱明府將柴徐兩船夥帶案問曰搭客物件爾等總須小心管理船到埠後須卽應將物件檢交爲何哄令上岸啜茗一轉瞬間卽已失去洋銀情節實有可疑總須赶緊理處柴供稱小的之船本由嘉興租來此次失洋因劉客等自不小心之故如預先告明箱中有洋自當加意提防不敢隨處擺放明府謂現有船埠頭張春生寫信往嘉興追爾船主來滬限入天到案如或逾期定將船拍賣抵償洋銀諭畢着將柴徐二人還押 
[撥助東賑]  
　　謹啓者曩聞東洋地震警報災連四縣川流漲溢屋宇傾頽人民流離失所晝夜號咷凄慘不堪言狀此誠亘古罕有之奇殃矣現在租界各西商董事言念災况慨興惻隱之懷特議聨賑捐敝所辱承各西董殷然勸募屢囑協力劻勷竊以救災恤隣誠難膜視遵卽摒擋英洋一千元交西董彚解災區深愧楊枝一滴未足洒遍大千惟祈各善長慨發仁慈解囊樂助敝所實有厚望焉爰登報牘藉廣善緑上海四馬路高易籌賑所同人唐廷柱韋華國李文明等謹誌 
[開廠施粥]  
　　謹啓者敝堂歴年春冬兩季開廠施粥以濟貧黎現屆各令鳩形鵠面絡繹柺復而來今仍定於十月二十日開放但自冬徂春屈指半年之久經費之鉅已可概見惟是本堂毫無恒産全賴遠近善士紳商樂助接濟庶免竭蹶向冀好善君子互解仁囊俾免號啼尤爲無量功德今仍蒙英會審憲宋莘樂二尹日派護勇到廠彈壓以免擁擠仰荷憲恩顧恤窮黎無微不至謹將開廠施粥之期特登報章布照公鑒上海六馬路仁濟善堂董事施善昌等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[彝陵寒雁]  
　　江干一帶爲漁船停泊之所當夕照西沈炊烟四起絶妙一幅天然圖畫也日前有一漁翁入市賣魚靑銅滿筐遂赴酒家購得碼頭佳釀倚舷痛飲對月高歌不覺醺然鼾臥蓬背霜露滿身夢中一轉側不覺轂碌碌滾入河中隨李謪仙捉月去矣次日經人將屍撈起爲之備棺成殮昔人謂醉生夢死漁翁庶幾近之○某瓦匠與某更夫在城内共拚一婦積忿成隙遂有不並立之勢前夜某匠將手中瓦力向更夫頭腦砍去立時皮破血流姘婦見而大呼欲赴衙署喊冤行至中途被左右隣人攔回始不致對簿公庭諺云奸近殺信然○中國兵船名鳴鳳者停泊稅司署前月初至寳塔河下操演砲位一時砲響殷天移時操畢仍回原處停泊○外國益利兵船治在領事署前常川保護船中水手每晚必操練一次以資嫻習月初兵官懸有重賞令各水手上岸在稅務司所眞空園内練習各種手技園中遍插旂幟璀璨炮風中西人作壁上　者幾若堵墻是日所演各技極離奇變化之觀至晚始散次日又在園中作跳舞唱歌爲永日之棠兵官所給賞項分上中下三等云○沙市日前亦有謡言荆宜施道方觀察回荆布置一切近已安靜如常觀察遂於初三日乘坐寳華輪船來宜拜會領事及稅務司○領事新修衙署前被匪徒搶毁一空近由上海雇來匠人多名經營土木規復舊觀至怡和洋行被燒之屋業已整理完好照常辦事矣○宜昌自匪徒滋事後文武官員諭飭地方紳耆整頓保甲城廂内外爲十二團歸各紳董辦理現已設立局所挨户給發門牌矣○接川友信四川重慶府上月間陰雨連綿至九月廿七日始放晴曦人心因之暢慰河下之水至今尚未消退大約因川中雨多故也 
[廣州官報]  
　　藩轅牌示潮州府楊霽歸善縣徐京新興縣曷堯臣均飭回本任新選文昌縣李樹聲飭赴新任又督憲牌示潮州鎭左營中軍守備缺委南詔連鎭中軍守備林進陞署理新會右營守備缺委香山協右營左哨千總馮寳琚署理 
[邦江官報]  
　　十月十二日陳分轉康由高郵船私局來十三日許分轉承宗禀知赴省公幹十四劉莊塲温鹺尹到楊 
[傳戒紀聞]  
　　各有從高郵至揚州者云州之東北隅有三垜鎭大市集也鎭有光福寺梵宮紺宇頗極莊嚴寺僧某法臘已高意欲及時傳授衣缽遂禀明地方官　吉本月十五日起開堂傳受三衣缽其連日優婆夷優婆塞紛至㳫來丈室禪房觸目皆秃鶯之類更有善男信女不遠數十百里而來以饅目點心疏菜等物齋僧淸靜之塲忽然熱　大門内小本營生者亦各利市三倍皆大歡喜惟受戒之期則甚秘密盖向例不欲輕與局外人窺視也嘻此亦造言惑衆之流歟而無識者則竟傳佛門盛事也 
[上海六馬路仁濟善堂籌賑公所施少欽經收山東賑捐十月初一日至初十日止淸單]  
　　蘋華館後人大善士求資先人冥福洋一百元陸秋園大善士爲媳病愈完愿五十元謝綏翁交來新中江南辛卯科舉人震澤吳燕紹簡省閘賀費移賑顧氏病愈完願二户各洋二十元福建彭湖宏軍前營劉錫侯鎭軍洋十六元六角六分汪遷善洋十一元德生厚花行河險得佑平安平陽郡求子病愈身壯還愿無名氏求血症速愈弗發　志曾求子病愈身壯畢秀章海陽欲寡過軒主人董星階范幕橋蘇州隱名九户各洋十元隱名氏求父病速愈鍾寅伯二户各洋五元濟陽江氏求家宅人口平安周洲病愈完愿二户各洋三元應然居洋二元八角王維賢保産後母子平安三元堂求合家大小平安無名氏海上無力子武陵氏子新氏海鹽唐讓卿病愈完願六户各洋二元海鹽隱名病愈完願洋一元　茂盛銅洋三元海鹽唐讓卿銅洋二元星江朱方氏曹平銀二十兩以上共收英洋三百三十九元四角六分銅洋五元曹平銀二十兩 
[放生延壽捐賑于九月十九日起至十月初八日止第五次淸單]  
　　　安　徐勒效秉哲秉詩頡齋寅卿建候詒榖大雅鳴盛用之天水章志孝詠斤秀卿華卿采卿香卿和卿志卿錦書姚仲文辰初玉國保俞培元國佑王國佐葉采章潤星桐盧縣胡杜不留名諸共三十户合捐洋四元四角潘振元洋一元李善堂菜田玉書任阿上緯葆初陳箴堂汪杳才七户合四元一角鮑阿金周信甫洪福亭謝德堂沈察甫何立卿顧盈生孫祖泰無名氏林阿五王仰山王傅誥共十二户合四元八角李永香李永桂費炳　王明准時金南王芝生顧祥根金　宜方漢臣黄祝三梁榮基蔡竹田樂寅銓賈金福余蔭生共十五户捐合九元八角五分夏錫金顧氏盜松如松董氏樂寅全孫氏嗣鏣　巖春喜嗣和徐氏吳氏俊奎孫　福共十五户合捐大錢六千三百六十文以上共捐英洋廿四元二角五分大錢六千三百六十文合併聲明[  滬南放生同司董謹啓]  
 
 
 

Page 10

 
 
   
 
