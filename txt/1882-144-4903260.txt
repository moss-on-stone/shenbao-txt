# 1882 - 144 - 4903260

 

Page 1

 
 
[論更易水手]  
　　前報載寍波之中國水師兵船更換水手一節聞因兵船所用之他處水手類多疲軟捕務不能講求一任盜賊縱横絕少捕獲故擬一律攺用粤人蓋以粤人勇敢果毅趫健勝於他處用以充當水手庶幾可以整頓捕務稍收指　之助在當事者深謀遠慮可謂至矣盡矣兵船水手卽係兵士凡行船駕駛以及防禦攻伐之事皆責之於水手水手而能則本師卽成勁旅水手而不能則有水師之名無水師之實卽使船堅砲利舉無所用之本舘嘗論中國此時購船數砲不　餘力所要者在乎作養人材而於水師尢關堅要必須勤加訓練而後可以得船砲之用否則孟子所謂城非不高池非不深兵革非不堅利而委而去之正可爲中國之水師慮矣然所謂儲蓄人材者初非謂限之以地也粤人勇健固勝於他處且與外國人相習外洋水師之規矩粤人向習見之以勇敢之氣而又略諳西法用以爲兵船之水手自有可資得力之處但竊以爲用人之道究不當以地限也外洋兵船之水手亦非專用一處之人但某國之船則用某國之兵而其四路招集不拘何地第選其精十水師之法者用之並不拘於一方也傳言維楚有材晉實用之信斯言也天下惟楚地爲有材顧何以晉文公時狐趙先郤諸覇佐皆非借材於楚而城濮之師楚人遂爲所摧敗可知人材不可以地限但在用之者何如耳中國風俗南方多弱北方多强然吳越僻處南方而春秋之季亦有覇主卽就近日而論髮逆擾亂十餘年蹂躪十餘省其勢猖狂幾於不可復制而其後卒就蕩平所資以得力者則楚軍湘軍淮軍隱軍實爲稱最皆南方之人也而一經曾胡左李諸君訓練教誨遂足以縱横盪决克收全功由此言之南方風氣柔弱北方風氣剛勁此二語殆僅就風土而言非竟謂南方之人不及北方也近來中國創設水師各處皆有閩省兵船如伏波鎭海揚武飛雲等其所用必多閩人間有雜以粤人者而說者謂閩省各船皆未見其可用他若津沽之鎭東鎭西鎭南鎭北等船則諒必多用津人或以爲北人善騎馬而不善使船然歴觀各報言及津沽水師往往稱爲精銳又如滬上之威靖馭遠測海操江等船其水手亦不拘一處大都粤人及寍人居多而本地人亦間有之海濵之俗多習戰門而風氣强悍用以爲兵則最爲相宜而且習於水性胆氣較大故略加訓練用以成旅無難也今寍波水師若槪用粤人則寍波本處之人皆成無用而自此以後寍人自知無用而安於疲弱絶不留意於兵事此其患豈淺鮮哉竊以爲粤人固屬可用而他處人亦不可不並用若每船以粤人爲之領帶而吏本處及他處人從而學之認眞訓習極意講求吾知各有所觀感安知今日之安於疲弱者後日不變而爲剛强也且寍波有兵船他處亦有兵船甯波兵船必求粤人而用之他處兵船成者同此見解亦欲求粤人而用之恐粤人轉致不數所用而他處之人雖有材力而苦於英雄無用武之　任其遊手無事而不之　有是理乎中國之人實亦處處可用惟在勤加訓練力爲整頓不使如閩省兵船之狃於習氣而不知勤奮皆如天津兵船之蒸蒸日上又安見粤人之獨樹一幟也哉水師之法與陸軍不同而用人則亦不容故示其異聖人有言十室之邑必有忠信十步之内必有芳草如必沾沾以地爲限而日某處人可用某處人不可用恐無此理也雖然寍波之官憲以水師不能整頓捕務一任盜賊之出没而莫能禦因欲力求振作歸罪於所用之人獨以粤人爲能勇往直前可資捕務之得力而遂有此更易之舉其用心固不可謂不周密其辦事亦不可謂不認眞矣余故樂爲之書而并爲論廣論之知此 
[本館自己接到電音]  
　　本舘昨接在津友人專發電音到本舘有四月十一日諭旨一道敬謹譯登○四月十一日奉旨劉廷枚轉補左春坊左庶子何如璋補授右春坊右庶子欽此 
[巨艦行程]  
　　天祥洋行之大輪船名斯德林盖斯德里駛行極速前從漢鎭裝茶出洋巳列于報兹悉駭船於十二夜十點鐘二十分時已行抵新加坡停泊裝煤爲接濟船上之用十三日晨九點鐘啓輪復行計一夜中裝煤有一千六百墩云 
[大風覆舟]  
　　本月初四夜香港地方有意大利人　演虎戲忽海中有水氣一道盤旋而上風雷助之水氣捲過戱棚當卽損壞前已列報兹悉是夜不惟戲園變驚且該處海中捕魚船爲風吹覆多隻人亦溺斃多口又澳門海灘船隻亦多失事者其近海房屋稍有損壞暹維領事官公廨前旗杆亦經擢折蓋狂風迅捲故一路遭此險厄也 
[日食餘聞]  
　　四月朔日食本　以雲陰雨晦未之獲見各處有見有未見均經節次登報兹據津友來信言是日日食天津頗有所見蓋以津沽適值天色清朗人競取玻璃用煤薰黑持照天空至時見日由下食上愈食愈多所餘　僅如下弦月影曲曲如鈎直至一點鐘四十分之久始克復明也又接北京西人來信云京都于是日下午三點半鐘食起天色清明見之殊爲了了約二點鐘光景止餘數分尙未食旣而忽有黑雲遮蔽天氣驟覺陰晦京中之擺攤賣物者忘其爲日食恐係風雨將至紛紛收攤而去及聞各廟撞鐘伐鼓羣相救護始悟爲日食迨復明之際黑雲亦散天復清朗矣 
[北河水淺續述]  
　　北河水淺舟檝艱行均迭列報兹據津沽西人來信言近日更加淤淺如再不雨竟有膠舟之勢北地開河屢有傳聞其實則所開者乃北河之支河支河愈多北河愈涸將來輪船不能駛進須用駁船近日雖畧有雨澤苦於不敷沾潤直隸地方沙塵綦多與瀚海無異人間亦甚貧窘往往家無隔宿之糧求其預購預蓄其勢不能設此河日見淺涸則運津之米必更加駁連之費價必益貴其何以堪所宜急爲濬冶以期利便而於河身之曲折處尤爲緊要然亦必須有雨乃可且北河之源通于黄河黄河倘治得其法則可以爲北河之助否則水勢愈涸北地生計愈艱恐有不免十荒歉者矣 
[礦煤生色]  
　　開平所出之煤在天津出售其價每墩銀五兩至五兩二錢五分各輪船頗有購用者據云極爲合用其煤火力甚猛其燼餘之灰不過三成亦無成塊之灰然則該礦之煤不難與洋煤齊驅並駕是眞中國之大利也故近日開平股分票巳增價至二百四十五兩矣 
[日事雜錄]  
　　日本北海道向係曠地經日庭派官開拓十年以來耕種日興生民漸聚前經政府議在南北二 
 
 

Page 2

 
 
境設三縣衙兹聞新設之縣名曰函　曰孔幌曰根室各縣官均一律到任井有巡捕白名同去保衛刻下該處貿易日見繁盛日人遷家携眷前往貿易者居然成市矣日庭近又發徒犯五百餘人往該處開墾盖亦以工贖罪之意也○日庭每年請西人爲教習者百有餘名或教練水陸兵弁或司理機器製造等事故日庭每年此項費用已屬不少刻下日人學習一切西法日見熟悉議將此項西人裁撤三十名以節糜費云○日本政府現出有告示其略云輪船往來橫濵箱館兩處港口倘遇海霧及天氣昏暗該駕駛人等務祈留心依法而進守口燈船如見來船駛進卽須搖鐘五次以告預防但每次鐘聲不能過五杪之久想中國各口開去之船未諳此例者亦須遵照而行也○電氣爲燈其光勝自來火十倍故各國多喜用之兹聞某日人欲在東京創設聞須科股五十萬元方能成事云○東報云西四月二十三晚十點鐘西京監内囚徒數名乘間撬開板壁越獄臨走時將監房放火意圖滅跡及禁卒知覺火已透頂施救不及以致燒毁監房十三間逃去犯人一百餘名當塲捉獲七十餘名本月問又在大坂陸續捉獲十餘名尙有二十名去無影響未識將來能拿獲否也○英國兵船挖泊士於西五月十五日由長崎開往高麗測量沿海一帶沙線礁石大約四禮拜方能竣事回崎也又連日各國兵船首尾銜接而抵長崎者計十七艘内英國九艘美國三艘俄國三艘法國二艘聞尙有英美兵船六艘不日開至會齊前去高麗新開之口岸寄碇云○中國人往日本長崎貿意者以廣東福建浙江等省人居多皆在埠建立會館一廣東會舘一八閩會館一三江會舘惟三江會館創立最久在日本初與中國通商之時江浙兩省人所建至今百餘年從未興修外面規模雖屬宏敞其中殿宇實形湫隘兼之年代久遠檐椽朽毁前歲經三江帮董事公同集議興修擬將改造寛敞嗣因經費不敷議將進出貨物加抽厘頭以助是舉兹聞三江帮商人踴躍損募逐年來捐有巨萬已函致甯郡招選良工數名赴崎聽用刻下廣購木石一俟工匠到齊卽行興築云 
[美國禁止華人新例]  
　　西歴四月十三日美都華盛頓遞到郵筒内有議院所定禁止華人前往新例十有五欵兹照錄如左第一欵云自定例之後過六十日起凡十年内華人不得到美國傭工並不許在境内逗遛居住第二欵所有外國船艘若不照美國之例敢由别處附載華人到美國者一經查出必罰其船主惟罰銀不過五百圓仍必須按所載華人若于議罰或繫獄抵罪惟不過一年第三欵自一千八百八十年西歴十一月十七日止其前到美國之華人及定例之後六十日内到美傭工則免其議罰如船艘非欲到美各埠或被風飄至或遭意外偶到美埠停泊須於開行之先將所載之中國搭客悉數載回否則是有意抗例亦照第一第二條欵施行議罰第四欵凡華人於一千八百八十年西歴十一月十七日到美及定例後六十日内到美必須報明要照西歴去歲十一月十七日中美所定之約施行各處稅廠人員若知有華人欲附搭船艘離美國者必須親到各船查驗或委人往查亦可惟華人名姓年貌藝業及所居美國何地詳註册中以杜假冒此册宜什襲藏諸關廠内以便後日往來可爲憑據得以稽核而華人於離美國之日可禀請稅關或委員給領文憑此文憑必須關吏或委員簽有名字且蓋官印始得作爲憑據文憑人要照册註明華人姓名年貌藝業其將回國之時所居何地不得任意添攺自華人領憑之後所附搭之船未及開行欲上岸游歴或訪親友則所領文憑要交與船主若船將開行而華人不回船則船主須將此文憑呈繳關厰爲之註銷所給之文憑又要註明華人某手接領若其復回美國之時則華人又要將前日所領文憑呈繳關廠弔銷焉第五欵華人遵照一千八百八十年西十一月十七日中美所定欵例流寓美國倘欲由陸路往别國亦照第四欵例給與文憑關廠亦要照華人所報欲往之處給發文憑又要照第四欵條便註明在册上第六欵華人於去歲西歴十一月十七日及定例後六十日外前到美國若經中朝給有文書則須用華英二國文字詳註姓名官職藝業及某處人氏始准其到美國抵岸之後卽要將文書呈繳關廠第七欵凡有人將文憑所寫之名字更換或假冐或僞造一經查出依例議罰其罰銀則不過一千圓繫獄則不過五年第八欵凡有船由外埠到美者其船主要將貨單呈驗若無貨亦要禀明搭客未上岸之先要將搭客紙呈覽此紙亦要書明搭客姓名年貌官爵事業卽華官辦理朝廷事務船主亦要依貨單律便發誓船主不肯遵依則照不呈報貨單之罪議罰第九欵凡有船到埠華客未上岸關吏或委員要下船查騐搭客與搭客紙相符否稍有不符則不准上岸第十欵凡船艘到美有十犯規例者則將船充公第十一欵若有人帶華人或助華人到美而不依例而行則罰銀以一百圓爲止或繫獄抵銷然不過一年第十二欵凡華人無文憑呈繳關廠不准入美國又凡有華人在美國内有犯例規者或壇入美境不拘水陸所經關廠要將其人截留載回其所由來之處其費用則歸美廷給發第十三欵凡華官奉命或因國事到美其家眷及從人可免拘束有用照例而行第十四款自此以後美國所設衙署不准華人得以入内同辦事務第十五欵例内所稱傭工二字凡各等華人俱在其内無庸剖别 
[鄂省官報]  
　　湖督李制軍於初六日扶太夫人靈轝登舟因尙有公務延至初十日早方鼓輪啓程回皖兼護泉台糧儲道憚廉訪亦于四月初六日申時接印藩憲牌示隨州同缺以儘先補用州同鄧乃溥咨署圻州吏目缺以試用從九安煥文署理 
[調兵彈壓]  
　　本月初六日鄂垣得報知漢陽府所屬之沔陽州與安陸府所屬之潛江縣有聚衆械門情事急請撥兵彈壓蓋沔潛境地毗連詎省三百餘里近年濳江築成一堤旣堅且長數年來賴其捍衛竟變瘠土爲膏腴且廬舍亦無衝刷之思但潛邑築成此堤固足自衛而逢河水盛時無從宣洩致沔陽民田乾旱遘災亦已數年是以沔邑人民深懷怨恨每聲言欲剷平此堤潜人聞之如防大敵已招募散勇千人集貲瞻養爲禦侮計聞每名按月須給錢九串文費殊不小月初沔人竟鳴鑼集衆數百人負鍬荷鍤赴潛界堤邊方欲開堤不期潛人早作准備待沔人到來卽列陣抵拒此不惟衆憲異勢且潛人之所招者本係行伍中人以鄉民敵練卒立致土崩瓦解沔人被戕百餘自此結仇愈深有誓不兩立之勢將置荒稔等事於度外亟亟以報復爲先省垣大憲聞報卽札飭武毅營宋軍門提兵五百名並馬隊五十名馳往查辦卽於初六日啓行並飭漢陽周軍門將所帶之升字一營調往彈壓漢陽府慶太守帶同吏役到彼察看辦理安陸府太守亦會同酌辦以輯閭閻而消禍惠繼尙有炮船長龍舢板共拾餘艘亦赴該處以資水路隄防其大略如此未知另有枝節否俟得續聞再錄 
[揑信圖騙]  
　　蘇城管家園管某者以筆耕作負米計琴劍天涯年餘未返近館滬上因境遇維艱家書希少然月必一報音問尙未可　疎也近有一事實屬駭人聽聞而尤足爲天下出門人作借鑑據云近接家信稱本月初二日有一二十餘歲人布衣修潔面貌老成貿貿然至家搖扇脫帽似遠方來者自稱光福人姓申業成衣於滬上與管某舘中僅隔二家今因管某於上月杪驟得時症勢甚危險特囑至家禀母等語管母聞信惶急無措卽喚僕送茶禮敬乃含涙出問詰其致病之由其人將管某在申就館情形口講手畫言皆吻合繼述病勢一切揘詞聳聽裝點逼眞是以管母不特視爲實事并深感其人酬以川資而去於是舉家皇惑卽欲專人至滬嗣經傍人勸止乃卽致書與在滬之某戚串囑代探問病情然慈母思兒倍形悽惻至初四日其人又持管某倩人代筆之信囑其向母取洋七元如不能湊手亦必將衣服典給因病中實在需錢等語管母待人忠厚思子情殷正在躊躇欲付之間而滬上戚串探訪復信適至謂管某不但無恙并且健飯勝常於是合家大怒而其人欲遁不能矣立喚男僕數人執住管某之兄某孝廉卽欲飭僕持片送官嗣經隣人解勸釋縛而縱之去亦云幸矣嗚呼人心之險至於此極而出門謀食誰無 
 
 

Page 3

 
 
室家如管某者尙不過離家三百里耳間有萬里遠游而經年一信者何堪設想哉爰錄之俾遠游者作殷鑑焉 
[戯園暫停]  
　　蘇垣戲舘自三月十六日吉祥茶園開演後生意日盛於是天仙同樂兩茶園接踵而開門麗爭新頗形熱閙近聞左侯相蒞蘇大閱兵勇甚多恐有擁擠等事故擬自十一日起停演十天待左相啓行後仍卽開演也 
[戒船埠勒索示]  
　　欽加同知銜特調紹興府上虞縣正堂加六級紀錄十二次記大功二十三次唐爲出示嚴禁事奉寍波府憲宗札開據上虞縣紳士候選道袁天錫分部主事莫峻等禀稱紳等籍隸紹　上虞於本年六月間自虞邑雇農船赴甬過輪卽令原船早回藉慰閭閻詎到新江橋地方被恒興船埠無故扣留出錢買放近又雇前項船隻復過新江橋該埠照前勒令攏岸任意搜索竊思船埠之設甬江爲水驛銜要公務殷繁差船尤不可緩歴經各航船户會議酌定船歸船埠輪班供應自有定章何得將遠處經過鄉船槪行留難多方需索不遂不休船户旣被其欺凌行旅亦不堪其擾累若借緝私爲由自有厘卡盤查不涉船埠之事揣其意見無非魚肉鄉民藉差訛詐紳等留心訪聞僉稱向無此例兩次目擊情形深堪憤忿爲特聯名禀請憲台出示嚴禁寛其旣往警其將來庶鄉船蒙惠而行旅亦受福不淺等情據此本府查該紳禀内所謂怛興船埠卽百官船埠頭王海銀已差傳到府嚴詰出具此後不敢無故扣留過路船隻留難需索切結存案除禀批示並抄結札飭鄞縣加意查禁勿因埠頭偶然有數起差使聽辦差家人暗中縱肆外合亟抄結札飭札到該縣卽便知照此札計抄結等因下縣奉此查王海銀在寍波開設百官船埠敢於留難紳士袁天錫等船隻實屬胆大妄爲已由寗府憲取具此後不敢扣留過路船隻因無庸議外竊思本邑各埠不免此弊合行出示嚴禁爲此示仰　埠人等知悉自示之後如敢無故扣留遠處鄉船留難勒索一經訪聞或被告發定卽提案嚴辦决不姑寛其各凛遵毋違特示 
[溝塞宜濬]  
　　章門邇日大雨時行或間日一次或一日兩次傾盆倒峽不足喻其洶湧當雨時凡大街小巷固無不浩浩淼淼宛如河流深處直至没腰屋宇低者亦皆魚遊床下矣然及雨過天霽宜乎可卽退洩乃有兩三日後雨不再至而仍多淹浸之區未有逕行一二里可無須乎褰裳者溝洫汸塞已可槪見幸有水處則必停有小車徑之衝劇處且麕聚數十輛絡繹兩頭價亦不昻給以四五文卽可登車便涉倘非是則將跬步之間亦　行路難也安得在位者早爲籌及不致康莊淪爲澤國其亦利濟之一端歟 
[債累喪身]  
　　江右某君現年四旬餘本舊家子初以名諸生從戎累保同知補缺後以知府升用復自捐指省福建辦事幹練已補授某缺旋丁内艱去位服闋仍回原省上游器重歴委優差及署任惟因家中眷口衆多接濟不及遂致舊債未還新逋又積向係典屋居住客歲屋被贖回卽將贖貲架造數椽藉供棲止而其鄉之債主某婦遂疑其已有錢置業尅日往閩親索而某君庽無眷口婦乃居於他舍日至其寓滋閙本已難堪欲與理論而彼又係青年寡婦兼之原屬世親年誼故惟隱忍受之詎全今正元旦君方冠服而出將往賀新而婦已至見面亦有恭喜語隨卽索債某君周旋請坐留茶謂容拜客卽回再得細話一面說一面卽移步向外婦忽躍而前曰走則不得我庽居火食己斷如無錢還請卽寛此袍掛以畀付質暫濟目前隨言隨扭定某君之胸致朝珠斷散滿地時僕役輿夫俱在某君以顔面喪盡默然久之椎胸而起卽吐鮮血數口鬱鬱遂病妻子又均不在前無人勸慰不越月卽畢命近日靈柩已回籍云嗟夫勢依銅臭妾婦心雄交失錢奴英豪氣短亦世事之可慨者矣 
[道憲晉省]  
　　新簡蘇松太道憲邵觀察蒞滬暫駐公舘已登前報兹聞觀察欲赴蘇垣上撫轅禀到已於昨晚乘坐民船用小火輪船拖帶前往矣 
[德使回津]  
　德國駐京公使於月初來滬已列於初八日報中兹悉公使於今日啓行乘坐海定輪船回津矣　 
[輪船修竣]  
　　招商局海晏輪船業經修理竣工該船本係明輪今攺爲暗輪船身加長二十四尺昨晨八點鐘時下水駛往吳淞以試驗汔機之靈否抵淞後復於五點鐘時仍駛回滬北小旗昌碼頭停泊該船行走甚速一切機器靈便用煤亦省據稱視别船爲較勝昨初下水時舵上稍有損傷赶爲修好復行展輪出口騐得每一點鐘可行四十二里云其詳細情形容俟續述 
[水手打架]  
　　十二日爲西人禮拜日期兵輪船各水手每多上岸遊玩飮酒過醉輒至滋事傍晚六點鐘時有美國船水手等在法租界四酒店飮酒酩酊後尋釁打架一人頭顱被傷鮮血直流適法西捕至將受傷人舁入捕房轉送公濟醫院據云所傷甚重不知能否無碍也 
[屍親被責]  
　　初九日報列兇手管押一節係浦左楊家塲朱海泉投縣報稱其妻朱林氏被朱炳泉敺斃莫邑尊鑒得係自縊身死昨日下午邑尊提集人証問朱海泉爾妻寔係自盡何得妄報飭責六十板掌頰四十朱炳泉亦掌頰二十以小甲朱錦華妄報亦掌頰二十並問朱炳泉之屋由何人拆毁着卽供出衆皆無詞乃將一干人証仍行發押須嚴究出拆屋之人提案一并訊辦 
[渡船違章]  
　　滬南浦難自十六舖橋爛泥渡起迤南至南碼頭止其間碼頭頗多皆有渡船各舟子往往貪利多載人口偶遇風波易致僨事前經道署查知特立義渡局於外郎家橋北堍添置義渡船定章便民渡客可分文不給且諭各碼頭每大船祗准載二十人小船十五人免遭險禍法良意美居民感之無如各船户日久玩生漸蹈故轍每船有裝載五六十人者致多可慮之處現交夏令風暴較多願當道及早整頼使濟渡者咸獲安全也 
[貨樣不符]  
　　英界會審署昨有開順全隆行之德國商人控南順記定買一品緑五十箱貨到多時延不付銀出貨故請提訊當經陳太 
守傳集兩造於下午兩點鐘會同德國穆副領事訊問據南順記店夥張怡岡聲稱定貨屬實惟因來貨與原樣不符是以不能出貨並據呈驗貨樣以爲不但瓶式牌樣參差不齊且内中粗細亦多不類而順全隆則稱伊亦從外洋辦到其不能對樣之故殊難明曉陳太守因卽商之穆副領事飭令兩造各邀中西同業之熟悉颜料者評估明白再行定斷云 
[違例罰洋]  
　　昨日英界會審署訊案英領事衙門泒郭繙譯會訊有九號巡捕禀稱租界章程不得在人多處試馬恐其生事違例者罰今有勃蘭泰洋行馬夫陶桂榮以新馬試駕車輛在大馬路往來四次始行查問堅不承認稱係接小女東放學回家並遞送信件等語惠捕頭稱放學必在五點鐘而其時已六點鐘且車中並無女孩顯係揑飾陳太守卽斷罰洋兩元充醫院經費 
[疑竊不認]  
　　客棧夥陳星浦投英界會審署控方子餘到棧聲言尋羅姓客羅適出外我見房門鎖已被方扭脫與之理論方反稱失去長衫滋擾故爲交捕羅未到堂陳太守訊之方子餘則稱羅係我親戚往尋未遇致被妄疑行竊並未扭鎖所失之衣亦不向索賠太守以羅未到案碍難質定而兩造亦各愿寢息是以概子釋放然邇來客棧中撞竊頗多而棧中又便冒昧殊爲難事惟有隨時加愼而已 
[中西書院議]  
　　蓋聞人才蔚起首貴栽培教術涵濡端資學校卽觀本埠中西書院之兩分院業經開創已定課程現在肄業院中者有四百餘人之多分别班次井井有條延請中西名師按班教習頗稱應手諸生亦皆勤愼刻苦用心由局外人觀之不勝羡慕然尙有數百學生欲 
 
 

Page 4

 
 
進不得未免有望洋之歎而卽此書院巳爲中國所少二而寡雙者也昨與美國林進士談論此事聽其言語猶爲歉然以爲中西教法大致雖巳楚楚以余觀之尙多貽憾况書院本爲廣育人材起見兹則限於地步無可設法以致後來者莫能位置大都乘興而來掃興而去爰揆其意急欲購地數十畆建立大書院宏開講席俾諸生俱可入院肄業並備臥室凡遠方之負笈而至者爰居得所如各生潛心誦讀日進無疆再增請宿學名儒朝夕講究雖本書院中西並重總以兼習爲上乘然苟有專讀儒書窮究天文格致等學亦無不可想諸生在院非爲商賈之計實爲仕進之階務望口誦心維蒸蒸日上毋得自甘暴棄致悞終身本監院費力費財原欲造就人才並非爲弋譽沽名之見猶望諸教習循循善誘使來學子弟皆爲有用之才將來大院告成教習中如有盡心竭力化導有方者自當酌量加修以酬其美意刻今束修羊瘦實非本心祗緣經費不敷無能爲力還望不嫌菲薄相輔書院振興則彼此有榮焉不識先生有同志否余曰然是誠吾心也第念大書院經費浩繁一時無此巨款集資甚難然先生爲西國鴻儒旣能不惜力不吝財培植中國子弟則我中國之富紳巨賈當亦有聞風興起慷慨捐資以成善舉者而先生之願畢矣卽余之願亦畢矣[  贅翁來稿]  
[懷人詩十二首錄請諸大吟壇同政]  
　　錢唐袁翔甫祖志横埽千軍筆有神婆娑風月養天眞詩人自昔樓居好壇坫重張滬水濵○古吳謝綏之家福秋風容易病魔侵蒿日時艱感不禁北闕東山原一例蒼生憂樂總關心○皖北孫頑石點海上擔簦閱歲時青衫憔悴懶吟詩飢驅遠作春明客越水燕雲繫夢思○茂苑姚賦秋學歐破浪乘風壯志酬卽論才調亦千秋襟懷磊落空餘子要讓詞人出一頭○上海蔡紫紱爾康半生事業誤蟲魚可惜凌雲志未舒聞說家居勤撰述少年已著等身書○旌德江筱棠聯葑書劍飄零歲月催一枝勞寄隴頭梅少年夙負匡時略珍重儒林幹濟才○慈溪王紫陌定祥話别西湖歲月馳迢迢浙水泥相思坦園風景知何似深盼郵筒寄好詩○同邑朱稼雲寳瑨秋風幾度戰名場席帽隨身各自傷帶水盈盈疎把晤新詩一卷待君商○上元梅鷺臣振宗難得衙宫屈宋才郵筒倡和契岑苔西泠倘結銷寒會我有新詩入社來○宜春陳仰山景賢青山紅樹送歸舟賭酒旗亭逸興遒畢竟相思滋味苦有人擁髻訴新愁○錢唐李衡叔寳銓綺歲馳名翰墨塲簪纓門第嫓金張閨房韻事人爭羡讀畫敲詩費搉商○同邑朱養齋士廉泖峯青繞讀書齋風雨連床願已諧閉户研經成著述不教花月擾吟懷[  飯顆山憔脫稿於龍游寓齋]  
[蘇省撫轅抄]  
　　四月初十日准補陽湖縣祁兆庚謝飭知赴任寳山縣訓導謝珣辭赴任縣丞陳恩溥河運差竣回朱祥榖服滿回省到從九葉承福繳委署上海吳淞司札 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年四月初二日京報全錄]  
　　宮門抄○發抄旨三道○諭旨三道錄前○直督李奏恭報丁憂開缺緣由摺子○東撫任奏恭報漕船開行日期摺子○浙撫陳奏恭報出省巡閱海口日期摺子○又奏恭報漕船頭批開行日期摺子○又奏糧道帶印北上日期片○直督李奏調補知縣摺○鄂撫彭奏爲接署知縣片○總兵李奏恭報出洋督巡日期摺○總兵劉奏洋巡班滿歴過洋面情形摺子○四月初二日刑部都察院大理寺廂藍旗值日無此見○阿公假滿請安○恩承專摺謝賞假一個月恩橚貝子請假十日○召見軍機發抄譚鍾麟奏八年分舊案秋審情寔停勾官常各犯易連溎等各案請飭核覆奉旨刑部議奏欽此○劉錦棠奏靈寍肅清案内列保之把總李占先新疆蕩平案内列保之選用同知吳超然等銜名分别更正攺獎奉旨該部議奏欽此○崇綺等奏請以委用分缺間令李梅林補康平令奉旨吏部議奏欽此○○大學士直隸督北洋大臣一等伯臣李鴻章跪奏爲微臣現丁母　恭摺馳報仰祈聖鑒事竊臣恭奉俞旨賞假一月赴鄂省親正在部署經手事宜預備交卸忽接臣兄由輪船轉寄電信臣母已 
於三月初二日申時在湖廣督署病故臣係親子例應丁憂開缺溯自叩别庭闈於今十有三年生不能躬自奉養殁不能親視含殮罪諐山積負疚何竊泣血椎胸百身莫贖所有直隸總督兼通商大臣員缺應請旨迅賜簡放目前地方政務及北洋中外交涉事宜遵例委潘可崧駿津海關道周馥分别代拆代行署督臣張樹聲未到之先臣雖居苦次遇有重要事件當隨時指示機宜暫資靜鎭但日久實懼貽悞應懇恩　催張樹聲赶繄乘輪船北上計由鄂至津不過旬日臣仍懔遵寄諭俟張樹聲到後交代妥協卽行起程奔喪回　守制所　微臣丁憂開缺綠由謹繕摺由驛馳報伏乞皇太后皇上聖鑒訓示謹奏奉旨已錄○○頭吕頂戴山東巡撫臣任道鎔跪奏爲恭報漕船開行日期仰祈聖鑒事竊東省本年起運光緒七年分漕糧前經臣節次嚴催從速兌運並將除緩應徵實數具奏在案兹據督糧道陸仁愷禀稱本届漕糧仍照歴年變通辦理分作二起運通外河德正首帮現已兌齊逐船盤騐均係　圓潔淨定於二月十五日開行北上其餘頭運船隻亦各依次前進等情臣覆查無異除飭將二起各帮迅速催令受兌跟踪趲運並俟全數出境再行奏報外所有東省德正等帮頭起船隻首先開行日期理合恭摺具奏伏乞皇太后皇上聖鑒謹奉軍機大臣奉旨知道了欽此○○浙江巡撫臣陳士杰跪奏爲巷報微臣帶印出省巡閱海口日期仰祈聖鑒事竊查浙省寍紹温台各郡　臨大海亘衺千餘里汊港紛歧口門林立上年雖經升任撫臣譚鍾麟度地制宣酌量佈置當此整頓海防之際臣亟宜親行察看方有把握兹將署中應辦要事料理清楚擬于二月二十六日輕舟减從帶印出省由紹興寍波定海海門温州沿海一帶逐一查看形勢並將各防營加意察核務期實事求是以仰副朝廷有俻無患之至意所有日行事件循例飭委藩司代拆代印遇有緊要公事仍封送行次由臣親臣核辦謹將微臣帶印出省巡視海口緣由恭摺具奏伏乞皇太后皇上聖鑒謹奏軍機大臣奉旨知道了欽此○○浙江經撫臣陳士杰跪奏爲恭報海運漕船頭批開行日期仰祈聖鑒事竊照浙省光緒八年起　七年分漕　交倉正耗等米五十二萬三千四百餘石業經奏明仍由海運逕交通　提前赶辦以免遲延臣督同可道嚴飭各州縣選好米雇剥船運滬交兌兹據糧道廖壽豐詳稱本届海運漕白二糧分作三批放洋現在頭批米石已據各州縣剥運到滬經滬局委員等會督斛手逐日交兌計起連漕白交倉正耗並商耗等米二十萬一千三百餘石内輪船裝運米一十萬一千一百餘石商船四十　裝運米一十萬一百餘石定於二月初四日飭令各船陸續開至崇明十滧地方候風放洋等情前來除飛咨江蘇山東直隸各督撫臣轉飭　海水師實力迎護並飭將二三批糧米迅速運兌接續放洋外理合恭摺具奏伏乞皇太后皇上聖鑒謹奏軍機大臣奉旨户部知道欽此○○陳士杰片再本屇海運漕糧各州縣早經分批剥運赴滬陸續派裝商船乘風放洋兹據督糧道廖籌豐詳稱定於二月初九日由省帶印起程先行赴滬查騐米色隨卽北上所有糧道衙門日行事件照案呈請奏委杭州府代行代印以專責成至糧遒衙門催擬上下兩忙漕白錢糧及漕項錢糧題銷各册案一律蓋用杭州府印信等情詳請奏報前來臣覆查無異除檄飭遵照外理合附片陳明伏乞聖鑒謹奏軍機大臣奉旨知道了欽此○○太學士直隸總督一等伯臣李鴻　跪奏爲知縣人地未宣揀員互相譏補以資治理恭摺仰祈聖鑒事竊查蠡縣内邱藁城三縣原定係中簡員缺近年政務殷頰蠡藁縣城訟案滋多内　又當大道均非易治　任蠡縣知縣張守元年六十三歳河南温縣監生由補用知縣題署今職光緒六年二月到任又内邱縣知縣余文炳年五十三歲安徽太湖縣人由試用知縣題署今職光緒五年十一月到任又藁城縣知縣汪煇年四十一歲湖北江夏縣監牛由相納知縣選授今職光緒七年六月到任察看該三員辦事雖勤而才具未長均於現缺不甚相宜未便稍　遷就致滋貽誤應卽照例酌量改調查有阜平縣知縣牟懋圻年四十六歲廣西鬱林州進士以知縣　用簽分直隸題補今職光緒六年八月到任又寍晉縣知縣陳縉年三十二歲甘肅武威縣拔貢以知縣籖掣直隸題署今職光緒七年六月到任又成安縣知縣王冠珪年四十四歲湖南湘鄉縣文童軍營著績歴何知縣選授山西盂縣知縣因無避簽掣直練題補今職光緒七年十月到任據藩司崧駿臬司方大湜詳請將牟　圻等與張守元等互相調補前來臣查牟懋圻篤實廉惠堪以調補蠡縣知縣陳縉守漯才明堪以調補内邱縣知縣王冠珪精詳穩練堪以調補藁城縣知縣其政務較簡地非冲途之阜平縣知縣遺缺卽以張守元調補又寍晉縣知縣遺缺卽以余文炳調補又成安縣知縣遺缺卽以汪煇調補亦堪勝任如此一轉移閭人地各得其宜可於地方治理有裨該員等銜缺相當均毋庸送部引見陳縉仍俟試署期滿另請實授該員等任内均無承審積案承緝盜案經徵錢糧已起降革叅限曁展叅處分王冠珪亦無罰俸案件除將牟懋圻陳縉罰俸案件造具清册　部外理合恭摺具陳伏乞皇太后皇上聖鑒勅部議覆施行謹奏軍機大臣奉旨吏部議奏欽此○○彭祖賢片再署漢陽縣事本任沔陽州知州鍾廷瑞病故所遺漢陽縣印務前經飭委准補保康縣知縣陳樹菱代理在案兹查該員到任巳逾兩月辦事勤能堪以接署據布政使王大經署按察使徐延旭會詳前來除檄飭遵照外謹會同督臣李瀚章附片具奏伏乞聖鑒謹奏軍機大臣奉旨知道了欽此○○閩粤南澳鎭總兵奴才李揚陞跪奏爲恭報以出洋督巡日期仰祈聖鑒事案奉上論嗣後沿海水師提鎭着于每歲出洋時具奏一次俟出洋事畢將洋面如何情形據實具奏等因欽此欽遵辦理兩班上班自正初一日至六月底止統巡粤屬本標右營及登海之門達濠各營管轄泮面下班自六月初一日起至九月底止總巡閩屬本標左營及銅山營管轄洋面兹於光緒八年正月初一日奴才上班遵例出洋統巡接巡駕兵船督率各營值巡員弁實力巡緝因南　一鎭孤懸海中爲閩粤漳潮交界要區而潮州一帶最關緊要奉行籌辦海防奴才自當禀請閩粤督臣將海防應辦事宜籌防堵禦並督飭將備實力梭巡使地方安　以仰副聖主綏靖海疆之至意除將出洋督巡日期呈報閩粤督臣查核俟洋巡班滿另將歴過各洋面情形據實奏報外所有出洋督巡日期理合恭摺具奏伏乞皇太后皇上聖鑒謹奏軍機大臣奉旨知道了欽此○○提督銜廣東碣石水師總兵健勇巴圖魯奴才劉光明跪奏爲恭報洋巡班滿歴過洋面情形據實具奏仰祈聖鑒事竊於道光二十三年十一月初七日欽奉上諭嗣後沿海水師各提鎭着於每歲出洋時具奏一次俟出洋往返事是卽將洋面如何情形據實具奏其實因公不能出洋卽着自行奏明均令咨禀該省總督以憑查核並責成各該總督破除情而密訪明查倘敢偷安畏避及奏報不實隨時分别叅辦等因欽此欽遵業將光緒七年七月初一日下班出洋統巡日期專摺奏明在案溯自七月初一日起奴才出洋接管兵船督率中左右三營及轄屬平海營值巡將備弁兵船隻在於上下交界一帶洋面往來梭巡督緝迨八月初十日巡至左營甲子洋面與東上路澄海營叅將兵船依期會哨一次又十一月初十日巡至中途佛堂門洋面與水師提標中軍叅將兵船依期會哨一次至於沿海各炮臺炮位官兵技藝以及軍裝火藥器械俱於洋巡經過之便分别會演者騐均經通報在案按查下班洋巡期補撤巡回營所有歴過各營洋面尙屬安靖除將光緒八年正月初一日起上班統巡洋務遵例札飭　屬平海營叅將就日赴洋接管兵船統巡回營洋面務須實力加意督緝毋稍疎解外理合將洋巡班滿歴過洋面情形據實恭摺具奏伏乞皇太后皇上聖鑒謹奏軍機大臣奉旨知道了欽此 
 
