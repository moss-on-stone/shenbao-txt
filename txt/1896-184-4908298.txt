# 1896 - 184 - 4908298

 

Page 1

 
 
[振捐彚解] [  申報館協振所席裕祺啓]  
　　本館協振所承四方諸善長慨念災黎源源接濟今又集有成數解往湖南規元四千兩山東規元一千兩協同絲業會館仁濟善堂彚解災區冀蘇涸鮒惟念災區較廣濟衆爲難接濟青黄爲時尚遠尚望諸君子不吝解囊俾斯民咸登袵席是所致禱 
[小輪船出售] [  美查有限公司啓]  
　　本公司有小輪船一隻名元寳泊在新閘藥水廠前船身堅固械器靈捷現復重新修葺與新造者無異吃水甚淺内河小港易於行駛且亦迅速欲購者至申報館帳房面議 
[論滬北命案]  
　　流民者無業之人也民而曰流幾不能以民齒矣北方曰青皮又曰混星子别處則曰地棍又曰地痞滬上則概之曰流民無論爲客民爲土著三五成羣短衣窄袖專事打降賭博强賒硬買魚肉鄉愚行路之人爲之側目遇孤客則拆梢遇婦女則羅唣且其身皆藏有利刃及傷人之器一言不合卽起爭端一事之微卽能聚衆雖非盜賊而其所爲較盜賊爲尤甚爲地方之害誠非淺鮮滬上五方雜處良莠不齊所謂流民者日多一日大抵皆年輕之人專事嫖賭吸烟有本無家室者有不受父母管束者習爲下流漸入其黨以茶寮酒肆爲安身之區以小街僻巷爲謀食之地遇事生風貪財妄命官長旣辦不勝辦本館亦書不勝書然此風何可使之長耶然此風究何能使之絶耶此風一日不絶地方一日不靖人民一日不安必至釀成大禍所謂涓涓之水可成江河星星之火可以燎原似不能不思患預防者也前日本報紀滬北命案一事夫命案誠爲地方所不能免而乃出之於流民且聚人之多傷人之衆流民之惡其堪擢髮以數哉本月初九晚有流民二十餘人至老閘橋北唐家弄第八百七十八號門牌瑞興飯店聚飲店有女郎年十七歲名翠娥流民醉後百般調戯爲女兄金寳榮所斥卽羣起用武將店中什物搗毁無遺并將金兇毆翠娥上前勸解衆卽毆女復出利刃將女連戳五下女母欲救其女亦被戳傷在鄰餅攤之夥時阿二聞聲來店喝阻寳榮得以奔逸詎衆遷怒於時卽出白刃相向中及咽喉以致斃命店之對鄰吳公館家丁某甲出爲代呼巡捕衆又以刃刺之幸非要害乃卽奔回當時該餅攤主張阿大見肇巨禍奔投捕房喊救捕頭立飭通班探捕兠拿當將兇手拘獲十人併送英公廨轉解至縣經黄大令詣騐訊辦在案說者謂觀此事情跡總有積仇或因妬姦而起否則卽使遷怒何至致命該女解勸何至連戳五下大約訪事人尚未能詳盡現在縣中尚未定案亦不能妄斷嚴鞫之後終不難水落石出總之流民肇禍豈有情理之可求　犯命案自然照律懲辦語云殺人償命然豈能以二十餘人盡償命乎况二十餘人亦未必能盡獲乎滬上流民肇事無日無之或鄉民受害憚於報官或小鋪受訛憚於報捕隱忍了事而流民之事愈多流民之膽愈大卽或爲差捕所見送入捕房解送公堂責之而已枷之而已因無重大案件亦不能加以重大之刑或押數日數月或拁數日數月在上者以爲枷責之時俾知懲儆責放之後俾知改過法不過如是而已而不知若輩甘爲下流不知自好在未經枷過責過之人或尚存枷責之心稍有忌憚其已經枷過責過者以爲枷不過如是也責不過如是也且斷不能常枷我也斷不能常責我也一經釋放故態依然且較未枷未責之時爲更甚如此而欲求地方之安靖其可得乎說者謂枷責旣不足以儆流民舍枷責又無别法然則聽其爲流民乎曰現在中國欲仿行西法此事正可倣而行之西人有罰作苦工之例中國以此罪加之流民最爲允當除重大案件外無論所犯何事卽罰作苦工限以年數釋放如再犯者加倍年數如三次犯事則永遠罰作苦工無釋放之日如此則流民庶幾可以絶跡乎且不獨滬上爲然也别處亦宜倣而行之亦不獨流民爲然也凡一切窩娼聚賭蟻媒水販皆當以治流民之法治之去年蘇地有流民站籠之事立法非不嚴厲也人心非不大快也然豈使凡爲流民者一一而站之哉因命案而泚筆及之不識南面者能采芻蕘之獻否 
[本館接奉電音]  
　　昨日清晨京電傳來上諭二道硃筆一道敬謹譯登○本月十二日奉上諭山東兗沂曹濟道員缺着錫良補授欽此同日奉上諭江西按察使着松壽調補毓賢着補授山東按察使欽引同日奉硃筆王錫藩轉補左春坊左庶子李殿林補授右春坊右庶子欽此 
[鳳闕初薰]  
　　都門訪事人函云某甲者大栅欄天成信布店夥也年届而立性樸耐勞在該鋪十餘年矣自顧鰥魚尙乏嗣續每當秋霜春露惻然動念有素識某乙偵悉隱情佯爲不知也者偶然述及草廠三條有某氏婦文君新寡媚態動人因難守柏舟擬欲再醮云云甲聞言卽求乙爲氷人翌日乙果回報事已諧矣甲喜甚又囑擇吉爲迎娶之舉財禮一節已言過無論多寡俟過門後再辦甲深信謹擇於三月廿七日奠雁當租氷窖胡同之房屋裱糊整齊購置家具是日懸燈結綵花燭輝煌用繡緑肩輿笙簧並奏發轎而去須臾乙返云婦之翁姑要百金作養贍否則不令上轎甲思事已至此只得措就朱提五十付之携去候兩點鐘之久始見玉人下降當就堂前行合卺禮諸親友送入洞房各陸續星散甲次日正擬筵宴三朝以娛偕老詎廿九黎明甲春夢乍醒而新婦已腰纒十萬貫騎　上揚州矣蓋靴掖内之錢票數百吊銀票二百餘兩已被婦携去也於是偵騎四出躡迹無從當找氷人亦已見　曰消甲乃仰天長嘆自悔自恨願爲終夜常眠不復思老我於温柔鄉云○京師地面遼闊竊盜層見迭出而地面官坊每遇事主報案不過勒限追捕一紙虚文從未見有人贓兩獲者詢之則曰向章如是近日北城侍御於此事獨爲認眞現已仿照外省州縣辦法將派辦某案之馬快捕役家眷交官媒看押俟案情破獲冉行釋放云○劉七四者與妻某氏時常反目一日持刃追妻至三里河氏料夫也不良追至必飲其刃不如先發制人道旁祗一大溝急不睱擇聳身躍下臭泥齊項際駸駸乎占滅頂矣經旁人將劉攔阻一面撈氏置溝側向劉力解劉尚未允不料妻弟甲乙者年少尚氣聞知姊辱至此不暇咥笑急招集多人尋劉意在與姊復讐反販弟兄受重傷倒地劉反先詣中東坊喊告坊主以住於南城未理後不知其究竟俟訪悉續聞○蘆溝橋直逹天津鐵路所占民間田地刻下已經總辦鐵路大臣議定官價每地一畝給銀十兩每塚所埋無論是一是二概給銀八兩准於本月初旬發給具領限於月杪將墳塋以及種糧地畝一概騰空如無力挪移棺柩者卽塡於道路之下亦不抛棄 
[揚城火警]  
　　本月初八日下午五點鐘時揚城便益門外三茅菴南首某姓平屋遽爾失愼轟轟烈烈無殊拉 
 
 

Page 2

 
 
栘摧枯幸在白晝凹子等街水龍立卽到塲汲水澆救得以應手撲滅然茅屋數家已成灰燼矣當火熾時城外保甲總巡曁文武巡員均各臨塲彈壓直至火滅烟消始行遄返云 
[烟海濤聲]  
　　連日時聞砲聲隆隆詢悉係西國兵船每在口外一帶洋面演砲各國操練之認眞於斯可見○烟街地窄人稠井泉多在路旁日前東北大街井内撈出屍身一具手中猶執握燈籠頸項圍錢囊一個似屬有意從井者不知因何事故致自尋短見○某號執事日旰未起同人闢門視之已氣絶矣傳聞該鋪下臨古墓時有怪異日前有學徒夜眠氣促如絲執事喚之方醒今乃自罹其厄殆生死有定數歟○烟街皆汲食井水前僅曹家井雇人看守據井索錢今則有井之家皆欲效尤居爲奇貨亦民情之澆薄也○月之初一日奇山所張姓家失愼焚去房屋三間其起事之由係院内積薪遺火所致○初二日公興德棧房廚房内又有失愼之事幸施救得早不至爲災乃於初七日夜間又聞鑼聲亂鳴片刻卽止詢之係奇山所東莊某姓失火幸是夜月明風靜易於救熄不至蔓延不數日間失事疉見雖天氣乾旱亦由人之疏忽居家可不愼之又愼哉○初二夜二鼓時有人至順城洽土局買土手執某號燈籠聲言囑該土局夥同至本櫃交貨取錢詎行至途間將土奪去飛步遠颺詎該土局因見其形跡可疑除派學徒送貨外又潛使多人跟蹤而往故一經逃逸卽四面兠拿人貨俱獲惟不知若何辦理耳○烟臺山下大東河地方修建胡三太爺廟已有年所香火頗盛時有還愿演戱者初八九兩日某戱園又爲人招至該處還愿丁歌甲舞士女紛紜頗形熱閙 
[黄牛夕照]  
　　沙市訪事人魚箋云荆江有俗名泥河者河底向有神沙或來或往當其衝者無論舴艋小舟一擁而下卽艨艟巨艦亦未有不立時淹没者長年公於春日過此尤加小心防範如知沙將至卽以白米一握迎頭撤之沙卽隨米消散否則以蘆席擋之雖不消散亦可使之折而旁徙此行船定則也日前有興發壽字號雇川船滿載殿布及雜貨又有歸蜀完婚者附搭喜物多件二十日開往對河之窖金洲附岸長行神沙陡至猝不及防竟將該舟擁住時舟離岸不盈丈許舟人忙將殿布掀出四十餘捆勢已迫急各鳬水而逃幸不傷命然所失已不貲矣聞老於江湖者云沙在水中或直趨如溜或蜿蜓曲屈一若龍游蛇舞長可數十百丈時聚時散游行自如若有舟楫當之則前者擁而後者滯不及時許可積高數十丈頓成沙磧淺灘可異者遇沙之船并不傾仄只隨沙冉冉漩下該船桅高二丈餘遇沙時船緩緩陷下隔岸猶望見桅杪如香一炷插江中次日則蹤跡全無矣故俗又謂之搶沙云○荆俗於立夏日秤人人家相率就檐前懸秤一桿秤下墊一小几無論老少男婦咸權其輕重書以識之年年如是户户皆然謂秤之可以禳災究不知其眆於何年亦莫測其意之何所取也據老者言人生惟冬春好過冬閉藏而春發舒入夏令則無有不消瘦者故秤之以知某某身體之虚實所謂習俗移人賢者不免究無當於雅人深致也可笑者行店少年彼此爭銖較兩恨不把宰天下亦如是肉之陳平來估己之肥瘠當其置辯嘵嘵時一若已之見重於人恃此軀壳多幾斤人之視已較重於人亦視此軀壳多幾斤者然此可謂不知君子自重○江陵縣文廟年久朽壞櫺星門梁柱坍塌已非一日據志載禮樂祭器係乾隆戊申年被水漂没迄今已百有餘年竟無人焉起而修復之者是可緩也其如高山仰止景行行止何現在縣尊張雲生明府於二月廿三日會同學師陳廣文鰲易廣文鍾蘅照例出示外並照會五汛紳士各盡其力以先爲倡率復廣勸城鄉之殷實紳耆下至農工商賈凡有子弟識字者無不宜量力捐助共襄盛舉議定本年五月初二日竪正櫺星門正樑先行擇其興工至禮樂祭器仿照樂舞錄所載程式按輕重大小鳩工製備以赶秋祭之用沙市各紳卽於三月初八初十日在文昌宫邀集紳商彼此勸導想各富户必咸抒敬聖之忱無敢推諉他日禮成樂備入廟觀光闔縣與有榮施焉 
[灧澦沉堆]  
　　宜昌訪事人附驛云前有挑夫張某在洋碼頭將所擡洋棉紗竊抽若干被同夥看見喊破由棧房管事人送東湖縣責懲後枷發頭門及洋碼頭示衆不料前夜忽然脫枷而逸緝拿無蹤東湖縣尊以差役自不小心致令該犯脫逃遂將二役責革不准再充○城外某甲以伊婦與乙有奸欲捉無從特於上月廿七晚有意飲醉託故他出及半夜破扉而入雙雙獲住將兩人赤身綑縛擡放河下任過往人左顧右盼以爲洩忿若甲者可謂楚則失矣而齊亦未爲得旋經輪船上一人爲之調停勸本夫念糟糠情久之始首肯解其縛又有人丢與衣褲使各穿著逸去○保甲某充役有年前日因有賣放送縣一事經地方紳耆禀請大令裁革一時受其魚肉者莫不以手加額○河下米糧較前已多平糶之米又源源不竭米價已不似從前之昻貴現在上熟米六弔内外次則五弔多前日快利輪船又裝來米二千數百石在沙市起去若干尚有二千餘石運宜上岸聞此係張香帥飭令運來平糶者小民得此可無憂枵腹矣○天氣上月二十八日起日見暢晴二麥得此曬晾庶不致有名無實刻下或耘或耔咸趁此清和時候料理秧針爲分蒔計從此家家秧馬户户花猪耕者　者無不鼓腹而歌帝力何有柴門風景說與軟紅塵中當有爽然若失者 
[赤璧緑隂]  
　　漢上訪事人郵同云漢鎭洋街創興東洋車某西商又擬添設馬車若干輛以便斜陽莎岸爲墜鞭公子遣興云云洵如所言從此十里畫樓間又見車如流水馬如龍之盛矣○魯臺書院西陵一邑之文會也本月初二日縣尊唐大令步瀛舉行月課題目列左生題將之楚過宋而見孟子童題則嘗聞之矣至明日詩題賦得簾疎燕悞飛得飛字○兩湖書院前經張香帥議定於經史理文學外另設時務一門本月初二日適届官課之期題目照錄經題大戴禮宜與小戴禮並行說史題擬二十二史校勘記略例理題朱子注參同契說文題擬劉孝標世說新語注自序時務題德國兵制中國是否能倣而行○鄂省官錢局所出臺票通行未久卽有匪人照樣假造各大憲痛恨已極嚴飭江漢二縣按拿積年慣造假票諸匪類後經拘獲若干名計江夏縣在押胡老十李五喜李開華趙子生鄧清楊渭溪綽號飛二吳漢青嚴潤之李丁洪何貴生等十名漢陳縣在押尹誠齋周芸齋二名又王文正鄭昌福丁寳田周應成劉南青詹國發交保出外許以自新現在尚有拿未到案之十九名如張道楊長雷小毛宋麻子雷馨香胡三長彭華廷王官魏有喜羅姓父子三人張肥皂姚小亭羅照王炳苟萬佑啓王小發賀元朋等均嚴飭差役訪查務獲毋稍隱徇致干追比云云近因錢稀物貴小民汗流夾背得錢百文不足以供一日之再食若八口之家則待哺嗷嗷不言可知矣大憲創設臺票原所以恤商情而便民用不料竟有宄法亂政者從而售其可欺之技想官法如爐不容以懲者自懲犯者自犯爲解嘲也爰志之以當鑄鼎之象物云○前聞鄂省牙厘局李竹虚觀察曁緝捕局傅太守屺孫蔣參戎坐問津輪船赴下游一帶拿獲前月長江輪船疉次滋事之三匪解鄂兹聞李觀察麾下幹役徐昇等嗣在上海拿獲湯老九一名上月廿五日在十二圩拿獲陳老么一名二十七日在蕪湖拿獲江本清一名刻已均解鄂聽候發落矣 
[潯陽官話]  
　　長江水師提督彭軍門楚漢循例巡閲刻已竣事沿江東下於初六日申刻抵潯龍開河守備王彩庭守戎興明早率李把總等在大碼頭搭蓋彩棚迎接憲鷁軍門入城拜客後聞卽赴湖口閲操湖口水師總兵許步青鎭軍因接提憲先於初五日到潯初六日爲中衡遊府周梯山協戎降嶽之辰文武各官咸往拜祝一概擋駕○新委九江電報局汪屺孫明府盛我授二尹於初六日接辦局務新選德安縣鄭月如明府奉檄履新於初六日到潯卽謁見鎭道府憲并拜會各同寅擬十六日接印任事○九江府尹西庚太守札委蔡次眉二尹赴瑞昌胡開生叅軍赴德化嚴鴻波王紫綬兩少尹赴德安馮萃如少尹赴彭澤易子英叅軍赴湖口均催道欵地丁○德安汛把總郭雁臣把戎前年因出力拿獲會匪楊世海蒙鎭憲周德泉軍門拔補斯職到汛後認眞查緝閭閻賴以安堵行將去任地方贈以嚴同秋日惠若春風等牌傘以誌去思 
[松江府試二志]  
　　初十日陳太尊考試奉賢金山上海三縣童生兹將題目照錄左方已冠奉子路曾哲冉有公西華金仲突仲忽 
 
 

Page 3

 
 
叔夜夜夏上虞仲夷逸朱張柳下惠次題君十卿祿各一句照縣挨做三縣未冠首次六題均他日二字惟某縣某句未詳通塲詩題賦得玉堂晝掩聞書靜得堂孛五言六韻是晚初鼓時放頭牌卽發華婁正塲案計招覆華亭二百名婁縣較少七名均著於十六日進院覆試今將前列諸姓氏抄示於後華趙駿昌耿善勛孫家相張廷佑顧增耀周紹康蔣鍾俊顧永澂王淇宋樹藩耿葆淦蔡樹　吳宗璘蔡光照朱彭沈傑廖傳書徐超凡周紹成張鳴時婁周鑄陸文鑑俞廷光沈保章侯功偉錢青陳醉經褚士謙居承德嚴天貴唐文鰲姚膺福金郁蓀胡昶杜式衡姜企章秦日釗陸祥雯姚錦德葉宗蘎○又奉府尊牌示照得華亭縣童生張翼試卷文筆不俗惟遲至三牌以後繳卷縣試又未前列不能深信仰該學教官傳諭廪保屬該童備卷隨同招覆童生入塲聽候本署府面試再定名次毋得自悞切切 
[虹口小火]  
　　虹口西華德路第九百八十三號及九百八十四號門牌某老虎灶前晚九點鐘因火力太猛以致烟囱炸裂一時光燄四射梁柱板壁盡行燃着熊熊之勢幾乎不可收拾矣幸左右鄰爲之取水澆灌爲時尚早人多水便旋卽撲滅然屋内已焦灼不堪矣事後經一百　 
八十九號華捕據情告諸捕房 
[示期啓徴]  
　　本縣黄大令昨日發出紅諭謂本届光绪廿二年上忙條銀兹奉藩憲札開目下庫儲支絀需餉浩繁飭速開徴完納以資接濟等由奉此擇於四月十六日設櫃啓徴並傳合邑各圖地保來縣聽候諭話催徴云 
[處决盜犯]  
　　前據寳山縣解道勘訊盜犯于起鳳趙得勝孔光才嚴福生四名係去年十二月廿五日在寳山縣西門搶刦事主沈愷之衣籍行李後在嚴福生家分贓不匀被某營官拿獲到申後道憲黄觀察飭本縣黄大令會同寳山縣沈明府研訊供稱均是淞防營散勇于趙兩人爲首起意行刼孔光才聽從接贓嚴福生住居吳淞向在營中剃髮此次窩留贓物並未爲盜已將供詞詳登前報黄大令訊明後復又解赴道轅黄觀察親提勘訊各犯供詞無異發縣分别收禁詳請督撫憲示下施行前晚奉到釘封札文批示該犯沿途行刦鉅贓實屬罪無可　且是遊勇辦理更宜從嚴飭將爲首之于起鳳趙得勝兩名就地正法以昭炯戒孔光才嚴福生監禁候示等因黄觀察奉札之後卽飭上海縣綁犯處斬毋庸解往寳山以免周折黄大令隨於昨晨片請城汛李采臣千戎帶兵四十名護决八點鐘時連發三梆大令升坐大堂傳齊通班捕役發出虎頭監牌提出于趙兩犯由東角門而進擁至案下其時李千戎已乘騎帶領馬隊鳴騶而來至儀門下勇丁站立兩旁大令將兩犯咯詰數語卽硃標斬旗擲下喝令綑綁擁出白虎門由小南門至校塲處斬觀者甚衆斬訖大令與千戎分道而回詣邑廟拈香然後回署循例排衙時已鐘鳴九下矣 
[南市瑣談]  
　　小南門外倉橋左近有董某者昔年聘定朱姓長女爲妻現女年已二九董某定於今歲十月内完婚該女幼時曾認某氏爲寄母待之甚厚所以該女時住其家豈知寄母又將該女許與某姓女之生母知此情由關照董某卽速完姻免生事端目令約日雇轎伏於某處當將女誘出搶入轎中至家成婚董如其言遂於本月十一日預備一切以俟料事機不不密爲該女寄母所知將女藏匿計遂不成女母無奈回至家中將十四歲之次女置之轎中送往董家以掩衆目許以尋獲長女送來掉換以後若何容訪明再錄○昨日南碼頭有流氓數十人至小茶館吃講茶勢甚兇猛後經黨中人出爲解勸始各散去 
[英公堂瑣案]  
　　顧黄孔趙四包探拘解流氓楊伯順陳阿文陳阿二王阿寳陳阿德沈阿狗等到案禀稱均係前犯命案薛泉堂陳阿六之同黨專在唐家弄一帶遇事生風拆梢打降今特拘解請究楊伯順等同供向來安分不敢胡爲惟求恩宥别駕據情商之薩副領事判令各責二百管押三月期滿分别遞解○二百七十三號華捕拘解馬夫陳阿三到案禀稱陳駕車爭先經小的拘入捕房經捕頭釋出詎移時遇陳竟揚鞭將小的猛鞭一下故又拘入今特解案陳阿三供寗波人不敢鞭捕求恩别駕判罰洋五元以儆○一百零八三百六十四三百二十二號等華捕同拘瞽者張歧元到案禀稱此人門首倒有垃圾向喝持蠻故拘送請究張歧元供賣卜爲生因門首被他家倒有垃圾該捕欲將小的拘入捕房小的目不能見正與明言詎捕欺瞽毆擊受有傷痕務求大老爺根究别駕謂如要根究須得送縣騐傷張又謂不願到縣以省周折别駕乃著具結省釋○包探孔阿才禀金彩亭張遠金二人在路調戱婦女經小的拘獲今原告因體面攸關不願投質爲特送究金彩亭張遠金同供偶然碰撞求鑒别駕以流氓調戱良家婦女尤爲可恶判令枷號一禮拜示衆○包探陳阿九禀稱昨有丁阿狗冐姓奚至某洋行前向行夥奚來卿强　 
借洋銀並言係屬族叔其實並非同姓因帶小刀故拘送請究奚來卿投案並令車夫宣阿六上堂作証丁阿狗供小的實姓丁因窮苦無聊欲向借錢恐旁人指爲不應故冐稱奚族叔求鑒别駕判責二百板管押一個月○前日有小孩張信泉以假鈔票一紙計洋五元至萬春錢莊兌洋當被看破扭送捕房旋有莊王氏欲爲擔保亦經扣住昨晨由一百二十五號華捕解案請訊萬春錢莊投案稱數日前曾收得一張假票故留心察出送案請究莊王氏供在滬南開設小錢莊因經手病故後只有學徒二人經理前日門莊收下鈔票一紙不知是假故令到銀行換洋今求恩典張信泉則供一時眼錯收下假票别駕姑念無知從寛斥釋○包探竇如海石金榮同解賭檯流氓傅揚三徐阿關到案禀稱傅等均以賭爲生昨經小的等拘獲並起出刺刀手槍鋼叉血衣等類爲此送案請究傅供本地人前因賭贏向索無著故取得刺刀手槍等件爲質銅　係會中所用暫存在小的處所有血衣一件昔時與賭臺爭閙被刺是實至有徐阿關乃小的之友求鑒徐阿關供小本營生與賭臺人素不相識實被悞拘如今惟求恩典别駕以傅等均屬著名流氓未便從寛判責四百板管押一年後再責四百板○包探張阿五禀稱前奉縣票緝拿之賭棍楊阿寳王福元沈岳廷鄧掌友等昨同憲差前往拘獲送究别駕略詰之下著候移縣○包探倪順泉禀稱陸阿泉前因犯事遞解回寍波昨又身帶利刃在虹口遊行經小的拘獲送究别駕判笞責一百板再遞寗波 
[法捕房三則]  
　　小東門外登樓萬里春烟館前晚有摇麻雀杉板之福建流氓甲乙二人開燈吸烟以少給水烟錢與向索之值堂人齟齬翼日又邀黨羽五人前來尋釁值堂人畏其勢燄避不見面該店執事卽投報捕房捕頭立飭巡捕將五人拘解大自鳴鐘捕房經備捕頭詰問情由命一併押候解堂訊究○吉祥街如意里金裕興客棧懸牌里口爲風吹落其下有自來水鐵板被招牌打碎巡捕報知捕房捕頭飭探查問該客棧委諸里口之老虎灶該探以形勢不對禀明捕頭著賠洋二元另罰一元充公示儆○小工某甲至某花烟館開燈取樂吸烟二盒不名一錢該鴇向索烟資致被推跌傷及下頰鳴捕扭送捕頭命給洋四角揮之使出 
[美界捕房紀事]  
　　昨日午後中虹橋東首某烟店夥甲乙二人相與至附近鴻興園浴堂洗澡乙與該園挑水夫任仁坤口角後甲助乙毆任致任傷頗重旁人不平爲喚二百四十九號華捕將二人拘送捕房押候解送英公堂訊究送任至同仁醫院療治○本邑人林阿八賃居乍浦路第四百三十一號屋内有男孩年甫三齡愛若掌珠昨晨忽然走失四出偵尋杳無下落奔告捕房請爲飭探查訪○御者嚴順才昨晨駕馬車至百老匯路坐車者因事他往嚴乃停車久待不覺磕睡三百十三號華捕以其有犯租界定章意欲拿究詎嚴不服與捕互扭突有王小生助嚴毆捕捕因喚同班將嚴王一併拘送捕房押候解送英公堂究辦○偷兒張福生某日溷至元芳路四百二十九號屋内竊取報時鐘一架事主控諸捕房前晚經包探倪順全查獲詰問之下知公和祥碼頭某輪船所失對時表亦係此賊所竊押候吊贓送廨訊辦○甲乙二寍人在往來津滬之金星輪船充當水手常私販食鹽有丙丁與之老交伺輪船抵埠卽爲銷私昨晨因論價不合致互相毆經四百六十七號華捕一併拘送捕 
 
 

Page 4

 
 
房捕頭令押候核辦旋經該輪大副將二水手保出○寗波人某甲住居虹口新記　路向與同鄉婦姘識儼同伉儷近忽反目昨午後大動干戈經三百七十五號華捕拘解捕房捕頭以均屬無恥不子深究斥釋○漢璧禮路第八百六十六號房屋係日本人某甲開設雜貨店門首掛一竹廉有碍行人昨晨一百十一號三道華捕告以須向工部局領取照會甲不服操東語將捕辱駡捕怒拘甲據情聲訴捕頭諭甲曰租界章程不得故意違犯犯者必懲今姑從寛免究卽開釋 
[贈書鳴謝]  
　　前日蒙鄭陶齋觀察惠贈所著盛世危言一書皆治國之要言匡時之善策誠如鄧方伯進呈原奏中稱其於中西利弊透闢無遺皆可施諸實事者也現在朝野之間講求洋務宜以此書爲迷津之寳茷拜讀之餘不勝敬佩敬承珠玉藉答瓊瑶 
[見義勇爲]  
　　頃奉到嘉善縣江湘嵐明府助賑洋一百元京都王雲鵬善士助賑洋三十元又經募一文愿藥捐洋廿九元無名氏賑洋五十元無名氏爲次子寳森求病速愈助賑洋五十元又經辦安和輪船失事撈屍經費浩繁承趙馥疇善士助洋一百元恒心人戴助洋五十元黄衡輝堂募洋三十一元崇餘莊交來蕪湖厚康莊續募洋四十五元金陵魏文泉翁交來不書名洋五十元靖江縣葛蕃甫明府助暑藥洋四十元張君水菖來函爲四十初度承諸親友公設筵宴理宜奉答隆情今移助救狗經費洋五十元爲諸君造福云云值此湖南江西廣西待賑急於救命安和輪船失事棺殮俾免暴露之慘諸君子解囊佽助實屬見義勇爲祗領之餘莫名欽感特請登報九頓叩謝[  上海六馬路仁濟善堂籌 
賑公所同人謹誌]  
[慈航普渡]  
　　謹啓者安和輪船失事敝堂經辦棺殮蒙寳山縣沈明府吳淞班統領並救生局督理撈屍照料拍相前後共撈屍二百四十八具除當塲絡續認領外尚存無主棺七十餘具停於江濵時將霉汛朝水泛漲未可久停爲特將照相並未拍照編號詳細寫明衣履年貎分寄長江輪埠馬頭懸掛招領所望屍親認明速來領棺早歸故土安葬庶免黄泉飲恨是爲至禱竊以張華浜攔門沙地方前年流雲輪船失事甲午年三月十七日飛馬被壞繼以煤輪今則又壞安和前後四輪被溺慘斃何止千人滯魄憑依難免作崇四輪之溺未始無因往來輪船能不寒 
心伏思武侯祭瀘賴以安渡該處四輪之溺鬼允宜亟爲超度俾得潛消怨戾方能永慶安瀾敝堂謹擇於本月廿三日起廿八日止在失事之處虔請僧道四十八位啓建大醮六永日每夕普放燄口如屍親欲附祭助錠迅速交下以便届時運往死者何辜有冤莫訴仁人胥憫施惠靡窮冥漠有知無不結草圖報也用特請列報章布告公鑒[  上海六馬路仁濟善堂同人謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案]  
　　昨報紀八仙橋巡防局移送難民汪正太等請懲一案前晚經蔣司馬提訊李岳生稱本地人在蘇州會館誼園當茶房昨日十下鐘難民百餘人進大門搶去洋十六元身畔搜出鎖匙鐡刃等物質之汪正太供江西饒州府鄱陽縣人年七十三歲去年遭遇水災衝　圍子一族有一千餘人十月十八動身逃難共有一百七十餘人女人四十小孩三十由浙江一路而來刻下從金山松江到申與汪錦全汪有才三人爲頭昨至誼園悞認是江西會館是以進内求乞不敢滋擾求恩司馬僅訊爲頭者三人供詞相同李岳生供有銅不八元現已搜出是誼園原物司馬判將銅洋八元給李領回鎖匙給還汪正太著差立卽押令出境毋許逗留鐡刃儲庫○金陵人卞陳氏住居本城大東門内有一女許字蕩婦顧某氏爲童養媳前年因顧某氏向在南市開設福興烟館諸多不端甚至容留婦女聚賭抽頭年輕子弟被害甚多專便童養媳坐櫃　　烟客爲招蜂引蝶之計該媳秉性端方不甘耐辱回至母家哭訴卞陳氏當投縣署聲明請斷當禀黄大令提齊兩造訊斷以後令養媳安居内　不准仍在烟間坐櫃招呼兩造遵斷具結在案兹緣顧某氏故態復萌依然窩賭窩娼且與堂倌某甲姘識仍令其媳應酬烟客爲招徠生意之　且甲得隴望蜀垂涎其媳屢拒不從唆使其姑時加鞭責媳痛楚難忍且不甘下賤屢欲自尋短見日前經伊親戚送回母家暫住媳回家後終　啼哭堅欲一死其母開導再三終難勸挽因思去冬業已完姻如若在家不測恐遭訛詐送回又不能安居進退兩難故於昨日又赴縣署再禀　斷未知黄大令如何核斷也○趙王氏偕子阿香控寡媳林氏聽從姊婿張茂金私逃轉嫁一案前晚蔣司馬提訊趙王氏供本邑人家住西門　盧家灣年六十歲夫故多年生有三子張子娶林氏爲媳去年七月初一日病故九月初二日爲張茂金誘逃並將孫女金珠　與南門外盧　　爲尼林氏嫁與陳子良爲妻且將家中零物席捲一空惟留一六歲孫子在家然林氏旣已嫁人其心已變卽使收回亦難安居求斷償身價爲長子安葬之用惟張茂金專作蟻媒務求嚴辦趙阿香供十九歲做砌街匠爲趙王氏次子尚有一弟已過房别姓長嫂私自再醮姪女金珠賣入尼菴小的尋著業已領回趙林氏供三十歲因丈夫故後無衣無食轉嫁陳子良爲室非張茂金爲媒司馬判令出洋四十元限十日内交趙王氏收張茂金供年三十五歲耕田度日林氏是妻妹再醮出於自願並非小的主使司馬得供判令從寛不予深究飭各具遵斷完案○鄉民蔡理卿扭地保朱晴川到縣控稱逼伊胞妹再醮等情前晚亦經蔣司馬升堂提訊蔡供小的務農爲業年三十三歲胞妹子歸阮姓刻因夫故願甘守節上月被晴川强領婁阿華到伊家逼令成親胞妹初意不願又爲朱晴川所牽合求大老爺斷開不許婁阿華出入其家質之朱晴川供是廿九保七圖地保婁阿華是小的對河鄰舍伊出洋廿元娶阮蔡氏爲妻出於兩相允洽不干小的之事蔡供朱專做蟻媒去年做過四次小的均可指實名姓求恩懲辦以整風化司馬曰飭朱具以後不做蟻媒切結可耳諭朱回去囑婁阿華出洋十元交蔡收受就可無事蔡理卿扭爾來案無非要些錢文阮蔡氏旣已再醮毋庸更議兩造遵斷具結完案 
[英捕房一則]  
　　張潤松有地基一方業已言明出售於某姓嗣因張有訟在縣管押其妻王氏照原議爲之立契過割昨在大馬路某茶肆過付定銀忽有應貴新者以該地不能擅自出售竟將收條取去王氏向索不還扭至捕房卽以應攫收條阻人賣地等詞訴諸捕頭捕頭飭押候解公堂旋應卽挽人至捕房保出聞於禮拜三尚須會審云 
[邗江官報]  
　　四月初一日運憲公座掣籤分發知事蔣鹺尹元輔王鹺尹炳巡檢李鹺尉慶瑄曹鹺尉元夑黄鹺尉煥臣均禀到○初二日正任臨興場沈鹺尹到揚湖北周守戎玉寳解餉來鹽捕營趙都戎由下河公幹回候補道劉觀察思訓過揚公幹○初三日前通分司項分轉晋蕃由浙來揚○初四日黄鹺尹振宗委總局額外聽差○初五日孔分轉廣杰辭赴皖岸差次吳鹺尹之炘委赴西岸聽差○初六日葛分轉廷輔委高寳總巡許鹺尉寳生委順清河卡分發經歴程鹺尹堂鈺禀到蔡觀察鈞公幹抵揚江安糧道馬儲憲恩培亦於初七日晨過揚○初七日趙鹺尹經綸委六閘巡護差張鹺尹文田銷三江營緝私俞鹺尹鍾騏由省公幹回○初八日何鹺尹乃升起復回淮戴鹺尹韶委西鹽查艙江鹺尹寳年由力乏橋來揚公幹分發巡檢葛鹺尉慶綸金鹺尹尉華均禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十二年四月初五日京報全錄]  
　　宫門抄○諭旨三道錄前○湘撫陳奏揀員調補知府摺○又奏請准文生兼襲世職片○又奏調署知縣片○又奏委署道員片○又奏調署知縣片○又奏請准建坊片○東撫李奏分别裁留兵數片○粤督譚奏請開復已故主事革職處分片○又奏籌解京餉各欵片○閩督邊奏叅追故員虧欵片○四月初五日兵部太常寺太僕寺鑲白旗值日無引見○信侯假滿請安○吉恒謝授專操大臣恩○豐培謝授廣西思恩府知府恩○俞培元謝授江西遺缺知府恩○那公續假五日○錫侯續假十五日○召見軍機豐培俞培元○○頭品頂戴湖南巡撫臣陳寳箴跪奏爲遵旨揀員調補省會要缺知府恭摺仰祈聖鑒事竊照光緒二十一年八月十五日接准部咨七月二十日奉上諭湖南長沙府知府員缺緊要著該撫於通省知府内揀員調補所遺員缺著英文補授欽此伏查定例省會知府缺出例應請旨簡放加奉旨於通省知府内揀員調補應擇其人地相宜者無論缺項是否相同及歴俸已未滿年限俱准調補又首府首縣缺出於通省正途人員揀選調補如實無合例堪以調補或人地不宜始准於摺内詳細聲明以各項出身内遴員調補各等因今長沙府爲省會首郡係衝繁難兼三要缺管轄十二州地方遼闊政務殷繁　時有發審案件現值會匪游勇伏莾未凈籌辦保甲團防尤關緊要必須精明幹逹之員方足以資治理臣與布政使　樞按察使俞　三於通省正途知府内逐加遴選查有岳州府知府鍾英年四十五歲福州駐防京城正黄旗滿洲瑞興佐領下人由　生中式光緒丙子科舉人丁丑科會試進士奉旨以主事分部學習籖分户部行走七年五月期滿奏留九年題補貴州司主事升授河南司員外　派掌浙江司印鑰派充北檔房領辦調掌雲南司印鑰派充送選秀女差事十三年調掌陜西司印鑰十四年京察一等引見奉旨記名以道員用十五年大婚典禮告成奉旨賞戴花翎俟升道府後加鹽運使銜派充會典館協修十六年五月初九日奉上諭湖南岳州府員缺著鍾英補授欽此領憑來湘是年九月二十八日到省十月二十二日到任因擒獲臨湘縣會匪汪殿臣著名　目出力保以道員升用該員操履端嚴才識敏練以之調補長沙府知府洵屬人地相宜據藩臬兩司會詳前來相應奏懇天恩俯　省會首郡要缺需員准以岳州府知府鍾英調補長沙府俾資治理如蒙俞允該員係現任知府請調知府銜缺相當毋庸送部引見所遺岳州府知府缺遵奉諭旨以英文補授再該員鍾英係初次請補照例毋庸核計叅罰合併陳明理合會同兼護湖廣總督　譚繼洵恭摺具奏伏乞皇上聖鑒訓示謹奏奉硃批吏部議奏欽此○○陳寳箴片再定例文武生員准其兼龔世職俸應試等因兹據善化縣知縣趙宜琛詳該文生陳亦　於光緒十九年入學因伊胞伯陳萬年由武童於同治元年投効吉字營在　江皖勦賊遞保千總三年在江寗陣亡經部議給雲騎尉世職襲次完時給予恩騎尉世襲罔替因無親生嫡庶出子孫胞姪陳赤曦　族過繼爲嗣遵例呈請以文生兼襲雲騎尉世職食俸應試等情由縣造册詳請核奏前來臣核與兼襲之例相符應據情籲懇　恩俯准將陳赤曦以文生兼襲雲騎尉世職應試鄉闈以示體卹至支食世俸銀兩之處應照湖南省奏定章程辦理除册結咨部查核外謹附片陳請伏乞聖鑒敕部核覆施行謹奏奉硃批著照所請該部知道欽此○○陳寳箴片再湖南會同縣知縣柳　誠丁憂遺缺應行委員接署查有益陽縣知縣饒　均才具穏練辦事精勤堪以調署據布政使何樞按察使俞廉三會詳前來除批飭遵照外謹會同兼護湖廣督臣譚繼洵附片具奏伏乞聖鑒謹奏奉硃批吏部知道欽此○○陳寳箴片再查湖南岳常灃道桂中行欽奉諭旨升授廣西按察使應卽交缷起程新授岳常灃道陳璚到湘尚需時日所遺該道篆務自應委員署理以重職守查有特用候補道周麟圖才識開敏辦事勤能堪以署理除檄飭遵照外謹會同兼護湖廣督臣譚繼洵附片具陳伏乞聖鑒謹奏奉硃批吏部知道欽此○○陳寳箴片再湖南耒陽縣知縣於學琴請假回省所遺員缺應行揀員接署查有瀘溪縣知縣田繼昌志識堅定爲守兼優堪以調署據藩司何樞臬司俞廉三會詳前來除批飭遵照外謹會同兼護湖廣總督臣譚繼洵附片具奏伏乞聖鑒謹奏奉硃批吏部知道欽此○○陳寳箴片再上年湘省長衡等府被旱歉收災區甚廣籌賑維艱經前撫臣吳大澂及臣到任先後奏請照直隷章程勸辦賑捐經部議覆奉旨允准行知遵照在案兹據籌賑總局司道詳稱在籍按察使銜江西候補道朱昌琳呈稱職家素屬寒微世以教讀爲業父采鵠平日以學行相勵年近八十猶復教授生徒雖歲入館榖無多而心存利濟母胡氏事姑至孝勤儉操作以紡織所入之貲奉甘旨無缺家人聚食或不足每忍飢退避恐堂上知晚歲家稍豐積有餘資除分贍-外於職祖母墓道捐修石路一千三百丈以便行人道光已酉歲大飢流民餓殍枕藉職母于居宅旁設棚棲之日給錢米病則施以藥餌並出所蓄虀蔬薑蒜之屬分給之多所存活時方苦寒爲製辦衣　千數百襲躬督家人縫級至夜深不輟時年六十有七以寒疾終飢民相聚而泣塗爲之塞迄今四十餘年復逢歲歉職仰承先志用特籌湊銀一千兩聊供賑卹之需等情由局具詳前來臣查湘省災區待賑孔殷該職會合諸紳籌辦採買平糶不遺餘力平日賙卹鄉隣待以舉火者甚衆省城義舉倚辦尤多兹復承其故母一品命婦朱胡氏救災卹隣先志捐銀一千兩首倡義嘉於賑務實有裨益相應仿照須直賑捐章程奏懇天恩俯准該職爲其故母一品命婦朱胡氏自行建坊給與樂善好施字樣以昭激勸理合附片具陳伏乞聖鑒訓示謹奏奉硃批著照所請禮部知道欽此○○李秉衡片再山東烟台海口設有洋鎗隊練軍一營在於登鎭水陸各營内抽撥馬步戰守兵五百名操練成軍所需薪糧軍火軍裝等項除支底餉外餘俱由常稅項下動支按年報銷光緒十八年裁减一成計兵五十名二十年七月添補復額二十一年五月經臣奏請仍舊裁减嗣復遵旨整頓關稅又經奏明裁撤以節糜費兹據東海關監督登萊青道李興銳詳稱奉文裁兵正值冬防吃緊烟台爲通商口岸稽查彈壓不容稍疏請以光緒二十二年正月三十日止裁兵三百五十名口糧全數發清一律遣撤歸伍惟稽查海口守護關庫轉運餉械彈壓巡防必須挑留哨弁一員練兵一百名方足以資分布其薪糧軍火軍裝等項悉照奏定章程核准報銷成案自二十二年二月初一日起仍在常稅項下支撥按年造册報銷以清界限等情詳請奏咨前來臣覆查該關道所請分　　　　 
别裁留兵數尚爲覈實除咨部查照外謹會同北洋大臣直隷總督臣王文韶附片具奏伏乞聖鑒謹奏奉硃批該部知道欽此○○譚鍾麟片再廣東東莞縣萬頃沙田一案因劣紳把持經前督臣張之洞奏奉諭旨禮部主事鄧佐槐著暫行革職俟查辦完竣後查看有無阻撓情事再行奏明請旨等因欽此當經轉行欽遵嗣據印委各員將未經繳價之屯田八十頃零撥歸廣雅書院繳價升科仍由明倫堂承佃自光緒十六年起按年繳租爲書院經費其舊欠屯租亦於應給工本銀内扣納清楚該革紳深知改過並無抗違阻撓情事現在業已身故由各紳呈報詳請開復前來臣覆查無異合無仰懇天恩俯准將已故禮部主事鄧佐槐開復暫行革職處分以符原案而順輿情謹附片具陳伏乞聖鑒訓示謹奏奉硃批著照所請吏部知道欽此○○譚鍾麟片再光緒二十二年京餉部撥廣東厘金銀十萬兩東北邊防經費部撥廣東厘金銀八萬兩均經轉行司局遵照兹就厘金項下籌解京餉銀五萬兩又東北邊防經費銀二萬兩派委試用知府多齡等督同商號日昇昌等於本年二月十五日起程匯解進京赴部投納據廣東藩司張人駿會同厘務局司道詳請奏咨前來臣覆核無異除咨户部外謹附片具陳伏乞聖鑒謹奏奉硃批户部知道欽此○○邊寳泉片再已故大湖縣丞查濟康任内尚有短欠正雜各欵共銀四千四百八十七兩零糧米三百三十七石零均關結報要欵節催未解據福建藩司黄毓恩會同臬司糧道轉據本管知府揭請叅追前來查該故員查濟康先因短解丁耗等欵銀米當經奏叅革職提屬勒追所有短交正雜各欵銀兩米石相應奏明併案勒限完繳儻　宕延從嚴追辦除咨部外理合附片具陳伏乞聖鑒謹奏奉硃批該部知道欽此 
 
 

Page 14

 
 
[光緒二十二年四月初六日京報全錄]  
　　宫門抄○諭旨一道錄前○東撫李奏查覆福山縣被叅各情摺○大銀臺方奏陳請開缺摺○東撫李奏報秋冬二季委署州縣各缺片○閩督邊奏續解京餉銀兩摺○又奏閩海關收支洋稅數目摺○副都統桂奏揀補防守尉員缺摺○江督劉奏揀員調署知縣片○四月初六日刑部都察院大理寺鑲紅旗值日無引見○官祥假滿請安○克王請假五日煕貝勒橚貝子各續假十日○召見軍機○○降二級留任又降二級留任山東巡撫臣李秉衡跪奏爲遵查福山縣被叅丁書通賄舞弊各情　將查明議擬緣由恭摺覆陳仰祈聖鑒事竊臣於上年十二月初四日具奏遵查平原縣知縣楊德成被叅各欵一摺聲明原叅門丁句通棍徒典史霸占民女各案係福山縣之事已另派委員赴福山縣查提訊究在案查原奏内稱福山縣盜賊于福臣搶掠鄰封　霞縣有案移文調訊經差役拿獲該縣受賄故縱文覆以貿易出外任賊遠颺其門丁王晶山句通棍徒蕭銘恒霸占民人劉三登已　字之女爲妾蕭銘恒爲護符揑造僞字詐陷良懦該縣典史則硬霸幼道姑爲妾上房村牟姓家被搶案内該典史親族人置之不究宜于鴻泰楊子良被控案關逆倫罪名以開設游藝堂藥鋪解姓道人與刑書傅泉霖與典史關說暗通知縣皆以賄免等因前經委員密查復以家丁書吏通賄舞弊非指名提訊不能得實隨飭將王晶山傅泉霖蕭銘恒提省發委濟南府審訊兹據濟南府知府劉景宸訊明議擬前來查王晶山卽王靜山係歴城縣人向充福山縣稿案門丁光緒十九年不記月日與住城充役劉三登出嫁女趙劉氏通　嗣向其夫講允賣休給錢一百千遂買作妾並非蕭銘恒說合亦無揑造僞字情事傳泉霖係福山縣刑書光緒二十一年縣民楊子良因所畜牲口踐食其無服族叔楊汝能地内禾苗彼此口角爭毆遂致興訟知縣康鴻逵正在考試委典史姚鶴齡代訊楊子良託傅　霖向典史行賄傅泉霖並示應允亦無解姓道人關說賄賂暗通知縣之事案内亦無于鴻泰之名惟傅泉霖因楊汝能素不安分曾向典史面禀屬實蕭銘恒係福山縣人向在城内開設盔帽鋪與縣民欒象琦素識光緒十九年九月欒象琦因其兄毆妻斃命在押來　料理訟事住蕭銘恒鋪内蕭銘恒曾爲其打點差役開銷飯食錢文並借給欒象琦銀兩後因向索未還反與欒象琦涉訟經該縣傅　未結此提訊王靜山卽王晶山等各供之情形也于福臣係福山縣人畜有騾駄欒象琦在縣城時其姪女與棲霞縣人親眷李姓有　謀與偕逃攜帶銀兩雇于福臣騾轎載往棲霞欒象琦聞知在棲霞縣控告移文傳訊于福臣時已他出並非搶刼該縣實無受賄故　情事至典史姚鶴齡買道姑二人實有其事惟年均幼其姚鶴齡買爲婢女並非作妾上房村人牟起祿雜貨鋪被刦經該縣拿獲首　盜犯謝成林等四名分别定擬尚有夥盜王慶太王升玉晉書林等三名在逃未獲並非該典史親族此委查知縣典史及丁書等被　各欵之情形也臣查王靜山卽王晶山充當門丁輒敢與在縣充役之劉三登出嫁女趙劉氏通姦買休殊屬玩法應酌量由姦罪杖枷上加等擬徒事犯在恭　光緒二十年正月初一日恩詔以前應准援免惟門丁犯法未便寛縱擬發縣監禁數年再准保釋刑書傳泉霖因縣民楊子良與其無服族叔楊汝能爭訟雖未爲楊子良通賄輒以揚汝能素不安分向典史面禀蕭銘恒因欒象琦住伊鋪　輒代其打點差役開銷飯錢均屬不合傅泉霖蕭銘恒均應照不應重律杖八十傅泉霖折責革役惟久充刑書有無另犯不法情事　仍交該縣管押查明如無别情再行釋放蕭銘恒事犯亦在恩詔以前所得杖罪應准援免遞籍交保管束典史姚鶴齡查無向知縣關說賄賂情事惟身係職官輒買幼道姑爲婢殊屬不合業經臣於計典案内劾叅應無庸議福山縣知縣康鴻逵查無縱賊受賄　情惟該縣地近烟台華洋雜處該員於此缺殊不相宜應請開缺劉省另補所有遵查福山縣被叅丁書通賄舞弊查明議擬緣由謹繕摺具陳是否有當伏乞皇上聖鑒訓示所遺福山縣員缺東省現有應補人員應請扣留外補合併陳明謹奏奉硃批著照所請該部知道欽此○○鴻臚寺少卿臣方汝紹跪奏爲陳請開缺事竊臣前因喘　兩次具陳蒙恩賞假在案現在假期届滿病仍未痊伏念臣年已逾七旬氣血衰憊現患病症一時難望速痊臣寺職司贊引典禮攸關若以病軀纞棧深恐貽誤致蹈愆尤惟有仰乞天恩俯准開缺俾得安心調理倘能醫治獲痊則此後有生之日皆聖主再造之恩矣所有陳請開缺緣由謹繕摺具奏伏乞皇上聖鑒謹奏奉旨已錄○○李秉衡片再定例州縣缺出先委正途一人次委勞績一人再將各項委用試用人員輪委一人於應署班内統按出缺先後察看人地相宜之員酌量委署無庸計其科分名次並試用年限俟届三月彚報一次歴經遵辦在案兹據藩司張國正將光緒二十一年秋冬二季分所出州縣各缺並委署各員班次銜名造册詳請具奏前來除咨部查照外謹附片陳明伏乞聖鑒謹奏奉硃批吏部知道欽此○○閩浙總督兼署福州將軍閩海關稅務臣邊寳泉跪奏爲續解光緒二十二年京餉銀兩赴部投納恭摺仰祈聖鑒事竊照閩海關洋稅奏撥光緒二十二年分京餉銀二十一萬兩欽奉諭旨著於接到部文後分批赶解等因業經臣於本年正月二十八日解過銀五萬兩分别奏咨在案伏思部庫待欵孔殷亟宜接續籌解以應要需兹臣謹再籌銀五萬五千兩發交商號源豐潤蔚泰厚承領循案備具文批定於三月初一日由省起程限六十日到京解赴户部投納謹繕摺由驛馳奏伏乞皇上聖鑒謹奏奉硃批户部知道欽此○○閩浙總督兼署福州將軍閩海關稅務臣邊寳泉跪奏爲閩海關各項洋稅第一百四十一結收支數目分晣繕單恭摺仰祈聖鑒事竊查福州厦門二口第一百三十九四十兩結各項洋稅收支數目業經臣開單奏咨在案兹查光緒二十一年八月十三日起至十一月十六日届滿第一百四十一結所有收支各稅銀兩數目仍行援照前結辦理敬繕清單恭呈御覽除分咨查照外謹繕摺具陳伏乞皇上聖鑒謹奏奉硃批該衙門知道單併發欽此○○頭品頂戴山海關副都統奴才桂祥跪奏爲防守尉員缺緊要循例揀員調補以重操防恭摺仰祈聖鑒事奴才恭察道光九年十一月十七日奉上諭兵部議覆宗室存華請將防尉缺改陞爲調一摺山海關副都統所屬喜峯口防守尉一缺有兼轄羅文峪官兵之責差務較繁著照部議嗣後遇有缺出准該副都統於永平府冷口二處防守尉内揀員調補總期於缺有禆以收得人之效等因欽此欽遵歴經遵照在案兹察喜峯口防守尉阿爾遜因病出缺所遺員缺自應揀員調補察該防守尉有兼轄羅文峪官兵之責任重事繁且地居邊要與熱河接壤凡稽察操防一切事宜在在均關緊要非精明幹練之員難期勝任奴才於永平府冷口二處防守尉内細心選擇察有現任冷口防守尉英瑞年五十四歳年壯才明管轄嚴肅由委署驍騎校遞陞今職該員曾經歴任喜峯口驍騎校於邊口情形極爲熟悉以之調補喜峯口防守尉洵堪勝任所遺冷口防守尉一缺察有現任永平府防守尉圖勒筆善年五十五歲忠厚有餘歴練尚淺似與此缺不甚相宜今冷口防守尉缺較永平府爲簡擬將圖勒筆善調補冷口防守尉尚堪勝任俾資歴練其永平府防守尉一缺地當衝途事務繁重應擇人地相宜之員方能於缺有禆察有現任山海關正黄旗佐領慶壽年六十六歲老成諳練熟悉當務該員由記名防守尉補授今職曾任永平府驍騎校熟悉該處情形以之調補永平府防守尉人地實在相宜合無籲懇天恩俯念員缺緊要准以英瑞調補喜峯口防守尉圖勒筆善補補冷口防守尉慶壽調補永平府防守尉如此一轉移間人地各得其宜實與營務邊口均有裨益該員等均係對品調補銜缺相當例免送部如蒙俞允再由奴才劄飭該員等各赴任差所有防守尉員缺緊要循例揀員調補緣由是否有當理合恭摺具奏伏乞皇上聖鑒訓示遵行謹奏奉硃批著照所請兵部知道欽此○○劉坤一片再泰興縣知縣王肇嵩撤任所遺員缺亟應遴員接署該縣近來民情刁詐獄訟繁多非　明幹練之員不足以資治理查有請調甘泉縣正任碭山縣知縣陳守晸堪以調署據江寗藩司會同臬司具詳前來除批飭遵照外謹合詞附片具陳伏乞聖鑒謹奏奉硃批吏部知道欽此 
 
