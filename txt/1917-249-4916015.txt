# 1917 - 249 - 4916015

 

Page 1

 
 
   
 
 

Page 2

 
 
時評 
[中俄之同病（冷）]  
　　嗟乎非共和制之能病人國也制度之初改人無運用之能力其病乃緣之而生也方今中俄兩國之情形不啻兄弟中國有張勳之禍及今又有南北之爭而俄國今日柯克二氏之交鬨亦正與此相類特俄國方當歐戰之衝而國民性之强固又勝於中國故其情形之危急較中國尤甚耳 
　　雖然以外表言之固有緩急之别以内情言之則所謂别者甚屬無幾蓋中國人之性遲緩今尚未至其時也 
專電 
　　北京電出師事入討論中者（一）軍械之供給（一）輸送之準備多數主援俄不赴西毆倘俄京有事形勢重要此舉應徴日本同意故擬派曹或陸前往 
（十三日下午一鐘） 
北京電曹或陸充特使赴日事政府言絕無其事（十三日下午五鐘） 
北京電大沽第一號海線九日晚又阻斷（十三日下午五鐘） 
北京電美尚未署名於共同提案將理由詳告外部 
（十三日下午五鐘） 
北京電交通借欵日代表山成氏日内將到京（十三日下午五鐘） 
北京電梁財長前晚宴銀團代表於私邸（十三日下午五鐘） 
北京電段决設陸海軍會計審查處巳派李寳符組織定爲獨立機關（十三日下午一鐘） 
北京電張鎭芳案昨大理續審汪有齡請用五十四條處被告二三等刑檢官駱斥問張無言宣告辯論終結（十三日下午一鐘） 
北京電張鎭芳案辯論終結判决當爲無期或一二等有期徒刑（十三日下午五鐘） 
北京電川省自治說復活形勢又變（十三日下午五鐘） 
北京電劉承恩抵京帶陸重要使命尚未正式表示惟陸已派兵駐梧防孫不使黨人侵擾政府以粤可無患今一意定川 
（十三日下午一鐘） 
北京電莫擎宇鎭潮有功將予勳四位俟民黨退盡發表 
（十三日下午一鐘） 
北京電有賀顧問續聘約巳訂定（十三日下午五鐘一） 
北京電張弧聞孫寳琦辭稅務督辦力懇熊希齡保薦並向各方運動（十三日下午四鐘） 
北京電各省敎育實業兩廳督軍紛紛反對浙齊省長則保薦人才至十一名之多 
（十三日下午五鐘） 
北京電敎育實業兩廳發表後直晉首反對現又有七省聯電否認故被簡人員紛起辭職 
（十三日下午一鐘） 
北京電段意馬廠誓師日定爲三造共和紀念日（十三日下午一鐘） 
北京電周夫人喪禮派大批人員辦理極爲隆重（十三日下午五鐘） 
北京電中央行政機關自十三至二十六排日致祭馮夫人馮諭祭期内非要公不見客 
（十三日下午一鐘） 
北京電英使朱爾典本月杪抵京（十三日下午五鐘） 
 
 

Page 3

 
 
北京電王士珍赴津勸黄陂回京（十三日下午五鐘） 
北京電湘傳督急電據報桂軍萬人將抵湘境（十三日下午一鐘） 
北京電倪嗣冲允兼巡閱使（十三日下午五鐘） 
北京電留美某君報告政府言美决提出四千五百兆美金投資於協商各國就中可投中國以一千八百兆無抵押無回扣利息四釐惟我國則不得爲政治用途政府正在調查 
（十三日下午四鐘） 
外電 
　　北京電廣州消息謂非常國會於十日選出内閣以伍廷芳長外交唐紹儀長財政俾軍政府得以組成粤督雖不干涉然似不承認此類舉勳仍擬暫時維持粤省之自主聞粤督曾謂粤省準備接濟雲南經網但桂軍不致入湘因湘省似歡迎新督也都中與論以爲政府與西南諸省之關係漸有進步可望早日解决（十二日） 
字林報 
香港電香港某英字報登載廣州臨時軍政府布告對德粤宣戰之文文内首述中國與德絕交後武人干涉政治之惡果繼謂宣戰之不能早决段内閣實尸其咎今馮國璋旣以代理總統名　布告對德宣戰吾非常國會苟不明白表示其對於戰局之眞態度則吾人與友邦間難免不發生誤會致起外交之阻礙爰依據吾國素來主張和平尊重人道之原則布告遠近咸使閱知吾人當以全國一致之力不分畛域對德作戰以明吾人反對德國武力支配世界之意吾人對於内政外交一心一德尚望友邦有以鑒之云云（十二日） 
北京電廣州國會選定閣員如下外交伍廷芳内務孫洪伊財政唐紹儀陸軍張開儒海軍程鑒光交通胡滇民（十二日） 
廣州電廣州甚安（餘五十一字爲檢查删去） 
（十一日） 
北京電總統與總理前對於臨時參議院之召集主張不同今巳意見一致（十二日） 
北京電總理與閣員今日向馮總統弔慰馮意將服喪七日此僅施諸總統府而不及於他處周夫人之遺骸定於今晚十時大殮十三日出殯 
（十一日） 
北京電國務院今日非公式討論所接美政府關於庚子賠欵之公文美國表示清華學校照　辦理之意（十一日）以上略　　 
漢口電新任湖南督軍傳良佐十一日由岳州啟行十二日抵長沙　十四日接篆 
（十三日） 
漢口電入蜀軍之先鋒隊計混成一旅及衛兵二百名憲兵八十名由副司令劉文明指揮之下携帶機關鎗四桿彈藥五十萬顆山砲十二尊砲彈二萬顆（十三日） 
漢口電湖南督軍傳良佐十二日午後五時蒞抵長沙是日即入督軍署接受事務（十三日） 
漢口電吳光新之入川軍隊共計四混成旅第一隊司令官爲汪樹璧第二隊司令官李炳之第三隊司令官劉文明各率一混成旅第四隊爲本隊吳光新自率（十三日） 
南京電齊省長新委胡嗣棻爲諮議官兼江蘇通商局籌辦員（十三日） 
東京電日本政府近因處理日英及其他財政經濟事項新設外國特派財政調查官巳於今日發表官制並任命坂田男爵爲委員長民間實業家數人爲隨員（十三日） 
以上東方通信社電 
戰電 
紐約電美國國務卿與駐美日本大使俞商請日本予俄以船舶與經濟之助力俾運輸接濟俄國之軍需（十一日） 
倫敦電今晨一時巴黎電稱班勒佛氏通告卜横加爾總統謂組織國民内閣之舉巳遭失敗請另簡賢能（十二日） 
巴黎電卜横加爾總統復請班勒佛氏努力組成新内閣（十二日） 
巴黎電今日下午公報云特里拉區登與比克斯旭特之砲戰仍在猛烈進行法軍在哇白里夫東北及聖希萊爾至聖沙泊萊路東面襲擊兩次均得利曾在後一處攻破敵軍第三陣線炸毁其地窟敵兵非死即被擒法軍獲戰品甚多而回 
敵軍在太胡爾東北進攻於法軍砲火下敗退受創甚重法軍擊敗進攻柯里愛萊叢林北面與朗伏北面前哨之敵軍（十二日） 
要聞一 
[東報論日英聯盟問題]  
　　東京新日本（大隈侯所辦之雜誌）社論云俄國革命英美接近此日英聯盟行將告終之朕兆也英美兩國近百年來日接日密必有聯盟之日英美聯盟則英之勢力厚凡東方事不必盡賴日本以爲之援將來如有衝突英人必不再讓步如是日英聯盟必由是解除而戰爭或不能免英之重要商務在於棉花航運及造船業尤注重於運輸業此可見於英人與人爭北海之戰其始覆荷蘭次敗法人又餐德人欲與爭衡遂岌　　　以　　　勢日本重要商務亦在棉花與運輸業且惟此種可希望發逹將來日本龔盛與否專視此爲衡雖然二美不共室兩雄不並立英旣以此圖强日亦欲以此圖富勢必一方失敗一方乃伸然則英之仇讎初爲荷蘭次爲法國次爲德意志次乃爲日本耶日本在東方實爲英之巨敵新西蘭創立海軍之　其國務總理有日英聯盟不可靠之說可見英人之意志矣今英人方有事歐戰不暇東顧故依日人以保東方和平然其疑日人之心與其依日人之心分量正同歐戰旣終吾恐日英猜疑必更甚矣英人將組織遠東艦隊以與日人爭衡否不可得知惟其倚賴美國以保其遠東領土之事可思而及此則日本先識之士謂日英聯盟之原因不能繼續存在者也 
[日本禁銀出口之理由]  
字林報云九月六日日政府布告所有銀幣銀條非經大藏省許可不准輸出惟旅行出境者准帶銀幣其數不得超過日洋五十圓以上至於堆藏鎔化或燬銷銀幣志在變賣或他項處置等情亦在禁止之列犯者處以三月以下監禁或一百圓以下罰欵之刑官場一面解釋禁銀出口之理由謂自一九一五年十月起銀價逐漸騰貴近日尤甚九月三日倫敦銀價竟至四十七便士觀此情形銀價將漲至若何限度斷難預料察銀貴之理由不一其端但其主因不外要求增多而供給減少耳歐戰發作以來歐美爭鑄輔幣以便國寳之流通印度中國亦復購銀而産銀之域則産額反減加以禁銀出口者巳有數國統察種種情勢銀價勢必有增無減銀價旣昻則銀幣本身之價值自較其面值爲高苟現狀長此不巳難保無人私燬銀幣以便轉賣圖利或熔成銀塊運往外國推其結果將使輔助銀幣異常缺少而釀起財政之大擾亂此政府之所以有禁止銀幣出口之令也一九一五年日本國内銀額其值不足七百二十二萬圓今自外購銀旣屬困難而添購銀幣事圖必要需銀又亟故不得不禁止銀條出口但遇特殊事件大藏省當可特許其出口也 
[俄國又有革命消息]  
文滙報載路透電社十一日倫敦電云俄内閣總理克倫斯基氏通告各處與政府同意行事之上級軍官及前敵之陸軍委員會謂台尼根將軍與司令部之參謀人員均巳就逮歐台里將軍亦因破壞陸軍之服從習慣就逮此外就逮者尚有歐台里將軍之參謀數員柯尼洛夫將軍僅率少數枝隊進窺俄京陸軍之不明其地位者唯此而巳若輩今巳被阻不得前進且若輩巳自相携離蓋其中分隊現紛派代表至京請政府拘捕叛國諸司令故也政府現正愼密籌畫保衛都城冀止流血内亂之禍各省軍民巳相繼表示其忠誠公共機關亦均宣布贊助政府之决心全國軍民務宜同心同德進行各事祖國安寗實有賴焉云云據俄京電稱里伏夫氏以柯尼洛夫將軍之哀的美敦書呈交内閣總理克倫斯基氏時曾稱柯氏現得政治經營家　體之贊助其意蓋指下院議員之機關與夫反對莫斯科大會之莫斯科製造家并其他守舊黨也若輩之要求中有免除薩文柯夫氏陸軍總長之職一　克倫斯基氏旋下令逮捕研訊里伏夫氏得知陰謀之詳情且牽涉有聲望之員若干人又十一日俄東電云陸軍司令部政府委員菲洛倫柯氏爲柯尼氏洛夫將軍　捕後巳被釋回京司法員巳起訴柯尼洛夫將軍吉洛夫氏總長巳辭職俾克倫斯基氏辦事可無　礙克朗斯太戍兵顧聽軍工代表會調遣軍工代表會總部巳致電分部與陣前陣後之陸軍委員會斥責柯尼洛夫將軍與其參謀長魯柯斯基將軍謂臨時政府與軍工代表會幹事部現均竭力遏制亂謀並擬嚴治柯尼洛夫將軍之大逆不道現巳舉定克萊波夫斯基將軍任統帥職且設法阻止零星軍隊開離俄京陸軍委員會幸勿執行柯尼洛夫將軍與魯柯斯基將軍之命令云云里區報載稱米留柯夫氏與亞力克齊夫將軍同謁克倫斯基氏願効勞挽救内亂之禍克氏不允與破壞法紀者開談判惟對於組織新内　而　柯尼洛夫將軍開談判一節並無異議克倫斯基氏興前　員密商後决推亞力克齊夫將軍爲此種内閣之領袖旣而又不允授權與亞氏現巳與軍工代表會接商現信新内閣社會黨佔席必將更多非社會黨之留任者惟兩員耳薩文柯夫氏巳任爲俄京衛戍總督波羅的海艦隊司令下令調艦隊不可自相分裂仍宜服從臨時政府之命令云又十一日俄京電云柯尼洛夫將軍前鋒巳行抵距俄京不足二十英里之加乞拉地方柯尼洛夫將軍之軍與政府之軍至星期一夜間尚無衝突惟雙方之兵一部分巳在魯加地方會商一次哥塞克軍之大將致電克倫斯基氏謂克氏如不服從柯尼洛夫將軍則哥塞克軍將截斷莫斯科至彼得格勒之鐵路據政府中人云克倫斯基氏現無屈服之象比斯柯夫與特洛之間現屯集重兵柯尼洛夫將軍之參謀長致電克倫斯基氏謂如不承認柯之要求則前敵將發生危局云又十二日俄京電云各報載稱新　統帥克萊波夫斯基將軍西南陣線總司令第尼萊將軍西部陣線總司令伐洛伊夫將軍均加入柯尼洛夫將軍之行動克倫斯基氏發表文告謂柯尼洛夫將軍之行動迅歸失敗各陣線之司令除西南部者外均宣布効忠政府即柯部下之司令亦多棄職而去今巳有數員行抵俄京要求下令逮捕作亂之首領臨時政府巳以嚴厲方法保衛都城以期免遭流血之禍各省傳來之消息皆具有忠嚮政府之精神云云洛伏報因登載柯尼洛夫將軍之示文巳被禁出版又十二日倫敦電云俄京　來之消息殊難捉摸内有一電謂加爾定將軍等現均贊助柯尼洛夫將軍此與克倫斯基氏宣言謂反對政府之行動迅歸失敗之說顯相抵觸當知迄令傳逹倫敦之消息皆出諸一方面者觀於昨電所傳斯柯比里夫氏向軍工代表會宣布之言足徽柯尼洛夫將軍亦發表宣言特未經報章揭載耳又十日俄京電云軍工代表會軍界會員巳派代表往見柯尼洛夫將軍之軍隊擬向解釋此次行動之性質臨時政府巳將爲柯尼洛夫將軍傳遞要求書之里伏夫氏拘捕下獄此非前充内閣總理之里伏夫氏乃另一人也此外被拘者約八十人軍工代表會今日開會三對仿法國革命時代所成之内閣最後復允無條件贊助克倫斯基氏閣員斯柯比里夫氏到會謂柯尼洛夫將軍堅請政府中現有多人贊助德國故乃出此舉動又十一日莫斯科電云此間戍兵工人等開會議决効忠臨時政府莫斯科巿政局出示諄勸舊都人民一心擁護革命並懇求俄國各鎭贊助政府 
[北京特别通信（一百十四）（飄萍）]  
各國派特使之商榷 
財長更動說之眞因 
銀行團談判第一日 
十一日閣議之預聞 
昨今以來北京政界忽有内閣一部分改組之傳說各種報紙則隨派别與其利害關係而記載不同其所稱改組之目的物則爲財政總長因財政總長之移動而移動者又有外交總長論其原因有謂梁長財政不甚得手外省反對是懼者有謂梁願辭職轉任外交總長者有謂梁之才具聲望實於外交總長爲宜者有謂熊希齡爲財政總長仍屬同派之人無甚吃虧者有謂張壽齡爲熊之次長或熊不就則張亦可者此種紀載皆似是而非皆有政治作用而熊希齡派之因希望財政總長做出無數喜笑怒駡文章則吾人尤覺其無理焉雖然事出有因吾人不可不記其眞相以供讀者諸君之參考焉 
財政總長更動說之眞因實起於外交者也此事甚秘外人無言之者自我國對於德奥宣戰而後協商力面即有因尊重我國在國際上之地位將派特使來華以表感謝之意之商榷某公使先向外交總長示意汪外長則以之報告於國務院而我國方面則因禮尚往來之觀念遂亦有派一特使答禮各國之準備此說卽使成爲事實亦當在各國特使曾來我國之後目前固無從發生即將來亦非决須發生者也惟討論將來可充特使之人物遂有人主張梁任公因主張梁任公遂議及財政總長之替身其磋議之尚在準行者則曰以熊希齡爲之代理不開去梁氏財政總長之實缺俟其歸而復還之此一說也又有言特使不如以現在外交總長充之外交總長則梁任公充之而財政總長則舉以與希望財政總長而未得者此又一說也上之數說政府中確曾秘密商議數次而一方希望之人乃遂大吹大擂若財政總長指日即可到手者愚曾以是歷叩政界要人則知此事固正在醖釀而未巳然其一各國特使來與不來尚屬未定其二希望財政總長者對於梁氏用此種敬鬼神而遠之之方法梁氏自命計畫財政有根本政策在焉未必肯上大當而卽戴一特使虚名以去且多數研究會之人物亦似决不願梁之出爲特使以抛棄其辛苦得來　則政總長實缺故此事前途殊難預定以愚觀察　　之八九未必成爲事實者也 
愚於前號通信曾言今後我國與協商方面磋議之要點不外乎金錢與勞力之問題而正式談判之期則定在本月十日（巳有專電）今日即預定之期也梁氏對於財政計畫正在積極進行愚前函巳略言之聞今日銀團中人巳訪梁於財政部即密談犬借欵問題是爲談判之第一日内容吾人應守秘密明日爲預定閣議之期其討論要點亦即爲梁氏之報告讀者須知今後金錢與勞力之磋議當爲外交主題愚前次函電固最合於眞相惟今日尚未能揭舉以告讀者乃稍引爲憾事耳餘俟續記 
[南京快信]  
　　江蘇實業廳長爲張軼歐敎育廳長爲陳潤霖張係江蘇無錫人比　路礦大學畢業曾任礦務監督等職現任農商部礦政司司長張國淦最契重之兩廳長之來省尚無定期昨齊省長在署召集財政胡翔林廳長江寗知事吳其昌及本署各科科長科員等會議聞巳略有端倪大致兩廳組織之經費卽以金陵道尹公署之經費挪用之不足則由省公署之實業敎育兩科經費補助之其廳址一在江寗府署一在金陵道署實業廳大槪在江寗府署惟該府署改稱軍事審判廳雖巳議定作爲實業廳址但該廳能否讓出尚未能定齊省長以該廳屬於軍事範團昨巳函請李督軍飭令遷讓敎育廳在金陵道署道尹旣裁自無問題至省公署之實業科科長金其照敎育科長盧殿虎今巳趕辦交代金其照閉將另有委任慮殿虎不日即赴安徽就敎育廳長吾蘇之兩廳旣從事組織兩廳之成立當在目前矣 
李督派李副官副長齊省長派孫諮議代表赴京弔唁馮總統夫人 
馮總統電蘇督軍轉請尹昌衡尅日赴京有所借重聞尹昨巳由滬携眷來寗住下關金陵旅社 
贛財政廳長張一鵬昨（十二）由京來省謁見軍民兩長陳述一切李督設宴欵待聞已　車回吳縣原籍省親准十八日乘輪赴贛財廳長任 
陸建章昨日出京來甯會晤李督軍住督軍署西花圜此間喧傳川邊陸軍第一旅長陳遐齡第一混成旅劉成勳巳宣告自治 
第三旅今日由贛開拔抵寗黄旅長於午前十時率該旅各團營長赴軍署謁見李督陳述離贛及第十二師接防情形 
贛北鎭守使吳金彪電李督擬來寗面商要公陳如支等呈控前阜寗縣知事馬佳績順匪殃民齊省長令淮揚道尹查復 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[敎育實業兩廳之人物談]  
國務會議通過敎育實業兩廳設立議案外間早有所聞惟各省敎育實業廳之人物按以歷來習慣皆幾經商榷始能發表獨此次敎農商兩部對於兹事皆以迅雷不及掩耳之手段突然發表聞兩部所以如此辦法亦有不得巳之處恐一經遷延運動者太多無法應付故取此便捷手叚可省許多麻煩也此事發表之後聞各方面多不滿意者其理由以政府正厲行滅政忽然增設機關即言興辦敎育實業然於此財政竭蹶時代不過有名無實聞直隸督軍曹銀對於此事反對甚力以兩部如此辦法不過安揷某派之人物而在某派則對於敎育農商兩部所簡定之人物又大不滿意蓋某派以敎育部所呈請簡放之二十二敎育廳長其中有十七人皆帶國民系氣味而十七人中之十四人又似帶有國民系激烈派之氣味某派爲注重黨勢起見對於敎育之設施極爲關切故對於敎育廳設立則完全贊成對於所簡放之人物則不甚贊成蓋范靜生之爲人雖與梁氏關係極深而其對於黨事尚覺不甚認眞耳山西反對李步青之事箇中亦有曲折蓋李本由敎育部呈請簡任爲江西敎育廳廳長方通過國務會議尚未呈請總統蓋印之時爲梁善濟君所見梁即走語李國珍李當時即約江西同鄕多仙訪范靜生反對李步青到贛范靜生允許君等之請遂與伍崇學對調以李步青爲山西敎育廳廳長及命令發表之後梁善濟始知山西敎育廳廳長爲李步青大爲愕然梁善濟固不滿意於李步青者即致電晋省學界中人而晋省士紳反對李步青之消息遂傳出矣其下文如何則尚未有所聞又據英文京報云各省敎育實業兩廳長均於前昨兩日發表人才之酌量事前實非常秘密所有任命諸人固有先得同意者亦有事前未及知者如敎育部之許覃兩參事農商部之各司長皆未得事前同意聞此信時爲之愕然又如直隸實業廳長原擬張新吾及閣議時乃改爲嚴智怡江蘇實業廳長張軼歐亦事前不知及命令下後甚以先未徴求同意深滋不悅且今日督軍跋扈時代敎育實業兩廳長手無實權辦事殊爲不易各參事司長之出任廳長者大有奪我鳳凰池之嘆至此次任命由部中人外放者敎育部參事二司長一視學三農商部參事一秘書二技正二且四司長全行外放而任命廳長之時參司原缺同時任命他人即不願廳長者亦無反顧之餘地焉至於用人之標準中又有兩廳不同之點敎育廳長皆不用本省人實業廳則如張軼歐嚴智怡皆不廻避本省云 
[蒙匪大掠索倫山]  
黑龍江之索倫山於八月二十八日夜間突來蒙匪千餘名由哈馬一帶竄入哈海（即索倫設縣地點）防軍抵禦不支竟被該匪將哈海及查千套海愛林加拉嘎等處衙署營房全行焚燬滿場瓦礫一片荒凉索倫縣知事范振之當匪焚掠時不知逃往何處或被戕傷亦未可知迄今尚無下落聞鮑督巳派員前往密查該處街屯均被焚燬商民亦逃竄殆盡蒙民稅駕無所均紛紛赴景星太來等縣避難該兩縣地近索倫恐蒙匪襲取連日飛報督軍請速派重軍前往防駐並令軍警聯合戒嚴以防不虞又聞駐防索倫騎兵二營八連連長特派孟寳恩飛報來省卽日面見鮑督陳述一切鮑督頗爲震怒卽令張團長奎五速派附近軍隊前往進剿鮑督又以蒙匪佔據索倫山江省兵力不及除飛令征蒙總司令部派兵進剿外連日分電奉吉兩省督軍請速派兵會剿以除邊患然而索倫人民巳大遭蹂躪矣 
[奉天逮捕類似德探之俄人]  
日前有俄人三名至駐奉該國領事館自稱由錦縣來奉調查商業並求照拂一切乃該領事接見後所談關於商業調查事件甚屬寥寥而對於奉天軍備情形反詳加問訊該領事因彼等舉止言語殊堪詫異類似德國偵探遂趕即電告我第六警察署陶署長接電話後即刻遣長警五六名奔馳前往由該領事將三俄人引渡當卽轉送交涉署現正嚴加調查一切 
張軍長昨接得黑省鮑軍長咨電稱近接俄政府電云前在俄境奥偵探六名（姓名未詳）現下均陸續赴東三省偵探軍情咨請防範張軍長接電後即通令各縣知事及駐各縣軍防警察一體嚴防矣 
[天津水災急賑會開會記]  
月之九日上午七時天津警察廳水災急賑會衆董事開討論會議首由前日出發大柳灘村調查董事邱曙蓉張月丹兩君報告該村苦况並災民每日所食之物一曰老菇漂（卽窪中野草類）一曰野草葉（即窪中青草之葉）並將其草葉帶會請衆觀看楊處長主張積極的寛放賑濟大家討論辦法表决以查得該村極貧二百戸大口六百九十六口小口三百二十七口次貧者大口二百零九口小口一百四十八口擬定極貧者大口每口放給紅糧二斗小口每口一斗五升次貧者大口每口一斗五升小口七升五並决定於明早購糧運放以救災黎且同時查得白塔寺郝家房子葛淀隄等處共有極貧之災民一百零四戸一併按照大柳灘村施放李星北提議辦長久之手續楊處長主持籌辦冬賑繼續進行楊處長復報告北鄕一帶村莊被災情形亦宜設法賑濟表示後時至十二鐘閉會次日上午又開討論會首由楊處長報告捐啓進行之情形近查有某某等竟以本會捐啓之欵自行動放未免出乎情理以外又報告現有成記巳在北營門外蓋草房五百間歸租給災民居住鄙人（楊處長自稱）以私人資格擬在娃娃莊左近建草房四百間亦歸減價租給災民張蔭棠云河北聚和當内之災民二百餘戸均巳領借賑債於日昨一律遷去自謀生業朱餘齋提議急賑會之欵不准他人動用楊處長云此次辦賑所有用欵非經衆董事認可决不能動用並報告急賑會借用警察廳爲事務所其勸捐調查均由董事全體擔任不動捐欵入欵有收據出欵有憑單印領且均有董事每日會議表决實行眼同經手辦理其筆墨紙張槪由本廳辦理是以無絲毫之銷費並報告現將各區災民一律造具詳細之表册倘領賑債遷去均黏條註明以資備查又報告北營門外之窩舖現巳由工程處蓋妥十間請諸君往觀以作標樣當有上海濟生會派員馮仰山奚時勛兩君到會聲明將帶來之麵粉三千袋交由貴會代賑所帶來之欵（三萬元上下）顧自往各縣查放請處長設法保護楊處長除代灾民答謝外即當場發給護照並允通令各縣一體保護全體董事復主張陪馮奚兩代表到張公祠一帶查視灾民之狀况事經　奚兩君認可於十一鐘半全體出發張公祠地方實地調查情形馮奚兩君見此苦况均爲之傷慘環繞查視畢復往北營門外（西區操場）參觀所蓋之窩舖看畢始歸時巳鐘鳴一點矣 
[傳督將到時之湘政局]  
大陸報七日長沙通訊云新督傳良佐果爲何等人物長沙人士多不知之自上星期以來無日不有新督來省之說兩日前傳說載送新督之砲艦巳將駛抵江干實則未也新督幸爲湘人故或不致見拒於梓里今譚督與周陳兩師長皆巳派員前往歡迎江干高搭牌坊綴以軍旗所有政務悉展緩施行以待傳督抵此自負責任譚督决意脫離政界不獨願交缷督軍職務且巳將省長印信送交財政廳長譚旣决計離湘林警長亦繼上辭呈林供職一年辦理警務路政尚能認眞交涉科長與實業科長皆將相率去湘擬赴美國交涉科長爲陳寅恪乃著名文士陳三立之子於各國語言文字所造頗深歐洲各重要語言皆能言之甚爲流暢據可恃消息長沙通至武昌之鐵路刻巳建築告成行將開車將來湘省商務與社會生活定將因鐵路交通之開闢而大爲發展焉 
[傅良佐不帶大兵入湘說]  
新任湘督傳清節於七日由鄂抵岳駐節於岳城中學校鄂軍第三混成旅司令部内因湘省各軍多未照其計畫調防湘中軍民又拒其帶北兵入省躊躇審愼未能確定行期現聞傳因中央迭次催促擬於各軍中挑選敢死隊兩千人編爲一混成團名曰衛隊隨同入長沙巳下令各師旅長保送適舊湘督譚延闓及全湘各師旅上中級軍官復來電請迅入長沙並公推第二師旅長陳嘉佑偕保商團長某來岳迎迓聲言旬日來湘人盼望帥節甚殷全省文武各機關皆巳張燈結綵預備歡迎我公旣巳蒞岳胡不速行入省惟值謡言繁興之際南北意見未泯人心猶多惶惑萬不可帶兵入境免致激成主客衝突若公開誠布公單騎赴任决無何項危險謡言亦必止息現譚督與各師旅長巳令沿途各軍按區嚴重維持省垣内外治安帥節抵任時一切保護辦法亦由譚督與各師旅長宫完全負責倘或疑慮旅長等願隨帥節同行爲擔負安全之確切保證同時長沙總商會代表湘省議會代表周維祺等四人相繼到岳亦言率帶北軍恐因誤會而生衝突并謂代表等係受全湘人民之委託願以身家作保云云傳督見各人情眞意摯不能說必須多帶北兵乃温慰各代表云諸君湘人也良佐亦湘人也愛護桑梓之心亦如諸君我湘父老旣以主客衝突爲慮應即勉徇衆意單騎赴任與我湘父老兄弟相見以誠即酌帶衛隊亦决不過一營各代表遂一律鞠躬致謝當與商定於十日由岳同乘聯鯨兵艦入省所有隨帶至岳各軍因不便隨帶入湘皆留駐岳陽即挑選敢死隊一舉亦歸消滅僅携由京扈從南下之衛隊赴省按此信係八日岳州所發究不知至期傳氏果克踐言否也又聞傳氏在鄂時曾語某軍官曰此去湖南勢難隨帶多兵究不知前途有無危險某答曰湘人最不好說話倘不有重兵鎭壓恐怕不好辦事督軍還以多帶軍隊爲是傳笑曰事巳至此即龍潭虎穴也不能不闖他一闖遂一笑而散今日者正傳氏闖虎穴龍潭時矣 
[雲南快信]  
雲南唐督軍之出師編制法前報所載稍有參差兹特更正如下靖國第一軍司令官爲顧品珍第二軍司令官爲趙又新第三軍司令官庾恩暘第四軍司令官爲黄毓成第五軍司令官爲方聲濤第六軍司令官爲張開儒又任羅佩金爲顧趙兩軍總司令任葉荃爲張方兩軍總司令唐則徇滇黔兩省之請自任爲滇黔兩軍總司令所有各軍除舊日駐紥粤川兩省者外其餘均巳編組就緒 
唐督軍自開會宣布自主後即通電主張四事（一）總統因故不能執行職務當然由副總統代行職權惟故障旣去總統應仍復職否則應向國會辭職照大總統選舉法第五條第一項辦理（二）國會非法解散不能認爲有效應即召集國會（三）國務員非經提交國會同意由總統正式任命不能認爲適法（四）稱兵抗命之禍首應照内亂罪按律懲辦以彰國紀現聞唐仍堅持此項主張絕不讓步謂非逹到通電之四項目的不止 
靖國第四軍司令黄毓成即此次主張出兵之最有力者自奉命爲司令官後對於一切調集軍官編練軍隊各事皆積極進行組織早巳就緒特於八月二十四日統率所部軍隊由滇出發是日自唐督軍及各長官並各界人士各學校均至南城外聚奎樓下歡送沿途聚觀人民甚衆至午後一時黄軍長率各軍隊出發至聚奎樓下各軍警舉鎗致敬黄下騎還禮遵别而攻 
此次滇省出師除巳編練五混成旅六靖國軍外而留省衛戌及後方補充軍隊尚需軍士甚多除巳先後分派多員前往各屬設法招募惟於省城不能不有一統率機關以爲監督故唐督軍昨特令飭於省城内設一總徴兵處其地點係在皇華館省城内旣設徴兵處更不能不有敎練機關以爲施行編練種種之用故又於省城龍神祠内設一總練兵處昭通東川蒙自大理另設練兵分處 
唐督軍旣被舉爲滇黔靖國聯軍總司令率師赴川自必急速啓行惟前日有學紳商各界挽留日昨三迤總會又開大會羣以滇處邊徼關係國防必須唐公坐鎭方足以懾服一切當巳由三迤總會領銜上書挽留不知如何批答也 
自川事發生後三省人民感情互有參商殊非三省之幸是以旅滇川黔官商同鄕與滇省各界就滇省省議會組織一滇川黔三省聯合會於上月底開會到會者五百餘人公推黄德潤洪念江易文煥三君爲滇本部正副會長宗旨以聯絡三省人民感情增進地方利益鞏固共和基礎爲主斯會成立後卽公電重慶熊鎭守略云國家大局日趨危險故將本會宗旨電呈祈就渝發起此會以發揮唇齒相依之義又段派當國帝孽倖進國家大計任其武斷前途危險何堪言狀刻聞有派吳光新統兵入川之說顯欲摧殘南方勢力三省軍民若再爲鬩牆之爭必致同歸消滅執事首創共和愛國愛鄕必有遠謀對於北軍如何抵制對於滇黔軍如何團結諒巳成算在胸請略示槪要以紓遠念臨電神馳佇候明敎云云 
鹽井渡設立分稽查處專以查拿由川逃回軍人爲職務兹因羅氏自叙府來電稱近因各營士兵時有潛逃當令并渡釐局局長吳垚爲本軍執法官即就該處設立稽查處以便查拿潛逃各士兵兹據吳垚函稱查稽查之設注重盤詰前此退伍請假士兵經過略加盤問往往出口不遜動輙逞兇非有軍隊不足以資彈壓擬請就井灘一帶警備隊撥兵二十名分隊長一員歸垚指揮專司稽查事務其薪餉照舊由該隊長按月領發請電唐督軍令該隊長遵辦等情查所呈尚屬實情除電復照辦外應請電令井灘警備隊長遵照撥用爲盼佩金文印聞唐督業巳分令遵辦矣 
[雲南獨立後之川中戰局]  
　　榮資爭戰與叙府防守 
雲南宣布獨立時滇川兩軍方在停戰期中而滇軍則於其時紛紛增援羅佩金氏將所到援兵分防榮威資中等處但自此以後羅之方針忽然一變凡前日主攻之處今皆主防守矣蓋滇省獨立後其目的當在渝夔不似前日之欲得成都也羅氏欲展布勢力於東尤非與川軍繼續停戰不爲功八月二十一號羅有電與周代督鍾師長稱罪只在劉一人請繼續停戰唐繼堯巧日致四川省議會電亦力請停戰中有川人猶是同胞不忍再加蹂躪等語唐羅之所以如此者即欲求川軍勿牽制之以便致力於東緣是之故前日在川滇軍之攻勢今一旦取防勢矣周代督初密與滇聯青神之役川軍擒獲滇總司令韓鳳樓各項文件内周親筆之函件頗多故滇省未獨立時滇軍頗不防周資中與内江接壞處雖内江駐一師重兵顧師長亦未加防範乃滇獨立後周之態度爲之一變加派重兵防内且又直接借子彈與第三師攻取滇軍所據之資中顧師長見周變方針乃派重兵於近内江一帶防守并堅作工事前日滇軍集中榮威今則分散矣至資中工事益加堅固距城二十里即深掘戰壕凡要道均堆木挖暗坑等工事環城密布　壘又建木城以防三師進攻新到黔軍除防自井者外又分兩營增援資中因各方面兼顧 
 
 

Page 7

 
 
之故而榮威兵力遂薄弱矣日昨川軍拒滇左翼司令舒雲衢見此機會乃請攻滇軍一面又函嘉定眉山青神各川軍將領請一致進攻劉軍長允各將領之請於是計畫攻榮縣右翼司令劉成勳於八月十七號進駐嘉定左翼司令舒雲衢亦同時取攻勢以期共逐滇軍右翼軍於十八號進逼馬踏井小有戰事滇軍即退數日以來右翼軍頗爲得手遂於八月二十四號將榮城克復左翼軍第五團亦於二十四號由仁進攻僅小有衝突滇軍即敗退現威遠自流井各處滇軍兵力甚薄因第三師師長得羅要求之條件後憤不承認巳下令攻資中資瀘叙勢成犄角關係甚大故滇軍刻頗以資中爲重而加重兵防守也該城工事甚堅除壕壘木城等項外近又以電線接於各要隘密布鐵絲網并遮以荆棘三師此次進攻必有一番血戰也 
滇軍久住叙城對於其地形勢甚爲注意頃聞羅佩金特派測量員甘自成等將附郭一帶曁城内各要地一律測量成圖以便用兵先是羅初到叙府時曾將超威將軍行營各參謀副官差遣等軍官酌給路資分别遣散刻下羅以青眉激戰滇軍官死傷過多特召集前遣散之各軍官以備補充並乘此停戰期中積極布置一切並派警衛團在吹戈山翠屏山眞武山各要隘地方安置大砲并在牛喜場百花場南溪等處深掘戰壕預備作戰環城則遍放步哨叙城衛戍司令王申五又恐川軍派員溷跡叙城偵探軍情特飭各區警察會同各街正嚴爲緝捕并派秘密調查專司其事由叙府至南溪水道當川滇軍隊第一次停戰時匪徒兇横節次攔刦嗣因滇軍西上軍隊往來遂散處山中計自陰曆五月中旬起至六月初旬一月之内往來行旅尚可通行其餘各處則仍困難也羅氏近飭所部添招技術第二營一營以厚叙城兵力聞巳具報成立其營長一職係將軍署副官魏輝熒蓋叙城防務近頗吃緊城門栅欄啟閉皆甚鄭重日昨叙府城防司令部巳發出傳單其内容（一）限一星期以内城門午前六鐘啓午後六鐘閉（二）限一星期以内栅欄夜間九鐘閉天明五鐘啓練丁仍執械守衛（三）如遇火警仍照舊章辦理觀此可知叙城緊急情形之一斑矣 
[李耀漢接任後之廣東]  
　　廣東肇陽羅鎭守使李耀漢自任爲省長後北京段内閣昨又致電李氏云明令計逹何日接任盼覆粤事重要望與陳督軍和衷商辦共濟時艱是爲至要李於此時本巳起程來省於四號下午抵埠陳兼省長即將新刊之廣東省長木印一顆派員責送接收五日己時行接印禮七時半卽由親軍統領將開花大砲十餘尊機關鎗十架實足子彈移置大堂自親軍統領下至士兵俱全副武裝肅立以待庶務員布置禮堂畢請李省長出行接印禮禮畢時巳十點來賓晋謁設茶會陳督亦親到道賀聞行禮時全堂極爲肅穆李省長抵任後卽將公署各科重新組織查公署原設總務内務實業敎育四科其財政司法事宜併入總務科範圍以内另設殷員辦理現將財政司法兩股權限擴充改爲監督財政處監督司法處另設秘書處一所原日之統計處改爲編輯處各科辦事員均全數裁去各科長中祇銷去敎育科科長吳鼎新差使其餘各科其科員則約裁去三分之一各顧問則添聘數人署中政務由政務廳長胡銘盤主政而以劉少弼總其成兹將全署人員姓氏訪錄如下 
政務廳長胡銘盤秘書處秘書長彭華絢秘書梁廷賡周怡暄汪宗準陳瀏顧問處高等顧問陳競存胡展堂顧問方聲濤李福林吕嵩壽何藻翔容伯挺陳鴻銓曾廣大丁乃澄陳應科總務科科長王仁杰科員堵煜宋彦鄭鑑湯大鈞内務科科長莊光第科員詹憲慈桂明單福康王成輔梁兆獻楊廷輔敎育科科長朱念慈科員黄景汾鄧章興李宗海學習科員陶鵬彭鼎動實業科科長羅惇景科員舒錦徐琦監督財政處處長陳佩實處員陶邵安監督司法處處長馮汝楠處員方琦交涉局局長梁瀾動副局長陶邵彬中文主任蔡哲平西文主任林子峯文牘科員潘鼎錢少蘭陳慶森俞伯敭梁勉伯華燿繙譯科員黄祖蔭張繼龍宋兆震黄富謙蒙選文案處文案劉乃動收發處委員翟汝爲王啓朝政務廳收發處委員何燮清任彦藻電報處委員方盛熙會計處委員盤名軒周述之陳學選副官處副官羅鳳標潘鎭藩收呈處委員方觀澣陶壽俊監印處委員黄榕温其楷巡捕處巡捕丁詒馬衍森黄朝忠公報編輯處委員陳大年 
李省長接任後本省文武請謁者戸限爲穿昨某要人緣事請謁談及粤省近事李省長謂粤垣商巿輻輳爲殷富薈萃之區正稅雜捐收入不菲軍政兩費胥依此爲養命之源人心稍涉驚疑收入卽蒙影響今欲維持現狀首以鎭定人心爲第一要圖一俟部署稍定卽當會商陳督先將城巿防軍陸續遷駐各郊省垣治安之責則由警廳完全擔任云云此乃李氏初次之表示政見也 
李氏赴省後其肇陽羅鎭守使署所有職務暫交託張參謀代拆代行遇有重要事宜仍禀命省長覆核惟近聞當道以肇陽羅爲粤桂咽喉防務至關重要將加派桂軍駐紥以厚兵力其鎭守使一職並有擬以馬愼堂承乏以專職守 
李省長此次帶來之肇軍及行李等件計分六船載運巳先後登陸擇地駐紥刻下各兵船仍在天字碼頭前停泊各船均揷旗幟隨風招展前在該碼頭附近停泊之小艇巳令其改泊别處并派兵四名在碼頭前守衛以免閒人混進自李省長就任後肇軍到省者頗多聞李氏在肇所辦之講武堂各學員亦全數隨同上省駐在省長公署内現巳决定在省暫留俟國事略定始返肇上課又聞肇軍亦非全數常駐時局稍定即將該軍調回 
[杭州快信]  
　　陸軍衛戍病院現巳改定編製直隸督署管轄改名爲浙江陸軍軍醫院於原有人員酌量分配即日實行預算每月可節省經費五百餘元 
前海門砲兵營獲解來省之黨人周振華江漢立二名昨巳由軍法課訊實各判處徒刑三年零六個月 
律師蔡宗黄提付懲戒業懲戒業奉司法部咨復照准財政廳特派駐站總稽查殷李鏡截獲上海私運來浙廠絲一案昨已由廳判罰洋八百元殷則記功一次 
省公署監印處辦事員周淦（周樹聲）不知因何案漏洩被杭報揭載昨奉省長諭斥退 
嘉善統捐局長李士傑業奉撤差所遣員缺委候補知事張嘉澍接充昨巳發表 
高檢廳委任張炤爲江山縣管獄員應太乙爲富陽縣管獄員方萼爲平湖縣管獄員 
警備隊二區統部副官孫灝因另有差委遺缺巳由齊省長委陳宗琳接充 
[蘇省軍事消息種種]  
李督蒞蘇業巳兩旬對於蘇防佈置一本馮河間起節前所定之新計畫進行惟省城軍隊雲集不能不稍事調動以固外防兹錄關於軍事上消息如下王廷楨巳改任爲長江巡閱副使所遺江寗鎭守使缺巳改任第六師師長齊燮元接充聞王副使俟將鎭守使缺交替後卽率禁衛軍北上再行南下與倪巡閱使會商駐節地點（議在浦口設副巡閱使行轅）惟昨傳倪有要求中央須另撥軍艦四艘歸其管轄否則即辭不就（按金甌建安建威利濟安豐等艦均向歸巡閱使管轄倪因艦小尚不稱意）結果未知如何也 
齊燮元巳准備接任江寗鎭守使缺惟因辦理移交尚需時日故受任日期尚未妥定昨齊面謁李督晤談甚久聞係密商省防布置 
新編之第十四師軍隊現尚多駐防徐州沿津浦路線一帶該師師長劉恂常駐省城聞該師長向爲河間特别賞識之人故現有全部調京駐防消息陸軍巡緝隊三營現正籌議撥歸第七十四混成旅擴充爲一師以趙俊卿旅長升爲師長以巡緝隊第二營營長聶金魁升充團長聶爲北洋陸軍頭班工兵科畢業生曾充陸軍第二十八團團長其巡緝隊總領劉槐森即調充兩淮緝私統領現巳率所部第一營移揚 
第七十四混成旅趙旅長昨由阜寗剿匪來謁李督面陳剿匪經過一切情形晚間各師旅團長卽假金陵春公宴爲趙預賀聞趙升任師長日内可發表 
駐紥秣陵關陶吳鎭小丹陽雨花台製造局等處之禁衛軍卽將調集北上所遺各防地均改派第六師接防應俟交替清楚始准開拔 
掩護團關係省防重要李督令飭撥歸江寗鎭守使管轄馮團長昨謁李督要求加撥機關槍一連歸其指揮李督以機關槍爲掩護需要之物當卽照准通海鎭守使張仁奎昨電李督報告南通海門崇明如臯泰興等縣軍防佈置並稱駐防南通海門崇明之第二師軍隊巳全開拔回蘇所遺防地均改派第七十六旅軍隊塡防 
浦鎭至滁州迤南一帶防務現均由第六師軍隊完全擔任駐下關之禁衛軍一營日内即將開往浦口第六師軍隊接防 
地方通信 
[松江]  
　　批查可疑盜案松屬小崑山夏徐氏昨日呈訴縣署謂被徐有三等糾衆肆刦開呈失單請求勘緝縣中據訴後以該氏早與該被告涉訟有案所報不無可疑故批令警所查覆 
無賴刦尼行兇松屬沈巷鎭無賴朱阿五前因糾衆搶刦宋阿塔妻早經訴由法庭判罪詎釋出後又迭至該鎭尼菴圖刦住持實雲之徒孫靜生爲妻經該住持呈縣請給示保護在案奈該無賴又於隔昨深夜時糾同莊小壽任金生等七人突至該菴將菴門打毁一擁入内將女尼靜生搶奪而出該住持情急往阻被朱阿五用剌刀鐵尺打傷頭面腰助等處幸靜生極聲喊救始由隣右前來救護朱等方棄靜生而逸經該住持訴縣請緝旋將任金生弋獲業巳審訊律辦矣 
[無錫]  
　　學校得奬秦氏小學校及侯氏小學校開辦最早均屬兩姓公欵設立歷年用去經費至今每校均及二萬元以外去年由無錫巿學務委員蔡樾臚陳兩校實情具呈縣署轉呈敎育部代爲請奬現由大總統各給匾額一方秦氏爲樂羣致用四字侯氏爲文彦彬然四字此項奬匾業已到省昨由秦氏校長秦執中侯氏校董侯紹先赴寗具領矣 
秋繭近狀本届秋繭養戸雖極踴躍惟因前數日氣候悶熱大半均受損害祇少數早帮幸未波及通扯不過三分年成故開秤雖巳六日而各繭行收數甚微價目亦參差不一南門外與八士橋收價最短每百斤二十四元貨亦較他處爲多北鄕長安橋等處扯二十八元玉祁禮社等處放價至三十五六元每日平均不滿千斤 
[鎭江]  
　　考驗稽徴員鎭郡徴收各機關昨奉財政廳胡廳長通令略云近查各釐局稅所稽徴員大半不熟定章臨時茫然對於自有職務往往任意放棄若不整頓殊與公事有碍兹特議定辦法六條仰即遵照保送數員來省以便考驗合格給予憑證始可充當魚雷艇離鎭前日海軍司令部以我國與德奥兩國巳立於戰爭之地位而呼要塞江口應當加意防守特飭令所屬辰字號魚雷艇一艘來鎭駐防停泊江干約一星期餘忽於昨日又轉調他處該艦長奉令後業於日昨（卽十號）啓輪離鎭聞不日擬續派他號軍艦蒞鎭駐防 
[揚州]  
　　請撤工程委員揚屬儀徴縣東區天安莊鄕董景壽亭前因該處興修圩岸禀縣抽捐一百數十元以作經費景領欵後並未動工由姚子儀等控縣更委張玉炘接充詎張亦敷衍其事聞該地人民現又呈請姚知事撒換矣 
[杭州]  
公署行政會議昨十二下午三時省公署舉行行政會議探係因敎育實業兩廳旣奉大總統頒佈條例期在尅日成立惟經費無着除撥原有敎育實業兩科經費外尚不敷洋七萬元有奇昨特召財政廳長與政務廳長曁敎育實業兩科秘書科長科員共同會議結果未詳 
浙西議辦清鄕内河水警廳長徐允中十號在南潯與江蘇水警第二廳長會議協商會剿梟匪辦法會議之下以江浙連年梟匪爲患商民痛苦綦深欲清其源非掃除太湖老剿不足以制其死命但地跨兩省港汊紛歧民國三年曾經會剿一次惟以此拿彼竄未獲全功今者决從清鄕入手劃東西洞庭山爲界所慮者經費甚巨業由徐趙兩廳長會擬簡要章程進呈兩省督軍一俟核准即定期實行 
[安慶]  
　　馬統領嚴拿造謡之佈告日前省城忽又謡言四起一時滿城風鶴草木皆兵街巿人民亂奔商舖紛紛關閉面各崗警亦一時無所措手其實皆毫無影響者也昨經馬統領佈告略云省城突遭巨變人心驚惶本統領現奉令來此除暴安良對於地方負有專責刻有無知游民以及地方棍徒帮匪皆故意造謡希圖擾亂若不嚴密拿辦何以儆凶頑而保公安除知照水陸警廳分飭幹練警士偵探造謡之人嚴密查拿外本統領復飭各營隊兵士隨時偵拿以安商業而靖地方 
張統領在省開弔安武軍第六路統領張漢英上月在省病故兹定於陰曆七月二十五日開弔倪督軍因患微恙不能親來特命其八公子來省弔祭并聞省商會亦以張統領軍隊駐省頗能保護地方故於二十四日會同中西東三路商團職員及會董製備祭幛輓聯祭席花圈等前往統部致祭 
[南昌]  
　　各界歡讌陳督軍贛省政警紳商學各界八號上午假軍署公讌陳督及三處長四課長署内各辦事人員主席自戚省長以下各長官警界閻倪兩廳長紳界程道存包金波黄棣齋等十餘人商界龔梅生慮馥窗章潤齋曾金三羅伯農學界程伯廬等共三十餘人席設督軍内花廳其各辦事人員則設席於大花廳均由各界分陪十二時奏軍樂陳督就府餘亦依次入席酒過三巡各界代表起立致頌詞陳督答云兄弟今日辱取各界諸公讌請得與諸君子共聚一堂榮幸何如弟區區之意尚有欲爲諸君一陳者兄弟此次奉命督軍貴省何德何能自問恐難勝任惟旣奉命令自應勉力爲之日前出京繞道江寗與李秀山晤談承示貴省一切情形知各界諸君之熱心公益愛護梓桑令聞彰彰由來處一城休戚與共内之何以寗吾民外之何以固吾圉以及其他一切關於軍事行政之設施在在須資衆助然兄弟希望於在座諸君者猶不止此戚省長治贛有年政績昭著早深佩服尚望和衷共濟則於地方事務裨益良多至各官署長官亦均爲同舟之人務須一德一心方能有濟商界諸君對於巿面金融維持甚力嗣後萬一遇有困難之時兄弟亦無不贊助代爲設法至敎育界造就人才江西全省學校得戚省長指導必有可觀戚省長起立答曰江西學校賴前督軍提倡尚無遺誤以後尤望督軍不時指示而倡率之必能日起有功矣陳督又詢及地方風俗數事在座者一一陳述然後盡歡而散 
第三旅留潯駐紥六師三旅軍隊李督原欲調寗曾請命於陸部頃陳督奉陸部電以江蘇軍隊除警備隊外所有陸軍在八萬以上已敷防務之用而贛省亦爲重要區域未可輕忽且十二師初次南下人地生疎宜以第三旅留贛駐潯助防現巳預備專軍運送九江矣 
[武昌]  
　　公賣局長問題鄂省王督軍前於復辟之際逕將烟酒公賣局長王元常造幣廠長蔡康停職查辦委任王雙壽爲公賣局長金世和代理造幣廠長王金均王督秘書詎財部總長以其有碍該部用人職權弗允依其保薦正式任命爭持多日財部爲調和計乃以金世和之兄金鼎接任造幣廠以湖北巳取銷之參議員陳時長烟酒公賣局金鼎與世和爲兄弟王督軍方面亦素有感情辦事自無阻力若陳時則雖與王督感情尚好然亦自知難與王雙壽爭衡故不敢卽行接事特藉送清華校學生赴都謁湯梁兩總長請示王督又電京留王拒陳故財部不得巳巳電鄂省謂陳時别有任用着王雙壽署理公賣局長是亦足見財部用人之難之一端矣 
雜評一 
[能以俄爲鑒乎（一子）]  
以俄國局勢之危急若此而其内部黨派之攻擊猶不自巳而反加甚則何怪我國内之人尚紛紛蠻觸相爭而不悟也雖然俄之局勢所以如是危急者非其對外戰鬭能力之薄弱實因分其能力於内部之爭而不能一致對外所致蓋俄自組織新政府後無日不在黨派衝突之中而對敵之勇氣亦遂消滅其大半然則俄國局勢之危急卽由平日内部自相衝突而來其機伏之巳久而不僅在今日也我國人可不覺悟於早耶 
[能以法爲法乎]  
　　今之交戰之國無一不注全神於對外一切内政亦無一不本此方針以進行而所謂某黨某派者更無一不視黨派爲細事而皆可通融如法國此次班勒佛氏之改組超然派内閣祗知在聚全國之力以進行戰事故社會黨亦允贊助之可見法國之黨派能顧其大而不願爭其私是誡内爭之國民所宜效法者也我國人見此其亦怦然有動於中乎 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（三十）]  
奥國公使之南下盧護軍使昨接北京來電以奥國派駐北京之公使依法須令離京兹定十四號由京起程乘坐火車南下約下六號可抵吳淞砲台灣即乘中立國郵船歸國如該奥國公使抵淞廳由中國軍政各官長迎送除行知薩交涉員届時往迎外並巳派定鈞和巡艦准於十六號駛淞後送該公使渡上中立國郵船云又一訪函云江蘇特派交涉員薩福懋君昨奉外交部來電略謂駐京奥國公使業巳起程約於今晚（十四日）可能抵滬待輪回國希即妥爲保護照料其隨行人員爲烟台天津等領事及書記等共計十人一俟抵滬後照章發給通行證十張並於該奥使等出境時派員護送登輪後仍請掣給安全出境證存案備查等因薩交涉員奉電後除函致軍警機關一體接護外擬於奥使到滬時親自迎迓云 
收管小輪之專責江海關監督公所昨奉交通部令開前派總統府諮議趙慶華前往長江各埠收管德奥小輪船及躉駁各船業經分别咨令查照在案兹本部特於漢口設立收管德奥小輪船處派趙慶華爲處長遇有應與各地方軍民長官及各屬接洽者均令該處長妥愼會商除分行外合亟令仰一體遵照辦理 
商團華隊之失望德國總會房屋封閉後上海總商會擬請將該處房屋撥爲萬國商團會之用商由薩交涉員轉請外交部核示兹聞外交部覆電大致謂敵僑房屋應由地方官察看情形妥爲處置該商會所稱萬國商團華隊辦事處無移用之必要等語交涉署奉電後巳轉知總商會查照矣 
錢莊存欵之擱置本埠德華銀行被封時有同豐順康兩莊暫存該行之銀兩亦被封存在内兹聞上海總商會昨又致函薩交涉員以銀欵擱置周轉爲難請即迅予逹部早日發還等情交涉署復以德華銀行押收後所有全盤賬目現正由中國銀行詳細稽核陳報辦理一俟核算清楚自可彚報請示籌辦除函商中國銀行從速核算造報外請即查照轉知云 
德人赴閩之查詢吳淞分關德人白祖克擬赴閩省曾經荷領函請特派交涉員發給旅行執照並電致閩省交涉員照料在案兹薩交涉員以該德人白祖克係於何日赴閩乘何輪船來函未據詳晰註明無從核辦業巳函復荷領迅即詳示 
[大敎育家無暇從政]  
　　江蘇省敎育會副會長黄任之君前由敎育部派赴南洋英荷兩屬調查華僑敎育於上月歸國本月初到京報告調查情形並請演一日在京時適發表敎育廳長黄君因現正集合同志研究職業敎育並擬續游各省即日呈辭直隸敎育廳長於昨日回滬兹附錄辭呈如后黄炎培謹懇總理敎育總長代呈大總統鈞鑒九月七日奉令任命黄炎培爲直隸敎育廳長等因竊炎培自民國三年懇辭江蘇敎育司長以來念敎育之爲事非周察社會現狀博觀世界成法無以立吾國現時適當方針因是自備資斧從事攷察本國敎育足跡纔及五省繼游美國日本菲立濱近復奉敎育部委託調查南洋英荷兩屬華僑敎育正擬續遊各省及未至各國寓修學於旅行藉遊觀以涵養忽奉任命惶悚萬狀自問觀物未澈養氣未深以云從政斯之未信今日吾國學子畢業無用競思作官使舉國出於一途則凡百事業將廢所至輒以是爲後生言比來集同志創一職業敎育社研究敎育與職業聯絡方法冀以筆舌之功稍移風氣並創立職業學校備各地實施之參攷一面繼續遊歷且考察且勸導一切計畫巳在著手進行若遽舍而從政行不顧言硜硜之愚以爲不可伏望大總統收回成命另簡賢能炎培願以在野之身盡匹夫之責不負初心以答隆遇所有懇辭直隸敎育廳長緣由理合瀝叙下情籲請代呈曷勝感切黄炎培謹呈 
[駐京法使蒞滬]  
法使康悌氏自京南下前晚十一時乘專車抵滬中國當道遣軍樂隊在站歡迎並派兵保衛 
[法總領事嚴禁借端詐擾]  
　　駐滬法總領事韋君發出華洋文通告一則業於昨日在法租界内各要道廣爲張貼其文如下爲通告事查得本界紳商居戸時被莠民假託政黨名義投函恐嚇據稱此等莠民間或住居法界查近數年來凡關於政事問題者本界無不竭力保護惟不願使摇動國本擾亂治安之惡劣分子藉本界爲逋逃淵藪爲此通告嗣後如有借端嚇詐擾害良民者一經查實悉當從嚴懲辦决不寛貸其各懍遵毌違西曆一千九百十七年七月八日 
[疋頭呌莊暫行停止續紀]  
　　字林報云疋頭呌莊停止三星期之議昨巳取銷改爲暫停一星期購辦呌莊貨之商人因巿情不佳主張暫停三星期甚力而零售之商人則不以此議爲然十二日午後商人開會討論歷時頗久卒决定修正前議故下星期仍有呌莊惟貿易較小再下一星期乃中秋節例應停業想秋節以後巿面當可如常而疋頭呌莊定可照常進行矣 
[辯論洪述祖案之管轄問題]  
謀剌前農林總長宋敎仁案内之要證洪述祖被宋君之子宋振吕控經公共公廨中西官迭次預審明白以事出北京且查所呈函電證據與洪確有關係判宋押候北京巡警總監來滬迎提嗣因據洪之代表律師聲稱洪尚有民事案未結要求從緩執行諭着留候核奪在案兹悉此案巳由上海地方檢察廳一再函致公廨請速將洪引渡關會審員爰於前日函復該廳其文如下逕啓者准貴廳公函以洪述祖一案應歸貴廳管轄囑即引渡等因查本廨歷辦刑事案件其訴訟管轄權向以發生犯罪地點爲斷犯罪之行爲地與結果地初無分别此不成文之習慣法律援用巳久實在刑事訴律草案未産生以前又適與該草案第十二條所規定相吻合此案若認洪述祖爲罪名成立則敎唆造意均在北京以敎唆造意解釋本廨援用習慣法之發生犯罪地點字樣甚爲確切本廨循照向章辦理於法理並無違背况該草案第十八條第十九條第二十條又有指定管轄及移轉管轄之規定何嘗拘定必須結果地之審判衙門始爲有權管轄若照來函所稱合併管轄則該草案旣有指定管轄或移轉管轄之規定亦儘有伸縮之餘地本廨對於此案並未决定應歸何處審判衙門管轄不過因案内發生證據其製造犯罪之根據實在北京是以呈請交涉員轉電北京巡警總監先將洪述祖提回非以巡警總監爲有權管理實緣逮捕犯罪者之初級審判厥惟巡警俟洪述祖提回以後應歸何處審判衙門管轄可由巡警總監轉送訊辦本廨旣無干涉之權何須過問現在交涉員迭電北京請示辦理尚未得復祗能靜候解决卽使洪述祖果已解京則犯人具在貴廳正不妨向北京官廳詳議准函前因相應函復貴廳查照 
[福音堂牧師被疑四誌]  
虹口福音堂牧師陳寳珊（寳生）前因赴江灣送喪被吳淞偵探拘解司令部指爲運動軍隊解送護軍使署訊核旋經該堂查明被誣函請美總領事轉函交涉署要求省釋巳由盧護軍使允派稽查徐文德查明再核兹悉陳寳生之家屬因陳尚未釋出是以於前日重至該堂請洋牧師函致美國監理會轉函萬國敎務聯合會會長函商盧護軍使早日省釋俾便回堂供職云云聞盧氏巳允爲省釋矣 
[通緝藉假逃遁之練習官]  
淞滬護軍使盧子嘉氏昨准陸軍部咨據督練處咨稱陸軍第十一師二十三旅四十四團一營練習官張裕辰藉假潛逃當即追蹤根究始知並未回籍確巳逃遁迄無下落請咨各省督軍轉飭軍事各機關一體協緝務獲解處究懲等因盧氏准即通令所屬軍警各機關一體上緊協緝 
[戒嚴原因之又一說]  
　　本埠軍警各機關近日忽令所部加緊嚴防迭紀前報昨日又有一說謂此次戒嚴實因各機關接到省電謂張勳逃兵在淮徐一帶飽掠後巳紛紛南下並據探報有在滬會集消息恐步淮徐後塵發生種種滋擾應飭嚴防以遏亂萌等因故本埠各機關立即分飭所屬愼加防範云 
[警界防衛之嚴密]  
　　昨日本埠謡言更甚淞滬警廳徐廳長聞之以此種謡傳顯係匪徒揑造惟防不宜稍懈因特諭飭各區所警正佐並巡官等自入夜後各穿制服在區所駐防勿得遠離以天明爲止所有落班長警每區所亦抽出二十名持鎗實彈輪流守護云 
[南黄浦中之戒嚴]  
松滬盧護軍使近以滬上黨人希圖起事是以嚴飭水陸各軍警一律戒嚴水路自龍華至南碼頭每至午後六時商民船只卽禁止行駛並派楚觀軍艦泊於龍華鈞和巡艦泊於南碼頭等處每夜分爲三班每班派士兵四名以四小時爲限在艙面輪流瞭望以防船只駛入禁地惟由杭及平湖等處之小輪來滬約在夜間八時必須經過南黄浦曾由該公司函由軍署允予通行至八時以後亦須停泊守夜昨巳分令該二艦知照矣 
[内河小輪派兵檢查]  
　　滬杭火車巳由松滬護軍使與浙江楊督軍各派憲兵隨車檢查均以嘉興爲限惟行駛滬杭之内河小輪尚未派兵檢查邇因黨人謀浙仍未稍息所有往浙之輪業經楊督軍命令憲兵王連長於到杭時督兵檢查凡來滬之班輪泊於十六舖者責令駐滬京畿憲兵第一連吳連長派兵檢查以杜夾帶 
[南巿警察稽查旅客之嚴厲]  
　　南巿第一區警察署董希賢警正因境内各旅館客棧逼近輪埠碼頭恐有外來黨徒及由浙省潛逃來滬者隠匿爲患故巳於每晚撥派王翟兩巡官帶同長警輪流查察兹又奉徐警廳長令飭奉護軍使通令准浙省楊督軍咨開所有在浙謀亂失敗之各黨徒巳紛紛潛逃至滬自應密拿究懲等因董警正奉令之下遵即轉諭各棚長警隨時注意密拿故日來至各旅館查察旅客非常嚴厲云 
[嘉善盜案在滬破獲四誌]  
　　搶劫浙屬嘉善天凝莊等案内之匪首郭守昌汪得勝（即姜老窩子）二名在滬緝獲巳誌前報兹悉該二盜首爲江浙兩省之巨匪手下羽黨不下數千人曾由江蘇水警第二廳派員駐滬專緝此案兹經第一專署第三分署長王壽良督同探弁眼線趙坤榮等於十一日午前八時偵悉郭王二匪匿跡公共租界成都路某茶館内由王分署長親率探線往報新閘捕房加派西探貝麒等同往即將郭王二匪拘押捕房旋於翌晨九時解廨預審經王分署長照章咨請引渡並飭趙探至廨守提當蒙讞員允將二匪引渡故由王分署長立率警探乘坐滬寗火車將匪解赴蘇州水警二廳聽候轉解浙省歸案訊核 
又一訪函云安徽人大驢子於前夜（十一）肩挑菜筐二只内藏嘉善天凝莊同德典當被刦案内之金銀首飾六十餘斤行經浦東塘橋鎭三官堂附近爲三區三分駐所長警截獲帶署轉解警廳訊辦巳誌昨報兹悉徐廳長對於此案頗爲注意除將大驢子發交司法科從嚴訊究並電知浙省楊督軍核辦外一面飭派偵緝隊士渡浦查拿逸盜務獲解究 
[墓旁發現鎗彈]  
前日（十二）下午五時許浦東爛泥渡典當弄後面墳山畔發現子彈三排（計十五顆）係用紅布包好爲江北小孩所見報告三區崗警回報解警正委派劉巡官前往查得此項子彈顯係匪徒抛棄當即帶回區内存儲一面帶同長警至該處一帶調查核辦 
[德國人猝然病故]  
德國人愛密爾牛搿白乃於西曆一千九百十五年正月間來滬即入美孚洋行爲寫字詎於前日忽然身死該行恐有别情通知總巡捕房派探將尸舁入斐　倫路驗尸所報請公共公廨中西讞員蒞所驗明因病身死塡明尸格中西官即升坐公案訊據六十五號捕頭禀稱捕房得信即至死者庽所其時醫生尚在死者臥於檯上訪聞死者前在青島被英日兩國軍營拘禁脫逃來滬欲入俄籍未准云云並據死者之同事西人殺乃門矮密司等投案證明死者猝然斃命情形中西官以巳經西醫驗明因病身死並無别情諭令尸妻具結領尸棺殮 
[三誌僞造護照公文之控訴]  
　　公共總巡捕房刑事科在公共公廨呈控福州路五百七十五號門牌某書館經理余誠彩河南路縷青閣刻字店主陸鑑齋及尚允祖周道志等違法僞造瑙威國領事護照等情業經捕房將余等四人及案證陳國熙（卽阿輝）一併拘解公共公廨訊判余陸尚三人各存洋一萬元交保周陳押候訊核在案昨由捕房將此案有關之奥國人耿特勒並余等五人併解公廨即經關讞員會同英白副領事在領事憩息所研訊先由捕房代表牛門律師上堂譯稱周志道巳由其代表律師查明確與此案無關應請摘釋云云繼由奥國人耿特勒投案由牛門律師詰據聲稱去年有西人好生述及如有人要護照伊可代辦祇須費洋一百元並將此項護照給閱我言該護照不能行用詢其何來稱在印書館刷印卽向借取眞護照一張與其友人矮子至福州路某書館定印當因經手印刷之人不在故將原護照帶回查其僞造護照器具均係紫銅板據稱石印亦可至次日又偕往該書館據該書館夥友云無此器具不能代印惟其友人可以照式翻印遂領我等至河南路陸鑑齋刻字店内將護照給陸閱看陸允二三天内造就樣子如果合式方可代爲翻印其翻印價格另在一印書館内講妥當用顯微鏡照看瑙威國領事數字謂可照辦議價每張洋六元共印十二張計洋七十二元大約付過洋五十五元巳記憶不清約遲旬日陸鑑齋將代印之護照送來價洋如數付清旋將此項護照分贈與西人卜羅此案係在八月十九號發生除用去前項護照三四張外其餘均送至奥國領事署所有日斯巴尼亞護照及圖章等悉被奥領扣留等語後由余誠彩之代表海德禮律師復向盤詰一過中西官以時巳過午宣諭退庭判陳國熙還押余誠彩陸鑑齋尚允祖仍交原保候禮拜五午後再訊周道志訊無關係准予摘釋 
[最近輸出之土産]  
　　邇來出口商業大都以銀價奇昻頗形呆滯幸海外銷路尚稱暢盛日昨東洋公司船春陽丸由滬開往美國紐約星加坡載去土産爲數頗多計怡和洋行湖絲五十包隆茂洋行生羊皮五十九件美鷹洋行廠絲一百十八包新旗昌洋行魯綢二十一件河南府綢三件杭綢一件亨茂洋行磁器八件綠茶十一件滙發洋行屏風一件古董三件墨一件安部洋行白荳一百四十一件綿義洋行蛋白五百二十八件蛋黄一百二十件百利洋行廠絲十包白絲十包安利洋行廠絲二十包愼餘洋行白絲六十包信孚洋行廠絲四十包白絲二十五包三井洋行廠絲八十包蛋黄二十六件白絲三十包百多洋行魯綢五件彚昌洋行魯綢六十五件信記洋行猪腸一件良濟洋行浙綢一件古玩十三件惇信洋行廠絲七十包祥茂洋行絲吐頭五包 
[保衛地方之酬勳]  
 
 

Page 11

 
 
淞滬盧護軍使以在滬軍警行政各界人員於戒嚴期内保衛地方均極勤勞故於日前將各員履歷電致陸軍部呈請大總統奬給勳章以資鼓勵昨得陸軍部復電巳代呈請當奉大總統核准故滬上將有大批奬章發表云 
[滬江大學始業式]  
　　楊樹浦滬江大學於本月十二日開學新舊學生連翩而至約計二百名昨日（十三日）上午八時半行開學禮師生齊集禮堂校長魏馥蘭博士演說朂勵學生以自助助人爲言聞本學期新生甚多校務發逹大有一日千里之勢云 
[創設中國速記學會之先聲]  
　　有宋鄭二君精於華文速記學術因鑒於此項學術尚未普及且公私機關需才甚殷昨特集合素諳華文速記之諸同志會議創設中國速記學會以研究華文速記統一讀音并編輯關於速記各種之書報及附設敎授部養成專門人材設臨時辦事處於北巿滬寗車站均益里九十九號 
[撤去甌江口内之警椿]  
中國各口巡工司布告航商云本巡工司查甌海關稅務司所屬界内甌江口内楊府山塗之上曾設警樁係爲指示過度之路現均撤去不用爲此曉示各處船隻務宜留心詳記以免疎虞云云 
[烟酒公賣分局長赴寗]  
　　江蘇第二區烟酒公賣分局長謝惠塘現因新任省局長彭淵洵業巳蒞新行將派員密查各屬征收情形是以特於前晚赴寗謁見面陳現時商業困難狀况征收頗爲棘手故對於比較不免相形見絀云云 
[催兌殖邊鈔票之憤激]  
　　前日星期三爲催兌殖邊銀行鈔票商困事務所常會之期午後各發起人仍在姚家弄思敬學堂中齊集互相討論檢查來所報告所執該行鈔票並該行存欵實數者異常踴躍且接各外埠遞到意見書數通均主張與該行嚴重交涉並查十號各日報所登哈爾濱俄幣價格暴落牽動巿面經中國交通殖邊銀行運往紙幣現洋三百萬元以資維持等情足見殖邊經濟充裕隣國紙幣尚予維持滬行債務亦應清理何得以籌備二字欺侮滬民應請本事務所發電北京責問務得滬行存欵鈔票及早示期開兌否則勢難再忍一時衆意激昻當由會長善言安慰允卽擬稿拍電分發遂摇鈴散會 
[糾葛田産捐入學堂]  
　　滬城西門内張氏同族公舉張福山等爲代表控巳經騙逐出族之張星照以及張桐九等覇佔嗣産一案自前清涉訟至今巳經上海地方審判廳訊明判决張星照等不服上訴於高等廳及北京大理院奉諭仍照原判發回上海地方廳照判執行當經該廳諭將張星照交保出外限交二十五保十圖中張氏嗣産田單在案詎星照保出後不知如何將該田單捐助於上海民立學堂作爲該學堂公産兹爲該代表查悉邀齊合族至地方審判廳繼續起訴請求提究前日巳由袁廳長飭吏傳諭原保人限將星照即日交案集訊核奪 
[不吸捲煙聯合會駐辦出遊]  
不吸捲烟聯合會駐辦陸治天曁謝少甫君等於昨日上午乘車至松江楓涇洙徑嘉興硤石等處演講吸捲烟之利害及提倡家庭儲金並實地調查商業狀况約一星期後方可返申云 
[查緝携欵潛逃之號夥]  
大東門愼裕和號夥倪庚昌近由號中竊取銀洋逃逸無蹤當經該號執事至淞滬警察廳具禀控告巳由徐廳長諭飭偵緝隊士查緝矣 
[行李内查出鐵板]  
　　浦東三區巡警張樹生昨晨經過爛泥渡鎭後見一人肩負行李一束分量頗重當以形跡可疑喝令止步檢查距此人情虚卽將行李抛擲於地越浜飛奔逸去該警旋將行李打開檢視内藏大小鐵板五塊帶回區内報告解警正諭侯牌示招領 
[發還勒閉增興押舖之文卷]  
滬海道尹公署昨奉江蘇省長公署訓令内開案准平政院咨開據翁雨田陳訴江蘇省公署勒令停閉增興押舖一案業經本院依法裁决維持江蘇省公署之决定於本月二十一日呈奉大總統批令呈巳悉此令等因奉此相應將本案裁决書繕本咨請貴公署查照再前調取貴公署關於本案文卷三宗上海縣公署文卷二宗一併咨請分别發交歸擋并希見復等因並裁决書一件卷五宗到署准此除本署卷宗歸擋外合將縣卷并錄裁决書令仰該道尹發交上海縣知事查照歸擋此令計發裁决書一本縣卷二宗等因王道尹奉令後巳將文卷令發上海縣知事查收歸擋矣 
[增加渡資業已打銷]  
　　上海縣知事公署昨日發出牌示云前據浦東居民吕順卿等公呈以義渡違背定案朦禀加價環求咨局撤銷等情當經據情咨准工巡捐總局復稱迭經派員復查此項增加渡資衆情實未允洽應將布告取銷仍照向章收錢五文不准私行增加倘各該夫頭藉端勒索立即重罰不貸一面咨請淞滬警察廳查明招摇撞騙之孫某究係何人有無賄賣佈告情事分别究辦等因咨復在案准此合行牌示仰原具呈人吕順卿等一體知照特此牌示 
[私販烟土之懲罰]  
　　前由巡警在滬杭小輪船上拘獲私帶烟土十三兩有零之張小榮又由水巡捕房探捕在圖南輪船上拏獲由外洋販運私土二斤四兩來滬之劉芷江等昨日午後由地方審檢廳趙刑庭長會同宗檢察官開庭研訊之下當庭宣判張小榮罰洋一百五十元劉芷江處五等有期徒刑五個月並科罰金洋二百元 
[車站上查獲烟土]  
　　五區崗警前日在北火車站查獲帶土犯趙戴祺周要雲凌鶴林及婦人王顧氏四名口抄出證物甚多一併解送司法科轉送地檢廳究辦 
[建壇設祭之迷信]  
　　甬人徐豫發等邀集同鄕在法租界八仙橋芝蘭里寓所設壇三日施濟辛亥以來被難軍官曁陣亡諸先烈定於昨日起至明日止延雇羽士建壇設祭聞該帮中迷信之徒捐助錠箔者頗不乏人云 
[嚴禁裸體露宿]  
　　閘北四區警署姚署長以現届新涼每見境内居民日間操作仍赤膊裸體一至晚間依然露宿檐下往往因是致疾驟發急痧等症危險殊甚特於前日出示佈告嚴禁居民裸體露宿如違按照警律拘辦不貸云 
[談家橋鄕女迷路]  
　　鄕女張小妹在閘北某紗廠爲打盆前晚放工歸家迷路由四區崗警查見帶入警署經姚署長訊據該女供稱家住鐵路北談家橋年十六歲飭送慈善團暫爲留養候查核奪 
[押店開門太早]  
　　美租界東鴨綠路五百六十一號門牌廣利押店主翁科開因清早開門圖收賊贓被四百四十九號巡街捕查見以其違章歸禀捕頭候請公廨出單將翁傳案訊罰 
[男女串騙茶禮]  
　　松江人張迪樓挖太倉人曹阿二串同婦人金氏冒充妹子騙取茶禮洋六十五元逃逸由捕將曹拘解公共公廨經中西官研訊明白判曹交三百元人洋並保限一禮拜將金氏交案再核 
[竊取菜攤銅圓]  
　　王志福日前至法新租界八仙橋小菜場乘隙在何阿洪菜攤上竊取銅元數十枚被何察悉鳴捕將王拘入捕房昨解法公堂原告禀訴前情請究詰之王供實因貧苦無奈作此不法之事求宥判押十四天以儆 
[控追房租類誌]  
　　收租人陳興昌至法公堂控告房客德興昌店主某姓虧欠三個月租洋一百零八元向收不付旋即逃逸棄下生財什物報經捕房前往檢點所值無幾請求核示判將生財作抵外准予改提被告到案訊追 
又傳瑞興控褚裕楣虧欠租洋四十三元向收不付人亦避匿不面又寳興長稱與褚往來交易被欠洋若干元均請核示旋據捕頭禀稱生財祗拍得銀十三兩請奪判將拍賣所得之銀暫交房東領去餘欠俟被告出面准予扭案訊追 
[人贓一併追獲]  
　　積竊王金泉前晚潛至法新租界沈英生家竊取衣服一大包而逸當爲沈察知追出鳴捕後有巡捕到來人贓並獲拘入捕房昨解法公堂請究原告禀訴被竊情形詰之王金泉供認竊衣不諱判押西牢兩月贓給原告領去 
[鄰居口角打架]  
　　住居眞茹鎭之李美賓前日仁隣人張得福口角起釁互相肆毆張將李之頭部毆傷由四區三分所巡警一併拘案昨解司法科押候訊辦 
[私收客賬案改期訊理]  
　　洽記礦灰公司經理連步青指控歇夥王根秀私收客賬洋三千二百餘元經公共公廨將王傳案諭交人洋並保在案昨晨集訊因被告代表律師另有他案擔任不及兼顧商由原告代表律師禀請改期研訊經王襄讞商之美博副領事判被告仍交原保候再訂期訊理 
[姑念年少無知]  
　　嘉興人朱老虎前日在山西路攫取董戈氏金挖耳圖逃被捕追獲昨解公共公廨經中西官訊知朱前在某醬園習業因事逃出流落姑寛年輕免究判候函送上海縣公署妥爲安插或請遞回原籍仍將辦理情形函復備查 
[承認私售車輛]  
　　車主陳學才朱洪昌同至法公堂控稱有胡阿林者先後租去黄包車兩輛計值洋三百元詎竟一去不返嗣經商人等查知巳被胡私自賣去得洋化用故報告捕房飭探杭光福將胡及同黨王阿四一并拘獲惟贓巳無着請求訊究詰之胡阿林供將車租到後交於王阿四售賣得洋化用王阿四亦供認由胡阿林囑伊售賣中西官判胡押西牢三月王押二月以儆 
[成衣店聚賭抽頭]  
　　浦東遊巡第四隊杜隊長查得陸家嘴地方馬金升所開之成衣店内每夜聚賭抽頭有違禁令特於前夜諭飭長警將馬金升連同賭徒王金樂張文珠等三名拘解三區警署經解警正判馬罰洋五元王張二人各罰洋一元無洋改押賭具銷燬 
[行兇人交保候訊]  
　　周鼎和控被周元和在墳山路將伊兇毆受傷等情昨由捕房將被告拘解公共公廨經中西官訊供一過判被告交五十元人洋並保候原告傷愈再訊 
[無賴騙洋圖逃]  
　　紹興人胡如興竊取伊父胡長源大洋五十元小洋九十角來滬詎在滬寗車站被無賴王阿二將洋騙取圖逃被捕查見將王拘獲並詢悉前情卽將胡王兩人帶入捕房昨解公共公廨經中西官訊實判王押三月胡押候函致杭州地方廳派警來滬提回核奪 
[工巡捐局批示照錄]  
　　大境廟住持蔡慶榮禀移助捐欵由批據禀巳悉本局目前公欵奇絀無可騰挪該廟捐助救火會經費應由該住持自行籌措此批 
中華職業敎育社通訊 
[參觀上海巿立梅溪高等小學校學生營業所記]  
　　梅溪高等小學校爲上海小學開辦最先者也校址在西城蓬萊路校長爲徐芑洲君現有學生三百人該校爲實施職業敎育計於校西設學生營業所爲各生出校習商之預備營業所之屋爲公欵公産處新建地當衝衢極合商店之用復有門可通學校學生至營業所練習無須出校門也營業所之資本由職員校友學生集股而成每股一元共集一千元於本年七月二十二日成立販賣物品以學校用品爲主輔以家常用品學校用品以商務印書館中華書局三育公司之出品爲多家常用品則種類甚多猶一雜貨店也就其所販賣者綜計之以香烟肥皂爲銷路最暢此亦可見社會之現狀及需要矣該校爲營業計不能不備舶來品然往往先以國貨勸購非至不得巳仍不輕售舶來品也營業所中設常駐店員三人學徒二人並設督察稽查由校中職員分任之高等科生志願入營業所實習者每於午膳後及散課時輪流練習應對計算記賬各種方法而由店員總其成該校一面推廣營業一面又防學生之不經濟因令每人先繳課業用品費二元給予一摺支取物品時必先由級任敎員蓋印如購取不應用之物品應由敎員負責如未經蓋印而取物品者應由營業所負責其用意可謂周且密矣該校之營業所成立未久上月營業收入計得四百五十元本月營業漸發展收入當更可增加則此營業所之設不獨便於學生棟習將來且有餘利可圖也 
[雜評二]  
[大批奬章（步陶）]  
　　滬上自戒嚴以來探線密布謡諑繁興尋常百姓蓋無日不在危疑戒懼中也然而軍警政各項人員則於百忙中將有大批奬章之頒發矣夫民國之勳章雨原不自今日始探線之獲黨案又時有所聞長官體念僚屬而以一紙公文爲奬勸之方在官言官疇得謂大遠於人情惟是宇内皇皇民生凋弊滬地爲衝要之商埠與内地治安在在有呼吸相通之情况據大勢觀察戒嚴之期正未知届滿之將在何日然則軍警政人員之勤勞今固方在中途也而勳賞之來巳如此其逼人矣異日解嚴期屈其酬庸之典不知又將有若干勳章如雨斯布也嗚呼 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬陰政府請地藏王萬壽節大赦呈（呆呆）] [  ]  
　　呈爲地獄人滿請求聖節大赦事竊以人君萬壽金雞有肆赦之文冥誕千秋鐵牡豈有常關之理坤靈降聖秋典宜寛王者應生夏臺合啓况自民國於今六年增我鬼籍奚止兆數旣水旱兵匪之交作屢刧滄桑凡蟲沙猿鶴之遊魂將何安置赤地千里餓煞鬼旣貿貿然來黄流四溢落水鬼猶滾滾而至川左鄷都城裏小醜難容嶺南火燄山頭大批將至鬼門關塗爲之塞紂絕宫地實難容十八層獄人滿爲憂億萬寃魂地不能載放之人世將强鬼厲鬼之爲祟到處萑苻禁之地牢恐刧獄反獄之堪虞貽憂輦轂或滬塑之判鬼打倒或酒醉之鬼卒難防岌岌可危嗷嗷待哺人則有榖賤傷農之慮將大開米禁以出洋我則有鬼多求食之憂雖遍放蘭盆而莫給如不廣籌出路勢將擠塞冥途然此猶刧數之攸關或可按陰曹之注册也所尤難者自作之孽誤入此間按籍難稽轉輪無法耳有若荷花大少香草美人六月乘凉三更密約打野雞打家鴨結藍橋露草之緣夜馬車夜花園作銀漢星槎之會牡丹亭下柳夢梅使盡風流凝碧池頭杜麗娘甘爲情死冰麒麟熱腸慣滌野鴛鴦露宿何妨頓敎一夢魂迷孟婆湯醉遂使三秋店作情鬼來多此其一也至若身爲墨吏心醉黄金不顧殃民只圖肥己巧媳婦燒不出無米飯旣止渴而飮鴆告化子看勿得槽筲箕甘作倀兮爲虎爭持　蚌黑幕重重釁同螳蟬朱門逐逐而或罪生懷璧財神竟作瘟神腹剖藏珠貪鬼反成餓鬼九泉之下一文不攜獄入污池自沉孽海此其二也又若圖南志士謀浙黨人非常之國會雖開瓜蔓之禍機巳伏偷鷄勿着蝕把米接濟須仰夫華僑打蛇勿殺自傷身萁豆日煎於同氣茫茫祖國將無立足之區渺渺游蹤難作還家之夢魂化杜鵑之血斑到青楓石沉精衛之寃白塡碧海望鄕臺上旅鬼日增此其三也至如六軍在握雷震子忽附殷頑七煞臨頭張桂芳甘心逆黨紅頂花翎黄馬褂紫禁城纔出風頭荷包香袋綠紗帽黑豚尾帶牢日下卒致烟霞窟裹暫安幕燕之巢荷蘭水中甘入醯鷄之甕龍虎之風雲未會鯨鯢之京觀將封倘惟鉤攝遊魂恐牛鬼蛇神之不服如必株連逆黨又刀山劍樹之難容此其四也他如兩角之馬錢富成麟四顧之鰲翼將附鳳犬司警夜反爲盜跖之前驅燕再巢梁恐作漢家之禍水螬惟附并用汝爲霖蚌老成精翻江倒海孽龍將興於海嶠支祁脫鎖於江淮恐北溟之鯤丁璖之蜃秦淮之輪轉嫌遲此其五也凡此衆生一朝尋死鬼錄未入地府難容倘陰陽界源源而來恐枉死城蹙蹙靡騁所望擴吾王度普佛慈悲丹鳳銜書圜狴啓籥閻浮十殿廣六道之廻輪閶闔千春開九幽之生路尤望通我陰電咨彼陽間帝制毌懲民生勿蹙則十三太保六君子可三面之網開甘二行省九部曹勿兩爭之不釋庶幾慈航普渡黑獄可清來者不來去者可去事機兩便徴庭花獄草之休陰德萬年永河嶽岡陵之壽（三） 
家庭常識 
[白荷花] 　　 
選其放足者採下洗净取瓣去蒂用粗布榨去苦水拌以白糖（或用冰糖末更佳）即貯瓷罐中蓋密勿令洩氣約經旬日取出以少許猪油炒之至微見黄色爲度食之能治咳嗽子弟昔患是病自試此方遂絕 
[火傷藥]  
以久年河椿木煨灰存性攤泥地上約一小時使去火　以蔴油調敷患處頗效 
[罐食品]  
巿上所售者均以機械抽出空氣故經久不腐人家自製殊非易事兹得一法可用馬口鐵罐一隻（或代以餅乾空罐）置以將煑之物加入油醬香料及清水等但水勿過多至滿六七分卽在爐上煑之候熟移罐放桌上以鎔錫密封其蓋然後去罐底之烟煤或居家或旅行均可隨時　食難　久不壞（　祖動）栩按物品如係肉食應於烹調旣成之後裝入罐内務滿如係果品則用生者浸蜜糖汁使滿即　好　密别於底上鑽一小孔然後入水鍋中露頂煑之有氣從小孔出不絕如　視其忽斷忽續時滴鐸錫一點封之則罐中亦無空氣不致變壞 
[治水燙法] [  漱芳]  
用石灰四兩一塊放冷水十二兩五分鐘後將水面浮白衣去淨將清水（石灰不用）取出用菜油四兩調和打攪如膠搽患處止痛即愈 
工業須知 
[造藍靛法] [  伯誠]  
　　法將蓼藍洗浄之後瀝去水分置入桶内上　以簀簀上壓以壓力重大之物（如石等）然後灌以清水水量之多寡未可臆斷須視靛葉之多少而定大約灌至葉面高二三寸爲標準然後靜置之靜置時間至少二晝夜使其起醱酵作用醱酵時始則變成暗綠色繼則變成紫色至色現紫時即裝入粗布袋内（用麻布袋取其組織粗而易於滲透者）下置以桶以盛藍液裝置畢將麻布袋用力絞之則水與藍液由袋中流出而入桶内所剩渣滓棄去可也桶内藍液混濁不堪當撥以適量之石灰所以助其沈澱也如是則水與藍分離上浮者爲水下沈者爲藍水則勺去可也此時所沈之藍似以爲盡美矣未盡善也面有一部分之水與石灰混於其中故尚須置於攝氏八十五度沸水内煑之煑時約須二小時乃移於桶内並當投以少量之硫酸銅則水與石灰均浮於上而純粹之藍下沈於底絕然分隔浮物棄去可也如是洗換數次巳得良美之藍靛矣 
長篇小說 
[社會小說貪嗔小史] [  常覺小蝶天虚我生合譯]  
第八章（二） 
納蘭初心欲與依洛克一言委曲旣念依洛克者終爲男子之身吾今被辱原因卽由於彼我若往其居處不將被人目爲奔女耶乃决不往繞出依洛克茅舍之背直趨官道欲趁火車而囊空無資則又不禁躊躇不前時則東方巳明朝烟如海瀰漫於空氣之中朝　發其曉光紅紫閃爍似有芒剌納蘭登山小望俯見海灣一曲屋宇鱗比苞海區邨之屋頂方起炊烟與朝霧相薄汩汩似有潮聲下山則坡畔有一孺子趺坐身畔置一包裹倚身於包裹之上而手中則弄紙牌心神專注乃不知背後有人及聞咳聲則愕然而昻其首嗔曰汝行乃如狸狌偷視我牌將何爲納蘭曰吾欲問汝由此而往苞海區尚有幾里孺子曰汝問何爲卽往亦早吾視汝必巳跋涉多路不見衣裳皆沾泥耶納蘭自視其衣曰然吾固倦甚曰然則何不坐而少憩吾有紙牌可以與子共博女郎我卽與汝賭一先令如何言次舉其手中之錢就耳摇之意態驕甚納蘭笑曰謝汝吾不能博且亦無錢可輸孺子曰又安知非汝勝者汝果無錢則賭他物亦佳來即賭汝胸前之領針如何汝領針非金耶而吾包裹中有新衣亦可與若相抵納蘭不理已行過孺子身畔旣而轉念苟能得其衣者則吾可易裝爲男不較便耶孺子見其駐足則曰汝與我賭耶來試坐而後博爲味尤雋納蘭曰否吾願以領針易汝衣耳孺子聞語則現爲失望之容曰非博不可但汝旣不喜博則吾儕各抽一張視孰勝者即得其物納蘭曰否吾殊不願爲徼倖之事亦不願無故得汝之衣孺子曰巳而女郎乃殊吝汝蓋恐領針輸與我耳然我實愛汝之領針爲值當重於衣汝旣不願博者我即與汝易之可耳因解包裹以衣炫之納蘭交換旣成則又曰女郎汝欲此衣何用將携之苞海區求售耶抑以貽汝家中弱弟納蘭大　但應曰然孺子亦不深究玩其所得領針曰佳哉燦燦之金乃向我作鬼眼然而我猶有辨士在女郎吾再與汝博一辦士如何納蘭置不顧逕自下坡見有廣田一片中有茅舍空無人居納蘭廻顧孺子則又俯首自弄其牌晨　照其短髮乃與胸前新綴之針競其光彩此外不見一人即鳥聲亦無納蘭乃推茅舍之扉掩身而入（第八章完） 
 
 

Page 15

 
 
   
 
 

Page 16

 
 
   
 
