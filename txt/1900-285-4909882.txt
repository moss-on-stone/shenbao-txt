# 1900 - 285 - 4909882

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹曰惟冀垂靑 
[書情殷借宼後]  
　　國家定制凡官員離任地方士民借保留爲名擅行鳴鑼集衆意圖挾制者分别首從治罪其被保之員亦嚴加究治蓋以用人行政朝廷自有權衡若一經保留卽行允許則是黜陟賞罰之柄不操之上而操之於下事權旁落於政體未免不宜且恐此風一開官吏之熱中者或餌之以賄賂或迫之以威勢種種弊竇防不勝防故定例格外從嚴藉以肅官常而端民俗此固維持政教之深心而爲普天率土之不可不遵者也惟是時局或有不同辦理亦宜略異承平之時天下晏然萬民樂業官斯土者苟非秉奇貪極酷之性情撫字催科盡職亦尚易易或升或調自宜悉循常例若夫四境多事之秋强敵則任意鴟張土匪則時思蠢動處置一或不當内憂外患必至相逼而來當此之時境内人民豈能高枕安眠共享昇平之樂惟得一爲守兼優才猷卓越者震懾之撫循之旣不因鹵莽而損邦交亦不至畏葸而喪國體不卑不亢措置裕如卽各處土匪莠民亦能威德兼施俾潛伏而不敢稍動此則定變之策與保境之謀上之有益於朝廷下之有功於閭里於此忽遇升調攀轅臥轍安得謂爲不情故雍正三年始祖章皇帝曾有凡官員離任如在任實有政績惠澤及人地方士民之欲保留者愛戴果出於至誠應赴該管上司呈請之諭蓋所以順輿情而維政體耆固若是之周且詳也今者署理蕪湖縣張筱珊大令振鋆瓜代及期上憲特委他員前往接署蕪邑紳士以今秋風鶴頻驚幸賴大令捍衛有方得弭無形之患刻下新軍四集勸捐籌餉事務紛繁不得不資熟手爰推前出使美日秘大臣崔惠人星使前出使日本大臣李伯行星使率同在籍紳士十餘人赴省公禀乞留此事已紀於昨日報章竊謂蕪邑紳民此舉是否出於至公及大令之是否名副其實固非執筆人所能知惟據事而論蕪邑爲水陸通衢交涉之紛紜盜賊之猖獗外交内治無一可以疏虞非得廉明幹練之員斷不足以資鎭撫上憲智珠在握必能處置得宜雖然愚竊又有進者蕪湖雖爲長江扼要之區縣令雖爲一邑視聽所係然究亦責任尚輕關係尚小而上海爲華洋薈萃之處兵食之何由轉輸商務之何由樂業各國紳商之何由結納各屬隱患之何由弭平旁鶩兼營皆於巡道一官是賴膺斯任者苟非具應變之才明達之識鮮不至貽譏覆餗禍患伏於無形今蘇松太兵備道兼江海關監督余晉珊觀察蒞任以來剔弊除奸百廢具舉今夏北方變起東南各省土匪會匪到處句結大有躍躍欲動之意滬上謠諑沸騰人心尤異常驚駭幸觀察持之以鎭靜從容布置無懈可乘是以半載以來猶得閭閻乂安匪人絶跡邇者欽承恩命陳臬江右在朝廷任賢使能固欲觀察大展才猷成國家刑措不用之盛治而吳中人士遇此福星移照豈能不各攄愛敬竭力挽留故合屬紳民聨名具禀督轅同伸籲請蓋當此時艱孔亟非得觀察之寛嚴並用利弊兼權固不能使黎庶蒙庥而大局賴以鎭定也愚故因蕪令之事而推論及之至能否俯順民情得遂借宼之願則上憲自有權衡非草茅下士所敢輕議也 
[嚴讉重臣]  
　　天津直報云莊端二親王及某某二貝勒某某二尚書以縱庇拳匪釀成中外交訌奉旨斥革後分别交宗人府刑部嚴議處分兹經議定覆奏或監禁若干年或永遠圈禁或發往極邊効力贖罪雖皇上再三審愼尚未明詔特頒然薄海臣民已羣凛天威嚴厲矣 
[相節入都]  
　　中國欽命議和全權大臣李傅相涓吉本月十二日由天津起節已紀報端兹得京師來電云傅相此行由水路至北通州然後遵陸入都至十八日行旌戾止聞美廷已賞加使臣康君全權字樣准與慶王及傅相議和 
[紀日人論華事]  
　　昨有友人自日本東京馳書見告云中國拳匪作亂外兵直入京師日本同處亞洲頗有脣亡齒寒之懼諸大臣互相聚議意見微有不同政友會首領伊藤春畝侯謂日本朝廷如竟竭力扶持未免觸俄人之怒不若旁觀袖手虚與委蛇有公爵的衛氏者同盟會領袖也聞之拂衣而起曰惡是何言歟我日本旣與中國聨盟自當出全力以護持之方保兩國胥無後患夫中國之兵皆勇往能用命悞于統帥無謀無勇政府于用人之際又過徇私情若能師各國成規凡武員必出自學堂而又用舍一秉至公吏何患不能收干城腹心之效哉我觀今之華兵耐苦耐勞允稱天下第一所惜失于教訓耳當兩軍相見相離尚遠卽已彈槍橫飛及至敵已近前而彈早用盡祗須分兩路包裹未有不敗北而沈逃者蓋只知命中摧堅而未習測量之學以鹵莽滅裂若斯也我苟坐觀成敗則他日中國瓜分之後日本必受俄人之害獨深曷若永保東亞太平庶兩國皆無所損乎其言如此刻下諸華族方紛紛辯論尚不知何所適從也 
[日儲游歴]  
　　日本友人來信云日皇太子定于東歴十月十四日卽華歴本月二十一日淸晨七下鐘越二十五分時至新橋停車塲附坐火車游歴東海道西京等處迤邐至西海道長崎熊本折回岡山廣島馬牌迨東歴十一月十六日卽華歴九月二十日由姬路乘火車返東京誠壯游也 
[駐京兵數]  
　　天津直報云英兵之駐京者計第二十四營印度馬兵第七營印度勒潑兵第二十六營伯盧直兵第一營印度班高兵並駐防香港之砲兵若干駐防威海衛之陸兵二百名核其總數不下一萬五千名又云前日東交民巷到有日本糧食若干車德人亦將添兵來京并聞意國有二千兵定於日内馳至美國則傳諭第九營及第十四營兵在京過冬再定行止 
[日美撤兵]  
　　天津直報云日本駐紥楊村之軍隊於華歴本月十四日黎明退至天津暫駐河北水師營内城内運署所駐美兵亦已一律撤退署中遂閴其無人又有人自馬家口來言及某日日本兵士分乘船數十艘在此停泊片時卽開往塘沽一帶 
 
 

Page 2

 
 
[大沽近事]  
　　直報云目下大沽做工之人皆照軍營規制何國所雇用者袖邊卽綴何國旗號所給工價較平日稍多是以人皆樂爲之用英國運船名背利辣者於本月某日由大沽載病傷兵士二百人赴威海衛厥後又載京師難民及海關人員八十餘人赴長崎又有美國運艦名美第者載有兵士一千名内砲兵四營於上月初一日由金山抵大沽 
[疆臣自盡]  
　　津城失守之後直隷總督裕壽師消息杳然兹得京師友人手箋始知壽帥已於某日用手槍自戕事定後經公子殮以桐棺扶至京師權厝 
[軍帥自盡]  
　　自黑龍江失守後鎭守黑龍江將軍壽軍帥山卽奉旨開缺來京候辦煌煌綸綍前曾恭錄報端兹得奉天友人手書云軍師接奉嚴旨自知不得免于罪戾卽于某日吞金自盡其姪孫及第七公子則先已督戰陣亡矣 
[愛暉失守]  
　　奉天友人來信云自中俄啓釁以來東省各城次第淪陷六月十八日俄人揮兵攻擊愛暉華軍竭力抵禦直至七月十一日始力盡而逃屈指二十餘日中無日不肉薄血飛十決十盪亦足見華軍之非盡疲苶無能矣 
[卜奎失守]  
　　奉天友人來信云卜奎爲東省重鎭駐有都統一員自與俄人失驩卽秣馬厲兵併力守禦相持至八月初四日糧械俱絶始棄城而逃按卜奎卽齊齊哈爾也 
[寍古塔失守]  
　　口外友人來信云俄人之闌入蒙古者併力攻寍古塔華兵無術守禦遂于八月初五日淪陷幸民人先期逃避至俄兵攻入城中祗賸二百餘人矣 
[罪員各脱]  
　　天津直報登京師友人來信云刑部獄被拳匪焚毁後所禁斬監候之犯官龔照璵卽破籠而出逃至德州並聞戊戌歲康梁謀叛時奉旨永遠監禁之某大員亦同時逃出　 
[拳孽難除]  
　　烟臺訪事友人云義和拳匪毒燄猖狂雖經東撫袁慰帥實力搜捕而餘燄終不能息平度州境某處居民相率習拳作亂地方官前往解散若輩竟敢抗拒不遵後由大憲派兵拘獲四十餘名擇其情節較重之十餘名訊明正法旋又於世回堯山口查獲拳匪二名本月十六日押赴大關馬頭明正典刑若輩始稍稍知儆懼 
[拳匪又起]  
　　有由保定府至天津者語直報執筆人云府屬趙北口拳匪甚熾屢經官軍鵰勦迄未敉平目下居民之懼禍逃亡者已不可勝數矣 
[拳匪竄擾]  
　　有客來自直隷滄州述及州牧與梅軍門東益率勇嚴剿拳匪餘力不遺拳匪不敢逗留現已竄至鹽山境内軍門遂帶隊赴鹽山剿辦不知能指日凱旋否也 
[匪仍狠獗]  
　　濟寗州友人來函云邇來直隸與山東德州交界處尚有義和拳匪紏合潰兵約共萬餘人嘯聚作亂雖經直東兩省統帥出示解散而若輩抗拒如故是可憂也 
[霸州匪耗]  
　　天津直報登訪事人手札云直隷霸州府屬某處現有義和拳匪來自四川某日適遇天津水師營砲船互相攻擊旋以寡不敵衆致砲船悉被摧殘水師受傷者不計其數刻下各國聨軍統帥已派兵士三四百名前往剿辦矣 
[靑縣不靖]  
　　膠州灣友人來函云山東靑縣一帶拳匪猖镢搶掠頻仍雖有民團無能爲力居民扶老携幼纷紛逃避者不絶於途不知何日始得欃槍掃盡也 
[遼東道梗]  
　　烟臺訪事友人云有客自奉天來言及邇來彼處洋面盜匪充斥行船必連檣並進方免劫掠之虞以致商旅皆視爲畏途不敢營運貨物説者謂營口一帶自被俄人滋擾輪船已不通行若東口再有盜黑橫行食米來源驟少民將何以爲生乎 
[盜犯伏誅]  
　　烟臺訪事友人云今春山東海陽縣境羽山口時有盜船停泊以致劫案迭出居民咸有戒心近復至村中劫奪耕牛任意宰割事爲汛弁孫把戎所聞帶領汛兵十名協同縣署差捕往緝當塲槍斃四名拘獲四名餘匪均鳧水逃𨓜迨解送縣署訊取口供卽詳奉上憲批飭就地正法蓋亦治亂民用重典之意也 
[浙餉起程]  
　　杭州訪事友人云浙江省應解京餉前由藩憲惲菘耘方伯由官庫撥銀五萬兩委正任遂昌縣史大令恩緯管解嗣因北方不靖恐有疏虞因將銀仍存官庫本月某日接奉到太原行在電傳諭旨敬諗皇上已於本月初八日恭奉皇太后西幸長安各省應解餉銀著迅速解陝方伯因於十六日由庫兑銀仍委大令押解大令如數具領雇匠釘鞘旋卽部署行裝擇吉十九日由下馬頭登舟解維就道 
[票匪成擒]  
　　九江訪事人云富有票匪目易桂林藏匿廬山某古寺本月某日長江水師湖口鎭標中營遊擊王遊戎昌　偵悉急飭標下張茂春馬昭萬二千戎督率兵丁星夜馳往拿獲解交德化縣署縣主應莘臣明府研鞫之下易直認不諱明府遂錄供申詳上憲想日内卽須按律嚴懲矣 
[白下官塲紀事]  
　　金陵訪事人云去年江蘇候補道沈愛蒼觀察經兩江總督兼南洋通商大臣劉峴帥委辦吳淞淸丈局兼開埠事宜今秋淮揚海道缺出峴帥卽以觀察題補日前觀察因公至江寗趨詣督轅禀陳一切旋又赴各署投刺翌日各當道均詣行轅報謁○兩江總督兼南洋通商大臣劉峴帥老成謀國竭盡忠沈自皇太后皇上西幸太原卽飭江寗藩司恩藝棠方伯籌撥厙銀委員解赴行在邇者欽奉上諭敬悉皇上復於本月初八日恭奉皇太后慈輿移駐長安一再播遷供億尤巨亟思籌欵解濟無奈庫藏已空西望秦中隱憂莫釋因念南洋爲商賈薈萃之地洋蘇爲財物豐阜之區爰通飭所屬各州縣勸諭紳富之家輸資報國想各紳富食毛踐上具有天良必能踴躍輸將爭先樂助毁家紓難之事决不讓古人專美於前也 
[邗郡官塲紀事]  
　　揚州訪事友人來函云兩淮皖岸桐城三河合肥等處向銷北鹽邇因銷路暢旺轉瞬菜市必更加增儀棧總辦龔觀察因特備文咨請兩淮運司柯遜菴都轉迅卽飭局照章解運都轉接閲來文卽將乙未網添運北鹽六千引分别委員封雇民船駛往淸江按批載運赴圩交納一面札飭局員傳諭承運北鹽各商從速訂單領運以備接濟説者謂今年天氣晴和菜市銷數必多特不知各商能源源接濟否也統領兩江督標親軍等營山西大同鎭總兵劉華軒總戎欽奉朝命迅赴本任因卽督率所部各營由金陵乘舟東下本月十六日馳抵維揚地方文武印委各官均至河干迎謁總戎接見之下略叙寒暄旋卽命輿登岸謝步至運轅時兩淮運司柯遜菴都轉延入花廳茗談良久而别 
[請嚴約束]  
　　日前本邑西門外羅家灣一帶鄉婦以西兵劈毁棺木肆行調戲等情投上海縣署禀訴縣主汪瑤庭大令立卽禀明蘇松太兵備道憲余晉珊觀察觀察以事關中外交涉電禀兩江督憲兼南洋通商大臣劉峴帥請示機宜前日接奉峴帥回批飭與各國駐滬總領事官妥商不得有傷和氣等因遂照會各領事請轉商各統兵官務將兵士嚴加約束免滋事端 
 
 

Page 3

 
 
[移請緝梟]  
　　日昨南匯縣吳次竹明府移文上海縣署内開前准浙西鹽捕營管帶胡都戎稱據右哨張如虎禀稱二隊艙長王芝冰緝私被鹽梟戕斃一案當經會營騐勘通禀上憲一面懸貼賞格移請鄰封各營縣一體協緝兇手迄今日久未獲兹據屍子王春桃呈催前來合行移請催緝等因縣主汪瑤庭大令接閲來文卽飭差役赶緊查緝毋得再延 
[自投羅網]  
　　有施忠吉者曾充某營哨弁近日忽入自立會黨潛售富有匪票迨漢皋事發匿跡滬江事爲兩江總督兼南洋通商大臣劉峴莊制軍訪聞札行到申通飭營縣嚴緝前日施忽衣冠濟楚至本邑日暉港安字營投刺統領顔梓琴鎭軍接見後卽偕至上海縣署先與縣主汪瑤庭大令密商然後在籖押房屏去左右研訊良久飭將頂帽除去釘鐐管押旋卽同詣蘇松太道轅面禀道憲余晉珊觀察迨辭别回署時已更鼓三撾矣 
[會匪成禽]  
　　日前安徽徽寗池太廣兵備道吳季卿觀察派武弁張德龍齎文投上海縣署内開自立會匪頭目郭懷松匿跡滬江請卽拘拿懲治等因縣主汪瑤庭大令見事關重大立卽密派差役隨同眼線至本城春申福客棧四十四號房内將郭匪拘獲派令差役頭目薛貴多帶副役押送安慶輪船交張弁帶去 
[破獲盜案]  
　　包探竇如海投英美租界公廨禀稱有左得勝者在萃秀里野雞妓院挾妓尋歡小的見其形跡可疑向之盤詰左情虚膽怯言語支吾旋在行李中起出衣服三件帶回捕房詰知劫自松江南門外打鐵橋鎭薛姓家是以解請訊奪左供小的籍隸湖北黃州府屬某縣駕舟度日前受譚老五胡老五陳老五之雇駛至松江伊等同黨十三人上岸行刼小的在船看守並未同行求鑒讞員翁笠漁直刺商之白繙譯以案關盜刦重情未便判斷飭將人贓移送上海縣請縣主汪瑤庭大令移解婁縣訊辦 
[潔治道塗]  
　　本邑保甲總巡傅星崖明府近奉蘇松太兵備道余晉珊觀察札委兼辦淸道局事宜因於昨日飭地甲傳各掃街夫役到局諭令勤愼從公毋稍疎懈各夫役唯唯而退 
[示禁賽會]  
　　欽加同知銜特授松江府上海縣正堂汪爲出示諭禁事照得迎神賽會本干例禁况今者北匪肇禍大局艱危萬不可舉行賽會聞得浦東陸家庵霜降會已遵董事勸免其射獵廟鶴坡廟排馬廟尚在觀望獨岳王廟霜降會會首最盛勸阻不從合行出示諭禁爲此示仰該處會首居民人等一體知悉爾等須知迎神賽會久干例禁且當此北方匪擾諸應力從儉約自示之後各宜經營務農不准興起前項賽會倘敢不遵許該董保指名禀候提辦不稍寛貸切切毋違特示光緖二十六年閏八月二十四日 
[局員謁客]  
　　前日本邑南市糖捐局總辦浙江候補府許太守命駕至英美租界公廨拜會翁笠漁直刺直刺以公務紛仍飭家丁出爲擋駕 
[誤公被責]  
　　美商皮酒公司執事人控楊泰記擔保洋人戴益司欠銀一案迭經英美租界公廨讞員翁笠漁直刺與西員會訊斷令楊泰記先繳銀若干迄今日久未繳特命差役傳催昨日復加派差役王蘭傳到楊泰記夥某甲諭令卽日繳銀如延押追誤公延玩之差夥某甲笞責五百板以儆將來 
[英界火警]  
　　前夜十一點鐘時英租界山東路如意里北口第三號門牌某馬房中人遺火草料中霎時烈燄飛騰不可嚮邇幸捕房鳴鐘報警救火會西人急驅皮帶車往救得免蔓延 
[火厄未成]  
　　昨日午前美租界裏虹口漢璧禮路震記冶坊因煮午膳遺火積薪霎時烟霧迷漫幾致不可收拾幸急汲水灌之始得熄滅然四鄰已飽受虚驚矣 
[禦冬有具]  
　　駐紥京津之各國聨軍統帥以北地早寒轉瞬將届初冬兵士不免鳶肩雙聳爰向滬上某洋行定購火爐八千具並倩某洋商購辦馬衣數千件尅期解往軍前 
[上海縣署瑣案]  
　　元泰米行主胡世長控伍松如圖賴貨欵前晚縣主汪瑤庭大令升堂研訊胡供前由韓竹山購米若干石運赴天津短欠價銀八千兩日久不還屢向其夥伍松如追索伍置之不理叩乞究追伍供今夏韓竹山運米赴津適値拳匪滋擾迄今音信杳然吉凶莫卜前者韓妻某氏已將此情呈明案下叩求鑒核大令著交保出外從速查明韓實在情形禀覆核奪○鄉民陸阿妹控二十七保五圖地保夏仁生砍傷腿足汪大令研訊之下陸供小的胞兄虧欠錢糧三百餘文夏保勒令小的代繳小的不允致被砍傷叩求騐明訊究夏供小的並未行凶伊傷實自碰鋤頭所致求鑒大令判責一百板押候陸傷愈再核 
[法租界公堂瑣案]  
　　洋涇浜增記外國酒店收買冐牌洋酒某洋商查悉投報捕房捕頭令包探拘店主吳芳增至案禀請讞員杜枝園大令研訊吳供此酒在英租界陳開春處購得有發票爲憑大令隨出信票請英美租界公廨讞員翁笠漁直刺派包探協提至案某西人訴稱陳芳增屢售冒牌劣酒曾經大羅洋行主送案懲辦今復重蹈故轍請重辦以警大令商之費繙譯官著罰洋銀一百元交人保出予限十日繳案陳開春枷號一個月期滿責釋○劉文昌劉春林販賣銅質僞洋銀包探拘解請辦大令訊供之下判令將劉春林枷號一月期滿責釋劉文昌係金陵駐防旗人現寓新椿記客棧飭傳棧主潘子帆研訊潘供本月二十日劉偕伊母來棧借住是否販運銅質僞洋銀並不知悉大令與費繙譯官會商良久著罰劉文昌洋銀十元潘子帆斥退○德昌莊主姚曙初前在小東門外另開永康土棧曾以德昌莊票向某土行購土旣而德昌永康相繼倒閉某土行執事人汪國恩將永康司帳陳耀堂扭案請訊陳供稱此事係小的之主所爲大令出票提姚質對汪稱姚央人排解付還期票業已照收求准銷案大令頷之○周阿寳陳南山各呈失單請追竊贓包探將竊賊胡茂和解案禀稱此賊甫經釋出卽又犯案務請重辦大令著將吊到各贓先行給領胡押候重責二百板追繳餘贓○美租界包探石金榮禀稱竊賊洪阿三迭次犯案避匿治下今幸拘獲求准帶回大令准之○包探禀稱竊犯錢錫林糾同羽黨强攫鄉人王省卿衣服十餘件當塲拘獲傳同失主送案請辦大令判將錢責五百板贓給失主具領○包探禀稱李阿敖劉阿四在某處馬頭行竊小的緝獲人贓解案請辦大令判各責三百板沈義興禀稱小的在護城河畔擺設舊貨攤竊賊張海生竊去棉衣一件當塲拘獲送案請辦大令判責三百板贓給失主 
[情殷施濟]  
　　北方糜爛士民流離瑣尾待拯孔殷本館恊振所承元善堂助洋銀一百元又寳善堂助洋銀一百元又省南堂助洋銀一百元又延壽堂助洋銀一百元又黎里大源義寳號募來六户共助洋銀五十元並救急丹五十錠又隱名氏爲故母求福助洋銀五十元當此災荒迭告之時南中竭力籌捐久苦已成弩末今又慘遭兵燹籌欵接濟更覺爲難乃承諸大善士慷慨解囊好施不倦俾簪纓士族咸得出水火而登袵席嘘枯振萎惠普無疆行見作善降祥報施不爽感應之捷如影隨形拜領之餘謹書數語以鳴謝 
[濟急京電]  
　　楊彝卿觀察諸君自京來電内開盛京堂鑒駿隨相節十八抵京濟急會函悉京官願回南多擬由日本護送塘沽請囑局輪往接俟定人數行期再電欵與匯豐吳幼舲商請先撥二三萬存滬匯豐待電撥餘函詳駿等閨八月二十二日上海北市絲業會館濟急善局龐元濟施則敬抄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西省州縣輪委名單]  
　　第一卽用縣俞省三第二候補同知許應銑第三試用縣何文元第四候補縣王之楨第五試用縣王純祖第六卽用縣林向滋第七候補知州洪籛生第八卽用縣周景祁第九截取縣劉昌言第十候補縣黃錫光 
[上海巡局紀事]  
　　前晚三鼓時二十三七鋪巡防局員邱友林二尹督率勇甲密往各叚巡查比至萬裕碼頭裏街見栅門洞啓不禁勃然震怒查得是處與十六鋪交界而栅在十六鋪境未便將栅夫提究爰於昨日函致十六鋪巡防南局略謂詰奸禁暴乃地方最要之事且該栅與天主堂毘連斷不能使其深夜疏防請煩查照卽將夫役嚴責以儆效尤云云局員陳禾亭二尹披閲來函卽飭地甲傳栅夫到案訊懲○前日南市十二圖汛捕戴五查獲竊犯吳阿福連收贓之金阿三解至二十三七鋪巡防局局員盛雨村二尹向之研訊吳供認竊取南門外聖母堂雜物售與金處二尹判將吳鞭責竹梢四百下金笞臀二百板命捕役帶往天主堂請司鐸騐明然後吊贓懲治○前日南市老白渡淮揚公所董事某甲遣庖丁阮恒瑞持洋銀二元七角購取綢料阮將洋銀用去僞稱被洽興街某薙髮店夥王阿桂攫去馮不明虚實貿然函請十六鋪巡防北局委員文韻松二尹提王研訊不知二尹何以處之○前日午後上海縣汪瑤庭大令派差持文押解犯人數名赴南匯縣收禁行經大東門外大馬頭某鞋店門外某犯强取縀鞋一雙店中人向索價値給以小洋銀四枚店主不允扭至十六鋪巡防北局控訴局員文二尹飭地甲帮同理處 
[南市捕房紀事]  
　　前晚黃昏時本邑南市竹行馬頭船婦張朱氏與其夫張發在馬路中扭毆適爲五十號巡街捕所見一併拘入捕房捕頭令押候解送馬路工程局禀請總辦程雨村大令研訊○昨日東洋車夫陳大與同業向小三子爭攬主顧以致口角突將向頭顱擊破由某號巡街捕拘入捕房捕頭察得所傷甚微令陳給藥資若干免送工程局訊究 
[英美租界公堂瑣案]  
　　包探張才寳禀稱小的查得竊賊王阿生竊取董炳揚洗衣作内洋銀八十元衣服四件與某客棧主李才有唐銀桂等俵分因一併拘送請究董投案歴訴前情王阿生認竊求恩李才有唐銀桂供稱小的等皆被誣攀直刺判將王責五百板管押捕房一年李唐開釋○包探邊槐州禀稱積竊朱福林徐丫頭行竊陳根泉王根書家蚊帳一頂布被一條請爲訊究直刺判各責四百板枷示一月贓給還失主○五百三十一號華捕禀稱流氓陳阿根向設賭攤昨日攫取林德友家女孩所携小銀錢五枚是以拘請究辦直刺判責五百板管押捕房半年○包探徐榮珊禀稱强其生行竊沈生大家布長衫一件是以送請訊究直刺判押三天○三百五十七號華捕禀張阿巧遺洋銀一枚於路被史阿二拾去因與爭吵小的見之送請究治直刺判將史管押一天洋銀給張領去○包探劉光震禀仲阿榮冐取丁昌必竹箱一具布衣五件是以送案請究直刺判押三天○包探孫阿星禀楊炳才行竊張榮卿象牙骨摺扇一柄並銀耳環絲巾等物是以送案請究直刺判責一百板贓給還失主○包探張寳成禀徐阿連竊得無失主承認之鐵扖兩柄是以送案請究直刺判責五百板贓存捕房待領○四百二十二號華捕禀陳阿元行竊袁阿海象牙骨摺扇一柄是以送案請究直刺判押一天 
[美租界捕房紀事]  
　　昨日淸晨竊賊姚文羣張金棠混入虹口元芳路某西人所開機器廠内竊取鐵板適爲包探沈阿岳所見拘入捕房捕頭令押候解送公堂禀請讞員翁笠漁直刺訊辦○甬人陳阿金在會德豐洋行所置駁船上執役昨日淸晨竊取船中所載舊銅登岸求售一百二十三號巡街捕見其形狀慌張因卽拘入捕房捕頭令押候解送公堂禀請究辦○昨日午前三千四百十一號東洋車夫石阿榮行至崑山路第一號洋房門外不知因何與同業某甲口角爭閙不休某西人聞而惡之喚令二百六十六號巡街捕拘入捕房捕頭令押候解送公堂禀請懲辦 
 
 
 

Page 10

 
 
   
 
