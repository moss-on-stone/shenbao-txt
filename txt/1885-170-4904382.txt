# 1885 - 170 - 4904382

 

Page 1

 
 
[四十二號畫報出售] [  申報舘主人啓]  
　　新奇幽險之境海外居多亞洲極南地方有柔物一部風土人情　與中西不同該處陸居者名曰土民山居穴處專以薇獸而食水居者名曰海民　家泛宅一以捕魚爲業他若鳥道蠶叢鯨波蛟窟尤非尋常畫筆所能曲盡其妙兹情能手分繪水陸兩隘以供衆覽閱是圖者若不啻視歴其境目　其人矣兩圖俱編入此次四十二號畫報准於本月初六日出售附送畫譜兩圖均係任君伯年所繪一係山水一係人物筆致蒼勁雅韵欲流畫報仍舊九圖後仍附淞隠漫録圖說一則閱者鑒之此佈 
[招人經售申報書籍] [  申報舘主人啓]  
　　本舘擬請貿易中人在香港經售申報在揚州經售申報舘點石齋二處書籍碑帖畵圖如有願承斯乏者必須有上海殷實商家作保方可經辦此啓 
[皇清經解石印精本出書] [  點石齋主人啓]  
　　皇清經解全書爲儀徵阮文逹相國選刻解經各家書於學海堂計一千四百卷通志堂後又一鉅觀也咸豐丁已燬於兵庚申善化勞文毅督雨粤補刊之又續刻八卷共訂成三百六十册卷帙繁重繙閱較難携帶舟車尤多不便本齋不惜重價購得阮文逹初印善本付諸照相石印又取勞文毅續刻八卷補抄附入共計七十四家得書一百九十種訂爲二十四册分爲四函其原刻間有舛訛處敦請諸名宿精細核校附録卷末凡三閱寒暑而書成今於五月初二日出書定價每部十五元正海内經生知經解爲必俻之書而苦無至精至簡之袖珍本今本齋不計貲本程工則精益求精縮印則簡而又簡居則易於繙閱行則便於取携於重規疊矩之中得挈領提綱之妙以此問世更無並駕齊驅者矣好古家宜各置一編以俻稽考惟本齋所印無多恐不敷海内士林購取譬如逐鹿捷足者得尙其先覩爲快乎現已躉數售出欲購者請至上洋新北門外新昌泰行法大馬路南申昌號及醉六堂番坊面訂可也此　 
[經藝淵海出書] [  點石齋啓]  
　　縮本精選經藝淵海爲吳下常安室主人選定交本齋縮印工竣已久海内諸君咸來問訊爭欲購致而主人謹愼周詳將是書印成之樣重加校勘凡小有舛誤錯落必攺正重印是以稍稽時日兹已一律告成准於五月十二日出售定價每部實洋七元不折不扣如有躉售者請至上海棋盤街福瀛書局面議其餘三馬路及法馬路申昌書畫室並各埠申昌號均有發售惟所印無多有志場屋之士勿以筌蹄視之而爲捷足者先得也特此佈告 
[中法損益說]  
　　中法之事刻已定矣有議及此舉之孰損而孰益者一人攘臂而起曰法人之攻越南本屬無理取閙越南爲我中國數百年之藩服而彼僞爲不知也者而貿焉從事中國於此正宜大震天威張其撻伐驅除法卒復我藩封今乃容忍而與之和是益在法人毋庸言矣一人嗤之曰非然也越南之屬中國固數百年於兹矣而其國中政教號令全未講究所以爲中國藩屬者實則無絲毫之益於中國旣不遵中國之政教以致爲强鄰所覬覦西貢一隅坐棄其地而不顧亦絶不以一言知照中國甘心俯首以受欺於法人迨東京又將被其蠶食而後自知有滅亡之禍始告急於中國則已晚矣中國不此之罪猶以藩封爲念命將出師力爲救援此時爲越南王者宜何如感激圖報勃然奮發厲兵秣馬以爲王師之應備糗粮通援道以迎華兵此其宜也乃一迫於法兵之勢卽已弭耳束手就縻於法人順化立約甘爲城下之要盟竟傾心於法不復以中朝爲重以故華兵所至絶無内應糗粮屝屨皆所自備一再交綏互有勝負卒以越南無接應之師未集大勲而中國地方反被法人之擾馬江一戰兵船燬焉海面游弈粮運阻焉是我國不啻爲越南受兵而越人並未見德則亦何爲也哉今而和議克成中國之地方可以安堵中國之人民可以高枕越南之去留何足爲介意哉而法人則自用兵以來所費當已不少雖以保護爲名得據有東京而大將則已疊喪兵丁則已疫死貲用乏絶官民内訌其所失也巨矣其得東京如獲石田將來經營布置且不知耗費幾許其利之在日後者不可必而害之在目前者已可見其損實多是今此之和益在中國而不在法國也一人正容曰中國地大物博兵多將廣何者弱於法人試觀諒山之捷法將大創法兵幾盡馬江雖敗不過墮法人詭計不足爲辱也石浦沉船乃管駕兵弁自行鑿沈於法亦無所利鎭海扼守法船不得過雷池一步加以劉中丞智勇足備坐鎭臺疆滬尾之捷法人喪胆基隆澎湖雖有小失不足以損中國之威而法國戰艦其最大者爲阿加利桑尼亞爾自一遭金牌砲擊受創而遁自後絶不再見想必損傷過多駛赴香港修理迄今不可復用則是中國之勢大勝於法人當諒山大捷之後倘中國於此時奮力進攻一邊由諒山追奔逐北乘破竹之勢與滇軍會合於宣光節次規復越南全境使法人靡有孑遺一面調集閩粤江浙南北各洋水師四面合圍區區數十艘法船可使隻輪不返爾時不特東京可復卽西貢之法軍亦不難覆於反掌法人一聞諒山敗信坐不安席食不甘味各項商務驟然廢跌洶洶然與議院及諸執政大臣爲難斐利雖横且不能安於位則其勝負之情已灼然可卜矣不於此時而大舉以痛勦之而乃遽與言和此其損益之數不待智者而後知若猶以法人受創中國不賠兵費而謂無損於中國之體面威望不亦識量之太淺乎末座一人撫掌大笑曰諸公所言僕固不敢賛一詞然皆就已成之局言之其損益已顯無待乎贅言者也夫法人此來其志在於越南越南則歸其保護矣餘意在於滇粤邊境滇粤邊境則已許其通商矣兵凶戰危兩邊各有所損不足以爲榮辱兩有所失兩無所償是亦自然之理不足深論吾則獨以爲法兵此來無損於中國而大有益於中國中國此時直當感之謝之此其說則與諸君所言有迴乎不同者焉衆人聞之咸爭起駭詫窮詰其故對曰中國之水師經營者垂二十餘年未嘗一試也今與法人相見於驚濤駭浪之中因而爽然若失始知雖有利器而尚苦無用之之人何者當占上風何者當扼險要何者可以絶奸回之接濟何者可以禦敵人之兇鋒其沿海所置之砲臺營壘若則失向背之宜若則昧遠近之理若則混高下之度彼以何物破我師船我應以何法防之前此茫然草測者至此時而灼然洞悉因而竭力整頓悉心考究興其利而除其弊扼其要而持其原中國從此可以無敵於天下凡遇海疆有事不至若前此之畏縮不前此獨非大有益於我中國之事乎哉衆人聞之皆踴躍稱快余曰知之匪艱行之維艱請誌此言以觀中國之後效也可於是乎書 
 
 

Page 2

 
 
[上諭恭録]  
　　五月初六日奉上諭前因京師入夏以來雨澤稀少朕迭次親詣大高殿拈香並親詣時應宫等處拈杳派惇親王弈誴等節次分詣時應宫等處拈香現在節近夏至尙未渥沛甘霖農田望澤孔殷朕心實深焦盼着遴選光明殿道衆在大高殿祈禱遴選僧衆在覺生寺諷經均於本月十一日開壇朕是日親詣大高殿並親詣時應宫拈香大高殿派師曾在彼常川住宿並派輔國公載濂意普恩慶繼勳分爲兩班輪班住宿上香行禮覺生寺派豫親王本格拈香派崇光常川住宿並派鎭國公桂豐輔國公榮頤成瑞鍾秀分爲兩班輪班住宿上香行禮昭顯廟着仍派惇親王弈誴宣仁廟着仍派惠郡王弈詳凝和廟着仍派貝勒載瀅拈香並派肅親王隆懃詣黑龍潭拈香所有派出之王大臣等均著先期齋宿分往行禮欽此 
[本館接奉電音]  
　　昨晨九點鐘時本館京師訪事人專電傳來本月十二日諭旨三道敬謹譯登○五月十二日奉旨廣東正考官着錢桂森去副考官着周鑾詒去欽此同日奉旨廣西正考官着檀璣去副考官著丁振鐸去欽此同日奉旨福建正考官着陳學棻去副考官着張鼎華去欽此 
[女主急難]  
　　前報列印度各王告知英國謂英國如有俄難印地自當出兵相助兹聞印度有一女主亦宣言於英國謂英俄若有搆兵之事則本國無論男女均可執殳前驅爲英急難錢糧一切亦可應付云觀此則該女主之勇於赴義亦可槪見板屋之詩不僅擅㺯於秦風矣 
[巴使行程]  
　　法公司巴特納在津畫諾之後卽須晉京此已列報兹接天津西友來信云初七日巴使尙在津沽未識何時啓行入都也 
[據島續述]  
　　高麗口外哈密墩地方被英人所據疊見前報兹聞英水師提督在該處建造營房炮臺及醫院工程極力經營殆有永遠據守之意乎 
[營口氣候]  
　　營口來信云近日天氣甚爲亢旱上月三十日雷軍延僧道誦經禮懴冀迓和氣而沛甘霖當晚凉氣襲人頭上片雲似有催詩之意及次早杲杲日出南風大作仍覺異常炎熱雲霓之望何日慰乎 
[江省雜聞]  
　　原任新喻縣祥明府麟如爲德大中丞之兒女姻親照例禀請廻避自三月間卸事到省迄今已及月餘矣○南昌洪都書院原定膏奬額少而數微師課則尤甚寒畯往往向隅上年賀幼甫太守札飭各縣勸助多金發典生息今年議定新章七條於是山長之薪水生童之膏奬皆得優給而師課亦不致虚應故事賢太守嘉惠士林於此可見○省標三營從前操習洋陣頗有成效嗣以主兵者好尙不同以致前功盡廢邇經德中丞檄飭各營仍操洋陣又親赴箭道閱操見步伐之整齊鎗炮之中的不覺欣欣然有喜色云○　理南昌府周太守履任之初讌會往還應接不暇繼由南新二縣合請設筵於全浙會館時有安慶名班演劇侑觴道府州縣以次賠席酒炙紛陳簪裾絡繹誠一時之高會也 
[吳淞紀事]  
　　前日下午寳山某姓車夫經人飭赴淞鎭購木二根掮至北廟前安放以便裝車載回掮至第二根則先存之木已失所在某情極四出找尋有人告以目覩被身穿紅邊馬褂之人取去某詢之團局非惟不認反將某按地攅毆某心有不甘復向廟内搜尋原木尙在團勇自知理絀聽其取去某被毆後訴知地保轉向詰問遂由團長香燭服禮事始寢息○前晚河鹽廳吳君飭傳騰字四十圖地甲金泉到案訊以從前印家宅附近地方有開設烟館容留匪類等事本廳業已諭令驅逐現在訪得仍未閉歇以致該處有圖刼未成刃傷拒捕之案諒爾得賄包庇遂喝責二百板着卽日驅逐盡凈不許逗遛倘敢仍前容隠當卽辦懲該保叩頭而退 
[會銜出示]  
　　總辦江蘇牙帖捐局松江府上海縣正堂莫爲會同出示曉諭事照得本局縣現奉松滬捐厘總局憲轉奉督撫憲行准部咨會議籌餉一摺奉懿旨依議欽此抄録原奏條欵行令一體認眞舉辦當查奉發條欵内開議令推廣牙帖捐輸並令烟酒行店一律入資給帖札飭本局會同本縣督率員董赶速查明所轄境内無帖私開以及頂名影射諸色牙行各有若干刻卽逐細訪查確實先行造册呈送勒限十日内催令一律遵章捐帖如再逾限不領卽由本縣發封押閉照例懲辦以儆效尤仍將遵辦緣由具復此次通飭之後各該印委倘再置之不理定行擇尤詳請記過撤任不貸等因到局縣奉此查蘇省勸辦牙帖行之已久惟所轄松太各屬無帖白拉冒名頂替以及朦庇私開各色牙行在處皆有前經迭奉嚴飭認眞清查業經酌議整頓加罰並追繳廢帖章程禀奉撫憲批飭通行各屬會同員董嚴加整頓分别勒限追繳押閉復又迭次札催遵辦各在案兹以現值邊防需餉萬緊特奉大部奏准行令遵照指飭通行遵辦斷難再任違延所有白拉頂替各戶亟應澈底根查均應一律限令遵奉部示按戶納帖以裕餉源不容仍前觀望有妨大局除先移請松江府太倉州分飭各屬一體遵辦曁嚴飭勸辦員董迅速上緊查明禀辦外誠恐商民未能周知合行會同出示曉諭爲此示仰各色牙行人等知悉自示之後如有私開未經領帖以及租帖頂替之戶着卽依限趕緊赴局照章分别捐領如再任意遷延本縣定卽遵奉憲飭先行發封押閉照例懲辦决不稍從寛貸該牙戶等要知籌餉防禦以保身衛家起見各宜爭先恐後亟圖踴躍倘有不肖奸商包攬覇阻情事定卽立予嚴懲勿貽後悔各宜懔遵毋違特示光緒十一年五月初十日 
[載柩續聞]  
　　出使德法等國大臣許星使夫人之靈柩由禪臣洋行之格薩德楞輪船來滬已列前報兹悉該輪船於昨日抵公和祥碼頭當將靈柩裝入駁船載回嘉興其時輪船上扯半旗並放爆竹以誌哀悼其柩係在外國製成有鐵有鉛有木約有數重合或一套殆卽中國之所謂槨歟 
[研訊打架]  
　　前報列打架涉訟一案當由王沈氏等將受傷人唐金桂舁至縣中請騐莫邑尊旋飭將肇事之趙咸源周晉山等逮案趙亦受傷倩人抬至前日下午由帮審委員王鴈臣司馬升堂集訊王佛桂供稱前年由張坤坤薦至引翔港梅家巷地方樓桂山踏布坊爲染工時張亦在該坊爲夥至前月樓將張辭歇小的仍在該坊做工張令小的亦卽歇出小的不依致挾嫌怨本月初五日小的在滬挑布回來張卽糾同無賴趙咸原周晉山等守候中途將小的按住亂毆適唐金桂道經是處見而喝阻致唐亦被該黨毆傷求恩明察司馬命提唐至案問爾傷勢可曾痊愈答稱現在醫治尙未就痊司馬命跪在一旁飭提趙周二人詰問趙供家住引翔港左近梅家巷素來耕田度日安分營生此事並不干涉司馬謂爾旣不干與此事可知究因何故起釁答稱王曾託張坤坤荐至樓處蹈布坊學業言明欲王出拜師洋四元王未付清樓卽將張辭歇時尚餘工帳錢一千餘文被樓扣去張卽向王索取王竟分文不有張欲向王理論王竟糾集流氓唐金桂等與張尋釁唐之羽黨共有三十六名人皆稱三十六天將本月初五日黄昏時各持長槍短棍打進梅家巷小的與周晉山適住該巷幸周素諳水性鳬水脫逃小的則竟被擊傷本欲前來具控緣刻下適值農忙未經投案現在傷勢非輕求請騐視司馬飭傳仵作騐視後禀稱雖係受傷並無妨碍司馬將趙叱退復飭傳周周供家居梅家巷内素來耕種爲生不敢犯事此事實由王佛桂與張坤坤尋釁王于本月初五晚糾黨三十六人打進梅家巷小的恐被悮毆當卽鳬水遁去司馬謂爾等均非安分之徒此事旣不與聞唐之傷痕由何而起答稱黑暗之中伊等自行碰傷與小的實不干涉司馬傳地保姚旭初至案謂張樓均屬起事之人何弗拘拿來案荅稱張樓均在三圖小的未能往提司馬命退去復謂趙唐二人曰爾等本應重懲今念均已受傷姑准暫行交保周管押候提到張樓再行覆訊核辦 
 
 

Page 3

 
 
[不願擇配]  
　　前報列金甘氏在縣呈控私夫金彦春被逐圖吞衣飾一案當由帮審委員王鴈臣司馬訊明情節斷令彦吞交保出外出洋五十元交甘氏具領廿氏發堂擇配日前甘氏之母復投案具禀請將甘氏領回帮審委員王鴈臣司馬准詞飭差赴堂提該氏至案並提伊母甘張氏覆訊張氏供訴因前甘氏供稱小婦人前蒙恩斷發堂擇良婚配現小婦人情願從母回家苦守不願再嫁他人司馬謂前堂已經斷定本難翻變今姑念爾母再四哀求准爾隨母回去惟彦春繳案之洋五十元不准領出當如數撥充善舉母女二人遵諭而退 
[法船進口]  
　　昨午前十點鐘有法國二枝半桅兵船一艘進口泊於法公廨碼頭對面聞係購辦食物也 
[儲憲行期]  
　　江蘇督糧道王魯薌觀察浙江督糧道廖穀似觀察先後來滬已列前報兹悉王觀察回蘇後坐民船用小火船拖帶於昨日來滬船泊英租界觀音閣碼頭本埠各官均往迎迓聞江浙兩省粮米現已裝運齊全陸續放洋王廖兩觀察不日卽當乘輪北上矣 
[跨鳳上昇]  
　　前日有鴇母某氏投捕房訴稱目買女名瑞卿藉出遊爲名一去不返家現在訪知女被宦家子曹某領去請爲查究云 
[磨刀水]  
　　五月十三日係關聖誕辰武廟及四明公所泉漳曾舘大悲閣等處均設咅觴午後適有細雨俗呼之爲磨刀水年内可免瘟疫相傳如是記此以騐將來 
[醫士病瘋]  
　　有陳宏章者口操京語自稱在劉省三爵帥營中爲官醫係有五品職銜近患瘋症由爵帥給資令其來滬醫治庽英租界瑞生洋行前日至丹桂戲園觀劇瘋狀大作該園報捕拘陳陳倔强不服令其坐東洋車至捕房又將車毁壞捕頭令將陳送英會審公廨由黄太守於晚堂訊問陳略訴前由并稱我在該戯園觀諸伶人演戯甚爲認眞不覺大聲喝采本欲賞纒頭資以未帶洋元而止詎該園主就以我吵閙唤捕來拘我思並不犯法奚容以縲絏相加故與爭毆所穿短衣已被撕破并强令我坐車我不願致將車輛毁壞太守察得瘋狀可憐飭差看營俟函送普育堂醫治及差伴陳至差房略坐片刻陳稱欲見官辭行差夥等置之不理昨晨陳又向差索衣裳禀明太守太守俯准給錢代辦衣服又至飯店午餐始送至善堂 
[公廨停訊]  
　　昨係禮拜四英會審公堂仍停訊 
[法界公堂瑣案]  
　　董茂衡欠銀一案前期經原告投案請追翁太守着保將董交案昨日董遞禀并呈期票七紙聲明兩紙計銀二百三十一兩九十兩个月期交與恒德莊沈瑞卿連前共付銀四百兩又五張交與洋人大立多連前共付銀四百九十兩均挽中人說明翁太守見票上言明本年七八九月及明年二三月等期因將票送與于副領事轉詢該洋人據大立多稱分期交還原無不可推爲期太遠須請改近並須的實保人尙有銀七百五十兩一項亦請追究翁太守詰董據稱此銀須問劉雲卿當由該洋人令其到案翁太守謂前據該洋人所呈借據係劉爲經手著爾於五日内將劉交案否則其銀當向爾歸欵票着於六月分起至十月底止料理還清另覓妥當保人兩造遵諭後太守又詰沈瑞卿據稱吃虧甚大請追現銀翁太守謂若追現銀不免躭延時日况大立多已經應允沈稱亦願取票請飭將期攺近翁太守著董茂衡將應交恆德之票分四期卽從五月分起董稱請從六月分起九月分止於下期書就期票邀到妥當保人卽行定案○陳天一帽舖遣抱董楚亭控歇夥張金甫朱殿英虧欠錢文一案朱殿英未曾保出昨解公堂董楚亭偕店主外甥錢夢松到案張金甫亦邀荐保王泰雲及米店主趙彩英到案王遞禀聲明張之宕欠經劃去錢七十千文外餘欠與陳竹如當面言明允爲情讓翁太守詰之趙彩英據稱去年底張將月日縀一丈四尺紅布三十疋抵在我處但該店所欠米錢五十八元有零較數尙絀故未作價貨物現在不妨請伊收回翁太守詰之錢夢松據稱張金甫名下宕錢八十四千有零另有一欵十一千有零除劃去錢七十千文外尙少二十餘千文并貨物約四十餘千文共欠錢六十六千文朱殿英宕欠錢七十餘十另有各帳查出或未收或多付共計虧錢四百十三千有零至於米帳係朱親筆所寫照算之下欠洋三十餘元另有六元六角一款乃硬行登入卽使照算亦不過四十二元有零並無五十八元有零有帳呈閱趙彩英亦呈帳請查翁太守閱見兩造帳簿錯米四担卽詰朱殿英則含糊以對太守將朱申斥着交保於五日内將帳理明至張金甫之事業已明白着錢夢松回告陳竹如將貨物或作價或還錢亦着於五日内禀覆又謂土泰雲旣是荐保着帶張金甫至陳處當面說明又謂張金甫與陳竹如究是師生着好爲說明并寄信與朱之保荐人到案將朱保出理帳衆人退出張可明投案領洋翁太守着張具領紙將繳到之洋合錢七十五千給領○前報後新街蔣陳兩姓以小孩跌傷致糾人打架一案捕房昨將獲到之韓恩全解案陳程氏蔣曹氏亦帶小孩到案翁太守謂爾等前日打架所糾何人陳程氏稱小婦人聞得伊家小孩之父名曹子蓮太守詰蔣曹氏曹子蓮係何人答稱小婦人丈夫名蔣萬全並不識曹子蓮太守着陳程氏等回去蔣曹氏姑交保限五日交曹子蓮到案韓恩全先責六十板○小東門外萬安樓茶肆堂倌孫久益投案稱前日先有一人擕洋一元兌錢卽交茶客估看稱是好洋因照數給錢如是者四次均倩前看之人看過因其連次兌洋固已疑之及着人携洋到錢莊估看均是銅質第五次伊又來我始說破銅洋伊卽兎脫由别人扭到捕房在身畔搜出好洋一元一併呈案據被告某甲稱在龍華鎭做雜貨生意前日有友約在該處啜茗久候不來因身畔無錢故將洋一元兌錢先取二百文伊將洋託人估看稱是好洋後又說銅質然小的祗有洋二元並無屢次兌洋情事翁太守駁詰再三着將某甲帶回管押着孫久益將看洋之人邀到再行質究○賭徒陳阿慶前做紅黑籌屢經懲責前日又誘鄉人犯賭輸錢三百文因致爭執由巡捕將陳解案翁太守以其怙惡不悛着責三百板枷號二個月以儆 
[金蘭雅集]  
　　昨日爲關聖誕辰本埠如絲業會舘洋布公所等處皆以音觴祝嘏頗形熱閙世俗以桃園結義故事凡有訂交换帖多就是日結契然小說家言不見正史殊未足據惟以氣誼相結納因朋友而聯兄弟之歡久要不忘亦自難得昨有鮑君叔衡與管君秋初臭味相投金蘭訂譜假座於益慶樓招集海上諸名流共證盟壇繼軌先人追蹤古誼管鮑交情於斯再見僕以俗冗未獲躬與其盛良用歉然爰誌數語以爲他日始終不渝之證 
[來信節登]  
　　月之初五日本報有榷員瓜代一則係由金陵寄來乃昨接南通州花布捐局李君來書謂自去夏到差以來凡收捐數已奉减二成貨則九折抽收時值海防不靖關庄滯阻而尚能以收數比較格外增多未始委員董事之力查該局除去年八九兩月今年二月分收數係屬二成餘如去歲十月十一月十二月今年正三四等月均是三四成此金陵釐捐總局有案可稽者併未有因捐滋事被商人上控案件刻下尚未及瓜亦未接有改委公文云云來信甚長本報限於篇幅不及備載祇摘叙其大略如此想李君身在局中其言當必確鑿用特兩存之以俟知者 
[正字]  
　　昨報英公堂案内其間一百餘元句脫去餘字酌償該氏洋元句酌悮爲清合亟聲明 
[蘇省撫轅抄]  
　　初九日蘇糧道王辭行赴天津候補同知洪模禀知聞訃丁母憂○初十日候補縣孫茂橿上海措員回○十一日選用訓導金福臻禀知辭奉妥赴海運津局董事差蘇糧道王改於本月十二日黎明開行赴天津○十二日候補縣帥遠煒禀辭奉糧道憲委解輕賫銀兩赴天津 
 
 

Page 4

 
 
[浙省撫轅抄]  
　　五月初八日蔡文杰禀知藩司委解京餉本日釘鞘寄存外庫禀見 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[寄懷上海縣莫善徵太守卽希正可]  
　　古來交友交以心所重分義輕黄金始終不渝固膠漆聲氣相求如苔芩余自落落風塵裏連年作客别故里甲子從事在新安得近芝顔我心喜名如山斗聲氣豪萬言倚馬才最高屢向軍中著奇績盡瘁王事成賢勞一時海内烽烟息紀録功勛各授職君蒙曾文正公保留江蘇弟蒙曾文正公保留浙江先生筮仕莅白門君歴江寗縣及升上海令下車百姓喜形色除弊興利勤撫民易俗移風常率眞寛猛相宜仰衆母治法不愧循良臣兩縣口碑載道此身勤愼且崇儉戰兢常懼官箴玷君循聲卓著存心一片冰壺中清潔不受纎塵染海上繁華之地君謹守家風訟庭草緑無人行祇憑飛燕來往鳴政簡刑清著雅化士商安業農安耕樂只君子爲民父母曩時虎帳附驥尾管鮑心知情更倍公餘相共揮麈談茅塞頓開賴鈞誨每思親炙常追隨無奈廿年久别離一輪明月生滄海聊以交情寄蕪詞當年重與論文訂身雖遠隔心相印倘蒙不忘車笠盟尙期魚鴈惠音信[  黟縣霞城胡士鈊呈稿]  
[上海北巿絲業會舘籌賑公所施少卿經收山東賑捐五月初六七八九十日第六百八十二三四五六次清單]  
　　沈大雅二十元廣東陳求尋人早見十四元隱名氏爲父親求病速愈合家逢凶化吉遇難成祥十元王銘吉求妻病卽愈五元陸薛氏求病愈五元戴姚氏求病愈五元和樂堂二元無名氏求女病速愈二元葑溪漁隠四月份節移助二元○本埠萬生瑞號來廣東謝爾撤經募昌册二千八百八十九號洋二百元以上初六日○漢口書有心愿人湘平銀一百兩合來九八規元一百零五兩五錢嶺南始平生患虚勞陔嗽疾求速愈二十元景子君求咳嗽速愈十元費邵氏求合家平安十元楊桂笙兄經募陳門汪氏求病速愈六元李四維灶君籤書移助二元寗波無名氏一元餘慶堂李求合家平彖一元○孫荻洲兄經募昌册一萬七百十八號兩元○新安吳美丹經募同集居節酌本洋三元吳實秋代父母求冥福本洋四元知過軒節酌本洋二元秋泉氏求眼疾復明不書名節省晋笙氏完愿鳳毛氏完雷祖愿又完吕祖愿又完觀音大士愿悔過氏求安七戶各英洋一元共十戶合來本洋九元英洋七元○江雯青先生第九旬醫金助賑四開二元錢四千三百文以上初七日○荆州軍憲祥荆平二七寶紋二百兩合來申規元二百零七兩一錢九分安徽太平縣王煥章續助一百元陶秉衡十二元僧煑冰經募二十元力不從心子病愈完愿十元平湖沈翊　求慈母目疾卽愈十元揚州馬公舘五元勉力子五元楊柳塘求母福壽康寗五元惻隠氏二元廣東楊姓二元莫釐悟眞子聊了心愿二元滬濱野拙兩元奪錦氏求秋試平安文思精神健利一元鄭姓一元張子英一元隠名氏一元○太倉繆君季豐代募昌册由王君品三黄君伯翰轉募世德堂金錢二百文懷素堂朱漱潤堂時無名氏小方壺舘無名氏醉樂軒無名氏積善居八戶各一百文共九戶合來錢一千文○杭州同善堂經募下邳徐氏求保産後年安一百元由瑞泰烟號來○寗波金昆詩經募昌册七千八百零一號昇泰號二十元豐記號無名氏二戶各十元義昌成信記號二戶各五元沈明久徐維新二戶各三元湧記號泰記號福昌號興泰號敦記號隠名氏張子卿陸芝堂吉善堂三槐堂十戶各二元源生號映雪堂二戶各一元以上九戶合來洋七十八元○上海電報局移助濟寗電報費洋十一元零六分以上初八日○安徽旌德人寄居蕪湖郭繼賢求妻病卽愈二十元無名氏求萱壽平安二十元上虞蔣　　求合家平安逢凶化吉十元秀水吳世鴻仝妻徐氏求子四元吳江錢慶榮求妻沈氏病卽愈二元張猷鈺求父母平安二元楊人塏求妻病卽痊二元○紹興安昌衍豐號經募德是　陳無名氏求無疾病二戶各二元馮生秀李錦堂二戶各五角四戶合來五元以上初九日○蘇電報局來完愿平安氏五十六元三濟堂二十元九連城東來福號連年水運平安十元黄縣王菊軒求合宅平安五元鄒霞生求咯血卽愈五元東海步笙氏節省脩金移助祈合家平安四元蛟川寗靜生爲父母資冥福五元蛟川悔過子二元○蘇州德永隆號經募昌册五千九百九十五號無名氏一元夏起龍無名氏二戶各半元又募富貴源頭同字二次五千九百九十五號册王詠槐堂福源槽二戶各一元無名氏德源匯源記元康無名氏愼益六戶各半元以上二册共來洋七元以上初十日 
 
 
 

Page 10

 
 
[光緒十一年五月初六日京報全録]  
　　宫門抄○上諭兩道録前○發抄旨四道○軍機大臣奏爲循例奏請抖晾片○西護撫李奏爲恭報接護撫篆日期摺○晉署撫奎奏爲揀員請補要缺知州摺○粤督張奏請照例議卹片○左都奎奏爲奏聞請旨摺子○黔撫李奏爲遵旨巡閱營伍情形片○湘撫龎奏審結詞訟片○又奏委署知府各員片○西護撫李奏日行事件循委代行片○五月初六日吏部翰林院正紅旗值日無引見○馮光勛謝授太常寺少卿恩○尙宗瑞請假十日○召見軍機○發抄張之洞奏澄海令裘伯玉調補潮陽令奉旨吏部議奏欽此○又歸善令鄭菼調海陽令奉旨吏部議奏欽此○又請將叅後續完錢糧之崖州牧戴嘉齡處分攺議奉旨該部議奏欽此○祥亨等奏旗營絞犯秋連恭逢恩旨减流奉旨刑部議奏欽此○軍機大臣片謹查嘉慶二十年二月内奉旨乾清宫尊藏實録玉牒着間歲抖晾一次每次著軍機大臣奏派滿漢文職大臣各二員於四月内率同批本處各員曁乾清宫總管首領太監等敬謹抖晾卽自今歲爲始欽此上屆光緒九年查照成案奏請派員抖晾本年又屇應行抖晾年分臣等謹將滿漢文武大員除有差事各員不行開列外分繕名單進呈恭候欽派滿漢大臣各二員並將上屇派出各員繕單恭呈御覽所有抖晾日期由該員等選擇先期知照敬事房批本處内務府照例預備屇期敬謹遵辦謹奏奉硃筆圈出延煦熙敬畢道遠徐樹銘欽此○○暫護廣西巡撫二品銜按察使臣李秉衡跪奏爲恭報微臣接護撫篆日期叩謝天恩仰祈聖鑒事竊臣於本年二月十六日接兩廣總督臣張之洞電開總署初九日來電本日奉上諭廣西巡撫着李秉衡暫行護理等因欽此知會欽遵查照到臣聞命自天悚惶無地旋於二十七日准前撫臣潘鼎新委員將廣西巡撫關防齎送前來聲明歴任移交之王命旗牌仍存省署敬謹收儲當卽葢設香案望闕叩頭謝恩祗領任事伏念臣籍隸奉天由江蘇直隷州縣蒙恩簡任知府攺發山西仰邀特逹之知簡放廣東高廉道浙江按使均未履任復奉諭旨調補廣西按察使勦辦思恩土匪蕆事蒙恩賞加二品銜駐紥龍州甫經兩月庸愚自省懼報効之無能艱鉅交投戴鴻施之逾格兹復恭承寵命權領疆符固非臣力所克勝何敢不竭臣心所當盡惟有將後路布置周密粮餉軍火隨時籌運接濟前敵無誤要需而於地方應辦事宜亦當認眞經畫遇有緊要軍情邊務仍與督臣及廣西提臣往復函商熟籌妥辦不敢以暫時攝篆稍涉因循以兾仰酬高厚生成於萬一除接印日期恭疏題報外所有感激下忱理合恭摺具陳叩謝天恩伏乞皇上聖鑒謹奏軍機大臣奉旨知道了欽此○○暫署山西巡撫調補直隷布政使臣奎斌跪奏爲揀員請補要缺直隸州知州以資治理恭摺仰祈聖鑒事竊照代州直隷州知州錫良丁憂開缺業經恭疏題報並截缺咨部在案所遺係冲煩難兼三要缺例應在外揀選題補該州管轄三縣政務殷煩地當雁門之冲實爲晉北門戶表率稽查均關緊要非勤能幹練之員不足以資治理晉省直隷州知州班内雖有正途出身記名分發及曾任實缺候補人員並現任應調應升各員非現居要缺卽人地不宜未便稍涉遷就惟查有在任候補直隷州知州曲沃縣知縣盧壽昌現年五十一歲係直隷河間縣人由宗人府供事送玉牒館當差報捐縣丞職銜咸豐八年全書告成以本項應得之缺分發各省歸候補班補用九年由館撥派工程處當差同治元年因定陵金劵合龍保奏奉上諭着俟補缺後以知縣用並賞加六品銜欽此四年復因定陵大工告竣保奏奉上諭着免補本班以知縣分發省分歸候補班前儘先補用欽此指分山西五年五月二十八日到省嗣因辦理城防出力保奏奉上諭着俟補缺後以直隷州知州用欽此捐加同知升銜光緒六年題補臨縣知縣作爲候補直隸州知州到省日期調署陽曲縣知縣八年調補曲沃縣知縣該員篤實精詳盡心民事歴任繁劇措置裕如任内並無違碍處分以之請補代州直隸州知州實堪勝任與例亦符據藩臬兩司會詳前來合無仰懇天恩俯念員缺緊要准以在任候補直隷州知州曲沃縣知縣盧壽昌補授代州直隷州知州洵於治理有裨如蒙俞允該員係在任候補直隷州知州請補直隷州知州銜缺相當俟接准部覆後再行給咨送部引見所遺曲沃縣知縣係屬煩缺容臣另行揀員請補所有揀補要缺直隸州知州緣由理合恭摺具奏伏乞皇太后皇上聖鑒謹奏軍機大臣奉旨吏部議奏欽此○○張之洞片再都司銜廣東撫標左營儘先補用守備承襲雲騎尉嚴廣齡先經派在馬溜洲厘廠管駕保捷小輪船巡緝私販光緒十年三月初二日巡至香山縣屬磨刀口洋面適值梟匪駕艇走私該守備督率船勇奮力向拿詎該匪燃礮拒捕致該守備受炮重傷次日身故據廣東善後局查明詳請奏卹前來臣等伏查該員嚴廣齡駕船緝私身受炮傷致斃係屬因公殞命殊堪憫惻核與請卹之例相符合無仰懇天恩勅部照例議卹以旌死事除將該故員履歴册送部查辦外謹合詞附片具陳伏乞聖鑒訓示謹奏軍機大臣奉旨着照所請兵部知道欽此○○都察院左都御史臣宗室奎潤等跪奏爲奏聞請旨事據已革河南汝甯府知府周冠遣抱以被叅寃抑等詞赴臣衙門呈訴臣等公同訊問據該抱告莊升供年五十一歲家主周冠寫呈遣遞求閱便悉查原呈内稱革員由翰林京察一等蒙恩簡放河南開封府遺缺知府旋補授汝甯府知府因汝陽縣教匪張懷松等一案革員以案情重大禀請提省詎批提三年之久讞局尙未能訊結巡撫鹿傳霖甫經到任因犯供不符於光緒九年十一月調革員赴省會審時因正陽各縣荒疫請賑勘災又值冬防嚴緊當卽禀明俟公事就緒卽行起程旋於十年正月二十五日遵調抵省四次禀謁均未傳見正月二十九日忽以肆意禀瀆抗不遵調奏叅革職查革員原禀詳叙此案之由申明例意何得謂肆意禀瀆正月旣已抵省何得謂抗不遵調鹿傳霖乃因禀詞違拂已意逞忿誣叅實屬寃抑爲此遣抱赴京呈訴再欽使臨豫查辦事件革員遣抱三次呈訴收禀後臨行時一併發還合併聲明等語查該革員周冠呈稱汝陽縣教匪一案該革員原禀係詳叙案由申明例意巡撫鹿傳霖霖調赴省會審已於光緒十年正月遵調到省並非肆意禀瀆抗不遵調該撫乃因禀詞拂意逞忿誣叅寔屬寃抑等情控關被叅鳴寃臣等不敢壅於上聞謹抄録原呈恭呈御覽伏乞聖鑒訓示再該抱告結稱周冠在何衙門控告伊不知悉合併聲明謹奏奉旨已録○○李用清片再臣於三月初三日遵旨巡閱定廣遵義營伍曾將出省日期奏明在案兹於二十三日由遵義旋省會勘各屬秋審人犯業經完竣定於四月初二日出省巡閱下游平越思銅黎古一帶營伍至遵義等屬附近川邊州縣上年收成本歉冬春之間米多入川民食維艱仁懷廳尤甚經臣先後飭局撥銀一千五百兩令該廳劉啓瑞相機賑濟無令失所此次臣巡閱入遵義境自去歲分年禁種鴉片後現在麥田約有二三成之數餘仍悉是鴉片幸此二三成麥田暢茂豐美穗與腰齊可望十足收成民心因之漸定米價亦平仁懷都司來遵會操詢以廳屬情形亦稱附近廳城一帶麥田較前稍多收成亦好可資接濟等語臣每與寅僚方收自田間者似少實多取諸庫中者似多實少目前地方微有轉機實賴此零星麥秋之力居多因手書函告仁懷廳等處地方官當乘此迎機善導以收事半功倍之效總期甲無稂莠庶幾戶有盖藏其餘各處亦均暘雨應時民情靜謐除將巡閱各營情形統俟彚總奏報外所有臣旋省日期及沿途經過地方情形並此次出省日期理合附片具陳伏乞聖鑒謹奏軍機大臣奉旨知道了欽此○○龎際雲片再臣於光緒十年七月設立清厘積案局擬半年具奏一次兹查自上年七月初一日起至十二月底止各府州縣共審結上控及自理詞訟計六千五百二十九案所有各署管牧人証飭於頭門懸牌曉示臣派人隨時密查辦理亦皆核寔衙署少覊一人卽民之全家皆慰詞訟早完一日卽民之歲月皆舒臣惟有督飭臬司局員始終勤愼認眞清厘以舒民氣而免稽延謹附片具奏伏乞聖鑒謹奏軍機大臣奉旨知道丫欽此○○龐際雲片再永順府知府吕世田因病請假回省就醫所遺篆務應行委員署理查有試用知府况桂馨學優才裕堪以委署又桃源縣知縣陳玉祥調省清算交代所遺桃源縣篆查有龍山縣知縣彭飛態明幹有爲堪以調署據署藩臬兩司曾詳前來除批飭遵照外理合曾同署湖廣督臣卞寶第循例附片具陳伏乞聖鑒謹奏軍機大臣奉旨吏部知道欽此○○李秉銜片再歴任撫臣在營接印所有本署尋常日行事件委藩司代辦曾經奏明在案兹臣奉旨暫護撫篆所有省署尋常日行事件循例仍由藩司代印代行遇有緊要之件封送行營由臣核辦除檄行查照外臣謹附片陳明伏乞聖鑒謹奏軍機大臣奉旨知道了欽此 
 
