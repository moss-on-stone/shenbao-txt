# 1901 - 290 - 4910312

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[學校有益於商務說]  
　　西人挾商務以爭雄於天下初不擇人而圖也苟有利於已者即乘間以圖之設有圖已之利者卽設法以拒之論歐西於今日各國商務雖不無大小而皆蒸蒸日上者能互相抵制也何謂抵制此不肯以利溢於彼彼亦不肯以利溢於此所謂抵制以然彼旣能設法以圖已之利已旣不能禁之則已必設法以取彼之利使彼亦不能禁必使彼此無所損益於是始權力相等交涉和平故抵制云者非拒之不與之往來實藉往來以各圖其利耳說者每謂今之天下已成商戰之局眞罕譬而喻確切不磨蓋所謂戰者皆有滅此朝食之勢遠則列陣以禦以槍砲從事近則短兵相接血肉相薄斷無有堅壁清野退避三舍而可以云戰者也餉糈充足士飽馬騰器械精良猶商務之資本也慎擇將才遴選精壯猶商務之人才也整其師旅齊其步伐嚴其訓練猶商務之經營也知彼已探虚實猶商務之持籌握算會計盈虚也處今之世不求精商務則已欲求精於商務非以兵法行之不可且用兵與商務無二致者尤以得人爲要泰西各國航海貿易不避艱險人才之盛故也其初至中國也勢力雖盛而中國地方形勢猶未明中國風土人情猶未熟尚不無受華人之愚乃不二三十年漸玩華人於股掌之上皆因中國之副爲彼盡知故能操縱之自如若華人則鮮有至外洋貿易者雖交易有年不啻仍在鼓中外人運貨進口競以新奇而居爲奇貨在華商非不謀利不知其所得者仍華人之利其貨之工作若何成本若何運費若何則皆茫然不察於是而利權去矣至於出口之貨自宜較有把握乃選擇作價仍一聽外人其故亦由赴外洋經商人少風土未熟消息不靈苟知某國現缺某貨某貨應銷某國則可以未雨綢繆何至受外人之挾制哉說者又謂當通商伊始華人風氣未開故畏涉風濤并慮異鄉之流落皆有裹足不前之意今則中外人情日相浹洽商人無不躍躍欲試惟資本不足經費浩大且國中無兵艦保護雖有其心而無其力亦祇付之無可如何不知商人無經商之才卽予以保護備籌資本一至外洋仍不啻面牆而立非但無益或反有損苟人才旣多資本自不難籌備商利旣旺保護亦易故出洋經商當以培植人才爲第一義昨報紀法國利恩城於上年設一華文學堂專課中國語言文字内有學生二人於西歷一千九百年之春入學一千九百零二年年終時當有四人才學造詣足以選派赴華又英國孟策士透埠招集少年子弟學習中國語言文字以備異日赴中國經商可知西人之來中國者無論其實學之淺深而於語言文字無不先使習學則華人之欲赴外洋者亦當先習其語言文字能者旣多出洋自易然欲其學習之衆則非廣設學堂不可中國商務之壞弊在商人不能多讀書識字問以中國商務尚茫然不知又何論乎外洋之事請正告之曰頓整商務當先求之於人才振興人才當先求之於學校學校之有益於人豈淺鮮哉 
[本館接奉電音]  
　　昨日午後一下鐘越世分時直隷柏鄉行在飛電傳來上諭三道敬謹譯登○十一月十八日行在内閣奉上諭甘肅平羅縣屬上營子地方匪徒焚掠鄉民並傷及教堂教士一案昨已有旨嚴飭崧蕃會同岑春煊迅速拿辦並令先將該管營縣嚴叅兹據崧蕃奏查明疏防各官請旨懲處各節卸署平羅縣知縣李含英平羅營叅將易慶安著一併先行革職勒限將此案匪徒悉數擒獲盡法懲辦如逾限不獲卽將該員等永不叙用該督務當督飭文武各官認眞搜捕早日了結並將各屬教堂教士教民加意保護毋再疏虞致干咎戾欽此同日奉上諭據奕劻等奏美兩國使臣請將張蔭桓開復等語已故户部左侍郎張蔭桓著加恩開復原官以昭睦誼欽此同日奉上諭徐會澧陳璧奏察看工藝局情形據實覆陳一摺前據直隷布政使周馥代奏已革翰林院侍讀學士黄思永擬就京師外城琉璃廠義倉收養游民創立工藝局招股創辦當交該兼尹等酌議具奏兹據覆陳各節京師游民甚多以教工爲收養實於有益者照所擬在京師内城外城各設工藝局一區招集公正紳士妥籌創辦由順天府府尹督率鼓勵切實舉行朝廷創立工藝局意在教民不同計利該兼尹等自當加意考察使工有所勸民有所養方副國家實事求是之意至黄思永請招股設局應不准行仍著將備荒義倉認眞經理以惠窮黎餘著照所請辦理欽此 
[蹕駐趙州]  
　　昨日午後直隷柏鄉行在友人專電告知本館云本月十八日申正皇上恭奉皇太后慈輿行抵柏鄉縣駐蹕行宮傍晚友人又從趙州來電云十九日申正大駕旣抵趙州即宣正定鎭總兵董履高入行宮奏對一切 
[借才異域]  
　　英國某日報云中國署直隷總督袁慰帥熱心爲國卓著經猷刻已禮聘日本武弁訓練所轄各營弁勇并予以約束之權 
 
 

Page 2

 
 
[艦隊計數]  
　　日本某日報云近日英法俄三國兵艦之駐泊中國海面者分爲數種一係戰艦計英國五艘共六萬墩法國一艘三千七百六十七墩俄國五艘共五萬一千六百零六墩一係帶甲巡艦計英國二艘共一萬一千二百墩法國無俄國六艘共五萬五千六百二十二墩一係一等保護艦計英國四艘共四萬一千五百五十墩法國二艘共一萬六千三百九十一墩俄國無一係二等保護艦英國六艘共二萬九千墩法國三艘共一萬二千墩俄國無一係三等保護艦計英國三艘共九千二百九十五墩法國無俄國二艘共二千五百墩一係帶甲防海砲艦計英國無法國二艘共三千五百墩俄國二艘共三千墩一係西名司化捕艦計英國三艘法國二艘俄國六艘一係砲艦計英國一艘法國六艘俄國二艘一係驅逐艦計英國一艘法國六艘俄國二艘墩數俱未詳此外尚有遞信艦運糧艦測量船其數俱待攷核 
[日添新艦]  
　　日本某日報云日廷推廣海軍計已三次現倩英國定製兵艦五號約於年内告成先期逐一命名并派弁前往駕駛其中一等戰艦一號名曰三笠管駕爲大佐早崎氏逐水雷艦四號其一名曰白雲管駕爲少佐狹間氏其二名曰朝汐管駕爲少佐堀内氏其三名曰曉管駕爲少佐中山氏其四名曰霞管駕爲少佐大島氏 
[籌銷銀幣]  
　　武昌采訪友人云卾省所鑄大小各種銀圓遠近通行商民稱便所有本省官員廉俸兵勇口糧已一律用以給發惟巿價低昂無定且起解京餉仍用紋銀不免稍有窒礙耳邇者湖廣總督張香濤宮保手定章程十三條大旨謂嗣後收發各欵一律改用銀圓卽京餉亦以銀圓照庫平足銀折算并於銀圓上加鑄新字以示區分其舊時所鑄大銀圓仍聽商民按巿價行用刻已電商兩江總督劉峴莊宮太保會銜具摺陳奏矣 
[書院更張]  
　　漢口訪事友人云湖廣總督張香濤宮保近與署武昌府梁集菴太守議定將兩湖書院改爲大學堂另訂新章務期妥善至中小學堂尚須籌集巨貲至明春始開辦也 
[重興製造]  
　　客有來自三湘七澤間者語漢口訪事人云湘中大吏前曾創設製造局嗣因事中止兹者朝廷舉行新政力圖自强俞廙軒中丞爰飭原辦各員速將所訂章程及建局圖式一逐呈覽以便集欵重興 
[卾中郵政]  
　　漢口訪事人云湖北黄州黄石港圻州等處瀕臨大江商務甚旺日前漢口郵政局執事西人特派司事前往開設分局以期消息通靈又以邇者郵務擴充庶事紛繁亟須待人而理爰示期招考供事計特取十二名備取二名凡入選者月薪頗爲優裕且聞明春尚須續考 
[汴省置郵]  
　　漢口訪事人云河南省所轄信陽州許州等處前已設立郵政分局魚來雁往消息靈通旣而漢口郵局執事西人以鄭州亦商務薈萃之處特派司事往設分局一所以便商民 
[仍准考試]  
　　客有自汴省至漢皋者語本館訪事人云河南光州曾於去歲有閙教情事因之停止考試嗣經紳士禀請駐漢各領事官代禀駐京使臣設法轉圜大約明年可照常開考矣 
[嚴禁小錢]  
　　温州訪事人云浙江温處道童紹甫觀察見温郡巿中私鑄充斥因卽出示曉諭限十月朔日爲始一律行使制錢初九日清晨觀察出轅拜客路經四顧橋畔張阿彬所設錢攤隨命停輿查察見私鑄沙殻攙和良多遂提阿彬之弟張甲訊鞫甲無辭以對觀察判令枷號遊街將小錢釘諸枷上旣復會商王雪樓太守擬設立收錢局盡毁私鑄以絶根株札委洋廣貨捐局戈幼山大令專司其事民間如有私錢送局按照斤兩給還制錢亦可謂法良意美矣 
[盜犯梟示]  
　　甯波訪事友人云前者郡治西南鄉陡門橋彚泰典被盜行劫失去巨金報經鄞縣徐蓉齋大令會營督勇直入大嵐山擒獲盜首馮正標訊實供詞申詳上憲旋於本月初十日午時用木籠站斃然後梟取首級解赴犯事地方懸竿示衆 
[撤勇過漢]  
　　武昌采訪友人云去歲拳匪之變各省大吏紛紛添募營勇慎守疆圻現在和議告成營勇以次遣撤日前有下游某省汰勇五百餘人泝江抵卾湖廣總督張香濤宮保恐人衆易滋事故立飭護軍營統領張虎臣遊戎馳往江干彈壓一面飭江夏縣陳介菴大令封雇船隻派差押送起程 
[政重催科]  
　　武昌采訪友人云湖北江夏縣丁漕向歸書吏包徵包解多年積弊頗難盡拔根株兹者縣主陳介菴大令查得南鄉各花户積欠甚多屢催罔應爰於本月某日輕騎减從親自下鄉挨户嚴催不稍寛懈 
[饒州試事]  
　　九江訪事友人云日前江西提督學政吳絧齋大宗師按臨饒州舉行歲試經學題尚書五服職方九服異同考公劉遷邠十有八國質疑晉入春秋前後四都考東漢崇尚氣節論宋史不立文學傳說藝學題電有吸嘘二力論井深百丈卽得温水說輿地題蒲里海考生正塲四書義題今居中國去人倫一節誦其詩三句如欲平治天下四句滕文公問曰齊人將築薛一節五經義題相其陰陽二句童四書義題趙孟之所貴二句子欲居九夷天之高也餘未詳 
[甬上天時]  
　　甯波訪事友人云入冬以來雨澤過稀田疇龜坼至本月十六日午前天色陰霾雲低似幄居人咸謂滕六君將次降臨至二更時果雪花亂飄瑞呈六出惜未及片時卽止次晨杲杲紅日依然大放晴光矣 
[浙省官塲紀事]  
　　杭州訪事人云泗安營統領左子異觀察於本月初十日因公赴省禀見任筱沅大中丞并拜會藩臬兩憲○平湖縣獨山塘工由道憲李友梅觀察札委候補同知吳司馬望春知縣趙大令士瀛估工興修已於本月十一日禀辭前往矣○自拱宸橋開埠通商後武林門外湖墅一帶巿面頗有蒸蒸日上之勢本年舉辦冬防保甲以十家爲一牌取具連環保結以防匪徒混迹其間本月十三日府尊宗子材太守親出抽查各巡員因之格外認眞不敢稍存怠玩 
[温郡官塲紀事]  
　　温州訪事人云新署右營遊擊穆子章遊戎於本月初六日附海琛輪船來温擇吉本月初十日辰刻接篆陞署是缺之王敬廷都戎仍回城守營都司本任施久之守戎仍回中營守備本任朱永臣守戎則歸本班候補○候補典史顧誼初少尉前奉郡城釐捐局憲委查電線工程兹已事畢回郡銷差矣○候補縣丞張少溶二尹候補巡檢陳繡軒少尹奉臬憲委查温屬牙帖本月某日由滬上附招商局普濟輪船來温○温州府王雪廬太守於本月初六日親詣龍灣磐石等處閱視砲臺點騐軍實○永嘉縣秦鹿　大令因各鄉社倉積榖被紳董侵蝕特於本月某日清晨輕輿减從親詣日新寺霞坊白象寺等處盤查 
[金臺夕照]  
　　京師訪事友人云東單牌樓左近向有女棍綽號小白虎專以需索庫丁訛詐平民爲事近與某姓有隙遂圖詐刃傷其母藉圖誣陷其母年老氣衰痛極而殞事爲地方官訪聞飭役拘至案前一鞫而服隨解送刑部覆訊確實照例科以凌遲處死本月某日與前者逆子戕母案一併具摺奏聞俟奉批回即當正法矣○本月初四日之晚前門外陜西巷某洋藥店突來盜黨多人手執利刀嚇禁店中人不許聲喊隨肆行搜括劫去銀物約值三百金事後開單報官迄今尚未破獲時馬珊園軍門方駐軍給孤寺聞此消息卽添派軍士每夜分投巡綽以輔巡勇之不及未知能從此萑苻斂跡俾居民高枕無憂否○十月之杪有匪徒若干人冒充京城善後局委員赴京南采育鎭一帶聲稱搜 
 
 

Page 3

 
 
查民間所藏軍械并出公文告示示之實則所鈐之印乃贋本河豚也事爲欽派辦理善後大臣胡芸楣侍郎查悉派弁帶勇往拿雖當塲擒獲數名而餘匪已多逃逸旋將所獲者詳加研訊供出某某冒充委員某某冒充差役某某冒充勇丁家人如數家珍無一遺漏現已通飭地方官嚴密搜捕餘黨矣 
[武林雜志]  
　　杭州訪事人云九月迄今雨澤稀少民間之患瘟疫者實繁有徒本月十二三日風自南來天氣和暖十四日午後陰雲四合北風怒號大有釀雪之意至黄昏時細雨溟濛入夜急點斜飛大有傾盆之勢次日猶簷溜聲淙淙不絶○時屆冬令宵小易生不法匪徒每有縱火之事本月十二夜四更時有甲乙丙三匪徒在大井巷中將草紙浸透洋油擲至人家凉棚之上繼用稻草紥成火把引火焚之一時烈燄騰空火光四射適某銀樓夥出外見此情狀大聲疾呼得鄰右帮同救熄而匪徒已從環翠樓飛奔入吳山而去矣次日其家報知保甲局總巡史别駕前來踏勘飭將更栅夫各責三百板一面禀請督辦飭縣派捕緝拿 
[鵝湖凍鯉]  
　　紹郡訪事人云浙江會稽縣俞振巖大令補授是缺已逾十稔日内忽有調省之說何人接署刻尚未見明文也○蕭山縣長河頭一帶來姓聚族而居邇有來某之女嫁與里中陸姓爲媳不知因何逢姑之怒遽爾置之死地來痛女情深奔赴省垣控告刻已由省憲札飭府尊熊再青太守澈底根查矣○邇聞桐鄉縣獄有一要犯業經訊實擬定絞罪忽於月之初二夜越獄而逃迨覺察後四出偵尋已無影響當由典史王少尉與縣主方大令禀府詳省循例分行鄰封一體協緝然魚已脫鈎未識再能入網否也 
[潯水寒鱗]  
　　九汪訪事友人云正任江西臬司升任藩司柯遜菴方伯蒞任以來頗能留心吏治日前諭令各府縣辭去刑幕十餘人是亦掃除積習之一端也○本月某日南康府葉太守考試鹿洞書院肄業生生題子庶民來百工柔遠人懷諸侯義童題君子成人之美不成人之惡義經通塲史時務題姤九五以杞包瓜含章有隕自天解張子房諸葛武侯學術論江防海防邊防策用鈔議 
[上海官塲紀事]  
　　日前江南機器製造局總辦毛實君觀察奉兩江督憲兼南洋通商大臣劉峴莊宮太保電飭赴江甯面詢公務兹已事畢昨日乘招商局某輪船回滬亭午卽命駕入局○新任江蘇巡撫恩藝棠大中丞於昨日傍晚七點鐘時赴機器製造局投刺總辦毛實君觀察觀察飭丁擋駕○江蘇候補道劉子和觀察于昨晨到滬隨命駕詣道轅拜會蘇松太兵備道袁海觀觀察然後至上海縣署投刺縣主汪瑶庭大令飭丁擋駕○昨日江蘇候補知州王子仲直刺赴縣署拜會大令飭丁擋駕 
[中丞謁客]  
　　昨日午前十一點鐘時簡任江蘇巡撫恩藝棠中丞帶同英美租界公廨讞員張柄樞司馬法租界讞員杜枝園大令乘轎式馬車至美德奥日各國總領事署拜會各總領事官均殷勤延入煮茗談心午後三點鐘時復命駕至北河南路天后宮側出使行轅拜會前欽命出使日本大世李木齋星使適星使因公出外由家丁擋駕 
[中丞起節]  
　　新任江蘇巡撫恩藝棠中丞由江甯蒞滬後小作勾留隨於昨日命駕登官舫用小輪船帶赴蘇垣擇吉本月二十二日接篆視事 
[喜占勿藥]  
　　出使日本大臣李木齋星使卸篆回華道經滬上略沾清恙小駐行旌兹幸悉心調治卽日告痊聞定於月杪乘某輪船北上繞道秦皇島入京覆命 
[暫停發落]  
　　昨禮拜一爲法界捕房發落之期讞員杜枝園大令須隨同新任江蘇巡撫恩藝棠中丞拜會各國駐滬總領事官勢難兼顧遂飭丁咨照捕房暫停發落 
[讞員批牘]  
　　昨有陸家棣者遞禀英美租界公廨請將其犯姦之女侯陸氏發堂留養願月貼經費若干讞員張柄樞司馬批其牘尾曰爾女不守婦道與人通婦當塲查獲本犯七出之條例應由母屬領回普育堂棲流所均爲善舉地方非幽禁婦女之所據稱月貼養膳尤屬無此政體所请碍難准行著赶卽將爾女陸氏領回毋延 
[上海縣署瑣案]  
　　前日沈阿洪扭陳見春到縣控被逼死叔父等情至晚縣主汪瑶庭大令升堂研訊沈供小的在宜昌輪船當水手叔父和尚於今年八月由友人薦至魯松輪船庖丁陳見春處爲夥九月某日陳向叔父索錢起釁將叔父毆傷不能作工遂附武昌輪船來申前日陳又倩劉雙林向叔父威偪數次叔父被逼難堪以致投河自盡爲特扭請伸冤陳見春供沈和尚於八月内由劉雙林薦至魯松船上當副庖丁其時小的臥病在家至九月病痊到船查察知被沈用空洋銀十餘元向之索取沈允至上海歸還及到滬仍無以應小的雖囘索取並無威偪情事至其因何身死實不知情叩求明察大令飭卽退去聽候查明再核○前者陳秋槎携妾李湘雲至三林塘鎭陶雲峯家彈唱淫詞由巡防局員某君移縣請究大令研訊之下判令將陳笞責枷號湘雲發普育堂擇良婚配兹陳枷期已滿前晚大令飭帶案發落陳供祖産向豐因小的不知愛惜以致落魄江湖藉妾彈唱餬口今蒙訊責以後不敢再犯矣大令諭曰爾妾現已發堂擇配爾不准往領如違干究遂將枷開去交人保釋○道署家丁顧某控殷有泉圖竊等情大令研訊之下殷供小的係揚州人前在道轅洋務接帖王子松處爲夥及辭歇回鄉曾赴杭　覔就今由杭來此聞王子松仍在道轅當差故往尋訪不料悮入顧某之房顧見小的衣衫藍縷指爲圖竊扭送案下然與小的前亦與之相識叩求明鑒大令諭令速卽回籍毋許逗留 
[馬路工程局瑣案]  
　　前晚大東門外鹹瓜街恒泰乾泰二藥材行傭人朱先元顧培仙董春元徐落落相約赴南長興酒館沽飮旣醉旣飽行至鐵錨弄左近與某號東洋車夫碰撞以致互相口角十一號巡街捕上前喝阻反被攢毆因喚令他捕到來拘解捕房轉解馬路工程局總辦翁子文太守倩襄讞委員余叅軍研訊　罰洋銀五元以爲倚醉行兇者儆○南巿元和荳行經理人陳鳳翱投馬路工程局控船户伏長生承裝菜餅五百五十擔中途攙水偷盜致虧耗洋銀二十七元有奇請卽追賠等情余參軍研訊之下諭令陳協同水巡捕前往將菜餅過秤然後禀候核斷○前者工程局總辦翁子文太守以馬路損壞責令原修工頭陸合記賠修并飭傳到案管押昨經余參軍提訊限繳洋銀八百元先將六百元措繳尚有二百元緩至明年馬路開工時繳清陸具結遵斷刻已如數繳呈矣 
[英租界捕房紀事]  
　　積竊陳桂生潛至南京路震泰錩洋廣京貨店内竊得獺皮一張携之而出被二百三十九號巡街捕拘入捕房捕頭著押候解送公堂禀請讞員張柄樞司馬究辦○前日五福弄厠所有一乞兒凍斃於中某號巡街捕查見立卽報明捕房捕頭令地甲報知善堂領棺收殮舁厝義阡 
[法租界捕房紀事]  
　　日前老北門城濠之畔耶穌教堂被賊竊去銀壺銀盃等物所值甚鉅報捕後由包探陸阿寳拘獲竊賊朱阿炳盤詰之下直認不諱遂解入捕房捕頭命押候吊到原贓解請讞員杜枝園大令訊究○偷兒王阿三在某處竊取烟槍一枝持至某押店質錢適爲包探所見拘入捕房捕頭命押候解送公堂禀請究辦 
[嘉惠窮黎]  
　　敝處製運北洋棉衣不敷之欵甚鉅蒙甯波湯仰高善士於代製二千套之中捐助一百套計規銀一百四十兩又協興公皮貨行以開巿筵資移捐洋一百元梁溪恒官氏捐洋一百元延陵求安子捐洋三十元黄義墉善士捐洋十六元劉夢熊捐洋十元心餘氏捐洋三元駿惠疉頒鴻嗷被澤乞登報牘遍頌仁施[  嚴信厚啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[美租界捕房紀事]  
　　昨晨跑灘賊李阿四闖入公和祥碼頭某號貨棧中竊取舊鐵若于携之而出由巡街捕拘入捕房捕頭令押候解送公堂禀請讞員張柄樞司馬究辦○前晚小竊張某潛入裏虹口某作塲内竊取木板若干方携之而出適爲某號華捕所見拘送捕房捕頭令押　解公堂禀請訊究 
 
 
