# 1900 - 242 - 4909839

 

Page 1

 
 
[論英人欲維持商務宜助中國早成和局]  
自中外通商之局開各國商人絡繹而至商埠廣闢巿面聿興而要皆以滬上爲樞紐滬上雖爲各國商人財産薈萃之區而利權多在英人掌握英人覬覦揚子江一帶處心積慮已閲多年深恐他國起而奪之故於滬上尤所注意然其心祗在經商之利不欲瓜分土地以肆鯨吞蠶食之謀蓋越國鄙遠自古爲難英人具有深心故不以得地爲利也近自拳匪肇亂輪舶不通巿肆驟然减色商情岌岌皆有不可終日之虞屈指兩月以來不惟華商力不能支相率閉歇卽洋商之折閲虧累其數亦不可以僂指終工部局董目擊情形以爲北方旣受兵災自且力保南方爲桑榆之補爰商諸各國總領事熟籌保護之策並恐商情不能聨絡邀集各會館董事一再籌商凡有可以利益商民者罔不曲從其請猶恐西商團練隊及浦江所泊兵艦力不足以鎭懾匪人因由英水師提督西摩氏電知香港總督另調印度孟買及哥爾甲兵三千名來滬駐紥以壯聲威法國更由越南調兵八百名近則德美等國兵士亦將陸續而來其重視上海也如此無識者或疑其别有陰謀而不知其心固皆欲保全商務也然西人保商之道如此周密而商人終疑沮不前且以貨物滯銷銀根緊急以致偃旗息鼓者日有所聞疇昔雲蒸霞蔚之區轉瞬將一變而爲雲散風流之象嗚呼謂非拳匪實階之厲哉今者各國聨軍已長驅入京矣使臣幸皆無恙矣拳匪卽甚披猖勢不難漸次撲滅是則商務宜稍有起色矣而環顧闤闠間終不能放心營運者則以各國兵連禍結未易遽平也且夫各國之調雄師來此非因救護使臣及代剿拳匪乎今雖俄已明開戰釁眈眈逐逐頗有圖佔東三省之謀而觀其近日電致美政府及法政府之詞則又似頗欲爲中國襄成和議美法二政府因此亦同議撤兵蓋各國今已幸奏膚功自可唱凱而返德縱欲雪戕害使臣之恨自聨軍入京之後徽章已徧建於都城當亦可稍平其氣此外若日則有唇齒之誼英更握商務之權宜無不樂言師于好者夫天下大局有戰必有和今者戰事驟開各處商情疲茶日甚滬巿尤有一蹶不復振之勢非俟和局大定固難望有轉機英與中國睦誼素敦且與華人相習最稔故其商務之盛幾占十分之七今目擊商民坐困而反漠然無所動於中坐令議和之言倡諸俄國俾俄從此永執東方牛耳詎不大可异哉前者中日之役英人袖手旁觀致俄法德三國乘機而起仗義巿惠後遂各據巖疆英之利權半爲所奪後雖悔之已無及矣今日之事俄雖已發其端而各國使臣恐難免種種要挾事之成否尚不可知爲英人計允宜出作調人一切持平俾商民早享昇平之福則商務自能轉圜時不可失急起直追此其機也否則北事一日不平人心一日不定巿而卽一日不興理勢相因不能相强雖聚各國之勁旅常駐滬上竭力保持而於商務終無所益吾是以日夜盼和局之成而於英人不勝厚望也 
[慈輿安駐]  
　　昨日西字報登山西來電云敬聞中國皇太后已於華歴本月初八日安抵山西太原府省城暫就撫轅駐蹕蓋以先期未經整設行宮故也 
[英國多疑]  
　　聞之滬上官塲中人云此次俄人照會歐美諸友邦願撤退駐京之軍與中國重敦睦誼英廷擬中俄别有計畫以故尚未允從若是則和議又當多一波折矣折衝樽爼以玉帛易干戈不得不深望我經文緯武之李傅相已 
[補紀事聨軍入京後情形]  
　　西報登西歴八月二十一日卽華歴七月二十七日京師友人來信云各國聨軍於華歴七月二十日之夜入京途中兵士久曝烈日中及將到忽又大雨傾盆以致疲乏異常印兵更甚多有無力行走箕踞路隅者各國使署之中糧食已將告罄幸由聨軍接濟得免啼飢歡樂之聲徹於衢巷移時經聨軍統領某氏派共往據天壇京城路本崎嶇雨後益多泥濘加之屍骸載道穢氣蒸騰兵士深以爲苦次日華民之未經逃避者見聨軍並不滋擾遂相約開門隨由英帥出示通衢禁止兵士擄掠然中國土匪仍恣情擾亂每有向之形如乞丐者至此陡然衣履一新各國使署崇垣皆被拳匪砲火所壞路上多攔以大石阻截行人聨軍沿路放開花砲擊之時見寺院民居火勢炎炎直上迨事定卽分派兵士各守一方日本兵守内城北隅英兵守内城之南及外城各處華官已寂無所見百姓多懼而自殘其生者 
[假設政府]  
　　昨晚日本東京友人來信云自各國聨軍入京之後京中棼亂如麻聨軍統領擬暫設假政府治之刻已摹繪成圖寄回本國計北半城歸日本人管理南半城歸德俄美法四國人各管一隅而推英人管中央據云一俟皇上臨朝假政府卽須撤去也 
[俄國國軍籍]  
　　頃閲俄羅斯軍册云俄國陸軍之可應調出戰者計共三百四十萬名統以將校六萬三千員携帶各式巨砲三千五百尊至軍中所用馬匹其驍健冠於列邦因西卑里亞一帶沙漠之區産馬甚爲茁壯且能耐勞苦利於行軍也 
[德報談謀]  
　　德京柏林某日報云德國有格致士力麥芬者素精地學曾赴中華游歴歸而語其友曰僕觀山西省中所出之煤足供環求各國三千年之用煤礦左近多有鐵苗然則煤鐵兩項同産一區將來鎔鍊之時當必毫不費力地不愛寳不信然歟 
[嫉惡同心]  
　　欽命兩江總督部堂兼南洋通商大臣劉爲出示曉諭事照得沿江一帶近有匪徒散放富有票陰相煽誘意圖擾亂地方業經本部堂密飭查拿并出示剴切曉諭在案日前有匪黨在江寗省城黏貼揭帖語多悖逆且稱奉各國來諭起事以圖恐嚇尤爲荒謬現准駐寗英領事官孫照會内開近有維新黨匪遍黏揭帖載係洋人意欲倡首起事主使散票招攬入會以期乘機響應查義和哥老大刀小刀白蓮維新等逆會黨實爲我國所痛恨詎甘與其爲伍除在租界及各輪船嚴密查拿一有所獲卽送地方官懲辦外合請出示曉諭等因到本部堂准此可見此等奸匪非但爲法律所不容抑且爲各國所深恨不過匪徒藉此煽惑爾等軍民務各安分守已切勿爲其所愚致罹法綱後悔莫追除再密拿匪徒務獲嚴辦外合再出示曉諭爲此示仰各色軍民人等一體凛遵毋違切切特示光緒二十六年八月日 
[懲一儆百]  
　　烟臺訪事人來函云前報紀山東招遠縣境齒口地方時有拳匪肇事兹已得其顚末試詳述之按齒口與黄縣毗連一小巿集也近有練習拳術之徒誘騙鄉愚恣行狂悖一時趨而附者不下數百輩大憲訪聞其事 
 
 

Page 2

 
 
飭縣查拿縣主某大令故事虚行徒手而返嗣經黄縣某大令移會防營統將撥出練勇二百名正擬前往掩捕適縣境某村富户某甲至齒口邀拳師赴村中教授順道拜會大令大令見其黨羽甚衆不敢擯斥虚與委蛇迨去後訪悉匪首實僅三人因卽督率差勇馳往拘拿時拳師適在公局中見大令至倨不爲禮大令怒喝令擒下乃大言曰吾等奉皇太后密旨練習義和拳爾何人斯敢阻梗乎言畢嗾令羽黨抽刀拒捕旋以寡不敵衆被差勇槍斃一人擒獲一人其一則乘間逸去大令帶回研訊飭卽監禁獄中一面電稟撫轅撫憲袁慰庭中丞電飭卽行正法此七月二十四日事也旣而餘黨揚言將於二十六日攻城報復大令爰嚴備以待至期並無動靜知已解散遂不復深求又聞福山縣境岡俞地方及寗海州某村落亦各拿獲匪犯一名中丞得禀均飭就地正法 
[匪首成禽]  
　　金陵訪事人云自北方拳匪肇亂以來每有匪人粘貼匿名揭帖甚至棨戟森嚴之地亦復時一見之迭經地方官暗訪明查迄未獲案日來省垣謡諑益滋大憲慮有匪徒謀爲不軌除飭營縣保甲局多派勇役徹夜巡查外更遴選幹弁每夜率勇分投狙伏伺察匪蹤本月某夜四鼓時弁勇巡至督轅前瞥見星光隠約中有一人彳亍而來至照墻前摸索移時而去心知有異尾隨至一家其人推門逕入弁勇乃誌其門户而歸挑燈就照墻觀之見貼有逆詞一紙因卽揭下待黎明赴督轅文巡廳禀報文巡捕某君立卽轉禀兩江總督劉峴帥峴帥閲竟大駭亟傳護軍統領楊鏡巖軍門諭令督帶健卒由弁勇導至其處將屋前後嚴加把守然後破扉而入見一健男高臥未起搜其室中儲有揭帖數張與照牆所粘者一字不易又有一册中載人名多以千計爰出黑索將其人綑縛連揭帖名册解送督轅峴帥發交上元縣訊理縣主龍硯仙大令升堂推鞫供稱此事由某甲主謀先遣小人來省照會同黨約期起事甲現住湖北省垣某客棧内册中諸人均未來此大令飭卽釘鐐收禁立時趨園面禀各情峴帥繕發加緊公文往鄂提甲前日已由列字魚雷船管帶杜守戎逢時解甲抵省垣矣 
[續獲票匪]  
　　金陵訪事友人云前月下浣下關沿江一帶時有匪人出賣富有票中刊憑票付錢一千文有紀年而無日月票背刊日新其德業精於勤八字妄謂持此以附輪船可不費分文水脚并向帳房取錢一千文所至之區皆有人爲東道主每票一紙需錢六百文愚民無知爭先購取甚至文武官弁購者亦實繁有徒事經兩江督憲南洋通商大臣劉峴帥訪聞以大通未亂之先曾有匪徒出賣此種僞票所獲匪犯身畔亦皆藏有票紙明係匪黨造言惑衆煽禍地方爰飭縣拿獲售票之某甲立正典刑並出示曉諭軍民毋再受匪人之愚自干罪戾不料前車方覆後車更接軫而來月之某日下關地方又有某乙者持富有票至客棧飯歇茶寮烟館中逢人求售煌煌示諭視若弁髦保甲局員某君聞之急飭巡丁扭乙到局搜其腰際獲票三千餘張因卽解送縣署想不日當梟首示衆矣 
[委解方物]  
　　金陵訪事人云本月初旬某日兩江總督南洋通商大臣劉峴欽奉廷寄恭諗皇太后慈輿西幸太原卽繕摺齎往行在請安並祗備方物數箱隨摺敬呈御用特委正任江安督糧道現署淮揚兵備道吳仲懌觀察押解西上所遺淮揚兵備道篆委候補道李觀察維翰暫攝 
[禀留驍將]  
　　蕪湖訪事友人云此間匪亂甫萌卽由徽寗池太廣道憲吳委卿觀察一再告急於兩江總督南洋大臣劉峴莊制軍制軍卽派衡字營統領王副戎親率大軍馳往彈壓得以轉危爲安事後連獲匪黨據供皆懾於衡軍驍勇善戰故臨發又止於是人皆以副戎爲地方保障聨名公禀觀察轉詳上憲暫留時制軍已電調回寗紳商遂復聨名赴督轅籲懇並有願將衡軍餉糈籌捐供應之語本月初六日督署傳電來蕪准衡軍卽日到來以慰民望一時蕪民欣欣相告謂從此可　高枕無憂矣 
[鳩水談兵]  
　　蕪湖訪事友人云精健營統領趙子容協戎帶領精健右營駐蕪已久此次籌防事起手定條議八則大旨謂如能添募八營駐紥四郊則蕪上可安如磐石當道聞而韙之竭力籌捐咨請先募勇丁一千名以資緩急至上月中浣匪警日偪並未布置一切事宜十七夜情形大爲岌岌居民奔走倉皇徽寗池太廣道憲吳季卿觀察連催出隊協戎始終擁兵不動因之訛言四起謂部下之兵似將變亂事聞於省中大憲初六日卽撤差調省改委皖垣澄清營統領徐壽之副戎接統初八日副戎來蕪任事自協戎撤差後防軍規制一變將李副戎所募五百名改爲先鋒營協戎所募者以三日名改爲振字營委徐都戎鳳鳴管帶而統歸李副戎節制至保衛左右兩營刻已湊足六百名與先鋒振字等營合計有一千四百名糧餉公費月需五千餘兩統歸籌防捐局開支 
[江巡嚴密]  
　　漢口訪事人云鄂省黄石港及黄州圻州武穴諸埠均爲會匪出没之所兹者北事未定若輩皆蠢蠢欲動大憲先事預防特派謝軍門有鵠督率精壯二百名往來稽察所帶線人頗能得力日來沿途已拘獲匪首數名矣 
[金牛教案]  
　　漢口訪事人云湖北武昌縣境金牛鎭地方向有天主教堂一所兹者湖北内地閙教之案層出不窮是處土匪遂亦乘機而起縱火將堂屋焚燬并殃及鄰右若干家教民之稍有貲財者悉遭搶掠惟教士見機先遁得免凶鋒刻經地方官辦理周詳大約可望和平了結矣 
[衡州匪亂]  
　　漢口訪事人云湖南衡州府屬民情强悍每有附入哥老會中者近又新立八旗會名日黨羽繁多專以搶劫財物擾害行旅爲事刻下匪首某甲率其醜類漸漸明目張瞻肆意焚燒地方官已調集營兵相機剿辦矣 
[柔懷遠人]  
　　金陵訪事友人云當北地拳氛初起之時寓省各教士莫不借端避暑遷至申江至前月基督教牧師馬林君仍返白門大啓教堂宣講聨軍入京之事聞者皆有眥裂髮指欲與爲難事經南洋大臣劉峴帥所聞恐觸犯衆怒難免别啓釁端爰傳諭暫閉教堂往滬小住馬林君亦恐衆將不利於已乃於本月某日啓行峴帥特遣勇丁妥爲護送 
[售圖獲譴]  
　　寗波訪事人云北方拳匪滋亂以來寗郡每有一種牟利之徒妄造謡言謂西兵爲董軍所敗并有天神助戰拳匪法力無邊云云摹繪成圖沿途求售事爲定海縣主某大令查知恐於交涉有碍特飭差役拘獲售圖之邵某及舟子某甲研訊之下笞責有差搜出之圖槪令焚燬蓋以免西人饒舌致令枝節叢生也 
[烟臺雜志]  
　　烟臺訪事人云烟地各巷栅欄年久失修大半朽壞近由公會中人集資修整其未經設立之處一律補設保衛梓桑亦可謂不遺餘力矣○近日銀價忽賤每兩向兌錢一千四百餘文者驟减至一千二百四五十文推原其故一由錢根過緊一因前者兌藏之銀漸漸出而兌錢也○自七月二十一日聨兵入京之後至今無甚動靜惟聞已搜獲拳匪頭目四十餘名○奉天蓋州雄岳營口等處相繼失隠所謂關東下四城幾無一片乾凈土鋪户及各村農紛紛逃至海南避難連日由帆輪各船載運而來者絡繹不絶惟東省地狹民稠客民一多土著恐難謀食矣 
[傅相行轅紀事]  
　　昨日直隸候補道蒯觀察光黻江蘇候補知府孫太守傳檙刑部郎中王正郎錫祺户部主事方主政燕年陸主政樹藩前太湖水師協副將徐副戎耀廷先後至行轅拜謁承襲騎都尉汪襲尉世令遞手版稟安○昨日清晨七點二刻時接到袁慰帥由濟南府發來電報一封十點一刻時接到廣總督張香帥由武昌發來電報一封午後一點鐘時接到保定發來電報三封四點鐘時接到劉峴帥由金陵發來電報一封○午後五點鐘時日本總領事小田切君詣行轅投剌傅相命隨員劉問芻觀察學詢接見○前日傅相照會俄日意此奥各國總領 
 
 

Page 3

 
 
事准於昨晨前往拜會 
[觀察謝世]  
　　馬枚叔觀察建忠自幼肄業外洋邃於西律歴經考試得有文憑今直總督北洋大臣李傅相器之倚之如左右手本月初八日猶在行轅繙譯緊要文牘及午夜而返漸有倦意未幾卽氣弱如絲延至初十日清曉六下鐘時溘然而逝觀察夙奉天主教翌日家人依教例殯殮昨日在新北門外聖若瑟堂行追思之禮素車白馬吊者如雲聞觀察年甫五十有六體素充强從政之餘箸有適可齋言行記一旦悲興薤露親戚故舊當有不勝太息欷歔者矣 
[傅保催糧]  
　　上海縣汪瑶庭大令定於本月初十日開徴下忙錢糧兩日來並無一人投納際此軍需孔亟急須解赴省垣爰於昨日飭糧差傳各圖地保到城定於十三日諭令下鄉催繳 
[示禁載牛]  
　　上海縣汪瑶庭大令傳諭渡船埠頭不准載牛渡浦並發出六言韻示曰示諭浦江渡船不准裝牛偷渡倘敢貪利裝載立提重責不恕現當秋汛潮漲多載必致貽誤倘因人多失事立卽併提重處 
[局員易委]  
　　本邑南巿十六鋪巡防南局委員曾虚齋二尹現經蘇松太兵備道兼江海關監督晉珊觀察調辦西門外保甲局所遺十六鋪南局由城内東局委員陳龢亭二尹接辦遞遺東局另委蔡榮卿二尹辦理 
[移文緝盜]  
　　昨日上海縣汪瑶庭大令接青浦縣汪南陔大令移文並賞格一道曰爲懸賞勒緝事案據上海縣民人盛壽根呈稱竊身在瀏河鎭吳潤昌店内爲夥七月初九日身雇船裝載荳餅至西唐鎭韓鴻興店内交卸回歸十三日行至治下東項賢港出口在澱山湖内二里許突遇盜船一隻用篙將船鈎住持械跳過搶去洋銀四百十一元身與妻喊捕被盜用刀背拒傷報縣勘騐緝究等情並據地保吳二報同前由據經會營勘騐勒緝在案誠恐贓匪遠颺合行懸賞勒緝爲此格仰諸色人等知悉爾等如能將此案眞贓正賊首夥各犯全獲者賞洋銀三百元拿獲首犯並起得原贓者賞洋銀一百元拿獲夥犯連贓每名賞洋銀五十元知風報信因而拿獲首犯者賞洋銀五十元夥犯每名賞洋銀二十五元此係本縣捐廉給賞儲庫以待决不食言須賞格者 
[誣告宜懲]  
　　前者魚船户王鑑榮駛舟至周浦鎭附近撞壞衛源盛油坊載運花餅之船認賠洋銀八元後因邱阿根追蹤索取由王夥薛鎭坤給以小銀錢六十八枚邱又索尾抵王遂以帶刀訛詐爲詞控諸馬路工程局總辦程雨村大令迭經訊鞫未得眞情及飭差赴周浦細查始知一切遂命提案復訊王供起案之刀確係小的之物緣去年船中曾被盜行劫故置此以備不虞大令謂爾前供刀由邱帶來豈非任意誣指乎答稱當時小的恐干輫戾不敢實供今已知過尚乞施恩地保王榮堂禀稱小的查得源盛油坊共失花餅四十片花油一桶且船亦撞壞當時由薛倩邱調處坊主自願受虧祇令王賠洋銀八元爲修船之費邱供小的隨至滬上取銀本係好意不料反被誣控求卽伸寃衛聚生供小的在周浦鎭開設油坊已歴三世前者王將裝運花餅之船撞壞已允賠償求將洋銀給領大令判令將王鑑榮薛鎭坤各責一百板枷號一月發馬路示衆起案之銀給衛領去 
[比捕緝賊]  
　　前日本邑南巿萬裕醬園主沈鐮鍔宅中被賊竊去各物報經二十三七鋪巡防局員盛雨村二尹飭捕跴緝迄今尚未破獲前日飭提捕甲至案惡其玩忽判令各責二百板展限五天務獲贓賊違干重比 
[印兵又至]  
　　昨日清晨有英國商船名浪華答者滿載印度孟買兵約五百餘名及戰馬百餘匹駛至美租界外虹口公和祥碼頭旋卽陸續登岸分駐下海浦提籃橋一帶荼火軍容可謂盛矣 
[並未違章]  
　　前日戴生昌船局某小輪船由蘇州河中帶某民船駛出民船户某甲不及捩舵致將劉某所駕之船撞損事後不自引咎反遷怒於劉勒償洋銀五十元劉心不能甘投英美租界公堂控訴讞員翁笠漁直剌諭令公差查明禀覆戴生昌執事人余子培不問情由妄指公差違章交看守馬頭之巡捕解送捕房捕頭細詰情由知公差並無不合因卽釋之使歸 
[女孩待領]  
　　昨日有年約十齡左右之二女孩在英租界泥城橋畔徘徊啼哭包探張天林見而詢之知一爲全弟一爲愛琴黄其姓同胞姊妹也其父在蘇城吳門橋畔開設森源昌煤炭店日前誤被匪人誘之來滬禁閉某處空屋中今日乘人不及隄防得以逃出因卽帶至捕房捕頭令暫行留養候家屬認領 
[上海縣署瑣案]  
　　張仲生呈控曹朗巖擅賣布匹等情前晚縣主汪瑶庭大令升堂研訊掮客陸少卿供去年二月初五日張命小的向曹合昌布莊主曹朗巖定買套布二百包每包銀二十六兩二錢共計五千二百四十兩先付定銀二百七十五兩旣而張欲將布上棧以便持棧單抵銀付價迭向曹催取曹不能交言可代爲抵押張允之曹遂抵得銀五千兩令張按月認利息一分至四月十九日布價賤至每包二十四兩五錢曹並不知照擅自作定價值扣去定銀令張償還所短銀兩張心不廿服故投案控請究追張所供相同曹供張買布二百包早已備齊代爲抵押銀五千兩以後布價日賤又需利息屢囑出售張堅不允從不得已至四月十九日照巿每包增五錢作價叩求鑒核大令謂兩造曰張旣無銀買布曹亦無布賣銀顯係買空賣空所有利息銀一百三十兩著各認六十五兩短價不追○張彦文訴請騐傷汪大令訊詰之下張供故父在日將房屋兩間抵與費富泉旁有一路公同出入今費在路上造屋一間致小的不能行走備價向贖費復圖吞與之理論反被糾同陸金祥毆傷求騐明提究大令飭仵役騐得左肋有傷諭候提費研訊核辦 
[英美租界公堂瑣案]  
　　本邑城内晉泰當鋪夥許順庭訴稱日前更夫鮑叙仂誘令學徒程彭永行竊受質之衣服三十二件避匿租界中兹聞已由包探陸阿九拘獲解案請卽究懲程供七月二十一日鮑向小的言及目下天津兵亂警信迭至滬上恐難久居不如竊取衣服變價同逃尚可自謀生計小的被其所惑私取衣服三十二件交鮑不料自此之後鮑卽蹤跡杳然不的悔已無及尚乞恩寛鮑狡展不承讞員翁笠漁直剌商之梅繙譯著將鮑管押捕房半年程交許領回嚴加管束○三百零八號華捕稟稱前日陳永仁張永儀陳情炳至南京路狀元酒樓據案大嚼意興甚酣後不知因何與酒保應松山劉阿如口角致相扭毆小的聞之一并拘入捕房永仁永儀各存洋銀五元得以暫時釋出今未到來祗將情炳解請訊究應劉投案同供小的等在狀元樓爲夥陳等因計酒資略與爭論彼卽肆意逞兇是以呼捕解案情炳供小的道經是處袖手旁觀被捕誤拘求卽省釋直剌以釁起細微從寛斥釋陳張所存洋銀罰充公欵○包探王四福解傅志大到案禀稱此人沿途喚賣北洋戰事圖有違租界章程小的是以拘請究辦傅供小的係湖北某邑人初至滬上不知此圖違禁尚乞恩寛直剌判枷號一禮拜○二百六十號華捕解車夫張阿狗到案禀稱此人御車飛行致將陳王氏撞倒適爲小的所見是以拘請訊究直剌知事出無心從寛開釋○包探沈阿岳稟稱前日王吳氏陳徐氏誘領某繅絲廠女工銀大及小妹至虹口某粤人家求售經小的查獲並悉一爲康楊氏之女一爲楊元金之女爲特傳案請究王吳氏陳徐氏狡不供認直剌判將王吳氏掌頰二百下管押一月陳徐氏鞭背三百下管押半月二女交康楊氏楊元金領回○包探劉光震禀稱賊犯蔣阿寳行竊蔣金福家銅吊及鉛桶各一經小的緝獲人贓送請訊究直刺判責一百板贓給還失主○包探沈翠濤禀稱車夫張小郡拾得西人可求拿所遺剃髮器意圖吞没小的因拘案請究直剌判押一禮拜○包探張天林禀稱賊犯陳阿興行竊陸阿三家所曬衣服二件適爲所見是以拘請究懲直剌判責五十板贓給還失主○包探潘應奎禀稱積賊王阿才行竊錢芝青陸旺中李阿隆諸家烟槍茶壺燭臺等物兹經小的查 
 
 

Page 4

 
 
獲送請懲直剌判押捕房一月期滿遞解回籍贓分别給遠各失主 
[法租界捕房瑣案]  
　　昨禮拜三讞員朱森庭明府命駕蒞捕房旣升案卽由某包探禀稱前日小的見杭州人許安泉携康熙字典一部及竹刻玩物在途求售疑係竊贓因之拘案請究許供小的向習繪事所携皆己物擬售錢以作川資附船回籍明府予以筆硯令書數字見筆蹟清楚知非探囊胠篋者流遂給以洋銀一元飭包探送至輪船載回故里○乞兒陸阿根前已屢次犯竊前日又在帶鈎橋左近攫取人家之米被包探拘入捕房解經明府訊明著笞責二百板驅令他適○偷兒姚阿榮在招商局金利源碼頭竊米被巡丁扭送捕房解經明府訊明著笞責二百板釋之使出○川沙人沈張瑞屢次犯案解經明府訊責飭探押送回籍前日又來某包探　其形狀似患瘋癲爰解請明府安揷明府飭包探送入本城普育堂留養并善爲醫治○賭棍陸阿二竊犯陳阿三前由包探解請明府訊明口供判令各枷號一月昨日期滿命帶案開枷責陸四百板陳三百板然後斥釋 
[法界述聞]  
　　前日法租界小東門外一枝春茶肆左近瑞昌烟紙店突來甲乙二西人兌換洋銀乘間竊去小銀錢六十餘枚店主查悉投報捕房捕頭允爲查緝○法租界菜甫街某茶肆值堂人張阿福家住浦東三十八圖曾由著名惡棍王炳榮向借洋銀數十元張不允遂於前日糾同梟匪一百餘人意欲擄回勒贖張乘間逸出具詞控請提懲 
[美租界捕房紀事]  
　　甯波積竊蔡阿春秦阿二張昌芝趙橋才丁榮記蔣阿坤陳阿生陳阿二前因犯案解經英美租界公廨讞員翁笠漁直剌訊明判令管押捕房今已期滿昨日藍副捕頭令各照一小影然後遣包探沈翠濤押至某輪船解回原籍○昨晨流氓沈阿福在北吳淞路向某甲訛詐不遂肆意兇毆甲心不能甘奔赴捕房聲訴捕頭允派包探緝獲解送公堂禀請究辦○前晚賊犯沈阿二混入北吳淞路某姓家竊取衣服適爲包探劉阿炳所見拘入捕房捕頭令押候解送公堂禀請懲辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
