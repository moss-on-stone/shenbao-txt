# 1916 - 185 - 4915591

 

Page 1

 
 
   
 
 

Page 2

 
 
時評 
[滿意] [  （冷）]  
　　西報謂今日發佈之命令爲甚滿意雖然今日之中國無論如何措置豈有滿意之日耶古人云不如意事常八九今日中國之不滿意事豈第八九常什而十一二也 
　　中國之時局至艱難今日而不滿意明日欲求今日之不滿意而不可得如何能有滿意之時中國之人心無厭足在不滿意反覺不滿意爲應然至稍滿意時轉覺此稍滿意者難於滿意故愈滿意而愈求滿意因之轉覺愈不滿意如何復有眞能滿意之時有此二端故爲中國之事而欲得人滿意者千萬而無一二也 
　　雖然爲事者而以得人滿意爲心亦可知矣爲事者祇求心之所安可矣滿意不滿意奚問焉 
[命令]  
　　七月六日大總統申令各省軍民長官名稱亟宜劃一在官制未定以前各省督理軍務長官改稱督軍民政長官改稱省長所有署内組織及一切職權均應暫仍其舊此令 
　　七月六日大總統策令特任張作霖爲奉天督軍孟恩遠爲吉林督軍張懷芝爲山東督軍趙倜爲河南督軍閻錫山爲山西督軍馮國璋爲江蘇督軍張勳爲安徽督軍李純爲江西督軍李厚基爲福建督軍呂公望爲浙江督軍王占元爲湖 
北督軍陳宦爲湖南督軍陳樹蕃爲陜西督軍蔡鍔爲四川督軍陸榮廷爲廣東督軍陳炳焜爲廣西督軍唐繼堯爲雲南督軍劉顯世爲貴州督軍此令 
　　又令特任張作霖兼署奉天省長呂公望兼署浙江省長陳宦兼署湖南省長陳樹蕃兼署陜西省長蔡鍔兼署四川省長此令 
　　又令特任朱家寶爲直隷省長郭宗熙署吉林省長畢桂芳爲黑龍江省長孫發緒署山東省長田文烈爲河南省長沈銘昌爲山西省長齊耀琳爲江蘇省長倪嗣冲爲安徽省長戚揚爲江西省長胡瑞霖署福建省長范守佑爲湖北省長張廣建爲甘肅省長楊增新爲新疆省長朱慶澜爲廣東省長羅佩金爲廣西省長任可澄爲雲南省長戴戡爲貴州省長此令 
又令特任朱家實兼署直隷督軍畢桂芳兼署黑龍江督軍張廣建兼署甘肅督軍楊增新兼署新疆督軍此令 
　　又令陳宦迅速赴任未到任以前特任陸榮廷暫行署理湖南督軍此令 
　　又令陸榮廷未到任以前特任龍濟光暫行署理廣東督軍此令 
　　又令李烈鈞著來京聽候任用此令 
　　又令特授李烈鈞以勳二位此令 
　　又令李烈鈞授爲陸軍中將並加上將銜此令又令特派龍濟光督辦兩廣鑛務此令 
　　又令迭據岑春煊龍濟光等電請選派專員赴粤查辦等語特派湯薌銘前往廣東查辦此令 
　　又令頒爵條例懲辦國賊條例附亂自首特赦糾彈法均卽廢止此令 
　　又令任命申保亨爲綏遠綏遠道道尹此令 
　　七月七日大總統策令平政院院長錢能訓因病呈請辭職錢能訓准免本職此令 
　　又令特任周樹模爲平政院院長此令 
　　又令特任王　煒爲内務次長此令 
　　又令任命曹本章爲福建汀漳道道尹此令 
　　又令任命劉瞻漢爲陜西榆林道道尹此令 
　　又令内務部呈請任命汪洋爲秘書應照准此令 
[專電]  
　　北京電各部官制今日提出國議其修正主要點即各部對各省長權限問題餘無甚更動 
　　北京電元首以各部用人自分一系多流弊面告段總理注意此點 
　　北京電昨單傳程璧光入見密詢重組海軍艦隊及取消獨立後辦法甚久 
　　北京電閣議陸海軍併部附新訂官制備國會取决 
　　北京電陜財政廳電稱四年未發債票搶毁者十餘縣請作廢補給部責自行追獲無着認賠　　北京電錄取文官侵日（十二）由段總理代見 
　　北京電參院秘書長决定沈鈞儒籌備事由虞廷愷暫任 
　　北京電中央意以南方多反對龍濟光督粤决行調龍來京以平士氣 
　　重慶電曹錕自奉會辦四川軍務之命决意不拜已電請大總統收回成命並稱將來俟軍隊撤完第三師師長一席亦一併辭去　　北京電姜桂題送袁柩回籍刻已事畢回京堅請大總統開去熱河都統缺並力保林西鎭守使米振標自代大總統見其年逾八旬精力就衰未便固留行將允准 
　　岳州電湘路北軍二十師已完全撤退周文炳一師不日亦欲撤完湘西一帶防務由車震新編之湘軍一旅分防 
　　北京電南方代表到京各書成語誌感王正廷民爲邦本張繼威加四海歸故鄕谷鍾秀金甌缺而復圓范源廉光華復旦餘未詳 
　　北京電保定警廳仍派員嚴查滬報入境對於曾禁止發行者尤酷 
[譯電]  
　　北京電聞日使署今日以日俄新協約之内容通告中政府約内載有長春松花江鐵路之讓渡與日人在松花江之航業權利及尙未公佈之條件（八日）德文電 
　　北京電今晨若干命令頗可滿意足徴政府步趨漸正已以反對帝制者所注意諸點爲然矣袁氏頌佈之條例四條與帝制有直接或間接關係者今已取銷此舉尤可爲南方所嘉納視爲政府意在悉反袁氏所行之明證數要省之官職今有重要變更惟能否令出唯行人不敢抗則爲衆人集視之點龍濟光在粤實屬人地不宜中央果能調之他往則新政府之權力可以槪見有人謂政府令李烈鈞來京含有准其統兵北上之意果爾則大局定有奇異之發展矣（七日）字林報 
 
 
 

Page 3

 
 
　　北京電張敬堯電告北京已率兵回京本月二十九日可到政府已飭在南苑佈置一切以便駐兵（七日） 
　　北京電前總統軍事顧問蔭昌辭職赴外洋遊歷（七日） 
　　北京電華字報稱政府刻擬恢復二次革命後所取銷孫黃諸人勳位（七日） 
　　廣州電龍濟光權力所及僅三十八縣淸遠已陷統帶龍軍之李司令報稱獲勝但與事實不符大員數人刻從衙署搬移衣物出外凖備脫逃龍軍擬奪復三水未曾得手該處稅關已爲滇軍所佔衆聞龍軍敗北滇軍來攻之消息大爲震動盜匪橫行 
　　（六日）以上路透電 
東方通信社電（日本人組織） 
　　東京電此次發表之日俄新協約事實上爲防守同盟惟其現於表面之文字稍覺漠然耳其運用之範圍頗廣由其活用如何可得甚大之效果至協約之期間表面並未何等明示似無期限日俄兩國具體的開始交涉實在俄國大公來日之際後在俄都又由俄國當局與本野大使之間重行折衝終至本月三日調印又其正文聞擬今日午後三時發表（八日） 
　　漢口電長沙電云廣西軍於四日之夜襲擊將軍府湯薌銘逃走即舉曾繼梧爲都督唐蟒爲衛戍司令官（八日） 
　　漢口電湖南都督湯薌銘逃亡由曾繼梧代理以來講求善後之策市内尙屬平穏（八日） 
　　北京電都中喧傳唐紹儀氏之外交方針與政府之外交方針所見已相一致惟就任與否仍未確定但决終必來京（八日） 
　　北京電政府之於借欵及他重要問題專待唐孫兩氏來京而後確定故甚切望兩氏來京　　（八日） 
　　北京電屬帝制派之有力者續續逃亡 
　　（八日） 
　　北京電南來代表張續王正廷等要務旣畢擬於九日首途歸滬（八日） 
　　漢口電四川將軍陳宦本月二日行抵宜昌一兩日内來漢（八日） 
　　漢口電募集黎總統之親軍於明日開始招募（八日） 
　　奉天電吉林將軍孟恩　免職以王揖唐繼其後任之說頗盛官界動搖（八日） 
　　濟南電前日（五日）調印張將軍與周村民軍之妥協條件因周村代表誤談判之手續致所議定條件甚爲不利民軍首領吳大洲因此不肯承認即行通牒張將軍拒絶（八日） 
　　奉天電張將軍與張勳馮國璋等因關時局頻頻電商（八日） 
[特約路透電]  
　　彼得格勒電俄日新約業已簽押規定兩國應協力維持遠東永遠之和平（六日） 
　　倫敦電路透電社得悉英國對於俄日簽定聨盟條約已表示滿意蓋視此約足以鞏固英日聨盟且足鞏固各協約國在遠東之交誼也（七日） 
　　彼得格勒電俄日新約規定每國應付政治契約或合拒他國應取之態度並規定彼此遠東之領土權利或特别利益如受侵逼則兩國當會商辦法提携保守（七日） 
戰電 
[（英人路透電）]  
　　巴黎電今日下午公報云法軍獲砲七十六尊機關鎗數百架松末河北面有限於一隅之戰事松末河南面之陣線叅半安靜末斯河陣線無步軍戰事今晚公報云今日敵軍在松末河兩岸法軍陣地兩極端從事回攻均被擊退 
　　德軍在松末河北岸海姆村北及南岸愛斯特里與貝洛瓦間回攻多次均爲法軍砲火擊散被創甚重有防守交通戰壕之兵兩中隊全爲機關槍擊斃末斯河左岸有砲戰右岸敵軍轟擊甚猛（六日） 
　　巴黎電今日下午公報云松末河兩岸夜頗安靜錫哇芒佛勒里乞洛瓦砲戰甚爲劇烈（七日） 
　　彼得格勒電公報云俄軍於四五兩日在斯蒂爾河西岸柯爾基以下之陣線俘軍官三百員兵七千四百十五人獲大砲來福鎗甚多德軍在格魯齊亞台附近猛攻受挫里斯特河右岸桀伐恰夫與化齊米爾附近現有惡戰敵軍在巴拉洛維基東面與東南面猛攻失利 
　　（七日） 
　　倫敦電彼得格勒半官消息謂戰於貝格達方面之俄軍退走八十英里蓋該地陣線之敵軍除有圖襲埃及之士兵外尙有布境調來之重兵及前進逼蕯洛尼加之兵士二萬人加以美索波太米亞天氣炎熱而諸山中則甚寒冷故俄軍乃暫退以待天時佳好再圖進取（七日） 
　　倫敦電軍械大臣喬治君已任爲陸軍大臣外交大臣葛雷受封伯爵（六日） 
[公電]  
　　黎總統致岑西林電肇慶岑雲階先生鑒屢承 
來訓具佩壯猷約法國會已如尊恉内閣改組亦旣告成傾裂 
之憂或可倖免顧維藐躬材輇任重扣槃捫籥摘埴索塗遭時 
艱難百倍疇昔萬端叢睉棼如亂絲矧我邦人望治如歲愛之 
愈切責之愈嚴長此冥行其何能淑所賴賢宿誨我諄諄面命 
耳提庶幾寡過元洪庸拙他無所長飾非拒諫旣監前車開誠布公頗懹古訓昌言之施豈惟百拜仁者之利况在萬方執事世家喬木老成典型復我新邦重以舊好顧瞻危安甯忍恝然軍隊部署倘能就緒仍希蒲輪北上俯作凱師擁篲迎門無任欽遲元洪卅印 
　　又電岑都司令鑒宥電悉李朱兩軍在韶衝突想係彼此 
誤會經報執事妥爲調處並派員前往詳查極爲欽佩尙祈將查 
復情形并調處辦法隨時見示爲盼元洪卅印 
　　段總理三致孫洪伊電孫伯蘭先生鑒支電悉望速脂車敬備到屣敎育一席非先生莫任輿諭所屬萬勿謙辭臨電不盡延企祺瑞陽 
　　周震麟等請釋瞿鈞電北京大總統段總理鈞鑒前陸軍少將南京步兵第五十一旅旅長瞿鈞淑質貞亮英姿卓鑠辛亥以來盡瘁國事毅力熱心尤堪嘉許徒以甲寅冬間秉疇昔愛國之忱思重樹改革之　遭罹法捕兩載於茲朝政棼冺志士寃沈每念及斯感慨繫之今幸天心厭亂百度更新前日之罪今日之功賞罰權衡攸關國是况建設需人鈞才難得搜拔逸淪尤恐弗及豈旣共喻忍墜九淵用是電呈我大總統内閣總理迅飭外交官照會駐滬法領事卽日開釋俾瞿鈞得重見天日國家亦無傷棄才迫切待命統希垂察周震麟凌毅吳昆陳漢欽鄧恢宇唐支厦何海鳴宋淵源劉道衡童堯山梁　盧漢生曾貫吾李震中熊子烈魏華甫李文輝范慶咸蕭永康湯兩亭湯浩張　叩陽 
　　北京師正銘來電上海法界華盛頓里九號陸軍同學會交通部熊慕顔君民國日報中華新報申報鑒請轉軍官學校同志諸君犧牲一切爲國奔走熱忱毅力無任欽佩今大局漸定急宜收朿善後共濟時艱已與訓練總監商妥凡軍官學生一律備文資遐回籍見習無證書者補發請將貴姓名籍貫快寄天津日界太和里蕭寓以便併案辦理勿遲誤并急轉漢口同學師正銘庚 
要聞一 
[辛博森論黎總統政策] [  （續昨）]  
　　以言財政則統一銀元幣由政府擔保乃必要之圖政府爲整頓財政計自當取兩國家銀行重組而擴充之兼擔負兩銀行所發鈔票之債務此後鈔票流行當由政府嚴加監督以余所聞政府已深知此義矣一至適當時機整頓財政之力法即發表當可使國人滿意而使財政界前途呈一新氣象焉財政爲專門部此時余未便多所議論故僅以整頓幣制爲先務之急至於軍隊問題乃人類動力學其組織約束至關重大誠不可不痛切言之治兵之難在共和國爲尤甚中國國會當視此爲根本理論而急取他共和國之前事細研究之戰時以軍隊爲主體而在平時則不宜然必如之何始可得有力之軍隊聽我指揮而不爲平時之主人其事甚難此美法兩國之政府與人民雖處於不同時代而皆在感其困苦者也美國現有之兵力以其所應保衛之人民與土地比較言之薄弱已甚國人常恐邊警一起軍隊將不能禦敵以今日美國養兵之少余若謂美國鰓鰓然以兵難駕駛爲慮豈非言之失當然美國在聚十三州成一共和國時其情形實與今日大異當時美國之慮野心家或野心黨窺測權利正與今日中國同故亟謀所以防杜野心武人擾亂國家之道乃限制海陸將帥之權力平時權力等級皆極尠　且採英國國會之習慣凡指揮軍隊之大權莫不納諸文官掌握中今日美國人民之庶土地之廣世罕其匹而以德國示人備戰之觀念察之美人亦自知其絶無戒備矣其所以致此之道亦可推知已法人迭遭革命受禍極鉅遠甚於中國五年來之内亂彼鑒於軍人濫用其權之禍乃謀削除之一九一四年歐戰初作時法國未完全戒備者職是之故前世紀法國歷史無一而非軍民之交鬨與政體之改變法人經驗旣多收效自隹其駕駛軍隊之法可稱奇異是乃從閱歷而得之良果也今日法國雖陷於生死所繫之大戰爭中然作戰機械不獨幾臻完備且能爲國家絶對忠貞之公僕焉如法國者誠可謂克盡共和二字之義矣中國軍隊遍及各地紀律不嚴危險易作其能納全國軍人於適當法律之内監督違法則死之實行藉以防杜武人亂國之漸者惟國會而已非他機關所能爲力也中國軍隊不獨當嚴加約束且當減其人數並當告以軍人對於國家之地位軍事難題旣解則財政自抒余謂國家財政命運繫於軍事夫豈過言哉尙有一事爲余所不能已於言者余從可恃方面聞悉軍界中人物刻在彰德開會環繞其死主人屍棺之四周密謀對付政府之策聞梁士詒亦參與此會蓋以新政府投棄若輩於其所應得之地位也余意政府宜注意其人苟日後若輩不束身自愛則當按其罪而懲之又執法處曾經明令撤銷乃處長　震春猶出其私資維持此厲民之機關並仍保存衛隊希圖其權位之復活凡此種種皆污辱民國之事國民所當引以爲恥者也綜之得民者昌失民者亡前事未忘可爲殷鑒今已昭然若揭者即中國多數人民之精神贊助已足予謀反民意者以大敎訓矣 
[薩鎭氷蒞寗紀]  
　　海軍公推李鼎新爲司令宣言獨立後薩鎭氷上將奉黎總統段内閣命南下調和於本月二日抵寗並未入城即轉滬寗車赴滬會晤李司令及民黨各政客將政府對於解决各重要問題手續繁　之意見疏通適恢復舊約法召集舊國會改組新内閣之命令已傳滬上李以海軍除此三項問題以外並無他項要求其目的旣已達到自應取消獨立名義以免妨碍統一大局之進行薩上將遂於昨辭回來寗赴軍使兩署謁見祇隨帶護兵一名乘坐馬車先進軍署經傳達處傳達後馮華甫將軍卽親出迎接入會議廳晤談並諮詢解决海軍政見及中央一切進行政策約一小時即辭赴巡按署謁會齊使至晚馮將軍邀請過署晚宴並邀齊使陪讌直至十二句鐼賓主始散薩上將即回門帘橋大觀樓旅館寓宿今早往海軍學校參觀查海軍學校係前淸水師學堂薩於端方督理兩江時經手改辦迄今培養海軍人才不少薩以使命重要未可中途躭誤遂辭馮齊二公乘津浦午車回京覆命海軍學校全體學員以薩上將係海軍泰斗齊至下關排列江干歡送 
[南京快信]  
　　馮將軍昨電京條陳收束各省軍隊之意見倪嗣冲前因各方面要求本有將行署由蚌移回省城之意現因乃弟毓棻由鄂歸來頗不以倪回省爲然移省之舉遂又打消 
　　張勳六月份之軍餉已由蘇魯皖三省措籌解徐核發 
　　康南海所派之代表徐勤已公畢出京抵寗昨赴滬 
　　薩鎭氷上將前日來寗已轉乘津浦車回京 
　　敎育經費已由財廳撥放十餘萬 
　　建安軍艦昨已由寗開赴安慶 
　　更正（本報七月二日）要聞欄内北京特别通信内有貪穢著名之張弧一語茲得張弧君來函並不貪穢著名爰特更正 
編輯餘談 
[督軍] [  （飄萍）]  
　　以舊有之都督將軍名目各取其一字而號之曰督軍示調和也 
　　然文官方面何以不兩者各取一字而號之曰民巡或民按乎 
　　惟都督將軍不可以不調和亦足以覘我國政治内幕之一斑者 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[廣東大局之處置問題]  
　　昨日國務總理段祺瑞氏特因處置廣東問題進竭黎大總統共商善後辦法據聞黎總統與段總理之意見相同皆以非將龍濟光調離廣東不可並聞議定任命陸榮廷督粤現時龍濟光之部下與李烈鈞之部下已有衝突李得陳炯明李耀漢等之助龍氏已形孤立自知不能久於其位頗有退志日昨梁任公有電來京請將龍氏調去廣東與以他項位置並保廣西都督陸榮廷繼陸後任自可挽回廣東危局而杜競爭政府對於此項辦法極以爲然適廣東治河督辦譚君亦新來京詳述廣東一切情形與梁任公之意見正復相同政府益决計實行但不知陸榮廷肯擔此重任與否即使陸氏慨然承認一時亦未能到粤須别覔相當之人暫行署理一時尙難解决又聞軍務院昨特派高爾登方聲濤兩君爲代表來京接洽一切假寓長安飯店據聞其所携使命一爲要求罷斥龍濟光一爲要求撤換福建將軍李厚基至軍務院之要求是否僅此兩項抑軍務院之意是否即以此爲撤銷軍務院之條件現尙不得而知 
[敦勸聲中之新閣員]  
　　唐紹儀氏不就外交總長其辭電早已到京惟聞政府曾托南來代表電勸唐氏無論如何必須來京一行想唐亦未必堅拒至來京後就職與否則此時仍不能定日昨黎大總統及南來各代表等又各有電致唐紹儀孫洪伊促其從速來京共商國事據各代表言彼等在南方時别有一種感想及到京中感想爲之一變均信唐孫二君必能惠然肯來也據雲南來電云張耀曾氏現尙在該省關於新内閣之組織曾對人談其所懹云此次内閣之組織如余輩之年輕寡識之儔亦蒙列名加入於閣員之中實在不勝其任余已電達政府表示辭忱後來縱有北上入閣之事亦必須先與軍務院商議求其同意然今日尙非其時機又評論各部總長之人物云以大體觀之似可槪稱得人然如梁任公之德高望重者未得列入大非吾人所意料不知許世英氏聲名狼藉其可得民黨之同意與否實屬疑問云據此電觀之張氏一時尙不能北來就任也並聞交通總長一席汪大夑亦未允出而擔任日昨由津有呈來京力行辭退未知政府如何處置以部務之性質言交通總長實與外交財政等部總長均有對外關係故長該部者非熟悉外國情事之人材不足以勝任愉快今汪旣堅辭不肯就任政府又一時難另覔相當之人昨五日不得已再派總統府秘書林長民重赴天津敦勸汪氏就任至於關員中之次長人物近見命令之新經調動者有吳鼎昌李國珍兩人吳爲人極圓通善於運動當段總理前次組織内閣時吳以周自齊之關係得應農商次長之任然於此以外又兼財政部天津造幣廠監督之職以一身而兼兩要職其不便已可不言而喻張總長到部後卽勸其辭職故吳已於昨日提出辭職書聞農商次長一席即調敎育次長李國珍氏繼任然一般人對於以李爲次長之事似甚形反對云 
[帝制議員之資格問題]  
　　國會開會在即將來帝制派議員之資格問題頗爲時人所注目大部分輿論固謂此種議員非屏除不可伹議員中有一派議論謂議院法第十五章所規定議員應受除名之懲戒者僅有關乎無故缺席及携帶凶器入場之二項若如淆亂國體等罪全屬刑事問題應經司法機關裁判院内不能予以懲戒故開會以後議院對於政府大約必須提起一種質問要求將一般運動帝制之人當時有實在證據者交由總檢廳起訴並不問其人爲議員與否待至司法機關判决奪權議員喪失資格之後當然依該法第九條解職果爾在院中實無多大鬨爭未必即鬧至不能成會又英文京報云舊國會雖已定期召集將來開會尙有種種困難問題即如議員喪失資格一事頗費研究在加入帝制運動之議員等自應懲辦剝奪其議員之資格而彼等則持反抗態度謂二年贛寗之亂其附亂之議員及已改任官吏者亦應一律喪失資格將來勢必借此爲搗亂計或慮因此法定人數不足終不能開會者茲據確實消息除京中帝制派人議員外其集於上海之議員衆議院於法定人數外尙多三十名參議院於法定人數外尙多十三名觀此自無憂法定人數之不足矣 
[孫文代表在京之政見]  
　　此次孫中山派來葉夏聲蕭萱兩代表係專爲答謝黎大總統前派代表南下之盛意並順候段總理昨三號下午六時晋謁黎大總統於政府中簽押房旋拜候段總理於府學胡同叚宅暢談甚久至八時始退聞禮遇甚爲優渥某君曾詢葉君政見葉曰中國目前雖尙不免有多少杌　之象然前途則甚可樂觀何則袁總統智計殊絶於人而卒以帝制致敗後此當無敢更予智自雄者而國民經此次之痛苦亦悟國家宜羣策羣力不敢再持非誰莫屬之謬見大足矯數千年人治主義之惡思想此一可樂觀也中國人從來不知尊重法律致政府得任意破壤蹂躪而此次改革舉國咸以恢復約法國會爲唯一宗旨可知由人治趨於法治之日爲時不遠此二可樂觀也夫時代至易變也而惟變思潮爲難時代之變不足以言進步也而思潮之變乃爲進步中國數千年專制思想以先覺者首揭共和旗幟而辛亥即變於共和此可謂之一進步矣今共和已確立則後此思潮之宜變者即爲由數千年來之人治思想進於法治思想而此次革命竟不勞而獲之是以前途之大進步可以預卜而吾人所以樂觀亦即在此此節中山先生與今大總統所見皆同日昨黎大總統亦極言今日宜竭力置國家於法治想天下之同此見解者固大有人非徒區區愚見爲然也云云更談及國會葉君謂此次之國會宜專以制定立國必需之種種法律使成一完全法治之國然後按據法律以改良政治則所謂官僚政治武人政治皆不足憂蓋官僚武人之猖獗皆由於無法也故國會今後宜以最速率制定各法律目前紛紛爭執實非根本至計云云 
[未來之第三黨]  
　　順天時報云軍人同德會日前已有宣言發表據表面觀之該會雖係薩鎭氷馬龍標張紹曾孫武靳雲鵬等發起頃得確實消息實係段芝泉在内中籌畫一切試溯該會成立之遠因不無草灰蛇線之可尋蓋自袁公在世之頃段氏卽擬連合軍界建立一中立團體以爲將來調和南北之機關今日成立之同德會卽胚胎於此又關于該會之將來頃有某政治家談云八月一日國會成立之後段國務總理勢必於國民進步兩黨外另行組織一第三黨以便操縱議會爾時爲該第三黨之有力後援者或即爲軍人同德會乎然該會倘能尊重其宣言而超脫政治範圍永無干涉之行爲則該會設立之本旨可白於世並於中國代議政治上卽蒙莫大之幸云 
[顧梁有潛逃消息]  
　　日昨國是報載顧　呑沒川路股欵之結果一則云帝政禍首顧　呑沒政府發還川路股欵公債票十八萬元押入德華銀行等情已誌本報川人屢索不應自項城歿後顧已决作逃之夭夭之計暗將住宅後牆打通將眷屬及重要物件搬運一空僅留一二僕人守門而已昨日（初四日下午八時）川省同鄕知顧已潛逃憤無可洩乃約川人二百名蜂擁顧宅必欲將該房撤平以洩恨巡警彈壓不住因吹警笛召集多警公同排解亦不能制止復由警察總監派員前來允予緝獲顧　按法懲治惟衆人亦不得自由行動致礙治安衆始憤憤而散 
　　帝制禍首梁士詒辭去參政稅務督辦各職後出京赴津當項城靈柩回豫時梁有赴豫之說昨京報載梁士詒及其他帝制罪魁現在彰德連日聚會秘密商議以後對付大局之方針及自保之方法云云昨據香港來電云此間風傳梁士詒搭輪船瓊州號由津駛到香港現在中國銀行香港分行總理梁某（梁士詒之胞弟）宅潛匿云云當地英國官廳獲此消息以如果屬實人民恨之刺骨恐有意外之變亦未可料現在調查事實之際等語 
[應行修訂之法案節畧（一）]  
　　法制局方局長近日督同各員將各項命令法律之應修應訂者作成節略呈請段總理批核施行茲探得原案錄左 
[命令案]  
　　第一應修正各案一新政府組織令查政府組織令於民國五年四月二十一日公布五月四日復修正原案第五第六兩條是爲責任内閣成立之始然以此項組織令與民國元年之國務院官制相較則尙有應行修正者數端（一）舊國務院官制國務總理爲保持行政之統一於各部總長之命令或處分認爲有碍者得中止之又於地方長官之命令或處分認爲違背法令或逾越權限者得停止或撤銷之等語現行政府組織令中無此項規定似應增加（二）舊國務院官制於應經國務會議之事項取列舉主義分欵列出現行政府組織令僅有國務會議之明文至應行會議之事項則另有國務會議規則惟此等事項乃所以表明國務院之權限似應列入於組織令中尤爲明確（三）本令標名爲政府組織令按政府二字義有廣狹學者解釋頗多異同本令第六條旣有國務院爲國務總彚之所之明文則本令即不妨稱爲國務院組織令或國務院官制庶名實更覺相符二各部官制查各部官制係民國三年七月十日就原有各部官制修正公布亦係總統制時代所制定現在旣實行内閣制則此項官制多有不能適用之處其應行修正之處約有數端（一）各部官制第一條所稱某部直隷於大總統字樣爲從前内閣制時代各部官制所無現在此等字樣似應删除（二）各部總長官對於各地方長官之執行本部主管事務以及總長對於各地方長官之命令處分認爲違背法令或逾越權限時應有何種權限似宜規定於各部官制通則不必於各部官制一一規定三文官懲戒令查現行文官懲戒令爲民國二年一月九日以敎令公布之文官懲戒法草案及三年一月公布之知事懲戒條例自施行以來將及三載其中實際上窒碍之點及一般文官之懲戒與縣知事之懲戒權衡失當之處正復不少舉其重要者加左（一）知事亦行政官之一種與司法官審計官不同自應與一般行政官適用同一之文官懲戒令如以知事爲親民之官其職權與其他行政官不同然無論何種行爲要不出文官懲戒法所定違背職守義務玷辱官吏身分及喪失官吏信用之範圍若採列舉主義轉不免有罣一漏萬之弊似宜將此項條例廢止而以知事之懲戒包含於文官懲戒令之中（二）懲戒之種類及議决懲戒處分之報告程序應詳加修正明白釐訂查文官懲戒法草案之懲戒處分爲禠職降等減俸申誡之四種知事懲戒條例則定爲褫職免官降等減俸記大過記過等處分四年四月經文官懲戒委員會長呈請酌量變通將文官及知事之懲戒處分暫定爲褫職奪官降職降官降等減俸記過等奉前大總統批令准如所擬辦理是現行辦法已與草案及條例不符至報告程序依文官懲戒法草案本應報由主管長官經由國務總理呈請大總統行之四年十二月奉批令改爲由文官懲戒委員會徑行報大總統是現行辦法亦與内閣制不符自應一併修正四文官卹金令查現行文官恤金令於民國三年三月二日以敎令公布在案施行以來解釋紛紜證諸事實確有困難之處其應行修正之重要各點如下（一）恤金爲獎勵之一種必以法令明白規定各國皆然恤金别爲終身恤金一次恤金遺族恤金三種亦各國之通例惟我國習慣及社會情形與外國逈然不同在外國爲可行者未必能適用於我國似應按照我國習慣酌量修改以便實行（二）恤金之額數依照現行文官恤金令有俸給六十分之一有終身恤金額之二分一之範圍此等規定計算困難易滋誤解似應另定節明方法以示整齋五公文程式令查現行公文程式令一爲大總統公文程式令一爲官署分文程式令均於民國三年五月二十六日以敎令公布自政府組織令施行以後已將大總統公文程式令第七條第八條修正並將大總統府政事堂公文程式令改定爲政府公文程式令於本年五月四日公布在案現在責任内閣旣已實行各種法律命令均待修正而公文程式亦應以法令之趨向隨時修正以免牴牾其應修正之重要如下（一）公文程式爲執行政務必需之形式現行公文程式令計有三種之多似應詳加研究合而爲一以明責任而求統一（二）公文程式雖爲法例其内容宜以法令之精神爲礎現行公文程式令適用於責任内閣似欠妥洽亟應修改以昭鄭重六報紙條例本條例於民國三年四月二日以敎令公布七月十日以敎令修正爲現行條例其中與現在政治情形旣稍有牴觸之處且事實上窐碍之點亦復不少　其重要者如左（一）現行報紙條例警察之權限遇於擴張致行政罰與刑事罰之性質旣欠明瞭自不免妨及司法權之獨立此爲應行修正之要點（二）保證金制度現今學者類多非難英美各國不設此制報紙條例以法國日本爲模範責令報館繳納保押費本條例初施行時各報館以力有未逮請求展緩者甚多蓋實際上誠不免於困難擬將此節删除又本件以憲法之原則論具有法律之性質將來似應列爲法律安（未完） 
[周村和議解决之條件]  
　　山東黨人本分周濰兩部旬日以來正從事調停濰縣居正方面由黎總統派與居有密切關係之徐朝桐來魯已直接解决惟周村一方首領吳大洲旣屬東人向與黎總統無甚關係不能直接與中央交涉故由張將軍委派代表洪受之陳嗣光赴滬邀山東衆議院議員張瑞萱盛東曉回東聨絡省議會議長孔則君王貢忱紳商學界代表莊心如張子衡朱桂山等籌商和平辦法適舊約法以明令恢復國會亦定期招集山東護國軍吳都督亦以最要目的已達雙方已爲一家自應早日和平聽候中央解决遂舉丁鼎丞陳雪南到省與議磋商數日訂定條件於七月四日開正式會議共同議决簽字茲將所訂條件詳列於左 
　　民國舊約法已經以明令恢復中央政局漸趨統一山東原有軍隊與山東護國軍已屬一家自無戰事之可言爰由雙方以誠意之會商擬定維持辦法如左 
　　一雙方軍隊均確守會議前原駐地點範圍以外不得互相侵越專候中央解决 
　　一護國軍需餉孔亟若不急予補助現狀恐難維持由將軍商同　商學界代表擔任補助軍餉每月大洋三萬元至中央定有結束辦法時爲止 
　　一經此次會議之後如有假借軍隊名義妨害地方治安秩序者雙方皆認爲土匪盡力捕剿 
　　一以上條件經雙方同意後簽字實行 
[滇粤兩軍之戰訊]  
　　源潭四日之戰事初四早晨八點源潭之上約五六里忽聞鎗砲聲係滇龍兩軍開戰未幾李文運司令以火急電禀龍氏速派大軍救援並多派救傷隊前來云云現已有龍軍死傷之兵各數十人臥於源潭車站而滇軍則已佔奪地方數處聞迎嘴站（卽源潭下一站）已爲滇軍馬隊佔奪行將從後包圍源潭云 
　　潮汕軍隊之調動潮梅司令部莫總司令前因閩省北兵進紥汀州特派本部第二旅四團二營第七八兩連林李兩連長率本部開往大埔縣駐紥現該七八兩連於昨奉司令部檄調返汕駐於新馬路又梅屬五華興寗兩縣毘連惠州河源龍川等縣近因惠屬民軍與濟軍有戰事莫司令昨已調撥駐紥潮安第一團三營長劉漢興率帶所部前往另派駐紥新馬路第二中隊長林偉基全隊前往潮安 
[約法恢復後之湖北]  
　　桂督陸榮廷都督率兵至湘係在約法國會等問題尙未解决之前現約法等項已有明令恢復南方民黨所要求目的已達自無重起戰　之理日前黎總統復派李開侁至湘與陸湯一督解釋意見磋商退兵已經陸督允許所有在湘之各桂軍於本月一日一律開　退回廣西湯都督亦命所部各軍卽日撤消對鄂戰備另行調防四境鄂省王將軍亦於上月三十日發令飭駐守蒲通崇監沔各縣防軍取消對湘防務開回原駐防地祇留少數防緝土匪而在湘之北軍第六第二十各師旅前雖陸續撤退運輸頗遲緩現於三十日起逐日有大批人馬器械退到武漢聞新堤鎭方面前數日曾傳有戰事該鎭距湘甚邇聞者咸爲惶恐現悉該鎭係由防軍自起衝突與大局並無關係該鎭前經王將軍派有主客軍數營駐紥數日前沔陽王家場土匪滋事新堤防軍派有一連往剿事竣回新因不知本日口號與巡哨軍隊相遇盤詰不能對答兩相誤會遂開槍對擊迨後說明已各傷斃兵士數名商民不察故致傳訛此種誤會皆由湖南未撤戰備而起今後當可免訛言矣又漢口商會各團聨合會於未奉恢復約法明令之先即已商議俟恢復後舉行慶祝茲奉令已三日尙未舉行聞因官場方面以袁喪未滿傳諭警廳禁阻惟官場以約法解决而後時局必漸安定所有民政各機關所設偵探調查已經范巡按飭令裁撤巡署偵探處業已解散其軍政各機關及警處之偵探調查亦有減少額數之說惟並不裁撤蓋其職務非第偵捕黨人也惟聞王將軍以各縣盜匪披猖於軍備方面尙在設法擴充緣新練之省防陸軍　步兵兩團防緝土匪未免遲緩難收游擊策應之效故於每團增練騎兵一營以俾追擊敏捷 
[鄂省之變兵與土匪]  
　　興山變兵索餉巴東縣防軍警備隊第五營於前月假名獨立譁變掠奪公私欵項而散衆咸以該變兵於得財後必棄軍器朋分所得四　詎知不然竟有三十餘名仍全副武裝至鄰邑興山縣沿途尙無搶掠行爲抵興山城外亮風堊知事陳長鏃已預探知派人持票錢二百串犒之勸其出境一面布防閉城該變兵不允要求須送五千金並遣其頭目王老三之妻自稱爲共和夫人者乘三人轎入城謁知事當面談判知事當將扣留連同來者三人一併收押變兵聞知亦將派往犒師之三人扣留聲言明朝定來攻城陳知事因兵力弱不能一戰當夜避往明月岩次晨變兵果入城巡警團防旣因缺乏武器又因變兵言明不與伊等爲仇故開門納之若輩尋知事不得亦未縱出囚犯只將共和夫人及同來之黨接出後經城紳嚴陳二姓代表官紳詞停適有歸州已得信派兵將到之說遂給以官票三千六百串而去縣署僅出一千串旋於離城後曾搶余嚴二姓俱該邑大族 
　　咸寗土匪滋擾咸寗縣汀泗橋商務尙盛爲通湘要路茲傳有土匪冒充護國軍起事滋擾地方防軍警隊力不能平昨已由縣知事電請將軍飭北洋第二師長撥隊前往剿撫 
 
 
 

Page 7

 
 
[湘垣桂軍移駐紀]  
　　桂軍駐紥湘省省垣者有第二支隊沈司令之兩梯團第三支隊馬司令之兩梯團　駐紥行轅中之衛隊二營現因主客軍語言隔閡時有誤會陸都督特於二十八號電令桂軍一　退出省垣移駐湘潭一帶經沈馬二司令於二十九號召集全體中下級軍官齊集司令部商定一切退駐辦法計定二號起每日退出一梯團五號退盡其程序係馬司令兩團先行出發沈軍後退駐地點陸督原定湘潭茲沈馬二司令以潭埠已駐有重兵該兩支隊如全移於此無此多數營房故沈君等商定以馬司令兩團由火車出發移駐株州沈司令之兵移駐湘潭除電告陸督查照外並報告湘督知湯氏以駐紥嶽麓山李梯團長之兵與行台中之衛兵等各處一隅不與湘軍接觸自無衝突之事而陸督來省時亦須護衛故衛隊尤無須移退特致函沈司令等挽留不全移退沈司令等以嶽麓山上桂軍與衛隊實無與湘軍接觸允免退出湯氏遂飭船政局撥出小輪四艘預備拖運並每兵士犒賞一日酒肉以勵軍心一面派劉胡二副官與楊啓動知事三人爲照料委員飭令妥籌一切歡送與照料出發事宜湯氏又撥給五千元以利途行 
[紀北路黔軍之戰績]  
　　黔省越義以後所組討袁護國軍係分三路北路總司令爲戴循若東路總司令爲王電輪西路總司令爲劉如淵三路進兵除西路因聨合廣西宣告獨立迫龍軍繳械翊贊共和一面助滇防守戰事較少外其東北兩路均以敵軍精銳戰事頗爲劇烈故戰績亦最卓著茲就調查所及先將北路戰績略述如下 
　　黔北路護國軍自開拔以來以熊梯團長一軍當曹錕進窺綦渝一面復以一支隊由正安進攻南川以截敵軍後路戰線之寛延　數百里計開戰後佔領要隘如九盤子趕水大沙溝東溪沙溪大鍋場馬　駡口垔獅子嚴二塗嚴草垔平靑羊寺等處以十數計所以置綦江而不取者因攻守地勢均在城外取之無益行軍徒使人民蹂躪持人道主義故也前後奪獲軍裝用品二千件左右子彈八十餘萬機關鎗六挺（内有三挺完全可用）步鎗數百枝近探得曹錕報告該軍被黔軍射擊死傷者共二千八九百人損失鎗枝千餘枝（黔軍僅獲數百枝其餘失落數百枝實因黔軍勝後摒追或棄或逃落在民間或土匪手内）且所稱死傷二千八九百人者係指眞正到地之曹軍言其在半途以拉夫當前敵作替死鬼者更不知其幾千人也 
地方通信 
[蘇州]  
　　蘇民苦雨　雨連旬舊蘇屬吳縣吳江崑山等處低窪田畝　已一片汪洋盡成澤國卽高阜之川亦有淹沒一般農民恐慌異常紛紛赴縣報災各縣知事循例候勘核奪而蘇城各處房屋舊牆類因天雨多日積水浸損坍塌者日有所聞如學士街蓮花巷太平橋境朱　巷等處房屋類皆倒塌昨日桃花　吳縣地方分監後函團　又坍去一丈有餘北寺觀　閣某姓家坍倒披　一間幸均在白　不致傷人云 
　　禁止私運私宰耕牛辦法蘇警廳署怕庭廳長會同吳縣孫少川知事擬定禁止私運私宰耕牛等辦法移送蘇州關監督復核詳奉齋巡按批准茲將辦法七條錄下一蘇州向無准運牛只出口成案仍應永遠禁運以重農業二蘇州本無備食之菜牛所有鄕間牛只皆係耕種要需不准私行販賣三鄕民與鄕民或有將牛交換或買賣　受等情如確非私運准告知鄕董查實出具證明書據報明就近警區路局或經過釐稅局所查驗放行倘鄕董有通同販運或徇情隠庇等事察出一併科罰四無　何人倘有將耕牛私運私售一經查獲牛只充公私販私售人拘案罰辦五私宰耕牛向干禁令仍由廳縣飭警嚴密查拿六如有老　病牛不能耕作者由畜牛之家報知鄕董給證明書函送胥門外　市橋牛王廟養牲局留養以全物命沿途警察驗明鄕董書函放行不准私宰售肉防碍衛生七以上各條詳奉巡按使批准復由廳縣分飭城鎭鄕市警區曁各行政委員一律運行并將辦法抄發各鎭市鄕董事傳諭農民一體週知 
　　盜犯判處徒刑盤門外邱家橋童冠卿家被盜一案經縣公署派探緝獲潘阿大等六犯供出項祥官匿跡滬上即經派探至滬將項祥官拘獲由會審公堂訊明引渡歸案訊辦各情迭記前報茲悉此案經吳縣公署曾承審員一再研訊並傳事主質證明確實係吳江阿大卽潘阿大起意糾邀項祥官等前往搶刦事後分　昨經宣告判决吳江阿大卽潘阿大處無期徒刑項祥官許柏官胡春林王小狗高雙喜五犯各處一等有期徒刑十二年俟過上訴期間送監執行 
[松江]  
　　戍卒假歸項城下世黃陂繼任各路軍隊無須戰爭故軍事籌畫信止進行駐松軍隊前派專員赴津募補缺額昕夕訓練近則請假者紛紛靡不照准故乘車北歸者日有其人聞此項懸額不復募補不知果否上月份軍餉到後已於今日傳各營照發矣　　小學生會課每届夏季例由市敎育會發起各小學堂學生會課以資練習而覘學業本届假城外第二高等小學校舉行仍由各職員預備獎品以鼓興趣 
　　人牛同時觸電本日下午大雷電以風急雨驟至移時街渠成川拔木倒屋聲雜然並作雨過譁傳北門外兩耕牛觸電猝斃南門外鐵路旁車棚中有五六人在彼避雨忽雷聲　然震斃一牛一童及一向充路工之江北人該童居處咫尺家屬聞聲趨至且呼且哭童忽　酲惟兩耳已　江北人則身無微創而已一瞑不視矣城人均冒雨往觀之 
[無錫]  
　　夏繭定期開秤本届夏繭因連日雷雨收成大減平均計算僅抵春百分之二十而各繭商因先期租定繭行不能毁約均勉力從事前日繭業公所議定於本月九日開秤盤面每百斤自三十五元至四十元 
　　撤消　電檢查員春間澄錫事起無錫即頒布戒嚴令縣知事王用先復電請南京軍巡兩使按照戒嚴辦法派員檢查　電卽經省署核准派員實行檢查在案茲聞省署電飭將此項檢查員即日撤查王知事已遵照辦理矣 
　　惠山出蛟梅雨經旬各鄕河水暴漲低處盡成澤國前夜惠泉山麓文昌殿後忽發蛟水其色微紅高噴數丈直衝該殿屋頂倒瀉山脚下注運河歷時半夜黎明始止當時幸山下河道四通藉以宣洩否則該處居民盡　其魚矣 
　　影戲館開演有期錫城於夏中每有人組織影戲館以爲社會敎育之一助茲届署日已有人禀准縣警察所開辦共和影戲院擇定光復門内過姓　地爲院址一俟天放晴光即行開演 
[江北]  
　　水漲停駛小輪江北淮揚兩屬十餘縣自陰曆六月初一起連日　雨不止約計四尺有餘河湖並漲水勢奔騰致各鄕田禾均遭淹沒現聞淮掦左道尹以江北運河由淸江至邵伯一帶綿長三百餘里水已平堤岌岌可危兼以淸鎭長班各不輪行駛不絶輪浪鼓盪尤屬危險昨特據情電禀省吏轉電鎭江關監督袁思永君　請鎭江關稅務司示論華洋各小輪公司於六號起一律暫行停駛以保堤岸 
　　　早會剿匪黨江北鹽城縣巨匪郭保良率黨百數十名在　阜兩縣各港口擾亂已壓數月雖經官軍兜剿此拿彼　出沒靡常地方人民受害不淺該匪現又集齋黨夥數百人在鮑家墩各處意　大　　邑沈知事會間阜寗唐知事曁駐防明團長恊力會　以除隠患　保治安 
[鎭江]  
　　山土冲沒滬甯路軌大雨連朝山洪怒發鎭郡各鄕山圩田畝　成澤國迨六號上午十時距鎭城三十里辛豐地方之黃泥山因大雨傾盆忽然倒塌多丈該山泥土均坍入滬寗軌道中堵寒不通以致早班滬車行至該處被阻當經鐵路工程司趕　小工多各將泥挑去直至翌日上午始照常行車云 
　　六合亦遭水患六合縣濱江一帶近因大雨滂沱江湖盛漲水勢澎湃沿江圩内民田均被淹沒幸未傷及人畜云 
[揚州]  
　　大雨坍城傷人江都縣人趙淸投稿云掦州城内連日大雨以致北門城牆於舊曆六月初六夜連崩三次人民連夜遷避幸未損傷人口而西門城牆亦崩數丈壓斃二人初七夜六句　起烈風猛雨直至天明各街小巷水深三尺有餘茅屋貧民牀　椅桌漂浮街巷婦需號哭之聲耳不忍聞城外鈔關碼頭河水漲至城門高約四尺左右初五六七三天各鄕人不能挑菜進城城内居民幾至斷炊市面冷落更無論矣噫大局甫有轉機而天災又復踵至豈天心尙未悔禍耶 
[漢口]  
　　滙豐分銀行短少巨欵案英國滙豐漢口分銀行大班某氏於六月三十號查倉因短少現洋一萬一千餘元當將洋房（即司理洋錢帳目者）張志祥送入捕房研詢據張志祥聲稱所有支掛不過三四千元實無如此之巨其餘約爲前洋房謝炳章虧空云云該大班以謝於二月之前辭而他去雖曾交點帳目而倉内現欵實未查看（银行通例每半年查倉一次有一定時期）不無可疑故禀請捕房禀由洋務公所移縣逮捕謝炳章而謝自出該行即改就某煤務處差事現赴西良山採礦故未在漢而夏口縣則拘捕擔保人夏某（怡大錢莊經理）是日夏某又因事他出乃將夏之店夥王某拘去王某年已六旬收押一夕即由捕房請爲保釋次日（二號）復由夏口縣會同洋務公所前往捕夏某本身旋悉該大班又以該行夥虧欠如此巨欵諸同事難免無通同作弊等情故又擇其可疑者數人送入捕房收押追究二號晚十時旅漢浙紹同鄕會以謝炳章被寃特發公啓定六月初四上午二句　請同鄕聚集會務所公籌議辯護方法 
[山東]  
　　烟台法領事署裁撤烟台法領事卜君近奉其政府電調回國該署亦即行裁撤嗣後關於該處之交涉事件統移歸天津領署辦理刻正收束文件擬於日内束裝就道該埠紳商各界以　君在烟有年今聞其去深懹眷眷故於日前假座湘洲會館設筵祖餞 
雜評一 
[粤事解决之前路] [  （步陶）]  
　　中央處分粤事一以處分川事之　法行之然而川粤之局勢固過不相同也 
　　陳宦於川尙無積極惡感又自願離川以解戰禍而龍濟光於粤則積怨累恨重如丘山又自恃兵力毫無去意此其相　之點一周駿行動爲立於其後者所愚名義旣一無所當實力亦萬非滇　軍隊敵而李烈鈞則所向多勝陳莫旣從旁相應軍務院亦與表同情此其相異之點二蔡鍔爲川人信作與陸榮廷爲粤人信任雖無所擇然蔡氏邇在　永其部下早經布置接收　事原自計日可待陸氏深入湘境其返斾須俟陳宦迂道來湘之後此中遷延時日寗可逆計此其相異之點三有此三異而復加以授龍督辦礦務允龍暫署粤督以視前之陳氏去川時僅以簡單解職命令發表者其相去又何如耶 
　　然則粤事解决之前路其成效蓋難以川中已事作前例矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[新銀角不能通用四誌]  
　　滬上近日發現一種新銀角現已不能通用種種情形迭詳前報茲聞道尹交涉兩公署昨日均接省中來電大致謂此項銀角如有僞造私鑄自應從嚴查禁其造幣廠舊模新鑄角洋成色與向來角洋無二自應一律通用以保主權而維　法云云惟聞此事已發生問題因一方面主張收回一方面主張通用尙不知如何解决也 
　　上海江蘇銀行昨致上海總商會函云敬啓者今閱報載南京造幣廠魚電有新鑄單雙銀角由江蘇銀行及甯省錢莊兌售分銷之語查上海江蘇總銀行並未兌售亦未據南京分行轉運來滬分銷茲特泐函陳明即祈察核爲荷此請台安上海江蘇總銀行啓七月八日 
滬杭特别快車出軌 
　　前日（七號）下午由杭開滬之九號特别快車附掛頭二三等客車四輛儎客來滬駛至嘉善時在五點五十分鐘車頭甫進嘉善站之分路又道詎鋼軌下墊之枕木因連日大雨泥土鬆動已陷入泥内螺絲釘亦已寛鬆鋼軌突然下陷以致車輪出軌所拖客車四輛斷去勾搭翻倒道旁幸勾練已斷未被車頭猛拖故未傷及乘客旋由嘉善車站趕將乘客另換車輛送滬迨抵滬站已在晚間十點餘鐘矣一面趕將倒翻車輛設法移去軌道枕木亦立飭工匠修接是以昨日仍照常通車 
[辯明海軍獨立之眞相]  
　　上海某西報於海軍宣言之次日登載此項新聞標其題曰海軍叛矣政客之陰謀作用個人之權利思想並作社評以刺之意謂以曾受英國海軍敎育與軍人紀律觀念之某司令竟於此時日行此舉動實屬費解云云昨海軍總司令李鼎新之秘書許繼祥在字林大陸諸西報發表宣言書以正外論之誤略謂辛亥一役建造共和海軍與有力焉帝制發生海軍即憤憤不平當洪憲年號未頒佈時海軍曾以不能贊助帝制之意默示袁政府十二月中旬劉冠雄奉命南下撤銷上海海軍司令處罷李鼎新司令之職更換艦長多人逼令海軍兵帽改用中華帝國字樣並諭各艦長司令各行其不相統屬之職權直接隷屬於海軍部於是海軍不能自由行事分駐各處勢單力薄煤食接濟悉有限制滇黔起義後海軍雖無會集一處公共宣言之機會然彼此志同道合咸决計不願遵行益於袁氏之訓令也後粤省獨立海軍奉砲擊汕頭與鎭海之令竟不遵行其反對袁氏之態度固彰彰明矣三月中旬劉冠雄欲佈其袒袁之政策進攻南方遂召集各艦於福州與厦門海軍至是乃得彼此集議之機會决定宣佈獨立奉李鼎新爲總司令此舉旋得軍務院與南方獨立省外交代表唐紹儀之同意此五月間事也李總司令遂傳令各艦駛集吳淞聽候調遣而袁氏逝世之消息適至李總司令諭令各艦靜待以窺北京帝黨之目的苟黎總統與叚總理得以自由執行職權則海軍不應有所舉動袁死二日後黎總統電致李總司令謂保衛沿江沿海諸省之安寗惟公等是賴李即於九日覆稱已接受獨立諸省所委任海軍總司令之職海軍贊助共和不背公志當始終爲公後援云云六月中旬李總司令察北京情狀確知黎總統段總理實在袁黨掌握中某某武人且敢自特兵多公然反對臨時約法之恢復乃不得已於六月二十五日諭令各艦集於吳淞發表宣言一面電告黎總統並通知上海軍官勿擾居民海軍要求三事恢復南京約法召集國會組織合法内閣一俟實行即當撤除獨立至於外報所云海軍此舉爲政客陰謀個人權利等語實屬失實此種無責任之言不可不力辯也 
[霪雨連綿之惡現象]  
　　自上月下旬至今霪雨連綿各處水災已相繼告警滬城中如夢花樓高家弄楊家荒場莊家橋石駁岸紅欄杆橋以及小南門外低窪之處均積水盈尺房屋之年久失修者坍牆倒壁日有所聞因此貧苦居民竟無棲身之地道路交通亦因而阻隔行人頗爲不便方今政治更新地方自治行將恢復似此腐敗路政想必能力加改良也 
莫干山避暑之便利 
滬杭鐵路上海車站營業部以每届炎夏中外人士之往莫干山避暑者實繁有徒今該山避暑會已經開幕特訂定便利辦法凡有乘車赴杭轉往該山者由杭站特備小輪儎送所有火車與輪船在途之時間僅須十二小時如滬站上午八點時開行至下午八時可抵山上倘欲回滬由山於上午六時起程至下午六點半可抵上海車輪兩費每客收洋五元幼童僕役減半小孩四歲以下者免費昨已黏貼通告矣 
前夜浜北之盜案 
　　前晚九句餘鐘有盜匪四人突至老閘橋北唐家弄一千零零九號門牌徐德卿所開之樹柴店内各出手鎗恐嚇擁入臥室刦去現洋鈔票五十餘元迨徐報請滙四捕房飭派通班中西包探往拿各盜已杳無蹤跡 
　　又盆湯弄新橋北首三泰路四百十五號門牌馬叔平家於前晚九時有盜匪四五人擁入客堂内各出手鎗嚇禁其妻張聲任意搜刧馬見勢不佳即登樓大聲喊捕該盜等情虚逃逸未被取去一物然已飽受虚驚矣 
[嚇詐案補提人證]  
　　山東人張遠無錫人鄧子雲曾以護國軍機關部王總司令名義之恐嚇信函附以形似炸彈之洋鐵罐數只持向北山東路如意里悅昌洋貨號内嚇詐洋三萬元經號主魯廷振報由總巡捕房派二百六十四號華捕防守得將張鄧兩人先後拿獲解送公共公廨訊供收押在案昨晨復由捕房將該兩人解廨經會審員王肇之君會同　副領事裴君略訊一遇判仍帶回捕房候補提人證於下禮拜六再行訊究 
[三誌委托招兵之糾葛]  
　　黨人范少松曾在法租界組織機關委托唐榮壽銓王德奎等招募民軍二百名希圖起事旋於袁世凱逝世後由黨魁給欵令范遣散詎范挾欵避匿嗣經唐等在新世界門前與范遇見向論互扭由捕一併拘解公共公廨訊供收押在案昨晨復由捕房將范等四人解廨先由中西包探上堂禀明前情訊之范少松延朱斯芾律師到堂代辯聲請交保展期研訊關讞員商之德領宓君判被告各交一百元人洋並保候訂期研訊 
[誣控主使殺人之懲戒]  
　　管子敬家傭人張二前被王湘生等用刀戳斃管控宋子霞主使殺人經法公堂迭次研訊宋子霞實無主使證據故將兇犯王湘生湘生王文桃判解上海地方廳訊辦並因宋子霞禀稱管子敬誣控商人損失名譽求請究誣中西官准予另行起訴後由宋子霞投廨控訴管不到案諭令改提即由包探將管拘入捕房捕頭諭令管押旋由某商號擔任一千元人銀兩保出外聽候傳訊昨由捕房飭探傳同原被解請公堂訊斷管稱宋前欠商人洋六百元又一千二百元有憑據兩紙前由宋委托傳裕臣並劉某兩人向商人說情欲將憑據兩紙收回以免涉訟後因商人不允故未勸妥今將憑據呈案請爲公斷宋供一千二百元之據並非商人所欠此係從前合股時各户該欠之淸單亦非借據况該店又非商人爲經理商人祇欠管洋六百元官問曰爾請賠償損失應需若干宋答稱商人因此事牽涉之後將地毯店停歇半月交易店内共有六十餘工人每天損失亦巨况被管所控之事有性命出入又與名譽有關求請公斷中西官會商之下判管賠償宋子霞損失洋一千元除交還之六百元借據外應找宋洋四百元並罰洋五百元充公 
[私販烟土之科罰]  
　　英租界愛多亞路九十一號門牌長發客棧十三號房寓客汪順亭與陳坤山均因販運禁止進日之波斯私土被洋藥公所聨合會調查員查悉報告代表穆安素律師禀請公共公廨給諭協同總巡捕房中西包探前往搜出私土連同汪順亭陳坤山帶入捕房於前日午後解送公堂經王肇之襄讞會同英副領事康君升座研訊先由原告代表律師上堂譯稱被告私販烟土違犯中國二百六十六條刑律應請嚴究繼由中西探上堂禀明搜獲私土情形質之被告汪順亭供稱此項私土係向某輪船購來自吸並非私販訊之陳供詞略同中西官會商之下以販運私土偷漏稅餉久懸厲禁查私販烟土非必自往外埠運滬即在輪船購買亦係私販被告汪順亭罪已成立判令罰洋一千四百元陳坤山情罪尙輕罰洋二百元一併充公繳洋開釋抄獲之土送往海關銷　 
[召集國會議員之通電]  
　　上海道縣兩署昨接齊巡按使通電内開各道道尹各縣知事鑒准内務總長東電開本年六月二十九日奉大總統申令共和國體首重民意民意所寄厥惟憲法憲法之成專待國會我中華民國國會自三年一月十日停止以後時越兩載迄未召復以致開國五年憲法未定大本不立庶政無由進行亟應召集國會速定憲法以協民志而固國本憲法未定以前仍遵行中華民國元年三月十一日公布之臨時約法至憲法成立爲止其二年十月五日宣布之大總統選舉法係憲法之一部仍應有效此令同日奉大總統申令茲依臨時約法第五十三條續行召集國會定於本年八月一日起繼續開會此令同日奉大總統申令國會業經召集内務部所屬之辦理選舉事務局應卽改爲籌備國會事務局迅速籌備國會事務此令各等因奉此查此次續行召集國會所定開會日期至爲迫促所有參衆兩院議員前由貴省區選出及現時旅居貴省區者應請飛電飭屬分别傳知迅卽起程務於七月二十五日以前來京先赴籌備國會事務局報到是爲至要等因准此合亟電飭該道尹知事迅即遵照部電轉知籍隷及旅居該地方之參衆兩院議員如期到京爲荷巡按使齋歌印 
[育才公學暑假開會誌盛]  
　　前日（星期五）下午五時卡德路工部局育才公學舉行暑假禮雖有大雨來賓仍復不少首由主席工部局學董愛士蘭君宣布開會秩序計共分十五節（一）唱英文河濱舊恨歌（二）校長陶偉君報告（三）背誦英文愛國詩（四）西賓卜舫濟博士演說（五）背誦英文拿抱台詩（六）唱英文故舊重逢歌（七）背誦英文學生必需知識詩（八）給西文班學生獎品（九）背誦英文莎氏詩十）學生莊瑞璋誦所撰歡迎來賓詞（十一）華賓棄明齋君演說（十二）學生時壽彭國語演說（十三）給華文班學生獎品（十四）初等小學生六人演誦國策鄒忌諷練齊王（十五）唱留别倫敦歌所演中西學藝俱饒興味散會後復展覽成績中西各科咸極優美其中寫作俱佳者中文則以王德照莊瑞璋朱善長三人西文則以應毓賢王德照徐博文王壽寶四人爲最故來賓參觀直至七時始各興盡而返 
[震華學堂放假]  
　　南市漕倉弄震華學堂係張志鵬許國華兩君所發起成立至今已歷數載學生已達一百餘名本月九日（今日）舉行暑假休業式並開懇親會預邀各生家屬届時前往參觀 
[火政會預防危險]  
　　淞滬警廳昨飭各區暑所略云據董家渡天主堂火政會函稱前因救火器械不敷特向求新廠定造救火自動引擎一部交會備用惟該項引擎係燃煤料自能行動較之馬拖者稍爲重大南市道路獗狹窄恐有碰撞之請飭各區轉知商民凡遇救火之時預爲避讓以免危險等情合飭一體遵照云云 
[德大紗廠之新出品]  
　　楊樹浦德大紗廠所出之十六支十四支寶塔牌紗及三十二支文明美人牌雙股線銷路頗爲發達邇又揀選頭號花衣製出黑寶塔牌二十支十六支十四支小包紗專銷内地各鄕其價格較逐日售開之紅寶塔牌加銀一兩而三十二支之細紗現暫停紡蓋緣此項紗線需用甚廣向皆仰給於舶來品今該廠所出已足與外貨爭衡故專心致力以挽利權云 
[會丈局應會縣妥籌]  
　　楊交涉員昨飭會丈局文云案奉巡按使暑飭開據財政廳淸理官產處詳稱竊維淸理官產調查全省地價最發達者莫如上海自地價騰貴凡廢置之官產率被隠佔販換轉過道契甚至約章内聲明留出之官產按　索驥至今存者亦罕似未便聽其槪報失單朦請縣諭隠混官產廳處前於開辦之始即經會廳通飭各縣遵用部照取消縣論以　一　上　兩縣断產因其毗連租界關係重大廳處一再會商握要淸理惟有規定區域先就該兩縣毘連租界各　查核糧單分别補價給照並繪略圖以淸額　而重產　並懇飭由江蘇交涉員並滬海道尹轉行會丈局曁上寶兩縣知事示諭商民俾知部頒執照爲最高最完全之產權憑證目前轉契日後淸丈均視執業印單有同一之效力以昭信用而利推行等情據此除批據詳辦法與向來轉立道契有無　　候飭行江蘇交涉員曁滬海道尹轉飭查議具復此批印發外合亟飭行該交涉員遵照議復核奪等因奉此除咨滬海道尹飭縣議復外合亟飭仰該局長即便遵照飭開事理會縣詳復以憑轉詳 
[水警廳給發軍火]  
　　江蘇水警第二廳長趙會鵬以各處梟盜充斥搶刧頻聞所有各師船槍械子彈凾應配足昨特通飭沈師　三專署長迅即派員赴廳具領以便特發各師船存儲備用 
[警廳偵緝隊之整頓]  
　　淞滬警察廳長徐輔洲君以大局平定謠言已息所有軍事偵探業已奉諭撤除若本廳偵緝隊原爲偵緝竊盜姦拐等案而設與軍探稍有區别現擬從户整頓將所有地方各種竊盜案件之呈報請緝或由驎境及各機關移文協緝者責令偵緝隊上緊嚴緝並面諭該隊長務將所部各隊士辦事成績詳加考察如果確有經驗着卽具報以憑察核其毫無經驗徒事張皇訛索民財者一併開除不准濫竽充數 
[外甥打娘舅]  
　　新北門内王麗森象牙店主王維健之弟維楨向在漢口分設牙店去年函招伊母舅南京人李繼才到店帮工旋於今春辭歇此次維樻因事來申爲李得悉於昨日午後至維健店内與維楨面算辛工口角起釁被維健昆季毆傷李卽奔赴地方廳禀控經檢察官驗得頭額受傷甚微且係一面之詞不足憑信諭候查明核辦 
[婦女借屋之兇劇]  
　　大面門外桑園街朱金福家因有餘屋於門前黏貼召租昨午有張王氏張玉春張妹妹等前往租賃因議價不合與朱及朱妻褚氏互相兇毆由警到來將男女五人拘入一區三分所轉送地方檢察廳訊辦 
[兇犯禁錮西牢]  
　　流氓董阿林混名三只眼曾於去春在蕪湖路滿庭坊糾黨持刀將天津人趙大戳傷逃逸已久近忽潛回租界由探查獲解送公共公廨訊供收押在案昨晨復訊先由中西包探上堂禀明前情繼據原告投訴當時被董糾黨持刀戳傷腿際等處訊之被告供詞支吾中西官以供證確　未便狡賴判董押西牢九月以儆 
[鋸匠忽起衝突]  
　　兆豐路某木作場内昨有鋸匠多人因工作起釁互相鬭毆由該作主鳴捕拘獲張阿二等六名解押捕房候辦 
[索欠互毆]  
　　顧阿林陳財福二人昨在漢璧禮路因索討欠欵起釁互相肆毆並扭入捕房控訴經捕頭詢問一過斥釋不理 
[工頭從高墮地]  
　　工頭倪蘇郎崇明人家住嘉興路福康里内昨日率同工人在泥城外某號洋房修造房屋從高墜地不省人事由同伴舁送同仁醫院求治不識能保無虞否 
[受傷人遲不愈]  
　　住居閘北五區二分所　境十一間地方之南通人王桂書於上月二十六日與武進人王慶寶口角相毆桂書受傷當由其母王施氏收受慶寶所給養傷費洋一元丫事詎伊子傷勢日久不愈前日投報該分駐所傳到王慶寶解送司法科經嚴科員訊得桂書内部受傷判送地方檢察廳訊辦 
[續獲迭犯刦案之匪黨]  
　　匪徒王子紹劉祝軒楊金生周亞東曹亞血王鍚芝劉文等迭在 
 
 
 

Page 11

 
 
　　公共租界内糾黨持械搶刧業經捕房將王等七人一併拘解公共公廨訊供收押在案前日復經捕房查獲同黨李德才一名昨晨押解公廨經中西官訊供一遇判李押候美　堂期與王等解案質究 
[難兄難弟]  
　　河南路八十二號門牌廣同昌號控同路四百三十號門牌美華利　表店學徒項芹舫項冰舫弟兄私刻圖章冒用百老　路一千零五十二號門牌源泰號名義騙取値洋一百七十四元之牛肉汁十打昨由捕房將項氏弟兄一併拘解公共公廨請究卽據中西包探與源泰陳澤民廣同昌夥友劉禎祥相繼上堂訴明前情訊之被告弟兄均俯首求恩中西宮會商之下判項水舫押西牢九月項芹舫押三月分别示儆 
[收贓人尙未到案]  
　　閘北居人管金根拾取梅白克路五百零九號門牌居户徐　桂所失値洋二千五百元之鑽戒匿不報告捕房已輾轉賣與他人嗣被捕房偵悉將管移提至公共公廨經中西官訊供押候捕提收贓人再核在案昨晨復訊據新閘捕房華探目陳雲忠上堂禀明前情請究並據原告代表斐斯律師投訴收贓人尙未提到應請展期中西官准如所請判管還押候補提人證再訊 
[錫金公所施行給藥]  
　　海寗路錫金公所爲愼重貧病起見今夏仍請内外各科醫生於每日上午送診給藥昨已開診不論同鄕外帮均爲施治一般無力病人受不少云 
[監試畢業試驗類誌]  
　　上海縣公署昨飭學務委員賈豐芸文云爲飭知事本年六月十六日奉江蘇滬海道道尹周批本知事詳上海市立養正小學暑假時擬辦學生畢業據造簡表轉陳仰祈鑒核存轉由奉批已據情轉詳仰即知照此批表存送等因又於六月二十九日奉江蘇滬海道道尹公署第六八六號飭開本年六月二十六日奉江蘇巡按使公署批本道尹轉送上海市立養正小學暑假時擬辦理學生畢業簡表請鑒核由奉批詳表均悉該生吳廣淸等修業年限及所修課和核與定章尙合應准於本學期舉行畢業試驗届時應即派員前往監試分别成績優劣以定畢業與否勿稍遷就仍造具各該生畢業成績淸册詳備查核仰飭遵照並轉行知照此批表存等因奉此合飭該知事仰卽知照此飭等因到署奉此合行飭知該員卽便轉知該校定於何日舉行畢業試驗迅即查復以便派員監試此飭 
　　本月四日曁六七八九等日爲上海市留雲養正和安梅溪通惠各高等小學舉行畢業試驗由縣知事公署飭令學務委員賈豐芸按日前在監試養正一校則由縣視學朱贇前往 
[抄送私鹽充公充賞曁處置辦法]  
　　上海縣公署昨接松江鹽　副使署來文謂案蒙鹽務署第一千五百十一號飭開查關於私鹽充公提賞曁變價罰欵以及處置私鹽拿獲辦法各條經節分别核定先後通飭遵照各在案茲據稽核總所文稱關於前項各條辦法復經本所總會辦另行規定所有從前先後頒發辦法一律取消並抄錄新訂私鹽充公充賞曁處置辦法前來查前頒辦法七條尙屬可行合將該辦法隨文抄發即仰該運副切實遵行其從前先後所頒各辦法自應一律取消併即遵照此飭計抄新訂私鹽充公充賞曁處署辦法七條到暑正在移行間旋准松江稽核分所咨奉總所飭同前因奉准此除抄錄辦法分别移行外相應抄錄辦法移請貴知事請煩查照辦理實　公誼 
[補錄關於拐案之公函]  
　　婦人王陳氏禀控伊女王阿二被偵探郭雨先陳全伯馬善鳴等誘姦串拐希圖漁利一案經松滬護軍使提訊轉解地方廳訴辦等情已迭誌前報茲將軍署解廳原函補錄於下逕啓者據民婦王陳氏禀控伊女阿二被偵探郭雨先陳全伯馬瑞明等姦誘串拐希圖販賣請求究懲等情查陳全伯即程錦驥馬瑞明即馬 
馬善鳴傳同郭先耀即郭雨先女子王阿二來署候訊據王陳氏供伊女阿二於陰曆四月二十一日外出未回至五月二十七日尋回知被郭姓姦宿意欲轉賣後由陳馬郭范等姓商議由郭姓出聘金百元令氏將女嫁與郭姓爲妻旋因馬陳等聲言改婚爲賣氏未允從被扭送西區警署後由警署出來氏女被人送至馬瑞明家看管等語據女子王阿二供陰曆四月二十一日途遇素識之郭姓帶至梁溪旅館令與他爲妻餘與王陳氏所供略同據郭先耀即郭雨先供初與王阿二在旅館姘識後移住馬善鳴程錦驥家嗣阿二被其母帶回由程馬范周等調處令先耀給其母洋一百元娶阿二爲妻其母已允後因不願其女離滬互相爭吵帶到警局後由警局轉送偵緝辦公處先耀因欠程馬洋一百元無錢償還向王陳氏商借一百元歸還程馬是以令王陳氏先回暫將王阿二留置馬善鳴家中並無串誘販賣之事訊問程錦驥馬善鳴同供并無知情串同誘賣情事惟因與郭先耀同居認識曾出爲調解此事前日自警署出來由郭先耀將王阿二帶至其家借住因係熟人是以容留一日實無串同誘賣情事各等語查原告控訴各節現經訊供强姦一節所控不實惟販賣一節關係人劉金標未經傳到無從證實察核情形郭先耀確有和誘行爲該郭先耀並非本署偵探事關普通刑事應將原被人等送請貴廳查收偵查訊辦至偵探程錦驥馬善鳴雖不認有串同誘賣情事惟插身干預究屬不合已由本署先行懲戒如貴廳訊有串同關係俟接來文再行送案質訊以昭公允用將訴狀供詞備文送請貴廳查核辦理見復計送原告婦女王陳氏王阿二二口被告郭先耀即郭雨先一名訴狀供詞一份 
[拐案解送地方廳]  
　　拐婦劉許氏前日誘拐閘北陸家莊地方傳朱氏之十四歲女兒才寶又劉徐氏之十五歲女兒阿四帶往英界經過四馬路時二女高聲呌喊由巡捕拘入捕房經捕頭詢明事出華界送歸四區一分駐所傳到該女家屬轉解司法科嚴科員質訊之下判送地方檢察廳究辦 
[提訊代替新娘之淸江婦人]  
　　馬阿俊之子阿寶偕同媒證姚印氏印陸氏等在地方審檢廳控告浦東洋涇鎭女巫李印氏圖賴婚約縱女順英與人姘識前日奉諭擇吉迎娶又被將女藏匿另　淸江婦人趙張氏代替因此來素續訴所備彩與至今尙在坤宅請求訊究等情已誌昨報茲悉淸江婦人趙張氏業由警區解送到廳向之研詰據供年二十六歲來滬未久曾在上海西門外西新街住過數天有一胞兄名張錫春等語當經林廳長飭派法警前往調查並無張錫春其人因即返廳報告諭將趙張氏發送新普育堂留養候示 
[姦佔有夫婦女]  
　　閘北住户陸三之妻王氏即阿寶今年二十一歲於本年五月二十七日走失無蹤嗣有顧四寶子願爲見證向陸三報告自言目覩阿寶於是日被陳安華等拐去當經陸將陳扭控地方廳由檢察官提訊陳供阿寶實被朱九成姦佔匿居西門外南陽橋地方問官判令收押一面備文於前日飭派法警照會法捕房協同探捕往南陽橋將阿寶朱九成一併拘獲轉送閘北四區二分所解由警廳司法科於昨日午後移送地方檢察廳歸案訊辦 
[木匠强姦幼女]  
　　木匠張會交因將楊樹浦居婦王陳氏之十一歲女孩生秀强姦受傷被控捕房昨由包探將張拘解公共公廨經中西官略詰一過判張押候驗明王女傷勢再行訊核 
[罰欵有繳有不繳]  
　　法捕房探目黃錦榮等前曾查獲私販進口之紅土料子並將販售之符小弟鄭耀庭王仁甫解至法公堂請究判將烟土一併銷燬符小弟罰洋八百元鄭耀庭罰洋五百元王仁甫罰洋一千元押繳在案昨又解廨請訊鄭耀庭繳洋五百元准予開釋王仁甫無力繳洋改押九月符小弟改押半年如後繳洋准予釋 
[又是兩個烟犯]  
　　閘北五區警署前日又在滬寗車站查獲烟犯陳福禮王玉昆二名解經閘北司法科嚴科員訊明判送地方檢察廳核辦 
[旣罰又賠]  
　　法租界小東門大街同泰洋貨店前日起火焚去樓函一問事後捕房飭探查明該店保有火險銀三千兩當將該店司賬蔣友蘭學徒張東明解請法公堂訊究蔣供因囑張東明上樓取貨遺火於所堆之蒲花枕頭上以致起火張供詞相同後由鄰居剃頭店主曾蘭庭投稱同泰起火後廷及商人店中以致不能營業求請撫恤聶讞員判蔣友蘭罰銀五十兩充公並着賠償曾蘭庭損失洋五十元 
[須傳見證質訊]  
　　北西藏路二百零三號門牌住户傅　如囡誣控　司捕房包探鍾星南將伊女秀榮脚上擊傷昨由捕房將傅傳至公共公廨請究據四十號西　目潘林士投訴被告前延魯定格律師控告包探鍾星　凌虐伊女業已查明實係誣控請爲訊核中西官判候傅齋見證質訊再核 
[衣包仍須抽查]  
　　松滬楊護軍使據南商會詳請飭下稽查處嗣後運紹衣包一律免　等情當於昨日批復云來牘具悉查車站檢查原爲愼重防務嚴杜私運起見誠恐匪徒藉運輸貨物爲名暗藏軍火或違禁物品致生危險若徇該莊之請一律免查則他商援引請求檢查將成虚設惟該莊所陳各節亦係實情本使素以體恤商艱爲重現已飭知總檢查員嗣後凡運大宗及笨重貨件祇須隨意抽查勿庸逐件開驗以免煩瑣庶於實行檢查之中不失體卹商艱之道自茲以往倘仍有故意留難者准由該商指明禀究希卽轉飭遵照此復 
[巡警捉賭]  
　　滬南洞庭山馬頭洪順興轆　店樓上有人深夜糾賭抽頭被第一區署訪悉派警勸諭不遵昨派巡長顧恩祥帶同長警前往查拿拘住賭徒祥和烟紙店小主沈隹祥船局夥印阿元小工張阿品等三人餘均逸去所獲之人解往該署問明屬實飭沈罰洋十元印張各罰洋五元從寛斥釋賭具銷燬仍傳該店主究罰 
[解鈴仍是繫鈴人]  
　　德商韋爾在公共公廨呈控徐裕記不理抵欵等情業　由廨將徐傳案諭令存洋二千元保出候訊在案昨據原告代表斐斯律師投廨聲稱被告已央人理勸明白請爲將案註銷中西官以旣據原告律師到堂聲請判准將案註銷被告開釋 
[定貨糾葛之訴訟]  
　　恒裕昌號徐惠平因定貨糾葛被日商灜華洋行延請律師控經公共公堂於前日午後飭探將徐傳案由俞代襄讞會同日副領事西田畊一君升座提訊兩造律師代辯良久判候復訊核奪 
[警廳辦公處之批示]  
　　淞滬警廳閘北辦公處昨批江灣進化農場經理陳萬運禀云查番薯爲種植物之一類此類苗本如果被人偷竊必須於實施時當場查獲方可依法處分現距三月十七日失去之期已兩月又半胡坤田内不種番薯苗本是否該民所失從何證明惟旣據稱已報由六區一分駐所拘送來廳姑俟解到後訊明核辦 
[稅務公所批示三前]  
　　振華堂洋布公所董事李經贊等禀批據禀各節似非無因惟現在大局民定以後市面必有起色正可酌盈劑虚以資挹注所請減額代征未便轉詳至滬杭火車雖停駛數十天貨物仍得由小路運行豈有稅欵分文未收之理况本年情形與二年分逈不相同所請援案豁免亦難照准應着仍照原額　續代征如果實有爲難卽禀請撤歸散收可也此批 
　　滬杭甬大成轉運公司禀批通過稅率萬難通融旣據另禀財政廳長應候廳批遵照此批 
　　無錫洋布疋頭商號代表恒泰號禀批旣據禀請仍照原額　續代征一年應彚案詳請財政廳立案批示飭遵此批 
[謝劵]  
　　上海女子中學校於今日下午三時始六時止開成　展覽會並陳列名人書畫昨承惠贈入覽劵兩紙書此誌謝 
（上海徐家滙天文臺天氣測候報告） 
[氣候報告]  
　　已過者之報告七月七日中國中北部均有頗重要之低度掦子口下午雷雨八日凉日出時天氣甚佳七時一刻後又復濃雲密佈八日下午四時前二十四小时内上海氣候温度至高八九六至低七○二去年同日至高八九六至低七一二　　未來者之推測八日下午四時三十分豫測本區恐尙有雷雨南方有新信風 
雜評二 
[霪雨] [  （宇）]  
　　國事粗定兵禍潛消乃又霪雨連綿江潮盛漲各處水患相繼發生何吾民之不幸耶况國事雖已粗定從前種種虐政能否盡行革除尙未敢必鳴呼吾民其終無休養生息之時乎抑在上者痌　在抱將有以撫綏之而不使流離溝　乎吾試拭目以觀之 
來件 
[工部局立聶中丞華童公學簡章]  
　　宗旨培植旅居公共租界之華遷就完全之人才大之可游學西洋直入英國大學小之離校後可在社會上有自立之資格故課程中西文並重所聘中西敎員均受有高等敎育富有經驗者敎授時間中西文各半不致有偏重之弊 
　　入學本公學備有報名單以便學生報名時家長親自塡寫然後挨次入册凡身家淸白資質聰穎者皆可來校肄業然額滿時本公學以居住公共租界者爲合格 
　　學費一年分兩學期每學期學費洋二十元須於報名時預繳並須另備洋數元以便購置書籍等件 
　　學額定額四百名 
　　時間授課時間除星期六及星期日外每日上午八時五十分至十二時下午一時二十五分至四時 
　　假期寒假自　　　二月十四日起至正月十八日止暑假自陽曆七起至九月之第一星期日止此外如陽曆元旦端午　中秋節十月十號各放假一日淸明節耶穌復活節耶穌聖誕日各放假二日 
　　校舍校舍内容分普通敎室特别敎室兩種普通敎室有八特别敎室有美術室化學試驗室手工室各一以外有禮堂膳堂厨房各室之建築均照西國近時最新式樣布置 
　　校址楊樹浦提籃橋東倍開爾路荊州路轉角 
　　開學下學期定於陽曆九月四號 
　　招考定於陽曆九月一號二號即星期五星期六兩日上午九時三十分起至十一時三十分止收錄新生並收舊生學費 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[滑稽小說雜誌目錄] [  鶴雜]  
　　插畫仇十洲眞蹟二十幅西洋愛情畫十幅 
　　短篇 
　　虬髯女郎傳（好異） 
　　地獄一日遊記（罪我）長眠人語(聞之) 
　　夜花園（蕩子） 
　　馬車中之决鬭（健夫） 
　　長篇 
　　太平洋横流記（一笑）阿鼻地獄（陽修） 
　　傳奇 
　　無腔曲子（一百○八齣）（牧笛） 
　　劇本 
　　登場一夢 
　　筆記 
　　無聊齋隨筆（無憀） 
　　善抄人文室筆記（君子） 
　　文選 
　　白話報發刋辭（平話） 
　　詩詞選 
　　西抺東塗室詩（阿婆子） 
　　信口詞（牛詞人） 
　　亂吹詞（牛詞人） 
海外摭奇 
[西笑（續）] [  望之]  
　　（八）美國私刑之笑譚一美國著名講笑話之人在倫敦酒肆晚餐座間方有談論英國私刑之甚謂美國人死於繩索者達十分之四五酒肆女主人向此美國人曰先生此事當熟見之曰然所見近數百矣於是合座請曰就先生所目睹者爲述其一二曰可就前夜美國啓程時余方在逆旅筵客適一服飾潔凈之臧獲誤以肥皂水沾諸對座女客華麗之羽衫汚矣遽有一男子執此臧獲以繩勒其　旣此女客舉手作勢則曳其繩於空氣中至是酒肆女主人聳　曰有是哉是先生所親見否美國人曰然余方下樓樓下又殺一庖人以其誤以茄辣置諸玉桂凍魚膠也 
　　（九）啓發敎授一女敎員方上課堂講授森林之學旣以問題示諸生曰何種松樹之葉最長而尖如針者前列一生舉手敎員曰叨　汝試言之生曰箭猪於是全堂譁然 
小說 
[情愛　續] [  野鶴]  
　　翌日之晨愛米爾夢醒見已身所居乃在不相識之家幾於　絶繼乃漸憶昨日之事則又潛焉欲泣大抵吾人思慮晨間初醒時爲最徜　夜來一切夢幻　伏未已其思遂不能專愛米爾或者亦是少選惠司入愛米爾叩以姓氏惠司具告之愛亦大愕蓋愛自於柏許得麥枊痕照片後且從事諮訪其家庭故一切名氏都已略得端倪至是知居於情敵之家矣其將何以處之再四思維乃均不得其當 
　　少焉簾　復啓則入者非惠司而爲威斯勃愛往時本曾見者至是相覩乃覺不便措辭而威斯勃已對之微笑旋復語曰密司愛米爾晨佳愛察其勤懇頗欲置辭作答顧思索久久一無所得則亦以微笑報之此一笑也在愛米爾頗自覺其慢而威則引爲畢生之奇幸心中自賀曰威斯勃何人乃能得天上安琪兒貺以笑容其幸福之厚實較軍官之得勳章相距萬倍賀至此覺畢身肢體一一流出其至誠至　之情血以灌於愛米爾之身目中所見亦若另有一天地非嚮日所處之境矣愛於是時左足復疼乃不期而啓口微呻威斯勃聆之若夢立醒乃趨愛榻之旁以掌撫其傷處少須趨出以咖啡進愛米爾復訴其纏綿眞至之情語愛之芳心中遂亦漸漸有威斯勃之片影 
日之午矣太陽若血染於女牆之上映以天半粉霞艶麗乃無其倫茜紗窗底一柔婉妙媚之女子支頣而坐即麥柳痕也時午餐已竟麥往日必於是時出外行散或慰問戚好或招要朋舊相與笑譚以爲樂而是日則以宵來所遇實爲天地間至奇糼之境亟欲一其神專其慮以求對於此事之應付時老人旣往孟希達家威斯勃縱輟假不赴禮拜堂然與惠司同在内室麥是時遂淸寂絶倫思波千曲方欲解决而不得忽有一人昻藏而入麥一見大愕蓋柏魯孫也（未完） 
文藝餘載 
[贊童愛樓天樂圖題辭] [  天涯一客]  
　　夫士有抱異才懹上智坎坷不　目覩夫滄海橫流時　日　而乃不一援手絶裾竟去或登峯雙屐人稱山賊或春風十里夢醉掦州樂則樂矣然未若愛樓先生之樂爲得天趣也先生才呑子建筆艶江郎新詞秀比芙蓉麗句不數芍藥　看疏影林處士之風流鴨畜能言天隨子之逸興　鍔抑采荊　歛華旣鴻案之相莊復鯉庭兮克紹中郎有女王猛知孫吟淮南招隠之詩醉李白桃園之酒洵可樂也豈不然哉公迺摹芳影於尺　龍眠筆肖僕也貢俚辭乎寸褚獺祭才疏不揣冒昧謹爲之贊曰猗　先生騒壇逸老成竹在胸明月在抱佛助才華子安腹稿暢叙天倫亦旣永好其樂淘淘其心　　是竹林賢是商山皓 
[詩] [  南軒居士]  
　　小住高樓景絶佳閉門終日謝喧譁醉傾杯酒兼淸濁坐對長山任整　洗硯兒　　石　凭欄女繡　瓶花臨淵更喜文孫羨五福修威世共誇 
　　苦海餘生鑒手示敬承希示尊寓以便趨譚或乞以下午五時惠　　館一譚爲盻　　 
 
 
 

Page 15

 
 
   
 
 

Page 16

 
 
   
 
