# 1882 - 204 - 4903320

 

Page 1

 
 
[康熙字典出售] [  點石齋主人啓]  
　　本齋用石印照相法縮印康熙字典每部或釘成一本或釘作四本其封面均用五色綢綾而外以紅木夾版作套上鐫隷字裝潢工巧式樣玲瓏久爲藝林珍賞計共印過三次悉數賣完現在第四次重印業經竣工卽日發兑價仍照舊而字之點畫墨色愈覺清晰匀稱欲購者祈來價賈此布 
[精印詩句題解五編出售] [  申報舘主啓]  
　　詩句題解初二三集坊間業經彚刻行世但古人詩集浩繁其詩句之可以命題者要不止是是以南匯倪壬雲先生博來旁搜續成四集向年由本舘印售早蒙閲者許可先生邃於韻學凡名家大集靡不披寛日積月累近復輯成五集仍由本舘仿巾箱本印成計每部八本價洋四角准於六月十一日出書是書刷印之墨新從外洋購來係極上上品刷印在紙字之四周可保永無黄色油蹟至題解四集現亦重刊工竣不日裝訂齊全卽可出售合之初二三集版口一律便於舟車携帶洵爲善本如承價購祈至申昌書畵室購取各外埠費申報人亦有發兑也 
[論書吏舞文]  
國家立制必期經久無弊而書吏辦公往往欺蒙掩飾藉以爲生財之道積習相沿雖其上明知舞法弄文但使事不敗露無人訐告卽亦聽之緣庶人在官者古有以禄代耕之法而今則廢而不設京外各衙門書吏原有飯食鹽菜心紅紙張等名目惟額編之欵本屬無多而人數則不僅卯册有名也辦公無須多人缺底自相授受或經書幾人皆入署辦公而各用夥友以分任其事是經書之外又有散書也或祖父相遺認定何缺而子孫不能從公抑别圖生業署中公事不可曠弛則倩人替代彼替代之人久在署中熟悉公務名爲稿書與該缺之經承分管内外亦如東夥稿書又收他人子弟以爲之徒謂之清書夘册中原無多名或遇點夘之日以一人應之其平時齎送公事則姓名可以通用約計每一房科册内不過稿書一名清書二名然在署之人必有十數至該缺者則不可勝計或以省府州縣分辦或以四季十二月輪替各署各規亦有一定之例總之在署不在署皆以公門爲生業竟有世世相傳雖富貴而不改者而要不恃官給銀兩以養身而贍家也州縣書吏所司錢榖刑名皆民間生計所關身家性命所係苟有舞文作孽不輕至上憲衙門則罪過稍減除刑案出入重在外其餘萬不至有傷陰隲然體統愈重而權勢亦愈大矣甚有一帋之字得贓千金萬金者此所以至富貴而依然世業也顧其能逞欲而滿志者亦有術焉曰影射曰彌縫二者辦公之通病而受賄之秘訣也老於刀筆者决不肯故示破綻而授人指摘之權也故公事入手而無人請託信函往復而終不招呼者明知其事重大賄賂可行亦不敢任意擔延務逞其需索之欲也蓋事至不請託不招呼其人必吝於財或據要津之地或有成例之援萬無瑕疵可尋致遭駁詰是以不肯破耗錢財耳此等公事卽賠貼帋筆而無如之何也苟一意於賄則禍不旋埋矣前日邸報陜督譚咨查兵部書吏陶金壽一案部中奏請飭拿該書訊辦細閲案情不過書吏舞弊之常情若澄清弊竇京外各衙門辦公如此類者甚多深恐辦不勝辦陶金壽何不幸至此以三四十兩之賄而於役滿回籍之後猶不得安然家居乎陶老於部務無論是否經承抑係貼寫未有不諳公事體例者乃以延擱一年之文書並不籌及影射之方彌縫之法而居然交給差弁帶回投遞疏忽之咎其將安辭夫此項公文倂連劄付卽蒲養年等補缺之劄付可知事經六年十二月辦就而該弁等應送部友筆資無人招呼是以陶金壽於發塘遞之時抽出高擱直至次年十月差弁褚廷琭到京交付信銀然後託其齎回而差弁十二月到蘭核計發文月日恰值一年因被制軍查訊遲悮緣由經該弁據實直供而陶金壽遲延索賄之情始一朝舉發也定例驛站發遞公文之外各省設提塘二員一駐京一在省京塘專司部科文報領繳敕諭齎呈題本及督撫差員到京供應一切其由省至京則自省塘發遞沿途設有塘兵編支兵餉之内一省亦歲費數千金原以文報至重不得不專設其員顧部發公文某日幾件雖有底册可稽而未發提塘以前先爲經書抽出此則提塘所不能知陶金壽舞文弄法胆大妄爲罪固應得竊謂提塘赴部領遞公文應有司員值日者逐件點交不盡假手書吏其何以漏落不發一查便知在陶金壽初爲索費起見而褚弁帶交之銀止此數目卽使提塘向與經承往來些微之賄尙不至交通串弊先經發出而後向取回如外省憲署號房留文情事故此案必須查究值日之司員準情節之輕重而予以罰俸銷級記過庶幾司員在部當差皆知警惕而部務從此整頓日有起色然而如陶金壽者以有限之利而犯不韙之條亦可以爲舞文者戒矣 
[諭旨恭録]  
　　六月初六日奉上諭通政司副使張緖楷奏酷吏非刑虐民請飭嚴禁一摺各直省州縣及問刑衙門審訊案件不准擅用非刑例禁綦嚴若如該副使所奏近來各省風氣多以武健苛刻爲能創立各種非刑任意殘虐殊堪痛恨着各直省督撫督同臬司嚴諭各州縣及問刑衙門申明定例一切非刑永遠禁革以重民命欽此同日奉上諭御史俊乂奏大員意子專擅營員含混公事一摺據稱本月初三日正黄旗正紅旗護軍營領餉並未先期知會回平時刻是日未刻赴正紅旗護軍衙門詢問何時回平該護軍叅領等答以酉戌之間因告以先到正黄旗護軍營俟事畢再到該營回平乃於戌刻回至正紅旗護軍衙門見兵餉已放詢及何以不候囘平據云係該護軍叅領與該堂官商放等語該營兵餉因何不候查營御史回平輒行散放着索布多爾札布明白廻奏欽此同日太常寺題六月二十三日祭火神廟奉旨遣曰桓行禮欽行同日又題六月二十八日萬壽聖節祭太廟後殿奉旨遣世鐸行禮欽此同日又題七月初一日孟秋時享太廟奉旨遣載敦恭代後殿遣奕詳行禮東連載瀛西廡遣兆珏各分獻欽此○初七日奉上諭何璟等奏耆紳德行純深士民翕服懇恩褒獎一摺據稱福建在籍紳士林鴻年經術湛深品行峻潔前於雲南巡撫任内緣事罷職回籍主講書院敦崇正學成就多士請賞給頂戴以資觀感等語林鴻年着加恩賞給三品卿銜該部知道欽此同日奉旨此案着交丁寳楨督同臬司親提人証卷宗秉公嚴訊確情近按律定擬具奏抱告民人黄文亮該部照例解往備質欽此同日奉旨此案着交曾國荃裕寛督同臬司親提人証卷宗秉公嚴訊確情按律定擬具奏抱告民人張廉光該部照例解往備質欽此○初八日奉上諭前因御史俊乂奏正紅旗護軍營領餉不候回平先行散放當令索布多爾扎布明白回奏兹據奏稱本月初三日該營應發餉銀時已戌刻是以未經等候察營御史到營照常散放等語該護軍營支發兵餉並未先期知會該御史到署回平殊屬不合索布多爾札布看交 
 
 

Page 2

 
 
部察議該護軍叅領等均着查取職名一倂察議嗣後應放兵餉着先期知會察營御史回平以昭核實欽此同日奉上諭御史光熙奏皖省州縣猝被水灾一摺據稱本年五月初旬安徽英山濳山太湖等縣蛟水驟發田廬人民漂没淹斃不可數計懷寍望江等縣圩堤冲决數十處等語小民猝遭水患殊堪憫惻着裕禄飭屬查明被灾情形迅速籌欵妥爲撫恤無令一夫失所另片奏請飭倣行伐蛟古法等語着各直省督撫加意講求防患未然用副軫念民生至意欽此 
[本舘自已接到電音]  
　　本館於昨日接到在津友人專發電音到本舘有六月十一日上諭一道敬謹譯登○六月十一日奉上諭張之洞奏拿辦口外棍徒等語據稱代州棍徒劉定邦由監生捐納遊撃銜在歸化城等處開設糧店專以買空賣空爲事並勾串各衙門丁胥架訟誣累商民實爲地方之害劉定邦着革去職銜並着兵部查明如另有保案卽行斥革交張之洞嚴審懲辦以靖刁風欽此 
[倫敦電報]  
　　本月十一日倫敦發來電報言英兵現擬至埃及扼守兩處地方一名郎里一名阿步機刻下英國已預備多兵於二十一日啓行赴埃印度兵亦有若干嚴裝以待調赴埃及矣又云阿拉比出有告示自言爲回教中之老師父掌管行教之權故教中人皆聞風而來願爲干城之選也 
[俄亂未靖]  
　　外國新聞紙言俄國刻下尙未能靖亂黨頗有潛滋暗長之勢其有產業者恐爲亂黨所擾故不願在本國經管獲利而爭欲就外國謀利也 
[茶船可危]  
　　前有漢口裝荼往外洋之輪船兩艘一名麥司哥一名福留司蓋斯德里屈指路程十日前可至蘇彜士河而迄今尙未駛到不勝疑惑有人言及見阿非利加之加特夫奚地方近日有輪船被壞情事該處本係危險之處屢屢壞船或恐該茶船繞道由好望角則此處乃所必經殊爲可慮然究不知該處所壞之船是否此兩艘茶船第該茶船則終無消息可危之勢已十居三四人皆不禁懸心也 
[東報摘録]  
　　昨日三菱公司輪船抵滬帶來東瀛報言日本擬將操演水師兵船其期尙未定准聞開操之時日皇當親臨閲視日本之於水師可謂認眞也已試該船又帶有美國新聞紙云槍弑美總統之逆犯奇篤業經伏法矣 
[厦門風災]  
　　厦門地方於本月初一日突遭大風華船之飄没者不知凡幾刻下潮來時尙有屍首浮至岸上則可知遭刧者已不乏人矣其房屋遭風吹倒者亦殊不少爾時有天祥洋行之輪船名葢斯德路泊於該處又有二帆船亦停泊在彼風力迅猛三船遽遭碰撞幸俱無甚損傷惟帆船上有一人欲抱船主之子逃上輪船忽一失手小孩跌入水中至今打撈無着其餘人口則均無恙又有一華船裝載木料内坐九人遭風覆溺經燈塔上人見之趕卽設法將九人全數救起惟木料則隨波以去矣説見厦門西字報 
[閩垣雜聞]  
　　五月十八至念五日炎熱非常寒暑針升至九十八度無不見日生畏念六日午刻微風漸起入夜愈大翌晨變爲狂風時飛細雨中歧鄉有渡船自南台回埠駛至鼓山之麓將近漁墩因帆蓆盡挂風勢牽撼竟覆沉於江適祥麟小輪船由馬尾上省駛過漁墩急行施救共救起八十餘人免塟江魚腹中亦云幸矣念九日半陰半晴或灑微雨繼之以風本月初一日風勢漸大竟日陰雲密布雖偶見陽光而旋復黯淡初二日驕陽肆虐加以風伯揚威自朝至暮忽起忽止者十數次初三日陰晴相間風勢依然入夜黑雲如墨大雨滂沱約兩時之久始風止雨收云○福州銷夏之處以湯門外之各茶亭爲最勝亭内有浴盆欵客凡携伴到此者先盥濯汗垢徐進香茗及點心瓜子之類每年四月初一日起開亭佈置兼設酒肴可以銜杯樂聖各適其適以盡一日之懽或自携菜入席亦聽其便此外或圍棋遣興或搦管绹倩或呼盧喝雉以消長日亦無不可故納凉者均趨之若騖焉近日城東之慶城寺旁又開一蕉林月色軒茶館地雖狹隘而每逢五十日下午有檔子班度曲頗可怡情是又於茶亭酒館中别開生面者矣○西門外五里許之西禪寺内供窰變觀音爲南宋時建置殿旁有園一區地約十畝中多果木而荔支尤佳宋植更勝每年六月朔日開園凡游園者不拘何人惟穿長衣者任其飽啖不過取錢四百文穿短衫者則每啖一枚計錢二文每日約售荔支五六萬顆至望後一二日卽閉園矣好事者或借僧寮納凉或向禪房集飲三伏日車馬絡繹久住軟紅塵裏得多於忙中偷閒以豁心目焉 
[禀請修祠]  
　　揚州善後事宜百廢具舉現在所設之工程局更法良意美有謝公祠者在新城運司街南圈門内祀東晉太傅謝文清公祠址卽謝公故宅雍正初勅在籍之刑部左侍郎謝溶生領運庫欵目興修春秋祭祀載在祀典頒賜物外烟霞匾額祠中屋脊有銅雀一隻係應運署中朱雀之風水咸豐三年燬於賊同治二年本城紳士禀修因經費不足止修寢殿五間今紳士又公禀興修以祀前賢而應風水聞已札委作工矣 
[火災匯報] 　 
　　漢皋五月念七日早晨警鑼報災祝融肆虐起火者係半邊街通三義殿之三岔路口某首飾舖該處一帶並無大行店此飾舖亦係單間門面生意甚微失火之由有謂該店主賭負甚鉅因縱火而圖遠颺者有謂照蚊失手燃及帳子遂兆焚如者時方黎明確見者少故言人人殊辛該處地勢尙寛水龍易於施救水復近便故當時撲滅祗災及十餘家而已被災者山貨藥材煤紙烟店雜貨荳腐並首飾舖以及一二住宅也六月初三晚間又報火災霎時紅光四照濃烟蔽天係在堤口迤西太和橋一帶該橋四面之屋皆同付一炬步其災地自東至西横長一百五六十步南至北闊亦七八十步約計之當有三百數十家光景所被災户多係手藝店及作坊住宅亦間有之據云是役肇衅係一新開之米舖料理開張深夜困倦不知遺火何所待火冒穿屋頂拉雜有聲方覺欲救已不及矣當時本坊保正將該舖人拘送巡司立施枷責示儆災後聞街鄰呈遞公禀請將肇灾基地充公不知果如所請否是處係二點一刻災始至四點半鐘方止諸局水龍馳逐半夜已覺勞頓無如諸龍尙未盡回初四日早晨六點鐘時中碼頭河岸解家塘一帶燈籠店熬油失事對面行店盡皆石庫門可以擋火因而未見蔓延計僅灾十二家緣江水正大容易灌注得卽撲滅惟該處一帶盡係吊樓謂尙有一老嫗並一十餘歲之孩現尙查無下落下知是否墮水抑或失散未有確耗同日午後三點鐘時光老官廟下首外街又失愼得該處鄰舍自行力救撲熄不過燒毁小屋二三間誠不幸之幸也通計爲時不及半日之久漢皋連災三處亦創聞也又謂漢陽西門外是日亦有失愼焚燒篷屋情事何火灾之多歟 
[江西官報]  
　　五月十三日藩憲牌示上饒縣胡鴻澤因案撤任所有該縣印務以試用縣杜熾勳酌委署理特示五月二十三日藩憲牌示南康縣典史熊先濵據報患病開缺所有該典史事務以試用府照沈炳署理二十五日示安遠縣謝若潮廻避原籍五百里所有該縣印務以正任義寍州盧承　調署特示又文闈提調官已經撫憲札委繆芷庵觀察德棻辦理云 
[初伏大雨]  
　　六月初六日爲初伏之期杭俗於伏日爭往紫雲洞及天竺等處進香婦女不計其數本年是日適值庚申日故燒香者愈衆不意是日大雨傾盆街衢水皆泛溢兼以天氣甚凉居室者皆夾衣而處故是日之燒香婦女不獨拖泥帶水幾同曳尾之龜而且縮項垂頭盡若驚寒之雀旁觀者無不見之粲然也 
[布樣將到]  
　　聞得外洋傳來信息言中國機器織布公司前已在美國織成布樣近復重織數樣其花絨業經帶到尙有斜紋洋布等數 
 
 

Page 3

 
 
匹亦已在途不日可以到滬聞均精美無比是亦該公司之幸可爲預慶者也 
[繅機述聞]  
　　公平繅絲機器除現在一百架業經開辦外尙有一百六十架在外洋定購聞咋有外洋傳來信息言此項機器業已首途將次可以來滬該公司繅出之絲潔白細軟最爲上品昨聞外洋絲業消息云佳絲銷塲最好然則該公司之興旺固有可以預卜者矣 
[馬戯增獸]  
　　車利尼馬戯於禮拜六又演兩次近日觀者益復增多坐無隙地禮拜一所得戯資悉以調劑柴素柴素乃福斯德族中人上海衆幼童皆往觀看以照顧柴素賽力會中人以一盒賞之不知所裝何物該戯班刻下增數種異獸有尺許長之白鼠又鹿數頭均足以娛目也 
[不識時務]  
　　前晚馬戲散塲之時有華人與一法人不知何故忽然相毆法人因恐在路肆毆外觀不雅退讓欲去華人以爲怯也將手中洋傘付交他人揎拳擄袖大有得而甘心之意法人滋怒舉手一拳適中其面幾眇厥目華人乃至法領事公廨控告法領事諭以定期集訊按法人旣退而華人乃迫之使毆可謂不知時矞者已 
[毆斃地棍]  
　　本埠浦東楊家鎭地方有陳某者該處人皆側目日前有向其索取會項者陳某非但不還反持刀行兇傍人咸抱不平羣起毆之衆怒之下被傷斃命其家屬卽擬報官請驗旋經該圖地保出爲調處令衆人湊給洋元并誦經追荐卽着該家屬買棺成殮矣 
[施送痧藥]  
　　李秋坪太守粤東善士也遇有實惠於民之事無不慷慨捐施以襄善舉兹因天氣鬱蒸貧民易致疾疫李君深懷惻隱特選購粤東著名之痧藥三千瓶交同仁醫舘給發該醫舘亦不憚煩勞卽以一千五百瓶送至鄉間託誠實可靠之人轉爲分給留存一千五百瓶在醫舘給發凡貧困之人及行路之猝遇痧發不及延醫者卽可至該醫舘領取是誠樂善不倦者歟 
[定價酬勞]  
　　昨報所述落水之珊瑚兹悉新關估值價洋二百十元故該洋行東卽照給江北人洋四十二元以昭平允 
[貨樣不符案訊結]  
　　前報列帋樣不符一案昨又覆訊福利洋東與有利亨舖主仍各執如前原告又稱看過大樣無錯况且貨係定辦不合另銷被告稱大樣寔屬不符呈請察閲至所定之帋五箱言明每千張價洋七元七角五分若現在運來之紙瑞生洋行亦有運到每千張價祗四元光景貨同價異果欲令我出貨請令洋人將外洋發票交閲何價再當核加其水脚關税可也洋人稱只要貨樣無錯向來華洋賣賈無交原發票之理陳太守商之司副領事謂旣付過定洋五十元貨須令出然洋人亦當酌量减價以了此案洋人稱紙五箱價共三百八十八元已收定洋五十元尙應着交三百三十八元出貨今願讓去二十元支太守隨飭共减洋五十元着被告具限繳洋二百八十八元出貨兩造尙復嘵辨太守令各遵斷結案 
[水手案訊結]  
　　本埠駁船水手停工歴次會訊并出示曉諭等情均經列報該水手等遵卽下船工作兹經莫邑尊將徐姓提案問是否爾欲設立水手公所抽厘捐辦善舉本縣業已訪明無容抵賴徐堅不承認邑尊謂事雖美事然不應停工覇持致滋事端徐始俯首無辭邑尊乃着取保完案 
[覆訊虧欠]  
　　前報列原告孫榖頤代姊姚孫氏赴法公堂控追店夥虧逃經法會審委員翁太守准詞提到人証對帳歸欵旋因歸帳不符復有朱子勤糾同法包探及方玉良寳金和尙等在法租界紫來街口將孫榖頤扭打受傷仍訴蒙翁太守飭查并傳提方玉良寳金和尙到案分别懲辦釋放至孫榖頣牽涉法包探之事查係子虚太守亦念其讀書人寛予免究但事仍未了侯少溪又未到案店中虧空係屬實情前日經原荐人陳輝庭將侯少溪尋到送交法捕房翁太守昨在捕房研詰孫榖頤稱侯之名下亦二百餘元太守詰之侯某據供曾用過洋八十二元之則太守詰其作何還法侯答稱容尋有生意陸續歸還而陳輝庭稱侯尙有田四畝曾允售賣歸帳翁太守卽詢有無其事侯少溪供在靜安寺有田四畝内葬祖墳孫榖頣卽請爲斷賣翁太守着侯少溪設法調停或先繳若干再倩人擔代着細想定禀覆人則暫爲管押云 
[英界公堂瑣案]  
　　豐成號之粤人蔡某至英界公堂稱有滿庭芳戯園房屋租與黄月山開金桂戯園我則時往看戯戯錢照給昨夜同兄長復在觀劇忽由黄月山招兄至戯房毆打受傷訴捕傳黄送案兄亦投案請騐黄則具禀聲稱祖蔡之屋開設戯園蔡忽欲加租因目下生意清閒街上亦無加租之舉故却之豈知初十夜蔡突來將園中自來火盡行吹滅致看客失物甚多咸索賠償昨與理説並未毆打他實將我司帳人程琴齋毆傷頭顱等語陳太守閲禀之下謂蔡被毆之事本分府已有風聞實係黄等逞蠻然黄旣禀訴原告蔡姓亦應明白具呈隨飭差送受傷人至醫院醫治侯蔡進詞再傳黄覆訊蔡斷云○趙善甫至英公堂稱包承曾樂洋行塡地計包價洋一千元我轉包與傳阿四計價洋九百元陸續已付過他洋八十餘元詎伊並未開工塡地避而不面幸有中人爲此向中根追將傳阿四交捕送請核斷傳供已經開工祗收過趙錢十三千米三石兹回向趙取錢無付各散工催逼莫應無奈停工太守隨飭兩造各具訴呈以候核斷○前有水手洋人被東洋車夫摸去銀表洋錢洋傘等件訴由捕房獲到車夫陸高明等四人送案陳太守飭捕帶回查明再訊各情已列前報昨據包探康阿順禀稱陸高明見水手酒醉已極推　 
至僻處摸去表傘洋元等棄水手在地將表傘卽行典押旋被推車之鄭維舟張永紀二人向陸分去洋銀三元又有張一扣知之向陸只分得錢四百又嫌少爭毆事遂破案前往一倂獲住至奉飭帶回捕房盤問均已供認無錯贓亦吊到呈閲陸鄭及二張果皆供認陳太守隨判陸高明管押一月鄭維舟張永紀着繳洋三元各押半月張一扣從寛判押七天起到之贓存捕房給還水手云○王阿三至公堂稱住在虹口地方昨乘小車到廣貨鋪置辦敲綢將及下車取錢給付車力觸響所帶洋銀突有這穿藍布衫者問我洋從何來卽扭住摸去洋二元遞給一穿白短衫者及呼到巡捕祗獲這人穿白衫者已被逃去鄭保生供見他與人爭毆因相解勸並未摸其銀洋陳太守隨飭將鄭保生押追洋二元給王再行核辦 
[法公堂瑣案]  
　　湖南人馬德春陳九九投法捕房訴稱前日因短少飯店之錢故將白棉綢短衫一件到寳源押店質錢二百文詎昨晚持錢住贖該店收錢給付白洋布短衫與之爭閙不明求請判斷翁太守詰之該押店夥陳萬舟將押票及底簿呈案稱票典簿號數目均符太守詢其何人經手着傳到原經手人再行訊斷帳簿質票及布衫均暫存案○前月有團扇作夥王金福無故持菜刀傷人一節曾已列報嗣經受傷人醫治痊可王全福之母王楊氏給養傷資禀請銷案翁太守以王全福少年血氣無故傷人本當嚴辦姑念生意中人兼之其母求饒着管押一月以收其劣心現已滿期昨日其母投案請釋翁太守將王全福傳出訓誡一番交其母王楊氏帶回管束云 
[摘録皖省被水縣分報荒禀]  
　　懷寍縣禀五月初五六等日大雨傾盆潛太蛟水下游邑之南鄉石牌鎭及潛岳堯年欽化三鄉共二十餘保被水甚重冲潰大小圩堤九十餘處房屋牲畜器具無數撈獲枯棺一百餘具淹斃人口五百餘名首縣尹買備蘆蓆數千張分散搭棚首府沈買備麫餅三萬一千零派丁往散藩憲籌米五百担銀一千兩委員彭内撥米一百担洋三百元在於石牌等處散放不敷後又禀明藩憲添撥米四百担由長楓巡檢具領會紳散放○潛山縣禀報五月初五六日猝被蛟洪冲潰北鄉上清馬園王河溪沸難小南河一帶西北鄉閔家山柳 
 
 

Page 4

 
 
家坡菖浦潭撞鐘河雞子河水吼嶺黄泥巷一帶當時蛟洪漲發之時水高十餘丈冲坍民房共計十餘户淹斃人數二千餘口城西北陸公堤上叚沖破五十餘丈下段五百餘丈壩下居民廬舍半多漂没至縣城北門沖潰次及西門並沖决西門三處計二十餘丈東城三處計十餘丈南城一處約十丈頃刻城内平地水深一二丈不等藩憲籌銀一千兩米五百担委員候補府彭前往散給後又禀明查獲四鄉窮民有四千餘户申請藩憲加撥米四百担銀五百兩飭委候補縣孫爾銓解往撫䘏查散○太湖縣禀報茅草保内火星廟等處冲斃男婦四五百名房屋盪刷成渠撈有屍身數十具外四鄉花香等二十餘保田房多被淹没人品幸尙無虞現有縣勸紳富捐米二百担按日散放藩憲並委候補府彭順道前往查勘撫䘏○宿松縣禀報五月初一日子時暴雨傾盆山洪陡發水勢驟高數尺附城房舍沖卸淹死大小五十餘口初五日增漲二尺有餘附城及沿河圩壩多被冲潰當時由縣捐廉煮粥散濟並勸紳富捐資助散藩憲並委候補府彭順道查勘○望江縣禀報五月初六夜猝被上游蛟水妙光西圩周圍四十里被水沖潰圩堤二十七决口上下閘二口統計寛長四百四十一丈七尺每决口深者或二丈五尺或一丈七尺或八九尺不等漂没瓦草等房共五千六百四十一間漂失屍棺一百七十一具淹斃大小男女共二百六十七名撈獲殮埋大小男女一百二十九名漂失屍身一百三十八名當卽由縣捐給錢文備辦蘆蓆搭棚並給米饝後又禀蒙藩憲籌撥米三百担銀五百兩委本任毫州沈慶立解往散放 
[籌賑芻言]  
　　傳有之天災流行國家　有救灾恤鄰道也邇閲申報見各省被水紛紛告災而安徽爲尤甚夫安徽固江蘇之鄰省也嚴君佑之已將籌墊鉅資冒暑柱賑痌瘝在抱可泣可歌我輩旣無康濟之才又乏登高之勢然聞此流離蕩析不能無動於中伏念秋闈伊邇大江南北名士如林與試諸君寒素者固多而殷富亦正不少清游雅集各有等倫或結山水之緣或作笙歌之會秦淮訪豓莫愁看荷紅袖青衫靡不興高釆烈顧試思同一水也在此則蘭槳桂棹蕩漾夷猶在彼則巨浸洪波懷襄昏墊興言及此當亦爽然苟省此無益之費量力捐輪揆諸百里行道之言獲福定能操券再每届鄉試塲前納卷例有肉資二百文爲數雖微集之亦居然成欵此項大半爲卷房乞取飾其詞曰喜錢甚無謂也倘能各爲捐助涓滴歸公救災黎卽以廣皇仁莫便於此此則在送考教官之操之有術矣不揣固陋用貢芻堯當今之世詎乏有志觀光而復關心民瘼如范文正爲秀才以天下爲已任者乎是區區者特毫末耳然安排狀元宰相未始不由乎此曷勝禱祝之至連日閲報見於籌賑之法一再著論深有望於買呂宋票股份票諸君可謂提綱挈領愷切詳明之至鄙見云云不免頭巾腐氣然泰山河海原不存擇流讓壤之心望爲登報以期學校中人采納倘得俯如所請更推及各省倣行未始非芻蕘之一得也泖峰撃壤生附識 
[浙省撫轅抄]  
　　六月初八日同知郭懷珠稟知運司綱鹽局委隨同王道查辦松所曬板於五月廿七日到差專人來省禀謝○初九日府税課大使胡晉　禀知藩司委署西安全旺巡檢事叩辭赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[驅逐撤勇示]  
　　欽加同知銜署理漢陽縣事准補保康縣正堂加二級紀録十次陳爲剴切出示驅逐以靖地方事照得漢鎭水陸通衢奸匪最易溷跡歴奉各大憲派委文武員弁晝夜稽查並由本縣會營派撥兵役分段巡緝地方尙稱靜謐乃自去冬山海關霆營遣勇由輪船來漢比時雖蒙各大憲飭换民船護送回籍其中或藉中稱候爵帥故意躭延者尙復不少現在爵帥業已因病請假回籍該遣勇等亦當各自回歸不得仍前逗遛又有兩江爵閣督部堂左舊部將弁勇丁前往江南投効不遇盤踞漢鎭者亦復不少曾奉兩江督憲示諭漢鎭濵江碼頭飭卽隨時勒令回籍傳諭各船行遇有赴寍投効之人毋得擅行搭載等因當將奉發告示遍貼曉諭在案兹查漢鎭地方遣勇仍復充斥兼之民間報發竊案層見疉出若不嚴行驅逐何以靖地方而安閭閻除回明各大憲會營密拏外合亟剴切示諭爲此示仰各路遣勇人等知悉爾等各有身家性命究非無業遊勇可比旣奉遣撤爲農應卽回家安業不得任意逗遛滋生事端倘敢不遵一經拏獲到案定卽盡法懲辦毋謂言之不預也各宜凛遵毋違特示 
[蔡時英先生芸窻十八律]  
　　身染色胆彌天頃刻中殘宵爾室兩心同雨雲入夢終無據神鬼當空不放鬆世澤百年從此斬靈光一點自今蒙鵬程有志須囘首莫向情關問路通○處女功名易悮是蛾眉芳性休教不自持玉尙無瑕何可玷牆雖有隙莫輕窺死生惟命情難斷寃業纏身悔已遲羡殺琴心挑不起風清月白獨吟詩○寡婦匪我思存尙莫圖冰霜雅操忍相污名留半世從今喪節植千秋自此殂妻女償還原有報子孫遺臭實無辜偷歡試問烏啼夜念彼良人瞑目無○尼姑祝鬖空門萬慮捐誰憐春色誤嬋娟芳姿安識無禪性塵世何堪有孽緣彼已愛河將近岸君休苦海漫尋船由他蓮子心甘苦佛果雲程各自全○婢女百窘難支鬻女孩牽衣泣别涙盈腮飄零無定隨風絮羞澀難藏怨蝶梅我若憐之方保爾彼猶人也忍污哉殷勤莫賦尋春去留待春深吉士來○僕婦自古居家尙潔清身雖爲役漫留情穢彰中冓尊卑易禍在蕭牆性命傾名分一生從此亂宗祧百世幾難更他時莫怪生兒女主僕人人説弟兄○娼妓祖宗好色子孫殃男作歌兒女作娼我見哀矜猶莫慰君何貪戀直如狂烟花夢幻春秋誤露水恩情旦夕忘畢况喪財還喪德温柔鄉内猛思量○男色姻緣雖巧豈宜男漁獵紛紛作美談淫創乾坤從未有怒攖神鬼實難堪赧顔對面誰無恥穢行污身竟自甘禽獸不如君愧否雙雄相逐恣嬌憨○娶妾娶妾由來爲乏兒有兒切莫縱情癡紅裙扶杖春如夢緑鬢分釵怨可知獅吼慘顔偏莫訴花飛暗恨實難持逹人於此須参破免使長留身後疑○目挑朱樓驀地耀雲鬟相對無言情已關素行漫矜從未染春心須識最難閑目挑眉語牽魂夢黄卷青燈悮等間片刻風流仍在否忍將芳姓落孫山○口過口孽無如閨閫多疑疑似似且由佗好藏口劍留疑案漫逞談鋒戾太和蒙彼醜名心忍否貽人話柄恨如何津津只恐攖天怒報爾奇窮莫厭苛○心憶齋居底事念紛紛萬熊攅心似火焚都爲樽前思翠袖故教夢裏現紅裙雞皮鶴髮青春女玉玦金釵白骨墳看破粉髏情若水巫山眞個有爲雲○房室玉韞山輝貴善持養心尤在謹房闈女戎須識能銷骨漏脯休疑可救飢多病多愁應已矣非時非地欲何爲撫躬好體生成意留取精神報所知○寫艶筆墨宣淫罪莫窮鏡花釆采笑　蜂鑿開混沌心將死引入桃源路未通書餅充飢空色相望梅止渴誤成童可憐浪把聰明用釀得桑間濮上風○防微萬物無如人最尊文章况是出靈根勤修但把身毋毁舉念何愁道未存狂藥節時心自靜情關斬處夢難昏鐘鳴大地誰頻覺疚在胸中仔細捫○遠害逵血誰人飲劍鋩只緣色界太顚狂歡偷旦夕花間蝶命喪須臾草上霜千古癡魂空有怨三春落瓣寂無香悔來此際嗟何及逹者知幾早避殃○保玉完眞太璞絶塵埃俯仰皆寛亦快哉情網未攖休落局心田有種好勤栽靈苗長處仙根固夢筆花時慧性開明月到懷天不遠何憂凡界寄形骸○自新萬孽從來一悔休迷頭失足猛回頭重磨慧劍消邪念力挽狂瀾振末流寒谷春回陰晦去中天月朗亂雪收諄諄不憚芻蕘獻三界先從此處憂 
[附録苦口老人遏淫詩一首]  
堂堂正正好英雄何事情牽狎昵中狐媚人前流眼碧電光天上照心紅無依芳草原招蝶有主桃花亦笑風試問自家閨閣裏可能終日鎖房櫳 
 
 
 

Page 10

 
 
   
 
 

Page 11

 
 
[光緖八年六月初五日京報全録]  
　　宮門抄○諭旨三道録前○發抄旨四道○和碩禮親王等奏會查内銀庫完竣摺○浙撫陳奏請議䘏片○又奏知府病請開缺片○閩撫岑奏委署知縣片○署粤西臬慶奏恭報接篆日期摺○廣西撫倪奏委署司道片○蘇撫衛奏審明定擬摺子○六月初五日禮部宗人府欽天監侍衛處值日無引見○徐用儀前往東陵請訓○英秀慶安預備召見○内閣奏派驗放之王大臣派出禮王恩承祁世長許應騤○工部奏泒承修貢院工程派出張之萬松溎○召見軍機英秀慶安○發抄崇志奏防禦等缺挾選驍騎校祥善等擬定正陪請補奉旨均着以擬正之員補授該部知道單倂發欽此○銘安等奏出征存營官兵名數奉旨知道了欽此○又請將偷發禁山樹木人犯徐萬發案内究出得贓知情驍騎校富景革訊奉旨着照所請該部知道欽此○又添建琿春副都統宅房奉旨知道了欽此○○和碩禮親王臣世鐸等謹奏爲會同盤查丙銀庫完竣恭摺具奏仰祈聖鑒事前經臣靈桂等具奏本年例屇奏請欽泒土大臣會同管庫大臣盤查内銀庫之期間列王貝勒貝子公大學士尙書部院侍郎銜名恭候簡派於本年四月二十日具奏奉硃筆圈出和碩禮親王世鐸和碩莊親王載勛郡王銜多羅貝勒奕劻兵部尙書張之萬都察院左都御史烏拉喜崇阿吏部右侍郎錫珍兵部右侍郎徐郙刑部右侍郎夏家鎬工部右侍郎興廉理藩院右侍郎岳林欽此隨據三庫衙門知照内銀庫應存正項銀一百九萬五千九百兩臣等自五月初六日起赴内庫會同護軍統領騐封後由工部派員銼開鐵鎖會同盤查按原封數目第一號桶存銀四十萬兩第二號桶存銀四十萬兩第三號桶存銀二十九萬五千九百兩臣等於初六日盤查起先開第一號桶盤過銀二十萬兩移於另桶釘封原封第一桶尙存銀二十萬兩仍舊釘封初七日拆封接盤銀二十萬兩又於第二桶内盤過銀十萬兩共銀三十萬兩另桶釘封原封第二桶尙存銀三十萬兩仍舊釘封初八日拆封接盤存銀三十萬兩内短銀二萬四千兩卽按二十七萬六千兩數目黏封初九日盤查第三桶原存銀二十九萬五千九百兩内餘銀一萬一千三百五十兩統計原存數目不符又於儲銀相近桶外以曁破袋内搜出銀一萬一千九百兩按原存數目一百九萬五千九百兩尙欠銀七百五十兩臣等恐盤查疏忽以致數目不符因再行盤查一過除初十十二兩日係開外銀庫之期謹於十一日起復將各桶開封眼同銀庫司員等詳細過數每十袋計元寳二百個銀數一萬兩一倂點明逐袋入桶共盤過銀八十萬兩計大元寳一萬六千錠隨卽分存兩桶每桶儲銀四十萬兩元寳八千個加封釘固十三日又於應存二十九萬五千九百兩桶内詳細過數實存銀二十九萬五千一百五十兩仍欠銀七百五十兩凈存銀一百九萬五千一百五十兩計大元寳二萬一千九百三錠分桶存儲封固黏號仍由工部司員將庫門封鎖灌錫並會同護軍統領將庫樓門内加貼封條以昭愼重所有臣等盤查内銀庫不符緣由理合聲明伏乞皇太后皇上聖鑒謹奏奉旨已録○○陳士杰片再案准海門鎭總兵貝錦泉咨稱海標中營外委易德音於光緖七年七月十八日管駕中營二號釣船在大陳山洋面捕盜陡遇颶風無處避泊船遭傾覆該弁與兵丁邱維華林增海水手金品新等三名同時淹斃又據署乍浦協副將陳旭詳稱澉浦營都司羅雲標奉調赴郡合操於光緖七年閏七月初四日在嘉興府屬移青閘内河遭風覆舟登時淹斃均由各該處地方官查騐屬實請將該員等從優奏䘏等情卽經先後飭司查核明確照例詳辦去後兹據藩司德馨分案核明具詳前來臣查該都司羅雲標外委易德音因公斃命均堪憫惻自應援案請䘏合無仰懇天恩俯准勅部將澉浦營都司羅雲標照例從優議䘏海標中營外委易德音照陳亡例議䘏以慰幽魂謹會同閩浙總督臣何璟附片具陳伏乞聖鑒訓示謹奏軍機大臣奉旨羅雲標等均着照所請交部議䘏欽此○○陳士杰片再案查光緖七年閏七月十四日欽奉上諭新選浙江温州府知府廖修明着譚鍾麟於該員到任後留心察看能否勝任據實具奏將此諭令知之欽此升任撫臣譚鍾麟初因該員尙未來浙迨閲兵回省卽值交卸未及核辦當與前護撫臣德馨商酌暫委發審局學習附片奏明在案臣到任後接准移交隨時隨事留心察看以觀其能否兹據該員以患病禀請開缺回籍調理前來除飭司照例委騐取結恭疏具題開缺另補外理合附片陳明伏乞聖鑒謹奏軍機大臣奉旨知道了欽此○○岑毓英片再安溪縣知縣朱典煌在任病故遺缺查有准補恒春縣知縣王惠吉老成練逹堪以委署又前調署長樂縣知縣胡成䵺業經改委署理福鼎縣事所遣長樂縣員缺查有新選壽寍縣知縣何如謹精明强幹堪以委署據藩臬兩司會詳前來臣謹會同閩浙督臣何璟附片具陳伏乞聖鑒謹奏軍機大臣奉旨知道了欽此○○署廣西按察使鹽法道奴才慶愛跪奏爲恭報奴才署理臬篆日期叩謝天恩仰祈聖鑒事竊奴才於光緖八年四月十二日接奉新任撫臣倪文蔚行知以新任藩司徐延旭到任需時委臬司國英署理藩篆所遺臬司印務委奴才署理等因旋於本月十二日准臬司國英將印信文卷等件移交前來奴才當卽恭設香案望闕叩頭謝恩祇領任事伏念奴才滿洲世僕由奉天錦州府知府選補廣西鹽法道於光緒元年九月到任委署藩司護理撫篆並三署臬司印務愧涓埃之未報正兢惕之方深兹復署理今職彌切悚惶查廣西當兵燹之餘臬司匯刑名之總一切整綱飭紀察吏安民在在均關緊要奴才檮昧深懼弗勝惟有愼刑章以肅政治除奸宄以奠民生遇事禀商撫臣實心經理斷不敢以暫時署任稍涉因循以期仰答高厚鴻慈於萬一所有奴才署理臬篆日期並感激下枕謹繕摺叩謝天恩伏乞皇太后皇上聖鑒訓示謹奏軍機大臣奉旨知道了欽此○○倪文蔚片再新授廣西藩司徐延旭經湖北撫臣奏請暂留湖北臬司署任辦理秋審在案該員到任需時所遺藩司印務查有臬司國英端謹老成深諳治體堪以委令署理所遺臬司印務查有鹽法道慶愛精詳穩練熟悉地方情形屢署斯缺均無貽悮堪以委令署理所遺鹽法道缺查有補用道凌彝銘綜核精密爲守兼優堪以接署除分飭遵照外謹附片陳明伏乞聖鑒謹奏軍機大臣奉旨知道了欽此○○頭品頂戴江蘇巡撫臣衛榮光跪奏爲審明逆倫重犯按律定擬恭摺仰祈聖鑒事竊據署阜寗縣知縣藍釆錦禀報民人徐三毆傷親父徐保茹身死一案當以案關逆倫情罪重大批飭押解犯証至省由司督委研審丢後茲據臬司許應鑅督同蘇州府知府畢保釐審明擬議解勘前來臣親提研鞫緣徐三籍　阜寗縣已死徐保茹係徐三親父種地度日徐保茹素性嗜酒因徐三痴獃無用時向毆詈徐三初未觸犯光緖八年正月二十一日徐保茹以沽酒無資令徐三砍取門前柳樹出售得錢買俻燒酒回家徐三在途私自竊飲是夜徐保茹查見酒少斥駡徐三不應偷吃並稱不許食飯徐三不敢分辨二更時分徐保茹飲入醉鄉解衣烘火及未就寢仍向徐三怒罵不休徐三忍受不住出言頂撞徐保茹卽携取三齒鐵耙向毆徐三舉手抵格不期耙齒向裏致傷徐保茹額顱右額角右太陽徐保茹棄耙揪住徐三髮辫往下撳按徐三一時酒後糊塗順拾地上鐵斧毆砍一下適傷徐保茹小腹倒地詎徐保茹傷重旋卽殞命徐三畏懼往告與伊父素好之胡學元揑稱徐保茹醉後跌傷頭顱致斃央其同往收殮胡學元丙見徐保茹小腹有傷並看徐三神色驚惶投知地保逹蓮同向徐三盤出實情報騐訊供禀經提省　審解勘據供前情不諱復詰不移案無遁飾查律載子毆父殺者凌遲處死又例載子毆殺父之案審明後卽恭請王命若距省在三百里以外卽在省垣正法仍將首級解回犯事地方梟示各等語此案徐三被伊父徐保茹持耙毆責輒敢舉手抵格並用鐵斧毆砍致傷徐保茹身死實屬行同梟獐自應接律問擬徐三合依子毆父殺者凌遲處死律擬凌遲處死該縣距省在三百里以外臣於審明後卽恭請王命飭委臬司許應鑅會同臣標中軍叅將崔萬清督飭府縣將該犯徐三綁赴巿曹凌遲處死將首級解回犯事地方懸杆示衆胡學元與地保逹蓮盤出徐三毆殺伊父實情卽行報縣並無不合應毋庸議屍子徐二外出不知去向並免提質無干省釋屍棺飭埋兇器案結銷燬除供招咨部外所有審明定擬緣由理合會同大學士兩江總督臣左宗棠合詞恭摺具奏伏乞皇太后皇上聖鑒勅部查照施行謹奏軍機大臣奉旨刑部知道欽此 
 
 

Page 12

 
 
   
 
