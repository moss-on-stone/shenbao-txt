# 1884 - 113 - 4903966

 

Page 1

 
 
[今日奉送東京地圖] [  申報舘主人啓]  
　　本館托點石齋石印越南東京地圖業已工竣今日隨報分送不取分文倘賣報者有漏分之處閱報諸君儘可向之索取也此飾 
[新印屏條對聨横披直軸出售] [  點石齋主啓]  
　　本齋近又用石印照相法印得字畵數種皆精細可玩懸諸壁間頗覺雅觀準於卽日出售所有價目列下計開姜芝仙排七巧圖白紙對每副洋一角裱成每副洋二角顧惠卿六尺條幅人物着色每堂洋六角裱成每堂洋一元三角俞蔭甫小篆字横披每張一角裱成二角五分又白紙篆字琴條每堂洋一角裱成三角五分吳菊譚六尺行書字屏每堂洋五角裱成洋一元二角杜鳳岐朱子家訓每張洋二角裱成洋五角五分 
[第三次石印鴻雪因緣出售] [  點石齋主啓]  
　　長白麟見亭先生所著鴻雪因緣圖記一書本齋兩次縮爲石印出售俱蒙海内諸君許可接踵爭購瞬息售罄今於第三次開印之前細審圖畵字跡間有未盡愜心虚故又不惜重資倩善書者一手重抄圖則逐頁鈎摩惟妙惟肖歴一載而工始竣反覆校讐仍付石印以視從前所印者益覺精美絶倫毫無遺憾披閱一過眞有宗少文臥遊之趣現已印成準於二十八日出售仍訂六本外加鐫字紅木夾板計價洋一元一角惟所印無多賜顧者尚祈早臨爲盼售處悉仍其舊 
[書近日報登法人情形後]  
本報於初二日登有法人狡獪一條由本埠西人傳言謂法人攻取越南本意不欲與中國開釁惟欲向中國索賠兵餉近見中朝樞部大臣多有更動所進皆主戰之人與法人初意不合頗爲躊躇等語本館論之以此說足見法人之狡獪　如眞不欲啓釁於我則又何必以兵船東來深致恫喝且中國意在畫淸越中疆界觀於上年九月杪諭旨明示法人欲其以北寗爲中法屬越之界限爾時亦因法人取越已至萬難歇手之時恐其擬於前事不便將河内海防等處拱手退讓故僅僅指定北寗以爲法人或者旨體我不欲交兵之意就此罷手則於法人亦無所傷其體面倘中國不顧法人之體面雖令其讓還河内海防亦屬分内之事法人豈竟不知此意理應早日允許罷兵各敦和好而索賠兵費一事尤覺不能出口試思越爲中朝藩屬中國字小之義自有歴古至今之體制其國中或治或亂能致富强與否誠與法國何干彼其在西貢不過商旅所居貿易之地與歐洲諸國之在中國口岸曾無少異越而須人保護也法人可聽之越而不須保護也法人亦不必問之今旣不避喧賓奪主之嫌而欲藉保護之名以濟其攘奪之欲然則所費之兵餉亦其自費之已耳微特中國不能認賠卽越南亦不任受德也故攻北寗卽所以開兵釁索賠費亦不得謂之非開釁法人行蹤詭異諱飾多端然天下四洲莫不知其無禮兵釁之開肇自法人無疑乃猶不肯自居其名而竟若中國逼之使不得已而用兵者噫將誰欺乎西人傳言似謂法人初不意中朝有此舉動故貿然行事今揣知中朝之意戰事亟亟法人亦深悔其孟浪者此語若確則法人此時自應按兵不動靜聽中國之舉動苟有可和之機則乘便議和其於越南但使不迫中國以難堪則界畫之間駐守之宜中國可讓則讓亦决不令法人有不能曲從之事乃昨者天津傳到電音則謂旅順口已有孤拔所率之兵船六艘泊於該處雖電音簡略未能詳述該船停泊以後之舉動而此時驟然北上其爲意存要挾眞欲索賠兵費六百萬磅已無可疑據此言之法人豈有悔悟之意哉所謂與初見不合頗深躊躇者又欺人之語矣意者以中國統兵之員或有自知兵力不足禦法小心謹愼持重不發之意因而主帥量敞慮勝不致以躁妄僨事砲臺水雷築繕愈固安設愈多兵弁等又皆衆志成城同心同德守險設伏諸臻妥善然後列陣而待以逸禦勞則是目前正有不敢輕犯之勢路遠兵疲保無挫衂自非有以懈我軍心不可得而乘也故特以僞語宣布他國廣爲播揚以潜消我銳氣而撓我闘志已乎甚矣其計之狡也雖然法人之狡獪固不自今日始也彼於桀驁之中輙有陰險之謀自去年夏秋以來事事伺隙挑釁今乃謂本無此意不過索賠可乎前者曾謂與黑旗交仗之時明見黑旗陣中有華官督戰黑旗所用之洋鎗等械皆係新式惟中國曾向歐洲購之以爲中國所接濟者凡此傳述皆在九月杪明降諭旨以前今乃不居尋釁之名且并無開釁之意吾决知其不然也目前孤拔兵船旣經北向所要求之事亦可揣度而知旅順口爲京師門户遼海周環守衛甚固或尚不至使法人得逞其所飾說者得自西人傳聞亦何至因此而或懈軍心第北寗不失而法人亦終伸賠費之請與北寗旣失而法人始徑逹索賠之意其事勢正有不同焉者蓋賠費之說法人初謀取越之日卽有此意本報前論勝敗均無了局自卽指此然與其我敗而法人索賠其氣燄方甚張皇孰若我勝而法人索賠其情詞更形勉强也南望邊烽正不得不歸咎於僨軍之將帥也然而如法者使其終逞志於越南而又得售計於中國是無天理也我以是决知其不然矣 
[諭旨恭錄]  
　　三月二十六日奉上諭前任湖北巡撫郭柏蔭由翰林院編修洊擢封圻歴任江蘇廣西湖廣等省整頓地方著有政跡嗣因病准其開缺回籍調理兹聞溘逝軫惜殊深加恩着照巡撫例賜卹任内一切處分悉予開復應得卹典該衙門察例具奏欽此同日奉旨貴恒現在賞假所管正藍旂滿洲副都統着和琨署理欽此 
[本館接奉電音]  
　　昨由通州電局專發電音到本館有四月初一日諭旨三道敬謹譯登○四月初一日奉上諭都察院奏赢天生員劉靑雲等以决壩築埝以鄰爲壑等詞赴該衙門呈訴據稱文安等處地居窪下向受滹沱河淸河之害近聞新河右岸居民將决北岸土　使水仍歴大淸河北岸各築私埝阻遏水道以致無從宣瀉等語文安等處向來水灾極重所呈各節關係民生利害應如何保護疏濬之處着直隸總督會同順天府查勘明確奏明辦理欽此同日奉上諭御史程鼎芬奏請力惠窮黎以培元氣懇將同治十一年以後光緖八年以前直省積欠錢漕普行蠲免一摺另片奏嗣後遇有灾緩之年州縣概於勘報日起照例停徵等語看户部議奏欽此同日奉旨内閣侍讀學士員缺着鳳山補授鴻臚寺少卿員缺着方學伊補授欽天監左監副員缺照例將杜春融轉補所遺右監副員缺着擬正之井衛垣補授詹事府右中允員缺着擬正之福楙補授山東道監察御史員缺着張之普補授山西道監察御史員缺 
 
 

Page 2

 
 
着鄭嵩齡補授崔國因着交軍機處記名以道府用欽此 
[譯西報述中法事]  
　　外洋新聞紙言法國新派駐中國之使臣巴德諾登將次啓行來華矣又聞法廷已授迷祿以便宜行事之權凡東京地方何處因利乘便以圖進取悉聽迷祿主持而法將聚商則以爲朗松高平老　三處皆須早據則東京可以平靖云又言法人旣奪北寗之後法國各新聞紙皆言應向中國索賠兵費以北寗有華兵戍守故也又言迷祿現欲畫爲東廣鴻溝法人所轄以東廣爲止東廣以外至老開一帶仍歸黑旗管轄惟欲與劉提督商議紅河須聽法人來往也 
[東京來信]  
　　法人攻奪北寗洪化等車傳說紛如莫衷一是本館特函問東京之訪事友人蓋以友人旣非法國人所言必有的實也昨據友人上月二十日河内所發之信云想日内上海已知洪化失守之信矣法帥迷祿已於本日回河内而兵則尚未言旋法帥言攻洪化時燃開花砲至六點鐘之久華兵則已先期退去近日法帥並無舉動大約不卽進攻緣日内河水甚淺卽極小兵船亦不能行駛然屈指水漲之期不遠爾時方可觀其趨向也法帥用兵極爲謹愼務求自立不敗之地河内地方本屬大埠而以兵燹之故兩月之前絶無一船來往目下則漸次復元每日來往之船隻已有數百隻生意亦頗熱閙矣聞越南有某官招集匪黨在海防相近地方法人恐其爲害派兵兩隊前往查辦嗣派去之兵已回云並無所事大約業已解散矣刻下東京天氣甚佳温凉適宜但炎熇將至法人頗不喜處於炎地情願身冒矢石也又於二十五日由海防發來一信云法人現由海防調小輪船赴北寗裝水師至夏龍灣蓋法兵船均泊在該處故載以登舟也夏龍灣去海防約六十里觀此情形此時想别無舉動至於法艦駛來中國各海口並非遽欲肆行攻擊卽使欲動干戈亦必俟與中國開談之後果爾失和然後用武正無庸先事驚惶也 
[裝砲被阻]  
　　昨日英公司輪船來滬帶來英國新聞紙云中國在德國定造鐵甲船名寗定二月十八日已駛赴英國欲在阿姆斯脫郎砲廠裝砲繼而移至華爾生碼頭砲則尚未裝入而英國忽令不得裝砲云因中法之事未定英國當守局外之例故不與裝現派巡捕看守此船無執照者不聽上船當俟事定之後方可裝炮云按此舉英國愼守局外之例可謂恪遵萬國公法矣然法船時向英屬之新加坡裝炮裝粮不知於公法何如也 
[蒲法傳言]  
　　近來謡言甚多先據香港西字報云接到澳門私家信息謂法人現擬向葡人借澳門以屯駐軍兵採辦伙食俾得乘便逐利窺伺粤東省垣澳門之人因此議論紛如有謂法國巡歴太平洋水師官員前曾委有武弁潛赴澳門察看形勢可否駐兵以關閘爲中國交界處地勢平坦道途四逹進則可窺省垣退則可回澳門遂定於此地爲駐兵之所法國已將此議移咨葡廷業蒙允准法國若遣兵到澳門必駐紥於關閘處而由陸路以進攻省垣矣旅澳之葡人亦將謀爲鄉導或代採辦糧食俾法軍無所顧慮得以專力於侵犯焉越一日該西字報又云昨傳法葡兩國立約合謀同攻省垣一事兹經查確乃烏有子虚之談也現據二國官員稱說並未接有朝廷文書及電音等件且澳門官民亦未嘗有是議云 
[法國近聞]  
　　西歴三月十九日倫敦信息云法廷現已定計欲進兵以奪取附近紅海之阿錫及渣理士埠經議院會議詢謀僉同事在必行已宣布國中以圖大舉審是法人又將與英有齟齬矣蓋紅海一帶英人視爲重地臥榻之下烏容他人鼾睡胡法人未之深思歟說見香港循環報 
[立約述聞]  
　　高麗自與英美諸國通商以後一變從前樸陋之習近聞俄國亦欲與高麗立約通商想此後高商務日見擴充而俄人之經營東方於此已露端倪矣 
[幾生嫌隙]  
　　雞籠來信云法國兵船華而脫於上月十八日上午十一點半鐘由汕頭到雞籠及下午後該船有兵官數員上岸欲至河泊司處行過一砲台忽爲華兵攔阻兵官卽返船上告之大兵官立卽寫信致砲台上之華官令其賠禮限念一日回覆及十九日早該船欲買煤店家不肯付是日下午該船遂駛至砲台相近至二十日早兵官又發兩信致河泊司令其轉交華官如仍不肯賣煤不肯服禮當於廿一日早八點鐘開砲相擊并令附近之英國帆船移泊他處以避其害待至十二點鐘接河泊司囘信謂華官已出告示准其買煤并許賠禮法兵得卽買煤於一點鐘開往厦門以此事告知法國水師提督云 
[輪船擱損]  
　　德國兵船名理不齊由香港駛赴新加坡將到矣忽然擱淺船底已穿一洞祗得將船上砲位運出再行設法修理云 
[工局虧銀]  
　　西報言西貢之法工部局查有虧空公欵銀兩情事現在通盤勾稽所虧甚鉅查至一千八百八十年爲止已虧空六萬元之譜其執事者兩人均逃近已在愛墩地方緝獲其一尚有一人亦須跴緝務獲以憑懲辦也 
[法將來淞]  
　　法艦疉至已列前報兹悉法國水師副提督利士卑士乘刺加利雙尼亞爾兵船又於前晚行抵吳淞矣 
[風雹爲灾]  
　　上月二十六夜九江風雨雷電交作屋宇則震撼有聲江濤則澎湃如吼聞有龍白廬山五老峯起過鄱陽湖向東而去湖口彭澤等縣雨雹大者如鵝卵小者如蠶豆緑豆不等低田被雹堆積約深尺許連壤百餘里屋宇禾苗打傷無算此誠不測之灾也 
[委閱砲台]  
　　官塲傳聞謂蘇撫衢中丞近派善後局總辦錢君硯觀察寳傳卽日航海赴津察看津沽各口現在砲台形勢工程一切飛速稟復論者謂憲意殆欲於狼山福山及江陰各口添築炮台扼要嚴備以固三吳門户也 
[漁團擬撤]  
　　上年奉左侯相奏准創設沿海漁團曾在吳淞設立總局派委劉叅戎督辦其事訓練部勒井井有條浙省亦已仿行寗波瞬將開局卽借電報甬局爲辦公之地辦理略有端倪僉謂此雖防務緖餘亦足以輔水軍所不逮現悉自沅帥蒞新以來反覆推勘以目今需餉浩繁此項團防究不足恃擬將附摺奏聞一律裁撤以裕軍儲云 
[九江瑣事]  
　　三月二十一日侵曉不蓮花池内有一死尸池邊留雙梁舊鞋一雙内有紅紙條書此人黄有慶五字見者皆愕然究不知爲何許人也○九江府考棚坍舊不地令經五縣籌捐重加修葺於三月二十二日已時豎立旗桿云○德化縣西南鄉如城門沙河十塘舖一帶疫症盛行初起時或上吐下瀉腹痛頭昏或滿身赤點四肢麻木服藥多半無效如有俟過七日方保無虞也 
[演戯公餞]  
　　升任廣東運使前寍關道瑞都轉榮行在卽故寗郡六營員弁特選各戲班中著名脚色到寗於初一日爲始在觀堂合演三晝夜藉送行旌惜山門口有營勇手執撡鞭攔阻民人入視讀此曲祗應天上有人間能得幾回聞之句不禁低徊久之 
[航船傾覆]  
　　上月二十九夜奉化蕭王廟航船由甬開行至羊亂袋江面潮流甚急舟子把舵不穩船竟傾覆同船十一人皆落水得生者僅三人餘皆無從撈救云 
[袁江官報]  
　　楊石泉漕帥於三月十四日赴河口祭天妃閘當日回署漕艘亦卽上閘矣前任署淸河縣楊明府於三月十四稟辭各大 
 
 

Page 3

 
 
憲赴省候補知縣常英自楊庄交缷厘捐局務回浦稟知各大憲局務併歸藏局兼辦前任署淮揚海道徐觀察定於三月二十二日携眷南下赴省漕標中軍副將王都督顯發接奉黄潄蘭學院咨調赴徐州監射於二十日起行聞念二武考云 
[温州近事]  
　　温州雙門内東城下萬靈廟於上月初四日演戲觀者甚多城頭上亦擁擠不開正在興高采烈時城頭上忽跌下三小孩内一孩受傷甚重良久其父始號哭而來其兩孩傷勢尚輕或可不死○今春雨水過多天氣寒冷油菜麥子等物均不能如去年之滋茂收成不免减色是以近日菜油價逐漸昻貴且榖種亦有霉爛者三農甚以爲憂也○西門外沿江一帶均堆木料且有處州放下木排近因山水湧出冲散木排不少約值四五千金之數聞西門外各木行本有岌岌之勢今復遭此虧折其何能支○三月十四早永嘉出一命案案中兇犯欲搭永寗輪船逃至上海幸原差聞信卽往輪船將該犯拿獲矣○鬼神爲崇之說雖似不經然有足以昭炯戒者温郡大南門外虞師里程某家本小康因前年重修飛霞洞工匠人等將多年骸骨挖掘遺棄而程不知也乃程家近年連死六人迄今祗剩八十餘歲之老翁及七八　之曾孫産業耗散死病相接而鬼之滋閙靡有已時刻聞程翁親至飛霞洞許創一小祠以安衆鬼之靈業已興工建造矣夫遺棄骸骨工匠之過也非程翁之罪也而程翁各受其殃嗚呼是可以爲世鑒矣 
[誣良受罰]  
　　杭垣軍督司巷慶祚綢莊内曾於月初失去紡紬四十餘疋迄無緝獲該莊房屋與昇大錢莊相通昇大之大門則由二聖廟對門進出前月念二日上燈時候有一偷兒潛蹤入二門内適有一夥從内出來賊見之飛奔出大門而去該夥從後急追店中學徒盡出相助賊捨命奔逃之際見對面又來一人恐被其攔住乃口在狂呼捉賊跣足飛奔向前與此人插肩而過其人見其追賊駐足視之時該夥追至遂將其人一把扭住蓋時已昏黑不能辨認且此時賊已　遁别無一人故深信不疑店中人衆盡至或拖或打有隣近之砑紙坊司務名阿元者上前解勸謂此人係靑雲街之砑紙工人萬勿錯認不料該夥大怒謂其亦屬賊黨將阿元盡力毒打一面將其人扭住髮頂送交法輪寺内巡局訊辦局員以贓証均無不肯擅收該夥遂扭送地保家中收押地保往餘杭未歸無人敢收該夥竟取鎖鍊鎖住其人之左足交付該保家中暫爲看守俟天明送入總局嚴辦迨二更時候砑紙舖中得信當邀集鄰近男女數十人及同業者百餘人一齊奔至昇大錢莊理論店主不敢開門遂被衆人破扉而入勢甚洶洶幸店主暫爲緩兵之計約至明日服罪始得解散次早砑業中聞風而集者不下千餘人咸以賊名難受衆怒齊興略一回言則該店立成虀粉幸該處叚董邀同箔業著名各人再三理處因許以戯一臺酒筵五席謝罪開鎖其縣中之管事差役及護里保正人等仍由錢莊理直不期諸事已妥而其人足上之鎖業已敲塞人不能開故其事尚未了結也 
[德使抵滬]  
　　前日法公司輪船來滬曾已錄報兹悉德國駐華欽使白大臣朗附該船抵滬大約卽須北上也 
[府試日期]  
　　松江府試擇定於本月初四日開考上海奉理府札岀示等情己列前報兹得松友抄錄塲期特錄於左四月初四日華婁兩縣正塲初六日奉金上三縣正塲初八日南靑二縣正塲初十日華奉婁金初覆十二日上南靑初覆十四日再覆華奉婁金十六日再覆上南靑二十日總覆七縣二十四日出正案 
[軍門蒞滬]  
　　江南提督李軍門于昨日來滬曾赴道轅拜會邵觀察接見入署晤談良久辭去據云李軍門卽日赴吳淞辦理公務或云辦理防務究未知孰是也 
[賽馬初誌]  
　　昨係庽滬西商第一日賽馬跑馬廳附近搭有酒棚二座藉備外國水手沽飲跑馬廳中西樂此次又添用呂宋孩童班穿西商團練號衣殊爲齊整午後半點鐘賽起第一次八馬仁記洋行管碼頭之西人勝第二次八馬西人名小陶而司代沙遜洋行勝第三次十九馬太古洋行西人代大訟師梅博閣勝諸西商於是暫憩三點鐘時復賽第四次十二馬又係小陶而司代沙遜勝第五次八馬順全隆洋東勝第六次六馬又係小陶而司代沙遜勝第七次八馬江海關造册西人之馬由地亞士洋人代跑勝第八次六馬又係順全隆勝聞此次西商　賽之資不及往年之鉅日昨日天氣雖晴而西風甚緊元䂓塵污人觀者不免效王導之舉扇云 
[蕙蘭勝會]  
　　本埠每逢立夏節有舉行蕙蘭勝會設在邑廟内園爾時遊人雜遝舉國若狂亦屬一時雅興今據會中人傳述云現在蘭花放苞枝莖挺秀將次盛開擬擇於十一二三等三日仍在廟園排設想三湘九畹當費一番月旦也 
[修橋編籬]  
　　英租界垃圾碼頭大橋年久失修現在重換橋面故於兩　編築籬笆以阻行人往來也 
[追還工錢]  
　　昨報邑尊騐屍一節前晚黎邑尊再行訊問據屍兄徐錦榮母舅徐聖榮供訴前因求恩伸冤並稱徐奎寗在工部局做垃圾小工每日工錢一百五十文有三個月工錢存在工頭陳洪仁處惟收過洋一元衣衫褲一身本有存摺可憑詎前日陳潛在奎寗身畔將摺摸去求恩追給養贍兒女邑尊問三圖地保瞿顧生供稱小的聞信前往徐已斃命不知存有工錢若干邑尊謂屍已騐明無傷著徐錦榮先具領棺切結一面着該地保向該工頭陳洪仁理處所存工錢如數給還如陳不服儘可禀請提究 
[拐女案結]  
　　前報養媳被拐一節前日提到該女瑞英及拐匪鍾阿七張炳千經蔣明府訊問張瑞香供訴前因明府問瑞英供稱前日在門口見鍾阿七說及洋塲風景之好爲人傭工可月得英洋四五元我被彼所惑故竊取母親洋七元仝伊來申半路遇見張炳千鍾向張說明情由同至　閘計長春家我聞得欲賣與計做媳婦計已交鍾洋十八元等語計長春供稱鍾將女領來時先欲配與我子爲媳故我付洋十八元繼思來歴不明難免後累故向女盤問細情卽去報知明府質之鍾阿七供稱因瑞英欲至申遊玩央我領來並非拐賣張炳十供稱我在浦東擺渡口與鍾相遇不知拐女情事蔣明府謂拐逃情眞何得狡賴飭將鍾阿七笞責三百板掌頰一百四十張炳千笞責二百掌頰六十兩人均枷號一月發頭門示衆明府又謂計長春曰爾與此種拐匪相識諒非好人本應究辦現因爾去報信姑免責着免追洋十八元瑞英着其夫張瑞香具領完案 
[白晝掠人]  
　　蘇州河内所泊無錫船半雜妻孥所謂靑荷中婦鏡黄竹女兒箱也昨日某船之婦登岸買物其養熄欲隨之婦拒之不可乃僞作返舟狀養媳在岸啼哭突來一健漢將養媳抱夫婦急上岸追之不及於是沿街呼喚金文竟無應者盖金文卽養媳乳名也似此白晝掠人尚復成何世界耶 
[英界公堂瑣案]  
　　廣元號夥某稱昨有凈絲烟五件上棧已經報過捐稅詎被紹興人沈保生冒充巡丁前來圖詐交捕請辦沈保生供在路行走被扛夫撞破藍布長衫向之索償並未冒充巡丁黄太守以沈保生冒充巡丁已無疑義判枷十四天以儆○西婦稱莊惠鄉冒充裁縫同莊阿友兜攬生理其時我不在家竟被上樓竊取金簪一只價值洋六元及我回家查間婢女始知被莊等所竊當卽報捕拘案請追婢女供與同莊惠卿莊阿友均不承認翟副領事謂莊惠卿行竊有婢女可証豈容抵賴請令賠繳洋六元再押一月黄太守然之莊阿友無干斥釋○陳某 
 
 

Page 4

 
 
稱在當舖爲夥有余金福向在某當爲廚司業已停歇荐在我處詎被串同某甲行竊架上之衣服旋得查獲知竊贓被質錢五十餘千文由捕吊贓尚未齊全今蒙送案請辦余金福等均各俯首無詞黄太守商之翟副領事隨判余金福管押兩月某甲押一月贓交失主領去 
[神誕公費移助賑捐]  
　　敬啓者敝關向例每年三月二十三日恭祝天后聖誕䖍備祭品樂奏共慶千秋敬備福筵分給胙肉今因直東水患未消接灾區放賑諸善士來函悉兩嘗春賑已屬不貲而災黎撫恤尚無了期專望南中籌解不竭爲幸等語知在滬匯業絲業西烟業北貨同業以及各客號内諸大商董垂念災黎待欵甚迫移緩就急卽將年例神筵戯筵一切浮費等資移助賑捐改爲淸香慶祝列入申報者不知凡幾兹敝關司年同人酌議届期亦仿照淸香䖍犯以伸臆視共答神庥除文武衙門備送胙肉外所有敝關同人應分胙内均願核錢助賑並節省一切浮費兩共湊足制錢一百千文今交到北市絲業大會館籌賑公所施　少欽請爲代解災區明知蟻䭾一粟無補於事伏望各省各埠諸大會館大公所大商董能一律仿行籌賑之一大助也滄海遄行幸帆檣之無恙窮鄉感戴沾鼎爼之遺脂特臚陳以昭激勸上海南市大關司年執事陳燕貽等同拜啓四月初二日 
[昨登靑蓮閣酒樓隔座有哦詩作應語者有觸於懷口占五十六字]  
　　阿儂蹤跡有誰知憔悴今看鬢有絲明月不隨流水逝東風又放柳花癡深閨人遠歌三疉高閣魂　𨗹一枝差喜樓頭消息近勸君巵酒莫相辭天南遯叟王韜戲呈本以博高昌寒食生霧裏看花客一笑 
[戴君廉周出示寄懷葉蘭言内史佳什雒誦數過祗覺情文兼至斐惻動人用塡綵鸞歸令以慰之]  
　　載酒風流彩筆題詩寄遠游東湖一葉滯歸舟使君愁莫工綺思吟鸞鳳轉瞬銀河會女牛管教離緖話從頭兩綢繆[  海上種榆山人悅彭氏倚聲]  
[歲暮感懷]  
　　堂堂歲月去如流對景魂銷又一秋精衛欲求塡恨海石尤偏與助離愁飄蓬祗覺輕於燕處世每憐拙似加爲有雄心消未得儘他磨蝎且淹留最無聊賴是殘年醉把縈懷仔細研泛宅浮家豈本願落花流水悵重泉孽非自作因前定福未深修或短緣傲骨不諳媚世俗我行我素聽蒼天[  悅彭氏就正稿]  
　　黄君行之以三六九日懸壺定源東里前曾以七古一章賀之上禮拜適當三期過其寓齋見就診者頗不乏人黄君出便面半蹙美人圖 
[立索余題乃口占二十八字以應命]  
　　桃宜豓冶柳宜嬌一笑拈花對翠條銀蒜月明簾乍捲春風吹暖小蠻腰高昌寒食生戯筆 
[蘇省撫轅抄]  
　　初三日候補道丁兆基辭行奉撫憲莾赴上海鎭江等處公幹廣東補用知縣方功菼施溥均禀辭赴上海同知銜升用直隸州候補知縣吳觀樂禀知交納京餉囘並以知縣呈請分發原省禀到 
 
 
 

Page 5

 
 
   
 
 

Page 6

 
 
[堅鋼鋒利　禮和洋針　禮和洋行]  
兹本行自運英國上等堅鋼洋針身子纯熟经衆不同已蒙各省城鄕市鎭四遠馳名今本行格外加工精細揀選從無斷頭破是之患每箱十萬枚如貴客合意者可向本行面訂可也特此佈白上海禮和洋行啓 
[上海自來水公司聲明]  
啓者今失悞本公司第一次付股銀及收息銀之收單其記號俱開載本公司賬簿内　計開　琢記二股第五千五百八十五及五千五百八十六號　文記二股第五千五百九十二及五千五百九十三號　朋記二股第五千五百八十九及五千五百九十號　仲記二股第五千五百八十七及五千五百八十八號　李韶亭一股第五千六百號又李韶亭一股五分之一　以上收單均經失悞兹定以四月初六爲限如失悞各單未經送到則當另給新單所有失悞之舊單作爲廢紙此佈　光緖十年三月廿二日自來水公司經理人德興洋行啓 
[枸杞桑椹清補露]  
此酒釀成氣味甘香荨爲身者每日隨量酌飮大有養顔潤體之功轉老還童之効延年益壽百殶不侵此係遵依古方只選枸杞子桑椹等清補之味釀成并無烧熱之晶不拘老少男婦均可常飮倘若带進酒舘有酒呼脇實非五加皮玫瑰露之類所能少其後塵也枸杞子甘平性潤滋腎益氣生精阴陽强筋健骨袪風明目利便消渴桑椹味甘功專補水利五臓關節安魂鎭神常食令人有烏鬓黑髮耳明百足徽古聖賢命方專用此兩種清補之味釀酒其功確非淺鮮也謂余不信請嘗試之每瓶錢二百四十文　棋盤街北首廣東梁愷 
[縮本多寳船時文出售]  
本號現有縮本多寳船時文出售字績清晳紙張潔白諸君欲購者請至太古碼頭津帮公記棧内賬房并寶善街東口長泰鞋鋪購取可也 
[永吉對單已到]  
英四月份對單已到查本號售出小彩甚多不及細錄望速來對號領洋並英五月票發售全張六元半張分條亦可此佈　呂商永吉行啓 
[調經種子坤順丸]  
　謂乾以健行坤以順受天施地生陰陽自然道也本齋承有祖傳秘方先經製就乾健丸耑補男子之元陽兹復製成坤順丸並濟婦人之不孕二者交　爲用相助有成人事可以奪天功勿謂人無子嗣遂安之於命已也此丸藥品純和每藥一味動經數製耑治婦人多年不孕子宮寒冷月經不調臨經腹痛赤白带下七情鬱結四肢困倦頭暈眼花面黄肌瘦胃弱臨吐甚至經閉咳嗽或癆各等危重之症服之立見奇效未孕之前可以調經種子將産之際可以安胎寧神催生保産臨盆以後又可以去　生新扶元養血倘或迫於求嗣丸宜男服乾健女服坤順並行交濟奏效更神此誠廣嗣之良方家傳之秘寳也每丸寶價洋一角雙料兩角半並有治各症單另呈廣東邇遐齋蠟丸號分設上洋英老巡捕房對門 
[五松堂寄售辨眞]  
本堂向售不老長春粉乃維揚佳製立除面上紅瘰肺火瘡斑刺等能使肌膚香潔滑嫩妙不盡言歴年廣銷無算計在瓶兩角小瓶一角○八寶金選散係纏脚要藥今照方增用活血收飮藥品故愈加靈騐用者可立辨每瓶五十六文○眞芙蓉散照准方製新换大瓶再加香潤亦治面所必需每瓶仍售八十四文用法均照仿帖凡賜顧認明上洋四馬路口洋房内城濟堂五松爲記庶無假冒 
[緾脚藥聲明假冒]  
本堂印蓮散售已多年能稱靈騐者因其使脚纏緊不脹痛而易於尖小也每瓶五十六文又至妙散專治爛脚　并　爛之脚每瓶七十文祇在上海寳善街王大吉藥店一家出售其餘假冒　管毓壽氏步蓮堂啓 
[軍械出售]  
本行專辦泰西务國馳名鎗砲鋼鐵戰鑑水雷快船藥彈硝横銅帽電線水雷並製造濬河開横一切機器本選器惟精取價從廉祈　貴紳商賜顧焉　上海五馬路新派利洋行啓 
[同吉昌發財票行]  
今逞會英五月价票原張六元分半照算每條足洋七角請來購發如遠埠來信指明上海抛球塲北决勿延悞 
[萬福來呂宋票]  
英五月份呂宋票出售全張六元半張三元遠處函購原班寄奉小行自售票以來信義素著其分條小票一槪不售凡蒙賜顧者請到上洋英大馬路望尘街口此佈 
[廣泰源呂宋票]  
英五月呂宋票出售全張六元半張三元條頭七角凡紳商賜顧者請至棋盤街北首遠方信購原局回件並售呂宋烟此佈　呂商廣泰源啓 
[運福齊行]  
今有英五月份票出售全張六元半張三元條頭足洋七角外埠信購原班回件收兌彩票比衆公道並有舊咯空烟神効立愈吐血仙鶴草發售鋪在上洋四馬路中市 
[遺失銀鏢]  
初一早十點鐘在新關左右失去小銀鏢一只係西女客所用者鏢面黑色紅字有洋鈎掛住在鏢尾上綀者如四方君子執得乞送至旗昌行茶樓自當重謝决不食言 
[奇巧鐵灶]  
本公司新由外國運來小號奇巧鐵灶中外人都可合用其燒法不用煤炭以用火油冷天可作火爐或在房間一時要茶酒頃刻就可熱耳　上海福利公司白 
[鳴謝良藥]  
久聞中和里詹家園誠德寶號有發四烟膏可裝鎗上當烟燈吸癮自能减一月之外斷根絶癮身體反健此膏每兩一千二百八十文家嚴患烟廿餘年用之確然奇效特此登報揚名　隠名子具 
[請取餘本]  
啓者本公司於光緖八年四月開辦至十年正月公同酌議停止所收股本銀除去地基房屋洋人辛俸各項繳費一切雑用外尚存規銀二萬三千兩有另計每股先派規銀十五兩請持股票至三馬路新關後轉角本公司照發無悞所有地基房屋賣見俟得價再行登報按股分派此佈　　造紙公司弳理美商杜亥兒具啓 
[杭州大井巷德記]  
本號開設有年蒙客賜顧交易照常外埠信購原班寄奉不悞並有外國各種藥水戒烟藥粉代售貢都藥水 
[赤脚大仙魚膘種子丸]  
此丸係雲南大理府周姓年老無子遇異人傳授此丸服至月餘自覺目明身健髮黑鬓烏久服連生七子壽至九十有七经方專治身體虚弱老少酒色過度頭眩耳鳴神昏目暗腰膝酸疼四肢無力自汗盗汗下元虚損夢遺精滑陽痿或男子精寒氣弱子宮久冷赤白崩带經水不調久不受孕服此立效有子者服之亦可却病保元每兩洋一角减附桂每兩洋八分上洋英巡捕房對門廣東接元堂均年監製 
[歷代輿地沿革險要圖]  
輿圖一書作者林立顧於歴朝沿革險要略焉勿詳是書係宜都楊守敬東湖饒敦秩二先生同撰起禹貢九州至明末四裔爲圖六十有七凡歴朝之沿革疆哉地理割據形勢險要無不繪晰詳明閱之一目了然每部洋一元六角　上海四馬路口萬卷樓書坊啓 
[新到春季紳書籍]  
文武八角秃文六角另有精刻說文逸字四角說文聲讀表八角東洋銅版四書味根錄二元籍注困學紀開二元詩韻合壁二元四書合講二元上洋二馬路味三堂及法界醉六堂購取 
[新到各貨]  
本行新到外國運來褒南秘製格里斯得花露　褒南秘製椰子油　褒南妙製百花露　褒南秘製克隆香水　褒南秘製薑汁出售各仕商貴客賜顧者請至四馬路電線行對門交易是荷　隆茂洋行佈告 
[揚名戒烟藥]  
閱申報告白上洋英老巡捕房對門信誠德堂精製三香戒烟藥每兩取價二千五百六十文此藥係和人烟中吸食僕託信局購用果有效騐特此登報揚名欲廣流傳之意耳　平湖何源具 
[對號單已到]  
今接英四月份對單查本公司各號售出四五彩多張及小彩甚夥從簡槪不細錄請各埠及本處得彩諸翁速來對號兌洋紅票照市公道此佈　上洋呂商公司各號公具 
[精本醫書]  
仿宋千金方翼方十元又外台秘要三元六角本草述鈎元二元本草述二元王注内經一元仿宋經效産寳五角傷寒類方六角傷寒大白八角醫學金針六角證治彚補一元醫砭八角醫經原目八角大板張氏醫通六元上海寳善街還讀樓發兌 
[廣發呂宋票　廣ＯＹＡＭ發]  
票面呂宋月份本行特盖紅圈一面錄出登報庶買客一見便知此大關鍵極應講究以昭愼重又本行票無缺乏故可约略選現價仍六元三元足七角外埠信致棋盤街 
[咨照領彩]  
英四月呂宋號單已到本行售出四彩兩張一售杭州一售紹興會邑又五彩一張半售本埠半售南翔某木行俱代隠名不登所有各處得彩除函報外均祈速來收洋可也今售英五月票每張六元半張三元　廣豐行啓 
[買呂宋票須知　快來發財]  
呂宋字與别國不同人多未嘵今本行將呂宋十二个月字機及一切章程繹以　文斷票分送以免混淆今售英五月票全張六元半張三元條頭七角賜顧者至棋盤街北首立速回件　廣生祥啓 
[廣東省城吉祥烟絲老店]  
本號揀選正道地生熟烟藥刨製上品烟絲氣味香濃久蒙　客商賜顧遠近馳名近有無耻之徒以僞烟假冒本號招牌欺人漁利凡　賜顧認明本號招牌　别氣味庶免有悞　廣東省城十 
[輪船往東洋等埠]  
啓者本行希魯西麥魯輪船於禮拜四卽四月初七日下午兩點半鐘向往西門舍革神户横宾等處小包收至初六日上午拾二點鐘爲止搭客票出至開船之日上午拾二點鐘爲止在船買票須照定價加拾分之一如各寶號欲裝 
[恭謝良藥]  
余咾洋烟諸藥難戒今買中和里誠德堂寳號三香膏和烟燈吸一月果除烟癮心殊銘感特誌數言登報揚名朱義具 
 
 

Page 7

 
 
   
 
 

Page 8

 
 
   
 
 

Page 9

 
 
[臨江仙寒食夜雨欹枕不寐觸緒無聊率爾賦此不自知其聲之凄也知我者尚乞和我]  
　　雨雨風風春欲晚客窓贏得凄淸妬花天氣忒分明可憐寒食夜細數短長更曲曲闌干環四面從今怕卷簾旌知儂何處可酬情儘判蕉萃死只覺負卿卿○記得危樓高百尺垂楊圍繞亭臺千絲萬縷手親栽子規花外語都道送春來艶福恐教消不得有時珍重吟懷那堪意蕊盡塵埃問天天不管紅雨萎蒼苔○往事思量判一慟風懷凄楚誰知幾曾瘦影自扶持死生成契闊苦苦味相思淡到淸燈眞欲絶酬卿血涙絲絲多情休笑我情痴杜鵑三月雨零落葬胭脂○薄命累卿卿命簿空教覔徧天涯蕭郎從此是無家傷心兒女涙悽絶洒桃花泉下有靈休惜我一般逝水年華春魂扶不上窗紗曉鐘殘夢破欹枕聽啼雅[  維楊柳隱詞人馬相如倚聲]  
[臨江仙淸明日作]  
　　昨夜東風今夜月分明照徹悲懷潸然檢點踏靑鞋踏靑人已去慘說玉沈埋兀對眞眞參洛影心香抵汝長齋空簾摇漾颭金　喚卿卿不應猛省涙潛揩○尚憶年時同祭埽淡粧雅稱身材墓門低拜涙盈顋銜怨呼阿母說是子孫來到此尋思驚懴語芳心可早安排天花散後返　臺懊儂成簿倖長自仰庭槐○金粉六朝歸大夢而今夢也都休况儂花福未曾修有情悲獨夜鄉莫問温柔靜展鸞箋按病稿新詩不載新愁文無遠志苦相投良宵狐負盡明月冷揚州○搗枕搥床支瘦骨人生此恨綿綿明知涙不到卿邊算來花解語辛苦戎中年惻惻春寒情怯怯斷魂諒也心懸相逢月下肯相憐他生爲倩女不許聽啼鵑○閒悶閒愁知自遣任他春冷紅綃生憎魚目盼勞勞止憑魂入夢有恨肯輕抛恨到不堪回首處恨他蓮漏迢迢只今銜恨也無憀夜臺人寂莫恨度可憐宵○理徧柔腸無補恨淸宵枉自纒綿可能寄語到黄泉道儂依倩影一樣立鄉前淡淡春山休蹙損人閒好月誰圓淸明過後緣楊天慈悲哀我佛絮果証因緣[  馬相如倚聲]  
[感小金鳳詞序錄請霧裏看花客高昌寒食生兩詞宗正刋]  
　　窺寳鏡之女兒墮玉瓶之仙子家住苧覆村裏身棲枳棘林中鴆媒之伎倆偏多鴇母之牢籠不少飛花墜絮漫隨流水分離冶葉倡條空說春風抬舉肢有松陵賤姓葑水偏鄉産絶色之修蛾喚芳名於小鳳排行有二盡圖之容貌嫣然嫵媚無雙筝柱之年華及未年才十二雖遷流失所傍門户於豪家隨母爲傭遭際堪傷毁丰姿於堊室寄養某氏頗受磨折然雨揩新月逾覺淸華風弄纎雲自饒摇曳况學窈娘之妙樣玉筍團香誤子建之微詞珠花迸涙初不裹足後其母惑於人言與之捉搦鳳幾不堪固亦香國之早春小家之翹楚已無何養娘作劇爭誇得寳之歌妮子堪憐頓作摇錢之樹鬻於吳門畵舫兩月未通消息誰知竟墮泥犁鳳之鬻也僕正在苫三生未繫因緣枉說能操井臼兹則桐橋殢迹襲羅綺於船中花部遺芳薦管絃於座上桐橋花部畫舫聚處也喜綰偏鬟側髻蟬翼淸疎學歌殘月曉風鶯喉生澀江邊桃葉迎接勞人陌上楊花飄零送客僕東家分熟北里緣慳曾通豆𦸅之辭非徒識面欲買薔微之笑所乏纒頭惟思故劍難忘尤覺遺珠可惜嗟嗟伊古蘆簾紙閣亦貯梅花祗今紅袖靑衫不逢萍梗倘有少年狎客同調詞人流連桂楫蘭橈愛作蕩湖之戯打點玉台金屋曷招塡海之冤長聲價於尊前所願贈君結緑問姓名於篷底不妨爲我垂靑悵花弔酒詞人蘇州太痴生高悞軒初脫稿於春申江上 
[三姝媚留贈諸名流并序○僕來海上小作勾留旋卽訪瘦竹於西林作長伯竟夜之談爲平原十日之飲乃辱承諸名流枉顧海上寓齋有虚迓因思雅懷辜負好事消磨雖無一見之緣實有三生之幸今者挂帆歸去尋舊轍於吳門他時買棹重來訂新交於滬凟爰拈此解留贈諸君]  
　　靑衫工落魄無才空自嘆半世因循說着家鄉有萬種炎凉一把酸辛作客而今翻覺得瀟灑如雲爭奈歸期催促怱怱又過殘春君等何緣憐我向旅店前問訊殷勤載酒題詩恁浮名賺了海内文人喜極增慚淸風度惆悵芳塵但願他時叙首閒談夙因[  蘇州太痴生悞軒高瑩玉倚聲拜稿]  
 
 

Page 10

 
 
[光緖十年三月念五日京報全錄]  
　　宮門抄○上諭一道錄前○選單○江督左等奏爲擇尤保奬摺○黔撫林奏調補知府摺○江督左等奏請議敘片○江臬周奏爲恭報接印日期摺○都統繼奏委署知縣片○陝督譚奏道員到省飭赴新任片○江督左奏請留武員差遣片○陝撫葉奏甄别知縣夾片○三月二十五日内務府國子監正黄旗值日兵部引見五名鑲黄滿名○閻敬銘許庚身謝總理各國事務衙瘦行走恩○察哈爾都統紹祺請訓○托倫布假滿請安○啓泰謝前引大臣恩○長有等由口外賜奠回京請安○怡王續假十日○睿王耀年各請假十日○潘仕刈陳文騄預備召見○内閣奏派騐放之大臣派出絪貝勒靈中堂陳蘭彬徐致祥○吏部奏派騐看月官之大臣派出松溎囙承嵩申崑岡許應騤寥壽恒錢桂森吳廷芬○兵部奏派查齋之大臣派出桂全慶福淸凱本諸伊崇阿湍多布花尚阿德克吉訥○太常寺奏派孝陵告祭之王公派出莊王○又奏二十九日太廟親行禮節○貴恒奏請開缺○召見軍機紹祺潘仕釗文騄醇王○○光緖十年三月分選單直牧四川忠州吳炳麒安徽監知縣陝西鄠縣張鴻儒河南舉山西洪洞常綺順天拔山東蒲台揚同檙江蘇優山西綘縣趙德熙江西監湖北利川徐嘉禾直隸河南盧氏呂炎律雲南廣東新興丁浚順天湖北嘉魚張開泰河南俱舉廣西來賓李守和貴州附貢貴州修文龔啓蓀浙江監廣東和平陳塏直隸樂昌李春暉四川俱舉府經廣東韶州劉佐中順天供縣丞廣東番禺于奎湖南廩貢吏目雲南鶴慶殷宗孔四川監巡檢四川雅州朱錫庚浙江供廣東陽　戴燿墀江西監高要高翰四川嘉應州蕭龍光四川俱監湖北漢陽徐昭德甘肅吏典史福建　南錢敬授浙江監河南四平初廣儀山東供事湖北襄陽范汝誠江蘇四川東鄉姜振祿山東雲南平彝章泗涵直隸廣東花縣撒聖徵直隸貴州修文張星明四川俱監廣東興寗畢乃僚甘肅字識河泊所官廣東番禺魯文墀順天監○○太子少保大學士兩江總督二等恪靖侯加一等輕車都尉臣左宗棠頭品頂戴漕運總督臣楊昌濬跪奏爲防守大汛出力各員遵旨擇尤保奬恭摺具陳仰祈聖鑒事竊光緖九年運河伏秋大汎危險情形爲近數十年所未有工員防守異常出力經臣等於光緖九年十月二十八日恭摺具陳請子專案從優給奬並聲明鹽務人員請子一併列奬奉旨准其擇尤保奬毋許冒濫欽此正在欽遵辨理間接准部咨具奏前因在案以鹽務人員均歸鹽務姜委所請於河工列保之處應毋庸議奉旨依議欽此仰見朝廷於鼓勵人材之中仍寓愼重名噐之意欽佩難名復經飭令遵照辦理兹據該司道孫翼謀徐文僕黄祖絡開單請予奏奬前來臣等家加察核均属出力之尤並無冒濫伏查上年伏秋大汎水勢之險異乎尋常之河堤工地叚綿長萬分吃緊搶護巡防全資衆力各員弁兵夫人等晝夜防險之勞苦與戰陣無異實較尋常勞績不同而保全下河田禾不但江蘇全省民食有資並灾歉之鄰省亦利於轉輸厥功尤偉業經臣等於前摺據實詳陳在案兹據該司道等核寔開單其出力稍次者均經别歸外奬相應繕具淸單恭呈御鑒合無仰懇天恩俯念同一防汎之勞免其塡註考語准予一體照奬以示激勵而勸後來河防幸甚謹曾同江蘇巡撫臣衛縈光恭摺具陳伏乞皇太后皇上聖鑒訓示謹奏軍機大臣奉旨該部議奏單片併發欽此○○革職貴州巡撫臣林肇元跪奏爲遵旨揀員調補要缺知府恭摺由驛具奏仰祈聖鑒事竊查貴陽府知府汪元慶綘調遺缺於光緖十年正月初四日准吏部咨光緖九年十一月二十八日奉上諭貴州貴陽府知府員缺緊要着該撫於通省知府内揀員調補所遺員缺着恩綸補授欽此等因知照到臣遵查貴陽府爲省會首郡管轄一廳七州縣又有親轄地方及發審案件致事殷煩非精明幹練之員不足以資冶理臣率同藩臬兩司通省知府内逐加遴選查有思州府知府蔡同春　年六十二歲河南歸德府邱縣人由附生中式道光癸卯科副榜丙午科中式舉人咸豐丙辰科會試中式進士引見以主事用簽分工部都水司行走丁母憂回籍在籍辦團保俟學習期滿奏留後以主事遇缺卽補並加員外郎銜同治二年起復到部四年補都水司主事六年派充都水司主稿氷窖監督七年派充琉璃窰監督八年派充河道溝渠處總辦彩綢庫監督十年派充大婚禮儀處總辦十一年九月大婚禮成奉旨着俟題補郎中後作爲歴俸期滿並賞加道銜十三年十月派充木倉監督十二月穆宗毅皇帝大事派充白差總辦光緖元年正月派充製造庫主稿二月題升營繕司員外郎派充則例館提調復充白差總辦九月奉移禮成賞加二級又以暫文殿差事完竣奉旨着以本部郎中無論題選咨留缺　卽行補用並賞戴藍翎二年七月派充孝陵神功聖德碑樓工程處總辦八月派署寳源局監督三年三月太廟改飾龕座派充總辦五年京祭一等三月太廟改飾龕座告成賞換花翎並隨帶加三級穆宗毅皇帝孝哲毅皇后永遠奉安隨入地宮執事奉特旨着在任以知府卽選俟選缺後賞加鹽運使銜又因承辦喪儀奉旨賞加二級選授思州府知府六年十一月十一日到任該員精明運厚爲守兼優以之調補貴陽府知府人地相宜與例亦符合無仰懇天恩俯准將蔡同春調補貴陽府知府洵於首郡要缺有裨如蒙俞允該員係現任知府請調知府銜缺相當毋庸送部引見所遺思州府缺遵旨卽以思綸補授謹將調補數缺知府緣由會同雲貴總督臣岑毓英合詞恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○左宗棠等片再升授浙江按察使兩淮鹽運使孫翼謀署淮揚海道布政使銜江蘇遺缺題補道徐文逹署常鎭通海道二品銜江蘇候補道黄祖絡前經臣等飭令督辦揚屬運河堤工選料課工諸臻穩固當上年伏秋大汎水勢極强之時長堤屹然不摇辦理已有成效兼之躬親督率在工各員弁多方激勵晝夜防護卒能化險爲夷尤属勤勞　著查鹽務人員奬案業經遵照部議剔除惟兩淮運司兼管下河水利河工本有責成且係會辦堤工局之員合無仰懇天恩俯准將孫翼謀賞加二品銜徐文逡黄祖絡二員均交部從優議叙以示奬勵謹會同江蘇巡撫臣衛榮光合詞附片具陳伏乞聖鑒訓示謹奏軍機大臣奉旨覽欽此○○者江西按察使鹽運使銜候補道臣周溯賢跪奏爲恭報微臣接署臬司日期叩謝天恩仰祈聖鑒事竊臣於光緖十年正月二十八日奉撫臣潘霨行知以臬司王嵩齡入京陛見奏委臣署理臬篆旋於二月初六日准嵩齡將印信文卷委員齎送前來臣當卽恭設香案望闕叩頭謝恩祗領任事竊念臣粤西下士知識庸愚由舉人選授江西東鄉縣知縣　前江西撫臣沈葆積保舉仰荷殊恩簡放吉安府洊擢道員前此兩署臬司方漸涓埃未報兹復　臬篆五中彌切惶悚查江西　處冲煩臬司爲刑名總繼察吏安民淸理訟獄在在均關緊要自顧庸才常懼弗克勝任惟有倍矢愼勤隨事稟商撫臣認眞辦理務期刑法持平不敢以　時署事稍涉因循以期仰　高厚鴻慈於萬一所有微臣接篆日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○繼格片再赤峰縣知縣呂景熙調郡察看所遺之缺自應另行委員接署以專責成查有候補知縣隆算才具開展辦事勤奮堪以前往署理據熱河道富華詳請前來除批飭遵照外理合附片具奏伏乞皇太后皇上聖鑒謹奏軍機大臣奉旨知道了欽此○○譚鍾麟片再新授甘凉道龍錫慶現經到省應卽飭赴新作以專責成除檄飭遵照外謹附片陳明伏乞聖鑒謹奉軍機大臣奉旨知道了欽此○○左宗棠片再提標學習人員迭經前督臣等奏請留省補用欽奉諭旨允准在案兹查有記名總兵彭壽山補用總兵周有貴補用總兵兩江儘先副將王榮誥副將銜儘先叅將嚴德友歴在軍營隨剿出力疉著戰功嗣經先後投標分别差遣於營伍地方均稱熟悉惟彭壽山周有貴嚴德友均未保留省分其王榮誥續保總兵亦無留省字樣現在兩江整飭營伍正值需楝之際合無仰懇天恩俯准將總兵彭壽山周有貴王榮誥叅將嚴德友各以原官留於兩江由臣酌量差委借補以收人地相宜之效除飭取履歴咨部查核外謹附片陳請伏乞聖鑒訓示再叅將嚴德友本名德友因保千總守 
俻兩案悞書得友飭據查無情弊應請勅部查照更正合併聲明謹奏軍機大臣奉旨着照所請兵部知道欽此○○葉伯英片再前准吏部奏定章程道府州廳無論何項勞　保奏歸入候補班人員以到省之日起予限一年詳加察看認眞考核分别煩簡補用等因通行遵照在案兹查有候補班儘先補用知縣彭森現年四十四歲河南淮寗縣監生遵例報捐縣丞指分陝西試用因蕩平金積堡各項差使出力案内保奏俟補缺後以知縣用光緖元年領照到省復遵例捐離縣丞本任以知縣仍留陝西歸原保班補用二年十月丁母憂回籍守制五年十一月起復到省七年請咨赴部十一月初十日騐放十二月二十二日回省今自回省之日起扣至八年十二月二十二日試看一年期滿自應照章甄别據藩臬兩司會詳請奏前來臣查該員才具穩練公事精詳自到陝以來委辦事件俱臻妥恊堪以煩缺補用謹會同陝甘督臣譚鍾麟附片具陳伏乞聖鑒謹奏軍機大臣奉旨吏部知道欽此 
 
 

Page 11

 
 
[光緖十年三月二十六日京報全錄]  
　　宮門抄○諭旨五道錄前○教職單○東撫陳奏撥欵貼修堤工摺○又奏叅革知縣片○又奏請暫緩道員引見片○又奏請議卹片○黔撫林奏請對調守備片○江撫潘奏委署各員片○皖撫裕奏委署知州片○將軍崇奏請補知州片○三月二十六日理藩院鑾儀衛光祿寺正白旗值日無引見○貴恒專摺謝賞假一個月恩○惠土果勒敏各請假十日○大額駙請假五日○福通預備召見○宗人府奏派正藍旂族長派出延煦○又奏派正補進王六班派出榮頤謨公○召見軍機福通○光緖十年三月分教職單教授江西南康曾雲藻贑州舉貴州思州安登瀛思恩廪正諭江蘇上海宣敬熙常州山東淄川惠涵芬靑州山西曲沃閻鶴齡大同河南大康徐熙惪歸德福建順昌王星庭福州湖北漢川劉承謙荆州　舉訓導安徽盱眙謝廷宣徽州陝西紫陽賀望李同州廣東增城黄書年肇慶新安馮彰美肇慶封川蔡燾廣州俱舉山東郯城王澤深萊州挨湖南鳳凰廳劉炳南澧州拔湖南　陵周敦友澧州挨四川瀘州林遇春順慶歲復諭仙東博平甄彦濟南河南商水郭鎔金汝寍江西萬載傅銘新建昌弋陽鍾聲遠贛州廣東樂昌鄧爾條惠州龍門謝元楨肇慶俱舉陝西醴泉羅十鐻鳳翔拔湖南麻陽駋流芳郴州　廣東永安許純仁雷州恩新安顧召華肇慶廩仁化勞暻廣州副榜陽春陳天叙雷州拔四川西充郝逹綿州廩復訓順天寳抵宮步贍奉天歲安徽鳳台高肇麟廬州舉山東長山李壽齡臨靑廩山西翼城李鈞蒲州　解州王執中汾州歲甘肅慶陽雷浚蘭州廩福建沙縣葉如靑建寗挨湖北漢陽賀書齡安陸廪京山劉德峻荆州　廣西思恩鄧榘桂林舉雲南永北廳周詔來廣東廳拔姚州孫品金雲南舉新興常至孝廣南廪○○山東巡撫臣陳士杰跪奏爲寗陽縣石梁堤工殘缺酌發津貼興修以衛閭閻恭摺仰祈聖鑒事竊據寗陽縣知縣陳文顯稟稱境内管轄汶河一道發源於徂徠山上自泰安入境至該縣西北鄉石梁口堽城埧一帶與泗洮二河匯合曲折瀠洄而至滋陽濟寗以逹於汶上之分水口入運計長百餘里河面甚寛北爲泰安南屬寗陽中間以河爲界冬春水小時不過涓涓細流夏秋大雨時行山泉匯注則洪濤駭浪挾石帶沙勢甚猛悍北岸地高無堤南岸高低不一互有堤埝而石梁地勢最窪由該處不寗陽縣城轉逹滋陽濟寗汶上等處愈　愈下自來築有東西堤八里建立閘壩以爲四州縣保障道光二十六年曾被冲决當經請帑興修厥後思患預防同治五年十一月復勸民修補藉免水患迄今十餘載堤岸埧工彌形殘缺上年雨水過大冲刷更甚遇盛漲必遭漫溢關係不僅一縣亟應大加修培惟核工需較多紳民無力捐辦懇請津貼等情當經臣飭司委員前往勘估據稱應修之工計十五　湊長七百三十八丈六尺應帮築底寛七八丈頂寛一丈八尺至二丈高自二丈至二丈一尺不等又石梁口迤東迤西有大灣三處其形如弓周圍數十丈兜溜湍激奇險萬分向來築有挑水壩三座今已坍塌應仍照舊修築藉資抵禦其第一座擬長十二丈底寛稱是頂寛七丈第二第三座均擬長十四丈寛十二丈頂高七丈撙節估計共需工料實銀一萬一千一百六十三兩四錢五分五厘若責令民間捐辦實覺力有未能擬請以五千一百餘兩捐諸紳民富出資而民出力以二千兩歸該縣陳文顯捐十分之四銀八百兩下餘一千二百兩飭派濟甯滋陽汶上三州縣捐解以期衆擎易舉尚不敷銀四千兩懇請籌撥庫欵作正開銷禀經　司崇保核明詳請具奏前來臣查該縣石梁口汶河堤埧關係數州縣水利農田爲必不可緩之工自應准其興辦所需經費爲數較多若全歸民捐力有不逮據請以大半攤之官民下短銀四千兩由司撥給庫欵尚屬允協似應照辦以資津貼而濟要工除飭令趕緊興修不准草率倫减外理合恭摺具奏伏乞皇太后皇上聖鑒謹奏軍機大臣奉旨着照所請該部知道欽此○○陳士杰片再蒲台縣知縣龔葆琛不理公事以致該縣堤工間有阻撓當請旨將龔葆琛革職並飭武定府就近委員代理附片奏明在案兹據武定府知府奎瑞稟稱該府於二十一日馳赴蒲台就近委候補知縣吳寳三代理蒲台縣事隨卽傳就近堤居民曉以大義現已遵照隨將各叚一律興工民情照常安謐堪以上紓厪懷謹附片奏聞伏乞聖鑒謹奏軍機大臣奉旨知道了欽此○○陳士杰片再東海關監督登萊靑道方汝翼自光緖三年十一月間奉旨補授斯缺連閏扣至九年九月歴俸六年期滿例應給咨赴部引見現據該道詳請委員接署前來臣查登萊靑道一缺有經管稅務中外交涉事件非洞悉情形之員不足以資控制該道地方熟悉公事穩練歴年以來措置均甚妥協現值海疆多事舉凡彈壓巡防在在均關緊要似未便遽易生手致滋貽誤可否仰乞天恩俯有該道暫緩引見俟防務稍鬆再行給咨赴部之處出自逾格鴻慈謹會同署北洋大臣道隸總督臣李鴻章附片具陳伏乞聖鑒訓示謹奏軍機大臣奉旨着照所請該部知道欽此○○陳士杰片再據賑撫局司道轉據署歴城縣知縣陶錫祺詳據舉人王慶貽等聨名稟稱上年黄水爲災歴城北岸村莊皆成澤國當七月間散放急賑之時派有武監生樓慶椿會同印委各員前往查辦該生周歴災區按户計口均匀賑濟全活災黎甚衆事竣回省舟抵張殳家窩地方正值秋汎盛漲大溜洶湧其船逆流而上風狂浪急一時人力難施以致湧舟觸樹闔舟九人同時覆溺其八人遇救得生而該監生被覆艙内比破舟急救業已無及情形實屬可憫請具奏重予奬卹等情前來臣查該監生樓慶椿誼篤梓桑實心行善奉派散放賑務於驚濤駭浪之中冒險奔馳不辭勞瘁乃以舟覆被淹竟致唄命殊堪憫惻相應仰懇天恩俯准飭部從優議卹以慰忠魂而昭激勸出自逾格鴻慈謹附片具陳伏乞聖鑒訓示謹奏軍機大臣奉旨樓慶椿着照所請交部從優議卹欽此○○革職貴州巡撫臣林肇元跪奏再臣標右營守俻葉永泰鎭遠鎭標左營守俻李富春整頓營伍勤愼操防均臻妥協惟查看該二員於風土情形葉永泰似於鎭標守俻之缺相宜李富春與臣標守俻之缺　宜應請兩相對調以期兩有裨益合無仰懇天恩俯准將李富春調補臣標右營守俻葉永泰調補鎭遠鎭標左營守備庶人地得宜更於營伍有裨除咨部查照外謹會同雲貴總督臣岑毓英附片具陳伏乞聖鑒訓示謹奏軍機大臣奉旨兵部議奏欽此○○藩霨片再臬司王嵩齡進京陛見所有臬司印務應卽遴員接署查有候補道周溯賢老成穩實堪以署理又南安府知府林載亨現准部咨該員前與貴州候補知府曾彦銓同辦捐務並不辭差廻避議以降三級調用所有該府印務查有候補知府駱敏修隱練安詳堪以署理又署新城縣知縣楊際澐調省差委所有新城縣日務查有正任德化縣知縣陳鼒任内並無盜劫三叅届滿已起四叅及錢糧未完叅限將滿有關降調之案堪以調署謹會同大學士兩江總督臣左宗棠附片具奏伏乞聖緊謹奏軍機大臣奉旨知道了欽此○○裕祿片再滁州直隸州知州閏煒現經調省另有差委所遺員缺應卽遴員往署以專責成查有候補直隸州知州趙勷臣老成穩練堪以署理據藩臬兩司會詳請奏前來除檄飭遵照外謹會同大學士兩江督臣左宗棠附片具陳伏乞聖鑒謹奏軍機大臣奉旨知道了欽此○○奴才崇綺松林跪奏爲揀員請補知州以資治理恭摺仰祈聖鑒事竊查復州知州奭良調補岫巖州知州接准部覆於光緖九年十二月十三日具奏奉旨按後五日行文照限减半計算應以十年正月初三日接到部文之日作爲開缺日期歸正月分截缺雖係簡缺業經扣留外　奉省簡缺知州僅止一缺上次以委用知州朱錦標請補此缺應輪用候補查有到省在先候補知州王頤勳現年三十四歲係直隸天津縣人由監生於同治十三年考取漢謄錄光緖二年報捐通判選用投効奉天軍營於勦辦馬賊擒斬首要出力案内保奏請以通判分發省分補用並賞加同知銜三年七月奏調奉天差委覆奏請留奉補用因歴次擒獲著名首要馬賊案内出力保奏俟補缺後以應升之缺升用報捐離任指定知州留於奉天歸候補班補用並捐免保舉請咨赴部四年十一月初十日經欽派王大臣騐放堪以發往十一日覆奏奉旨依議欽此十二月初十日到省試看一年期滿加考甄别留省補用六年彚保歴次摛獲首要馬賊案内賞換花翎八年七月報捐尋常三級查該員年壯才明聽斷敏捷以之調補復州知州洵堪勝任與例亦符合無仰懇天恩俯准卽以王頤勳補授復州知州如蒙俞允該員係候補知州請補簡缺知州銜缺相當毋庸送部引見仍試署一年期滿果能稱職再請實授所有揀員請補知州緣由理合恭摺具奏伏乞皇太后皇上聖鑒勅部議覆遵行謹奏軍機大臣奉旨吏部議奏欽此 
 
 

Page 12

 
 
   
 
