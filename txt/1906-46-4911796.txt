# 1906 - 46 - 4911796

 

Page 1

 
 
   
 
 

Page 2

 
 
[電傳諭旨]  
　　正月二十七日奉 
上諭順天府府尹著袁樹勛補授未到任以前著陳璧兼署欽此同日奉 
旨太常寺卿着管廷鶚補授欽此 
[電傳宮門抄]  
　　正月二十七日召見軍機紹昌 
[敬告新蘇撫]  
記者恭讀二十四日上諭江蘇巡撫陸元鼎着開缺另候簡用方訝陸之撫我江蘇也。雖無大勳勞。亦無大失職今政府毅然去之。其殆重視我江蘇。而欲爲我蘇謀大利。以爲非有學識勝陸數倍才能勝陸數倍者。不足以當斯任乎。果也。則我江蘇人之大幸也。乃翼日而河南巡撫陳夔龍着調補江蘇巡撫之命下。 
夫陳之才能學識。其卓卓者見諸章疏。稍明時事者類能言之。無俟記者之贅言。今之受命而來撫我蘇也。將爲我蘇人額手稱慶執瓣香以歡迎乎。抑我蘇人疾首蹙爾而驚相歎息乎。以前日所見之政績論。則二者孰爲多數。孰爲少數。有可以推測而知者。以後日未見之政績論。則在我公之好自爲之。有未能逆臆。以斷之者矣。 
然自記者度之。政府之去陸也。以不能盡其對於江蘇巡撫之責任故。其以陳代也。必以其能盡責任故。陸到任之初。曾有條陳整理蘇省政務之奏。分整頓吏治嚴捕梟匪及其他各端。於我蘇省情形。頗中竅要。其後言之而不能行。故未見有所設施。或者竟以此去官。亦未可知。今新撫而果欲自盡其責任也。則以陸所已言者起而行之。其有陸所未盡言者。亦擇要而實行之。庶乎其可已。試以關於蘇省最切要務。我蘇人所欲舉以責望於新撫者。畧分如下。 
一欲有粤督岑春萱。其人者。整頓我蘇省吏治也。蘇省吏治之窳敗疲頑。甚於他省。其盤結糾緾而不易治理者。雖有賢撫臣。而苟稍。慈祥。卽不能奏效。岑督兩廣。凡官吏之稍不守官箴者。俱被參劾。試問新撫。有岑之參官辣手否。 
一欲有前撫趙舒翹其人者。嚴懲我蘇省梟匪也。蘇省鹽梟土匪。散布於長江一帶。隠伏於各處内地。爲我蘇省之隠憂者。數年於茲。近雖稍稍歛迹。然其伺釁而之勢。危於旦夕。非嚴加勦捕。不足以盡絶根株。趙撫蘇時。首以力除匪患爲急。故其時梟匪。幾絶迹於蘇境。試問新撫。有趙之勦匪實力否。 
一欲有前撫端方其人者。振興我蘇省學務也。蘇省學務。近雖日漸進步。然阻礙於經費之支絀者不少。端署蘇撫時。以興學爲要於他項新政。故凡所籌派游學廣學堂等經費。皆於無可籌畫之中。勉力提撥。是以學務驟興。試問新撫。有端之實心興學否。 
一欲有直督袁世凱其人者。提倡我蘇省工業也。蘇省工藝。近來不可謂不發達。然皆出於紳士舉辦之力。而未得官力提倡。故進步之速率。未能驟增。袁倡辦直隷各種工藝局廠。悉心規畫。收效甚捷。試問新撫。有袁之留心工業否。 
今日新撫尙未來蘇。使驟。以以上數者决之曰。新撫必不能新。撫必。 
不能。吾知爲新撫者必艴然不悦曰。安見其不能。又使驟决之。曰。新撫無不能。新撫無不能。吾知爲新撫者。必色然喜曰。實獲。我心。雖然。斯言也。記者均不敢先出諸口。所願爲新撫者。他日無聞此不悦之言。而有色然以喜之一日。則記者祝禱以待之矣。 
[中俄協商情形]  
　　二十六日北京電云俄使璞科第於中國提出之（俄國前此與黑龍江將軍所訂之礦條約而未 
經外務部批准者須一律作廢）一條竭力反對謂此項條欵係由俄國與中國有權力之官員所訂故俄國應有享受此項利益之權凡在黑龍江省之礦務不論己未開採俄國均須承辦云云目下正催迫中國將俄國應享之礦產權利歸入中俄新約中譯字林報 
[肅親王並不赴俄]  
　　二十六日北京電云傳聞肅親王因俄使璞科第之請將往莫斯科游歷一説確係無稽之談譯字林報 
[俄國領事館新設地]  
　　北京電云俄國公使接奉本國政府訓電照會清政府據一八八年所訂清俄條約准於古城烏里雅蘇台科布多烏魯木齊必柳等五處設置俄國領事館現擬實行譯大阪每日新聞 
[法政府廢止中國人在柴棍課税]  
　　北京電云駐法公使來電云法國政府現已定議將清國工人至柴棍課税法全行廢止譯時事新報 
[中國贈金日本]  
　　北京電云清政府近日將金幣二百萬磅輸送於日本譯大阪每日新聞 
[奏請修築京德鐵路京師]  
　　熱河都統松鶴帥日前奏請添築熱河承德府至京師之鐵路以便商運靈通等語現已交商部議奏（吕） 
[湘紳議爭郴州鐵路長沙]  
　　湘粤鄂三省會議粤漢鐵路辦法共十三條内一條有云湘省路線較長湘省願將宜章以下至郴屬永興縣之路工讓粤代修二十五年之後湘省可備價贖還等語現在湘局總辦席沅生觀察總理王益吾祭酒均不以此説爲然且有先造衡郴之議日前有陳靜生廣文之姪某寓書其叔 
 
 

Page 3

 
 
亦以此條爲不妥略謂由粤至漢以郴屬爲中路則郴屬爲粤漢全　　 
路之咽喉若讓歸粤省則湘省不知减許多利益况由粤至漢所難過者以宜章至永興一帶無水路可通故也若至永興以下有船可搭一水之便數日卽可至漢且船價甚廉又便載貨竊恐由此舍陸就舟者不少也以郴路讓粤是直以肉與人而自食其骨不知何所見而願讓也愚以爲此路斷不可讓趁此尙未定議不難將此條改易伏祈向湘中列紳説明利害盡力爭之湘省幸甚云云旋由廣文出示王祭酒轉送局中公閲祭酒因復書廣文云手示讀悉令姪來函所見極是遵卽送交敝局公閲前此席觀察本有先修衡郴之説帖席張二君赴鄂時僕曾剴切陳之而到鄂或以爲仰體香帥或又謂香帥俯從湘紳安徽李京卿云天下未有鐵路與輪船並行而可與輪船爭利者此言可括鐵路要義何况湘省輪船達漢火車尙在隔汪乎此時尙無督辦一切不必爭論一派督辦之後僕必力持此議先修衡郴如其不從僕卽可告無罪等語又聞局中諸君均以陳大令書爲甚合云（旦） 
[浙撫力拒銀公司勘測軌道界線杭州]  
　　浙省鐵路蘇杭甬草合同早經撤廢茲忽由駐杭英領事施彌德君行文撫院謂奉英公使飭知擬派前辦滬寗鐵路之工程師拉爾司氏來浙勘測蘇杭甬路線請訂日期以便帶同銀公司經理人到院妥商一切等因當由浙撫以合同早經逾限作廢奉旨自行舉辦該英商毋庸到杭且萬無再無晤商之理拒駁照復去後施君即行赴滬現又到杭於月之二十二日由新城詣院晋見張筱帥堅稱勘測蘇杭甬路線係英公司接准外務部函許著與浙撫院接議等語要求至再筱帥竭力拒絶答以萬難通融卽前合同執持不銷逾限年久亦早作廢不得爲據由是施君爽然辭出聞須禀請英公使酌核辦理而張筱帥除照會英領外復將英領事面見情形電告外商兩部預商對待拒絶辦法今由湯劉二京卿邀集紳商會議一切電告都中同鄉官擬與英公使交涉堅持力保全浙路權（的） 
[擬廢大冶鐵礦約北京]  
　　商務部以曩日由盛宣懷與日本所訂之大冶鐵礦貸借契約爲有弊害擬設法廢約刻已電商卾督矣（日） 
[商部擬頒商務全書京師]  
　　聞商部各堂議以中國商務漸次發達應將開辦成案頒發以資推廣現擬今春卽將本部所有一切函牘禀件並紀事表格及各種章程編纂成書頒發各商會藉爲考鏡之資云（呂） 
[商標局設官章程京師]  
　　商部商標註册局咨調工部主事章圭瑑内閣中書朱誦韓爲裁判官早誌前報茲聞尙應添設局長一員裁判長一員裁判官三員審察長一員審察官三員書記官十二員分設六所曰掛號所曰審查所曰註册所曰收發所曰會計所曰裁判所每處設所長一員（呂） 
[滙解賠欵須先電知戶部北京]  
　　各省司關道局攤解各國新舊賠欵業已匯解滬關彙付而戶部尙在不知每致不能接洽現經部議自三十二年正月起各省各處凡解償欵銀兩須於未解之前先期電達部中以備查考江督周玉帥奉到咨文後己飭知關道遵照（日） 
[江督批追海州商捐金陵]  
　　支應局近以前署海州知州德牧等任内所欠商捐詳請勒追茲經署督周批云此項商業公捐係抵支輪餉要需前任海州德牧存王牧茂中經收商捐錢文並不隨時報解迨交卸以後又復屢催不繳實屬藐玩應移司先行詳請記過以示懲儆一面仍分移寗蘇兩藩司淮揚海蘇松太兩道查明勒限追繳如再延宕卽行專案詳參仰卽遵照辦理具報並行現署海州張牧知照（利） 
[補紀懷遠縣毀學情形安慶]  
　　懷遠縣人楊啓泰李小亭等借城内土地祠創設養正小學堂開辦未久本年正月初二日江南各學堂學生年假回家擬設懷遠學會集議于土地有李大順之子李大常小常兄弟二人因學生各著操衣指爲洋敎徒又以學堂侵占廟宇均有不便遂嗾其黨羽張某劉某田某等鳴鑼聚衆將養正學堂什物擊毁搶去書籍儀器等件又率衆撞留學日本韓君世瑛之門石棍交下幸門堅不得入復蜂擁至將弁學生王君克仁家將其姪旅寗公學學生王某從家申曳出褫去衣服盡力兇毆頭面俱受重傷是晚養正學堂敎習姚君家大門亦被毁壞次日學界中人恐禍勢蔓延相率鳴官適縣尊于大令上省未返捕廳雖派差到堂彈壓然於閙學之人則並不敢拿辦也（士） 
[蘇皖浙旅學擬改辦法長沙]  
　　前報所紀蘇皖浙三省公立旅湘學堂一節嗣因皖省在湘官紳集議謂前年曾在湘省創設安徽旅湘公學旋以經費不敷即已停辦現在籌款亦屬爲難遂向兩省宫紳辭復自後卽改歸蘇浙兩省合辦仍係臬憲張廉訪爲之提倡至從前所訂章程現亦略爲更變原擬每名歲收學費洋一百元現改爲六十元卽外省附學者其學費亦不苛求聞刻下組織將成大約卽可開辦（旦） 
[王相國又擬乞休北京]  
　　内閣大學士總理戶部事務王夔石相國久有乞休之志嗣因開去軍機大臣差使故此未敢率行奏請開缺邇來王相見朝廷所行政務多有不合已志且戶部又有實行裁撤書吏之舉頗滋不悦因屢以感冒請假昨聞擬待此次假满後仍須奏請賞假逐漸引病告退以圖優游林下矣（下） 
[李家鰲撤差之原因北京]  
　　海參威委員李家鰲因擅留愛仁輪船船主謂被留両月之久損耗甚巨電請飭李賠償政府以李辦理不善故另委别員（日） 
[紀蘇垣警察總辦謁見浙撫情形蘇州]  
　　前者浙撫張筱帥道經蘇垣時總辦警察局朱廷勱觀察用小門生手本求謁中丞見而不解詢據聲稱其母舅係中丞之門下士故稱小門生接見之下觀察卽云求太老師奏調赴浙辦事中丞云目下 
 
 

Page 4

 
 
　　尙未到任未悉浙江情形豈能遽行奏調觀察又云可否求太老師專摺明保中丞云豈有浙江巡撫奏保蘇省道員觀察又云可否求太老師轉托蘇撫陸春帥專摺明保中丞卽拂袖而起曰我與汝初次見面豈有如是之冒昧耶觀察唯唯而退（環） 
[籌防局詳江督文（爲代墊日本賽會銀兩事）]  
　　爲詳復事竊於光緖三十一年十二月二十四日奉憲台札開據江南商務局詳稱前赴日本賽會領撥銀兩奉前督憲魏批業將售貨價値曁日本撥購機器共銀三千四百十九両零卽行全數解交支應局查收歸墊至其餘不敷之數自應遵照前憲台魏批示籌還歸結無如本局入欵除大生紗廠官息銀兩外别無欵項可籌查此欵雖經敝廠解至第二批到局業經支撥無存造報在案仍有不敷撥支之項二萬數千两以待三次息欵解到歸結商號且實業學堂常年經費又賴三次息銀撥用以至前次撥赴日本賽會司局款項無從籌付查前代籌鄂省之欵計銀九百二十兩零此次鄂省僅解到庫平銀七百六十六兩零仍短解銀一百五十三兩零已由職道世珩自籌墊解交支應局兑收以清代墊鄂省之欵一俟鄂省解到再行撥還職道世珩墊欵至其餘不敷之欵本局實無從籌還所有支欵要由支應局閒欵動撥應請查照原案准予核銷並行知支應局飭卽銷案實爲公便等情到本大臣據此除批查該道前赴日本賽會所撥銀三萬兩係由寗藩司及籌防局支應局籌撥應用現在該局旣無欵可還能否准予核銷之處候分行該司局核議復奪繳印發外札飭遵照核議復奪等因到局奉此查前撥付商務局赴日本賽會庫平銀一萬两係在另欵項下動支暫行墊放當此入不敷出前項墊欵未便虚懸無著應由該局赶速籌還以歸墊項奉飭前因理合具文詳復（利） 
[彙志粤商會議路事情形廣東]  
　　十五日鐵路　　公所提議數事是日主席者爲蘇君愼之議定各事如下一議股銀以雙龍毫爲本位一議各鄉各埠各省股份簿編列號數如有熱心之人担任招股者不受權利以免流弊并請親到本公司掛號其各埠各省店號認招須由省地各坐莊寄去由本公司發簿聲明招股者不得收股銀一議收股銀照原定日期一議暫租總商會對門馮宅爲辦事處或嫌地小凝借華林寺客堂一議招股簿寄本省各府州縣須蓋七十一行善堂圖章各埠各省須加蓋省地各坐莊圖章爲信用一議各學堂一律發簿招股一議作招股序由蘇愼之擔任招股章程則採來稿其稿准十八日交齊以備抉擇並登廣告求言卽一二條陳皆可獻議一議外省外埠代收股銀處匯費照時價帋墨費明日再議津貼之法○十六日鐵路辦事公所開議主席者仍爲蘇君愼之其所議各條一議不發股册以杜浨弊惟多發專函請各埠殷商或會館或善堂在該埠酌量地方情形彙集股份寄交總公司一議各埠代理招股處如用過函電費及帋墨費若干請據實報明總公所撥欵抵銷不另補津貼一議收股銀仍用雙龍毫照九九五平式一議定文瀾書院爲倡辦鐵路公所一議各小股暫由商會代收十七日以前所收小股票俱作爲初字號十七日以後照天地玄黃編列一議每股一票各埠殷實店號可蓋圖章担保預取股票分賣以期普及○十七日所議各事一議現時所收小股銀兩先由報舘附章每日或一篇或數篇先賣必叧作一篇可能釘成一本刻與不刻由報舘自便又在總商會門口標貼以每一芳名用寸紙左右方能標二議遺失股票該股東先賣告白某日遺失限至六十日止如無人到本公司自認公司再給回股票必要店號担保其告白花紅費該股東自理三議現有携捐册上門勸捐必要杜其流弊决議先賣告白各處再刻傅單交各渡船分派四議分賣股票與各股分開股票一張决議分賣股票作爲罷論其每股分開股票一張辦法由領股票之日分與不分任由認股者自　○十八日所議各事一議招股册之發與不發問題極大經衆人研究皆以不妨多發惟必聲明其銀兩必要交到總商會或代收小股之各善堂掣取收條以杜流弊二認股者不得將股票之内刻明不得讓與外國人字様三欲再發電往商部俾得以知集股之踊躍旣集有成數衆人謂必將認定股份寔數核算然後發電○十九日又議定三條一議在港設鐵路分局以便招股一議請各埠商會派員來總商會面商擔認招股一議托當押行招股以昭信用○粤商接南洋吉隆埠來電謂本埠各商因粤漢鐵路招股現已集有的股一千二百四十萬元俟得商辦實在消息其股銀尅日可以匯到○總商會接温灝由港來電云總商會鑒敝處連日多人前來認股請將章程及招股部寄下鄙意目前只可掛號斷不收銀俟奉旨認定何人承辦後再行開收至掛號姓名隨時登報如將來有不交銀者惟經手人是問似較穏妥仍祈諸公酌奪函示（者） 
[電調日俄文譯員北京]  
　　盛京將軍趙次帥因奉省公事紛冗交涉日繁雖經奏調差遣官員然精通洋文者絶少目下正擬開闢商埠尤有乏才之慮特電致政府請再揀選通達東文俄文老成穏練之繙譯各二三員咨送到奉差委以資臂助（下） 
[日本歡迎英國親王情形]  
　　廿六日東京電云此間各報館於信任英日聯盟之功力極現歡迎之意彼等皆以英國埃塞親王爲增長两國交誼之前導親王抵日時値天氣清和日本特派巡洋艦四艘往口外迎迓相隨埃塞親王之坐艦駛抵横濱另有巡洋艦旗艦魚雷艇等在横濱恭迎單得姆號首先鳴砲示敬隨後日本迎迓之巡洋艦等亦鳴砲以迎之東鄉大將於親王抵埠時先往執手爲禮以伸敬意親王在横濱登岸後卽乘御東至東京新橋東站時適上午十一點四十分鐘親王即與日皇及皇太子會晤陸軍隊皆鳴砲示敬併於日間燃放燈彩日皇太子與王同乘馬車至某行宮駐節現巳定於明日上午行接見禮而於明晚開大宴會 
[俄陸軍提督回國]  
　　二十六日倫敦電云俄國陸軍提督哥洛潑根及拔登奥夫二人巳由俄國自满洲調回 
[波蘭現狀]  
　　二十六日倫敦電云波蘭自罷市及叛亂後大勢異常危急現在饑困之民皆向盈實鋪戶强行刦掠云 
[德皇接見法國專使]  
　　二十六日倫敦路透電云德皇己在哥盆哈根接見法國派往丹國弔喪之專使考西勒斯君於德兵艦頗以優禮待之 
[德皇對丹國新君之意]  
　　二十六日倫敦路透電云德皇己將德國 
 
 

Page 5

 
 
海軍提督之職銜贈於丹國新君譯字林報 
[英國國會已開]  
　　二十七日倫敦路透電云英國國會己於昨日循禮開會惟以丹皇新喪皇后威爾斯親王與其王妃及康諾脱之公爵與公爵夫人等均未蒞會稍減舊時麗之象英皇蒞會時半杖行走惟日光甚佳即宣告意旨時口音亦異當響亮 
[南非華工問題]  
　　二十七日倫敦路透電云英首相白納門在下議院宣言謂南非洲脱國之華工如願意回國當任其所欲且英政府可以給發銀兩而不以近日所訂審判之法待之譯文匯報 
[摩洛哥之警察問題]  
　　廿六日柏林電云法國巳允從德國所訂之策將選舉摩國警察官員之　歸諸摩國惟法國要求謂選舉之警察官員僅可由法國或西班牙人擔任而德國之意須有第三國同行筦理 
[法總統更替]  
　　廿六日柏林電云法總絲羅勃脱君已於昨日循例辭退新總統福勒斯隨即踐位舊時内閣部亦一律辭退故首相魯浮君須卽行組織一新内閣部譯德文報 
[謝贈電氣脚墊]  
　　昨蒙中法藥房送來代銷維引格林醫學大敎員發明之電氣脚墊數付厥功能使身體爽適精神頓增並袪瘋濕一切病症頗擅奇效若能四時久用其驗尤大誠衛生家不可不備之物也合綴數語以誌謝忱（宜） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[常鎭道飭巡警局遍設暗查鎭江]  
　　常鎭道郭觀察近以所派暗查委員密訪巡警劣跡異常得力現擬再行擴充凡在安置警察地方一律飭令隨時巡緝巳於二十一日飭警察局汪總辦速設暗查委員認眞巡緝勿使巡兵等再蹈從前積習（再） 
[南路警察撤差情形蘇州]  
　　總辦警察局朱廷勱觀察因南路三段警察委員應德麟擅離差次卽會同藩臬兩司札飭撤差派委巡檢鄭先蔭接辦下札之後該段員應德麟竟抗不卸差並於前晚在大關帝廟會哨之期當塲大肆砲哮毫無忌憚朱觀察遂於次日面告署臬司朱廉飭立卽加札勒令卸差一面飭派南路總察吳令查明情形以憑禀撫参辦（永） 
[徐觀察查勘沿江砲台回省鎭江]  
　　兩江督練公所參謀處總辦徐紹楨觀察日前由省馳赴鎭江江陰吳淞等處查勘砲台兼閲各防軍新操一律事畢遂於二十一日乘保民兵艦回省（特） 
[中營水師易委管帶蘇州]  
　　撫標中營水師砲船二十四艘向係分佈各處駐防去年經蘇撫將十二艘改製飛划槍船二十四號專司緝捕之事蘇撫以黃子香游戎一桂熟番營務因特札委管帶（且） 
[蕪湖官事]  
　　蕪湖巡警總辦鄭紀常觀察辭差後仍委黃潤九觀察接辦以資熟手馮鏡人觀察改辦米捐局事務黃觀察於十八日到蕪二十日接辦馮觀察於二十二日到蕪接辦米捐局事至前辦米捐卞柳汀觀察大約月初赴鳳穎道新任矣（門） 
[江西候補道紛紛去省南昌]  
　　江西候補道班三十餘人自周藩台到任後調去者三人汪瑞闓何作照江峯青借端去者四人周光棨魏敏修江忠賡朱震請假去者七人孫思敬陳君耀玻迪蘇陳際清鄧裕聰周錫恩蔣煇改省去者二人周學銘周鸞掖被叅者一人楊寶壬丁憂者二人沈銘照賀良橒死者三人崔佛蔭蔣松齡朱子春計二年中去三分之二亦可異已（也） 
[浙藩調員襄理案牘杭州]  
　　浙省自張筱帥蒞任時盡裁各幕賓改派委員辦理案牘茲藩司寶方伯受篆後亦將所有各幕槪行辭却惟延向司各缺升遷調補例章之陳君蘭洲一人照常蟬聯其餘均改派由直隸隨來諸員茲特統錄於後總理文案試用同知張汝爔稽核文案兼清訟事宜巡檢崇照　監印文案分省試用縣丞王書鵬隨辦文案候選典史俞溥帮辦文案從九李聯祥縣丞宋化民（讀） 
[首縣更委調署杭州]  
　　正任錢塘縣汪大令大炳己奉調署餘姚縣缺所遺錢篆卽委候補縣程大令贊清署理正擬履新因象山縣陳大令承澍呈報丁艱當奉寳方伯飭委程大令往署而錢塘縣缺另委正任蕭山縣李大令前往調署已均分别下札矣（陳） 
[新任滬道函薦幕友之多江西]  
　　九江道瑞莘儒觀察自調補蘇松太道後親友之聞風而來者不知凡幾其携有臣公函薦者亦多至數百餘人用大簿登記姓名多至三十餘頁人材濟濟可謂盛矣惟一時位置殊覺爲難云（百） 
[蘇省官事蘇州]  
　　候補道胡觀察銘業淮關監督穆克登布同於二十四日由甯來蘇候補道楊覲圭趙從炳由寗雲南候補道莊籙由上海直隷候補道潘志俊由天津均於二十三日來省謁見蘇撫○高等學堂提調梁太守佩祥由蘇撫委充仕學館提調已於二十四日到差○試用知州吳惟聰奉蘇藩批准過班彙詳兩院憲并咨甯藩註册二十四日詣各轅禀謝○宿遷縣知縣林士菁於二十四日由寗來蘇詣各轅禀知以知州在任候補○留學日本士官學校步兵科陳蔚現奉蘇撫憲陸春帥札委督練公所敎練處幇辦已於二十四日到差每月支給薪水一百二十兩夫馬銀八十兩（且） 
[江督札發循環執照到揚揚州]  
　　兩淮運使趙都轉近日接到江督頒發新照札文略謂前據該司詳據湘鄂各商呈請換領更名執照當經檄飭支應局刋刷在案茲據該局刋刷齊全呈送察核印發計共二十八張合亟札發札司卽便轉飭給領昨日都轉己札淮南局員傳諭湘鄂各商繕呈保狀分别具領（亡） 
[淮北餘鹽局添委坐辦揚州]  
　　調辦淮北餘鹽局兼睢寗四岸督銷蒯觀察邇因公務紛繁餘鹽局又係初創頭緒極多聞己據情詳請添委餘鹽局坐辦道員以資臂助聞江督有檄派袁道蔾照之説云（願） 
[松郡學務松江]  
　　松郡學堂日盛一日城内火神廟景賢書院兩處開設半日學堂外城外嶽廟中又有夏君籌設農工商學堂額定四十名凡農工商子弟均可往學每人每月學費兩角敎習爲顧姓夏姓又葉榭公立學堂己聘定松郡龔茂才爲敎習（歌） 
[中學堂附敎師範鎭江]  
　　中學堂久擬以餘欵廣設蒙學數十處因敎員甚少是以遲遲未辦現公議先從中學堂考取廪貢生員品學兼優者念名敎以蒙學管理法與敎授法十閲月畢業後卽派辦蒙學以盡地方義務惟定章三年内不得叧受他處延聘（任） 
[反抗學務處派來之敎員爲經理鎭江]  
　　三江師範簡易科速成畢業生張彥深君曾在寗學務處禀控丹徒縣小學堂辦理不善旋經處憲派充該堂敎員及張君到鎭轉欲自任管理之責公論甚不謂然僉謂學務處遴委畢業生整頓敎育用意良厚無如張君禀控在先以禀控該堂之人卽任管理該堂之責是顯見張君禀控之意爲私而非爲公無以取重於學生將來必易啓衝突不可不預杜其漸云云（工） 
[兩淮運司重訂章程興辦小學揚州]  
　　揚郡官立各小學堂經趙都轉派員調查多未盡善爰詳明省憲於本年正月爲始改良辦法重訂章程十二條擬就郡城繁盛之處先立小學堂八區名爲兩淮官立初等小學堂每學額設四十名八區共額三百二十名五年卒業永遠不取學費惟書籍等由學堂墊欵代辦學生繳價領取客學生入學以後無故退學須分别遲早罰金各學堂座落錄後第一設本署二設萬壽寺三設曾公祠四設五當行宮五設淮南總局六設舊城禹王廟七設舊城贊化宮八設舊城 
 
 

Page 10

 
 
武廟（超） 
[吊銷商會鈐記杭州]  
　　杭省拱宸　新埠及湖墅各商賈創設商會公舉該處警察總巡穆大令爲總理曾在商務總局請領鈐記茲奉張筱帥以與商部定章不合當飭吊銷（委） 
[建設五路菜市安慶]  
　　日前警察總局出示略云安慶爲皖江省會人烟稠密行旅輻輳而街道尤窄城内之四牌樓梓撞閣大拐角頭等處擁擠更甚魚盆菜攤肉案鷄籠往往就市排設局促污穢殊多不便本局爲謀生民衛生地方公益起見禀請撫憲批准建設五路菜市五區現已看定臬署西御碑亭爲中路菜廠龍神祠外爲北路菜廠藩署照墻後爲南路菜廠東門外城根爲東路菜廠西門外山陜會館地基爲西路菜廠嗣後小民集墟有所免受擁擠諒亦無不樂從自示之後凡各種生意人等務於十五日内分至各該叚報名掛號以便核明給據俟廠造成再行示期入廠交易（多） 
[南新二縣諭禁典補行用小票江西]  
　　省垣各典鋪及錢號所出大小錢票不下數百萬張而官鑄銅元因之滯銷由是錢價日低銀價日漲日昨南昌縣江雲卿大令會同新建縣趙小洲大令以千文大票驟難禁止擬先禁百文小票禀明撫憲核示奉批飭卽會同函告各典鋪錢號自新正後各家小票均須一律收回母得再行使用（田） 
[八港釐局勒索商船鎭江]  
　　聞近日商船經過八港者多被該釐局别立各項名目勒索不已其有不遵者則加以重罰商民大爲所累聞巳據情聯名上控矣（再） 
[誤斬上控蘇州]  
　　儀徵縣秋審絞犯二名誤作斬罪後屍屬上控等情已記前報茲悉該二犯名鈕炳元陸二鈕係火器傷人陸係故殺人命均照律擬斬監候秋後處决因修律大臣奏定新章凡斬監候均改爲絞監候該二犯均須減爲絞監候乃臬憲公文到縣該縣周大令並未親自閲看卽將二犯提出照辦以致誤絞爲斬目下屍屬己赴省上控矣（永） 
[漢口]  
　　日前外務部咨鄂督文内開有美國商人費義由京赴鄂併便道赴各省游歷請飭鄂中地方官查騐護照一體保護香帥奉文後卽轉飭江漢關遵辦○漢口税關以新茶上市出口應換護照不敷塡用關委遂在牙釐總局報請已准頒發一千張○江漢關道繼觀察之公子服官湘省因染時疾於初三日逝世觀察遂飭人赴湘搬運靈柩併迎歸其少夫人（干） 
[揚州]  
　　通分司所屬之栟茶場多鹺尹祥因病出缺運司以正任呂四塲金上迪調署業已詳奉督監憲批准或謂多鹺尹因欠人欵項逼迫過甚遂自尋短見未知確否○兩淮通分司所屬之餘西場員上年出缺運司以項毓溎大使請補已於本月詳准督鹽憲下札矣○揚城大生錢莊專做場運各鹽商往來匯兑生涯甚旺前年因事閉歇今又於新正十九日重行開張聞總理者仍係葉姓○署泰分司毛平甫分轉華於十五日卸任十九日謁見運憲禀知捐升知府過班而趙都轉又留分轉辦理場屬灶丁爭草蕩事宜分轉遂暫駐行旌○正月間揚州流氓每以舞龍燈並演扮花鼓淫劇爲生計先期向各鋪戶茶灶烟室娼寮賭局强勒錢文積數多至千有餘串及演舞時衙署公館富戶大紳賞賚之欵亦復不少今正爲巡警局方環如分轉嚴禁被强勒者無不稱快（引） 
[滬江官事]  
　　江南製造局差遣委員縣丞顧星恒二尹萃由南京原籍來申住鼎陞棧午後到道禀見○督轅文巡捕候補縣鄭紹覺明府洪年昨日由省到申至道禀呈公文一角○浙江副中營副將曹筱蔭副戎世華由浙來滬住長發棧昨至縣署拜會（君） 
[新道蒞申]  
　　新任滬道瑞辛儒觀察昨日乘鈞和兵輪抵申上海縣汪大令親至碼頭迎迓法讞員陳大令咨照捕房特派中西探捕及馬巡捕在金利源碼頭恭迎觀察於六下鐘抵埠卽至泥城橋外洋務局駐節（臨） 
[紀去年匯豐銀行帳略]  
　　昨承匯豐銀行以去年西歷年底清單見示查該銀行自去年西歷七月一號起至十二月三十一號止六個月内所做貿易共盈餘洋三百十六萬一千六百六十六元八角七分合之去年六月底前帳滾下洋一百七十萬二千七百二十八元八角五分兩共計洋四百八十六萬四千三百九十五元七角二分現董事議定歸入銀帳公積一百萬元合之歷年公積共洋九百五十萬元所餘之洋給各股友每股付英金三十五先令合從前行市每洋一元作四先令六辦士算應付洋六十二萬二千二百二十二元二角二分叧付餘利花紅每股英金一磅亦合前先令行市結算計洋三十五萬五千五百五十五元五角五分因從前先令與現在先令低昻不符應另找各股友洋一百十七萬一千八百四十元五角五分除付過各項外尙餘洋一百六十九萬九千七百七十七元四角應歸入本年西六月底結算（顚） 
[禀請招人承辦清道事宜]  
　　滬南總工程局總董因城廂内外清道事宜去冬接辦至今苦無熟手之人以至未能得力昨經集議禀請道憲袁觀察接准招人承辦（尺） 
[凝請禀遷花砲作場]  
　　南市王家碼頭張同昌花砲店因遺火於火藥甏内震坍房屋壓斃店主婦及女孩等情現經附近一帶店鋪居民察得該處花炮店甚多後慮堪虞故欲集議禀請總工程局總董查明境内共若干戶將作塲一律遷移僻靜之處以免疎虞云（尺） 
[德人强搶鑽戒]  
　　前晚十二點協記石子行主賈恒洲在蓬路新發番菜館大餐適一德人同座見賈手上鑽戒三枚燦然奪目俟賈食畢出館德人卽尾隨於後行至四考脱路將賈扭住强攫幸由四百三十九號七百四十七號兩華捕聞呼往拘德人尙敢行兇該二捕急吹警叫當由他捕聞警馳至始行擒獲當塲搜出一枚尙有一枚則己不知去向現經送入捕房押候送德領事嚴辦矣（似） 
[重訊縱火可疑案]  
　　去臘白克路第四百五十五號房屋失愼因火由樓上所居之朱萍齋柴房内所起朱在保險行保有火險以致同居疑心縱火投報捕房拘解公堂由讞員關司馬會同美安 
 
 

Page 11

 
 
副領事提訊判朱管押五年在案已詳本報今正朱之家屬以此案受誣延請担文律師幇辦費烈君投案翻控司馬商之安君訂於昨日覆訊捕房將朱送案候質麥捕頭先將案情詳述一遍傳詰同居吳錫卿席施氏席阿龍等同供與朱同住登賢里内並不保險上年十二月十三晚九下鐘朱曾回家一次約數分鐘復出至十一點鐘始回安睡小的等亦俱睡熟不料半夜後柴房起火幸卽喊救灌息其時朱亦下樓帮救事後因同居張海州謂樓上有火油滴下故疑朱有放火情事刻張尙未回申求鑒費烈律師將各人供詞逐一研詰並無縱火實據惟捕房查獲之銅壺内裝有火油未免可疑朱供壺内之油係每夜加入洋燈内所用取其壺上有嘴加油較便之故并供自失火後保險行曾來查過房内所剩物件値銀三千之譜求鑒費律師得供謂衆供俱已齊備祗惜張海洲不在今本律師當爲朱伸辯請堂上泂鑒查朱係南潯人頗有身家在上海將爲臨江公司買辦己定二月辦事付過墊銀六百兩可知不至有縱火之事何能以情有可疑草率定案且原告並無實據至於從前曾送家眷回潯帶去衣物查在租界罷市閙事之時保險行洋人曾有設或不測不能賠償之故别無他意刻下此案最要關鍵在於炎油從樓板滴下一節查是晚張欲挈眷同赴九江前堂供稱通宵未睡朱何以至柴房放火况柴房尙有人住宿在内應請堂上明鑒須有實在憑據方可定讞中西官衡情之下判候互商再行定斷（力） 
[詳訊盜案二則]  
　　初一晚糾衆行刦爛泥渡陸兆貴米店盜犯徐家延劉三等經縣訊明收押在案前日縣尊汪大令飭捕往浦東總巡局索提留押三盜又獲到爲首行刦之薛三薛四當晚即經大令提訊劉三供是晚行刦共十一人在董二 
家内夜膳畢由薛給錢數百文與董同出搶刦薛持手鎗及油紙火餘人或用鐵棍或以巨石撞門薛即入内搜刦小的與徐家延由薛各給竹片一支在外望風事後分贓得皮馬褂皮袍子各一件越日薛又將皮衣携去當洋分給小的十九元是實質之徐家延供詞略同大令詰其所刦有無現洋供分贓時不見銀洋祇見十元鈔票十張五元者兩張一元者七張俱未分與小的祗得綢衣兩件布两疋綢裙一條十二日復由薛四將衣取去據稱當洋六　　給小的未經收受薛即給洋五角而去求恩超豁提訊薛四供詞狡頼喝令褫衣鞭背二百下仍前含糊又命跪練踏扛良久始認初一晚同徐等十一人刦得鈔票五十六元衣飾質洋五十餘元初次分贓每人七元二次質糾物分贓每人四元一角是實又詰起獲之兇噐單刀鐵棍尖刀係何人之物供單刀係事主帶出鐵棍尖刀伊某某所帶問薛三是日是否同往犯刦劉徐同供薛有弟兄四人薛大薛二薛三平日安分惟有薛四犯刦大令核供之下判劉徐還押薛四釘鐐收所又傳薛三至案研訊供推小車度日問薛四平日犯法爾知之否供平日亦推車爲業素未爲非初一晚在家未出大令怒其包庇喝掌頰百下重笞二百板○又訊法界公堂獲解行刦新租界小紙店之盜犯張得勝等六犯張供向爲銀匠並未爲非趙小村唐德友亦供不知此案大令命將三盜釘鐐收押復提吳阿根訊問仍前狡賴詰其贓物何處起出供由包探帶同向興如張得勝往起訊之向興如亦諉供不知命鞭背至一百五十下始認由張得勝爲首唐德友起意共有七人趙未同往刦得皮箱一只内有布衣數件小的質洋三元張當一元六角大令又命提在押之張得勝至案覆究仍前狡賴判重鞭二百下始吐實供與向相同又傳朱小友訊問是否得洋两元五角稱得九角又訊吳阿根供得洋一元錢三百文唐德友仍不承認喝鞭背至一百下遂亦供認趙小村堅懼並不在塲大令判均釘鐐收押候再覆核（嚴） 
[上海縣案]  
　　顧和尙謀斃江二抛尸大南門外一案前晚汪大令飭提要証張立榮訊究張供確與顧和尙同居去歲顧邀小的至龍園吃煙云及江二佔伊所狎烟妓故欲致江死地小的不敢允翌日與伊本生胞弟顧小二子來家聲言已將江致死是實現顧犯另案管押西牢求鑒太令判張交保候移提　和尙訊究○又訊黃朱氏控内姪朱長松夫婦覇房一案氏供十七年分父親朱安國將住房三間賣於故夫爲業收房两間尙有一間仍由父母租住後又加嘆及情借去錢三百千左右父母故世婦人現將此房出賣詎内姪朱長松同妻江氏霸不遷讓有契呈電朱長松與祖江氏同供父母曾否將房出賣小的等彼時年幼不知大令以有契爲憑豈容狡輾判朱夫婦交保限二十天遷出交房完案（嚴） 
[總工程局紀案]  
　　洪昇碼頭穗豐米行倒閉行主朱星煜挈妾逃逸一案由乾元等各錢莊禀請將朱之母舅張書紳在南翔移提到案前日午後由孫明府提訊乾元莊夥鐘新甫供朱去年逃避後今年新正由吳淞　順信局寄來一信一味浮言因至局内細查一共有信五封張書紳亦有一信故此請爲提訊恐有串謀之處貿之張供朱雖外甥不知現逃何處須訊伊弟朱侍廷可知確實明府衡情之下判姑交保諭令得有實信即行來局投報心免拖累○豐記碼頭船婦馬陳氏被歇夥宋阿狗誘女逃逸故將宋弟阿毛扭局押交在案昨由孫明府復訊馬陳氏投案請追阿毛之母宋王氏及親戚朱蔡氏同供頃得顧松濤來信知阿狥現匿吳淞請將宋阿毛交保往尋明府判限七天交案○三十一號巡長探悉鐵錨弄戎阿奎之姘婦某老嫗家抽頭聚賭當即報局立派地甲所丁人等前往拘獲賭徒陳阿毛裘後德王發戎阿奎四人被逸二十餘人昨由孫耳山明府提訊戎供向業水菓生意有數人抺牌游戯求恩官判從寛罰戎裘陳三人每洋兩元王發訊無干涉當堂開釋（尺） 
[會訊案二則]  
　　英商八巴利洋行大班以强度盤在英美公廨控和泰號定紗不出前日午後關司馬會同英副領事升訊原告延擔文帮辦雪門律師到堂譯稱和泰於去年西六七二月向行書立定單定購洋紗一百五十包計分定單三張後因和泰謂貨様不符故由老公茂洋人茂非及紗董鮑永生公評每包減價銀二兩詎料仍不出貨應請堂上飭催否則應償短價銀两原告以强度盤供此貨經鮑公評之後和泰己經允許簽字由鮑函致高易律師每包減銀二两餘語與雪律師同被告延博文律師到堂辯稱和泰向八巴利定紗實因貨様不符故此不出鮑永生雖曾評議和泰並未簽字請堂一傳鮑携帶簽字單到案作証中西官會商之下判候傳鮑帶單到案於二月初九上午復訊○汪阿五將病重傭婦扛棄興申里口斃命一案迭次訊歷詳本報昨晨襄讞孫明府又與英副領事復訊汪阿五之姊汪氏上堂供稱傭婦係小婦人所用去年十月十三日因掃地昏暈至一點餘鐘自願回鄉因托兄弟偕　人胡阿坤張宏修胡阿車等送至薦頭朱榮喜家是實傳訊張胡同供當時曾給傭婦工洋六元川資洋两元穆安素律師俟衆供畢聲請將汪交保候訊中西官姑判汪暫行交保俟復訊時投質（力） 
[公共公廨晚堂案]  
　　徐鎭宗控王献之欠洋圖賴一案前晚奉襄讞孫明府提訊王求交保出外向理明府判仍還押先繳洋五十元餘分五個力歸楚○張錦堂控袁阿三藏匿伊妻奉訊押追前晚亦奉明府覆訊袁求交保將袁妻交案官判還押覓保限一月同交人訊奪○周紹榮控史勤齋欠洋一案亦奉提究史供在押不能理楚求恩交保將方單出賣歸還明府判還押具准原告將方單變賣結呈候核奪（當） 
[英美公廨早堂案]  
　　成衣匠張阿毛竊同居徐胡氏家衣服未獲原贓前日徐之親戚陳玉如又失皮馬褂棉袍詢得衣寄柴李氏家報捕查獲經柴指出係張所寄張於前晚購得煤油一瓶傾　徐女袁徐氏衣箱之内縱火焚燒幸由家人撲救始查悉前情報探將張拿獲解辦張猶堅不承認關司馬以供証確鑒商之美繙譯安君判管押西牢兩年○捕房查出各店罷市時徐阿生有分發傳單情事飭探拿獲解訊關司馬因徐供稱傳單由鄰居送來閲看並未代發諭候禀道核示在案茲奉道憲批回畧謂徐旣未經代送亦未代刋應卽會商開釋以示大公等情昨由包探將徐解案中西官判罰洋十元充公完案○女工唐李氏李谷氏李仁惠等串竊怡和廠内洋紗由包探解究司馬判交官媒各押三天○蔡仲財竊無主木箱劉阿根入陳寳大家圖竊由包探先後解究司馬判劉押候查辦蔡押捕房三天○羅阿慶違章深夜賣烟經二百九十號捕往查行兇由探獲究判罰洋二十元充公（當） 
[法租界捕房事]  
　　陳滋生代易賢良擔保錢莊往來銀五百两届期不還去臘具控公廨奉陳大令諭飭交保出外先還銀一百兩其餘約期拔付在案詎易保出之後置之不理原告迭次交追昨日大令著保交案諭令赶緊清理延干押追不 
 
 

Page 12

 
 
貨○探解在碼頭圖竊之金瑞林張掌全請究大令畧訊之下姑准交保候查（臨） 
[美租界捕房事]  
　　劉阿根掩入匯山路某客棧圖竊由探張才寳拘押候辦○華特路三十二號洋房某西人報稱行至兆豐路失去皮夾一口内儲金表票洋等件請予查緝捕頭准之○某西人乘醉在西華德路將二千四百八十五號東洋車擊破車板由捕拘獲奉飭押遂該管領事署訊辦○塘山路廿四號門牌某香烟公司司帳某甲報稱帳房内失洋三十八元請緝捕頭允爲查辦（似） 
上海六馬路仁濟善堂經收施棺給藥統捐十一月廿一日至丙午正月廿一日清單○何保豐號善樂助洋五百元漕務賬房撥助元七十二兩五錢陳崇恩經募庽滬華洋各商洋二百廿一元胡芝青助橋捐洋一百元嘉定錢京記韓山曦各洋五十元陳儀泉經募各善長洋五十元梁巧珍因有身孕求來康健洋十四元九角汪志敬求母病速愈洋三十九元周萬鎰堂洋三十元永安街公醮餘資移助洋三十三元禮和洋行草帽捐元十七两四錢一分怡和洋行草帽捐洋九元錢十文葛蕃甫金陵盧益卿汪國桂各洋廿元左士雲李王氏各洋四元朱代孫洋五元孫長年洋陸元共收元八十九两九錢一分洋一千一百七十五元九角錢十文 
 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
