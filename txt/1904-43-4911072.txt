# 1904 - 43 - 4911072

 

Page 1

 
 
[敬募山東急振] [  申報館協振所啓]  
　　今夏山左利津縣南岸漫决被災極重上游費縣平陰范縣東阿等處臨黃民埝衝潰無存隄内各村莊淹斃人口漂没資糧不知凡幾此外東平州被淹四五百村烟臺亦大水傷人不可勝數哀鴻千百萬呼號於洪流巨浸中一飽難謀情殊可憫邇更北風凛冽飢寒交迫身命尤難倖全勢必弱者溝壑喪身强者干戈盜弄言念及此可爲寒心所望四方好善君子顧全大局慨解囊金庶敝所得免爲善不終而垂盡飢黎藉得出水火而登袵席救人救澈古有名言迫切哀求諸維德鑒 
[分類歴代通鑑輯覽售歸本局啓] [  圖書集成局白]  
　　分類歴代通鑑輯覽現己歸併本局出售業經禀請英領事署存案禁止翻印並易名混售等事如有書肆中人膽敢翻板發售定卽禀提嚴究按是書係取御批通鑑輯覽析爲六十三類條分件繫依類相從而殿之以歴代亂世羣雄歴代治亂興亡鏡二卷故爲卷六十有五觸長引伸最便繙閱價目如前批發克己欲購者請移玉申報館選取可也此佈 
[俄敗於日中國急宣乘勢規復東三省說]  
　　俄日兩國邦交决絶初聞兩國使臣定於西歷二月十二號卽華歴十二月二十七日下旗回國本報以佳兵不祥無論兩國孰勝孰敗要皆有所不利私心妄冀或者於使臣未下旗回國之日戰事尚可挽回俾免塗炭生靈兵連禍結蓋亦體天地好生之意明知被迂腐之誚而不敢辭者也乃不意使臣尚未下旗而兩國已先開戰觀昨報譯紀各電戢日兩國水師已於二十三夜及二十四日開戰兩次二十三夜之戰也在旅順口外俄鐵甲戰艦名塞利衛企及列維企兩艦均被日本魚雷船轟擊損傷俄快艦之名卜臘梯者亦被日本雷船擊沈於海至二十四日之戰也在高麗仁川口外有俄兵船二號一名谷利司一名華利亞均爲日人所獲而滿洲某處俄人所築鐵路中之大橋亦已由日兵轟毁俄兵之斃於是役者約三十人盛乎哉日人此舉也强乎哉日本水師也雖軍事方長軍情萬變以後之事刻尚未可懸揣而知然卽此所聞各情已足挫俄人之鋭而奪俄人之魄吾爲日人慶而吾爲中國則喜而益之以懼焉何以爲中國喜喜夫政府諸臣尚覺悟於早一變其聨俄之策轉而爲親日之心今果日師强俄師弱日軍勝俄軍敗非徒見政府諸臣具有深識而大局或亦可賴以轉旋倘從此能借助日人收回東三省則我縱不免予日以大利而較之被逼於俄人者終覺稍勝一籌否則以素稱强大素皆畏懼之俄而我竟震其虚名失所依附開罪日本移師來侵俄且爲其所敗而謂我能禦之乎國事之危將無底止此我所以爲中國喜也然何爲喜而益之以懼曰一懼夫俄人雖敗方且順日持久以困日本也日本國雖强兵雖精然壤地究嫌太小財力究嫌未充用其猛進之力則堅可立摧持以恒久之心恐力有未逮蓋日兵無攻人俄都之理俄雖敗而國仍可支老其師承其敝如前者土耳其戰事俄兵始亦未嘗不敗而厥後卒成戰勝之師則日本可危矣及至是時中國仍不免爲俄人所蹂躪此可以意决者也一懼夫俄人知兵力不足以敵日本老羞變怒移師同我我雖親日日雖强盛斷不能出全力保我全國以與俄爭俄雖敗於日本而以之陵孱弱之中國則固有餘如是我仍不能免於禍此我所以爲中國喜而益之以懼也然則爲今日計當奈何曰一宜急統大軍駐防東三省夫東三省爲我之土地雖被佔據於俄而俄究未嘗有是地已隷俄國之語是我之防東三省固我分内事也俄不能阻俄卽阻之我可乘其新挫與之决戰彼方竭力以禦日本必有首尾不能兼顧之虞若是則東三省可仍爲我有設竟如政府之意以自處局外劃地中立爲得計是俄勝而東三省固爲俄屬卽今俄敗於日而將來東三省恐亦未易能向日人索回也乘今之勢急駐兵以防東三省名雖曰防實已無異向兩國之手奪而返之我國時乎不可失吾故以政府諸臣親日爲有見而又論其不應自處局外劃地中立亟告以乘時進取之勢俾無致失地蹙國焉 
[諭旨恭錄]  
　　十二月十一日奉旨截取兵部郎中楊芾禮部郎中歐陽熙吏部郎中李坦掌廣東道監察御史蔣式瑆湖廣道監察御史朱錫恩國子監學録吳昌燕俱照例用保送直隷州户部堂主事連啓著交部記名以直隷州知州用俸滿北城兵馬司正指揮趙錄俊著照例用擬補中城兵馬司副指揮周培祚著准其補授保舉奉天候補知縣張霽著照例用福建福州府理事同知著斌超補授太廟五品官二缺著雙保文普補授社稷壇五品官著伊密揚阿補授欽此同日軍機大臣面奉諭旨本日引見之明保直隷候補道袁世廉著於十五日預備召見欽此 
[日獲俄兵]  
　　昨得華歴十二月二十五日日本神户友人所發電信云俄國兵船谷利司被毁之後船中各兵泅水登岸悉被日人所禽至日兵船則戰罷而回並無大壞 
[日獲運船]  
　　昨得華歴十二月二十五日日本神户友人所發電信云刻有俄國運兵船三號分載兵士二千名駛至高麗西邊突被日人所獲 
[日獲商船]  
　　華歴十二月二十五日本館得日本神户友人來電云有俄國商輪船六號一名阿格的利諾司拉一名盛京一名俄國一名阿拉格姆一名亞歴山打一名高得刻已悉數被日人擄去矣 
[日攻旅順]  
　　昨日巳刻本館得華歴十二月二十五日烟臺友人所發電報云日本海軍旣擊毁俄兵船之後立卽調集兵船十六號環攻旅順口 
[俄師敗績]  
　　昨日午後四下鐘時本館得烟臺友人來電云華歴十二月二十五日之夜俄日兩國大戰於旅 
 
 

Page 2

 
 
旅順口外計俄兵船十九號日兵船二十餘號戰至翌日始停擊沈俄兵船十一號尚餘八號亦被日人所獲日兵船被俄擊沈三號其餘亦俱受傷 
[日廷遣使]  
　　昨得華歷十二月二十五日日本神户友人所發電信云日廷自與俄開戰之後卽簡派兒玉末松二男爵分赴英美兩國籌議一切 
[日皇勤政]  
　　日本神户友人於華歷十二月二十五日電告本館云自俄日搆釁以來每日午後日皇必宣召山縣松方井上諸勳舊入宫密籌時局 
[日股陡昻]  
　　華歴十二月二十五日本館得日本神户友人來電云此間貿易塲中一聞日兵船迭次戰勝俄人之信各項股票價値陡昻 
[俄廷遣將]  
　　日本東京來電云俄國陸軍大臣庫洛拔托金奉全奪俄廷之命秉節赴亞東代矮立幾息夫之任爲戰務總指揮官刻已星馳至旅順矣 
[臨歧把晤]  
　　日本東京來電云東歷二月六日註卽華歴十二月二十二日俄國簡駐日本使臣羅新謁見外務大臣小村壽太郎此蓋末次相晤也 
[訂製兵船]  
　　英京倫敦來電云西歷正月三十號註卽華歴十二月十四日日本政府與英國烏伊之卡司埠馬基其磨及捱姆司脫郎唔兩廠訂立合同製造兵船兩號計壓氣力各一萬六千四百墩速率一下鐘十九海里較之英國上等兵船尤爲壯麗軍裝亦皆用式之最新者大約日内即須迅速興工矣 
[爭獻軍需]  
　　日本東京某日報云急公好義實我民情性使然非有所强致也邇者俄事日亟民間爭援明治二十七八年之例各出積貯以濟軍需其已輸納官中者計共數百人約得日銀七八十萬圓之譜此後尚有陸續輸納者觀此是國家欲集一億圓之公債事不甚難且逆料民間輦金以輸者必多於定額二三倍也 
[補譯日人文牘]  
　　英京倫敦來電云日本末次致俄國之書以二事相約一准將旅順賃與旅人建築鐵路其他滿洲一切權利凡經中國與俄訂約者日本皆可承認因軍事而被俄占據之鐵路及路之兩旁三十西里内港灣街市俄人得握行政之權二除以上所云之外凡滿洲各地日人應令俄廷歸還中國俾仍全握自主之權 
[日本財政]  
　　日本東京某日報云我日通國有銀行二千三百二十六家其資本合共日銀五百三十兆九十一萬二千四十九圓中有七家係外人所設合共資本三百三十一萬四千四百五十圓 
[强詞奪理]  
　　高麗漢京來信云西歷上月三十號註卽華歴十二月十四日高麗外務大臣李容翊訪問駐韓俄使叩以俄日之役政府意見如何且求將設戍龍巖浦之俄兵定期撤退俄使對曰請閣下約令日本撤退韓京所駐之兵而後徐及敝國可也李乃默然而退殆惡其强詞奪理不復斷斷與爭歟 
[日報談兵]  
　　日本大阪某日報登有滿洲消息云當俄日事起以來欲攷知中國兵力究竟如何不論何人亦惟浮光掠影而已總之設戍此間之華兵較之他處華兵曾無少異人皆謂華人所謂軍士者烏能敵外人祇合用以鎭壓萑苻巡察廛市僕則以爲華兵戰鬥之得力與否固不無可疑然觀其所用者均係德國新製之五響洋槍其小隊所習洋操亦頗有心得誠未可輕以視之也目下北洋大臣袁慰帥及直隷提督馬景帥部下兵士合計三四萬名類皆壁壘一新頗足資以禦侮日來慰帥分兵一萬會同景帥所部出關觀其意氣軒昻不可謂與從前一例至由遼河之左以迄山海關則悉由奉天將軍派兵駐守兹已訪得兵士之數與夫所駐地方備列左方俾他日得以參攷焉計法庫門駐有巡捕隊二百名内騎兵四十名步兵一百六十名歸周姓統率新民府駐有巡捕隊二百五十名歸吳姓統率游擊隊七百五十名歸張姓統率巡警游擊隊七百五十名歸奎姓統率溝帮子駐有巡捕隊六百名其中騎兵二百五十名步兵二百五十名砲兵一百名砲八尊歸叚姓統率田莊臺駐有巡捕隊七百五十名其中騎兵五百名步兵二百五十名歸朱姓統率錦州府駐有巡捕隊一千五百名其中騎兵一千名步兵五百名歸胡姓統率寗遠州駐有巡捕馬隊二百五十名統帥之姓未詳義州註此義州係奉天所轄非韓之義州也駐有巡捕馬隊二百五十名歸蔡姓統率朝陽駐有巡捕馬隊二千名步隊二百五十名統帥之姓亦未詳中後所駐有巡捕隊三百名其中騎兵一百名步兵二百名歸陳姓統率此外沿各處火車鐵路所駐之兵悉歸關内外鐵路巡警局總辦錢姓統率分布各車站彈壓匪人每站多至二十名少或十四五名註亦有駐至一二百名者分而計之營口河北車站有步兵二十名雙臺子車站有步兵二十名石山車站有騎兵五十名錦州車站有騎兵一百名步兵一百名沙河所車站有騎兵十名至於由溝帮子迤邐達新民府之枝路亦一律分配營兵計靑堆子有騎兵一百名高山子有步兵一百名打虎山有騎兵一百名步兵一百名苗家窩有騎兵十名步兵十名趙家屯有步兵二十名白旗堡有步兵十名騎兵十八名要之自遼河之西以迄山海關約共分駐華兵六千名此外直隷兵士之奉檄出關設戍者約多至四五萬名似此大軍實足與俄營對峙雖目前一味雍容鎭靜一若無所作爲也者然我人要不可不於此深爲注意也 
[不作調人]  
　　日本大阪某日報云中國外務部某員言及外人傳言中朝以俄日紛爭浼列帮善爲排解實則前者法國駐使雖有是說我外務部領袖慶親王惟婉言謝之而已並非願作調人也 
[嚴拒俄人]  
　　日本大阪某日報登中國京師來電云俄國駐華使臣以中朝所簡齊齊哈爾副都統程統制德善骨骾性成頗難屈服且平日恩威並用深得民心心甚忌之某日白諸外務部謂其人出身微賤且貴帮副都統一職從未有以漢人任之者請卽奏達朝廷收回成命領袖慶親王已將唯唯允諾矣伍秩庸侍郎聞之咈然曰是可忍孰不可忍國家内政可令外人闇干乎若不力爭將官吏黜隲之權勢必漸漸付諸外人之手矣遂决計嚴詞以拒俄使知計不得遂拂袖而出連呼今日之事大難大難 
[西人論戰]  
　　香港循環日報云聞有寄寓京師之某西人謁見某親王詢及俄日之戰貴國意見如何親王曰實不願有戰事西人諰設竟開仗貴國願俄勝曰乎願曰勝俄乎親王不答轉詰之曰君以爲日勝俄乎俄勝日乎西人曰以予觀之日本必勝然日本一勝恐兵禍不能遽解而亞東從此多事矣不如俄日互有勝負俾兩國皆曉然於佳兵不祥而稍有悔禍之心斯時有人出而停調則和　可望否則無論日勝俄勝 
 
 

Page 3

 
 
其禍皆不可勝言不特中國介乎其間有百害而無一利卽各國亦被其貽累不便良多以故俄日交訌固貴國所宜關心卽各國亦不得漠然以視也 
[方外陳詞]  
　　日本長崎來電云有日僧太田覺民者由本願寺主席遣赴烏港宣揚天竺宗風日前致書俄督矮立幾息夫曰納雖托身空寂頗思愛護同胞今敝邦之覊滯西伯利亞者不下六千人說不幸而與貴國相見以戎衣請問閣下作何處置枘聞愛司苦利司托甚愛其敵夫敵尚可愛更遑論敵國之民乎抑或戰釁旣開敝邦之人欲歸故國閣下又將何以穀之請示其詳俾衲得以普告諸同鄉使有所準備焉云云以方外之人而與兵戎之事可謂奇矣然其眷念斯民大擴同與同胞之量頗合有於聖人志切安懐及堯舜一夫不獲時予辜之意亦惡可以其方外人而少之耶 
[高麗奇寒]  
　　日本下之關來信云東歴一月三十一號註即華歴十二月十五日日船玉川丸歸自高麗船主某君述及目下仁川天氣嚴寒爲十三四年來所未有月尾島外約七西里海面堅冰凝結厚至八英寸有奇船上機輪被冰所封末由轉動左近海中置有燈臺四座其中三座油皆膠滯火不能燃至羣山埠寒氣益甚近岸十西里海面氷厚寸許水不流通釜山口外所泊俄國捕魚船悉已駛回旅順口天變若此殊可憂也 
[葡謀粤礦]  
　　香港循環日報云廣東南海縣境大嶺山煤礦久爲外人所垂涎邇者葡國駐粤領事官某君輙欲行干涉其事督憲岑雲帥以内地礦產不可爲外人染指以致坐失利權因卽鼓勵商民自行開採並卽電告京師商務部立案現聞在粤商人已集股有成特未悉何時方可開辦耳 
[甌海雲痕]  
　　温州訪事人云十一月初五夜集西歧頭朱臣亨家不戒於火突兆焚如有一剛鬣冐火竄出被無賴朱岐甫所見縶而宰之旋經臣亨查知失遂將其家擊毁亦可謂蠻横之至矣○樂淸縣境大荆某富室開設染坊十二月初九夜突有緑林豪客二十餘人明火執仗毁門而入將室中所有飽掠一空事後某開單報縣縣主張大令隨於十四日淸晨會營履勘○樂淸縣境白谿廠圖差某甲奉票徵糧忽與某乙口角旣而乙自縊而死屍屬以事由甲起執而禁之刻聞縣主張大令已派差押回矣 
[章贛雙流]  
　　江西訪事人云本年贑省各屬秋成豐稔父老皆謂去年得有臘雪故得兆此豐年上月晦日朔風怒吼寒冽異常迨曉六出花飛無異搓棉扯絮牆陰屋角一白無垠老農老圃之流咸喜溢眉尖以爲來歲收成又書大有矣○省垣南北兩門外各設粥廠照章於十二月初一日開杓施濟貧民之領略雙弓米風味者兩廠計共萬餘人惠澤所敷驩聲雷動 
[上海官場紀事]  
　　前日奉賢縣主郭子華大令因公來滬艤舟南市三德堂碼頭昨日午後遍赴各衙門拜謁如禮○本邑南市籌餉貨捐局會辦朱賡旦明府奉江蘇撫憲恩藝棠大中丞札飭來省另候差遣所遺會辦一差委絲茶北卡委員兪壽田明府接辦明府奉委後筮吉本月二十八日到差前日命駕詣南市馬路工程局拜會總辦翁子文太守互談良久昨午太守特往答拜 
[邑宰恤囚]  
　　昨日上海縣主汪瑶庭大令諭令刑房書吏將枷押人犯逐一檢查開列淸單呈候查核以便斟酌輕重量爲開釋亦矜恤庶獄之端也 
[預防匪類]  
　　上海縣主汪瑶庭大令以時當歲暮居民入市購物偶一不愼輒爲無賴所欺因會同保甲總巡朱森庭明府各派差役按叚巡查以戢宵小而安良善 
[夜巡嚴密]  
　　蘇松太兵備道袁海觀觀察諭令本邑保甲總巡朱森庭明府每晚親率各局委員遍歴各處巡緝匪人並傳諭各城門員弁晚間加意稽查毋稍疎懈 
[英界火警]  
　　前日夜半時英界山東路帶鈎橋北堍義盛醃貨店忽報火災烈烈轟轟不可遏抑當經救火會西人吸水狂噴得卽熄滅然已燬去市房四五幢矣至昨日午後五下一刻鐘時大馬路福利公司四層樓忽又火起登時透頂烈燄衝霄公司中本帶售藥彈以致火勢猛烈非常傑閣崇樓悉化刼灰時適風自東北來延燒比鄰俄總領事署瑞記洋行貨棧及鴻順外國銀器店亦被焚去數椽救火會西人竭力援救良久始熄公司洋房内有鐵架故屋雖焚去而四圍尚高聳雲霄屹然未動 
[上海縣署瑣案]  
　　洋人森必立在浦東陸家渡左近永遠租得地若干畝起造棧房被兪海元阻止報由本管總領事照會蘇松太兵備道袁海觀觀察札縣查提前晚縣主汪瑶庭大令升堂研訊洋人遣其夥祝蓮堂投案訴稱主人承租順茂棧地基已在升科局繳價轉換道契完納年租有單爲憑兪不應强奪叩求究懲兪供小的係浦東人向業洋貨昔由寡嫂買得此處地九畝光緒二十二年倩丁向榮代報升科轉換道契當付寳銀九錠洋銀八百元至二十六年始交到契據寡嫂不識字貿然收下豈知伊竟將廢單唐㩙今見洋人丈地造屋以故出而阻止大令著將買契方單一併呈案並提丁訊究○張三觀控寡媳莊氏卷物私逃前晚大令升堂研訊張莊氏供小婦人年二十有三向居閔行鎭自去年丈夫病故後公公與叔翁張長春商議欲將小婦人價賣小婦人因已生有一子理宜守節撫孤不願再醮是以領子逃出將藉傭工餬口今被公公誣控自願入淸節堂以明别無他志大令准之著連其子發交普育堂留養○前日高寳林控王阿才騙銀逞兇等情大令研訊之下高供前者王阿才誑稱合買貨船一艘騙去洋銀四百元向之索取反被毆傷叩求騐明提究大令飭仵驗得背上果有拳傷痕著卽退去候提王訊明核辦○殷源發控梁渭忠竊物等情前日大令升堂研訊殷供職員籍隷山東某邑胞兄前任桃源縣去世已閱數年有狐皮袍套六件所値不貲職員以境况艱難由原籍携至上海求售道經鎭江與梁相遇言及上海人地生疎梁稱伊有熟友亦將來此謀就遂於本月十六日同寓益和豐客棧陸續賣去四件旣而梁因謀業不成仍約同附某輪船回去當晚職員在船睡熟被賊竊去衣箱竹籃迨由梁喚醒遍查無著不得已登岸偵查梁稱伊友周某與洪某相識洪與租界中某包探交好不妨倩洪代查小的許之兹梁忽稱刻下萬難緝獲原贓在此靜候無益於事不如且歸故鄉倘日後查得伊卽寄信告知小的因此疑其串竊控乞究追梁供文生原籍粤東某邑寄庽鎭江舌耕餬口頻年兩袖淸風知有友人周姓在上海開丸藥店正擬來此倩伊謀業適與殷遇談次知是宦家子弟遂同舟來此同住客棧訪尋周姓友人稱無佳就可謀故與殷同伴而回不料船中失去衣箱物件小的好意詢諸周友周稱伊有洪姓友人賃居法界公館馬路與英法租界各包探相稔因之倩伊代查今洪稱已與各包探浹洽咸謂一時恐難破獲日後或能查得亦未可知是以勸殷不如且回聽候信息不料殷反疑文生串竊叩求明察大令著將梁交的實人保出候飭　役上緊查緝並移請租界公堂一體協緝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
