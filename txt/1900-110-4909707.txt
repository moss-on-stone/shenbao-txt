# 1900 - 110 - 4909707

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印讀史兵略續編] [  圖書集成局代啓]  
　　胡文忠公讀史兵略正編自春秋至唐歴述兵家機要其續編自宋至明原稿秘藏未經付梓去冬紹先書局主人向公之後矞輕轉覔得倩本局以大號鉛字排印成書按文忠經濟學問盡在此書不特鄕會塲中足資條對卽身爲大帥者閱之亦足長識見而熟韜鈐每部分釘十二本價洋二圓五角所印無多賞鑒者速向上海西棋盤街紹先書局及各書坊購取可也 
[正續名醫類案也售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黄之功臣靑囊之盛業誠醫學入門之階梯也刊印行世板久燬失耕餘堂主人覔得精本托本局祥加校印帋墨精良字跡放大不費目力計正續兩集共計二十本價洋四元世有欲樹杏林之職者請臨上海三馬路申昌書室並各書坊選購可也 
[書英重陸軍後]  
　　英吉利以三島屹立大海中沿海數千里口岸縱横無險可扼而屬地之在五洲者又皆星羅棋布散而無紀苟非有得力之海軍馳驟往來到處策應必至鞭長莫及而國勢難以振興故其國君臣上下咸以海軍爲當務之急增兵添餉汲汲不遑而陸軍則視爲無足重輕不復留心研究非必勢處偏重蓋亦有所不逮也夫歐洲各國陸軍之制備矣嘗攷俄國平時有兵九十七萬三千人戰時可得二百五十萬人法國平時有兵六十二萬七千人戰時可得四百三十五萬人德國平時有兵四十七萬九千人戰時可得三百萬人意國平時有兵五十八萬八千餘人恃兵總總林林得以振國威而消敵釁今英國常額兵祗二十二萬名臨時招募之兵不足十萬名此外圑練義兵亦僅有四十萬名較之俄法諸國實瞠乎在後徒以數十年來各國互相牽制不敢首先發難輕啓釁端英國得以角逐其間不至相形見絀自去歲與搭浪施華列起釁轉戰年餘搭以非南一小國而負嵎抗拒竟不肯俯就範圍迄今大小數十戰猶復相持不下未奏膚功而俄人窺伺印度之志又未嘗一日去諸懷専注一處則勢固可危兼籌全局又力有未逮顧此失彼展轉爲難且英之水師兵額年增一年所有屯煤之處亦不能不恃陸軍爲守衛苟非多增兵額則重洋萬里呼應豈能靈通有此數端是以英國政府亟欲攺訂陸軍規制頃己發交議院擬仿德法各國將軍制攺絃更張增募兵士之年力富强者　時訓練務底於成夫英人慮事之精赶事之速固爲歐洲各國所探長　　陸軍元帥世家鳥爾斯里氏曾倡議　陸軍之額因當時戰事未開雖有此議並未見諸施行今當事者毖後懲前毅然以更訂兵制爲事行見兵威日振德法各國將望而生畏俄人眈眈之意亦可消弭於無形若搭之蕞爾小邦更何慮其再形猖獗哉雖然猶有慮者英國本有之兵計共三十二萬名或遣往外國或扼守巖疆統行推算約民人二十四家内出兵一名雖爲數不多而兵凶戰危英人卽以勇敢著名亦未必盡以荷戈爲樂是非增其兵餉安能踴躍從公而增餉之說又須經議院議準另籌的欵方能免竭蹶之虞以英之外强中乾而遽欲添不貲之經費恐亦有所難行若倣德法諸國勒令通國少壯之人悉數當兵則事近創行未必不滋駭異吾恐此議一起老杜石壕之詠且當於海外見之英廷深慮遠謀必有善全之策可以兩不相妨者總之時勢至今日立國者固萬不能不恃兵威然天地之殺機愈開列國之陰謀愈險德國素以陸軍擅長而今亦整頓海軍不遺餘力長駕遠馭且欲耀軍威於亞洲英人海軍旣精猶以陸軍未能出人頭地爲可慮而必欲擴其宏圖蓋非必黷武窮兵亦以時迫勢乘苟不張域外之威卽難免傾覆之慮存亡勝敗其機甚微有國家者苟能鑒及於此而有以自省焉其亦可以深知所處哉 
[本館接奉電音]  
　　昨日午前京師飛電傳來硃筆三道敬謹譯登○三月二十六日奉硃筆貽榖補授詹事府少詹事欽此同日奉硃筆稽察正白旂滿洲旗務著賡颺去欽此同日奉硃筆稽察滿洲火器營事務著慶秀去欽此 
[俄高立約]  
　　日本友人來信云日前日政府電傳各處略謂俄羅斯國因巨濟島一事與高麗密訂約章十一條中有一條略謂高廷允將此島割讓與俄蓋因不允俄人在馬山浦闢埠通商故議將此島易之藉以稍慰俄人之奢願也 
[逐等鷹鸇]  
　　逆犯康有爲事發而逃出没於南洋及阿美利加各埠歴經我中國駐英星使白諸英政府意欲設法禽回兹得日本友人手書悉刻接京師電音略謂英廷雖不允代禽然己保其不再潛赴香港蓋鷹鸇之逐中外具有同情也 
[照錄福州陸路提督程從周軍門籌餉練兵摺]  
　　奏爲國勢太孤兵力過弱亟　籌餉練兵敬陳管見恭摺仰祈聖鑒事竊自海禁大開之後各國競以養兵爲務雖彈丸小國皆極力訓練幾於滿國皆兵其大國更無論己大都國勢之强弱在於兵力之多寡兹擬先請練兵十萬人參用西洋諸國練兵新法訓練成軍以爲堂兵期以三十個月練成期滿之後作爲備調兵期以五年爲滿期滿之後作爲後備兵五年之後一遇有警可調二十萬精兵其各省所有營勇練兵可徴調者亦約有十萬人三項共有三十萬人當亦可以自强己招募之初先立兵籍將年貌籍貫註爲清册三分一分送呈兵部一分存地方官一分留本營以便查考又一營之内自營官以及兵丁均宜用一縣或一州之人以期他日易於徴調至軍律餉章即用自强等軍現行新例惟將餉項略爲删减俟三十個月期滿之後再行另募如額其己屆期滿者卽令歸家聽調作爲備調兵每一營編一字號名爲某字兵遇有事調用則指明調某字限日行若干里某日齊集某處責令如期而至如有不到卽以軍法處治平時無事每年營官給薪水銀五百兩哨官給銀六十兩隊官給銀三十兩每兵給銀十二兩作爲衣履養膳之資如奉檄調卽給全餉俟五年期滿作爲後備兵非有大軍務不得徴調不定年限不給薪餉但請另給執照體制視同文武生員以崇之如遇戰事各兵有因傷而殘廢者仍留其兵籍以養其身陣亡者留其兵籍以養其子統計常兵十萬每年約用欵一千萬兩備調兵十萬每年約用欵二百餘萬兩合共用欵每年不過一千二百萬兩中國地大物博似不難於籌集且國事至此非兵無以保民非財無以練兵籌餉之法亦不 
 
 

Page 2

 
 
得不資民力第就奴才愚見所及尚有兩項每年約可籌千餘萬兩足爲練兵之用者一在地丁錢糧每年額徴三千餘萬兩而各省徴收有七八成者從無掃數全完其實百姓花户每年毫無蒂欠所以短額之故其弊皆由書吏包徴生監包攬或託言册籍無稽或揑稱户口逃亡約計各省常年短額其數總在二成以上有徴無解徒歸中飽深堪痛恨如能設法清查認眞整頓以朝廷固有之賦還國家應得之額卽以二成覈計約有銀六百萬兩於民間毫無多徴而於餉項大有裨益擬請嚴定處分飭令各省督撫責成州縣官場數徴解除遇水旱偏災外不得分毫有所拖欠並不得於正課外分毫有所科派儻有不肖書吏紳衿從中舞弊或藉詞阻撓察出卽立予重懲以昭炯戒奴才所謂足爲練兵之用者此其一也又食鹽一項爲民間日用必須之物無論富貴貧賤均不可缺今第就淮鹽而論引地不過五省近年銷數一百零九萬引如令每斤加價五釐以一引六百四十斤科算每引可增銀三兩計可得銀三百二十七萬兩然以每人每年食鹽三斤按近時銀價覈計每人每年亦祗多費錢二十餘文無論貧富不致爲累散則無累於民聚則有益於國通計淮引之外尚有川浙滇粤十數省之鹽雖引數大小不一如照此數各省一律加增則每年共可得銀八百萬兩從前大工大役或自商家預備或令自行報効動輙數百萬後仍攤於加價之内今但加價而不加斤亦無滯銷之慮奴才所謂足爲練兵之用者此其二也奴才愚昧之見是否有當伏乞皇太后皇上聖鑒訓示謹奏 
[展期大閱]  
　　松江訪事人云郡屬各汛弁前以大閱在卽次第來松嗣聞正任兩江總督劉峴莊宫保將次回任署兩江總督鹿滋帥亟需交卸故須暫緩閱兵本月二十六日提轅接滋帥六百里加緊排單略謂本署部堂現將交卸督篆馳回蘇撫本任再行示期行知按閱下江各營伍所調各汛弁不便久離戍守飭暫回防于是各汛弁皆料理行裝遄歸防所矣 
[疉獲盜匪]  
　　廣州訪事人云本月某日廣安水勇巡至三水縣西南鄉拿獲擄人勒贖之匪犯冼根一名在船内搜出皮箱一口内藏白布十三幅大書廣肇西北聨勝堂等字崔炳名片十七紙槍砲若干因連被據之彭談二姓解送南海縣署縣主楊大令委襄讞委員葛大令研訊供稱小的係南海縣境羅格圍鄕人有區新者與崔炳勒收中船行水後意見不合故與小的等另立堂名曾在西江收得龍江糞埠銀五百三十兩瓦窰銀一百兩其餘佛山桂洲等處雖允給若干尚未收到是日正勒收竹木排行水突被拿獲同夥四人崔炳己中槍而斃徐大粒高老乘間逃去統計西江河面尚有嘍囉四十餘人大令訊畢飭將彭談交水勇帶加冼則押候緝捕總局憲提訊後正法并聞有水勇二名被匪拒傷大令爰於訊畢後命駕往五河汛騐視至十七日有由陳村開往大良肇廣等埠之小輪船行至河洲被匪行刦互相轟擊致搭客多受傷者嗣被匪將機器毁傷携贓而去事後船主禀知緝捕局未幾卽在牛攔圍禽獲四匪解交南海縣嚴訊 
[非關休咎]  
　　本月初十日午前天忽陰霾幾同黑夜好事者互相傳述疑爲上天垂象必主或吉或凶有客以叩徐家匯匯報館主人主人答之日凡地上汽水上升積聚氣中因寒而凝卽爲雲翳天文家分雲爲四種其一日雨雲爲雨兆然亦有密雲不雨者原雲之往來聚散惟視熱氣之盛衰濕汽之多寡與夫風之大小横直時屆炎夏潑墨空中要不外乎此理本月初十日午前氣候頓變空中寒汽乖夫常度四散之雲盡擁　　江蘇一帶以致一輪紅日昏黑無光别無異義更不主乎吉凶也 
[大令赴滬]  
　　蘇州訪事友人云正任華亭縣調署元和縣知縣王緯辰大令得庚於本月二十四日交卸華亭縣篆務乘舟至省詣各憲轅禀到旋於二十五日辭赴上海謁見蘇松太兵備道余晉珊觀察面禀要公大約日内卽須回蘇履任矣 
[津郡官塲紀事]  
　　天津訪事人云本月十六日直隷布政使司廷用賓方伯杰由省垣乘火車至天津詣督轅禀見旋於十八日回省○本月十八日直隷按察使司廷邵民廉訪雍由保定來津祭奠裕壽帥夫人隨於二十日旋省○本月十七日清河道憲高仲瀛觀察來津公幹以福泰棧爲行臺○分統淮軍右翼馬步等營新授貴州提督梅如筠軍門東益擬于晉京陛見後馳赴貴州任所因將駐紥河間府屬任邱縣境之隊伍交吳范兩君管帶本月某日由防次來津趨赴督轅禀見直隷總督北洋大臣裕壽帥然後起程北上至所遺分統一差尚未悉何人接統也○調署天津縣縣丞正任大名縣管河縣丞江二尹因本月初七日爲原任天津府李少雲太守發引之期遂於前數日詣府署照料一切及送殯回衙復忽染吐瀉之症醫藥罔效竟於初九日因病出缺○候補知縣史翥雲明府源奉委署理南皮縣事所遺三叚保甲局差經道　方勉夫觀察札委候補知縣鄧壽菴明府寳仁接辦業己謝委到差尙有東河釐捐分局差及土藥釐捐局差尚未悉委何人承乏也○運庫應解三月分餉銀一萬兩業由運憲楊藝芳都轉札委候補批騐所大使屠鹺尹乃照管解己於本月十九日起程矣 
[换鵝餘韻]  
　　紹興訪事友人云江西候補知縣朱古茂大令籍隷山陰丁憂回籍振捐局督辦札委在籍勸捐大令遂移請山陰會稽兩縣主出示曉諭一面在郡城設局開辦越中不乏樂善之人知必有聞風興起者曷禁爲贛省災黎馨杳視之○本月旣望城内長橋章姓乘舟詣南鄕謝　祖塋祭掃見松楸不甚葱鬱責墳丁張某竊伐張不服反唇相譏族中有阿奎者方與三五少年鯨吞牛飲聞之不禁怒從心起邀同至張某家肆行毆擊霎時老屋三間如土委地左右鄰出爲勸阻阿奎賈其餘勇更將鄰家擊毁無遺村人咸抱不平亟取銅鉦亂擊遠近聞聲麕集阿奎見勢不佳登舟逃免家兩人不及奔避被鄕人執送山陰縣署縣主寗琯香大令訊悉前情著押候照償所毁各物到松楸是否被張竊伐候查明核奪○自三月初十日後雲陰似墨雨點如珠間或微露晴曦旋卽層陰密布河流陡漲無處不拍岸平隄菜麥收成頓形減色地方官關心民瘼因於二十日出示禁止屠宰膜拜祈晴 
[漢水明珠]  
　　漢口訪事友人云前者鐵路公司在孝感縣境建一土橋工竢後忽被土人所毁傳者謂在事比人偶有不順輿情之處致有此舉然乎否乎○每歲三月二十八日相傳爲東嶽大帝誕辰鄂省東嶽廟及洪山寳通寺大東門外長春觀等處游人如蟻往往因此滋生事端江夏縣陳介庵大令有鑒于此先期飭役傳諭廟祝一律闔門是亦防患未然之道也○清明節後陰雨連綿地方官軫念民依殊深焦灼定於十九二十二十一等日禁止屠宰祈放晴光未知蒼蒼者能下慰小民之望否也○鐵路局委員某君與在事比人意見不合某日乘某輪船東下擬入京禀請督辦盛杏蓀京卿辨明孰是孰非○十里坡倪順祥家被盜居民僉諸漢陽縣捕役秦大賄縱盜匪張春元據情控諸黄陂縣署縣主何大令准詞將秦收禁一面出示招告○本月某日之晚武昌縣獄有要犯數名伺隙逃逸縣主何大令聞報立將獄卒重責收押一面分繕各犯年貌行文鄰縣一體協拿○夏日廳新設監獄落成後陸續將寄禁楊千總巷沙家巷之人犯一百五六十名帶回覊禁祗女犯十餘口仍禁沙家巷卡房○近日京口縣境盜賊甚多因之漢上流言四起謂有匪徒將聚衆作亂人心驚駭昕夕不寍後經嚴密緝查流言始息○賭棍張琴堂李昌炳因賭起釁糾集羽黨大起爭端刻己同赴夏口廰涉訟矣○福州船政局洋務委員某君由四川總督奎樂帥調辦蜀中礦務某日鼓輪到漢勾留數日隨俶裝啓行 
[隋苑鶯聲]  
　　揚州訪事人云城上雉堞前經上憲派員修補迄今己閱數年近以陰雨連朝又多殘損而徐凝門一帶剥蝕尤甚運憲江蓉舫都轉以此處爲官塲往來孔道未便因陋就簡遂檄飭淮南局員戴分轉迅督工匠前往勘修分轉勘得外雖損傷内實堅固因卽昕夕從公現己一律告蕆矣○入春以來市面甚覺蕭條而綢縀爲尤甚近年絲價昻貴蘇杭各綢莊屢次增價各處相率效尤以致銷路愈不暢旺個中點者爲减價招徠之計于是有一日間售至錢數百千者一時同業靡然從風甚至有彼售九折此更入折七折者綢業董事某君聞而憂之乃於本月望日邀集同業中人公議將各貨釐定價目照碼劃一是亦維持生意之道也 
 
 

Page 3

 
 
[鹿苑經聲]  
　　蘇州訪事人云月前大憲接奉户部行文内開帑項奇絀國用浩繁應仍照前議抽取米捐等因爰卽札飭釐捐總局轉飭長元吳三縣主照辦本月二十三日汪李田三人令傳齊米業董事諭令照光緒二十二年章程每米一石認捐錢五十文榖每擔認捐錢三十文核計每年須繳錢三萬五千千文董事請照光緒二十一年認捐二萬四千千文三大令尙未允如所請也○蘇垣郡城隍廟東首雍熙寺住持僧誠修性喜漁色與臨頓路菉葭巷某姓女結歡喜緣暗去明來匪伊朝夕嗣爲鄰右及附近流氓偵悉思有以辱之本月某夜誠修留宿女所翌晨日上三竿猶高臥未起衆流氓約同中路總巡局差叩門而入獲解中路總巡局請辦誠修之母某氏聞信卽以番佛三百尊求和未識能如所愿否也 
[上海官塲紀事]  
　　署理江蘇藩司吳仲懌方伯因公蒞滬前日傍晚時命駕赴各衙門拜客至松滬釐捐總局時督辦錢怡甫觀察延入客廳欵留晚膳○前任上海縣典史周頴伯少尉交卸後尙住署中前日赴各衙門禀辭昨日挈眷登舟赴省現任典史趙敬臣少尉暫假捕署前花廰辦公昨日始遷入内署○蘇松太兵備道兼江海關監督余晉珊觀察署理上海縣戴子邁明府探悉正任兩江總督劉峴莊宫保由津南下約計二十八日抵吳淞爰於昨日午後乘鈞和兵輪船往吳淞迎迓 
[五馬來申]  
　　署理松江府張子虞太守探知正兩江總督劉峴帥乘某輪船南下將次蒞吳淞因於前日至滬暫駐江蘇海運滬局不日卽乘小輪船至吳淞口迎迓屬員之禮節宜然也 
[札調書役]  
　　昨日松江府張子虞太守札行上海縣署令選撥書吏八名差役十二名赴府轅承辦秋審案中册籍署理縣署篆務之戴子邁明府刻己遵照選派矣 
[邑宰騐屍]  
　　本月十五晚有甲乙丙三人衣履翩翩至英租界麥家圈平和里雉妓高翠紅處作狹邪游未幾乙丙先出甲獨留正在倚翠偎紅之際忽大呼腹痛龜子疑係發痧急欲延醫診治而甲己溘然而逝龜子恐遭波累投報捕房捕頭令三圖地保曹福卿赴上涨縣署禀報前日午後縣主戴子邁明府帶同書役刑仵人等鳴騶戾止旣升座曹保跪禀緣由高妓供小婦人係湖北漢陽縣人因家貧來滬爲賣笑生涯此客初次來院不知其名自言姓朱湖北人當時同來者共三人其二先去未移時客卽呼腹痛比延醫診治則己身死明府飭仵作如法相　唱報死者年約四十餘歲渾身無傷實係因病身死明府離座親騐一周命備棺收殮發壇標記待屍屬認領死者身畔有銀對時表一枚及洋銀一元二角錢數十文帶回存案 
[飭丈地基]  
　　本邑城内廣大典鋪主黄鎭心前因虧欠積榖書院等公欵署理江蘇藩司吳仲懌方伯札行上海縣署將典發封備抵嗣以不敷尙鉅復將南馬頭等處房産槪予查封近又查悉三泰馬頭有嚝地一區亦係黄産署上海縣戴子邁明府因於昨日派令亭耆人等前往丈量聽候核示 
[會訊巨騙]  
　　前者劉子貞太守被匪棍周筱山謝榮甘朱一檠徐高南等串騙銀八千兩遂飭丁赴上海縣署及英美租界公廨控告後讞員翁笠漁直刺飭差拘得周謝二人押候訊究而朱徐早己避匿無蹤前日署理上海縣戴子邁明府命駕蒞公廨與直刺會訊原告家丁未到周筱山供童生係常州府屬陽湖縣人年二十七歲父親名浩廣東候補知縣光緖二十二年蒙卾督張香帥奏調赴湖北未幾卽病故至光緒二十年母親亦因病逝世童生現住揚州東關大街幼時曾聘揚州人吳漢良之女爲妻去年因欲完姻於五月某日來滬購物僑寓全安棧一月後遷至英租界石路西同芳里醫生馬頤之家至十一月某日途遇先父之友朱一檠此人年約三十餘歲本爲酒業旋邀至張園商議騙銀之事囑童生僞爲揚州阜昌隆小主人至劉大人家聲稱兵燹時先祖積有赤金五萬兩　銀十萬兩碧霞犀八枚迨先袓被粤匪殺害經家人葬於靑陽地以諸物殉葬立石爲記今欲將地購回以便發掘劉大人信而不疑卽邀至泰和館聚豐園等處飲酒三次至十二月十六日朱又囑童生僞稱回揚匯銀三萬兩來申爲購地之用以後不知朱等如何騙得銀八千兩童生實祗分得銀一百六十兩謝榮甘供小的係湖北人祗分用洋銀三百元銀二十三兩金葉四張重三錢六分餘供與周略同明府與直刺互商之下著押候覆訊嚴懲 
[上海縣署瑣案]  
　　教民王阿二將妻趙氏價賣與人得洋銀一百二十五元經教士陳君查悉民其有犯教　　請爛泥渡巡防局訊辦並追回王妻局員李蘭史二尹轉送上海縣署前日襄讞委員吳端甫明府升堂研訊王阿二供小的係海門廳人年三十四歲向爲西人服役前因中饋乏人出洋銀六十元娶趙氏爲妻每日至某紡紗廠工作後以不守婦道故託崇明人湯才郎寳山人蕭桃卿賣與嘉定縣境南翔鎭不知姓名之人得洋銀一百二十五元小的祗用四十五元餘被湯蕭二人分用今小的自知犯法叩乞開恩明府諭令原差解送教堂收管一面關提湯蕭到案訊辦○前日湯蓮卿投縣控被汪和尙毆傷吳明府研訊之下湯供小的本邑人年二十八歲父母俱無織帶爲業故父於光緒十五年央劉勳山將二十五保二圖地保徐學成户名田單一紙計地九分餘抵與汪老扣得洋銀三百元言明隨時回贖小的前在蘇州貿易本年正月來申措得洋銀往贖汪一味延約旋悉其地己被盜賣與湖州人楊省之得洋銀五千四百餘元往與理論汪反令其子金和尙銀和尙毆擊以致受傷明府飭仵騐有微傷諭令自行醫治候飭差提汪老扣到案訊斷 
[上海巡局紀事]  
　　日前松江人徐桂良之妹名小妹者私奔至滬由湯氏領至某姓家傭工前日被徐訪知尋至王家馬頭遇湯氏家傭婦姚吳氏向之盤詰言語支吾遂扭控十六鋪巡防南局局員曾二尹向之研訊姚吳氏供湯薦頭家居小南門外理否薦徐小妹傭工小婦人實不知情求恩明鋻二尹卽派勇丁持名片至二十三七鋪巡防局關提湯氏二十三七鋪巡局委員邱二尹許之飭地甲將湯氏提交勇丁解至南局歸案訊究○前日南市集水馬頭立泰章店夥俞德良徙倚街頭忽被剪綹賊張某竊去洋銀一元五角旋卽拘送十六鋪巡防北局局員楊聘侯二尹研訊之下飭交同黨到案覆訊核辦 
[英美租界公堂瑣案]  
　　
包探趙銀河拘解張阿榮到案禀稱此人冐稱小的所雇夥役誣指叚阿泉窩贓索賄不遂扭住逞兇兹經小的查見爲特拘送請究叚阿泉投案供稱此人誣指小的窩贓索詐洋銀十元小的不允伊竟將小的扭住兇毆求鑒張阿榮供小的因鄰家失物故向查詢並未冒充探夥襄讞委員張柄樞司馬商之白繙譯判責四百板管押半年○包探陸阿九禀稱升大馬房用病馬駕車救生會西人查知函致捕房捕頭令小的傳案請訊救生會西人投案訴請從重究懲以重物命升大行夥某甲供小的以後不敢再犯此次尙求寛宥司馬判罰洋銀五十元○包探林福生拘解汪德生到案禀稱此人竊取李子超家洋銀四十二元報捕後經小的查明送請訊究李子超投案請追失贓汪德生供小的因有急需暫時借用不日卽可交還司馬予限三天付還然後交人保出○包探胡瑞龍拘解徐暮榮到案禀稱此人在源太小錢莊習業前晚竊取小洋銀一千零七十七枚潛行逃逸報捕後經小的拘獲送案請究源太錢莊主徐怡庭投案請追徐暮榮供小的與怡庭同宗且家中本有欵項往來故暫時取用司馬著押候過堂覆訊 
[正字]  
　　昨日本報潤州蒐軍記内角聲嗚嗚然悮作角聲嗚鳴然牌示各加射步箭一枝悮示爲主鐘鳴四下悮作時鐘四下憑高遠望下脫去者字合卽校正於此 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　日前法界新北門外慶泰綢縀莊僕役趙阿大挑送貨物至洞庭東山船上悮送西山船户萬阿四處事後查知向論不認遂報知南市捕房將萬拘獲解經工程局總辦程雨村大令研訊萬供此貨係船夥宋關壽所收因命押候將宋交案昨日覆訊宋供趙所送之貨小的並未收到求恩明察大令命傳划船婦徐巧珠質証巧珠供趙送貨時由小婦人渡至萬船交宋收去大令惡宋刁猾飭責四十板謂萬日爾與船夥通同一氣吞没貨物厥罪惟均著押候照數賠償始准開釋○前日船户孫阿泰由蘇垣裝米至滬舟泊南市恒生馬頭將貨售與宏源米行昨日倩駁船户莊金海爲之駁運不知因何忽與口角莊遂紏集同帮十餘人各持鐵尺將孫攢毆孫夥沈阿全向解勸亦被擊傷額角鮮血迸流某號巡街捕見之一併拘入捕房解送馬路工程局程大令研訊之下孫等同供小的等均係蘇州府屬吳江縣人被莊糾衆兇毆叩乞究懲莊供小的係浦東人孫糾衆行兇小的不敢滋事大令騐得孫傷痕纍纍而莊尚敢狡展不承遂飭責四十板莊供小的願出洋銀八元爲孫醫治尚乞恩寛大令著押候孫傷痊再核 
[英美租界晚堂瑣案]  
　　鄭陳氏控姪元齡騙去銀一千餘兩前晚讞員翁笠漁直刺倩襄讞委員張柄樞司馬研訊鄭陳氏遣姪鄭恩普投案供稱小的係安徽旌德縣人前年伯父故後同族名元齡者慫惥伯母鄭陳氏在原籍置産伯母爲其所惑付銀六百十八兩洋銀八百二十元詎料元齡所置之産僅值洋銀二百餘元其餘均被吞没及邀親族理論其父坦然出爲料理令元齡繕立筆據四紙分期拔還迄今日久祗收洋銀一百七十元不得己來案控求追給元齡供稱小的向在治下觀音閣馬頭開仁濟藥局光緒二十四年伯母鄭陳氏託小的回原籍置買田産當收洋銀八百元又銀六百兩是年八月伯母回籍嫌價過昻向小的饒舌旋經親族調處田歸小的承買將價陸續歸還去年己付過洋銀一百七十元司馬諭令鄭陳氏將契據給還元齡應交田價除己收一百七十元外其餘限四年還清○潘學書卽潘學詩控掮客張春林等串騙貨物經張司馬研訊潘供稱小的係鹽城縣人向在湖州等處販毛羽本月十二日帶沙白毛一百十二把來滬由張春林售與史忠義計洋銀一百十元先交貨一半取有收條約二十日交價至期將餘貨交清向取價值史忠義忽欲退貨及小的欲將貨帶回張春林又串令某甲掯阻求卽究追張春林供稱此貨本由史忠義買去後因貨劣退去向取收條潘學詩匿不交出史忠義史忠信同供稱潘學詩將次貨搪塞是以退回向索收條掯不交付反敢糾人將小的所住之天寳棧房屋擊毁求即追償司馬著將呈案之貨當堂點交潘學詩收取責令呈出收條作爲廢紙并向史忠義服禮所毁器具照價賠償○鮑祿卿控董葉氏等串賣伊妻蔣氏並子女三人張司馬升堂集訊鮑供小的係寗波府屬某縣人向習小貿易娶妻蔣氏現年三十五歲生有一子一女子名阿毫年十四歲女名阿杏年十一歲賃居治下八仙橋左近去年七月失業無聊房東董葉氏給洋銀三元囑小的回籍謀生去後董葉氏頓起不良之心串同丁王氏將妻子等一併賣與江灣唐橋鎭某姓家迨小的來滬詢問一味支吾叩請追究董葉氏供蔣氏與小婦人同居去年七月鮑祿卿回寗後蔣氏於九月某日出外傭工現聞在唐橋兒女均伊領去與小婦人無于丁王氏所供與董葉氏略同司馬限七日内將蔣氏並子女交案覆訊察奪 
[法租界公堂瑣案]  
　　小東門外同順魚行主孫蓮甫家居江浙交界之楓涇鎭前年其弟孫某在滬股開錢莊倒閉後虧欠甚巨旋將楓涇住房一所押與同順昌洋行至去年十一月同順昌主聖伊芝爾善特二人乘游歴之便至楓涇鎭收管房屋鎭有沈少譜及沈廷伯者由嘉善庠生捐納教職與孫向有往來以爲洋商並無在内地置買房産之例且廷伯亦有欵項被孫其所欠爰將家卷遷入是屋與洋商爲難洋商無可如何回滬據情禀知該管領事咨照公堂讞員朱森庭明府迭次移文關提置之不理前日沈少譜因事來滬行至新北門外適與孫蓮甫途遇孫遂交捕拘入捕房昨日堂期明府會同何繙譯升座包探傳同原告解案請訊孫禀禀　稱少譜串同沈廷伯徐雪門葉選靑陳清泉等霸佔房屋糾同光蛋黨羽與洋商爲難並將監生扭住髮辮曳至茶肆毆傷旋復百般恫喝幸經人勸解始得脫身當時曾赴婁縣署呈控有案請關提訊究沈少譜供職員與孫同鄕素有交誼伊弟股開錢莊所虧約四五萬金廷伯亦在被欠之内故先遷入孫屋與職員無干明府著覓本租界的實人保出邀同沈廷伯等來案候訊少譜求寛限一月將此事理楚明府限二十日如延著保人交案訊究○湖南候補縣彭大令宜輝奉憲札來滬採辦軍裝向源興發記兩皮鞋店購辦拖砲馬鞍二十副言明價值訂立合同旋因悔議涉訟明府著仍照前議大令置之不睬遂赴道轅面禀道憲余晉珊觀察著明日理處赶緊回省旋由大令央人向泳興發記關說願償銀二百兩店主己應允大令忽又悔議昨日兩店主又投捕房聲訴捕頭令赴公堂申理明府諭以候再禀道憲静候核奪○朱五堂前控柳廷卿欠銀一百九十餘兩明府飭繳銀一百兩昨日柳呈繳洋銀一百三十四元四角合銀一百兩明府當堂給朱具領○前任廣東番禺縣馮大令來松之家丁朱海江竊取銀器來滬被包探拘獲解經明府訊供判枷一個月昨己期滿明府飭提至案從寛開釋免其遞解長江積竊王玉亭經明府判枷二月責六百板兹己期滿略訊數語仍命還押笞責四百板遞回湖北原籍○永安小客棧主鍾益吾禀稱徐丫頭周阿六陳蘭生朱益亭四人同至小的棧内借宿乘間將被面竊去報捕查獲送案請辦明府判令各責若干板○車夫李阿大禀稱昨日行至城河浜被惡丐張阿三等攫去車上坐墊向之喝阻致被持刀戳傷面部張阿三供小的係蘇州人年十四歲流落申江致與乞兒爲伍不敢攫物明府判責二百板飭差押回蘇州○包探禀稱陸阿三竊取帶鈎橋甘蔗攤上錢二千七百文緝獲人贓解案請辦陸供小的係無錫人流落滬江飢寒交迫不得己而爲此求宥明府判責手心二百下以儆○包探禀稱昨日積竊朱順林在某處竊得縐紗裙一條持至某押店質錢是以解案請辦明府判責三百板○徐阿三禀稱小的在治下開設車寓被馬玉英竊取馬褂一件人贓並獲送案請辦馬不認行竊明府判枷一箇月責二百板○包探禀稱林阿二深夜圖竊經巡街捕拘獲解案請辦明府判責四十板 
[美租界捕房紀事]  
　　前晚著名流氓金福生糾同羽黨十餘人擁至虹口穿虹浜五百四十八號門牌陳文華家將陳曳出肆毆陳大聲呼救隣近聞聲到來若輩始一哄而散事後陳心不甘服奔赴捕房據情伸訴捕頭允令包探查拿○前晚積竊谷德法混入虹口篷路第八百零三號門牌某姓家竊取衣服事主見而拘獲扭入捕房捕頭令押候解送公堂禀請讞員翁笠漁直刺訊辦○昨晨偷兒陳阿福潛入斐倫路虹橋港某姓駁船上圖竊被事主扭交二百六十九號巡街華捕帶入捕房捕頭令押候解送公堂禀請懲辦○前日小竊張阿陶行竊吳淞路某姓家衣服旋被某包探查獲帶入捕房捕頭令押候解送公堂禀請訊辦 
[叩謝册捐]  
　　啓者敝堂咸有一德一文愿捐册自今春隨報分送後計陸續收到大小洋銀一百三十五元四角又銅洋四十元六角錢二千三百五十文頃又奉到崇餘莊交來無名氏大善士求身福洋銀一百元趙馥疇翁洋銀三十元無名氏洋銀十五元同心施與感佩殊深查此項捐册専爲施醫給藥而設目下春寒料峭疾病易滋間日就診者己覺門庭如市轉瞬夏令將臨勢必益形擁擠所望遠近諸善士接到所送捐册後不拘多少隨便鄭還是所切禱至於作善降祥先民有訓不復贅云上海六馬路仁濟善堂董事嚴信厚楊廷杲黄宗憲朱佩殂施則敬劉芬謹誌 
 
 

Page 10

 
 
[蘇省官報]  
　　三月二十日藩轅牌示照得蘇糧道庫大使徐祖鑑現委海運津通局差遣遺缺查有候補縣丞沈恩湛堪以習行代理知州張振榮禀辭赴海運津通局差知縣徐芳懷舒昭爵許涵怡均由寗見制憲回請補吕城司巡檢陶鴻綬禀謝飭知准補府照磨姚定信禀知奉府委司府兩監彈壓差署武進縣縣丞沈丁文禀知押解秋審人犯來省禀到卽辭○二十一日藩轅牌示照得華亭縣典史蔣朝琛病故遺缺查有新海防遇缺先補用典史徐汝梅堪以請補同知莫葆辰禀謝奉委代理丹徒縣事請補丹徒縣知縣　　迪由奔牛釐局専丁來省禀謝奉飭准補知縣俞世球禀知奉善後局憲委赴上海領運火藥差又吳樹橒禀辭赴海運津通局差縣丞沈恩湛禀謝奉委代理糧道庫大使事又張廷琛禀知奉府委代理吳江縣縣丞事卽辭寳山縣主簿陸桐華泰興縣邱莊司巡檢施文殿禀知押解秋審人犯來省禀到卽辭正任吳江縣典史邱恩溥禀知交缷調署汾湖司　檢事並謝奉謝回本任巡檢王起鑾禀謝奉黄派蘇差委又王之珍河南人由京來二品封職三品銜湖北補用知府李根原江西人由滬來縣丞李宗顥禀知到齊門旱關差○二十二日藩轅牌示照得武進縣典史員缺前以本任儘先補用典史汪廷政咨補現奉部覆准自應飭令前赴新任正任華亭縣王得庚禀知交卸回省並謝奉飭調署元和縣事知縣何榮烈禀知到牙釐局文案差又俞世球禀辭赴滬領運火藥差縣丞何魁昌典史房樹瓊均禀知奉府委秋審執事差諸翟司巡檢王桂墀禀知押解秋審人犯來省禀到卽辭吳江縣典史邱恩溥禀辭赴任請補丹徒司巡檢程廷獻由鎭江來禀謝奉飭准補主簿譚其仁禀知奉委新陽縣保甲差巡檢馬軼倫禀知到胥門旱關差指分江蘇試用縣丞樊肇崇浙江人由京騐看領照來省禀到又試用從九品曾勉濟禀知奉護撫憲飭傳騐看到省 
[邗江官報]  
　　三月十六日許鹺尹懋賞由沈家渡來陳鹺尹汝晉銷皖岸聽差王鹺尉謙委滁來全北鹽新委署江都典史徐少尉正邦禀到○十七日委署海分司杜分轉禀辭赴任○十八日范鹺尉元鎔委繆灣鎭卡軍廳徐司馬靑山營許守戎泰州營胡都戎均禀辭○十九日程觀察龢祥公幹過揚譚鹺尹道淵委西岸聽差 
[江西官報]  
　　候補府鄧在岷由金陵回從九吴清雲接辦永靖軍裝局朱霖往德安催稅契程鳳昌往鉛山催地丁梁桂芳往湖口厘卡當隨員沈世麟往義寗辦保甲劉春溶往雲都催屯糧糧道李岷琛候補道丁乃揚俱開辦洋務局從九劉思泰往廣豐催道欵方楷往德化張仕逵往吉水俱催稅契毛用賓禀謝拔委一次興安俸滿敎諭諶炤禀見騐看吉安府經余錦榮據報病故以孝亷方正候補按知事曹允之署理永豐表湖司王瑞珍據禀無力赴任以候補道庫吳祖植署理候補縣曾傳泗禀知丁本生母憂同知吳崧高卸辦住歧厘卡回從九曾炳銓往分宜催地丁劉鴻改往瑞昌秦蘭芬往興國俱催减平沈熙往永新催屯糧竇樹藩往荏港彈壓人犯 
　　　上海北市絲業會館籌賑公所施子英經收山東淮徐皖北江西紹屬賑捐二月初一至廿九日第六十九次清單　　初一日有心人還九年超歡悔罪願洋十八元○初二日浙省萬承志堂如琢磨齋求父舊恙悉除福壽康强洋廿元鎭江周黄氏因生養許願壁記求平安各五元溧陽學署　生求子病愈四元四角蘇城女普濟堂銅洋三元○初六日隠名氏洋二元○初七日金山張之翰求子昌官易長無恙關煞開通洋廿元黎里張靑士募不留名病愈積醫藥費保平安五元嘉定新燕堂謝記洋四元小洋十角許彦嘉産藩求母病愈洋二元　陽氏一元○初九日明德堂洋三十元仁壽書屋廿元王惕齋心願求　事安康龍洋八元○初十日西昌佑昌生由信昌隆來規銀一百零四兩一錢六分六厘○十一日川沙司獄署知非子爲兒王百齡完願二元又爲兒王來生完願二元○十二日張相如求病愈洋四元○十三日如臯不名氏求病速痊洋十元杭城無力子爲妻産大小平安四元無名氏二元○十五日老甡元絲莊周仕沅子懋功懋得懋昭求平安洋十元公記經手罰欵移助六元七角○十七日紹興鮑三記求合宅平安由厚康莊來洋一百元無名氏求保平安洋六元小洋三十角銅洋一元松江廣大金齊源求産母病速愈洋五元免唇氏免舌氏合銅洋二元免悮氏銅洋二元○十九日南匯八杉館主爲妻彌月幸獲平安還願二圓○廿二日胡益記洋十圓○廿三高郵丁玉軒募玉燦文爲長子三十冥壽移賑申王氏爲故夫三十冥壽各洋三圓無名氏以手十角無名氏六角慄慄生票錢五百文共五户合大洋六圓小洋廿二角○廿四日拾捆禾兌兩記由鎭江寄來洋廿九圓王惕齋心願龍洋十圓○廿六日羅　官病愈完願洋念圓○廿七日王戴鄭罰欵助賑洋四圓五角姚伯欣正二月捐二圓松江杜大生銅洋念圓○廿八日武林王愛記爲保病由願洋十元○念九日秀西隠名字氏　三圓不留名小洋十角銅洋一圓○二月分共收規元一百零四兩一錢六分六厘洋三百七十四圓龍洋十八圓小洋八十八角扯七四合規元二百九十六兩五錢九分二釐以上共規元四百兩零零七錢五分八厘銅洋念九圓連前共收規元十二萬四千六百六十五兩零五分五釐銅洋念九圓 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緖二十六年三月十九日京報全錄]  
　　宫門抄○諭旨三道錄前○府尹玉奏爲交印黔臬篆務起程摺○貴西道杜奏爲接署臬篆摺○署粤督李奏革弁捕盜認眞開復原官片○又奏遴員請補參將摺○又奏爲揀員調補海疆道缺摺○又奏爲謝恩摺○護晉撫何奏爲委員署理知府片○三月十九日禮部宗人府欽天監廂藍旗值日無引見○剛中堂等各謝調授缺恩○桂公因伊子補郎中謝恩○惪銘謝授西安將軍恩○明勲謝放熱河總管恩○陳夔龍等同鄕官謝恩○恩詳謝授洗馬恩○補用道府鄭文欽等謝恩○裕德續假五日○英廉遞遺摺○志全桂年預備君見○宗人府奏派守護東陵派出壽全○召見軍機志全桂年惪銘○○二品銜奉天府府尹奴才玉恒跪奏爲恭報奴才交卸貴州臬篆及起程北上日期恭摺具陳仰祈聖鑒事竊奴才渥承恩命由貴州臬司擢授奉天府府尹業經専摺叩謝天恩並籲懇陛見在案兹准貴州巡撫臣王毓藻奏委分巡貴西道桂霖前來署理自篆於去歲臘月杪馳抵省城時己封印奴才隨卽清理案牘於開印後正月二十七日將臬司印信文卷委員齎交桂霖接收奴才卽於是日交卸定於二月初三日由黔起程取道湘卾迎摺北上一俟到京卽當趨叩闕廷跪聆聖訓稍伸犬馬戀主之忱勉策駑駘圖報之意所有奴才交卸貴州臬篆及起程日期謹恭摺具陳伏乞皇太后皇上聖鑒謹奏奉硃批知道了欽此○○二品銜署貴州按察使貴西道奴才桂霖跪奏爲恭報奴才接署貴州臬司日期叩謝天恩仰祈聖鑒事竊奴才奉到撫臣王毓藻行知以臬司玉恒奉旨升任奉天府府尹所遺臬司印務檄委奴才署理等因遵卽交卸貴西道篆行知到省城恭設香案望闕叩頭於本年正月二十七日接印任事伏念奴才滿洲世僕下乘凡材由同治甲戌科進士從政儀曹攺官御史光緒十年出守雲南洊升道員十八年正月補授河南開歸陳許道在任三年兩權臬篆一攝藩條二十三年起服外用備員貴西受事經年毫無報稱兹復一時承乏臬事權陳任非所堪感深以惕查貴州地實巖疆臬司職爲風憲民瘼宜恤矧屬瘠區吏治宜清况在邊省必刑賞悉歸於忠厚法嚴先正其本源庶幾邦本固而治具張奴才至愚豈易及此惟有振刷精神遇事禀承撫臣認眞經理以冀仰答高厚鴻慈於萬一所有奴才接印日期暨感激下沈理合恭摺叩謝天恩伏乞皇太后皇上聖鑒謹奏奉硃批知道了欽此○○李鴻章片再廣東自裁撤兵勇减汰扒船水陸盜賊紛起刼案日多而西江口自議准開埠通商以來華洋輪船往來如織香澳刦盜甚至自備小輪溷入行刼否則冐充搭客伺隙嚇禁船主航工肆意搜奪並劫商輪劫他船飽則駛回租界追撲無蹤盜情狡譎破案綦難臣抵任後察悉情形深念緝撲無材倘非破格用人斷難得其死力隨有己革藍翎四品頂戴儘先干總前永靖營把總李祥輝呈允報効時值英商馬文治哩利輪船在深井海面被劫隨駕駛轉劫煤炭商船廣艮小輪及大良石岐渡船各得銀錢貨物駛出大洋而去因分飭緝究並令該弁廣購眼綫卽據自備賞格立獲正盜靑亞賦林大砲張亞深馮亞釗等五名又獲此案正盜情願訪拿餘犯之林亞西一名曾經飭發營務處候補知府秦炳直督同原審各員訊認本案歴刼得贓及另犯搶刼等案經臣查照懲辦土匪章程批飭正法梟示照知領事屬函陳例各在案該守弁報効旬日之間立破巨案實屬異常出力查該革弁李祥輝係由署千總任内經督臣譚鍾麟因案奏叅革職今旣奮勇立功深知愧奮合無仰懇天恩俯念該革弁李祥輝辦理交涉盜案迅速出力准其開復原官銜翎留標補用出自逾格慈施理合附片陳明伏乞聖鑒謹奏奉硃批著照所請兵部知道欽此○○商務大臣大學士署理兩廣總督一等伯臣李鴻章跪奏爲揀員請補叅將恭摺仰祈聖鑒事竊准兵部咨廣西濵州營叅將朱國安病故遺缺應用儘先人員令卽揀員請補等因查濵州地方上通泗城下逹潯郡會匪游勇搶劫頻仍非精明幹練之員整頓營伍不足以靖地方兹在廣西儘先叅將班内遴選其名次在前之李春浩張宗培黄忘立吳田秀張開誠或籍隷本省或人地未宜均未便遷就請補查有儘先補用叅將文成榜年五十一歳湖南東安縣人由武童在貴州廣西剿匪洊保游擊准留廣西補用邊防出力保請免補遊擊以叅將仍留原標儘先補用光緖十八年四月初七日奉旨依議欽此打仗受傷奏免騎射臣到任未及三月例不出考提臣蘇元春查得該員營伍諳練前在軍營並無叅革朦保情弊合無仰懇天恩俯准以文成榜補授廣西濵川營叅將俟部覆到日再行給咨赴部引見以符定制謹會同廣西提督臣蘇元春恭摺具陳伏乞皇太后皇上聖鑒敕部議覆施行謹奏奉硃批兵部議奏欽此○○商務大臣大學士署理兩廣總督一等伯臣李鴻章頭品頂戴廣東巡撫臣德壽跪奏爲海疆道缺緊要遵旨揀員調補以資治理恭摺抑祈聖鑒事竊臣等於光緒二十五年二月二十八日接准部咨奉上諭廣東雷瓊道員缺著信勤補授欽此伏查雷瓊道一缺管轄十六州縣駐劄瓊州該處疉嶂層巒民黎維處且四面環海直接外洋撫馭巡防均關緊要非才識明練爲守兼優之員不足以資治理臣等率同藩臬兩司於通省道員及正途出身人員内逐加遴選非現居要缺卽人地未宜惟查有高廉欽道葉大遒年五十六歲福建閩縣人光緖六年庚辰科進士攺翰林院庶吉士九年散館授職編修二十年京察一等奉旨記名以道府用是年因順直助振案内保俟得五品後賞戴花翎二十三年京察一等奉旨記名以道府用二十四年十一月二十一日奉旨補授廣東高廉欽道二十五年三月二十四日到省繳憑委署督糧道篆務九月初十日卸事起程卽於十七日到高廉欽道本任該員明體逹用有守有爲以之調補雷瓊道缺洵堪勝任合無仰懇天恩俯准以該員葉大遒調補雷瓊道缺實於海疆要缺有裨如蒙俞允該員係現任道員請調銜缺相當毋庸送部引見及覈計叅罰歴俸年限所遺高廉欽道缺遵旨卽以信勤補授臣等謹合詞恭摺具陳伏乞皇太后皇上聖鑒訓示謹奏奉硃批吏部知道欽比○○商務大臣大學士署理兩廣總督一等伯臣李鴻章跪奏爲恭謝天恩仰祈聖鑒事竊臣恭閱邸抄光緒二十六年正月二十四日内閣奉上諭三載考績爲國家激揚大典中外滿漢諸臣有能恪共職守勞勩最著者允宜特加甄叙以不優眷大學士署兩廣總督李鴻章老成宿望懋著勤勞著交部從優議叙等因欽此臣恭設香案望闕叩頭謝恩訖伏念臣早從軍旅薦陟封圻溯當同治之初元卽荷聖慈之特簡忝中外馳驅之任三十有九年報乾坤高厚之恩萬分無一稱奉天威以將事曾何勞績之可言盡臣職以未能惟懔愼勤而自勵近以守官嶺海違侍闕廷忽驚歳序之新更愧乏涓埃之未效何意温綸廣沛上考仍登旣蒙甄叙之優加更被裒嘉之逾格光榮備至循省滋慙臣惟有勉竭愚忱堅持晚節老當益壯敢　責望之攸歸勞本不辭愈矢精勤于勿懈所有微臣感激下忱謹繕摺具奏叩謝天恩伏乞皇太后皇上聖鑒謹奏奉硃批知道了欽此○○何樞片再朔平府知府寳梁病故遺缺查有候補知府齊世名堪以署理據藩臬兩司會詳前來除批飭接署並具題開缺外謹附片具奏伏乞聖鑒謹奏奉硃批吏部知道欽此 
 
