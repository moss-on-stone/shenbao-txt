# 1898 - 305 - 4909181

 

Page 1

 
 
[重印二十四史出售] [  圖書集成局啓]  
　　二十四史一書上下五千年縱横九萬里其中治亂興衰之故盈虚消長之機洞澈源流昭如日月洵當世考鏡得失之林也方今風會大開振興實學士人柔日誦讀尤須兼備三長是以本局特將原板重加校印共訂三百九十二本分裝三箱因邇來紙價過鉅略爲加增每部售實洋五十六元箱不外加卽日在申報館及申昌書畫室發售此佈 
[新印曾文正公奏議告成] [  圖書集成局代啓]  
　　曾文正公爲中興一代偉人當髮逆披猖禀承廟謨戡平禍亂嘉猷碩畫亘古不刋奏議一編直可與陸宣公繼軌江左書林託本局用新鉛字排印成書紙張潔白校讐精良裝訂四本定價寳洋七角江左書林及滬上各書坊均有發售欲購者請就便移玉選取可也此佈 
[外臺秘要出售] [  圖書集成局啓]  
　　是書爲唐王刺史燾所輯刺史在臺閣二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久巳奉爲圭臬惟板本久巳散失市無流傳本局由日本覔得初印原書用新鑄鉛字排印紙墨精良校讐詳愼現已工竣定價碼洋兩元五角申報館帳房申昌書室及三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局均有發售此佈 
[地球之說不始於西人攷]  
　　自中外通商而後士大夫之號爲通達時務精曉西學者大抵襲歐美之膚說窮寰宇之異聞非旁行斜上之書不敢讀非禁侏兠離之言不屑譚當其論說風生顧盼自喜自以爲窮上古不傳之秘探前人未發之奇而於世之默守舊聞研究性理者輙目之爲拘墟無用而劬學之士則又矜其所守之正齗齗焉辨義理之得失分朱陸之異同於當世之所謂聲光化電格致諸學動輙詫爲邪說斥爲異端而不屑形諸齒頰然則譚時之彦與嗜古之儒其識見議論固有如冰炭之不相投涇渭之不相淆矣雖然嘗爲平心論之譚宋學者之拘守一偏不達時變爲世訕笑詬病亦固其所然此皆迂謬之士貌爲宋學者之所爲其眞能探程朱之藴奥者無此弊也何以言之凡人戴高履厚最不可不知者莫如天地然最不易知者亦莫如天地嘗聞西人之知地球自英人始論地球自轉之理自意大里人始至明季利瑪竇陽瑪諾諸人由泰西各國航海東來爲之測騐行星推究晷道於是地形如毬之說益彰中國好奇之士詫爲聞所未聞遂以爲中人之心思實不如西人之精密然僕嘗博考而詳審之地圓之說實不自利瑪竇陽瑪諾諸人始也天蓋地槃之論旣創自周髀兩漢儒者如揚雄張衡蔡邕等亦皆有所發明至宋程朱二子更議論精微確有心得今觀程子之言曰地形有高下無適而不爲中若定下不易之中則須有左有右有前有後四隅旣定則各有遠近之限便至百千萬億猶有是數有數則終有盡處不知如何爲盡此言地是渾圓無適而不爲中非有方隅可求正與西人測中線逐處皆天頂之說相合又謂日之形似輪似餅若只在三萬里中升降出没則須有光所不到處又安有此理不如舊說周回而行地旣無適不爲中則日無適而不爲精氣行到寅則寅上有光到卯則卯上有光氣充塞無所不到得此便知生物之理此言日周回而行無適非精光之所照非地體渾圓烏能如此至朱子之言則謂天地初間只是陰陽之氣此氣運行磨來磨去便桚許多渣滓裹面無處出便結成一個地在中央又謂地在天中不爲甚大只將日月行度折算可知此亦暗指地圓而言夫地圓之說在今日莫不以爲創自西人闢千古未宣之藴而不意數百年前巳有程朱之言與之暗合且其議論精核後之譚天者莫能出其範圍是豈世俗空疏迂腐之小儒所可測其高厚哉且嘗觀西人之論地圓也謂人在海邊望遠船僅見桅之末稍近見桅最近乃見船其先時不能見桅以下者以地形如球爲中間海面微　之圓勢所蔽也夫以理論之地旣如球則十里五里亦應有圓勢而必謂目力所及卽能見之抑何目光之巨而地球之小哉是誠不若吾儒但言其理而不必爲此膠柱鼓瑟之論矣嗟乎程朱之學之大無不包細無不入如是是非特今之襲歐美膚說者莫由詳其底藴卽自命爲研精宋學者亦何嘗知其所學之大哉後之學者惟能擷彼族之精言証吾儒之古說爲之融會貫通不矜空言不騖異說庶幾不爲世所訕笑詬病而藉成爲有用之學哉 
[記西人論時局]  
　　香港循環日報云邇來上海西商議論中國時局謂最上之計由政府開誠布公向英美日德四國政府申言本國兵力不足以禦强敵如貴國能保此後無割地受欺之事則中國政府當力圖自强且舉行維新各政惟是中國進口貨多於出口每年計銀至十四兆兩之多而每年公債之息則須付出五十兆兩若不早爲籌備將來度支必極爲難不得不推廣製造商務以期富國深恐招徠不易故特設三局一爲度支局凡内地稅則歸其整頓一爲礦務局凡通國礦務歸其掌管一爲道路局凡通國修治道塗築造鐵路及輪船歸其掌管由中國派大臣經理而聘有名西人叅謀凡經三局批准之事予以憑據可以永遠遵守則西人之願在中國經營商務者必極多蓋旣有把握卽可放膽携貲來此貿易矣若此則區區國債不須十年但由礦産稅項下已可統行清還想四國政府必樂從而中國旣無患外侮卽能從容整頓富國强兵商務暢旺不可屈指以待哉特錄其說以待識時務之俊傑 
[照會譯登]  
　　香港循環日報云西歴一千八百九十八年十月六號總署照會駐京各公使商辦鐵路礦務告貸洋欵之事其文曰大清欽命總理各國事務衙門慶親王等爲照會事照得光緒十七年十月二十四日戶部會同總理各國事務衙門奏明嗣後中國大小官員如欲借貸洋欵該洋商務須先行禀明各該國駐京公使再由公使照會總署核定准行然後借給如私相授受無論合同上蓋印與否政府不能認償等因業於是年十一月初四日經本衙門照會駐京各國公使在案本年六月二十四日承辦礦務鐵路大臣奏請在京設立鐵路礦務總局當奉諭旨批准其未批准以前所有未了合同無論官訂私訂一槪不能作准亦經批准在案一千八百九十八年九月十三號軍機處命順天府府尹胡燏棻照會各省如開辦鐵路礦務籌借洋欵務須請總署照會駐京各國公使再由公使諭知各洋商如未經政府批准以前所有一切合同槪作廢紙本衙門查得近日未開礦産甚多各處開辦之時准借洋欵辦理如誠實可靠中外商人兩有裨益惟恐不肖華商藉詞假託與洋商私訂合同以圖自利洋商一或不愼每致受愚是徒耗資本毫無實際實非我政府開辦礦務鐵路以利中外商民本意用特明白照會嗣後如開辦礦務鐵路籌借洋欵務須在礦務鐵路總局禀准然後可行如未在礦務鐵路總局禀准私訂合同無論鐵路礦務資本幾何一切合同槪作廢紙庶幾作僞之弊一掃而空共務眞實相應照會貴大臣請煩轉飭貴國商人一體遵照可也須至照會者光緒二十四年八 
 
 

Page 2

 
 
月二十一日說見文匯報 
[日製巨艦]  
　　香港循環日報云英國巴羅城域加士公司現與日本國家訂約代製大鐵甲戰艦一艘載重一萬五千墩價值英金九十三萬磅當時繼禮泰士等城各船廠多有出而爭攬者卒爲域加士公司所得蓋其工堅料實爲日人所深信不疑也 
[英艦過崎]  
　　日本訪事友人云西歴十月二十四號英國一等戰艦名盛苦秃利矮司者由威海衛駛入港中此外尙有二艘同日抵崎置辦糧食次日卽駛赴巨文島行色怱怱不知有何舉動也 
[英法備兵]  
　　日本訪事友人云英法兩國前因土耳其之事大起爭端勢將决裂西歴十月二十六號倫敦來電云英國政府現已預備破壞水雷艦十八艘密令各口嚴加防備法國亦檻發出步兵四大隊水兵一千五百名砲兵六百名前赴猪隆駐守觀此兩國兵釁將開勢甚岌岌不知能消弭無形否也 
[修電紀聞]  
　　大坂朝日報云近聞中日二國政府以福州達臺灣之海道電線應歸何國管理未有明文故互相商議緣自臺灣割畀日人後此電若有損壞槪由日人修理目下損壞實甚須費巨欵大修故日政府照會中朝聲明此電屬於何國倘非歸日則日人必不虚糜巨帑爲他人作嫁衣裳也 
[俄國患疫]  
　　日本訪事友人接得倫敦來電云邇來俄國境内疫癘大興患虎列拉者甚衆俄民皆有朝不保暮之勢按虎列接日語謂之黑死病卽霍亂之類也 
[逆犯逍遙]  
　　日本訪事友人云中國逆犯康有爲梁啓超王照等共十有一人漏網逃生逍遙法外西歴十月十九號由香港乘大島艦起程至二十一號行抵廣島登陸後卽日赴東京說者謂中日交誼甚睦此等謀爲不軌之逆犯不利於中國者未必有利於日本若能同效鷹鸇之逐檻送回華俾伸國法不益敦與國之誼而垂人臣貳心之戒乎 
[利川教案]  
　　武昌訪事人云湖廣總督衙門近接利川縣蔡大令國楨電禀云縣屬某鎭鄉人與教民齟龉糾衆將教堂器具付之一炬并焚斃教民四人現已設法緝拿尙未擒獲等情張香濤制軍接電後卽電致宜昌鎭傅弼卿鎭軍飭派兵前往彈壓至啓釁之由電音簡略無從詳悉容再探明續錄可也 
[川督蒞鄂]  
　　武昌訪事人云新授四川總督奎樂峯制軍乘登瀛洲兵輪船泝江而上本月初十日蒞漢皋各官迎迓如儀兩岸防營皆列隊江干聲砲致敬十一日清晨制軍乘大口紅船渡江入省城駐節曾公祠内隨赴督藩各署拜謁聞制軍因余蠻子一案急須入川擬卽乘快利輪船西上隨帶親兵小隊一百名以壯聲威 
[整頓營規]  
　　杭州訪事友來函云每當霜降後營中操演格外加嚴兹經中協管叅戎會同杭協趙副戎整飭營規汰除老弱復札飭各營略謂現屆冬防伊邇操演務宜認眞各營兵卒令於每日清晨試演槍砲以期純熟倘值會操時如有技藝生疎者立將營官記過故近日黎明時砰訇之聲不絶於耳省防統領李副戎亦飭知各營管帶逐日試演槍砲陣法惟僅習步武測量遠近不加藥彈以節糜費水軍各防營現奉撫憲札委廖都戎天佑前往查察閱視操演俾免疏虞 
[預儲倉榖]  
　　杭州訪事友來函云本年夏間米價騰貴貧民無以爲生大憲深恤民艱特將各倉積榖掃數出清發局平糶現在新榖登塲藩憲派委各員赴湖南江西等省採購五萬餘石自本月初五日起十五日止陸續運解來杭札飭兪大令宗淵伍大令燮寅駐倉騐收存積以備不虞 
[縱火宜懲]  
　　武昌訪事人云自上月十七日漢口大火後武漢等處連肇火災居人一夕數驚咸懐疑懼省垣寳公館有人於夜間抛擲火球幸悞落金魚缸中未經肇事西廠口張宅亦有人擲火球於天栅上其球用蘿葡挖空内實火藥外安藥線幸爲宅中人所見赶卽救熄未致成災司門口某鋪於門首拾得螃蟹一枚殻内滿貯硝磺四面皆有引線貢院前某雜貨鋪亦有人抛擲洋油適爲更夫所見得以撲滅三五日間縱火未成之案已不下七八起值此亢晴日久物燥風乾倘有疏虞何堪設想連日城守營璞參戎督率弁兵徹夜查緝聞已拿獲匪徒一名送縣訊究良有司爲民除害想當盡法嚴懲也 
[杭垣火警]  
　　杭州訪事友來函云艮山門外焦家橋洪姓務農爲業搭蓋茅屋數間藉蔽風雨本月十四日午後偕妻女至田中穫稻不料灶下遺火被風吹入柴堆登時烈燄騰空茅舍兩間盡付刦灰幸新收之稻堆積塲上未被延及否則更不堪設想矣 
[松江融齋書院九月望課題]  
　　經學小人所腓解后　命冡宰降德於衆兆民解○史學韋皋招南詔以破吐蕃論論陳亮恢復之議○性學一日克己復禮天下歸仁說獨行其道獨善其身論○算學今有句股容正方形但知句股和爲甲只云股與句比若句與容方邊比求句股有大小兩弧以兩弧相减半之爲半較弧若兩弧相并爲百二十度則兩弧之正弦相减必等於半較弧正弦試證之 
[蘇臺凉信]  
　　蘇州訪事人云靑陽地總巡捕頭鄂爾生以捕房距城内各憲轅及地方官署較遠特於日前禀請洋務總辦劉子貞太守轉禀撫憲德大中丞請由捕房設立德律風通至撫署簽押房及巡捕房藩臬兩署糧道關道署蘇州府署總捕署長元和三縣署總辦劉太守公館其總線在三多橋南首現已起造房屋不日卽可竣工從此千里一堂捷於影響已○靑陽地沈瑞仙校書於上月二十六日投巡捕房控稱鴇婦沈張氏勒逼爲娼不許從良求恩提訊捕頭令解至公堂請總辦劉子貞太守升座研訊瑞仙供稱小婦人年二十一歲常州人光緒十二年由父母價賣與沈張氏爲螟蛉女計身價洋五十圓不料沈張氏心懐不良竟偪令墮入烟花歴十有二載所得夜度資已不知凡幾今願嫁章姓爲妻叩求恩鑒鴇婦沈張氏供稱無錫人年七十歲當價買瑞仙時年甫九齡出身價洋二百數十圓撫養至今不知費却幾許心血現在瑞仙欲嫁章姓求大老爺恩斷狎客章翼軒供稱小的係紹興人年二十二歲向在酒店爲夥曾至瑞仙處作狎邪游目下瑞仙欲嫁小的求恩鑒察劉太守判令章出洋一百四十五圓以一百圓償該鴇身價其餘四十五圓充作某處善舉諭畢將瑞仙還押捕房俟章繳到洋銀始准領去○胥門外小日暉橋魁順園老虎灶爲句容人某甲所開甲夫婦年逾半百膝下無嗣因於八年前向育嬰堂領得七歲女孩一口撫作螟蛉今歲春夏之交甲夫婦相繼云亡諸事皆由女及夥計阿寳經理阿寳年已四十有二心懐不良潛將女誘令捲逃女年幼無知被其所惑將甲夫婦所蓄洋銀四五百元及一切細軟物件悉數携出偕阿寳深夜逃匿於楓橋附近某鄉賃屋二椽居然野鶩作家鷄矣事爲育嬰堂司事人所聞偵騎四出嚴密搜尋至上月二十八日清晨始在鄉間尋獲當將女及阿寳一倂拘回告知堂經堂董某君函送吳縣請賴大令照例究辦大令飭分别押入刑房候訊供核奪 
[三泖涼波]  
　　松江訪事友人云兇棍陸升堂刃斃翁姓閨女訊實解省翻供發回華亭縣劉謙三大令傳同人証疉訊不承本月十三日復傳証人三寳對簿三寳供稱是夜陸叩翁女之門不啓遂至小婦人處迫令以借線爲名誑翁女啓扉陸卽竄入次　乃事發陸聞供大聲叱之 
 
 

Page 3

 
 
曰與汝有何讐怨而陷我至此今日之事聽天而已大令再三開導矢口不承時已斜日西沈飭令暫退十四日午後复提陸研鞫飭跪鐵練陸惟閉目呼天並有怨恨前任趙邑尊之語大令謂汝所犯之案一死不足蔽辜趙大老爺從輕超豁反有怨詞眞可謂全無心肝者矣且當日汝曾親將行兇形狀演試一番並畫呈兇刀長短大小旣曰寃枉何以疇昔供詞形聲如繪今欲翻供徒取苦耳陸無詞可對歴兩時許飭暫放下聞尙須刑訊也○金陵機匠潘某其父在日開設機坊生子女各一學徒某駝子聰慧謹飭素所鍾愛遂以女許之臨死猶召駝子及女明白指示惟未婚耳殁後坊已閉歇駝子遂另覓餬口之地近來　某貧不能堪熟商諸母擬將妹另字駝子聞之來松詰責女以從一而終指天自誓駝子遂雇舟停泊白龍潭挈女宵遁事爲母兄知覺赶卽尋獲由兄迫令回家逼勒自盡隣右叩門圖救堅不肯啓事後草草棺殮寄放殯房駝子於夜深時私携酒菜前往哭奠旋卽睡於柩旁女母聞之大怒欲喚人將女柩火化於是附近居人羣抱不平聲言須聨名赴婁縣署禀請驅逐其兄聞信始懼而遠颺現祗存母在家似此殘忍悖理尙有人心乎哉○本月十二日傍晚婁縣飯歇中守者因事出外以致逸去數犯奔至北門時已暮色矇朧城門緊閉守門弁見若輩形跡可疑上前盤詰得卽拘住送回縣中押候懲辦 
[上海官塲紀事]  
　　昨日午刻城廂内外保甲總巡戴子勱明府命駕至縣署拜會前任縣宰黄愛棠大令大令適有要公遂由家丁擋駕○昨日上午文報局總辦江蘇候補道羅少耕觀察嘉杰命駕入城至敬業書院拜會新任上海縣王欣甫大令適大令出外拜客未回遂由家丁擋駕 
[訂期謁客]  
　　昨日新署上海縣王欣甫大令照會駐滬各國領事宫訂期本月二十一二十二二十四等三日次第前往拜謁循向章亦以敦睦誼也 
[慶賀華誕]  
　　昨爲日本明治天皇誕辰本埠大橋東北日本總領事署懸燈結彩陳設一新清晨九點鐘時前日相伊藤侯戎裝佩刀乘四輪馬車至署總領事小田切君恭迎入内至十點鐘時卽由伊藤侯及小田切君率同在滬各日商在日皇小像前行朝賀禮十一點鐘時前出使日本大臣裕朗西星使及英界會審公廨讞員鄭瀚生大令先後命駕至署道賀十二點鐘時上海道蔡和甫觀察及駐滬各國領事相繼駕臨共赴盛讌迨一點二刻始各興盡而散伊藤侯則於四點鐘時乘馬車而去入夜七點鐘各時日商在署稱觴並陳各戲以伸祝嘏之情領事署前及郵便局内皆懸五色紙燈光明奪目浦江中所有日本商輪船及各國兵船咸懸五色彩旗以誌慶賀 
[秋賽紀三]  
　　昨爲秋季賽馬之第三日微雨初霽微露晴曦士女如雲莫不駕香車携艶婢馳逐於大馬路四馬路之間萬人空巷鬥新粧眞不减嬉春時節也是日例由首董柬請華官觀賽午後江海關道蔡和甫觀察提右營叅將廖楚材叅戎上海王欣甫大令英界讞員鄭瀚生大令卸任出使日本大臣請朗西星使次第鳴騶戻止憑軾而觀計賽八次其跳浜則須俟禮拜六舉行第一次十三馬共賽沙遜匯票西人先到第二次七馬共賽順全隆西人先到第三次四馬共賽太古西人匹勒先到第四次十一馬共賽太興洋行西人先到第五次十一馬共賽怡和西人匹勒先到第六次十馬共賽工部局西人磅先到第七次十九馬共賽會德豐西人羅夫先到第八次十四馬共賽太古管理馬頭西人先到迨夕陽西下賽事旣畢游人亦同賦歸與矣 
[移請吊贓]  
　　前日上海縣署接到英界公廨移文内開某洋人被賊竊去物件緝獲後供稱竊贓當在南市十六二十三兩鋪内各典鋪請派捕役協同包探前往查吊王大令接閱來文卽飭值日捕役隨帶當票分往吊贓 
[無妄之災]  
　　南市寳康錢莊出店人陳寳安將銀若干送往元大亨莊交納至龍德橋西首梅園街張傅氏挈一十一齡女孩迎面而來孩忽仆地致將陳所提之燈籠撲滅其時適有多人圍而聚觀由巡局勇丁將氏及孩一并解悞潘二尹升堂研訊旋由錢莊董事劉某函致局中請爲免究二尹遂　將氏掌頰二十下斥釋 
[彩鳳雙飛]  
　　蘇人白盤根曾在原籍娶周氏女愛鳳爲室結褵後琴瑟尙諧祗以愛鳳性喜繁華常暮申江花月之勝時思一擴眼界附近無賴朱阿根沈桐生窺知其意誘令偕逃愛鳳從之乘間至滬僑寓某客棧雙飛雙宿得意忘言幾忘却羅敷之自有夫矣白自入宫不見四處訪尋備知底藴遂具詞投控吳縣署縣尊准詞後卽備文至英界公廨請移提歸案訊辦署理讞員鄭瀚生大令飭差恊同包探趙銀河前往拘拿而愛鳳與朱阿根消息靈通早已逃避僅將沈桐生拘送至廨暫押候訊 
[幼孩迷路]  
　　前日傍晚時有一十齡男孩在滬北盆湯弄橋畔悲啼十九號巡街捕勇查見送往英界捕房捕頭盤詰之下知孩姓王父名春泉在高昌廟爲木工是日往北市觀賽馬以致相失因命十二圖地保張惠忠帶往高昌廟查問核奪 
[幸未成災]  
　　前晚十二點鐘時美界武昌路轉角處某學究家不知因何失火霎時烈燄上騰幾致不可收拾幸爲鄰右某姓所見喚集街鄰設法救熄不致釀成巨禍然受驁已不淺矣 
[公廨停訊]  
　　昨日禮拜四爲法界公堂訊案之期適逢法總領事署繙譯官某君别有要事飭人知照讞員朱森庭明府暫行停訊一期 
[少尉訊案]  
　　前日華盛紡紗局將受傷人姚三大行兇人田林仁解送上海縣署請爲訊究時適王大令公出未回由典史蔡少尉在捕署提訊姚供在局工作現經工頭囑往分局邦忙突被田林仁糾集多人聲稱不許擅接生意恃衆兇毆以致小的受傷叩求騐究田供小的在分局充當小工因被工頭積欠工資衆情不服相率停工須俟發給工錢方肯再做不料姚貿然攬接致小的等欠欵無著是以向之理論不敢逞兇少尉騐得姚略有微傷飭令回去自行醫治田交差看管候王大令親提復訊○陳祥濟喊控鄭阿南行兇經蔡少尉訊問陳供原籍山東在滬小本營生前日至新北門外上金館飯店果腹被堂倌多算數文偶與爭論館主鄭阿南突出毆擊情實不甘求提究辦少尉飭仵騐得陳並無傷痕諭令退去候飭差查覆禀請王大令訊斷 
[南市瑣聞]  
　　前日小車夫徐連川因與同業人陳德山在途爭奪主顧互相格鬥爲四十號巡街捕勇所見一倂拘入捕房捕頭命禁押二點鐘然後麾之使去○前日駁船戶周阿榮之夥沈阿諤承裝滬北高生泰紙店内錫箔兩捆因其並未報稅爲貨捐局巡丁查知將沈拘住禀知總辦王太守飭暫押十六鋪地甲處候照章究罰 
[美界捕房紀事]  
　　昨日積竊顧和尙在某杉板船上竊取六門手槍一枝經包探沈阿鶴查獲將人　解入捕房押候送公堂究辦○昨午小竊張阿榮不知在何處竊得外國皮鞋等件經包探費阿銀查獲拘入捕房押候送公堂究辦○前夜有混名小麻皮者在崑山路某姓家竊得衣服多件爲包探石金榮所見解入捕房押候送公堂訊究 
[惠澤頻流]  
　　悼僊樓主朱君仁之淑配淡吟僊子曾於甲戌之歲慨念侯家林河流淹漫散放籨資用製棉衣三百襲以惠窮黎今其淑配已早游仙而徐州又逢奇厄將超生於已往冀造福於方來朱君遂慨助洋銀一百圓寄本館恊振所代爲彚解拜領之餘具見大君子痌瘝在抱德澤彌深瑶島有知亦應欣慰固不特災黎同深感向也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示復八股]  
　　特授九江府德化縣儒學正副堂賴劉爲出示曉諭事准德化縣移開奉府憲札開本年八月二十九日接　電抄二十四日恭錄欽奉慈　端佑　頤昭　莊　　恭欽獻崇熙皇太后懿旨國家以四書文取士原本　先　　　　　　　藴二百年來得人爲盛近來文風日陋各省士子往往　　雷同毫無根底此非時文之弊乃典試諸臣　能　　文　　　　　　不揣其本輙以所學非所用歸咎於立法之禾善殊不知試塲獻藝不過爲士子進身之階苟其人懐才挾偉　　　　　　　　　詩賦亦未嘗不可以得士設使論說徒工心術不正卽日朂以時務亦適足長其囂競之風用特明白宣示嗣後　　　　　　　　考等塲悉如舊制仍以四書文試　經文策問等項分别考試經濟特科易滋流弊　著卽行停罷朝廷　　　　　　　　　　　求詳嗣後典試諸臣及應試士子務當屏斥浮華力崇正學母負朝廷作育人才之至意等因欽此欽　　來本府在此　　　　　二十四年六月十四日奉學憲牌准撫部院咨准京總署電開前因八股時文積弊太深特令攺試策論用　　　　生　　　　　試四書義經義奉准禮部議奏攺試新章節經轉行該縣移學出示曉諭各生童一體欽遵在案兹復欽奉　　旨　考　考　　　如舊例仍以四書試帖等項考試等因自應欽遵辦理查本屆府考歲試業經本府分别行知試期并出示　　在　試期伊　　　各童生未及周知緣欽奉前因除由本府出示曉諭外合亟排單飛札恭錄行知爲此行縣卽便移學一體欽遵查照本屆　考　　仍如舊例試以四書文試帖迅速出示曉諭并移學傳知各禀保生重一體周知以便應試毋違切切特札等因到縣移學准此本　爲此出示曉諭庶各禀保及各童生等得以周知不致臨期擬議也其各凛遵切切特示光緒二十四年九月初六日示 
[浙學觀風]  
　　杭州訪事人來函云新任浙江提督學政唐春生大宗師蒞任後於本月初六日發出觀風各題札行各學以文到之日爲始限二十日繳齊題爲自天子以至於庶人壹是皆以修身爲本我亦欲正人心正德利用厚生惟和先庚　日後庚三日解近儒疑尙書僞孔傳王肅所作辨毛鄭說詩訓詁異同攷欲子弟之聰俊者令其習經念書不令早作文字說　問古韻與今韻不同有古讀平今讀仄如綽謔櫟駁等三百篇皆讀平有古音入今讀去者如貴裔世等吳都賦俱讀　試申其說　劉晏理財論浙江蠶桑利弊說鑄金錢銀錢以通國用議浙江海防策海洋遼闊相隔數萬里渡水電報能經久不　應　何製造說擬陸士衡文賦以操斧伐柯取則不遠爲韻西湖十景詩平湖秋月蘇隄春曉南屏曉鐘柳浪聞鶯雷峯夕照　院　荷花港觀魚斷橋殘雪三潭印月兩峯揷雲不拘體韻賦得惜分陰得陰字五言八韻 
[同命鴛鴦]  
　　福州訪事友人云有陳宏安者素業鹽牙積貲甚富卜居花巷已歴多年其子字德餘年甫弱冠性格風流娶醫生郭秋泉之女爲室畫眉窗下琴瑟甚調嗣德餘見翁婢而悅之不惜重金納爲側室入門後寵擅專房郭氏波興醋海詬詈時　而翁婢亦不肯低首下心以致嫡庶間勢同仇敵德餘不能爲左右袒且溺愛情深謂翁婢曰我與卿情同比翼何忍棄捐今蛾眉見妬好夢難圓不如效同命鴛鴦免受今生煩惱也妾雙淚盈睫慨然願以身殉重陽日德餘菊宴歸來時已大醉濳購阿芙蓉膏乘夜深人靜時與妾同服擁被高臥家人均不知也及次日清晨忽聞房中氣喘聲甚急心知有異急入視之見二人神色慘沮業已不　醫治旋各毒發殞命其父年逾花甲甫斷鴡弦先一日新賦嘒彼之什陡聞凶耗老淚頻揮以子死於非命咎由翁婢而起恨之刺骨先命草草棺殮舁出荒郊然後爲子發喪吁慘哉 
[英界晚堂瑣案]  
　　黄賓謙控阮德發不付票銀前日經帮審委員劉穆庭二尹提讯黃供浙江人向爲絲業今夏五月　　曹長林付下阮德泰縀莊六月初六期票洋二百元小的卽往查對無訛始敢收用不料至期向收阮德泰主阮德發忽稱曹姓尙未付銀託詞推諉但此票業經照過何得遽爾反變嗣後屢次向索一味游約延宕至今依舊分文無著不得已叩求究追阮供金　人在三馬路鼎新里開設德泰京縀莊曹長林前因定購貨物付給此票今曹尙未將銀付到以致小的未能轉付求恩鑒原曹供　　吾劉二尹以阮旣出期票應卽付銀至與曹長林如何糾葛同另行禀控著將阮曹押候追繳○容福記誣控潘雪英張餘之調換　珠一案前晚帮審委員劉二尹飭差將包明初傳案研訊包供寍波人在仁記洋行司理帳目六月間鴻運主張秀洪偕潘將朝珠一串携至小的處欲押銀一百兩卽由潘爲中將銀收去旣而容福記忽稱朝珠有人欲購倩潘作保取去閱看旋卽聲言珠已調換僞物實則小的目覩情形斷無其事小的情願具結蔡義方屠永生同供稱張調換朝珠小的等人可保决無此事二尹以原主及見証旣甘具結容之誣控不問可知著將容掌頰五十下至容所欠包銀一百兩著自繳七十兩尙有三十兩令潘恊助歸還卽飭具結開釋 
[英界公堂瑣案]  
　　包探張阿四禀稱楊福卿竊取唐阿寳家蚊帳一頂經小的查獲送案請究楊供暫向借用並非行竊署理讞員鄭大令判令笞責一百板○三十號西捕禀稱楊元仁私將病馬駕車有違租界章程是以拘案請辦大令判罰洋銀三元○一百三十一號華捕禀稱李阿根所拉東洋車攔路碍人故由小的拘案請究大令判罰洋銀一元○包探孫光華禀稱陳阿大竊取舊鐵沿途兠賣經小的查獲送案請辦陳供鐵由引翔港路上拾得並非竊自人家大令判責一百板○包探沈阿鶴禀稱王阿　　至泥城橋畔某姓駁船上竊取棉被一條正欲逃逸適爲小的巡見拘案請訊大令判責二百板發回捕房管押一月○洋人威士　勿治控東洋車夫陳玉英竊取綢洋傘一頂由包探沈阿鶴送案請懲陳供洋傘遺在車上乃洋人自己忘却小的何敢行竊大令判責二百板○葉一生訴稱周阿根竊取古銅香爐一枚當塲追獲今特扭案請究周供詞支吾大令判責二百板○已革巡捕鍾阿林竊取沈補章家翡翠斑指一枚經包探李星福緝獲後起到原贓送案請辦鍾供因乏日用向沈借典大令判責二百板發回　房管押一月○包探趙銀河禀稱積竊李阿瑞與林寳桂狼狽爲奸犯案纍纍前經遞解回籍今復來滬竊取沈雲蘭家衣服由小的拘獲送案請究李供窮極無聊出此下策林供詞狡賴令判責李一百板發回捕房管押三月林責　百板管押二月期滿仍遞回寗波原籍 
[法界捕房紀事]  
　　小東門外戲館街某花烟　鴇婦王吳氏因烟妓阿四被高六仔等誘匿蘇州特將高之同黨顧大喜金小桂仔扭案請究高旋卽投案訴稱情願娶阿四爲妻曾向鴇婦商議償還洋銀六十元鴇　亦已允許今特將洋繳案求恩作主讞員朱森庭明府著高將阿四交案再核洋銀暫　捕房昨日高已將阿四交到送入捕房捕頭著押候下期解訊○前晚有某甲者　一枝春茶肆後街某花烟館開燈妓殷勤延接旋　送客　髠翌晨妓尙熟睡將衣服席捲而逃前日爲妓瞥見卽扭送捕房捕頭著押候解訊○偷兒王文祥在小東門外大街乾坤和烟店購　香烟乘間竊取香烟數匣爲學徒所見卽拘送捕房捕頭飭押候解堂研訊 
 
 

Page 10

 
 
[金陵官報]  
　　九月初九日候補道王樹蔭由蘇回直隸候補道鄧賢輔奉委淮海工程知縣姚崇義謝委府發審差又張存彝鹽　營都司劉玉泉見辭又程錫熙到由　　　來○初十日運判許念祖丁苪祐均奉示寫履歴邵伯厘捐知縣陳崇煌到戊戌科翰林院魏家　到親拜由京來水師學堂候補道柯叅葉伯鋆均禀知本日學堂考試各　　　知府袁恭宏辭福安輪船黄友盛奉差送江陰砲臺槍砲軍火回上元縣蕭禀知赴七里洲勘騐撞損鹽船運判姚體善由揚來新選六合縣吳大　由蘇回試用縣劉　　　　　　見到省署蘇松鎭標輪船都司陶占交卸回巡檢郜泰元江捕六合典史郭道中山陽清河奉委查牙帖差祥　輪船耿朝泰上海裝銀條回○十一日候補道王　交　　　　　　並銷江防營務處辦吳淞開埠事宜前廣西桂平梧道向萬鑅辭海門厘捐知府周光榮海門同知王賓明謝叩　請補贛榆縣徐樹鍔由湖南採辦　　回 
[江西官報]  
　　親兵前營張祖恩奉調來省通判阮志觀州判黄懋典俱解地丁進省候補縣邢慕祖委育嬰局稽查照料分發府經金慶元繳照馬維翰　關　　　　　　王國權由金陵回豐城縣湯鼎烜謝咨進京引見候補府林祖炘委辦善後局提調並捐務事件指分通判彭詔孫繳照知縣王純武由湖北賑捐奬加同知銜指分　九　　　　照楊肇焜由九江措資回 
[邗江官報]  
　　九月初九日張鹺尹應瑞委城七八叚巡查繆鹺尹延祉由十二圩來揚卓鹺尹啓堃赴省公幹○初十孫鹺尹肇炘委留辦總局發照差高鹺尹寳曾　　　胡鹺尉坤銷泗源溝兪鹺尹文漢委六漫閘分發巡檢劉鹺尉景雲雲南人禀到○十一日陸鹺尹寳解金陵餉起程兪鹺尹慶麒辭赴省 
[鉅欵誌謝]  
　　人情好善自古己然然未有慷慨救災屢輸鉅欵如湘于中東積善堂劍雲生之難可貴者敝所前因山左災情過重飛函告急當蒙慨助元五百兩昨又匯到本洋一千元申規銀九百三十一兩二錢四分似此好義急公不遺餘力彼災民聞之有不額手稱慶祝無量福壽哉又劉西銘老伯戴星若善士合募洋三百六十元杭州傳道同仁經募第一批洋一百十八元四角銅洋四元無名氏洋一百元浙江陳蒔茗爲久嗽未愈求神佑洋一百元陳鞠山壽筵移助洋三十元慈谿美延主人沈少逸求病愈　一百元諸君子蒿目時艱多方集腋雲情高諠欽佩莫名謹綴數言藉伸謝悃[  上海六馬路仁濟善堂籌賑公所施則敬等謹誌]  
 
 
 

Page 11

 
 
   
 
 

Page 12

 
 
   
 
