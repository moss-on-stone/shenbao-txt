# 1893 - 101 - 4907177

 

Page 1

 
 
[赶印京報啓] [  申報館主人謹白]  
　　臣工章奏薄海願聆偶一濡遲無不延頸跂足是以本館特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速以饜觀者之心至於瑣碎新聞及公堂案牘酌量列入附張之内俾正張上多登緊要事機敬告閱報諸君尚其俯賜鑒察爲幸此啓 
[開印六科準繩] [  圖書集成局啓]  
　　六科準繩一書爲前明王肯堂先生宇泰所箸先生以名進士邃於軒歧之學從政之暇箸暇箸爲醫書六種一曰傷寒準繩二曰瘍醫準繩三曰幼科準繩四曰女科準繩五曰類方準繩六曰證治導繩共一百二十卷本局茲己開印敬請杏林橘井中人告成後惠臨選購可也 
[闢風水之謬]  
　　風水之說自古無之詩公劉之啓豳也曰相其隂陽度其流泉書周公之經營洛邑也曰卜澗水東　水西惟洛食又卜瀍水東亦惟洛食此爲形家言之濫觴然皆相宅而非相墓也葬地之說莫知其所自來周官冡人墓大夫之職皆稱以族葬是三代以上葬不擇地固有明證矣相宅之書舊傳有黄帝宅經原爲方技之流所僞托不足辨也漢書藝文志形法家始以宫宅地形與相人相物之書並列蓋其術自漢始萌而尚未專言莽法也世人推衍其術盛傳於東漢以後最擅名者莫如郭璞受靑囊中書遂洞天文五行卜筮之術後世之爲其術者分爲二宗一曰宗廟之法始於閩中其源甚遠其爲說主於星卦其學浙中傳之而用之者甚鮮一曰江西之法肇於贑人楊曾賴謝輩其爲說主於形勢以所止定位向專指龍穴砂水之相配大江以南無不遵之二宗之說雖不相同然皆本之郭氏言地學者奉爲鼻祖其中有遺體受蔭之說使後世惑於禍福或稽留而不葬或遷徙而不怛己深爲通儒所闢蔡元定爲有宋大儒受業於朱子之門亦復旁涉術數而尤究心於地理其中有感應一篇明福善禍淫之理本之儒術尚能不悖於道他如以方位爲斷者謂寅甲出瘋跛内方上應星馬有蠶絲之祥丁方上應壽星多壽考之兆兌龍辰水遇有毁折故主闕唇露齒則言頗涉於神怪矣等而下之侈言休咎悠謬無根支離誕謾益復無稽原可置之不論不議之列耳乃世之愚人動信堪輿乞靈於朽骨抑獨何哉近有一地師來自興國謂其家祖墳不利須遷葬乃吉掘而觀之骸骨果僅存一二爰令擇地重葬十二年後財丁富貴當甲一郡夫骸骨之存亡豈係乎土壤之吉凶子孫之興衰百年無不敝之物卽古之名墳吉地其骨亦未必長存也世界不能有盛而無衰世人不能有生而無死凡所遇之富貴貧賤壽夭窮通皆天爲之而氣運成之豈關風水哉古時無風水何以聖賢迭出黎庶乂安中國而外寰宇中犬小千百國皆不講求風水何以蕃衍富强駸駸日盛卽如歐洲諸國其甲兵之雄財貨之饒甲於天下觀其結廬多在高處四面窓櫺疏敞甚者疉至六七層無言乎　局方向惟取其凉爽華潔及其死也但擇平坦空廣之地纍纍麟葬卽貴至王侯富至猗頓亦如是而其人生前製造器械之精巧百出不窮無美不備竭其心思材力以專致於是幾疑可奪天工設非神助則必有仙術焉其人絕不作無益害有益以索之於虚無查渺惟我華人乃專信乎不足恃之風水妄冀神力之扶持靈鬼之呵護亦殊　矣彼自謂可發皇事業而徒誤用其聰明此世風之所以日下也歐洲諸人未嘗不爭名而競利平日之所以孜孜汲汲悉心悉力以求者惟在乎國計民生以臻乎富强之實效言及風水輒鄙乘之或笑其貪庸或譏其愚妄乃我華人往往有至死而不悟者誠足嗤矣或曰以我所聞名地名師著有效騐捷於影響世之欽羡之者豈皆無所見而云然哉不知百言必有一騐世人但據其騐者而言之其不騐著置之弗講或且從而回護之此惑者之所以多也其所以或騐者或值乎運數之當興而適逢其會耳今試以古今來成敗言之王季之墓爲　水所齧無損周家八百年之基業漢廷尉吳融以人所封之地葬母人皆言其必滅而干每貴盛隋文帝曰我家墓田若云不吉我不當爲天子若云吉我弟不當戰死黄巢李自成之敗俱以掘其祖墓故乃何以唐高祖起兵亦被長安留守盡發其祖墳而依然無恙風水之無據卽典册所載亦可見一斑蓋人當盛隆之際人物爲之效順鬼神爲之欽敬舉動間常如其願卽有鋒刃陷阱亦不能傷及其衰也縱使安分守常小心謹愼而觸機蹈故往往而是此其間豈風水所得而主哉夫一代有一代之盛衰一人有一人之禍福一方有一方之盛衰一時有一時之禍福或此盛彼衰或此禍彼福乃天道之當然人事之所定慨自世風不古人心日僞謀地者巷至於謀命喪身爭地者甚至於爭訟亡家縱使得地何吉之有更有巧爲之說者以一地分屬各房值其盛則曰得地之庇值其衰則曰受地之虧至於其說之窮則曰福人得福地或惠珍傑則地自靈聽其遁詞益明其妄陳同帶駁蔡季通云古人皇氏定九州尙無百官先有山川不知何者爲靴山何者爲笏山亦可想見其謬也惟是術家但論其數季通則推究以理如云水本動欲其靜山本靜欲其動聚散言乎其大勢面背言乎其性情知山川之大勢默定於數理之外而後能推順逆於咫尺微茫之間善觀者以有形察無形不善觀者以無形蔽有形斯語可抉相地之奥矣然皆　理以言之也昔有凶人葬於吉地朱子曰此地若發是無天理此地不發是無地理以此觀之颼水安足信哉 
[諭旨恭録]  
　　二月二十三日奉上諭張煦奏己故知縣虧短交代請旨查抄等語己故山西寗鄕縣知縣曹憲虧短交代銀兩勒限完繳仍未解淸實屬玩延卽著張煦提集該家属丁書人等嚴訊是侵是挪照例懲辦並將該故員任所寓所資財嚴密查抄其原籍家産卽著順天府府尹一併查封備抵以重庫欵餘著照所議辦理該部知道欽此 
[鳩江賽馬]  
　　寓蕪西人每於春秋佳日擇沙平草軟之處各聘　騮以角勝負今年春賽擇於二月七三日舉行新關辦公各西人及英兵輪水手共數十人於午前十點鐘會於雞窩下首江濱五花聘馬並轡爭馳斜日一鞭芳郊十里少年裙屐結伴來觀圍塲以外密若堵墻直至江流返照影捲長空游人始緩緩而歸洋務局吳太守是日亦踐各西人之約設座縱觀兼派局勇彈壓閒人尚無滋事者 
[漢皋賽馬]  
　　旅居漢口之各西人定於二月十九日舉行春賽驊騮騄駬鬥捷爭先落日一鞭追風逐電當 * 
有錦標奪得得意歸來者矣 
 
 

Page 2

 
 
[麋塵小誌]  
　　蘇州有金某者專以刀筆爲生涯播非顚倒曲直受其害者不可以數計近又在無錫某姓家包攬田産訟事經某姓赴督轅上控劉峴莊制軍以金係著名訟棍久欲訪拿適　呈詞遂飭元和縣拘解李紫璈大令奉文後立飭差役緝訪金己有所聞　　他處該差將金之外甥陳某拘獲大令以陳素爲金之臂助同惡相齊劣迹多端今旣獲案洒中不有以懲之遂飭釘鐐敢禁翌日備文飭差將陳解往金陵候制憲核辦一面仍勒限緝金意在必獲想罪惡實盈者必不能終逃法網也○衞阿根者年逾二十不務正業專以遊蕩爲事上月二十二日下午偕甲乙二人至北局雇駿馬三匹揚鞭馳驟意甚得也行至東美巷某姓門首適某之老母小立門前流覽景物甲乙疾馳在前衞竭力追赶惟恐不及馬忽驚躍嫗避讓不遑遂被撞倒大聲呼救其子某方在室中倉皇趨出衞揚鞭欲逸經鄰人相助將衞拖下馬則扣留衞瞠目向衆曰馳馬撞人事所恒有必將馬扣住誰不知我係衞大叔之子任爾三頭六臂我亦不懼姑將此馬暫寄爾爱如敢拔去一毛請試我小爺手叚言己怱怱逕去某聞之忿恨填膺當將馬牽至後庭舁母至牀上氣息奄奄遂喚地甲至告以前情地甲往衞處言嫗年老傷重恐有不測衞之父卽倩人出爲調處覓延傷科醫治某初不允旋據醫者云傷及腰際目下可何無虞又經地甲往返數四始首肯遂將馬交地甲牽去馬川猶是也而嫗己異常狼狽矣 
[拐逃破案]  
　　蘇州府吳江縣屬之蘆墟鎭烟戶如林帆檣似織上月某日有民船一艘駛至該鎭停泊時有鹽該鎭停泊時有鹽梟船數艘亦泊是處鹽船上之某甲見該船中隱隱露半面觀音欲效劉楨之平視遂一躍而登揭艙細視見有二女郎丰姿綽約宛若天人年可十七八危坐舟中旁坐一人年約四十餘虬髯如戟見甲窺視似有驚懼狀甲大疑遂問曰汝等從何處來至何處去旁坐者曰我等由上海至此欲往浙江汝何事見問甲曰二女係汝之何人答曰姪女耳遂問女曰汝二人呼伊爲誰長者曰阿伯次者曰母舅甲列疑遂登岸告知圩甲圩甲者地甲也卽至該船逐細盤詰所對皆非所問當將一男二女及舟子一併拘至汛地衙門請訊汛津地官某君提訊之下供稱陳係上海某鄕人向以成衣爲業現領二姪女往浙江探親二女供稱係金山縣人餘無頭緒某君飭差以刑具嚇之二女始稱係同胞姊妹家住金山長者年廿一次年十七此人係成衣匠雇在家中遂與認識被其哄騙將家中細軟物件席捲而逃現不知欲何往舟子供稱由陳在上海土山灣地方雇舟餘不知情某君謂爾等所供皆無頭緒非送縣不可當飭玗甲將一千人收管俟備文送縣不料鹽梟等瞰二女之美於夜深人靜時糾合黨羽多人擁至圩甲處將次女搶去翌日揚言於外如欲得此女須以番餅三百枚爲贖否則當作壓寨夫人矣圩甲禀知某君立飭差勇將一千人及船解至吳縣署請究聞縣尊己研訊數堂以案中人分隷上海金山飭卽送歸原縣訊辦但不知被搶之女作何歸束耳 
[點勇言旋]  
　　厦門信云許觀察奉委赴泉州點騐孫庚堂軍門所統摧勝等營兵勇名數並無缺額己於上月十八日午後回厦屬下各員均至接官廳迎迓如禮 
[别駕赴省]  
　　丁潄卿别駕交卸稅厘提調差在厦門守候官輪附搭晉省適伏波官輪奉差赴浙回厦無期因攺乘商輪晉省所有司事家丁各備資斧由泉州陸路回省馬儀廷太守卽於上月二十日移入總局 
[情殷借宼]  
　　賈制壇衞逹三兩軍門同統盛軍駐紥小站己有年矣今春因事齟龉賈軍門面禀相另求差委傅相卽委以會辦前敵營務處而以衞軍門獨統盛軍此己列報兹聞賈軍門素得軍心轄下弁勇感戴弗諼刻擬具禀督轅籲求借宼但不知此舉果見諸施行否又不知傳相能否俯允耳 
[娼寮發封]  
　　天津紫竹林流娼好仔及土妓素卿所設兩娼寮上月初由縣發封义桿尹長泰王九兩人亦被捉將官裏去嗣經魯仲運一流人調停其間王尹兩人得以釋放惟一紙封條依然未揭尋香訪艶未免有物是人非之感矣 
[伏莽堪虞]  
　　昨接厦門信言泉漳水陸各營兵勇聞省中大憲有裁減營勇之意先由道憲點騐然後裁併羣不逞之徒因此造言生事煽惑游勇及本地匪類蠢然思動自去臘初旬起厦門漳碼各處時有逃荒難民往來地方商民初時不以爲異近有由海澄海滄鄕來厦者言及該處有一空塲二月初六日忽竪一竹竿上揷雄雞頭一個鮮血淋漓乍行旋轉整日不停鄕社男婦往觀者甚衆至次日竹竿鷄頭忽失所在但見遍地有燒剩香棒蓋漳泉敬神之香以篾爲之與安息香彷彿也據該鄕民云初六日半夜時聞空塲中人聲鼎沸約計有一二千之衆焚香結會推難民中之魁偉大漢爲首天將曙卽各鳥獸散汛防某千總並不過問所言如此聞才咸有戒心近來哥老會匪渠魁雖己次第成擒然其羽黨之散布各處者仍復不少此次焚香結會度必有哥老會匪混跡其間藉端煽惑涓涓不塞將成江河有地方之責者可不及早掩捕以除害於無形哉 
[鳩水官塲紀事]  
　　新委蕪湖鹽局總辦歐陽伯元太守於二月十七日由金陵捧檄來蕪擇於十八日視事○十七日爲鈔關稅務總辦吳少齋别駕太夫人七秩誕辰别駕稱觴祝嘏樂叙天倫官紳往賀者絡繹於途 
[爲民請命]  
　　安溪縣地丁錢糧向歸六房櫃書承攬包繳加價浮收害難悉數去秋闔邑紳耆數十人赴道轅呈控提總書劉肇修到案發厦防廳管押訊知果有浮收情事道憲特於今年正月間補提五櫃糧書究治不知何故遷延至今並未提案二月十二日開徵上忙錢糧安溪十八里數百餘社鄕民恐糧書依舊浮收暫不完繳仍由闔邑紳耆到厦向道署遞禀請道憲迅出告示照從前定章完納不得浮收勒索並泐碑石以垂久遠或仿照南安惠安各縣之例設櫃大堂旁聽民自行完納免致糧書藉口鄕民抗糧而鄕民亦須有所遵循云云想道憲爲民除害必不忍安溪數十萬生靈盡剥喪於蠧書之手也 
[火警未成]  
　　昨夜十點鐘時捕房忽鳴警鐘每擊三下心知英租界大馬路北首有走水事情急出查之則命云老旗昌房屋第一弄西人培紀所開裁縫店熨斗中火猶款息炭忽爆烈火星飛墮積儲炭屑之木箱中以致立時上熾管門人見而驚駭奔告捕房捕頭督同中西巡捕到來擊破玻璃窗用皮帶吸自來水澆息及各洋龍至則己火滅烟消矣 
[縣試届期]  
　　本邑考試文童己由黄大令出示曉諭近數日來四鄕各文童擔登躡屩而至縣署一帶茶坊酒肆飯店客棧門常如巿無不獲利三倍上海縣黄愛棠大令飭差在敬業書院預備一切定於今日黎明時入塲考試風簷寸晷之中馬工枚速可以各展所長矣 
[總巡涖滬]  
　　本邑城廂内外保甲總巡陳寶渠太守仙逝後所有總巡一差經省憲札委張牧九太守福謙接辦太守奉文後卽於前日由蘇來滬暫住英租界三馬路太平坊公館中擇吉今日到差視事昨日縣中捕役並局勇及各鋪地甲均往公館中叩賀至帮辦一差仍由周秋江司馬辦理 
[臨歧話别]  
　　上海縣糧廳吕二尹慶堂交卸篆務爲前報所己紀兹悉二尹定於今明兩日乘舟起行昨日午後守備程守戎城汛李千戎及印委各員均往署中送行順道向吳階坪二尹答拜 
[二尹將來]  
　　新簡上海縣水利廳林二尹聞己在蘇禀辭不日卽可到滬筮期視事 
 
 

Page 3

 
 
定是處水陸各營兵弁均至江千迎迓叅戎頒發紅諭定於本月初三日未時接印 
[團操志盛]  
　　香港將軍派副將巴羅君來滬閱視西商團練兵會操昨己紀諸報牘昨日晨起痴雲滿天欲雨不雨凡西園名士南國佳人欲憑軾而觀軍容者無不蹙損雙眉抱怨雨師作惡旣而急雨驟至簷　淙淙帶兵官知賽馬塲中泥淖沾濡不能列陣乃印發單張傳布示以改緩日期及卓午光隂黑雲忽被西北風吹散一輪紅日高掛銅鉦帶兵官重復約集各兵而各兵有回家者有他往者一時未及聞知至三點二刻時始魚貫而至旋聞　聲得統帥人可君代理亦策騎遥臨閱一刻命樂工奏哀笳促令各兵排列鐘鳴四下掌號拔隊由浦灘往北經英大馬路以抵賽馬塲啓行時先馬兵二十七人次機器砲二架每架管以十二人又次樂工二十九人又次紅衣洋槍隊連統弁共八十人而以德國監衣兵三十五人爲之殿又有砲兵一隊計四十八人帶大砲四尊藥彈兩車由白大橋西列隊而進至二擺渡江西路折入大馬路兩隊會合同過泥城橋旣抵塲中分投鵠俟時巴羅君己先乘馬車而至由隨員禀請升帳各兵依軍制行禮畢發令開操先操馬隊各兵卽在馬上作擊剌狀亦有下馬放洋槍者少焉演放大砲厥聲隆隆響震遠近然後令步兵各獻其技坐作進退動合機宜雖古人鸛鵝之師鴛鴦之陣亦無以過軍威眞嚴肅哉時己六下一刻巴羅君復傳令作對壘勢由紅衣兵帶機器砲一架潛伏塲外石牌坊後一似敵人之伺隙刦營者然隨有馬步隊帶機器砲一架大砲三尊前往攻擊出没於砲雨槍林之内略無畏怯情形髣髴爭地爭地血飛肉薄也洎乎勝負旣判各自收軍何君代理復督隊至帳前聽巴羅君指示一切若者足以殺敵致果若者猶須簡練偏摩洋洋千餘言聽者皆斂容屏息直至鐘鳴七下始整隊言旋其時宿雨初晴輕寒薄煖春光緒媚柳嚲花嬌是以油壁香車如雲如水彼呼將姚此挈邢姨軍容茶火之中時有嬌鶯乳燕眞一幅天然圖畫也 
[兵輪回滬]  
　　鈞和兵輪日前奉關道憲委解餉銀駛赴金陵迄今事竣言旋停泊滬南浦中 
[遭風續述]  
　　前報紀帆船名永昌者在吳淞口外觸礁云云兹悉該船遭風時惟斷桅一枝並未觸於暗礁云 
[擇吉鶯遷]  
　　新授本邑提右營叅將廖楚才叅戎蒞滬接印暫以石皮弄長壽庵爲公館前報己記之矣昨日叅戎飭家丁等在署中修葺一新以便於本月初三日遷移入署 
[開吊再述]  
　　上海總巡陳寶渠太守夙精洋務曾署松海防同知後筦英公廨讞務今年八十有三歾於城内五老峰公館筮期三月初三日開吊此己列入報章矣猶子杏蓀太史供職京都因考使差不能告假先於二月二十五日在京城長春寺設奠在京各員之與太史有年諠者皆就近叩奠以表哀思至此間開吊後其公子等卽定於初四日扶柩回杭錢塘縣籍安葬云 
[詳述車中坐化事]  
　　車中坐化己見昨日報章兹悉死者係本邑人姓孫字子卿年近五旬向操錢業旣而在南益泰烟膏店爲執事目下久賦閒居家在鄭家木橋南首雖患病有日然仍逐日出門故家中人不以爲意也前晚八點鐘時行至英大馬路淸園烟館門前雇坐東洋車向西往泥城橋去中途某號印捕見其頭枕頁子板上因操華語問車夫曰爾所載者爲醉漢乎車夫曰非也喚車時神志淸明何醉之有捕又曰然則如何作偃臥狀爾可停車容我細察及察之則己奄奄一息氣僅如絲乃帶至捕房轉送仁濟醫院洎到院而氣己不屬祇得拉回泥城橋荒塲上暫停旋知照二圖地保偕某號華捕爲之照料昨日其妻知藁砧怛化踉蹌奔至啼哭失聲並至捕房領回所存洋銀金約指仍令車夫載回家中由後門入内刻己備棺成殮矣 
[撥勇濬河]  
　　本邑製造局畔向有督標親兵三營由楊鏡巖軍門統領兹者軍門察得礮隊營外周涇港漸形淤塞以致水泉渾濁不堪恐營兵及附近居民飲之易生疾疫因飭張高堂千戎童止戈把戎叔率勇丁按叚疏濬昨日己從事畚挶大約不日可告成功也 
[虹口述聞]  
　　江北人張某向在本邑美植界正豐街開設招記飯館短衣窄袖之輩座上常盈囊中稍有積儲久爲梁上君子所覬觎前日鐘鳴五下因事出外入室更換新衣啓視箱中衣物己悉歸烏有並不知其何時被竊惟有跌足長吁而己○西人勃郎海姆所私之粤東婦某氏賃居虹口吳淞路第五百九十三號門牌姑蘇人李德興家前數年勃郎海姆病殁外洋婦無家可歸饔飱皆出於十指邇者貧病交迫將衣物次第變錢藥餌所需皆仰給於李李厭之昨晨六點鐘時負婦至永平街棄諸地上適經巡街捕望見將李拘獲送至捕房捕頭以其不應抛棄病人著將婦負歸小心服事○浦東人馬順咸疏懶性成不思習上近以飢寒交迫學作偷兒昨晨竊得兄嫂家衣飾若干並其父賞牌衣服携之來滬行至虹口天堂路東張西望狀甚慌張某包探見之上前盤問馬妄稱向在四馬路一園當堂倌近己辭歇不得己而竊取零星包探將人贓一并送入捕房諒須解公堂訊究也 
[續述利川碼頭失火事]  
　　滬南火警己見報章兹悉當二十八日晚未起火之前利川馬頭附近下新街費姓家因煮晚餐遺火柴堆之内炎炎上熾幾及屋椽幸左右鄰人取水澆灌火卽衰熄不致成災人咸以爲可安枕無憂不再有祝融神肆虐矣詎料一霎時警鑼聒耳毒燄迷天詢知草棚中又報火起俄而水神閣輔元堂坎濟社保安會花業公所大王廟萃秀堂天主堂各洋龍飛馳而至就浦江汲水以澆萬斛源泉來從空際火漸息滅不復冐出重霄事後查知僅焚江北人草屋二間拉坍一間延燒横放岸上之划船一號行棧店號幸未遭災然己受驚不淺矣又聞起火之家實姓張向駕划船往返於烟波浮蕩中在家之時甚少有一妻及二子長子十一歳次八歳前晚九點鐘時張因事出外妻在廚下煮飯不料二孩取火舞弄延燒憤薪遂致屋上茅龍衝霄飛去張妻驚覺呼救則己不可收拾祗將二子携出張匍匐奔回但見繩牀土鏗己化飛灰惟頓足痛哭而己 
[戳天表]  
　　戳天表者賊中切口也每見人家有衣服晾曬卽以竹竿挑而取之此亦妙手空空兒之無甚技倆者昨日法包探王榮培禀稱戳天表賊鄧阿茂竊得人家所曬濕衣兩件查獲後據稱原贓己被車夫沈四售去故將兩人一併送案葛同轉提訊之下鄧供稱此種贓衣竊自英租界老旗昌後樂姓家持至治下某小烟館沈見之卽將小的軋住謂現有兩包探夥偵知其事須將衣質錢購雪茄烟餉之方可無事小的無奈將濕衣兩件及破馬甲交付旋言質得靑蚨一百五十翼將七十文交小的餘被侵吞沈供稱鄧本積竊去年四月曾竊取東洋車上銅皮經小的獲送英公堂蔡大老爺判責四十板伊恨之剌骨以致誣攀同轉間鄧曰爾在小烟館付衣服時有人目見否答稱此事雖無人見然破馬甲現穿在沈身上卽是眞憑沈稱馬甲因鄧抵押烟錢三十六文小的代爲贖出是以暫穿且鄧前曾在英公堂與小的同時受罪同轉著將鄧押送查明小烟館中果有其事否再行核奪 
[虎皮扯破]  
　　某氏婦現住滬城虹橋相近素性悍潑有雌虎之名前日午後該氏出外買物行經三牌樓北首忽有甲乙兩輿夫舁布轎一乘迎面而來在該氏身旁擦過該氏正欲避讓不料所穿洋布衫己被扯破甲乙並不回顧揚長而去該氏圓睜星眼倒竪柳眉飛奔而前將甲扭住逼令賠償甲謂咎由自取何得遷怒於人置諸不理旋經旁人竭力解勸令甲乙賠錢二百文虎威始斂否則咆哮跳躍無所不至矣 
[龜董送縣]  
　　龜鴇被逮己紀報端昨日法捕頭將所獲之龜董趙子恩鍾德昌沈駿發烟鴇包大奶奶卽高徐氏一併解送公堂旋有上 
 
 

Page 4

 
 
海縣捕役趙金柴樛投案禀稱小的等奉縣主大老爺諭訪拿趙等各犯業己就獲求准移歸縣署究懲葛同轉謂趙曰爾前者犯案纍纍經本分府遞解回籍爲何又來滬上致被拘拿供稱小的並不充烏龜董事惟曾開過花烟館現己知罪改業在租界中與人合放印子錢同轉謂旣經遞解不得潛來且印子錢亦干例禁遂商諸魯繙譯官連搜出之木印一枚鈔票兩張小銀一錠小洋銀數十角一併交趙柴二捕押送至縣 
[隂行其德]  
姑將衣四件持向長生庫質得小洋銀九角令吾來此購零物吾提藍而出突被匪人攫去若回家直訴能免精皮膚飽受鞭笞耶言己哭益哀忽有一人向人叢中擲下小洋銀八角女郎方欲叩問姓氏其人己走不知所之嘻斯眞隂行其德之隱君子歟 
[蟻棍吞銀]  
　　去臘十一月某日本邑丐頭某甲偕某乙至龍華某丙家閒坐丙有寡嫂李氏年逾而立姿首尚佳乙涎之意欲央媒說合祇以未得其便事遂無成有丁戊者與乙有一面之緣自任爲撮合山議定身價洋銀一百數十元今年二月十二日迎娶旣而丙與乙晤言及身價一事祇得四十四元知丁戊從中侵蝕若干遂於昨日向之理論丁戊自知理屈央人出爲調處未知能免雀鼠之爭否 
[縣案彚録]  
　　船戶易有詩榮金芳二人裝浙江烏程縣糧米來滬經糧米經頭沈雲卿卽孫金榮令易等赴招商北局交卸詎料易榮二人頓起不良將米載往浦東一帶盜賣孫四處尋視始將易拘獲榮則遠遁無蹤孫不得己將易並爲易擔何裝米之閔怡庭一併扭送浙江海運局請究一面由孫向德泰糧米棧認賠前日局中備函將易閔解送到縣孫亦投縣候示晚間由帮審委員葉大令研訊孫訴稱係本邑人現爲糧米經頭易有詩榮金芳裝載糧米小的本不深信因有閔怡庭作保故令易榮往裝迨抵滬小的令伊等往招商局北棧交卸不料易榮竟在浦左鄕間私將米出售閱七八日並無音信旋有人向小的告知前情馳往查看但存空船查得易盜賣三十五擔榮盜賣二百擔當將易拘獲榮己避匿他方小的旣爲經頭不能置身事外己向德泰棧認賠變産作抵閔怡庭旣爲保人亦應著令賠償大令問曰此種米值價幾何供稱約值洋七八百元大令又問可知榮金芳現在何處答稱不知又問爾往棧中認賠可有証據答稱有收條爲憑問收條何在答稱現未帶來大令著收所俟交到收條再訊孫一再求請交保大令著改爲交差所有未經訊供之閔怡庭易有詩飭令分别收所候核○蘇人王金秋向爲珠寶　客去年與同業顧秀方合股營生售出珍珠六十串稍有盈餘取而剖分立據過割今年正月中旬王有事出城行至新北門内與顧相遇扭毆不己旋至巡防北局控告顧稱帳中餘銀被王吞没王稱銀己經算淸今日被扭失去珍珠四百粒每粒值洋五角並失洋銀六元小洋二十一角藍二尹以枝節甚多著王自投縣中控告王於二月十八日赴縣具控黄大令准詞飭提到案於前晚倩帮審委員葉大令提訊王訴稱係蘇州人向以販賣珠寶爲業與顧合殷貿易業己照拆立有過割據正月間行有中途忽被顧摺扯失去珍珠大小洋銀反欲向小的算帳當時扭至巡防局蒙局憲令小的到案具控顧供稱係蘇州人以販賣玉器爲生去年與王合股販賣珍珠六十串所得贏餘並未與小的瓜分今正在途相遇向之理論反稱失去洋銀及珍珠等物其實均屬子虚與小的合股有帳今特呈閱大老爺如不信請向玉器董事查訪大令以供詞各執判令分别交保候函致玉器董事禀覆候核○沈順福控曹毛毛圖賴借洋五十元一案前晚經葉大令研訊沈訴稱係本邑人現在洋行營生父親在日曹確將坐落治下廿五保頭圖地方之田單抵洋五十元有梁桂春爲中今查得此田己轉道契售與洋人田單己作廢紙惟求追還洋銀梁供稱曹抵借洋銀實由小的爲中惟此地不知如何己換道契售與他人曹供稱係本地人以耕田餬口光緒八年間小的並未將田單向沈父抵洋實被誣揑孫仁和供爲廿五保頭圖地保餘供與沈同大令訊得抵據上實係曹毛毛具名不能置身事外本當如數追銀姑念貧困著折還洋廿五元梁桂春不應作此中人著在曹毛毛名下貼償洋十元均限三日交案人則分别交保並取兩造切結呈案 
[活人念切]  
　　昨接金君免痴來函云客歳秋冬之際曾兩次减潤畫扇寫對聊助賑需遠近來索者頗不乏人昨見藩振聲先生函述一切眞令人不忍卒讀兹再寫紈扇摺箑每央减作一角並不潦艸塞實餘件不在此例自登報日始至立夏節止仍託北巿古香室戲鴻堂一言堂三處代收代付次日准有惟潤貲務必先繳申報館協振所將收票隨件交下否則不應外埠局力統歸自給僕之所爲亦非圖名起見惟冀足疾不再舉發之本意也識者幸毋譏焉是眞實心行善念切活人者矣本館故樂得而書之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[西報譯存]  
　　美國近日查得法國每年兵糧需洋銀一百五十一兆元義塾經費二十一兆元義塾經費五十四光元○前者有人獻以油止浪之法試有效騐由是各船均貯油以備不虞德國公司某輪船從日本横濱動輪至香港途遇箕伯　威馮夷助虐巨浪如山船被横簸計漂浮六點鐘之久不能前進乃將油傾入海中船卽滑溜○南洋各錫山年來産錫頗多西二月中霹靂埠裝運錫質六千五百六十三擔至星架坡約值洋銀二十五萬四千元運費九百八十四元蓋業此者己有重興之望矣○英國保士定埠丹車閼輳貨物殷闐傑閣雲連層樓霄迥固一繁盛之區也上月二十四號祝融氏無端稅駕計燬去物業共值洋銀四百萬元有數人居第八層危樓上火毁樓梯無路可走祗得從樓頭躍下甫經到地卽己一命鳴呼亦云慘矣 
[江蘇官報]  
　　二月二十二日瓜州總鎭謝濬畬到省卽辭行同知鄭述祖銷假朱焯展假三天直隷州傅瀚辭赴吳淞江釐局知縣鄧復興禀知奉委赴壇溧江靖公幹鄭汝騤禀謝飭知赴滬聽候差遣何錫之鄭學書均請感冐假二天分發江蘇議叙班補用縣丞孫之灃禀到撫憲奎諭二十三日班斯止轅藩憲鄧臬憲陳明日衙期均止轅二十三日辦理留防太湖水師營務處管帶正前營道銜安徽卽補府李松榮禀知赴江浙一帶會哨知府袁恭宏由滬來知縣蔣子蕃禀知奉委赴武陽公幹芳鎭辭赴江寍見制憲逹斌辭赴金陵河南拔貢知縣鮑增彦回籍來省縣丞李熊飛辭赴津局李嘉榮謝委幫辦順直賑捐文案正任金壇縣典史金履乾卸署金山縣典史事回省候補同知聶申之病故二十四日未刻大殮 
[鄂垣官報]  
　　二月十四日候補州趙毓楠禀知自强書院全所工竣本日卽交鍾倅天緯接管本任廣濟縣禀知籌勸直賑出力蒙保特旨以知府留省補用從九品陳世樑調辦太平口分局禀謝候補縣孫長焯朱桂馨禀知解頭批京餉准補鄖陽府經歴劉贊淸禀知遵山東賑捐例加捐五品銜襄河永師右營參將方傑禀謝委署提標中營參將卽辭行督中協謝撫中衡璞俱禀知十五日原營開操補用縣任彤光禀知奉武昌府委赴武昌咸寍蒲圻查驛站總辦宜昌土樂稅局候補道趙禀見卽辭行代理襄陽縣准補襄陽府唐國華禀辭委辦東津灣厘局候補通判李華傑委辦野三關土樂稅局候補巡檢常濟俱禀辭藩轅牌款宣恩縣乾壩巡檢員缺飭准補之章承業卽赴任供職 
[英界公堂瑣案]  
　　江灣人周振卿扭王士卿至公堂訴稱向在江灣開設永源花米行每富來滬購貨必躭擱虹口友人家一日在某茶肆遇見表娣與之略談突有江灣著名黄狼黨流氓王阿炳等多人混指表娣私逸在滬伊父托爲偵尋竟將表娣送匿源發棧旋復此擁彼拖軋至大馬路五雲日昇樓茶肆訛詐洋銀廿元孤掌難鳴祇得允伊偕往友人處借給行經憲署扭案請懲聞王之餘黨己將表娣轉寄長娣家矣蔡太守飭將王押候過堂訊究○二百七十六號華捕禀稱尤大寶稱被孔三寶所毆是以拘孔送案尤訴稱小的在某處荒塲上設糖攤孔係變戲法者亂敲鑼鼓致小的不能唱賣餳歌商請敲擊略輕孔非但不依反與小的爭閙突持刀以砍幸砍在墻上僅被將肩膀帶傷孔供稱小的係山東人躭擱江西會館另有同鄕人賣拳餬口刀及鐵鏢皆其人之物小的雖與尤爭論並不持刃行兇蔡太守飭押候查明刀械係何人所帶再行核辦○三百三十六號華捕禀稱趙錦春將謝嘉賢頭顱擊損是以拘案請懲謝訴稱小的行路時突有流氓在某茶館高呼小的問以何事卽與小的尋仇兹被毆傷叩求騐視趙供詞不倫不類一味支吾副捕頭禀稱此等流氓往往無端尋釁蔡太守判令將趙枷號一禮拜期滿再管押一禮拜○魏周紀訴稱家中失去火烟袋及衣服由某號巡捕阻獲竊賊送案請追竊賊張谷卿供稱小的初次犯法求沛鴻恩蔡太守判令管押一禮拜贓給失主領去○包探孔阿才禀稱小的行至某處見薛永生手持鐵鎖詰知竊自陸炳交家今將人贓送案陸訴稱小的在治下開鐵店收薛爲學徒求免究懲容交其父母領回管束薛一言不發叩首求恩蔡太守判責手心一百下交陸領回鎖亦給領○包探孔阿才禀稱吳金生家失去棉被經小的查知張連生所竊送案請辦吳投案領贓張認竊求恩蔡太守判令管押兩禮拜贓給吳領去○包探何瑞福禀稱沈硯章附航船來此失去衣服水烟袋現己查知曹阿三所竊是以吊贓送案沈投案領贓曹供稱小的貪圖小利以致犯竊如蒙赦宥定當改過自新何探又禀稱曹實是積竊大老爺莫信其巧語花言蔡太守判令笞責一百板管押三月贓給失主領去○某洋貨店夥蔡阿三訴稱丁錦和來購洋傘二頂混用僞洋銀與論忿爭由捕拘案丁供稱小的並無僞洋銀昨日偕友前往買物或者友人混用亦未可知蔡太守飭暫行管押候查明冉訊僞洋銀存堂 
[法界公堂瑣案]  
　　山東人吳車子卽吳春榮金陵人小仁卽陳金章及韓金標等向小東門外花烟館行兇經鴇兒王陳氏控請究辦前己屢紀報中昨日解送到案葛同轉飭護勇送請上海縣遞解回籍○包探王榮培禀稱前數日有人在護城河畔觀變戲法被賊剪去搭連袋一半内有對時表一枚又有人在興聖街某錢店兌換小洋銀忽被賊竊去珊瑚珠三十粒報失之後查無蹤影至前日又見粤東人王阿福竊得行路人絲巾一方當卽拿獲送案請追王供稱小的姓羅向在廣濟輪船執役今年正月初一日歇業現住虹口廣義昌對面友人蘭崽家葛同轉令押候查明再核○瑞福里閽人張杏郎訴稱今日黎明時竊賊陳阿金掩入家中將櫃撬破見櫃中無物遂竊取釘鞋一雙經小的拿獲人　送請究辦陳供稱小的本係乞兒黎明時曾在街頭拾得錢文不敢行竊葛同轉謂乞丐斷無如此早起者判令笞責四十板○陳藩氏訴稱又大深夜未回小婦人用板凳横放門内然後就寢及晨起己被賊竊去烟槍一枝業經包探查獲人贓特來具領葛同轉飭提竊賊王阿二研訊供認行竊屬實遂判令押候掌頰八十下烟槍給氏領去 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年二月二十二日京報全録]  
　　宫門抄○諭旨一道録前○吉林將軍長奏揀補要缺知州摺○又奏請將勦匪出力之明徵鄭國僑等五員仍照原保給奬片○又奏委署長春府各缺片○又奏委署雙城廳通判片○又奏揀員請補中缺知縣摺○又奏續採參等差呈進摺○又奏借撥倉榖賑濟請免繳還片○又奏請調旗員崇志松薩留吉差遣片○又奏更換靖邊防軍統領片○又奏　僅江防擬由江道出省校閱水師擇要布置懇恩賞假回籍派員接署摺○桂撫張奏恭報交卸撫篆起程入都日期摺○護桂撫黄奏恭報接篆日期摺○署桂藩胡奏恭報接篆日期摺○署桂臬張奏恭報接篆日期摺○湘撫吳奏保舉道員戴宗驀請准送部引見片○二月二十二日理藩院鑾儀衞光禄寺廟黄旗值日無引見○祥普因伊子賞藍翎侍衞謝恩○溥善松安由東陵西陵回京請安○召見軍機○○奴才長順跪奏爲揀員請補要缺知州以資治理恭摺仰祈聖鑒事竊照伊通州知州彭明道患病開缺當經奏明委員署理所遺之缺係衝繁難近邊題調要缺遇有缺出如無堪以升調之員准於候補並揀發委用人員内揀選題補等因奉部行知遵照各在案查該州地當衝要政務殷繁非勤明幹練之員不足以資治理兹查有候補知州書瑞現年四十八歳係京都正黄旗滿洲頭甲喇恩啓佐領下人由戶部學習筆帖式於同治十一年遵籌餉例加捐員外郎在任候選十二年四月銓選到班五月吏部帶領引見奉旨景陵禮部員外郎著書瑞補援欽此是月到任光緒二年攺捐知州歸部選用三年經前將軍銘安奏調吉林隨營差遣四年六月因節次剿辦馬賊出力彚案奏保以本班分省補用奉旨允准欽此八年八月奏保仍以本班留於吉林補有奉旨著照所請吏部知道欽此九年八月委署雙城廳通判九月到任十一月聞訃丁親母憂請咨回旗守制十二年二月服闋三月初十日經欽派大臣騐放堪以發往原省補用十一日覆奏奉旨依議欽此二十一日領照七月到省十二月委署敦化縣知縣十五年七月初一日交卸十六年六月因積年剿獲馬賊出力案内保俟補缺後以同知補用經部核准覆奏奉旨依議欽此十七年十二月在直隷賑捐案内捐奬花翎十八年二月委署敦化縣知縣四月到任查該員才具開展遇事勇爲以之調補伊通州知州實堪勝任旦曾任實缺京員保歸補用班次與例亦屬相符據吉椅分巡道訥欽具詳請奏前來合無仰懇天恩俯念員缺緊要准以候補知州書瑞補授伊通州知州實於地方有裨如蒙兪允該員係候補知州銜缺相當毋庸送部引見仍俟試署一年期滿如果辦理裕如再請實授所有揀員請補要缺知州緣由理合恭摺具陳伏乞皇上聖鑒勅部核覆施行謹奏奉硃批吏部議奏欽此○○長順片再上年奴才長順遵旨奏保勦辦吉林烟筒山等處教匪馬賊在事出力員弁各摺片奉硃批該部議奏欽此欽遵在案兹准吏部以此次所保文職各員覈與拿獲馬賊之案及尋常勞積章程或相符或不符分别准駁開單咨會前來在部臣自爲謹守章程愼重名器起見獨是部中所行者拿獲馬賊之案有此案請奬者勦辦教匪之功以教匪論本與例章符合卽以馬賊論而此次所勦悉屬教匪黨翼亦與尋常盜賊不同前年冬令熱河教匪謀逆餘孽竄入吉林暗地勾結匪類約期起事長春幸先破獲而烟筒山教匪大股突起勢甚猖獗地方文武員弁各帶兵團併力勦平餘匪逃竄卽有東山一帶馬賊接踵滋擾該逃匪復與之合其勢愈熾亦賴各將士爭先用命不日削平是烟筒山倡亂者教匪而東山繼起者雖馬賊而實教黨本不容區别於其間部從來軍旅之事文任謀而武任戰此次文員不濁行間籌畫且多臨陣指揮若如部議仍照尋常勞績覈奬實無以鼓舞人材奴才等再三覆覈除准奬一層之吳瞻菁竇印芳及覈改之訥欽三員均遵部議行知外所有駁令另覈之明徵鄭國僑劉元凱劉銘鼒及飭查底銜之于芾霖共五員合無籲懇天恩俯准仍照原保給奬以示鼓勵之處出自鴻慈逾格再查于芾霖係由謄録因國史舘大臣年表告成議叙以鹽大使用前單將書名誤繕應請更正合併陳明除咨吏部查照外謹附片陳明伏乞聖鑒訓示謹奏奉硃批吏部議奏欽此○○長順片再署長春府知府王鳴珂前因長春罷巿撤委調省所遺之缺查有現署吉林府知府文韞任事勤能堪以委令前往接署業於罷巿案内專摺奏明在案其遞遺吉林府知府一缺現查有候補知府葉聨甲諳練老成堪委署理以專責成據吉林分巡道訥欽具詳請奏前來除檄飭遵照外理合附片具陳伏乞皇上聖鑒謹奏奉硃批吏部知道欽此○○長順片再雙城廳通判孫逢源現奉諭旨著以原品休致所遺之缺應卽遴員接署查有候補知縣趙敦諴諳練老成堪以委令署理據吉林分巡道訥欽詳請具奏前來除檄飭遵照外理合附片陳明伏乞聖鑒謹奏奉硃批吏部知道欽此○○奴才長順跪奏爲揀員請補中缺知縣以資治理恭摺仰祈聖鑒事竊照准補敦化縣知縣謝汝欽現經奉部覆准升補賓州廳同知所遺敦化縣知縣一缺前經奏明作爲疲難中缺遇有缺出按照奉天中簡州縣各缺歸部揀補本省遇有應補人員亦准扣留外補等因遵照在案查該縣偏處一隅與朝鮮接壤彈壓撫綏在在均關緊要員缺未使久懸應卽揀員請補以重職守兹查有實任山河屯經歴在任候補知縣竇印芳現年六十三歳係河南汝寍府信陽州人由廪貢生於咸豐九年在湖北隨同打仗出力經前湖廣總督大學士官文以五品藍翎執照咨部給奬同治元年六月遵籌餉例在戶部捐銅局報捐縣丞不論雙單月選用八年經前河南巡撫李鶴年於肅淸宁内保奏俟選缺後以知縣用光緒十五年赴部投供就揀十六年閏一月初五日經欽派大臣大學士恩承等挑揀第一三月十九日吏部帶領引見奉旨竇印芳著以府經歴發往吉林差遣委用欽此二十六日領照四月二十五日到省十七年五月委署磨盤山州同六月初七日到任十八年二月咨補五常廳山河屯分防經歴奉部覆准五月十三日作爲奉到部文日期該員講求治術任事精詳以之請補敦化縣知縣實堪勝任與例亦屬相符據吉林分巡道訥欽具詳請奏前來合無仰懇天恩准以在任候補知縣竇印芳補授敦化縣知縣實於地方有裨如　兪允卽飭該員請咨赴部引見以符定例所有奴才揀員請補中缺知縣緣由理合恭摺具陳伏乞皇上聖鑒敕部覈覆施行謹奏奉硃批吏部議奏欽此○○奴才長順跪奏爲續採參枝專差呈進恭摺仰祈聖鑒事竊臣於光緒十八年十一月十八日業將前派恊領等續採參枝專差呈進並于摺内聲明仍飭協領等赶緊妥爲採辦續有所得再當差進在案現據二品頂戴記名副都統吉林練軍馬步全營翼長花翎恊領富興戶掌關防副都統銜兩次記名副都統花翎協領慶雲等續採大枝山參大苗中枝山參十六苗計重八兩一錢可稱上品覈計共需工價銀一千六百八十四兩二錢五分仍由所所參稅項下以錢易銀照數發給奴才謹將續採參枝親加查騐分盛二匣嚴密包封飭交雲騎尉永春齎京呈進惟採辦參枝己經過時殊不易得仍飭該協領等俟夏令妥爲採辦以備上用除咨行内務府查照外所有續採參枝緣由謹繕摺具陳伏乞皇上聖鑒謹奏奉硃批該衙門知道欽此○○長順等片再查上年吉林府六道荒及五常伯都訥三姓等處因災歉收貧民乏食曾經奴才長順奏請於征存洋土藥捐課項一提銀三萬兩作爲賑欵業經奉旨允准正在籌備糧食間卽據阿勒楚喀副都統富和咨報查明東山岳吉屯石頭河荒溝海溝等處被災待賑旗民共大小萬餘名口請籌欵給賑前來當經派員分往各處查辦賑務在案兹查吉省人春以來糧價翔貴若將前項銀兩悉數糴糧勢必價愈昻而糧愈少現己通飭各屬暫借積榖放賑俟秋後收穫冉行按價發銀俾可照數買還惟此項銀兩先儘三姓五常境内並阿勒楚喀東山一帶及六道荒等處遍行給賑恐有不敷將來擬仍由各該處積榖撥補其阿勒楚喀一處尚須用義倉榖循春借秋還之例至吉林府所屬之官莊佃丁及旗民各屯貧戶待賑孔亟現雖派員分查戶口而賑欵尚未籌備奴才再四思維祗有動用倉榖可濟目前之急查吉林九旗水師營烏拉伊通並四邊門及西北各路等站義倉現共存榖九萬餘石公倉存榖六萬餘石奴才等擬於義倉内共動榖二萬石公倉内動榖一萬石照例分别極次賑給所有賑予民戶之榖仍由奴才等籌欵買榖還倉共放給旗戶之榖合無仰懇天恩俯念此項倉榖本由旗丁歴年輸納所積特沛鴻施免予繳還以示區别庶奴才等將來籌欵亦少竭蹶之虞如蒙兪允再由奴才等飭知查戶委員就近先給賑票定期開倉憑票給榖俟放竣造册報銷俾昭 
 
 

Page 13

 
 
覈實謹附片陳明伏乞聖鑒訓示謹奏奉硃批著照所請戶部知道欽此○○長順等片再吉林營務自奴才長順抵任後隨時整頓終以積習太深未能盡祛其弊皆緣統兵之員遇事每多瞻徇現在全營翼長實任雙城堡協領憲興因俸滿請咨引見另求破除情面之員竟實難其選查有前凉州副都統崇志久歴戎行智勇兼備前在陜甘督標中軍副將任内左宗棠因其訓練有方屢著戰績據實奏保始蒙簡放是缺奴才等在西路時與之共事兵間亦深服其膽識過人今該副都統自開缺回京後在家閒居合無仰懇天恩飭令崇志來此接辦全營翼長差使俾資臂助又查有候選知府松蔭鑲黄旗漢軍盧檢金佐領下人同治十一年以升用通判實任大理寺筆帖式由神機營派赴伊犁軍營光緒九年調赴庫倫歴保今職十一年回旗開去筆帖式底缺赴部投供候選該員穩練老成深諳戎略奴才等素知其爲有用之才相應請旨飭下鑲黄漢軍都統卽令松蔭馳赴吉林留營藉資差遣均出自逾格鴻施奴才等爲整飭營務起見是否可行謹附片陳明伏乞聖鑒訓示謹奏奉硃批松蔭著准其調往崇志係候簡之員所請著毋庸議欽此○○胡順等片再吉林靖邊防軍各營統領營官管帶銜名遇有更換隨時奏報歴經遵辦在案奴才等查靖邊親軍統領王寛撤委遺差以練軍頭二四起馬隊統領降二等職銜前佐領儘先恊領斐凌阿巴圖魯明順調充以資訓練而專責成除覈飭遵照並咨兵部查核外理合附片陳明伏乞聖鑒謹奏奉硃批兵部知道欽此○○奴才長順跪奏爲籌備吉林江防擬俟解凍後由江道出省校閱水師澤要布置並懇恩賞假順道回藉祭掃祖墓請旨派員暫署將軍印信緣由恭摺具陳仰乞聖鑒事竊查松花一江自伯都訥以下界公兩省南岸爲吉林之伯都訥阿勒楚喀三姓地面北岸爲黑龍江呼蘭巴彦蘇等處地面沿江上下袤延千餘里光緒十五年奴才奏經設立外師陸續造齊舢板炮船三號四板炮船九號常川在江梭巡藉以緝捕盜匪上年奴才出省校閱三姓防軍卽擬順便布置江防以江道封凍僅調水師在岸閱操而一江之險阻要隘仍未親履其地現值東風解凍春水將生奴才擬於三月間由水路沿江察看並校閱水師布置完畢本可折回省城免曠職守伏念奴才父阿勒吉善原任御前侍衞正白旗蒙古副都統自出征喀会噶爾回京後留歸京旗七十餘年原籍布特哈祖墓僅託族人照看奴才當時以侍衞出征直隷山東河南安徽陜西甘肅新疆等處身覊絕域戎馬倥傯二十餘年竟鮮暇日請假回籍掃墓迨奉命鎭守吉林以來正值地方多事職思其居未敢遽以追遠之私陳情冐瀆比者邊境乂安盜蹤歛戢旣因籌備江防出省而松花江適中地方與布特哈相距不過數百里瞻望松楸情愈難己合無仰懇天恩賞假兩個月就近順道回籍祭掃祖墓俾盡報本之沈以妥先靈之望奴才浹髓淪肌曷其有極如蒙兪允所有將軍印信未便携帶出境可否請旨暫派副都統沙克都林札布署理將軍之處出自聖主鴻裁奴才未敢擅便所有奴才因擬出省布置江防就近請假回藉祭掃請旨派員暫署將軍緣由理合叅摺具陳伏乞皇上聖鑒訓示遵行謹奏奉硃批長順著賞假兩個月吉林將軍著沙克都林札布暫行護理欽此○○頭品頂霬廣西巡撫臣張聨桂跪奏爲恭報微臣交卸撫篆起程入都日期仰祈二聖鑒事竊臣前蒙恩允入都陛見遵經奉旨派員護理撫篆並陳明因值舉行計典事竣再行起程兹於光緒十八年十一月十七日奉到硃批廣西巡撫著黄槐森暫行護理欽此欽遵在案現在大計事件業己辦竣具題並將任内經手要件料理就緒隨於本年正月初六日將廣西巡撫關防並王命旗牌文卷等項飭署中軍叅將梁效賢署桂林府知府任玉森齎交布政使黄槐森接收護理臣卽於是日交卸赶卽束裝於初十日起程航海北上以期早日到京跪聆聖訓無任望闕忻感之至所有微臣交卸撫篆起程進京各日期除恭疏具題外理合繕摺具陳伏乞皇上聖鑒謹奏奉硃批知道了欽此○○護理廣西巡撫布政使臣黄槐森跪奏爲恭報微臣接護撫篆日期叩謝天恩仰祈聖鑒事竊臣奉廣西撫臣張聨桂行知遵旨入都陛見懇請派員護理廣西巡撫篆務以便交卸起程於光緒十八年十月初三日奉硃批廣西巡撫著黄槐森暫行護理欽此跪聆之下感懷併縈遵於十九年正月初六日交卸藩篆是日由撫臣張聯桂將關防文卷王命旗牌委員齎送前來臣當卽恭設香案望闕叩頭謝恩祗領任事伏念臣東粤庸才迭蒙寵遇藩條甫攝方慚未報涓埃芝綍遥頒廼復暫權疆寄荷榮施之無己益兢愓以難名查廣西壤接滇黔界連楚粤猺獞雜處靖内安邊在在均關緊要如臣檮昧深懼弗勝惟有力圖報稱勉竭愚誠於察吏安民練兵籌餉以及地方一切應辦事宜隨時禀商督臣悉心經理斷不敢以暫時護理稍涉因循以期仰答高厚鴻慈於萬一除將接護撫篆日期恭疏題報外所有微臣感激下忱謹繕摺叩謝天恩伏乞皇上聖鑒再現時封印期内臣接印啓用後仍遵例謹封合併聲明謹奏奉硃批知道了欽此○○頭品頂戴署廣西布政使按察使臣胡燏棻跪奏爲恭報微臣接署藩篆日期叩謝天恩仰祈聖鑒事竊臣於光緒十九年正月初二日接奉撫臣張聨桂行知以進京陛見藩司黄槐森奉旨護理巡撫所有藩司篆務委臣署理等因初六日由護撫臣黄槐森將藩司印信文卷派員齎送前來臣當卽恭設香案望闕叩頭謝恩祗領任事伏念臣猥以菲材量移桂管乍陳臬司愧尺法之未諳重攝藩條撫寸衷而增惕查粤西地居嶺表藩司職任旬宣祭吏安民務嚴官守籌邊固圉宜裕餉源譾陋自維方懍鵜濡而莫補鉅艱再試深虞駑鈍之難勝臣惟有益矢愼勤倍加奮勵隨事禀商督撫臣實力講求不敢以暫時權篆稍涉因循冀仰答高厚鴻慈於萬一所有微臣接署藩篆日期並感激下忱理合恭摺叩謝天恩伏乞皇上聖鑒再現值封印期内臣接篆暫行循例啓用拜摺後仍敬謹遵封合併陳明謹奏奉硃批知道了欽此○○按察使銜署廣西按察使桂枰梧鹽法道臣張人駿跪奏爲恭報微臣接署臬篆日期叩謝天恩仰祈聖鑒事竊臣於光緒十九年正月初二日接奉撫臣張聯桂飭知臬司胡燏棻現經委署藩篆遞遺臬司篆務委臣署理初六日准胡燏棻將臬司印信文卷移交前來臣當卽恭設香案望闕叩頭謝恩祗領任事伏念臣一介庸愚毫無知識備員西粤甫及三年旣臬司之代陳復藩條之並綰涓埃未効兢惕方深兹當柏篆重權益覺悚惶無旣查廣西地居邊要臬司職總刑名伏莽宜除貴詰奸於五聽官方必飭當察吏以六條執法尤在平情抑邪斯能崇正如臣檮昧深懼弗勝惟有殫竭血誠遇事禀承督撫臣認眞辦理斷不敢以暫時攝篆稍涉因循冀仰答高厚生成於萬一所有微臣接署臬篆日期並感激下忱理合繕摺叩謝天恩伏乞皇上聖鑒再現值封印期内臣接印開用後仍敬遵封謹奏奉硃批知道了欽此○○吳大澂片再文員中志趣純正有胆有職之將才各省防營殊不多覯查有三品銜存記道戴宗騫安徽壽州人現在山東威海衞防營統領綏鞏等軍久爲直隷督臣李鴻章所倚重本年夏間臣由籍進京時順道查閱該軍所築南北海口各炮臺布置周密所有藏兵砲洞儲械兵房律精巧堅固安設水雷營節節靈通操演精熟其開通山道分建橋梁皆與各營聨絡一氣有襟山帶海之勢屹然爲東防重鎭該處係北洋門戶曾經李鴻章親自勘騐附片奏保在案臣與戴宗騫以道義相契二十餘年深信其志堅識定胆略優長洵堪備國家大用之才臣於光緒十年閏五月遵旨保荐人才曾奉上諭戴宗騫著俟經手事件完竣後送部帶領引見欽此旋因工作方繁未及咨送吏部帶領引見現在威海衞營壘砲臺各工次第完竣合無籲懇天恩准將道員戴宗騫送部引見如蒙兪允由臣咨明北洋大臣直隷督臣李鴻章就近給咨送部引見臣爲將才難得起見謹附片保奏伏乞聖鑒訓示謹奏奉硃批着照所請吏部知道欽此 
 
 

Page 14

 
 
[光緒十九年二月二十三日京報全録]  
　　宫門抄○諭旨二道録前○粤督李等奏知縣捐輸賑濟鉅欵請旨給奬摺○陜撫鹿奏光緒十八年冬季分委署調署代理直隷州知州知縣各缺片○江撫德奏委署知縣八員缺片○浙撫崧奏嵊縣知縣丁良騎暫緩到任請將憑限扣展片○又奏查報浙海關第一百二十五結至一百二十八結徵收華洋各稅及支銷數目摺○將軍長奏吉林省城徵收山海土稅虧短情形片○粤督李等奏查明光緒十七年分委署州縣各缺摺○二月二十三日吏部翰林院正黄旗舉日無引見○怡王福森布錫光各假滿請安○濂貝勒由東陵回京請安○福建學政王錫蕃請訓○廣西巡撫張聨桂到京請安○綿勛因伊孫得保奬謝恩○恩普因伊弟得保奬謝恩○儘先副將周大馥謝恩○值年旗奏派管理新營房派出瀅貝勒○又奏派專操之大臣派出敬信色楞額○召見軍機張聨桂王錫蕃○○頭品頂戴兩廣總督臣李瀚章頭品頂戴廣東巡撫臣剛毅跪奏爲知縣捐輸鉅欵接濟賑需照案請旨給奬恭摺會陳仰祈聖鑒事竊照上年江蘇江寍揚州鎭江等處被旱較重經兩江督臣劉坤一江蘇撫臣奎俊奏請勸捐助賑援照順直賑捐章程及推廣各條核給奬叙奉硃批著照所請欽此由江蘇委員來粤勸辦臣等派委廣東藩司會同辦理勸諭官紳富戶量力輸將解充賑欵惟近年順直山東皆辦賑捐粤省紳民樂輸不少其勢己成弩末而江蘇春賑待欵甚殷必須早爲協濟兹據藩司成允等詳稱據四品銜知府用候選直隷州知州調署南海縣知縣茂名縣知縣潘泰謙禀稱祖籍安徽界連蘇省鄰境被災不忍膜視現將節年積存廉俸並竭力設措報捐銀一萬兩又據知府銜直隷州知州用署廣東番禺縣知縣候補知縣李祖榮禀稱籍隷江蘇救災念切竭力設措捐銀一萬兩均稱不敢仰邀奬叙等情除將銀兩兌收彚解外詳請援案具奏給奬前來臣等伏念江蘇賑欵浩繁集捐不易該員等或誼切恤鄰或情殷桑梓各捐鉅欵援濟賑需雖據稱不敢仰邀議叙究未便没其急公好義之忱查順直賑捐章程捐銀至一萬兩以上專案奏請特旨優奬前有湖北監生劉國溎捐銀一萬兩經直隷督臣奏奉硃批着以知府儘先卽選欽此查藩泰謙係知府用候選直隷州知州實缺知縣按海防捐章程捐足三班在任候選僅例銀三千餘兩李祖榮係直隷州知州用候補知縣按海防章程捐足直隷州知州三班加捐知府仍留原省候補亦僅例銀六千兩有奇今該員等各捐銀一萬兩核與監生劉國溎捐數相符合無仰懇天恩酌予奬敘以爲救災恤隣者勸謹會同兩江總督臣劉坤一江蘇巡撫臣奎俊合詞繕摺具陳伏乞皇上聖鑒訓示謹奏奉硃批藩泰謙着以知府在任即選李祖榮著以知府仍留原省卽補欽此○○鹿傳霖片再查道府至州縣無論泰調委署代理每屇三月彚泰一次等因歴經遵辦在案兹查光緒十八年十月起至十二月止三水縣知縣倫肇紀與山陽縣知縣王炳垣互相調補俱著先行署理王炳垣未到三水縣任以前委候補班前知縣王惠代理署乾州直隷州知州周銘旗請咨引見遺缺委候補直隷州知州王兆慶署理郿縣知縣毛鴻儀撤任遺缺委坐補涇陽縣知縣張爾鍔署理等情由藩司張岳年臬司唐樹楠會詳前來臣覆查無異所有光緒十八年冬季分委署調署代理直隷州知州知縣各缺緣由謹附片具陳伏乞聖鑒謹奏奉硃批吏部知道欽此○○德馨片再案准吏部咨欽奉上諭嗣後各省州縣無論奏調委署代理著每届三月彚奏一次等因欽此轉行欽遵在案兹據布政使方汝翼詳稱光緒十八年秋季分委署代理知縣印務所有准補德化縣知縣朱錫祁委署南昌縣知縣候補知縣陳兆棻委代新建縣知縣補用知縣准補建昌縣縣丞張善鐸委代新喻縣知縣安仁縣知縣鄭成章調署瀘谿縣知縣弋陽縣縣丞韓錫鏞委代貴谿縣知縣補用同知鄭榜詔委代星子縣知縣候補知縣張察委署貴谿縣知縣永新縣知縣羅大冕調署信豐縣知縣以上共計八員造册詳請具奏前來臣覆核無異除淸册咨部外理合附片具陳伏乞聖鑒謹奏奉硃批吏部知道欽此○○崧駿片再據布政使劉樹堂詳稱新選嵊縣知縣丁良騎己於光緒十八年九月領憑到省本應飭令赴任緣嵊縣地方接連台郡民俗强悍偶有齟龉動輙械門近年曾將著名犯事之徒拿獲懲辦蠻横之風稍戢然民間私藏槍械若不搜查銷燬難免故態復萌現飭署事之員按鄕查明收繳辦理己有頭緒應俟查辦完竣再飭丁良騎赴任以免另易生手事復中輟丁良騎現在委令代理富陽縣缺其嵊縣本缺旣須暫緩到任憑限應予扣展等情具詳前來奴才復核無異除咨吏部查照外理合附片陳明伏乞聖鑒謹奏奉硃批吏部知道欽此○○頭品頂戴浙江巡撫奴才崧駿跪奏爲浙海關第一百二十五結至一百二十八結徵收華洋各稅及支銷數目照章繕單恭摺具奏仰祈聖鑒事竊照案准部咨會奏各海關洋稅題銷所奏停用洋稅親填等簿一摺同治二年九月初十日具奏奉旨依議欽此鈔録原奏咨行到浙計黏抄内開請將各海關洋稅收支數目按三個月奏報一次扣足四結專摺奏銷一次勿庸按照關期題銷以淸界劃嗣准部咨轉准總理衙門咨招商局輪船稅抄均照洋務定章辦理雖於結底另欵開報仍應彚入洋稅結内奏銷報解各等因先後轉行遵照己將寗波口第一結起至一百二十四結止各屬洋稅收支數目按年開單奏報在案兹據護理浙海關寍紹台道吳引孫詳稱光緒十七年八月二十九日第一百二十五結起至十八年八月初十日第一百二十八結止扣足四結應行專案奏銷所有本屇徵收華洋各稅洋藥稅半稅子稅噸抄等欵銀兩仍照閩省章程繕單奏報其單開半稅項下分支各項及開支噸抄銀兩現在造具經費各册另行支銷理合查明統年收支各欵分晰繕單詳請具奏等情前來奴才覆核無異除將各册分咨查照外謹恭摺繕單具奏伏乞皇上聖鑒謹奏奉硃批該衙門知道單併發欽此○○長順片再查吉林省城應徵山海土稅前於同治四年間奏定稅額按年以巿錢二萬八千内開除一成五人役工食錢四千二百千以二萬三千八百千交抵俸餉如有盈餘儘徵儘解倘盈虧大相懸殊隨時奏明辦理嗣因吉林現錢支絀不敷周轉奏請攺徵銀兩於光緒十二年奏奉部議覆准將稅欵錢文照依報部銀價三千五百三十文折銀徵交計應徵稅銀七千九百三十二兩零一分内開除一成五人役工食銀一千零一百八十九兩八錢外凈應交銀产千七百四十二兩二錢一分自光緒十二年起攺折呈交各在案上年十二月間據經徵協領慶雲禀稱自本年正月接徵起至十月底止僅收得稅銀三千零三十四兩一錢三分八厘六毫時届年終巿景蕭條土産少出目覩情形恐難足額合先據實報明等情據此當經飭據雲騎尉平安前往該局調查稅簿底根按日稽查並提各鋪戶納稅細帳互相核對均屬相符並無侵隱中飽情弊奴才等誠恐尚有不實不盡復加明查暗訪合稱本地土産均因連年歉敢又兼十八年自夏徂秋雨水頗多嚴霜早降各項物産來源甚减至省東一帶山海所産各物多被海參歳船運南行兼之各處荒地招放開墾後山樹伐盡遍處人烟野牲遁跡以致鹿茸及各色皮張遞見少出稅課收數因之更减周諮博訪輿論僉同查吉林應征土稅原以山海土産三十六宗按則收稅其中油麻靑靛等物均因連年歉收少出己爲减稅大宗全賴參茸皮張以補稅額不足無如各物遞見稀少旦海參歳復通船運各外城應稅土産又均設局截征另額報解近年以來遞見少收上年稅課自正月起至十月底止僅收稅銀三千零三十餘兩照額尚虧銀四千餘兩當經嚴飭實力征收稽查走漏惟年終巿景蕭條商販星衡目覩情形恐難足額合先附片陳明伏乞聖鑒謹奏奉硃批戶部知道欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲查明光緒十七年分廣東省委令署理州縣各缺開單彚奏仰祈聖鑒事竊照各省州縣凡有奏調委署代理員缺於咸豐十一年十一月二十三日奉上諭飭令每届三月彚奏一次歴經欽遵辦理在案所有光緒十七年分委署州縣各缺漏未具詳現經臣等督同廣東布政使覺羅成允查明是年所出州縣各缺以及委令署理各銜名彚總具詳請奏前來臣等覆查無異徐將淸單咨部並批儃接續查明十八年春夏兩季所委州縣各缺赶緊彚詳請奏外理合會同具陳並彚繕淸單恭呈御覽伏乞皇上聖鑒謹奏奉硃批吏部知道單二件片一件併發欽此 
 
