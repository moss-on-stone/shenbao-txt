# 1920 - 131 - 4916968

 

Page 1

 
 
   
 
 

Page 2

 
 
   
 
 

Page 3

 
 
時評 
[各督軍與段（冷）]  
　　各督軍與段今後將直接衝擊歟抑將仍置緩衝之人於其間歟此乃自後北方政局之關鍵也亦即此次組閣之結果也 
　　蓋段氏勢力之於督軍於今數之已寥落若晨星矣故爲段計不得不速返政權以位置其心腹於督軍之間而督軍之間恐爲段所摇動又不得不互結以穩固其地位故今後北方勢力之爭質言之即段與督軍之爭而其外之人不過附庸耳段閣復盛之說其機大抵在是也 
專電 
　　北京電各校今日實行上課學生並發宣言謂如直接交涉待以公敵有人破壞教育基礎誓死與抗 
（十七日下午二鐘） 
　　北京電魯案覆日牒事前次閣議定稿現又全改變續提主張明日閣議取决（十七日下午三鐘） 
　　天津電薩諫日赴集靈囿晤東海談及魯閩兩案在代閣期内暫緩進行東海仍勸其擔任辦理 
（十七日下午一鐘） 
　　北京電周閣說已中止前日段派要人在團河會議决請段組閣段未拒現正分頭進行（十七日下午二鐘） 
　　北京電張弧長財政田中玉長陸軍說極盛（十七日下午三鐘） 
　　北京電非閣議日靳不到院薩代後到院勤本日星一仍在院批閱公事薩又訪府秘長請轉達總統速覔繼任十日後不再代 
（十七日下午三鐘） 
　　北京電各省對閣潮暫取觀望態度無舉動（十七日下午三鐘） 
赴津請靳來京居住便諮詢聞靳不允（十六日下午三鐘） 
　　北京電徐删日電各督謂以外内交迫内閣不主更換現正竭力留靳（十七日下午一鐘） 
　　天津電東海諫晚密電直奉鄂蘇贛五督謂外交危急内閣不宜紛更希執事共挽靳假滿照常視事（十七日下午二鐘） 
　　北京電周今日起不接見政客徐語交曾謂卽無條件尚未允今提條件更無從勸駕（十六日下午八鐘） 
　　北京電督軍代表在京某司令部有會議（十六日下午八鐘） 
　　北京電滇唐代表某來京住大陸飯店與段派接洽已兩次 
（十七日下午三鐘） 
　　北京電昨電吳軍駐地六處係直曹電請參陸處准電尚未發 
（十七日下午二鐘） 
　　北京電北京師長魏宗瀚劉詢曲同豐陳文運等聯合呈參陸處對吳軍駐地請中央另指勿徇曹請並述種種妨礙（十七日下午二鐘） 
　　北京電電直曹准吳師撤防分駐保定正定大名順德定縣馬廠六地（十六日下午八鐘） 
　　北京電吳佩孚撤防已准曹錕報告吳部北返後第三師本部駐大名順德第一混旅駐正定第二混旅駐定縣第三混旅駐保定第四混旅駐馬廠（十七日下午三鐘） 
　　北京電滬王電謂吳軍撤防係向譚延闓借約一月内攻下長沙 
（十七日下午一鐘） 
　　北京電商學界以日本撤兵宣言滿韓並列要求政府抗議 
（十七日下午一鐘） 
　　北京電顧使電稱各國因我未統一頗疑外交條約中央是否有權施行當經詳細解釋外交一致情形請速謀和以資對外政府得顧電擬卽再發一促和通電 
（十七日下午一鐘） 
　　北京電鮑由津來電稱歐戰後世界金融大受影響貧民生計益艱東省與俄接壤華僑數十萬困苦已極伊境僑民尤飢寒請在哈埠設立救濟慈善會由政府主持請各省官紳協助（十六日下午三鐘） 
　　北京電府派員赴津挽留鮑貴卿鮑謂如余仍爲中東路督辦某國將更生枝節不如勿留爲愈 
（十六日下午三鐘） 
　　北京電府將召鮑貴卿孫烈臣張作霖等開一軍事大會議聞係關中東路事（十六日下午三鐘） 
　　北京電鮑貴卿兩電（一）請在哈埠設慈善救濟會收容自西比利亞回國僑工並另籌生計（一）請速開中東路督辦及總司令兼職 
（十七日下午三鐘） 
　　北京電鮑昨仍未來政府以任命中東督辦法使曾抗議如另易人恐外交上生問題擬不允辭 
　　北京電外息俄黨與黑衣軍正在伯力黑河調集將進攻謝日 
（十七日下午一鐘） 
　　北京電新疆電阿富汗京城派馬步一萬餘人分起到公達山預備進攻英屬楊增新報告飭属嚴定中立（十七日下午三鐘） 
　　北京電山梨先至奉與張商軍事路事俟商妥至青島布置後再來京交涉一切（十七日下午三鐘） 
　　北京電徐樹錚電十四午抵庫烏梁海科布多各王公已先到庫待開議（十七日下午三鐘） 
 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　天津電蒙藏院修正官制將發表貢桑總裁擬俟發表後院中人員均升級任用（十七日下午二鐘） 
　　北京電贛陳電謂張軍伏馬家河邀擊吳軍已啓衝突衡軍撤防關係綦重請速籌處置辦法 
（十七日下午一鐘） 
　　天津電張敬堯派敬禹來京領餉械當核准餉三十萬馬步槍各八百枝子彈二十萬粒機關槍十二架子彈十萬粒砲彈一萬顆發給後卽押解回湘（十七日下午一鐘） 
　　天津電張敬堯電請以王汝勤所部之第八師塡駐岳州 
（十七日下午一鐘） 
　　北京電陜陳電謂葉荃進攻漢中探係奉唐繼堯密令回川逐熊但關陜防請電唐交涉（十七日下午一鐘） 
　　天津電顧維鈞諫日電謂奥約經各國批准吾國至今尚未批准請迅交國會以免損失權利 
（十七日下午二鐘） 
　　北京電意飛機今年四十分到航空處三艇交部一艇飛迎丁錦導義使到各致歡迎詞呼萬歳徐給佛接林四等文虎章航空處贈銀鼎（十七日下午二鐘） 
　　北京電意飛機晨七時由青島啓程十時十分過天津十一時五十分抵南苑環行三匝而後下徐派代表黄開文歡迎中西人蒞場歡迎者千餘（十七日下午三鐘） 
公電 
　　南京第一中學來電申報轉各報館鑒寗一中校長殷㯝侵吞公欵任用私人苛待學生摧殘教育以致激動公憤自十七日起不承認爲校長江蘇省立第一中學校全體篠 
世界路透電 
[墨西哥革命記]  
　　十四日倫敦電墨總統加蘭柴氏爲革命軍擒獲之說不確今仍在桑瑪柯斯附近作負嵎之計革命軍則仍陸續調援軍與砲隊進攻泰晤士報紐約訪員電稱墨西哥革命軍現正組織臨時政府臨時總統烏爾太聞爲績學之士前有數州因需整理烏爾太曾暫攝總督任　　十四日愛爾巴索電哇白里岡將軍宣稱擬許加蘭柴將軍平安出國革命軍稱加蘭柴將軍巳陷於絶境 
　　十四日紐約電據維拉克魯士電稱革命軍已將加蘭柴之軍逐出桑瑪柯斯聞加蘭柴已與革命軍訂定合同美國邊界最後之要隘將於今日降服 
[美國和約之近聞]  
　　十三日華盛頓電參議院提出宣布對德奥戰爭終止之决議案民主黨議員現方竭力反對參議員希志柯克氏今日在參院宣稱如採納諾克斯氏與德單獨媾和之建議則美國將失體面而受巨害 
　　十三日華盛頓電參議院已删除共和黨和平提案中請總統與德單獨媾和之一節共和黨議員基洛格氏聲稱和局若不以批准和約及國際聯盟公約得之亦當以他法得之 
　　十三日紐約電參議院將於五月十五日表决戰爭終止之議案 
[俄波戰事記]  
　　十四日倫敦電兹由確實方面探悉波蘭總理斯庫爾斯基氏曾微露波蘭願與俄國議和之意 
　　十四日君士坦丁電今日有警察一人槍繫内閣總理未中傷其侍者兇手當場就逮 
　　十四日倫敦電齊泊林飛船七艘於五月九日飛過華沙現信乃載編練過激軍之德國參謀人員赴俄波蘭宣稱此舉實背凡爾塞和約 
　　十四日丹京電里伐爾電稱駐愛沙尼亞波蘭代表伐西里夫斯基氏聲稱波蘭攻勢乃謀與俄邊諸國聯盟抵制德俄聯盟之計畫一部分又稱波蘭輔助烏克蘭將得東加西亞爲報酬伐西里夫斯基氏行乃欲游說愛沙尼亞加入波蘭芬蘭羅馬尼亞三國聯盟 
[法國罷工記]  
　　十三日巴黎電巴黎罷工狀况無顯著之發展勞工總聯合會中抄出之文件現正由當道檢查罷工行動泰半逐時轉弱現料至本星期杪罷工者可全上工昨日巴黎幾無運輸工人罷工之徵象惟街旁駛行者尚無多極端派最近以煤氣廠工人罷工爲恫嚇廠中工人巳接明晨罷工之命令惟煤氣公司不爲所動並宣布如果罷工仍可照常供給煤氣 
[各國罷工記]  
　　十三日美國譬資堡電班錫爾凡尼亞·巴爾蒂摩亞·倭哈哇鐵路及譬資堡至愛里湖鐵路之司機者與火夫因鐵路勞工局對彼等工資要求未有行動决議罷工 
　　十四日譬資堡電火車照常開駛遵從罷工命令者爲數寥官 
　　十三日印度亞米達巴電各紗廠除十二家接受罷工人之條件者外餘均閉門 
　　十三日紐約電全國社會黨大會今日通過議案詆責法政府解散勞工總聯合會之决議 
[各國近事記]  
　　十四日紐約電芝加哥律師斯台特滿氏前嘗爲社會黨多人充法庭辯護士兹被推爲社會黨候選副總統 
　　十四日華整頓電合衆預備金部統計載稱自一月一日至今由英運入美國之現金共值美金洋五十七兆七十二萬三千元由美運往英國者共值美金洋一百八十二兆元運入美國之銀共值美金洋四十一兆四十八萬元 
　　十三日華盛頓電政府不日將在市場收買現銀惟擬陸續購小批之貨以免市價爲之高漲 
　　十三日泊羅登斯電美國福土拉絲廠及班錫爾伐尼亞織廠之絲廠因絲貨價落均減少出產百分之五十 
　　十四日倫敦電英國缺糖政府殊爲憂慮聞糖價每鎊將由十便士漲至一先令三便士以免須受津貼維持營業 
　　十三日華盛頓電小麥總理巴恩斯氏將召集政府官員之代表大會並鐵路主人領袖大會於五月十九日開會考慮美國榖公司於六月一日停閉後安定世界榖事之計畫 
　　十三日倫敦電澳洲財政大臣華特氏今日在下院帝國巴力門會社宴演說述及白種澳大利亞主義及澳洲防務問題時謂日後英日間如有談話澳洲政府願以其意見陳告英國政治家 
　　十四日倫敦電英印間賽飛之舉業已展緩因航空部宣稱小亞細亞與叙利亞現均不靖飛機未便經過其地 
　　十四日倫敦電英相喬治氏與法總理米勒蘭氏明日在福克斯通之會晤乃籌備斯巴大會事務法國主張决定德國賠欵之數額遭兵燹之地應首先取之 
　　十三日倫敦電泰晤士報華盛頓訪員電稱美國建設英日聯盟於本年七月賡續時應加入保衞英美邦交更有力之條欵並建議在華特别利益」數字之範圍應限於石井藍辛協約詞句之大旨在華之特别利益僅於公認確爲自衞性質及根據於地理接近之時始能讓與日本且當與至重之政治利益明白分清 
[太平洋路透電]  
　　十七日北京電今晨十一時四十分佛拉林氏由青島飛抵南苑共飛行四小時之久中外人員歡迎者甚衆佛拉林氏旣降地黄開文代表政府以四等文虎章佩與佛氏胸次並中國航空處贈以上鐫華字之銀爐一具徐總統定星期三日接見佛氏 
　　十三日廣州電楊永泰今日午後就省長職遺任由造幣局長孔氏補充 
　　十七日香港電今晨米價每擔又跌洋一元銀根愈見緊急估計存米約得一千五百萬至二千萬擔 
　　十七日香港電各報館通告廣告費加收百分之二十凡佈告開會演說宴會等之啓事登入新聞欄者每次收費一元 
國内要聞 
[北京通信（捃摭）]  
　　内閣大變動之經過 
　　靳翼青之辭職已給假派代理矣雖未准遽辭而靳之去志殊决無復挽回之餘地今後之内閣只有後機問題而已北京慣例遇内閣更迭之際必發生種種風說每至言人人殊莫衷一日其實皆非虚構也當局者之態度今明不同早晚不同甲聞其今早之態度乙見其昨晚之態度於是各是其所是而不相合令人無所適從今試從靳辭而從排日記之 
　　靳之去志决於六日之閣議答日牒文旣爲安系閣僚所刦持而不得如其志一時張脈僨興神經之衝擊過於劇烈歸家而後頽然不省人事者歷數刻許前此以失眠爲患苦巳閱月餘至此益復不支是夜卽囑院秘書長辦辭職之呈文而問題起矣 
　　辭呈之說旣傳播一時於是議論紛起或謂辭者自辭留者自留决不致成事實也或謂外部苟稍弛其堅持之力辭意必可取消也或謂東海必不肯批准也或謂督軍團必出而堅留也大都不認靳爲能去故莫或措意於繼任之人物所以互相告語者或謂呈再上而再退還矣或謂派夏壽康往靳宅慰留矣或謂吳笈孫訪靳面還辭呈矣然究其實則是日並未呈遞所以並未呈遞者府院兩秘書長終日猶在接洽中而靳之督促上呈急於星火矣 
　　八日之晨辭呈巳遞靳復入府面辭故辭呈竟不退還出於前此恒例之外一般人士始大注意蓋昨日之日正周少樸組閣欲前還却之時故辭呈不能即上而東海之不致堅留與各督軍之原諒其退志靳皆預有接洽非復表面文章也斯時安福方面得意非常蓋靳竟下臺卽屬彼黨之大勝利故以靳之速去爲其惟一之目的對於夙所反對之周樹模不惜奉以推戴之詞曾毓雋復以内務一席許張元奇俾共慫周上臺周竟怦怦欲動不一日間而周内閣之呼聲喧傳於都下矣 
　　九日十日皆奔走接洽之時期也而尤奔走不遑者莫如府院兩秘書長郭則澐本非靳之私人於靳無連帶關係故靳雖消極而郭反增其迎新送舊之勞周少樸固東海意中人也所謂不欲勸周上臺者慮段系之反對耳今安福旣有推戴之說亦復何樂而不爲吳笈孫之疲於奔命不容已也在靳一方面坐待批准已耳張使之代表與其左右親信之人凡不利於其下野者百計勸留靳終不應且密囑司電者凡各省挽留之電概不得宣布故外間寂不聞有慰留之聲蓋其家族中亦有深卹其病甚於惜其地位者去志乃因之彌堅矣安福之推周也但求周吐一承認之詞即可促成東海之批准耳或沮周曰去靳而屬之於公將來去公猶掇之耳安福某要人偶露一語云一切俟批准靳辭後再議周乃警悟謂安福特借我以促靳去靳去而後并不令我上臺尚非將來再推翻之謂而周又以不幹聞矣 
　　十一日靳又到院聲言此爲最後之列席無論如何不復來態度益堅决而繼任之周仍復漠然倘必特確定其人而後卸責勢不能曠日持久於是不得不覓暫代之人物矣論其序次首當推田文烈田以老滑著八日之閣議田明知必有問題行將涉及己身故先靳而請假此外大都有安福之臭味東海固决不願令代且如或屬諸安系必致挑起督軍團之反感計不入黨派而又無可無不可者莫如薩鎭冰此議在是日之晨固己定矣在靳但求批准辭呈自無贊否之必要不意所謂無可無不可者至此却有所不可其條件曰必先確定繼任之人而後就代理之任否則不就也東海於於乃另作一轉圜之法曰暫不批准靳辭此時只爲請假之代理者而非虚位之代理者斯無先定繼任之必要質言之曰薩之代·代靳而巳靳謂仍不能完全脫離不肯同意故其結果靳副署薩代總理羅代陸軍部務之兩令而於己給假十日之批令則拒不副署謂非批准辭職不可 
　　十二日晨府秘書長吳笈孫銜命訪靳說明不能遽批准之理由並保證其有批准同等之効力靳乃副署靳事畢矣薩謂靳旣不復來而後顧茫茫勢將陷於長期代理之困難對於代理又有異議兩秘書長不得已又屬望於周而周又活動矣憧憧到晚令仍不下靳焦急甚詰郭不下之由旣而曰無論令下與否明日院（國務）部（陸軍）處（參陸辦公處）公事决不再閱命令不再副署蓋前數日者除問題中各件外其他日常事件固猶閱稿畫行也十三日仍在奔走接洽之中令仍不下蓋周之態度本非絶對不幹惟須待他人爲之安排妥帖而後坐享其成周之左右寗不思一嘗異味故慫恿者大有人在然安福方面則得步進步條件横生矣欲滿安福之意固非周所能堪而周一退後薩即不代薩不代則靳呈不能准而靳之不得去却爲安福所畏東海乃操此權衡而低昻左右之以待其平衡此十三日所以仍不下令之原因也更有可注意者則安福與周之間有暗礁伏焉暗礁伊誰張國淦是也張爲安福絶對不容之人而又爲周少樸囊所屬周一上臺張且爲其秘書長於安福必大不利不觀新衆院前日之開會乎突以臨時動議要求内商部長出席質問張之漢口商場事蓋所以示威於張冀其知難而退也 
　　十四日三令皆發表靳事畢矣所餘者僅十日期滿之再辭耳至其所以能發表者或謂由於薩之讓步卽不堅持行定繼任之謂也至周閣之說目前尚無成爲事實之朕兆安福見靳已去條件不肯放鬆而周亦不能萬分遷就薩之代理無期延期亦意中事然薩不已聲明乎曰財政外交不負責任夫不負責任而無期延期尚得謂爲有政府歟國之不國一至於此（五月十五日） 
[北京閣潮之餘聞]  
　　北京閣潮問題自靳雲鵬給假薩鎭冰暫代發表後巳告一段落靳於十四日午間接到給假十日之指令當卽赴集靈囿後樂堂謁見東海堅請十日假滿准其辭職藉可下野靜養病軀且云已奉慈命不准久居揆席以免貽誤國家大政東海當謂此時大局危急如斯非賴執事襄助實難支撑一切縱有黨派牽掣老弟「指靳而言」頗可取達觀主義不可斤斤較量若事事要負氣我早就不能幹了不過但能過得去只得閉眼而過諺云吃氣人常在老弟尚望採納予言方不負你我多年之患難交此次老弟赴湯山我决不强留請在彼處住三五天早爲歸京俟十日假滿卽行到部院視事俾可共維艱鉅此一席話靳氏雖感東海誠摯之意然因心中抱有無限感慨非去職不可是以始終未允假滿回任是日即赴湯山昨日由湯山過京赴團河會晤段氏談話極久爲向來所未有據關係者言段靳問已往之惡感於辭總理職後已完全掃除至薩鎭冰之就代閣通電於十四日下午五時發出原文大致謂鎭冰備位閣員愧無建樹此次奉諭兼代揆席力辭未獲值此時勢艱屯猥以庸材殊難勝任所望京外知己舊日同袍戮力同心共襄艱鉅寗獨一人之幸全國實利賴之並希隨時錫以方針藉匡不逮尤所切盼云云薩氏此次代理本聲明以十日爲限但就目前形勢觀之新内閣成立尚遥遥無期而一切財政外交軍事各難題相迫而來均有無法應付之苦薩氏昨日對人言頗有懊悔之意外傳薩之就代席係周少樸已允出臺之表示其實不然咋有人問周周氏謂吾若於安福條件下組閣是絶對不可能之事况徐總統此次亦並無勸我組閣的話是可證周氏繼閣問題尚未確定前日安福協議分爲兩派一派則無論任何人充當總理必須貫澈本黨方針（即直接交涉抵借日本實業借欵延長南北和議以俟軍府之瓦解）換言之卽一反靳氏之所爲方認爲合於本黨心理之内閣又一派則謂靳旣由我所倒此後宜稍留方便與人似宜仍勸周少樸出爲過渡内閣然後察看時勢轉移再組本黨政黨内閣兩說紛歧迄無何等解决又此次靳氏辭職各省挽留文電除靳復張作霖一電外京中並未發表一件聞其原因除本月八日安福以同人公啓字樣致靳氏謂吾公辭職實非眞意預料一面向各督軍乞援一面挾東海以倦勤相要挾早在吾輩意料之中靳氏得信遂不將此種文件發表故京中各報皆無揭載之者又聞各督代表日前在天津曾有所集議爲靳氏勸止然彼等仍行决定今後應付之辦法（一）靳倒而安福閣員戀棧則宜爲相當之表示（二）安福自行組織内閣則爲劇烈之反抗現暫觀形勢以俟時機但詢之代表方面則尚否認其事 
[閣潮中之魯案消息]  
　　自閣潮興起以來全國力爭之魯案亦復因之停頓緣靳雲鵬臨辭職時已表示絶對不談魯案謂己身將去此事當留下任内閣解决但靳雖去而此下任内閣究竟屬誰尚不可知代理内閣之薩鎭冰僅以十日爲期當然不能負責卽萬一組閣亦非一時能成之事聞東海已抱定意旨擬將魯案留與下任内閣從長商議蓋因此届内閣爲外交而倒下任必須有圓滿之解决方不負此一翻更動也 
　　外次長陳籙因魯案停頓不得不向日使聲明昨特與公府中某君商酌令以非正式的資格至日使館向小幡氏聲明謂敝政府因閣員更動暫時不能將此項重大之山東事件交涉深望貴公使諒解敝政府隱衷勿與催促其所以用公府人員而不用外交人員前往者以示非中國政府之正式聲明僅以個人友誼的通知也聞日使小幡得吾國非正式聲明後亦料此時我政府無正式負責之人即令催促交涉亦屬無益遂允暫爲停止但小轓對於吾國内閣更動之消息非常注意其注意之點即在下任閣員屬於何派也 
　　安福方面對魯案之計畫以前本定出三項（一）延長交涉期使全國責難靳雲鵬（二）以段合肥之意旨强靳雲鵬同意靳不樂從則倒閣（三）利用代理内閣將魯案方針固定署名備案以便直接交涉現第一第二兩項均已辦到將從事於最後之計畫據某外報所傳該派近日密議之結果决計正式通知日本勿論中國民氣如何激昻本系决定擔保及時先補簽德約再與日本開始直接交涉並在未開始交涉以前本系密電駐魯邊防軍馬師長保護日本僑民在魯一切之行動惟須本系前與日本磋商後經停頓之單獨投資及早成立爲交換條件云云此說確鑿與否雖不可知然令兹靳閣之倒由於拒絶直接交涉之回文爲安福所掣肘而不能實現則亦不可掩者也 
[日本陸軍省次官來華]  
　　日本政府突派陸軍省次官山梨中將偕同畑軍事課長西尾秘書等來華表面上係以視察滿洲關東州及中國内地之日軍爲名聞其内幕實因近來我國方面盛傳我政府將有單獨廢棄軍事協約之事故特派山梨來華與我國軍閥嚴重交涉不但不許有廢棄軍事協約之事並要求厲行該協約之規定使西比利亞方面日軍之行動得以自由進行此外對於中東鐵路亦極注目 
[英日盟約繼續問題]  
　　字林報昨載來稿論英日聯盟上半篇言英日聯盟之主旨戰時日本受盟約之束縛其軍閥未能與其平素心嚮之德國另立盟約並言中國在歐戰時錯過機會反自搗亂之情形大都追叙往事故從略不譯下半篇言英日盟約應否繼續之問題略謂英美等軍隊今已退出西比利亞矣惟日本獨仍駐重兵其意果何居歟日本軍閥之最後目的果何在歟日本已曾向其聯盟國解釋其舉動歟豈其舉動不越出盟約範圍僅僅如約文所謂鞏固維持逺東境内一般安寗歟日本唯知服從其軍閥之意思似以爲世界各大國莫不如是日本今巳知侵略政策現已不合時宜必須更易否乎日本已知日耳曼黷武主義無所獲否乎日本已知其國内社會目下不寗之原因否乎日本人民今非漸厭棄其武神乎過去之事實其得失今已可得而言欲知將來當察現在依照盟約規定兩締約國之任何一方面欲廢止此盟約須於盟約滿期一年前即一九二○年七月十三日以前預先知照否則仍繼續有效試問今年七月十三日豈將寂然過去而無一言乎抑一九一一年之盟約仍將存在加以修正乎吾人以爲英日兩國彼此相加今較前更切吾人於一九一一年所未知者今觀於過去六年中之事實而知之矣故吾人未可容七月十三日寂然過去然則英日盟約將廢止乎抑將修正而繼續乎繼續一層聞爲日政府所歡迎但吾人則主張英國外交部果欲順從日本期望則當從新擬定約文切實規定（一）中國各處連滿洲在内商務均等（二）尊重商標（三）停止濫借債欵於中國（四）以日本現所把持山東省内之德人權利交還中國上述諸點苟有滿意之解决則英日盟約之繼續中國可無怨言英日盟約不繼續則已否則當載有中英日三國同獲其益之條欵苟不沿此方針再訂盟約則徒激怒現已遍於中國全境之愛國感念耳日本果欲續約則英國之一再表明其對華友誼固英國權力内事也苟其不然盟約當即取銷蓋國際聯盟如不同紙上空談則英日兩國旣爲國際聯盟之會員凡英日聯盟下所可享之利益當然可依照國際聯盟而享受之英日聯盟與國際聯盟固均有「尊重在會諸國之土地完全與現有政治獨立並保持之以杜外來侵略」之規定也中國雖未簽定對德和約然已表示加入國際聯盟之願意且已簽定奥約更不能拒之於國際聯盟之外英國願見中國統一内訌全息人民福利想日本商界亦願中國安寗然則英日兩國何不可提携行事共立三方有益之盟約乎 
[北京學潮將告平息（靜觀）]  
　　京中學潮早有平息之趨勢一般學生心理傾向於上課者實繁有徒且已非一日惟以事關羣衆不無稍存 
 
 
 

Page 7

 
 
觀望自本月六日教育部有第二百四十號訓令分發各校措詞頗極嚴厲而各校學生對此乃毫不見何等反感發生至十日該部又有第七二三號指令分達各校其措詞之嚴厲較之前令殆有加無己其令文大致謂據呈學生罷課係受上海影響又外交問題及京津學生久拘未釋以致勸導無效各等情查魯閩交涉情形前經部令表示政府方針已定决無違反民意之舉不日即將明白宣布以釋羣疑業經通電聲明無所用其疑慮此次滬上之舉標揭旗幟倡言推翻政府顯係别有作用政治潮流險惡詭譎學生皆純潔青年又以愛國爲前提對於此種舉動正宜熟加辨别籍練識力何得率行附和致蹈盲從現已輟學多日對於外交問題已足表示至於京津被拘各生旣經送交法庭自應靜候審判即或不公不平亦當訴之法律以爲解决執此爲詞徒形自擾一年以來各校學生動輒以罷課相號召循環起伏幾無寗日率此以往學校旣同虚設生徒將徒負空名言念前途實可痛心仰卽由該校長仍遵迭令將上述各節愷切宣布一面督促各生限期上課無諭生徒出席多寡均應通知各科教員照常講授届時缺席各生應照成績考查規程分别扣分留級其有迫脅同學不令上課者卽應查明立予退學以免害羣並將辦理情形隨時具報十一日該部又有轉述國務院之咨文訓令各校其中有各處學生業經上課北京何能獨異如再不上課應即令其退學等語各校長接到上項令文後隨卽在太僕寺法政專門開一會議議定回校各自勸導學生早日上課據聞各校長勸告之手續係召呼出席聯合會代表面詢情形並勸其速速提議上課日期法專校長王維白並對學生言最好能在本星期四上課否則亦須在下星期一（十七日）不能再延故前日聯合會開會巳一致贊成上課一方面仍添派代表赴滬向總會徵求同意萬一不能北京各校只好脫離關係由是以觀下星期一上課之說必可成爲事實矣 
[記第八次華北運動會（吹萬）]  
　　第八次華北運動會本有因學潮停止之勢後經十一日之學生聯合會會議决定照常出席運動始未受何種重大影響而此會遂於十四十五兩日在北京東城匯文學校操場開成滙文操場甚大故布置亦較易無局促之虞場西北用蘆蓆作長圍開二門於其上南門爲普通來賓及學生入門處北門爲特别來賓及運動員入門處各校學生之佩有校章者入門無費普通來賓劵每人銅元五枚特别來賓劵銀元五角特别席即沿蘆蓆長圍而設上有蘆棚可蔽雨淋日曬且備有茶水特别席之左爲臨時辦公處其右則軍樂隊也軍樂之右爲清華學校全體學生依次爲各校學生席至北京高師之右則爲來賓席與特别席相對之一小蘆棚迺特别優待女賓者第一日共運動三十節目八時半開會先由主席李天祿演說軍樂隊奏樂是日各項運動大都爲初賽預賽惟五項運動與十項運動之五一英路賽跑中學鐵球百二十碼高欄競走半英里接力競走爲决賽故不甚足注意而來賓亦較少是日五項運動之結果其勝利幾完全屬於清華學校第一總分三百十爲清華學生時照涵第二燕京大學宮子成第三第四爲清華時照澤與王通詮然此次運動結果實遜於前届五項運動總分相差至三十五分之多於此可見未能有進步也第二日上午九時開會到者甚多合各校學生幾及二萬餘會場秩序仍由清華滙文兩校童子軍維持人數雖衆秩序井然每一運動完竣勝利之學校其學生皆歡呼時而在南時而在北呼拉拉拉之聲劃然可聽軍樂隊復和之至十二時休息二時復繼續開會就中以三英里競走爲最佳周會場凡十二匝其第一人初本爲高師學生邢壯觀然與清華之尚仲衣相距祇在一丈以内至第十二周各人皆努力其進益速尚仲衣與邢壯觀並馳更迅至結果尚氏早至一步此項成績爲歷年所未有尚仲衣以十七分三十又五分之三秒到邢氏遲半秒其第三人尚較歷届運動第一最良之成績早十一秒其進步頗足觀也運動至五時半始畢清華學校最佔勝利普通學校方面清華第一得一百十四分高等師範第二得三十二分保定青年會第三得十三分滙文十一分南開六分個人方面得分最多者爲時照涵二十八分尚仲衣十三分宋俊祥十一分皆屬清華中學部以天津新學書院爲第一得四十五分當運動時有西女教員三人在特别來賓席上歡呼鼓掌以鼓勵之及勝利則又大鼓掌使人一望而知其爲該校教員也第二爲潞河中學得二十九分第三保定青年會得二十七分清華附中二十五分滙文附中十五分前兩届爲第一第二之保定二師及保定育德中學皆以學潮中未肯加入運動故中學部之競爭不及前兩次劇烈其個人第一名爲馬祥波得二十一分屬保定青年會第二汪準十三分屬清華第三劉松年十一分直隸一中學生中學部之勝利實爲運動員較多之勝利而非各運動員之勝利也運動畢由李主席演說大致謂此次運動以在學潮中故幾不能成今竟告竣實爲萬幸勝利者之得勝大都由於本日有預備故吾儕凡事皆當有預備又今次奬品不豐非惜欵也奬品本以表意在榮譽不在金錢並願國人皆法得奬之運動員皆知體育之重要皆知各事有備之重要演說畢即發奬個人每項一二三名皆有奬章學校方面有山西閻督軍及郎得義奬銀杯各一爲第一名奬品者連得三年方爲永有此次仍歸清華已第二次矣普通部之藍色優勝旗亦屬清華第二名奬品有北洋大學教職員所贈之大銀盃高師已連得二次今爲第三次故爲永有品矣中學方面有紅優勝旗一方及曹省長銳所贈銀盃二第一盃七届爲保定二師所得此次未加入故盃亦未携來由發奬員向該校索取後再送至新學書院第二名之銀盃給潞河中學發奬畢唱國歌歡呼民國萬歳大衆復爲運動員歡呼至六時迺散此次加入運動之各學校下星期完全上課業已决定至此次運動結果與上届比較實爲退步者多而進步者少其原由非運動退步迺因歷届運動之前運動員皆有十分之預備而此次則因在學潮中各校皆鮮預備之故不得即以此遂認爲退步也 
[京華短簡]  
　　昨日（十五）星期六閣議例會薩代理及各閣員均於上午十一時先後到齊外次陳籙亦己出席先由薩氏就於奉令代閣一事略致廉辭隨卽按照議程開始討論共議决要案五起（一）中東路防務布置及督辦繼任問題討論結果先由院部電詢張作霖意見後再行决定（二）外交部提出奥約譯印竣事請提交國會通過以便批准結果即日咨達新衆院核議（三）内務部提出擬訂高等警官學校學員畢業奬勵規則請公决討論結果交法制局覆核（四）赴陜查辦員蕭廣傳來電以許蘭洲一旅移駐潼關不甚相宜請另指駐防地點討論結果交參陸處核辦（五）張敬堯電請即飭第二十師師長范國璋赴衡接防表决照准卽日分電張范遵辦此外尚有例案數起議至下午一時散會 
　　駐海參崴領事邵恒濬日昨電致政府云英美軍事委員團已先後退出崴埠捷克委員團定於六月中旬俟捷克軍完全撤退後再行航海至滬搭輪回歐所有吾國李高等委員等將於二十前後回國至宋支隊現在集中雙城子六月中旬即行撤回國境 
　　日斯巴尼亞國駐京代辦公使日前照會外交部略謂敝國巴西洛納省定於本年九月一日舉行博覽大會請徵集農產工業各項物品赴會與賽並希遴選代表届時參列現由外農兩部會商結果擬提出閣議表决 
　　國民公報記者孫幾伊前經高等審判廳判决無罪而高檢長尹朝楨不以爲然特令檢察官張燿提起上告現此案已經大理院刑二庭判决昨日宣布判决詞略謂孫幾伊於民國八年七月十八日三十日九月十五日十月十日在國民公報登載俄人科洛撲秃金自叙傅二則新人與新生活一則及學界空前大慶祝一則之部分原判撤消（按即取消無罪之判决）孫幾伊連續出版妨害治安之所爲處五等有期徒刑五月未决期内覊押日數准與折抵徒刑（按孫君於去年十月二十五日被押現已六個月有奇）其他部分之上告駁回云云 
[直軍撤防之湘訊]  
　　駐紥衡陽一帶之直軍現又决計撤防雖經各方面極力挽留終無效力本月十五以後即將次第啓行吳氏爲前方接防各事宜特派旅長閻相文來省與張敬堯接洽一切張遂於十二日在軍署召集官紳歡讌閻氏各界列席者共一百餘人張起立演說謂此次吳軍撤防業經屢次挽留竟無效果吳孚威與我患難之交不爲我助亦自有難言之隱我人自當諒之云云閻旅答詞謂敝軍撤防非吳將軍本意祇以兵士久戍思歸無法阻止至於防線畫守各事吳將軍必俟雙方接洽妥善然後動身吳將軍並可完全擔保必無意外之事閻旅答畢復由各官紳相繼演說並公留閻旅多住一日始行散會又聞衡陽防務張氏已令駐湘湘之第七十七七十八兩團先行開往並派岳陽鎭守使吳新田氏率隊赴衡正式接防日來衡陽湘潭等處軍隊到處擄船以便開拔又聞張氏又近來頗有謡風已就省城加緊戒備以資防範 
[皖議會之實業計劃]  
　　皖省議會第二次臨時會業於前日閉會兹因審查預算案未了結特再開第三次臨時會於昨日舉行開幕式並提議實業教育改組計畫一案將茶務講習所改爲第二模範工廠柞蠶講習所改作柞蠶試驗場第一蠶桑講習所改爲模範造紙廠第二蠶桑講習所改爲蠶桑學校第一女子蠶桑講習所女子工藝傳習所歸併爲一改爲女子職業學校所餘七萬多經費創辦兩個大工廠三個小工廠至森林局勢必擴充其經費擬在商品陳列所實業雜誌項下節減若干以彌補之此計畫之大概業經大會以大體的付過表决贊成者多數但說者謂此次該會對於實業教育改組計畫或另有一種作用或對某方面而爲者究竟如何則非吾人所能知也 
[寗學生向省署請願記]  
　　寗垣學生因聯合會被封迭推代表向警廳交涉無效前晚十一時學生數百人齊集省署請願經警衞隊攔阻未得入内學生鵠立轅外堅不肯散省署乃用電話請教育廳長胡家祺親至竭力勸導直至深晚二時姑散昨（十六）晨九時學生千數百人復又結隊至省署請願省署得信早已戒備警衞隊百餘名均荷槍實彈排立轅外學生仍不得入警廳飛派人張貼佈告於東西轅外（一）勿阻碍交通（二）勿紊亂秩充（三）勿迫脅官廳（四）勿擾害治安王廳長旋趕至勸導謂解散學生會係中央電令並非本省官廳故與學生爲難軍民兩長不願操切從事對於學潮均取和緩主義諸君務須諒解長官善意切勿别生誤會云云學生代表謂聯合會成立旬月並無非法行動不解散於未上課之前而解散於已上課之後得非官廳有意挑撥無事自擾乎王謂上海總會業經解散分會更應同時消滅前者學生罷課風潮正烈今幸覺悟尚早故本廳不得不將聯合會解散俾諸君得專心嚮學生爭辯移時不得要領胡教育廳長亦趕至婉勸始各散去 
　　又第四師範全體學生以校長仇采摧殘教育奴隸學生不認其爲校長昨推代表謁齊省長胡教廳長請予撤換齊胡拒未接見現聞該校學生擬全體結隊到省署教廳請原必達撤換目的而後已 
[南京快信]  
　　李齊兩長昨電院部請截止塡發軍米護照以維民食聞新任蘇財政廳長張壽鏞昨有電致齊省長决定七月初旬來蘇履新 
　　中等以上各校現仍照常上課聞有少數學生鼓動重行罷課但難成事實 
　　第一中學校長殷㯝因日前被學生毆辱昨將學生何錫嘏夏保中劉生堂三人開除現風潮仍烈 
　　李齊兩長昨聯電京賀薩代閣 
　　廣東省議昨電蘇議會通告第二届第二年常會於五月十五日舉行開會式 
[杭州快信]  
　　省城中等以上各校學生今日（十七）已一律上課 
　　學生聯合會理事部昨午後假省教育會開會清理帳項及各未完手續事件 
　省教育會會長經子淵昨巳抵杭該會二十三日開臨時會省外各教育會以常會在即多數反對 
　　教部特派員徐仁釗司法次長張一鵬昨已離杭 
　　省議會今日（十七）上午行開會式齊省長親蒞成禮杭縣王知事因擬將各征收員一律減薪二成全體辭職現由稽核員出爲調停已定六月十五號開征飭各櫃趕造串册 
地方通信 
[松江]  
　　東鄉發生命盜重案第八警察分駐所轄區内之褚家灣於十五日深宵有盜匪五六人携槍行刦該處住民沈樹生家沈姓傭工聞警起拒被盜彈穿腹背盜黨復將事主沈樹生砍臂擊頭然後捆載所刦布匹三十餘件呼嘯而去該處距第八分駐所不下十餘里比報經該所巡官率警往捕盜己逺颺同晚第四警察分駐所轄區内之猛將廟附近石吟三家亦被盜匪五六人刦洋百餘元衣服九十餘件兩處案件近在咫尺疑係一黨所爲現兩處巡官均己將刦案情形報縣通令嚴緝至被盜殺傷之沈樹生及傭工均於十六日抬赴松江醫院診救惟該傭工因流血過多已於是日午前斃命至沈樹生雖亦受重傷然據該院侯醫生言則謂可保性命云 
　　鹽警與板户之衝突浦南柘林鄉漴缺鎭外山叉地方前日有袁浦場鹽警在彼巡緝私鹽不知因何起釁被該處岱帮板户方善華等將鹽警四人架去綑縛聲言抛海置死旋經巡緝隊長率隊奮救始獲出險嗣後方場長飭警往拘方等又復拒拘現聞汪塲長己詳請鹽蓮使檄縣會拿矣 
[蘇州]  
　　開辦平糶之準備蘇城豐備義倉紳董吳曾濤等函請吳縣公署開辦平糶以濟民食即經温知事飭警傳知城廂内外各圖地保於十三日午後四時到縣聽候諭話届時温知事因另有要公委由藍承審員代行於午後四時升座當堂諭知各地保恊同巡警調查户務必審愼辦理將來開辦時亦應逐日到局照料不得疏忽等語各地保均唯唯而退此次平糶仍照歷届辦法分設東南西北間胥盤五局東局設於平江路豐備義倉南局設於舊元和縣署西局設於吳縣學宮北局設於劉家浜尤紳宅内間胥盤局設於留園街永善堂内先由各局司事於十四日起協同警保挨户調查塡註册簿隨給小票俟開糶時到局換領執照大口每日半升小口減半每期每户不得逾三升各局糶出米價約照市價酌減十五文或二十文左右一俟户口調查告竣即須擇日開局矣 
　　盜匪搶刦軍裝湘城鎭北吳常交界之陳大角地方陳高二姓家三月二十三日晚突來盜匪十餘人中執槍械打門入室搶刦錢銀衣飾等物呼嘯下船而去行經里許有水警師船一號停泊該處船上官警等睡夢中聽得有船經過遂喝令停止乃各盜匪等聞放手槍一齊躍登水警師船各警士等措手不及俱各鳧水逃走盜匪等搶取洋槍三枝子彈數百顆仍回本船連放手槍數響開船逸去云 
　　火警彚誌蘇城閱門外山塘街藝蘭堂紙舖前晚下半夜三時許不知因何起火忽肇焚如各龍社消防隊等馳往施救問區袁署長亦親自帶警前彈壓惟因天氣乾燥施救不易該舖全屋均付焚如幸鄰右尚未殃及聞該舖損失須在萬元左右均保有火險當火穿崖頂時有店夥二人在夢中驚醒由樓上跳下一人跌破頭部一人傷中腿部業己拾住醫院診治又昨日下午七時束區臨頓路白塔子巷口潘資一藥舖内屋不戒於火亦肇焚如細貨料房等内屋均遭焚燬惟外間店堂因有堅牆石庫門阻擋故未殃及各龍社聞信均馳往施救該區警署署長巡官等亦派警親自前往壓彈以保治安云 
[揚州]  
　　十二圩反對輪運之會議本月十五日十二圩鹽務中人接揚州運署批示奉鹽務署致運使虞電開據四岸運商代表呈請湘鄂兩岸帆運稽遲必須輪運直接岸銷以資救濟惟辦理輪運必趁水大之時若待岸銷緊迫始行呈請誠恐稽誤擬請先行規定湘岸每年輪運二百票鄂西兩岸各一百五十票通飭運使分所遵照等情查該商等此等請求趕運濟銷起見應請照辦嗣後每年辦理輪運如在此數以内即無庸專案呈請俾資利便仰即轉諭遵照全鎭聞耗立發傳單於是日下午四句　在彤華宮開全體大會各界均到會與議計共千餘人僉謂數十年來山產鹽之地用民船運至十二圩再用帆運直抵岸銷其中直接間接仰食於鹽務者不下百萬人每年概由圩地起裝總共不過一千餘票今輪運己去其半是全鎭生機將絶誓非取消輪運不止會畢均各憤憤而散 
　　八中學生主張上課救國電上海申報館轉各界鈞鑒同人主張上課救國爲一般激烈份子所不容但同人旣認明眞理義無少餒定於本月十七日上課倘彼輩有所暴動務乞主持公論江蘇省立第八中學校二年級生勝兆雲等十二人叩諫 
[杭州]  
　　學生通告上課杭州學生聯合會於十六日通告省會中等以上各學校學生會云逕啓者外交危迫國勢殆岌我學生界不忍坐視中華民國之淪亡故由中華民國學生聯合會總會議决全國罷課迄今己逾一月而北京政府反藉口斯舉以摧殘全國教育我學生界爲留將來發展之餘地故曾由總會議决自本月十七日起一律上課今總會之通電及浙江出席總會代表之通電皆己到會本會爲尊重總會之議决案起見謀與各地學生一致行動起見因行通告務望於十七日起一律上課至救國事業更當努力進行終冀貫澈初衷若夫種種理由且俟宣言書中述之 
[山東]  
　　龍口埠務近狀龍口商埠興築公司總理趙琪爲龍口建造海關及發展埠務等事上月偕同龍關柏德立稅務司親赴烟臺晤蘇稅務司烟埠軍警紳商各界開會歡迎復經蘇古敦稅務司專派小輪躬同趙君赴海壩工廠參觀該壩總工程司曁荷蘭國駐烟領事設宴欵待趙君在烟勾留旬白已回龍矣 
[來函]  
[南京第四師校來函]  
　　敬啓者敝校因三年級學生陶祖堯在食堂怒擲菜盤兩件顯犯校規查照師範學校規程令其退學本級各生要求取消退學命令未經允許脅迫全校各級罷課現正在處理之頃誠恐傳聞失實謹此函達即請查照江蘇省立第四師範學校啓 
雜評一 
[單獨之學潮（默）]  
　　各省一致罷課之學潮平而各個單獨之學潮起此吾人之所早料者也今南京一中不認校長之學潮又繼四師而起矣夫此次罷課之學潮所以平以不忍回救國而廢學也故寗暫時犧牲其對外之目的抛棄其救國之行動以隱忍上課試問今日之反對校長其目的之大小較對外何如其行動之緩急較救國何如則有何不可暫時隱忍之耶吾之此言非偏護校長也校長縱有侵吞摧殘之確證亦宜和平應付若持之過激轉難達撤換之要求况乎學生與校長之爭每每各有是非在學生謂校長不勝任而校長則又謂學生挾私憤相持之結果必至輟學停校而後已吾故謂校長之苟非萬不能容者不宜於此學潮甫息時再起波瀾今日求學之目的旣在逺大且大者逺者旣可犧牲而抛棄則區區細故自可弗爭校長之壓迫固所難免然亦不宜偶感不便而即欲一洩以爲快此則記者忠告之本意若認爲勸學生爲奴隸則誤矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[關於解嚴之兩消息]  
　　非軍事區恢復交通松滬護軍使署參謀處昨日分函本埠軍警各機關略謂日來謡言漸息地方尚屬安靖商業各界旣因戒嚴而受影響則取消戒嚴係爲急要應卽日起（十七）先將民國中華兩路及城内等處暫爲解嚴晚間交通准由人民照常自由往來惟軍事區域自斜橋以南至高昌廟達龍華一帶之各馬路並小南門外之滬軍營至南車站達高昌廟爲止仍於夜間自十二時起一律阻止人民交通以重防務即祈飭遵云云 
　　新舞臺今晚開演本城新舞臺因受戒嚴影響停演已逾兩旬不獨該臺受損甚鉅即舞臺左近商店同蒙虧耗兹因戒嚴稍見鬆懈經該公司董事會議决定於今日起開演夜戲昨已懸牌通告矣 
[電車公司駐兵未撤]  
　　華商電車公司自華界戒嚴以來卽由軍署飭砲隊團長派兵一小排前往保護迄昨仍日夜輪流駐守未奉命令撤退云 
[各方面注意維持民食]  
　　沈知事電錫購米上海縣沈知事以米價昻貴滬上存米無多危險堪虞昨特商之仁榖嘉榖兩堂米業董事電致無錫裝運糙粳一萬石來滬由各廠打白發賣以資接濟 
　　縣署定期集議平糶沈知事以平糶一事急須籌辦以定人心惟籌墊欵項及將來如何彌補均應籌議爰定於本星期三下午二時邀集本邑紳商在署會議俟决定辦法卽行電省請示核辦以資着手云 
　　自治研究會請議備荒上海地方自治研究會前因米貴問題曾經電呈當道請截留軍米經護軍使核准函復該會後即電北京國務院陸軍部請暫停採辦軍米（電文見另條）昨日該會又致上海縣沈知事函請卽召集各團體公議平糶事宜原函如下縣長賜鑑敬啓者滬上米價日漲民食堪虞本會前山職員會議决業經快郵代電呈請國務院陸軍部江蘇督軍省長飭屬暫行截留軍米以維民食等因昨蒙何代軍使函復内開本電業經函請江蘇省長嚴查私運咋得復函已嚴飭海關稅所曁水警各機關認眞稽查扣辦在案兹准前因已於本日致電國務院陸軍部請予斟酌緩急暫向他處採運以資調節而維民食此復等因奉此查此時米貴實爲可慮農家尚在播秧青黄不接爲時尚逺石米十元伊何底止地方民食悉仗主裁私運囤積均應禁止積榖平糶亟宜籌備敬請縣長迅行召集南北商會會長·米業業董·十九巿鄉各經董·公欵公產經理處經理員·上海慈善團董事等集議備荒要政地方幸甚 
　　護軍使請停運軍米電松滬護軍使致北京國院陸部電云據上海地方自治研究會呈稱滬上米價日漲每石已近十元私運日多來源不繼調查全埠存米僅數十日之糧民情恐慌險象環生况當過激思潮日新傳播勞動乏食生計日艱腹心之患所不忍言揆諸原因僉謂由於軍米之陸續轉運軍隊是否食米頗費研究而影響滬上米市已匪淺鮮伏祈飭將滬上應採軍米暫行截止以維民食而弭險患滬民幸甚等情查近來滬上米價繼長增高最高價格每石將及十元民食不給後患孔長除函商江蘇省長核辦外應請斟酌緩急查照該會所呈各節轉飭暫向他處採運以資調節而維民食并乞示覆盧永祥元何豐林代印 
　　督軍省長覆唐蔚芝函日前蘇紳唐蔚芝君因米價飛漲人心大起恐慌函電蘇督軍省長請嚴禁販米出洋並辦平糶已誌報端兹唐君接督軍省長署復函云逕復者接展大函并承電示聆悉種切蘇省近年迭遭災歉米禁迄未稍弛本年春季雨水過多米價日漸增漲復由省署文電交弛飭屬嚴防走私以杜影射並迭電中央將漕米一律暫行停運乃外省不察多以蘇省爲產米之區紛紛以開辦平糶爲名商請赴蘇採辦均經婉電謝絶並嚴飭稅關不得率予驗放各在案對於本省米禁早巳嚴切進行無如米價仍復逐漸漲騰尤須預籌辦法當經飭由財政實業兩廳會同核議僉以通令各縣籌辦平糶爲當務之急呈經指令照辦並飭廳給照免稅用維民食凡此以上辦法核與來電正復相同除再通令各稅所各地方官一體嚴禁私運並責成各商會禁止米舖囤積居奇外特此函復云云 
　　取締運米之嚴厲江蘇齊省長對於私運米糧現特從嚴取締飭知鐵路海關兩機關此後凡由車輪運來之糧食雖有陸軍或財政兩部護照仍須騐明電請核示俟得覆電方得放行現海關路局已飭知華洋各員遵照矣 
　　工商研究會忠告米董函中華工商研究會致米業公所各董事函云逕啓者邇日滬上米價飛漲人心惶惶迭據各工廠商號函請設法亟予維持當經敝會於前日開會集議全體主張先行呈懇地方官頒示嚴禁出口並函請尊處設法辦理在案查兹事體大尤與工商業前途有密切關係若不設法一律禁止捆載則影射滋多或私運出洋或囤集秘密所在莫不假軍米等護照而爲護符也夫升斗小民平時工價本廉尚復何堪食貴且值此青黄不接之初已如此奇貴更何堪待至秋間米荒之鬧恐不旋踵影響大局尤非淺鮮夙仰諸公仁愛爲懷對此時局不靖益以米價奇貴之際諒能破除一切而有以維持救濟之也事勢迫切敢避越爼之嫌竚聽好音藉救倒懸之急是維貴公會好行其德凡在工商莫不翹首云云 
[關於繭市之消息]  
　　浙屬已開秤收繭浙江紹興西鄉一帶春蠶最早昨日本埠各絲廠接該處快郵謂西鄉已於前日（二十八日）開秤收買開盤價每百斤洋六十八元因貨甚少是以陸續加放至八十元某廠全日僅收得三擔惟紹屬習慣均以秤頭爲伸縮否則上海絲市甚疲若照每擔八十元收入則頗不合算蓋因今届紹屬蠶汛不熟來源稀少所致然毘連各地得悉此市價未免稍受影響杭州近鄉各地春蠶已届上山不日收落各蠶廠已定四月初三日開秤長安許巷兩地現亦定初四初五等日開秤 
　　滬寗路運繭特價滬杭鐵路邇以乾繭上市特訂繭包運價通飭尊行已誌本報兹悉滬寗鐵路對於蘇屬裝車繭包除照該路貨物章程五等物品徵收運價外並訂定繭包特價通飭實行兹錄如下（由下開各站至上海北站每名價目）蘇州二角八分無錫三角一分横林三角六分常州四角一分奔牛·吕城·丹陽·均四角四分鎭江五角五分無錫至鎭江三角一分奔牛至鎭江二角八分奔牛至無錫二角八分龍潭下屬或丹陽至鎭江二角八分龍潭至無錫四角四分孤樹村至常州四角一分南京至無錫四角四分南京至上海北站六角三分裝載之數如不滿一車者歸鐵路裝卸每包重量不得過五十斤自五十一斤至七十五斤作一包半算費七十六斤至一百斤者作兩包算費凡照上開之價裝運者概不給予回扣云 
[歐美教育參觀團近訊]  
　　美國教育狀之概况 
　　我國歐美教育參觀團於去年放洋至今歳三月杪在美游畢開始旅行赴歐兹得該團某君於四月二日在大西洋舟中發遞本埠某團體函略錄如下以見美國教育之一斑 
　　美全國人口一萬萬而大學多至六右所中學一萬八千所六歳至十八歳兒童實在入學者二千三百餘萬人其政府猶以爲未臻普及力謀前進 
　　至全國教育經費共十二萬五千萬元紐約一市之教育費近六千萬芝加哥市則二千九百餘萬波士頓全省教育費共三千五百萬其他名城壯縣則動逾千萬即僻壤窮鄉亦不下數十萬一則地方財力雄厚教育費爲人民所樂輸一則政府支配平均使貧的學校區教育亦可望同等發展 
　　美國教育注重之點（一）發展個人本能（二）養成公民人格（三）使人民均有謀生本領（四）文化教育及道德之陶治四者皆美國教育精神所在而自歐戰以後對於體育衞生及愛國思想（如敬國旗等事戰後益重視之）更爲注意此則我國教育界所應知者 
　　美國教育機關不止學校已也圖書館·美衞館·博物館·教會各種報紙·及演說會·活動寫眞等等無非增進民德啓瀹民智之所一般人民濡染於自由公氣之中寢饋於文明教育之内而不知不覺間養成高尚之人格與優越之智識此所以用力省而收效宏也 
　　再有一事爲我國人所應注意者則美國輿論界對於遠東種種問題幾爲日人所操縱每一重要事項發生日人消息迅捷先事鼓吹而中國電報信函多屬後時故人每以明日黄花視之聞日人不惜巨欵歳糜數百萬冀在歐美輿論界佔優勢美之大城如紐約芝加哥舊金山等處皆有要人常川居駐專從事於輿論之鼓吹而美國劇園影戲館等所演華人種種之醜態聞亦係若輩之作用此實我國民所不能忍受者也 
現在美國中央教育局深願中國選派五六嫻習英語富有學識之人在全國夏令學校講演冀中美兩國國民一堂握譚了解一切而破除從前種種之誤會與先入之讕言此實不可輕錯之機會也願貴會有以贊助而促 
成之幸甚 
[省長電飭調查奬劵]  
　　上海縣沈知事昨接齊省長快郵代電略謂省議會提出禁止奬劵（卽彩票）一案尚待核議現在滬上發行之奬劵及在滬開奬者究有幾種所謂副劵是否均爲部准又發行人名奬餘支配等速即詳查具復云 
[基督教救國會贊成廢督意見]  
　　自浙督提倡廢督之漾電發現後一般關心國事者莫不予以贊成惟各方面之官吏對此問題異常冷寂兹有基督教救國會同人公函浙督藉抒意見書云子嘉先生大鑒督軍制應廢久矣此制一日不廢則國家一日無政治之可言非但無政治而已即無國家也蓋有督軍則國家必至四分五裂每一督軍割據一省而一省之中往往因軍隊統系之不同又復各分畛域故吾國今日已反爲部落時代與酋長時代矣豈但不足稱爲共和試求之世界間豈有如是之國乎如此之國未有不魚爛而亡者况當日禍猖獗之時合全國之力尚患不足與之抵抗今乃分爲無數部落酋長以當之幾何不爲日本所併吞而蠶食哉於斯時也執事忽建議廢督並願由自身始此誠救國之至計苟非天牖其衷孰肯言此顧自漾電發布以來迄今已將兩旬惟聞人民方面之贊成而督軍之附和者則甚少甚至有公然反對謂廢督非其時者然則廢督之障礙非他即督軍也督軍之於一省幾欲據爲己有其尤甚者世守其業無惑乎督軍之不願廢督矣試問諸督尚欲有國否有督軍則無國有國則無督軍此理甚明倘有反對廢督者即欲破壞國之統一者也執事旣有犧牲權利之决心即應盡廢除督軍之天職未可效彼不負責任之人僅以一言博取一時之譽而已則將爲執軍羞之抑更有須揭明者廢督非廢其名也尤非廢小督軍而改爲大督軍也今有主張改行軍區制者每一軍區兩省或三省此軍區長與夫今之兩省或三省巡閱使無異此其爲大督軍其害更何可言本會同人於報端獲誦漾電深表同情惟問廢督說之裏面容有畫軍區及其他膨脹軍人勢力之方法則期期以爲不可冒昧直言即希亮察基督教救國會啓 
[接待新任比美兩公使之部令]  
　　江蘇特派交涉公署昨接外交部令云頃准駐京代理比國公使費朗芳照稱奉本國政府訓令開以新任駐華本國公使艾維滋已於四月二十四日乘日本郵船加茂丸來華就職順道由滬赴京照請查照等因業由本部函請交通部轉飭滬寗津浦京奉各路局爲比使特掛花車一輛祇收票價不收車租一俟比公使到滬時希妥爲照料接待仍將來京日期先行電知云云楊交涉員奉令後經即據令函轉滬寗路局曁淞滬警察廳一體查照辦理 
　　又該署同日接外交部令云據朱兆莘電稱美國新任公使克蘭己於四月二十九日乘南京船赴華在上海停留一日即乘車北上過南京訪李督軍留一日等因業由本部函請交通部轉飭路局預備花車并希妥爲照料接待仍將美使起程日期先爲電知云云楊交涉員除函致路局警廳外一面電禀南京軍民兩長曁曹交涉員俟美公使到寗時希優爲接待云 
[五馬路商界提議歡迎新美使]  
　　五馬路商界聯合會因聞美使克蘭君即將來華特於昨日開臨時評幹兩部談話會籌備歡迎結果决定公函各路總聯合會要求從速通知各路聯合會預爲籌備歡迎兹錄其函如下逕啓者昨日午後七時敝會開臨時評幹兩部報告美使克蘭君不日來華道經上海工商各界理宜一致歡迎况美國邦交素睦首先共和可爲我國之模範又值山東問題據公正之判斷此後希望公使竭力進行各國同盟會上抑强扶弱使環球永逺取消此污點不但吾國四萬萬同胞永感此一線之光明即千萬世之後亦崇佩美國最厚之感情耳特請各路總聯合會從速通知各路聯合會提議預備美使來申各界一致歡迎之表示云云 
[商界聯合會開會併紀]  
　　法租界十六日下午七時法租界商業聯合會開星期常會葉貺辰主席（一）會計長周鳳銓報告本月一切收支由衆通過交書記繕立清單以示大衆（一）劉屏仙報告美公使克蘭氏業將過滬蒞京以美國與吾素敦睦誼且多仗義執言之處公共租界各聯合會有籌備歡迎者本會應一致行動以示誠意（一）沈問師報告本會自遷移李梅路新會所後會員每多未曾到過决議訂於星期三（即古曆四月初二日）下午三時邀集全體職員蒞會以便報告開辦中西義務學校一切經過情形并設法推廣會費以濟會用議至十時餘散會 
　　滬西五月十六日七時滬西商界聯合會開職員會副會長顏芹香主席報告上期總聯合會議設保險公司其資本須各路分認經衆議滬西地方狹小商號無多恐難擔任且俟總會議有端緒再定辦法又報告葛品生來函提議補選正會長衆以正會長一職虚懸已久固非所宜自應從速補選藉圖發展議决二十三日開大會選舉又同時補選缺席評議員三人龔炳生提議義務夜校校舍副仄不能容納許多學生議俟本會經濟充足再行推廣惟推廣校舍添置校具等費須得特别捐補助方可議畢已十一時遂宣告散會 
[限制外國籍華僑開墾之反響]  
　　本埠熱河路永和坊隆泉公記徐春榮昨致北京電云北京衆議院杜棣華解樹强諸先生鈞鑒報載鈞院十三日杜先生提議請政府限制有外國籍之華僑不得至浙江三門灣農墾區域經營解先生以此案關係國際國籍外交請付審查二公思慮週密至佩但華僑在海外受外國法律抑制有外國籍者幾全體皆是將來實行回國時國籍手續應當另籌萬全補救方法若照杜君議題通過則寄住外國數千萬之中國僑民絶其歸路矣事關急迫冒昩上陳乞賜鑒核并轉知審查諸公小吕宋駐滬隆泉公記經理徐春榮叩篠 
[華商紗廠聯合會植棉塲計劃]  
　　華商紗廠聯合會創設植棉總場於南京分場於各省各地現已成立者總分場共計十有七處該場之計劃（經植棉委員會長穆藕初植棉塌長過探先會同擬定）以增加棉產改良棉質爲宗旨前者以提倡推廣植棉區域爲入手方法後者以選育純種改良栽培爲根本解决我國原棉品質大都惡劣其纎維之長度靱力光澤遠不若美棉之佳良推求吾國棉質之所以退化之故實由於不知育種講求栽培所致故該場之種植中棉美棉均極注意其事業之規劃如下（一）輸入佳良美棉種而試驗之并行研究栽培方法（二）徵集著名中棉種而試騐之并行研究栽培方法（三）根本科學的方法爲純系的選擇以期品質之改良產額之增加（四）於宜棉之區勸導植棉盡力提倡并行指示耕種栽培之方法（五）於宜棉之區勸導農民利用荒地試植美棉（六）於產棉之區勸導農民更種佳良棉種以應時勢之需要（七）供給棉種於農民（八）奬勵及補助種植美棉者（九）調查各地棉產狀况（十）研究各地之棉質爲後日審定標準之預備實行以上事業除設立總分植棉場外其他如棉產展覽會青年植棉團演講隊調查隊研究會等等均極重要該場擬視人才及經濟之力量逐漸組織云 
[銀市報告]  
　　中美新聞社譯十七日友華銀行報告云昨日倫敦近期遠期銀價各跌一先令八辨士此間投機者賣出頗多金鎊價五先令九辨士金圓一百十元日金四十六先令日金現欵售出價四十四元倫敦紐約均無消息聞因美政府將孟買進少數之銀故銀價較漲否則必再進今日略有出口交易商人電匯亦多此後市况全視美政府之態度現在殊難預斷也 
[毛簍茶將次開價]  
　　長江毛簍茶新貨現已收穫此届招商局之江華輪由漢口下水裝有新茶八百件其價即在日内開盤本年新貨收成頗爲不惡 
[寗波同鄉會徵求閉幕宴會紀]  
　　總分一一一○九六分寗機隊首列六○○○分 
　　寗波旅滬同鄉會徵求大會情形疊誌本報昨晚六時該會假西藏路一品香開徵求閉幕大會到會者百六十餘人由總隊長王儒堂君主席致詞略謂本會徵求至此告一結束同人各努力從公得十萬以上之結果深足自慰惟尚有共宜自勉者同鄉會爲求有益於同鄉而設吾人嗣當審愼從事俾克葆此眞義尤有一言即無論各隊徵求所得分數之或多或少熱心公共事業均極可佩如操舟然汽笛一聲颷輪飛駛其所進行之結果固甚佳妙而棹一葉扁舟負纜索以進者豈得以其行程之緩少而忽諸是不可以不思也遂報告各隊分數（前五名爲寗機隊六○○○分寗華隊四三三○分寗瑞隊三八四○分寗茂隊三六六二分寗逺隊三四九九分）共得總分一一一○九六分在六時閉幕以後尚有紛紛繳來者只得留備第二次徵求會計算會員陳良玉君等相繼演說并有趣譚以作餘興而散 
[紗帶工場開會紀事]  
　　昨日（十六號）上午十時上海學生聯合會紗帶工場在貝勒路民生女學校開委員會由任矜蘋主席湯宗威紀錄主席報告紗帶成本及工場開支預算案報告畢討論召集股東會手續議决（一）登報通告各股東（二）請介紹人通告各股東（三）股東會日期定五月二十三日下午二時（四）股東會地點在南洋路礦學校或民生女學校（五）召集各職員預備交付手續並編工場紀事以備編入該會行將出版之紀念册至十二時散會 
[西藥同業組合公會]  
　　本埠西藥公會於去年隂曆九月間由同業數人發起未告成立前日下午二時假四馬路一家春開會到者爲張石蓀王天榮何耕卿陳賢堯兪葆生馮忠耀賈澄源吕靜齋李蓮卿項松茂駱懷白胡君卿等首由王天榮君動議吾同業迭次開會皆因到者未齊無從議决稽延至今殊於進行前途有礙鄙人之意無論如何總先以促進本會成立爲第一步倘荷諸君同意望各簽名於簿以表示促進本會成立之决心於是衆皆簽名旋即公推項松茂君爲臨時主席起而報告發起本會及經過情形略謂鄙人對於西藥公會前年曾發起一次嗣以諸同業未能一致行動事遂中止去年陳鏡如君聯絡同業數家組織本會實爲上海同業第二次之發起不幸陳君子道棄世以致會務稽遲至今殊爲可惜蓋團體爲商業必不可少而同業團體尤於營業上法律上很有關係曾記西曆一千九百零九年英國禁止應用毒藥在中國進口經外國藥房起而抗議華商始得享同等之權利此時我華商若有偉大團體當然可以向本國政府要求交涉就此看來吾人生在二十世紀非結合團體斷無生存之餘地今日蒙諸君簽名先表示本會成立鄙入十分滿意以後辦法及各同業如何納費種種問題自賴諸君從長計議惟本會發起以來經六月所有經費向由陳君鏡如墊付以後當然由本會給還可不待贅述外自今年隂曆正月起至三月止現在亟須支付之欵準本席擔認墊付云云衆皆鼓掌次由吕靜齋發言大致謂商人處此劇烈競爭之世界萬萬不可無團體蓋團體云者實卽保護本身自己之第一長城故本會蒙諸君發起以來四次開會鄙人無不到場並述及上海同業因無公會曾經幾次受過困難情形次由駱懷白發言本會應組織之理由已由項君吕君詳述無待鄙人贅言惟本會當初告成立之時手續頗繁鄙人擬舉項君松茂·吕君靜齋爲臨時文牘未悉諸君之意如何衆皆贊成說畢當場由到會人公同選推顧松泉爲本會主任擬即署就公函敦邀並舉定王天榮周輔章兪葆生駱懷白賈澄源五君爲臨時幹事員聯絡同業時天色已晚卽由主席宣告散會 
[交通部籌設滬寗長途電話]  
　　我國長途電話發軔於京津雖程途至短而營業極形發達交通部有鑒於此因於去歳復有建設滬寗線之計畫現巳籌備就緒即派前此建築京津線之北京電話局工程司若干人來滬開始工作並在交部直轄學校中造就專門電話工程學生若干人以供將來分任此項工程之用其滬寗間各電話局俱將另建新屋一律改用最新共電式或滬局並擬與租界電話公司交涉接線一年之後滬寗間交通當益形便利矣 
[華商電氣公司聘請車務長]  
　　華商電氣公司今届開第三次股東大曾時由各股東討論公司中車務總長一職頗爲重要非精明幹練者難勝其任查有前創辦時任車務總長之朱少圻頗有經騐旋由亞細亞煤油公司聘用因而辭職以去迄今數載車務頓乏主持之人今擬設法再行函聘朱君來此就職俾得整治車務云云衆皆贊成當發聘函致杭州旋得復函辭謝又由陸總理一再致函相請始得答復允爲擔任訂期卽日來滬就職云 
[莫干山郵局已開幕]  
　　滬杭鐵路車務總管沈成栻楊先芬因莫干山聯運事宜復於前日連袂赴杭與杭州郵務管理局郵務長阿林敦訂定莫干山郵政辦法已於本月十六日開幕收寄往來信件其駐山郵局辦公時間則與鐵路行駛拱宸至莫干山之汽輪聯絡兹探錄如下尋常日「平常信件」自上午十時至下午三時又自下午六時至晚十時「掛號信件及匯票包裹自上午十時至下午二時又自下午六時至晚九時」星期日及放假日「平常及掛號信件」自上午十時至正午十二時自下午二時至三時又正下午八時至晚十時「滙票包裹」停發 
[法船巴鐸斯號之行踪]  
　　法國郵船公司之巴鐸斯號四月十五日開自法國將於五月二十一日抵香港大約二十五日（星期五）到申 
 
 
 

Page 11

 
 
[南洋中學校友發起紀念會]  
　　前日（十六號）南洋中學六届畢業同人假一品香開談話會到者楊錫仁譚頌瀛柯成懋李曾燿劉天成陸費煌費宗藩郭成爽等八人所議爲籌備開十年紀念會事議决十條如下一開會日爲七月四日二開會地在上海日暉橋本校三開會日午前十時齊集本校午時與在校同學會食以追憶在校讀書情况四紀念品（甲）建一石臺於校園内（乙）購有用書籍置於本校藏書室中（丙）刋紀念册由會員各述十年中之經過或心得·或感想·或其他游戲事件五請各班同學茶話六請從前曾授業之教師及曾同班之同學共同攝影以作紀念七游戲運動八請教職員晚餐九捐欵（甲）十元（乙）五元（丙）隨意捐十推舉臨時籌備員四人（一）楊錫仁辦石臺（二）柯成懋辦書籍（三）李曾燿收捐欵（四）郭成爽收發信函議畢即發函通告於各會員通告文錄後敬啓者本班同人出校今已十年矣此十年中世界大勢國家情形社會狀况均有莫大之變遷而同人在國内外分道揚鑣亦各有其所建樹揆之人情世運似應有所紀念以誌不忘適五月十六日海環在滬一品香旅館行結婚禮本班同人不期而遇者多人一時相與談往事爲歡笑不禁撫今思昔感流光之荏苒念逝者之難追爰集而開一談話會結果訂七月（陽曆）四號在滬舉行南洋六届畢業十週紀念會兹特專函奉達左右敬祈鑒察對於議决各條有何意見望即賜覆俾得有所遵循届時除路途過逺或有萬分不得已之事故者外務祈從早到會共同辦理一切事務其必不能分身者亦請於接函後卽將不能到會緣由早日示知並將最近照片及所認捐欵一同惠寄以便籌備進行臨頴下勝跂盼之至 
[籌措雲南佈道團經費]  
　　基督教雲南佈道團前年成立以來本擬選派傳道員及醫生往雲南省各縣傳道施醫惟因經費浩繁尚未能實行兹有廣東旅滬基督教同人特於下月五日下午七時假座四川路青年會開游藝大會入場劵每紙售洋五角所得劵資即以之充作雲南佈道團經費聞各團體聞風而起者大有人在該佈道團一俟經費有着各員即可實行出發云 
[三誌越獄案之澈究]  
　　江蘇第二監獄前典獄長敖振翔日前被梅檢察長傳到預審收押等情迭誌報端兹悉此次梅檢察長往敖宅搜獲底册稿件頗夥增係關於第二監獄有弊混嫌疑業正從事偵查一俟檢舉完竣將以法律處置云 
[四誌指拿之盜匪中途自盡]  
　　杜家行人王少卿（即王小弟）被上海縣警察所偵探王桂生帶同眼線王祥拘獲指爲塘灣丁姓家被刦案内盜匪押乘小輪來滬駛至中途王小弟躍入浦中溺斃該所諭飭將兩王收押趕撈屍身再核而屍妻李氏以夫被誣慘斃立投檢廳訴請伸雪詳情巳紀前報昨日午後檢察官提李氏到案研訊據供年三十二歳本地人家住杜家行鄉間丈夫王小弟務農度日向來安分舊曆三月二十四日上午十一時丈夫在杜家行四景園茶館吃茶忽來一不知姓名之某甲隨同王祥等將我夫拘獲指爲盜犯用手銬銬住雙手押上小輪沿途且行且打並批夫頰丈夫情急被逼投浦而死屍未撈獲死得可慘要求澈究問官得供以屍尚未得令氏退去候調查王小弟爲人是否安分撈獲屍體驗明核辦 
[謀害米行司賬案三誌]  
　　學徒葉光昌巳供認行兇 
　　公共租界老垃圾橋北堍恒隆米店司賬龔益謙於本月十三號夜半被人刀傷頸項三處兇刀棄於同臥一室之學徒嘉興人葉光昌榻上而葉忽失踪跡似係謀財害命經店中人得悉報告滙司捕房飭探將龔車送醫院醫治諭探缉王兇解究等情兩誌本報兹經老閘捕房華探目黄潤甫偵悉葉光昌匿居北雲南路四十七號門牌雉妓院内禀明捕頭於前晚協同西探搿勃脫密往將葉拿獲拘押昨晨解送公共公廨卽據該探等投訴前情並稱龔傷勢甚重不能質證請爲展期云云訊之葉供因龔言我時常出外欲訴知經理將我辭歇是以懷恨至廚房取得菜刀將伊砍傷走出是實關讞員核供商之英卓副領事判葉押候展期兩禮拜俟龔傷勢稍平再行解訊 
[販土犯不服地方廳判决]  
　　招商局愛仁輪船副買辦兪受安私帶烟土九百五十五斤爲海關洋員查獲送入水巡捕房梅捕頭諭解地方審檢廳訊明候判烟土送海關候燬在案昨日午後該廳周刑庭長會同郭檢察官開庭命提兪上堂略詰數語當庭宣判兪受安私販烟土罪業已成立判處三等有期徒刑監禁三年併科罰金洋五百元兪奉判不服當庭聲請上訴問官諭着提出理由准予上訴諭畢判令帶下還押候示 
[塘工局呈請勒拆電氣廠房屋]  
　　浦東塘工局董朱日宣呈上海縣知事文云呈爲浦東電氣公司建造廠屋駁佔河道并礙路線乞賜委員會警勒拆事竊浦東張家浜口二十四保二區十六圖地方新創浦東電氣公司建造廠屋先經董局查勘其時駁岸未築尚無妨礙路線河道情事兹據該鄉公民高大年孫旂勳等面述有佔駁河道妨害水利等情邀往查勘當於本月一日午後前往復勘沿浜駁佔河道西首用洋松木駁佔出三丈東首佔出一丈五六尺延長二十餘丈北妨水利西礙路線人言嘖嘖該河西灌黄浦潮流南穿塘橋鎭達海塘浜東貫華漕澾通洋涇港水利關係其溥塘橋鄉盛經董本屢次籌議開浚而該廠基地查其執業方單原户施墓田恭字圩四百五十二號僅有則田六分二釐五毫現在駁佔似溢多數至該處路線董局規定寛度三丈自董家渡三官堂起迤南至嚴家橋止計長八百餘丈曾於上年呈請鈞署布告有案北至張家浜口計長一百餘丈並擬建造橋樑以利交通正籌備進行上年該公司創辦人童君季通來晤之時曾將規畫情形當面詳告事關路政水利未便徇情致礙大局爲亟具文呈請鑒核迅賜委員派吏傳知公司並函塘橋鎭淞滬警分署會同飭令工匠拆除佔駁並照規定路線劃留寛度三丈并令該公司照施墓田方單糧地六分二釐五毫管業訂期丈明定界以清界址而重公益 
[冷作鐵匠求加工資]  
　　滬上米珠薪桂勞働工界生計艱難要求增加工洋以資度活迭見前報兹有鐵匠冷作小件工人李阿桂汪長生兪和尚蔣奎生等因每日工作所得工資祇二角五分現在米價漲至每石十三四千所進不敷開銷實無可度活要求作主增加昨在大南門外各茶肆叙議後决定限作主五日内允從云 
[商餘交誼社選舉揭曉]  
　　舊縣前商餘交誼社昨日（十六號）爲第三届選舉揭曉之期到者數十人由前社長沈奬伯主席詹文希汪春涵紀錄張樹滎監票陳緒良唱名結果張舜丞當選正社長黄介甫常選副社長餘陳緒良張菊笙莊冠南沈源馨汪春涵張佐倫吕近仁張樹榮詹文希唐尹齋范祥岩均當選爲職員 
[普益社種痘之熱鬧]  
　　大東門外青年普益社於五月一號始延聘張竹君石運玲二醫博士施種牛痘曾誌前報自開種以後來種者日衆己有四百號左右上星期如愛羣女校清心女校省立第二師範學校清心實業學校及幼稚園等亦均函請該社代邀西醫往種約有二百餘人此次該社種痘成績之佳社會居民嘖嘖羨距閉種時尚有二星期願種者可速前往 
[閘北兩警正注意公衆衞生]  
　　閘北四五兩區顏王二警正以現在已交夏令天氣漸熱亟應注重公衆衞生預防時疫流行除通知所屬各分所清道員每日認眞督率清道夫役挑除各街道垃圾澆洒避疫藥水外並飭在差長警對於飲食物店水菓攤等一律從嚴取締凡有碍衞生之物概禁售賣云 
[散放皖賑之報告書]  
　　仁濟善堂籌辦蘇浙皖鄂水災義賑團查賑員張賢清君昨日南陵函致皖賑事務所云（上略）前於夏曆三月初四日乘午車出發至鎭江預先約定之查賑員七人初五日下午同抵蕪湖初八晚至南陵連夜派人往邀兪何兩君當由何聘丞君開列路由仍劃三區辦理十一日開查分七路出發十二十三兩日賢親出抽查十四日在離城三十里地名仙酒坊設立之臨時振所發欵十五日上午發半天下午四時移至第二區名秦祠設所十六日抽查十七八九日發欵二十日上午順便帶查行五十里再移至第三區名西河五里亭濟生庵内設所二十一日抽閒預爲佈置郎溪手續二十三四日又放欵全縣被災區域共二十九圖共查放去洋九千八百五十餘元約尚有數百之票未來領取（因查賑員未全回故難計算）是以留二人在此等待結束也查得東北鄉等處災情最重飢民咸食野菜度日低窪之田顆粒無收慘苦極矣此痱災户居民太覺散漫有距三五里一家者比比皆是故獲查頗費時日幸查振員頗有經騐又仗熱心正紳何聘丞兪峻韻兩君並另邀有當地數位帮忙致兩星期得以完全告竣至於全縣河道淤塞水利失修以致易招水患根本解救速宜開濬以謀百年之利立千古之功此次振時賢擬擇非振不生之户優給外略有生機者即稍至冀酌省一二千元作濬河發起費不料反有溢出原額者俟振票收齊時約尚需數百元已備函向縣署墊借待賢奉函時乞速示蕪籌振所照數劃還南陵縣可也 
[飭令各艦艇逐日操演]  
　　海軍藍總司令以所屬本港各艦艇員兵平日開差在外或常年航行未能按期操練深恐於各項操法未能純熟是以特飭本署參謀長何品璋分令各艦艇於各軍艦到港時或開差以前逐日操演何參謀長當即分令駐泊本埠浦江各艦艇楚同·甘泉·湖鷹·宿字·辰字等艦艇於即日起由各艦艇副長督同全艦員兵按序操演以資練習 
[寳蓮新影片將到]  
　　影戲界寳蓮久著名於全球其所演影片如怪手黑衣盜等劇最爲膾炙人口歐戰時曾服務前敵遂有已作故人之謡傳中西人士聞此凶耗同聲歎惜其實齊東野語無足憑信惟寳蓮現受美洲著名影片廠福史公司之厚聘訂有專演短本之合約自後不再串演長片但於脫離某公司之前再演一大部長片以作最後之紀念並且盡其生平所長以博榮譽該片巳由某公司專運來滬不日抵埠想愛觀寳蓮影片者必以先啫爲快也 
[破獲私藏違禁物機關]  
　　昨日下午四點餘鐘廣西路小花園對門長盛土棧内因私藏烟土嗎啡等違禁品物爲老閘捕房捕頭所悉立派中西包探馳往該店抄獲嗎啡二磅及各種烟土數百兩並拘獲店主數人一併帶入捕房押候今日解廨訊究 
[俄人自縊殞命]  
　　住居法新租界霞飛路三百零一號門牌内之俄國人某甲前日不知因何自縊身死事爲法捕房得悉飭探前往將尸解下車送同仁輔元堂騐尸所昨日捕房邀同西醫至所察騐頸部一週囑將尸身仍置該所廳候尸屬備棺收殮 
[少女服毒殞命]  
　　本城邑廟東園門各意祥烟袋店主袁某有女秀鳳年已及笄尚未字人近因某事爲乃父訓責女怨憤交集潛吞生烟圖盡無人知覺迨夜半家中人察女神色有異急即舁送紅十字會南市醫院救治無如受毒己深無術施救至昨日黎明時在院斃命當經袁妻某氏得悉到來撫屍大慟後即備棺收殮 
[淫奔婦不願隨夫回家]  
　　浦東人韓松泉之妻忻氏年僅二十二歳今年隂曆二月間背夫私逃來滬韓得悉之下來申招尋前日在南市楊家渡婦人沈王氏家尋見忻氏不背隨夫回歸遂扭交崗警帶入第一區警察署傳到沈王氏訊據供稱該氏與孫姓來此賃屋同居自云夫婦不知别情詰之忻氏供丈夫不顧家用一味游蕩欲將婦人私賣烟花等語韓堅不承認當由趙署長飭將韓夫婦移交地方檢察廳請究 
[和誘案移送檢廳]  
　　江北人謝永才之長女已許嫁某姓爲室近被隣居周阿二誘領來中同居滬北虹口地方謝女日在某香烟廠爲女工經謝壻一再交涉謝乃來滬尋獲該女在途口角扭控第一區警署詰之周不認與謝女有私惟認代薦女工趙署長因事關和誘飭一併移送地方檢察廳訊究 
[老婦背夫淫奔之奇聞]  
　　浦東爛泥渡楊家庫鐵匠范桂生妻趙氏年已五十二歳曾三次背夫私逃今年正月十二日該氏又脫逃無蹤兹經范查悉爲住在洋涇鎭之趙雲姦佔昨將趙扭入三區二分所移送地方廳下午經檢察官訊供各執判趙押候偵查該氏下落再行核辦 
[兩雄爭風之兇劇]  
　　住居車袋角之皖籍婦人楊氏向在布廨爲女工其夫在安徽原籍該氏在滬與李二祥毛元青等私識昨日李毛因爭風起釁互相毆打毛又將氏連戳七刀由警到來連同該氏一併拘送警署當因案關刑事着轉送地方廳經檢察官提訊一過以兩造均非善類判令分别收押候辦 
[邢家木橋之小火警]  
　　前晚閘北邢家木橋居民董阿慶家不戒於火由各段救火會到塲救熄昨由五區一分所孟警佐將董解送司法科經段科員略訊一過命解淞滬警廳押候查明核辦 
[昨日公共公廨訊案紀]  
　　昨日星期一公共公廨早堂華人民事訴訟案輪應兪襄讞會同美丁副領事在第四民庭審理共計四宗紀錄如次（一）「許慶章訴李遐昌違背合開煤號合同請追股本洋五千元及損失銀二千兩案」據許之代表林百克律師上堂譯稱本案前奉諭派員理賬今該理賬員已造册報告被告應還原告銀三千零七十三兩六錢二分惟核與控數似有不符而敝當事人則願照此數請求判决至所控損失一項原告可以證明亦請照數判斷即令許慶章上堂向其詰據訴稱在祥茂洋行爲副買辦因信姚聿才之言謂被告當有業煤經騐乃徇被告之請墊洋五千元在嘉興路合開中和煤號立有合同被告擔任進貨兜銷職務我則司理賬目被告云每月伊能兜銷五百噸可賺一千元被告得七成我二成剩一成歸夥友分潤迨開辦後我轉雇趙芝山經管賬目被告並不照合同盡職且伊經放各賬均止我收取本年一月間又將店中之煤搬回家内獨自售賣自涉訟後我之名譽大爲堕落銀行錢莊均不若從前之信任故請着賠償名譽損失銀一千兩其餘一千兩之損失則係墊欵利息及律費訟費等項云云又由見證姚聿才徐渭如分别投案爲許證明其名譽受損情形復據趙芝山到堂供稱凡被告經放賬目伊往收取均不付給實係被告預先阻止等語被告李遐昌亦延律師到案辯稱被告祗願履行查賬員報告之數此外不能承認「結果」着被告償還銀三千零七十三兩六錢二分並繳堂費查賬員報告册附卷（一）「朱華生訴周義付不理欠欵案」原告代表律師上堂陳明被告已將欵交案請求給領將案註銷「結果」照准（一）「周偉才訴顏鑑堂不理貨欵銀二百六十四兩五錢案」據原告律師上堂聲稱兩造已在外和解所有被告存案之欵原告得百三十兩餘仍還被告請將控案註銷「結果」照准（一）「孫楚卿訴已閉質易銀行經理陳廷孚不還保存漢冶萍鑛務公司值洋二千七百元之股票案」前已判决原告勝訴因原告以該項股票仍被陳抵押在他人處案雖勝訴目的物尚未到手故請求訊追届時兩造律師皆未到案「結果」陳廷孚還押改期再核 
　　昨日午後第四公堂由張襄讞會同英包副領事傳訊民事訟案六宗亦彚誌如次（一）「己故干金銓之妾蔡氏訴大婦周氏藏匿親生子學廷並覇佔家產案」先由原告律師起述干故後甫月餘被告即將原告之子奪去藏匿不令見面亦不將十餘萬家財分與原告今反謂學廷非原告所生是以起訴次由被告律師起稱敝律師亦有請求堂上如能容納則可免費時光因原告昔年即曾有與本案之情相同之控告旋經被告給予洋二千五百元由原告稟請銷案外並立息訟字據親自簽字而親族如干蘭屏·董益生·葛吉卿·周定生·李憇亭等均在該據上簽字作證故今原告控案不能成立云云並將息訟據及蔡氏前案代表律師之銷案信件呈察復稱堂上亦可查閱前案卷宗問官乃磋商之下决定原告口供儘可審問遂由原告律師向干蔡氏詰據訴稱今年三十七歳十七歳嫁於干金銓爲妾十九歳育一子取名學廷丈夫於宣統二年正月初五病故學廷產生方兩月零六日我即偕夫抱之合拍一照至四歳我母子兩人又合拍一照（將兩照片呈案）夫故尚未兩月周氏邀我挈子赴甬掃墓至則我寓於夫戚家周氏住其母家隔兩日周氏來謂挈我子往伊母家我允之詎彼竟挈帶回滬我得悉踵至而衣飾等物已被周氏取而去甬我乃邀族長干蘭屏等到來千等言俟見周氏令其交還嗣氏回滬即另行遷居將我抛撇經干等爲我賃居並令周氏月給我洋二十五元使用未及一載氏率多人來我處將屋中所有搬取一空我乃控於江蘇巡撫衙門將次傳訊而適逢光復我復回滬即控於公廨周氏又挽干蘭屏等出而勸和其時我旣無資財而衣着又被取盡貧居母家故徇彼等之請得二千五百元而言和惟以學廷被藏不交於和解據不願簽字故初於自己名字之下戲書「田共」兩字旋由和解人相勸謂學廷終必還我乃勉寫一「十」字豈知事後學廷仍不交出我探聽至去年才知子在南潯路某學校讀書乃往母子見面相抱痛哭學廷且哭曰周氏待伊奴僕不若星期日準來我處及至星期不見子來我遂差人往視不知因何被周氏得悉將所差之人誘去勒書以後不再往視學廷之字據從此我母子遂未會面要求着令交還子今己十九歳聞亦已娶妻矣至此時暮「結果」改期續訊（一）「婦人姚沈氏訴沈聖全姚林生不不理押欵案」被告不到經原告登報通知後亦不投質即由原告律師上堂請求將被告產業拍賣「結果」以該被告旣不到案應將產業拍賣得欵交存公堂再核（一）「協慶公等訴同德泰號主邵芾棠遭火後不理貨欵案」前次審訊結果准被告交保出外將賬簿交案兹邵將賬簿十三本及保險單一併交案「結果」賬簿交查賬員查明保險單附卷（一）「前天外天游戲場股東周春生訴經理張俊卿賬目不清案」此案兩年之前曾訊一次着被告將賬簿交出兹經傳訊被告仍未將賬簿交案「結果」着將賬簿交案再核（一）「姚愼卿訴陶桂卿不理擔保借洋六百元案」原告律師請求改期「結果」照准（一）「顧增桂訴婦人陳劉氏不理貨洋六十元案」「結果」着被告於四月起每月還洋三元又第一公堂陸襄讞會同俄副領事麥拉夫君復訊「俄商五利洋行訴前買辦陸子言違背定購鹹魚合同請追損失銀九千兩案」據俄人歐爾上堂譯稱本案尚有見證鼎博（譯音）及華人傅照昌楊阿德等未到要求展期補傳到案質證云云被告陳子言之代表律師起稱原告請求展期敝律師並不反對要求向原告追償律費等詞「結果」着原告償還律費銀二十五兩候補傳見證到案展期再訊 
[汽車肇禍]  
　　汽車夫張廷春在北蘇州路開駛汽車司機不愼將沈王五所拉之黄包車撞倒損壞被五百七十三號華捕查見拘入捕房經捕頭查得該汽車夫尚未向工部局領有執照不應擅自開車肇禍飭押候解送公堂訊懲 
[破獲賭窟]  
　　賭棍顏阿昌與在逃之某某等在漢壁禮路一千零零五號門牌屋内開設賭塲日夜抽頭聚賭被五百九十四及一千三百三十六號兩華捕知悉報告虹口捕房捕頭密飭一百十三號西探目使密司與一百零九號西探康仇率同華探侯阿寳王少廷往將顏阿昌一名拘獲抄出各種賭具簿據帶回捕房押候查拿爲首者解究 
[私賣鴉片罰五百元]  
　　楊桂興前因在法新租界歸安里十六號門牌内私賣洋烟爲法總巡捕房偵悉前晚由西探長石維也君督同探目黄金榮包探程子卿等前往楊家抄出烟膏一考籃並銅盒香港烟一大箱天秤一架一併帶入捕房昨解法公堂請究先據石君上堂稟明前情並將烟膏呈鑒詰之楊供認私賣洋烟不諱中西讞員會判楊罰洋五百元充公抄案之烟膏没收 
[私售燈吃之科罰]  
　　福州人李大寳在虹口鄧脫路二十八號屋内私售燈吸洋烟前日經該管捕房華探梁寳森楊阿泉偵悉協同西探目柏生往將李連同烟膏烟具帶回收押昨解公共公廨經中西官質訊之下以李違禁屬實科罰洋六十元無力改押西牢兩月烟膏烟具銷燬 
[搜刦銀洋各押九月]  
　　虹口元芳路一百九十五號門牌德昌小雜貨店主馮阿生指控青口人潘五潘三元於本月九號在兆豐路碼頭誣指身藏鴉片强行檢查搜刦去銀洋四元羅卜票洋三十一元等情業由捕房將兩潘獲解公共公廨押候查究在案昨經李襄讞會同包副領事升座提審即由原告代表律師上堂譯明案情並向原告詰據供稱是日在該碼頭被潘五執住兩手由潘三元搜去銀元俄幣等語又由見證某西人及華人王海亭分别投案證明兩被告當時非法檢查乘機行刦各節質之潘三元供與原告同業販賣烟土同往某輪船上購土糾葛曾起口角原告遂做成圈套希圖陷害求察潘五供在輪船上執業曾見兩造因購土爭執經我勸散是日我在碼頭上茶館内啜茗又見彼等口角同往勸和遂被誣指控等語並延律師代爲辯護問官核供以原告所供證據充足被告供詞碍難憑信判兩潘各押西牢九月期滿一併逐出租界 
[爭奪紥猪之衝突]  
　　昨午有沈惠泉偕作夥沈元生投地方檢察廳稟稱現在狄思威路開設新公興猪作用元生爲夥昨日民等往南市公作紮猪突有在薛家浜開設頣記猪作之張杏生前來爭奪向論反被糾黨到來將民等扭住痛毆受傷當時由崗警到來將帮凶之某甲拘獲張則乘間逸去解送警廳訊明將甲收押着民等來案起訴請求騐究下午由檢察官提案研訊一過騐得惠泉元生頭面手臂受傷屬實令回家自醫候警察廳將甲送案並補提張杏生到案再行訊辦 
[行兇禁押半年]  
　　住居新閘重慶路致和里之福建人徐金美前日持刀將鄰人孫坤坤手腕砍傷流血不止經孫友潘仁貴代報捕房將徐拘押昨解公共公廨即據原告偕友上堂訴明前情訊之徐供無故被孫毆打不認持刀行兇中西官核供以原告傷無人碍判徐押西牢半年示儆 
[私收客帪押三月]  
　　滬西麥特赫司脫路錢興記煤炭店經理富榮保指控跑街葉德華私收富帳洋五十元等情昨由捕房將蔡拘解公共公堂經中西官研究屬實判葉押西牢三月以儆 
[竊銅圓押九月]  
　　皖人鄭有才前日在浙江路三十五號電車内行竊賣票人邱漢金置於小鐵箱内之銅元二十千文携贓圖逃被邱瞥見鳴捕將人贓連同嫌疑人張阿三一併帶入捕房咋解公共廨經中西官訊明以張無千開釋判鄭押西牢九月贓交失主領回 
[誌謝]  
　　北京發行之新中國雜誌現第二卷第四號已出版昨承該社惠贈一册又商務書館贈第七卷五號學生雜誌及第二百四十一號英語週刊各一册書此併謝 
來函 
[招尋失孩]  
　　啟者小兒王中發年十二歳居住新北門城内安仁橋五號門牌向在城隍廟相近義務學校讀書於舊曆三月二十七日早晨八時往校至今未見歸家鄙人爲人傭僕祗此一子倘復走失生趣毫無小兒出外時係短打上穿黑席法布棉襖下穿黑柳條布褲脚穿短統皮鞋面黑帶麻小圓凹面頭髮久未理過寗波口音如有人知風報信因而尋獲者當酬洋王元親自送來者酬洋十元决不食言請登貴報來函爲荷五氏啓 
[江蘇省教育會致上海市學務委員處函]  
　　敬啓者本會附設國語研究會於本日起續辦第四期傳習注音字母以便志願學習者共同研究即請通知本市公私立各小學校教員凡未經學習注音字母或前已來會聽講而尚未能十分瞭解者本期儘可到會納費與否可聽其便用廣傳布惟未經聽講者極遲須於十八日下午四時以前到會不納費者仍入旁聽席事此即頌台安江蘇省教育會啓五月十七日 
[潮州工界救國聯合會來函]  
　　火柴原料均屬外國品物不能内地出產現敝會發明一種火柴枝盒用手工製造出品極速每人日能製作十餘磅合羣力日能出數千萬磅價目較之機器出品有賤無昂各火柴廠倘荷合銷可通函訂購債當從廉務望國貨之發達耳潮州工界救國聯合會上 
[徐相宸來函]  
　　逕啓者鄙人痛心時疫之荼毒特著急性險疫證治書純係學理與實騐之所得用以貢獻各界該書不取分文但須將郵費附下以便照寄外埠每一册計郵票一分本埠半分姓名住址務望詳細書明空函不復上海北泥城橋鴻興里一弄一家中國醫學藥書編輯社徐相宸啓 
雜評二 
[再論米貴問題（訥）]  
　　中國人之辦事每有名無實而今日之米貴問題則萬不可以有名無實處之若亦以有名無實處之者危險孰甚 
　　官廳之禁私運向來有名無實者也而今則决不可再以此手段禁私運地方之辦平糶向來有名無實者也而今則决不可再以此習慣辦平糶紳商之謀所以平米價策善後種種方法皆宜盡心力以輔助之不可以有名無實之法維持之蓋受米貴之害雖在一般勞動貧民而將來影響之所届則不可預料故大商鉅富不可視爲與己無關係而以空言敷衍之也不然而開會也發電也仍爲有名無實之討論仍用有名無實之方針則其入手已誤恐慌將奚止此哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[普陀山旅行記（三）] [  效賓]  
　　附近有觀音跳山上有岩石高聳裂而爲二相傳觀音由洛茄到此遂陷落成此形予因歸時已晚致寺西之磐陀石二龜聽法石等處未能盡游實爲此行之憾事二十日上午七時至埠頭候輪九時半由渡船登永寗輪十二時過定海三寗波搭車經慈谿餘姚而至曹娥江邊約三小時十一時半渡江雇民船於三時啓椗十時抵紹興二十二日上午八時半謁禹陵正中爲禹王殿錄一聯奠績九州垂萬世統承二帝首三王左爲窆石亭禹陵在焉惜年久失修坍塌己甚加以附近居民任意便溺穢氣薰蒸殊非保存古蹟之意吾願當道者一加意焉下午抵蘭亭入大門右有二亭一曰鵝池一曰蘭亭正中爲流觴亭前有池中砌以石屈曲成螺旋形卽蘭亭序上所謂引以爲流觴曲水也亭前懸一聯臨内史書每令斯文多感慨入山隂道得逢勝地且勾留内有横額一曰曲水邀飲處更進一亭有大碑䜿其中前爲王羲之蘭亭集序後爲前清乾隆御筆詠蘭亭一律向慕山隂鏡裏行清游得勝愜平生風華自昔稱佳地觴詠於今紀盛名竹重春烟偏澹蕩花遲褉日尚敷榮臨池留得龍跳法聚訟千秋不易評左爲右軍祠錄一聯勝地此登臨自東晉以來換羽移宮今幾度羣賢咸戾止聞右軍而後流觴作序更何人此亭譽會稽山鄰近外有崇山峻嶺内有茂林修竹暢叙幽情洵一佳地時已三時乃步行歸船當晚七時啓椗二十三日上午八時過蕭山九時半至西興登岸渡錢塘江進城回校此行計有八日雖道途僕僕而精神上頗覺舒暢爰泐筆記之以誌不忘 
譯叢 
[海外艷史] [  碧梧]  
　　英倫北郊外有小湖名烏鳩斯近處多叢林每當嫩春初至睛日徽烘則葉茁雙芽花開並蒂與漣漪湖水相輝映恍如冶春少女臨鏡作曉妝也景物天然絶勝人工强造城中仕女多相約來游寳馬香車絡繹於道而芽塵艶跡於是乎生焉有少年名納得者本貴胄子容光燦發丰采動人復長於曲引吭高歌聲諧拍翁凡開跳舞或音樂會者罔不爭延之納得固喜於交際亦未嘗一却所識至夥而婦女之慕其才貌者數亦綦衆爭相結納顧納得性高傲雖周旋如儀而未偶動情感蓋以笑俗卉凡花雅不足供賞覽也某晨來游烏鳩斯湖日適微雨游人甚寥落納得獨徘徊林中見嫩葉沐雨凝聚如小珠而半綻之花含之又如浥露方胸襟清鬯間忽見左道上一女郎曳裾而過自後視之修短穠纎恰咸中度神態之妙殆難言喻納得陡有所觸即尾之行未數武女復返顧見納得目灼灼視之乃羞暈疾去然而芳容倩影已深印入納得腦海中矣自後數數於此遇之覿面旣常遂通欵曲女名瑪麗爲附近農家女而納得不以此賤之用情至摯一則天眞少女本其天賦之情一則久扃情關未嘗偶啓遂俱狂放不可止月上梢頭二人常猶居石坐喁喁作情話也有勸納得不堪耦此賤女者納得乃曰妻吾私有者吾以爲可則可矣無預他人事初志决不少動而與女往還尤形近密婚約旣諧未兩閱月禮拜堂之結婚鐘鳴矣鴛鴦比翼蛺蝶雙飛是妸艶羨也已 
劇談 
[梅訊（三十四）] [  春醑]  
　　昨友人錄示諸貞壯七絶三首並題記曰 
　　庚申三月畹華客海上賦寄三詩並爲書扇 
　　三年不見汝如何移　桓伊白髮多紀憶丹邱珍重語南人爲曲北人歌 
　　格勢誰從樂府知繁絃急管轉㗋遲砑光帽畔山香落曾對風軒落帽時 
　　缶翁近爲寫疎梅貌取清閑亦費才綴玉更題軒榜字誰呼白石老仙來 
 
[藏書萬卷卧擁百城]  
　　秀道人吟梅詞興有加無已昨又得見三首續錄如左 
　　海國濃春灧灧情人遥夜沈沈風懷點檢坐寒衾容易黑甜安穩驚夢誰教夢好拷紅憐絶紅禁散花無礙葬花心長願月圓花盛 
　　佳士襟情朗潤舊家培養深沈梅花清到屬同衾花底雙鴛棲穩（畹華伉儷最篤缶老爲畹華夫人作清到梅花小印）書畫性靈微會箋豪腕弱能禁珠爲欬唾錦爲心香國居然文盛 
　　月地雲階縹緲珠簾繡幕深沈海棠睡足卸紅衾壁四千花護穩鳳亦與卿鴛侣香如更妙誰禁玉芙蓉畔話芳心菊部才難斯盛 
　　南通張孝若昨日至滬飯後即往謁畹華道别來契闊並堅訂七日赴南通之約南通劇場已爲畹華特製天女散花布景威儀華髴如在維摩方丈室中也 
　　畹華逗通之期不過三數日所演劇均擬預定則行頭可以擇要携去免累贅輜重之苦 
　　客年畹華逗通演唱十餘日張嗇公每日必寵以詩文今并貽歐陽予倩者合刋一册曰梅歐閣集商務書館爲製銅版絶精大約不日可以出版矣 
　　海藏樓主人之少君讓子公子昨爲畹華輩各作尺頁一方書六朝體遒勁秀逸得者大樂云 
　　王雪老之少君叔　公子臨池夙摹翁北平奉卿亦學翁書者因請作少許叔　爲每人書箑一事貽之畹華輩稱賞不已 
新聞拾遺 
　　賣夫廣告法國巴黎日報載一賣夫廣告頗饒趣味文云妾與藁砧伉儷本篤因細故多詬誶聲閨房之内遂少和平之樂因是决與藁砧離異惟不願循法律之規條而亦不願藁砧之一日無偶特與藁砧商定如有名門淑媛償妾以五千法郎之代價妾敬以藁砧奉讓合意者乞投函密戈街第七號可也藁砧現年三十六歳除家產十萬法郎外每車有一萬法郎之入欵合此奉告此誠破天荒之廣告也[  幻夢]  
　　誰教你和尚養兒揚州武廟住持僧果誠素來不守清規去歳與某姓女暱尋竟有身女早失怙恃其兄某甲柔懦無能令妻縱妹私奔藉圖掩飾因該僧俗家住揚僧竟携女偕往前月臨蓐產一男該僧大喜遍邀親友大開湯餅事爲無賴蔣某潘偵悉以其和尚生子有玷佛教偕向該僧敲詐未遂蔣等復聳令女兄出而控訴女兄未爲所動又唆令女姐丈某乙起訴縣署控該僧姦拐民僧聞之懼立逃去該廟由伊師弟果先住持迄今懸案未結云[  九二碼子]  
　　趣賊寗垣中正街有王某者夫婦二人終日居樓上不越雷池一步樓下僅一傭婦照料日昨薄暮傭婦正在灶下晚炊忽有偷兒潛入見室中闃無一人乃將陳設器皿悉行竊去迨傭婦覺察則賊已去逺急招警察至見壁上黏有紅條一上書無物可偷閒人莫入八字此賊亦趣哉[  亦龍]  
　　翻醋罐一場血戰南市某烟紙店夥陳某年少貌美對門某雜貨店有一女郎年已及䈂亦頗娟好陳頗屬意惟其父愛女若掌上珠繡閣深藏不令偶出陳時見女祗可眉目傳情而已女覺之亦深相愛慕不料此種舉動被同事鄒某瞥見竟起酸素作用時對陳冷諷熱嘲陳不能耐昨遂借故與之决裂竟致用武陳面部受傷鄒則傷足部事爲店主得悉大爲申斥聞陳某等現已入某醫院醫治云[  貽蓀]  
　　和尚讀英文日昨下午往商務印書館購物途遇任君與之偕行在小菜場同坐六路電車甫上車見座中有一僧年約六十餘手中執英文書一册口中喃喃不絶旁座者均向之視且甚奇之余與任君亦甚奇之余略知英文聞僧之讀書甚爲清朗余與任君下車時猶聞其餘音也[  學周]  
短篇小說 
[諷世小說捕鼠機（三十）（三）] [  宋春舫宋懷玉女士合譯]  
　　造麥「但是我們剛才說過的這是心理上的關係」 
　　剛伯培爾「如何是好我可不能將這個「鼠子的觀念」消滅我又不能從這屋内找出一隻鼠子來一 
　　造麥「我也不知道怎樣纔好恐怕我就要死在這個地方了（他將手帕把兩眼掩住說道）我决不能生離此室的了到那時你才可以快活呢」 
　　剛伯培爾「挨梅你如何可以說出這些話來給我聽呢」 
造麥「呀我想你因爲愛我所以藐視我的：：互理我也知道的我如果有傷了你感情的地方我也狠覺得過意不去」剛伯培爾問道「那末你以爲我是個「君子」 
　　造麥「我没有說那句話」 
　　剛伯培爾「别的話不成我雖蠢也没有卑鄙的行爲你若不解明這個我可不能久留了」 
　　造麥「你想恐嚇我這可以算君子麽」 
　　剛伯培爾「不是那個問題你以爲我是個君子麽」 
　　造麥「你是世界上人所稱的「君子」」 
　　剛伯培爾「你想我也算一個麽」 
　　造麥「呌我如何能說呢我在此地想不出來」 
　　剛伯培爾問道「那你爲什麽不下來呢」 
　　造麥「你也知道爲什麽緣故」 
　　剛伯培爾「但是你總有時候要下來的你又不能常常站在那裏」 
　　造麥「你爲什麽這樣關心」 
　　剛伯培爾「你知道我對於你是狠關心的你知道我愛你的心狠切我不忍見你有一些兒煩惱讓我再來敲這地氈你一路喊一路就能衝出去了」 
　　造麥「不要這樣我没有這種氣力我現在脚踏着地板就　差不多要跌倒了」 
長篇小說 
[社會小說衆醉獨醒（四十四）] [  瞻廬]  
　　列位這因果二字儒者不談若說尤氏昏瞀的當兒眞個有許氏寃魂前來纒繞在下編的這部書便成了陳腐霉爛的感應篇支離破碎的隂騭文豈不使一般閱者同時齒冷原來凡人幹過虧心事的腦膜上面把這椿事印得最深平日深閉固拒惟恐人家知曉到那臨死的當兒精神飛越管攝不得宛比水閘破壞了所有的蓄水自然一齊宣洩不留涓滴這是生理學上一種現象同那寃魂纒繞毫無關係話旣表明接說尤氏奄奄一息延到四月十六日早向那來的一條路上去了四十年前的生辰恰是四十年後的死日不是賀者盈門竟是弔者盈室觀保究是尤氏的親生兒子呼號哭泣自不待言柳用賓瞧見姻伯母死得甚慘也灑了許多涕淚壽屏壽幛一古腦兒都收拾了可憐大小店夥以及許多小徒弟白白的送了壽禮連那壽酒都没喝得一鐘用賓送的泥金壽屏自然也在撤除之列後來却把這篇壽序當做藍本改頭換面裝上幾個先慈同那嗚呼哀哉的通套語便成了一篇哀啓竟應了尤氏那天的預言（前回閒文至此結束）辦喪的時候自有一番排場編書的却不去鋪叙編書的本意原想借着尤氏做壽的題目撰幾回花團錦簇的熱鬧文字不料打了這個岔兒尤氏的生日做不成編書的一團高興驀地裏打消了用賓送的壽序可以替代哀啓編書的却不能把鋪叙壽事的筆墨去鋪叙他的喪事况且尤氏已死邦平尚幼没甚緊要事可說這筆尖兒上的快車落得開足了汽機飛也似的過去眨一眨眼已是二十年邦平早娶過妻子生了一個玉雪可愛的兒子再眨眨一眼又是十年邦平的妻子早亡過了又續娶了一個却也誕育一個兒子又眨一眨眼又是十年觀保亡過了柳氏也老了 
[自由談之自由談] [  鵑]  
　　咋日爲黄花岡七十二烈士起義之紀念日廻想當年血飛肉薄猶躍躍有生氣大中華民國之誕生實基於是乃幾度花開幾度花落而此一枝共和之花竟亦憔悴欲死諸烈士英靈在天不將扼腕泣下科嗚呼 
 
 
 

Page 15

 
 
   
 
 

Page 16

 
 
   
 
