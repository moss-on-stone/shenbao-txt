# 1896 - 387 - 4908501

 

Page 1

 
 
[彚解振欵] [  申報館恊振所謹啓]  
　　大東溝爲昔年與日鏖戰之處人民慘遭兵燹困苦顚連正思復我邦家忽又禍生海若洪濤山壓平地横流廬舍田園蕩爲沙礫本館旣有籌振之責卽不敢以欵難籌措推諉不前坐視斯民流離轉徙因集銀一千兩會同絲業會館解赴營口以便就近散給飢黎如能豆區釜鍾源源接濟俾不致爲山九仞一簀功虧則敬爇心香無任頂祝矣肅此佈陳伏維德鑒 
[原底繪圖列國出書告白] [  點石齋啓]  
　　本齋繪圖列國風行海内不腫而成矣因原底繪寫精良每被人將原書翻印魚目混珠希圖射利惟本齋全書共五百二十八頁計繡像四十八個繪圖二百十六個如有缺數卽非原底兹復重印詳加校對無帝虎亥豕之訛於十一日出書封面加雙梧書屋鑒定紅章一方以爲記認再有歴象考成後編日知錄集釋原底正續尚友錄初二集原底巧搭網珊售處棋盤街本分局寳善分局文宜書局及各書坊均可購取也 
[論定嫁娶之期以維持虐待養媳從俗搶親之弊]  
　　榛狉之世人與禽獸無異無所謂男女之别也自聖王定嫁娶之制而後知男女居室人之大倫琴瑟之間於是有相維相繫之意易序卦傳曰有夫婦然後有父子有父子然後有君臣有君臣然後有上下有上下然後禮義有所錯誠以夫婦者人倫之始而萬物之原也故先之以媒妁繼之以六禮父親醮子於寢而命之迎母親送女於門而遣其嫁婚婣之禮聖人不憚詳言著之於經以訓後世蓋非此不足以位育萬物保全廉恥也而夫婦之不由此合者謂之私奔父母國人皆以爲賤聖人防微杜漸之意可謂至深遠矣雖然夫婦之道由是而成夫婦之道亦由是而苦何哉以聖人能定嫁娶之禮聖人不能定嫁娶之期於是末世澆漓之俗有爭索聘禮抑勒不嫁致壻家計無所出激而爲搶親者此雖鄉僻野人之舉動世家大族斷不至於如是然因財帛齟齬致生嫌隙豪門貴姓亦往往有之且有翁姑不諒夫壻無知家庭伉儷之間因此不恊使其女終身抱憾無由自明是聖人欲以禮合二姓之好而反以非禮成之宜乎世多谷風陰雨之歎而竟如傳所謂怨偶曰仇也在聖人不能逆料數千年後有此弊俗固不得以是爲聖人咎而欲彌縫其缺則非豫定其期不可夫禮言男子三十而娶女子二十而嫁有故二十五年而嫁聖人未嘗不示人以嫁娶之期然執是以論何以國君有十五生子之文女子有雖未許嫁二十而笄之語可知聖人雖有定期聖人不能劃一不過以三十二十示一極至之期耳家語記哀公之問曰男必三十而有室女必二十而有夫豈不晚哉孔子對曰夫禮言其極不是過也斯言可證矣而愚則謂與其游移無定示以極至之期不若令普天之下於女子始生之時卽行童養媳之禮或曰此其間有三難孩提之生皆賴乎乳不能使生女之家盡雇乳娘其難一女子以夫爲天一與之齊終身不改故相攸最爲不易襁褓無知豈能定其優劣其難二童養之媳翁姑虐遇自行此法而所傷生命必更加多其難三應之曰孩提誠不可以無乳今擬令生女之家須父母自行哺乳者免乳而嫁不須父母哺乳者數月而嫁擇配之事固非易言然嘗見人家有昔富而今貧者有先賤而後貴者夫婦本天作之合非人所能强爭窮逹命也虐待童養之媳惟鄉曲小家爲然詩禮之族必不如此且正以此法不行而子女滿前童養之媳無非因貧苦不能度日而來故多虐待若人人膝前無所生之女而皆有童養之媳則不但不虐且并因而生憐矣三難之說旣無一足慮吾請言其四利世間每因擇壻之苛高下不就婚婣失時以致實七實三摽梅自歎此法行而男女無愆期之慮矣一利也兩小無猜幼而嬉戲異日成婚之後則閨房之樂必能深知情性恩愛逾恒非若以從未識面之人驟然與處或因各不相諒時占脫輻之爻二利也女子自幼卽居夫家則不必告以内夫家外父母家之義而其理自明一切起居諸凡行事處之旣久習慣自然無論勞苦逸樂無事不覺其安卽無事不覺其賢淑三利也保抱提携爲媳者生長翁姑之手則依依膝下無異親生而鞠育恩勤翁姑亦自以親生相待不同來自壯年諸事隔膜或至因疎生厭因厭生憎譬之一花木也手自澆灌之必珍惜倍至一禽鳥也親自飼養之必愛護倍至如是則媳未有不孝而舅姑萬無不慈四利也有此四利而嫁娶有禮者嫁娶遂不得不定其期余閱初九日本報載杭州望江門外陳某之婦以虐待養媳致投水自盡又武林門紹興人徐某聘定張姓之女以厚索茶禮躭延未娶遂從俗效搶親之舉因此二事有觸於心故作是論思有以維持於後也可行不可行豈待計哉 
[法越章程]  
　　廣州博聞報云越南北圻與中國滇粵界址相連近經法國公使勘明地界與中國議定章程凡華人由水陸各處往來北圻者必請領護照以便查騐現經咨行到粵大吏札飭南海縣黄明府出示曉諭云爲出示曉諭事案奉本府憲札開光緒二十二年九月十一日奉布政使司張札開光绪二十二年四月二十五日奉兩廣總督部堂譚札開光緒二十二年四月十七日承准總理各國事務衙門咨開光緒二十二年三月十九日准法國施使照稱現將中法兩國互議定妥邊界會巡章程用中法文字各印成本照送蓋印訖各留中法文各一册存案查會巡章程内中國人民由陸路往北圻及由船艇駛往越南水面應領護照准單各節應卽出示曉諭飭卽摘叙會巡章程出具簡明告示曉諭商民人等一體遵照等因由司札府轉行到縣奉此合行摘叙曉諭爲此示諭商民人等知悉爾等須知中國民人由陸路往北圻及中國船艇駛往越南水面應領護照准單務宜遵照後開摘叙會巡章程内載各節各宜凛遵毋違特示計開摘叙會巡章程内各節十節對汛所設之處開列於後一芒街與東興二北市與里接三横模與冷洞四越南峙馬與中國峙馬五同發與南關六越南平而與中國平而七那爛與布局八馱龍與水口關九越南里板與中國里板十朔江與平孟十一節以上所開各對汛將來准由兩國知照會同商酌增删挪移至滇粵邊界對汛暫且不定十二節倘由此圻至中國者係法國人民只由中國邊界官員自發憑單可也至有中國人民欲從陸路由中國人北圻者應由中國官請法國官發給護照以憑執持前往十三節兩國人民往來之路現在未曾另立之先只准一律由第十節所開十路出入凡有發給護照憑單務須註明其人准由何路過界十四節護照憑單應於過界時到法國對汛呈騐該汛弁簽字到中國對汛呈由該汛弁騐明十五節兩國人民及别國寓民北圻人等有因生理通商耕種之故必須輪次過界在界限之兩邊暫住者可由兩國地方官對汛汛弁會同發給過界長行准單毋庸照十一十三十四等節辦理十六節以上所開長行准單均應按年於西歴正月初一至初十日一換惟須先一月知會中國官員轉行週知二十五節凡中國人之船艇駛往越南水面應領有原出之口法國領事地方等官或原出 
 
 

Page 2

 
 
之口中國海關地方等官發給蓋印准單註明船載丁口貨色前往處所其有近村船艇或因趁墟或因渡人勢難一一令其註明船載丁口應由地方官發給護照准其駛行惟遇有事應向發給護照之地方官是問其丁口貨物應免逐一瑣註二十六節此項駛船准單若遇法國兵艦或越南海關巡船查騐應卽呈閱二十七節如前查騐應先空放一槍或一砲示知若須在行空放一槍一砲亦可倘有不聽空放槍砲查騐准單之船艇卽或疑爲匪船辦理亦屬自召二十八節凡中國人之船艇駛進越南海邊處所應將前領第二十五節所載發給之准單呈由關口或地方官查騐簽字光緒二十二年十月　日示 
[德船失事]  
　　前日英京倫敦來電云德國公司沙利侯耳輪船由德赴美行至日斯巴尼亞海面忽然失事共溺斃二百七十五人亦云慘矣 
[西樵松籟]  
　　廣州采訪友人云瓊州府鹿太守學良丁艱出缺電禀憲轅大憲委雷瓊道馮觀察光遹暫行兼理旋擬委三水縣河口厘局總辦尹太守恭保署理所遺厘局總辦一缺委營務處提調兼鹽厘局事陳太守望曾接辦遞遺營務處提調一差委現辦廣州府科考提調黄古腴太守接辦○提督學政惲大宗師按臨考試迅速異常十月二十八日已發出新會文童圑案當各童領卷入塲時宗師察出冒名頂替者若干名俱發交提調官訊辦聞有一名係某科孝廉提調官據實禀陳宗師大爲申飭并革去廪保五名及覆試各文童親自點名每人准携一筆一硯入號考籃俱懸於號外必交卷後方許領回亦可謂嚴之又嚴矣旣而牌示轅門東莞增城改期十一月初二日考試初四日考試拔貢首塲初六日二塲○省肇鹹魚厘金大憲改歸補抽厘捐局帶抽查鹹魚以來自香港澳門者居多所過九拱等關責令先塡給騐照迨到省旣歸行店始向之徵取厘金旣而憲局示諭所有漁户經過各關卽須墊納厘金到埠後由行店照數補還各行店司事陳錦成及信成鹹魚店主相約赴局遞禀乞恩局憲批示云查厘金章程本應到埠始抽惟旣歸關廠帶抽自不能不抽之販客漁户前據省河補抽局王守議禀省城坐厘由九拱關塡給騐單俟來省賣歸行店再向收厘原爲釐由店出不使累及漁户窮民起見現經本局示諭各埠欄店所有鹹魚經過關廠墊納坐釐均於到埠賣歸行店時按貨補還如不肯交由漁户呈票告發卽傳該欄店罰辦該欄店等現旣鼓舞復業必求商漁相安務須遵諭辦理并出切結呈繳毋得抗違切切又批示云大宗鹹魚出在港澳以外經九拱兩關騐抽其在港澳以内附近内河各處採捕漁船經過厘廠有票者騐無票者抽斷無重覆之慮惟業已到埠之貨轉運售銷應如何設法給票呈騐以免重抽現經諭飭廣濟醫院紳董集議籌商禀候察辦該欄店現旣照常復業務須嚴約各埠欄店漁販毋得串同匿漏藉票影射攬抽致負本局體恤商漁至意切切○邇日市中油價有增無减生油售至每擔銀三十三兩柴亦昻貴異常每洋銀一圓祗購二百斤之譜禾稻可稱中稔然市儈意存龍斷每圓祇得二十八九斤居家者大不易易矣○近日有曾昌等人在黄沙河面建屋設堂以水陸緝捕爲名禀請南海縣給示河泊所某君恐滋事故申請縣主出示嚴禁黄邑尊准之○新城小新街一帶番攤賭館密比如林匪徒見有携銀入塲者卽肆行搶掠槍林彈雨時或傷人一日有考童數名聨襼游行偶經是處一聞槍響飛步奔逃雖未受傷然已面無人色矣何地方官不思弭患於未然仍如陳仲子之耳無聞目無見耶○寳義坊劉姓子年已十七秀外慧中上月二十七日往親串處探望閱三日不見回來劉情急萬分遣僕往詢親串以不知對乃高懸賞格遍處購求略謂如有人知其下落前來報信者謝洋銀十圓意者此子其已入拐匪之手耶抑逍遙於花柳塲中耶非旁人所能臆度矣 
[鷺島述新]  
　　厦門訪事人云時届冬令强暴横行不僅海面有虬髯客也屈計厦門往來泉州安海同安各處水陸攔刼之事幾乎無日不有而問其破案與否則終年竟月未聞或罹羅網因此商旅裹足前經厦商聨禀開設小輪公司行駛安海泉州以免此禍當蒙制憲批准而海關以番客衣箱附搭不便稽查出且泉州安海孤懸外海小火輪恐未能禁此風波意在阻不使行制憲復飭繪圖禀覆展轉躭延此事遂如石燕之無復迎風飛舞目下海盜更厲陸路如溪岸麻灶一帶素爲綠林出没之鄉文武官鞭長莫及無可奈何十月上旬崇武沙溪尾白礁嶼同安馬巷何厝鄉砂圭尾等社皆明目張膽破門入刦如履無人之徑所過之處方竊竊焉以未曾波及爲幸誰敢援守望相助之義羣爲救護聞沙溪尾之事係十月十五之下午在途殺死番客二人逃出一人至厦擬就近報案又恐地界馬巷同安之間地方官必彼此推諉又慮衙署使費不資遂作罷論嘻局外者方眈眈焉日望小火輪之准行然卽准行焉水路或可免宼盜之虞路陸豈亦能防衛乎爲此說者殆卽射利之輩欲藉此以聳動大官耳明眼人自能辨之固無煩本館之多贅○厦門久旱無雨民間患眼喉等症者甚衆柴桂米珠已非一日尤奇者市上水菜居然以兩計新豌豆每兩非四十文不辦此眞從來未有之事白鱔每尾值洋八角鯽魚每兩廿文而且難得皆因久旱山溪泉竭沿海斥鹵以致水族俱不得以長養云 
[吳山望雪]  
　　浙江訪事人函云杭垣自十月以來天氣温和宛如仲秋光景直至下旬朝夕漸有冬意然猶未覺嚴寒也晦日之晚黑雲密布大有釀雪之意迨至五更北風大作窓前敗葉蔌蔌有聲次早則紅日一輪又復高懸天際搴帷四顧冷氣逼人非御重棉不可以耐曉寒之料峭北窓下菊花缸已冰花若纈默念彼無衣無褐者當此隆冬何以卒歲不免爲之憂形於色也○咸豐庚辛之刦杭垣男女官紳以及軍民人等同時殉難者不下數十萬克復後由採訪忠義局呈報奏請建立崇義祠奉祀忠魂祠設於中城金衙莊之旁計屋九楹分供栗主列入祀典每年春秋二時由官憲致祭省中樂善諸君亦於十一月間延請緇流羽士禮懴七日或三日卽就祠内鋪設壇塲以示不忘先烈各斗壇弟子又邀集同人在彼建醮者亦不止一起香烟縹緲若有神來相沿已二十餘載近年以來此舉漸形寥落斗壇中人亦鮮有聨袂興起者皆因時事艱難籌欵不易所致今年開埠通商各業生意日有起色鄉間田稻收成較豐同人追思遭刼之情與夫殉難之慘咸樂解囊相助大開普利之門爰於本月朔日起初七日圓滿共設僧道懴壇七處禮斗者如慈雲惠生等壇亦往彼啓建道塲一時鐘磬鐃鈸之聲互相酬答頗形熱閙而往彼遊玩者亦不乏人也○常州人吳某向以紥賣絨花爲業携其梅鶴寓居杭城扇子巷今夏鼓盆抱痛其子尚幼朝夕無人爲之問寒視煖急思絃續鸞膠照料中饋遂憑賣花媪一面之詞爲之說合一再醮婦納之爲室言明身價洋六十元由其夫兄出筆於上月某日入門當將洋蚨付清婦以家無多人三日後亦卽親操井臼撫兒尤細緻可喜蓋婦本越人在杭傭於人廚下羹湯司空見慣者也至初九日忽有口操紹興土音之男婦二十餘人闖入門卽指婦云被夫家私賣未曾通知於理不合故來問罪立將物打毁多件指手畫脚不肯干休吵閙多時吳以旣有媒証毫不以人多爲憚遂自去尋得賣花媪前來訴說根由詎彼一干人反指媪爲誘孀申申辱詈舉手打媪及吳且仆必欲携婦回去否則須到琴堂請官判斷時地保已聞聲而至兩邊調停允出洋四十元以了其事○浙省試鑄銀元成色甚高業已入市通用現在添工製造工匠等大半由鄂省招來經黄子畬觀察特委章大令鑄住局監工大令到差後擬將舊時鑄成之銀元盤查清楚發給錢典二商承領故暫令各匠停工現在已將舊存之項全行發出上月二十四日復行開爐矣 
[温郡官塲紀事]  
　　温州采訪友人云新任永嘉縣縣丞章曉樓二尹臺筮吉十月二十九日辰刻接鈐任事○本月初十日爲温州府經歴袁新　叅軍之太封翁鐵梅　部七旬大慶都人士咸公製壽幛餽之兕觥介眉簪裾畢集○前署温州府舒端甫太守因西枬兩溪紳衿夏君之時創設接嬰堂以拯鄉僻無力撫育之女孩特書善行可嘉匾額給之是亦勉勵後人之意也○前署永嘉縣縣丞李蔭軒二尹逢春甫於十月 
 
 

Page 3

 
 
二十三日接鈐而實授是缺之章二尹已到省隨於二十九日交缷眞所謂五日京兆也 
[白門衰柳]  
　　金陵訪事人云新授湖北按察使江安督糧道馬植軒廉訪已於月初由津返省晉謁督憲正擬派員照章購米料理本届漕運事宜嗣因新授江安督糧道吳觀察重憙由山東濟南府本任電禀到省云奉山東撫憲檄飭交缷府篆來寗履新刻已起程約初十日左右卽可艤舟白門面謁大府云云於是劉制軍札飭馬廉訪毋庸購辦本季漕糧宜俟新任到時酌核至本任糧署事件合卽赶辦交代未便稽延等因現在闔署書吏遵飭赶辦交缷栗碌逾恒並另有辦差吏役業經擇於花牌樓地方潔治行臺爲新任糧憲暫駐聞馬廉訪以北路正值冰凍缷篆後仍須在省勾留必待來春方可附舟北上云○前報載省中訪拿小刀會匪多名如小唧唧周安保等皆著名巨擘現住門西之成衣鋪後綽號西梁王平日無惡不作經城守恊楊鏡崖軍門訪知確實卽於翌晨黎明時躬率健兒百餘各持軍械奔赴捉拿此匪不意官軍掩至不及逃避平生自稱男兒好身手至是衆寡不敵一無所用只得俯首受縛楊軍門隨禀督憲轉送地方官訊明口供釘鐐收禁嗣江督衙門又接到湖北機密公文二角緣此處拿獲刦匪數名案情重大有殺斃事主多命並掠賣閨女等情現已破案堂訊供出均係金陵小刀會匪黨羽隸會中總綂白聾子名下是匪巢穴盡在江南省城爲此移文來寍備陳一切以備緝獲懲辦鋤莠奠良各等因劉制軍一面密檄三大營綂領并兩首縣赶派幹弁幹役設法會拿各匪解案兹悉白聾子者金陵土著也向在水西門外開設茶館現年已七十餘據稱渠手下匪黨有兩三千名之多當經官軍遵飭出城佯稱前途有事掩其不備聾子初不料其爲已而來也見已入網卽自願投案堅請賞雇筍輿隨官同去官允諾起解到縣供認不諱亦釘鐐收禁禀候憲示發落○信府河有某姓家贸易中人也浮梁作賈遠出經年僕輩偕之而往家中祗有婦女幼弱妙手空空兒窺其可欺迭次惠顧日前又有賊自後牆猱升而入竊去器用雜物所值不貲翌晨報知坊甲坊甲不以爲意隨開具失單禀官請追官提坊甲嚴比勒限追緝賊贜然迄今將近旬日鴻飛冥冥尚未弋獲或曰凡爲胠篋之術者皆與緝捕中人一鼻孔出氣故捕獲甚難否則竊案纍纍何曾未聞一發其覆耶吾願有詰奸禁暴之責者張網而獲之以一洗其誣也 
[上海官塲]  
　　兩廣營務處曾仰階觀察光照前日乘某輪船來滬登岸後卽命駕進城至署關道行轅會呂鏡宇觀察當由觀察迎入内廳晤談良久始興辭而别○綂領浙西鹽捕緝捕水陸各營叅將銜儘先遊擊陳雨崑叅戎光全因事蒞滬前日下午命駕入城赴署關道行轅謁見呂鏡宇觀察旋往各當道處投刺○辦理自强軍營務處記名總兵張華農總鎭騰蛟由四川來滬前日午後乘輿進城赴署關道憲行轅拜會呂鏡宇觀察延入客廳茗談片刻始命駕而回○上海縣敎諭宣琴山廣文由松回滬昨日清晨乘輿赴敬業書院署關道行轅拜謁呂鏡宇觀察延入内廳晤談良久然後辭出 
[案婦發回]  
　　本縣舉人童迥及一干要證先後解往松江日前經府憲陳蓉曙太守訊得徐張氏實爲童誣控被累故將氏備文派差發回上海已於前日抵滬由府差在署投文禀明黄愛棠大令飭暫交官媒看管俟候安揷 
[兇黨解縣]  
　　李虎林卽小福林前爲本邑總巡鍾壽百明府訪拿未獲前日之晚李在小東門外某烟館過癮被總巡局勇偵知突往獲住送局究辦鍾明府升堂訊問李供稱小的係本地人家住楊樹浦阮水浜地方前爲寡嬸蔡氏與邢世泉姦生私孩之事曾與邢糾衆互毆明府問爾與張桂卿是否同黨供稱素未認識不與爲伍明府訊得李係張桂卿一黨中人未便發落著將李虎林送請上海縣核奪當由值日差禀明黄大令飭將李暫發待質所收押候核 
[情急吞烟]  
　　金王氏賒取信昌等各珠寳鋪珍珠翡翠等物價值萬餘金私行質去旋經信昌等家控由英界公廨移送上海縣署黄大令庭訊之下以受質之德祥質鋪執事人陳步鰲失於覺察致被夥友孫麟祥私將手串等物竊取而出浼周鶴汀售去因之判罰銀洋四百圓孫周合賠二千八百圓先由德祥墊還或於金王氏贖物價内扣除此已迭登前報者也嗣由德祥先繳四百圓將代墊孫周之欵置之不理金王氏又以德祥抗違堂諭等詞赴縣聲訴前日午後大令給發諭單飭差役薛貴前往傳諭金王氏亦至德祥饒舌陳旣閱諭單謂單上標明初七日何得遲至初九日始來况眞假亦不能辨别薛役再三開導陳堅執前言金王氏忽將所帶洋烟一吸而盡此及旁人奪取勢已無及延至九點鐘後陳知事不得了報知捕房捕頭遣包探顧阿六往查隨卽據情回覆少焉經氏之家屬將氏舁回急倩陳與昌棧中人灌救而愈 
[佛堂失火]  
　　有名友三者不知其姓平生專以茹素諷經誘人財帛大約卽齋公一流人也賃屋英界新興里屋中設有佛堂終日香烟繚繞昨日不知如何失愼以致火炎鄰人見而大呼相與汲水灌救得以卽熄不至成災 
[英廨晚堂案]  
　　榮雲初扭控龔子青欠銀不還經屠别駕飭押候訊前晚别駕升座訊問榮供無錫人向爲雜貨業咸豐七年與龔子青之祖松泉往來各貨被欠銀四百兩錢七十餘千立有興隆票據現子青開設熾大鐵店家業甚豐並非無力執據向索一味不睬因扭案乞追質之龔供在熾大鐵行爲夥月得工洋無幾安有餘洋爲祖還欠前已有人出爲調停不意榮堅執不允别駕得供之下以欠旣多年有人理勸自應息事何必滋訟判着一併釋出自行清理○著名拐販胡陳氏前由包探何瑞福拘獲送廨經屠别駕會訊之下飭押過堂究辦前晚别駕飭提復訊胡陳氏供揚州人生有女兒在周公館爲侍妾氏卽倚靠過日女孩愛媛今年八歲因法界開同涵春藥店之施姓要買託陳王氏　汰鼻子姚李氏携孩往看交付定洋兩元至初二日繕寫賣據别駕問何以將孩送入四馬路妓院答稱妓院乃施姓親串所開訊之陳王氏供先在胡女處爲梳頭傭上月廿九日胡言有八歲女孩欲賣氏卽向施姓　攬言明價洋八十元約初二日在英界四馬路妓院付價交人旋被包探拘獲解案嗣後不敢再作此等昧良之事叩求寛恕質之姚李氏供在法界傭工由陳托將女孩賣與施姓餘供含混别駕以該氏等拐賣未成情尚可原判著胡陳姚三婦同具改過結呈查卽行飭釋○趙杏春與寡嫂葉氏在路滋閙由一百九十九號巡街捕拘送到廨屠别駕亦於前晚訊問據趙供浦東人年三十九歲寡嫂葉氏前因事在法界捕房由母親投領回鄉不料嫂將母推入小溝塘内以致染病臥牀現仍未起嫂重復出外昨經小的尋見送案求押容小的返鄉禀知母親來領趙葉氏供年三十二歲夫故後在外帮工婆婆時來索洋夫弟杏春不務正業欲將氏誘回鄉間價賣與人現在傭工苦度並不與人姘識求鑒别駕判著各自回鄉不得再行滋閙○胡新浩扭控張阿如欠洋圖賴屠别駕亦於前晚訊問胡供向業水木作前在無錫東門外包造張阿如承造紗廠房屋一所除收工料價洋外尚欠洋七十二元有零向索圖賴是以扭張至案請爲追究質之張供欠洋是實惟因各帳未算是以遲延乞恩明鑒别駕以事在無錫不能准理著釋出自行清楚 
[法捕房瑣案]  
　　昨禮拜一鄭大令蒞捕房會同謝副捕頭發落各案包探禀稱奉諭訪尋幼孩顧阿二之兄阿熬係在某玻璃店爲夥阿二身畔有洋五元七角一并交其兄收領大令頷之○命提竊取夜桶之朱阿四著照原斷笞責一百板并收贜之趙喜繳罰洋二元從寛斥釋○飯作夥張金堂收用客帳錢二千二百文爲作主柴富生扭案請追大令訊供著押候追繳昨日以挺押不交命拖下重責張叩首求恩著還押交保赶緊理償○同昌泰煤炭主徐枚堂以賣出火油收銀不卽交貨轇轕纒訟經大令押候追繳昨日坤元陳仰軒寳源洋行余邦賢各遞禀詞陳稱付銀三千六百兩買火油二千箱余稱付銀一萬零八百五十餘兩買火油六千箱嗣因屢次催交棧單無著曾經收回六千二百兩另支票八百兩此人居心不良現將店中物件搬運希圖倒閉求追大令命提在押之徐松堂問何以不肯交貨徐供伊等尚欠銀兩大令問爾曾否收銀供 
 
 

Page 4

 
 
稱銀實收到陳仰軒欠銀劃抵大令謂不應張冠李戴本委限爾速卽清理何以一味挺押徐仍當堂挺撞大令著拖下重責徐叩首求恩稱有小小功名求准交保出外理處大令不准交保著從重掌頰五十下速將棧單交出徐又稱交保出外限三日内交貨大令不准著還押具限狀陳又禀壳件洋行買辦被騙銀一千兩本欲將徐扭送捕房大令命還押嚴追又諭余邦賢仍將收回之七千兩交出速追棧單出貨余等遵諭叩謝而退○紹興人韓渭通前因夏柳初誘領一案爲華亭縣關提逃逸大令將店夥韓渭通禁押捕房著交昨日提案嚴追韓供夏於八月間已回松江以後來申卽回小的在店經手大令著還押速將夏交案延干追比○乾和莊夥丁芳瑞前控張錫求欠銀七百餘兩經大令交保出外理處昨日原被各投案丁呈遞帳簿張稱此項銀兩實係空盤買賣並非來往大令閱視簿據問因何初八送銀十一始登帳項供稱因未届期張在德茂爲經手與小莊往來並非空盤張稱初借銀四百兩還過二百數十兩有回單大令謂口說無憑不能作證且往來必有摺子張稱並無摺子大令謂爾有意圖賴張稱實因虧本所致叩求恩减大令以其刁狡著押候嚴追張稱願再還銀二百兩大令不准仍著押追○張錫之控蔡樹堂圖賴工資九十四元經大令訊供交保出外理處昨日張具切結呈請銷案大令再三研詰問是否收到情願具結張稱經中理勸明白大令准之 
[美捕房瑣事]  
　　虹口武昌路第六百三十二號門牌某翻砂作粵人某甲所設作中惟學徒七人並無客司日前甲因事赴籍作内均托學徒經理日昨回滬查點失去火爐三十二座詢係諸學徒串同竊出遂據情投報捕房捕頭飭包探張阿五洪阿寳前往拘其學徒均解入捕房押候吊贜送廨訊辦○宗建山者賃居周浦路第三百十八號屋内雇用江北人胡阿三爲車夫家有使女名莘寳已十餘齡頗伶俐深得主人歡某日胡忽誘女出外託同鄉某甲載往原籍欲善價而求估事後宗察知底藴不動聲色密遣人至江北將女領回時胡向在宗處宗遂投捕房捕頭立飭包探倪順泉將胡拘至押候送廨究辦○昨日上午有數鄉人駕駛稻柴船一艘行經中虹橋相近遇寍波人某甲所駕之杉板船二相擠軋各不肯讓由此爭閙甲取自來火燃諸稻柴烟焰迷目大有付諸一炬之勢岸上諸人羣爲不平囑將已燃稻柴抛入江干始得息滅因喚三百四十三號華捕將甲拘入捕房捕頭以甲不知輕重立飭往英公堂訊辦○江北偷兒吳阿光昨晨在華順碼頭竊鐵板數塊經包探張阿五拘獲解捕押候送廨究辦○前晚有江北人石錦山投吳淞路朱順興客寓住宿昨晨竊其棉被而逸途經包探倪順泉人贜並獲解捕押候送廨訊究○前晚一百四十七號華捕巡至百老匯路見一醉漢躺臥於地代喚小車載送捕房旋查悉此人名張阿寳卽吳淞路泰和糕糖店主也因送回家 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前　婦陳范氏投縣控告庶子陳榖仁將伊驅逐出外一案黄愛棠大令於前晚倩帮審委員蔣刺史升堂集訊先據陳范氏供稱今年七十歲丈夫前曾娶陳費氏爲妾生子榖仁物故後費氏與庶子榖仁及媳婦等欲將老婦逐出是以同長子炳燦次子子　等來縣控告請爲核斷陳炳燦供稱職員係屬長子故父所遺家産爲庶母之子榖仁執業並欲將嫡逐出心有不甘故此投案請將陳氏家産均分陳榖仁供稱前由親友理勸令每年給母范氏洋三百元奈炳燦聽人唆聳不肯應允求請恩斷汪坤陳鶴舟吳西林錢希生等同供稱小的等公勸每年由榖仁貼償范氏洋三百元現長子炳燦不允要將家産分析惟求大老爺公斷質之陳費氏供稱前已將家産分過不料炳燦子範一人不思長進將分給之産任意揮霍小婦人並不敢將伊逐出曾打掃房屋請正妻范氏來家居住因聽信二子之言不肯至家前曾邀集親友公同理勸每年帖洋三百元伊不應允現在祗求公斷蔣刺史得供之下判陳費氏給銀三千兩與范氏作活命之本將所有搬出另屋居住今年十二月中繳銀一半明年二月中如數給范氏領去了事兩造各遵斷具結而退○前日西門外巡防局委員蔡雲卿二尹片送婦人傳馮氏及姚福堂二名至縣請訊黄愛棠大令亦倩帮審委員蔣刺史升堂訊問有傳馮氏之夫傳萬慶者投案供稱小的係鹽城縣人今年三十有八歲現住西門外平陽里自到上海已有二載向以拉車度日某日妻子在某茶肆門首站立突有姚福堂等四五人拉車子飛馳而至妻避讓不及以致撞傷求究旋據傳馮氏供稱小婦人實被姚福堂等撞傷求請詣騐姚福堂供稱小的今年四十八歲係浦東南匯縣人前日與阿大鶴英吳金林等在　家木橋推重車兩輛自南而北見氏站在茶肆門首高聲喊讓氏置之不睬一時收拉不住以致將該氏撞傷惟小的等實出無心求恩寛宥地甲吳桂仁禀稱昨日小的得悉此事卽往訪查據聞實係誤撞傷及右足蔣刺史訊得兩造自不小心姑念傳馮氏貧苦著姚福堂給償洋十二元爲養傷之費姚福堂交地甲帶回俟氏病痊再行訊結○前有金木生者控告黄阿林誘拐伊妻何氏當經訊問收押在案後由顧亭森將黄保出豈知黄保出後延不到案前晚蔣刺史升堂時由原差將保人顧亭森解案請訊供稱小的寳山縣人向爲成衣匠前有黄生榮囑小的將黄阿林保出因黄阿林有病在身交黄生榮領去現求大老爺寛限當交黄歸案刺史著限五日將黄阿林交案訊辦不得延玩 
[英界公堂瑣案]  
　　前日鄉人姚阿福捱身入洋人鉛門家兩目灼灼然如有圖竊之意適爲包探石金榮所見拘而詰問知曾竊眞如鎭某姓家布衣數件遂卽扭送捕房昨日解至公堂鉛門申訴一切屠别駕向姚研究姚供稱小的家在西鄉布衣確係竊來惟不敢在洋人家圖竊别駕商諸薩副領事然後判令管押一月○一百七十六號華捕解車夫朱狗郎至案禀稱昨日小的見此人拉車不愼將洋人　并所駕鋼輪脚踏車撞壞據云此車值洋銀一百七十圓今特解請究辦别駕著押候禮拜三覆訊○包探韋阿尤禀稱前日粵東某邑婦人鄧王氏從某處購得一婢唐阿高知之冐充包探勒索洋銀數十圓氏因投報捕房捕頭令小的拘請訊究鄧王氏投案申訴前情唐供稱小的雖曾往問並不冐充包探勒索洋銀别駕判令笞責一百板○包探秦少卿解乘火搶物之匪人葉阿友李雲隆至案禀稱前日美界失火時伊等二人攫取潘梅軒家衣箱一口窩頓陳王氏家事後潘投報捕房捕頭遣小的往查吊出原贜送請究辦潘投案領贜葉供稱小的惟助李取箱並不知其是火塲搶取李供稱此箱由小的在途接得陳王氏供稱小婦人與李素識故敢受寄衣箱然並不知其來歴别駕判令將葉李各笞責一百板遞解回籍陳王氏卽行開釋○包探倪順泉禀稱流氓董長林攫取張毛氏所携洋蚨四翼兹經小的查獲解請究懲張毛氏投案領贜董供稱小的係浙江寗波府屬某邑人賭博輸錢無從設法不得已而攫物以償别駕判令笞責一百板遞解回籍○四百四十一號華捕禀稱昨日鄉人金隆全駕一灘船滿裝柴草刺篙虹口港内划船户褚阿福乘人不備種火柴中致將焚去許多旋經小的拘獲送究金投案申訴前情褚供稱小的不敢種火或是他人所種亦未可知别駕判令將划船變價充公金之所失著捕房賠洋銀十圓○包探趙銀河禀稱匪人張香林在途攫取某氏婦頭上銀挖耳簪一支經小的拘獲送究張供稱小的以後不敢再犯矣此次求恩曲恕别駕判令笞責一百板贜暫存待領○包探黄四福禀稱賊犯王阿蘭廣經解請大老爺懲辦終不肯改過自新今又竊取韓根行家布衣數件經小的拘獲送究韓投案領贜王供稱小的係浙江寗波府屬某邑人别駕判令笞責一百板遞解回籍○包探孔阿才禀稱昨日有王仁生者高坐馬車自執韁繩欲代僕　之役不知謹愼以致撞壞某洋人家小孩所坐鋼輪車據云值洋銀五十二圓小的見之送請究辦洋人遣傭婦某氏投案申訴情形王深自引咎供稱小的自不小心只求恩宥别駕著交人保出定於禮拜五覆訊 
 
 

Page 10

 
 
[粵垣官報]  
　　藩轅牌示香山小黄圃司巡檢缺以樂昌縣九峯司巡檢吳鼎元調補准補陽春縣知縣任燕譽飭赴新任從化縣知縣缺委正任吳州縣李之藩署合浦　珠塲司巡檢委試用從九程錦慈署龍門縣典史缺委試用從九傳錫蕃署准補南雄州吏目吳瑞麟飭赴新任歸善縣内外管理巡檢缺委試用典史金式如署德慶川悅城鄉司巡檢缺委試用未入流金煥年署防城縣縣丞缺詳請以曲江縣縣丞王永調補陽春縣古良司巡檢缺詳請以候補儘先補用巡檢湯溶咨補連州朱閱司巡檢缺詳請以新海防遇缺先補用巡檢夏鼎咨補定安縣太平司巡檢缺詳請以廻避卽用巡檢陳鍾堂咨補准補南雄州州同李家騋飭赴新任准補德慶州吏目曹鳴岡飭赴新任 
[邗江官報]  
　　十一月初一日許鹺尹福謙禀知赴省分發巡檢沈鹺尉遵鑑禀到○初二日車　厘捐周司馬學海公幹過揚○初三日劉司馬嶲解天長鹽犯來揚梁鹺尉銘辭解北鹽起程鹽捕營趙都戎下河巡哨回 
 
 
 

Page 11

 
 
   
 
 

Page 12

 
 
[光緒二十二年十月三十日京報全錄]  
　　宮門抄○諭旨三道錄前○恭親王等奏請旨奬勵摺○漕督松奏節逾霜降湖河安瀾摺○大臣延奏留員差委片○東撫李奏保奬河工出力人員片○蘇織造莊奏叩謝天恩摺○奉天學政李奏給試錦州府屬兼選拔情形摺○桂撫史奏報出省查閱營伍日期摺○又　奏更換防營管帶片○十月三十日内務府國子監侍衛處值日無引見○濓貝勒因伊子謝賞命　　恩○榮中堂許應騤前往密雲查辦事件請訓○掌儀司奏初一日祭奉先殿澤公行禮○召見軍機榮中堂許應騤○○臣奕訢等跪奏爲循例保奏請旨奬勵仰祈聖鑒事查向例軍機處行走滿漢章京每閱三四年　擇當差勤奮者請旨量予鼓勵歴經遵辦在案兹查光緒十九年保奏之後至今已逾三年臣等留心查看於各章京内擇其資格較深及辦事勤奮者數員公同酌擬理藩院員外郎承祜請以本院郎中無論滿蒙題選咨留遇缺卽補刑部員外郎玉貴請以本部郎中無論題選咨留遇缺卽補兵部候補員外郎麟緒請仍以本部員外郎無論題選咨留遇缺卽補户部繕本筆帖式恒斌請作爲本部候補主事遇缺卽補工部候補主事補缺後無論題選咨留卽補員外郎王彥威請免補主事仍以本部員外郎無論題選咨留遇缺卽補刑部員外郎李舜賓請以本部郎中無論題選咨留遇缺卽補内閣候補中書楊壽樞請免補本班以侍讀遇缺卽補刑部候補主事盧震請免補主事以本部員外郎遇缺卽補合無仰懇天恩俯准照所請奬勵以昭激勸所有循例酌保章京緣由理合恭摺具陳伏乞皇上聖鑒謹奏奉旨依議欽此○○頭品頂戴漕運總督奴才松椿跪奏爲節逾霜降湖河安瀾恭摺具陳仰祈聖鑒事竊照本年五月及伏汛内　勢驟漲搶修各工情形經奴才隨時奏明在案維時湖河水勢未能暢消裏下河田禾尚未刈穫當即督率道廳力爲守護隨漲隨　現在節逾霜降水落歸槽堤埽各工一律穩固據該管道廳禀報前來伏查本年甫交夏令水勢卽已驟長迨交伏汛又復大雨連朝各山泉建瓴而下長河數百里浩瀚奔騰洪澤湖來源異常增漲各廳堤埽均被淘刷險工疉出當將劉老澗滾壩並歸江各壩陸續啓故藉以疏消一面飛飭各該廳加築隄岸鑲修壩埽以資抵禦夫料幸均應手工情雖甚岌岌而備禦尚周高郵各壩均得保護未經啓　裏下河一帶收成賴以豐稔此皆仰蒙聖德光被神靈默佑江淮士庶感頌同聲謹遵照歴届成案擬請頒發藏香十五枝由奴才敬謹致祭以答神庥至在工出力各員向按奏定章程二年請奬一次所有光緒二十一年二十二年防汛出力各員奔走河干始終勤愼不無微勞足錄合無仰懇天恩俯准擇尤請奬以昭激勸出自逾格鴻慈所有節逾霜降恭報安瀾緣由謹會同兩江督臣劉坤一繕摺具陳伏乞皇上聖鑒訓示謹奏奉硃批另有旨欽此○○延茂片再查禮部小京官毓衡經奴才前在黑龍江查辦事件時會同恩澤增祺咨調該員派充勘丈新荒督催差使深資得力旋經恩澤等將該員奏留黑龍江差委嗣該省勘荒事竣復經臣咨調吉林派委行營發審曁烟酒木稅各差尤能實力實心不辭勞怨現在吉林開辦荒務該員情形熟悉操守可信委辦一切自能勝任又請假省親之吏部候補主事鄂英現在吉林尚未旋京查該員樸實耐勞不染習氣洵屬可造合無仰懇天恩俯准將該　員留吉林差委以資臂助謹附片具奏請旨奉硃批著照所請該部知道欽此○○李秉衡片再運河經由東境七百餘里自黄水穿運以來北岸由東阿陶成堡至臨清入衛計二百餘里爲北運河南岸自東平十里堡至嶧縣黄林莊出境計五百餘里爲　運河北運河今年因伏汛過小頗形阻滯而南運河五百餘里中節節淤淺亦稱難治兼以上年高家大廟决口自安山川北至十里　一帶淤成平陸隄身更殘缺不堪臣於上年十二月奏請歸東省試辦至本年二月始奉部覆飭委候選道馬開玉分省補用知府李祐迅速估辦方慮工程繁鉅恐致復决賴馬開玉等核實經營嚴督在工文武各員併力興修用欵省而程功速迨重運經臨暢行無阻據江安糧道馬恩培呈報運隄卑薄者旣築修高厚河身淤淺者亦疏濬深通辦理甚爲得法此前數年未有之事等語實屬著有微勞合無仰懇天恩將二品頂戴候選道馬開玉三品銜道員用分省補用知府李祐俯准交部從優議叙以昭激勸出自鴻慈謹附片具奏伏乞聖鑒訓示謹奏奉硃批著照所請該部知道欽此○○二品頂戴蘇州織造奴才莊健跪奏爲叩謝天恩仰祈聖鑒事竊准内務府行知本年八月十四日奉旨蘇州織造仍著莊健接管欽此當卽恭設香案望闕叩頭謝恩伏念奴才内府世僕叨沐鴻施織篆分司於今一載庸愚供職時懷冰藥之忱循省撫衷愧乏涓埃之效兹復仰邀温綸仍令接管荷　　　之愈厚益圖報以爲難聞命自天感慚無地奴才惟有始終勤奮將應辦一切事宜妥愼經理藉伸犬馬之報以仰答高厚鴻　於萬一現在奴才衙門應解本年丙申赶運業已開工䟎辦一俟告成卽當解京交納其另傳活計内務府每年援案奏請添派縀綢又於二月間來文傳辦大駕鹵簿内油旱套曁壽皇殿等處供花應用各色綾紡杭綢並准敬事房傳旨派辦蟒袍衣面縀綢紗　等項各要件奴才奉文後按照部定章程核實估計料工銀數呈請户部指撥欵項旋奉核准咨三江蘇巡撫飭司迅速籌撥惟敬事房傳旨派辦蟒袍衣面等項之欵現僅撥四萬兩奴才核計銀數不及三分之一祗可擇要先行酌量織辦其餘各件綂俟欵項撥齊卽行嚴督工匠敬謹䟎織赶辦齊全星馳解交不敢稍事遲誤所有奴才感激下忱理合恭摺叩謝天恩伏乞皇上聖鑒謹奏奉硃批知道了欽此○○奉天府府丞兼學政臣李培元跪奏爲科試奉天錦州府屬生童兼舉行選拔試竣情形恭摺具陳仰祈聖鑒事竊臣於本年六月初六日將補行省南歲試情形具摺陳明在案因陰雨連綿省西一帶道路阻滯於九月初一日由省起程初八日行抵錦州府城初九日詣學行禮講書初十日扃門分塲考試點名時責成各該廪保詳加認識臣仍終日在堂監視嚴密關防認眞稽察以期杜絶槍冐傳遞等弊各士子均能恪守塲規安靜無事臣悉心校閱生卷擇其文理清眞者列之優等童卷擇其文理明順者取進如額文風與歲試大略相同接試遺才亦各分别錄取再本届係選拔之期臣倍加愼重擇其文優品端屢列前茅者　取如額於二十九日一列完竣發落時朂以敦品勵行崇實黜華以期仰副朝廷作育人才之至意臣此次驛路所經因今年雨水過大田禾間有被淹秋收尚稱中稔民情亦均安謐堪以仰慰宸厪拜摺後卽日啓程回省清釐積牘再行接考奉天科試所有微臣考試錦州府屬兼舉行選拔緣由謹繕摺具陳伏乞皇上聖鑒謹奏奉硃批知道了欽此○○頭品頂戴廣西巡撫臣史念祖跪奏爲恭報出省查閱營伍日期仰祈聖鑒事竊查光緒十九年分輪應廣西查閱營伍前撫臣張聨桂以癸已甲午兩届鄉試奏請展緩　於上年九月交缷臣到任後奏請改派奉硃批卽著史念祖認眞查閱欽此本年春間復經臣奏明俟八九月間親赴柳州思恩兩府巡閱並查核地方情形分别調閱慶遠等府各營其餘各府援案委鎭道代閱在案兹臣定於八月二十一日自省啓程酌帶文武員弁輕騎減從由陸路前赴柳州思恩兩府校閱並察看地方情形妥爲撫綏俾消隱患而靖地方所有慶遠融懷各營卽可就近調閱全州平樂各營回省調閱其餘提鎭各標恊營查照成案委員認眞代閱計程往返約在一月之内署中日行事件飭委藩　　智開代　代行如有要件仍隨時包封送臣行次辦理其題本及咨移内部公文由臣核定發回繕正卽委藩司蓋印題咨除俟事竣回省再將校閱及地方各情形據實陳奏外所有微臣查閱營伍出省日期理合恭摺奏報伏乞皇上聖鑒訓示謹奏奉硃批知道了欽此○○史念祖片再更換防營管帶隨時奏報在案兹有管帶右軍中營防勇總兵洪廣成已逾二年應行更換所遺右軍中營防勇查有遊擊張逢年勤愼耐勞堪以委令接帶除札飭該員遵照將右軍中營防勇妥爲接帶督率弁勇加意巡防並咨兵部查照外謹會同兩廣總督臣譚鍾麟附片具陳伏乞聖鑒謹奏奉硃批兵部知道欽此 
 
