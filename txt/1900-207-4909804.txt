# 1900 - 207 - 4909804

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附　地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加椐木箱每部售洋十二元海内有志之士欲講求經濟學問　則此二書不可不僃并請認明封面後有二林齋校本庶不悞購仍存上海文瑞樓蘇州綠蔭堂蕪湖河南文苑山房詰君就近選購可也此佈 
[剿匪策]  
　　拳匪起自山左闌入京師借仇教爲名專與洋人爲敵政府惑於奸人之説不肯及早剿辦以致蔓延愈廣收拾愈難始而日本書記杉山彬被戕矣旣而德國使臣克林德遇害矣此外教士教民及中西人之死於是難者更不可以僂恒計輦轂之下焚屋殺人之事無日無之甚而使館被焚使臣束手無策幸皇太后皇上諭令濟以糧食得以苟延一月有餘雖受虚驚不至同歸於盡我朝懷柔之德可謂至矣然前比使館雖被匪衆所逼各使臣尚能設法密遞信函自五月二十八日迄今竟如獲麟之絶筆是以各使臣平安消息縱由華官隨時電逹而西人终疑信參半頗極憂危矧六月初三日上論亦有現仍嚴飭帶兵官照前保護惟力是視等語一若拳匪之猖獗竟付之無可如何也者刻下無論各使臣有無傷損卽幸而不爲德使克林德之續而京城之内竟容此輩恣其荼毒吾不知堂堂中國之兵力何以竟不能立解其圍論駐京之兵若虎神營若神機營若武衛新軍萬隊貔貅非不如荼如火乃以區區烏合之匪衆曾不能尅日盪平近貽聖主宵旰之憂遠召强敵憑凌之禍虎兕出柙龜玉毁櫝是誰之過與或謂此非兵士之不用命也亦非匪燄之不可除也蓋其中有大勢位大力量者黨匪助匪故匪得恃以無恐然亦思各國兵艦日增月盛不惜老師糜餉以期厚集於津沽者何爲乎日保護使臣也代剿拳匪也夫拳匪滋擾中國應歸中國剿辦何勞各國越爼代謀然拳匪已殺害德使圍逼使館而官兵竟不能救則其陸續調兵而來安能貿然阻止惟似此兵連禍結而尚不及早求一解免之方吾不知當軸者是誠何心也今者皇上不欲與各國輕開兵釁頒發國書求援於美日法諸國並向德皇道逹歉忱允卽緝兇究辦以雪死者之冤而紓生者之憤情義兼盡夫何間然迨觀日皇覆書請將各使臣救出重圍方足見不願與各國開釁之據語雖近乎要梜而事實出於恒情蓋各國使臣代君行權位分何等尊重今銜命而出竟使身家性命同於纍卵之危易地以觀固有不忍坐視者至於城池之淪陷人民之糜爛强鄰之逼迫君父之憂危此其禍誰致之哉拳匪致之也拳匪旣如此罪大惡極卽聚而殲之猶不足以洩四海五洲之憤而尚可縱令其豕突鴟張乎為今之計宜與各國聨軍約曰拳匪布滿京闕勢難遽平今敝邦已由各省調集雄師恭行天討困獸之鬥不可不防萬一拳匪知無路可逃各出死力以洩其怨於各使是則敝邦防範亦有所難周今請姑留津沽一隅為匪衆逋逃之藪俟異日兵力旣厚然後内外夾攻一面請電告本國朝廷諭止在途各軍以昭大信俾敝邦得專力剿匪更無外顧之憂吾知各國聨軍方苦使臣被困無不惟命是從夫而後我得一意以剿滅匪類為事各國聨軍亦確知中國實力剿匪必不再加兵於北地併明各省北上之軍非為己敵可聽其長驅直入無所掣肘如是行之匪類庶無一漏網而各使臣乃可保萬全否則中國内防匪亂外防各國聨軍應敵旣苦不遑保衛焉能周密中國危而各國使臣愈危兩敗俱傷徒深嫌怨有何益哉有何益哉竊願中外之明於事勢者共鑒之 
[上諭恭録]  
　　六月十七日奉上論陳飛熊著卽開缺直隷宣化鎮總兵著何乘鰲補授現在軍務吃緊該總兵著卽星馳赴任整頓營伍辦理防務勿稍遷延欽此同日奉上論直隸按察使著周浩補授所遺江西吉南道員缺著邵元彬補授欽此 
[禁濟軍火]  
　　前報曾登中國拳匪之亂法國政府示禁所轄各地接濟軍裝迨華歴本月初五日倫敦來電云昨日意大利國政府亦已出有示諭不准將軍火接濟中國軍營矣 
[使臣無恙確信]  
　　有某省監司於六月二十一日引見後由間道出都昨日安抵滬江述及日來京城拳匪依舊侈其神術恣意橫行燬屋殺人略無忌憚所可幸者臨行時目見各國使館尚慶安全使臣雖迭受虚驚未致殞命惟間有槍彈飛入未悉署中人有無損傷也 
[周巡租界]  
　　昨報曾纪上海各國領事官互籌保護之法推美法兩國總領事往謁英國水師提督西摩氏請請主持其事云云兹悉前昨兩日西摩氏督率隨員巡歴租界各處幾於昕夕不遑刻擬繪畫成圖以便商之各國武員隨時悉心保護觀此是西人之於本邑租界早已竭盡心力務求分外安全乃無識愚民日内忽又悞聽謠言紛紛遷徙誠可笑而亦可憐也 
[節相文告]  
　　昨報曾紀李傅相發出告示數千張委員解赴京津諭令拳匪及早解散兹由官塲錄得示稿云欽差商務大臣太子太傅文華殿大學士調補直隷總督部堂一等肅毅伯李爲剴切暁諭事照得本閣爵部堂昔任直隷二十餘年畿輔良民皆吾赤子去任六年爾等之念本閣爵部堂猶吾念爾等也今者恭承恩命重蒞畿疆凡安分守已者皆吾良民視如子弟其犯上作亂者卽係賊匪必加誅戮拳匪倡亂動以攻教爲名實則焚掠刦殺坐使生靈塗炭宫禁震驚罪大惡極法難寛宥爾等一爲所惑身家性命盡付東流豈不可痛本閣爵部堂眷懷舊治不忍不教而誅爲此剴切示諭軍民人等知悉爾等以後務宜堅持定見知拳匪乃害我性命之人陷我身家之事父教其子兄率其弟深惡痛絶勿聴邪言其有爲拳匪脅從者悔罪來歸許其洗滌本閣爵部堂為保全合省人民起見爾等從則免害違則受禍各宜三思勿貽後悔凛之切切特示光緒二十六年七月日 
[電傳噩耗] 　　昨日倫敦來電云英皇維多利亞之第二世子捱勿來氏猝患血妄行入腦之症以致薨逝按此症卽華醫所謂中風也 
[續述意皇被弑事]  
　　意大利皇恒勃被弑一事已登昨日報章兹悉華歴本月初五日倫敦來電云是日意國 
 
 

Page 2

 
 
蒙朝省大學堂學生方舉行賽力會意皇親臨獎賞及還蹕逆黨白來西氏突掣手槍連撃三下有一彈撃中意皇胸際痛極而仆未移時卽溘然逝矣慘哉 
[西安閙教]  
　　本埠傳教士李提摩太氏接華歴七月初三日陜西西安府牧師毛爾賡氏來電云目下此間有教士五十名慘被匪人戕斃教民之被害者亦實蕃有徒另有教士十一人已逃至水路可通之處云云駐滬英總領事聞有此信立卽電逹湖廣督憲張香帥諄請設法保護以免釀成意外之災 
[景德教案]  
　　南昌訪事人來函云省城兩月以來謡言四起至六月二十左右饒州景德鎭突有匪人焚燬教堂並燒去民居百餘家殺傷教民數人江西巡撫松中丞聞報卽委余太守鎔馳往會同釐卡委員安太守廷桂及現辦樂平械鬥案之張大令鵬程從速查辦一面札飭振武軍統領李遊戎家發带勇彈壓始得瓦解氷消至洋教士有無傷及損失財物若干容俟探明續錄 
[皖中教案續志] 　　 
　　　前報紀皖南南陵銅陵一帶有會匪二千餘人揭竿倡亂勢甚披猖皖南鎭黄鎭軍撥出馬隊一營馳往剿辦云云兹接蕪湖訪事友人來函云匪人伏莽於青陽南陵銅陵三縣接壤處蠢蠢欲動匪伊朝夕現聞北省拳匪肇亂因之乘機竊發以閙教爲名首將青陽縣屬某鄉村教堂焚燬槍劫騾馬器具三縣宰聞信星夜帶兵會勦又得皖南馬隊颷舉風發而至四面兠圍遂將匪巢搗毁一空並拘獲僞元帥九千歳僞皇娘某老媪及匪黨二十餘名帶案研訊供出僞皇及僞皇后已臨陣脱逃現擬禀請上憲就地正法聞徽州府婺源縣屬董門鎮亦有匪徒閙教尚未敉平適堂中傳教西士在蕪湖避暑堂中人急足至蕪報信屈指已有旬日未識堂宇尚能無恙否 
[三衢亂耗]  
　　浙江衢州府屬清湖地方閙教情形本館曾略登前報兹又接杭州訪事友人來函云清湖居民向以造紙爲生現因百貨滯銷各槽户均已停造工人不下千餘類皆無以餬口相率向各富户借米乘機搶劫匪徒遂聞風響應波及教堂惟傳教者皆係華人當起事時卽已遠颺並無傷害房屋亦租自民間故所毁尚屬有限縣主周大令得信卽會營往拿若輩竟敢拒捕大令知寡不敵衆中道折回匪徒隨擁入城中肆行搶劫迨道盡鮑爵觀察調兵往捕卽竄入常山縣境文報到省撫憲劉景帥飭候補道李榖宜觀察寳章統帶防軍往彼助勦涓吉本月初一日開差 
[教案已平]  
　　月前紹興府屬諸曁縣匪人釀成教案浙江撫憲劉景韓中丞委沈劍芙大令前往調停妥協已登前日報章兹接紹興訪事友人來函知此事起於六月十七日焚去教堂兩所紹興府能太守諸曁縣倪大令見事機危急禀請中丞發兵剿辦中丞派胡副戎惟貴督帶防舅兩哨會同紹協所撥標兵四十名首先馳到閲三日復由紹調到戴總戎名山所帶一營匪衆見大兵雲集遂卽匿跡銷聲嗣由武舉蔣某將匪首縛獻大令會同縣主訊取確供就地正法所有鄉民之被匪脅從者一律解散地方遂得敉平刻下紹協標兵已先撤回副戎一軍亦於本月初二日飛馳回省 
[日艦抵漢]  
　　漢口訪事友人云前者日本八重山軍艦鼓浪抵漢皋艦長梶川君會同駐漢日領事瀨川君命駕至督轅謁見督憲張香濤制軍制軍厚禮有加並以使館書記杉山君被匪戕害再三慰藉畅談時事至數點鐘之久旣復命江漢關道岑馥莊觀察登艦報謁以篤邦交聞梶川君馭兵甚嚴不許一名擅入華界以故所至之處頗覺安謐如常 
[西人赴滬]  
　　九江訪事人云每逢夏令寓潯各西人均至廬山避暑兹以北省拳匪作亂風聲鹤唳謠諑紛紛西人恐蹈危機已於日内挈其梅鹤赴滬矣 
[簡軍入衛]  
　　金陵訪事人云自京津一帶拳匪作亂北省大憲紛紛馳檄徴兵兩江總督劉峴帥初以為本省兵力單薄防禦尚恐不敷未卽派令赴北邇聞京師異常危急爰飭統領親軍等營山西大同鎭劉華軒總戎光材帶兵入衛總戎捧檄後卽傳諭部下各健兒置備軍裝限三日内拔隊北上 
[軍火抵潯]  
　　九江訪事人云鈞和兵輪船管帶馬君由某處載運火藥子彈等物泝江而上上月二十五日行抵潯陽小泊大闕前以便發交各軍士應用 
[軍書旁午]  
　　金陵訪事友人致書本館云自北地拳匪亂起京津警電紛仍日來兩江督轅疉接上海官摥所發電音一晝夜間多至三四起或七八起蓋新簡直隸總督兼北洋大臣李傅相方弭節申江不時與兩江督憲兼南洋通商大臣劉峴帥電商軍務也督轅官電房學生忙碌異常大有日不暇食夜不安寢之槪惟來電皆用密碼復電亦然是以司報之人均不知電函中是何言語祗聞某日峴帥傳見府縣及城守協各官諭令妥為保護教堂萬勿稍有疏失意者電中所議其卽以此為救時之第一要義乎或云傅相欲蒞鎭江駐節數日請峴帥戾止會商要公未知確否 
[降將督師]  
　　金陵訪事人云梟目徐老虎投誠後經兩江總督劉峴帥錫名懷禮飭就羽黨中遴選精壯五千人編成隊伍兹者徐已選得壯士五千率領至江寗暫就江濵駐紥旋詣督轅禀知本月某日峴帥命駕前往按名點騐奬勵一番命分作十營名日老虎軍卽委徐為統帶著相度長江形勢分遣營哨各弁據要扼守徐遵奉憲飭越日卽拔隊前往擇地設防按老虎二字太不雅馴意者徐本有老虎之名故道聽塗説者流卽以其名名之未必出自上憲所命也 
[湘勇登程]  
　　漢口訪事友人云湖南藩司錫清弼方伯督率勁字全軍入京保衛道經鄂省小駐行旌旋於上月二十五日督隊起行至管帶湖北武功老湘各營方翰卿軍門則於本月初一日赴鐵政局槍砲廠領齊軍械一俟由金陵連到過山大砲二尊卽須遵陸北上按此軍亦歸方伯總統共需餉銀八十萬兩其前次北上之勇係軍門部下先鋒官某君所帶約至汴省某處會集一切軍火均由沿途各州縣派役解送以免疏虞 
[皖南兵備]  
　　蕪湖訪事友人云本月初二日蕪湖道署接省中警電悉浙省與安徽婺源縣毗連之常山等處現有大股土匪作亂攻城掠地勢甚猖狂道憲吳季卿觀察急移請皖南鎭黄錦山鎭軍飛撥大隊前往防堵旣而上憲電委觀察為皖南總營務處頒發木質關防一顆俾得就近調度觀察接電後卽咨會鎭軍請將皖南所轄徽州廣德寗國各屬縣一律撥兵嚴備因各處教堂極多教民薈萃深恐匪徒藉端啓釁故不能不先事預防也 
[示展試期]  
　　松江訪事友人云北地拳匪借仇教為名釀成中外交鬨之變京津糜爛大局岌岌可危而今嵗適值恩科鄉試各直省督撫以掄才為大典所關際兹時事多艱尤不可稍有疎忽爰聨名奏請暫行展緩奉旨兪允日前署理松江府張子虞太守接奉上游飭知遂發出告示一道其文曰為出示曉諭事本年六月二十九日奉兩江總督部堂劉排單札開光緒二十六年六月二十四日准山東巡撫部院轉電六月十六日奉上諭現在中外開釁各直省軍務倥偬所有本年恩科鄉試如果展緩數月未始不可舉行第恐天氣漸寒各士子倍形勞苦且遠省放榜過遲於公車亦多窒碍著卽展緩至明年三月初八日鄉試八月初八日會試以示體恤各省已放正副考官卽著回京供職至 
 
 

Page 3

 
 
庚子正科鄉試及次年會試並著按照年分以次遞推禮部知道欽此合就恭錄札行等因到府奉此除飛飭各縣學遵照外合亟出示仰合屬頁監生員一體知悉其各凛遵特示 
[黔撫過潯]  
　　九江訪事人云新簡貴州巡撫鄧小赤中丞請訓出京遵陸南下上月二十六日附江永輪船抵潯鎭道府縣各官均赴碼頭迎迓中丞旋卽登岸拜客假澹泉别墅塹駐節麾 
[温守撤任續聞]  
　　浙江温州府啓迪齋太守前因招撫民人之習拳者致啓西人疑忌接篆甫閲四日卽經撫憲劉景韓大中丞撤任此事前已詳誌報章兹接温州訪事友人續函知瑞平一帶素有神拳會名目個中人皆仇視教民近更散播浮言致愚民驚皇遷徙太守抵甌月餘迄未接印上月十五日之晚輕輿减從前往彼處一再開陳十八日携帶神拳頭目陳飛龍回郡面見道鎭二憲後帶回行臺賞以午膳至晚令附航而返二十二日陳邀同首領許阿雷陳一高等四人來郡禀見願効馳驅太守暗派兵差覊縻在署不料西人陡兹疑竇上憲遂下札撤任而以林少筠太守祖述代之二十五日林太守乘招商局普濟輪船戾止暫駐試院中擇吉二十六日酉刻接篆 
[蝗孽為災]  
　　金陵訪事人云去冬省垣未得雨雪迨本年入夏以後又苦久晴自端陽節以迄六月上旬彌月不雨田疇龜坼蝗孽潛生迨小暑節後大雨時行昕夕不已秧田水足大慰農心詎意日來鄉民紛紛投縣呈報蝗災縣主龍研仙大令因於日前親蒞各鄉察勘被災輕重懸賞曉諭令各鄉民赶緊設法捕治以免滋生 
[甬江火警]  
　　寗波訪事友人云本月初四日午前江東包家祠堂畔弄内某會館對門開科第不戒於火霎時烟霧漫天各水龍以及甯防局洋龍星馳往救得卽熄滅然已焚去房屋二十餘椽矣先是初三日呼童巷陸姓家火起鄞縣徐大令拘獲某火匪本擬立正典刑嗣以府尊高太守頗有超豁之心故尚遲疑未定 
[漢皋火警]  
　　漢口訪事友人云六月二十八日之晚九點鐘時漢鎭花布街魯班閣前肇康米店不戒於火致兆焚如幸各水龍飛馳往救僅焚去房屋數椽當火熾時有一匪人乘災搶劫禮智司許鑫齋少尹飭差拘獲略加訊鞫押候嚴懲至夜半忽越牆而逸適牆外有團勇乘凉見而扭住 
[傅相行轅紀事]  
　　陶榘林觀察森甲奉湖廣總督張香帥札委來滬商辦事宜昨晨赴傅相行轅晉謁傅相延入茗談良久而别○候補副將王副戎得標及兩廣文報委員包鴻卿大令家吉吴淞防軍統領班福齋軍門廣盛某部主事丁主政惠康均詣行轅禀見○昨日清晨六點三刻時接直隸保定府電信一封卽發回電十一點半接廣東公文三角山東省城電信一封午後二點三刻發致金陵劉峴帥電信一封三點後發出公文一角飭送法總領事署 
[統領謁客]  
　　昨日午前十點鐘時駐紥本邑南市之晉安兩字營防軍統領顔梓琴鎭軍命駕至上海縣署拜曾縣主汪瑶庭大令大令延入内廳互談要公良入旋同赴道轅向道憲余晉珊觀察禀陳一切 
[讞員巡夜]  
　　法租界公廨讞員朱森庭明府於前晚十點鐘時帶同滬軍營勇丁二十餘名並會捕局通班線勇乘輿出老北門詣法界捕房與捕　晤談片時繼巡歴界中一周然後邐至西門外斜橋徐家匯南洋公學聖母院日暉港打浦橋西廟橋高昌廟等處嚴行巡緝洎回城天已破曉矣 
[思患預防]  
　　蘇松太兵備道兼江海關監督余晉珊觀察查悉本邑大小東門内市厘閙熱之處街道太狹設遇火警最易延燒因爲毖後懲前之計札飭上海縣主汪瑶庭大令傳諭彼處各房主嗣後如遇翻造必退進若干尺俾將街道放闊卽有不測可免蔓延是亦思患預防之一道也 
[繙譯軍書]  
　　東西各國大軍之在津沽者須用繙譯三十二人與華人互傳言語前者在滬延請應者寥寥至邇日始有七人願承其乏因特於昨日先行派往襄辦軍書 
[水櫃告成]  
　　屯駐津沽一帶之東西各國聨軍近以彼處汲水維艱倩浦東祥生廠定造鐵櫃二百具以儲清水刻已將次造成不日當載往軍前應用矣 
[路斃堪憐]  
　　日來天氣炎熱痧症繁興居民調攝偶疎每致患生不測昨有年逾知命之某甲倒斃本城登雲橋畔七鋪地甲查無屍屬遂報請同仁輔元堂給棺收殮 
[褫衣請駖]  
　　前者談文焕之妾談張氏被王錢氏句引出外旋卽報捕緝獲解送英美租界公堂讞員翁笠漁直刺倩襄讞委員張柄樞司馬訊詰之後案已結矣于錢氏復糾同惡棍王潤芝高阿桃等至談家中滋擾談妻楊氏遂復投公廨具控直刺飭提集兩造前晚仍倩司馬訊鞫談楊氏供稱前蒙恩斷小婦人已將夫妾張氏領回管束詎知王錢氏復糾同王高諸惡棍來家滋擾小婦人與之辯論反被毆傷爲此投案叩求懲治王錢氏供稱小婦人前蒙恩釋已知悔過不敢滋擾求恩鑒察王高同供小的等均安分營生並未至談家滋事叩求覽宥談楊氏又稱小婦人實被毆傷訴畢自弛其衣赤身請騐司馬怒其無禮謂爾等均非善類本應究辦今姑寛宥以後務須各自安分毋得許控不休諭竟飭役一併逐出 
[南市貨捐局紀事]  
　　本邑南市洞庭山碼頭紹酒認捐公所經理人周耀中虧欠捐錢一百三十餘千屢經貨捐局總辦林文炳太守催繳周玩延如故昨日太守飭地甲拘拿管押限卽日清繳○南市紙貨認捐公所經理人朱祥甫前因短欠捐欵抗不遵繳逃匿浦東前日已由貨捐局總辦林太守飭差緝獲交十六鋪地甲看管限繳朱情急挽某錢莊出爲具保限日清理不知太守能俯允否也 
[南市捕房紀事]  
　　前日黃昏時本邑南市某米行學徒閩人林俊豪偕三五少年在浦江網魚不知因何與划船户丁滎卿口角繼而互相毆擊丁身受微傷事爲某號印度捕所見拘入捕房捕頭令押候解送馬路工程局禀請總辦程雨村大令研訊○昨日清晨浦東南匯縣境横沔鎭人周福生携雞三頭銅面盆一枚在馬路中行而行某號巡街捕向之盤詰言語支吾遂解入捕房捕頭令押候解送工程局禀請訊究○江北人扣小仔有一小雞寄養此鄰馬姓家昨日不知如何起釁以致將馬辱詈不休某號巡街捕聞之拘入捕房頭捕令押候解送工程局禀請核奪 
[美租界捕房紀事]  
　　昨晨偷兒王富生闖入百老匯路粤人某姓家竊取布衣若干件適爲事主所見扭入捕房捕頭令押候解送公堂禀請讞員翁笠漁直刺訊辦○昨晨甬人許阿生在西華德路向同鄉人某甲索欠一言不合遽肆兇毆某號巡街捕見之遂一并拘入捕房捕頭詰知事起細微著押乞丐牢半日以儆 
[正字]  
　　昨日本報首頁論説内各國調兵入衛句悞衛爲宼第二頁議訂章程一則内推美法兩國總領事句悞法爲德合照向章聲明於此 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　爛泥渡巡防局員某君函送無賴石金祥林文祥楊林泉請究縣主汪瑶庭大令研訊之下石供小的係浦東陵家渡人向當小工本月初三日途遇林楊强向小的索借洋銀二十元勢甚兇横小的知難理喩乘隙逃回初五日林楊糾集多人伺於小的家門外小的無奈由後門逸出林楊復躡跡追逐小的越河至渡口雇船渡至浦西訴知叔父由叔父懇某董事函請爛泥渡巡防局老爺將林楊拘獲轉解案下叩乞究懲楊供石曾助甫由攺過局釋出之張福林向林索詐洋銀十元被林控諸巡防局將張笞責石以計不得逞復向小的訛詐不遂所欲揑情誣指求恩鑒察大令察核三人均非安分之徒喝令將石責一百板林二百板楊四百板交保開釋○虹口恒泰木行倒閉後積欠同業巨欵經各同業扭股東徐有文吕東元至縣署控請究追縣主汪大令訊明口供飭將吕管押徐交保出外清理迄今日入仍未理清前日徐復扭顧二如到縣大令研訊之下徐供顧係掮客前將本行木料售與製造局被欠銀一千餘兩前日伊將木價收楚向索不付是以扭案求追顧供小的向製造局收得票銀四百七十餘兩寄存某店本欲送往不料徐已迫不及待遽將小的扭案叩求恩鑒大令問爾尚有餘欠今將若何料理供稱小的當隨收隨付不敢任意遲延大令飭交人保出限次日將票銀繳案並查明製造局有無未付之銀再行核奪旋提吕到案問爾所欠之欵如何措還吕供小的有經放之帳須親往收取叩求寛限大令謂徐在外已閲二月各項欠欵尚無眉目應著代吕管押准吕出外收帳理清違十追比 
[上海巡局紀事]  
　　前晚二十三七鋪汛捕陸福見有周那毛者手持兇器在南倉街翁順源烟館中因卽拘解二十三七鋪巡防局局員邱友林二尹察其形狀似非安分之輩因函送上海縣署禀請縣主汪瑶庭大令懲治○南市出口捐局委員朱明府公館中失去婢女疑被庖丁陳雲卿誘匿拘送十六鋪巡防南局昨日局員函送上海縣署請縣主汪大令訊究 
[英美租界公堂瑣案]  
　　前報紀楊扣子控朱長興朱長林兄弟兩人索詐不遂突被持刃戳傷讞員翁笠漁直刺商之英繙譯梅君判令將朱長興責五百板朱長林責三百板旣而壳件洋行西人投英總領事署聲稱兩朱係行中執役之人素來安分實係楊扣子挾嫌誣指等情領事據情照會直刺直刺定於禮拜三復訊核奪○前報載誘拐宜懲一則昨晨包探潘英奎將妓女葉阿根鴇婦某氏解案請究葉阿根供小婦人家住鄉間父母均在前被歹人拐出賣與某鴇婦作皮肉生涯求恩超豁直刺飭交官媒一併看管候過堂復訊○圉人陳阿江拉韁不愼在途撞倒王徐氏碾傷其臂經氏具控公堂直刺提訊之下陳俯首求恩直刺判罰洋銀五元給氏爲養傷費○包探顧阿六禀稱金王氏凌虐姘夫張景春之子根榮居鄰投報捕房捕頭令小的往查屬實是以解請訊究金王氏供小婦人與張姘識多年其子根榮小婦人愛如已出安有虐待之事求鑒直刺飭責手心一百下管押一月○六百零九號華捕稟稱蔣瑞生在某繅絲廠門外伫立閒觀時正放工小的囑其遠避蔣恃蠻肆毆請究辦蔣供小的路經繅絲廠偶爾閒觀此捕不穿號衣無端將小的推跌復喚同落差捕帮同兇毆以致腰際受傷請爲騐訊直刺以事屬細微斥之使去○包探顧阿六禀稱昨晚郭坤榮行經錫金公所被計海泉等多人扭住兇毆並戳傷其臂是以拘案請究郭供小的向爲木工昨晚自稱三十六個黨弟兄之計海泉趙福堂毛阿香等多人訛詐不遂用刀戳傷兩臂求恩嚴辦計俯首無詞惟求恩典直刺飭押候過堂復訊○前報紀某包探在客棧内查獲賣拳之山東濟南府人曹萬清起出腰刀叉棍等物解經直剌訊供諭令押候查明再核昨日包探將曹解案直刺判令遞解山東原籍刀棍存儲捕房○包探倪順全禀稱賀梅生與沈景秋在途互毆是以拘案請究沈供小的向在恒德昌綢莊爲夥賀僞稱舉薦輪船生理騙去洋銀一百元昨日途遇向索以致爭執求恩鑒核賀稱小的並無其事直刺判各罰洋銀一元○五百零三號華捕禀稱周桂生擅至捕房押所窺探押犯是以送請究辦直刺命枷號七天 
[法租界捕房紀事]  
　　流氓張金泉陸富南陳土泉向趙雪君訛詐不遂持刃行兇趙怒控諸公廨讞員朱森庭明府訊供屬實著將張重責八百板陸陳各責五百板押候悔過後開釋○積竊劉桂林徐雪林張阿三持刀行竊事發解案明府判令各責二百板○陳巧生强搶鄉婦顧張氏所携白布三疋適為包探所見拘請明府訊究明府著笞責二百板○偷兒李紀生朱阿四彭子卿及窩贓之沈阿弟均經明府訊明斷令將陳沈二人枷號一禮拜期滿責釋李朱彭三人各責三百板卽日開釋○粤人馬惠林家婢女鍾萬喜私自脱逃由巡街捕拘解公堂明府傳馬領回管束前日復逃至捕房捕頭令包探解案請示明府著押候掌頰一百下然後給領昨日發落各案畢飭提覆訊供稱主母凌虐不堪不願歸去求恩超豁馬投案禀稱小的妻子從未將此婢責罰大老爺如其不信請向鄰人訪查可也明府令婢褫去上身衣服詳加察騐並無傷痕遂諭令馬退去將婢還押候飭包探查明有無凌虐情事俟禀覆再行核奪 
 
 
 

Page 10

 
 
   
 
