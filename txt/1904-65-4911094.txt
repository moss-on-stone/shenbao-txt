# 1904 - 65 - 4911094

 

Page 1

 
 
[正月二十四日本報附送俄日戰爭地勢圖] [  申報館主人預啓]  
　　俄日搆兵方興未艾本館每遇戰事必囑友人由旅順烟臺傳電通報迅速詳列報章并遍譯東西洋各國報章俾其中纎悉情形略無遺漏誠可謂孤詣苦心矣特恐地勢未明終難使戰事了如指掌因浼精於西法者測繪中俄日高四國輿地有關此次用兵者詳註地名兼及西伯利亞及遼東各處火車鐵路準於華歴正月二十四日附於申報分送不復另取分文閱報諸君其亦有先覩爲快者乎 
[新印歴代史事政治論] [  點石齋啓]  
　　是書集古令論史之作多至五百種如玉夫之讀通鑑論沙張白讀史大略之類悉數探入無一遺漏其中更有不經見之書如明刻于愼行讀史漫錄王榖讀史管見魏禧史論尤侗春鑑偶評夏之蓉讀史提要等類不下數百種一一搜錄并各爲之標題以時代編次史書中可命之題無一不備購此一種可免别購他書讀者觸類旁通自有左右逢源之樂凡三百零八卷訂二十八本欲購者請至上洋三馬路申報館申昌書室及各書坊均有代售 
[俄日相持各國均有不利說]  
　　俄日搆兵已及一月旅順仁川之海戰其沈没艦隊損傷士卒兩國雖互有不同而糜餉喪師各有不利况當此戰端初啓俄則雄心勃發幾欲氣吞亞東日亦繕兵修械衆志成城儼有滅此朝食之概說者謂半月之内彼此兵士齊集必將於陸地一决雌雄斯時勝負情形尚難逆料卽或有一國偶遭敗衂而再接再厲其氣斷不稍衰禍結兵連正不知此事如何了局雖然角力不懈必遭跌仆兩國之必有一損固不待智者而知至外此諸國其因此而受禍患者首維高麗蓋自西卑利亞鐵路告成高之壤地西接俄而東鄰日其勢幾如春秋之鄭晉楚皆欲相爭此次俄日釁端名雖爲中國東三省而起實則意在爭奪高麗利權乃自日人與高聨盟高王凡事皆須聽日政府之命是日本儼然視高爲屬國以俄人性情雄鷙豈能熟視無覩一任日人之肆其狡謀設令分其雄師直向漢城進發三韓土地安能保全箕子故封竊恐從此有宗社爲墟之慮矣其次爲中國自來兩國相爭例不能於局外之國境内屯積兵餉作爲戰塲今中國自俄日戰事旣興雖曾布告各邦宣明中立而遼河以西之地仍不能禁兩國之用兵非特東三省人民難免慘遭蹂躪且使兩國兵隊或竟踰乎所畫界外中國亦安能用兵力阻攔卽他時戰祻旣平無論兩國之孰勝孰負而東三省土地非在日人掌握卽歸俄國範圍而瓜分之言恐將實見諸行事嗚呼城門失火殃及池魚中國與高麗旣不免因此而各有損失若夫泰西諸國雖勢力甚盛無慮他國之乘間侵陵然亦有不利者一曰商業之損害一曰防費之虚糜年來泰西諸國之以貨物運售東方歲不知其幾十萬億卽以中國論其沿海之江浙閩廣固爲貿易大宗而銷售於東三省及直隸山東等處者爲數亦殊不少今俄日旣開戰釁雖各國商人可以照常來往而中國北數省人民驚心風鶴遷避不遑安能再顧及貿易比聞滬上各洋貨高如山積顧問寥寥而日本高麗更可知矣此商業之損害者一也論局外國之例雖不必干預戰務斷不能自棄戰權故兩國有事旁觀者皆須繕完兵甲刻意嚴防此次俄日宣戰後各國雖皆按據公法確守局外中立之規而防務謹嚴未嘗稍敢懈怠其英德美諸國之關係較重者無論矣聞英京倫敦來電謂目下瑞士國軍隊已赴沿海設防西班牙則派出軍干甚多扼守卡拿利羣島并料理一切戎機葡萄牙亦遣一重三千二十墩之鐵甲軍艦駛赴東亞藉壯聲威夫此諸國地處歐西與亞東戰事本不甚干涉徒以自謀保衛調兵遣艦不敢稍疎試思其所糜餉需較平時不知應加幾倍倘俄日兩國兵事相持不下綿歴歲時各國豈能稍弛其防衛勞師費餉基何以堪此防軍之虚糜者又一也嗟乎兵凶戰危古人所戒俄日旣以小嫌啓釁疆場角勝正不知戰禍之何時得平而各友邦當此擾攘紛紜豈能免夫波累顧瞻後患正自無窮安得有魯仲連之流出作調人俾兩國重敦和好韜戈洗甲共樂昇平斯固中外各國君民之大幸而牖下書生所日夜禱祝以求者矣 
[諭旨恭錄]  
　　正月初四日奉上諭上年山東被災各州縣業經分别蠲緩錢漕小民諒可不至失所惟念今春靑黄不接之時民力未免拮据加恩著將被災之濟甯等州縣應徵本年上忙錢糧租課等項均分别緩至本年麥後及秋後啓徵其坐落該州縣境内之寄莊灶課與裁併衛所並永利等場均隨同民田一律辦理以舒民力該撫卽按照單開詳細數目刊刻謄黄徧行曉諭務使實惠匀霑毋任吏胥舞弊用副朝廷始和布澤惠愛羣黎之至意該部卽遵諭行欽此 
[本館接奉電音]  
　　昨日午後三下鐘越二十五分時京師飛電傳來旨一道敬謹譯登○正月二十一日内閣抄奉旨景麟溎泉穆精額唐古色烏拉喜春載鍵亨亮都林著加恩均挑在乾淸門侍衛欽此 
[電傳宮門抄]  
　　昨日午後三下鐘越二十五分時京師友人專電告知本館云正月二十一日皇上召見軍機大臣及裕中堂○二十二日皇上召見軍機大臣及何汝翰是日並無明降上諭 
[攻俄無效]  
　　西歴三月七號註卽華歴正月二十一日英京倫敦來電云此間得海參威來電悉六號註卽二十日午後一下鐘越一刻時有日本鐵甲軍艦五艘快艦二艘駛至距海參威口岸十五華里卽以開花砲遥攻相隔過多岸上一無所損計日人所放緑氣砲彈多至二百出大产不能炸裂砲臺守將並未還砲擊之未幾日艦卽轉舵而回遥見艦面皆有冰凌凝結旣而俄督矮立幾息夫亦電報本國政府云此次日人攻海參威時所放開花砲大約費至英金二萬磅其砲口徑六英寸至十二英寸 
[西人團練]  
　　西歴三月七號註卽華歴正月二十一日英京倫敦來電云寄居海參威之歐美各國官商以目前俄日交兵亂萌未已相約舉行團練以衛身家願入兵籍之人爲數不少 
 
 

Page 2

 
 
[故國生還]  
　　香港來電云仁川之戰俄人之入水遇救者現由矮烏司他利因輪船載至西貢將來擬連法兵艦所救者轉送印度古隆坡俾得生還俄國 
[德將騎箕]  
　　西歴三月七號註卽華歴正月二十一日英京倫敦來電云德國上將華耳得司當中國拳匪肇亂時總統聨軍直入京邸兹已騎箕而去聞者惜之 
[捐貲行善]  
　　西歴三月七號註卽華歴正月二十一日英京倫敦來電云此間好善士設會集貲以濟俄日構兵時曰本兵丁水手馬夫之或傷或斃者數日之内已集至英金七千六百磅矣 
[函報軍情]  
　　日本大阪某日報云頃見駐旅順之俄國外交官捕倫生得武弁拉之希路函報大略謂西歴二月二十三號之夜註卽華歴正月初八日至二十四號註卽初九日天未明時日本艦隊進攻旅順事後撈獲被砲擊沈之日船板片及旅順港金州灣黄海形勢圖又有輪船一艘被火所焚騐得中有電線與電池接連以致炸裂因將電線割斷撲滅其火二十四號午前日本軍艦一十七艘水雷艇十二艘輪船數艘重復結隊游行陸上守臺將士見之急發砲轟擊先是二十三號之夜至二十四號天未明時日艦撲攻立秃烏伊生軍艦下椗之處臺上及立秃烏伊生發砲交轟沈其二水雷艇迨二十五號註卽初十日上午十一下鐘時復見日本水雷艇一艘隨艦隊之後向旅順口飛駛而來俄艦隊及臺上守將連發巨砲日艦亦還砲以擊其彈大半不能命中僅一彈擊傷俄艦矮司誇路秃之砲一水師四肢轟去别無所傷 
[俄人文告]  
　　日本東京某日報云西歴二月十八號註卽華歴正月初三日及二十號註卽初五日俄政府兩次普頒文告大旨謂我物方眷眷於與日和平不意日竟逞其譎詐之謀以博奇勝外交遂由此斷絶不得不由此修怨搆兵且日本於二月十一號註卽華歴去年十二月二十六日始頒宣戰之書而八號註卽二十三日卽攻擊我俄兵艦商船種種行爲實有背於交涉公法然我俄終甚愛交際和平是以徹始徹終與日商議以致曠日持久遷延迄今回溯去年西歴四月中滿洲第二次撤兵之期我俄卽將武備擴張汲汲派兵東下計所遣戰艦三號重三萬八千四百八十八墩鐵甲巡艦一號重七千七百二十六墩巡艦五號董二萬六千四百一十七墩逐水雷艇七號重二千四百五十墩砲艦一號重一千三百三十四墩水雷工事船二號重六千墩此外尚有製造逐水雷船材料由火車運往旅順以期迅速興工刻已製成七艘與義勇艦二艘高揭俄旗下椗烏港隨又增遣戰艦一艘巡艦二艘逐水雷艇七艘水雷艇四艘都三萬零七百四十墩鼓輪東下至此而我俄所增軍艦又不下十一萬三千墩矣 
[煤船被扣]  
　　英京倫敦來電云曩者俄人在蘇彝士河扣留運煤船三艘兹俄廷詔下一律開釋旣而有英國利拔普路煤公司運煤船名啞尼賢路者駛赴新加坡道經紅河突被俄人所獲 
[火車中阻]  
　　日本大阪某日報云由哈爾賓逹尼誇利司苦之鐵路忽於西歴三月二號註卽華歴正月十六日損壞致寍古塔幾洛拿秃路火車阻滯不通海參崴電線亦無端阻滯 
[日弁蒙恩]  
　　日本東京某日報云我日海軍攻擊旅順之時敵彈飛來時有効死於駭浪驚濤之内者朝廷褒悉典重恩逮九泉計海中少佐從六位勳五等山中幹贈從四位海軍中尉從八位三浦容夫贈正五位海中少尉候補生梶村文夫贈從五位海軍上等信號兵曹勳七等小野光長叙正七位海軍三等水兵藤崎忠良叙正六位海軍三等兵曹町田軍次叙從七位 
[勁旅調防]  
　　鎮江訪事人云南洋續備護軍副四旗分統蕭軍門瑞卿督率所部副中右二旗駐防潤州已歴年所邇奉兩江總督魏午帥檄令督帶副中一旗移駐金陵　於正月十二日赴文武各署辭行十四日卽拔隊就道 
[統領蒞防]  
　　鎮江訪事人云俄日起釁江防戒嚴江南武威新軍統領魏軍門榮斌近奉兩江總督南洋通商大臣魏午莊制軍檄飭統率所部六營馳往鎭江防守各營勇隨陸續附船而至擇要駐紥本月十四日軍門由金陵蒞鎭暫駐城内考棚至十六日親詣各營點騐軍械及勇丁箕斗 
[軍麾過潤]  
　　鎮江訪事人云江南全省提督李壽亭軍門前赴金陵謁見兩江總督魏午帥事畢而返本月十四日乘策電兵艦下駛道出鎭江鎭城文武各官咸登舟投刺未幾軍門卽命鼓輪赴江陰當舟過象山時砲臺上升砲誌敬 
[嚴整營規]  
　　松江訪事人云前者各營勇丁在南門外因賭釀禍嗣經提標中軍張冠庭參戎查知將爲首之張化然王有雲袁金茂三名各責軍棍一千什長謝萬春倍之隨一併斥革驅逐並以某哨弁約束不嚴摘去翎頂一面曉諭正副兩營略謂兵以衛民豈容擾民此後如敢不守營規再有賭博肇禍情事輕則棍責革逐重則插耳遊街决不姑貸一時聞者爲之懍然 
[梟首投誠]  
　　松江訪事友人云南帮梟首林得勝自棄官爲盜後率同羽當往來華春南金各縣城市村鎮專與皖梟爲仇時或販運私鹽以獵衣食近經江蘇巡撫恩藝棠中丞委孫少襄鎭軍馳赴奉之南橋鎭招令投誠林正不甘鬱鬱久居遂决意立功自贖中丞許以招集羽翼編立營伍就海濱擇要駐紥以備緝私本月十九日奉賢縣某大令已據情申禀府尊丁次軒太守矣 
[蒙人被逮]  
　　京師訪事人云去歲臘月十一日軍機處交片密飭步軍統領衙門轉飭南營西河汛王守戎督率弁兵至西河沿第一客棧查拿蒙古人齊莫特色楞色楞官保二名曁通事于通海立卽解送步軍統領衙門轉送刑部嗣訪悉此輩冐充言官向人詐騙致列彈章齊莫特色楞年甫二十餘係某蒙古王之胞弟色楞官保係蒙古王同宗昆季于通海係内地人爲案中要犯另有通事某甲在逃未獲至二十日後某侍御復呈遞封章指稱守戎誤拿蒙人奉旨交刑部併入前案查究及刑部傳訊守戎則與前次飭拿各人住址姓名一一符合未知其中是非虚實究竟若何也 
[備迎學憲]  
　　蘇州訪事人云此間院試由府尊許子原太守出示曉諭定於二月初六日取齊本月十四日府轅續奉學憲唐春卿宗師來文知二月初二日由江陰起程爰飭長元吳三縣主轉飭辦差人役在胥門外官碼頭懸燈結綵預備恭迎 
[警兵不法]  
　　姑蘇訪事人云去臘某夜西路第一叚警察委員周二尹巡夜時見四十二號警察勇某甲偃臥街頭睡鄉深入因飭長隨某乙上前喚醒囑以此後切勿如是甲非但不服反將乙肆口辱罵二尹怒據情禀知總巡楊壽之明府明府飭將甲笞責軍棍數百下由是甲中心懷恨欲得二尹而甘心本月十七日二尹因公至總局甲見之立卽糾同諸勇圍住攅毆併將所穿皮袍褂撕破時總巡瑞大令因事在外迨聞 
 
 

Page 3

 
 
報回局始喝散諸勇飭將甲及尤爲兇横之乙丙丁戊四勇各責軍棍數百下以示懲儆 
[蕪邑湖官塲紀事]  
　　蕪湖訪事人云前商務局總辦安徽候補道許九香觀察於去歲丁或適撫憲聶仲芳中丞移節浙江因卽奏調赴浙旣而新任撫憲誠果泉中丞又奏調觀察回皖觀察具禀力辭中丞知難勉强爰將所遺商務局差札委候補道童觀察接辦○特授當塗縣知縣世大令忠近忽因病出缺所遺篆務由府尊周太守委候補縣向哲卿大令代理 
[薊門雲樹]  
　　京師訪事人云前門外蔣家胡同有洋槍耿五者向以修理洋槍爲業人因以此名之近以私購逃勇所携槍械經内城工巡局訪知立派弁兵拿回研訊○去歲臘月中旬某日順天府中學堂招考學生錄取八十名定期新正下八日覆試俟甄别旣定然後示期入學其京師五城學堂自元旦起報名至初十日止○去歲臘月之杪直隸提督馬珊園宮保所帶練軍開赴山海關者計共二十營聞保定練軍亦於新正開赴榆關然尚未知確否也○去歲臘月二十八日陳玉蒼侍郎奉命兼管五城事務次日卽差人將宣武門外四川營井上小廟所懸匾額悉數除去各香工均避匿無蹤蓋此廟前經侍郎查禁迨交缷五城之事侫神者遂故態依然侍郎惡之故此次到差卽有此雷厲風行之事也 
[潤州近事]  
　　鎭江訪事人云常鎭通海道兼鎭江關監督郭月樓觀察以現當創興警察之際城外街道狹隘兩旁各小販設攤售物未免有碍行人爰於去臘度地大閘口建屋若干俾此輩入此貿易刻已工竣不日可賦鶯遷矣○月之十四日有英國兵艦一艘由上海鼓輸到鎭艦中弁兵羣至烏洲山一帶閒游常鎮通海道郭月樓觀察恐歹人乘間滋事端面諭水陸總巡周錦堂協戎督率勇丁隨往保護 
[吳苑鶯聲]  
　　蘇州訪事人云本月某日木瀆鎭陳姓雇舟載石條至嘉興求售迨回抵泗口附近突遇暴客蜂擁登舟將所得洋銀一百五十餘元悉數劫去刻已禀請地方官飭差查緝矣○蘇省銅圓局房屋已於上年十一月告竣所需機器及銅鉛等項亦經總辦陸太守桂星購齊至臘杪一律運到擇吉今正某日開爐鼓鑄詎料機器過大屋不能容近已雇工改造大約須暫緩開工矣○大憲前以制錢缺乏創設官銀票以便商民業經刊印四十萬張每張讞洋銀一圓就閶門内電報局後設局兌換名曰裕蘇官銀票局已於元宵日開辦矣○元和縣金苕卿大令現奉署臬司朱竹石廉訪札飭赴新陽縣會訊要案於本月十二日起程至十六日回省銷差 
[恭迎邸駕]  
　　蘇松太兵備道袁海觀觀察探悉奉旨出使美國觀監博覽會之倫貝子已於日前由京至大沽乘招商局安平輪船南下因飭上海縣汪瑶庭大令預備供張一面札委十六鋪巡防中局委員兼馬路工程局讞員黄衡堂二尹充當行邸文巡捕李千戎充當行邸武巡捕改過局員王昆元參軍在法界金利源馬頭照料一切前日二尹忽赴道轅禀辭是差觀察乃改委張杏農明府充當文巡捕旋又移會撫標滬軍續備右旗曁南洋續備右旗各管帶屆時帶勇至馬頭站隊恭迎觀察則乘鈞和兵輪船親赴吳淞迎迓昨晨安平駛抵吳淞旋展輪入浦江至金利源碼頭下碇登岸時法界捕頭特派中西探捕彈壓閒人并念及彼處停有馬車深恐聞砲驚躍禀請讞員魏蒓塢大令飭辦差家丁傳諭各馬夫一律將車停在裏街以免意外之事 
[儲憲蒞滬]  
　　前日江蘇督糧道陸申甫觀察由蘇乘官舫來滬隨乘輿至大南門外馬家廠江蘇海運局小駐行旌本邑文武印委各員均赴局投刺 
[履新期近]  
　　新任英美等國公共租界公廨讞員黄耀宿司馬於日前由滬赴蘇謁見各大憲現已事畢而返昨日趨詣道轅晉謁蘇松太兵備道袁海觀觀察繼至上海縣署投刺拜會縣主汪瑶庭大令延入廳事中互譚一切大約日内卽須料理履新矣 
[上海官塲紀事]  
　　上海城汛周鑑之千戎蘇松太兵備道署繙譯萬瀚香司馬均於昨日命駕詣上海縣署拜會縣主汪瑶庭大令晤商良久始别○常熟縣縣丞程柳生二尹因解糧事宜於昨日來滬行裝至缺卽乘輿詣道縣各署以禮晉謁 
[西人劫妓]  
　　前晚十點鐘時有二西人帶領短衣窄袖者十餘人奔至英租界四馬路西薈芳里某妓院效崑崙奴故事將妓女金翠紅挾之而去行至石路北首被巡街捕攔住一併拘入捕房不知其中有何糾葛也 
[英美租界公堂瑣案]  
　　袁秋寰以胡學義虧欠洋銀等情投報捕房捕頭派包探趙銀河將胡解案讞員關絅之司馬訊究之下胡供稱此項洋銀係胞叔少垣所用今胞叔已回揚州原籍司馬飭暫行管押昨日午前趙探禀稱小的查得少垣已避匿無蹤袁稱此事已由胡浼人緩頰胡共小的願戕此欵理清不敢違延取咎襄讞委員王松丞刺史商之美總領事署繙譯官白保羅君將胡交妥人保出赶緊清理○鄉人談四發串同談阿連盜賣美國某商人地上之泥報經包探陳雲忠將四發提案請訊刺史著押候交人保出訂期會訊○流氓陳大法與前充探夥之沈阿三積不相能糾集沈妙郎阿根小臘梨小黑男肆意兇毆旋復擲入吳淞江經某舟子救起送至公共租界黄家庫捕房旋由包探陳雲忠將陳拘獲昨日解案請訊沈投案申訴前情刺史判責陳二百板發押捕房一個月○掮客葉金德串同集盛紡紗廠司帳人曹定金令祝其祥汪宗英持僞票至機提取鐵皮四十擔經巡丁金得成查知訴請廠中總辦陳詠珊飭丁投報捕房捕頭派包探劉森堂將一干人拘案請究陳遣家丁王升投案請懲刺史訊究之下曹狡展不承遂判令將葉發押捕房半年祝汪各責手心一百下曹交妥人保出取具安分甘結存案備查○頑童沈阿寳先後掩入周阿金等九家行竊水烟袋衣服等物報由包探倪順泉獲案請懲沈供小的家有父母僑居美租界虹橋左近叩乞恩施刺史判責手心二百下押候傳伊父領回管束吊案各贜給失主領去○偷兒張仙寳掩入莊生和家行竊布褲報由包探顧阿六獲案請懲刺史判責二百板發押捕房兩禮拜○小竊陸永春掩入誠仁泰繅絲廠行竊徐毛毛之衣服十餘件報由包探趙銀河拘獲吊到原贓送案請究刺史判責二百板發押捕房一個月○裕泰馬房馬夫袁阿寳拉韁不愼撞傷某甲由巡街捕訴知捕頭捕頭派包探徐阿華將袁傳案請究刺史判罰洋銀五元○俞潘氏控陳華氏陳保卿逼女賣娼等情刺史著押候過堂覆訊 
[法租界捕房瑣案]  
　　積竊李金生潛至同盛米店撬門圖竊適爲店夥某甲所見拘送捕房昨日獲解經讞員魏蒓塢大令訊供著責四百板○流氓張阿富向某店强賒貨物不遂所欲恣意行兇控經大令訊供諭令押候交人保出迄今日久無人具保昨日提案覆詰張供小的於本租界内苦無相識之人求恩開釋自當痛改前非大令准卽從寛釋出○賭徒周丫頭王喜泉湯壽寳經包探解請大令訊明著將周枷號一禮拜期滿責釋王湯各責二百板免枷 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宮門抄]  
　　正月初一日慶親王謝伊子授御前大臣恩振貝子博公謝授御前大臣並賞穿帶膆貂褂恩增崇謝賞穿帶膆貂褂恩榮慶謝授軍機大臣並賞穿帶膆貂褂恩欽天監奏風從艮地起主人壽年豐召見軍機大臣皇上於明日辰初至坤寗宮入座吃肉○初二日桂伯假滿請安召見軍機大臣皇上於明日卯正至壽皇殿行禮○初三日恩公續假二十日大額駙續假五日錫公續假十五日召見軍機大臣○初四日鹿傳林等同鄉官謝恩橚貝子假滿請安召見軍機大臣及聨芳○初五日召見軍機大臣○初六日倫貝子前往美國賽會請訓徐會澧等同鄉官謝恩意公續假五日普公續假十日召見軍機大臣及倫貝子本日已正稅務大臣赫德主教官林懋德劉克明覲見賀年補初五日已初刻大西洋國便臣白朗榖覲見呈遞國書同日已正刻美國使臣康格英國使臣薩道義法國使臣呂班德國使臣穆默日本國使臣内田康哉義國使臣嘠釐納比國使臣姚士登和國使臣希特斯大西洋國使臣白朗榖等覲見賀年 
[意兵肇禍]  
　　京師訪事人云去臘某日有意大利兵縶一華人行經宣武門外炸子橋左近旁人不知底藴聚而觀者密若堵牆意兵施放洋槍以圖恐嚇不料彈丸飛出適中某甲之額登時倒仆血泊中隨由意兵舁至某醫院求治延至越日斃命事爲步軍統領那琴軒尚書聞知行文外務部照會意國駐京使臣理論其事意使覆稱悞斃一命認給殮費洋銀三十五元并將所縶華人開釋有知其事者謂被縶之人曾與某乙股開糞廠嗣其人大權獨攬將乙擠排乙銜之投入意使署當差遂唆使意兵拘其人洩忿其悞斃者爲劉姓家居教塲胡同父兄素充書吏惟劉遊蕩無事是日慘罹斯難眞无妄之災也 
[盜衆成禽]  
　　京師訪事人云去歲臘月二十三日之夜更魚二躍時崇文門外草廠九巷蔚泰厚匯票莊突來盜匪若干人聲勢洶洶意圖行刼庖人某甲性頗機警潛越後墻而出奔赴駐紥附近之姜軍處報知姜軍風馳而至先將巡風之盜拿獲旋猱升屋脊施放洋槍諸盜猝不及防遂悉數擒獲共計二十二人無一漏網亦快事也 
[信函被劫]  
　　松江訪事人云郡城全盛順成恊源三信局合雇一急足每夜二鼓時肩荷信包繞行泗涇七寳等處迤邐赴滬惟是深宵跋涉道途或有不虞是以向章祗帶空函銀物另由划船馳送不意本月十八夜道出泗涇迤北將至七寳忽遇匪徒縶其手足棄諸道旁隨將信包劫之以去時未破曉且地屬荒僻無從呼救翌晨途人見之急釋其縛始得尋途而歸 
[京師火警]  
　　京師訪事人云去歲臘月初十日之夜三鼓後前門外西河沿寳豐金店不戒於火忽肇焚如當時各夥從睡夢中驚起烟霧迷目不辨門庭幸由鄰人擊毁大門得以逃出鋪中執事人某甲下榻樓上見火勢已熾急開窓躍入鄰家移時水會中人坌息而來四圍噴救迨烟消火滅已幾延及左右鄰居矣 
[鳩水客譚]  
　　蕪湖訪事人云邇來捐例雖停仕途仍形擁擠轅門聽鼓者往往終歲不得一差宦槖蕭條往往改營商業殆將稍覓蠅頭以爲一家餬口之計乎○特授太平府周太守下車伊始恐民間凡有冤抑或絀於訟費無由上陳因特製一木桶設諸頭門外遇有以呈詞投入者或駁或准立卽施行彼小民之肄宇下者無不交口頌之洵不愧爲今之良二千石也○前者南洋大臣魏午莊制軍准外務部咨開各國商旂皆有定式惟中國獨付缺如以致商民設立公司船廠皆掛洋旗非所以昭愼重兹特頒定旗式以爲準則等情現已札飭蕪湖道兼總辦蕪湖商務局童次山觀察出示曉諭矣○前者含山縣銅陵閘匪人童二萬聚賭抽頭腰纒頗富被縣主萬芳欽大令禽治又有汪三保者專結陰鷙少年謀爲不軌亦爲大令拿案置以重刑除惡務盡此之謂歟 
[上海縣署瑣案]  
　　山東人褚登雲控陳健卿冒取貨物等情前晚縣主汪瑶庭大令升堂研訊褚供由直隸販運杏仁四十八箱來此寄存某棧陸續售去三十三箱尚餘十五箱曾由張某邀陳到長發棧議價不合索閱棧單後卽交還不料被張以僞單調換閱日小的持單往棧提貨棧中人云已由張姓提去因卽報明捕房由包探夥趙錫春長發棧茶房潘阿大尋訪無獲向陳理論祗認償洋銀一百六十元且僅收到八十元受虧太甚務乞究追陳供小的係蘇州人張姓僞造棧單提出杏仁十五箱賣與小的每箱價銀十五兩刻已轉賣與錢姓價銀十六兩現在張不知逃匿何處尚求明鑒趙潘同供褚托小的等查訪張姓並無下落今陳已允償洋銀一百六十元無如褚定欲索還原貨大令判陳再給褚洋銀二百元限五日内繳案一面派差查拿張某究辦○前日有王永鈞者投縣控郭仁卿吞没洋銀等情大令訊究之下王供小的向爲木匠去秋由郭糾開木器店付去洋銀三百五十元並轉邀姚姓出洋銀三百五十元店務由郭經理至年底郭並不分派餘利亦不許查看帳目求恩提究大令諭候派差查明復核○去年土棍杜苗卿勾結私梟在北新涇聚賭經大令拘獲訊究收押改過所刻已期滿由管所委員王崑源參軍送回縣署前晚大令略加詰訊著具呈改過切結交人保釋 
[南市捕房紀事]  
　　紹興府屬某邑人單金堂央媒聘定王寳才之女爲室本月十六日託詞歸寗翌日往迎不見蹤蹟因之互起爭端將王及伊婦胡氏扭報捕房訴知一切捕頭令押候轉解馬路工程局禀請總辦翁子文太守訊追○日前巡街捕在馬路中拘獲竊取法租界某姓家衣服之賊犯某甲解入捕房昨日捕頭命捕役帶出盤詰有無他案以便解至馬路工程局禀請訊懲 
[美租界捕房紀事]  
　　前晚有面如黝漆之某國兵艦中人醉態酕醄在司各脫路恣情釀禍適爲彼處流氓所見扭住兇毆其人心不能甘奔投捕房聲訴捕頭令包探倪順泉前往查明因何起釁○甬人張春桃貧病交迫忿不欲生昨日午後奔至揚子路馬頭聳身躍入波心圖與屈大夫爲伍適爲六百八十六號巡捕所見設法救起帶入捕房捕頭令轉送公堂禀請讞員關絅之司馬安插 
[金陵官報]  
　　正月十一日蕪湖道童德璋辭候補道江忠沉請假赴蘇見撫憲分部行走主事何熙年謝委洋務局差遣十二日藩轅牌示准補江浦縣林鈞澤病故遺缺核計應輪進士卽用知縣鄺兆雷堪以請補長江提台程軍門江南提台李軍門均辭行江浦縣俞熙績溪縣李第靑匀到統領武威全軍魏榮斌辭赴鎭江蘇城六門厘捐請補徐州府田庚專丁叩謝行知知府田承熙奉委赴徐𡱆催查墾務局辭十三日會辦上海機器局唐郁華奉電派赴蕪湖灣沚勘建新廠地基辭知縣鄧復興由蘇回叩謝記功一次候補道李有槼禀知到會辦厘捐木厘局差知縣白承頤由安東訊案回叩謝隨審梟匪案内酌委一次十四日藩轅牌示江都縣盧維雞叅革遺缺查有候補知縣朱枚堪以署理洋火藥局王謝委調辦正陽關鹽厘管帶護軍右營葉得貴叩謝六合厘捐通判彭鴻年辭十五日保甲局徐謝委皖岸督銷陸師學堂錢禀知開學候補道蕭全暉謝委會辦機器局首府羅禀知官銀錢避開局上元縣陳謝委調署興化縣江浦縣俞熙辭請補洙陽縣張恭彝叩謝准補飭知十六日藩憲黄厘捐局俞洋務局汪均見安徽知縣鄭秉璘鄧英湖北知縣晏孝先縣丞楊昌輔均到調辦正陽關鹽厘王辭赴滬運判譚信鈞鹽大使譚道淵到由揚來 
 
 

Page 10

 
 
[邦江官報]  
　　正月初九日三江營遊府張遊戎文傑三江營緝私尹鹺尹融沈家渡緝私倪鹺尹壽銘均到揚初十日瓜洲營遊府徐遊戎金玉抵揚公幹葉鹺尹祖泰辭回龍溝查鹺尹振宗辭赴西岸聽差榮分轉恩委淮北查丈鹽池朱分轉煦委姜埝總巡龔鹺尹齊讞辭回武障河十一日楊鹺尹文俊委五河聽差劉鹺尹錫綸辭回周莊彭大令昞澧銷京餉十二日瓜洲鎭高鎭軍光効公幹到揚旋卽遄返方鹺尹期委中富局張鹺尹惠修辭回四浦十三日葉分轉爲楨辭回蕉山差沈鹺尹永清赴西臨局倪鹺尹壽銘辭回沈家渡卡十四日方鹺尹期辭赴差十五日俞鹺尹振愷委揚河催儹差袁鹺尹鎭湘辭回力乏橋卡呂鹺尉桂芬辭回丁埝卡趙鹺尹輔宸辭回南閘差 
[法公堂罰欵淸單]  
　　法公堂自一千九百三年正月起至六月底止共收罰欵洋二千八百六十五元七角除撥巡捕房充公洋一千五百六十二元七角七分及各項費用洋三百六十四元六角一分五厘外餘洋九百三十八元三角一分五厘計撥充普育堂善舉洋二百元又撥充仁濟醫館善舉洋七十元又撥充放生局善舉洋三十元又撥充輔元分局善舉洋六百三十八元三角一分五厘共付洋二千八百六十五元七角 
[法公堂罰欵淸單]  
　　法公堂自一千九百三年七月起至十二月底止共收罰欵洋四千八百八十八元一角除撥巡捕房充公洋二千七百十六元七角五分及各項費用洋四百十元七角外餘洋一千七百六十元六角五分計撥充普育堂善舉洋四百元又撥充仁濟醫館善舉洋一百四十元又撥充放生局善舉洋六十元又撥充輔元分局善舉洋一千一百六十元六角五分共付洋四千八百八十八元一角 
 
 
 

Page 11

 
 
   
 
 

Page 12

 
 
　　行改撥以免貽誤恭摺具陳仰祈聖鑒事竊准户部電開現在奉旨練兵需欵甚急應解京餉固本餉邊防經費籌備餉需及各項解部雜欵限一月内掃數解部以濟急需等因當經分飭遵照迅速籌解去後兹據湖北督糧道譚啓宇詳稱查原撥邊防經費銀四萬兩前因南糧項下節存有欵是以歴年如數籌解並無延欠迨至光緖二十七年南糧並無存欵勉就南項驢脚水脚及漕雜各欵内通融湊解並將二十八年以後原撥之四萬兩無可復挪萬難籌解緣由三次詳請奏請另行改撥均未奉部議准惟查南糧存欵早已羅掘一空新收之項入不敷出本年南糧秋撥册實存銀三萬七千一百二十九兩七鉽七分四釐驢脚册實存銀一千一百五十四兩三錢水脚册實存銀二萬六千八百三十三兩四錢六分六釐共存銀六萬五千一百一十七兩五錢四分如此派供滿綠各營冬季米折及裁兵恩米共銀五萬五千餘兩新案賠欵指撥加解邊防經費銀八各兩已屬竭澤而漁卽使各屬南項新賦解到轉瞬滿營春季米折又需解銀五萬數千兩尚恐難資周轉此外實無騰挪應付之法現旣奉旨練兵需欵甚急惟有於無可設法之中勉在庫儲專支各欵内暫行挪動銀二萬兩作爲二十八年邊防經費飭委管解赴部交納以應急需二十八年尚欠銀二萬兩及二十九年原撥銀四萬兩委實無欵籌解惟有據實陳明仍請奏咨一併另行改撥免誤要需等情前來奴才覆加查核均係實在情形合無仰懇天恩俯准將光緖二十八年所撥南糧米折項下東北邊防經費銀二萬兩二十九年原發銀四萬兩一併心撥俾免貽誤除咨部外理合恭摺具陳伏乞皇太后皇上聖鑒再湖北巡撫係奴才本任毋庸會銜合併陳明謹奏奉硃批户部議奏欽此 
[兼湖廣總督端奏報宜昌川鹽局抽收川鹽正課及籌餉加價數目摺二十一日]  
　　頭品頂戴兼署湖廣總督湖北巡撫奴才端方跪奏爲光緖二十九年夏季分宜昌川鹽局抽收川鹽正課及籌餉加價錢文數目恭摺仰祈聖鑒事竊照湖北宜昌川鹽局抽課濟餉所有光緖二十九年春季分抽收鹽課錢文數目業經具奏在案查前准部咨議覆編修張百熙奏籌餉各條案内安襄鄖荆等府州運銷川鹽每斤加收錢二文隨同正加課按季奏報以資晒考等因歴經遵照辦理兹據湖北鹽法武昌道繼昌將光緖二十九年夏季分抽收鹽課錢文數目開報前來奴才覆加　核宜昌川鹽局光緖二十九年四月分抽收正課錢七萬四千一百一十二串八百五十四文内提京餉銀二萬兩錢五千串文加課錢三萬二千二百二十二串九百八十文籌餉加價錢一萬二千八十九串一百九十二文五月抽收正課錢六萬九千串四十文内提京餉銀二萬兩錢八千串文加課錢三萬串二十文籌餉加價錢一萬二千串八文閏五月分抽收正課錢五萬二千四百九十串二百八十九文五毫内提京餉銀一萬兩錢六千串文加課錢二萬二千八百二十一串八百六十五文籌餉加價錢九千一百二十八串七百四十六文六月分抽收正課錢五萬八千四百八十串一十八文五毫收提京餉銀二萬兩錢七千串文加課錢二萬五千四百二十六串九十五文籌餉加價錢一萬一百七十串四百三十八文除籌餉加價錢文遵照部撥留備解還俄法英德四國洋欵本息外其正課全項同歸鄂省一半加課亦照部咨解交稅務司抵還洋欵由道在撥補鹽釐欵内撥還同節省五成公費分另撥解京餉荆州滿營兵餉水師月餉餘則儘數由道移解善後局接濟軍餉除解支細數造册咨部外理合恭摺具陳伏乞皇太后皇上聖鑒謹奏奉硃批户部知道欽此 
[陝西巡撫升奏陝西官民交困籌欵維艱籲恩免其加徵提解摺二十一日]  
　　頭品頂戴尚書銜陝西巡撫奴才升允跪奏爲陝西官民交困籌欵維艱籲懇天恩俯念瘠區免其加徵提解恭摺仰祈聖鑒事竊光緖二十九年十一月十五日承准軍機大臣字寄十一月初六日奉上諭直隸抽收菸酒兩稅歲入銀八十萬兩著抄錄直隸現辦章程咨送各省一體仿行並量其省分之繁簡認定稅額之多寡陝西每年應認二十萬兩等因欽此又同日奉上諭近年來銀價低落各省不甚懸殊各州縣浮收甚多而應徵之房田稅契報解者什不及一著自光緖三十年始責成各督撫將所屬優缺優差浮收欵目澈底確查酌提歸公陝西每年應認銀十萬兩等因欽此遵旨分别寄信前來等因承准此當卽行司飭局欽遵辦理去後連日復與司道再四籌商體察情形熟權利害有不得不籲懇於聖主之前者伏讀聖諭有曰百度之興端資經費菸酒兩項徒供嗜好非生計所必需雖多取之而不爲虐聖諭又曰各州縣身擁厚貲坐視國家獨爲其難當必有愁然不安者該督撫等受恩深重又何忍見好屬吏致負朝廷是國家取民之法與臣子奉上之心固已指示周詳必應欽遵辦理惟一省有一省之情形一時有一時之事勢陝西自同治以來兵歲兩荒早已不勝凋敝迨光緖庚子辛丑之間連年荒歉比户流亡賴聖駕西巡集天下之銀糧甫能救關中之民命其吏情民隱久在聖明覩記之中及辛丑之秋年光甫轉卽籌備償欵六十萬秦民感激天恩奴才等和以僥倖集事而所籌六十萬金之中卽有菸酒糖三項加稅在内伏查民間嗜好視地方之貧富爲多寡商貨之銷售卽視購買之多寡爲盈虚向來陝省釐金菸酒糖三項通年不足三萬之數前年籌備償欵得此三項加倍徵收僅得六萬餘金而止以原徵之數還釐局以加徵所得歸償欵各還過三萬數千金若除去糖釐專計菸酒至多不過一萬若卽以此二萬金全行解京於天府無裨先於償欵有損若於二萬之外再加並認解二十萬兩之數竊恐價值奇貴嗜者相戒不食販者裹足不前雖欲加徵茫如風影此菸酒兩稅難於籌解之實情也上諭所指銀價低落州縣浮收甚多此蓋指漕糧而言漕糧每石收錢數千解銀一兩所得誠厚陝西有丁無漕花户以銀投櫃州縣以銀解司庫餘多者不過二分少或一分有奇統計七十餘廳州縣號稱上缺者不過六七中缺不過三十其餘皆苦缺也在光緖以前衝要各州縣倚里局辦公合計四十一屬之差錢歲徵百六十萬串迨三次裁减以後僅收二十萬串各州縣不惟無可沾潤若遇流差絡繹且須墊賠今上缺所餘歲不過七八千金而已中缺可餘或四五千或二三千而已自部章嚴切外銷之欵三千者今皆加至五六千矣昭信股票官捐三十萬兩作爲流擁至今尚呼苦累秦中官况日益艱窘至於稅契惟興漢兩屬仰給於此而興安皆瘠缺僅足自給而已漢中稍腴然南城兩縣歲餘亦不 
 
 

Page 13

 
 
過四千金他缺則更减矣至所謂優差者陝西惟釐金一項其著名局卡有四五處歲餘七八千金五六千金不等而釐稅與州縣平餘不同衰旺不恒則盈餘無定近年屢奉嚴諭剔除中飽陝西嚴覈比較加題固所謂之優差所得皆减其半自有加稅免釐之議商貨遂多觀望釐收益覺艱難釐員欲敷比較多有出私欵以塡公項者又其次則爲土釐種烟最多之處釐收有極旺者然較之百貨俞無把握或烟苗被傷或土客不至則前人抽收逾萬者後來報解或不滿千優與不優曾無一定綜而計之陝西菸酒兩項銷路無多卽加徵無益至於差缺在陝西爲最上者在他省不過下中淘沙取金其細已甚夫以朝廷庫儲奇窘百端待用之時爲臣子者苟有一分可名皆當出以奉上然此爲臣民自盡之道非所語於聖朝矜恤之仁今天下貧弱如斯所恃者人心固結近來差减員增官多缺少其始爲貧而仕其繼因仕益貧得優差者恒一歲一更居優缺者無三年不調卽使歲餘數千金而當官之酬酢需次之宿逋往返之川資貧交之借貸凡人情所不免者皆取給於此缺此差其實入私囊者蓋亦僅矣若必盡取其餘其賢者豫防虧累勢必相率求歸若不畏瘠苦甘以所得歸公其心更不可信誠恐朝廷取之於官官復取償於民而更不堪問矣昔胡林翼之言曰天下豪傑之士非高爵厚祿不足以致之今欲得良吏以固民心何可無優缺以資激勸奴才受國厚恩如果陝西州縣坐擁厚資而一味見好屬員不遵朝命不惟天良難昧竊亦憲典不容且奴才昔在糧道曾將盈餘報効歸公於入已者尚不惜豈於屬員而反吝之無如陝西素號瘠區官民交困若但取悅於上而不顧貽累於下馴至吏道益衰民生益蹙奴才之辜恩溺職將有百倍於今日者此所以披瀝上陳呼天請命者也夫果人之中飽誠屬無良然使人人皆飢國誰與立關中根本曾作行都聖慈撫念吏民如父母之偏憐貧子所有派認加徵提解二十萬兩若蒙天恩寛免不勝大幸奴才之志無他恤吏卽以恤民爲民正以爲國此又兼爲天下計而非僅爲陝西計也謹縷晰具陳伏乞皇太后皇上聖鑒訓示謹奏奉硃批户部議奏欽此 
[山西巡撫張奏審明已革都司圖詐未成恃醉咆哮比例定擬摺二十一日]  
　　山西巡撫臣張曾敭跪奏爲審明已革都司圖詐未成恃醉咆哮比例定擬恭摺仰祈聖鑒事竊查接管卷内據曲沃縣知縣陳雲禀報補用都司馬雲亭冐充叅將藉圖詐索不服訊斷恃符史哮等情一案當經前護撫臣吳廷斌奏請革職歸案審辦在案兹據平陽府審明擬議由按察司勘轉前來臣覆加察核綠已革都司馬雲亭籍隸雲南太和縣寄居曲沃縣前在甘肅充當營勇隨同克復烏魯木齊等城案内歴保都司儘先補用因圖鄉里光榮冐充補用叅將並未造有奬札曾充山西練軍馬隊哨官駐防該縣借用麗泉甡錢鋪銀兩後因撤差無銀歸償續將騎馬一匹作價抵還嗣馬雲亭往河南圖差赴南陽縣衙門謊報被搶意圖告幫路費旋復畏罪自首呈遞悔狀經南陽縣遞回該縣馬雲亭因貧難度念及抵給麗泉甡馬匹價太便宜往向找補銀兩未允赴縣呈控批駁不准馬雲亭央人向麗泉甡情懇幫給銀十兩了事立有字據光緖二十八年十一月間馬雲亭揑詞復控該縣傳訊查騐字據正在核斷間馬雲亭不服堂訊恃醉咆哮禀請前護撫臣奏請革職審辦據供前情不諱詰無逞刁挾制及倚藉假官妄爲情事查例載刁徒直入衙門挾制官吏者發近邊充軍又載斷罪無正條援引他律此附加减定擬各等語此案已革都司馬雲亭冐充叅將並無倚藉妄爲情事罪止杖六十徒一年卽其圖詐誣控麗臬甡錢鋪亦罪止杖責惟咆哮公寠可照刁徒直入衙門挾制官吏擬軍第該犯咆哮係因酒醉所致與有心逞刁者有間應比例量减問擬馬雲亭合依刁徒直入衙門挾制官吏擬發近邊充軍例上量减一等擬杖一百徒三年遞籍定地充徒據供母老丁單是否屬實應由原籍訊取族鄰甘結詳請核辦其收受開泉甡銀兩訊係情願幫貼應免著追歴保奬札據供遺失無從追繳應飭查緝以杜假冐除備錄全案供招咨部查核外所有審明已革都司圖詐未成恃醉咆哮比例定擬緣由理合恭摺具陳伏乞皇太后皇上聖鑒飭部核覆施行謹奏奉硃批刑部議奏欽此 
[署四川總督錫奏設立川漢鐵路公司集股開辦情形摺二十二日]  
　　頭品頂戴調署四川總督閩浙總督奴才錫良跪奏爲遵照商部新約鐵路章程設立川漢公司集股開辦恭摺馳陳懇請敕部立案仰祈聖鑒事竊奴才本年閏五月在直隸正定府途次卽將擬由川省設立川漢鐵路公司以保利權等情專摺奏蒙勅下外務部議覆該部亦以川省物産充盈水陸轉運節節阻滯非修鐵路以利轉輸恐商務難期暢旺請俟設立商部後切實招商專集華股妥定章程奏明辦理等因奴才先於行抵湖北宜昌後舍舟而陸藉以查看由鄂入川之路接篆後探訪川省百物蕃昌而民間生計之艱公家榷釐之絀皆因商貨不暢所致故雖暫候商部頒行定法不得不思患預防早爲區畫但川漢鐵路其關繫之大不獨川省奴才前摺已經詳陳入川以來體察地方情形深悉民情騷動士習浮囂拳匪雖屬就平而伏莽滋多動輒借端思逞儻不自爲舉辦不惟利權坐失抑更防護難周設非自爲主張斷不能靖邊陲而消釁隙正籌議間適准商部來咨業經重訂鐵路簡明章程二十四條奏准咨行照辦查各條内其宗旨在於重國家之權柄全華民之利益其辦法則或官商集股請辦或華洋附搭股分皆須地方官查明是否公正殷實尤須督撫查明此路確於中國商運有所裨益且於現定章程無所違背者卽咨會該部酌核辦理川漢軌道紆廻修阻以及山徑之逼仄險峻咸視蘆漢爲過之明知欵鉅工艱祗以事勢危迫不容緩辦必應設立公司奏明得旨允行然後人人知事之必成無慮旁撓豪奪俾集欵勘路次第可以措手奴才現已在川設川漢鐵路公司遴任署藩司馮煦爲督辦並揀會辦數員以輔之悉取物論所歸者倡率乃能有濟一切遵照商部章程先集華商股本將來推廣蔌附搭洋股或添借洋欵務與章程吻合隨時咨會商部辦理川路關係全局儻始基不愼將來跋前疐後恐有悔之無及者擬將勘路估工等事刻日興辦務飭委辦各員實力籌集期於全路告成並非空言抵制於以上副朝廷建軌利國利民之至意除咨會兩湖督撫臣妥商併辦曁俟議定詳細章程再行繪具圖說具陳並咨送商部查核外謹將設立川漢鐵路公司緣由恭摺田驛馳奏伏乞皇太后皇上聖鑒勅部立案施行謹奏奉硃批該部知道欽此 
 
 

Page 14

 
 
[大臣延奏拿獲盜砍紅樁界内樹株結夥拒捕盜犯先行解部審訊摺二十二日]  
　　奴才延祉跪奏爲拿獲盜砍紅樁界内桔株結夥拒捕盜犯先行解部審訊餘犯嚴緝並將失察營員請旨交部議處恭摺仰祈聖鑒事竊查接管卷内光緖二十九年十一月初一日據管淮軍左翼後營葛振全申稱十月二十七日據卑營差弁任玉林等面禀風聞牆子路所管北雙洞子地方有大夥匪人販運板檩當經密派該弁等帶兵十餘名是夜前往約行一二百里至張儍子溝地方見有匪等十餘人把住路口見兵往捕開槍轟擊該弁兵等初時槍向上放不敢對擊後見匪等並不畏懼胆敢抗拒旋卽開槍還擊持有一時之久擊斃匪人劉俊英一名各匪始越山而走並將牲駝缷下棄板而去當時拿獲周景元崔萬龍謝奎元楊治全等四名棄下之板計四百七十件駝架七十七副其檩板駝架卽交該處雙洞子汛兵看守隨將現獲匪犯周景元等四名解送來營管帶按名提訊該犯等直認不諱據供砍板者約一百餘名窩主係王文海一人收買者係朱滿與王國正之子及馮二梁子等三人應如何究辦之處申請前來當經署總兵公奴才載澤將已獲周景元崔萬龍謝奎元楊治全等四名先行送交遵化州嚴行審訊並將該管之牆子路都司王國鼎中軍把總盧煥經制外委劉廣山一併撤任正核辦間復據該管帶葛振全呈稱十一月十二日據分防雁門汛副哨官孫占魁禀稱初十日馳抵馬儍子溝會同該汛外委劉廣山等進山查驗見板檩燒毁甚多眼同檢點查明燒存板頭板尾一百七十塊檩木八十三根松木四十六叚鞍架燒淨無存並據該汛外委劉廣山聲稱奉牆子　王都司手諭派外委宋振軒高興到汛傳言淸查大道於本月初四日將所存板檁盡行燒淨等語禀報前來當經委員前往淸查去後旋據差弁千總梁鈵環等覆稱查張儍子溝所存板檩除焚燒不計外現存松板一百四十八塊松檩一百二十八根大小松木一百一十八叚是否原贜難以明晰至現焚板檩據汛兵王道立回稱初三日經王都司派令高興宋振軒來汛至初四日焚燒等情正查辦間署總兵公奴才載澤旋經交缷奴才到任後卽將撤任都司王國鼎同調到撤任之外委劉廣山等一併傳訊據王國鼎禀稱淮軍所抄板片因張儍子溝地方深遠兵力甚單恐被匪人搶去經都司派外委高興宋振軒帶兵將零星板檩燒爲兩叚以免賊搶等語核與劉廣山等斯禀相符當飭該撤任都司赶緊回路將一切事宜交代淸楚並勒限上緊嚴拿此案要犯王文海卽汪文海並朱滿王國正之子王朝山馮二梁子等務獲審辦以贖前愆遵化州知州陳以培申稱訊據匪犯崔萬龍周景元同供伊等均給密雲縣人朱滿傭工聽從朱滿在靑樁界内之張儍子溝地方偷砍松樹屬實據楊治全謝奎元同供伊等均給朱滿傭工聽從朱滿等背送松板屬實並無偷砍禁木各等語顯係有心狡執連日熬審逐一究詰訊係何人臨拿拒捕據楊治全謝奎元供稱伊等均係扛板之人在後行走何人拒捕委實不知訊之崔萬龍周景元據供伊等爲朱滿偷砍禁桔駝送之時朱滿雇有保鏢人劉俊英等六名各持槍械沿途護送是日拒捕必係保鏢之人伊等在後究係何人拒捕委難確指各等語熬審至再矢口不移但該犯崔萬龍等所供砍樹之處據稱係在靑樁界内詞出一面自應勘明方能核議等情錄供申覆前來經奴才劄飭署中軍遊擊李午三派員前往詳查犯事地方究竟是何樁界去後旋據覆稱查明張儍子溝地方係在紅樁界内等情據此查該犯崔萬龍等盜砍樹株竟敢狡供避就非嚴行審訊不足以成信讞而戒將來應請旨戕現獲匪犯崔萬龍周景元楊治全謝奎元等四名一併解交刑部嚴審按律懲辦以昭炯戒至牆子路都司王國鼎所管地面有匪人糾夥盜吹樹株事先旣失於覺查事後仍未能獲犯其平日疏懈可知除由署總兵公奴才載澤已將該員撤任並委署右營守備崔繼昂前往接署外相應請旨將撤任都司王國鼎先行交部議處仍由奴才勒限嚴緝限滿無獲再行嚴叅其牆子路中軍把總盧煥經制外委劉廣山分係專汛員弁應請一併交部議處並請飭下直隸總督轉飭各州縣一體嚴拿此案要犯王文海卽汪文海朱滿王國正之子王朝山及馮二梁子等務獲歸案審辦以儆不法而靖地方除將所獲板檩劄飭署都司崔繼昂派員妥爲看守並將此犯案人犯鈔錄原供由遵化州解送刑部外所有拿獲盜砍紅樁界内樹株　犯先行解部審訊並將失查營員據實叅辦各緣由謹恭摺具陳伏乞皇太后皇上聖鑒訓示謹奏奉硃批著刑部嚴行審訊失察營員均署交部議處餘依議欽此 
[河同巡撫陳奏遵旨查明知縣被叅各欵據實覆陳摺二十三日]  
　　河南巡撫兼管河工事務臣陳夔龍跪奏爲遵旨查明知縣被叅各欵據實覆陳恭摺仰祈聖鑒事竊臣於十一月十七日承准軍機大臣字寄光緖一十九年十一月初十日奉上諭有人奏河南武安縣知縣周光昌浮收錢糧賄賣詞訟種種貪劣請飭嚴查等語著陳夔龍安照所叅各節確查具奏毋稍徇隱原摺著鈔給閱看將此諭令知之欽此伏查武安縣界連直境路省窵遠周光昌於本年二月間以通判署理縣事經臣到任後訪聞該署令聲名平常正在撤任察看欽奉寄諭遵卽加派委員並委河北道馮光元按照原叅各節逐一確查不准代爲隱飾兹據先後禀覆前來臣覆加稽核叅以該聞情形如原奏該縣錢糧每正銀一兩向交銀一兩四錢四分今春改交制錢二千四百餘文夏間復還舊章該署令匿不交出延至秋間始張貼告示定價准抵下忙漕折六百四十文仍餘錢二百八十文盡入私囊無漕折之户概照下忙漕折之數僅發還錢六百四十文所收者係制錢發還仍係錢條小民又虧百餘文一節查武安徵收錢糧定章每地丁銀一兩收銀一兩四錢四分本年二月間前撫臣奏定每兩改徵制錢二千四百文夏間仍復舊章周光昌因銀價長落靡常酌中定價七月初八日出示曉諭長完錢文准抵漕折按該縣漕米一斗向合制錢六百四十二文是以先行劃還一斗漕米之數現查抵還各花户已有十分之九餘錢尚在陸續核抵至發還錢條小民文虧百餘文訪之鄉間完片尚無其事又如原叅該縣劣生姜月峯李金榮衙役霍悉勾串門丁揑名梁貴包攬闔縣土稅先出包攬費一千一百餘兩應收正稅八百金外該署令得已入者四成下餘六成皆劣生丁役均分旋又每畝加稅一百五十文一節查該縣鄉間種烟之地甚少所抽土稅向歸在鄉集鎭各行頭包辦按季繳銀分徵分解光緖二十七年間將永和康宿等村土稅歸生員姜月峯包辦廿八年生員李金榮卽李鏡蓉充當闔邑總行頭遂與差役霍忠卽霍林李本政等四出抽稅每畝索錢二百文並給執照爲憑本年 
 
