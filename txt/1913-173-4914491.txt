# 1913 - 173 - 4914491

 

Page 1

 
 
通信 
[歐人對中國之杞憂（游歐客）]  
　　正式國會於初八日開幕歐美各報爭論其事惟紐約克哈爾德及倫敦泰晤士北京專電極堪詫異最足摇動歐美人心爲承認問題之障礙遠東通信社巳向各報辯正惟該兩電深入外人胸臆正其普通流行所猜測者照譯於下足見旁觀心理且望國人之愼於發言也 
紐約克哈爾德北京專電稱其訪員與某黨一領袖晤談據云袁與其左右現方秘謀定一毒計將其黨魁八十餘人全行謀害刻已得有確證該黨决議將袁廢黜如須以武力解决亦所不辭並擬舉黎元洪爲正式總統將京城遷往武昌倘南北戰爭起時南方可得精兵五萬云云巴黎時報轉載此電加以按語謂（此種新聞原不能盡信惟南方必有絶大反抗袁氏之舉動則又不可掩也） 
泰晤士報北京專電略謂（正式國會已開某黨恨袁甚深因上海暗殺案風潮更緊袁之左右勸袁不可親到國會此間人人恐懼不久某黨政府間必起絶大衝突惟此衝突當爲有秩序的不致惹起騷亂北京兵力甚足且極忠心於袁至於南方政客未必敢遽發難以速其斃其在北方袁之地位穩固倘袁若無定力甚或過於怯懦則情勢或有更變或袁爲人所刺前途必更危險南方黨人意見殊不一致余（該訪員自稱）知有五萬兵確巳預備戰事將直接與袁開釁然各省議員多到北京則欲與袁决裂亦未有不易之處現時恐慌之起全在政府無主各黨多詆政府不良然又不能實指其不良之所在其不信任袁者每指其專爲己利不顧國家在袁亦甚爲難將來僅有兩法或以强力解决或自潔身告退）云云 
巴黎急進報著論謂（中國正式國會召集而歐陸傳來之惡消息乃忽風起潮湧同時並至令人想見其内亂之亟將入恐怖時代下即歷引紐約克哈爾德及泰晤士兩電又謂路透電稱孫逸仙電斥袁總統退位以爲上海之暗殺爲袁所主使袁當負責任云云似此則南北將立起戰禍甚或至召分裂且某黨對紐約克哈爾德訪事固明言有五萬人備戰而泰晤士報訪事復證實之更有電稱武昌起第五次革命謀刺黎都督未遂主謀者爲某大將現巳逃逸中央已派兵至漢口鎭撫云云則其不盡子虚又可知也）按近數日來歐報論調大變無不謂中國將有大亂以上所譯聊見一斑遠東通信社雖逐日與各報辯正其間多照登出然終疑信參半不能去其恐慌此於承認及借欵兩事有大影響望吾國人勿爲謡訛所中勿逞快心之談須知窺伺吾側固已大有人在則幸甚矣 
專件 
[圍場發展案蒙藏局勸業科科員任嶧調查（二）]  
　　（二）永久之圖查西圍各山松樺採等樹多生於山谷山溝中山頂遼闊而樹木絶尠全圍各溝未墾之守及響無樹木各山其面積與已墾地較實佔十分之四不可謂不廣此後若能視其土質氣候分種松樺採榆諸樹則圍場森林非特取之不盡用之不竭卽遞推至百年二百年猶可保存曾記由吉字號二道岔越嶺見拐棒溝一帶民地諸淺山小松蓊蔚葱蘢悅目詢之鄕人則皆云係人力所種不過四五年故知非山不宜於樹實人不善於種但此非一朝一夕之事以後宜責成各局木植專員精求良法遍種空山年終考其成績課其殿最優者奬之劣者除之如此則不患圍場林業不能振興也凡國家愈文明則法律愈完備法律愈完備則事業愈長久民國初創農林乃當務之急一二年内將見發布森林條律整頓全國林業今若於圍場先事提倡示以楷模不惟將來因法律保護之力藉獲大利且可恃以永遠不至再有廢弛之事矣 
[（三）消售之路]  
　　多倫距圍場西北去西局二百四十里去北局二百十里皆坦平大道惟西局多倫之間有車道梁一嶺然其嶺極低並非峻險之山不足爲運道之阻各圍木料惟恃多倫一路爲最大消售場所去之料有平斜頭獨板大中小檁子破子椽子車網鞍板七種此外尚有電桿一宗然不常售多倫之外如熱河赤峰等處消數極微亦不能行遠其路經多倫者則西北至外蒙古庫倫等地北至内蒙古東四盟二盟各草地西南至張家口至北京天津就中内蒙古張家口兩路消場最盛然自受内地革命影響兼之去春京津兵變各路商人裹足不前於是多倫木市消沈逹於極點現在行情每木料一件不過一兩一錢餘查每件運至多倫原價五錢脚力七錢落地稅一錢五分找工二錢共一兩五錢五分較現在行市差四錢之遠無怪各圍木植異常停滯不能暢消然此亦不過一時景象自今以往各處兵事寢息多倫貿易景象自可逐漸恢復木市行情亦自可增至一兩五錢五分以上且多倫各路所需木料則斷不能不求之於圍場今若令各局一律截止伐木售木則半年之中木價必然大漲彼時道路旣平四輪貨車改製旣成北圍牧畜公司旣興鋸木工廠旣設則不患新木不能消售卽陳木廢木亦可暢消操縱之權固在我　不　從也然此不過市價漲落之關係未　　　　　　　　　　木工廠立則供給多四輪貨車　　　　　　一多倫固不足以消納圍場之貨卽僅一草地一張家口仍不足以消納圍場之貨將來之消場必推廣於庫倫於綏遠城於大同宣化於北京天津於保定綜合各處每年需要之數或者不在鋸木工廠每年產額之下辦理之法當於以上所舉各都市木商擇其諳練而老成者畀惟專責俾於圍場木植外交員網羅各商時與各局通聲氣視其消售之多寡以爲酬勞定其例規如售價至千金以一五或二成乃至三成照扣如是則圍場木料將不脛而走矣尚何有停滯之患哉人或以京津保道遠爲慮不知彼地自有彼地市價不得以多倫概之苟有大顧客我又何妨包運况將來必於張家口設倉庫設售木分局張圍之間皆藉四輪貨車及牧畜公司牛馬自運張京津保則有鐵道聨貫彼三處木商將不招而自然蝟集於張家口矣我因自運再稍減其價來者必尤衆矣惟張京津保四市行情則不能不先事攷察也又木植消售旣旺凡以上所舉第一第二兩條之經費自不患無出處矣（未完） 
 
 
 

Page 2

 
 
時評 
[近東與遠朿（無名）]  
　　歐人稱巴爾幹爲近東以亞陸爲遠東巴爾幹各邦聨盟以逐土耳其中國各省革命以倒滿洲其相似者一土耳其被逐而巴爾幹之各邦不和滿洲政府倒而中國之南北亦不和其相似者二巴爾幹各邦之不和而日事調停中國之南北而亦聞日事調停其相似者三巴爾幹各邦雖事調停而日聞有激烈之反對中國南北雖日事調停而亦日聞有激烈之反對其相似者四巴爾幹各邦時局不定而金融因受影響而歐洲之商人呌苦中國南北時局不定而金融亦受影響而中國之商人呌苦其相似者五其不相似者惟中國人之倒滿洲不若巴爾幹各邦逐土耳其之力戰而中國之南北不和尚未遭列强之干涉而巳 
[命令]  
　　六月九日臨時大總統命令江西都督李烈鈞前經臨時參議院咨送議員郭同等以專制殘毒曁罪惡五端兩次質問及據江西旅京公益會李盛鐸等全省商會羅志淦等鐵路股東會朱益藩等旅滬公會陳三立等以違法殃民恣睢暴戾條列十四罪呈請派委鎭撫使以拯人民等情嗣因任命汪瑞闓爲江西民政長該省有反對情事當派王芝祥前往併案查辦該督旋又擅自改編師團並調兵派員管理九江砲台迫脅鎭守使戈克安離潯曾據王芝祥電稱迭經責問李非空言所能警覺懇請派兵赴潯本大總統因不忍地方人民財產重罹鋒鏑屢經開誠誥誡乃數月以來復有調兵運械進逼鄂境之舉商賈停滯居民播遷怨讟繁興亂機四伏迭准參議院衆議院咨送參議員陳銘鑑等衆議員張大昕等郭同等先後提出質問九江等公會籲訴并經黎副總統查據陸軍少將陳鎭藩興國縣知事曁武穴自治商會先後報告情事昭彰殆巳無可諉飾現又據王芝祥將查辦情形呈復前來察閱原呈雖稱各欵未能逐件核查惟反對汪民政長一節疑係李督本意而縱容軍人反抗巳難辭責至調兵逼潯一案則稱因箇人惡感遂冐侵官輕舉之嫌拘拿鐵路協理羅朗山一案則稱辦理不免操切該督於政治上學識經騐均缺年少氣盛閱歷未深事理重輕人情向背皆　體騐等語綜核情形該督李烈鈞措置乖方實屬不稱厥職念其蒞任時平治會匪尚稱得力仍令其顧念時艱痛惜民瘼以恢復軍人名譽以表本大總統與人爲善之誠乃迭閱人民代表呼籲之詞至再至三不忍卒讀即王芝祥呈復查辦各節亦有定　該督無術維持確係不孚衆望倘仍優容姑息坐視閭閻疾怨商業凋殘何以對贛省厭亂望治之窮氓何以告各省戢暴安良之賢吏李烈鈞應卽免江西都督本官卽日交卸來京聽候酌用此令任命黎元洪兼署領江西都督事此令任命賀國昌護理江西民政長此令歐陽武授爲陸軍中將銜此令任命歐陽武爲江西護軍使兼充第一師師長所有江西陸軍各營均歸節制此令任命陳廷訓爲江西要塞司令官所有九江湖口一帶江防各營隊均歸節制該司令直隸陸軍部管轄此令 
專電 
[北京電]  
　　中俄蒙約問題今日衆議院又開秘密會經衆表决委員會提出之修正案爲有效又聞俄使對於修正案有可以相商之說蒙約前途似有進步惟參議院仍主打消 
[北京電]  
　　參議院今日開會僅一讀法律案進步黨員以前次表决退回借欵咨文爲議長違法多未到院 
[北京電]  
　　據俄京報告俄人一面與中國政府商訂蒙約一面力助庫人擴張勢力以爲日後推廣蒙約範圍起見甚利我國緩慢進行云云 
[南京電]  
　　昨日聚英旅館内又聞捕獲亂黨嚴某並將旅館封閉 
特約路透電 
[北京電]  
　　今日衆議院開秘密會討論蒙約問題聞已確認通過之决議如於某某數點修正之後卽擬通過全約 
[北京電]  
　　昨日參議院開會秘書宣讀政府咨文謂中俄蒙古條約業已簽定之說實屬不確繼乃一讀臨時議會法律議案 
[北京電]  
　　聞陳貽範或將代溫宗堯赴大吉嶺與英國談判藏務 
[北京電]  
　　上星期煙臺當衆焚燬鴉片八箱蓋由某輪船搬至岸上時爲華員查見者 
[北京電]  
　　俄日使署否認漢口俄日總領事近晉謁黎都督請允爲候補正式總統之說日本黨人運動贊助南方一節日使視爲黨見問題並無對外關係又謂日本對華政策近已爲政治問題故袒助南方之運動實一黨之作用不足注重云 
[貴陽電]  
　　貴陽各敎堂因未接通告故未於四月二十七日爲中國舉行祈禱會故貴陽安順等處各敎堂約定本月八日補行都督亦派代表與便此外文武官員到者甚衆 
[東京電]  
　　日本外務省因近來外間紛紛訾議政府對華政策故特宣布長文絶對否認政府與聞中國内訌之說日政府意中並無南北之歧分其志願惟在維持和平恢復治安至與北京當道照舊以公文往來者實因有進行外交之必要故也此舉實無歧視南方之意日本對於南北感情相同殊望南北交親永遠和睦至五國借欵問題内訌發生以前久已提出故不相關政府因知該借欵實爲中國將來進步第一要舉且於防備濫用節已是有充分之擔保故敢加入末復切實聲明日本於中國政治之爭鬥决不與聞仍將嚴守中立云據現情觀之反對黨似效美人利用中國問題以攻擊内閣 
譯電 
[北京電]  
　　據國權報載稱俄國巳允研究衆議院對於中俄蒙古條約要求修改之點（一）中國可以派員至外蒙各處及移民至某某數處（二）俄國不得移民至外蒙並不得遣派領事署以外之官員 
[北京電]  
　　山西都督建議將大同府代州忻州各城改爲軍務處惟便保護自張家口至保定府之大道免受蒙匪滋擾 
[北京電]  
　　前十二省都督來電抗議組織短内閣一事已由袁總統電覆詳述目下之内閣徒負空名致行政上發生種種之困難故不得不組織新内閣候至正式政府成立爲止云云袁總統擬以陸徵祥爲國務總理 
[北京電]  
　　據進步黨中人聲稱唐紹儀已允國民黨之請赴京偵察政府組織新内閣時之舉動 
[巴拉瑪電]  
　　巴拉瑪共和國總統濮拉斯博士巳簽准禁止華人入籍命令 
[倫敦電]  
　　新任日本駐英大使井上君語路透電社代表謂彼得重至英倫深自欣慰英日友誼之外象從無如今日之光明英日聨盟之權勢仍如往日足爲遠東和平之保障日本對於英國之友誼巳深印日皇及國民之心云 
[柏林電]  
　　德皇御極二十五年之紀念祝典已於昨日在格林華爾運動場開始舉行是日由德皇德后率同皇族首相人等校閱男女運動員三萬人皆屬德意志全國之精萃觀者約三萬人先由德轼運動會幹事部總理發簡短愛國之演說並代表會員二百二十五萬人致頌德皇繼以陸軍傳信鴿將演說稿分傳德國各處公布校閱旣畢卽舉行各種運動 
[倫敦電]  
　　愛爾蘭之來福鎗係由哈末斯密斯某馬房運出警察現已防察該馬房因其内仍藏有來福槍四千五百枝每次運出輒通告愛爾蘭當道該馬房係由紳士數人所租 
[倫敦電]  
　　日者判决之擊碎玻璃窗案婦女交際政治協會各會員皆在被告之列各報謂此次判詞足爲女權黨用武者之當頭棒九日晨間赫斯特公園賽馬場之高臺爲火所燬附近之馬廐亦同時起火現疑係女權黨所爲 
[維多利亞電]  
　　俄國皇后郵船近由横濱開往維多利亞歷時九日零五小時郵船之渡太平洋者從無如此捷速按前次最速者爲十日零十小時 
[柏林電]  
　　巴爾幹各邦首相大會已展期會議布塞官報交詆日甚塞國王太子曾發極激烈之排布言論布王須俟俄國宣布塞維亞對於土地之要求始允組織新内閣金融市面因政治恐慌頗受影響 
要聞一 
[六月五日之衆議院秘密會]  
　　五日衆議院因中俄蒙約問題自上午十時起開特别會首由委員報告日前委員會情形約一小時嗣由進步國民諸黨員交起演說國民黨對於締約極力反對政府有欲由根本上破棄條約者有欲大加修正比於破棄條約更加激烈者進步黨多依據委員會議决之條件表示贊成唯兹事體大各議員各伸意見演說者共有二十餘人之多昨竟不得全數演說故無結果而散此日叚總理陸總長及其他總長次長政府委員多數蒞院至於報告時各方面意見大要如左 
[報告情形]  
　　委員長報告謂若如政府與俄國所訂條約是前者不過外蒙一部分而已今則併内蒙亦包含在内兹將所關係國土主權最重者删去數條請大家公决國民黨議員謂無論如何不能締結此種條約進步黨議員謂現在時局如此國基未固但可遷就和平了結亦無不可正式政府還不知何日成立設與之開仗内外訌辭交加誰負其責任 
　　調和派謂政府旣言此約不能取消修改可商量吾輩可以大加修改以期無損領土及圖權則訂此條約有何不可 
進步黨議員謂此約之締結係俄人從中調停取消蒙古獨立故不能不稍有退讓 
國民黨議員謂蒙古本我國領土吾國兵力何難取消蒙古之獨立更何待俄人從中調停進步黨議員曰在理論上說自然好說話在事實上眞有作不到的地方有主張將修改之條件由外交總長再與俄人磋商者有主張俟經參議院同意後再交政府與俄人磋商者 
[委員會修正内容]  
　　關於中俄條約不願以條約形式締結擬交換公文以代條約對於所定之六條大都同意但於蒙古自治制度警察軍隊官吏殖民及其他權利上之問題特附加說明書務期維持中國主權其就原條文而改削者第四條項下删除中央二字第五條項下蒙古上加一外字等爲其要領云以上修正案說明書所載關於權利問題外交上果能妥協有望否此固不能預斷唯多數進步黨員贊成修正案料此案通過衆議院略有希望至於政府方針按諸陸總長口吻頗似無修正餘地云 
[六月六日之衆議院會]  
　　六日衆議院關於中俄條約事宜繼續前日開議段總理陸總長以下政府員悉數出席迄開議時各黨議論互爭國民黨員主張根本取消進步黨主張維持政府原案並有調和派主張修改特别委員會案大都與前日情形並無大異討論多時數贊成將特别委員會議定之原案提出政府使政府與俄使直接交涉以期保持利權至於該修正案内容與昨報所載無甚逕庭關於蒙古自治制度警察軍隊官吏殖民等問題明載說明書三項並以該條約改爲公文形式互行交換不願用條約形式以締約云 
[六月六日之參議院會]  
　　六月六日下午一點四十分振鈴開會副議長王正廷代理主席議員出席者寥寥主席謂現因不足法定人數延長三十分鐘届時仍不足法定人數復延長三十分鐘届時仍不足法定人數主席遂謂暫休息二十分鐘休息畢復振鈴繼續開會仍不足法定人數湯漪云今有少數議員經過議場而不出席遂入遂出試問伊等係民國參議院議員否請議長質問伊等不出席係依據何種理由議長謂現在可將各門關閉凡入場議員概不許出場入場者准其隨便入場蔣舉清云今日不出席者中有某議員在旁聽席内旁聽請議長驅逐退席國會議員不出席而旁聽試問院法内規定此條否議長謂今日請諸君仍繼續討論中國善後借欵合同政府咨請本院查照備案問題諸議員謂請議長宣告討論終局贊成者多數議長遂謂現在宣告討論終局贊成將咨文退還政府者起立起立者多數議長又謂現命秘書將退還咨文起草楊渡云本員臨時動議因大學堂之風潮甚屬激烈主張請敎育總長於下次開會出席蔣曾燠云敎育總長係代理者無出席之資格本員主張請國務總理出席附議者巳在五人以上時咨文已起草完畢遂由秘書長宣讀衆謂再請議長宣讀一次略云臨時大總統對於國會止有提交議案之權力並無咨請查照備案之規定卽認大借欵爲無效應將咨文退回云云衆遂請表决議長謂請贊成將咨文退還者起立起立者多數楊永泰云此咨文旣已表决應一面咨行政府一面咨行衆議院朱念祖云咨文遂已宣讀兩次仍請油印各發一張張錫　云此案旣已表决仍請繼續討論旁聽規則案劉映奎云正議長張君繼現已到院可仍請張君主席遂仍由張繼主席王正廷遂退席林森云適間有人對於大學風潮事動議并未討論亦未表决請繼續討論蔣舉清云適問楊君動議本席以爲殊多錯誤蓋大借欵政府旣違法簽字則咨文固應當然退還係本院範圍以内之事又何必咨行衆議院耶楊永泰云本席自行取消前議向乃祺云本席以爲大學校風潮事應付審查審查之後再行表决富元云現在諸君有主張請國務總理出席者有主張請敎育總長出席者本席以爲可請其同時出席蔣曾燠云本席主張請國務總理出席蓋因敎育總長現在係代理之人照約法似乎未便衆議員請付表决議長云楊君動議因大學校風潮事請敎育總長出席現在表决請贊成者起立起立者少數湯漪云本席以爲此事可先行質問請其答覆若答覆不得要領可再行請其出席田應璜云請問現在在場議員是否及法定人數議長云現在在場人數本席在内共一百四十四人田應璜云人數恐未啼法定人數楊永泰云田君若不信可以自己檢查衆議員請散會議長遂按議事細則第三條之規定宣告散會時三點四十五分鐘 
[參議院質問議長書]  
　　昨由參議員姚崇光等向議長提出質問書不承認表决退回借欵咨文案兹將原書錄下 
議長鈞鑒退還善後借欵咨請查照備案咨文問題爭議多日始由兩黨各推出二人會商起草昨日由副議長王正廷君將所擬咨文稿印刷分配交兩黨議員互相討論今日開會以前進步黨議員卽在休息室討論所擬咨文草稿以備與國民黨議員協商後再行出席表决正在討論時據進步黨議員鄭江 
 
 
 

Page 3

 
 
籲君由議場退至休息室報告議長第一次宣告延長十五分鐘計算人數議員出席者一百二十九人第二次宣告延長三十分鐘計算人數至時間已到出席議員僅一百三十六人仍不足法定人數依議事細則第五條當然宣告延會於下次會議繼續討論議員等以爲業巳延會遂於休息室繼續討論咨文不圖兩次宣告延長後議長不但不依法宣告延會反爲第三次延長之宣告議員等以議長違背議事細則第五條深爲詫異由議員田應璜陳瀛洲等入場喚起注意乃議長竟於第三次延長時間内已將退還咨文付之表决田應璜陳瀛洲等入場後請議長查點出席人數議長並不查點卽宣告散會不知議長依據何項法律於議事細則規定計算人數兩次外敢於第三次延長時間内將極重大之案率付表决並對於田議員等請求查點出席人數始終置之不理此種議事暗昩情形所有議事表决在法律上豈能認爲有效議員等礙難承認究竟議長有何依據如此辦理敬祈明白答覆 
　　議　員　姚　華　周學源　張金鑑　劉光旭　張光煒黄元摻　陳光燾　李燿忠　徐承錦　吳作棻　朱甲昌解樹强　辛　漢　阿穆爾靈圭　鄂多台　祺克坦　卓利克國王　奈曼王爺　唐古邑　德色賴托希　羅布桑車珠爾　諾爾布倉保　旺楚佈黨臘佈湯　榮　厚　佈霖　陸大坊　　曹汝霖　李兆午　黄樹榮　　方聖徵張　烈　王家襄　陸宗輿　張　糟　李文治　陳　善張其密　劉彭壽　宋　楨　籍忠寅　彭介石　董昆瀛鄭江灝　唐仰懷　劉星枬　蕭承弼　丁世嶧　李　槃陳銘鑑　班廷獻　田應璜　劉懋賞　陳瀛洲　孫乃祥謝書林　延　榮　蘇毓芳　王　湘　趙時欽　宋　梓馬良弼　梁登瀛　金德馨　黄紹侃　齊忠甲　饒應銘周　擇　吳炳臣　　鄂博噶台　　佈爾格特　熙陵阿龔煥辰　王　賡　李　溶　廉炳華　哈得爾　傅　諧廈仲旺益喜　馬維麟　車林桑都布　祺誠武 
[國會議院法草案之内容]  
　　國會議院法由兩院組織起草委員巳將草案脫稿准於下星期一先提出於參議院兹探得草案内容最要數端如下議員提出法律須有二十人以上副署其他提案五人副署彈刻大總統案須有議員總數五分一連署彈劾國務員案須有議員總數十分一連署彈劾案之表决用無記名投票行之議員提出質問書須有二十人副署國務員委員出席答復不得要領時第二次必親自出席兩院有議案互相誤會時得開協議會由兩院各出　數之委員組織之兩院除對于大總統及國務院外對於其他行政及司法官署不得直接往復文書議員歲費定四千元會長加三千元副會長加二千元 
[劉代表之國事箴]  
日昨駐俄劉代表致函外交部以近東問題 
解决匪遥一經解决則列强視線咸集遠東甚願毋再釁起蕭牆以召外侮言之甚爲痛切兹將原函照錄於下啟者迭閱各報載近東問題行將解决又云中國黨爭激烈風潮日甚謂因宋案及借欵等事反對中央不遺餘力甚至有南北分疆將成第二次革命之說又稱德公主出閣伊邇俄皇將於陽曆五月二十日應德皇之請親往道賀藉與德英二皇協謀東亞反對中國日本暹羅等語是雖言之鑿鑿究屬疑團惟巴爾幹問題可望和解芒國王遵從列强忠告願將占據之斯古搭里城讓歸阿爾巴尼亞此事業巳通告各國而倫敦各大使曾議另指他地酬償芒國如此則近東問題解决匪遥近東問題一經解决則列强視綫咸集遠東際此國家多故歐洲列强對於承認一事尚多觀望若再釁起蕭牆致召外侮則神州陸沈何堪設想五中焦慮遂有初九日之電區區愚衷想荷鑒原云云 
國會議員取銷問題之爭執 
[滇議員不肯遵令取銷]  
　　滇議員顧視高曾子書質問警察廳函云頃據巡官于君湧泉來庽出示貴廳飭本區警署訓令内開奉部令前准大理院函開雲南第一區衆議員選舉十二月二十日之重選依法應作無效現已判决相應將此案判詞抄送查照等因當以雲南第一區十二月二十日之重行選舉旣经璕院判應作無效則所選出之議員顧視高曾子書二員依法自應取消當經電令雲南選舉監督改選並飭經籌備國會事務局函由籌備衆議院事務處通知該員等速將所領議員証書及議員徵章一併繳銷在案惟迄今多日尚未據繳查議員徽章非議員而僭用者刑律定有專條與公共秩序實　大有妨害且案經院判尤未便任聽抗不遵斷應由該廳按照行政執行法第六條　一欵之規定强制處分等因到廳查顧視高曾子書均在該署轄境居住合亟令知該署遵照將該員所領證書及徽章一併追繳呈廳各等語聞之不勝駭異查本員被雲南選舉爲衆議院議員業經憑証書取得徽章到院出席大理院對於此項訴訟能否受理尚是問題藉曰可以受理此係行政爭議其判决只應對雲南監督行使貴廳旣不能直接向本員爲大理院執行判决本員亦只能聽雲南選舉監督及本衆議院之主張昨滇電及院議均承認本員出席内務部尚何能越俎干涉且内務部令所依據行政執行法第六條第二欵之規定尤屬謬妄查行政執行法第七條該管官署非認爲有左列事項之一不得行直接强制處分其第六欵云軍器凶器及其他危險物品或有危險之虞之物品非扣留不能預防危害者試問議員徽章是否如第六欵所指之危險物品又内務部令云議員徽章非議員而　用者刑律定有專條本員完全議員雲南一日不改選本員等議員之身分一日不能銷滅何云非議員而僭用内務部如此濫用權威將以行政侵犯立法範圍減少法定雲南議員額數之二乎不然何誤解法律至於斯極相應函覆并附雲南都督民政長來電希卽轉逹雲南衆議員顧視高曾子書同啟 
[桂議會力爭選舉有效]  
　　廣西省議會公函國務院云竊敝會疊准本省選舉總監督咨開内務部電令改選本省參議員一案敝會議員岳維嶽等於四月哿日經將選舉合法萬難改選情形電逹中央政府取銷該令曁請貴院據法彈劾内務部及通電各省都督議會匡正在案五月十五日復准選舉總監督咨開案照廣西參議院議員選舉准内務部四月眞電謂爲違法經於銑日電呈大總統請將依法選出之第一次至第八次各議員認爲有效只第九次選出之梁培一名另行改選等因譯發去後五月五日復准國務總理曁内務總長梗電仍應全體改選查所選之議員等業已到院是否合法應請由參議院審查解决魚日電復在案所有以上來往各電底相應抄錄咨請貴議會查照等語敝會就總監督抄送關於本省選舉參議院議員與中央政府來往各電逐電審查五月二十一日復公開討論僉以此届已選出之參議員十名選舉時出席人數及當選票額均超過法定之數至選舉册未列覃液露一名總監督於四月十六日致大總統銑電言之甚詳不得謂爲舞弊卽不謂爲違法又第九次之選舉梁士模君旣以本會議員當選在前此次出席五十人實巳足法定之數則所選出之梁培君一名當然有效卽内務總長於四月十一日致總監督眞電亦已認此次選舉爲已足法定人數是此届總監督之辦理參議員之選舉並無違法今中央政府徒藉口於行政職權應行糾正强令全體改選誡不可解其是何居心也敝會討論結果多數公决對於中央違法之命令極端否認卽一人誓不改選何况全體且各員旣經總監督給予證書到院列席則審查證書適法與否權在貴院除已將議决情形於箇日電聞外相應抄錄本實前後一切電文專函佈逹希煩查核解决無任盼禱卽請鈞安統希公鑒議長姚健生副議長何英彥張鴻鈞 
雜評一（無名） 
[參衆兩議院]  
　　參議院退還政府借欵咨文衆議院議决修正蒙約可謂勢均力敵然參議院退還政府借欵咨文後進步黨以爲違法衆議院議决修正蒙約後國民黨亦有異詞可謂旗鼓相當 
[日俄兩公使]  
　　日俄兩公使否認漢口兩總領事勸黎抗袁之說日本外務部且有布告對華政策之宣言日俄之不欲牽涉於我南北之黨爭固應如此也葢一則此非外國人所應顧問一則對於列强而恐啟猜疑否認與宣言在例不可少也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[熊范輿免官原因]  
熊范輿前充雲南國稅廳籌備處長私挪滇蜀鐵路公司路欵並勒取錫務公司存銀該省參議員孫光庭等在院提出質問政府日前答覆文云前奉大總統發下貴院咨送孫議員光庭等質問書一件當經函交財政部核覆兹准覆稱查熊范輿挪移鐵路公司路股并勒取錫務公司存欵各節前本部准國務院先後奉大總統發下香港公民及滇省議會電同前由均經本部電請蔡都督兼民政長確查具覆在案嗣准蔡都督電覆稱滇路公司設有匯兌處原司放欵生息熊范輿王戴等先後共借十六萬元以錫務公司估本作抵照章付息前經鐵路局催還熊等在黔籌借現欵十六萬元正擬歸還適黔政府需餉無法卽將熊等所借商欵由黔銀行借去配發軍餉是以前路之欵未能照期歸償係有特别可原之理此查明挪移路欵之實在情形也又勒取錫務公司存欵一節查熊係該公司董事有龔剄甫來滇運動革命探知熊有經手之欵存該公司率兵挾熊到公司將存欵提出去年十月熊將經手礦政公所之欵如數解繳實業司此查明挪移錫欵之實在情形也等語前來本部以該都督爲省長官旣經兩次覆查本應毋庸置議唯尚恐有不實不盡之處正在核辦間適接熊范輿辭職之電業經准其開去國稅廳籌備處長本職一面派員再行秉公查辦以昭核實而示大公等語相應答覆貴院查照可也此咨參議院 
[敎育部處分大學風潮]  
　　大學風潮迭見前報兹悉敎育部日昨又頒發第一零五號指令云前據大學校呈報預科學生不守校規藉端滋擾各節業經本部令飭該校長除將爲首滋事各生查明斥退外其餘或係附和或被脅迫之人均限於火曜日上課嗣據該校呈送傳單所有已經斥退之學生仍不出校聚集少數學生在校内擅立維持會名目分布印刷傳單以種種恐嚇誘騙之言語脅迫安分各生不令上課試問學校本未破壞何有維持明係此少數不安本分之學生 
假託維持之名陰行破壞之實轉令安分各生紛紛請假遠避其未請假者雖欲遵令上課亦皆横被强迫失其自由兹復據函稱預科學長及各敎員請展上課期限二日苦口勸誥該生等仍要求種種條件始終抗不遵依似此任意妄爲將使學使管理規程永無實行之日揆諸情理實所難容應　將現時在校之預科學生暫行解散俟暑假後開學時除已被斥退之八人外凡現經請假出校諸生均准回校其餘實係被脅之人自願悔過呈請復校者應由該校長酌量核准凡一二年生准其回校肄業三年生已經畢業試驗及格者准授與證書庶於懲戒之中仍予自新之路該校長其遵照辦理並傳諭諸生知之此令 
[江省逮捕議員之爭議]  
　　江省日前破壞黨岳武約期起事幸先期破獲得以無事岳供牽連省議員關慶山係破壞黨中重要人物宋都督因案關内亂情形重大巳將關一併拿捕訊問日來省會各議員大爲不平謂此次宋督擅逮議員係屬違法如以關爲内亂現行犯亦必須有脅同從事之證據且在實行犯罪之時間方可直接逮辦今所據者不過岳武一人之供詞是重供不重証重權不重法且事前旣未得議會之許可事後又未正式報告卽以手續而論亦屬不合經各議員公同集議决定一面請宋督出席答覆一面電詰政府請治宋督以違法之罪兹將原電錄左大總統國務院參衆兩院均鑒本會現在開會期間依照法定議員除外患内亂現行犯非經本會之許可當然不能逮捕乃都督府忽於五月念九日將議員關慶山捕禁大會依法質問旋准答覆僅謂被岳武供詞有曾與關議員商量舉事等語是認關慶山爲内亂現行犯云云本會謹按法理上所謂内亂犯者要當有圖謀不軌之確據所謂現行犯者要當在實行犯罪行爲之時關議員如有以上兩條之事實不但法律所不容亦爲江省之公敵本會同人且將聲其罪而討之乃查關　員并無以上事實竟以岳武一面供詞據爲信讞安保非岳武畏罪誣報志在連累多人爲開股自己罪案地步在宋督對於此案要當如何　審務得實情方可以服公論而慰衆心兹事前旣未得本會許可事後又無正式之咨告及經質問又謂本都督當然如此獨斷獨行是直重供而不重證貴權而不貴法現在共和政體人人受法律裁判人人卽皆受法律保障軍官文官各有法律以保障之議會之暫行法亦卽議員之保障也關議員旣非内亂現行犯乃竟擅行捕禁是法律失其效用議員失其保障且本會頃尚據省垣商學自治十餘處法定機關連署投遞關慶山之保證書轉咨去訖亦可見關君頗孚衆望素洽輿情如果任令誣報不第代議士之前途可危卽人心亦異常惶恐第查都督爲軍政之官直接中央命令理合急電懇速維持令宋都督務將關議員從速釋放以維法律而重人權全省幸甚臨電倉卒不勝屏營待命之至黑龍江省議會支印再此電恐被阻止係專人由哈拍發合併聲明 
隴上輿論之一斑 
[周務學撤銷陸軍少將之反動力]  
　　趙惟熙督甘年餘回漢各界感情極惡自上月電令來京後中央忽有撤銷周務學之舉甘人聞之大爲不服日昨電致北京大總統國務院參議院衆議院參謀部陸軍部司法部及甘肅同鄕會云頃讀電抄大總統令周務學撤銷陸軍少將銜由陸軍部開軍事會議嚴行懲戒等因遵奉之下駭詫殊深查去年吳炳鑫所部炮隊變於省垣步隊變於鞏昌搶掠商家地方官民禀揭可據亦曾電告中央似此馭軍無法蹂躪治安趙督不稍懲戒今年反將警道所統兩營解令吳帶又增發開花砲兩尊予吳兒戲軍事威嚇人民各界因之不平何奏箎擬一電稿謂甘肅漢回雜處各不相下請司道以上官勿用本省人宜爲甘肅制一特别法著之官制云云囑安良出名電請原稿尚存安良恐起種興止而未發各界益形憤激開會公議電訴政府衆推周務學領銜前此通電之人强半卽今電出名之人簽字畫押並非揑名事有實據並非妄訐各界均負責任一人膺咎衆情何安軍人干政固屬非法然事起於賴恩培之挑撥軍隊衆怒於吳柄鑫之領砲增兵軍事攸關非同政治統領有保衛地方之責周務學詎能袖手旁觀不予過問前此甘軍東下後路空虚土匪思逞根本幾摇周務學以孤軍撑柱私貸充餉寒夜詰奸卒保完土方謂共告成功高厚賞何期偏聽單詞遽予褫奪趙吳溺職未蒙根究紳民糾舉反索垢瘢一二人之喜怒爲重九百萬之安危爲輕共和初建有此偏枯民國前途何堪設想在政府道遠言龐難得眞相在趙督殃民誤國賊我忠良臨去尚下毒手在任反對共和去年紅頂花翎今正始行剪髮撫飾虚詞電博美譽陰結軍隊包藏禍心甘肅財政奇絀趙督濫用無度多定公費討好官場以此收支懸絶呈一不了之現狀此次薦任官吏類多昏庸貪墨反對民國之人如吳炳鑫之署參謀長實種無窮禍根賴恩培挑撥漢回軍隊惡感疊生臯蘭巳蠲糧趙一意袒庇以致賴得逍遥出甘而人民被損之財產未得恢復政府如果欲整飭綱紀不失人心立反前清之秕收請將趙督庇縱欺罔之罪澈底根究詳細劣迹罪狀代表等將以次電陳至于維持治安勤勞忠勇之周務學則請格外保護勿使讒間得逞致罹兇網甘肅幸甚大局幸甚除省議會另電具呈外甘肅紳界代表馬良翰楊世昌馮翌輸劉光祖張林焱李象賢王培辰王耀南王清海丁佩榖張煒許廷彥金世清馬應隆蘇芳等共和實進會會員張世英田駿豐喇世俊曁全體會員等國民黨甘支部代表慕壽祺王汝翼和献璧曁全體黨員等共和和黨甘支部代表陳夢熊何念忠丁裕謙曁全體黨員等回敎俱進會代表馬麟馬永馬秉彝曁全體會員等民族大同會代表聶守仁張學仁曁全體會員等蘭州日報館代表牛献珠大河日報社代表孟慧軍界代表馬安良馬占奎馬麟等學界代表周希武張圯則王佐才魯從禮等同界代表馬時若粱作棟羅占魁馬學林劉發榮等同叩 
[新會城大刦案詳情]  
　　新會城南隅大街爲邑城最繁盛街市二號白晝時忽有匪數十人分頭扼守圖刦全街先入裕豐隆寳其昌晋豐滙單店刦贜甚鉅重傷裕豐隆店東李杰一名及寳其昌店客一名過路人數名卽日全街商店閉門暫停交易兹將刦時慘狀分列於後 
[刦時情形]  
　　賊入寳其昌時有賣白糖糕者放在門首賊喝之賣者棄其貨擔遁去賊人店先放下舊樹膠鞋數對在舖面似來換匯者使人不疑突入封禁時何倫（在河南怡昌店找銀檯者）持銀五百到該號寄櫃察覺後走入舖尾賊放槍傷其腿幸不甚重當時對面孚彰店先響鑼和興店並以炮擊之賊亦還炮又有數賊入裕豐隆行刧該店現銀二斗羅並摸店東金錶店東李杰（新會三村人金山客也）登樓取十三響追賊至天成店門首連鎗二匪詎刦寳其昌之匪適自後出及有一匪假作在逢益買物者截槍李杰小腹乳旁共九傷登時倒地性命堪虞街中并傷一小兒傷足及腿母被小傷幸不致命又普源店東何某之母携子經過又受微傷並傷一同益買物者一益和購貨者 
[刧後態度]  
　　賊之去也直出大南門路經警區如過無人之境其李杰彈中之一匪負傷者流血不止右脚血跡濃印地中滴滴鮮紅由南隅街排列至河南翰林里大路尾血痕濃現步步可數至新魁滘後賊始負傷者行且一路擲銀多有拾得一二元者聞賊船灣金紫橋黎公祠門首當時巡警若在城樓可向南隅街照擊賊旣出城亦可在城堞上照擊卽乘賊過驛前橋上巳有城堞藏身可能擊賊乃目擊不救放賊去路匿伏如鼠云 
[追捕情形]  
　　賊旣去街商齊出將傷者抬至本街公所請沈知事親臨勘驗時街閘旣閉舖户亦關羅團長克家聞報督湧跟血痕追至新魁滘尾葵園中拘獲余林一人聞是豆皮者搜其身中尚有槍一枝確已用盡沈知事傳令解署訊辦以好言安慰街衆其重傷之李杰卽請十字會及各醫生救治均稱傷重難治入夜痛苦不堪口巳作渴至晨奄奄一息諒不能久存矣 
[罷市問題]  
　　是處離南樓警區不過數丈舉目卽見不見有一警兵赴援不聞一槍聲追捕迨刦盜旣去全邑商界紛怨軍警之不救援加以日前南山廟小谷埠等處白日迭遭搶刦故此次大動公憤聨商公議是日罷市禀請大吏俟其有法保護地方人民然後復業次朝南隅街大新街塞豆口帝臨堂二堡產灣百歲坊縣前幕前各街於是一律閉門歇業並揚言云若官吏無調停方法連魚肉都停市云沈知事不得已出示安慰商民謂南樓分區長張繼善近　不救縱匪害民立行撤任卽將第七區長陳錫藩接任勸諭商民照常開市以維大局云 
[致刧原因]  
　　此次新會刧案實因縣城時疫未靖倡起綏靖伯神巡視二號午間儀仗道經南隅街人衆雜沓忽有匪徒數十同時刧掠寳其昌裕豐隆晉豐銀號間失贓五千餘元當是午十一句鐘時巡視儀仗未到南隅街先有數匪着官紗長衫分入各銀舖或托找金葉或云滙兌俄頃間街上忽然嘈起匪卽將銀舖門籠關住出鎗恫嚇店伴任意搜括云 
[江門震動]  
　　當新會銀號被刦時卽有電話至江門警區請速救援江門商店大爲恐慌並有人傳說大幫股匪圖刧江門等語一時風聲鶴唳人心惶惶商會卽大集議整頓大砲以爲准備江門警區接到電話後卽派游擊隊數十名乘搭專車馳往救援及至城而匪已星散矣 
[省城請兵]  
　　是午因縣城銀舖被刧影響全市卽晚分電省城請兵以爲鎭懾聞省會於六月初四日開議時楊鶴廉等提議請兵速救案當場全體表决照咨都督速派兵赴救兹將各電錄左（新會電一）胡都督護軍使實業司報界公會鑒冬日城内南隅街被匪數十人白日行刧銀舖三家並鎗傷事主二人敝邑兵備空虚巡警力薄且鎗枝絶少殊不可靠刻人心惶惶集議暫停交易經本所再三開導尚未釋然懇迅派兵隊來縣防守以維秩序而安人心新會實業分所所長盧敏卿叩江（新會電二）胡都督陳軍長廣肇羅綏靖處報界公會鑒奉陳護軍使江電復示令周督辦即抽調順德軍隊來縣分防駐守闔邑蒙恩現兩天未獲照得商場恐甚未敢照常安業特再電求從速催辦新會城内南隅街衆商微叩（香港電一）胡都督陳軍統綏靖處省議會報界公會鑒新會縣屬全無兵守城内白晝刧斃多命罷市數天全城大震乞速照前兵額派赴保護旅港新會商務公所主席李葆葵叩微（香港電二）胡都督陳軍使省議會報界鑒新會城内南隅街寳其昌裕豐隆晋豐三銀號二號白日被刧多併轟傷事主路人數名皆由本城無兵卽有少數警察又無精良鎗械實不足以保護商民恐慌三號全城罷市若不馳救勢將燎原乞速派兵赴援以保危局以蘇商業幸甚香港四邑商工局主席楊郁之叩微 
[張漢英大閙女烈士祠詳情]  
　　湘省張漢英女士因爭管理女烈士祠與女國民會員大啟衝突致演成搗毁三育女校活劇已撮紀前報兹得女國民會報告此事詳細情形亟錄之亦近來女界中有趣味之逸話也民國女烈士祠去夏由各發起人呈懇都督命令指歸女國民會管理由該會附設三育女學校於内本年三月二十三號張漢英等欲佔領該祠作女子參政同盟會地點統率男女數十人到祠横閙一次四月十號張又統兇强闢祠門佔踞數日嗣經軍警彈壓始散旋藉規復秋女烈士祠名義爲詞揑請譚都督令行到會飭由發起人及女界各團體公同集議該會因於五月十一號開會商議並先期邀王女士昌國李女士宗蓮於初十日介紹張漢英到會會中女幹事與之接洽留張午膳意在調停一切詎意散席後張漢英卽率男女數十人據入祠中聲言不准開會並將祠門毁壞欲逼令祠董及幹事諸人立卽出祠且不准開飯入祠十一日午膳時張漢英等竟將飯桌搗翻飯菜碗盞狼籍滿地祠中幹事林徐守圭女會幹事姚光吳林賓如會員張本黄等出與理論均被張漢英用鐵棍擊傷張漢英又稱懷有手槍非鎗斃數人不休幸經軍事廳派副官李超帶領護兵到祠保護從中排解勸令兩面解散暫停會議該會當卽停議散會張漢英仍盤踞祠中詐稱失去鈔票洋銀五百元金壳表一個軍警斥其虚誑渠猶横閙不休十五號張漢英何步蘭周恩綬等又號召女徒數十人男彪百餘人身帶武器繫白布蜂擁祠中以開會爲詞注意搗毁女會女校復經軍事廳派隊彈壓請都督印條將祠會通過之門封閉免再尋衅張等不服加集兇徒百餘人竟將封條扯下强奪警隊槍支馬刀毆辱軍官晈傷軍士撕破軍衣至下午軍事廳加派軍隊前來解散始將張漢英等所率痞徒二百餘人押退出祠而張漢英等先在地方法院起訴二十七日午前七時張漢英朱徐舜珍復統率男女百餘人手執鐵棍鐵錐蜂擁而入將黄泥　女會會場及附設之三育女校遍行搗毁業已由該會告訴地方檢察廳派員檢勘矣 
鄂省近事記要 
[鄂贛撤兵問題解决]  
　　黎副總統與江西李都督互商撤退武穴瑞昌駐軍一事磋議已久前李督欲北軍先退黎公謂北軍之所以東下者原因贛軍步砲隊俱嚴陣於武穴江岸今應由贛軍先退則北軍自歸兹黄顧問祖徽由贛調歸鄂並偕李督所派之羅子青君前來雙方已經决意仍係贛軍先退本月三號李督已電告黎公云現已將砲軍調離碼頭該處步隊並令陸續調開故黎公亦飭北軍只留一連駐武餘均退至田家鎭及黄州沿江以定人心惟無撤回漢口之命大約尚有未決之事也 
[巴東焚燬敎堂索賠]  
　　湖北巴東縣城外向有福音敎堂一所前月杪忽有重慶潰兵與土匪三百餘人竄至巴境在東鄕一帶大肆騷擾一日夜連刧十餘處殺斃男女二十餘命縱火焚燒房屋數十棟該福音堂亦遭殃及損失雖不甚巨房屋巳成焦土該牧師烏禮各謂地方官保護不力已電都督民政長要索賠償黎夏二公昨已飭宜昌交涉員劉鳳書查明確情妥爲辦理 
[斬决罷工倡首]  
　　漢陽兵工廠工人因要挾發放現欵罷工三日業經黎公委曹進君調停解决照舊工作乃日昨省垣軍法處忽將倡首罷工之馬文仲斬决梟示衆俱莫識原由兹經探悉馬之主張罷工係受局外之指使許以如將廠内弄得破壞卽酬以巨欵并爲作禀揑控該總理劉慶恩冀將劉推倒庶便其詭謀各工人愚魯無知馬一倡首遂皆附和并受馬指揮私拆機上要件擲石以擊總理聚衆閧閙軍府兵工廠爲製造軍械重地如不嚴加懲辦匪人愈猖獗無忌故黎公飭將馬正法以儆其餘至該廠駐防之軍隊係旅長石星川所管當滋閙時藉口無都督命令不肯彈壓居心尤爲叵測黎公已將撤換改派黎天才之部接守矣 
[鎗斃暗殺團員]  
　　鄂省近傳有多數暗殺團中人由滬來鄂謀刺黎副總統故防範異常嚴禁緹騎四出時有所獲一號在起義門外紫陽墩彭姓菜園家捕得暗殺黨男女二名有手鎗五支炸彈八枚共鎗彈皆有毒藥所製聞男名胡光輝山東人女許孃俠上海人均係學堂畢業生曾任北伐軍敢死隊員業經訊明於三號鎗斃五號又在漢陽門附近拿獲暗殺黨男女四人均抄有切實証據經軍法處訊明禀奉黎公命令將男子王强霖女子張黄氏二名處斬餘二人監禁十年聞尚有嫌疑者數人未能定罪 
地方通信北京 
[北京高等師範畢業題名錄]  
　　北京高等師範學校英語部物理化學部甲班學生已於六月二日畢業兹將人名錄下程廷熙（理化謝大社（理化）趙廼傳（英語）侯書勛（英語）徐中晟（英語）李含芳（理化）蓋乃斌（理化）王翌儒（英語）張文梭（英語）杜曜　（理化）艾光顯（英語）劉揚烈（英語）徐世藻（英語（馬元榘（英語）陳光嶟（理化）理慶元（理化）談全信（理化）柳翰章（理化）許洪綬（理化）施冕南（理化）崔蔗林（理化）韓華（理化）武紹程（英語）高珪（理化）尤則程（理化）齊蕙棠（理化）王雲　（理化）張騰蛟（理化）于寳第（理化）陳表（英語）孫士崎（英語）胡慶銘（英語）王鎭雄（理化）袁兆璋（理化）彭佛同（英語）李梯雲（理化）孟繼脩（理化）袁牧（理化）翟秉恕（英語）宣鴻杰（英語）王銘鐘（英語）田育璧（理化）狄槐馨（理化） 
蘇州 
[蔡處長對於規復法院之態度]  
　　東海縣公民徐季强等具呈司法籌備處請速派員來縣組織地方法院以便人民訴訟昨經蔡處長批云該縣地方法院按照定章自在應設之列本處長任事之始卽經規劃及此當卽日遴派妥員前往組織以便訴訟而 
 
 
 

Page 7

 
 
利進行又青浦縣公民錢學乾等亦以前情具呈業經蔡處長批示謂籌備法院爲本處專責而其最要關鍵端在以財力之盈絀定進行之程序現在國家財力支絀異常一切籌備進行事宜祇能擇要布置本處長亦深以各屬法院不能同時成立引爲憾事該公民等當善體此意稍安毋躁 
鎮江 
[强盜槍斃事主]  
　　鎭郡之東姚家甸地方濱臨大江港汊紛歧素爲盜匪出没之區搶案層見疊出詎前夜二時又有盜匪三十餘人各持鎗械蜂擁至李有貴家破扉而入分投房内翻箱倒篋任意搜索李之子急從被窩中赤身逃出鳴鑼喊救該盜等竟敢開鎗擊彈適中腰際致肝腸裂出血流如注立時倒斃其妾見之冒死往救盜等又舉木棍任意毒打受傷甚重經左右鄰近知悉羣起往救盜已搶刦財物颺長而去此外連刧富户四家失贓甚鉅刻經各事主報官勘緝矣 
[卡員騷擾行商]  
　　前清時代無論何省捐卡莫不留難阻滯至苛抽重稅亦司空見慣民國成立凡百改革理應剔除舊惡改換善章不料鎭屬太平縣捐局故態復萌依然阻滯行商每日僅自十句鐘至下午二句鐘止爲查驗放行之期如過此期所到者概留作翌日查驗倘源源不絶而來滿河船艇必索陋規方能登時掛號因此各商皆嘖有煩言云 
松江 
[處决盜犯]  
　　金山縣南部衛城地方與浙交界匪類甚多屢出盜案前月六保十九圖沈阿雲家被刧拒傷事主二人當場拿獲盜匪倪懷眞一名由代理蔡知事訊實錄供禀請都督歸入軍法範圍治罪旋奉批准蔡知事卽於前日派師船兩艘親自押解該盜犯至犯事地方鎗斃以昭　戒 
[整頓警察]  
　　張堰爲金山之首鎭距縣治頗遠向來警察腐敗不堪烟賭幾徧地皆是以致房捐警捐商民皆不願輸納代理知事蔡君接任後即將張堰警務實力整頓委任陸軍畢業生林逹爲區官並親自到該鎭邀集商家房主說明巡警與地方之關係及辦理巡警與欵項之關係再三勸諭各商號將舊有捐欵照常輸納各商頗爲感動均願樂從嗣後警務將日有起色矣 
杭州 
[慈西添設車站]  
　　浙路甬屬路工行將告竣開車聞慈紳汪清爕近呈由縣主事轉請總公司於慈谿西鄕羅江渡相近葉家橋地方添設車站現已經總公司允准矣 
[整頓收回官辦認捐之通令]  
　　浙江國稅廳頃通令各統捐征收局切實整頓收回官辦認捐文云查此次撤銷各項認捐原因認數旣不核實辦理復多流弊不得不收歸官辦藉圖整頓乃各該局長有呈明辦理爲難收數短絀預留卸責地步者且訪聞有私自仍歸商認並未實力稽征者如此因循敷衍殊非本處認眞捐務之意合亟令仰各該局長知照凡各項收回官辦之認捐務希不辭勞怨核實徵收不得意存諉卸並不得將已經撤銷之認案私辦包捐如敢故違一經查明定予懲罰其各勉之此令 
長沙 
[茶市仍難獲利]  
　　湘省茶業一項頻年虧折不堪今歲辦理茶莊者寥寥而山價極廉成本均不甚重各商私相慰藉以爲今歲必獲厚利無如採茶之時雨水過多以致茶又粗老裝至漢市外洋頗不配銷故長沙高橋之茶每担僅值銀十六兩零平江每担茶僅值銀十三兩零湘陰茶每担僅值銀十二兩零惟安化之茶每担值銀三十七兩價雖稍高只能保本據各茶商云今歲茶市又不能獲利云 
雜評二（我） 
[黑省會之風潮]  
　　謝持關慶山均以犯内亂嫌疑而被逮特軍警執法處之逮謝先有周劉兩人之証明後經謝持之自述固不如關慶山案之祇憑岳武一人口供而卽鹵莽逮捕耳 
議員被捕議會中一度風潮原不可少何况宋都督之捕關確有手續不合之處質問電參自亦循例總有之問題特不知此項風潮能較參議院持久否也 
[女國民祠之搗毁]  
　　豪哉張漢英之搗毁女烈士祠女徒數十人男彪百餘人鐵錐鐵棍銳不可當而奪警刀而咬軍士而毁女校意之所之莫予敢侮自唐羣英大閙長沙報社以來最快意者惟此一事而已豈不豪哉 
記者曰女國民會已起訴矣寄語張女士勿爲唐女士第二 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞製造局之　痕新潮 
[製造局又告戒嚴]  
　　製造局昨日午後又聞謡言匪徒擬於昨晚從浦中進攻立請海軍司令部李總司令命駐泊局前應瑞等各艦並虎威兵艦上之駐浦步隊第一營廖營長等務於晚間通宵督兵嚴防如有來船禁阻停泊浦邊以防匪類一面傳令駐防局内之六十一團各營兵士一律配齊鎗彈愼加巡邏以昭嚴密又以本局西碼頭地方係爲藥彈鎗礮廠棧林立之地與浦江緊靠毫無攔阻之物商請該碼頭滬防水師第三營五管帶督同兵士務於晚間協力巡查並令浦邊禁止船隻不得停泊浦灘並於前日飭撥馬鎗四支子彈一千顆以資防護 
[捉拿張堯卿]  
　　製造局督理陳洛書君訪悉攻局謀叛首犯張堯卿現仍避匿租界某旅館内爰卽移文陳交涉使函請公共公廨關讞員照會捕房迅飭包探密往嚴拿一面又派秘密偵探員周景謙君給予查緝文憑在公共租界嚴加　緝云 
[疑似汪傑]  
　　攻擊製造局案内之謀叛排長汪傑等曾由混成第三旅李旅長印刷汪犯肖像通飭查緝案前該旅司令部探訪員接據密報有汪姓一人匿跡楊樹浦地方面貌亦與汪傑相似請派熟識之偵探前往認緝等情當由該探訪員報由顧軍法長飭探往認面貌確係相似惟安徽口音並非汪傑眞犯昨已呈復軍法長查核矣 
[紛擾聲中之滬江市况]  
　　滬上各商領袖前以風鶴頻驚害及營業特在總商會集議疊次要求中央設法維持商務兹悉前日製造局一役本埠各業大受影響初九日（陰曆五月五日）爲各行號本年第一次往來結束之期計外埠欠欵普通核計只收十之五本埠各莊亦收欵甚微工廠中停歇工人有百分之七八茶絲兩項往年此時由滬轉運於日俄各國零躉必有數百起本年茶商均觀望不前出口者只有七次以故各商憤甚不日將損失情形報告工商部請爲維持矣 
[海軍兵艦煽惑之預防]  
　　駐滬海軍李總司令前日接奉海軍部劉總長電令訪聞現有匪人潛赴駐泊各口岸之海軍各兵艦秘密運動希圖煽惑海軍人員謀爲不軌應速密令該管各兵艦長查照愼加防範嗣後如非本艦人員概行禁止登艦設有匪人至艦遊說說卽拘拿解究並令水手兵士恪守軍紀勿爲誘惑致干咎戾等因昨聞李總司令業已分令現泊浦江及駐泊烟台並長江各口軍艦一體遵照矣 
宋案今日觀 
[楊景斌續請起訴審判長違法]  
　　應薛氏委任代訴律師楊景斌前在第一初級檢察廳告訴地方審判廳長張清樾不應受理而受理一案經初級廳批駁不允起訴（巳誌前報）兹楊律師復於日前提出訴狀向初級廳續申前請狀詞如下爲續請依律履行職務事竊本律師前代表應薛氏告訴張清樾不應受理而受理請求提起公訴蒙貴廳違法决定不起訴並依據巳經廢止之刑訴律知照在案嗣經提起質問又蒙負固批駁查原批大致援引試辦章程第九十七條第一百三條及第一百七條牽扯附會而謂檢察官收受訴狀不必於廿四小時内移送審廳並謂檢察官有决定起訴不起訴之權貴廳誤解法律之點卽在於此查檢察官之職權規定於試辦章程各條固也而文義顯明最足據爲標準者莫如法院編制法第九十條之規定又查試辦章程第一百十九條内載本章程施行期間自各級審判廳開辦之日始俟法院編制及民事刑事訴訟法頒行後本章程卽停止施行等語是知法院編制法旣適用後檢察官對於刑事上之職權一爲實行搜查處分二爲提起公訴三爲實行公訴四爲監察判斷之執行而其他不與焉證之前清憲政編查館原奏内所稱該章程各條有巳定之法院編制法者應行作廢其餘仍應照行以資辦理等語可見當時立法之精意所在凡章程與編制法有牴觸者章程作爲無效惟章程所載而編制法獨付缺如者章程爲有效其未經章程編制法及其他法令所規定者概爲無效又彰彰明矣故檢察官職權範四所在當然以編制法第九十條爲標準而以章程内各條之未與編制法相牴觸者擴充之若編制法與章程同時無明文規定者卽非國家所賦予檢察之職權檢察官不能濫用今試問編制法計一百六十四條試辦章程計一百二十條中有明文規定檢察官實有决定起訴不起訴之權者乎蓋經本律師反復檢查而不可得也（未完） 
[蔣瑞森虞震寰二人請求交保]  
　　穴案要犯應桂馨之偵探蔣瑞森虞震寰兩名自收押上海地方檢察廳看守所後蔣等前雖委任秦聨奎律師爲代表請求交保上月三十號開庭時漏未陳述兹虞震寰在地方審判廳具呈請保昨奉刑庭批云該聲請者係檢廳起訴預審請求公判之人前經公判以原被兩方面律師聲明抗告致本廳無從解决以俟高等審廳核奪卽當進行所請保釋之處暫勿庸議 
[學生自認革命有功]  
　　吳知事前奉省長訓令飭查烈士後裔及革命出力人員照表填具履歷呈送核復在案兹據南洋中學學生唐溥以對於革命曾經出力開具事實並送滬軍都督陳給予奬憑呈騐前來除將奬憑發還外爰卽照填履歷表呈奉省長指令准予彚案核辦 
[總商會討論關棧事宜]  
　　總商會致廣肇公所函兹爲關棧事務祈貴公所轉邀前次公呈中列名諸君准於十號午後四點鐘駕臨本會妥商一切是所至盼專此布約上海總商會謹啟 
廣肇公所致各商帮函頃據總商會函稱爲關棧事准於十號四時到曾妥商等因兹特專函奉逹祈於六月十日午後二時齊集敝公所公同討論四時到商會研究一切邁祈勿延是所切禱此頌時祉廣肇公所謹啟 
[中國實業會上海分會成立]  
　　中國實業會上海分會前日下午二時在成都路事務所開第一次特别職員會公推周瑋文君爲主席所有議决各案探紀於下（一）改選總理案公决王清穆君旣以不能久駐在滬提起辭職應以次多數沈懋昭君推任總理（二）加推幹事案公决加推華文川蔡文鑫吕志琴范漢光時寳璋榮瑞馨鄒呈桂羅飴葉楚傖方時叙諸君爲交際文牘等科幹事（三）修訂支會通則案逐修通過（四）籌備自製墨膠公司案公决先製樣品分贈各書報館試用一面集股開辦（五）籌辦石棉運銷處案公决俟東三省實業公司將貨樣寄到再加研究（六）籌辦女子高等商業學校案公决以開明女學改組俟章程預算訂定再行籌欵開辦（七）發起實業團體聨合進行會案全體贊成（八）提倡中國土貨運銷公司案公决移送北京總會辦理散會已六時矣 
[公忠演說會例會紀事]  
　　昨晚公忠演說會仍在邑廟羣玉樓開會聽者頗爲擁擠先由該會主任戈朋雲君演說造就人材爲改良政治張本略謂吾國現當新舊過渡時代國民每以政界重要人物措施不無過當羣加詬病平心而論吾國政治全材誠屬不可多得然徒事詬病不從根本上解决無當也今欲國家有良政治非從速造就全材不可如房屋然屋主見棟樑已朽勢將坍塌不從根本着想不圖改良方法日惟以坍塌爲憂嗟嘆爲事何濟乎現在吾國人材非失之腐敗卽過於浮躁有學識雖優而心術甚壞者亦有與世浮沉而絶無表見者此皆不得謂之人材此外如惟利是圖毫無信用者流斷不足以任財政徒知酬應有求必應者流斷不足惟辦外交若總統一職刻下競爭選舉暗潮劇烈已逹極點予謂無論舉誰究有才難之嘆以國民心理測之於正直方面觀之現正列强耽逐時間所期望於總統者總以内政外交具振刷一新之資格者方足以慶得人試問具此資格足副全國國民滿美之期望者果伊誰哉予謂亟宜造就全材者此也總統如此推而至於總理以下諸職亦何獨不然顧爲政雖貴得人而公德心尤宜從速養成否則與共和眞義終難吻合也次由李學文君演說自由眞理梅竹廬君縱論時局徐芸蓀君述及浦東現象而散 
[省立第二師範校用之確定]  
　　西門内龍門師範自改省立第二師範由賈季英爲該校監督規定全年校用費計四萬一千七百八十元呈由應省長移交省會提議現已通過令飭該校按月支領矣 
[市議員選舉進行談]  
[宣布選民名册]  
　　上海市政廳市議會本届照章改選市議員半數辦理調查合格選民於陽曆四月開始分請調查員挨户調查業經陸續查復聞此次調查有選舉權者約八千數百人較之上年加增一倍前日由市議會推定審查員十六人將各單逐一審查内有住址未曾填明者有住居年限未註者有直接填冩不合格者均作無效其餘合格各單現卽抄錄排印預備宣布云 
[催報改選員數]  
　　上海縣吳知事第一百八十八號訓令上海市總董文云案照本邑各市改選議員事宜業經本公署通行籌辦擬定期須表呈報以便查核在案各市鄕報到者固巳多數而迄未將表並籌辦情形呈報者亦有數處究竟若何籌辦無從知悉亟應督促進行以期無悞選政再本届分别半數辦法前奉省會決議曾經本公署通行第二十一號照會遵辦在案現將所有議員孰爲任滿孰爲留任應卽分别呈報以便稽核又查江蘇暫行市鄕制選舉章程第十四條選舉人名册確定後應分繕副本申報縣知事存案此項名册各市鄕一經確定卽行呈送爲此訓令各市總董鄕董等一體知照分别辦理此令 
[禁煙局覆查黑籍烟民之動議]  
　　本邑華界禁烟自嚴厲進行以來曾派調查員按照各烟户姓名造册存查責令赴局繳呈煙具在案無如違禁私吸者時有發現情事殊與禁絶功令未符嚴局長昨特另籌妥法將前造煙民册籍派調查員挨户復查如果巳經斷絶着卽自赴禁烟局呈報察看後確無烟癮者立將烟籍開除仍恢復其公民選舉權昨特知照各區及分署署長照辦矣 
[虹橋鄕控告查煙騷擾]  
　　本邑西鄕虹橋鎭鄕民沈根華昨投地方檢察廳控住在西二圖内之王尚高誣指民人私賣烟土竟遭其糾衆到家違法搜查請求按律提究以免擾累等情蔡廳長以所控離異候查明辦理 
[新造魚雷艇將次來滬]  
　　海軍部前託駐德公使在德國司爾什好廠訂造大魚雷艇三艘現有一艘業巳造成下水經駐德顏代表等登艇試驗該艇速力每一小時能行三十五海里海軍部據顏代表來電報告前情當卽復電令卽駛送來華以便編入海軍艦隊日前駐滬海軍司令處已奉部中來電飭知該艇將於日内來滬矣 
[警廳司法科遷移南市]  
　　淞滬警察廳改組後廳長穆杼齋君遷往閘北辦公其小東鬥内舊海防署之商埠巡警局故址司法科仍設其内專理一切案牘前奉穆廳長諭以舊海防署地基已奉縣知事吳君示期本因十三號投標召變應將該科遷往他處但所屬各警署各分署案牘解送總廳有租界阻隔往返不便另在南市第一警署附近毛家弄地方賃有民房另設巡警司法科將來各警署發生案件悉送該科訊明發落或轉送地方檢察廳辦理云 
[江西乞賑電文]  
　　江西賑饑局日昨電致旅滬同鄕會乞賑云我贛奇荒歷來罕見若無接濟勢將斷炊現經各界會議擬辦米十萬石平糶助賑除公具輔助外尚需欵十餘萬金素以諸公念切梓桑務求就近設法勸募各界諸善士解囊捐助集有成數請卽從速滙贛餘函詳平糶助賑局華輝吳鈁曾秉鈺等同叩虞 
城内 
[審判廳民庭批示]  
　　季志雲呈批查此案業經前審判廳長調卷在案時以同級檢察廳正在訴訟進行之際未據移送過廳據訴前因候催調卷宗查核再行訊辦王查氏呈批此案業經判决該氏果有不服之處儘可遵照法定程序提起上訴所請再審一節應毋庸議周曹氏呈批狀悉仰該氏從速將上年在上海縣汪任内結控案向該管經承索取呈案以憑核奪一面聽候傳訊勿誤 
[地方檢察廳批示]  
　　吉步成爲伊妻牽累在押再求釋領由批狀悉此案業已起訴旣據瀝陳苦况准予移送審判廳再核趙裕祥爲胞妹在押日久請求交保由批狀悉准其覓具妥保暫行保釋惟關於本傳訊爾當負交案之責沈任氏爲伊夫榮範在押請求保釋由批狀悉准覓妥實舖店來案具保可也 
[鐵尺打債主]  
　　滬城西門内南城脚地方有開水烟袋作之湖北人王鴻生因被同鄕人林順喜借去洋數元屢索無着前日適逢舊曆端陽王偕友人張永太向之索討林老羞成怒口角爭歐即以鐵尺將王手臂擊傷經張永太願作証人報告崗巡將林並兇器一併拘送淞滬警察廳司法科飭將王先送仁濟醫院醫治嗣經該院醫生開單報告王鴻生左手臂骨打斷已成殘廢等語科長卽命備文將林並鐵尺及張永太先行解送地方檢察廳訊辦由顧檢察官訊供之下判林收押鐵尺暫存張斥退候王到案再行訊辦 
[船户運私土]  
　　南市水巡區查獲船户陳阿龍私運烟土十九包重一百兩餘又禁煙局調查員在新北門内查獲私食洋煙婦人徐張氏又西門外第二警署查獲烟犯丁志堂抄出烟具一併解送禁烟局團送地方檢察廳訊辦 
[同業行凶]  
　　本城西馬橋有開銅作之涂奇太近漕同業王天堂陳金發等同行嫉妬以賤價爭攬主顧向論不　昨日涂糾衆將王陳等軋住評理反遭行兇毆傷涂偕證人王治誠投控警局將王陳一併拘送地方檢察廳訊辦由危檢察官驗得涂頭面略有微傷判令自醫質之王陳供語支吾判令合繳保證金五十元俟涂傷痊再訊 
南市 
[試槍傷孩]  
　　昨日黎明時南市大東門外升吉里之何郁橋係某商團團員因聞門前有朱洪全陸虎金薛阿其吕六元等四幼孩將門板亂敲呵之不去適何正在持鎗試放遂突然從窗隙轟擊雖内無槍珠詎火藥銅壳適中朱陸兩孩脚踝衣褲焦灼脚上亦受微傷當被訴報第一區警署移送第一初級廳預審之下諭何繳保証金十元保出候起訴同級審判廳判决兩孩斥退 
[換給偵探憑照]  
　　淞滬警察廳長穆杼齋君以本廳改組以來所有各區警察署偵探等現應換給憑照昨日傳集至閘北總廳面諭一切先發執照後再換給楷式並將該探等肖像增入以資備攷而免冐混向在第一區偵探趙升棋並副探四名已奉派至南市司法科承值公事惟第一區警察署偵探則派胡富泉率副探四名在内辦事 
閘北 
[船户被刧]  
　　某船户日前裝載蠶繭來滬停泊於新閘橋河内大王廟碼頭繭已銷盡該船主等前日下午登岸購買零物僅留一夥在船看守突有四五人一擁上船聲稱來查私吸鴉片進艙搜檢刧去現洋百數十元而逃該船夥卽追赶喊捕由宰猪作内屠夫帮同追獲一人惟抄其身畔並無贜証扭交巡捕解新閘捕房請辦 
[索債被打]  
　　四區警察署張署長前日解婦人沈陳氏控曹長虹毆傷伊嘴鼻一案至司法科經凌科長提訊該氏供前住富家里曹長虹家時被同居小官子借去洋一元今往索討不料小官子聽曹唆使圖賴不還因向理論又被曹逞兇肆毆請爲究辦奉判遭還押聽候查明再核 
[拐匪被拘]  
　　前日由偵探王福沈坤標劉忠漢李萬全等查見沈崔氏徐清二人從清江帶來女子兩口一年十三名小卷子一年十四名小蓉寄養十六間十四號門牌蟻棍金錫貞家欲圖變賣當將一干人拘送四區警察署張署慧卽解司法科凌科長預審之下判移檢審廳核辦 
公共租界 
[姦賣婦女]  
　　太倉婦人汪沈氏來滬游玩寓居蕪湖路月桂里萬生小客棧内因失竊值洋四十元之煙土疑茶房黄阿和所竊意欲報捕請究詎有同棧流氓李長根即冐充包探以偕往查弔失贓爲由誘氏至法租界某小客棧内奸宿後復將氏價賣與客州人王福林由王領至上海旅館内姦宿而王又　不良前日將氏領出希圖轉賣與楊樹浦居民張金生正在議價間適被總巡捕房包探王桂亭查見向氏　　緣由回禀捕頭協同西探將一干人証拘入捕房奉飭分别收押昨晨併解公堂請究先由中西包探禀明前情卽據氏供伊夫汪秉鈞在籍開設萬興洋廣貨店並禀明被李等姦騙情形訊之李王兩人供詞支吾向詰茶房黄阿和不認竊土關讞員核供商之美領强君以李王二人實屬不法判各押西牢半年張與沈氏開釋黄雖無竊土証據然究有看守之責着賠償洋四十元押候繳釋 
[私設烟間]  
　　向爲玉器生意之王桂生因在棋盤街一百四十一號屋内私設烟間被捕房查悉前日飭探往將王與煙客邱盈飛錢金生李福榮姚根生等一併拘入捕房昨解公堂請究詎有張阿生私遞烟泡與王由捕拏獲解經中西官訊供屬實判王罰洋二十五元張與邱等各罰洋五元一併充公煙具銷燬 
[迷路]  
　　女子葉小雲前日因在四馬路外灘新關碼頭徘徊由捕查見詢係迷途轉送公廨收留昨晨送案請示訊據女供年十六歲蕪湖人母已去世由父帶滬寄養大馬路小木路店内奉判暫留本廨候懸牌招領 
[串騙]  
　　駁德隆號夥宋勝明因與同伴王子生陳茂生串竊該號内貨摺向嘉倫綢號騙去值洋四百餘元之綢縐經該綢號察悉報捕將宋等三人一併拘解公堂訊供押查在案昨奉中西官復訊明晰以陳無干開釋判宋王押候補傳人證到案再核 
[調戲女子]  
　　自稱在文明書局内爲業之戴義章前日因在途調戲俞譚氏之女秀蓉並攫取女之絲巾圖逃由捕拘獲昨解公堂訊供屬實中西官以戴實屬不安本分着押兩禮拜期滿具結開釋 
[覇堅界石]  
　　方錫蕃控陳雲亭陳金祥陳俊發覇竪界石掯不交單昨由捕房將該被告傳案請示奉判交保過堂候訊 
[硬取金磅]  
　　無領事管朿之西人阿勃拉黑姆前日持洋二百餘元至西華德路恒裕錢莊内以兌金磅爲由乘間竊取二枚圖逃當由該店夥李錦山徐寳生查見向論反使行兇旋由出店趙六子帮同將該西人拘住鳴捕拘临捕房當在大衣袋内抄獲原贓奉飭收押昨解公堂請究先由該莊夥禀明前情訊之被告堅不承認孫襄讞以案關西人行竊逞兇自應澈究商之代理美領陪審之英副領事康君判將該西人帶回捕房候訂期復訊 
[誣竊首飾]  
　　虹口密勒路三百六十七號所居之粤人李阿生近與吳淞路一千一百九十七號粤妓院内之郭氏姘識抛家不顧其妻戴氏報捕請究爲郭氏所知將妓女梁阿鳳之金飾等物交李轉交戴氏後梁妓卽投捕房控告戴氏行竊派探將氏帶入捕房經捕房詰悉前情飭將兩造分别拘留昨晨併解公堂請究經中西官訊知前項飾物由李轉交與戴氏其中顯有不實判將梁妓控竊案註銷李不應抛家不顧尤敢串同誣指戴氏行竊判押候禮拜三復訊澈究其餘人證開釋 
[討債啟衅]  
　　王遠生偕證談南芳控車夫李小道子劉小古子在虹口糾黨攫取錢票洋十四元昨由捕房將被告两人拘解公堂訊知兩造本來相識因索洋起衅爭執惟李劉不應行兇着各罰洋一元充公示儆 
[索詐不實]  
　　虹口小菜場三百廿一號居户梁可榮偕證譚阿炳控王榮生陳阿三周才富串同圖詐昨由捕房將王等一人拘解公堂訊供不實判均開釋 
[在押吸烟]  
　　洋紗掮客金雨蓮因被日商太倉洋行控告定貨虧銀由廨訊判金交五千兩人銀並保因無保收押在案詎金在押私食洋煙被看守之華捕查見以其違章禀明駐廨西捕於昨將金帶堂請究經中西官訊供不認奉判金改押捕房候傳見證到案下禮拜四再訊 
[驕妻輕生]  
　　住居威賽路鄕民姚掌甫妻陸氏前日與伊姑因細故口角吞服生烟斃命當報捕房屍送驗屍所昨經中西廨員蒞所驗明飭屍夫姚掌甫具結收殮 
[小兒被拐]  
　　住新記浜路一百廿六號之艾阿生昨報捕房云有五歲子阿巧被匪拐失請爲查緝 
[帳洋搶]  
　　前日傍晚有裘勳德投捕　報稱收得客帳洋二百餘元行經天潼路江西路相近突被匪徒搶去等情捕頭准飭中西探分投嚴緝 
[車夫打]  
　　前晚有日本人某甲雇俞阿二之東洋車至梧州路一千四百七號門前下車因綸資太少俞向增索被甲以木棒毆打扭控捕房候查 
法租界 
[串姦案兩起]  
　　徐阿六投廨控稱妻子徐趙氏於初一日私逃今訪知被李楊氏引誘與人通姦報捕拘獲求究又有王阿子亦控妻子王戚氏於初一日逃出餘控與徐相同趙氏供婦人由楊氏之女兒喚至伊家又由楊氏說合隨同朱桃榮至棧住宿戚氏供婦人與薛阿福在棧住宿亦由楊氏牽引朱桃榮薛阿福同供小民等與趙氏戚氏本不相識由楊氏牽引同往客棧姦宿問官判朱桃榮薛阿福徐趙氏王戚氏各押七天期滿兩氏交其夫等具領管束李楊氏管押一月 
[毆捕案一則]  
　　華捕投廨禀稱陳發祥行路違章自巳撞在趙品桃車上反將車夫兇毆巡捕查見向阻不服並將巡捕掌頰一下後由他捕拘獲送究趙品桃稱被陳兇毆略受皮傷求究坐客陳文峯稱陳將車往後一拔商人從車中跌出目見打捕是實陳供自知不合行兇詎捕求宥聶讞員判罰洋五元充公 
[借銀先驗憑據]  
　　榮華棧主程海峯投控棧夥劉金山前曾借去洋一百三十元今生意停歇向索不還求請訊追劉金山供商人向在某客棧爲夥後程來邀至伊棧執業須當除去酬勞洋若干元官判交保着原告呈送憑據到案候閱 
[行竊管押兩年]  
　　洪永甫昨投廨控稱商人與妻子因事出外囑傭婦陳張氏看守詎陳張氏監守自盜竊去首飾各物價值四千餘元逃逸報捕拘獲求究張氏供認行竊不諱問官判管押兩年以儆 
雜評三（我） 
[滬上又起謡言矣]  
　　以人心之厭亂如此軍隊之密防如彼而滬上猶有第二次刧局之謡傳豈徐企文之覆轍不足鑒歟抑都督總理之位尊金多足以迷亂人心而冐死不恤也 
　　當此商業停頓人心震恐之際此種駭人聽聞之消息胡可時任其流傳使滬上而果有徐企文第二也自當消滅其事於未發使滬上而本無徐企文第二也尤應根究其說之由來願當局者勿僅沾沾於防守已也 
專件 
[釐定行政區域會公咨]  
　　蓋聞經國之道有二大端焉曰兵曰民兵所以守國古人不得巳而用之營衛器械應有特别規制兹姑不具論民者政令所自始也林林總總之衆胥保專胥敎誨鹵莽滅裂不可以爲治則必挈其綱領焉則必正其疆界焉所謂行政區域非耶區域之疏密關係於政令之繁簡而國家之治否亦於是乎見山脈河流天然者不可易郡國州縣人爲者常不同觀於我國秦漢以前非無九州五服之名然政在諸侯親疎相維大小相間述職以時天子復巡狩方岳以黜陟之其制可謂密矣降而爲郡縣節目稍疏然百里之宰得陳事於天子之前蓋猶以親民之官爲重也唐宋之世裂全國爲十道十五道而專以刺史太守領郡直逹於政府階级尚未懸隔迨蒙古入中國徵發期會乃有行省中書之設是猶今西人拓地殖民政策闢得新地則於其地置一小政府以管理土人固非長治久安之策也明清因之易其名曰布政使司其統治或千里而遥或數千里而遥又於其上置督若撫以掣其肘於其下置道若府以蔽其明其考覈州縣也則按籍稽名而已其展覲朝廷也則趨蹌拜舞而巳循此不變雖有管商之法蘇白之才何所措其手足哉方今五族共和邦家新造軍民分治業巳見之實行而行政區域尚沿舊制此誠我國民極當研究者也蓋嘗論之以吾中國領土之大其面積四千二百七十八萬餘方里幅員乃過於全歐然歐洲强國八九合小國計之得二十有六而吾中國則析爲二十二行省所以大省過於英法小省倍於荷葡彼其治國細針密縷微妙入於無間吾行省則疎網闊目荒廢而不舉宜乎其不能追步歐西也請分舉行省之弊一治效難其也以中省論莫不壞地逾千里人民數千萬其縣吏之賢愚閭閻之苦樂田野之墾荒學校之興廢以及道路衛生警察實業等務紛若亂絲然 
 
 
 

Page 11

 
 
欲以數人之聰明才力經營之雖有聖哲未易爲功况布政之初萬端待理尤不容以苟道爲哉一畛域太明也同居一國而此省與彼省分同居一省而此府與彼府異意見紛歧感情惡劣巳屢見不一見矣試觀大邑通都會館林立萍水聚合首篤鄕誼衍成風俗莫可挽回循其自然則黨爭派别禍將起於蕭牆又奚暇禦外侮耶一區劃謬誤也推想省制之初或因古州或沿封建或基於歷代豪强之割據土地龐大犬牙交錯而山川之形勢民情風俗語言習慣之異同不問也以故同省相鬩視若秦越華離之地實資逋逃若不從地理學上循其天然之性質使各從其類避異趨同則行政棘手庸有極乎一議會紛呶也省域之大既舉民情風俗語言習慣之不同者合而爲一則議案之拒否必相背馳何也利害殊途政見自别議事一堂叫囂終日甚者使氣蠻横甚者中傷暗殺自治前途何堪設想一邊防疏略也我國邊省雲新吉黑國界附近人烟蕭索防禦廢弛鄰國移界牌不知敵兵趨要塞不知滿清之季西南喪地于英東北棄土於俄各千餘里固由疆臣無地理學之知識外交失敗亦未始非省境寥廓有以誤之也凡此五者皆行省之積弊人盡知之而運掉不靈旬宣不及納污藏垢所在皆然痞漏百出尤不能以更僕數自元以來阻碍進化者六七百年剷除廓清事在今日雖然有持輕蔑古制之說以駁之者焉謂省制成立更歷數代歷史之所係而人情之所安也一日變易恐牽動大局殊不知專制一躍而共和已舉有史以來分留遺之物盡粉碎而空虚之矣凡世界進化之趨勢一日不抵於完善即一日爲改革之時期今正吾國急激改革之時期也曾是笨重窳敗之省制欲不隨天然潮流以去也得乎又有持愈析愈散之說以難之者焉謂二十二省已二十二國矣今更縮小正恐區域愈小而國愈多將不舉今日中國復爲太古部落不止然則今日能泯絶省域合爲一域而囫圇以治乎盧梭復起吾知其難則仍以分治爲宜矣分則或大或小等也唯小則適於治而易於精如謂愈析愈散是不明治理之言也蓋尚有軍事上之區劃焉司法上之區劃焉學制上之區劃焉徵兵制度上之區劃焉區劃合則感情融界限互則嫌疑泯祗見鎔鑄於一爐而膠粘爲一片耳豈復似行省之情同胡越哉或者曰如是則地方之權力不巳削而微歟是又不然旣去省制必别創一制以爲之代惟將來取用何制余不敢率爾言之是兹會之所由發生也且吾聞共和國家中央集權之事省地方分權之事多則亦何懼其削而微也夫當守成之世無端而談改革人人以爲難今則掃除帝制肇造民國不啻大火之後從瓦礫場中現出莊嚴寳相奠基礎而宏建築誠萬古一時之會也苞桑磐石其在是乎然事體重大非合多數人之才識學術詳細推究則危險立至東西列邦凡遇有國家重大問題出必招集全國專門名家參互其意見寬與以歲時析深研幾說明理由以供國人之考究資政府之採擇焉同人等竊師斯意因而織織斯會用是布告各政治家地理家發抒宏見各罄所懷務使行政區劃釐定妥善俾我民國邦基鞏固則誠萬法之根據五族所歡迎者也此啟 
[上海縣二年度地方費止式預算册（再）（續）]  
　　第三目臨時會公費銀圓六百元說明每次開會十日議長副議長議員均日給一元如會期内並不告假按日照支以兩次計合符前數登明 
第二項文牘庶務等員薪水銀圓九百二十元第一目文牘員薪水銀圓四百八十元第二目文牘佐理員薪水銀圓二百十六元第三目庶務員薪水銀圓一百九十二元第四目臨時守衛及佐理員薪水銀圓三十二元第三項會使工食及雜支等項銀圓一千八十二元第一目會使二名工食銀圓一百六十八元第二目臨時會使一名工食銀圓十四元第三目紙墨筆印刷件書籍報紙等項銀圓四百元第四目電燈油火茶水及一切雜費銀圓五百元第四項特别費銀圓三百元第二欵縣參事會公費銀圓一千一百四十六元第一項會長會員公費銀圓三百五十元第一目會長公費銀圓無說明會長由縣知事兼任不支公費登明第二目會員七人公費銀圓三百五十元說明以每年開會五十日計每人日給一元合符前數登明 
第二項文牘員薪水銀圓六百九十六元第一目文牘員薪水銀圓四百八十元第二目文牘佐理員薪水銀圓二百十六元第三項雜支等項銀圓一百元第一目紙墨筆印刷件等項銀圓一百元說明縣知事署本有行政費燈火茶水等項無須另行開支登明 
第二類試辦特别會計處使用費銀圓一千元第三類敎育費銀圓二萬二千五百五十元第一欵縣立各學校費銀圓一萬九千五百三十元第一項第一高等小學校費銀圓七千七百三十二元第一目校長敎員膳俸銀圓六千九十六元甲校長一人月膳俸四十元銀圓四百八十元乙主任敎員八人月膳俸各三十五元銀圓三千三百六十元丙專科敎員及助敎員十二人月膳俸共一百八十八元銀圓二千二百五十六元第二目校役五人工食每人每月六元銀圓三百六十元 
第三目敎授消耗品銀圓二百元第四目遊藝費銀圓四十元第五目校舍保險費銀圓一百四十元第六目報紙郵費電話廣告銀圓一百六十元第七目自來水洋油茶葉煤炭雜項銀圓三百三十六元第八目添置圖書器具銀圓二百元第九目修理房屋銀圓二百元第二項第二高等小學校費銀圓一千七百四十二元第一目校長敎員膳俸銀圓一千四百四十元甲校長一人月膳俸三十元銀圓三百六十元乙主任敎員二人月膳俸各二十五元銀圓六百元丙專科敎員及助敎員二人銀圓四百八十元第二目校役一人工食每月六元銀圓七十二元第三目敎授消耗品銀圓三十元第四目遊藝費銀圓二十元第五目煤油茶水雜支銀圓七十元第六目添置圖書器具銀圓六十元第七目修理房屋銀圓五十元第三項第一女子高等小學校費銀圓七千二百元第一目校長敎員膳俸銀圓五千六百四十元甲校長一人月膳俸四十元銀圓四百八十元乙主任敎員六人月膳俸各三十五元銀圓二千五百二十元丙專科敎員四人銀圓一千六百八十元丁助敎員四人銀圓九百六十元第二目校役五人工食每人每月六元銀圓三百六十元第三目敎授消耗品銀圓三百元第四目遊藝費銀圓六十元第五目報紙郵費電話廣告一切雜費銀圓四百四十元 
第六目添置圖書器具銀圓二百元第七目修理房屋銀圓二百元第四項農業學校費銀圓二千八百五十六元第一目校長敎員膳俸銀圓二千一百六十元甲校長一人月膳俸六十元銀圓七百二十元乙正科專科敎員一人月膳俸六十元銀圓七百二十元 
丙科任敎員二人月膳俸共六十元銀圓七百二十 元 
第二目校役三人工食每人每月六元銀圓七十二元第三目敎授消耗品銀圓一百二十元第四目置備圖書器具銀圓一百二十元第五目試驗場用品銀圓一百二十元第六目煤油茶水雜支銀圓一百二十元第二欵各項補助費銀圓一千三百二十元第一項補助上海縣敎育會經費銀圓二百四十元說明上海縣敎育會向由勸學所月貼二十元全年共銀圓二百四十元庚戍七月議於九畝地價内勸學所應得之數以三分之一交敎育會存典生息卽以息欵抵充常費其勸學所原貼之欵應卽截止惟前項地價當時勸學所收未及半巳將收到欵内先交該會洋一千元在案兹仍月貼二十元全年合撥前數登明 
第二項補助中等工業生費銀圓一千八十元說明中等工業學生原定預科二年本科三年爲畢業期上海工業學校於戊申七月開辦歷三學期因費絀停止卽將全校學生移送蘇州工業學校肄業除客籍生外所有本籍生原議補助學費膳費現在實到本籍生十五人全年應撥前數登明 
第三欵通俗敎育費銀圓一千元第一項宣講員膳俸川資銀圓七百二十元第一項宣講員膳俸川資銀圓七百二十元第一目主任講員一人月膳俸三十元銀圓三百六十元 
第二目助講員一人月膳俸二十元銀圓二百四十元第三目宣講員川資銀圓一百二十元第二項刋送印刷品銀圓二百八十元第一目白話印刷件銀圓一百六十元第二目通俗敎育箋銀圓六十元第三目改良畫紙銀圓六十元（未完） 
 
 
 

Page 12

 
 
   
 
 

Page 13

 
 
自由談 
游戲文章 
[蚊蟲俱樂部挽留偉人電] [  鈍根]  
　　蚊立報中華蚊報蚊聲報伸肘報大孔呼報轉各大偉人鑒國於大地必有與立所與立者何偉人是也公等素以福國利蚊爲懷蚊等相依爲命每飯不忘今諸公不以蚊等爲可憐慨然有去國之志雖曰别具苦衷然而蚊等將何以堪况炎夏將至蚊等謀食尤急諸公一去國中所存者皆瘦人骨不盈把膚垢没孔若輩自顧不暇蚊等與謀噉飯地其何能濟爲此不得己籲求公等暫留數月一俟秋深卽當爲諸公整理行裝恭送就道亦未遲也若以逗留故國爲可危則蚊等誓以百口保之臨電痛切不勝叮嚀蚊蟲俱樂部叩腫 
尊聞閣詞選 
[癸丑清明得南湖居士書忽憶前年西城小萬柳堂勝會不勝死别生離之感因次東坡憶北城寒食韻賦此篇] [  疑始] 　　 
　　燕南趙北春氣微寒食不見桃花飛河東名士衆所歸門前車馬黄金鞿四座欬唾玉屑霏豪華直欲金谷睎詩兵酒陳森旌麾得句書徧南軒帷太平人物今凋稀惟我依舊癡瓠肥春風幾經換芳菲當年垂柳看成圍南湖何時采蕨薇城西獨過涙沾衣（前年寒食之會主人廉南湖梁孟而吳受卿良賚臣孫寒奎陶欣皆吳觀岱及予皆座上客今吳良墓草旣宿孫陶亦復星散而南湖梁孟遯跡天南當時與會者惟予與觀岱在京師耳撫今念昔能不愴然） 
[小萬柳堂題壁二首] [  子言]  
　　幽栖蓬藿未能緘傑閣摩霄氣不凡讀畫烏飛煙際樹開簾人語鏡中帆綠陰如幄當窗見古柳成圍歷刧芟老圃一弓疏雨足不妨生計託長纔 
卜築西溪三畝宅果然避地有梁鴻一棱沙岸團栖鷺五月柴門納好風評水惠泉春歷歷冩經潭枯事匆匆（南湖先生出示壬寅春養疴京西潭枯山寺德配吳芝瑛夫人所冩金剛蓮華諸經眞蹟）豪懷　　傾佳釀坐客松聲竹韻中 
[近事有感] [  佐彤]  
　　鐵血無公理黄金有大權共和今已矣承認亦徒然涙竭可誰哭家貧還自憐茫茫江水闊悵望夕陽天 
[漫興]  
　　霜葉辭林學蝶飛中年衰賦怯寒衣渡頭船去浪聲靜樓上人歸燈火微秋興巳隨籬菊老詩魂又傍嶺梅肥誰憐白傅貪風月目　斜陽未掩扉 
遺聞軼事 
[繡隨筆] [  杜雙璧]  
　　女兒香爲東莞名產其得名之始嘗聞諸父老其言曰女兒香初無是名也其美者因其形名之曰牙香次曰白木香其樹幹闊七八寸始可開採其採法先於其幹離根尺餘處鑿一長穴以牛矢黄坭及糖和匀塗之至二三年鑿穴因有糖蟻食盡腐乃鑿爲香鑿形似牙故名牙香色黑而腐者爲正因蟻之蝕痕也若白者則爲再鑿味遠遜鑿十餘層樹斷遂削爲白木香一老農業此者數十年矣農人有一女每採香之際擇其善者竊而藏之積數年得百餘斤老農不知也適一年香樹毁於暴風蟻蝕者無所出購者因老農素業此也意有所藏數求之無以應求益急其女曰吾父固無所藏矣若誠能出重資吾當爲若求之老農曰吾女兒云能爲諸君求請就吾女兒言無與老夫事矣購者許以重資其女遂取竊藏者出塵色黯然購者大悅焚而試之香味異常蓋藏之舊而其味遂勝也後人因名牙香之美者曰女兒香 
自由談話會 
　　立憲國不可無政黨固也然歐美各國之政黨均以國利民福爲前提而吾國之政黨則以爭執私見爲前提故今之所謂政黨即古之所謂朋黨也 
吾愛讀申報吾更愛讀自由談愛其無黨見也 
聞投稿諸君將刋自由雜誌鄙人極贊成然宜從自由談出版日始盡行編訂否則不免有滄海遺珠之恨諸君以爲何如 
[  仰厂]  
　　吾聞諸時賢欲爲宋敎仁先生鑄銅像何不爲武士英鑄鐵像跪於宋先生銅像之前昔岳武穆被秦檜讒害後人特於杭州岳墳鑄秦檜鐵像跪於墓前今武士英之惡不下秦檜宜爲之鑄鐵像跪宋先生亦使後人知所戒懼也 
　　吾聞自由談話會諸君發起自由雜誌鄙人亦極贊成但望早日出版吾必購數十本歸里贈諸親友及各小學校[  愚民]  
民國肇興凡百競進他姑弗論卽以打駡兩字言之已足知現在中華民國的國民程度一天高似一天的了大議員作則於上各報紙鼓吹於下全國人民翕然景從於是乎有武漢亂黨之駡逆賊各處黨人之駡袁賊趙犯上海亂黨之打製造局揚州匪徒之打徐軍統泗水煙鬼之打警務所諸如此類不勝枚舉舉國擾擾幾無時無地無人不在打駡之中駡之不已繼之以打打駡兼施無或止息是之謂打駡的普及敎育是之謂打駡的共和國家病魔每念及此不禁爲之手舞足蹈而進詞以祝之曰打駡萬歲[  病魔]  
自由談之有自由話談會表示人人有自由投稿之權利亦以文會友之意也惟投稿諸君所居地點不同未得個個晤會實爲憾事將來如有人發起徵集同志假滬上某處開自由談文友大會則羣賢畢至少長咸集何快如之鄙見如此質之鈍根以爲何如[  士登]  
自由雜誌士登認銷三份病魔認銷三份仰厂認銷三份 
劇談[  玄郎]  
　　四盞燈經辦迎貴時入不敷出虧負纍纍去年二三月間適新新舞台天知派失敗黄楚九以該伶爲個中老手邀之入局畀以後台經理一職并請其將班底併入四盞燈止帶乃弟周福全月薪常得八百金從事年餘囊槖裕如積欠賴以掃之一空今春三月間欲辭歇趙月來股東撓之該伶以用人掣肘故齟　而出飢則來就飽卽揚去此等人頗難駕馭也自出新新後卽擬經營歌舞台以獨樹一幟南北奔波羅致人材初則擬辦男女合演别開生面以資號召嗣因他故中止今仍辦男班子端節晚始行開演惟默察其現象地利既不良人材又低劣當此劇界競爭劇烈時代着着落後該伶雖經騐富有魄力宏大素爲斵輪老手恐亦難以持久而結果更不如迎貴也法租界地址僻陋冷靜劇場座位又狹小不堪不如英租界遠甚所以歌舞台新劇場等屢起屢仆終不得收良好之效果四盞燈號稱精明老練之人乃見不及此甘蹈覆轍殊令人大惑不解所聘角色鬚生鄭長庚初名小江南後曾改小長庚武生馬嘵峯小小楊猴花旦十四盞燈俱中駟材而藝甚平庸者毫無出奇制勝之處安足號召座客而稱雄一時馬德成工力不弱其如不投時好何己雖擅唱秦腔而馬齒加長精力衰弱跌打花旦戲不能再與人爭一日之長某報猶謂其跌撲工夫較之小如意在伯仲之間則非吾所敢知矣背城一戰佇看貴俊卿筱菊笙登台之日 
劇本考實 
[水淹七軍] [  便便]  
　　此齣雖本演義並無虚飾考魏志于禁傳建安二十四年曹操在長安使曹仁攻關公於樊又遣禁助仁秋大霖雨漢水溢平地水數尺禁等七軍皆没禁與諸將登高望水無所回避公乘大船就攻之禁降龐德傳云德親與公交戰射公中額時德常乘白馬謂之白馬將軍仁使德屯樊北十里漢水溢德與諸將避水隄上公乘船攻之以大船四面射隄上德披甲持弓箭不虚發自平旦力戰至日過中公攻益急矢盡短兵接戰吏士皆降德與麾下將一人伍伯二人彎弓傅矢乘小船欲還仁營水盛船覆失弓矢獨抱船覆水中爲公所得人本傳載龐德子會隨鄧艾伐蜀蜀破盡滅關氏家是此齣均係實事也（二） 
小說 
政治小說 
[鐵血男兒（一百四十二）] [  常覺　獨鹤]  
　　陶見梅眼横秋水臉暈紅霞無限含嗔益形娬媚不覺心動頓萌異想即低聲曰白挾其筆鋒淆亂全歐耳目不除之必爲巨害僕所以亟欲置之死地者並非徒快私仇亦爲姑娘兄妹計也梅曰巧言如簧誰則信之汝┊語未已陶復趨近身畔視梅而笑曰僕不解姑娘對於彼傖何關愛至是以姑娘名門淑媛宜擇逹官大臣結爲至友分始相埓今乃紆尊降貴與酸丁伍殊爲姑娘不取梅斥之曰汝愼勿衝言儂與白君交誼何預汝事乃妄加譏訕陶不復置答但注視梅面覺輕顰薄怒鶯嗔燕叱益心蕩不能自持梅覩此狀憤極厲聲曰目灼灼意欲何爲汝敢肆行無禮者死矣陶歎曰僕與姑娘訂交爾許時何尚未知我心耶試思僕殫精力冐艱險以謀傾覆烏突是眞爲西奧司計乎亦豈必有愛於令兄乃極欲擁登王位乎皆非也僕所以毅然爲此者其無窮希望全屬於姑娘之一身耿耿私衷胡不蒙見諒竟未能憐取眼前人耶梅陡聞斯言駭且恨銳聲呼曰屬意於儂乎此何等語乃敢出於汝口陶驟遭叱辱亦却顧失色旋仍厚顏謂梅曰姑娘遽加詬罵殆以我爲唐突乎雖然是固兒女子常態無足深怪蓋有女懷春乍遇吉士之誘未有不半推半就若迎若拒者惟姑娘平時倜儻不羣何今日竟未能免俗須投稿者士登王學鎔字東瀛年十八歲江蘇吳縣人現庽上海河南路恒興 
知僕傾心愛慕已非一日幸勿過事矯情致令失望也梅切齒曰止！儂不欲耳聞尨吠矣（二） 
哀情小說 
[玉田恨史（五）] [  天虚我生]  
六月旣望距澄郎所約之歸期猶有三日曉夢迷離乃與澄郎携手並行於綠陰之下忽爲流鶯所驚覺予甚惜之以爲夢境不遠或可重尋而往遂乃擁衾假寐日高未起俄聞婢媼喧傳謂澄郎歸矣予自夢中驚喜而醒猶以爲夢魘也褰幃試覽則一垂髫小婢方提革囊而進識爲澄郎之物詢之誠然予方攬衣欲起則澄郎已匆匆來我床側遽然問我曰卿其無恙否耶我則喜溢於量倉猝無以爲答澄郎乃以手撫我之額且端詳我之容色審　無恙則曰胡乃清減至此而予則覺澄郎豐澤轉勝於平時私心滋慰因莞爾曰君不言歸期須在十九日耶此來乃如天降豈予猶在夢中澄郎笑曰予以思歸之切心猿意馬已不復受覊勒念此數日之中雖讀書亦不能印入腦筋徒亂收曲則不如早歸遂於昨日乞假以匆促故不及郵函先容然予今日之歸在我初無成意故於途中亦竊竊自喜度必出汝意想之外比及門前予心花肺葉亦覺驟然展放步履若蹈雲霧其樂殆不可支然而吾父則斥我爲逃覺矣旣見吾母而不見汝我則疑有如何之變故惶然欲涕吾母謂汝未起我則以汝爲病汝果病耶否耶予笑曰予安得病縱予病者亦必霍然而愈言　予乃推枕而起澄郎又爲予翁召去予恐予翁必以嚴厲之辭責我澄郎予心滋爲不安使婢覘之則父子相與談國事也遂一笑置之 
　　臨妝對鏡覺我今日之容色大有異於平時眉目之間喜氣盎然澄郎謂我清減在我觀之則豐潤日有餘矣庭前花木亦覺欣欣有向榮之態室中陳列久不整埋視爲可憎然在今日盡一變而爲有情之物即地上之花裀亦復　爛熨貼以待仰承　澄郎之芳躅吾於此時自覺心中美滿實有甚於新嫁時也（二） 
滑稽小說 
[花果山（八）] [  瘦蝶]  
　　看官可知道這漁翁與悟空黄狼等本是老友所以請了律師到庭要求追究主謀按律懲辦那邊被告獨脚獸也延了律師漁翁的家屬那不用說自然要聘律師的研訊了數次那些律師好似聊齋志異中的田鷄敎書咭咭咯咯喧閙不休也訊不出什麽端倪只訊出這件事却與那紅印猪有關係無如那紅印猪早已遠颺鴻飛冥冥無從弋獲所以不能與獨脚獸對質就是搜集的証據又未便一時宣布因此山南山北各逞臆見互相揣度山南的說這事必定山北政府唆使的山北的猜這事或係山南故意弄這玄虚以圖造謡嫁禍的意見叢生謡言蜂起弄得山中小妖兒旦夕惶惶寢饋俱廢黄狼飛鷹以爲有隙可乘遂借著悟空的牌子聯絡湘山皖山贛山鄂山等幾個山頭擬借此推翻政府搗亂全山那時便好自爲總統且許以總理酬答飛鷹運動鄂山中的怪熊乘機起事牽制黑猿那贛山王李猫兒本是勢燄滔天盡力與中央抵抗一經鼓動猖獗愈甚湘皖二山同時致電與黑猿一則密約聨盟一則袒護亂黨悟空却無聲無臭樂觀厥成這消息傳到山北通臂猿聞信之下十分焦灼旣處旋渦之中也不能不競爭了遂一面以金錢結蟻員的歡一面撤消李貓兒王爵一面授意軍界出場以兵力刧制蟻院催促速舉新總統到投票舉定大總統時却仍是那通臂猿悟空一方面那裏肯承認南邊各山就有些小亂子發現聲言須劃疆而治黑猿瞧這現象南北感情日惡倘再兵連禍結一座大好花果山勢將分裂外患憑陵瓜分可慮不免居中調停力勸南北消弭黨見破除畛域新總統旣已舉定不妨組織政黨内閣嚴爲監督以劑其平總以保全本山爲第一要着勿爲無謂之競爭將此意通電南北通臂猿與悟空瞧了却甚贊成悟空卽向狼鷹兩個開導狼鷹也自知暴烈手段無用只得隨悟空往山北謁見通臂猿推誠置腹嫌疑盡釋到了明日通臂猿就提出任命悟空爲内閣總理的問題交蟻院議决那時自然一通就過十部總次長也陸續的任命定妥新政府總算正式完全成立遂訂於五月一號開個山事希望會上自總統下至目兵皆得與會這天的會場眞是熱閙異常演說討論秩序井然並無叫囂氣象討論方終忽接電報一束内有一電報告紅印猪已由魯山解到訊實後卽與獨脚獸走狗等分别首從按律施刑其餘嫌疑犯盡行釋放等語另有十餘封電文却是各國承認花果山政府成立表示慶賀的大衆瞧了都是精神百倍正在歡忻的時候忽聽蟻院前一陣喊聲各吃一驚急忙着衛隊探視方知是征蒙征藏的軍士奏凱回山聽得總統與悟空等在此開會排齊隊伍來蟻院前同伸慶祝的只聽門外砲聲隆隆那五十萬大軍齊聲高呼花果山萬歲正式政府萬歳 
　　瘦蝶草此篇竟友人顧子軼虹取而讀之輾然曰嘻子何善於虚搆哉後幅之事實子何所見而云然曰是誠僕之理想雖然以近數日之現象推之我可愛之新中國非所謂治亂存亡之秋乎如一髮之懸千鈞如朽索之馭六馬凛乎可懼險象環生凡對於密案之關係總統之競爭政黨之暗昧軍人之騷擾措置稍一不愼巨禍立見我民處此流離困苦之餘詎堪如黄相之瓜一摘再摘且君子之過如日朋之食苟能革面洗心僕互提挈俾我國前途日趨穩健誠莫大之幸福後幅云云固爲臺之希望亦卽君之希望抑且爲四萬萬同胞之希望也希望希望吾不知將來能弗悲失望否（三） 
文字因緣 
[和寂紅女士寄贈雙璧女士原韵] [  紅豆女士]  
今生忽作女兒身洗手焚香欲拜神莽莽中原何日靖歐風亞雨滿邊塵 
因緣文字見情眞何敢當前問玉津寂寞深閨人不見陌頭楊柳帶愁顰 
[和雙璧女士原韻]  
　　自由花現女兒身春水文章秋水神合使鬚眉齊下拜慈雲一駐軟紅塵 
惜花起早夜眠遲消瘦清華鏡裏知我欲買絲爲君繡却嫌鍼縷太矜持 
本是南無自在身盈盈一水冩丰神願將大士慈悲意化作珠璣散俗塵 
誦君詩早識君遲一紙風行海内知爭似放翁畫團扇家家一握手中持 
水流今日月前身長吉嘔心泣鬼神一自見君詩句後吟來珠玉總成塵 
沉沉酣夢醒來遲重駡輕嘲總不知美雨歐風日東漸好分筆政屬君持 
自由談裏自由身語有莊諧筆有神兒女英雄各努力九州以内尚烟塵 
叉手翻嫌七步遲徿沙覆　兩難知斷腸詩就天應侮神物何須默護持 
[和雙璧女士原韻] [  醉墨]  
　　自愧昻藏七尺身江郎才盡倍傷神珠璣觸目應籠護不使沾污染了塵 
天涯冷落識韓遲一顆明珠比幸知女界沉霾千百載學昌權擴好維持 
一病魔特捐銅版費一圓謹登誌感 
 
 

Page 14

 
 
   
 
