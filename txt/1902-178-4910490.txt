# 1902 - 178 - 4910490

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[論美人虐待華人事]  
　　萬國公法凡立約通商之國彼此商旅皆可往來或藉商務以攬利權或挾工藝以資餬口蹤跡所至一視同仁蓋國家旣敦輯睦之情商民宜泯猜嫌之跡上行下效理固宜然卽使民間或有齟齬之端積怨成仇釀成不容並立之勢在上者宜爲之理遣情恕反覆勸諭俾仍言歸于好釋然于心勸諭之不從則惕之以威示之以法使有所畏忌而不至以主客衆寡之勢肆其欺陵如此保衛外人方不愧爲文明之國否則上下之情旣隔中外之誼難聯雖有和好之名終不免爲識者所詬病也中國自與各國通商訂約以來外人之接踵而來者何國蔑有彼蓋恃心計以牟我之利而我華人從未因之疾視華官更懍遵明詔保護周詳惟恐外人不得其所待各國然待美人何獨不然此無他朝廷愼重邦交故臣民亦不敢稍生異議也彼與我通商之各國雖未知其待我華人若何大抵各安其生無不深蒙翼庇誠以華商之信義相孚與華工之能耐勞苦尚不至爲各國人所見憎俄也法也德也英也日本也推之意奥比荷等國凡華人所至之處彼國待之一如我華之待彼國人民曷嘗有旣與中國通商而轉恐華人奪彼利源阻不使往者美國夙號文明且與中國睦誼有加而克不能以中國待美人之道還而待我華人不惟不能厚待華人更從而禁錮之阻遏之一倡百和羣情洶洶議院不之非政府不之禁雖經我駐美星使執言抗辯終不能稍稍挽回又苦國勢不强兵力不能及遠保全之策旣有所窮坐使華人之託業他方者進退兩難無可呼籲雖欲追悔當年之輕於一往至此已遲美人何心而忍出此顧猶曰此輩在美日久熟諳彼處人情風俗不早設法防範生計將盡爲所奪勢雖相迫情尚可原蓋彼其所惡者爲頻年寄食於美之華人於此外一切華人無與也不意美人藐視我中國之無能爲也竟忘國人在華託庇之情并不念舊金山及屬地飛獵邊等處皆由華人墾治之功一概深惡痛絶甚至華人之假道美國者亦被税關所阻覊禁唐山船馬頭上木屋中彼木屋地狹人稠日久每易致疾其已見者二人一爲番禺南村人全吉於去年八月航海往秘魯道出金山致受此厄日夜坐臥一室足不運動以致痿弱不能步履至四月二十四日始舁入東華醫院敷治幸漸告痊一爲香山人陳斗禁閉數月近已體面皆腫雖在東華醫院調理勢甚危篤恐難遽起沈疴此事見諸美國舊金山中西報見聞較近當非子虚此外困守一隅暗無天日者當尚不可以更僕終第卽全陳論之偶出其塗輙遭拘繫顚連困苦慘不忍聞行政之苛至此已極窺其意必欲使彼國中無一華人而後快而謂久居其地者轉能晏然無事有是情乎蒙前擬將在美華工概行招回使墾荒地亦謂遷喬出谷鳥尚知機與其日坐危城何如早歸故里然彼時疾惡華人猶未至若斯之甚也今則不惟視如讐敵直如犬豕矣是可忍孰不可忍嗚呼我中國之待各國可謂仁至義盡矣美人具有天良豈無聞見乃俄也法也德也英也日本也推之意奥比荷等國皆能以中國待彼之道待我華人而獨美國歧視於心是豈華人果有取憎於美人之處耶抑美人實與華人别有深怒積怨耶不然何不顧公議不恤輿情竟爲此慘無人理之事是則鄙人所竊爲美人不取者也 
[電傳宫門抄]  
　　昨日午刻京師友人專電告知本館云五月二十六日皇上召見軍機大臣及綽哈布是日並無明發上諭 
[親藩游日]  
　　昨得寓日友人手椾云日前中朝特簡宗室鎭國將軍毓公游歴東瀛采風問俗征驂旣蒞僑寓東京帝國化鐵羅註化鐵羅日文作木　　譯言旅館帝國化鐵羅東京旅館之最著者也隨帶譯員陸茂才宗輿爲浙之海寗州人客有懷刺入謁者毓公以禮欵接詞氣頗極謙和言此來係攷求建置工藝警察學校諸事宜大約匝月句留卽須遄返矣又聞北洋派桐城吳摯甫京卿汝綸來東游歴於華歴本月二十二抵東京 
[星使回華]  
　　廣州中西新報云頃得英京倫敦來電悉中朝簡駐英國大臣羅稷臣星使已於四月二十九日由修咸頓埠起程東下蓋瓜期旣屆受代而回也 
[宣讀照會]  
　　廣州安雅書局世說編云某日美國兵部大臣律將氏將駐京使臣康君遞到之中國外務部領袖慶親王照會一通發交上議院宣讀其文曰本部接到飛獵濵華商人等禀詞稱民等無論工商前來飛獵濵盡被關員禁阻倘取供不符被譴回籍猶可說也乃一見華人不問求歴如何一律禁其入境按飛獵濱一島向爲西班牙屬土與中國爲鄰自前明迄今福　兩廣之人居此者約有十萬之多來往自如毫不禁阻今日此島甫入貴國版籍忽設禁例堵截往來西班牙向未足稱文明尚未有禁逐華人之事况貴國素以文明著且與敝國邦交最深者乎雖中美約章 
 
 

Page 2

 
 
曾有允准禁遏華工之說但未嘗准禁及於所屬海島用特備文咨照切望貴國盡除苛禁以昭公道若貴國不論工商概從嚴禁恐貴國仁聲將大有所損仰貴大臣轉達貴國政府知照焉 
[英員答問]  
　　英京倫敦來信云某日英國外部大臣勿勞得力君在上議院中答爵臣刺明敦君之言曰刻下法兵仍屯紥暹羅國贊打文省聞之法廷云因暹人未能遵法國之意而行故有此舉顧此事之是非曲直英國未便專斷亦不能出而于預其間惟甚願法廷將贊打文地方仍歸暹人掌握耳 
[印度災祲]  
　　廣州中西新報云頃得印度來電略謂此間饑荒迭告居民待振者多至四十四萬六千五百人較之七日前又增一萬二千三百五十人其患疫而殞者七千零八人較之七日前减去四千六百人 
[軍麾過潤]  
　　鎭江訪事友人云江南提督兼南洋兵輪船統領李夀亭軍門近接兩江總督劉峴莊宫太保電音促赴省垣籌商一切因乘南琛兵船泝江上駛月之十有八日道出潤州在城文武各官均登舟謁見迨興辭而出軍門即飭展輪赴白門 
[撫軍過蕪]  
　　蕪湖訪事友人云安徽撫憲聶仲芳大中丞校閱皖南各營兵士後啓節赴太平府境金桂關口校閱江北裕溪營卒伍聞中丞以天方溽暑體恤兵丁所有皖北各營須遲至深秋然後校閱以故本月初七日清晨即由裕溪回省當道出蕪湖時官舫循西岸而行並不停泊蓋不欲煩地方官置備供張也 
[監司課吏]  
　　安慶訪事人云本月十六日爲安廬滁和道毓觀察課吏之期題爲以書爲御者不盡於馬之情以古制今者不達于事之變論問米價翔貴民食維艱或謂由于販運出洋或謂由于刁商囤積之二說也理或然歟然考之古昔雖奇荒之歳亦未有若此價昻者試詳稽歴代米價之低昻與夫近今值高貨匱之所自剴切陳之 
[黄堂課吏]  
　　武昌訪事友人云署湖北武昌府知府梁集菴太守勵精圖治首以振興吏治爲心每遇候補人員之初到省垣者必傳至官學堂面加考試以清流品而别人材近有佐雜二十餘員陸續來省禀到太守期本月某日傳至學堂試以策論其考列一等者詳請上憲酌予差委一次是以瑰意奇行之土無不樂於從事各獻所長惟銅臭薰蒸胸無點墨者不免愁鎖雙眉耳 
[無爲獲盜]  
　　蕪湖訪事友人云安徽無爲州境鯉魚潦向爲長江水師蕪湖營所轄四月某日有船載客若干人方在中流容與忽來盜船一艘羣盜露刃躍上船中所載之物悉被劫去並將事主刃傷時值撫憲聶仲芳大中丞簡閱水師各兵艦均往裕溪口會操以故盜膽愈大客有鳧水而逃者翌日奔赴州署禀報事爲蕪湖右營領哨徐雨堂都戎所聞督率弁勇沿江巡緝巡至京口見有二人形跡可疑帶回訊之稱曾在無爲刼掠客船都戎爰卽解往無爲州大約經訊明當必立時正法矣 
[杭垣决盜]  
　　杭州訪事友人云本月二十一日浙江臬憲湍靜臣廉訪接奉刑部釘封公文飭將盜犯李鈺華正法因於午後札飭仁和縣蕭藴齋明府由獄提出如法綑綁會同城汛李千戎督兵押赴清波門外斬决 
[豫修試院]  
　　松江訪事友人云江蘇提督學政李蔭墀大宗師將次按試松江以故日來華婁兩縣主已派出辦差人置辦一切供張並匠雇將試院修葺一新傳聞本月八日取齊然未見明文以意度之當不離乎初十左右也 
[修隄告蕆]  
　　鎭江訪事友人云去歳陽侯爲虐七濠沙頭一帶沿江隄岸岌岌可危近經南洋續備新湘全軍統領陳宇山軍門禀准兩江總督劉峴莊宫太保撥出所部勇丁挑土培築近已告成因於本月某日乘某輪船赴省垣趨詣戟轅禀陳一切瀕行新湘全軍總巡周錦堂遊戎及麾下各營官咸赴江干恭送 
[催繳積榖]  
　　蕪湖訪事友人云前任安徽蕪湖縣知縣張筱珊大令曾令紳土辦采米榖十萬餘石寄存各倉以備青黄不接之時减價平糶各憲署均具有切結備查現署蕪湖縣柳小汀大令四出諏諮知此榖大半有名無實爰札飭各紳士如數交出以濟貧民不知各紳士將何以應之 
[蘇省官塲紀事]  
　　蘇州訪事人云署江蘇吳江縣知縣宗介眉大令能述於本月某日丁太夫人憂飭丁赴各憲轅禀報旋經藩憲陸春江方伯牌示遺缺委候補知縣劉大令怡鈞署理○金匱縣典史胡少尉長慶於上月某日因病出缺經方伯以遇缺先典史王少尉銘沂請補○崇明縣典史劉少尉培清於本月某日在任病故遺缺經方伯以輪委到班之試用巡檢申少尹森署理 
[輦轂瑣聞]  
　　京師訪事友人云本月十一日午後曜靈匿影天忽昏黄萬户千門銀燈齊上未幾雷雨交作幾如萬馬奔騰迨雨止雲開天容重覩而報時鐘已鳴四下矣○日下市中米價陡昻較前幾增一倍惟近畿牟麥因雨水霑足尚慶豐收是以白麫價值漸平民情尚能安謐○肅親王自任步軍統領慨緑營之制日壞擬卽大加整頓以免尸素之譏日來釐訂新章諭令五營二十三汛將備各將本營汛所有弁兵造册呈送五月中旬某日自中營鮑澤川恊戎以次各員齊赴西四牌樓迤北護國寺對門福禪寺内集議大約不日即當造齊清册呈邸備查矣○山西人某甲向在朝陽門外開烟袋鋪與附近某乙之妻某氏有私久之被乙覷破乃移居遠村以避之自此遂與民常占反目之爻氏不能耐遽於本月中旬某日潛服阿芙蓉膏畢命乙以釁由甲起憤不能平立卽懷刃尋甲向之猛斫甲未及防範致被斫破頭顱現已涉訟公庭未知南面者如何定讞也 
[四絃餘韻]  
　　九江訪事友人云連日運到祁門寍州興國通山茶共一萬八千餘箱陸續附輪船至漢皋求售○邇來米價陡昻上熟者每石售至錢亦五千一二百文次者五千文左右因廣商在漢口廣爲搜羅以致白粲黄粱聲價驟增倍蓰也○某日九江前營遊擊胡遊戎寳林率同胡千戎家祥拘獲拐匪劉兆延一名解縣訊鞫供出曾在湖口縣誘拐八齡幼女一口又在某某等處犯案數次似此窮兇極惡自當盡法以懲也○某日商人喻榮泰由上海運到挖泥機器船艘交黄一尹幼麟轉運至省○上月某日狂風陡起龍開河口沈没運茶船一艘漂失茶箱多至八百餘件○隔江洗心堤與連興堤毗連邇日忽有吳某者糾約多人將洗心隄挖穿丈餘水遂滾滾滔滔勢將灌入洗心隄耆民周永明等約同百餘人奔赴道府縣各署控訴道憲端莘儒觀察諭候飭縣察究○十六日九江官塲接南昌電音悉新選會昌縣知縣馬文兆現已到省藩憲飭赴新任署高安縣鍾秉謙飭回萬年縣本任所有高安縣印務以即用知縣陳瑞鼎酌委署理 
 
 

Page 3

 
 
[桃渡柔波]  
　　金陵訪事人云正任福山鎭總兵楊鏡巖鎭軍前經兩江督憲劉峴莊宫太保委令總統督標護軍等營兹又札飭節制金陵水師能者多勞此之謂歟○金陵水師學堂向例招考學生以二十歳爲限逾限者概不收錄現在總辦方啓南觀察不拘此例其招補畢業生所出之額類皆年逾三十者豈此中人果有老當益壯者耶 
[京江碧浪]  
　　鎭江訪事友人云近日天氣忽寒忽熱城廂内外疫症盛行初起時或兩足痠軟或腹痛泄瀉迨閱片時卽牙關緊閉汗流如注而斃甚有一家連死數人者命耶數耶殊令人聞而酸鼻矣○每逢夏令各善堂必設立醫局施醫給藥以利貧民數十年來相沿爲例近日當事者以節逾夏至定於本月二十日一律開局施診亦足見其樂善不倦也 
[獅林消夏]  
　　蘇州訪事人云福建人某甲向在倉米巷唐公館治庖主人以其素性樸誠妻以婢女某氏甲遂賃屋東美巷令氏日爲人洗衣藉補家用之不足本月十八日午前氏在河沿俯身澣濯附近盧公館長隨陳某行經其處偶碰氏身氏謂其有心戱侮喃喃詈之陳力辯其誣爭論之餘爲甲所聞疾趨而出手執擣衣杵向陳連擊頭破仆地痛極昏沈當經地甲等人將陳舁至吳縣署請騐縣主田春庭大令騐得腦門已破傷勢匪輕爰飭舁至天師莊請西醫敷治並將甲收押候核旋聞西醫云傷處有額骨寸許嵌入腦中勢難取出恐難保無性命之憂矣○養育巷彭春興土店係廣東人彭某所開收有學徒某甲年甫一十有一本月十九日晨起不知何故忽在牀後雉經彭見急遣人訃知家屬未移時突有吳署東首某小烟館主宋某稱係死者之舅飛奔入店爭閙不休旋經人排解再三令彭出洋銀一百四十枚以了其事○本月十六日元和縣治陸墓鎭機匠某甲向同業曹某索取所欠青蚨八十翼以致互相口角甲怒突出利刃將曹刺斃當經地甲投報兼理元和縣篆務之正任長洲縣知縣蘇靜菴大令十七日午後大令下鄉相騐將兇身帶回收押候訊 
[上海官塲紀事]  
　　昨日上海縣署書差就土地祠建醮禳災清晨縣主汪瑶庭大令親詣醮壇拈香行禮○昨日浙江督糧道陸吾山儲憲由杭來滬命駕赴蘇松太兵備道轅拜會袁海觀觀察旋復至上海縣署投刺汪瑶庭大令延入花廳茗談良久○江蘇海運滬局總辦林質侯太守於昨日午前命駕詣縣署拜會汪大令晤商要公○昨日蘇松太兵備道袁觀察政躬稍有不豫概不見客○新聘龍門書院山長翁太史斌孫於昨日蒞院道憲袁觀察設延欵待因有清恙由縣主汪大令及姚子讓孝廉欵接 
[示禁招摇]  
　　日前本邑南市馬路工程局總辦翁子文太守訪悉指南白玉茶樓時有匪徒自稱局中司事包攬詞訟任意招摇爰於昨日繕就告示嚴行禁止略謂滬南一帶最爲流氓匪類之淵藪招摇撞騙拆梢訛詐等事無時蔑有訪聞近有程駱吳三姓冐稱本局司事在南馬路界内白玉樓茶館等處招摇攬事魚肉鄉愚愚民無知往往墮共術中受累匪淺殊不知本局探捕差役奉公守法約束素嚴斷不准在外　公詐擾貽害閭閻顯係匪徒冐名撞騙希圖敲詐深堪痛恨合行出示曉諭爲此示仰商民諸色人等知悉嗣後爾等如遇前項匪徒藉端招攬詐擾者許卽扭送來局以憑訊明從嚴懲辦惟不得挾嫌誣告致干咎戾毋違切切特 
[無賴横行]  
　　本邑引翔港鎭周錫春唐福祿陳老炳奚堦祥沈道南卽曹松桃徐毛大諸無賴忽於前日至成衣匠瞿晉英家索取紡綢短衫袴瞿稱並無衣料交來烏得平空來索周等怒扭瞿至楊海榮所開茶館中向之恐嚇及楊與吳　三從中解勸周等又遷怒於楊吳至晚各持利刀向之尋釁楊聞風逃避周等一擁而入搶去錢三千文復至吳家將箱内洋銀二十六元悉行攫去洎出遇吳於途驀拔刀戳傷腿際吳忍痛逃去昨日會同瞿楊投上海縣署控訴縣主汪瑶庭大令諭候飭提訊明盡法懲治 
[軍節蒞申]  
　　本任江寗將軍調補福州將軍崇留守善由金陵乘鈞和兵輪船順流東下前晚駛抵吳淞口外昨晨展輪入浦江就法租界招商局金利源碼頭下碇蘇松太兵備道憲袁海觀觀察以下文武人員均詣舟次禀見留守略叙寒暄隨命輿登岸假英租界大方客棧暫駐節麾 
[讞員謁帥]  
　　前任江寗將軍調補福州將軍崇右廷留守由金陵前赴閩中任所道出滬江駐節大方客棧昨日午前英美租界公廨讞員張柄樞司馬命駕前往謁見禮也 
[上海巡局紀事]  
　　傅英年投法界公堂控金永昌沙船夥榮焕甫彭金和盜賣米石讞員杜枝園大令查得榮彭僑居南市萬裕馬頭左近因於昨日飭探持函至二十三七鋪巡防局禀請派差協提局員盛雨杜一尹允之立飭地甲同往拘獲一干人帶回法界歸案訊辦○陳豐記船廠主陳某以近日時有江北小船户混入廠中圖竊禀請二十三七鋪巡防局員盛二尹派勇驅逐二尹准之○無賴桂甘山在街頭設攤誘賭經巡勇查獲解达十六鋪巡防中局局員黄衡堂二尹研訊之下判責四百板鎖示三日 
[美租界醫院紀事]  
　　前日楊樹浦左近某紡紗廠機匠楊益喬工作之際偶不留神被機器截去左手登時鮮血淋漓昏暈倒地當經廠中司事倩人舁送同仁醫院求西醫敷以刀圭雖無性命之虞恐不免已成殘廢矣○揚州府屬某縣人高郎生年將花甲久患疝氣以致腎囊大如五石瓠行步殊苦蹣跚昨日躄躠至同仁醫院求醫醫生嗅以哥羅方酒使之迷蒙然後奏刀砉然除去贅疣將皮縫好及高蘇醒如釋重負大約數日後卽可告痊也 
[來信照登]  
　　昨日湖北護軍工程營劉君温玉貽書本館云貴報館開設有年風行各省見聞之確素爲閱者所欽佩頃閱五月初九日貴報有募勇述聞一則漢口訪事人云近日傳聞湖廣總督張香濤宫保以工程隊缺額甚多殊非有備無患之道爰擬樹旗招募以免兵額虚懸披閱之下殊爲詫然敝營自成軍以來每月均奉宫保督憲派委道員點名放餉不准一名不到營規核實殆無過此亦宫保督憲整飭戎行愼重練兵之至意且不獨敝營從無缺額之事即湖北通省各營無不皆然此事迨由訪事者訪查失實務祈迅賜更正貴報幸甚敝營亦幸甚貴報執筆諸君從不虚假一詞當顧及循名核實也手此順頌台祉 
[跋星軺日記類編]  
　　漢書稱趙充國通知四彝時事而引其語曰百聞不如一見蓋以外國之山川疆域政治藝學苟非身親目擊非特言之不能詳卽詳亦未必能確中國自同治以來奉使歐美諸臣及遊歴人員所撰日記不下數十種於泰西之山川疆域政治藝學類皆考據精詳蓋見聞眞則記載自確也青浦席君藴青素懷經世之學常取各日記類别羣分彚爲一册因端竟委展卷瞭如是非特爲試塲所宜卽皇華使者四國遄征取是書而研究之亦未始不足爲研究時事之一助也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[公廨停訊]  
　　昨晨英美租界公廨輪應英總領事署繙譯官迪君會訊適迪君小有不豫因飭知各捕房并照會讞員張柄樞司馬暫停讞政 
[上海縣署瑣案]  
　　王樹聲投臬轅上控丁氏掯匿契據聽唆訐訟等情當奉臬憲效述堂廉訪札行松江府署轉飭上海縣立提丁氏及唆訟之韓茂春訊斷申覆縣主汪瑶庭大令奉札後立卽傳集兩造於前晚升堂研訊謂丁氏曰此案已歴數年之久今奉臬憲大人批飭押追契據並究韓唆訟之罪所有前斷之洋銀二千六百元不必付給本縣念爾女流不復深求可速具結了案否則當照憲批辦理丁氏稱小婦人求恩加斷洋銀契據願卽繳案王供母姨丁氏乘父親病危之際騙去住屋契據已三載有餘聽從韓茂春唆使訐訟不休不得已而上控今求提韓嚴究並追給契據大令斥丁氏曰爾若再不遵斷定當押追契據并出堂單提韓訊究丁氏苦求加給若干大令飭仍照前斷給洋銀二千六百元再加二百元丁氏乃遵諭具結而退○程吳氏投縣呼寃大令訊詰之下氏供本月十四日小婦人回母家止宿一宵翌晨歸家駭悉女兒已被人拐去偵訪無蹤女兒年已二十五歳許字有年因婿在四川貿易故未成婚今始查明被趙石生所誘往向理論趙稱女兒已與伊子成親是以情急控求追究大令謂其中必有别情著靜候飭差查明禀覆核辦○金陵人林希控毛氏誘妹爲妓等情大令研訊之下林供小的向在杭州業繪事胞妹前嫁湯姓夫故後依小的度日近被毛氏由杭州拐帶來申逼勒爲妓求即究懲湯林氏供小婦人年二十三歳丈夫故後依兄過活近由毛氏薦至劉公館刺繡甫及三日忽稱劉太太欲遷往上海因挈小婦人附某輪船來此領至長裕里伊所開野鷄妓院勒令爲妓小婦人不從旋被賣與恩慶里鴇婦林氏家已兩月於兹叩求究辦毛鴇供湯林氏在杭州時由王大嫂王阿明爲中賣與小婦人計出洋銀七十元到滬後不肯爲妓是以轉賣與林鴇家林鴇供小婦人出洋銀七十元買湯林氏來家已有兩月並未勒令賣娼有衣箱等物留存小婦人處大令飭卽交還湯林氏然後交其兄領回林鴇交人保出毛鴇交官媒看管候懲 
[馬路工程局瑣案]  
　　徐金生向四十九號巡捕騙取象牙骨摺扇致被拘拿管押近甫釋出又向船户陸銀和訛詐被陸控諸馬路工程局總辦翁子文太守飭探拘獲倩襄讞委員黄衡堂二尹研訊判責二百板枷號半月○某猪作屠人謝寳林驅豕過馬路被巡街捕拘獲解送工程局翁太守倩黄二尹研訊著移送上海縣署請縣主汪瑶庭大令訊懲 
[英美租界晚堂案]  
　　王桂生控翁阿鰲圖賴欠欵前晚讞員張柄樞司馬升堂研訊王供光緒二十三年十一月翁有急需借去洋銀二百五十元屢向索取允將二月初六日所得會欵歸還嗣後僅收得洋銀三十元其餘一味游約不得已具禀前會審憲鄭大老爺請准備案彼時翁因事管押崇明縣署現已釋出向索不理反遭陵侮求恩訊追翁供此項票欵以張阿六之會劃抵小的曾還過洋銀一百一十元祗欠九十元現求格名從寛自當料理司馬以會欵本不應追惟翁旣擔承姑著押候交人保出限半月内再還一百元 
[英租界房紀事]  
　　前日偷兒王阿金掩入海國春番菜館竊取刀叉烟袋等物報由包探張寳成拘入捕房捕頭著押候解送公堂禀請讞員張柄樞司馬訊究○前晚偷兒李明玉竊取王長源小客棧及沈彩雲家衣物報經包探張寳成拘入捕房捕頭著押候解送公堂禀請訊究○流娼徐阿二在三馬路中强曳顧子坤至家歡會顧峻詞拒之龜奴徐阿根驀以冷語相侵顧怒口角之餘繼以毆鬥徐龜旋誣顧攫物唤令巡捕拘拿適某號巡捕差竣過此目擊情形一併拘入捕房捕頭著分别解送公堂押候訊辦○木作主徐鳴昌之夥在某處釘樁與人胡閙巡街捕喝阻不理回報捕房捕頭派令某包探禀請讞員張樞司馬發出傳單傳案究罰 
[法租界捕房瑣案]  
　　喬長生錢金海應桂福張阿明串竊某姓家衣服由包探拘解公堂讞員杜枝園大令訊供屬實命各責四百板○陳炳生行竊楊厚芳家烟槍被包探查獲解經大令訊明著枷號一月期滿責釋○歹人周阿四陳阿桃吳阿桂均由包探解奉大令訊供分别責釋○前者王芬控榮錦芳吞没小麥價銀二千一百兩經大令訊明比責迄今分文未繳昨日王投案請追大令命提榮覆訊榮供稱小的已命妻子在外措繳實因貧苦無力求賜恩寛大令命責手心一百下諭令從速覓人保出依限清理違干笞責 
[美租界捕房紀事]  
　　昨晨賊犯陸阿奎掩入浦畔某姓駁船上竊取布被棉襖等物携之登岸適爲包探倪順泉所見連贓帶入捕房捕頭令押候轉解公堂禀請讞員張柄樞司馬訊辦○前晚甬人某甲行經楊樹浦左近某紡紗廠門前被管門之印度人攫去洋銀數元心不甘服投報捕房捕頭允派包探查究 
[金陵官報]  
　　十二日江南提臺李軍門會辭行出使此國欽差大臣楊兆鋆辭行洋務局候補道汪請假赴蘇見撫憲試用知府殷洪鑄知縣汪寳增由京引見到省又陶瑩到由京來到省新選江甯府理事同知錫拉綳阿到由京領憑來省正任海門同知王賓叩謝飭回本任牌示十三日特用直隸州張義澍到由京引見回知縣李雋殷鑒夏奉示寫履歴叅將顔先達交卸金山營遊擊回知縣王世瑞洪遹聲均奉示寫履歴石港塲大使安鍾憬奉示考試巡檢許本愷奉示騐看十四日分發廣東補用道汪雲傳見分省知府勞啓璜到湖南來州吏目王得海禀知到省十五日浙江提臺吕本元辭行統領新湘等營陳基湘到三品銜新授揚州府許佑身禀到由京領憑來通判彭鴻年由京引見回仍回陸師學堂監督差知縣張振聲奉示察看又龍振翊劉永濤謝恭懿均奉示寫履歴又蘇錫岱章心培均到由京引見回又杜紹源由京來到省縣丞蕭大鴻禀知到省又陳楚英吳慶墀均奉示寫履歴又龔璨巡檢許本愷均奉示騐看咨補如臯縣石莊司巡檢王登瀛叩謝飭知赴任十六日總理兩江營務處候補道陶軍械所候補道周均傳見委辦正陽關鹽匣兼淮北督銷候補道楊鴻度謝委候補道張錫夀到交缷皖南茶釐回遊擊蔣錫魁謝委管帶奇兵左旗太倉州直隸州蔣體梅正任武進縣調署丹陽縣施沛霖均到 
[皖省官報]  
　　五月初九初十日分發安徽試用知縣陳詩到浙江人號采章指分安徽試用典史楊遠煌到湖北人知縣劉兆熊奉委發審局帮審十一日知縣嚴國棟辭楊光詒知均請咨赴引十二日本任毫州宗能徵謝奉行知蒙部准奬以知府遇缺補用指分安徽試用知縣陳振鴻遇缺先補用巡檢李志元均到江蘇人分缺先補用典史桂彦璋到江西人知縣李振遠知給咨赴引十三十四日署當塗縣崔保齡專丁來省謝奉行知清補宿松縣指分安徽試用巡檢徐福康到湖北人候補知縣楊學海知奉臬司委赴盱眙提案陳宗謨知奉委赴徽州府屬公幹十五日湖口鎭李全彪回指安微分缺先補用直隸州同卓觀國到廣東人本任懷遠縣楊兆琛知奉臬台委赴寗國公幹知縣李振遠辭赴引 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十八年五月十三日京報全錄]  
　　宫門抄諭旨均錄前○山西巡撫岑奏爲整頓駐防太原滿兵並攺練步隊一旗摺○又奏爲教案被議知縣查係寃抑懇恩准其開復原官摺○直隷總督袁奏爲辦理廣宗鉅鹿等縣善後事宜據實奏聞片○廣東巡撫德奏通判因病出缺請歸　銓選片○兩廣總督陶奏爲調署知縣片○又奏爲知縣到省留于發審局學習片 
頭品頂戴兵部尚書銜山西巡撫臣岑春煊跪奏爲太原駐防滿兵援照所擬常備軍營制攺練步隊一旗以挽積弱而資整頓恭摺繕單仰祈聖鑒事竊查前奉諭旨飭今各直省攺練常備續備各軍並准政務處咨令將駐防滿營一體認眞辦理等因當卽分行核辦去後旋據前太原城守尉英肇會同營務處司道查明太原駐防滿兵額設防禦四員驍騎校四員領催四十名新舊馬甲四百七十名步甲一百四十名養育兵八十名匠役四名官馬一百五十匹近年以來滿兵生齒彫零挑補各兵年力不能合格且强半疲苶生計艱難例支銀米僅敷餬口其中游手好閒不堪造就者更實繁有徒現擬整頓之法必使人人有以自贍而後訓練蒐討方能日起有功顧當此司庫支絀决無閒欵可籌通盤籌畫惟有裁去步甲一百名匠役四名官馬一百二十匹目下步甲缺額共有六十餘名額雖勉强挑補然或年齒尚幼或精力已衰寳應在裁汰之列者復有數十名察度情形雖裁去百名仍與滿兵生計無礙所裁兵馬等例支米豆草乾均以折價計算合併餉銀每年可節省銀四千六百五十二兩八錢四分又原練擡槍月支口分心紅每年銀三千一百四十四兩又常年例操軍火每年銀二百七十八兩三分二釐亦卽一律裁撤統計以上各欵無閏之年可節省銀九千零六十八兩二錢四分二釐有閏之年可節省銀九千七百九十九兩七錢六分二釐擬請儘數充作攺練新軍之用等情會同營務處司道詳請核辦前來臣查我朝龍興遼瀋八旗勁旅騎射絶倫顧火器日精弧矢之威不免相形見絀現在晉省常備各軍已經臣遵旨擬定營制餉章奏奉硃批著政務處會同各該部核議具奏此欽遵在案該滿兵等爲國世臣自應遵照政務處原咨亟圖攺絃更張以固根本惟司庫旣無欵可籌該城守尉等所議節省各欵僅止銀九千餘兩尚不敷常備軍步隊一旂之餉臣再四思維惟有按照所擬當備軍步隊一旗兵制於領催内挑選正副兵目三十六名於馬甲内挑選正兵二百一十六名步兵六十名護兵二十名於步甲内挑選伙夫十八名而以節省各欵作爲津貼之需蓋該領催等本有例支銀米再加津貼則核與所擬常備軍餉章已屬有盈無絀又設哨官三員督排哨官一員哨長六員今應以防禦驍騎校充當尚短二員擬卽在領催内選充均分别給予公費津貼不再照常備軍支領薪水至管帶之員即以城守尉兼充俾能聨屬而資鈐束並照章給予公費一面由臣酌派洋操教習二員前往按照常備軍規條認眞訓練倘原有領催馬甲率多老弱不敷挑選之數應令在步甲養育兵閒散等項内酌量挑選補作領催馬甲而以不入選之領催馬甲降補其缺俟成軍後卽名之曰太原滿營新練步隊旗至常備軍設有長夫蓋備不時征調該滿兵原備城守應將長夫全行删去以節餉需統計每年應需公費津貼及教習薪水各兵衣褲等項共銀八千五百零八兩三錢二分遇閏加增尚餘銀五百五十九兩九錢二分二釐又扣存减平銀五百一十四兩八錢一分八釐擬請以此兩欵飭令設立小學堂訓迪滿洲子弟以期文事武備兩不偏廢伏念兵之轉移全由將領太原滿營雖云極敝自經前城守尉英肇認眞整頓已漸日起有功使繼其任者果能如英肇之忠實廉明未始不可返弱爲强追蹤初制臣惟有俟新任城守尉蒙恩簡放抵任後督飭掃除積習認眞經理以期上副朝廷整軍經武培植邦本之意所有應用各欵謹開具清單上呈御覽除咨部外理合恭摺具奏伏乞皇太后皇上聖鑒訓示謹奏奉硃批著照所擬辦理俟城守尉簡放到任卽督同認眞訓練力除積習以成勁旅單併發欽此 
　　頭品頂戴兵部尚書銜山西巡撫臣岑春煊跪奏爲教案被議知縣查係寃抑籲懇天恩准其開復原官以昭平允恭摺仰祈聖鑒事竊查庚子拳匪之禍全晉教案極爲重大各地方官或僅疎於保護或竟有意縱容前已於光緒二十七年八月初三日奉上諭分别懲處内有山西長子縣知縣恩順一員奉旨攺爲革職仰見朝廷論罪原情凡屬臣僚同深欽感兹查該員平日居官聲名尚好前年拳匪滋事一唱百和幾至偏地皆是該員在長子縣任内極力彈壓因之縣屬教堂教民均無焚燬情事維時適有耶穌教教士顧姓索姓二人帶同男女十四名口逃避拳難路經長子情形極爲可憫該員爲之雇覓車輛並給予川資食物護送下站交替是其保護教會實已信而有徵前奉寄諭飭查奕劻等奏到山西教案情罪處分經臣將以上情節查明覆奏在案現並據英國耶穌教教士戴存信等函致洋務局聲明該員被議寃抑請爲開復前來臣查已革直隷永平府知府重燠保教甚力並無縱拳實迹經直隷督臣查明奏請開復革職處分仍留直隸補用該員事同一律合無仰懇天恩俯准將已革山西長子縣知縣恩順開復原官仍留山西補用以昭公允之處出自逾格鴻慈除分咨外謹恭摺具陳伏乞皇太后皇上聖鑒謹奏奉硃批著照所請該部知道欽此 
　　袁世凱片再據署清河道袁大化大順廣道龐鴻書營務處道員倪嗣冲等禀稱廣宗鉅鹿威縣南宫等縣自四月十七日以後經印委各員率同紳者携帶告示分赴各鄉剴切開導諭令繳械散團各該處村民均已悔懼自新先後紛紛呈繳槍械出具切結永不聨團傳帖滋事及私收團費等情並多有大書悔禍具結四字自行張貼村首者廣宗之件只村民歸復者已有二千餘名其前被焚掠之教民亦經分别撫恤現在人心大定股匪肅清禀請核奏前來除飭將善後事宜妥爲辦理並嚴諭各屬地方官遵旨勤求民瘼加意撫循仍隨時訪緝餘匪以絶根株外所有地方平靜情形理合附片具陳仰慰宸厪伏乞聖鑒訓示謹奏奉硃批知道了仍著隨時察吏安民以期培養元氣欽此 
　　德夀片再現任惠州府海防通判馮聲高於光緒二十七年十二月二十六日在任病故據廣東布政使丁體常詳請具奏等情前來奴才覆查無異除咨吏部及順天府臣查照外所遺惠州府通判自奉行一留一咨新章後係第三次出缺應歸部銓選理合附片具陳伏乞聖鑒謹奏奉硃批吏部知道欽此 
　　陶模等片再廣州府知府施典章撤任所遺廣州府知府篆務查有候補班儘先補用知府龔心湛才長識卓爲守兼優堪以署理除檄飭遵照外臣等謹合詞附片具陳伏乞聖鑒謹奏奉硃批吏部知道欽此 
陶模等片再四會縣知縣黄恩調省差委遺缺查有大埔縣知縣范宗瑩明幹練達堪以調署該員任内並無盜劫已起四叅之案據藩臬兩司會詳前來除飭遵外臣等謹循例附片具陳伏乞聖鑒謹奏奉硃批吏部知道欽此 
　　陶模等片再新選茂名縣知縣兪人鏡於光緒二十七年十二月二十一日領憑到省本應飭赴新任惟查茂名縣係高州府附郭首邑地方緊要該員甫經到省民情未能諳悉若遽飭赴任深恐措置失宜未便稍涉遷就致有貽誤擬將該員兪人鏡暫行留省委赴發審局學習俾資歴練俟情形熟悉再飭赴任據藩臬兩司會詳前來臣等謹附片陳明伏乞聖鑒謹奏奉硃批吏部知道欽此 
 
