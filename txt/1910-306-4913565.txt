# 1910 - 306 - 4913565

 

Page 1

 
 
   
 
 

Page 2

 
 
上諭 
　　監國攝政王鈐章　十月初九日內閣奉 
　　上諭長江水師提督著程允和補授欽此 
　　上諭程允和現已簡放長江水師提督所有駐紮江南浦口各營著派甘 
肅提督張勳接統欽此　軍機大臣署名奕劻毓朗那桐徐世昌 
　　宮門鈔　十月初九日　召見軍機　唐景崇　施炳燮 
論說 
[論各省督撫第二次電請速開國會]  
　　自國會期限。縮短三年。明發諭旨後。在民黨一方面有歡忭者。有反對者。意見致為不一。而在諭旨未發表時。各督撫之贊成國會者。聞縮短三年之說則皆持急進主義而電請速開其意見轉無不合。夫國會請願。發起於民黨。國會旣開。則民權伸張而官權日縮。則堅持急進主義。以反對縮短三年之旨者。宜在民黨。而不在手握大權之官吏。今則民黨中人。感激歡賀之情歎息失望之狀紛歧而錯出而封疆大吏轉聯銜電告齗齗以僅縮三年為不可而無有異見此何其理勢之相反而官權之甘於損縮乎夫亦可見時勢所迫事事棘手官有懼心而思藉民氣以輔助之其情形為大可痛矣試一觀各督撫電請速開國會之原文可見吾國之危殆不第在外患之頻仍即在內政亦已處於岌岌可危之勢所恃以為挽救之策而有一綫之希望者惟有速開國會之一途耳 
　　原電云若又遲以三年則三年之內風潮萬狀僉壬之人皆欲趁此三年夤緣投結以據要津貪利之人亦皆乘此三年黷貨營私以肥囊槖斯言也蓋深見夫朝局之紛亂僉壬之人之接踵而至而不可不亟為之防也自近數年來運動之風日甚一日暮夜苞苴以求要差獻媚逢迎以期超擢者不絕於權要之門其始也不惜重資竭盡心力以求達其升官得差之目的迨其目的旣達則貪黷無藝植黨營私而其禍乃蔓延而不可止彼其人皆慮國會之速開人民監督之即至而無以施其自便私圖之計今距國會召集時其間尙有三年之延緩則僉有時哉弗可失之見趁此期間以大施其運動此其情狀之百出貪墨之益甚亦意中事各督撫之奮然為此說殆亦激極而一鳴乎 
　　原電又云此次阻開國會者或有新時之輩欲遏其後起而自居其功故飾為進行有序之說以惑上聽斯言也又確見夫新進者之懷私忌嫉有意沮尼而不顧大局也自朝廷獎進新學以來其乘時出洋回國較早者率得重用草野之士聞風興起出洋學習者乃歲歲而有故學成回國以待擢用者遂日以加多而其錄用在前已據要津者或且持物罕見珍之見慮同類之升庸故其人不特依附權門日承奉王公大人之意氣抑且嫉視近年留學回國之人以為疏陋而不足錄國會早開一日一般研究法學通達政務之人必早至一日新進者多則有後來居上之虞人才旣衆則有難於爭勝之勢而國會旣開以後人士麕集民氣奮揚一有疏漏則詰責立至故利其遲而不利其速設為不可早開之說以惑當路之聽聞當路者固亦甘受其惑而不之察也疆臣之說豈無所見而云然哉 
　　總之財政奇絀中央集權各省督撫旣日有左右為難之勢而自錫督瑞督相繼入都後見夫都中風氣日以敗壞憤中朝之紊亂憂時勢之日非而舉行新政必且增民之負擔不開國會則民不承認而新政難行故極力主張急進主義而不欲國會之稍有遲延此其意旨詎得謂為依附民黨而非出於不得已乎今資政院民選議員方甚不滿意欲要求再縮而 
 
 
 

Page 3

 
 
外省督撫已早電達樞府力請速開則本各督撫之意以繼續請願又豈得為過舉哉彼奉詔歡欣謁意感謝之諮議局果何為者而某邸之閱電大怒至斥為違旨沽名抑亦不諒之甚矣 
要件 
[補錄資政院請開國會奏稿]  
　　為具奏請旨事前據順直各省諮議局及各省人民代表孫洪伊等又僑庽日本橫濱神戶大阪長崎四埠中華會館代表湯覺頓等各以陳請速開國會說帖赴臣院呈遞當由臣溥倫臣沈家本交陳請股審查陳請股於九月十六十九等日開股員會審查兩次均經該股全體議員表决認為合例可採查資政院章程第二十七條資政院於人民陳請事件若該管股員多數認為合例可採者得將該件提議作為議案等因隨於九月二十日開全院會議全體議員合詞贊成認為應行具奏之件表决之後羣呼大清國萬歲皇帝陛下萬歲大清國立憲政體萬歲衆情踴躍歡動如雷合王公士庶於一堂而表其一致此中國數千年來所未見也查順直各省諮議局說帖稱立憲政體根原於三權分立若無國會則無立法機關卽無所謂立憲籌備憲政未完全由於立憲政體未確定欲確定立憲政體非速開國會不可又稱資政院性質與議院不同以法制言議院為獨立機關而資政院不然以効力言議院議决之案經君主裁可大臣署名而實行而資政院不然以責任言議院議决案對之負責任者為內閣而資政院不然資政院以不能獨立之故而喪失其議决之効力於此而負其責任者惟吾皇上一人按之立憲精神猶無一當故諮議局等以為資政院與議院居於反對之極端非基礎之預備欲預備立憲基礎非速開國會不可此順直各省諮議局說帖之要義也查各代表孫洪伊等說帖稱求治莫要於審緩急先後而緩急先後不能徒徴諸理論當以事實為衡今中國非實施憲政决不足以拯危亡盡人而知之矣憲政若何而始能實施此最不可不審比者籌備憲政之有名無實天下共見中外臣僚塗飾敷衍揑報成績茍以塞貴者固所在多有而一二忠勤憂國之大吏亦嘗知虛名之不可以久假欺罔之不可以公行力陳現在籌備之失當成績之難期如督臣李經羲陳夔龍撫臣陳昭常孫寳琦藩臣王乃徴等皆先後有所獻替雖所籌補救之策各有不同至其言現在籌備不舉實則一也蓋立憲之眞精神首在有統一之行政機關凡百施設悉負責任而無或諉過於君上所謂責任內閣者是也責任內閣何以名以其對於國會負責而名之也是故有責任內閣謂之憲政無責任內閣謂之非憲政有國會則有責任內閣無國會則無責任內閣責任內閣者立憲之本也國會者又其本之本也本之不立末將安麗兩年以來所籌備一無成績而憲政二字幾於為世詬病者皆坐是也是故他事皆可後而惟國會宜最先他事皆可緩而惟國會宜最急諭旨謂緩急先後之間為治亂安危所繫者豈不以此耶此各省代表孫洪伊等說帖之要義也 
專電 
[電一（北京）]  
　　御史黃瑞麒奉攝政王面諭國會年限業已縮短籌備事宜更為緊要爾等宜振刷精神凡內外臣工之溺職者務即據實奏聞聽候懲處 
[電二（北京）]  
　　資政院總裁倫貝子因受議員激剌擬辭職 
[電三北京]  
　　滇督李經羲初九日電奏勦捕川省竄滇叛兵業已肅清民心安定 
[電四（北京）]  
　　澤公擬奏參張翼破壞礦務請旨嚴懲 
[電五北京]  
　　甘督長庚奏甘省仕途擁擠請停分發奉旨除捐納勞績考職外餘著照舊分發 
[電六北京]  
　　皖撫朱家寳奏請展辦賑捐一年接濟災區 
[電七（東京）]  
　　日本陸軍於西十一月十三十四兩日在罔山舉行特別大演習日皇為統監已於今日（西十日）由東京啓行前往操地有內務大臣平田及其他顯官隨扈 
[公電（天津）]  
　　各報館曁各省團體公鑒國會年限遲緩如資政院力爭無效請共籌對待之法順直同志會青 
緊要新聞一 
[初三日上諭之表微北京]  
　　宣統五年設立議院之旨已於初三日頒下茲聞政府初二日已刻覲見德公使後即開御前會議王大臣等主張速開者居多數而某邸及憲政館各員頗持縮短即速開之議盖藉口於九年籌備清單係先朝欽定不能取消祗宜趕緊將單內 
 
 

Page 4

 
 
要件提前籌備至速必須二年始能竣事云云某邸持之尤力故有昨日之諭旨 
　　另一訪函云初二日召見會議政務處王大臣約有三刻鐘之久對於速開國會一事皆主宣統五年之說當時有一二人發表反對之意攝政王置之不答是日為德國提督覲見之期時適會議政務處王大臣召對故先由外務部堂官陪至上書房暫待議畢始行進見聞各部尙書說帖無一不主宣統五年開國會之說間有一二主張三年及四年者然皆參以活筆不敢昌言也并聞澤公之說帖主張即開並無年限有人謂唐少川尙書獨反對速開國會為諸說帖之特色確否亦未可必 
　　又一訪函云此次速開國會問題會議政務處王大臣所具說帖大半皆以直督之電奏為藍本初二日召見時攝政王將各人說帖逐一細閱並逐一埀詢卒以無人獨出主張遂定為宣統五年并聞呈遞說帖之中反對速開者以理藩部尙書壽耆為最力內有如果朝廷遽從人民之請即開國會願即掛冠回旗不復與聞時事云云有人謂當光緒三十四年頒布謄黃清單時反對最力者此公亦居其一乃初三日諭旨該尙書又隨同副署誠不可解 
　　初三日四品京堂楊度尙遞封摺一件大旨謂非速開國會不足以救國勢之危今資政院初開即以速開國會為請民心所欲已可槪知若朝廷不允所請則草澤橫議必十倍於今時設有事變相乘或致資政院並不能開豈得為國家之福又云論者以憲法内閣皆應預備在先故國會不能過速然內閣隨時可以成立絲毫不須預備即憲法亦有各國憲法可以師資且有欽定憲法大綱明示範圍亦非難於擬訂不必以憲法之難編而將國會置緩請設編訂憲法館於宮中特選親信重臣明達憲政者數人妥愼起草并設弼德院以為審查憲法之機關如日本之樞密院云云此君而發此言奇矣 
　　日前文斌亦遞封奏一件聞其內容畧謂時局阽危人心可恃請旨裁决速開國會其中將頑固迂謬各論一一為之駁釋謂主張宣統五年召集者為阻撓懼負責任而主緩開者為偏詐並謂兩院制之國會較資政院為有責任無流弊卽請宸衷獨斷立時召集國會以順輿情而維國本等語聞已與黃侍御瑞麒所奏一併交政務處王大臣閱看 
又聞胡思敬亦曾上一封摺内有憲政萬不可立國會萬不可開推原事變罪魁禍首實爲楊度等語此公心理誠令人不可推測矣 
　　聞各省同志會及各團體自聞宣統五年開設國會之信均異常憤激多以函電詰責代表謂國勢如此危急緩至宣統五年始開國會朝廷果據何理由代表果作何對付誓死不承認如經發布祗好再取激烈之手叚以對待之不忍見亡國之慘云云代表等接信之後深恐釀出他種暴亂大有憂色現定初四日開會再定辦法 
　　北京報界公會昨接內城總廳來函國會縮短已見明諭理宜同伸慶祝請轉傳各報館初四日起印刷紅色報章三天然在京報館以資政院及各團體尙在力爭速開故此事尙未敢奉行 
[新內閣之新人物北京]  
　　聞政府决議於明年組織責任內閣內容計分五局公推慶邸為內閣總理大臣慶邸力辭保澤公以其總握財政全權將來對於全國預算案必能負完全責任也監國頗以為然又聞外務部有裁去管理大臣及會辦大臣而專任尙書之說又聞澤公有力保盛杏孫宮保為度支部尙書之說又聞那中堂有調度支部鄒紫東有調農工商部之說諸說傳聞不一姑誌之以觀其後 
[資政院接收要電二則]  
　　甘肅諮議局電　禁烟大臣資政院鈞鑒禁烟期限緊迫自應力促進步甘肅產烟最多受害最深就地方情形籌禁烟方法竊以為禁吸非禁種不可禁種非禁運不可禁運非撤土稅局不可蓋禁種則根株絕而民自無可吸禁運則銷路塞而烟利微民自不貪種然土稅局張貼告示明謂通行八省並無阻滯愚民恃有銷路因而犯禁貪種希圖獲利雖殺人以懲猶不能止是於禁種一節為莫大障礙烟種旣不能絕則家家自種自吸雖甚明察亦搜查難徧依限禁絕實未敢必計惟有撤去土稅局則以上各節庶能辦到不負朝廷為民除害之至意闔省紳耆與全體議員意見相同理合電請據情奏准實為公便甘肅諮議局申 
　　雲南諮議局電　資政院鑒滇省鹽務敝壞已極十年加價三次鹽價貴甲天下滇民淡食可憫自十月初一行政巧立名目又每百斤加價一兩民不堪命並不知會本局屢求無效本日再呈督院停議候批如不能挽回全體辭職雲南諮議局叩儉印 
[開平贖礦問題尙難解决北京]  
　　開平煤礦收贖一案直省官紳與前總辦張翼爭持不下屢紀前報茲聞度支部尙書澤公辦理此事與侍郎盛宮保意見亦不甚合澤公主持照直督及直紳所請籌辦公債贖回而盛侍郎意欲照張翼條陳辦理又聞英使現向外部要求英人祗認中國國家發行國債票籌欵贖回如欲舉辦公債票取用人民之欵則本國斷難允認等語不知其意何在故此事一時難望解决云 
　　又聞順直官紳對於爭議開平礦務一案異常奮激日前諮議局開議此案經議員賈君恩紱報告此案歷史并將所擬呈請資政院堅持原議收回開平礦產以平公憤案書稿當塲宣讀經衆討論裁决日同卽可繕呈聞書中有痛詆張翼賣礦之語 
 
 

Page 5

 
 
[度支部又覬覦關稅平餘北京]  
　　前日度支部通電沿江海各省督撫云各省關稅向按關平核收除哈爾濱關收數按關平奏報外其餘各關均係以庫平開報平餘一項歸入外銷現値清理財政自應核實辦理除於預算案內另行查報外所有各關奏報收數應統自二百零二結起按關平申核庫平銀數開報並由各關將申合辦法比較準確先行電報本部核辦以歸一律其向由平餘項下開支各欵應即核實删减如係必需之項仍暫准由稅欵內支銷以期兼　希查照飭遵度支部印 
[川路代表之憤激北京]  
　　川京官與總理川路喬樹枬為難一事茲聞四川鐡路股東推楊重岳等為代表新自川來道經上海查得經理川欵人施典章實倒騙川欵二百餘萬喬樹柟身為總理不擔責任前由京官杜德輿等赴都察院呈請代奏復赴郵部具呈詎察院徇情不肯代奏而典章倒騙重欵該部又不速電蘇撫查辦押追反咨行川督一同拖延楊重岳憤喬樹柟挾有四川股欵數百萬運動通神爰於初二日與同志數十人赴監國府遞呈鳴寃欲將川民痛苦及樹柟與典章串騙情形上達天聽適監國早已出府重岳等多人遂在府前右翼守候終日經右翼再三勸導囑令暫歸俟探聽監國何時回府再來遞呈無有不收云云重岳等憤言樹柟卽握重欵未必能運動監國誓必守候監國回府明說寃苦雖處以死刑犧牲身命亦不顧惜等語言畢悻悻出府遽跳入十剎海中幸經右翼數人赶追撈救獲免遂又多番婉勸並派巡警送歸現聞楊仍逐日在監國經過之地守候務欲攔輿呈詞以冀伸理此事云 
[華僑請雪霍山寃案之直聲蕪湖]  
　　霍山商會總理吳兆鼒被該縣邵令慘施刑毒幾無人理事經蕪湖商務總會通函海內外各商會請伸公理協助前日當接南洋安班瀾中華商務總會覆函略云霍山商會總理吳君兆鼒無辜被邵令摧殘委員通同一氣以致日受慘刑寃無可伸該縣商界亦遭蹂躙細閱抄稿令人眞堪髮指現當立憲時代何物邵令竟敢龐然自大施專制之手叚恣睢暴戾一至於此而州道又復為該令遮護我國官塲相衛之陋習於此可見一斑商會有直接行文之權茍不將該令仇視商界之惡跡刋布中外各日報一面聯合海內外商會互為維持務得此案平反以伸雪吳君之寃何以警酷吏而平衆憤若上峯仍惟該令是袒視部章如弁髦視商會如草莽請聯多數商會以最後之爭繼之以瓦解愚魯之見是否有當仍希卓奪 
[浙諮議局第二次審議會紀事杭州]  
　　初八日下午一時浙江諮議局開第二次審議會審議長褚輔成臨席報告議員出席者八十二人照章提議甲案整理積糓法律案王序賓起言此案內容第廿二條甲乙丙三項措辭含混並無正當分別沈副議長云此案為人民備荒要義即非官府提出將來自治成立亦必首先創行王家襄言此種規則純然為自治範圍惟將來城鎭鄉自治成立此項條文能否適用應加以討論唐鳳翔言現在交通便利或可緩辦審議長發言此項法律案多數議員對於條文均視為不可行之件惟今日提出審議本為預備審查手續今諸君贊成必不可行者請起立多數起立遂付審查次提議乙案庶政審查股第一次報告書（即勸業道提出勸工廠貧民手藝傳習所等三種）全體議員一再討論决議重付審查多數贊成通過次提　丙案本局决算案金保穉言决算內容繁賾討論多費時間請照局章規定付之特種審查審議長報告金君動議成立應付特種審查者請起立多數贊成審議長請議長復席報告審議會結果惟特種審查員如何選派有主由各部長會同審查者有主由各部公推一人者有主由財政等股併查者有主由議長指派者表决四次起立者均少數塲內外見者均為之粲然嗣由褚輔成發動議請用全體選舉法衆賛成振鈴休息　三時二十分復席代理書記長報告議員孫樹禮投遞第二次辭職書衆議照章却回次公决選舉審查决算人數規定十員並聲明已舉為各股主查理事者不得再被選當照局章第五條票剌并投發出七十八票當選出王序賓唐鳳朝周斌潘澄鑑王渡金保穉劉耀東杜子楙宋吉成吳賡廷以上十員當選為特種審查員次據議第六次正式會照時間規定應議乙案浙江小學堂訂定教員令同條例法案蕭鑑質問第八條第十一條沈副議長亦以限制教員太覺苛刻雙方不得其平恐多窒碍現在小學教員所以屢屢辭職者皆因薪水參差而發生主持學務者當設法劃一規定方可著手又經衆議員分別質問均經代理委員逐條答復而時間已過議長宣告停止質問當有二三人强欲發言塲內外紛紛匿笑議長遂宣告明日議事日程梁有立報告財政股審查預算案擬照湖北諮議局辦法請開臨時會第經全體决議須重行提出付審議會多數贊成遂散會 
[黃河第二次决口駭聞山東]  
　　魯省境內黃河秋汎冲决壽張縣孫家碼頭淹沒數十里搶險數次至今未能穩固各情已誌前報茲悉日前又自利津縣北馮家莊地方將堤壩冲裂狂濤巨浪較壽張為尤兇被災之區亦較壽張為廣自該處橫流趨於東北直入渤海淹沒一百五十餘村莊經過地畝約在二千餘頃之上一片汪洋盡成澤國 
 
 

Page 6

 
 
查該處為河之下游水勢至此已漸平穩稍加防禦斷不至受此巨災其所以决裂若此者雖因本年水流格外汎漲而其總因則在上中游各官民竭力守護本土不肯使其出漕而該處地方官又輕視民命從未上堤一次駐守兵丁亦多撤至上中游防守該處直無一人過問及潰决之前一日附近村民見水漲已與堤平大懼急晋署報告而該令等仍置之不問致令萬民同罹巨災未知為民上者其將何以拯溺也 
京師近事 
　　資政院議員對於全國振興陸軍一案全體賛成濤貝勒聞之極為滿意謂各議員如有質問必能詳為答覆云 
　　前署粵督袁海帥奏陳粵省鹽務陋規已增新餉此外再無規費可提一摺奉旨交度支部鹽政處議奏昨經度支部會同鹽政處覆奏以粵鹽規費查提無著請准將新增鹽欵撥抵賭餉聞已奉旨依議 
　　滇省為協濟省分各省協欵稍有遲悮財政卽不能支持日昨李督有電致度支部請暫借撥五十萬俟協欵到後即行撥還未知度支部如何辦理 
　　新簡駐英劉公使前偕林君文慶一同出京現聞有電至外務部請以林君為二等參賛外務部已允照奏查林君生長新加坡嚮以醫名肅邸曾調之來京不久仍返坡今忽為英館參賛誠意外事也 
　　前北洋洋務局總辦温觀察藎臣新派為外務部參議上行走又顔君駿人亦被派為參議上行走 
　　魯撫孫寳琦前以偽託贖回外山金礦妄費國帑四十萬經該省京官及諮議局反對後又因萊陽官激民變一案大為輿論所攻擊頗不自安迭次運動某邸力求內用聞其函中有督撫眞是難做雖與我禮部侍郎亦所不辭等語聞某邸已允設法俟有位置即將內調云 
　　此次中俄劃界歷日已久異常棘手俄政府前派滬領事與外務部員在京會商一節刻已作罷緣該領事前在滬地抱恙甚重刻已去世駐京俄使遂改派駐哈埠俄國武員參謀本部斯德諾夫君為勘界委員與我國呼倫道宋小濂觀察會同查勘業已三次仍未辦有眉目日前宋觀察特將會勘棘手情形呈報江撫轉電外部請即電示辦法以便遵行 
　　留日學務處近年以來物議滋多故學部决意清查擬裁去冗員三十餘人大約得留者不過十人聞汪公使已派參贊許士熊橫濱領事館書記官李家駿通譯員高維翰委員武曾俊四人兼充學務處調查員向田監督查帳并聞業已查有端緒電部報告矣 
　　陸軍部軍諮處會同商定徴兵制度各節均載前報茲聞已决議仿照德意志成法辦理業經條擬草案以備會同具摺入奏并聞廕尙書對於此事極為鄭重此次所擬草案確由尙書手訂并未交由各司核擬 
時評 
[其一]  
　　十八世紀西儒盛唱天賦人權之說世界學者靡然從之良以人民權利隨有生以俱來而彼專制國之人民未能享受種種權利者乃政府强吞而硬剝之耳 
　　是故世界日趨於進化則人民恢復權利之心亦日漸發達近年以來若俄羅斯若土耳其波斯紛紛由專制國而進於立憲國此不過恢復其固有之利權在人民初無所謂倖得而政府豈可据為恩施者乎 
　　雖然久假不歸彼政府之据為恩施猶若可言而人民亦歡欣鼓舞而視為倖得者何歟 
[其二]  
　　政府果以代表為愛國也則宜愛之重之引而近之政府果以代表為仇國也不妨懲之罰之驅而徙之天下自有一定之好惡政府寗無相當之處置無所用其進退失據者也 
　　今政府固以代表為愛國而引而近之矣而必故為靳焉不肯滿其意而又恐代表之不能滿意而因愛成仇焉而又欲驅而徙之而仍不肯居其名豈政府亦知此等行為不合天下好惡之公故不敢施以相當之處置乎 
　　內心不定則一切之措施皆非我為政府哀之 
[其三]  
　　萊陽兵激民變案諭旨本有魯撫處分而某邸力求删去曷故湘撫舉辦公債違法案資政院欲質問理由而某軍機不至曷故 
　　各督撫第二次聯請速開國會而某邸閱電大怒斥為違旨曷故 
　　嗚呼某邸歟某軍機歟一人歟兩人歟何舉動之可笑歟 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞 
[東三省通信]  
　　中俄商務之比較觀黑河函云俄國探險隊長康達池氏調查俄國阿穆爾省與滿洲商務之關係近據其報告謂自俄國極東各地實行移民曁建築鐡路以來滿洲商務異常繁盛每年輪入俄境麵粉牲畜糧石各項貨物其價不下一千五百餘萬盧布而由俄境輸入滿洲各地不過三百二三十萬盧布此外中國勞動者約九萬餘人每年均赴俄屬阿穆爾省工作以致俄國貨幣外溢者為數甚鉅亟應力圖抵制云　　鬍匪猖獗之一斑江省籌練陸軍處昨准博河多鐡路交涉分局電告內興安嶺沿東清鐡路兩旁有鬍匪百餘名異常猖獗往來運糧販牲商人時被搶掠阻斷行人請即派兵勦捕以靖地方已由江撫飭派巡防中軍統領慶少峯帶兵一營前往搜捕一面電飭呼倫道派兵兜剿以絕根株又南滿路線鐡嶺縣屬金溝子一帶聚有鬍匪三百餘名軍械精利勢頗猖獗附近鐡路之日本守備隊以其擾害地方前往勦捕鬍匪相與激戰數時斃日兵二名聞鐡嶺縣令已呈報錫督曁交涉司飭派軍隊協勦以免擾及外人而沿路日警察則已馳駐開原昌圖等處恐此後又有一番交涉云 
　　撫順煤暢銷原因　日人開採之撫順煤礦東清南滿每日特備有貨車三十輛輸送據最近調查該礦每日産額約三千噸即以哈爾濱阿什河兩處而論每日銷額已達二百噸之多其原因有二一北滿地方今年多被水成災柴薪較貴一東清南滿此次訂立運輸貨物章程兩面均格外低减運價日俄協約告成後其處心積慮於此可見一斑 
　　亡國民眞難對待錫督於日韓合邦後即飭交涉司與諮議局會議關於對待韓僑事宜當經呈復以中韓條約已由日人取銷無從核議現聞錫督又札飭交涉民政兩司以近來韓人越界而來者愈衆奉省全境已至數千名之多亟宜從速籌議對待以免釀出事端並照會日本總領事查照議復以憑核奪 
[東京通信]  
　　日美野球大激戰西九月旬東京早稻田大學野球部選手十五人自檀遠征歸并延請美國芝加高大學野球部選手到京與該校及東京有名之野球俱樂部試合芝加高大學選手共十三人內有教師一人所有一切費用均由早大學供給於九月二十六日抵京寄宿帝國大旅館十月四號午後三時試合於早學運動塲到觀者二萬餘人特等入塲劵收一元一等六角二等四角三等二角塲內幾無立足之地三時十分早大學野球部長安部磯雄氏舉行始球式議定美軍守早軍攻激戰二時間美軍獲九點早軍僅得二點早軍遂大敗六號午後三時美軍對慶應大學野球部戰（該校野球技之精巧為日本全國之冠）試合二時間美軍獲三點慶軍獲一點美軍勝八號美軍選二等投手與早軍第二回試戰早軍亦敗十四日美與慶第二回激戰美軍獲二點慶軍得一點亦美勝十八日美軍出三等投手與早軍第三回戰早軍仍不能胜十九日與慶軍戰第三回美亦不敗二十日美軍對稻門俱樂部戰美軍獲十一點稻門得二點稻軍大敗美軍對早共合三回慶三回稻門一回共試合七回美軍俱大奏凱二十一日本擬與東京俱樂部試合適是日下雨而美軍行期已定不能久留因此中止美軍遂於二十四日由新橋起程前赴大阪早大學特派野球部十五人陪往遊覧各地大阪每日新聞社拮待該軍特請兩軍再試合於大阪西之宮香爐園大運動塲內計凡三回皆美軍勝聞日內將起程前往馬拉等地球戰定十二月初拆洄橫濱再與日本全國大學野球聯合軍試合即行歸國并聞此次早稻田大學僅耗招待費萬餘金而收入塲劵金竟得二萬餘七日間獲利近萬元可見彼邦人士之野球熱矣吾國內地學界諸公何不提倡此技以為將來運動界放一異彩也 
　　日人又將覬覦我商界權利矣日人之對清貿易幾如水銀瀉地無孔不入從前所有輸入我國品物多由華商購辦或設支店於我國今日人以由華商購辦則時被挾制若設支店則經費浩大目下大阪商業會議所提議聯合輸出品各行設一物品共同販賣所於我國各重要商埠所有經費當共同担任一切品物均委託該所販賣并選熟悉清國內情之人調查我國各地商事之變化隨時報告各行聞此議現下已稍有頭緒不久將實行矣 
　　補紀日人開歡迎會事西十月二十七日午後七時滿鐡會社後藤新平發起一歡迎會於京橋木挽町歌舞技座內招請洵貝勒與日本各皇族及都下知名之士觀劇日人恐有革黨行刺貝勒故京橋警察署長井田氏特向下谷神田日本橋各區警署召集應援巡查百五十名人力車八百五十輛屯置農商務省河岸一帶馬車自動車二百五十輛屯置工藝學校河岸井添增警察電話六具以備不測歌舞伎府附近向係熱閙之區是晩六時半至七時半禁止行人往來其防衛之鄭重如此其實並無革黨行剌之影響也 
[贛諮議局近聞種種江西]  
　　贛省諮議局初三日開會由副議長黃大壎主席宣布王明德提議建局於空出總鎭衙門以便交通案衆皆贊成王君之說以遷駐總鎭衙門為宜旋由副議長宣言如不 
 
 

Page 11

 
 
贊成遷移者起立表决而起立者實居少數後因議員對於起立表决問題意思複雜復又投票表决仍以主張遷移總鎭衙門票數居多遂即决定不日由局備文呈懇撫院將總鎭衙門內設高等巡警學堂騰出以便舉員督工估造 
　　贛諮議局全體議員對於南潯鐡路辦法約分兩派（一）保守（一）破壞現因留東學生朱念祖血書改良鐡路辦法言甚痛切保守派中亦紛紛發出議案有請募公債以備路政者有請加鹽價以補路政者提議兩日因為不贊成者居多復開審議會亦未表决惟聞吉安議員賀主政賛元對於鐡路意見甚為激烈云 
　　資政院近為預算案事有致贛局電文二則錄下（一）南昌諮議局電悉咨詢度部復稱已通電各省將地方行政經費送交局議並將預算全册送供參考其中幾歲入俟畫分國家稅地方稅後方可畫定（二）南昌諮議局本年試辦明年預算各省報告出入數目有無多少不符或遺漏欵目望各就所知查明電復一面詳細申復以備參考 
分類新聞 
[政界]  
[浙諮議局質問鹽商病民杭州]  
　　浙鹽叢弊病國病民前年籍口滷荒一再加價及至銅元充斥復又求改洋碼民怨切齒激成暴動日前議員張綱等十二人提出質問書略謂鹽店售鹽向章必先規定價値明白懸牌籍作標準今省城及大縣或各巨鎭所有鹽店尙照向章辦理其偏僻小縣往往匿不掛牌買鹽者問其價値從未明言所開回票祗寫收洋若干付鹽合訖字樣並不註明斤兩數目雖禀報有期而先賣後報其中漲跌自由實難覺察居民受虧甚鉅依照省城及各地辦法何以截然兩歧應否通飭一律照章掛牌以杜欺朦之處謹具質問書呈候明自批答提出者張綱連署者張宣藻駱恒楊文燾謝鍾瑞狄翬墨爾根圖詹熙周鍾俊吳氣充林鍾秀徐秉謙 
[錢商請裁各暑陋規武昌]  
　　鄂垣各錢店向例逢年遇節致送各署陋規茲錢商以現在市面通用銅元無掉換毛砂制錢種種糾葛且有警察巡邏地面安輯遇有事故無須官署派差彈壓此項陋規若仍舊繳納未免有同虚糜亟應裁革以恤商艱特公推益泰錢莊為首遞請議書於商會懇轉禀督院嚴飭禁革聞商會總理呂達先君查閱來書並另開各署年規清單當以此種惡習各行政衙門本必一一悉知且查臬經歷司獄等缺現已奏准裁撤江夏縣亦無門政名目何至再索陋規况現値裁汰書差房科捕班更何能援前例勒索規費至於府經歷府司獄戎廳捕廳均屬本地長官亦不至藉口委札有索規費之事想仍是各署丁役假官欺詐該錢店僅可無庸付給倘再有丁役藉端勒索等事隨時呈明本會轉禀官廳嚴禁昨已批答該商等一體知照 
[川沙鄉自治成立松江]  
　　川沙廳自治籌備公所提前辦理各鄉選舉其西北之高昌鄉西南之長人鄉先已次第成立茲將職員姓名列左（高昌鄉）議長尤桂芬副議長王承勳鄉董王文澄鄉佐陳有恆議員黃楨棟顧乃璜陸秉忠陳朝貴徐煥增顧蒸鎬陶如增陳元鼎（長人鄉）議長陳維善副議長艾曾格鄉董吳大本鄉佐張炳灜議員袁容龔煥顧兆虎曹蔚樓曹涵孫文彬施惠奚燾 
[武陽城自治公所開臨時會常州]  
　　武陽城自治公所議長總董同時辭職現已奉蘇撫批示挽留惟孟議長史總董現復具函辭職聞議事會已函告各議員於初八日上午九時在該公所開臨時會會議此事交涉 
[飭向法輪索補賠欵廣州]  
　　法商江英小輪於八月間在江門附近河面與華商榮德小輪相碰同遭沈沒袁督前接廣州口法國領事來文請飭江門關稅司查明該兩輪碰撞情形照知核辦當經箚飭該關稅司查勘具復昨據江門關稅司羅祝謝將查明兩輪碰撞分刖曲直原由具文申復督憲並將判斷英語詳譯漢文一摺呈請鑒核應如何辦理之處伏候鈞裁等情袁督據此以此案旣經傳集兩輪應質人等訊明秉公判斷曲在江英直在榮德則榮德損失數目若干諭令江英小輪東主如數賠補具領完案並照會法領轉飭遵照辦理 
[日領事請閱諮議局開會日刋安慶]  
　　駐寗日領事近日函致皖撫謂各省諮議局均已届開常會時期宣佈議决事宜自必出有會期日刋寗省所出此項日刋已蒙南洋大　賜贈一份以憑叅閱皖省如有此項日刋亦乞惠贈一份俾資參考 
軍界 
[新軍預備秋操手續杭州]  
　　浙江新軍步隊改編成鎭並飭一二兩標預備秋操自行演習種種手續及臨時教令業已迭誌本報現在操期將届統制呂軍門因台紹土匪猖獗奉命赴甬調遣勦辦所遺新軍鎭司令部全權暫委楊協統代任執行茲聞四十一協叅軍官陳君介藩奉令升補軍械官遞遺參軍一席為秋操執法機關急待遴委業由協統商請督練袁參議請將該公所差遣委員傳君立綱傳補以重要差已於今日揭曉 
[蘇浙會委江浙巡艦統帶蘇州]  
　　江浙淺水兵輪統帶一差向由第一隊艦長封爕臣兼代茲經浙撫增中丞會同蘇撫程中丞電飭浙江裁缺嘉乍協副將張連勝接充統帶差張協戎接電後隨即由乍浦起程昨已抵蘇禀見蘇撫後另行擇日接差 
[飛划水師營調委管帶蘇州]  
　　飛划水師第五營管帶劉曉江大令奉委調帶鹽捕後營所遺第五營差暫以該營哨弁劉鳴臯護理俟擇定妥弁再行派委昨奉撫札分行飭遵矣 
學務 
[練習所學員叅觀學校蕪湖]  
　　皖南單級教授練習所開辦已及三月前由皖南教育會函致各小學堂以該所學員現届實地練習之期應先行參觀各校以資效法 
[武昌學界請開小學運動會武昌]  
　　湖北省城內外初等小學堂學生約計一千數百名程度頗有可觀刻經初等視學員劉雲龍君禀請 
 
 

Page 12

 
 
兼署提學司高方伯擇於初八日在閱馬廠開運動會業已釐定秩序清單令各生預行演習矣 
實業 
[漢商會請欵維持市面漢口]  
　　漢口近日倒閉興泰裕萬泰公等錢莊市面岌岌可危現商會總協理蔡文會君以本年三月漢市因銀根吃緊曾經公家在藩庫官錢局庫合撥銀五十萬兩轉交商會借貸以資維持刻此欵尚未收還市面又起恐慌其情形較三月間更形危迫原借官欵萬難收回是以具禀督院請予展緩兩月並請飭由官錢局再添撥銀五十萬統交商會照原章轉放當茲公家財力奇絀之際未讅鄂督能照允否 
[巴陵開辦蠶學之計畫湖南]  
　　湘省岳州地方向來業蠶者雖不乏人而飼養未能得法故所產絲質不甚優良巴陵梁仲鑠大令擬極力提倡並擬先辦實業小學堂一所專習蠶桑嗣因經費難籌乃就高等小學堂附設實業小學一班迄今已將一載而現在又因該堂學生漸次加多校舍不敷應用經邑尊會商勸學所及高等小學堂各紳董擬就兩處各提欵項若干另行籌辦一俟各紳議覆後即當興工建築云 
雜記 
[黃道得矣而全道何如武昌]  
　　署湖北巡警道黃祖徽已奉旨簡授鹽法武昌道不日亟須交卸警篆聞民政部以該道辦理警務措置井然於警學必素有研究現雖改槯鹺務不隸本部管轄然警政待商之事甚多須得素有經驗之員合謀以收效果日前遂奏派黃道為民政部諮議官以便隨時顧問則期集思廣益但本任湖北警道全興為民政部特保請簡之員到任不一月即被鄂督以人地不宜調署鹽篆而以黃道暫綰警務茲民政部復派黃為諮議官將置全於何地乎 
[有得差者必有失差者蘇州]  
　　鎭江下游釐局總辦後補知府陳太守炳華現届一年期滿統計比較有盈奉飭照章留辦半年正任鹽城縣呂大令道象奉委閔行釐局差又撫轅文巡捕候補知縣吳大令邁奉委吳淞口貨捐局差均已謝委擇日前往接差上海出口捐局知縣范一福大令因拿獲大宗偷漏奉飭記功一次上海北綢兼稽查貨捐北卡縣丞吳德培因本年夏季比較連盈奉飭記大功一次錫金絲捐局委員典史陳翾章赴各憲轅禀明九月底事竣撤局銷差 
[以李代桃歟指鹿為馬歟江寗]  
　　江南財政公所批上元縣詳送宋小佩呈白契一紙懇請核收禀云據詳送宋小佩原契一紙前來查閱契載江姓莊田一分坐落沙間鋪地名八大家莊基一分曁草房石　秧母竹塘梨溝等項賣與武定堂為業實値田價洋五千七百塊契內前後字樣絲毫與門帘橋房屋無涉亦絲毫與宋小佩無涉沙間舖係屬何縣武定堂又係何姓本司審核再三直是無從索解須知厚生裕因欠公欵而以宋小佩之欠項作抵宋小佩因無錢清償而以門帘橋房屋作抵門帘橋近在咫尺宋小佩又係候補人員該令審追此案廳於騐契收房較有把握乃拖延半載之久忽將江姓賣田草契當作房產宋姓以之繳縣該令以之繳所一若目不識丁不知契據為何物者無論前項田契是否偽造即眞有其地眞有其事試問能將此田當作門帘橋房屋可抵公欵五千兩否旣難以李代桃何能指鹿為馬原契一紙隨批擲還仰即轉飭宋小佩將門帘橋房契限三日內繳到以憑驗收如或託稱老契遺失即由該縣傳署當堂立契過割方准抵欠了事案關償抵公家餉賑要需萬難遷就該縣倘再任意徇延定予一併詳懲不貸 
[挾妓爭風歟挾嫌誣控歟江西]  
　　贛省萍鄉縣舉人文景清因挾裁撤區學校長之嫌迭次控告視學官徐迺禮葛權在丹桂妓院開筵宴客與區學教員姚又光程誥衝突一案業經王提學將被控各員一律撤差並飭地方巡警東區盧執中提訊妓女訊無確實情形禀復在案現因王提學以此案於學務人員名譽關繫甚重必欲得其眞相以憑核辦會商巡警道陸孟孚觀察飭令司法科於初三夜間傳案復訊而丹桂具結確無聚酒衝突之事惟該妓丹桂赴訊出門時乘坐土車後押以二巡警秋娘憔悴眉蹙春山若不勝其感嘅者蓋亦風流案中一种慘現象也 
紀事 
[三日間汗漫游] 十二 
京幾館之觀覧位於會塲公議廳之東南與直隸館若東西對峙者然占地僅僅六十方丈館屋為一字形不甚寬宏陳列品有正陽門隆恩殿新年殿圓亭乾坤殿各模型崇宏壯麗令人想見帝都之景象自是外省所不及者其他各種皆美品貴品特別品而非普通品裝飾品而非日用品一雕漆百子圖花瓶也値價銀三千五百兩一嵌白玉仙人大掛屏也値價一千元一百子同慶船也値價八百元一　金點籃白玉葫蘆瓶也値價　百元而其尤駭人聽聞者一珊瑚麻姑値價五千五百元一義后繡像値價二萬四千餘兩外此如漢玉插屏如乾隆景泰籃大宮勛如乾隆象牙凉席代價之高貴更無論矣總之京師之工藝發達幾於極點今以在此館陳列者度之有工藝官局工藝商局工業學堂工業試驗所至首善工廠則且自一以至于七几七所彬彬鱗鱗宏我漢京而景泰藍磁器尤為皇都特色十年之教育其所以提倡實業者非不切至惜乎以珍貴二字互相誇耀殊失實業之本旨矣有友語余曰是館之出品貴則貴矣其如不切于生計保若就吾人耳目所及日本之東京洵不逮矣吾不知以英京倫敦法京巴黎例之又將何如 
瀛談 
[地震精微術之研究]  
　　德國西境施特那司大學堂研究地震新學歷數十載矣近桑創造套室一所以為精細之試驗形如巨鐘覆小鐘上室中陳設儀器考察地震之用地學教員格爾蘭及博士泊施維刺兩君於地震學求之最力博士創有最新之試驗法用橫搖擺（凡搖擺皆直垂此則橫列）考驗地之震動無分杪之參差學術精微誠各學堂所未有也 
　　未幾萬國地學公會有令公衆考求地震之議公舉該大學堂為領袖並請德政府籌欵興辦研究地震中央總所全球各國凡考驗地震情形稍有所得者悉報告於總所以便詳細比較通達精理後著為成書以饜環球之望茲將套室及橫搖擺之原理與作用分別言之 
　　套層室者一而二者也自外觀之只見一室入內則室中又有一室焉方位寬窄亞於外室形狀相同而不相連外層室計長二十邁當寬十四邁當室頂與他式異內用鐡網實以洋灰而舖土與碎石約厚一邁當上覆瓦紙（色黝而厚可蔽風雨西人房屋多用之）使雨水不得浸入牆皆有小窗屋頂設鐵管二十一以通空氣此外層之形式也內層亦長方形分隔四間各高四邁當屋內地較外間平地深二邁當植洋灰鐡石柱敷根於地內直達見水之處露其頂於地上柱之四周皆不沾地橫擺器卽置於此柱之上外面之震動均不足妨礙室內之儀器遇地震時如無重載車輛經過必能考察精細室內之光則由間接而入其空氣度數又有法使之冷熱平均無參差太過之獘凡此構造皆與儀器之精微作用極有關係者也（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
資政院旁聽錄 
[十月初二日議事]  
　　是日下午一進五十分開會到會者計共一百四十五人議長旋入座報告人數秘書官報告文件十九種有某議員質問郵傳部鐡路借欵及路律各一件議長詢全院意見經衆賛成易宗夔問據院章二十條本院如有疑問時得由議長咨請各衙門答復今資政院詢問憲政編查館各事不用咨請而用咨呈殊覺未妥且咨呈二字有下級官廳對上級官廳之關係議長答有親王衙門仍須用咨呈字樣羅傑謂若謂此種關係則本院親王亦不少本院旣用咨呈則答復文書亦應用咨呈易宗夔謂以後仍請遵守院章改用咨請羅傑謂國會上奏案今日有上諭否議長答無之今日開御前會議想正在商議中羅傑又問幾時可降諭旨議長答不知陳樹楷謂現在旣未明降諭旨甚好聞外間消息有宣統五年召集之說此說若確則諭旨一降必失衆望無法挽救我國數月以來對於國會熱誠自王公貴族至於庶民無不賛成此舉請議長於諭旨未下之時設法維持請將近來情形代達天聽不致將來後悔總要達到速開目的則天下幸甚矣議長答有機會必可做到陳樹楷謂今日全國人民對於國會上下一致盼望甚切所不知者即政務大臣耳儻於國會年限游移不决或年限太遠則諭旨一降前途甚危險議長先宣告今日擬將湖南公債案提前會議詢全院意思衆賛成當由特任股員長許鼎霖說明審查結果大致謂此案據諮議局章程應有核議權利此湖南九月十四日之電如此而據楊撫九月初七日來電謂此已經奏准安徽試辦之時亦未交諮議局員核議又據九月十五日及二十五日湖南諮議局電安徽所辦公債係在諮議局未開以前之事今楊撫蔑視局章顯係侵權違法茲本員審查結果五貕湖南臨時會該撫旣未交出九月常會亦未交出是為侵權至諮議局章程係由欽定楊撫絕不能諉為不知至該撫具奏時交局議與否並未叙明其無諮議局章程在心目中而又故意侵蔑諮議局權限朦蔽君上是為違法無疑應遵院章二十四條具奏請旨裁奪籍忠寅謂此審查結果旣為侵權違法毫無疑義但據院章此案廳作核辦案可由大衆公擬辦法罪名雖不敢由院中僭擬而議處一事本院實可請旨為之且此為核辦案第一次若此次無効力彼輩可以放膽侵權違法是何貴乎有此諮議局章程為也况乎無此核辦彼輩尙有戒心若旣已核辦而無效力旣損資政院尊嚴則以後眞毫無顧慮矣此案又與廣西諮議局事件不同以彼雖侵權而無違法又交本院核議之先張無已自行先請議處有旨著勿庸議故本院於議處一事不必提及今旣無此種事實據本員之意將來如他督撫相率效尤前途殊覺可慮至應如何懲處之處請旨裁奪一語似不得不加入有此則諮議局旣可維持而本院尊嚴亦不至損失也云云羅傑謂此非湖南一省之事且楊撫欲以命令變更法律尤為悖謬此時拍掌之聲震動全院均賛成籍羅兩說忽有毓善謂此應請旨裁奪如何懲處之語不應加入當時業經衆人賛成毓善插此一語衆嗤之以鼻湖南議員尤為憤憤籍忠寅謂如何懲歲之下仍有請旨裁奪一語至如何懲處本院不必叙明此實在請旨裁奪範圍內也陶鎔所言不過人云亦云無可研究價値李文熙謂各省督撫向不受各部行政大臣拘束專斷特甚此由於無監督機關之故去年諮議局成立各省督撫其腦筋中頗不以為然大有仇視之勢若果如此將來資政院所議各事彼等亦可不必遵守故以此種手叚先為嘗試此次若不加以處分則以後所頒之新法律彼等皆視若弁髦也籍忠寅請議長令秘書官朗讀（未完） 
本埠新聞 
[請求工部局勸减房租]  
　　上海全體商民請减房租代表孫文鑒胡芸青等昨復公函租界工部局云竊商民等營業海上歷有年所平日因商務不振已覺日有所虧支持匪易迺近年房租日漲一日竟有從前一幢五六元者現在漲至十數元從前一幢八九元十一二元者現在竟漲至三四十元不等而大馬路四馬路一帶租價之貴更為全國億無駭人聞聽房租旣貴百物亦因之增價小民艱於謀生鋌而走險商人周轉不靈相繼閉歇而貴局捐務則日見减色租界市面更日見蕭條獨捕房罪犯日見加多推原禍始皆由少數房東把持租價之故展轉相因以致將如花如錦之上海釀成可怕可危之局面似此情形若不早為設法補救則將來大局敗壞伊於胡底商民等素仰貴局維持租界治安不遺餘力遇有一二家偶然時疫發現尙肯出全力撲救深恐居民一人受害影響全體何况房租奇貴實為目下闔埠第一種最緊要最危急之無形傳染病舉凡租界商民無貴無賤無男無女莫不普通感受無法可醫商民等為租界大局安危起見預料貴局素敦睦諠必表同情且久在中國早與商民休戚相關必能俯准商民多數之請求立賜會議勸减並乞將如何實行即日宣布以安衆心而維商業大局幸甚中外幸甚 
[寳讞員對於查驗鼠疫之忠告]  
　　公共公廨寳讞員昨致英副領事康君函云近日租界內因工部局衛生處調查鼠疫民心惶惶人言藉藉本分府旣有所聞不得不直攄所見函請貴副領事轉為工部局述之工部局調查疫疾原為保衛閭閻法良意美惟中西習慣不同前此吳淞騐疫華人已自為厲階現工部局又在上海租界查驗鼠疫誠恐小民愚魯不明工部局用意轉造出無數謠言華人心性浮動易於煽惑一轟百和舉市若狂恐因此釀成巨釁不可不預為防範查鼠疫一症惟福建廣東等省天氣涇熱之區時所常有然發生必在春夏之交秋冬則無上海地方旣非福建廣東可比且現在時交冬令本分府謂卽有鼠疫其勢亦未鴟張工部局派人查驗自為愼重民生起見惟須先期將鼠疫如何兇險查驗如何辦法一一明白曉示使租界居民不致悮會頃聞有本月十四號提議此事之說鄙意萬不可操切從事即查驗之法亦必須單簡易行不可稍涉紛擾本分府官於斯土願見中外居民共享和平之福意見所及敢為忠告敬希貴副領事轉致工部局格外愼重如何辦法仍望見復是為至荷 
[衛生重歟主權重歟]  
　　英美租界工部局衛生處西 
 
 

Page 19

 
 
員查見鼠疫後每日令小工在界內挨戶派送捕鼠器械捕獲之鼠翌晨由該小工等收去交於醫生檢驗如騐出某路某叚之鼠含有疫氣即往該處施以種種銷毒防疫之法詎日來忽有小工數人越至華界川虹路新閘橋路等處分送捕鼠器械當時崗巡均不以為意未及歸局報告昨經四路分局黃正巡官訪悉以此事有關主權未便任人干預遂用電話禀知總局請示核奪 
[閘北興辦自來水之進行]  
　　閘北華界興辦自來水一事曾紀前報茲悉叉袋角之水亭已將落成水管亦已裝至總局路聞此項工程須於年內一律赶造完竣 
[且觀傅鴻昌能否交銀]  
　　傅鴻昌與掮客魏耀江朱賢康顧文後等因承定麵粉到期不出糾葛涉訟一事詳情已迭誌前報昨日復由法公堂集訊傅供所定之貨並非不出蓋因彼等係是拋賣空盤並無現貨苟能交出華興公司成單自當照出决無異言聶司馬謂爾旣與魏等接洽執有成單則與華興無涉爾若將銀交清彼等無貨堂上自有權衡毋庸爭執魏等同供商人之貨立時可取請堂上將銀如數追繳商人等即當堂繕一字條呈請送交華興是有棧單收回聶司馬頷之當將魏等所繕字條存案判傅交保將銀交案限七天出貨如違押追 
[經理人是何居心]  
　　林三和皮絲烟店經理林渭卿以股東林日階乘間竊洋等情報告捕房飭探將日階拘解法公廨請究原告稱在三和經理又是股東日階前日來店躭閣乘商人出外時遂將洋鐡箱內現洋二千元竊去匿居名利棧內請為追究質之日階供稱商人由通州來滬預先滙銀一千七百兩來申託同業林裕隆夥林才斌向賓大錢莊掉換爛班毛木洋二千元有帳可查今被誣竊敗壞名譽心實難甘况渭卿早已拆股尙有欠欵有親筆據呈騐務請澈究旋據林才斌携帳投案所供於日階相同聶司馬以原告所控各節甚為支離其中定有別情判各退去令被告明白補詞再行訊究 
[謀財害命之眞相]  
　　山東濟寗州人李學永扭控李肖謀斃伊子已紀昨報昨經縣署襄讞員承明府研訊李學永供兒子李茂軒今春赴天津北京等處銷售黃狼尾一去不回後聞已被李肖同夥劉四等在途謀斃將尸拋棄貨物一併被搶今年夏間小的已將劉四扭控濟寗州署訊明收押嗣悉李肖逃匿上海小的即來申尋見扭案請究詰之李肖初猶抵賴不認經明府喝令鞭背二百五十下始供小的向與李學永認識今春聞悉伊子販賣黃狼尾赴津小的等先在中途守候迨茂軒經過即由王二羅子用刀連戳數下倒地身死將尸拋於道旁黃狼尾一併變賣小的分得洋七十元是實判李肖釘鐐收押候備文解往濟寗州歸案訊辦李學永著速回去自行投案候質 
[婁青合浚蒲肇河]  
　　西鄉蒲肇河上邑所轄一叚已於去年冬間一律開浚婁青兩縣則請緩至今冬舉辦刻已届期經鬆江府戚太尊疊次札催議即挑浚業由兩縣移請新任分防廳馬幹貞二尹就近兼管工程婁邑定本月初十日築壩青邑須至月底小汎方可動工 
[美國游覧食品製造廠]  
　　美國商團倦游回國初七日道出申江由商務總會函知泰豐罐頭食物公司謂美團擬於明日至製造廠參觀一切囑為優待該公司總理王拔如製造師卓洛生卽於初八日上午陪至小沙渡製造廠逐一觀覧美團極讚該公司佈置得宜烹調精潔謂日後中美兩國商業交通定必大有發達云云嗣饗以西餐均用該公司出品賓主遂盡歡而散 
[朋串吞欵案解省訊辦]  
　　本縣田大令昨日備文詳報撫藩略謂八月二十九日奉蘇州府何札開本年八月十三日奉藩憲批職員丁兆麟禀控黃鴻翔等朋串吞欵求請提省訊追為因恐涉拖累迭經批縣勒限訊結詳報嗣奉撫憲批司再限十日迄又逾期仍無隻字具報殊不可解如此宕延將無了結之日惟有提省發府從嚴訊追以清糾葛仰蘇州府立即轉飭上海縣將人証卷宗刻日解府遴派幹員由府督同勒限集訊斷追結報萬勿任延至貽訟累切切原禀並卷併發仍繳等因到府札縣立即遵照速將人證卷宗刻日備文簽差解府以憑督員訊追毋稍遲延切切等因並奉抄禀下縣奉此遵查此案前奉藩憲轉奉撫憲批飭當以案情糾葛即經錄供詳請提省茲奉前因復經飭傳原被全案人證連同卷宗帳簿即日簽差批解蘇州府審訊理合具文詳報仰祈憲台鑒核查考 
[保護洗衣公司]  
　　城自治公所出示云據華清洗衣公司經理朱珩王廷棟禀稱地方自治首重衛生衣服附於肌膚苟湔洗不潔易致疾病與衛生更有密切之關係租界洗衣作塲鱗次櫛比罔不精益求精惟吾華界獨付闕如講求衛生者每就租界洗作湔滌利權外溢良用慨然職商等有鑒於此爰集同志糾合資本擬設華界洗衣股份有限公司收洗城廂內外警學紳商軍民各界衣服以補自治之不足業已援章禀蒙道憲批准照辦茲經擇定西門內西倉橋浜祥雲里民房先行開辦竊虞近地匪徒籍端滋擾禀祈給示保護等情前來合行出示曉諭為此示諭該處附近人等知悉該商人禀設洗衣公司係為講求衛生起見毋得藉端滋擾致干查究 
[製造局嚴追存欵]  
　　滬南源元錢莊倒欠官商鉅欵迭經道縣各官催理未結內有江南製造局存欵亦延宕不理茲由該局總辦張觀察札飭上海縣及高昌廟保甲委員李葆初明府會同嚴追昨經田大令派差會同李明府至工程局協提該莊股東沈尙之及執事趙松坪到縣勒限料理 
[婦人無惡不作]  
　　北海路二百十八號門牌陸王氏家窩賊銷贓聚賭售烟無所不為茲由包探錢壽生朱阿巧查獲昨將窩留之楊金福張阿根王寳生一併拘解公堂訊實判氏押女所七天期滿逐出租界楊等各押兩禮拜烟賭各具盡行銷燬 
[巡捕藉端攫洋]  
　　車夫衛步生葛珍發等前晚在嘉興路車寓內圍抹骨牌被哈爾濱捕房八百三十四號落差華捕管阿榮得悉入內索賄不遂搶取小洋五角適被某號落差印捕查見當將各人拘入捕房經捕頭詢明一併拘留昨解公堂請究孫襄讞與美副領事郭君以該捕實有不合判押四月衛葛二人與見証趙叔仁從寬開釋 
[謝劵]  
　　郵傳部高等實業學堂曁附屬高等小學堂定於十二日下午開十週紀念會展覧成蹟昨承惠贈觀覧劵兩紙書此誌謝 
 
 

Page 20

 
 
城內 
[嚴申門禁]  
　　提右營昨出六言告示遍貼新舊各城門其文曰諭爾門弁警兵澈夜巡緝週輪無分嚴寒雨雪務須實力奉遵城門定時關閉對牌方准放行本府嚴密清查爾等各宜認眞倘敢偷安怠惰查出從重究懲 
[道批三則]  
　　順利等禀批此案現奉督憲張批發該商號禀詞已錄批札行仰會審官遵照另札辦理大德恆禀批查正元等三莊共倒欠六百餘萬之鉅現正澈查帳目籌議清理之法蔡前道所收三莊外欠未便遽准攤償着即知照陸文釗等禀批此案前據職貢莊大綱迭次來道具控節經前道批飭會同提究何以迄未獲案訊辦仰青浦縣會同崑山縣嚴提顧文溪陶石安到案分別訊究具報毋稍寬縱 
[官事]  
　　海州雲臺樹藝公司總理福建候補道徐子青昨至道署拜會會丈局帮辦許寳綬楊繩武會辦唐寳綽總理周靖方洋務駐局管理員嚴善圻昨均禀知到差梵王渡巡防局委員朱炳辰禀知銷差 
南市 
[推廣車路]  
　　自治公所警務長昨出條諭云　各巡長巡士知悉照得寗紹公司輪船載運客貨來往各車按月包捐向不查照惟過十六舖外橋後即須向東往浦灘碼頭上裝缷不准在棧房後面行車茲准該公司來函願加捐項推廣車路前來為此諭仰各長警知悉嗣後凡遇各項無照貨車及東洋車小車一律准其在棧後馬路行走惟但能到四號棧房即大鴻路為止如過大鴻路仍准各長警拘解以示限制 
[寡婦不端]  
　　無錫老婦吳費氏之寡媳翟氏不安於室前日串同其兄翟祿壽登門大閙氏赴工程局控告伊媳違逆行兇請為發堂經湯裁判飭提翟氏兄妹至案訊明判翟氏戒責一百五十下旋由其母翟彭氏代求姑免發堂即交彭氏領回管束費祿壽申斥開釋 
[拐賣小孩]  
　　西門外南陽里丁桂堂家有一七歲男孩名和一子日前在門外玩耍被隣居紹興婦人王李氏同其姘夫成衣匠王阿四及山東女子張阿四拐往老北門內兜賣孩忽啼哭由路人窺破立向詰問李氏等卽棄孩逃逸丁得悉後當即將子尋回遂將李氏等一併扭控西區移至工程程訊究判氏戒責二百下押善堂一月王戒責一百五十下押廿天張責五十下交其父具領管束 
[吸烟兆禍]  
　　昨日午後兩時大東門外小橋北首張元順襪店樓上同居之剃頭匠某甲因吸烟不愼遺火床褥立肇焚如幸衆隣畢集設法救熄旣由崗巡報告工程局飭提店主到局究罰 
閘北 
[抵單不贖]  
　　西街錢恆泰米行前日派人將張元朱阿毛二人扭至四路分局控稱張等前將田單一紙押去洋二百元過期不贖請為追究昨由黃正巡官質訊一過判朱交保張押追 
[追還船價]  
　　江北人劉古蘭控唐發順欠船價洋七十元不還一案昨經四路分局黃正巡官提案訊明判唐交保限分五期清還 
英租界 
[公堂停訊]  
　　今日為孝欽顯皇后聖誕例應停理刑名案件公共公廨寳讞員已先期照會輪應陪審之英副領事康君停訊一天 
[查究起火]  
　　前晚九點餘　浙江路一二兩號門牌張達生所開之石灰行忽然起火幸卽救息事後經老閘捕房包探張寳榮等查知該行曾向錦隆洋行　有火險銀一千五百兩恐有別情昨特回禀捕頭請為核示 
[起火離奇]  
　　浙江路小花園第十號門牌商餘雅集茶館保險起火情有可疑昨由老閘捕房探目張寳榮將該館內之陳勉之傳至公堂訊究先據比隣花園旅館帳房陳某與庽客傳人王福通元厨房夥等上堂証明該館保有火險銀五千兩於竹箱內起火情甚可疑請為澈究訊之陳供此箱係薙髮匠之物實不知其因何起火孫襄讞商之美副領事海君判陳押捕房一月以儆 
[新婦威風]  
　　銅匠莊東海新娶某氏為妻昨忽與氏口角氣忿投河幸由巡捕查見救送捕房解送公堂訊問判交其兄莊東洋領回勸導並諭以後勿再輕生 
[母女重聚]  
　　杭州女子陳仁金被匪拐帶來滬圖賣由探將女查獲解送公堂留候父母認領在案昨晨女母陳張氏投案求領中西官准即將女交氏領回嚴加管束 
[責成保人]  
　　日商管源重　安鴻喜欠銀案內之保人唐蓴香昨晨由探提至公廨請訊唐延博文律師聲請交保問官不准判唐押候交到安鴻喜再核 
[拐匪婦案]  
　　王阿發王小弟串拐奉賢婦人朱龔氏價賣由探將兩人拘解公堂收押在案昨日復由捕房解廨請究判一併交奉賢縣來差歸案訊辦 
[追繳田單]  
　　英商傅老登控鄉人周毛毛串通中人馬良功及五十二圖地保周勝榮賣地掯單一案前日午後由廨會訊原告延聖文律師上堂請追訊之周勝榮供此項田單由周毛毛之叔周多多執管故未交出孫襄讞商之英康副領事判周毛毛還押馬與周勝榮均交保着速令周多多將單交案 
美租界 
[危墻傾圮]  
　　狄思威路二百四十及四十一五十號等房屋昨均被風吹倒園墻捕房聞報立即派捕前往阻止行人並傳房主到案勒令雇工修理 
[水手行兇]  
　　前晚有一英國水手在西華得路滋事將車夫王阿二毆傷鼻孔血流如注由捕將該水手拘入捕房押候核辦 
[無可退換]  
　　某俄人前向茂海路許彩查所開之車行購買脚踏車一輛昨忽將車退還許不應允　控捕房捕頭以事逾多日不准退換一併斥釋 
[車夫圖逃]  
　　粵人陳阿榮雇張金蘭之小車運送器物至順泰碼頭張忽脫逃由捕追獲解送捕房暫押示期開釋 
法租界 
[主教作古]  
　　江西全省天主堂主教某君前因患病來滬在金神甫路廣慈醫院醫治近因病勢增劇於前日逝世當由本埠各教堂神　在該院備棺收殮用馬車載往新北門外天主堂舉行追思禮泰西官紳前往執　者絡繹於途惟聞教中規則神甫棺柩例不埋葬郊外故該主教之柩即安厝該堂後園曠地云 
[緩不濟急]  
　　戚森控湖北人楊炳臣不贖烟葉押欵被欠銀六萬餘兩一案經公堂收押後楊以張賡臣亦將烟棄向伊抵銀被欠六千餘兩禀奉公堂訊追不認判張押限　帳在案嗣經聶讞員移交商會將帳算明昨復提訊張始認欠並云業已立有宣統十二年期票一紙求請開釋讞員以楊所欠戚森之欵曾斷先交銀一萬兩迄今分文未付張欠楊欵雖立遠期票據亦仍無補於事所請開釋未便率准判楊還押限十四天理明 
來函 
[滬北同人公函]  
　　近來租界內因工部局查騐鼠疫居民恐慌謠言蠭起同人等惄焉心憂議由沈仲禮邵琴濤印錫璋蘇葆笙陳炳謙諸君分往各處調查並與工部局西董討論研究今據報告始知只有開封路一處因有外來人民偶染鼠疫經工部局衛生醫員查見帶去七人送往醫院醫治內有五人治愈即放出院二人不治身故屍棺亦交家屬領回此後即不查驗惟以華人居處湫隘穢污不堪易於釀疫最好拆除重建去此污點西人因無勒拆華產之權擬於十三日開會集議並據西醫云鼠疫之症計分三等最重者十死八九其次六七輕亦一二人傳染甚速是以認眞查驗以防大患奈居民情形隔膜致起疑懼不得不謀善後查此疫前年香港亦曾發現華人患者經華醫治愈不少現由陳炳謙君函聘醫生不日可到容與工部局商酌在適中之地設立醫所凡我華人患此疫症者可進所醫治共保平安特此布告伏乞登入報章俾衆咸知實為德便 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[浙江財政監理官王清穆建議浙漕改折辦法呈請書]  
　　為呈請事竊穆等自上年到差後查悉浙省漕務積弊甚深雖抒一得之愚建議改折辦法徒以情勢隔閡未獲實行本年二月間經浙撫電奏以漕米折價解部為請當奉電傳諭旨天庾正供關係重要所請著毋庸議等因欽此仰見朝廷愼重更章之至意所謂正供關係除為數無多之上用白米及王公百官俸米外京倉放欵以八旗甲米為大宗當現行俸餉章程未改以前漕務勢難停辦此為京倉一方麵之計畫固應如是惟漕糧納自民間而運務責成全在州縣穆等悉心考察州縣辦漕實無法可以整頓董子不云乎琴瑟不調甚者必解而更張之乃可鼓也為政而不行甚者必變而更化之乃可理也漕之積弊蠧國病民無一而可自今以往循此不變就州縣一方面觀之雖百出其計以整頓漕務匪獨舊日之弊不能剗削分毫而影響所及害且中於新政有萬萬不能解免者不得已而上下兼顧暫為變通補救之一法亦目前所亟宜籌議者也穆等忝任財政監理於地方利弊情形有調查報告之責旣有所見不敢不據實以聞藉供采擇請先言漕弊之甚者約有七端 
　　一弊在收漕收漕之弊更僕難終約言之不外官民兩途官之弊無非多收民之弊無非少完惟其有一方面之少完必致有一方麵之多收其勢實亦相因同治四年浙撫馬新貽奏减漕南浮收會請於定章後紳民一律不准有大小戶名目然聞浙省錢糧大小户之不均數十年來迄未禁革有漕州縣身處弊窟其幕友家丁漕總里書凡承辦漕務者無一不以弊為利究之多收之得皆若輩分食之而少完之害則州縣獨當之况漕之征解與地丁異各歸各任不入交代欲顧考成不惜違例墊解一遇更替而民欠全歸無著嘉善一縣每届欠漕多至萬石其尤著也州縣之視漕缺為畏途豈得已哉 
　　一弊在兌米兌米之弊亦更僕難終究其癥結所在無非行賄各州縣起運漕米不盡乾潔故解米萬石者必多裝千百石以備風篩剔退海運滬局與輪船招商局各派員司監兌如果認眞從事好米隨到隨收潮潤攙雜之米從嚴剔退是非昭然孰敢訾議奈監兌員司則不然開兌之始挑剔甚苛風篩一二次不已加至三四次五六次其實米之潮潤者風篩則乾攙雜者風篩未必能凈徒益州縣之蝕耗耳况監兌者之挑剔本不係此往往有剔退之米越數日而仍復收納乾潔之米或反擯斥而不收甚矣賄之足以害政也雖然漕運不停於監兌員司何尤 
　　一弊在例災例歉樂歲凶年本難預計然無論同處豈有歲歳被災年年歉收之理浙省漕額自同治四年核減後應征漕白正耗米數尙有七十萬石然當時瘡痍未復杭嘉湖三屬荒蕪田畝所在多有是以剔荒征熟漕糧未能足額今距同治初已四十餘年而浙漕之剔荒征熟如故不但此也有漕州縣向稱美缺入欵固多用欵亦鉅間有不敷而猶能通融挹注者全恃例辦之災歉上下相蒙習焉不察近年漕缺賠累雖侵蝕災歉亦不足以濟州縣之窮公私交困漕弊已達極點此後運務不停則緩征蠲免之數逐年增加固必至之勢也 
　　一弊在截漕截漕平糶無非為接濟民食起見獨近年截漕則不然名為接濟民食實則體恤州縣何以言之浙漕以本色交倉者不能一律乾潔其由蘇滬采買者亦復如是倉塲查騐認眞動致剔退州縣無力賠補而誤漕處分綦嚴大吏鑒其為難不得已而出於截漕之舉挖肉補瘡計至拙也大米之為物與百貨同百貨皆貴米價烏能獨賤平糶祗可以積榖行之若截漕則徒耗正供而剔退之米非貶價無人過問於民間受益幾何且此後米價之有增無减自在意中米價愈高漕糧成色必愈壞倉塲挑剔愈甚江浙截漕之數必愈多自有截漕之一法凡弊之彰彰在人耳目者轉得從容消納之餘地而漕政益不可問矣 
　　一弊在挪移公欵漕糧例以冬月開征次年正二月起運而採買須在年前米價較為合算杭嘉湖三屬辦漕收折色者固應採買收本色者如係秈米不能起運亦應採買浙漕四十萬石至少須採買一半石米三兩需銀六十萬兩州縣動稱籌墊不知欵從何來杭嘉湖地丁錢糧占全省賦額之半為數在百萬以上即剔除荒歉二成尙應征八十餘萬兩茲查光緒三十四年報告本年解司二十三萬六千餘兩不足三成宣統元年報告本年解司十六萬二千餘兩甫及二成民間納賦不應疲玩至此察其原因大率州縣漕務易辦則挪移較少漕務難辦則挪移較多迨次年奏銷届限陸續措繳其漕缺賠累不堪者往往虧及正賦亦無如何也 
　　一弊在妨害預算查清理財政章程第二十七條在官俸章程未經奏定之先除督撫公費業由會議政務處議籌外其餘文武大小各署及局所等處應由清理財政局調查各處情形一面禀承督撫及度支部酌定公費一面提出各欵項規費除津貼各署公費外概歸入該省正項收欵等因是酌定外官公費亟應照辦浙省司道公費先由浙撫奏定至府廳州縣公費亦經財政局分別酌擬詳送在案所有此項公費大半出自丁漕平餘假使杭嘉湖三屬漕糧照舊由州縣辦運則藉口賠累平餘無着有餘者旣一無所餘不足者列從何取給以三府而牽動全省預算案內規定之府廳州縣公費悉歸無效浙撫之奏請浙漕所慮亦正在此 
　　一弊在隳壞吏治州縣為親民之官凡百政事萃於一身必其無絲毫私欲之累而後能整飭紀綱勉盡厥職今觀浙省有漕州縣著名賠累者十而七八平日錢榖事件悉由幕友經書辦理州縣以賠累之故自問不能無私雖明知幕友經書工於作弊而彌縫虧空方倚之如左右手誰復肯發其覆者夫吏治不止錢榖一端而漕缺州縣無不以催科為至急之務從前缺况肥甘趨之若鶩本屬不可為訓一旦變為瘠苦則又相率求去至於田地之荒熟不辨如何而可以杜侵欺粮戶之大小不均如何而可以昭公允凡此重要關鍵一切不遑過問其心思才力類皆銷磨於較量肥瘠爭論甘苦之中尙何吏治之足云（未完） 
小說 
[奇情小說鸚鵡禪] （七十四） 
第二十二章賽馬 
 
 

Page 27

 
 
　　韋台司頓賽馬之舉為諸縉紳及旅居於佛來顯爾之望族發起都人士皆尙武本喜賽馬之戲佛來顯爾某侯爵更出重資為獎品以大利在前而又投時之所好廣告既出舉國若狂爭欲一覩為快而被選者又皆五陵年少英姿颯爽有睥睨不可一世之概摩拳擦掌各謂一鼓作氣登塲賽勝博一時旡兩之名取若千金磅之獎直指顧間事耳 
　　明日天氣適晴明士飽馬騰載馳載驅乃張素幟樹錦標行開幕式人山人海鞭映綠郊之日蹄追陌上之風一片昇平氣象遂為倫敦一大紀念會塲數十里緣楊垂岸細草平舖旁花園一名閨淑媛富室巨商咸列坐園中作壁上觀 
　　園主康史登為來福得之公爵夫人琴宜之從姊也少而赤貧金綫縈愁銀鉤掛怨其姊妹行多姗笑之康史登乃與公爵漢丁希結婚意謂漢丁希者簪纓門第家計必佳得此人為壻靡論一生温飽無憂且亦足以間執讒慝之口孰知漢丁希徒擁一襲爵之虛名瓜種東陵花辭上苑其門庭零落可念康史登於此惟有自嘆我生不辰而已 
　　未幾公爵棄其妻先朝露塡溝壑康史登琴瑟恨抛砧慟絶自念旣無幼弱已成孤影之鴻乃悉出其遺資治花園園中雖臺荒蔓草瓦冷斜陽古屋數椽之外漸賦蕪城而亭榭未圮花木無恙經康史登略爾點綴起其廢不治者一望參差依然復成勝地乃於每年賽馬時任游人入內游覧且遍發請帖邀賓客入座而已為東道之主固以為此舉可博好客之美譽也 
　　於時琴宜與海而明亦被邀請憑欄而觀來客紛沓覩之咸有詫意竊竊私語琴宜與斐德蘭有成約矣今日乃與此少年同來何為者蓋世間凡秘密之事皆當局祗以自欺不論何事愈秘密則消息之流傳愈速如斐德蘭與琴宜之約在彼方謂嚴守秘密不知司馬昭之心已路人皆知十目所視十手所指固甚可畏也有潘麗兒夫人及格林威司夫人在鄰座亦語曰彼琴宜乃別有所眷耶然斐德蘭之賽馬吾見之正自不惡今日將以多金助彼也（即上海之購馬票）喬治及賓白夫人等聞之亦表贊成爭出重金購斐德蘭之馬票於是皆閑談會塲瑣記而留意於斐德蘭國外新聞 
[美國民主党得勢]  
　　初八日倫敦電云美國諸州舉行選舉總督紐約曼斯賽乞屑茲紐桀賽康萊克的克脫諸州所選者均民主黨而非共和黨民主黨國會代表數已大增惟能否推倒目下共和黨之優勢尙不可必同日紐約電云今届選舉民主黨之得勢殊為神速其在各州所得之多數如下紐約六萬曼斯賽乞屑茲二萬五千紐桀賽二萬哇希哇五萬康萊克的克脫五千伊里洛伊斯十萬紐約一處已全為民主黨之票他處則多有分裂者惟民主黨必占國會優勢已可預决此次選舉結果使羅斯佛君於一九一二年獲選總統之望大受抗力此事大使國民驚詫又電云班雪爾凡利亞紐海姆希亞米芝千洛特矮倫特諸州總督共和黨已獲選舉惟占次多數之票耳國會之優勢必為民主黨所占云 
[德國預算案大略續聞]  
　　初八日倫敦電云據柏靈電稱一九一一年德國之預算案用出之費計增英金二百五十萬磅預算缺乏之數共計英金四百九十萬磅將借國債以為彌補海軍項內計增英金八十二萬五千磅中央政府津貼殖民地經費將减英金十九萬五千磅 
[英國罷工人暴動續誌]  
　　初八日倫敦電云格萊馬干煤礦昨夜曾遭激烈之騷亂亂民刧掠各店並與官兵激鬥茄堤甫已派驃騎隊前往彈壓京都警察已抵閙事地方所傷人數共有一百二十餘名煤礦一帶儼同戰塲受創倒地昏迷無知者實繁有徒各醫士從事施救頗形忙碌交鬭之際警察手中之木棒咸為亂民所奪有軍曹一員因傷殞命 
[日政府宣布謀刺日皇案]  
　　初八日東京電云口德氏謀刺日皇一案茲經政府宣布審問該案之裁判長决議擬在高等裁判院當衆研訊按氏曾於一九零五年赴舊金山游歷組織社會主義的革命黨旋復在日提倡無政府主義及為種種示威之舉此案株連之犯共二十五人內有女子一人日本民間皆預料同謀之犯將判死罪云 
[巴爾幹聯盟之局難成]  
　　初七日栢靈電云布爾茄里亞首相曼里洛夫君不願組織巴爾幹諸國之聯盟惟經宣稱土國邦交自當維持聞布國現擬召集國會因布國旣已改為王國於憲法之上有所不合不得不實行更定也（以上譯字林報） 
[德國外務部預算之規畫]  
　　初八日柏靈電云德國來年外務部預算擬在上海總領事署添置領事一員專理裁判事務並在海參威設立領事署及在橫濱總領事署添置尋常副領事一員 
[比國國會社會黨之要求]  
　　初八日柏靈電云比國國會開議時宣讀比王演說詞之前社會黨齊起要求採用普通選舉之制 
[土耳其各報滿意借欵]  
　　初八日柏靈電云土耳其各報評載德國借欵事宜極為滿意 
[波斯復起內亂]  
　　初八日柏靈電云波斯希拉斯地方已頒行軍律 
[德國航船水手脫險]  
　　初八日柏靈電云德國五枝桅桿航船泊納生號之水手均已救出德皇曾致電嘉讚彼等之行為英國各處亦都承認彼等之勇敢 
[德太子行程瑣聞]  
　　初八日柏靈電云德國皇太子及太子妃過帕脫賽特口時曾由德國練習艦赫塞號及奥國巡洋艦開塞林愛里賽培號歡迎德太子座船仍向蘇彝士河進發（以上譯文滙報） 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
