# 1903 - 173 - 4910844

 

Page 1

 
 
[重印雙璞齋四書五經義大全出書廣告] [  圖書集成局白]  
　　自八股改試經義承學之士驟遇更張輒以師承無自爲慮此次各省榜發所刊第三塲闈作頗因體裁有乖致爲有識者所訾議况現在各省歳科試經義列爲首塲苟非出色當行尤未易破壁飛去雙璞齋主人嘗謂作經義之法疏解聖經當用說義正義之例徵引史鑑兼及時事當用衍義講義之例爰取古今名儒碩彦經義諸作彚而選之題有未備則敦請通材博雅分任操觚搜採富而抉擇精廻非市上所售者可比現由本局用新鑄鉛字排印成書都計五十六卷爲文三千篇流布藝林爭相購取所印首批業已售罄現印第二批裝訂十六厚本價洋兩元八角欲購者請速臨申報館申昌書室及各書坊購取可也 
[重印正續時務通考出售] [  圖書集成局啓]  
　　時務通考一書正集編自京津諸名士其時朝廷上下多以不達時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不黄羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克己此佈　 
[藝禾說]  
　　昨日申報記松江府許子元太守聞厦門有一歲再熟之稻遣人購取其種札縣飭保分給各農民以時播種云云執筆人不禁額手以慶曰太守其眞知貴粟重農者哉夫民以食爲天而食必田農出農惟勤其力於畝畎斯如墉如櫛不難歲取十千然官必有以勸之勞之以時教導之而農始阴於樹藝之經耕作乃得收其效僕嘗披覽農書矣見夫稻之種不一厥名至數千綜而言之則性有黏有不黏及收穫時之有早有晚而已獨閩廣臺灣諸郡邑有一歲再熟或一歲且三熟者則以地近熱帶無霜雪之侵故得春種夏收夏蒔秋穫也顧再熟三熟之稻其類亦甚多隋書載婆登國有月熟之禾抱朴子言南海晉安稻一歲九登天竺土溽歲四熟此則事近荒渺所謂盡信書不如無書也郭恭義廣志則云稻有蓋下白者正月種五月穫穫其莖根復生九月復熟此則一本兩刈並非分早晚兩次藝之然今亦久無其種矣然則兩穫之稻於何見之曰見諸聖祖御製幾暇格物編其言曰豐澤園中有水田數道布玉田榖種歲至九月始刈穫登塲一日循行阡陌時六月下旬榖穗方穎忽見一科高出衆稻之上實已堅好因收藏其種待來年騐其成熟之早否明歲六月時此種果先熟從此生生不已歲取千百四十餘年以來内膳所進皆此米也其米色微紅而粒長氣香而味腴以其生自苑田故名御稻米一歲兩種亦能成兩熟曾頒其種與江浙督撫織造令民間種之南方氣暖其熟必早於北地若果一歲兩種則畝有倍石之收將來蓋藏漸可充裕矣大哉王言詳而且確斷非若古書所載半屬鑿空之談竊以爲康熙迄今世尙未遠旣有欽頒之種當必有領而藝之者太守旣以嘉惠農民爲心曷弗訪求此種嘉禾散之隴畝使生生不已小民頓裕倉箱若舍此而求之於厦門則閩中地氣炎蒸與江蘇廻異取而播種未必得宜否則稽之欽定授時通攷中福州春種夏熟曰早稻秋種冬熟曰晚稻古田赤早榖七月收白日榖八月收降來榖九月收白稻十月收福清有稻曰稐早稻旣穫其苗始蕃色紅有芒秋種冬熟莆田早稻春種夏熟穫後復插歲可兩熟仙游稻有粳有糯一年兩收泉州大冬稻有赤白二種早稻刈後更發苗至十月結實惠安驚蟄後卽浸種秋初而熟謂之早稻又治其田種冬稻長泰早稻六月收晚稻十月收另有大冬稻則年祗一收番禺糯米兩熟早者五月收晚者十月收舉凡閩粤之間大抵每歲皆藝禾兩次今者輪船來往絡繹如梭使彼種可移之我蘇則早有人携歸試種矣而顧寂無聞見者則以土性之各有不同而天時亦凉燠不一致烏在厦門之稻種之我松各邑而地盡相宜哉僕以爲太守而欲阜農與其種一歲兩熟之稻而未必有功不如種不用戽水之旱禾而可收成效我松濱臨大海水易宣洩潦固尙無所妨惟旱則河水盡枯禾苗易槁頻年告歉皆由上天靳澤而來聞日本有旱禾焉峻嶺崇巖皆可播種不須水浸生意盎然湖北各山鄉稻有藝之山頭者久旱則黄槁如薪一雨卽轉而青葱禾穗略無所損此卽管子所謂陵稻演繁露所謂紅霞稻早熟且耐旱者李時珍謂西南歲有燒山地爲畬田種旱稻者謂之火采農政全書載宋時有江翺者爲汝州魯令邑苦旱乃就建安取旱稻種使民種之耐旱而實繁今南方呼爲高田稻誠得此種散諸老農田漸推廣則雖連月不雨無患年饑詎非利民之仁術哉且松郡各邑之稻亦致不一矣其産於金山青浦二邑之後港朱家角張堰金澤一帶者必九十月始登塲上海有名帶犁回者則五月杪卽熟南匯周浦等鄉所藝六十日稻則六月杪可嘗新苟歲可兩次藝之則五六月下澣旣刈禾農民無難再事耕作而何以不籌及此豈非種之而未必得豐收耶又聞林文忠之撫吳也嘗取楚省之稻發高郵種之三十日卽熟今已不聞有此種疑亦未必苕發穎竪勝於本邑之禾僕也來自田間曾習夏畦之苦因就管見所及爲良二千石獻芻蕘焉 
[本館接奉電音] 　 
　　昨日午前京師飛電傳來上諭四道敬謹譯登○閏五月初三日内閣抄奉上諭張百熙等奏請派重臣會商學務一摺京師大學堂爲學術人才根本關繫重要著卽派張之洞會同張百熙榮慶將現辦大學堂章程一切事宜再行切實商訂並將各省學堂章程一律釐定詳悉具奏務期推行無弊造就通才俾朝廷收得人之效是爲至要欽此同日奉上諭昨日召見之江蘇補用道歐陽述本日召見之江蘇試用道朱溍均著仍留原省以道員補用欽此○初四日奉上諭廣四候補用魏瀚著賞給四品卿銜會辦福建船政事宜沈翊清著撤退船政差使並撤銷四品卿銜欽此同日奉上諭新進士著於初七日起分作四日帶領引見欽此 
 
 

Page 2

 
 
[電傳　宫門抄]  
　　昨日午前京師友人專電告知本館云閏五月初三日召見軍機大臣朱其璋朱沇連福 
[七國海軍比校表]  
　　日本某日報云頃有人細核東西洋七大國海軍之力列爲一表條分縷析頗極詳明兹特譯其大略云一爲戰艦隸一等者英國三十二號另有製而未成者十一號法國十一號另有製而未成者六號俄國八號另有製而未成者者七號意國二號另有製而未成者四號德國十二號另有製而未成者八號日本國六號另有製而未成者六號隸二等者英國十一號法國十號俄國十號意國八號他國俱無隸三等者英國八號法國十五號俄國四號另有製而未成者一號意國一號德國十五號美國七號另有製而未成者四號日本國一號二爲巡艦隸一等者英國二十號另有製而未成者十八號法國三號另有製而未成者十一號俄國三號意國二號另有製而未成者一號德國三號另有製而未成者三號美國二號另有製而未成者十一號日本國六號隸二等者英國三十六號另有製而未成者二號法國十一號另有製而未成者四號俄國十號另有製而未成者三號意國三號德國六號美國三號日本國四號隸三等者英國五十七號另有製而未成者八號法國二十七號俄國四號另有製而未成者四號意國十四號德國九號另有製而未成者十號美國十二號另有製而未成者六號日本國十一號另有製而未成者三號三爲水雷砲艦英國三十一號法國二十一號俄國九號意國十五號德國三號美國無日本國一號另有製而未成者一號 
[美約重議]  
　　日本某日報云中朝與各國所立通商條約自奉移至京師之諭卽相約暫停至西歴六月十七號又與美使在滬開議特尙未悉意見如何耳 
[俄路近聞]  
　　日本某日報云俄人經營中國東方鐡路擬由西伯利亞入滿洲經海拉路以達張家口去年我日研究軍事委員某君因公過此先有此聞兹聞此路已擇日與工上逮京師下通關外牛莊一帶將次告成併另築枝路抵鳳皇城窺其用心蓋爲軍務起見也 
[俄兵蹤蹟]  
　　奉天來電云俄兵之向駐滿洲者忽於數日前遣馬隊三百名携一大砲赴鳳皇城砲隊二百名赴大石橋旋又派出馬隊一百名携一大砲分赴安東縣及鳳皇城兩處駐紥 
[英艦駐華]  
　　英京倫敦來電云邇者英廷派出重一萬四千一百墩之一等鐡甲巡船名立烏怡矮殺司者航海至中華歸入亞東艦隊俾擇一根據地駐泊其間 
[日本電災]  
　　日本某日報云東歴六月十五日午後五下鐘時千葉縣屬海上及香取二郡忽降冰雹其大如每圓值五文之銅幣田中禾稼多被摧殘其尤甚者爲三川郡平地積至一尺許 
[考言詢事]  
　　昨得寄居日本友人來信云某日中國刑部主事周主政鳳翔及湖北仕學院總辦王太史仁俊等五員偕使署繙譯官唐君寳鍔詣東京地方裁判所檢事局訪檢事正川淵君歴詢檢事官應盡之職及一切獄訟判决之法川淵君一一盡情相告無稍隠飾旣而直隸總督袁慰庭宫保之公子名國定者偕李君熙鈺李君焜瀛及舌人某君詣東京府知事署投刺知事千家君以禮欵之談次由書記官後牀君導往各課及商會議事堂歴覽一周然後握手言别 
[飭查叛黨]  
　　邇者各處匪人嘯聚滬江濳謀作亂有結爲排滿黨者有稱爲革命派者有聯爲捐頭會者其稍通文墨者更著書立說日以傾覆朝廷諸妄說煽誘愚民狂悖少年被其所惑無知妄作恣意猖狂事爲兩江總督魏午帥訪聞封章入章上月某日兼署湖廣總督湖北巡撫端午帥欽奉廷寄外務部呈遞魏光燾電據稱查有上海創立愛國會社招集羣不逞之徒倡演革命諸邪說已飭查禁密拿等語朝廷銳意興學方期造就通才儲爲國用乃近來各省學生潛心肄業者固不乏人而沾染習氣肆行無忌正復不免似此猖狂悖謬形同叛逆將爲風俗人心之害著沿海沿江各省督撫務將此等敗類嚴密查拿隨時懲辦所有學堂條規並著督飭認眞整頓力挽澆風以期經正民興勿悞歧趨是爲至要欽此 
[欽廉剿匪記]  
　　粤東友人手函云前月初四日防城縣曾大令會同安勇管帶陳守戎赴水坡村會剿路經茶應遇匪截擊接仗一日拒斃安勇一名槍傷安勇一名卓勇二名各勇奮力攻擊斃匪二三十人正在得手之際匪援大至且拒且逃勇少未克窮追收隊而返初七日添派安勇恊同縣勇馳赴西蒙圍捕在那岡那九遇匪百餘交戰竟日斃匪十餘名奪獲馬三匹牛十七頭號筒一枚槍傷縣勇一名十八日卓勇前營線勇因同棚勇丁患病携火槍至大直防營近山採藥行至松林深處被匪五人截擊當塲斃命失去快槍一枝李弁兆文聞信督隊赴援匪已四散隨緝獲著匪胡士興等二名訊明正法二十三日匪首黃採茶糾黨數百分踞倒流那狼等村並攻劫水坡各村縣勇團勇前往圍捕連斃五匪練目廖錫琅猝受砲傷而殞旋調撥勇團會剿採匪先踞石合嶺木標嶺分黨迎擊弁勇奮勇爭先二十六二十七兩晝夜均未收隊採匪中槍墜馬弁勇乘勢攻破賊巢匪衆放火自焚冒烟潰散陣斬首級二十一顆割得耳記三十二件禽獲匪首車六一名訊明正法奪獲槍械甚多勇丁黄士經等五名中槍陣亡什長方松亦受重傷先是三月二十六日搜剿稔轟山股匪時斃匪二名槍傷三名練勇陳朝榮身受槍傷勢甚危殆四月初二日滕八股匪在倒流村四出擄劫大軍聞信掩捕行至天關嶺匪首許五率同其黨三四百人截擊我軍前後被困急遣勇突圍報急一面奮力抵拒匪衆勇寡以致陣亡什長勇丁七名重傷八名失去快槍七枝勇聞報馳救路經灘架嶺天白隘一帶匪黨占踞山嶺預遏援師各營哨分隊包抄自午至申匪始敗退各勇由石船嶺追至蜘蛛嶺三面仰攻陣斃匪首黄秀廷一名匪黨十餘名各匪負屍分逃我軍割取首級六顆耳記十三件奪獲槍彈旗幟號衣甚多初十日沿平局紳耆報稱滕八股匪於昨晚率黨六七百人盤踞茅抝麓邱姓屋勢甚兇猛請卽圍捕等情及各哨馳往匪已分占嶺頭開槍環擊陣亡勇丁翟南等五名失去快槍四枝重傷哨弁蘇新等六員名弁勇分投奮攻斃匪十餘名餘匪拖屍退入屋中此屋圍墻甚厚四角敵樓均有槍眼各匪架槍下擊我軍急用開花砲在對嶺猛攻無奈屋高且堅砲彈略小祇穿小孔牆壁依然各匪膽戰心驚負屍四散山多路歧追捕不及因將其屋焚拆以免日後嘯聚其中 
[天津推廣日本租界四至清單]  
　　日人推廣天津租界一事前已譯登大略情形兹閱天津某報載有四至清單爰復照登於後東界自朝鮮公館起沿河上至閘口新道止長約一百十四丈南界自朝鮮公館起順新道向西計長一百零五丈北界自閘口起順新道水溝迤邐至天津舊城東南角水溝再自東南角水溝向西十八丈共計約長一百三十丈西界自北界西盡頭起順新道外十八丈至南界西盡頭再向西南至海光寺後順東西路道外十八丈西至南門新修大道東路邊長約七百丈界内之地共約四百畝 
 
 

Page 3

 
 
[盜匪伏誅]  
　　寗波訪事人云日前提轅總稽查常都戎在南門城内某薙髮店禽獲盜匪張小榮曁王某鄧某三人解由提憲吕道生軍門委員訊明下之於獄旣而鄞縣主周少軒大令接奉上憲札文飭卽處决遂會同城守營項守戎由獄提出綑綁赴南門外梟首示衆有知者謂張籍隸象山向在郡城開設薙髮店前曾行劫十字港裕昇當鋪事後携贓逸至杭州拱宸橋匿跡娼館現因風聲漸息張挈妓回寗都戎訪明遂連王鄧拿獲眞所謂天網恢恢疏而不漏者歟 
[私梟又閧]  
　　浦東南匯縣境私梟分爲南北二帮迭在周浦鎮械鬥本館前已詳加偵探記諸報章昨又偵知五月二十五日北梟鄧海青有販私船數號停泊鎭南南梟林得勝李秀卿聞之率黨駕舟往奪至則北梟早有凖備蜂擁而上槍械齊施南梟力不能支致被擊斃一人劫去船中軍器財物不少餘黨手無寸鐡紛紛散歸嗣是鶴唳風聲謡言四起長街數里一律閉門居民食用所需連日無從購致洎本月初一日黎明鐘鳴三四下居人尙在睡鄉猛聞槍聲若聯珠屋瓦岌岌震撼急起探訪則南北二梟黨方在鎭北鏖戰彈丸如雨血肉横飛至七下鐘時南梟敗北北梟稍稍追逐卽鳴金收軍少焉南梟接應之兵飛馳而至遇北梟於公王泰磚窰前大戰一塲誓死奮擊自午至傍晚五下鐘許勝負未分南梟驀開車砲以攻北梟遂敗退是役也放槍至數千出飛彈所至屋壁皆洞穿二帮共斃三人居民幸未波及事後人皆怨巡司之匿不過問汛弁之畏縮無能雖經勸諭再三堅不開門貿易初三日南邑侯戴子邁大令乘舟而至晤某某諸鎭董略詢其中情節諭以須申請道憲設法安民然自是訛言更甚於前或謂上海道已派勇到來痛加剿洗或謂南梟林李兩酋已糾合太湖梟匪四百餘人將於日内與北梟大戰是以各鋪昨雖開市然途中尙絶少行人也 
[浙省官塲紀事]  
　　杭州訪事人云前署杭州理事同知黄佑蒼司馬委解黄茶入都現已事竣於上月二十五日回省銷差○浙省舉辦報銷所有上年各屬積欠地丁銀兩俱已陸續解司投庫交納署藩司崔磐石方伯因提撥庫平銀十萬兩委候補縣陳綺柳大令管解入都○委署永康縣典史顧少尉尙勛嘉善縣典史高少尉登瀛均於上月二十六日禀辭赴任 
[會剿梟匪]  
　　邇來浦左南匯縣境周浦下沙等處梟匪猖獗異常迭經營勇往剿而若輩時聚時散終難絶其根株昨日午前上海縣主汪瑶庭大令親帶公差捕役練勇會同滬軍營管帶龍葆珊遊戎乘舟渡浦不知果能掃穴犂庭否也 
[解犯過站]  
　　前南匯縣知縣汪蘅舫大令將擄人勒贖案内首犯談銀千一名訊實口供解至蘇垣申請臬司朱竹石廉訪訊勘昨由廉訪發回道經滬上解役照章投文縣署時縣主汪瑶庭大令方會同滬軍營管帶龍葆珊游戎帶勇赴浦東大剿梟匪遂由縣差將犯寄禁獄中以便大令回署時飭吏繕備過站公文轉解南匯 
[測明水道]  
　　日前蘇松太兵備道袁海觀觀察札飭馬路工程局總辦翁子文太守將浦江備細丈量開戰核奪等因因於昨日親率水巡頭目將董家渡浦面逐一測量計闊一千二百餘尺深約四丈五尺現已繪圖貼說據情申復道轅矣 
[總辦回申]  
　　日前浙江海運滬局總辦林少筠太守乘舟赴杭省禀謁大憲面陳要公刻已諸事粗了遂於昨日返滬乘輿到局視事如常 
[添設捕房]  
　　法國新拓租界地方遼闊雖羅家灣設有捕房一所仍屬耳目難周邇者克總捕頭禀請法總領事及工部局董在顧家宅法營内又設捕房派西捕頭一名督率華捕九名輪流巡緝 
[探測磁度]  
　　本邑西鄉徐家匯天主教堂設有天文臺研究周髀宣夜之術邇者司臺教士商請法國駐滬水師提督委素精天學之管駕某君携儀器赴京師探測在京磁鍼之低昻偏側及磁力之大小如何回溯本朝康熙時曾有教士測明磁度惟迄今不知有何歧忌故往探之倘能如願以償則亞洲磁度仍當以中國京師爲起點前日某君已由滬鼓浪赴北洋矣 
[日本興商]  
　　前月日本農商會總辦木村君條市乘某輪船來滬隨帶同舌人至杭州蘇州鎮江漢口武昌長沙等處查察商情兹已回至滬江於前日乘日本某輪船返國聞日本政府欲在廣東上海京師漢口四處設立農商總會將本國一切貨物載運來華求售故遣木村君訪查一切情形大約七八月間擬先在廣東開辦矣 
[請聆偉論]  
　　本月初五日爲尙賢堂解館歇暑之期堂中總辦李佳白先生特於前數日詳考諸生半載功課均能誦對如流大獲進益不覺顧而樂之是晚八點鐘敦請英國名士李提摩太先生美國進士林樂知潘愼文二先生英國大律師古栢先生來堂宣講一切堂上高懸中英美三國徽章旁列中外花草潔治茶點以敬求賓凡我同人盍秣馬膏車往聆偉論乎 
[圉人肇事]  
　　有王春生者在嚴姓處當執鞭之役前日與余姓家馬夫馮阿汝賭博屢負不服以致紛爭旣復誣馮竊取洋銀四十元向嚴膚愬嚴遂函致英美租界公廨請卽提追讞員孫建臣直刺允之簽差吉升持牌至租界領袖美總領事署禀請簽字蓋印然後浼虹口捕頭派包探朱桂生偕王往提馮情急避匿後經朱探協同西探前往始得拘入捕房未幾余以差役帶領多人恣情吵閙等情函請直刺查辦前晚十點鐘後直刺傳吉入内斥其辦理不善笞責四百板翌晨捕頭派人將馮解案直刺略訊口供飭暫管押至晚命將王馮提訊謂爾等在外因賭起釁膽敢揑情訴知主人以致大傷和氣本當究辦姑予從寛著王至余姓家叩頭服禮馮至嚴姓家負荆請罪如敢抗違重責五百板决不寛貸復將差夥喬升吉夫提案喝令各責五百板枷號一禮拜責畢各役環求免枷直刺不准迨昨晨嚴親謁直刺爲喬吉剖陳始得開釋 
[美界火警]  
　　前晚二點鐘時虹口七浦路某姓家因捕蜰蟲火燃蚊帳霎時烈燄上炎不可收拾瞭望臺上見之急鳴鐘告警救火會西人立驅皮帶車往救隨卽熄滅計焚去平房二間 
[仁濟醫館紀事]  
　　昨日小流氓李老五行經洋涇畔遇同類數人不知何故包被刃傷迨巡街捕到來各流氓已如鳥獸散遂將李帶回捕房轉送仁濟醫館求治○前日直隸路被火時周巧鳳周阿榮韓彩雲劉沈氏等男婦數人皆由睡夢中驚醒倉皇從樓窓躍下以致跌傷經巡街捕送入仁濟醫館療治 
[開局施醫]  
　　蓋聞貧病相連窮居莫告覓醫乏力求藥無資一息淹留千愁莫展誠可憫已敝堂施醫給藥仍循舊章延請内外專科配給精粗各藥於閏五月初二日開診乞登報牘以告同緣[  上海高昌廟前同仁公濟堂司董謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[杭市近情]  
　　杭州訪事人云我杭所産錫箔向來每梱三千張約需洋銀一元左右極貴時亦不過一元二三角去年點銅錫昻貴異常箔價因之陡貴每捆售至二元三角刻下價已漸貶祇需一元八角八分然較之昔年所加猶將及半也○新絲入市時粗者每兩售錢四百文左右近因來源不旺價值略增每兩售至四百五十文 
[示護清泉]  
　　本城新北門内七星井現經保甲局總巡朱森庭明府籌欵濬鑿俾源頭活水汨汨而來昨日出示曉諭居民切勿在井邊洗滌穢物任意作踐致干提究 
[流氓揮刃]  
　　流氓李老與小徽俊卿分贓不匀互相口角前晚一點鐘後小徽糾同惡黨十餘人向李尋釁適李在法界某小客寓被小徽等人尋獲拔出利刃連戳九下血流如注抛棄河沿某號巡街捕見之回報捕房捕頭令人扶送仁濟醫館療治醫生騐得頂門一處傷勢甚重大約難免性命之虞也 
[上海署案略]  
　　黄子文控蘇翰香勝海誑騙銀兩等情前晚縣主汪瑶庭大令升堂研訊黄供小的承攬山東公所工程由鄰人趙某介紹索價三千二百金旣而趙又轉託蘇曹與董事議妥由小的央晉豐木行俞式堂作保繕立承攬據收到銀一千五百兩後因蘇曹索加中費不遂所求唆使俞式堂嗾令小的還銀致被騙去數百兩求卽訊追蘇曹同供小的等收到中費洋銀一百三十元銀七十五兩當日黄自許再加中費一成故向索找並不播弄是非尚求鑒宥大令判各責一百板交人保出措還所得之銀 
[馬路工程局紀事]  
　　馬路工程局總辦翁子文太守查悉大馬頭街口面南樓屋五六家前曾被火所燬現經屋主某姓雇工重建因於前日傳十六鋪地甲裘鎭到案諭令向之知照須照所定章程將階石退進數尺如敢抗違定須嚴究○馬路工程局總辦翁子文太守定於昨日午後命駕至本邑西門外察看所築馬路蓋恐工程或未能如式也 
[英租界捕房紀事]  
　　張少蘭在法界某處竊得洋傘一頂適爲包探趙銀河所見拘入捕房捕頭令押候轉解公堂禀請讞員孫建臣直刺訊究○小竊王阿二行竊李阿金家衣物報由包探徐阿華拘入捕房捕頭令押候解送公堂禀請究辦 
[法租界捕房紀事]  
　　有某甲者昨投捕房報稱被某客寓主吞没衣服等情捕頭令包探傳寓主某乙詰問知甲虧欠棧資無以應付故爲此以相抵制爰卽將甲禁押一宵翌晨麾之使出○積竊某丙迭次犯案前日又至某姓家行竊爲包探拘獲送入捕房連身畔所藏質劵十九紙捕頭令押候吊到原贜然後轉解公堂禀請讞員魏蒓塢大令究辦 
[美租界捕房紀事]  
　　有寄居吳淞路之陸王氏者昨投捕房訴稱夫弟陸金榮陸四榮二人來家搶去借票田單各一帋捕頭令包探朱桂生將金榮拘獲押候轉解公堂禀請讞員孫建臣直刺訊辦○昨晨偷兒李阿雲潛至寄居吳淞路之某甬人家行竊廚中銅杓等物被包探顧福其拘獲帶入捕房捕頭令押候解送公堂禀請懲辦○前晚楊樹浦惡棍唐福六糾集黨羽數十人欲至某甲家滋詐甲知之立卽嗚鑼聚衆將唐扭住毆擊遍體鱗傷旋由其羽黨舁至捕房聲訴捕頭令人送至同仁醫院醫治 
[金陵官報]  
　　十七日安徽靈璧縣陳正源辭知縣劉思均鄧簡圭均補察看候選詹事府主簿楊鴻鈞均由湖南來候補道王樹蔭由蘇來廣西駐滬採辦軍火直隸候補道鄭業斅由滬來游擊羅聯慶湖南來知州楊增芳由蘇回守備熊松林由京來辦江陰保甲巡檢章寶琳缺選巡檢楊尊梅山籍來均到北捕通判姚知縣薛華塘均辭赴蘇見撫憲知縣王世瑞奉支應局委庫鑰卽到差州判於錫瑜辭押解革員李田赴部首府羅兩首縣陳盧均禀知司道城隍廟求請十八日督轅牌示徐州鎭標中營遊擊員缺本部堂騐看得管帶盛字前旂儘先叅將戴鶴松熟習營伍辦事能幹堪以請補上海官書局候補道潘學祖由山東致祭職父專祠回新兵右營管帶簡以和叩謝代理城守協兼統新兵左右營知府喻先覺禀謝江西吳城分銷直隸州彭治河到候選知州周家濂辭回湖南正任蕭縣劉鹽太使李有架到又彭慶善辭南捕通判屠大河口令一帶查勘常關情形知縣韓宗潮辭回蘇十九日督轅牌示泗州營都司朱天慶開缺本部堂查有都司周有明勤奮明幹以之請補福山鎭王幼山到謝委調署壽春鎭蘇省中西學堂兼商務局候補道張鼎祐由蘇來請補泰州張曾由蘇見撫憲回知縣聶培新交缷署溧水縣回安徽知縣萬祖恕辭知府舒紹基知縣舒霈均由蘇回縣丞郭闊志禀知到省外省縣丞楊開晃河南來二十日藩臺李糧道胡巡道徐首府羅知府朱其昌兩首縣陳盧理問黄邦懋均禀知官銀錢局今日開辦蕪湖米釐候補道劉錫庚到異湘前營武條盡到轅下文巡捕知縣劉永濤洪遹聲均奉示察看都司周有叩叩謝請補泗州營都司湖南都司行達鹽大使何維榮奉示寫履歴浙江縣丞周傳義奉示騐看均見代理城守協簡禀知任事知縣黄詠南禀知赴滬公幹江廷璋禀謝飭知甄别加考城守左營守備金作鼎叩謝代理新兵右營 
[蘇省官報]  
　　五月二十四日候補道陶森甲由日本同知李修梅由滬領運火藥回通判戴祖詒禀知在順直捐案奬叙花翎知縣陶聯琇交缷署崇明縣任事回邵聞洛銷假並奉委守提川沙金山等廳縣漕項差則辭文煥由滬回魏本立由嘉定公幹回恩厚由軍坊釐局專丁來省禀謝奉飭八季連盈蒙記大功一次同知銜分發江蘇試用知縣陳保頤浙江人汪廣生江西人均由京引見領照來省禀到二十五日藩轅牌示照得在省候補同通州縣直隸州州同州判各員月課定於本月廿七日在課吏館考試調任一南撫憲陳夔龍已到知府葛德潤知縣胡燡張承德均禀辭赴甯見制憲同知聶宗羲禀知奉委催提前任太倉州蔣牧征存漕項差則辭署南匯縣戴運宣專丁來省禀知於本月廿四日接印任事二十六日候補道李維翰由寗來知縣周慶賢禀辭回常熟沙洲差五品頂戴改指江蘇卽補班補用縣主薄鄭官懋順大人由山東領咨來省禀到二十七日藩轅　示照得委署婁縣敎諭袁濟川因病札遺缺查有海門廳人優貢敎職周家禄又吳縣教諭陳重威請咨赴引遺優查有陽湖縣人試用　傅成霖又上海縣縣丞劉定榮據報丁憂遺缺查有試用縣丞楊寳書均堪以輪委署理又署新陽縣典史葛綬青年滿遺缺查有部選是缺王鼎銘堪以飭令赴任知府應德閎禀知奉藩憲委本日考試課吏館監塲差同知劉啓墉禀謝奉委北歸總巡差金兆蕃禀知赴都應試通判金殿元禀辭赴宜興公幹知縣陳景韶由五庫釐局來趙夢泰禀知奉委催提前任太倉州蔣牧欠解漕項差帮帶撫標續備後營補用遊擊周家福由湖南回禀知到差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十九年五月二十一日京報全録]  
　　宫門抄諭旨均録正張○鑛務大臣唐奏洞本積欠甚鉅懇恩飭下四川仍照部議於鹽斤加價撥作的欵摺○又奏覈銷委員解運京銅經費摺○蘇撫恩奏審明盜刧人犯按照通行定擬摺○新疆巡撫潘奏報查明防營員弁勇丁各臺局卡義學數目摺 
三品頂戴督辦雲南鑛務臣唐炯跪奏爲銅本積欠甚鉅需用孔亟仰懇天恩飭下四川仍照部議於鹽斤加價發作銅本的欵以免延誤恭摺仰祈聖鑒事竊臣上年八月會同督臣魏光燾奏以京銅勢不可停銅本必須有著請由四川應配引鹽每斤加價一文撥作銅本加以蒙關餘欵隨時提撥定爲每年的欵經户部議奏奉旨允准咨行到滇當卽咨照四川督臣在案日久未准咨覆溯查上年五月奏奉部撥銅本銀五十萬兩内廣東二十萬久成畫餅僅於上年八月至本年三月先後收到雲南司庫軍需項下銀十萬兩蒙關洋稅銀十萬兩除由司留支運脚店費等銀二萬兩外實止發交公司銀十八萬兩滇銅每批需本脚銀十數萬兩其得以續借商欵辦運一十二起二批接辦二十三起頭批並無延誤以前奏川監加價欽奉旨准借墊之欵不至無著也兹截至二十三起頭批止公司除先後承領十八萬歸還商號外尙懸欠商號銀二十一萬數千兩有奇現赶辦二十三起二批又須借墊據該公司以積欠過鉅挪借爲難前奉奏准川鹽加價一案已否照辦禀懇示遵等情前來臣於上年電詢四川督臣岑春煊兹據電復川鹽加價斤已十文前行司局議加銅本據詳萬分窒碍已奏請另爲籌撥等語臣查川鹽銷路邊岸則貴州全省雲南東昭兩府湖北八州縣楚則荆襄五府二州不僅四川一省計岸夫以銷路如此之廣食鹽之人如此其衆縱有水旱偏災而鹽爲日用所必需絶不能因之銷滯所以節次加價已至十文而現在川黔遠近鹽價較未辦官運以前仍屬輕减當兹時局艱難當應力籌增引集成鉅欵以免零星搜括何致再加一文撥作銅本便爾萬分窒碍臣於四川鹽務情形頗悉如果窒礙斷不敢冒昧奏請徒作空談卽前奉部議亦謂舍此辦法實無長策現據該公司禀陳積欠過鉅商號礙難通融委係實在臣旣不能飭其緩辦又難責以無米爲炊再四思維惟有仰懇天恩飭下四川總督顧持京師圜法大局督飭鹽道及官運局遵照前議妥速籌辦分季解滇並仍照原議隨時提撥蒙關解欵俾臣得以督飭公司照常辦解無誤京運不勝迫切待命之至謹會同署雲貴總督臣丁振鐸雲南巡撫臣林紹年恭摺陳請伏乞皇太后皇上聖鑒訓示謹奏奉硃批户部議奏片併發欽此 
三品頂戴督辦雲南鑛務臣唐炯跪奏爲委解京銅運員蕭澤春沿途領支水脚雜費養廉等項銀兩造具册結送部核銷恭摺仰祈聖鑒事竊據雲南布政使李紹棻詳稱前奉部議京銅運京所需運費應令各省撥給事竣在於長運報册内造報又由津改用火車至馬家堡轉運京局交收各在案歴經遵照辦理兹據卓異補用同知蕭澤春申稱該員奉委解運二十一起頭批京銅業經分解户工一部局交收清楚回滇銷差所有沿途領支水脚雜費養廉等銀分晣造具册結請銷該布政使查核所造共用過銀七千六百五十六兩九錢九分八釐五絲均係照章實用實銷並無浮冒至應完沿途關稅例扣减平俟奉部覆再行照章辦理詳請具奏等情前來臣覆查無異除册結送部核銷外謹會同署雲貴總督臣丁振鐸雲南巡撫臣林紹年恭摺具陳伏乞皇太后皇上聖鑒敕部核覆施行謹奏奉硃批該部知道欽此 
頭品頂戴江蘇巡撫奴才恩壽跪奏爲審明盗劫人犯按照通行定擬恭摺仰祈聖鑒事竊准刑部咨奏請嗣後各省命盜死罪案件無論凌遲斬絞立决監候舊例應會題者一律改爲專摺具奏仍備録供招咨部查核等因奉旨依議欽此咨行到蘇自應遵照辦理兹據江蘇按察使效曾解丹徒縣盜犯楊老九聽從逸犯張麻子起意夥同已獲正法之洪老八等行劫事主楊尊海家得贓該犯於到案後供獲夥盜過半並洪老八等先行正法一案奴才親提研鞫緣楊老九卽楊幼甫籍隸湖北武昌縣游蕩度日光緒二十八年正月二十五日該犯楊老九與素識未獲之張麻子卽張得勝並已獲正法之洪老八卽洪麻子秦老九陳老九卽陳蕙冲王老六卽王海元楊二王老么相遇各道貧難張麻子稔知縣屬唐莊楊尊海家道殷實起意行劫得贓分用各犯允從張麻子又添糾未獲之杜老八並不識姓名二人入夥卽於是夜在曠地會齊張麻子洪老八分帶洋槍秦老九王老六各分帶小刀楊老九與王老么分持木棍餘俱徒手共夥十一人二更時分偕抵事主門首張麻子與陳老九及不識姓名一人在外把風接贓洪老八用石撞開事主大門與楊老九等一齊進内行刼事主楊尊海與其弟楊尊聚驚起喊捕被洪老八用洋槍拒傷各犯分投各房刼得洋錢衣飾等物走出遞交張麻子等分携同逃並各向張麻子等告知行刼拒捕情由同至僻處點贜俵分各逸事主楊尊海投保報縣會營飭緝獲犯楊老九一名訊悉前情并據供出洪老八等逃匿所在派兵役按址拿獲洪老八等六名並起獲贜械解案提同楊老九質訊明確録供通詳當以洪老八秦老九陳老九王老六楊二王老么六犯均係游勇會匪帶槍糾刦情罪較重開録供招禀經批飭解道覆審由道訊明禀請就地正法梟示具報並飭將楊老九一犯另行照例擬辦兹據審擬解勘據供前情不諱究詰不移案無遁飾查通行内開强劫之案但有一人執持洋槍在塲者不論曾否傷人不分首從均擬斬立决梟示又夥盜被獲供獲夥盜在一半以上於四個月限内指獲减爲斬監候各等語此案楊老九聽從逸犯張麻子夥同洪老八等共夥十一人洪老八等執持洋槍糾刦事主楊尊海家得贓到案後供獲夥盜洪老八等六名已在一半以上自應按照通行分别問擬洪老八卽洪麻子秦老九陳老九卽陳蕙冲王老六卽王海沅楊二王老么均合依强盜之案但有一人執持洋槍在塲者不論曾否傷人不分首從均擬斬立决梟示通行擬斬立决梟示業已就地正法應毋庸議楊老九卽楊幼甫合依夥盜被獲供獲夥盜在一半以上於四個月限内指獲减爲斬監候俟通行擬斬監候秋後處决先於左面刺强盜二字餘訊無另犯窩夥竊刦别案及逃後知情容留分贜之人應與該犯在外爲匪無從覺察之原籍牌保並傷經平復之楊尊海等均無庸議買贜之不識姓名人並免查提起贜給主認領未起赤貧免追盜械供棄免起洋槍刀棍案結分别儲庫發營配用逸犯張麻子等飭緝獲日另結除供招咨部外謹曾同兩江總督臣魏光燾恭摺具奏伏乞皇太后皇上聖鑒敕部核覆施行謹奏奉硃批刑部議奏欽此 
甘肅新疆巡撫西林巴圖魯臣潘效蘇跪奏爲新疆防營員弁勇丁各台局卡義學自光緒二十五年七月初一日起至十二月底止實在數目繕具清單恭摺仰祈聖鑒事竊新疆馬步營旗砲隊各台局卡義學實在數目至二十五年六月底止業經前任撫臣饒應祺分别奏咨在案兹據新疆糧臺詳稱二十伍年七月初一日起至十二月底止實存防軍行糧章程馬隊五旗標營章程馬隊五十二旗步隊二十二營二十一旂二哨開花砲隊六哨共額設統領營旗官哨長三百八十一員巡查一百二十二員營書弁勇二萬四千四百二十四名火勇一千六百七十八名額外火夫馬夫私夫車夫棚夫六千三百二十名並各台局卡義學繕具清單詳請奏咨前來臣覆查無異所有新疆防營員弁勇丁各台局卡義學自光緒二十五年七月初一日起至十二月底止實在數目謹繕清單恭呈御覽伏乞皇太后皇上聖鑒飭部立案施行謹奏奉硃批該部知道單二件併發欽此 
 
 

Page 14

 
 
[光緒二十九年五月二十二日京報全録]  
　宫門抄諭旨均録正張○東撫周奏續保劉旺莊馮家莊二處堵口出力人員擇尤保獎摺○又奏藩司糧道辦理河工卓著勞勩懇恩獎勵片○蘇撫恩奏知州丁憂知縣病故循例奏聞片 
頭品頂戴兵部尙書銜山東巡撫臣周馥跪奏爲續保劉旺莊堵口出力人員並將馮家莊在工各員擇尤附保彚繕清單懇恩照擬給獎恭摺仰祈聖鑒事竊查惠民縣境劉旺莊漫口合龍在事尤爲出力人員業經臣於光緒二十九年二月二十四日隨摺奏保並聲明其餘出力員弁俟善後工程辦竣查明勞績優次分别異常尋常請獎恭奉諭旨允准欽遵在案伏查上年秋汛盛漲利津縣境南岸馮家莊大隄漫溢該口門刷寛至一百一十餘丈分溜三分之一當催各員備齊料物竭力搶堵於十月初九日竣事至惠民縣境北岸劉旺莊在馬工之上漫溢在後其工程艱鉅爲可來所罕見先是口門僅寛七十餘丈嗣因河水漲刷寛至二百零四丈因下通徒駭河竟奪正河溜九分對岸淤成鉅灘大溜直逼口門形勢變重又因經費支絀正河流沙極多不便挑挖引河不得已於西壩迤上多建挑水壩逼流漸入正河無如水門愈窄水勢愈猛斷纜失占變端百出幾至前功盡棄臣日夜焦灼深慮合龍無期幸賴在工各員弁踴躍用命力與水爭雖風雪嚴寒屢蹈危險曾不稍休得於桃汛以前搶辦合龍該員弁等時逾半載艱險備常實屬異常出力不敢没其勞勩現在善後工程一律辦竣據臬司尙其亨道員丁達意吳煜等會同核明分别請奬前來臣逐加覆核復經删减謹擇尤爲出力者酌請獎叙其出力稍次者擬給外獎謹繕具清單恭呈御覽仰懇天恩俯准照擬給獎以示激勸出自鴻慈除文武員弁履歴造册咨部並武職自千總以下彚咨兵部核獎外所有劉旺莊馮家莊兩處堵口出力人員彚案請獎緣由謹恭摺具陳伏乞皇太后皇上聖鑒訓示謹奏奉硃批該部核議具奏單二干併發欽此謹將堵合惠民縣境劉旺莊利津縣境馮家莊兩處漫口出力文職各員酌擬獎叙彚繕清單恭呈御覽計陳留柬補用知府郭勛清請免補本班以道員仍留山東補用兵部候補郎中劉𡎴請以知府分省補用分省補用同知許正邦請免補本班以知府仍分原省補用截取直隸州知州秉彞請免補本班以知府仍留原省補用試用知縣張文英指分雲南試用通判路承鋆指分山東試用通判鄭寶善候補知縣王宗湜廷薰鄒澤銑指分山東補用知縣吳篔孫均請免補本班以直隸州知州仍留原省補用候選知縣蘇琳請免選本班以直隸州知州不論雙單月遇缺儘先選用優貢知縣紀鉅湘試用布政司經歴徐中哲試用州同王墀均請免補本班以知州仍留原省補用揀選知縣傅世鉁請免選本班以知州不論雙單月遇缺儘先選用在任候補直隸州章邱縣知縣楊學淵請加四品銜先換頂戴直隸州用候補知縣胡尙志請加隨帶二級候補知縣松秀請俟補缺後以直隸州補用並加運同銜湖北候補知縣李道謙請俟補缺後以直隸州補用先換頂戴試用知縣宋毓璋仍以知縣歸候補班補用候補直隸州州判胡炳蔚試用府經歴承蔭方午曾重衡蘭蔭桂丁雙試用州判張勳試用縣丞程丙昭李學誠章天錫延慶楊毓寀李惟恂傅善慶程大鳳陶瑗唐鳳瑞朱年張錫華馬惟逵徐壽蘅陸裕仁劉國藻王鴻慈王聲聞牛紹宗留東補用縣丞王光炘指分直隸試用縣丞黄仁溥均請免補本班以知縣仍留原省補用分省試用直隸州州判陳大章分省試用縣丞來寶書李壽仁謝宗華均請免補本班以知縣仍分省補用候選縣丞孔慶霽請免選縣丞以知縣不論雙單月遇缺儘先選用試用按司獄禀徇齊試用州吏目李延熙均請仍以本班歸候補班補用試用從九品何國順請免補本班以縣主簿仍留原省補捐試用典史于能化卞鍾琦均請仍以典史歸候補班補用以上五十九員均係在工異常出力指分山東試用同知凌漢候補直隸州知州陳本惺均請俟補缺後以知府補用候補知縣高蔭昌胡永年馬吉梅均請俟補缺後以直隸州補用候補知縣叚大椿請加同知銜候補府經歴寗文鈞試用縣丞錢汶濟均請俟補缺後以知縣用文童左守仁請以從九品不論雙單月儘先選用以上九員均係在工尋常出力奉硃批覽欽此謹將堵合惠民縣境劉旺莊利津縣境馮家莊兩處漫口出力武職各員酌擬獎叙繕具清單恭呈御覽計陳補用叅將楊連立徐正誠孫明山沙廣德周百簡張振基楊長清姚松山劉青山陳天喜均請免補叅將以副將留東儘先補用補用叅將靳呈雲商德全均請免補叅將以副將儘先補用署撫標中軍叅將准補曹中營遊擊黄占元儘先補用遊擊鄭濟臣均請免升叅將以副將儘先補用儘先補用遊擊李元俊馬鴻賓郭大成鄭彦儀徐安亮龔廷魁均請免補遊擊以叅將留東儘先補用儘先補用遊擊黑鴻甲請賞戴花翎儘先補用都司郭遇龍徐鏞山王得坪張立清均請免補都司以遊擊留東儘先補用直隸儘先補用都司李祥光請免補都司以遊擊留直隸儘先補用儘先補用守備尹寶珍劉福元張在祥朱長安于正興王奎清蕭殿芳朱和貴朱家保劉振夷余通今崔玉江張繼良方繼榮馮永祥馬英萃王恩貴均請免補守備以都司留東儘先補用直隸提標補用守備陳翥譚振德直隸通永鎭標補用守備楊福來均請免補守備以都司仍留直歸原標儘先補用直隸補用守備董俊超請免補守備以都司留直儘先補用儘先千總于壽山温鴻慶劉春林杜鴻賓史元忠馬連科賈福誠崔振標袁永祥荷澤縣内汛千總藩金凱准補濮州營城汛把總張殿甲准補梁山營東阿汛把總趙勤禮均請免補千總以守備儘先補用撫標左營候補千總信元坤直隸督標儘先拔補千總陸雲嶠均請免補千總以守備仍留原標儘先補用歸標恩騎尉世職吳昺請以守備仍留原標儘先補用以上六十二員均係在工異常出力奉硃批覽欽此 
周馥片再惠民縣劉旺莊堵口工程需欵之鉅用料之多爲近年所罕覯加以銀項支絀現錢短缺料物購運維艱緩之則停工以待急之則市面受傷轉輸調停頗費籌畫當飭藩司胡廷幹督糧道達斌候補道朱鍾琪等竭力籌辦半載以來日夜經營幾忘寢饋今幸大工得以告成其勞勩未便湮没合無仰懇天恩俯准將布政使胡廷幹加隨帶二級督糧道達斌存記補用道朱鍾琪均加二品頂戴出自逾格鴻慈除飭取履歴咨部外謹附片陳請伏乞聖鑒訓示謹奏奉硃批著照所請該部知道欽此 
恩壽片再據蘇州布政使陸元鼎江蘇按察使效曾會詳太倉州知州蔣體梅係江西鉛山縣廕生由刑部雲南司主事保送引見記名以直隸州知州用呈請分發指捐江蘇光緒十九年八月到省請補太倉州知州二十二年八月二十一日先行到任兹於二十八年十一月十八日在任丁憂所遺太倉州知州要缺例得由外遴員調補又無錫縣知縣孫贊元係直隸豐潤縣舉人由議叙知縣光緒二十二年籖掣無錫縣知縣領憑到省二十三年十月初八日到任調省交卸於二十八年十二月二十三日在寓病故所遺無錫縣知縣選缺蘇省現有應補人員應請扣留外補各等情分案詳請具奏開缺前來奴才覆查無異除分咨部籍查照外理合附片具陳伏乞聖鑒敕部查照謹奏奉硃批吏部知道欽此 
 
