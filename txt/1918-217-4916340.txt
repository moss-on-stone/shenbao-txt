# 1918 - 217 - 4916340

 

Page 1

 
 
   
 
 

Page 2

 
 
   
 
 

Page 3

 
 
時評 
[國會加記（冷）]  
　　凡商號中有同名者則加以記所以爲之區别也今南北有兩國會於是亦不得不加以記焉 
　　南之國會名曰正式國會所以别他國會之不正式也北之國會名曰新國會所以别他國會之舊也故所謂正式所謂新者皆國會上所加之記也 
　　雖然就商號言名無論相同記無論各異其所至要者號中之貨何如耳國會當亦如是也甚願南北兩國會中人爭名尤貴爭實嗚呼孰爲我國我民真能盡力者乎 
命令 
[八月八日大總統令]  
　　内務總長錢能訓呈陜西關中道道尹井勿幕因病辭職井勿幕准免本職此令 
[又令]  
　　任命賈濟川署陜西關中道道尹此令 
[又令]  
　　伍文淵陳肇英均授爲陸軍少將此令 
[又令]  
　　吳光宗授爲海軍上校此令 
[又令]  
　　海軍總長劉冠雄請授陳紹寛爲海軍中校應照准此令 
[又令]  
　　陸軍總長段芝貴呈請授石國柱爲陸軍步兵中校並加陸軍步兵上校銜陳鐵加陸軍步兵中校銜陳炳揚加陸軍騎兵中校銜均照准此令 
[又令]  
　　陸軍總長段芝貴呈請授李萬華爲陸軍步兵少校應照准此令 
[又令]  
　　參謀總長廕昌呈本部科長劉器鈞另有任用請免本職應照准此令 
[又令]  
　　内務總長錢能訓呈准黑龍江督軍兼署省長鮑貴卿咨請任命劉蔭軒試署省會警察廳警正應照准此令 
[又令]  
　　高翔晉給二等大綬嘉禾章蔡祖年楊鍾幹均晋給三等嘉禾章吳天錫晉給四等嘉禾章此令 
[又令]  
　　李煒章給予二等嘉禾章此令 
[又令]  
　　馬雄圖給予四等嘉禾章此令 
[又令]  
　　李全義給予四等文虎章此令 
[八月十一日大總統令]  
　　陸軍總長段芝貴呈准察哈爾都統田中玉咨請以額勒伯格巴雅爾陞補商都牧羣翼長應照准此令 
[又令]  
　　陸軍總長段芝貴呈准察哈爾都統田中玉咨請以策坡勒多普珠爾補正白旗公中佐領應照准此令 
專電 
[北京電]  
　　新國會九時在衆院行開幕式兩院實到三百二十七人馮段親到讀祝詞歡迎掌聲段多於馮推年老李議員主席答畢攝影散段在院午餐一時赴臨參閉會沿途警備加嚴參觀盡政界人津滬記者擯不得入（十二日下午二鐘） 
[北京電]  
　　新會恐馮演說多不平語議嗣又不諳普通禮節秩序甚亂故禁報界旁聽僅發機關報券十餘張但來觀熱鬧者頗衆各使館亦多未來 
（十二日下午二鐘） 
[北京電]  
　　本日新國會開會晨八時順治門大街及象坊橋分布軍警九時議員齊集衆院國務員及總統總理繼至陸外長亦來十時集議場總統等軍禮服他國務員均大禮服議員多數禮服就前行議席坐後行空席甚多秘書席由籌備員代于次長寳軒代秘書長報告應推閩衆議員李兆年任臨時主席李就議長席宣布開會詞次宣讀總統總理頌詞畢向國徽行三鞠躬禮總統等退入議場後休息室議員先集議場前空地排列移時總統以下始就列攝影樓上外賓旁聽席滿座且多女賓普通旁聽席人甚少各街舖户均揭國旗（十二日下午五鐘） 
[北京電]  
　　今日新國會開幕津滬各報記者概不給劵拒絶參觀其他各界限制尤嚴陸外長應召還京隨段出席（十二日下午二鐘） 
[北京電]  
　　段昨在大交外樓宴新議員到者不及兩百名可見人數未足（十二日下午二鐘） 
[北京電]  
　　午後臨參閉會未獲入觀聞與預定禮節無異惟絶少參觀者三時總統以下汽車出參院北去街道復原狀 
（十二日下午五鐘） 
[北京電]  
　　新國會參議院長决定梁士詒衆議院長决定王揖唐惟副議長競爭極多日内正在奔走巳成難决問題（十二日上午十鐘） 
[北京電]  
　　副座問題張曹等内幕仍未相讓現尚有三人以上自居副座多數議員又倡緩舉說先將總統舉出就任再商副座（十二日上午十鐘） 
[北京電]  
　　馮麟閣昨應召到京將畀以出捕崴埠總指揮一說由奉督電約商决時局 
（十二日下午二鐘） 
[北京電]  
　　張懷芝巳回濟南欠餉留安茂寅在京坐索 
（十二日下午二鐘） 
[北京電] 　　 
　　馮玉祥請分奉省運京新鎗二千五百枝詞極迫切 
（十二日下午二鐘） 
[北京電] 　　 
　　政府爲外蒙增防决定張庫間設長途馬車仿俄國西比利亞辦法實則規復驛站 
（十二日下午二鐘） 
[北京電] 　　 
　　敎廷遣使引起交涉段促陸外長回京與法使磋商 
（十二日下午二鐘） 
[北京電] 　　 
　　日人通信聲明金劵條例與阪谷意見不合阪谷主先清理統一現有銀貨今無準備而强行金劵恐無良果又言阪谷將拒絶財政顧問之聘幣制總裁非曹自兼即陸宗輿 
（十二日上午十鐘） 
[香港電]  
　　粤軍巳佔據瓊州會樂等縣陳烱明報稱九日佔領永定（十二日下午三鐘） 
[香港電]  
　　省議會致文兩院謂國會旣正式成立凡非法内閣所訂立之各種借欵概不承認請通告列强（十二日下午三鐘） 
外電 
[倫敦電]  
　　銀巿星期報告云本星期價未變動惟上海之滙兌率今日漲一便士之四分之三而至四先令十便士（八日） 
[路透電]  
[北京電]  
　　新國會開院禮於今日上午十時在衆議院大議事場舉行馮總統段總理以下陸徵祥等各總長皆出席首由年長議員福建議員李君就主席述開會辭總統總理以次宣讀祝詞約歷十五分時散會散會後總統總理文武各員及議員等合攝一影以資紀念自法國公使以至各國公使館文武職員中外報館記者皆列席於參觀席旁聽者因被限制故人數不多議員人數較少於前次議會故會場中較爲靜肅唯議員拍掌歡迎總理之祝辭較歡迎總統之祝辭爲甚似覺其中非無意也（十二日） 
[北京電]  
　　今日北京各機關及各報館皆停止辦公一日以賀新國會開會（十二日） 
[北京電]  
　　據某要人語云廣東討閩軍總司令陳炯明近遣代表揚（譯音）某來賫函於段總理要求五條件且謂如政府允許即將歸順中央但此函之真僞不能無疑耳（十二日） 
[北京電]  
　　據國務院方面消息云李純代表來京其任務專與政府商議討伐江北土匪事宜（十二日） 
[北京電]  
　　聞海軍部將依據中日軍事協約在上海芝罘厦門等要地設海軍供給場豫備儲存糧食煤斤等物明日開國務會議時將討論此事（十二日） 
[北京電]  
　　李純代表何恩薄今日到京（十一日） 
[北京電]  
　　姜桂題電告段總理張懷芝曹銀張作霖云際兹内亂外患相逼而來非爭副總統問題之時爲今之計宜一意盡力於實行討粤至副總統一席當以有德望者任之云云 
（十一日） 
[東京電]  
　　駐莫斯科英國非正式代表者及英法兩國領事館員巳被過激派政府拘禁李寗政府對於日本亦巳宣言在戰爭狀態（十二日） 
[東京電]  
　　東京巿各地現正將朝鮮及其他外國糧食放盤以期鎮壓關於糧食問題之紛擾東京米榖取引所從今日起巳照常開巿矣（十二日） 
[東京電]  
　　寺内首相昨日赴大磯今日巳回東京（十二日） 
[東京電]  
　　華盛頓來電云駐莫斯科美領事普耳氏報告美國國務卿藍辛氏曰李甯巳宣言過激派與聯合國之間今巳入於戰爭狀態俄國外務委員替崔林氏對於右宣言曾說明其性質云此條爲俄國自衛計關於防備之宣言與向來對於德國之情形相同（十二日） 
[東京電]  
　　政府擬運入臺灣米以爲米價調劑策巳下内命命三井洋行當此任務（十二日） 
[以上東方通信社電]  
戰電 
[巴黎電]  
　　今晚公報云今日法軍在英國第四軍右面乘勝進攻續獲勝利法軍擊破敵軍佔據比愛勒邦·康土瓦爾·漢巨安桑台勒三村及亞維萊爾自昨晨至今法軍巳於該方面前進十四基洛邁當除獲戰品甚夥外且俘虜四千人法軍損失甚微英軍亦然（九日） 
[巴黎電]  
　　今日下午公報云法軍進至亞維萊爾東面佔據達佛萊斯柯爾法軍在芒第第愛南面攻擊者巳進至法佛洛萊今晚公報云法軍終日在亞佛河陣線進攻甚爲得手芒第第愛巳於晨間陷落法軍在芒第第愛東面之陣線乘勝前進十基洛邁當法軍戰地現向東南擴張法軍攻擊巨斯·羅瓦伊路左右廣二十基洛邁當之德軍陣線佔據數村於數地點前進十基洛邁當法軍經三日之大戰巳沿亞米安·羅瓦伊路前進二十餘基洛邁當俘虜八千餘人所獲之砲迄今巳點見二百尊敵軍委棄之戰品不計其數（十日） 
[倫敦電]  
　　路透電社得悉法軍於黎明在芒第第愛與瓦斯河間廣十二英里之陣線進攻於六小時内深入四英里芒第第愛之陷落巳無可疑法軍復獲砲百尊昨夜協約軍曾在聖巨斯用亞米安巴黎鐵路聖巨斯之敵軍大約巳由該鐵路退至大砲射程之外自亞米安至克勒比之敵軍第二陣線巳無敵蹤旭爾萊鐵路交點巳處砲火之下敵軍難再用之故敵軍不能由鐵路運援至芒第第愛瓦斯河陣線敵兵與戰者迄今巳發見十一師（十日） 
[華盛頓電]  
　　陸軍總長宣稱現因第一次派往西比利亞之兵爲數無多故由日本參謀總長指揮之議業巳作罷惟大約將由日本軍官一員將之豫料日本所出之兵將較美國稍多 
（九日） 
[倫敦電]  
　　皇家飛行隊之軍官二員偕機師兩員頃由英倫駕尋常飛機飛抵埃及其程長二千餘英里僅在途中稍停取油一二次由此觀之英國飛行事業戰後大有發達之望（十日） 
[華盛頓電]  
　　陸軍部宣稱美政府擬以金洋三千萬元在法建一修鑄大砲廠其圖形業巳製成規模之大與愛森之克虜伯砲廠相彷彿（九日） 
要聞一 
[新國會開幕日之總統宣言]  
[未來總統之主張]  
　　十二日新國會開會總統理均將出席致詞聞馮總統擬就一種宣言預備當場宣讀其大意約分三層第一層贊頌新國會依時成立深幸自巳得卸仔肩第二層歷述代理期内經過各事謂自巳愛重和平希望統一徒因德薄能鮮未遂所期深爲疚歉等語第三層希望選舉正式總統才德超出巳上能完成統一重覩昇平等語聞河間對於此項宣言頗爲重視凡易數稿最後始决定如上述三層全文共五六百字並將以之通　全國云 
　　某社消息云總統選舉之期轉瞬即届各候補者之中自以徐東海爲最有希望聞東海前日曾語其最親信之某局長云現在時局問題亟待解决總統選舉尚不十分緊要余於此席尤無容心故余以爲此時宜先將時局問題解决然後再選總統云云 
北京特别通信（一九二）（飄萍） 
[敎廷遣使問題]  
　　我國與羅馬敎廷互遣使節問題本爲半世紀以來之懸案此次以外交上某種關係居然得敎皇方面之同意我國旣派西班牙駐使戴陳霖氏兼爲敎廷駐使敎皇亦决派斐列賓主敎某氏來華使他國對於我國自甲申以來因敎案而爲政治的爭執之大弊可以從兹一掃此極有關係之重大問題國人所應詳知者也 
　　大凡重要問題之解决必經過若干困難若干波折最後乃底於成功此案旣遷延數十年屢起屢滅皆歸失敗其困難蓋可想見現雖互派駐使巳成事實而中法兩國乃尚因此折衝尊俎未可謂爲完全解决也兹以其原因結果詳述如左以見此事之真相焉 
　　有清康熙十年敎皇首派使臣來華中歷雍正以至光緒敎皇與我國之往來關係時斷時續屢次發生互派駐使之動機以理言則宗敎與政治純屬兩事不應因宗敎而生政治之交涉關於宗敎之事由我國與敎廷直接處理之至適當也所以使宗敎與政治同之故則於條約有關係始因咸豐七年英法聯軍入京之役我國戰敗之結果至咸豐八年五月十六日遂與英法訂立天津條約約中記載宗敎問題有如下述之兩項 
　　中英天津條約之言曰耶穌敎徒天主敎徒之安分者中國官吏不得苛待禁阻 
　　中法天津條約之言曰天主敎徒得入内地自由傳敎地方官必厚遇保護奉禁天主敎各明文無論何處概行寛免 
　　條文中所以記載宗敎事項之故蓋因其時中國與羅馬敎廷凡事無直接商議之一定辦法故分載於與各國所訂條約之中細味條文意義並非特許一國以保護宗敎之榷『中法條約』中有此記載『中英條約』中亦有同樣意義之文一旦中國與羅馬敎廷互派使節專理敎務則此等條文自然不能再生與政治相混之交涉也 
　　聞政府對此抗議巳爲明白之解釋列舉上述之理由以外更闡明中國與敎廷皆爲國際中之一單位兩單位間同意决定實行之事項即爲國家最高權之行使他　不應干涉云云敎皇巳接受之各國代表計十有七　往各國之代表數亦盈十我國與敎廷亦應有此互派駐使之自由法國接此答覆以後巳諒解我國政府之意以中法邦交爲重不再發生其他之問題也 
　　此外尚有一種波折即敎皇所派駐華之某氏乃咸謂其有親德之嫌政府不得巳聲明對於某氏不加接待敎皇將另簡人員來華比兩方慎重之表示但此與派使之根本問題固絶無關係焉 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[金劵條例發表之經過]  
　　總統對於金劵條起初以爲事太重大未予蓋印其意以爲新國會巳將開會以如此重大之事應交國會議决何必忙在數日至對於條例内容之意見則爲另一問題惟内閣方面以三種理由主張應即公布第一若交到新國會則必須經繁重之討論或遭反對亦未可料故無論如何不可延至新國會開議以後第二現軍費每月需一千四百萬元若不發表此條例則軍費無着第三中交票大跌不能不亟予維持當前夕公府會議之前財政當局先以此意向河間陳述其中經過殊難詳悉惟聞至會議入府時府院方面業巳妥協此中曲折及會議談話内容非外間所知矣該條例遂於昨午一點鐘蓋印即行發表 
　　當局辯稱金劵條例與金幣借欵爲兩事按内閣制定此條例之直接目的先爲滙兌東京存欵因借欵雖成立多宗而日本現金不能出口致無從取用故設此策以滙劃銀幣充軍費之用同時與西原龜三議訂八千萬借欵則作爲以後之凖備金當局稱爲兩事而實則一事也此事關係國家太大與財政獨立有莫大關係即以條例論關於金銀比差若處置不當將遭莫大損失現幣制局總裁巳定陸宗輿至顧問所用日人亦巳内定說者謂憑日本鈔票卽輕輕可將中國改爲金本位此種政策曠古未聞且當政府手造之新國會開會前一日而遽發表此條例以避國會之討論其對於國家亦未免有不忠之嫌也 
　　英文京津太晤士報云據可靠消息曹汝霖所擬及日本汲汲期成之日金八百萬元金幣借欵一事其草合同業經國務會議通過矣竊以此消息如果成爲事實則深信中國前途不堪設想且目下中國財政當局向日所籌謀財政計畫巳屬害及國家若再有此項金幣借欵則中國大局更不堪聞問矣想必當局者趁此國會未成立以前用敏捷之手段搆成此不可思議之借欵以免日後有種種之掣肘惟日本以此項借欵一經成立則中國財政完全歸其掌握之中惜中國人民未嘗不知此項借欵貽中國無窮之害乃無一人或一團體放開膽量據理而爭倘若真作袖手旁觀任其成立而不知爲國民利益之爭則華人畏怯之心無國家之觀念良可嘆也西哲有言曰國民得政府之利用倘如中國政府得國民之利用則國民爲奴隸爲犬馬毫無價值之可言其受制於政府者誰曰不宜至於前此華人對於少數官僚迭次盜賣國家産業及抵押物産罔敢過問巳可詫異且此次物産係爲華人將來發展國家命脈之基礎若復失之則將來子孫奴隸華人亦不能辭其咎也凡與中國交好之友邦及其邦人士莫不抱杞人之憂深望中國之民協心同力拒絶此種行爲惟觀華人前者對於同等事項未嘗不力爲之爭固結團體用抵制等等之方法無奈愛國之心如曇花一現或爲利之所誘終未貫澈其志然此次借欵問題關係生死存亡華人若知利害攸關當宜羣起反對獲最後之勝利而後巳 
　　金劵條例（敎令第三十三號）第一條政府爲便利國際貿易預備改用金本位起見得由幣制局指定之銀行發行金券第二條金券之單位爲一金元每一金元含純金○·七五二三一八公分即庫平二分零一毫六絲八忽八一金元之十分之一爲角百分之一爲分千分之一爲釐皆以十進第三條金劵種類如左一元五元十元二十元五十元一百元政府得令幣制局指定之銀行發行五角一角二角三種之金劵並得令由造幣總廠鑄造一分銅幣第四條金劵在未鑄金圓以前持券人得向指定之銀行滙至本國他處或外國在金圓巳鑄之後得改兌金圓並得滙至本國他處或外國金劵得以外國金幣或生金按所含純金重量向指定之銀行折合交換之金器具以生金論第五條金券與現行國幣不定比價但得照指定之銀行各地隨時牌示之比價以金劵向該銀行兌換國幣或以國幣及生銀兌換金券第六條指定之銀行發行金劵應有十成凖備該準備本國金圓或生金或外國金幣分存中外滙兌商埠所有準備金之地點及數目該銀行應每旬公布一次上項凖備應受幣制局所派專員隨時之檢查第七條金劵得照指定之銀行隨時牌示之比價於公私欵項出入使用之金劵之用數爲無限制第八條指定之銀行得以金劵爲存放及其他之營業第九條本條例以公布日施行之 
　　幣制局官制（敎令第三十四號）第一條幣制局直隷國務總理整理全國幣制其職如左一關於泉幣事宜二關於鈔劵事宜三關於其他幣制事宜第二條幣制局置職員如左督辦一員財政總長兼任總裁一員特任顧問一員聘任名譽顧問無定額聘任第三條幣制局應酌設員司分科辦事但各科未經組織成立之先得先設調查委員會置委員若干人以局令定之第四條幣制局爲繕寫文件及其他庶務得酌用雇員第五條凡財政部所屬造幣總分廠印刷局造紙廠及各銀行監督官應受幣制局之監督及指揮第六條幣制局得發局令必要時得請發院令或會同財政部發布命令第七條幣制局設立其問定爲十年第八條幣制局辦事規則另定之第九條本官制自公布日施行 
西比利亞之新局勢 
[却克軍之危險]  
[盼望協約軍參戰]  
　　字林報十日海參威電云英相喬治在下議院之演說此間巳見電傳觀其大意似英政府巳知西比利亞却克軍所處之嚴重地位矣但目前却克軍之地位與其謂爲嚴重無寗謂爲危險蓋却克軍時有全被截斷之虞也西比利亞鐵路自伏爾加河至貝加爾湖長三千英里却克人分佈其間線長而細且有武裝者僅居少數不獨鎗砲彈藥悉不充足卽服裝亦不完備北地寒季距今僅數星期却克人禦寒無具其前途大爲可慮伏爾加至貝加爾之全境現與遠東聲氣不通故該境内今有何舉動吾人無自知之惟熟悉其地情勢者則大抱隱憂緣該境鐵路兩旁有德奥俘兵極多過激黨如利用之以擾碍展長於遼闊地方之却克人單薄陣線其事固不難也海參崴方面之却克兵極欲西向進行俾於嚴冬未届之前拯救其流離困苦之同胞故積極設法不辭艱險第此間却克兵較諸敵人衆寡懸殊且新式戰具與必要軍需皆形缺少縱奮勇前進由滿洲邊境趨向貝加爾湖但沿途河橋與鐵道難保不爲敵人所拆毁却克兵斷難疾進若敵人阻於中途則却克兵將莫能達其目的矣協約國出兵之宣言頗有却克兵在前作戰而協約軍守其後陣之意協約軍如不活動參戰則事爲費解要知協約軍苟與却克軍並肩作戰則雖協約軍人數無多亦稍可挽回嚴重之事勢據一般人希望協約軍果至戰場當可寒過激黨俘兵之膽而促其倒亡當寒季將届之時過激派軍隊尤易撲滅惟氷天雪地固過激黨所難堪然亦非協約軍所能受記者今未聞登岸之協約軍曾携寒衣以俱來至於却克軍則殊乏禦寒之具西比利亞冬際氣候平均在零度下三十度兵士苟無皮衣蔽體則絶不能過此嚴冬協約國將來必送寒衣供給其兵士此節可無疑問但却克兵今所盼切者則欲於寒冬未至時馳抵其同胞所佔之境而以寒具授之也協約國苟不奮力共同動作則此目的勢難達到是以協約國贊助之範圍必較今日所議定者更爲廣大而後可最近消息謂敵人在其勢力可及之地强逼平民　伍並將俘虜編入軍隊中而德軍官統帶之果爾則協約國更當知積極進行之必要矣 
[邊警彚聞]  
　　十日國務會議因討論國防問題附帶及於烏滂駐兵問題因政府曾接庫倫辦事長官陳毅及察哈爾田中玉聯銜來電謂由職等管見所及若於此國防緊急之時在庫倫與察哈爾間之烏得滂江地方屯駐重兵旣可鎮懾地方肅清匪孽而庫倫有急調兵又極容易擬請命一混成旅派駐該處裨益甚大云云聞十日閣議業將此事議决通過惟一混成旅從何處撥調閣議席上有主張由張文生調撥者有以豐碭匪勢未靖不宜由該處撥調者一時尚未解决 
　　孟吉督轉據駐哈陶司令電稱俄亂愈急其東海濱省與我接界之各邊地急宜派兵駐紥所部軍隊不足分配乞速派兵一團開赴中東以備調度分駐等因刻擬由第一第五兩旅抽調一團前往 
　　十日政府接鮑督報告謂滿洲里安堵如常毫無過激派蹤跡謡言雖盛惟無一證實居民巳漸知真相不復驚惶又據探報過激派巳退至大烏里云云據此可知前傳過激派便裝携手鎗者四五百人潛入滿洲里擾亂治安之說確爲無根之謡信矣 
　　十日孟吉督轉到陶祥貴司令來電略謂捷克司令到哈據稱本軍雖巳陸續西發到哈但孤軍深入諸多危險暫屯駐賭克圖俟協約國軍隊到後再行一致行動等情專此呈報云云據陶司令此電可證明哈爾濱一帶現尚平靖也 
　　十日齋藤武官以各國出兵數目通知吾國軍事當局計日本出兵一萬二千人美國出兵八千人英國出兵六千人法意各出三千人以上係屬正面派出之兵另有預備隊完全歸日本擔任（按各國出兵原議似並無預備隊名目）將由朝鮮方面調動數目尚未探悉聯軍總司令巳於九日編成據報告如下總司令大將大谷喜久藏（軍事參議官）參謀長中將由比光衛（近衛師長）軍附中將竹内○○（交通兵團長）參謀少將中島正武少將稻垣三郎大佐林屋佐吉副官大佐天野谷太郎等 
　　九日參陸處接到駐滿總司令張煥相急電報告俄黨逼近國防軍單力薄防守維難請速派得力勁旅以固邊疆等情又一急電分致府院及參陸處參戰處稱謝軍與過激派交戰敗退至國境外之八十六號車站僅華里六十餘里該處防軍單薄形勢可危除電請吉軍么旅一支隊趕速開往八十六號協助防守監視外請由中央速派勁旅前來以固邊圉並示機宜 
　　黑龍江鮑督軍九日上午九時來一急電云海拉爾地方現有步騎砲兵九營特派袁旅長慶恩任海城一帶指揮俾責專成上午又來一電致府院稱黑邊增兵萬難延緩現在滿站緊急若將内地勁旅抽調赴邊匪患又復堪虞且黑河方面同屬吃緊政府籌備如何懇迅示遵 
　　庫倫都護使陳毅九日電達府院略謂綏熱察聯軍之先發隊由特克慎率領計六百餘名於虞（七號）晨行抵庫倫餘隊及熱河軍察哈爾軍尚在滂江附近行進中現在庫政府對於國軍入蒙異常歡迎希望多增軍隊特此據情奉陳並請轉飭各軍星夜前進以固邊圉下午又來一電計五百二十二字大要謂恰克圖等處形勢日緊綏兵開來一營不敷分布務請速派大軍前來防禦云云 
　　新疆楊省長於八日下午六時十分來電致府院云新省西北邊境俄新黨日益增多究應何法對待務祈迅速電示俾有遵循 
[俄人轉押我築路權之傳聞]  
　　哈爾濱消息云傳聞霍爾瓦特向某國磋商借欵五千萬以由哈爾濱至黑河之鐵路敷設權爲抵押品期限八十八年是否確實固不敢知惟中俄兩方面近來此說極盛霍爾瓦特所組織之哈爾濱政府與捷克司拉夫所組織之西伯利亞政府行將歸併一處但過激派勾通德奥俘虜現巳逼近滿洲里霍氏大恐因德虜乘勝而來未必不思長驅直入佔據中東鐵路故在雙城子連次與捷克軍隊會議促其急速開往滿洲里以杜黨人勾串德虜南下捷克方面巳經承認惟要求霍政府擔任餉械而霍氏無法措施遂有向某國抵押哈黑鐵路之說未知確否也 
　　此路之由來甚爲複雜自日俄戰局告終中東路支線（由哈爾濱至大連一叚爲支線）之一部割讓於日日俄在東省遂成對峙之勢民國四年洮南五路敷設權落於日人之手俄人見而生忌即擬援利益均沾之例起而攫北路之路權當由阿穆爾總督關達基中東路會辦文次里同赴哈爾濱與中東路總辦霍爾瓦特代辦達聶爾等在鐵路公司秘密會議三日當時所籌畫之路線有二㈠由哈爾濱迤西二十九俄里中東路之對青山站爲起點經呼蘭綏化海倫折至墨爾根（即嫩江）横貫墨爾根沿黑龍江岸繞至巴彦直趨齊齊哈爾再由齊齊哈爾展至愛琿以達黑河與對岸俄境之阿穆爾路接軌㈡由中東路之海林站爲起點經寗安（即寗古塔）額穆沿額穆索斯河流域直達吉垣第一線專爲吸取北滿之金錢第二線專爲便利北滿之軍事蓋呼綏海巴係江省之絶大平原江省之富源皆出於此倘此線落成則北滿之命脈直落於俄人之掌握矣俄人經營遠東陸軍之根據地在哈爾濱海軍之大本營在海參威第二線一成俄人北滿之海陸軍可呼吸一氣而我吉江兩省巳被該線所截斷一旦有警俄人之軍隊可以自由馳騁而我奉吉之軍隊巳不能飛渡於江省焉此等計劃巳定遂繪成圖說密上於俄皇不料此事被日本探知以其第二線與吉會路線相衝突當即極力反對俄亦暗將該線取消第一線則正在籌畫進行而歐戰巳起俄爲戰事所累遂亦無暇及此矣 
當洪憲之前俄曾隨諸國之後提出警告袁恐俄人反對其帝制知俄人窺伺該路線之心極切遂思將此路權允俄以巿其好意密電江省將軍朱慶瀾與俄人磋商乃援照洮南五路之成案與道勝銀行訂立合同名曰借欵自辦實則用人購料一切大權盡操諸俄人之手矣詎此項合同雖經成立而俄亂永無巳時故此事亦即束諸高閣至此俄人亦不自聊生乃欲將我所讓與之建築權轉抵於他國云 
[九日之參陸處會議]  
　　段總理以參戰事機緊急該處主任不可無人特親函敦勸靳翼青將軍即日銷假到差視事並諮詢關於出兵防滿各種辦法請抒所見以資採納九日參陸處特開會議段香岩總長親由電話約靳將軍前來與議靳僅具函答覆段總理之諮詢出兵意見至銷假到會一節置之不覆旋即提議曹錕請求兼管三處兵工廠案及各督軍相類之提議議定由各省將三個月内所需子彈開列一單送由軍部酌量分配先期飭發以免臨時貽誤至曹錕兼管兵工廠事自難照允是日張懷芝亦列席於會議根據天津會議爲重要之討論内容至爲秘密惟聞張所昌言云平粤計畫固决定賡續進行但須俟所請軍餉五十萬元領到後始可由京赴漢又聞援粤總司令部現設在漢口此次天津會議經倪丹忱提議移駐南昌以便就近指揮參陸處亦贊成此議張謂曹經略使如果南下則總司令部自可移駐南昌餘則未有表示也 
[九日之公府重要會議]  
　　九日上午九時十五分大總統臨辦公室延見方立之秘書長談話約二十分鐘方出府後閱重要文電五六件十一時餘進内宅午餐下午三時復至辦公室四時接見日本新任天津司令官陸軍少將金谷範三隨員副官陸軍步兵大尉磯部民彌參謀陸軍步兵少尉上野良丞駐京日本使館附武官陸軍中將齋籐季治郎二等漢文參贊西田畊一茗談四十分鐘金谷少將等始行退出居仁堂五時十分大總統召集各部總長開會重要會議列席與議者爲錢能訓段芝貴劉冠雄曹汝霖田文烈朱深傅增湘陳籙吳鼎昌馮耿光張嘉璈任鳳苞等十二員惟段合肥未與議其討論之件多關於財政方面者兹將探悉之案略誌於后㈠爲我國現旣實行出兵而東北西北邊氛日亟派兵一事究達何等程度殊未敢預爲懸定至軍費問題應用何法籌足㈠爲平粤問題某某督軍旣一致主張將來戰事發展後軍費必超過現在支出之數應預先籌妥一宗鉅欵俾前敵不致有缺餉之虞㈠爲曹兼財長主張擬發行一種金幣劵以期達到金賤銀貴之政策只緣此項關係我國幣制至爲巨要故大總統未便自作主張特邀集各要人作一度之磋商反覆研究之下業巳决定㈠爲中國交通兩銀行鈔票價格巳打破六折目下尚無升漲希望巿面金融因之奇緊而中交兩行信用亦隨之日落近兩日大總統與馮耿光密商維持兩行信用提高票價唯一辦法業經大致商定此次會議復將議妥計劃提出討論其决定方法當極秘密然中交鈔票價格日後或因之有漲無落亦未可知也最後又議維持時局現狀及京内外統一財政方針各部總次長及中交兩行總裁協理出府時巳六點四十三分散議後元首退歸私室休息晚餐八時五十分又至辦公室傳見援粤總司令張懷芝張由津來京只謁總理未往公府請見故大總統特在居仁堂傳見諮詢在津會議决定各節密談約四十五分鐘之久 
[外部當局之談話]  
　　共同通信社記者昨日午後四時赴外交部訪外交當局詢近日發生各項問題其問答情形如左問陸總長辭職之事若何答陸氏確有辭職之意惟無過是繼任人物决難允其息肩其辭職之原因料係借欵政策意見不合雖不中亦當不遠陸氏刻尚在北戴河養病不日或可回京至任爲駐瑞士公使或當得其同意其曹潤田長外交之說全係無根之談問輸送軍隊借用南滿鐵路與日本之交涉若何答本月七日余曾赴日本使館訪船津書記官交涉借用南滿鐵路事宜刻尚未接到答覆但可信必得日本同意問出兵宣言將發表乎抑不發表乎答目下尚無發表宣言之議外間雖傳有齋藤中將勸阻發表宣言之說惟外交部並無所聞或者齋藤中將與陸軍部直接交涉時曾有斯話是則非余所知也宣言之發表不發表應任中國政府之自便問遣派法王使節問題若何答羅馬敎皇爲保護敎民交涉請遣派特使一事業巳成立惟法國公使因條約之解釋與使節之人物曾提出抗議於是中國政府爲尊重協商國之意志業拒絶法王特派使節駐剳北京至法王又推選爲何人物目下尚未接有公報至敎庭特使交換一事得中國政府之自由惟其特使與協商國如有不利當審慎從事問上海巡警衝突之事件若何答租界内發生事件由工部局與領事館交涉即可解决應無須外交部與日本公使交涉 
[湘中最近戰况（長沙通信）]  
　　湘中戰事近日甚爲吃緊惟湘南方面迄未十分發展（有謂湘南並未接火者）兹將湘東湘西之最近戰情述之如左 
[湘東]  
　　湘東南軍自將酃縣再行奪回後其由聯軍總指揮所派定進攻安茶之湘軍即就該縣集合其鎗械子彈均甚充足故士氣亦爲之一振自實行反攻以來張宗昌張福來之兵固巳一敗再敗即强有力之奉軍亦絲毫未能得手此數日間告急電文日必數至昨張督又巳急電駐在醴陵之奉軍促其火急停援矣安仁茶陵自經湘軍猛力攻擊早巳危殆異常頃又得軍界傳聞粤將林虎又率兵十營繞道興寗出龍虎山蓮花港太平港直逼安平泊司以攻安仁背面於是湘東情狀之危急更倍於前張督巳連電中央請轉催曹張迅即統兵南下以資援救一面另調駐省奉軍前進策應又據蘇軍旅長張宗昌來電謂湘軍反攻日形緊迫除巳會同奉軍協定迎戰計劃外巳請張旅長學顔分向茶酃迎擊以分其勢云云又據某方面傳聞茶陵巳有被南軍佔領之說攸縣情勢亦巳危急 
[湘西]  
　　湘西南軍之反攻亦甚緊急有深悉其布置者謂田周所定計劃甚爲周密於進攻之先即請黔軍旅長盧燾率部扼守辰龍關一帶旅長張鎧扼駐洪江然後派兵兩路一出大庸趨慈利以攻常德之左一出桃源趨漢壽以攻常德之右其衝鋒隊兵悉係黔軍中之苗猺種類勇悍善戰且甚耐勞實足爲北軍所畏憚且湘西兵力甚爲雄厚除湘軍黔軍外唐蓂賡亦派有滇軍多營加入現大大庸方面之南軍正與朱澤黄所部交戰勝負未分漢壽方面則巳由張督急調第十一師之砲兵團前往防守另派第七師軍隊數營趕往安化扼要駐防以爲第十一師之救應而防南軍之出安化以攻寳慶也 
[舊國會開幕中之時局觀（平生）]  
　　自梁燕孫回粤而後調和之說大盛於一時據政界要人言梁之主張對於國會僅議憲法而不及其他對於選舉總統亦有意見表示至其他收束軍隊種種均擬有具體辦法故盛傳磋商妥協則梁將爲調和專使而關冕鈞林紹斐副之聞林紹斐自南北上而後今又將南下云云其實此等亦揣測之詞非確信也梁在港實爲嫁女粤省要人派員往賀者甚多而關冕鈞又爲其父關廣槐做壽在港舉行其登報出名者即爲陸榮廷龍建章葉恭綽等大扺梁此番在港尚須勾留數日究與時局有無關係無從證實第不能謂爲全無關係耳日前滬上報章登載吳佩孚發表陸榮廷之致梁燕孫朱桂辛等電文此間所聞確有其事其條件有去龍一層故龍黨聞之極憤自龍濟光晉京後極力鼓動主戰派之心以圖恢復一巳之勢力然近日雷州巳經降附前日聞沈鴻英所部由雷州渡海攻瓊龍軍亦有降附消息案由討龍軍致電到省與軍署磋商但省中慮其非出誠意故未遽允許因瓊州地孤 
 
 
 

Page 7

 
 
選舉審如是則兩元首並立恐南北分裂局面於兹開幕與上文所云調和論又極端不相容矣或曰此爲調和不成時所必有之事觀最近國會巳正式開議其起草委員之國會宣言書巳脫稿其中筋節語皆注重於定憲所云憲法一日不定國本一日不固又云對於回復和平之前途願爲先導是此次正式國會仍注意制憲以制憲而號召天下與調和主張仍未相悖然則和平之先導其果繫於此乎然若北方堅持主戰則其變化又不可知矣 
[岑西林回粤之消息]  
　　岑總裁此次遄赴武鳴會晤陸總裁原與隨員冷雨秋偕行頃聞岑因有要公尚須在桂少作勾留惟因軍政府業經組織就緒各方面之政務會議代表亦巳紛紛赴粤正式開議在即恐各人不無盼望故特派遣冷雨秋先行兼程返粤道達一切冷氏昨巳抵省前由岑派赴桂省代表之國會議員王有蘭因議院開議在即是日亦隨同冷氏返省另一消息云軍政府成立後各部組織均經各總裁支配完成府内規模亦巳佈置畢具惟軍事展拓計畫必俟岑總裁由邕返粤始克着手進行頃聞最近消息岑總裁昨抵武鳴業將西南聯合大計曁軍府展拓各方略與陸總裁切實磋商巳有具體辦法現准月之七日由邕返粤并由陸使派遣曾彦護送來東大約本月中旬當可抵埠 
　　岑西林由粤乘輪西上後駐梧龍州黄鎮守使即駕在梧之廣東江防司令西會巡艦前往迎接駛至界首地方即與岑總裁乘艦相遇遂同於某日上午九點四十分鐘抵梧寄碇在天和洋行前陳道尹余監督唐知事趙局長銀行范總理等即於午刻由天和洋行駕煤汽船晉謁岑總裁岑一一延見嗣接陸使電云巳遣廣西一號巡輪駛下迎接并派七號廣通巡輪護送一俟第一號巡輪抵梧後即行啓程赴邕隨員則有曾彦韋文林黄少熙李立廷等數人又得軍府消息謂西林此次西上實赴貴縣與陸氏接晤緣西林未啓行之前一日巳預得陸氏由貴縣拍來一電約定在貴候駕故西林乃始成行前載西林此行祗至梧州便止之說係屬未確 
廣東之小災禍 
[潦水冲壞廣九路]  
　　比來連日大雨潦水因又復漲東江上游勞尤湧洶廣九鐵路英段之路基爲水冲壞聞大埔站之車路所受損壞尤甚八月四日下午九龍之末次直通快車巳即停止開行惟同時由省開往九龍之末次直通快車則尚未知之故仍照常開車及駛至將到大埔始不能再進各客下車步行數十丈轉過别車接駁方抵九龍時巳九點餘鐘各客步行時適遇狂風大雨有履盡濕極形狼狽迨至五日所有上午下午開往九龍之快慢車遂皆暫行停輟以待修理惟現時尚可至深圳其餘上水粉嶺大埔沙地油蔴地紅磡九龍各站則巳不能由省直達據該路車務中人云前途頃巳積極修理如無大雨日内即可照常開車 
[新會城之巨刦案]  
　　新會通訊云縣城産灣街八月三號夜三時被大帮賊匪五百餘人蜂擁而至由該街尾破閘而入分投搜刦從産灣街刦至濠橋門口約計刦去商店二百餘間擄去商人五十餘名當搜刦時電燈均被剪斷電燈局自置之電話不通一時警笛亂鳴縣城游擊中隊長陳錫藩督隊趕往救援與匪互戰詎匪黨覇據濠橋門會香茶樓爲砲壘與兵隊劇戰至五鼓後游擊隊被傷二人延至四號朝各城門關閉尚未開放第二次通訊云查刦産灣街之匪係古兜山匪首梁恩等糾黨所爲當被刦時縣城電話不通江門軍警消息斷絶祇縣城游擊隊及駐大雲山陸軍與匪極力劇戰自三鼓後戰至五鼓各匪始行分路逃竄聞産灣街吉記紙料店伴林某被流彈傷斃瑞章蘇杭店譚平山被匪流彈斃命美隆油糖店伴某甲一人亦被砲斃至四號朝各商店一律閉門歇業聽候官廳維持保護然後開巿又江門來電云八月三日晚産灣街承恩街濠橋街被刦一空斃命四名擄去五十一名損失財物十萬元有奇請即派兵鎮治本坊要地以救倒懸之急禀後詳新會城産灣街承恩街濠橋街全體同叩 
[順德軍團大衝突]  
　　順德通訊云昨二號下午六時順德栅口街古樓堡局突然有武裝多人擁至移時即鎗聲隆隆逼碼横飛附近九眼橋碧鑑細墟各街舖户聞耗紛紛閉門路上行人奪路狂走鎗聲歷一小時始息事後調查該局團勇被鎗傷數人街上某童走避不及竟中流彈倒斃厥狀甚慘至此事之原因言人人殊及細詢該處居民則謂因駐防某保衛營欲收繳古鑑鄉團勇鎗械爲該勇偵悉立即藏械匿避某營志不得逞遂入鄉圍捕其敗類乘間刦掠民物居民團勇忿起與抗當場捉獲某營數人解往古樓堡團局某營因此益恨遂糾集大隊到局問罪奪回被捉數人致演斯慘劇今午汪知事邑團局會辦各紳陳營長均到場勘視并會議此事之如何處置矣 
[香港墜石塌屋之所聞]  
　　香港連日隂雨連綿所有山泥與黄泥涌一帶道路均爲壅塞而筲箕灣泥牆之傾倒巳有兩起昨早十點半鐘灣仔摩利臣山道因山頂有兩大石方圓十數尺者經連日大雨沾透山泥大石因之而鬆猝爾墮下竟將摩利臣山道十四號十六號十八號及二十號一連四間屋之後座（即廚房侍役住居之所）壓倒當將傭婦等壓覆在内由潔淨局盡力發掘至十一點半始將一老嫗及中年婦女二人抬出巳被壓硬直目突身扁由京警司與譚醫生驗過確無一息之氣未幾又挖出受傷之傭婦二人由陳紹棠逐一包紥妥當遂入醫院調治聞尚有一婦人名四姑及小孩二人被壓未經挖出又昨晚六點鐘西營盤第二街四十四號四十六號二樓同時倒塌查此兩屋俱是二層樓四十四號樓下係本記紙料舖四十六號樓下係松記雜貨店兩層樓下完全無傷因二樓之牆壁日久朽壞加以近日雨水過多遂致傾倒亦經清潔局掘出男屍一具另受傷男子三人婦人一名皆入醫院并聞四十六號樓下松記有一親戚名黄錫蘭現報告失蹤至壓斃多少人命急猝未能查確又三號晚十二點東街四十二號四樓又倒塌厨房一所幸未傷人七點聯陞酒樓後便山忽有一大石倒下將大牆一幅推倒當時飲客皆吃一大驚幸未損壞又昨日十一點灣仔水渠街四環更練館因山泥傾瀉而下壞牆一幅亦未傷人 
運河七釐金幣借欵合同之全文（二續） 
[第四條]  
　　（一）本借欵及一切墊欵並臨時籌欵各項以左者爲擔保品（甲）由本工程涸復之官地政府聲明約有三十萬畝並與工程有關係之官地者以内由政府現征或將征之一切收入及一切涸復與改良地畝之變價招租稅項之收入曁政府於受益地畝一切特别征收之收入（乙）與本工程有關係之一切非官地之政府現征或將征之一切收入此項地畝政府估計概數爲五十萬畝政府特證明以上所述地畝概數八十萬畝以實測之地圖爲據該圖有一分備交公司（丙）於借欵期内利用本合同所載所整理之運河爲政府現收及將收入之一切捐稅（丁）用借欵購置之一切財産（二）前列一切財産並收入並未抵押他項借欵或經濟義務本借欵全數或一部分未經還清以前本借欵無論本息對於後來以此項擔保品擔負之一切借欵與義務應占有優先權此項擔保品不得以捐稅釐金統捐等損害之（三）前列各項擔保品之一切收入於工程時期由總工程局經管於工程完竣之後而於本借款期限以内按本合同之規定由水利局經管如中國銀行可行時應由該行滙寄北京上海或天津花旗銀行特别收入賬下以待總稽核按以上之規定轉滙至借欵賬下以作償還本息之用如一切收入欵項除償還借欵賬外尚有餘欵應先儘修養運河之用務使運河臻於完全整齊之境再行撥交政府支用（四）如擔保之一切收入不敷償還本息滙費以及借欵事務等用費與修養運河及支付關於本借欵别項擔負時政府聲明之其他欵項補足之此欵内特於一千九百十二年十月二十一日所公布施行之印花稅收入項下備一充足部分爲預備金專供此用此項印花稅除銀幣五十萬元巳爲驗契費附屬預備金抵押内國公債外並無他項牽累在本借欵期限内對於此項印花稅不得有損害該項預備金之價格或穩固 
[第五條]  
　　（一）本合同所規定整理運河之工程推准裕中公司承辦該公司須經管關於工程建築一切事宜應從迅速堅實節省方面按照總工程師所擬經督辦批准後交包工工程師復核呈准施行之計劃實行其工務應購辦材料小心收藏保存工程期内將所購材料隨需發用得收受一項勞金其數等於一切支用款項包括總局用欵總數百分之十作爲報酬此欵於每月杪結算根據簿記具領呈由督辦發交總稽核復呈准支付（二）對於一切工程與包工工程師或公司之財産並工程上華洋人員政府應施切實之保護（三）關於購辦材料如價值與物質相等應予中國物料以優先權否則得用美國材料與機器但其價格不得過他國同等貨之價格（四）關於本整理必需之各項物料應准免進口稅及各種捐稅（五）山東省内之一段工程應自支撥包工程師第一批估價日期起除遇異常事變之阻悮限三十個月竣工（未完） 
[杭州快信]  
　　浙省杭嘉産絲區域向有踏莊放欵收繭純供繅絲之用現因繭商反對實業廳巳派第三科長唐寳鎬會同商會核議昨通函各絲繭同業徵求折衷辦法務於三日内見覆 
　　農工銀行行長袁榮叟被選爲衆議員遵期北上所遺行長一席現委省立商業學校校長周季綸接充遞遺之校長遴委李惟岩接充 
　　孝豐警佐雷善與知事王曰灝因楊再興命案意見不洽該縣即將雷警佐逮捕看管電控到省巳令警務處派員　文　馳往查辦 
　　杭縣律師陶驥前因案經高等廳提付懲戒現抗告大理院巳認爲有理由咨行取銷 
　　錢塘道區檢定小學敎員委員會定期本月十七日截止 
　　高等廳民商習慣調查會通函各省調取辦理章程以資參考 
　　新國會十二時成立中央通電各機關俱高懸國旗以誌慶祝 
　　齊省長昨午前十日命駕至督署祝楊督軍壽鎮海砲台司令張伯岐昨亦晉省祝壽寓大公旅館 
[南京快信]  
　　新國會今日（十二）行開會式軍民兩長除飭各機闌各商舖升旗慶祝外今晨（十二）特致祝詞電京伸賀 
　　軍署近增調軍隊駐防各要塞外並連日與王巡閱副使密商浦防事宜 
　　李督昨語某巨紳云蘇省治安予負完全責任萬勿聽信謡言徒自驚擾 
　　公府侍從武官趙俊卿與李督接洽事畢今晨乘車赴杭祝楊督軍壽辰 
　　倪嗣冲業於佳日回蚌聞昨調駐滁第六路統領李紹臣赴蚌商某項軍事 
　　寗總商會曁地方各公團昨日聯電中央拒絶存土製藥銷行蘇省事未知有無效果 
　　新當選之省議員屠宜厚等七人被人在法庭控訴聞各人當選證書均扣留未發 
　　部派江蘇選舉視察員陶思澄因選舉事竣昨乘車回京銷差　　外部派赴上海查案之沈僉事昨乘車過寗回京 
　　公府軍事諮議鄢玉春昨由寗北上 
　　張弧昨乘津浦車抵寗謁見李督後旋乘晚車赴滬 
　　吉黑兩省議會因森林借欵昨又電蘇議會請協電中央力爭以保主權 
　　中央電齊省長令設法協助平粤軍費 
地方通信松江 
[學校組織公有林]  
　　舊左營校場營地自由縣立六高等小學校公呈縣署轉呈省長督軍准撥爲縣立各校公有林場後迄今一年有餘因辦理複雜尚未着手建設兹由縣立第一高等小學校長錢魯詹於本月十一日函約縣立各校校長及敎育各機關領袖等在該校集議建設林場進行方法是日除各高等小學校長外勸學所長張彬士第三科主任顧稼軒縣視學倪伯英藝徒學校校長張蔚丹縣農會長吳步蟾等均列席會議兹將議决案錄下（一）劃林場爲四區每年造成一區四年辦竣（二）每區内劃出若干地積建築草房招人管種（三）全場造林建屋經費約需一千二百元分四年收集每年三百元由縣補助百元餘由各校經常費下酌提百分之一充之（四）第五年後軍需經常費百元由縣撥給以林業發達時爲止（五）規定造林概算如下（甲）建草房三間約需百二十元（乙）立界石費約需八元（丙）整地費約需五十元（丁）樹苗費約需三十元（戊）林場管理員年俸約六十元（巳）雜費三十二元（六）第五年起經常費概算如下（甲）林場管理員年俸約六十元（乙）修理費約二十元（丙）雜費約二十元（七）林場設總理一人公推勸學所長擔任司林場一切事宜（八）林場司年由縣立各學校校長輪任司月由就近各學校輪任（九）林場章程推錢魯詹起草辦事細則推張蔚丹起草（十）林場事務所附設勸學所内（十一）將議决各案印送各校及縣敎育機關縣農會定九月二十九日上午十時在勸學所内續行開會研究章程細則定期成立 
[善堂議設維持會]  
　　舊府治七縣紳士秦硯畦等近有七縣慈善敎育團之組織意在監督府治各善堂欵及敎育欵之用途松江各善堂董對此曾於二日下午邀請各巿鄉自治委員集議維持方法兹又由松江楓涇亭林三巿鄉自治員發起於十一日下午二時假座松江巿公所續行開會與議者有十八巿鄉自治委員及松江各善堂董事公推亭林巿自治委員吳和羹爲臨時主席宣告開會宗旨略謂以屬縣人民而谷監督府治公産事屬創舉誠如省批所云徒起紛爭無裨實益應設法拒絶俾現局不致破壞云云當經公决由巿鄉各董組織一公益維持會由會設法維持現局並推定楊鳳修周夢熊顧吟行三君起草會章印發各會員研究後再行開會通過 
蘇州 
[武進知事將履任]  
　　新任武進縣知事姚浚定本月二十一日赴常履新業於今日由申旋蘇擬勾留二三日即晉省謝委領憑 
[學務委員之希望]  
　　本縣學務委員自奉江蘇敎育廳改爲名譽職後各學務委員以此項職員雖係自治職然不支薪水恐亦非養廉之道兹因無錫縣知事巳呈請敎育廳收回成命該學務委員亦遂私相奔告欲聯名呈求縣署核轉以步無錫後塵 
[商團近事]  
　　蘇州商團公會會員龐松年巳升任該公會參謀商團總司令魏旭東赴湘勸賑 
[桐蔭花園近况]  
　　盤門外桐蔭花園當開幕之初游人甚少該園創辦人遂在申雇定馬戲大力士及閶門外新劇社劇員按時排演又逐日派員查檢園内菜館一切食物於是該園營業始漸振興近日適值葑門外之荷花蕩木瀆區之七子山香訊均接蹤而起凡經過該園者必順道往游以故該園發達巳什倍於前矣 
無錫 
[軍警衝突和平了結]  
　　前日蘇軍因細故糾集同伍搗毁第一分所毆傷崗警拆毁拘留所擅釋人犯巳誌本報兹聞朱兼師長自接楊知事電呈後即派該軍董團長及吳副官當日傍晚乘車到錫下榻新世界旅社翌日着手調查啓釁情形確係蘇軍故違警章任意賭博當場毆傷官警隔日復糾合同類闖入第一分所搗毁裝飾毆傷警佐侯惕丞巡官秦鏡清巡記范薪之且被擲入河中幾遭溺斃此外站崗警察連傷四人内有毛某傷勢最重臥病醫院大有性命之憂當以如此情形不法巳極連長梅某實爲禍首即由董團長令李營長暫爲撤差管押候究肇事兵士概予禁止出外一面晉謁楊知事面道歉忱並召集各機關開會議論辦法董團長承認將搗毁各物代價及毆傷醫藥費如數賠償又允將肇事之步兵一連開回蘇垣另調步兵一連來錫補數梅連長押解回蘇歸軍法訊辦楊知事及各紳董以董團長辦理至公頗爲滿意遂允和平解决惟嗣後軍人違章准由警察扭解營本部罰辦如遇不服通知營本部派隊捕拿警界中人以董團長能如是辦理亦均首肯故昨日巳由秦巡官范巡記負病到所辦事巡警亦皆召集照舊站崗惟侯敬佐則因傷勢不退尚未到所辦公一場衝突就此了結矣 
[蠶業研究所歸併]  
　　東北塘日本人經營之中國蠶業研究所迭經省署派員調查並由縣署出票拘提金仰生到案訊問巳誌前報兹聞該所近巳歸併與横林鎮英美意法四國合辦之合衆蠶桑改良會管理巳經江浙皖絲繭總公所允洽於本月四日由改良會派宋鎮洋到錫至該所檢點一切造册保存該所房屋亦歸改良會雇人看守昨日絲繭總公所總董沈鏞副總董黄縉函致楊知事請爲據情轉呈省長並請將前出拘提金仰生之刑事票收回未知楊知事如何辦理也 
[偵緝員拘獲匪徒]  
　　縣署偵緝員戴壽荃偕同偵探長倪谷生沈寳林探士陸南勝羅少卿等於九日下午一時在富安鄉沙蕩營見有形跡可疑之船一艘上前盤詰船上之人言語支吾當在船内查出鐵銃二枝朴刀二把竹刀兩把蔴繩一捲田單四紙當票多張此外又有銀飾皮棉馬褂等統共四十五件並拘獲嚴桂林朱正興（均靖江人）王根蘭船户杜正榮杜錢氏等五人一併解送縣署警察所由吳敬佐訊問據嚴桂林等供稱上月二十三夜間曾在常州落鄉行刦分得洋一元數角至二十九日夜半又在奔牛鎮行刦是日每人分得洋五元並供首領名繆木元係在奔牛會面繆係海門人約三十餘歲起意者爲如臯人劉老二云云朱正興供詞略同惟有此船係先一日在常州雇定欲到無錫等語吳警佐得供即命暫押拘留所候備文移解司法辦理 
揚州 
[船户反對轉運局]  
　　揚鎮往來帆船不下數百艘均賴裝運貨物爲生中以潘霞貴之交易最廣包攬關捐於丹徒瓜泗等處徵收機關無論貨物多寡每月報効五六百元（該船逐日裝運貨物照章須報百元）以致其他各船户均受影響近復開設裕通轉運局攬裝清淮高寳各屬貨物各船户以貨物爲其包攬生機斷絶於日昨齊集數百人在鈔關外會議對付方法結果同赴省垣訴請取消轉運局以維生計 
[軍官遷調]  
　　駐揚陸軍巡緝隊第二營營副楊震聲日前經第九師魏師長電調赴京充任該師三十六團團副遺缺由李督軍遴委軍署差遣陳德俊承乏業於十日蒞揚到差 
[委查滋事軍隊]  
　　兩淮緝私劉統領現以駐防十二圩軍隊鬧娼滋事釀成人民泅水斃命特委統部稽查申正邦前往調查真相按律懲辦以肅軍紀 
鎮江 
[候補議員題名]  
　　鎮郡省會覆選第七區當選議員業巳揭曉尚有候補當選人十二名第一次投票祗選出荆保宸一名尚缺十一名於五號復行投票午後開匭檢票當選者爲仇承榮陳紹華姜家書葛楚材張翰臣鄭萬青束介七人仍不足額又於六日繼續投票開票後佔多數者爲孟星北殷桂芬陳筱泉包遠四人合之前兩次巳選出十二名始足定額 
[知事設壇祈雨]  
　　天久不雨四鄉禾苗枯槁旱象將成丹徒縣倪知事乃於十一月起在邑廟設壇祈雨旣而西南各鄉村農夫亦糾衆紥成草龍到處游行求雨並放鞭爆頗爲熱鬧 
[道飭查勘害蟲]  
　　金陵道尹俞紀琦昨令鎮屬五縣知事略謂奉齊省長訓令轉令各該知事查勘秋禾有無螟蟲害蟲發生限文到六日内將親歷各鄉履勘情形具復云云 
安慶 
[師範學校展期開學]  
　　皖省第一師範學校本定七月十六日開學近因天氣炎熱恐諸生冒暑到校於身體有礙遂由省城各學校代表在省敎育會公同議决展長暑假二星期改於九月五日開學云 
武昌 
[拍賣氈呢廠]  
　　下新河氈呢廠乃張文襄督鄂時以湖北公欵建造與白沙洲造紙廠蘭陵街善技廠漢陽針釘廠同時落成該廠開辦由嚴開第集股幾至虧耗殆盡起義後歸部承辦又復半途中止鄂省財政支絀無力爲謀大好廠基巳同廢物兹聞當道擬將該廠出賣於上海松記刻巳派員詳細勘估價約七十萬元其承買出名人爲嚴開第之族人嚴勳惟又聞購買之價爲公債票六十萬省長以債票價目省署并未接有部咨難以據片面之報告作爲定案且廠中存物尚須切實勘估究竟價值若干俟派員查明核定方有標準目下殊難落盤故實行出賣之期尚需時日云 
天津 
[南運西堤决口後之防範]  
　　順直水利委員會九日發通告云過去兩星期間因漳衛兩河流域承受過多以致南運水平陡然增高本會於漳衛兩河會流以下之臨清地方曾設有流量測站一處據該站最近報告七月二十一日該處流量每秒鐘爲四十五立方公尺至本月五號增至四百立方公尺又本月七日該站報告巳增至四百八十立方公尺因南運水量驟增之故以致七月二十四日馬廠河九宣閘處水平高逾大沽平潮線三十英尺換言之卽較去年水平最高時尚超出十英寸也本會一經接到前項消息立請熊督辦飭令將業經修整之九宣閘門開放致南運盛漲悉由該閘經馬廠河出海以致津埠正受影響本月七號本會又接到消息南運西堤於盧家院處决口該處離天津約二十英里惟該决口係在運河西岸於天津毫不發生危險此次盧家院决口必因九宣閘不能盡將漳衛二流之盛漲盡量宣洩所致緣該閘排水量必須使與馬廠河排水量相稱否則馬廠河亦不能容也雖然自前項决口消息接到以後督辦河工事宜處巳取用適當辦法如决馬廠河南堤之口使餘水入海又飭下警廳慎防南運河所修之堤俾勿潰决又修整四女寺捷地兩減河分消南運盛漲如此節節宣防津埠對於此次南運盛漲必可無虞奉天 
[殖銀暫行兌現]  
　　奉天殖邊銀行因濫發紙幣於六月九號經張省長飭令警察所將該行發封停辦行長及重要行員均覊押於模範監獄及警察廳派警察司法財政三廳與商會調查該行内容妥籌維持辦法擬定由北京總行撥欵二百萬并以該行之財産向中交兩行抵借二百萬至行長行員所欠之欵則查封家産勒限嚴追查封該行之示諭係以五星期爲限至時即行開辦奈北京總行現欵尚未解齊而行長等欠欵亦未繳足兹巳逾期多日商民愈爲懷疑致金融受其影響是以變通辦理由高等審判廳出諭於八月一日起暫爲限制之兌現每日以四萬元爲限無論人數多寡持幣若干按名照數分配日來該行門前人山人海十分擁擠 
雜評一 
[副（默）]  
　　一家之事爭端每起於副而一國之事爭端亦起於副何副之問題肇爭之易也 
　　今北京新國會開幕矣大總統巳决定矣副總統則因欲得者多而有緩舉之說正議長巳决定矣副議長則因競爭者多而未有協商之結果此外前敵副司令因意見而撤銷國防副司令因意見而未確定然則今日之副之問題肇爭易而解决又甚難也 
　　夫副不過助其正而巳非至代行正之職權時則副又安有所謂勢力而人乃重視若此何哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[商事訴訟准先送交商會調處]  
　　上海總商會及縣商會前呈農商司法等部謂商事公斷處原備商界中有商事訴訟在會調處公斷如有調處不諧者請司法機關受理訴訟上海爲華洋互巿之區商事訟案較爲繁多應請參照北洋成案辦理令知蘇省高等審判廳上海地方審判廳及英法兩租界會審公廨遵照辦理嗣後凡遇商事訴訟事件宜送交商會商事公斷處傳同原被告調處公斷如果不諧仍由司法機關受理判斷等語去後兹經該兩部部長核准先後批回並巳分令各司法機關一體查照遵辦商會奉到批令後特開臨時會通告公衆又公函駐滬陳交涉員請即照會領事團備案云 
[南京號郵船明晨抵滬]  
　　英文滬報云中國郵船公司南京號將於星期三日黎明時自香港抵滬是晚六時即將開出云 
[日本郵船將赴香港]  
　　東洋汽船會社開往香港之西比利亞丸載重一萬八千噸巳於昨日由長崎開來今日抵滬明日即須開往香港聞其渡船在江海關碼頭准於明日下午五時開赴該郵船停泊地點云 
　　英文滬報云上海東洋郵船會社經理人接到海電據稱太平洋輪船西比利亞丸將於十三日晚十時自長崎抵滬 
[法公司船由滬起椗]  
　　英文滬報云法國公司船波杜斯號十二日午前自滬開出附之赴歐者計有自俄國回來之協約國與俄國軍官數人及留滬數月之波蘭兵士前駐滬法總領事那齊氏亦乘法輪出發前往安南轉赴雲南就駐滇法總領事之職 
[財政廳派員借漕]  
　　江蘇財政廳長胡翔林自省議會反對籌募短期公債後業將是議取銷仍照五六年息借冬漕辦法派委專員分赴各邑實行勸借其委赴上海松江之專員方時褧孝充業於前日由寗來滬即赴上海縣公署擬與沈知事磋商一切滴沈知事赴杭爲楊督軍祝壽未返遂由某科長代表延入略述勸借方針旋即辭出暫假北巿孟淵旅社三十六號駐宿一宵方君因悉沈知事尚未返滬故於昨日乘車前往松江籌商勸借然後再回申地會同沈知事邀集錢業等各商董勸令擔任籌借按本邑全縣漕米共約四萬八千餘石以每石五元計之共得二十四萬元左右依照上届預借三成其數在七萬數千元之譜云 
[請給清華學生赴美護照P ] 
　　江蘇特派交涉公署昨接外交部來電以清華學生赴美向由部給發護照今該校各生回南照相未備請由滬交涉員填給並送美領簽證等因聞陳交涉員業巳遵照辦理矣 
[遊歷陜西之阻滯]  
　　英文滬報云駐滬交涉員陳貽範君接奉外交部訓令停發遊歷陜西之護照 
[滿洲境内之盧布價值]  
　　文滙報云滿洲境内盧布價值稍有起色現每百枚可值銀洋十三元 
[德人供攀黨人之近訊]  
　　民黨中人丁仁傑前被護軍使署拘獲之德人納爾生稱丁與伊有串同購買軍火破壞敵國勢力情事故由軍署函請法總領事將丁移提訊辦旋由丁延請逖百克律師至法公廨聲稱丁與該德人素不相識豈能與之購買軍火實被誣攀請爲察核當由法副領事德君判丁交保候請軍署提出確實證據再行核奪兹巳逾限尚無實據送至法領事署故又於昨日將丁傳案由副領德君諭曰此案懸宕日久並無正式辦法移咨到署故此難以訊理不便再懸遂判將案註銷而讞員聶君以此案係官廳移請領事署辦理故仍未在案由單上簽判 
[築路兵士宿舍告成]  
　　自楊樹浦至吳淞之依周塘建築馬路工程早經　護軍使命令步兵四團各營士兵築造旋因兵士住宿之草房未經造成是以尚未開工昨據工匠報告所造依周塘一帶之草房十二處共一百二十餘間業巳一律告成請爲驗收護軍使署馬參謀長當飭團副官王泗芹及三十八團一營營副王芾堂二營營副那增貴三營營副顧占鰲等馳往查騐草房如果合式即督同所選士兵携帶器具前往築路 
[緝拿肆擾紀王廟鎮之兇盜]  
　　嘉定縣屬之紀王廟鎮陳鼎泰雜貨店及智森南貨店於本月三號夜十時許突來外路口音之匪徒三十餘人或執手鎗或持快鎗强行入内刧掠現洋及金珠首飾約值三千餘金並被鎗傷店夥二人旋即殞命該匪等來時駕有划船一只刦贓後仍乘划船而去旋由事主報縣勘查並移水警一區第五隊隊長池耀宗請爲協緝現經池隊長訪悉此案贓盜潛匿在滬昨特派令偵探二人來滬查緝 
[巡邏警拘獲圖刦匪徒]  
　　閘北四區三分所巡邏警馬起山徐長勝張瑞升劉振清等前晚出巡至真茹西鄉見有范志心匍匐草地形跡可疑搜其身畔有舊式雙筒長鎗一支子彈三粒當即拘解警署經藍警佐研訊據供桃源人年二十七歲今晚由同黨徐龍相等七人邀至 
余家港橋某姓家行刧故在該處等候等語昨由藍警佐命解司法科轉解警廳訊辦 
[補徵烟酒公賣費委難實行]  
　　江蘇財政廳及蘇省烟酒公賣局前經通令所屬各稅所補征烟酒公賣費嗣因各縣烟酒業一致反對呈請取消巳准展緩一個月實行業經屢紀前報兹聞江蘇二區公賣分局長李碧澄迭據各分棧主任呈稱商業困難勢不能再加負擔如果實行補徵未免爲沿途各卡留難需索烟酒商更不堪其累請轉詳省局長收回成命云云李局長遂邀集各該主任會議之下諭候據情詳請財廳省局核示施行 
[財政廳委派鐵路總稽查]  
　　滬寗路局前與江蘇財政廳商訂江浙直達通車後車運貨物完稅合同文内規定山江蘇財政廳委派稽查一員專司稽察全路貨稅事宜遇事遵照合同辦理呈部核准在案兹經江蘇財政廳令派任用縣知事甘鴻猷爲鐵路總稽查員甘君奉委後昨巳到局謁見任局長接洽一切聞近因稅所與站員時有誤會合同雙方爭執情事故特面呈任局長請爲解釋條文並懇通飭遵照云 
[鐵路機務總管之誥誡]  
　　滬杭寗鐵路機務洋總管芬慈氏以本路各司機對於行車速率往往有不遵定章疾行過轍或有不顧信號情事且進站時車輛時覺震動昨特飭知司機人等務須留意信號對於行車速率尤須遵章通行各列車行經臨平北轍外之六百尺灣道時尤應慎重將事云 
[閩省補充營之編配]  
　　閩省所招預備補充之新兵來滬暫駐龍華巳有多日兹悉閩省李督軍巳派馬恕之爲補充營營長將該兵挑選一營分配四 
[敎育部特派出洋學生全體攝影]  
　　民國七年八月攝於上海寰球中國學生會上列四人爲裴益祥張清璉任殿元丁緒寳下列六人爲朱家華鄧萃英朱少屏朱家華夫人楊蔭榆女士沈葆德女士連十二排責令各排長訓習徒手敎練及步伐等操每日分上下午兩次訓練俟閩省調來之建新軍艦裝配軍械告竣後卽乘該艦赴閩編練 
[内地自來水公司建造新屋]  
　　中國内地自來水公司自浙紳姚慕蓮等合資承購以來迄巳四五載營業漸形發達惟南巿大碼頭之公司房屋係租地建造現因租期將滿另在中華路大南門外王家關路附近購置基地數畝營造新屋巳由辛和記承包開工建築並添建水塔以備儲水一俟落成即將遷入辦事至大碼頭公司基址由地方紳士議改爲第五區救火會備儲火龍及一切救火器具以謀利便 
[籌設農業補習學校]  
　　上海縣知事接江蘇敎育廳訓令云案查本廳爲改進農業起見擬設農業補習學校前經訓令各該縣知事籌畫的欵指定校址先行呈復並將是項學校簡章依照部定實業補習學校規程擬訂十二條呈請省長核示在案兹奉指令内開准如所擬備案仰即令行各縣遵照辦理等因奉此合將簡章一份令發該知事查照辦理其尚未籌畫的欵指定校址各縣併仰迅策進行俾早成立仍將該校成立日期呈報備查此令江蘇農業補習學校暫行簡章第一條農業補習學校爲從事農業者補充知識以改進農業爲目的第二條農業補習學校得附設於國民學校高等小學校或甲乙種農業學校第三條農業補習學校之課程分爲甲乙二類（甲）類之科目爲修身國文算術理科土壤肥料作物園藝病蟲害蟲水産養蠶家畜等科（乙）類之科目爲修身國文算術及關於農業各學科之大意國文得分講解作文習字三項算術得分珠算筆算二項任學生選習一項或兼習二項前項關於農業之各科目得由各校視地方農業上之需要與否酌量增減第四條敎授時間不拘寒暑晝夜以便於學生修業並不妨害所附設學校之授課時間爲限第五條農業補習學校應備有農業試驗場以便實地試驗第六條農業補習學校入學資格如左（一）入甲類者須年在十二歲以上有國民學校畢業之學力或雖未畢業而巳過就學年齡者（二）入乙類者須年在十六歲以上從事農業者第七條農業補習學校甲乙二類得由各校先辦一類或兼辦二類第八條甲乙二類學生得同室敎授其修業期限由各校分别訂定呈報敎育廳查核第九條農業補習學校之農學科敎員以曾在甲種農業學校畢業者任之第十條農業補習學校開辦及經常各費由各縣勸學所於縣巿鄉敎育費内酌量支撥學生學費概不收取第十一條農業補習學校所需各種器具得向所附設之學校借用但不得妨害該校之使用時間第十二條本簡章呈由省長核准施行 
[省敎育會研究會開會紀]  
　　昨爲江蘇省敎育會師範敎育研究會及小學敎育研究會合開大會之期上午十時振鈴開會其秩序如下（一）報告師範敎育研究會沈信卿君報告一年中經過狀况小學敎育研究會顧蔭亭君報告一年中經過狀况師範學校郭鴻聲君報告南京高等師範學校招生及推廣敎育辦法另有印刷品詳載三週年進行狀况王飲鶴君報告第一師範學校英語與國文分科方法及練習國語概况任孟閑君報告第五師範學校對外對内之困難對外則學校之信用漸昭對内則聘請敎員最爲困難訓練生徒注重以身作則敎授自本科第二年起實行分科論其利弊生徒對於主科固有進步此其利對於其他各科往往減少學習之興趣此其弊校中設備簡陋附屬小學校距離太遠是亦一困難之點鄂雨三君報告第七師範學校訓練敎授狀况生徒對於國文最爲注重對於學習英語最覺困難手工圖畫多不注重補救之法在課外實行分科研究至生徒對於體育從前極不注意自第四次省聯合運動會比賽失敗後精神頓見發達第一女子師範學校代表吳翔慶君報告課業注重家事課外作業方法甚多（二）提議事件師範敎育研究會提議選舉職員改爲通信選舉法表决全體贊成下午一時三十分繼續開會（一）繼續報告師範學校校長賈季英君報告第二師範學校辦理本科第二部情形去年招收新生達八十餘人此次畢業亦在七十人以外一時欲其完全得到位置自覺困難校中自前年起辦理童子軍初辦時精神上未見十分奮發今年起聘沈君擔任敎練精神勃發種種作業頗見認真考查各種功課亦有進無退可見童子軍之有助於訓練敎授實非淺鮮郟勛伯君報告第八師範學校敎授上分科辦法本自第二學年始現擬改後一年訓練上注重人格陶冶楊達權君報告第二女子師範學校自本科第三學年起分科辦法此次考查成績頗覺滿意現分地理歷史科與數學理化科生徒對於課外研究頗饒興趣校中新建家事實踐室及蒙養院來學期對於家事實習當聘請專員指導並撫養四五齡小孩二日間令在蒙養院作業課外令實習保育（二）討論小學敎育研究會討論國文讀法敎授順序對於文字敎授須分發音敎授法形體敎授法二種其他照會中所擬意見草案通過散會時巳四下鐘矣 
[吕公望過滬往浙]  
　　前浙江督軍吕公望於前晚由京來滬因楊督軍壽辰期近趕往祝嘏故並未勾留即乘滬杭火車赴浙聞此次南下係奉段總理委任祝壽帶有壽禮多種並與攻粤計畫有關云 
[護軍使往浙祝壽]  
　　松滬盧護軍使於昨晨七時由龍華乘坐一號花車附掛四號快車赴杭慶祝浙省楊督軍壽辰當由憲兵營張營長飭派第一連排長劉光庭督帶憲兵六名隨往保護 
[浦東發生命案]  
　　浦東高廟附近有殷鴻南者年約五十餘歲向以帮工苦度妻巳故世兒子在外貿易家中祗有年逾古稀之叔母本月初四日晚十一時許不知如何有人闖入殷之臥室用麻繩將殷勒斃床上當時無人覺察昨日該處隣人因不見殷面入内探望見而大駭乃告知該處二十二保四十三圖地保俞福祥以案關謀斃人命立投上海地方廳報驗林檢察長諭候派員下鄉檢驗一面命該地保先行下鄉預備一切 
[鄉民求雨之釁端]  
　　本埠久旱不雨四鄉農民望澤孔殷一般迷信之流連日紥成草龍到處游行求雨巳紀本報前日浦東高家行迤東川沙寳山等縣交界之處亦由農民恭迎猛將神出游各鄉村當因彼此爭迎神像起釁互相衝突雙方受傷者甚夥嗣爲各該縣公署訪悉立派長警馳往查拿爲首行兇之人到案訊究 
[日人傾潑强水之結果]  
　　英文滬報云某日人傾倒强水灼傷中國婦女一案由公共租界捕房起訴事逾多日直至十二日午前始由日領署公堂開審當有華人七名到堂作證並呈驗爲强水灼毁之衣服經堂上判定某日人監禁二十五日繳洋二十五元賠償損失並驅逐出境云 
[竊案釀成命案]  
　　浦東高廟（即子閣）南首南石橋鄉民莊林生出外做工家中無人看守致被宵小挖洞入内竊去傢器多件前日莊回家查悉係殷洪囝所竊將殷尋獲擬送官廳究辦因殷倔强不行莊遂將繩索套入殷之頸項拽之而行詎殷跌仆氣絶身死莊見巳肇禍飛奔逃逸事後由該處四十三圖地保俞福祥至地方檢察廳報請相驗林檢察長諭令預備屍場於昨日午後三時委派法官渡浦相驗 
[法捕頭破獲烟賭窟穴續誌]  
　　李卿華即李阿和在法租界大自鳴鐘對門華麗刷染店樓上私設烟榻留人吸烟並聚賭抽頭當爲法捕房捕頭偵悉突於前晚帶同包探前往該店樓上抄出烟鎗烟燈賭具甚夥並將賭客陸生陳裕成鄭川生何華生俞德祥陳文華華金寳沈裕羣沈樹生王德才何兆羣陳金康等十餘人帶入捕房着各存洋出外聽候解廨訊究等情巳誌前報昨日飭探將李等傳解法公堂先由捕頭上堂禀明前情詰之李阿和供認私賣燈吃聚賭抽頭不諱訊之陸等十餘人供認在李處聚賭是實中西讞員判李罰洋三十元陸等各罰洋五元充公烟具賭具一併銷毁 
[嚴懲碼頭匪徒之布告]  
　　浦東爛泥渡淞滬警察第三區署長曾永奎昨在沿浦各輪船碼頭廣貼布告云照得設警所以衛民安良必先除暴浦東一隅碼頭林立每逢輪船上下時其遊手好閒不務正業者以及流氓地痞宵小之徒三五成羣乘機竊物或詐欺取財甚至肆行刦擄毫無忌憚此種行爲不特行旅蒙害而閭閻受其騷擾均非淺鮮若不嚴行查禁何以維秩序而保治安本署長接任之始旣有所聞未忍不敎而誅爾等須知結夥行刦歸入軍法範圍罹罪非輕噬臍莫及自此次布告後務各革面洗心改過遷善倘敢怙惡不悛以身嘗試定即嚴懲本署長言出法隨决不寛貸其各凛遵毋違切切此布 
[甯波同鄉會募捐消息]  
　　寗波同鄉會募集建築新會所捐欵二十萬元今爲募捐團開幕之第六日事務所募到捐欵初六日止共計洋七萬一千一百四十元銀五千一百五十五兩募捐期限原定爲一個月今未及一星期爲數巳將及半甬人之踴躍熱心可見一斑近日熱心同鄉擔任募捐者更多除前巳推定團員外今又增廣二百餘人事務所正在續發捐册昨又由建築工程主任樂振葆募到洋一千一百元計泰昌號五百元裕後堂樂二百元趙吉齋二百元何順興號一百元鴻昌號五十元周瑾瑜五十元又由募捐員徐炳輝捐到參業公所助洋一百元又劉星耀自捐洋一百元 
[中華公義會週歲紀念]  
　　中華公義會前日（十一號）在閘北新民路協志里施診給藥所開週歲紀念會同志到者七十餘人三時由徐錦裳君振鈴開會由義務敎員徐惠施君奏樂學生唱歡迎歌公推俞宗周爲主席次由總務部主任尹村夫君報告會務及經過狀况次由學生唱會歌次謝强公梁天柱周少葵相繼演說次朱文華率領貧民學校學生演表　唱歌次職員陶漢塵徐惠施朱文華瞿愛棠葉劍映朱稼甫等相繼演說次貧民學校學生唱謝賓歌摇鈴閉會後又在樓下開討論會由醫藥部主任徐錦裳醫生提議推舉董事會會長俞宗周君名譽總董郭次珊爲董事王鏡濤爲文牘幹事鮑董哲泰特捐銀十二元柴董蓮馥銀二元梁天柱銀一元黄董輯虞代表乃叔黄涵之太太認月捐銀四元吕董耀廷捐銀十元尹潤齋捐銀五元至七時始散 
[電報傳習所畢業生之出路]  
　　交通部駐滬電報傳習所於本月十日奉到部令業將本届畢業生分别派局當差兹將姓名地點錄後（上海）葛成潞費立權 
 
 
 
] 

Page 11

 
 
錢菊芳田治黄鵬章（北京）沈乃鈞裘炎然姚兆驤徐鴻安朱慶餘（鄭州）張顧丞張主一陳東耀董叔瑜（西安）茅元璋泰松曾彭錫疇張爾航（漢口）劉國光戎承恩吳承棨（徐州）任鼎孫義植周文燦（大同）范方勳閔壬生龐國寳（鎮江）嚴家猷張辛元（南京）段勤理（青口）張鵬（樟樹）白文興 
[商餘交誼社常會紀略]  
　　本月初五晚本城舊縣前商餘交誼社開五六月份常會除報告賬略外討論徵求社員延期二週自本月初六起至二十止徵求期内年費二元該社所辦英文夜校巳定初六開學餘額無多報名從速並有幻燈及各種科學遊戲以助興趣云 
[通俗宣講社之近况]  
　　通欲宣講社之西區宣講巳於前日舉行兹定十四日（即明日）下午三時至浦東爛泥渡鎮開夏期宣講會預由該社函請劉經董　雲飭地保佈置會場並請三區署長曾警正派警長到場照料各講員届時仍偕總幹事袁頌豐君渡浦前往倘遇天雨則改期舉行再該社圖書室陳列圖書頗多故參觀者絡繹不絶附設之露天學校通俗敎育夜館均定夏曆七月二十一日開課 
[基督敎徒請願息戰續聞]  
　　自上海敎徒發起請願息戰之議發表以還未及兼旬而浙江河南江西北京熱心同仁表示贊成者極多兹又有福建厦門許牧聲炎來函大意譯述如後當五月二十六號全國敎會爲國祈禱許牧聚會之頃曾發起請願息爭之動議意謂信而不行無益也求而不進無效也内憑信仰祈禱之靈力外恃實踐進行之熱忱方足顯祈禱之能達蘄嚮之的當由在座同人贊成提議表决通過遂具雙函報告遠方云云 
[英副領事銷假]  
　　駐滬英副領事兼公共公廨陪審官白爾君禀准總領事法磊斯君給假三星期前往日本避暑曾紀前報兹悉白君業巳假滿於前日乘輪返滬銷假昨巳蒞廨照常陪審 
[竹節上生長豆麥之化驗]  
　　湘省長沙旅滬各莊客近接本號來函謂近來湘西及省城中所駐北軍皆因不服水土大半患病以致軍事進行甚懈並述及各處鄉間自入夏後所有農家毛竹園中各毛竹節上忽生出赤豆及大麥甚多現豆巳出壳麥亦黄熟與田産無異且各處毛竹均生鄉人收穫後磨碎成粉色香味均佳業巳紛紛傳說或謂不吉或云祥瑞莫衷一是並有人指爲有毒惟據食糧各號稱食之有益衛生是以各莊號派人向各鄉採伐巳生成麥之毛竹並覔得此項麥粒數種擬即寄滬化驗云云業於昨日附函托由某商輪送滬交棋盤街永和祥某湘客倩人化驗該客商昨巳分送同業察看矣 
[蔴油店幾肇焚如]  
　　前晚十時許滬南十六舖施相公弄口某蔴油店因潑翻煤油燈幾肇焚如幸卽撲滅由崗警將店夥張來寳帶至一區署詰明無心遺火罰洋三元從輕了結 
[紅木作失火即熄]  
前晚九時許滬城福佑門内安仁里對面楊家弄内喬方喜所開紅木作因學徒打翻洋油燈致肇焚如幸爲時尚早經衆救熄昨經一區二分署王警佐將喬傳案研訊判罰洋二元以儆 
[兩航互相碰撞]  
　　嘉興航船户李阿根前晚由滬南裝載北貨糖包等件開駛道經南黄浦陳家行浦江中時巳昏黄詎有松江東埠航船滿裝白米　脚頗重因潮流正急不及避讓兩相碰撞李船受損甚重除貨漂泊外船夥失落一人昨日該松江航船巳駛抵上海並雇船在彼打撈漬貨云 
[漕河涇發現浮屍]  
　　本邑西鄉漕河涇港中昨午發現一無名浮屍經人告知該處二十六保二十二圖地人薛秋華察得該屍形似由外汆來查無家屬立投地檢廳禀請相驗 
[屍屬喧擾公堂]  
　　賣水菓小販夏文元於上月間在山西路（即晝錦里）被老閘捕房一千三百七十五元華捕踢傷肚腹斃命由捕報請公共公廨中西官蒞所相驗未明諭令工部局西醫剖驗屍體再核並諭屍妻丁氏退候捕房緝拿凶手到案訊辦各情巳誌前報兹悉屍妻夏丁氏以其夫慘遭踢斃遺有子女三人撫養無資生機將絶且迄今逾月凶手尚未逮捕故於昨晨繕具禀詞偕同伊姊郭丁氏挈領男女小孩復至公廨呈求伸雪經張襄讞與英白副領事磋商之下以該華捕畏罪抛差脫逃應請捕房追緝諭令夏丁氏等自赴捕房請求詎該氏等不可理喻首頂禀詞跪在公堂旁側大呼大小幾口將要餓死請求堂上伸寃經中西官再三開導奈仍置若罔聞喧擾不巳堂上以夏丁氏郭丁氏藐視公堂判各押女所一星期以儆 
[石匠持刀傷人]  
　　石匠常熟人顧根生在愛而近路小菜場持刀將沈秀福胸間腿際砍傷多處經沈友張阿七沈根生代訴一千四百十三號華捕到場將顧與受傷人連同兇刀一併帶入捕房捕頭立飭包探奚德安將受傷人送醫院醫治顧押候解送公堂訊究 
[踢傷腹部]  
　　唐阿五昨至虹口閔行路捕房控浦東人吳永林劉竹慶在東有恒路糾衆行兇將伊肚腹踢傷當凡包探沈崇禮將吳劉兩人拘入捕房經捕頭詢問一過諭着押候原告傷愈解廨質訊 
[碰倒小孩之釁端]  
　　賣菉豆湯之季阿金昨日挑擔經過小東門内長生橋將五歲小孩李順萬碰倒在地李父金生聞悉趕上將碗擊破季之頭額流血受傷經十三崗巡警陸洪興一併拘送一區二分所經王警佐研訊據季供吳淞人年三十七歲住姚家庵弄今遭毆傷求究李供寗波人住天官牌樓爲成衣我子被碰倒地向論有之不敢行兇王警佐以季受傷頗重判將原被逕送地檢廳究辦 
[鳥籠店中之兇劇]  
　　邑廟東轅門口季順興鳥籠店夥顧子軒海門人昨日在店午膳因嫌菜蔬惡劣與店主之兄季子香口角顧持木棍將季頭顱擊傷由警將兩造拘送一區二分所經王警佐驗明傷痕一併函送地檢廳驗究 
[索債反被毆傷]  
　　住居閘北叉袋角之姚得發以　天津褲帶爲業前日向同業唐德明索債無着反被唐毆傷頭部當由四區二分所崗警一併帶署轉解司法科訊辦 
[皮匠敲詐行兇]  
　　揚州皮匠韓松甫前日因與同業劉桂山在新閘路爭奪攤基起釁紏同多人强搶劉之皮匠擔不遂索詐洋三元當被包探陳保錄查見喝阻不服反敢行兇當即將韓拘入捕房押至昨晨解送公共公堂由李襄讞會同英卓副領事訊據原告劉桂山偕證蘇春山訴明被告行兇拆梢情形求究次由包探禀明前情並稱查見被告糾衆十餘人搶奪原告皮匠擔我上前喝阻反被行兇詰之韓松甫供不承認中西官以供證確鑿判韓押西牢三月以儆 
[紗廠小工毆打司事]  
　　楊樹浦路三新紗廠小工江北人陳玉林挈領小孩至廠内游玩當由司事須子軒向阻不服反被凶毆嗣經該廠報告捕房昨日派探將陳拘解公共公堂即據三新紗廠代表律師上堂譯稱廠中規則向來不准帶領小孩入内以免危險詎被告領孩入廠原告見而阻止非但不服反敢行凶毆打應請嚴究並據原告須子軒偕證何昌道上堂訴明被告行凶情形質之被告陳玉林供詞推諉中西官以陳行凶屬實判押西牢三禮拜以儆 
[辱駡巡捕之否認]  
　　林金生日前在法大馬路途中行走一百六十六號華捕以馬路中時有車馬往來甚爲危險令其至街沿上行走詎林非但不服反將該捕辱駡故由該捕扭入捕房昨解法公堂請究先據該捕上堂禀明前情詰之林供我在街中行走自知不合惟並未辱駡巡捕求察中西官判林罰洋五元充公以儆 
[無賴設攤誘賭]  
　　無賴徐阿岳糾黨在吳淞路弄内設攤誘人擲設賭博被一千一百二十號華捕查見以其違章當將賭具與徐一併帶入捕房捕頭諭飭押候解廨請究 
[茶館聚賭受罰]  
　　海寗路二千二百六十二號門牌某茶館主顧阿二容留外人聚賭抽頭被七百十三號華捕查見將賭具帶入捕房禀明捕頭將顧傳至公共公堂經中西官訊實判顧罰洋十元充公賭具銷燬 
[混用銅質銀圓]  
　　陳廷玉前日至閘北龔家宅榮茂糖食店混用銅洋當被店主黄寅生察破報知崗警抄出銅洋兩元解送警署昨經牛警佐轉解司法科訊辦 
[丈母指婿拐逃]  
　　江西人姜克俊去春在浙省石浦查驗局當書記時憑媒說合聘定柳吳氏之十七歲女兒爲室今年三月間迎娶後姜因賦閒無事契妻來申賃店十六舗金家弄某號屋内徐圖謀就詎柳吳氏近亦來滬昨偕親戚陳東生至姜處指爲拐女私逃互相口角由警帶至一區警署姜呈上婚據女供母親見婿失就聽信旁人之言意欲將女另行出賣求察趙署長以兩造各執一詞飭送地檢廳訊理 
[粤妓違章拉客]  
　　住居蓬路之粤妓陳桂喜在北四川路拉客被八百七十七號華捕查見以其違章當將該粤妓帶入捕房捕頭諭飭轉送公廨押候查明解究 
[鄉民爭田涉訟]  
　　浦東奉賢縣境鄉民樊樹家被蔡祥榮控告侵佔田畝經孟知事飭傳原被人證研訊後派丈書勘丈蔡田確被樊姓侵佔八分四釐遂判所佔之田劃還蔡姓訟費歸樊姓負擔樊不服判决來滬至地方廳上訴兩造均延律師出庭業於前日辯論終結仍判發回奉賢照原斷辦理是案爭田僅數分而兩造訟費損失不資云 
[出面經理幾被拖累]  
　　某棉紗號主金某抛空棉紗五六千包並將各莊票悉數掉換現銀携眷潛逃等情巳誌報端兹悉該業董聞蘭亭特於昨日午後邀集同業在紗業公所集議禁止買空賣空維持現狀正集議間由同業春華祥等在後馬路福利公棧房内遇見該棉紗號之出面經理徐某當即扭住欲令交出金某據徐云實出不知故將徐扭至公會欲令交出該號賬目并銀箱鎖匙據徐云該號一切出入向由金某自操此各客商所深悉者至所索賬目可請任便往該號搜取等語嗣經各號公議以徐無干免予送捕云 
[原告證據不足]  
　　南京路日新里新華股票公司經理沈卓吾延摩西律師在公共公廨刑事科控方協泰號經理方仕祺方正發等用强硬手段將伊招牌除去等情昨晨由廨派探將方等傳至公堂即據原告代表律師上堂陳述案情請究被告亦延律師到堂代辯李襄讞與英副領事卓君以原告證尚欠充分遂判將案註銷被告開釋 
[山東人放棄保洋]  
　　前爲軍士之山東人王芝平前日在南京路乘坐一百五十七號電車不知何故將一百八十八號賣票人郁明泉兇毆當被喚到二百零三號印捕將王拘入捕房存洋十元保出昨經公共公廨傳訊被告不到判將保洋充公 
[鐘表店夥指控不實]  
　　鎮江某學校學生李永文近因署假來滬游玩寄寓某旅館内前日至山東路三百五十六號門牌裕威鐘表店内購買時計不知何故與店夥口角當被指爲竊取值價二十餘元之金表喚到一千零四十二號巡街捕將李拘入捕房當在身畔檢獲學校文憑一紙現洋十餘元押至昨晨解送公共公堂經中西官訊供之下以原告指控不實判令將案註銷被告開釋檢存捕房之文憑現洋發還 
[串攫小孩項圈之處治]  
　　王阿慶因串同王福根在芝罘路攫取吳永記家小孩吳鍾卿之銀項圈等物被探查獲解送公共公堂訊供管押在案昨晨由捕吊出原贓將兩王解廨經中西官復訊明晰判王阿慶押西牢一年王福根訊無關係從寛開釋 
[懲治攫物匪徒]  
　　郭小二子蔡大者子兩人日前在小東門外黄浦灘强搶婦人張陳氏手上所戴之銀鐲一隻而逸現經包探將郭蔡兩人拘獲在寳康押店内吊出原贓帶入捕房昨解法公堂先由原告禀明前情請究詰之郭蔡兩人供認搶取銀鐲不諱判郭押西牢三月蔡押一月贓給原告領去 
[婦人收買竊贓]  
　　高梅春控浦東婦人王賈氏在楊樹浦路收買伊廠中失竊之舊鐵三十七膀昨晨由捕將氏拘解公共公堂經中西官訊據王賈氏供認此次舊鐵在楊樹浦路陸續收買不諱判氏押女所三禮拜以儆 
[竊賊消贓之凑巧]  
　　有在滬北大馬路開設鑲牙店之陳新華前日被賊竊去金牙並藥水藥粉等物當時開單投報公共捕房請緝詎此項贓物爲竊賊楊福生携入城中邑廟向陳潤生所開牙店消贓乃潤生爲新華之父伊子失竊之事早經知悉一見原贓向之根究遂與爭論適巡邏警李景星經過即將人贓拘送一區二分所經王警佐略詰一過判送警屬訊究一面着失主陳新華父子自行投廳領贓候質 
[租屋乘間行竊]  
　　閘北虬江橋餘藥里居民郁友山家有餘屋出租前日有朱林發來看房屋乘間竊取香雲紗衫褲一套現洋十二元被郁當場察破將朱扭至五區一分所經孟警　訊明屬實判贓交原告具領朱解司法科核辦 
[謝劵]  
　　振豫公司勸業場層樓高聳軒爽異常現值新秋遊人益衆昨承以遊券二十紙見貽書此誌謝 
雜評二 
[國會與國旗（訥）]  
　　前日廣東開國會廣州各界懸旗誌慶今日北京開國會北京各界亦懸旗慶祝民國自有國旗以來所經過之變遷雖多然未有若今日之同一國旗同在一時而代表兩種之心理者廣東國旗代表國會解散後困苦艱難而得復舊之意北京國旗代表國會解散後力征經營而得肇新之意此兩國旗代表之心理所以不同也然吾謂不同之中有一相同之點則兩國旗所代表之希望均在統一南則希望併北而歸統一北則危望併南而歸統一夫一國之國旗豈能長久代表兩方之心理者哉則最後之必歸於統一宜也特未知將來誰達慶祝之目的耳 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[反乞巧文] [  賊菌]  
　　蟋蟀宵征秋風乍起絡緯悲啼夕月初升時逢七夕節會雙星余躡草履步至茅亭見夫盤鴉癡女垂髫頑童几筵旣設瓜果雜陳鞠躬致敬叩首虔誠余笑兩兒之癡而乞七襄之巧也呼之來前語以大道曰拙則可守巧何能乞鸚鵡以巧於語言而不脫人之樊籠猢猻以巧於演劇遂永爲人之傀儡田雞巧於跳而腹不能飽（諺云田雞跳一丈嘴兒趕不上）　鶴巧於鳴而舌遂被剪春蠶巧於吐絲作繭以自縛飛蛾巧於棄暗投火以自焚物猶如此人何以堪笨女汝欲巧於容乎卓文君眉如遠山臨邦賣酒王昭君神如秋水沙漠揮弦楊柳小蠻一樹梨花壓倒苧蘿西子五湖烟水漂浮何若肥項無鹽拜爲宣后醜貌黄女得配武侯乎汝欲巧於才乎續史班昭世叔比顔回之短命能文劉妹徐悱等公瑾之早亡班姬賦　扇以興悲文君吟白頭以見志與期有才而式命不尤曷若不文而幸福無量乎汝豈欲巧於工乎錦誦蘇娥之巧織就廻文鍼稱薛女之神製成錦繡從來巧婦每苦無米爲炊自古佳人常爲他人作嫁彼炊飯未能者腹何曾受餒摃鍼不動者身未必無衣也痴兒汝不見工之巧者乎公輸削墨不過　斤斵木之流干將造劍不免斷髮剪爪之厄汝不見商之巧者乎奇貨可居終罹秦法回僞屢得必作人奴汝欲學選舉者之巧於運動乎金錢用作前驅勢力以爲後盾國無廉恥難免淪亡部號太平真成夢　也汝欲學主戰者之巧於索欵乎欠欵未償則假名需餉巨金巳得則藉托定權任他副座頭銜百般俯就憑爾千呼萬喚寸步不離此則强中更有强中手巧者反爲巧者算矣汝欲學運動家之善於攬權乎奔回京國盡主持内閣之勞溜出榆關議預備出兵之事選舉旣完全勝利戰爭更到底堅持縱國人唾駡且自由他喜座主昏迷計能從我也嗟嗟弄巧成拙國無巧者不亡大智若愚世惟愚人難及且七夕之期雙星之便只因牽牛巧於耕織女巧於織故聘錢十萬借自玉皇遂負債九天永爲周赧任爾男耕女織息息無停何堪子變母金生生不巳巧似天孫尚且失自由之福債同埃及安能逃覊軛之災乎童子聞言不違如愚余亦倦臥糊塗入夢（六） 
家庭常識 
[曝衣] [  袁病雁]  
　　夏季衣服白色爲多浣後必置竿上曬乾然兩袖管及兩肩膀多有黄色竹竿印一條殊不雅觀欲免此弊須以白布縫一套先套竿上然後將衣穿上則竹印自無此套又可爲曬皮衣之用蓋皮衣多反穿竿上如不光滑則衣面必受損故以套之爲宜 
[巧果] [  栩園]  
　　用乾麫漿和雞蛋青打極透加入蛋黄及黑芝麻白糖少許攪匀爲原料起素油鍋用漏勺盛原料近鍋則從勺孔漏出成條以油煤之形象百出或如鳥獸或如龍蛇或如花瓣大小不一味香脆而可口較之巿售巧果不可同日語也 
文苑 
[祭先室李天孫文] [  潘宗傳]  
　　先室李君天孫旣逝世之越年歲在著雍敦牂八月壬辰舊曆七夕爲君誕生紀念之日潘子宗傅偕其新婦朱君藴樸帥子羣謹具時　清酌曁君生平所嗜潔誠致薦以告於李君之靈曰天上人問今夕何夕相彼雙星銀河遥隔聚少離多相思昔昔秋風一度會兹靈匹維我李君生有自來紅塵小謫瓜果方陳不坼不副（君之生也太夫人石氏方拜織女於庭前入室而遂生君無痛苦也）幼而淑慎温恭有則十四裁衣愁心襞積廿六來歸歲序屢易祝君長生盟心頭白偕老爲期二竪來戹他生未卜此生遽寂遺袿猶存都爲陳跡珊珊來遲稠桑孰　猶憶去年君疾巳革丁寗後事眷言新特君旣永逝予懷孔惄幸得新婦如君淑德絜馨奉薦具此時食思君所嗜益我心惻其肉維何鮮脯乾臘其魚維何炰鼈白魥其蔬維何水芹山藥　絲燦金籬豆綻白瓜壺雜陳侑以果實丹　黄蕉紅菱綠菂黄流在琖越酒維　香秔玉粒精鑿糝麥於乎李君此情　　靈魂不死歆是肴核尚饗 
牧業須知 
[鷄病之治療法（四）] [  朱呆]  
　　（五）雞疱瘡雞痘是雞疱瘡之特别名詞也該病之病原本由於細菌之寄生故大都接觸傳染且此雞疱瘡之一病不特於鷄羣中傳染爲患且得傳及之於鳩鶩等畜故爲害不可謂之小也 
病症 
　　此病也發之於頭部故一切特徵多亦現之頭部當初起時於嘴眼鼻孔之周圍以及冠頭無毛之處多生小泡過一二日則漸次　大又過二三日則泡潰而爛鮮膿直流臭味四騰病之輕者被害不過一處久卽結痂而全愈重者則漸漸蔓延終至全體消滅至於死亡 
治療法 
（一）患斯症之雞將病部洗淨用碘酒以塗之可以全愈 
（一）用石炭致軟骨膏搽之亦可霍愈云 
（一）含内消毒對於無論何症皆不可忽故治斯症亦當用之 
（六）炭疽 
　　炭疽一名黑瘡亦爲傳染病中之最烈者也傳染之速不下於虎列拉生病之原亦無異於虎列拉 
病症 
　　冠色黑紫面生紅點該病初起時之症候也體力不支飲食少進大便色紫鼻流粘液乃最重時而至於將死時之症候也（未完） 
短篇小說 
[言情短篇賊媒（三）] [  瘦鵑]  
　　但這戒指兒請你留着將來你倘廻過心來依舊想起我時如此把這戒指送回我我就明白你的意思立刻趕來說完就含着苦笑飛一般逃去了愛麗絲坐着癡想把以前的情景一一想起又把安東奈臨走的話温了一遍一會兒記起了這戒指立時豎起身來記得五年前曾藏在寫字檯抽斗裏頭如今不妨瞧他一瞧於是踅到東壁一隻桃花心木小寫字檯旁邊開了鎖抽開那小抽斗來說也奇怪那抽斗中却空空如也那裏還有甚麽戒指這一驚非同小可想這戒指兒怎麽失去的他自從進了戲園以後雖然立了大名大家都愛他但他並不十分快樂不免時時要想起安東奈如今失了這很可貴的信物便怎麽處不論怎樣總得找到了他任是往後和安東奈永永隔絶這東西也是一件永遠的紀念品當下便一陣子亂搜叵耐把寫字檯搜了個遍依舊没有找到只索暫時撇開再作計較但他心中巳打定主意明天聖烏拉夫禮拜堂的講道會中須得前去走遭這天他不知道怎麽鎮日價記掛着安東奈皮萊司兀自不能忘懷第二天早上就坐了一輛汽車趕往聖烏拉夫禮拜堂車兒到那禮拜堂二三百碼外他就下了車悄悄地步行前去好在這天蒙着個紫色面紗衣服又穿得樸素人家並不留意到他進了堂就傍着門口坐下慢慢兒抬起那雙媚眼來向人叢裏去尋安東奈見他正帶着笑和幾個老婦人在一邊講話於是站起身來把坐位移近了些只安東奈並没瞧見他一會兒十點鐘巳到便大踏步走上講台愛麗絲瞧他模樣兒仍然面如冠玉和以前並没十分變動接着就聽得那種深沈清朗的聲音像銀鐘般響了起來一時愛麗絲甚麽都忘但聽着他的話說的十分懇切直打進人家心坎安東奈說罷坐下愛麗絲止不住掩着嬌面嚶嚶啜泣了這時講道巳畢大家須要念讚美詩那堂中執事人忽地起身說道列位對不起得很我們這裏那個司樂的人恰恰在一點鐘前害了急病不能彈琴敢問列位中可有一位音樂家能彀做他的庖代麽愛麗絲一聽這話喜之不勝連忙抺一抺眼走上去說道我是個賣歌女子自問還能彈琴可能彀得上你們司樂人麽（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[世界各國國力之比較（見甲戌年八月初四日報）] 　　 
　　查最近萬國公報臚列天下四洲與中國結有和約者十有九人茲將十六國之事勢比較論之公報載中國之地方約三百九十二萬里其餘國大者如俄英美法德奥瑞典荷卑魯等國俄八百萬里英四百七十六萬里有奇美四百萬里餘則均在二十萬里以外小者如丹比利時瑞西三國其地皆不及二萬里民數中國約三十六千萬英國二十千萬其餘均不及十千萬丹僅一百八十萬瑞西僅二十七萬零錢糧中國六千萬兩有奇俄七千萬鎊有奇英七千七百萬鎊美六千七百萬鎊法十千萬鎊有奇德二千二百萬鎊奥五千七百萬鎊瑞興四百四十萬鎊丹一百九十六萬鎊荷八百萬鎊零比利時七百五十萬鎊零瑞西一百萬鎊零卑魯一千萬鎊零兵額中國約八十萬其餘如德有步兵八十九萬馬兵十一萬砲兵九萬額外兵一百二十七萬此外少者不及十萬砲船中國僅輪船二十餘號多者莫如英法英鐵甲六十二隻火輪與風船共六百二十一隻砲九千一百五十八門法鐵甲六十二隻火輪二百八十八隻風船一百十三隻砲三千零四十五門少者莫如丹鐵甲七隻火輪三十一隻砲三百十四門其各國之商船不與焉夫以中國之大地方幾及四百萬里民數約三十六千萬錢糧約六千餘萬兵額約八十餘萬而火輪砲船僅二十餘號俄之地方倍於中國民數不及四分之一錢糧反加於兩倍半兵額亦加倍船砲則十倍之英之地方加中國五分之二民數僅及其半錢糧反加三倍兵額不及其半船砲幾多數十倍美之地方與中國不相廣狹民數僅及九分之一錢糧三倍之船砲亦多五倍法之地方僅及中國二十分之一民數僅及十分之一錢糧反加五倍兵額幾倍之船炮亦多二十倍德之地方不及中國十分之二民數亦不及十分之二錢糧多十分之一兵額加多三倍船砲亦倍之丹之土地較中國僅三百分之一民數二百分之一錢糧十分之一輪船與之相同而鐵甲則多七隻至以日本與中國較地方僅二十六分之一民數十分之一錢糧半之兵額不相上下多鐵甲二隻而巳由此觀之中國之土地人民不讓於他國而錢糧兵額船砲則皆不及他國矣今海禁一開外國均至此後中國之大勞不知又將若何也 
　　按四十年前世界各國之大勢如此讀者試以今日之情形一比較之不知感觸將何如也 
筆記 
[圖詐奇寃（見癸酉年二月二十一日報）]  
　　古來奇異命案多半婦人起意究未有以圖詐之故致罹奇屈者猶記同治九年上海有一寃案甚新異知其事者正多蓋有向開藥店之某甲遠出未歸妻沈氏凌虐其姑潑惡素著並多奸詐子名某以父出即送在甲之師兄寗波人施某藥店内習業巳有年矣偶因病歸居數日沈氏忽遣人邀施來家問病施不知所以貿貿然來距甫入門即遭沈氏扭打　稱伊子之病爲施吸食其精以致狼狽如此今必立下甘結死則償性命愈亦願償藥資方能過去而其實乃爲圖詐地也施駭出意外以被毆不堪姑如所請出即向縣署號寃沈氏有弟青青子衿也知施訟縣卽使其弟央人向内署關說證施實有其事縣令誤聽不問情由加施以極刑屈招管押聞其事者莫不稱枉第頗瞹昧難遽剖陳後由同業各店公禀代求始姑取保釋放仍罰洋銀百元爲某養病之需糢糊了案而在施巳花去數百金卒以無力開店回寗波氣憤而死噫似此揑飾新奇聳人傾聽亦圖詐之别開生面者也或謂施與沈氏向有交涉後即撇開沈竊恨之故下此毒手云 
四十年後之新世界 
[發現新星]  
　　本年六月八日下午九時三十分英國蘇福爾克郡斯土瑪基特之天文家柯克女士發見新星一取名曰洛伐亞基萊第二於是衆說紛起莫衷一是而格林維克觀象臺之天文專家則謂新星出現决無災異十六世紀亦有此事其星即名十六世紀爲一丹麥天文家所發見光明亦如今星且白晝能見旣而光乃漸弱今雖以最有力之望遠鏡亦不能見矣皇家觀象臺執事孟德夫人亦天文家也嘗告每日捷報代表曰一九○一年出現之洛伐配賽星於兩日間升至最高度繼乃失其光芒經過種種之變遷今尚能以大望遠鏡見之今之新星大約亦將如是新星與地球之距離猶未測定估計之當在三百光年左右此言新星之光須以三百年之久達於地球也夫光之速率每秒鐘能行十八萬六千三百英里今須以三百年達之其遥蓋可知矣新星發見之第三夜其光與狼星相埒狼星者天上最明列星之一也狼星若如太陽距地球近則其光可逾太陽二千七百倍新星光力之限度可以想見每日捷報又載某觀星者之言曰自新星發見後推測其原始者實繁有徒總括其說可分兩派（一）此星爲新列於星團者蓋由星氣變爲定體所致也（二）新星光本式微大約迄未接於人目但爲重力壓迫衝突於熾熱無垠之空際因以發燄或者由於兩體之相撞或者爲星體迷入星氣之現象以上二說未知孰是至於新星是否將向地球而進抑將沿與地球平行之線而去則須經長久之分光試驗始能决之所可决者數百年前洛伐亞基萊星座必有極大之變象而其消息頃始傳至地球耳按自紀元前一百三十四年以來曾發見所謂無害之星三十初則極明繼則漸黯終乃隱没今之新星或屬此類亦未可知新星由觀望台望遠鏡視之其色深紅而有淡綠之分光殊爲悅目云 
　　譯者曰以天地之大而人處其間其小直無以爲比無巳則比之微塵然以光之每秒鐘行十八萬六千三百英里之速率而新星之光須以數百年之久始能達乎地球則人在天地問比之微塵其夸大猶指一滴之水爲巨浸也人之微乎其微若是而世人輒好自大可謂不知最焉巳 
譯叢 
[戰地醫院之笑話]  
　　某處戰地醫院有一養傷之兵每晨輙有高貴之看護婦輪流爲其洗面三次諸看護婦之出此蓋藉此自娱而是兵則覺不堪其擾一日以紙書字置於巳額文曰今日此面不堪再受將護 
[醫學家之心理譚]  
　　美國巴爾帶摩爾約翰化浦金斯醫院近有人送入一受創之婦人蓋爲其情人以手鎗所擊身中三彈於是醫學家乃相聚試驗心理之說據謂該婦愛其情人如矢志不變恐創將不治否則尚有生望其理由爲彼所愛之人一旦創之則其精神上所受之痛苦必較肉體之創痛爲大如不復愛之勢必因以生恨則其内部之本能自將奮發故可望痊愈云心理與病症其關係有如是者 
 
 
 

Page 18

 
 
   
 
