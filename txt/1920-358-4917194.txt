# 1920 - 358 - 4917194

 

Page 1

 
 
   
 
 

Page 2

 
 
   
 
 

Page 3

 
 
時評 
[國民之自覺（冷）]  
　　國民之自覺與個人之自覺不同個人之自覺其責任至自覺而止國民之自覺旣自覺者更當負此覺彼未覺國民之責任蓋我雖爲人民之一然不能由我一人肩彼國民之事而盡代爲之也 
　　今之中國之自覺者往往倡導國家有益之事盡心竭力自謂無負國民之責任矣然而久之而響應之者鮮又久之而其事銷聲滅跡矣此無他此皆由於彼自覺者自以爲我旣自覺人亦必盡自覺我說旣倡人必悉如我意而傾心相從也苟有不從者視以爲反對盡力以攻遂至仇視者日多相助者日少矣 
　　是故以我言之國民之自覺者苟未能盡其全力以行其覺彼未覺之民之責任猶非眞能自覺者也 
專電 
　　北京電貨物稅附徵振欵奉張亦來電反對崇文門首先開徵今因美使抗議亦下令停止（二十九日下午四鐘） 
　　北京電何豐林報吿晤商會長瀝陳如不將新增捐稅停免滬商界將罷巿决交内財兩部妥籌辦理（二十八日下午九鐘） 
　　北京電廣東現政府堅持和會重開當局擬採某代表議將瀛台統一會議移滬以便雙方集合進行（二十九日下午四鐘） 
　　北京電公府元旦覲賀班次昨已排定一國務總理及各部總長二高級軍警行政長官及各部次長三滿蒙王公四國會議員五各省代表六清室代表七府屬職員（二十九日下午四鐘） 
　　北京電寧夏護軍使馬福祥甘邊寗海鎭守使馬麒涼州鎭守使馬廷勷導河鎭守使裴建準甘州鎭守使馬麟聯銜感（二十七）電全文如下府院各部總長甘肅國會議員旅京同鄉會均鑒甘事前以張督廣建賄誘奸人揑電漢回世仇旋經議員公民迭電質問均已證明昨奉元（十）（三）日院電中央於甘事至爲注重自必權衡至當用協羣望等語各界靜候旬日今無辦法竊維國以民爲體官爲民而設請求祥等俯順民意速除神姦祥等以中央威信攸關義當維護與其以討伐之舉出自人民曷若以黜陟之權歸諸政府迭經電呈甘民困苦顚連情狀及張氏凶殘暴虐行爲請予解免張氏任職明令嚴懲以謝甘人當將此意詳吿各界靜聽解决不意天怒人怨災害並生地震成災全省殆徧哀鴻在澤伏莽在山險象環生不可終日設有不虞根本動搖雖肆張氏於巿朝何補甘局之安危乃近閱報載多以爭督爲言竟將祥等光明磊落爲民請命之初心反受權利競爭好官自爲之議彈查福祥前附義師誓救國難並無若何希冀惟怵於張氏廣布爪牙茶毒甘民七載以來水深火熱殷鑒不遠目擊心傷現已决定俯順輿情與張氏脫離關係各率所屬文武將吏維持現狀應懇政府迅免張氏嚴令交出歷年呑蝕公欵俾辦善後而振災黎至廢去督軍一職消除民治障碍另簡賢能長甘補救殘局爲人民謀幸福爲國家策治安祥等愛國愛民誓當竭力同心共求上理若中央視甘省爲化外用非其人則五族一致萬難承認决不忍令我羲軒桑梓再受貪墨之吏虎狼之軍之毒痡也自今日始暫行與張氏脫離所有軍玫一切事項仍當秉成中央一俟甘席得人卽爲恢復原狀謹電上聞恭候命下（二十八日下午八鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　北京電馬福祥等宣吿與張廣建脫離之電今晨到京午付　議討論甚久閣員有主張將張調京另派大員赴甘宣慰有主調新楊往代暫維原狀甚有力主起用張勳以陜甘巡閱名義兼向張馬雙方調解者結果靳相偕入府請示總統取决（二十八日下午八鐘） 
　　北京電留京舊議員有一部分赴津與西南招待員接受條件準備南下（二十九日下午四鐘） 
　　北京電閣議江漢關監督以陳介調任（二十八日下午九鐘） 
　　北京電本日令派陸榮廷督辦粤邊防務又任譚浩明爲廣西督軍李靜誠爲廣西省長（二十九日下午九鐘） 
　　北京電財周電滬歡迎斯梯芬並促其早日來京（二十九日下午四鐘） 
　　北京電徐挽留王士珍度新曆年後再回正定王因改訂江（三）（日）出京（二十九日下午四鐘） 
　　北京電梁士詒發起組織慈惠銀行所有賑欵募入悉交該行代理（二十九日下午四鐘） 
　　北京電農王借年終攷績將部員大批裁汰日内可發表（二十九日下午四鐘） 
　　北京電北方直魯豫晉秦熱五省一區人士倡設聯省自由治政府已在天津組織成辦事處發表宣言此項宣言京中亦已發現原文略謂吾等本良心上主張實行民治主義之聯省制度期以不背世界潮流得臻富强之域謹以斯旨組織聯省辦事機關於交通便利之天津俾熱心改造之靑年同志得以有所接洽而樹民國十年之大本除電西南外特此宣言（二十九日下午三鐘） 
　　天津電總商會佈吿印花新條例與所得稅未明令免徵以前各商應拒絕勿單獨交納（二十九日下午十鐘） 
　　天津電學生會等定元旦舉行立國第十年紀念（二十九日下午十鐘） 
　　天津電周自齊偕英美烟公司要人返京秘商借欵條件及合組公司與種植運輸稅法等權利根據一千九百十四年條件政府以權利損失過鉅各方面反對甚烈主暫緩簽字有一部分政府中人希望本國烟公司出而接洽惟非有鉅欵恐難成議而與英美接洽之某要人仍積極進行（二十八日下午十一鐘） 
　　天津電順直議會咨省長通令各縣禁跪審違則按凌虐律治罪（二十八日下午十一鐘） 
　　滁州電板橋站案已破獲路警駐滁隊長劉漢亭在浦鎭獲匪首孫得時得供後卽同駐蚌隊長李建初率機關槍兩支路警百餘在淮河大溪河一帶剿獲夥匪三人槍五支彈百餘原贓衣物多件匪送蚌埠軍署訊辦（二十九日下午三鐘） 
　　香港電軍府令和會分代表郭椿森章土釗李述膺曾彦饒鳴鑾劉光烈均免職（二十九日下午九鐘） 
　　香港電各界備元旦舉行國貨巡游大會（二十九日下午九鐘） 
　　香港電各屬鎭使道尹均明令撤銷（二十九日下午九鐘） 
　　香港電贛陳代表夏同龢昨離粤返贛（二十九日下午九鐘） 
公電 
　　北京交通部電邇者北方各省遍被奇災籌賑之方實爲一時當務之急前數月來主張工賑之聲不絕於耳本部就職權之所及審事勢之可能冀盡政府一部分之責任除竭力減免運糧車價電費外博采時流輿論參稽各國成規亦以爲以工代賑之法於災民方面旣可利用其生産於社會方面亦可謀公共利益之增加實爲一時善策於是就計畫夙有端倪可以立卽施工之鐵路而有修築滄石烟潍兩線路基之辦法發表以後衆論翕然現在陸續施工已有端緒至兩路工賑本無的欵内務財政兩部旣無從乞其協濟惟有自就範圍所及設法公籌於是有附收賑捐之議此議亦全屬采取各方之主張並非發自本部紀載具在可考而知乃近日報章對此諸多懷疑並致不滿其大致不外謂附收賑疑不應專辦工賑不應專辦兩省賑務兩層查交通非辦賑主管機關凡屬附收賑捐以工代賑等問題皆不過就範圍内之所能盡一部分之願力博施濟衆本病未能且當時急於救災亦未暇計及疑從何出至工賑是否爲最良之法本部當時亦係采取輿論未及深求如謂工賑之法不良則負其責者當在歷來主張之人充其量本部亦不過咎在盲從詎能謂含有私意至謂造路爲本部獨有之利益則以賑捐之收集需時與費用之不敷尙鉅工賑辦法之取用與否在本部有何損益得失之可言况此利益爲公益耶私益耶若爲公益則當今之世政府集欵以辦公益雖未盡善似輿論猶將許之格外苛求居心何等若謂係謀私益則事無佐證本部雖無似名譽爲第二生命汚衊即所不甘且帳册俱存並經隨時公布勢不能任人誣陷此則另有辦法母庸瀆陳今所應吿者則工賑及附收賑捐兩事本部已實行兩月有餘大多數輿論不聞反對今旣滋生異議本部爲廣益集思起見極願再訴之大多數之輿論究竟此項業經興工已久之滄石烟濰兩線是否於停工之各種損失及前功盡棄之可惜後此繼續之爲難及已集災民難於遣散各節一槪置之不顧即毅然停止將附收賑欵改辦急賑或兩者仍舊進行抑或兩者統行停止將兩路路基交由内務部或地方官辦理又或照舊附收賑欵而分半以辦急賑餘仍以辦路工曁另有何良策之處應請諸公詳爲研究於電到五日内函電見示本部當憑多數意思取决從違以　虚公而昭愼重是否有當佇候明敎交通部勘印 
　　甬江來電申報轉國民大會策進浙東舉金臻庠汪起鳳代表與會朱唐艶 
世界路透電 
[阜姆戰事記]  
　　二十八日羅馬電阜姆事變已引起意人痛苦之印象恐將因此起事米蘭劇場業已閉門政府下諭如有示威擁護逹倫齊哇氏者須加嚴懲首相喬里蒂氏通吿關心阜姆戰事之議員謂已命軍隊儘力在阜姆免避流血豫料常備軍今日可完全佔據該地首相並否認逹氏被殺或受創之說並稱某軍艦雖發砲數次轟擊逹氏司令部及兵營但並未轟擊民屋非官場戰事消息徵實意軍力戒用砲隊作戰之說惟阜姆房屋均密置機關槍街道中則布有有刺鐵線意軍作戰殊覺費力戰事甚爲劇烈有武裝摩托車一輛抵死抗拒直至車中之人盡死意軍始奪得該車 
　　二十八日巴黎電據阜姆消息逹倫齊哇氏身已受創意艦隊似曾參與該城周圍之戰事有一砲彈擊中逹倫齊哇氏司令部 
　　二十八日羅馬電星期一日特來斯特電稱今日阜姆地方砲火未止攻軍已得援阜姆巿長請謁見亞巴齊亞師師長曾加允可 
　　二十八日羅馬電佛拉里哇將軍應阜姆巿長氏代表及全國防務局總理之請下令停止阜姆之砲火代表請開始談判但佛拉里哇將軍主張須先由逹倫齊哇氏明白宣布承認意大利與南斯拉夫所訂之條約始能互開談判 
[德國之解除軍備問題]  
　　二十八日巴黎電據外交界意見協約國現遇一棘手事與德國解除軍備有關德國現已失信於協約國大使大會已將此事呈報各本國政府想協約國政府必立即决定對付方法按德代表在斯巴會議時曾擔任德國民兵必即繳出武裝協約國吿以如此事不於一月一日以前辦妥協約國將另占德國土地至今民軍之在巴伐里亞及在東普魯士者皆未解散而德國閣員且有目前繼不能遣散民軍之諷示其所持理由以過激黨勢將侵入東普魯士而巴伐里亞亦有内亂也福煦統師徇大使大會之請報吿關於德國解除軍備事之各種問題兹此報吿已送交各協約國政府鑒奪英法比意四國總揆將即日集會討論德國此種態度之影響法報紙爲德國最近之詭謀巴黎回聲報謂德國常備軍雖照約於一月一日減至十萬人然德國仍有武裝兵士連警察稅關警士森林衛兵在内約三十萬人此外尙有革命時所組成之不規則團體約二百萬人有來福槍逾百萬枝及機關槍若干架據付瓦資報稱德國不允解散東普魯士與巴伐里亞之民軍協約國來文詰責詞甚嚴厲要求德國尊重協約國之决議 
[美日之加州交涉]  
　　二十八日華盛頓電聞日本已取銷對於加州禁止日僑購置地産律之抗議此項消息現盛傳於政界聞乃由駐美日使與回國之駐日美使及加州國會議員兼衆院陸軍　會員主任康氏在國務部會商後决定此議康氏今不願否認或徵實此項消息惟據與日本問題切近之國會議員某氏聲稱彼信英國曾勸日本取銷此項抗議 
[英國减縮海軍建設談]  
　　二十八日倫敦電英國許多顯要人物如華特朗（前　軍大臣）北巖爵士薛西爾爵士等皆贊成「紐約世界」報所倡英日美三國協定公約共減海軍設備之議華特朗氏函致紐約世界報謂英政府迄未提出造成工程未完各艦之預算案英爲島國全賴海上各種供給以圖生存故不得不有能力充足之海軍以維持海洋大道吾國海軍力之標準前固超過其次三海軍國但吾人今所言者吾國海軍力應與其次一海軍國相埒此豈非吾國願大減軍備之明證乎北巖氏謂海軍宜予休息所有擴張海軍之經費今亟宜用於眞正進步之事業薛西爾氏謂世界之經濟生活與和平希望之實現無不以大減軍備爲關鍵凡國家之最無被人攻擊之虞者允宜樹此表率但第一須先有公約第二須世界有一力足擔保各國遵守公約之機關否則不可得一致之改革也 
[美國之應急稅則]  
　　二十八日華盛頓電應急稅則議案已在參議院提出民主黨領袖希志考克氏反對甚力謂足限制美國之商務而尤反對施於加拿大小麥之禁令 
　　二十七日華盛頓電衆院今夜討論八小時後已採納應急稅則議案 
[各國近事記]  
　　二十七日紐約電共同通訊社海牙訪員電稱荷蘭政府已許與勞農俄羅斯通商 
　　二十八日華盛頓電國會要塞股員會不日將提出修築巴拿馬運河之防務使海陸天空均無從施擊之議案 
　　二十七日美里盎電被選總統哈定氏現徵求塔孚特氏對於世界和平機關問題之意見將於今日開會討論關於其所建議列國聯合會事所可實行之細則 
[班樂衛之上海觀]  
　　二十八日巴黎電班樂衛投稿某報述其旅行上海之情形謂前有人焉願覩東西文化之錯綜願悉中國採用新法之活動則不可不往上海當九月四日駐滬法領事雷氏集法僑於一室開第一次集會時令人感覺其所遇者乃一種力求進取氣魄剛毅並肩共事之人物但此創始者與敎育家今所成就之事業與此遠離祖國半被忘却者所出之力非數行文字所能詳叙也余今於此不過欲略紀其大槪而已云云 
太平洋路透電 
[日本近事記]  
　　二十八日東京電某報載稱朝鮮總督因時局日形嚴重韓人紛紛蠢動請增兵一師駐紥朝鮮以備不虞已由内閣核准 
　　二十八日東京電已故大山公爵之姪大山氏前被控以取諸伯力俄國測量局秘密行軍地圖售與外人兹經判定監禁三年 
[間島之日軍]  
　　十九日北京電由政府昨牒致日使署一再申請撤退間島日兵因該處駐有華兵力足維持地方治安 
並保護外人也 
　　二十九日北京電聞日兵已退出間島 
[日砲擊斃廟街船員案]  
　　二十九日北京電日本某砲船前在廟街砲擊中國某砲船採薪隊所乘小艇轟死三十人一事今據日船司令稱曾擊沉小船一艘因疑該船爲紅黨所有也日船先發警砲但小船不停駛故日船擊沉之 
[庫北俄匪記]  
　　二十九日北京電滿洲里消息聞思琴男爵在外蒙之主軍現復開始活動向東進發殺死猶太人多名據傳該軍擬以滿洲里及海拉爾爲下次戰事根據地衆聞此消息大爲震駭猶太人多名已避至哈爾濱 
[北方之對南談]  
　　二十九日北京電據官塲消息閩浙陜三省督軍逐日與中央政府通電現信彼等均願贊助政府湘黔因恐報復名義上已與南方携手惟政府以爲終必來歸今唯粤黔兩省反對北方南方諸領袖亦彼此不和滇省駐廣州代表王伯羣　被召回唐紹儀已啓程回里此足徵孫唐亦不相投聞中央政府殊不欲取活動計畫以制廣州擬聽其自然云 
[長沙亂事]  
　　二十八日漢口電長沙華人方面消息趙恒惕處决地方官數員後該處發生仇趙事變城門已閉鐵路已斷此間外人尙未接亂　亦未間劫掠消息 
　　二十九日北京電長沙消息湘東司令李某本月二十四日夜被殺 
[北方近事記]  
　　二十九日北京電安福罪魁未能邀赦 
　　二十九日北京電外交部因災情尙重未便照常舉行新年跳舞會故僅開茶會招待外賓 
　　二十九日北京電馬來政府助中國賑捐九萬五千元 
[梧州之海盗]  
　　二十九日香港電中國郵報載二十六日梧州消息某馬逹船由梧州赴南寗沿西江上駛行抵龍垣（譯音）附近爲盗攻擊死華人衛兵三名船役一名盗扮行客先在船中至是乃起刦船客船員之資財衣物 
國内要聞 
[北京通信（豫翁）]  
　　江西省長問題之各面觀（一） 
　　江西省長問題人民與政府現已處於兩極端在中央之意本擬去戚而爲贛人欲爭自治故迺并戚亦表示不去非前惡之而後復好之其去之也實爲欲得位以報丁迺揚奔走之勞今旣不獲則不得不權仍舊貫也顧贛民於此初未肯因受折抑而抛其主張仍力和贛人治贛京同鄉會以傳聞戚揚有引陳爲助意故敬日電陳氏云戚省長蒞贛七載政績不良在人耳目近省議會曁各公團渴望自治要求贛人治贛用意所在專在革新本省民政於軍政方面絲毫無關誠恐有人造謠挑撥冀公分謗幸勿爲其所惑特電聲明萬乞諒察一面復電議會促其堅持到底文曰戚揚長贛七載政績不良事實具在諸公代表民意提案彈劾公義所在遐邇同欽切盻本此精神力爭贛人治贛促成自治此爲全省公共要求義無反顧同人誓爲諸公後盾也云云聞議會及各公團方面亦欲堅持主張冀逹目的初未肯因中央之遏抑而打消然旅京贛人所爭者不僅在一省長同鄉會方面復草臨時省參事會組織大綱七條已得全體同意將提出於省會請其通過贛省黨　原分二派而呉與文爲之魁該件之議决呉文皆與焉其能得江西各派之同情可斷言也該件將由代表萬兆芝等携回請省會提出通過兹覔錄其原文如下「江西省臨時參事會組織大綱」（第一條）本省在省制未規定以前暫設臨時參事會於省長公署以合議制執行省地方行政之事務並籌設監督各級地方自治事務（第二條）臨時參事會之組織如左參事長一人以省長兼任兼任參事員五人由本省政務廳長·財政廳長·敎育廳長·實業廳長·全省警務處長兼任之專任參事員七人按現行四道區域每道至少分配一人由省長任用之但省議會對於各專任參事員不信任時得以過半數之投票表决咨由省長撤換之專任參事員不得兼充其他官職公職每月薪給比照兼任參事員官俸之最低額支給之（第三條）臨時參事會之職權如左一關於提交省議會案及出席省議會答復省議會質問審核省議會建議查辦案之事項二製定省行政經費預算决算事項三關於執行省議會議决案件事項四關於本省及各級地方自治行政之籌設及監督事件五關於任免本省縣知事曁徵收官吏之事項六關於對中央政府之建議事項七審議省與中央行政權限及財政之劃分事項八决定本省各官廳間之權限爭議事項九受理本省人民請願事項十審理本省人民行政訴願事項十一其他關於本省行政興革事項（第四條）參事會議决前條各欵所列事項由省長及各主管官廳執行之（第五條）臨時參事會會議由參事長主席參事長有事故時得指定參事員一人代理之參事會非參事員三分二以上之出席不得開會議事之可否以出席參事員三分二之同意决定之本省總商會省敎育會省農會工會之會長或副會長於其有關係事件得出席參事會陳述意見但無參預决定之權（第六條）臨時參事會置秘書長一人秘書及事務員若干人由參事長任用臨時參事會辦事細則另定之（第七條）本大綱至省制確定施行之日廢止之 
[閣議中之中俄通商條約]  
　　中俄通商條約已於今日（二十八）提出閣議經一度討論後即向優林開始正式談判兹從某方面覔錄原文如下（第一條）大中華民國大總統大俄羅斯國大統領均願兩國重歸和好此後大中華民國大總統與大俄羅斯國大統領以及兩國人民無論何人在何地方均永遠和好敦篤友誼彼此僑居均好意相待（第二條）大中華民國大總統欲派遣全權公使一員常駐俄都大俄羅斯國大統領欲派遣全權公使一員常駐華都彼此兩國派遣公使均無不可兩國政府視同一律（第三條）兩國所派公使凡有要務商酌均准與兩外交當局談判議辦按照各國公使常規一律待遇所有公使之公館身家與往來電報公文書信等件均不得被人侵犯至欲雇募服役通事人等應聽其便因按照國際公法兩國公使均享有治外法權即公使及其眷屬參隨各員人等不得侮慢以及有欺藐越禮之行爲如有犯者居住國地方官應即從嚴懲辦（第四條）兩國全權公使并參隨各員等皆可往來内地各處所有收發文件裝運箱囊無論何處皆可使用郵政并須妥爲照料總之兩國公使入境之後均應一律照最優國相待至於公使并其眷屬參隨各員等之各項費用皆由派出之國支領與居住國無涉（第五條）凡有中國事務均歸中國駐俄公使會議商辦無論文移談判一律平等凡有俄羅斯事務中國亦應照同一律與俄羅斯駐華公使會議商辦無論文移談判一律平等（第六條）兩國所派公使其個人消費所用物品免納關稅兩國公使之參隨各員均應一律優待以昭平等（第七條）兩國通商口岸及多數僑民居住之地准其互設領事官一員或數員酌量商務情形臨時派定兩國均從優招待所有來往衙署公所雙方會晤文移均應一律平等因通商之情形兩國認爲須設領事或托友邦領事代辦者准其臨時 
 
 

Page 7

 
 
增設或委託代辦（第八條）兩國公使領事以及内地官員所有往來之公文照會等件均以法文書寫仍翻譯本國文字相連酌送倘日後如有辯論爭執之處以法文爲準（第九條）兩國官員雖因授職務之品位遂有高低如彼此職掌相等會晤文移均用平法之禮職卑者與職高者相見則一切禮遇有公務則照會職掌相等之官特申無須逕進如相拜會則用各官官位名帖凡兩國派員初入境赴任時均須將印文送騐以杜假冒（未完） 
[日使拒絕引渡禍首之通牒]  
　　關於徐樹錚案外部已兩次向駐京日使提出通牒其第二次通牒係於本月十四號送往日使於上星期五作覆兹譯其覆文如下貴總長本月十四號通牒已收到其内容與前次貴總長十一月二十四號牒文無異敝使前曾依敝政府訓令作覆故此次無容再贅深望貴政府將敝使前次牒文再作公允之審核但此間更有進者即關於使署容納政治犯一事西班牙南美等國成例甚多歐美各國近年來無此等事件發生實因彼等國中政治情形至爲平靜無須有此手續即以貴國而論如一九一七年康有爲避匿美使署黎元洪之於日使署張勳之於荷使署均不問其要求保護之目的及其政治上之地位一槪容納之因此種情形故敝公使對於貴總長要求引渡現在敝使署内政治犯一項不問其犯刑事罪與否萬難照准特此答復 
[李協和已佔洪江之急報]  
　　頃得確實消息李協和所部滇軍共一萬餘人（按李氏所部原衹六千餘人因在貴州及晃芷各地迭次招集土匪已及八九千人故共有萬餘人）並黔軍兩旅向洪江三面環攻猛力追擊湘軍第九區以防線延長兵力單薄已屬衆寡不敵益以子彈吿乏更勢不能支故自二十一日起迭次敗退李部隨後猛追二十三日早田軍遂退出洪江現在洪江地方已爲李軍佔領因地方各機關人員已一體逃避李軍遂勒令商會限期籌措巨餉又其部下以多係土匪竟至到處搶刦地方秩序業已大亂云云 
[鄂省署問題將吿一段落]  
　　鄂省兩月來爭持不下之省署移漢問題今以孫傳芳離開武昌竟得吿一段落此爲一般人意料之所不及者夏省長自二十四日到省晤王督後經王之懇摯請求意思即爲活動當晚返漢又與其幕府中人一度集議認定省署移漢爲不可能之事乃决於二十五日起上午赴省辦公晚仍返漢住宿以資養病一俟病愈卽再移寓省署至漢口行署原只有承啓監印兩部分人員在此辦公今旣移省則漢口行署無存在之必在擬卽行撤消議旣定二十五日上午十時夏氏率承啓陳剛存在漢口一碼頭乘差輪渡江由省署派馬車到江邊守候迎接至署夏檢閱公牘畢卽召見掾屬詢問一切又以就任後卽請病假所有行政人員均未接晤今當返署伊始特爲延見是日候補知事之得承候顔色者有二十餘人以接見人多僅詢數語而退逮至日將啣山仍乘原輪返漢聞夏省長之意此後除星期日停止辦公外均依此爲例至病愈爲止據某君言省署移漢主張夏氏業已完全抛棄然仍徘徊瞻顧者雖藉名養疴實則不知王督對彼之意見究爲何如故預爲地步以覩最近之風色耳如在此數日内無有他種意外則其移寓省署至遲必不出明年一月初旬之外是省署問題至此可吿一段落矣（十二月二十六日） 
[川局最近之變化]  
　　各將領决定獨立自治廢督問題尙有波折 
　　川省客軍完全出境以後人民自治之呼聲頗高迄今兩月餘其中如省議會自治期成會等主張最力其他各法團亦相繼表示主張川人自治然人民雖大聲疾呼而以毫無自治根基之川省且障碍甚多亦自難遽實現近自熊督錦帆通電主張川省之事以七千萬人公治之以來川中將領多爲所動故於十二月十號在渝城川軍第二軍司令部召集軍事會議由一軍軍長但懋辛二軍軍長劉湘主席列席者除三軍軍長劉成勳派代表蒲某九師師長楊森派代表李某川邊鎭守使陳遐齡派代表陳某八師師長陳洪範請劉湘代表外他如靖川軍師長田頌堯鄧錫侯賴星輝劉斌等川軍師長余際唐喩培棣陳能芳何光烈等及其他高級軍官俱親自蒞會籌商川省善後辦法首先即提出川省自治一層各將領僉以川省幾經變亂人民所受苦痛已深推其致此之中實係民主政治基礎尙未確立之故今日欲圖民主政治基礎確立亟應實行自治而現在之北京政府與西南政府俱不足以使吾人爲信任之投票川省欲實行自治非謀獨立的自治不可用是各軍將領一致主張獨立自治并經署名蓋章爲負責的通過遂一方通電熊督錦帆劉總司令積之徵求同意限五日内答覆惟熊前已兩次通電主張川省自治則此事將來必可抱樂觀矣一方擬對國内宣言大旨謂川省以現代趨勢曁往事觀之當然勵行自治於統一與護法之精神仍始終貫澈惟對北方非法的紛節太平的統一與西南朝三暮四的護法政府俱不能滿意是以川省實行獨立的自治云云此種宣言俟各軍將領全體通過後當即拍出至將來自治事業進行各將領擬設一自治籌備處辦理一切在自治基礎未確立以前擬暫時推定臨時總副司令各一人臨時省長一人主持軍民兩政臨時總副司令最重之職責即在收束軍隊臨時省長最重之職責即在召集將來之省自治約法會議自治基礎確立後臨時總副司令及臨時省長事實上俱即消滅若督軍一職現在川省廢督之呼聲頗高川中各將領亦欠主張廢督并聞此事亦須在軍事會議中提出通過至熊督現養疴距渝數十里之温塘彼已於艶電表示辭退數日内復將通電辭職惟不宣言主張廢督而已現在軍事會議仍繼續開會將次第解决防區財政各問題 
　　另一消息云自各將領獨立自治電發出後聞熊督方面卽有覆電表示贊同劉總節方面意旨如何尙難預料但川省自治已經各將領議决諒無變更惟聞劉總節對於廢督一事尙在躊躇又聞此次各將領會議對此頗有爭執現在軍事會議業已停頓田頌堯師長未待會議終結遂開拔回防鄧錫侯帥長張邦平司令之代表陳子由俱擬相繼返省誠恐廢督問題之影響於自治不免又發生波折也近傳成都方面劉總節與劉成勳軍長稍有隔閡又成都報紙有數種爲當局封禁總之廢督呼聲日高野心者流不免失望上項謠傳不爲無因云 
[蘇議會記事]  
　　參事會組織之大爭議 
　　二十七日下午開大會三時十五分簽到八十一人鳴鈴開會錢議長主席報吿人數畢黃炎培動議將原列議程第四案黃炎培提議咨請省公署依照先經公布之江寧呉縣辦法轉咨淞滬鎭守使發還上海巿自治欵産緊急動議案變更議程提前討論衆贊成旋即表决以原案逕咨省署繼張援動議將未列議程之特别審查會審查華彦銓等提議組織省參事會暫行條列案報吿補列議程提前討論附議者十餘人議長言已補議程即刻印發遂以變更議程表决多數即宣布議題由秘書逐條朗讀至第一條「江蘇設省參事會議决關於執行省行政事務」黃次山對於「議决」二字謂有疑義主張將「議决關於」四字改爲「輔助」朱紹文謂參事會實係議决執行機關原係主體若改爲執行便成客體云云王撰曾亦主此說衆無異議次讀第二條「省參事會以省長爲會長設參事員十五人如左（一）政務廳長財政廳長敎育廳長實業廳長（二）由省議會按照十一複選區各自選出一人不以省議員爲限」遂大起爭論以條文爲不適宜者爲陳大猷朱紹文黃守孚劉伯昌蔡鈞樞黃炎培黃次山等七人以條文爲適宜者爲張援劉文輅徐宗鑑張景官馮士奇等五人兹分别述其論點於下當朗讀條文後陳大猷即登台演說首言此條於法理上實說不過去鄙人推原其故係因報紙載有某某等有參事希望之揣測說遂致同人或生誤會致有此結果其實儘可另提一案規定本届議員不當選參事員而法理則必須注意勿爲識者所嗤蓋省參事會係議决執行省行政事宜非議决執行舊府屬事宜省議會議員之分區複選純屬人口分配關係議員選舉終了複選區已不存在其根據已失也且選舉原理無論何項選舉總以多數爲惟一要義今以複選區之意思不問其他複選區之同意實背多數原理至主張各自選舉者意在防操縱也則試思操縱一複選區易耶操縱全會同人易耶旣省參事關係省政甚重此次又係全國創舉一屬之主張終不若各屬其同主張之爲得故擬改條文爲一由省議會選舉者十一人按照十一複選區每區選出一人但不以省議員爲限」云云並言本席與朱議員紹文有意見書提出即本此意云云黃守孚謂第二條第一項將幕僚領袖之政務廳長列入最爲不倫且財政敎育實業廳爲純粹事務官職在執行安能列於議决執行之機關至第二項各複選區各自選出一人於法理之不可通無論已即就事實論此項選舉會將於議會議場行之乎抑隨便推舉若在議場則此選舉係十一區的而非全體的若在私室又不成事體且統觀條例全文無選舉法之規定試問是否以省議暫行法出席半數爲準假定爲依選舉法則譬如出席八十一人已過半數應執行選舉會而分屬計之則中有數屬或全缺或不及半數試問將如何辦理如以屬過半數爲準不以全體爲準則違反暫行法之規定如以暫行法爲準則不到半數各屬將暫緩耶抑全體暫緩耶且使總數不滿半數而其中一二屬已逾半數則此一二屬將即行選舉耶抑否耶况各屬議員最少者不過七人假使半數出席可以選舉則四人出席便得得票當出席半數即可當選則二票可足以擔任全省議决執行機關之重而以二票當選又不徵他屬之同意於理亦談不過去蔡鈞樞之主張與黃守孚略同劉伯昌謂照審查報吿係由省議員選舉」不得謂爲「由省議會選舉」今旣曰省議會選舉當然以須由省議會全體選舉之黃次山謂「各自」二字去一「自」字便無障礙黃炎培謂報吿文字確有可商而分屬選舉於理亦有可容不如改「各屬推出三人交大會選舉」至維護審查報吿方面以張援馮士奇爲最烈其論點爲省議員分區選舉係就分的方面言之合起來就算省議會選舉了爭辯歷一小時卒照審查報吿表决迨朗讀至第五條黃守孚起言參事會議决執行機關當與省議員任期相終始照此分班選舉是以本届議員所選之參事爲下届議員之議决執行機關勢不能無政策之衝突斷不可行衆莫之應遂朗讀完畢瞿應川請於十四條加本條例得以省議會之提議修正之一語二讀通過接開三讀省略朗讀全案通過於是吾蘇省居然有空前之省參事會條例矣而我旁觀人與讀者諸君亦可以覘我蘇議員法律知識之程度矣今日之會至此而散兹錄參事會條例審查報吿於左以供讀者之研究二十八日開决算曁各項審查召集臨時會文聞已到會定二十九日召集云 
　　特别審查會審查華議員彦銓等提議組織省參事會以佐省政暫行條例案報吿本案審查結果認爲改良省政以設省參事會爲惟一要圖年來國事纠紛制憲停頓遂使省制迄未規定亦即省政一無展布各省議會有鑒於此議設參事會者後先繼起并聞浙江案已議决良以中央旣因國家多故不遑謀及省制則各省爲自謀治理計制定單行條例以資遵守而促進步實爲職權内所當爲之事揆諸省議會暫行法第十六條第一欵之規定並不發生抵觸問題緣中央尙無關於參事會之法令故也更進言之大凡中央未經規定之法案斷無不容許地方自行制定之理任意法固然卽屬於强行法亦祇能使地方立法與行法者遵守俟中央法頒布即行廢置之義務若中央旣不頒布又不許地方自行制定在君主國權原在君主獨裁專斷容或有之中華民國主權在民載在約法省議會爲法定民意機關依據主權在民之旨將中央應行規定久而未經規定之省制一部分之參事會先行制定單行條例以謀省政改良俟中央法頒布再行廢置衡情酌理僉云無可非議本此理由原案認爲大體成立其條文間有經審查修正者臚列於下是否有當仍候大會公决「江蘇省參事會條例」第一條江蘇省設省參事會議决關於執行省行政事務第二條省參事會以省長爲會長設參事員十五人如左（一）政務廳長財政廳長敎育廳長實業廳長（二）由省議會按照十一複選區各自選出一人不以省議會議員爲限第三條省議會選舉參事員時須同時選出同數之候補參事員遇有參事員缺出時以候補參事員補之其任期以補足原任參事員之任期爲限省議會議員當選爲參事員者應即辭去議員之職第四條省參事會會長及參事員之任期分爲二種（一）會長及第二條第一欵之參事員以本職之任期爲任期（二）省議會選出之參事員以三年爲一任每一年改選三分之一其任期以就參事員職之日起算第五條省議會第一屆選出之參事員以抽籤法分爲三班第一班四人滿一年改選第二班四人滿二年改選第三班三人滿三年改選嗣後每一年就任滿之參事囎改選之第六條省參事會之職權如左（一）關於籌畫本省行政進行之事項（二）關於省行政公署提交省議會議案及預算案决算案之事項（三）關於出席省議會說明提案旨趣及其他陳述意見之事項（四）關於答復省議員質問案件之事項（五）關於審查省議會建議案件可否執行之事項（六）關於議定省議會議决案件執行方法之事項（七）對於國家行政得建議及答復省長之諮詢（八）依其他法例應屬於省參事會議權之事項第七條本條例第二條第二欵之參事員如有違法或溺職情事省議會得撤銷之第八條省參事會會議由會長主席會長有事故時得臨時指定參事員主席第九條省參事會會議須有三分二以上之出席議事之可否以出席參事員過半數决之可否同數取决於主席第十條省參事會議决事件由列席參事員副署行之第十一條省參事會置秘書若干人由會長任用之第十二條省參事會經費别以預算定之第十三條省參事會議事細則及秘書辦事細則由省參事會定之第十四條本條例自公布日施行 
[南京快信]  
　　省會開臨時會事已於二十七日晚由王省長咨到議會文云江蘇省長公署爲咨請事案照貴會本年常會延期行將届滿惟本省長甫値下車伊始百端待理關於省行政之依照法定有煩貴會議决或應由本省長特向諮詢者各項事件及時求敎相需至殷兹商請貴會於現届常會終止後即於本月二十九日接開臨時會議庶俾就正取决咸有準繩相應依據暫行法第二十二倏臨時召集之規定備文咨請貴會查照施行 
　　省議會昨日行閉會式今日（二十九）接開臨時會上午十時行開會式王省長親往行禮齊督派劉參謀長到會致頌詞又聞省議員多已返里昨日調查在省議員祇有六十餘人日内恐難開議 
　　王省長咨派省議員王鴻飛赴日本菲列濱攷察敎育已令財廳籌撥旅費 
　　警務處長王桂林昨又提出辭職 
　　張一譼昨日午車赴滬 
　　章行嚴昨由滬來謁齊督昨車即返滬 
　　王省長接篆後省署各科人員均無更動 
　　新委閘北水表廠長湯文鎭昨禀辭赴滬接事 
　　財廳委兪訓淵守催興化縣交代 
　　寧垣選舉監視團刻正積極組織 
　　金陵道屬自治講習所定十年一月一日行開學禮學員由金陵道屬各縣保送 
地方通信 
[蘇州]  
　　電請免加鐵路賑捐呉縣省議員宋銘勳等爲滬寗杭二路附加賑捐一事特電北京交通總長云滬寗杭甬二路近因北方旱災附加賑捐旅客勉力擔負已屬因難頃閱報載陽曆一月一日起客貨價目復行增加際此米珠薪袿民窮財盡之科似此一加再加何以堪此况鐵路以便利旅客爲目的該兩路歷年營業頗有盈餘何必誅求無厭不顧商民應請大部仍照舊章免予加價以蘇民因而恤商艱 
　　年禮移作賑欵蘇州天賜莊東呉大學景海女學博習醫院及聖約翰堂全體敎友槪以聖誕節送友禮物及賀片等節省移賑當於慶祝之日收到現洋鈔票支票共計一千一百另三元二角二分又衣服三十七包蘆花蒲鞋五十五雙米一包炒米粉二罐又宫苍耶穌堂收到六十餘元均已悉數送繳上海華洋義振會滙解北方災區矣 
[揚州]  
　　請欵開放粥廠十二圩貧民衆多每届隆冬由揚子棧開放粥廠施濟經費均賴各鹽商慨助兹棧長盛紹葆除令鹽警局派警按段分查貧民人口外並於二十七日函知揚州場運食商總事務所照折衷辦法籌撥米價六千元滙解該棧以資開辦 
　　請究串呑捐欵賈公魯等以邑紳徐理庵李逹人等串呑慈善捐欵聯名控經財廳飭縣查辦在案現賈等復在縣署請傳徐等質訊 
　　敎育會長之逐鹿本縣敎育會訂於三十一日正式選舉正副會長謀充此職者莫不多方運動以冀當選聞分甲乙兩組甲組推重李伯樵·張麗齋乙組爲葉維善·胡子竾不知鹿死誰手也 
　　令發旅膳各費道自治學員本縣業經保定湯森逹等十人湯等遂具呈道署請發旅膳各費經趙道伊於二十七日令江都縣在自治經費項下提撥聞本縣定數係一千六百元云 
[嘉興]  
　　抵補金已開征嘉興九年份抵補金業由汪知事於二十八日在署内設櫃開征每石仍征銀三元連同省稅共征六四元各業戶於開征日起於十五日内完納者每石給百分之二獎金洋八分以資鼓勵惟本年田禾歉收已由省吏派委查勘其蠲免糧賦成式在省吏未核定以前所有完納糧賦仍照十足征收另給收據俟他日換給串據時再行依照蠲免成式核算找還以昭公允 
　　學校舉行紀念嘉興秀州中學校係美人創設辦理完善成績優良久爲社會所稱道現該校成立已届二十年特於日昨舉行二十週紀念上午爲紀念會下午爲游藝會各界人士前往參觀者約有五六百人所演節目如下（一）國樂合奏（二）魔術（三）西樂（四）國技（五）古琴獨奏（六）茶點（七）笑林（八）演劇（九）餘興（十）足球（十一）網球（十二）籃球（十三）手球（十四）彈球（十五）棍球 
雜評一 
[滇川之自治（默）]  
　　滇省主閉關自治川省主獨立自治此兩省之自治亦可謂自治之别開生面者矣夫自治而曰閉關以示不與聞外事之意也自治而曰獨立以示不受他方牽制之意也然而今日之滇川爲南北兩方注意之省南則欲聯絡之北則欲覊縻之滇之關不易閉而川之獨立亦不易成情勢使然也故以表面言必欲逹閉關與獨立之目的而後言自治似滇川之自治較他省爲難然以寓際言不閉關不獨立必不易逹自治之目的此又可斷言者特滇川兩省之自治爲軍人所倡之自治以軍人爲主動人民爲被動則閉關與否獨立與否軍人操之軍人不過激於一時政治上之情感而創此議耳一旦情感旣易主張即可立變則所謂閉關與獨立豈可恃哉况乎自治而倡於軍人自治之根本已誤吾謂滇川人民不宜任軍人之種種主張而漠然視若無覩也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[忆國九年上海大事紀（四）]  
　　七月 
　　一日（舊曆庚申五月十六日）證券物品交易所開幕内河招商公司駿雲小輪在常熟地方因汽鍋炸裂全船粉碎死傷數十人 
　　二日英公使艾斯敦請假回國過滬地方檢察廳焚燬自八年九月一日始至九年四月三十日止没收之烟土膏灰嗎啡共三千四百五十九兩二錢七分又烟槍煙證八百三十二件總統下令任盧永祥爲浙督軍改松滬護軍使爲鎭守使以何豐林調任 
　　四日盧永祥以松滬地方重要仍以松滬護軍使名義電京由何豐林維持現狀何豐林電辭鎭守使職松滬軍警仍請任何豐林爲護軍使法租界寶裕里天聲藥房被搶盗匪張桂子被槍擊傷右足逃至北海路被捕越四日因傷斃命 
　　五日上海兩商會電請仍設護軍使浙江第四帥師長陳樂山來滬 
　　六日海軍陸戰隊與江南船塢工人衝突工人方面死王有成等三人雙方各有數人受傷何豐林函致各團體謂奉盧浙督命就任混成第六旅旅長 
　　八日因護軍使問題謠傳三十九團兵隊出發赴蘇蘇軍亦派兩團駐崑山人心震動 
　　九日海關在浦東焚燬自本年三月十八日起至六月十八日止查獲之烟土烟膏烟灰假土嗎啡安洛因戒烟丸等洋布業因滙水大漲要求英美商會取銷定單不允乃開全體大會提議加價 
　　十日浦東小船廠工人閘北絲廠女工均因米貴要求加價同盟罷工晚第十師步砲騎工各兵約九百人由滬出發往駐崑山南翔一帶駐松江嘉善軍隊運滬候發蘇軍第二師步兵亦分駐呉江常熟一帶並將滬寗路靑陽港軌道拆毁是晚滬寗夜車未開 
　　十一日滬甯路仍未開車惟悉寗蘇間照常通行並得津浦鐵路斷絕交通京漢路貨車被軍隊截留消息護軍使發出特别戒嚴布吿各分團勸阻邊防軍赴保開戰 
　　十二日滬上各團體及外交團電請寗滬兩方軍隊撤防下午何豐林電令開赴南翔之軍隊陸績撤回 
　　十三日正午十二點四十五分滬寗路軌道修復開始通車交通恢復哈同花園發現炸彈 
　　十五日商業公團等一百十四團體電致李蘇督請轉曹吳各軍務除安福 
　　十六日調滬之駐松軍隊回原防 
　　十七日上海勸工銀行開創立會 
　　十九日得悉西路邊防軍失敗安福首要潛逃得津浦車可通至濟南消息 
 
員加意保護外人並通電緝拿王揖唐 
　　二十四日圓作漆匠罷工海軍藍總司令通電宣布安系罪惡 
　　二十七日各公團電請嚴懲安福首要反對起用張勳 
　　八月 
　　一日（舊曆庚申六月十七日）華　紡織公司開創立會李丹金在太平洋街被高阿二戳斃 
　　二日得台州水災消息旅滬台人開會籌賑 
　　三日造船所承造美艦天國號下水 
　　四日王揖唐離滬 
　　五日美國議員團抵滬各公團連日挨次歡迎 
　　八日總商會開選舉會選出職員三十五人謀斃妓女之閻瑞生在徐州就獲是日移提回滬 
　　十日法新租界二十八號門牌之茅祖瓄被高麗小孩金某用刀戳斃 
　　十一日上海稅所長兪琢吾履新 
　　十三日護軍使撤消戒嚴晚三馬路陶樂春菜館帳房李澤錦收賬經過民慶里被匪刦去現洋並刃傷手足 
　　太古貨棧失愼損失二十餘萬 
　　十五日旅滬江西同鄉會成立裝儎同業公會成立 
　　十六日尼羅號輪船由美抵滬失竊藏有金洋萬元之箱 
　　十七日法飛行家里古氏由閩浙飛行抵滬 
　　二十日江浙中等以上學校聯合會開會 
　　二十一日國民大會策進會假靑年會開成立會 
　　二十二日紙紥業公所成立 
　　二十四日省敎育會開第十六次常年會護軍使署槍斃盗犯劉大如子劉鼓吉 
　　二十五日總商會選舉正副會長聶雲台秦潤卿當選晚江南造船所失愼燬廠屋十餘間 
　　二十六日學生約二百人乘南京號放洋赴美代理檢察廳長江竹甫接任 
　　二十八日華大銀行開幕 
　　二十九日得奉賢監犯越獄刦械消息 
　　三十日靜安寺路同孚路轉角古董店小主南京人何星豐被西人誘至長浜路一千八百號門首開槍擊傷並刦取値銀五千餘兩之古玩而去 
　　九月 
　　一日（舊曆七月十九日）總商會新舊會長交替 
　　二日招商局第十八號貨棧失愼延燒十八二十兩棧房損失甚鉅 
　　三日法國前總理班樂衛由寧抵滬越八日乘南滿洲號回國 
　　四日大風雨 
　　五日聞岑春睻代表文羣與北京當道商定和議條件於二日簽字 
　　六日滬寗滬杭甬鐵路局長趙慶華履新 
　　十日地方審判廳長戚運機履新 
　　十二日總商會商事公斷處選舉職員 
　　十四日地方檢察廳長譚辛震履新 
　　十六日濬浦局通吿開挖南黃浦由大碼頭至薛家浜止 
　　十七日淮海實業銀行開幕 
　　十八日米價又忽漲至十七元 
　　十九日總商會選定方椒伯爲公斷處長寗紹公司開股東會爭鬧朱湘順被人毆傷 
　　二十三日得任命王瑚爲蘇省長消息軍署槍斃盗犯劉大砲 
　　二十四日中華懋業銀行開幕 
　　二十五日領袖領事薛福德回國領事團公推英總領事爲繼華洋義賑會北方工賑協會均成立 
　　二十六日上海蘇州銀行開幕 
　　二十七日晚湖北路福州路口花世界游戲塲四層樓因影片着火誤爲火警游客紛紛奔逃致將扶梯欄干軋斷一二百人從梯上跌下死三人傷數十人 
　　二十八日交涉署得停止待遇俄領之部令海關焚燬自本年六月二十一日起至九月二十一日止之烟土嗎啡高根一百六十四起 
[黃任之在靑年會之演說]  
　　題爲「民國九年上海之回顧與十年之希望」 
　　靑年會於昨晚八時延請江蘇敎育會黃任之副會長演說題爲「民國九年上海之回顧與十年之希望」聽者約二百人由該會徐可陞幹事先致介紹詞繼由黃君演說云『今夕承靑年會相邀演說兼勞諸君惠臨感愧感愧兹所擬言者即「民國九年上海之回顧與十年之希望」愚意回顧民國九年之上海情形凡得最大恐慌者二端（一）米貴（二）金貴蓋米價嘗貴至十六元以上一石爲從來所未有而金鎊價上下半年之相去亦爲從前所罕見上半年金鎊價最長時銀一兩可易金鎊九先令三辨士今則鎊價大縮銀一兩祇可易四先令左右以致進口業商人向歐美定有貨物者莫不大受虧耗破産逃遁時有所聞故二者均爲民國九年最大恐慌之事也雖然上海有二大可喜事成於民國九年（一）工部局華顧問之舉定（二）總商會新會長之得人前者爲上海租界華人問政之創舉後者爲地方商會革新之先聲謂爲大可喜事其誰曰不宜尤有進者民國九年之上海發生兩大慈善事業（一）北方工賑（二）分期廢娼誠以消極之慈善事業不如以工代賑且派人實地調查監督施賑而廢娼之舉竟得厲行舉辦不特衛生經濟各方面之利益且爲人道主義放一線之光明焉得不歡喜贊歎而更馨香禱祝此等事之能推行於全國全世界也耶（衆鼓掌）雖然往者已矣來日大難鄙人對於民國十年上海之希望抑亦想爲在座諸君與全國人士之所同希望者請僅述其較大者三（一）恢復地方自治諸君今日閱報者想已見鄙人在江蘇省議會提議之「請咨省公署依照先經公布之江寗呉縣辦法轉咨松滬鎭守使發還上海巿自治欵産緊急動議案」業經本月二十七日大會通過之消息從民國十年始深願上海人士協力進行此事以符共和民國之眞精神而爲全國之先鋒隊幸甚幸甚（二）力行呉淞開埠凡事當任圈子之外而觀不可囿於圈子之内諸君試泛舟於太平洋之中而極目四顧則舊金山也·非列賓也·莫不輝煌燦爛即日本之氣象亦頗有可觀獨西顧我中國之上海則不見有門但見有洞何則上海之呉淞海口僅深十七呎外洋稍大之輪船咸不得其門而入徘徊於其外此誠可晒可慨之事也嘗聞蘇彝士運河深三十呎現方再加深六呎巴拿馬運河深四十呎故巨舟往來得以自由即日本等處之輪埠亦均能令外洋巨舟直泊其前此誠有唯我獨無之感耳今年雖幸已有着力於呉淞開埠者但工程浩大極願熱心人士努力進行於民國十年也（三）普及鄉土敎育人人皆知救國矣人人皆知普及敎育爲救國之根本法矣然終不能立即實行者是無他實無錢耳今之所謂所得稅者出人之所得幾分之幾歸諸公家以興百業·利吾民斯誠良稅也然吾國臨時約法凡徵稅必經合法之國會通過而後可今旣未洽於約法則無論如何當一致反對之俟其合法然後照章實行雖然凡百熱心救國之實業家資本家等儘請不用所得稅之名而行所得稅之實各慨輸餘資集於某所先從事振興上海鄉土敎育俾其普及此信非獨鄙人一己之竭誠希望者也總而言之吾人當審念旣往希望將來希望雖無窮請各本寸心·增益熱度·以愼擇力圖之也可』（衆鼓掌）繼由新由南洋回國之莊余佩臯女士報吿一切十時半始散 
[清華同學分會成立記]  
　　前晚（二十月二十八日）八時清華同學數十人假交通銀行三樓開會由王正序主席報吿開會宗旨略謂本埠清華同學爲數頗不少惜無機關聯絡感情殊爲憾事今値清華前任校長周詒春君在滬乘此良機組織一清華同學分會諸君如表贊同則今晚即可組織於未組織之前先請周校長演說略謂今晚能與諸君同叙忻喜莫名余有數語敢貢獻於諸君前者大意可分爲三（一）留學方歸者以爲已畢業於大學所具之學問已深高萬公頗有不可一世之槪及至入社會時常不堪處於他人之下此種思想决不可存蓋凡人欲任要職者須有富裕之經騐但此事終非一朝一夕所能得之也（二）每作一事每任一職對於此事此職須有一種籌備之態度求學向上之心不可稍忽否則易致失敗（三）吾人每遭失望時立卽頓萎然須知凡事之進步無不似潮流之曲折宛轉也故當視失敗爲成功之母云周校長演詞多爲訓勉之語聞者莫不爲之深感次爲選舉職員其結果如左會長王正序副會長湯藹琳女士會計黃漢樑書記周啓邦選舉畢周校長向衆辭别蓋當晚即欲乘車北上也　進茶點畢胡宣明夫人獨唱王端嫻女士鋼琴獨奏後由會衆練唱清華校歌末呼清華萬歲散會時已十點有餘矣兹錄到會者之姓名與職業如下高大剛胡光麃黃季巖（允元實業公司）趙師復蔡雄王正序（中美商業公司）周啓邦朱進（淮海實業銀行）奚俊黃漢樑葉　三（上海銀行）張貽志（益華商業公司）顧子儀（華昌商業公司）洪錫麒（南洋貿易公司）呉大昌（濬浦局）黃文道（漢冶萍公司）黃光（中國電氣公司）王伯衡（申報館）温萬卿（靑年會）胡宣明（中華衛生敎育會）黃勤（浙江地方實業銀行）周貽春（北京中孚銀行）程婉珍（申報館·女靑年會協會）羅楊毓英（敎員）湯藹琳（女靑年會）王瑞嫻（敎員）楊錫珍（女靑年會）胡周淑安（敎員）周淑靜（女子美術學校敎員）尙有來賓夏王二女爲中西女塾學生 
[史蒂芬昨已北上]  
　　銀團美國代表史蒂芬氏此次來滬備受吾國各界之歡迎詳情迭紀本報昨晨七時十五分史君挈其夫人秘壽等由滬起程赴京先期曾由交通部電令滬甯路趙局長特備花車一輛附掛於昨晨之頭班車啓行歡送者除鐵路局長及職員外有傳筱菴王正廷等數十人兹將史蒂芬氏之歷史錄卜史蒂芬氏現年五十五一八八七年畢業米希甘大學後卽在米希州充當律師辦理案件閱十三年旋改任某大鐵路局辦事職員直至一九○八年始入紐約摩根銀行一九一六年退居米希故里此後與摩根銀行營業上關係不似前之活動惟專注其精力於合組之事業耳史家在安阿波其處爲米希甘大學所在地該校約有學生九千人内有華人四十有謂史曾充米希甘大學敎員者並無事實殆因史家故里附近大學致有此誤傳也史爲摩根銀行之代表擔任下列各實業公司之董事職（一）威士康辛州之開士輾穀機器公司（二）纽約·本塞爾凡尼亞·米蘇里州·各設工廠之地圖波特蘭水泥公司（三）南加羅里那州大西洋海岸材木公司（四）芒台那農業公司（五）米希甘·俄海俄·印第亞那·伊立諾伊·各州與坎拿大之鐵路公司（六）印第亞那電話公司（七）西斐基尼亞州煤礦公司（八）加里福尼州地産公司晚近史爲擔任美銀行團駐華代表起見特將各公司董事職一槪辭退兹辭去台特羅益商人國家銀行之董事職焉史所代表之美銀行團係以美國紐約·波士盾·斐拉台而斐亞·譬資堡·芝加哥·聖路易·紐鄂倫斯·舊金山·波特蘭·西雅圖等處三十七家銀行組成云 
[請取銷英美烟公司借欵電]  
　　中國烟酒聯合會電北京分呈大總統國務院外交部財政部農商部鈞鑒報載政府與英美烟公司僅欵五百萬訂有優待條件内有種植專利·便利運輪·減輕稅率·及他處販賣烟草政府均加取締·等語全體商民惶急萬分若照此實行將使吾國一切烟草胥歸該公司壟斷中國人皆不能種植且因烟公司借欵即可斷送烟草種植權將來他項借欵即可斷送他種實業權利印度亡史可爲殷鑒至減輕稅率一節是外國烟稅可輕中國烟稅獨重已足制我全國烟業死命又加以他處販賣烟草政府均加取締一條此後全國烟業祇有該公司大權獨攪似此優待不啻將我全國種烟農民·販烟商民·賣烟商店·數千萬人民置之死地相率停閉失業當此國家多事之秋聚此數千萬失業之人民其勢之所至非商等愚昧所能逆料現據報載周總長已與該公司吉考愛等赴津簽約爲此迫切電陳泣懇鈞座俯念國家主權商民命脈生死存亡在此一舉迅將該項借欵卽予取銷不勝迫切待命之至中國烟酒聯合會叩鹽 
　　粤僑商業聯合會等電北京分呈大總統國務院外交部財政部農商部鈞鑒頃閱報載北京專電稱張壽齡借英美烟公司欵五百萬許以種種特别權不惜將商民命脈國家主權斷送外人自殺政策無逾於此務乞我大總統與執政議公顧存大局立將該項借欵取消以維國本上海粤僑商業聯合會旅滬華商維持會叩 
[財部否認烟酒借欵]  
　　中國烟酒聯合會上海總商會中華國貨維持會華僑聯合會等各團體昨接北京財政部來電云電悉報載烟酒借欵係屬訛傳絕無其事希廣爲傳吿以安人心特復財政部勘 
[浦東交通實業之新發展]  
　　本月二十六日上海南匯兩縣士紳穆抒齋朱子灝秦硯畦等邀集兩邑紳商工學各界在周浦巿公所會議開闢上南縣道組織源大紗廠及上南農工銀行事宜到者百數十人公推朱子灝爲主席由穆抒齋報吿浦東方面有發展交通實業之必要繼請太倉人許九疇報吿寶山縣規畫修治縣道辦法並上海寶山太倉間辦理長途汽車情形復由朱叔源姚嘉生秦硯畦朱塋士沈彬儒等相繼發表意見對於所提各案議决如下（一）上南縣道事宜公推朱子灝爲上海交通事務局長組織交通事務局着手規畫（二）源大紗廠事宜公推穆抒齋姚嘉生朱叔源爲籌備正副主任股額六十萬地點周浦廠名源大（三）農工銀行事宜定額十萬元由發起人認足另開發起人會磋商詳細組織法先行開辦從此浦東方面又有一番新氣象矣 
[上海之麫粉事業]  
　　中國近數年來麫粉事業頗爲發逹上海一埠近來麫粉廠家設立尤多據最近調查上海規模宏大之麫粉廠不下二十餘家每日約製粉四萬六千包全年統計産額約在一千七百萬包之上本埠廠機麫粉成爲出口貨之大宗每星期運往英美日本者數在數萬包之上歐戰未啓之時恃俄羅斯銷塲爲最暢今則運銷美國者頗盛聞我國麫粉産額年約四千八百萬包上海廠機粉約佔三分之一去年輸出總數估値在一千一百萬兩之上云 
[米價又將至十元]  
　　連日天時陰雨南北兩巿米船到者又少致昨日米價又漲角許北帮高機白粳漲至九元九角而打包出口者在内地上車仍不絕昨據米業中消息謂内地買貨成價殊堅鄉人本年冬至亦均不肯售盡咸囤積而藏至明年待時而沽故巿面較諸往年又不同也 
[盧浙督覆淞滬維持會電]  
　　浙江路淞滬糧食維持會查明浙江嘉興平湖一帶有打包白米五萬餘擔由斜塘港偷運出洋曾先後請願浙江督軍省長嚴密查禁兹接盧督軍沁日覆電照錄於下上海淞滬糧食維持會孫瑞君曁全體會員均鑒漾日代電悉所請查禁運米國外事關行政容商省署核辦希即知照盧永祥沁印 
[商界總聯合會開會記]  
　　催華顧問就職反對烟酒借欵 
　　扺制苛稅問題取消各種彩票 
　　上海各路商界總聯合會昨晚開第二届第五次董事會議呂靜齋主席宋誠彰紀錄首由主席報吿議題（一）宋誠彰鄔志豪提議催華顧問就職公决先行函致納稅華人會質問遲遲不就職之理由衆贊成（二）滬西九路聯合會出席董事唐美甫兪國珍提議爲各種彩票之害伊於胡底電請政府迅速取締一致通過（三）山東路鄭鷓鴣西華德路唐繼寅河南路李衡石代表邵仲輝文監師路潘杏林提議抵制所得稅及附加賑捐僉謂此種苛稅吾商民誓不承認議决電逹政府收回成命以電民意（四）鄔志豪宋誠彰兪國珍陸祺生提議反對烟酒借欵當由宋誠彰說明烟酒借欵之害兹閱報載政府與英美烟公司訂借五百萬合同且許以專利製造權特别減稅運輸權此項借欵實害及全國烟酒兩業數十萬人民之生計亟應電請政府立予取消全體通過（五）遷移會所事因本會自此次改選職董後對於會務益加整頓公决分科辦事各負責任原有房屋不敷辦公曾經董事會議决遷移歸庶務科辦理應請庶務科報吿經過情形當由庶務主任陸祺生報吿會所現已租定正在籌備遷入云（六）徵求顧問董事名譽董事兪國珍主張加請各路分會正副會長爲顧問董事傳可兩相聯絡以免因隔膜而起誤會衆贊成末由鄭鷓鴣臨時動議謂本會一年來所經過緊要事於週刋未出版以前在陽曆元旦叙餐會時先印就一種簡明報吿書以觀成績唐繼賓附議付表决通過主席報吿各處來函畢宣布散會 
[公民監視選舉消息]  
　　江蘇公民監視選舉團組織成立已有一月除山東安徽浙江相繼響應外現計大江南北之分團成立者有崑山高郵嘉定呉江奉賢武進常熟金山泰縣泰興江都江甯海門宜興江陰睢寗淮陰無錫興化鹽城等二十縣今日又接金壇公民監視選舉團來函報吿於本月二十日成立舉定虞念慈蔣茂松李進之王鍾蔚湯韻韶等爲該團幹事已呈報該縣公署備案請總團隨時聯絡俾資進行又聞松江公民監視選舉團亦已組織成立俟其報吿總團再行詳誌 
[愼選太屬參事員之公電]  
　　舊太屬旅滬公民袁希洛等昨致南京電云省議會舊太屬議員諸君公鑒蘇省設參事會已由貴會議决按照十一複選區各自選出一人不以省議員爲限果選得其人蘇政前途實攸利賴然以我舊太屬議員諸君中其能眞正代表民意實心爲地方謀福利者寥寥無幾此可以按諸省議會中議事成績而想見者也公民等因是大懼以爲參事員之選權操諸本屬多數不肖議員之手舉非其人地方人民尙有何福利之可望爲特專電忠吿務祈各本天良剗除私見爲地方擇人才爲上己保人格則公民等感且不遑倘汩没良心私相結納覬參事之美名爲暗中之活動致公認爲地方敗類者亦得厠列其間則公民等誓不承認當臚舉罪狀揭布天下咸使聞知毌謂言之不預也旅滬太嘉寶崇公民袁希洛顧樹森汪家棟狄福鼎管城兪泰臨胡端行顧果潘文安黃廷梓蘇雁掄艶 
[李根源庽所之暗殺案]  
　　彈傷李之舊部呂渭仙 
　　李君印泉自廣東來滬後閉戶讀書乃近聞反對黨暗中圖謀擬函請捕房派印捕一人來寓守望尙未實行而二十八日午後六時許有三人闖入威海衛路李君之寓所寓中有李君舊部呂六韜號渭仙者與軍士熊某出面詢問來人稱係尋李督辦者時李君本不在寓呂又見其來意不善乃謝絕之其三人中一人即聲言我一人去會並欲徑自上樓呂云李督辦實不在此其一人高聲呵叱並出手槍向呂連發兩響一槍中呂喉部呂即倒於地上其站立門外之一人又以一槍指熊軍士而發未中寓中人羣集救視傷者刺客乃乘機逸去現呂已送醫院治療矣 
[閩省學生被拘四誌]  
　　福建學生陳國瑞劉開祥林佑民江秀清林壽昌王希昂劉友賢陳晉昌許世雄等九名寄押地方廳後前日傍晚時有多數閩籍學生同投地檢廳要求將陳國瑞等九學生歸上海法庭訊辦請勿移送閩省並要求卽晚將陳等取保出外候示譚檢察長據禀後以此案曲直自有福建法庭社裁本廳不過協助行爲至將陳等取保須聽閩員作主本廳長未便擅專乃向該學生等反覆開導始各唯唯而去 
[逃犯復獲之訊供]  
　　行使大小僞幣之王金福陸明園二犯奉諭送監執行王金福中途脫逃匿跡呉淞復被獲送法庭訊供明確起訴審判廳候究在案昨下午二時沈刑庭長會同鄭檢察官開庭研訊命提王犯上堂問曰是日爾在中途如何脫逃着卽實供王供稱民人因行使僞幣案發奉堂上訊明判與陸明園各監禁三年至十二月十一號執行送監是日有二法警到押所來提民等送往漕河涇第二監獄卽用手銬銬民左手陸則銬住右手於是一警不去祇有一警押解民等二人乘火車至新龍華車站 
 
 

Page 11

 
 
下車約有三里許不知地名之處時適天雨路滑跌仆詎料手銬卸去民人即越河逃逸即返呉淞叔母處避匿越數天復被獲案現求恩宥而陸明園一犯已飭警由二監提回到庭問官命陸犯上堂問曰王金福脫逃之處爾可知是何地名供稱王逃後由法警詢之該處鄉入據云地名楊家間離二監約一里許當王未逃之先並未跌仆手銬由伊捋下所致求察又提押解該犯不愼奉諭斥革之法警汪鶴琴上堂據供舊曆本年八月初三日江代廳長任内民人投充法警是日奉派解送王陸二犯到監執行詎蔣雲階貪懶不去祗民一人押解二犯迨至楊家間地方王即奔逃民人顧此失彼不能往追旋找着鄉人央其將陸犯照顧片時我追往車站等處尋緝無着不得已先將陸犯送監然後回廳報吿是實已革法警蔣雲階供稱是日由法公堂投文而回又奉派送犯到監執行民人向汪警商妥我去吃飯彼此在車站等候及民前去火車已開故我未同往求鑒問官得供遂諭辯論終結判王陸兩犯還押聽候宣判飭遵汪蔣着退去 
[滬北站至杭路各站之價目表]  
　　滬寗滬杭甬鐵路自十年一月一號起增加票價其上海南站至杭州各站新舊價目比較表及滬寗路新舊價目表均錄本報兹將上海北站至杭州各站新舊價目列下（括弧内爲舊價目）上海北站至梵王渡照舊徐家滙一角五分（一角）新龍華照舊上海南站二角五分（二角）梅家弄照舊莘莊照舊新橋三角五分（三角）明星橋四角（三角五分）松江四角五分（四角）石湖蕩五角五分（四角五分）楓涇七角（五角五分）嘉善八角（六角五分）嘉興九角五分（八角）王店一元一角（九角五分）硤石一元二角（一元五分）斜橋一元三角（一元一角五分）周王廟一元四角（一元二角）長安一元四角（一元二角五分）許村一元四角五分（一元三角）臨平一元五角五分（一元四角）筧橋一元六角五分（一元五角）艮山門一元七角（一元五角五分）拱宸橋一元八角（一元六角）杭州一元七角五分（一元五角五分）南星一元八角（一元六角）閘口一元八角（一元六角五分） 
[新簡駐奥公使將抵滬]  
　　新簡駐奥公使黃榮良定於新年元旦或後一日抵滬上海家屬已接到函報矣 
[外洋輪船之行蹤]  
　　中國郵船公司南京號二十八日晨由横濱開出約元旦清晨可抵上海二日開赴香港又尼羅號於本月二十四日由舊金山開出约一月十八日可到上海太古公司經理藍烟囱輪船阿加普亞號自本月二十二號在上海裝運麫粉芝蔴等項開行後昨據來電報吿已於二十六日至香港本日可到星加坡即於當日開往倫敦然後再赴荷德兩國云又有法郵船矮姆瑞號昨日已由日本返申從東洋搭附到滬之旅客有二十人定本日開往法國此次在上海赴法者共計有八十人又有怡和洋行經理倍克納爾公司之羅馬號輪船於本月二十六號由上海開還美國係先赴星加坡·瑞士昨接該輪來電謂本日可到香港惟在星加坡有貨物裝運故須至一月十二號始能離星還美其抵紐約之時須在二月庥云又有愛格蘭城ＣityofAgra本月二十三號已到星加坡一月一號可抵香港即將來滬現在該行已定五號開還美國之紐約並須至巴拿馬·及波士頓兩處云 
[國内輪船進出口貨之調查]  
　　進口貨（寗波）太古公司之新北京輪船昨由寗波裝來乳腐七千一百四十　花餅一千件土酒七百壜蠶豆一百五十六包森材一百十二件草蓆一百零六件牛皮七十七件棉花一百包皮蛋七十缸香粉三十二包烟葉二十件草帽十八件鵝毛四件銀洋一箱綢子川貝二件雜貨三十四件又寗紹公司之新寗紹輪船昨由寗波裝來草帽蓆二百六十一件大豆一百八十三包松木一百八十一件棉紗一百二十件螟蛹七十件鐵桶五十四隻棉花漿粉四十二包藥花五十五件布頭二十二件蜇皮八件鮮蛋六擔雜貨三十八件（長江）太古公司之呉淞輪船昨由長江各埠裝來之貨有大米一千四百二十二包黃豆一千三百二十三包烟葉一千一百六十件麵粉三百包點銅七百塊京方桐油三百九十二桶皮油桶油四百八十三桶紅棗一百负架材一百九十六件土酒二百三十壜木耳蓮子一百零五包白果七十包猪棕七十件粉絲五十七件機花四十五包爆竹八十五件杮餅五十五包茶梗五十四件茯苓二十五件白臘十四件（温州）招商局之廣濟輪船昨由温州裝來之貨有白礬八百十包硬柴一千五百擔靑炭一百八十簍木塊一百五十件猪油二百五十桶烟葉六十件柑子三十件金橘二十件蛋八擔藥材十件銀洋三箱煙絲二件雜貨八十件（厦油）同華輪船昨由厦油裝來各貨有橘子三千一百十一桶冬笋三百八十二簍紙頭一千零二十件赤糖二百四十八包烟絲二百九十八件鹹果一百五十桶笋乾一百七十二簍紙烟二十件香菇五箱疋頭二件魚翅一件雜貨七十七件（港粤）新昌輪船昨由港粤裝來之貨有糖七千八百八十四包烤皮四百六十七件沙籐四百二十六件蘇木檀香六百七十七件葵扇三百件點銅一百塊牛皮五十二件廣朾五十件綢子十件雜貨五百八十一件 
　　出口貨（寗波）太古公司之新北京輪船昨日裝往寗波之貨有赤白糖三千二百五十七包冰糖三百六十七包黃豆一千六百包白米四百五十四包點銅四百五十九塊烤皮五百九十七件粉絲一百五十三件麵粉五百包皮油五十桶胡桃三十五包藥材三十九件靑鉛三十件紅木二十七件靛靑二十五桶雜貨六十三件又寗紹公司之新寗紹輪船裝往白米五千一百三十一包麵粉二千六百包花生四百四十五包黃豆五百五十包糖二百二十九包石粉二百桶粉乾二百六十二件胡桃二百九十包瓜子三百二十三包芝蔴一百九十二包冰糖一百六十九包香爐一百二十五件蚶子五十件靑果四十一桶白籐四十二件雜貨七百四十二件又轉口米一千七百十三包（港粤）招商局之廣大輪船昨日裝往港粤之貨有花衣三百包皮蛋一百五十缸洋布紗二百件毛藍布一百件土布一百件紙頭一百二十件餘爲洋廣雜貨等 
[友華銀行銀巿報吿]  
　　中美新聞社譯友華銀行二十九日報吿云昨日倫敦銀價當地及遠期皆不動紐約銀價漲至六角五分倫敦紐約滙價不動此間定價與昨同惟日金跌至六五又四分之一巿况終日堅定金鎊金圓交易價實際上與昨相同紐約倫敦銀巿均沈寂惟印度巿價略漲故倫敦銀價如跌印度必可買銀者由此可知一時巿價不至跌落云 
[小沙渡路發生越貨傷人案]  
　　前晚十二時有盗匪五人突至滬西小沙渡路四百四十號門牌王東記家賺聞大門一擁而入直逹臥室各出利器恐嚇王欲聲張被一盗用鐵尺擊破頭顱當被搜刦去現洋一百十元並金戒一只衣服兩件携贓逃逸旋經戈登路捕房聞警立飭通班中西探捕往拿由華探吳柚生與西探堯克追獲海州人馬仲根王鴻章兩名並在馬等身畔搜出現洋二十餘元一併帶入捕房押至昨晨解送公共公廨即據該探等上堂訴明前情以事主被擊受傷現在醫院醫治且有盗黨在逃請爲展期開審云云經兪襄讞得禀商之英包副領事判馬五兩人押候偵緝同黨展期七天開審 
[深夜攔刦婦女飾物]  
　　住居公共租界愛多亞路九百二十二號門牌李湘記之妻陳氏前晚在大世界游戲塲游玩畢時已一句十五分鐘當雇黃包車回家將至墳山路轉角家門口突來盗黨多人圍住車輛袖出手槍嚇禁聲張一盗將氏掌頰一下左目受有微傷當被刦去値洋三千二百元之金鋼鑽戒耳環及金鐲等飾携贓逃逸迨氏報吿老閘捕房立飭通班中西探捕馳往兜拿該盗等已早遠颺該探等即據情回訴捕頭業已禀請麥總巡通飭各捕房中西探捕一體留心偵緝矣 
[護軍使署槍斃盗犯錢川郎]  
　　松滬護軍使署於昨日午後二時槍决盗犯一名兹錄布吿於後爲布吿事案據公共公廨呈解拿獲搶刦羅張氏家衣飾之盗犯錢川郎一名並尖刀三把及原贓呢布等物抄錄供詞一紙請查收飭課訊辦等情到署當經發交軍法課傳集事主及承辦此案探捕并一干人證到案訊問據事主羅張氏及西探祿四華探王恒軒分别陳述被盗及獲盗情形並據羅張氏指認起案呢布等物實係伊家被刦原贓又據傭婦宋李氏指證被吿錢川郎確係侵入行刦之盗訊據錢川郎供認曾在公共租界犯過盗案被捕拘送公廨判押三年去年五月期滿釋放本年陰曆四月二十日聽從在逃之陸大郎糾約夥同在逃之王阿二阿七及不知姓名人共五人於當晚八時許侵入東有恒路羅姓家行刦財物陸大郎執持手槍在樓下把風餘人分執尖刀上樓搶得皮衣被褥及零星物件分頭逃逸伊携有原贓呢布等物並行刦所用尖刀三把逃至狄思威路即被探捕追獲等情不諱查該犯錢川郎一名夥衆執持刀槍侵入民居搶刦財物事後人贓並獲供證確鑿無可遁飾已觸犯刑律第三百七十三條第一二兩欵之罪况該犯以前曾犯刦案經公廨判處監禁期滿省釋仍不悛改此次復敢結夥持械肆行搶刦實屬兇惡性成法無可貸當此盗氛不靖之際尤非盡法懲治不是以寒匪膽而保公安應即依照懲治盗匪法第二條之規定判處死刑以昭戒除飭提該犯錢川郎一名騐明正身押赴行刑塲依照軍法執行槍决外爲此布吿軍民人等一體知悉 
此布 
[火車撞碎汽車]  
　　滬杭甬鐵路昨日（二十九）由杭來滬之特别快車於下午六時半許由老龍華站開出後將至日暉港馬路時該路看守之人照例將棚門闗住乃有一千九百三十三號汽車强欲闖入駛至鐵路軌路上未知何故該汽車忽然不動以致車身横在鐵路軌道上彼時火車迎面駛來停車不及致將汽車撞碎幸汽車上之人已經先行躍下故未受傷僅傷汽車夫之頭部鮮血淋漓當經該車車長停車將損壞汽車搬離軌道以免行車阻碍並將受傷之汽車夫帶至上海南車站轉送上海醫院醫治事後經鐵路警察巡官親往出事地點察看以便報知上　核辦 
[歐靈生宴客紀]  
　　先施公司總監察歐靈生君在江灣路建築工藝學校女子中學及其宅第於村月二十二日行開幕禮已誌本報昨晚六時歐君伉儷特在東亞酒樓宴酬往賀士女及其他賓客到者約四百餘人由主人與繆文侣·呉華甫·陳華航君等招待約十時許始盡歡而散 
[清心實業學校六十週紀念預誌]  
　　清心實業學校定於陽曆元旦開六十週年紀念大會請名人演說先一日（十二月三十一日）預祝由學生日夜演劇昨已由該校柬請各界届時參觀矣 
[各學校分别年假]  
　　江蘇省立第二師範學校於陽曆新年經賈校長規定於一月一日至三日休業三天其附屬小學校第一二兩部則定於明日至二日放假三天此外縣巿立之高小國民學校則均於今日始至一日止停課三日二日星期三日照常授課已分别諭令學生知照矣 
[澄衷學校游藝會預誌]  
　　虹口塘山路澄衷學校定於民國十年元旦日開全體學生慶祝大會發送入塲劵二千餘紙其游藝節目爲（一）義務學生各種表演（中文英文演說）（二）幼童團表演（三）音樂（四）崑曲（五）新劇（六）東西南北雙簧（七）技擊（八）魔術（九）影戲（十）體育游藝（足球藍球網球比賽）該校游藝素負盛名前在新世界表演（學生會籌賑）新劇技擊雙廣等極爲各界歡迎此次當更有一番熱鬧也 
[少年宣講團宴會紀]  
　　本埠少年宣講團總部於前日（二十六）下午七時在　山路該團公宴建築團所籌備處各募捐隊長討論結束各隊捐務事宜並酬謝對於捐務之熱心到會二十餘人宴畢由籌備處理事長汪龍超報吿募捐情形及進行各要題甚久並請各隊長務於陰曆年内結束理楚至十一時散會 
[救主堂新年大禮拜預誌]  
　　虹口狄思威路中華聖公會救主堂定於陽曆元旦日上午十時舉行特别新年大禮拜備有禮樂集及銅樂社種種技術並誦讀英文詩歌凡屬敎友欲往該堂觀禮者無不招待母須入座劵云 
[地方廳新年休假之布吿]  
　　上海地方審檢兩廳昨出布吿云爲布吿事照得民國十年一月一日起至三日止爲新年年假本兩廳遵例停止辦公三天查一月二日適値星期日查照通例應於一月四日補行休假一天仰訴訟人等一體知悉特此布吿 
[河南路商界聯合會義務夜校之發逹]  
　　河南路商界聯合會會長金馥生陸費伯鴻及職員邵仲輝董警頑等於今年春季創立一義務夜校現因學生逹二百餘名於秋季開課時分南北兩校至今三月該校敎員俱能熱心引導加以學生之勤奮稱於得焉近因年假伊邇該校將各學生平日近作課藝與心得策印一册取名義務夜校學生作品以表一年來辦學之成績該册内容兼採文語體格適合今日平民敎育之趨勢並擇於十年元旦下午一時假城内豫園萃秀堂豆米業商業學校爲會址開同學會成立大會云 
[大通銀行開幕預誌]  
　　二馬路外灘一號上海美國大通銀行定於陽曆一月四號上午開幕昨由該行柬請屆時前往觀禮 
[軍隊給假度歲]  
　　松滬護軍使署昨日通令駐滬步砲各營略謂兹届陽曆新歲各軍隊士兵均應給假休息以資度歲應於民國十年一月一日起停止操演三天仰即遵照云云 
[台州同鄉會籌備會紀]  
　　台州同鄉日昨在滬西斜橋台州公所開籌備大會工商政學各界到者八百餘人公推臨時主席姚吾剛君說明開會宗旨議决通吿同鄉會組織宣言書推定理事調查文牘會計各職員至五句鐘散會 
[新任楊運副接事]  
　　新任松江鹽運副使楊慶澂前日南下往松接事當由前副使孫多禔將印信移交接收昨由楊君抄錄任命令文咨請各埠各機關請煩查照矣 
[江南造船所年假三日]  
　　江南造船所劉所長援照向例飭令各廠工匠小工夫役着於三十日起至一月二日止一律停工三日三日起照常工作昨已通知各廠飭遵矣 
[龍華沿浦灘地皮之價値]  
　　龍華沿浦灘一帶民地今春曾有紳富郁姓廣購一千餘畝擬設廠棧振興巿面惟尙未開工建造前日又有某姓在宣家浜北之小九圖地方購得民田八十餘畝每畝價在四百元以上聞亦擬作工廠之用云 
[聯益會收殮女屍]  
　　虹口梧州路上海聯益施材會昨據會董關綗之君來函云有呉姓女子名小巧子年十四歲江蘇揚州江都縣人病死於七浦路永慶里二百六十七號屋内無資收殮等情當經該會飭令扛夫舁材前往收殮聞該屍材厝於揚州會館云 
[迷路女孩待領]  
　　女孩馬杏雲年八歲寗波口音於昨日迷路歷經詢問僅能說出姓名年歲有父無母家住離馬路不逹兹於二十九日由滙山捕房收送中國救濟婦孺會暫爲留養探屬招領矣 
[商民爲撞斃塌車夫請求申雪]  
　　法商五路電車四十七號司機人駛至西門小菜場碾斃埸車夫徐石頭當時報請法庭派員騐明並傳該司機人到案候訊在案兹悉該司機人往傳多日迄未到案現由商民陸星莊等聯名公禀地檢廳代爲請求伸雪昨奉該廳周檢察官命傳陸星莊等到案問話以便着手進行辦法 
[常熟婦人迷路]  
　　常熟婦人王董氏年約二十餘歲前晚大雨時在閘北迷路據稱丈夫王小在原籍罟里村開鹹貨店因夫婦反目來滬帮傭近緣姑病欲歸有姊妹行借伊洋一元前來索討找尋無着云云嗣經人代報崗警帶入四區警署昨奉顔署長諭飭長警送登常熟輪船搭輪回籍 
[擲破汽車玻璃之和解]  
　　前日有西人某乘坐一千五百十五號汽車由汽車夫陳阿濤司機駛經虹口百老滙路將廣東人曹林撞倒磕破頭顱曹念立即扒起以所携之皮酒瓶向該汽車飛擲打破車上玻璃乘車西人遂鳴由四百零七號巡捕將曹拘入捕房昨解公共公廨據該西人上堂聲稱將曹撞破頭顱實係汽車夫疏忽故被曹擊毁値價二十元之玻璃亦毌須令彼賠償互相和解云云中西官得供訊之於曹亦供願即了結遂判本案註銷曹林開釋 
[汽車碾傷小工之結果]  
　　掮包小工陳瑞永上月間在法租界黃浦灘掮包行經中途適有陳順榮所駕之某號汽車疾馳而來不及退讓致被撞倒碾傷脚骨後由巡捕到來將陳車送醫院醫治前日醫愈出院昨由捕房飭探將兩造傳至法公堂請究先由原吿投訴被碾情形詰之陳順榮供民人是日駕車至該處揑喇叭甚響詎原吿置之不理以致肇禍餘供支吾中西讞員判陳順榮罰洋十二元充公外再賠償原吿損失洋二十元醫費亦歸被吿負擔 
[花會賭徒之科罰]  
　　婦人沈胡氏與蔣金祥兩人邇在法租界菜巿街設立花會聽筒誘引一搬婦女入局賭博現爲包探張鏡波查悉前晚至該處抄出花會字據及收下之銅元十餘千枚一併帶入捕房昨日解送法公堂請究先由張探上堂禀明前情並將花會字據呈鑒詰之胡氏等同供認私設聽筒藉以度日惟大筒設在虹口猛將堂地方筒主係縿阿玉范阿根劉良鴻何大德等四人是實中西讞員會判兩被吿各罰洋二十元以儆抄案之銅元一併充公 
[天馬會展覽會審查竣事]  
　　上海天馬會第三届展覽會籌備各節已誌前報兹聞該會西洋畫部除上屆審查員江小　李超士劉海葉三君之出品不經審查外其他會員及非會員之出品業已審查完結國粹畫部亦經審查員王一亭呉昌碩君等審查完畢計本届出品較上届爲多現已從事佈置准於元旦日上午九時在靜安寺路寰球學生會樓上開幕凡入會觀覽者毌須入塲券云 
[奉賢縣公民呈高等廳文]  
　　浦東奉賢縣公民陶望侃等呈江蘇高等廳文云爲繼續陳明請賜飭遵事竊公民等前因司法腐敗呈請歸併南署仰蒙批令查覆在案在公民等之意當時遷治原案本定行政在西司法留城縣知事則東西輪駐東鄉人士因勉徇長官調停之苦心故亦不敢執持成見自賴知事下車伊始頗有刷新政治之望因見時過兩月僅蒞城署一次以此推想恐司法失於監察害不勝言故有歸併南署之呈請所謂一時憤激受之深固不覺其言之切也乃自賴知事日前蒞城同人進謁蒙以此次遲到之原因諄諄見諭殊徵賢宰執對於城署之監察固尙不遺在遠則公民等前日之呈請若果不爲剖明恐以辭害旨或且見諸實行以後東鄉數十里地方一無鎭攝機關必滋粉擾公民等亦何以對地方惟法警需索無可爲諱應請嚴行整頓公民等因地方大局起見爲亟繼續陳明仰祈廳長俯鑒迅賜飭縣整頓法警並照案蒞城監察實爲公便謹呈 
[英包副領事銷假視事]  
　　駐滬英副領事兼公共公廨陪審官包克本君前患喉症請假入公濟醫院醫治全愈出院靜養等情經紀本報兹悉包君已靜養多日精神倍加昨已銷假入署照常辦公並蒞公廨陪審 
[誘拐女孩押半年]  
　　杭州婦人楊陳氏前日在新閘路誘拐徐天寶家五歲女孩姜蘭希圖帶往他處販賣適被徐戚葉阿六遇見報請新閘捕房派探王梅生將氏與女一併查獲昨解公共公堂經中西官訊實判氏押女所半年示儆女交其父領回 
[攫金戒禁押六月]  
　　廣東人鄧阿聯前日與其同黨闖入虹口武昌路五百九十三號門牌婦人徐余氏家内以搜查鴉片烟土爲由向氏身畔摸索乘間將氏手御金戒一枚捋攫而逃由氏報經該管捕房飭探將鄧緝獲押至昨晨解奉公共公廨中西官訊悉前情判鄧押西牢六個月期滿逐出租界 
[追獲攫飾匪徒]  
　　婦人錢劉氏昨日行經虹口梧州路突被流氓王二將金花一朶金挖耳一支搶取圖逃經二百七十一號印捕帮同追獲人贓拘入捕房押候解辦 
[帶煙土罰五十元]  
　　嘉興人蔣長壽日前携帶煙土五包及大洋二百餘元藏在有李之内行經法租界黃浦灘爲捕查見上前拆看查出烟土連蔣與洋帶入捕房押候訊究在案昨解法公廨請究先由捕頭上堂禀明前情並將烟土現洋呈鑒詰之蔣供此項烟土銀洋實由朋友令我代寄至原籍家中餘詞支吾中西讞員會判着罰洋五十元充公煙土銷燬抄案之洋准予發還 
[輪船搭客私帶煙土]  
　　招商局圖南輪船前日由營口開駛來滬停泊浦東楊家渡碼頭海關華洋緝私隊登輪搜查在搭客行李内抄出烟土數十磅當即帶回海關以便逐一剖騐搭客甲乙二人拘解水巡捕房押候轉解内地法庭訊辦 
[誌謝]  
　　昨承銀行週報社贈第一百八十號銀行週報一册謝謝 
來函 
[東北城商業聯合會通吿]  
　　敬啓者龍綢獻歲鳳歷調元民國十年已肇始矣本會頃遵上海商界聯合總會之議决元旦日由各分會轉吿各商店一體懸掛國旗並休業一天以誌慶祝等情本會准兹前因除於元旦日在會謹備茶點招待來賓外並於下午二時舉行職會員團拜禮届期務希會端准時惠臨共襄盛典並懇寶號於是日升旗休業藉壯觀瞃　資提倡仰盼實行不勝榮幸之至東北城商業聯合會謹啓 
[呂靜齋致戚揚函]  
　　升淮省長座右憶自公守松江僕居海上同於榷署得誠荆州曾日月之幾何而面目之不可復識矣公以前清能吏作我贛之長官七年以來平日之舊交戚　義已巿遍而贛之草根地皮搜刮殆盡我公當亦志滿意足何意戀戀不捨於贛者誠不知公何心也或因贛本無人可欺則欺之要知自公長贛壞法亂紀之事不一而足贛人所以忍痛須臾不輕舉發者冀公自覺耳僕與公同係舊僚不忍見先朝賢太守爲公衆所願逐尙望乘風轉舵以樂餘年他日海上相逢重話滄桑舊劫知所識窮乏中尙有下走其人也迫切陳詞諸希鑑納旅滬　商呂靜齋頓首 
[孫伯英來函]  
　　頃閱報載上海各帮成衣衆聯合會成立有委任孫伯英爲主任云鄙人毫不與聞事關大衆出入非輕抑成衣業另有同姓同名者易致誤會務希登入來函一門以昭核實漢口路源源提莊孫伯英啓 
公布欄 
[江蘇高等審判廳]  
　　民庭判决（民二庭）一件陳春桃與陳衛氏等爲承廳及遺産涉訟控訴一案（决定主文）本案控訴駁回控訴審訟費歸控訴人負擔一件陸秋餘等與陸榮華爲田産涉訟上吿一案（判决主文）原判撤銷本案發還上海地方審判廳迅予更爲審判一件丁玉衡與胡子誠等爲債欵涉訟上吿一案（决定主文）本件上吿視爲撤回即予註銷十二月二十七日 
[上海地方審判廳]  
　　公示送逹第二十七號（全文在本廳揭示塲公布）（民一庭）一件朱葆三與程雪門等因欠欵涉訟一案（判决主文）本案永泰所欠仁康錄莊欵項應維持本廳民國九年十月十九日之即時判决葉薇生之窒碍駁回聲明窒礙後之訴訟費用歸程雪門葉薇生各半負擔仰受送逹人葉薇生知照特示判决主文（民一庭）一件判决錢質甫與劉懷清因捐物糾葛一案主文劉懷清應返還錢質甫柚木綠呢面大寫字檯一隻柚木轉寫字椅一隻紅木大理石圖檯一隻柚木西式椅四隻柚木磁面茶几二隻白銅茶壼一把訴訟費用歸劉懷清負擔一件判决葛桂生與趙龍文因扺欵糾葛一案主文趙龍文應償還葛桂生經理之楊源昌絲號借欵本洋六百元又利息洋五百零二元限判决確定繳案給領葛桂生其餘之請求駁回訴訟費用歸趙龍文負擔一件决定蔡同浩與兆豐因欠租涉訟一案主文本廳民國九年十二月十三日假扣押之决定准予撤銷一件判决楊逢春與劉籌書保證一案主文本案應維持本廳民國九年十二月十七日之即時判决聲明窒碍後訴訟費用歸被吿人負擔一件决定劉華亭與生大源布號票欵涉訟一案主文本件訴狀准予註銷訴訟費用歸原吿人負擔一件判决王張氏與曹潤甫等因經界糾葛一案主文原吿人在系爭地上建築房屋被吿人等不得無故阻止原吿人其餘之請求駁回訴訟費用除歸被吿人等負擔三分之一外其餘均歸原吿人負擔（民二庭）一件判决許悅堂與陳繼堂欠欵涉訟控訴再審一案主文本件再審之訴駁回再審訟費歸許悅堂負擔一件判决魯根源與金少卿等田地涉訟一案主文原吿人契買金王氏坐落上邑二區二十八保三圖谷子圩一千一百零五一千一百零六兩號共地一畝一分八釐應歸原吿人執業訟費歸被吿人等負擔一件决定張裕堂聲明窒覆一案主文本件窒礙之聲明照准一件判决朱萬山訴劉譚方債務糾葛一案主文被吿人應即償還原吿人洋二十元又應於民國十年陰曆正月二十日償還洋十二元訟費歸被吿人負擔一件判决楊惠忠訴葛其祥租屋糾葛一案主文原吿人之請求駁回訟費歸原吿人負擔一件判决朱桂生訴陸五泉違約涉訟一案主文陸五泉應給付朱桂生飯費洋五十二元朱桂生其餘之請求駁回訟費歸陸五泉負擔一件决定金永盛聲請回復原狀一案主文本件聲請駁回 
　　批示一件朱仁貴狀交欵洋由准交此批一件夏國樑等狀請銷案由狀悉查本案債權人甚多爾等是否已得全體同意未據聲叙礙難准予銷案仰速來廳聽候訊明核辦此批一件何福生狀領賬簿由狀悉查此項賬簿係由史吉生交案所請未便照准此批一件周學文狀請保外由狀悉着速覓妥保來案訊奪此批一件秦惠卿狀請執行由狀悉查本案卷宗尙未奉江蘇高等審判廳發回所請應從緩議此批一件熊墨痕狀交墂價洋由准交此批一件郭　蒂狀領借據等由准領此批一件於翔升狀請追繳由狀悉仰即來廳聽候訊明核辦此批一件馬仰高狀請銷案由狀悉准予銷案此批一件仇邦鎭狀保傅林氏由狀悉查爾牙醫舖無商店形式且資本甚微所請其保之處未便照准此批以上十二月二十八日 
雜評二 
[年關與米貴（訥）]  
　　年關之前人每急急焉謀渡此年關之方法而年關以外皆非所計一若年關一過百事卽可無慮者其實照此國内之情勢來日正復大難年關過而難關依然難過也即以民食論向在年關之前價每低落必至靑黃不接之時而後始貴今在此年關之前卽已逐步高漲則一過年關其價貴至若何程度更難逆料今年滬上米貴之恐慌已逹極點不轉　間恐又將受此影響是無異年關過而難關卽隨之而來矣以此爲證我國人之眼光當稍放大注射於年關以外而勿沾沾焉局於年關以内也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閑話 
[社會積垢錄] [  燕子]  
　　（三）納妾 
　　吾國人輕女重男風尙多妾富貴之家無論矣卽如商賈農夫娶妻二三載而未育間或祇生女孩便起納妾之思費數十金賣得赤足婢左擁右抱雖南面王無此樂也迨獅吼河東縮頭不聲甚至悍妻施威燒鐵千刺妾膚成種種花紋慘不忍覩言之酸心人生不幸作女子身如作妾更不幸中之不幸矣侯門深鎖十二金釵爭夕成妬因寵釀驕及至色衰失寵身世徒悲縱欲别抱琵琶年華老大而夫已氏視若眼中釘雖碎玉成烟置之度外六親斷絕較之入深宫而藉没者相去無幾焉更有小家碧玉悮聽鴆媒攀高親之一語願作小星豈知大婦不容即施夏楚含悲隠泣誰得而見之誰得而知之哉惟勾欄中人則異是媚態天生煎熬一慣即使摧折必較鴇婦爲輕嫌棄風塵者無論焉年輕浮蕩之女人盡可夫愛之則恃寵如驕惡之則捲物而走世之納妾者可以悟焉 
筆剳 
[疑雲記（下）] [  若渠]  
　　金妹之未婚夫曰羅味粟蓋與金沈二生俱相識金生覺其事未二月而羅氏已請求離婚以所見沈生御金妹戒爲理由事聞於金氏父母大譁實則金生早知有今日其妹則曰我戒爲同學李曼貞至戚家易去安有是事請沈生白之沈生旣至愕然不解來此何爲而手所御戒赫然金妹物也金生爲述其事沈大驚曰此爲舍親李曼貞物渠厭其寛相假數月耳然則令妹名秀芝我固知之今此物菀芬者也何與其事金生曰菀芬其字特恐君未之知耳沈生曰然我早知是者亦不以此爲戲也况曾數遇羅味粟羅氏有是舉乃非無因然則今鑄成大錯奚奈何沈不答白其事於父母如妹言妹曰離我甚願惟貿然以此理由殊損人名譽我今以無情愫而離不認彼所示理由以報羅氏父母夙知女之不足於婿因不之沮且從之金生出面沈曰事無害子可安也母焦灼爲沈生乃道歉而去未幾其父母如女言行羅氏亦頷之他日李曼貞蹤門璧其物且負荆請罪其父母慰曼貞曰是何傷若秀芝且感曼貞大德也而沈生至此觸動無窮情思平日固儀秀芝徒以有夫故不作毛遂之薦今身隠情天變幻之中不能無動乃謀於曼貞曰聞秀芝業已與羅氏離矣微我力安有是者今其何以酬我耶曼貞傳其言於秀芝曰惟我姊命曼貞會其意乃爲訂未婚夫婦父母夙器沈無異言惟金生萬疊疑雲從此又變幻於胸中矣讀我書者當非金生復奚疑我將擱筆忽有友人見之曰兹事弗能名劇劇場中祇可見其疑於色不能見所疑爲何也若渠曰誠哉雖不能表現於劇場却可表現於自由談瘦鵑見之度一笑我書乃終 
劇談 
[菊部軼聞] [  天亶]  
　　兄弟配打自然整齊若閻嵐秋之與閻嵐亭朱桂芳之與朱湘泉均爲人所稱道但樊春樓之與樊春山應寶蓮之與應月樵亦同是兄弟配打而終覺不甚整齊抑又何耶 
　　黃潤甫之曹操婦竪咸知其爲活奸雄而其得名之由近人莫明者衆據余所聞黃演奸雄劇本爲擅長一日供奉内庭適與英秀合演駡曹至修書黃祖時西太后遽傳旨笞杖杖畢又命厚賞之顧近臣曰此伶扮奸臣太好不得不杖以儆吾朝士之效尤者而做戲如此聰明又不得不賞自是以後活曹操之美諢傳遍宇内今黃雖死名猶未衰 
 
[飲鳩止渴圖]  
詩錄 
[次亢虎題旅美觀察談錦瑟蓬山原韵用慰泫] [  瀟湘白蘋] 　　 
　　往事追維綺語陳黃門舊恨寄征塵音沉弱水三千路艶現蓮花一霎身漫道文人多慧刼由來天女易還眞試看天上長生樹色色空空總是春 
　　休說鴛鴦總是仙啼紅怨綠恨年年粧台月冷遺金鈿畫閣風凄泣晚蟬桐葉梨花前度夢蘭因絮果再生緣茫茫情海傷心事都付斜陽野渡煙 
新聞拾遺 
[闊哉] [  隠厂]  
　　南京聚寶門外向設米行之周某素好鋪張昨爲其母七十壽辰周特定燒壽碗五千隻分散親友及四鄰該碗計分兩種一爲紅色磁上鐫描金麻姑敬酒圖精細美觀一爲白色磁上鐫七秩壽辰紀念六字價値較前稍次嗣有挑來夫二十餘名前來祝嘏司碗之某甲見若輩短襖跣足乃各給次等碗一隻衆挑夫大怒將碗擲碎大駡某甲看人不起勢洶洶擬欲用武周某奔出將甲病責向衆再三賠禮並另換贈上等碗各一其事始寢 
[奇矣] [  九二碼子]  
　　昨午後九時許余友龐君乘五路電車返寓事行至法界民國路口忽拖車内乘客羣起大譁車亦停止龐君好奇心　下車親向拖車内調查據售票人云適纔車停時上一乘客予照例向其索資購票客不作一語但以手作勢予以爲　人仍令其購票客始出銅幣一枚輕甚搦之遽扁再細視之乃是紙成予正欲向彼理論客倐然無蹤多數乘客共同搜索未獲其影且并未見其下車故而相譁羣疑鬼祟云龐君所言如此亟錄之以供講靈魂學者之研究 
小說 
[社會小說衆醉獨醒（二三五）] [  瞻廬] 　 
　　第三十八回登講壇侈談敎育訪吟朋僞託文明 
　　俗語道得好『上場容易下場難』伍靑巖揚揚得意跳上講壇誰料校長道出這句話竟是當頭一棒頂門一釘待要滑脚一時怎好下壇待要託詞規避又失了大敎育家的體統心頭七上八下不知如何是好轉念一想不覺膽兒頓壯醜媳婦難免見公婆伸頭也是一刀縮頭也是一刀躱避他怎的校長明欺我冬烘頭腦慬不得敎育原理我却偏要和他談談敎育原理正理只一條歪理十八條管他中聽不中聽我只在十八條歪理裏面尋出一條敎育原理和他們敷衍一會子便可借此下場了當下凝凝神鎭鎭心乾欬幾聲嗽打掃打掃喉嚨涎着臉兒演講道今天承蒙校長安小姐命靑巖登壇演講又用了一個敎育原理的題目靑巖才疏學淺怎懂得敎育原理况且這個題目又是包羅萬象斷不是幾句說話可以說盡片刻功夫可以講畢····校長在旁頻頻點頭難爲他道出這幾句雖是空套却也得體又見靑巖把頭打了一個圈轉變着論調道雖然靑巖者聖人之徒也嘎非先王之法言不敢言非先王之法行不敢行者也嘎敎育之道其詳不可得聞也嘎其義則靑巖竊取之矣嘎····每逢煞脚的虚字便把音調拖長又添上一個嘎字做個尾聲這般肩背高低口角咿呀的態度引得滿堂的學生笑得前仰後倒嘻嘻哈哈的聲浪充滿了一屋子慌得校長連連搖手好容易把笑聲遏止了任這喧笑當兒靑巖自思你們只管笑我只管說我是不怕笑的你們越笑我的而皮越老（今日袞袞諸公如靑巖者多矣）假如你們愛笑我便呌你們笑一個暢當下打定了主意待那笑聲停止時便繼續演講道何謂敎育敎且育之謂也嘎何謂原理原其理之謂也嘎且夫夏商周之敎育也嘎設爲庠庠學校以敎之者也嘎庠者養也嘎校者敎也嘎序者射也嘎學則三代共之者也嘎皆所所以明人偷也嘎···· 
自由談之自由談[  鵑]  
　　禁娼誠良政也自抽簽後拔艶幟者一百餘名燈紅酒綠塲中立呈蕭索之象其一時未及者亦復抱兎死狐悲之感弦管嗷嘈中眞掩抑作飲泣聲矣雖然禁公娼固佳而私娼尤不可不禁蓋私娼之爲害實猶在公娼上禁之盡庶隠患絕矣 
大昌煙公司徵文揭曉（丁等） 
[大小囝牌香烟開篇] [  朱楚泉]  
　　年來世界漸文明各種香烟牌子新（而今是）上海大昌新出品大囝到處盡歡迎（但祇見）分銷各店商場滿愛吸人人常帶身買一盒六十文價廉物美兩公平黃金字印標名巧紅錫包成裝飾精（有的是）買去送人人道好（有的是）拿來一吸便相稱（還有那）書塲戲館遨游處朋友逢時授一根（也有的）白相精明錢要算（倒說是）大孩烟吃得過賤行情（還有那）美人一吸微微笑（說好比）手抱嬌兒把小臉聞風流子時髦人說大孩烟味亦和平（妙祇妙）果然藍色勝於靑（你看那）多少游人爭購買大千世界氣清芬諸君若把孩烟吸定得年年孫子孫看大囝呵嘻開小口笑盈盈 
 
 

Page 15

 
 
   
 
 

Page 16

 
 
常識 
常評 
[請求清室予謚之奇聞] [  箴]  
　　古者生無爵死無謚知古代本無階級制度也自有謚法而君主賞罰之權且及於死者自謚法有襃無貶而死後易名之典已成爲具文民國肇建勳章如雨久爲識者所譏况有死灰復燃之謚法耶 
　　清室遜位以來時聞有賜謚遺臣之事妨礙民國之主權摹擬總統之榮典一國之中幾成兩頭政治政府置之不問其有負國民之委托也久矣履霜堅冰由來也漸宜乎復辟之謠傳日喧於耳鼓也 
　　近聞清室某遺臣物故竟有人爲之聯名請謚於清室以國體論則近於謀叛以法律論則有背優待清室之善後條件以對於死者之交誼論則陷故友於不義虚榮心之深入於上流社會耶奴性之不易驅除耶此足證明國民之程度矣吾爲民國前途懼 
國民常識 
[消弭冬季盗案之管見] [  忍寒]  
　　冬季多盗案之原因已於前篇略述梗槪兹將理想所及之種種消弭方法區爲積極消極二大綱復各析爲若干條分述於後蓋積極在使勤業裕生知重廉恥無意作奸且可利用生産以富國而惠羣消極則不外預防制止果能暴動不生社會即咸享安寗第愚陋之見不知有當於行否姑妄論之以俟有道者之敎正焉 
　　積極方法 
　　（一）興築道路當今蘇社聯太平洋會曁國中一般有識之士盛倡興築道路爲振興百業之鑰則是凡屬國民當不待政府之舉行急宜共起籌備衆擎易舉可先彙股本然後招募退伍兵士曁土匪難民乞丐游手等一併安插從事建築旣弭盗患復闢交通且補中央行政之不逮一舉數善首宜實行 
　　（二）實行造林今歲我國北方苦旱浙東患水論者僉謂缺少森林所致蓋調節風雨鞏固隄防俱惟森林是賴故官廳宜乘此冬季農事休閒雇用鄉間貧民以工代振從事造林庶幾盗患潛弭天災永免此在有遠慮之良吏能實行仁政耳 
　　（三）傳習小工藝諺云家蓄千金不如薄技在身蓋消費能盡生産無窮貧民旣無恒産倘乏謀生之術冬季凍餒交侵勢必迫而爲盗消弭之法厥惟由地方公共機關或慈善團體仿中華職業敎育社辦法聘請技師傳習各種小工藝如化裝品日用品冬令藥品新年用品玩具等貧民旣就一藝再請無利借欵者之資助俾出而自營一業絀則差可自給裕則兼能贍家若是而仍無恒心吾不信也 
　　（四）無利借欵日有本埠浙江路商界聯合會曾有無利借欵案之决議鄙意極端贊成竊謂各地富户善士曁慈善團體公共機關等均宜仿行蓋有此上舉則苦工之罷業者可貸欵以營小企業商人之失業者可貸欵以作小買賣游民之無藝者可貸欵以業負販車夫之思復業而無吿者可貸欵以領照會農民之因歉收而之食者可貸欵以營副産如是則各藉所業而謀衣食無勞强取以維生命消弭冬季盗案之良法此亦其一也 
　　（五）展覽農具農産冬季農事休閒農民無正當消遣逸則生邪以致茶酒烟賭幾無村蔑有爲害非淺而賭博尤爲盗賊之媒介故苟欲爲民除害首當鼓勵農民正當之競爭法由農會先時徵集農具農産乃於冬季開會展覽展覽之後農具之新發明而公認有裨實用者當由會呈請農商部與以專利農産之栽培最佳者宜與以特獎並將種法廣爲傳播以表優異而示模範而他處農具農産之適於本鄉者亦可陳列展覽惟須詳爲說明以便倣造試用試種如是則賭風不致興盛盗案必能減少而農業可期改進我知有生氣之農會必將籌費以舉行也 
　　消極方法 
　　（一）整頓冬防嘗見内地每舉冬防士卒夾餉昔僅挾纊今則御裘入夜飽噉飲酒然後吹號巡街掩耳盗鈴虚糜餉欵莫此爲甚不寗維是一旦盗匪果至佯爲不知任其搶刦去後到塲猶發虚威甚有易服竄避致槍械被刦者可笑亦復可嘆設不加以整頓盗匪必更猖獗鄙意宜練民團團員由公團擔保經費向居民籌集槍械由官廳售給出防受軍警指揮惟須改用馬巡俾得偵報追剿之便並宜與水警策應藉保行旅遇必要時更當露宿枕戈而待以寒匪膽如是則盗案必能銳減而人民得安居樂業矣 
　　（二）取締賭博夫賭博爲盗賊之泉源賭棍爲農民之蟊賊此固盡人皆知惟或藉劣董之包庇或因鄉警之得賄仍有抽頭聚賭設局騙錢引誘良民陷於盗賊者竊謂旣爲民牧當如粤督陳炯明之對於賭案甫下車卽懸爲厲禁賭棍抽頭加重處罰劣董包庇剝奪公權官吏賄縱禠職嚴懲不稍徇情庶幾爲民除害而杜遏盗源實爲冬防之本也 
　　（三）拯民疾苦耶誕之晚偕兩弟在靑年會觀影戲見有法國失業之工人因老母苦飢難承菽水爰出而强刦麫包思歸而奉母致被追踪捉將官裏去富户張大其辭竟至役苦五年尙不得出竊鈞者誅此之謂歟殊不知乃出於人子之不得已出觀此可知强盗之犯罪非僅本身之疾苦實因其家屬或攖疾病或値失業或遭火患或罹地震或逢水災或遇旱荒諸如此類不勝枚舉人孰無情忍見骨肉之慘斃而不思暴動哉故每遇冬季官廳應舉辦平糶平售（衣被等）慈善團體宜實行施粥施衣雙方並進務盡救苦救難之責如是則貧民疾苦旣除身家可保豈肯冒險以干法紀而盗患自弭矣 
　　（四）撤查小客棧小客棧資本不足往往貧賺宿資容留匪類負冬防之責者宜特别注意加緊嚴查時向旅客詢錄姓名習慣職業事由曁來去時地等並宜察看面貌服色遇必要時更須檢查其行李見有形跡可疑即當分别驅逐拘留以遏亂源而弭盗患 
　　（五）盤問船隻我國南方多水行旅往來多取水道而盗匪亦類多船居苟不加譏察則民船與匪船莫辨故水警關卡應協力嚴查盤問來歷悉如上條所述更宜注意其人數泊處船式載重等以察其是否匪船分别押留與放行以免混入致多盗案 
　　（六）禁民租與無眷男子房屋無眷男子雖不能必其爲敗類然旣無室家之累行動極爲自由設爲盗匪賃屋以後儼如良民軍警不易譏察迨經發覺必早遠颺此雖小事亦與盗案之消長有關不可不禁也 
經濟 
[金鎊合規元之又一法] [  陳師貞]  
　　前見上月廿六日貴報常識欄所登磐尊君所著金鎊合規元法明白易曉簡便極矣惟原著係先得一辦士之價然後再求一先令之價旣得一先令之價然後再求一鎊之價今欲一次乘出之可以規元每兩所合辦士之價除二百四十（即每鎊合辦士之數）即每鎊之巿價或以規元每兩所合辦士之價除十二（即每先令合辦士之數）即每先令之巿價試卽以五先令一辦士二五爲例以五先令化爲六十辦士再加一辦士二五共爲六十一辦士二五向二百四十除之則知每一鎊合規元爲三兩九錢一分三毫六絲如以六十一辦士二五向十二除之則知每一先令合規元爲一錢九分五厘九毫一絲八忍此與磐尊君所述實爲同條共貫不過反覆引伸初學者更易明瞭耳（乙種酬） 
 
[這是謀婦女生活獨立的好榜樣嗎] [  洪康]  
衛生 
[元次山之壽翁興] [  天鳥]  
　　天鳥以科學治生以文藝遣興職務餘閒恒摘錄古代文人之衛生語以爲樂元次山唐代文豪也其集中有壽翁興一首其詞易明其旨深遠可爲中年以上與老年人之衛生實訓詞曰 
　　借問多壽翁何方自修育惟云順所然忘情學草木始知世上術勞苦化金玉不見充所求空聞恣耽欲清和存王母潛濩無亂黷誰正好長生此言堪佩服 
　　按次山此詩大旨謂生理心理俱以得暢自然之性而順適草木如此人體亦然設或違逆天機勞碌過度以有限之情神縱無窮之欲望勢必殆矣能藏修游息凡事皆有秩序則清和之氣長存神志湛然外物不擾自可永其年不啻游西王母之仙境也壽翁之所以長生其以此耳願世人深味斯言 
道德叢話 
[爲一部分主張新道德者進一解] [  平道人]  
　　我在做這篇文字之先要把『一部分主張新道德者』這個名詞下一定義這定義是什麽呢就是『凡是對於新道德並没有眞切瞭解逕自實行他心目中所謂新道德的人這都是本文所說的一部分主張新道德者（因爲這些人居現在一般主張新道德者的大部分所以他雖然不是新道德的眞切主張者我不能不以一部分三字加之）』 
　　表白過了再講本題原來我們所以不滿意於舊道德的緣故是因爲他的範圍太狹所以我們所要求的新道德是要把家庭間之所謂孝弟擴充到全社會變成爲『愛』Ｌｏｖｅ現在有一般不眞切瞭解於新道德的人他並没有將『愛』擴充到社會上他却高張着『新思想』『發展個性』『新生活』的鮮明旗幟抛棄了他那慈祥不過的可憐的老母拽起脚就走這種人豈不是誤解了新道德的内容嗎 
　　『新道德是主張敎人把『愛』擴充不主張敎人把『愛』縮小』這是我對『上部分主張新道德者』的最後一句話希望他們千萬要把我這兩句話去玩味玩味阿我爲什麽要做這篇文章因爲從今年春間到現在我親眼看見許多和家庭宣戰在靑年老母哭得來眼睛紅腫了不管一家子眼涙鼻涕的拖衣牽裳挽住他他也置之不顧我傷心得來也彀了所以就把我一得之愚寫了出來不曉得也有人以我這見解爲然否（乙種酬） 
家庭常識 
[時時防火] [  味根]  
　　時届冬令多聞火警是由天氣嚴寒往往夜則早眠晨則遲起爲主人者不甚檢點嬰孩僕人及其他一切舉動以致易於失火我願天下人以「時時防火夜夜防賊」之諺語爲戒豈非免除火災之唯一法乎兹述其如何預防之方法如後 
　　（一）凡婢僕於未寢之先宜敎以徧察各處如有燈火炭火苟非應用宜一一令之熄滅熄火之時亦須留意愼勿以纔滅之熾炭爇柴置於地板之上或貼近木質之器具俾免復燃 
　　（二）持燭於手往來室中則燭須堅植盤内不可任意動搖若置燭一處愼勿與幕帷帳簾及紙類布類與其他易燃之物過相接近 
　　（三）室空無人勿燃燈燭如在小兒臥室中俟小兒熟睡後亦當將燈燭熄滅 
　　（四）燃燭榻畔而凭枕觀書最爲危險之事偶或倦疲慒騰入夢不特易醸燎原且多自焚其身法宜先滅燈燭然後登榻假令置燭榻次備臨臥時吹滅在勢亦殊危險以當登榻之際每易疏忽偶一失愼則衣片帳角皆足爲引火之導線脫不幸成災無論己身難免即有同榻之人亦必同歸於盡 
　　（五）室中苟置火爐須加網罩以鐵絲製爲佳 
　　（六）設偶聞焦灼之氣或覺熱力熏炙及其絲絲之烟縷宜亟加搜檢 
　　（七）凡守夜弗眠或坐伺病人室中燈燭雖不能滅然其位置之處須求得當燈燭四周尤不可置引火之物 
　　（八）手携油類或酒精等引火物愼勿走近火爐或爲以油滴入火中之戲 
　　（九）裝油入已燃之燈必滅其火勿以貪懶借光致挽救無及 
　　（十）此外如攪爐鐵杵亦勿久留火中（乙種酬） 
識字捷法 
[應用字] [  濟滄]  
　　析破木也一曰折也从木从斤音錫又分也解剖也 
　　折斷也古文作　从斤斷艸籀文作　从艸要仌中仌寒故折（仌古冰字凍也篆文作仌象水凝結後拆裂冰花之形冰古凝字今仌字不復用而以冰代仌以凝代冰）篆文始作折从手旣以斤又以手複而所斷者何物轉未之及不如　字之合又判斷之也如折獄又曲也屈也挫也又毁也又短折夭札也又折扣就數之成分言又虧損曰折閱又准折相抵當也 
 
