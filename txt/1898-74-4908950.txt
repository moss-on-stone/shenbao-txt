# 1898 - 74 - 4908950

 

Page 1

 
 
[杭州趕先發報] [  申報館主人啓]  
　　本館前將蘇州及長江一帶報紙趕先排印早日發售彼都人士皆樂於先覩以致銷路日增兹復將杭州報紙趕先印寄比之往常當早一日於二月十六日起十七日到杭以後永遠如此總於隔日發售報章如有仍照舊日送到者卽係賣報人之遲誤請閱報諸君子卽向追問可也此布 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百世餘篇歴代名臣奏議採之各家文集廿一史者以及文選文苑文粹文鑑無不畢備非異端夾雜可語乃士林中之圭璧每部計洋七角上洋三茅閣橋飛鴻閣發兌此佈 
[書報紀示諭茶商後]  
　　上月三十日本報登整頓茶務一則執筆人已著爲論說登之本月初五日報首昨報又録上海縣示諭始得詳盡因再論之據出使美日秘國大臣伍秩庸星使函稱美國以近來各國入口之茶揀擇不精食者致疾因設新例花船到口須由茶師騐明如式方准進口否則駁回從前中國無識華商往往希圖小利攙和雜質或多加煊染以售其欺洋商偶受其愚遂謂中國之茶皆不可食銷路因之阻滯比來華商販茶折閱者多獲利者少職此之故現新例旣行茶稍不佳到關輒被扣阻金山等埠華商屢來禀訴因擇其不甚違章者爲之駁詰准其入口惟新例所開茶式未齊已將中國販運之茶詳列名目種數照會外部轉知稅關俾茶師詣騐時有所依據不至與原定之式不符過於挑剔仍將新例譯録飭領事等傳諭衆商嗣後不可希圖小利致受大虧云云執筆人閱至此不禁喟然而欵西人商務之興興在有專精其業之人亦興在官商之能一氣中國商務之衰衰在無專精其業之人亦衰在官商之不能一氣中國出口之貨向以絲茶爲大宗現在茶務旣如此認眞將來出口之貨亦必照此辦理華商苟能一律整頓誠屬美事否則惟恐以後出口之貨西人事事挑剔則中國商務更困矣而外洋進口之貨中國官塲向不過問一任商人貿易亦未聞商人有向本國官塲禀請之事豈外洋來貨皆無出入乎報中屢紀洋商控追提貨之事華商亦有以定貨不符及貨到過期爲辭問官無不爲洋商追提易地以觀更可見中國無專精其業之人而官商之不能一氣也就茶而論華商固宜整頓其所以攙和者想必欲價廉而多售也市語所謂貨眞價實若將貨物挑選要與不要權雖操於西人而售與不售權仍操之在我西人旣不能貶價而購高貨華人亦不能定價而聽轉移也說者謂别項貨物不妨稍稽時日而茶則不能過時苟與西人訂定何等之貨售何等之價定貨時如果不符爲西人所退華人固無說以辭如不走樣而西人欲藉詞貨低而貶價其時華商若欲出售必至折本若不出售則恐爲時過遲虧本更大若與之爭執則中國旣無茶師而官塲於商務不如西人之關切且不如西人之熟悉中國之事往往壅於上聞西人無論官商皆可電達本國由本國電達總著事事便捷着着占先恐將來非但不能振興商務而商情更困矣卽如示云此例初行似多不便然理相倚伏實於茶務有益無虧蓋以前茶質不凈人多食加非以代茶今入口旣經復騐茶葉共信其佳則嗜之者多將來銷路可期更旺華商如能將焙者諸法精益求精知作僞無益不復攙雜則中國茶味實冠出於諸國必能流通未始非振興茶務之一大傳機不知但能禁中國之弊而聽西人騐視其中果不能無偏倚乎曰此皆中國未設商部之故無專精之人不能免各執一詞之說竊意中國欲整頓商務須設商部大臣各業庶有專歸卽茶務一項亦須設茶師以憑自騐設有不符而以爭執現在華人旣乏專門不妨延請西人騐明之後始行出售若有反覆則惟茶師是問西人旣以公道示人在所延之茶師亦决無偏倚若至進口時始騐多所阻隔不已晚乎非但茶務宜如此辦理卽各種貨物進口亦宜如此辦理商人旣有所拆衷亦可漸漸學步不致茫無頭緒一任外人之轉移也然乎否乎還請質之精於商務者 
[諭旨恭録]  
　　二月十七日奏旨户部員外郎著存善補授吏部漢字堂主事著玉崑補授户部新設宗室主事着溥寛補授欽天監監正　徐森補授江南道監察御史著李盛鐸補授浙江道監察御史著徐土佳補授擬補内閣侍讀常福中書楊廷璣方崑玉崔登瀛俱准其補授分發湖南道張成基浙江知府張彬陶湘河南同知黄鳳岐浙江同知陳蕃誥河南直隸州李汝澤廣東直隸州儲世鐸安徽知州將帥轍陜西知州唐松森河南通判崇桂浙江通判崧耀江西通判彭詒孫奉天知縣廖彭江蘇知縣黎耀森山東知縣徐懋昭陜西知縣王之屏冒樹楨浙江知縣袁學灝書麟陳錫齡江西知縣饒宗羲湖北知縣朱承均陜西知縣哲臣湖北知縣李相四川知縣徐鴻基廣東知縣傳炳熙雲南知縣錢紹彭周每清俱照例發往分發雲南補用道韓銑著發往直隸差遣委用京察　　京開原筆帖式陽春著准其一等加一級病痊前安徽鳳頴六泗道雙福著照例用投効官前山東候補知縣吳兆鑅著開復原官發往山東差遣欽此同日奉上諭昨日道旁叩閽之已革叅將趙長春著交刑部嚴行審訊欽此 
[高俄譯要]  
　　日本東京日日新聞云東歴三月初八日高麗來電云昨日俄國駐高使臣致訣絶書於外部云我俄國皇帝送教習軍政之司員及理財官至貴國願爲貴國輔助明知貴國朝野上下皆心生厭惡然究竟欲用與否須於二十四下鐘内裁定作覆翌日清晨高麗政府照覆俄使臣謂作答之期請稍延緩 
[英艦麕集]  
　　日本訪事友云前者長崎鎭西報紀英兵艦六艘向中國之舟山進發彼時實係誤傳兹悉前次所開之艦名新旣由立混已由舟山轉往香港其在港之六艘内有名石而令暴者於初十日開往仁川據言不日卽回詎知轉易一艦於十五日至崎名意非才呢夫至次日卽同在港之恩達笛托同時出口云赴巨文島後悉已赴天津其達夫南一艦亦於同日開赴仁川其非呢之旣司及拉突唐恩二艦亦陸續俱向天津矣至納而西司則欲往芝罘又有名哈薄者云係由香港卽日來崎又有最大艦二艘名派夫已抵香港可容一萬五千噸刻下當港僅泊兩艘似此往來游弋實深叵測也 
[法人叵測]  
　　廣州博聞報云河内來信謂東京法員現已預備鎗手一隊及海軍一隊前往毛淡地方按毛淡係與瓊洋遥遥相對又聞法人於前日遣兵二隊前往夏龍灣境觀此局面則瓊洋一帶恐不免風鶴之警也嵩目時艱爲之浩歎不置 
[户部奏覆鋪稅藥牙摺]  
　　户部謹奏爲遵旨議奏恭摺仰祈聖鑒事黑龍江副都統景祺奏請專設鋪稅 
 
 

Page 2

 
 
藥牙以清償欵一摺光緒二十三年十二月十八日欽奉諭旨户部議奏欽此欽遵由軍機處抄交到部據原奏内稱奴才邊疆承乏牧圉是司軍國大猷非敢妄議特以時事日棘宵旰憂勤苟有所知豈容緘默奴才見聞所及天下有可收之利而舉辦不致驛騷者厥有二端一曰鋪稅將市廛鋪户蠲其契買之稅而令按間納稅大致以深廣一丈爲一間每間歲徵鋪稅錢自五百文至三百文爲率其鋪略分上中下三等如鹽典綢布金銀皮張藥材等鋪爲上等米麫醬料油糖烟酒雜貨等鋪棧爲中等手藝工作等鋪店爲下等上等每間歲稅制錢五百文中等每間歲稅制錢四百文下等每間歲稅制錢三百文行令各直省將軍督撫府尹酌量情形或責成地方印官或另委妥員照例開收一切薪水公費仿照厘金章程不得過十一成之一正稅之外不得復有絲毫規費在商賈所出稅項上等極大之鋪每年不過數千文下等極小之鋪每年僅止數百文於四季二首分徵開設及閉歇者仍按開閉月日報明起止似此出諸商賈者爲數甚微裨於帑藏者已數百萬矣一曰藥牙查洋藥土藥一項爲害無窮而民間沾染習用幾與米鹽無殊其初懸爲厲禁旣刑法之俱窮其繼併徵稅厘又外域之梗阻此外如膏捐燈禁或行之未效或散漫難稽所收甚微無濟實用而洋人之寄居我國者則香港收膏捐矣上海收燈捐矣商民出於其途奉法維謹其故何也則以我之章程未得以簡馭繁之要也奴才以爲國家鹽法其權一操於官其課爲天下最今略師其意行令直省州縣於城市鄉鎭概設洋藥土藥行牙分爲引地預發部帖交各州縣正官稽徵凡售賣洋藥土藥必須請領部帖方准行銷如無票私銷貨房全數入官仍照十倍科罰平日卽令有帖之牙自相查詰禀官罰徵每帖一紙分繁盛次盛簡僻爲三等繁盛者徵銀一千兩次盛者徵銀七百五十兩簡僻者徵銀五百兩一年例換一次卽納稅一次承充之後凡有洋藥土藥交易悉由該牙經手約取用錢并准該牙自行營運販賣獨專其利如一縣而有數行則一行各有一牙無論買賣多寡均匀分利若止一行則歸一牙承辦惟不准一縣境内不設一牙分居他縣之人不得購用此縣之藥違者以十倍徵罰又洋土兩藥熬膏出售則另設烟膏部帖每帖一紙亦年繳牙稅分繁盛次盛簡僻三等繁盛者歳徵銀五十兩次盛者四十兩簡僻者三十兩請帖之後始准開燈賣膏私開者立予查封房貨入官仍十倍追罰所繳膏稅准由地方佐雜或委員經徵仍收加一部飯公費加一費内以一成解部其餘九成歸經徵員役各項費用以上繁盛次盛簡僻請以二千户以上爲繁一千户以上爲次五百户以下爲簡僻若合二十二省併計歲人不下千萬奴才伏思理財之要在乎得人得人之方務在給其所求養其廉恥故費之給必資十一成之一乃可杜意外之需索無意外之需索則商民易知易從雖取之而不爲虐其有取於什一之外者應請特設專例輕則流遣重則軍法并各予查抄如果成效昭然亦立卽擢陞序補不許空言蓋朝廷馭衆之權端在信賞必罰理財用人治軍飭吏無不由之是在部臣堅意持之於内疆臣實力奉行於外各等語　未完 
[學憲起馬]  
　　蘇州訪事人云江蘇學憲瞿大宗師按試蘇郡一切情形均紀前報兹悉宗師於十九日試事告竣卽於二十日校閱武塲廿一日本試馬箭緣是日天雨連綿馬道不能馳騁爰改試步箭一枝旣畢宗師以江震等各縣武童技藝皆未純熟不得濫附膠庠是以震澤縣僅取進一名吳江縣取進三名吳縣亦減取二十名至廿三日宗師卽排導出轅詣撫藩臬織造各憲轅及各當道處投刺拜謁各大憲卽於是晚在滄浪亭設席公請廿四日本地紳董亦在滄浪亭公請讌飲午後席散宗師卽飭起馬对胥門外官馬頭登舟往太倉進發時撫憲以下文武各官及諸紳董咸詣馬頭恭送水陸各營兵丁亦鳴鎗誌敬長元吳三縣主則乘舟送至唯亭而返 
[融齋書院甄别題]  
　　經學題左傳舟師攷天有十日人有十等說○史學題擬袁彦伯三國名臣序贊富弼奉使如契丹請易書而行論○性理題人必内重論元亨誠之通利貞誠之復說○算說題松江府城天頂距北極五十九度黄赤大距二十三度二十七分試推光緒戊戌年朔望太陽出入時刻有合弦和和或底和和甲有斷弦和和或明弦和和乙求城徑并作圖解限三月初三日交卷寄交監院婁學公館併送 
[考騐司員]  
　　京師訪事人云吏部傳知各部院九卿大小衙門令各該堂官謹遵諭旨考騐司員賢否秉公舉劾毋稍狥情 
[股票設局]  
　　京師訪事人云户部堂官刻在本署對過火倉内相度地勢設立昭信股票局俟安置妥協再由本部各司遴派亷幹司員經理局務 
[京師火警]  
　　京師訪事友云二月初五日午後宣武門外菜市口迤西大街煤鋪失火延燒餅鋪等户共四家初八日宣武門内石駙馬大街陳宅又火傳言火自門房中起燒去房屋四間並未殃及鄰右初十日宣武門外爛麫胡同連順車廠又火傳言火自廠中草垜上起延燒鄰近剃頭店等共房屋十二間幸俱在白晝易於救熄回禄君不至大肆厥威云 
[日本火警續志]  
　　前報神户海關法公司馬頭棧房於本月十一晚突遭回禄兹悉起火之由因小工吸食旱烟遺火於棉花包内未及覺察延至九點鐘時火勢上炎始知失愼海關人役及各處救火會均先後馳救無如祝融氏左衝右突銳不可當直至天色微明始息計焚去棧房七間被焚貨物約值銀一百十萬餘元内應歸保險賠償者約六十餘萬元餘則歸關棧賠價但間有出口貨運貯騐貨塲預備次日騐放及入口貨已經騐明因搬運不及暫貯騐貨塲者均無從取償故此吃虧者亦頗不少也 
[中丞課吏]  
　　安慶訪事人云皖省自前年設立課吏局凡候補無差之佐貳各員每月由各憲輪流課試一次本月十六日爲撫憲鄧大中丞課試之期是日候補應課諸君不下二百餘人均各衣冠齊整集於龍門八點鐘時中丞鳴騶戾止各員魚貫而進由府尊方太守點名給卷然後扃門命題至未末申初均各交卷而出 
[太守閱操]  
　　嘉興訪事人云嘉屬駐防楚湘水師各砲艇經統領札調齊集東門外南湖中禀請宗郡守閱視水操郡守於某日之晨出轅赴東門外官碼頭乘舟往烟雨樓至時各砲船停泊兩旁迎迓如禮旋由統領迎接登岸升座點名禀請發令開操各砲艇分左右兩翼往來整齊進退有度連珠槍砲震耳不絶郡守顧而樂之閱畢時已下午仍登舟至東門起岸乘輿排導回轅 
[捧檄赴任]  
　　揚州訪事友云正任泰興縣韓大令愔奉寍藩松方伯行知與東臺縣湯大令曜對調韓大令奉檄後遵卽交卸起程前赴調任於本月二十日舟過維揚隨卽登岸至府尊沈太守處禀到旋奉太守加札立卽禀辭揚帆而去聞大令已涓吉本月二十三日履新故行色如此怱促也 
[津沽客述]  
　　天津訪事友人云英國新租界開設戲園原爲招徠商費起見津人每以重價向洋商租賃地址起蓋樓房凡願受一廛者不惜重貲覔一席地爲牟利之所而妓館烟寮亦錯雜其中刻下新年已過觀劇者漸少而妓館烟寮又於十五日經工部局示禁於是鋪户驟形冷落已開者勉强支持已賃未開者或招人承租至有空房而待人租賃者則不免大費躊躇矣○津郡城東下園一帶村莊業已劃歸德國租界德國工部局一律丈量竪立界石今年將興土木各工匠爭攬大工又有包辦起造工程代墊工料銀兩之公司二家曰德鑑曰富潤大約春融後當次第開工矣○榆蘆兩路各站車價均有定章而以銀合錢又復核定高低五日一次懸牌示諭意美法良商民莫不稱便○本月十一至十五日連日天陰饒有雪花而滕六君尙爾音空谷惟天氣奇冷幾於獸炭不温此亦天時之不正也記之以告謹身之君子 
[武林雜爼]  
　　杭州訪事人云省垣太平橋沈姓綢莊於本月某日命學徒二人掮寗綢一捆至會館報捐行經大東門相近因路滑難行 
 
 

Page 3

 
 
致撞茅某之身茅卽大駡將綢奪下飽以老拳行路者知茅係差役之子素來倚勢横行不敢多言一徒見勢不佳飛奔回莊被毆之徒驚惶無措狂呼救命忽來二人係茅之黨僞爲解勸拉至茶餘評理茅云彼行路歪斜幾被撞倒自不認錯反誣我爲搶物因此不肯干休徒云撞彼之身雖則有之惟未敢誣爲奪物二人云汝不應狂呼救命誣陷平人赶卽了結爲是徒正在爲難之時幸店主踵至立喚地保將茅及徒送入保甲局審訊二人卽乘間逸去總巡沈大令升堂審問知爲索詐將茅重責五百板枷號犯事地方示衆○孩兒巷王姓家之子年約七八歲於本月某日之晨在門前戲玩忽然不見其父母驚惶無措遍問左右鄰人僉云先時在門前戲嬉後不知所往知係被人拐去當携銅盆一面各處敲擊訪尋杳無音信至六點鐘時忽由孩之母舅携歸歡喜萬分間其從何而得答云午前出外買物遇一人手抱外甥詢其何往言語支吾知爲拐騙之徒遂卽奪下本欲送官懲辦後爲旁人勸解縱之使去然此孩若非遇母舅則杳如黄鶴矣○浙江候補道陳高佺觀察壽昌籍隸北直由戊辰翰林改官至浙迄今已閱三載歴充塘工書局會辦等差本年正月間忽爲二豎子所虐醫藥罔效延至本月十二日在省寓仙逝身後蕭條幾不能盡飾終之禮聞者莫不爲之嘆惜也 
[湓浦春濤]  
　　九江訪事人云連日以來朔風凛冽寒冷異常小雨如酥雜以雪點十三夜滕六君又復駕臨扯絮搓綿平地積至三寸許居人雖衣重裘尙寒氣砭骨項縮如鯿也○德化爲文物之邦人才鱗萃本屆楊少庭明府示期於三月初九日縣考童子軍皆磨厲以須及鋒而試矣○本月十五日九江府聯敷青太守考試濂溪書院甄别生員題及是時明其政刑雖大國必畏之矣童生題柔遠人則四方歸之懷諸侯則天下畏之生童詩題賦得瓦屋寒堆春後雪得堆字○署理九江鎭標後營守備熊守戎德旺已屆瓜期例須更替撫憲遂遴委王惟軒守戎接署擇於初四日履新 
[鄂垣近事]  
　　湖北訪事友云漢陽縣薛誠伯大令宦鄂多年政聲卓著客冬奉大憲飭知升補沔陽州并檄令先行赴任大令因偶患清恙請假三月擬返無錫珂里調治尙未啓程詎料藥餌無靈病勢日重竟於本月某日在鄂謝世紳民追懷遺愛無不同聲悼惜焉○省中勺亭書院爲武昌闔郡士子肄業之所每年由武昌府考試甄别以定去留本年又屆甄别之期逢子政太守筮期二月十三日扃試兹將試題照録於左四書題自生民以來未有孔子也詩題賦得國有與立得常字策論題范仲淹授狄青左氏春秋論勸民出財助國策○沿江一帶席棚林立不啻恒河沙數若輩皆由襄鄖等處避荒來此鳩形鵠面苦不堪言近日雨雪連綿春寒刺骨以至凍斃者時有所聞誦杜子美朱門酒肉自路有凍死骨之句不禁黯然安得博施者慷慨解囊使百萬災黎同登袵席也 
[鳩兹問俗]  
　　蕪湖訪事友人云中江書院於二月初八日甄别與試者共七百餘名道憲親臨書院點名給卷時則春光明媚柳舞花嬌院中几凈窓明頗足以助文興也○鈔關司榷各員向以上三年極旺之月爲比較如短收十分之一記大過一次短收五厘記小過一次苟記過之後仍不能轉衰於旺卽行撤差此定章也兹者道憲以功令具在未便姑容特將記過較多之解芋笙少尉撤去差務委吳幼卿少尹接辦○蕪地新創機器礱磨坊公司機爐輪軸刻已裝設齊全擇吉前月某日開辦風輪火營靈捷異常所成凈米每日約得二百餘石以人力較之豈止高出百倍耶 
[白門瑣誌]  
　　金陵采訪友人云江寍邑紳伍芝蓀觀察由恩廕出宰浙東歴任仁和錢塘諸大邑卓著政聲精通洋務日人來杭開闢商埠事屬創始措置頗難觀察維持其間中外無猜商民悅服浙中大憲引重良深去年捐升監司本月初八日遄返珂里十三日有某紳招飲酬酢極懽迨興盡而歸忽覺痰壅氣塞竟於十四日午刻逝世其夫人公子輩均在浙省由介弟整備棺衾先行小殮立卽電達噩音俾得瀛眷迅返江寍親視含殮○金陵東花園地處空曠居者寥寥近有某善堂購地數弓擬設施棺局大興土木昕夕經營日前圬入掘地築牆根起土二月餘忽聞有聲瑯然如瓦之解審視之乃一酒甕其口已被鋤擊捐堂童見之命撥開泥土則甕中有金一錠及金釧金練各數事日斯巴尼亞銀圓卽俗所謂本洋者二百元爰卽焚香謝神易資以充善舉 
[叅戎返滬]  
　　本城提右營叅將廖楚材叅戎前日赴松叩賀署提憲李壽亭軍門接印之喜已誌前報兹悉廖叅戎已於昨日返甲矣 
[挽回風化]  
　　婦女入館茶談久干例禁前經地方官一再示諭嚴行禁止無如各店主陽奉陰連依然容留年輕婦女與不肖男子謂坐茶談實爲風俗人心之害近經水利廳孫立幹少尹訪悉特於前日出示嚴禁並傳諭各舘地甲將大小茶肆一律造具清册限日呈縣以憑查究 
[蓮出污泥]  
　　昨有滬北某妓女至縣署候黄大令因公出署時匍匐首左叩稱不願爲娼求發善堂留養超拔大令以妓女進堂其志可嘉准如所請當飭差役送交普育善堂留養 
[會訊票銀三志]  
　　中華銀行控已閉乾大莊何益生不付票銀一案昨日午後兩點半鐘又經薩副領事蒞廨與襄理讞政之鄭瀚生大令升座會訊原告所延之高易律師問中華銀行買辦葉思賢曰行中拆與乾大銀兩之利息若干簿中曾否註明答註明問與乾大往來有帳否答有由行中式老夫尤吉人抄單後登帳問莊票到期收銀要簽字否答無須問乾大莊言此票係爾向借此說是否答未曾借過於是被告所延之威律師起請問官飭中華銀行將行中總清及日流簿呈案以便查閱因前次所呈總清不甚明晣故令呈日流簿又問葉曰爾與乾大有往來否答亦有往來問爾能將期票號碼數目指明乎答票係卽期威律師今明白回答答稱何日可以查出號碼無期係卽期數目亦有何人交來亦有問第一紙五百八十五號五十兩何人何日來答帳房所寫須問帳房威云因帳房前次所答不清故須爾指出去年十二月六號乾大控爾如何至今尚不查明威遂請曰現所問之語不能答而乾大已控告在案請將此人扣押又由司帳俞吉人將帳查出稱十一月初二五千兩初四五千兩初六五千兩後俞卽不能指出威遂起曰此票實是葉向乾大借出故須查其帳簿今買辦與司帳皆不能指出豈非誣控欲思陷害乾大乎高律師問所呈之帳係幾時起答係去年正月起問官亦令將何人經手何日收到之帳指出俞答因不註號數故不能指出問葉曰爾曾否指明或係行中往來或係自已往來答數目有之欲實在指明則不能因每日進出甚繁之故卽他家亦不寫號碼問今日所呈者係行中之帳尚有自已往來帳曾否帶來答未曾問下次可否帶來答可問據大班前次說無論何家拆銀須先將錢莊拆銀之字條繙作洋文與大班看過允准卽准付銀可否將此紙呈出一紙答並無字條只有口說他家亦然威律師曰爾行與乾大往來八十餘萬必有些少字據答劃銀單卽係字據問利息簿有否答有遂令其下次帶來威問此單是否卽可收答非也如拆銀一萬洋東已允或劃數千與某行餘或收現銀將單開明行中卽照此付銀威律師與高律師略爲辯論遂卽退堂再行訂期曾辦 
[馬路善後局紀事]  
　　已革南市馬路善後局捕勇周春生前日在新馬路中與吳雨生兩人向某姓家小孩爭奪風箏互相口角由某號巡街捕聞之一併拘入善後局局員孫星垣直刺於昨午升堂研訊春生供稱本邑人前在案下充當捕勇是日行經新馬路見不相識之小孩手持風筝因有人爭奪小的特往解勸並非打架吳雨生供稱在花衣街某姓表畫店爲夥是日在新馬路游玩旋與周春生口角被捕拘案求請豁免直刺以爾等游手好閑不安本分本應責究姑予寛免各具安分切結斥退○偷兒秦阿坤前日在董家渡地方竊取某姓家松板兩塊經過新馬路爲巡街捕所見形跡可　上前盤詰言語支吾爰卽拘解善後局昨午亦經局員孫星垣直刺提案研訊秦供本邑浦東陳家行人向在城内 
 
 

Page 4

 
 
以挑水餬口近日失業無聊不得已將松板竊取惟求寛恩直刺判責一百板釋去贓存局中候失主具領 
[好善倦]  
　　本館協振所承苕溪隠叟大善士祈合家平安助來規元二百兩閩巖謝樹德堂善姓求合家清吉助洋十元梁顔昭代林劉氏善姓送來振洋十元一粟居士善士助票洋五十元淮徐災重待振孔殷得諸善士慷慨解囊涸鮒哀鴻藉資果腹功德無量福報有期聊綴數言爲災黎代鳴謝悃 
[有脚陽春]  
　　淮徐一帶被災沈重疊接嚴佑之明經告災公函其一種呼號追切情形尤流露於字裏行間令人酸鼻敝所承乏後路正在無可設法之時乃承厚德堂善士求病速愈慨助洋四百元章瀛氏洋五十元明德堂洋五十元際此倒懸待解乃蒙厚惠有加裨益災區實匪淺無傳云皇天無親淮德是輔福祉之集拭目俟之可矣又奉積善堂朱助一文願洋三十元合併聲明[  上海六馬路仁濟善堂籌振公所制 
施則敬謹誌]  
[徐海急賑]  
　　啓者接嚴佑之電稱雪後凍餓死者無算賣兒女者徧道天絶災黎存亡呼吸奈何奈何雖承續匯賑欵無如地廣災重不敷尙鉅非迅速再匪鉅欵接濟不辦緩難濟急以速爲貴籌欵旣難何勿勸滬上各紳富各將數日宴會及車馬烟茶之資捐助賑欵在施者所費無幾積少成多災民已受惠不淺矣務乞諸善長迅賜設法籌濟等因合亟登報翹盼慈施無任禱切[  上海陳家木橋電報總局内籌賑公所謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者總巡局移送和尙犯姦一案至縣前晚經黄大令提訊鄭小妹每年二十有一丈夫向爲砲子家住本城虹橋左近上月二十日至虹橋某襪店取覓做工路遇母姨陳鄭氏臨别母姨囑二十八日至伊家内至期小婦人前任登樓閒話卽有一和尙至小婦人深爲詫異正欲回身忽有流氓上樓大喊捉姦小婦人從窗口跳下幸有竹笆攀住不致受傷逃回家中次日有人來說母姨病危又往探視遽被衆流氓軋至茶肆中後爲小甲送局小婦人實不知情求恩超釋鄭陳氏供年五十四歲丈夫故世洗衣度日和尙到婦人家買手套故爾認識小婦人家住本城西門内關帝廟前和尚因到關帝廟順道來家閒坐確有　事甥女亦適逢其會爲近隣玉器邦中人平地生波叩求恩鑒僧人明慶供俗家江寍縣年二十四歲自幼在普陀山披剃爲僧現在治下香粉弄五台山寺院因買手套與陳鄭氏認識到他家内不過坐談並無犯姦之事至鄭小妹並不認識求察大令駁結至再堅不認姦大令以此等僧人婦女均屬無恥判將陳鄭氏掌頰四十下鞭背一百下鄭小妹掌頰四十下僧明慶掌頰一百下押候備文解回原籍勒令還俗陳鄭氏雖不認實而跡似台基押候詳辦鄭小妹發官媒看管候傳本夫來案具領○騙子李廣子騙取鳳近銀樓金飾已詳昨報黄大令得悉之下以李冒稱署中人深爲可惡是晚親自提訊升坐三堂店夥某甲聲稱李到店中稱在縣署當家丁太太命兌金鐲四對如意押髮三支揀定後欲送至署内看對付洋小的隨同到署至宅門口囑小的坐等小的不肯將物交付竟敢搶奪情急聲喊李見勢不佳欲思逃遁被小的拖住當有門皂人等拿獲幸物件未失叩求究辦李供揚州人年三十歲前在江北爲長隨今年正月來申餘語支吾大令問騙取人物有幾次答稱僅此一次自知該死叩求施恩大令憶及去年秋間有信昌衣莊被人冒稱縣署姨太太所命騙取狐皮女衣六件當錢一百千後由該店夥夏寳慶獲送官裁縫金裕堂收押至今尙未供認而所爲情形與此事同出一轍頗滋疑竇卽將此案詰問李初不供認一味含糊立傳該莊夥到縣認明口稱似是此人大令喝用重刑掌頰二百下鞭背一百廿下笞責九百板始供騙取皮衣二包當在四門外德生典得錢一百千在老北門外花嗣間内花消已盡罪該萬死務求開一線之恩成全狗命大令又提在押之金裕堂到　辦認二人諦視良久皆稱素不相識金稱小的被衣莊人悞向冤屈至今大令著開釋免累無辜判將李廣才釘鐐收禁外監候詳究辦○汪劉氏控房客惟阿新霸屋不讓黄大令倩帮審委員李二尹提訊汪劉内因未投質專訊顧阿新供稱租汪劉氏市屋開設羊肉店結欠租錢十餘千囑爲搬讓小的因母病未愈不能卽　叩求寛限二尹判限二日交房不得再延 
[上海巡局紀事]  
　　王子來以小工爲業近因春雨連綿無處食力以致所入不敷所出不知在何處歸有僞質人銀昨日在楊樹浦吳萬興麫店硬欲行用致相口角吳控知是處巡防局經局員姚殿卿二尹飭勇前往將王提至局甲押候究辦○浦東洋涇鎭左近賈家角人孟阿美向在是處火油池爲挑夫其婦年僅三十許本年正月初因事往引翔港母家居住有賈移全有至婦處僞稱孟惠重症勢已危殆特來報信婦信以爲眞急隨之而歸至楊樹浦地方雇一划船渡至浦左詎至中途時已薄暮賈頓生不良之念將婦扭住擾其銀鐲首飾婦不從突出利刃向頸項猛戳一下血液淋漓婦大呼救命村人聞聲而出賈已杳加黄爾遂有人告知其家舁回醫治昨日孟特赴爛泥渡巡防局中喊控經局員劉穆亭二尹准詞卽傳地保到局飭查明究辦 
[英界公堂瑣案]  
　　水巡捕唐寳榮送陳阿木張兩根至廨禀稱此二人在河中將船横泊有碍水道違章送究質之陳張二人同供浦東人撑船度日不知章程是以誤犯求鑒鄭瀚生大令判將陳罰洋五元張罰洋二元○陳和春行竊毛阿坤家水烟袋一支經捕緝獲送案請究毛投案領贓質之陳供因窮苦不能餬口遂入下流求開恩典大令判責一百板贓給原主○捕已朱阿金至廨禀稱朱係捕房押犯因與人吵閙是以送案請究朱供自知不合叩求寛恕大令判枷號二日還押捕房○捕送陳和春至廨禀稱此人前因犯案遞解回籍今復潛來拘案請究姜供寗波人業已安分至滬欲謀生而不敢爲非大令判責一百板管押捕房三個月○李長生行竊裴章甫家烟槍一支爲捕緝獲人贓送案請究裴投案領贓李則一味求恩供稱以後不敢大令判責一百板管押七日 
[法界公堂瑣案]  
　　昨禮拜四法界公廨堂期鄭大令會同何繙譯升座西人伊麽田偕掮客陸寳稱華回春童敬良潘敬夫陸敬揚陳維芳陸吉生等投案禀稱局等托伊麽田報關掛洋商牌號售賣各貨與南市　廣茂北貨店往來被欠甚巨店主避匿無蹤將學徒胡宗　扭　請究胡供店主嚴叔和原籍湖州寄居生義弄本月廿二日忽不知去向司帳　某係店主同族已回湖州小的在店看守門户大令謂陸寳和曰爾等各家僅托伊麽田報關不能干預他事斷欲呈臣理應其禀何得率請訊追著將胡宗儀父保陸等著具禀呈候核奪○泰州人王寳如將妻徐氏押入小東門外戲館街李王氏花烟間内爲娼得洋三十元越日領妻逃逸爲探夥拘獲傳同李王氏解請研訊鄭大令著交還洋三十元充公王寳如夫婦一味挺押昨日堂期飭探將蟻媒周德昌拘入捕房並在押之王寳如等一并解案請訊王寳如供周有友人在泰興哄騙小的夫婦來滬轉托周德昌押入花烟間内得洋三十元大令以周專做蟻媒從中漁利著重責一百板王寳如不應縱妻爲娼專放白鴿著重責二百板王徐氏掌頰五十下李王氏交保○王子才禀稱在菜市街開設肉店有沈阿祥疊次混用銅洋拘送捕房搜出銅洋五枚解案請辦大令謂肉店非兌洋之所顯見混用王供家住老北門内向爲衣莊生意此洋係向三牌樓友人處討還之借欵大令著押候查明復核○包探禀稱鄉人狄桂林違禁販賣鵪鶉四十餘頭　入捕房捕頭命盡數放去將狄解案請訊狄供不知租界章程求恩寛有大令判罰洋二元以後不准再售○包探禀稱積竊何阿毛屢次犯案怙惡不悛昨日又在江天輪船竊鷄當塲拿獲解案請辦何阿毛認審不諱大令判責二百板○胡春禀稱在十六鋪北局當差昨日下午有曾三與同黨三人在十六鋪南首搶布五疋當塲拿獲三人逃入租界爲巡街捕拘獲禀知局憲遣小的投案歸帶回歸案訊辦曾三供並未搶布惟分用小洋三角搶布者名十三旦現被北局拘押大令著胡帶回歸案訊辦○廖阿榮禀稱在吉祥街開飲源順烟間被吳惟生竊去衣包一個當塲拿獲送案請辦吳惟生供與友開燈吸烟誣指行竊大令再三研詰以所控尙有不實命押候查明復核○野鷄挑夫周阿金王德福因爭挑行李失去錢盖爲失主金沛高扭控大令昨又提案着具改過切結送案存查碧露春茶館主章香山去年因貼票欠洋七百餘元爲洪明山具控鄭大令提訊之下著交保出外赶緊理處嗣章避不到案飭提保人陳小寳押交在案昨日章妻湯氏呈繳現洋二百元求將陳交保出外理處大令准之著見的　保人赶緊理楚 
[美界捕房紀事]  
　　怡和紡紗廠女工張莊氏昨日工作之後乘間竊取棉紗數磅携之而出甫至楊樹浦橋適爲包探金阿三所見當將人贓一併拘入捕房押候解送公堂究辦○本地人馬阿土游手好閒不務正業每於日落崦嵫時在小街曲巷惹草拈花前　　　　浦附近之陳云生家誘領其妻至某處借宿陳早有所聞默伺間隙昨日馬又萌故態潛入陳家被云生當塲獲住扭至捕房捕頭令押候解送公堂究辦○昨日有傅連生劉阿生二人糾聚各牧猪奴在虹口吳淞路望月樓後至某老虎灶茶肆内聚 
 
 

Page 10

 
 
賭旋以分肥不匀互相口角繼復扭至捕房捕頭詰問之下着押乞丐牢中一宵以儆○甬人陳阿開昨日在虹口四川路某錢莊兌換小銀元一角察係僞質向之調換陳不服致相口角正喧嚷間適被四百三十五號華捕所見一併拘入捕房押候解送公堂究辦○虹口東洋公司碼頭小工陳羅先者昨日正在工作偶不經心將物輾傷徐財玉之足踩賞被四百七十三號華捕所見一併拘入捕房捕頭飭押候究治並令將徐舁送同仁醫院求治○徐松林以拉東洋車度日昨在英租界拉客至美租界北四川路口偶爾粗　致將車輪輾傷路旁小孩當被五百十一號華捕查見拘入捕房捕頭令押候解廨訊究至小孩送同仁醫院療治 
[皖省官報]  
　　二月十五日同知承厚知赴龍山祭祀回指分安徽遇缺先補用巡檢王燕甲到山東人候補通判毛鴻知奉臬台委兼首縣帮審布　　　毓芬面試府照歴消念曾謝武闈差超委一次○十六日本任和州朱大紳知奉委勸辦湖北賑振總　並委赴皖南勸　署懷寗縣袁學昌知赴黄濟圩查看圩堤准補旌德　李邦慶　行知准補縣丞鄭秉璘知奉府委赴　湖提案○廿一日事辦石牌釐卡知縣胡汝　　指分安徽試用巡檢潘翰章到浙江人本任含山縣蔡如景知奉委赴英山騐收工候補知縣許月菡知奉委赴滬新辦大閱衣料通判周僑到解西餉回巡檢朱秉諱准補用寗縣丞鄧　先均謝武關差超委一次○十八日候補縣丞鄭秉璘辭赴太湖縣保案本任含山縣蔡如景辭赴含山縣騐收　垣工程候補從九楊　裕謝武闈獎給超委一次候補知縣李文斛到赴貴池　閱卷回○十九日知府銜在任候補直隸烟　任南陵縣趙熙到起　來省遵例過直隷州班分發安徽試用巡檢周鏡菡到山　人候補道維增　行赴皖北縣丞　耀庚典史金道榮均謝　委一次馮金綬謝超委一次記大功一次巡檢湯鳴岐到由鳳　辦賑回署懷寗縣袁學昌知赴廣濟圩查勘圩堤回○二十日等分安徽候補班儘先補用同知直隸州何長清到廣東人委署霍邱縣吳乃斌辭前休寗縣李　淶到本任太兩縣顧懷壬辭赴桐望無和合查勘圩工情形銅陵縣劉佐宸新選青陽縣鄭佐霖另補知縣劉家序卽用知縣陳祖綬王從福均知代首縣閱卷並赴建提閱卷回護超委知縣彭德超辭赴桐城帮審案件李文翰面試巡檢馬履堃辭赴皖北措資府經張慶孝謝超委一次 
[壽儀助振第三批清單]  
　　啓者朱煦庭先生壽儀移助已將第一二兩批刊報布門兹又蒙唐君回墀邱君稼孫徐君昇甫鎭江招商局趙君重　各移助洋四元盧君序東朱君宰山陳君鴻藻沈君世瓚茅君恩銜余君桂芳吳君士良吳君吉人謝君子英游君雲錦韋君雲坡張君月樵王君文彪沈君品三汪君儿升齊君稚芹汪君國楨汪君瀅凌君子遺張君建臣各移助洋二元張君藕衫吳君翰夫趙君味青吳君海理各移助洋一元以上共計英洋六十元卽作爲第三批列收之欵謹鈔乞登　藉布謝忱至朱煦翁大慶係三月初一日爲期不遠諸君子如與煦翁有姻世誼者卽請迅賜移助俾資解濟合併聲明[  上海北市絲業會館籌賑公所制施則敬謹誌]  
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四年二月十四日京報全録]  
　　宫門抄○委散秩大臣錫奏爲敬陳管見節省糜餉摺○湘撫陳奏爲甄别知縣留省補用片○又奏爲甄别知州留省補用片吉林將軍延奏爲委員接辦械器局務片○又奏甄别知府留省補用片○又奏爲甄别府經歴留省補用片○又奏爲遵查機器局一年實造軍火　蔡並發用存儲數目摺○二月十四日吏部翰林院正紅旗值日無引見○恩公假滿請安○鄭王縸此二十日○孫家鼐請假十日○徐會灃請假五日○召見軍機○皇上明日寅正二刻至關帝廟拈香畢還海○○委散秩大臣世襲一等昭武侯奴才錫光跪奏爲敬陳管見節省爢饟以杜營私恭摺仰祈聖鑒事竊奴才恭讀光緒二十三年十二月間聖訓週詳無不欽佩凡中外利弊早在洞鑒之中剔除積弊全賴臣子之廉潔帑項充裕出於督撫之權衡兵無虚設饟不虚爢奴才謹就管見爲我皇上陳之如中外旗營廢弛　久該管堂官瞻徇情面推原其故自咸豐十年以來庫欵支絀糧餉不足旗緑各兵生齒日繁遇有整頓之際推廣官兵以爲固本不意營　日久舞弊逢迎上司於中飽近來防勇管帶亦有如是也若杜中飽操練求精必須糧餉充足痛除逢迎營員無以藉口兵得實惠是不操而操其帶兵各官選擇出牙行伍以　表率剔除濫竽而足保衛方今沿途要路雖有駐劄防軍爲數無多尤宜添派實爲至要奴才去歲奉命前往西寗賜奠目覩各省徐營以至駐　旗兵遵照陳章仍用排槍今昔不同此械大爲遲鈍官兵寒苦異常該管堂官或囚時難木能變通整頓識如部臣榮禄所陳請設武備亦因此也朝廷現值時局孔艱需才尤亟如果一外大臣共矢忠義臥薪嘗胆杜絶逢迎力除積弊整頓營伍何患於武備不精耶至於寛籌的餉總在中外稅務釐金酌量省分科斷數目在去局員稅官中飽以裕國帑而挽營私奴才謹就管見披瀝直陳是否有當伏乞聖鑒爲此謹奏奉旨已録○○陳寳箴片再查定例道府以至州縣保歸候補班人員予限一年察看甄别等因歴經遵辦在案兹查有同知銜候補知縣盛弼年四十歲係江西永新縣人於光緒二十二年九月初五日到省扣至光緒二十三年九月初五日一年期滿例應甄别據湖南布政使何樞署按察使黄遷憲會詳前來臣詳加察看該員盛弼志趣嚮上辦事勤懇堪以留省照例補用除咨吏部查照外謹曾同湖廣總督臣張之洞附片具陳伏乞聖鑒謹奏奉硃批吏部知道欽此○○陳　箴片再查定例道府以至州縣保歸候補班人員予限一年察看甄别等因歴經遵辦在案兹查有補用直隸州知州蔡其銘年四十七歲江西樂平縣人於光緒二十二年十二月初四日到省扣至光緒二十三年十二月初四日一年期滿例　甄别據湖南布政使何樞署按察使黄遵憲會詳前來臣詳加察看該員蔡其銘精明幹練辦事勤奮堪以留省照例補用除咨吏部查照外謹會同湖廣總督臣張之洞附片具奏伏乞聖鑒謹奏奉硃批吏部知道欽此○○延茂片再吉林機器局歲支鉅欵專司製造軍火子藥並修治槍砲各事關係軍儲責任最爲重要現在鑄造銀圓一事亦歸該局兼攝事務並形繁劇所有總辦一差非穏愼可靠之員不足以資委任上年六月奴才到任後因查明該前總辦達桂等辦理不善據實奏叅改委奏調之内閣中書容賢接辦當經隨摺聲明在案兹據該總辦容賢呈報丁憂請假回旗遣差查有副都統銜花翎協領春河老成穏練堪以接充除檄飭遵照外理合附片陳明伏乞聖鑒謹奏奉硃批知道了欽此○○延茂片再查前奉部咨嗣後府廳州縣各班無論捐納勞績候補試用人員應以到省之日起試用一年期滿詳加甄别具奏等因歴經循辦在案兹查有分發試用知府永泰光緒二十二年十二月十二到省之日起至二十三年十二月十二日試用一年期滿例應甄别據吉林分巡道聯陂加考詳請具奏前來奴才查該知府永泰年力尙强趨公勤愼堪以知府留省照例補用除取具該員履歴咨部查照外理合附片陳明伏乞聖鑒謹奏奉硃批吏部知道欽此○○延茂片再查前奉部咨吉林留省試用人員如係得力之員試用期滿先行奏明立案俟候補委用無人准其酌量請補等因歴經遵辦在案兹查有試用府經歴秋福豫自光緒二十二年十二月初一日到省之日起扣至光緒二十三年十二月初一日試用一年期滿例應甄别據吉林分巡道聯𨸚加考詳請奏前來奴才查秋福豫年力富强堪以府經歴留省酌量補用嗣後遇有經歴缺出如果候補委用無人准其酌量請補除將送到履歴咨部查核外理合附片具陳伏乞聖鑒謹奏奉硃批吏部知道欽此○○奴才延茂跪奏爲吉林機器局製造軍火子藥實歴一年期滿謹將製造並發用存儲各數目核實奏報恭摺仰祈聖鑒事竊前准户部咨開於議復前將軍長順奏防務重要請添撥吉林機器局常年經費一摺飭將該局每年能造槍砲子彈各若干除黑龍江照舊領用外應分給奉天若干每年所得軍火除供操演外尙能存儲若干妥籌辦理並將原購各項機路名目件數及購買年月價值一併查明聲覆等因當經奴才查核該局製造軍火子藥非實造一年期滿通盤核算不能得其確數其各軍一年應用數目尙可約略核計遂飭該局按照各軍槍數操數核計呈報謹於上年四月十三日覆奏機器局歴年辦理不善情形案内據實聲明並飭該局俟實造一年期滿詳細查報各在案兹據總辦機器局事務副都統銜花翎協領春海等申稱自光緒二十二年六月起裁至二十三年五月底止一年期滿計造成洋式火藥十五萬七千斤大銅帽六百四十五萬萬顆槍子一百五十五萬七千顆鉛丸三百萬粒砲彈並隨帶銅五件拉火等項五千個本省各軍共支領洋火藥五萬零五百五十餘斤大銅帽三百五十一萬八千六百餘顆鎗子一百零二萬六千餘顆鉛丸一百五十五萬一千三百餘粒砲彈並隨帶銅五件拉火等項二千六百一十餘個黑龍江共支領火藥三萬五千六百二十餘斤大銅帽二百六十九萬八千五百顆槍子四十二萬顆鉛丸一百四十萬粒砲彈並隨帶銅五件拉火等項二千二百個除吉江兩省支用外共實存洋火藥七萬零八百三十餘斤大銅帽二十三萬二千九百餘顆槍子十一萬一千餘顆鉛丸四萬八千七百餘粒砲彈並隨帶銅五件拉火等項一百九十餘個並據聲明此係按照本年各軍實領軍火數目核計至各軍搜山勦賊次數多寡不能一律或於常操之外得音撙節則上年所領軍火稍有餘存本年現年軍火卽可稍減是以此止核計各軍實領數目較上次按照各軍槍數操數虚擬應用之數微有不符如遇捕務防務稍緊則應領數目自必較此次加多至本年製造數目實比從前有盈無細惟物料多係購自外洋價值連費日見增昻將來製造能否照此有盈無減亦更難拘定再購奉飭查原添購機器名目件數及購置年月價值檢查歴屆成案均已隨報銷案内造入購料册内隨購隨銷在案本屆僅有添購毛瑟槍子機器一具需價九千餘兩未經造報應仍遵向章歸入本屆購料册内一併請銷等情呈請核奪具奏前來奴才復加詳覈並派員前往請騐尙均屬實並無揑飾虚報等弊再部議添撥經費銀五萬接濟奉天軍火一案前經奴才奏請撥歸奉省自造現准户部議准咨覆則前准部咨指查覈計撥給奉天軍火若干一節自應毋庸置議合併聲明除製造軍火子藥需用欵項仍飭該局循照向章另案造報核銷並咨明户部兵部工部查照外所有遵照部議查明機器局一年實造軍火子藥並發用存儲數目緣由理合恭摺具陳伏乞皇上聖鑒敕部備案施行謹奏請旨奉硃批該部知道欽此 
 
 

Page 14

 
 
[光緒二十四年二月十五日京報全録]  
　　宫門抄○諭旨三道録前○粤督譯奏爲已故知府遺愛在民籲恩建祠立傳摺○又奏爲崖州舉人劣蹟多端請旨革職究辦片○雲督崧奏揀員對調遊擊摺○步軍統　榮奏爲拿獲此夥持械拒傷事主之盜犯請旨交刑部審辦摺○河督任奏卽屆立春黄河凌汛安瀾摺○桂撫黄奏到任接印日期並謝恩摺○二月十五日户部通政司詹事府廂白旗值日無引○見○信恪謝調密雲問都統恩○意公請假十日○鏤照續假十日○召見軍機信恪○○太子少保頭品頂戴兩廣總督臣譚鍾麟頭品頂戴廣東巡撫臣許郭褘跪奏爲已故知府戰功政績遺愛在民據情籲懇天恩准其建立專祠並將事蹟宣付史舘立傳恭摺具陳仰祈聖鑒事竊據　　嘉道聯元潮州府知府李士彬會詳據在籍紳前雲南提督黄武賢等聯名呈稱竊查入祀名宦遐贈太僕寺卿原任潮州府知府吳均浙江錢塘縣人由舉人大挑知縣到粤升任知府治潮最久道光二十四年會匪亂潮陽揭陽二縣咸豐二年賊擾惠州均賴該故守平之嗣逆首陳康娘圍攻潮陽縣城分擾惠來普寗等縣該故守督師敗賊乃解城圍海陽悍賊吳中應等返攻潮城澄海逆賊王興順糾衆窺取澄城乃飭潮陽縣知縣汪政擊賊大勝復自移軍攻外砂賊衆破之全潮賴以得安溯其始宰潮陽也開渠築堤建倉儲榖重修寺院拓廣學舍增益諸生膏伙建築義塜瘞埋停柩任海陽縣時以郡城迤南之三利落時虞旱澇捐貲疏濬並將北堤加修完固後擢郡守因廣濟橋被水冲潰工費浩繁捐五千金以爲之倡附郭有西湖山爲潮城要隘山上舊有城垣年久傾圯籌資添築新城將山圍入城内設水關以洩水建公廨以練兵西其地利先占卒能保城滅賊是善政旣著于居常偉略尤足以濟變雖經大吏入告仰荷恩諭優加卹典惟念生成益圖報享擬請在于潮州府城建立專祠列入祀典並將戰功政績宣付史館立傳等情轉詳到臣飭據藩臬兩司善後總局司道核明詳請具奏前來臣等查該故員治潮二十餘年由縣令荐擢郡守功績昭著民懷該愛馨香之報出于至誠合無仰懇天恩俯准將已故追贈太僕寺卿原任潮州府知府吳均子潮州府城建立專祠由地方官春秋致祭並將事蹟宣付史館立傳以彰藎績而順輿情出自鴻施除咨吏禮二部查照外謹合詞恭摺具陳伏乞皇上聖鑒訓示謹奏奉硃批另有旨欽此○○譚鍾麟等片再崖州舉人林纘統平日劣績多端今因杜盧氏控案又復縱容子弟糾衆閧堂塞署事後又節次抗傳不到查林纘統係由附生中式光緒甲午科本省鄉試舉人疊經該府州具禀飭據藩臬二司核明詳請奏革歸案審辦等情前來相應情旨將舉人林纘統斥革由州拘案究辦除咨部外臣等謹合詞附片具陳伏乞聖鑒謹奏奉硃批著照所請該部知道欽此○○頭品頂戴雲貴總督臣崧蕃跪奏爲揀員調補遊擊員缺以實營伍恭摺仰祈聖鑒事竊查雲南廣西營遊擊孫建邦於此缺人地不堪相宜亟應揀員對調以重職守奴才於通省實缺遊擊内逐加遴選查有准補雲南臨元鎭中營遊擊張顯廷營務諳練任事實心堪與孫建邦互相對調除將該員等出身履歴送部查照外合無仰懇天恩俯准以雲南臨元鎭中營遊擊張顯廷與廣西營遊擊孫建邦互相對調實於營伍地方兩有裨益如蒙俞允孫建邦係曾經引見之員並懇敕部換給劄何令赴調任張顯廷俟接准部覆卽行給咨送部引見以符定制所有揀員調補遊擊員缺緣由謹會同雲南巡撫臣裕祥雲南提督臣馮子材恭摺具陳伏乞皇上聖鑒敕部核覆施行謹奏奉硃批兵部議奏欽此○○奴才榮禄等謹奏爲拿獲結夥持械拒傷事主搶刼盜犯請旨交刑部審辦恭摺仰祈聖鑒事竊前據正藍旗漢軍副樹沐福廕等呈報該旗所屬東交民巷地方合興錢票於上年十二月初四日晚被賊搶去銀兩錢票等物並拒傷鋪夥等情當經奴才等立卽派員查騐并該管地而官分别叅懲嚴飭旗營一體勒限緝拿務期必獲旋據左翼翼尉德瑞等督率副尉沐福廕署恊尉普泰步軍校福壽等帶同弁兵於上年十二月初七初八二十一等日在天津紫竹林正陽門内四譯舘等處將結夥持械放鎗轟傷事主搶刼盜犯小寛卽寛順小孔卽孔起漋董五兒卽董振銳曁供指之于六兒小劉卽劉機善拿獲起獲卽贓銀兩賊具等物傳同事小王秉淵一併解送前來奴才等督飭司員詳加審訊據小寛卽寛順供係正白旗滿洲錫凌佐領卜閑散因貧與衆識小孔董五兒李六兒向同搶刼得財分用於上年十二月初四日拿燈時分持洋槍刀械王東交民巷地方合與錢鋪門首因見有人進　　銀隨乘間擁進鋪内放槍威嚇致將事主轟　搶　桌上碎銀一包當被事主揪扭李六兒卽用刀將事主砍傷携贓逃走將銀兩公同俵分卽逃往各處藏躱現懲官人拿數連洋槍一併解案實不知李六兒逃往何處主指獲之于六兒小劉實係我挾嫌供出不知搶刦情事小孔　孔起漋董五兒　董振銳均係人興縣人與小寛李六兒等内允結夥持械搶刼錢鋪銀兩得贓分用屬實于六兒小劉卽劉保善均供係大興縣人因素識小寛曾約伊等打架未允不料他現在搶刦犯案挾嫌將伊等誣供被控指獲解案事主王秉淵供係山西稷山縣人來京在東交民巷合興錢鋪傭工上年十二月初四日晚伊鋪忽被賊人擁入放槍威嚇致將伊並鋪夥王之彦轟傷人用刀背將伊砍傷搶去銀兩錢票等物已赴官廳呈報今經官人獲贓傳伊赴案認贓其領各等供查小寛身係旗人膽敢與小孔董五兒等犯於京城地面商同結夥持械搶刼鋪户并放槍轟傷事主實屬肆行無忌悍不畏法于六兒小劉供係挾嫌　扳是否避就亟應一併嚴切訊究除事主王秉淵取保聽候刑部傳質外相應請旨將小寛卽寛順小孔卽孔起漋董五兒卽董振銳于六兒小劉卽劉保善等五名交刑部審明辦理未獲之李六兒仍歲緝飭獲日補送刑部爲此謹奏請旨欽此○○頭品頂戴河東河道總督臣任道鎔跪奏爲府屆立春豫省黄河凌汛安瀾現仍督飭籌備修守以重工防恭摺仰祈聖鑒事竊臣前將節交冬至督飭防護凌汛並各廳歲料均已辦齊緣由附片具奏在案查去冬雨雪稀少氣候較爲和暖黄河雖有冰塊隨溜下駛尙未擁結爲惠兩岸各廳亦經預籌防範凡迎溜兠灣處所均已簽掛逼凌樁把層層擋護防守悉臻嚴密是以臨黄各埽壩尙無剷傷墊塌之虞間有料質發匾稍形卑矮者業經隨時廂加高整兹於正月十四日節交立春凌汛已湯兩岸各工一律保護安瀾堪以仰慰宸厪惟瞬屆桃汛一切修守事宜亟應次第籌備各廳歲稭去冬業已辦齊現飭將應需雜料等項按照堆儲正料垛路一律配辦充足一面估計春廂報候臣親臨查勘以重工防而昭核實除將勘工驗料情形隨時奏報外所有豫省黄河凌汛安瀾並督籌備修守緣由理合恭摺具陳伏乞皇上聖鍳訓示謹奏奉硃批知道了欽此○○廣西巡撫臣黄槐森跪奏爲恭報微臣到任接篆日期叩謝天恩恭摺仰祈聖鑒事竊臣於光緒二十三年十月十五日交卸雲南撫篆並起程日期業經恭摺奏報在案隨於十二月初二日行抵廣西省城准前任撫臣史念祖委桂林府知府孫欽晃撫標中軍叅將關兆棟於初四日將廣西巡撫關防一顆曁王命旗牌文卷等項齎送前來臣當卽恭設香案望闕叩頭謝恩祗領任事伏念臣恭撫滇疆時深兢惕重移粤嶠彌懍氷淵雖歴任三年情形稍經察悉而事機百出措置未易台宜况商岸新開邊防切要外交有道宜彼此之相知應務無方貴剛柔之互用如臣檮昧深懼弗勝惟自隨時商同督臣認眞整頓於應辦事宜次第舉行以期仰答高厚鴻慈於萬一除循例恭疏題報外所有微臣接篆日期並感激卜忱理俞恭摺叩謝天恩再臣沿途所經雲南迤東及貴州至廣西毗連等處地方年景　成民情安謐足以上慰宸厪合併陳明伏乞皇上聖鑒謹奏奉硃批知道了欽此 
 
