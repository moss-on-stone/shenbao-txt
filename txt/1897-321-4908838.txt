# 1934 - 321 - 4908838

 

Page 1

 
 
[王氏潛齋醫書五種○脉學四種] [  圖書集成局代啓]  
　　海寗王孟英先生所著潛齋醫書五種首醫案霍亂論等縱談古今之同異百家之得失滔滔滾滾折衷悉當一案一方發明病源莫不崇論　　縷晰條分久爲醫家寳笈前印五百部早經售罊今倩本局二次重印每部八本定價洋一元半○校印脉學四種每部四本洋六角寄上海三洋涇橋緯文閣發售 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百卅餘篇歴代名臣奏謹採之各家文集廿一史者以及文選文苑文粹文鑑無不畢備非異端夾雜可語乃士林中之圭璧每部計洋七角上洋三茅閣橋飛　閣發兑此佈 
[述西友論德兵据膠事]  
　　有西友問於執筆人曰本月二十五日報紀有德國教士在山東傳教於本月初七日突遇强人刃斃二命德人飛遣兵艦三艘於十九日駛赴膠州灣其地本有砲臺三座德提督勒令守臺武弁盡將軍士撤去否則卽當開砲轟擊軍士聞之驚惶失措携取兵械逃竄一空德提督遂驅兵登岸據而守之向地方官詰責是事答以須由總署作主爰卽電逹京師不知如何處置云云何中國奸民不知輕重肆意妄爲下致人心之惶亂上貽君父之憂勤竟若是哉僕來華久中國閙教之事疉見迭出其故皆由奸民煽惑人心憑虚謡諑無端焚燬教堂戕殺教士以致兩國齟齬其不至失和者亦幾希矣然文牘之往來口舌之煩瑣不知費幾許周折始得彌缝無事而償欵屢屢已覺不支自中日遼東一役賠償目欵中國度支日形不足而又事端屢出現雖不聞議有端倪而窥德人之舉動恐未必卽肯含糊了事中國當多事之秋不知將何以應之哉以僕持平論之歐洲傳教之士潔身修行皆有與人爲善之心是以不避險阻周游歴國其來華也亦欲華人之爲善耳未嘗有害人之心而華人乃仇視之豈華人風氣尙未開耶西人視教爲重教士無端而被戕豈有不忿然於心其向華官詰責理固宜然矧自通商以來無論何國約章無不有保護教士之條如中國自度不能約束人民當時應去此條乃旣訂約自當保護勿使遠人疑懼方爲正理而乃不能約束人民以致一波未平一波又起禍端旣起不特勢力不敵每爲鄰邦所脅制且貽鄰邦以恥笑説者每謂華人皆不信西人之教輕視教士故到處阻礙未始不縱民而爲之爲此説者亦未免偏執一見西人之傳教於華也原欲化導夫華人並非勉强華人之入教也華之士夫雖未必篤信西教而於教士之無害於華回皆無不知之斷無縱民閙教之理所不善者官長之不能治民耳僕觀中國之官不俟閙教之時而始知其不能治民此中國之所以弱而致爲鄰邦所輕視也然以閙教而論戕斃教士曲固在華而論民之良莠不齊固非中國所僅見各國行剌之事亦所時有卽如中國黄星使之使俄半途遭人槍擊李傅相之使日面受彈傷雖黄星使幸未中傷並不知誰人所擊無可查究所傷李傅相之小山爲日人監禁以謝傅相就此了事此亦猶閙教之奸民耳如謂爲俄人日人所使俄日兩國其肯受此言乎好在中國不欲多事亦不敢多事耳此次德國教師爲華人所斃自宜向中國責問惟尙未知如何起釁僅據報中所紀則德兵舉動亦未免太驟教士被戕之後自宜先向中國詰問中國官員或不受詰責或置之不理夫然後調將遣兵與之干戈相見亦未爲遲况閙教之案已不止一端中國未嘗偏護華人亦未嘗置之不理各國亦未聞調兵據地致失和好此固辦事之可師者也而乃未及詰責先調兵艦驅逐華軍據砲臺而守之豈非發之太驟乎幸華人現在適兵力未足之時且經懲創之後故一經德軍登岸驅逐皆驚惶携械而逸設使不肯退讓舉兵相向吾知閙教之案未了而兩國之和已失干戈一動萬難解紛不特中國人民遭鋒鏑之虞而德國三兵艦亦未必濟事勢必勞師動衆糜費餉項亦非善全之計故曰曲固在華而德未必直也刻已電逹京師不知總署如何措置能否照從前教案了結抑另議新章雖公論在人要亦在中國内外各員之善於調停耳西友之論可謂持平因筆而弁之報端以觀其後 
[電諭重錄]  
　　十月十九日奉上諭各省道府等官之賢民否向由各該督撫年終出具密考以憑黜陟廣西思恩府知府周天霖前據譚鍾麟奏稱廉明誠篤處事安詳史念祖奏稱聲名平常操守難信督撫考語大相懸殊該知府在思恩府任内官聲政蹟究竟若何看黄槐森許振褘確切查明據實覆奏毋得稍有偏徇欽此 
前晚九點鐘電局傳來上諭一道時本館已將時日報紙開機刷印急卽補入而長江及蘇州一帶應發報紀均已印成爰再恭錄於此俾免彼處抱闕如之憾也[  本館附誌]  
[税契减成]  
　　四川訪事友來函云巴縣税契入冬以來尙未加旺蔣大令以上憲催繳契捐急於星火因卽牌示暫行减成准以六分完納限至十月底卽行截止 
[西學盛行]  
　　從前卾中人士囿於風氣聰頴子弟但究心於八股八韻其習泰西語言文字者又皆市井無賴於中學茫無所得求一中西兼通體用俱備者往往難之自張香濤制軍蒞卾後創設兩湖書院培植士林令諸生於經史之外兼習天算輿地此外如武備自强各學堂皆先後建立識時務者始知帖括之業無裨實用咸思幡然改圖近有美國某君於省垣棋盤街設立文裕書館教授生徒中文英文按日兼習月取修膳六元所訂章程頗爲細密又有設立算學學堂時務學堂者雖規模未盡美備負笈者已不乏人可見風氣漸開轉移甚速倘盡能實事求是異日人材蔚起必有可觀時局多艱需才孔亟援筆紀之蓋不禁引領望之矣 
[縣試定期]  
　　松江府屬各縣舉行縣試已由江蘇學政定期於十一月十六日開考行文至松不日將會銜出示貢院中亦已飭匠修葺打掃矣 
[海南多盜]  
　　廣東訪事友人手簡云本月初五晚初更時候第十甫洪合肉店業已歇肆閉門忽有帶練勇之葉某扣門欲買食物店夥以熟識之人卽開門放入不料有匪徒多人跟隨入内用槍將各伴指嚇一隅葉亦被其綑缚劫去櫃中存銀二百餘兩并各夥衣服等物匪徒去後葉始挣脱出門至文瀾書院安勇營内禀報或謂葉係引匪入室者然耶否耶非敢臆度也○多寳街附近有操公輸子業者偕其梅鶴卜居於此本月初六日午後忽有匪徒數人闖然而入將室中人禁嚇一隅逼取鎖匙開箱搜索將細軟捆作一包携之而遁比匪去後始由家人出外呌喊已無及矣噫盜賊横行當此白晝猶敢肆意劫奪吾不知有緝捕之責者其將何辭以解耶 
 
 

Page 2

 
 
[暫准賃居]  
　　天津大土地廟一帶地方係德國新闢租界居人限於十月内一律遷讓惟現在天氣嚴寒不能營造其屋之未經拆缷者仍准租與原人暫住每間每月徵津錢一千文流離瑣尾之民得此一廛藉免風餐露宿亦殊感激云 
[名不副實]  
　　津友來函云春秋兩季津人之賣雁肉者去其毛羽熟以釜甑老饕者流咸得嘗春一臠然當其覓售之時必曰雁肉一塊一似甚爲珍重者盡人如此易地皆然間嘗推原其故則以鴈爲義鳥失羣不偶應候來賓而打雁者係用排槍轉瞬間傷斃數十命北方官長又以有傷天地之和每年出示諭禁以全物命鄉民不能遵令又不敢故違憲章於是從而諱之曰雁肉一塊以爲祗此區區當不之禁而遂相習成風並非謂物以罕見而珍也嘗謂京師之賣牛肉者無論若干其沿門呌賣必曰牛肉二斤與此可稱絶對蓋前有九門提督某憲一日騶從出門遇賣牛肉者執至輿前以私宰耕牛有干例禁將加笞責時肉已無多賣者遂飾詞以對曰牛非私宰肉由販買而來且重祇二斤叩求恩宥某以其細已甚遂斥之去至其販來何處宰者何人均不暇訊究也於是賣牛肉者以爲二斤卽與禁令無干相沿至今習爲風俗嗟乎中國有司禁令有文無實卽此可見一斑觀夫命盜案件但須數語遷移便可避重就輕入生出死而區區雁肉一塊牛肉二斤又何足責哉 
[示禁尋釁]  
　　漢口爲通商大埠洋員之航海往遊者實繁有徒小民無知往往借端尋釁而地方官未能先事防維往往釀成禍釁督憲張香濤制軍深知其情昨已出示一體飭諭矣 
[温郡官塲紀事]  
　　新委雙門厘局候補縣丞李靜之二尹正華西門厘局候補通判徐皖生别駕立先後蒞甌禀見道府局憲李二尹筮吉十一日徐别駕筮吉廿一日各進局視事○新任玉環州吳鏡江剌史蓉於十四日附招商局普濟輪船至甌在道前街連陞客寓暫駐襜帷翌日清晨赴道轅禀見并拜會府縣寅僚擇於二十左右卽赴新任○温州總捕府吳健侯司馬中俊因公晉省兹於十四日搭招商局普濟輪船遄回温郡聞吳司馬因衙署昔遭回祿久未建復刻擬鳩工興造故至省垣禀請建造也○代理雙門厘局祝遂之少尹廷嘏庖代匝月旋卽交缷雙門卡近因輪船通商捐數寥寥極難辦理李委員於初八日到差十一日接辦祝少尹竟作五日京兆更屬吃虧他日未知能免賠累否 
[冐名撞騙]  
　　有自稱江西舉人張崑山者挈僕至甌赴道府縣各署投剌拜會並分送硃卷不知如何被葉詠霓大令察出破綻立飭差役往查張寓在小南門城下某棧隨諭地保與棧主將其扣留以便究辦詎料春光漏洩張已乘隙遠颺乃將地保笞責一千板以爲辦公不愼者警 
[鄂城冠蓋]  
　　宜昌鎭傅弼卿鎭軍廷臣日前乘輪至省十六日赴督撫兩署謁見聞有要公面商也○新選興國州牛剌史棠由京至鄂十七日赴兩院禀到并請假三日剌史年甫而立係河南唐縣附生由户部郎中改捐知州遇缺先選用本年三月選授貴州開州知州因新老告近故改選是缺云 
[拔出火坑]  
　　福建南臺蒼霞洲地方有德仁妓院蓄有姊妹花十餘枝送舊迎生涯頗不寂寞上月間又購得一姬呼爲琛玉年甫及笄姿容艶媚七十鳥使之徵歌習舞傅粉薰香倚之爲錢樹子某日有某洋行東某甲設席其家酒半酣時裝琛玉出見舉止羞澀頗類良家甲見而異之詢其家世自稱羊城人姓馮父名景華前賈於閩現年老耳聾家境中落將妾出售爲婢不意爲歹人展轉販賣失身於此言之聲淚俱下時客皆粤人與之操土音皆甚純熟一時粤帮之有名望者以誼關桑梓不忍聽其流落遂據情禀之福防廳署廳主温杏樓司馬亦係粤籍以娼院買良爲賤殊屬可惡准卽籖差數名前往令先將粤女琛玉押放一面飭傅伊父馮景華并鴇婦到案懲立時惡鴇某氏竟敢將琛王匿存暗室堅不承認一面挽令吳姓出爲解説時司馬以有關公事斥退不理惟嚴飭差役火速押放當經粤商某甲領回撫養翌晨馮景華到案據供因家貧將女售人爲婢還倆回鄉實被欺騙買入娼家所有身價洋六百五十元只收得五百八十元餘被人瓜分司馬著將身價追出充爲清道局公費該妓院立卽標封入官并拘傳鴇婦某氏到案子以重辦以昭炯戒閩人士無不同聲稱頌司馬之賢明不置 
[玉殞香消]  
　　湘妓廖福仙在漢鎭沙家巷開設妓院枇杷門巷車馬喧闐内有雛姬寳珍本良家女爲奸人展轉誘賣墮入火坑送舊迎新殊非所願以是燈燼夢回淚痕時浮枕席也近有某甲與之繾綣意欲别營金屋訂約白頭詎廖妓慾壑難塡多方阻勒甚或怒其與甲情好鞭鸞笞鳳殘慘莫名寳珍一時憤極無聊自念生不如死爰購阿芙蓉膏吞服畢命廖妓爲之草草殯殮桐棺三尺了此香魂事後爲府尊余堯衢太守所知以該妓虐人致死例所不容立卽拘之案下科以應得之罪想含寃地下者必將感激涕零以圖結草銜環之報也 
[誘賭宜懲]  
　　鎭江訪事友魚素云七濠東街賭攤林立或籌分紅黑或點判雙單其最毒者莫如套繩有一辫二頭等名目上下其手弊端百出不窮且一人設局旁立十餘人皆其羽翼專哄鄉愚或强奪或軟騙入其彀中者無不傾囊前經地方官拿辦數次無如若輩膽大如天責釋未久依然重整旗鼓喝六呼么鄉愚旣入牢籠往往衣物一空甚至有無顔回見江東父老遂萌短見者貽害不可勝言似此怙惡不悛苟非處以嚴刑終難使之銷聲匿跡所望賢有司勿行煦煦之仁斯居民受福多多已 
[擬建試館]  
　　浙省每届鄉試之時下城房價昻貴非常赴省試者一榻之容需洋三四元力量稍歉者殊形拮据同治癸酉鄞縣紳富特捐鉅欵在貢院東橋之三角蕩啓建本邑試館以庇寒士繼起者則有慈谿鎭海兩縣光緒初年定海象山奉化等處俱各捐資購室改造而寗郡各屬之試館於是乎全近年以來踵而行者又有金華之永康蘭谿衢州之西安龍遊焉紹興地本富饒文風極盛本科中式者計有三十六名副榜六名而試館之設尙屬闕如刻下該郡紳士擬集資建立全郡試館一切事宜均由新拔萃曹明經經理聞已在貢院之南長慶街地方看定某姓巨屋一所前後樓廳四進旁屋四十餘間後面空地約有數畝以便添造房舍統計所需約一萬五千金云 
[捉刀被窘]  
　　京師采訪友人云本科武闈試畢弓馬刀石後典試使者示期十月十六日默寫孫武兵書向來武生多視毛錐子重於顔高之六石弓臨期每倩人代默以致陋巷孤寒之士往往自携筆硯乘機溷入爲人捉刀略得潤筆資聊以果一家數日之腹雖曰千犯功令夫亦大可憐矣此次有米某者鶉衣百結預期蒙混入塲題旣下考生某甲持卷求默寫議定筆資若干米洋洋自得振筆直書迨全卷繕完彼此對讀則錯漏不堪枚舉甲忿甚突以老拳贈之米見勢不佳踰垣而遁行至觀星臺畔聞甲尙自後狂呼窘迫之情難於摹寫適舊友某乙貿貿然至直告以故且乞援手甲亦不復赶上乃相與悻悻而歸 
[暗中搶物]  
　　松江采訪友人云時届初冬宵小飢寒交迫以致乘間竊發爲害行人某夜有某甲者因事過東平橋突遇無賴三人一擁上前將身畔所携洋銀六圓攫之而去是晚襪子弄藩姓烟館主婦在西門外購土而回道經思鱸巷前忽有人狙伏暗陬遽將燈籠踢滅刦其手中之土事後經城上巡兵追獲然搜其身畔僅存當票數紙其土已歸無何有之鄉矣 
[同赴清流]  
　　廣州采訪友人云從化縣境竹寮地婦女皆從事耕耘絶少出外工作者暇時往往聯合比鄰姊妹誼結金蘭習俗使然無足怪也前月中旬某日忽有某鄉四女别生幻想誓脱紅塵訂期齊赴河中同時自盡有知其事者謂四女只甲乙二人係同胞内巇另住别村丁則業已出閣甲乙靚妝艶服先至河濱候至移時不見乙丙乃聳身一躍先赴清流比乙丙姗姗其來而已不及見面矣噫豈地下談心竟樂於人間聚首乎是可異已 
 
 

Page 3

 
 
[水燈奇製]  
　　安南同文報云法國某君新製電燈可藏於帽中如入水則使燈發光從帽中射出炤及十方尺其光如晝又製鏡一面用鉛包裹甚密水不能浸如船底何處損壞一經照到瞭如指掌此燈放在每設水雷之處或船底查騐損壞處如在目前其妙用不可勝言從來格致家每欲於水中照物而苦未得法屢經試騐不克奏功今法人有此巧思誠所謂神乎技者矣 
[無故損軀]  
　　京師采訪友人云崇文門外東柳樹井居人董某年逾不惑向充户部書吏歴數年辦事無悮司員循例保薦記名以繁缺經承挨補且另案叙勞績以從九品歸部銓選生有三子咸入塾從師誦讀本月初旬某日董忽出外不歸家人尋覓再三苦無蹤跡延至望日始有東城坊役手持一紙上書户部某司書吏董某字樣赴部署報稱此人不知何故在東便門内投河殞命腰槖中有此字條是以報請轉飭眷屬收屍本科諸吏見之無不大爲駭異於是訃諸其家料理殯殮之事然終不知何故捐軀也 
[讞局易員]  
　　浙省發審局正審委員准補湻安縣王大令廷樑現奉藩憲飭赴新任所遺差事由臬司丁兼訪委候補縣吳大令躍金接辦又幫審委員徐大令星鉞奉防軍局委辦文案事務其帮審一差委候補縣程大令肇元接充吳程二大令接到札飭後卽赴各衙門謝委均於十八日到局任事 
[刑餘作痛]  
　　松江采訪友人云臣棍吳德裕發回永禁松江府恩詩農太守過堂訊勘後飭收入華亭縣獄中吳棍雖身軀雄壯而年過五十癖染烟霞當　省垣時由發審局員運訊十數堂挺棍荆條備受種種苦楚依舊熬刑不吐得將首領保全而腰骽均已受傷骨骱隱隱作痛號呼終夜若斬豕然時倩同禁諸犯徧體敲摩始得稍稍安臥噫自作孽不可活彼横行無忌者亦思取以爲鑒否 
[踏傷斃命]  
　　本月十三日本報曾紀松江捉賭之事兹得采訪友人來信云當常子廟各賭徒正在興高彩烈之時忽傳飛划營勇丁來此緝捕以致爭先奔避悮遺星火幾將廟宇焚毁有金姓子年約二十許被多人擠仆於途互相踐踏傷及腹部經人扶掖回家越四五日宛轉哀號而斃亦云慘矣 
[調缺傳聞]  
　　寳山縣沈大令於本月二十四日重續鸞膠就署中行合卺禮邑紳士咸往道賀並聞沈大令與金匱縣胡大令有對調之信惟未見明文未知此説果確否也 
[紀淞滬鐵路情形]  
　　淞滬開築鐵路至今不聞動靜故本館專派訪事友前往控視據云吳淞鎭之南首藴草浜地方係從前軌道舊址約四里之遥至張巷爲止此路已發不復修用現所定之軌道自張華浜起迤邐至江灣鎭其路址早經築好張華浜迤南計程三里許路中業已鋪平惟石子磗砂尙未塡砌建有西式樓房二座一爲公司帳房一爲售賣車票之處另有茅屋一座内儲機器龍頭木料一切應用之物張華浜至江灣鎭之鐵路應造橋樑十條橋分上中下三等上等祗一條全用鐵質製造橋下仍可容船隻行駛其次則用瓦筒或用磚瓦砌成圈門式則船隻不能通行矣江灣鎭迤南至天通庵一路路址亦定所過之處計橋五條應造鐵質者三條江灣鎭之南首亦已建有洋房一座爲將來售票之處工程如此浩繁不知何日告成不禁拭目俟之矣 
[殯儀志盛]  
　　原任蘇松太兵備道兼江海關督監劉康侯觀察及如夫人趙宜人先後殁於署中公子輩擇期昨日已刻發引天未黎明各執事己次第齊集鐘鳴九下滬上文武各官及江南製造總局委員司事工匠等人咸衣冠往送前導由道轅迤邐出新北門入法界過鄭家木橋入英界石路向西轉北出大新街至四馬路向東逹浦灘轉南至招商局金利源馬頭登船其儀仗之煊赫鹵簿之鮮明實爲一時無兩前導紙糊開路神兩尊金鼓清道旗衝風灣號軍健肅靜迴避牌欽命牌其銜牌多至四十餘對爲陜西巡撫統屬文武兵部侍郎户侍郎都察院右副都御史四川布政使四川補用道江蘇候補道奏辦延建紹聯甲事宜委辦恪靖副中旗委辦兩江營務處兼辦機器局製造事宜欽加二品銜賞戴花翎二品頂戴世襲雲騎尉欽命蘇松太兵備道監督江南海關海防營務處等字樣蘇松太部民所獻德政牌十三對其後爲駐紥吳淞口之自强軍營西樂一班計四十名導以西教師一人法鼓金鐃奏蒿里之曲繼之以自强軍步軍一營計二百五十名步伐整齊驍雄冠世望而知爲知方有勇之師至其徐步擎槍悉合西國送喪儀節前由一營官統率由是而提標右營兵督標奇兵營勇撫標滬軍營勇製造局砲隊營勇道轅親兵類皆號褂戰裙輝煌奪目荷戈執戟按部隨班殿以刀隊叉隊數十名其後爲馬執事龍頭棍鑾架令旗令箭虎牌劊子手綑綁手各四名黄衣校尉四名誥勅亭一座聖諭亭一座砲隊營西樂一班粤東鼓吹亭一座羽士八名僧人十六名每一僧有金繡逍迤傘間之香亭容亭各一座八人舁緑呢萬名大轎内供西法鉛筆畫小像細樂一班八拍三起江南製造局委員司事工匠所獻萬所傘二頂輿中萬名衣一襲吹彈一班金繡五色大傘十頂金繡五色綵旗十數對德商瑞生洋行何恭壽補海師岱所獻傘一頂蘇松太部民所獻萬名傘四頂萬名旗一面頂馬一匹銘旌亭一座龍華子藥廠各工匠所獻白旗十二面藍檐白傘十六頂雲龍風火方旗四面龍華寺僧人四十八名執幡幢披袈裟步隨其後功布翣牌各遵古制上海縣黄愛棠大令工程局委員朱森庭明府總巡局員鍾守伯明府前英界公廨讞員翁笠漁大令以及聽鼓諸君約計二三十人執紼以送柩前提爐二對爐中旃檀馥郁鼻觀香通孝幃中孝子七人麻衣素冠舉哀盡禮隨以家屬二三十人一白色褂靈柩用紅縀全金蟒繡材罩獨龍槓舁以二十四人柩上安設西員所餽花圈其如君趙宜人之柩則前有肅靜廻避牌一對奉天誥命龍章寵錫黄牌各一對藍地白字銜牌數對鼓籥一班營勇數十名茅山道士數十名及功布翣牌之類緑縀金繡材罩舁以十六人柩上亦有花圈安設先是自强軍已於清晨由吳淞營次來滬暫駐新北門久丹桂茶屢計四隊每隊由頭戴晶頂身穿金線戎服腰佩利刃之哨官督帶洎靈柩出城乃列入其中護衞城中道轅西首由保甲總巡鍾明府設祭火神廟前由水利廳及縣丞主簿公祭彩衣街由製造局鍊鋼廠礮廠諸員公祭海崇侯廟前由本城各紳士公祭縣橋畔由上海縣黄大令設祭太平街由水雷廠諸員公祭虹橋北首由徐紳設祭畫錦牌樓由八鋪紳董公祭新北門内由製造局洋槍樓機器木器兩廠衆工匠公祭及經新北門外大街汪雲從水烟袋店前有製造局鍋爐廠委員馮君率同在局司事公祭公館馬路晉安里前則葛蕃甫大令設祭鴻運酒樓前則製造局總辦會辦曁各廠委員公祭協泰錩洋貨店前則砲隊營各官弁公祭廣大酒店前則砲彈廠各委員公祭乾元泰酒肆前則法界公廨讞員鄭大令縣署襄讞委員蔣剌史馬路工程局委員朱明府各巡防局員十四人公祭生大明店前則鑄錢局委員設祭福壽里前則安吉衣莊主設祭捕頭恐人多易滋事端特派各包探帶領通班夥役照料鄭大令飭會捕局線勇伺候於碼頭一帶迨行經英界四馬路聚豐園萬家春四海春海天春一家春一品香諸處均有寅僚公祭製造局各員弁則假義記洋行門前公祭招商總局電報局前亦有具牲醴祭拜者當祭主執香行禮時孝子皆匐匐出幃稽顙以謝所過之處觀者塞途莫不嘖嘖稱奇謂如此殯儀實從來所未有當經過四馬路時麥總捕頭戎服佩刀舉手爲禮過外洋涇橋時有印度捕若干名分投巡緝及抵馬頭已由道署家丁雇定滿江紅六號旋卽扶柩而上帶以小火輪船泝揚子江望湖南珂里進發 
[落成禮佛]  
　　粤東大埔縣人之商於滬上者度地大南門外建造屋舍顔其楣曰大埔山莊中設觀音偶像昨日彼中人士供獻奇花異果膜拜拈杳二十三七鋪巡防局員姚邵兩二尹見觀者如雲深恐或滋事故特派勇丁地保在彼彈壓匪人 
[小工跌斃]  
　　山東人朱某在美租界順泰碼頭充當小工前日下午由某棧房肩負棉花一包行至碼頭忽然跌仆衆小工前往撫視早 
 
 

Page 4

 
 
已魂赴泉台矣旋經某號走街捕報諸捕房捕頭立卽飭傳二圖地保徐慶發報請某善堂給棺收殮 
[騙子宜懲]  
　　著名賭棍周星恒卽周四招摇撞騙冐充官親幕友誘人賭博受其害者已指不勝屈迭經公堂懲辦仍怙惡不悛日前在英界羣芳化萼樓與洋貨巨商陳某邂逅相逢僞稱欲辦洋貨不知如何哄騙被騙去現票洋二千五百元現銀數百兩陳某受騙之後據情投法公廨控訴鄭大令准詞出票至英界移提周星垣到案押候解堂訊究 
[竊洋報捕]  
　　城内李宦之族姪李某不務正業日事遊蕩邇以李宦公子領本科鄉薦擇期開賀忙碌之際被李某竊去洋銀二百元留字條於案間認取不諱故昨日失主投報法界捕房請爲查緝 
[投案領贓]  
　　前日包探拘獲竊賊童福興供認各贓兹據西新橋恒興客棧主楊金山呈報失單贓物相符捕頭命解送公堂失主自行投案備質 
[烟花苦况]  
　　倡婦邵惠芳前曾樹艶幟於甬之江北岸旣而轉徙來滬與洋貨掮各趙誠甫繾綣遂委身事之初以爲金屋深藏一生可吃著不盡矣不料藁砧固金玉其外敗絮其中者以致簪珥釵環漸斬寄至長生庫久之饔飱不繼不得已而效下車之馮婦築香巢於英界尙仁里標其門曰祝萬枇杷門巷依然送舊迎新趙固甘帶緑頭巾者見纒頭錦所積甚豐不禁涎垂吻外前晚忽糾同流氓數輩向索取身價洋銀邵倡以前者嫁趙時並未出分文身價其籨中所蓄早已悉數花消至小妮子重墜烟花猶復任情敲詐意欲將一腔寃抑訴諸捕房若輩始懼而四散 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[起印京報]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲早所深信現在　　　　　　　人皆先覩爲快閲者鑒之 
[爭孩糾葛]  
　　松江采訪友人云婁縣某差役夥喜修飾渾身羅綺狀類員介子弟顧夙登徒子之癖踰牆鑽穴無日不爲　所交者皆烟花下乘稍知自愛者不屑與之通殷勤接謦咳也土倡范姓具中人姿年可十七八曾薦枕席春風一度暗結珠胎及　蓐竟舉一雄夥役欲抱回撫養范倡不允互相爭奪幾肇釁端侒因卵石勢殊此兒仍被差夥襁負而去寄乳於某鄉婦家范倡蹤　得之偕其母夜半掩入意圖抱歸致鄉婦惴惴於心終宵戒備如是者已不下三四次矣現聞范倡忽往申浦賣倡差夥前往偵尋　爲探捕所聞解入公堂訊明一切傳聞日内將遞解回松交本官發落矣 
[鴛湖寒汛]  
　　嘉興采訪友人云宗郡守每晚二砲時或步行或肩輿隨帶親兵僕役周歴城廂内外是以屬下各官未便稍耽安逸居民咸高枕而臥庞呔無驚○邇日天時熱甚二十日午後細雨廉繊至半夜始止夢回枕上漸覺寒沁肌膚矣 
[設壇療病]  
　　京師韓家潭有錢甲者名優錢寳峯之子也忽於今秋據稱遇仙囑其設壇療病數月以來居民趨之若鶩傳揚日久遠近皆知至有東方未明卽負病人前往侍立門外者而甲以弓冶之傳不可廢墜於午前設壇療病午後仍登場演劇每日怱迫自不待言近因皇太后萬壽傳甲赴頣和園伺候應差所治之症均自十月初一日起停止一月謡言惑衆律有明條不識禁城之地何以容若輩猖狂無忌也 
[推仆傷臂]  
　　松江采訪友人云府署東首某肉店小主人某甲年僅十齡某日携筐至某處購食物道經華亭縣署前忠心弄口突有左近店家各小兒引類呼朋鼓噪而前圍繞三匝甲孤立無助驚懼不敢聲張忽某孩一躍上前推之使仆之外有衆過猛致甲以肱抵地骱骨遽爾脱出疼極聲嘶諸孩見已肇禍一哄散去甲啼泣回家向其父訴知一切其父急延傷科施治藥石無靈翌晨由臂逹肩一例紅腫遂糾集家人婦子至孩家饒舌紛紛擾擾邇日尙未定局也 
[開辦粥廠]  
　　金陵每歲届仲冬之月必開倉煮雙弓米以飼四方之貧者凡鳩形鵠面飢腸鹿鹿之人莫不奔走偕來惟恐或後本届丹楓已冷此事又將循例舉行業由藩憲松方伯派員辦理江東門委候補通判丁通剌相聚寳門委查大令宗仁通濟門委劉大令燡漢西門委葉大令保慶儀鳳門委舒大令霈各員均於前日詣轅謝委 
[三官神誕]  
　　離本邑大南門里許有三官堂焉昨爲三官神誕期廟祝洞啓重門雇得清音登臺歌曲愚夫婦之以媚神爲事者咸具心香一瓣敬爇神前膜拜喃喃默祈福庇其以手藝餬口者將各種木器羅列馬路之中求賈而沽頗占利市此亦他處所無之會景也 
[上海縣案]  
　　前有錢鳳儀控外孫石硯卿誘匿幼弟洪泉等情日昨硯卿將弟交案蔣剌史於晚間升座復訊洪泉供年十四歲九月間母親病故嗣於十月初三岳母年趙氏喚去吃酒卽欲與小的成親心實不願逃回兄家此事均是母舅錢夢林所使硯卿供洪泉分有田四百畝現契據等均被母舅錢夢林勒取叩求提訊錢鳳儀年老龍鐘供詞含糊遂卽斥退判提錢夢林到案訊究石氏兄弟交保候示○文舉人在縣控劉少卿局賭騙洋三百元請究等情經屢次訊追限交在案兹已逾限剌史命提至案劉供已央友人向舉人商懇折算歸還求再寛限剌史怒謂旣經商明因何該舉人屢屢來催顯見所供不實本應嚴比姑寛兩日如再虚詞定當加責不貸○謝梅亭因唆使鄉人工控由升科局許太守札縣飭提黄大令卽飭差提謝梅亭到案訊押昨有圖董具禀到縣請釋黄大令准詞開釋諭謝嗣後安分不得多事謝遵諭叩謝而退 
[上海巡局瑣案]  
　　前日湖北某邑人張阿秀竊取南市某處松樹一株負之而去道經新碼頭適爲十六鋪巡防局巡街勇所見盤詰支吾因拘解至局局員蔡蓉卿二尹飭地甲查明無失主承認爰卽提案訊鞫張供此樹確小的竊得惟不知失主住址姓名二尹判令笞責一百五十板著捕役驅之出境不准逗留贓存在局中候失主具領○江北某邑人張姓忘其名向以販售鷄鴨爲生前日午後在某處售得洋銀八圓小洋銀二角荷携至南市大東門外王家碼頭息肩道左近突有甲乙丙三人舉手拍其肩大聲曰爾所算之帳尙有不符究竟取得洋銀幾何圓張卽將所持洋銀如數付甲檢視乙出其不意猛擊其臂張痛甚致洋銀墮地急提住則祗留一圓餘均被若輩攫之而去張奮力窮追中途被崇明人石五郎扭住以致若輩遠颺張以石串合攫去扭其衣裾抵死不釋旋扭至十六鋪巡防南局交勇丁收管少選局員鍾偉臣二尹聞之飭將石暫交地甲看管候提案訊追 
[英晚堂案]  
　　前有陳俞氏呈控女婿蔡長林逼勒伊女賣娼等情由原差將周阿毛之姘婦周王氏解案前晚堂帮審委員邵大令提案復訊周王氏供稱蔡長林取去帶擋洋三十元今將借票呈騐蔡陳氏供實被丈夫逼勒賣娼小婦人以迎新送舊廉恥全無是以不願今蒙訊明情願隨夫回去蔡長林俯伏求恩邵大令判將蔡責四百板著具改過切結將蔡陳氏領回不准再逼賣娼周王氏從寛斥釋陳俞氏叩謝而退○前有陳汪氏控管三吞没洋銀零星等物一案前晚堂由帮審委員邵大令提案復訊陳汪氏供丈夫在管三所開棧内病故遺下洋一百數十元並銀表零星等物盡被吞没求請究追管三供所有銀表一隻却曾取過今已交還洋銀一節實係誣指邵大令以洋銀有無現無証據可查惟管三私取銀表實屬不合著責二百板具改過切結交保陳汪氏斥退○徐桂祥喬阿土陶侍雲陶祥生李雲卿張成榮等諸人在路爭吵被巡街捕一併拘入捕房轉解公廨前經帮審邵大令提訊之下以供詞各執押候查明復訊前晚堂邵人令又提案訊問徐桂祥堅稱陶侍雲搶去會洋當時有喬阿土爲見証求請究追　阿土供稱小的惟見陶侍雲攫洋餘不知情是實李雲卿供稱實被逼寫退婚據故心不甘服向之理論求請恩鑒邵大令判令李卿張成榮具結交保徐桂祥喬阿土陶侍雲陶祥生等均非安分之徒一併還押聽候核辦 
[英界公堂紀事]  
　　朱桂全毛桂生二小販爭奪虹口菜市攤基互相滋閙經某號巡街捕拘入捕房捕頭令暫送公廨襄理讞政之邵虎伯大令著留候訊判○楊瀛洲顧煥童董文洪爭奪生意喧閙不休包探石金榮見之拘入捕房捕頭令轉送英公廨大令著暫押候訊斷後由兩造之友出爲勸解各罷訟遂卽具結求銷大令准之 
[美界捕房紀事]  
　　偷兒薛阿生昨由百老匯路耶松船廠内竊取木板二塊爲管門洋人所見當卽扭交四百十七號華捕拘入捕房押候解送英界公廨訊究○江北人繆阿大在虹口公和祥碼頭爲小工乘間竊取棉紗若干包爲包探洪阿寳緝獲拘解捕房押候解送英公廨訊辦○蘇州人嚴雲奎昨在吳淞路第六號門牌某姓家竊取舊鐵若干經包探　阿友查獲拘解捕房押候解送英公堂究辦○美界天潼路第四十四號門牌鴻泰烟間甲乙二夥昨日午刻因細故忿爭甲之頭顆後乙擊破　　　林喚四 
 
 

Page 10

 
 
百九十四號華捕拘入捕房捕頭飭送甲至同仁醫院求治乙判押候解送英公堂訊究 
[皖省官報]  
　　十月十二日指分安徽試用按司獄徐希聲均到浙江人儘先補用府經丁學中到山東人分發安試用州判陳年到湖南人前休寗縣李　　　　回休寗　交代候補知縣周啓運於本日試用期滿面試○十三日指分安徽遇缺儘先補用府經滕忠到江西人新海防試用巡檢陶邦成到　　人知縣陳麟瑞知奉撫台委轅門收詞差州吏目邊體鋆謝行知核准註册並於十四日面試○十四日太平府陳文騄辭本任知州朱大紳到並交代清楚回候補知縣查先華知　　　收詞差縣丞汪孝銘辭解氷師月餉赴金陵○十五日候補知縣榮寛到解賑欵銀赴五河回委辦石牌釐卡知縣張奎光到○十六日委辦石牌釐卡知縣張奎光辭本任知州　天紳辭回摺州清捚民欠錢糧　德縣李延慶知宿松任内交代清楚繁昌縣敎諭崔澐到由蕪求徽州府經廳張兆韓辭劉籌知奉臬台委首縣郭氣辦辭回説北○十七八日二品銜辦理　州厘卡知府何彬衡到南陵縣孫鳴臯到候補同知劉耀增知奉委辦倒湖釐卡縣丞蔡樹人到缷代理桐城縣丞回○十九二十日湖口　許雲　到安徽候補通判改指兩浙鹽運副劉　漸辭請咨引見建德縣李延慶署無爲州陳麟瑞均辭缷代理東流縣楊學海到交代清楚回請補望江縣何恩煌知代首縣楚北鄉　案直隸州判儲鳳韶謝超委○二十一日泗洲州判駱兆颺辭候補知府何彬衡面試通判沈策名到委解甘肅餉回知縣劉寅度到委解清江餉回准補繁昌縣史悠康對由皖北來○二十二日記名簡放副都統瑞徵到正黄旗人委辦棕陽厘卡知府王詠霓委辦倒湖厘卡同知劉耀增均辭府經張茂榕謝奉批准赴蕪湖就醫巡檢湯鳴岐謝奉　淮赴鳳陽府差遣○二十三日南陵縣孫鳴臯英山縣敎諭張際昌均辭知縣查光華知奉撫台委轅門收詞差府經王國賢知奉委辦荻港厘卡縣丞孫殿卿面試 
 
 
 

Page 11

 
 
   
 
 

Page 12

 
 
[光緒二十三年十月十六日京報全錄]  
　　宫門抄○諭旨三道錄前○蘇撫奎奏爲恭報接印日期並謝恩摺○陜撫魏奏爲鄉試取中墨卷眞草文字筆跡不符據實檢舉摺○臣祥奏爲軍台効力廢員已届期滿循例奏請釋回摺○陜撫魏奏爲遴員接署臬篆片○楚督張奏爲委員管解京餉片○湘撫陳奏曾任總督大員在籍病故循例代遞遺摺摺○晉撫胡奏爲據情代奏片○東撫李奏爲改奬片○十月十六日禮部宗人府欽天監侍衞處值日無引見○恭王等得賞謝恩○奉天府府尹廷杰請訓○李鴻逵奏請開缺○召見軍機廷杰○○頭品頂戴署理江蘇巡撫奴才奎俊跪奏爲恭報奴才到蘇接印日期叩謝天恩仰祈聖鑒事竊奴才欽奉簡命署理江蘇巡撫　卽詣闕叩　　叩蒙召見二次訓誨周詳莫名感悚陛辭出都由天津航海南下於九月初五日行抵蘇州省城初六日准調任撫臣趙廷翹將江蘇巡撫關防曁王命旗牌文卷等件派委蘇州府知府桐澤撫標中軍叅將當福齎送前來當卽恭設香案望闕叩頭謝恩祗領任事伏念奴才質本樗庸材慚蕪劣頻邀寵眷莫報涓埃服組纓而情有未安荷絲綸而成施逾格重權疆寄敢云就熟駕輕覩此時艱益慮汲深綆短蘇省地大物博非飭吏治無以奠民生非開誠心無以孚衆志糧賦清則餉源可裕萑苻靖而地方自安奴才譾陋自維深懼弗克勝任惟有遇事會商督臣勉竭駑駘力肩艱鉅不避嫌怨罔憚勞辛以期仰答高厚鴻慈於萬一除恭疏題報外所有奴才到蘇接印日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○頭品頂戴陜西巡撫臣魏光燾跪奏爲鄉試取中墨卷眞草文字筆跡不符據實檢舉恭摺仰祈聖鑒事竊本届丁酉科陜西文闈鄉試三塲完竣臣奏報在案旋於九月初七日揭曉是日發榜後臣復督飭藩臬兩司併由外提調監試各官在塲内公同查對取中各卷有無弊混以便包封解部隨據提調督糧道姚協贊監試鹽法道江匯川詳稱遵卽逐卷查看至第二十八名郭崇恒墨卷眞草字迹不符難保無舞弊冐中情事查郭崇恒係岐山縣監生就近在省查傳未見當飭該原籍地方嚴密查拿應請將該舉人先行奏請革職並懇通飭查緝務獲歸案審辦據實檢舉前來臣查該新中舉人郭崇恒墨卷其眞草文字筆迹均有不符查傳又復逃匿顯有舞弊冐中情事相應請旨將取中第二十八名舉人郭崇恒及原捐監生一併先行斥革一面由臣督飭藩臬兩司通飭嚴密查拿郭崇恒解案訊明如何舞弊確情照例擬議另行陳奏並將硃墨各卷暫行扣留備查外所有查明取中墨卷眞草文字筆迹不符據實檢舉緣由理合先行恭摺具奏伏乞皇上聖鑒謹奏奉硃批著照所請禮部知道欽此○○奴才祥麟依崇阿跪奏爲軍台効力廢員已届期滿照例奏請釋回恭摺仰祈聖鑒事竊查原任墨爾根廂黄旗管領德陞緣事革職發往軍台効力贖罪指派第十五台當差前因該廢員効力三年期滿據報實係家道素貧無力完繳台費銀兩當經咨行兵部查明該廢員原旗任所並無財産隱寄照例奏請再留台五年始准釋回等因具奏奉硃批著照所請兵部知道欽此欽遵在案今據張家口管站部員耀豫呈報廢員德陞自光緒十五年八月初一日到台之日起扣至八月初一日先後已滿八年例應先期呈報因該廢員在台抱病不能動轉現已痊愈具報呈請查辦前來查定例坐台廢員武職都司以上之員不能完繳台費者三年期滿時應再留台五年始准釋回等語歴經遵照在案今廢員德陞先後在台効力已滿八年循例應請旨釋回謹將該廢員緣事案由恭呈御覽所有廢員効力年滿可否釋回之處出自鴻慈理合恭摺具陳伏乞皇上聖鑒訓示遵行謹奏奉硃批德陞著准其釋回欽此○○魏光燾片再陜西藩司張汝梅欽奉諭旨補授山東巡撫所遺藩司印務應卽委員接署查有臬司李有棻明逹廉正堪以署理所遺臬司印務查有督糧道姚恊贊精明穩練堪以署理至所遺督糧道篆務查有西安府知府童兆蓉老成練逹堪以署理遞遺西安府知府員缺查有候補知府李希哲明練精細堪以委令署理除分檄飭遵並飭司檄委外謹會同陜甘總督臣陶模附片具陳伏乞聖鑒謹奏奉硃批吏部知道欽此○○張之洞片再前准户部咨豫撥光緒二十三年京餉案内提撥湖北鹽厘銀十五萬兩又准户部咨續撥本年京餉案内撥湖北鹽厘銀五萬兩行令分批起解等因業經籌解第一批至六批共銀十二萬兩附片奏明在案兹據湖北布政使王之春署鹽法武昌道朱其煊籌撥本年第七批京餉鹽厘銀二萬兩飭委試用知縣孫星焜試用知縣胡金鏜會同管解赴京交納等情詳請奏咨前來臣覆核無異除分咨外理合會同湖北巡撫臣譚繼洵附片具陳伏乞聖鑒謹奏奉硃批户部知道欽此○○頭品頂戴湖南巡撫臣陳寳箴跪奏爲曾任總督大員在籍病故謹循例代遞遺摺仰祈聖鑒事竊前任陜甘總督楊昌濬於光緒二十一年在任奉旨開缺二十二年交缷回湖南本籍寄居省城兹於二十三年八月十五日病故據該家屬禀報呈請代遞遺摺前來伏查楊昌濬於咸豐初年以諸生隨前浙江寗紹台道羅澤南率鄉勇剿賊由郴桂進兵湖北力破田家鎭屯匪長驅而東以丁憂歸里前大學士左宗棠督師江西招參軍事兼自領一隊轉戰入浙旋補浙江衢州府知府累遷布政使同治九年補授浙江巡撫光緒三年因案被議四年左宗棠進規關隴楊昌濬奉旨赴甘肅帮辦軍務尋署甘肅布政使護理總督八年授漕運總督十年率師援閩補閩浙總督十五年調陜甘總督迭蒙賞給太子少保太子太保銜二十一年因陜西回匪竄擾奉旨革職留任旋開缺回籍楊昌濬籍隷湘鄉自少師事羅澤南講求體用之學嚴義利之辨爲故大學士曾國藩前湖北巡撫胡林翼所深重迨從左宗棠剿賊浙江運籌决策倚之如左右手迭克名城每戰必身臨前敵出奇制勝逮巡撫浙江招附流亡全活無算墾荒田築石塘捍水患臣任浙江按察使時士民猶感頌弗置其措置海防堅築礮臺購設巨礮人尤服其遠謀帮辦甘肅軍務接濟軍儲和輯將士俾左宗棠得以壹意西征無内顧憂關外大定創設新疆行省規畫深遠建議爲多督師援閩布置嚴密左宗棠於人少所許可獨於楊昌濬傾心推重欵事必以諧之事有不當懇切諍論不厭十反左宗棠常自言生平切磋道義之交惟楊昌濬與前署陜西巡撫劉典二人爲最其通言讜論裨益大計湘省人士尤至今歸美無異詞自上年回籍臣偶與接晤語及時局艱難忠愛之誠溢於辭色臨終惟以國恩未報爲深痛湘中後進莫不哀之可否仰懇聖恩俯念該故督臣楊昌濬終始無閩渥蒙優眷准予開復生前革職處分仍照例賜卹並將戰功事蹟宣付史館立傳以示聖朝篤念舊勲至意出自鴻慈逾格謹將楊昌濬遺摺一件呈遞伏乞皇上聖鑒訓示謹奏奉硃批楊昌濬著開復革職留任處分交部照例議卹欽此○○胡聘之片再准山西副考官翰林院編修姚舒密咨稱本年七月奉旨典試山西於九月初九日揭曉棘闈事竣理應回京覆命緣自到京供職以來路遠未能迎養山西距山東本籍較近擬自備資斧便道回籍省親除去往返程途籲懇赏假兩個月等因咨請代奏前來理合據情代陳伏乞聖鑒訓示謹奏奉硃批姚舒密著賞假兩個月欽此○○李秉衡片再臣准吏部咨議覆奏保光緒二十一二兩年山東黄河搶險出力人員案内有試用道庫大使謝祖貽俟補缺後以縣丞用試用從九品汪晋蕃請以州吏目補用覈與定章不符應令另覈奏明請奬等因當經轉行遵照去後兹據河防局司道詳請改奬前來臣查定章主簿爲道庫大使應升之階八品以下各官加銜不得逾六品該員等前請奬叙旣與定章不符應請將試用道庫大使謝祖貽改爲俟補缺後以主簿補用從九品汪晋蕃改爲加六品銜謹附片具陳伏乞聖鑒訓示敕部覈覆施行謹奏奉硃批吏部議奏欽此 
 
