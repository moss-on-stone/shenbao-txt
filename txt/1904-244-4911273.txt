# 1904 - 244 - 4911273

 

Page 1

 
 
[勸捐萬國紅十字會經費] [  申報館協振所謹啓]  
　　俄日興兵生靈塗炭曠日持久尙無已時兩國受傷之兵例由泰西紅十字會救治獨我東三省黎庶運天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海內仁人各解囊金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆佇盻慈雲敬叩善安㐲維垂鑒 
[書粵督岑雲帥奏請開捐實官事]  
　　賣官鬻爵之風濫觴於漢代而盛極於我朝原國家初意以帑藏匱乏司農仰屋籌畫維艱不得已乃踵前代故事藉此爲籌欵之一大宗顧自捐官之例開而人品不齊仕途庞雜吏治日壞百弊叢生國家積弱之由未始不係乎此何也官旣可以納貲而得則凡販夫牧豎苟家世殷實力足以捐一官者卽無不可爲官無論學問經濟固所未解甚有一丁不識而亦印纍纍綬若若堂皇高坐侈然任牧民之責者國家以若輩治民宜乎百事之不能舉而民生乃大受其困也此其爲害者一捐官者慕官之足以爲一身榮也而尤慕官之獲利較其他百業爲優故當其出貲捐納之時卽挾一百倍以償之意一旦身膺職守則或飽公中之欵或開賄賂之門或吸食下民之脂膏不盈其欲壑不止所日夜孳孳者惟利凡爲國爲民之事爲官之所當致力者彼皆不甚措意也此其爲害者二夫庸中佼佼鐵中錚錚我不敢謂貲郎中竟無一二傑出然欲求其人千百中難選其一故此例不去豈非驅千百虎狼於仕路使之蠹國而病民耶朝廷亦知秕改所在乃於往歲特降上諭永遠停止捐納實官薄海士夫方謂整飭官方澄清吏治將於是基之乃迄今未閱多時卽有粵督岑雲帥請開捐實官之奏噫是可歎矣夫雲帥之奏請開捐實官也請此次柳郡變亂菁華頓失戶部前撥各省協餉解數寥寥因懇允准由粵開捐實官止在兩廣地方設局勸辦不在別省設局招徠捐足一百萬兩卽行停止萬一部議難行則懇請准由廣東自借洋欵一百萬兩嗚呼雲帥此奏雖迫於萬不容已然亦思煌煌綸綍永遠停止捐納實官乃不轉瞬間卽爲雲帥一奏而復縱廣西軍務吃緊不得不爲權宜之計稍事變通顧國家之所以昭示天下者惟信乃此革除秕政之諭而亦不能以信示天下是使海內外人民皆譏我朝廷以虛飾欺天下也其咎一雲帥謂萬一部議難行請准由廣東自借洋欵一百萬兩明知借洋欵爲朝廷所不許故爲此要挾之語以冀所請之必從居心狡黠不待智者而知之矣其咎二雲帥又謂捐足一百萬兩卽行停止攷髪匪之亂創設釐捐原議亦有俟軍事一平卽行裁撤之語乃亂平之後垂數十年而各處釐捐依然未撤以此例彼安見前此之事不能取信於人而今此之事實足取信於人乎况永遠停止捐納實官之上諭不移時而卽爲雲帥所奏更是則摺中所陳恐亦係一時立言之巧而秕政終無革除之一日矣其咎三夫雲帥署理粵督朝廷之倚以爲重者惟在辦匪亂耳乃糜餉勞師亂仍未已雖由餉需不足不能厚集雄軍而師老無功恐亦難辭玩宼之咎今者部議勉從其請准於兩廣開捐實官朝廷永遠停止之綸音旣不惜爲雲帥一人而破則雲帥宜如何悉心調度詳審機宜俾尅日蕩平膚功迅奏免貽後人以口實譏雲帥爲徒能爲朝廷復秕政而不能爲朝廷弭匪患也子日望之矣 
[本館接奉電音]  
　　昨日午後二點鐘越二十五分時京師飛電傳來上諭二道敬謹譯登○七月二十三日內閣抄奉上諭魏光燾已調署閩浙總督未到任以前著崇善暫行兼署李興銳著卽起程迅赴署任欽此同日奉上諭胡廷幹已調補江寗布政使著卽迅赴新任欽此 
[電傳宮門抄]  
　　昨日午後二點鐘越二十五分時京師友人專電告知本館云七月二十三日皇上召見軍機大臣及　公○至晚十一㸃鐘又接來電云七月二十四日皇上召見軍機大臣及張英麟 
[遼陽失守]  
　　華歴七月二十二日午後二㸃三十六分烟臺來電云日俄兩軍於遼陽地方大戰十六小時之後其地遂爲日軍佔奪是役俄軍傷失甚巨現已向盛京退走矣 
[俄兵敗績]  
　　華歴七月二十二日英京路透來電云遼陽失陷之信現已遐邇宣傳當時俄提督苦洛拔托金之兵爲日軍猛烈砲火所轟擊其勢甚屬危險逆揣情形恐不免全軍覆沒也 
[日軍捷音]  
　　華歴七月二十一日法京巴黎來電云此間得日軍遼陽戰捷之音民情甚爲激動云 
[追擊俄軍專電]  
　　昨晚八點三刻鐘日本東京來電云據二十三日滿洲軍總司令部報稱駐紥遼陽之俄軍現又往太子河右岸一帶退去我中央隊及右翼軍隊之一部已占據遼陽南方至西北之高地及木廠東北高地我兩軍隊復追逐俄軍於大圖北庫註譯音至楊家林子一帶而績攻之至二十四日我軍已將至太子河右岸右翼隊則追擊俄軍於黑英臺西方之高地 
[遼陽戰情詳電]  
　　遼陽之戰其情形已登前報前日駐滬日總領事官小田切君以東京所發官電見示較前所紀益爲詳晰爰再譯而登之電云此次之戰始於華歴七月十七日至十八晨日軍第一師團之右翼及中軍佔據在遼陽東南相距九英里餘之某地其由海城大路前進之各隊則面攻敵軍由東迤西約離城南六英里互相混戰至二十一日而止及二十二日下午我軍復奮勇進攻遂將敵軍右翼所據之各處高原盡行佔奪此時遼陽南面之敵人亦 
 
 

Page 2

 
 
均逐漸退走至當時詳細情形方我軍第一師團進攻時其左翼曾遇敵軍據湯河沿六英里湘山子東南之高原負嵎堅抗然卒被我軍右翼及中軍逐其二陰渡大子河我　當就遼陽東南相距約八英里從香苗子至易子河之西一帶地方駐定行營其由海城進發之兵於十八十九連日前進嗣其右翼一隊與我軍第一師團之左翼相遇遂於十九晚乘夜前進此時敵軍在距遼陽六英里餘列陣以待其右翼及中軍自西徂東迤邐十二英里半據高堅守兵力旣厚防堵亦固故我軍於二十日黎明分三面進攻但觀敵軍似又得援兵故雖經我軍竭力猛攻而其陣地仍不稍動察其兵數從事戰場者約有十二三隊當時兩軍戰至傍晚猶未决勝負相持至十二㸃二十分我軍右翼方將新立屯東面之高原奪得至二十一日新立屯東北之高原亦盡由我軍據守二十二日敵軍右翼復經我軍驅散同時其中軍亦逐漸退去遁過太子河遂將所奪獲之十生的砲還擊而俄軍大敗矣所有俄軍之砲爲我奪得者至是俱送往遼陽鐵路車站後卽將其站付之一炬現我軍右翼之兵尙在離遼陽東北十五英里之地向前驅擊敵人也 
[俄艦觸雷官電]  
　　前日駐滬日本總領事官小田切君以華歴七月二十三日由東京發來官電見示內開日政府得日本水師提督報捷電音知七月二十一日有俄艦數艘遊弋於旅順口外內有一艘忽觸機械水雷當旮卽行沈沒 
[日獲俄船]  
　　昨日駐滬日本總領事官小田切君以日本東京所發官電見示云華歴七月十五日有俄國運船二十六船滿載糧食及草料由海參威開行送往旅順十八十九二日爲我國封港之砲艦及魚電艇所見當將船貨一併捕獲水手等人則載以原船三艘釋之使去按此事本館已得日本東京專電謂載運糧食者係中國之船今官電云係俄船想二者必有一誤也 
[日軍佔地]  
　　華歴七月二十三日日本東京來電云日本陸軍中營現已攻佔遼陽迤南相距二英里半至四英里之八里莊一帶地方矣 
[日軍小挫]  
　　日本某日報登遼東金家堡子來電云華歴七月初十日俄人由太子河右岸咸寗營派出步兵六百名騎兵一百名以板門架疉浮橋十七座渡河而過迫壓日本右軍日人急遣偵探軍出自老母嶺奮力抵禦酣戰逾時陣亡士卒三名傷及少尉松本氏以下九員名迨夜半聞有援軍到來敵遂却退旣而日之偵探隊在太子河左岸寒坡嶺擒獲俄兵九名目下俄日兩軍所紥之營方遙遙對峙也 
[協力調和]  
　　德京柏林來電云俄日搆兵瞬逾半載邇者英美德法四大國不忍目覩其兵連禍結擬卽竭力調和已在柏林互議再三惟外間尙未悉其意旨耳 
[不允假道]  
　　德京柏林來電云日前俄廷移書德政府請准波羅的海艦隊道出卡伊夕路及烏衣路海路磨運河旋得德人覆書謂所請非不樂從特恐有礙局外中立章程是以未敢貿然允准云 
[示阻購煤]  
　　英京路透電局來電云英政府牒行阿非利加洲南境鎭守好望角各海口之海軍統領嚴阻俄軍艦於此購煤刻下各統領皆已遵照出示矣 
[俄艦炸沈]  
　　日本大阪某日報登中國烟臺來電云華歴七月十四日傍晚六下鐘越二十分時旅順俄人派一滅水雷艦駛至老鐵山外二海里沈設水雷不虞遺火藥箱中登時將全艦轟毀閱五分鐘許又有一滅水雷艦同在是處爆裂而沈 
[俄修軍艦]  
　　日本佐世堡來電云俄國巡洋艦露西亞及額洛花薄伊受傷之後於東歴八月十七日駛入旅順船塢令工師督率衆工匠赶緊修繕昕夕不容少休務必及早告成得以展輪出口至駛入宗谷海峽被日砲轟沈之諾烏之苛一艦其中諸將弁紛紛逃赴樺太島暫居一二日前俄人派船來迎刻已載回海參威軍港矣 
[日獲法船]  
　　日本東京來電云二三日前有一輪船約載重四五百墩高揭法國徽章出自旅順口日人瞭見急派哨艇前往搜查知其中載有貨物甚多因卽扣留不放 
[俄儲授官]  
　　日本東京來電云俄國皇太子甫於本月某日誕生俄皇卽下詔授爲西伯利亞步兵第十三營統領按西伯利亞第十三營步兵方與日帥黑木氏所統陸軍遙遙相對俄例儲君旣誕必先令其總統羽林軍今者戰事方殷故特改令總統前敵陸師藉以鼓舞軍士之氣也 
[猿鶴沙蟲]  
　　日本佐世堡來電云東歴八月十日旅順之戰俄艦之遁回口內者計共四艘曰列脫烏辰曰息拔司脫薄利曰薄倍達曰拔揚共戰死將弁五員士卒一百五十名傷將弁二員士卒一百名 
[海嘯爲災]  
　　日本東京某日報登高麗馬山來電云東歴八月二十日清晨此間天氣晴和涼風習習迨正午狂飈驟起拔木偃禾午後二下鐘時急　飛來海濤怒嘯駿烏匿影天地晦冥屋瓦片片如蝴蝶飛電柱若哥舒半叚之槍仆於街衢者幾不可以數計魚腥雁隰登時宛在水中海塘築自昨年鞏固非常至此悉皆崩壤漁舟不及駛避篙師罟叟屍體縱橫岸上民居摧毀三百三十餘戶淹斃壓斃者多至四五十人日本租界中亦傾倒房屋六七所死一日人猶幸貨物損害無多云致如韓人之流離瑣尾云 
[譯學試題]  
　　京師訪事人云譯學館添招附學新班兹經學務大臣於六月初九日分別考試論題治道必以明天理正人心崇節義厲廉恥爲先論歴史題問宋政和詔知縣注選甚遠無過三　十驛三十驛者九百里也後世乃有廻避本籍五百里內之例置法用意何以不同問顧亭林有言州爲唐舊制者城郭街道必皆寛正宋以下時彌近者制彌陋今觀歐美各大國都會則時彌近者制彌宏固昔今之不同何東西之相反與問前代官吏皆有職田至明初不廢後乃收職由以歸之上而但折俸鈔盍略舉故事以證明之問姚崇十事通鑑所不取而閻百詩以爲非是引鄒汝愚見王三原語爲證其用意若何輿地題問晉法顯唐元奘皆由西域往天竺而兩人所行之道各自不同試就今地略言兩道異處以明邊境交通之勢問唐書王元䇿使天竺貞觀中徵吐蕃泥婆羅兵破茶餺和羅城渡乾陀衞江俘阿羅那順泥婆羅今爲何國茶餺和羅今爲何城乾陀衞今爲何水試詳之問唐賈眈通外夷諸道言營州西北百里曰松踁嶺其西奚其東契丹地關奚契丹之界讀史者不可不知試證明其地今在何處問唐書室韋傳言室建河出俱輪泊東流與那河忽汗河合又東經南北黑水韎鞨之間注於海室建那河忽汗今爲何水俱輪在今何地試詳之 
[厦島官場紀事]  
　　厦門訪事人云福建水師中營參將李楨甫參戎於上月某日呈報丁艱所遺之篆由提憲委前營遊擊李榮軒遊戎 
 
 

Page 3

 
 
升署○商政局提調張文川太守接辦以來保護商民不遺餘力邇瓜期已屆各紳董禀請退憲電詳省憲留辦若干時俾收成效想可俯允所請也○保甲總局委員朱子京別駕逝世後興泉永道黎觀察委商政局支應委員蘇麗臣二尹調辦已於本月十一日接差矣○新任興泉永道玉賓卿觀察於本月初十日下午乘元凱輪船抵厦厦郡印委各官咸詣碼頭恭迓觀察旋發出紅諭擇吉十二日接篆視 
[甌江秋浪]  
　　温州訪事人云温郡上下河各鄉早稻現已登塲收獲頗稱豐稔惟望後車日大雨傾盆平地水深三尺所收新稻未免霉朽之虞所望碧翁翁早放晴光庶農民得乘時碾榖也○上月十五晚温郡忽起颶風走石飛砂勢頗洶湧沿江船隻走錨斷纜者不可勝計至十八晨風伯雨師始一律返旆倘得從此暢晴田和尙無大碍也○靑田縣小溪地方突於上月二十五夜發蛟洪濤下注勢如高屋建瓴人口牲畜被淹者不計其數誠浩劫也○上月二十五夜慶西門外人某甲誤墮小銀錢於地手持煤油燈俯首尋覓火星墮入煤油箱登時烈燄上炎致甲及懷中所抱幼孩同罹火刼慘哉○上月十九日下午三㸃鐘天無纎雲突聞霹靂一聲將高公橋沈永興藥店屋春擊殷說者謂係觸電所致理或然歟○某日各營接奉省憲四百里牌單飭將額兵裁汰一時赳赳桓桓之士齊集道鎮二署籲恩未知得邀俯准否也 
[廬阜晴雲]  
　　九江訪事人云統領江西常備前軍岳鳳吾鎮軍號令嚴明匪人皆聞而生畏本月某日發出告示大旨謂凡標下五營革黜之勇有逗遛滋事及外來匪徒假冐本軍名色詐擾地方者均准居民縛送來轅按律懲治出首人并予以獎賞○九江電報局總辦汪屺孫明府以電桿年久未修特派人各處查察如有損壞者卽雇人運木往易以重電政○九江官場近接南昌電音云日前藩轅牌示署宜春縣李嘉芬廣昌縣王瑞同均期滿調省所遺宜春縣印務以即用縣汪崇源署理廣昌縣印務以候補縣王渭濱署理○本月十三日午刻城內胭脂山下胡姓家忽然失火幸人手衆多得卽撲滅查其起火之由因中元節焚化冥鏹所致德化縣賀明府加飭差鳴鑼傳諭凡焚化冥鏹之家須擇空地如敢傍宅焚化定責一千板荷校示衆 
[北固江聲]  
　　鎭江訪事人云本月十二日有英法兩國兵艦各一艘由上海鼓輪抵潤下捉江中艦中弁兵相約至洋馬路及北固烏洲二山遊覽常鎭通海道憲郭月樓觀察深恐愚民驚訝滋生事端因飭洋務局曁各巡員親帶差勇隨往保護○端午橋中丞蒞任蘇撫注重學務飭將各屬門包改充出洋游學之費並通飭各州縣考送學生二名遺赴日本學習師範丹徒縣楊襟山大令奉札之下已於日前命題考選矣○時事多故防務綦嚴常鎮通海道郭月樓觀察特於日前札飭武威新軍六營管帶各派弁兵就城廂內外日夜梭巡奸宄之徒定可銷聲匿跡矣○鎭郡各鄉圖董前因鹽梟會匪蠢動堪虞迭奉大憲札　舉辦團練以衛閭閻月之十二日丹徒縣楊襟山大令輕輿减從親自下鄉點驗並順勘秋成長江水師瓜洲鎭總兵高藎臣鎮軍近聞三江營下游時有私梟匪開塲聚賭爰於日前遴派麾下某武員親率師船馳往巡緝 
[欽使行紀事]  
　　昨日署理江南提督楊鏡巖軍門寗滬鐵路總辦潘蕓蓀觀察滬局鐵路總辦沈期仲觀察及文報局總辦吳觀察庚 
辛候補道周觀察鴻孫沈觀察敦和楊觀察文駿趙觀察治泗候補知府廖太守雄瀚貨捐局總辦揭太守傳淇先後命駕至北河南路天后宮側 
出使行轅禀謁欽差大臣鐵寳臣星使星使均飭巡捕官擋駕 
[飭裁砲艇]  
　　蘇松太兵備道轅向備解餉砲艇四艘今届甫經修竣道憲袁海觀觀察忽飭一律裁去并傳知管帶沈春山都戎曁陳芝良劉格標殷開泰各哨弁將各勇遺散給予恩餉以示體恤前曰復行文南市馬路工程局飭總辦翁子文太守將四艇移泊局前暫行看守並著㸃騐軍裝器械存儲局中昨日太守已會同管帶哨弁逐一㸃明禀復矣 
[示徵下忙]  
　　昨日上海縣主汪瑤庭大令懸示頭門云本縣擇於七月二十七日設櫃啓徵光緒三十年分下忙地丁正雜錢糧各花戶應卽遵照踴躍投完特示 
[晉謁琴堂]  
　　戶部主事張仲清主政茂焵分部主事朱奐清主政大璵現任江寗縣知縣袁南生明府國鈞分省知府鮑晉侯太守世爵滬軍營管帶鐵松巖太守林均於昨日至上海縣拜會縣主汪瑤庭大令 
[暫停發落]  
　　昨日禮拜六爲本邑法租界捕房發落各案之期緣應責人犯寥寥無幾讞員陳楚生大令因於清晨飭家丁咨照捕房暫停發落 
[研究起火]  
　　本月一十一夜黎明時發界城河浜合興衣莊不戒於火延燒左右鄰樓房六幢迨救熄後捕房查得合興曾保火險銀二千兩因將店夥李阿四拘入捕房詰問之下李供是晚與執事人畢茂卿均不在店不知如何起火捕頭准予交人保出昨日包探將是晚留宿店內之司帳人謝金元學徒某甲拘獲捕頭著一并管押限令將畢交到以便解送公堂禀請讞員陳楚生大令訊究 
[英界火警]  
　　英界正豐街某紙紥店於昨晚六下二刻鐘時忽然火起警鐘旣鳴救火會各西人急驅水龍往救而人稠地殎急切難於奏功焚至七下二刻鐘時火勢依然猖獗諒所燬當不貲矣 
[萬國紅十字會來函]  
　　啓者本會昨承商部唐紹兩丞堂來函並匯到戶部倡捐京足銀一千六百兩商部熙雋甫副郎代募京足銀四十二兩京松銀五十八兩二共合來元一千七百五十兩一錢三分除分掣收照並函復外謹抄乞登報伏希公鑒計開商部熙雋甫副郎代募楊福宸京平足銀四十二兩保子仙京平松銀五兩全樂齋京平松銀五兩王澤齋京平松銀五兩濟兌山京平松銀五兩董子星京平松銀五兩楊稚鴻京平松銀八兩碩頭砥山京平松銀五兩方雲舫京平松銀二兩董書田京平松銀二兩何仲卿京平松銀二兩董子衡京平松銀二兩閻華如京平松銀二兩馬序九京平松銀二兩李仲宣京平松銀二兩張容之京平松銀三兩董子元京平松銀三兩再本會承天順祥函開敝處六月初一日接雲南號電云代黃吳交尊處捐欵銀一百兩經如數送奉掣有收條寄往刻接來函黃吳實係學臺兩字電報轉輾誤譯之故擬請登報更正等因除將原捐册更正外合亟錄請登報佈聞本會又承伊犁將軍來電捐助規元一千兩由道勝銀行匯到出使韓國大臣許星使來函並匯到仁川領事許太守引之經募北帮商號日票洋一千三百五十二元南帮商號日票洋一百三十元廣帮商號日票洋一百二十元鎮南浦領事唐太守恩桐經募鎭南浦商號日票洋一百十元內除匯費三角三分二共日票洋一千七百十一元六角七分合來元一千三百四十七兩九錢四分另吳子述先生捐助龍銀五十元永吉茶棧袁泳笙先生交來謝張氏廌洋五十元除分掣收照並函復外謹乞登報伏希公鑒再六月二十四日本會承江蘇學臺唐大宗師交來經募第四批龍銀七百九十四元鷹洋三百四十五元小洋九十角銅啞洋二元七月初十日又交來第五批尾找龍銀四百三十四元四角前後計共捐洋五千六百零一元六角合并申明[  上海萬國紅十會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[章華艷蹟]  
　　沙市訪事人云招商局躉船自光緒戊戌歲被匪焚燬後所繫之錨迄今尙未起出六月十五夜日船大元丸抵沙泊於招商局下岸當下碇時左眩一錨沈至江心似覺有物阻格及用機力曳起則招商局躉船之錨也因卽歸之○近日沙市關　貨極爲認眞如係原包原件毫未改換可憑派司免征設查出箱包貨色或經抽換或有增損或牌號兩歧或磅碼各異決非原色原件重則充公輕則　罰而於布尺絨棉洋廣雜貨爲尤甚價目不符亦必議罰沙市各公司報關行預發傳單遍告各店轉告申漢諸客凡來沙洋貨土貨勿將箱包拆開配裝別貨於內再進口提單必須照章呈關蓋印後方可照提恐關上復查致多周折也○有箱𨽻孝感紥呼黃三毛者沈其姓業染工與堤街某婦有染平昔好勇鬥很頗似上海流氓以爲他人莫可如何也不料某日同業杜某乘其不備執而撻之三毛之兄亦孔武有力其惡較三毛尤甚三毛被辱後訴於其兄隱匿眞情只　遭杜之侮其兄念杜係三毛同業意不過小有違言不允相助三毛羞憤難過潛吞鉛粉至　川書院左側毒發倒斃其兄已買棺將殮矣忽有旁觀者謂三毛被人毆斃兄知係杜某行兇乃報官請騐後經人出爲調處令杜給靑䡍三百千其事始了然已暴尸七八日矣 
[上海縣署瑣案]  
　　郎狗狗偕其子春春送其女文英至縣前晚由縣主汪瑤庭大令升堂研訊郎供稱小的係本邑浦東人耕田度日兒子春春女兒文英已許字陳姓本月初六日黃昏時小的在田中　水春春由家奔至謂文英與鄰人徐松林在房犯姦及向文英訓斥反同徐持刀禁嚇迨小的歸家徐已逃去向之盤問稱由沈全全之母勾引尙係初次翌日女忽逃逸四處投尋杳無蹤跡夫家聞知向小的索人妻子情急當晚卽自縊而死初九日有人來稱文英與徐逃在上海擬附輪船至湖南船中帳房見文英與徐形跡可疑上前盤詰徐情虛逸去將女送至小的親戚家是以送案請辦文英供稱並未與徐犯姦實被鄰嫗母子及徐誘拐至滬大令喝令掌頰五十下鞭背二百下始認受愚沈供稱初七日文英逃逸後伊兄春春向小的索人并持刀欲確實則小的並不知文英何往求鑒大令命責二百板諭狗狗曰爾女犯姦累母自縊照例應得絞罪惟已許字陳姓爾須問明尙欲迎娶否爾女幸由大東船帳房留住免爲陳姓索追所有船資洋銀八元三角應速措繳本縣著地保陳萬祿同爾至船上叩謝并還船資狗狗唯唯遵諭大令判文英交官媒收押○前在南市夥劫洋銀四百元之黃家堂由捕役拘獲解案前晚大令升堂研訊黃供小的係清江浦人向在吳淞自强軍當勇撤退後在租界中小本營生去年十二月某日長江竊賊興質贓物被捕拘獲解送法界公堂訊責禁押改過局半年至本年五月十一日期滿釋出搶劫洋銀一案事在初八日其時小的尙禁押所中如何與彼同黨尙求恩鑒大令飭押入自新所聽候查明訊究○嘉定歹人朱仁莊乘陳月林陳阿毛之船到申販賣人口流氓殷少蘭向之索詐不遂所欲以致互毆被巡街捕拘解南市馬路工程局移送至縣大令詰訊之下飭一併收押聽候飭差查明禀候核奪前晚飭提復訊朱仁莊供稱有管姓者托小的携親戚來滬並非拐販殷少蘭供詞一味支吾大令判責二百板交人保出朱仁莊押令交出管姓以便訊核○前者與瞎子阿雲同時拿獲之梟匪李秀卿昨由大令升堂復訊供父親在鹽捕中營當哨官因之小的亦在營中與阿雲向有仇隙豈有帮同拒捕之事至四月某日姚祥芝在某處拒敵營勇小的亦不干涉求鑒大令聲結至再矢口不移乃飭還押自新所聽候禀詳上憲示遵 
[浦東保甲總巡局紀事]  
　　前日午後有張姓所駕東　航船承裝麫粉來滬停泊虹口某馬頭正待起卸時突來匪徒十餘人結隊上船肆行搜括船上各人驚慌無措綣縮一隅若輩攫得麫粉數十包及雜物銀錢始各散去事後張投報浦東保甲總巡局總巡謝岳松明府飭差　緝至續晚局差楊桂在陸家嘴拘獲甯波阿根一名明府升座研訊阿根供詞一味含糊明府命鞭背五十下押候再訊○本邑浦東保甲總巡局差役陸鳳近經稱巡謝岳松府查有遇案需索情事因於前日提案訊明立將卯名斥革不准復充 
[英美等國租界公堂瑣案]  
　　上禮拜六裕豐洋行主人控　阿金行竊　中所積棉花二百六十五包值洋銀一千一百元讞員黃耀宿司馬與德總領事署繙譯官麥令豪君會訊之下著將謝暫行管押昨日包探趙銀河解送至案禀稱此案別有糾葛無從吊贜襄理讞員王松丞刺史會同麥令豪君反覆究詰謝阿金供稱此項棉花係本行經理人　　功與曹金奎合股所購旋轉售與陳生記陳二次付銀六百兩與潘嗣因不肯出貨經陳向小的理論取去棉花二百六十五包叩求明察潘成功投案訴稱此項棉花共有五六百包由行主向曹金奎買下已付去銀一萬三千五百兩迨貨到行主以不合於用言欲退還但銀已付去無可收回祗得另行售去俾得將價歸償陳生記二次所付洋銀六百元均已轉付行主行主謂如欲出貨須多付銀兩不意陳生記私記棧房鑰匙串同謝阿金私行出貨致行主控其行竊謝阿金在行傭工已歷十年由鉅源作保尙求提究刺史商之麥令豪君謂此案須　曹金奎陳生記到案方可水落石出麥君然之隨著趙探赶緊將曹金奎陳生記補傳到案　候覆訊○洋人某甲控傭人董林生行竊衣物等情昨日刺史詰訊之下董林生供前者小的在某洋人處傭工細患張汝聰王丁官二人竊得各物囑小的爲之付質計得洋銀三十元左右由三人均分厥後恐事敗露囑小的辭回原籍現在方由原籍來此包探禀稱小的已押董至各買鋪查對均無此物誠恐所供不實刺史商之麥君飭提張王質訊核辦○四百零一號華捕禀稱小的巡至某處見劉阿甫手携四人所用玻璃器形跡可疑詢之稱在威海衞路二號屋內竊來因卽拘入捕房奉捕頭之命解案請究劉阿甫直認不諱刺史著押侯傳失主認領○義商哈立投本管領事署控華商昌泰號執事人王傳增滋擾行兇致失物件等情由該管領事官穆安素君照會公廨讞員黃　宿司馬簽差至捕房協同包探顧福祺將王提案刺史著押候俟訂期會訊○前者職婦王蘇氏具禀公廨控孫庚庚拔去界石等情司馬准　飭差至捕房會同包探陳雲忠將孫提案押候晚堂覆訊○洋人赫戴投案訴稱商人僑居北江西路五十一號門牌屋內頃被顧阿三竊去大紅縀若干昨已投訴捕房由包探朱桂生弔到原贜請卽訊辦顧阿三供此項縀匹係阿二竊得　於小巷中小的　小拾取求鑒剌史判責二百板押兩禮拜縀給失主領去○粵人張福向同鄉郭阿亨索欠口角郭持刀將張手腕砍傷旋由同人扭郭扭入捕房昨晨捕頭解送至案刺史商之麥君判責二百板管押捕房三箇月 
[法租界捕房紀事]  
　　小工沈張二人將某工頭毆傷昨日被工頭扭送捕房請從重懲辦捕頭命分別管押俟堂期解請讞員陳楚生大令訊究○東洋車夫王阿二在途曳車　不絕心　傷途人某甲之足致被巡街捕拘入捕房捕頭驗得甲受傷屬實令人扶送某醫院療治王押候解送公堂禀請讞員陳楚生大令究辦○積竊某甲在某輪船碼頭竊得某客所携竹藍一具內有對時表十五枚被包探拘入捕房捕頭命押候解送公堂禀請讞員陳楚生大令訊究 
[美租界捕房紀事]  
　　昨日甬人陳東林行經黃浦路適有某西醫高駕馬車自後駛至退讓不及致被撞仆於地傷及　　馬夫某甲見 
 
 

Page 10

 
 
已肇禍加鞭飛駛而逃六百零七號巡捕見之將陳雇車送入捕房捕頭　給四字信函令自投黃浦路十一號洋　向某醫生自行理處○前晚八㸃鐘時無賴王阿大姚阿二在乍浦路公家花園相近因事互相兇毆適爲五百二十四號巡捕所見一併帶入捕房捕頭詢得事涉　昧令自投公堂具控 
 
 
 

Page 11

 
 
   
 
 

Page 12

 
 
   
 
