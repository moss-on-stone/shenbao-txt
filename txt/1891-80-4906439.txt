# 1891 - 80 - 4906439

 

Page 1

 
 
[展限取書] [  圖書集成局啓]  
　　本局所印古今圖書集成去年曾布告諸君請於年内持單提取兹尙有未經來取者深恐因路遠所致未便遽爾充公是以再展限期遲至本年三月之杪若仍不來提取則定將提單作爲廢紙此後决不發書矣用先布知維祈雅鑒 
[得彩求售] [  申報館協振所啓]  
　　本舘恊振所集腋社二次彩票其第一彩乃嘉興朱夢廬先生所得兹以其文孫偶患驚風願將所得彩物仍交本舘代售助賑冀求速痊計文徵明山水册頁一部伽南香朝珠一串連翡翠佛頭記念俱全望江龍申題草虫册頁一部古銅香爐一只紅頂一座花翎一枝漢玉五件如有合意者請速來購取其價亦可格外從亷旣得珍貴之物又有施濟之名一舉而二善備想痌瘝在抱者自必踴躍樂輸也 
[點石齋發售各種精本石印書籍]  
　　硃批雍正上諭御纂五經經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿四史策案大題觀海初二集小題觀海大題文府小題文府試帖三萬選試帖五鳳樓試帖宗海經餘必讀八賢手札元魁圖成增補角山　先正事略　印瞿子冶先生墨寳五尺蘭竹屏八角市裱加七角○齋種類繁多不及備載擇共尤者　報以供海内文人賞鑒價當格外從亷卽希光顧爲盼售處一在三馬路申報舘　　又設分局在二馬路横街三層樓紅檣洋房内此佈 
[再論捉虹口賭臺]  
　　賭之害人也夫人而知之賭之難禁也亦夫人而知之至於上海之賭其難禁爲尤甚上海虹口之賭臺則直無從施其禁虹口之賭臺歴年已久官斯土者未嘗不明禁暗捉而若輩狡猾伎倆鬼蜮計謀卒未能絶其根株正如斬草而不除根逢春再發蔓延益甚此次陸邑尊定計往捉先令二尹改裝帶役混作賭徒伏於賭塲然後邑尊親帶幹役前往聲砲爲號裏應外合俾賭徒無所措手所謂疾雷不及掩耳邑尊之用心可謂深矣捉賭之次日蔡太守又恐根株未絶死灰未免復然又飭役協捕查拿於是乎新舊兩賭臺一時拆毁净盡賭徒之倖而漏網者不復敢而現形於光天化日之下以此法行軍尙且可以攻敵之不備而操必勝之權而况區區捉賭其有不一鼓而擒者哉然而聞邑尊未到之先一點鐘該處已有預聞消息者故所獲者皆新賭臺上之人而老臺諸賭徒曾未有一捉獲者又聞比及邑尊駕到其老賭臺業經自行拆去一時之間並蓆棚架子悉數無存其神通之廣大爲何如哉邑尊費盡心思深謀遠慮預伏二尹於内又雇用鄉人以代差役使見之者不以爲意不動聲色驀然而往其機可謂密矣其事可謂疾矣而仍不免於多魚之漏此則賭徒之廣大法力乎實則錢可通神衙門中早已有傳消遞息之人耳虹口賭臺由來已久不但各衙門早已聞之卽回房亦早有所聞去年曾有以此事爲言者旋經澈底根究而新舊兩臺仍得以安然無事在捕房則以爲此事宜田華官主持捕房可不與聞也無如華官各衙門皆有差役而差役與此輩中人無有不熟歲時例規直是若輩當衙門人之衣食飯碗設或禁絶則一年之中必少幾多進餉以故相爲蒙蔽或有時虚張聲勢嚇詐些須意外之錢若認眞拿禁執法驅逐則不啻就差胥口中而奪其食烏乎可哉猶之捕快之養賊賊每有所竊則必分潤與捕捕雖不作賊而與賊爲一心官府而必欲得賊則買人以頂替其眞賊則匿不以報故官令捕快緝賊而不知捕快之於賊直是敬之如上賓視之如戚好又焉肯緝以到官官欲令差役捉賭而差役之於賭徒亦且奉之如神明望之如慈母又豈肯認眞捉獲夫是以衙門中人於捉賭之例示則所最喜於捉賭之牌票則爲最妙而獨於官府親往查拿賭博則不敢言而敢怒何則一紙告示一張牌票彼則可持之以爲恫嚇之地以爲索詐之門聲東以擊西指桑以駡愧腰槖旣盈卽虎頭蛇尾慾壑未滿則狐假虎威此正若輩生財之道假公益可以濟私也若官府眞欲捉賭則從此斷其生財之路矣於是預先布置凡官之近身家丁甚而至于傭　丫頭等類無一不可以賄通稍風聲立刻關照一時遞風傳信其捷甚于電報故發之者雖密而又密謀之者雖愼之又愼而偵之者更捷而又捷備之者亦神而又神由是言之捉賭之難竟有無從措手者矣然而此次陸大令之一捉則已爲雷厲風行老臺之人雖得倖免而新臺諸賭徒則究無從脱逃又蔡太守次日再舉爲搗穴毁巢之計而該處之賭臺居然絶跡則未始非官府之權猶足以令行禁止之一証也嘗與友人言嫖賭二事嫖莫盛於上海賭　盛於廣東上海之娼寮金字招牌公然高掛此爲天下之所無廣東之賭竟可禀官以助餉此亦天下之所獨廣東之禀官與餉其題目甚人卽其所以爲賭者亦甚鉅若虹口之賭則雖多係廣東人而在廣東視之則藐乎小矣旣不足以斂貲助餉以邀憲恩則惟有納賄於各衙門差役以蔽官府之耳目而孰意官府之耳目有時而不能蔽斯則有深悔前此之黄金擲於虚牝而一無所用者矣顧聞廣人之賭巧思百出不必新舊賭臺之專事牌九寳攤也以肉一方中斷而未殊令人猜其觔兩廣橘一枚令人猜其中有幾瓤　有幾核諸如此類不一而足要無非以賭騙人之法此等賭無從辨識更何從查拿竊恐春暗中之所以坑人者更甚於新舊各賭臺且卽非廣人卽非賭臺而各處之以賭爲事正不知凡幾安得賢有司皆明禁而暗拿之俾賭風之永絶此則尤深望幸者耳 
[本館接奉電音]  
　　昨由京友電傳上諭二道敬謹譯登○二月十七日軍機大臣面奉諭旨所有京察一等交軍機處記名各員着自本月二十二日起按照名次先後每日二員呈遞膳牌於寅刻伺候召見如是日未經召見仍於次日預備遇有出宫行禮拈香等日期應行預備召見之員毋庸呈遞膳牌仍於次日預備其餘各員以次遞推其記名之内務府郎中文琳等二十二員着俟各部院衙門人員召見完竣後於次日起接續伺候召見欽此同日奉旨此次内務府三院等處京察一等覆帶引見各員内除慶瑞富昌廷琦毋庸記名外文琳貴存英瑞錫麟廣森慶寛恒喜莊健文煦奉曾榮銓效曾榮廷徵生世序聯捷慶林景恩常恩福惠文德熙曾俱着交軍機處記名欽此 
[接錄辛卯年京察一等名單]  
　　禮部郎中卽選知府四品銜崇俊郎中花翎卽選道詹鴻謨員外郎花翎四品銜斌儒員外郎四品銜魁麟員外郎曾銜員外郎花翎卽選知府先換頂戴高蔚光主事職銜五品銜彦忠筆帖式藍翎員外郎頂帶筆帖式卽選知縣六品銜塔思哈筆帖式卽選知縣六品銜聯康筆帖式主事頂帶清治○兵部郎中 
 
 

Page 2

 
 
西　銜榮銓郎中四品銜聯魁郎中恩聯員外郎端謹員外郎四品銜松堮員外郎四品頂帶曾樹椿員外郎四品銜沈維誠筆帖式委署主事理事同知銜恩良筆帖式委署主事裕啓筆帖式委署主事慶茹筆帖式委署主事世襲騎都尉岱山筆帖式委署主事花領五品銜文翰筆帖式委署主事文光筆帖式委署主事花翎世襲騎都尉增銁筆帖式五品頂戴善秀筆帖式理事同知銜麟緒○刑部郎中花翎四品銜湍多布郎中宗室傑光郎中長春郎中西品銜英啓郎中文康郎中覺羅明照郎中光昭郎中花翎承毓郎中花翎張成勲郎中馮鍾岱郎中沈家本郎中藍翎關國光郎中王鵬運郎中湯似瑄郎中王聯璧員外郎花翎四品銜崇祥員外郎英瑞員外郎叚理筆帖式聯豫筆帖武額特赫筆帖式慶祥筆帖式英連筆帖式興仁筆帖式英勛筆帖式卜霖筆帖式文謙筆帖式五品銜恩開筆帖式常泰筆帖式聯惠筆帖式續昶筆帖式麟徵筆帖式胡圖哩○工部郎中花翎世襲一等奉國將軍宗室溥善郎中花翎四品銜惠裕郎中花翎四品銜清樸郎中花翎彦秀郎中卽選知府松壎郎中花翎道銜趙亮熙郎中花翎四品銜陳傳奎員外郎卽選知府花翎四品銜聯福員外郎花翎四品銜寳梁員外郎花翎四品銜松墀員外郎花翎四品銜志覲筆帖式五品銜薩保筆帖式五品銜錫齡筆帖式五品銜崇衡筆帖式花翎額駙頂帶世善寳源局大使筆帖式理事同知銜志琦筆帖式六品銜祥麟○理藩院郎中花翎四品銜慶秀郎中卽選知府花翎道銜覺羅存振郎中花翎四品銜福敏郎中花翎志全郎中花翎四品銜恭額員外郎花翎瑞全員外郎四品銜奎華主事花翎五品銜覺羅三壽筆帖式理事同知銜舒志筆帖式光耀筆帖式理事同知銜祿顯筆帖式理事同知銜文哲渾筆帖式崇智筆帖式增祺筆帖式志祿筆帖式善英筆帖式全立筆帖式倭什渾筆帖式連厚筆帖式明芳○都察院掌京畿道監察御史花翎四品銜舒普京畿道監察御史花翎知府銜世襲騎都尉加一雲騎尉文杰掌廣東道監察御史恩燾掌山西道監察御史鳳英掌京畿道監察御史徐兆豐京畿道監察御史胡泰福掌河南道監察御史劉綸襄掌四川道監察御史余聯沅掌廣西道監察御史何福堃掌江南道監察御史四品銜周天霖筆帖式理事同知頂帶英志筆帖式選用知縣聯葆筆帖式覺羅桂馨筆帖式保寛筆帖式柏棟此單未完 
[復文補錄]  
　　釁起黄堂一案以及欽差查辦各情節均已先後備登在報兹又由友人郵來前福建藩司張方伯覆卞制軍文一通並以補登於左○敬禀者竊前司於光緒十六年九月初八日接奉訂驗憲札内開照得已革知府蔣斯岱禀訐梁玉瑜等鑽謀署缺一案迭經本部堂批檄飭催兩司會訊去後兹據福建劉藩司龍署臬司詳送歴訊蔣斯岱等供詞查司事秦燾卽秦湘屏供有梁知府已經掛牌委署建甯府伊向王仲霖查問據王仲霖説此係劉觀察路過建甯梁知府面求劉觀察回省向制臺保舉制臺令向藩臺説方委此缺等語該司事此供係何時所取從前未據報院有案本部堂記得該司曾經説及劉道麒祥到省向該司説梁守聲名平常問其有無實據不能指實等語若果梁守求劉道向制臺保舉制臺令向藩司説則劉道在該司前卽當稱贊何反加以貶詞所説殊難憑信究竟梁守如何委缺劉道進省後與該司如何晤談合亟飭查札到該司卽行查明禀復等因奉此遵查此案前憲臺楊於初次恭閲將革守開缺邸抄之日諭以蔣守開缺已見邸抄此缺須委員接署前司當將隨帶官册呈出禀商前督憲楊就册揀定諭以除曾經委署各員外應以知府中未經委署而資格較深才力尙好者署理册中李守光第梁守玉瑜資格較深李守丁憂起服回閩未久甫委下府釐差梁守玉瑜時辦建郡釐務若委署此缺於例章無不相符當奉諭卽以梁守玉瑜委署其時劉道麒祥尚未來省也前司因邸抄恐有舛錯面請暫緩遲之數日前害臺楊又恭閲景春選授建甯府邸抄因恐建郡百姓已知蔣守開缺或生枝節面奉催令下委回署後隨卽懸牌此當日之委缺實在情形也劉道由延建查辦土匪辦理保甲回省面談委員辦事必須地方官得力隨論某也賢某也否某也才長某也才短所論不止一人曾論及建甯釐局梁守實有聞其人尙有才而操守不好之語迨前司詢其於何事見之實有并無憑據之語前司將此事曾面回前憲臺楊當以前委梁守辦理水災賑務甚妥兹劉道無據之言何能算數爲諭而劉道并無保署此缺亦并未言及制臺令説此當日晤談之實在情形也至秦湘屏所供王仲霖各説查此案奉文臬司會同藩司審辦前司會審時未曾取有此供前司亦有未與會審之時是否臬司獨審取有此供亦係揣度之詞未聞臬司語及故不知何時取兹蒙札查前因理合據實禀復伏乞察核 
[八閩試事]  
　　閩侯兩縣童試定於本月初四日在貢院局試已登前報兹聞閩縣王吉人大令侯官陳麗生大令均於初三午後　道進貢院三更許在儀門口親坐公案點名諸童紛紛接卷十分擁擠路爲之塞至清晨七點鐘始行點畢兩大令命將大門封鎖砲聲隆然鼓吹交作兩大令直入内署諸童皆在號口觀望兩旁鵠立肅靜無譁有頃出題諸童兀坐搆思皆於風檐寸晷中爭一日之長洎乎崦嵫日墮竹樹烟籠上堂交卷者紛紛不絶四更許巡役吹角撤塲二大令始鳴騶而回所有試卷各倩名手校閲閩縣閲卷官知縣單昭謹李有琨丁芳王樹鼐劉敦華汪文蘭柯亭陳直丁振德王煒堂俞佳鍾章光函侯官閲卷官知縣徐錫祉高楓汪應泰楊應鑾彭光德尹翼經梁步瀛馬立禮易簡何其灼鹽場金振聲俱到署校閲初七日閲完大令親自覆閲評定甲乙至初九日發案閩前十名林樂翰劉學文林希淹曾宗京鄧祖榮鄭世動王慶年葉在汶彭俊李成惠共取二千三百五十六人侯官前十名張傳禮何泉新沈啓漸鄭錫泉鄭肇鄂林兆銘劉塋楊景祁葉鑑林鼎奇共取二千一百八十人閩中府縣試向有拆門惡習此次縣試首塲扃門未久諸童卽破扉而出肆意往來毫無顧忌官役熟視而無如何迨發案時大令於案末另出告示洋洋千百言略謂嗣後不得擅自拆門倘再違犯定將已取内號百數十名内從中挑選外槩不首列緣散號覆試雖有佳文不能别其眞僞與其於散號中得鎗作何如於内號中拔眞才言極親切有味諸童聞之無不毛髮悚然但未知能安分守法仰副賢大令殷殷誥誡之意否 
[平山選勝]  
　　揚州樸樹灣濱江一大村落也中有何姓子年纔舞象慧業夙成人皆以神童目之本月某日由鎭江探親而返入門卽神色有異若甚困憊者然父母尙不以爲意促令早眠逾日晨起遍告人曰今日初四乎或應之曰然子卽倉皇而出移時歸泣謂其父母曰兒吞烟矣奈何父母見其口吻間果有烟漬不覺大駭詢以故子曰吾前日過江遇一星者熟視我面曰爾初四日有性命之憂謹記　出門一步今已矣不能望復活矣家人駭問星者是何相貌而子已毒發不能語言急覓良方灌之勢已無可挽回不須臾卽溘然而逝父母痛子情切欲以身殉云訪事人所述如此本館按其中情節離離奇奇旣不敢信以爲眞亦不能直决其必無此事姑錄於報以當談資可也○邗上會館如林惟奉直八旗向無公所上年福餘菴廉訪轉運兩淮時見作客緣楊城郭間者皆于新歲行團拜而奉直獨付之闕如因創議假南河下曾文正公祠爲八旗團拜之所本届淮南總局各分轉遵循向例涓吉本月十二日仍在祠内舉行是日到者約數十人水陸畢陳觥籌交錯冠裳車馬極盛一時○揚州每值仲春時節河水卽繼長增高目下勺下蹄涔尙未見源頭汨汨江潮亦不甚漲以致河水較冬令尤枯重載之船頗虞膠滯亦一奇也 
[五茸春草]  
　　松江郡治之東十字一圖各農民自本月十二日起至十四日迎賽猛將神會周游各鄉十三傍晚由菜花涇繞道進西門穿提轅出東門鄉民執香隨會者不下干數百人前導除中天王萬壽帝驅蝗保稼各牌外復有拜香者八人佩帶荷包香袋沿途跪拜如醉如痴中間鹵簿鮮明音樂嘹喨觀者人山人海熱閙異常○縫工某甲僑寓普照寺口王姓客邸歴有年矣百花生日驀向王索取洋銀四十元聲言前歲寄存今當璧返王以無端索詐忿恨交加遂下逐客令甲胡言亂語與王扭結不開共投華亭縣呼寃以期水落石出葛邑尊升堂細訊顯係詐訛遂喝令重笞一百板暫禁獄中俟備文遞回廬州原籍 
[西節停訊]  
　　昨係耶穌受難之期英會審公廨停解一日公事所有各案統歸今晨發落 
 
 

Page 3

 
 
[賢令騐工]  
　　上海縣陸邑尊於昨日黎明時帶同書差人等往浦左東臺浦驗收河工 
[續訊賭徒]  
　　上海縣陸邑尊會同英廨讞員蔡太守往虹口捉賭旋獲莫阿方等十名又經英公堂送到姜阿三等四名經邑尊分别研訊監禁收所迭登報章前日之晚邑尊升堂提訊莫阿方供潮州人在新檯司搖寳之役張阿喜供廣東香山縣人在新閘地方開烟館度日十二日往賭塲左近向友人索取烟資谷阿保供廣東香山縣人在新檯望風張永昌實名韋大寳又名阿訓供原籍廣東來申多年在賭檯估看銀洋已有三年之久張海坤供本邑十六圖人在賭塲當雜差蔡毛毛供本地人在老檯爲開花戴林林供在賭檯爲雜差蔣瑞示供無錫人在某公館爲傭曾止蘭供河南人在南瑞兵船當水手姜阿二供廣東人在洋人處當火去王金和供本邑人在賭塲作小本生意金蘭亭供嘉定人在南山寳元荳麥行爲夥陳亭珍供爲水烟店生意前往收帳致被悮拘陳道生供川沙人爲雜貨店生意路過該處被捕拘案並據勤昌米店主某甲投案求保金蘭亭陳亭珍邑尊俯如所請當堂交甲保去邑尊復將張阿喜研詰着跪大練良久仍無確供遂判將莫阿方張永昌釘鐐收禁張阿喜陳道生戴林林三人還所張海坤責手心二百下姜阿三戒責八十下王金和戒責四十下一併還所候家屬具領谷阿保蔡毛毛用雙連枷枷號一月發頭門示衆蔣瑞元着笞責一百板從寛開釋曾正蘭亦責一百板旣稱在南瑞兵船卽飭原差將曾帶至該兵船交葉管帶收管並將當時搜出英洋三元餉票一紙當票五紙皮夾一個一併給還復提該圖地保朱楨祥錢世竹至案朱供今年係錢竹三臨年小的早已退夘求恩明鑒錢世竹供在竹三名下當副保各賭徒不聽約束無可如何惟求開恩並據錢竹三投案供爲二圖地保餘語含糊邑尊得供判將錢世竹枷號一月發虹口示衆朱楨祥交差看管錢竹三收所聽候覆訊核辦 
[再訊虐媳]  
　　惡鴇楊章氏之媳宋氏吞烟斃命由英公堂飭差將該氏及其子楊小弟一併拘送到縣陸邑尊一再研訊該氏堅不承認遂將該氏交官媒小弟收所候傳到救烟之人再行覆訊以上情形均登前報前日原差將救烟之某甲傳到邑尊遂升堂提訊楊章氏供今年五十八歲籍隸蘇州於兵燹後來申先住城中張家弄後遷在英界我子小弟於三歲時喪父由小婦人撫養成人宋氏卽浦氏於十歲時過門爲童養媳小婦人並無女兒待媳如女與子完姻迄今已有七八載並未生男育女本年正月間起媳婦不時出外小婦人恐被旁人議論卽向媳婦訓斥數言不料伊羞忿難堪私取洋烟灰吞服迨知覺急請某甲前來施救已無及矣其實並無威逼情事求恩明察楊小弟供今年廿八　現在天和戲園生意餘供與其母略同申供稱小的前去灌救勢已不及邑尊問楊章氏曰爾開設妓院花烟舘共有幾年答稱實未開過妓院邑尊一再盤詰該氏堅執如前邑尊以其狡展着責竹梢二百下仍交官媒小弟還所甲斥退候覆訊核辦 
[假烟灰]  
　　世風日下人心愈幻作僞之計日出而不窮近有某甲父子兩人别出心裁常向各烟舘購取煎膏所剩之土渣用法泡製冒充烟灰仍售與各烟館見者初不知其僞製受其欺者不少日前甲又恃假烟灰一包售　開烟館之徐某得洋二十餘元　經徐某騐明僞製查知甲僦居法租界欲向理論甲見事不妙立卽逃往甯波經甲友代爲理處願將洋歸還其事始了 
[女流氓]  
　　無錫婦人名阿狗數年前與其夫在滬城西門外開設鐵店人遂以鐵阿狗呼之婦平日所爲異常悍潑若自忘其爲巾幗也者後又拜白螞蟻顧氏爲乾娘通同一氣狼狽爲奸屢次串竊鄰家物件失主畏其勢焰敢怒而不敢言婦益横行無忌以爲今而後莫余侮焉已本月十五日西門内秉吉弄失愼左近人家紛紛搬運物件有某姓家離失愼處不遠室中祗有十餘齡女孩聞警倉皇戰慄不已顧家娘鐵阿狗見之以其懦弱可欺佯謂曰火勢已近汝盍趁早搬物我與汝有協比之誼不忍坐視當出一臂之力女孩信之鐵阿狗遂　集數人將衣箱四口搬往鐵店内存放嗣因女父某甲由製造局聞信回家查知衣箱業已搬去卽赴鐵阿狗家查視祗存三口互已被其撬開檢點之下失去灰鼠外套披風等七仵問尙有一箱放在何處鐵阿狗推諉不知當經甲上樓將箱及衣服查獲惟箱中所放洋銀二百四十元眞珠數十粒則已不翼而飛甲遂向四方上下遍處搜尋嗣在便桶中檢出原洋二百元又在溺壺中倒出四十元尙少眞珠屢查無着甲當將鐵阿狗送巡防局請究其夫及顧家娘聞風避匿旋經局員將鐵阿狗鞭肯數百下驅逐出境所存鐵店器具則歸償房租云 
[捕房捉賭]  
　　虹口賭徒自上海縣陸邑尊親自督帶差役嚴密拘拿意若輩必當稍知儆戒相與歛跡矣不料前日又有賭徒在斷塋古塚之間嘯侣呼羣依然共賭多捕頭聞之卽發德律風知照美捕房及新巡捕房副捕頭各帶中西包探約定時刻三面兠拿賭徒見中西包探巡捕紛馳而至無異驚弓之鳥膽落魂飛探捕等三面合拿獲住粤人及本邑人共三名暫押捕房候解公堂發落甚矣賭風之難絶也 
[縣案彚錄]  
　　前日英公堂解送私帶洋鎗之劉祥來至縣昨午由帮審委員宋莘樂二尹提訊劉供稱小的係引翔港人現爲烟間生意此鎗係烟客周雪桃之孫兒押下本月十三日令小的携鎗來申售賣至洋涇浜論價未成行至黄浦灘新關前被捕拘至英廨轉送到案叩求恩宥二尹問曰爾知周姓之鎗從何得來答稱周從前帶過砲船故有此物件二　卽着交保鎗存庫○地　姜和尙在外拆梢田陸邑尊提案訊責枷號昨經原差禀稱姜日來患病沈重二尹飭提至案騐明屬實卽着開枷發堂醫治○祝祥祥控虹口地保錢竹三包庇賭徒逞兇一案昨日午堂宋二尹提訊祝訴稱小的係引翔港廿三保八圖人去歲底家中有事於十八日同子來申購買魚肉雜貨等物行至虹口賭塲左近呼茶解渴適塲内江北賭徒與廣東賭徒兩相鬥毆　將我子踏傷迨小的回家後訴知地保錢竹三錢置之不理爲此來案喊控錢供稱小的於去年九月間起充辦錢漕祝祥祥之事小的實不知悉查祥祥前在賭場望風在後辭歇以致來案誣控二尹謂祝曰爾子受傷事在去臘十八日　時何不來案抬騐直至今日始來控告其中顯有不實應不准理叱退 
[英廨瑣案]  
　　萬金隆扭邵開谷至英公廨控稱有孩子名三囡暫寄邵處撫養現向領回被邵捐阻請令着交值日差禀明蔡太守飭候訊供核辦○一百四十七號華捕見潘林祥偕妻潘楊氏與張沈氏爭毆一併帶至捕房移送英公廨旋有人出爲調停蓋潘與張沈氏所居望衡對宇偶因細故遂致詬詈交加旣經理勸彼此咸願修好息忿投案叩銷蔡太守准將兩造一併開釋 
[法捕房瑣事]  
　　某甲手持竹梢一枝每於黎明時在大街小巷踽踽獨行如見人家檐下晒晾衣服卽用竹梢挑取謂之矗天表前日清晨甲在法界彩視街肆其伎倆當被失主追獲人贓扭入捕房管押○有兩人專在法國公司輪船爲小工本月十一日又往做工乘間竊取魚翅海參等物前日在英租界求售適被英捕房包探所見拘獲八贓捕頭訊係地公司輪船之事當將兩人送至法捕房歸案訊辦○兩人因索取欠項在路口角巡捕喝阻置若罔聞遂被拉人捕房捕頭着押至晚間十二點鐘釋放 
[沈疴漸起]  
　　接平湖金苕人觀察來函云平湖愼修居士年二十五歲身患重病醫藥無效適有友人願售書助賑一時無顧問者居士卽照價購買俾成善舉沈疴由是漸起可見誠心爲善求無不遂爰綴報端以告同志 
[匯解賑欵]  
　　上年施子英在申設有捐册勸募并勸各處官紳集有成數前由中興和號匯解天津交施子英第三批共規元三千一百九十八兩内仁濟堂名下所收規元二千兩絲業會館名下所收規元一千一百九十八兩今來回信已收到合併聲明在善士誼篤匡時彼災户當感頌弗置焉 
 
 

Page 4

 
 
[助賑摭要]  
　　災區當顚沛之時靡不大聲疾呼竭蹶以求拯所賴脩德者起而應之不至流爲溝瘠其成全良不少也安徽少梅氏代隱名氏完心愿規元三百兩西昌求免災疾人九三八平銀一百兩京兆子求保身體康健並目疾全愈銀一百兩二户由西合泰交來合規元二百十一兩六錢四分補拙齋主人節省家用移助由恒興洋貨號來洋一百元皖北衍慶堂仁丈酬愿由寳和莊來洋一百元日照觀瀾堂善士洋一百元關中高琴舫善士求佑令郎壽麟門牙長平由蔚泰厚號來洋一百元丁善士承榮求病愈洋五十元湖州長興縣署楊鐵山善士募濟美堂善士洋五十元委解直東散放居家節用憑補拙以匡時愛物傾資合循名於衍慶但求還愿不冀共知爲小阮卜祥和心慈聿發爲佳兒培福澤牙慧定增濟美堂開種德可追元愷觀瀾境曠行仁欲轉乾坤救災而迓康彊袪病實由隱惻凡此彌縫之得力莫非修省之有方也上海北市絲業會館籌賑公所施善昌謹誌 
[上海六馬路仁濟善堂二月十三日接到大河口李企候先生施幼琴表弟來二號信照登]  
　　少欽尊丈表兄大人閣下前在鎭江舟次發元號信諒早投呈令表弟幼琴先生駕臨復承惠賜德音命同令表弟共商運棺到鎭江代葬公墳各棺均已加漆封口棺蓋上排號刊字用銀硃漆塡寫將來葬後如此辦理年深月久子孫查到小照認領遷葬不致纒悮本年正月廿七八日外埠屍親認定小照赶到大河口對號具領去兩棺正月廿九二月初二漁船上滚鈎又撈着兩個男屍日久已爛面目難辨册一排號註明衣服當加用新棉被一條石灰仍用敝堂留存之好棺入殮加漆封口補入册子查見尙存六十四具一俟鎭江大船到來赶卽料理裝船運回到鎭江丹徒縣墳地上逐棺做墳立碑安葬今帶來六合縣裘司馬復信并玉照一面企翁另備函一併專人初六日大早送去專差當帶回復企翁函云初八九日天晴裘司馬親自到大河督理送棺上船明日先行派差兩名來大河口聽差承辦新任六合縣接到大善長復信格外招呼並蒙凌問樵觀察李企候買季良兩兄均樂善不倦實事求是帮同招呼難得之至弟專候大船陳煦壽翁呌定到來運棺過船一切撈屍底册已領未領查對并洋信各信等件檢齊帶回註明册上留存鎭江救生局請老表兄放心可也今將六十四具號頭先行抄出專人到鎭江請陳煦翁囑石匠刊號頭六十四塊以備安葬時立在坆前以清界限六十四坆做好之後當中砌石檯立一大石碑記大拜墊如此安排代葬辦地逐棺做坆較之義塚埋葬大相遠涉若非大善長一力籌欵斷辦不到屍靈入土爲安一勞永逸專此字奉速請登報以供衆覽並請籌安堂中諸善長均此愚弟李繼鄴表弟施幼琴同頓首二月初七泐於大河口舟次發局 
[蘇省撫轅抄]  
　　初十日調補長洲縣典史陸桐華禀知交缷吳江縣典史任事回省並謝奉飭赴長洲縣典史任卽於本日接印○藩轅牌示照得震澤縣縣丞程柱吳工縣縣丞邵霖均各飭回本任○十一日主簿陳以恭禀謝奉飭請補丹陽縣主簿缺典史陳恩綬禀謝奉飭咨　南匯縣典史缺巡檢王傳泗禀知碐漲岸督銷局憲咨　　　王 
曾禀知交缷署長洲縣典史事○十二日卽用知縣張樞禀謝奉飭請補嘉定縣缺候補知縣胡啓榆禀謝奉飭請補金　縣缺五品銜分發江蘇補用知縣陳元鑄浙江錢塘縣人由京騐看來省禀到典史龍普霖禀謝奉飭咨補丹陽縣典史缺 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十七年二月初九日京報全錄]  
　　宫門抄○諭旨四道錄前○雲督王奏部駁保奬各員查明聲覆改奬摺○束撫張奏請酌量加抽鹽課摺○浙撫崧　奏彚報各户滋生民數片○將軍長奏揀補同知摺○又奏查明照磨才具勝任片○又奏委調各員缺片○又奏甄别各員片○二月初九日吏部翰林院廂紅旗值日吏部引見二十名○崇禮謝專操大臣恩○愛興阿丁立瀛抽查漕糧請訓○恩公良培各續假十日○謙光續假五日○召見軍機崇禮愛興阿丁立瀛○○雲貴總督臣王文韶跪奏爲部駁保奬各員查明聲覆改奬恭摺仰祈聖鑒事竊查前准吏部咨所有雲貴總督岑毓英奏保攻克廣威府不拔縣出方各員遵旨議奏一摺光緒十二年十一月十四日具奏奉旨依議欽此計開試用知縣馬　請歸候補班儘先補用查奏定章程尋常勞績不准保歸候補班又丁憂人員如經軍營保奏令其將丁憂事故隨案聲明除丁憂以前著有勞績仍准子保其在丁憂人員未經該督撫先行奏留遽行列入保舉者應奏請撤銷今馬鯤於光緒十一年正月初二日聞訃丁父憂原保單内並未聲叙該員於何年月日著有勞績俟聲覆具奏再行核辦又准咨開所有雲貴總督岑毓英奏保廣威獲勝各員遵　旨議奏一摺光緒十四年七月初八日具奏奉旨依議欽此計開議叙試用知縣張銓原請俟補缺後以知州升用今請仍照原奬查該員係在運籌餉械軍内今據聲叙於光緒十一年正月十八日到省原單内並未聲叙於何年月日在雲南運籌餉械出力應詳細查明覆奏再行核辦又准咨開覆議剿辦猓黑夷匪出力各員請奬一摺光緒十六年五月初九日具奏奉旨依議欽此計開四品銜前先補用同知直隸州知州請補會澤縣知縣史建中請俟補同知直隸州知州後以知府前先補用查該員請補會澤縣知縣並未核准所請係屬層遞預保官階核與奏定章程不符應飭令另核奏明請奬各等因先後咨行到滇均轉飭遵照在案查馬鯤於光緒十年七月二十一日在陸凉州署任内奉札雇募駝馬該員先後雇獲六百餘匹解赴行營供資轉運歴奉批廻均在十一年正月初二日聞訃丁憂以前又張銓係於光緒十一年四月十八日奉委管解餉銀前赴蒙自隨奉委解軍裝赴管司關大營交收又史建中原保官階旣與奏章不符自應另行核奬據雲南善後局司道史念祖等分别查明詳請將馬鯤改奬以本班儘先補用張銓改奬加知州銜史建中改奬軍功隨帶加一級等情詳請奏咨前來臣覆核無異合無仰懇天恩勅部議覆施行除咨吏部查照外所有部駁保奬各員查明聲覆改奬緣由會同雲南巡撫臣譚鈞培恭摺其陳伏乞皇上聖鑒訓示謹奏奉硃批吏部議奏欽此○○太子少保頭品頂戴出東巡撫臣張曜跪奏爲山東鹽斤擬請酌量加課以免加價而濟餉儒恭摺仰祈聖鑒事竊准户部咨議覆御史恩燾奏南省災區太廣請飭辦鹽斤加價一摺應由各該兼管鹽務督撫轉飭運司體察情形妥議奏明辦理光緒十五年十二月十一日具奏奉旨依議欽此欽遵咨行到臣當經轉飭遵辦去後旋據鹽商聯名具禀以山東頻年水患鹽務滯銷引積課懸商民交困若再於定價之外每斤加制錢二文恐民間貪錢食私銷數更形减少少領一分引張卽少完一分課欵未得如價助賑之益先有賠虧正供之虞請仍照舊辦理免其加價以恤商民等情臣詳加體查雖係實在情形但當此各省偏災屢告山東黄水爲害尤甚連年土賑兼籌庫欵入不敷出苟有可興之利可籌之欵自當力爲其難復經批飭運司悉心妥議毋任畏難推諉兹據該司豐紳泰詳稱山東鹽斤曾於道光年間節次加價至道光二十九年欽差查辦案内奏請酌量裁减以便民食咸豐五年河决銅瓦廂黄水改道來東沿河數十州縣無歲不災迄今未已閭閻生業凋零銷鹽不暢商人亦因之困乏體查現在情形自未便再行加價惟查鹽包例重三百二十斤塲地産鹽近因海潮爲黄水所奪率多粒大中空内含鹵水各商春運近則數百里遠則一二千里不等沿途雨淋風耗傷損極多該司於無可籌晝之中擬請每引票千張加增津貼銀二百兩准其每包加鹵耗鹽一百二十斤定以四百四十斤爲一包以期裕課恤商兩相兼顧所加津貼按每年領引二十六七萬道領票十四五萬張計之約可徵銀七八萬兩查每年奉撥京餉銀二十一萬兩徵收各項課欵祇十八萬兩上下應請將此次加增津貼先儘貼解京餉俟餉需解足餘剩若干用備本省賑需詳請具奏前來臣查該司所請旣於國課有裨亦於商民無損自應准其照辦除咨部查照外理合恭摺具奏伏乞　皇上聖鑒訓示謹奏奉硃批户部知道欽此○○崧駿片再查直省州縣徧查户口例應年終具奏所有光緒十六年浙江省滋生民數據各廳州縣於秋後徧查保甲時挨户册報由府往查核對統計男女大小丁口一千一百七十七萬四千一百二十三丁口造具清册由藩臬兩司會詳請奏前來奴才覆核無異除清册咨部外理合附片陳明伏乞聖鑒謹奏奉硃批户部知道欽此　○○奴才長順跪奏爲揀員請補要缺同知以資治理恭摺仰祈聖鑒事竊照賓州廳同知善慶前據呈報丁憂業經截缺報部所遣係衝繁難三項要缺例應在外揀員請補且該廳邊荒初墾地廣民疲非精明幹練之員不足以資治理現計吉林通省並無合例升調並候補委用兩班應補人員查有酌補同知趙宗翰現年三十三歲係浙江山隂縣人由監生報捐州同遵海防例加捐同知雙月選用光緒十三年奏委辦理吉林黑龍江電綫事宜十四年奏留吉林差遣委用奉部覆准以原官歸試用班補用十五年四月十八日由吏部帶領引見奉旨着照例發往欽此由部領照六月十一日到省嗣因在蘇皖助賑請給花翎並加運同銜奉部核准九月委派總理讞局差務十二月奏請遇有同知題調要缺與候補委用人員一律酌量試署奉部覆准遇有題調缺出如候補委用無人准以該員酌量試署等因扣至十六年五月十一日試看一年期滿奏請以煩缺同知酌量補用在案十月委署賓州廳同知篆務初八日到任該員係留省酌補同知以之請補賓州廳同知實堪勝任據署吉林分巡道同勲詳請具奏並聲明該署道到任未及三月例不出考等情前來奴才查該員勤明强幹才具優長現任該廳伊始頗能加意整頓合無仰懇天恩俯准以酌補同知趙宗翰補授賓州廳同知實於地方有裨如蒙俞允該員係酌補同知銜缺相當毋庸送部引見仍俟試署一年期滿如果辦理裕如另請實授所有揀員請補要缺同知緣由謹繕摺具奏伏乞皇上聖鑒勅部核覆施行謹奏奉硃批吏部議奏欽此○○長順片再改設長春府分防靠山屯照磨一缺前經奴才奏請遷駐朱家城地方改爲朱家城分防照磨仍歸長春府管轄奉部覆准並咨查現任之員人缺是否相宜應由該將軍奏明辦理如不勝任卽將該員撤回歸入裁缺卽用班内補用等因轉飭遵照在案滋查該照磨文霖年四十六歲係正藍旗包衣滿洲五甲喇英芳佐領下人由監生報捐不論雙單月選用從九品光緒八年十二月蒙欽派大臣揀選奉　硃筆圈出着以照磨發往吉林差遣委用九年領照到省歴任委署伊通州吏目試署農安縣照磨咨補靠山屯照磨該員緝捕勤能於地方情形亦熟以之請補朱家城分防照磨人缺實屬相宜據該管府詳由署吉林分巡道同勲轉請具奏前來奴才覆查無異理合附片具陳伏乞聖鑒謹奏奉硃批吏部知道欽此○○長順片再代理伯都訥廳同知郭錫銘調省另補差委所遺伯都訥廳同知員缺查有現署伊通州知州試用知縣謝汝欽前已奏明調署斯缺應卽飭令赴任所遺之缺應以署五常廳同知准補伊通州知州彭明道飭赴本任所遺五常廳同知員缺查有敦化縣知縣劉調元堪委調署遞遺之缺查有在任候補知縣吉林府經歴杜學瀛堪委署理各專責成據署吉林分巡道同勲具詳前來除分檄飭遵外謹附片陳明伏乞聖鑒謹奏奉　硃批吏部知道欽此○○長順片再府廳州縣無論候補試用人員應以到省之日起予限一年詳加察看出具考語奏明補用兹查有留省補用知州書瑞自光緒八年奏留後旋報丁憂服闋於十二年七月二十五日到省早經期滿因吉林初設民官時奏留各員均不甄别是以未經考核又查有留省試用同知玉堃自光緒十五年十月二十四日到省現已一年期滿例應甄别據吉林分巡道瑞霖詳請核辦前來奴才查補用知州書瑞精明幹練試用同知玉堃明逹有爲均堪留於吉林以煩缺補用除將該員等履歴咨部外謹附片具陳伏乞聖鑒謹奏奉硃批吏部知道欽此 
 
 

Page 11

 
 
[光緒十七年二月初十日京報全錄]  
　　宫門抄○發抄硃批六道○閩督卞奏輪船捕獲大夥洋盜審明懲辦摺○又奏請將捕盜出力各員交部議叙片○浙撫崧奏購買民房基地建造考塲廠屋片○又奏請准建坊片○二月初十日户部通政司詹事府正藍旗值日無引見○橚貝子假滿請安○兩江總督劉坤一到京請安○奈曼王吳樹梅各續假十日○召見軍機敬信劉坤一○發抄王文韶奏校閲省標各營冬操奉硃批知道了欽此○又都司錢大川升補遊擊奉硃批兵部議奏欽此○又蒙自關經費仍照原報核銷奉硃批着照所請户部知道欽此○又世職分别額内額外支俸奉硃批户部議奏欽此○德馨奏知縣張瓊期滿奉硃批吏部知道欽此○又籌撥甘肅新餉奉硃批户部知道欽此○○頭品頂戴閩浙總督臣卞寳第跪奏爲輪船捕獲大夥洋盜審明懲辦恭摺仰祈聖鑒事竊照閩省洋面遼闊盜匪出没靡常緝捕巡防最關緊要前將派駐台灣之伏波輪船調集内渡以資差緝經臣奏明有案兹據興泉永道吳世榮禀稱據南安縣船户鄭平艮呈報伊船於本年六月二十三日晚駛抵蕭厝洋面停泊突遇匪船持械行劫砍傷水手鄭有等落海所有船隻洋銀衣物槪被劫去等情經該道商同福建水師提臣彭楚漢會委文武員弁分帶兵勇派撥伏波輪船帶同事主追捕去後旋據伏波輪船管駕都司陳紹芳報稱七月初六日上午巡至南日大洋遙見盜船乘風飛駛舉動慌張經事主指認明確委係被劫原船遂放輪追近擒拿該盜竟敢施放洋槍抛擲火彈持刀拒捕輪船連放火礮始行弭首就擒獲到海盜蔡竹籠卽黄昻蔡香根卽黄愛秋蔡紅橋卽林紅柑蔡秉亮卽陳興震曾頂曾東林地林鏗陳盤林樵曾象曾景卽詹見又名詹角等十二名另船搜獲尤白劉友賓陳有是卽烏有陳良等四名並起發原贓船曁刀矛槍彈等件解由該道督同署厦防同知張秉颺委員試用通判賴紹杰親提研審據蔡竹籠卽黄昻供認起意爲首紏同蔡香根等在洋行刦得贓分用蔡香根蔡紅橋蔡秉亮曾頂曾東林地林鏗陳盤林樵曾象曾景各供認聽紏夥結蔡香根刀傷水手落海曾象在船瞭望並各夥同拒捕不諱實屬同惡相濟兇悍異常按例均應斬决梟示除曾景一犯據供另有在洋行刦盜犯侯連河等十餘名情願指行掩捕經該道曾商提臣彭楚漢請暫行緩辦嚴加鐐銬交伏波輪船管駕都司陳紹芳等帶同該犯作線在興泉一帶洋面偵捕能否依限指獲正盜分别辦理外其蔡竹籠等十一犯經臣飭令就地正法傳首犯事海口懸竿示衆以昭炯戒另船搜獲之尤白劉友賓陳有是卽烏有陳亮等四犯訊係事後被誘上船並無同塲夥刦拒捕按例擬結鎖礅在案臣查此案事主呈報失事後該員弁等連日在洋面巡緝於驚濤駭浪之中將盜犯十六名人贓並獲無一漏網洵屬異常奮勇據水師提臣咨請保奬前來臣復加删汰謹將尤爲出力人員隨案奏保可否仰懇天恩俯准將首先獲犯之管駕伏波輪船補都司後升用遊擊陳紹芳加二品頂戴儘先把總蔡從虎以千總儘先補用正管輪閩浙儘先守備洪得意補守備後以都司儘先補用專司稽輪添油儘先守備陳光裕加都司銜出自鴻慈其餘出力未弁水勇由臣咨部核給奬勵除咨部查照外理合恭摺具陳伏乞皇上聖鑒訓示謹奏奉硃批着照所請兵部知道欽此○○卞寳第片再據福寗左營遊擊劉振光管帶藝新輪船都司楊永年禀稱洋次據船户陳阿鴨喊報伊船於本年正月十八日駛至浙轄炎亭洋面被盜行刦銃斃水手二命受傷一人船貨俱被刦去等情該遊擊等卽帶師船輪船同往巡緝二十二日早辰至北關洋面盜船與被刦原船聯泊該處經陳阿鴨指認無疑隨停輪圍捕該盜開槍抗拒我船連放大礮擊傷落海者數人餘駕杉板奔逃上山各弁勇跟蹤追捕適温州紅單師船都司張信成並中軍守備謝世英駕坐艇船踵至恊拿旋獲盜犯葉昌隆李阿三葉寳江單成地金湧軍金景多陳友培李漢秋池品行等九名解省訊辦陳阿鴨被劫船隻發還承領等情當飭福建臬司督同福州府等提集訊明金湧軍金景名陳友培三名均係被盜牽擄船夥取具在省行户顧乾泰等連環保結發交領回其李漢秋池品行二犯供認聽從盜首老麻卽張庶返迭次在洋行刦得贓並拒敵官兵不諱葉昌隆李阿三葉寳江三名供係被脅在船服役並未隨行上盜單成地一名供被强佔漁船關在艙内向係安分有原籍臨海縣海門地方店户可詢等語時據浙江温州等營先後報獲盜犯黄老四王懷義等多名解歸温處道訊辦臣隨飭將葉昌隆等四名解温備質旋據該道禀覆所訊與閩省訊供相符將葉昌隆李阿三葉寳江三名照洋盜案内被脅服役之例擬徒鎖礅單成地一名遞籍查明辦理李漢秋池品行二犯由福建臬司覆訊明確卽行正法梟百犯事海口示衆以昭炯戒除温州等營獲盜審辦情形由浙江撫臣核辦外此次福寗巡洋負役一經事主喊報立卽越境追拿破獲贓盜計斬梟者二名徒罪三名浙省亦從而跟拿獲盜懲辦洵屬著有微勞據福寗鎭總兵曹志忠禀請核奬前來合無仰懇天恩俯准將管駕藝新輪船升用遊擊儘先都司楊永年俟補遊擊後以叅將補用福寗左營遊擊劉振光交部議叙出自鴻慈除咨部查照外臣謹附片具陳伏乞聖鑒訓示謹奏奉硃批着照所請兵部知道欽此○○崧駿片再浙江省上年舉行已丑恩科鄉試欽遵諭旨清厘科塲積弊摺内奏明分起點名以杜爭先擁擠之弊惟貢院天開文運大門以外地勢較窄各士子分起聽點不能不稍事等候每遇風雨人多之際更覺無從駐足亟宜拓地建廠俾資憇息查貢院照牆後民房尙多當經札飭藩司轉飭杭州府知府李士彬仁和縣知縣高積勲會同善堂紳士丁丙前赴貢院督飭里書查明照牆後基地是否民閔已産或典或賃吊齊契串户管照案分别估價核給該民人等以事關公舉均各樂從共購沙賢甫等二十四户基地五畝九分零共給地價屋價等項錢三千四百餘串現就所買基址度量勘估擬建廠棚六十六座每座三間共一百九十八間俾將來士子候點可免擁擠風雨之虞所需經費均在善舉欵内設法籌給不動正項應請免于造銷除飭將所購民地應納糧額銀米由縣丈量畝分開明細數造具册結詳題請豁外所有購買民房基地建造廠屋以備鄉試士子憇息緣由理合附片陳明伏乞聖鑒謹奏奉硃批知道了欽此○○崧駿片再浙江省上年水災較重賑撫極繁當經設局勸捐以賑災黎並捐銀在千兩以上者奏請建坊在案現准部咨嗣後捐辦棉襖褲一套者方准作銀一兩請奬以昭核實等因卽經轉行遵照去後兹據籌賑核奬局司道詳稱同知銜宋治江蘇吳縣人遵故父五品封職宋鈞遺命生母五品命婦宋沈氏之命捐助棉衣一千件又同知銜監生孫家琮附生孫家瑚浙江嘉興縣人遵故祖父五品封職孫麟昭故祖母五品命婦孫徐氏故父中書科中書銜監生孫同書等遺命捐助棉衣一千件又職監孫家鼐孫家鼎孫家鼐浙江嘉興縣人遵故祖父五品封職孫麟昭故祖母五品命婦孫徐氏故父監生孫玉書等遺命捐助棉衣一千件又布理問銜胡賜麒遵故祖母五品命婦胡徐氏遺命捐棉衣一千件又候選太常寺博士附貢生奚世榮知府銜候選員外郎奚世業候選同知奚世鉌江蘇南匯縣人遵故祖父三品封職奚鍾善遺命捐助棉衣一千件又同知銜職員姚鑑浙江烏程縣人捐助棉衣一千件又杭州府學附生丁立中新江錢塘縣人遵故母丁陸氏遺命捐助棉衣一千件均經先後解局分給災民並聲明宋治平等所捐棉衣係在户部改章之先應請仍照舊案以棉衣一千件作銀一千兩請建坊等情前來奴才查宋治平等捐助棉衣或情殷桑梓或誼篤恤鄰均屬樂善好施旣稱捐在改章之先自應循舊辦理以符前案惟有仰祈天恩俯准將宋治平爲其故父五品封職宋鈞生母五品命婦宋沈氏孫家琮等爲其故祖父五品封職孫麟昭故祖母五品命婦孫徐氏故父中書科中書銜監生孫同書孫家鼐等爲其故祖父五品封職孫麟昭五品命婦孫徐氏故父監生孫玉書胡賜麟爲其故祖母五品命婦胡徐氏奚世榮等爲其故祖父三品封職奚鍾善姚鑑爲其本身丁立中爲其故母丁陸氏均在原籍地方各自建坊給予樂善好施字樣以昭激勸理合附片陳請伏乞聖鑒訓示謹奏奉硃批着照所請禮部知道欽此 
 
 

Page 12

 
 
[光緒十七年二月十一日京報全錄]  
　　宫門抄○諭旨四道錄前○發抄硃批五道○東撫張奏臬司因病出缺請迅賜簡放摺○又奏運司丁憂開缺請迅賜簡放摺○又奏委署道員片○又奏請奬叙片○將軍長奏揀補通判摺○又奏保舉人才片○又奏揀補同知摺○又奏請奬勵片○二月十一日禮部宗人府欽天監廂藍旗值日内務府引見二十七名○吉恆請假五日○劉坤一預備召見○禮部奏派玟貴妃金棺前行百日禮派出睿王○召見軍機崑岡劉坤一○發杪富勒銘額奏查明伊犂旗民屯地耕種奉硃批該部知道圖併發欽此○又伊犁馬牛妥牧以資供祭奉硃批該部知道欽此○又圖魯托克托霍等休致奉硃批兵部議奏欽此○奎斌奏遵旨清理牧廠請派員會辦奉旨卽着知照山西巡撫派員會辦欽此○額爾慶額奏屯田收獲分數奉硃批知道了欽此　○○太子少保頭品頂戴山東巡撫臣張曜跪奏爲按察使因病出缺請旨迅賜簡放以重職守並委員先行署理恭摺仰祈聖鑒事竊據按察司經歴余嘉珍申報按察使曹秉哲於光緒十七年正月初四日因病出缺等情所遺臬司篆務自應委員署理濟東泰武臨道王作孚先已委署運司篆務查有候補道員趙國華學裕品端刑名諳練堪以署理除檄飭遵照外所有山東按察使員缺應請旨迅賜簡放以重職守謹恭摺具陳伏乞皇上聖鑒訓示謹奏奉硃批另有旨欽此○○太子少保頭品頂戴山東巡撫臣張曜跪奏爲運司丁憂開缺請旨迅賜簡放以重職守並委員先行署理恭摺具奏仰祈聖鑒事竊據鹽運使經歴張汝炘禀報運司豐紳泰之父恒慶　養在任於光緒十六年十二月三十日病故該運司係屬親子例應丁憂等情臣查山東鹽務商疲銷滯運司豐紳泰蒞任以來事事整頓日有起色現已丁憂當此春運在卽自應遴員先行署理查濟東泰武臨道王作孚練逹有爲操守可信於東綱情形尤爲熟悉堪以委令署理除檄飭遵照外所有山東鹽運使員缺應請旨迅賜簡放以重職守謹恭摺具奏伏乞皇上聖鑒訓示謹奏奉硃批另有旨欽此○○張曜片再濟東泰武臨道王作孚經臣奏委署理運司篆務所遺該道篆務查有候補道員黄璣才識明幹任事實心堪以委署除檄飭遵照外謹附片具陳伏乞聖鑒謹奏奉硃批吏部知道欽此○○張曜片再山東章邱縣紳士指分江蘇補用知府孟繼笙前於光緒九年因沿河被水賑繁欵絀與其胞伯孟傳珽捐助銀一萬兩交局濟用十五年春間青黄不接糧價昻貴復邀同紳士籌商集資購買糧米在於章邱本境辦理下糶是年冬又捐施棉衣褲二千件解局散放照章作銀二千兩迭經前撫臣曁臣批飭請奬該紳以情關桑梓不敢仰邀奬叙現在瀕泊失業之民望賑待遷需欵尤鉅全賴鼓勵捐輸以資集湊查新海防例知府捐道員仍歸原省補用例銀七千九百九十二兩按五成實銀三千九百九十六兩又由候補道員加三品銜例銀二千八百八十二兩今該紳孟繼笙捐數已在一萬兩以上核與候補知府捐升道員仍留原省補用並加三品銜之數有盈無絀據賑撫局司道詳請奏奬前來合無仰懇天恩俯准賞給奬叙爲捐助鉅欵者勸出自鴻慈除飭取履歴咨部外謹附片具陳伏乞聖鑒訓示謹奏奉硃批户部議奏欽此○○奴才長順跪奏爲揀員請補中缺通判以資治理恭摺仰祈聖鑒事竊雙城廳通判玉衡於光緒十六年正月因病出缺當經奏報開缺所遺係繁疲難三項中缺遇有缺出歸部銓選如本省有應補之員亦准由外請補等因奉部行知遵照在案自應揀員請補以專責成查有揀發委用通判孫逢源現年六十三歲係浙江歸安縣人由從九品公發雲南補用道光三十年二月到滇歴署易古苴却各巡檢大姚縣典史姚州吏目咸豐元年捐升州判於剿賊於内保舉免補本班以知縣仍留雲南補用歴署師宗寳甯永善各知縣霑益尋甸各知州同治八年於克復澂江晋寍呈貢府州縣案内保舉免補知縣以同知補用九年克復楚雄南寍廣通等城池案内保舉花翎知府銜十年補授中甸同知光緒元年克復騰越廳城並剿除竄匪案内保免補同知以知府補用嗣署臨安府知府遵例捐加三級補授普洱府知府又於剿辦臨安土夷各匪案内保舉以道員在任儘先補用旋赴普洱府知府本任復代理迤南道篆九年四月初八日奉上諭開缺交缷領咨赴部引見奉旨孫逢源着以通判用欽此赴部投供十一年十一月蒙欽派王大臣揀選騐看奉硃筆圈出着以通判發往吉林差遣委用欽此由部領照於十二月到省歴委讞局並鼓鑄差使十三年於積所剿辦馬賊案内保加一級紀錄二次十四年五月委署伯都訥廳同知六月到任十五年四月交缷該員係委用通判以之請補雙城廳通判實堪勝任據署吉林分巡道同勲具詳請奏並聲明該道到任未及三月例不出考等情前來奴才查該員練逹安靜烟愊無華合無仰懇天恩俯准以委用通判孫逢源補授雙城廳通判於地方實有裨益如蒙俞允該員係揀發委用通判銜缺相當毋庸送部引見所有揀員請補中缺通判緣由理合恭摺具奏伏乞皇上聖鑒勅部核覆施行謹奏奉硃批吏部議奏欽此○○長順片再吉林爲根本重地仕途不宜太雜故向無分發人員僅止揀選保留兩途係爲因地擇才起見而保留一項尤必眞知灼見方登荐剡較爲認眞查有知府用候選同知楊月桂年三十七歲係順天通州人由監生於光緒五年在直隸報捐雙單月同知並免保舉十年投効奉天軍營時將軍慶裕素稱知人於該員頗深器重會欽差大臣穆圖善練兵三省向慶裕咨訪人才慶裕以該員曁同在余濬應之穆圖善於奏調後歴派文案支應帮辦各差均無貽誤嗣定安接辦欽差大臣事務嘗以該員老成穩練派充營務總辦兼署翼長該員不避嫌怨贊助良多因其尤爲出力咨經海軍衙門保奏俟得缺後以知府用自奴才蒞任吉林整頓地方一切亟思得結實可靠之員以爲臂助素聞該員留心時務因特與定安往返函商咨調來此派充邊務糧餉總理正擬奏請留省補用適奉部文試用同知不得再行奏留因而中止在部臣權衡往次無非因補缺無期而疆吏延攬人才特視於地方有益與否今該員器識明敏才勝吏事又能熟悉邊情實吉林不可多得之員若任其限於資格置之閒散深爲可惜再四籌思惟有據實密陳應如何破格錄用之處出自聖主鴻慈奴才爲人才難得起見是否有當謹附片密陳伏乞聖鑒訓示謹奏奉　硃批楊月桂着留於吉林補用吏部知道欽此○○奴才長順跪奏爲揀員請補要缺同知以資治理恭摺仰祈聖鑒事竊照五常廳同知李鶴亭呈報丁憂業經截缺報部所遺係煩疲難三項要缺遇有缺出准升調兼行酌量具題如實無堪以陞調之員准於候補並揀發委用人員内揀選題補等因奉部行知遵照在案自應揀員請補以專責成現計吉林通省並無合例升調人員查有揀發委用同知曹廷楨現年四十七歲係四川大邑縣人由拔貢遵例報捐同知雙月選用光緒四年投効本省泰安壽字等營六年剿辦馬邊倮夷出力案内彚核保奬八年五月内閣奉上諭雙月選用同知曹廷楨着以同知歸入勞績班遇缺卽選欽此赴部投供十一年十一月蒙欽派王大臣揀選騐放初十日奉硃筆圈出曹廷楨着以同知發往吉林差遣委用欽此十二年三月到省委派讞局差使是年委署伯都訥廳同知篆務十一月到任十四年六月交缷十六年二月委署雙城廳通判十九日到任以之請補五常廳同知實堪勝任據署吉林分巡道同勲詳請具奏並聲明該署道到任未及三月例不出考等情前來奴才查該員曹廷楨才具明練辦事勤能合無仰懇天恩俯准以該員曹廷楨補授五常廳同知實於地方有裨如蒙俞允該員係委用同知銜缺相當毋庸送部引見仍俟試署一年期滿如果辦理裕加再請實授所有揀員請補要缺同知緣由理合恭摺具奏伏乞皇上聖鑒勅部核議施行謹　奏奉硃批吏部議奏欽此○○長順片再三品封典知府銜候選同知何長棟浙江定海廳人向以籌賑出力勸募鉅資得保今職本年春間奴才派員赴滬購辦洋槍該員聞知特捐助格林砲一尊子母七十箱共計七萬箱託交委員解運前來核計砲子價值共需銀二千三日餘兩奴才查該員篤誠爲善物望素孚此次又慨捐軍火未便没其報効之忱合無仰懇天恩將該員勅部核奬之處出自鴻施除取具履歴咨部外謹附片具陳伏乞聖鑒謹奏奉硃批該部議奏欽此 
 
