# 1890 - 246 - 4906246

 

Page 1

 
 
[重印快心編出售] [  申報舘主人啓]  
　　快心編書爲天花才子所著描情寫景曲曲入神雖不脱章回小説體裁而其叙公子之風流佳人之妍慧草寇之行兇作惡老僕之義瞻忠肝生面别開從不落前人窠臼惜乎刊板早經毁壞絶少流傳昔年得自東瀛曾付手民校印幾經寒署箱篋頓空而問價者仍源源而來因是重印出校警裝釘遠勝從前計共三編分爲十本定價每部洋銀五角世有先覩爲快者請向本埠申報舘申書畫室及各外埠分售申報處購取可也 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物隨時變價彚解災區兹又承助下歴代服制考原三十部每部二角五分白玉鐲一對舊銀表一隻七俠五義卅部每部一元二角隸有五十部每部六角石印小耕石齋畫譜廿部疫痧草六十本每本洋八分倭刻和漢三才繪圖一部感應録要廿本每本一角和合大堂幅一軸金免痴先生行書墨蘭扇面十張每張三角浦麗生先生書畫扇面十二頁每頁二角白象牙笏一方現當順直山左水災汪洋數千里飢民朝不保暮待哺嗷嗷諸君子有情殷匡救者請速臨本舘本選購庶幾裘成集腋實惠早沾乎 
[讀西説釋疑再質所疑接前稿]  
許氏謂日本循赤度以黄度測之則或過不及亦近理而愚見則謂日行非眞循黄道亦非正循赤道乃循赤道斜向上下往來終歲合而計之則成黄道之象故周髀以衡間分之果依周髀按二至之距將每日斜旋之規計日均分一衡若干度數乃得日行眞度則冬夏未必有殊因用黄道分度二分前後緯多於經二至前後經多於緯故不能平行也王曉菴云四時寒燠因日之南北不因日行之東西而西法惟主經度以經度求黄赤距差絶非平行故但主日辰則平度已足若主天度則須兼論距緯如四立爲分至之中中西皆然今以距至四十五度爲立春定氣此時日距赤道尚十六度奇所謂中者經度中非距緯中也只可謂天度之平氣耳日行南北未有當也觀此則黄道原是巧算二至似應以南北算乃得自行眞氣二分先後之故許氏謂在赤道北測日爲斜線與正視不能悉符天頂地平適中晝夜平且朦影愈北愈多晝夜平之日不必定爲日行同道之日此據中土言也西人測日雖地勢未必同中而亦多在赤道北未必果至赤道下仰測許言未爲無理盛百二谓日在赤道中土視之南北斜倚惟交地平處正當卯酉一離地平或未切地平則斜上耳南北非卯酉中線所爭在俄頃然細思仍有可疑地渾圓赤道下視道北人如斜立立表必以水取平而水亦隨地爲平此之平非彼之平日循赤道斜升此地表景正卯酉未必果合赤道下之卯酉必表勢合赤道地勢取景乃準而表斜又難取準如欲實測非赤道下不可東西相距三十度則差一時南北應亦有差中土赤道距天頂三十九度奇此地日出卯没酉之日未必卽彼地出卯没酉之日雖天大地小而圓形之地平不同平地之平兼黄赤斜交亦易差也西説歸之日天與地不同心不過憑虚擬議就地形論似較有據二分先後或由於此耶更有可疑者西説撱圓兩徑不齊地行至日當赤道時不在撱圓平分處故二分有先後然距日遠近旣殊則大距亦應夏至闊於冬至乃合何古今屢有加减而二至總相同耶若謂雖撱圓而日在正中則二分又不應有先後冬夏亦不應分遲疾矣此亦西説矛盾之一也凡此皆有可疑愧不解算數恐空理無憑更望詳釋之再考明史天文志以十二度六十分之表測京師各節氣午正景近夏至每節進退以分計近冬至則每節二三度頗合冬疾夏遲之説而小寒大雪抵冬至則止差三十四分何又太遲較芒種小暑抵小滿大暑僅多一分而立春立冬抵大寒小雪則進退三度豈此時日行轉最疾耶觀此則冬疾夏遲之説又不盡然矣此亦西人所測也江氏謂以冬至前後日景折算求冬至時刻惟郭太史時可用高衝與冬至同度也明末二點已過至數度至前後日行緩疾不齊何以除二至外皆前後二節長短同數觀此則江氏説又不盡然矣否則當時所測非實此亦西説矛盾之一端也非僕好吹求西説實多破綻人苦不細心耳又曰蒙氣之説云云卽不能出四十五度上也按西説地半徑差至天頂而無清蒙氣差至四十五度而無又云清蒙氣能映小爲大升卑爲高釋疑言初非謂四十五度以上遂毫無蒙氣不知何據又言初非謂蒙氣在遠處映小可大於近處之本形天西説雖未明言大於本形而實言能映小爲大觀釋疑云云是亦以西説未可盡信而斡旋之又何怪僕之疑耶又言不得謂城樓塔頂卽不能出四十五度上斡旋似近牽强觀西説上云天頂下云四十五度是指周天眞度也城塔雖高安能出四十五度上距近仰望其高乃視象之假高雖似出四十五度上豈能出地上蒙氣之外縱不映大於本形何以愈高愈小耶城塔猶可云仰望與平視異也臨海望遠山與望日月星座初出地平何異亦當有蒙氣映之何亦愈遠愈小且亦不升卑爲高耶由此觀之日月星座之視象大小當别有理未必繋於蒙氣矣 
[諭旨恭録]  
　　七月十五日太常寺題八月初三日祭文昌帝君廟奉旨遣載勛行禮後殿遣榮惠行禮欽此又題初七日祭惠濟祠河神廟奉旨遣榮光行禮欽此又題同日祭昆明湖龍神祠奉旨遣師曾行禮欽此又題初十日秋分祭夕月壇奉旨遣隆懃行禮從壇遣文興分獻欽此又題同日祭先師孔子廟奉旨遣福錕行禮兩廡遣翰林官二員各分献崇聖祠遣薩廉行禮欽此又題十一日祭社稷壇奉旨朕親詣行禮欽此又題十三日祭關聖帝君廟奉旨遣凱泰行禮後殿遣克們泰行禮欽此 
[輦下新聞]  
　　六月二十左右某日有甲乙兩人衣服麗都舉止闊綽符寳銀一錠至花兒巿某小錢舖换去錢票八百餘千文去後鋪夥細視寳銀知係贋物急用小刀挖破則中皆鉛錫外祗一片銀皮四出找尋杳無蹤跡鋪夥知不免於賠補因思嫁禍于人乘昏黑時潛向他鋪混兑被他鋪夥覷破立將其人誘至裏間捆以草繩持鞭亂擊皮開肉綻痛楚難禁無奈供出實情遂邀集同業會商罰令演戲一天早晚更備酒席以欵計共花銀三百兩始得釋歸○六月下旬黑龍江將軍將光緖十六年夏季所收洋藥土藥税銀數目造册報部計共三千六百餘兩隨委員解部兑收○同時閩海關委員管解第四批京餉銀五萬兩抵部暫存銀庫之旁以便管庫大臣定日騐兑 
[神宇告災]  
　　福州城隍神爲閩人所欽奉香火十分熱閙廟在藩署之後頭門右側爲陰陽司廟城内外居人凡有禱祀欲乞靈於神者必先叩祝於二司本月十四日陰陽司廟董事人等援照年例召梨園子弟以佐清觴下午時 
 
 

Page 2

 
 
候優人正在登臺唱戲觀劇之人如山如海互相喝采忽見臺後黑烟突起火光熊熊游人搶步圖遁有跌倒在地遺失　履者其時火烈具舉猛不可遏由六科　事文昌樓一直燒進此廟年久未修木料乾燥回禄柛不衝四撞約二點鐘許悉成灰燼廟後一帶民居幸有高墻攩住未遭池魚之殃然已受驚不淺矣 
[閩事彚譚]  
　　閩垣老佛亭橋邊有一老嫗年在古稀以上膝前僅有一子藉此以延似續年已長大弗克樹立日以嫖賭爲事家境愈趨愈下嫗不得已藉傭工以餬口其子終日游蕩在外偶一回家卽百般吵擾敲門摔户種種凶横日前自外歸向嫗索錢使用不滿其欲輒敢忤逆甚全摩拳擦掌肆意擒毆嫗厲聲喊救里黨咸抱不平其子始罷手遁去有勸嫗擒子懲治以正不孝之罪者嫗惟揮涕而已默然不發一語嗟乎烏烏尙知返哺不謂靦然人類竟忘以身之何自而來清夜自思能無愧死○書院爲培育英才之地膏火豐厚所以養士也自洋藥税厘改歸海關倂徵後各項善舉經費無從動支以致議停議减亦屬無可如何之事書院膏火額數育限前聞上憲因經費支絀亦議酌量裁减後復中止新任藩司景韓劉方伯接事以來留心民瘼而於獎掖寒士尤能殷殷致意日前親臨鰲峯鳳池兩書院考校各生童文字評定甲乙士論翕然兹查出該書院膏火十分菲薄引爲已憂擬卽籌欸加增以惠寒畯杜陵廣厦白傳長裘不得專美於前矣○南臺保甲局委員唐少尹老成練逹辦理地棍尤爲認眞無業游爲之歛　山前接奉憲札到鴫𤙩洲一帶散發賑米票時適該鄉唱戯酬神賭徒某甲聚衆抽頭藉以漁利見少尹迎面而來紛紛竄去其不善兎脱者被少尹扭住喝勇帶回懲辦行未數武賭棍糾黨數十人將所拘之人搶回少尹憤極回局後立卽籖傳地保聨董指名拿辦未知果能弋獲以伸法紀而快人心否 
[棨戟雙臨]  
　　新任廣東布政使蒯方伯德標由京南下本月二十一日侵曉節抵揚州府縣各官均至河十迎迓方伯接見之次卽命駕入城答拜並至運轅拜會江都轉茗談片時適淮揚海道謝觀察元福由省公幹旋揚午刻都轉肆筵本署聊伸地主之情賓主東南盡歡而散聞兩憲回舟後至翌日黎明卽解纜云 
[雷塘秋雨]  
　　灣頭鎭距揚州郡城十里南北往來孔道也每至新秋河水泛漲攔江等壩次第掘開溜急非常商舶時虞失事鎭上敦善堂善士例雇船隻水手以防意处之災經費募自窰户米行向日本無欠缺邇年巿面蕭索各行户大都無力捐資以致救生之船萬難籌備日内驚濤駭浪繼長增高堂董葛戴諸君據情禀請江甘兩邑尊請給示諭仿照各善舉月捐之例向郡城街巿勸募每店日輸一文或二三文俾集腋成裘善舉不致中輟兩邑尊業已俯允所請想各店主急公好義定能踴躍爭輸也○本月十九夜二鼓時急雨狂風驚雷閃電排空而至無殊萬馬奔騰流水橋某姓家正在慄慄危懼之時忽電影飛青照見庭前黑影憧憧心甚疑訝側耳以聽則由遠及近釘鞋槖槖有聲心知其爲梁上君子無奈院中水已漫溢不得出拘遂在屋内聲揚高呼捉賊賊懼奔逃不隄防釘鞋滑澾難行踣於地者數次説者咸謂此賊定非老斵輪手想係飢寒所迫不得已而爲之耳 
[道人不法]  
　　江西進賢門外純陽觀向有道人講求煉汞煉氣之術是否功成九轉外人不得而知日前某道人將其徒焚斃謂與某香鋪之婦有姦也其法綑綁手足外加棉絮將身捲緊纒以銅絲淋以洋油縳於木架置於柴堆烈火旣發頃刻屍焦慘不可言旋有鄉人指控經南昌縣馮小帆明府蘭森　提親訊某道訴稱用彼教道法辦理不與王法干涉明府詰以僧道私刑謀死徒衆乾隆間案例具在法應擬抵卽以彼法論亦應通會各觀道衆公共辦理以示無私何得瞞衆私斃其中顯有别情嚴訊某香鋪之婦與夫初不承認加以刑嚇始供某道人先與婦有染後其徒亦與婦往來某道人妒姦起意將徒致死婦甚悍潑其夫懦弱不能制伏云云明府大怒卽將某道人釘鐐收禁某婦管押是日天時炎熱明府細心研鞫時越八點鐘之久揮汗如雨衣衫俱濕備極勞頓人皆稱明府之認眞審案爲近日所罕見云 
[關防詐僞]  
　　調署南昌府曹　川太守秉濬抵任以來勵精圖治破除情面深知省會招摇撞騙之風日熾一日特頒告示嚴禁並札縣申禁務使若輩無從施其鬼蜮平民有所恃而無恐所有示言照録於左欽加鹽運使銜賞戴花翎調署南昌府事原任九江府正堂卓異候陞加十級曹爲關防詐僞事照得本府系出譙國家居嶺南幼步瓊林竊忝瀛洲之選長持玉尺曾量閩嶠之才栽桃李於公門網珊瑚於晋水文衡所至自信冰清逮乎出守南康官箴恪凛旋移饒贑繼調洪都嗣守潯陽重來江右懹介廉之素志澹泊自甘承清節之家風營求杜絶兹奉憲檄再調南昌益當潔已奉公正躬率屬事無鉅細悉出親裁政有權衡不假旁貸幕友品行端正家丁約束綦嚴親族同鄉未來任所固已矢志冰淵跡絶苞苴者矣惟省垣幅𢄙遼闊良莠不齊現値蒞任伊始民間恐未周知或有不法之徒在外招摇撞騙愚民無識墮其術中不可不防除密訪查拿外合行出示曉諭爲此示仰闔郡軍民人等知悉如有前項不法棍徒妄稱本府親友家丁名色在外招摇撞騙許諸色人等立卽扭禀來府以憑飭縣盡法究辦倘無識之徒甘受欺騙一經查出倂卽治罪本府盟心似水執法如山各宜凛遵毋違特示 
[皖省雜言]  
　　月前委辦支應局安徽候補道彭受臣觀察禄請咨赴部引見事畢回南道出申江乘招商局江天輪船於十五夜抵省次晨赴院禀安呈繳文憑到局供職○本年五月有會匪嘯聚於石埭縣深山中謀爲不軌　經大憲派兵剿捕生擒數名訊實口供就地正法惟該匪頭目及黨羽尙有在逃者沈仲復中丞因遍懸賞格招人擒拿略謂石埭縣拿獲會匪唐玉苟一案業經委員提犯訊明就地懲辦并將陳慶魁等遞回原籍分别監禁在案惟該匪目周子意夥黨錢萬有等現俱在逃永獲亟應懸賞緝拿以期早日就獲除通飭各屬并咨隣省飭屬協緝查拿外合行懸賞緝拿爲此示仰各處軍民諸色人等知悉爾等有能拿獲會匪頭目周子意到案訊明屬實者准給賞銀二百兩拿獲窩家汪啓富夥黨老曹錢萬有等到案訊明屬實者每名准給賞銀一百兩拿獲夥黨余登雲等每名准部賞銀五十兩聞風報信拿獲到案訊明屬實者准給賞銀三十兩○候補直隸州知州五直刺懋勛現奉撫憲札赴建德查辦要案於本月十七日禀辭束裝就道 
[蘇臺佚事]  
　　姑蘇惡鴇包陸氏混名塌科菜生平虐待幼妓偪令賣娼種種淫兇不勝枚舉大憲聞而震怒立飭地方官嚴行懲辦當經逮案鞭背數百釘鐐收禁嗣復赭衣黑索解至府衙譚太守鞫訊之餘該鴇直認不諱遂飭畫供仍禁之獄日内道途傳述謂擬發邊遠充軍未知確否○匪人某甲身穿羅衫手持紈扇翩翩顧影自命風流不知者幾疑其爲濁世佳公子也一日至吉利橋南堍某南貨店買杭箔數十方須洋銀五元囑送至公館取價店夥允之同行至酒肆前曰是處有佳釀盍一嘗之店夥固貪杯酌者連連首肯相與入座突有某乙與甲握手言歡殷勤備至甲隨回顧店夥曰請君稍待余當歸取洋銀扇及手巾暫留桌上幸毋被妙手空空兒攫取也語畢揚長而去一轉瞬乙亦躱避無蹤店夥坐待移時不見甲至將手巾包開視則紙裹磚一方不禁駭然急出追尋早已杳如黄鶴心知被騙垂頭喪氣而歸 
[朝鮮近事]  
　　六月十六日漢城府照會中國道署並呈鮮人呈詞控巡差毆死　兵事○鮮人多嗜鴉片雖禁律綦嚴而竊吸者甚衆○十七日國王又議開鑪鑄錢○忠清道大旱祈雨不得或云忤龍潭可以致雨因往掘之俄而怒雲四合冰雹大至打傷禾稼殆盡有所求而不以道者其類此歟○十八日領事唐公會同漢城府會審巡差案尚未結○江原道人來京云具村西山有巨虎赤紋白額長三丈餘啖噉過客難以 
 
 

Page 3

 
 
僂指計吼然一嘯聲振林木鄉里患之○申某朝鮮巨商也暮年家用拮据因念李某者昔曾與之同夥李多財可詐取之乃與無賴子某甲同謀方借券村甲控於官官拘李反覆審質而李與申分夥時澄清澈底申無可抵飾官判申自償甲債甲見其謀不遂持劵向申索錢申白以僞甲怒毆之且欲禀官申不敢明言破產還之家益零落此十九日事也○于某在漢城開設貨店因虧欠過多於二十日携家遁去計騙華商二千餘貫○廿一日法人住全羅道設教被鮮人打傷○有華商在漢城南山下買房商署去歲諭帖祗准在東南二街開設生意以備巡差便於巡視而該商不知也房券旣成　亦付足悔已晚矣○廿二日廣濟輪船到港王某欠債過多自經而死○廿三日有張某者素無行日與麴秀才爲伍日旣暮入酒家飲已入醉鄉酒家促之去彳亍街巿中屢致顚撲醉眼模糊不能辨路夜半酒少醒始欲循路歸見前數武有人行近視之一少婦容色絶代意必夜度娘赴幽會者逼而擁之女大呼而走張追之忽不見駭以爲鬼狼狽歸家暴病卒人以爲其所見者乃眞鬼也○廿四日有甲與乙素不相得相遇途中時二人皆入醉鄉彼此不能相讓始相詈駡旣而用武甲持佩刀穿乙脇登時殞命○漢城西五十里途中有一人被殺官往騐亦無事主認屍案遂糊塗了結○廿五日趙某於途中拾遺金百兩不欲據爲已有尋失者還之而失金者謂其金原四百向趙索取趙不能自白其人控之於官官判云子之金旣屬四百此金必非爾物乃判金與趙人皆快之○廿六日有巨商身帶砂金若干赴京經一小村見一少婦立門首風致嫣然戯以游辭欣然招入言笑方洽其夫自外來商懼女送之踰後垣遁去而行囊棄於其家資本盡失窮不能歸矣○鄭某家頗饒裕與其族弟爭一地因之打架鄭嗾僕毆之立斃鄭重賄於官厚恤　族弟家因之無事孔方兄之有用如此○廿七日尾張丸到港○咸鏡人來京云其鄉中牝牛產一犢其色淡　紋如豹斑　有一角額下赤毛衆大奇之欲進於王經宿而死○廿八日各華商張燈結彩以慶萬壽○金姓官裔也有女年九齡鮮俗四月八日佛會男女雲集女偕婢往爲匪人騙去婢日受箠楚幾無完膚後其人在外道事發乃供曾騙金某女賣在某家官傳檄至京金往認之携歸見杖痕重疉膚如刻劃其母每見號泣欲絶不知何辜而遭此慘也○某姓家有一井深不可測一夜忽自涸○三十日黄海山嶯在鮮民聚衆百餘人搶掠村民遣兵捉之反被打傷何盜風之熾地○鮮人有爲子娶婦者及次日忽失新婦所在母家控官官亦無事可引○七月初一日有獵者獲一巨熊長三四丈獻之國王○李某死三年矣忽其鄰有自平安道歸者爲寄信並衣物等其家以爲妄視其信抑鬱幽咽不辨何語視其衣乃就木時所衣者一家大駭○全羅土某攻左道旁門之術能乘短足凡日行三千里○全某貧而無子飢不可耐乃自服信石往酒肆中歛忽倒地而死官判酒家爲之相殮案乃結○初三日敦貨丸到港○全羅道人云其村有北山忽陷一坎深不可測○初四日自已至申大雨滂沱澍潤千里良苗因之懹新○一鮮人往日本街日商店家持錢千餘贖物日人察之已爲人贖去矣○劉某家素豐年當知命有一子憐愛甚至出就外傳忽不歸不知何往豈已入拐匪之手耶 
[滬江宦跡]  
　　松江府恩詩農太守于昨午乘坐大號官舫自松來滬舟泊大東門外大碼頭松海防劉乙笙司馬上海縣陸春江邑尊等迎接如禮○新簡江蘇按察使司張笏臣廉訪由津南下上海縣陸邑尊接奉電音預飭辦差家丁在金利源馬頭預備一切 
[壽星被獲]  
　顧壽星者素好狎邪不務正業以致落魄無聊屢冋胞兄所開洋貨店内偷竊貨物前經其兄送至公堂懲辦詎料賊星照命依然不改前非又與某氏婦姘識在法界褚　橋相近賃屋一椽鴛鴦夢穩旁人不知其爲梁上君子也近因日用無着仍至兄處私將箱櫃挖開竊取時辰表及雜物及其兄查知壽星已去如黄鶴日前經其兄投法捕房並各叚巡防局伸訴前情求請查緝旋經八仙橋西首巡防局委員劉月樵游戎查明壽星之住處卽飭該圖地甲拘獲送入捕房經包探盤問壽星供認行竊復經包探搜出押票數紙昨帶往各押鋪吊取贓物在同泰　押鋪吊出銀表一隻永昌押鋪吊得表一隻德康押鋪吊得表兩隻大興押鋪吊得表一隻榮興押鋪吊得表兩隻押本每隻討錢四千零四十文復在公館馬路鏞春祥廣貨店内吊到外國紙烟咬嘴計三十六隻售得價洋三元又在壽星家中查出咬嘴三十六隻當將人贓一倂送入捕房備捕頭着押候送案請究 
[建醮續聞]  
　　滬南各藥材行於前日啓建盂蘭盆會傍晚時遊行南巿前導除旗鑼傘扇之外雜以緇流羽客旛幢飄颭鐃鈸喧闐並有牌燈傘燈龍燈獅子燈花鳥燈船式燈五光十色簇簇生新好事者扮作醫卜星相漁樵耕讀清客串大頭鬼小頭鬼檯擱上紥成燈彩雜劇殿以幽冥教主沿途焚化冥鏹士女之往觀者頗形熱閙經十六鋪巡防局派勇彈壓匪徒乘間攫物僅有數起聞有某姓小孩在人叢中擠失至今杳無着落諺云三塲勿入諒哉 
[連斃數命]  
　　張姓者世以歧黄爲業一時求診者非重金不辦其子年甫弱冠忽於本月十九日暴病而亡越日其家人染病者共有四人延至前日醫築無效相繼斃命午後張亦患病至晚卽猝斃已於昨日收殮人謂五日中連斃六命誠屬罕有之事天時不正疫癘盛行善攝身者可不加之意哉 
[補録讞詞]  
　　德商瑞記洋行控舒三泰定買鈕扣洋傘延不出貨蔡太守會同德國福繙譯官訊供已詳前報兹番當日尚訊禮和洋行控舒定買洋針一案禮和西人稱是貨價銀約一萬零六百兩請諭令赶緊理清如再延遲定須拍賣所有虧耗應舒照償舒稱定買之針有數種已被禮和另行售去今特開帳呈電禮和西人稱合同上載明貨到日期旣到後三月尙不付銀出貨理合拍賣其間確曾售去幾種然舒所開帳目尚有不符容再細查開呈台鑒太守商之福繙譯官着舒與禮和西人對明帳目覆訊核辦 
[英界公堂瑣案]  
　　包探陳阿九禀稱蔡雲章僞刊義生榮洋貨店圖章繕就字條至南順記洋貨號謊取法蘭絨一疋南順記夥欲將貨送至義生榮蔡飾詞以拒情有可疑當經拿住往問義生榮知係冐騙遂扭入捕房在身邊搜出一紙盖有南順記圖章向義生榮取貨又一紙蓋有義生榮圖章向全亨取自鳴鐘查得蔡曾向全亨取物全亨夥疑而不付隨有義成洋貨鋪夥報　曾被冐刻義生榮圖章取去洋標布二疋虎紋絨單二條詰之則稱早已質洋用去今特送案請辦並呈僞票義生榮李松全訴稱蔡所刻圖章係申江義生榮字樣其實我號中所用爲上海義生榮今特印成請爲比較自有分别且號中往來之店甚多不知别處有無被騙情事現已登申報告白以便周知義成鋪夥訴請究追蔡太守謂爾可認明洋布絨單是否蔡來騙去該夥熟視之下答稱的被蔡騙蔡供稱小的係青浦縣人年二十八歲偶在某茶肆啜茗有素不相識之二人交下字條囑往取貨小的實是良民被人愚弄問義成之貨質在何處二人是何名姓答稱義成之貨確交二人付質其名姓不得而知亦不知其時迹何處蔡太守謂豈有素不相識之人與之作奸犯科者乎今旣到案祗須從直供明蔡仍支吾以對李稱深恐别處被騙務乞究追太守飭將蔡管押法蘭絨暫存捕房着該包探查吊義成被騙之贓再細查其尙有黨羽在别處誑騙貨物否約在三禮拜内定期覆訊又謂李曰蔡所刻圖章果與眞者有異諒係爾業中人失就無聊以致犯此答稱是隨退去○五雲日昇樓茶肆主陳之楨偕茶博士宋春榮訴稱有木匠若干人欲欠茶資不遂所欲紏衆滋閙獲住沈利生一名送請訊究沈供稱是日有岳生金林二人與宋口角蔡太守飭將沈押候補提再訊此已列諸前報者也昨日提到岳生金林嚴加訊鞫供稱岳生已付茶資宋　索取是以與之口角沈及金林適同在座見而忿爭太守謂爾等旣是手藝人何致 
 
 

Page 4

 
 
藉端肇　遂判令岳生徼洋一元五角賠償所毁各物再與沈及金林共罰洋三元提出一元給宋爲養傷費其餘二元充某西醫院經費○某號華捕禀稱小的於巡路時見張玉山將布衣九件釘鞋一雙結成一包挾之而走以其形跡詭秘盤問來由據稱在江灣鎭鄉間唐銀海家竊取因之送案詰懲張由稱小的係寳山縣人衣服釘鞋向唐借用蔡太守問是處是否寳山縣境答稱是遂飭押候備文移送寳山縣就近傳失主訊辦○甯人包宗義訴稱納妓李筱蘭爲妾已付身價洋　鴇子李巧玲忽將妓藏匿是以扭案請訊蔡太守將案中人送縣請究後巧玲與包言明願將該妓歸包求免移縣此已列入報章兹有女傭王李氏等訴稱巧玲積欠洋銀呈請追繳巧玲投案遞禀申訴各傭人隨之而至訴稱小婦人等在該鴇處爲傭代借洋銀共有一千零五十元之譜今妓已嫁包所得身價洋分毫不還欠欵尚有小紅一妓雖云售以償債亦祗託空言窮苦之人何堪受累巧玲稱小婦人共欠二千餘元現皆逼迫不堪原議折償伊等堅持不允各傭人又稱該鴇並無欠債二千餘元之事太守諭令巧玲將所得身價洋銀及小紅繳　以候覆訊核辦○寗人文杰訴稱胞兄文標拉東洋車餬口突被周士金所駕馬車撞倒身上碾傷由捕拘周送案現在兄住仁濟醫院烟飯均無着落據醫生言閲三禮拜方可告痊周供稱小的在某馬房當馬夫駕車而出悮撞車洋車夫現在馬房主已允償烟飯資尙求恩宥蔡太守飭將周交人保出着馬房主償給三禮拜飯資俟傷痊訊斷○包探唐寳榮禀稱竊犯張阿二連次遞回丹徒原籍今又潛來租界内拘請訊懲張供稱小的現在改過自新不敢再犯矣蔡太守以張連次遞籍胆敢復來着押候笞責二百板備文遞解○二百九十號華捕禀稱昨日小的見江廷裕入水自盡援救得生今特送請安插江供稱小的係安徽人失業已久苦無回籍川資不得已而自尋短見蔡太守飭差送交安徽會館董事給資遣回 
[法捕房瑣事]  
　　賣水菓之蘇人王阿四前日至城中城隍廟前公和隆小烟館過癮乘堂倌郭永興不在目前竊取烟槍一枝邇去嗣經該烟館主知覺欲令郭賠償價洋八元郭向無積蓄無力賠償昨晨出城向親友處借得英洋五元經過法租界意欲回店豈知事有湊巧適與王阿四相遇被郭扭住王見勢不佳猛將郭撳倒在地希圖逃逸不料被包探所見極力向前追獲送入捕房當在王身畔搜得烟槍押票一紙質在城中某質鋪計錢一千一百文捕頭着押候解訊○某甲前晚至新街某花烟間遊玩吸烟四盒不名一錢意欲出外經鴇婦等鳴捕扭入捕房捕頭着將甲押候解案請究○某乙在下海浦親戚家吃時節酒不覺酩酊晚間行至法界洋涇浜一帶沿路闖事巡街捕喝阻不依當卽拘入捕房捕頭以事屬細微着管押一宵次晨卽行釋放 
[助賑獲佑]  
　　順直奇災悽慘已極山東决口萬衆流離全賴仁人拯濟得以保其殘生屢請登報代呼救命乃蒙湯小谷大善士交來潘氏助山東賑洋四十元臨產評願得保母子平安存德堂漆號交來蕭山思善堂大善士爲少君週歲身熱瀉痢求保速愈助順直賑洋一百元天順祥票號交來顧月波顧滕氏着信助直賑九三八紋銀二十兩批見規銀廿一兩三錢八分四厘拜領之下莫名欽佩竊思能具救災之心天無不報之德所求必遂如響斯應積善自獲餘慶可爲操諸左券矣臚陳報章藉布公鑒上海六馬路仁濟善堂籌賑公所董事施善昌等謹誌 
[嫓美長沙]  
　　嚴母周太夫人前貴州石阡太守贈太僕叔和公之德配也事舅奉姑孝言無間相夫教子閫德同欽撫六月之遺孤已看成立憫羣生之失所又遇災祲頻年屢命令子少和直刺史籌捐盡力募勸多金兹因順直告災刺史復以太夫人命捐集成數匯交賜所善緣廣結福報必隆　仰體夫親心乃克成兹善舉雖集貲未廣　事猶深歉於心而勸世有方同人爰　爲之記 
[定期掛號]  
　　本局戒烟照例暑天暫停今值秋凉重開戒例定於本月廿五日掛　八月初一日收戒欲戒者請仍覓店鋪保單來局掛號何也此布[  上洋平康里恒濟戒烟局司董何鏞鍾洪南啓]  
[浙省撫轅抄]  
　　七月初七日候補縣蔡錫侯由衢郡回省禀到○初八日劉至喜禀知本日接辦提調防軍局務蔡秉澄禀知臬司委嚴審局帮審差叩謝分發浙江新海防試用府照磨龍斌捐免驗看來省禀到○初九日候補縣陳海仁禀見銷兼辦提調事務○初十日候補府翁曾純禀知運司委辦廣信鹽局禀安叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[閩中官報]  
　　七月十二日巡憸王金鑑卸辦五里塘厘　禀知調辦潭頭釐局鹽塲張雯卸辦曰石官運局十三日從九魯鈞卸曰石釐局十四日委代理福防同知黄樹鉁禀謝委十五日通賴濟成卸辦上杭釐局十六日府經朱炳烺奉委鹽修城工十七日同知張賡年卸建甯府局禀到十八日委暑左營外趙仲村禀謝委十九日通判慶鈞奉委勸辦順直振捐差 
[邗江官報]  
　　七月十八日前代理揚州軍廳鄧司馬復昌抵揚禀知卸事易鹺尹鳳藻委南掣聽差十九日湖北張都戎春華解餉來揚二十日楊觀蔡鍾琛　差次來揚公幹二十一日葉鹺尹廷颺等禀銷　鹽差 
 
 
 

Page 10

 
 
   
 
 

Page 11

 
 
[光緖十六年七月十四日京報全録]  
　　宮門抄○諭旨三道録前○發抄硃批六道○將軍托奏查閲邊卡軍台事畢回任接交印務日期並酌保人員摺○又奏查點庫儲軍械及各廠駝馬數目相符摺○又奏盟長再給四個月假片○大臣長奏恭報抵藏日期摺○又奏陳明州同劣跡片○閩督卞奏恭報兼署提篆日期摺○七月十四日兵部太常寺太僕寺廂黄旗值日户部引見五名圓明園十名○嵩申假滿請安○芸公續假十日○那公恩光各請假十日○福森布請假五日○召見軍機烏拉喜崇阿嵩申孫詒經皇上明日卯初至奉先殿壽皇殿行禮○發抄　張曜奏江北漕船過境日期奉硃批户部知道欽此○又候補道郭鑑襄期滿奉硃批吏部知道欽此○又同知黄均虧欠賠繳開復奉硃批該部議奏欽此○又藩司福潤飭赴新任奉硃批知道了欽此○松椿奏湖河水勢情形奉硃批知道了欽此○又同知何維楨期滿奉硃批吏部知道欽此○○奴才托克湍跪奏爲奴才援案親往查閲邊卡三路軍台事畢回任接交印務日期並懇恩俯准酌保帮台及隨帶人員等以示鼓勵而昭觀感恭摺具陳仰祈聖鑒事竊奴才照案請帶欽差提調關防令箭率領司員等親往週查内邊各卡及順道挨查三路台站前於本年四月十六日遵將將軍印務移交蒙古叅賛大臣親王車林多爾濟暫行護理奴才卽於是日起程自烏里雅蘇台起先往科布多路十四台站挨台查點額設官兵軍械駝馬等項數目均於例額相符嗣於是月二十一日馳抵科布多城正擬啓行向北往查間接准該城叅贊大臣沙克都林扎布等咨稱已先據昌吉斯台等處卡倫侍衛聨名呈報委因迤西各卡大雪未消仍封山壩勢難繞走誠恐阻於中途徒延時日呈請指示等情轉咨查辦前來奴才遂卽明查暗詢衆口一詞今迤西八卡旣已雪封山壩不能親查除一面咨覆該大臣等嚴飭守卡侍衛等官務令將軍械等項一律齊備以扼邊要一面揀派妥員輕騎减從繞險往查去後旋據該員聲覆遵飭行至昌吉斯台卡倫果見雪仍封壩實不能繞走往查除將查騐過各卡數目相符取結外其迤西四卡旣不能往查已取具該卡侍衛等册結呈遞前來奴才當由科布多北行挨查科布多所屬迤北八台所有各台額數目亦皆相符惟備供一切尚稱齊整者詢悉皆賴哈薩克人衆助帮駝馬之力也當查哈薩克備差官弁率皆守分供差形尚安謐均係實力帮助毫無貽誤奴才卽面加撫恤均皆深明大羲洵屬可嘉又自索累克卡倫起按卡查至津吉里克止計十六卡素稱緊安之區奴才乃按卡面諭侍衛等官自宜防範嚴加逡巡勿稍疎懈至查點各卡軍械駝馬各數雖屬相符然軍械弓箭歴年已久内有損壞似未能一律整齊除由奴才分行該處照數更補至津吉里克等三卡向係喀爾喀官兵駐札其應備軍械等項擬仿照科布多章程亦由本處分别撥補一律整齊以固疆圉外繼自烏里雅蘇台所屬北路九台起順道查至喀爾喀南路第二十台哈爾呢敦止南北各台額設軍械等項均已挨台查點數目相符所有此次週查各路台卡雖藉仗各盟旗帮助之力而正台亦皆實力奉行均無錯誤其經過各旗游牧雨暘時若水早暢查家衆均各相安尙堪仰紓宸厪奴才已於五月二十一日週查事畢回任後當於是日經奴才車林多爾濟委員將將軍印務齎交前來奴才遵卽敬領任事訖維思此次週查各路台卡妥速無悮者全賴各處家古漢王帮台之員夙夜籌備勞苦不辭洵屬　終罔懈均堪嘉尚至奴才隨帶司員等官隨往週查跋踄長途踰越險壩實屬異常勞苦得力可靠殊非尋常差使可比均未使没其微勞自應分别酌保而勵辛勤合無仰懇天恩軫念該員等寒邊供差奔馳萬里之苦特祈隆施俯准由奴才擇其尤爲出力者分别酌保不過三十餘員　擬獎給升階虚銜頂戴以示鼓勵而策將來曷敢濫予獎敘如蒙俞允則該官弁等自必感激益另奮興共圖報效其次出力者由奴才獎給六七品頂戴功牌咨部註册其可否之處出自特恩奴才爲整飭邊務激勵人材起見非奴才所敢擅專所有查閲邊卡軍台情形事畢回任接交印務日期並懇恩酌保出力人員以示獎勵緣由理合恭摺具陳伏乞皇上聖鑒訓示遵行謹奏請旨奉硃批知道了此係照例應辦事件所請保獎之處着毋庸議欽此○○奴才托克湍跪奏爲循例查點庫儲軍械及各廠駝馬數目相符恭摺具陳仰祈聖鑒事竊奴才前於到任後業將有庫糧餉按款盤查隨時奏聞並於摺内陳明庫儲軍械及各廠駝馬俟查明後再行具奏等因在案兹查軍營兵部庫儲軍械等項奴才先已照數親往評細點查核與該部承辦章京郎中世魁等册開數目均皆相符並面令該章京等務當謹愼小心看管以重軍儲至官廠駝馬牧放處所距城匪遥前已飭調應查地方以備查騐嗣經奴才查台卡畢就近親赴該廠照數查點現存駝馬等項核與管廠扎薩克等册報數目相符駝馬臕壯取結存案備查其束西兩翼孳生駝廠奴才原擬統往親查惟詢悉該兩廠牧駝之處遠在戈壁相距三十餘台誠爲窵遠勢難調查且又繞走蘇水台路深恐台力不及致誤要差奴才伏思兩翼駝廠旣經道途遥遠未駝親在　查曾於四月二十日揀派妥靠筆帖式合色本等馳往確切詳查去後嗣於五月二十日始據該員等禀覆遵將該兩廠現存兒駷騙駝先後逐一照數查點核與管廠公等册報數目均屬相符駝隻亦極臕壯並飭令牧駝官兵等妥爲牧養以重孶生及取具各結等情呈核前來奴才查該員等旣經查騐數目符合自應照依辦理除將南北孳生馬羣奴才親往查閲情形已另片奏明辦理外所有循例查點庫儲軍械及各廠駝馬數目相符各緣由理合恭摺奏聞伏乞皇上聖鑒謹奏奉硃批知道了欽此○○托克湍等片再前據三音诺彥部落盟長王特固斯瓦齊爾呈稱素患腰痛加以心神迷亂等症雖醫治難期速痊誠恐有誤要差呈請照章給假兩個月等情當經奴才等照章給假奏蒙聖鑒在案兹復據署三盟盟長呈稱本盟盟長王特斯瓦齊爾假限已滿病仍未痊呈請照章再行給假四個月俾　調理等情呈報前來奴才等伏查該盟長王假限已滿病仍未痊自應按照新章再行給假四個月令其調理除檄覆遵照外理合附片具奏伏乞聖鑒謹奏奉硃批該衙門知道欽此○○奴才長庚跪奏爲恭報奴才抵藏日期專摺具陳仰祈聖鑒事竊奴才前於阿蘭多途次將瞻番就撫首惡次弟殱擒各情形具奏在案隨於拉里江逹途次將應行咨札各件分發外䟎程西進兹於四月十一日馳抵前藏當卽恭詣布逹拉山叩謁聖容畢看視逹賴喇嘛該逹賴喇嘛年甫十四豐角修眉頤閒微見清癯慰問後抵署掌辦商上事務第穆胡圖克圖阿旺洛桑稱勒拉普來謁奴才告以聖朝累世之仁維持黄教恩極優渥卽此次藏印交涉及瞻對之事所以救亂持危弭患息爭者無非爲該唐古特籌計久安固其疆域之意該胡圖克圖等當知仰體皇仁恤民固本勿再囿於積習以期長承恩眷丕膺遐福該胡圖克圖亦　欣憬惕頗知感激奴才在江逹時該處雨澤亦降自江逹以西番民所種稞麥已青葱秀茁一二寸許及抵藏察看巿井纒廓各商曁各寺僧俗亦皆安靜堪以仰慰宸厪所有奴才到藏日期理合恭摺具奏伏乞皇上聖鑒謹奏奉硃批知道了欽此○○長庚片再新疆候補州同錢宗彜前經調藏奏明派辦摺奏文案營務在案因辦瞻案奴才意在持平該員偏執主剿始而番官東下擬令該員督同前往該員於奏稿中擅擬督辦字樣文稿中擅擬居中調度字樣奴才誠恐僨事不用該員前往並撤去一切差使兹令仍回原省候補除咨明新疆撫臣外不敢廻護謹附片陳明伏乞聖鑒謹奏奉硃批吏部知道欽此○○頭品頂戴閩浙總督兼署福建陸路提督臣卞寳跪奏爲恭報兼署提篆日期叩謝天恩仰祈聖鑒事竊臣於光緖十六年五月二十三日接准部咨本年四月十一日奉上諭孫　華現准來京陛見福建陸路提督着卞寳第兼署欽此兹提督孫開華業已來省於五月二十五日將福建陸路提督銀印一顆曁王命旗牌文卷等件委員齎送前來臣當卽恭設香案望　　叩頭謝恩就福州省城祗領兼署伏念臣海疆重莅報稱毫無兹復仰沐温綸兼權陸路提篆愧未諳於韜略益時懍夫泳淵舉凡整軍經武訓練操防一切應辦事宜惟有殫竭愚誠嚴督將弁加意講求認眞整頓以　仰答高厚鴻慈於萬一除將任事日斯另行恭疏題報外所有微臣感激卜忱並兼署提篆日期謹繕摺叩謝天恩伏乞皇上聖鑒再孫開華統領摧勝勇三營現經該提督委令前廣東羅定州知州降補州同范麓軒代理所有統領摧勝營木質關防未據移交合倂陳明謹奏奉硃批知道了欽此 
 
