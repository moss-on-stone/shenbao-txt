# 1894 - 114 - 4907549

 

Page 1

 
 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彙爲一編覩新奇於平淡之中寓褒貶於語言之表有功名敎可佐清談以視别種稗官或失之蕪穢或失之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角賜顧者請至各書坊及三馬路申昌書畫室購取可也此佈 
[重印合肥相國七十賜壽圖壽言全集吿成每部實價洋一元單購賜壽圖二角] [  圖書集成局代啓]  
　　合肥李傳相七旬壽辰皇太后皇上宸翰頻頒珍物陳庭實爲非常之隆遇王公督撫以次陳言祝嘏序文聯額詩詞歌賦各體具備京都同德堂藥局主人由部門覔得原稿照式繪圖付之硃印爲數十種冠於簡端復廣搜王侯公卿府道州縣撰述不下千餘首由本局用鉛字代印駢四驪六宋艷斑香色色俱足不特蔚爲大顴兼可增長學問無論士農工商皆當各置一編茲用潔白連史釘爲四本外加錦套裝潢精妙大堪悅目賞心每部收回工本洋一元不折不扣欲先覩爲快者請至上海五褔衖口京都同德堂藥局三馬路申昌書畫室購取并索發禀仿單附送藥品爲憑○是書初印二千部遠近爭購業已售罄今重印齊精益求精閱知鑒之 
[論英巡捕頭拘拿唱灘簧人送辦事]  
　　有客語於執筆人日甚矣哉滬上風俗之壞竟至於如此哉姘頭搭脚習爲固然臺基半開門事所恒有甚至茶坊烟肆狹巷通衢野雞倡到處成羣拉曳狎客淫聲浪態全不知羞誠不料海濵鄒魯之鄕其敗壞竟至如此有心人時艱蒿目能不撫膺長歎深望在上者之設法防閑哉執筆人曰滬上風俗固曷爲而壞哉世家大族以禮自持繡闥嬌娃往往終歲不出閨門一步卽青年子弟亦大都夏絃春誦禮讓成風文質彬彬不失大方舉止其有稍踰閑檢者鄕先正輩必以佻達目之自西人開埠通商十里洋塲盡變爲花花世界而居人漸染浮靡之習久且日卽於驕奢近更勢若江河日下而不知所返子所謂姘頭搭脚臺基半開門以及茶坊烟肆狹巷通衢之野雞倡固足以敗壞風俗然所以敗壞風俗者其故有二一曰淫書一日淫戲淫書如雜事秘辛飛燕外傳之類文詞古奥非淺學者所能一覽而知自金瓶梅肉蒲團倭袍記諸書先後鏤板行世而文詞淺陋卽稍識之無之輩亦能領略其中曲折使之心蕩神怡然向時猶厲禁高懸不敢公然問世近則石路諸處晚間皆設攤求售遍布如林捕頭雖知其有害於人然巡捕包探之流亦惟故事虚行從未拘送公廨以致少年子弟出錢購得朝夕展觀久且心爲之迷骨爲之醉而鮮恥寡廉之事乃自此而多矣然僅口淫書在不識字者猶不致因之而失足自各戲園搬演淫戲而其禍乃更甚於淫書雨意雲情當塲摹繪唐宮秘戲未必若是之酣暢淋漓彼手藝中人挑負之輩日日辛勤從事趁得百文至晚間約伴往觀往往目覩淫褻情形以致生出無數姦淫案牘而紅閨少婦璿室名姝列坐廂樓縱觀秘事因此而敗名失節更爲備捕難終日前離伶牡丹花因演雙沙河被捕頭送請公堂判罰然雙沙河尙非淫褻之甚者此外如珍珠衫翠屏山雙釘記打齋飯之類尤爲惟妙惟肖曲盡形容苟能一律禁之或者淫蕩情形不致時呈於心目淫風其或可稍弭乎雖然淫書淫戲禁之固宜而租界之中最易誨淫者則莫若唱灘簧一事何則淫書非不識字者所能觀覽淫戲盡人可寓目矣然非洋銀數角不能入座縱觀卽下等者亦須百文或六七十文不若灘簧之僅需二十八文尤爲輕而易舉且淫戲說白必用京音在南省之人未必人人明白灘簧則以蘇音爲主婦人孺子無不了然於心而且巷語街談無一不可攙入淫聲浪態更覺入耳難堪我不知自經歌唱以來累月窮年敗壞幾許好人家子弟矣幸也事爲捕頭訪悉拘唱者而送諸公廨一一罰錢今而後此種淫風或者可以漸息所可惜者僅示之罰而未施以刑在官吏之心或者以爲若輩亦係窮苦小民必欲絶其生機殊非愛民之道不知懲儆一二人之事小敗壞千百人名節之事大聞灘簧聽者甚多每晚所入頗豐僅罰洋銀數十元若輩拚折此數日生涯依舊可重張旗鼓必也笞之枷之禁押之放逐之使有所畏懼於心不復敢重理故業庶幾租界中少一誨淫之事民風或稍可挽回而尤奇者逮案之朱守梅自稱係浙江生員夫士人旣入膠庠自宜恪守臥碑不敢稍有所放蕩上焉者青雲得路顯親揚名立身朝端印纍綬若其或文章憎命席帽依然而絳帳宏開亦可門羅桃李卽不然而醫卜星相占其一業亦不憂餬口無資何致入於下流作此無恥之句當其所稱曾入錢塘縣學是眞是假不得而知而有此一供已足使黌宮失色免予褫革不誠幸歟客唯唯而退執筆人因卽書此語以弁報章 
[本館接奉電音]  
　　昨由京友電傳上諭一道敬謹譯登○三月廿二日奉上諭前據御史李慈銘奏編修陳鼎等索行詖邪不知自愛當經諭令麟書徐桐嚴加察看嗣據奏稱俟查有實在劣蹟再行據實叅劾兹復據奏留心察看陳鼎費念慈周錫恩陳光宇四員現供館職兼有編纂各差尙無貽悞該御史所叅詳加訪察亦無實據可否銷去察看字樣一體與考等語陳鼎等旣經查明並無實在劣蹟卽着銷去察看字樣照舊供職所有考試翰詹及試差均着准其一體與考欽此 
[接印續述]  
　　江蘇藩憲鄧小赤方伯陛辭南下於本月二十日午後由滬回蘇擇於二十二日接篆已登前報兹悉是日辰刻由署理藩司陳方伯飭掌印官將印信賫送藩轅鄧方伯朝服而出行接印禮迨禮畢已十一下鐘矣 
[豸節赴寗]  
　　江蘇臬憲陳舫仙廉訪因有要公擬赴金陵謁見劉制軍所以遲遲我行者緣藩憲鄧方伯晉京陛見藩篆由廉訪署理任重事繁不克暫離兹者鄧方伯旣已回任廉訪卽於二十二日辰刻交卸旋於午後起節由胥門外官碼頭登舟用小火輪拖帶望滬江進發蘇州府林太守長元吳三縣宰以及總巡等員咸詣碼頭恭送廉訪抵滬後卽當換坐輪船往金陵又聞署理臬司黄幼農廉訪准於四月初七日交卸臬篆是以陳廉訪須於初七之前回轅以便届時接篆也 
[襄水大漲]  
　　邇來襄水驟漲壞船傷人不可勝數此爲前報所已記至十五六日水流愈急濁浪滔滔一瀉千里汪洋澎湃聲如鼎沸上關至龍王廟碼頭數十處平日無論晝夜渡航如織近自十五至十七日絶無問津者十八日水勢稍緩長年之膽壯者始敢解維然遇險失事仍復層見疉出湖南寳慶茅板炭船七十七艘盡没於水寳慶炭每石陡漲青蚨數百翼漢陽鎭標水師砲艇沈失七號此外各帮船俱有覆溺者不能詳稽其數惟鹽船絶無沈溺亦大幸也最慘者水師營某哨官年二十餘立於砲艇上竭力支撑以防覆溺忽有已覆之茅板船順流而下勢如箭激與砲艇相 
 
 

Page 2

 
 
觸哨官立足不牢顚入水中杳無蹤跡眷屬聞信抱襁褓中兒臨流痛哭誓以身殉先將兒擲水繼卽聳身欲下幸被旁人援救不致同遊水國漢口馬王廟河下撈起屍身二十餘具有由屍親領去者有由善士解囊買棺收殮者有由善堂施櫬掩理者離漢口六十里湖北黄岡縣屬陽邏五磯頭地方河道彎曲波流瀠凡襄漢一帶溺斃屍身打撈不獲者至是必獲現聞是處培心善堂修函至漢據云數日間撈起三百餘屍義棺不敷分給請武漢各善堂無分畛域將所存棺木運去以便收殮又聞交老言光緒甲申年九月十四日襄漢發流至九月廿四日始平覆舟溺人尙屬有限此次殆有甚焉眞數十年來所創聞也 
[盜傷事主]  
　　常熟鄉間有徐市鎭距東門約三十里鋪户如林人烟比櫛鎭凡二以東西别之相距僅數里中間有一莊曰徐莊曲水縈廻疎籬環繞桑陰過雨竹影搖風鷄鳴狗吠之聲逹乎東西二鎭居民十餘户黃髪垂髫怡然自樂有錢潤甫者富翁也年逾知命妻某氏僅三十許膝下一子爲前妻所出業已娶室生孫氏生一女亦已子歸某姓向平願慰晚景優游月初某日錢挈子與其戚友等往杭州進香氏以寂寞無聊接女歸寗以破岑悶十五夜魚更三躍氏與女睡興方濃惟傭婦尙未就寢正在解衣欲臥忽聞豁然一聲如飛燕之入幕褅視之則見一人渾身穿黑衣窄袖短襟頭裹元縐巾足登薄底鞋口銜利刃一柄自屋頂飛下穿窓直入光如疋練婦大驚失色狂呼有盜其人卽以利刃橫砍婦之頭顱血益不止倒仆於地氏與女在夢中驚醒一躍而起盜卽趨前將女連刴六刀氏大聲喊救盗以刀揮之身首異處復斫一刀自胸際直下膛開腹破臟腑盡出於是翻箱到篋任意搜括將金釧二雙洋銀數十元藏於懐中旋向窗外一躍而去傭婦俟盜去後始敢大聲呼喚鄰人聞警畢集四出追尋杳無形影翌日偕地甲投常熟縣署報請相騐時適朱大令因督憲訪拿武生楊大懐卽楊同彪病斃吳縣刑房晉省詣騐該地甲等星夜至蘇禀報朱大令卽飛掉言旋臨塲勘騐傭婦傷勢雖重尙能言語當將細情禀明并稱燈光下見該盜身長體胖黑面大麻大令卽飭塡明屍格令家族將二屍備棺成殮一面備文申詳上憲飭屬通緝 
[聚衆挾制]  
　　鐵路公司將天津車站遷至老龍頭地方改用山東苦力人起卸貨物及搭客行李大王莊季公樓等處脚行以其有碍生計於上月三十日遷站之日擬與山東苦力人械鬥此已列報津人兇悍性成而脚行尤無顧忌動以靠山者燒柴近河者飲水爲口實一旦奪其衣食固爲勢所必爭是彈壓之力雖可靖於一時而爭競之端終難泯於日後也十七日兩莊人又擬奮力相爭糾集老年婦女三四十人各執錐子剪刀趨至車站前聲稱伊等世居兩莊向藉田園及垞地歲入之資卽以仰事俯畜現在田園被拆垞地亦被公司買用當時原擬充當脚行爲補苴之計迨火車旣經行駛黽勉從事不敢告勞是各户生機原藉此區區一綫耳今忽無故易人不啻制其死命窮餓亦死犯法亦死均之死也甘死於法不死於餓請與諸君性命相拚車站中人聞之不敢攖其鋒赶報公司移請地方官撥派兵差彈壓城守營聞信而至娘子軍一時星散及天津鎭吳掄峯軍門繼至村人更肅静無譁聞公司初時核算起卸貨物脚價過優與之酌訂稍從减省若輩掉頭不顧爰有另用山東小工之舉旣用山東小工若輩又以力爭衡並唆使婦女從中恐嚇務使公司無自主之權是以把持起而以挾制終在公司不得謂寡恩而若輩不得爲無罪也 
[析津賽會]  
　　天津所謂皇會卽天后元君勝會今歲仍沿向例於月之二十廿二等日舉行天后宮坐落郡城東門外津人謂之娘娘宮廟中正座除天后聖母外兩旁供奉子孫娘娘送生娘娘癍疹娘娘眼光娘娘等像皆不見於祀典黃冠者流藉以鼓惑愚夫愚婦從中漁利先於十六日送天后並各神像於城西皇姑菴謂之送駕十八日迎回廟中謂之接駕送神之日雖會景無多而天后及各神皆御黃轎備全副鑾駕簇簇生新執事諸人無一不衣冠濟楚輿夫均服紅縀繡花駕衣不下數十人各神儀仗亦復冠冕堂皇惟駕衣稍次蓋神輿四乘舁者較多不得不稍從節儉耳黃姑菴前搭蓋罩棚並於十六日起演戲三日菴之左右茶棚四座光怪陸離無怪乎是會不易舉行如廣陵散者計經廿載然而識者仍以爲作無益害有益也 
[雙奩記]  
　　杭垣興忠巷紳士張某之大公子擇於二十日迎娶馮文介公之孫女公子奠雁之前一日先送奩具八箱兩廚以及妝臺　榻金碧輝煌炫人眼目先是張公子曾聘南潯鎭龐某之妹爲室玉鏡未迎瑤已折公子思慕良殷遂於去冬奉栗主入祀宗祠并將靈柩迎歸附葬袓塋之側而龐某已於前數年將嫁妹之香奩粉盒逐一置辦尙未齊全不能偕栗主齋送公子今春因公子續娶遂將奩具紥縳停妥先三日送至公子處其箱籠器皿俱用硃漆描金花鳥綿亘半里之遙前導有鼓樂一起并以三千金壓箱另有一萬金存典生息爲公子將來納粟入官之費是日賀者盈門簪裾滿坐談者咸嘖嘖稱羡謂艷褔幾生修到也 
[撫孤成立]  
　　新會縣蘆邊鄉有孀婦呂周氏于歸數載遽失所天幸膝下剩一寍馨年僅三四名褔才氏誓不他適其母見女年少且家貧子幼無所倚靠欲奪其志屢勸改醮婦如弗聞然恐日夕相餂保無爲之搖動於是携兒至會城稅居其姑之左右日事女紅藉資餬口約有十年褔才亦長大憑夫之舊好薦往龍門墟某新衣店傭工店東亦喜其勤愼時令才將衣服發諸婦女縫級已有年餘店之附近有伍姓只母女二人其夫在庇能貿易家貲頗稱富有女年與才相若因才時到其家發放女工故不避面旋因伍婦抱恙家内無人照拂才以熟識往爲服侍懃懃懇懇有如骨肉伍婦見才誠慤稔知其母孀守欲贅爲婿管理家務女聞其議亦爲贊成一日才至婦以情吿才謂婚姻不能自主必須禀命高堂伍婦深韙其言令接母來商母至一言便合隨卽備辦聘禮諏吉往贅伉儷之情不言而喻約數年間連生二子年前才偕其眷屬買輪至庇能尋岳其岳贈以多金著女與孫等隨壻旋鄉侍奉其姑去月望日經已抵家甫卸行裝卽買舟奉母偕妻同返蘆邊鄉内伯叔詢悉情由咸謂撫孤有成此天之所以報之也 
[時疫盛行]  
　　粤東邇因天時不正以至疫症流行城廂内外人民染之卽斃被災最重者莫如南勝里自二月下旬起至本月初五日止統計疫斃男婦約共一百三十六名中有回教人某甲年约二十餘爲人挑水自食其力初五日挑水十餘擔頓覺口乾歸而啖粥且與家人言笑粥未啖畢甲已仆地而逝又城内北橫街葉姓婦生有一女歸黃某已育一子年將就傳去月杪葉婦病故家内無人備辦喪事其女遂偕子歸寍卽爲母料理一切詎意入門未幾子卽染疫身亡親屬聞知無敢過問厥後殮殯等事均倩外人代理吁慘矣又同仁里有某乙娶妻數載育子八齡初五晚約近三更其子忽發狂疾一似邪魅相侵於是將其子舁至飛來廟口席地而睡冀可驅除不料延至四鼓子卽瞑然逝世母以哭子情切不覺風痰大作昏暈倒仆奄奄一息乙甫痛喪明又遭鼓盆之戚此情此景大是難堪卽於翌晨置辦殮具舁出北門妥爲安厝又洪恩里等街傳說有疫鬼作祟每當夜靜之際常有砂石由空飛下居民疑係疫鬼爲此伎倆以覓替身於是一唱百和各延羽士諷陘超度亡魂一連數日迄無效騐爰於去月杪恭舁洪聖各神巡遊街道迄令疉沛甘霖雷驅電掣想疫症自當稍减矣 
[朝鮮紀事]  
　　有村人在漢城銅峴街牽牛行走牛忽驚逸觸一婦人撲碎一瓦盆村人給以錢一貫賂之婦人欲去有無頼數人一躍而前揪村人欲毆村人見其勢盛恐雞助不足以飽尊拳復以錢賂無賴其事乃寢○商務總辦袁君初四日有弄璋之喜署中演戲開筵商號亦多往賀者○李某漢城紳宧也家頗饒裕有弱女爲匪人所拐鬻入某妓院李尋覓得之許以倍價贖還妓以爲錢樹子不允其贖李控於官大賂上下始得贖女以歸○正洞李姓家初六日下午六點鐘時遺火竃下延燒别物李饒於財恐人搶掠堅閉大門不許人灌救及全室俱焚始挈家屬 
 
 

Page 3

 
 
以出屋宇什物皆成灰燼矣嗟哉李姓其愚誠不可及○國王起造宮室正在鳩工梁棟忽折閣臣金某上疏其略云國用匱乏不官興土木之工以耗度支國王置諸不答○漢城左捕廳拿獲督府閔公之閽人方欲訊鞫而閔公投刺索人捕廳不待接刺立殺之於階前○鄭某官主簿在上臺前阿諛謟媚頗得歡憐暮年有疾起居無異平時但心如火炙燥不可耐質諸歧黃家無識其症者有解事者云此公平日趨炎附勢宜生此疾盖炎氣所發也今天下不少鄭某一流人可不愼防此疾乎○初十日晚日本街某商號被盗行刧失去財貨甚多及呼衆追捕盜已遠去矣○十四日下午四點鐘鎭東船到仁川○十五日國王開科取士八道士子齊集漢城砂金因之跌價 
[棄好尋仇]  
　　桂六東山人流寓金陵年三十餘孔武有力專以鬥雞走狗爲事稍有不合輙白刃相仇以故青皮中尊爲巨擘有穆姓婦寡而蕩桂初與相識兩情頗洽代營居室如伉儷然久之桂囊無一錢日用欽食悉仰給於婦猶復酗酒使氣詬詈之聲日夕不絶婦無奈與之漸疎而桂絶不在意寢食相隨幾如形影今春桂有事赴淮約及一月婦一無拘束另引某少年入室行雲覆雨如漆投膠不復置桂於意中未幾桂歸頗有所聞多方詰婦婦堅不吐實桂於是購瑩瑩小匕首出入懷袖思得某少年而甘心婦知之局促不安顧亦無如桂何而疾之益甚越二日婦得一計囑人購信石數錢研未極細伺便投食物中桂甫入口大呼頭痛棄而不食婦勸之桂兩手抱額呻吟不復下咽半晌引被而臥次早疾愈下榻覓履見所畜黃犬倒地口吻猶流血沬昨晚所食之物狼藉滿地桂大駭棳拾其餘另飼他犬應手而斃桂始知婦欲害已也幸頭痛獲免不然殆矣自此遂有殺婦之意婦懼而奔出閱十餘日桂挾刃相尋迄未一遇近有婦之舊識某甲深惡桂之兇悍借他案送縣永禁囹圄矣 
[桃渡晴波]  
　　浙人金姓寄寓金陵歴有年所遂入上元縣籍購卷應考二塲點名時被諸童查出將卷撕毁立請王欣甫大令當堂扣除大令允之金乃喪氣而歸聞金平日慣爲人捉刀致犯衆怒也○金陵自三月十四夜大雨滂沱歴四五日不止平地積水數尺往來者皆須搴裳以涉天氣寒冷甚於初冬中年以上者非御羊裘不暖據農人云麥喜乾而惡濕喜熱而惡寒倘蒼蒼者不放晴光將來麥穗受傷收成必大减耳 
[雷殛紀聞]  
　　本月十七夜蘇城大雨幾疑玉女傾盆伏枕聽之大有萬馬奔騰之勢俄而電光閃爍霹靂交加至天明始止聞道路哄傳昭文逆犯陸幅襟之堂母舅某甲於是夜被雷殛斃 
[紅塵夢醒]  
　　揚城東嶽廟地處衝衢時有行人入内遊玩松廊延月蘚徑尋詩時於此間得少佳趣本月十八日午刻忽一男子眉顰額慼一似重有憂者肩負行李緩步入内在堦石上暫憇或坐或臥似係行路困憊者廟祝不以爲意移時見其顔色慘變略詢姓氏據稱姓竇名長根泰州南門外人因飮酒過多不能移步故假寳刹小憩至薄暮仍枕石高眠大有一睡千年之意廟祝欲閉山門遂至身旁呼喚屢呼不應諦之氣息不屬蓋已在三生石上參透因緣矣寺僧大駭急喚地保至吿以前情當於翌日赴甘泉縣署報請勘騐一面出帖招人認領或謂死者脣指皆現青色似係服毒而死想一經勘騐自可水落石出也 
[方伯過申]  
　　昨日午後二點二刻時代理江蘇藩司陳舫仙方伯乘舟蒞滬江海關道聶觀察提右營叅將廖叅戎上海縣黃大令英讞員宋通刺法讞員葛同轉均至碼頭迎迓方伯並不登岸擬於晚間乘招商局某輪船赴金陵謁見劉制軍面陳一切各官擬於今日午刻公讌於錢江會館未卜方伯能小駐一日不否也 
[示禁私錢]  
　　特授江蘇松江府上海縣右堂蔡爲出示嚴禁事案奉縣正堂札開照得民間攙用小錢有干例禁奉各憲札飭稽查如有奸徒私鑄小錢販售立卽嚴拿究辦等因歴經遵辦在案兹查行用錢文仍未能一律盡凈皆由各鋪户不將剔存小錢呈繳所致札委嚴密稽查務令各鋪户一律行用制錢毋許攙和砂殻小錢如有剔出私錢諭令親齎繳候秤收給價解銷取結復核等因到廳奉此除飭差查拿外合行示禁爲此示仰城廂内外各鋪户人等知悉自示之後爾等逐日行用錢文務使出入一律制錢毋許攙和私錢如有剔出砂殻小錢著卽全數親齎繳縣聽候秤收給價解局銷毁如敢故違一經察出定提解廳以憑詳送究辦决不寛貸各宜凛遵毋違特示 
[空谷芳蘭]  
　　昨爲邑廟内園品蘭之期官廳上供蘭四十餘盆緑艷紅幽芬芳絶俗磁盆綺石位置天然盆上均貼蓻蘭者姓氏如緑蕉艸堂緑滿窓前張文泰夢梅山人徐子麟三經草堂夏茂興朱同興華陽小香等花有水仙瓣荷花瓣諸名目假山石上皆有陳設淡日弄影和風送香棐几湘簾纎塵不到是誠於軟紅十丈中别開境界者矣 
[淞濵瑣語]  
　　前晚有甲乙二人在滬南大碼頭火塲中竊得焦木數叚向南逸去被管作塲人某丙所覺從外灘抄出其前將甲乙拘獲擊以籐條數下甲乙將木抛棄飛奔而去丙亦不事深求將木携回作塲○昨日有某洋鐵店夥掮洋鐵水絡一個行過滬南外倉橋甫下橋悞將某姓小孩擦破額角孩痛哭不已旋由旁觀者將某軋至小茶肆評理○昨有小車夫甲乙二人在小南門口爭奪主顧互相扭毆致將小車輪擊成粉碎兩造各不相下誓欲一决雌雄經開小車寓之某丙邀入寓中再三排解其事始了 
[馳馬傷人]  
　　劉壽熙許桂和二人年約十五六性喜閒游昨日午後高騎駿馬左顧右盼意興自豪行至城内穿心河橋揚鞭疾馳適某剃頭店之小孩在街心玩耍猝不及避馬一躍而過踏傷左手幸無大碍迨店主等飛步追赶馬已飛行絶跡望塵弗及祗得怏怏而返按馳馬通衢久干例禁少年子弟豈可誇控縱之能致釀意外之禍哉前車已覆後軫方遒尙其以此爲鑒也可 
[續紀法界火災]  
　　法界火災已登昨報兹悉起火者爲新北門外護城河畔上京館飯店店係蘇州人某甲所開樓上堆積柴草其旁懸掛火油燈無端爆裂以致上炎一時烈𦦨飛騰冒穿屋頂延燒左隣樂桂興糕團店其右隣宋公祠陳皮店樓面雖遭焚燬樓下貨物尙未損壞事後包探將上京館掌櫃人拘入捕房翌晨經人具保捕頭令候堂期交案請葛同轉訊究 
[逆子宜懲]  
　　前晚九點鐘時有王秀堂偕妻王郁氏扭予王炳生媳王毛氏赴滬南二十三七鋪巡防局秀堂控稱小的向在二十七鋪地界捕盜局左近開設小木作以度日兒子炳生憑媒娶毛姓女爲媳素來視翁姑如眼中釘時常尋釁正月二十日因家事口角媳膽敢奔回母家邀同父毛某及其母至小的家中肆意吵閙喝阻不依致被痛毆一頓小的欲將子送憲案求請究辦旋由親友向小的再三解勸令兒子服禮了事昨日兒子又邀岳父母前來不問情由欲將媳之箱籠物件搬去小的仍向阻止被兒子上前扭住打落門牙兩顆又被媳掌頰數下毛更欲將鬍鬚拔去幸左右鄰聞聲畢集帮同小的將兒子媳婦扭案請辦局員鄭厚餘二尹立傳炳生訊問問爾今幾歲答稱二十四歲問何竟膽大妄爲將親生父毆打此次致被打落門牙爾知罪否炳生供稱因搬移傢伙以致吵鬧不敢毆打父親二尹謂爾父口中尙有血痕不必抵賴喝令重責一百板炳生一味苦求二尹問爾以後尙敢凶橫否答不敢二尹著炳生當堂向父服禮長跪良久始起二尹又提王毛氏謂爾係女流何竟不諳家訓膽敢私搬箱籠邀同父母致將翁毆打氏供稱小婦人於去歲九月初三日于歸不出三日翁已將小婦人所帶金飾等物取去典押至今半載有餘所有衣服被翁典質一空無以度日欲回母家暫住不敢毆打二尹謂爾翁供被爾掌頰爾尙有何辦氏支吾以對二尹著掌頰氏叩頭如搗蒜求開一線之恩二尹姑念女流無知著將所搬箱籠仍行搬回此後與翁姑同居務遵訓誨否則加等治罪王秀堂又供炳生及媳回家倘依舊兇橫將如之何况媳常言願死不願與小的同居二尹謂倘炳生等依然違忤爾可扭案懲辦王等遵諭而退 
[拖欠珠價]  
　　蘇州人蔡兆福王長福在晝錦里開假珠花店被顧福生拖欠洋銀自去年中秋延約至今分文不還昨晨扭至城内縣前 
 
 

Page 4

 
 
三陽樓茶館由友人調停迄無成議定欲赴縣喊控扭至二堂門首爲門皂喝住卽喚値日差進内詢明適黃大令公出原被三人均在署前守候俟大令回署時喊控 
[流氓已獲]  
　　流氓惡鬥已見報章事後行兇之宋龍耕及徐少山少蘭等人逃入老北門旋復出城避匿南市王家碼頭某椶榻店將附船往祟明事爲包探訪聞於昨日黎明時至椶榻店内將宋拘獲扭入捕房克捕頭命押候堂期解請葛同轉從嚴懲儆 
[禀請押遷]  
　　前有張王氏赴縣呈控徐達夫將坐落本城曲尺灣祖遺住宅房屋一所抵洋一千元按月取息二分徐延不付息積至三百餘元本利無著當經黃大令提案令徐將洋繳案徐延擱不繳遂飭將房發封變賣繳價前日張王氏具禀稱有陳王氏欲買此屋徐依然佔住求請飭差押遷黃大令著候批示定奪 
[正名]  
　　二十日報登瑞蚨祥等家獻筵助振一事其中謙祥益誤作謙益祥用特聲明如右 
[補錄上海北市絲業會館籌辦順直新災賑捐滬局瑣記五十]  
　　廿八日奉直隷籌賑局憲札發部照一百五十四張監照九十三張則敬逐加查核計上年六月初三造報第三批捐生符锺華等六十四名係彚入十三卯咨部七月廿七造報第四批捐生張世昌等三十三名八月二十造報第五批捐生吳文超等二十名均彚入十四卯咨部十月初三造報第六批捐生王義綸等三十名又十一月初一造報第七批捐生黃晉荃等九名均彚入十六卯咨部除陳宗海一名駁令聲明知府案據再行核辦又任國華李贊芬兩名因前捐同知原案尙未核准應俟核准後再行核辦外其餘報捐各生業經一律奉准給照謹乞登報布吿同仁如從前塡發實收在上年九月以前請卽持赴敝局更換并祈已捐未獎諸君迅速開示三代履歴及願得何項獎叙分别核辦以清經手則敬五月中旬卽擬請咨赴引遲恐不及赶辦矣其有志切顯揚者仍乞赶緊上兌接濟賑需是所至感[  二月廿九日錢塘施則敬子英甫謹啓]  
[宏濟時艱]  
　　謹啓者敝堂接奉江西無名善士由曾虢卿仁翁交來樂助順直賑銀一百兩台州太平縣正堂陳善士樂助洋一百三十元天恩神佑祖伯氏洋一百另一元張鑑熙求母病愈闔家平安洋五十元吉人獲佑仁孝格天理所必然况乎賑饑救災萬家頂祝功德尤徴倍蓰百福千祥自可操劵謹登報牘叩謝鴻施[  上海六馬路仁濟善堂籌賑公所施善昌等謹啓]  
 
 
 

Page 5

 
 
夫鴉片一物流毒於中國世人皆知其患初食洋烟皆因三朋四友一燈相對而作消愁解悶計不知日吸其隠日深甚至形蓉枯瘦身虚體弱四肢無力陽痿精流房下雖有嬌妻美妾只有老翁白頭之嘆爲人終身之恨本堂家藏秘製善法包戒洋烟天下第一方獨用眞正人參鹿茸龍涎香補養身體等珍貴之品親自督製救濟世人無論男婦老弱或因病而食者均宜依法戒服非但毫無難過斷癮神速百病立除永無後患服之第三天精神爽快而轉紅潤飲食倍加服之第七天腹中烟積烟油均由大便而下行再奇者見烟而反厭服之半月通血脉壯元陽延壽年除百病誠乃天下善法包戒洋烟之第一靈丹也現時交春令夏來有志諸君極宜脫離苦海有深望焉每兩價洋一元先試半元亦可不折不扣信資自理服法均有仿單細 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[國債計數]  
　　近日歐洲各國無不講求武備而軍餉則籌措維艱除英國軍費可以取諸宮中不假外求外其餘多向别處籌揭而來其中國債之多尤以法國爲巨擘就一千八百七十年至八十七年計法國債項竟增至一萬二千兆佛郎士俄國則十一兆意大利三千一百三十兆澳國四千零十九兆德國數亦如之西班牙一千三百兆此數大國因增兵憒械而稱貸於人者也推之各小國雖用欵無多而籌貸之資計亦不少如比利時國國債之多旣可與西班牙並駕齊驅卽羅馬利國亦貸至七百零一兆沙非亞國貸至二百四十四兆忌利士國貸至二百七十兆此歐洲大小諸國債務皆歴歴可稽者也 
[蛤中佛]  
　　天地之大不少奇珍然往往藴藏不出人無從而得之苟得之則鮮有不致巨富者江垣有漁人某年約三十餘臨流結網久歴星霜梅鶴一船時往來於水雲鄉裹去冬某日偶在江十捕得大蚌一枚長逾尺許橫闊七寸餘漁人擬卽剖之乃甫奏刀蚌忽由手中躍入艙底漁人搜而得之見蚌肉中隠約有光以手捫之係一硬塊設法取出則大珠佛一尊也鬚眉畢具與僧寺所塑之布袋和尙不稍差異漁人至是喜出望外目爲天賜市香燭而拜之旋念匹夫懐寳斷非所宜爰於正月間持珠佛入市求售索値六百金骨董店許以三百金相易漁人尙未首肯或言此物倘送至外洋賽珍會中必得善價何有於區區數百金哉 
[請君入甕]  
　　廣東肇城隔江鄉梁某之女許字於對河百丈鄉鄧某之子爲妻鄧業小販挈育居於梁某附近之某鄉兩家相距匪遙上月中旬梁女因家庭細事爲母所責女負氣而出至附近水塘遺履於水畔僞爲溺死以疑其母而潛歸於鄰舍之曠宅覆甕而入其中後鄰人知覺發甕則女在其中方知女非溺死當尋女未獲之先鄧某向梁索媳頗有煩言後梁以女旣經尋獲卽倩原媒商之於鄧促其早爲完娶以免再生事端至聘金儀物或豐或儉任其措辦所不較也鄧遂擇於上月二十八日爲其子娶女以歸有知其事者鬧房之夕以請君入甕一語向新人諧謔一時傳爲笑柄 
[瞽者染瘋]  
　　瞽者莫昌居新會城西墩街自少失明年已二十餘日以買卦鬻曲爲餬口計上月初二日爲福神靈誕各街賀誕者莫不采烈興高莫於是夕沿街鬻曲以覓知音背負檀筝手提綽板行經西河口之閣脚地方是處停泊蛋船中有蛋女招莫度曲歌闌數闋時已夜深女謂莫曰夜已深矣歸途多水暗中摸索倀棖何之盍留宿此間待曉方歸乎莫許之遂相與枕藉舟中比翼鴛鴦雙雙水宿豈知蛋女本有瘋疾欺莫無目不能辨之故借度曲爲由而傳染之冀疾之自輕也一度春風今方逾月莫已紅雲繞頰面目全非不敢在所居本街垂詹賣卜遂流爲乞丐夫無目之慘已足傷矣加以瘋疾人皆唾之雖乞其可得乎蛋女眞傷人不淺哉 
[英界公堂記事]  
　　宋通刺因　迓陳方伯飭知捕房停公一日今日又逢禮拜日各案須遲至明日解訊矣○唐以寳雙鈎瘦削細步伶仃自言迷失路途無從歸去經巡街捕帶至捕房移送公廨宋通刺飭交官媒收管俟訊明發落○捕送失路幼孩李漢玉至公堂宋通刺諭令暫留候查明有無家屬在申再行發落○何瑞福顧阿六黃四福孔阿才四包探先後拿獲拉曳狎客之無恥野雞倡李三寳王秀寳王阿大張阿四李阿三羅阿杜王金寳王陳氏等人至捕房移送公廨宋通刺飭發官媒收管俟訊供發落 
[法廨停公]  
　　昨禮拜六法讞員葛同轉因伺候陳舫仙方伯飭家丁持名片咨照捕房停訊一期俟下禮拜二集訊 
[美界捕房紀事]  
　　前晚潮州人蔡阿三行經下海浦華記路黑暗中悞撞寗波人王富春因之互相口角繼復扭作一團土額破血淋暈仆於地旋有巡街華捕至一併拘解捕房捕頭令將蔡暫行管押王舁送某醫院獠治西醫生察得閱一禮拜始可吿痊○寍波人陳子卿年二十三慶頻年失業金盡牀頭遂與妙手空空兒游時試其胠篋探囊手叚前晚投宿美租界孫保生所開小客寓次晨用小刀割開棉被將絮拆去藏匿身邉孫見之連贓送入捕房捕頭令押候解赴英公廨請宋通刺判斷 
[好行其德]  
　　大事業從倫常創起有時恪循子職兼恤庚呼其用意洵屬肫摯而行好行其德家庭間默召祥和抑有濟世良殷不期人喻者彼蒼决不爽報焉沐邑程蓮孫善長因尊人病愈續助七點漕平二五寳銀一千兩合規元一千零六十七兩一錢四分三厘無名善士由板浦全芸軒善長託震豐莊來漕平足銀一百兩合規元一百零六兩八錢九分六厘隱名氏善士求尊人病速愈洋一百元嘉定拱九圖葛存慈善士求時邪病速愈洋五十元徐善士開藩爲尊人久患牙疳求速愈洋五十元委解災區以各善士修德孶孶傾資慷慨俾顚連無吿者轉生機於一綫不啻草木萌動叨實惠於春風矣[  上海北市絲業會館籌賑公所施善昌謹誌]  
[湖北官報]  
　　二月二十三日河南候補府桑寳赴京調辦黃花澇厘局候補通判包希藺赴局禀辭新授荊州府理事同知鍾福由京來省禀到委辦柏墩茶厘分局候補州李士英奉委兼辦羊樓峒彈壓茶市差禀謝卽用縣劉延坦銷漢陽府閱卷差准補天門縣乾鎭巡檢徐應乾禀謝飭知赴任○二十五日藩臺王臬臺陳糧道岺鹽道瞿漢黃德道惲候補道恭彭漠陽府逢調署荆門直隸州事諸卽用縣張延鴻大挑縣王廷珍候補縣程鵠雲亢廷鏞候補巡檢李學曾曹師善龍燾俱見總辦六縣茶釐牙帖事務駐羊樓峒候補府札勒哈哩見辭並銷鐵政局提調差候補府呂縉雲新選荆州府理事同知鍾福禀見俱銷假武同知長調署江夏縣事徐署理漢陽縣事李俱見各禀知赴金口接撫臺譚調署蒲圻縣薛辭辦理通山茶釐局候補同知劉仁田辦理柏墩茶釐局兼理茶市彈壓差候補州李士英辦理楊芳林茶釐局候補縣徐鼎臣辦理崇陽茶釐局候補縣胡子功辦理沙口厘局候補通判胡子斌辦理武穴下厘局候補縣王錫韓辦理島口茶釐分局候補典史鮑鼎候補布照　殷安民奉善後局委赴黃州府公幹俱辭辦理大冶運道事務候補縣李增榮辭謝奉憲臺傳諭賞加薪水大挑縣皮坤候補縣何葆修俱奉准給予酌委一次記功三次禀謝候補縣丞周鴻鈞奉憲臺委辦水口厘金分局禀謝新海防試用巡檢陳震東分發禀到藩轅牌示荆州府理事同知員缺飭新選之鍾福赴任建始縣知縣印務詳委試用知縣聯均代理○二十六日藩臺王泉臺陳候補府朱滋澤候補通判程懋昭候補從九法鶴松俱見署督中恊謝禀到署漢陽恊俞撫中衡璞署武城守叅將劉督左遊擊寳督右遊擊楊署理撫右遊擊錢署漢陽水師遊擊章武昌府李漢陽府逢調署江夏縣事徐署理漢陽縣事李管帶楚功輪船儘先都司胡文逹撫轅武巡捕萬啓發俱禀知接撫臺譚新授湖南鹽法常寳道李經羲禀到卽用縣張延鴻見候補縣陳國實供對本另補縣胡成均對本並奉臬憲札委江夏縣審理案件候補縣彭溥孫奉臬憲札委帮審江夏縣案件俱禀知候補縣程鵠雲候補府經歴潘遵枋候補縣丞吳賣楠俱奉憲臺委收買繅繭候補從九張玠奉憲臺委繅絲局監工俱禀謝大挑縣司徒衰禀知丁母憂文武官員俱於二十七日　江干接撫臺譚藩轅牌示濳江縣知縣印務詳委試用知縣周吉云氏理○二十七日新授湖南鹽法常寳道李見候補道李自上游公幹回省候補府余肇康候補縣楊泳春候補典史汪錫璜俱隨撫臺譚赴四川公幹回新海防試用巡檢陶兆源來省各赴兩院禀到准補穀城縣章冕赴兩院禀知代江夏赴鄕相案涂九疇赴兩院禀謝酌委記功三次大挑縣吳世璜禀謝知記功三次酌委一次皮坤候補縣張源梁俱對本文武官員俱接欽差撫壽譚回銷差制壽張差拜學臺孔親拜新選荆州府理事同知鍾福由京來省試用從九陳士英來省缷代理江陵縣沙市巡檢事候補典史戴霖回省赴兩院禀到候補從九吳維崧奉臬憲委調查望山門赴兩院禀知撫壽本月二十八日辰時上任○二十八日署督中恊謝進見赴撫署謝步候補道裕李本任雲夢縣劉秉彜候補縣程鵠雲候補府經歴潘遵枋候補縣丞吳實楠撫轅文巡捕歐陽棽撫轅武巡捕楊晵泰俱見司道文武官員俱　安統領升字　准補竹山恊副蔣常禀謝咨文調署荆門直隸州事諸辭候補州張茂時於二十五日謝記功酌委委辦金口厘局候補通判黃文桂來省候補縣劉超元巡查江面回大挑縣吳世璜候補縣陳國實張源深俱對本候補縣周吉云謝委代理濳江縣事辭赴任准補榖城縣章尾代漢陽縣赴鄕相案指分試用縣周林試用府經歴楊鐫巴東縣典史惲鶴齡供禀到候補縣常豐奉委會辦交代局赴兩院禀知候補縣丞周鴻鈞奉委辦水口釐金分局禀謝候補巡檢劉承誥奉委織布局監工赴兩院禀知候補巡檢顧味辛巡查江面回省禀到○二十九日新授湖南鹽法常賽道李鹽道瞿漢黃德道惲候選道薛俱見總辦織布局候補道趙見赴兩院銷假統領升字營准補竹山協副蔣常禀見赴兩院禀辭赴京同知銜在任候補縣漢陽縣縣丞黃　鍔携帶桑秧赴漢陽蔡甸一帶會同紳耆散發各鄕里屯赴兩院禀知文案候補縣丞張景式收支委員吳彬平善壩分卡候補從九胡毓祺俱禀銷宜昌土稅局差隨趙道回省赴兩院禀到總辦六縣茶釐牙帖事務駐羊樓峒候補府札勘哈哩辦理通山茶厘局 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
