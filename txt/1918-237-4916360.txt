# 1918 - 237 - 4916360

 

Page 1

 
 
   
 
 

Page 2

 
 
時評 
[過渡（冷）]  
　　自民國以來所謂過渡者已不知若干次矣嗚呼何民國風波之多也每一次過渡必有一次風波之險在其前而過渡之後果能得達彼岸與否亦尚未可知然則過渡之爲言不過由此風波渡彼風波之一名詞耳安見眞有所謂彼岸者在耶 
　　國猶一舟也民則舟中人也今操舟之人類相敵國即無風波之險尚多覆没之虞况乎更有險象之環生耶 
　　或曰過渡云者政府中人由此遞彼之交替之謂也於國於民固無關係也是則無怪時言過渡而民國仍在驚風駭浪中也 
　　嗚呼今又有過渡總理矣 
[命令]  
　　八月三十一日大總統令任命鄒芬爲暫編奉天陸軍第一師步兵第一旅旅長闞朝　爲第二旅旅長此令 
　　又令調任林鵾翔爲粤海關監督並兼充外交部特派廣東交涉員此令 
　　又令任命王豐鎬爲外交部特派浙江交涉員此令 
[專電]  
　　北京電段如下野則田文烈將爲過渡之總理（一日下午三鐘） 
　　北京電曹汝霖力勸叚改方針段閣已準備自辭一説向元首國會辭即赴津（三十一日下午八鐘） 
　　北京電各部中已趕辦交代（一日下午三鐘） 
　　北京電晤某閣員言段之通電昨已提出閣議措辭並非辭職 
 
 

Page 3

 
 
但聲明不戀位與馮文日電無異該電閣議後交田文烈修改即拍發至總統選出後内閣尚須照例正式總辭職故陸徵祥已回京明日起照常辦公以爲辭職預備然徐東海一時必不就須經各方電請而段即下野否須至其時方可定局 
（一日上午十一鐘） 
　　北京電段通電原文天津曹經略使濟南張總司令各省督軍省長各都統護軍使鎭守使各司令各師旅長均鑒往者滇黔諸省挾持私意獨立自主理諭情感信使無功祺瑞忝秉國成義難坐視仰承明令從事討伐方據全勝之勢忽倡调停之説祺瑞不敢孤行己意引和乞休詎中央方從事調停而長岳失陷荆襄擾擾武漢震驚憑恃險阻者曾無悔禍厭亂之誠運籌全局者難施息事寗人之計彼時祺瑞辭職專任籌邊已不願再綜政權而大總統車騎親自敦促再辱我同袍函電交馳勉以大義迫不容已重負仔肩受任以來仍以統一爲職志和平爲希望與大總統同德同心備挽刧運荏苒經時而統一之局尚需時日將士疲勞於外人民疾苦於下清夜深思心哀涙墮良以統一不成平和直成虚願而國綱所在斷不容棄統一以就和平理旣甚明事非得已惜祺瑞襄贊無方未能早紓國難上負大總統知人之哲今增國會告成議决組織大總統選聯合會實爲我國第一次改選大典元首改任之時即政局重新之會祺瑞自應及時引退遂我初服所慮遞嬗之際新内閣尚未成立人心浮動謡諑易生凡我在位具有責成而各省軍民長官責任尤重所有前敵各軍隊希即轉飭修明戰備嚴杜煽惑京師及各省地方尤應鎭撫人心妥維秩序倘有疏虞危及國本則前敵諸將領與任地方之責者對於國家人民皆有不可辭之咎也謹布區區諸希鑒納褀瑞卅一印（一日下午四鐘） 
　　北京電各督對段辭職通電汴晉首先復到挽留十分懇切（一日下午一鐘） 
　　北京電馮準備交卸回里眷屬今已出京（一日下午一鐘） 
　　北京電馮因避運動前敵之嫌將再通電言希望和平純爲愛國（一日下午三鐘） 
　　北京電政界要人昨以時局變化紛赴北戴河開大會議（一日下午一鐘） 
　　北京電西南兩譚即將通電各省贊成吳佩孚之主張（一日下午三鐘） 
　　北京電電令前敵各軍回守防地切勿擅動（一日下午一鐘） 
　　北京電昨閣議决令各路前敵暫取守勢（一日下午三鐘） 
　　北京電今日兩院决定選總統時日外副座問題絶未提起（三十一日下午八鐘） 
　　北京電依二年先例副座第二日即選舉應於五日舉行昨亦通過惟事實上仍須延緩一説仍歸曹錕（一日下午三鐘） 
　　北京電兩院聯合會下午二時開議梁主席先討論選舉大總統手續槪依民國二年先例繼孫潤宇即提議九月四日開選舉會並决定上午十時（三十一日下午二鐘） 
　　北京電昨參院出席者僅過三分二衆院未足三分二故選總統尚有人數問題梁等正在疏通勸一致出席（一日下午三鐘） 
　　北京電某方買選票須四日上午十時在津親行領欵（一日下午三鐘） 
　　北京電副座票價漲至萬元有俟正選出後十日内投票説（一日下午一鐘） 
　　北京電閩督再電告急復令暫取守勢（一日下午一鐘） 
　　北京電李閩督萬急電請欵求援似該省已極困難（一日下午三鐘） 
　　北京電昨晚公府特召參謀部及軍事處秘書廳要員開緊急會議聞係討論某項重要問題（三十一日下午二鐘） 
　　北京電黑鮑督十萬急電請中央速添派兩混旅加入黑防以杜激黨敗竄入境否則願先解除責任（一日下午一鐘） 
　　北京電駐日海軍武官派定林國賫黃緒虞（一日下午一鐘） 
　　北京電意大利軍艦到秦皇島明日載兵赴海參崴（三十一日下午八鐘） 
　　北京電三十下午外交圑提出抗議金劵正式公文英美各使連日接洽對華經濟上重大問題表面爲反對金劵實際則關於中國全部財政上事其結果將有重大條件三四項提出其要點在限制借欵自由監督財政用途又某使主張歐戰後集合大借欵爲中國裁兵用（三十一日下午二鐘） 
　　北京電日本在中東路沿線大發軍用票孟督來電請示辦法（一日下午三鐘） 
　　北京電中國接濟日米額數以二百萬石爲限度（一日下午一鐘） 
　　北京電南苑砲兵十一圑昨已拔隊開鄂南防馮玉祥來電催械（三十一日下午一鐘） 
　　天津電曹瑛派員招遊擊隊十二營分布各縣（一日下午三鐘） 
　　天津電曹昨通電明心跡並電曹瑛囑轉勸吳佩孚（一日下午三鐘） 
　　天津電曹所部補充第二三兩旅已檢閲完畢因軍械須陸部趕辦撥發日内尚難開拔（一日下午三鐘） 
　　天津電吳光新來津直省長署開臨時政務討論會（一日下午三鐘） 
　　天津電直女師範校因有人發匿名傳單教育廳遂將校長撤退全校大譁（一日下午三鐘） 
[外電]  
　　倫敦電俄國前皇太子爲過激黨鎗决之説業已徵實（三十日） 
　　華盛頓電參議院已通過自一九一九年七月三十日起禁止釀售烈酒議案（三十日） 
　　大阪電九州鑛區各處仍常有風潮某鑛近有工人七百要求加給工資減輕米價罷工要挾有施用暴力者旋經軍隊驅散之（二十九日） 
　　大阪電九州煤大王所置之某鑛二十八日工人請加工資未經允許工人即於夜間炸毁辦公室及鑛主住宅昨晨步兵二隊奉命出發但鑛工千人已於晚間由警察婉勸不復用武而鑛主亦允其要求加給工資十分之三九州他處仍有鑛工集衆之大騷擾木島鑛工七百要求加資十分之五昨晚攻擊辦公室兵士已乘專車出發恐亂事尚須復作今鑛工風潮延及佐賀州全境相知鑛山有鑛工千餘要索加資奪據發電廠搗毁電機兵士放鎗轟擊死鑛工一人餘有受刀傷者今晨亂事暫息（三十日） 
　　大阪電鑛工之要求半經承認但鑛工仍滋事縱火焚毁辦公室延燒廟産及民家火光冲天在距二十英里之佐賀城中亦能見之今晨兵到亂象始靖聞三菱公司所置之相知鑛山閙事鑛工共有萬人已有兵士一隊馳往彈壓（三十日） 
　　大阪電昨夜颶風大作東京與大阪間之電線已被吹斷但電話與火車皆無恙當颶風正作時名古屋某處忽兆焚如燬去材木甚盛二百方碼地方俱成灰燼東京與大阪間之電線共有七條而爲大風所毁者已有五條今颶風已入日本海（三十日） 
　　以上路透電 
　　北京電本日參衆兩院之聯合會决議對於總統選舉依據民國二年之前例惟關於副總統之選舉日期有兩樣之解釋一謂單據前例選舉總統而不與副總統合選爲非是之解釋一謂據民國二年之前例選舉大總統之次日選舉副總統爲當然之辦法且引約法有正副總統同時選出之規定當然於選舉大總統之翌日選舉副總統爲合法之解釋其主張前項解釋者爲討論會及交通系等而主張後項之解釋者乃王揖唐等又據聞討論會與交通系得其同意提出總統選舉當日副總統選舉延期之動議云（三十一日） 
　　北京電據安福系議員某君之談話云該系多數之意見至今日爲止主張徐東海爲總統曹錕爲副總統此後之問題唯在本人之承認與否該俱樂部行將於九月三日左右關於此事爲末次之協議届時候補人物將變更與否尚難測度且該俱樂部末次之决議擬不發表云云（三十一日） 
　　北京電一般人士皆預料次期總統必係徐東海然據某方面消息則謂安福俱樂部一部分之意見以爲軍國之大總統以武人爲適任者曾於兩三日前商之於段祺瑞尚未得段之承認但此舉之眞意究竟出於眞面目否或僅欲藉此以保全段氏之體面尚屬疑問在此兩三日間該俱樂部之態度實最堪注目也（三十一日） 
　　北京電聞一俟次期總統决定現任内閣即提出辭呈如總統當選人爲徐東海則將由錢能訓或田文烈組織過渡内閣亦未可知（一日） 
　　北京電昨電所述隸屬於參戰督辦之旅圑中所謂保定一旅係炮兵一旅之訛（一日） 
　　奉天電與張作霖同時來奉之鮑督軍與張協議關於國境防備擬於本日歸任途中訪吉林孟督軍商議該問題云（三十一日） 
　　東京電今日寺内首相赴小田原謁見在古稀菴中靜養之山縣元帥際此時期首相此種行動頗爲時人所注目（一日） 
　　東京電外交調查會已决定於四日開會一般人士皆視爲關係重要之事（一日） 
　　東京電謝米諾夫枝隊已佔領哈逹勃拉克及丁唐斯喀耶其主力現正集中於巴爾奇亞附近捷克軍因謝米諾夫軍之前進將入後貝加爾州現已開始進行其一部已入滿洲里烏蘇里方面之敵軍正在哈巴羅敷斯克南方設置陣地（一日） 
　　東京電八月二十九日日本騎兵第十二聯隊一個中隊在克拉斯腦耶爾附近發見烏蘇里河有敵軍運送船五艘正向伊曼方面退却當卽向之攻擊敵軍大受損害交戰一小時後敵軍向北面遁去是役也兩軍之損害甚鉅日本第十二師圑之主力於八月三十日向烏蘇里驛前進（一日） 
　　以上東方通信社電 
[戰電]  
　　倫敦電今晚海格上將報稱自八月八日英國第四第三第一軍進攻獲勝後松末河舊戰地之敵軍陣地遂岌岌可危敵軍故由巴卜末南面全陣線退走委棄戰品無算死傷者旣衆被俘者亦夥敵軍所委棄之地皆本年三四兩月以絶大之價值所得者也英軍已抵白里與貝朗勒對面之松末河西岸佔據漢姆村英軍在漢姆村北列陣於公白萊·摩爾伐·佛勒米柯爾三處英軍在該陣線激戰後重創敵軍敵軍圖阻英軍進步未果紐係倫兵今晨佔據巴卜末鎭逐走敵軍後衛該鎭北面之敵軍仍圖回守陣地英軍在佛羅柯爾等處激戰後得有進步俘虜多人斯加泊河北面之敵軍今復佔據青山諸陣地英軍續在拉維河兩岸及尼泊森林東面得進步（二十九日） 
　　倫敦電海格上將今晨報稱敵軍雖曾炸毁松末河上之橋而英軍仍能於貝朗勒西南兩面渡河而進英軍已佔據克勒里與公白萊二村俘虜二百餘人獲砲數尊星期四日下午英軍於巴卜末鎭北面桑塞河東面得重要進步佔據布勒柯爾等處之鞏固戰壕加拿大兵今晨在亞拉·坎白萊路與漢特柯爾間進攻聞頗得手星期四日下午英兵與蘇格蘭兵復越斯加泊河得愛台爾浦尼等村方面之重要土地俘虜若干人拉維河與里斯河流域之英軍仍在前進（三十日） 
要聞一 
[北京特别通信（一九七）（飄萍）]  
　　二十九日之重要閣議 
　　内外交迫之段内閣 
　　曹汝霖亦主張和平 
　　某西人告余曰（日本與中國訂立軍約间不在對待中國惟欲以此免協約友邦之責言耳）此所謂一針見血之評論也時至今日我國所處置者着着失敗日本所進行者着着成功我國在滿洲里之軍隊因欲免與日本之誤會衝突乃退往哈爾濱之第一站其退也非由於政府之電令實該軍司令等之自定辦法卽行開拔耳而我國所謂赴海參崴之軍隊者旣已依協商國一致態度歸日本大谷大將指揮然自接在雙城子暫駐候令之電以來至今頓兵不進並不得達與各國共同出兵之海參崴日本之行動一方以與過激派及德奥俘虜爲敵之旗幟乃能得各國之贊同一方以中日早有軍事協定之名義各國亦竟無所容喙其自由之範圍遂逐漸擴張併不僅如軍事協定之所記載矣八月二十九日之閣議乃專就此點加以研究從前之不表示實行軍事協定與否者至是已有不能不正式表示之勢正式表示惟實行耳而今後一一皆依軍事協定與否仍疑問也徐樹錚新不得志於内訌之場旣繼靳雲鵬而爲參戰處參謀長閣議之結果乃即任徐氏爲與日本齋藤中將商議實行軍事協定之專員今日上午十時徐曾訪林日使一以送林君之行（林君定六日歸國）亦與外交上有所接洽此數日以來外交上急遽變化之現象政府極守秘密外人無由明其眞相須知居今日而反對中日軍事協定已爲後於時勢之文章政府能一一以該協定爲根據與日本圓滿進行便算千幸萬幸外交情勢一日千里誠有出於吾人意料外者總之平時毫無準備之結果也（未完） 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[所謂和戰問題之激爭]  
　　吳佩孚師長連電主和茲又來儉電二件更進一步與西南共同主和矣其一云萬急北京大總統鈎鑒徐菊老王聘老各部總長步軍李統領承德姜都統保定曹經略使武昌王督軍南昌陳督軍南京李督軍開封趙督軍陜西陳督軍太原　督軍吉林孟督軍黑龍江鮑督軍福州李督軍龍華慮護軍使均鑒統密頃奉國務總理感電略謂提議和平恐南人要求過甚終無和平之餘地當覆一電文曰北京國務總理鈞鑒統密感電敬悉師訓諄諄責備綦嚴但學生意旨所在吾師有未盡悉者前次長岳失據荆襄獨立中央威信全失在學生以新鋭之旅根據大總統擬親自督師通電仗闕請纓銜命南下故收戰勝之效此次衡寳克復已挽回中央威信加以民困兵疲不堪再用故案據通電呈請罷戰倡議和平實出學生本心旣非受人嗾使亦非被人愚弄耿耿寸心天日可表緣彼我之情旣見勝負之數難期大勢所趨非和無以善其後如果中央能顧念民生俯順輿論開誠心布公道法理持平毅然爲和平之表示西南必當就我範圍實在學生把握之中倘其間有一二人逞其私意要求過甚則是曲由在彼當爲全國所共憤學生一人庸能獨異爾時將激勵將士不介馬而馳在學生軍人素重服從命令屢勝之餘威豈有中道畏葸之理但不能逞一己之私意置大局安危於不顧置全國人心理於不問吾師身任全局當早見及如蒙俯如所请則南人不反擔保十年後如無效學生以一師之力平之足矣縱馬革裏屍義所不辭郭汾陽單騎服回紇以有信用故也利害攸關惟吾師詳細而善處之則大局幸甚謹復學生吳佩孚叩勘等語國勢至此民生至此國難不弭國將不國故不避飭責一再直陳諸大老偉略匡時國命所託敬乞力爲斡旋大局幸甚臨電惶悚不勝叩禱師長吳佩孚叩儉印其二略稱接到譚浩明譚延闓等漾日復電均贊服馬電並已轉武鳴西林一致主張大局不難解决云云 
　　政府方面連日國務會議及段宅會議主張亦不一致一派主張强勁謂宜明令褫吳之職令曹使南下一派主張軟緩主張俟曹使到漢奉軍及直隸新軍入湘後徐徐下手以免添風作浪暫不發表一面再派人疏通對於其他前敵諸將則一力安撫目下此派甚爲有力其絶對不和則一也然據外人方面消息吳氏大約不俟軍隊到湘即行向後退走届時南軍乘機北進湘局必又大變關於此一點倘政府辦理不得法終不免有前功盡棄之憂也 
　　政府得吳電後曾於二十六日通電各省聲明吳佩孚誤會意旨擅請罷戰及中央去電申斥等情藉觇各省態度各省接電後僅皖直湘綏察諸處來電答覆餘均未有覆電三十日始得王鄂督及張湘督電鄂督電云北京國務總理鈞鑒沁電敬悉前敵各將經鈞座剴切誥誡當能共體斯意力闢浮言吳師長處並經占元去電勸告矣敬覆王占元肅艶印湘督電云北京國務總理鈞鑒奉讀致子玉電情眞語禁令人感泣前方將士均知覺悟尚無他虞特電奉聞敬堯叩艶印 
　　吳光新於二十九晚出京赴保訪曹經略是夜十餘時至保即入督署談及吳佩孚師長馬宥各電在軍事上倐生極大變化吳爲公之部下究竟對於該電意見若何不妨披誠示教以便共策大局之安全曹使谓吳子玉患難相依匪伊朝夕此番忽發此電不先謀之於我眞屬可恨余現定一日啓行三日准期到漢自有相當辦法合肥極以主戰爲目的余必始終贊成决不爲浮言所摇動請歸語芝老放心可也吳總司令親聆曹使堅决之言非常佩服遂在署夜餐於三時餘仍乘專車而返三十日晨六時抵京先至長安飯店寓所略資休息即赴府學胡同段宅報告矣 
先選總統業已定期政界中頗有主張合肥於選舉前先行告退揆席由閣員中或閣員外任擇一人暫攝者聞合肥表示選舉前不輕引退以免大局紛擾俟選出總統方行告退此意頗爲堅决主張合肥先退者無從進行現各方一致從事選舉專俟選出後着手進行至合肥俟選出總統卽行引退已擬就一極長通電預備三十一日發出該電歷叙就職後種種經過情形及西南諸省自前内閣時代起擁兵抗命破壞統一侵犯鄰封不得已以武力促進平和各層最後引咎自責並言選舉有日一俟正式總統選出即當引咎辭職以謝國人深望大局早定完成統一國家等語又三十日晚八時左右公府特召參謀部及軍事處秘書廳重要人員開一緊急會議關防異常嚴密會議至深夜方散值此政潮切迫之際公府此種會議頗有注目之價值 
[北滿軍事要聞]  
　　二十七日閣議之唯一要案即爲實行中日軍事協定决定後即派參戰處參謀長徐樹錚與日本齋藤中將磋議今後中日關係之進行三十日午前十時徐又赴日本公使館訪林公使表面上謂因林使回國在即特爲話别但察其内容似於此事亦有多大之關係日本方面近日向我聲稱過激派勢力意外强盛捷克軍要求日本增派大兵日本已决定自本國派出第三師圑前往北滿援應仍取道南滿中東兩鐵路逕赴滿洲里以西一帶攻防云云按滿站以西地方遼闊蒙古新疆均在滿站以西此數字範圍似乎太泛惟據駐日本公使章宗祥電稱此次日本軍隊赴滿曾聲明不再西進但其所定計劃確將向乞塔及伊爾庫斯克方面前進現正在籌備中 
　　各國將組織東方國際委員會此本早有傳聞三十日駐美顧使惟鈞電致外交部内稱協約國爲維持俄國制止俘虜行動起見擬組織東方國際委員會籌商一切國際交涉云云外部接電之後已擬派劉鏡人爲中國方面之委員 
　　黑省國軍已有大部軍隊進駐昂昂溪近更由昂昂溪公駐海拉爾三十日聞奉軍開往黑河之石德山圑長已電奉督謂已親率全部前進現在北滿防務俱由各軍籌備海拉爾左近係責成騎兵第二旅張文斌擔任由海拉爾至滿洲里責成騎兵第三旅張鳴九擔任由昂昂溪至對青山責成第一旅袁少峯擔任暫以滿站總司令張焕相指揮各軍俾期有所統率 
　　政府對於東清路之防守軍隊極爲注意鮑黑督在京時曾經再四妥籌辦法政府并囑其與張奉督孟吉督會面時商訂妥實辦法鮑黑督勘電謂中東路警察增加名額已經决定在案特請准在海拉爾設中東路臨時警察局擬援哈爾濱前例招練警兵一百二十名孟吉督三十日電謂東清沿路原有防兵一師一旅逐段扼要駐防仍恐兵力單薄日人藉口協助故日前鮑黑督過吉會晤時曾告以張奉督已允撥一旅助防沿路兵力充足萬無疏虞除據情轉咨日藤井司令知照外並乞外部通告日使東清路沿路防兵充足無庸日兵協助又電稱二十八日以内在吉之日本軍隊並無移動 
　　日本齋藤中將赴參謀本部磋商以滿洲里防線過寛過激派野心叵測處處堪虞中國防兵單薄中日兩國爲預防穏固起見應劃分要隘添兵協守以免疏虞廕總長已將此事提出參陸會議以便劃分地點日内即當答覆 
　　張焕相司令三十日來電稱捷克斯拉夫軍隊總司令部原設札蘭諾爾現以軍隊陸續開赴蘇里亞岡該總司令部於儉日移於滿站馬家溝 
[日報之中日出兵論]  
　　二十九日大阪每日新聞 
　　我國人之感想何如 
　　中國政府發表出兵宣言書其内容幾與日美兩國完全相同無庸評論中國出兵於海參崴之主義固是不謬然現有日本軍無煩中國軍隊之必要矣所期望於中國軍隊者無論日本即協約國亦復甚殷蓋此時爲聯合國之一員之中國其最大任務中之一種即在完固其各邊之防務遏止敵勢之侵入以除去極東之禍根也即於滿洲里外蒙古烏梁海新疆等要地出其機敏之處置比諸出兵西比利亞尤爲燃眉之急倘中國屬地之新疆外蒙烏梁海等處有德奥俘虜之侵入或獨探之横行不惟中國之恥且貽極東永遠之大患也 
　　西比利亞擾亂以來滿洲里海拉爾黑河等處受過激派及德奥俘虜之侵入秩序大亂僑民受禍非淺黑龍江之西北幾盡化爲戰場中國政府屍持旁觀主義並不以適當之手段維特其領土之秩序與保護僑民之財産謝米諾夫軍與激軍戰動輒牽制謝軍對於德奥俘侵入黑河與滿洲里亦無何等積極之行動此聯合諸國所甚不滿於中國者也於己國境内容許爲聯合國公敵之德奥俘之横行是無異自蔑其主權直至現在而態度始改鞭長莫及矣日本所以不得不出兵於滿洲里者以與北滿最有密接之利害關係倘德奥俘由黑龍江侵入不免受許多痛苦也故日本之出兵直是當然之處置恢復黑龍江之秩序固恢復西比利亞秩序之前提也英法諸國所贊成日本出兵者實在於此然中國人中有置疑於日本出兵滿洲里之眞意者故加惡意之解釋以鼓吹排日者不少豈不異哉中日軍事協約訂立之目的果安在耶滿洲里方面非顯示不得不活用協约之形勢耶我儕對於惡解日本意志者殊憐其愚耳 
　　雖然中日出兵而活用協約中國軍隊官民應明白協約之精神對於日軍眞心實意與以十分之便宜且中國軍隊應與日軍共同動作斷不可有專恣暴横之行爲如長春車站中日兵之衝突滿洲里華兵與日本義勇兵之爭鬭皆由華兵之横暴無識無可諱也軍事共同動作尚未開始而先有此不祥之事軍事協約之精神共同出兵之趣意中國軍隊官民果了解否不無可疑然則中國政府速應爲相當之辦理也 
　　我儕所最憂者南北分爭而對外態度陷於不統一無方針是也中國即自損而不顧關係諸國受損亦復不少熟察中國形勢雖時有小變化而其大局依然不分離不調和徬徨中道無從預測雖吳佩孚馮國璋與長江三督軍等欲促進主和之運動有以徐正岑副爲條件之説然段派果能容許耶舊國會之處置尚未有適當之方法廣東舊國會之宣言專與段爭日逼日緊而利用外交於内爭之惡傾向近而益顯廣東國會於北政府所訂未經國會贊同之條約公債有認爲一槪無效之宣言苟舊約法而依然存在此亦未嘗無理由但蔑視國會解散以來外交關係之推移更對於善鄰而示惡意不免使中國國際之地位益陷於不利廣東軍政府能參加於聯合國而出兵歐洲耶此姑勿論而使中國之外交政策愈雜亂而不統一則甚明也 
　　夫爭政權之内爭非獨中國有之至於外交關係則勉趨一致固各國所同也南北之分合今固艱知獨不可望外交問題之一致乎中國國際地位之危險莫過於此時此南北兩派所不可不注意也苟徒以黨爭之感情惡解軍事協約譏誚日本之出兵或妨害借欵之成立不自諒其國際之地位是爲大愚中國之民所　深自反省焉 
[歐西戰情之近狀]  
　　最近八日中西境戰情發展愈速協約軍乘勝而前勢如破竹日獲俘虜輒以千計名城要鎭前經年累月始克攻陷者今竟一鼓而下之德軍三月間攻勢所得之效果至是乃喪失殆盡而德軍陣線中心點之巴卜末城即一七一六年雙方鏖戰以爭者今亦在協約軍掌握中矣德軍現由瓦斯河全陣線向安克河退走其力拒協約軍者厥爲殿軍是以巴黎至亞米安之鐵路已無敵蹤照常開駛而巴黎與開雷之鐵路交通亦完全恢復協約軍於此更有迥旋餘地其利於將來軍事上之布置自無待言德軍爲勢所逼方委棄凡塞勒河與愛恩河之陣地退守太太路高原蓋欲於冬季之前據守險地俾可縮短陣線節省兵力也德軍之不欲復取攻勢並承認其失敗觀此可知第法軍側面猛擊已破拉細尼陣線漸近愛萊特河大約進叩太太路之門其期殆不遠矣據戰地消息英軍俘獲奥國砲兵而法軍亦於愛恩河陣地生擒奥匈敗兵足證德國已乞助於奥國顧奥軍戰力荏弱無足重視今來援西境旣無大稗益於德軍且意境兵單徒予意軍以進攻之機會耳 
[新國會與選舉]  
　　政圑方面之新傾向據某政客所談昨日政府方面會議對付前敵方針尚無具體解决而政圑方面又因前線將領之請求對於醖釀中之候補總統徽聞似有新變化理由爲當此競尚武力之際以文治派統御全國已顯明其不可能不若直截了當推舉某當軸爲候補人以頡頏主張先决時局者並聞政客某某等已分别擔任向各面疎通矣其疏通之程度何如目前尚難懸揣 
　　選舉期定在四日昨日午後三時安福俱樂部開議員會議到者頗多討論選舉日期主速者多數然亦頗有爭辯有主張宜在一月後舉行者有主張二星期後者皆有相當理由有蒙古議員二人最反對速選其辯論詳情難盡揭載卒之以多數取决定於四號舉行今日兩院聯合會上當即照此决議又安福部定於三號先開一私會以爲形式上之預選 
　　副總統問題副總統究舉何人迄今不敢定安福部對此迄今不能有所表示誠以曹旣望此不與之則不可旣與之亦失作用而同時有主張舉馮段之説安福内部旣難一致而政潮切迫尤不容該派之自由决議因是種種故迄今不敢定四日之選舉會係舉大總統舉副之期尚無所聞大抵須推宕下去或竟緩選數旬亦未可知現兩院超過三分二但超過之數無多近謡言紛紛推測不一惟安福派幹部方面仍抱樂觀 
　　選舉總統聲中之趣聞兩院開會迄已數日所討論者多屬選舉總統之日期問題惟以主張紛紜將來繼續討論時恐不免多所爭執聞某方面異想天開忽電召前次爲項城相面之星相家豫人趙某令其來京占定選舉總統之黃道吉日以期長治久安國利民福已於日前專電去邀旋得趙氏覆電凖於星期三日啓程前來現九月四日之期業已確定不知卽爲趙某所選定抑急欲産出總統不及待趙之來也 
　　梁議長之國會政黨談某議員防參議院議長梁燕孫氏談及近日政黨之派别梁氏略謂此届國會之開而有政黨派别實爲一最可喜之事乃余（梁自謂）於未行兩院選舉之前曾力誘各方面努力於競爭選舉有某某數君堪以爲證誠以選舉之競爭愈劇烈足見人民政治上之興會愈發揚余惟恐選舉時無人競爭即成立後亦不足以形成政黨之分野國會遂毫不爲國人尊重而國事愈不堪問耳要之立憲政治是國民政治斷非一黨派之人爲之苟可以不黨派之人爲之已非立憲政治矣余最不學而又寡識今茲忝竊議長高位時形不安惟有一事堪自信者則對於各方面無所容心時惟集思廣益以求匡我之不逮而同會諸君均屬國民之優秀分子無不以國家爲前提考之各國政黨平時之政見趨舍雖有異同而關於國家之根本問題殆無不一致蓋皆爲愛國心之所驅使故也外國如此我國何獨不然余之所信敢就議長此席者又恃此而已云云 
　　兩院經費尚未發參衆兩院致函財政部催發經費已非一次現聞該兩院因财部迄未撥發又於二十九日致函財部請將欠發宿膳旅等費十三萬餘元即日撥交 
　　又有買票聲據某京報云某方面派人分頭運動買票之事已暄傳殆遍近仍假借徐東海及東海近人吳笈蓀之名義在外招摇聞東海及吳君對於此等消息皆絶對否認吳爲自好之士而東海態席之冷靜又爲人所共知何致出此手段望一般人勿爲所欺云云 
[財政與外交]  
　　外交圑抗議金劵條例關於發布金劵條例及幣制局官制問題日前因手續誤謬未先與關係最深之四國銀行圑協議業由該圑向財政部提出抗議同時並將此項交涉委任該關係公使圑目下各關係公使已决定向外交部提出與銀行圑同意之抗議書日本已於三十日下午提出此後更由英法俄各公使次第提出抗議書之内容各國雖同一意旨而其手續則仍由各國分别提出另一消息連日某使館之會議與外交圑之抗議金劵條例實有關聯之處但却不僅抗議金券條例而爲對華經濟之根本籌議并聞各使會議已有結果預計下月初間各使或將有條件提出也 
歐戰後列强之對華方針聞最近歐西方面之某國公使曾與人論及中國國是某使謂中國現在軍隊太多實爲大患從前預算軍費已佔歳出三之二現在當不止此故财政之困難益甚試思中國從前尚須年解賠欵財政情形尚不如今日之窘近一年來賠欵緩解乃所借外債之多遠過昔日此等金錢并非供正當之用皆係投諸虚牝充作軍費照此下去何以爲國故將來歐戰終了之後列國對於中國當有一種處置處置維何即共同儲備一大宗借欵專供中國裁兵之用將現有軍隊力加遣散如是則中國國政尚可治理云云 
　　日本林公使歸國期駐京日本公使林權助男爵奉召回國已定於九月四日自京出發二十九日午後特赴公府辭行總統總理對於林公使將示異常之優禮於其臨行時擬餽送物品數種藉誌紀念 
　　注意外人往來北滿今值俄國不靖邊事日亟國防固宣嚴守而外人來往之蹤跡尤宜注意經中央電令中東路郭督辦凡鐵路經過各大小站遇有往來外人務須將其往來地點並姓名人數有無鎗械嚴查密報以資核辦 
[二十九日之府院情形]  
　　二十九日上午大總統因無公事可辦故未至辦公室下午二時蒞辦公室延見交通兼財政總長曹汝霖垂詢本日閣議經過情形三時見前津浦鐵路局局長趙慶華四時駐京日本公使林權助男爵將返國特赴公府晋辭大總統在居仁堂延見林使並介紹日本派駐亞爾丁國特命全權公使中村巍亦予接見日公使館一等參贊船津辰一郎隨同入見談至四時五十分林公使等始退五時見本府外國顧問福開森詢某項外交要件歷半時福退出後元首遂歸内宅休息開府秘書長張仲仁因患風濕症面部浮腫自本月二十一日起請假赴中央醫院調治尚未就痊現仍在假期中又聞三十日爲大總統夫人周道如女士一週年在南府口内眞武廟誦經追悼府中薦任職以上文武人員均定上午九時至十時分班致祭國務院方面是日爲星期四段總理照常到院各國務員除外交缺席（陳次長因故未代表蒞議）交通兼財政遲到外其他各總長胥於上午十時半先後到齊以曹兼財政總長遲到之故至十一時許始行開議所議係前敵軍事之最近變化及吳佩孚與各省督軍來電（聞各來電中有王鄂督一電係昨晨始接到者對於時局上之陳述尤關重要）有最重要之討論（一）爲陳毅來電請將蒙古阿爾泰地方改區爲道劃爲新疆行政區域以便管轄案討論結果以改道原無不可惟内蒙風俗習慣與併入新省預算上均有應行商酌之處决定交由内務財政兩部及蒙藏院會同核議後再行　覆（二）張懷芝電請餉 
 
 

Page 7

 
 
械案（懷芝來電有魯省補充旅成立已久餉械尚無從出此項軍隊荀屬於地方則魯省旣難供給勢惟有解散之一策苟屬於國家則餉械應由政府頒給否則請即解散之語故特提交閣議）討論結果尚無具體辦法（三）田中玉咨請劃選蒙荒百頃開辦模範畜牧場案結果仍交由内務部蒙藏院核議（四）蒙古札薩克郡王繼位問題結果去電令以第二子承繼此外尚有任命官吏案數起照例通過未及午後二時已宣告散會由曹汝霖單獨入府呈報 
[張作霖返奉時之情况]  
　　奉天軍長張雨亭及江省軍長鮑廷九偕同返奉一路軍隊密布甚爲愼重自出山海關一路有二十八師軍隊佇立鐵路兩側新民有四旅軍隊而自新民至奉天車站及軍署皆有陸軍鵠立而警士亦荷鎗站立其間軍樂隊騎兵憲兵等則沿途梭巡由軍署至鼓樓爲工程營保衛鼓樓以西爲混成六旅十一圑三營保衛小西磚城門至邊門爲百五六圑馬隊一營保衛如鼓樓及小西門城樓均值雙崗防查尚有警察及軍署稽查偵探均便服沿途偵防張鮑二督軍下車後由各文武官吏齊集站台迎接後即由站台右側登車經過小西關大街由右側入城取道小西門東轉而向南大街直抵軍署是日警蹕異常森嚴張鮑二督返奉後文武各級官員一一謁見旋於今日（二十八號）在軍署召開軍警政全體會議報告在津諸事並商國内時局及邊防方針至接替督軍省長因督軍疲勞仍暫由張袁二氏兼代 
　　另一消息云張督已於昨日（二十七日）回奉至午後四鐘時張人督卽傳令陸軍及警察由軍署前起北至鼓樓西出小西門沿小西關大街至車站散布崗位每十數步設雙崗均實彈上剌至六時即禁止閑人行走各胡同口及街上之作小本經營者皆揮之使去各商家亦一律勒令上板不准窺視其嚴厲較前清時代皇帝之出巡猶有過之一·四·六·三署警察亦密佈道上署長巡官均親至街衢指揮張代督以下軍署要員如袁秘書各科科長廳長關交涉員王財政廳長王警務處長朱藹亭縣知事杜级三警長清丈局長法廳人員及軍界旅圑長等均先期到站迎接站台前車馬停滿侦探憲兵或便服查訪或乘馬奔馳西關大街恍如戰線因初時傳出張督於六時到站故軍警雖驅逐閑人而一時男男女女仍有遠處矚望者嗣因久候不至且頻爲軍警所驅逐漸漸散去至十時汽笛一聲張督所乘之專車始行進站軍樂隊奏樂往迎者均立於站台恭迓張督下車後未及一一週旋即乘汽車飛駛進城騎兵憲兵前後鞭馬擁護其他入關迎接者及到站迎接者亦均紛紛乘車馬入城逾三十分軍警崗位始撤據聞同張督歸來者有鮑黑督及其他隨員與孫吳兩師長英顧問陳旅長汲師長秘電處長談秘書衛隊營長張督夫人等計乘火車十二輛 
[奉督在津之回顧]  
　　張奉督此次赴津雖有種種之問題而實際之利益於奉省兵權者特多天津會議除各省督軍大會議外又有奉省上級軍界小會議與夫張督與中央專員之特别會議迨各項會議次第解决張督所抱之目的已十逹八九奉天二十七二十九孫吳二師長亦已由京回奉張代督乃召集奉軍各上级軍官會議即報告其一切之所得近據孫吳二師長言張督之所得如下（一）軍隊之收回徐樹錚派員在河南之歸德山東之兗州江蘇之徐州招募奉軍補充隊三旅其各旅之旅長一爲陸軍部科長宋邦翰一爲前湘省參謀長王永泉一爲現司令部參謀李如璋此外聞尚在直省招募新軍兩旅張督旣將副司令取消而徐所招之軍隊已與中央交涉明白天津所招之三旅歸許蘭洲司令節制至補充旅二旅以奉軍名義作爲國防隊歸黑督鮑貴卿調遣已將宋邦翰王永泉李如璋等旅長撤去完全編制另委奉系軍人接充旅長以二十九師參謀長于濟川爲第一旅長五十八旅旅長陳錫五爲第二旅長前編第二旅三圑圑長鮑子揚爲第三旅長其餘圑營長以及下級軍官一律更换奉天軍人以一統系（一）軍權之增大張督此次來津中央已允畀之以東三省經略使並以中日出兵北滿滿蒙邊防吃緊必須有大兵駐防擬設邊防司令部總司令則屬之張督以二十九師師長吳俊升爲副司令不日即將發表（一）軍隊之改編張督久欲擴充兵力奈禾邀中央之允准此次來津商議結果中央已允改編除將新軍撥作國防軍外餘則就奉省之新軍及巡防營改編陸軍三師爲奉省之專軍專爲保衛省防之用（一）軍官之任命奉省新添之八旅原係暫編軍官雖由張督委派然一切軍制軍餉辦法皆係徐樹錚經手故成軍數月大小軍官皆未得政府正式之任命此次張督在津已與中央商明所添新軍宜作爲正式軍隊餉糈經費均須由中央撥發並將各軍官一律頒發任命以資鼓勵政府一一允許不日卽將發表又聞張奉督將任東三省巡閲使一節近日已醖釀成熟張東去時交涉已妥發表日期聞在總統選出之前後惟二十九日天津曹省長電謂奉軍於二十八日由關外開入者有步兵二營騎兵一連現駐軍糧城傳聞日内尚有續行開入者云云則不知尚有問題否耳 
[粤省會彈劾楊永泰案續聞]  
　　自省議會提出彈劾財政廳長楊永泰案頗爲社會所注意其彈劾文中列舉三項如誘賄一项則决可無事而租捐與彩票因財政與軍事關係則志在必行省會雖與爲難而政界必漠然視之茲將三事近狀續紀於後昨有章某因公晤某要人談及議會彈劾案某要人太息曰議會此舉是非顚倒了暢卿不肯受賄何至反以爲罪誘賄二字尤不可解行賄者商人舉發者官廳何得云誘積欠巨餉本具一種嘗試作用倘得官廳受賄欠餉可以緩追此策不行便挾欵遠颺即使通緝何濟於事故欲行押追不可不善於應付譬如法官訊盜謂苟直供當爲開脱此乃事所恒有不能加法官以誘供之罪今日官場惡習公禮運動昌言不諱暢卿從根本上打除此種惡習將賄欵全數充公一面監追公司欠餉於己無絲毫私益而於風俗餉源裨益不淺予至嘉佩所稱增賭一節謂爲粤人增一莫大之害粤省賭禍莫大於番攤議會且通過之何不一爲反省鴻德公司係法人賭商係自然人欠餉者公司行賄者商人截然兩事布告所稱該公司苟能將欠餉繳清即將公司監辦名義取銷本無不合乃又責爲任意出入是混法人與自然人爲一體更屬無理議會爲法律之地而口不擇言若此可爲太息近日人欲横流爲小人易爲君子難其不肯同流合污欲矯然自異即不見容暢卿此事粤人亦必具有公論也云云觀此一段談話财廳地位之决不摇動省會之彈劾歸於無效亦可知矣若借租一案則省會自始至終皆持反對而當道以其爲軍事範圍毅然執行但行之幾及兩月應者寥寥固由名之曰借不行强制執行而年來商民生計艱難亦爲一大原因似此有名無實充其量不過僅足支銷員司薪費徒滋怨　耳觀於七月分籌餉局一月之收入除支銷外所餘不滿五十員類而推之可以知其梗槪矣茲聞某當道復以此項開辦以來事無成績若不繼續催收則已經照借者不免有所藉口若繼續催收則將來各商民能否一律照借又未可必擬改借爲捐以期早日集事并將兩月改爲一月至主客如何負擔及抽收期限則尚未議定又聞籌餉局昨召局内人員詳爲討論擬將原章辦法略事變通凡在本年十月以前缴納者酌量減收以示獎勸如在十月以後繳納者仍照原章收足其或有意遷延抗不繳者亦須另籌相當應付之法刻擬草定章程詳請當道察核矣至公益彩票自奉准舉辦後經财政廳函託廣州總商會全權代理發行已得該商會同意茲聞楊廳長以發行此項彩票現已逐漸進行所有辦事職員亦應及早擬定以便籌備一切復致函商會擬請該會正會長兼充總辦副會長兼充會辦其坐辦商董則兼充坐辦此外如文牘等職員亦槪由該會職員酌量兼充以昭劃一又聞公益彩票自布告開辦後所有派消手續業已積極進行除民政各機關由省長酌量派消外至軍隊方面聞現擬排長以上搭發薪餉一成營長以上搭發二成至兵士則因薪領較少擬免予派消俾資體恤惟省議會方面以彩票章程規定原聲明維持纸幣而起自與軍事範圍并無關係自不能借軍事名目以爲掩飾故特擬備文咨請當道轉飭該廳速即補案提交省會審議然後開辦以符手續此即關於以上三事之近况也 
[湖北財政廳長變更記]  
　　財政廳長張詠霓氏現正準備離任各掾屬亦多遷徙出署新任何廳長將於昨日宣告就職政海風波瞬息千變誠出吾人意想之外蓋向來簡任外官如非中央簡放由省保薦者大都先由地方最高長官先行委署數月後方能得應簡命今茲霹靂一聲兩令齊颁去者自去來者自來情形殊爲一變溯目上年七月張氏第一次辭呈提出覬𧢢此席者已大有人在當時王兼省長因復辟將已政潮未平對於簡任大吏未便有所更易遂决意挽留同時並保薦何佩鎔氏爲省長以彌暗潮明知中央必難照准勢不能不應人之請而藉此又可拒絶來者自此以後張詠霓氏雖間向督軍面辭不過因巧婦難爲無米炊偶發感慨而已而素邀督軍倚重之何參謀長又拜兼任政務廳長之命萬丈波濤得以暫平月前官錢局總辦金鼎去職張氏知風色不順因此舊事重提遂成事實而談者謂何氏舍大圖小未免失計非眞知何氏者也 
[九江近事]  
　　九江志和錢莊倒閉虧欠台灣銀行欵項約六萬餘該行已向商會官廳提出質問商會金會長因無力維持自請辭職聞該會擬以副會長陳靄亭升補但志和爲兩股東所組合而成其一則在逃未獲一則託言下股此事恐驟難了結也 
　　贛當道限令九江縣知事倪欽缉獲劉彦刻已期滿尚未捕獲　昨又來電促其迅速獲案措辭頗嚴厲内有不日即行撤任等語九江映　電燈公司原擬即日開燈各埠股東紛紛來潯乃機器室甫經落成忽然崩裂各股東大爲掃興其公司職員互相推　日間聞將開會恐不免有所爭執也 
　　九江貧民工藝廠廠長許森因接友人來函促其迅速遞補衆院議員遂辭職首途聞許前在李烈鈞督贛任内爲李所倚重者 
　　廬山汽車軋斃鄉民一案已由汽車公司給撫恤金三百元和平了結但司機人吳某旣經地檢廳提起公訴恐終難逃法網 
[蕪湖快信]  
　　鎭守使署近接贛電知安武軍前敵總指揮司令部現由樟樹移往贛州馬聯甲已抵吉安 
　　蕪湖二十六晚十句時留春園棗樹園一帶軍警密佈人民幾疑有變次晨始悉因有人妄造謡言云某營於是晚受黨人運動起事之説現軍警正密拿造謡者 
　　蕪湖日來江潮大漲海關水尺已漲至二十七尺以外新關胡税務司已禁止各小輪暫停内港班以保圩堤 
　　陸軍部刻派軍需員錢坦如來蕪採辦軍米 
　　自有請弛江蘇米禁之説後此間米商放價收買冀圖謀利連日米價每石較前已增漲一元左右食力者苦之 
　　蕪湖美孚油棧碼頭總管英人雷德諾氏被人仇殺一案其正兇尚未偵獲惟案中嫌疑人梁某現在某車站充當巡捕此間徐交涉員已備文交由警廳派員往滬迎提來蕪質訊 
　　涇縣程知事前奉令所拘之鄭某曾經搜檢尚無謀亂證據僅有關於地方詞訟稿件多種刻已將鄭交蕪湖派往法警帶回發落蕪湖道尹祝善甫現爲省議會當塗覆選區監督已於二十九日首途鎭守使署參謀長儲莘則於二十九日由安慶返蕪 
[南京快信]  
　　李督昨復電參陸處蘇省地方治安當負完全責任 
　　李督昨電徐州陳調元嚴密注重防務旋據畢圑長電告潰散之辫兵嘯聚千人躍躍欲試已派高營長馳往撲剿 
　　李督日前去電詰責湘張敬堯聞張昨復電辯明謂奉皖軍壓迫境内言戰旣不可主和復不能此中苦衷當在洞鑒中並非堯主張變異云云 
　　倪嗣冲前日在蚌召集安武軍各路統領聞軍事會議聞倪演説極言倒段之不利 
　　駐徐州安武軍統領李紹臣前日奉倪嗣冲電召赴蚌聞倪决任李督率新安武軍十營赴湘爲張敬堯後援 
　　贛南鎭守使兼贛軍攻粤總指揮吳鴻昌昨亦通電聲明與吳佩孚取一致行動 
　　閩李厚基派員在皖募輸送隊八百名昨抵浦口待輪運閩 
　　陳旅長電告駐臨城之奉軍已全部經過徐州轉隴海鐵路運鄂蘇同鄉京官復電省議會已上書政府反對指銷土藥仍乞合力進行 
　　憲兵司令楊恩培因無錫上次曾發生軍警衝突案昨加派憲兵連赴錫駐紥維持軍紀風紀 
　　徐州陳旅長電告畢圑長剿匪迭獲勝利請給獎在事出力官兵以示鼓勵 
　　新省議員來省者因離召集開會期尚有月餘近日多聯袂遄回原籍 
　　齊省長委寗紳孫啓椿充善後工廠廠長 
　　財廳委赴各縣勸借冬漕委員楊潤霖方時　等昨已回省銷差本月考成各税所虧短比較者十四處聞財廳擬一律撤换遴員接替 
[地方通信]  
　　蘇州 
　　影戲公司之發起閶門戲園共有三處民興新劇曁春仙第一臺入秋以來均先後開演惟鳳舞臺開幕與否迄今尚無影響現另有商人王端南發起創設飛雲影戲公司已禀请警察廳立案給照現聞警廳已飭閶區袁署長調查情形倘鳳舞臺房屋已經退租不再演劇則一俟復到定獲批准也 
　　營業與官産劃分權限吳縣清理官産事務所近奉省官産處訓令略謂奉督軍令開據清理江蘇全省水陸台營官地總局呈請各縣城根餘地屬於營産範圍應與官産劃分界限等情係爲劃清權限以免爭執起見事屬可行合行令飭該處轉知各駐辦員遵照辦理等因奉此合亟飭知該員遵照云云聞趙駐辦員奉文後已於所屬吳江無錫吳縣三縣内實行劃分矣 
　　霞章文錦之爭執蘇城機户自前次大閙風潮後對於霞章公所頗不滿意現賣各户即欲脱離霞章公所另立機關嗣以籌欵爲難一時未見實行茲聞各現賣機户已集有的欵另立文錦公所與霞章劃分已由商會移請縣署核辦而霞章公所一方亦已備文呈縣表示反對之意兩方各具理由爭執頗烈不識縣署能否消弭意見於無形否也 
　　震澤絲業公會拒土電南京督軍省長鈞鑒烟土流毒智愚共憤蘇省已見廓清又使存土運銷除惡不盡何以對國民更何以對友邦籲懇鼎力主持電请收回成命庶幾大信不墜民其有蘇全國幸甚震澤絲業公會全體施則敬等叩豔 
　　松江 
　　鼓勵長警金山縣張堰警察所定九月一日起諭令張教練員督率非番長警接時上操以資訓練並由該所警佐徐亞伯製備銀獎牌數十塊便於每月月終分類考驗擇尤授獎以示激勸　　雨異八月三十一日午後一時城廂附近彤雲密布天地晦冥繼以大雨勢如傾瀑約歷半小時始徐徐由北南去方大雨正在醖釀時有一種濃厚之膩液先雨而下質輕性粘呈赭黃色約四五分鐘雨始大至見者咸爲之駭愕不已迄無能判别其爲何物者亦可怪已 
　　迷信難除西外大觀音堂前因女巫造作謡言用香灰符水治病吸引一般愚民爭往禮拜旋爲警察總所所聞派警驅散並將廟門封鎖而廟中正殿旋亦被火燒去詎意鄉愚迷信難除仍有相率携取錠帛至廟外禮拜者向時以符水香灰治病今則代之以廟前凈土一般游棍利其可欺爭向索取香燭資警所中人則因一再禁治無效業亦置不顧問矣 
　　鎭江 
　　整頓學務之辦法丹徒勸學所總董日昨會同學務委員邀集學界中人提議整頓學務當經酌定辦法數條如下一實行停止私塾二實行調查兒童學齡三酌抽公欵補助辦學經費四創辦實業學校五創辦女子高等小學六酌抽單級養成所經費七創辦保姆學校八實行分劃學區九推廣小學十組織勸學報 
　　南通棉花之豐登南通一帶土貨出産素以棉花爲大宗本年秋成收穫甚豐刻下新棉花業已上市銷路頗旺鎭郡錢業同行合籌現欵二十萬元滙往該處購花是亦實業前途之要訊也　　江北土匪之猖獗江北寳應淮陰兩縣之西南各鄉濱臨洪澤湖蘆葦叢生匪徒嘯聚趙家集順河集張家圩等處均岌岌可危每逢集市日商民裏足不前生意非常冷淡糧價低落每石約在一元趙家集由縣派警備隊三棚駐紥順河集亦有軍隊游弋匪在蘆葦中鳴鎗示威湖灘人民之恐佈已想見矣 
[揚州]  
　　運鹽鐵道將修築濟南大德等製鹽公司前因河海兩運維艱創議於海州至淮安一帶建築輕便鐵道以資輸運鹽引曾經鹽政署核准現該公司等以股欵行將凑足特倩工程員前往測量以便動工修築業經呈請運署飭屬保護矣 
　　裁税卡幾起風潮江都自實行裁釐徵税後各屬税卡重複甚多經士紳在省呈譤財政廳裁撤二十四處均已次第遵廳令撤銷惟宜陵市舊卡粟所長延宕不撤該處商會電省請示各鄉民則聚衆擬與爲難嗣經紳董及警區長出爲調解允將税卡裁撤始行無事 
　　南通 
　　請撥欵保隄電南京齊省長鈞鑒伏秋繼汛江漲涌急南通楗工日益加剥而沿江田畝向所恃爲保障之江堤現因堤外之坍日劇任港左右餘地僅僅及丈不迅修楗無以保堤不即保堤無以保地民命財産淪胥以鋪可勝惶悚詧等呼籲崇階聲嘶力竭申請蹔撥釐捐則責以軍餉爲重要求賠償損失則諉於法庭爲詞無論令飭沙田局籌欵墊撥一層早以成爲畫餅不待推測通如何辜民至窮而無告論地方所儘國家義務歳輸數十萬金而强士紳所謀自治經營不在六十餘縣以下遠視崇寳海塘係用國帑近察白茅濬河亦賴省欵何以南通之土地人民獨不蒙稍加憐惜棄若敝屣詧等聞之古義國以民而立若言國體尤以民爲尊今長官於數千户被災之民竭千百言呼號之苦一再推宕不知軍較民爲重見於何書法爲民之障用於何日此則詧等百思不得其故者也南通謀保坍岸竭十餘年之艱瘁始克集二十餘萬之巨資本無倚賴政府之心獨盡地方自治之責前受私壩影響功忽敗於埀成後聞國有問題福亦望其因禍逼不得已乃有借撥釐捐之籲懇雖文官但知軍餉爲重而人民猶覺民事非輕現在坍逼江堤萬分危殆莫論准予借撥或設法飭墊總望鈞座俯念南通歳輸之欵不後於崇寳南通人民之格不賤於崇寳迅飭財廳先行墊撥十七八萬元以資急救工程冒昧瀝情迫切待命張詧張　沙元炳叩卅印 
　　通崇海泰商會之拒土電北京國務院财政部内務部農商部鈞鑒鴉片流毒中華積弱遠因在是十年禁絶良非易民國肇興禁烟爲第一政策若再巧立製藥名目重開烟禁何以對已罰已懲已死之民乞俯念烟毒甚於洪水蘇民亦隸版圖將指銷存土之令尅日取消世世子孫不忘大德南通境内不承認爲指銷烟土地點如再發見烟土無論有無印花立即銷燬販土之人驅逐出境並乞咨行江蘇省長通令上海土商知照切勿來通嘗試通民爲拒絶地方流毒計不得不然尚祈鑒原江蘇通崇海泰總商會南通縣教育會農會公叩卅印 
　　杭州 
　　兩署拒土之宣示楊督軍齊省長於三十一日會銜訓令四道道尹及杭州寗波兩總商會云案查前據各縣紳民呈以中央收土製藥有指銷浙省之説懇乞免予指销等情前來卽經本署電部請免指銷以維煙禁在案茲准内務部電詢（原電略）中央並無指銷浙省之説等因准此除分行外合即令仰該道尹總商會轉飭所屬各縣知事各縣商會宣布周知 
　　教育廳長出巡浙江教育廳長伍崇學氏爲整頓學校起見擬躬行各屬考察各中等學校辦理是否適宜以覘優劣而資整理業已呈請省長核示在案茲聞伍廳長已奉到齊省長指令照准並聞已定於九月二十日先巡視省會各學校再往嘉湖寗紹等處中學考察云 
　　更委實業銀行董事財政廳以浙江地方實業銀行自民國四年七月改組以來屈計已滿三年該銀行官商股董事已届改選之期現據該銀行函稱定於九月一日開股東大會選舉商股董事等情是商股董事旣將改選官股董事亦應同時派定以便繼續執行職務所有原派官股董事四員應否改派抑仍飭令連任等情呈請省公署察核施行茲聞齊省長查該銀行官股董事原派顧松慶周錫經袁鍾瑞張宗嶧四員顧松慶現充商會會長周錫經現充農工銀行行長資格相符應准連任袁鍾瑞非現任人員張宗嶧服官蘇省均應改派並聞委任司法秘書黃恩緒曁財政廳總務科長鄭雲鵬爲該銀行官股董事業已塡給委狀分别令知該委遵照任事並同時令知該銀行董事顧松慶周錫經繼續執行職務矣 
　　天津 
　　隆平縣久雨被災該縣於八月一日晨至三日止連日陰雨連綿山洪下注河水暴漲窪地被淹當經民警分投防護疏消詎於五六兩日大雨傾盆山水建瓶而下水勢洶湧沿河隄埝岌岌可危雖經縣設法嚴防出險而南吳　村之澧河西隄竟被水衝决十餘丈幸該隄下游各村雖受影響亟早防禦尚未完全氾濫但决口處水深丈餘極力堵築因急流湧湍幾經合龍屢被崩潰而消莊之澧河横隄亦同時决口又益以十五六兩日大雨頻仍泜水相繼發漲下游積窪村莊豆穀悉遭淹没被災區域計舊城第三十餘村昨經該縣蔡知事據情呈報熊督辦當奉指令立即督率民警將决口尅日堵築宣洩積水俾得補種雜糧並將詳細情形勘報核奪 
　　派委驗收京通路工京畿水災善後處招集各縣災民修築京通馬路以工代賑於上年十二月動工由朝陽門修至通縣全路工程本月内可完全告竣時歷八閲月計用欵二十萬有奇現在該馬路事務所已將各災工分别陸續遣送回籍並一面呈報熊督辦請派員驗收工程刻已委河工工程股股長周秉清前往驗收矣 
雜評一 
[收買議員（默）]  
　　選舉總統之爭先之以政客之鼓吹繼之以武力之活動武力本萬能而今日之軍人又正各挾武力以衛其主則藉武力足矣何以忽又有以金錢收買之説也 
　　且今日之所謂國會本武人之物也而國會議員武人可以指揮者也豈至選舉總統竟不能如選舉議長之可以武力指揮而必須求助於金錢耶抑武力之效用已窮耶 
　　吾更有所疑者今日馮段兩方皆已宣言下野旣决心下野矣必不再覬總統然則今所傳之金錢收買果何人耶吾甚不解 
　　雖然今日之當局本已言行不顧惡劣卑鄙之手段無所不爲又何必求其甚解哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[青年會購物寄交僑法華工]  
　　大陸報云大批食物樂具玩物書籍將於九月中旬由中國青年會寄交法境華工共重數十噸惟能否同時運出今尚未知須俟倫敦總部來電方可知承載此項物品之船究有幾何噸位可用也各物皆青年會採辦而物價由本埠怡和洋行支付查本年六月曾寄出一批計有食物約四十八噸他種物品數噸今乃第二批物品内有中國留聲劇片千張笛二千風箏一千中國樂器六十套國旗千面教育畫數千幅化裝假鬚一百零二打書籍一百種文具一百箱及商務書館與青年會月報若干種罐頭食物一百箱每箱约三百罐乾菜千斤此外尚有麫粉花生瓜子棗栗等食物若干噸 
[敵僑潛匿之偵查]  
　　松滬盧護軍使以龍華收容所内敵國僑民前有不遵定章私自離所者據該所長呈報前來當經飭屬偵緝在案惟恐該僑民等仍有私行離所不歸潛往他埠者爰特令飭軍警各長官迅行督飭嚴查淞滬警察廳長徐國樑爰於昨日令飭各區署所警正佐隨時偵查有無敵僑匿居境内務於每月末日列表詳報以憑查考 
[達商律師從軍期滿回滬]  
　　英法律師達商本隸軍籍於西曆一千九百十二年回法國從軍身臨前敵四載因受彈傷投醫院療治半載現已傷愈且從軍期滿故於日前乘法國公司船來滬仍在法租界充任律師職務並在公共租界江西路三十號分設事務所延聘黃顯庭爲繙譯云 
[拒土消息彚紀]  
　　奉賢縣教育會昨致軍民兩署快郵代電云督軍省長鈞鑒鴉片流毒中國弱種病民早經政府嚴禁詎有奸商乘禁烟期滿多方運動藉製藥爲名指定蘇浙贛鄂爲售銷區域恐此端一開毒燄熾張蔓延不可收拾爲特敬陳鈞座懇仰主持公道俯順輿情竭力竣拒永袪烟毒民國幸甚謹呈 
　　旅滬海昌公所總董沈元愷等致旅京同鄉陸宗輿函云閏生老哥先生大鑒闊别數年正深馳戀每懷鴻範時繫蟻忱比維聞望益隆精神愈富允如所頌茲敬懇者浙中烟禁將開大半出於協助者之力旅滬公所時有警告僉謂此事得人阻止可望停運但聞我公夙具禁烟思想得能趁此與當軸者一言定可解决用特函懇希即查照辦理實　紉雲誼 
　　岑相丁克濤凌雲柏可安致杭州江寗蘇州南昌等處教育會商會曁各縣各分會各圑體快郵代電略謂鴉片公賣辱國殃民凡有血氣同深憤嘅閲内務部覆浙省軍民長官電措詞巧妙奸商企圖個人私利毒害同胞尤屬罪無可逭令人髮指據個中人云名爲銷售存土實恃私土謀利是此一千八百餘箱存土終無售盡之一日貽患伊於胡底今聞政府悍然不顧奸商亦毫無忌憚勢在必行開張正即吾國人豈果僅五分鐘熱度拍數份電報即已畢事耶果爾則當初何必多事徒貽虎頭蛇尾之誚否則當籌所以實行抵制之方以期挽救於萬一鄙人爰有云毒社之組織准於日内遴派代表馳詣尊處與貴會旣公圑磋商辦法先此布聞中華國民協會會長岑相理事長丁克濤去毒社社長凌雲理事長柏可安同啓 
　　大陸報云協濟製藥公司某代表昨告大陸報記者謂蘇浙贛鄂四省銷售鴉片本定九月一日開始今將不能實行公司與李蟾仙所定包銷浙省之草約今已取銷據公司言因李違背條件所致其他三省之包銷事宜尚未定議以各省有顯著之反對也云協濟公司經此反對不獨銷土之期爲之延擱即公司銷土之方法亦將全變惟公司將如何處置存土則其代表不肯披露此公司乃代北京政府脱銷洋藥公所存土之唯一總機關故華人對其一舉一動皆極注意云 
[販米公司之進行]  
　　前財政總長王克敏邇在南市豆市街組織販米出口之大有公司業已籌備一切將次成立經理已派定嚴慶雲李仲漁二人並雇定熟悉産米區情形之員司一百餘人趁此新穀登場之時分往蘇錫常昭湘城崑山唯亭眞義青浦松江珠家角一帶託言漕米投行採辦並派向爲米業之王菊圃調查各處産米之多寡市價之漲跌並聞俟與某某兩董事疏通後即當實行云 
[羅店商會請禁兩害]  
　　滬海道尹公署昨接寳山羅店商會會長朱詒彬等快郵代電云上海王道尹鈞鑒報紙喧傳蘇省境内將設製藥公司指銷存土將設運米公司販米出洋倒行逆施怵目驚心倘成事實我中國尚復成何國家勿暇他論即就寳山一縣言之再就我羅店一市言之禁烟十年幾經辛苦猶慮未能淨絶一旦復許行銷黑籍寃民行見重墮於水火至於米粟地産無多夙恃鄰縣外來接濟米禁旣驰爭運出洋則内地之來源頓絶民間乏食大亂可以立成神奸巨蠧不惜媚外以禍國家哀我小民情何以堪除電呈省長實業廳長外伏念我道尹夙主剗除煙害前任江蘇全省禁煙督辦時親巡各鄉雷厲風行因此大功告成全省肅清至於民食亦屢見我道尹文告關心民瘼現值兩害并至諒不忍坐視尚乞繼續維持嚴申禁令或電省部力爭以救艱危曷勝迫切待命之至 
[烟酒聯合會常會紀事]  
　　中國烟酒聯合會昨開星期常會首由主席陳良玉報告現在新國會旣已成立所有本會請求劃一税則案早經前國會通過自應趁此時機请願國會轉逹政府頒在實行業於前日檢齊各項卷牘專人送交駐京代表相機進行次金拜仁報告前次議决通告各分會拒絶烟土與抵制金幣事業已分别發出次王　敷提議米糧出口不獨民食攸關且米貴則酒業存本較重所受影響非淺公决事關吾國生計亟應陳請禁阻次盧作屏新自福建來申到會報告該省自遭兵役後困苦情形現皮絲一項來貨斷絶申地存貨寥寥營業前途不堪設想俞葆康起言皮絲受閩戰之害與西烟受陜禍之害相同可深浩歎次賴秋實提議大會日期公决於中秋後擇日舉行議畢時已五鐘乃散會 
[補征烟酒公賣有撤消希望]  
　　江蘇財政廳烟酒公賣局前令上少税務所陳所長補征烟酒税曾經該兩業反對後由公賣局彭省局長令知江蘇二區分局長訂於上月二十六日在寗垣省局内召集所屬各分棧主任等會議茲已議畢返滬聞此次會議分局長以滬上各業大都認税烟酒業税亦已由該兩業認包主張無庸補征其他各區亦皆反對不願再行加重商人負擔决意請求轉詳撤消補征名義以卹商難彭局長據陳後擬會商胡財廳長核示施行大約撤消補征一事可望達到目的云 
[南滙肉業罷市八誌]  
　　南滙縣境各肉莊因反對增加屠税同盟罷市具呈省道財廳各署要求撤消認商歸同業分認詳情已七誌本報昨日滬海道署發出批示云呈悉查此案前據方紳欽等電呈當經轉令南滙縣知事核辦具報在案茲據呈稱史樹椿認包宰屠税萬難允洽擬由屠業代表照數認繳是否可行候令南滙縣知事查核辦理具復核奪並候省長曁财政廳核示祇遵此批 
[各紗廠改紡粗紗之原因]  
　　本埠及南通江陰蘇錫杭州等處各紗廠出品向紡十六支紗爲多二十支十四支次之至十支十二支粗沙向由印度運往各處銷售每年營業頗有可觀近因印花歉收且歐戰關係印紗來源絶跡南洋羣島曁日斯巴尼等國亦因印紗無處可購遂改購華紗已運去二萬餘包惟細紗不甚合銷所以各紗廠改紡十二支十支紗者已有十分之四售價亦高過十六支雜牌紗之上如各紗廠主任悉心研究日後對外貿易可望蒸蒸日上也 
[木料價格頻漲]  
　　板木一項目今春以來因裝載船隻日少水脚益見昂貴且産地輸運來滬有種種阻碍以致市價頻增如福建杉木因産地大小及南北軍戰鬭之關係來源竟減去十之四故向售八貫上下者今漲至十貫有零安東木亦因水脚每方尺須銀二分六七到滬後成本須合銀六分三四故每千尺現售銀六十二三兩東洋白松來貨雖不絶然市價增至四十三四兩南洋紅板漲至八十餘兩長梢廣木價十六貫有零建松二兩二三錢台州松板三元二三角據業此者云較之春盤均已漲起十分之一建築家莫不受其影響設若歐戰不止與我國内爭不息木料之價恐難鬆動 
[閩商所得本省消息]  
　　駐滬閩省永興公號昨接總號快函述該省軍事更爲吃緊全埠商業咸受影響大王莊一帶搶刧之事多至數十餘起嗣後應辦各貨見信裝運萬勿多購爲要云云所以專銷該省之雜糧麵粉等貨又受打擊矣 
[三誌豆麥行空盤貿易之失敗]  
　　南市洪昇碼頭裏街長和泰豆麥行因虧欵倒閉已兩紀本報茲悉該行開設已逾十載平時生理尚稱發達近因經理楊家炳楊樹森等染有烟癖且喜賭博麻雀撲克因此外虧已屬不少此次因私做麵粉小麥空盤以致虧折連前共負銀五六萬兩周轉不靈乃於舊曆本月二十三日倒閉人亦避匿現經商會代各債權出爲根究找尋楊家炳到場清理未知即能尋獲否 
[請撥寳山海塘歳費之道批]  
　　寳山闔邑市鄉經董吳以義等以寳邑海塘險惡歳需巨欵修築此項工程關係國家擬请歳撥修費列入中央預算業經具呈省道各署請爲轉呈昨日滬海道王道尹發出批示云呈悉查該縣海塘工程險要前奉省長訓令當經由道會勘擬將歳修經費先行編入預算以備工需呈奉省長指令以國家預算向有一定範圍此項巨欵未能如數照列令即續勘擇險估修具報在案茲據呈請擬就該縣漕糧正税項下每歳留支海塘工費銀六萬元列入國家預算是否可行旣據逕呈仰候省長核示祇遵此批 
[擴充鐵路附屬營業之擬議]  
　　滬寗滬杭甬路局接交通部令開據運輸會議呈稱奉部交議津浦提出之擴充附屬營業補助運輸案經本會於七月三日開會討論議决成立并以各路舊有營業固當擴充尤宜提倡沿線工商實業所有辦法應由各路擬議辦法呈部核奪付表决經全體會員贊成并省去二三讀請分行各路遵照等情查此案與全國實業之發逹及鐵路進欵之增加關係最爲重要除分令外合將原議案抄發仰即體察該路情形悉心研究擴充提倡辦法詳擬具復附抄建議案查鐵路爲營業性質主要計畫端在運輸然欲增長經濟力之發逹輔助運務之便利則擴充附屬營業如開採沿線附近煤礦自備輪船駁船接運客貨以及建立製造附設旅館均爲承乏路事者所當注意惟各路情形不同似宜體察地勢物産與夫客貨狀况其財力所可興辦者酌予舉行倘能措置得宜似與運輸業務不無裨助矣茲遵運輸會議章程第六條提出議案尚希公决 
[劃一運價計零辦法]  
　　滬寗滬杭甬路局接交通部令開案據運輸會議呈稱前奉大部交議京漢路局提出之劃一運價計零辦法案經本會於六月二十九日開會討論當經議决以洋五分爲標準五分以上作一角算五分以下作五分算由到會四分三以上會員贊成通過並省二三讀理合呈報鑒核行知各路遵照定期實行等情前來本部詳加攷核尚屬可行除分令外仰即於八月十六日遵照實行附抄原議案京漢價章計算運費遇有奇零小數逹三分以上者即整作一角算三分以下者則不計京奉及其他各路遇有三分以上之小數僅整作五分算者計算之法各路槪不一律對於聯運貨物未免分歧似宜歸定一致庶彼此計算上不無便利茲謹遵運輸會議章程第六條提出議案伏候公决 
[茶樓坍倒之慘劇]  
　　虹口蓬路（即文監師路）武昌路轉角指日高陞茶樓之房屋因年久未修於前晚八時許屋頂怱然坍倒壓傷茶客二十餘人内有兩人受傷最重腦漿肚腸均流於外立時殞命餘人輕重不一當經虹口捕房捕頭得悉立飭中西包探前往將受傷人車送同仁醫院醫治一面將兩屍體車送斐倫路驗屍所候今日報請公共公廨中西官蒞所相驗 
[强盜越貨傷人三誌]  
　　新閘重慶路四百九十九號門牌張源泰米店於上月二十六號夜被盜刦去大小洋數十元並被盜匪用石灰包將六百七十七號華捕兩目擲傷等情已兩誌本報茲悉捕房查得是案乃係持械夥劫宜昌路六七號門牌張華昌煙纸店店現洋並拒捕開鎗撆斃大有榨油廠小工某甲之盜匪高子英苗清盛胡錦如孫錦義王壽然胡萬泰張輔廷周小三子等所爲因於前日飭探將該匪等帶至寫字間逐一研詰口供聞該匪等已據實供認不諱並供出同黨四人云 
[寓客私帶軍械續誌]  
　　廣東路（即寳善街）四百八十九號門牌志興旅館二十三號房間内庽客甬人施銀泉因私藏勃郎林手鎗一支子彈二匣被老閘捕房特别機關中西探目查獲將施連同手鎗子彈一併解送公共公廨訊判管押候查等情已紀昨報茲悉施銀泉自帶回捕房後昨經捕頭飭令承辦是案之中西探將施帶至寫字間秘密研詰口供當據施供向爲　客此項手鎗子彈係由王某囑託向日本人處掮來言定價洋七十二元約於三十號交貨旋被拘捕等語捕頭得供諭着押候星期六解送公堂訊究 
[續誌浦東民警之衝突]  
　　浦東三林塘縣警察第五分所巡警盛祥林因竊取蘆粟敗露反將業主張小弟（即張連山）兇毆受傷經旁人禀控縣警察事務所令飭五分所所長王俊甫將盛警並張申解到縣轉解地檢廳訊供管押候訊等情已紀前報前日三林塘鎭商民朱根生張紀生朱成和等又聯名具呈檢察廳稱該鄉田中所植蘆粟爲張小弟所有此次该警盛祥林旣竊張之蘆粟又敢恃蠻兇毆當晚張小弟被拘到該分所之後又遭各巡警毆打現在盛祥林旣經到案押辦要求補提帮兇各警來案併究該分所所長王俊甫常不在所視事任憑各長警野蠻若此請求察辦等語檢廳長諭候核示辦理 
[海軍部調查軍艦]  
　　海軍部現調查所部各軍艦船名艦種並排水量曾飭海軍總司令部查造茲悉總司令部已列表送部表如下 
　艦名　艦種　排水量　　　艦名　艦種　　　排水量 
　海圻　巡洋　四·三○○　江貞　砲艦　　　五二五 
　海容　同上　二·九五○　江鯤　河砲艦　　一四○ 
　海籌　同上　二·九五○　江犀　同上　　　一四○ 
　海琛　同上　二·九五○　豫章　驅逐艦　　三九○ 
　永豐　砲艦　　　七八○　建康　同上　　　三九○ 
　永翔　同上　　　七八○　同安　同上　　　三九○ 
　舞鳳　同上　　　五○○　福安　運送艦　一·七○○ 
　聯鯨　同上　　　五○○　飛鷹　魚雷艇　　八五○ 
　建安　同上　　　八七○　湖隼　同上　　　九八○ 
　建威　同上　　　八七○　湖鶚　同上　　　九八○ 
　楚同　同上　　　七五○　湖鵬　同上　　　九八○ 
　楚有　同上　　　七五○　湖鷹　同上　　　九八○ 
　楚豫　同上　　　七五○　辰字　同上　　　三一○ 
　楚謙　同上　　　七五○　宿字　同上　　　三一○ 
　楚觀　同上　　　七五○　列字　同上　　　三一○ 
　楚泰　同上　　　七五○　張字　同上　　　三一○ 
　江亨　同上　　　五二五　應瑞　練習艦　二·四六○ 
　江元　同上　　　五二五　肇和　同上　　二·四六○ 
　江利　同上　　　五二五　通濟　同上　　一·八○○ 
[淺水艦换造船身工竣]  
　　江蘇水警第二廳管轄之仁勇陪戎兩淺水艦前因船壳破壞曾飭上海華興船塢配造而以舊船内之機器鍋爐换入新船現已經該塢將船壳兩隻造成機鍋各件亦已拆裝完工惟尚須試水考驗昨由該二艦長將新船竣工日期呈報趙廳長請速派員來滬考驗試水 
[斥革機匠禁止錄用]  
　　滬甯滬杭甬路局接交通部令開據京奉路局呈稱四月間天津東站撞車經派員審訊肇事原由係四八次列車入站行駛過速超過法定里數而遠近號誌之表示又有誤會所致該車司機匠閻鴻文實屬咎有應得除將該司機匠立即斥革外查閻鴻文年三十一歳直隸　縣人拍取相片請即飭各路禁止錄用等情除分令外合將該司機匠照片附發仰即遵照禁止錄用 
[通緝前任瓊海關監督]  
　　上海縣知事接江蘇齊省長訓令云案准財政部咨開據新任瓊海關監督張璟竹會同監員瓊崖道尹周杭呈稱前任監督王懋交代未清擅自逃逸請予通緝究追等情前來本部當以事關税欵自非嚴緝懲辦無以肅官箴而重交代據情轉呈大總統鑒核訓示在案旋奉指令呈應准通緝究辦餘如所擬辦理等因奉此除分行外相應抄錄原呈咨請遵照辦理等由准此除通令查緝外合行令仰該縣知事卽便轉飭所屬一體協緝務獲解究 
[派員履驗螟卵]  
　　松江縣之楓涇小崑山等處近來發生螟卵日見蔓延由各處鄉董收買已及三萬餘塊堆積空地日久一經日光臭氣四溢於居民衛生大有妨害該縣李潤之知事昨特據情電報上台迅賜派員履驗俾便焚埋玉道尹據報後立派委員余沅高湛臣星馳前往會同驗埋以免發生疫癘 
[暫免檢定之小學教員]  
　　上海縣知事接江蘇教育廳訓令云檢定小學教員委員會案呈 
 
 

Page 11

 
 
本届檢定合格之小學教員業將無試騐及受試騐分别公布在案查檢定規程第一條師範學校本科畢業生應免檢定此外講習所畢業生前奉教育部令凡照師範規程第六十五條之規定所設各講習所期講習期在二年以上者准於五年内充國民學校正教員在規定年限以内無庸加以檢定又查第一千三百九十二期省公報所載省長指令金壇縣知事乙種師範講習所畢業生旣經省員復試者應准暫免檢定如其志願充當高小正副教員或國民學校正教員者仍應查照定章歸入檢定範圍等因該縣前次塡送各項書紙願受檢定各教員茲經詳加審查合於前項暫免檢定資格者計五人除將檢定費照章發還外合行開單令仰該知事轉行知照此令計開鄭忠鉅盛競新盛競存李福基張抵金以上五人均暫免檢定 
[選舉訴訟餘聞]  
　前次省會初選時本邑曹行卿第五區選舉投票所有選民周立人孫頴才等違法行兇擊毁票匭當經初選監督沈知事飭派警吏將周拘送法庭訊判監禁五個月一面嚴緝孫頴才等到案再辦在案茲悉周立人自判决後即提出理由聲請上訴當時法官以其無充分理由批駁不准迄今已有月餘茲周復具詞要求易科罰金已經檢廳移請周級審廳核准周已措繳罰金九十餘元不日當可釋出但孫頴才仍須緝拿訊辦云 
[油豆餅業報名上月貿易數]  
　　萃秀堂油荳餅業公所昨將上月分在采菽堂貿易所開出交易總數報告各董旣同業各行號計大簍豆油六千五百三十件小簍油一萬四千零八十八件黃豆一萬零三百零一石五斗綠豆三百十四石五斗豆餅八萬九千二百九十九片比較前月分大油計少一千二百件小油少二千四百三十件豆餅多二萬七千片共收捐元二百十九兩二錢三分一釐 
[學校消息彚紀]  
　　西門圖畫美術學校本學期招生投考者頗多第一次錄取師範生十八人正科生四十人茲該校長因開學在即特於三十一號下午一時召集全體職教員會議列席者二十六人由劉海栗主席報告上學期經濟塡補方法及收支一覽表並上届正科師範科畢業生出路狀况次陸續議决關於校内及函授部教授訓練上種種進行問題共二十五件並於此學期始添聘西畫家沈泊塵爲科任教員張玄田爲學監洪禹仇爲正科一年級級任教員劉榮昌爲師範科主任云 
　　派克路養性女校於夏曆二十五日舉行開校式並補給上學期初等科畢業證書高等科中學科修業證書及各級獎品等下午二時振鈴開會首由學生二百數十人合唱校歌次由校長謝强公致訓詞次經理周學孟女士報告本學期進行事宜繼校董胡德貞女士致勉詞其餘男女各教員亦各有演説末由校長曁經理親給證書及獎品给畢乃行師生相見及同學相見等禮復由全體學生唱秋季始業歌至鐘鳴五下始振鈴散會 
　　馬立師勵羣學校係於今春由吳右雲李竹隠曹蘅史三人創辦授課悉用國語生徒尚多本學期請徐少平爲英文主任聞該校擬於下星期二起開辦夜校專授商業上知識云 
[寗波同鄉會募捐消息]  
　　寗波同鄉會募捐因限期將滿事務所定於陰曆二十八日開第三次募捐圑會昨分致各募捐員通告如下（一）捐欵募到之總數（陰曆本月十五日止）計洋九萬零九百九十六元八角八分銀五千一百五十五兩（二）募捐員曾繳捐欵之人數一百七十三位（三）募捐期限一月將滿懇速勸募以足定額（三）已募到之欵請於月内惠交本事務所掣取收據仍請繼續勸募（五）舖捐一項本埠各業凡同鄉人有股份或雖無股份其經理爲同鄉人者皆可勸捐（六）如有將捐册轉託友人向外埠勸捐者祈爲催繳但不限於月内（七）已認捐欵懇連同代募之欵一併惠擲（八）各募捐員經募捐欵細目係俟本月告終當另印比較表分送（九）如蒙慨助本會新會所内應用器具請函告本事務所接洽會所落成於各器具上均刋捐助人之姓名以留紀念（十）陰曆本月二十八日下午二時在事務所開募捐圑會此爲限滿最終之期應有各項重要事件公同討論凡我圑員届時務請必到如本人有事不能到會請函託代表來會爲荷（十）（一）已繳捐册諸君如尚有可募祈繼續進行尤所感盼 
[催兌殖邊事務所又開談話會]  
　　昨日星期催兌殖邊商困事務所仍在西姚家弄思敬學校開談話會下午二時餘發起人朱子才顧砚卿程吉孚朱萊生浦昌復等先後到會各債權到者多人當將本月二十六日北京總行惲總理來函交衆閲看衆以仍無實在辦法均擬訴諸法律嗣由葉貺辰將來函詳細解釋請衆再爲忍耐衆興辭而散茲將惲總理來函錄後子才吉孚砚卿貺辰先生閣下敬復者頃奉本月二十日來書囑敝處先行派員赴滬旣可安慰衆心又可確理應負數目一俟籌欵妥洽卽可從事營業較爲便捷等情並承示貴所終始以維持爲職志具徵藎籌碩盡備極周詳至深感佩敝處現正物色相當人才一俟延定即行派令來滬商承諸君清理一切可也先此布復並頌台祺惲寳惠啓 
[夏假期滿後之審廳立公時間]  
　　江蘇上海地方審判廳昨發布告云查本廳前遵部章夏令休假業已期間届滿現自九月一日始本廳辦公期間仍定每日上午九時至十二時下午一時三十分至四時三十分止所有訴訟當事人等投遞狀紙等事務須遵照上開時間爲限仰訴訟人等一體知悉特此布告 
[勘修城濠塡築之馬路]  
　　南市中華路民國路原係舊城濠塡築迄今四載道路雖時常修葺然自華商電車通行後兩旁基地不無鬆動日久遂漸高低不平車輛行人漸覺不便近經該處紳商公函滬南工巡捐局姚局長請爲勘修現姚局長已飭路政工程員按段勘明後撥匠修砌 
[門差捕升充包探]  
　　楊樹浦捕房九百十六號門牌差華捕劉文軒因辦公勤愼經該管捕頭禀奉麥總巡諭着拔升爲三等包探調往總巡捕房當差所遺門差一缺着五百零五號華捕補充該探捕等昨已分别到差辦公矣 
[南滙海灘發現浮屍]  
　　浦東南滙五圑鄉九甲海灘近日發現男屍一具當由該處鄉民報告董保按照海浮章程給棺收殮浮厝義塜聞該屍身着綢皮袍絲綿綢緊身衛生衫褲花緞棉套褲衛生襪無帽無鞋面肉手指已腐去緊身袋内有壞表一隻現留爲屍屬認領此屍或係普濟輪船失事時溺斃未可知也 
[男女偕乘火車之可疑]  
　　十八歳女子楊巧林家住租界偷雞橋前日偕張實慶至北火車站購票搭車擬往南京被救濟婦孺會調查員王緯文查見以其形迹可疑向詰支吾當即將男女二人送交閘北五區警署轉解司法科移送地檢廳訊核 
[尋獲被人拐逃之媳婦]  
　　常州婦人韓岳氏與解克庭姘識於去年四月十一日由原籍捲逃來滬賃屋於小西門外中華路四十三號門牌同居昨日清晨氏翁韓狗二偕媒證霍鮑生等來申至該處尋見立唤二十一崗守望巡警張振生同至四十三號屋内將該氏與解拘獲解送二區二分所由孟警佐訊供之下以案關拐逃涉及刑事諭飭備文將該氏與解連同原告韓猣二證人霍鮑生等一併移送地檢廳訊辦 
[雉妓違章拉客]  
　　雉妓李桂香前晚在南京路拉客被六百二十一號華捕查見以其違章將該妓拘入捕房捕頭諭着存洋五元保出聽候解送公堂發落 
[粤妓强曳西人]  
　　粤妓王阿媛前晚在虹口百老滙路硬拖某西人前往狎游被五百三十三號等華捕查見以該妓迭次違章當即拘入捕房捕頭飭探往查屬實諭令轉送公廨收押聽候解究 
[私賣鴉片之懲罰]  
　　法新租界善鐘路捕房捕頭訪悉界内居民王龍生家私賣鴉片日前帶同包探徐新發前往抄出烟具等物當將王及烟客吳阿九金阿三趙榮福等四人一併帶入捕房管押昨解法公堂詰訊王供認設置燈榻私賣鴉片不諱吳等三人供認在王家吸烟過癮中西官判王罰洋二十元充公吳等三人因貧苦屬實着各押滿三天烟具銷毁 
[私帶烟土者何多]  
　　前日有婦人朱浦氏私帶烟土十六包計十八兩三錢又趙沈氏帶土四包計十三兩二錢又黃周氏帶竹箬烟膏一百二十一包計八兩又烟膏一百二十二匣計十三兩八錢又五瑞雲帶土數包計五兩七錢均由巡警先後將人贓拘送地檢廳訊罰 
[欠租人因貧得釋]  
　　福記經租賑房前遣收租人至法公堂控房客陸大虧欠租金若干請求訊追經法公堂訊判將生財拍賣作抵在案昨又傳訊捕頭禀稱被告家中祇有破檯一只餘無别物請爲核奪詰之陸供實情無力措繳求宥中西官以被告貧苦屬實判從寛斥釋 
[被告請换保人]  
　　日商羅公司股東日人角田方太郎凌田峯次郎奥津守次井上助市田口濱之助等在公共公廨控王潤生不理定貨虧銀一萬數千兩等情前日被告王潤生延代表律師到堂聲稱被告之保人現欲離開上海委託敝律師到堂聲明要求堂上准予被告另行調换保人云云中日官得供判候下禮拜六商明再核 
[被告交保候訊]  
　　滄洲别墅劉問芻在公共公廨控包蘭文不理押欵銀一萬八百兩洋二千二百七十元又渤海惠記等控李介眉不付存款洋二千八百五十六元又萬森木行控汪炳煒不理欠欵一千一百五十六元等案前日由探將各被告傳至公共公堂中西官判分别交保候訊 
[車夫私開汽車之科罰]  
　　利喊汽車行洋人昨至法公堂控車夫吳光綸於前晚私將汽車開馳出外實違公司章程請爲訊究詰之吳光綸供是晚實因管車頭目趙振德患病着令民人駕車送伊至家中並非民人私開是實趙振德稱是晚商人因患痧症故着吳開車送至家中實非吳光綸私自開車請察中西官以吳不應擅自將車開出着罰洋五元充公以儆 
[馬車駕駛違章]  
　　馬夫陳阿五前日在公共租界極司斐爾路駕駛一百六十五號馬車違背定章被一百七十八號印捕查見將陳拘入捕房捕頭諭着存洋五元保出聽候公堂傳訊 
[匪徒攫取老婦金圈]  
　　住居洶沙場之婦人陳江氏年已六十二歳昨晨出外買物回家甫到門口忽有匪徒張福堂上前攫取該氏耳上金圈一只奔逃該氏大聲喊救當經崗警趙梧桐攔獲在張匪嘴内抄出原贓傳同該氏押送二區二分所孟警佐略詰一過諭飭申送警廳訊辦 
[過犯混用鉛角]  
　　甬人范春生在九江路（即二馬路）一百四十七號門牌某煙紙店内混用鉛角當被店夥應沛濤察出唤捕將范拘入捕房搜出鉛質小洋十枚於上星期六解送公共公堂經中西官訊實以范係過犯判押西牢一年鉛角銷燬 
[劣孩竊取單被]  
　　江北劣　蘇小四子竊取東有恒路五百二十六號門牌沈阿樑家單被兩條被探嚴阿慶查見將人贓帶入捕房押候解廨請究 
[冒充跑街行竊]  
　　某烟紙店主周秋德昨至法公堂控素不相識之錢繼臣托稱伊係某店跑街夥來店兜售貨物詎交談未久賬臺上五元鈔票兩張被錢乘間竊取圖逃當即察悉唤捕將錢追獲抄出原贓請求訊究詰之錢維臣供認冒充跑街至周店行竊鈔票不諱中西官判錢押十天以儆贓洋給原告領去 
[印人拘獲竊賊]  
　　江北人陳阿二前日潛入浦東爛泥渡太古公司碼頭竊取煤炭一麻袋携贓　逃爲管門印人撞見上前捕拿陳拒捕毆擊當經該印人急嗚警笛召集休息各印人帮同將陳拘獲報由買辦用電話通知水巡捕房將陳阿二拘去昨日轉解地方檢察廳訊辦 
[過犯摸竊銀洋]  
　　無賴吳小毛串黨在浙江路某號電車上摸竊張增全身畔大洋二十五元圖逃被張察悉唤捕追獲拘入捕房前日解送公共公堂訊供不認中西官以吳係過犯判押五個月期滿仍逐出租界 
來函 
[警告全浙分銷鴉片者]  
　　鴉片流毒盡人皆知自聞製藥指銷及浙破我烟禁陷我浙民羣情憤懣誓不承認當經本會邀集會議僉以浙江係完全禁絶省分豈容土藥再行侵入貽禍桑梓惟有本良心上之主張作相當之對待議决五條分列於下（一）分銷存土如係商店主人各銀行錢莊槪勿與之往來以使其金融呆滯艱於發展（二）店中夥友如有分銷存土之舉動要求其店東立時斥退並將其姓名及年歳籍貫登報廣告無論何店不再錄用（三）家擁巨資索非經營商業者而分銷存土如係浙人當報告其族長勒令出族倘籍隸外省亦應公同拒絶勿稍姑容（四）全浙房主凡遇分銷存土開設店號者槪行拒絶倘貪圖租價允爲租賃當以對待分銷存土者對待之（五）私行兜銷致遭毁辱以及分銷存土因之發生意外事端所在地商會槪不保護以示决絶上列五條凡我商界均應持以恒心行以毅力務使銷土各户不能立足於完全禁絶之浙省得遂拒絶之初衷而後已總之私禁之嚴甚於官禁苟資本充足何業不可以經營何苦甘犯衆怒輕於嘗試迨擱貨日久退回乏術始悔分銷之非計晚矣願作分銷存土之計劃者及早猛省以全名譽而保資本除函請寗波總商會曁各縣各鎭商會一致進行並登申杭各報外特此警告浙江杭州總商會啓 
[施肇曾來函]  
　　逕啓者鄙人前因患病旅居北河日昨返都據友人述及本月十九日上海囗囗囗報内載收買存土之緣起有鐵路督辦施肇囗字樣意必指鄙人而言但鄙人此事未嘗絲毫預聞致稱鄙人所辦某銀行意必指上海永亨銀行而言查永亨銀行鄙人雖經各股東舉爲總理然至今並未赴滬擔任該行是否墊借欵項係屬營業範圍之事鄙人遠不獲知抑且無勞代辯也敬請貴報登入來函一欄以昭核實不勝感幸順頌日祉施肇曾啓 
專件 
[中華民國六年上海口華洋貿易情形論畧（四）]  
　　一出入内地之貨入内地領有子口單之洋貨本年總估值較去年约多二百萬兩所發給之派司亦較多於去年大宗貨物而有加增者則爲日本布疋雜貨美國煤油以及車糖出内地領有三聯單運往外洋之土貨本年採辦土貨三聯單較上年多六百張總估值多二兆兩較上年爲盈者强半係屬蠶繭一項其他土貨較上年稍減故所收之子口税較上年少五千兩 
　　特别論略不具論 
　　一船隻因戰事延長商船缺乏本年進出口之噸數較之上年少一百萬餘噸除　日本旗者照常不減年約五萬噸外其餘懸各國旗者均見減少懸和國及美國旗者雖覺各增十萬噸惟其故皆因有一種郵船昔日不進滬港者今則特進上海其中尤見短少者首爲英國約少一百多萬噸懸中國旗者略見減少雖有没收敵國船隻而開駛已在年底以後至水脚加增乃本然之事遠埠之水脚加增極大其至各通商口岸則約加五成耳歐戰之前運往英美兩國水脚價目每噸一爲金幣三鎊一爲美金十元至本年底往英國者竟至金鎊四十鎊至五十鎊之間往美國者亦增至美金五十五元矣日本運煤水脚增漲甚多當歐戰以前由九洲各埠運來煤炭每噸運費祇日金二三元者今竟增至十元有奇其時以船隻缺乏水脚增漲甚至前者廢置之船今且目爲有用之品上海船廠能造巨船者至少亦有四家何以歐戰已經四年業此者未見發逹中國煤鐵礦産在在皆是何不因而利用之考民國六年上海各船廠造成航海輪船僅有四艘謂爲材料之不足歟則製船材料鐵肘角及鐵板等件尚溢爲外用特以製造未精致向來所産及所出口各種造船材料非經過日本複製完善皆不適於用向使礦業製造有人提倡獎勵則際此船隻缺乏之時果能利用此物博工賤之機會其收效當不亞於東鄰况當此各國船隻缺乏之時造船事業較之他業更爲緊要無如上海船廠所有材料向皆仰給於舶來之品也 
　　一旅客滬寗滬杭鐵路事業今年較前大有進境考旅客搭載運貨水脚均有增加小輪生意雖被鐵路攘奪營業尚佳其仍可支持者良由取資甚廉耳往來於滬寗滬杭間之旅客人數尚與前五年相等滬寗滬杭鐵路自民國五年十二月在租界西方接軌後次年一年之中來往滬寧才人數在六百萬來往滬杭者人數在四百五十萬云 
　　一金銀本年金銀塊進出口比前年減額甚多查民國五年進口有四千四百萬兩出口有五千二百五十萬兩民國六年進口祇三千一百萬兩出口祇四千五百五十萬兩前年進口之金其數甚巨良由華人以爲價格低廉踴躍競買豈知一至年底積金充斥而金價仍有低落之象日美且相繼禁輸現金出口總覈全年進口之金不過合關平銀一千二百七十五萬兩而民國五年所進口之金合關平銀一千九百五十萬兩比較其數所少甚多至於銀數其減量亦同之惟銀元出口者其數大增有一時銀元之價值較生銀之價值略優運往印度數目竟達關平銀五百萬兩其時之價值較原價亦形少漲 
　　一土藥洋藥營業已於民國六年三月三十一日遵令禁絶惟彼時積囤關棧者爲數甚巨至年終尚無切實辦法私土一項已詳於第一欵母庸贅述惟此項違法交易旣多則所出之代價自必甚巨耳（未完） 
雜評二 
[瑣屑之爭（訥）]  
　　一家之内鹽米爲瑣屑事而今日國家除大局之爭外亦正多此瑣屑之爭也 
　　爭鑛爭借欵爭土皆所謂國家瑣屑之爭也弛禁與否已成米爭問題而湘鄂因鹽乏而起恐慌松鹽因封閉而起爭議又成一鹽爭之問題是更所謂瑣屑之爭也 
　　夫此米鹽等瑣屑之爭在當局視之小之又小而不知關係國民之生計甚切安可輕忽視之也哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[啞者傳] [  梅花瘦客]  
　　啞者金氏其先人三緘其口啞者乃克紹先業焉居恒倘佯自得或疑而叩其故啞者秉筆而述曰吾樂吾之啞而子獨詫之其亦暗於事理矣天何言哉四時成焉百物興焉此天地之啞也銀漢無聲轉玉盤此星辰之啞也予欲無言此聖人之啞也顔回終日不違如愚此大賢之啞也堯舜之時垂衣裳而天下治此元首之啞也諸將爭功馮異獨退處大樹下此大將之啞也啞何害於人哉况至今日曳長劍佩虎符者固巍然民之干城也問其果能保面子出悶氣否今之峨高冠博長帶者固儼然民之父母也問其果能出智謀奠國基否今之被禮服駕汽車者固　然民之代表也問其果能發一言宣民隠否乃至報紙爲輿論機關問其敢批逆　秉公論者有幾人哉世莫不以啞爲貴而人亦不以其啞爲嫌也子何獨嫌於予乎或者不知所對而退 
　　論曰啞者之論誠亦近理然吾則謂中國所以敝者特由有心人之不盡啞耳紛紛呶呶者每舉我之　病以示人故人敢公然欺我喭曰啞子吃黃連説不出苦夫吃黃連而不説苦則人之視己猶疑其大　甘草也使一旦而國人盡啞則不動而成不言而信之世可立躋内容縱若何處敗而外表上觀之固儼然天下有道庶人不議之時也其亦孰敢侮我哉則中國庶有瘳乎予日望之矣（六） 
家庭常識 
[吐血驗方] [  謝志珵]  
大凡吐血可分爲三種曰肺血心血肚血要不外虚熱之所致也而其中以痰中帶血點者爲最重帶血絲者次之痰血半和者爲最輕民國四年鄙人偶　斯疾始則痰血半和繼則血絲血點且時愈時發绵延二載遍訪名醫卒無見效後閲家庭常識中有以白茅根馬蘭頭湘蓮紅棗各四兩煎服之方因照法以試之二旬即愈今夏同學友黃君亦染斯症卽受以此方旬餘亦竟獲痊故特重錄之以告世之患同病者按白茅根可向地層高厚之潮地上掏之反是則不多得宜選白而嫩者爲使根中有心硬而窒必去之不可忽馬蘭頭多生　草間蓋二者均含有凉性也身體强壯者獨飲其汁亦可此係敝同學所親驗者（却酬） 
[格言彚錄]  
　　老人之言不可不聽婦人之言不可常聽小人之言不可妄聽傭人之言不可輕聽 
　　男子必有薪俸之收入而後可以娶婦女子必以針　能自赡而後可以嫁人 
　　游戲場中宜少走一失足時後悔莫及公門裏面好修行一動筆處人命攸關 
　　得意時切勿發狂當作一步鎭靜工夫失意時切勿亂撞當作一步忍耐工夫 
　　口快者心必　宜親而近之目斜者人必　宜避而遠之 
　　凡事必前後想過　後可做凡物必仔細看過而後可買凡人必輕重試過而後可用[  郁次青]  
　　天下斷無一本萬利之事以小資本而期大利者其資本必喪失如賭博彩票之類是也而於工商業亦然天下斷無一蹴即幾之　以短時間而望速成者必虚　其時間如函授學校之類是也而於理化學亦然 
　　人當得意時若縱所欲必致一蹶不振人當失意時若餒其氣必致百事無成[  天虚我生]  
[農業須知]  
[普通肥料之製法（三）] [  鄰]  
　　（五）乾糞與尿水乾糞製法可以濃糞撒布硫酸石灰曝於日中　乾透碎成細粉以此混合種子用之收效甚大至尿水成分　强本有害於植物倘能久貯而後用最爲妥當惟用時須加草木灰充分攪之始生效力 
　　（六）　水人糞必充分腐熟始能施用平時宜常常攪拌以速其溶解至澆灌時亦必攪拌而後用所以防糞中安母尼　散布不均也惟此　在冬季不甚蒸發夏季酷熱時蒸發最甚如欲止　蒸發可用少許木炭及乾土青草等混合之即得施用糞水其成分之多寡當視時候爲增減一月（陽曆）糞八分水二分二　糞六分水四分三月糞水等分四月糞四分水六分五月糞三分水七分六七兩月糞二分水八分八月糞四分水六分九月糞水等分十月糞六分水四分十一十二兩月糞七分水三分（注意施糞水以晴日爲最宜春夏季施糞宜在日未出前若在日蒸後其上須覆以土否則養料易散失且易發生害蟲如冬季則以日中爲宜） 
　　栩按杭州紳富之家曩時多用木製爲櫃貯黃沙缸以　　溺由傭僕售與湖州人之專業倒尿者每缸得錢輙二三十文爲司　人之專利其在街頭巷尾埋設尿缸以收行人溲溺售錢者則爲棚夫更夫之專利自興辦警察後撤棚廢更缸制亦毁改設四門汀尿坑自謂有益衛生而不知尿無去路停潴滿街穢惡不可嚮邇湖州人之倒尿者以無物可收遂亦絶跡人家設缸儲尿竟致在坑滿坑無法輸出而倒糞之專業家則　尿爲廢物每每不肯帶收故近年來凡有四門汀文明尿坑之處莫不如鮑魚之　人皆掩鼻而過名爲改良實則改壞即上海租界中之弄堂壁角亦皆然也竊謂湖州人以倒尿爲專業必有一宗大用途在意其爲栽桑或種菱之主要肥料其效用當如上列第五項故荒祠廢宅中久無人居其尿缸中尿色泛爲綠臭氣亦無湖州人翻肯山價倍於尋常殆卽此之故歟愚意公衆衛生實爲至要與使溲溺遍地無從放注反無益而有害則不如仍用舊法貯以瓦缺上　箬帽盛以木炭屑及草木灰藉爲過濾之具則炭屑有滅　特效草木灰又有調和之功能廢物旣可利用而司　傭僕及管弄堂人亦可得一宗天然出息又何樂而不爲深願警廳采用舊法仍改四門汀之杭爲缸外加木櫃高却半身則穢氣亦不致黨人一面示諭農人許其每晨收取則於農家不無便益而崗警亦得收受一些規費寗非一舉而數得歟 
長篇小説 
[冰山奇俠傳] [  常覺小蝶合譯天虛我生潤文]  
　　（原名ＨＡＮＯＦＩＯＥＬＡＮＩ）法國嚣俄著 
　　第二十二章庭閧（一） 
　　自　恩就獲舉國若狂咸欲一覩此怪傑果爲何狀是日科冬星節署復開軍事裁判鞫此罕恩並將犒賞黑壁戰勝之兵　瑟　列首座亞菲爾諸人亦預焉芙生大佐意態昂俊臂裏一創似表其功鐵門以外圍而觀者如堵牆此時堂上已發言其聲低乃不辨出自誰何之口曰今當先賞捕獲罕恩之人應請芙生大佐證明此千金果應誰得芙生曰其人曰戈詩蓋吾營中第二神鎗　也曰然則戈詩可當庭受賞則有一少年　兵岸然升堂主席曰汝名戈詩乎曰然曰汝以何術捕獲罕恩戈詩曰吾於尸叢之　撲而得之因述其狀然於己之傷敗則諱焉於時即有一錢　巨如母　彭然擲堂下曰戈詩犒金千此爲汝有矣戈詩正欲俯拾忽聞人叢中起怪吼聲曰戈詩汝未嘗捕得罕恩也此金不爲汝有戈詩聞呼一愕不禁縮手旣乃笑曰惜吾囊無金不然吾甯出萬金以求捕得罕恩之人出庭自認則吾甘認冒功之罪言次叉手於胸態度轉冷四　言曰果誰獲得罕恩者願與我質語未畢人叢西角又起一聲怪吼曰我在此也隨聲視之見有灼灼之　睛爍爠於人叢之裏則其人固侏儒也全身裏　獺之皮虬　繞頰露其血　奇醜乃如獰鬼戈詩乃失笑曰朋友補得罕恩者即爲汝乎侏儒暴聲笑曰是也其聲如雷芙生亞菲爾諸人皆詫在芙生則明明識其爲黑壁獻　之人而亞菲爾則固遇之於野猪洞中親見此人殺其愛子乃氷山中之　罕恩也則大驚幾於亡魂而戈詩猶不解冷笑曰然則願聞其實證（未完） 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[水雷（見甲戍年五月十九日報）] 　　 
　　水雷之倡造迄今不過二十餘年耳昔俄與英法交戰時始在霸的海内設用奈製法未精故尚少效後南北阿墨利加合衆國於十餘年前　兵搆怨試用屢有奇功按水雷之形如西船所用繫船之浮標然以鐵鑄成藏火藥於水雷内之底或一百斤或三百斤不等其標内之上截空洞無物以故輕而上浮水雷下之底尖繫以鐵練　定於水底使不得遷移而浮於水　其燃轟之法則有二一能自轟者蓋内設機關外有鐵條横亘與機關暗相接連船觸於鐵條之上則機關發動卽能自轟也一則以電線自岸上通接岸上之人見敵船已近其地乃即以電氣引使燃轟就二者而諭自轟者可隨處暗設不必使人守視更便於用特不分何國之船遇觸即轟其弊亦甚大故今所用者以電線引轟者居多按此種戰器利於防禦其物雖小而能使數千噸之大船片刻立成　粉且旣設水雷敵船必不敢徑前行駛卽如普法之戰法船本强於普意欲在普海濱縱擊乃因普人於沿海險要處遍設水雷法船遂不敢進而素稱精利之水師幾歸無用矣茲聞吾國令製水雷不禁稱善者再特恐我甫　製而他國已有更奇之利器出現也 
筆記 
[北京之邪教（見癸酉年六月初八日報）] 　 
　　辛未歳余庽京都雲間會館時傳符咒十三字皆口字旁者夜靜時默誦三過則手足自能舞蹈持鎗即試鎗法持刀即試刀法日則如其法而習之或有所忘夜間再試海昌館已有數人習兩閲月各精一藝一人學猴拳尤妙京中名教師亦佩服之同鄉某明經欣然慕之往受其訣夜以短烟筒作雙劍凌空飛舞身不能自禁旦而述諸同館皆踴躍欲試余急止之曰諸公其速禍矣此即白蓮教之所爲也昔白蓮教匪莫不武藝精通兼有法術蕩平後擒獲數百人樹二幟於教場右紅左黑令願生者右願死者左而該匪無一人就紅幟者豈非有陰驅之者乎今日能授人以技他日必能用人之身一旦變作諸公即不欲爲匪黨能自生乎衆愕然旋皆因余言而止且爲查究其由來乃知有湖南武孝廉某因游西山風雨驟至偶避大樹下遇一異僧傳授其法恐此根株不絶將來萌藥之生必有滋蔓難圖者云 
　　按拳匪之禍此即其導線也 
閒譚 
[老翁受騙（見甲戌年十一月初二日報）] 　　 
　　蘇州桃花　地方有某翁夫婦年皆近花甲而膝下子女索然藉澆　錫器爲生活吳下舊有摇會風翁前日在茶　内摇得一會約洋五十元大喜過望友人戲之曰回家好收　勿爲小竊所窺伺翁笑答曰我自然藏好難有通天本事料亦難動除非習搬運法者或能肆其伎倆耳詎是時早爲一梁上君子所聞以爲老翁作此大言心殊不服遂尾之而行將近桃花塢時已昏黑翁叩門進去賊亦躍上屋頂伏之以觀動靜聞老夫婦互譚摇會事皆大喜嗣聞老婦言曰我二人老去不患無買棺材資矣賊聞此言知係孤貧而無倚者不覺天良大發欲返身行旣又念老翁敢説大話當聊與一戲因仍靜聽俄又聞老婦曰此銀當藏何處翁曰借作枕頭萬無他慮婦曰甚善隨各解衣就寢賊聆之已悉　想此銀已作枕頭未免難以下手旋思得一引虎離山之計因　下撥門入伏於臥榻畔聽悉夫婦係兩頭　遂以手探入被中輕拉老翁之足翁醒料知老婦或有密語遂蹣跚而來竊竊動問婦覺翁並臥因訝曰我何曾有話快去看住洋銀睡罷若大年紀還效小兒女模樣豈不羞死翁爲婦所斥急急掉頭過來趕緊一摸則銀已不見矣披衣跳出見房門洞開隠約間見前面有人緩步而行於是高聲呌喊忽聞前面之人笑答曰若大年紀還效小兒女模樣豈不羞死我因你年紀大不過聊與　戲日後在茶寮内敢再大言否拿去罷將銀包向後一　翁是時如鄭人夢蕉鹿一般急持銀返次日賊於茶館内道其事故人皆得知之據人言該賊爲蘇垣中之最著者居民半與認識即捕役等亦視爲架上之　獵前之犬故敢肆無忌憚津津樂道如此 
四十年後之新世界 
[雲中之假聖像]  
　　當一九一五年俄軍圍攻奥國泊里齊米塞砲臺時入夜雲端常現聖像奥守軍見之抵抗益力俄軍砲兵則多爲肅然起敬聖像僅現於　夜距地約半英里而不知此乃奥軍司令之詐計也蓋若以裝特别鏡之探照燈與大幻燈器一具則不難將圖像射照千尺之外奥飛機備齊應用器具及幻燈片升空施用之其圖像乃取諸成洛斯土柯伐教堂聞爲名畫家聖魯克氏所繪東歐人士多能辨之飛機飛行於雲下七百至一千尺之間即尋常幻燈片在千尺之高處亦可放大至直徑一百八十五尺聖像現露之後俄兵輒停止砲轟數小時俄兵司令初亦驚異繼疑乃敵軍詐計曾命砲手發砲轟擊雲端之影衆爲大譁竟欲舉兵戕之 
譯叢 
[擬造新式飛機]  
　　英國製造飛機專家亞斯登氏謂擬製造一種新式飛機每小時飛行速率可逹二百五十英里惟最力之速率亦約一百五十英里此與降地之時大爲不便故須有長六七英里之飛機營始能合降地之用而駕駛者又須具特别技能云　　德之國歌德國當軸因國歌曲調與英相同决計修改之或另製新歌乃羅致名士組織一會專事此舉且請全國詩家與音樂家各竭所能以　競爭應徵投稿者共有三千二百人之多擇其佳章　　德皇無一入選故近復請詩學與音樂家重撰之 
[攝影之效用]  
　　攝影者娱閒之事也而在今次戰爭效用甚大凡戰線之地勢如原隰叢林砲臺戰壕及集兵地點等類皆由飛機携攝影器升空攝取其影合而爲　戰線雖長無一遺漏部分今之任主將者非若曩時之身先士卒且有雖戰線亦朱自覩者而惟於陣後數英里之根據地據案熟視攝影之戰線　以電話傳令其佈置大戰儼如下棋焉敵軍陣勢苟有變動攝影隊輙隨時報告而變其圖影又凡大戰進行之際各師中皆有攝影隊隨同攝影其影片皆送至陸軍部編號保存俾備編製大戰畫史留貽後人此視僅以文字紀述者更足動人觀思矣 
 
 

Page 18

 
 
   
 
