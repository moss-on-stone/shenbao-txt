# 1902 - 217 - 4910529

 

Page 1

 
 
[雙璞齋四書五經義大全出書啓] [  圖書集成局代白]  
　　自八股改試經義承學之士驟遇更張輙以師承無自爲慮雙璞齋主人嘗謂經義之法疏解聖經常用說義正義之例徴引史鑑兼及時事當用衍義講義之例爰取古今名儒磧彦經義諸作彚而選之題有未備則敦請通材博雅分任操觚自去年七月詔下之日爲始迄今已閱一年遴選始竣共得經義三千篇抉擇精嚴所錄皆精深閎博有實理實事而不詭於義法者未知經義作法之學子苟於平日之問取而揣摩之得其一羽一麟卽不難破壁飛去主人以是編爲四書五經義之全非比巿上所售僅寥寥數篇不足以益人隅反爰倩本局用新鑄鉛字排印成書公諸海内都計五十六卷另弁首一卷係恭錄高宗仁宗御製蓋欲學者知所取法謹所遵循也現已出書裝訂廿四本每部定價洋銀二元四角有欲先賭爲快者請速移玉至申報館申昌書局及各書坊購取可也此啓 
[論學生押解回華事]  
　　中國某省游學生吳敬恒等人屢向欽命出使日本大臣蔡和甫星使滋擾致被日本警察官拘押等情本館已將日友手書及各日報所紀句斟字酌譯列報端昨更箸爲論說以發明之竊以爲語盡秉公絶無偏倚矣乃閱本邑四字報謂得東京電信悉吳等已押解回華其爲星使所不容耶抑日人惡其驛騷爲之驅斥耶電音簡略未得而知嗟乎學生文人也游學外洋甚美舉也以游學之故而藉端滋擾已非分之所宜然至因滋擾而被押解回華則是辱政府坫儒林大負國家殷殷培植之盛心而釀成千古未有之奇辱矣說者謂此一事也因星使蔡公不允親送保證書而起似未可專咎學生顧出洋游學之人前後已不下數百輩星使一一爲之保送何獨於吳及鈕瑗等而靳之曰吳非敬恒實名朓鈕非瑗實名永建人苟無瑕可指何必改易其姓名星使因其改名而心有所疑深恐一經送入校中他時或竟行止不端保送者難辭其咎其遲回而不卽出保證者理也亦情也吳鈕等人旣讀詩書當知法紀我意必以禮入謁婉白其情適逢校中歇伏之期星使正可徐徐轉圜俾秋凉後仍得入校肄業乃不此之務而呼朋引類羣擁至節轅閽者阻之則毁其玻璃門大踏步入内囂譁呌駡迭勸不從直至警察官到來而無禮情形依然如故其被押被解直自取其辱耳與人何尤哉或曰按之公法使臣所駐之地與本國無異警察官不得入内拘人星使所爲毋乃褻國體曰不然使臣所享之利權惟署中人犯有事端非警察所能拘訊若他人由外入閙署中人無從鎭定則使臣有權喚警察往拘今兹滋閙者幸學生耳萬一跳刀拍張之流闌入節轅殺人越貨星使亦格於定制不得喚警察官拘拿乎爲經爲權本無一定正不得指星使爲不諳出使規條也所可異者西字報謂當吳等二人由日警察押登火車之際吳竟躍入溝　幸即遇救而生嘻使此事果曲在使臣則吳旣華當有詞以辯星使苟詞窮理絀不難照當日所要第三事因失職面辭官即不然而閉户讀書留心世事他日學成致用爲國棟梁吐氣揚眉正意中事獨奈何始則摩拳擦掌繼卽喪氣垂頭悻悻然效兒女子之所爲拚一死以填溝壑所謂讀書者安在所謂養氣者安在徒令人譏嘲笑駡謂爲狂生嘻其值得乎其不值得乎而我正深憂出洋游學之途竟因吳鈕諸人而有阻也今者我華學生之留學日本者多至五六百人濟濟師師不爲少矣雖或倡革命之說或結排滿之黨或主持無政府之邪謀弔詭矜奇不免恣行不法而其中豈少白屋寒士有志求新伏案埋頭力求正學者凡此之類日後學成回國儘多出類之才栽而培之正非易易乃今春所傳星使致執政之信旣查係學生所僞爲以致政府移書各省疆臣有學生出洋宜先慎以考覈之事此次吳等又蔑視星使肇此禍端假令星使入奏九重直言無隱天威震怒詔令以後不許游學東洋有欲出洋者必自備旅資赴泰西游學我恐寒士無此大力而人才卽因之閉塞新機即無復萌芽豈非吳等階之厲耶或曰學生滋事在外洋各國常常有之不足爲吳等諸人責則正告之曰此固外 [T2 ]洋 [/T ]之惡習 [T1 ]也 [/T ]試問諸生欲師 [T3 ]外 [/T ]洋之長以淑中國耶抑欲染其惡習以壞我中國人心耶夫革命及無政府外洋雖有是說然倡自均貧富黨實皆至愚極賤之人若我聖清發祥滿洲奄有中國今竟昌言排滿其將置我聖清皇上於何地詎非叛亂之萌吳等諸人學養有年决不出此然星使爲朝廷所簡不服星使卽不服朝廷雖有邁種之才其尚能爲朝廷効用乎敬告留學諸君尚其鑒吳等之前車益復奉公守法研求學問惟日孜孜毋信紕繆之言詞毋逞囂張之意氣卒業而返匡輔國家則今者吳等之見辱於外邦者日後尚可由諸君一洗豈不美哉豈不美哉或謂押解者係吳及孫揆均鈕實無與蓋當日鈕未滋擾故未經日警察拘拿云 
[諭旨恭録]  
　　六月二十四日内奏事處口傳奉旨崑岡續假貴恒告假派出二十五　十六聽戲均撤下欽此同日奉旨雲南巡撫林紹年來京著添派聽戲在姜桂題之次欽此 
[宮門抄]  
　　六月二十四日内務府國子監正藍旗值日無引見繼祿等謝調授缺恩劉永亨謝署户部右侍郎恩順天府奏京師得雨六寸有餘林紹年黄曾源嵩峋預備召見謨貝子奏請開缺内務府奏派致祭四廟派出德茂鐵林錫明良沐又奏派致祭内外城隍廟派出繼祿成全掌儀司奏二十八日祭奉先殿載瀛行禮召見軍機及林紹年黄曾源嵩峋皇上明日辰正二刻入座聽戲　十五日推班景灃澤公謝放左右翼監督恩善豫等謝授署缺恩景恩謝授奉宸苑卿恩内務府呈進九九匣召見軍機皇上明日辰正升乾清宮受賀辰正二刻入座聽戲二十六日推班謨貝子謝開去都統並賞食全俸恩海公謝稽察三海值班大臣恩召見軍機二十七日理藩院鑾儀衛光祿寺廂藍旗值日無引見慶王因伊子得賞頭品頂戴謝恩順天府奏京師得雨深透掌儀司奏初一日祭奉先殿溥侗行禮召見軍機皇上明日卯初至大高殿壽皇殿行禮畢還宮 
[電傳宮門抄]  
　　昨日午後京師友人專電告知本館云七月初六日皇上召見軍機大臣及楊兆鋆本 
 
 

Page 2

 
 
日並無明發上諭 
[詳述美人扣留玉璽事]  
　　玉璽留關一事前已紀諸報章兹又閱香港循環日報云庚子之變宮禁摧毁大内所失寳物悉數正復難終事後各國聯軍每以賤價售之以致流入民間者所在多有惟金玉各璽則未之有聞也前月美國軒確運軍船由吕宋抵舊金山關上人在副將哥士化氏行篋中搜出玉璽五方廣英度六寸高約三寸許上有一紐刻龍形底刻滿漢文字其中一璽紐上繫黄色絲毬另有深青色玉牌十面一邊刻華文一邊刻龍紋長英度十寸廣五寸厚半寸旋又在官醫夏士房中搜出玉牌二面因中國政府曾行文咨照言大内所失各物無論流落何國皆願備價收回因卽扣留在關一面禀請政府定奪謹按　皇帝御寳其貯於交泰殿者二十有五一曰大清受命之寶以白玉爲之方四寸四分厚一寸盤龍紐高二寸一曰皇帝奉天之寳碧玉爲之方四寸四分厚一寸一分盤紐高三寸五分一曰大清嗣天子寳以黄金爲之方二寸四分一曰皇帝之寶以青玉爲之方三寸九分俱交龍紐一曰皇帝之寳旃檀香木爲之一曰皇帝尊親之寶以白玉爲之方二寸一分俱盤龍紐一曰天子之寳以白玉爲之方二寸四分一曰皇帝親親之寳以白玉爲之方二寸二分俱交龍紐一曰皇帝行寳以碧玉爲之方四寸八分一曰天子行寶以碧玉爲之方四寸八分俱蹲龍紐一曰皇帝信寳以白玉爲之方三寸三分一曰天子信寳以青玉爲之方三寸八分一曰敬天勤民之寳以白玉爲之方三寸一分一曰制誥之寳以青玉爲之方四寸一曰勅命之寳以碧玉爲之方三寸五分一曰垂訓之寳以碧玉爲之方四寸一曰命德之寳以青玉爲之方四寸一曰欽文之寶以墨玉爲之方三寸六分一曰表章經史之寳以碧玉爲之方四寸七分一曰巡狩天下之寶以青玉爲之方四寸七分一曰討罪安民之寳以青玉爲之方四寸八分一曰制馭六師之寶以墨玉爲之方五寸三分俱交龍紐一曰勅正萬邦之寳以靑玉爲之三寸八分盤龍紐一曰勅正萬民之寳以靑玉爲之方四寸一分一曰廣運之寳以墨玉爲之方六寸俱交龍紐今舊金山所得者方廣英度六寸以華尺度之實廣四寸八分與皇帝行寶天子行寳討罪安民之寳尺寸相同疑卽此物其餘二顆或皇后玉璽亦未可知所云刻作龍形蓋卽盤龍交龍紐也溯自都城被破之日後德國所得天文儀法兵所得寳玩日美所得金銀皆已陸續送還中國蓋始則兵戎相見繼則玉帛重敦故特效古人反其重器之意也况傳國之寳重若球圖吾意美人義重邦交必當還我故物也 
[美日爭島]  
　　南洋新加坡實得力太晤士報登有英京來電云日本風聞美人將馬龜士島給與商人羅士希卽派令某員駕一戰艦馳往島中宣示居民謂美國雖有將此島給與羅士希之言不得作爲實據云云聞此島於西歴一千八百九十八年經日人收入版圖然美人則謂日人惟在島中收取烏糞而已按此島坐落七洲洋當臺灣飛獵邊之間羅土希正欲派人往守因聞日人已據爲已有遂不果行又聞日前美國有一運船道經島外因事下椗駐島日兵卽揮令出口不知兩國能免龃龉否也 
[意瑞言和]  
　　南洋新加坡得實力太晤士報登英京來電云前者意大利人與瑞士國政府因事龃龉幾至决裂兹由德國出爲調停已言歸于好矣 
[續錄滇督魏午帥奏報邊地剿匪情形摺]  
　　及四月初一二等日白金柱李德泳進攻洞匪營鏖戰兩晝夜破殲悍黨復率隊馳剿那耶逸匪行至中途即據頭隊管帶馬萬里回報該管帶於初一日跟蹤追剿匪等一面拒敵一面放火燒屋紛紛潰竄花甲當飭分兵往花甲截剿是日副將黄信興攻克北路新街下阿甲賊寨奪回被擄男女四人水牛十六條初四日黄鳳岐王正雅王國賓等率領營團會於普廳與劉萬勝面商復皈之計次早卽分三路進兵白金柱李德泳取道洞坡以攻其左黄鳳岐王正雅繞四亭小路以襲其右謝有功鍾春芳與正中營直搗中堅未至皈朝里許有溪灤山溝突出伏匪二百餘人我軍圍而殲之無一脫者踞皈匪黨望而狂奔遂將皈朝收復隨遣謝有功率隊馳援錄隘先是駐錄管帶董義已於三月二十六日因糧盡援絶剿匪不利咯血而亡幸謝營赶到危地賴之以存此普圍解後軍威大振匪勢瓦解一戰而復皈朝並克救回錄隘之實在情形也匪股潰敗仍分兩路竄逸其由北路者經領王國賓白金劉萬勝等追剿於三湘洞匪已他竄又四十餘里截之於平松毛端斬獲多名餘匪由芭菜河一帶竄往粤之西林其由南路者經飭張榮徐毓芳兩營往復馳逐於木六郎恒之間捕斬甚夥内有匪首曰朱七曰王三曰姜十大王生禽夥匪二名解營訊辦並奪獲旗幟槍碼馬匹僞鈐記等件救出被擄男女十人復經哨弁姚在仁梁占魁追勦一股及於格斗姚在仁先設埋伏於那連岔河梁占魁以兵壓擊有匪黨十七名果由此而逃伏兵遽起此十七人者俱躍入河中我兵從之生禽九名内黄十二係著名匪首越時斃命其八名均傷重勢難起解卽斬以徇餘匪膽喪分由郎恒小路竄向粤之那桑而去此初十至二十等日追剿南北兩路逸匪痛加懲創大股驅除殆盡之實在情形也惟廣南三面界粤沿邊箐密林深此次土游勾結數幾近萬雖迭報陣斃禽斬不少餘孽尚多難保不散匿林箐伺間麕集以冀死灰復燃現飭前敵營團沿邊搜捕伏匿零匪並會粤堵剿一面清查土奸整飭保甲仍督併寨立碉力行堅壁清野之策並飭署理開化鎭總兵蘇掄元率所部新募四營巡行開邊搜剿廣屬乘虚竄入零匪直達廣屬邊境會哨以期完固周密俾免侵越致滋外人口實其廣屬經匪竄擾之區多被焚掠殘害查明分别振恤以廣皇仁此次剿辦大股游匪力戰　傷致殞之總兵銜副將董義應行請旨飭部從優議卹其尤爲出力之督帶綏靖新軍左右兩營已革副將銜補用遊擊白金柱管帶綏靖新軍前營已革花翎補用叅將李德泳苦戰連旬功勤卓著合無仰懇天恩均予開復原官原銜以示鼓勵該管分統調補江西九江鎭總兵劉萬勝兼帶團營請補富州通判王正雅前經臣奏請暫行革職留任留營効力此次規復迅速尚知愧奮應請恩准開復暫行革職處分仍策後效其餘出力員弁陣亡兵團可否俟邊境一律肅清容臣彚案分别奏請奬卹以資勸勵而慰忠魂之處出自逾格鴻慈所有營團力解普圍進復皈朝分路追剿游匪迭獲勝仗現飭沿邊搜捕會粤堵剿情形除電請軍機處代奏外理合恭摺具陳伏乞皇太后皇上聖鑒訓示再雲南巡撫係臣兼署無庸列銜合併聲明謹奏奉硃批知道了仍著認眞會剿以靖邊患餘依議欽此 
[力扶學]  
　　廣州訪事友人云兩廣總督陶芷芳制軍次承明詔設立學堂而科舉依然士人終少從事實學者爰上疏奏請廢去科舉否則酌裁鄉會及歲科試定額俾人皆以學堂爲進身之階蓋亦力挽積習之意也特未知有當聖心否 
[請代監臨]  
　　杭州訪事友人云本年補行庚子辛丑恩正兩科鄉試例由巡撫入闈監臨浙江撫憲任筱沅大中丞以甯紹一帶土匪初平尚須妥爲布置擬請提督學政張燮鈞宗師代辦監臨事務已於上月某日具摺奏請降旨遵行矣 
[匪燄未平]  
　　廣州訪事友人云粤西匪亂前經大憲派兵合力剿辦雖疉獲勝仗而匪勢尚屬披猖北流帶素爲若輩出没之　自去 
 
 

Page 3

 
 
冬至今劫案不下數十起匪首多至六十餘名而縣主某大令置若罔聞舉人黄兆熊等聞而不平聯名投督轅上控督憲陶芷芳制軍援筆批其牘尾曰會匪勾結煽誘搶擄迫脅全賴地方官耳目靈通於初起之時嚴密拿緝庶可消患無形若地方官安坐衙齋漠視不問聽其愈聚愈衆任意搶掠卽良民亦將爲之裹脅其勢必至不可收拾庚子之禍洵爲前車之鑒查核黏單上年十月至今該縣境内劫案多至數十起各匪頭目多至六十餘名該縣令何竟置若罔聞所禀是吾屬實該縣令能否振作仰廣西營務處會同藩臬二司確切查明禀覆察辦一面嚴飭新任鬱林州督飭該縣立將匪首拿獲究辦當此匪燄將張果能振刷精神躬親拿辦尚易撲滅若待燎原之勢旣成必至重煩兵力切勿玩忽視之爲要仍候西撫部院批示 
[文星過浙]  
　　杭州訪事友人云福建正副典試戴吳二星使銜命南下七月初一日行抵嘉興官塲接到電音卽由仁和錢塘兩縣主飭辦差人役預備郊迎本月初三日傍晚憲舟已抵武林次日辰刻一星使乘輿至武林門撫憲任筱沅大中丞曁將軍都統織造各員率同僚屬在官廳排列香案跪請聖安禮畢略叙寒暄隨卽告别午後傳令解維江防水師統領蔡副戎特派師船四艘一路護送 
[曁令興學]  
　　紹興訪事人云諸曁縣主張子厚大令擬將毓秀書院改爲小學堂復改城鄉書院五處爲蒙學堂首捐鶴俸若干以資佽助并延紳士陳霞丞部郎理一切俾開風氣而牖顓蒙亦可謂知所先務矣 
[贛省官塲紀事]  
　　南昌訪事人云新任江西臬憲陳廉訪滋請訓出都六月二十六日豸節抵省大約日内卽須詹吉履新矣○錢琴齋觀察交卸内河水師統領後卽奉札飭赴胡口接統續備前軍日前已料理行裝馳赴防所矣○署江西臬司劉幼丹廉訪定期七月初六日在課吏館考試同通州縣各員十六日考試佐貳雜職澄叙官方亦當今之要務也 
[彝陵魚素]  
　　宜昌訪事人云六月某日湖北東湖縣東南鄉人李某由城負錢二千回鄉行經荒僻之所被匪刦去大聲呼救鄉人聞而齊出將匪拘獲解送東湖縣署縣主葉明府研究之下著笞責一千三百板站籠示衆○六月某日城北石牌人齊赴縣署報稱本處近出一熊不知縣主將如何處置也○本年爲宜昌鎭校閱軍政之期六月某日某鎭軍札調分駐各處之八營弁兵來宜遵章校閱然後接閱操防營○近日天氣亢旱禾稻待澤孔殷聞之老農云日來如得甘霖收成尚無大害 
[儲憲將臨]  
　　前日浙江海運滬局董事姚明府接杭省電音知糧儲道陸吾山觀察將次來滬取道入都爰飭將海運局　掃潔清以待憲旌小駐 
[局批照録]  
　　昨日淞滬釐捐總局督辦朱詵伯觀察發出批示一道兹特照錄於左民人李慶記禀批該牙户所領部帖磚瓦灰糞四字陳關通等何得獨指此帖爲猪糞復有挖補硬塡糞字如果屬實顯係同行嫉妬飾詞矇禀亟應查提究懲以安生業仰奉賢縣查明秉公辦理李慶記所領之帖如無别項情弊應卽連同稅串發還執業陳關通果係飾詞朦禀冀圖霸奪卽行提案懲儆此批 
[飭編門牌]  
　　本邑南巿馬路工程局總辦翁太守奉蘇松太兵備道袁海觀觀察札飭將裏馬路一帶仿照所築馬路章程逐加整理添派巡捕按叚梭巡復於前日飭地甲包探挨户編查以便給發門牌黏諸户外 
[屍身已獲]  
　　法界三茂菜蔬店夥金富貴至小東門外吳淞小輪船馬頭魚販王中郎船上購魚失足墮浦致喪厥生經店主派施阿林將王及船户沈阿桂扭控公堂讞員杜枝園大令諭令撈獲屍身然後訊核昨日屍身已經人撈起舁至息影公所由店主備棺收殮一面遣人報知捕房 
[疑姦揮刃]  
　　英界福州路尚仁里管門之印度人某甲携其妻某氏居過街樓上前日午後四點鐘時印度捕頭某乙至其家小坐適甲與其弟某丙自外歸疑乙與妻有不端事拔刀將乙戳傷登時血流如注事經某號巡街捕所見急吹號呌旋有二百十五號二百三十五號華捕及一百三十四號一百七十九號二百零三號印捕到來帮同拘住解至捕房捕頭詰知其故著將受傷人送入公濟病院醫治行兇人押候禀請英總領事核奪 
[上海巡局紀事]  
　　竹工胡阿順之妻唐氏不安於室前晚被流氓陸永生誘往大東門外王家馬頭某小客棧姦宿阿順偵知前往禽獲送至十六鋪巡防南局局員賈礎玉叅軍研訊之下斷令將陸重笞九百板鎖示局前半月氏掌頰三百下給阿順領回約朿一面飭地甲傳棧主訊懲○日前姚和尚扭傅阿木至十六鋪巡防南局請追所欠會欵洋銀若干元局員賈叅軍研訊之下傅稱小的願交還洋銀十七元叅軍飭具遵結存案備查 
[馬路工程局瑣案]  
　　日前南巿豐記馬頭福康缸甏店傭人馬二川將貨堆諸路旁二十九號巡捕洪勝保喝阻不依反邀人與之爲難致被拘至捕房捕頭轉解馬路工程局總辦翁子文太守研訊之下限令二十三鋪地甲錢德交到兇人前日又傳錢訊比著笞責五十板展限三天緝獲如違嚴究不貸○積竊湖北阿三在馬路中東張西望被包探黄量海拘解捕房捕頭轉解馬路工程局總辦翁子文太守倩襄讞委員黄衡堂二尹研訊阿三供小的姓王名德勝湖北漢陽人前在江蘇撫標滬軍營當勇因事被逐現在浦左爛泥渡爲篩米工人曾入某輪船行竊被包探獲解公堂訊辦現方患病未經犯竊求恩明鑒二尹諭令具呈改悔結然後釋歸○偷兒張阿榮在某輪船上竊得衣服一包携至馬路中被包探黄量海拘獲請捕頭轉解工程局黄二尹研訊之下張供小的係鎭江七濠人謀事不遂旅食維艱不得已而犯此尚求恩鑒二尹判責八十板贓存候失具領○昨日午後楊家渡同祥船户在浦江中裝運木植悞將姚坤大蔣昭全所駕載米之船撞毁姚蔣遂報知馬路工程局總辦翁子文太守飭巡捕前往拘拿訊究 
[請准變通移奬禀稿]  
　　具呈職商存義公趙棠蔚盛長安從容等爲呈請昭信股票移奬實官懇恩變通體恤商情事竊商等原領昭信票本共計五十萬兩當此時艱餉絀不敢望發還本息今蒙恩准商等轉售股票與各捐生報捐實官原於虧折之中仍　體恤之意惟商等所領股票多　每張庫紋一千兩在捐生報捐不能全是一二千兩整數捐欵多寡不齊難於出售不揣冒昧懇請准予變通辦理各股票報捐例銀數一二千兩而有百兩或數百兩零數者准將原票呈部裁取百兩方格並於裁過票内註明仍將原票發給收執准予下次湊繳其欵在百兩以下者應由捐生以現銀補足上兌如此辦理則商等出售較易不致多受虧折固沾德澤實無旣極矣所有商等昭信股票請奬實官懇恩變通俯准裁票註明以示體恤緣由謹具公呈伏乞中堂大人恩准施行實爲德便須至呈者批准其通融辦理 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者徐伯生控施達仁掯勒田單一案縣主汪瑤庭大令訊取口供飭施將單繳案給徐具領施並不遵　暗中串同地保丁蘭卿將地賣與吳桂榮正在丈量立石被徐偵悉糾衆將丁毆擊旋復扭控至縣前晚大令升堂研訊丁保禀稱前者大老爺諭令施繳單候徐取贖閱時已久不知曾否過割今施冒徐之名將地盜賣與人喚小的在契上蓋戳小的因無徐姓到塲堅辭不允前日施偕吳桂榮及某日商前來丈地立石喚小的指交四址小的因被逼迫無奈隨之而往不料徐等猛將小的毆擊踢入河中旋復扭至案下徐供此單係徐玉田户名前由胞兄裕江抵與施姓控蒙恩斷著施繳案取贖詎施暗中串出日商盜賣與吳小的查悉正欲投案禀明詎知吳已丈地立石向詢何人出售吳恃蠻不服丁保亦通同一氣是以向之理論並無毆擊情事叩求明鑒吳供小的執役於日本總領事署並開設萬元外國木器店前有施達仁者賒去木器十餘件計洋銀二百四十元屢索無著遂將此單作抵久之並不回贖向之催取施遂出立賣契將地價洋銀二百　藉抵欠欵今小的適有急需是以轉售大令謂丁保究竟曾否在契上蓋戳供稱小的見有田單賣契爲憑故未邀丁保蓋戳惟徐糾衆毆擊時小的失去匯票一紙求即追還大令判令將徐笞臀二百板丁保笞臀一百板一併收押候提施到案復訊核斷○許開興扭控杜陳氏行兇大令提集質訊杜陳氏供小婦人籍隷鳳陽邇來滬上與許開興同居某巷前日許將穢水傾潑街心被人斥駡以致互相兇毆事後許誤指小婦人行兇其實並無是事求鑒許供小的係江北人年逾六旬龍鍾已甚前日在門前傾水被人喝阻加以毆擊忙亂之際悮認此婦在塲故特扭控至案大令斥其不應糊塗妄控一併叱退免予深求 
[英美租界晚堂案]  
　　日前周麟峯投英美租界公廨控正元飯館王阿寗圖賴米價洋銀讞員張柄樞司馬准詞飭差提到前晚升堂研訊周麟峯供稱小的與王阿寍相識王曾浼小的至某米鋪賒取米十餘石除付過若干外尚欠洋銀五十三元有奇屢次向索王非惟不付反敢行兇求恩追究王供小的積欠米價洋銀是實惟現在米已貶價求恩酌减司馬飭押候如數繳淸始准開釋俄有某甲者持洋銀繳案司馬遂飭周具領 
[英租界捕房紀事]  
　　有癩頭林阿三者在某西人家爲細崽前日忽糾一西人至福州路大興里二百零九號門牌流妓王小寳周阿桂家尋釁自稱包探擊毁器物甚多王妓遂訴知捕房捕頭允卽遣包探往緝前日下午東洋車夫鄔錫卿拉車至南京路被某洋人所駕馬車撞倒於地碾傷甚重旋由巡街捕舁至捕房捕頭令包探何阿春送至仁濟醫館醫治○王阿生潛入漢口路羅國壽家竊取烟槍一枝由包探張寳成拘獲送入捕房捕頭令押候解送公堂禀請訊究○陳阿四行竊雲南路陳阿根家東洋車一輛由包探沈阿炳拘入捕房捕頭令押候解送公堂禀請研訊○錢和尚行竊浙江路陳嘉泰家水烟袋一枝及蔡阿根家布被等物經包探李星福查獲拘入捕房捕頭令押候解送公堂禀請訊究○胡安生行竊董小香家水烟袋一枝被包探何阿春拘入捕房捕頭令押候解送公堂禀請訊辦○陸生堂行竊山西路陸森昌家銀表一枚由包探劉光震拘入捕房捕頭令押候解送公堂禀請訊辦○王瑞生行竊朱定金家衣服數件由包探王長桂拘入捕房捕頭令押候解送公堂禀請訊辦○前日浙江路抛有孩屍一具巡街捕見之回告捕房捕頭命包探張寳成前往查明令保收瘞○前日汪仙令行竊貴州路某姓家洋傘眼鏡等物經包探葉盈棠拘入捕房捕頭令押候解送公堂禀請究辦 
[法租界捕房紀事]  
　　某行出店人某甲某乙將泥堆積洋涇浜畔某號巡街捕見之以其有違租界章程一併拘入捕房捕頭令將泥挑去從寛開釋不復深求○積竊孫阿四潛至英界某姓家竊得東洋車一輛飛奔過洋涇浜被包探拘獲送入捕房捕頭詰悉情由命移交英界捕房以便解送公堂禀請讞員張柄樞司馬訊究 
[美租界捕房紀事]  
　　前日西華德路陳怡泰鐵店夥余四才陳紀根串竊舊鐵數擔售與怡大鐵行事經店主查知投報捕房捕頭令包深倪順泉將余陳拘獲押候解送公堂禀請讞員張柄樞司馬訊辦○昨日跑灘賊張阿福混入公和祥碼頭貨棧中乘間竊取舊鐵若干關人見之連贓送入捕房捕頭令將張押候解送公堂請訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年六月二十三日京報全録]  
　　宮門抄諭旨均錄前○山東巡撫張奏爲疉次　護中外失事商船出力各員懇恩照章奬勵摺○兩廣總督　奏爲續裁二成制兵節存色米變價備還賠欵摺○河南巡撫錫奏爲請奬敎士片○陜西巡撫升奏爲同州府屬一帶蝗虫爲災　選夫役認眞搜捕片調補河南巡撫山東巡撫臣張人駿跪奏爲疉次救護中外失事商船出力各員照章懇恩奬勵恭摺仰祈聖鑒事竊查總理各國事務衙門續設保護中外船隻遇險章程嗣後文武各員遇有中外船隻在洋面遭風觸礁瞬將沈没者果能奮身冒險救出至三十人以上准其比照異常勞績奏奬每次不得過兩三員等因山東登州府屬洋面島嶼紛歧礁石林立素稱奇險歷年船隻多有失事向由該府督同各該州縣在於沿海緊要口岸設立拯濟局多備船筏設法救護並由登萊青道遴派委員司事駐局協同經理歷將救護出力人員隨時分别保奬均經恭奉恩諭著照所請奬勵欽遵行知在案兹查接管卷内載疉據東海關監督登萊青道李希杰轉據各該印委禀報於光緒二十五年九月十一日浙江樂仁富商船在蓬萊縣宋社洋面遭風觸礁瞬將沈没經蓬萊縣知縣李于　在任候補知縣篷萊縣縣丞田作霖會同拯濟局委　分省試用鹽運判許正邦馳往救護登時救起船中客商水手華人四十一名又於二十五年九月十二日甯河李同安聚恩順商船兩隻在黄縣屺㟂島洋面遭風觸礁瞬將沈没經該縣拯濟局委員三品銜山東候補知府徐際鴻山東試用府經歷單以誠會同龍　稅釐局委賆分省試用縣丞蕭仁麟馳往救護登時救起船中客商水手華人九十一名又於　十六年三月初一日日本東京丸輪船在蓬萊縣長山島洋面遭風迷霧觸礁瞬將沈没經在任候補道登州府知府端謹督同拯濟局委員湖北試用縣丞陳名發分省試用縣丞江學韓馳往救護登時救起船中搭客水手華人一百二十一名又於二十六年十二月十四日日本龜鶴丸輪船在福山縣八角口洋面遭風迷霧觸礁瞬將沉没經在任候選同知福山縣知縣李舒馨會同該縣拯濟局委員山東試用府經歷盧樹瀾山東試用縣丞陳錦琦馳往救護登時救起船中搭各水手日本人十八　華人一百四十八名又於二十七年十月初八日掖縣姜元興同合茂浙江施萬興商船三隻在蓬萊縣長山島洋面遭風觸礁瞬將沉没經代理蓬萊縣知縣朱行祺會同該縣拯濟局委員知府銜山東試用同知榮俊業天橋口稅釐局委員指分河南試用府經歷殳肇彬馳往救護登時救起姜元興船中華人四十七名同合茂船中華人三十六名施萬興船中華人三十二名共救起三船客商水手華人一百十五名又於　十七年十月初九日奉天于同興掖縣朱順興商船兩隻在蓬萊縣長山島洋面遭風觸礁瞬將沈没經駐紥登州沿海防軍中營管帶副將銜山東候補游擊王步清會同登州拯濟局委員指分浙江試用同知徐卾指分山東試用典史胡兆銓馳往救護登時救起于同興船中華人二十五名朱順興船中華人三十二名共救起兩船客商水手華人五十七　又於　十七年十月二十一日奉天許喜光商船在蓬萊縣小黑山島洋面遭風觸礁瞬將沉没經山東登州鎭標中營游擊韓恩慶會同登州拯濟局委員山東拔貢試用知縣范鎧指分浙江試用府經歷劉景栻馳往救護登時救起船中客商水手華人四十四名均經隨時禀報有案竊查該員等在蓬萊縣解宋社長山島小黑山島黄縣屺㟂島福山縣八角口等處洋面先後救護中外失事商船十一隻當時或迷霧觸礁或遭風折桅人皆落水危在傾刻該員等於大霧迷漫狂風駭浪之時不避危險奮身前進督率勇役各駕船筏登時救起各該船舵工水手搭客人等共六百三十五各口逐案分計均各在三十人以上撈起貨物亦均各逾六成實屬在事異常出力自應照章奬勵以昭激勸疉據東海關監督登萊青道李希杰具詳請奏前來謹將各案出力人員繕具清單恭呈御覽合無仰懇天恩俯准將單開之在任候選道山東登州府知府端謹等一併照擬給奬以示鼓勵之處出自逾格鴻施除將各該員履歷分咨外務部吏部兵部查照外理合會同北洋大臣直隷總督臣袁世凱恭摺具陳再救護中外失事商船出力人員定章本係隨時分案請奬此次廿五六兩年正值直東拳匪滋事籌辦防務之時二十七年秋冬以前大局仍未十分平定袁世凱在東撫任内未及核辦逐案存候彚奬一併移交到臣查該員等救護中外失事商船均屬異常出力且與歷届請奬章程相符旣經存記於先似亦未便没其微勞惟事閱兩年再拘守定章分案請奬恐涉煩瑣用特改歸彚案辦理合併陳明伏乞皇太后皇上聖鑒訓示謹奏奉硃批著照所請該部知道單併發欽此 
頭品頂戴兩廣總督臣陶模跪奏爲續裁　成制兵節存色米變價備還賠欵恭摺仰祈聖鑒事竊照上年欽奉上諭各省制兵均限於本年内裁去十之二三等因欽此當經咨行欽遵裁去二成勒限光緒二十八年正月停支餉需並經通飭各廳州縣將此次續裁二成制兵節存米石分别扣存聽候核飭變價提解嗣以新增賠欵數鉅期長又經議將本案裁兵二成節存餉米專爲湊還洋欵之用查前届二成裁兵節存本色米石係以光緒二十二年五月分各屬上米價值作爲準數飭令各屬遞年一律按照前價分别變解道庫毋庸再　時價增減仍照批解司庫各欵章程每花銀一百兩另補加一紋水折合紋銀上兌由道收有成數隨時轉解司庫備還洋欵案經奏咨各屬久已遵辦今續裁　成制兵節存本色米石事同一律擬請援照前屆成案飭令各屬一律按照前案米價分别變解道庫毋庸另議米價以歸畫一仍照前案每花銀一百兩另補加一紋水折合紋銀上兌由道收有成數隨時轉解司庫專備凑還新增賠欵之用此外一切匀解章程悉照前案辦理亦毋庸另議專章據廣東督糧道周開銘會同布政使丁體常請奏咨立案前來臣覆核無異除咨部外謹會同廣東巡撫臣德壽繕摺具陳伏乞皇太后皇上聖鑒勅部立案施行謹奏奉硃批該部知道欽此 
錫良片再法主教安西滿在南陽府一帶傳教多年於各屬民情深爲熟習上年蒙恩賞給二品頂戴該主敎頗知感激此次泌陽之案民教已啓釁端倘操之過蹙爲患曷可勝言經奴才派員會議該主教督同教堂執事等持平商辦稔知民情未可重拂不肯歛怨招尤期於速結以爲民教相安地步實屬深明體要顧全大局擬請傳旨嘉奬以示優異三品銜副主教何安業倪三多均擬請賞戴花翎五品軍功教士時值修擬請賞給都司銜五品頂戴司事劉寳森請以從九品歸部選用合無仰懇天恩俯准照擬給奬實與日後交涉不無裨益再捐職從九品李春容前於二十六年因保護賒旗鎭教士異常出力經湖廣督臣張之洞咨請核奬存記在案查二十四年總署奏准章程遇有事起倉卒果能彈壓解釋消患無形准照異常勞績請奬等語李春容當變端猝起力保英教士孔好義等全家得脫於難核與優奬章程相符擬請以府郷歷縣丞分省補用出自逾格鴻慈除尚有應叙各弁另行咨部核奬曁查取各員履歷咨部外謹附片具陳伏乞聖鑒訓示謹奏奉硃批安西滿著傳旨嘉奬何安業倪三多著賞戴花翎餘依議欽此 
升允片再查同州府屬濱河一帶地方毗連山西境界五月中旬突有飛蝗目晉渡河疉據潼關華陰朝邑郃陽等廳縣先後禀報忽有飛蝗入境當卽督飭鄉保遴派夫役協力如法撲捕幸驅除迅速皆已殄滅無餘維時夏禾業已登塲秋禾甫經播種蝗蟲偶集尚於田稼無傷除飭司嚴檄該廳縣仍隨時加意隄防務期勿留遺孽免害禾苗並通飭附近各州縣一體防捕外謹附片陳明伏乞聖鑒謹奏奉硃批知道了欽此 
 
 

Page 13

 
 
[光緒二十八年六月二十四日京報全録]  
　　宮門抄諭旨均録前○粤督陶奏叅庸劣不職各員摺○又奏請破格奬勵片○又奏設立學堂請飭立案片○鎭粤將軍壽等奏同文館各學生當差期滿請給奬叙片○江督劉等奏大員卿舉重逢請准重赴鹿鳴筵宴摺 
頭品頂戴兩廣總督臣陶模廣東巡撫臣德壽跪奏爲查明緝捕廢弛玩誤地方庸劣不職文武各員據實糾叅恭摺奏請聖鑒事竊廣東盜風素熾全賴地方文武講求捕務認眞緝拿土匪或可少歛跡乃不肖官吏或以姑息養奸或以畏葸誤事並有因匪産自境内搶劫皆在鄰封遂任其潛匿不復顧問者經臣等隨時告誡其尚知愧勵感奮者固不乏人至始終不知振作之員自應擇尤奏劾以昭儆戒查有連山緩猺同知黄晉銘辦事疏略難勝邊要陽春縣知縣潛夢熊因循玩誤聲各平常新興縣知縣劉盛芳才具平庸辦事竭蹶署長甯縣知縣彭家祿因案擾民作事乖謬新會縣知縣楊介康迂謹過甚難膺繁劇三江協副將調補湖南常德協副將戴恒山結交匪人行多巧僞水師提標後營遊擊羅晉廷辦事糊塗擅離職守陽江營遊擊鄭麟功嗜好甚深怠於理事碣石鎭左營遊擊梁鼎勳年老重聽難期振作署肇慶恊中軍都司順德協右營守備黄日光辦事疏忽貽誤防務肇慶協屬那扶營守備賴欽嗜好甚深不能理事以上各員弁於捕務吏治軍紀均不知講求實屬有乖職守據各該營上司先後揭報前來理合據實糾叅相應請旨將陽春縣知縣潛夢熊署長甯縣知縣候補知縣彭家祿三江協副將調補湖南常沙恊副將戴恒山水師提標後營遊擊羅晉廷陽江營遊擊鄭麟功署肇慶恊中軍都司順德恊右營守備黄日光那扶營守備賴欽一併革職碣石鎭左營遊擊梁鼎勳以原品休致連山綏猺同知黄晉銘新興縣知縣劉盛芳新會縣知縣楊介康均請開缺另補以肅官常而飭捕務如蒙俞允所遺陽春新興新會等縣知縣缺廣東現有應補人員均請扣留外補再由臣等嚴行查察遇有懈弛員弁隨時續行奏劾外所有查明緝捕廢弛文武各員據實糾叅緣由謹合詞恭摺具奏伏乞皇太后皇上聖鑒訓示謹奏奉硃批另有旨欽此 
陶模等片再廣東省開辦大學堂現雖就原有之廣雅書院改設然預計常年經費正復不支又須赶辦武備學堂購地庀材置備器械在在需欵且武備學生均須按名給發薪費更非文學堂可比開辦各費及常年經費需用更繁廣州府爲各郡表率應設中學堂亦應及早開辦以資觀感一切規模均不宜簡陋廣東庫帑本已入不敷出自經攤派新舊賠欵羅掘胥窮以致各項學堂經費實苦無從籌畫不得已派委妥員分投　勸兹據花翎二品頂戴四品卿銜前署榔檳嶼副領事廣西儘先補用道張煜南願報捐廣東省武備學堂經費銀八萬兩花翎二品銜存記簡放道周榮曜願報捐廣州府中學堂經費銀八萬兩臣等查學堂爲國家培植人材要務與地方别項善舉情形似更不相同各省遇有報効鉅欵向准專案奏請優奬於光緒二十六年郎中劉錦藻捐助陜振銀六萬兩蒙恩賞以四五品京堂候補今張煜南係花翎二品頂戴四品卿銜廣　儘先補用道曾署檳榔嶼副領事現在荷蘭日麗等埠總理商務報捐廣東省武備學堂經費銀八萬兩周榮曜係由海防新班先選用道於光緒二十三年在海軍衙門報効水操學堂修工欽奉懿旨以道員卽選並賞加二品銜十八年又報効海軍衙門練軍製械籌欵欽奉特旨交軍機處存記遇有道員缺請旨簡放之員報捐廣州府中學堂經費銀八萬兩較之劉錦藻陳時利或本身官秩較崇或捐銀數較鉅可否仰懇天恩俯准將張煜南周榮曜一併賞給以四品京堂候補以示鼓勵而資觀感臣等爲裕籌經費振興學校起見是否有當謹附片陳請伏乞聖鑒訓示謹奏奉硃批張煜南周榮曜均著以四品京堂候補欽此 
陶模片再粤省各府廳州縣中小蒙養學堂前經遵旨飭令各該地方官設法籌辦現據各屬陸續禀報開辦惟尚未一律開齊且章程功課亦未盡合式自當札催速辦並將辦法未妥之處擬令修改不敢因循遷就廣州府中學堂設於省會爲各府中學之模範現經署廣州府龔心湛籌捐經費擇地興建約計數月之後當可開學至本省紳土所立之學堂現有時敏學堂係廣州府紳士内閣中書鄧家讓等集資所建該學堂倡始於光緒二十四年迄令五載學生均將成就今年復擴充齋舍添招學生規模旣屬整齊課程亦復嚴密又潮州府紳士工部主事邱逢甲翰林院檢討温仲和等在澄海縣屬之汕頭地方建設嶺東同文學堂業已開課曾飭令惠潮嘉道丁寳銓查核據稱章程一切甚屬妥協亦廣州府紳士翰林院侍讀丁仁長編修吳道鎔等在省城倡設教忠學堂以廣州府學宮餘房爲齋舍業經議令章程禀准開辦現已招考學生卽日開堂授課均先後據該紳士等禀請立案前來臣等伏查該紳士等營建各該學堂實心實力辦理有成均屬好義急公有裨學務合無仰懇天恩飭下政務處禮部立案以鼓勵謹附片具陳伏乞聖鑒訓示謹奏奉硃批政務處禮部知道欽此 
壽蔭陶模等片再廣東同文館自同治三年五月設立所有肄業各生三年學習有成分别給予繙譯生監生准其一體鄉試並當差得力三年期滿著有勞績均以府經縣丞爲陞階或應繙譯鄉試清文熟悉點畫無訛或應文鄉試三塲完竣文理平通未經中式者均照成案給予府經縣丞各等因奏准在案兹查光緒二十四年考取作爲附貢生之許國楨作爲繙譯生之劉紹鑑倪世華王昌圻等四名均已當差三年許國楨劉紹鑑應過辛丑補行庚子恩正併科文鄉試三塲完竣文理平通倪世華王昌圻應過辛丑補行庚子恩正併科繙譯鄉試清文熟悉點畫無訛均經咨明外務部及吏部在案且該生等當差克勤人品亦尚端謹臣等公同酌核許國楨劉紹鑑倪世華王昌圻均請以縣丞用以上各員可否照擬給奬之處出自逾格鴻施所有同文館各生當差三年期滿擬請奬勵緣由謹附片具陳伏乞聖鑒謹奏奉硃批著照所請該部知道欽此 
太子太保頭品頂戴兩江總督臣劉坤一頭品頂戴江蘇巡撫臣恩壽跪奏爲大員鄉舉重逢籲懇恩施准其重宴鹿鳴恭摺仰祈聖鑒事竊查例載嘉慶二十一年奉上諭三品以上大員無論現任在籍其中式科分適遇花甲再周應重赴鹿鳴宴者該省大吏專摺陳奏加恩晉秩以彰人瑞等因欽此歷經遵辦在案兹據江甯布政使吳重憙准江蘇候補道歐陽霖等呈稱三品銜江蘇開缺另補知府陳卿雲現年七十七歲江西瑞州府上高縣附生應道光二十三年癸卯科本省鄉試中式第三名舉人扣至光緒二十九年癸卯正科花甲一周例應重赴鹿鳴筵宴霖等誼屬同鄉呈祈轉詳具奏等情前來臣等查陳卿雲係道光癸卯科舉人同治辛未科進士由編修洊升翰林院侍講奉旨簡放江蘇揚州府知府經臣坤一奏請開缺另補嗣於辦理河運案内保加三品銜早登科第曾列清班兹當鄉舉重逢洵屬藝林盛事籲懇天恩准其重赴鹿鳴筵宴至應如何量予恩施以示優異而惠耆儒之處伏候聖裁除將履歴咨部查覈外謹合詞恭摺具陳伏乞皇太后皇上聖鑒訓示謹奏奉硃批另有旨欽此 
 
 

Page 14

 
 
[光緒二十八年六月二十五日京報全録]  
　　宮門抄諭旨均錄前○江蘇巡撫恩奏爲審明拐案人犯按例安擬摺○貴州巡撫鄧奏爲遵旨覈實更定改爲常備續備巡警等軍制摺○江督劉等奏請傳旨嘉奬片 
頭品頂戴江蘇巡撫臣恩壽跪奏爲審明拐案人犯按例定擬恭摺仰祈聖鑒事竊准刑部次奏請嗣後外省命盜死罪案件除例内載明應專摺具奏者不計外其餘無論凌遲斬絞立决監候舊例應會題者應由各該省一律改爲專摺具奏仍令備録供招咨部查　等因奉旨依議欽此咨行到臣自應遵照辦理兹據署江蘇按察使朱之榛審解長洲縣客民查瑞沅誘拐幼女紀成根價賣已成一案臣親提研鞫緣查瑞沅籍隷無錫縣游蕩度日先未爲匪與紀阿幅同莊素識查瑞沅稔知其族人查才幅曾欠紀阿幅錢文紀阿幅常令雇工周唐氏索討未償光緒二十六年五月初四日探知紀阿幅往親戚家有事僅周唐氏合其九歲女兒紀成根在家查瑞沅因貧苦難度起意誘拐紀成根價賣得錢花用卽至紀阿幅家向周唐氏揑稱查才幅賣田有錢令周唐氏趁早往代紀阿幅索討前欠周唐氏信以爲實當卽關門帶領紀成根同往行至中途查瑞沅令周唐氏在茶館喝茶聲言往買饅首與紀成根吃食卽將紀成根抱走逃至河邊紀成根膽望四面無人心生畏懼挣扎哭泣查瑞沅嚇稱如敢哭喊定欲殺死紀成根不敢嘖聲適有不知姓名人船隻駛至查瑞沅誑稱往湖州探親言明船價上船開駛初七日船到湖州查瑞沅即領紀成根上岸行至吳朱氏孫施氏家門首坐歇吳朱氏等均在門前站立向查瑞沅查問來歴查瑞沅揑稱紀成根係其親女因貧不能撫養出來價賣吳朱氏等信眞稔知素識之米客顧晉臣欲買使女卽同查瑞沅帶領紀成根至顧晉臣寓所言明身價洋三十元由查瑞沅寫立筆據吳朱氏等因查瑞沅稱其窮苦並未索謝顧晉臣卽於次日帶紀成根往湖州北門外開設米行查瑞沅收洋逃往各處躱避陸續將洋花用周唐氏於查瑞沅將紀成根抱去後不見走回即至饅首店查找不見料被拐逃卽向紀阿幅告知前情四處查找無蹤經紀阿幅報縣差緝獲犯訊詳批飭審解兹據審擬解勘據供前情不諱究詰不移案無遁飾查例載誘拐人子女典賣被誘之人若不知情爲首擬絞監候等語此案查瑞沅誘拐年甫九齡之幼女紀成根價賣與顧晉臣爲婢紀成根旣不知情自應按例問擬查瑞沅合依誘拐人子女典賣被誘这空若不知情爲首擬絞例擬絞監候秋後處决所得身價訊據花用赤貧免追餘訊無另犯不法别案及知情容留之人應與代爲說合並不知誘拐情由之吳朱氏孫施氏均子免議買主顧晉臣旣據歸安縣訊明亦非知情故買免其解究紀成根交給其交紀阿幅領回完聚除供招咨部外謹會同兩江總督臣劉坤一恭摺具陳伏乞皇太后皇上聖鑒敕部核覆施行謹奏奉硃批刑部議奏欽此 
頭品頂戴貴州巡撫臣鄧華熙跪奏爲黔省制后防勇遵旨覈實更定改爲常備續備巡警等軍分别訓練期成勁旅恭摺仰祈聖鑒事竊臣於光緒二十七年九月初一日准政務處咨開七月三十日欽奉諭旨著各省將軍督撫將原有各營嚴加裁汰精選若干營分爲常備續備巡警等軍一律操習新式槍砲認眞訓練以成勁旅等因欽此仰覞朝　振興戎政實事求是之至意跪讀之下欽佩莫名竊維圖强莫先於經武餉足而後可兵精黔以邊瘠之區仰給協欵餉項微薄本與别省不同而地雜漢苗彈壓巡防隨處咸資兵力近年粤邊游匪出没無常佈置防邊時形竭蹶臣蒞黔以來深引爲慮值此時局艱難旣無　餉可加不能不别　良策經將通省練營就現有餉數通盤籌計以原存練軍三十七營裁兵加餉汰弱留强歸併爲二十四營劃分三路東西兩路並　鎭標練營各按防地分紥中路練軍則屯駐省城爲東西路策應無事則專力操練有事則隨時調遣其勤勞較東西路爲多其餉糈亦較東西路略厚所有改章辦法經臣於上年九月具陳　奉硃批知道了著卽認眞整頓以資得力欽此今復恭承明詔再三嚴諭後督同營務處司道將黔省制兵防勇悉心核議擬卽將中練軍一枝作爲常備軍計前後左右四營並以西操威遠營改爲中路中營五營共練勇一千五百各飭令律改練洋操該營勇丁經節次汰選多係年少精壯曾咨商江南由陸師學堂揀派優等卒業學生來黔教練期成有用之師其東西兩路分統所轄練車八營一提四鎮所轄練軍六營遊擊緝捕勇五營合計十九營共練勇五千七百名卽作爲續備軍向係分防沿邊並駐紥各重鎮要隘自上年减兵加餉化散爲整後已一律改練槍砲惟有嚴飭將領力除積習認眞訓練期成勁旅俟庫欵稍裕再陸續增練洋操至緑營制兵經歷次提撥裁撤並分撥城守汛其提督總兵副將標營均已存數無幾黔省苗夷雜處控馭不易未便概行裁併守兵餉糈極薄每兵月支餉米銀兩勢難專力操巡現已咨令提鎭查議辦理除塘汛分駐之兵暫行免裁其餘各就所轄標營嚴汰老弱浮惰酌留七成編死成營爲巡警營軍所裁之餉卽以加之所留之兵分紥提督總兵副將所駐處所以備巡防警察之用其餉章限於財力只能略循舊制酌量加增查中路五營作爲當備軍改練洋操餉項軍費均須略爲加增已另片奏明辦理其東西路並提鎮所轄各營作爲續備軍甫經上年歸併餉糈已照向章酌增每兵每關支銀二兩四錢暫無庸議加至巡警營軍應如何加餉訓練議定規制再行具奏立案常備軍五營訓練之法因地制宜以洋槍步隊爲大宗輔以砲隊現已分撥教習責令朝夕訓練不准曠怠以期由粗而精愈臻純熟黔省跬步皆山馬隊勢難馳驟似不可設工程隊專爲濬濠築牆之用黔中兵士素耐勞苦應令兼習至輜　隊及隨營醫藥爲行軍不可缺之舉庫欵少裕卽當逐漸擴充惟軍械一項黔省所儲無幾前雖購有毛瑟並無烟快槍因粤邊游氛不靖已陸續發給防營臣抵黔　值外洋議定約禁購軍火昨電商湖北江南等省均稱力難兼顧幸由川省勉撥用過之馬梯泥槍接濟現奉諭旨各軍一律操習新式槍砲無論黔省力難多購卽購亦無從中國制造槍砲惟天津江南湖北各廠成效最著可否請旨飭令該省督撫擴充制造藉備他省採購以充軍實而資利用至改練洋操詳細章程容俟辦有規模再行分别具奏所有黔省制兵防勇改爲常備續備巡警等軍各緣由是否有當謹恭摺具陳伏乞皇太后皇上聖鑒訓示謹奏奉硃批著卽切實整頓認眞訓練毋涉敷衍片併發欽此 
劉坤一等片再勸學育才自應官爲提倡必須地方紳士自行籌辦以輔官力之不足庶衆擎易舉日起有功江南士子學有淵源素知講求根柢欽逢朝廷舉行新政崇尚實學莫不感激奮興爭自磨礪以期仰副聖主造就眞才之盛意如上海縣葉成忠獨力捐建之澄衷蒙學堂辦有成效業經議約大臣工部尚書吕海寰專案奏奬兹查有無錫縣核實小學堂係五品銜舉人楊模中書科中書單毓德候選知縣高汝霜議叙知縣秦培謙附貢生王鏡藻等籌欵設立開辦數年規模大備俊髦日興卽改爲該縣高等小學堂實足以樹先聲而資觀感合無仰懇天恩傳旨嘉奬並准由臣製給樂育英才匾額以示鼓勵出自逾格鴻施理合附片具陳伏乞聖鑒謹奏奉硃批著照所請欽此 
 
