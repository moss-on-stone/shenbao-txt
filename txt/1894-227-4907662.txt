# 1894 - 227 - 4907662

 

Page 1

 
 
[新印徐氏十三種告成] [  圖書集成局啓]  
　　吳江徐靈胎先生精於醫與葉天士齊名著有醫書八種曰難經經釋曰醫學源流論曰神農百草經百種錄曰醫貫砭曰傷寒論類方曰蘭臺軌範曰洄溪醫案曰愼疾芻言此外又有外科正宗專闡瘍醫奥妙雜箸四種一爲道德經註一爲陰符經註一爲藥府傳聲一爲洄溪道情計十三種本局用新鉛字印成紀墨釘工較尋常格外精美另加錦套碼洋一元六角售處在上海申報館帳房三馬路申昌書室及各埠申昌或經售申報處 
[石印繪圖繪像筆生花告成  三馬路申昌書畫室啓]  
　　筆生花彈詞爲淮陰女史所著于描龍刺鳳之餘成咏絮咏鹽之作駢詞儷句情文相生久已閨閣名馳洛陽紙貴今特倩名手增圖入畫付諸石印字蹟端妍紙色潔白分訂八本外加錦套釐定碼洋一元六角躉購格外從亷賜顧者請臨三馬路申昌書畫室及各書坊售報人處均有發售 
[論日人蓄謀已久]  
　　日人之欲踞朝鮮擾中國處心積慮蓋已蓄之於十年以前其心久以中國爲不足畏而後敢先發難端其機之始現則在臺灣之役藉口於往征生番爲琉球復仇曾不思琉球我之藩屬也臺灣我之土疆也生番我之人民也何預於東倭事倭之此舉目中早已無中國矣惟其先有輕中國之心而跋扈鴟張横行我境中我中國以大度包容之卒從鄰使言畀以五十萬金是乃撫恤琉球難民并售倭人營屋之費非償其兵餉也猶爲未失國體乃其使臣書之於近國史略曰是役也政府察機觀變决意出師而卒能於立談之頃取彼償金且使漂流難民永無番地暴掠憂何其勇且籍也是雖賴西鄉從道用兵於臺境柳原前光大久係利通舌戰於朝堂英公使威大臣力爲排解然要由淸國武備不修上下無勇故堂堂大朝而卑屈葸弱遽至於此也嗚呼聞日本史官之言眞堪愧死而謂倭人不洞見我之　結哉惟其得志於臺灣此琉球之所以亡也倭人旣滅琉球而縣之改爲冲繩我朝僅有文移往還祗以一紙空言相詰責未聞發一兵調一艦雖有七省經略之命乃久之而寂然維時曾有上書於當軸者謂中日通商日獲其利交易許用紙幣一也海物非歐洲諸邦所尚而獨消流於中國二也路途密邇轉輸利便三也是我中國大有造於日本也而日人反思求逞於中國不亦謬哉竊思日人崛强如此非可以情理諭非可以口舌爭必先之以文告而後示之以武功設我於此而再行隱忍則彼益將肆其無厭之求我朝當卽簡派星使折之以正理能從兩國並受其福不然釁由彼啓我不得辭當卽召回駐日公使停止通商明告之曰邇維亞洲大局中日宜如輔車之相依唇齒之相毗乃貴國不念夙好自墮　盟旣憑凌我邊境復翦覆我屏藩屢次籌商竟置罔聞是咎由貴國我朝卽欲講信修睦而無從也爲今計欲永敦輯和毋致乖張莫如彼此停止貿易各守土疆自保封域毋相侵犯毋啓戎兵我無爾詐爾無我虞永絶往來仍如疇昔我旣與日絶固海防修戎政勵軍旅整兵艦來則與之决一戰耳日人旣失商務二三年後必致大困必將悔禍之延而與我修好無如我國築室道謀久無成說日人乃有以窺我之微矣十餘年來俄人之肆横法人之入犯我國家募兵勇練士卒置器械備軍火儲糗糧購船艦羽檄交馳調遣絡繹艨艟萃集旌旆飛揚幾有如荼如火之觀一時軍需所費不貲何止鉅萬然而把持無主和戰不定卒之廷議紛紜仍出於行成一著兵事旣平一切置之不問因循玩愒蒙蔽苟且悉狃於故常仍墮於積習以重值購至之巨砲聽其棄置於風雨之中一任剝蝕鏽壞漫不加惜所有槍械彈丸亦堆置空廠從無有顧問者焉惟因琉球之役創行海軍不惜高爵重祿以寵異之厚糈異等以招徠之練習數十年從未一試之於實用惟巡洋出哨送迎載運而已足盡其能事矣倭人久旅中國目覩耳聞方欲伺隙以起乘機而動適有金玉均被戮一事朝鮮辦理過嚴倭人激怒亂黨隱相煽誘遂至振臂而起與我爲難或謂倭與俄法早有密約如倭踞朝鮮則俄將覬覦遼東法亦將窺伺臺島其說雖得自傳聞未可盡信而要非無因而至倭人亦自知國小民貧兵微船寡不足與中國久持彼則謂如使俄法助之彼何所患設或不然勝之則足以爲榮敗焉亦不足以爲辱中國大度包容一旦兵敗乞和仍以琉璃還之於中朝以此爲結約張本中國必無不允蓋彼雖已郡縣琉球而其地實無所産駐兵設官歲有所耗皆由本國輦金而去是倭得琉球猶獲石田也不如棄之以節冗費特以勢成騎虎不能自言今以爲乞和地步固計之得也倭人之謀慮亦狡矣哉亦知我國家必不肯墮其術中也惟海中交戰全在水師今我海軍諸艦船堅砲利皆由西國名廠所精製所有巨砲俱與水面相平轉捩捷速船身旣闊砲路又寛鐵中厚至尺有數寸以倭船較之固不能相提並論何以近日但往來於威海衛之間而未輕與倭船相遇今日倭人通商之路已絶惟奸民細作服華粧效華言者布滿内地必當嚴搜密探旣獲則惟有置之重典而已無事姑容也外則閉關截海内則杜截其接濟瀕海諸鄉舉行團練一聞倭警鳴鑼圍攻必盡殲旃靜以待之不出數月必自斃矣倭人雖狡何能爲哉 
[本館接奉電音]  
　　昨由京友電傳諭旨七道敬謹譯登○七月十六日奉上諭御史齊蘭奏倉塲咨調委員宜示限制一摺據稱倉塲每年辦理漕務按名咨調委員易開請託之弊請由順天府直隷藩司於屬員中各選擇二十員出具考語咨送倉塲其餘二十五員仍歸倉塲自行酌委等語著倉塲侍郎會同户部議奏欽此同日奉上諭御史齊蘭奏各倉滿漢監督向由户部咨取各衙門司員引見傳補率多久不進署及年老衰庸之員請飭認眞保送等語監督統轄一倉責任綦重豈可令冗員濫竽充數嗣後各該衙門堂官務擇誠實可靠之員認眞保送如到倉後不能得力卽由倉塲侍郎按名嚴叅欽此同日奉旨芬車現駐南苑所管廂紅旗護軍統領著海緒署理其所署廂白旗漢軍副都統著載瀾暫行署理欽此同日奉旨芬車現駐南苑所管鑾儀衛鑾儀使著德隆署理欽此同日奉旨謙光現在賞假所管鑾儀衛鑾儀使著廣音布署理欽此同日奉旨明惠現駐南苑所管廂白旗蒙古副都統著奕功署理欽此同日奉旨色楞額現駐南苑所管正紅旗護軍統領著善耆署理欽此 
[用彰天討]  
　　近聞皇上密諭沿江沿海各督撫及統兵大臣各於口岸要隘酌調防營嚴加守禦遇有日本兵船立爲轟擊勿任擾我海疆並飛咨隣省大吏現存各路防營酌撥調往天津交北洋大臣遣策應敵倘調去防營地方不敷巡緝准另爲招募新勇塡紥等語日本出無名之歸首先開釁我聖天子赫顽震怒不惜重帑厚集雄師用彰天討誰曰不宜 
[會議機密]  
　　總理衙門王大臣軍機王大臣並特派與議之翁大司農同龢李大宗伯鴻藻等奉命於七 
 
 

Page 2

 
 
月初二晨齊集軍機處會議要件約逾五點鐘之久關防嚴密如何情形外間例不與聞其所會議者乃中倭一事也 
[海部事繁]  
　　海軍衙門近因日本一役公務倍煩於昔各股官員書手承辦要件未能從容如前值日官凡接一文報無分晝夜立赴慶邸禀明竟有奔走弗遑之勢王事靡盬不遑啓處不其然乎 
[電局關防]  
　　京師來信云倭人肇釁李傅相傳諭各電局並派員駐局稽查無論官商往來電報如用暗碼者槪不准收寄至駐京各國官商民教公私電報須先由總理衙門稽核其碼號委無别情蓋上印花方准電局傳發如查無總署印花者槪不收發刻已照會各國欽差請飭大東大北公司一體照矣 
[宿將勦倭]  
　　江蘇臬憲陳舫仙廉訪於本月十三日赴金陵關見劉峴帥面商機要已紀前報兹聞官塲傳言廉訪已電飭大公子安徽候補道印善者回里招募湘勇若干合以各處之老湘營滿四十營之數以便帶往高麗大張撻伐廉訪爲湘軍宿將此說如確則雄師東指迅掃倭氛當有如操左劵者矣 
[拿獲漢奸]  
　　有名阿順者不詳其姓年三十餘寗波産也向在蘇州趙湖墅橋附近開設薦頭店凡男婦傭之求其引薦者踵接肩摩數載於兹生涯不惡嗣以私作水販等事經地主紳董驅逐素與開小烟鋪之蘇人綽號困懶阿四之甥名子實者爲莫逆交子實年近而立幼習布業因其專喜游蕩經其師辭歇自此東游西蕩拘束毫無家有老平及妻惟藉十指以餬口去年有日本人某甲至蘇設蛋餅鋪於養育巷府前等處阿順與子實卽爲該鋪夥遂習製餅之法邇者日本與我中國搆釁地方官將日人一律驅逐阿順子實乃携日人所遺製蛋餅器具同至無錫賃屋於城内開設蛋餅鋪各將髮辮盤於帽内裝作東式無錫縣尊訪聞於本月某日飭差將二人拘案在箱内搜出倭刀一柄藥彈銅帽等若干縣尊謂有此等禁物尚得謂非奸細乎當飭釘鐐收禁一面備文申詳旋得省憲回文飭令速卽解省以便詳細研究旋於十七日午後解至當由元和縣葉大令收禁内監禀候上憲核奪聞該二犯已在無錫縣堂上供認曾爲日人購過米一千石誠如是則漢奸之名無可逃矣 
[䟎辦軍裝]  
　　金陵機器局火藥局向例冬間夜長時五鼓上工夏間夜短時黎明上工均吹氣筒爲號十里之内一聞而知現值多事之秋砲火爲行軍要物兩總辦因督率諸匠赶緊興造夜間兩點鐘卽聞氣筒作響踴躍從公於此可見 
[補述牙山戰事]  
　　牙山之役我軍勇氣百倍故能連戰皆捷前後數戰陣斬倭兵五六千名當時傳言葉軍門志超當兩軍相見之際一馬當先驀受槍彈以致所傷甚重旋卽身亡軍門有哲嗣在粤候補聞此噩耗已束裝歸去兹聞此事全屬子虚初二日據駐紥牙山之華軍總統聶軍門士成來文謂六月二十五六兩日日本武員大島義昌帶領倭卒四千餘人來攻牙山營壘我兵奮勇爭先大挫倭鋒殺死倭兵不計其數所獲敵首千餘級日人見事不諧調漢陽之兵前來再戰依然敗北而逃死亡無算我軍之在牙山者皆平安無恙說見循環日報 
[澎水防倭]  
　　臺灣孤懸海外倭人旣開釁於我難免無滋擾之虞而澎湖基隆尤爲緊要不得不防之于預俾倭舶駛至大加痛擊醜類悉除近總署已密諭地方大吏嚴飭水陸各軍嚴陣以待並於各要地厚撥防營嚴加守禦應如何堵截口隘及添募勇營之處迅卽妥籌 
[臺厦防倭]  
　　厦門訪事人云楊西園軍門奉旨督辦臺灣防務遂馳赴閩垣與譚文帥會議機宜初三日返厦門料理一切至初七日卽調集南琛鐵甲船及飛捷飛鯨福靖伏波各輪船筮吉初八晨督率過臺並統帶南字親兵衛隊等四營前往邵小村中丞更派出陸軍六營歸軍門節制○黄灼巖宮保少春奉旨鎭守厦門所統逹字營勇丁分駐各砲臺猶恐兵力過單擬遣弁赴楚中招募兩營以補水師練軍之額 
[甌郡防倭]  
　　温州訪事人云温處道蔣幹臣觀察深恐舉辦團防民心震動因於本月初五日出示云朝鮮爲我朝屬國近綠倭宼騷擾各大臣統領大軍前往保護誠恐倭宼敗竄海濵擾害百姓合先籌備堵防至英法各國素與我國和好通商毫不相涉爾百姓切勿誤聽謡傳致滋多事○初八晨温州鎭劉吉園鎭戎會同永嘉縣沈子谷大令赴狀元橋茅竹嶺龍灣等處海口察看形勢隨於酉刻回轅初九日巡閱城垣至夜親出稽查匪類黄華關爲郡中扼要之區飭右營遊擊秦景濤遊戎帶兵鎭守○近奉李傅相檄飭籌備海防在郡各官遂於月初在試院開設籌防公局每日蔣幹臣觀察劉吉園鎭軍徐乃秋太守沈子穀大令詣局會議開邀同紳士潘丹生司馬徐穆如孝廉商勸民捐刻下各海口砲臺先已派兵鎭守各城門亦有弁兵防禦未雨綢繆故得民情安謐云 
[江上防倭]  
　　倭事孔亟南北洋最爲緊要長江爲内地咽喉不可不預爲之備黄昌岐爵師領袖水師籌畫周密特札調各處精壯及奇才異能之士扼守吳淞江陰等處大帥旌麾亦暫駐於此天塹之雄誰敢飛渡耶 
[巡緝匪類]  
　　寍郡近來竊案頻仍民團尚未興辦故鄞邑尊楊穉虹大令會同糧廳巡司捕廳每夜帶同民壯分叚巡緝週歴城廂内外遇有匪徒竊發以及形迹可疑之人卽當拿獲究辦乃居民鋪户往往因天氣炎熱或在門外或在空地躺臥難保無匪徒溷跡其間碍難查察現經楊大令曉諭居民人等嗣後不得更深夜靜仍在沿途空地躺臥庶匪類易於識别閭閻可期安靖矣 
[遣送鮮民]  
　　金陵訪事人云七月十三日薄暮有親兵數名護送異言異服之二人向文德橋而去有見者謂二人均係高麗裝束一年約五十餘頷下有鬚一年華甚富肩負大包袱口中嘖嘖有辭不知作何解或云此難民也由唐提調移送保甲總局給資回國其被難之由未悉姑錄大槪於此細情容再補述 
[招募勇丁]  
　　福建臺灣水陸總鎭萬爲出示事現奉臺撫邵札飭來鎭江等處招募兩營爰派委員前來招募自六月二十六日起至七月二十六日止有願應募者卽赴薛家巷小營盤報名入册愼毋觀望自誤現聞已招成壯勇七八百名先分三百名在萬家巷德星宮駐紥候招齊時由輪船載往臺灣防次 
[猾盗伏誅]  
　　初八日南海縣監獄提出犯人朱阿仔朱成滿二人由臬憲覆訊明確押赴法塲請令處决聞此二犯係著名强盜購緝多年始於前月弋獲大憲見其罪大惡極未便久稽顯戮故一經訊明卽行處死 
[津水續述]  
　　津郡河水盛漲河東小鹽店城東田莊以及大莊子於初五夜潰决隄防爲前報所已紀嗣於初六夜梁家園營門外東樓又復漫口附近四十八村人各帶耰鋤築隄以禦水勢小劉莊村衆惡其以隣爲睿擬與爭持嗣以寡不敵衆任築隄防而小劉莊現已在水中央矣何水患之迭乘連年不已耶 
[星使行程]  
　　浙闈主考梁秦二星使於本月初旬已過江蘇省之鎭江地方想中元時節可抵麋臺鹿苑間矣 
[代辦監臨]  
　　傳聞撫憲廖穀士中丞以海氛不靖各口岸防範宜嚴商請學憲徐季和宗師代辦監臨聞宗師已允所請中丞已繕摺馳奏矣 
[錄遺日期]  
　　杭垣考試遺才學憲徐季和宗師定於月之十八日拈香錄學是日卽行補歲十九日嘉興寍波兩府二十日宮生蔭生教職二十一日湖州紹興兩府二十二正途貢監二十三日續補歲二十四日杭州台州兩府二十五日杭州嘉興湖州紹興台州寗波六府補遺二十六日俊秀二十七日續遺二十八日金華衢州嚴州温州處州五府二十九日續遺三十日大收先於十五取齊云 
 
 

Page 3

 
 
[漢皋雜佩]  
　　湖北訪事人來書云本月十二日分課吏治輪應撫憲考試譚敬甫中丞命題委緝私局李觀察駕臨江漢書院點名給卷同通州縣題隱防江海議戚繼光紀效新書跋佐雜題有備無患論廣仁堂記○十一日午後龍王廟下江干浮起一屍身中年三十餘歲襟帶如常無人往認乃派舟載至漢陽晴川閣報與敦本善堂司事詳騐註明册簿倩人裝殮送往義地掩埋未審將來有人認領否○本年鄉試正科有湖南主考官承命出都至黄陂界馳檄漢陽縣漢陽縣李邑尊諭飭該處水陸兩保整紥綵棚安跳板如禮恭迎星使於是月初八日未刻乘轎鳴騶進駐行臺旋於十一日辰刻坐紅船渡江上駛○鄂省江漢各書院肄業諸生每屆鄉試之年由江漢書院山長傳諭各監院選送鄉試庶免錄遺今甲午正科各山長諭飭各監院牌示凡各書院選送肄業諸生若無正案者定期本月十七日起至十九日止赴監院處報名塡册詳寫三代履歴以憑造册送科免遺毋得自悞○漢口有曾姓住生生林者管駕鹽划於初八日午刻往漢陽裝倉鹽十九引半出江過白鱔廟河心潮甚湍急舵裂篙脫水入鹽划波濤洶湧小舟不及救幸划中水手皆諳水性祗淹斃一人餘尚無恙○初七日日中爲市之時有某主僕在集稼嘴某綢縀店買綢縀因該店綢縀不合價又不廉出向别店購買自某主僕出去後經手櫃夥淸查綢縀少去一宗找尋不著此時亦别無買客遂疑某主僕竊去帶領多人追尋見某主僕在某處綢縀店内買貨突然向問適纔我店内所看綢縀快交與我便可無事某主僕謂爾店失綢應在爾店尋找如何問我店夥聞言便拉某主僕衣物盡行奪取某主僕大發雷霆面斥店夥彼此扭辮某主僕勢孤彼推此扯鬨出店　街中觀者如蟻議論紛紛後經控之地方官地方官以店夥荒唐已極急令還某主僕衣物某主僕遭此誣辱尚難輸服想未必肯輕恕也 
[大風綣水]  
　　廣東信云初十左右風狂雨大江中浪湧如山招招舟子均懷戒懼白沙海口有貨船一艘乘風駛來行至是處頓遭沈溺搭客男女二十餘人内有數人係候補舉人同踏槐黄者孰意陽侯肆虐文字無靈未分蟾窟之香遽作蛟宮之鬼吁慘哉又聞穀埠津頭亦沈溺小艇多艘内有名妓一人隨波逐浪以去幸經人救護不致溺斃小膽雖驚長眉依舊靑樓聲價當增十倍矣 
[門禁更嚴]  
　　本城各城門自本月初一日起禁止開放惟有對牌者或可通融狡黠者遂得施其狡獪改有周金生羅四喜兩人騙進城門之事現聞自此之後門禁更嚴卽呼對牌亦置不理進出諸人當格外留心不可稍遲片刻也 
[幸未成災]  
　　滬城縣橋南首薛某家昨日午炊因火力太猛烟囱内火星亂迸霎時烟霧迷漫家人大聲呼救時在卓午衆人聞呼畢集立卽撲滅誠幸事也 
[流氓待辦]  
　　前月中旬流氓余慶祥等在下海浦與鄉人爲難鄉人投訴下海浦捕房捕頭飭衆包探嚴行查緝前晚包探張阿五在頭壩某小烟館將余拿獲帶入捕房捕頭命押候拿齊羽黨一併解請公堂訊辦○前日之晚裏虹口某號巡街華捕被流氓所毆并將號呌奪去捕回至捕房伸訴捕頭遣通班包探速將流氓拿辦至晚衆包探在廣東街燕香樓廣東飯館拿獲朱樹慶朱慶慶昆季二人解入捕房捕頭問爾等何故毆捕樹慶稱我等在裏虹口爲米業向不滋事捕頭命押候飭探訪實情形再行核奪 
[屍親倔强]  
　　前報紀朱石郎毆斃杜小恩報請上海縣黄大令相騐無傷發堂收殮一案前日殮後杜錫巖杜洪聚等人將棺停放屋中以致血水淋漓自氣聞於户外鄰人勸令埋葬二杜置若妄聞遂於昨午齊至美捕房聲訴捕頭飭包探張阿五將錫巖拘入捕房謂爾等可知租界章程棺木不准久停屋内乎速卽埋葬毋得故違錫巖稱須候屍母來申方可埋葬捕頭謂爾若執一不通當解送英公堂究辦錫巖謂如欲送辦惟命是從捕頭怒令押候解辦一面遣頭圖地保奚徐錢將棺木舁往李處浮厝 
[仍售劣油]  
　　花子油用石灰點之混充豆油食之令人致病歴經官憲嚴禁無如市儈但知牟利不顧害人性命寍波人某甲向在西新橋浜北開設油坊專做此種劣油旋爲英探查出解送公堂經宋通刺從嚴究治勒令閉歇坊主出具切結自行回籍詎甲神通廣大近日又在褚家橋重操舊業想官憲聞之定當從嚴拿究也 
[受屈吞烟]  
　　法大馬路某烟館邇因分送彩票烟窟中人趨之若鶩生涯頗不冷落執事某甲向在某土行爲跑街夥其勢不能兼顧以致弊竇叢生店主甚以爲疑茶夫某乙與堂倌某丙向店主歴訴管天平之某丁作弊店主猶疑信參半甲向二人詰問之侃侃而談丙語涉呑吐甲以乙造言生事立批其頰並言欲送捕房究辦有烟客數人隨聲附和定欲撤底根究昨晚十一點鐘丁以無端受屈取紫霞膏呑服擬赴閻羅殿上一評曲直管小帳檯之某戊見其神色有異立卽倩人施救一時紛紛擾擾未識能保全性命否 
[孽海回頭]  
　　蔡某者浦東高橋人也因其兄在滬爲米業故亦來滬依兄度日旋與其同鄉婦夏氏住居胡家宅大興里野合鴛鴦儼同伉儷嗣因開門七件事在在需錢卽令氏偶作皮肉生涯以補不足於是蔡仰事俯畜悉取給焉不意氏自爲倡後更多外遇與隣邑某甲有嚙臂盟雙宿雙飛倍形繾綣新歡莫逆不復念及舊日蕭郎蔡雖明知其故然至此亦不免英雄氣短撫膺頓足常有殷深源咄咄書空之意前晚自外歸見氏與甲方赴巫山之會已則竟爲門外漢追思昔日恩情付之流水不覺有死之心無生之氣乃潛吞阿芙蓉膏一盒入室僵臥家人見其神色有異急向追問細視唇際烟漬宛然察知其故立向某善士處乞藥灌救得將烟毒吐盡不至入枉死城中亦幸事也 
[老嫗被撞]  
　　有陳嫗者以販賣珠寳爲生前晚十點餘鐘手携小包一個從主顧處回家彳亍行來由石路過大馬路適有轎車一輛飛駛而西陳嫗不及避讓致被撞倒經人扶起察其額際僅受微傷幸陳嫗不欲多事將馬車放行不然又須解送公堂罰鍰矣按中西官之判罰違章馬車可謂不遺餘力無非欲各馬夫知所警戒免肇禍端何以馬車肇事仍日有所聞豈罰鍰不足以示警耶 
[欠租候訊]  
　　法界新街德春棧近以天氣炎熱生涯淸淡積欠房租洋二十餘元經房主扭送捕房克捕頭著先繳一半以便覔保出外陸續歸還棧主以無可籌措分文不繳捕頭飭押候堂期解案請訊 
[上海縣署瑣案]  
　　崇明人吳宗泰寓居南市顧良川所開客棧失去銀兩扭控巡防局送縣訊斷已誌前報前晚黄大令升坐三堂提吳至案吳呈上白禀一扣大令閱畢訊問細情吳供崇明人以舌耕餬口現捐監生欲赴北闈試於十三日來申擬附天津輪船北上因在申人地生疎有南市洪昇碼頭開設粥店之張阿五同鄉相識言及後街顧天成客棧與伊熟識卽同監生到棧同伴三人言明包房一間至夜半有一不相識之老者至監生房内將凳擺齊睡臥次日監生問棧主昨晚來睡者何人答姓曹開鐘表店棧中與之相熟監生後欲往北市購物卽喚棧主將考籃携至房内共有洋四十元取出三元尚有三十七元仍交棧主安放帳房顧答言客人今晚動身不必再放帳房其時老者尚睡房中顧言候曹客起身將房代鎖囑監生放心監生三人一同往北購買零物至十六鋪恊泰船行搭就輪船回至棧中房門未鎖開看考籃内洋三十七元業已失去大令問同伴二人作何生業答一姓陳係師弟兄在吳淞開設襪店一姓陸係親戚送監生來申附輪之後伊等皆回去大令詰問監照何在供稱有親戚沈廷園向在京師五月間致信監生代爲捐監囑赴北闈鄉試待面晤時給照故不在身畔又問北闈自月半以後截止收考爾十三日來申業已不及答因修金難收以致擔悞顧良川供川沙人年五十五歲在吉祥弄開設顧天成客棧十有餘年設榻三十餘隻現因天熱拆剩十六隻吳客由開粥店之張阿五作保來住稱是買米客人小的言現在禁米出洋伊答崇明駁船可載銀兩放在外邊以備買米小的言卽有包袱亦須交與帳房至次日有十餘人見伊進出頗忙小的囑伊另換别棧傍晚時將行李挑去二更後又來打門言輪船已開再住一宵明日詭 
 
 

Page 4

 
 
言失洋三十七元欲令小的賠償大令曰曹姓爲何同住伊房答稱另一房間因怕自虱將凳携在房門外睡臥並不在吳房内吳一味揑情誣詐大令曰兩造供詞大相懸殊此事爾兩人皆有不是之處斷顧略認賠償了事顧堅求明察大令曰旣不遵斷著交曹姓到案質訊又問吳尚有行李若干答有二十件顧供現交與張阿五收放籃内都是烟具吳稱不吸洋烟大令以兩造各執飭將張阿五并行李等件送案檢視顧供曹姓現已動身有大東門開薙頭店之徐楊山作保大令飭催保交案兩造均交差恊同催提張曹到案核辦○周金生羅四喜兩人深夜進城無端詈駡經守門弁送縣請究已紀前報前晚黄大令升堂訊究周供本地人年十九歲住廟前爲首飾匠前晚出城與友人飲酒帶酬進城羅四喜啓口詈駡小的不敢大令曰年紀尚輕敢如此狂縱耶羅供鎭江人年四十一歲在穿心街鹹貨店爲夥前晚奉店主差遣出城寄信回時城門已閉金生醉後亂駡小的在旁並不開口大令曰爾不開口何以將爾拿住現在時勢非常時可比奉督憲大人札令城門早閉團練徹夜梭巡均已出示曉諭爾等生意人豈不知耶判將兩人帶往老北門荷校一月期滿責放○前日傍晚陸阿福倩人將兄陸福順及陳兆興舁至縣署請騐晚間黄大令回署陸攔輿喊寃大令飭差看管至晚膳後升坐大堂訊問陸供浙江奉化縣人年三十一歲現在裏虹口爲船匠作頭係曹毛毛小的弟兄及陳兆興皆在廠内作工福順係胞兄陳是同鄉被素不認識之賭檯上流氓任大阿狗小毛等强借洋五元不遂其意卽行毆打將刀戳傷大腿迨小的鳴捕任大等業已逃逸大令曰爾等與伊有無糾葛或輸賭抑欠錢文斷無平空行兇之理旣不認識如何知伊名任大况寍波奉化一帶客民素性强悍頃間幾將本縣轎槓扳倒平日之桀驁可知陸供流氓名字聞旁人言及小的實因胞兄及友受傷心慌意亂用力扳轎求賜恩宥大令飭將陸福順陳兆興舁至案前福順供年三十七歲阿瑞是胞弟陳兆興供奉化人年二十八歲與陸昆季仝在曹毛毛廠内爲船匠餘供與阿瑞相同大令飭仵作騐視陸福順右腿刀傷一處陳兆興左腿刀傷二處已由醫院敷藥用布封固均稱是任大所戳大令親視屬實諭令陸阿瑞將福順兆興扛回行延醫療治痊後再候提訊究辦陸叩謝而退 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[巴山話雨]  
　　六月以來天氣亢暘稻田枯涸巴縣在龍王廟設壇誦經禁止屠宰民間並採黄荆爲龍各街用水澆潑此固該處求雨之舊俗也迨初八夜油然作雲沛然下雨田間稍沾潤澤惟高處乾旱已久杯水車薪尚難透潤雖十五十六復有陰雨而苗則槁矣合計江巴二縣收成不過十分之五六此外各屬尚稱豐稔無碍大局○十五日有太古洋行掛旗船行至長壽洛漬地方停泊是夜江水忽落丈餘該船遂擱置岸上船板破裂不堪行駛乃報明海關將貨提至他船裝載出口○黎觀察在渝倡設雲貴公所公議凡雲貴客商在渝售貨每百兩由買賣　各捐銀幾分以作經費早經購地建造不日卽當告竣也○前報洋棉紗鋪永泰元倒閉經人說合許以六成交銀息事詎意六成亦不能交兌被裕生祥等號將盧松林扭縣請訊邑尊諭令鎖押限期比繳○津貼捐輸向在行台大堂徵收其外廂房則有縣署家丁某甲寄寓昨遇渝郡書院某童自行台内納稅出見甲女美而艷遂目逆而送之甲子忿甚始而詈駡繼而鬥毆以致某童受傷禀由耿大令訊騐飭將甲子收入待質所候傷愈再訊○新任署理巴縣　桂馨大令前委代理云陽厘局業已交卸准於七月初四五來渝諏吉於初九日接印視事○渝城電局告日本局奉天津督辦札諭以後除明碼外所有暗碼電信槪不收受云云想因中日開釁之故蜀山雖僻在西偏亦當一體奉行也○永川縣城外天主堂麥可鐸一日在堂外被鄰近鄉人某甲當頭一刀劈傷眼額幸未致命當經拿送永川訊究查悉民教相安並無别釁地方官疑甲係瘋癲已禀請監　　　　　　 
[櫬南]  
　　原任詹事府詹事丁桐生宮詹立幹於五月初病殁京師由其長公子等扶柩回鎭江原籍自三十六沽乘輪南下行抵滬　雇頭號南灣船用小火輪拖帶於本月初十日下午行抵鎭江在南門外下椗奉旨入城治喪諸公子筮期十二日在舟次發引先一日碼頭支搭蓆棚一座並設吹鼓亭懸掛素綵陳設整齊是日辰刻鎭城文武印委各官咸往弔唁素車曰馬爛其如雲鐘鳴九下舁柩登岸用龍頭獨槓舁者三十二人前導有銘旌亭開路神内外執事及金瓜銀鉞等十六件繼以銜牌數十對如戊戌科貢士戊辰科兄弟翰林庚戌科翰林院庶吉士翰林院侍讀學士已卯科順天鄉試同考官批本處詹事府左春坊左庶子壬辰科武會試大總裁起居注總辦内閣學士兼禮部侍郎銜四川大主考湖南副主考浙江學政雲南學政國子監司業奉旨入城恩賞福字珍物等銜牌後爲上諭亭誥敕亭並綵亭三座油畫整容亭一座頂馬三疋對馬十餘疋緑呢魂轎用八人舁之加以鼓吹四起笙管嗷嘈羽士緇流各數十輩手持法器喃喃誦梵音孝子麻衣如雪經入扶掖以行柩後白布肩輿二十餘乘則眷屬也執紼以送者自兩學士子以迄各善堂董事不下百餘人皆衣冠濟楚徒步而行由南門過五條街大市口繞行堰頭街出西門迤邐至銀山門一直轉昭關向西至排灣灶君廟將靈柩暫厝 
[上海巡局瑣案]  
　　秦姓婦雇坐小車至某處途中突遇沈香泉王掌泉二流氓隨之調戲婦怒將沈王扭赴二十三七鋪巡防局請懲局員戴憶珊二尹訊問之餘沈王一味苦求口稱小的等如下次犯案請老爺重辦可也二尹謂本應送請上海縣黄大老爺從重治罪姑念爾等一再苦求稍從寛宥飭勇各重責數百板令從速改過自新○前晚小南門外水神閣團防局丁巡至馬路橋見永祥樓茶肆内人多於蟻吵閙不休入内視之諸人方互相打架遂將寗波人王長壽拘至民團局轉送二十三七鋪巡防局請懲局員鄭厚餘二尹升座訊問王一味支吾二尹命暫行看管一面飭地甲前往閙事處詢問情由爲之調處 
[英廨晚堂案]  
　　前由包探沈金隆解送在路拉客之流妓蔡小寳至廨宋通刺提訊之餘將妓暫交官媒候查明核奪已列前報嗣據蔡紹祥具詞投案求請領女通刺於前晚研詰蔡供丹徒人向在蘇州爲扇子業兹因喪偶家中乏人照料故將女兒小寳寄養妻兄處因妻兄開設妓院女兒遂在路拉客曾蒙拘訊勒令回籍嗣因妻兄所開妓院閉歇女兒亦不爲娼今被悞拘至案小的在蘇聞信趁船來滬求老爺給小的領回赶緊婚配不敢再蹈前轍蔡小寳供情願隨同父親回籍通刺判蔡當堂取具不得再任違犯前項情事切結並具領狀存候備查蔡領女而退○蘇鄉人王和尚呈控龜奴陸銀和等圖賴借洋叩求追究宋通刺准詞提案内應訊各人於前晚訊究王供小的曾有洋銀百元上年五月間由陸銀和央中邱小弟向小的借去原說卽日歸還迨至六月痱由陸交來借據一紙約緩日料理在後小的屢次向索陸輾轉延約爲此檢據呈控求恩究追陸供此項借欵由妓女花如意托小的向王轉借今蒙提訊故偕花如意投案求請訊究花如意供蘇州人本姓葉父親早故尚有母親現住西門外朱家木橋小婦人前遇歹人誘入娼寮送舊迎新迄今數載兹因門庭冷落顧問無人前在公陽里爲娼時曾欠陸銀和代掮帶擋洋銀百元嗣因不願爲娼已將所欠各項料理惟陸處借票尚未歸還小婦人於今春至杭州等處遊玩回滬後與母親同住朱家木橋意將擇人而事邱小弟供向在尚仁里陶聾子所開妓院爲龜奴有同處爲傭之陸銀和向王和尚借洋百元至花如意處爲帶房間傭强欲小的作中餘不知情通刺判陸銀和邱小弟各責一百板並具改過切結斥釋王和尚本應究辦從寛著將花如意所欠之洋免追並具以後不得再放妓債切結存堂卽行釋放花如意著發交棲流女所暫行安置聽候擇良婚配 
[上海北市絲業會館籌賑公所施少欽經收順直山東賑捐五月初九至廿九日第三千九百三十四至五十四次淸單]  
　　初九日隱名氏求母病速愈洋一百元廣東柳紫榮喜十元柳黄氏十三元無名氏十元又二元靑浦邱琴樓求兒病速愈四元鄧順泰求病卽愈一元璜涇陳古修求孫病速愈一元○初十日蘇州廟堂巷汪恩錄求病不發由泰源莊來洋一百元無名氏洋廿元銅洋一元夏庚溪求妻病速愈洋十元蘇城曹月昉求咳嗽全愈五元平湖補過子癸巳完願二元鼎昌源米行一元六○十一日無名氏求病速愈由恆泰茶棧來洋一百元錢塘凝遠堂高爲禮堂求病卽愈由杭州恆豐順寄來洋四十元汪有成堂保合家平安規銀十四兩徐依仁堂洋十元常州不書名由恊大莊來十元恊興昌局代募六元楓涇彭雲從求兒金章無災患易長成六元楓涇曹仰彬求兒寳三無災病易長成六元士公堂四元承恩堂二元俞金氏求病愈二元無名氏一元○十二日無名氏求病速痊由元茂莊來規銀一百兩揚州鍾養之求母病速痊洋十元松江拙盦主人患病願十元巢翰卿求母病愈五元○十三日張如笙先生交來許雅卿壽筵資移賑洋十元安徽濳山營宿松縣城守分府陸少賓求妻病速愈銀四兩太倉繆季豐童馥堂募悔過子洋四元揚州梁汪氏三元杭州李敷熙求保三女奉荃天花化凶爲吉起漿結加平安二元郁承恩求兒病愈永無驚駭一元○十四日閩莊曹素功堯記分店因鄰舍失愼焚去店面將貨搬出免災完願洋五十元程子翁十元未能氏代姑母修齋一元爛板四元○十五日安定子求次子病速愈洋五十元楊黄氏祈保産平安十元楊福菴求身體康健二元無名氏二元靑浦沈松盛爲兒週歲一元無名氏五角○十六日映雪書屋病愈還願洋五元○朱成巧求平安二角成秋求吐血恙愈二角大椿大煒大樾求延長遐齡三户各二角共五户合洋一元全亨號痧氣丸紅靈丹一千二百瓶○十七日龍錫慶由恊同慶來洋十元淮城趙世常求病卽愈二元○十八日無名氏五百元海寗許村塲署心蘭氏肐烴吳氏續助求病體早日復原廿元陳袁氏十五元如臯知足山人六元留溪姚氏四元銅洋四元金陵永益　典沈絢　募完願子洋四元川沙司獄署知非子完願求合署平安二元新塲彭　嶺記三角無名氏二角○十九日天水無名字求病卽愈洋廿元益陽東學寒氈子求眷口平安幼嬰痊愈六元應名氏五元不留名銅洋二元蘭谿王姓銅洋一元○高郵丁玉　募廣生碾司錢二千文宣姓一百文共二户合洋二元○二十日南匯顧姓求　病愈洋五元徐芸莊還願四元○廿一日章文炳保合家平安洋十元厚德堂求全家平安二元○廿二日蘇省沈鳳祥求病速愈五十元嶺南桐蔭居士完願廿元溧陽寳泰典　元徐庾梅二元○廿三日無名氏還願洋十七元漢口敦寳善堂邱維翁募規元十一兩二錢九分蘇州周枚伯爲子祈病愈洋六元○廿四日嘉定延陵氏廿角○廿五日嘉定無名氏求合宅平安洋十元存心堂四元海鹽趙瑞祥爲母産後神迷求速愈二元永義昶劉玉鑑銅洋六元○廿六日北洋海軍採辦所雙榴堂葉廿元鄭氏爲子服符平安還願二元嘉善丁秋山爲兒病愈完願一元○廿七日龍坦願由福康莊來洋二百元翔鳳書屋洋五十元蕪城陋巷生爲女病愈由揚州寄來三元魚城了願人三元黄渡洋務卡廖孟芳爲母超薦飾金八分兌見洋三元蛟川無力子酬願二元又求子病速愈一元○廿八日不留名祈病再不反復速卽復原洋五元寓浙無名氏還願二元桐城葉敦厚堂一元沈贊卿求平安一元○十九日崑新鹽公堂無力子還願並保合家平安洋十元錢唐戴耕書求瘧疾全愈四元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年七月十一日京報接錄]  
　　將軍長奏委員起解東珠摺○浙學政徐奏科試竣事摺○又奏報改由水路旋省片○署浙提督張奏接篆日期摺○楚督張等奏京控未結各案摺○雲督王奏蒙自關稅銀報銷摺○又奏請將關稅餘銀留滇充餉摺○陜督楊奏報關卡收支銀數摺○○奴才長順雲生跪奏爲呈進捕獲東珠恭摺奏聞仰祈聖鑒事竊奴才等上年欽遵諭旨捕打東珠統限本年七月以前交進當因限期太促深恐貽誤於本年正月間附片奏請展限兩個月奉硃批仍著設法及早捕打迅速解京欽此旋於四月間經奴才雲生將上三旗下五旗捕珠官兵分起啓程往捕日期奏報在案兹於六月初六日據上三旗捕珠官兵陸續送珠旋回奴才雲生帶珠進省會同奴才長順分别騐看得上三旗捕獲東珠共五百七十七顆内揀得五厘起至一錢餘重東珠四百十八顆正珠一百五十九顆謹將揀得大小東珠分别輕重色光另繕漢字淸單恭呈御覽所有揀得該三旗捕獲東珠敬謹盛匣封固飭交七品驍騎校德林等於六月初十日起程呈進理合恭摺奏聞伏乞皇上聖鑒謹奏奉硃批該衙門知道單併發欽此○○浙江學政臣徐致祥跪奏爲科試竣事恭摺奏聞仰祈聖鑒事竊臣於四月十九日出省科試台州府接試温州府五月二十六日竣事二十七日起程六月初三日回省七月中旬接辦錄科事宜查台州文風黄巖爲最臨海次之温州文風瑞安爲最永嘉次之士習則以泰順爲純樸生童正塲臣於出題後周歴嚴查間有不守塲規者申誡訓斥其不率教者則卷面蓋以犯規戳屏置不錄覆試前先行提覆一塲當堂面試淸其懷挾限以時刻提覆文字與正塲不符卽行黜去雖取進文字高下容有不同要皆自出心裁倩替傳遞之弊可以杜絶發落時勖以讀書守分毋干預閒事毋唆啓訟端士風整飭民俗藉可轉移再臣所經過浙東地方雨澤霑足稻田滋茂可卜有秋堪以仰慰宸厪所有科試完竣緣由理合恭摺具報伏乞皇上聖鑒謹奏奉硃批知道了欽此○○徐致祥片再浙江歴任學臣按試温台處三府向例由台而温而處往返殊途此次處州科試業經前任學臣陳彝試竣臣止考温台二府往返均由原路查温台境内山路險峻車馬不通案卷行李等件均用民夫扛擡幕友隨從人等俱坐山兠亦以人肩舁天氣炎熱負擔維艱况現正值農忙之際雇覓人夫尤非易易若臣仍由原路回省地方未免營擾是以臣與撫臣提臣商確趁浙江超武兵輪巡洋至温之便乘坐抵寗波府改由水路旋省以恤地方而省力役理合附片奏聞伏乞聖鑒奉硃批知道了欽此○○署理浙江提督温州鎭總兵奴才張其光跪奏爲恭報奴才接署提篆日期恭摺叩謝天恩仰祈聖鑒事竊奴才在温州總兵任内帶印巡洋行抵寗波府城接奉閩浙督臣照會前浙江提臣馮南斌因病出缺所遺篆務奏委奴才署理遞遺温州鎭篆委記名總兵劉祥勝接署奴才本應俟劉祥勝抵温交卸後方到提任因念提督印務緊要未便久曠當將温州鎭總兵印信封固委員齎交温州鎭標中軍遊擊胡碩功收存俟劉祥勝到温呈交並將鎭署日行事件暫委中軍胡碩功代印代行旋於本年六月初六日據提標中軍叅將萬禮彬將封存欽頒乾字三百二十號提督浙江總兵官銀印一顆王命旗牌文案卷宗齎送前來奴才當卽恭設香案望闕叩頭祇領任事伏念奴才猥以庸愚屢蒙恩擢補授衢州定海台灣福寍温州澎湖各總兵兩署浙江提督涓埃未報惶悚滋深去歲復承簡命調任温州兹荷恩施又權提篆查浙省爲東南濵海之區提督有統轄水陸之責舉凡整軍經武防海練兵在在均關緊要自維禱昧深懼弗勝惟有益加策勵勉竭血誠遇事咨商督撫臣認眞整頓總期地方綏靖洋面乂安斷不敢以暫時署任稍涉因循以冀仰答高厚鴻慈於萬一除將接署提篆日期恭疏題報外所有奴才感激下忱恭摺叩謝天恩伏乞皇上聖鑒再奴才巡歴南北洋面均尚靖謐定海岱山民客相安漁汛旺收堪以仰紓宸厪合併附陳謹奏奉硃批知道了欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲查明京控未結各案開單恭摺具陳仰祈聖鑒事竊查前准刑部咨議覆光祿寺少卿延茂奏稽核京控審限每年將已未完數目兩次彚開淸單具奏以歸劃一並摘錄案由註明交審月日及未結各案因何未能審結緣由於每年兩次覆奏時詳細聲明等因奉旨依議欽此咨行遵辦在案兹據湖北布政使王之春按察使陳寳箴詳稱陸續奉到部院衙門奏交咨交京控各案隨時委提人卷解省發審其有距省較遠州縣之案移交該管道就近提審或委員前往會同該管府審辦已將光緒十九年六月以前未結各案造册詳請奏報在案兹值半年彚奏之期查湖北省京控案件除已審結咨送供招及詳咨註銷各案毋庸開列外其未結之案因要證遠　無從質訊咨明展限者二十起現在提到人證審辦之案十二起核計尚無遲延等情開具淸册奏報前來臣等覆覈無異除淸册分送刑部都察院步軍統領衙門查照外謹繕淸單恭摺具陳伏乞皇上聖鑒謹奏奉硃批刑部知道單併發欽此○○雲貴總督臣王文韶跪奏爲蒙自關第一百三十三結期滿徵收稅銀及支銷撥解提存各欵循例開單奏報恭摺仰祈聖鑒事竊　准户部奏咨洋關徵收稅銀遵照章程應行按結開單奏報扣足四結專欵奏銷等因業將蒙自關自光緒十八年八月十一日第一百二十九結起至十九年八月二十一日第一百三十二結一年期滿徵收各項正半稅銀分别四六成及支銷提存各欵分别造册開單奏銷在案兹據雲南臨安開廣道兼管關務湯壽銘將光緒十九年八月二十二日起至十一月二十四日止第一百三十三結期内徵收正稅分别六成四成作爲京餉其六成洋稅項下除開支正半稅傾鎔折耗及關用經費外餘銀提一成五厘出使經費所收子口半稅全數歸四六成項下供支並將實徵船鈔各欵數目開具四柱淸單詳請奏咨至蒙自開關以來並無洋商運貨出入所收稅鈔均係華商完納又此結内稅務司送存提歸總理衙門三成罰欵銀七兩五錢四分自應遵章　結聲叙等情具詳前來臣覆覈無異謹開列管收除在四柱淸單恭呈御覽並咨總理各國事務衙門曁户部南洋大臣查照外現合會同雲南巡撫臣譚鈞培恭摺具奏伏乞皇上聖鑒勅下該衙門查核施行謹奏奉硃批該衙門知道單併發欽此○○王文韶片再雲南蒙自關六成洋稅除開支本關一切經費及出使經費外餘銀准其留滇充餉經户部奏奉諭旨欽遵在案兹據雲南善後局司道史念祖等詳報蒙自關第一百三十三結期内在六成洋稅項下撥解銀一萬八千五百四十四兩六錢九分五厘由司作收關稅付局應用詳請奏咨前來臣覆核無異除咨總理各國事務衙門曁户部查照外謹會同雲南巡撫臣譚鈞培附片陳明伏乞聖鑒謹奏奉硃批該衙門知道欽此○○太子太保頭品頂戴陜甘總督臣楊昌濬跪奏爲報銷光緒十九年甘肅關内厘捐總分各局卡收支銀錢數目恭摺仰祈聖鑒事竊照光緒十八年收支白貨厘金數目業經奏咨在案兹據厘金總局司道詳稱光緒十九年正月起至十二月底止關内各局卡一切收支欵目彚爲一宗百貨厘金通共新收銀二十二萬九千三百六十兩四錢一厘八毫以批解藩庫爲大宗其次車價並釐金各局卡薪工局費總共解支銀二十二萬九千三百六十兩四錢三分一厘八毫以出抵入並無餘存至鹽厘土藥收支數目另案造報等情由該局造具總散淸册詳請奏咨前來臣覆覈無異除淸册送部外合無仰懇天恩飭部查照並准將光緒十九年已支之欵照册核銷以淸欵目再局費開支前准部咨向不准逾收數十分之一惟甘省邊地遼闊路徑分歧非多設局卡書巡不能杜繞越偷漏之弊是以局卡書巡萬難裁撤故局費不能照一成之例開支且十八年天旱歲荒十九年因新疆安設電線需用鐵絲諸料加以神機營派撥勁旅天津運送洋砲均需車輛拽運絡繹不絶致商貨稀少各項釐收减色已　各局卡將所支薪工局費自光緒十八年正月起一槪核减一成以示撙節合併聲明所有十九年分收支百貨釐金數目謹繕摺具奏伏乞皇上聖鑒訓示謹奏奉硃批户部知道欽此 
 
