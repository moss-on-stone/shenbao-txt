# 1893 - 8 - 4907084

 

Page 1

 
 
[論宜如何節餉項减厘金裕利源以舒民力]  
　　古之爲關也將以禦暴今之爲關也將以爲暴昔在戰國已有此說蓋以關之設也征税所出商賈苦之行旅累之所由王者之政必曰關市無征也夫關市且無征而謂可於關市外又增一征税乎哉曩者以粤捻倡亂不得已而有抽厘之舉取商賈之贏餘以濟軍需之不足誠以有宼不得不募兵有兵不得不籌餉此自然之勢也况厘金一項僅取諸商商有餘力以營貿易莫不自顧身家且所抽之厘仍償諸所售之貨故無損於商賈而實有利於國家以視元明之加賦籌餉一絲一粟盡出於民者固自有别統計各省厘金最旺之時歲收不下二千萬今亦有一千四五百萬用能振作士氣剿除羣宼者職是故也乃自承平日久而各省之軍需善後皆取給於此且以庫欵仍絀未能遽停夫善後有時而盡軍需則朝廷不能一日無備卽不能一日無餉兵燹以後所募勇丁未盡栽撤國家多入厘金一欵卽多廿養勇一欵截長補短未見贏餘加以各省辦理不善倚勢肆法任意抽收以致窮鄉僻壤搜括無遺負販肩挑苛索不免物價日昻民生日匱其實資軍餉者十之二三飽私槖者十之七八是以候補人員百計鑽營視爲名利兼收之地而大憲亦藉以將此項差使調劑冗員幾若有其舉之莫敢癈焉又况設一局卽有一局之開銷委一官卽有一官之薪水增一役卽有一役之工食其果取諸厘乎抑不取諸厘乎此中耗費不問可知故軍事底定已及三十年而國庫空虚益形支絀試爲統籌全局權其出入之數大抵有虚無盈有損無益者也夫厘捐之設原議俟軍務敉平卽行裁撤今之若忘其本意者仍爲軍餉故耳邇來臺垣給諫頗有奏請裁撤者而一交封疆覆奏無不以軍餉爲詞若將所有局卡概行裁撤則一切經費何從籌給果使别有生財之道夫孰肯居聚斂之名在當軸者非不欲紓物力恤商艱無如軍餉所在實有萬不得已之苦衷也然則欲减免厘金必先籌節餉項而籌節餉項非變通營制不可考我　朝緑營兵制乾隆四十七年增兵一案爲軍餉贏絀一大轉關當時海内殷實兵革不作普免天下錢糖已經四次而戶部尚餘銀七千八百萬高宗規模宏遠不惜散財以增兵力其時阿文成在河南奏言國家經費有常若歲增兵餉三百萬統計二十餘年卽須用七千萬請無庸概增等語旅議不行卒從增設至嘉慶十九年　仁宗親覩帑藏不繼特飭陶汰於是各省次第裁兵一萬四千有奇宣宗卽位又詔抽栽復减二千有奇夫乾隆增兵一舉驟加六萬五千嘉慶道光减兵兩次僅裁一萬六千甚矣國家餉項耗之如此其多且易節之如此其少且難也養兵如許而粤捻之亂竟未收一騎一卒之用曾文正創辦團練乃有練勇之舉號曰湘軍而繼起者复有淮軍楚軍黔軍霆軍嵩武軍諸名目大憝旣平雖多經陶汰而分駐各省者尚不能稽其實數内而神機勁旅外而長江經制以及南北海軍餉項方有增無减而欲論籌節於今日不綦難哉雖然今縱不能如晉武之銷兵亦當如府兵之改制與其養一老弱之兵何如養一强壯之勇與其以一餉養一兵而十兵無一兵之用何如以兩餉養一兵而一兵獲數兵之用查泰西藏兵之法皆寓於工農商之中一朝有事可以抽調畢集謂之藏兵英國當兵自十八歲始初爲戰兵七年以學習各種技藝限满後復歸舊業爲頭等藏兵三年頭等藏兵限满爲二等藏兵二年或三年再爲三等藏兵一二年最後爲常額藏兵九年不願者聽德法美三國軍政大略相同故西國兵額承平之日爲數無多美國常平兵額祗二萬五千而南北花旗之戰招兵多至百萬蓋藏兵之法旣可得人又可節費實爲强國之一道也夫人生自壯至老不過四十餘年其足以披堅執鋭者祗二十年耳泰西兵制專用此二十年而又爲頭二三等之别兵之所以無敵也中國之兵自召募以後卽皆廪之終身則是一卒凡二十年無用而俱仰食於官由此推之養兵百萬實五十萬可汰屯兵十年實五年坐廢也今雖不必盡效泰西而變通之法則有不可緩者試設一法民年二十以上准入練軍年過四十卽復爲民而除其籍使其入伍之日先知除籍之限則除之無怨心且其精力猶强可别圖生計庶行伍無老罷之兵軍餉無虚糜之患强兵之道莫善於此然驟而改之或恐生變第設一限以某年爲始其從前募入者姑仍舊規其新募者卽以此法行之遲之三十年疲弱者可汰之使盡矣而又將緑營虚額裁汰盡净其有病故開除等缺俱無庸募補大約腹省有勁兵一萬邊省一萬五千已足以資巡緝匪類隱備不虞試合各省而論約計三十萬已足較舊額可汰其半亦餉需可省其半而卽以汰卒之糧酌加鋭卒之餉庶額裁而精鋭見餉厚而驅策靈仍將以前得力勇營叅錯屯駐以資戰守所謂兵在精而不在多也况西北邊防可行屯田之法寓兵於農又有不費餉銀而得收實用者惟裁汰之法或精强之鎭不動而先裁劣營或邊要之區不動而多裁腹地或以營制太破歸而併之或以汛防太散撤而聚之是在兵部之精審大憲之體察分之以叚寛之以期非一朝一夕之所能也夫餉項不能驟减卽釐金不能驟免然釐金雖不能驟免而亦何妨於酌裁今各省誠能察度情形除水陸埠頭市廛環集地方照例抽收外所有小徑分設之局悉行裁撤并查明已撤者若干處未撤者若干處報部以便稽查卽爲異日盡裁張本且限定吏役人數無得過多嚴定新章力除積弊擇誠實官員經理其事凡外省游食官親本地不肖生監俱不准轉相夤緣濫充是選則釐金雖未盡免而民困已蘇其半矣又聞釐金章程各省不一大約耗費較常税爲重自委員以至司事自司事以至巡丁層層剥削無非中飽宜將應捐應免之貨條分縷析榜示通衢俾商人共見共聞而藉端需索侵吞入已者庶無所逞其奸至於布疋粟米之屬爲羣黎衣食所資尤宜普免釐捐以示體恤查光緒元年蘇撫吳健帥奏請酌裁糯米雜糧厘捐略謂江蘇厘金之重甲於他省前從撫臣張樹聲之奏已將粳秈米榖停收卡捐而糯米亦非大宗自應一律停免所謂寛紓一分民力卽培養一分民氣者也[  此稿未完]  
[本館接奉電音]  
　　昨由京友電傳上諭一道敬謹譯登○十一月二十日奉硃筆劉恩溥補授鴻臚寺卿欽此 
[楓陛恩濃]  
　　内閣满票簽處爲傳知事恭照本年十月三十日皇上由南海移蹕還宫所有王公文武大臣官員均穿蟒袍補褂於是日在西華門前跪接聖駕爲此傳知○總管内務府大臣爲知照事所有本年冬至恭備 
壇差之三旗侍衞人員應領朝衣皮坎肩緑貂朝裙等件業經據咨移付廣儲司衣庫現准呈稱於十月三十日已刻開庫放給相應知照侍衞處派員持具印領屆期赴庫領取○戶部爲知照事所有本部奏請留部期满學習主事高增榮 
 
 

Page 2

 
 
等於十月二十日帶領引見奉旨戶部期满學習主事高增榮李鳳振均著淮其留部期满繕本筆帖式裕恩德保均著准其劉部二次期满七品小京官林景賢著准其留部作爲額外主事欽此二十一日述旨奉旨是欽此欽遵部到相應知照吏部查照○周生霖少司宼現已作古所遺管理戶部三庫大臣一缺經三庫咨取各衙門漢堂銜開單請派於十月二十九日具奏奉硃筆圈出工部左侍郎汪鳴鑾欽此○戶部爲欽奉事俸餉處案呈本年十月十六日内閣奉上諭現在天氣漸寒京師兵丁當差勤苦殊深軫念所有八旗及緑步各營官兵均著加恩賞給半月錢糧以示體恤欽此欽遵於十月十七日抄出到部查此次賞給八旗及緑步各營官兵半月錢糧按照歴届成案放給八成實銀二成錢文折給實銀並加給辦公銀兩至應賞人等一切陞遷事故總以十月十六日奉旨之日覈計分别賞給相應恭錄諭旨一體遵照並照歴屆成案將應賞不應賞清單鈔錄移咨各旗營按照本部單開造具漢字花名清册統於十日内一律造齊送部萬勿遲延○署晉撫胡中丞准大同鎭總兵呼延霖咨稱該總兵具摺謝恩籲懇陛見欽奉硃批著來見欽此咨會前來查呼延霖蒙恩簡畀專閫自應遵旨北上惟大同爲省北重鎭所轄口外地方遼闊今夏苦旱飢黎徧野雖經賑撫彈壓民情悉謐惟晩禾被霜收成失望瞬屆嚴冬恐匪徒勾結爲患該總兵正當妥籌布置冬防未便遽易生手請將大同鎭總兵呼延霖暫緩陛見一俟北路稍鬆再令交卸北上等情入奏十月二十五日奉硃批著照所請欽此○山東巡撫福大中丞潤准委辦山東賑捐前工部主事梁廷棟呈稱廣東順德縣舉人花翎候邐道何成浩因山東黄水爲災工賑需款孔急措銀一萬兩交該主事轉解來東並稱不敢邀奬等因查該道何成浩經前撫張曜派在廣東勸捐數萬金接濟東賑兹念災區浩大自捐巨欵洵屬好義急公查部定推廣順直賑捐章程捐銀萬兩以上准其專摺奏請優奬均蒙特旨允准今該道員捐銀一萬兩應如何　恩施逾格之處出自殊恩等情入奏十月廿四日奉硃批何成浩著以道員儘先選用欽此○十一月初三日冬至大祀天於圜丘　皇上應於前一日久宿壇内齋宫無量殿致齋所有壇内西天門例派都統副都統六人稽察出入先期經侍衞處開列銜名清單於十月三十日奏派奉硃筆圈出廂紅蒙都統文秀廂藍蒙都統恩佑正紅满副都統明秀廂白蒙副都統英信正黄蒙副都統文瑞正黄漢副都統彭壽欽此旋由侍衞處恭錄知照值年旗轉行各固山遵照○宗人府爲知照事所有奏請給奬之年满左翼宗室學教習鄧鴻儀一員本府於光緒十七年十月二十三日帶領引見奉旨年满宗室學教習鄧鴻儀著以知縣用欽此二十四日述旨奉旨是欽此欽遵到府相應知照吏部查照○稽察城内七倉大臣現屆三缺經戶部咨取各部院堂銜開列清單請派十八年十月二十九日具奏奉硃筆圈出戶部尚書翁同龢禮部尚書李鴻藻戶部尚書熙敬欽此○侍衞處爲知照事初一日奉旨朕於明日辦事用膳畢卯正由乾清宫檐下乘轎出乾清門走後左門升太和殿看視祝版禮成後仍走後左門進乾清門至乾清宫檐下降輿還齋宫召見大臣已初二刻由乾清宫檐下乘禮轎出乾清門景運門進恊和門出午門端門天安門大清門正陽門進天壇門至皇穹宇拈香畢乘禮轎還壇内齋宫欽此 
[推廣鐵路]  
　　鐵路公司官路現由古冶開至虊州原議接至沒溝營爲止現擬推廣至東三省聞關外路途巳由軍營委員查勘奏定章程委員遵章辦理矣 
[演砲受傷]  
　　直隸督轅親兵前營有克虜伯後膛鋼砲數尊人子藥時須將砲内來福掃净始免不虞十月下旬操演打靶數次然放而膛内尚未掃清勇丁遽入子藥立時轟發以致受傷然尚可醫治並無性命之憂也 
[工人慘斃]  
　　開平礦務局煤井於九月十七日上落煤斤機器忽壞致斃六人中有一人被禍更慘頭顱已去下體全無上體肚腹亦已破裂不堪寓目由總辦張海珊觀察照章撫恤殮埋了事傳聞如此姑照錄之閲者勿誚爲明日黄花也 
[瑁湖晴雪]  
　　茸城西郊跨塘橋附近某甲尚有老父白髮龍鍾其妻某氏潑悍異常視堂上翁爲眼中釘問省之儀久已抛諸雲外月初某夜偶以口角細故該氏突以裙底蓮鈎踢傷翁之小腹老年人何堪受此磨折昏暈倒地口吐白沬不逾時而斃命其時甲適在外聞耗奔回自念案關倫紀一經聲張事非易了遂草草入殮左右隣人嘖有煩言咸以爲忍心害理莫氏若矣顧與氏同居者又有某婦上有老姑年已衰邁一饘一粥侍奉闕如姑無如之何東借西貸苟延殘喘而婦猶以白眼相加恨不得麾之門外終朝詬詈面目全非較之甲婦之所爲眞有不相上下者嗚呼何天下逆媳之多至於此極耶○西門外某錢鋪開設有年生涯頗盛本月某日突有客民三人携帶洋銀二百餘元欲換大寳店　見其衣衫襤褸恐其來歴不明急報知巡防局由局勇解至婁署暫行收押旋由夏邑尊升堂提訊三人供稱籍隷河南向在嘉興府境内墾種荒田每畝還租籽錢六百六十文有清票可証且有餘米糶在嘉郡某米行有票據爲憑邑尊更番研鞫供詞絶無破綻惟念久客嘉興當有鄰朋作証遂備文移交嘉郡查明釋放 
[錢鋪被刼]  
　　瑞州府高安縣南關外某錢鋪於上月某夜四更時被盜匪數十人恃巨石撞門而入手持軍械聲勢洶洶盜黨咸操湖北口音刦去寳銀約共值二千餘金鋪夥畏其兇横不敢與較事後叛官勘騐飭捕緝拿不知卽能破案否 
[貢品解京]  
　　皖省所産各物如徽州之墨及寗棗黄山之术宣城之紙六安之銀針茶潛山之冬笋皆備貢品近由皖撫沈仲帥親自檢點飭巡捕官傳雇工匠妥爲包裹黏貼封條派戈什哈八名護解京師赴内務府呈交已於月之初六日起程矣 
[皖省决囚]  
　　安慶信云十一日午後兩點鐘由府縣監内提出男女犯二名口解至臬署綑綁赴北門外男犯斬决女犯凌遲男　年甫四十餘女犯約三十餘係霍邱縣人因犯姦情命案致罹大辟出禁門時垂頭喪氣面目似鬼及臨刑劊子手刀法不佳濡滯久之始將頭顱割下腔中熱血噴射觀看之人多有濺及者世俗以爲不祥相與恨恨而返 
[蘇省官報]  
　　十一月十一日馬玉田臬憲委海州公幹通判俞壽銘臬憲委赴沐陽審案差十二日同知葉大莊臬憲委赴金匱公幹知縣汪瑞曾禀知奉撫憲委赴浙江公幹過班候補知縣姚守彝浙江人禀到巡檢岳廷榦謝飭知准補崑山縣石浦司巡檢萬毓桂交卸角頭司事回十三日同知宋相禀知奉委勸辦順直賑捐差楊溥奉委蘇城六門外水路總巡差十四日知縣李祖壽府知陳鈞均禀知奉撫憲派蘇差委十五日知縣賴豐熙專丁來省禀知調辦淞滬樹木捐局並謝疉次奉飭記功四次劉正斆張明允馬枚未入楊遠徵禀知均奉撫憲派蘇差委十六日同知黄琪銷中路總巡辭赴常昭内河釐局趙曦耿銷水路並禀知委代辦南路知縣王國振銷南路到申路　溥到六門水路均卽日到總巡差文元彬禀知奉院札派蘇差委指分江蘇試用巡檢何乃蔚山西人禀到十七日訓導汪恒接印叚紹襄交卸均元和縣訓導事舒炳錕道庫大使龍韜均禀知派蘇差委藩轅牌示試用主簿孫燄華典史帥保清二員十八日清晨來轅甄别考試 
[滬城火警]  
　　某甲者居滬城老北門内九畝地東首昨晩五點半鐘甲妻正在廚房煮飯偶爾疏虞遺火于積薪中以致濃烟直冐烈焰横空不可嚮邇卽由該處地甲鳴鉦報警其時穿心街春申侯洋龍及果育堂頭號洋龍聞警之下風馳電擊而至汲水灌救不啻飛泉萬疉九畝地之滬軍營親兵由營官督率到塲施救甚爲出力保甲局員亦帶領局勇地甲分投彈壓約一刻許祝融氏已偃旗息鼓是役也共燬房屋二間　坍半間各業洋龍正欲出救則已烟消火滅矣 
 
 

Page 3

 
 
[敬業書院師課題]  
　　昨爲敬業書院師課之期由上海縣學師宣廣文點名給卷題目列左生題歲十一月徒杠成三節賦得山色蒼寒釀雪天得寒字五言八韵童題濟人於溱洧孟子曰惠賦得山明望松雪得明字五言六韵 
[賠欵已備]  
　　上海縣訊理抛球塲失火一案已見報章兹悉被燬之廣興木器店曾倩裕昌洋行保險昨裕昌西人至本館述及此案與裕昌毫不相干無論何人倩其保險者一經遇火卽可照賠故應賠廣興之保險銀早已預備齊全待廣興主持字憑往領按此案見於十七日本報由胡觀察遣家丁譚玉到堂禀訴而裕昌西人並不到案益可知此案與裕昌不涉矣 
[幸未成災]  
　　李某者現住滬城縣橋南首曹家宅内昨日清晨七下鐘時大門内忽然火發濃烟四塞幸知覺甚早大聲呼救諸鄰紛紛馳至取水灌滅始得轉危爲安誠大幸也 
[米船沈溺]  
　　船戶某甲前日在南市鹽碼頭攬載米一百數十包至北市交卸行至中流潮水大漲加以風伯揚威波濤洶湧支持不住船卽覆没人亦入水幸經隣船瞥見赶急施救甲得以誕登彼岸惟所載之米則已盡付東流矣 
[請辦庸醫]  
　　馬實生因患疾病由其母馬潘氏請南市茅山殿左近王省齋診治悮投藥餌致馬一命嗚呼潘氏痛子情切投縣喊控經黄大令提訊其詳已列前深兹聞馬潘氏復於昨日午後携同次子在縣署大堂上伺大令拜客回署時攔輿遞禀訴稱小婦人已喪所天全賴寳生養贍今被王醫　送性命心實不甘叩求明察大令得供著退去　候核示 
[有情]  
　　浦東人陳阿華於本月十四日病故次日由其妻陳金氏倩寄父吳阿貴帮同備棺將屍收殮忽由氏之夫叔陳寳也前來與吳爭毆致陳頭面碰傷陳送投柘林營喊控吳阿貴行凶營官夏君飭勇往握吳亦偕陳金氏投爛泥渡巡防局控告營兵提吳未獲遂將吳弟阿福拘去巡防局員高二尹當卽備函向營中索取陳寳也等一面將吳及該氏並地保吕根寳一併送縣請訊前晩由黄大令升堂研鞫陳金氏訴稱係浦東人丈夫阿華向以耕種度日不幸於本月十四日病故定於十五日成殮小婦人請寄父吳阿貴帮同料理爲丈夫成殮吳正在飲酒忽由夫叔寳也前來欲與小婦人成親小婦人不允寳也遂與寄父爲難寳也所受之傷實係自行磕　反投拓林營中喊控小婦人心不甘服令寄父作抱投巡防局控告轉送案下吳供稱寄女之夫陳阿華逝世後寄女令小的並去帮忙十五日薄暮事畢小的正在飲酒寳也突如其來欲與寄女成親小的斥其無恥　也卽與小的爲難小的並未行凶伊投柘林營誣控將小的之弟提去小的是以爲寄女作抱投局禀控今蒙轉送案下吕供稱小的充當地保陳金氏確住小的圖中吳阿貴是否該氏之寄父小的不得而知况吳並不住在小的圖内大令得供以吳阿貴等供詞支離顯見尚有别情判令分别退去候提陳　也等到案覆訊 
[牆茨難掃]  
　　娼婦趙阿照姿容婉廳車馬盈門顧獨與山雨香卽山嘉大繾綣六年前由山納爲小星誕育麟兒珍如拱璧而阿照楊花水性忽又檜山蠢俗别有所歡數月前賃屋英租界同安里開設長三娼院山亦將　頭巾戴上自鳴得意廉恥全無暗中又與某大姐私置阿照　不顧阿照時萌酸意反目爻占九月初五日忽然背山逃避山疑被林田浦所誘奔赴上海縣及英法兩公堂具控旣而探明阿照躱匿意大利　譯官鄧麗才家禀請法公堂飭包探王榮培等於上月十四日往英界梅春里入鄧家掩捕見阿照方與書辦金希生同臥一榻山怒髮衝冠不問爲金爲林交捕解送法公廨十五日葛同轉飭提質訊在金身畔搜出押票八張禀稿數紙知非安分之人又以山一再呈稱押票所押皆金釧等飾實是阿照之物被金騙去因著將金及阿照分别管押捕房候查明再核現在案懸日久日前有葉芝生者投案具呈稱秋間阿照在同安里開娼院時賒去紅木牀搨樹凳及据木各物又借去洋銀二百元陸續墊付各欵五十元目下經手人已病故此欵須向阿照追究同轉准詞後昨將金及阿照提案包探齎呈各押鋪吊出之玳瑁包金釧一枚嵌翡翠金耳環金押髮荷花　等首飾計八件山及金父玉增各投案歴訴情由同轉當將各金飾交山逐件詳觀山聲稱餘物均不得而知惟有空心金釧一枚是小的之物玉增供稱查得玳瑁包金手釧一枚實是家中之物若山必欲强認則請公祖飭山指出是釧在誰家銀樓兌取約重若干同轉問山曰是釧是爾之物爾可知其輕重乎由何處兌取乎山稱當時共兌手釧一雙每枚約重一兩釧上並無銀樓圖記同轉問金曰爾稱是釧係爾物釧上有記號否供稱是釧向楊慶和兌取不满一兩請平見可也山稱是釧若不满一兩卽是金物聽憑領去若在一兩之外須請給還同轉當飭某押店夥將玳瑁　去稱見重六錢八分金稱如是則物已有主矣山稱金先言此釧約重九錢以外目下平見六錢八分並非伊物請莫給伊同轉謂兩下所供各有不符當將各金飾給還各押鋪又問阿照曰葉所控結欠洋銀並木器等物爾如何料理供稱小婦人雖欠人洋銀亦有被另人欠去者目下均須清理同轉謂現在葉控爾欠伊洋銀二百五十元柴樛允代爾料理祗須爾應允另立憑據阿照供稱是項洋銀小婦人向李紅玉所借購取葉之木器立有筆據若還木器卽不必付洋銀旣索洋銀爲何將木器扣抵山稱阿照經手借出洋銀一千餘元請卽究追阿照答稱是項洋銀由山給小婦人作爲開娼院買娼婦之用山一再嘵嘵置辯同轉謂山曰爾作事太好矣常言道上不正下叅差爾若規規矩矩阿照亦不致如此且公堂上豈有閒空專理爾案目今主意如何答稱求將阿照發堂小的願貼膳貲同轉謂堂中恐無如許閒房安置又問阿照曰爾意如何答稱經手債務甚多須親自出外理處同轉謂金曰有人控稱前者朱鳳林梁長寳沈祖元等經手出賣房屋廿六幢並餘地若干價銀二萬一千兩經手人可取申費銀二千一百兩此欵是爾擔保爲何久延不付答稱是屋卽山之産業董蘭卿爲中售與奚郎如因有轇轕涉訟縣中同轉謂寳源祥及王鑑之朱陸氏等均曾控爾答稱職員現在縣署充當書辦兼辦年租之事易於召怨同轉謂金旣是縣署書辦著將阿照等人一併移送縣署辦理山聞言連連叩首求免同轉問爾爲何畏縣署如此耶答稱實在怕羞若到縣中定然出醜同轉謂爾若知羞恥在先不至如此矣善堂不收飯　爾隨緣樂助可也答稱每月助堂中飯資洋銀四元並貼阿照零用錢一千五百文以一年爲满過後則看兒女面上願將覆水收回同轉允之飭將金送縣阿照發堂寄養 
[難以理喻]  
　　滬城西姚家弄有朱錫琪居焉今春朱因病逝世其妻某氏表單影隻自號耒亡人惟性甚亢戾與姑不睦常回母家居住其姑老病顚連醫治罔效竟於前日作古經族人知照某氏令其回家棺殮某氏不肯穿孝經朱之外甥某甲及親族等婉言勸導某氏聞言雙眉直竪奔至廚房携取菜刀欲將甲砍斃鄰人恐肇禍端竭力排解始各分散 
[英界公堂瑣案]  
　　杉板船戶徐東生訴稱昨日李桂榮等乘小的之船渡浦行至中流潛入艙中竊取布衣穿在身上事爲小的所見獲住人贓檢點衣物尚少布衣二件蓋已另被一人挾之而逃矣今特將李交捕送案李供稱小的係上海人是日由浦東偕金榮乘徐船渡浦並不行竊尚乞施恩蔡太守判令管押十日贓給失主領去○史兆三訴稱職員現在治下開客棧用馬松亭爲夥先曾借去洋銀三十元議定每客扣給伊錢若干每月復給伊鞋襪洋銀一元馬薦各夥至棧中接客近因馬邀同各夥一齊辭歇查明帳目陸續虧欠洋銀三十七元兩共六十七元向索逞蠻是以交捕送案至各夥均有虧欠容再開帳齎呈馬供稱小的先在永安棧爲夥並不欠錢更未行兇史實挾嫌誣控蔡太守判令馬交人保出繳洋銀六十七元並諭令史再將各夥所欠之帳開呈靜候核辦○包探黄四福禀稱陳阿大前曾竊取人家棉被今在新德意棧帮工被王仁四擁至某茶肆索詐錢三百文查王前曾誘匿人家女子奉大老爺移請縣主大老爺遞解回籍今又來滬冐稱捕役訛錢爲此拘解案下陳 
 
 

Page 4

 
 
供稱小的前曾犯竊今已改過自新不料王竟强行訛索王供稱小的係崑山縣人前曾薦陳至某處執役故向索錢一百文不敢訛詐蔡太守判令將王笞責二百板押候備文遞解回籍○耶松船廠某西人訴稱昨夜四點鐘時徐錦松竊取廠中鐵欄杆獲住人贓送案請辦徐供稱小的當小工度日昨夜宿於友人阿新家天明入廠做工突被扭住誣竊蔡太守判令營　三禮拜贓給西人領去○陳阿三訴稱小的在工部局當小工朱得興竊去鐵鏟二柄拿獲人贓交捕送案朱供稱小的失業頻年異鄉落魄初次犯竊惟乞施恩蔡太守判令管押五日贓給陳領去○沈陞昌訴稱葉阿榮竊去木椅一把追獲人贓送案請辦葉供稱小的係廣東人東漂西蕩無可依棲迫於飢寒以致犯竊捕頭禀稱葉係積竊蔡太守判令笞責一百板交包探押至某輪船載送回籍贓給失主領去 
[法界公堂瑣案]  
　　昨晨五十號華捕禀稱昨晩車夫陳妙林所拉東洋車其式與包車無異在八仙橋畔攬客言明送至虹口車力錢四十文小的見車上並無照會因將坐客喚下拘陳及車送捕房中途陳將小的右手咬破請爲究辦陳供稱此車由製造局張師爺備置葛同轉商諸魯繙譯官判令押候笞責一百板枷號半月○通事禀稱女郎高愛妹年方二八中途迷失經巡捕帶入捕房今請爲之安置愛妹瘋闏優優言語模糊惟稱父親張文龍十二年前已去世矣有姨夫姨母在賽馬塲姓高姑在蘇州諭令來申至姨母家工作每月得工資錢三百文葛同轉著某包探帶往交高姓家收管○前者徐晉恩控唐阿寳騙去鋪蓋行李及洋銀二百三十五元其詳已登前報昨日某包探將阿寳之繼母楊氏送案徐亦投案請追葛同轉訊問之下楊氏供稱丈夫於去年逝世此間尚有未了之事因將先夫前妻所生之子阿寳送回寍波秋間不知如何至申向徐哄騙洋銀小婦人在家守寡衣食不週豈有餘錢償還子債卽鄉下有田數畝業已抵償虧空矣阿寳供稱哄到洋銀之後與蕩婦王鳳仙姘識同住馬姚弄某玉器作中問鳳仙現在何處供稱玉器作主婦卽鳳仙之姊葛同轉謂徐曰楊氏孤苦伶仃殊難了爾之事送著將阿寳還押候提到鳳仙再行質訊○仁記洋貨店歇夥沈子雲僞繕字條向利興洋貨店冒取銀光厚玻璃鏡五面售與董配亭所開霖記鏡架鋪得洋銀十三元有奇此已列諸前報矣昨晨董投案訴稱小的一時失錯悮買沈贓業經備齊繳案矣利興店主關榮岩投案候示葛同轉准將贓具領判令沈掌頰一百下送交仁記押回紹興原籍○湖北沔陽縣人王雲樓張三元皆剪給賊也日前經某包探拘獲昨晨解送公堂葛同轉著備函移縣請黄大令遞解回籍 
[贈牌鳴謝]  
　　每遇西歴更新西國大行鋪均製月分牌相贈此向例也今承永平火險公司裕昌洋行經理火險公司以新製月分牌見貺鏤金錯采洵足生蓬壁之輝拜領之餘合綴數言藉鳴謝悃昨又本埠鴻福來票行以自製華英月分牌見惠懸之座右便於檢視不勝欣賞拜登之下用志數語以鳴謝忱 
[慨贈巨資]  
　　昨承怡雲室主人以洋銀五十圓送交本館恊振所囑充順直振捐古詩云嶺上多白雲只可自怡悦今主人竟慨解腰纏持贈眞覺高誼薄雲矣自怡云乎哉敬照章塡奉收條并志數言以鳴謝悃 
[壽儀移助]  
　　公啓者昨接沈松翁來函並規元五十兩敬悉唐鳳墀大善士六秩開一蒙將親友饋送壽儀移助敝堂施棺經費除掣票收取外另乞貴館登報伸知行道有福作善降祥身其康强子孫逢吉此日將周甲子功立徵不朽之三異時晉祝期頤齒長膺逹遵之一仁心觸發壽㝢同登[  果育堂同人拜誌]  
[建堂善欵]  
　　竊以善莫大於濟施功莫宏於久遠動一念而益萬姓作一事而可百年宜其蘭桂飄香倉箱誌慶矣敝堂因辦各端善舉是以特興土木築建堂房而自顧樗材復慙綿力擬因陋而就簡仍薄任之難勝兩袖清風兀無良策荷蒙陳君善亭慨助洋六十元廣和興廣永成高隆泰各助洋三十元陳君仲譜羅日升堂各助洋二十元陳君墀坪黄君毓齋各助洋十五元同發昌助洋十元蕭君鳳山成信仁各五元廣利和二元一鼓當先衆擎遂舉拜登之下感激靡涯定知接踵有人從此成功可冀吕文端之福澤實由善行而來裴相國之榮施却是靈臺莫狀竊願遠近善士同步武焉[  上海虹口元齊善堂同人拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東嘉宦轍]  
　　温處道趙展如觀察因公赴省已於本月十三日辰刻偕永嘉縣邵補堂明府乘超武兵輪船遄返○平陽縣宛庚胡大令在省句留匝月亦於是日來甌至望日卽回平陽供職○新任中營遊擊胡遊戎星貴諏吉本月初八日辰刻接印任事麾下將弁均趨轅叩見如儀前署是缺之布兼山守戎卽回中營守備本任○本月初八日署温標中營守備朱捷三千戎交卸篆務回定海營千總本任旋於十七日附某輪船赴寗波○新任英領事官譚君於本月初四日申刻抵温州初五日進江心領事署 
[上海六馬路仁濟善堂經收南北兩市各米寶行米麥雜糧捐十一月初一至初十日止第三十一旬清單]  
　　穗祥寳行錢十千六百六十一文裕祥三千九百九十八文永愼和二千三百九十六文同吉泰二千三百一文生源二千四百六十四文恊昌泰二千二百六十七文同順二千二百三十九文恆祥二千一百六十文愼茂豐二千七文　利一千七百八十文豐和一千七百四十四文振豐一千七百二十九文萬順公一千六百十四文大和一千二百二十八文同泰公一千二百二十一文聚源一千一百四十九文元昌豐一千三十九文豐記七百二十三文德盛七百二十二文錦祥六百九十四文同德五百四十三文義記公五百四十一文潤元四百六十二文咸茂四百三十六文三和四百十六文恊記三百九十三文晋泰三百六十三文德大三百五十二文元生長二百九十五文恆源二百八十一文義生二百五十四文唐永愼一百九十九文北同泰一百九十一文萬源一百八十三文永順一百二十一文恊豐九十五文恆隆一千七百五十二文昇記八百九十六文衡大四百八十七文錢恆泰一千七十三文大興合九百三十九文德大六百八十一文源順恊六百六十七文新興和六百六十四文同興一百九十九文長豐七千二百八十七文裕昌六千一百七十三文震大三千九百八十四文衍源三千六百十文松盛三千一百三十三文寳泰三千四十六文潤泰二千三百二十七文萬隆二千二百六十四文泰潤二千二百六十一文潤和一千八百九十一文元吉泰一千七百四十六文元和一千三百七十八文生泰一千三百六十一文正義隆一千三百二十一文鎭生一千三百十八文萬生一千六十四文餘大八百九十七文葆生八百九十四文元長七百九十四文長義七百八十二文三泰七百六十二文愼餘七百二十六文公正七百十七文天和六百六十五文聚泰五百四十五文萬祥四百九十文義記四百一文長泰三百七十九文萬盛泰三百七十一文萬祥成三百五十文愼生三百三十七文南元昌三百二十一文德豐三百二十五文萬成三百四文和記二百七十七文泰興二百七十三文愼益二百三十一文同泰二百二十六文葆茂二百十四文仁和利一百八十五文和泰一百六十四文和生義一百二文元泰九十五文以上八十八戶共收錢一百十二千六百十文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年十一月初五日京報全錄]  
　　宫門抄○發抄硃批四道○粤督李等奏籌解原撥厘金京　摺○大臣唐奏遵旨飭辦摺○　督楊奏請准給封典片○江督劉等奏實缺知縣人地未宜請旨開缺另補摺○陜督楊奏甄别各員片○直督李奏道員捐助鉅欵請特旨賞加三級片○新撫陶奏新疆南北兩路各廳州縣被災情形片○十一月初五日理藩院鑾儀衞光祿寺正白旗值日理藩院引見十二名○熙貝勒慶公施侯文熙祥普各假满請安○濂貝勒等點騐火藥覆命○博公成公承侯各續假十日○召見軍機鳳鳴李培元○發抄李鴻章奏籌議永定河北岸接築石隄工程覆陳奉硃批該部議奏圖併發欽此○又候補守張紹華署通永道奉硃批吏部知道欽此○又修理淮軍水師營哨各船奉硃批該部議奏欽此○又廣東香山縣紳士郎中劉學洵捐賑請奬奉 
硃批劉學洵着以道員卽選欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲籌解光緒十八年分原撥厘金京餉恭摺具陳仰祈聖鑒事竊准部咨光緒十八年原撥京餉案内廣東奉撥厘金銀十萬兩當經督飭司道於厘金項下籌銀六萬兩分作第一第二兩批先後派委試用通判許培楨候補知府貴全等匯解赴部投納在案兹據布政使　納　允會同厘務總局司道詳稱在於厘金項下再籌銀四萬兩作爲第三批仍交殷實商號　昇昌百川通蔚泰厚蔚長厚新泰厚匯兌至京飭委候補知縣鄭肇繩等領齎匯單文批於光緒十八年九月初六日起程由海道進京支取銀兩赴部投納等情具詳前來臣等覆核無異除咨戶部查照外謹合詞恭摺具陳伏乞皇上聖鑒冉厘金項下奉撥光緒十八年京餉銀十萬兩現已如數解清合併陳明謹奏奉硃批戶部知道欽此　○○巡撫銜督辦雪南礦務臣唐炯跪奏爲遵旨飭辦恭摺據實覆陳仰祈聖鑒事竊臣承准軍機大臣字寄光緒十八年七月二十八日奉上諭本日戶部奏核雲南銅本運費請照唐炯所奏每百斤暫加銀一兩已依議行矣另片奏請飭整頓銅運等語唐炯係棄瑕錄用之員宜如何力圖報稱乃自到雲南以來前後奏報銅廠漸有成效迄今已閲三四年辦運之數每年不過兩批毫無起色實屬有負委任現值寛爲加價之時務當激發天良力籌解法逐歲加批倘再空言搪塞任意鋪張着戶部據實嚴叅從重治罪其前請加借工本銀兩分年繳還曁迤西礦務暫免課耗現已奏限届满均著唐炯迅速清結毋稍遲延至該省近年所解銅斤夾雜鐵砂低銅多至八九萬斤或十餘萬斤實屬不成事體着唐炯嚴飭該公司等嗣後不得再有低潮攙和情事並隨時稽查如有此等弊混卽着將該廠員等嚴叅示懲原片着抄給唐炯閲看將此諭知戶部並諭令唐炯知之欽此欽遵寄信到臣跪誦之下惶悚莫名伏查辦廠之法首在多獲礦砂尤要在礦質厚重始能多出銅斤此一定不易之理然礦砂之多可以人力强取至於礦質或厚或簿則繫乎地氣有非人力所能强致公司所開各廠其礦質以七家廠爲最然後百斤礦煎煉成銅止七八斤至多不過十斤威寍廠卽前奏所稱西良山每百斤礦煎煉成銅不過三斤其他宣威平彝等廠礦質亦止三二斤不等以本年一百五十萬斤銅計算需礦已三千一百數十萬斤是礦不爲不多廠不爲不好而得銅止有此數則以礦質淡薄之故而必翻鍜七八次閲六七十日乃能成銅人工炭火耗費不資礦質之淡薄如彼時日之躭延人工之耗費又如此此公司之所以賠累拮据而京運之不能遽期復額職是之由凡此皆係實在情形非敢空言欺罔今幸仰蒙恩賞加價臣已嚴飭公司多方接濟民間油米俾窮民踴躍隨地開採以期廣種博收裒多益寡然如此辦法亦非尅日所能奏效臣惟有勉竭愚誠隨時指示督催不敢疏懈至加借工本十萬兩已據呈繳四萬其餘六萬臣以限期屆满迭次嚴追據該公司禀稱委因夏間雨水爲灾　銅水淹爐座坍塌又須重新修理始能赶辦銅斤需費甚多實屬苦累應繳之欵懇求寛至明年臣恐有誤京運不敢不暫行批准稍示體恤斷不敢任其久懸尚　天恩俯允以紓商力其銅色間有低潮實因各廠銅質高下稀稠不能一律臣已嚴飭該公司加工煎煉遵照部章成色務在八五以上並飭廠員認眞挑選倘再有低潮一經部局挑出照例賠償仍子懲辦至迤西廠務係該處紳民自行開辦祗以資本甚薄或作或輟尚無成效應俟其見功冉行起限專案奏報所有遵旨飭辦緣由謹據實恭摺覆陳伏乞皇上聖鑒訓示謹奏奉硃批着照所請戶部知道欽此○○楊昌濬片　再二品銜已故山西河東道邁拉遜籌恊十七年甘餉五十二萬兩一年撥解尅期無誤兹准山西護撫臣胡聘之開送職名前來溯其生前之績若竟删除殊無以貲觀感查安徽已故在籍道員李鳳章前於捐賑案内由山東撫臣福潤奏請賞加正一品　封典欽奉俞旨俯准今邁拉遜籌撥甘餉數至鉅萬尤屬有裨邊疆合無仰懇天恩賞給該故員三代正一品封典以示奬勵之處出自鴻慈逾格謹附片陳請伏乞聖鑒示訓謹奏奉硃批覽欽此○○頭品頂戴兩江總督臣劉坤一頭品頂戴江蘇巡撫臣奎俊跪奏爲實缺知縣人地未宜請旨開缺留省另補恭摺仰祈聖鑒事竊維地方之休戚繫乎牧令之賢否其庸劣不職者固應據實叅劾亦有居官雖尚謹飭而才堪治簡人地不甚相宜償遷就一時轉滋貽誤查徐州府銅山縣爲附郭首邑民情强悍政務殷煩宿遷縣爲南北衝衢訟獄繁多號稱難治均非精明强幹之員不足以資治理兹察看得正任銅山縣知縣留德銘年力漸衰難勝繁劇正任宿遷縣知縣黄余鉞才識稍短人尚謹愼以上二員業經先後調省詳加察看均屬人地不宜未便稍涉遷就據藩臬兩司詳請開缺留省另補等情前來臣等覆查無異當應請旨將銅山縣知縣劉德銘宿遷縣知縣黄余鉞開缺留省遇有相當簡缺酌量另補以重吏治謹合詞恭摺具陳伏乞皇上聖鑒訓示再所遺銅山宿遷二縣要缺應扣留容臣等另行揀員請補合併聲明謹奏奉硃批着照所請吏部知道欽此○○楊昌濬片再查定章補缺後以各缺升階補用人員一經得有實缺卽以現官准補之日爲候補到省之日扣至一年與在省候補者一律出具考語奏請留省按班序補又前准部咨道府同通州縣無論何項勞績保奏歸入候補班人員以到省之日起予限一年詳加察看出具切實考語分别繁簡補用各等因歴經遵辦在案兹查現任巴燕戎格通判勞績保學補缺後以同知直隸州補用陳誾自光緒十七年四月初十日到任之日起扣至十八年四月初十日一年届满又甘肅候補班儘先補用知縣傅大愷自光緒十七年八月初五日到省之日起連閏扣至十八年七月初五日試看一年期满由甘肅藩臬兩司騐看加考詳請甄别具奏前來臣查陳誾才具穩練辦事勤能堪以繁缺同知直隸州在任照例候補傅大愷年力富强才具明晰堪以繁缺知縣留省照例補用除該各員履歴清册咨部查照外理合附片陳明伏乞聖鑒謹奏奉硃批吏部知道欽此○○李鴻章片再據籌賑局司道詳稱花翎二品銜河南南汝光道朱壽鋪以直隸現被水災待賑孔亟竭力捐助實銀二千兩解請兌收散放並稱出自報効微忱不敢仰邀奬叙等情由局詳請核奏前來臣查本年直境災區甚廣需欵浩繁雖經開辦賑捐而收數無多全賴各省官紳源源接濟以資集腋該員朱壽鏞念切民瘼慨捐鉅隷實屬急公好義有裨時艱雖據聲稱不敢邀奬惟捐數較鉅未便壅於　上聞查新海防捐例由現任道員捐加尋常三級實銀不及千兩該員所捐銀數增至一倍其階銜均無可再加合無仰懇天恩俯准將道員朱壽鏞　特旨賞加三級以示鼓勵之處出自逾格慈施謹附片具陳伏乞聖鑒訓示謹奏奉硃批着照所請該部知道欽此　○○陶模片再新疆南北兩路各廳州縣被災情形經臣先後具奏在署莎車直隸州知州潘震續報閏六月十四二十二並七月初五十二十六七八等日天氣炎熱該州和什拉普等庄河水陡漲至八月初三四等日始行消退逐庄勘騐共淹倒民房一百四十三間冲壞地三千九百餘畞成沙石壅塞或刷成深溝本年顆粒無收將來不能耕種等情前來臣當飭司移道委員前往會勘量爲撫恤淹倒民房給銀修補並飭取被水地畞額徵粮草數目册結詳轉核辦除俟詳覆至日再行彚奏外所有莎車州續報被水大概情形謹附片具陳伏乞聖鑒訓示謹奏奉硃批知道了卽着飭屬妥爲撫恤毋任失所欽此 
 
