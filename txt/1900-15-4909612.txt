# 1900 - 15 - 4909612

 

Page 1

 
 
[勸募紹屬嵊縣新昌上虞餘姚水災急振] [  申報館協振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通官銀號仁濟善堂及本館協振所均可代爲彚解肅此佈求伏維德鑒 
[中墨訂交芻議]  
　　中墨訂交非通商也實招工耳攷之輿圖墨西哥地處北阿美利加洲之極南合小邦二十有七總部一屬部二爲民主之聨邦南北袤二千英里東西延一千英里其最狹處祗一百三十英里合通國計之得七十五萬一千二百六十九英方里國中諸礦皆極繁富而銀礦尤取之不竭用之無窮凡滬諺所謂英洋者實卽彼國所鑄之銀幣也顧地雖廣博而户口尚稀通國人民祗得十一兆四十八萬餘名口以致利源未濬曠土猶多在廷諸臣咸以爲欲致富强非廣爲招徠不可于是與中朝訂立和約貲雇華工俾從事於開礦耕田以收什之利數日前本報曾命中墨訂交一則卽此事也星期多暇執筆人從而論之曰幸矣哉中國其得此絶好機會哉夫中國非財匱之患而人滿之患聞之父老言康煕雍正之際斗米不過數十文肉每斤祗十餘文斯時之民皞皞熙熙同登春臺之上但使日得青蚨一二十翼卽鼓腹無憂迨乾隆嘉慶時物價漸昻至道光咸豐時而價又昻于昔者今則視道光咸豐時昻一二倍視乾隆嘉慶時昻四五倍若夫康熙雍正之際則望之如天上神仙矣是豈物以罕而見珍哉實生之者祗有此數而食之者十倍且二十倍于當時耳猶幸中外通商而後閩粤黎庶多往海外傭工得此尾閭方不虞内地貧民無衣無食今者南洋各埠華傭以數十萬計英之新金山美之舊金山及古巴智利秘魯等處更星羅棊布其數幾不可以僂指終說者謂西人心計甚精通商後中國銀錢幾如巵漏年來絲茶二者更疲苶不堪而進口之洋布洋紗日增月盛每年溢出之欵多至一千數百萬金而洋藥來華其價尚不在此内賴此傭工海外者將工值匯回稍稍得以補救美人知其故而思有以禁遏之于是法令屢頒特嚴限制華傭之律雖歴任星使再三辯詰不憚煩言而不特美人堅執不移馴至英之於新金山亦效其尤而設爲苛例嗟乎嗟乎我民何辜旣不能桑梓優游煖衣飽食不得已隻身數萬里藉一手足之烈稍　蠅頭而又苛以繩之嚴以禁之去者旣阻之使回回者復禁之使不得去萬方一概日暮途窮非嘯聚爲非則惟是束手待斃耳今者墨國旣有招工之事我知數十萬鵠面鳩形之輩當同幸樂郊之適有不歡欣雀躍聨袂偕行者哉雖然我政府于立約之初誠不可不愼之又愼也萬一墨人值此需用華工之頃工貲食物未嘗不事事從優洎乎土地闢利源開攘任煕來人烟漸聚卽頓萌嫌惡之意至仿效美人之所爲禁令高懸便之無從駐足所當於約内豫爲訂定一不得如從前他邦之購猪仔凌虐無人理使之生死兩難二不得訂定久遠年期使期内去留不能自主三不得任土人存嫉妬之心時於暗中殺害四不得日後市面日漸繁盛無須此項工人卽駈之回華禁不許再往有此四者之約庶我民得以安居樂業不致處到皆虞地棘天荆乎抑又聞之美洲有巴西焉與墨國相距非遥而境地數倍於墨田皆荒穢急須有人墾闢以免污萊數年前曾屢次商諸駐美使臣後更遣使來華欲與總署立招工之約而總署遲回審顧迄今尚未允從然聞巴西之待華人分外加以禮貎而又天時和煦最合華人之起居鄙意不如乘墨國定約之時一體與之訂立俾日後華工或不合於墨尚可轉而之巴豈非一舉而二善備乎今者中國各省貧無聊賴者可謂多矣其計無所之而入會爲匪者更不可以數計矣苟一旦斷絶出洋之路則此數十萬飢寒交迫之黎庶誰保其不聨羣結黨斬木揭竿然則招工也實中國有益而無損之事况乎所得工值尚能匯寄回華奪彼利權當亦不少時哉不可失愼毋鑒美人之虐待而設法阻止類于懲羹吹虀也 
[本館接奉電音]  
　　昨日午前京師飛電傳來上諭三道敬謹譯登○十二月三十日奉上諭本日引見之游擊王爕著以叅將遇缺卽補欽此同日奉上諭本日召見之陜西候補道黄澤厚著交軍機處存記欽此同日奉上諭順天府奏西城資善堂暖廠收養貧民衆多援案續請加賞米石一摺本年資善堂暖廠貧民就食較多所有前次賞給小米三百石不敷散放著再加恩賞給秈米四百石以資接濟該衙門知道欽 
[有悔於心]  
　　法報云法人賃得廣州灣以後已深悔其設計之誤蓋其地旣不適於水師又不宜於商務得之猶獲石田當日旣有索地之心何不就雲南或海南或揚子江邊任擇其一乃皆舍而不取而獨注意廣州灣執政者未免失策矣 
[搭國度支]  
　　自英人與搭浪司華列交戰後關心時事者無不欲周知兩國之國計民情是以本館不憚煩言凡有所聞悉登於報兹香港循環日報錄搭國度支細數計一千八百九十二年通國所收稅項共英金一百二十五萬五千八百二十九磅支出經費共一百一十八萬八千七百六十五磅至一千八百九十七年稅項增至四百四十八萬零二百一十八磅經費亦增至三百三十九萬四千零六十六磅其中以工務官俸兵餉三宗爲最大計工務支出英金一百零一萬二千八百六十六磅官俸九十九萬六千九百六十磅兵費三十九萬六千三百八十四磅自是以後經費有加無已惟國債則僅二百六十七萬三千餘磅而已 
[大將蒐軍]  
　　天津訪事友人云直隷總督北洋大臣裕壽帥於十一月二十八日赴保陽查簡各營伍至本月初五日事畢定於初六日回津嗣以公務勾留改期初八日就道聞俟日内卽須擇吉往榆關内外校閲各營 
[傅相過津]  
　　天津訪事友人云李傅相自奉署理兩廣總督之命原定於本月初六日出京是以津郡水師營務處預備供張以便襜帷暫駐不意是日忽接來電知改遲至初七日到津及相節旣　接見印委各員後並不勾留卽乘火車往唐山止宿翌日由唐山至湯河乘小輪船至秦王島附招商局某輪船赴粤履新 
 
 

Page 2

 
 
[楚督閲操]  
　　漢口訪事人來函云湖廣總督張香濤制軍整頓武備不遺餘力兹者示期本月十二日就青山大校塲蒐軍想如火如荼軍容必大有可觀也 
[岳州客述]  
　　客有自湘江至漢口者與本館訪事人言及岳州闢作通商口岸之後各國西人聨袂而至爭攬利權間有數西人藉游覽爲名赴腹地查察山川形勢及商務情形其蓄謀誠不淺也 
[示安民教]  
　　武昌訪事友人云湖廣總督張香濤制軍近接駐漢法領事照會内開蒲圻咸寍等處向有法國教堂近年民教時起齟齬並有不法匪徒造作謠言意圖尋釁請嚴飭地方官照約保護以敦睦誼等語因卽檄飭江漢關道岑馥莊觀察出示曉諭並札行蒲圻咸寗兩縣主選派差役妥爲彈壓以息爭端是亦懷柔遠人之至意也 
[書院招考]  
　　杭州訪事友來函云浙省求是書院爲講習中西實學之所定額内院肄業生三十名外院六十名内院缺出卽由外院廾補本月初四日杭州府林迪臣太守親臨甄别外院開除甚多旋於初七日出示招考其文曰爲招考事照得省中設立求是書院延請中西教習培植入材例於七月二二月中甄别一次本屇考試會課外院六十名中懸缺甚多合行出示招考如有身家清白素無習染之子弟自十二歲以上十六歲以下准其報名投考統限於光緒二十六年正月二十日截止俟報名後再行示期面試錄取送院肄業爲此仰紳商士庶一體知悉如有願來就學者日卽赴院報名切勿觀望特示 
[快雪時晴]  
　　杭州訪事友來函云自本月初四夜得雪後直至初七日始放晴光其時瓦縫檐牙積雪約有尺半之厚寒威料峭砭骨侵肌初八日清晨始見玉樹枝頭銅鉦高掛窮民爭向南檐納日以御嚴寒連日羲輪永駐天氣稍和倘臘鼓聲中能長此和暖晴明居人受益富更不淺矣 
[漢皋火警]  
　　漢口訪事友來函云本月初六夜三更時漢鎭福建菴某香店内不知因何失火霎時毒燄衝霄不可收拾幸各水龍夫聞警畢集竭力救援計閲一點餘鐘之久火始告熄而店屋已付之一炬并燬去後鄰某姓草屋數椽店中有甲乙二香工未及奔逃葬身火窟吁亦慘矣哉 
[浙省官塲紀事]  
　　杭州訪事友來函云新授嚴州府鄒迪人太守元吉部選桐廬縣典史劉山容少尉南彥均於本月初七日由京到省趨赴藩轅禀到呈繳文憑隨詣撫臬各衙門禀見遞呈履歴俟奉到飭知卽行履任○浙省防軍局兼鑄制錢需用銅鉛均向上海洋商採購前經局憲札委候補同知陳司馬懋采赴申押運旋於本月初六日運到銅鉛五百擔交防軍製造廠騐收○本月初八日藩憲惲菘耘方伯牌示定海廳衟頭巡檢缺飭部選是缺之毛三錫赴任定海廳岑港巡檢缺委餘姚縣中村巡檢將廷模調署所遺中村巡檢缺委試用巡檢費巍文署理昌化縣典史缺委試用巡檢王家槐署理永嘉縣典史缺委試用典史程恩業署理江山縣典史缺委試用典史裴鳴謙署理諸員奉札後大約卽須擇吉履新矣 
[蕪邑官塲紀事]  
　　蕪湖訪事友來函云兩江督憲南洋大臣劉峴莊制軍奉召入都起節在邇皖南鎭總兵黄錦山鎭軍特於月之初五日自寗國前往金陵叩送當戎斾道出鳩江時部下蕪采練軍各營勇丁咸整隊至東郊迎迓旋卽命駕登岸就練軍小營暫駐襜帷拜會各當道至初七日清晨附某輪船下駛○署繁昌縣熊玉峯大令瑜生於上月初二日因病出缺太平府杜太守聞報照章先委當塗縣縣丞畢二尹兆麟前往代理一面申報上游兹者藩憲湯小秋方伯另委候補知縣左瑞芝大令元麟前往接署上月下浣道出鳩江晉謁道憲拜會寅僚旋於二十七日赴繁履任 
[營口譚薈]  
　　牛莊訪事友來函云入冬以來天時亢旱居人多患喉疾咳𠻳冬至前一日天公渥降祥霙歴一晝夜積厚至五六寸現在各色雜糧價已略减蓋明歲豐穰有望故居人之富有倉箱者不敢再居爲奇貨矣○營口前由華官會同日員募貲設衛生局凡店鋪門外各粘紅紙一方上寫一濟字下編列西國號數以便按叚巡查聞局中經費每月需八千金之譜可謂鉅矣○會辦營口釐捐局委員銘柱臣明府係吉林伊通州駐防與吉林將軍依軍帥有葭莩親十月二十六日忽急病身亡家屬得有電訃星夜來營以禮殯殮旋於十一月二十二日扶柩回旂安葬 
[潞水冰紋]  
　　北通州訪事友人云自上月二十日普降祥霙之後鴛鴦瓦上一白無垠二十四及二十六七八等日雪又洊至迨至二十八日之夜狂風大作吼聲如雷次晨嚴寒刺骨幾於墮指裂膚北地苦寒於斯可見○上月二十三日西人謂爲耶蘇聖誕美國教堂大開筵宴以欵嘉賓午後教中人皆入堂瞻禮○邇來刼案疉出行旅咸有戒心管帶直隷練軍左翼副中營王都戎奉調駐通以資巡緝某日頒出六言告示云照得本營隊伍分紥北路巡哨循章冬令出防聨絡梭巡大道諭爾行旅客商務各一體遵照車輛及早投宿放行必待天曉如有緊要公務列撥詳細通報派兵沿途護送俾免宵小滋擾倘敢不遵此諭查出重辦不饒本營言出法隨各宜凛遵特告 
[烟海寒濤]  
　　烟臺訪事友來函云各項烟酒自加釐後價值卽繼長增高一時癖嗜烟霞及性躭麴蘖者無不雙眉深鎖然從此能痼疾盡除亦未始非寒漏巵之一法也○本月某日有某雛妓奔赴官署訴稱時受鴇母凌虐求脫火炕官發廣仁堂留養擇配有知其事者謂某鴇素性凶惡將妓雙趺約束過急以致痛苦不堪懼而逸出然則纒足之苦未必遜於鞭笞宜乎西人不憚舌敝唇焦再三解勸也○某姓女于歸未久忽喪所天親視含殮後卽仰藥以殉翁姑以其從容盡節發引之日雙槥並舉見者咸嘖嘖稱歎不置○冬至日渥沛祥霙占騐家謂以後雨雪必多蓋是日恰逢甲子民間向有冬逢甲子雪封山之諺今二旬以來果時見花飛六出夏秋久旱之後得此瑞雪頻仍明歲豐穰不難　劵卜矣○本月初八日俗傳爲臘八節民間皆攙合雜糧加以栗棗等物煮爲臘八粥粥廠施粥亦加入紅棗數枚俾啼飢　寒者　亦得領略臘中風味○邇日茌平縣有某西教士被人戕斃於途其爲頑民滋事抑係盜賊行刼均未得知惟當國家多事之秋而無知愚民每欲逞忿凌人上貽 
君父之憂下爲地方之累亦可歎而可恨者也 
[漢水明珠]  
　　漢口訪事友來函云日前鄱陽輪船拘獲扒手七名解至漢陽夏口廳署廳尊陳司馬研訊供詞悉七犯均係羽黨爲首者當時已經逸去遂申詳上憲科以各監禁五年之罪又有著名扒手三人在某輪船行竊被印度工人拘獲解交夏口廳研訊想亦須按例嚴懲矣○前有人擬在漢口通濟門外創設女戱館經府尊出示禁止事不果行兹又有人糾合洋商重申前議刻已擇地英租界内起建戱園大約粉墨登塲須在明歲春和時候也○近日鄂省創開猪捐以佐餉需亦屬萬不獲已之舉詎知屠業中人竟有相率罷市之議想辦捐者自能設法調停也○殘冬已屇雨雪載途小民之無褐無衣者往往因之凍斃仙源催君清渝心焉憫之製就寒衣若干件携往武漢各地施放是誠施當其厄者也○節屇殘冬宵小易於竊發鄂中大憲有鑒於此札委各員馳往長江上下游將各砲艇逐加查察嚴諭每夜須出外梭巡以護行旅而杜盜賊是誠保衛民生之至意也 
[潯江寒汛]  
　　九江訪事友來函云北洋海軍提督葉軍門祖珪奉旨查閲長江各處砲臺本月初四日由鄂來潯赴岳師門外各砲 
 
 

Page 3

 
 
臺巡閲一周然後展輪東下○江西藩司張筱船方伯札委候補縣林澤田明府向蒞管解第八批漕折銀五萬兩進京本月初八日道出潯陽營縣各官循例派兵役護送○本月初六日風雪交加有某渡船載客三十餘人剪不而過行至江心狂風大作頃刻間舟被巨浪激沈客均溺斃惟三人得慶更生○本月初八日有劉姓運煤船行至上游官簲峽忽被大風所撼五舟子同時入水幸由義渡紅船救起諺所謂行船走馬三分險信哉 
[五馬蒞申]  
　　昨晨松江府濮紫泉太守因公來滬午後命駕入城先詣道轅晉謁余晉珊觀察然後赴各衙門投刺事畢復至縣署弔奠前縣主藍雲峯大令之太夫人 
[開辦冬漕]  
　　浙江海運滬局定期昨日開辦理本届光緒二十五年全省冬漕屇時總辦常齡仙觀察安命駕而至松海防同知劉乙笙司馬代理上海縣戴子邁明府先後到局道賀○江蘇滬南海運總辦張子虞太守派員將承運冬漕之各沙船騐視並校準米斛昨日擇米之乾圓潔凈者先行斛兌代理上海縣戴明府深恐斛手人等叢雜滋事特派差役前往局中妥爲彈壓松海防同知劉乙笙司馬亦循照向章親臨照料 
[道署宴賓]  
　　前晚蘇松太兵備道兼江海關監督余晉珊觀察在署肆筵設席柬請日本總領事小田切君繙譯官某君某兵船管帶某某二君讌飲歡聨中外美盡東南直至斗轉參横始興盡而散 
[除莠安良]  
　　欽加同知銜上海城廂内外總巡代理上海縣正堂戴爲剴切曉諭事照得莠草不鋤嘉禾難植惡人不去良善難安上海俗本敦龎自華洋通商以來五方雜處人心漸漓澆俗頽風世道不古本縣承乏總巡時早經訪察懲治欲挽狂瀾今奉道憲札委代理縣篆首以正本清源與民休養生息爲務不敢以五日京兆爲念稍事颟頇惟本縣念切痌瘝不忍不教而誅有阻悔過自新之路爲此開明條教剴切曉諭俾爾軍民人等易於儆覺互相規戒勿蹈刑章自示之後務各有則改之無則加勉如能及早回頭遷善改過本縣當可勿追旣往予以自新如敢故違是爾等怙惡不悛惟有執法嚴懲决不寛縱勿謂言之不預也其各凛遵毋違切切特示計開一嚴禁販賣人口一嚴拿拐帶单孺一嚴禁招摇撞騙一嚴禁私販硝磺一嚴禁盜賣墳地一訪拿流氓擾害一嚴禁誑騙錢物一嚴禁姦拐婦孺一嚴禁硬借訛詐一嚴拿聚賭棍徒一嚴禁藉端勒索一嚴禁搶嫁孀婦一嚴禁欺壓鄉愚一嚴拿唆訟棍徒一嚴禁會匪煽惑一嚴禁私鑄錢洋一嚴禁開設臺基 
[鄰封相騐]  
　　僞造中國通商銀行鈔票之李裕亭歴經王欣甫藍雲峯二大令訊供尚未定讞日前忽病斃獄中代理縣篆之戴子邁明府禀請蘇松太兵備道憲余晉珊觀察札委鄰封寳山縣尹輔卿大令來申相騐昨日午後四點鐘時大令命駕至縣署升府後傳訊禁卒邢棟及提牢書官醫等人同供此犯於本月初四日起患濕腫醫治無效至前日倒斃並無凌虐事情同號犯人劉道士供亦相同大令飭仵役騐得身上並無傷痕委係病斃查此犯原籍寗波現無屍屬在申因請某善堂給棺收殮封交地甲暫厝義塚候屍屬認領隨取具各人切結赴敬業書院與戴明府茗談片刻然後詣道轅禀復銷差 
[報請騐屍]  
　　山西人侯寳大向爲掮客往來粤滬習以爲常上月二十六日由粤來此僑居英界後馬路乾記棧中昨晨日上三竿高臥未起棧中人疑而入視則見身在血泊中氣絲已絶反覆察閲喉間曾受兩刀腹亦㓾開腸皆流出棧主見釀成命案立卽報知捕房捕頭派包探竇如海張才寳往視屬實令本圖地保投上海縣署報請縣主戴子邁明府騐屍 
[掩骼埋胔]  
　　本邑人名福生者不知其姓向在南市陸家浜左近某浴堂當挑水夫日前因事辭出飢寒交迫兼八二豎所侵前日黄昏行至東鈎玉弄蜷臥於路氣息如絲迨夜半而斃昨日清晨代理縣篆之戴子邁明府因事過此在輿中見之卽喚二十三七鋪地甲錢昇到來令開明屍身服色禀報同仁輔元堂請董事派司事騐明給棺收殮舁厝荒阡 
[上海巡局紀事]  
　　昨日午前船夥姚大保陶根甫朱小仔三人在南市萃豐馬頭寳泰酒店沽飲酩酊後忽與酒保周東來起爭端將周額角擊破玻璃窗亦被毁無餘周遂奔告十六鋪巡防中局局員文斌臣二尹立飭勇丁將一干人拘拿管押聽候訊懲○小販張阿四前被捕役所誣解送保甲總局總巡戴子萬明府飭送十六鋪巡防南局訊究局員曾二尹提訊之下張供小的所携草屨竹籃實非竊贓叩求明鑒二尹知其素不安分飭責五十板驅逐出境 
[英租界捕房紀事]  
　　前晚童子王小元行經正豐街突被匪徒陶阿桃將所戴皮帽攫之而逸王大聲疾呼旋由包探朱阿高將陶拘獲連贓帶入捕房捕頭著押候解送公堂禀請讞員翁笠漁直刺訊究○昨晨甲乙兩車夫在中泥城橋堍爭攬坐客互相扭毆直至頭破血流尚不釋手巡街華捕見之一併拘入捕房捕頭見所傷甚微揮之使出 
[美租界捕房紀事]  
　　昨日清晨小竊王金福混入北河南路某姓家竊取布衣適爲某包探所見拘入捕房捕頭令押候解送公堂禀請讞員翁笠漁直刺訊辦○昨日清晨某號巡街華捕巡至百老匯路見張阿大在某姓家門前東張西望形跡可疑因卽拘入捕房捕頭令押候查明曾否犯竊然後解送公堂禀請核辦 
[改築曹江石塘勸捐啓]  
　　天之將造福於蒼生也莫不有奇災巨祲以啓其悔禍之心而堅其興利之志當堯之時洪水滔天浩浩懷山襄陵有大禹氏出九州肸蠁遂成疏鑿之功蓋思痛也深故其奏效也速如我微垣惲憲大公祖之己飢己溺其功固不在禹下者也餘姚上虞西南濵海水患頻仍今則天降鞠凶被災尤烈自丁家壩訖余塘連决七口兩邑編氓蕩析離居并波及於明州慈谿袤斜二百里嘉禾穟穟盡付東流爲生民以來未有之巨祲吳邑尊新蒞吾虞洞鑒江流之易潰實由沙堤之不堅慨然有鞏固保障之意遂瀝上條陳爲民請命薇憲胞與爲懷深蒙嘉納讀其致陳廉訪之介弟書謂彼都人士果能改建石塘司中當搜括庫儲籌撥公欵銀三萬兩以資濟用又謂本年防務戒嚴振務又相逼而至庫中枯渴悉索摒擋祗得二萬五六千金可以提用其餘不敷之數尚須無中生有正不知作何設措第目擊流離是以不計贏絀毅然力任其艱冀盡我承流宣化之職分餘上紳民桑梓急切宜如何善自爲謀還祈婉致藩君以此意遍告故鄉父老齊心捐助戮力經營殷實者忽吝解囊承辦者力求核實萬不可以公欵易得徒飾外貎輕於一擲僕不求虚譽永圖奠安此月餘以來念兹在兹之苦衷願所在紳民共鑒原之云云是殆與灑沈澹災之用心初無二致嗚呼我虞邑何幸而有此賢父母我越東何幸而得此維屏維翰之方召耶天之將造福於蒼生也其在斯歟所願樂善諸君子上體憲意下卹民瘼毋負此千載一時之際遇以成厥萬年永固之金湯苟能慨助千元以上者當臚陳鈞憲旌表其門次之亦當彚列台銜壽諸貞珉用垂不朽吾邦人士素號文明上好仁則下好義諒必有聞風興起當仁不讓者利人卽所以自利用保我子孫黎民世受其福有厚望焉謹啓右啓爲同里　君赤文從虎林郵寄來滬伏讀數過想見上仁下義官民合德一片婆心躍然紙上築塘雖若施醫緩劑而實爲治病根原且災後冬春兩撫最關緊要得藉此以工代振而補不足則諸大善長救人救澈之盛意庶有豸乎祈登日報代呼將伯凡我虞姚慈三邑官商於京外各直省之仁人君子如蒙慨助工欵可仍寄敝處代爲收解掣塡收票按旬登報[  上每電報扈局乞振公所同人附啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[琴堂誥誡]  
　　浙江寗波府鄞縣正堂徐爲出示曉諭事照得本縣新蒞斯土於地方利弊民生休戚雖未周知然下車以來已細加訪察深悉此間商民雜處良莠不齊循公守法者固多而作奸犯科者亦復不少因思興利必先除弊懲暴乃可安良亟應力爲整飭以挽頺風本縣實心任事因地制宜不遺餘力合行出示曉諭爲此示仰闔邑士商居民人等知悉自示之後務宜各安本分凛遵示諭計開一花會首宜禁絶也查花會爲害不勝枚舉小則廢時失業大則蕩產傾家甚至誘動無知婦女托祈求夢兆之名露宿於荒塚廢寺之間喪滅廉恥玷辱門户傷風敗俗莫此爲甚本縣嫉惡如仇早已痛恨入骨然尚不忍不教而誅除著名要犯業經私訪明確誓必拿獲到案盡法懲治外其餘仰各圖柱首地保迅速傳諭限十日内一律禁絶各安生業猶可稍從寛宥倘敢開設肆無顧忌一經本縣親拿登時格殺弗論抑或由兵役查拿到案訊明口供卽行嚴辦必置諸死地而後已本縣言出法隨愼勿以身嘗試性命莫保一賭風宜息也查有無恥之徒專以窩賭抽頭爲生計或假設店鋪或假托公所往賭者亦間有衣冠中人實屬不知自愛下而至於十六門頭攤團夾雜良家子弟堕其術者甚至剥衣敲詐殊堪痛恨自此示禁之後赶緊停歇毋得置若罔聞致干嚴辦一匪蹤宜清也鄉村店鋪菴廟寺觀毋得容留匪類查近年内河信班船迭次被搶卽鄉間亦間有刦案盜風漸熾由於匪蹤未清本縣前權程邑力整捕務數年之間緝獲盜匪正法者百餘名地方賴以安靜現值冬防緊要業由本縣捐廉創設巡船募派健勇沿河上下晝夜梭巡保護商旅一面有督飭捕役嚴密緝拿以靖地方一面再著各圖地保隨時清查遇有容留匪類愍不畏法之徒以及形跡可疑之人准其送案究辦該地保亦不得圖詐誣指如違併究不貸一士習宜端也本邑文風向稱最善名儒碩彥代有其人乃訪聞近有鏜又賞八大人等名目間有庠序中人平日游手好閒不求上進甚且交結吏胥通同差保日以唆訟圖詐爲事業經本縣訪悉數人姑隱其名以待自新愼勿再蹈前非致干究辦一商業宜安也甬上市面繁盛各業旣旺工人亦夥遂至良莠不等其莠者往往籍詞壟斷故意把持私發傳單相率停作以希增加工價等情如有案之石工染工及米行棧之短班烏木作之打眼曾經聚衆滋閙幾肇事端有碍商業殊非淺鮮嗣後務宜安分做工照常生業如再有前項聚衆情事定卽立拿按律嚴辦决不姑寛一風化宜正也鄉愚演扮串客早經嚴辦在案乃訪聞近時又有似道非道之人演唱淫詞供人招雇不法書坊刊售淫書希圖漁利與夫無賴女流專作蟻媒販賣人口種種惡習均干例議一經本縣查覺或被人告發定卽提案嚴懲不貸至俗尚亦宜黜華崇儉查本邑民家婚喪各事專務奢侈甚至請客輒用燕窩燒烤一席一耗中人之產實屬不合嗣後諸事亟應勉尚節儉上品以翅席爲止其餘有干非分者均須隨時悛改毋負本縣冀厚風俗之意一游惰宜懲也游惰卽俗所謂空手人前年拆毁濠河局搶劫晉泰典皆係空手人從中唆使疉駤嚴辦漏網尚多本縣不咎旣往惟有隨時會同各保甲嚴密查訪如有遇事生風平空訛詐素係著名空手定當提究懲辦再有一種流氓騎無鈴馬任意衝突最易傷及途人極宜禁止如敢故違重責不貸尚有三條翌日續登 
[英界火警續述]  
　　英界火警情形昨已略紀於報兹悉是晚河南路選青里裕仁祥綢莊中小孩悞將火油燈潑翻遂致烟霧迷漫火勢上熾迨警鐘鏜鞳救火會中人駕水龍馳往四圍噴薄得卽火滅烟消聞火熾時匪人搶去各物所值不資 
[上海縣署瑣案]  
　　日前江海南關委員夏姓之家丁俞少水及委員杜姓之家丁戴寳仁幕友張姓之家丁賀廷峯向北市船户勒索陋規被江海北關水巡拘獲禀請稅務司函送道轅道憲余觀察札發上海縣署前晚代理縣篆之戴子邁明府提案研訊俞等同供前者某划船户投關報稱有崇明船專慣裝載私貨偷漏稅金是以小的等前往查看正在詢問突被北關水巡西人誣指需索陋規其實並無此事明府飭差役將三人送至南關分别交其主自行懲治○前者缷任上海縣王欣甫大令訪聞虹口賭檯上有謀斃人命情事飭差拘獲賭徒曹阿大卽殺牛阿大及其子林林並冐認屍兄之趙召和等人迭次研訊並無確供前晚戴明府提案覆訊曹阿大供小的賣菜度日林林供小的在某柴行爲夥趙召和供小的係死者之胞弟死者並非被人謀斃小的不敢誣指平人明府研詰至再曹等矢口不移明府以是否謀斃尚無實跡又無屍親報案姑將三人分别交的實人保出如日後查出實情再著保人交案究辦 
[英美租界晚堂瑣案]  
　　前者劉連陞控大昌鐡廠主周萝湘盜押小輪船圖吞船價讞員翁笠漁直刺委襄讞委員張柄樞司馬提訊以兩造供詞大相逕庭諭令押候訊核前晚直刺提案覆訊劉共監生係揚州府屬某邑人向在船局執業去年九月十五日向周購得青雲小火輪船議定價銀一千七百五十兩先付定銀二百五十兩將船駛往鎭江旋被周向俞維豐盜押銀二千二百五十兩照監生買價核算尚餘銀六百三十兩監生偵知其事向之理論僅收得銀三百五十兩現在情願繳銀一千九百兩追還原船叩求恩准周供監生與劉素不相識去年三月劉將舊壞小火輪船交廠修理始有一面之緣至九月劉浼監生作保欲購青雲小輪船議定價目僅付定銀二百五十兩貿然將船駛往鎭江曾在鎭江洋務局涉訟一切開銷俱由監生付給劉置若罔聞不得已將船抵押與楊瀚卿監生已受累非淺不料伊不自知過反敢飾詞妄控監生心實不甘如劉能如數繳足價銀儘可將船交還求恩公斷直刺限劉於本月十九日將銀一千九百兩繳案著周於明年正月初九日交到原船分别給領諭畢飭各具遵結存案○黄士伸控傭婦吳張氏竊取金珠翡翠首飾皮衣等件翁直刺提案研鞫黄供向在牛莊生理現住致遠街崇德里十月初十日由張王氏保薦吳張氏至家傭作上月初八日之晚八點鐘時眷屬俱在樓下吳張氏携燈上樓閲時良久忽大呼救命家中人聞之大駭急往探視吳張氏聲稱突出一人將伊推倒以刀指嚇禁勿聲張遂越窗而逸細加查檢失去箱中所贮金珠首飾及灰鼠日襖等件約值洋銀一千數百元當時卽開單投報捕房捕頭派包探到家勘騐似非外賊向吳張氏一再盤詰言語支吾爲此扭案求究吳張氏供小婦人原籍本邑夫故子幼窮苦無依是以傭於黄姓家此次賊由外入何得誣及小婦人叩求明察直刺細加駁詰吳張氏狡展不承遂喝令掌頰一百下交官媒看管候復訊核辦 
[法租界捕房紀事]  
　　前晚紫來街劉長順嫁妝店有賊撬門而入竊限衣服首飾昨日店主開列失單投捕房請緝捕頭允之○小偷某甲竊取某姓家鞋一雙持至某押鋪求質適爲某包探所見拘入捕房捕頭令押候解送公堂禀請讞員朱森庭明府訊究 
[羣生蒙福]  
　　前者敝堂添募棉衣頗以人數衆多不敷分給爲慮兹蒙費鴻笙翁先後經募棉衣三百件棉　二百九十條交敝堂分送窮黎又榮子文翁經募唐晉齋善士施衣洋十元端餘堂洋四元囑敝堂代爲置備棉衣以作分送之計從此予求予取易若探囊且吉且安居然挾纊相彼小民雖極之一貧如洗亦庶幾萬象皆春矣乞附報章聊伸謝意滬北天后宫前廣益善堂司董嚴信厚施則敬朱佩珍唐榮俊等謹誌 
 
 

Page 10

 
 
[金陵官報]  
　　十一月二十八日請補淮揚道任叩謝准補行知洋務局候補道汪上海機器局候補道林志道商務局兼南洋保商事宜湖北候補道劉由滬回候補道趙詒書謝委帮辦銀圓局卽日到差又凌盛熺奉示甄别同知黄家珍叩謝奏補蘇州府總捕同知知縣趙興雯桂步瀛奉示察看又張應奎縣丞羅傅桐均奉示寫履歴從九蔣體師奉示騐看吳淞清丈局候補道沈瑜慶辭知縣胡廷琛奉委赴揚屬公幹卽辭改指江蘇拔貢試用知縣胡位周到由山東來督轅武巡捕鄧希賢叩謝奉咨留江省仍留廣東把總底缺督轅牌示署常州營遊擊朱連勝應行調省另候差委所遺員缺飭正任遊擊李永陞仍回本任准補甘泉縣上官司巡檢劉壽蘭叩謝飭知○二十九日准補江寗城守協蔣良眷叩謝飭知赴任兼新兵左右營正任常州營遊擊李永陞謝委卽縣鏡清兵船董全才辭丁憂知府吳增僅禀知格致書院開學並賞假回籍知縣李如松辭赴武穴浙江代辦順湘甘鄂蜀皖江華賑捐局文案知縣彭循堯葉世濤均辭○十二月初一日藩臺恩糧道吳巡道徐銀圓局淮揚道任總理兩江營務處安徽候補道席籌防局候補道沈支應局郭釐捐局稍水師學堂柯陸師學堂錢善後局李洋務局汪下關掣騐松江西湖口掣騐錢上海機器局直隷候補道林志道候補道趙有倫謝委皖南茶厘統領親軍等營劉中協王署城守協趙海州營叅將仉志鵬知州許炳常前建德縣黄國城到由京來知縣安炳耀均見候補道劉秉楨禀知江淮海賑捐撤局知縣曾紀樑奉司留寗註册差委新選高湻縣廣通司巡檢張錦標到從九羅澤清到由蘇來都司陳金福叩謝仍留原省登瀛洲兵船何心川辭赴上海○初二日陸師學堂候補道錢候補道劉思訓奏調兩江差委廣東候補道武勷叅將彭仁壽均見○初三日長江提臺黄宫保江南提臺李軍門均到會文正書院山長張騫到藩憲恩上海機器局直隷候補道林志道辭駐蕪米厘候補道志鈞統領新湘等營陳基湘均到鏡清兵船董全才到送黄宫保來通判覺羅春泰赴清江公幹正任吳江縣方道濟赴江陰公幹典史劉金鰲奉示寫履歴○初四日陸師學堂候補道錢統領浙西鹽捕水陸等營候補道杜俞到見中協王禀知交缷新兵左右兩營事城守協蔣良眷禀知任事兼新兵左右營事提督趙雲龍禀知交缷署城守恊事叩謝接統護軍三營分省知縣吳鳴騏訓導王澄　禀知赴路口陶吳鎭小丹陽横溪橋周圩等處查勘團練事件虎威蚊船鄭倫到送李軍門來督轅牌示署奇兵營遊擊周德全應行調省遺缺查有借補是缺之儘先叅將李義信先行赴任藩轅牌示署句容縣鄧璜病故遺缺查有教諭殷殿揚堪以署理○初五日委辦皖南茶厘候補道趙有倫辭赴局記名提督趙有名到由上海來通判何希仁由蘇回叩謝飭給隄工勞績委署一次正任儀徴縣張專丁來省禀知儀徴任内交代算結縣丞朱元羹到見交缺署海州州同回世職翁長淼許友芬均奉示騐看江南提督李軍門到會藩轅牌示請補江寗縣江寗司巡檢應業渠又請補甘泉縣上官司巡檢劉壽蘭均奉部覆准各飭赴新任○初六日統領浙西鹽捕水陸等營候補道杜俞見銀圓局准補淮揚道任叩謝牌示試用州判陳年到由安徽改指江蘇長江提憲黄宫保會辭行督轅牌示准補淮揚海任道玉森應卽飭赴新任○初七日新授雲南迤南道柯逢時到由蘇回正陽關鹽厘兼淮北督銷局候補道曾紀壽到候補道郜雲鵠叩謝津帖鏡清兵船董全才辭送黄宫保赴鎭江又黄彝凱禀知閲卷候補皖左營守備翁兆林叩謝行知五河鹽厘緝私杉板守藩周友才到解餉來○初八日織造增會江南提台李軍門會辭行候補道趙詒書謝委總辦銀圓局奇兵營遊擊李義信叩謝飭知叅將徐萬福叩謝轅下隨員准補淮揚道任叩謝飭知赴任水師學堂候補道柯禀知學堂各班學生本日開考同知崔鼎到由滬來禀知貢木已運到滬候開河轉運北上請補蘇州府總捕同在黄家珍辭回蘇知縣熊育銳府經歴王壽康均奉示寫履歴巡檢趙興霙鹽巡檢李鵬年均見奉示騐看試　巡檢韓國銓由京騐看到省虎威　船鄭倫辭送李提臺赴江陰 
[蘇省官報]  
　　十二月初二日新授雲南迤南道柯逢時由金陵來卽辭行知縣李葆鈞禀知隨沙洲局憲往南匯公幹卽辭又薛葆楹由江震絲捐來又王希　　　知趙吳江公幹卽辭准補布庫大使炘馬禀謝奉飭赴任○初三日藩轅牌示照得候補知府向萬鑅奉旨補授鎭江府知府員缺應卽飭令赴任又常熟縣縣丞前經請以震澤縣縣壽程柱調補應卽飭令先行赴任又嘉定縣縣丞員缺前以候補縣丞張輔廷請補現經奉部覆准應卽飭令赴任又署金山縣張堰司巡檢陳漣禀請回籍省親所遺員缺查有分缺先　九品湯維淵又署丹徒縣丹徒司巡檢文煒現委海運差使所遺員缺查有分缺先用巡檢沈斯湛均堪以輪委署理候補沈瑜慶由上海來同知吳　昌禀知奉府委　震澤會客審案件卽辭巡檢程春華禀知奉委赴崑新催兌差卽辭効力武舉東城汛巡查瞿兆彪禀知到差 
[上海六馬路仁濟善堂經收咸有一德施醫給藥一文愿册捐八月初一至十月三十日清單]  
　　隱名大善士小洋二百角朱愼德堂祈子病愈洋十五元丁子馨次子求病愈無名氏求子病愈蔡開崇求病愈刁益君求病愈李隱名無名氏六户各洋十元無名氏洋八元爛坭渡巡防局憲爲茶館聚賭罰欵小洋六十角又賭徒罰欵洋二元朱衡齋　五　銅洋一元陳麗生求母康健妻病速愈彭友林依孫聰敏譙國胡氏求產後病愈董天頤堂翁季芳汪江氏葉麥氏無名氏黄無名九户各洋五元楓涇程葛氏求姑病愈榷溪王錢氏保子平安蔣蔡氏求病愈萬通罰欵金其魁葉松亭無名氏七户各洋四元十六鋪巡防北局楊憲爲猪作罰欵撥來洋三元銅洋一元夏渠生洋三元陸姓洋二元銅洋十一元一角娻麗生求母康健吳垂裕堂保平安無名氏拾取另屑繭子積聚變價無名氏七八月份濟陽氏保子出外平安盧海珊求病愈王閒鶴堂逢盛世子汪師僑曹永書沈隱名愿心氏河南氏無名氏隱名氏武巨川十六户各二元郭裕盛號三次洋一元二角會稽縣署徴收房錢句易合洋一元雲龍花廠來罰欵處安主人得青溪逸史姚琢軒李之熊董阜成顏春榮儲俊卿胡楚卿萼照堂隱名氏錢隱名隱名氏夏　十四户各洋一元施五寳五角周慧法四角廖維贊駱文亮吳懷盛吳聘臣吳辛陽合銀七錢三分臺昌熾七錢劉氏邱劉氏邱桂梯邱桂樞合六錢七分邱桂禎六錢三分蔡開崇銅洋廿二元懷遠堂銅洋十五元萬隆荳行銅洋十三元新昌致大銅洋十元孫餘慶堂銅洋十元無名氏同豐裕各銅洋十元存心堂銅洋六元不留名銅洋四元皖江德性子銅木洋一元滋源乾元莊合銅洋二元許瑞卿銅洋二元無名氏無名氏各銅洋一元以上共收洋二百四十六元一角銀二兩七錢三分銅洋一百十四元一角 
 
 
 

Page 11

 
 
   
 
 

Page 12

 
 
   
 
