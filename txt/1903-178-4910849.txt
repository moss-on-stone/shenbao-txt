# 1903 - 178 - 4910849

 

Page 1

 
 
[推廣新聞] [  申報館主人啓]  
　　邇來聖主當陽中興郅治舉凡朝章國故内政外交日異月新在在胥關緊要本報有紀事記言之責所惜限於篇幅筆山墨海不能珊網宏收因於今日起將附張格外放寛每日添載要聞二葉庶朝廷新政臣下訏謨旦付棗梨夕遍陬澨誠足備學士文人之攷索而不徒供茶餘酒後之譚資也特此布陳諸維雅鑒 
[重印十三經注疏○五經備旨○十七史商搉出售] [  點石齋啓]  
　　自來詁經解經之說莫詳于十三經注疏一書其次若五經備旨則疏解五經語意雖各樹一幟而其闡發精義類皆詳盡無遺本齋前將此二書讐校精詳悉心石印以惠士林海内風行早日不脛而走兹更用頭等潔白連史紙印成計十三經註疏裝釘三十二厚本每部定價洋銀六元五經備旨每部定價洋銀七角○十七史商搉一書爲王西莊先生所輯議論超卓考据詳明論世知人折衷至當有志史學者不可不加意講求兹亦用頭等潔白連史紙印成每部定價洋銀五角卽日出售 
[論浦左辦圑]  
　　浦左南北帮梟匪互鬥兵至則散兵去則聚地方迄無安靖之日蘇松太兵備道袁海觀觀察有鑒於此爰擬興辦圑練以衛閭閻特於前日札飭保甲總巡謝岳松明府招募勇丁籌捐設局明府奉札後卽募就圑勇二十名一俟製就號衣略加訓練卽須察度形勢擇要駐紥夫保衛地方彈壓匪類練圑固爲至急之務然以今日之時勢論之僅此區區尚非長治久安之策何以言之就　左一區而論爲上海南匯川沙二縣一廳所轄地方雖不至十分遼闊而亦縱機百餘里扼要之處甚多每處安置二三十人尚恐不足濟事若僅此二十人必有顧此失彼顧彼失此之患必須練募多人庶幾消息可靈呼應能速無如餉項旣形支絀而就地籌捐亦非易易何來此一宗巨欵卽使能籌羅雀掘鼠亦不過爲目前之計多則一年少則半載地方稍稍安靜辦圑之心漸懈餉項又不能久持勢必仍復裁汰夫地方如果從此安靜則固裁之可也誠恐圑盛則匪衰圑裁則匪又盛旋　而旋裁固不足以持久招而不裁則又安得如許餉項亦恐不足以持久且應募爲勇之徒類皆無業之民居多招之使來俾得衣食地方之害誠少然必有裁撤之時不啻仍使爲遊民而爲害地方矣拳亂之時南方各處舉辦圑練一時游民歸之如市事平裁撤半皆散而爲匪安知今日之匪非卽昔日之曾爲圑勇者耶國家有兵事勢不能不厚集兵力則招募訓練多多益善餉項固不能惜如髮逆之亂曾左李諸公皆以圑練肅清宇宙湘淮之名嘖嘖人口然承平日久亦歸無用以其無用而撤之遍地遊勇至今爲梗於是知招勇之不易而撤之爲更難也况今梟匪之事爲事雖小而爲時則長清鄉之法宜籌久遠之計庶不累民不擾民而匪自絶跡矣久遠之計奈何曰法莫善於保甲雖至今不廢惜皆視爲具文未經認眞辦理以致人之視保甲爲無足重輕不知保甲能認眞辦理有較勝於圑勇萬萬者圑練必糜費餉項保甲則不費官家一文一利也募勇雖多安能在各鄉各村散布巡察安能處處周到保甲則聨絡切近禦侮則不能推諉藏奸則不能隱瞞由此推廣遠近村落可以一氣貫通一利也自編保甲認眞辦理不特可安良以除暴并可化莠以爲良譬之荆棘務去則蘭蕙自芳亦禾稻茂盛則荑稗目萎三利也惟辦理之善不善不離乎法而仍視乎人所謂法者則仍不外十家爲牌十牌爲甲十甲爲保牌有牌頭甲有甲長保有保長如法猶是而無人以督率之必至有名無實與不編同鄙意保甲本輔州縣之不逮宜歸本州本縣督率惟本州本縣簿書錢榖之外或不暇兼顧宜專委一員辦理農閒之時部勒訓練一其心志齊其步伐亦不必定持槍械也因無訓練之時會操之日人必玩怠廢弛耳委員給薪水局用不得累民間一錢一縣一員已足敷查察挨次操演亦足週流官多則費多且恐意見不合反多廢事至於詳細章程如何而除其弊如何而生其利古法今法斑斑可考所謂有治人無治法非鯫生所得擬議者矣 
[奉使述聞]  
　　香港循環日報云廣東候補道楊星垣觀察樞奉檄赴肇陽羅道署任擇吉五月初二日受篆視事暫假端溪書院作行轅至二十一日忽奉大憲電文内開轉接京電有簡充出使日本大臣之信所遺員缺隨由督憲遴委蔣觀察承乏然楊觀察缷事之期刻尚未經擇定也 
[政務處奏定歲入歲出册式]  
　　粵省友人來函云日前大憲接准户部咨文内開政務處奏定簡明章程請定内外錢糧册籍格式一條内稱户部職司錢糧出入欵目極爲繁瑣光緒十年奏進彚總出入度支清單歴年照辦鈎稽欵目大致詳細現擬就單重加考核務令纎悉無遣編成一册奏請付印頒發各省令其照册塡寫數目他省欵目爲此省所無者下註無字每年咨部一次户部合各省之册每年奏進一次每省每年約可歲入若干歲出若干一目瞭然等因本部遴派司員將各省出入欵目詳細鈎稽兹據呈閱清單中間欵目繁多僅據近年造送各册恐各省情形不同或尚有遺漏之處相應飛咨迅飭查照單開各欵何者爲該省所無分别註明其有者並於各欵下註明每年約出入數目若干其各條有僅有總目而無子目如某局經費而未將局中某某項開列者卽查明欵項詳列於後至單中遺漏及未盡詳細之欵亦卽分别依類增添塡寫數目務令詳備無遺限一個月内咨覆詳核事關奏案萬勿遷延計歲入歲出册式各一本歲入册式計開地丁註按每年蠲緩民欠應由外省於各項下隨時註册起運地丁註按地丁係地銀與丁銀及雜項各省不同綂歸一條鞭徵收具詳各省黄册惟旣係上下忙一串收取擬請毋庸分别隨收耗羡存留地丁註按存留用項應於支欵内開列隨收耗羡帶收歴年地丁正耗花户長完地丁正耗屯丁銀隨收耗羡土司完納地丁折銀帶收積榖捐銀註按此由本省州縣或紳士經理不列奏銷開列候酌提取州縣平餘註按自各省釐定銀價後州縣除以錢換銀外所餘之錢作爲公費近年以州縣所得較豐提取若干充公作學堂等項費用各省情形不同亦不列入奏銷是否開列候酌寄莊丁銀正耗註按此欵本係甲縣民人置買乙縣田畝甲 
 
 

Page 2

 
 
縣代乙縣催徵日久轉賣忘其所自但存寄莊之名塡地完納丁銀增徵地銀註此指江蘇之蘇鎭兩府於清賦案内增征銀兩係專欵儲備撥餉需者自應另則一目糧折註按未改折省分擬歸入糧收項下此册未畢容俟續登 
[續錄癸卯科殿試題名錄]  
　　第三甲丁玉驥山東張坤雲南何壽章浙江陳同善河南叚士俊甘肅胡炳益江蘇謝丙江西趙國光河南侯延來山東黄兆枚湖南周杰湖北周廷幹廣東吳增甲江蘇袁祖光安徽路士桓直隸呂濬堃廣西杜光佑湖北張孝慈陜西王丕煦山東施汝欽雲南閻廷獻直隸陳德昌山東朱燮元山東朱寳璇浙江許中傑直隸鄭輝典雲南欒俊聲奉天談泉廣東吳鼎金福建李肇律四川林步隨福建高嘉仁廣西覃壽彭湖北翁辰芬江蘇張連魁四川王揚濬湖北陳煜祥廣東常麟書山西藍文錦陜西賴瑾廣西夏之霖浙江解榮輅山西郭毓章陜西李華炳山西夏啓瑞浙江樊海蘭江西王允猷浙江史國琛江蘇王葆清湖北梁鴻藻廣東金兆豐浙江朱壽彭江蘇丁惟彬山東李海光河南黄傳鼎湖南張智遠四川狄樓海山西易順豫湖南趙增瑾直隸謝慕韓江西班吉本滿洲陸鴻儀江蘇延昌滿洲陳曾壽湖北孫寳書江西周鏞陜西馬駿昌廣西武曾任浙江周汝敦雲南傳良弼安徽張鳳階安徽薛登道山西呂興周直隸袁嘉榖雲南曹履初湖南黄敏孚廣東王鼎直隸朱崇年廣東董炳清江蘇哲克登駐防關文彬廣東江應焜安徽李振鐸安徽張袁元湖南陳旭人廣東田毓璠江蘇陳敬第浙江賴際西廣東傳家瑞直隸高廷梅浙江忠興滿洲何諶福建張祖蔭順天張文源山西楊鳳翔山東鄭家溉湖南恩華滿洲李增榮四川嚴希仁　　王盎霖江西郭立山湖南黄純垓湖南黄居中甘肅劉春堂直隸廖毓英福建紹先滿洲龎毓同直隸于文璜山東尚秉和直隸胡商奚雲南和紳布滿洲褚煥祖湖北馬進修陜西劉道椿江西侯來義河南呂調元安徽沈澤生江西孫迥蘭貴州程昌鼐江蘇程超鳳江西李泰安徽孫鴻烈河南黄堃河南張自省直隸陳鈞雲南馬晉陜西高遵章直隸彭立棫甘肅胡獻林江西吳黼藻江西曾肇嘉貴州汪春源福建林棟福建宋嘉林河南王廷槐奉天丁樹奇貴州鈕澤成浙江王蔭南直隸曾蘭春福建王聲溢山東何啓椿河南張鵬翔江蘇劉貞安江西楊克烈江蘇何品黎河南張繼信陜西曾熙湖南唐樹彤貴州黄錫朋江西王鍾直隸有瑞滿洲伍墉陜西培成滿洲陳其用福建馬天嗣福建黄光厚福建張宗泰山東馬廷弼山東張文田浙江魏卓象甘肅劉昌仁四川李振鈺安徽薩起嚴福建鄭廷琮福建吳庚山西張壽楠江西孟光範陜西中樹梫甘肅李永詔江西王永和雲南夏瑞庚雲南鍾麟滿洲曹佐武雲南余登雲湖南王景峩湖南袁大棧湖南王延綸江蘇李愼五山西張瑞機山西 
[廣籌振欵]  
　　廣州訪事人云粵西兵災未已各屬田禾均難種植饑民流難失所粵東當道勸諭紳商借貸米本又由善後局提撥銀四萬兩又將上年所發平糶官本銀十萬兩充作廣西購米之用經廣州府沈太守分别發交廣仁善堂辦理此外所籌之欵計周榮曜周啓慈　洋銀六萬元張振勳捐洋一萬元另代勸捐洋一萬元左宗藩洋三千元另代借洋二萬元盧華富借洋五萬元李世桂銀一萬兩廣仁堂墊　洋十萬元述善堂二萬元東華廣濟崇正述善明善各堂共借洋銀四千七百元又廣仁善堂勸捐洋六千四百五十元合計銀三十五萬八千餘兩源源購運米石前往各縣分别振濟并設施粥廠救災卹鄰粵人士可謂盡心竭力矣 
[移充善舉]  
　　武昌訪事友人云湖北籖捐票第十五會開彩後内有四彩一張未經售出爰由局中經理人禀准兼督端午帥將此項彩銀以一半留充漢口善舉一半撥入武昌各善堂爲經費聞武昌各善堂總董擬備施醫给藥之需亦善與人同之意也 
[整頓營規]  
　　南昌訪事人云綂領增雨龍觀察自接綂水師後頒發示諭誥誠各軍其文曰本綂領自接綂本軍以來潔已奉公廉介自矢事無鉅細俱出親裁所有辦公諸人各給薪糧不准絲毫需索遇有委札事件由本綂領當面交發從不假手旁人至公無私該營哨所共聞共見至於本軍大修船隻及換營哨等官向有陋規積習相沿早經本綂領嚴行禁革屢次傳諭何啻三令五申現在開辦巡警更當痛改積弊禁令重申爲此仰本軍人等知悉自此次申諭之後凡前項情弊倘有陽奉陰違及在外招搖需素陋規得受錢文者無論何項人等許卽指明實據來營禀究如該營哨等私相授受舞弊串通卽屬不知自愛查出與受同科加等治罪本綂領諄諄誥誡不忍不敎而誅弗謂言之不預也特諭 
[嚴拿匪類]  
　　鎭江訪事人云常鎭通海道兼鎭江關監督郭月樓觀察近奉上憲密札嚴拿鹽梟及票會各匪因轉飭所屬文武員弁加意巡防每夜親帶小隊至洋馬路及大街敎堂查察一周天明始回想不逞之徒當從此無所托足矣 
[飭緝梟匪]  
　　松江訪事人云日前府憲許子原太守接奉江蘇巡撫恩藝棠大中丞札文内開近接蘇松鎭陳電稱有梟匪曾國章率同羽黨專在崇明各地蹂躪正擬派兵拿辦忽沙溝鎭海鎭兩處質鋪疉被盜劫失贜不貲難保非曾匪糾黨所爲請飛飭各處一體緝拿嗣接崇明縣李令電禀語意相同應亟札飭轉札各縣協同營汛嚴密拿辦毋任漏網等因遵卽札知所屬各縣華亭縣陳仲陶婁縣屈吉士兩大令奉文後已移咨營官矣 
[武林火警]  
　　杭州訪事友人云西湖聖國寺爲四大叢林之一去年添造靜室數間頗爲幽雅有蠶學館敎習某君等因館中嘈雜浼某紳向住持賃屋消夏端節後遷入至上月晦日因庖人不愼致兆焚如幸在白晝施救熄滅計燬去屋宇十餘間延燒民屋三間詁經精舍房屋亦焚去二間寺中正殿及僧舍均有墻垣阻隔不致波及 
[保商文告]  
　　辦理江西全省進口綂捐局兼九江保商局商務會議公所委員花翎候選道補用分州黄爲剴切曉諭事照得本委員接辦保商局以來仰體上憲恤商裕課之心遵守章程力除積弊諸商人深知利便報捐踴躍從無取巧偷漏之事性信相孚固已共聞共見矣兹本委員蒙上憲加委兼辦江西全省進口綂稅設總局於湖口設分局於九江保商局内定於閏五月初一日開辦所謂綂捐者在本局完清稅項之後任行内地皆免釐金是也將稅章程與保商現章相同所有土貨運入江西内地銷售者任商人之便或在湖口或在九江局報稅查騐完稅後給票放行沿途只有姑塘吳城都昌及貨到地頭處之釐卡停船候騐截票繳票其餘經過關卡皆照票放行均無小費并除紅錢私費諸名目除奉牙釐總局憲示諭外合再申明辦法出示曉諭爲此諭仰商販人等知悉須知裁免釐金改收綂稅大憲體恤商艱普予利便恩至渥法至善矣 
 
 

Page 3

 
 
爾商民亦須激發天良奉公守法不可以多報少以貴報賤不可夾藏珍貴貨物繞越偷漏又如從前入口布疋早完正釐藥材只報下等銅錫綢縀皮貨諸色幾無報運又將土貨混入洋貨希圖免釐諸如此類此後皆須從實報查按則完稅現在九江屬地旱路本委員漸次設卡巡緝姑塘以内各水卡查騐尤嚴估查有貨照不符者均照新章解省充公再不准補完寛放爾等皆中國良民資本顏面所關切勿聽信人言貪小失大况時局艱難公帑短絀苟具忠愛之心尚當分爾餘資格外報効豈區區貨稅猶忍設計圖免乎本委員久歴外洋習與商處深知甘苦情形吾不忍分毫苛刻待商民諒商民亦不忍分毫欺僞以待我倘在局人役敢有違章需索故意留難爾等立卽指禀以憑嚴究如或扶同作弊一經發覺與受同科各宜凛遵切切特示 
[越郡官塲紀事]  
　　紹興訪事人云濱海一帶素以産鹽著煮鹽之廠棋布星羅向設督銷局稽查引數征抽收鹽課兼帶鹽捕緝私水師等營兹者局中帮辦王副轉瑞年奉運憲恩新甫都轉札調寗局總辦遺差委周副轉鼎亨來越瓜代涓吉閏五月朔日到差○前署會稽縣知縣陳靜甫大令海仁因案調省兹復來越與蔡畏三大令錫侯核算交代業已詣府具結如數解庫矣 
[茸城梅雨]  
　　松江訪事人云上月某日傍晚城内源泰皮貨店遣店夥某甲收得洋銀三十六元八角道經秀野橋東寺基弄口突有匪棍三人用巨繩繞頸負之於背兩匪捉手足左右之向弄北趨至僻處放下將身畔洋銀悉數搜去臨行用棒猛擊致甲痛極而踣醒後由黑暗中覓路而歸想須控縣請緝也○有蔡姓者曾向善堂抱育女嬰年甫及笄已受顧姓之聘未幾女父母已故鄰人沈某與女兩情相洽挈之而遁顧聞之卽向蔣姓退婚時越半年經其堂叔某甲至府署南尋見訴之堂董投禀華亭縣署邑宰陳仲陶大令提集研訊沈供曾央某老嫗禮聘並非誘拐大令飭將沈及老嫗重鞭荆條女叩首代求聲淚俱下翌日覆訊大令諭沈曰此女顧已却聘蔣又不願領歸姑念女志甚堅且懷六甲從權斷汝領夫惟風化所關不可不示以懲儆乃復判令鞭荆條千餘著具切結完案有知者謂女與沈當事急時曾偕投北倉橋河以圖同死始雖合不以正而情之所至竟能生死不渝亦有不可多得者大令從權斷合殆亦鑒其情之眞而憫其志之堅哉 
[上海官塲紀事]  
　　新委吳淞釣船局總辦江蘇候補知縣倪和甫明府昨日由省來申先詣道轅謁見蘇松太兵備道袁海觀觀察繼至縣署拜會縣主汪瑤庭大令晤談良久而别卽赴吳淞定於十一日接差○帮辦滬城保甲委員候選州判袁舜卿别駕昨日因公到縣拜會汪大令○新　　簡廣東瓊州鎭總兵李鎭軍前日到滬昨日午前赴道轅謁見袁海觀觀察觀察飭丁擋駕○上海縣縣丞劉耀庭二尹丁艱後由松江府許子原太守委翁玉岡二尹暫行代理日前藩憲派候補縣丞楊二尹寳書來申署理聞已將次到滬矣 
[會黨自首]  
　　昨報紀周鎔拘入捕房一節兹悉周鎔係鄒鏞之誤當龍章諸人被拘後鄒卽至四馬路老捕房自行投到捕頭以眞假未辨未遽允收鄒乃自稱我非鄒鏞豈肯自投羅網捕頭因准收押於昨日飭七十二號西探密司依的協同華探趙銀河將鄒解送公堂鄒供年十九歲四川人讞員孫建臣直刺商之英總領事署繙譯迪比南君判還押捕房候訂期會同英領事訊供核奪 
[日員歸骨]  
　　日本國駐紥漢口領事官山崎桂君自前月某日因病殁於任所當日由郵船株式會社大貞丸將靈柩載運登程約於今日抵滬以便歸正首邱 
[飭停工作]  
　　南市大馬頭鄭洽記土行主鄭某翻造大街口房屋馬路工程局總辦翁子文太守查知之下諭令將所砌階石讓進數尺鄭不允太守面禀蘇松太兵備道袁海觀觀察並商之上海縣主汪瑤庭大令請轉諭遵讓一面飭地甲嚴蘭生前往諭令停工俟道縣各憲核明方可工作旋據嚴投局禀稱小的奉諭往勸又被鄭兇毆太守怒甚卽命捕頭派華捕三名在彼看守鄭遂不敢抗違 
[兇手送縣]  
　　車夫周長明在法租界菜市街被徐來富糾衆毆斃一案前經上海縣縣主汪瑤庭大令騐明飭將兇手徐來富許承順帶回捕房押候訊核在案昨日捕頭派人將徐許解送公堂屍叔周彭年投案泣求伸寃讞員魏蒓塢大令商之費繙譯著將徐許送縣周彭年自行投案備質 
[美界火警續聞]  
　　美界火警情形略誌昨報兹悉火起於北四川路武昌路轉角處之志昌西國木器店實因誤翻燈内火油致肇此禍計共焚去房屋五幢殃及北鄰一號洋房一所 
[分發人員騐看名單]  
　　新海防例掣籖分發郎中孔繁裕山東蕭敷訓江西馮汝琪浙江員外郎李厚琪浙江寳文滿洲主事雷振鏞直隸關鼎譽廣東王肅恭奉天黄恩榮廣東許逢時湖南劉建侯山東王棨湖南魏會英江西張佑賢江西潘宗藩浙江歐陽薰四川都察院經歴劉銘勛直隸内閣中書潘毓桂直隸施獻璜廣西曹元忠江蘇江保傳江蘇陳應忠江西黄鎭江西趙國珍雲南季龍圖江蘇夏循坦浙江劉富槐浙江國子監助敎韓蔭楨直隸國子監典簿謝椿森直隸○籌餉例掣籖分發光祿寺署正苗桂馨直隸○新海防例掣籖分發道沈林一江蘇田斌藻直隸知縣王夢松浙江巡檢張式九山西○新海防指省分發道王漢雲湖南雲南梅光遠江西江蘇張淮清江西江蘇花翎二品頂戴周錫恩江蘇江西李有槼江西江蘇花翎二品頂戴黄家瑋江西安徽魏秉銓湖南江蘇花翎劉麟瑞順天山西寗本瑜安徽江蘇孫傳袞安徽福建寳豐滿洲湖北松增滿洲四川花翎劉尚文安徽直隸陳善寳湖南福建知府秦翔湖北河南譚博贊湖南江蘇陳爲福湖南廣西胡大經湖北江西孫嵩年浙江江西同知裘章鎬福建河南直隸州知州寳鑫滿洲江蘇知州黄謙滿洲廣東王百銳雲南貴州楊葆昻江蘇河南通判嚴濟滿洲陜西雷淑清廣西雲南劉秉鈞湖南北河譚雨霖四川貴州李承培四川甘肅馮景煦河南甘肅林向藜浙江湖北李支瑤湖南甘肅鹽運司運判盧國煦廣東兩淮逭逄訓山東兩淮直隸州州同寳賢蒙古江蘇任壽彭浙江安徽知縣花翎同知升銜文灝滿洲山西史維順天湖北李籛順天安徽陳天珍廣西廣東康景先直隸山西王紹祜廣東廣西朱爲潮廣西廣東曹毓焜廣東江西周子文湖南湖北鄭振軒山東河南張作屏山東江蘇劉榮錫湖南江西楊顯燾湖南江蘇胡國瑞湖南雲南周世颺江蘇浙江楊承榖安徽山東汪德崇江西湖北胡開雲雲南四川鄧祖望江蘇廣東黄家璋江西安徽朱毓麒江西湖北黄紹瀛江西江蘇舒士倬安徽江西戴田文江蘇廣東黄家瑩江西福建丁樹華貴州廣東沈受龢浙江廣東張九機四川湖北李繼錕四川江西徐登第陜西甘肅洪祥麟陜西河南王念祖甘肅陜西張芬浙江江蘇葛恩元浙江江蘇朱同溥湖南甘肅葉漢霄浙江江蘇周光宇順天雲南鄭焯江西直隸臧漢臣山東河南陳恩湛浙江山西胡恒熙江蘇湖北鮑鼎安徽湖北黄申祜湖南廣西楊履昌直隸山東魏銓直隸山西梁應棠順天福建王貽棟浙江廣東蔣德泰順天廣東[  此單未畢容俟續登]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[連獲竊盜]  
　　寗波訪事人云大嵐山向爲盜匪嘯聚之區自移營駐守若輩遂東竄西匿蹤跡難知是山毗連甯紹合三府近來各處地方搶刦之案層見疉出以胡家墳胡和生家之案爲尤巨報縣後由鄞縣周少軒大令懸賞緝拿日前由眼綫在府署前悅來茶肆擒獲盜首解縣經大令推鞫該盜一一供認並供出同黨多人大令即將是盜收禁一面飭差日在輪船馬頭掩捕果於某輪船中又獲一盜供出同黨某甲尚在申江虹口養病大令遂備文飭差往滬拘拿未知能弋獲否也又甯城湖西某姓家上月二十三日在臥房中突被穿窬竊去洋銀七百元金戒指四只由捕勘得該姓樓窓與某染坊曬臺相對因往該坊詢查果於某染工臥牀中起獲金戒原贜當將某染工扭送鄞縣署由周大令研訊供出同謀染工六人想須提案研究也 
[拐匪遊街]  
　　杭州訪事人云有李某者本柳營中人因犯事斥革逗留杭垣專以拐騙爲事衣履華麗儼然以貴介自居上月某日至上城某婦家見其家無男子信步闖入任意調情該婦大驚狂呼救命適撫轅巡捕王千戎巡查過此將李獲住送至總巡處審究經過小竹司馬嚴訊後得悉拐騙情事卽重責千板荷以巨枷命地保差役押令遊街五天再候嚴辦 
[蜀棧雲痕]  
　　重慶訪事人云去歲川北一帶收成已甚歉薄今夏又因雨水稀少耕耨愆期日來每米一斗已漲至一千三四百文重慶府張太守擬放倉榖平糶日内當可舉行也○會匪頭目曾星五前曾懸賞購拿仍被漏網兹於上月某日爲籌餉局會辦趙君鶴齡拘獲押解至省嚴行訊懲○巴縣霍大令因查辦虁釐回渝適岑帥節鉞東下見其振興學堂辦事勤愼特奏請賞加四品頂戴以示鼓勵 
[滕閣餘霞]  
　　南昌訪事人云江西警察軍辦理頗極忍眞日前城外某營哨勇於夜半時私行賭博爲警察軍查知前往拘拿因衆寡不敵竟被各賭徒毆傷急吹號呌旋有三四人聞聲而來又被毆傷其一次日禀明總局轉禀護院柯中丞親提研訊飭將行兇兩勇各責軍棍一千哨官撤候革辦均交南昌縣收押候懲○有自稱姓江名源者在省垣總鎭坡照壁後張貼邪說多紙一時聚而觀者幾於蟻集蜂屯警察委員聞之即將江拘案訊究隨出示嚴禁效尤違者重懲不貸○省城婦女多不習女工喜作牧猪奴戲經警察查獲四名皆以顏面攸關自願罰錢十八千文充公求免到案○省屬入夏以來晴多雨少農田望澤甚殷五月十四日大沛甘霖良久始止次日復得大雨數百里内外均一律沾足此後早稻不致再有旱乾之憂矣 
[鳩兹要語]  
　　蕪湖訪事人云蕪湖鹽行三家三家之中以馮集成爲巨擘計本埠共認銷六十餘票合太平府灣沚共認銷九十餘票前者分銷局委員李丹卿明府揭知　隱禀明大通局憲稱可銷九十餘票添立厚源長一家馮集成以攘奪其利緣飾成案以明府所禀爲不實禀控大通局憲因是外間傳言謂李明府有以此撤差之說但查蕪湖向章雖認銷六十餘票然此係曾文正公督鹽政時所定事距三四十年生齒日增視兵燹後不啻十倍明府所禀未始非因公起見卽添鹽行兩三家亦未爲過也○此間木牌捐向稱大宗歸大關丈量收取刻下新關稅務司墨賢理君爲整頓關稅起見親赴魯港逐一丈量不使稍有漏網 
[䢴上瑣譚]  
　　揚州訪事人云淮南通泰兩屬各塲垣鹽每年於春秋兩季由淮南總局按照各傷垣歴年所收鹽數多寡分别派發運單以昭公允本年春單已由局員方分轉等詳稽數目造具塲垣花名引數清册禀由運憲程都轉核准批發到局計通泰二十塲應派尖和碱等鹽共十六萬九千餘引各垣商聞信刻已紛紛至局詢探早日領價回揚乘此河流暢旺運赴十二圩儲應各岸商訂買○揚屬入夏以來頗患淫雨至上月中旬始晴光大放未幾又雨師風伯並轡齊臨檐溜淙淙不啻銀河倒瀉至二十七日晌午雨勢更大越日夜始止城内低窪處積水成渠深可没踝氣候亦驟覺凉爽無異三秋聞諸鄉農謂二麥雖已登塲然田内新秧經水淹没不免略受損傷也 
[蘭亭題扇]  
　　紹興訪事人云前湖南巡撫俞廙軒中丞籍隸山陰當開缺時曾由湘省撥匯俸銀萬兩至越中散振以惠梓桑并遣幹役修葺宅第布置園林花木以樂遂初聞返里之期已在指顧間矣○宣平縣知縣楊古　大令自蒞任以來新猷迭布除弊興利民皆頌之如神君兹又定有協拿盜賊新章徧行城鄉董保并捐鶴俸儲爲奬賞復頒簡明韻示發貼各處通衢其文云盜賊搶刼大害民生守望相助全在村民無論晝夜鄰里齊心或截去路或助搜擒能獲匪犯奬賞立行畏避不出罰不容情各處客寓盜易潛形責成地保每夜查明如敢藏匿辦罪匪輕村村協力共保安平○紹郡目上月下浣以來連朝陰雨無異倒瀉銀河上流山水復又下注以致底窪之區幾成澤國鄉農因秧鍼初揷深慮損傷幸翌日卽放晴曦農家者流方免憂心如擣○上虞縣梁湖巡檢現奉藩憲崔磐石大方伯札委巡檢程少尹國良署理不日卽可履新矣○紹郡天主敎士欲推廣敎堂基址函致府縣尊謂堂畔陳姓民房之地本係堂産限令退讓陳姓以稅契完賦執照檢呈禀白而敎士則稱亦有憑據惟聞里人傳說僉謂是地係陳氏世産特未識南面者將如何處置也 
[拘獲流氓]  
　　前晚南市永盛馬頭船户張桂生挈其妹張阿林偕友王金發領未婚妻慶雲及木工凌景全并携其親串家女孩三媛同在王家馬頭協和館酒樓聚飲正在猜拳行令之際忽來流氓十餘人向之尋釁旋被拽至馬路中攢毆張王二人奮力扭獲甲乙二流氓交與六十四號巡街捕不意中途均被脫逃張等六人遂至捕房向捕頭呶呶聲訴並稱被攫去金戒指二枚牙骨扇二柄捕頭以該捕不應將兇證縱逃遂派十五號三畫華捕前往補拿旋在景姓粥店内拘獲浦阿泉一名捕頭令押候移解馬路工程局禀請總辦翁子文太守訊辦 
[研訊誘拐]  
　　薛高根前投上海縣控山阿八誘妻沈氏捲逃等情前晚縣主汪瑤庭大令升堂研訊薛供家住龍華寺左近向在虹口織簾爲業妻沈氏在家紡織度日小的逐月寄錢回家以補日用所不足去年十月内被山阿八誘妻成姦小的初未知悉旣而人言藉藉至四月二十日小的訪聞確實隨約鄰人掩入家中果將山當塲擒獲交與地保詎被中途脫逃次日訴明地保向山理論而地保受山之賄置之不理小的自往理論反被毆打小的不敵回滬山竟將妻誘逃并捲去家中物件抛一五歲女孩在家小的聞信找尋無著是以控請緝拿今蒙獲案求恩給領並追被捲各物薛沈氏供丈夫每月寄錢無多本不敷用四月内小婦人不能度日出外帮傭並不與山姘識亦無捲逃情事大令知其刁賴喝掌頰一百下始供明去年十月起與山成姦並捲逃是實山供小的爲羽士度日家住沈宅之後時往沈家處閒坐伊因丈夫寄錢不多與小的商借用度因之成姦今年四月沈氏自行出外帮傭並非小的拐逃捲物大令以山膽敢誘拐有夫之婦喝重責二百板收押追繳捲去物件沈氏背夫潛逃再掌頰五十下交薛領回管束 
[上海巡局紀事]  
　　前日英租界四馬路兆貴里妓女陸鴻富偕傭婦張胡氏陳馮氏至滬南鹹瓜街湯養眞參行内向執事朱永泉索取 
 
 

Page 10

 
 
所欠酒帳洋銀二十四元彼此口角扭控十六鋪巡防北局局員陳仲賢二尹研訊之下斷朱償還洋銀二十元陸妓遵斷退出又至行内　言失去金挖耳一枝行主惡其滋擾復扭控十六鋪巡防北局局員陳二尹重復提訊判令移送保甲總巡局總巡朱森庭明府以陸所控無憑碍難追究著具結一併斥退○前日滬南裕大米行斛司石阿福與萬潤瑞米行斛司陳錫卿因爭奪工作起釁彼此互毆控經十六鋪巡防中局局員黄衡堂二尹以石受有傷痕飭移送上海縣署騐訊○陳阿三竊取某姓家報時鐘一架爲汛捕某甲查獲拘解十六鋪巡防北局局員陳仲賢二尹研訊之下判責二百板驅逐出境贜存候失主認領 
[英美租界公堂瑣案]  
　　著名流氓唐福六前被三五圖地保唐惠言等刺傷後仍潛行逃逸包探劉森堂將唐惠言拘案訊供飭覓保出外俟該流氓獲案再核兹劉探又將唐福六拘獲解案請究讞員孫建臣直刺判押送上海縣署訊懲地保等著自行投案備質○包探趙銀河解王阿根金阿才到案禀稱此二人專向平和里各花間訛詐前晚又見某姓傭婦陳朱氏出外購取沸水二人按之於地拳足交加臨行又在身畔摸去洋銀九元銀釧一枚當塲喚捕拘獲今特送案請究直刺判各責三百板枷號一月發犯事地方示衆○陳阿德竊取徐公館衣箱一只内儲貴重物件報捕後爲包探方長華拘獲解案請訊直刺判押候吊齊原贜再核○顧錫卿行竊沈如山家衣物爲包探竇如海拘獲解案請究直刺判責三百板押捕房一月期滿逐出租界 
[法租界公堂瑣案]  
　　法商羅瑞行主遣經理人福仙控已歇買辦朱孔揚經手定貨届期不出等情讞員魏蒓塢大令提朱到案昨日升堂研訊朱供在羅瑞行經理一切由吳意先唐浩如擔保銀一萬五千兩所定各貨壛已出去其未出者因未到期並非有意延緩求察大令謂洋東以吳唐二人不甚可信著爾另覓保人下期一同來案聽候核訊○法商濮彥那以永遠租得寳山縣屬五圖地若干畝地保陳鳳山不肯簽字控經大令提陳到案昨日研訊之下著妥爲經理具結備查○永興洋行主控某書局主胡亮卿來購照相機器悔議退還等情大令提胡到案昨日研訊胡供小的所購照相器具因與原樣不符致不能出尚求明鑒大令著下期覆訊核奪○陳朱氏控鴇婦陳李氏將伊女買良爲娼前經大令訊供諭候補提人證復訊核辦昨日陳李氏偕買女陳愛媛兒子陳尚卿及經手之夏金裕投案張姓遣車夫殷阿三投案呈遞賣身筆據陳朱氏供女兒自幼過繼張姓爲養女被張轉賣與陳李氏逼令賣娼幸爲兒子目見特來控告求恩斷還夏金裕供當買女時陳李氏方在老閘開粥店迨後遷至法界開花烟館大令著將陳李氏與愛媛分别管押夏金裕交保殷阿三斥退令張於下期自行來案候訊○偷兒楊德生甫經釋出前日又至鄱陽輪船上行竊被包探拘獲解案請辦大令判責五百板押改過所三月○偷兒陳有昌陳阿二行竊衣服水烟袋等物被包探緝獲吊到原贜昨日解案請究大令判各責二百板發改過所監禁一月贜給還失主 
[前代理長陽縣朱侯緝匪記]  
　　自奸民劉生之倡爲海湖會於邑之劉家坪遠近響應兇黨數千所至劫掠勢在必變官吏顧　視不敢詰戊戌冬其黨　策安發難長樂約生之同舉生之以時未可避不之應在外數年附者益衆大江南北聲息潛通庚子五月拳匪亂北方諸强隣聯軍内逼天下震駴譌言雷動生之妄爲中原已亂圖乘時割據於六月回劉坪招集兇黨謀起事夜聚晝散其勢岌岌居人憂之不知所以爲計然生之卒不得逞且旋就戮而我邑人亦竟得免金革之患者此何以故僉曰非朱侯之力不及此侯名永錫號榖詒淅江嘉興縣人以開敏幹練爲宜昌郡守所知已亥冬由試用縣丞委攝長陽縣篆判牘若流摘奸若神邑以大治以瓜代期迫不竟其施而去陳公用是益賢之特命兼辦宜昌圑防營侯夙知生之不法狀至是廉得其逆謀卽謂於陳公携健卒四十來邑以解散會匪爲名凡繳票布者免問於是首請保釋者近千人生之初不意官兵驟至欲拒而黨羽漸散欲遁而又聞有示許自新乃潛伏深　中日使人探侯意侯陽撫以好言而陰令其族人誘之出遂生擒生之於石頭亞時光緒二十六年十月二十日侯之執生之　郡也其餘黨設伏宜都鄢家沱謀奪取鄢家沱者由邑入郡之驛道也侯偵知之先一日令鄢家沱各驛站一體戒備示必經次日五鼓忽改令由咬草巖小路疾馳至郡竟斬生之於市數邑爲之安枕焉前　策安之亂蹂躪至三縣費兵力至數千動國帑至鉅萬僅乃克之而民之罹於鋒鏑者已不可勝數矣今侯神機潛運不動聲色而使數十年禍種立時剷除其有造於吾邑爲何如語曰涓涓不塞將成江河兩葉不去將用斧柯邇來會匪竊發無省無之至朝廷爲之旰食然其初起也一良有司足以制之迨經庸懦優柔之吏養成其變遂横决四溢重勞王師使得　决如侯者分布天下國家尚憂内亂哉越次年侯以緝匪功保升知縣回省郡廪生楊君守鼎　數十人列其事俾余記之固以侯於吾邑多惠政兼有除莠安良之風然侯之自盡其職非有私於吾邑也因以告後之爲政者云辛丑冬十一月初八日邑人宴宋傑記 
[助振摭要]  
　　啓者各省災晉未已哀鴻徧野待哺孔殷非集有鉅資何解倒懸而拯生命兹蒙經鋤堂勞安書屋善士捐助洋一千元鍾熙源善士完願助洋五百元存心堂助廬州由義善源來規元一百兩浙省雙桂山房方求大郎學業漸進二郎宿恙清除並祈合家平安助洋一百元沈頌虞病愈還願並祈合家平安由漢局來洋一百元練塘龔求大房兒媳孫女等患病全愈合家平安洋七十五元薄力子求妻孕無恙牙　速消洋五十元祗領之餘感　身受值此青黄不接正災民迫命之時在諸善長一視同仁解囊慨助吉人天相定能如願以償身其康彊子孫逢吉可爲諸善長操　俟之除繕給收條並彚解災區外乞登　牘奉揚仁風[  上海北市絲業會館籌振公所施則敬謹誌]  
[䢴江官報]  
　　五月廿六日　鹺尹維榮由省回朱鹺尹之楨辭赴龍溝卡○廿七日朱分轉德樹委查義學差任分轉文瀾自十二圩來鹽捕營張都戎巡哨回朱鹺尹乃庚委力乏橋　白分轉曾龍由省回○廿八日許分轉念祖禀回高寳差次○廿九日揚州府余太守禀知赴蘇公幹黄公轉學仁辭赴湘岸龔鹺尹千　委淮北聽差呂鹺尉桂芬委運功鹽差 
[江西官報]  
　　知縣王易起服來江張純祖德安查湖　回大挑知縣沙上鑄禀到王壬林辦大庾卡史鼎濮維俱解地丁進京趙宗祜解電報費赴滬馮晉昌委充文巡捕夏顯斌稽查發審兼西局清道胡　德北局分巡改指府經熊宗幹禀到内閣中書陳壽康辭行進京南豐縣陳君耀缷事回謝給咨進京考試經濟特科劉信孚往安福辦賦稅周銘忠　山公幹並交代清楚　丁澤辦萬年橋釐卡金沛田辦發審局　元直委辦撫院文案指分知縣王倬禀到吳　明由京起服來江陳華鈞候補府胡榎委辦瑞洪　康山卡楊德鋆奔喪回籍候補縣俞省三謝奉補餘干縣行知劉汝霖黄五懷供謝記大功一次盛時賡往高安　縣查探礦所縣丞王鑣由庫倫監造電報工竣　譚濟先往東鄉胡　培往瀘溪俱辦保甲梅調鼎禀銷德内保甲禀丁父憂回籍守制馮瑞耆接自新所工藝　幫辦鄧裕華往南昌府收發公文宋翰章往九江府柯韻濤往南康府黄得中行萬年李　鈞往崇　何士謙往永甯呂輯成往泰利崔紹曾往星　戴萬奎往廣豐潘銀蕃往南城龍　選往廣信鄭鼎往建昌李傳績往湖口稅福如往宜黄鄭振電往浮梁俱收　　文姚潤　南昌收發公文知孫余永濬記大功一次洪爾繼往萬安催丁漕徐孝泰勘青山閘工梅貴琦往樂平孫宗華往　高孫家驥往進賢喬奎輪往新洤許承　往清江陳訓往　縣鐵　安往安遠賈世昌往义甯　收發公文 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十九年五月二十六日京報全錄]  
　　宮門抄諭旨均錄正張○東撫周奏報銷東省新募撫標各軍第一次收支各欵摺○户部尚書那奏衙署不戒於火請將堂司各官分别議處摺○雲督丁奏遴員請補極邊要缺知府摺○陜撫升奏瀝陳知縣調署逾額緣由片 
頭品頂戴兵部尚書銜山東巡撫臣周馥跪奏爲報銷山東省新募撫標各軍第一次收支各欵銀數謹繕清單恭摺仰祈聖鑒事竊照山東省因光緒二十六年夏秋之交各路　防剿匪兵力不敷節經添募撫標馬步八營並飭各府州縣添募壯勇以資彈壓巡緝之用共成車支餉各日期及陸續裁撤各情形均經升任撫臣袁世凱先後奏報在案查撫標前軍前左右四後營均於光緒二十六年六月初五日成軍後軍前兩營於六月初十日成軍右翼防軍及親軍馬隊兩營於六月十五日成軍嗣於二十七年正月底裁撤後軍前營親軍馬隊兩營二月底裁撤前軍前營右翼防軍中營兩營四月底裁撤前後營後軍後營兩營共裁六營均截至裁撤之日止同未裁之前軍左右兩營截至二十七年年底止應作爲撫標新募各軍第一次報　督飭局員悉心稽核除各府州縣壯勇口糧應歸另案報銷外所有撫標八營官弁勇夫正雜支銷自應悉遵奏案照武衛右軍先鋒隊營制餉章辦理計支薪餉醫藥犒賞馬乾帳棚及修理槍械物料等欵三十七萬八千三百六十二兩零又卹賞燒埋等項銀九千三百九十八兩零採買各項騎馬購置旗幟號坎及製辦隨棚器具支銀一萬四千八百五十一兩零以上各欵共銷銀四十萬三千六百一十二兩零收欵項下及收藩庫及善後報銷存欵新海防捐輸等項共四十萬二千六百一十二兩零收支兩欵適相符合據善後局司道開造總細各册詳請奏咨前來臣覆核相符　清册咨部查照外理合繕具簡明清單恭摺具陳伏乞皇太后皇上聖鑒敕部核銷施行謹奏奉硃批該部知道單併發欽此 
頭品頂戴户部尚書臣那桐等謹奏爲臣衙署不戒於火請將堂司各官分别議處恭摺仰祈聖鑒事五月十四日臣等散署後忽於申正一刻由捐納房茶房　火臣等當卽奔赴到署　飭司員及守庫兵勇皂役人等赶緊撲救當將堂司印信全數運出並無遺失無如天燥風狂火勢甚烈人力難施迨左翼總兵溥興帶同兵弁巡捕等及各城水會陸續赶到並宥各國洋兵前來幫同救護而火勢仍復猛烈臣等察看情形各司處業已延燒遂覆飭兵勇水會人等專保大庫雖併力撲滅火勢總未稍熄直至亥刻始經撲滅共計延燒二門大堂銀庫飯銀庫南北檔房司務廳俸餉處現審處捐納房河南福建江西貴州四司其餘處所尚未延及臣等奉職無狀罹此天災實難辭咎請旨交部議處當月司員文懋汪文司務廳值班筆帖式錫璋張啓芳疎於防範請一併議處捐納房茶役送交步軍綂領衙門轉交刑部嚴行審訊有　别項情弊照例懲辦其庫座等及衙署圍牆　臣等面商甘肅提督姜桂題總理北洋營務處國子監　業徐世昌及步軍綂領衙門工巡局派兵分叚看守期無疎虞至庫儲欵項現被灰土積壓一俟清理逐一平兌有無鎔耗再行具摺奏聞所有衙署不戒於火緣由謹繕摺具陳伏乞皇太后皇上聖鑒再臣鹿傳霖臣景　在頤和園當差不及回署救護合併聲明謹奏奉旨欽此 
署理雲貴總督臣丁振鐸頭品頂戴雲南巡撫臣林紹年跪奏爲　員請補極邊要缺知府以裨地方而資治理恭摺仰祈聖鑒事竊准吏部咨極邊題調最要缺雲南開　府知府蹇念咸叅革開缺應以光緒二十八年十一月初四日奉硃批後五日行文照限减半扣至二十九年正月初三日限滿歸正月底截缺係極邊要缺毋庸掣籖當將截缺日期咨部在案查定例各省知府如係奉旨命往或督撫題明留於該省候補者無論應題應調應選之缺令該督撫酌量才具儘先補用又知縣以上各員遇例應題調缺出俱准升調兼行如以候補人員請補時先儘記名及科甲出身人員請補果係人地相宜始准以各項人員酌補各等語查開化地處極邊與越南接壤漢夷雜處事務殷繁現值鐵路興工以及辦理邊地引岸一切緝私督課控馭輯和均關緊要非精明幹練熟習邊務夷情之員弗克勝任臣等督飭藩臬兩司於通省應調應升人員内逐加遴選非現居要缺卽人地未宜其候補班内亦無記名分發及科甲出身之員惟於各項候補人員查有俸滿開缺候升補用知府許之載年五十三歲係浙江錢塘縣人由監生歴保知州儘先選用光緒十六年十二月籖掣石屏州知州十八年二月到省調補石膏井提舉俸滿升補思茅同知二十五年七月到任旋因思茅開關前督臣崧蕃以界務關務交涉緊要難易生手以該員接奉部文之日作爲實授日期並請俟俸滿後再行送部引見奏奉諭旨允准先於節稱减價案内保以知府補用期滿甄别詳咨復因思茅關開辦出力保俟補知府後以道員補用二十八年六月二十日實歴邊俸三年撤回内地候升奉文覆准據雲南布政使李紹棻會同按察使全楙績以該員通逹事理幹練有爲歴任烟瘴要缺熟習邊情洋務並無叅罰案件以之請補開化府知府實屬人地相宜與例亦符會詳請奏前來臣振鐸到任未及三月例不加考臣紹年　該員才猷練逹措理裕如合無仰懇天恩俯念員缺緊要准以該員許之載補授開化府知府以裨地方如蒙俞允俟接到部覆卽行給咨送部引見以符定制該員原俟補知府後以道員補用之案照例帶於新任所有揀員請補極邊要缺知府緣由謹合詞恭摺具奏伏乞皇太后皇上聖鑒勅部議覆施行謹奏奉硃批吏部議奏欽此 
升允片再三月十四日准吏部咨　陜西州縣七十八缺准調署七員今調二十三員計逾定額十分之一應由臣部查取該撫職各議處等因奉旨依議欽此伏查陜西額缺自奉部章從未稍逾七缺之限而他省則多有逾額者前臣亦深知爲地擇人之意不肯苛求陜西之所以獨能遵守部章者所以從前地方安靜吏治廉平本非多事之秋自少更張之舉自庚子秋聖駕四巡大局未定又值關中荒歉百姓流移凡地當孔道及被災各屬辦從未經見之大差與毫無端倪之振務非才具優長者無從措手故自光緒二十六年以來屢多更調不復能拘守舊章及聖駕東還振務多善後之事宜政務有更新之制度類如學堂屯墾水利諸端無一不責成牧令其向稱安靜者或不任繁劇其謹守舊章者或不諳新政抑更有不得已者自辛丑議和以後民敎交涉日益繁難一事偶愆動關大局凡敎堂敎民最多之處非諳習例章能剛能柔之士難期勝任其原選原補之員小有未宜必須更易是以奴才與兩司熟商與其遵例限而慮生事端不如量人地而妥爲位置蓋無事則可守成法而多事亦亟宜變通奴才昔署秦藩曾未逾額豈今爲陜撫有意違章所以然者時移勢殊而事之因創異也或者曰旣不勝任則當撤叅或開缺另補是又不然並未僨事叅劾則爲無名知其不勝遷就必將貽誤蓋才之大小不一地之繁簡不一交涉之有無多少亦不一不宜於此者仍宜於彼此更調所以不可廢且不可限也朝廷振興庶務銳意更新凡舊章稍涉拘牽無不酌予通融力求實際而牧令一官則國家致治之根基也人地不宜何以爲治其選缺由外至未熟情形補缺半輕班不容揀擇昔也隨地可資歴練　庸易置若棋今也量材而後授官實難膠柱鼓瑟七缺之限不能不逾擬请查照各大省辦法不以七缺爲限俟將來課吏有效皆嫻吏治皆習約章歴時稍久民敎俱已相安一切新政規模亦俱大定再行規復舊制是否有當伏乞聖鑒訓示謹奏奉硃批吏部議奏欽此 
 
 

Page 16

 
 
[光緒二十九年五月二十七日京報全錄]  
　　宮門抄諭旨均錄正張○熱河都綂錫奏請奬辦理圍塲荒地丈放完竣出力員弁摺○又奏查勘圍塲荒地之協領懇恩奬勵片○東撫周奏揀員請補要缺知縣摺○雲督丁奏道員因病出缺遴員署理片 
奴才錫良跪奏爲圍塲荒地丈放完竣謹將放過地畝收過荒價數目具報並將出力員弁擇尤開單籲懇天恩從優奬叙恭摺仰祈聖鑒事竊奴才前經遵旨奏請招墾前勘荒地以裕課欵並將酌擬章程清單欽奉硃批該衙門知道單併發欽此欽遵當飭總辦墾務奏調差遣委用已革山西候補道澤宣迅卽招佃承領開墾首禁包攬之弊無論旗民皆須自行到局報名領地由委員接叚挨號親身次第丈放不准胥吏經手稍滋弊端合屬旗民曉然於此次招墾荒地皆爲裕課便民輿情毫無　閡因念東西兩圍地畝東優於西宜先開放西圍以收先難後獲之效該委員等卽在西圍地方就荒地支蓋局所仍携帶行帳糗糧遞放遞進隨時移局就民竭力招徠四出丈放迨西圍地畝將次放竣卽於東圍分投設局開放兹據禀報東西兩圍荒地業已一律開放完竣奴才覆加查核謹遵旨寛留圍座外綂計開放荒地二千三百二十七頃二十畝零六分又撥給八旗蒙學堂等項荒地三百六十四頃共放地二千六百九十　頃二十畝零二分案查前任都綂色楞額原奏所稱五川荒地計二千三百餘頃自係約略查勘舉其大數現經逐一認眞清丈並將山坡地堪以墾種者酌分中下則一律搭放較諸原奏之數計溢出三百餘頃至所收押荒銀兩計共十四萬五千一百七十八兩五錢二分内應開除奏明撥還直隸墊發購買槍械銀四萬兩又撥還墊放撙餉道庫生息成本銀一萬兩外實存銀九萬五千一百七十八兩五錢二分移交新任都綂松壽接收酌量撥補要需其升課銀兩俟届原定年限分别開徵伏查圍塲地方荒闊天氣奇寒人皆憚於從事是以此次墾務擬議有年迄未開辦兹該委員等自上年冬檄委復勘以來於層冰積雪中跋涉荒山曠野心力交瘁艱險備嘗僅數閱月而全功告竣且能區畫精詳事事核實洵屬勤奮異常奴才前已奏明如在事員弁勤愼將事辦理妥速俟放竣後優奬在案仰惟朝廷興農重本錄及微勞口外放地艱苦實與尋常丈放地畝不同所有在事出力員弁謹擇尤開單分别異常酌擬保奬恭呈御覽合無籲懇天恩俯如所請從優給奬以資鼓勵之處出自逾格鴻慈除將圖册分咨查核並將千總以下各員弁咨部給奬外所有放過荒地畝數收過荒價銀數謹繕單具報曁籲恩給奬緣由理合恭摺具陳伏乞皇太后皇上聖鑒訓示謹奏奉硃批著照所請該部知道單三件併發欽此謹將丈放圍塲伊遜布敦卜格牌樓孟奎等五川荒地畝數曁收荒價銀數繕具清單恭呈御覽謹開上上則地共一百一十二頃九十畝每頃荒價銀一百二十兩共收銀一萬三千五百四十六兩上則地共三百零八頃八十二畝二分每頃荒價銀一百兩共收銀三萬零八百八十二兩二錢中則地共五百七十七頃七十三畝八分每頃荒價銀八十兩共收銀四萬六千二百一十九兩零四分下則地共一千三百零四頃零八畝二分每頃荒價銀四十兩共收銀五萬二千一百六十三兩一錢八分村基地共二十三頃六十六畝每頃荒價銀一百兩共收銀二千三百六十六兩以上綂共放地二千三百二十七頃二十畝零二分所有撥給八旗蒙學堂等項地畝三百六十四頃不在此數以上綂共收銀一十四萬五千一百七十八兩五錢二分除撥　直隸墊發購買槍械銀四萬兩曁道庫生息成本銀一萬兩外實存銀九萬五千一百七十八兩五錢二分奉硃批覽欽此謹將擬保辦理圍塲墾務尤爲出力文職各員繕具清單恭呈御覽謹開河南候補知府章世恩請免補知府以道員仍留原省補用山西候補直隸州知州周克昌請免補直隸州知州以知府仍留原省補用代理圍塲廳同知候補知縣臧垣臣請俟補缺後以直隸州知州補用五品頂戴試用通判鍾元請仍以通判留熱歸候補班補用同知銜河南試用知縣胡毓才請俟補缺後以直隸州知州補用並加四品頂戴山西試用知縣薛德履請免補知縣以直隸州知州仍留原省補用已保知縣石鼎昌請俟核准後仍以知縣分省補用已保縣丞馮學書請俟核准後免選縣丞以知縣選用補用府經歴張模余益謨試用縣丞馮允鉌均請俟補缺後以知縣補用試用巡檢劉廣增請仍以巡檢儘先補用試用巡檢明志請仍以巡檢補用候選巡檢蘇騰漢請免選巡檢以主簿選用書吏張偉臣劉魁卿李榮春均請以巡檢選用奉硃批覽欽此謹將擬保辦理圍塲墾務尤爲出力武職各員繕具清單恭呈御覽謹開防禦壽福請以佐領儘先補用防禦慶喜請以翼長補用已保守備儘先千總劉懋政請俟核准後免補守備以都司補用驍騎校富成泰請以防禦補用記名驍騎校寳珩請免補驍騎校以防禦補用理刑司候缺筆帖式文興請免補筆帖式以驍騎校補用前鋒校銜補用驍騎校前鋒善慶請俟補驍騎校後加副前鋒章京銜前鋒校補用藍翎長文奎請俟補前鋒校後加副前鋒章京銜奉硃批覽欽此 
錫良片再二品頂戴熱河駐防協領根齡經前都綂色楞額於光緒二十四年二十六年兩次派赴圍塲查勘荒地上年冬又經奴才派令會同已革山西候補道澤宣前赴覆勘該協領始終勤事勞勩最深合無仰懇天恩俯准協領根齡以副都綂記名簡放出自逾格鴻慈又熱河道錫恒調署承德府知府曹景郕會辦一切悉臻妥協均屬著有微勞應請一并敕部從優議叙以示鼓勵是否有當理合附片具陳伏乞聖鑒訓示謹奏奉硃批著照所請欽此 
頭品頂戴尚書銜山東巡撫臣周馥跪奏爲揀員請補要缺知縣以資治理恭摺仰祈聖鑒事竊查蘭山縣知縣葉大可調補長清縣知縣接准部覆係光緒二十八年十月十八日奉　應以五日後行文抄東省照限减半計算扣至十一月初七日作爲開缺日期歸於十一月分截缺所遺蘭山縣知縣員缺係衝繁難兼三要缺例應在外選調補定例州縣應調缺出俱令於現任人員内揀選調補如無合例堪調之員始准以候補卽用人員題補等語該縣府郡首邑毗連江南民刁俗悍匪徒易於潛跡緝捕撫綏均關緊要必須精明强幹之員方克勝任據藩臬兩司於現任知縣内逐加遴選非現居要缺卽人地不宜實無堪調之員惟查有卽用知縣陳景星堪以請補蘭山縣知縣等情會詳請奏前來臣查陳景星現年五十三歲貴州石阡府人由恩貢生應光緒八年壬午科本省鄉試中式舉人二十年甲午恩科會試中式貢士殿試三甲朝考三等引見五月初十日奉旨以知縣分省卽用欽此籖掣山東六月初六日領照七月初九日到省二十五年二月委署文登縣知縣二十六年六月交缷該員勤愼穩練宅心慈祥以之請補蘭山縣知縣實堪勝任與例亦屬相符合無仰懇天恩俯念員缺緊要准以卽用知縣陳景星補授蘭山縣知縣實於地方有裨銜缺相當毋庸引見亦無庸聲叙叅罰除咨部查照外理合附片具陳伏乞皇太后皇上聖鑒敕部核覆施行謹奏奉硃批吏部議奏欽此 
丁振鐸片再雲南迤南道陳宗海據報在任病故所遺道篆自應委員接署以重職守查有雲南府知府胡泰福守潔才長通逹時務堪以署理仍照案兼辦普防營務處胡泰福未到任以前由署普洱府知府胡璧暫行護理道篆除分檄飭遵並咨部查照外謹會同雲南巡撫臣林紹年附片具陳伏乞聖鑒謹奏奉硃批吏部知道欽此 
 
