# 1917 - 31 - 4915797

 

Page 1

 
 
   
 
 

Page 2

 
 
   
 
 

Page 3

 
 
時評 
[中國今日應取之態度（冷）]  
　　美德斷絶邦交而後中國應取如何態度此今日政府連日所研究者也雖然余以爲無論若何態度中國當自定之勿徇人焉可也中國態度而仍守中立者當自定仍守中立不可因徇德而守中立也中國態度而應加入戰團者當自定以加入戰團不可因徇協約各國而加入戰團也中國態度而應如美國之斷絶邦交者當自定斷絶邦交不可因徇美而斷絶帮交也蓋各國之地位各有不同其利害自各有異政府能自審利害以定態度則其態度自切實而無愧於國家 
[命令]  
　　二月六日大總統令陸軍總長段祺瑞呈請將韓繼忠張超馬維麟馬增炳馬樸仁馬萬春加陸軍步兵少校銜馬紹祖加陸軍騎兵少校銜應照准此令 
　　又令馬騰蛟馬明德均給予四等文虎章此令 
[專電]  
　　北京電今日（七日）正午閣員齊集公府居仁堂伍朝樞代外長議外交至三時散内容極秘聞結果擬圓活答覆謂德禁商船誠未合法中國深願德早悟另易合法舉動以恢復德美邦交　　北京電政府因德美决裂昨前兩日疊開密會研究應付方法擬探明各中立國態度再行决定發表 
　　北京電昨下午德使辛慈訪段總理及伍外長詢問中國對於美德决裂後之態度段伍答現在中國仍守中立未有他種意志决定云 
　　北京電在京德人注意我國態度昨上午某德人訪當局問是否加入協約方面答以無此意下午衆院開會德人旁聽甚多因聞某議員有提議加入故庚日（八日）衆院開會將請總理外交長出席宣示對德美態度 
　　北京電北京日報載美使對德使聲稱美國總統之意祇係與德國交上暫不往來並不開戰　　北京電六日衆院下午二時十分始開議交通長及財部委員四人出席開秘密會提議取消交行代理金庫無結果又保利銀公司合同協商委員已舉定關於合同第三條衆院亦通過無庸協商中行查賬問題質問書即起草福建日警交涉請願書咨達政府等散會已四時半 
　　北京電日青木中將須待林日使歸國面商後約本月十四起程來華就顧問職 
　　北京電滬寗鐵路局長將令來京派人往代 
　　北京電某僧請願總統謂袁氏家族延其設醮未付經費命向公府請領云云 
[外電]  
　　廣州電朱省長召集省議會於二月二十二日開臨時會議桂省督軍陳炳焜七日可抵粤省此間軍餉未付之滇軍仍爲難解决之問題（五日）路透電　　漢口電星期一日漢陽大火損失值銀二十萬兩有堆積棉花之貨棧亦被殃及 
文匯報電 
　　北京電憲法會議今日續議宗敎問題討議條項修正案提出者多至二十餘通儒敎定爲國敎之議前擬取消今又提出議論百出終無結果而散本問題之解决想頗困難（七日） 
　　東京電四國銀行團倫敦會議决定之件日本已經承認十日前後開第二次倫敦會議即可確定同時並决墊欵之事其範圍想在二千萬乃至二千五百萬元之間又四國銀行團尚於紐約與摩根財團交涉局入銀行團之事（七日） 
（七日） 
　　東京電美國國家商業銀行司特雷特氏有因日美提携之要件來日之說（七日） 
　　東京電交通銀行之借欵授受現金二宫理事已經歸國定於七八兩日内直接交與今日入京之陸宗輿氏陸宗輿氏今日入京（七日） 
　　北京電美國公使館通譯官秩利氏今日午後至外交部訪伍總長密談時局其内容未詳據聞伍總長個人意鑡欲採與美國同一之態度（七日） 
　　北京電某方面消息目下北京政府民黨派以黎總統爲中心欲加入協約國官僚派則以段總理爲中心希望維持中立（七日） 
　　北京電德國駐京公使興節尚在病中乃自前日以來忽大活動歷訪段總理以次各重要人物勸請中國維持中立（七日） 
　　北京電英法方面仍甚希望中國加入協約國方面俄國則以中國加入協約國時機已晚示不贊成之意日本對此之態度尚未决定（七日） 
　　北京電美國駐京公使前日午後謁見黎總統聲請中國採與美國同一之態度總統答以非余一人之意所能决定俟與各方面諸人協議之後覆答昨日午後黎總統與段總理面談此事歷十五分之久（七日） 
　　北京電國務院昨開特别會議决定中國之態度仍如前日終無結果（七日） 
　　漢口電王督軍因美德國交斷絶特飭部下嚴守中立且以漢口將無外國軍艦特派中國軍艦保護外人（七日） 
　漢口電漢口昨夜以來又復大雪（七日） 
以上東方通信社電 
[戰電]  
　　海牙電荷政府已向德國要求解釋擊沉荷船干瑪號之理由（五日） 
　　倫敦電歐洲諸中立國間似有逐漸團結之行動以西班牙爲領袖惟其進行勢難迅速（六日） 
　　巴達維亞電官場因德國施行新潛艇戰爭故通令已經駛出各郵船貨船在荷屬最近印度口岸暫停以待荷蘭來示（五日） 
　　倫敦電美國有仿英國辦法組織混合内閣之說民主黨與共和黨之領袖現正在華盛頓會商一切前總統塔孚脫與羅特氏可望加入内閣美國各報已止登載海軍行動消息（六日） 
　　華盛頓電威爾遜總統今日與陸海軍總長會商以期速布法制使政府有管轄船廠軍火機器等之權（五日） 
　　紐約電德奥各船之水手等已移入移民局安揷（五日） 
　　海牙電德政府照會駐柏林美國大使謂將釋放德國襲擊船所拘之美人（五日） 
　　華盛頓電威爾遜總統發表關於佔奪德國船隻之宣言謂吾人决不爲非權利所應爲之事吾人苟有所爲乃依據道理而非權宜之舉威爾遜總統已下令禁止美國船主以船讓與他國（五日） 
　　紐約電國務委員會估計美人能勝軍役者共有一百五十萬人（五日） 
　　倫敦電公報局宣稱柏林無線電謂德國外相背固有之習慣與萬國公法良可爲憾吾人深感威爾遜總統避免戰爭之意當有以報答之吾人今雖略知威爾遜總統之態度但尤望其能承認德國不得已而有此决議之情由（六日） 
　　倫敦電海軍部宣稱荷船干瑪號（二一一五噸）自紐約載荷政府所用之油餅至亞姆斯特丹於星期四日遇德潛艇先被砲擊後爲以炸彈沉之（五日） 
　　紐約電美國新聞聯合會柏林訪員四日來電謂聞德國决不改變潛艇政策而對於威爾遜總統之通電則深爲沮喪德國外交部代表曾向訪員提及美國與普魯士昔日之條約中訂明南國各起戰釁則僑民得於丸個月内收歇商業乘船回國該代表謂彼信德國必尊重該約斷無覊留美人之問題惟美人現請給狀出境者頗不乏人（五日） 
　　倫敦電德國各報之議論半屬和平半屬激烈由是可知德國似欲力避與歐洲中立國决裂且欲力避與一切近而可畏之鄰開戰德國已向荷蘭稍讓步且隱示必要之供給如由英國運出之煤鐵等物可以通融辦理惟德國對美未露屈態似擬鋌險與美國及南美各中立國以千　相見（六日） 
　　瑞典京城電中央黨與國民自由黨領袖於一月三十東京開會德首相蒞會演說謂德國海軍部估計世界之噸位已減至至少之數德國如行無限制潛艇戰爭而　利則協約國難以久戰但德國必於美國實力與戰之前而收功縱不能迫令英國媾和而美國加入戰團亦不足畏蓋美國如派陸軍至歐難免不礙及協約國軍民糧食之運送也所畏者美國軍艦助攻德國潛艇耳共結語謂今日之戰局非施行慘酷之潛艇戰爭則惟有待亡而已（六日） 
　　倫敦電德國漸有屈抑之象聞現正與中立國磋商擬續行讓步暗中進行眞相莫明此適與德報之態度相反蓋各報咸以大字宣布美德斷絶外交關係且謂此事早在意料中不足爲異内有數報以德潛艇可放手行事之說安慰人心但仍堅稱德國已履行予美之約言半官報洛加蘭才格警告威爾遜總統謂彼方以令人驚異之責任加諸其肩惟一切恫嚇均不足懾德國云柯爾尼斯基報明告威爾遜總統謂其舉動不能令德人舍其所好蓋興登堡已告全國謂目下之戰局國人可曰甘蒙慘酷潛艇戰爭發生之結果柏林日報及伏西斯基報（自由黨機關報）均恫嚇歐洲之中立國謂諸國如步威爾遜總統之後塵則將自貽其戚德國無論若何决不以中立國爲念云克勞逸報（守舊黨機關部）前曾要求以齊泊林飛船攻擊非戰鬭人士今大聲疾呼謂德國現爲婦孺而戰敎會之柯爾尼斯基福爾克報深以美德决裂爲喜惟惜威爾遜總統不能親知德國人民之困苦（六日） 
　　亞姆斯特丹電柏林美人現未離境柏林日報載稱德國外相曾告美國新聞家謂威爾遜總統之决議令其驚異而失望且否認德國破壞約言之說又望美國船隻避開禁區（六日） 
　　柏林電據佛西報所載之瑞京消息稱德國潛艇戰之通牒於一月三十一日晚間九時達到瑞典外交部後瑞典政府即於當晚電今通知瑞典之信號站船艦及各重要機關凡瑞典船舶航於歐洲各海洋者通令駛回泊於各港者即令勿動瑞典與英國間之郵務信件業已截止銀行滙兌情事亦被阻斷云云（四日） 
　　柏林電紐約報界論稱德美戰事甚望不成事實蓋德既曉然於美國保護本國權利之决心或將力避與美啟釁頃近宣傳德潛艇一隻沈於北冰洋其艇員遇救一節當時擊沈德潛艇英國滅魚雷艇亦同歸於盡船員生否未知（六日） 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[國敎問題之解决說]  
　　國敎問題擾攘數月國敎維持會與信敎自由會同極力奔走相持不下至昨日（三日）始得見一種解决其事維何即國敎維持會之抛棄主張是也信敎自由會昨午三時在中央公園來今雨軒開演說會各派議員被招到會者數十人國敎維持會之出席者爲李景濂張琴二君李君演說彼最初誤認國敎之敎爲敎育之敎刻已絶不主張國敎將來信仰自由一條必與以完全通過第十九條第二項亦贊成取消而於敎育項下另加一條爲（以孔子之學爲敎育大本）張君演說亦謂現已不主張國敎而十九條第二項擬加以修正國敎維持會人居然能抛棄主張國敎問題至是乃見圓滿之解决其他演說皆反對國敎者今日二讀會當可平穩過去矣 
[京漢車出險原因之呈報]  
　　京漢鐵路於前月十五日在新安店北失事已迭誌各報兹將京漢局與工務處呈報當日失事之情形錄下 
　　（一）京漢局長上交通部呈此次新安店以北橋梁車輛出險情形較重並傷斃人命多名實非尋常事變其肇事原因雖經一再查勘尚無確切證據當經一面向隴海路商借橋梁一座飭工務處趕速修復通車並飭機務處迅將墜落車輛橋梁逐一起出以供考察一面召集各該處長及各藝務總管顧問秘書等詳加討論均以事屬工務機務兩部分應由該兩處詳細報告再行研究兹據具報告呈送前來詳加核閱或認爲車輛出軌橋梁因之塌陷或認爲橋梁損壞車輛因之墜落均有理由未便意爲判斷本日復召集各華洋員切實研究此案眞相據藝務秘書畢福賴研究機務處報告内稱副廠首劉人璜隨車同行至該橋時忽聞巨聲等語該員之言如認爲可信似係橋梁先壞可飭來京詳訊而工務處藝務總管德致爾則以劉人璜既屬機務人員且在震驚之際知覺已失恐不足徵信辨論數小時各執一是竊以爲此案當從事實上考察非空言學理所能解决既按現在事實反覆推勘不能確定何方面負責只有俟車輛橋梁完全起出再加詳勘或别有證據發現足爲此案結束之資現因亟圖通車勢須先修橋梁據工務處報告隴海所借橋梁甫經運到工次現方從事安設須三星期後方能完竣至墜落河内之車輛以不能同時施工之故不免稍需時日云云 
　　（二）工務處報告（上略）此次遇險情形外問不察僉稱係本路橋梁勁量薄弱弗克勝此新式機車行駛此事必須首先辨明不能承認因本路所有橋梁各鐵梁之分配算法均按法政府一八九一年八月二十九日公布規例辦理凡各橋之横直鐵梁必一公釐面方合辛抵力七啓羅有半各總梁未滿三十公尺者每一公釐方合辛抵力八啓羅有半滿三十公尺及三十公尺以上者合辛抵力十一啓羅又半自改用倫勃式機車後已覺不如歷來機車之適宜然自行駛以來各橋之横直鐵梁及三十公尺之總梁等從未嘗受有影響因當日所定七啓羅半及八啓羅半辛扺力之規例雖覺較前稍弱尚屬適用惟三十公尺及四十公尺之總梁曾經本處禁止行駛雙輛倫勃式機車然當辛亥軍務德時偶用雙機連駛者確有數次而橋梁並未絲毫受傷所以能如此者因法政府所定規例估算多敷餘以備載力偶然加增可免危險處長等自接辦工務以來凡事無不格外謹愼有稍關窒碍橋梁之機車均時常反對近來機務處所研究之機車經本處辭却者計有三種最終又議决一種新式機車比之倫勃式機車稍稍更適宜不意此次失事即是新式之機車據機務處聲稱該機車尺寸之分配業經考核確係如圖製造車輛所受重力亦係按照預定之數但鐵梁被機車壓墜之說可證其非確因該機車駛過橋上時苟能壓墜橋梁何以前此所駛勁量較重之倫勃式機車反不墜落耶于修養一事本處敢保該鐵梁十分穩固不但時常有人巡視並有可靠工程員專司其責且該處橋梁曾經認眞修整兩次一在四年十一月問一在五年十一月間均有案册可稽鄙意此次出險非因橋梁受車駛之力而傾陷必有意外暴險之力突生於其間以致出軌如此則無論如何重大之橋均能傾陷細察當日發生險象必係機車迅駛至橋梁時突然與橋之西欄衝撞故前面五隻車軸全行脫軌其餘三隻尚在軌上而車頭乃越過橋台四十公尺之遠且後車輪及輪臂均染有橋台蓋頂之紅跡其左邊車臂上亦有此跡該紅跡曾於機車西面尋得足以證明係向橋之西向自行脫軌其理甚明或謂此次機車出軌或由橋梁自陷機車猛力前進水煤車隨機車行駛適觸橋台折毁其上部一同墜落不知橋梁墜落之處顯在橋南之蓋頂約三公尺左右設使機車經過該橋時仍然行駛如故並無自行出軌何以橋梁向東傾墜而機車反西向出軌橋欄西邊之石欄何以亦被車輪及車臂所衝撞其三軸脫軌而機身仍越過鐵台四十公尺之遠乎綜觀以上所述可見機車先自脫軌橋梁被其擠墜確無疑義矣（下略） 
[採集動植礦物之動機]  
　　博物調查會幹事陳賓泉等前呈敎育部文稱竊維東西各國敎育事業經緯萬端考厥主旨重在實用博物學科範圍甚廣效用尤宏其切於日常所需要者難於枚舉今就關於實業之發達者請言其概蓄土壤選種子辨昆蟲則樹藝良而百物豐此關於農業者其一知酵母　之作用以釀造酒類考有機物之腐敗以發明罐詰則技術巧而製造精此關於工業者其二講結晶以别種類通地質以測脈層則用力少而寳藏興此關於礦業者其三蕃物察形計良窳盈絀以權子母以便販運則利倍三五此關於商業者其四凡此數端無一不於博物學基之故先進諸國在學校則自中學以上必以博物列爲一科而小學校所施直觀敎授亦取資焉凡屬動植鑛各物遠而深山大澤近而庭園田圃靡不由敎授者悉心搜集製成標本以備施敎之用在各地方則所設之陳列館製造所莫不以天然物品分别部居供人游覽藉便取求在各學人則多以博物立社設會既集合同心互相研究復發行雜誌以資灌輸要皆期利於國計民生一以實用爲歸非徒務多識之美名而已也我國負山面海氣候適宜物産豐富甲於歐美近數年來具有博物學識者非不力事考索冀以實用之學供給於社會祗因提倡無方難資結合或爲事業所拘或爲方隅所限罄一人之才力必不蹭察品類之繁以故一敎授之標本反取材於異國一陳列之物品或無當於學理倘不及時設立專會聯合海内同志各就本地出産詳爲調查分途採集别其種類定其名稱恐無以爲實業之先導而圖敎育之進步寳泉等厠身學界知識淺薄竊欲本其一得之愚矢兹宏願謹擬具博物調查會章程一通於宗旨及辦法悉心釐訂懇請主持俾觀厥成伏乞鑒核批示立案云云當經該部批以調查博物洵屬裨益敎育關係實業將來貢獻國家者當非淺鮮應即准予立案並特撥銀七千元以資補助所有採集方法應由該會擬具簡單說明禀由本部轉咨各地廣爲搜集發交該會檢定陳列仍由該會將檢定定之種類名稱採集人出産地等項按期列表報部每届半年並應分門編成雜誌送部考核其有採集較多且較優美者准由該會詳細報部覆核酌給褒狀以示鼓勵該會員等務當切實進行尅期呈效輝揚國産振作農工云云該會幹事陳寳泉等旋又呈敎育部謂已將博物採集法簡單說明編繕成帙陳候核定通咨各地按期採集一俟各標本發交到會其應行檢定陳列報在告曁編輯雜誌等項卽當遵照分别辦理該部接到此呈當於月之二日通咨各省略該會擬調查本國所産動植礦物以宏科學而廣用途洵於敎育實業關係切要應請令行高等師範曁師範中學甲種農業等校凡敎授博物學科各敎員可於每年各學期内就地方所産依法採集製成標本郵寄本部其學生修學旅行時及暑假期内各敎員尤宜豫爲指導令其注意採集彚送到部由部屬託該會詳加檢定如有成績優異者應由該會照章呈請酌給褒奬相應檢同採集法咨請查照分别令飭各學校遵照辦理可也 
[市政公所慘殺案之研究]  
市政公所慘殺數命一案曾誌各報惟大致情形多得諸警廳之公報兹聞此案案情並非如此單簡顏玉壽是否爲兇手亦尚屬疑問現各被害人之家屬已向法庭起訴據實地調查此案中可疑之點大略如左一顏玉壽是否自盡是否兇手查該屍手執擦鎗油壺似於自盡時决無仍持該壺緊握不放之理又屍身係側向傾倒何以鎗口尚正對傷口毫無移動一汪江對房所住之居君因前院嘈嚷驚醒後確聞有皮靴聲進出宿室門查顏玉壽屍身所着並非皮靴應查在逃衞隊中有無穿皮靴者一長鎗板機外有保險圈除用足指蹬板機外似無别法可以自盡而顏玉壽屍身脚上尚着有鞋應詳加研究一居君爲前院嘈　聲驚醒後即聞鎗聲（汪君尚未被擊以前）繼聽有人在院内呼喊樓上二字似非被追而躱藏者所喊似亦非兇手所喊究係何人所喊一測繪員室電燈總電門究係何人所開（衛隊室電燈另有一電門而向例右關閉除顏玉壽屍身旁之鎗外尚有一鎗帶有血痕應加研究顏玉壽死處牆上及房頂上之鎗子痕跡及該屍身所受鎗彈進出高低度數均不足爲顏玉壽自殺之證據應注意）一衛隊所用之鎗向無子彈其所用子彈究從何處得來請澈查 
[魯議員爲吳大洲緩頰]  
　　吳大洲被拘情形已誌各報昨聞有山東議員多人定於今日（四日）往見段總理面陳一切其所欲陳者約有下列數點（一）吳大洲所率民軍初時確有不法舉動然實由部下所爲後爲吳氏察知曾將團長栗鳳言董生先及團副孫思道立予鎗斃似不宜全罪吳氏（二）此次山東問題本省兩院議員始終負調停責任前次議員等回籍曾親向民軍宣布總統德意謂民軍若肯就範當保吳大洲無事今若懲治吳氏未免有傷政府威信（三）山東民軍現雖由本省督軍接收而並未解散分駐各縣尚有萬餘人彼等聞吳被拘軍心難免摇動恐於地方治安有碍不知改府之能否採納也 
[字林報論郵政洋員問題]  
字林報三日北京通訊云中國郵政開辦二十載近年收入足抵開支有盈無絀民國四年略有盈餘五年竟餘利一百萬元以郵政尚在擴充力圖發展之時而新設諸局尚未能出入相抵今巳有此結果誠足令人欣悅中國郵政已爲萬國郵政會承認許其加入凡利用中國郵局者皆知其所得之地位實其所應得者蓋以其辦理得宜進行不已事業日新將來定可與世界最偉大之郵政並駕齊驅也察其獲此效果之故其主因有二一爲外人之組織力一爲中國職員之能各盡其職以目下情形論者必謂中政府當不干預其事仍令主持郵務前途者繼續進行其成效已著之方針詎知不然今政府竟欲裁減洋員且洋會辦一職縱不取銷當其原有之地位亦須低降究其用意實欲取郵政發達大半賴以成功之外人管理權而移去之雖無盡行辭退洋員之心然確有以華人常握管理權之意交通部以爲洋會辦帛黎氏行將辭職而洋員回國從戎者亦多以後洋會辦一席可無庸派人接任而洋員之缺額亦可以華人補充查洋會辦一職向由法人擔任中政府若廢棄之法政府將何以對付此爲中法問之事吾人可不必過問惟郵務實歸洋員管理今若有所變更一般外人將作若何思想此則吾人所可言者夫世人之所以信用中國郵局者以其辦法得宜也洋員之管理權一旦撤銷則外人之信用亦即隨之俱逝華人或自信華人辦理郵務其能勝任當不遜於洋員　人辦理郵務其能勝任然私人競進賄賂公行爲中國官場之特色外人於此誠不能信華人之必能勝任或中國郵政之必能不陷於腐敗地位如中國其他事業矣收回外人在中國境内開設郵局之權乃少年中國希望之一中國既已加入萬國郵會而與他國有郵政上之同一身分則中國之要求收回外人郵權亦固其蓋中國郵政實已成效卓著也要知中國郵政因洋員管理始有此成效始能爲萬國所公認若取銷洋員管理權則通國外人與極多華人卽將立見轉趨外人郵局之必要而外人郵局之設於中國者數將增多至是中國爲萬國郵會中上份子之地位將難乎爲繼矣使中國而果裁減郵政中洋員管理權也則其所欲達到收回外人郵權之目的終必失敗無可倖免此中關係本極明顯其佯作不知者惟交通部長而已許世英之欲爲此實有其一己之目的在許欲操任用郵務人員之權並擬以郵政餘利爲國内公債二萬萬元之一部份擔保品許任用私人已大損交通部之效用徒爲保全自己地位起見力　位置私人以免轉成政敵今乃藉脫離外人以謀獨立之美名而欲破壞政府中成績昭著不可多得之郵政矣 
[雲南近訊紀要]  
　　箇舊之匪氛由蒙至箇路僅九十餘里道途梗塞搶匪遍地不特行商生畏卽如日前蒙商會運銀數萬赴箇派有商團數十又函請古山軍隊撥兵保護可謂周密豈知行至白砂坡突來股匪數百開鎗圍擊立斃團兵一名并傷團兵數名相持至下午未稍退讓幸飛報蒙箇兩處軍團救援隨即派隊馳往白砂坡緝捕又得箇舊鄧團長獨立營會派兵隊分途截擊幸將銀䭾團兵救回因天色太晚未便前進迨天明匪已全行逃逸不知去向此次被刦原因雖由於銀數較多然既有兵團數十保護護匪徒尚敢糾集大股搶奪足見少數行旅當然不能通過現在箇碧鐵路一時尚難修通箇蒙又爲商務衝繁之點雖有兵隊駐紥仍嫌單薄保護難周加以廠情停滯游民衆多匪風愈難平靜箇舊向有著名匪首陳聯芳羽黨衆非常强悍該縣知事前曾設法派人疏通令其投誠該匪尚知悛改自願歸正并允至個緝匪自効以贖前愆近聞已誘獲要匪官有珍劉子彬胡耀山蔡汝和等四名解交箇舊管押由縣報明蒙自司令部内有三匪情罪較重司部已飭就地槍斃至蔡汝和及陳聯芳亦令妥解來蒙以憑訊辦 
　　剷煙之惡戰雲南騰越縣因地居邊僻且與緬甸接　夷民多種烟苗此次剷烟竟聚衆抗抵端木知事帶兵往剷本擬節節剷清卽行深入乃甫從戸角等寨着手該夷匪卽死力抗拒並敢圍困行營截奪糧路數日來晝夜均有戰事官長目兵迄無一刻休息四山皆匪鎗械精利甚多其强悍遇於勁敵官軍先後陣亡士兵夫役共五名帶傷八九人染患　毒者二十餘人匪勢猖獗端木知事現已電省請速派援軍兼程來杉（卽杉木籠）除由騰趕運林明敦子彈外復請省城速運最快利子彈數萬以備補充其巧家縣六城壩一帶剷烟風潮激戰亦烈東川往援軍隊雖獲小勝攻入村寨數處終難直達其種烟地面因山勢遇於險峻　匪益聚益多且有堅固碉樓妨碍匪衆兵寡未能深入　前圍困之委員軍隊仍未出險昨得楊營長報告非有利砲攻砲碉樓不能懾蠻匪之膽請軍署迅飭砲連兼程馳往俾全軍得以長驅直入聞軍署得報已立飭王營長烈隨帶砲兵一連馳往相機辦理并令該處剷煙各軍隊努力進行俟王營受到時概歸王營長指揮以　事權統一易於調遣云 
[粤省之禁烟與禁賭]  
　　禁煙粤省藥膏專賣一事前據商人陸某認繳鉅餉禀請承辦當經朱省長需致中央禁烟特派員王之瑞磋商現聞此事已經陸商赴滬與王特派員議妥關於銷土期限前本擬銷至四月底現經國務會議議决改爲三月底昨王特派員已將此案情形詳電朱省長查照略謂現與陸商代表蔡少垣商定遵照國務會議議决原案將前次所呈原件第四條關於期限一層改爲銷至本年三月底届時如有餘土卽照蘇贛辦法同一處分此項存土多寡端視緝私能否得力如政府果能嚴予緝私原定五百箱未嘗不可全數銷罄惟商人於三月底以前果實銷若干似不能不確定範圍藉資限制現據該商呈稱准於三月底以前所銷之土不得少過二百五十箱不在此範圍以内應由商人直向洋商負責等情本公所業已批准如以爲然請即先行給諭開辦該商按照條約向洋商妥訂合同送核相符再行正式備案云云至禁種一節已據各知事報告肅清者計廣屬南海番禺香山順德東莞增城龍門三水八縣肇屬高要高明德慶開平開建恩平六縣惠屬博羅永安歸善河源龍川五縣潮屬澄海饒平惠來三縣高屬吳川化州兩縣瓊屬陵水定安文昌萬州瓊山昌化六縣韶屬仁化英德兩縣雷屬徐聞一縣廉屬合浦一縣嘉應州平遠一縣羅定州西寗一縣均爲烟苗淨盡區域朱省長昨又分電禁煙督察局各道尹各知事以各縣烟苗既據結報肅清現准内務部電洋員卽於春間來粤會勘仰即嚴督兵　　時抽查務令烟種不再發現母稍疏懈 
　　禁賭北京廣東禁賭公會以粤省賭博尚未實行厲禁昨復聯電當道爲第二次之警告語極强硬朱省長接後當即專函奉復謂諸君子關愛桑　如此熱誠慶瀾忝長此邦責任所在展讀之下敢不邦嘉特是道路傳聞初非此間眞柏慶　嫉賭素嚴前官江省他無表見於禁賭一事尚著成效此次來粤實施政策並未變更向來之主張况既經厲禁於蒞任之初寗能弛禁於數月以後既禁及尋常娛樂之麻雀反准開創深痛鉅之審攤有是理乎無　言矣　 
 
 
 

Page 7

 
 
之慶瀾在職一日誓不令此復活此心可質幽明云云而陸督軍前日亦會問省長訓令陸警各軍統領嚴申賭禁謂據委員查報各處軍隊及各縣公署尚有包賭收規情事若不亟行整頓損失軍人之名譽妨害政務之修明違法營私尚復成何事體應卽責成該各統領嚴飭所屬軍隊凛遵明令捐除痼習嗣後不得有庇賭取利等事倘或意存欺飾收受賭規應卽隨時查明據實揭報聽候分别撤懲該長官等務當秉公稽查母得敷衍瞻徇同干未便 
[淮鹽最近之配銷額]  
兩淮鹽運使劉佑常司長特規定南北鹽分配各岸鹽額以昭公允曾呈請北京鹽務署核奪并批准在案兹將詳細數目調查如下（甲）通泰場每年應配鹽額二十七萬五千引（一）淮南各食岸配銷十一萬引（二）皖南配銷四萬五千引（三）平江碱鹽配銷一萬引（四）崇通碱鹽配銷五千引（五）西岸配銷六萬二千零四十引（西岸除建昌專岸外以歲銷十一萬引爲標準共二百二十票每票配通泰鹽二百八十二引）（六）鄂岸配銷四萬二千九百六十引（鄂岸除崇通碱鹽專岸外以歲銷十四萬引爲標凖共二百八十票每票配通泰鹽一百五十三引）（乙）濟南場每年應配鹽額二十七萬五千引（一）西岸配銷四萬零七百引（歲銷以二百二十票爲標凖每票配濟南鹽一百八十五引）（二）鄂岸配銷八萬一千六百四十引（歲銷以二百八十票爲標凖每票配濟南鹽二百九十一引）（三）湘岸配銷十五萬二千六百四十引（湘岸除平江專岸外以歲銷十八萬引爲標凖共三百六十票每票濟南鹽四百二十四引）（丙）淮北三場每年配運五萬引（一）西岸配銷七千二百六十引（歲銷以二百二十票爲標凖每票配淮北鹽三十三引）（二）鄂岸配銷一萬五千四百引（歲銷以二百八十票爲標凖每票配淮北鹽五十五引）（三）湘岸配銷二萬七千三百六十引（歲銷以三百六十票爲凖每票配淮北鹽七十六引）統共各岸配銷六十萬引 
[杭州快信]  
　　齊省長電致中央力薦莫永貞仍長浙財政廳 
　　齊省長昨添委金雲台爲財政秘書袁長眷爲機要秘書任豐年爲總務科辦事員 
　　齊省長委金華道尹沈均業赴京爲財政會議委員准九日起行 
　　昨日財政廳彚解中央六年一月分專欵洋十二萬元由中國銀行轉匯 
　　浙江印花稅分處一日成立計領開辦費洋二千二百元現委陸翰爲第一科科長劉宗浚爲第二科科長許承祖爲第三科科長屠治平邱玉驄二人爲督查長 
　　各縣關於五年度農商統計表造送者寥寥業由齊省長嚴令催促塡報 
　　　陸軍被服廠及糧秣廠楊督擬即裁撤 
　　諸曁紳耆趙芝蘭等電省以該縣三都警察藉口捉賭搜擄縱燒五家乞派員查究 
　　分浙道尹汪瑩（前水警傳習所所長）由皖來杭昨已赴省公署報到 
杭垣近日奇寒昨晚又下大雪迄今盈寸 
[南京快信]  
　　德美邦交决裂昨大總統電副總統徵求今後我國應持態度之意見 
　　松滬護軍使盧永祥昨日早車來寗謁馮副總統齊省長會商一切現住下關中西旅館 
　　江蘇印花稅處開辦費及二月份經常費需銀四千八百元聞已先由財廳墊撥 
　　財廳昨令各縣知事迅將各項雜稅報解以重公欵財政胡廳長昨委王坦充該廳總務科員 
任毓麟（浙江人）已就副總統府顧問職 
　　淮揚道尹左杕周昨日過甯赴徐 
　　聞昨日在城南某巷捕獲帮匪數名已解送軍署訊辦 
　　下關商店因江岸坍塌昨具呈商埠局請速估工修築以固江岸 
地方通信 
[蘇州]  
　　滸關區突出盜案蘇鄕滸關區通安橋張姓家前日夜半突來口操皖音之匪徒十餘人明火執械打門入室肆行搶刧並威嚇事主禁勿聲張刧得銀洋衣飾等物而逸翌晨該事主查明失贓三百數十元開單報告滸關警察分所長凌元鎭請求追緝一而逕行禀請吳縣公署請爲派探查緝 
　　愛衆公司倒閉後之保險維持會蘇垣組設聯保壽險維持會公舉代表赴滬上愛衆保險公司調查情形迭誌前報兹悉該維持會代表顏君因悉滬上愛衆公司倒閉上海各保戸保險掮客已向公廨提起訴訟蘇地各保戸損失亦鉅本會既以維持爲主義自當亟籌追還血本辦法當即擬定暫假宫巷市鄕報社爲本會臨時事務所通告各保戸隨帶保單及最近收費條至所簽名入會再行訂期開會籌議訴追血本辦法 
　　鄕民因賭打架蘇鄕黄　臨太房橋居民沈鳳崗於舊曆正月初五日糾集數十人在家賭博鄕民陸文高因其子亦往與賭親至沈家將子訓斥并逼令歸家致與沈鳳崗衝突同賭各人帮沈毆陸將賭場　散沈鳳崗遂以陸文高打壞伊家器具等詞具控北橋警察分所卽由巡官周子賓派長警五人於正月初七日至陸文高家拘拏陸之父子陸不服與警辯論各長警硬行捉人將陸家門桌等物打壞陸之親戚某甲當時忽稱失去洋二百餘元陸文高父子旋即沈奔來蘇具狀吳縣公署請求提集人證澈究 
[松江]  
　　　　　　通志前清乾隆年間曾修江南通志係合江蘇安　　重修江蘇　　　　　　重修本省因亦設局修輯日昨縣署奉徽併爲一志現皖省已經　　　　　　　宣統末年各地事實到重修江蘇通志省令飭徵集乾隆以後至　　　　　　重修以便增修其民國元年以後之事則另行徵集並隨文頒至重　江蘇通志緣起及徵集資料規律多份縣署擬即將此項緣起規律等頒給縣立圖書館令其編成彚報 
　　催查烈士後裔元年以來國家數經革命死義之士不知凡幾前陸軍部曾咨請各省調查死難各烈士後裔俾便分别撫恤當由各省長官令行各地縣知事切實查覆在案本邑縣署奉到此項省令後即轉飭警所查明具報現警所已奉令月　尚未遵飭查明覆縣故縣署昨又嚴飭警所從速調查以便彚呈省署咨覆陸軍部 
[無錫]  
　　警察與流氓衝突南門警察第二分所巡長張興才於舊曆五月初七假窰上劉菊秋家大開賭場先期命巡士陸文亮王雲泉持片邀客詎届時忽爲附近流氓所聞紛紛打門入内張巡長喝退無效即赴南水仙廟内陸軍警察隊駐防處報告謂有匪徒行刦陸軍警察據報後隨即武裝出發將在場招待賭徒之巡士陸王二人及衆流氓一并拘獲迨訊明情形始悉因流氓誤闖巡長賭局而起隨將若輩解入警局核辦 
　　巡警分肥不匀之交涉前晚滬寗火車夜班抵站時有商業中某甲携帶私土兩大只在錫下車行至馬路上景先第一台戲館門首爲該處崗警偵悉上前搜到證物後私將某甲縱去將土納入私囊並不呈報上官翌日在局全體巡士聞悉向其分肥因數目不均大起交涉事聞於外哄傳殆遍不知楊所長有所聞否 
[鎭江]  
　　縣署刑訊流氓丹徒縣章知事防悉流氓徐三子等二十餘人專在外間聚賭抽頭遇事敲詐實爲地方之害昨特飭派縣署衞隊在小市口拘獲徐等十一人到署研訊後各責籐條六百下一併鎖示署前以儆效尤 
　　師範委定校長省議會議决在鎭設立之第九師範學校已由省署敎育科派員擇定城内縣學宫爲校址聞已委定省立第一中學敎員柳貢禾充任校長云 
　　添設單級學校鎭屬金壇縣倪和甫知事近因壇邑四鄕小學甚少敎育不能普及擬添設單級小學校多所以事推廣現已决議以本邑自治費暫充各校經費四鄕共添設二十所嗣後自治恢復則將各學務委員裁撤以其薪資充作各校經費 
[揚州]  
　　分設自治促進會柳巷董公祠内設立之自治促進分會於昨日午后二時開成立會到會人數約百餘人公推楊士香爲會長其餘職員尚未選出聞不日續行開會 
　　呈報包認屠宰稅江都屠宰稅現有公民華渭溪投標承包計十三集常年包認一萬六千元出具認結已由周知事呈請財政廳核示 
[廣州]  
　　軍政界之受動二月二日爲督軍陸榮廷省長朱慶瀾現代督軍第一師長譚浩明廣惠鎭守使莫榮新接受勳位之期是日午前九時軍署派武衛軍一連軍樂一隊由馬司令濟指導省長派警察游擊隊一連軍樂一隊由劉諮議官德裕指導於九點三十分會合向長堤水上警察廳前進歡迎動位督軍所屬陸軍及陸軍遊擊隊官長各穿禮服軍服於十點五十分齊集軍署排班序立省長所屬警衞軍統營長及公署政務廳科長以上軍司令部處長諮議官以上交涉局主任以上各穿制服於十一時齊赴督軍公署届時軍署於中座設立禮堂列案懸旗設樂排隊秩序謹肅十一點四十分陸督軍朱省長着大禮服同在禮堂恭候十二時高專使　勳位至署鳴砲一百零一響軍樂隊奏樂帶隊軍官行禮軍士舉　專使陳勳位證書於禮堂案上督軍省長同詣案前行三鞠躬禮隨向專使致謝行一鞠躬禮各員向督軍省長慶賀行一鞠躬禮督軍省長答禮禮成督軍省長退出譚代督浩明莫鎭守使榮新同蒞禮堂受勳詣案前行三鞠躬禮專使取證書親手授與承受後再向案前行三鞠躬禮隨向專使致謝行一鞠躬禮各員向譚莫稱賀行一鞠躬禮譚莫答禮禮成各退出鳴紙炮萬響朱省長旋將勳位自行佩帶面囑副官不用肩輿返署午後二時省長由大橋回署受本署官佐補行賀禮是晚兩署均設大讌 
雜評一 
[採集製造標本（步陶）]  
　　　　以地大物博久聞於世而學校所應用書肆所陳設舉　　　　　　　　　　　本其純出於國人所自製造者目所觸之一切動植鑛物　　　　　　　　　　　　　果能有幾此誠國人之羞也今者有心人既設會調查　　當局復爲通咨各校以廣事採集其亦漸知趨重實用敎育而求根本挽救之動機乎惟是採集製造之際各種儀器藥品有爲我國所能自給者有非仰給於異地不爲功者一方敦促學校起而注意一方仍當通盤籌算凡屬於何類製造應用如何器械如何藥品如何材料皆應一一詳考其爲我國所自有者固宜力求改進其爲我國所尚無者尤當設法仿製非至萬不獲已必不取材於異域良以實用主義學校與社會當爲同一之步趨也否則學校自製標本尚未即收實效而儀器藥品之所需已隱增無窮外溢之漏巵矣夫豈提倡實用敎育之本心哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[風雲變幻中之商業]  
　　溯自歐洲開釁以來各國商業大都不能流通故吾國土産由滬上各洋商購運出口者頗爲暢旺昨日東洋公司船加拿大號由滬出口開往紐約及西亞奪而共裝運隆茂洋行生羊皮五百九十九件計重二千七百餘擔餘如協隆洋行蛋一千件土僑洋行古董五十件又近江丸船亦於前日開往日本計裝三井洋行棉花子一千五百件黄豆二百包菜子餅二百零五件又武林洋行糠二百十件新利洋行石膏一千擔川内行雙宫繭三十六包寳克行桐油二十件華商麂皮四十件由此觀之吾國實業果能從此整頓則推廣國外貿易時機已至富强之基其在斯乎惟連日因美德兩國斷絶邦交之信傳至滬上吾國出口土貨如絲茶牛羊皮油等類已大受影響且昨日先令又長二五計三先令七辦士半以致廠絲與白絲均未開出而遠期標金之價又跌至二百七十七兩六錢至進口貨亦頗有關係四十二支雙鹿雙股線舊曆新年所開紅盤計銀二百零八兩今已跌至一百九十七兩五錢其餘洋布等類亦每疋跌銀二三錢不等云 
[部委江紹沅代理鐵路局長]  
　　滬寗滬杭甬鐵路局長鍾文耀調動消息已誌前報兹悉鍾局長因病請假兩月懇請派員代理已經交通部批准委江紹沅代理兩路局長職務聞江君日内即行接事鍾局長已飭各科趕辦交代以便卸事養疴云 
[駐漢美艦來滬候令之消息]  
　　美德邦交業已斷絶駐滬美國兵艦二艘已將應用物件預備停妥專候美政府電令出發詳情已兩紀前報兹又得一消息駐泊漢口之比拉羅卜司及奎露司兩兵艦亦將於明後日到滬以使會同駐滬兩艦候令出發云 
[禁烟大會開會預誌]  
　　中英禁烟續約將届期滿（本年三月三十一日期滿屈指計之祗有五十二天）一般藉烟爲生者尚妄思運動兾遂其破壞烟禁之私萬國改良會滬部因接北京總部來電知丁義華君准於不日來滬特開禁烟大會故由滬部定於二月十三號下午五點一刻假座四川路青年會開會聞届時馮副總統亦派代表蒞會中外熱心煙禁之士必多蒞止共抒偉論務逹禁絶之目的云 
[美國敎育家第三日講演紀]  
昨爲江蘇省敎育會請美國衛西琴博士蒞會講演之第三日雖值天雨到會者仍極踴躍下午四時半振鈴開會所講者爲自然的敎育卽用自然方法改良中國敎育其中最重要者在訓練及敎授兩方面關於訓練者在改良校舍變通選取學生方法與學生入學後分科辦法及減少授課時問廢止考試問題等關於敎授者在敎師之精神與兒童相接觸弗愛敎科書所束縛並須注重趣味以引其自動之能力末更列舉中庸樂記所載各節以證明自然敎育實足救中國今日之衰弱云 
[荷屬華僑懇親團出發]  
　　泗水商會發起荷屬華僑旋國懇親團藉以調查祖國實業經農商部通行本埠各官廳轉行各商會先行籌備以便臨時接洽俟該團出發有期再行咨達在案兹聞本埠道尹交涉各署又奉農商部令以據泗水領事呈報該團現已出發回國沿途調查國内商業以資聯絡請飭保護接洽等因昨已分函南北兩商會查照俟該團抵滬妥爲招待云 
[錢江會館歡迎會紀事]  
　　昨爲本埠國貨維持會會同各團體假錢江會館開會歡迎華僑代表並南洋回國調查員及北京全國商會聯合會代表之期先期由國貨維持會就該會館大門外高扯國旗並於正廳中設備會場場中設桌備有西式茶點天井中陳設徐賡華君從南洋帶回之貨樣時届二點鐘國貨維持會正會長王文典副會長王介安工商研究會正會長楊小川副會長謝復初商帮協會鄒靜齋廣肇公所許奏雲華商旅滬維持會徐菊如茶業公所陳翊周布業公所趙鏡清磁業公所陶理堂府紬業公所龐竹卿烟酒聯合曾陳良玉及會員徐春榮項松茂平永泉王漢强周有章謝蘅牕等先後蒞止未幾華僑代表李懷霜謝碧田及熊尚父伍平一符雲卿徐賡華並北京全國商會聯合會代表馬息深等相偕赴會當由王文典延入客座稍憇於二時四十分鐘振鈴開會經王正會長等公推楊小川爲臨時主席楊君遂當衆宣言略謂今日之會名爲歡迎會共實爲實際會因鄙意請諸君演述華僑狀况俾在座諸君共聆雅敎深爲有益是以名之曰實際會卽請諸君發表意見云云首由徐賡華起言先述赴南洋調查情形繼述該處狀况並謂將來荷屬博覽會我工商界應乘此時機將各項出品運往陳列亦推銷海外貿易之一法總之現處商戰時代我工商界理宜固結團體互相討論研究國貨無有不發達之一日請衆注意云云是時楊君又言徐君賡華素來熱心提倡國貨故初任維持會會員迨該會發達又另行發起工商研究會本會成立卽自往南洋實地調查並赴各處演述運動惟官場運動爲升官發財計而徐君之運動則爲本會興盛計况日前在署甚至痛哭流涕想諸君亦皆感動嗣後對於工商事業務宜猛進云云繼請謝碧田演述謝君起言南洋一帶商務惟新加坡最爲發達爪華亦相仿查國貨一項雨傘及鞋子等貨每年約百數十萬大宗生意於歐洲未戰以前德國貨居十之五日本十之三中國十之一德國在南洋一帶輪船共有二十多隻自戰事後德國輪船停止而日本即大增現亦有二十多隻日本能仿製德貨取價又賤故能暢銷况中國關稅太重不如外國出口稅輕現欲推銷國貨一須便宜價值二須研究改良三須國家保護由政府定奬勵之法並時時派人赴工廠調查每年考核一次實行奬勵庶工商界日有進步云云報告畢經會員王子鈞請求謝君將華僑暢銷各貨及何者應須改良編成調查錄送交會中以便印刷分送各會員備　當經謝君允俟編輯妥貼送會分布繼由聯合會代表馬息深起言鄙人今日以會員資格參與斯會深爲欣幸今世人欲救國非工商業發達不可工商業發達非改良國貨不可現查國貨不發達皆由稅法未改良有以致之所有改良稅法前由王會長苦心孤詣奔馳南北現已稍有眉目可望達裁釐加稅之目的已費力不少嗣後尚望工商研究會國貨維持會兩團體盡力帮助冀收實行之效現查政府立法與政界辦事往往有違背之處查各項稅則前經政府公布凡憲法未頒行以前各省不得額外添加今觀本省財政廳又添一印花稅分處加委處長添設機關每月又不知耗費幾何資財查印花稅種種擾商已不堪言狀去年發貨票雖由聯合會請願仍難達取銷目的詎一種未除而添加者反相繼而來實非吾商界之福是以對於裁釐加稅一節務望兩會抱堅忍之心帮助全國商會聯合會向政府力爭從速實行以期國貨得以暢銷利權藉此挽回云云復經楊君起言謂本會因獨力不支承海内外同胞並各團體帮助得以進行今又承馬行狂熱心扶助本會深爲欣慰惟鄙人亦深望馬先生到京轉致政府嗣後對於工商研究會國貨維持會誠意協助庶不負保護商業之意實爲感盼云云尚有伍熊李符諸君演說詞俟明日續錄 
[桃源里昨夜之兇劇]  
　　湖北人耿海亭現年四十四歲賃居提籃橋桃源里一千四百五十四號門牌行醫爲業昨晚七時有外路口音身穿短衣者六人（聞係清江人）至其葳寓托名請治病症由阦之第二子金生出而招待若輩問老班在家否金生未及回答劇被嬲住袖出手鎗恐嚇之金生不敢聲張是時耿在樓上聞有病家就診欣然下樓詎若輩即開手鎗鎗彈從耿之左肋擊入後股時有提籃橋捕房華探葉丁一經過是處聞警往查亦被開鎗擊傷匿輩始逸去未搶一物受傷二人旋送同仁醫院醫治葉探受傷甚重剖腹取彈血已凝結恐不能救而耿則所中之彈已經鉗出尚可無碍云 
[水警捕獲著匪]  
　　江蘇水警第二廳第一專署所部巡船巡官馬蘭庭於前日率帶三號五號二師船至閔行西首内河各港巡查晚間八時許在白華港查見匪船一艘駕駛迅速上前盤查見有著匪譚友桂長脚小弟等伏匿艙中遂即連船拘獲並在船上抄出白郎林手槍二支子彈一包並經馬巡官詰悉該匪譚友桂係去年十二月間在江浙交界内河各港强搶來往商船開鎗拒傷官兵之逃犯當將譚友桂長脚小弟二名連同匪船手槍子彈併押解水警廳歸案訊辦 
[命案嫌疑犯今日研鞫]  
　　流氓林嘉康與探夥阿裕（卽張阿友）因賭起釁於去臘在泥城外被同類戳傷林已身死當經報由公共公廨中西官驗明棺殮張送醫院醫治業已全愈並經新閘捕房探錢壽生緝獲與是案有關之陳仁才一名解送公廨訊供收押在案昨晨復訊先由中西包探上堂禀明前情經關讞員會回英卓副領事向見證張阿友等略訊一過判陳還押候今晨九時半再行研鞫 
[常關稅法施行細則說明書]  
　　北京稅務處新訂常關稅法及常關稅法施行細則草案頒行到滬由海關施監督轉致稅司查照辦理其施行細則已刋錄昨報兹再將常關稅法施行細則說明書照錄於後 
　　第一條標明收稅手續依本細則之規定第二條近年來但有海關貿易册從未見有常關貿易册致一年度常關進出口之華洋貨物國人竟茫然不知盈虚消長之研究關係於實業者甚大現既稅法統一統計已有把握應責成就地各商會隨時調查編輯統計既可知貿易之狀况又可杜侵吞中飽之弊似於國稅商情兩有裨益第三條採移轉課稅法而於産地第一徵收機關徵收之使納稅之擔負由販賣者移轉於消費者已在接近時期也第四條本法仿海關通商稅則制定用運單亦仿海關辦法第五至第七三條定運單之種類及其製備方法用四聯制予金庫以稽核之權第八至第十一四條規定運單分運單應行塡註事項並限制單貨不得分離以杜弊混第十二十三兩條定請領分運單之手續及制限第十四條仿海關辦法規定復進口貨物不再收稅第十五條每五日清繳金庫兌收所以杜徵收官吏挪用公欵及存莊生息之弊第十六條從前常關收稅用銀有加一耗銀名目完全中飽近雖改用銀元加一火耗仍舊名爲隨正稅並繳實則仍歸中飽况由生銀改用銀元不火何耗此等不正當之名目應永遠革除故本條特規定之第十七條徵收機關每於稅單上勒令商人貼用印花故明白規定之收受陋規與十八條納賄下票相因而生繞越偷漏亦商人積慣之事故明白揭出以便下文定爲罰章第十九條規定分運貨物成件者之名目第二十條規定無庸請給分運單並免重徵之種類第二十一條運至指銷地點應報關查驗防沿途加　之獘第二十二條用法定權度器查驗以期全國一律第二十三條之浮扦及第二十四條之索取驗票鉛頭等費爲常關釐卡向來積弊故明白揭出以便下文明定罰章第二十四條估量不公運貨人往往無門呼籲本條規定得由運貨人聲請就近商會派員會同查驗是否不公商會當有公論以期救濟需索留難之弊第二十六二十七兩條規定發生單貨不符時之處分辦法第二十八條至三十三條明定罰章以期按法執行第三十四條規定常關稅法公布後應行裁撤之機關及應廢止之章程條例以期全國統一第三十五條常關之弊甚於釐金非將蠧役書吏一律裁汰依法改組恐數百年積弊已深中飽之弊仍不能免官制由法制局定之第三十六條細則既由立法機關定當然同時公布 
[再誌美國女飛行家之神技]  
　　美國大飛行家史天遜女士將次來滬獻技已紀前報兹聞史女士兩年前在美國獻藝時雖經彼都人士極口稱譽然各報紙與飛行界多有評論謂女士將飛機廻環顚倒亦不能過二十回之旋繞誰知上星期女士在日本東京演顚倒旋繞一技竟至一千回之數觀者約三十萬人拍掌讚好聲如雷動迨最末一次竟旋繞至一千零五十回可謂出人意料矣况每次演飛人以爲必須遠鏡瞭望始能窥見孰料該飛機旋繞時離地不高無容遠鏡窺測聞此次來滬試演更須於跑馬場預築長一百五十尺之假砲壘一座女士從空中抛擲炸彈燬之彷彿歐洲航空戰爭之景象誠奇觀也昨日該公司總理梁君接到女士由日本來電謂本月十一號准可抵滬斷無阻遲云云 
[修業證書亦貼印花]  
　　齊省長訓令滬海道尹云案准内務部咨開前准財政部咨稱學校畢業證書及入學願書均應照章貼用印花等因當經本部咨行貴省長查照飭屬遵照在案兹復准該部咨稱案准海軍部軍學司函開查財政部來咨内云所有專門以上學校畢業證書須購貼印花等因惟修業文憑尚未提及究竟此　文憑應否購貼印花卽希查復以憑辦理等因本部查人　事　　貼用印花條例第一條内載專門學校以上各學校畢業證書貼印花五角入學願書貼印花一角其修業文憑雖無購貼印花明文然詳繹例意入學願書尚須貼用印花至各學校給予修業文憑自有購貼之必要現正推廣稅額自應比照入學願書每一文憑貼用印花一角除函復海軍部軍學司照辦外咨請轉飭所屬各學校一體查照辦理等因到部除分行外相應咨行查照合行令仰該道尹轉行所屬各縣遵照 
[契稅改征賣六典三之通令]  
 
 
 

Page 11

 
 
江蘇財政廳訓令各縣知事云奉財政部眞電開查該省契稅稅率係照大綱賣四典二辦理原爲減輕人民負擔起見惟現在各省因恐稅收短絀均將稅率增至賣六典三輕重尚屬適中該省應倣照辦理仰即通令各縣自本年三月一日起賣契收百分之六典契收百分之三契紙每張收費五角此外不得需索分文其向有附加等名目者均應一律革除以示體恤等四到廳當以蘇省契紙價前於三年九月奉財政部通飭每張征收五角業已遵照辦理母庸擬議外惟契稅一項於民國三年十二月奉財政部巧電飭從四年一月起照賣六典三征收經蔣前廳長詳准於賣稅六分項下留支一分抵支原有地方敎育警察等費迨四年四月奉飭將賣稅減爲四分典稅減爲二分又經詳准於賣稅四分外帶收一分撥抵各縣原有敎育等欵現既規復賣六典三稅率所有各縣原有一分附稅可否仍照前案於賣稅六分内准各縣扣留一分俾原係抵支地方敎育警察等費不致竭蹶抑應如何辦理分别呈請財政部江蘇省長核示兹於一月三十日奉財政部指令開呈悉該省契稅稅率既經改照賣六典三辦理所有各縣原有一分附稅應准暫照前案於賣稅六分内扣留一分備抵各縣地方敎育警察等費仰卽遵照此令又先於二十七日奉江蘇省長齊指令開既據逕呈仰候財政部指令遵辦此令各等因奉此合亟訓令該知事遵照趕緊佈告俾衆周知其向有附加等名目者務須遵照部電一律革除用示體恤仍將出過布告底稿及實貼處所分别錄報查考勿延 
[女界交誼會紀事]  
　　神州女界協濟社前日（六號）特開女界交誼會聯絡女界感情來賓甚衆如唐少川夫人吳維翹女士胡維德夫人朱銀棣女士吕碧城女士及聶雲台太夫人等相偕而至首由張默君女士報告開會旨趣次請吳敬恒君演說首言世界及人類構造之堦級次述英國家庭狀况並婦女勤儉情形演述甚長說畢掌聲雷動聞是日所演各節俱有可觀其中尤以陳英梅女士之體育表演兼舞蹈鄭多加女士鋼琴獨奏及男女學生之技擊皆爲來賓所贊許末演幻術頗爲滑稽觀者爲之解頣至六時許會畢略用茶點盡歡而散 
[徵求關於水利之私家著述]  
　　上海縣公署昨致上海修志局函云案奉省長令開案准全國水利局咨開查各省舊刋通志及各府廳州縣志（咨文已見本月四日本報從略）等因准此除分行外合特令仰該知事一體遵照辦理此令等因到署奉此查關於水利之私家著述敝署無從知悉貴局見聞較廣當知其詳除轉令公欵公産處檢送縣志外相應函請代爲徵集彚送敝署以便轉呈至紉公誼 
[攔刦案解蘇復審]  
　　姚友慶控沈富三（即袁六初）在舊校場地方白晝搶洋五十元前經地方審檢廳訊判沈監禁三年在案嗣不服判斷提出理由聲請上訴業經林檢察長核准備齊案卷定於今日派警將沈押解赴蘇請高等廳訊核 
[製造局紀事三則]  
　　去年福建軍械廠製造麥克沁式二百五十響之機關鎗六十尊自開工後因該機鎗之筒管需用頂上鋼質管外尚須加包紫銅閩廠無此製造筒管之機器亦無鋼料故於十月問函請上海製造局代爲鑄造外包紫銅之機鎗筒管六十根李總辦業經飭匠如數造成預備日内解閩 
　　長江張巡閱使以上海製造局自造之白郎林手鎗頗爲靈巧造價尤　特於前日函商李總辦請爲製造新式手鎗數百桿每桿價銀若干請先示復云 
　　陸軍部段總長以上海製造局砲廠廠長黄永慶歷年督工鑄造陸路過山兩種快砲效昭著故特呈奉總統命令給予五等文虎章以示奬勵業由該部令行製造局轉飭該廠長知照 
[滬濱各校之新春消息（六）]  
　　初級小學校小南門内倉基路初級小學校由程頴女士等創辦十餘年來成效卓著歷届畢業生之升轉他校者均蒙各校歡迎該校男女並收備有宿舍并聘保姆數人妥爲保護兼有幼稚舍之精神此尤爲滬上各小學之特色故年幼男女多有不遠千里而來者足徵該校敎授之完美定隂曆正月二十四日開學　　培德學校培德兩等小學兼附設女學開設虹口清雲里中已届五載學生逐年增多今年報名者已逾百數兹定陽曆二月十五號開學 
　　振中學校新垃圾橋公益里振中學校高小及初小部於昨日十時行開學禮新舊學生到者百數十人首由校長陳明誠君報告本學期辦學方針大旨謂鄙人力求本校之發展故本學期添聘敎員四位及整頓校舍添設體育場一切益求完備云云繼由學監及敎務長致訓詞謂學生在校首宜嚴守規則養成將來之良國民次宜力求進取不負師親之敎養後由校長率衆生至孔聖像前行三鞠躬禮並據該校校長謂不日尚擬添招半費生五十人俾貧苦子弟不致失學云 
　　力餘英文夜社北京路德豐南里第三家和濟學校内力餘英文夜社已於昨日（隂曆十六日）開學該社係由惠人傑於去年獨力組織自本學期始擴充課堂廣設學額添聘朱錫璇陳秉權分任敎務聞報名入學者已有二十餘人現在專修正預各科尚有餘額云 
　　惠廉英文夜學虹口清雲里三弄惠廉英文夜學係於去春由留美畢業生李化民及佘伯才方少文君等所創辦來學者已達百人兹更增聘敎員加闢校舍定隂曆正月二十一晚開學 
　　專修德文學社新閘麥根路三十二號洋房專修德文學社係潘季生君創辦迄今五載學者甚衆今春爲添聘化學博士柯瑟君算學博士秦木曼君物理博士桑歌樂君擔任課程定本月二十日開學 
[重造敎育經費概算表]  
　　上海縣公署昨奉省長公署訓令云案查各縣五年度縣市鄕敎育費概算前經本公署修正表式及說明書於五年十二月二十六日通行各該知事規畫呈報並刋登省公報第七百四十一期在案現奉大總統命令會計年度業已變更以五年七月至次年六月爲五年完全年度各縣從前塡送之五年一月至十二月之概算表或已經核准或未經核准事實至不一律兹爲遵奉年度並核實敎育經費起見規定兩種辦法如下（一）已經核准各縣應就核准之表折半塡造五年七月至十二月概算表另塡造六年一月至六月概算表須將以上兩表合併塡造五年度即五年七月至六年六月概算表一併呈送候核（一）未經核准各縣應先塡造五年一月至六月復塡造五年七月至六年六月五年度概算一併呈送候核其表式及說明悉遵省公報第七百四十一期之規定除令知財政廳外合亟令仰遵照辦理 
[續誌烟酒聯合會之歡迎會]  
　　全國烟酒聯合會於前日（六日）開會歡迎馬炎文王文典二君馬君演說詞已略紀昨報兹爲賡續於下人民對於政府一方面當以法律爲根本否則徒事爭持於事實無濟炎文曾經草具一種常關稅法草案以爲改良稅則之計劃我中國向來收稅並無一定之稅法所以目前解决先在規定稅法至於請願書現雖經國會通過尚待財政討論會解决現在須提出法律案方於事實有濟說至此報告去年美借欵發生時種種手續及與鈕督辦譚話情形謂督辦總以二千數百萬之預算爲措詞囑令烟酒代表定一預算數目如照值百抽二十能否不減二千數百萬之預算數當經炎文報告以中國共一千八百縣每縣烟酒兩業生意匀扯每天三百元以值百抽十五計之年可得稅銀三千萬元苟無中飽斷不致不敷五年度之預算曾經炎文照此主張提出預算於事務署總之我烟酒兩業生計前途全在固結團體庶幾尚有挽回之希望云云王文典君演說略謂文典主張裁釐加稅以來已及六年今始有政府提議裁釐之舉現在烟酒兩稅擔負最重若不裁釐則國貨將絶若不加稅則洋貨日增不獨商業衰頽抑且利權蓋失此文典所以對於貴會兩業同人極願盡力者也現在我商界中有全國商會聯合會及中國烟酒聯合會國貨維持會譬如兄弟一樣不獨貴會之事文典等應當竭力贊助卽敝會之事亦須請兩會贊助此文典一得之見也兹承歡迎謹此表謝云云 
[玻璃價格飛漲]  
　　去歲玻璃業盈虧不一已記前報兹悉該業新年開市初議每箱僅九兩五錢不數日間忽漲至十三兩有奇聞因去歲所定之貨已作罷論來源既稀價遂陡漲現在僅三洋涇橋恒泰及法大馬路延記新等數家存貨稍多此外則絶無僅有其存貨成本皆在十三兩左右云 
[警廳長嚴禁冒探招摇]  
　　淞滬警察廳徐廳長近日訪悉有已革偵探假冒本廳名義在外招摇向民間藉端騷擾訛詐錢財並有冒探捉賭及勒索賭規情事實爲地方之害除令飭各區署所警正佐赶派長警查究懲辦外更通傳各區署略謂本廳遇有要事派出偵探或每日派往各區署者必將所派名姓開列飭知如非本廳派出者均係假冒一經獲到飭即解廳重懲不稍寛貸云云 
[德興輪船出租]  
　　鴻安公司德興長安兩輪船向在滬漢各埠載客往來兹悉德興輪船現已租於和記公司專在南京等處裝運牲畜聞每月租金一萬二千兩云 
[舟子一云不回]  
　　住居浦東老白渡迤東之俞丫頭向以駕駛駁船爲業每年歲底必携洋駛赴浙省桐鄕等處收買雜貨至元宵前回滬販賣去年俞又偕同船夥某甲携洋數百元赴浙詎一去不回迄今杳無信息俞父向在本城某學校爲庖人正擬遣人探訪前日忽據人報告謂丫頭與某甲在嘉興縣界於新正初二日晚遇盜被害而死所有駁船亦被盜刦去等語俞父聞　將信將疑乃於昨日邀請報告之人偕同赴浙調查眞相 
[鬍鬚拔去大半]  
　　滬西嚴家宅居民嚴阿三近日在家開場聚賭抽頭漁利嚴之叔父嚴順華向之喝阻詎阿三反與伊妻戴氏並各賭徒將順華扭住凶毆並將鬍鬚拔去大半前日順華偕同該圖地保來申投地方廳據情控訴由檢察官提案預審之下立飭法警鄕鄕將嚴戴氏拘獲惟阿三已聞風逃逸該警將氏解案由問官略詰數語判令收押候將阿三獲案再行傳同原告訊究 
[價賣胞妹之追究]  
　　蘇州人章順生其父母在日住居英租界戈登路順生之妹於十三歲時由其父母主張過繼於鄰居李宗祥爲女經李許字於盛順福爲妻前年章之父母相繼病故後即託蟻媒施三林徐振祥等將妹價賣得洋十二元前日由李宗祥盛順福二人偵知章順生施三林等匿居閘北報告偵緝隊前往拘獲解送淞滬警廳司法科訊明核辦 
[拐案無可抵賴]  
住居香粉弄二百三十五號門牌之裘桂生控張樹生誘拐伊家四歲男孩阿華價賣等情業經捕房將張拘解公共公廨訊判押候交孩再核在案昨晨復訊原告裘桂生裘張氏偕證陳旺子吳阿毛等上堂證明被告挈領伊孩在貴州路購買橘子各節訊之張樹生堅不承認中西官以指證確鑿未便狡賴判張押西牢三年如能將孩交案准將刑期酌減 
[汽車撞斃藝徒之質證]  
　　前清兩江總督周馥之子周梅泉所雇之汽車夫馬吉利於本月二號夜司機不愼在靜安寺路撞倒某銅匠店藝徒陳林江碾傷臘部由捕車送醫院醫治無效身死業經公共公廨中西官騐明棺殮昨由捕房將汽車夫馬吉利解廨請究先由六百九十七號華捕潘洪江投案證明被告開車不愼將陳撞倒碾傷頭面旋即身死等情繼由尸父陳道士投訴伊子慘遭撞斃請求嚴究訊之馬吉利供稱實因兩不經心致肇斯禍容求主人酌給尸屬撫恤等情會審員王肇之君商之英白副領事判馬交保着趕向尸屬情商優給撫恤 
[墳地被人過戸]  
　　趙唐氏前至法公堂控稱前有墳地一畝坐落二十七保五圖内由故祖翁押於韓鳳祥處今因有人托該圖地保韓曉巖過趙品芳戸名始悉已被人贖去當向鳳祥詢問據云曾由地保韓曉巖偕趙海帆前來贖去請求訊究韓曉巖適因有病遣子道道投稱不知原告之地坐落何處等語判交鳳祥曉巖到案質訊再核昨又傳訊據韓鳳祥投稱所抵方單一紙亦由故父遺下並無抵押契據於民國元年四月間有顧應堂與趙連生同來取贖當收還洋五十八元立有合同收贖據爲憑呈請察閱詰其地保曾否在場答稱此係故父遺下不知何人所抵餘言一味游移中西官諭曰爾如不實供應着將顧趙兩人交案方單亦應賠償鳳祥始稱顧趙二人素不認識守與地保曉巖同來故被贖去韓曉巖供前由趙海帆卽趙連生向韓鳳祥贖取方單之時當將該地契據取出核對因戸名號數相符故被贖去中西官問曰既由趙連生取贖何以過趙品芳戸名曉巖答稱該氏亦以舊糧串携來托爲過戸民人祗知趙唐氏與趙連生係是叔嫂况該地上有伊等祖上之棺木數具故代過戸訊之唐氏聲稱趙連生之父前已入贅周姓故不姓趙實係欺侮寡居須請提究中西官判限七天着韓曉巖交到趙連生再行核辦 
[被訴人傳案交保]  
　　陸蘭庭等在公共公廨呈控席玉書不墊欵項致受損失洋九千九百元又方餘泰控瞿其祥龔金華龔毛郎等不付造屋價銀二千六百兩又厚德號控陸槐廷不付煤價洋五百八十元又張兆祥控吳炳春不還貨洋四百七十元又凌鳳山控王毛郎不付造屋價洋二百元昨由捕房將被告各人一併傳至公共公廨請示中西官諭令分别交保候訊 
[偷竊值價頗昂之花盆]  
　　積竊玉阿三前日竊得閘北立德油廠之五彩大磁花盆一只值價洋百元行經四區境内被偵緝隊士朱寳大張金海查獲解送司法科押候訊辦 
[甘律師來滬辦事]  
　　英國甘維露大律師係英國牛津大學文學士及美國法律院法學士向充英京倫敦大理院大律師歷有年所聲名卓著此次來遊遠東特設辦公處於滬上四川路橋堍一百二十七號專辦華洋民刑案件聞該律師所延帮辦曁繙譯等亦均富於法律知識云 
[留英同學會之演說詞]  
　　陽曆二月四日留英同學會同人大會於一品香旅社到者甚衆會員用英語演說者頗不乏人英國律師甘維露君以盧興原律師之演說詞與中國有密切之關係特囑書記譯之以供衆覽譯稿照錄如下盧君云會長及諸君此次是我輩同學會成立後之第一次叙會鄙人得與諸君共叙一堂誠幸事也鄙意我輩年内儘可多得新會員因此鄙人慶賀創辦人之有成及恭賀會員萬歲我輩每年叙會不過六次鄙意欲得我輩叙曾之利益莫若各會員演說應如何爲中國計鄙意國防爲中國今日萬不可輕忽之事嗚呼今日何日我輩處此二十世紀豈非生存競爭之世乎西望歐洲亞東望亞洲各國不以玉帛相見而興戎豈非强凌弱衆暴寡之時乎處今日而言仁義道德無異於對牛彈琴何以言之君不見盟約之曾被作爲廢紙乎見利忘義君不見萬國公法之無用乎以故小國弱國不被凌弱者幾希子曰人無遠慮必有近憂我輩萬不能不以比國爲前車以期有備無患是以國防問題誠今日最要之問題也我政府議院不能倡之於前國人無從應之於後所以我輩不能不加意討論之鄙意如我輩能各盡其在我衆力合作國事斷不至於不可爲中國斷不至於不可救有見及此鄙入贊成兩事一爲設立愛國會一爲創辦義勇隊當愛國會成立之後我輩可以細心研究應如何報國所有小學中學大學均應提倡軍人敎育以代遊嬉事業至於由各國回來之學生及身家殷實之國人應各創辦一義勇隊以爲民望鄙意如能得多數熱心愛國者贊成我輩不久便可得政府議院之助力語云皮之不存毛將焉附我輩應以先國後家先公後私爲念犧牲在所不計興原幸甚同胞幸甚中華民國幸甚 
雜評二 
[契稅之加重（庸）]  
　　蘇省契稅一項五年以來稅率屢更而卒仍沿用元年臨時省會議案之範圍者以征稅輕重尚能斟酌合宜與社會納稅之心理不甚相遠也故當民國四年之初雖迫於中央政府聚歛之急而勉强一依契稅條例征典三賣六之稅然行之未久旋亦廢止搜括如袁政府勇於報効如蔣楙熙而契稅不敢過加者誠以國家科稅本自有一定之限度稅率過重轉引起納稅者之隱匿偷漏而實際上之收數反無起色又况稅契一種前清時代本類具文即逢一六之年亦不過飽吏胥之慾壑民間狃於積習欲其減少隱漏已屬甚難更安可驟事取盈今中央財政當局忽以預算之難於塡補而責蘇省規復典三賣六之稅率以今日財政之艱窘我亦何能過行訾議惟民間對於稽查漏稅之官中方交口指摘則對於契稅之果否樂輸而不復如前之隱匿偷漏已不問可知稅率愈重則隱漏愈多而短寫契價或繕立白契之風亦政者一思之也 
來函 
[韓恢覆張剱詧書]  
　　閱二月六日申報來函欄載達覆鄙人一書讀之不勝駭異鄙人雖愚行事尚堪自信至伏龍等爲國捐軀撫恤自應向政府要求斷無向尊處請求之理先生雖爲著名之慈善家恐亦不當接濟此種之事且鄙人部屬死難同志尤不止伏龍輩十數人而已來函云一月十二日之信雖署名而未蓋章並將尊字書訛三十一日之函則僅附名刺而未署名此中情節不待察而知其冒名矣據來函所稱既有發信所在卽請將該地點抄明寄下（上海法界霞飛路工黨總部）並乞將原函保存以便調查確實呈訴法庭以爲冒名欺詐及信口此雌黄者戒想先生以爲然此覆韓恢 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬代某帥謝贈貂褂鼻烟文] [  濟航]  
　　呈爲叩謝殊恩仰祈鈞鑒事竊某於一月某日奉到特賜紫貂馬褂一件頂上鼻烟四兩祗領之餘莫名感戴伏以車服炫耀虞廷旌君后之功秬鬯芬香周室榮釐爾之典賞頒銀帶無非元首之鴻仁品賜金丹聊作鎭心之龍腦戎衣着而天下定三軍如挾纊之温妖氛净而烽火平百姓早馨香以祝某將門後裔曾戴雙貂孔雀之翖民國臭名爲染滿奴腥羶之氣龍韜未習愧乏輕裘緩帶之風蠻氣難除並無遺臭流芳之意雖督軍羣推領袖只爲人作嫁衣裳與偉人勢等薰猶孰與我眞投氣味衣裳會罷通國有裂冠毁冕之嫌烟霞癖成連營盡吐霧吞雲之象無功可表詎足受章身之榮穢德彰聞幾令人掩鼻而過我總統功被軍民德馨遐邇乃蒙推衣示惠益覺馨德升聞拖紫紆青續貂竟及於豚尾清心益氣薰麝遠邁夫龍涎價等千金式如燕尾之服香聞五里濃逾鴉片之烟斯眞品擬雉頭晋代之裘何足貴氣融雞舌漢官之香亦非馨雖未嘗棋勝一籌居然裘贏集翠只覺得氣通九竅何須藥鍊成丹翻轉皮毛恰合章埀文虎吸來口鼻必能氣奪香獐從此衣可却寒絨不必御夫海虎香能辟惡丹何須取乎臥龍藍衣隊既可以增光黑籍兵亦足以吐氣雖無雙枝翎頂亦豐冠冕堂皇敢將一瓣心香用祝康寗福壽謹呈（三） 
消閒集 
[文虎揭曉（二）] [  天虚我生]  
　　第二條謎面爲　射小說名一本意係黑珠『墨珠』射中者爲鄭琴薰君南徐雙飛翟振亞君又程習鵬君射作『黑行星』亦佳應作射中論 
　　第三條迷面爲　集四書二句本意爲『使於四方其回也歟』射中者惟程習鵬君又漢陽楊君射作『回也不能成方圓』亦尚佳應作射中中此外如鄭琴薰君射作『望之儼然回也』漢陽次琳射作『其回也歟相似也』似較遜矣 
　　第四條謎面爲口射四書一句本意爲『直在其中矣』射中者惟襄陽午峰及北山二君又吕翼之鄭琴薰二君射作『則國空虚』似較遜 
　　第五條謎面爲）射六才一句本意爲『恰似半吐初生的月』吕翼之翟振亞倦龍南徐雙飛北山雪嶺漢陽次琳諸君均中其射作『宫樣眉兒新月偃』者多不勝舉愚意若以此句作底則題面當作（方始切貼質之諸君以爲然乎（未完） 
笑話 
　　母訓曰汝妹年幼汝爲姊當隨時隨事指敎之或且以身作則也女唯唯明日驀聞幼女號哭聲趨視之則姊方奪妹食而恣啖也怒斥之女曰妹得橘迺弗諳食之之方余故以身作則親示以啖法也 
　　敎師問學生曰食用　　與有毒菌之鑑别方法如何一生答曰第試食之苟食而無恙者爲食用菌否則爲有毒菌 
　　母持新聞紙指謂女曰若試閱之累幅連篇胥女學生不品行之紀載也吾女在校定能免遭他人物議乎女曰唯唯母請放懷余之事秘外間絶少人知無虞報端之披露也[  烏蟄廬] （二） 
　　理科敎員問諸生曰若輩知五金乎一生起立對曰知之五斤爲八十兩[  梅然] （二） 
　　有樂姓者取名樂樂前清赴院考時唱名者忽高呼爲（六六六）繼知其非是乃急改口曰（約約約）聞者大噱 
　　某生途遇敎員稱之曰兄敎員責其妄生曰國文親屬課云男子先生爲兄女子先生爲姊今先生乃男子豈不當以兄稱之耶[  佩之] （二） 
短篇小說 
[滑稽童話化鶴奇談（續）] [  小蝶]  
　　一日此二鶴徘徊田野中既無返形之術以不能以言語告人即能之人亦必不信此鶴即其國王即使信之人又安肯奉一羽族爲其君者故數日以來二鶴但有躑躅焦思而蝦蟆蚯蚓又非所甘食但以草露充其饑渴而長喙飲啄亦殊不便其失望之中唯有一事足以自遣者則即有翅能飛於是飛入城中以觀國中情狀最初數日狀甚擾亂舉國之人咸疾首蹙額交口相問以爲王與維齊何往又數日國中竟設弔奠以爲王已被害然此悼痛亦不多時又一變而成爭戰之狀蓋國中無王諸酋爭長殺人盈野後患方未艾也王與齊維亦不忍覩此慘影則但伏於林野問相向爲窮途之哭又一日二鶴忽飛止王庭則見氣象又復一變沿途皆盛列軍隊歡迎新王高呼密司拉萬歲密司拉者新王也王乃恍然大悟亟飛出宫語維齊曰此吾人必中巫術矣密斯拉者術士伽許之子也其父與我有夙恡常思報復吾人不察乃中其術自今而後母望爲人矣乃不禁向空長唳以當痛哭維齊則曰陛下母憂臣聞誠能格天吾儕曷往梅邸禱於先知穆罕默德之陵或有靈感解彼妖術王於此時亦不得不於絶處求生爰振其羽凌霄而飛然長途又非所習兩臂酸楚欲折一日夜止於破屋之後將藉屋簫以被風露忽聞有悲泣之聲觸耳甚慘王凝立諦聽頗似女子則不禁動其好奇之心卽與維齊鶴步而入則見室中坐一貓頭鷹悲哭至哀見鶴乃大樂桀桀發爲怪笑操亞伯拉語曰鶴哥汝儕來　吾難解矣一月前曾有聖母告我吾難遇白而解今二君非白羽耶王見鴟鴞亦爲人語心中殊愕曰朋友汝亦遭巫人之魘勝歟但吾人亦爲同病愛莫能助可奈何鶚聞語大愕圓睜其眼睛述其故王一一語之既畢鴞乃歎曰不圖天地間竟有同病之人也我實印度公主羅賽一日有術士曰伽許者來求我爲其子婦吾父不許彼乃以巫術魘我於此且爲誓曰自今以後無論人類鳥獸皆不近汝必須有一物焉以汝爲婦乃復人形由來已數月矣吾居於此苦不勝言不獨人類惡我之聲謂爲不祥卽鳥獸見我亦復遠避而去而予雙目又瞽必夜始能見物較之二君尤弗如矣方次又復悲鳴目炯炯而涙下王頗憐之則曰公主母悲此中殆有天數但須刦滿其難自解猫頭鷹喜曰前有智媪預言吾難之解即爲今日倘不相棄固願互相扶助王曰汝言何意貓頭鷹曰伽許常與其道友至此其居處爲一石室離此不遠吾亦常往竊聽惜吾耳不聰不能聞其詳言蓋昨日聚會似曾言及化鶴之事也王大喜曰吾親愛之公主趣語我以石室何在吾當往聽或者竟復言及咒語亦未可知貓頭鷹默坐有頃始曰王當恕我此中尚有一條件必王允我而後可王曰但吾所能者無不可貓頭鷹曰衛士有言必有一物娶我爲婦始能脫其魔術今吾以身托二君矣二鶴乃相顧　眙蓋身雖化鶴娶妻亦求其美若以貓頭鷹爲妻實非二鶴之所願也願欲解脫厄難則亦不得不允乃議定以維齊尚猫頭鷹公主不悅必欲嫁王王不得已允之公主乃格格笑曰然則吾今且爲后矣伽許今夜必至吾當引君等往於是二鶴一鴞翔步出室行過僻經無數果抵一石室之次王即伸其長頸以一目就門隙窺之則見衆方圍坐中有一人短而猥瑣一望即識爲賣粉之人時方以王化鶴之事述之衆人語既大笑卽有一老術士曰然則亦有返形之術否伽許曰此事至易但須東向叩首呼紐得者三唯一經化鶴之後記憶即失吾料其必忘之矣王聞此語大樂立與維齊奔至空野東向伸頸大呼紐得轉瞬已復原形驚喜之中乃忘猫頭鷹及一廻視忽見有美貌女郎曼立含笑娬媚横生伸其藕臂以圍王肩曰陛下尚識汝同伴醜怪之貓頭鷹乎三人乃大樂及返其國立捕伽許父子强以餘粉灌其鼻伽許父子夙慕爲王然今之王實爲鶴化故二人遂化爲鶴王與維齊皆失笑伽許父子亦復自笑其誤遂終身不復爲人形矣（完） 
　　介紹新著胡寄塵君近與友人發行一種雜誌名（小說革命軍）昨承寄贈一册内容係短篇小說若千種其宣言書謂本雜誌絶端無政治的關係第爲改革浮泛之文辭及淫穢之思想故名展誦一過彌復可玩寄塵君即前於自由談中撰維霄女俠彈詞者其文字自有定評要無煩爲阿諛之辭兹第一册已出版定價一角各書坊均有寄售特爲介紹於閱報諸君 
　　政平君鑒承賜家庭常識查係抄襲而來與原文一字不易合爲聲明以當誌謝 
　　今日揷畫爲『鴉片一日不絶中國一日不强』十二字組成 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之招商局 
[議申報中招商輪船事後夏時居士（見本報甲戌年二月二十四日）]  
　　貴館申報中前次屢言招商輪船之利昨日報中又復大爲譏評若前此之不知是不智也知而不言是不公道也何以前恭而後倨哉上次瀛寰瑣紀所刻輪船進止議其中大主腦以中國輪船非不可行特宜商人一手經理不可參之以官此則正論矣即如外國之太古旗昌皆商也所以附股之人多至數百萬即旗昌起手亦湖州絲客卽附有六十萬而招商開已三年除官發二十萬串粤帮以輪船抵入十數萬此外罕有問津者貴館前以其不能如旗昌之開明實賬示人試問彼局從何處開賬乎一經開賬便須和盤托出官欵更須着追此亦彼局萬不得已之苦衷也連年湖絲生意淡薄江浙典業亦復減色凡大商之貲高擱者不下千萬無可謀生使招商局乃殷實之人開張則二三百萬之本可附附本多則太古旗昌知此局力大可以持久皆不能跌價爭奪矣俗語長袖善舞者是也今有官在局則商情望而生畏莫肯附本所望海運二十萬石十一萬之水脚銀而已十一萬水脚只可敷兩只輪船之終年用度若三船四船則不足用矣此非中國之不可辦輪船實下手章程之未盡善也差之毫釐失以千里貴館何不於此等遠大處細攷但忽刺亦不足以服其心也 
[招商輪船局事（見本報甲戌年六月二十八日）]  
　　字林西報曰今中國已設立招商輪船局雖取名招商而此局實係直督及總理衙門内諸大臣所掌理人所共知故華商鮮與其内耳中國官於此事實有遠慮明知不能逐除西船故特出此計使華人火船同道並行以相爭其不克當西船也必矣所以中國許以昻價託以運糧往北其實不異助以帑銀也而猶百端向裝運之大華商勉其舍西船而就招商局船又恐不及今復議將開鑛運煤之事託該局云又曰中官欲振興其船業亦不可盡非然昂價而支出水脚國帑必因之被絀國帑覺其絀則必多收於民民困已極而猶可加乎西報之所論如是不知民間之有火船於大局實大相維繫即支銀亦不可不爲也觀於諸國中有不許異國之船在本境各海口載運商貨之制則我國獨以官貨爲别實非西人所可訾議也且計所出官糧水脚亦不可稱爲過昻蓋其載運糧米不過一年内之數月事耳載畢後其船須歷半年多之餘閒惟靠他路之業抵其費用若數月捨一路而復遷就之此非行船之利矣故吾所深望於國家者准火船於國之徧處而行華船既不懼西船與爭則必日臻繁盛國家欲國振興船業不將速見其效乎 
尊聞閣筆記 
[騙術（見本報壬申年四月十四日）]  
　　有操北音者於上海東門賃大宅不計房值及八屋則裘馬都麗僕從如雲其主人則蟒服雀翎居然四品貴官也每晨輙乘輿出謁客來答拜者車馬塞路則皆官場煊赫者也並命幹僕四出搜求古玩晶玉之類每得輙畀以善價由是金玉之工亦俱仰望顏色惟懼不常意一日令金珠舖打造嵌珠金釧携至寓則此人方與客鬭棄子戲僕伺暇進呈略一注目便曰花樣不新命取式示之甫傳語卽有僕婦女婢數人各捧一釧至精光奪目鏨琢新奇幾於無式不備因指一最工細者飭以仿造六副内用珍珠瑟瑟若干粒則皆昨日所揀定者計值千餘金並限以三日爲期店友唯唯而退連日夜製成至第三日晡時裝潢齊備約帳友數人同詣庽所至則僅閽人在焉曰爾來何遲也主人今日慶興樓宴客恐一時未卽歸也盍少坐方欵接間一僕自外來見店友俱在鼓掌曰諸君其久待耶我與爾偕往酒樓以免耽延時刻店友曰善遂偕往登樓則冠裳蹌躋已酒闌矣僕引人之入見其人顧問僕即取店友手中盒打開呈上首肯曰甚佳顧店友曰多勞諸君某實不安又怒其僕曰爾輩眞不懂事此只須請姨太太等一看卽可何必令其跋涉乎又殷勤曰諸君遠來當已枵腹令具饌則固盛設以進店友方跼蹐不安而某則觥籌交錯珍異紛羅繼命將金匣收藏繼命諸僕皆樓下飯店友至此已不能自主惟有蒙飲大嚼而已至酒已八分某起身以便旋告並囑以諸物須留存徑下梯而去店友見衣包帽盒盡在炕上巾包飾盒亦在几側遂坦然不疑乃候至燈影摇紅杳無音耗且衆僕亦無一至者酒樓堂官持簿來算則並其請客之席亦未付一錢者叩其人則並不識認然猶以爲匣尚在也檢視則空無物矣然猶以爲室尚近也往尋則虚無人矣相顧　眙無可爲計所存衣物不過值十餘金且未足償酒債焉 
[又（見本報壬申年四月二十三日）]  
　　鄭亞乾者在港中以卜卦算命爲名其招牌則寫李鑑軒姓名忽鄭而忽李一日者有鹹水妹某踵門求占算亞乾握管良久貌爲欲斷不斷之狀忽詫言曰吾觀妹子之命與相必不是下流吾且爲汝更占一卦以决吉凶於是畫成卦體故爲沉吟忽奮然曰此卦大吉可喜可賀日間必獲大財且相與命同參豈久貧賤者鹹水妹曰以吾混跡青樓何能立致大富乎亞乾曰吾有一術不患不富且可以致巨富從來秘不示人惟待有福者用之耳比如用銀一毛置箱内隨時開箱獲利可倍鹹水妹貪心忽熾即交銀與試頗靈驗屢次不爽遂信爲眞越數日盡將所有首飾並借同伴姊妹之金器數十件另銀錢百元共約值銀一千五百餘親手置箱内用符封固亞乾假咒設某日某時方可開箱取看定獲雙倍鹹水妹欣欣然曰吾苟得此必重謝後果依時啓箱則空空如也方知被騙即往尋亞乾至則館門扁閉已先遁矣 
文苑 
[申江元夜踏燈詞（見本報癸丑年正月十六日）龍湫舊隱]  
　　申江無夜不笙歌今夜笙歌分外多十里紅燈　箔底銷金是處亦成窩天因佳節放新晴湧出春江月色明綠酒似波燈似海萬家鼓吹樂昇平不須秉燭夜遊來自有銀花火樹開彷彿燈輪西域裏一枝蓮炬一樓臺雕欄畫檻影層層兒女爭看走馬燈聞說廟園花樣好金錢買得價頻增滿天璀璨散流星禁弛金吾玉漏停墜翠遺珠渾不覺踏歌齊上水心亭梨圍弦管各飛揚贏得遊人興若狂曼衍魚龍吹海立今宵燈彩培煇煌六街如盡不關門羅綺叢中笑語温何處雙鬟歌一贡落梅聲裏黯消魂紛紛遊妓鬥穠華油壁香迎陌上車一路紅塵隨馬去頓敎人眼炫生花吹簫挾瑟過青樓樓上家家捲玉鈎記得黄昏曾有約關心月上柳梢頭燈月年年一樣新今年又換去年人任他十萬腰纒客未抵千金一刻春 
雜錄 
[牌舞燈詞（見本報癸酉年二月十六日）覃懷官廨舊譜]  
　　引子（三四）七葉重熙寰宇頌三皇復四含哺樂壽域　躋又早是上元宵試燈天氣好將那下界蕃釐先報入明光宫裏 
　　春霽（么六）一夕六街春霽（么四）看紅燈齊上（長三）柳梢鱗比（二六）巽二潛形滕六避（么三）鬧蛾兒暢意喧　（二三）引遊人兩三成對（三六長三）分明見第九重天（么五）當五夜月明如水（五六）有誰問虎柝宵嚴（四六）儘傍着錦屏索笑（么二）丁簾尋醉（長五）更炫稱梅渚繁華（長二）板橋清致（長四）那得似這裏人家（長么）寳臺金地（四五）凝睇九陌塵飛（二五）覷七香車上（長四）個人嬌麗（長六）想巫峰雨夢初回（么五）却點額新裝傭洗（長五）一任他驅五鳳不夜城中（二四）一任鞭六鰲珊瑚海底（么三）更莫管何人（長么）撤金蓮承恩還第（三五）要休負三五良辰（長二）試雙携檀板金尊（么六）綠腰同倚（五六長三）只待聽虎幄鴻宫（四六）十分燕喜 
　　歡天喜地（么六）歡天喜地（么三）玉帳融和氣（么五）羡一朝五等榮封（長五）調鼎和羹（四五）近沐九重温霽（么五）曉日映晴霓色麗（長么）翠袖昭容雙引處（五六）看從容虎拜（么四）紅雲裏（二三）兩三行前導朱衣（五六）五六隊後驅蒼兕（長二）待朝回牙板盈床（二五）更七萃承顏（長五）十貴欽風（三五）八龍趨侍（長三）又只見班列蛾眉（長三）平排着兩行羅綺（三六）向那九華燈底（四六）照映出錦屏中（長四一對）人人珠翠（二四）宵煖六旗開（長二）報露板傳來（四六二六）正十八公（長六么二）添丁介祉（長么）挽坤維衛霍輸勛（長六）　乾軸襃胡投幟（么三）保皇圖萬國雍和（么六）祝地喜天歡節鉞蟬聯百年千禩 
　　交泰（么六）交泰（長五）贊鹽梅（長么）登恩地（二三）共二府三台（二五）雙瞻五殿（長三）拜長楊（四六）敷陳十議（二四）六英奏（二六）八甎移影（長么）禁地清華（么三帶和風（四五）朝辭九階（五六五六）重重虎節耀門楣（長五）看五雲深處（長三）堂開三瑞（長四）問更有何人（長二）夢符版築（長六）受天家（長六）天恩汪濊（么五）愛梅月五交輝（么五）愛梅月正交輝（么四）又只見錦園林紅燈新賜（長二）把婆娑二老親扶（三五）慶三五元宵嘉會（三六）久坐合歡筵（長四）羡衣錦人兒（四六）在錦屏相對（么二）還聽他笑語丁寧（么三）待一月三遷（么六）天長地久永承取綿綿富貴 
　　尾聲（么六）金吾不禁笙歌沸盡不盡昇平人瑞試看俺換斗移星也只是文經武緯願則願永瞻依舜日堯天歲歲聽賡颺喜起按照燈詞提出三四一張作爲引子然後照春霽詞將么六由左至右一字排開無一張成副者再由左而右四張一垜分作八垜復照歡天喜地詞仍將么六由左而右一字排開無一張不成副者循環推轉成副不斷再照交泰詞由左行而下三張一排作爲十排每排成副餘么六一張從第三行下地牌推上取頂上一張逐行推上共計九十三推皆能成副精思巧法殆無出其右矣 
 
 
 

Page 18

 
 
   
 
