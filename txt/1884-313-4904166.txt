# 1884 - 313 - 4904166

 

Page 1

 
 
[第二十號畫報出售] [  申報館主人啓]  
　　國家多故之秋正臣子效忠之日近以各海防需餉浩繁壽撥匪易恭邸仰體宸厪倡輸餉銀百萬兩而各大臣之樂於隨助者亦爭先恐後頃刻之間頓集千萬古人毁家紓難傳爲美談故圖之以揚盛美又彭雪帥防粤以來思有以制法人之死命遂造兵船數十號形如橄欖式招致善於泅水者操練精熟爲制勝之地兩圖俱編入此次二十號畫報准於二十六日出售後仍附淞隠漫錄一則閱者鑒之此佈 
[論前代監軍之矢]  
　　魏令鍾會鄧艾伐蜀而以衛瓘爲監軍此監軍之始盖恐鍾鄧二人爵位相同勢力悉敵慮有他變故以衛瓘監其軍後鍾鄧二人果互相傾軋而衛瓘遂逞其私意乘亂而殺鄧艾向使無監軍則鄧艾不至死也自此而後監軍之官史不絶書夫居則監國出則撫軍此本儲貳之職非臣下所可叅乃自用人而不能無疑遂以監軍爲之制王於唐而有觀軍容使竟以宦官爲之信奄人而輕大臣其失莫大於是甚至郭汾陽等九節度使皆係元勛碩　爵齒俱尊而以一魚朝恩監其軍遂致不相統制各懷疑沮一旦而力節度之兵潰於相州吁　勝歎哉降至後世則趨而愈下至前明永樂以宦官爲刺閨伺察外省各官之過失而摭奏之朝廷憑此以加黜陟至其季年則復以奄人爲監軍以簡一大帥莫不有一監軍而凡有監軍卽大帥無不掣肘其在軍也不能出一謀不能畫一策更無論　鋒打仗矣而白眼箕踞爲旁觀之袖手大帥稍有舉動彼則眈眈焉無不熟察而詳記之或毛舉細故以進其讒言上又惟監軍之言是聽往往因監軍一言而大帥立卽獲罪其中情眞罪當者固亦有之而寃憤莫伸者實不知其凡幾此則監庫之爲患甚矣明季不乏能軍之帥大都苦於奔走不遑遼陽有警則向遼陽流宼猖獗則如流宼加以用違所長能治流宼者不令其平流宼而或調以趨遼瀋能禦遼陽者或不令其守遼陽而移以征流宼如弈者之舉棋不定以至卒罹於禍而不可救藥然其實則皆監軍爲之暗中舞弄或謂明季之監軍皆以宦官爲之故致此失彼宦官本係難養之小人忽重用而信任之彼在軍中旣不能盡持大帥之權則於大帥之所爲必有所不满於心者欲加之罪何患無辭偶有小失揚厲其詞以動朝廷之聽此皆讒諂小人之所爲若監軍而易以士大夫必不至有如此之流弊而不知非也古者任賢勿貳去邪勿疑旣用此人爲大帥使之膺疆寄任兼圻以固吾圉而靖宼氛則朝廷於此人度必相知有素或其人實有才德威名舊勲夙望始克荷此重任旣任之則豈不信之若再以一人監其軍則無論監之者爲何如人而上之不見信則已顯然矣監軍之人其權但能將將而不能將兵則其所享或不如大帥因而忌之嫉之以至指瑕摘垢舉以入奏而爲大帥者不但不得展其才反諸事掣其肘其又安能爲國家出力也乎夫國家用人必當使事權歸一乃可以獲濟若旣用之而復疑之且使人從旁伺之尚復成何體統耶故監軍之設其失最大試觀明季大同宣府等處皆置巡撫皆設重兵而其後仍無濟於事可知事權貴乎專而不貴乎分分則人各一心不能相合反以悮事專則信任勿疑委以重寄後受此重任者當必有感知遇而效國士之報者矣夫明季之失不盡由於監軍而置監軍之失爲甚明季宦官爲監軍而重滋流弊然衛權之殺鄧艾則固非宦官且衞瓘後來撫晋武帝之床再言此座可惜聞者爲之色變則其人亦未嘗非忠義志節之士與讒謟小人不同而於鄧艾之死不能爲賢者諱苟非令其監軍又何至是乎以是知國家用人勿疑疑人勿用用一人而復以一人叅預其事俾得以掣其肘而分其權此最可患之事也漢高之用韓信也登壇拜將一軍皆驚爾時並無人監之而韓信感恩圖報卒成垓下之功蜀用孔明秦用王猛皆專任而不疑而卒以綿漢祀而成王業晉命周處討齊萬年萬年聞之謂其黨曰周府君智勇兼全若專制而來不可當也若受制於人無能爲矣其後周處竟以受制於人効命於疆塲而未克展其志至今聞者傷之由是言之用人之道固可知矣嗚呼古人之失則今人之鑒也本朝鑒於有明而宦官不令掌權監軍之事吾知其無矣盍亦於用人之間而加之意也哉 
[人思効命]  
　　日前本報曾登天津西人來信謂有德國人爲中國訓練軍兵教演水師兹聞又有德國人數名本擬俟中國向德國定造之鐵甲船來華時謀幹差事今船尚未至急不能待已前赴天津想亦願爲中國効力並聞上海某洋行現爲中國招募外國人有願往者均可投効以便前赴臺灣云又聞臺灣之生審近有赴華營投効以伸同仇敵愾之志者盖生番亦皆不喜法人之所爲也人心如此衆志成城彼狡焉思逞者當聞而氣沮矣 
[淡水傳聞]  
　　昨日西人傳言有淡水業已失守之信但本館並未接有確耗不敢遽以爲信姑錄之以符新聞體例而已 
[西人赴閩]  
　　本埠海關近派西人之能鳬水者兩名前赴福州聞係爲撈取水中砲位之故也 
[閩事傳聞]  
　　前日大沽輪船由福州來滬據述福州口内近來防堵甚嚴各砲臺外面皆用布袋裝儲沙土疉高以爲外衛其台上之砲鑒於前次馬江之役現皆可以四面旋轉施放开聞謡傳法船又以將至閩攻毁砲台惟該船回滬時途中並未見法船蹤影此說必係法人故爲恐喝摇惑民心也 
[西報照譯]  
　　西字報稱李傳相聞於下月晉京因皇太后萬壽自當泥首宫門叩祝并中法一事亦可與各王大臣面商故天津士民均望傳相此行或可釋于戈而重敦玉帛也 
[邛州警信]  
　　頃得川省友人來函述及邛州大邑縣匪徒滋亂一事殊屬可駭據言八月念九日將晚大邑城外突有亂匪數百名佯獲一人解進城中逕入縣署各出器械一齊動手先將獄門打開放出監中人犯一面殺入儀門聲勢洶湧署中募賓胥役遇害者不可勝紀須臾忽見四處城門火起匪類響應甚多隨意屠戮兇燄莫敢相當邑尊潛遁出城調城外團兵赴救一面連夜飛稟省憲丁穉簧制軍卽發營兵一千星馳赴援以後如何俟探明再錄見益聞錄 
[江撫行期]  
　　江西巡撫潘偉如中丞日前奉到諭旨來京另候簡用護院劉芝田方伯已擇於下月初接篆偉帥於初七日由江挈同全眷登程飭令官輪拖帶赴潯然後再换商輪來滬北上或云偉帥有請假一月回籍省墓之說舊滬僅隔帶水想届時騶從錦旋吳中親故當有一番拜謁之忙也又有傳說左倨相將奏請偉帥募勇赴臺痛勦前 
 
 

Page 2

 
 
敵緣偉帥久官閩省於台北一帶山川險要平日均極留心其介弟鏡如都轉前已由侯相奏調隨營委用而偉帥亦以法人鴟張不已頗觸雄心故侯相復登諸章牘以期别樹一幟也是二說未稔確否姑錄之以觀具後 
[太史歸來]  
　　本報前登蘇垣吳太夫人病體小愈一節當太夫人病重時曾發電至粤囑誼卿太史速歸省視時太史在粤督署勷辦營務正値軍善旁午似難抽身香帥體念孝思請爲暫行假歸吳郡太史遂乘商輪怱促就道於本月廿二日由滬抵蘇而太夫人經馬君培之疉次診治病勢大减辰下已交冬令愼進補劑不難漸次復原香帥亦厪念寳母屢由粤電詢病情足徵交誼篤摯至吳清帥現方督兵駐紥直省昌黎縣境遠道遊子尤極關懷電問往還絡繹不絶幸壽母雖届高年而氣體尚不虧損馴加調理定能不日霍然太史卽可重赴戎機彼燕北旌旗亦得長被天南慈蔭於以知太夫人之福壽洵未有艾也 
[幕府得人]  
　　崔岑友庶常名澄安徽太平縣人性恬淡不求仕進年來寄居蕪湖之河南鄉耕山釣水隠居自樂凡天算地輿以及醫卜諸書靡不探討源流洞悉精藴現聞李傳相以時事多艱幕府中實乏肆應之才特修書往聘庶常卽慷慨應聘於月之二十三日束裝就道繞由蘇垣而至天津云 
[錢莊倒塌]  
　　京口西門外姚一灣之義和錢莊突於日前倒閉共虧四萬餘金聞得毫無抵欵市面如此權什一者將何以居奇 
[停舟領帖]  
　　黎幼林觀察福保其眷屬扶柩過揚現悉尚未開行仍泊南門外緣擇於月之念一日起領帖三日船艙窄狹卽在接官廳内設位行禮江甘兩包尊曁周仲峯明府均爲照拂一切云 
[壁虎壩决]  
　　前報登壁虎橋壩滲漏見水卽經張都轉履勘飭於外口加廂詎連日風雨陰霾致上游湖水陡漲竟於二十日下午壩身漫决幸在白晝人船均無傷損然雪浪翻騰吼聲雷動揚河水勢驟跌三尺餘灣頭一帶溜急異常該處爲鹽船往來孔道經此者無不悚惕現聞都轉擬設立救生局以防不測是誠莫人之功也 
[鄂中盜案]  
　　鄂友來信云該省黄陂縣境於本月初出有盜劫鉅案甚駭聽聞事主係實缺某省總鎭現方統帶重兵在外禦敵是晚盜匪塗面持械明火直入計共被劫贓物至十餘萬金搜括净盡始呼嘯而去約計盜黨有八九十人之多現雖已獲餘黨數人而贓物尚無下落上憲以事關重人已飛札委某大令赴黄會審矣 
[駁船傾覆]  
　　漢皋因錢價不起市人皆裝錢運赴蘇滬疉經列報十七日風雨交作江中波浪掀天有某號將制錢三千二百餘串用駁船駁上江永輪船詎被水力打至錨鍊船卽傾覆水手與押運共五人幸爲别船救起而阿堵物則盡付中流刻倩水鬼打撈云 
[吳門物候] 　 
　　今歲夏秋以　雨暘時若吳下高低並熟可望年書大有故日内市間起碼糙米每石不過一元二三角頂色不及一元六角日前秋雨淋漓早禾微損幸卽開霽僅止稻草壞爛尚無大礙廼前兩日東南風蒸暖以致重陽之夜雨師又蒞三日爲霖尚望及時早霽若再潇潇不止深恐晚禾倒穗新穀生芽則收成大有關碍矣 
[體念勛耆]  
　　傳聞左侯相在金陵接奉恩命飭其於浙省擇要駐節以資控扼而便調度不必身入閩省其前敵軍務概交楊石帥穆軍憲等辦理國家體念勛耆何其恩深而意遠也但侯相現已由江右入閩想必另擇要隘駐節矣 
[還我鳳池]  
　　趙萃甫觀察奉旨内用此已早登本報頃間觀察於十五日行抵金陵仍駐節江甯府署一俟清釐交代卽須缷篆北上木天清望還我鳳池班生此行無異登仙也 
[調停了事]  
　　金陵裕泰莊主鄭景周與李少舟結訟其情形疉經登報現聞由戚友調處公集會洋千元代李償還裕泰卽由鄭李各具甘結銷案想此事纏訟經年得此番旁人清理可不致冉起風波也 
[通州近聞]  
　　山東各帮撥交密雲兵米萬石陸續斛收因尚欠兩票至今未能報完除先運三千石由船起運赴牛郎山交卸用車轉運外其餘均存東關東嶽廟俟大秋忙畢再行雇車轉運○通邑民團定於十二日起六團各闢一場以爲演習之地旗纛號褂顔色鮮明門旗大書奉旨團練四字逐日操演鎗聲不絶城鄉市鎭又起辦守助約每十家立一牌長牌長門首掛方黄旗散户掛尖黄旗上書團練二字一家有警九家聞聲畢至兼以東路巡哨洋鎗隊百名二更後分段梭巡天明始止盜案因之頓息神機營兵原駐札南苑内聞初十日善將軍點夘各兵賞假十日回家省親俟假满後卽啓隊出京約在二十前後可以抵通京畿一帶不虞空虚矣天津又運到十七響洋鎗五百桿車輪炮四架炮彈甚多暫存白馬關帝廟以備營用○城門汛地例禁綦嚴派兵駐守禁人黑夜出入前夜張司廳便服巡更行至南門内呼守門者不應近視之雙扉鎖閉其人不知去向次日提訊城兵默無一言當下重責四十棍革退不准復充○近日新糧上市收囤者崇墉比櫛錢項用處較多故銀價跌至三吊一百文不日扎營開放兵餉亦須易錢恐以後銀價尚欲遞減也○近日瘟疫流行喉症尤甚孔姓一家六口因喉症相繼斃命者四人其餘二人亦染時疫九月初一日仿過新年式春聨焕然一新夜半接天迎竃香烟繚繞鞭砲齊聲以爲此舉卽可祓除不祥然聞者莫不笑之○京東二百餘里遵化州所屬之玉田縣縣西有某甲某乙乘車行至中途距村甚遠野曠無人兩旁但見秋禾林立由禾中突出三人手持洋鎗向車施放將車外邊坐之某乙打傷在地該賊以爲車内所坐之人無能敵攩探囊取物易於反掌將欲前進不料某甲武藝高强袖有雙響洋鎗向賊開放一賊登時殞命一賊身受重傷一賊鼠竄而逃杳如黄鶴某甲卽載某乙赴縣報案邑尊當卽勘騐將受傷之賊管押審辦 
[甌郡叢談]  
　　劉學憲按臨考試其待士甚爲仁慈當永嘉童生正場拿獲兩槍手一係湖南副榜一係金華廪生遂交提調按律懲辦卽諭以士子作槍犯科大抵均爲饑寒所迫不得已而以身試法訊問後枷號示衆已足以羞辱之萬勿加以笞責使畢生受恥云再平陽童生鄭某倩槍作文而徼倖獲取詎鄭某聽祝某唆教竟將槍手筆資洋銀統行昧賴嗣該槍手無可奈何立卽赴學禀控究追平陽縣學吳廣文將廪挨各保以及本童傳齊詢出共中情弊意欲面禀學憲聽候學憲發落當經廪挨保再四懇求吳廣文始行許允但該童實不能舉筆至招覆之日遍囑多人代爲作文竟無一人首肯故是日覆試文以抄襲黄岡竹樓記詩更不成文理劉學憲披閱之後大發雷霆當傳　挨保並本童查詢緣由而廪保遂以該童素有瘋疾迄今舊病適發以致覆試如此荒唐經吳廣文與禀保跪求多時遂着廪保將本童當堂掌責十板其事卽行了結又玉環童生某甲文理素優字跡甚醜今年科試坐號與一學生相隔不遠甲遂代徒作文徒卽爲甲抄寫及揭曉之日甲名列前茅徒名落孫山甲恐覆試筆跡不符當挽廪保代爲禀請患病展緩赴台覆考而劉學憲詢以家境如何倘若赴台覆試一切廳挨保學書人等川資不少如途次再加感冒其禍更烈不如稍俟數日略可行走來轅作一講免至將來一番周折故該童於十五日大覆之時在考棚做一起講以代覆考矣於以知劉學憲一片婆心實非楮墨所能頌述也○初十日狀元　到兩枝半桅雙烟簡美國大兵輪一隻次日遂用小杉板測量進港水之淺深因江道灣 
 
 

Page 3

 
 
曲沙泥過多恐有膠舟之患不敢駛進江心寺前仍舊泊在狀元橋云○十六日試事完竣而劉學憲於十七日辰刻起節前詣台郡是日文武各官均在雙門外碼頭敬送憲旌沿江一帶各營兵勇排隊站立再加挑夫數百名以致該處竟無駐足之地其時人山人海擁擠不開詎意有一挑夫竟被擠落江中時値潮退水流正急當卽雇人打撈而屍首業已不知飄流何處矣聞該桃夫年僅廿餘歲上有老母並無兄弟日藉肩挑以供侍奉迄今命付波臣故其母連日在江邊哭泣不已吁亦慘矣○永嘉下鄉水潭地方四面臨河在水中央一舉一動均用舟楫故該處居民無一家不有小船無一人不能摇船月之十二日有隔村茶山人某甲欲往該處售賣魚鹹見岸傍繋一小船遂自將船摇開以代步履旋該處鄉人尋船不見卽在岸邊一路尋覔見船被一不識面之人摇去當卽呌喊有賊而闔村齊起竟將茶山人獲住羣相毆打拳脚交加不知如何毆中要穴頓卽斃命至次日茶山之人聞信前往查詢始悉其屍已由地保殯殮寄存義塚其時茶山人卽派人將棺材守住一面通知死者家屬赴縣報案請騐兹聞張邑尊已飭値日前往查騐不識此案可以無須檢騐否 
[開棺騐屍]  
　　廿四日本報登毆斃烟客一節前晚黎邑尊提集人証研訊據死者舅氏陸小池供訴前因求請伸寃質之黄萬安店主供無毆斃情事十五舖地甲張玉峯供稱小的因見楊屍無傷故敢報堂收殮并未得賄揑報求恩明察邑尊謂命案重情决不能憑一面之詞擅行收殮陸稱當時有金姓可作見証且小的情愿其結求恩開棺相騐邑尊飭立具甘結並着邀同見証到塲檢騐陸遂退出旋有人出埸向兩造調處着該店主給屍親洋一百二十元朦朧求請銷案邑尊以情節支離不准所請于昨日午後四點鐘帶同原被告見証及刑仵人等　西門外輔元堂義塚將屍棺脱底相騐據仵作喝報該屍遍體無傷委係因病身死邑尊親離公座騐明與仵報無訛謂陸曰爾稱有傷須指明方可辦理陸堅稱内裏有傷邑尊謂本縣親騐無傷豈容混指殊屬可惡並問見証爾何以知楊因傷身死答稱小的於茶肆聽見實不知其底裏邑尊飭將屍棺殮帶全案人証回署研鞫想不難曲直立判也 
[都戎急公]  
　　盧三元都戎在虹口招勇業已帶領乘坐輪船赴閩省之長門昨聞隨盧都戎去之人寄回家信謂都戎帶領兵勇甫抵長門適有法兵船在海面游駛駐紥長門炮臺康守戎所帶之兵見法船駛近卽行潰散以致砲臺無人看守盧都戎卽派兵接代且見炮臺河未修理竣工立卽督兵整頓然法兵船并未來犯康守戎亦嚴行督軍立成隊伍次日穆將軍親臨長門康守戎帶同盧都戎接見禀明前因穆將軍察閱炮臺以修理躭延時日今盧都戎趕修之速大加贊美聞前兵修理延遲見敵卽潰盖因前次法人犯長門陣亡之兵弁朝廷恩賜卹銀未曾如數散給致各懷怨憤不肯出力効命但此係滬上人傳說恐非確信也 
[邑尊交缷續述]  
　　王雲莊明府昨日缷任於今日黎明卽至砲臺與曹肯堂軍門握别城中及本鎭均排設香案並有祖餞者明府不欲擾動地方卽於九點鐘從救生局碼頭附飛雲輪船到申禀謝道憲本鎭各紳及民傳均至河干站候施放洋鎗以送行旌云 
[增設砲台]  
　　淞口衣洲塘係輪船到申必經之水道前由紳士公禀請添築砲台業已批准錄報兹悉南匯金山奉賢川沙各廳縣紳士亦公同具禀擬於沿海塘衝要隘口一律建造砲台若干座以禦外侮刻奉憲委員偕同該紳等至該處詳看地勢擇要建築以杜窺伺聞淞營叅戎閃君普臣亦往查勘云 
[春江瑣述]  
　　昨江蘇撫標親兵營左哨砲船一艘來滬停泊蘇州河鐵大橋下未卜因何公幹也○虹口琼記碼頭泊三枝桅英國兵船一艘海關碼頭本有英水師提督之威奇能兵艦下椗嗣於前日出口故三枝桅船昨已移泊海關碼頭矣○虹口美領事公館旗桿年久朽壞昨日已將上半截取下重加修换矣○昨日爲英副領事翟理斯君會審之期翟君因有要公無暇會訊凡有案件均由黄太守辦理 
[九秋集霰]  
　　本埠自重九後陰晴不定二十左右則長空黯淡苦雨連綿前昨兩日風尖似刀已可披裘前晚痴雲漠漠寒威尤甚至七點鐘後琉璃窓上淅𤁋有聲啓户視之則晶瑩錯落雪珠密灑矣南邊九秋見雪固爲希有占天者以爲何如 
[盜犯越獄]  
　　本年春間有日暉港某酒店盜劫一案當經黎邑尊飭派捕役獲到盜犯殷光海等訊供後發收内監詎料念六晚四更時該犯殷光海扭斷鐐銬越獄脫逃旋經禁卒人等知覺追捕無蹤急報督捕廳丁少尉聞知大驚立禀邑尊詣監查騐係由監所上屋由後墻逸去邑尊立飭通班捕役四出趕緊緝拿未知能卽獲否并聞監墻遺有竹竿兩根將草繩縳作梯式殆該犯上屋時所用也 
[在押病斃]  
　　湖州人沈某因虧倒各行號鉅欵當經各户於上海縣控追飭提到案發捕廳管押追繳而沈軀甚胖素多痰疾前日在捕署忽然痰厥而斃當由丁少尉禀明黎邑尊以沈係在押人犯應請府憲飭委鄰封相騐後始可飭屬棺殮云 
[英界公堂瑣案]  
　　句探秦少卿禀稱昨見張雲來手持錫事件至押舖質洋一元向伊盤詰知向宋谷順處竊來及知會宋處囑免送究然捕房總須照章今將吊到贓物一併送案請示宋供略同張供與宋親舊一再求恩黄太守謂宋旣求請免辦着還押本洋外再罰洋四元張及錫器交宋領去○包探吳朗山禀稱昨據慶泰烟館夥來報捕房云有人在該館拆梢捕頭命往查有王小旺在彼吃烟適楊阿華前往王竟將楊拖住要伊會帳纏擾不休爲此一併帶往捕房送案請究王供與楊相識商借錢文並非拆梢黄太守判王責五十板楊開釋○西洋人控稱前失紬洋傘昨在路遇見一人手持之傘確是我物爲此扭交捕房言傘係汪生生借與者由捕押同尋汪固認借傘與彼爲卽將汪送案其人已釋去矣汪供傘托友人出洋二元五角價買已久確不知西人失贓黄太守問汪能否將友人交案汪稱友人現不在滬太守隨飭傘交西人領去汪則管押兩禮拜以示薄懲○新關辦公之英人亨特生投英領事署訴稱有地基經吳蟾清經手租與趙樂園造　今被欠找地租銀二百二十五兩向索則趙不在滬其司帳人施子範延約無期請傳施吳訊追翟　領事據懤照會黄太守飭差傳施吳到案候訊昨晨吳蟾清自行投到施則遣友人張永昌投案亨特生申訴前因吳供與亨特生經租地基與趙樂園言明每年地租銀九百五十兩四季付租今據亨特生言被人找租向索無着曾問趙之司帳人施子範言實因房租驟減所有租金入不敷出因懇亨特生情减已蒙允爲酌减惟被欠之銀先須繳足張永昌供施因患病不能投質我在施名下經收房租至是處房租每月祗可收洋百元且現被亨特生着人囑各房客止付以致更難措辦享特生又稱被欠地租旣已控追應照合同載明各節如果地租到期逾　二十天者卽將房屋收歸况所租之年限未满亦不能减租設照情减之說應將欠找之銀付清格外從情酌減則可吳卽禀求太守諭知亨特生知照諸房客趕緊繳租以便施子範凑繳太守然之着限張永昌十日措辦銀兩如數繳案給領以便再行商减地租又諭亨特生旣已囑爲止付之房客合當知照常付租兩造均遵斷而退昨因翟君未到中西語言皆由唐　譯傳話云○馮才榮禀稱開設茶館昨有陳光友前來竊取水烟筒當卽看破人贓并獲有虹口地方新招之勇陳開弟何左榮持蠻反言　竊爲此報捕將三人一併送案水烟筒呈閱陳開弟供因陳光友到伊茶館後面小便被該館夥喝阻爭毆　竟將陳之右手咬傷我與何見之囑陳訴捕而該夥再四囑免願給養傷洋一元陳已允從詎料該夥往取洋一去不來忽該舘主馮才榮同巡捕前來指陳行竊云我等硬霸乞請明察何供略同陳 
 
 

Page 4

 
 
光友并請騐傷捕頭禀陳等殊不安分請爲嚴辦黄太守謂馮指竊難憑且陳已受傷毋庸置議陳何多事判各責五十板以敬水烟筒給馮領去○馬榮泰店主之妻馬陳氏投案請領已店綢縀等貨黄太守着開具清單報明花樣始予領去一節已列前報昨據長豐綢莊成德豐洋貨店胡開文墨店裕昌信源等零剪店聨名具禀稱我等五家缺貨最多查得現存捕房無人認領之貨皆林心田者並非馬榮泰之貨今林旣獲案請將各貨拍賣將價照攤少補虧析求免被　氏領去黄太守着候批核奪 
[法界公堂瑣案]  
　　泰來洋行傭婦吳胡氏控王永生至行内竊去花盆二個鞋一雙鳴捕送案王供不敢行竊實是往該行尋兄求恩明察翁太守謂人贓並獲何得狡賴判掌頰八十贓交失主領去○包探獲送爭閙之何東元王阿玉二名王供小的拾　木柴途遇此人將我扭打我並未犯竊何供見王等與别人厮打我因旁觀被拘翁太守詰王木柴何處拾得非竊何來判掌頰六十何乃多事亦非安分之徒判押一天釋放○童范氏訴稱有趙召堂至我家硬搬去木櫃二只并木櫃等物求請追究趙洪在萬順船局生理前與該氏同居並未搬伊物件該氏素行無賴並串同流氓王阿順等向我拆梢所欲不遂是以揑控翁太守謂兩造供詞均屬不實且男女同居均非安分之輩判將什物交還該氏趙須船局具保釋放 
[上海北市籌賑公所施少欽九月念五六兩日解出山東江西兩省賑銀棉衣藥丸啓]  
　　謹啓者念五日裝旗昌洋行鎭東輪船解山東第二披加長新大棉衣第四十一號起一百號止陸十包共計三千件函托陳冠生殿撰潘振聲孝廉檢收查放○廿六日裝旗昌洋行江寛輪船解江西第一披加長新大棉衣第元號起一百號止一百包共計五千件並解第二披賑銀一箱内裝元寳四十隻一零紋合足庫平銀二千兩又第三號藥丸一箱内裝浙杭胡慶餘堂　瘟丹五百錠臥龍丹五百瓶藿香正氣丸四千服函托九江洋關委員鄭幼戟吳子洽兩同鄉轉解江西李筱浦善士徐少衡同鄉檢收查放○兩省災廣人衆棉衣承各省人善士做成助來代解外尚不敷應急敝公所代辦料日夜趕做隨趕隨解大號三尺淨長中號二尺小號一尺八寸凈長災區小難民查户口時兼可一體帶發以期實惠均沾仍恐各省諸大善士垂念今托登申報奉聞卽請衆鑒 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[袁江官報]  
　　江甯將軍豐軍憲出京後兹於十八日行抵浦上舍車而舟隨卽南指赴任云淮揚鎭標左營叅將員缺業經大憲扎委記名總兵王樹標署理總戎爲前任王軍門之胞兄壎篪迭奏輝映後先業於十七日接篆視事矣 
[皖垣官報]  
　　懷寗縣丞李二尹以日前堂責滋事客民致營兵藉端生事刻下營官哨弁斥革生事之兵數名查明訊辦故李二尹亦暫行撤任以昭公允○涇太縣丞陳汝爲與南陵縣丞翟鳴宗對調署理候補未入盧鼎委署當塗大信巡檢○安慶府成太守奉憲行知札委候補州判甯彤蒸代理懷甯縣丞事○藩司張諭靈璧縣缺前詳請以來安縣孫繼龍調補遞遺來安縣缺以候補知縣嚴組章題補先後奉覆准補應卽飭赴新任供職青陽縣知縣以旌德縣熊祖貽調署所遺旌德縣缺以候補知縣孫爾銓署理宣城縣典史缺檄委試用巡檢張席保署理太湖縣後部司缺檄委候補典史范銓署理○辦理江西督銷局務前福建臬使張廉訪岳齡附輪過皖前往差次 
[古滬雙鴛鴦硯齋主張味純詩伯以虹月滄江圖册囑題率成二絶錄請諟政]  
　　慣向滄江作夜游烟波虹月櫓聲柔安排茶竃兼圖史執卷徜徉與古儔百幅圖開幅幅新波光月色暮江濵知君本是浮家裔山水逍遥樂最眞[  吳縣藜牀舊主管可壽稿]  
[題紅杏村莊圖卽請白蘋花館主是政]  
　　乍成春服試郊行細雨纔過又放晴何處酒家新釀熟一鞭遥指杏花明緑楊紅杏水邊村屋角春旗映日翻願得一生杯在手功名濁世且休論[  吳縣可壽齋主管藜牀稿]  
[貂裘换酒八月十五日得滬上同人來書喜而有作卽乞揖竹詞人清奇道人夢畹生同政]  
　　知已天涯隔最無聊高歌對洒不堪岑寂驀地雲箋天末揮灑濃烟淡墨盥手誦如親顔色恰又孤輪明如鏡倚闌干兩地空相憶飛欲奮恨無力嫦娥豈是江湖客太怱怱有時粤海有時淞北能否代儂傳書去尺素頻通頃刻郤免得征鴻難覓握管欲書何語報平安兩字千金値情亹亶倩誰白[  鏡湖生徐霖稿於香海]  
[爛影摇紅]  
　　番州弔古朝漢臺高至今覇業空千古舊時池舘總蒼茫賸得花飛舞舞到凄風苦雨溯風流情深一縷不堪回首江耀　珠山　銅鼓柳緑桃紅踏青競到劉王塢垂髫兒女不知愁還道華林圃曾是珠樓繡户好湖山啼殘杜宇客來憑無限興亡問天知否○浪淘沙秋夜寂寞與偏幽屋小如舟疏簾捲起桂香浮挑盡殘缸人未睡細數更籌無計遺新愁夢裏勾留潇潇風雨幾時休已是詩魂憐瘦削况復三秋○菩隡蠻村居偶作清溪斜抱三間屋小園密種千竿竹相約話桑麻隔村沽酒家秋山妍欲滴秋樹枯無色煙雨夕陽銷有人來板橋[  鏡湖生雨生氏倚聲]  
[上海北里絲業會舘籌賑公所施少欽經收山東賑捐和月十六七八日第四百五十五六七次清單]  
　　吳厚卿助棉衣欵由金匱學署殷寄寳順局十元棉力子五元無力子四元定梅陳久大還願並求合家平安二元勉力子求母病愈一元九峯隠名氏四開二元八開一元慈北宓惟善堂祈保合家平安一百元隠名氏求病愈許願五元杭州二歲小孩朱荷讓求病速愈小洋兌换四元莊壬林求病痊二元繆山朱氏一元以上五户由丁瑞泰烟店來○太倉詒經堂武君麟仁募萬善同登昌字一百七十一號册武伯龢求保椿萱康健六元武頌華求保椿萱康健六元懺心主人求子病卽痊十元聞敬業聞孫記武煊記武芳記武芬記武棣記六户各一元吳玉記吳棻記二户各半元由永義昶局來○鎭洋縣署錢君伯英續募自怡軒錢爲雙親七秩冥壽求冥福二十四元蕭其恆求子鎭麟驁風全愈長壽十元由永義昶局來○鎭江電報局張君亷泉續募裕成土棧一百元由豐泰莊來○隠名氏十二月分吕宋票半張計一萬零四百廿五號以上十六日○太倉武麟仁求兒病速痊由致大局來二十元無名錉本年十一月家嚴六旬壽辰移香燭資求壽而康由安昌正大局來十元蛟川倪永禮在家患病向灶神前虔求速愈五元黄祥卿求病愈五元仙源無名氏爲兒目疾漸愈求速全痊二元無名保險氏大洋二元四開二元八開一元武誦華求兄病卽痊由致大局來一元無名氏求平安一元○黎里毛君秋涵募昌字四百八十七號册毛泰江保子桂麟桂鳳胎瘧速愈由全盛局來五十元以上十七日○嘉興省過齋七十五元又李氏二十五元浙湖吳興氏助小棉衣欵十元隠名氏棉衣欵求椿萱康泰五元意軒主人兒媳病愈完願由金利源來四元乍浦永和信局罰欵由蛟川勉力子來大洋兩元虚對開一元嘉興吳世鴻爲妻徐氏寒熱不止肝氣大作求速愈二元○寄松人張步青募守箴堂求妻病速愈先助由恊源局來四元○安慶裕泰募程成六元裕泰日本爛印大洋一元由全泰盛局來○乍浦朱君來安募昌字一百二十號册乍浦陳瑞清求慈親康健延壽二元又陳永茂求合行平安二元雲霄港金茂泰商船祈順風得利又陳瑞成商船祈順風得利乍浦陳綏卿求父康壽鎭海林省三求母延年益壽四户各一元金茂泰商船方源森出海求父平安八角寗波佘松齡求平安吉慶半元慈谿翁經福求慈親康健延壽半元蛟川無力氏二角以上共十户合洋十元由全盛局來○胡君紹周募昌字七百九十七號册鮑虞廷一元半倪石香二元李志橋一元臧雲翹一元沈雲樵五角許蘭卿一元徐松泉一元又募七百九十八號册錢天順堂長興河廳長興捕廳遐壽堂四户各二元由長興永泰豐來○浙湖朱馮壽十月廿一爲小兒授室節省新衣資助棉衣欵八十元○出售彩票一張計洋二元以上十八日 
 
 
