# 1912 - 57 - 4914022

 

Page 1

 
 
評論L ]　 
[却還内務部所定報律議]  
　　南京政府已辭職之内務部於陽曆三月四日發行通告自言（前淸政府頒布一切法令非經民國政府聲明繼續有效者應失其效力查满淸行用之報律軍興以來未經民國政府明白宣示自無繼續之效力而民國報律又未行編定頒布茲特詳定暫行報律三章即希報界各社一體遵守）云云案民主國本無報律觀美法諸國對於雜誌新聞祗以條件從事無所謂報律者亡淸諸吏自知秕政宏多遭入指摘汲汲施行報律以爲壅遏輿論之階今民國政體初成殺人行刦諸事皆未繼續前淸法令聲明有效而獨皇皇指定報律豈欲蹈惡政府之覆轍乎且立法之權職在國會今縱國會未成未有編定法律者而暫行格令亦當由參議院定之内務部所司何事當所自知輒敢擅定報律以侵立法大權已則違法何以使人遵守夫名曰（暫行）則不得稱律可知三數吏人口含天憲越分侵權已自陷於重辟身居其職曾不知官刑之可凛乎讀其第二章律盖實未知法律者自唐律以下有斬絞流徒杖笞六科今或改爲死刑徒刑懲役禁錮拘留諸等此名例之崖略也今於刑名尙未制定貿然言（坐以應得之罪）所云應得之罪者杖乎笞乎禁錮乎拘留乎夫云坐以應得之罪者此據律文已定而後以條敎告示申明之未有無律文而直言應得之罪者也内務部苟知律文體裁而不質舉刑名是鏦猾吏舞文骫法若不知律文體裁而以條敎告示之言用爲法律無怪他人笑爲（外行）矣詳案三章之律其第一章言（自令到之日起截至陽曆四月初一日止其已出版之新聞雜誌各社須將本社發行及編輯人姓名呈明註册否則不准其發行）詳前淸報律未呈報者尙祗罰金今云不準發行是較前淸專制之法更重且内務部所管轄者獨言論一端而已邪集會信敎皆内務部所應與聞今于哥老三點諸會白蓮八卦諸敎妨衆惑民尙未嘗迫其呈明未嘗有所取締獨斤斤於報館言論界中自非鉗制輿論何以下此偏枯之令也其二章言（關於共和國體有破壞弊害者除停止其出版外其發行人編輯人并坐以應得之罪）案共和國體今已確定報界並無主張君主立憲與偏護宗社黨者本無其事而忽定此法律禁制已爲不根所謂破壞弊害者其詞亦漫無界限（弊害）二字蓋勦襲日本人語施之中土文義絕不可通（法律祇許用本國文義不得用他國文義）今詳問内務部是否昌言時弊指斥政府評論約法即爲弊害共和國體不然破壞共和國體者惟是主張君主弊害共和國體者當復云何若果如前所說内務部詳定此條直以約法爲已成之憲以政府爲無上之尊豈自處衛巫之地爲諸公監謗乎其第三章言（調查失實汙毁個人名譽者被汙毁人得要求其更正要求更正而不履行時經被汙毁人提起訴訟得酌量科罰）詳個人名譽亦全無界限之詞有法律之罪者有道德之罪者刑律旣定而有誣人以法律之罪乃爲汙毁個人名譽若汙毁人以道德之罪即非此例例如欺詐取財監守自盜此法律之罪也貪財鄙吝此道德之罪也以賄求官此法律之罪也爭權干祿此道德之罪也誣人以法律之罪略同誣告故法律得而懲之誣人以道德之罪祇尋常評議之言尙不得與駡人同例二者有罪無罪名實自殊今刑律尙未制定突云不得毁人名譽名譽云者以何者爲標準耶苟無標準若有人顔色白晢者而稱爲面貎醜黑亦得爲毁人名譽矣種種不合應將通告却還所定報律絕不承認當知報界中人非不願遵守繩墨惟内務部旣無作法造律之權而所定者又有偏黨模胡之失若貿然遵守斯令是對於官吏則許其侵權而對於自身則任人陵踐雖欲委曲遷就勢有不能除電告孫總統外特公布駁議以明内務部無知妄作之罪 
專電 
　　南京代表商定袁總統當留北京坐鎭六個月後再赴南京一面派代表三人回寗報告北方大局情形并請各黨員維持協助 
　　南京代表宋劉王潘四人偕袁世凱代表唐在禮於本日（十七日）起程赴寗將向南京政府陳述袁世凱暫時不能赴南及以北京作爲臨時都城召集國會地點之理由 
　　袁總統現與南方各代表討論組織内閣事宜 
　　袁總統昨向四國公司領借銀五十萬兩增發北軍兵餉 
　　前駐漢陽浦口河南之北軍現悉調集北京保護都城 
　　满人組織死黨秘密派赴各處煽動兵隊作亂并蠱惑前明後裔朱成禹要求帝位以期釀成亂事 
　　叛兵以所掠之物分載火車七輛開往保定 
　　有叛兵數隊回京希圖重行刦掠悉經拘獲正法 
　　第六鎭之兵一協將由汴省抵京維持秩序 
　　保定英美烟公司貨棧約値英金一萬磅及日本各商店均遭刦掠 
　　三月五日新舉臨時大總統袁命令據靑島德國人毛利電稱願入華籍毛利入籍是否與中國國籍法相符應由民政部查核辦理 
 
 
 

Page 2

 
 
　　又命令現聞京城附近四郊土匪甚多雜以游勇時出搶刦頗爲閭閻之害飭步軍統領衙門順天府督飭兵警設法嚴行查拿就地懲辦 
（以上北京） 
　　段祺瑞姜桂題馮國璋及北京專使向南京政府要求數事（一）袁不南下（二）建都北京（三）袁就任北京電傅内閣總理人名得南京武昌之認可然後由新總理組織内閣（四）參議院及内閣赴北京以兵衛護前往聞本日（六日）下午二時開臨時閣議到者總長黃陸軍王外務次長王財政景敎育居内務呂司法馬實業議定諸事如下（一）袁不南下即以新選副總統來寗代表授任（二）建都北京先向南方軍隊疏通大勢岌岌不得已之情狀（三）如副總統不來即擬赴武昌交卸職務（四）將此議案即日提付叅議院聞卽派政府委員赴議院提案現時已通過大半再總理擬即唐紹儀并由北京專使中派四人及袁派二人南來疏通周施一切聞已出版 
　　敎育部由景次長組織雜誌每月二册定文敎内容甚完美不日出板 
　　孫總統不復主張袁世凱至寗南京政府中人大約尙須赴京協助袁總統恢復治安 
　　南京陸軍部因北方軍界不靖命藍天蔚胡瑛由海道直往北京協助防守并命粤浙柏各軍會合徐州聽候命令 
　　南京政府派駐烟台之兵二千名現將調往天津防守 
　　據私家電音謂九江有兵二千人亦同時起變大肆焚刦）以上南京（ 
　　汕頭騷亂甚劇鄰近潮州府之一百五十餘村庄彼此械鬥互相殘殺有六大村庄均已被毁死者約二百人 
　　傅聞汕頭民軍近日大起黨派之爭（汕頭） 
公電 
　　江蘇臨時省議會電　南京孫總統各部長參議院北京新舉袁總統武昌黎副總統各省都督督撫省議會諮議局公鑒南北合一瞬逾兩旬祇以地點各執强要袁南致統一政府迄未成立奸人乘機煽惑遂肇京保之變志士仁人殺身毁家冀得眞實幸福非爲依草附木者把持利祿之媒循是不悟堕强鄰之奸謀召瓜分之實禍生何以見全國同胞死何以對殉義諸烈言念及此痛哭失聲今全國大多數皆主臨時政府設在北京所見旣同應恊力以達公共之主張豈可任令挾私見爭意氣者敗壞大局惟有請孫總統速電袁總統在北京受任組織臨時政府召集臨時參議院至建都何地自可靜待國會議决庶乎全國人心皆定於一已壞之秩序立見恢復未壞之秩序可以維持値茲危亡呼吸之際旣不敢市惠以悅人亦不欲直言以賈禍謹吐肺腑公諸天下死生成敗在此一舉請各分别逕電一致進行江蘇臨時省議會叩微 
　　盛京趙爾巽等電　至急袁大總統蔡專使軍界統一會孫中山黎宋𨜮先生參議院各省督撫都督鑒臨時政府設在北京袁大總統暫不能南行東三省所主張理由迭經電陳在案此次京津保定之亂聞由袁大總統有南行之信軍心疑慮以致土匪得以乘間勾結暴動儻使離京更屬不堪設想現京津秩序尙未盡恢復善後交涉當益困難諸公如忽違初心坐視民國之亡則已如欲奠國基而免瓜分應立刻决議卽日在北京組織臨時政府統一政權南方諸彦無妨連袂北上以贊新猷萬勿再蹈虛文致受實禍盼切禱切趙爾巽陳昭常宋小濂及軍警紳商人民同叩 
　　吉林陳昭常等電　北京袁大總統蔡專使諸公軍事統一會南京孫總統叅議院武昌黎副總統各省督撫都督諮議局議會報館均鑒日内聞京津兵變市面騷然頃奉袁大總統通電謂共和初定突出奇變舍速建統一政府外殊無他法惟組織之事旣不可緩南行之舉已與南京政府電商辦法等語竊思共和新布百端待理無論内政外交莫不急需有確定之統一政府方足以鞏固初基今政府統一之設尙屬虛懸而土地淪胥之慘已見其兆後患何已實所痛心大凡國家必具有完全人格始克成立總統如元首又如首之腦各省如四肢政府各機關如五官腦具而五官不備是謂無人格之人鳥能生存於世界中國現狀毋乃類是革軍初起省界各分國體更新衆心未定倘不速建統一機關以籌確實辦法則各省紛爭勢將割裂軍隊滋擾到處橫行生靈之塗炭堪虞外人之干涉並至助我者將無所施其力而利我内亂者轉得逞其謀且君主之黨草澤之雄均未肯舍已徇人只困大勢所趨未敢顯爲公敵統一之組織若再不定則乘機造亂之懚患隨在難防現象雖强支持危險實難逆料至全國財政紊亂已甚南北軍隊待餉孔殷欲解散則爲匪堪憂欲應付則餉需何出長此遷延不决京津之變豈堪再見大抵此時待商者但因建都地點及袁總統南行兩問題未决之故建都之宜在北京前電具述况當此絕續之交北方軍心民心均賴袁總統一人維持故臨時政府尤不可不先在北京成立應俟全局大定隨後再籌永固辦法南京諸公所主持者無非以軍政府初成於南總統似宜往南受任孰知淸帝退位共和宣布實在北京全國仰望外人注目均集於此無論日後是否遷都再由國會决定此時總統必須於北京受任始能統一全國庶北方再無暴動之虞而南北共和亦由是而根基益固卽令總統受任組織必經參議院之贊同則總統現爲勢所迫未能南下而南京叅議院諸公未始不可北來叅議院之移動比之總統之行止其關繫當較輕也至在北京組織政府一切手續較易尙屬餘事毋煩縷陳是否有當務求公决當此時勢急迫一髮千鈞實中國今日存亡一大間題尙乞在事諸公顧念時難俾挽危局不勝翹企待命之至陳昭常曁政軍警學各界諮議局同電歌 
　　江北蔣都督電　大總統各部總次長曁參議院各都督各報館同鑒竊見國都地點至今尙未定議南北爭論難期解决愚以爲言論多則無所折衷意見多則紛紜莫是袁大總統雖經舉定而尙未任事不能担負全局之仔肩孫大總統雖已引退而未經解職尙有繩正進行之責任南北號爲統一而未見實行新舊貌若和衷而視同水火南人疑北北人疑南坐令人民存囗囗瞻視之心將士有上下猜嫌之意上月二十九號之北京兵變職是之由假使兩方之成見銷除民國之新都早定亦何至有此意外之變方今共和時代建都大事必取决於多數之與情雁行以個人之見何敢妄肆談議然雁行亦國民一分子也意見所及不敢不貢其一得之愚冀備芻蕘之採謹爲大總統及諸公一一陳之直隸地形險阻控御邊疆北跨長城西肘太行東瀕渤海據有山海之雄南接魯靈控制中原之地前此贊成北都者已皆言之綦詳毋待雁行贅述竊謂最可慮者满洲政府雖已推翻而满人萌孽猶存蒙古抗强自負在我中華民國之對於满蒙回藏一視同人原無畛域而其間保無有少數頑悍之徒妄思起事以擁戴幼主爲名以竊冀非常之事且北省人民對於某某等國感情素不甚洽而某某等國之覬觎西北諸省又已積慮處心歷有年所如南都之說竟行西北空虛人心悚懼萬一满蒙肇事满人必引某國爲奥援而蒙古亦必以某人爲後盾恐西北諸省非復我中國之所有矣雖然猶有大於此者東西列强久欲宰割吾國土地今满洲政府雖已銷滅而南北統一之臨時政府尙未成立列強旣未有承認之文民國亦未定建都之地新陳過渡一髮千鈞設或以政府未經成立之故而事變出於須臾列強肆其擇噬西北各省必受有形之割裂長江一帶將被無形之剖分從前满洲政府雖於外交種其惡因於近事收其惡果然表面尙未現分裂之形今日徒以各省意見之不齊惹起外人重大之注意始爲弔民伐罪之行終貽沙散瓜分之禍言念及此可爲寒心此雁行所爲鰓鰓過慮而不容不言者也况國都旣設南京則各國使館必當建築規模乍創經濟多艱國民之財力已窮何忍加以瘡痍重其担負雁行北人也不敢以北人言北總之無論如何必求早定國都之地點國都地點早定一日卽民國大局早安一日都北京可也都南京可也都武昌亦可也國都旣定斯政府之機關全備外交之主體大完然後可以不畏列强無忝民國昔满人以大别漠满之界限遂啓亡國之端業今論議諸君雖省界不同而皆爲漢有何忍再執界限之一見至妨民國之前途語曰尤而效之殆有甚焉雁行知諸公必不出此雁行不敏謹貢愚忱棘慮焦心不覺其言之過激竊願從大總統諸公之後與全國有心人共討論之江北都督蔣雁行魚 
　　武昌黎副總統電　孫大總統各部總次長參議院參謀團各制台撫台各省都督各司令官各報館均鑒淸帝遜位已近二旬政府尙未組成鄰邦尙未承認羣龍無首前途可危徒以議囗未生偷安旦夕頃聞京津煽亂囗黨操戈首難雖平餘孽未靖禍變之來尙未有艾外人對此極爲激昻某國並濳謀運兵入窺京輔設再稽時日險狀環生列强耽耽難保不自由行動瓜分之禍卽在目前敢伸前請爲諸公告國家構立首由政谖現雖南北和解戰禍初寗但新舊機關雙方對峙國鈞不顓郵命無價爾虞我詐莫知適從桀點之徒乘機思逞鳴儔嘯黨角立爲雄一隅糜爛全國隨之是謂兵亡天災侵尋連年饖饉江淮以南餓莩載道满漢構兵羣省響應鄂寗鼙鼓陜晋烽烟相我蒸民流離墊隘村落爲墟田園不澮夫征海角婦乞天涯刧火餘灰岡知所措不圖安撫何以善後是謂民亡满淸雖暴猶可爲國自舉義旗倐逾半載迺大局已定猶事爭持高功懷讒雄才畏禍遷延不决人人自危满蒙回藏甫就覊縻死灰尙燃臥榻久睡稍一反側豈復我有分裂不當必求平均莽莽神洲擲此孤注是謂國亡四海困窮民生凋弊帑枯於上産圚於下急圖統一尙懼失時設外患一生兵禍連結斬木無援析骸不飽黑𨽻紅氓猶求弗獲軒黃遺裔長絕人羣是謂種亡凡此數端皆由於國基未定有以召之而究厥原因仍本於爭都之一念論者執南北二京比絜利害連篇累帙際此時機萬分危迫舍南京不至亂舍北京必至亡縱金陵形勢較勝燕京猶當度時審勢量爲遷就况利便之勢相判天淵元洪非喪心病狂何敢危言聳聽特以禍機已見更無爭意氣之時其兄彎弓其弟埀涕亡日近矣不忍不言伏乞力袪成見共濟時艱早定國都組織政府庶可收中央統一之效杜外人干涉之端其餘問題儘可從容解决如蒙允許即請速電北京决定大計無任翹盻臨頴請命魂靈交馳元洪叩 
　　江北蔣都督電　各報館鈞鑒江北自變亂後庫欵一空而編整各營餉需甚重雖經滬寗蘇疊次接濟然不敷尙多不得不急則治標圖救目前之急前擬就舊有銅元局開鑪鼓鑄曾倩財政司長陶君思澄先赴寗禀准孫大總統復赴滬借定商款昨又奉北京袁大總統電令准即開局鼓鑄以六個月爲期期满即行停鑄用特電聞請發佈江北蔣雁行魚 
　　正陽關淮上軍司令電　安慶孫都督南京外交長上海各報館鑒皖北城鎭人民大多剪髮惟鄉僻羣懷觀望前大都督通限三月違削公權誠恐愚民未明此義擬乞再飭行政官有辮髮不准訴訟藉加警惕正陽非交通口岸現有美商任某招貼買髮地痞藉以招搖愚民愈以誤會日久恐生事端請告美領事照約禁止電飭出境張綸叩魚 
　　紹興公報電　報界公會鑒報紙代表輿論各國通例凡經郵局認定者郵稅特别减輕我國新定郵稅太重請聯合全國報館要求政府减輕紹興公報社 
譯電 
　　德政府因石來雅博士在津遇害遺有妻子擬向中央政府要求賠欵惟並不干涉中國之政治 
　　駐京外交團倘無特電申請本國政府增派援軍則各國擬不復派兵入華　（柏林） 
　　满洲齊齊哈爾之常備軍前與遠征隊因在戲館衝突大起决鬥今日（十七日）兩方面復聚衆互戰城中大亂現恐民軍將乘機起事（聖彼德堡） 
　　倫敦泰晤士討論中國北方兵變深讚日本執政者之忠誠雖經諸多困難而仍能守英日聯盟條約之文義泰晤士報並申述外國干涉之種種危險惟謂大局如長此不靖則將逼令外國聯合定策以期恢復治安然仍望中國大多之數國民抒其堅定之思以維持治安及謀全國之統一云　（倫敦） 
要聞一 
[記北京兵變後情形]  
　　字林報云北方各敎會對於時局寂無消息大約因電報不通之故兩日前法國賴柴里斯脫敎會致電保定府分會詢問戕害敎士詳情昨接覆電謂敎堂並未被焚敎士亦未遭戕害云 
　　昨日到滬之電内有一電由中國官場發來略謂據由保定府避難至京者云天主敎敎士不肯離開該城敎堂已全部被毁 
　　星期日外兵在北京城中巡邏并頒行戒嚴令於恢復治安大有效力昨夜（十六日）極形安靜惟天黑後民人不准外出否則有槍斃之危 
　　英兵　八百名派往豊台驅逐搶匪故匪徒已向正定府逃竄現有英兵六百名回抵天津使館衛隊則已增至二千人各公使現料非袁不能鎭定大局南京代表亦同有此意故不復主張袁氏赴寗之議 
　　北京附近　各鎭搶掠之風頗甚北京通至保府之電線已於今日下午修竣惟尙不能更向南進電報局則全部被焚各商店亦遭刦掠當時電報生逃上屋面暫避兇鋒迄今復回則什物悉化鳥有矣 
　　聞日本將派兵五千名抵京衆意以財政情形及軍士之行爲而觀當急設立有責任之政府否則外人旦夕必將干涉云 
　　有日本巡洋艦一艘駛抵大沽維持無線電音秦皇島亦到日兵五百名尙有三百名將由奉天來京據日人聲言來兵卽此作止而以余所聞則日本尙在豫備派大軍至華 
　　盤手常磐兩巡洋艦所載日本步兵兩大隊已在秦皇島登岸即乘火車前赴京津兩處見者駭之 
　　據保定府避難至京者云判兵並未傷害外人惟外國商店均已被刦英美烟公司之屋亦被毁 
　　此間日來尙稱安靜軍隊調往他處者甚多英兵已逼令豊台亂兵離開該處現查得亂兵出發之際野戰砲閂均已失去其蓄意蓋非一日矣 
紀天津兵變後情形 
　　天津電信云昨夜（十五日）此間尙稱安靜惟今昨兩日斬决搶匪頗多英法俄日德諸國軍隊因聞華兵抵距租界一英里内之某處均出隊豫備逐之旋經細探知係讹傅而罷 
　　今夜（十七日）將有日本步兵三大隊抵此北塘唐山中間之德國鐵路衛隊則已調至天津駐紮美國炮船二艘亦奉命開至大沽 
 
 
 

Page 3

 
 
　　華人盛傅某處叛兵現向天冿進發故外兵斥堠隊每夜在租界周圍巡邏以防不測　　昨有騎隊哨兵來報有華兵八百名行近租界　　 
東北兩英里以内之某處外兵統將乃派步炮各軍馳往該村迎𠞰至則並見有華兵蹤跡或他去矣 
　　日本第一援隊刻已行抵此間租界周圍有馬兵日夜巡邏街中兵士均携有來福槍帶子彈二百粒 
　　津浦鐵路洋工程司因滄州德州等處均有亂事現皆移庽天津 
臨時籌備處重要議案 
　　袁總統連日命臨時籌備處預議各項要政茲經探得議案大綱如左 
　　（一）統一政府成立之地點仍在北京其大總統受任典禮請由南京另派專使齎交印信等件在北京舉行 
　　（二）京外暫行新官制案及附訂法規等件 
　　（三）統一財政改訂新稅法又改良幣制案 
　　（四）召集臨時叅事院 
　　（五）制定中華民國國制及憲法大綱各法案 
　　（六）鞏固蒙藏邊圉暫設行政使及政敎分權法 
取消漢冶萍合辦草約 
　　上海去電　南京孫中山先生鑒漢冶萍事公將借欵原約十二條電令取銷甚佩卓見惟盛宣懷致電股東董事會尙藉口於公司合辦草約十條亦經核准諉咎我公以肆狡詐查該草約十條送寗在公電令取銷原約之後究竟是否核准請速電復爲盼炳麟等江 
　　南京來電　章太炎諸先生鑒所謂取銷卽取銷合辦草約十條之批許也此草約以須通過股東會而後成立股東抗議卽無效不問前曾批許其可以立約否况政府以後令取銷之耶兩次電王轉盛皆令取銷合辦之約昨得王覆電云盛來電本囑早開股東會而董事會則以代表股東名義到東取銷如必須全體股東公决俟覆到即約齊董事登報開股東會公决等因附告孫文歌 
要件 
[漢蒙聯合會啓]  
　　　漢蒙自元代以來累徴聯合然文不同政　　隔凡國家之法律人民之　尙往往多守蒙自爲蒙漢自爲漢之舊兩　　　通故雖以同在一邦同隷一廷之衆而相視者幾如秦越其去同和之化蓋甚　矣方今五大族聯爲一家放歷史未有之異彩我漢蒙鼔舞歡欣情何能已同人等鑒宇内之近勢慕歐化之大同爰立斯會冀以羣策群力同享和增之幸福揆厥理由約有數端以外交事寔言之蒙疆東起黑水西拯伊犂接外界者凡萬數千里其爲我漢境之屏障隱若三邊之於漢九邊之於明二百年來太和嶺以東之游牧各部鹽海裏海忽領以西雪山以南之城郭各部幾無一國之存而漢族獨不被禍者以我蒙有籓籬之限也蒙境所以無事者由外交得宜也近自崇　約於先曾紀澤更訂於後通市日繁交涉日棘邊吏部長應付偶疏大則有蹙地召侮之虞小則有失權慢隣之消蒙旣受禍漢亦非福講信修睦貴有專家苟非合公力以謀何由收交隣之益此外交上不可不聯合之理由也以内政上言之昔之將軍都統大臣以逮章京侍衛多例出之旗員與左遷之大吏本非上選其治愈偷無一利蒙之茲强蒙之策其優者不過有行故事而劣者遂致擾累滋多年班本以聯情而一次往來幾空部屬之生計承襲所以酬　而一　需索或擲鉅萬於奸胥其他巡閱之差斷獄之案但有可噬皆必擇肥是由中級之政界無人公　之文詞隔閡满漢之情未得通習蒙人遂受侵漁近則行新政者反巧以飽其私囊謀學術者且不免抑夫宗敎積怨生𨻶何由長治而久安漢蒙若能聯爲一氣則凡行政諸大端皆可共謀幸福同進文明向之朘削之風腐敗之政畛域之習均將不禁而自除此内政上不可不聯合之理由也以實業上言之金礦之富南盡熱河東至興安嶺西走阿爾泰山以達水嶺甲於全球煤鐵鉛錫之饒更所在多有鹽　之産隨池澤而生森林之多依山河而茂皮毛本大宗出産佃牧爲天然利益果謀疏濬何難富强然路政未修交通多滯財力所囿開闢爲難種種實業斷非一人一家之力所能成其大者如伊黑張恰之軌道額爾齊斯鄂爾坤伊犁諸河之航業以廣饋饟則宜擴各邊之屯以利畜牧則宜採歐西之法必合衆擎以舉乃可漸次觀成否則利棄於原寶韞於地胠篋之患卽在自亡此實業上不可不聯合之理由也本會用是集合漢蒙閎通達識之士公同研究以上諸大端以扶助人和成立之新基而保東亞和平之大局是爲啓 
　　漢蒙聯合會簡章　　一本會聯合漢蒙志士爲消除畛域一致進行起見故命名爲聯合會 
　　二本會設正會長一人副會長二人駐會幹事員十人普通幹事員二十人會員無定額凡與本會宗旨相合志願入會者開明姓名年籍經曆函達本會得本會之認可爲合格 
　　三本會駐會幹事員暫由正副會長選任 
　　四正副會長綜理一切事務分立總務部調查部交際澡評議部推舉會員爲幹事分任各部事務 
　　五本會事務所暫設北京化石橋橋别業 
　　六所有本會未盡事宜隨時斟酌辦理 
　　發起人　科爾沁親王阿穆爾靈圭　張慶桐　袁克定吳廷　　唐在禮　梅光義　金還　陸大坊　常堵璋　陳毅蔡儒楷 
　　贊成人　喀爾喀親王那彦圖　舊土爾扈特郡王怕勒塔喀爾沁郡王貢桑諾爾布　柰曼爾郡王蘇珠克圖巴圖爾科爾沁寶圖郡王棍楚克蘇隆　科爾沁輔國公博迪蘇　梁士詒　阮忠樞　伍廷芳　張審　程德全　嚴修　王寵惠　張一　　沈恩孚　袁希濤　汪榮寶　葉恭綽　周自齊　華世奎　曹汝霖　施愚　曹汝英　王劭亷　張壽椿　畢桂芳余建侯　曾文玉　吳燕紹　沈兆社　金邦平　阮惟和　陸定　謝永炘　張慶桂 
淸談　（我） 
　　言論自由共和國之通例監督政府報紙之天職今新政府雛形未完我言論界對於當軸之舉動方自愧未能確盡監督之天職不謂内務部反橫加取締鉗制我自由之方論吁可異矣 
　　夫制定法律須待國會之公决此略涉歐美歷史者類知之内務部何人而可以一紙電書抺煞全國之輿論故此事無論其爲暫行爲永久内務部違法越權破壞共和之罪總無逃於天地記者敬竊取其所謂報律第二章之意義下一轉語曰行政官違法越權關於共和國體有破壞確據者除勒令退職外該部長官並坐以應得之罪吾知内務部見之必無以自解 
　　或曰此事内務部不過爲人傀儡其主動固别有在然而内務部休矣 
小說 
[俄王之偵探　（二十）　(無名)]  
余又問道自後如何霍林忒道我乃歸而娶阿彌陀後又傭力於佛來及另非店過此以後又復無事乃設法來倫敦先在考脫路酒店内爲廚人後又在馬莪戈酒店内爲西崽積錢少許乃接我妻來英後又轉至密賴諾爲酒保現雖在密賴諾尙思再遷至大酒館内稍增工資我有一友曾在彼處每一禮拜能得四五金榜也余因向他說道我有朋友和那大酒館管事的人相識我替你留意罷霍林忒歡呼道多謝多謝主人倘能爲我謀事我必願意去做不但我願我妻問之亦必代我願意也余道我旣許你斷不失信我以前甚愛你因你爲人信實爲世間不可多得之人霍林忒忽然正色道老主人老友今日主人仍以老友待我我亦不得不以老友待主人說時顔色更變立刻伸手自椅上拖余起余聞言見狀更怪忙問何故霍林忒道危險危險又道快快備你手鎗恐將有用處余更怪駭問道爲甚缘故我甚不解霍林忒道我今夜告你的話你須盡忘我所說的全是妄語無一眞言也余怒問道何故如此霍林忒道請老友勿怒我於此事亦入人彀中爲你仇人所賣余又呼道誰爲我的仇適我何勿知霍林忒道如今亦不暇細你若不信我言我試爲你觀之乃取火箝置於余適纔所坐之椅上忽發異光傾刻融化非復原形余大驚駭連聲呼道何故何故 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[陜西軍事近狀]  
　　三月四號西安電云　川滇黔援陜各軍已由漢中入鳳翔長武擊賊後路 
　　同日又電云　豫撫所派趙統領周恊統援兵已到季招討亦由荊關趨西安夾擊升賊西安圍已解升允仍退乾州 
[升允螳臂之計畫]  
　　陜西電云前淸陜西巡撫升允近日憤淸帝退位民國成立满人勢力漸消恐已之祿位亦將不保故先自率其部下直犯潼關攻陷醴泉進攻咸陽旋爲陜西都督張鳳翔急令周符麟前往抵敵已交戰數次迄因陜兵祗有三千不敷調遣現兩面正相持未下已由張都督發急電致袁總統請其派兵往援升允刻於援兵未到之前終日在行營中與其幕僚籌畫抵禦各項事宜其籌畫事宜如下（一）將該省財産豐富者勒令捐助軍餉按財産之多寡定捐納之等差（二）部下所有勁旅分撥五分之二攻打西安限即日陷落（三）派員前赴新疆與提督焦大聚及第八營砲隊長阮道成聯絡（四）致電東三省宗社黨肅王央其代購最新軍械並請撥欵三十萬以充軍用（五）編練炸彈勤王隊十營以期克日編成調遣（六）煽惑回民叛亂使分陜西兵力無暇兼顧即可乘此進攻各要地（七）派暗殺黨潜往各省以炸民國最重要人物 
[山東全體人民公佈張廣建吳炳湘罪狀書]  
　　山東於辛亥九月二十三日（陰曆下同）宣布獨立自張廣建與吳炳湘到東後獨立取消張遂得署淸藩司吳遂得署淸警道後張又排去孫胡兩撫而據其位迄今三月餘士類寒心人民切齒齊魯天日黑暗無光乃近因希望山東都督復遣其黨羽四散謠言並有詆毁胡公經武之語殊屬喪心病狂自外人類茲特將張吳二人罪狀公佈於中華民國四萬萬同胞之前張廣建安徽合肥人曾在唐少川節下充差官以資捐淸候補直𨽻州津浦鐵路興工謀得北叚購地局總辦差以呑没公欵爲淸督辦津浦鐵路大臣呂鏡宇撤差 
　　吳炳湘亦安徽合肥籍幼爲淸提督聶士成所厮養及長充聶差官以保舉得知縣又充第五鎭收支員故得識今第五鎭統制吳鼎元其時吳尙爲標統 
　　山東宣布獨立時吳鼎元與巡防營統領聶憲藩（聶士成次公子吳炳湘之少主人）均不反對張吳到東後卽潛往第五鎭運動吳鼎元反對獨立吳爲其所惑乃往見聶憲藩令其附和聶不得已亦贊成於是吳鼎元聶憲藩乃以武力强迫孫寶琦將山東獨立取消 
　　山東獨立取消後前淸政府論功行賞張遂得以直𨽻州署山東布政使吳遂得以補用知縣署巡警道二人接任之後遂用極端壓制手段殘害東人無論何事二人皆秘密商酌故張之罪即吳之罪吳之罪即張之罪二人固表裏爲奸同惡相濟者也　（未完） 
粤路股東會紀事 
　　粤路公司二月二十九號開股東會議二點半鐘開會到者三十餘人請股東舉臨時主席黎蔭堂舉張少棠張云弟現充董事權限不合請舉股東陳景南舉劉植生衆贊成卽請劉植生主席宣布都督府財政部來函宣布股東麥建華來函宣布第一條議案一議前接都督府財政部函開請將粤路加借一千萬元以濟粤省需用等因此事係股東主權應如何答復之處請公議决定葉月波言此路前經股東議决允借與中央政府抵押欵項今粤軍政府又擬再借實難作主蓋一路不能重借也如粤軍政府必欲再借應請其自與中央政府熟商便是甘熾南言革命規則先以私家財産借押而後借及公共財産現招商局借欵已經决議取銷諒不必再借粤路抵押至粤軍政府借欵須視其有益商民與否以爲允借與否之决斷隨經衆决議此路前經股東决議允借與中央政府抵押欵項公司實無權再借與粤軍政府至粤軍政府欲借多少應請其自行與中央政府熟商便是宣布第二條議案一議昨接三省局來函以前都督胡漢民委任鄧君慕韓爲三省枝路監理該局昨接湘路公司來電不允承認并電陳都督取銷本公司承認與否請公議宣布三省局來函并文移各件潘彦博言今日各股東須知軍政府所以派監理之理由因前淸郵傅部曾付鉅欵贖收路股數十萬又曾代公司還外債數十萬現民國已成此欵應歸軍政府所有此應派監理者一且又三省路局向設三總辦粤省則以本公司總理兼之不甚經理湘省則屢易總辦亦不能深知該路内容惟卾省之盛總辦則爲日最久故舞弊愈甚故軍政府派員監理正以整頓之也范鐵才言今日請問各股東欲整頓鐵路抑或聽其腐敗如欲整頓則須承認派人監理潘又言軍政府此次派委監理須問其監理爲何如人蓋鄧君慕韓爲孫總統之手足又爲同盟會之會長今軍政府派委爲監理實無不承認之理由如不承認鄧君即是不承認民國葉月波并陳景南梁崧生謂軍政府派人淸查三省路局自是正辦惟受職似不宜隨經衆决議此次軍政府派委三省局監理應先問其派委之理如係有益公司者股東自當承認又葉月波提議三期股銀前經决定每股先交一元惟鄙意應照原議兼收如有交足二元半者卽換股票息摺并淸算照扣息項以示優待其交一元者亦聽以免外埠交股週折衆贊成復由股東潘君彦博及鄧某君數人提議謂軍政府派委三省監理股東旣經承認當由主席交帶書記擬函覆三省局言明本日表决承認方合等語主席即着書記擬就函覆一件宣布主席簽字後并由潘彦博將函稿抄去茲將覆函錄下 
　　敬復者昨接大函以軍政府派委鄧君慕韓爲三省監理一節本日經股東會議僉謂三省路局亟須派員監理以資整頓今軍政府旣委鄧君慕韓監理我股東均表决承認等因合就據情奉覆伏希查照是荷專此順頌台安惟照不宣粤路總公司頓二月念九 
林激眞與潮汕人之惡感 
　　汕頭人恐慌　粤東第一軍司令林激眞抗違粤都督命令將由惠州出巡汕頭汕人大爲驚慌當由該埠嶺東公安會維持會坐辦辛君子基特請潮梅兩屬代表張玉堂曾伯諤韓屏初謝逸橋林君厚丁晉齊方子衡沈友士於二月念八夜到六邑會館會議議决辦法如下（一）議由潮梅人士各派代表一人至碣石面謁林君激眞道明前此悞會理由并請其暫緩來汕凡有對於潮梅地方事件意見即交由代表帶回由二屬紳商議决籌辦（一）先由兩屬紳商人民意見佈告二屬各軍隊各守軍紀不得暴動若有擾害治安先行肇釁者無論何人管帶兩屬各軍當恊力攻擊以維大局二十九日卽派定代表二人一潮州代表辛子基一梅州代表張玉堂卽日起程赴碣與林司令激眞會商并由二人將所議辦法電致都督府核示 
　　安撫使覆書　潮汕安撫使陳宏蕚覆林書云毅强學長大人足下敬啓者頃接來示聆悉遠途來兵應尋住宿之所並無他意今日公安維持會及特别會兩方面之意見均屬相同現在商派兩方代表前往拜謁林先生此刻正在與謝逸橋君商議良善辦法將來定能得最親愛之結果林先生成最大名譽造福於國民我輩素抱之宗旨亦能表見於天下足下今日會見辛子基弟與他同一見解請寬心勿疑候辛子基君與謝逸橋君商定後再告知就是足下有意見儘可商酌史君亦知弟意大局爲重非一州一地可此專此敬頌日祺弟陳宏蕚頓二月二十八 
　　汕商會覆文　汕頭商務總會爲咨覆事（上略）貴營到汕接准照會内開係聞得沿海之油頭各鄕伏莽搶刦械鬥以致商塲恐慌不能不迅速來汕與父老昆弟共謀維持之策仰見貴軍司令長不分畛域關懷鄰封莫名欽佩惟查汕頭及附近各鄕自光復以來地方尙稱安謐雖各屬内地間有竊盜毆鬥等事經潮軍分别彈壓緝辦不至别有他虞堪慰馳糸然有不能不爲貴標統正告者則以潮州軍隊正在編制聚於汕頭聽候點驗突遇貴軍賁臨雖各軍官深明大義均能嚴加約束然猶恐主客之間素未聯絡萬一小有悞會致起衝突或重煩兩軍長官之憂至於汕頭係通商口岸外人生命財産關係緊要日前錦州輪船到口外人旣不能無疑此次貴標統雖力任保全之責觀於本港加派兵輪駐泊一節則外人信服與否尙難揣測總之地方安寗各蒙幸福敝會之所希望諒亦爲貴標統所同意若抵觸人民公意則猜忌叢生貴標統與人民亦均有不利也理合咨覆貴標統查照須至咨者右咨粤省第一軍軍司令長部下標統林二月二十八 
　　林激眞來汕　林激眞因被拒不得入汕竟率兵隊三百餘人暗從碣石地方用韓山小輪裝載來汕在招商局碼頭登岸到汕後駐審判廳地方及下午該兵隊約有數十人俱執槍械炸彈分站潮陽碼頭各口商民不知何事倉皇閉店一時人心惴惴殆詢及該隊兵士得悉係爲迎接統領然一般商民飽受虛驚已不淺矣 
　　林激眞通告　粤省第一軍軍司令長林爲通告安民事竊本總司令與陳都督起義淡江連下歸博雄師汛掃光復惠郡及陳公被公推爲粤都督本司令留守惠城三月有餘雖未敢謂治化文明而軍民安堵亦十屬父老昆弟所公認矣粤中四路鎭守府之設陳都督乃發起人惟以土匪尙多民賊未靖四鄕械鬥日尋干戈因委任本司令分巡自惠屬海豐陸豐毗連潮州沿海各境惟以安輯商民勦除土匪民賊鄕惡土毫爲進行方針本司令自督大兵沿站進發申明約束秋毫無犯惟願我商民各安生業切勿誤會致生疑忌本總司令有厚望焉切切此佈中華民國元年二月日佈告 
　　特别會紀事　汕埠總商會曁陳安撫使因林兵到汕函請全潮紳士開特别大會首由賴總理搖鈴開會宣佈開會宗旨係爲籌餉諸大間題惟早間忽聞林激眞兵已來汕此層尤爲緊要請先討論如何對待後會再研究籌餉理由旋由黃君任初代表安撫使說明不能蒞會之故并宣告林兵確已登岸到者三百餘人吳君子壽起言林兵來汕毫無名義如何對待沈君友士起言林兵旣來應遣代表詰問理由如果强蠻再以前議對待王君慕韓謂林兵來汕旣違都督命令此時應電問都督請嚴責林吳君謂處此時間斷不可仍用敷衍手段並痛陳林兵之來如何無理并計及潮州後日種種隱患嗣蔡君少庵蕭君漢卿起謂吳君所言自是偉論惟是遽以强硬對待亦欠文明且兵事一開地方糜爛商埠所在關係匪輕請再商量斟酌一適當之方於地方可卜又安使激眞亦難藉口此蓋於戰守均無可言之中默求委曲求全之意蔡君發議後林君君厚續至會場時會員尙未散開林君即痛陳林兵之來道理名義毫無一是此事若可隱忍異日任人魚肉將不堪言嗣某君以投　忌器之說言於是塲中遂解决舉定高君繩之爲全潮鎭守府蓋以高君素爲社會信仰兼爲外界推崇舉以保障全潮當能消弭隱患遂通過散會　茲將潮商電書錄附錄於後 
　　陳都督臨時省會軍團協會總商會報界公會鑒林激眞託名出巡海陸擅行來汕時値舊曆年關全埠震恐因係　乘英輪英領恐滋事端有碍英商名譽嚴飭該輪出口廿七號林復由甲子潛師來汕陳紮審判廳安架開花砲人心隍隍不知所措伏思民國大局已完對内對外均宜力持共和嚴守陸軍部通飭紀律若軍隊行動可以自由都督命令可以違抗置内地商民外人性命財産於不顧國將何以爲國民將何以率循恐内亂一生外人干涉大局不堪設想乞火速電飭林軍迅行退兵出境以免蹂躪地方破壞大局不勝切盼旅港潮商陳春泉陳子丹柯斗南張義生黄象初等同叩 
又軍團協會臨時省會報界公會潮州八邑會館同盟會七十二行九善堂鑒林激眞部下林振雄兵一營由碣石迫脅小輪再渡至汕登岸聞其本人將由惠帶重兵續到全潮惶震前奉都督電示林激眞不准到潮今違命擅來用意可知請問都督命令林激眞是否當遵全潮曁外人生命財産都督能否完全保護乞提議公决以安大局汕頭總商會自治會參議會潮州特别會曁九屬紳商同叩勘 
呂志伊擬捕懲鄂議員原函 
　　前月中旬南京政府司法次長呂志伊致函武昌當局商議逮捕參議院議員劉成禺之事被參議院知悉遂有彈劾呂志伊違法之舉大略已紀前報茲查得呂志伊原函特補錄如下 
　　貴省所派參議員劉成禺君於前日在參議院議場中出言不愼謂明朝如何如何本朝如何如何該參議員若果爲民國之參議員尙何本朝之有若淸國之參議員則不惟民國之參議院中不能容此違背國憲之人恐貴省人士亦不承認此人也夫議員之言論行政官原無權干涉然違背國憲與叛逆重罪則各國憲法均許司法警察捕交裁叛所訊辦對於此事本宜卽行使弟之職權惟念此次民國之成立全仗貴省人士首先起義厥功甚偉故弟未敢遽行派人捕懲特先函達吾兄聲明理由祈代轉呈黎副總統請示辦法如何祈速電覆 
　　附錄黎副總統致孫總統及伍司法總長函　查劉君此次由本省舉爲參議院議員議論過激或所不免至如該函所云明朝本朝等字様是否　寔未能臆斷卽有該項字様亦不過歷舉前史信口流露偶失檢點由議長當場纠正足矣該函逕指爲違背國憲之人殊堪詫異夫文字興獄寔亡國之大端前史具在不勝枚舉满淸入關以此對待漢族至今思之猶爲髮指鄂中起義各省響應正宜一掃從前鉗制言論觸犯忌諱之積習矧叅議院爲立法機關議員爲全國代表應如何尊重其權限確保共和體制呂君係司法之人何反欲藉一字之差羅織成獄豈將蹈前朝之覆轍而効满淸待漢人之苛　耶此則同人等所大惑不解者也正議答禺適參議院敝省議員張伯烈君到鄂據云呂君所謂明朝本朝等字様不知從何得來謂呂君親耳聆及耶則從前會議均無旁聽席將得之議長議員耶何張君在會未聞此事或有人從中播弄意圖陷害耶呂君應以職權調查確寔嚴治進言者以揑造之罪方爲公允細繹呂君來函所指劉君罪狀僅在本朝一語已非捕辦之罪証以張君所言實在情形並此一語失檢之事而無之當此大局甫定豈容有羅織興獄之舉敬請尊處就近切實查明（下略） 
鎭江米業主張弛禁 
　　鎭郡米石暫行弛禁以興市面並舉定米業董事各情已紀前報茲因上海等埠米價疊漲實受弛禁之影響稟請蘇都督禁止莊都督亦以蘇省疊遭荒歉缺食堪虞飭令且俟豐年以後再議弛禁出口鎭郡米業自接府令以鎭江自米市移至蕪湖已閱多年市面之衰敗原因實由於此且軍興以來愈形凋敝若欲振興商務非速弛米禁恐别無補救之策因之仍主張弛禁聞商界中人擬公舉代表再行赴省陳請以期達到目的云 
松江天馬山鄕議會全體 
辭職 
　　天馬山區鄕議會因爭附加稅支配權全體辭職現在已傅告各鄕區略謂壬子年歲入歲出預算案缘附加稅一項未奉彙交無從成立本會查照市鄕制第九十五九十六兩條明年本鄕應行收受洋三千八百餘元今奉批示附加稅須俟截數後市鄕恊議定奪則本鄕明年預算案須待至明年五月丁漕截數以後且恊議會何時成立本會亦無章程可據查市鄕制附加稅一項明定由民政長按稅法征收彙交市鄕董收管是民政長負完全征收彙交之責市鄕董有完全收管之責初非縣議會所得而分成支配之也且縣議會所議敎育經費與蘇都督府令不同現奉民政長電請蘇都督核示電令内開附加稅爲本地方之用兼含縣經費市鄕經費兩種在内如何分成支配可由縣議會議决等因是合市鄕制與縣制爲一誤而縣議會遂得司市鄕議會之槖籲以一省行政長官之命令變更一省立法最高機關之法制章程處活動地位辦事者何所依據本届臨時縣議會於市鄕附加稅藉詞支配本會未便將順縣議會之意思减民政長鄭重本會議案批飭執行之効力亦未便曲從行政長官之命令置章程於不問無從預算何以鞏辦事之基媿對地方引咎辭職 
兵變聲中之浙軍 
　　連日京卾津保等處先後兵變南京臨時政府迭據專使及津沽同志函電請速派兵赴援安定大局當由陸軍部擬定三路馳援北京此項緊急電令於十六子時到杭適朱統制因公回籍奉電後立刻出發卽晚續據蔣都督自滬來電以時局危迫浙軍精旅半已出征留省各標營新徴居七必不足以應調飭各標將校每日加足鐘點星夜敎練並飛催已整未齊各營嚴限運省入伍以維大局業經各部長會核轉　遵辦矣 
 
 
 

Page 7

 
 
全浙敎育之進行 
　　浙江敎育司長沈鈞儒君奉都督委任屢辭未獲惟經濟缺乏籌措爲難而各屬舊有小學又紛紛請款多至一百三十餘處現聞蔣都督赴滬籌欵有着沈君當將十一府中校組織開辦以植基礎並於昨日特開敎育總會當場辭去副會長一席經全體職員公推幹事王君卓芙赴滬敦請會長章太炎回杭主持是日敎育會並議决辦法五條（一）咨呈都督及敎育司尅期籌撥經費（一）編輯部章程推總幹事主稿下期職員會通過實行（一）成立大會期規定四月初七日即陰曆二月二十日（一）擬發起各省敎育聯合會（一）講演綀習會准本月第三星期實行 
　　校正　昨報載陜西乞援要電咸陽誤作叟陽寔係電碼之訛合亟校正 
本埠新聞 
[民政長文告彙錄]  
　　上海縣民政長吳懷疚君於新曆三月六日出示三道照錄如左 
[永禁賭博] 　 
奉代理江蘇都督莊第六十二號府令内開案准内務部總長咨開照得賭博陋習最爲社會之害律法在所必禁祇以光復之際軍事倥偬未及整理刻已南北統一國是大定將欲修明内治必先革除社會陋習矧去秋各處頻告歉收兼値軍興人民生計類多困難賭博爲巧取人財旣背人道主義尤於現時民生多所妨害亟應嚴切禁止爲我共和國民祛除汚點現經本部呈明大總統核准切實施行無論何項賭博一體禁除凡人民宴會游飲集合各塲所一槪不准重蹈賭博舊習其店舖中有售賣各種賭具者卽着自行銷燬嗣後永遠不准出售責任各該地方巡警嚴密稽查倘有違犯各按現行律科罪以絕賭風而肅民紀除分咨各部並令南京巡警總監南京府知事出示查禁外相應備文咨請貴都督出示曉諭並通飭貴轄各地方各官廳一律查照執行等因到府准此查嚴禁賭博業經上年第二十三號府令飭遵辦理在案茲准前因合再通令各該縣民政長遵照執行並再示諭俾衆周知此令等因奉此查賭博最爲社會之害疊奉蘇軍滬軍都督出示諭禁並由本民政長飭知警務課長查禁在案茲奉前因除知照警務課長查禁外合再出示諭禁爲此示仰闔邑人民一體遵照不准重蹈賭博致干罪戾其店舖中有售賣各種賭具者務卽自行銷燬嗣後永遠不准出售以絕賭風而肅民紀均各凛遵毋違 
[整理農業] 　 
　　奉代理江蘇都督莊第六十三號府令内開准内務部敬電開戰端旣弭懶事宜儆茲値春耕伊始誠恐人民因轉徙流離荒棄農業則春耕旣未盡力秋收必受影響擬速令各地方官出示通告俾各安心樂業愼重民事則生計得免困蹙而國庫賴以增加民國前途幸甚等因到府准此合行通令各該縣民政長仰即出示曉諭大局敉平各安生業此令等因奉此合行出示曉諭爲此示仰合邑人民一體周知爾等須知目下南北統一民國底定務各安心樂業勿得輕自猜疑妨生計 
[通用陽曆]  
　　奉代理江蘇都督莊第六十四號府令内開據民政司稱民國改用陽曆及辛亥年仍以舊曆除夕爲商市結賬之期等因均經通令在案現在舊曆歲除已過一切民生日用以月計値者如薪俸租金之類俱應遵照陽曆計算商市賬項亦應由各地商會按照陽曆妥議結束之期庶幾正朔從同不致隨地而異度支一律毋虞計日而爭爲此通令各該民政長卽日出示曉諭一體遵照此令等因奉此查現在南北統一改用陽曆自應一律遵行惟商市賬項結束之期應如何規定必須先行籌議除照會南北商會卽日妥議具復核奪外合行出示曉諭爲此示仰合邑商民人等一體遵照毋違 
[西北實業協會成立]  
　　陽曆三月六日下午二時西北實業協會開成立大會首由米如玉君報告該會成立情形次討論總會地點及實行事件並設立各省分會次公舉職員正會長于佑任副會長米如玉會計馬凌雲書記王月波張季鸞農業科員李鏡蓉宋維城徐培楠工業科員梁上棟李建德趙奇英商業科員趙世鈺林宗漢張禮河南分會幹事周維屏張達善調查員單希曾林英鍾山西分會幹事狄觀滄梁濟調查員鄭寳善趙廷雅郭德修陜西分會幹事李龍門張允耀調查員張蔭亭馬凌甫張阜生劉東軒白西垣張晴川蘇病俠次由會員及來賓捐助經費甚形踴躍旋來賓錢寳書君演說略謂全國宜設實業會及互相聯絡之利益繼由吉林杜景芳演說東三省急宜移民開墾此次恊會成立宜互相聯絡恊助進行而設拓殖銀行尤爲急務等語時已五鐘遂散會 
[國民監督政府之大會]  
　　昨日滬上人士爲南京政府以全國賦稅向道勝銀行抵借百五十萬金磅一事在西門外江蘇敎育總會集議對付之法下午二時開會如共和建設會民社民國公會公民急進黨民生國計會工黨社會黨大同公濟總會工商勇進黨共和憲政會農工統一會華僑聯合會等均推代表到會其餘愛國同胞到者甚衆先由發起人李倬雲君報告開會宗旨以現當民國初立財政交困借債問題雖出於萬不得已而此次財政總長陳錦濤向華俄道勝銀行借金百五十萬磅擅將全國賦稅作抵而參議院僅八人贊同作爲通過損失主權貽害國民即徴諸亡淸政府亦不至此何况新民國乎今日之會應請各團體合力要求政府將此案宣佈取消遂公推王君河屏爲主席王君謂南京政府如此違法舉動我共和國民當然絕對不承認後由沈君則侯鍾君璞岑江君確生朱君繩先等相繼演說痛快淋漓莫不鼓掌而尤以沈君之言最爲沈痛當場遂議决各團體聯名分電北京袁大總統武昌黎副總統南京孫總統及各部總次長要求取消到會各團體贊成具名公同擬就電稿卽日拍發又對於京津兵變問題華僑被辱問題公議改日再行討論是日羣情憤激實足振起國民監督政府之精神散會已五鐘矣 
[防範宗社黨煽惑之命令]  
　　滬軍都督陳英士君昨日通令各軍營云北京津保軍隊因誤會變亂當由南京政府籌畫防勦大局不致有碍本都督訪聞有宗社黨黨員到處煽惑希圖破壞民國上海五方雜處良莠不齊難保無該黨黨員混跡造謠惑我人心除分令民政總長轉飭上海閘北市政廳通飭各商團各區巡警嚴密訪查妥愼防守外合亟令行各軍隊一體遵照此令 
[查拿暗殺黨人]  
　　滬軍福字敢死隊司令長查悉满人之留學日本者現正私結死黨潛回中國專以暗殺爲事且聞黨首增福增榮維新長陞英啟蔭奎奎山岳亮等八人業已回華潛匿滬上因特諭令該營暗探嚴密訪查務獲究辦 
[嚴禁軍人吃香煙]  
　　福字敢死隊劉司令長禁止軍人吸食香烟曾誌本報昨又誥誡軍人謂香烟一物最傷腦筋肺腑不獨有碍衛生且不雅觀嗣後如有軍人私自吃食查出定當嚴究 
[海軍部電調兵艦]  
　　海軍司令部毛總司令前日接奉海軍部電令着卽傅諭楚謙砲艦湖鄂魚雷艦迅卽由滬駛赴金陵候令開往蕪湖武昌等處防守等因毛總司令遵卽飭令該二艦長赶速上駛聞定於今日啓行 
[商輪運兵來滬]  
　　江寬商輪前日由漢口裝載卾軍步兵八百餘名來滬停泊製造局前面候卸聞該兵士等登岸後即在龍華等處暫行駐紮 
[江陰領運軍火]  
　　江陰舉辦商團需用槍械由該處紳董禀陳製造局請撥洋鎗二百桿子彈六千顆火藥十六箱昨經李總理允准如數照發裝船起運並由滬軍政府加給護照以便沿途驗放 
[局長注意命案]  
　　本邑十四圖鄭家宅附近滬杭鐵路旁之小溝内曾於舊曆年終發見無名男屍一具驗係生前受傷身死抛棄溝内當由上海檢察廳飭緝正兇在案茲悉高昌廟巡警分局長錢君允祥以該處𨽻屬本區境内此案正兇未經戈獲應卽從速跴緝故特諭令局差吳貴余升等帮同訪查務獲澈究 
[分設華洋法庭之布置]  
　　上海華洋交涉司法裁判員許繼祥君自奉委任後已將辦理法庭章程擬定宣布經載前報茲又派一當値員赴閘北市政廳所設之法庭經理華洋交涉詞訟事宜凡有禀件公文俱歸該處直接收受 
[地方自治之進行]  
　　滬南市政廳長去臘有奉蘇都督頒到市鄕制後即經開會舉定議事會正副會長預備開辦市鄕事宜茲又議定先從市區域入手將前次調查之户口册趕速造竣送請警務公所再派巡員查明開辦俟諸事妥洽再將鄕區接續辦理 
[張園將開大會]  
　　中華民國大同公濟總會定於陽曆三月十日午午後一旬鐘假座張園開特别大會請李提摩太李佳白伍廷芳三博士演說想届時與會者必實繁有徙也 
[研究分理票欵]  
　　英商永年人壽公司洋人華田控寳康洋貨號主戴嘉寳不理票欵迭經公共公廨會訊宣佈堂諭已紀前報茲緣是案牽涉之正元兆康謙餘三錢莊股東經理均應同負責任分别理償惟其中股東或有業已退股者或有數人合股以一人出面者不能援照各莊資本簿所定股分担負責任是以由原告西人禀奉英領照請公廨於前日午後傅訊並由三莊理賬處代表徐思義律師偕謙餘莊經理戚雅芳上堂證明該莊股東田春農業已身故所有股分已於前年推併與戚攀雲名下立有退股及收受據互相交執復由兆康莊股東虞瑞淸投稱該莊股分雖由商人出面得兩股半其實商人自已名下祗有一股其餘股半由戴嘉寳認定一股陳逸卿認定半股有該莊支付官利簿可查各等語戴亦由梅吉言律師到堂代表關讞員與英康副領事反覆研究以田春農之家屬久傅不到又不將退據呈騐因卽諭令戚雅芳赶緊函催田之家屬來廨呈騐退據以憑核奪餘候會商再核 
[仁源典幸蒙體諒]  
　　公共租界泥城外大沽路仁源典當去年失愼後即具禀各公署請給示諭援照典業定例賠償二成業經公共公廨諭限三天造具淸册呈候核奪在案昨晨該典仍遣代表徐耀庭將被焚衣飾淸册並典業規則呈案請示王襄讞察核淸單以該典應賠錢十一萬餘串除將焚賸衣飾作抵並將所得保險費銀合錢八萬八百餘千儘數賠償外約須虧本錢二萬五千餘串旣已折本應予體諒遂准照典業定例賠償聽候給示遵行 
[組織技師養成所]  
　　二馬路抛球場工業建設會發起以來未及匝月而其企圖工業發達之手續已非常圓满如組織民帝報工業雜誌工業宣講會等進步之速實出意表茲聞該會會友中之有經騐者因憫軍興以來失業者多是以組織技師養成所以切實應用科學循循善導計設正附兩科正科分脂肪化妝爆發染色文具製藥電鍍冶金等科附科分純正化學英文日文算術商法簿記等科定新曆三月二十八號開課報名處卽在該會 
[三餘夜學社之發達]  
　　英租界大馬路盆湯弄口洋布商業會附設之三餘英文夜學社自本學期起擴充校舍加增學額並添設打字一科定舊曆正月二十晚開課茲將簡章錄下 
　　宗旨　本社以公餘閒暇之時授以靑年必需之學使人人能自立謀生而爲完全之共和國民爲宗旨 
　　資格　凡身體健全無習氣者爲合格 
　　程度　有志嚮學者不限程度年齡一律收錄以期普及 
　　學額　暫定六十名額满不錄 
　　學科　計分四班專授　讀本　拼半　書法　默書　繙繹 
　　文法　作論　會話　（甲）高等班　（乙）二班　（丙）三班（丁）四班 
　　學期　每年分兩學期每學期計五個足月 
　　時刻　除星期日休息外每晚七時半至九時半 
　　考試　每學期終大考一次凡列最優及優等者給以獎品並得升班以資鼓勵 
　　學費　甲乙兩班每學期洋七元每月洋二元丙丁兩班每學期洋五圓每月洋一圓五角槪須預繳如中途自請退學者所繳學費槪不扣還 
　　報名　來學者須先期來社報名隨付報名費洋一圓當於開學時扣作學費若報名而不來者槪不奉還 
　　附課　另設打字專修科定章列左 
　　一敎授分手閉目種種捷法練習各種文件信札以及修理機器法 
　　一本社爲商界諸君利便起見每日下午五時至十時無論何時均可來社練習 
　　一普通班每日習練半點鐘每月取洋兩圓每學期洋八圓速成班加倍工課時間每月三元每學期洋十二元紙張及應用各物均由本社發給不另取資 
　　一速成班（或第二期）畢業如果品行端正程度合格者給予文憑俾可持憑謀就 
　　社址　英大馬中盆湯弄口洋布商業會内（電話二八六七號）　　附則　此係暫定簡章自當隨時修改以臻完善 
瑣聞 
[城内]  
　　都督府批示○北叚警察第七區長警呈批呈及淸單均悉所控該區代理區長徐贊熙營私呑欵各節如果屬實自應查究惟警察事項隷屬於民政範圍之内着卽赴該市政廳據實呈訴可也　商民胡嘉福邱杏生等呈批據呈已悉飭由民政總長查明核辦矣此批 
　　檢察廳批示○沈瑞文呈批此案歷經本廳豫審該民人之子錫彬寔四在課勤院作工不服管束被値日巡士秦毛毛毆責數下旋卽因病身死經前淸上海縣驗明在案尙屬相符惟屢次差緝動手毆人在逃之秦毛毛迄未獲案以致案懸未結徒多拖累據訴情愿將因嫌疑在押之王國良喬春濤先行保出一面再行飭緝秦毛毛獲到訊奪等語姑准所請着卽遵照具狀呈請保釋 
　　禁錮逃兵○都督府執法科長楊君昨日宣告云爲判決事案奉都督發下據光復軍統領李申解逃兵徐麟生一名前來當飭由本科提案訊究訊得徐麟生請假未允私自回家並隨身携帶軍服六日後始被拿獲查本府頒定逃亡律第二條軍人逃亡時並携去服裝者處一年以上三年以下之監禁刑該逃兵旣帶軍裝應按照此條辦理惟查該逃兵入營尙未及三月量减一等治罪除發交上海地方檢察廳照章禁錮外特此判決 
[南市]  
　　串賣婦女○南邑大團鎭人季永年之妻王氏去臘患病來滬就醫寄居南市永盛馬頭護守里親戚葉姚氏家今正被氏之親戚周薛氏誘往西門外壽祥里賣粢飯之丁阿桃家被丁販賣與馬立司路蘇州人尤春林爲室收得身價洋四十元後倩大團航船主周福生至季家索回庚貼以致敗露季即來申查明報知西區提集人証移經陳裁判訊得丁爲首串賣着戒責三百下押繳洋二十元充公周薛氏戒責一百下押五天王氏責一百下交本夫領回管束葉姚氏申斥免究尤收買來歴不明之婦女咎由自取所出身價不予追理 
　　馬夫被責○市政廳路政處查悉洒水車馬夫觀海私將拉車之馬驢一頭賃人騎馳殊有不合昨將朱拘送裁判所訊寔判戒責一百下斥退 
　　船夥違章○路政處查悉承運垃圾之船夥陳松濤私將所裝垃圾傾入浦江殊違定章昨日移送裁判所戒責一百下斥出 
　　徴集意見○南市輿論折衷社聯合會定於陰曆正月念二日下午二時在城内銀河路蕊珠宮開大會凡各社會如有意見書可於二十日前送交該處事務所昨已布告周知 
[閘北]  
　　枝枝節節○寡婦鍾何氏舊曆去冬至總局禀控黃掌寶之妻胡氏以田單押去洋七百元由黄阿華等爲中已經孫科長訊寔押追在案嗣由胡氏之子黄長生禀訴並無以單押洋情事當於除夕晚間將胡氏保釋阿華因承認曾借胡氏洋四百元故仍還押前日由周科員飭傅原告到案覆訊科員謂鍾曰查得此單之地業已充公想當時爾受阿華之愚鍾供阿華雖係中人然因信託胡氏故允受押況單由胡氏親自交來洋交胡氏點收茲因地已充公妄圖抵賴串通阿華承認借欵希　挺押不還應請嚴究黃阿華供去年底因胡氏欲出外理處央小的到案認借其寶此項押欵確係胡氏爲嫁女急用託小的爲中求鑒又據代筆王毛頭供稱洋交胡氏收去質之黃胡氏一味推賴且多支吾判阿華還押胡氏交原保候再覆訊 
　　控告妻母○嵇在高投一區控告妻母趙李氏留匿伊妻私與周兆寶通姦等情前日由區長提到李氏母女訊問一過判嵇將妻先行領回趙李氏還押候提周兆寶併究　　不能任咎○舊曆去年底有美孚火油行夥日人橫森喜長控永豐祥主楊德榮冒牌一案昨由總局周科員傅訊楊供因王某虧欠賬欵將此項火油推抵判限十天邀到王某再核 
[英租界]  
　　不應扣抵○粤人劉海控同鄕人李堅私收匯票銀一百餘兩一案前日午後由廨復訊原告偕見証張榮寶投案証明匯票係由長崎廷壽堂匯來被李私自收取李廷博易都辦律師偕証人干正祥李秋祺葉錫和上堂證明匯票並非私收係扣抵原告　 
欠貨欵王襄讞以兩造各執惟李不應私自扣抵判限兩禮拜折還原告洋一百零五元完案 
　　聚賭該罰○楊樹浦萬隆鐵廠工頭潘長林聚衆賭博已由包探將賭徒陳阿土等二十四人拘解公堂分别科罰昨日又由捕房將潘拘解公堂訊寔着罰洋三十元充公如無力繳洋改押三禮拜 
　　女孩待領○女孩王阿菊迷路啼哭由捕轉送公廨訊據供稱年十三歲寗波人父已去世母居原籍由母許與楊樹浦洋布局附近康　家爲養媳因出外購物不認歸途乞恩送回判暫留本廨如七天内無人投領改送棲流所留養 
　　負債纍纍○胡樹滋因不付巨誠昶等號貨銀二千八百兩被控昨由公廨將胡傅案過堂候訊 
　　偷兒入押○南京路文匯西報館控羅根海撬門圖竊等情昨由捕房將羅拘解公堂訊供不諱判押一月示儆 
　　獐頭鼠目○蔣桂寶深夜在馬路上行走巡捕以其形迹可疑拘入捕房昨解公堂訊究蔣不認爲匪中西官以蔣獐頭鼠目非安分之徒着押一禮拜示儆 
　　書場賭博○廣東路四百四十號門牌一賢樓書場自舊曆元旦以來大開賭場茲經老閘捕房得悉派探往查屬寔卽將賭具帶入捕房昨將該書場内之張阿根傅至公堂經聶襄讞會同英翰副領事訊明判張罰洋十元充公賭具銷燬 
　　仍須澈究○奚順昌控顧田英在七浦路用石灰擲傷左目並攫取銀表一案業由公廨訊知奚因奸佔郭月祥之妻陸氏（即公廨官媒夥）判顧押候提郭到案質究在案昨日復訊郭仍未到中西官以此事牽涉本廨官媒未便含糊判顧還候原告傷愈亚提齊人証再訊 
　　擅付保費○沈鴻　控錢佩珂擅付保險費洋四百二十元昨由捕房將錢搏至公廨交保過堂候訊 
　　不認拐孩○靑江婦人趙王氏包王氏近在原籍帶令小麻子小七仔小弟子小了頭七珍等男女五孩來滬由探查見　其形跡可疑一併拘解公廨押候查究在案昨日復訊兩　仍不認拐來判均還押候派差赴靑江查明再行訊核 
　　註銷刑事○日斯巴尼亞人鳥而路特被百老應路德祥外國首飾店經理鄧子揚控告騙洋一百零五元並竊取金戒銀烟盒等情昨由美捕房西探壳羅香將鳥拘解公堂訊係生意往來不認騙竊王襄讞商之英康副領事判將刑事案註銷鳥交保限兩月還原告一百元如違惟保人是問 
　　馬夫受罰○馬夫王阿福駕車不愼在河南路轉角將總巡捕房一百四十四號站岡印捕撞傷由廨判王存洋五十元交保出外候該印捕傷愈再核在案昨經中西官復訊明晰判王罰洋四十元充公並貼原告醫傷費洋三十元着令繳洋開釋 
　　補緝賊黨○龔慶發因竊印度人海加藍星及徐金生等各户衣物由探查獲昨解公廨訊知龔係五次過犯判押西牢三年期满仍逐出租界並諭包探補拿同黨解究 
[美租界]  
　　痛苦難言○十二號電車前日傍晚駛至閔行路撞倒修路小工唖子某甲致傷頭足由捕車送醫院療治 
　酗酒滋事○前晚有美國水手二名在西華得路酒醉胡閙摀毁宋姓鞋店玻璃窗由西捕拘送捕房候核 
　　洋東難事○施子卿在兆豐路某洋人家爲庖丁昨投捕房控稱被該洋東無端兇毆請究捕頭諭施赴該管領事署控告 
[法租界]  
　　烟賭齊備○陳榮生（混名剃頭和尙）近在東新橋街開設客棧備有燈鎗秘密賣烟且時常有人在内聚賭昨爲捕房百知將陳傅至公堂經聶讞員查得陳已辦過多次寔非安分之徒姑寬判罰洋二十元充公 
　　軍人入獄○游擊隊兵士劉芝甫前至興聖街趙葉氏所開之花烟間内硬拔妓女經公堂懲辦不服復往尋仇被巡捕拘入捕房押候訊究在案茲經中西官查明屬寔因即提案判劉監禁六個月以示懲儆 
　　有已無人○錦昌祥京貨店主陳濟堂時常聚賭抽頭前日有借居該店披屋内之林阿生金東才兩木工亦偕友人抹牌消遣陳濟堂見而生忌與之口角並以林等聚賭搶洋等情朦報捕房旋由捕頭飭提林金等研詰始知寔情遂命一併押候解請公堂訊供重辦昨經中西官訊寔判陳罰洋二十元以儆奸妄 
　　僕人難靠○李森桂在某法商處服役前日奉主人命送洋七十餘元至某處詎李呑没避匿嗣由其主報捕拘解公堂訊究判限七天交人銀兩保出外理楚 
 
 

Page 8

 
 
自由談 
游戲文章 
[偷兒賦　仿秋聲賦] [  愛]  
愛樓主人夜讀書聞有聲自隔壁來者悚然而聽之曰異哉初瑟縮以悉率忽砰蓬而亭騰如貓鼠驚奔雞犬狂竄其觸於物也丁丁東東盌盎皆鳴又如赴適之兵銜枚疾走不聞號令但聞人馬之行聲予謂童子曰此何聲也汝出視之童子曰黑雲如幕暗不見天四無人聲聲在鄰間予曰噫嘻怪哉此賊聲也胡爲乎來哉蓋夫賊之爲狀也其色驚恐屏聲息氣其容兇横眉竪目睜其形寒乞鶉衣百結其意無聊家室蕭條故其爲境也急急迫迫志在必得雕墻峻壁而懸登貓洞狗寶而蹲入物絆之而心驚刃觸之而血出其所以冐此險阻者乃一貧之所逼夫賊惰夫也於世爲蠧又頑徒也於盜爲輕是爲天地之戾氣嘗以攘竊而爲心天之生人男耕女織故其在世也男子任家國之重女子主中饋之職男力也勤事業而始興女守也謹門户而方效暛夫夙夜憂勤尙虞飄零人爲世用宜用其心百業荒其精萬事失其勤怠惰自甘必落下乘而况溺於賭之所不覺沈於嫖之所難醒宜其赫然富者爲寒乞平時貧者成賊形奈何非不壞之質欲與刑法而爭衡念誰爲之自棄實大憾乎賊聲童子不對埀頭而睡但聞隔壁掌聲切切擊偸兒至血出 
[剪辮俚詞] [  梅江]  
　　满奴入據燕都改服制薙頭顱長留一半靑絲髮四萬萬人精血枯精血枯可奈何并州快剪我來磨割去豚尾雪恥辱丈夫志氣壯山河 
海外奇談 
[樹絲製衣] [  筠淸]  
泰梅尼雅地方某君之夫人有衣服一件係用輕而且薄之樹葉織成此種樹葉卽産於泰梅尼雅其如何組織之法因在專利年限之内不肯宣布此樹葉質名曰屈凡爾脫織成衣服後祗値數先令價廉物美人皆樂購之 
[兩頭魚]  
　　西人某太平洋公司之秘魯船夥也曾在中美洲尼國海岸見兩魚始終並行不離乃埀餌釣之竟雙獲細察之始知一魚兩頭實非兩魚也魚長十四尺重磅零四分之一 
尊聞閣詞選 
[莫愁湖并序] [  丘潛廬]  
前人詠莫愁湖詩多有反寫愁字傳神者如屈翁山句云愁心與春水流書莫愁湖馬士圖句云美人去後春無主一縷波紋一縷愁馮震東句云盧家少婦應多思不喚無愁喚莫愁李堯棟句云生憎湖水千年碧只洗繁華不洗愁聯璧句云而今也化傷心地秋水盧花盡白頭皆工力悉敵壁　一新予于前夜五更枕上回憶舊　偶有感觸用反起正收法率成七古一章以見吾心自然之愉快不以物爲悲喜詞之工拙非所計也 
　　白日西下江東奔愁來愁去與誰諭遙看淸掠山色好悠然相對欲忘言欹枕風軒尋夢裏宛見仙妃來告語湖水千年波不起願君澄心如止水 
心直口快 
[我不願] [  建偉]  
我不願見燕京變亂之報章我不願聞各國增兵入京我不願聞升允反抗共和之妖言我不願見荷人虐待華僑之慘劇我不願聞某國壓制華僑提燈會之强詞我不願見小人得志旁若無人之怪象 
[大快] [  敦鼎]  
如我四萬萬同胞能聯合一敢死團以禦外侮豈不大快 
　　如能以買香烟之錢合造軍艦海艦豈不大快 
　　將全國貪官汚吏一一縛其手足投之東洋大海豈不大快 
　　將貪官汚吏之財産悉數賣普濟各地飢民豈不大快 
各城鄕村鎭自治議員弗存私意皆以興利除害爲心豈不大快 
　　人人能改用土貨挽回利權豈不大快 
　　忽聞執迷不悟之漢奸民賊於某日得暴病而死豈不大快 
　　剖國賊之腹一觀其心臓究竟作何色豈不大快 
紙上空談 
[遠行器] [  辛五]  
原有機器駛行之小艇改加四個明輪於船之下面在水中以蒸气機之作用使輪旋轉適於駛行另備四個橡皮圏若遇陸地則將四個橡皮圏分套四個輪上仍將機器開動便可如自行車一様駛行陸地如船在水中因岸太高不能上陸則備一大容積之薄皮囊實以多數之輕气稍加扶助之力自能上升旣至陸地放去輕气如是遇水則舟行遇陸則車行可以循環應用隨心所欲海陸遠近無不達矣 
衛生談 
[烟酒與衛生之關係（續）] [  江蘇袁焯]  
乙紙烟 
　　一變壞血中之流動性并其血球　　 
　　二减弱胃之消化力並使其嘔吐 
　　三使口内乾渴及扁桃　腫痛 
　　四　心　之構造並亂其機能 
　　五衝　肺　之氣管使發咳嗽酿成肺　 
　　六使眼之瞳孔散大害其視力 
　　七使耳不能别正音時發耳鳴 
　　八减弱腦筋之作用 
　　九麻痺經增進諸腺之妥泌 
　　十妨血液之酸化作用 
　　十一能損人之智力並長人之惡習 
　　十二礙身體之發育 
　　丙雪茄烟害同前而加甚 
　　丁旱烟害同前而稍緩 
　　戊水烟害同前而稍緩 
戲攷 
[長板坡一名單騎救主] [  吳下健兒]  
曹操奪得荊襄雄兵八十餘萬兼程而進趕拿劉備劉兵微將寡乃以甘糜二夫人托趙雲自與張飛糜芳簡雍等率領衆百姓向長江下游遁去趙保護二夫人至當陽道爲曹兵衝散翻身殺入重圍尋得甘夫人及簡雍獨不見糜夫人乃以甘夫人托簡雍送至長板橋爲張飛接去趙復殺入重圍尋取糜夫人至井邊見糜夫人蓬首垢面懷抱幼主而哭趙下馬請糜速行糜再四不從而曹兵漸近趙惶急無措糜乃以幼主托趙自投井中趙拽之不及卽以幼主縛之懷中又以土牆推倒掩井口哭拜而去途遇夏侯恩爲趙剌死得一靑缸劍復陷於泥淖曹營衆將槍剌刀砍俱爲趙靑缸劍砍斷因得殺出重圍過長板橋而去曹兵追至長板橋見張飛挺槍直立大聲一叱如虎嘯雷鳴衆皆驚退此劇武生煞費力量故滬上多雙演之李春來演此劇至糜夫人投井時膝行而前深情若揭一種做工他伶俱不能及 
小說 
[笛中血（一）] [  野民]  
波蘭華松城邊鄰俄境爲古今戰爭要害城東北一村落厥名林村約七八人家皆茅屋四圍蒼松古柏枝幹凌霄距此約箭路程一义徑通别村村中一農嫗年六十許白髮蒼顔飽經閱歷其慈靄景象露浥眉宇間骨瘦細如柴而矯健甚步履輕捷村中無論老幼男女悉呼爲竹伯乃老者有道德素受鄕里愛戴之稱喩其高潔淸勁似蒼翠之綠竹也距村北約三里許有一堡厥名梅苓竹伯無子常携其一髮齡弱孫持墨藤杖往來村堡間 
　　孫名寳羅性純孝三歲失怙家固業農寳羅長而不樂此執簡從師讀過目能誦喜武英毫邁人聽其師講論拿破崙華盛頓及歷古英雄偉人事略輙心嚮慕之第逢休沐日則於壠畝間偕村中牧兒抽笳作笛坐溪邊柳蔭下度陽關之曲和易水之歌音節蒼凉聲調雄壯聞者輙知爲寳羅或又脫笠爲牌列耕牛作陳仿兩軍對壘狀與角者輙倒又常削竹木爲刀劍揭紙標旂幟指揮羣兒儼如大將之統貔貅然 
無何寳羅行年十三更以讀書鬱抑無聊乃禀告祖母去而從軍竹伯允之越三年俄波之釁開俄以十萬勁旅壓境直攻華松相持彌月未分勝負時値隆冬寒洌甚草木枯槁朔風泠泠雪花如斗當時鄰近戰線之各村落咸有戒心一至日暮輙驚怖相呼告曰（早關門防俄羅斯兵來）凡人有所思慮必有所響應蓋思想者事實之毋也言未已刀槍砰　聲革履踐蹴聲遠見地上積血迸飛有俄兵士七八人驅幹雄偉黄鬚倒捲深目高潗望而知爲條頓人種衝踏冰雪排　入村漫無顧忌一若林村地形及　無防禦彼殆偵知旣熟者 
　　村中大驚各家嚴鍵門户獨竹伯老嫗杖策風雪中緩步而前從容含笑操俄語曰諸將士何幸而來辱臨敝邑蓬篳生輝矣俄兵一手拖槍一手指竹伯曰老嫗無恐某知此無防守軍汝等各安生業毋自相擾竹伯唯唯稱謝 
　　有一兵士覩道傍松柏枯枝穔亘下垂者乃捷足攀登上四周瞭望知無敵軍埋伏旋躍下 
　　竹伯乃邀普兵入室飲以茶曰諸將士飄忽至敝邑戎马勤勞敝邑驟不及知致廢犒軍之禮因向俄兵引咎且作垂老乞憐狀曰求勿加某等罪有所需罄村中當勉力供給俄兵曰諾 
　　此時竹伯柔軟温順恭謹服從之狀態殆如學塾孩童仰其師之鼻息十分可憐俄兵見竹伯如此情景諒無他意因脫帽下銃劍置手槍於棹之一隅箕踞而坐俄頃犬吠狺狺自遠而近於蒼莽曠野中隱見一軍衝風馳雪至約一中隊未入村室内俄兵先出迎見彼長官施禮畢因報告林村情形語甚微隱約不能辨揣其意似謂波軍無備村民多優待者 
 
 
