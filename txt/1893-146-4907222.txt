# 1893 - 146 - 4907222

 

Page 1

 
 
[新印四史告成] [  圖書集成局啓]  
　　四史者何史記前漢書後漢書三國志是也自汲古閣板燬失後惟官　局刋以行世然取值過巨罪寒士所能購致本局以新鑄聚珍活字板排印眉目清楚精雅絶倫亥豕辛羊一掃而盡紙用雪白連史分釘六十本卽日出售僅取實洋四元諸君子有砍爲柔日之　者請認明本局的印與蠅頭細字者有天壤之别售處在申報館帳房及各處申昌書室 
[三百三十七號畫報告白] [  點石齋啓]  
　　京　于三月初一日八旂滿蒙漢各宦家長將年已及笄之淑女均于黎明時乘坐繡　停列神武門外共一百二十餘乘盖是日爲覆看秀女之期誠盛典也他若捕亡之奇術扶乩之變端龍王有出巡之時蟾蜍有可殺之罪室女則爭娶者三姓西婦則聚會者三千拳師之受窘何堪　工之疎忽可笑及叢抄等圖說並東山絲竹圖册頁一張准於十六日出售再本報自一號起至三百號止現已補印齊全請早購取可也 
[重說教]  
　　英國大會議及興行各事有慕維廉先生等昌言於衆謂上海租界華童日衆宜設立義學俾衆華童皆得絃誦其中實爲大有裨於地方之事是眞可謂知本之道矣現在此事成否未可必尙待會議卽幸而議准而華童實衆决非一二義學所能收羅若欲舉租界中之華童悉數收入義學其經費正不知幾何恐亦未必遂能興辦然而此事則實爲當今之急務觀近來風氣愈趨愈下三吳民情向稱巽懦而刻下則大變從前大有獷悍之風公堂案中拆梢打降等事日出不窮而小流氓之肇事者亦且書不勝書鄙人屢著論說以爲星星不滅勢將燎原涓涓不塞將成江河古人有言爲虺弗摧爲蛇將若何小金枝之禍其始未嘗不以小流氓而起今雖明查暗訪緝獲嚴懲雷厲風行非常嚴密而若輩潛滋暗長積而久焉恐有一發而不可收拾者故欲爲持源握要之計者非廣行教化不可江浙民風所謂南方之强與北方之慓悍性成者逈乎不同而前者曾有任順福殺人放火一案昨見報登吳妙林誘奸人妻謀斃本夫一案觀其供語直令人眥裂髮指何異於强盜之謀財害命而更有甚焉其帮兇之數人計其所得不過每人洋五元耳而竟公然甘犯不韙一若視人命如草芥者此案經黄大令訪悉情形及巡防局移解兇犯細心研鞫卽已和盤托出自當按律詳辦以伸王章而挽民俗然其所以致此之由則雖出於兇手及帮兇等人生性兇殘要亦失於化導之故倘平時稍識文義粗知道理何至於此聞吳妙林前此曾經某委員辦過枷號驅逐不准入境自某委員缷任之後而吳復萌其故態卒至釀成人命而後已故曰雷霆之教固無異乎雨露之恩余聞慕君之議不禁以手加額爲租界華人幸卽使其議不成然觸景可以生情舉一可以隅反上海五方雜處人數本自不齊欲使不齊者而歸於齊非有以教之不可夫子曰旣庶矣宜加之以富旣富矣宜加之以教教之爲用大矣哉今欲設大學堂務期租界上所有華童而萃以教之其勢固有不能顧滬上善堂林立爲善舉者亦殊之乏人所宜量爲籌措逐叚逐地糾立學堂俾散處之華童得以就近各歸書塾其所以爲教者并不必皆以經書文字貼括詩詞也若輩非盡出於士林或以貿易而起家或以耕種餬口至於有子而不能教則其家亦可想而知故設立善堂亦不必盡聘聰明才德之師但取古今是非順逆之理天經地義之道爲之講解詳疏潛爲移而默爲化則久之自有成效之可覩卽各處講解鄉約之事亦不可視爲具文雖曰言者諄諄聽者藐藐不能强人以聽受而不憚苦口不惜詞費按期開講隨時化導而耳濡目染自必有日新而月異者此則教之本也各處教術不同而其所以勸善規過則一除異端邪教而外所謂法語之言能無從乎巽與之言能無說乎卽使說而不譯從而不改者當不乏人而千萬之中苟能有一二人從而改焉說而譯焉則其爲益已不少矣或有謂余此說近乎迂緩者而不知王道本無近功固不能尅日取效然苟能漸移默化則將來之獲效正大以視夫刑驅威迫與夫形格勢禁之所爲則又不啻上下牀之别矣非然者巽懦之風俗漸變而爲殘暴則北方剛勁之氣日移而南而南中之民其尙能安忱而臥耶小流氓非必終於小流氓也由小而大則小金枝前事可鑒而殺人放火後又有如此次佔妻斃夫之案帮兇者竟有數人觀其供詞一若不知爲犯法之事也者其人之愚正其人之罔識正道也不亦大可惡哉不亦大可悲哉 
[花磚步影]  
　　吏部爲知照事所有揀補國子監漢司業一缺本部於四月初四日帶領引見相應知照貴院轉令應行列揀之翰林院編修鮑臨檢討李昭煒編修李聮芳汪樹烈陸繼煇高賡恩陸寳忠馮光遹潘炳年龐鴻文陳思霖洪思亮楊佩璋孔祥霖檢討廖正華編修朱百遂霍爲楙管廷鶚徐慶瀾陳兆文等二十員於是日五鼓穿天青褂備帶補褂元青褂並佩帶對子荷包手巾赴左翼門外本部朝房報到以便帶領引見幸勿延遲因用印不及徑行白片○兵部爲傳知事所有本年三月分掣選浙江金華協左營巡防都司雷庭瑞廣東石城營都司闗在田湖北宜昌鎭右營守備許壽昌等三員本部於四月初八日辰刻在東長安門外堂考馬步騎射爲此傳知該三員於是晨名備弓馬跨帶腰刀赴該處預備右堂徐大人考試馬步以憑註考帶領引見勿得自悮○吏部爲知照事所有揀補山東道漢監察御史一缺本部於四月初四日帶領引見相應知照貴衙門傳令記名以御史用之兵部員外郎胡蕙馨吏部員外郎俞鍾頴吏部員外郎葉慶增等三員於是日五鼓穿天青褂備帶補褂元青褂並佩帶對子荷包手巾赴左翼門外本部朝房書到聽候排班帶領引見勿遲勿悮因用印不及徑行白片○户部爲片傅事俸餉處案呈所有八旗滿蒙漢文武大小官員應領光緒十九年春季俸米折色銀兩現准銀庫付稱於四月初十日辰刻開放爲此片傅各固山飭知承辦人員務於是日辰刻以前赴庫支領○吏部爲知照事所有揀補四川總督衙門筆帖式一缺本部於四月初四日帶領引見相應知照貴衙門卽令列揀之吏部筆帖式祥泰都察院筆帖式柏楝翰林院筆帖式榮興等穿天青褂佩帶補褂元青褂並佩帶對子荷包手巾於是日寅刻赴左翼門外本部朝房報到聽候點名於膳前帶領引見萬勿遲延因用印不及先行白片後補印文○莊靜皇貴妃等位金棺奉移一事迭紀報端兹由兵部開列八旗副都統銜名奏請派出沿途護送之副都統各二員於四月初四日入奏本日奉硃筆圈出護送莊靜皇貴妃廂黄旗副都統崇年廂白漢副都統豐深護送玫貴妃廂藍漢副都統花尙阿正黄漢副都統文瑞護送佳貴妃正紅蒙副都統海都正藍蒙副都統耆齡欽此○廂藍旗護軍統頭恩爲咨行事印房呈稱准兵部來文盛京復州城守尉宗室佑善調任遺缺咨取本營宗室護軍參領保員送揀等因查本營現無宗室護軍參領並無應行保送之員相應咨行兵部查照 
 
 

Page 2

 
 
○右翼前鋒德統領隆定期本月初八日卯時在東安門内南池子正白旗侍衛教塲揀選右翼前鋒叅領空銜花翎前鋒校藍翎各長一缺並挑補右翼四旗前鋒十二缺除傳知應揀應挑員弁人等務於是日晨預備外復咨請稽察右翼前鋒統領護軍統領旗務二侍御屆時赴彼會挑○欽命督理街道事務工部郎中韓均雅太守文彬現已補授貴州銅仁府知府所遺督理街道事務照例應由工部司員中遴選經諸堂憲遴得曾經帶領引見擬陪是差之花翎四品銜工部郎中阿克占充署理於本月初四晨具奏奉旨依議欽此○户部爲片傳事俸餉處案呈所有廂黄正黄兩旗各固山應領本年四月甲米折色銀兩現淮銀庫付稱本月初十日己初開放爲此片傳貴旗轉飭承辦人員務於是日己時以前赴部支領莫悮○前紀户部開放八旗文武官員本年春季俸米票一事除王公大臣派人赴倉實領米石外其餘大率向米局售票易銀巿上米價通倉每石現值亦平松銀八錢京倉每石現值京平松銀一兩一錢 
[京師雨電]  
　　京師於四月初四日晚九點鐘風雨交加雜以冰電大逾黄豆不及一刻卽止雨勢甚猛逹旦不休約積三寸有餘聞東四牌棲隆福寺迤北某木廠夥某甲是夕聞雷聲隆隆俄見火團直撲屋内旋聞霹靂一聲甲卽被雷殛斃體軟於綿筋骨若抽同居乙丙二人亦中電氣由廠中人救治逾時始甦次晨傳播遠邇觀者愈聚愈多該管地方恐致肇事派兵攔禁又聞易州淶水縣凌雲寨地方於三月二十八日午後天大雷雨繼以冰電擊物有聲墮地若走盤珠隨滾隨融大者如蓮子西至西陵後山東至涿州松林店寛廣百數十里亦於是時雨電云 
[茶盤開早]  
　　淡水茶初到厦門便必積至數萬箱方由五行議價開巿去歳頭春茶到厦僅隔數日卽開小盤本年淡水茶於三月二十八九兩日附駕時海龍兩輪船至厦三十日德記洋行卽向廣福泰茶棧購辦上等者一千八百餘擔每擔洋銀四十二元初一日又向某茶棧購定十二字計一千餘箱價亦相等茶業中人咸謂此次開盤太速恐山中茶户因此居奇將來夏秋茶或不能免於虧折云 
[皖垣試事]  
　　安徽學政吳肅堂文宗按臨安慶四月初九日行香下學飭教官在明倫堂宣講臥碑訓飭士子初十日考試文童經古十一日考試文生經古十三日考試太湖文童正塲十五日考試宿松文童正塲十七日考試潛山文童正塲餘俟續詳 
[章門晴眺]  
　　江省惠民門外一帶江流環繞上通撫建下接贑瑞亦一巨浸也向有護城堤一道以禦水漲堤身以泥沙堆積而成不甚堅牢光緒初年被水衝刷缺口數丈水灌入城貽害不淺上年大水時此堤亦岌岌可危幸各憲日夜巡查赶加木樁始克保全署南昌縣朱紹霞明府爲懲前毖後計稟准擇要興修改用石瓷約數十百丈自去年動工至本年三月而畢事○護撫方佑民中丞於三月二十七日詣撫轅箭道面試各弁技藝查點各兵名數年貌及各項器械軍裝各弁技藝有一馬而中一毬中二箭中二槍皆稱合例若中三毬三箭三槍曾不多　惟戴守戎德魁竟中至五毬五箭五鎗之多誠可謂獨出冠時矣 
[雨花岡尋詩記]  
　　金陵來信云淮海揚徐道謝子受觀察因公赴省謁見制軍初八日具手版禀辭隨卽解纜省垣屬吏及同鄉諸公或曾叨薦牘之登或迭荷廉泉之潤五中篆刻圖報無從因敬張顯父之筵聊比韓侯之餞觥籌交錯賓主歡然是日新授蕪湖道袁觀察亦有鼓輪履新之意送行者員喜者紛至沓來頗極冠蓋一時之盛○有曾上馬殺賊下馬作露布博得斗大黄金印在沙漠中宣專閫之威者事定歸田棲梅鶴於青溪紅板間時於簫聲月色中領略六朝風景神仙之樂無以過之矣某夜宅中失去衣箱數口赤金數十兩及零星首飾當卽遣僕赴上元縣禀陳陶仲彝大令履勘情形嚴訊捕班務識穿窬者蹤跡之所在刻已踰限影響全無迭次函催無以報命遂傳差頭沙某及地甲巡役人等責以遲延疲玩之罪各笞五百板具限勒交眞賊眞贜○某少年衣服麗都幾同貴介紫陌春濃之候每喜躍駿馬踏平沙得意陽鞭尋香訪翠前日策騎行經狀元境六轡在手蹴雲如飛忽一老嫗彳　而來未及收纒以致撞仆於地霜蹄過處血蹟宛然計左臂大腿小腹均受重傷負痛而嘶昏沈不醒里人恐人命株連立將馬上人扭住一面奔告嫗子促令前來嫗子業織機孔武有力一言不發　以老拳贈少年正喧嚷間有人爲之排難解紛勸令嫗子暫息雷霆速延醫敷治其母一切費用皆於少年取償當塲先出鷹餅二十枚爲巿藥之費俟痊愈再設盛席貨荆勸至再三嫗子始首爲之肯持少年所書劵而回 
[蘇試紀聞]  
　　本月初八日蘇州府考試江震崑新四縣文童有吳江縣某童卷被墨污且文不滿三百字崑山縣某童試卷被燒經魁太守牌示府署頭門照例扣考 
[揚郡濬河紀事]  
　　揚州城内河道淤塞取水維艱居民汲飲亦易致疾客歳經善堂紳董公議禀准地方官籌欵興挑兹聞鈔闗門内太平馬頭橋南業已疏通兩岸磚工一律砌整現已濬至橋北一帶惟工叚綿長難期尅日竣事而北門外護城河亦日漸淤淺趁此水小亟應挑濬俾源頭活水可由北門水闗而逹城内否則雖將城内疏通仍無來源挹注也該董等遂於月前具禀邑宰轉商西門外之駐防合字營統帶某軍門請撥營兵相助爲理庶城内外一齊疏濬不致有顧此失彼之虞軍門以闗係水利欣然應允遂於便益門興工迤邐至北門繞小金山迄平山堂按日酌撥營兵逐叚挑濬畚挶齊施工程甚速屈計數里長河指日卽可告竣是役也不但爲水利所闗卽駕駛游船者轉瞬薰風過處十里荷香鼓枻中流　光掩映竹西歌吹當重覩繁華景象矣 
[維揚瑣錄]  
　　江都縣林大令日前因公出城見沿河牛肉攤星羅櫛比回署後立飭差役確查取具宰坊不再私宰切結一面又發出簡明告示懸賞查拿示云照得耕牛有功稼穡卽有病死宜掩胔殖何忍戕生私行宰食今特諭禁有犯提責查獲牛頭赏錢八百地保徇隠一併責革○揚屬仙女鎭萬壽司巡廳屠少尹因事撤任經許太守檄委留揚委員沈少尹前往庖代一面詳請上憲委員署理少尹已筮期本月初三日接任矣 
[行竊釀命]  
　　有某甲者向在嘉興縣屬新篁鎭撑脚划船度日停泊俞家橋嗣以生涯冷落餬口無資遂爲探囊胠篋之計去歳經平湖縣捕役拘獲繫諸犴狴旋被脫逃遁跡該鎭適某乙家採桑飼蠶甲乘隙而入悄然登樓竊取梳籃乙婦用力扭住甲不得脫身遂取切葉刀亂砍乙婦受傷甚重倒地昏迷甲正欲逃逸而乙已自外入甲萬分窘迫遂躍入河中經停泊是處之砲船勇丁撈獲乙婦已因傷重身死乃赴嘉興縣報案請騐旋經金邑尊乘舟下鄉騐明果係受傷致死遂將甲帶回釘鐐收禁以便照例辦理或曰乙姓曹甲係紹興人名三和云 
[撈船不易]  
　　天津駁船公司以小輪船沈没何莊水次去夏今春兩次設法打撈迄未奏效經理西人郟米森不肯罷手似欲舉沈者而使之浮無如費金不少闗上理船廳以有碍河道十分催促聞日内若難設措當以水雷轟擊俾清水次免致行船有碍 
[茶船過淞]  
　　前日下午兩點鐘時婺源輪船由漢口滿載新茶順流而下行經吳淞口外並不下碇卽鼓浪赴外洋此亦菜巿中要聞也合志之 
[保險賠銀]  
　　本邑河南路廣昌隆藤器店倩順利洋行經理之英國總保險行保火險銀若干兩去冬災生回祿一炬成灰兹者總保險行頂盤與倫敦崙格西亞公司上海遂改歸太古洋行經理接手甫數日已於本月初八日將此項賠清矣 
[吊客盈門]  
　　原任福建藩司潘彬卿方伯在任仙逝靈輀抵滬暫厝於西門迤南之安徽會館擇於四月十五日開吊會館之前搭蓋東 
 
 

Page 3

 
 
西轅門及吹鼓亭素彩流輝光明奪目公子等先在幃中舉哀俄而吊客盈門文則海闗道聶仲芳觀察製造局總辦劉康侯觀察松海防劉乙笙司馬上海縣黄愛棠大令忠信營統領楊鏡崖軍門滬軍營統領蕭雲卿軍門等次第苶止素車白馬絡繹於途方伯之長公子匍匐叩謝哀動旁人吊者咸深欽佩 
[墮水遇救]  
　　昨午十二點鐘江裕輪船到埠有搭客將行李喚野雞挑夫挑送上岸客在後同行至新開河浜客忽失足墮河水　淋漓巡街捕見之設法拯起送至大巡捕房捕頭命包探孫錦榮送往老德記客棧詢悉客係江西龍安縣人姓鍾名錫盛係做木頭生意本欲往鎭江因輪船停泊時未曾詢明故悮至滬上異鄉落寞又爲陽侯所困此情亦大可憐矣 
[蒙羞自盡]  
　　寗波人某甲在本邑英租界泥城外某西人家當管事之役其妻不安於室時引狂且入室致貽中冓之羞前日適同族某乙在房中甲見之羞忿交加呑服洋烟圖盡西人聞知其事立卽投報捕房捕頭派包探陳阿九至其家送甲至仁濟醫院救治旣而毒發斃命其親長願備棺成殮並將其妻送回寍波管束遂不復報官 
[捉姦割耳]  
　　　滬城小南門外小茶館主張某有一女曾許字巡防局楊茂爲妻楊以氏貌類無鹽嫫母遂留全璧以返趙庭氏至今尙待守閨中自傷老大竟與茶館而擺設水果攤之江北金壽有染而張不知也前晚張挑燈獨坐聞女房中有男子聲側耳細聽又聞男子太息聲明知有異不覺怒髮衝冠手持并州快剪刀直入房中金壽躱避不及已被扭住店中人聞聲齊出帮同綑住欲送巡防局懲辦或告之曰中冓之言不可道不若將其髮辫剪去以示懲儆張然之遂將金壽頭上八千根煩惱絲齊根割去并割去半耳縱之使去 
[滬事零拾]  
　　紹興人吳林寳在滬城大東門外開設煤炭店有掮客張小順與之交易積欠貨洋若干屢索不償前日逼索甚急張無以應遂呑洋烟以圖畢命旋經旁人察知送至仁濟醫院療治得慶更生經和事老調處令張立據約期歸還吳亦首肯其事始寢○新北門外麻袋店主某甲前日下午赴南巿永慎和米行購麻袋二千隻言定價值當卽交貨甲多取麻袋一百三十八隻被行夥察出破綻將袋扣住二百隻中知事不妙央人闗說願出洋二元並備香燭服禮以了其事○滬南德泰興烟店前日與福建纸客林阿雪論價起釁遂致爭毆當經旁人勸散林不肯干休在該店胡閙烟店主投十六鋪保甲中局禀報李蘭史二尹飭勇往查見林受有微傷詢問起釁緣由始悉曲在烟店遂令雇傷科爲林醫治烟店主唯唯而退 
[諭檢簿據]  
　　昨報紀德和祥等五家　青號控義元經手人程品三等欠銀一案昨由原告德和祥莊遣夥戚敬生恒裕遣　長生萬昌遣孟漢卿和盛遣胡洪才同安遣張楊志及被告義元號之程品三王敬堂均到案葛同轉先問原告曰爾等與義元往來如何被欠許多銀兩供稱由俞敬清擔保與義元往來陸續被欠今俞知風逃避由差提到程品三王敬堂叩請究追質之程品三供稱家住南巿向爲掮客義元並非小的經手以俞敬清係小的内姪常在義元進出同轉謂旣非經手何以拘爾供稱以俞脫逃故被拘拿質之王敬堂供稱向在義元爲夥經手西南鄉各帳常出外收帳店中事俱係俞敬清作主帳上有義成洋二百元往來晉豐錢莊亦是義成擔保程品三供稱二百元係借去另有摺子同轉謂東家究係何代供稱係俞敬清初九早據云出門收帳又間程品三是否行中之夥供稱江北客帳是伊經手恐不熟悉另雇項念春同往程供放帳四百餘元實係小的經手現遣兒子耀堂往收尙未回來王敬堂供稱經手西南鄉帳二百餘元尙有吉祥並萬豐染坊欠五百餘元本城零户亦有二百餘元去年曾有倒帳數百兩同轉問俞敬清係爾内姪現在究往何處程稱不知同轉諭原告曰現在俞敬清未到此案不能審訊爾等須將簿據檢清候提到俞敬清再核程王暫行交保著於本月内理清原告五家均遵諭而退 
[兩訊賭徒]  
　　虹口賭徒拒捕前曾列入報章昨日英包探王阿二江阿三陸阿祥唐寳榮張九意偕一百十八號等華捕禀稱是日有華捕巡至裹虹口見賭攤林列前往拘拿賭徒竟糾黨行兇致華捕受傷而返今查獲傅雙喜等七人先行送案受傷華捕蔣永堂劉銘芝吳　甫同禀稱當日小的等已獲住賭徒三名旋被刦去致小的等衣服被其撕破號呌亦失去無蹤今始在李大身邉搜出傅供稱小的係江北人雖曾羣聚賭錢並不毆捕蔡太守問然則捕係何人所毆供稱由廣東人毆繫鍾福南供稱小的係金陵人偶然聚賭並未肆毆李供稱小的亦江北人偶在途中拾得號呌並不知有毆捕事情梁阿廣胡阿恒陳阿生陳阿德同供稱小的等皆廣東人寄居於此從未毆捕五探又同禀稱此次毆捕之賭徒甚衆尙未盡獲蔡太守飭將傅等交五探帶回俟查明再究○英包探唐寳榮江阿三同禀稱小的等二人拘獲賭徒李阿慶王長生起出賭具送案請懲李王同供稱小的等小本營生偶然擲骰自知不合惟乞從寛蔡太守判令各枷號十天發頭門示衆賭具存候銷毁 
[屍親投案]  
　　德國公司柏羅森輪船水手刃斃華人楊阿林一案屢經德國領事審訊己紀報章昨日午後二點鐘大令拜客回署有儲鶴生儲友生昆季在大堂攔輿遞禀喊冤大令詰問何事同供係南匯人在原籍耕田餬口胞弟名來生因姑母楊施氏無後卽撫來生爲寄子並將伊女許字來生爲室來生至楊家後改名阿林向在江灣爲木作生涯日前在路遇水手刃斃我等尙未知悉旋由揚施氏寄信一封血衣二件載明來生遭外國水手戳傷斃命爲此投案求請伸冤大令謂爾弟之死已由本縣驗明實係受傷身死且與西官一再會訊但此案凶犯係西人應與西官會商辦理如凶手係華人本縣早經擬辦矣爾等可暫退聽候定期再訊 
[吊贜被掯]  
　　拐妻謀命一案詳紀前昨報章前日上海縣黄大令飭原差朱榮赴英公堂投文派差至三馬路阿龍所開花烟館内吊取阮張氏所存衣服首飾銀釧等物阿龍堅稱並無一物該差無奈遂回縣據情禀覆 
[命案待騐]  
　　江北人王阿二年二十有四在本邑虹口下海浦華順碼頭當小工餬口夜則僑居同鄉人周四虎家本月十二日下午在碼頭上扛煤突有寍波扛夫戎清宇者年廿九歳膂力方剛恣行兇横强欲將煤籮奪取王不允遂以扛棒向王頭顱猛擊王卽昏絶於途戎見事不佳意圖逃避經江北諸小工圍住各出老拳敬之戎稍受損傷踣於地上少焉王漸漸甦醒由同鄉人舁赴同仁醫院求治院中人不納因舁回已家病勢日增昕夕呼號不絶至前日鐘鳴十下周倩人將王舁赴英捕房黎副捕頭著仍送同仁醫院西醫診察良久未知傷在何處喚鑷工將髮薙去騐其腦海亦蹤影全無遂以無可醫治却之延至晚間九點二刻時溘然而逝旋卽報知捕房捕頭飭包探張九意往視情由適戎亦在求醫遂拘回管押昨晨二圖地保陸韓咸三圖地保錢子卿偕周及見証人陳阿大投上海縣報請臨驗黄愛棠大令諭令地保等預備屍塲定於十六日上午蒞驗 
[縣案彚錄]  
　　划船户陳三九與同業馮阿士爭奪主顧以致爭毆馮將陳額角擊傷昨日午後陳投縣喊稱小的係寍波人現駕脚划船昨日攬某姓生意忽被馮阿土奪去向之理論反被毆傷心實不甘大令以一面之詞碍難取信令值差帶出傳同該船管帮到案集訊○昨日午後二點鐘有瞿子賢攔輿訴稱係本邑人現住虹口務農爲業有田數畝其中數分被族人瞿桂寳覇佔開設賭檯向論之下桂寳反唆使戴四大與小的爲難因此情急來案喊控黄大令著補詞候核○胡老三在松江府華婁兩縣境内滋事經該處地方官拘獲押送來滬前晚黄大令請帮審委員葉司馬研訊胡供稱係本邑人不敢肇事司馬曰本當責懲姑念苦求從寛開釋○吳陸氏投控兒子雙喜違忤葉司馬於前晚研訊吳陸 
 
 

Page 4

 
 
氏訴稱係廬州府人年五十二歳家住虹口廿三保頭圖地方兒子雙喜今年廿九歳業已成親不思習上專在賭塲與賭徒爲伍小婦人迭次管教置若罔聞媳婦不聽訓誨反與兒子通同一氣怪小婦人偷竊物件屢次違忤爲此來案喊控司馬飭將該氏交該圖地保送回家中令雙喜夫婦向母服禮如果不服聽候提究○孫郭氏控鄧朝山呑没貨洋一案前晚由葉司馬研訊孫郭氏禀稱鄧朝山所欠之欵情願免追惟令鄧在案下具明實欠洋銀切結還與不還聽聽自便决不向其追索司馬允之鄧堅稱實未次洋司馬曰現在不向爾追惟具欠洋切結可也鄧初不願司馬一再開導鄧始具結司馬卽著開釋○胡阿囡卽姜阿囡與唐元昌租屋轇　屢經廿三七鋪邱二尹訊斷嗣以唐有意纒擾著押候交的實人具保限日遷移己迭登本報兹聞唐妻某氏心有不甘於前晚至上海縣喊寃邱二尹知之卽將唐函送縣署請辦並飭房主姜阿囡投案備　 
[鉅欵助賑]  
　　山西之苦卽鄭俠流民圖尙有形容未罄者家資充裕行善及時極好機會在識見高卓者決不肯錯過也揚州李秀峯大善士爲令郎求病速愈續助揚平二七寳銀一千兩合規元一千零七十二兩九錢三分正三槐堂王善士由永康莊來洋六百元京江漕衡甫善士脉金移助洋一百元委解拯濟恢善量於家庭播仁聲於槐棘陰陽燮理移惠災閭被澤者當感頓弗置焉上海北巿絲業會館籌振公所施善昌謹誌 
[山右慈雲]  
　　謹啓者敝堂接奉三十九隠名大善士樂助晉賑洋三百元又吳憲堂仁翁交來六合忠義堂大善士樂助洋二百元又謝绥之仁翁交來退脩堂大善士樂助規銀一百另七兩八錢一分六厘又劉保之大善士以鎭江糖業預籌秋季敬神費移助洋五十元又海鹽同穉香室大善士樂助洋五十元又揚郡無名氏大善士樂助洋三十元又知過覺遲子大善士經募念四户共洋三十二元又寗波省吾軒童大善士爲外甥並外甥女嘔吐速愈樂助洋二十元均歸山西急賑醵貲救命功德勝造浮屠濟急回春康彊更徵逢吉心香頂祝叩謝慈雲上海六馬路仁濟善堂籌賑公所施善昌等謹誌 
[黄君第一批壽儀移賑]  
　　謹啓者黄君春甫陸秩壽辰同人慶祝固辭不獲因念賑務孔亟請以所饋分儀移助山西急賑彚交仁濟堂代收曾登報章早邀公鑒今敝堂奉到經蓮珊翁曷蕃甫翁施少欽翁三位各洋八元三山何君洋六元何天生翁朱夢廬翁二位各洋二元陸省吾翁楊士蓮翁二位各洋一元以上共收第一批洋三十六元請登報章布昭公鑒[  上海六馬路仁濟善堂謹啓]  
 
 
 

Page 5

 
 
[米得洋行告白]  
啓者本行開設在英大馬路二十號門牌今又運到外國柳條花之綢被其色比前格外美觀爲中國人所喜此種被於目下時候用之最屬相宜如盖尋常被嫌其太熱出汗盖此種被輕而且煖最是適用身體不生疾病可避風濕痧疫本行所售者去年此時售出許多並未　有盖此而生病者旣知有此等好處是以今年又運許多來俾諸君保護自巳身體或眷屬身體可來購買且用此被不但保身房闥之中閱之亦甚動目賜顧者其價每條洋二元如買一包每包七十條其價可另行商議惟買時須認明本行勿任他家混冐緣此種物祗有本行出售也本行又運到頂上麻沙勒數箱味甚甜美爲人所喜且飲之能令人壯實如游樂國每一大瓶價洋六角特此佈聞 
[美國佛羅斯製貢邦補益藥水]  
專治　肝勞　肺癰　癆瘵　飲食停積　胃口呆滯　心悸多　諸　君賜顧請向上海大馬路晉隆洋行寳善街驚　四肢酸軟　身虚體弱陰損陽虧　宗筋不舉　氣血衰敗　晉　隆分行四馬路中西大藥房華英大藥房曁　酒色過度　水土不服　小兒不長成　小兒血不强壯病後　良　濟藥房等五家購辦大瓶一元五角中瓶一元氣未復　精神委頓　吸烟人身體瘦弱　烟癮新斷精神恍　元　起碼小瓶五角原箱十二瓶價目格外公羣惚　傷寒症初愈軟癱以及五勞七傷等患服此皆效　批折另議　美國佛羅斯醫生謹啓 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探孔阿才禀稱崑山人陳芳交前因訛詐事發送請大老爺遞回原籍今又來滬是以拘案請懲陳供稱小的現已改過自新不敢再犯矣蔡太守判令笞責六十板押候備文遞籍○包探孔阿才禀稱小的緝獲竊賊孫阿甫起出馬車上所用之物并呢布衣服眼鏡詰知竊自宋瑞卿陶善鐘謝鳳孝楊金生等家今特解送案下宋陶謝楊各失主均投案領贜孫供稱小的係浦東人今雖冒不韙之名以後誓不再犯求施恩典俾得湔除蔡太守判令笞責一百板驅逐出境不准逗遛租界中贜給各失主分别認領○一百零五號華捕禀稱前夜小的巡至石路上見醉人李來根詬詈路人任情滋擾向之喝阻反敢行兇是以拘案請究李供稱小的係寍波人深入醉鄉糊塗已極今知悔過求免施刑蔡太守判罰洋銀二元如數充某西醫院經費○包探孔阿才禀稱包順興報稱夥友蔡春生蔡金生串竊金鎖片一枚洋銀五元五角期票洋銀五元經小的拿獲吊贜解送案下包訴稱小的在治下開裁縫店用二蔡爲夥不料其竟暗中行竊春生供稱小的係上海人偶然貪小尙乞施思金生供稱小的係浦東人偶一爲之不敢再竊矣蔡太守判令各管押一月贜給包領去○包探黄四福禀稱江北人陳榮郎掘破顧家弄某姓家之壁入内圖竊經事主追獲扭入捕房盤問之餘知曾竊吳信奎徐闗榮唐阿二等家衣服棉被水烟袋銅銚等今已弔出原贜送案請辦吳徐唐三失主均請將贜給領陳供稱小的連次犯竊自知死有餘辜尙乞施恩誓當圖報黄探又禀稱陳前曾犯竊送請大老爺遞解回籍蔡太守判令笞責一百板管押三月期滿仍遞回原籍贜給各失主分别認領○包探王阿二張九意同禀稱公平洋行報失碼頭船上所儲素布絹紗等物約值洋銀三百十五元小的查無實在情形祗得將守船人沈長全送案沈供稱小的係上海人在船中當水手各物不知如何失去蔡太守飭押候查明再訊○姚阿林訴稱小的在某處開烟館前者曾有烟槍村質昨日持票往贖櫃夥方子秀出言無狀口角遭毆手指受傷是以報捕拘案方供稱小的在治下某押店爲夥區區細故何致結成不解之仇尙乞施恩仍敦和好蔡太守判令管押一禮拜姚傷自行醫療○德祥押店主蔡某虧欠翁錦炎洋銀若干由翁控求追給蔡太守諭令翁將蔡店看管翁偶一疎忽失去衣服銀飾旣報捕房卽由包探秦少卿查明行竊者爲蔡國卿及著名竊賊秦小星因之起贜送案蔡太守飭吊齊餘贜再核此已列入報章昨日秦探將贜吊齊復送案下翁訴請領贜國卿及秦不敢狡辯俯首求恩蔡太守判令將秦管押六月國卿管押五月贜給翁領去○包探秦少卿禀稱竊賊孔法大前因案發送請大老爺遞回紹興原籍今又來滬竊取某姓家對時表經小的查獲人贜送案孔供稱表在途中竊得不知失主是誰蔡太守判令笞責一百五十板仍遞回原籍請地方官約束贜存捕房以待失主認領○有李桂雲者纎腰一搦嬝嬝婷婷微步上堂鶯簧低囀訴稱小婦人僑居法租界竊賊王金全闖入房内竊去象牙骨杭扇一柄典質洋銀二元兹已報捕弔贜願償質本一半王供稱小的夙與桂雲相識是以借扇質錢何竟鐵面無情誣指小的爲行竊蔡太守判令笞責一百板諭令桂雲償給質本始准領贜○鴇子陸尤氏訴稱小婦人向在治下開花烟館時有流氓顧阿金曹三福等人逞强借貸曾借去洋銀一元昨日顧又糾同曹三福到來恣情吵閙無奈報捕拘案卽請訊懲顧曹同供稱小的等不敢滋事只求恩赦蔡太守判令將顧笞責二百板曹笞責一百板○包探秦少卿禀稱招商局司帳人干日初遣人送夏諸兩人至捕房控其持僞票往收洋銀請爲究辦旋有人存洋銀二百元爲之保出今日諸未投到是以先將夏送請訊懲干飭家丁倪福投案禀稱諸遣人持僞票前來冒收洋銀四十元向之根究言由夏交來是以一併交捕送案兹將假票呈電夏供稱職員係紹興人向胡姓取得招商局洋銀四十元之憑票轉付與諸現願具限十日内將胡尋交到案蔡太守姑准夏具限交胡根究諸如不到案則所存洋銀悉充公欵○陳國楨訴稱家中失去玉器由某包探查明徐子雲行竊吊贜送案包探禀稱徐係積竊請卽重懲徐供稱小的患足疾久矣貧無聊賴是以犯竊尙求法外施恩蔡太守判令發巡捕房管押四月贜給失主領去○陳大朝訴稱小的在某首飾店爲夥姜阿寳來購首飾乘間竊去銀臂釧一雙追獲人贜交捕送案姜供稱小的向購臂釧並不行竊蔡太守判令笞責一百板贜給失主領去 
[法界公堂瑣案]  
　　王包探禀昨日江天輪船將開時拘獲行竊脚籃之江福生解案請究同轉著押候責一百板釋放○聚順飯店主龔阿五扭獲吃白飯之高老相李茂卿請究高李二人供因彈花衣作中學徒滿帥向該店說明先給洋一元託辦酒菜四席阿五供稱並未講明該學徒已將田畝變賣將洋交與伊等同轉著將高李二人暫行交保限五日内將錢還清○范家林扭控范寳林誘拐伊妻一案同轉先問原告曰爾妻如何被拐供稱去年十一月廿六日被寳林拐去尙有十三旦被天津人馬生所拐范寳林供稱馬生欠小的洋七元三角家林之妻係被馬生拐去同轉問爾何以知之供稱去年十二月十四日到蘇州同住葑門外至今年正月十一日又被天津人拐去同轉謂爾昨在捕房供明是爾所拐今又翻供家林之妻終須著爾交出又問家林曰爾旣在蘇州爲何不卽控告供稱實因盤費拮据所致同轉商諸魯繙譯著將范寳林押候比追原告斥退○陳朱仁投案訴稱昨晚三點鐘有賊挖洞而入被小的知覺尋至空屋内拘獲楊三桂並在身畔搜出小刀二把呈閱楊三桂供稱刀在地上拾來同轉謂旣不行竊何以匿在空房著押候笞責一百板釋放○王包探禀徐定卿徐炳南富揚揚王仁志等在三河樓茶館毆打當在徐定卿身畔搜出鐵尺一根解案徐炳南富揚揚供小的等均爲木匠徐定卿素以拆稍爲事屢向小的借錢同轉問借過幾次供稱三次昨在路上遇見小的又欲借錢適無錢借給被扭至三河樓評理徐定卿供並未借錢同轉謂爾藏鐵尺在身顯見不安本分富又供徐定卿向與著名流氓秀堂見堂等同黨前在新衙門懲辦亦因訛詐錢文王仁志供在城内水烟袋作爲夥昨日路過此處實被誤拘據通事禀昨日徐炳南等先至捕房控訴同轉謂旣訴捕房何以又至茶館互毆顯見都非善類飭將徐定卿押候笞责二百板枷號一月期滿釋放徐富二人交作頭王仁志保去○陳殿卿控王大林欠銀一案屢紀前報昨由郁包探將原被告解候覆訊同轉問爾等帳目曾否核對王大林將清單呈電同轉謂原告曰屢飭爾等對帳何以至今未對又問郁包探往檢布數如何禀稱四百三十二疋同陳往點據王妻云並未知悉小的奉諭後屢勸邀中証人料理同轉謂王大林曰所欠之銀如何歸還王供布數尙未核實求恩諭令原告寛限同轉怒曰屢次諭爾核對何以尙未核實又諭包探速速帮同清理毋任玩延飭將王大林押候追繳原告退去○俞雲堂控蔡志全欠押櫃洋銀一案同轉屢次訊供著出外調處昨由被告投案禀稱帳已理明尙少十八元九角三分出期票一紙以六月底爲限俞供不能久待同轉謂俞曰蔡非任意遲延爾不妨姑爲忍耐兩造遵斷其結並將所呈之帳當堂銷毁 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年四月初八日京報全錄]  
　　宫門抄○川督劉奏知縣人地未宜揀員對調摺○又奏甄别知縣各員片○又奏道員夏　請假修墓片○　　　　　　縣各缺片○湘撫吳奏恭報查閱西路各營伍完竣並回省日期摺○豫撫裕奏籌解鐵路經費銀兩片○晉撫張奏　報　　徵收下忙錢糧完欠數目摺○又奏借動司庫雜欵銀兩解歸京餉片○又奏遵旨籌欵採買綏遠城兵米摺○川督劉奏　松潘鎭總兵赴任片○又奏三省會哨地方安靜情形片○直督李奏揀補督標前營遊擊片○四月初八日刑部都察院大理　廂紅旗值日無引見○崑岡稽察火藥局謝恩○寗夏副都統蘇嚕岱服滿請安○徐致靖謝授右庶子恩○信侯興伯各假滿請安○志顔請假十日○順天府奏京師得雨四寸有餘○召見軍機阿克丹○○頭品頂戴四川總督臣劉秉璋跪奏爲知縣人地未宜揀員對調以資治理恭摺仰祈聖鑒事竊查知縣爲親民之官必須量才器使俾人地各得其宜方足以資整飭臣與藩臬兩司隨時留心察看查有重慶府屬銅梁縣知縣係專繁簡缺惟地居川東民多健訟政務殷繁頗稱難治准補知縣任鶴齡年六十三歳係湖南巴陵縣人由監生報捐府經歴遞捐知縣發川試用同治七年二月初十日蒙欽派王大臣騐放領照起程於是年五月十二日到省續捐同知升銜甄别留省補用旋因轉運濟甘軍米出力保俟補缺後以同知直隸州知州用復捐新班遇缺補用題補隆昌縣知縣光緒六年十月二十日到任九年正月十六日奉上諭著留省開缺另補復遵鄭工新例由開缺另補知縣捐請遇缺先補用光緒十五年十二月十七日題補銅梁縣知縣十六年八月十七日奉旨依議欽此該臬司到任未及三月例不註考該藩司查該員任鶴齡年力尙健惟才具稍欠精明於是缺不堪相宜自應酌量調補准查准補榮經縣知縣楊崇光年三十六歳係江蘇常熟縣人由光緒乙酉科拔貢應朝考欽取二等第六名保和殿覆試欽取一等第八名光緒十二年七月初三日由吏部帶領引見奉旨以知縣分發試用欽此簽掣四川隨在山東賑捐局報捐同知銜九月初八日吏部給發執照起程於十三年七月初二日到省試用二年期滿甄别留省補用遵鄭工報捐分缺間補用復由分缺間加捐分缺先補用十七年二月初三日題補榮經縣知縣是年六月十九日奉旨依議欽此該臬司到任未及三月例不註考該藩司查該員楊崇光年富才明有爲有守前署銅梁縣事整頓頗著成效以之調補銅梁縣知縣人地相宜足資治理其所遺榮經縣知縣雖係衝繁中缺但僻處山陬政簡民樸治理較易卽以銅梁縣知縣任鶴齡調補亦足勝任該員等均未到任並無降革留任展叅案件及未結詞訟五十起以上承緝盜刦五起以上經徵錢糧不及七分其餘因公處分例免核計據藩司龔照瑗臬司文光會詳請奏前來合無仰懇天恩俯准以榮經縣知縣楊崇光與銅梁縣知縣任鶴齡互相對調俾人地各得其宜於吏治地方均有裨益如蒙俞允該員等各由選缺調補選缺銜缺相當毋庸送部引見再該員均係捐納人員仍令三年期滿請銷試字是否有當除咨部外理合恭摺具奏伏乞皇上聖鑒訓示再該員等各署任内奉到叅罰案件除光緒十五年三月十六日欽奉恩詔以前准其寛免不計外該員楊崇光前署銅梁縣尙有一件報明事縣民鄭遂生家被刼一案罰俸一年完結又一件報明事銅梁縣巡役陳崇等具禀無名男屍被人砍傷身死一案照例住俸又一件報明事縣民吳大作之子吳成海不知被何人毆傷身死一案照例住俸又該員任鶴齡尙未到任此外各員等均無叅罰案件合併陳明謹奏奉硃批吏部議奏欽此○○劉秉璋片再查嘉慶十六年八月十五日欽奉上諭嗣後各直省督撫遇有分發試用期滿人員務須嚴加甄别如係才具明晰辦事勤能者准予保留又通行内開嗣後道府丞倅州縣等官毋論何項勞績保歸候補班人員卽以到省之日起子限一年詳加查看出具切實考語奏明分别繁簡補用又道府以至未入流凡曾任各官保舉並非應升之階行令試看扣滿一年分别奏咨甄别後方准按班序補又業經在省人員勞績保舉補缺後以升階用者如係咨補以堂稿畫齊後第五日行文按該省照限减半計算以奉到准補部文爲升階到省日期各等語兹查有教習試用知縣史昭忱到省試用一年期滿試用知縣劉鵬候補本班儘先補用知州陳漙候補班補用知縣李道源在任候補知縣布經歴劉本逹均各到省一年期滿例應甄别由藩臬兩司分别造具各該員履歴詳册填註考語會詳請奏前來臣查教習試用知縣史昭忱才具明晣堪以知縣留省照例補用試用知縣劉鵬年壯才明候補本班儘先補用知縣陳漙人甚安詳候補班補用知縣李道源年力强富在任候補知縣布經歴劉本逹公事明白均堪以留本省照例補用除册送部外理合附片具陳伏乞聖鑒謹奏奉硃批吏部知道欽此○○劉秉璋片再據總辦滇黔官運局候補道夏　禀稱自光緒八年甫經服闋卽蒙前督臣丁寳楨奏調來川接辦官運鹽務至今已逾十年眷念松楸無人經理懇請給假四個月回籍修墓所有鹽務事宜曁闗防銀錢暫交前會辦鹽務候補道文天駿經管限滿之日定卽回局銷假等情前來臣查該道在局已逾十年現因修墓請假四月自係實情除批飭該道依限回局並另檄道文天駿暫行代管以重鹽務外理合附片具陳伏乞聖鑒謹奏奉硃批吏部知道欽此○○劉秉璋片再巴縣知縣周兆慶請咨引見遺缺查有雅安縣知縣耿士偉才具明練堪以調署又雙沇縣知縣恒琮病故遺缺查有簡州知州易家霖人甚安詳堪以調署又署渠縣知縣沈炘年滿遺缺查有現署安縣知縣准補榮經縣知縣楊崇光年富才明堪以調署該員等正署各任内並無經徵錢糧未完展叅及承緝盜刼已起四叅案件前據藩臬兩司會詳請奏前來除由臣分别批飭遵照外理合附片具陳伏乞聖鑒謹奏奉硃批吏部知道欽此○○頭品頂戴湖南巡撫臣吳大澂跪　奏爲恭報微臣查閱西路各營伍完竣並回省日期恭摺仰祈聖鑒事竊臣前經奏明於正月二十七日帶印出省查閱西路營伍拜摺後隨卽束裝輕騎就道先至常德府將提標中右前三營曁常德恊並調附近之龍陽灃州九谿永定各恊營官兵逐一校閱次至辰州府閱看提標左後兩營及辰州城守營並調閱綏靖中右兩營永綏永順乾州鎭溪河溪保靖古文坪各標恊營官兵再次至沅州府閱看沅州恊並調閱靖州綏寗長安各恊營官兵後至鳳凰廳閱看鎭章鎭標四營曁辰沅永靖道標練勇官兵閱畢卽由鎭算折回於三月初九日抵省以上所閱各營馬步箭提標中右前後四營沅州保靖各恊營均在八成以上永順乾州兩營在九成以上鎭筸鎭標四營辰沅永靖道標練勇辰州城守營常德永綏龍陽灃州九谿永定河溪鎭溪靖州綏寗古丈坪長安各標恊營均在八成以上提標左營綏靖鎭標中右兩營均在七成以上惟各營尙無後門快槍操演功夫甚淺鳥槍洋槍中靶不及四五成刀矛乂棍夾牌破打及馬上雜技均尙趫捷各營合演三才陣式亦皆聮絡整齊鎭筸鎭標有登峯奪旗之技辰沅永靖道標有跑坡跳架之長操演技藝在西路各營中最爲精熟查騐各營軍裝馬匹尙屬堅利臕壯其操防認眞才藝出色之將備弁兵均經酌給犒賞以資鼓勵至年力就衰及弓馬生疏之弁自應分别示懲以昭激勸兹查得提標右營左哨千總陳志忠馬步全空請以把總降補綏靖鎭中營左哨二司外委把總錢有銘步箭荒疏請以額外外委降補署綏靖鎭右營右哨千總永綏恊把總侯大林箭射少凖請以外委降補永定營記拔千總實任右司把總田金聲年力就衰弓馬亦生擬請勒令休致所遺各缺咨明督臣提臣分别揀員請補其餘弓馬稍生備弁分别勒限學習限滿由該管上司覆看如不知奮愧卽行據實揭叅不准稍自廻護又查得鳳凰廳新塲堡屯千總唐宗武家釀有命案飭卽撤任赴鳳凰廳質訊明確按律擬辦俟案結後再行咨報沅州協分防佃缅壠汛後哨七司把總楊連三因有控案飭卽撤任聽候查辦沿途駐紥巡防之慶字毅安等各營勇丁亦經就近調閱訓練均尙嫻熟臣與該統領等講求武備以稽查缺額爲要圖練習洋槍以打靶有準爲進境精益求精庶一兵得一兵之用不致虚糜餉項鎭筸爲西南重鎭邉防最闗緊要現在布置周匝民苗各安耕鑿地方一律敉平堪以仰慰宸厪所有閱看西路營伍分别勸懲並回省日期緣由理合恭摺具奏伏乞皇上聖鑒謹奏奉硃批兵部知道欽此○○裕寛片再前准部咨豫省每年應解海軍衙門鐵路經費銀五萬兩准在减半項下按年撥解嗣經北洋大臣奏明將各省應解鐵路經費隨時逕解天津以免周折咨行到豫均經行司遵照按年清解在案兹據布政使廖壽豐將光緒十九年分鐵路　　　五 
 
 

Page 14

 
 
萬兩在於减半項下如數提撥定於三月二十四日委員管解起程解交北洋大臣兌收具詳請奏前來奴才覆查無異除分咨海軍衙門北洋大臣曁户部查照外理合附片陳明伏乞聖鑒謹奏奉硃批該衙門知道欽此○○頭品頂戴山西巡撫臣張煦跪奏爲晉省應徵光緒十八年分下忙錢糧完欠數目循例繕單具陳仰祈聖鑒事竊前准户部咨令將各州縣上下兩忙錢糧除例准留支並實欠在民外所有徵存銀兩儘數批解司庫上忙限五月底下忙限十二月底截清數目造册詳報專摺具奏等因歴經遵辦在案兹據布政使胡聘之詳稱查光緒十八年分山西省額徵應解司庫地丁並耗羨共銀二百九十一萬八千六百九十七兩零又咨各州縣實該存留官俸役食雜支祭祀並經解等項銀三十八萬五百四十八兩零内除上忙完解司庫並徵起存留經解等項銀一百四萬七千八百五十八兩零下忙實應徵銀二百二十五萬六千三百八十七兩零今截至光緒十九年二月十六日止續據各屬已完司庫地丁耗羨等銀一百四十九萬九千七百四十九兩零又各州縣實應經解等項銀二千七百五十八兩零又存留等項銀一十四萬八千五百二十兩零尙未完銀六十萬五千三百六十九兩零通盤核計已完正耗錢糧八分一厘以上等情詳請奏報前來臣覆核無異除飭該司移行各該管道府直隸州查明未完銀兩如係實欠在民迅飭經征官續行催征務於奏銷前掃數全完儻有征存未解情弊立卽從嚴叅辦將原册咨送户部查核外所有光緒十八年分下忙錢糧完欠數目理合開繕清單恭摺具陳伏乞皇上聖鑒再督催光緒十八年下忙錢糧綜計已完五分以上係前署布政使張汝梅現任布政使胡聘之二任經臣合併陳明謹奏奉硃批户部知道單併發欽此○○張煦片再前准户部咨光緒十九年分京餉奏撥山西省地丁銀四十五萬兩令卽分批起解等因當經行司遵照在案兹據布政使胡聘之詳稱遵在司庫各雜欵内借動銀一十萬兩差委候補知縣俞紀瑞管解於三月初九日起程赴部交納聲明借動銀兩俟本年地丁收有成數卽行撥還歸欵等情請奏前來臣覆核無異除咨部查照外謹附片具陳伏乞聖鑒謹奏奉硃批户部知道欽此○○頭品頂戴山西巡撫臣張煦跪奏爲遵旨籌欵採買綏遠城兵米以濟軍食恭摺覆陳仰祈聖鑒事竊臣承准軍機大臣字寄光緒十九年二月十七日奉上諭克蒙額等奏歸綏地方上年荒歉兵食缺乏請撥欵買米以濟軍困一摺著張煦速籌的欵發交該糧餉同知採買米石接濟兵食毋任缺乏克蒙額等原摺著鈔給張煦閱看等因欽此遵經行司籌辦去後據藩司胡聘之會同清源局司道詳稱遵查綏遠城駐防官兵月米歳額應支三萬九千餘石經前撫臣恒春　奏准改放折色米一萬三千二百石實需米約二萬六千石除歴次奏明由大青山後空間廠地曁豐鎭寗遠二廳新地各租内撥銀抵補又土獸特改徵銀兩綏遠城並歸化城豐鎭寍遠薩拉齊和林格爾托克托城等廳均徵本色多少不等統共合米二萬三千二百二十五石七斗零光緒九年改章後歸化城等六廳應徵之米每石折價銀一兩三錢解由綏遠城廳糧餉同知採買支放設遇糧價昻貴即動歴年提存運米脚價俾資貼補通計每歳抵補折徵採買等項較之額支之數所短本屬無多祗以口外地多磽瘠徵收率難如額又或因災蠲緩遂致前項兵米不免積欠嗣經綏遠城將軍奏明截留俸餉减成銀一萬六千餘兩除湊放養育兵不敷月餉外餘銀按照例價折放約可供六七個月兵食除抵現年不敷仰可補還舊欠詎十七十八兩年連遭荒歉各廳徵解廖廖米價倍增不敷採買疉據糧餉同知禀請發欵正在籌議間欽奉前因自當遵旨速籌的欵俾資採買查綏遠城廳歴年支放兵米除例折外每歳採買約一萬一二千石隨時搭放自光緒十七年起米價增昻所有應放十七十八兩年米石已由該廳節次採買米一萬五千七十九石零每石價銀自二兩四錢至三兩八錢八分不等共用銀四萬六千二百一十四兩四錢零除正動各廳解到折徵銀兩外計籌墊加價銀二萬六千六百一十一兩七錢零此十七十八兩年採買籌墊加價不敷之應彌補者也復查十八年分九月後應行啓徵本色米石向備支放十九年月米是年各廳被災最重蠲緩較多不敷尤鉅姑就採買最多之處以一萬二千石爲準除綏遠城廳剔去蠲緩計實徵米五十六石六斗零尙應採買米一萬一千九百四十三石三斗零卽按該廳二次採買價銀以每石三兩八錢核算計需銀四萬五千三百八十四兩六錢零專恃歸化城等六廳除去因災蠲緩尙應徵米折價銀四千三百九十七兩七錢零作爲正動計尙不敷銀四萬九百八十六兩九錢零此十九年分預計買米支放正價加價不敷之應籌補者也以上兩項共計需銀六萬七千五百九十八兩六錢零值此辦理賑撫已屬竭蹶惟兵食攸闗不得不兼籌並計俾免枵腹之虞因查各廳運米脚價照額徵之數自光緒九年改章起至十九年止共應提存銀三萬八千二百三十七兩零曾於光緒十二年改徵折色案内奏准遇有米價踊貴之年定價不敷採買卽動此項貼補在案原案向扣成平現值米價奇昻卽全數貼補所短尙鉅應請免其再扣成平全數作爲正動此外不敷銀二萬九千三百六十一兩六錢零並請於厘金項下提動銀三萬兩以備前項彌補籌補之不足卽將正動提動各欵發交綏遠城廳糧餉同知分别歸墊採買本色米石按時接濟將來歸入災賑案内就欵作正開銷惟此次籌議係就各廳剔除蠲緩應行實徵之數酌中約估將來徵收能否如數巿價有無漲落均難逆料所請提動厘金之欵究竟實需若干須俟徵解採買完竣方有確數可稽屇時再當截數開報以昭核實等情呈請具奏前來臣覆查綏遠城旗兵月米缺乏待哺嗷嗷自難膜視惟賑撫方殷周轉無方兹請將運米脚價免扣成平全數正動並於厘金項下提動銀三萬兩均發交該糧餉同知分别歸墊採買接濟兵食實已大費騰挪應請彚入災賑案内就欵作正開銷以歸簡易而昭實在除咨户部曁绥遠城將軍查照外所有遵旨籌欵採買綏遠城兵米以濟軍食缘由理合恭摺附陳伏乞皇上聖鑒謹奏奉硃批户部知道欽此○○劉秉璋片再新任松潘鎭總兵陳金鰲於光緒十九年正月二十六日到省自應照會赴任以專責成除由臣當卽照會該鎭陳金鰲遵照赴任外理合附片具陳伏乞聖鑒謹奏奉硃批知道了欽此○○劉秉璋片再川陜楚三省交界地方向定章程於每年十月間提鎭分年巡哨又松潘鎭與甘肅海州鎭間年會哨一次歴經照辦在案去年秋間經臣飭委川北松潘二鎭循例會哨去後隨據川北鎭總兵何乘鰲禀稱於十月初一日抵川陜交界之滾龍坡與漢中鎭派出之定遠營遊擊賀大發見面會哨又於十月二十五日行至川楚交界之火峯界嶺適湖北宜昌鎭總兵蔣澤斌亦抵界所會哨又據署松潘鎭總兵吳奇忠禀稱十月二十日行抵川甘交界馬尾墩之哈南寨地方與署河州鎭總兵田福見面會哨該員等查看各省交界處所民情安堵並無匪徒滋擾經過地方亦俱靜謐等情前來臣查三省交界地方現雖安靜惟邉界道路紛歧處處可通難保無逸匪遊勇繞越潛匿防範未可稍懈仍嚴飭各鎭恊營會同文員隨時巡緝實力嚴防務使匪類歛跡百姓又安不得以會哨已過稍涉懈忽以期仰副聖主綏靖邉陲之至意所有三省會哨地方安靜情形理合附片具陳伏乞聖鑒謹奏奉硃批知道了欽此○○李鴻章片再督標前營遊擊何殿鰲升補保定營叅將業經送部引見准其升補所遺督標前營遊擊員缺自應揀員請補該遊擊駐紥省會督操巡防均闗緊要非精明幹練之員弗克勝任查有儘先補用遊擊余子才年五十一歳安徽人由勇目隨剿髮捻各逆迭著戰功歴保儘先遊擊光緒六年奏留直隸補用該員紀律詳明曉暢軍事現署是缺整頓操防著有成效以之請補督標前營遊擊實堪勝任查儘先遊擊名次在前之哈廣如陳繼寛李仁元高尙忠衛承煦周萬高曹立德李合春鄭恒發吳延成林得勝盧自起胡天保袁文彪尙雲驤王宗榮李保王金營等十八員或尙未到標或與此缺人地不宜未便稍涉遷就余子才儘先名次在二十名之内核與請補章程相符應請准其補授以裨營伍除飭取履歴送部外理合附片具陳伏乞聖鑒勅部核覆謹奏奉硃批兵部議奏欽此 
 
