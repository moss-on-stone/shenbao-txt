# 1891 - 149 - 4906508

 

Page 1

 
 
[重印聖武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃借史館秘書私家箸述薈成是記自開國龍興以迄道光年間洋事緣分縷析無不詳載於其中曩所印者早經售罄兹復排以新鉛印以潔白紙張每部十本碼洋六魚卽日出售有欲討論掌故者請向本埠申昌外埠申昌及經售申報人購取爲盼此佈 
[勸募順直山左急振啓] [  申報舘恊振所同人拜手]  
　　順直山左洪水爲災自去年四月以來一片汪洋數千里盡成澤國災民遍地轉徙死亡男女屍骸蔽江而下其幸而不死者飢腸轆轆全無粗煤糲下咽有不視息難延漸將告斃者乎伏念本舘勸辦賑捐而後江浙福建諸省俱蒙大君子慷概輸金今兹畿輔嚴疆齋善名境遭兹顚沛何忍不復解囊　肅短箋附陳苦狀如肯玉成美事巨欵慨施則作善降祥福報可操左券己 
[得彩求售] [  申報館恊振所啓]  
　　本舘恊振所集腋社二次彩票其第一彩乃嘉興朱夢廬先生所得兹以其文孫偶患驚風願將所得彩物仍交本舘代售助賑冀求速痊計文徵明山水册頁一部伽南香朝珠一串連翡翠佛頭記念俱全望江龍申題草虫册頁一部古銅香爐一只紅頂一座漢玉五件如有合意者請速來購取其價亦可格外從廉旣得珍貴之物又有施濟之名一舉而二善備想痌瘝在抱者自必踴躍樂輸也 
[論稽查客寓]  
　　客寓之設利便固多而貽害亦正不少何以言之負笈擔簦之輩牽車服賈之人或訪尋親友異地覊踪或貿遷有無他鄉作客萍踪絮梗飄忽靡常日暮途遥覊棲何地自有逆旅主人爲之欵接今宵裞駕明日長征自可免歧路蒼茫之惑此利便之可見者也此種客寓旣以歇宿行旅爲生計苟有客來不速賓至如歸者便欣然容納不復端詳人品計較瑕瑜由是不尶不𡯓之人非買非儒之輩以及胠篋穿窬之妙手執仗行刼之奸徒無不乘間寄跡於其中昔人贈盗詩所謂暮雨瀟葏江上村緑林豪客夜知聞相逢不用相廻避世上於今半是君蓋實錄也此貽害之靡盡者也各處通都大邑無不有客寓以便行旅而究不若滬上之多誠以滬上一隅爲通商口岸之總匯五方之人聞滬上繁華甲於他處遂相率來游爭先恐後雲集而響應輻輳而肩駢大都以客寓爲駐足之所除尋常大客寓不計外别有一種小客寓地不過三弓屋不過一椽其中多設鋪位鏤板爲格密若蜂房出青蚨數十翼便可安睡一宵寓中自有被褥不煩旅客自備以故肩挑負販之輩推車食力之人相與蜂屯蟻聚於其中以是爲安樂窩逍遥國而好事棍徒横行宵小時或匿跡於其間租界之中包探不時查緝巡捕不時梭巡而竊案猶時有所聞誠以匪類之多爲他處所未有也匪類之所以逗留此處得以安身者以有此種小客寓爲逋逃之淵藪也若欲將此種小客寓一概禁絶則匪類固無所容身而肩挑負販之輩推車食力之人將於何所棲止且租界中房屋開設烟館妓寮花烟館一聽人之租賃未嘗加以禁止而獨禁人開設小客寓上旣無以示政體下亦無以洽輿情而好事棍徒横行宵小又未可聽其獨往獨來自興自滅路欲於玉石混淆之中作辨别良莠之舉惟有稽查客寓之一法别處行刦大盜多年巨竊往往遷延多時未經破案一旦遁跡來滬每爲包探所獲盖若輩寄跡客寓舉止行爲必有顯異於常人者包探因得留心伺察以成一鼓就擒之計自來執閳之區最易納汚藏垢是以若輩之遇事生風以及畏罪潛遁者無不於轂擊肩摩之地暫焉寄跡觀於李德勝之被法包探拘獲亦其明証也李德勝之被獲以其在輪船上大言不慚毫無顧忌遂使聞者因而生心登岸以後暫宿小客寓莊銷詭異機關敗露遂使包探得以潛心同　乘間下手此亦可見人烟繁密之處　匪固易獲匪亦易也此次德胡同匪徒造言煽惑以致焚燬教堂驤成大案未幾而安慶和州金陵等處謡啄繁興乘機煽誘先後一轍說者遂說安慶和州金陵等處滋閙之人卽係前在蕪湖滋閙之人中國官憲出示諭禁謡言曾經指出而西官照會亦有以此爲言者揆度情形當是如此不然何以此處一波未平彼處一波又起幾如銅山西崩洛鐘東應也近聞丹陽教堂又遭焚燬意者匪徒在鎭江不得逞志故遁而之丹陽以遂其縱火刦物之志未可知也歴來辦理教案無非以賠銀了事此次各大憲深悉夫激變之由通飭各屬嚴緝造言生事倡首激變之人而於無知愚民概不株連辦理之法可謂深得要領而此種造言生事倡首激變之人一聞大憲飭捕嚴拿自必相率濟逃竄匿各處但使各處捕役亦能如法包探之用心跴緝出力拘拿彼作奸犯科之人亦豈能倖逃法網耶此次李德勝一案經法廨讞員葛同轉兩次研訊所有供詞前後大略相同將來如何定讞自有官憲衡情擬罪無枉無縱　　　生毋庸爲之贅一詞惟是懲奸戢暴國有常經稽查小客寓實爲目前要務邇來各捕房亦已見及於此時遣包探向各處小客寓嚴密稽查果能運以精心持以果刀吾知滬上一隅匪類之匿跡者自必較少於前租界居人隱受其福實非淺鮮目前造謡生事者多固當從嚴伺緝卽平時杜絶匪類亦當常行此法庶可收除暴守良之效質諸有緝捕之責者以爲何如 
[京邸魚書]  
　　總理各國事務衙門同文館先後在館呈請投効肆業諸生曾經示傳赴館報明能考何項文字計共二百九十一名内除　能默背四子書者十有八名立爲扣除不准入考外其報天文輿地漢文滿文勾股繪畫洋文洋字之旗漢各生二百七十三人經總署堂憲定於本月十九二十兩日在署考試其年自十五歳以上至十九歳一百三十人則於十九日考試自二十歳以上一百四十三人則於二十日考試已由提調傳知投効諸生按期黎明各帶筆墨齊集總署聽候點名○吏部爲移咨事文選司案呈光緒十七年四月十五日由吏科抄出本部議覆浙江巡撫崧奏以浙江遇缺先鹽大使李承寳擬補所江石堰塲大使等因核與例章相符應准擬補具題請旨一本本日奉旨李承寳着依議用餘依議欽此欽遵到部相應黏抄原奏移咨浙江巡撫查照辦理○前報紀西直門外白塔奄妖道王某邪術惑衆姦汚婦女一案原審浙江司按照供招科以軍罪薛雲階少司馬立爲批駁攺派秋審處英正郎等四員嚴鞫定擬連日刑訊王仍如原供雖曾妖言惑衆並未自立教會僅收受門徒聚衆斂財并以邪術迷淫良家婦女金氏等然亦出於情願並非强姦到部以來並無一人呈控然旣爲道士自應安守本分何得廣收門徒眩惑人民聚衆歛財誘姦婦女應於軍罪上加等科斷擬以絞監候秋後處决金氏等應以犯姦例擬笞婦女照例折贖擬發交順天府傳其家 
 
 

Page 2

 
 
屬又價領回從犯等訊明僅拜爲門徒阿而隨聲並無姦私受財情事應照例杖責發交本地方官嚴加約束再犯加等治罪日内已畫供立稿禀由堂憲批准矣○欽派盛查三庫鄭親王等十堂現將縀疋庫盤查幾竣定於本月二十四日覆命其餘顔料一庫經鄭邸等商訂於二十五二十六兩日辰初前往西安門内西什庫盤查庫内所儲油漆顔色絲觔蠟香等物以便二十九日覆命○御前大臣伯邸等訂於本月十九日辰刻在西苑門外内大臣公所揀選圓明園八旗官兵處護軍參領副護軍參領各一缺委護軍叅領空銜花翎各二缺護軍校三缺藍翎長二缺先期由印房傳知應行入揀官弁兵丁各帶弓張於是晨赴是處預備○譚文卿制軍鍾麟欽奉恩旨着以尚書銜補授吏部左侍郎請恩後卽經司務廳掌印司員禀請上任吉期冡宰詹吉四月二十日辰時進署拜印上任旋由司務廳移付四司滿漢司員筆政至期吉服伺候並黏貼紅諭示仰闔署官吏等人○國史舘示傳吏部送到漢謄錄郭金範知悉限於四月二十六日親身赴館騐到毋違特示○宣武門外南下窪子某柴草鋪於本月十五日下午兩點鐘時不戒於火頃間烟炤迷空幸值日間易於撲救各水會人速赶爲噴灌至四點鐘許卽火滅烟消計焚去房屋三楹柴草兩堆○乾清宫内尊藏列聖實錄例應每兩年夏至前由樞垣奏請欽派旗漢大臣四人會同内總管訂期恭詣乾清宫内敬謹抖晾一次以昭愼重自光緒十五年夏至前舉行抖晾迄至本年又屆抖晾之期經軍機處咨取六部九卿滿漢堂銜繕單於四月十七日具奏請派恭詣乾清宫抖晾實錄一摺本日奉硃筆圈出吏部尚書麟書户部尚書翁同龢吏部右侍郎敬信大理寺卿張蔭桓欽此○廣東惠州府知府盧太守秉政近因順直被災甚重籌賑艱難今值青黄不接之時需欵尤急概念災黎待哺湊集銀數千兩匯交天津賑局分散災區經在局司道上詳李傅相雖稱以不敢邀叙亦未便没其善忱自應從優請奬以昭激勸而裨賑捐援案請以道員選用等情入奏本年四月十八日奉硃批盧秉政着以道員選用欽此○宗人府爲咨行事准廂藍旗護軍統領咨稱本旗護軍叅領裕慶病故遺缺咨取本府保送人員入放等因應將廂藍旗輔國將軍載國奉恩將軍增鑅奉國將軍毓寛三員保送入放本旗護軍叅領理合開具履歴咨行廂藍旗護軍統領查照辦理 
[閙堂正法]  
　　蕪湖閙教一案由縣局各員拿獲縱火首犯王光經傅有順等審實口供解由蕪湖道成觀察會同兩江督憲所派委員劉觀察親提勘訊嗣因犯供狡展發回蕪湖縣重行研訊此已紀諸前報兹經蕪湖縣王大令覆訊再三辯駁各犯知難逭罪承服如故遂又申詳道憲委員訊核供詞相符成劉兩觀察旋于廿三日親提勘訊原審委員俸陸兩大令及蕪湖縣王大令陪坐兩旁當將首犯王光經傳有順夥犯楊老么田老五劉某共五名逐一訊問供詞與縣讞相符飭令當堂畫供發回縣監一面由兩觀察細心叅酌定擬罪名備文差弁于次日清晨轉搭輪船齎往金陵督園禀請批示旋於廿五夜三鼓齎到回批飭令就地正法立卽傳知城守營張守戎及練軍饒明兩哨官各帶全隊於五鼓齊集縣署天色微明卽由監内將王傅二犯提出擁走十數武一聲呵喊兩犯已身首異處當由劊子手將首級二顆提向長街馳至江口洋碼頭懸竿示衆其餘三犯制軍批飭待在逃餘犯獲案後再行核辦又聞首級二顆懸挂三日後卽當解至安慶和州金陵各處懸諸藁竿俾不法棍徒觸目警心有所畏憚治亂民用重典劉制軍誠深得此意者宜乎東南半壁倚爲長城也 
[九峰嵐影]  
　　前報紀某氏縊斃一則兹聞李陳氏家道小康早年守寡生育四女其姑在日嘗憐外孫吳某之困苦特搆草屋三楹俾資棲止民心嫉之今春其姑殂謝氏益視甥如眼中釘疉下逐客令而又惑於地保之慫恿多方擺布使之立足不牢旋經議給遷移費洋七十元除期票外將大衍之數先行交付詎意一經亭長之手早將此欵吞没近半吳再三理論該地保不惟置之不睬瞻敢串同李陳氏揑稱奉縣押遷致將草房拆毁拘吳以去吳妻楊氏幾疑良人果奉官提魄散魂飛雉經而死當卽報縣由葛邑尊騐明飭令備棺收殮將李陳氏帶回本署再行察究○茸城西郊錢涇橋弄内建有廟臺以爲優伶演劇之所市肆中人於月之廿二三四等日雇集梨園登臺演唱鑼鼓喧闐笙簫嗚咽輕衫白袷來往如梭此臺逼近江干居人經搭看臺第一日申牌時分因看客過形擁擠致撑木忽然中斷砉然一聲紛紛墮落竟有六七人跌入波心帶水拖泥不啻小狐濡尾幸經多人援救得免閙事○華陽橋某甲素無行檢秉性卑汚前年曾在華署左近開設烟寮嗣因其母某氏犯誘拐案驅逐回里仍作　芙蓉生涯同里有某乙者亦操是業藉以餬口甲以不利於已疉向尋釁去冬復糾合數人將乙之什物搗毁一空致干衆怒經地保責令賠償洋銀六元由是甲益銜恨時思報復月前揑砌呈詞朦控華署未知如何訊辦也○林某家居華陽橋下塘生有一男年約七八齡秀慧絶倫珍如拱璧一日孩在門前戲耍適隣家豢有黑驢一頭繫於竹籬之下孩趨前玩弄致觸驢怒驀被咬去一耳痛哭而逃血涔涔下家人聞報急奔視之其耳尚在草料中遂拾而附於其上微嫌歪邪耳據里人云此兒曾有相者言若不破面虞其不夀今果然豈所謂談言微中耶 
[皖垣近事]  
　　安慶不法之徒遍貼匿名揭帖約期拆毁天主教堂賴地方文武各員實力保護始得歹人斂手堂中安堵無虞旣而上海派出兩兵船來皖鎭壓統領謁見沈仲帥求出示曉諭不准謗毁教堂至蕪湖滋閙情形並未談及隨於十七日午刻展輪駛往蕪湖○沈仲帥蒞任之初正值匪人滋事風聲鶴唳入耳驚心一日接見督辦保甲總局李篁仙觀察諭以省垣重地良莠不齊誠恐不法之徒勾結匪人藉端閙教亟宜轉飭省城内外各處查叚委員并諭地方文武有司務須晝夜梭巡不得始勤終怠云云是以邇日各城門一交二砲卽行鎖閉非有緊要公事不得擅開匪類遂匿跡消聲不復敢肆無忌憚矣 
[板橋雜記]  
　　本月二十四日金陵牢洞巷内某姓家正在午炊忽見烟囱内濃烟直冒家人幾於手足無措鄰近亦皆慌亂異常幸在日間易於從事多方灌救得免成災惟其家與江寗縣監獄比隣一時内外嘈雜趙邑尊卽派民壯人等在監前彈壓不致滋生事端然當此風乾日燥之時居民可不戒愼哉○本年金陵蠶事甚佳至月初忽卜黄沙以致告歉二十二日開盤之日莊秤計鷹洋二十元買者不甚踴躍惟南鄉收成較勝一籌云○日前由上海縣解到被拐女孩李寳珍據云由拐匪誘至上海其父母曾禀請江寗縣趙大令通飭緝拿刻下已由上海解回因立傳孩父母當堂認領○金陵因雨澤稀少經各大憲虔誠祈禱禁止屠宰迄今尚未渥沛甘霖刻卜闔城鋪户均以黄紙作小旙上書虔誠祈禱速沛甘霖等字樣懸諸街衢復有小乞兒以泥塑作土龍安置板門上用八人舁至各店鋪乞錢其前導者亦以黄黑紙剪作旗旙可見禱雨之心甚切矣 
[京口火災]  
　　本月二十三日之夜時將二鼓鎭江牌灣坊某姓草房失愼遂肇回祿之災一霎時　　天矯在矯騰空换衣而去比及各善堂聞警紛紛舁水龍到來則蔀屋二椽巳成灰燼矣 
[缽池墨浪]  
　　清江來信云漕憲於本月十六日起在關帝廟設壇祈雨邑尊更出示禁屠卽龜鼈魚蝦亦不准提携入市如是者數日祗得微雨數點並未沾溉田疇何癡龍渴睡不醒竟若是之懶於行雨哉○保甲總局以遊手好閒之輩成羣結隊滋擾市廛妓室戲園尤畏若輩如虎爰特申告誡有犯必懲意者此日後稍知斂迹乎○某氏婦行至某巷口忽呼腹痛勢將分娩幸有一婦同伴爲之購柴席安坐逾刻果産一兒呱呱之聲頗爲洪亮○閘上所築草壩未經告蕆巳見倒坍農民紛紛奔赴漕轅具情叩禀不知漕帥作何辦理也○淮海水師現又拿獲匪犯二名解交營務處訊辦據供二犯實係昆季行云 
[鄂中官報]  
　　四月初八日潘錫瑋奉宜昌川鹽局委平善壩查騐禀知歐陽琴奉委大冶鐵山差甘霖奉武昌府委巡查江面禀知辭初 
 
 

Page 3

 
 
　　　署　　　　　奉委赴浙江採買桑子禀辭候補從九吳熙詔自天門帮辦工賑省禀到十一日正住天門縣邵世恩奉臬憲巡查江面禀辭十二日宜昌川鹽局委員候補典史戴慶霖銷大冶鐵山運遣差禀辭回宜議叙補用縣湛福春奉漢陽府委代理孝感縣禀知辭十三日候補同知王乃燮自襄陽府屬清理積案請假二日譌署漢陽縣陳赴江永堤查勘工程禀知江漢關收支委員准補竹谿縣典史沈國瑛奉漢黄德道委留在關仍供原差禀知 
[滬上簡談]  
　　旗昌洋行倒閉已登昨報滬上各商均以該行開設數十年一旦停歇實所不解兹聞因外洋生意轇轕銀行傾軋調動不靈所致至於中華匯理銀行仍照前章辦理與旟昌毫不干涉所收股銀欵項均存在穩妥銀行旗昌並未沾染絲毫云 
[憲示彚登]  
　　欽命二品頂戴分巡蘇松太兵備道兼辦南洋輪船營務處聶爲再剴切曉諭事查法租界及徐家匯一帶前有匪徒匿名揭帖誣衊教堂請事業經申明例章出示諭禁並移行營縣嚴密彈壓保護訪拿究辦在案乃近來外間謡言仍未止息因思滬上商民與各教堂教士歴久相安素無猜忌第恐外來游民藉端生事希圖乘機搶刦爾百姓罔知利害隨聲附和或逐隊觀看一時皂白難分必致悮拿波累追悔無及合再出示曉諭爲此示仰軍民諸色人等一體知悉自示之後務各安分營生勿爲謡言所惑并約束年輕子弟遇有匪徒滋閙不可出外多事隨波逐流自罹法網平時亦不可任其前往教堂窺視致啓嫌疑本道思患預防不憚諭諄苦口告誡無非爲保全爾等身家性命起見其各　遵切切特示光緒十七年四月廿七日發董家渡教堂實貼○正堂示照得各處教堂和約載明准設各國勸善爲懷豈愛心仔不測凡我安分良民自能猜疑頓釋深恐地痞流氓乘機煽惑自得用特嚴行告誡務各深自刻責倘敢肇釁生端　定拿重辦如律發董家渡實貼 
[巡查嚴密]  
　　前晚總巡帮辦朱森庭明府督同局勇巡查城廂内外上海縣袁大令亦飭各差會同巡緝至四鼓時明府巡至滬南王家碼頭地方見有五人身穿短衣似非善類上前盤詰據稱小的等均有行業今晚有事偶赴滬北深夜始回並無别情明府申斥數言麾之使去 
[滬南瑣志]  
　　前日傍晚時有二小車滿載麻絲行經梅家弄口陳聚興烟店前適有店夥閒立街旁車夫偶不經心悮將牌門撞倒適碰店夥之額遂致爭閙不休旣而各奮老拳二車夫受傷仆地經地甲僱人舁至二十三鋪保甲局局員王恒堂二尹騐得車夫略有傷痕遂令店夥出洋五元俾得自行醫治○昨報載大順瑞和鷄鳴行及順福園等茶館七家因賭被拘一事旋經朱森庭明府罰令各出洋銀二元以充善舉併令各具攺過切結諭以此後如敢再蹈前轍定予重懲 
[牆茨難埽]  
　　滬南某木行近在浦東張家浜左近賃得空地以便堆儲木料派陸姓常行看守陸好作狹邪游與張姓孀婦有私前月某日雙雙偕遁婦尚有邁姑遂向該木行饒舌該行允許代爲尋訪至前日遣人偵知蹤跡將孀婦送交伊姑俄而伊姑與婦同至該木行吵閙肆意喧譁不肯將就了事旋經行中鳴保將張姓姑媳梱送巡防局未知若何辦理也 
[償銀了案]  
　　嚴永生赴縣署控族叔嚴增炎盜賣房屋袁海觀大令准詞飭提間據朱梅卿投案控稱嚴增炎將房一間抵借洋一百十元議定錢不出利屋不起租現在增炎將房售賣所借之洋竟無着落求恩附追等情前晚袁大令升堂提訊嚴永生供稱小的住居虹口有屋一間與叔父之屋毗連前年叔父將房向母親抵借洋一百五十元小的之屋歴來出租每月可收租錢一千四百文今被叔父一併出售　向理論置諸不理爲此來案喊控叩求究斷朱梅卿伸訴前情嚴增炎供稱永生係小的之侄伊母在日向小的借地造房已閱多年今春曾向伊母說明償還洋五十元現在永生聽信旁人唆使來案喊控叩求明察大令以嚴增炎之屋究係抵借而來豈容任意盜賣着增炎酌償永生洋二百元朱梅卿之借欵應令增炎折還洋六十元兩造具結遵斷而退 
[英界公堂瑣案]  
　　牛奶棚西人沙控周阿弟竊刈餵牛之草蔡太守訊供之下諭令周央人保出邀主人李金生到案訊供此已列諸前　者也昨日沙訴稱此種草料價值甚昻當周竊刈時尚有一人爲伴及將周拘獲其人卽飛步脱逃周惟叩首求恩李供稱小的與某洋人合開牛奶棚雇周及陸阿行爲傭是日命周陸出外刈草餵牛豈知伊等竟竊刈沙家之草某西人聲請保李蔡太守判令將周枷號十日李旣不知情姑准西人保去一面提陸訊懲○王陳氏訴稱小婦人原籍浙江奉化丈夫經營出外因招仲弟陳春生在家不料長弟陳蘭生突來扭住春生毆擊因之呼捕拘案小婦人查蘭生患瘋顚之症求免訊懲容卽送回醫治蘭生所供不倫不類蔡太守察得瘋顚屬實准交王陳氏領回醫治○包探孔阿才禀稱小的緝獲積竊童金華搜出質票吊得衣服五件據云竊自蔣四陽家尚有失主二人未經到案蔣訴稱家中失去衣物旣由包探查獲請准領回童供稱小的係寗波慈溪縣人犯竊該死尚乞施恩蔡太守判令管押三月期滿遞回原籍蔣贓先行給領餘存捕房俟失主來認○包探唐寳榮禀稱前由某西捕拘獲竊取舊鐵箍之許去大劉阿雲解奉大老爺訊供不認諭令小的細查今查明管大章竊取鐵箍放在碼頭畔西捕見許等在彼以致悮拘并知管在某烟寮向張德興言此事累及他人受罪管一味支吾張供稱是日小的與管同在烟館聞許等被捕拘拿管囑方麻子至捕房探聽並未說及波累他人許劉同供稱小的等並不行竊蔡太守判令將管管押十四日許劉開釋贓給還失主○張洪表訴稱昨日小的因事行經劉星聖家門外聞門内有竹牌聲駐足閒觀以致口角突被巡捕拘案乞免究懲劉供稱小的在軋花局工作昨日張忽稱小的毆伊因之口角蔡太守飭將劉送交軋花局發落○昨報列總會管事人陳忠堂控細崽袁四明竊取鍍銀匙并有劉阿發爲見証等情蔡太守庭訊之下袁供稱小的逐日隨洋東至總曾用膳餘勅鷄蛋小的每取以充飢是日洋東尚未到來小的先取鍍銀匙調糖拕蛋及洋米至恐遭申斥因隨手藏在袋中劉從旁見之疑爲行竊其實小的素有事業决不致竊取值洋半元之匙且袋内尚有蛋黄請爲騐視太守以袁四明雖非行竊然不應先食主人之物因判令罰洋一元以示懲儆合再補述以明實在情由 
[法界公堂瑣案]  
　　本月初九日烟妓陸月英訴稱丈夫施其方向在湖北開設點心店小婦人於四年前被撑爲竹排之周寳山誘逃至杭州押入妓館旋經狎客賈姓爲之贖身輾轉來申又被周寳山押在高朱氏花烟館内是以扭周至案叩請訊懲葛同轉諭令邀賈及引荐之人投案質訊旣而月英抱病送入仁濟醫院療治昨日病愈投案同轉命將高朱氏及周帶出先問月英曰爾與周是否夫婦施可在湖北月英之稱施已病故小婦人於數年前由翁姑作主再醮與周同轉謂爾前次不認周爲丈夫是何緣故供稱小婦人前次所供由賈唆使問爾與周旣是夫婦周不應令爾賣娼供稱因乏川資是以出此下策同轉着交周領去限三日内回籍不准久留高朱氏開釋○寗波人董鄉紳訴稱甥女趙楊氏被人誘去已歴多年前日始遇諸恒德典附近楊陸氏花烟館中查問來源據云由英租界小瑯環里某花烟館轉押計出洋銀三十五元小的因係至親急籌措洋銀三十五元邀楊陸氏等來案禀求作主葛同轉問趙楊氏曰押據所載吳阿仁是誰供稱小婦人經匪徒誘來滬上在吳兆堂家衣被吳偪令以兄妹相稱取名吳阿仁送入花烟館内問吳住何處爾知伊誘過多少女子供稱吳由寗波誘三女子來滬次第售入娼家同　　董將趙楊氏領回管束　楊陸氏明日至捕房領洋○丁桂谷投案訴稱小的之妻於六年前被相識之顧阿全誘逃昨日遇顧於某輪船上所以扭案求追葛同轉問顧曰爾爲何將丁妻誘匿顧供稱此婦家在浦東五年前被丁誘出並非夫妻小的查悉細情因挈此婦往寍波西門外 
 
 

Page 4

 
 
與周世章同居已産一女孩矣問此婦母家何姓供稱不知謂同室數年連姓氏尚不知乎爾於此間可有熟識人能追此婦來滬乎供稱小的與英會審署附近北熊祥鞋店主董小娘爲友可倩伊傳書同轉限三日内追此婦到申訊核○吳士興訴稱小的家在紫來街紫來閣茶肆弄中與洪當坤同居三月間因事回寗波將房門封釘及來滬見房門已開失去衣箱兩口及零星衣服查知洪家所竊故將洪及其妻張氏扭送捕房葛同轉問洪曰爾因何竊鄰家衣物洪供稱小的實因窮苦不堪故於上月二十三四兩日抉破其門竊取箱中衣物其贓均質在恒德典鋪質券多撕碎抛殘祗有數張留存家内同轉着將洪夫婦一併管押待查吊各贓再行核辦○某洋貨店夥朱炳榮訴稱本月廿二日傍晚七點鐘時有竹箱店主張姓偕六七人來購洋布兩疋暫寄店中忽有周福全來稱張囑伊取布店中人不疑其爲假冒將布付之嗣張來取方知被騙至前日見周在某烟館吸烟因之拘送案下周供稱小的家在小南門外江西會館對河是日抱病在家未曾出外至廿四日因欲摇會行至小東門不隄防突被拘押葛同轉問爾與張曾否相識供稱小的前曾在張處爲夥刻已歇業多年矣朱稱廿二晚周張偕來買布是以將布付周及拘獲周自願照償周供稱是晚人多不由分說是以認賠然此事實是寃誣求恩明察同轉着將周押候傳張質問○通事稱湖北人周長明李三元等三人闖入大自鳴鐘捕房花園中遊玩十二號華捕揮令出外周等非但不出反敢揚拳作欲毆勢因將周李拿獲其一卽乘間脱逃周供稱本月初四日小的隨護解貢木委員譚祖義大老爺來申同寓英界大方棧昨日兩人同出閒遊途遇不識姓名之同棧客偕至大自鳴鐘捕房入花園遊玩華捕出阻小的卽偕李退出而同棧客與捕言語不通以致口角不料巡捕卽將小的等拘來案下葛同轉着包探王榮培持名片送往譚處禀知一切情由并帶在逃之棧客來案候究○鐵店主張桂林控學徒朱雙林私携店中機器箱出外不歸葛同轉傳朱父阿仁訊供諭令俟查明核辦昨晨張偕阿仁投案各訴前情包探王榮培禀稱小的查得失物並無確據張將阿仁借洋七元之帳簿及押票一紙齎呈訴稱雙林走失後至初三日阿仁邀同業朱裕成張萬元及荐保人張浩然張沛然兄弟至吉人樓茶肆言願賠洋銀五十元小的不依因之控告同轉着邀荐保人到案質問阿仁稱浩然己因病回無錫矣同轉着邀沛然質訊 
[行道有福]  
　　毗陵慕萱室主投函本館云近閱貴報知東省災民待賑尚亟家慈久患咳嗽及四肢無力等症用竭綿薄勉措鷹洋三十元附局寄奉伏祈匯解災區是爲至感明知涓滴未足以資挹注然兾藉此微　獲邀福庇俾家慈舊恙得以霍然亦未始非勉人爲善之一助也信到乞賜收據交原局寄棠并請登貴報爲感視堂前之萱蔭景駐恒春恤宇内之芸生恩同函夏語云行道有福似此博施濟衆自應福與時增矣敬書數言以當九如之祝 
[善緣聯璧]  
　　謹啓者敝堂昨接蘇垣張毓寳大善士爲文郎求病速愈樂助順直洋五十元由陳旭初翁交來囑爲彚解正在掣付收照又接杭垣貲簡　大善士亦因文郎病愈立放生一百餘萬之命持將餘欵洋五十元交到敝堂移作順賑可見善心共具善願同歸璧合珠聯各成大衍之數民胞物與永握長生之符推已飢已溺之懷定占勿藥有喜廣立人達人之願足徵後福無疆用登報牘以揚仁謹代災民而誌謝上海六馬路仁濟善堂董事施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東官話]  
　　補用縣張衡叔大令奉委營務處蕃案差大令强幹精明熟悉例案兹膺斯委定能無枉無縱以副委任也○候補鹽大使　傅鹺尹樹清守潔才優素爲上游器重去年奉委洪廟緝私感受風寒染疾而終身後蕭條不能回籍安葬制軍念其因公殞命殊堪憫惻批准賞　給洋銀一百元俾得扶柩回里死者有知自當銜感於九泉矣 
[上海六馬路仁濟善堂籌賑公所施少欽經收順直山東賑捐四月十一日至二十日清單]  
　　順直王之輪大善士來洋二百元張桂亭大善士來洋一百元朱朗記求病愈洋四十元章存德堂吳鎭龍源氏泰興姚同珠三户各二十元張榮記求病愈無名氏求子病愈同世謙求父病愈應培生完願陳焕然完願寳慶堂誚瑞堂鄭佩華求母病愈八户各十元葉九臯求免災懷德堂二户各六元海門無名氏頴川氏求妻産平安倪文路求姑母病愈三户各五元連錦山心誠堂二户各四元三德堂三元雙合堂和合堂五美堂三户二元六柱堂三友堂李申昌欲善子邵星洲葉月它楊鏡塘七户各一元完痧愿六角無名氏五角張求免晦二角五分曹子元無名氏二户各二角延續子來銀五兩合九八元五兩零一分無名氏等十二户來錢一千七百文田裕堂來銅洋千四元楊鏡坤銅洋七元無名氏銅洋四元尤森廷陳焕然銅洋各一元共收洋五百三十二元七角五分九八元五兩零一分錢一千七百文銅洋廿七元○山東宋行玷善士來洋五十元求妻産後母子平安又來閶門公醮餘洋三元共收洋五十三元正 
[廣益堂集福藥願第六次收數]  
　　無名氏助洋十元敬事堂朱助洋五元五角九分郭蔚華牛德培楊幹臣醉記濟美堂致和堂姚榮軒趙契記張易記濟記補足居士合助洋四元巢海樓弄笛軒金紅院主艸納軒修竹齊望月軒品菊山房聽雨軒迎香居士合助洋三元楊州沈公舘無名氏無名氏各助洋二元税慈安無名氏無名氏合助洋二元又錢三百文悔過氏助洋一元又錢三百六十文無力子勉無力氏無力氏陳業生步月草堂步月草堂楊德厚堂泰州李晴江各助洋一元乾升染坊楊雲記吳錦記合助洋六角求平安人勉力子心作出人合助洋一元怡和堂助銅洋一元江氏方氏無名氏朱少氏合助洋七角宿遷寄來玉堂氏助錢七百五十二文諭城集募不書名助銀五兩不書名助洋十元不書名助洋一元不書名助錢五百文不書名助洋三元金趙氏助錢三百六十文王奚氏助錢三百六十文不書名助洋二元陳寅生助洋一元陳衍生助洋一元汪陳氏助洋二元沈金夀助洋一元不書名平安助洋一元平安不書名助洋五元共十三户合助洋廿八元又錢二百廿保令宅人口平安彭麗生助洋五角三月廿三起四月二十止共收洋七十元另三角九分又銅洋一元銀五兩錢一千六百三十二文○又附九江來陳君濟東經募收數○容忍居士鄭祈濕病全愈洋十元無名氏洋兩元無名氏洋二元無名氏洋兩厚生祥二元崇裕堂洋三元餘慶氏洋四元無名氏洋一元無名氏洋一元集帳房洋兩元瑞記洋一元共收洋三十元 
[上海北市絲業會舘籌賑公所施少欽經收順直山東賑損四月廿二至廿五日第二千八百廿八至三十一次清單]  
　　廿二日杭州許隱名氏洋一百元無名氏三户洋四十五元桂記爲疾求速全四元揚州朱潤生代友求速愈母病二元南翔陸其隆爲子病求愈先助一元有心無力人陳由寗波寄來洋一元銅洋一元○廿三日世忠堂魏爲母病求速全洋十元乍川湯其光求愈瘍病十元漢口夀昌　號因新進學生節省酒席費移助六元謂心氏屠完願由定泡寄來二元妙吉祥一元浙寗小望雲舘主爲子病全酬願銅洋三十元盧公興許麗山銅洋一元○廿四日江南總藩庫廳宋玉田善士募第五批如臯縣莫覲廷明府仕募定惠寺洋一百廿元陳寳臣洋八元二户由南市元源莊來硤石恆受參號經鏗求愈父病洋五十元不知名銅洋二元葉承澤求速愈子病洋廿元賈沈氏同女慧慧患喉痛求速愈由元源莊來廿元鎭帮糖業雜貨業移天后宫酬神及酬筵資爲諸公種福由劉保之先生來十六元二角又無名氏四角李韻芬室爲子病愈完願十元皖省靜安氏求平安五元純一堂還願二元嘉郡姚家埭放生室主人求却病延夀二元○廿五日慈城宏度子洋五十元本埠合順質由嚴鳳山先生來三十三元四角蘇州棘人祝姓直父遺命不作佛事移讖資撥助三十元紹記還生經費移助保佑易長易成十元江隂不書名八元福字翁求諸病全愈并求全家平安八元黄恆遠求合家平安節省月費移助七元銅洋二元裕記爲妻肝胃痛求愈洋六元隱名氏二元蘇省義記恆號募頴叔子還願二元九江恥道人一元珠街閣叔耀生求愈子病半元元記求合宅平安銅洋四元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十七年四月二十一日京報全錄]  
　　宫門抄○分　單○發抄硃批五道○直督李奏已故總兵懇恩優卹乞准建立專祠摺○御史鳳　奏奉次拿獲盜犯請旨綸奬　○署江督沈奏請旨建坊片○四月二十一日理藩院鑾儀衛光祿寺正藍旗值日吏部引七十八名○明秀假　請安○福建副將周世德謝恩○召見軍機周世德桂勛○光緒十七年四月分缺單知府直隷順盧應楷故廣西平樂志彭升知縣山西榆社徐承熊捐升廣西武宣李懷庚修墓福建清流周寳琛近直州判廣西鬱林吳桂芬病　　泗州李師沆升典史江西廣昌蘭維琦近四川合江祝祥革○發抄卞寳第奏閻麟趾補浙江瑞安營都司奉硃批兵部議奏欽此○又續查閩省陣亡積勞病故各員請卹奉硃批黄貽堂等均着交部旌卹欽此○又知縣張鴻書等期滿奉硃批吏部知道欽此○又學政延請幕友奉硃批知道了欽此○又總兵捕獲各匪出力還頂奉硃批王政道着賞還頂戴兵部知道欽此○○欽差大臣大學士直隷總督一等怕臣李鴻章跪奏爲原任總兵積勞傷發病故戰功治績卓然可傳據實臚陳懇恩優卹恭摺仰祈聖鑒事竊山西大同鎭總兵張樹屏前以久在邊外積受嚴寒感發傷疾蒙恩賞假六個月回籍就醫假滿未痊呈由安徽撫臣奏請開缺奉硃批張樹屏平日帶兵尚屬得力着再賞假三個月毋庸開缺欽此該鎭感激恩遇上緊調治終以受傷過深未能尅期見效續假屆滿復呈由兩江督臣奏請始荷恩命兹於本年二月初八日在籍傷發病殁由該家屬呈報前來臣查張樹屏安徽合肥縣人咸豐年間隨其胞兄前兩廣總督張樹聲前廣西右江鎭總兵張樹珊帶團擊賊嗣隨官軍克復潛山太湖縣城同治元年臣督師赴滬飭張樹聲創立樹軍張樹屏分帶副營相從東下力戰北新涇解四江口重圍由海道赴援常熟破賊毛家山攻下福山石城乘夜進擊遂解常昭之圍進克江隂無錫縣城旣而宜興溧陽丹陽之賊糾合悍黨十餘萬分道回竄常熟江隂無錫等處臣飛飭樹軍抽調勁旅横紥江隂之焦店青暘遏賊歸路賊旣竄退截呈三河口合諸軍奮擊俘獲二萬殺斃溺斃無算是役以少擊衆號爲奇功樹軍獨扼賊衝該故鎭身當前敵論功最偉乘勝進攻常州府城掃蕩賊營二十餘里直逼城下時蘇州已復賊無歸路憑堅死守城上礮彈如雨並然火藥下傾我軍肉薄仰攻死傷甚衆該故鎭身受槍傷兩處裹創奮進先奪東門諸軍並登卽時克復旋會諸軍進復湖州府城髮逆旣平剿辦捻逆五年冬間張樹珊在湖北德安力戰陣亡臣卽奏派張樹屏接統其衆轉戰六省蕩平二捻積功至記名提督賞换额騰巴圖魯勇號九年前山西撫臣李宗羲奏令招募樹字新軍六營並開花砲隊一哨赴晋防河時甫經張總愚擾亂之後陜北諸回牙謀東竄該故鎭以所部分紥鄉寗吉州壺口沿河二百餘里悉按形勢險要設汛增壘晋防屹然朝廷無復西顧之慮十二年冬兼統晋軍水陸十四營移駐河津光緒二年移防河曲保德一帶其時皖軍赴援烏魯木齊塞上空虚盜賊蜂起該故鎭以兩營馳往捕治應時擒定未幾而甘肅流賊曹洪照大股竄擾後山該故鎭適奉檄詣省聞警馳回抽集銳騎乘大雪日夜追擊連販賊於老郭地纒金本壩台廟等處遂擒曹洪照於荼蘇谷僅五十餘日而全股蕩平捷聞奉旨以剿辦迅速賞給頭品頂戴四年簡授太原鎭總兵六年以防遷湘軍調赴山海關奉旨調署大同鎭總兵移所部樹軍前往塡紥當新舊更替之際客勇游匪乘勢蠢動民蒙又以爭地搆釁刦殺頻仍該故鎭旣馳抵所駐之包頭鎭分撥馬步營旗於大青山前後扼要巡壓嚴禁械鬥以靖屯衆抄緝窩頓以清盜源次第擒斬著名劇賊調練鎭標騎兵七百八十名編列五旗屯紥邊口内外以輔防軍之不足匪蹤潛息民氣安和行旅往來如涉内地九年經升任撫臣張之洞以巡緝得力上聞奉旨調補大同鎭總兵該故鎭在晋二十年居邊十年兼統淮練各軍歴任南北兩鎭凡練軍改旗各事皆一手經畫至今以爲成規平居紀律嚴明持已廉介所蒞之地士民翕服無異詞其尤卓然在人耳目者光緒三四年山西大旱該故鎭於旱象始見卽請欵購儲軍米萬石及米價踴貴每石至四十餘金悉以原價給軍當大饑之時所部獨能飽騰並督令捐雇騾䭾搬運賑糧上下陜汾一千餘里復出軍食之餘以平糶市商無可居奇全活不可數計前大學士閻敬銘方治賑境上親見其事每歎以爲難能張之洞撫晉時嚴治歴年積弊文武各員論劾殆徧獨以張樹屏廉正密實疏聞於朝及議練主兵以代客兵裁撤湘毅等營獨稱樹軍爲得力治軍積榖諸大政見諸奏牘者蓋未嘗不力推張樹屏其奏辦代州大豪劉定邦一疏至謂省垣邊外營署員弁不能結交者雜張樹屏一人推信之重如此前史所稱廉恥之將無以過之該故鎭常念家世受國厚恩兩署先後以死勤事以久病之軀獨荷聖明垂念年甫五十報効有期乃因傷病淹纒齎志殁地深可痛惜竊惟張樹屏隨剿粤捻各逆無役不從始領偏師荐　統將屢經大敵疉克名城在晉防河防邊實繫全省大局而辦賑一役尤爲遺愛在民核其生平戰功治績卓然可傳臣知之較深未忍任其湮没合無仰懇天恩俯准將原任大同鎭總兵張樹屏照軍營立功後積勞病故例從優議卹將事蹟宣付國史舘立傳並附祀各省淮軍昭忠祠以彰藎績至山西爲該故鎭立功最著省分應有祀典以勸勞臣可否准其建立專祠出自逾格恩施非臣所敢擅撥理合恭摺具陳伏乞皇上聖鑒訓示謹奏奉硃批另有旨欽此○○巡視西城掌山西道監察御史臣鳳英等跪奏爲遵保拿獲結伙持械施放洋槍疉次搶刦盜犯出力司坊紳董彚案請旨奬勵恭摺具陳仰祈聖鑒事竊臣等准步軍統領衙門先後稱右營遊擊鵬展等會同司坊官紳等拿獲施放洋槍搶刦松夀當鋪盜犯張三等一案又右營遊擊鵬展等會同司坊紳冀等拿獲搶刼盜首張老慶卽張棕成又名張五等一案又南營守備曾崇蔭等會同司坊紳董哨官拿獲紏夥搶刦盜犯小張卽張五兒等一案又左翼翼尉連祥等會同司坊紳董等拿獲槍傷事主搶刼巨盜得山卽賽張非等一案先後奏交刑部審辦旋經該部訊明擬紶張三等一案將張三卽侯二秃子李十卽田桂兒孟小玉兒均擬斬决梟示又張老慶卽棕成又名張五等一案將張老慶卽張棕成又名張五何驢一子卽賽羅城何三王禾尚小甯卽甯二又名甯詳兒均擬斬决梟示又小張卽張五兒等一案將小小張卽張五兒岳二椿仔均擬斬决梟示又得山卽賽張非等一案將得山卽賽張非受山卽受山全興卽全三善喜卽小善李老卽李得碌又名劉志瑞孟長碌卽孟三均擬斬决梟示並聲明原拿之官紳員弁由各該門自行請奬並開列獲盜官紳各銜名移會到城臣等查該司坊紳遠不分畛域弋獲巨盜多名緝捕尚屬認眞未便没其微勞謹將尤爲出力各員照章分别請奬以昭激勸並繕清單恭呈御覽除將該員等履歴送部外伏乞皇上聖鑒勅部核議施行再查步軍統領衙門移會將西城紳士吳煒暹悮寫吳暹煒係屬筆悮應行隨摺聲明勅部更正此摺係西城主稿會同中東南北各城辦理合併陳明謹奏奉旨已錄○○沈秉成片再前年開辦江蘇浙江兩省賑捐各紳富捐助棉衣及棉衣價銀迭經前督臣曁臣援照成案奏請建坊欽奉恩旨允准在案兹據浙江按察使龔照瑗遵故祖父一品封職龔大覲故祖母一品命婦阮氏楊氏故父一品封職龔誠故母一品命婦章氏謝氏遺囑捐助蘇浙賑銀二千兩又丁憂江西南城縣知縣任國銓禀據族人任士周稱捐助蘇浙賑銀二千十三兩此欵係職等本生故弟浙江候補道任國楨籌備故父二品封職任鶴齡故母二品命婦徐氏養贍項下如數移撥以助賑需等情由勸捐妥員具禀請奏前來臣查各該員捐助銀兩均屬善承先志有裨荒政核與建坊定例相符除所捐銀兩業經飭撥災區湊濟賑需外相應請旨俯准已故一品封職龔大覲一品命婦阮氏楊氏已故一品封職龔誠一品命婦章氏謝氏在於安徽合肥縣原籍自行建坊又已故二品封職任鶴齡二品命婦徐氏在於江蘇宜興縣原籍已故浙江候補道任國楨在於江蘇荆溪縣原籍自行各建一坊均給予樂善好施字樣以示旌奬理合附片陳請伏乞聖鑒訓示謹奏奉硃批着照所請禮部知道欽此 
 
