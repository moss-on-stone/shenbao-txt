# 1906 - 206 - 4911956

 

Page 1

 
 
   
 
 

Page 2

 
 
[電傳上諭]  
　　○六月初九日内閣抄奉上諭河南南汝光道員缺著吴崶補授欽此 
[小菅監獄參觀記留日學生來稿　附跋]  
　　明治維新。改良百度。大半取獨逸制。惟監獄則歐美並取。尤臻美備。二十六年。將監獄分設各地。如重罪禁北海道。輕罪禁東京暨巢鴨。制度秩然。而小菅亦禁輕罪之一也。攷日本監獄之大。惟巢鴨與小菅為最。小菅周圍六十一萬尺。屋宇精整。空氣可通。樹木蓊薈。衛生得益。前有招待所。陳列整飭。參觀人可憩息也。後有工作塲。門分類别。參觀人可攷鏡也。登座而演説來因淸辯滔滔。監中之典獄官也。佇立而稽查岀入。威儀翼翼。監中之廵警卒也。惜乎同往者既多。參觀時有限。雖周覧四小時。而位置寛博。僅擇其要者而檢閲之。教誨室能容千人。中儲神龕每日必講習之。暗室内須關七日重禁鐵鎖。再犯時當用之。工場有木作裁縫製紙造磚打鞋穿籃之分。勞動有架橋治路耕田蒔花之别。浴堂可容二十人。池水淸漣中隔短壁。病院能容二十四人。窗櫺透達。檢有監醫。炊所則鑿地為竈。用蒸氣以煮物。臥室則晨啓暮閉。使岀外以治工。雖間有閉之室内。而裁製信封。揀洗布屑不能如工場内之行動自由。要皆初入之犯。未識性質若何。倘一有悛改之狀。亦當使入工場。以謀將來之生計也總。之監獄宗旨。以懲戒感化二者為主義。科以苦工。使受痛苦。是懲戒囚。人之目的。勸其改過。俾發天良。是感化囚人之目的。日本從感化主義。故監内奬勸之法甚多。每室中必懸黑板。上書慾時思義四字。每日擇勸戒之語懸示之。使觸於目而惕於心。凡此皆道人以自新之路也。維新以前。日本之獄制與吾國無以異。厥後效法歐美。新政造興改正監獄則。講求監獄學。漸推漸進。乃有今日之現象。 
　　按吾國學説。舊有刑不上大夫之説。故其刑獄目的。以慘酷為本然之性質。政府對於刑獄。毫無感情之可言。年來議訂法律。議改裁判。既已見諸明文。然而法律所纂訂。裁判官所判斷。必至監獄改良。乃可實行。若監獄不知改良雖使法律裁判公而且平亦必以執行機關之故。而立法司法。失其効。用不能達保全社會之目的。蓋監獄與立法裁判。相輔而行。重刑法必先重監獄。灼然無可疑也。前年記者參觀彼中巢鴨監獄。見其於管理上作業上待遇上。各有精神之貫注。惟人數太多。不合於分房之制為可訾耳。東京監獄。巢鴨而外。尚有東京市谷小菅三處。曾以未觀為憾。觀於此文。則如身親其地矣。亟錄之。以為吾國之改良監獄者告。 
[本館接到福州副都統岀缺專電初十日戌刻到]  
　　福州專電云駐防福州副都統文桂於初九日午刻岀缺（其） 
[德報稱述中德之睦誼]  
　　○神户西報載倫敦電云德國欽敦報評議中英約章所載西藏一事頗露反對英日聯盟之意該報謂中國當以德國為不可多得之友邦云繙文匯報 
[英使來華有日]  
　　○香港西報云英國新簡駐華公使喬籐已於西七月二十六號由英國起程前往北京譯字林報 
[日本政治家與軍政家注視滿洲之意見奉天]  
　　○探聞日本撤退滿洲軍政各署一事係政治家主意軍政家大不以為然沙河開埠地基悉被日本軍政官所强佔現各國均有責言日本政治家頗欲和平解釋而軍政家堅執不允以致轇轕難成該國中政治軍政兩黨時起衝突勢成水火葢政治家以滿洲為商業殖民地而軍政家則視為兵力佔領地也（丙） 
[澤尚兩欽使回京情菙京師]  
　　○本月初三日上午十一點三刻澤尚兩欽使抵京先是在津未起程時直督袁慰帥密電陳道簡池到津護送又先派員僞為二欽使之花車於兩三點鐘前先行開往遲數點鐘而後澤尚之車進發先行之花車載二欽使之家人行李由津抵京澤尚親坐之車則到豐台車站繞越京漢鐵路之軌線由西鐵路來京直抵西直城到時外城總廵廳密派東北兩分廳警官督同廵警由南豁子門起至前門車站均排隊禁止行人防護之法亦云密矣○是日進京後首先遞一封摺大致力陳岀語人曰立憲之説雖為頑固者所斥逐亦必堅持到底云（日） 
[西報紀南京兵士與警察互鬧事]  
　　○南京訪事來函云西七月二十四號禮拜二下午有兵士二人共乘一車岀城往下關為站崗警察所見當斥其違章兵士即與之格鬬警察因吹號集衆拘住解送營中歸其上官懲辦該兵士等旋邀集壯士數百人前往與警察尋仇為其同袍報復毁壞警局四處　自鼓樓以至下關之警察皆遭波及受傷者約二十五人重傷者七人其肇禍兵士之管帶已得監禁終身之罪兵士與警察積根已深實有意與之尋隙有謂兵士等初非與警察相争但違法擾亂治安耳然兵士等皆不承認此説人有恒言曰幾見有無賴子而能奉法者耶　兵士等提及警察輒口岀大言謂將滅去之約計兵士之數當有七八千人而警察兵則僅七八百人耳所有自鼓樓至下關一帶警局被毁之處均已有營官策騎廵邏責任所在彼等當設法禁止兵士不再滋事矣　各警局皆于去年造成安設德律風與總局銜接當閙事時由兵士發電話告警廵卒有改換民服逃避者有尚不及全換而風潮已起者有不知見機而適當其衝者一時流氓匪類皆乘勢搶掠　自鼓樓至下關計有四英里之遥沿途有西式房屋數所惟中間皆隔開故通信甚為遲緩此等房屋即海關學堂英德美領事署南京税務司住宅除以上所述各處及警局外城門内僅寥寥數户而已西人住宅並未殃及被毁之警局皆在鼓樓之北至鼓樓之南皆係外國耶穌教會之房屋其間有警局一所亦全被毁惟教會産業並未受捐譯字林報 
[盛京新官制議准消息京師]  
　　○盛京新官制各 
 
 

Page 3

 
 
摺片聞業經政務處議准惟將行部大臣改為行省大臣參賛以下毫無更易并聞議覆原摺現留軍機處擬俟考政大臣回京相與參酌即行頒發云云（丙） 
[皖省參案傳聞安慶]  
　　○據官塲消息日昨皖撫恩中丞有一叅摺封奏晉京計劾大小文武共有二十八員内有道班一人聞均列有劣跡以是官塲異常危懼云（士） 
[詳覆會議刑事民事訴訟法蘇州]  
　　○修律大臣議訂刑事民事訴訟法奏請先行試辦一摺奉上諭以所纂各條能否通行著各省督撫體察情形研究其中有無扞格之處據實具奏等因咨行到蘇當經通行各道府州廳縣察核禀復核辦乃日久未據復到未便再緩現經蘇署臬司朱竹石廉訪蘇藩司濮紫泉方伯江藩司朱恩紱方伯等往返函商逐條籌議業已議定按照原奏内各條分别酌定若干條可以照行若干條雖可照行尚須變通有若干條一時未能照行明晰叙具妥詳會銜呈請督撫憲核明復奏（永） 
[調查監獄員赴東有期京師]  
　　○直隸江蘇河南山西山東等省共派正佐官員五十名往日本調查監獄已紀前報刻聞各員擬於六月十五日起程前往上海會同東渡（日） 
[學部通咨各督撫文（為學務經費事）]  
　　為通咨事總務司案呈本部具奏各省學務官制内載提學使於通省學務應用之欵應會同藩司籌畫詳請督撫辦理前經通咨在案現在各省學務必須實力振興若不寛籌經費無以為推廣之資藩司固為通省財政總樞而鹽運司鹽道海關道糧道以及税釐銀元各項局所但有經理財政之權亦須共體時艱力圖補助以前各省籌措學務經費亦多由各司道不分畛域竭力合籌所有舊日撥定學務欵項自應一律照舊撥充提學司到任以後應如何續籌之處須會同全省司道就各省進款情形通盤籌畫詳請督撫辦理相應咨行貴口查照辦理可也須至咨者（閏） 
[鄂督議建二大鐵橋湖北]  
　　○武昌漢陽漢口三處地方相距匪遥然皆隔一衣帶水每日行人往來乘舟失事者不知凡幾現聞張宫保與司道提議於大江中建一鐵橋由武昌接漢口再於襄河建一鐵橋由漢陽接漢口擬即派員勘估工程刻期建造將來二橋落成既可免風波之險而漢口一端可接京漢鐵路漢陽一端可接川難鐵路武昌之橋則可接粵漢鐵路（吕） 
[禀請承辦熱河土堿公司熱河]  
　　○日昨職商傅宜恒具禀商部擬在熱河阜新等縣蒙旗界内試辦督銷土堿公司呈請給發執照未識能否允准也（孔） 
[禀請設立保商運貨公司北京]  
　　○商人楊蔭松日前具禀商部請設保商運貨公司當經批示應由該商呈請鐵路大臣及崇文門税務衙門聽候核示（交） 
[俄商請先試採金礦北京]  
　　○俄商柯樂德採辦庫倫金礦先後經庫倫辦事大臣電請外商兩部核示當經該部電復應俟礦章訂定後再開採現在該洋商又請先就一二廠試辦餘俟章程定後再行開採日前該大臣又電請商部核奪示遵（交） 
[請咨查明俄人佔據三姓金礦北京]  
　　○三姓金礦現聞為俄人佔踞日前經盛大臣咨行商部是否屬實請咨吉林將軍切實查明聲復核辦（交） 
[滇督奏准會修騰緬小鐵路北京]  
　　○近雲貴總督具奏籌議會修騰緬小鐵路摺奉硃批外商兩部知道（孔） 
[咨催核覆鐵路材料免税事廣東]  
　　○粵督前咨商部以粵漢鐵路應用一切材料機器可否照官用物料免税請查核復示現尚未准咨復日前聞又咨催該部請迅即查復矣（枝） 
[浙撫咨請核减麥捐浙江]  
　　○浙撫以現在浙省抽收麥捐興辦鐵路不免有累商民擬照前次减定捐數再减一半抽釐俾可兩有裨益現特咨請商部核奪具復（同） 
[江督電飭展免米釐江甯]  
　　○江督前因米價翔貴人心惶惶因奏請將米釐暫免一個月以本月十二日為止札飭各局卡遵照岀示以期流通在案兹江督以限期將滿體察各處米價依然繼長增高搶案疊見人心未定似應將此項米捐展至六月底為止現已通電各局卡遵照迅即岀示曉諭以慰商民（左） 
[揚州府榮太守禀（為遵赴寶應查辦搶米及回揚查辦各情形）]  
　　敬禀者竊於本年五月二十二日奉督憲電開據寶應縣紳商電稱十九日寶應匪徒借故閙米聚衆騷擾城市由辰至申連劫紳商客藉學堂十二家財物器用慘擄一空官長坐視並不彈壓現惡勢正熾巨變旦暮衆情急廹飛電叩懇星夜賞兵派員拿辦稍緩必釀巨禍餘詳另禀皓寶應本籍朱連生等客籍王錫元等學界王慶保鮑孝裕等商界鮑友恪等公禀等語查前奏禁米岀海凡内地仍應彼此流通即使本地米貴現在各處皆然可由官紳禁勿大宗販運岀境不得遏糶况寶應産米之鄉不患無米匪徒藉端搶掠地方官坐視不管尤屬不成事體若此風一岀商販裹足滋事更多近日湘省即坐此患可為前鍳應責成該府縣嚴拿匪徒務獲究辦並即請高鎮台酌派炮船數只速往彈壓並請趙運台派勇隊交榮守馳往切實查辦寶應距淮安較近並由榮守電知該紳商等查照等因當經稟奉運憲撥兵暨瓜洲鎮派撥砲艇四艘知府於二十三日隨帶起程行經高郵州境舟次又接奉督憲電准劉延帥電接山東辦米委員韋宗渭廿電今晨氾水棍徒效尤寶應先搶米行並及軍米蔴包被焚候陳令查勘禀懇查辦等語查寶境存米甚多棍徒亦多兹竟搶及軍米尚復成何世界陳令顢頇疎懶殊不了事若不嚴拿重懲此風恐不能息請速派大員併案查辦如得首要必須立予正法方足以鎮刁風而遏亂萌等因查棍徒搶及軍米不法已極現已飭司派員馳往查辦應由蒯道榮守迅速親往一併查明嚴拿重辦以遏亂萌等因並奉藩憲派委候補知府施煥行抵氾水知府等正在諭飭槐樓司廵檢王賓購線查拿間該刁民復鳴鑼聚衆志在恫嚇知府等示以鎮靜一面仍飭該廵檢帶兵分投查拿首要即據拿獲此案滋事之蔡軍犯王道生曹玉書鍾呆子朱殿香錢小毛子六名該刁民等亦即散去該廵檢王賓辦事幹練深堪嘉尚當將所獲各犯交營弁押帶於二十五日行抵寶應縣發交該縣收審正在禀商道憲查辦間又奉督憲電諭開揚州又岀搶米之案總由地方官玩悮應速拿首要各犯就地正法將來如有錯馥獨任其咎望蒯道速督飭寶應官紳將寶應案速辦就緒榮守即回揚州督縣速辦等因又經寶應縣陳令會同營弁拿獲搶掠軍米為首之華小東一名除嚴飭該縣陳令將搶劫紳商各 
 
 

Page 4

 
 
犯務即購線勒拿到案禀請嚴辦以昭炯戒外知府遵即起程於二十八日辰刻回署知蒙督憲派兵來揚彈壓查悉郡城内外前數日有等不法棍徒因米貴胆敢肆意爬搶米行米鋪實屬藐法已極罪無可逭若不嚴拿首要就地懲辦何以寒匪胆而靖地方現奉督憲派委候補知府方守將鎮江購買官米分撥運揚接濟並奉運憲開倉碾米設局平糶江廿二縣亦籌辦平糶在貧民得以赴局糴買無虞食貴而紳商十宦之家豈能取給於此必須疏通米源禁遏亂萌兼顧併籌為目前切要之圖揚郡近日地方安謐得以上慰憲廑除飭該二縣迅即責令米董勸令各米行鋪照常貿易赶速分投購買米粮公平貿易不得抬價居奇及藉故停歇有誤民食一面岀示招徠商販運米接濟官為保護倘有不法棍徒再向各米行鋪藉端爬搶攔阻情事務常不分畛域互相查拿盡法懲辦外下畧（綏） 
[准動用米捐存銀速購暹米平糶電]  
　　前報紀滬道因滬上米價近每担竟翔至七元七八角連日督縣與地方紳董籌議由商務總會工程總局集款向香港暹邏先購洋米數萬担來滬設局平糶並擬借撥岀口米釐存銀七萬兩湊購平糶電禀督撫示遵等語兹已由江督蘇撫電覆允准特將電文錄左 
　　南京督轅來電　上海瑞道台陽電悉勤用米捐湊購暹米平糶所籌甚是請飭紳商速辦不必先電商户部可具詳以便彚入查捐案咨部馥齊印 
　　蘇州撫轅來電　上海瑞道台陽電悉撥用米捐湊購洋米平糶事屬可行希飭紳商速辦彚案咨部龍庚（左） 
[李傅兩觀察覆滬道電（為辦瓷器公司事）]  
　　滬道瑞觀察擬辦瓷器公司曾經電致江西詢問情形兹得覆電照錄如左 
　　江西李觀察來電　上海瑞觀察鍳仲帥允辦請擬章速寄德陽 
　　江西傅觀察來電　上海瑞觀察鍳瓷器公司帥本無成見再重以端電一切自可照准請速擬章議辦弟官梨印（南） 
[催報海參威華民損失照會]  
　　○上年十六十七兩日海參威俄兵作亂華民之在威者所失財産生命為數甚鉅曾經辦理海參交涉商務委員李君蘭洲向俄索賠有案兹接李君照開俄國查灾實數會已限本年六月二十四日為止過限概不收詞等語各華商如有在海參威實因兵亂損失財産尚未呈報及避亂在滬未回威埠者赶速赴威切實補報并即來署代書俄詞務於六月二十四日限期以前到威呈遞過期不能再補等因兹將照會抄錄於下　為照會事照得敝委員於本年五月十四日閲第一百十四號俄文遠東報登有俄海濱省兵備廵撫第二萬六千九百七十八號廣告有關被災賠欵事兹將原文譯漢如左呈報上年十月三十三十一兩日（即華歷去年十月十六十七兩日）海參威亂時所失財産限於一千九百零六年七月一日（華歷本年六月念四日）為止過期則所設查災實數會概不收詞查閲因此特布衆知少將佛魯格押查華民因亂所失財産呈報署者核計本日為止已有五百二十二號業經敝委員屢次曉諭陸續前來請示機宜代譯　文書呈報會者確有三百餘號具未經前來請寫俄文呈報詞者亦尚少敝委員恐華民中有誤會其間或以為已遞華詞即可無庸再遞俄詞於查災會聽候查核者或有因亂及他事回華至今未來威埠者轉瞬查災會收詞限滿貽誤不淺為此將威撫廣告原文譯漢除岀示曉諭旅威華商轉輾通知外相應照會貴總理查照宣布如有威埠被災華商暫回原籍尚未遞俄文呈詞於公董局（俄語烏廹拉為）内所設查災會者務望飭令趕速回威於所限本年六月念四日以前呈遞過期即不能再補倘因不諳書寫俄文仍可陸續來署代書俄詞無須花費分文以上縁由理合備文照會相煩貴總理轉飭遵照或代為登報廣告實為德便望切施行須至照會者（助） 
[土耳其增收關税]  
　　○初八日柏林電云土耳其擬增收關税已得列强允許英國亦在其列 
[德員聯袂東來]  
　　○初八日柏林電云德國膠州總督鐵勒浦爾君偕德議院紳數人定于西八月一號由意大利真歐亞海口起程前往遠東 
[歐美豐年有慶]  
　　○初八日柏林電云歐州豐年有慶美洲收成尤佳德國全境亦有年穀豐登之喜 
[俄國進欵之大]  
　　○初八日柏林電云俄國進欵前五個月内共得羅布八百三十七兆較去嵗僅得七百八十三兆之數為多西一千九百零六年上半年岀口貨物值價四百六十八兆羅布進口貨物值價二百八十四兆羅布 
[俄首相用人之政見]  
　　○初八日栢林電云俄國首相司徒來賓之意願開弟脱黨之首領得入内閣 
[俄京檢查報章]  
　　○初九日倫敦電云俄京聖彼得堡又下檢查外國報帋之令 
[南斐洲叛黨澌滅]  
　　○初八日倫敦路透電云英將麥金敘已行抵豆班地方聲言叛黨業已勦滅 
[英德兩君相見之期]  
　　○初八日柏林電云英皇定于西八月中旬前往馬里英俾得地方于是月五號在前斐德立克皇后住宅内與德皇會晤 
[英艦隊司令官因事辭職]  
　　○初八日柏林電云英國地中海艦隊總司令官貝斯福伯爵因與海軍部大臣不合有辭職之意 
[奧斯達利亞訂用輪船遞送郵件]  
　　○初八日倫敦電云有輪船公司數家已與奧斯達利亞訂立遞送郵件合同狄肯君將此項新合同發交下議院時謂奧斯達利亞現所訂用之輪船既較以前為巨故其所行之職役亦廉而且速較之從前殆有過之 
[英國討論海軍政策]  
　　○初八日倫敦電云英國聯合黨謂裁减海軍之議是否岀諸海部各大臣之私議亦未可知然英國國家夢想萬國太平恐將從此失望矣又電云英國海軍政策已由下議院投票公定 
[俄國革命黨之叛迹]  
　　○初九日倫敦電云俄國華騷地方之革命黨攻劫火車殺害陸軍大員二人銀行收支員一人兵十五人掠取羅布一萬六千員 
[土耳其埃及邊界交涉]  
　　○初八日倫敦路透電云訪事報稱土耳其埃及兩國勘界大臣尚在愛爾勤發地方土耳其代表不知土耳其政府已接受自愛爾勒發起至愛爾搭拔之直線尚欲按據卑國殷文件所載不失舊時之版圖云 
[俄國農民横行無忌]  
　　○初八日倫敦電云俄國均産黨之為亂蔓延漸廣莫斯科　脱浮兩處政府皆報稱兵隊在柯斯克省之鮑列沙維揩地方與農民格鬥為其所敗譯字林報 
[俄國黨人聯合為亂]  
　　○初十日倫敦電云俄國工黨與社會黨聯合一氣發布檄文懇勸軍人袒護百姓目前决裂競争已肇其端矣國内各處皆有暴亂惟為害尚不甚烈革命黨人在華騷附近火車搶掠羅布十萬元譯文匯報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[六續粵漢鐵路風潮始末情形述畧]  
　　至其禀商部電文之陰狠謬妄香港各報駁斥甚詳因并其有關此事之近情者付錄於後以備參看至省報懾於威力已噤若寒蟬亞洲報尚敢直言主持公論岑督指為故持異議有意阻撓即將該報查封記者陳慶琛被押劉宗向親到陳處數次説陳使承認亞洲報為黎國廉資本係黎國廉主使故持異議以為阻撓如陳能具親供以此罪黎紳即可將陳即日釋放并有大利益陳不為所動而亞洲報所有機器字粒入則由官搬往談瀛官設鐵路局之後設一粵東新報專以頌揚官塲袒蔽善棍攻擊紳士為宗旨顛倒是非無非為岑督文捐捕紳之過嗚乎以受恩深重之封彊大吏其所為則如此以自稱只任招股收銀不與路事之善堂其所為又如彼鐵路前途其終無望耶此官塲與善棍聯合膍棍與股東衝突由福轉禍時期之情形也吾僅揭其綱要十條大聲疾呼為我三千萬同胞之股東警告之 
　　（一）　須知商辦者股東之謂今實棍辦亦官辦非商辦也 
　　（二）　須知所謂九善堂七十二行實則數善棍把持七十二行正商九善堂公正總理不預聞也 
　　（三）　須知善棍所謂劣紳攪擾者實則股東與善棍之衝突非紳商之衝突也 
　　（四）　須知去嵗風潮之起善堂皆匿避始終無一票一函岀持公論不過以公地托暫收小股乃善堂竟不由七十二行派人經理而自用私黨收銀利權到手遂竟冒稱善堂行商全體私禀私電欲藉官勢抹煞我股東也 
　　（五）　須知此次集股係因加捐捕紳激於義憤是我全粵紳商初十日在商會發起不過借善堂公地收銀并非善堂二三善棍創辦也 
　　（六）　須知財到光棍手勢愈厚則權愈張警告外省外埠股東必俟大局妥定始可將股銀匯回也 
　　（七）　須知商律及原定章程舉人應由股東今皆善棍承官意串學股東并未與聞也 
　　（八）　須知我商辦集股之踴躍必足以顯彰官辦加捐之失如堅持不力適以實梁黎阻撓之罪而文加捐捕紳之過將來必復行官辦加捐之實全粵將受大害也 
　　（九）　須知此路重大非舉殷實名望熟諳路政者為總理則大局莫定也 
　　（十）　須知此路為粵地生死命脉粵民生命財産我股東宜共結廪體極力維終有轉禍為福之一日也 
　　已交小股一千股代表五千股股東陳文業　已交小股一百股股東陳文泉 
　　已交小股六百股股東黄承　堂　已交小股一百股肢東王育泉 
　　已交小股五百股股東王椿蔭堂　已交小股一百股股東鄧承　堂 
　　已交小股五百股股東胡文志　已交小股四十股股東陳文炳 
　　為同胞股東警告（完） 
[皇會將在勸業塲舉行武昌]  
　　本月二十八日恭逢皇上萬壽官塲擬在勸業塲舉行祝典以申慶賀（日） 
[蒯觀察不能充礦務議員安慶]  
　　○安徽廵撫前咨商部請以蒯光興觀察辦理全省礦務并兼充礦務議員現接該部咨復所請以該道辦理全省礦務應准立案礦務議員礙難照准云云現經皖撫札飭遵照矣（隱） 
[張錫鑾赴津運動奉天]  
　　○東邊道張觀察錫鑾因近來憲眷日替而東邊開埠又諸事棘手東邊税務亦改歸財政局主持故頗思量移他缺日前藉差赴津聞係密為運動云（丙） 
[皖撫盤查司庫安慶]  
　　○皖撫近以藩司所呈支銷欵數業已奏銷於月之初八日擬親臨藩司庫儲盤查存欵（士） 
[安慶官事]  
　　○候補從九成璧藩委署舒城典史　劉沛然委署滁州　滁州陳麟瑞調署六安州（多） 
[不准挽留金山縣令蘇州]  
　　○前報記金山縣紳耆程宗洛等聯名電禀撫憲挽留邑宰蔣瀾江大令一節兹聞蘇撫陳筱帥以蔣令因病請假業經由司委員接署且所禀與例不符未便照准當即批飭不准（明） 
[撤差廵官須再記過蘇州]  
　　○東路廵官徐倅擅責民人吴子謂一案經廵警總局嚴太守以應否記過咨請臬司核辦等情已記前報兹臬司以該廵官徐倅敦業於廵捕扭送吴子謂到局並不訊明確情輒行違章鞭責實屬荒謬雖已撤差仍應記過一次以示懲儆詳請撫憲核示（永） 
[江督示諭限制携帶銅元南京]  
　　○江督近發岀告示通行各屬限制携帶銅元如在二千枚以外即行查禁並不准店鋪抑勒居奇以重圜法（再） 
[徐提憲廵察太湖蘇州]  
　　○江南提督徐吉雲軍門於六月初八日抵蘇拜會蘇撫陳中丞後隨即由靜平小官輪拖帶赴太湖一帶廵察（永） 
[統領告誠軍人顧惜名譽鎮江]  
　　○常備軍第八隊統領袁熙龍日昨擬就命令八條頒發各營大旨謂各營大小將校近已一律改服奏定陸軍新式裝服必須保持軍人嚴毅之格凡與名譽大有關係之塲即茶館酒肆戲園妓寮之類概不得任意往來云云（再） 
[懷新招考學生松江]  
　　○華亭懷新高等小學堂由趙豹文大令則立因校舍修理未竣暫借貢院開學學額亦未招足今已遷歸荷池弄本址校長姜君爰禀請現任程大令岀示招考並照會各蒙學堂擇及格者升送（夕） 
[志士開演活動影戲松江]  
　　○南匯王君等留學日本以興復中國海軍為自强根本惟需欵浩繁非衆擎不能舉重爰與同志設立補助興復海軍社携同機器到處開演活動大影戲所集之資儘數繳歸社中為購艦之助近因暑假回鄉遂買棹來松擬借婁縣城隍廟開演一夜看資分六角四角二角為上中下三等先期請學界同志至懷新學堂演習一次（夕） 
[查騐山客防匪新章杭州]  
　　○新城匪警後當山三六橋太守會縣辦理善後因此次起事各匪多係客民偶有土著亦係因貧被脅惟查各鄉墾荒客民及入山購運柴炭者良莠不齊未便悉數阻逐故特分舉莊董稽查造册報案并須請諭入山以淸匪跡所定新章六則抄錄如下　（一）該客須將年貌籍貫及本境住處報由該莊董填明烟户淸册領給門牌如有同居之僱工人等須一體開明不得稍有漏匿○（二）該客拚柴炭將諭單興山主騐明方准採買至菉渚與過塘行騐明方准運售（三）每逢山溪盛漲冲放散柴鬥訟繁多最為恙習嗣後須由竹牌運岀水口以免事端如有仍前乘水冲放查岀一概充公若因此啓釁鬥毆涉訟兩造均與嚴辦（四）該客所用刀工包頭及燒炭人等須報明姓名具保每名領給腰牌如有匪徒混入惟該客是問如敢僱用無牌客以及保甲册上並未開載未經莊董牌甲長具保者一經查岀除將不掛腰牌之刀工頭包 
 
 

Page 10

 
 
及燒炭等人提案究辦外並治該客以窩留匪徒之咎○（五）該客所保之刀工包頭人等須隨時查察若有不安本分者即由該客將腰牌追回報明莊董繳縣聽候驅岀境若知情故縱致使聚衆滋事或拔人勒贖甚至投入匪黨情事惟該客是問（六）以上各條該客須具結承認遵照奉行方准給諭（圓） 
[嚴拿造謡匪徒揚州]  
　　○近有匪徒私造揑名信函投送教堂云廵警東局某隊官現勾結匪徒欲與教堂為難等語教士閲悉至地方衙門密報並請保護江甘兩縣宰以府尊尚未公旋隨即面禀運司趙都轉核示都轉以此舉定為仇陷無疑立命廵警蔡太守暨廵防各軍即日督隊分往各教堂左近廵查保護並會拿造謡之人重懲一面會同榮守岀示曉諭鋪户户居民各安各業毋為謡言所惑兩縣亦岀示查禁並親率團練等官四岀查拿竭力保護（詳） 
[匪徒劫掠傷人杭州]  
　　○淸泰門外鎮市雖已設團防而村落仍難周顧初六日破曉時突有匪徒擁至某村行劫當由農民鳴鑼圍捕致被砍傷甲乙二農夫匪即負贓逸去甲因傷要害立即殨命乙則尚有一息投報仁和縣龔大令於初七日赴鄉勘騐緝捕（圓） 
[來函]  
　　商會經收湖南水灾賑欵第十一次淸單 
　　○硤石鉅源號代寄海昌顧氏四安求母康健洋五元正除掣交收條外合亟登報以誌仁孝 
　　今日尚有各省新聞及本埠新聞均列入第三張閲者注意 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
[派兵防護外人杭州]  
　　○杭省錢塘門外西湖寶石山地方近年以來迭由英醫士梅君等建造洋房頗饒幽勝現在各西人到山避暑而日領事署邇亦移至山麓故由防營派兵二棚駐紥左近以資保護（圓） 
[檄調淮北新軍到揚揚州]  
　　○運司趙都轉以揚城各營旗現均駐防范堤城内兵力稍薄邇來亂民藉口米貴又有揭帖惑衆等事其中難保無匪徒溷跡因將揚道蒯觀察前招之淮北防緝新軍三旗檄調來揚以備分布彈壓保護初四五日已到有六百名分駐於左衛街舊校士舘及東門内三祝庵云（凉） 
[請派兵差恊解悍匪湖南]  
　　○湘省武陵縣廖子才大令飭差會同營勇並添練軍拿辦餘匪各節迭誌前報兹聞緝獲紅會匪黨某瞎子一名經大令研訊已據供岀黨羽八十人以史鳯廷為最悍現已赴龍陽縣放飄勾結等請大令即飭派兵差備文移請龍陽縣派役協拿去後適接龍陽縣陳鳯笙大令來文内開匪目史鳯廷已經拿獲請派兵差來龍幇同本縣差役押解赴郡云云聞現在已由兩縣兵役協解到郡暫予收押以憑訊辦（時） 
[滬城官事]  
　　○新授江甯鹽廵道榮心莊觀察恒由京來申住泰安棧昨日差帖到道拜謁定干即日赴甯○江西提學使汪頌年提學由廣西來滬住泰安棧又湖州府知府李慕皋太守念兹到申住益和豐棧又浙江撫署文案成琢如司馬本璞到申住祥發棧又江蘇候補知縣李明府瀠昨均因公到道拜會禀安李太守並辭回任○奉委廵查長江漢口等處輪船事宣譚潞生太守傳贊昨亦到申住長發棧午後到道禀知廵查過滬○新任上海縣王少谷大令念祖昨日到道禀見○陝西提學使劉幼雲提學廷琛統領廵警軍顔梓琴軍門瓊林湖北將備學堂及陸軍將校畢業優等生辜翹孫君天保江蘇督練公所兵備處賞罰科科長趙省五君德馨均至道轅拜會禀見○浙江候補縣陳明府鴻恩昨日到道禀辭回浙（宜） 
[考政大臣行轅紀事]  
　　○端戴兩大臣昨日並未岀轅除午前道縣各官禀謁外兩大臣命從人料理行裝聞定期於十三日起節北上（力） 
[照會照料貢木]  
　　○四川近有貢木甚多將次由委員押運抵滬關道瑞觀察得悉照會總工程局董事請將沿浦船隻自大馬頭起赶緊讓開水路以便貢木到時就近停泊並行知上海縣汪大令飭值日差協同地甲守報（寸） 
[文明旅館開館]  
　　○昨為開設文明旅館之期經該館總理瑞方伯璋定於未刻在館設席特　滬道瑞觀察暨縣尊汪大令英法各廨員等飲宴（事） 
[定期考騐廵警生]  
　　○滬城九畝地警務學堂新招之各廵警生頃由工廵局總辦徐觀察暨各董等定期十二日開考十八日假南市滬軍營空地操塲考騐體操當經函致滬道届期蒞閲（事） 
[環請開濬盧九郎溝]  
　　○浦東高行鎮相近有盧九郎溝年久未濬淤塞不堪農民戽水灌田時虞乾涸近日該處耆民捆業人等故投上海縣環求　董開濬以疏水道（宜） 
[騐收護城河工]  
　　○本邑護城河由滬軍營及留防隊各勇自西門至東門一帶次第開掘現已工竣由河工董事秦君禀請上海縣騐收工程昨日午前汪大令帶同亭耆丈手人等先詣西門外總工程局西區小坐既而偕同局董自西門沿城迤北至小東門止詳細騐收畢飭傳該處各地甲諭令隨時傳諭居民不准傾倒垃圾等物任意作踐違干究辦（寸） 
[道批二則]  
　　○昨滬道瑞觀察發岀批示兩道錄下　職商嚴文治等禀批察閲粘抄縣批係為兩造申明舊約杜息争端正與本道同一用意惟公所究為蘇幇所建京幇雖有捐資能照常入所交易於分已足又何得于興學司帳等事妄置異議現准商務總會將此案詳情移請核辦前來正在轉行飭遵仰上海縣查照另文辦理可也粘抄並發　又陸增福禀批陸咸春被盗賣等情既經由縣移提押捕解堂訊供自應補提顧心增一併解縣訊辦粘抄並發（嚴） 
[准詞示禁收賣劣油]  
　　○青口帮號商裕興順興吉興復興復泰善記等聯名具禀縣署略謂各號向由青口雇定沙船裝運生油並往牛莊辦運荳油來申發賣近來船户欺詐百岀非將原油偷盗短少斤兩或竟攙入劣油以致虧折甚鉅蓋因有種奸商希圖私貨價廉專與船户勾串聯絡暗中收買之故如復泰號被福興沙船耆民曹占和偷換生油八簍由義泰油店主王珊貪賤收買一事幸獲真贓控奉究罰是其明証伏思生荳油攸關民食不容稍有作弊欲杜著假必先禁售劣油欲絶私偷必先禁收贓貨况所攙劣油係用花核製成加以石灰澄淸性極燥烈食之易生喉症曾奉示禁有案當此整頓商務之際此種劣油混亂真貨實屬病商害民應求岀示嚴禁等情汪大令准詞之下除諭油業董事黄錫爵認真約束稽查並牒移海州暨贑榆縣示禁整頓外並於前日岀示嚴禁船户攙雜號商收賣如違究罰不貸（寸） 
[總工程局諭禁犯屬直入押所]  
　　○總工程局覊押所内所押人犯時有家屬探望往往任意直入並不知照守門廵士殊非鄭重之道現經局董查知爰飭看守押所廵士嚴加禁止並諭以後如有探望之人須令禀明當值處派人領往方可否則定將守所廵士記過或予酌罰不貸（尺） 
[盗犯發回]  
　　○太倉州押解來申解道過勘之盗犯周阿松王阿大周阿興等三犯奉瑞觀察牌示提勘發縣收禁後昨飭縣尊汪大令將該犯等備文派差發回太倉禁押候示（事） 
[龜鴇抗諭要挾]  
　　○英美公廨示禁幼女賣娼已於初六日實行昨日濟良公　查得公陽里等處有幼妓瑞林年十嵗汪筱紅年十三嵗阿根年六嵗洪連香年十五嵗朦混情事立即協探往查當場拘獲四名一併由所留養詎各龜鴇聞風震動特於傍晚時在正豐街龍園茶館集衆會議各妓院門首一律熄燈藉示歇業並有除去名牌以示要挾者不知作何了局也（力） 
 
 

Page 18

 
 
[禀控妻父匿女賣娼]  
　　○漕河涇鄉民張根田昨日投縣控稱伊妻陸氏被妻父陸阿美接令回家在滬北九江里雉妓院賣娼並被捲去銀洋衣飾田單等件偵悉向論詎反紏人攢毆當即將陸扭交龍華鎮汎弁請究蒙派汛勇帮同到申招領陸已搜括細軟遠颺祗遺房中木器等物及蘇文蘭妓牌一塊近悉陸氏已回仍由其父藏匿為此求請提究并將該氏發堂等情汪大令諭候核示（宜） 
[控究抛牛圖詐]  
　　本邑西北鄉三十保十二圖地方無賴某甲蓄有耕牛一頭日前瘟斃吴姓田内詎甲誣指係鄒吴二姓戳斃硬向索賠不遂將死牛抛置吴田不肯掩埋已越多日穢臭不堪該處乃往來要道行人觸之易於染疫近處居民向理不服故已具情投縣控究矣（宜） 
[飭查垃圾暗廵勒賄]  
　　○楊樹浦垃圾暗廵喻正德因向趙春雲等一百餘户每月勒索私費洋一角給其行條近又加勒一角不遂將趙等十四户禀由工部局管理西人知照捕房請廨單傳訊罰當由趙等呈遞公禀請究已紀本報兹悉工部局以喻任意勒索有碍局中名譽除將喻拘獲送廨外一面飭人至該處密查証據以憑嚴懲（似） 
[飭探查究起火]  
　　○報紀新閘路曹家榮油花棧失慎一節兹悉該棧向華安保險行保有火險銀一千五百兩並未全毁貼鄰之朱陞泰洋碱棧亦保火險被毁無遺捕房以情節可疑昨日特派包探李星福嚴查起火實情禀覆候核（力） 
[反目吞烟]  
　　○滬城館驛橋浜人和館酒館主殷雨樓前晚與妻反目扭毆致妻羞忿交加背夫吞服洋烟圖盡幸覺察尚早赶救得甦（嚴） 
[上海縣案]  
　　○鄉婦姜張氏投縣喊稱夫遭屈斷等情經汪大令提訊氏供工棍陳阿弟屢紏夫弟到伊家内賭博丈夫昨往喝令夫弟歸家陳以頭錢無著紏人求夫兇毆受傷復被扭至塘橋廵局賄串誣控局憲不察將氏夫責懲並欲罰押為此將請申雪大令得供判候移查該廵局復到察辦○浦東總廵局函解竊賊秦松年請訊質之秦供詞狡賴大令以該竊已在總廵局認竊何得翻異喝責三百板始供在三林塘竊許姓等十餘户衣飾洋元前晚又入某布莊圖竊被拿是實大令判押候追贓嚴辦○陸永春控堂兄錦春挑掯唆贖一案昨又覆訊永春供前經母親將房三間抵押與姑母處小的今向回贖詎遭錦春挑唆姑母霸掯求鍳大令謂房係汝母抵押與汝無干斥釋○姚金華控瞿金山毆詐請究姚供族中寡嫂張氏擅岀不歸瞿金山指小的姦佔凶毆圖詐求請究辦瞿供姚欲逼娶張氏小的乃張氏之夫妹丈向斥挾嫌致遭妄控大令以情節支離將各人申斥數語叱退不准（宜） 
[警察局瑣事]  
　　○張海鰲前日扭蕩婦王張氏至警察北局控被騙匿伊之學徒李和尚往領不放等情局員藍茂如二尹判該氏限五天内尋交如違送縣請辦○警察東　廵士前晚在途查獲蕩婦張秀林與某甲調笑犯姦拘解局中禀奉郁二尹諭候訊罰嚴 
[英美公廨早堂案]  
　　○羅阿榮與嫌婦孫阿狗即孫氏誘拐李益亭之寡女洪珍一案昨又解訊羅孫同供洪珍實與葉永輝同赴紹興求恩交保往尋關司馬商之英副領事判分别押候禮拜五再訊○蔡六扣吞烟斃命案内之施金和昨又解訊司馬未接上海縣文提判仍還押　下禮拜一訊　○無錫陳錢氏之女阿毛於前月被王阿保等誘拐來滬經氏追蹤到申報探解究判候補提王阿順再訊在案昨日提王解訊王　此女實係白毛阿根拐去現在無錫司馬判押候移提阿根再訊○方阿林掩入洋人宅内圖竊由探解究判押一月○張梅良沈見坤榮蘭生因事與許寶山毆打由捕解辦司馬以原告未到判押候復訊○工部局管垃圾工頭俞正德私向各居民索洋一角案發昨日各原告投案求懲判一并退去俟禮拜六將俞究辦○沈阿六與叔口角吞煙自盡赶救得甦由捕解訊判交伊母領回不得再萌短見○馬夫李福元用馬鞭打人違章由捕解究判押五天○趙桂生强向蔣榮生借洋兇毆由捕解辦判押十天○周倪氏馮林郎收留迷路女工張愛貞由探解究判各押一月愛貞暫寄濟良所候示○開花烟間之干如山將妻干李氏逼娼不願奔入濟良所昨晨送氏訊供嫁干五年生有兩孩詎夫屢次逼娼不遂時遭毆打求請超豁如山之姊陸干氏供弟因耳聾所開之花烟間均由李氏拿管此次另有别心以致忽萌離異求察司馬判李氏與兩小孩交濟良所陸干氏交官媒如山交捕房候查明再訊○蔡阿大誘拐顔姓俾女一案昨又由探將陸阿四解訊陸供該婢乃阿大領來囑荐生意阿大供實由阿四領至包姓後門桂香亦供由阿四阿大領到包處是實大令判陸押官媒半年阿大押官媒三月該婢桂香交主人具領管束○陳阿保陸阿四串竊楊欣謀等三家衣服報捕解究判陸押三月陳押兩月○白春山吞没西人所用之金别針由探解究判押一月○婢女居阿菊前在玉桂妓院内服役與徐姓姘識串竊珠子金飾各物判押一年在案昨已滿期送訊司馬判當堂開釋○楊金山竊恊康永綢衣由捕解究判押三禮拜○馬夫張阿裕深夜快馬違章由捕解辦判押十四天再賠撞壞車子洋兩元○閩人毛三皷貧廹無依在蘇州路楊樹上自縊由捕送請安插判送妻流所留養○向為火油生意之顧生照本年三月間托夥王炳輝裝美孚火油二千零十箱至杭州交缷發票上為帳友誤寫二千箱王將餘油十箱吞没近接杭信始和向論不睬扭案請究王堅供商人照票送貨並無餘油中西官以原告所控無憑飭不推理○日商中村常三郎控華人汪耀記浮開水脚銀兩請究汪延哈華托律師投案請將被告拘保俟訂定訊期蒂案候質中西官准之○北河南路吴雲記印書局日前失去青鉛六塊前夜包探陸恊庭楊掌生見李雲臺小車載鉛三方向之盤請指稱陸小山囑送交陸解究陸當堂認竊不諱並稱實共六塊被路人取去三塊司馬判陸押四月李押十四天○李阿橋竊朱阿有等四家衣物由探解究判押三月兼作苦工○捕解在西藏路茶舘賭錢口角行兇之趙坤坤唐阿德朱如意請究判各罰洋三元充公（當） 
[法租界公堂案]  
　　○喬烟臣控胞弟鑑秋勒索請究并稱在南匯縣境犯案纍纍曾被該處圖董懲辦有案質之鑑秋供父母已死三嵗時被兄逐岀以致流落無依之故陳大令判押三月○沈馮氏控王阿狗串通姘婦張氏誘拐女兒沈紅英並串竊首飾及小洋八百六十角由捕拘究質之王阿狗供詞狡賴包探禀稱阿狗即李阿土前犯竊案屢拘未獲今又化名犯拐請辦大令判贓給失主紅英交母領回王押捕房一年張氏從寛開釋○招商局廵丁吴卜　控康春生不時至棧竊煤求辦康供曾被廵丁李阿八用刀戳傷請騐大令判限吴卜五天交李到案康押候再訊●探解搶金挖耳之施正泉請究施供尚有同黨陳阿二串搶售與小東門内東來昇金店小伯得洋一元五角大令判押捕房一年○席侯生扭控謝金郎吴阿三深夜串竊木植請究大令判謝押一月吴押半　○戴　氏控子戴連生紏同無賴毆打叔祖母請究大令判押二十天○德源祥洋貨店夥計石泉控趙林生竊洋線什物請究判押二十天○龍興洋行控找船户李其郎竊大飱刀义吊到原贓尚少多件由保荐人朱惠金勸理屢訊未結在案昨日定讞判李押二十天朱賠贓洋二十元○王賢山控羅林安欠洋二百元一案昨又覆訊判限二禮拜先還洋一百元違干押追○徐金生控被巨騙王少卿趙阿昆串通計阿妹藉賣地由騙去洋三千元王已還洋一千一百元尚少四百趙則自保岀後分文未繳昨日覆訊由保人倪錫卿投案供捕趙因有不及到堂大令判限下期交趙究追如違惟保自問（監） 
[租界捕房事]  
　　○小車夫徐寶山行經發慶里口有甲乙丙丁四甬人在彼聚賭不知如何被毆受傷並失小洋十餘角由捕拘獲三人與徐一并送入捕房奉飭徐送醫院求治甲等押候解辦○流氓姜錦標在新閘一帶冒探拆梢經人函告捕房飭探倪順泉拘獲押候查辦○鄧鐵路應阿大茶肆日夜抽頭聚賭事為捕房聞知請廨單傳訊罰○塌車夫袁紹卿向車主周阿四加索工資不遂用刀戳傷周　山周投報捕房奉飭送醫求治並查拿袁紹卿送辦○六百四十五號馬車將外大橋畔所懸修路紅燈撞破由捕扣住帶入捕房賠洋一元了事（似） 
 
 

Page 19

 
 
   
 
 

Page 20

 
 
   
 
