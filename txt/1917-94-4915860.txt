# 1917 - 94 - 4915860

 

Page 1

 
 
   
 
 

Page 2

 
 
時評 
[外交與軍人（冷）]  
　　軍人不預政治况外交乎是故外交而當進行也何須乎軍人之贊成外交而不當進行也安問乎軍人之反對奈何今之取决外交者乃有藉軍事會議之說也 
　　我嘗言之中國而對餐宣戰他人均可反對也獨至軍人不能反對何則軍人者以身許戰者也戰於國内軍人或可反對戰於國外軍人更不能反對何則軍人者以身許國者也 
　　是故此次外交之進行與否取决於議會固也其外取决於商人可也取决於平常之人亦可也而獨不可取决於軍人 
[命令]  
　　四月十日大總統令特派陸榮廷爲兩廣巡閱使此令 
　　又令特任陳炳焜署廣東督軍此令 
　　又令特任譚浩明署廣西督軍此令 
　　又令署四川永寗道道尹張習懇請辭職張習准免本職此令　　又令任命廖名縉署四川永寗道道尹此令 
　　又令朱熙著交國務院存記併發往山東交該省長酌量任用此令 
　　又令前政事堂存記之張洽禮著分發湖北交該省長酌量任用此令 
　　又令財政總長陳錦濤呈歸綏財政分廳廳長周丕紳懇請辭職周丕紳准免本職此令 
　　又令外交總長伍廷芳呈請任命史悠明爲僉事應准照此令　　又令陸軍總長段祺瑞呈請任命胡源瀛爲江西陸軍步兵第二旅少校副官應照准此令 
　　又令亨司德給予四等嘉禾章此令 
專電 
[北京電]  
　　中央召集各省督軍開軍事會議原以收束軍隊節省支出爲主旨近以外交緊急倪嗣冲來京亦曾建議是項會議可决定外交大計政府不日實行 
[北京電]  
　　政府從倪嗣冲主張對外取决於軍事會議已發急電召集各軍事長官迅速來京或派親信大員代表到會倪已秘密出京預與南方各督接洽約一週外齊集開幕 
[北京電]  
　　昨日國務會議討論第三步甚久段總理認爲發展時期已到詞意極堅决國員中惟許表示反對又國際評議會上午開會討論供給協約華工問題主由我發送趕訂章程 
[北京電]  
　　昨日上午十二時段總理偕張秘長謁元首密陳外交問題 
[北京電]  
　　收買存土價格每箱八千二百兩而士商實收僅五千七百餘兩政府得悉後已電張丁查覆 
[北京電]  
　　參院以答覆買土案政府不能自圓其說將提出彈劾財内兩長案 
[北京電]  
　　陳財政自請查辦政府意擬派王瑚 
[北京電]  
　　馮副座委訂律師張玉崑代表與中原日報起訴聞該報編輯王元震已看管 
[北京電]  
　　中原編輯王元震昨經法庭拘留惟有人向馮調和聞電中以豁達大度進諫 
[北京電]  
　　昨日衆院因赴陸督宴請假百餘人不能開議 
[北京電]  
　　浙烟酒公賣局長主撤換以大力競爭者多至五人 
[成都電]  
　　德領事因事尚未離川 
[成都電]  
　　羅督軍足病未行四川　　新聞譏之編輯被捕輿論頗忿今日報界已上公呈 
[東京電]  
　　外務省發表中國改正關税問題及其希望條件協商諸國政府正在研究尚未協議 
[東京電]  
　　貴族院議員擬組織赴華游歷團并望中國參衆議院來日游歷 
外電 
[北京電]  
　　伍廷芳已允留任今日銷假辦事伍因美國已向德宣戰故信中國應步美之後塵今伍已變更意見不復反對中國向德宣戰國務員與國際政務評議會明日擬在公府開會討論中德問題内閣對外政策未變中國向德宣戰僅爲時間問題農商次長日内將赴滬疏通全國商會意見（十日）大陸報 
[北京電]  
　　段總理擇定北洋派之趙立泰（譯音）將軍爲山東省長（九日） 
[廣州電]  
　　粤人紛紛開會電致政府挽留朱省長指斥排去朱省長之軍人並謂省長時常更易與商務有碍（九日） 
[廣州電]  
　　廣州與北海德領事皆於昨日赴滬（九日） 
[北京電]  
　　陸榮廷督軍之隨員昨日出京南旋不久陸督亦將離京（十日） 
[北京電]  
　　政府擬於十二十五兩日在先農壇開追悼黄蔡會各部届時各派代表二人與會 
（十日） 
[北京電]  
　　農商部爲振興絲業起見决議設立試驗場植桑養蠶由政府監督先從粤省辦起已飭粤省長籌備一切（十日） 
[北京電]  
　　皖省長倪嗣冲來京未久已於今日出京昨由黎總統召宴據華字報云倪謁見總統時表示其對於中德問題之意見謂皖省商界反對政府政策者僅一小部份張勳之反對宣戰實受康有爲之運動（十日） 
[北京電]  
　　四川省議會上請願書於國會指斥前充征滇總司令刻爲直督之曹錕甚力縷陳勒索金錢强拘夫役縱兵殃民諸罪狀請國會轉咨政府派員查辦（九日） 
[北京電]  
　　蜀督羅佩金請准來京已由政府電允（九日）以上路透電 
[北京電]  
　　康有爲又勸政府勿與德宣戰 
（十一日） 
[北京電]  
　　昨國務院會議時曾議及美國對德宣戰之關係政府不欲倉促定計（十一日） 
　　以上德文電 
[北京電]  
　　今日憲法會議討議憲法草案第九十二條國會議决法律案大總統服議之規定議論百出終付審議會又第九十三條之法律非據法律不得變更或廢止又第九十四條之法律與憲法有抵觸者應作無效之規定均照原案通過（十一日） 
[漢口電]  
　　中國當局爲管理漢口德國租界設立特别區域臨時管理局漢口警察廳長周際芸今日奉命兼該局長並發表規則六條（十二日） 
[南京電]  
　　美國女飛行家史天孫女士本日由漢來寗擬於十四十五兩日在寗飛行（十二日） 
[漢口電]  
　　參議院議員韓玉辰代表大總統參列蔡鍔黄興兩氏葬儀九日　出漢口前赴長沙（十一日） 
[漢口電]  
　　椗泊漢口之美國軍艦摩諾卡西號爲美德宣戰下江目下正在裝煤（十一日） 
[漢口電]  
　　駐重慶德國領事比克已於昨夕首途赴滬至是長江沿岸之德領事已悉出境矣（十一日） 
[北京電]  
　　陸榮廷最後之要求已遂昨日發表命令任命陸爲兩廣巡閱使陳炳焜署理廣東督軍譚浩明署理廣西督軍（十一日） 
[北京電]  
　　内務總長之後任田文烈終不成功而周樹模又拒不來目下以現總統府秘書長夏壽康最爲有望（十一日） 
[北京電]  
　　昨日衆議院預算委員會删除各省道尹等之經費（十一日） 
[北京電]  
　　法國公使館接到電報云美國資本團加入大借欵之件目下正在華盛頓協議聞其協議已得圓满進行日内即可决定（十一日） 
[東京電]  
　　美國對德宣戰日皇特於七日致電美國威大統領大要如左朕見合衆國爲擁護人道之大義進而與協約國聨合加入戰爭深堪欣快且合衆國根據眞摯之敎書出出此措置使貴我兩國不變之友情益加親密尤爲朕所冀望云云（十一日） 
[東京電]  
　　日本紡績聨合會十日在東京開定期大會並接連開臨時大會爲决議反對中國增加關税定其實行之法（十一日） 
[東京電]  
　　關連中國參戰諸問題中之增加關税問題日本一般國民頗爲重視與此問題有直接到害關係之紡績業者近屢講求善後之策十日曾在東京開全國貿易業者大會議决反對增加關税並定其實行之方針今後該業反對之氣勢有益盛之勢日本實業家中於前内閣對華政策曾示其反對之態度者不少其於現内閣之中白親善方針則有謳歌之傾向如此次汪特使王交通次長等來日一般之歡迎非常熱心於此可見實業家之希望中日親善較諸政府實有過之此次實業家之反對關税會爲經濟上起見其理由以果實行增税於該業之打擊甚大殆與破壞事業之基礎等故於中日親善之國是固無異議惟此增加關税該業實難忍受云政府方面於此問題關税該業實難忍受云政府方面於此問題所見雖未公示然至某程度止從中國政府之希望似已决定是與該業者之意見相違政府 
 
 
 

Page 3

 
 
之反對黨則乘此隙施其活動因此問題一轉而爲内政問題現如憲政會公然利用此問題於總選舉爲　擊政府有力之材料致此問題有愈成爲内政問題難關之勢現政府爲此於總選舉及他内政之關係已頗立於苦境再加該業反對之猛烈政府地位愈覺困難此一般人之觀測也（十二日） 
　　以上東方通信社電 
戰電 
[柏林電]  
　　德國公報云亞拉兩面終日大戰敵軍擊破德軍陣地數部分（九日） 
[柏林電]  
　　德國公報云亞拉戰事仍在進行英軍砲隊活動數日後星期一日轟擊益烈旋於廣二十基洛邁當之陣線進攻激戰後攻入由亞拉枝出各路之德軍陣地但未能擊破之德兵兩師團抵禦優勢之敵軍受創甚重德軍攻入伊泊爾東南英軍第三陣線以外俘敵五十人而回法軍在拉福克斯進攻敗退（十日） 
[倫敦電]  
　　英軍勝利之效果或甚重大今已佔據維米山脊此爲西歐德軍最大之砲臺旁有叢林山谷掩護敵軍之機關鎗與臼砲自維米山脊起有平原直趨杜愛遠十二英里英軍新攻勢適在興登堡陣線之北該陣線今有受包圍之虞英軍昨日所得之地廣二十五方英里（十日） 
[倫敦電]  
　　德國公報云德軍攻入羅馬尼亞福恰尼北面俄軍之陣地毁其戰壕（九日） 
[倫敦電]  
　　英帥海格將軍今晩報稱英軍戰事全依豫定計畫順利進行英軍占據自亞拉東南希蘭須柯桀爾至蘭斯南面奇凡希安哥希爾南郊敵軍防務二三英里之遥今仍在前進該陣線敵軍防務内有維米山脊已爲坎拿大兵於今日侵晨佔據此外尚有如網之戰壕及要防數處英軍乃續進佔據後面之防務内除鞏固之戰壕線數道外且有固防之要點多處今日下午二時止已點見俘虜五千八百十六人内有軍官一百十九員尚有若干未經查點英軍奪獲大砲戰壕臼砲機關鎗甚多（九日） 
[倫敦電]  
　　英帥海格將軍報稱維米山脊北端夜有大戰敵軍於此得一立足地但被逐走敵軍回攻復遭挫衂英軍已廓清山脊東坡並擊敗回攻之敵軍星期一日英軍共俘敵兵九千人英軍於聖康丹方面擊退凡爾舉爾與哈吉柯爾間高地之敵軍全陣線之戰事仍在進行敵軍夜在伊泊爾東南狹陣線猛攻進抵英軍輔助陣線即被遂出（十日） 
[俄京電]  
　　司法總長克倫斯基氏今日參與陸軍代表會議抗辯懲辦前皇羽黨未能充分嚴厲之諷言克倫斯　氏謂彼因巴夫洛維區大公曾密謀除去宫僧拉斯布丁氏故未加逮捕又因伊凡洛夫將軍老而且病寘獄即足死之故未加逮捕彼曾往視塞洛宫之俘囚該地衛兵已允唯其命令是從衞兵司令爲其至友克倫斯基氏結語謂彼於内閣中代表民主黨非俟共和之基礎已固决不離閣於是諸代表乃向歡呼並通過信任克氏之决議案（九日） 
[俄京電]  
　　臨時政府發表宣言書謂自由之俄羅斯志不在控制他國或剥奪他國世襲之國産或强占外國之土地惟求根據國家權利建設持久之和平决定定國之運命俄國不欲壓制或侮辱他人但亦不願受辱被弱而脱離此次戰爭云云 
（十日） 
[倫敦電]  
　　法國陸軍總長已抵倫敦（十日） 
[倫敦電]  
　　愛爾蘭叛變第一周年紀念其騷亂不若豫料之甚杜白林郵局殘址及柯克市政廳夜曾懸挂共和旗幟下午始被除去杜白林各處有少年結隊拾石擲擊警察傷數人碎玻璃窗數扇彼等並擲擊經過亞培街之衛兵隊入夜諸均安靜（十日） 
[華盛頓電]  
　　民主黨領袖定十二日在衆議院提出發行公債劵五千兆元（金洋）之辦法以三千兆元假與協約國餘二千兆元作爲美國戰費並將從速提出以糧食軍火供給協約國之法制（九日） 
[華盛頓電]  
　　財政總長美亞杜氏宣布發行三釐半起息公債券美金洋五千兆元以三千兆元儘速假與協約國以與現負巨息之協約國公債劵照値交換（十日） 
[華盛頓電]  
　　政府提出决議案以民主黨議員七人共和黨議員五人組織國會共同委員會討論關於戰爭之各問題參議院通過議案凡於戰時毁壞戰品者當判罰監禁三十年（九日） 
[華盛頓電]  
　　布國已與美國斷絶外交關係（九日） 
[紐約電]  
　　美國各口岸覊留之奧船均爲政府占有内有一艘機器已毁（九日） 
[巴西京城電]  
　　外交總長穆勒博士今日不允接見德使並命一船准備應調博士旋與陸軍總長會商後乃電令駐巴黎本國大使報告巴那拉號輪船沈沒情形預料報告一到即將宣布與德絶交大約尚將沒收泊於巴西各口岸之德船（九日） 
[巴西京志電]  
　　巴西已與德國斷絶外交關係（十日） 
[紐約電]  
　　古巴之舉動已感動臘丁系之美人瓜特瑪拉尼加拉瓜薩爾伐杜洪都拉斯諸國現仇視德國日甚預料巴西加入戰局後南美中美各共和國均將取同一舉動 
（九日） 
[智利京城電]  
　　據可靠消息謂智利如不直接受攻擬仍守中立（十日） 
[華盛頓電]  
　　威爾遜總統已正式贊成造船部建造木船之程序共計千艘每艘載重三千噸限 
五個月造成國會已允撥美金洋五千萬元充此舉經費（十日） 
要聞一 
[俄新政府布告波蘭文]  
　　歐戰將來之影響 
　　字林報云日前俄國臨時政府佈告波蘭人民之文關係重大極堪注意茲覓得原文譯稿亟錄於後俄政府對於波蘭一變其從前政策甚有意味將來歐戰終結時其影響於歐洲之重整者必匪淺鮮想德奧人接讀此文當爲之矍然以驚也文曰波蘭人乎俄國舊朝鉗制爾我使之渙散者今已永遠推翻矣俄羅斯旣脱離專制乃汲汲然藉全權所寄之臨時新政府爲媒介致爾以友愛如昆弟之敬禮招爾共入於刷新自由之生途舊政府曾以空言許爾終未履行非不能爲是不欲爲中央强國乃利用前朝之謬誤侵爾疆土毁爾室家彼以僅施諸其兵士暫據一部波蘭土地而不遍及全部波蘭人民之政權惑爾者徒爲利於抗俄與其他協約國計耳彼竟欲以此代價收買從未曾爲擁護專制而作戰者之赤血波蘭健兒前旣未爲擁護專利而戰今亦必不聽命於反對自由主義分割其祖國之惡魔而戰也波蘭昆季乎爾大决斷之時機今亦至矣脱離專制之俄羅斯謹招爾同列於爲國家自由而戰者之林推翻專制之俄國人民共承認俄羅斯之兄弟國有發展其前途如其所擇之權而俄之臨時政府恪守與協約國共定之條約亦恪守所以與嗜戰德國奮鬭之主義者以爲集合大半爲波蘭人民居住之所有土地而組織一獨立波蘭國定可爲將來新歐洲和平無擾之擔保蓋波蘭國以自由軍事之聨合依附俄羅斯即可爲有力之保障以遏中央强國威迫斯拉夫民族國之侵略趨勢也波蘭人民旣經釋放互相聨合可依據普及選舉制開國會于波蘭都城自行决定其政體至於因數百年生活相共之關係而與波蘭結合之人民俄羅斯深信其必可於此獲國民之資格及國家之存在焉將來鞏固俄波間如弟兄之新盟好及議准劃出爲組織波蘭國所需之俄國土地乃俄羅斯國會之職務波蘭早被析爲三部他日當聚合此三部而成一自由國也波蘭昆季乎脱離專制之俄羅斯已伸其親愛之手以向爾爾盍接受之寳愛已往嘉言懿行之烈士盍起而歡迎波蘭歷史中之新曙光與波蘭復活之時機爾我情愫之契合其將爲爾我兩國將來同盟之先驅歟爾救國先烈昔日之呼號其得有勢不可遏之新應聲歟是所祈望者也波蘭昆季乎其速興起奮鬭並肩同進携手偕行以爭爾我之自由 
[東京通信（三）（心危）]  
　　美德宣戰之關係 
　　美德國交斷絶後荏苒經月不見有何動作論者謂絶交未必繼之以宣戰也及美總統威爾遜聲言美德已在交戰狀態即當執戰時行動云云上院外交委員會承認之於先下院通過之於後於是美德關係遂將較絶交更進一步然戰鬭行爲一時未必見諸事實蓋美國對内問題與美德地理關係有以致之何以言之美國陸軍不雄厚而德系美人散佈全國墨西哥窺伺南境苟予以可蹈之隙可逞之機則蠭起而謀不利於美者大有人在東報有謂美力能遣一旅之師以助聨合軍而與德戰者語雖近謔未謂過也即使有餘力足以挫德然遠隔重洋多數之軍隊及軍需未易運送也就海軍言之德國除潛艇横行海外之外其主力艦隊匿不交戰美國海軍雖强豈有用武之地且德艇出沒無常宣戰後不肆虐於美國海岸者幾希况墨西哥有以海港作德艇根據地之說美艦猶有自固疆圉之必要乎上所云云日人對於美國事實上戰否之推測也然則美德宣戰無裨於戰局歟則又不然唯其裨益之程度一視美國所欲而隨之高下耳美國倘能不避危勞以全力搏德則影響於戰局之偉大不可限量顧自美國觀之非特心有所不欲抑勢有所難能也若就美之所能爲及勢所必爲者言之則其至少之功效亦有如下述者（一）抑留或收容於美國海港之敵國艦艇船舶悉數拿捕之同時對於聨合國之船舶悉數釋放之此友國當然之義務也（二）美國中立時美人之援助聨合國財政及供給軍需皆屬個人行動今後可以國家的行動出之聨合國受惠尤大（三）美國力保護大西洋航路一面使運輸安全一面使聨合國海軍減輕負擔而致用之於更有利益之處（四）潛艇戰爲美國奮起之直接原因故宣戰後廓清大西洋德艇爲當然之舉此數者皆就物質言之若夫鼓舞聨合軍之軍心及挫敵軍士氣則又精神上之裨益也日本某外交家曰美必取積極的行動與聨合國出同一之態度其根據有美國軍務當局要求軍事費至六十八萬萬圓之鉅從知非甘姑息將事也前總統羅斯佛提議率兵一師遠征歐陸美人聞風興起以附驥請於羅氏者書信如山積焉故美軍到歐可以無疑但多寡問題耳至於海軍主張助聨合軍封鎖德國之議論不一而足云云（載東京國民新聞）美國宣戰與戰局之關係如斯而世乃有謂美無他慾惟平和會議之一席地耳其實平和會議之發言權初不限於交戰國也 
[對德問題之趨勢]  
　　據政界消息美國方面已以非正式態度向我有所表示内容秘密其詳不可得聞惟據外人傳出消息美國僅勸我從速自圖進行並非要求加入美國也近自駐美顧公使迭電報告美國對德宣戰情形後段總理中心怦怦非無力爭上游先美進行之意然而閣員之意存觀望主張緩進者終謂須得協商國確實條件方能有所動作惟聞前日七國公使已有電回國請示所擬條件皆極狹小　内雖已先後接到覆電尚須俟適當時機方行提出又聞美國駐京某記者昨午與人論及我國加入戰團問題某君謂我國而欲於和平會議中取得一席則當然須進一步而對於前途之黑暗彼亦不敢驟下斷語惟就彼一人意見我國最好仍與美國一致行動蓋美國旣經宣戰並不擔負歐洲種種困難不過海上維持人道之責不得不維持耳我國若單獨加入則有被人迫脅分受歐洲困苦之虞若與美國一致則歐洲困苦可以不受而於和平會議中又可得美國之輔助未始非有利之舉云云 
　　吾國對德問題是否竟走第三步閣員意見尚未全然一致其中計分三派段總理范總長均主速進其理由謂中德旣已絶交勢不能徘徊中途且外界勢力壓迫恐不能容我停頓將來結果旣必須前進不如急起直追所得效益可望較多何徒著眼於所謂條件則以弱國地位空言磋商於事究復何補徒費時光坐失機宜而已伍總長於美事旣起之後亦一變從前態度而爲積極主張與段氏之意全然一致是爲甲派許總長前本主張速進者近則力主緩進張谷兩總長向本主張緩進近日態度未變是爲乙派餘若陳程兩總長無所可否則丙派也至於此問題所以如此遲遲前進者其最大原因在於須先疏通國内自美國宣戰之後段總理與國際評議會方面參謀部方面曾有所計議决計先與各省軍事長官交換意見須俟大多數一致然後决定大計其交換意見之法昨已决定手續着手辦理矣 
　　關税等項交涉近絶無發展之形跡報載協約國又有承認之口氣係屬誤傳各國最近所表示者僅云中國若决定加入則各國對於各項條件可以好意的考量此種新術語之解釋不過不從頭拒絶認爲有協商之餘地而已至協商之成功與否絶未得有保障也 
[九日憲法會議不開議原因]  
　　昨日（九日）下午憲法會議開會由一時起延長時間至二時查點人數衆議院議員已足法定之數而參議院尚不足又於法定延長時間之外更延長二十五分（卽延至二時二十五分）參議員出席人數仍未足蓋依法定三分二之人數須有參議員一百九十三人出席方能開會而昨日出席者僅有一百九十二人僅短一人致礙大局各議員羣起質問議長謂延長時間已满依法應卽延會而出席人數不足應請議長依法辦理以儆將來議長謂據今日署到簿觀之參議員署到者實已逾一百九十三之數而出席人數僅有一百九十二恐從中必有署到後不出席而歸去者請出席諸人各留名片一枚以便由本席將名片與署到簿核對便知何人署到不出席矣於是參議員各以名片一枚交議長議長親手點算名片數實一百九十三衆大疑惑復由議長將名片上各人姓名與署到簿對照方知名片之中有張敬之一名爲衆議院議員未知何故亦留名片一枚遂由衆議抽去核對結果計參議員署到者爲一百九十七人實有五人署到而不出席其人爲誰卽陸宗輿陳洪道王洪身張瑞璣盛時是也此五人者下次開會時自不免有一番處罰之次議云 
[國會會期案之咨交覆議]  
　　國會會期改定八月一日一案經兩院議决咨達政府後日昨政府已咨交參議院覆議其文云大總統爲咨交覆議事准貴院咨開本月二十日准衆議院咨開六年三月二十日本院常會由議員馬驤提出動議暫定本年八月一日爲第三届常會開會期當經公决變更議事日程即付討論多數可决並於同日開第二第三讀會通過查國會組織法第十三條民國議會之議定以兩院之一致成之相應咨請依法辦理可也等因到院卽於同月二十九日大會提付討論議决初讀成立並依本院議事細則第二十三二十九兩條之規定經由院議同日舉行第二第三讀會均得多數可决除依議院法第五十六條通知衆議院外並依約法第二十二條之規定備文咨請大總統依法施行等因查約法及國會組織法關於國會常會開會日期並無明文而議院法第一條載民國議會每届法定開會日期或臨時開會日期之前十日兩院議員各自集會於本院是常會開會日期本應以法律制定茲准貴院咨稱暫定本年八月一日爲第三届常會開會日期按諸現行預算年度似未銜接查次年度之預算案例應於上年度國會常會開會期内提出現在起七月一日訖翌年六月末日爲一會計年度若第三届常會定爲八月一日開會則六年度預算案之議决已在會計年度開始之後若又變更年度則朝令夕改財政上益紛糾莫可究詰是似貴院此項議决按諸事實實多窒碍特依約法第二十三條之規定咨請覆議此咨云云 
[南京快信]  
　　省議會昨（十日）開談話會到五十餘人無結果散會改今日午前十時再假省農會開茶話會詳情續報 
　　袁希洛劉伯昌黄家驥包允恭吳紹文張凌霄孫繩武等八人昨爲選舉訴訟案親叩江寗地方檢察廳謁高棆察長催促傳被告到廳審訊聞高檢察長允准十三號傳案預審又聞高檢察長因此案進行諸多困難擬日内即請假他去 
　　公民吳紹文等昨呈齊省長請扣留辛漢潘承鍔當選參議員證書 
　　江寗地方檢察廳九日下午已傳惟肖照相館主　　訊明楊石在該館撮證據五張賬據聞已由檢廳蓋印 
　　江寗地方檢察廳對於辛潘被控之選舉訴訟案進行遲滯聞有王某昨亦上書質問 
　　徐州來人云張勳擬日内聨絡鄂督王占元贛督李純通電反對加入並請李純以去就力爭政府准李假兩月 
　　兩淮運使劉文揆日前過寗赴徐茲聞已由徐入京將有所運動 
　　孫多森爲寗湘鐵路事出京來寗查勘路工 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[裴博士勸中國研究農]  
　　南宿州四月七日西友通訊云美國裴立博士爲農學界之泰斗以精於植物學及農學著聞於時迄爲美政府所指派之農學會會長復爲美國考紀爾大學農學專科之主任敎員埀二十五年專科之發達多賴其力嘗游歷各國考察農業情形本月五日由金陵抵南宿州住於距城七英里之田莊中盤桓一日向此間最開通之農夫詢問一切察視農具研究耕種情狀晩間演說改良農業問題就本地情形發抒其意見由金陵大學某君譯爲華語來聽者有各界人士足爲南宿州之代表聞其議論莫不欽佩裴博士略謂自遠地來游中國考察農業志在研究苟有所得亦可貢其芻蕘以備採擇農業之於人民有極重要之關係美國於各處設立農業普通學校農業專校模範農場農業展覽所農業協會皆所以提倡農業而促其改良也余至中國非欲作如何改革中國農業之主張但可略述意見以供研究凡世界農業發達之國則無饑饉之憂此爲衆所共知之事余聞貴處常患水災致使民食缺乏查水災之由來厥有二端一爲河水泛溢一爲雨水太多而地勢平衍不能排洩之當先知雨水之量及淹水時河流洩水之量與被災地點積水之深淺然後始可謀補救这方否則雖有工程師亦無從施其術此當測量準確年年行之至若干年而後可苟無歷年精確之紀錄縱設法補救亦斷非充分之謀余非工程師故未能解决此難題但愚見以爲掘湖開河以使水有所歸並利用掘出之泥土以塡高餘地或可不不無裨益當冬季雨少而農夫無事之時此法似不難施行余見塚地壘壘竊謂此種塚地大可利用以栽種桑樹又貧民往往從塚地掘取草根以作柴薪或以可作燒料較善之草植於塜地間亦廢地利用之一法再河旁路邊城牆内外村莊前後以及各處荒地皆宜廣種有用之樹木以盡地利今美國從中國採取和類榖種運回本國以便試種以余所知運至美國之高粱種即從南宿州取得者輸入新榖種固爲改良農業之一道然尚有三法第一宜培植地方肥潤土壤第二宜改良農具力求耕種之進步第三宜選擇種子循此進行必有成效欲爲好農夫不可不知此與改良農業抱有關係之三法以及他種方法惟農夫敎育未可獨責諸農夫本身田主與社會亦當分負責任創一農業團體互相討論此乃公共所應爲者也農事進步頗緩未可急望收效不宜於一年之内希望太奢將來此地當有留心農業之人出而組織農事研究會宜與之公開農業展覽會取榖種畜類而比較之綜之非留心農業者常集一處而研究種種問題則農業終無改良之望也云云 
[塞外通信（塵隱）]  
　　提倡植樹聲中之綏城柳 
　　凡塞外各府縣城及鎭堡等沿城壕之兩側及道路旁敎場内之樹木以綏遠城内外爲最整齊綏遠城周圍長一千九百六十丈約距丈餘植楊樹一枝現在每樹之周圍四尺以上五尺以下以予之手團之約得八圍者居多其樹之高度約較城垣高出丈餘城高二丈四尺女牆高約三尺總而言之樹之大小相差無幾其間隔亦有一定而其高度尤爲整齊如花園内之藩籬用人工剪平者然予常與友人遊南門外門外有橋跨城壕橋下有水流出流長一里許非但冬日不氷且有青藻蕩漾其間其旁一帶大楊樹平民拾樹枝者常以掃箒掃樹下樹下原有草地故清潔可愛雖南京勸業場上海哈同花園或有不能敵其雄偉者一日散步出城見沿城楊樹離地丈餘之皮完全剥去予甚詫異以爲如此樹必死矣土人曰此爲旗丁生計困難將樹變賣以補旗丁務農之資本予聞之甚歎惜蓋綏遠城垣雖不及南北兩京城垣之高而清潔整齊實相匹偶沿城有此種楊樹遠望之如烟籠城郭加以陰山山脉掩映其後確入畫景查此種楊樹係同治九年綏遠將軍定安所種用八千餘金植楊樹三千七百餘枝定將軍撰有濬濠種樹記記中有『予自鎭綏遠旣建北門之樓（樓上有額題曰吞山）暇則登樓眺矚洵爲表裏形勝襟帶巖巒而池擁泥沙地虚林蔭所謂清漣而鬱葸者安在乎奚怪乎生氣之不舒而佳氣之不萃乎又曰吾以斯土寥落之故就不息之化機助將敝之形勢盈盈焉嫋嫋焉彷彿乎鳳池春色柳暗花明使朔漠荷戈之儔共沐聖朝之涵育焉』讀此文知其用意之善且用去不少金錢費去不少心血定將軍亦算歡喜公益事之人物也當此春氣融融樹木發芽之際而蓬蓬勃勃之大樹竟被鋸者鋸倒者倒臥於初萌之草地上如死骸然且在未鋸之先將其離地丈許之皮一律剥去如人之將死而莫或之救嗚呼現在各處提倡森林保存古蹟之說甚熾而綏遠城柳竟遭此浩刦正如迷信所說凡事有定數在數者難逃也予在北二十度至北四十度之海岸地方時居多而在北四十度以上之沙漠時尚少對於此地風景如初識之妓女尚無十分感情然見其如此遭刦竟有不堪回首之慨顧彼一般拾樹枝者獨欣欣得意一面拾樹枝一面信口山歌歌聲響亮東唱西和其詞之淫蕩或合於妓館之小曲而光天下日之下满目慘凉之際唱此歌爲樂不知此種人是何心理雖然予且不以此措意惟將已鋸倒之樹用米突尺量其年輪向南之面一輪得二十米理向北之面一輪得十七八米理自同治九年至今年約五十年能養直徑一尺六寸左右之楊樹木質白而鬆其紋甚大亦爲上等木器之材料留心塞外之實業者蓋不可不知也夫所謂補助旗丁務農之資本者何即在離歸綏三十里左右之渾津黑河兩處使旗丁務農將綏城破屋木料移至該處作爲農舍綏城本屬旗丁住宅城方形門有四均在各方之正中城中心有鼓樓亦甚整齊前月莊雁行都統壽辰聞點燈於鼓樓之四周頗呈美觀自鼓樓至四門之通衢幾無灣曲立於鼓樓下之中心望四大通衢之行人毫無隔障據云從前城内無漢人居住今容有幾家然不過幾百分之一綏城客房屋之格式相差不遠想建築之先必有劃一之樣式然後動工各街之水井均在同一之位置街道之寛度亦有一定故其房屋謂之官房不必房金子孫永享者也至貽穀任綏遠將軍時因知旗丁不圖生計終非善策擬設法集銀二十萬使旗丁務農當時尚有不贊成者後集得實銀十五萬而貽榖因事去職於是務農之事亦不果繼經信忠瑞堃張諸將軍傳聞此欵因種種挪動僅存十萬而至今僅存八萬此欵利息本作旗丁生計費然終非了局而時有不敷故擬實行務農後旗十五人往渾津黑河兩處居住此楊樹之價作務農之資本元來三千七百餘枚之外以四十餘年之滋生將近五千餘枝前年爲修至可鎭之電桿曾伐去一千枝今年又想到楊樹之變價嗚呼楊樹之命終矣 
[再誌哈埠俄人獲得自由]  
　　哈爾濱通信云俄國向以希臘敎爲國敎該敎雖與天主耶魞兩敎一派然敎中規章幾與該國專制政體相仿信敎者實不得自由若有崇信他敎者則格外歧視現聞新政府已議定准俄國人民信敎自由除邪敎嚴行禁止外其他無論信仰何敎皆一視同仁業電告各處俄人一體周知矣俄國言論亦不自由凡著作之書籍報紙必須先經官場查驗批准方能出版未經批准者無論如何宗旨亦在禁止之列自新政府成立後已准人民著作自由故俄報紙之言論已翻然一新其他若俄國之人民自由結會亦干例禁如有必須結會之事應先呈請警察廳立案經警廳批准以後開會時派員監視如有涉及政治評論即由監視員隨時解散現新政府已准人民自由結會不得再有干預情事俄人民通信向須受國家之查驗如有談論政府之言論即將該信扣留或嚴行究辦故此次大革命之風潮蠢動已久直至成功以後新政府通電各屬准人民自由通訊矣 
　　中東鐵路工程營統領多立昻中將被執行部逮捕茲悉該中將被捕原因緣其姓字非俄國種族疑爲德人之故現該中將已具書向執行部聲明伊始祖原係法人於西曆一千八百一十二年由法國至俄以後即入任籍云云執行部如何辦理尚未知悉俄自政治改革後女界亦頗形活動各處組織女政黨頗多現哈埠俄女界亦已開籌備會議兩次聨絡各著名婦女刻正租賃房屋一俟租妥該政黨即行成立 
　　駐哈俄國總領事官特勞特灼立德自接到俄國革命成功電報後即由哈南下俄報初謂其潛逃現又謂該領事已由長春返哈在哈小駐一日又轉赴東海濱省矣 
[奉天檢查德僑竣事]  
　　奉垣對德斷交後已遵中央法令將特别保護證給與在奉營業之德商任其照常貿易一面派警留心偵查而德商亦已將所存鎗彈開單赴警廳報告經代理廳長禀明張督軍委派憲兵營營長王文華會同警廳長曁交涉署譯員前赴德洋行檢查聞德商共計七家存有鎗械者計克羅斯克隆禮和三洋行德國飯店四戶其瑟不來等並無鎗彈等件存儲當該營長等前往檢查時有已報告者按照報告書查驗未及報告者隨時詢明洋東查驗計克羅斯行中存鎗十一枝（鎗式不一）子彈九十料刀刺二彈袋二皮帶一皮套二克隆洋行中有手鎗一子彈七十九粒車匣十九枚禮和洋行中有鎗六刀刺一子彈七十粒砲彈二子彈匣五德國飯店中有雙甬圍鎗一水壺三鐵鍫三當即書具清單兩紙警廳長王營長與各該洋行東書名簽字各執一紙爲證其鎗彈等件則由憲兵營長收管代爲保存刻已將檢查竣事情形抄錄物品清單會銜報告軍署咨部備查惟代存鎗彈深恐時日過久或虞澀銹擬請督軍發交軍械廠收存矣 
[校務分掌案之辦法]  
　　敎育事業屬於敎授者十之三四屬於管理訓練者十之六七以多數敎員僅使其與於一小部分事而大部分事盡責諸校長與監學二三人無論其於理弗當事實亦有所未能况敎員與學生接觸最多管理訓練較易爲力乎是敎務分掌一事揆諸理論事實皆有不可不辨者也乃各學校敎員往往功課敎妥即爲天職已盡管理訓練若無與於己事者而簡人之舉動云爲於學生有何影響於學校有何關係非所計及故學校於敎員不但不能收補助模範之效甚而校長與監學所極力培養之萌芽反爲所摧折以去如此而欲圖敎育進步不綦難哉直隸有鑒於此除小學校敎員兼任管理迭經查視督促務期實行外去年通飭各中等學校籌辦校務分掌以敎員兼任管理訓練事宜邇來次第實行漸有成效日前全國敎育行政會議爲此事特提出議案旋經議决呈請敎育部採擇施行茲聞該部已於四日咨行各省區飭轉各學校參酌施行其原案辦法大要如下一爲校務分掌計設敎務監督庶務圖書四部各部部長掌理部務敎務部長掌理關於敎授及統督學科主任之各事務部内設敎務統計各股監督部長掌理關於訓育事務並統督學生主任寄宿舍舍監及校外團之訓育事項庶務部長掌理關於庶務會計各事務圖書部長掌理關於圖書一切事務斟酌校内情形圖書部得併入敎務或庶務各部部長得以校長兼任之二各學科置主任掌該學科敎授之統一進步及敎授法研究之事學科主任得以一敎員而兼數科三各學年置主任副主任掌該學年生徒訓育之事四各宿舍置舍監副舍監掌該宿舍之管理舍生訓育之事（無校外宿舍者不在此例）五爲圖敎務統一進步起見宜設部長會職員會學科學年主任會及各種批評研究會 
[陸督軍辭職之慰留]  
　　廣東督軍陸榮廷到京以後曾向政府提出辭呈其文曰榮廷自顧衰庸久懷歸隱祇以上感我大總統恩遇之厚下受粤人實望之殷不得已啣命理來藉定危局受事伊始正值軍務糾紛勉力支撐遂觸舊疾頭痛未已咯血繼作内損過多神形俱敝仰蒙我大總統格外體恤賞假調治近始稍稍就痊第元氣大傷病根未去有觸輒發仍在意中現幸粤紛已解大局就安及是國家閒暇之時容有閉門養疴之日若再不自揣度竭蹶以從誠恐調攝有虧勢成不治此身雖不足惜於事轉多貽誤思維再四惟有仰懇我大總統俯鑒忱悃曲賜矜全准予免去廣東督軍本職俾得退處家園安心調理倘託福庇宿疾克蠲一息尚存圖報要自有日也不勝迫切待命之至謹呈茲聞五日已奉指令略云該督軍勛高望重保障東南時事艱危尤資共濟應即早日回任藉鎭巖疆其勿固辭副茲倚畀云云 
[陸部所轄機關之經費]  
　　昨日（七日）上午九時四十分衆院財政委員會開會政府委員出席二十餘人委員長褚輔成主席宣告昨日審查陸軍部所管歲出至四十五目今日應續昨議審查衆無異議第二項四十六目四十七目京兆河洛徵募局經費審查報告據陸軍部委員明招募即徵兵之先聲將來尚擬擴充應照原案主席付表决大多數通過四十八目至五十四目均牧畜馬場經費審查報告應照原案表决多數五十五目兩翼牧羣蒙旗官經費審查報告以該經費係舊制旗營性質主張裁去政府委員再三說明要求存留主席以審查報告表决少數以原案付表决多數五十六目海陸軍會計審查處經費之審查報告主張照原案多數五十七目高等軍法會審處經費審查報告主張不必另立名目歸併陸軍部表决多數五十八目陸軍監獄經費照原案五十九目至六十一目均無線電經費查報告主張照原案衆贊成六十二目至七十目均關軍械局所經費照原案七十一目印刷所經費照原案七十二目至七十七目均採辦軍米局經費審查報告主張裁去政府委員說明要求存留馬驤易宗夔等將有辨論終由馬驤主張現旣劃一軍額此項採辦軍米經費應由全國師團經費項下開支以節糜費主張裁去主席付表决多數通過七十八目至八十四目均軍學經費審查報告主張照原案衆贊成八十五目勳奬章經費審查報告勳奬章憲法草案旣删去此條經費應撥臨時門主席表决多數八十六目卹金照原案八十七目諮議差遣候差薪金火食審查報告以此經費每年共一百二十四萬四千三百零四元之多本科調取諮議差遣候差人員名册詳細審閱就中固有學校畢業刻下無事暫候差於京師者而由各省督軍師長旅長解職歸京應一諮議之名每月領五六百元薪津或三四百元薪津者實居多數前者本有津貼火食之事實而後者實無再予薪金之必要主張此目只留四十萬元作爲候差差遣津貼火食餘均裁去以節糜費政府委員說明本國軍俸並未實行所有大小軍官共有四萬之多不能不少事津貼要求留存不能裁減云云唐理淮贊成政府委員之說反對審查報告易宗驤折逾桓王葆鎭王玉樹馬驤彭學浚等紛紛討論政府委員又再三說明刻不能解决白逾桓主張緩議俟將人員名册俾衆傳觀後再行表决主席付表决多數 
[魯省近事（懷瑾通信）]  
　　交涉員警廳長辭職揭破釐局積弊 
　　濟南道道尹兼署特派交涉員唐柯三本一參議院議員去歲秋間辭議員而就道尹其目的蓋在以道尹爲過渡不料目的未達而外交上之棘手日甚一日唐旣受張懷芝之督責又爲各界所反對不得已乃於日昨具呈省長請轉電中央免去交涉員一職以避賢路尚不知張懷芝允准否也警察廳長周荃孫（江蘇松江人）以工業學生資格得署山東警察廳長並兼軍署諮議實由段芝貴推薦之力或云張懷芝前以山東地方多日人交涉警廳長一席須熟諳日語之人因一時未得相當人才乃向奉督軍索薦周其時適在奉當一不甚重要之職奉督遂以之薦於魯督任事三月由張懷芝呈請中央任命者兩次均以資格不合經部批駁周不得已乃於日昨辭去廳長專任諮議所遺廳長一職已由張懷芝委任雷震春之子雷某前往接任視事矣 
　　魯省釐差以館陶一局爲最優姜溝洛口爲較優小清河之岔河石村次之南運河之安山又次之各地情形互異自小清河順流而下距省五十餘里名鴉旺口屬岔河釐局分卡以防上游貨船之偷漏岔河釐局在高苑縣境所有上游貨船如不過岔河者先由鴉旺口徵收必經岔河者即由岔河局征收此定章也其弊凡上游來岔之糧貨商船如不至石村卸載者及大米紙張等船由下而上者均可不塡釐票此項漏巵每歲甚大石村釐局在廣饒縣境距城五十里所有下游自羊角溝入口之商貨船隻運赴長山濟陽高苑靑城蒲台濱縣齊東等縣及省城銷售者石村爲必經之路照章收釐税入甚豐惟該局之比較有限歷來辦税人員祇要足敷比較餘則於冥冥之中各事分肥現聞前項情形已經現財政廳長王小宋調查明確擬委精幹人員前往將所有積弊盡予掃除矣 
[三縣水利研究會之發起]  
　　蘇省開濬赤山湖案業經省會議决咨由省長令行江南水利局派員測勘並轉咨財政部允撥二分畝捐以充水利經費專欵各在案茲聞有公民萬脩厚鄭巽唐慶昇馬駿俞仁愈馮德恩李國銓王德楷郗大經郗純張尊榮陳蔭槐王文桂王鼎晋湯鼎李茀初湯登甲等多人爲研究濬湖及推廣水利起見組織團體定名爲江句溧三縣水利研究會並草訂簡章九條呈奉省長批准備案其呈云呈爲組織江句溧三縣水利研究會並擬訂簡章仰祈鑒核准予備案事竊赤山湖居秦淮上游關係江寗句容溧水三縣水利第以淤塞日久水無可容近十年來四鄉水患頻仍動成澤國前經省會公决開濬此湖咨請省長查照施行有案并蒙令行江南水利局派員勘估則實行開濬爲期自當不遠從此江句溧三縣人民之生命財産胥受我省長之賜矣公民等自維謭陋何敢凟陳惟念水利之興關係重要尤須切實籌畫期於便利進行茲爲研究水利互換智識起見爰組織團體定名爲江中溧三縣水利研究會并擬訂簡章共九條理合具文連同會章呈請鑒核准予備案實爲公便謹呈當於上月三十一日奉省長批云呈粘均悉該紳等因研究地方水利組織會社互換智識嘉許殊深應准備案仰將江句溧三縣水利應興應革事宜分别討論呈備採擇此批粘存 
　　附呈擬訂江句溧三縣水利研究會簡章第一條本會以江寗句容溧水三縣紳民共同組織之定名爲江句溧三縣水利研究會第二條本會會所設於南京城内第三條本會以聨合羣策交換智識研究開濬赤山湖及關於三縣應興之水利爲宗旨第四條本會設會長一人副會長二人由會員公舉之第五條本會幹事每縣各設二人或四人由會長提出但須得會員多數之同意第六條本會會員除發起人外凡志願入會者須由本會會員二人以上之介紹第七條本會每月開研究會一次由會長於十日前通知其會員中或有事故不能到會者須先以書面聲明届期卽由會長提出應行籌議之事項與列席會員研究这第八條本會經費暫由發起人擔負之第九條本章程有未盡完善之處開研究會時得修改或增減之 
[江北通信]  
　　四月五日上午九時浦中各界在公園舉行植樹典禮 
　　淮陰縣公民夏寯藻等寓書質問本邑省議員孫某陳某改選參議員賣票事語頗激烈 
沭陽縣歷歲沒收匪産田畝二十八頃前以公用抵押二萬元嗣因籌辦工廠經費無出省令查明價值竇知事估値萬串省長嚴令申斥並令速行繪圖詳註送省查核再用投標方法變値充公 
高等分廳地址原定同仁典由紳董王化南等函致馬旅長商請將典内醫院移至城外並償修理費用馬氏以該處屬於軍事範圍未便遷移省公署高檢廳先後訓令江北各縣知事協緝浮冒侵吞这前吉林琿春採金局長劉嘉賓解案訊究江北各縣知事奉省令内務部咨關於宗敎財産須遵現行管理寺廟條例第十一條切實保護妥愼辦理 
 
 
 

Page 7

 
 
泗陽人民楊龍田等以値此春荒槽坊收糧釀酒有礙民食特電請省長飭縣勒令停釀以維民生 
　　清江豐濟倉定於四月七日開賣平糶每石約四元二角但米稍嫌粗糲 
　　淮安關杜監督連日柬邀浦中軍政官吏赴板閘篆香樓會餐玉蘭花片 
　　四月五日下午三時省立五師六師兩校在南城外校場比賽足球雙方各勝一球因五師受傷大啟爭執而散六日與三農比賽七日與淮安九中比賽 
　　第一旅長馬玉仁又於四月六日晉省 
[浙審檢所問題之一段落]  
　　司法部之佳電彈劾案之通過 
　　浙江高等廳昨奉司法部電云高等審判檢察廳本部呈浙江省長裁撤各縣審檢所越權處分據實陳明一案七日奉指令呈悉裁撤審檢所旣係該省長越權處分應即撤銷至如何結朿卽由該部速擬辦法呈復核奪此令又本部呈遵擬浙江審檢所結束辦法請將各縣審檢所一律裁撤司法事務暫由各縣知事兼理一案本月八日奉指令呈悉准如所擬將浙省各縣審檢所一律裁撤所有司法事務並責成各該縣知事暫行兼理即由部轉行遵照此令等因除分别電行浙省長外仰卽遵照司法部佳印 
　　昨日（十日）省議會開第七次大會議員報到者一百十五人議長振鈴開會第一案彈劾浙江省長齊耀珊違法案首由提出者盛邦彦登臺陳述理由共分三種一摧殘司法擅裁審檢所紊亂訴訟秩序人民因此受莫大之痛苦間接損失多少之金錢三權基礎被其摧殘違法一二破壞立法省議會議决本省預算及單行條例爲固有之特權共和國家行政長官對於預算不得擅自更動齊省長擅將本會議决預算案逕行變更違法二三不守約法齊省長擅裁審檢所不遵部令違抗命令破壞行政統系違法三有此三種理由不得不提出彈劾但結果如何本會可不必問次由張廷霖發表意見謂齊省長違法國會提出查辦國會爲全國人民之代表機關省議會爲一省人民之代表機關齊省長違法已爲全國人民所不容則浙江當包含在内故此案無反對之餘地其所違法之點曰摧殘司法破壞立法不守約法種種理由已經盛議員詳述無庸贅述嗣有秦柟毛雲鵬何紹韓等相繼反對認齊耀珊違抗命令受行政上處分則可然並非違法惟變更本會預算確是違法儘可質問待其答復不得要領方提出彈劾云云衆大不以爲然當付表决在廣者一百十五人贊成起立者九十人大多數可决通過付特務審查由議長指定曹位康張茗驪金燮鄭凝胡禧昌莊景仲張立應繼周宋吉成奚炯文丁鎔沈宏燮韓澤黄强姚祖範陳鍾祺陳樹基余壽堃胡炳旒謝迺績顧宗况張廷霖趙鏡筆謝鍾靈馮良翰錢宗輪王廉許祖謙李芑任鳳岡毛蒙正等三十一人爲特務審查員又議第二案張立動　應與第一案合併審查大衆贊成又議第三案取消浙省各征收公費由提出者余壽堃報告畢無甚討論付法律股審查議長卽宣告休息迨復入席已不足法定人數乃延會 
[杭州快信]  
　　楊督軍昨午前十鐘拜謁康南海回城順道至陸軍同袍社檢視鎗械復至舊第七旅旅部察閱一周 
　　康南海因游湖來杭寓西湖劉莊軍民兩長聞信俱出城拜謁 
　　玉環監犯反獄知事吕衡撤任委前長山門絲捐局長李景枚署理管獄員陳某提省訊辦 
　　前廣東揚陽知事樓守愚（浙籍）挾欵潛逃奉咨飭緝樓覔保予限自行赴粤投到現樓逾限逗遛昨該省復來電咨催齊省長飭警廳向原保武林印書館勒追 
　　災歉條例歉緩錢糧向由次年麥熟時補征人民不明斯恉有初已繳納者往往藉口流抵新賦財政廳已飭各縣明白曉諭 
　　齊省長委沈維誠署安吉孔憲熙署嘉善殷濟署蕭山各縣知事昨已發表 
　　財政廳新委員屬調查牙帖委員已一律出發蔣尊簋昨由諸曁掃墓回杭卽在南星橋舍舟登陸乘特别快車攜眷回滬 
地方通信 
[松江]  
　　勒交肇事伶人松江新舞台因不服檢查印花以致停演各情已載本報茲悉不服檢查者係伶人夜未央當時曾將縣署邵科員揪扭侮辱邵不肯罷休欲令前台經理徐壽僧將該伶人交出徐以是晩所演戲劇因合同上糾葛與前台脱離關係由後台劉藝舟獨負責任今夜未央於肇禍後已經他去無從交案不知邵科員將如何辦理也 
　　郵政局長易人松江郵政局長魏人龍因於本年新正將本體郵差撤換致起反抗風潮嗣經總局派員澈查責魏辦理不善魏遂呈請辭職雖由軍政長官具函保留毫無效力業於本月一日由郵務司另委陸衍康來松接事魏人龍則另調上海二等分局会職云 
　　修志經費議决帶征華婁縣志失修已四十餘年現經圖書館長雷君彦呈請縣署重行纂修李知事深韙其說於本月十日邀請耿雷王謝諸紳及所屬各機關主任二十四市鄉自治委員到縣會議先由知事報告開會宗旨並請將應需經費籌措旋經到會之三十九人全體表决擬照前清光緒四年帶征修志經費之成案於本年下忙起每畝帶征洋五釐以三年爲率按松江全縣田畝總數核計三年約可帶征洋一萬四千餘元惟此項帶征之修志經費不得另征征收費至修志辦法决主分邑仍名爲華婁兩縣志續修光緒五年至宣統三年關之事實刻下先由到會諸人將議决情形具呈縣署由縣轉呈省長核准後即行設局開辦 
　　求忠校舍糾葛始末求忠國民學校校舍舊係明靜堂僧居歷年向無房租自顯宗爲該堂住持僧後即要求該校校長沈玉泉月出房租若千金並欲收回一部作爲禮讖之用沈置不與理顯宗卽以侵佔佛殿等詞具呈縣署一面並將此情申訴佛敎總會縣署接到呈詞即委學委吳子祥從事調查佛敎總會亦派僧人佛仰西來松與沈校長交涉沈與該僧相晤辨論後未能解决故仍由顯宗於前日設宴邀集敎育會長姜揆勛學委吳子祥等請其從中調停現沈校長已允年出歲修費十元並允於下學期將校舍遷入内部而以外部供該堂禮讖之用故兩方已言歸於好矣 
[南通]  
　　城中之竊案自城西大街順利衣莊樓屋三幢門面闊綽最足動宵小之覬覦昨晩一點餘鐘崗警見莊門大啓　無一人喚醒店人查點失去洋蚨三百餘元並有小洋百數十角銀鐲六付遺落屋頂現經該店主呈請警局飭緝矣 
　　濠河之浮屍東門北城脚池州公所左側濠河中日昨忽由北汆來年約六十餘歲身著青藍布衫褲满裹稻草之浮屍當由探役呈由警局報告縣署盧縣長隨即率同檢騐吏前往驗得委係生前落水斃命除備棺收殮厝壇外即出示招領屍棺一面並飭緝兇犯訊究 
[蘇州]  
　　保安隊捉賭案近狀警廳保安隊在幽蘭巷黄宅捉賭搶洋一事業蒙省長飭令解送吳縣公署歸入司法範圍訊辦迭誌前報茲悉吳縣公署業已派警拘提各賭徒董稼伯朱秀石黄老四許老三江道士寶和蔣駝子余覺人吳某陳某等十四人須俟拘提齊集方始移會警廳查提已撤保安隊長楊德明已撤西區長楊士奎及張繼武張振勳劉玉堂等到縣質訊乃縣署拘票發出旬餘而各賭徒迄無一人提到且警廳自行看管之楊隊長楊署長等五人亦已釋出觀此情形大有冰消瓦解之勢矣 
　　四年公債第四次付息吳縣公署接奉財政廳轉奉内國公債局函謂現届四年公債（四月十二日）第四次付息之期應卽預爲布告俾衆周知仍照前頒付息規則認明債票暗記及外蓋小戳辦法妥愼辦理並再照章塡表飭於持票換現時連表并繳銀行所有記名各戶應將原債票逕向本廳領息至於千元以上債票應由購票人持票赴銀行當面剪票領息但不得將息票先自剪下飭速轉行知照云云孫知事已出示布告矣 
[鎭江]  
　　楊師長視察防務自中德宣布絶交後鎭郡軍警即實行戒嚴凡緊要鄉區火車軌道俱加派軍隊駐守日昨駐鎭陸軍第十九師楊春甫師長親至高資辛豐東馬頭都天廟圌山龍潭等處查閱所駐軍隊防務現狀事畢即行返鎭 
　　委派外交調查員鎭江關監督兼交涉署長周嗣增以近日外交事務繁繁重特派駐鎭水陸總巡周少堂爲外交調查員以資臂助 
　　呈請開墾二蕩揚中縣屬新洲二蕩地方現有荒田二千餘畝土質美厚棄置可惜現由公民王有富等呈請築堤招佃開墾想事關地利必邀批准也 
　　江北連出刦案聞江北興化鹽城一帶邇日盜風甚熾前晩興邑西二十里張家莊富戶周姓家突被匪徒四五十人明火持械搶去銀洋衣服甚夥鄰近莊民鳴鑼示警匪等卽用鋼鎗轟擊是以莫敢往救除衣飾等物悉數被掠外並將室内地板撬開搜尋殆徧迨保衞團曁官軍聞警往捕匪已携贓遠竄該事主刻正詳報當局請緝贓盜又興邑之東小蕩口富戶葉某家前夜亦被盜匪多人明火執仗撞入室内將銀洋衣物席捲布去該事主亦已報縣請勘矣 
　　拿獲男女扒匪日昨午後有口操京音之男子一名少婦一人該婦身衣二藍洋縐綿袍天青杭綾馬褂喬裝男子同至大街裕記綢號購買洋縐數疋揀選各種花式均不合宜旋乘櫃上生意忙迫之際串竊洋縐二疋甫出店門被櫃夥察覺立即鳴警將該男女拘送警察總局經甘警佐嚴訊供訊不諱各責手心二百下一百繫以鐵索飭保鳴鑼遊街三日 
　　實行編查牙帖牙行登錄憑證現届二年編查之期業由縣公署函致商會通告知照除入會各牙商由會調集登錄憑證彙案送縣查驗加戳無庸挨戶編查外其餘城廂各牙戶散漫無紀定於本月十號起由商會派員一人會同省委朱君挨戶編查以期核實一俟城廂查竣再行分赴各市鄉按戶編查 
[揚州]  
　　查勘烟苗之預備江都縣署頃聞英使委派查勘烟苗專員陶樂爾已於昨日抵寗不日往江北查勘特飭令各警區從速預備以免臨時倉卒又聞周芷貞知事日前雖據各警區及鄉董會具烟苗肅清切結仍恐尚有未清之處特於今日（十日）率帶警衛隊親往四鄉復勘烟苗一週以昭愼重 
　　私售硝磺之查究硝磺爲製造火藥用品前經軍署規定將硝磺收爲官銷如私行售賣者卽按法懲治現硝磺局查有蔡文榜在外私銷日昨特具公函請江都縣署提究周知事接函後即派警訪提矣 
　　請祭崔鄭二公祠日前有耆民莊慕善呈請兩淮運署飭祭小金山崔鄭二公祠現聞劉佑常司長已令江都縣知事辦理矣　　飭用高師畢業生日昨江蘇齊省長轉敎育部咨訓令江都縣署以武昌國立高等師範學校此届畢業生分發蘇省者暑假後各學校如需用敎員應儘先聘用周知事當即轉咨省立第五師範及省立第八中學兩校遵照 
雜評一 
[兩粤巡閱使（一子）]  
　　預算審查會方擬裁撤長江巡閱使乃不謂長江巡閱使未裁而兩粤巡閱使又添設矣且恐此後援例而起者將不僅此兩巡閱使也 
　　我國今日在財政上有無添設軍事機關之能力在地方上有無添設軍事機關之必要此乃研究此問題之要點也預算審查會以正在財困減費之際認此機關爲非重要而去之政府則認此機關爲必要而添設之行政部與立法意見之不相融往往類此豈僅巡閱使一職爲然哉又豈僅關係軍費一問題爲然哉吾不暇論此一問題之是非矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[最近運往内地之貨物價値]  
　　農商部令行上海總曾會轉知各業調查各種貨行價値限期塡表呈復備考已誌前報茲悉江海關施監督亦奉財政部令飭查該關每月洋土各貨出口運至蘇州杭州嘉興三埠之價値呈送報部以資比較茲已由海關税務司造送民國六年一二三三個月洋貨運至蘇州値價銀二十萬七千三百七十六兩杭州値價銀四十萬三千八百七十一兩嘉興値價銀二十七萬九千七百三十七兩土貨運至蘇州値價銀七萬六千八百四十二兩杭州値價銀十五萬五千九百零五兩嘉興値價銀二十萬五千九百八十六兩聞已報部備考云 
[中國銀行之宣言]  
　　中國銀行召集股東代表大會將於五月一號在北京舉行蘇屬各商股股東均將選舉代表北上茲聞股東方面得該行最近宣言略云中國銀行自民國元年正式開幕於今行號逐漸分設已達二百四十餘處營業總額每年出入計兩萬萬餘元之多平日處理諸務於因地制宜之中仍寓循規就範之意以是信用日彰基礎日固資本總額原定六千萬元開辦以來已由政府撥交一千萬元憑此經營利殖豐厚上年淨利已達二百餘萬元政府嘉其成績嗣又定續交資本一千萬元復因中國銀行迺國家銀行立金融之中樞爲商業之保障上關國計下繫民生不獨爲政府之事業實亦舉國人民之事業故招募商股則例已定有明文官商會辦各國亦均有先例若英倫銀行幾純屬商股其他各國中央銀行或官商各半或官股稍多商股較少成例皆昭昭可考今者召集股東代表大會集思廣益共策進行凡吾股東曁海内紳商各界關必財政者盍興乎來 
[美郵局止收寄往敵國之郵件]  
　　大陸報云美國郵政局通告謂取道美國往來德國或寄往奧匈盧森堡布加利土耳其各郵件之航路現已不通 
[三誌會勘烟苗之預備]  
　　上寳兩縣知中昨奉會勘烟苗記名道俞特派員佳電開部委與英領不日將到與某縣接壤者四邑均須同時提前會勘不免顧此失彼現已派委李寳田於本月十日前趕往閘北高橋兩處與貴縣協同查勘上海縣希仍派姚文達寳山亦希仍令張元燮與彼會勘以資熟手爲要特派員俞佳叩 
　　上海縣公署昨日發出布告云爲布告事案奉江蘇會勘烟苗特派員俞函以查禁烟苗一案此次英員會勘在邇若不格外注意設有發現之處於國際將發生絶大交涉則此次會勘問題異常重要令即懸賞招告遍示曉諭等因查此案前奉省令業將懸賞辦法布告在案茲奉前因合亟再行布告仰闔邑人等一體知悉如有人告發私種烟苗情事經本署查明屬實定照前次頒布辦法給予賞賚决不食言惟不得有誣告情弊其各懍遵毋違特此布告 
[撤消禁烟調查員之通令]  
　　江蘇齊省長通令全省水陸警廳及滬寗滬杭兩鐵路管理局略謂烟禁限满蘇贛粤三省推銷印花税土已於本年三月底限满截止所有該三省禁烟總辦派出在各輪埠碼頭各火車站查烟之調查員業於四月一日起一律調回吊銷執照嗣後禁烟事宜應責成該管警區警探認眞調查如有流氓匪徒冒充調查員名義藉土索詐應即一併嚴拿懲辦毋稍輕縱云云淞滬警察廳長徐國樑奉文後已轉飭所屬警區一體遵辦矣 
[南滙發生因姦殺害尊長案]  
　　南滙縣潭家駁岸地方有年逾花甲之陳則廷家道小康因抱伯道之憂故廣置姬妾其第八妾某氏性頗風騷與陳之姪孫阿大暗中往來已非一日去年復捲去衣飾等項匿居滬上邇因所捲之物業已用罄於上月潛回鄉間大受則廷斥責因之懷恨阿大與陳妾竟起不良日前設計將陳騙至其家用繩勒斃即將屍身藏匿以滅蹤迹旋被陳女偵悉在阿大房内覓得父屍當即喊到鄰保將阿大與陳妾一併拘獲一面赴南滙縣公署具報葉知事以事屬因姦謀斃尊親屬特於前日（即七日）帶警親自下鄕檢騐委係生前勒斃當將姦夫淫婦一併帶回以憑訊核 
[卸任警佐臨行時之兇劇]  
　　上海縣警察事務所警佐主任景毓華奉令調署川沙縣知事遺缺改委該所司法科長王敬常代理等情已誌前報茲悉景君奉委後已將所辦一切案牘移交完畢即於前日（十號）上午九時前赴川沙履新當乘馬車蒞各機關辭行後經過小東門外該馬車誤撞在第一區警察署查崗巡長某甲身上甲以該馬夫不應如是疏忽向之理論該馬夫張海林倔强不服甲遂將張由車上拖下拔取所佩指揮刀將張手臂猛戳一下致張手臂連衣洞穿流血不止甲尚欲將張拘解到區當由景君向甲聲言待張自行投到貴區候示甲始釋手於是景君馬車駛至大達碼頭下車乘坐小輪赴川一面由張海林回所據情面禀王警佐主任請求澈究王君當卽委派第二科科員姚欣之前往實地調查並着姚赴第一區警署會晤董警正請爲查明答復昨聞董警正已將該巡長申送警察廳請示核辦矣 
　　另一訪函云前日上午九時許十六舖外馬路大達碼頭相近有淞滬警察一區署巡長某甲巡差經過見沿馬路停有馬車一輛因該處爲電車往來要道喝令停駐别處詎馬夫不服以致口角該巡長欲拘往區署判罰以致爭扭詎該巡長憤不可遏即拔所佩指揮刀向之亂砍該馬夫急用馬鞭遮護已傷手臂尚幸所佩之刀不甚快利祗砍破所穿棉衣及手臂當即互扭至該區署請究事後經旁人詢問小馬夫據稱此車馬上海縣沈知事所有因今晨往送前地方警察所主任現代理川沙縣知事之景毓華君前赴川沙新任是以來此云云並聞該區署長自兩造扭區後即詳詢一切察得該馬夫確有傷痕飭令送赴醫院醫治該巡長解送總廳候核 
[取締堆放木植之會勘]  
　　南市沿浦各木行因浚浦局取締堆放木植祇准於四十八小時内起卸完竣並限定以離岸五丈爲率各木行不能承認迭次禀請工巡捐局滬海道尹交涉公署等要求須離岸十五丈停泊木排迄今未奉准行故朱交涉員訂期十日午後四時會同浚浦局工程師勘明核奪等情經記前報茲悉是日由商董唐露園與木商代表等會同浚浦局正副工程師在董家渡浦濱次逢察看該業代表聲請在各木行門前沿浦開闢鐵攔門以便貨物上落務照前次决定成案進行應將未經完全之木行門前一律開闢以昭公允朱交涉員據情商之洋工和師似有允意惟該業要求在距岸十五丈以内起卸堆貨一節尚未認可故木業代表擬請唐董報告總商會列入議案設法維持迨勘畢時已傍晩是日朱壽丞局長適有他事未及陪同勘視 
[南市閘北之水電收費問題]  
　　内地自來水公司向各戶收取水價係按陰曆核算而支出則用陽曆致南市水菓等業公同議决將閏二月份水價扣抵暗虧各情迭記前報茲聞該公司因滬上商界慣例一切收支向按陰曆計算故自開辦迄今概用陰曆已經多載茲若改用陽曆於公司營業有關當將以上理由請董事會公决向向用戶疏通意見勸令照常付價故閏月份收價發單業已遵貼印花税票持向各用戶收價聞繳價者已有多家矣 
　　閘北居民因官辦水電廠於去年陽曆三月後改用陰曆收費計一年中連出兩個三月份之水電價今年又逢閏月吃虧太甚故已繕具公函列名蓋章者共五十餘家請該廠長將閏二月份之費一律免收業由該廠長曹元度詳報江蘇省長請示尚未核准茲聞各商民刻又查得該廠之用陰曆惟對於商界則然此外如各警區署所用之水電及路燈費等均仍按陽曆計算即此次藉口煤貴加價二成亦非一律如此任意出入殊欠公允故昨又函請閘北市經董爲代表再向該廠表交涉 
[兵工廠總辦今日接事]  
　　新任上海兵工廠（即製造局新改之名稱）總辦謝邦清奉陸軍部電令來滬接辦已誌前報茲悉謝總辦抵滬後卽至松滬護軍使署謁見盧護軍使面談一切繼至該廠及各官廳拜會惟該廠李總辦事前並不知悉直至新任謝總辦到滬始得陸軍部電令故連日趕辦移交頗形怱促現謝總辦已定十二日（即今日）接事至該廠更名及内部改組手續均須謝總辦接事後着手進行昨午李總辦特在該廠設席柬邀謝總辦讌飲磋商交替辦法陪宴者爲軍署參謀長馬鴻烈等暢談頗欠云 
[私售烟膏之懲罰]  
　　公共租界北河南路一百零一號門牌烟膏店主潮州人余佑之於奉諭關閉以後仍將烟膏秘密售賣被美捕房八十四號西探目利扶司偵悉於前日協同華探目王賜福前往將余拘獲出烟膏一併帶入捕房昨傳見証郭阿二及四百三十九號華捕將余解送公共公廨先由中西探目上堂禀明前情並將抄獲之烟膏呈案請察繼由見證郭阿二到堂證明至被告店内購買烟膏計小洋二角等語又據四百三十九號華捕投訴當時因見郭阿二至被告處挑膏曾向阻止訊之被告供稱所開烟膏店已遵諭收歇尚剩烟膏三四兩欲圖售盡致被拘案求察王襄讞商之英卓副領事以余故違禁令判罰洋三百元充公無洋改押西牢三月抄獲之烟膏燬去 
[訂定華人赴法之傭工章程]  
　　法國政府派委陶吕得（譯音）氏來滬告明駐滬法總領事與粤人梁耀卿訂立合同在滬招募華工赴法充當船塢曁各廠工人不使充任戰爭上之工作載明招工章程並經法領事署立案各情已誌前報茲悉梁耀卿所訂招工合同之人數並未註明總以愈多愈妙惟恐各工人及其家屬或有驚疑故又於昨日擬定工頭與工匠赴法充作機器手藝之傭工章程十七條除具呈法總領事查核外並將章程發交各工人查閱茲將章程錄下第一節所招中國機匠决不用於任何戰爭之事僅係爲在法國各種實業之使用機匠應精於機業者雇定先在上海由法國領事派工程司試驗其機業之程度第二節任用工人以在上海上船之日爲始二年爲期各以憑單上註明上船之日爲準合同期满由法回華之日則不在二年期限中若二年期满工人有仍願在法工作者則得仍享有免費歸國之權利但到法一年之後吕的而君或伊代表能預行告辭工頭及工人惟必須於三個月前先行咨照第三節中國工匠與法國工匠作同等之工價値當與法工匠支同等之値工頭及工匠每日所得工資及宿食醫藥等費開列（甲）工匠在巴黎府每日宿食醫藥所用費値法郎四個在外府卽三個法郎（乙）工頭工値每日得領現銀至少八法郎二十五生的工匠當領五法郎五十生的此係對於工匠試驗合格者而定若程度不適者一月内準該工之技術高下核算所有宿食醫藥費亦如是在巴黎府食用每日法郎三個半在外府食用每日法郎二個半住宿費二十五生的醫藥費保險費二十五生的支付工金悉照派往之廠規每星期日或半月一付所有章程第十四節應扣之數於工金内照扣疾病日休息日停工日僅有膳宿之權如經工人請求雇主應爲工人設便利方法寄欵於其在中國家屬此外雇主又應爲工人設利便方法妥存其自己所欲儲蓄或使用之欵項於中國或法國此項工人存欵或滙欵於中國辦法應得陶吕得君或其受權人及公司或其委員之同意上項存滙欵或滙欵應由雇主將其實數收據付工人爲憑第四節自華至法工作處所有工人川資皆由雇主出給合同期满回華川資亦由雇主擔任本合同内所定工人之飯食當由起程赴法之日起給並每日給予酬金一法郎此項酬金於工人落船時先行墊付法幣四十法郎由其在途中自由使用另有安家費五十法郎此項安家費於工人上船時交給惟將來由法回華時沿途僅給與飯食第五節工頭及工人自到法之日起至合同满期之日爲止除照第三節應得工資外亦能得不必出資之飯食及住所每人能有飯食如下米七百格拉姆肉或醃魚或鮮魚二百格拉姆或魚乾一百格拉姆鮮菜二百三十格拉姆或菜乾六十格拉姆菜葉三十格拉姆猪油十五格拉姆鹽十五格拉姆另能領柴火以爲供火之用住所必須公共設法安置在工廠近旁每人給以食飯之傢具每人給以一床鋪或臥具蓆一絨氈一第六節每日工作以十小時爲限工人工頭在機廠或船塢内工作應守規則諸事以勤速注意爲是勿使僱主嘖有煩言僱主一方面應以温良待中國人同事法工人停工之日華工人亦得停工中華民國國慶日華工人亦可停工除此之外工作之時應專心致志勤勉有加凡遇上列停工日每日工作十小時外倘有肯加工者則每小時應得一天之工値十份一第七節工人患病時醫院藥費由僱主擔任工人病時或養病不能工作時工人能領前條所得之飯食惟無工資凡工人病時過六星期或醫生騐其病狀必須回華則由雇主告知吕的而君或伊代表由吕的而君轉告中國駐法領事於接通告後八日内能另诅醫生騐其病狀若此方醫生之意與彼方相同則送回中國上船之後合同作廢兩方均無賠償損失之事倘醫生之意兩歧則請工人駐在地公堂公斷而定行止工人回國之川資食物由雇主擔任第八節法國一八九八年四月九號政府公布關於工人工作時受傷之條例華工視同一律惟照法國工人受傷條例内倘有外國工人在法工作因傷致命而伊家並不在法者不能得撫恤金現雙方議定如有中國工人因工作受傷或在途遇險而死者伊家人亦能得一次撫卹金計五百法郎第九節工人死後殯葬之禮應照駐在地風俗因工死者一切費用由雇主擔任病死歸工人出資工人死後當由吕的而君或伊代表轉咨中國駐法中國領事第十節工人在法時應受法國法律之保護及其自由另於宗敎得以自由工人亦當遵守法國法律雇主當設法使華工不受同事法工之欺凌第十一節在法工人之履歷及一切情形當彙記於巴黎由吕的而君或伊代表組織之公司内該公司將設在巴黎凡而洗叶路一百零四號後能隨時移設他處第十二節合同未满前華工不能直接經營别種生意亦不能自由工作於未分派工廠或另一雇主處倘雇主始則用之繼而因故不能任用當咨照吕的而君或伊代表爲華工另覓工作一切章程仍照前議凡工人非爲疾病只爲個人利便自由停工則缺少工作之日應於合同期满後所缺日數補足合同内註明停工之日不在此例第十三節工頭應使其屬下工人常有次序常守規矩赴法時途中應照管工人不准有强兇打架等事凡遇各處碼頭停船時應用監察不使工人走逃到法後在工廠中工頭應使工人照其才力工作並遵守廠中各種規則及命令在機器廠或船塢内工作時倘有過於懶惰表樣不佳不聽命犯廠規或不誠實雇主與吕的而君或伊代表商定告明道信公司後即行告辭此等工人於告辭後遇有公司船卽應回華川資自備倘告辭在合同第一年未满以前將平時所扣工資充作回華川資其數不敷當由興業公司代墊以三百佛郎爲最多數後由興業公司自由向工人索還第十四節爲便於遵守合同各項章程另外關於第十三節所定各欵在合同期内每日得將工人頭工資扣除一百分之十路上工資則不在此例所扣之欵存於吕的而君指定之銀行内該欵及其銀行利息俟合同满期仍付工人倘有上例罰欵吕的而君或伊代表得於所扣工資内取償第十五節工人於雇入時每入應立憑信單三紙上載明姓名號數小照及一切履歷到法後倘須補給他項憑信亦當照辦除照第一節試驗機業合格外所招工人必經吕的而君或伊代表請定醫生驗其身體强健並無疾病者方可承認簽字上船工人年歲以十八歲至四十五歲爲限第十六節吕的而君或伊代表能以招工合同之權利效力全分或一分讓於其他財力充足之公司或實業家旣讓之後接收之人能代吕的而君繼續其權利與責任而吕的而君或伊代表仍保接收之人遵守合同第十七節工人與雇主倘有交涉不能和平了結應請駐在地法公堂審判 
[道屬高等小學聨合運動會細則]  
　　滬海道屬公立高等小學校第一次聨合運動會定於本月二十三日舉行所有一切規程已詳載前報茲該聨合會事務所又訂運動會細則分發與會各校遵守照錄如左 
　　一本會依規程第五項之規定設事務技術兩部推定職員分部辦事由會務主任綜理一切呈請會長指示進行 
一各職員應辦事項以本規則定之本會職員應一律遵守 
[（甲）事務部]  
　　文牘（一）擬訂本會各項規章（二）章擬關於會事之各項函牘（三）關於會事之各項函牘並保存之 
　　會計（一）司會中經費之出入（二）編造本會經費概算及收支清册幹事（一）佈置運動場（二）預備會員食宿處所（三）購置或借會中應用器物（四）照料會場運動器械以外各種物品（五）不屬於文牘會計編輯招待糾察之事項 
　　編輯（一）紀載會場事件（二）編纂會場報告 
　　招待（一）留意會場内會員席之支配（二）注意會場内來賓席之整齊附收劵入場劵之檢騐 
　　糾察（一）維持會場秩序（二）糾正違犯規則行爲 
（乙）技術部 
　　司令（一）指揮各項運動之先後起訖　　評判（一）關於團體運動之評定（二）關於競技運動之評定 
　　編配（一）運動順序及時間之編定（二）運動員號數之編定（三）本部一切表類之編製 
　　陳設（一）會場圖之規畫（二）運動圈内外之佈置（三）各節運動器械 
 
 
 

Page 11

 
 
之設備與整理 
　　報告（一）每節運動前報告節目（二）報告競技運動優勝者號目（三）報告會場内臨時發生事項 
衛護（一）競技運動後運動員之護持（二）運動員有危險時之救治（三）衛生藥品之管理與施放 
　　本部各職員除司令評判衛護報告外其餘開會以前及閉會以後均應按照推定職務辦理以會事了終爲度 
[職員辦事及會議規定如左]  
　　（甲）開會前四月十五日以後每日下午二時至五時（乙）開會日全日（丙）閉會後閉會之後三日每日下午二時至五時本條之規定文牘會計幹事編輯編配陳設職員適用之職員於甲丙兩項日期辦事每日須先會議 
[進行日期規定於左]  
　　（甲）分送入場券編印運動順序時間表編定運動員號數繪成會場圖商定會員食宿方法處所須儘四月十八日以前（乙）佈置會場搬運器械分發職員徽章運動員符號須儘四月二十日以前 
[徽章符號以色别]  
　　（甲）會長絳色（乙）會務主任紅色（丙）事務部文牘白色會計墨綠色幹事紫色編輯綠色招待淡青色女招待淡紅色收劵淡藍色糾察藍色（丁）技術部司令黄色評判淡紅色編配靑灰色陳設淡藍色報告青色讏護淡綠色衞護股加紅十字章競技運動之運動員用　圓形之白布編列號數一褒奬凡團體運動優良者分别給與狀狀凡競技運動優良者授與褒章一本細則呈請道尹核示轉呈省長呈核施行 
[縣商會組織印花税票總發行所]  
　　推行印花税一事現經江蘇分處長李湛田來滬會同上海縣沈知事並督查兼勸辦委員李恂至縣商會與正副會長籌商擔任銷税事宜特在該會組織總發行所將應辦章程加以修正給發到所行將實行以後各分銷處須赴縣商會具呈志願書領證承銷銷行之税證須由該會加蓋戳記以示區别而便稽查現已由李處長會同胡財政廳長詳請北京印花總署頒發戳記不日即可到會啓用 
[編製工商調查錄]  
　　工商研究會正會長楊小川君曾經發起編輯工商調查錄仿照洋商所刋之行名簿式樣以便利社會提交評議會議决實行並商由王漢强君爲主任現已擬定規則凡工商各界商號地址門牌電話商品商標及股東經理姓氏開設幾年分别詳細調查以便編訂不日即須着手調查惟王君因恐調查或有未週及遺漏舛誤之處除持定通信處所爲樓外樓勸業場陳列所熱河路永泉坊隆泉公號交能路中華國貨公司及本會以便就近接洽外並於昨日通告工商各界迅即查照所訂規則詳細開明函送到會俾便彙齊編製 
[土商改營他業]  
　　本埠烟禁已届所有殷實各土商已遵限停歇預備改圖他業日前有某土行主鑒於滬上紗廠林立惟軋花廠尚少考查範圍廣大者祇有内外雲龍益泰永茂進豐及某某等六家是以糾集資本十五萬兩邀請王姓爲總經理並於垃圾橋附近覔得基地起造廠岸聞須設置大機車八十餘架俟廠屋竣工即實行開辦云 
[法領往謁道尹之改期]  
　　新任駐滬法總領事韋禮德君原擬於昨日下午三時往謁滬海道尹王君該署業已預備接待嗣因天雨未到一俟天晴再行訂期會晤 
[斥革通同舞弊之地保官中]  
　　二十五保七圖地保林子家即林炳奎因經辦本城馬姚弄楊姓房屋串同官中朱逮華舞弊匿報原價希圖漏税被上海市經董陸文麓查悉呈報縣公署請爲查究沈知事據報後已將該保林子家官中朱逮華一併斥革另行招充 
[菜場月捐不准減少]  
　　工巡捐局昨批華盛公司菜場禀請核減捐欵由云來牘閱悉查該菜場係認定月捐爲數非鉅未便率行求減應仍照認定數目按月遵繳所請取締新大橋私攤一節候函知警署辦理可也 
[農人喜雨]  
　　昨日北市米商接無錫快信謂今春天氣寒冷雨水稀少以致目下田間小麥之苗長者祗有尺許短者七八寸農人望雨甚殷今日之雨甚爲合宜嗣後得能雨水調匀尚可望有八九成收成惟較往歲須遲半月大約夏曆四月下旬可以一律收穫至近日米市情形甚爲平淡幸出貨不多故米價尚未大跌今日早市售開高糙粳每石洋五元四角糙元五元九角糙大子尖四元九角糙客尖四元四角糙羊尖四元七角粳稻二元八角糯稻二元九角秞稻二元六角小麥五元五角 
[工黨粤支部之近訊]  
　　廣東工黨支部之成立曾誌前報昨日本埠工黨總部又接到該支部印刷品多伴其緣起謂一國之强弱視乎工業之發達與否以爲衡故工業發達之國則其國强工業式微之國則其國弱我國工業不振寳藏莫興拙生利之方乏開源之術借外債以延殘喘此憂國者所引爲隱患者也今者帝幕云覆共和重興有志之士共圖建設爲國家施良好这政治樹法治之邦基得人者興百廢俱舉然承紛亂之後遊民載道餘莩塞途人民生計之艱倍於曩日倘不設法而安置之則弱者將轉死溝壑而强　將流爲盜賊矣隱憂藴蓄來患方長故振興工藝以厚民生提倡實業以謀國是斯固當今之急務也故欲致國家於富强必自振興工業始欲振興工業必自培植工人之智識技以始同人等漫遊歐美目睹各國著名之工廠吾國人之作工於是問者占百分之三四善造戰艦者有人精製鎗砲者有人開採礦産者有人建築鐵路者有人其發明奇巧之機器製作精美之用品尤以中國工人首屈一指焉今日歐美工藝之精實賴我華工之助力也楚材晋用豈不惜哉然我同胞之作工於海外者非不欲歸來以効力於祖國也苟能振興工藝設法而招致之則我國工業之發達可立而待矣同人等有鑒於此曾成立工黨於南洋各埠招集工人提倡實業開辦僅逾一載而百工居肆以成其事儲蓄銀行及種種之實業相繼而興百工人才及種種之技士接踵而至成效卓著惟彼都人士以興實業於異邦究無裨於祖國乃命同人等朿裝歸國謹據民國臨時約法第六條第四項組織支部於粤東與上海中華工黨總部聨絡辦理以冀統一未始非中華民國前途之幸也（章程從略） 
[僞造鈔票之察破]  
　　木匠謝益明明住居閘北長安路岐岡里前與同業胡木發等賭錢胡輸洋一元數角以五元鈔票一張向謝找取洋洋而去昨謝將此票至兌換舖兌取現洋經店夥察得票係僞造因扭胡赴四區警署控告諭暫管押候查核辦 
[寃家互相兇毆]  
　　住居西門内之南京人陳祥貴陳其貴等前被陳根寳姚祥生等控用毒藥謀斃董招山又將董媳串賣爲娼等情因案内牽涉多人經地方檢察廳一再預審以並無證佐將案註銷但兩造因此惡感甚深迄未能釋前日下午兩造又因前隙在尚文路互相兇毆由警到來將一干人拘送二區二分駐所經孟警佐略詰一過見姚等頭面受傷判送地方檢察廳訊辦 
[逆姪行兇]  
　　塘灣鄉民楊建卿有姪才生自幼失怙由建卿撫養成人前年爲之娶室不料才生遊手好閑兼有烟癖近且購得嗎啡針及藥粉到家打針過癮並在附近爲一般烟民施打嗎啡針漁利前日建卿以才生此種生涯並非正當營業向之訓戒詎才生反動手行兇鄰人見此咸抱不平代爲報告該處地方警署飭警將才生拘獲並在才生身畔抄出嗎啡針等併解到區略訊一過將楊建卿楊才生連同證物申解縣警察所轉解地方廳請辦當經檢察官預審之下判楊建卿退去楊才生收押候究證物存案 
[流氓糾黨行兇]  
　　小車夫應金水葉開成葉尤明蔡秀成向某作場購得舊竹笆數梱車　回家作薪詎經過美租界海寗路時被流氓馮小青瞥見疑係竊來上前攔住希圖拆梢因應等不服互相爭吵後被馮糾黨數十人持械毆傷經美捕房包探薛正昌與一百六十五號西探堯克查見將受傷人車送醫院醫治並將馮小青拘入捕房押候原告傷愈解廨訊究 
[賠償茶館損失]  
　　虹口漢碧禮禮一百十號門牌茶館主張怡芳指控陳鶴心馮阿三陳長發王金才等在伊茶館内互毆擊毁檯櫈茶盞茶壺等物由捕將陳等拘入捕房准各存洋保出昨經公共公廨傳訊因陳長務王金才保出不到着將保洋充公到案之陳鶴心馮阿三判各罰洋三元並於保洋内提取洋十元賠償原告損失 
[挾嫌報復之齷齪手段]  
　　南京路二百四十五號門牌三進鞋店歇夥耿盛復前日將汚穢之物傾於該鞋店賬房毛吉成頭面上有毛扭交一百二十四號印捕將耿拘入捕房昨解公共公廨請究據原告投訴因被告蠻横時將店中夥友毆打是以辭歇詎昨將穢物藏於洋鐵罐内傾我身上請究訊之被告供稱因被無故辭歇心中懷恨故以此報復中西官判耿押西牢二禮拜示儆 
[冒名欺騙之控訴]  
　　英商太平洋行指探浦東人龔志甫冒簽魯意師摩拍賣行收賬單騙以洋一百八十五元銀一百三十兩等情昨由捕房將龔拘解公共公廨請究原告由寫字人朱國候上堂訴明前情並據見證卜掌生顧招籌到堂證明被告冒騙情形訊之龔延律師到堂代爲辯護俞襄讞商之英白副領事判龔押候查明再行訊核 
[不付造價之訴訟]  
　　木作頭金緒記在公共公廨呈控已故盛杏蓀之妻盛莊氏不付造價銀九千餘兩一案前日上午據被告盛莊氏之代表律師投廨譯稱原各所控被告不付造價一案但原告係與合資公司訂立合同且查承攬内被告以未列名此案與莊氏並無關係惟原告預料被告决不到堂故呈訴後使人帮同欲向被告和解現被吉願將值價之道契繳呈公堂待奉傳訊被告親自到堂備質請求免予傳案交保云云關讞員商之英卓副領事判准照被告律師請求即將保證呈案免予到堂交保聽候傳訊 
[何苦互相纒訟]  
　　吳慶雲與王鹿萍因合股買繭糾葛在公公公廨公相控訴由廨訊諭令别交保在案前日上午由中西讞員關卓兩君復訊兩造各延律師到堂互辯良久中西官以兩造均無充分理由判將互控案註銷一併開釋 
[索償陰溝出水之租費]  
　　法商三德堂前延賚美律師至法公堂控稱前向陸坤榮購地九分七釐七毫建造房屋今被張姓阻止陰溝出水以致房屋損壞有升科單載明四址爲憑請求訊究等情後傳賣主陸坤榮到案訊據供稱民人售於原告之地契上書明西至竹笆爲界餘不知情當經中西官會同前往該地勘明實因升科會丈時該圖地保陸培生朦混所誤判着陸培生交保出外向張姓商讓出水之處禀覆候核今又傳訊陸培生稱奉諭前往商勸出水之處據張池氏答稱每年要收租地出水費洋三十元立據後方能允租請爲核奪並由陳池氏聲稱浜係婦人所開每日取水吃食倘做陰溝水必汚穢難以取用如欲建築陰溝理應貼償租地費書立租據中西官諭曰爾今阻止出水亦礙公衆衞生判候再請會丈局丈勘明白聽候核奪 
[期票到期不付]  
　　夏惠大至法公堂控稱前有某廠經理邱梅生向商人交易白煤付下期票洋一千零十元至期向索不付一味推諉請求訊追邱梅生供稱向在廠中爲協理貨由商人經手與夏交易且俟廠中經理陳竹林來申方可料理中西官判邱梅生交人銀並保限一個月繳清 
[貨價限期償還]  
　　楊寶慶前至法公堂控袁祖儀前至商號交易金水被欠貨價洋九十六元延約不付後竟避匿不面請求追繳等情當因飭傳不到曾經缺席判决後被楊遇見將袁扭交捕房解經公堂訊判押繳在案詎袁挺押不理昨又提訊袁仍一味支吾聶讞員判限十四天缴洋再違嚴究 
[追償借欵]  
　　段壽堂至法公堂控被朱德安虧欠借欵洋八十六元向索延約求請訊追朱由某甲代表投稱朱現因有事出門四五天後方可來申候訊聶讞員判限七天還洋 
[酒店深夜賣酒]  
　　虹口東嘉興路一百七十一號門牌某酒店主張定寶因深夜賣酒違犯警章被捕查見回禀捕頭請廨出單將張傳案訊罰 
[捲逃案有關法律]  
　　糞夫頭目王榮記（即王榮寶）在公共公廨刑事科控妾王龔氏（即前懸牌賣娼之妓女稚雲）捲取值洋三千元之金珠衣飾逃匿趙李氏家等情前日午後由廨提訊據原告代表律師上堂譯明案情並稱被告捲物背夫私逃違犯中國刑律應請訊究王龔氏亦延律師到堂辯稱原告所控空情毫無理由且貴公堂陪審官向來並不根據中國法律按諸西國刑律則此案無庸訊問應即將案註銷俞襄讞諭曰本會審官訊理各案常與各陪審官磋商援照民國司法部所定之律法判斷故此案無論如何應將原被告及見證供詞訊明然後定讞諭畢即傳王榮寶上堂詰問一過並據案證趙李氏之代表律師到堂代辯聲請改期俞襄讞商之義羅副領事判候復訊再核 
[逃婦被夫尋見]  
　　安徽人朱正銀之妻劉氏於去年四月間由原籍潛逃來滬現與何某姘識賃居閘北蒙古路汝南里昨被本夫來滬尋見扭控四區警署押候訊辦 
[一婦兩夫續誌]  
　　寧波農民阮燕生尋見逃妻陳氏已略紀前日本報茲悉陳氏係於數年前在籍背夫私逃阮各處找尋無着已置之度外前日因有人向阮報告陳氏匿居上海南市董有渡永平里内阮卽來申按址訪尋果見陳氏住居張正通家一再調查始悉陳氏已於去年八月間嫁與張正通爲妻阮遂投控地方檢察廳請求提究當經林廳長核准飭警將張與該氏一併均案訊供之下判令分别交保收押候傳齊人證再行核辦 
[懸賞招尋小孩]  
　　地方檢察廳司法巡警王振元向啹本城縣前街一百七十一號門牌有子現年八歲係半啞吧身穿灰色愛國布短衫褲元色粗布鞋灰色洋襪和尚頭而肥於本月十四日下午四時忽然走失無蹤王四處找尋無着遂投報各警區請爲查緝一面由王振元印發傳單懸賞找尋 
[贓洋被警搜去]  
　　西華德路同仁里八號門牌五金雜貨店主康緒湘控夥包復生竊取現洋鈔票二百餘元逃匿閘北華界等情昨由捕房將包與牽涉之東金山一併拘解公共公廨請究據原告投訴尚少贓洋一百十七元請追訊之包供祗用去洋三元數角所少之洋被江橋地方巡警搜去並據東供被告竊洋之事實不知情中西官判包押西牢半年東開釋並候函請江橋警署查復核奪 
[拘獲攫物匪徒類誌]  
　　紹興人榮阿三前日午後在靜安寺路攫取西婦沙爾德所携皮夾内有現洋七元圖逃當被新閘捕房包探何正喜追獲拘入捕房昨解公共公廨經中西官訊供不認判龔帶回捕房候查明復訊又湖北人李阿連前日在南京路攫取楊陳氏包金押髮圖逃經氏鳴捕追獲昨解公廨請究據包探陸桂山禀稱原告因病不到請爲展期中西官判被告押候禮拜五原告到堂質訊核辦又王長福前日在漢璧禮路弄内攫取張王氏包金挖耳由捕拘獲昨解公廨經中西官訊供不諱判王押西牢三月示做 
[粤省長贈送醫生匾額]  
　　廣東省長朱慶瀾以其孫於去冬在滬猝患驚厥一日數次諸醫朿手後延大馬路石路口餘興里幼科專家沈仲芳診視始得轉危爲安今春又出痧子亦經醫愈日前特制匾額一方由其二公子用彩亭鼓吹送往沈醫生庽所一時賀客盈門頗爲熱鬧 
雜評二 
[國家銀行之希望（訥）]  
　　各國中央銀行所以具絶大之威力者以其能綰全國金融之關鍵而調節保育之也所以能調節保育之者以其常爲一國現欵之集中點也夫惟現欵集中斯準備力厚兌換基礎永不動摇銀行鈔幣發行無阻一旦有事則盡用其力以救濟之市面得免於恐慌而經濟亦賴以流通故出其種種手叚以吸集現欵爲銀行發達營業之要務而所以能吸集現欵尤須以信用爲本吾之所望於中央銀行者如是而已若夫因營業發達而股東獲得利益猶其小焉者耳 
來件 
[副總統筆述本署火災原因]  
　　查春秋史鑑體例凡有火刦則書書則必詳其原因非徒誌災異亦所以戒前車防未然也中華民國六年四月一號江蘇督軍署内宅火幸賴軍警迅集不二時即撲滅雖稍有損失而辦公室公牘印信及官眷闔署人員均獲安全叨天之幸亦在事諸人力之也顧不種其因安結此果茲將概述其原因共垂證焉查此次火起並非有特别助燃及導引之物以爲之媒介推自客歲七月以後電燈被複線走電出險已非一次此第五次也其甚者竟至被複線斷墜於地同時各室紅光並發以急閉電門未至出險當即檢查分電門因雨濕及殘蝕被複線經久腐敗所致遂稍爲修理亦未以爲意也迨至客歲冬臘月間各室内外電燈同時發紅由紅而亮又數見焉因土牆甚厚未致傳引均以迅閉電門幸免危及故就上述經歷考之此次火刧之原因約有三端備述於下本署上房被複線歲久失修卽有修理亦不過遷就補綴未忍耗費公帑全行更換階爲火刦之原因者此其一本署上房年遠未修老屋山頹木架頂棚均坍塌屢次隨時修理隙漏借避風雨未忍耗費國家一錢大興土木階爲火刦之原因者此其二本署内外綦嚴故内宅各室電燈公司未能時行檢查又因省費不欲根本更動故往往電門未開而電燈已燃即走電之弊也况内宅燈頭又多電來比他處較早初燃之時電力又足稍有走電之處電氣充積於屋内一有觸發傳染導引不及十分鐘内宅各室同時火起雖有善者亦不能爲力矣階爲火刧之原因者此其三綜舉上列三端是以一旦失險電氣傳引速力甚大由下午六時起八時止延燒官舍六十餘間雖竭力撲救而已無及也幸也天光未黯警覺迅速全家得以獲全倘時至夜深更不堪設想矣中華民國六年四月一號誌 
來函 
[德大厚生紗廠經理穆藉初致中華工商研究會函]  
　　正副會長曁全　會員公鑒謹啓　頃閱日　敬悉本會副會長謝復初君曁華僑代表諸君等擬上全國工商大計條陳五則洋洋高論至爲動聽具見本會同人熱心實業無任紉佩惟於請設製造原料大廠一條（内稱即以棉花一項而論上海紗廠林立而所出之紗最多不過四十八支或謂我國所産之棉經緯較短之故此等謬論不值識者一笑殊不知日本所用之棉大半購自我國何以彼能紡出一百數十支之紗此非關於原料之優劣明矣云云）玥實未敢贊同查全中國最細之紗僅達四十二支惟南通大生紗廠及敝廠内間或紡此至於四十八支之紗市上無此消路有人紡製與否玥實未之前聞又查日本一九一三年上半年棉業統計消用華棉三百六十五萬二千二百二十貫（每貫一百兩合華權六斤四兩）合百分之八分七五用印度棉二千三百四十五萬二千六百五十四貫合百分之五十五分二又用美國棉一千二百九十三萬五千一百九十四貫合百分之三十一分又查日本於一九一二年内紡十六支紗三十六萬八千七百三十九包（每包四百磅）又二十支紗三十六萬七千六百七十七包而四十二支以上之細紗僅四萬一千四百零六包則日本所紡之　紗是否用華棉抑美棉而原料之優劣是否於紗支之粗細有關不待辯而自明矣以日本三十餘年之紡織事業所紡一百二十支之細紗於一九零二年内僅有九包現在能有幾包不得而知故日本所紡之紗尚在百支以内也玥創設植棉試驗場已三年矣希冀改良棉質以抵制舶來品苟其原料之優劣而於紗支之粗細無關也則又何必絞腦汁費金錢日夜孜孜從事於此哉雖然振興實業殊非易事一業有一業之學識一人有一人之經騐苟有學識經驗而乏實力以行之猶恐無良好結果無學識經驗實力而欲從事於振興實業此前清實業家所以覆敗也殷鑒不遠我輩又安能循前人覆轍而蹈之若籌畫全國實業更不能不出以詳密之考核本會同人以振與工商爲職志所建議者而非常妥善也則國家社會蒙其福所建議者而未盡妥洽也則吾會且將爲衆矢之集的玥係本會一分子故不嫌辭費發表意見以與諸同人仔細商榷之知我罪我不暇計也專誠馳奉順頌公安 
[張蘭初來函]  
　　敬啓者四月十一日貴報所登經理控告司賬一則内有中西官判張交二千五百元人洋並保候訂期研訊等語查張蘭初是原告孫譽卿是被告昨日中西官判被告孫譽卿交二千五百元人洋並保並無判張交保之事事實顚倒想係訪員纏誤應請更正至深感禱 
[上海孤院致各界函]  
　　謹啓者敝院成立以來歷蒙諸大善士熱心捐助紉感萬分無以爲報值茲春光明媚百花齊放之時柳緣桃紅天然妙景爰擇於陰曆閏二月二十三四二十兩日特開桃花大會並不募捐謹請諸大善士曁熱心君子台駕光臨共襄盛舉仰賴大君予指敎一切俾敝院積極進行不勝感盼榮幸之至 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬天壇使者賀大總統躬親植樹表] [  嬾眞子]  
　　竊維天地自然之性不外主成聖人極致之功能參化育是以我莪髦士休徵棫樸槱之藹藹吉人頌獻梧桐生矣管子之謀富國比樹木於樹人周禮之致太平辨土宜於土會講求其植物品筆之於書宣告其樹藝時著以爲令井田雖廢而種植如常王制已更而時令猶昨蓋即改從陽律仍宜奉若天時頃維民國六年大總統於清明佳節率部員躬親植樹爲天下先禮也夫古者鑾輿逈出乘大輅而駕蒼龍扈從森嚴列長戈而排紫電嘵日共龍光並耀柳拂旌旗彩雲與雉尾爭高花迎劍佩今則禮文從略不誇帝者之儀覆載無私克盡物生之性猶是重農遺意躬親帝籍三推永爲植樹良辰歲向天壇一至而神人之所希望於總統者則尤有進今夫造林無異於造士植樹即可以植民惟大總統樹國於茲持穩健以固其根基則亞雨歐風不能拔本和平以培其枝葉則宋斤魯削不能傷以道德爲雨露之滋息之深而達之亹以法律爲雷霆之用傾者覆而栽者培雖東西南北之憑陵芻蕘者異於他日而政學軍商之發達生聚者無過十年由是樹之苞桑其亡可繫樹之榛栗建造方新舍焉樹以甘棠召伯之循風宛在壇焉樹以紅杏尼山之化雨常昭樹之閣者揚州何遜之官梅樹之營者漢室亞夫之細柳移春官三槐九棘分植於兩院間合秋士五桂一椿同植於四學内松筠表節植之關岳祠前竹涙成斑植之皇英廟裏大理院人民欽仰植烏柏以著其森嚴總統府政客迴翔植紫薇以昭其淵穆至若華桃穠李植之於八大衚衕誥梓封桐植之於一班皇室無一樹不得其位置無一物不暢其生機庶幾共保太和得造共和之福急求進化允推文化之邦下使籍隸仁帡躬逢盛典爲民國前途伸賀望喬木以待鶯遷願隣邦外患不生入泮林而隨鴞變爭羡梗楠杞枳培國家有用之材更援拷扭薹萊祝君子無疆之壽此樹根移天上栽倚雲衢明年春到人間蔭埀日觀百年利賴一翻手而成萬衆賀忱三鞠躬以佈謹拜表上聞（三） 
家庭常識 
　　蠶界消毒每用福魯馬林液體（日本藥名各藥房均有每瓶約五角左右）用噴露器噴之因其殺蟲力極强也用時福魯馬林一分加清水十分每瓶可噴大房屋兩間噴畢密閉門窻忽令出氣越一晝夜始得開門如是無論何種成蟲幼蟲一經此氣莫不盡死以治白蟻定有功效（栩按噴露器可自製明日刋載） 
　　又室有白蟻可將此室封閉燃以松柏樹枝越一日夜開門亦能毒死白蟻之成蟲卵子因松柏之瓦斯功用與福魯馬林同也（蒼术殺蟲力不及福魯馬林祗能殺成蟲不能殺卵子也） 
　　余友患休息痢（痢之最劇者）約有二年羣醫莫能治後買苦參子桂圓肉同食之不满三日病已全愈並能斷根誠奇方也 
皮鞋抺油後令乾用乾刷刷之能生亮光 
　　鹹鴨皮最嫩洗凈不易若以毛巾擦之非但皮不損傷而色亦潔白 
　　余幼患頭風百藥妄效後得友人寄示秘方服之即愈至今六年竟不復發特錄出以告與余同病者物品共三種杏仁胡桃蜜是也分量須均（如杏仁四兩胡桃蜜亦各要四兩）先將杏仁去衣胡桃炒燥一同舂爛然後和以蜜置諸蓋盌中不時取食其患即愈且味美氣香無病之人亦可備食甚有益也[  經常]  
謎話 
　　守拙子寄示謎稿十則頗多可采（如商民遵用陽曆）射書『爰革夏正』（變僮）射同上『亂其紀綱』（俳）射詩二句『人之云亡心之悲矣』（籬菊將殘候嶺梅欲放時）射左傳『其九月十月之交乎』（改君主爲民主）射禮記『故天子微』（税例值百抽五）射四子一句『故二十取一而足也』（光緒乙亥生）射古文『今年四十有四』（商規）射食物『湯圓』（談遷同席）射同上『太史餅』（殺半價）射韵目『十五删』（今年何以十三月）射同上『二腫』均佳餘則不無過顯過晦之嫌故不錄（二） 
新食譜 
　　西印度之鯉羹以醃繁魚半磅浸冷水中後壓乾以刀切成薄片置於鍋内又將葱絲少許胡椒一撮悉薯片十餘枚並赤茄子一枚水少許投入使徐徐烹煑待番薯與茄子煑爛然後以魚加於其中約煑二十分鐘之久又加牛乳油二勺灰麵二勺鹽少許再煑五分鐘便熟其味與新鮮之魚無異若羹過濃可復加以水西班牙烘蛋此烘蛋製法以雞蛋四個打於碗内將蛋白蛋黄攪匀先以鍋盛牛乳油向火間熔化復加灰麵兩满勺半乳一杯以小火煑之煑次時以物攪動俟其起白皮時再以鹽少許胡椒一撮火腿丁小半杯同雞蛋加入又置鍋於微火之上烘之片時卽可食味至美也[  彭年]  
　　按右二則係由本年三月份美國出版之婦人世界譯出醃　魚不可得而烘蛋則固甚便足補古今食譜之所未及 
小說 
[榆莊影事（愛迭勒著）] [  常覺小蝶合譯天虚我生潤文]  
　　第十章三月二十二日刋起 
　　言次置鎗於桌上紙堆之底仍自理其鐵箱而僕人忽入曰主人密斯特梅爾至老人一駭而入者乃爲其子其來也已醉爲馬司登所唆意欲索詐其父顧爲老人目光所懾瞻乃頓怯凝立無語老人曰汝坐呆立何爲少年乃木然而坐以手弄冠狀至侷促不寗老人曰果何爲者病耶言次以手推少年肩少年駭極乃失聲而哭長跽曰吾父嗟乎父當救我老人見狀亦愕然曰起汝但放膽言之果有急者吾必助汝少年仍跽不起捧其父手曰吾悲實爲吾父此間蓋有一人爲父之敵老人曰敵耶曰然蓋眞梅爾至矣老人至此氣乃一舒曰汝見之乎曰見之彼昨夜寓紅獅兒亦在曰然則如何少年曰殺之矣言次體乃大顫似其身已登斷頭之臺老人爽然唾其面曰蠢蟲汝夢耳此事吾本不當告汝然不告汝且病狂實告汝梅爾固未死汝亦未嘗殺梅爾少年愕然曰但馬司登告我實已手瘞其人老人以足蹴之曰起毋再作此餧狀彼馬司登者蓋欲詐汝錢耳汝試引鏡自照如此懦夫亦能殺人否實告汝彼梅爾者今晨猶在此室少年聞語始知己實未嘗殺人乃大樂然又有一事爲難則此來本爲馬司登所陖今索詐不成將何以歸見其人半晌乃曰父今夜能與我百鎊否老人厲色曰汝奚用此豈汝猶欲往紅獅耶少年囁嚅曰吾父見怒吾實尚欠馬司登百鎊故須償之老人叱之曰然則吾當呼馬司登來吾自返之汝但居此不許更出少年見其父怒不敢更語踧踖出室適遇僕人總管因曰潘格汝當假我一鎊明日還汝潘格唯諾以一鎊授之少年得錢遂又犯奔向紅獅而去第三人至者則爲谷菲入時顔色至厲曰老人汝將彼何往老人愕然曰彼者誰耶谷菲憤然曰吾已得梅爾而汝乃設計墮之於海汝又誰欺老人不禁現爲笑容曰然則累汝白費奔波吾誠抱歉且利器己得而復失之尤爲汝惜谷菲時已大怒直前曰老狗汝犯罪不足今復殺人耶老人仍獰笑曰嗟乎老友癎矣汝見我殺何人者谷菲怒極曰汝初欲殺我不能乃殺梅爾然而上帝嫉惡必有满盈之日吾今亦不能容汝逍遥法外必報偵探暴汝凶罪言次欲行老人忽變色卽從紙堆中出其手鎗面色青如獰獅果鎗發者谷菲殞矣而一僕忽入蓋聞二人忿爭之聲誤以爲呼己及見主客之狀則大駭木立不知所措老人見有人至惡氣亦漸降厲聲顧僕曰汝來何事旣曰汝旣來可引此客出毋溷我僕皇悚無言鞠躬以向谷菲谷菲怒氣未息則曰佳今日汝似勝然我未必死也汝當愼之乃悻悻而出老人報以鄙笑仍自治其文契時已深夜衆均就寢次日晨起則仍循例治事顧不見老人出直至日午亦仍杳然衆始皇惑往叩寢室之門無應者踰窗而入乃大駭蓋老人已倒於血泊之中頭顱爲鐵箝所擊面部盡傷死矣（第十章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之鉅案]  
　　楊月樓案（五） 
　　中西問答（見本報癸酉年十一月十七日） 
　　有西士至館笑告於余曰子亦知近日之新聞乎聞貴館前刋列持平子致貴館論楊月樓事一書謡傳邑侯欲訪得持平子與貴館主筆人而甘心焉乃余昨讀西字日報與滬上外史一論今讀持平子原稿及諸人之論數篇始知責備邑侯者尚不止此君已將其過甚之言删去大半而西字日報與滬上外史及各論亦未譯列已代邑侯深諱矣何以謡傳尚至於此今姑將西報所載告君數語報云楊月樓於問供之先已將伊拇指弔懸幾乎一夜甚至膀肩兩骨已爲扭壞後皆不能使動且於弔懸時惑後或先又用架以困之架口最狹將頸骨緊壓幾至不能呼息旣花多金始得生路云云其餘尚多責備譏訕之言不堪入耳之語君若不信製造局津門局以及滬上華人能譯西文者甚多君試請爲詳譯以釋君擬余曰然則西國無刑訊事乎曰西國不但無刑訊卽定案亦不加刑此西國律例也數百年前西國亦有貪酷之官肆其酷以遂其貪者後聞於朝英皇恐其害民遂改定刑律若非死罪僅有罰無刑今惟監禁之囚在禁滋事始用藤鞭略責以示辱而已國之刑典如此其寛亦未聞犯罪之人多於中國可見治國亦不必尚刑也吾嘗讀中國歷代史書及現在日錄邸抄見人主每遇水旱偏災日食星變輒下恤刑之詔而刑部及外省大吏章疏於刑名案件動謂體皇上好生之德愼刑之意不敢輕縱亦不敢濫刑故於臨刑呼寃尚令覆訊豈非君上仁慈臣下愷悌欲使盛世無枉民耶屢見懦弱之官自謂慈祥於杖笞小刑亦不敢用甚至刧盜重犯兇惡棍徒任其殘害良善竟不能設法嚴懲以期除暴安良至嚴明之宰又復不免殘酷每於犯法之民不論罪之輕重動用非刑自命能疾惡如仇毫無哀矜勿喜之心余則謂是二者皆過也中國之隆莫過於三代以後則漢文諸君均能使時刑措故後世皆稱爲聖主迨至武氏臨朝始有周興來俊臣之徒大肆羅織較之郅都寗成輩更甚使後世皆詈爲酷吏究竟歷來酷吏未聞其得令終有善報也由是觀之與其爲酷吏使萬世唾駡何如爲循良使萬世欽仰乎昔閱中國諸書某公爲州佐時有富民被誣論死刺史因其富不敢爲昭雪某公曰但當論其寃不寃不能論其富不富使果不寃則夷齊無生理使果負寃則陶朱無死法卒昭雪之又某公有言凡刑官執獄但當據今日所犯不當究昔日所爲曾參如果殺人亦應問抵不能原其昔日爲聖賢而廢法以免之盜跖僅犯小罪亦不問死不能因其昔日之暴戾爲枉法以殺之二公所言亦至聖見互鄉童子之意也虞書有之罪疑惟輕與其殺不辜寗失不經孔子亦言刑罪不中則民無所措手足旨哉其言子中國人也未知以余言爲當否若以余言爲當請詳列之以備世之司刑者之棄取焉余曰唯因執筆以記 
文苑 
[書所見五首（見本報癸酉年四月二十七日）]  
（鵡湖居士） 
　　作文必韓蘇作詩必李杜茫茫千百年喧呶相接武我意大不然性情貴自主苟有門戶分識者所不取 
　　愛花花不放愛月月不圓愛山兼愛水林壑有變遷旁人苦相歡無愛卽神仙我意曰否否三十非華顚倘然無所愛立名何有焉我愛魯公子我愛長慶篇但以兩愛稱未識我之全 
　　我鄉有陳山山上有龍團團中水如眼團外石如拳積之永不满取之終不乾或稍汚穢大雨助龍蟠待其洗方淨田野必瀰漫可清不可濁勺水亦奇觀何况達者心風月相盤桓 
　　天下在手中貂蟬稱絕技及乎吕布亡不知其所止譬如晝神龍畫首不畫尾若欲窮究之轉失書中理 
　　李廣整戈矛不識遲刁斗勞逸縱殊形所向皆無負梅妃能譚詩楊妃只勸酒騐寵兩人同後來前則否曠觀千古誰功與誰咎可知天地間萬事莫非偶 
神話 
[水鬼（見本報甲戌年二月二十日）]  
　　穗城東郊外有刈芻某甲者不知其姓字腰纏肩擔獨立效外自言自笑如遇祟者有張某見而疑之因隨其後以窺之甲不之東而之南至海傍僻靜之所喪神意迷徘徊瞻顧眼光射天旣而大呼曰且待我遂躍身下水張以爲彼有馮河之勇趨而觀之豈知竟與三閭大夫握手同歸也急呼公無渡河已不及矣西思獨力難持恐有從井救人之陷遂嘆息而去次日復遇甲於東郭外張驚訝曰光天白日豈有水鬼出見耶戰慄不能行口中念阿彌陀佛不輟甲因昨日受溺之驚神猶未定忽見張驚怪若是亦疑鬼大呼曰昨日見汝今又來乎舉其行擔以擊張張却步閃側幸不中傷頻呼水鬼兄水鬼伯勿來祟我甲笑而住手曰我人也張曰我非人也神也豈畏汝乎甲曰汝殆爲鬼所祟不然何出妄言張曰即汝是鬼何必哄我甲曰我實非鬼請勿懼張曰昨我親見汝溺死豈能哄我耶甲曰我昨爲水鬼所祟故至於溺幸隨波東流得遇漁父一網拖着我身因援之以出水今得再生君勿疑也張聞君神色稍定因掃石並坐詢以所見水鬼究竟何狀甲曰昨我夙興將在刈草甫出東郊見一人似曾相識招我往遊晶闕銀臺之上吾辭以事彼堅挽以去且曰宜速行後有强徒追迫及回顧則見一人貌極肖君隱隨於後吾不敢復顧趨而行比至一城誘我者前導追我者後迫因疾走赴城見城内玻屋珠宫珊花玉樹居然别有人境其人皆披鱗甲摩肩擊轂囂動九衢忽聞鳴金唱道旌旄導前車馬簇後中有魚軒高坐類内閣大臣者喝曰何處狂徒敢混我族命執之左右縛以進府鼓聲乍發閣臣升堂時我驚甚面無人色聞傳報有龍君詔命閣臣者曰姑拘留此犯明日發落遂置囹圄吾本讀書人也因文場屢困而業於知耕豈知我道終窮竟至饑來驅我不得已投筆爲傭又遇非其主遂有白眼看浮雲之想而甘混跡於負芻者自以爲身雖任勞亦不過自食其力猶愈於依人籬下也豈知迷津誤我又有此境界耶嘆息　忽聞傳命至云釋某之獄有閽人引某登墀見一王者曰汝　讀書不第者乎某曰然曰閣臣奏汝在牢内咨怨何也曰某非怨敢不過偶觸所感而自嘆王者命考官出題以試某才可否擢用文題觀於海者難爲水詩題夜郎自大某卽縱筆疾書頃刻而就文有目無滄海之概詩有譏笑夜郎意然行文勢若游龍雄邁矯健自料必中選矣及主試者批畢卽將原卷擲還觀其批云滄海一粟不自知其小已甚夜郎自大亦何嘗以大加人可見不及夜郎多矣世之如夜郎者能有幾乎某愧甚忽聞傳命逐之出某抱慚而起不知身在一葉舟也醒後見一漁父謂某曰子欲作偃鼠耶何其腹不容一勺也某聞之愈覺匿愧無地不敢復言因謝而歸時日已暮今復遇子而某已非故我矣張曰某昨見子爲鬼所祟欲拯援而力不足惟悵悵而歸今幸子無恙深爲子喜子旣有是才何用負芻爲答曰某爲草木惜不忍使之自腐且爲良馬愛豈忍使之乏飼耶夫良馬不有良食安能千里草木不爲人用亦負天地生成故無用者所以資有用而各適其用端在人爲也爲君爲相無非使天下之材各適其用而已某隨遇而安何不可之有張曰我子見道之言也詢以姓字不答而去 
　按此科舉時代不得志者之寓言也而終不脱科舉思想 
 
 
 

Page 18

 
 
   
 
