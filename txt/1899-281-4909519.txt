# 1899 - 281 - 4909519

 

Page 1

 
 
[勸募紹屬嵊縣新昌上虞餘姚水災急報] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒潟銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧値此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感准虞仁漿義粟源源而來庶被災黎民得不致同填溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求伏維德鑒 
[新印大字本讀史方輿紀事天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部早期工省成速嗣見印出様本存跡太小瀏覽刺目難以翻閱復商放大字體改托本局用大號新字排印廣延名宿悉心校對方輿紀要三月間原已成書郡國利病上月工竣用上尊連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二林齋校本庶不誤購仍存上海文瑞樓蘇州緣蔭堂蕪湖河南文苑山房均可購取二林齋售出股票請諸君憑禀找洋向經售處取書 
[書弭兵會限制戰法條目後]  
　　俄人在荷蘭國都城創設弭兵會告知環毬各國各遣使臣赴會集議嗣因依違莫决經各使臣商議定於本年十二月决定從違本館曾得其所議條目錄入八月初七日報章一曰調和國際爭議條約二曰陸戰法規及慣例條約三曰禁止由輕氣毬擲下有毒炸彈且禁止用解裂人身之槍彈又申明五條曰一弭兵會係節减兵費增進人類之福祉二新式洋槍及海軍所用之大砲俟列國研究後至再開弭兵會之日酌定三弭兵會改訂條約希速酌定再訂會期四陸戰時傷害人民所有之財産及海戰時砲擊都邑俟再會時議定本月初九日又得其會中所議限制戰法條目紀載於報一曰禁止毒殺敵兵及兵械附著毒物二曰無論其爲敵兵爲敵國臣民禁止用詭計殺傷一人三曰禁止殺傷抛棄兵械乞降者四曰禁止宣言不許乞降五曰禁止使用慘毒酷烈之兵械六曰禁止濫用休戰旗國旗及紅十字徽章七曰除交戰必不得已之時外不得破壞及獵取敵國之財産八曰禁止砲擊不施防禦之都邑及房屋九曰除迫不及待外宜豫告砲擊日時十曰與宗教美術科學慈善等事有關擊之房屋不加攻擊但敵兵據以爲防禦之用則不在此　　上十則統限本年之杪由列國朝廷批准施行夫俄人之創設弭兵會其名非不甚正其義非不甚大而各國皆竊然疑之以爲俄虎狼之國也跨有亞細亞歐羅巴亞美利加三洲之地幅員遼廓爲地毬各國冠英法德美意奥諸國皆愧弗如又何論荷蘭瑞典丹麥諸小國顧其地旣廣則物産自豐人民自衆僅經營其域中之事而已覺力有未遑故昔年不甚措意於外事自甲午乙未之交中國兵敗於日本償欵割地遣使行成俄人於是仗義執言威脅日本俾還我遼東之地而俄遂於中國亦得所要求據旅順大連灣之險要接山海關之鐵路眈眈虎視方與英人爭攘中國之利權一旦忽欲偃武修文創興弭兵之會其果以兵凶戰危生靈塗炭故欲潛消兵氣輯睦邦交俾回天地之祥和而民庶皆得事太平之福乎論著謂俄方逞志中原欲與各國爭雄圖霸則不能不藉兵力以震懾各邦今乃反其所爲一若竟以窮兵誠武爲非而欲繼戢戈櫜弓之盛各國早知俄皇此舉斷非出於至誠不過欲借睦鄰修好以飾其無喜功好大之心使各國懈於防維俾得逞其大欲耳各國以其名正義大不得不派員赴會以示允從然其所議兩國或遇生釁應請公正人代爲理處而英德奥意諸國均未畫諾照行又欲將前年英人征印度邊疆亞非里釐部落時所製之淡淡藥彈禁除而英意奥三國會員則謂淡淡藥彈雖裂不猛與開花彈不同故亦不從其議今其所議限制戰法條約中有禁止毒殺敵兵及兵械附著毒物一條又有禁止使用慘毒酷烈之兵械一條按之各國初議恐皆未愜於心而不能降以相就也夫弭兵會創始於英國之富紳碩彦其議謂如有兩國因事失和會中卽舉極有位望之人前赴兩國察其事之曲直理之從違另浼局外之國勸令仍敦和誼毋遽易玉帛爲干戈並勸各國立約之初必將此條添入則今所議兩國生釁應請公正人代爲理處者乃正弭兵會中應有之大義也至欲禁除慘毒酷烈之兵械與毒殺敵兵及兵械附著毒物亦係體天地好生之心而免兵士罹肝腦塗地之慘此雖稍涉迂闊有類於宋襄公之不擒二毛要亦未可厚非而藉以充仁民愛物之量彼各國之所以不從者非不欲烽烟無警俾生民得免殘殺之禍　亦以俄人此會營不由衷而逆料其終於無成已爾 
[本館接奉電音]  
　　昨日下午一點鐘京師飛電傳來旨一道上諭二道敬謹譯登○九月初八日奉旨杭州織造仍著諍全接管欽此同日奉上諭順天府奏請賞給普濟堂等處曁廣仁堂米石各一摺現在節交冬令近畿一帶貧民生計維難所有普濟堂廣仁堂兩處恩賞小米三百石均著照例賞給另片奏請賞給蘆溝橋粥廠曁資善堂煖廠米石各等語加恩著照所議賞給蘆溝橋粥廠粟米四百石資善堂煖廠粟米三百石以惠窮民餘依議又片奏敬節會善堂可否賞加米石等語著照所請按年加賞倉米一百五十石以資接濟欽此同日奉上諭近年沿海各省通商以來多有華民出洋貿易雖羇留海外而其心恒不忘中土忠愛之忱殊堪嘉尚前經諭令沿海各省於海外華民貿易回籍時設法保護不准關津胥吏及地方莠民藉端苛擾國家厪念民依無微不至其貿易海外商民並著各出使大臣隨在妥籌保護用副朝廷懷保吾民在遠不遺之至意欽此 
[搭事近聞]  
　　南阿非利加洲搭浪施華列與英國齟齬幾欲以干戈相見本館已將此事屢紀報章兹者香港西報登英京來電云刻下英國政府主和主戰尚無定議而堅持和議者居多邇日搭酋汲汲備兵深恐一旦决裂而山斯巴路及胡沙辣等處皆欲弗開兵釁刼頓埠官商人等亦經禀請議和英國大臣巴路科謂言和固英國所甚願然使搭酋堅執成見不欲降心相就則英國亦斷難報罷致損國威耳旋又登英京來電云現有英兵三千五百名紥於近　境地又有兩營行抵非洲利地士蔑埠並豫備工程兵一營定期馳至非洲南境此外尚有兵士一千四百名督以武弁二百員定於下禮拜拔隊往加士地駐紥英國兵部大臣定於西十月内由鳥柯利晏預備騾三千頭運往非洲南界若 
 
 

Page 2

 
 
是則戰事恐將成矣 
[蜀省奇災]  
　　廣州中西報云四川打箭爐忽於某日山崩地震壓斃二百餘人内有西人數名傷壞物業亦頗不少誠奇災也 
[購運鋼砲]  
　　厦門訪事友人云外侮紛乘防務日亟前經大憲派員至上海向天福洋行定購鋼砲數尊已於上月十六日派元凱兵輪船前往裝運以便安置砲臺藉資防禦 
[照錄浙撫劉中丞札飭寗紹台道辦理應匪公文]  
　　照得台州教案首犯應萬德久未提到以致案懸莫結前據該道電禀據余鎭高守函稱該匪請英國教士保送到案並請予限十日等情本部院以應萬德一鄉曲細民膽敢脅衆挾持該地方官不能設法捕拿致煩外人說項實屬不成事體惟旣請十日之限姑予照准嗣因逾期未報隨卽電催去後旋據電禀仍是一味支吾合再勒限電飭應匪借仇天主以摇惑人心身入耶蘇以違抗官法兇頑狡猾已可概見該地方官無膽無識爲所挾持殊負委任夫天主耶蘇同爲洋教入天主者可仇入耶蘇者獨可義乎若一面設法拿捕一面宣暴應匪之奸勸諭解散案經早結何爲出此下策授權於外人英教士之出頭干預本部院早經料及有人指使不料此策果出於余鎭高守致爲英領事來函所議本部院此時祗求於事有濟毋論該道鎭府如何設施卽予限十日限應匪到案倘逾限不報决以白簡從事不再姑容將此電送途鎭高守同閱 
[推廣郵局]  
　　蕪湖訪事友來函云蕪地郵政局開辦以來同歴三載魚書雁帛消息靈通因是生涯蒸蒸日上兹者又奉總稅務司飭令在安慶添設郵政局於八月二十七日卽西歴十月一號開辦所有掛號繙譯一切事宜卽以蕪湖郵局曹姓調往藉資熟手 
[集議釐金]  
　　廣州訪事人云釐捐之設原因粤匪肇亂抽釐以濟餉需原議賊勢旣平卽行裁撤不料内憂方靖外侮迭乘以致沿流至今有加無已兹者剛子良中堂奉使至粤籌辦餉源體察釐務情形擬將一切釐金改歸各商承辦上月二十三日釐務局憲奉中堂之諭傳城中七十二行商人至局面詢各商願承與否意見不齊局憲命各商集議妥洽以使轉禀中堂該奪 
[整頓保甲]  
　　蕪湖訪事友來函云蕪湖保甲局總辦童米蓀大令上月十六日下車後因前總辦何太守瀛眷尚水喬遷暫就湖北會館小駐襜帷兹者何太守瀛眷已挈赴池州新任遂將總局略加修理於月之初二日鶯遷進局越日局前黏有示諭云本總辦查閱接管卷内前奉督部堂札抄保甲新章内開保甲各員緝拿匪類彈壓打降盤詰形迹可疑之人查禁開塲聚賭之事是其專責其餘戶婚田土一切不得過問並不准叚員擅行責罰遇有應訊應責之人概由叚員送交總局訊察重則送縣究治輕則由局發落歴經遵辦在案兹本總辦接辦伊始合亟申明定章出示曉諭各宜凛遵云云說者謂此示一出局員旣不致與地方官爭權而里巷小民亦不敢以瑣屑之事動輒興訟是亦息事安民之一道也 
[擬設商報]  
　　厦門訪事友人云興泉永道惲心耘觀察目擊時艱深悉國家致富之基端賴商務擬在厦門創設商務報嚴定章程大旨以廣通商情爲主而於時政則置之不論聞不日卽將開辦矣 
[粤撫蒞任]  
　　廣州訪事人云新任撫憲德大中丞於上月二十四日抵省屬下文武各官咸赴碼頭迎迓各營兵勇亦均整福戎行沿塗叩接中丞旋卽命輿入署擇於九初二日接篆任事 
[皖撫行程]  
　　蕪湖訪事友來函云前報皖撫鄧大中丞定於九月初二日出轅假道鳩江按臨皖北校閱各營將弁兹悉帥節寳由六安州乘舟取道正陽關而蒞壽春事畢由蘆州換乘小輪船渡巢湖出裕溪而臨東西梁山察看瀕江各砲臺駐紥蕪湖之趙統領得信後立卽傳檄梁山各營官速整隊伍遂日操演以待憲節惠臨并聞鄧帥校閱後卽擬於十五日道出中江溯流上駛持卽還轅 
[部郎作古]  
　　松江訪事友來函云婁縣王企張部郎廷材係乾隆乙未傳臚冶山先生之裔孫門第清華允爲茸城望族部郎天性孝友文章議論冠絶時流性亦豪邁不覊自壬午領鄉荐後卽納貲爲郎迨戊戌禮闈獲雋呈明禮部仍以郎中候補旋充會典館校對官保舉以道員用方擬指分汴省藉展才猷七月初束裝出都回籍省墓隨於上月初旬因事赴金陵塵裝甫卸忽抱微疴方謂天相吉人卽可喜占勿樂不意　線一病遽賦仙遊泡幻功名浮雲身世從此松人士之薄宦京師者又弱一個矣涉筆及此能無慨然 
[粤東官塲紀事]  
　　廣州訪事人云總辦江門釐廠委員文大令星輝日前爲二豎所擾延醫診治參术無靈遽於上月二十一日赴玉樓之召現已詳禀上憲想日内卽當委員接辦矣○粤省洋務總避總辦朱喬生觀察恩縉日前經督憲札飭遂於上月二十七日入局視事按總局之設原爲辦理交涉事宜不准民間呈詞混瀆間有不得已具禀者無須絲毫花費局憲恐有丁胥訛詐准卽喊禀若私給規費與受同科并示論軍民人等如有不得已來局具禀者備具正副禀呈遞聽候辦理倘有丁胥訛索及遞禀人給規之事察出一併究懲一貸 
[浙省官塲紀事]  
　　杭州訪事友人來函云浙江提督陳雲卿軍門因病出缺撫憲劉景韓在中丞得禀卽電商浙閩督憲許筠菴制軍終請以海門鎭余總戎升署而以杭州協趙副戎升署海門鎭篆所遺杭州協一缺委嘉乍協李協戎鳳來調署遞遺嘉乍協委候補副將蔡夁戎福謙署理協戎奉札後卽於本月初三日禀辭初四日赴任○省城艮山門絲捐局總辦胡太守隆森現屆期滿由藩憲惲菘耘方伯委候補府顔太守锺儁庖代已於本月初一日到差治事矣○杭屬年荒洊告小民納賦無資前由藩憲惲方伯分委各員往仁和錢塘海寗三州縣履勘清形以便奏請蠲緩本月初三日續委大挑縣夏大令聨琛赴新城昌化於潛三縣邱大令冠文赴餘杭臨安二縣勘災○淮補武康縣程幹臣明府忠軺奉飭赴任涓吉上月二十七日接印任事其代理是缺之汪大令心源本充湖郡發審差兹已交卸於本月初二日來省禀到卽由臬憲札知仍回湖郡當差大令遂於次日禀辭就道 
[温郡官塲紀事]  
　　温州訪事友人云新任平陽縣劉建臣大令焯鎣自八月二十四日接印後旋爲二豎所侵政躬不豫故尚無新政見諸施行也○永嘉縣查石生大令蔭元自八月二十四日履新後旋定於二十八日招考代書九月初一日詣廟行香初二日點卯初三日放告○平陽縣縣丞劉蔭臣二尹廷玉奉飭履新已於上月二十八日接鈐任事矣○八月二十八日新授樂清恊郭馨山協戎榮桂乘新寳順小輪船抵甌聞須小作勾留然後赴任○樂清協白海山恊戎桔生經上憲委署温州鎭篆於初五日交卸恊篆大約登高節後當可履新日來鎭署中人已派巡捕前往迎接矣○前署永嘉縣秦鹿苹大令交卸後卽奉上憲委辦土藥漁圑洋務各局及道轅發審差本月初五日挈眷出署賃竇婦橋陳姓屋爲公館○傳聞浙江提督陳雲卿軍門作古後閩浙總督許筠庵制軍擬將温州鎭劉吉泉鎭軍奏請升補然確否不敢必也○前者平陽縣俞振巖大令鳳岡交卸後合邑紳耆共製萬名傘十七頂德政牌二十餘對導以鼓吹恭送入署亦官塲所數見不鮮者也○温州海防同知吳健侯司馬自賦悼亡卽於本月初四日飭將夫人靈柩舁送至招商局普濟輪船運回珂里早正首邱 
[遼東人語]  
　　營品采訪友人云日前傳聞各國兵艦調集西醫十人鼓浪來營檢查瘟疫○數日前海城縣主林大令因公出外事畢回城行經鐵道俄人見之連所帶家丁書役二十餘人概行截止用藥水灑其衣服蓋防疫氣傳染貽害他人也○此間土産以豆爲大宗業此者類由迤北各城用小船裝運至營以牟什一之利今秋收成豐稔農民雀躍驩呼所惜内外河皆淺不容刀舟子難施篙楫目下營市存豆祗數百石 
 
 

Page 3

 
 
輪船無豆可以裝載祗得改裝豆餅鼓浪而南以故餅價日昻且售至十月初旬勢將告匱矣 
[八閩雜俎]  
　　福州訪事人云北門華林坊朱公館前月某日爲妙手空空兒所算竊去珠寳玉器等物價値不貲報知閩縣陳尺珊大令卽飭捕役緝拿嗣經查獲竊賊解案訊供直認不諱惟不肯照交原贓或言爲捕役郭清存匿大令聞之大怒立將郭笞責數百跕立木籠以示炯戒○署臬司胡廉訪廷幹現奉電諭升授湖南按察使同僚各官咸往叩賀衣冠載道羽葆紛紜頗形熱閙○近日每有不法之徒於夜闌月黑時三五成羣手持利刃攫取路人貨物雖在一閧之市而亦復顧忌毫無某日西門街某甲在長生庫中典質各物得錢若干携之而歸突於中途被匪棍刦去嗣經查悉匪棍家住善化坊因卽報知有司衙門飭差將棍父拘案限交訊究然閩中此風甚熾藉非認眞懲辦恐轉瞬冬令霄小當益多也○福州近來米價頗見昻貴良由溪海等處來源旣不暢旺而本地奸販又膽敢私運出口藉牟重利言之深可痛恨現事爲上遊所知特委朱大令映清前赴長門地方認眞查禁務使有犯必懲又委令韓少尉昶前赴江蘇查探米價以便集貲購辦大憲憫念民艱試可謂無微不至矣○羊販某甲由井關外携多金回里時甫平明人蹤寥落至城垣荒僻處突遇土匪七八人各執器械由道旁躍出向甲大喝曰爾携帶私鑄小錢今將何往不速解下莫怪喒老子刀下無情也甲稱我係販羊爲業何來私鑄匪指甲腰間而言曰是纍纍者何物也甲卽從囊中取出番佛二百元擲諸地鏘然有聲曰是豈私鑄耶匪見係不動尊捙刀便斫甲以足踢之刀向半空飛去匪繼進以刀甲閃身一避乘勢擊之以拳匪遂仆地餘匪見甲素精少林術色然而駭奪路爭逃甲躡跡追之弋獲乙丙二匪送請保甲局轉解閩縣署縣主陳尺　大令提訊屬實飭責數百下收禁獄中聽候詳辦 
[獵塲秋草]  
　　松江訪事友來函云西門外白龍潭有某姓婦今雖年華老大而琵琶門巷當年曾著艶名本月某日之夜有甲乙等數人偶爾過訪又有鄰寺僧人三名同時而至爰卽入座爲葉子戯忽有流丐聞聲而至聲勢汹湧勢將尋釁甲等自知僧俗溷雜且室有婦女諸多不便故亟排解許餽洋銀十枚丐等嫌一鬥而散越日又至婦處索取洋銀謂我輩弟兄共十四人須洋銀十四元缺一不可有知者謂羣丐入門時衆音嘈雜自稱客遊到此略借川盤盖意在冐充光蛋實則其窩聚處卽在附近也○松郡駐防正副兩營練軍前經提憲李壽亭軍門校閱後囑令以後均操五子連環槍法　以步伐整齊爲入彀近者桐里等各營汛出缺傳聞軍麾不日回松須將各營弁技藝遂一校閱以定委署章程因是兩營統帶逐日凌晨午後均在小校塲操練苟能陣法嫻熟當可仰邀憲賞也 
[求志書院已亥秋季課題]  
　　經學題卜師四兆解醫不三世解鄒衍劉向說五德不同說陳不瞻陳質考史學題明兵制考明財政考升庵學案白沙學案掌故題吐蕃故土今界考大理故土今界考西河學案竹垞學案算學題今有截球體内容正立方有球徑截徑求方邊法以球徑自乘倍之加截徑自乘再倍之開平方爲上數兩徑各自乘相减四之開平方爲下數以下減上六約之得方邊若截體大於半球則上下相加若等於半球則僅以上數六約之卽得試各證之又設前截球體内容平列等徑四小球求小球徑法以球徑截徑各自乘相減開平方倍球徑乘之加倍球徑冪與截徑冪再開平方爲上數兩徑冪相减之方根再加球徑爲下數以下减上半之得容球徑若截體等於半球僅用上數與前題同惟不可大於半球與前題異亦各證之甲加乙開平方爲法甲冪内减乙冪開平方以減中爲實法除實復以乙减甲開平方之根加之問代數簡式若何上冬課題中句股容方可得三形句股皆整數弦維整根式今欲三形句股弦俱是整數則方邊至小爲一百二十里或方邊增爲一千六百八十里不同式整數形更多問各形之三事若干并詳論之輿地題成王東伐淮夷遂踐奄考詩集傳漆沮自鹽韋流入鄜坊辨聞西比利亞鐵路有分枝從庫倫逹京師之說試論其利害西山名勝考詞章題蒹葭贙賦以茂密若爭地而生爲韵秋社曲借書鈔書買書藏書各七律一首讀經偶有所得各賦一首限五言古詩不拘首交卷無論遠近限兩月截止過期不收 
[榷憲謁客]  
　　新任蘇松太兵備首兼江海關監督余晉珊觀察下車後例須拜會各國駐滬語事官昨日清晨命駕出轅依次報謁各西官皆殷勤延接禮意有加英美租界會審公廨讞員翁笠漁直刺循例追陪雍容揖讓之間深資襄贊故先期飭丁知照英美租界各捕房暫停　案一日 
[大令瓜代]  
　　上海縣王欣甫大令蒞任以來已及一載近以瓜期已屆經上憲檄委候補知縣藍明府采錦接署昨日王大令接到蘇垣電信當卽料理交卸事宜聞藍明府履新之期約在本月下旬也 
[詳報接印]  
　　新任嘉定縣諸翟司巡檢王二尹桂墀自八月二十日接篆後查知是處係上南交界之區遇有交涉事件須和衷商辦方能措置裕如爰將接印日期申詳上海縣署 
[暫停發落]  
　　昨禮拜五爲法租界捕房發落之期讞員朱森庭明府因别有要公先期飭丁持名片咨照謝副捕頭將應行發落各案暫停一期 
[登高雅興]  
　　昨爲重陽佳節茱萸挿罷士女約伴偕遊羣詣邑廟豫園萃秀堂大假山作登高之舉自晨至暮履舄駢闐天公亦復做奭不至吟風雨滿城之句敗人清興也 
[催繳膏捐]  
　　本邑舉辦膏捐已歴年所惟不能行之於租界中蓋西人所設工部局已照章收取烟燈捐未便再加苛索也新閘及虹口圓通寺一帶未經劃入公共租界以前各烟館本一律繳捐嗣偵知將歸西人管轄相率觀望有意遷延致被積欠二三月膏捐計錢數百千又屢催罔應意圖倖免近由總理膏捐者據情禀知上海縣主王欣甫大令大令立卽移文英美租界會審公廨讞員翁笠漁直刺請飭差追繳直刺遂知照捕頭派令包探協差往催以重捐欵 
[各存意見]  
　　已故吳淞汛弁王德明之子王某日前由金陵來申在小東門外雇江北人王德昌之小車將行李雜物運至南市朱家弄内行至大王廟左近忽然彼此失散德昌遂將車推至小南門外家中其房主婦某氏勸令速送二十三七鋪巡防局局員邱友林二尹卽將車夫看管行李存局候失主認領當分失時失主曾投十六鋪南北中三巡防局開單報請查緝事後查悉已由二十三七鋪巡局緝獲至昨日失主偕十六鋪中局勇丁投局請領所失各物邱二尹已允准給領未幾北局委員楊聘侯二尹得悉其事以所失在北局地叚會由失主開單貝報領在本局給領邱二尹心滋不悅命將原物存局諭令十六鋪地甲禀明中局委員文斌臣二尹再行核辦 
[交保清理]  
　　前者森和板木行主甘吉昌投法界公堂控稱楊坤坤圖賴森料銀九百餘兩經讞員朱森庭明府訊供押追昨日准予交保出外限十日理清覆核 
[竊犯遞籍]  
　　積竊楊景芝陳順全王芝三陳良興均鎭江人屢因犯案經公堂訊斷遞解回籍邇又潛自來申匿跡美租界賊心未改仍肆其昔日技倆包探金立生林福生知之立往拘獲解送英美租界會審公堂經讞員翁笠漁直刺訊判仍行遞籍昨由金林二包探將楊等三人送長江某輪船解回鎭江原籍 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潞河小誌]  
　　北通州訪事友來函云江北河運各船近雖同駛入直隸界内然運糧河水源甚淺挽運維艱以故至今尚未駛抵津郡○八月二十三四等日天氣驟寒恍似三冬氣象傳聞是日古北口大雪積至八寸許是以朔風吹來尖寒刺面北地臬　於此可見已○日久暢晴田疇龜坼因是二麥不能及時播種通永道沈子梅觀察自八月二十五日起每日三次率同文武各官　行至關帝廟祈施雨澤時逾數日尚未見渥沛甘霖翹首彼蒼何不肯惠我下民也○時屆冬令宵小最易濳生駐通右營張李兩　戎每夜各帶營兵二十名并會同直隸副中營練軍及各叚民圑四處梭巡槍聲隆隆終夜不絶詰奸禁暴固宜爾也 
[碾傷斃命]  
　　無錫人王阿全浮家泛宅者流也前日因事來滬泊舟於蘇詶河二擺渡橋堍其女名铃妹年祗七齡登岸游戯適江北小車夫周翠翠滿載洋紗自大橋上推挽而下铃妹不及避讓致被撞倒於地輪軸碾過其身傷及頭面右肋等處一時鮮血淋漓不省人事旁人見肇禍端卽將車夫扭住送入浦房周聞信奔至舁女至同仁醫院求治祗以傷勢過重不及救治而斃亦云慘矣 
[病妓可憐]  
　　野雞妓女朱愛香向在英租界三馬路富春里第二百七十九號房屋某鴇處作皮肉生涯浪蠑在蜂恣情　折近患毒瘡令人見而生厭由鴇送至西門外某醫生處調治十餘日迄難奏功且穢氣薰蒸頗於同院病人有碍昨晨著人將朱妓送回鴇處鴇拒而不納至令露坐街頭旋由二百四十號華捕雇車舁入捕房捕頭令轉送英美租界公廨請爲安挿 
[誘逃宜懲]  
　　前者蔣子卿役二十三七鋪巡防局控妻弟王敬順誘賣未婚妻王媛媛一案經局員研訊後旋由南市　　包探唐關泉在松江華洋橋左近將媛媛及蟻媒翁長發等一併緝獲帶回滬上管押捕房轉解馬路工程局前日傍晚時經會　　員司徒貽芬司馬提訊王敬順投案遞禀訴稱小的原籍南通州呂泗塲人向在某沙船上執役胞妹媛媛現年十八嵗已許　江　製造局工匠蔣子卿爲室尚未完姻素來貞靜不意上月十八日午後忽然出外不歸其時小的不在家内迨得信後四虛值　查無蹤影妹夫疑小的有誘賣情事卽投二十三七鋪巡局禀控局員老爺訊供後令小的隨同母親及媒證等尋獲交案小的奉諭後　倩親友帮同找尋日前幸由唐探在松江將胞妹及拐匪緝獲叩求嚴懲王顧氏供年五十有五女兒乳名媛媛自幼許字蔣子卿爲室有婦人名阿菊者前在商船會館左近開設篾繩店現遷住英租界垃圾橋左近與女兒素來相識不時過往本年七月二十六日將女兒勾引出外閱日方回至八月十六日又來挈同女兒出外遊玩詎竟一去不回小婦人情急正在四處尋訪女婿疑兒子誘　投局誣控今幸由包探緝獲求恩給領媛媛供小女子與阿菊係姊妹行上月某日阿菊勸習繅絲爲由將小女子挈往北市至某　婦所設之野雞娼寮内勸令賣娼小女子不從卽被鴇婦錮禁三日然後雇翁長發之船載往塘灣在翁之家内暫住當在舟時　向小女子百般恐嚇閱兩日復携至松江與其友在烟館議論欲將小女子售賣他方適被汛兵察破機關拘住盤詰得以轉解來案今願隨同母兄回家求恩鑒察翁長發供小的年六十有六駕舟爲業此女實由張阿菊雇小的之船囑令送往他處求售小的不合應允自知該死尚求超豁司馬得供之下判將媛媛交其母兄領回管束翁管押捕房候提張阿菊等到案再行究辦翌日二十三七　叚董張仁敏等投局禀稱此案曾在巡防局控告其時張阿菊之母某氏投局控被高駿良等串同英界某包探至伊家内誣　將媛媛藏匿希圖訛詐當研訊時氏堅稱並無其事曾在案具結如查出實有其事情願究辦等語今媛媛旣經到案務求澈底根究　　媒不致法外逍遥局員邱友齡二尹准如所請昨日已飭地甲投工程局將情禀明不識司徒司馬將如何辦理也 
[獲賊吊贓]  
　　昨日某包探查得竊取游船布篷之賊犯某甲匿跡垃圾橋北首立往緝獲細加盤詰知已先後行竊十餘家遂帶往各處查吊原贓想須解送英美租界公堂禀請讞員翁笠漁直刺訊辦也 
[上海縣署瑣案]  
　　前者黃富雲王阿七冐充貨捐局巡丁攫取划船戶馬阿二漏稅之綢貨質洋分用被貨捐局查悉　　馬路工程局會辦委員司徒貽芬司馬飭差拘獲移送縣署經縣主王欣甫大令訊明口供判將黃王枷責並訊知此案尚有在逃之李阿木一犯飭令嚴密緝拿再行核辦前日李投案候質大令委縣丞劉耀庭二尹提訊黃王同供小的係紹興人此事實由李阿木起意小的等不過附和隨聲今枷期屆滿求恩開釋李供小的曾在綢捐局圖充巡丁尚未給諭前日馬阿二船上載有漏捐之貨當時查出綢縐七疋因馬再三哀求因將三疋繳局餘由小的等質銀分用旋由工程局門丁陸海山傳令繳洋六十元允卽釋放小的得卽出外並非逃逸今知訪拿是以投案陳明尚求鑒核二尹以其所供不盡不實判將黃王疎枷與李一併押候覆訊核辦○陳瑞卿控唐承榮造屋佔地經劉二尹提訊陳遣抱告陳升投案候質二尹問原差曰陳瑞卿因何不到禀稱陳係海關舍人適因洋人有事無暇到案二尹怒曰彼將洋人出面卽可不必到案何不向洋人處控告耶下次不到惟爾是問詰之陳　供稱家主有已故母舅張文裕墳地一方係昔年向張桂榮買來今被唐承榮造屋佔地一分求令拆讓唐供小的在朱公館當長隨上年租西門外張桂榮之地契據僅有四址未載分厘曾問明張桂榮據稱並無别姓之地故卽造屋五間不料竟爲所悮叩求公斷地保陳雪中供此事前曾理勸令唐拆去房屋一間將地交還陳姓因唐向張索償造費張以爲數過巨不允以致遷延至今肇此訟事二尹著兩迭退去候補提張桂榮到案訊核 
[英美租界公廨紀事]  
　　前者江北人錢選青控龜子陶老二誘拐妻子牽涉婦人金阿大昨經讞員翁笠漁直刺飭差拘獲暫交官媒看管候訊○昨日倪賓遠與妻張氏在途爭閙經巡街華捕拘送公廨倪稱賃居某處因妻不安於室意欲送回江北原籍妻不允致相吵閙倪妻張氏則稱夫欲賣入娼寮心實不甘是以與之爭論値日差據情禀知直刺直刺著分别押候訊核○前日上海縣主王欣甫大令移文公廨内開據清丈局總辦許函稱英記報買公地一方忽被金理卿串同某洋人竪立通和洋行界石以　英記不能管業請卽飭差拘提歸案訊辦直刺尚未移復昨由地保陳耀亭偵知金匿跡之處恊差拘獲禀知直刺直刺著卽解送上海縣署○殷鳳來投上海縣署控稱華細春誘同兒子賭博并牽涉王陳氏縣主王欣甫大令提訊之下知王陳氏　居租界因卽　文公廨請爲查緝昨日讞員翁笠漁直刺飭差將王陳氏拘獲解送縣署歸案訊辦 
[法租界捕房紀事]  
　　金陵人周德玉不知在滬所操何業前晚投法租界與聖街寳記小客棧内借宿忽然　厥不省人事棧主立卽代爲延醫業已溘然而逝當卽據情投報捕房昨日捕頭飭包探查訪有無親屬在滬如無人承認報知同仁輔　堂分局備棺收殮發壇標誌待屍屬認領○某麫館値堂人某甲與婦人某氏調戯口角扭入捕房捕頭斥退著出外自行調處旋據同店人出爲排解令甲置備香燭服禮其事始寢○扒手某丙淹入燮理齋鐘表店内竊取表鍊二條當塲拘獲人贓送入捕房捕頭命押候解堂訊究 
 
 

Page 10

 
 
[美界捕房紀事]  
　　昨晨包探金立生巡緝至北四川路見有積竊李寳興不知在何處竊得衣服多件至某押鋪求質當將人贓一併拘送捕房押候解送公堂禀請讞員翁直刺訊究○昨午賭徒王阿寳手携賭具至北河南路天后宫塲擺設賭攤巡街華捕見之立卽拘入捕房押候解送公堂訊究 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年九月初一日京報全錄]  
宫門抄○皖撫鄧奏爲遵旨查明知縣被叅各欵據實覆陳摺○皖臬聨奏爲到任接印日期摺○九月初一日理藩院鑾儀衛光祿寺廂白旂値日無引見○棍貝子恩公各假滿請安○奎煥謝授鳥里雅蘇台叅贊大臣恩○克公請假五日○德公請假十五日○富侯續假十五日○熙敬續假五日○吏部呈進月官卷○召見軍機奎煥○○頭品頂戴安徽巡撫臣鄧華熙跪奏爲遵旨查明知縣被叅各欵據實覆陳恭摺仰祈聖鑒事竊臣於六月初一日准軍機大臣字寄光緒二十五年五月二十日奉上諭有人奏安徽廬江縣知縣張琴貪酷縱盗玩視人命信任保甲委員畢鑪刑錢幕友徐養齋狼狽爲奸遇案勒索辦理圑練保甲派捐科罰又復濫用非刑命盗刑件寃抑縱容民怨沸騰請飭從嚴懲處等語著鄧華熙確切查明據實具奏毋稍狥隱原片著抄給閱看將此諭令知之欽此遵旨寄信前刺臣卽欽遵札飭藩臬兩司遴委候補知府准補廬州府同知石鎭改裝易服前往廬江縣城鄉集鎭按照原叅各節嚴密訪查去後兹據該員逐　查明由藩臬兩司核轉前來臣覆加確核如原叅安徽廬江縣知縣張琴貪酷性成與保甲委員畢鏞刑錢幕友徐養齋狼狽爲奸擅作威福畢鏞前查湯池命案勒索塲費拖累無辜委辦大同圩工藉口奏銷斂取民錢幾釀巨案徐養齋往年游幕徽州招摇滋事曾經开任安慶府聨元禀楊驅逐之人同爲該縣信用致有一城三知縣之謡一節據查得上年五月二十八民人朱大旦在於湯池吳世錄田邊倒斃經其母舅袁姓姊夫舒姓往看屍身有傷朱大旦前在李義順鞋店曾做香火台十餘工此次往討工錢疑被李姓店主毆斃赴縣指控該縣張琴派畢鏞前往代騐僅由該鎭紳董代送夫馬等欵洋銀二十圓未聞有勒索塲費之事後經該鎭紳董查知邀集數十人聨名代李姓鳴寃張琴按按名傳問冀得實情並非有意拖累同大圩内共計小圩三十六處田十萬餘畝每年挑修圩工向總甲圩董經理官爲督率工成之際由委員畢鏞查騐致送供應夫馬容或有之尚無藉口奏銷斂取民錢之事徐義齋襄辦該縣錢榖事件命盗案件向不與聞從前詢無游冪徽州招摇滋事曾經升任安慶府聨元禀揭驅逐情事亦未聞有一城三知縣之謡惟與畢鏞親戚過從稍密以致貽人口實又如原叅命盗案件該縣從不親身相騐概委畢鏞前往縣城關廂穆意源舒履泰各店盛家橋劉姓白石山黃姓皆先後被刼刃傷事主及至報案百般恫喝必令改盗爲竊卒亦從無獲盗之事好用非刑有香薰鼻鬼吹簫諸名目極爲慘酷一節據查得穆意源卽穆義源錢店於前年十二月間被刦失贓無多報案後飭捕勒緝迄今未能弋獲舒履泰京貨店於去年八月間被竊並非被刼白石山張乾大油坊於去年三月間被本地飢民搶去存米約計五六十石均無刃傷事主及改刼爲竊情事惟盛家橋艾錦堂家於去年四月初間被盗行刦事主驚起喊捕被盗用刀戮傷大腿延至是月二十六日因傷身死因報案日久未獲贓盗以致人言嘖嘖平時遇有命盗重案均係該縣張琴親往勘騐間因患病則由畢鏞代騐至於好用非刑及香薰鼻鬼吹簫諸名目逐細訪查均稱並無其事臣飭承檢查穆義源錢店被刦舒履泰京貨店被竊張乾大油坊米石被搶艾錦堂家被刦拒殺事主各案均未據該縣詳報有案顯係諱匿又如原叅辦理圑練保甲則信任門丁及畢鏞等按畝派捐需索門牌錢更錢燈油錢花名册費不一而足其於城廂鋪戶或借誤更爲名任意科罰多至數百千有旌德呂姓因罰錢自盡無從申理一節據查得縣境共一百四十八總辦理圑練保甲應需紙張等項悉由該縣捐給惟　員畢鏞往查由每總甲各送夫馬費洋二三元不等並無按畞派捐以及需索門牌支更燈油花名册費之事門丁朱姓查無實在劣跡且於本年正月間已經張琴自行驅逐至吕姓與江姓等同在該縣西門内合開衣店前年十月間江姓之兄裕源因守更無事抺牌消遣委員畢鏞查夜　至瞥見將江裕源送縣詰究該縣張琴念係貿易中人免其責處諭飭罰洋數十圓作爲保甲公用並無因罰錢自盡又如原奏道路喧傳包庇　差寃抑人命則莫如沙溪徐姓一案上年三月間盗匪周某綽號周大個仔該縣糧差之子糾合匪黨到鄰村徐隆基家行刦將徐吳氏砍傷身死徐隆基至縣呈報該縣不卽往騐偏聽周盗誣與該氏有姦威偪該氏母族勒具攔騐切結復將徐隆基父子鎖帶回縣凌虐萬狀及徐隆基赴省控告批府復訊知府文翰袒庇屬員含糊了結並聞該縣禀府將周大個仔發縣釋放一節據查得周大個仔本名周先榮又各大砲係該縣册　之子並非糧差之子向不安分至沙溪並無徐隆基家被刼之事該鎭祇有上年三月二十七日夜徐家宜家被刼之案原奏想係傳聞之訛查　家宜家是夜有盗匪數人入室行刼徐家宜與妻徐傅氏媳徐吳氏聞聲喊盗匪持刀將徐傅氏耳垂相連耳後徐吳氏右手背拒傷携贓逃逸　家宜赴縣報騐維時徐吳氏因生産數日未能起騐詎徐吳氏越日身死報由該縣張琴親往相視張琴意謂受傷死之人必須週身細騐方足　信屍親答以人已寃死若再騐週身殊爲不雅懇請僅騐手背傷痕張琴未允經該氏夫母兩族結求始免騐並井抑勒亦無偏聽周盗誣　徐　氏有姦及將徐家宜父子鎖帶回縣凌虐情事至徐家宜指控周大個仔爲此案盗犯因吳自有稱是夜見有周大個仔在内嗣經該縣飭盖將周大個仔獲案迭次研訊堅不承招徐家宜卽赴臣衙門控告批府提訊亦無確切供詞詳請發回復訊並非該縣禀請釋放亦非該府文翰有心　獲張琴日久未能訊出實情又未能緝獲逸犯質訊致死者含寃未伸是以人心不平謡言百出臣飭承檢卷查閱核與委員所查相符臣查　　縣知縣張琴被叅各欵均經委員逐一查明並無貪酷及濫用非刑情事惟命案圩工等事均委畢鏞代爲查騐事主穆義源等被匪竊刦各案　匿不報實屬尸位曠職縱盗殃民保甲委員試用巡檢畢鏞雖查無遇案勒索派捐科罰情事惟代該縣相騐命案及查辦保甲圩工收受夫馬　洋情近需索相應請旨將廬江縣知縣張琴試用巡檢畢鏞一併革職幕友徐養齋查無招摇滋事情事但與委員畢鏞往來情密究屬不　遠嫌貽人口實應飭令回籍以息物議廬州府知府文翰將周大個仔發回因供詞未確發回復訊並非袒獲屬員發縣釋放含糊了結門丁朱　已經張琴先時驅逐均毋庸議除飭將事主穆義源等被匪竊刦各案據實補報並勒緝各案贓賊獲報外所有遵旨查明知縣被叅名　　由理合恭摺具奏伏乞皇太后皇上聖鑒訓示再廬江縣員缺安徽省現有應補人員應請扣留外補合併陳明謹奏奉硃批張琴畢鏞著一併革職餘依議欽此○○二品頂戴安徽按察使奴才聨魁跪奏爲恭報奴才到皖接印日期叩謝天恩仰祈　　事竊奴才欽承簡命補授安徽按察使遵旨到京趨詣闕廷仰蒙召見三次跪聆訓誨周詳莫名欽感隨卽束裝起程於　月二十日行抵安徽省城奉督撫臣會檄飭赴新任二十四日准署臬司李廷簫將安徽按察使印信文卷委員齎送前來當卽恭設香案望　叩頭祗領任事伏思皖省地當衝要臬司職掌刑名清庶獄以恤民生惟期明愼課羣吏以端治本在肅紀綱圑練與保甲相資非力行難收實　奸暴爲地方隱患必嚴治以戢囂風奴才自愧庸愚懼難勝任推有凛遵聖訓殫竭愚誠遇事禀商督撫臣認眞經理冀仰答高厚生　于萬一所有奴才到皖接印日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此 
 
