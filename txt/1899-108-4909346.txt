# 1899 - 108 - 4909346

 

Page 1

 
 
[售報杜弊告白] [  申報館主人啓]  
　　啓者本館托漢口江左漢記書局代售申報已歴數年查漢口一埠爲七省通衢是以批發之價照上海一律以冀旺銷此誠格外體恤之意也乃貪利之徒竟收買上海閱過之殘缺舊報寄至漢口私售與人甚且塗改年月日期附張亦遺失不全有礙本館聲名殊爲可惡曾於去年三月十一等日登報誥誡無如若輩置若罔聞且有串通本館送報人互相舞弊情事但邇者帋墨之價一切皆昻若不杜絶弊端賠累伊於胡底是以本報漢口分售處自今正爲始另租洋街一碼頭内花樓後街洋房懸挂分售申報牌號歸江左漢記書局上下兩家經理敬告賜閱者請知照該處以便飭妥人按户送呈免致歹人將殘缺舊報搪塞其向來誠實之人願承送本館申報者必須立一保單倘有拖欠錢文私售殘缺舊報等事惟保人是問持此布陳諸維雅鑒 
[中國欲入萬國公法宜先設公法學堂論]  
　　公法者何各國交涉之定章凡有文教之邦皆當遵守不易者也溯自西歴六百五十年英國阿斯富學院教習蘇志箸爲一書名曰邦國通法是爲公法之濫觴厥後英之蒲倫敦氏可拉克氏特那氏法之法的利氏滿的司可氏斐理司氏美之干德氏惠頓氏恩多利氏德之雷達逆此氏儀拉費氏摩色侯氏荷之葛羅丢氏布范德氏意之阿勃里哥斯氏卡薩里克司氏羅馬之何撥氏蓋以勒氏皆以公法學著名歴千數百年來公法家蓋不止千百人焉公法之大旨有二一曰性法本人心之同然以定是非卽中庸所謂率性之道也一曰義法本人心之是非以爲各國交涉和戰之準卽中庸所謂修道之教也其行也以彼此交接之道推之一國由一國推之萬國有公同約定而遵守者有未經約定而遵行者有未及施行而中心先信服者迄于今環地毬各國和則雍容玉帛壇坫周旋戰則修我戈矛血飛肉薄無在不有外交之事卽無在不以公法爲依歸若是乎公法一書非天壤間永永不可或廢者乎公法之譯成華字者厥有數種曰萬國公法曰公法便覽曰公法千章曰公法會通曰公法總論而以江南製造局所譯英人費利摩羅巴德氏之各國交涉公法論初二三集爲集其大成顧中國近數十年風氣漸開朝野上下間幾于無人不知有公法在及與各國有交涉則仍不能逐一援引以定從違是何故也曰因中國之未入萬國公法也我旣未入萬國公法則一遇交涉事起雖確確鑿鑿指爲公法所不容而彼必齗齗與爭力擯我于公法之外然則中國固曷賴此公法一書乎今誠欲入萬國公法必先創設公法學堂試觀沿江沿海各行省中礦務則有學堂矣鐵路則有學堂矣武備則有學堂矣商務則有學堂矣以至語言文字算法歴法無不設學堂以訓迪子弟俾成有用之才獨此公法學堂從未有人焉議及以致侈口而談洋務者役旣曰公法如是此亦曰公法宜然攷其實則捫燭扣棨于公法實未夢見亦無怪外人之偶有事故不肯就公法範圍也誠能延聘名師研求考訂于公法之學了然如指上螺紋於是照會歐美各邦得與于萬國公法之列此後遇有交涉事件一以萬國公法爲權衡庶幾彼不敢欺我之不知任意逞强置公法于度外乎或曰公法亦不足恃天下惟勢力相若者始可以公法繩之若夫强弱不侔則强者不遵公法以行弱者亦無從與辯弱者卽事事恪守公法强者亦可以非禮相干我惟力求夫强而已矣奚必講公法試就目前論之英俄德意美何一非在萬國公法中者然英之行權力於長江俄之租旅順天連灣德之因教案而占膠州灣意之强欲得三門灣以及美之設爲苛例禁逐華傭種種情形豈公法所宜爾者殊不知此特我之不明公法且未入公法中故事事受人之欺侮耳苟能仗義執言援照公法章程布告天下使同在萬國公法之諸大國一評曲直是非彼若英若俄若德若意若美恐以違背公法貽笑列邦宜無不俯首遵從不復敢鴟張跋扈然則公法者謂非交涉之準繩而中國所不得不與其列者哉於是乎作中國欲入萬國公法宜先設公法學堂論 
[諭旨恭錄]  
　　三月初六日奉旨戶部江西司郎中著劉錫疇補授光祿寺掌醯署署正著勞啓祝補授翰林院孔目著王有德補授湖北宜昌府同知著全順補授陝西耀州知州著劉峻德補授雲南鄧川州知州著陶鎔補授雲南麗江府維西通判著任元斌補授廣西宜山縣知縣著李曰謙補授浙江浦江縣知縣著李樹聲補授湖北當陽縣知縣著賈綸龢補授雲南宜良縣知縣著徐樾補授山西沁源縣知縣著曾光文補授截取舉人曾淞著以知縣用楊兆斌著以知縣用戶部筆帖式著增格補授戶科筆帖式著惠榮補授通政司筆帖式著元興補授擬補内閣中書廷林廉煜吏部筆帖式文森俱准其補授保舉山東補用道楊傳書著照例用投効已革花翎二品頂戴前廣西桂平梧鹽法道向萬鑅著以知府用欽此 
[俄修武備]  
　　日本東京日日新聞云俄皇方提倡弭兵會然其國中武備却又逐漸擴張今卽其重要事宜爲世人所共知者條舉如左計西歴去年九月詔令增添内海小艦隊十月詔令新製容積一萬二千五百噸之兵艦十二月詔令新製水雷艇十號及滅水雷艇三號是月海軍大臣奏請撥給盧布九千萬枚營治聖彼得羅堡及旅順口海軍各工程旋又詔令增添太平洋艦隊中戰艦四號巡洋艦六號水雷艇若干號是年籌添海軍經費一千八百萬盧布陸軍經費四千八百萬盧布本年正月詔令新製容積一萬二千噸之鐵甲船三號容積六千噸之巡洋艦七號幷聞去年陸軍添募四萬二千名又防禦阿甫汗邊疆之陸軍添募二萬名 
[固我金湯]  
　　金陵訪事友人云邇者意人藉端要索浙江三門灣事尙未了而德人又有揮兵至浙州之事外侮迭至時局艱危南洋大臣劉峴帥藎懷憂國飛咨長江水師提督黃芍巖宮保江南提督李壽亭軍門並檄飭狼山福山兩總戎亟防禦吳淞及江陰各要隘幷將沿江沿海各營壘砲臺嚴加整葺以備不虞 
[留守奉召]  
　　福州訪事友人云本月初二日之夜鎭閩將軍增留守忽奉電旨召令迅速晉京因於初七日將軍篆及船政大臣關防移交督憲許筠帥接受初九日省垣文武各官在奉直會館盛設華筵徴召梨園子弟淸歌妙舞藉伸餞别之枕初十日留守命駕出城至倉前山拜會各國領事旋卽乘官舫啓行各官均詣關碼頭恭送有送至馬江始返者十一日留守暫駐馬江船政局次日率同瀛眷鼓浪至申江以便航海北上意者帝心簡在其將不次超遷歟 
 
 

Page 2

 
 
[鄂迓德藩]  
　　武昌訪事友人云近日湖廣總督張香帥接到總理衙門來電知德國親王亨利偕夫人游歴長江一帶將次行抵鄂垣遂諭令洋務局預備供張一面派員赴田家鎭專誠迎迓是亦輯睦邦交之道也 
[未便陳情]  
　　武昌訪事友人云卸署江漢關道本任荆宜施道俞幼萊觀察以太夫人年逾八旬鳥哺情深呈請督憲張香濤制軍奏請開缺俾得回籍養親制軍以觀察辦理交涉事宜正資得手且目下荆州滿漢械鬥之案尙未了結時事多艱未便遽爾引退諄諄勸諭飭回本任觀察見憲意殷拳未敢固執己見遂復感激馳驅詩曰王事靡盬不遑將母觀察有焉 
[松試九誌]  
　　松江采訪友人云本月十三日松江府濮紫泉太守考試七號文童時務經古孝經論題示之以好惡而知禁論性理論題養理與客氣常勝論春秋論題吳季子論夫椒考經解題㮚氏鑄金之狀說論語片言鄭註片半也試申其義史學題班孟堅論史記是非謬於聖人辯劉知幾自比楊子雲論天學題日月東行辨氣學題氣毬說算學題今欲但憑弦和較造整數句股設弦和較八問能造整數勾股若干式試詳勾股弦各數並求之之法若何設有三角形已知兩腰和二十七尺底邊之大分邊十五尺小分邊六尺問兩腰各若于時務題鄕團議松江水利攷詞章題雨入松江水漸肥賦以題爲韻賦得考辭就班得班字五言八韻勸修二陸艸堂小啓駢體當晚間放牌時發出上南靑三縣初覆案上海招覆八十名南匯招覆六十名靑浦招覆一百名兹將上海全案照錄左方張汝鑫郁周劉欽勵吳寳地胡宗瑗胡祥翰張鳳歧毛恒遇黃蚪曾澤民蔡景濵陳宏勳沈日章王銓運徐文鏞陳瑞淸李維淸王臨棨毛經鑄汪慶燾嚴恭黃申錫范熙祥王臨訓張之剛胡光驊張履和劉濤何鈺諸翔錢端履葛益庚劉至學顧光煥王承旦胡光奎曹永達錢樹琮馬才輝朱光照曹繼曹潘浩林祖浩賈豐潤孫鑄張慶安凌希曾張愷和金潤章尤彭熙陳洪熙金宏基張士瑾王榮照趙澄瀾范選朱禮儉金璧輝朱壽愷唐祖滋楊兆鵬葛鵬鍾浩鈞楊洪魁王式森陸增禧徐元章喬世德唐祖鏗周文焜康裔孫金保樂劉瀛朱文煥朱樹棫黃紹勤唐祖涵李顯翀曾堅楊汝銘 
[宜昌火警]  
　　宜昌訪事友人云邇來大河西岸民居失火之事時有所聞幸卽經人救熄不致成災上月二十二日上燈時候西壩一帶焚去草屋二間餘未殃及 
[鄂渚官塲紀事]  
　　漢口訪事友來函云統帶田家鎭砲臺鄧軍門玉峯前因宜昌府屬長樂等縣土匪滋事特帶雄師前往彈壓兹已一律肅淸遂率所部遄返省垣赴督轅銷差旋仍回田家鎭防營以重職守○長樂縣劉綬靑大令輕信門丁凌二之言以縣丞余二尹壽昌帶印私逃等詞通行詳禀二尹懼而自經現在上憲業已將大令叅革而二尹之夫人某氏情尙不甘親赴大憲署禀控○本月初七日爲新任漢黃德道岑馥莊觀察接篆之期署中張燈結彩鋪設一新吉時旣屆觀察恭詣大堂望闕謝恩然後接受關防書吏公差分班叩賀須臾漢鎭文武各員亦均趨轅恭賀觀察一一接見如儀 
[皖省官塲紀事]  
　　安慶訪事友人云安徽休寗縣教諭經藩憲湯小秋方伯札委王廣文金壽署理嗣因王廣文外出不克赴任改委試用訓導王廣文珊森前往接署○新選祁門縣訓導程廣文文延准補英山縣典史王少尉之香均由湯方伯飭赴新任○試用訓導吳廣文發揚由湯方伯委署宣城縣訓導 
[三峽春濤]  
　　宜昌訪事友來函云原任四川成都將軍恭軍憲壽自去歲在署督任内薨逝後至本年二月下旬公子始將靈輀載運回旗日前道出宜昌舟泊中水門外其瀛眷則登岸暫寓小南門外大方棧衣箱行李多至五百餘件大約勾留數日卽須換乘輪船駛往漢皋也○上月下旬天氣驟寒易以重裘猶若寒螿之瑟縮二十六夜雪珠錯落有聲貧苦小民前因春氣漸融衣服多歸質庫忽遇此尖風凛冽殊有短福不完之苦所幸近日天氣轉晴略覺和暖從此當可漸有生機矣○近日川中需用棉花甚殷客商辦貨極爲踴躍輪船亦隨到隨裝並不躭延各打包店大獲其利據云去歲所折之本此次已可取償所望長此興旺庶幾日盛一日商務可望轉機也○宜地新招勇丁前已移在寳塔河上首紥就行營號令嚴肅每日另派百夫長手執巡查籖條在街梭巡不准勇丁滋事 
[白門柳色]  
　　金陵訪事友來函云近年江北淮徐海一帶迭被水災小民困苦情形筆難盡述省憲關心民瘼勸募捐輸不遺餘力邇又籌集鉅欵檄委候補知縣姚大令崇義運往淸江並因安東縣飢民乏食另辦芋乾一千二百擔發交大令順便解往該縣以資接濟大令奉飭後卽於三月初五日禀辭起行○署江寗藩司胡芸臺方伯近因公務紛繁勞神案牘以致政體稍有違和不得已遣丁赴督轅請假三日靜心調養省垣道府以下均親詣薇垣　問起居○金陵下關近有英日二國兵輪船各一艘下椗江中每日黎明時英兵船水手操演各項技藝畢將船頂洋划八艘全行放下水兵運槳如飛馳騁於烟波深處此來彼往無異中天佳節競渡龍舟直至日上三竿始各停止操演亦可見船主訓練之勤矣○前辦善後局懋健菴觀察績去年因疾薨於差次其如夫人某氏眷念舊恩誓以身殉邇爲督憲劉峴帥所聞以事關貞烈當卽據情入告奏請旌表彰風化而慰貞魂亦有官守者之責也 
[邗江瑣語]  
　　揚州訪事友來函云去冬府尊沈碧香太守檄委方果卿大令臻峻創辦團防擇地設局招募團勇六棚遴派團長什長隨時操演梭巡惟經費支絀無欵可籌兹由大令禀請太守預爲籌備禀内略稱奉委辦理城廂内外團防當經募勇督操設局巡防在案惟是勇丁糧餉均係計口授食以及各項開支每月約需經費三百千文各鋪認定之數類多未繳迭經諭董查催現在正月分捐欵尙未收齊二月分弁勇薪糧又須給發似此情形若不禀請預籌恐難爲經久之圖查核欠繳各鋪之轅門橋教塲街等處爲最兹特摘錄二十戶開具淸摺並未經塡給之局收二十張呈請札飭江甘兩縣飭差分别傳催等語太守披閱之下除批示並將局收發還外業已出示曉諭遴派差役赴局隨同局差前往催繳想各鋪戶顧恤身家當可凛遵憲諭踴躍輸將也○金陵礦務局前因經費不敷由總辦胡芸臺方伯禀准督憲以巡道庫銀一萬兩撥存江義和錢莊生息濟用未幾莊卽閉歇所有存欵屢向催提莊主以鄂商交泰亨所領督鹽憲發給之四百二十一號運鹽執照一紙作抵方伯當卽咨請兩淮運司江都轉查照扣運以抵公欵兹聞交泰亨已赴局投咨請運經淮南局員示諭云據鄂岸商人交泰亨的名羅連臣投呈湖北督鏤局所給環運咨文一道請運鄂岸庚寅秋綱一千引並據呈繳五成鹽價照章領運五百引本局案查鄂商交泰亨庚寅秋綱引鹽前奉運憲札准金陵礦務總局胡咨稱省垣江義和錢莊領存巡道庫銀一萬兩旋卽閉歇存欵未繳嗣據江義和以鄂商交泰亨的名羅連臣四百二十一號運鹽執照一紙作抵應請暫行扣運等因當經本局詳復己丑秋綱一千引業經交泰亨兩次領運開江俟庚寅秋綱開辦再行遵飭扣運並分别示諭在案兹據呈投庚秋新綱環咨自行遵照憲飭暫行扣運徐照章先行掛號將所繳五成鹽價存收並分别移報外合亟示諭爲此示仰該商迅將欠繳領存公欵了結淸楚禀復到局再行核辦 
[潤州近事]  
　　鎭江訪事友人云本月初四日爲致祭先農之期鎭江府許紹翯太守丹徒縣王伯芳大令先往壇前伺候比黎明時常鎭通海道長久山觀察呵殿而來太守及大令迎入官廳略坐片刻旋由禮生贊請行禮遂各步至祭臺行三跪九叩首禮禮畢更衣　有父老四人 
 
 

Page 3

 
 
叩請行耕耤禮觀察親舉耒耟九推復執鞭鞭牛者三各官將花荳粟麥米榖以次抛撒向山　神前行禮然後退入官廳父老上前叩賀觀察及太守大令鞠躬答之賜酒三巡賞給花紅始命駕回署○郵政局向設稅關内現由稅務司法來格君就西門月城内分設一局以便商民就近寄信○長江水師提督總統江勝全軍黃芍巖宮保自聞意人索取三門灣深慮兵釁將開鎭江爲各省門戶防範最宜嚴密因赴金陵面謁南洋大臣劉峴帥籌商防務事畢言旋本月初六日午刻乘鏡淸兵艦抵京口江勝各營健兒列隊迎迓有頃宮保舍舟登岸乘輿回行臺常鎭通海道憲長久山觀察統領新湘各營陳宇山軍門同詣行臺謁見越日宮保接督轅轉發總署密電略謂外務尙未妥洽長江一帶防務宜格外加嚴遂飭瓜洲鎭高鎭軍光効及江勝各營官迅將所部雄師分紥江濵各要隘加意防堵陳軍門亦令各砲臺添駐勁旅以備不虞○江南全省提督兼自强軍統領李壽亭軍門赴金陵謁見劉峴帥商議要公事畢於初六日乘虎威兵艦駛抵京口下椗江中鎭城文武各官咸登舟晉謁少頃虎威鼓動雙輪順流而下水陸各營列隊江干鳴槍志敬○丹徒縣王伯芳大令乞假回籍省親修墓先於月之初四日由官碼頭乘官舫赴金閶謁見各大憲○邇日上江米船到鎭者多若恒河沙數臨河一望帆檣密比如林因之米價驟貶上熟米每石只售洋銀四元一二角次者三元七八角小民之數米而炊者無不歡聲雷動○本月初六日之晚德勝門東首順源柴篷忽然火起惟時箕伯揚威火勢甚熾城廂内外各水龍風馳電掣而至竭力狂噴得卽熄滅計燬蘆柴三堆 
[五茸春草]  
　　松江訪事友人云郡城西南鄕石家罅爲婁縣轄境上月下旬某日村農姚姓家有搶孀逼醮之案經人告發縣主屈大令勃然震怒知是處民情兇悍動輒恃衆逞蠻非可理喻爰向中鎭府借撥水師砲艇兩艘由雷許兩哨弁督之復在華婁兩縣團練局内各選健兒二十名派錢胡兩弁管帶水陸並進互作聲援大令則親率差役乘舟而往乘夜入村四面兠拿姚姓各人均從睡夢中驚起攘臂一呼持械拒捕致傷一勇丁幸人手衆多當塲獲住九名並婦女三口押解回署大令升座研鞫判今將所獲九名各笞八百板姚等三人情罪尤重釘鐐收禁餘人發交待質所管押婦女則另交官媒管押聽候覆訊核辦○華亭縣典史文少尉自去臘捧檄署理以來常鬱鬱不得志邇因患病請假回省延醫調治遺缺由府憲濮太守委留松差遣之陳少尉代理刻已接鈐視事矣○前者郡境東北鄕有好事者迎賽劉猛將軍會鄕農之執香護送者千百成羣經行各處頗滋事端人皆畏其勢燄莫敢誰何及至新橋西市將某山貨店籬笆任意焚燬殃及店屋兩楹事後店主繕禀投控華亭縣署附近鄰人更投遞公禀歴指鄕愚種種兇橫狀縣主劉謙三大令閱詞震怒立飭幹役赴鄕盡力查拿近已獲到爲首滋事之趙海根蔣子銘王照森三名解案聽候研訊矣 
[上海官塲紀事]  
　　昨日曾觀察丙熙左觀察孝同命駕進城赴各衙門拜謁至縣署時王大令飭丁擋駕○昨日新任江海關道憲李健齋爵觀察飭丁雇就官舫定於晚間用小輪船帶至蘇垣禀見各大憲面禀要公○昨日午後前任江海關道憲蔡和甫觀察排齊全副執事及萬民傘德政牌萬民衣由道署出大東門至滬北泥城橋外洋務局暫駐本邑文武各官及紳商之夙沐恩膏者均恭送如禮 
[委查積案]  
　　江蘇臬憲朱竹石廉訪查核近來各州縣月報册中積案過多延不審結深恐民間受累難堪因特委員分赴各屬將實在情形查明禀覆上海縣委候補縣胡明府前來查核昨日明府至縣署拜會縣主王大令細閱獄中押犯及詞訟册知無重案積壓因卽辭别不日卽當回省禀覆矣 
[議塡河道]  
　　洋涇浜爲英法兩租界之界限現經英法兩界工部局董會議將帶鈎橋迤西至周涇一帶一槪塡平此後招招舟子不復能容與中流矣 
[查明放火]  
　　美界北四川路第三百三十四號門牌榮生昌外國成衣鋪火警情形昨已略誌於報兹悉是鋪係甬人毛關通所開曾倩某洋行保火險銀六千兩邇者生意淸寥逋負纍纍勢已不能支拄至前晚遽肇此禍人言藉藉皆謂毛有意放火預將火油飽浸木花深夜焚之使人猝不及備以致殃及左右鄰事爲藍副捕頭所聞倩包探查問鄰近居人如出一口旋在瓦礫中查出放火實據遂將毛帶入捕房押候解送公堂禀請讞員翁笠漁直刺從嚴究辦以儆效尤 
[拘捕流氓]  
　　著名流氓大陽子在美租界西華德路開設小茶肆曾因犯賭經包探沈生全拘送英界公廨禀請前任讞員鄭大令遞解蕪湖原籍行至南通州乘間脫逃潛蹤至滬前晚因賭起釁糾集安淸道友數十人各懷利器欲與銅工爲難巡街捕恐肇巨禍立吹號呌召集他捕帮同喝阻始各一哄而散此事現爲藍副捕頭所聞已情各包探從速拘捕矣 
[渡船肇禍]  
　　本邑南市浦江渡船向有頭目隨時約束更由道憲設立義渡局委員四出稽查明定章程大船每次准渡二十人小船十五人不准貪利多載風晨雨夕尤不得冐險遄行以免禍生不測邇來各船戶多不遵約束往往一船載至四十餘人任意駛行不顧利害前日午後有某甲所駕之渡船滿載渡客駛至南馬頭與對面貨船迎頭猛撞致船頭上所載三人立足不穩墮入浦江篙師急設法救援尙幸得登彼岸然亦險矣 
[續述售票被拘事]  
　　葉錦山違章私售彩票拘押候懲已登昨日本報矣兹悉葉並非中英大藥房中人當日實係英界三十八號西捕巡至河南路卽棋盤街適葉站立中英大藥房大門外東首轉角處將彩票向某西人求售西人知是奉禁之物指交此捕拘入捕房想一經讞員翁笠漁直刺訊明定當治以應得之罪也 
[美界捕房紀事]  
　　著名流氓江北餘仔僑居漢璧禮路石姓屋中前日不知因何刺傷同鄕陳顧氏之臂旋由包探洪阿寳拘獲帶入捕房捕頭令押候解送公堂禀請新任讞員翁笠漁直刺究辦○前晚揚州人吳月林在裏虹口菜市後觀機器木馬衆流氓見其懦弱可欺藉端凌轢攫去洋銀十元吳情急呼救經巡街捕協力追拿拘獲流氓施某帶入捕房捕頭令押候解送公堂禀請訊辦 
[利濟爲懷]  
　　山東江北連被水災百萬哀鴻啼飢號寒慘不忍聽本館特繪圖貼說遍送同仁疉蒙諸大善士慨捐巨欵陸續解往災區垂死飢黎得以重覩天日兹又接食舊齋主人寄來洋二百二十元又李君少煥求子病速愈移振洋二十元又吳中萬有喜齋主人因六旬大慶以壽筵移振洋五十元又洞庭無名氏助淮徐振濟洋二十元又無錫業勤主人楊交來洋二十元夫以諸大善士之心存利濟慷慨捐輸獲報之豐必可操劵所望海内君子聞風興起接濟源源庶幾槁餓餘生出溝壑而重登袵席積善必有餘慶何待楚燉卜之哉 
[皖振續函]  
　　頃奉童米孫大令自安慶來函内開别來旬日積想方殷筱帥擲交尊函敬悉一是閣下勇於爲善事事周到眞有已溺已飢之意曷勝敬佩弟抵皖後謁見筱帥知二十九日顧夢翁及諸同仁到蕪卽電飭地方官照料頃委弟帮同義振紳辦理並可照料一切聞渦陽一帶災情甚重以一縣論飢口有二十餘萬二麥均未播種徧境匪擾廬舍蕩然死亡轉徙慘不忍覩其餘各縣災情亦重災口更多筱帥之意官欵羅掘已盡仍望閣下及諸同仁廣籌義粟源源接濟俾百萬災黎得資存活功德實爲無量目前之計以宫欵分撥義振就災情較重之區先行散放弟到彼後自當與夢翁合力籌辦仍與次山觀察妥酌辦法隨時函達尊處藉尉　注謹再鈔乞登報惟天下仁人鑒而憐之上海北市絲業會飽籌振公所施則敬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[吳山立馬]  
　　杭州訪事人云新任浙江提督學政文叔平大宗師於本月初二日由京南下杭郡縣府試前任唐宗師未經示期開考而文宗師到任尙需時日是以兼理學政劉大中丞查案行文定於三月十七日縣試四月十二日府試嘉湖兩府亦同日開考○撫憲劉大中丞昔年開藩浙省時訪聞杭地屢有馳馬傷人之事爰飭仁和錢塘兩首縣會同保甲局嚴加查禁此風爲之稍息近年少年子弟往往重蹈故轍肇釁之事時有所聞中丞蒞任後特飭地方官會同保甲委員傳諭地保挨叚查察如有犯禁者從嚴懲辦幷出示曉諭云爲嚴禁事照得省會地方人烟稠密馳騁往來最易肇事雖經前憲示禁在案而此風未能盡絶况現値春香之際鄕民進香者男婦老幼紛至沓來誠恐避讓不及致釀事端嗣後如再有無故乘騎任意馳驟者立卽拘拿到案不論軍民人等一槪照例治罪倂將馬匹充公倘文武衙門差弁或有要公乘騎代步者祗准在小街僻巷按轡徐行亦不得在大街馳逐人戴大帽馬加搖鈴以示區别而免混淆除札縣及保甲局嚴加查訪外合行出示曉諭爲此諭令諸色人等一體遵照切弗以身試法致干罪戾各宜凛遵毋違特示○學海堂甄别發案後由監院禀請樊介軒山長示期開課山長定於本月初十日舉行望課並命監院詣撫轅辭送院之禮 
[甬江桃汛]  
　　寗波訪事友人云前者鄞縣江東朱桑地方塞會之際各賭徒大開博塲興高采烈突來差役多人索取規費賭徒以奢願難償致相口角旋肆兇毆差役寡不敵衆狼狽逃回禀請縣主畢大令加派幹役恊同往拘至則各賭徒已聞風逃逸矣○本月初一日之夜江北岸槐花樹下盧姓家被賊竊去衣飾約値千餘金嗣偵知此賊窩留附近倡婦阿三家因之密報捕房捕頭派捕拘獲阿三詰以贓賊何在阿三願限日尋交遂令交保開釋事爲同類某氏婦所知指爲誣良爲賊誓不甘休糾集匪人擁至盧姓家滋擾盧無奈將氏扭送捕房聲訴一切捕頭惡其潑悍鞭責之下押候阿三交到贓賊然後釋回若此婦者眞可謂咎由自取矣○邇來東南鄕花會盛行大爲閭閻之害縣主畢大令惡之飭差拘獲會首應祥興訊得實情判令重責數百板荷枷游示以爲此風當可稍息矣不意若輩愍不畏法依然旗鼓高張近如東鄕韓嶺市董峽岙諸處賭塲有名無底洞者猜壓之數竟無限制次則鹽塲大嵩塘頭灣殷家灣姚家浦湖塘下莫枝堰靑岙天童街舒港岸亦賭徒麕集男女混淆入其彀中者小則傾家大則喪命更有名爲航船子者徧向各村代收代送舉國若狂罔知顧忌安得盡法嚴懲使愚民不致同罹陷阱也哉○銀價日低閭閻受累非淺疉經地方官出示禁止價始稍平刻下洋銀每元兌錢九百四十文當鋪作九百三十文南貨鋪漲至九百七十文惟北門捐局每元僅作八百四十文各船戶大抱不平相約停班聨名禀請寗波關道憲核示酌加想道憲軫恤民艱當無不立邀允准也○奉化縣境民人向不講求蠶桑之利近日蕭王廟周村長汀等處始廣栽桑樹閒閒十畞一望成林所出之繭較前倍增絲亦光彩煥發不亞餘姚海寗諸郡邑所産現在時過榖雨轉瞬浴川獻繭當有可能繅車軋軋之聲矣 
[上海縣署瑣案]  
　　前者汪明禧控沈友椎欠銀一萬兩由縣主王大令將沈交差看管限日追繳迄今日久尙未理淸前晚大令飭提兩造復訊汪供被沈欠銀一萬兩奉大老爺訊斷之後僅收銀二千兩並以房屋田産抵洋銀三千元但田在海門俱係水蕩房屋又被霸住不能變價求恩追繳感激無涯沈供所欠之欵前已經人理明除償還現銀二千兩外並將産業抵作三千兩已成一半之數尙有一半出立興隆票汪旣允許何得今又悔議叩求公斷大令限五日内赶緊理明禀覆○前日張子卿被王阿三擊破額角控求騐究至晚王大令升堂提訊張供本地人向操布業有一祖墳在靜安寺左近曾將墳前餘地一方租與王耕種由彼代完國課今被謀爲已産故向理論不料伊竟逞兇將小的擊傷實出意外大令飭仵騐得張額上果有傷痕恐其中别有情節令回去自行調治候查明實情復訊核斷○昨日圓通寺巡防局委員劉穆庭二尹飭勇丁押送棍徒朱生林至上海縣署請懲縣主王欣甫大令接閱來文知朱係巨棍小黃牛之羽黨專在虹口一帶恣行訛詐積惡如山因飭收所候訊明重辦○前者地皮掮客黃少齋卽黃華棟將浦東楊家渡各戶田畝販賣與某日商管業後經升科局員查明飭給各業戶遷費黃不允因函請上海縣拘案限繳月前經人保出淸理黃置之不問升科局員乃復函催大令飭原差將黃提案研訊黃一味推卸大令惡其刁頑大加申斥著收押待質所以便嚴追 
[南市捕房紀事]  
　　去年有蔡林彬者在北市開設泰和祥帽店與法界永安街協泰小錢莊往來迨閉歇時結欠銀三十八兩屢次向索置之不理昨日午前莊主韓靄生偶至新馬路指南白玉茶樓見蔡在彼啜茗因卽扭入捕房捕頭初以事關錢債不予准理旋詰知中証沈仁記住公義馬頭因浼地甲傳到令妥爲調處毋庸興訟○前日傍晚時瞿渭仙由松江附航船來滬在南市祥記馬頭登岸籮間夫葉阿素攬挑行李倉卒間失去洋傘一頂向之查問葉諉爲不知因喚三十號巡街捕到來拘解捕房捕頭倩地甲傳夫頭邱榮前往查明將葉禁押二點鐘時始開釋○前日傍晚指南白玉樓茶博士錢毛毛向朱阿狗索取舊欠爭閙不休漸致扭住互毆適爲包探夥所見一幷拘入捕房捕頭押候解送工程局禀請委員司徒司馬訊究○前日李妙生張來發兩人在新馬路索欠爭扭由二十八號巡街捕拘入捕房捕頭以事甚細微管押三點鐘時麾之使去○前有流氓鄭子明之黨羽呼羣引類至新馬路指南白玉茶樓向同類野山毛卽范三毛尋仇致被拔刃戳傷七處旋由捕房中人拘獲兇手張春春卽團扇春春禀請工程局總辦朱森庭明府移解上海縣署縣主王大令訊責枷號發犯事處示衆現在枷期未滿而昨日彼黨中人又糾得百餘人麕聚指南白玉樓欲向同黨范高頭尋釁事經包探唐關泉黃量海查知告知捕頭立派通班探捕前往拘拿若輩始紛紛散去 
[英界晚堂瑣案]  
　　前者劉祥控諸念劬將田單抵押洋銀延不贖取經前讞員鄭瀚生大令判令將諸管押候傳地保地案訊核前晚襄讞委員張司馬炳樞提集原被覆訊劉投案訴稱小的籍隷常州向在盛大人處服役前年十一月間諸託外科醫生周佩芝將二十保七圖内二畝六分四厘田單一紙向小的抵押洋銀二百元立有筆據議定半年爲期至今不來取贖向之催促一再推諉小的以周醫現已去滬無從理論爲此投案控陳求恩訊核諸供耕田餬口先父在日受抵之田共有八百餘畝劉處田單係兒子順德所押小的並不知情司馬問地保楊阿五曰此田究係何人之業是否伊子所押楊供田係諸産至由誰抵押小的不知其細司馬謂諸曰旣是爾子所爲爾終不能置身事外著卽赶緊理處准交保出外限半月理楚○鴻源紡紗廠宋蘭生控通義花行主張逸漁虧欠銀七百二十四兩張司馬提訊之下張供奉賢縣人所欠之欵求恩交保出外料理司馬不准著還押嚴追○二百九十九號華捕送迷路女孩黃雙福至公廨請爲安揷前晚經張司馬提訊女孩供本邑人家居盧匯年十四歲父親已去世家中祗母弟胞兄富生善駕舟另居新閘前日傍晚時被匪誘騙至此中道相失棖棖無之叩求作主司馬著送棲流女所暫爲留養俟家屬前來　領 
 
 

Page 10

 
 
[江西官報]  
　　樂平縣吳錫純進京引見縣丞湯啓文委管鹽義倉林志賢由樂平李昌燮由安福俱催墊欵回守備朱達璋委帶左營前哨候補縣俞世壽代　　　　局劉芳禀謝拔委一次行知雷樹人委辦候審公所張桂芬接收撫轅呈詞劉均由饒州公幹回同知鄭榜詔由東西兩湖公幹回典史祝彬調辦永内保甲沈世　　查　　門　　新選瑞金訓導歐陽熙禀見考騐萍鄕前興安訓導黃承雲禀見騐看丁憂工部郎中崔來臨扶柩回籍饒州通判首成塏禀謝保舉四品頂戴新選寗都州判鑽葆靑禀到直隷州　成由都昌卡解釐金來省禀知湖北賑捐奬給花翎孫長靑往雲都公幹從九李炯由李家渡厘卡來省禀知湖北賑捐奬給藍翎錢應選禀謝分缺先用行知毛用賓禀謝拔娄一次行知奉企培由九江就醫回楊其興往萬安催道欵莫明鎬往鉛山辦保甲阮祖桐由豐城催漕折回顧永試由長江催運回新選瑞金訓導歐陽熙禀謝領憑赴任 
[上海虹口元濟善堂經收已亥年二月分送堂愿並施醫粥捐淸單]  
　　番禺張愼遠堂愿捐洋十元頴川陳容德堂隱名氏永安號三戶各洋五元淮安府羅洋四元諼　堂江不書名彭城隱名氏心記無名氏郭謙修三省堂六戶各洋二元李先生洋一元二角平安堂龍林壽恆利號延喘人韋陳氏陳韋氏隱名氏頴川氏恆祥茂梁翰臣鄭世記鄭惠合陳玉堂鎭江趙建侯公信行帳房戴恩谷徐宅馬文奎安意子山東無名氏惜陰堂廿一戶各洋一元洪順成無名氏張雲山三戶各洋五角天水徐氏楊樹堂二戶各洋四角宋崧洋三角無名氏洋二角福壽氏三愿心田氏二愿無名氏二愿存心氏二愿有心人二愿欲心氏二愿六戶共收洋五元二角寒家浮平氏十愿寳樹堂三愿養性居三愿潤德堂三愿惜陰居士一愿培安山人康二愿守眞書舍一愿見得快活一愿養禾居二愿陳文鶴三愿悅年豐稔一愿十一戶共收洋十二元何長庚洋一元平安福花傭求是居士求實惠人玉壺主人求平安六戶各洋一元無名氏洋八角伴僊不求獲福隱名氏補過氏求母康健丹徒居士無名氏求無災害八戶各洋四角菱湖壺隱軒王鞾萼堂馬聚星堂陳吳柳亭四戶各洋一元車星楫劉子舒二戶各洋五角不書名洋二角江南醉半仙程思陶顧榮先王寳鈺曹逸甫李幹臣曹王氏朱竹泉汪仰山馬益泉曹伯雍汪振庭翁桂生守一氏葉翊廷崔致祥十六戶各一愿杭吳氏二愿朱孟氏四愿十八戶共收洋八元五角立誠子主敬菴張天佑貞一齋茶鶴軒主無名氏六戶各洋一元師竹主人樂善人二戶各洋五角李作梅陳申湖夏黼卿周子修王敬甫姚艾生徐坤一七戶各洋一元許佩卿許惟典許愛姑許翠姑許婉姑五戶共洋二元延輝堂二元世壽堂周一元李鳳儀堂一元周傳德一元許慶衍堂五角馬素心堂三角傅德加二角謙益堂銅洋七元馮號銅洋二元無名氏銅洋五元聽春樓銅洋二元徐先生銅洋一元陳先生銅洋一元祥和銅洋三元潘和記銅洋三角澹如居士洋一元洗心子洋五角永鏗洋二角五分永鏘洋二角五分沈知記無名氏沈章記沈望記通濟號沈徐氏沈靜記沈梅記周肇甫周沈氏周太初謙益號十二戶共洋五元二角以上共收愿洋一百三十七元一角銅洋二十一元三角○麥植蘭施藥洋十元鶴田氏洋二元蔡彦泰洋一元共收施藥洋十三元 
 
 
 

Page 11

 
 
   
 
 

Page 12

 
 
   
 
