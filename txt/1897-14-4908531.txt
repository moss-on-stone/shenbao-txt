# 1934 - 14 - 4908531

 

Page 1

 
 
[石印五彩衆神圖發售] [  申昌書畫室啓]  
　　時逢餞　節届近年無論居家店鋪皆須祀神此亦風俗之使然有倩畫師繪成圖幅者則工費較貴苦於不能皆備本店因倩妙手繪成　　彩石印顔色鮮明價亦甚廉裱成每軸售洋一元六角賜顧者請移玉三馬路申昌書室發兌可也 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傅曰質疑録曰醫家心法曰易氏醫家曰芷園　草存案曰敖氏傷寒金鏡録曰痎瘧論疏曰逹生編曰扁鵲心書日本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久己模糊兹本局承博文書局之　排印成編賜購者請臨上海博文書局揚州點石裕記選取可也計書八册每部價洋一元六角 
[綜紀西人技巧之事系之以論]  
　　余前論倣行西法宜重工藝蓋國家一重工藝則民人之習工藝者自多習者一多則精者自出説謂華人風氣未開若難入手不知現在風氣非不開西人每成一物並不秘密爲争利起見必運之來華即罕見之物亦必登報布告天下閲初六日本報録香港中外報所紀技巧絶倫一則云美國製造廠鐵器中有大櫃高約一丈深廣如之上下四周鐵板各厚三尺中夾沙石爲門二重門鎖各設機括如時表鎖時當先定啓之時刻若未届時雖有鑰不可啓也以藏要件火不能燬水不能入計重七萬五千磅價值一萬元門鎖值銀三千元有奇其式較小而圓如球者價數十元至數千元不等水器中有一物高七尺寛七尺厚一尺若大櫃視之無奇迨將機括一撥即成斗室一間兩旁百頁窓前爲門中設一榻被褥皆備旁列一廚下有櫃盥潄各器羅列於中再撥機括仍爲原式價僅二百元又有木廚一口前設半桌桌啓則一鏡瑩然盥潄器亦備旁有抽屜盛文具再將廚門一開則見有一榻緩緩而下價值一百七十五元又有銀質鍍金洋船二隻長僅三寸許一切器具咸備仍巧匠所製價值一千元此四物皆出自一廠之中可見該廠機器之妙矣西人自行機器凡物皆藉而成即藉機器以成機器之物誠爲巧不可階後又得電氣之法廣興電學其機更捷具事更精初十日本報録中外新報云西人每逢暑熱慣以風扇取凉第用人力牽扯受者固可凉快而牽者不免過勞聞哥林堡議政府現己改用電氣扇不煩人力自能旋轉此猶物之小者而又顯而易見者也若本報所紀映相新法一則則更爲大有用之妙法眞有令人不可思議者紀云叻報館接得英京來信云有某甲者因失信事被人控告某日由刑司會同陪審人員質訊某供稱並非有意侵吞實因戲弄金錢誤吞於腹耳各陪員意其妄言刑司遂斷令監禁九個月一日某醫生入獄巡視甲訴其寃醫生出映相新器映入腹中果見有金錢如數爰判以無罪聞映相之法須用電氣新法想亦不離乎電氣惟格之更精用之更妙耳誤吞之金錢即能一一映出使沈寃立白則凡人臓腑之有病無病精血之有虧無虧自不難洞悉無遺自有此法華醫之望聞問切皆爲暗中摸索即西醫聽脈之法亦皆可廢不亦爲醫人疾病之無上妙法哉抑又思之凡人腹中之物既能映出則凡天下之物無不可以映出矣至天下之物皆可映出必至物無遁形而大地之菁華將盡洩矣現在尚屬新創專爲人之疾病而設將來愈用愈精愈推愈廣開礦亦必用映相之法則礦苗豈不可以立見吾恐將來天下之寳必至盡爲西人所有矣况泰西新法日出不窮豈獨映相之新法一端而己哉西人孜孜爲利日見其巧華人如在睡夢中日形其絀苟不從速仿行則其害更何可勝言耶猶謂此精微奥妙之法未習者本難學步不知西人亦由淺以及深非一能而即精者也華人苟能從事於算學格致凡一切光學電化學重輕學輕學分别研訊凡西人之所能者當無不可能者也通商數十年風氣甫開人皆欲習西學然亦不過語言文字耳説者謂非語言文字不足以譯書無以知其奥妙此由近及遠之基也不知卒至舍本而逐末現在非無明算學之人况考試己列算學一門試問能格致者幾人乎同文館廣方言館設立後能語言文字亦不乏人試問能光學電學化學重學輕學者有幾人乎語言文字誠不可少然僅能語言文字而止自使華夏之人才僅能爲舌人豈不可惜乎哉因閲報中所紀而綜論及此未知識者以爲有當否也 
[九江地震]  
　　訪事人云本月初一夜四點鐘九江城外地忽震勳始聞大聲隆隆旋見簾鈎幃帶蕩摇不止屋瓦上塵土錯落廚中碗盞及門上鈕環亦均相觸有聲約片刻始止 
[砲局失愼]  
　　杭州訪事人云浙省軍裝局設於城東螺獅門内報國寺中安放機器製造鎗砲藥彈分列各廠廠中周圍牆垣俱用鐵桿支架以防火患不料本月初四日申刻機器局軋片房内因造子彈一時炸裂火星飛越滿屋熊熊門窓壁板立時焦灼局中人急用洋龍施救加以滅火藥水火即得熄僅燒去廠屋一椽彈房工匠爲火轟倒者計十餘人受重傷者三人轟斃者一人受傷之人即延西醫療治未識能無恙否杭恊叚副戎中恊趙叅戎防軍統軍李鎭軍聞信之下急帶弁兵前來彈壓時火己熄滅矣 
[蓬山哀電]  
　　日本電報云日本皇太后日前因患肺病延醫調治藥石無靈以致沈疴日漸加重竟爾不起己於前日駕返蓬萊矣 
[俄地植茶]  
　　英京倫顿消息言俄人在角加奇須士試種芽茶今己大著成效英京泰晤士報接俄屬南鄙澳爹沙素信息言俄茶將運至歐洲可與中國及東方茶斤争逐其利有此强敵恐抺煞一切矣録港報 
[西廊産寳]  
　　印度之西廊地方向來出産珍珠爲最多二百餘年以前未屬英國之時吕宋曾派人前去涸水打撈所有珠寳幾於一網打盡後至今從未有人取過因而日生日旺到晚珠光四射頗爲驚人現在此處既屬英國想英人當即遣人打撈必不令其沉埋終古矣録港報 
[澳洲沙漠]  
　　澳大利亞洲有新沙漠焉坐在西鄙之西北隅其地廣闊名曰大漠一千八百七十四副戎倭般頓曾遊行此地自東而西今年有西人等亦作汗漫遊自東而西逮於佛士來河河在沙漠西北角西人威而士携帶駱駝以備需用西本年九月底西人等行至沙漠查此沙漠袤延至佛士來河有五百英里荒凉滿目獸蹄鳥跡稀渺難尋三百里遥未嘗覩駱駝行迹且水源涸絶汲飲維艱去佛士來河一百七十里遥即駱駝莫勝其酷熱西人等沿途備歴艱辛有一百七十里路須披星戴月而行每日九點後鐘駱駝亦不能行若輩有三次幾遭乏火之險甚至駱駝五頭因渴倒斃中有二西人往尋食水失路莫知所蹤致令同行中人所携之糧食及各器皿均棄諸野孑然一身方抵佛 
 
 

Page 2

 
 
士來河乃得憩息迨率隊前往追尋失路之人其時疲憊己不堪其苦矣此上月中旬事也録港報 
[澗中藏錫]  
　　錫之爲用大矣錫之生財廣矣天南殷户多以錫務起家梯山航海而來車載斗量而去嗚呼盛矣惟是寳由地洩亦須福自天申苟非大道生財終恐寳山空返有如黃某一事殊令人嘆惜無窮矣黃本潮籍人而商于馬來埠開設某號雜貨店且以放債爲生涯土人中有欲往内山尋覓樹膠沙藤各土産者黃輙貸以小貲本得貨則交黃代售以權子母焉巫人亞宏其素識者一日夕陽西下欣欣自外來據言午後在内山採取樹膠事畢覓一澗水濯足澗底沙石着足其滑異常以手掬視則沙中半雜錫米有大如豆者有小如珠者審之約得沙三而錫七且隨掬皆然不禁狂喜自思若行撈取則獲利何窮因急拭足而起以頭巾縛離澗向東數武之老樹上復折青竹數枝遍插澗畔爲記以便再到尋蹤今歸告君將以同沾厚利也語畢且出手帕所裹者示黃其中纍纍皆錫粒也黃亦喜甚細思錫藏澗底非大興網罟不爲功自顧囊資未敷所用因而偕宏同搭柴船往叻至丹戎巴葛伊戚胡某家具告以故胡本小康立出貲本百餘員備購器物且招有工人數名乘船同往及抵黃店即以宏爲導按址往尋豈知澗固無蹤所謂繫帕之樹亦杳然不見窮搜至夜芒鞋踏遍不啻武陵漁父重覓桃源祗見緑木青山茫茫大地己耳懊喪而返向人縷述如此云録港報 
[津沽鯉信]  
　　天津訪事友人云通永道張筱傅廉訪紹華升授江西按察使司遺缺以沈觀察能虎補授己見邸抄憔沈觀察督辦招商局務清釐一切并須入都陛見尚需時日現在聞委張毓渠觀察蓮芬署理以便廉訪交卸晉京然後往豫章履任○上月廿一日爲直隸總督王夔帥生辰筱傅廉訪到津祝嘏怱怱返斾料理交代事宜大約毓渠觀察不日當往通州接篆○津河當春夏之間異常渾濁飲者每致釀成疾病而每日水車來往道路幾不堪行走現由白幼芝太守具禀督轅請集股份於津城内外仿照西法安置自來水管名曰醴泉公司以惠閭閻而沾樂利但不知督憲如何批示即經批准其股份亦未知能否鳩集耳○自郵政奏歸總税務司督辦所有通商口岸往來中外書信即由各海關向設之書信館代送代收現在天津海關之郵政局己易新章不拘水陸週年投遞各口信件重不過四錢向日每封計銀三分折收大錢四十八文現在核减至四十文以廣招徠云○永定河今夏决口沿河各州縣被水成災廬墓田園均成巨浸被災男婦紛紛逃避赴各該管府道報災或逕來津乞賑直督王夔帥不分畛域諭飭籌賑局籌集巨欵解赴順天擇尤放賑上月中旬委員押解賑銀五萬兩首途矣雪地冰天施當其厄不禁爲灾民誌感也 
[八閩瑣紀]  
　　福州訪事友人云南臺巷霞州趙若仙略識之無向在柳長盛茶棧充廚丁後流落鼓山鄉一帶設館授蒙近數年則在霞州授蒙居然一村學究矣其爲人也小有才酷嗜女色包攬詞訟無惡不作年來積有餘貲賄媒聘楊氏女爲室楊本宦門該媒誑以趙曾入黌宫并開茶棧婚議始成迨聘定後媒人向趙索取謝金趙以婚事己成欲思圖頼該媒乃訴實情於楊氏楊女曾有瘋痴之疾後經醫治得痊因聞夫也不良致舊病復發趙得信後雅不願娶痴女欲思得其次女爲桃僵李代之舉於上月廿六晚糾率棍徒二三十人手報利刃到楊家叩門而入時楊次女己臥趙膽敢强抱而出擁之上輿輿之前後棍徒數十人爲之保護以搶親爲名燃放花爆又慮爲官差所追不敢回鄉繞道抵番船浦寄頓族中趙二家中時侯官李文卿大令因楊氏到署喊禀立飭幹差數十名移會福防廳保甲局差勇飛速追捕適遇擡女之轎班始悉該女寄頓之所差役即押該轎班至趙二家中趙二始知顚末即遣人通知楊氏兄弟差役即押一干人到案聞該女米水不入口己數日矣侯官縣李大令即升堂提訊女母供職婦長女憑媒所配生員年只二十餘若趙若仙向爲地棍年紀不同又無功名并將次女搶去求懇嚴辦侯邑尊不俟趙供即喝令掌嘴二百下又笞二千板臂肉破爛血流如注飭押再訊觀審之人無不爲之鼓掌稱快○南臺賭塲向稱極盛現經拿辦後均己停歇惟恒昌埕地處偏僻各賭徒因各處賭塲查禁皆相牽到該地賭博某日初更後龍嶺汛弁潘某督帶汛兵多名前往拿獲不料寡不敵衆弁反爲賭徒所擊拳足交施不堪其毆現聞潘弁己歴情上訴矣○逹明里向例五年一建公醮十分熱閙閩人士之往觀者如山如海計自上月十七日起迄廿四日止廿五日五顯壇紳董擡奉神像押送放生如牛羊龜鼈鱔魚字灰之類計以百數十擔絡繹於途洵好行其德也 
[皖公山色]  
　　安慶訪事云省城每届年終散給貧民卹米其事創始於前皖撫陳六舟大中丞窮黎沾惠至今猶頌德弗衰中丞去任後各仁憲仰體此意捐廉籌欵遂爲成例惟每届散給時有冐濫重領者有升合莫得者實難均匀近年以來由縣尊頒發告示仰太平府衣各局紳等令各叚地保挨家查明户口預先給票大口一斗小口五升於臘月上旬開倉憑票給米自月初起至月終止己於城廂内外一律查竣其法固善但諸紳士未免煩勞矣且其法必視竈之有無爲率若赤貧無家者欲求粒米而不可得尚其熟籌良法勿使有向隅之憾也可○前月初旬江孚輪船上水各信局夥在躉船舁接信袋船未到時有全泰盛夥童某失足落水己紀報章童之母妻及昆季等於江于招魂數日該局雇划船昕夕打撈渺無蹤跡童姓見屍身無著欲與信局爲難經魯仲連其人出爲排解以孔方兄爲和事老許給英餅八十元令童姓自行撈獲棺殮其事始寢○候補直隸州王直剌疉辦厘差現僑寓東門之拐角頭月之初三日夜突有匪徒數人跳牆而入時闔宅之人均在睡鄉任其穿房入室翻箱倒篋而去至次晨直視始知被盜當即開單詣縣報案計失金飾細軟约值洋銀三千有奇地方有司隨即詣勘嚴飭幹役緝獲究追 
[浙省官塲紀事]  
　　杭州訪事人云准補硤口同知印司馬秉經因委辦海運差務遺缺委候補布理問夏叅軍寳蓮署理又調署山陰縣劉明府能繼請假回湖南原籍修墓遺缺委新選西安縣吴大令德潚署理○新授三江塲大使張鹾尹福年現奉運憲飭赴新任○嘉興府屬王店釐局總辦現届期滿委候補縣潘大令駿接辦○前月下旬杭地傅言新任藩憲惲菘耘方伯己抵申江不日即可履任欲觀新政者無水拭目而俟乃迄今己有旬餘未見憲節蒞止日前詢諸司署友人知方伯尚需回籍省墓履新之期大約總在歲除以後矣 
[驅逐窩娼]  
　　九江訪事人云城外保甲委員羅海源少尹查有吴某之家借歇流娼招蜂引蝶有害地方遂將吴帶局笞責二百板并將流娼驅逐出境旋有王源泰者赴局禀稱係是房主是屋租賃與吴不知有窩娼等事日後恐受拖累不願再借與吴請即押遷出外除租金不索外願帮搬屋費若干少尹准如所請取具保結勒令即行遷移 
[告示照登]  
　　九江訪事友人來函云學憲不日按臨士子雲集府尊尹西庚太守委府經歴黃藻賓叅軍及蔡次眉二尹林輔臣少尹赴姑塘迎接府學劉程二廣文出示學宫照墻文曰本年冬月十五日奉府憲尹札開照得考試爲掄才大典膺衡鑒者志在拔取眞才固實事以求是務期弊絶風清以宏作育而與考之童生於雲程發軔之初尤當恪遵功令循規蹈矩不越範圍方不愧平日養氣讀書現奉學憲案臨考試五邑士子旋將雲集爲此札飭該學務期遵照傅齊廪生面加諄諭不應保者不准濫保其所認保者務於點名時當堂識認唱保以杜扉倩鎗代等弊先行傅諭各童生均當照依榜次魚貫而入站立月臺之下静候點名給卷不准越次擁進大聲喧譁凡送考者不准混入轅門各童生其非應考之期宜在考寓温習功課切勿結黨成羣遊蕩街市甚至强買什物滋生事端倘於洋街教堂等處經過俱宜安守本分謹愼持躬并切囑伊等父師同爲訓誡先事查禁俾不致蹈覆轍倘再有犯除本童照例扣考外尚須究辦等因奉此爲此出示曉諭仰五邑廪保并送考父師及應試童生知悉務期一體遵照認眞奉行毋得違犯致干未便各宜凛遵毋違特示二 
[孤山梅汛]  
　　杭州訪事人云杭府林迪臣太守到任以來興利除弊凡有害於民者無不力爲創懲兹訪悉杭地開張店鋪各衙役串同 
 
 

Page 3

 
 
地棍任意需索實爲商賈之患爰出示嚴禁并勒石通衢以垂永久兹將示言照録於後爲勒石示禁事照得省城地方商賈輻集本府訪聞衙役人等每有串同地棍於店鋪開張之始需索規費凡開店者必令丐頭包定費用量店之大小或數元或數十元方可開張其分諸衙役者名曰閑水分諸地棍者名曰閑税而若輩心猶未足復於開店之日或用銅洋或用小錢買取貴重貨物名曰紅包在店主以新張吉辰不欲與較隠忍甘受而若輩益肆無忌憚以爲分所應然遂致相率效尤因思商賈爲地方元氣税厘所入皆頼輸將若再有意外需索情何以堪本府體恤商艱亟應嚴行禁絶爲此諭令諸色人等知悉自禁之後如再有索取閑水閑税及買紅包名目許該店鋪指名禀控或扭送來轅定當從重懲治决不姑寛除訪拿外合行出示勒石永禁各宜凛遵毋違特示○上月某日下城永甯街恒有益綢莊失竊己列報端至今尚未破案刻寳善橋顧姓綢莊於某夜又爲偷兒所乘係由牆外布置軟梯踰垣而進竊去綢貨約值五六百金店夥如醉入夢未及知覺或云係用悶香薰灼以致人不得醒其然豈其然乎○錫箔一業爲杭省大宗生意造箔者將葉子紙花發付女工磨砑以一千八百張爲一甲如有餘紙由磨紙者零售以作工資每甲另由箔鋪發給大錢十二文例於十二月間分給須净白大錢不得攙以砂壳鵝眼名曰印兒錢現將歲暮各箔鋪急需兌換大錢以爲發給工資之用以致市上兌價日减每圓僅得九百零五文省中官憲深憫民間疾苦特飭官錢局定價每圓以九百五十文爲率雖至下午亦可兼換故近日市上洋價亦己逐漸加增矣○每届冬令宵小易生杭省保甲局添委巡防員弁徹夜查察并加雇栅夫嚴司啓閉擊柝之聲終夜不絶而各大憲及保甲提調輪流巡警以冀竊盜之風可以稍息無如冷僻街巷時有挖門穴壁之事眞所謂降不勝防也下城地方自遭兵燹元氣未復房屋被燬者大都不能營造空塲較多匪徒尤易潛蹤竊案疉出而惟永甯街之恒有益寳善橋之顧雲錦兩綢莊被竊較重雖經報局飭捕查緝終未破案現在下城總巡盛鴻壽大令懸賞緝拿如有將該竊賊捉拿到案者立賞洋銀百圓通風報信因而緝獲者賞洋半之此欵係由本總巡捐廉給發决不食言重賞之下必有勇夫諒此鼠竊之輩終不能倖逃文網也 
[定期盤庫]  
　　製造局總辦新簡江海關道劉康侯觀察於前日接篆己紀本報兹悉觀察擇於十三日赴各廟拈香然後盤查各項庫銀故日來署中人預備一切頗形忙碌云 
[俄國元旦]  
　　昨日爲俄國元旦法讞員鄭大令偕松海防劉司馬上海縣黃大令提右營廖叅戎嗚騶同至俄國領事公署導賀年禧新任道憲劉觀察因公未暇駕臨特遣繙譯胡君醴元代賀 
[門委易人]  
　　本城大東門盤查委員夏二尹日前因病去世由前任道憲吕鏡宇觀察札委税大使李寳賢二尹到差接辦 
[橋工將啓]  
　　本邑西北鄉新閘橋年久失修早經朽壞行人過此時覺岌岌可危刻由瞿君梧生俞君幼山諸人禀請道署撥欵一千五百金以便鳩工庀材易以鐵質平橋俾車馬往來毫無阻滯而核計工費約需五千金尚有不敷擬勸令就近各絲廠及置有地畝之諸巨商醵貲添湊聞刻下己有成議大約年内可擇日興工至新閘街前當開築時由紳董捐集一　金貼歸工部局究以地勢低陷又少陰溝一逢天雨連綿行人每苦無從舉步傅聞諸紳董亦擬設法修理矣俟橋工大定後即須與工部局　　矣 
[幾肇火災]  
　　太倉州屬崇明縣人毛某羽士也前日購得醃肉一方令其妻煨煮妻性好游戲爇火於灶即拖孩出門未幾火忽蔓延灼及牀帳炎炎之勢幾於一發難收鄰佑見之紛紛撲救幸即熄滅不至成災亦幸矣哉○甯波人葉忠甫携其眷口僑居虹口天潼路仁智里第九十二號房屋昨日午炊遺火以致濃燄蒸天適廚下堆積木料甚多幾成一發難收之勢家人見而呼救一時衆鄰齊集吸水以灌即時火滅烟消然己飽受虚驚如元人曲所云小鹿兒正心頭撞矣事後經巡街捕據情告知捕頭捕頭以事出無心不予深究 
[掩骼埋胔]  
　　前日下午潮退時蘇州河中有小棺一具浮至德意志領事署後水巡捕見之帶往浦江倩地保葛月樓雇工舁往義塚掩埋 
 
[解犯發回]  
　　積竊徐金標前又犯事經巡防局拘獲送縣帮審委員蔣剌史訊將徐金標押候遞解回籍日前黃大令飭吏備文將該竊解回湖北黃岡縣道經嘉定縣邑尊章大令備文發回因漢陽灄口水發路途阻隔不能前進故仍發原縣俟水退後再行起解黃大令奉文後飭將該犯仍押候核奪 
[嚴鞫棍黨]  
　　楊樹浦著名巨棍張桂卿自經卸任道憲吕鏡宇觀察訪拿到案屢次研訊供出泥水匠阿大等羽黨數十人當經上海縣黃愛棠大令照會英公廨恊同訪拿歴紀本報前晚黃大令升坐花廳又將張等提出獄中訊問張供今年二十八歲本邑楊樹浦人向在該處洋布局充當小工蔣銀大即顧蔣氏亦在該局當女工小的向與銀大認識後遂有私本年正月間銀大嫁與顧松泉爲妻小的知之即於二月十二日糾合泥水匠阿大等前往顧松泉家銀大在塲上揀花小的領衆一擁上前將銀大搶回姦宿後於宿二十日左右小的出資備酒席邀帮搶之泥水匠阿大等赴席酬勞自後即與銀大匿跡尋歡後被道憲大人訪拿到案大令問爾等何故瞻敢結拜弟兄答稱小的於春間借奚松松之房屋備酒八席假説請會酒其實糾得數十人拜盟當由小的分給帖子一個明則掛藍色辮線爲號暗則各以褲帶爲記自此之後各認爲弟兄一有事情則互相帮助秋間小的糾人向蔡毛郎魯聚金先後兩次柝梢共得英洋若干元當時均分與各弟兄使用除此拆梢打架之外小的並無不法之事惟求大老爺開一線之恩以决不敢再犯矣大令遂命招書將前次所訊之供口核對無異遂令書吏將將原供單向該犯朗誦一通即令畫押張棍堅求開恩大令飭畫供之後聽候格外施恩張棍始於供單上畫供蓋手指印大令飭令仍舊帶下收禁又命提泥水匠即阿大帶案研訊供稱小的寳山縣人向以賣糖爲業從未做過泥水匠實被悮認所有起案之剌刀一柄實小的換糖所得二月十二日早張桂卿糾人去搶蔣銀大小的時在茶肆中吃茶遂跟隨而往至秋間桂卿等向蔡毛郎魯聚金等拆梢小的被桂卿硬邀入内所有洋元由桂卿均分春間桂卿糾人借奚松松家請酒結拜弟兄小的並不在内求請明察大令命跪在一旁令將陳見山提案訊問供稱小的向爲溝泥匠家有妻兒老少與張自幼相認二月十二日張糾人搶蔣銀大小的亦在其内惟當時並不向前動手後張將銀大如何安頓實出不知夏問張向成衣匠生林拆梢生林央小的向張担保洋八元後張追索甚急而生林無處找尋無奈由小的代付張洋五元以致張糾人拜盟小的實出不知求察訊至此時己一下餘鐘遂命泥水匠阿大陳見山等仍行押俟覆訊核奪 
[上海巡局瑣案]  
　　昨日二十三七鋪巡防局中接奉總巡鍾明府來函内開程裕卿在大圑鎭附航船來申停泊公義碼頭被小竊竊去竹箱鋪蓋鞋籃等物當時曾禀局查緝至今未獲人贓着即嚴緝給領等因姚殿卿二尹爰飭地甲恊同管帮將航船户帶局略訊數語備函移送總巡局歸案訊辦○昨日吴寳生行經外馬路不知何故與顧阿小互相口角既而扭至十六鋪巡防中局禀請訊斷李蘭史二尹判令將顧笞責一百五十板交人保出 
[英界公堂瑣事]  
　　昨晨鄉人某甲駕一糞船揚帆西駛行至新大橋左側適與戴生昌小火輪互撞不潔之物浮滿江中一百四十號華捕見之將鄉人拘送公堂别駕著押候訊判○前者恒泰源木號主某甲控何祖安圖頼貨銀昨日何將司帳人徐翰香扭至公堂訴稱所取恒泰源各貨雖有票據然圖章均伊私刻故不承認現己由薦保人將伊尋獲請歸案訊追别駕著押候核奪○王廷楝扭廖恒山至公堂訴稱此人前 
 
 

Page 4

 
 
曾取去冲楠木壽板一副至今尚未付價向之索取一味支吾務請一斷曲直廖稱所取貨物本應如數付銀實因别有轇轕未清是以暫未付給别駕著將原被告一併押候訊奪○前日龜奴錢阿巧與其妻吴氏閒行忽有朱元生者向之囉唣錢龜正言斥之朱出言不遜旋由三百三十五號華捕一併拘入捕房轉送公廨别駕著分别押訊判 
[法捕房瑣紀]  
　　法讞員鄭大令特飭會捕局線勇恊同包探訪拿棍徒沈松林一名昨日在法大馬路某烟館己將該棍徒拿獲解入捕房押候解堂送縣究辦○寳善街乾順祥顧肅京貨店與某錢莊往來欠銀一千餘兩爲該莊具控公堂鄭大令准詞出票飭探投值年領事處簽字恊同英探將店主陳某拘入捕房押候堂期解訊○邑廟豫園内桂花廳左近某糖食店與法界興聖街口恒源錢莊往來欠銀一百八十餘兩莊主投訴公堂鄭大令准詞出票飭探至城内恊同四鋪地甲將該店主某甲拘入捕房押候堂期解訊○會德里九號房屋居民某姓家竊去皮馬褂一件人贓並獲解送捕房押候解堂訊究○法大馬路七號房屋某洋貨店爲夥某乙竊去洋五十元投報主捕房請爲查緝昨經包探將該店夥拘獲解入捕房押候堂期解訊○小工某丙在太古碼頭竊物當塲拿獲解送捕房押候解堂訊究 
[恩沾推解]  
　　謹啓者敝堂循章施粥業己開廠惟近今米珠薪桂需費較鉅籌措益鞎至施衣一端尤視捐助之有無以爲衡兹蒙務本堂顔同興號鄧姓姚承勳麥卓然善士四户各助施粥洋十元永安號五元南通州萬隆典四元一角陳金志善士四元乾泰興號三元唐梁氏求保丈夫兒女延壽消災助兩元李宅劉潘氏各一元廣元昌號兩元又經募李少田善士兩元葉幹之譚滿元梁文謙招力田招玉田陸良澄六户各一元祥泰行傅志桂善士募施棉衣洋二十元五角客利行韓阿大善士募十五元瑞和行葉琢棠善士募十一元瑞和行無名氏募九元一角華富行朱三才善士募一元五角俾枵腹其無虞指囷叨惠幸章身之有具挾纊銘恩除分掣收條外謹展謝忱奉揚盛德上海虹口元濟善堂董事唐廷桂嚴信厚施則攲等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案]  
　　姚俞氏控徐阿東金阿全阻贖地基前晚黃大令倩蔣剌史升堂提訊金阿全供小的奉訊後己向前途理説現求斷令贖回秦鶴祺供前次奉斷武生己經勉從奈伊等又生枝節武生實難再行吃虧况此田未曾賣去之時曾經關照倘於十一月中不贖就須出賣後竟毫無信息故遂賣去現在不能向前途加價求爲恩斷徐炳忠王鑑亭供小的等奉訊之後勸令金阿全尊斷了事無如金不肯允從現在此田實值洋四百元求斷姚俞氏供小婦人曾向金阿全借洋三百元所有田單實被徐阿東騙去交與秦鶴祺硬説將田己經賣去現求恩斷徐阿東供小的情愿遵斷小事金慶祥供稱俞氏之田單實被徐阿東騙去現在此田漲價求大老爺斷令贖回蔣剌史訊得供詞各執著王鑑亭等將此事妥爲理楚以便銷案 
[英界紀聞]  
　　英讞員屠興之别駕久抱清恙本擬昨日升堂訊案後因病仍未愈未克從公○浙江紹興府屬某邑人夏禮堂曾與某甲出資合賃湖家宅之屋設立油骨皮毛認捐所雇人在外巡邏如有漏捐者罰如例前日有某洋行夥乙購辦羊毛等物將欲裝船出口適爲夏查悉將貨扣留定欲議罰乙以其形同無頼相與鬥毆旋即扭至巡捕房捕頭著押候解送公堂究辦既而夏烟癮大發涕涙交流捕頭乃令送至仁濟醫館求治○近日天雨連綿小民生計艱窘每有流而爲賊者昨日有甲乙丙三人在泥城橋左近毁某姓之門適爲包探孔阿才所見一併拘入捕房捕頭著押候解送公堂懲辦○四馬路老巡捕房東首高易公館舊屋爲程姓之屋現方翻造工部局打樣西人查得工料均不堅固且墻下無三合土塡築一經霪雨難保無欹傾之虞須飭令將土築堅方准出賃○湖州人潘二江給欠方九霞銀樓銀五百餘兩邱瑞泰米店洋百餘元潘因無從彌補將家中託方九霞照顧己則赴原籍措資事爲邱瑞泰所知於昨晨雇永記船局之航船一只並約二十餘人至潘家將物搬去當由方九霞夥出爲理説竟被毆傷方因遣人將船扣住一面投報捕房捕頭著自赴英公堂控告 
[美界捕房紀事]  
　　髹工阿桂未詳其姓曾借甯波女郎金生姐小洋銀二角前日午後至篷路順興茶園啜茗不防金生姐突然而至堅索宿逋阿桂苦無以應以致老差成怒大肆咆哮金生姐亦非善類即攘袂互毆擊毁茶具不少肆主情急喚五百零二號華捕至將兩造一併拘送捕房捕頭詢知事屬微細不予深究○昨日午後吴阿六陳阿榮二偷兒由某處竊得布衣若干件持至漢壁禮路某押店求質正在論價時適包探洪阿寳巡至一併拘送捕房捕頭令押候查明失主何人然後解送公堂禀請究辦○前日西人某甲雇坐三千一百零一號東洋車至百老匯路時甲己被　秀才所困不知家之所在車夫飛馳二點鐘之久疲于奔命不得己送至捕房捕頭令押候酒醒釋出 
 
 
