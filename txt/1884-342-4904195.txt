# 1884 - 342 - 4904195

 

Page 1

 
 
[第二十三號畫報出售] [  申報舘主人啓]  
　　雀入水爲恰雉入水爲蜃生化之機無奇不有廣方言館之闡微子近於庭中菊花下獲一綠色蜘蛛而人面者屢登日報廣求攷證用特照說慕稽纂與四海博物君子賞奇而晰疑再駐京日公使因其國王壽辰就其署筵宴中西各官一堂之上恊和萬邦亦可見我國家懷柔遠人眞有天下一家氣象兩圖俱編入此次二十三號畫報准於二十六日出售後仍附淞隱漫錄圖說一則閱者鑒之此佈 
[論中國辦理洋務宜用精通西學之人]  
　　泰西各國自與中國通商以來專派至中國之欽使與夫各埠領事官往往皆係深悉中國語言文字與一切風土人情大都熟悉者居多而中國之簡派出使大臣亦莫不愼加遴選必擇其克副皇華之選者而後遣之卽其隨從參賛繙譯諸人亦必愼簡乃僚以期不辱國體有益邦交此皆事理之所宜然也惟中國之辦理洋務者其操縱之權全在於總理各國事務衙門則總署諸公上自王公大臣下及諸司百執事亦必咸諳西學咸精西法而後可以措置得宜舉動有方足以服西人之心乃爲可貴然今日總署中人其力持大體留意懷柔之道者固不乏人惟於洋文西學則或未盡熟悉焉此則不可不綢繆於未雨者矣目前總署濟濟多才朝廷具知人之明選於衆而拔其尤使入總署度其人必能不負簡但有腹心卽不得不賴指臂古時敬大臣之道所以首重官盛任使總署有王公大臣以操發縱指使之權卽不可無章京司員等以供奔走馳驅之事此等人亦必各擇精於西學者而用之而後上下可以聯爲一心中外可以毫無間隙譬諸外省督撫司道以至州縣凡刑名錢穀均有幕友以佐理而成治績卽使居官者但知撫字之勤濳移默化問兵刑而不知問錢穀而莫對而各有主者則治一邑卽不貽誤於一邑治一郡卽不至貽誤於一郡雖治一省亦不至貽誤於一省盖相助有人則臥治有餘不必事事親勞也中外交涉事務殷繁偶一不愼卽至流弊百出釁端由此而關邦交由是而失此事所關甚大非可以苟焉而已也古人有言耕當問奴織當問婢苟非其素所習則譬之書生而責以執殳武夫而責以秉筆其有不僨事者幾希嘗謂中國自與西國通商知泰西船艦火器遠勝於我因而不惜重費購求製造必期彼之所有者我亦無乎不有而後快顧船則猶是鐵甲快碰諸利器械則猶是克　伯林明登諸良材而仍苦於用之無人兵士則操演雖亦如法而兵官駕弁之中實無得用之人名爲管駕而問以該船若何行駛若何轉捩船内之砲若何位置若何施放其船食水可得若干載兵可容幾人而彼且茫然不知名爲兵官而問以槍械如何運用某槍可納藥幾何某炮可容彈幾許何者可用以埋伏何者可用以守營而彼亦懵然不識也將不知械則何以教兵以用械將不知船何以教水師以行船設遇勁敵又將何以制勝此中國之水師砲火所以不及泰西也今者延請各國水師兵官來華指教如北洋水師得人稱盛刻下尚有德國人前往津沾以資佐理故北洋水師極爲雄壯而南洋粤海皆所不及然猶有議其後者以爲前者中國所請教習皆係法人迨後舍法而就英則其法一變目下又舍英而就德則其法又一變時有變更卽不能信守而軍士所用非所習猶不能無弊爲此說者深得教練軍士之妙固非吹毛求疵之論也夫水師之於船艦兵士之於鎗砲尚須素所熟諳方足致用則於中外事件苟非深悉洋務之人而用以周旋其間其有不悞事而貽笑者哉李傅相前者專延粤人伍君秩庸以資臂助伍君久在香港其於泰西律法最爲精熟英國議院曾經延入則其西學洋務之久爲西人欽佩也可知其語言文字之粗者更無論矣有此等深通洋務之人在北洋佐理庶無貽誤之事件傳相此舉最爲得當若總理衙門其交涉事務較之北洋更爲殷繁而獨無此等精於西學之人以爲之佐治陳茘秋都憲則以衰老而去周大京兆吳宗丞亦均被議而出總署兹數人者素稱精通洋務而皆先後告退則此時總署雖不乏賢才亦誰則可副精通洋務之名者哉竊以爲當此之時交涉之事愈多總署之政益劇王公大臣不過總理其成而其下辦事諸人不如延請熟諳西學精究洋務如伍君其人者羅而致之幕下則其處置經理當必有可觀矣秉鈞者其亦計及於此否乎 
[本館接奉電音]  
　　昨午在京訪事人專發電音至本館内有諭旨四道敬謹譯登○二十三日奉旨通政使司叅議員缺着溥元補授光祿寺少卿員缺着方學伊補授翰林院侍讀學士着擬正之長麟補授山東道監察御史員缺着慶祥補授江南道監察御史員缺着謝祖慶補授欽此同日奉上諭兩廣總督張樹聲才識優長勤能練達成豐同治年間從事戎行戰功卓著由牧令洊擢封圻於吏治營伍柔遠籌防均能實心規畫前因患病准其開缺仍留辦廣東防務正資倚畀兹聞溘逝悼惜殊深加恩着照總督例賜卹並將事蹟宣付史館立傳任内一切處分悉予開復應得卹典該衙門察例具奏欽此同日奉上諭彭玉麟等奏調員差委等語候選道王葆辰同文館教習分部主事熊方柏貴州候補知縣王秉恩着總理各國事務衙門及福建貴州各督撫飭令前赴廣東交彭玉麟等差遣委用欽此同日奉上諭翰林院侍講徐會灃編修蔣良均着在上書房行走徐會灃着授溥倫讀欽此 
[高亂續聞]  
　　昨日下午一點鐘三刻長崎專發電音到本館云高麗百姓大亂高王業經逃避山上其將軍竟被亂人所戕此本館所接之信也及晚間閱晉源報載長崎信云在高麗之華人於二十日與日本人在王城内交鬨日人退至别處日本使舘已毁於火又閱文匯報云華人與日本人互鬥高王之子及宰相六人已爲亂兵所殺此二說與本館所接電音大同小異然則高麗果有變亂矣翹首東藩其能無杞人之憂乎 
[增兵信息]  
　　英報言法國現泒添兵一萬六千人一萬前往東京二千至西貢四千至臺灣按此時法人雖已泒定增兵尚未遽到中國而欲與法從事此正其時勿俟其新兵之至所謂兵貴神速者此也 
[購船述聞]  
　　英國新聞紙載有美國信息云美國有輪船兩艘一名桑巴卜祿一名桑百篤祿其大每船可容三千墩造成未久擬用之於太平洋現聞該兩船已售與中國計價洋一百五十萬元將以爲兵船之用該兩船行駛極速用之最爲便捷也 
 
 

Page 2

 
 
[輪船被留]  
　　香港西字報云該處傳言有平安輪船前曾售與華人由上海載兵赴台灣行至厦門爲華官所留未知以後若何也 
[埃事電音]  
　　十四日英都倫敦發來電音言埃及馬地亂黨之部下現遭疾病流行且糧糈匱乏軍士離心有亂黨五百名已棄馬地倒戈而降於英將戈登矣目下英軍以馬地不足有爲將亦取道回蘇劍暫行休兵俟有機可乘然後盡殲亂黨云 
[旅秘華民奉鄭欽憲命新設通惠總局勸捐小引]  
　　啓者蓋聞嚙指動心孝子事親之義惓懷每飯忠臣戀國之忱此葩經所以有役之歌古人所以多離之感也爾廼萬里辭家海天修阻一身作客行李覊遲候鄉書兮不來盼風潮而無信寗有不廻腸夜月延頸蒼波者乎况復高堂白髮望斷倚閭少婦靑燈心灰膏沐反觀設想情何以堪凡此兩地之興悲實苦雙魚之罕逹耳兹者我大行人鄭公秉節張旜蒞臨斯土於問俗采風之始爲矜黎保赤之圖亟擬勸集義捐設公所名曰中華通惠總局垂良規於久遠作衆善之權輿凡我鄉人皆可隨時赴局報名託司事代作家信寄香港妥爲派送匪獨達平安之語且以聯桑梓之情此其加惠於我鄉人者盖誠且篤矣兹將所有奉諭章程逐欵開錄於後用呈公覽惟願我同人共相勸勉踴躍輸將裘集腋以速成石衆擎而易舉上酬使憲之恩下積家門之慶是所深幸焉同人公啓○聞自出小引勸捐後各皆踴躍輸將鄭欽使倡捐銀一千圓其餘自百十圓捐至五六百圓者不可勝數此眞一時盛事也從此垂久遠之宏規咸羡乎法良意美達平安之二字無傷夫地北天南吾知旅秘華民必欣欣然有喜色而相告曰微鄭公之力不及此 
[厦事瑣錄]  
　　循環報載厦門信息言昨有委員由粤到厦居於客棧中聞乃粤督張香帥派來厦門以查探臺灣軍情者○新任閩督楊石帥亦派委二員來厦以查洋藥局帳目聞因現有人奏前任閩督有收洋藥陋規及洋藥局各股東上控承辦蔡某數目不符是以委員查辦也○總帶兵船閩安協張誠因馬江之役奉旨革職留營効力已見邸抄現聞爲楊石帥監禁不知緣底事也○昨有提督二員總兵十餘員由江西至閩聞將調往台灣云○平安輪船到厦據稱有鐵甲船四艘由北洋至滬將往援台○管帶伏波炮船呂文經前奉旨發往軍台効力昨閱轅門報謂呂文經由粤報到聞當其到閩時尚揚揚施施意甚自得幾不知有發往軍台之事○本年七月初二日厦門遭颱颶之災船艘因風覆溺者甚夥現厦門分府賴司馬着各船投報並令出結俾將結單交往稅厘總局開支公項以作恤欵議大舟每艘給恤銀十圓小秀五圓皆用庫平六六兌各舟户聞之莫不欣欣相告踵門投報咸頌各官之恩焉○近日傳言法人因圍困台灣久未得志議將移攻粤省俾速賠餉云云夫法人多詐其爲緩師之計亦未可知但旣有此言亦不可不爲之備以防其出我不意也 
[香港火災]  
　　香港報言本月二十晚七點半鐘忽聞火鐘報警查知乃文咸街西約第四十五號門牌安記行失愼因物燥風高是以延燒更速火勢更猛是店乃由文咸街通至永樂街者故撲救不易蓋須分前後方能撲救不能專注也初起火時有水龍已早行奔至奈勢已蔓延人力難施嗣各水龍陸續牽至力行灌救至九點半鐘火勢盡下仍有水龍灌救直至火熄而後止聞安記行經在禪臣洋行代理咸北火燭保險公司購有保險單云 
[左侯相隨員名單]  
　　左侯相握節赴閩星軺所莅人望之如景星慶雲其幕府中濟濟英才尤多出類拔萃之器風雲會乎千載德星聚於一堂正不徒譽噪靑油爲足見才華之富也所有名單照登如左營務處陳鳴志號展堂劉麒祥號康侯曾紀渠號靖臣奏摺處周滋大號葆山夏聲喬號薇齋唐承健號晉乾陶森甲號榘林黄在福支應處余兆奎號梅生陳嘉穀號芝台潘力謀號小林賀培榮號竟成文案處陳壽昌號晉卿高維寅號朴存周以高號泳淸顧長齡號績侯徐福澄號子元周龍驤號漢丞李崇裕號雲齋周朝澍號雲淸林振翽號秩廷常壽夷劉兆霽糧台處黎福昌轉運處馬良俞鳳琴林雲驤號倬香軍裝處陳鎭坤號光照文隨員張兆康號偉堂冐沅號小山夏献鋈號涇笙許星翼號秋槎李家驊號次雲賀汝定周豐岐號陶希李光渝號問古徐紹垣號星槎翁延年號苙如許振翽李宗裕龍賛綱號瑞登鍾其潤潘露武隨員戴定邦巡捕李道隆號秀谷袁國斌號義文陳鴻儀號玉齋差官陶新知號淸和陳玉麒號春廷楊正茂號汝霖吳體全號寳廷劉元勳號佐臣柳正塎李紹蓮易占吉陳鴻舉李克常彭世兆吳惠吉楊以成羅之綱謝茂材 
[霆軍紀略]  
　　客有自夔門來者言鮑春霆爵帥在籍招募勇丁一時源源而來皆蜀湘材武之士踴躍同仇直可氣呑逆虜所苦者餉項艱窘籌備爲難前蒙廷寄飭川督速撥餉金五十萬兩以便成師啓行旋經川督丁穉簧制軍認給霆軍十三營永久月餉但須鮑帥節臨瀘州時解交糧臺收領因霆軍粮臺派駐瀘州故也糧臺總辦爲湖北候補道許觀察世福樂亭之役曾總理霆軍營務現應募之勇日給口食錢百文或云五十文俟成軍渡瀘後方給正餉十月十八日爲爵帥懸弧令旦聞爵府軍律森嚴投策于時者往往不得其門而入九月間川中孝廉之投効者多至八十餘人春帥以舊幕甚多可資熟手遂出示考較以定去取入彀者僅八人遥想春帥灝氣英風不可一世此次從事於鎗林彈雨之中原無俟多用毛錐子之力也 
[海運定章]  
　　海運一事蘇省曾請白粮河運浙省曾請改折採買旋議洋商包運沙衛船亦得搭運浙省則以改折窒礙難行由糧道廖觀察縷禀撫憲俟蘇省定章循照辦理現在大旨已定司道詳請出奏仍由招商局出名包運運費一切格外减省惟沙衛船搭運一節如戰事年内未能敉定卽未能冒險遷就蓋洋商包定輪運損失照數賠償沙衛船所運米石未便一體保險也大約卽月可以出奏矣 
[江撫起節]  
　　江西巡撫潘偉如中丞自拜來京簡用之命當卽卸事起節二十二日舟抵湖口 
[轉餉設局]  
　　前報閩省軍需後路糧臺擬設九江城内一節兹聞改設湖口縣黎觀察福昌已就湖口鎭丁軍門所造之行台内設局辦理矣 
[捕務廢弛]  
　　京師之東豐潤縣城北二十里古石城村有王姓兄弟皆武生員饒有田産爲一村之冠其同族有渾名王大枕者與王兄弟同里居住而多行不義家中時窩藏賊盜代鎖贓物與王兄弟頗不睦王爲老親預製壽器一具置村廟中大枕糾不逞之徒竊而售之分財使用被王兄弟察知入城禀報牛邑尊飭差捕大枕曁諸賊大枕聞風逸去差役毁大枕之屋不啻埽穴犂庭大枕益讐王兄弟日帶數人執洋鎗刀矛至王門首呌駡王復禀縣縣復飭捕賊但役來則賊去役去則賊復來如是十數次將及三月並未捕到一賊而王氏兄弟所費差役車脚酒飯之資已不少矣該處距京不三百里而捕務之廢弛有如此况僻鄙之鄉乎 
[星使回轅]  
　　前日午後出使日本大臣徐孫麒星使駕臨吳淞口卽由營務處朱觀察式雲曹軍門肯堂及各弁勇往迎徐星使先至六營公所與朱觀察叙談片刻再由曹軍門導引往砲台巡閱一周抵暮始回行轅 
[增造木門]  
　　沿塘炮門刻已一律添造木門卽於晚間啓閉以防匪人陰謀另設更棚擊柝之聲徹夜不絶 
 
 

Page 3

 
 
[添置礮位]  
　　前列吳軍門安康統領超武楊威各兵輪援台一節兹聞前日由德兵官將各兵船逐一閱看除超武揚威兩鐵甲外其馭遠等五艘均須添增巨砲馭遠現在頭尾添設兩砲其餘各船或添一二尊不等總視船身之輕重以定權衡焉 
[繳票太遲]  
　　前報中証投案一節昨日法國人麽甸仍偕潮陽人梁文到案呈出借據兩紙翁太守閱係陳姓借梁姓銀洋之據由林阿堯作中卽詢梁文前期爾稱其林阿堯不相識豈有不相識之人而可作中乎大約借錢果有其事惟前據陳戴氏稱林阿堯結欠伊銀五千兩光景林現在無力還銀陳則意圖將林欠劃抵放有此轇轕梁堅稱東家之銀我不過經手而已翁太守謂若係外國人之銀卽使追到恐難給領當初訊時原被均稱無據直至爾到堂始將筆據呈騐亦已晚矣隨問法包探飭傳之陳戴氏到案否旋據包探將以前爲錢莊控欠陳戴氏案内之保人邸味雲帶案訴稱陳戴氏現往丹陽索舊欠約十餘天可到滬有伊行之司帳人許姓今日不及相邀請於下期投案翁太守着梁文於下期到案再核 
[拔出火坑]  
　　烟妓賈桂仙至法公堂禀稱今年二十一歲在十六歲被寡母之拚夫周同春帶至上海賣入花烟館爲娼轉輾販售歴盡艱苦昨日周又來索錢吵閙自將椀片劃開頭額圖詐經鴇婦鳴捕等語周同春帶子周小長仔亦呈紅帖一紙不知其中作何語惟稱曾取賈姓再醮婦帶來桂仙由我撫養成人現願領回擇配翁太守見周同春屢次犯事到案因諭之曰無論桂仙是醮婦帶來之女卽自己親生女兒被爾賣入烟花早已恩斷義絶不容爾去擇配本分府知爾作惡多端着卽回籍隨將周父子斥退太守又謂賈桂僊爾禀中稱不願爲娼有陳姓客情　娶爾固屬好事現在陳住何處答稱陳名德甫現往廣東不日來滬太守謂旣有志從良不得再墮烟花着將賈桂僊當堂擇配噫嘻苦海烟花不知害人幾許安得如太守者爲之拔出火坑哉 
[局勇獲賊]  
　　前晚十六鋪巡防局勇丁途遇一人手持衣包見其形跡可疑攔住盤詰并檢得包内之皮衣十三件其人自稱在十六鋪南首東昇水菓行竊來當由勇丁扭至局中委員李君略加訊詰將人贓一併移送總局懲辦 
[油棧失愼]  
　　前晚一點鐘時本埠董家渡對岸火油棧内因棧夥吸烟烟灰未息悞吹入火油箱中一時烈燄騰空濃烟幕野焚去棧房一所并火油七百餘箱城廂内外水龍聞聲出救齊至董家渡浦灘見一水盈盈無從飛渡隨卽折囘幸該棧四無居隣不致沿燒他姓然所失已不貲矣 
[私土充公]  
　　前報洋藥局巡丁在興聖街同茂客棧拿獲私土一案昨日河南人程佩山自行投到訴稱與俞子讓兩人同行我於十一日到滬俞於十三日到所帶川土合之親戚託帶者共有九十七包曾經報捐已售去十六包尚有八十一包未報捐之土係俞子讓者翁太守詰其每包的重若干答稱約計三四十兩不等旋據洋藥局巡丁禀稱查到空箱三隻諒已將土出售聞彼等共販土一萬五千餘兩不止現在之數尚求追究翁太守詰之俞子讓堅不承認太守衡情酌斷着將土盡行查騐已報稅者有七十六包太守謂程佩山人尚老實從寛將已報之七十六包發還具領狀備案其未報捐之九十包三塊二盌移送洋藥局變價充公俞子讓誣稱通同作弊本應懲辦今姑從寛具改過結開釋完案 
[入塢修船]  
　　公司輪船金星由外洋來滬稍有損壞於昨日駛至虹口耶松船塢修理 
[軍令森嚴]  
　　昨日有督轅信字營親兵手執令箭在小東門外茶坊酒肆烟館妓寮抄查有無營勇私出滋事該統帶之營規整肅於此可見一斑 
[跑紙疉紀]  
　　昨日西商又在虹口楊樹浦鄉間跑紙先有馬三匹携紙條六袋一路撒之在後尋帋之馬與前次之數不相上下並聞自秋季賽馬後每逢禮拜六日必有跑紙之舉須至明春跑馬期近開築馬路方始停止或曰此事無異兒童之捉迷藏而西商顧樂此不疲何也則應之曰莊生有言子非魚安知魚之樂彼旣屢屢跑之則亦何妨屢屢記之 
[英界公堂瑣案]  
　　包探秦少卿訴稱天津流氓田六屢在上海肇事曾經解案遞籍今又來滬爲特拘案田供現已改過自新求恩開釋黄太守商之施繙譯謂田旣犯事遞籍豈容再來滬上喝笞三百板勒具的保回藉不得再行逗遛違干重處○武員徐少松訴稱欲往粤省投軍順道夾滬暫住聚興客棧偶至第一樓啜茗有金陵人李蘭生手持金表求售交我觀看索洋六十元因價不合當卽交還旋李至棧言金表匣内失去金鋼鑽戒一只值洋四十元我辭以交看時並未言有鑽戒詎李將表硬放我處言表戒係李思園託張生紹轉託伊銷售遂偕各人前來吵鬧去後復報捕前來同我至捕房我旋卽保出嗣原戒已尋得而各人尚人棧中滋擾又有張之父張錫華及母某氏齊來呼閙同寓劉副將謂如再吵鬧定當送官究辦殊料若輩反大聲辱駡劉之家丁劉升出爲喝阻卽被伊等扯破馬褂爲此解案請斷李供因轉輾託售失去鑽戒彼此均無力賠償以致着急李思園供表戒係我兄從東洋帶來交我我托張轉托李售與張生紹父子供與李同棧主施正甫供李等屢在棧中吵鬧究因何事起見不得而知惟另有寓客劉大老爺亦被辱駡是實劉之家丁劉升申訴前因黄太守隨飭差同李張等至劉處服禮并着賠償該家丁之衣服金表給領兩造均遵斷完案○工部局收捐西人訴稱婦人李銀卿應輸烟館捐洋一元收取無付反敢逞强并有曹阿土插身行兇將我衣服拉破因此將李曹一併拘案請辦李供捐本應付因懇其略遲不允以致口角曹惟帮同懇情不敢行兇曹供與同黄太守商之施繙譯判罰李曹洋十元押令繳案違則分别管押三禮拜○職員余炳奎遣家丁李升遞禀聲稱家主在杭州有當票七紙備齊贖本交正和信局帶至上海取贖詎信船覆没將洋票失去主人得信後命我帶洋復來贖取特將當舖招牌及所當之數開單呈請飭傳該舖中人到案諭知掛失贖物黄太守准卽飭傳滋大仁和福祥福如德安德昌仁大等當夥至案隨將該家丁所呈淸單給該當夥等各抄一紙掛失俟該家丁交淸本利贖衣○韓寳福訴稱在米店爲夥前數日有李阿發前來偷雞當卽獲住人贓略毆幾下旋卽釋去後李又糾同馮春林姚春生前來言我誣竊扭吃講茶爲此報捕拘李馮姚三人解案請辦李供在伊店前經過忽被誣竊馮姚同供伊等爭執我在塲解勸韓又稱尚被毆打圖訛無奈費去茶酒等資洋一元錢五百文黄太守以李旣行竊又敢糾黨圖訛情殊可惡一併押候從嚴懲辦○尤氏訴稱在路行走突被竊賊攫去頭上銀簪呼喊追赶由捕阻獲人贓送案請辦竊犯金阿七俯首求恩黄太守判笞責五十板簪交該氏領去○包探康阿順見張永春將穢物抛棄街心喝阻不依反遭辱駡因卽鳴捕拘案請罰張供事出無心不敢逞蠻叩求恩斷黄太守判罰洋三元以儆○包探顧阿六禀稱前有西人失去鐵器獲得竊犯石炳華解案發落今又查得鐵鍋一口售與顧林林起獲贓物將顧解案顧供不知竊贓悞收叩求施恩黄太守判顧從寛開釋贓交失主領去○陸阿林訴稱在某西人處爲侍者昨杜云生前來圖竊獲住送捕請辦以儆杜供尋人悞入求請施恩捕頭禀杜曾犯過竊案黄太守判責百板以儆○王阿二訴稱被陳華本竊去衣服二件由捕拘獲人贓送案請究陳認竊求恩黄太守判笞責五十板贓交失主領去 
[法界公堂瑣案]  
　　前報法馬路恒豫酒店樓上有客帶火藥轟燃一案昨集訊恒豫店主亦投案并稱被轟壞之物及失去烟鎗等約值 
 
 

Page 4

 
 
洋三十七元有零翁太守謂安有如此之多陸耀三擅買火藥自不謹愼着法包探前往將轟壞之物估值若干令陸耀三賠償失去之物不理朱桂良轟壞手面咎由自取痊後自去劉阿三胆敢將火藥賣出幾致肇禍本應重究今姑從寛着罰洋五元充公○汪炳生稱欲回福建在萬安樓客棧因有小孩欲雇乳婦經王桂生王仁寳兩人荐到張金甫之妻言定每月工資洋五元在八月間寫五個月紙據現在我欲動身乳婦忽于前晚私遁小兒兩日無乳爲此將張王等三人送案詰之張金甫稱昨由無錫到滬不曾與妻見面王桂生供在萬安樓當茶房現已停歇王仁寳供開薙頭店不知張妻下落翁太守謂爾等豈得諉爲不知着將三人交的保出外限今日將人交到不然重辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
