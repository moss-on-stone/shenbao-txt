# 1921 - 130 - 4917325

 

Page 1

 
 
   
 
 

Page 2

 
 
   
 
 

Page 3

 
 
時評 
[爲與署（老圃）]  
　　此次任命閣員不曰署而曰爲署之云者未得國會同意示不也專也爲之云者告朔之禮久廢我愛其羊不愛其禮也署之云者夕陽無限好只是近黄昏五日京兆之謂也爲之云者笑駡由他笑駡好官我自爲之躊躇滿志之謂也爲與署之區别如是 
　　吾嘗聞某總長言民國做總長如走入死衙衕一經走入從此無路可走果爾則民國有成例無論曰署曰爲其入死衙衕則一署固不久爲亦甚暫藉曰不暫須有延壽膏續命湯易言以明之則曰錢未能免俗則曰借借不成則絶食而死借必成又爲千人所指而死故無論曰署曰爲其壽命皆不長夫是之謂死衙衕 
徐健菴有言做官時少做人時多做人時少做鬼時多吾愛其言敢以此戲登臺諸公須於做官時留做人地步勿於做人時遺臭萬年爲也署也不論不議可也 
[命令]  
　　五月十六日大總統令劉符誠給予二等寳光嘉禾章此令 
又令艾斯達晉給二等嘉禾章此令 
又令陳文泉李振廷均晉給三等嘉禾章卓定謀王潑崔呈璋均給予四等嘉禾章此令 
 
 

Page 4

 
 
   
 
 

Page 5

 
 
   
 
 

Page 6

 
 
[專電]  
　　北京電内閣形勢不佳李士偉以反對者多不敢來京且籌欵不够潘復派鼓吹甚力志在取代蔡成勳捨不下第一師兵權謂寧當師長不赴甘任昨并提出陸長辭呈交通部機要科請示張志潭何日就職張曰就不就未定聞英法比各國向交部催債張接任非百五十萬不能應付（十七日下午一鐘） 
　　北京電閣議因靑黄不接停靳昨未看公事郭則澐請見則言服藥後剛睡但張志潭電話請靳當夜務出席銀行公會宴會靳允强往一行（十七日下午二鐘） 
　　北京電某巡閱言今度閣員任命手續無副署無署字閣員總辭職之免總理令各長未副署實欠斟酌（十七日下午二鐘） 
　　北京電新閣員尚無到任准期故明日閣議停開（十六日下午七鐘） 
　　北京電靳今夕宴三使爲最後陳述三使明日先後出京（十七日下午二鐘） 
　　北京電三使遲遲不走專爲等錢靳訂今晚設餞意在促行聞張定十九返奉王偕曹明日往保尚擬赴寗一行（十七日下午二鐘） 
　　北京電王占元因鄂人惡感忽欲接眷北來並運動蘇皖贛巡閱甚力頃徐靳曹張已表同意電徵齊張陳三督得復卽發表又傳齊移鄂王兼蘇一說鄂督曹保吳佩孚升任尚未解决（十七日下午八鐘） 
　　北京電張勳熱察綏巡閱得同意卽發表姜專管將軍府事熱都統以孟恩遠繼張懐芝出督甘肅蔭昌調長參謀（十六日下午七鐘） 
　　北京電院秘長决定楊熊祥升任郭則澐已諷令自辭但靳許郭仍留銓叙局長並加國務院參議郭未有表示（十六日下午七鐘） 
　　北京電王懐慶殷鴻壽經徐竭力保留暫不更動（十六日下午七鐘） 
　　北京電八校長因敎潮謁靳總理爲衛兵所阻憤而辭職並發表宣言（十七日下午二鐘） 
　　北京電今午學生代表謁院質問有無挽回敎潮誠意靳派夏秘書接見不得要領而返（十六日下午七鐘） 
　　北京電贛同鄉會代表謁府請收回楊署長成命徐出示陳督來電並無拒趙意祇須趙痊到任楊卽交卸（六日下午七鐘） 
　　北京電胡維德電告日本閣議處置不良韓民擬與吾結一協約或卽會巡辦法十五條之變相但政府始終抱定只可適用中越邊境對汛成案日代辦仍未允 
（十七日下午二鐘） 
　　北京電昨報界聯合會多數者在公園開會少數者在安慶館開會各拉列席者極忙碌政府將請兩會全體人嗣開園游會以盡地主誼（十七日下午二鐘） 
　　北京電農部否認以皖礦抵借日欵電致聶憲藩轉飭滬報更正 
　　北京電京奉展築太虎山黑山縣八道濠民益煤礦枝線已與礦公司訂合同借工費三十萬 
　（十七日下午二鐘） 
　　北京電昨劉鏡人餞優林今午優林宴報界告别（十七日下午二鐘） 
　　北京電駐墨王繼曾電請開缺靳去電慰留（十七日下午二鐘） 
　　北京電巴黎萬國道路會議派章祜出席（十七日下午二鐘） 
　　北京電新楊電俄舊黨泊布尼闊夫率敗兵萬餘人由宰桑邊界退抵塔城北山口欲來塔城防務更吃緊除電飭塔文武阻止入境外請將新省應領各欵迅賜撥發 
（十七日下午二鐘） 
　　北京電黑吳電謝米諾夫與恩琴商定由呼倫一帶接濟後援復將哥薩克俄騎兵游說附謝已由羅台克出發其在俄境舊黨完全贊成另立政府勢力極　請速定辦法（十六日下午七鐘） 
　　北京電岑春煊復院電承詢結束西南意見現與旅滬各界政客磋商咸以孫文一意孤行昧於大勢今已魚游釜中不攻自敗當下癥結仍由貴州入手查黔省地方褊小黨派複雜已依據劉顯世在黔計畫設法勸慰復得王巡使以實力輔助指日可由該省漸推及滇川惟湖南新潮日趨激烈殊堪注意（十五日下午七鐘） 
　　北京電駐滇蔡委電顧品珍拒粤聯湘現已積極進行雙方所訂條件異常秘密無從探息然於六省聯防殊有特大關係理應促請王使分電滇湘各省代表聲明進行手續免有變幻顧對自治辦理甚力各界贊不絶口實較唐在滇時情勢大異（十六日下午七鐘） 
　　北京電故法使柏卜今日上午十時在北城天主堂舉生葬禮府院代表及各文武各國公使館員均列（十七日下午三鐘） 
　　北京電本日柏卜葬禮外長往執紼（十七日下午二鐘） 
　　天津電篠（十七）蔡成勳來津聞係表示不就陸長意 
　　天津電津商集股二十萬組皮毛交易所（以上十七日下午十一鐘） 
　　香港電唐紹儀託病未出孫伯蘭决辭參議將返滬 
　　香港電某報載港梧間訊有某國輪三艘運大帮槍彈赴梧接濟桂軍又大明輪删（十五）運製彈機五副往梧經河口稅司扣留昨由黄關督備文取交兵工廠領用聞日可製彈三萬出 
　　香港電聞領事團請桂粤兩方如開戰須將梧劃出戰線外 
　　香港電陳獨秀因陳炯明堅挽仍留（以上十七日下午七鐘） 
世界路透電 
[波蘭與上西萊西亞亂事]  
　　十五日巴黎電波蘭外交總長薩譬哈氏昨日與法總理晤商後即啓程返華沙將於星期四日向波蘭國會發言以答覆英相之演說 
　　十六日巴黎電波蘭報紙登載叛黨領袖柯方蒂氏訓令各處軍隊各守現有陣線暫停戰爭以待與協约國談判之電各處聞停戰消息似皆　意 
[法意對奥照會]  
　　十六日巴黎電法意與數小國協定照會奥政府請其注意於對奥和約第八十條該條規定奥國如不先得國際聯盟行政會之同意不許施行可視爲取銷其獨立之行爲數日前奥國會曾票决組織公民大會之議案故法意等有此舉動英國對於此事尚無表示並非不贊成法意等之舉動但駐奥英代表尚未接到倫敦訓令耳 
[英使之英日續盟談]  
　　十七日康薩斯城電英大使言特士爵士在此問聖安特魯斯會演說否認英國因英日聯盟有被牽入對美戰爭之虞謂此種謡言乃出於德人之宣傳吉特士爵士切實聲明英日盟約中曾特别規定不得據此抗逆曾與大不列顚或日本訂有仲裁條約之任何各國英美兩國間以和平任務條約之形式有此種條約之存在 
[日太子游英記]  
　　十六日倫敦電日太子昨游漢登陸軍飛機場觀飛機在天空練習抛擲炸彈旋乘摩托車赴格林維克觀象臺英皇致電日皇謂英后與己及英國人民深以日太子游英爲喜此行必能鞏固兩國原有之友誼日皇覆電謂日太子蒞英後無在不受熱切之歡迎此足證英人眞正之友誼彼與人民深爲感慰此行當能使兩國更相親切云云 
[意大利之選舉]  
　　十六日羅馬電總選舉刻在進行中投票者甚衆混合黨贊助喬里蒂氏謂已戰勝天主敎公民黨·社會黨·共產黨按混合黨乃以保守黨自由黨民治黨組成國民黨與法斯西斯蒂黨亦贊助之 
[愛爾蘭之新暗殺]  
　　十七日倫敦電上星期杪在愛爾蘭遇暴而死者約三四十人戈特地方有警長白萊克夫婦偕軍官兩人乘汽車於中途遇伏暴徒令白婦下車白婦不從槍珠倐發車中四人俱被擊死 
[飛行界之新紀元]  
　　十五日美國米諾拉電飛機駕駛人白羅威爾氏年二十有三今在此間飛行於距地八千呎之天空開始以首尾旋轉計作一百九十九匝始降落地面此實破世界之紀錄前一紀錄乃在一九二○年計作八十八匝白氏此次飛行歷時一點二十分鐘 
[各國近事紀]  
　　十六日巴黎電紐約導報載稱摩根公司之拉門德氏刻在巴黎磋商爲法國在美發行新債劵美金一萬萬元事行將商妥 
　　十五日華盛頓電海軍總長鄧璧氏在衆院海軍股員會演說主張至少須造天空運艦一艘謂今所需者兩艘每艘需造費美金二千五百萬元並需飛機八十架 
　　十六日巴黎電據君士坦丁電稱内閣總理比克薩米氏辭職之說業已徵實今暫攝外交大臣任 
　　十六日巴黎電各報得悉尼塞爾將軍已赴波蘭校閱波軍並將以十字勳章授予軍官數員 
　　十六日盎凡爾電此間船港工人因荷法兩國船港工 
人對於英國勞工請求勿搬運之英煤斤一事抱消極態度故已决議上工 
　　十六日巴黎電法總統與比皇今日會於列里民衆對於兩國元首大爲歡迎比皇旋偕法總统閱兵 
　　十六日巴黎電據柏林消息德國新總理韋士博士現與民黨磋商願將迄未有人擔任之閣員兩席予諸民黨 
　　十五日華盛頓電臨時稅則案將提交參衆院聯合會議參議院將衆議院所定之稅則各條保全不動惟防衛外貨充斥與重定外幣價値兩條則大加更改此節志在防阻外人廉價製品之湧入故規定於必要時檢查外貨輸入商之簿記以便估定稅則並規定依照每日市塲所開之買入匯價重行估計各外幣之價値 
　　十五日芝加哥電州立商業儲蓄銀行送欵人由穿制服之警察保護同行途中遇盗被刦去美金七千元 
　　十五日舊金山電太平洋美國船主聯合會上書航務部各船役罷工不於數日内終止請以海軍後備兵士行駛商船 
　　十六日馬尼剌電昨日菲列濱華僑開第一次大會由領事商民討論簿記新律决議聯合華僑各敎育機關並設法增進與菲人之密切關係 
　　十六日馬尼剌電伍德將軍與前總督福白斯將軍今晨由巴圭哇啓程赴北非基督敎之伊哥羅特人民代表告福白斯將軍謂彼等不願獨立且以與美分離是懼 
　　十五日中美聖薩瓦都電昨日此間地震三次頗形劇烈 
太平洋路透電 
[法公使之葬儀]  
　　十七日北京電今晨北塘天主敎堂行已故法使柏卜殯葬禮使署衛隊天津法砲船兵士中國步騎隊均排列道左靈櫬抵堂時諸兵皆行敬禮法美水手奏哀樂繼由主敎行敎禮極形嚴肅法代使摩柯拉氏及柏卜夫人均在塲外交團與内閣各員均往與會總统由大禮官爲代表禮畢以靈櫬置砲車裹國旗覆花圈多枚向墓地進發靈櫬旣下華兵鳴砲致敬由法代表述死者事績謂柏卜臨終仍以法蘭西是念是晨雨未稍止 
[香港近事紀]  
　　十七日香港電華務長官語香港電聞報代表謂外間所傳香港買賣奴婢之說絶對不確 
　　十七日香港電格浦島不日將置無線電報機器俾恢復與香港之電報交通 
[日本近事紀]  
　　十七日大阪電大阪電氣公司與工人之爭端業已解决公司允承認職工聯合會復用前開除之工人職工聯合會方面允日後倘有罷工情事當在兩星期前知照公司 
　　十六日東京電殖民事務大會已於今晨開會與會者有内閣各員朝鮮總督齋藤男爵關東總督山縣氏間島戍兵總司令宇伊譯音）將軍西比利亞戍兵總司令立花將軍駐北京公使小幡氏等 
國外要聞 
[南遊通訊（九）（旅行記者抱一）]  
　　暹王韵事激勵忠愛之一法　　歐西式之風流君主　　王一度爲僧暹無中級社會吾寫暹羅請述暹羅今王一二韵事以引起讀者研究之興趣可乎 
　　今王爲郤克利王家第六世前王邱拉隆公醉心歐化鋭意興革乃悉遣其子弟留學歐西今王留歐凡十餘年以一九一○年十月當前主晏駕之後繼承王位少歲罹病醫生戒早婚故今年四十一猶深宫獨處也郤克利王家家法王子不外娶王女不外嫁子女自爲婚蓋懲於壻家之纂襲也（參觀前次通信）今王旣飽染歐風好演劇排雲樓閣匼地氍毹時有龍鳳姿出現某歲王手編劇本聞某氏女長於劇學召入官面示之女一一指摘王大嘆服此劇故以一男一女作主人王即邀女共演演至兩情膩密處雙吻唼呷有聲而白頭訂好矣此前數年事雖訂而未娶然郤克利家法所不暇顧矣記者以今歳三月遊暹京某日過新宫忽見如雲士女盛服出入道路喧傳今日王家茶會宣布與某氏女解除婚約急購新聞紙讀之則煌煌諭旨在焉有熟悉宫中事之某君語余王實鍾情於某氏女之妹不日又將演劇訂婚果也正式布告以三月二十六夜在王家劇院王親演劇記者以某君爲介占其一席自謂此生平未有之眼福也 
　　車如流水電若繁星峨冠長劍紅裳翠羽樂聲如沸中男女携手拾堦而上劇塲之側有廣庭焉咸於是小憇樂止入場肅然無聲塲之陳設悉仿歐式而畫棟堊壁猶存東方美術意味樓凡三層中坐外賓兩廂垂簾人影幢幢則宫眷也臺前奏國樂樂皆起立 
　　方王之即位也翌年即倡設虎軍Wild　tiger　scout意在激勵人民爲義勇兵效忠國家近方發行富籖票一百萬　（　暹幣名約當吾國幣八九角）充虎軍擴充費此次演劇非專取懽樂也實爲虎軍籌欵而劇本命意亦即在是 
　　旣開幕爲暹羅民間之家庭一夫一婦子二女一長子已服兵役幼子以虎軍軍長之勸勉欲入虎軍藉其父不許家庭間長日齟齬虎軍軍長即父母所欲以其女許配之者未幾而軍長戎服昻首入滿座掌聲大震則赫然暹羅國王也軍長與女父各就虎軍之利害當兵與當虎軍之同異大加辨難女父卒不服女母亦不從軍長乃怫然請與其女解婚約斯時長亭惜别宛轉悽凉一時慘色愁容大有西廂記這般大小車兒如何載得起之概軍長旣拂衣竟去未幾敵國兵至女父母全家被虜維時門外砲聲震天虎軍大集軍長躬親指揮苦戰告捷旣解甲女父母重復相見大愧悔女父願自入虎軍而軍長與女雙吻唼呷之聲遂爲合座掌聲所亂幕亦隨閉此爲劇情大觀點綴渲染處不具述通體寫虎軍有聲有色寫女父母被虜駡賊不屈忠勇溢於眉宇尤令全場激奮自九時起凡演四小時尚須連日表演某日專招軍人某日專招文官王之激勵臣民忠愛國家也如此 
　　此劇中之女非他即上所述解除婚約之某氏女之妹也其演劇也即公開之訂婚禮式也王其歐西式之風流君主乎 
　　暹俗凡男子皆須一度爲僧平民當爲僧時即從寺觀受敎育數年以前政府未設敎育部及一切敎育專官惟時敎育實掌於僧侣今敎育獨立不過四五年耳僅暹京盤谷一地寺觀多至三百九十餘所較南朝四百八十寺之散在各地者爲更盛矣今王嘗於一九零三年一月剃度爲僧至翌年八月還俗雖王子之尊不能違敎律也 
　　王有叔某爲全國宗敎首領四月十一日爲其六十初度是夕王家寺院做熱鬧黄衣之僧侣無數王室男女文武百官咸集上壽記者以冷眼閒身渾入人海其屋宇裝飾之莊嚴器物陳設之富麗處處雜以機械作用科學精神王家士女一律歐西裝束雍容華貴言語舉止端莊活潑王之來也前導虎軍數人亦不并除觀者與王挽手而行者則未婚之劇中女也王旣至觀六空六空者暹語戲劇之名蓋一種舊劇也王與劇中女高處並坐談笑自若人民之環觀六空者亦自若 
　　讀者至此得無疑暹羅人民程度仰不可攀乎記者無可描寫惟有以八字括之曰「不識不知順帝之則」而已 
 
 

Page 7

 
 
暹羅人民男女皆無袴僅以巾圍之此巾名曰「擺褦」女子則更以巾束兩乳雖有婚配乍離乍合雖有家屋一囊一甕而已不能爲工不能爲商不知儲蓄蓋天生一種可憐民族也有上級社會有下級社會無中級社會國之易治其以此乎 
　　君主國家日以王室之尊榮安樂翹於其人民之前人民之稍優秀乾莫不爭出於官吏之一途冀稍分其尊榮安樂官吏有限而優秀人民隨人類之進化而產生無限不得則爭爭則亂君主爲吾國歷史上最富之產物而其結果則千家一轍胥足道也吾觀暹羅國立大學及中學壁間滿懸前王今王像曁王族諸貴人像敎員英人某語余貴國靑年之留學歐美也爭趨於實業暹羅靑年之留學學政治而已 
國内要聞 
[新閣員發表後之形勢]  
　　新閣命令發表後其影響如何最堪注意惟昨日（十五）適値星期政界氣象例形岑寂而靳又在那家花園宴請曹張王三氏笙歌嘈雜酒肉林池一片昇平雅頌聲中更談不到軍國大事消息沈悶理固宜然但聞新閣員中財敎兩席事前確均未得本人之同意而李士偉且已正式表示如果相强卽將遯跡海濱（李致政府之電已載昨報）蓋李對財長初非無意惟因夏曆端節轉瞬即届此際登台至少須籌集現欵千五百萬元始足以渡難關國内銀團旣無若許資力而借用日債復恐接洽需時緩不濟急且自閣令發表後物議沸騰益未敢輕於嘗試至范源濓决辭敎長早經切實宣言其平日亦頗講氣節斷不肯翻雲覆雨貽笑於人前夕覆敎職員聯席會議函中亦經鄭重聲明决不再幹（范氏原函略云鄙人此次服務敎部未克盡職良深愧疚前於辭職呈内已縷晰言之固未敢求諒於國人也惟具辭後時已月餘迄未奉准且復信使勸留至再至三頃因閣員改組在即日昨又接敦迫之函鄙人深恐復爲牽及遂於本日來京再爲堅决之表示不意諸君竟有再長敎育之誤會此不可不鄭重聲明者也至於敎育爲神聖高尚之事業諸公從事於此方敬愛期望之不已何敢稍萌輕視之念若夫應否不專視金錢爲進退敬望諸公以良心審量而酌處之能俾多數學生從速恢復學業不再坐廢光陰則鄙人雖去亦可稍慰寸心並深感諸公之厚意於無旣矣）據上情形觀之新閣員中財敎兩席是否即能就任尚在未定之天或云此次以明令改組内閣不過爲驅葉之一種手段李范之就任與否在政府方面并不重視蓋新閣之令旣下則改組已告成功縱李范堅决不就儘可另任他人以補充之此說似有幾分可信也 
　　自前日（十四日）下午五時新閣員發表後次長人物即在預備之中迭經各部總長與靳協其中除陸軍農商敎育司法外交五部不動外財政交通海軍内務四部已决定易人惟其所易之人物有爲新總長素所親信而聯帶上台者有由各方面所力薦而情不可却者兹略舉如下（一）財政部原有潘復朱延昱兩次長茲聞當局之意擬將朱延昱外放調中國實業銀行總理卓定謀或中國銀行總司庫羅鴻年繼任蓋卓羅兩氏皆中國銀行團之有力人物用之繼任財次俾於銀行公會方面易於爲力而二人中尤以卓氏呼聲爲高惟李士偉尚在推讓之中大約財次之確定當在李氏允就以後（二）交通部次長徐世章擬聯帶辭職張志潭擬提出楊熊祥繼任業經商得靳氏同意（三）海軍部次長某使曾力薦吳敬榮繼任嗣因某方面欲藉林葆懌聯絡西南海軍故此席决屬林氏（四）内務次長亦有某使保于冲漢繼任惟靳氏頗屬意於唐在章聞俟下次閣議經一度之磋商决定後即可明令發表 
[北京通信（靜觀）]  
　　實業債劵將發第二期農商銀行與齊耀珊北京農商部之發行實業有奬債劵與籌辦農商銀行本相爲表裏銀行資本即以售劵所得之欵充之其辦法於未中奬之劵概綸吧實業證劵向購劵者換執證劵即無異投資銀行收回股票也依最初計畫原擬募集債金二千萬元分爲四期每期募五百萬所辦事業（一）銀行（二）煤鐵各鑛（三）紗線茶糖等廠及其他重要生利事業該部以銀行爲活動金融機關應首先興辦故於去年發行債劵時即已着手爲銀行之籌備第一期債劵發行既以市塲之奬劵充斥又以時局有變故發生因而未能足額勉强如期開籖其中已損失不貲加以售出之劵欵未收齊迄今司理債劵之局員尚日日從事於討債之生活若僅恃售劵所得充銀行資本爲數極爲有限遂定增招商股之議以資救濟蓋不如此銀行將不能成立也有奬實業債劵局自總辦以下有課長課員有辦事員有顧問諮議局勢恢宏儼然一重要機關局中開支有費售劵手續有費派員接洽有費加以欠費不克收回臨時諸多糜費如此辦去成效可知但明知前途成效有限而因發行此項債劵與籌辦農商銀行有關之故勢又不能停止倘使一經停止無論銀行難以進行即第一期未中奬之劵亦轉致無所歸宿是以該部决定再發行第二期債劵惟鑒於前期銷售之難特改定辦法减少債額將前經頒布之有奬實業債劵條例第四第五各條明白修正規定自第二期起每期募集額爲六十萬元發行債劵六萬張以每期發行債額金百分之四十爲其給奬總額現在已由該局分頭接洽派售事宜下月準可開始發售說者謂售額雖减奬額雖增社會能否樂購尚是疑問也至第一期所售之劵凡未中奬者均經填換實業證劵本期之劵即定名爲農商銀行證劵至農商銀行最初任籌備者爲江天鐸氏彼以農商次長之資格取得此種特權當時延攬人才籌集資本發軔伊始氣象頗爲發皇第自王迺斌繼長農商後處處與江爲難江氏不得不迫而辭職當替人未定時該部次長高某頗有意於此王氏不願薦齊耀珊承乏齊氏旣任籌備後從未一入農部之門有事則以公函往返商榷難免不發生誤會於是乃由高次長於私宅略備酒肴邀約齊氏及工商司長參事等數人會談席罷順便議及銀行章程及組織方法齊氏老氣横秋對於該部參事等露出一副上司面孔而在各參事司長則以爲彼不過一農行籌備員將來即充任總裁位置亦未必居己上何至如此驕矜因此於說明理由之際侃侃辯論不稍卑抑齊氏至此乃有諸位必欲如此兄弟惟有謹謝不敏之言其感情之不能融洽於是可見現齊氏官運亨通竟取得内務總長一席其得意不知更將何如聞齊前曾約伍錫河帮忙擬將來畀以京行長一席則此次高升而後或即薦伍爲該行籌備員亦未可知也 
[新選舉終無辦法]  
　　當曹張王三氏在天津聚會之時外間紛傳謂三氏徇靳閣之請將聯名發一催辦選舉之電乃遲之又久聲響寂然昨據政界某君云曹張王三使原擬發一通電催辦選舉曾電商各省區徵求同意後因盧浙督對於選舉謂迭經通電主張在案不僅本人未能自翻前旨並希望各省贊成末議因之三使主張不必發此通電並謂辦者自辦觀望者自觀望不辦者自不辦初不因通電之後而增加效力此通電擱淺之原因也前日命令新内閣無署理字樣政府對於國會之有無似不甚措意故昨日新國會分子之在京者又有集議謂新選舉杳杳無期民國不可無國會仍主張召集以濟法律之窮然新團會自躬身亦未嘗有法律根據也說者謂選舉問題縱任何樂觀亦說不出樂觀之道云 
[旅京鄂人之大鬨]  
　　鄂省自驅王運動發生以來北京同鄉會分爲擁王驅王兩派擁王派以胡鄂公爲首領驅王派以孔庚爲首領相持不下者將近數月自王占元到京以後兩派紛起活動空氣愈見緊張十四日上午十時擁王派之胡鄂公鄭江灝胡鈞等六人假「湖北留京學生會」名義開「擁王大會」於中央公園來今雨軒始意本欲專召集少數學生到會共同商議擁王辦法不料事爲多數學生所聞憤激異常特由各校推舉數人前往質問胡鄂公等見勢不佳故對於擁王辦法未提出討論席至半某校代表起而質問胡等云今日請客旣係以留京學生會名義何以作主人者爲胡政務廳長及多數安福黨徒胡等語塞在塲外之多數學生一擁而入祇見杯盤飛舞羣呼非打死「胡鄂公不可」繼由鄭江灝等再三勸解遂一鬧而散 
　十五日驅王一派以「旅京湖北同鄉會」名義初擬開「驅王大會」於湖廣會館至上午十時許到會者者有數百人之多嗣因警察廳已下禁止開會命令遂馳往天安門開露天會議沿途散佈去王傳單到天安門後主席宣告開會宗旨即公同議决驅王辦法三項（一）全體到會人士偕往新華門請願去王（二）正式向府院控告（三）通電全國與湖北省議會及各團體宣布王占元禍鄂罪狀全體一致贊成遂齊赴新華門要求請見總統並將控告王占元之呈文二份分遞府院府院將呈文收下後告以今（昨日）爲星期休息之期府院均無辦事之人實不能接見衆仍不退公府將新華門關閉各代表遂將新華門包圍四小時最後由殷鴻壽蒞塲勸告各代表散去並由公府辦事人員李周兩君出而擔保即日由公府傳見各代表乃分途回庽 
　　附錄鎀右二區警察署禁止兩方開會佈告連日益世報刋登湖北旅京同鄉會啓事曁緊要聲明各一則又新社會報刋登湖北旅京同鄉啓事及湖北旅京同鄉驅王大會扄事各一則或謂於十五日下午一時在湖廣會館開同鄉會改組大會或謂於十五日下午二時假虎坊橋湖廣會館開同鄉全體大會查閱該啓事内所載彼謂假託名義此謂少數私見互相攻訐殊不一致其内幕糾紛已顯然表露倘同日准予雙方開會以不同調之人聚會一堂必致有激烈紛爭法外舉動情事本署爲維持治安保護安寗起見特依治安警察法第十三條之規定是日無論何派一律禁止在湖廣會館開會以免糾紛而保治安 
[新銀行團與日本]  
　　北京某報載東京消息云日本此次召集駐外軍司令官及外交官討論變更對華政策之主旨因欲變其從前旁觀之態度而積極的以救濟中國自任並勸誘列國以一致行動惟此問題關係甚大且有複雜之原因錯綜其間解决實非易易兼之所謂「澈底的救濟」者尚須多大費用非審愼將事不爲功而爲救濟中國又非首須新銀行團承認投資不爲功故日本擬提倡投資以爲救濟的第一步但據個中人言新銀行團從前已經聲明非中國南北統一之後决不投資於中國此際能否因日本之勸誘而遽變其主張尚屬疑問不過北京外交團已目擊我國中央政府威令不行且自外資杜絶以來各省分裂羣雄割據之弊愈高故對於南北政府分配之關餘鹽餘均許完全歸北京政府似此趨向略有側重北京政府之勢此際若美國能贊成日本提議則英法兩國亦必可以表示同意無疑但至實行之時我國人必以輸入外資是舉中國全土委諸國際共管之前提起而反對且中國已無有力之擔保品而鐵路之建築新事業各國又以利害關係各異投資之時必發生糾葛故斯時欲將中國爲澈底的救濟尚屬早計又新銀行團若不承認日本提議日本又將如何此非預有準備不可之事此日本召集此次重要會議之最大原因也至其餘山東問題及中日間爭議未决問題一俟其根本方針定奪後即不難迎刃而解云云是則新銀行團之態度與日本此次會議實有莫大關係矣 
　　又聞新銀行美國部代表史蒂芬近得美國務卿休斯氏之函贊成新團政策并聲明美國决不爲政治之投資因之新銀團基礎又添一層保障史君本年暑假擬回國一行聞已定於二十三日由北京起程八九月間仍回北京外傳新銀團撤回史氏實非事實 
[駐京法公使逝世]  
　　駐京法國公使柏卜君近旬以來與各方往來酬酢本預備下月歸國致仕忽於前晚（十四日）九時在法國醫院因病逝世外交界深爲悼惜聞柏卜君之病症係患肓腸炎（即中醫所謂腸癰）於上星期一發覺適法國醫生貝熙業不在北京乃急邉在津某法國醫生爲施手術割治後並不發熱經過甚爲良好若係壯年强健之人本無足慮奈柏卜君年力衰邁竟致不起殊可痛矣 
　　昨日早晨旣將其骸移歸法國使館各國公使均前往簽名弔唁我國政界要人之往弔者則有總統府代表黄開文·外交部顔劉總次長·前總長陸徵祥·劉鏡人公使·朱鶴翔秘書·交際司司長陳恩厚等各機關均下半旗誋哀 
　　柏卜君夫人方從本國來華有子一年十四已送歸本國入學柏卜君於一九一八年四月二十七日到任今年五十八歲昨日在使館招待一切爲慕參贊（一等秘書）新任未到以前即由慕參贊爲代辦公使云 
[東三省通訊（三續）隱]  
　　滿洲境内俄稅關遷出之爭論又一千九百二十一年三月二十四日五站俄國海關全體職員會對濱江道尹兼交涉員董於三月十八日佈告令五站俄國海關遷往俄境一節討論結果公同表决議案云「查五站俄國海關原係奉俄政府命令設立今中國政府驅令遷出不獨侵犯俄國國家機關即對於條約亦有所違背故宜向中國政府提出抗議」此項抗議决定送呈濱江道尹·駐哈義法日英美各國領事·東省鐵路管理局·海參崴稅務處長·及崴埠關監督中國官廳接到前項來函後均經駁復惟内中最有價値者爲哈爾濱稅務司之一函文云「逕啓者案准貴部本月六日函開對於撤除中東路滿綏二站俄國稅關一事貴部以爲俄國稅關未在索斯那窪亞與八十六站設立並執行職務以前若將該兩俄關裁撤恐生窒碍又稱貴部當時已通告中東鐵路懇其對於裁撤該兩關一事勿加參與等因敝稅務司所欲解釋者即凡未經中國與外國承認之政府設在中國屬土之機關其撤除與否祇與中國政府相關理宜由中國政府主政此事自應由中國與俄國稅關會商解决之貴部對於是事之抗議固出於欲免停滯貴部所轄俄國鐵路東站貨物之至誠然貴部之請求中東鐵路勿干預是事一層竊以爲有碍中國政府之主權愚意揣之中國屬土内俄國稅關裁撤後輸運未必至於停滯至於索斯那窪亞及八十六站二處設立俄關需財旣屬不資又屬多費時日似乎多此一舉愚意若以東部之谷樂狄可夫西部之馬治斯柯亞或波斯阿數處設置俄關甚屬相宜其在中俄兩關界線内往來之貨物可由鐵路局與一方有關係之稅關將載貨之車封固以杜流弊現因中東路與俄國各鐵路未有交换貨車之條件是中俄兩國往來之貨物當於滿綏二站换車如貨物有換車之必要時可由中國稅關與鐵路局監視之如以爲必要時俄國稅關可派代表至中國稅關共同監視之並將貨車封固默查哈埠商界所渴望者乃在於海關職權集合於哈關此種理想不日當成事實彼時若貨物運至中國邊陲再受一番查驗殊多窒碍於運輸上始有延誤之虞故愚意宜於俄關一定之期限以便另於俄國屬土地建設稅關誠可謂一舉而數善備焉缘准前因相應函復貴部查辦可也」 
　　據右函觀之則知俄人方面反對之主張並非純粹事實而我國當局聞已口頭允許展至五月底止惟恐至五月底仍須有第二次之展期蓋此爲主權關係之事然事實上仍不能不量予通融也（完） 
[湘省政界之大衝突]  
　　湘軍自去歳克復全省而後武人中之最佔勢力者莫如長沙·寗鄉·湘鄉·寳慶等縣之人政界中人本須假借武人勢力故政界亦以以上各縣之人爲獨多各武人之保薦政界人員原爲擴充個人勢力其初不過暗中有此思想固未常形之齒頰旋以權利所在互相競爭各縣之人遂各團結勢力以相抵抗於是長沙寗鄉湘鄉等縣之人即聯爲一氣所謂長系是也實慶之人亦亟亟聯結所謂寳系是也現在軍政界中除衡山人外幾盡爲兩系所占據且各蹈瑕伺隙爲推翻敵系之謀湘省軍政界之衝突醖釀固已久矣 
　　趙恒惕旣兼省長兩系遂各乘機而動各思攫得政界中重要位置以厚其勢力趙亦不能爲左右袒祗得就兩系中人平均分配如政務廳長劉庚先爲寳系則用一長系之楊丙爲財政廳長造幣廠長高霽爲寳系則提出一長系之陳嘉會爲礦局總理兩系對於此項支配原無異詞不過長系中人諗知造幣廠長一職爲各缺中之最優美者因所用銅料煤斤皆由廠直接購入歷來浮報之數月至十餘萬元而銅渣收入及其他各項之侵蝕浮濫不與焉自去夏以來廠長一席即爲寳系中之唐義彬所得據外間傳言唐氏所獲盈餘已不下百萬長系忿妬已久當趙氏尚未就任省長之頃即逐而去之不意寳系早準備故唐氏雖去繼任者仍爲寳系中人長系憤甚密謀所以推翻於是推出楊丙爲財政廳長而密授機宜因之楊氏就職之初即宣言湘中要政舍淸理財政外别無着手方法必須不避艱險不辭勞怨以從事淸查因擬定整理財政計劃書於日前邀集各財政機關主腦者發表意見其所計劃淸理者如礦務榷運湖田各局·以及印花稅處造幣廠烟酒事務局等皆在其列其他各局處原無成心故對此各無異議獨造幣廠長高霽以任事之時與寳系原有成約廠中一切概不得容他系過問當即表示反對與楊氏大起衝突拍案擲几勢將决裂幸經在座者極力和解始各退散楊氏當以不能行使職權財政斷無整理之望爰具呈省署憤請辭職趙氏乃就總司令部召集軍政各長官特開財政會議商酌調停辦法其結果决定四項（一）造幣廠以前舊債概由政府設法還淸（二）購買銅煤由省長指定專員擔任其銅價及金磅價均須按照中外各報行情爲標準（三）造幣廠每日需銅若干由省長另派員駐廠監視所鑄銅元按日全數繳入金庫其銅價即由金庫直接按日償還（四）造幣廠每日經費及購買物品費應於上月十五日以前詳細分别編定預算呈報省長核由金庫支給以上各辦法已由省署令行造幣廠遵照此項風潮遂如此結束 
　　總之此次風潮之所由發生醖釀已非一日明爲財政問題而起實則爲長寳兩系决裂之開端寳系旣歸失敗則以後之衝突尚不知其將有若干此次風潮殆其嚆矢耳 
　　尚有要聞二及地方通信轉入後頁 
雜評一 
[財閥之决戰（默）]  
　　今日政局之爭非軍閥與軍閥之爭而實財閥與財閥之爭也軍閥與軍閥之爭以兵力决勝負財閥與財閥之爭以財力决勝負 
　　以兵力决勝負者一方調兵遣將廣結後援以應敵一方則設種種方法破壞其調遣斷絶其後援以爲反攻之準備此兵爭之常態也財爭又何獨不然乎上台之財閥不能以取得財長地位而遂視爲已勝也必以能否籌得上台費爲决勝之第一步上台之後所預定接濟之策劃能否不爲敵破壞爲决勝之第二步而今日則尚在第一步决戰中此所以不敢冒險輕進歟若云畏輿論攻擊則眞皮相也 
 
 

Page 8

 
 
國内要聞二 
[汴張明淮被獲後狀况]  
　　汴訊云張明淮内鄉人薄有文名與趙倜有仇（前歳因趙部蕭某在内鄉查烟任意敲詐張蒙害甚大）恒揭露趙之罪狀以印刷品宣布趙督十大罪狀又在津著一黄河淚」一書專述趙之劣跡去歲張由豫至京僅携資斧百金不三日揮霍已罄某某等爭資給之張忽作奇想東渡赴日本郵呈控徐世昌於司法部詞中仍牽涉豫督問題（控徐呈文曾載京報）人多目爲狂生此次成愼倡亂揭藥驅趙張聞訊急返國（或云係某某召之歸國）在京與成派接洽思乘機助成謀趙以成敗未果事爲趙督所聞密派副官詹樂雅至京携帶公文在某旅館將張捉獲押解來汴張在京漢道上自分必死飮酒狂歌放言無忌張到汴趙督館之于督署秘書處派護兵監視之飮食起居備極優沃張仍終日狂歌怒駡伹求速死白晝出室外便溺一絲不掛神經似已錯亂護兵皆匿笑張語人曰「趙氏不遽殺我且優待我殆欲利用我耶須知我張明淮頭可斷而心不可回請速殺我」云云聞趙督初欲加以薄懲縱之使去以示寛大繼見其狂蕩擬暫行拘禁外傳張已被戮實屬無稽又有人謂張之在京被捉實因大總統惡其誣控密屬趙督派人來京拿辦並暗令某軍統領派人帮助故能於京塵人海中不動聲色一鼓成擒趙不願代受殺士之惡名故一任張之呌囂而仍寛待如故云但此說確否則不能知也 
[湘省大饑之慘象]  
　　湘省連年兵燹穀米歉收加以自前年湘米弛禁以來政府以每石可收特捐照費釐稅等項至兩元之多遂絶不顧及民食徒藉口活潑金融任各米商領照運出年餘以來裝運出口者殆無慮千萬石而對於備荒政策不惟不加講求且將省倉及各縣常平倉積縠移作軍食挪取一空以致蓋藏空虚頓呈荒象殺人如草不操刀矛於此見之矣 
　　自醴陵發現饑荒繼之而起者有沅江·漢壽·安鄉·華容·芷江·乾城·桑植·安化·新化等十餘縣就中之最慘者首推沅江乾城該兩縣不僅米麥無有雜糧絶跡即靑草菜根亦幾等於黄金白鏹問有極糙之米每升須錢至四百餘文以故因飢餓而倒斃或以無可謀食而自戕者不知凡幾至攸縣等屬本來荒象已呈而前數日間又復山洪暴發官田一帶平地突起大水至一丈有餘於是酒舖江普安橋·以及新市羅家潭七里舖等處縱横百餘里盡成澤國所有田廬冲毁殆盡人口牲畜之溺斃者更不可以計數餘波所及茶陸安仁亦遭水患因之洣江各屬又嗷嗷待哺矣 
　　長沙所存穀米雖無確數然前經大略調查尚可供月餘之食自醴陵沅江發生飢荒以後來省購運共及數萬石加以各鄉亦以民食空虚除阻禁外亦紛紛來城購米故省城方面亦已發現米荒現在每米一石需銀七元之譜民食恐慌市面爲之騷動刻距秋收之期尚有三月之久即已發生此等現象將來危險情形恐將有不地堪設想者矣 
　　湘中士紳對此春荒殊爲憂慮已於日昨决議請熊秉三氏籌墊現欵託駐漢湘紳劉艾唐等購運蕪湖米二三萬石來湘開辦平糶如或不足再行續購已分電熊劉請迅速照辦一二星期内蕪米當可抵湘又趙省長亦以各屬荒象顯呈深虞暴變已定於十四午後二時邀集紳商各界在省署等開備荒會議籌商一切云 
[南京快信]  
　　蘇商會聯合會前日在寗開委員會議决籌備開全國商會聯合會辦法六條（一）開會經費約定爲六千元另加預備費六千元共一萬二千元（二）每省應繳六百元由各省事務所自行支配於開會時交由該省代表繳會（三）本省每一總會繳四十元每一商會繳二十元每一事務所繳十元均於接到開會通知後繳由省事務所轉交到會如有不足歸九委員會承擔至少以凑足一千二百元爲限（四）籌備事項俟定期後先一星期由九委員齊集上海公司籌備（五）開會日期由蘇州無錫兩商會就近與上海總商會商定後函由省事務所通告之（六）開會會期假定爲二十天如應議之事未畢得公决延期聞以上辦法昨已快函通告各省商會查照即日電復地點决在上海開會期大約在七月中旬云 
　　旅寗贛同鄉昨開會决定再電府院反對楊慶鋆長贛並電旅京同鄉誓死力爭 
　　鎭江第九師範全體學生昨電省署敎廳云校長謝遐齡神經病復發十二日下午率領武裝警察迫令全體學生出校懇乞查辦另換校長以維敎育 
　　公用講演廳昨下午二時開小學敎育講演會到男女學生四五百人首由高師敎員王伯秋報告開會宗旨謂須補助小學敎員研究敎育進行方法次凌琢之孫閬仙徐養秋兪子夷相繼演說至下午五時散會 
　　齊督王省長昨上午十二時在軍署西花園公宴法國東方艦隊德萃利號艦長賴公伯各機關長官均陪席 
　　省署昨派任用道尹曹慕時赴蘇州查案段光宗赴江北查案委署蕭縣知事史樹璋禀辭赴任東海縣知事陳世恩因被控吸食鴉片昨禀知遵令赴醫院調騐 
地方通信 
[松江]  
　　標賣私米情形省長令准充公之私米百六十石五斗前日由那鶴年警佐約同原請願人及各法團代表監斛一過即定標賣辦法估定底標每石五元三角准三日内聽人投標承買茲已期滿開標經米商張萬盛以每石六元三分之價買去此項米價原定半充災振半作義務敎育經費聞已缴存縣署以憑分配 
　　印花反對加貼各商家所用摺子賬簿等舊時祗黏印花二分若照新定之加徵印花令應將此項摺子賬簿改黏一角印票松地各商家羣以加徵新令未經國會通過認爲違法大都不肯加黏近聞省派調查印花委員將次到松因更互相約定仍照舊章黏貼勿爲官威所屈 
　　十工設部營業省立第十工塲開工已近三月所出搪磁器物業已積存不少因由傅選靑塲長將城内十工籌備處改爲十工營業部將出品分類陳列所出磁質畫片極爲精美售價亦極低廉比照市價约在在折左右 
[蘇州]  
　　水警官長更動水警第三區區長王士琳因病出缺經趙雲生廳長保薦數人請省長核定委任現經王省長委派蘇謙（號崑山南京人前充蘇軍二師第四旅旅長陸軍中將）接充日内即須接印任事又駐紥崇明水警第四區第十七隊隊長徐文因事解職遺缺經趙廳長委調原駐常熟之第十三隊隊長薛如江接充遞遺十三隊長缺另委本廳科員陶熙元接充該員等奉文後已分别交接任事矣 
　　偵探私刑被控前日有無錫公民黄士甲赴水警廳呈控警探單銓周仁等希圖重賞私刑拷逼慘酷無人道請求究辦昨經趙雲生廳長批云呈及粘報均閱該革探單銓即單秋亭前經另案被控飭據該區查明先期開革其復在案據呈前情如果屬實自應嚴究仰候令行第二區查傳該革探單銓即單秋亭冒名警隊周仁即周湧泉尅日押解來廳以憑訊辦爾亦預備證人携帶證物届時投廳備質 
　發起嬰孩股覽會間門外基督敎普益社幹事屈厚伯諸仲華近仿照歐美辦法在本社舉行嬰孩展覽會陳設嬰孩衣服食物玩其圖畫與妊婦所看書籍等件並邀請官紳學界中西名醫演講嬰孩衛生等各項事宜會期自本月十八日下午二時起至二十日下午七時止茲紀其開會秩序如下十八日下午三時起主席女師範校長楊達權女士講員婦孺醫院院長陶漱石女醫士講題（產前產後之衛生）同日晚間七時半起主席吳縣勸學所所長潘振霄講員西醫惠更生醫士講題（父之責任）十九日下午三時起主席振華女學校長王長達女士講員沈霄鶴女醫士講題（嬰孩衣着及沐浴之衛生）同日下午七時半起主席吳縣温知事講員西醫柏樂文醫士講題（眼睛衛生）二十日下午三時起主席女子職業學校長朱周權女士講員上海醫院卜吉生女醫士講題（嬰孩的飮食習慣與疾病之關係）同日下午七時半起主席商會會畏龐天笙講員靑年會幹事徐可陞講題（單妻主義） 
[鎭江]  
　　商會提議拆城日昨商會各會員等在南馬路該會事務所會議以鎭郡欲興市面必將西北城牆一齊拆卸添闢馬路然後增設商舖市面或有振興之日爰議定辦法從呈請官廳入手　　省委會勘灘地丹徒人楊灝與句邑人李鳳岐互爭裕課洲灘地一案前由江丹儀句四縣曁沙田局委員會勘未有結果兹聞財政廳長加派周善繼前往會同查辦業已通令該局一體遵照 
[南通]  
　　组織交易所昨日下午二時南通各界人士假南門外公園路俱樂部開交易籌備會公推張孝若爲臨時主席議辦紗業雜糧棉業證劵四種先辦紗業次雜糧次棉業再次證劵定每股五十元先交二元五角爲定金限陰曆四月底交齊由發起人擔任招足各紗棉業商人皆得入股設籌備處於城南鹽懇事務所推定張孝若束幼直爲籌備主任高安九徐道庵管石丞蔣嘏堂爲籌備員將來所趾即在俱樂部二月後即可成立聞報告欲充經紀人者已有二十餘人之多 
[淸江]  
　　灌雲丈收官荒風潮灌雲縣茟左鄉有官荒四百八十頃向爲該處居民分佔去歲旅京灌雲同鄉邵長鎔謝筱愚江藴愚吳翔甫等十一人組織大田公司繳價（每畝三百文）領墾並稟經財政部批准飭縣丈收段前知事因鄉民張學道率衆拒勘未能收回目前彭知事又遵前往丈勘詎該處居民聞信譁然仍由張學道率衆五六百人預備抵抗致彭知事與葦蕩營墾務局長楊濟安依舊半途而返 
[濟南]  
　　山東全省學生聯合運動會自第五次遠東運動會旣定於上海舉行後山東方面亦由敎育廳發起徵求各校同意揀選選手赴滬與會並由廳撥洋二千元爲籌備費與各校敎職員及靑年會組織籌備會以督軍兼省長男爲名譽會長敎育廳長譚爲執行會長外其餘各校敎職員均膺籌備之責評判員則皆聘自外界稔於運動規則者定五月十三四兩日爲運動期借齊魯大學操塲爲運動塲計加入之學校有省立礦農法醫四專門省立第一第二第四第七四中學校第一第三兩師範並師範傳習所正誼中學育英中學文華中學華美中學濟美中學齊魯大學曁靑年會夜校等十八校運動員共百七十八名運動會之第一日早八時由敎育廳長譚率同職員及運動員行開會禮九時開始運動比賽各項有賽跑跳遠跳高標槍鐵球足球籃球網球等是日風勢甚大運動員辛苦異常實堪佩第二日八時半開始之動參觀來賓較昨更多風勢亦甚平靜至旁午不知何故忽由總部發也佈告二紙將會停止其文曰今日風勢太大暫行停止又一文曰今日二點半鐘各校職員代表曁本會職員在樓上辦公處開會務期準到後經詳細訪問始知表面雖稱風勢太大實則因官私立各校與基督敎所立之齊魯大學與濟美中學内部發生意見官私立各校稱評議員不公向職員會聲明出會一時口角幾至用武會場大亂主持乏人只得宣告停會至此會能否繼續竣事則尚未可知也 
 
 

Page 9

 
 
   
 
 

Page 10

 
 
本埠新聞 
[遠東運動會消息]  
　　菲列賓全體運動員昨已抵滬　　星期六復旦開會最後甄别華運動員第五屆遠東運動會定於本月（五月）三十日至下月四日開會昨日菲列賓全體運動員均已到埠聞其執事如下（一）足球隊十五人（二）壘球隊二十一人（三）棍球隊二十三人（四）籃球隊十人（五）游泳隊十七人本星期六下午在復旦大學開會最後甄别擬加入該會者凡尚未加入之研究體育者宜早加入云 
[舊金山商界游歷遠東之先聲]  
　　大陸報云舊金山商會發起本年八月間將有該處商人偕其眷屬其約二百餘人前來遠東游歷以期增進遠東與美國間之社會交際與商業關係其所擬定游歷之口岸爲横濱·神户·上海·馬尼剌·西貢·香港·海防·廣州·新加坡·等處將來到中國時或將赴京津漢口一遊其所乘之船定係美國航務部之新船惟擇定何艘今尚未悉 
[意領事判决發還烟土之外論]  
　　字林報社論略云會審公堂之執行關於鴉片法律也現已引起官塲之許多議論而對於星期六日意國陪審領事之判决議論尤多一般印象以爲華人於被逮至會審公堂時祇須自稱歸意國保護或聲明有意人關係即可經營鴉片貿易絶對無罪設此印象傳布一時則意當道惟有歸功於自已耳其於鴉片在中國是否合法是否私運之物顯非所顧慮換言之即其他在滬外人慘淡經營摕掃淸烟毒之計畫悉被破壞無遺吾人有充分理由可信人之藉此爲護身符者必大作鴉片生意至今未息也星期六日之鴉片案甚爲簡單緣有一華人藏有價値一萬元之鴉片被控於公堂此項鴉片由有經騐之專家騐明確爲私土因與意人有關此案遂由意陪審官到堂會審有一意人上堂承認鴉片爲其所有卒判定被告開釋私土交還意人今聞此土尚未給還吾人深望其必不給還也意陪審官之判决固屬正當至若干程度此爲吾人所不爭辯者蓋藏置鴉片依意國法律不爲犯法故在此層意陪審官之判决無可反對但此土證據確鑿實爲私土凡各文明國内苟藏置漏稅或違法輸入之物即爲犯法如謂意國獨不如是孰信其然是以私土給還意人卓維諾之判决不能不使人大爲驚異也卓維諾一方面之言是否可爲給還萬元鴉片之充分根據吾人姑不置論但吾人所注意者此項鴉片確爲私運之物然則卓維諾氏得無與私運鴉片貿易關乎如其然也意當道豈可全無見聞乎况卓維諾氏又自認鴉片爲其已物乎聞在意人保護下之烟膏店售賣鴉片或明目張膽華字報屢有批評此種情形意當道當然不能不有所聞也意國猶之其他列强亦簽名於一九一二年萬國鴉片公約雖未批准然旣已簽名即多少應爲廢除鴉片貿易之原則所拘束今就意陪審員之屢次判决觀之意當道之態度誠愈不可解矣試引數事以證之捕房前偵知某處私售鴉片先以有記號之銀幣往購其烟以作證據然後搜查其屋乃此案手續在意陪審員方面竟歸無效去年某意陪審員傳諭捕房縱確知某處賣烟然苟無搜查證不許入内此種離奇堂諭他國陪審員不承認之也人謂會審公堂執行司法權毫不一致誠哉此言同一案件今日在此公堂便受嚴懲明日在另一公堂則判爲無罪焉此種事態大損會審公堂之尊嚴亦貽司法之羞而納稅人欲在租界内取銷鴉片貿易之眞意且爲之掩没因此理由吾人對於意陪審員給還私土之判决不能不惶然慮也此案自應澈底辦理而外人所期望者至少當令卓羅諾氏在其他公堂上證明其對於此土之所有權 
[限制米價之布告與覆函]  
　　上海縣知事公署昨發布告云案據米業代表張嘉年葉增銘函稱茲查常帮米價日見飛漲現已漲至十元八角時甫四月中旬價已如此浩大民食攸關急應設法维持嚴爲限制昨經邀集同業開緊急會議一面函知南市米行公會及閘北米行公會公議從明日起米價限至十一元之内不得超過十一元之外免生危險當經公决一律遵從爲此備函懇乞縣長察核迅賜給示公布通衢以維民食而安人心實爲公便再同行恒益豐函稱有由珠家角辦到米石經過靑浦被水警扣留請求給照等語敝董查上海食米純係各處運來以資接濟若内地不予流通上海將何所恃該處水警扣留米船不無誤會敝董爲民食大局計應請縣長據情電呈省長令行靑浦縣飭警迅將所扣米船尅日放行合併聲及统希察核等情據此查米糧爲民食攸關豈容任意居奇自應出示限制以重民食除函復並電呈省長核示外合行布告仰米商及諸色人等一體知悉自示之後本埠米價每石限至十一元爲止不准超出十一元以外如有陽奉陰違私自高抬者一經查實或被告發定即從嚴究懲該商民人等亦不得藉端滋事致干併究其各凛遵毋違特此布告 
　　上海縣沈知事昨復米業代表張嘉年葉增銘公函云敬復者接到大函以米價日見飛漲公議以十一元爲度請即出示通告並給照運米電呈省長令飭靑浦縣轉知駐紥該縣水警即將扣留上海米船放行等因足見關懐大局鼎力維持至深佩慰現已遵囑布告嗣後米商赴本省各埠現已由本署電呈省長電令靑浦縣轉知水警將米船放行以免阻滯而便流通相應函復 
[淞滬糧食維持會開會紀]  
　　淞滬糧食維持會因見米價又漲在浙江路事務所開第二十次緊急會議到者甚衆公推江錦春主席楊枕溪紀錄（一）主席報告在法租界商界聯合會開會維持米價情形（二）張奎庭提議米價已到十元以外可否由會呈請松滬護軍使分别移令上海交涉員·滬海道尹·淞滬警察廳·上海縣知事·英法兩公廨·出示曉諭至多不過十元以示限制租界方面迅移工部局飭探調查洋棧及堆棧存米如過一月者勒令糶出以杜囤積居奇等弊藍經之附議通過（三）孫鏡湖提議本會設立情形去冬已由鄙人分呈遠近長官皆多贊許惟上海縣因去冬奉王省長查復本會設立情形事關鄭重未即轉報伏查上海總商會爲首要團體素主公道鄙人今擬一函（原文錄後）請付公决再送經衆互相傳觀一律贊成其他議案下次開會再議遂散會兹將致上海總會函略錄如下瑞市廛隱跡浙江路久作寓公商界厠名聯合會忝充幹事又因昨年糧食合淞滬咸起恐慌乃謀羣力維持乞官廳迅施查緝然辦事處即在聯會而經常費又係獨輸衡以主體在民之義似無集會干禁之嫌况蒙姚監督賜函贊助於先並承關讞員撰額惠頒於後雖士紳之品類自有定評而作用之有無可徵輿論用述數行往事附獻兩册陳編並希詧收藉供鑒核 
[航業消息零拾]  
　　昨日日淸公司之長江班輪鳳陽丸由漢口裝來浙江興業銀行之現洋六十箱計三十萬元又招商局之江華輪船亦裝來現洋二十箱計十萬元另金條一箱又有新銘輪船從天津運到金洋十箱太古公司之盛京輪船昨亦由漢口裝來現洋十六箱合計洋八萬元而招商局之香港班輪泰順號今日裝去現洋四十箱計二十萬元金洋四箱計十六萬枚銀條七十八箱後箱五千元　　吾國駐荷公使王廣圻氏原擬在此一二月中還國頃因在羅馬與意大利航業公司議訂中意飛行機事宜正在談判進行故歸期又緩王使夫人因亦决定赴歐刻已購定法郵船安德來朋號艙位候本月二十八日搭乘此輪放洋赴歐云 
　　招商局之愛仁輪船此次由厦門來滬代本埠會德豐運來電汽輪船一艘名曰嘩喇唎號Valleie蓋備作巡駛浦江之用上次該輪曾代福州海關運來一艘試駛甚佳　　中國郵船公司之南京號此次在美國舊金山出發之際適受該地航業界罷工之影響致多泊金山一星期之久頃已接得來電該輪於十二號已離美開來船上有來貨一千一百五十噸將於六月七日到上海云 
　　大達輪埠公司新添造之大慶號一輪計長二百零一英尺闊三十八英尺有八百噸艙量每小時可駛十三英里能容官艙統艙客四百六十人今已由江南造船所造成即日布置竣事定本星期日在滬試車赴通二十六日實行加入通海航路開班駛行 
[滬杭路轉運業罷運三誌]  
　　滬杭甬鐵路各轉運同業現因浙省財政廳於本月十五日起實行知照單殊於各轉運及商家有所妨碍不願奉行致起罷運風潮於前日（十六）在南站轉運公會開全體會議議决除將貨物暫行停運外一面懇請鐵路局長代爲維持一面敦勸各行商號暫勿别圖他運以待辦法各節均誌本報兹悉昨日（十七）滬杭鐵路各轉運同業仍無解决辦法鐵路方面往來貨物依然停運由杭運來者皆零星小件並聞路局方面趙局長已於前夜（十六）由杭乘夜快車返滬昨日（十七）到局辦公以此次各轉運停止報裝貨物一事於鐵路營業不無影響當經飭知車務總管詳細調查以憑核辦轉運業方面昨亦分别函請趙局長曁車務總管請竭力維持聞趙局長已經據情轉咨浙省財政廳長核奪外一面轉知各轉運敦勸各商家照常運貨靜候解决並聞轉運同業訂今日午刻開第二次臨時會議藉謀解决方法云 
[江浙各屬之繭汛]  
　　江浙各屬蠶汛現已屆成熟惟本年滬上各絲廠除洋商外華商各廠因錢莊銀行絲繭放欵甚緊用銀不易洋商購絲市面呆滯價極低小故廠家之往各埠買繭預定較往年祇及半數曩歲於暮春時候乾繭早有抛盤買賣開做今屆尚無所聞昨日絲繭公所得各鮮繭產地快郵報告情形分紀如下（一）無錫爲江蘇育蠶賣繭最盛之區兹蠶繭尚在三眠時侯故須於二十二日方能開秤放買（二）湖州長安地方已於昨日開秤每百斤四十六元鄉人尚不肯售賣繭身亦甚平常（三）嘉興縣屬各區蠶繭將次上山各繭行已定於陰曆十六日開秤（四）嘉善定十七日開秤（五）平湖定於二十日開秤（六）楓涇定十八日開秤（七）嘉興平湖兩處共有繭行烘灶四十七處今屆共計租出三十處尚餘十七處（八）楓涇金山兩地共有繭行二十八處計租出十四處祗居全數之半可見是屆之減色矣 
[昨日由錫運滬之絲繭]  
　　昨日滬寗路火車由無錫裝來泰孚藍日魚牌頭號絲十擔振藝金雙英牌頂號絲五擔瑞康銀彌彌頭號五擔運繭處裝來乾繭四百六十包 
[約翰一九一三年級友宴會紀]  
　　約翰大學之一九一三年級友會於一九一一年成立於該校取以友輔仁爲宗旨共五十一人其中曾畢業者二十二人出洋者亦二十二人現除鮑榮點一人已故外其餘五十人均幸健在每年該會舉行宴會二次爲該校各級中之最能互相聯者昨晚七時該會假别有天菜館宴會歡迎級友由歐回國之宋春舫君由德回國之李茂祥君由西洋回國之郭承志君及新加入友袁應昌君宋君素研敎育及語言學李君精法律郭君向治造船業袁君現在鐵路局任職列席之各級友如醫界胡蘭生銀行界卓鏞詩·王花農漆業楊金魁鐵路局程錫麒·古達程報界張竹平法律界陳芝藩書業李渭林·陳迪民·許振轅商界劉同嘉·馬保羅·刁望德諸君宴次由該會會長胡蘭生君致歡迎詞繼由宋春舫君演說述歐洲自大戰後匯兌紊亂道德退化生活程度增高故我國在此時宜更努力振作云云次李茂祥君演說述七年來在德國之概况謂大戰之前後德人對我國人之感情懸殊蓋戰後德人甚樂與我國人親近也惟德國現在生活程度奇昻長安居大不易云云次郭承志君演說並述一故事甚有趣味次袁應昌君演說具道欣然加入之意次卓鏞詩君演說亦富有興趣次張竹平君演說略謂報紙須賴交通敎育等之發達現我國百業待舉深望此後各界發展報紙方面始易努力擴進也云云末復由胡君歡詞至九時許始盡歡而散 
[上海學生聯合會開會紀]  
　　昨日上海學生聯合會召集各校全權代表會議討論反對親日派登台及中日借欵事到會者有南洋復旦約翰滬江東吳務本專科師範裨文女學等二十餘校主席理事紀錄唐學詠先由江億平提議今日應先討論下列三案（一）反對北政府組織親日内閣（二）反對中日借欵（三）討論英日繼續聯盟次由章益提議欲反對借欵須先向新銀行團聲明中國并未統一前次北政府之滑稽統一命令實不足發生效力請新銀行團履行其前此對我國表示「在中國未統一期内不借欵」之宣言併須禁止日人之單獨借欵次由邱培詢提議一方面電致李士偉請其勿就財長職一方面電北政府反對組織親日内閣章益提議除通電外并發宣言通告全國注意一致行動由主席一一付表决全體通過遂休息五分鐘後又繼續開會討論整頓本會内部及會務進行方法至五時始散會 
[交通大學滬校學生分會消息]  
　　本埠海格路交通大學學生分會於昨日（星期一）下午開緊急全體會議議决下列三項（一）鼓吹輿論引起全國注意反對親日派入閣並借日債（二）致函各外國駐京公使表示反對日本借欵與政府（三）要求政府將賣國賊財產變賣抵還按期日債以杜日人要挾以上三項即交該會全權代表提議於學生總會會議云 
[山東路商界反對李士偉]  
　　山東路商界聯合會會長錢龍璋因李士偉長財部業已實現擬即日向總會提案討論提案討論對付方法昨特具函徵求該路各董事之同意原函略謂頃閱報載北京政府已任命親日派李士偉爲財政總長按一般輿論謂李係中日實業公司買辦孫潤宇等均係親日要人刻均加入内閣此事如成中國之内閣將變爲日本之内閣因此事關係我國前途甚爲危險吾商人亦係國民份子豈能容此輩執政若不急起反對恐遭各國譏笑我中國無人也鄙意欲提出各路商界總聯合會邀集全體董事會議討論對付方法用先徵求同意以便一併聯名提出諒先生當必贊成也云云 
[蘇議會電爭斐島簿記條例]  
　　江蘇省議會致北京電云北京大總統國務院外交部鈞鑒斐島議决簿記條例排斥華文僑胞營業根本推翻爲害至鉅是舉違反美憲各國均有抗議我國萬難容忍應請迅與美政府嚴重交涉務達取消目的僑胞幸甚江蘇省議會銑 
[省敎育會致外敎兩部電]  
　　江蘇省敎育會前於十四日致外交部敎育部電云北京外交部敎育部鈞鑒頃准馬來聯邦四州府華僑代表廖衡酌君來會面述該地政府頒行學校註册條例妨礙華僑敎育請援助等語查該條例規定註册辦法與三州府所頒行者同一苛嚴敬請與三州府華僑代表余佩臯君請願一案併向英國駐京公使交涉請轉英政府將華僑學校免除註册手續以利華僑敎育之進行江蘇省敎育會寒 
[寗波同鄉會新會所開幕三紀]  
昨日爲寗波旅滬同鄉會新會所開幕之第三日因前兩日到者異常擁擠二三層樓尤甚故該會辦事人員特先於前晚開臨時會議將各項游藝分層排演救濟婦孺會及惠兒院之音樂和平新劇社之新劇廣東浸禮會之西樂該會游藝股之影戲設於二層樓演講廳北區女學之跳舞靑夜國民學校之拳術滬北公學之雙簧民生女學之舞蹈儉德儲蓄會西樂及京腔陳子幹君之幻術其臨時增添之南詞坤範女學之舞蹈學生聯合會義務學校之堆羅漢勤業女師範之幼稚舞救國十人團之拳術等亦均亦設各處免致參觀者聚集一處不堪容納下午二時開始游藝每間一小時休息五分鐘直至晚間十時半止是日到者較前兩日更多仍由總主任在正門維持秩序總招待兪宗周招待主任陳文鑑·黄玉書·袁明山·胡景楊·孫雨階五君曁各招待員分司招待女賓到者均引入月樓不使與男賓夾雜該會衛生隊余雲岫盛濟聆曹芳陶劉同燕諸君携帶藥件隨時在各處照料三時許有某參觀人受熱發痧該隊醫士即妥爲醫治旋即平復出會聞該會三日間本埠各大商號所送出之贈品計南洋公司香烟二大箱興業公司香烟數萬盒熒昌公司漁樵火柴數千箱天福及邵萬生之寗式茶點多種又該會印有紀念明片數萬張按日在一層電梯處由魏陰桂沈慶餘徐欽翔諸君售賣至昨晚已售出三萬餘張又聞前晚該會游藝時月樓某女賓（聞係應君季審之女公子）在盥手室拾得貴重戒子一只又某君拾得摺子一扣已議分别登招尋失主領取又有某來賓隨來小孩一人一時偶不經意致令走失由招待員領至會長室探聽該孩住址當即着人送回 
[縣商會又接反對加貼印花函]  
　　加貼印花稅一事上海縣商會迭接各業函陳一致否認請求維持各情已迭紀前報兹該會又接滬南肉業全體香雪堂唐立成誠仁堂黄葉新永義堂榮銀和等來函云會長先生鈞鑒敬肅者印花稅加貼一案前此商界誓不承認衆情一致迭荷貴會據情轉達迄今猶無明令取銷轉瞬又屆大檢查之期各業紛請一致堅拒務達撤銷增中目的而後已敝業全體追隨各業之後仍請迅賜力爭堅持到底尚希貴會轉請官廳務懇收回加增成命以恤商艱而順公意曷勝翹盼之至又接上海銅錫業公會來函云逕啓者敝業因加貼印花稅事値大檢查之期徵集同意是否履行據同業公意云願照向例貼用二分以遵元年國會通過之稅法而行乃現在改變新章以二分加貼一角不啻有數倍之加增當此商情艱困何力擔負若官廳横徵非法一旦强制執行商業何堪想况各業均在反對之列可見公道自在人心爲特據情懇請貴會領袖轉請官廳照舊章辦法維持現狀並勿施操切以蘇商困而免苛政實紉公誼 
[查獲大批川土案續誌]  
　　自稱軍界重要份子之徐建勳偕目兵趙泉由漢乘江孚輪船來滬帶有皮箱八只粘貼四川軍界封條爲本埠海關查破箱中悉是烟土計重四百五十八斤飭將人證并送地檢廳訊辦在案茲悉此案業奉該廳譚檢察長預審之下以徐建勳是否軍籍無從查考若果爲軍人不應私帶如許違禁品物諭飭備齊公文定於今日飭警將徐趙二人詳解松滬護軍使署訊辦所有烟土加蓋本廳鈐記聽候送交海關候燬 
[逆倫案之昨訊]  
　　張徐氏免訴張康氏因民事案被傳張欣生毒斃親父張駕雲一案已奉上海地方檢察廳據情起訴審判廳迭奉堵堆官官開刑庭飭提一干人證預審各情屢詳前報昨午後堵福曜推呈官於二時許又開刑庭命提在押之張欣生·並主謀合成毒藥索詐不遂出首告發之朱潮生及醫生朱健臣牽涉要證趙杏城以及屍媳張徐氏等一干人到庭謂曰本案刑庭預審其中一切手續業已終了除張徐氏免訴外餘犯决定應俟公開審理諭畢命將男婦各犯分别還押候示 
又張欣生弑父案内發生種種民事案件兹據沈錦濤投上海地方審判廳民庭具狀訴稱浦東三林塘鎭張萬興米店向與我莊往來銀洋至去年歲底止結欠往來洋二千數百元迭闪向索適伊家發生謀殺親父一案竟置我莊欠欵於不問爲此來案請追等語該廳飭吏往傳該米店女主張康氏（即已死駕雲之妻）着於陽曆本月十七號上午來廳候審昨已屆期午前奉該廳于推事 
官開庭審理原告遣代表律師出庭聲訴前情而被告則奉傳不到問官即命吏警往押所中將在押之張欣生提案詰問一過判令還押候再傳張康氏到案再訊 
[交涉員宴請各國新領事]  
　　江蘇特派交涉員許秋以颿於昨（十七日）晚七時半在署設筵宴請駐滬新任瑞典總領事·荷蘭總領事·葡萄牙總領事等由陳科長楊秘書招待陪宴者爲本埠軍政兩界各長官 
[美總領事宴客記]  
　　昨日（十七號）午時駐滬美總領事克銀漢在靜安寺路卡爾登西餐館宴請本國駐亞艦隊司令海軍上將史特拉斯氏曁各艦長並請中國海軍何代總司令曁副官長·松滬護軍使何豐林·江蘇特派交涉員許秋颿·滬海王道尹·徐警廳長·沈知事·趙局長·曁交署第二科長陳世光·洋務秘書楊小堂等筵間有音樂助興觥籌交錯盡歡而散 
[外洋輪船進出口消息]  
　　藍烟囱公司去冬新造之海輪麥執安號昨由利物溥來滬裝來進口貨有汽缸及機械原料七千八百十八件汽管二百七十五件洋紗九百件各種呢絨疋布一百六十件火磚五千七百四十件扎鐵五百九十一件皮鞍子三十件皮帶三百九十八件西藥品二千五百箱汽輪熱力機器五十件引線針二十九件香烟二百四十件烟葉五十件鐵窗二百件槐皮蘇打二千四百零六件帆繩四百件藥草品二千件軍裝品二百七十件啤酒一百五十件餘爲雜貨該輪在滬卸淸各貨須開往日本然後還滬裝貨赴德國及荷比等處云 
　　怡泰洋行之格林菲爾號定本星期六由滬還歐在上海裝去之出口貨計有運至意大利之菜子三千五百餘包裝赴英國倫敦之鷄蛋九千件裝至德國亨堡之草帽邊一百四十件餘爲茶葉五百餘件該洋行由英來華之格林亞搿爾號現得來電因途中稍有延遲須展至二十八日進口又格林茄爾號須出月二日抵申 
　　日本郵船會社之靜岡丸昨由歐洲還滬乘來旅客中有華人兪慶榮李登勤等四人餘以日人爲多當即停泊於滙三碼頭卸貨今晨便開還日本之神户 
　　中國郵船公司之中國號定本星期六由滬開赴舊金山現已由星加坡經香港來滬進口時停泊於吳淞接客小火輪停在新關碼頭尚有南京號已由上禮拜四在三藩市開還仍取道檀香山日本到滬定於六月八日由上海開往香港及小吕宋兩處故該輪來滬再赴美國須在六月之二十九號云 
[國内輪船運貨進出口之調查]  
　　進口貨（長江）招商局之江華輪船昨自長江裝來官布五十件茶葉六百十件桐油皮油六百四十九桶夏布七十二件紙頭八百十件棉花一百八十五件鬃蔴一百廿四件蠣壳二百四十九件瓷器七十四件雜貨烟葉二百十三件又太古之盛京號亦裝來白米九百八十七包夏布三百八十三件紙頭二百九十件爆竹七十六件藥材二百九十八件桐油二百五十五桶湘鋼五十件烟葉一百十件棗子一百五十包靑蔴六十七件茶葉三百九十三件棕片一百二十五件蓮芯二十二包雜皮四件雜貨五十四件棓子一百箱（温州）招商局之海晏輪船由温州裝來金柑二百七十六簍黄瓜六十四擔鷄蛋二十八擔茶油二百七十五桶茶葉三百十件烟葉六十三件毛棕三十一件松香三十擔紙傘一百十五件木柴煤炭五百卅件洋瓶箱板八十五件皮箱八件檬梗二十六件目魚十七件雜貨二百件（寗波）招商局之江天號由寗波裝來竹木三百九十九件胡桃八十七包柳木等四十二件蠶豆六十二包棉紗二十包草蓆七十五件紙傘二十件草帽邊十三箱竹笋十六簍雜貨十件 
　　出口貨（厦汕）招商局之愛仁輪船昨日裝往厦門有麵粉三千包洋紗二十件洋布四十二件黄豆三百二十六包石羔二十擔烟菜九十八件洋酒二十箱香烟四十一箱水果三十簍生油十三簍木器三十件白米五百三十九包雜貨八十五件又裝往汕頭有粉絲一百件竹蓆四十三件烟葉七十九件紙傘二十 
 
 

Page 11

 
 
件（烟津）太古之順天號昨日裝赴烟津有桂花二百四十缸桐油一百零五桶茶油一百零二簍棉花八十二包機汽油二百零三桶竹篾等三百三十件杉木七十根黄豆二百七十四包菉豆一百九十七包赤白糖七百三十七包洋紙一百八十一件疋紗二百九十五件麵粉四千九百二十包車邊鐵一百擔又三十札氷糖二百六十七包橘餅卅三件香烟四百七十一箱鐵絲等八十九件細蓆二十九件醬油三十缸汽車二輛笋乾土酒肥皂等雜貨一百八十九件皮箱十五件綢緞十一件書籍等二十件（香港）招商局之泰順輪船今日直赴香港昨日在滬裝有麵粉一萬包黄豆二百卅包烟葉四百件洋紗疋布及各項雜貨一千零五十件又有轉口之藥材紙頭等項四百十七件（寗波）又該局之江天輪船裝往寗波貨計氷糖二百包洋布一百九十三件玻璃七十五件沙籐二十件皮油一百七十三桶燐寸原料五十五件鹹魚三十五件香烟一百五十箱轉口貨五十三件雜貨五十二件 
[景昌公司絲市報告]  
　　中美新聞社譯景昌公司報告云日本生絲收成進行頗佳其籌集整理生絲存貨之欵項則不足用美國因見絲價將跌天然零星購入不願整購預期新水第一號生絲入新季後即將跌價至日金一千元上海中國廠絲仍不活動買主及賣者均候新絲之結果繭價頗高但無買者預料數星期内市價必有變動七里絲市價亦候新絲狀况而定如收成佳價必跌落灰經曾交易六百包價約二十兩詢問者頗多市價如下中國廠絲特别大號銀一千二百兩特别號一千一百兩中號一○五○兩七里改良絲上號八五○兩市號八○○兩灰經上號五一○兩市號四九○兩 
[禁止添設繭行繭照之廳令]  
　　上海縣知事接財政廳訓令云案准蘇州總商會函開據蘇城紗緞業雲錦公所代表王兆祥章兆棟杭錫綸曁司年永裕司月王恒源號等略稱上年四月一號浙江實業廳轉奉省令召集兩省絲綢會議議决振興蠶桑改良絲綢辦法五條當經呈准江浙兩省長咨部在案查原議辦法内有各縣停發繭帖又繭行不准私增繭灶之規定業經兩省長通飭各縣遵照辦理茲因春繭登塲在即誠恐兩省各縣繭商發生朦請繭帖私增繭灶等事不可不先事預防用亟陳請貴會轉函財實兩廳迅予重申禁令通飭各縣一律查照原案辦理以維功令等情前來除分函外相應函達貴廳長希煩查照施行等因查江浙絲綢機織聯合會所擬整頓蠶桑絲綢辦法業奉農商部酌予修改分訂六條咨由江蘇省長王於十年四月二十一日轉行到廳當經本廳通令各縣曁各稅所分别遵辦並刊登公報在案准丞前因除函復外合就訓令該知事查照前令辦理毋違此令 
[關於銅元問題之文件]  
　　上海縣公署昨接王省長第九七六一號指令云歌代電悉所陳辦理電車公司拒收輕質銅元情形極有見地仰俟兩商會集議後迅將議定辦法呈候核奪此令旋復接第九七六二號指令云麻代電悉所陳電車拒收輕質銅元維持辦法雙方兼顧極爲平允應准照辦仰再隨時切實維持以安人心而圖補救除另電中央並分别轉行遵辦外仍將電車收用銅元接洽情形具報備核此令 
　　松滬護軍使署日前指令上海縣沈知事云呈悉查此次電車公司拒收輕質銅元原爲自衛起見其辦法同固未可厚非惟按照慕印三種銅元式樣旣與民國元年以後所鑄國旗嘉禾等形式相同漫無區别之標準僅依形式以拒却已屬不合且此種式樣銅元流通市面者爲數旣多歷時已久一旦拒絶收受市面必頓起恐慌而一般勞働貧民其生活向以銅元爲本位倘使通用發生阻碍經濟將立形困窘生計所關難保不挺而走險影響治安殊非淺鮮况過激漸流蔓延滬上已非一日其唯一目的即在力用勞働貧民乘機暴動平日偵查防範尚慮難周設因此激生風潮釀成事變不啻予奸人以倡亂之機實足貽地方以莫大之患前途危險何可言喻該知事有見及此具徵關心民瘼注意公安至堪嘉尚所陳函致兩商會及華商電車公司籌商維持從緩實行一面呈請交涉署轉商領事團邀集工部局電車公司提出議案從長計議並由縣出示布告各商店所有各種銅元照常收用不得誤會挑剔自相驚擾又邀集商會及華商電車公司經理陸伯鴻交涉署委員楊念祖會議商定維持辦法三項分别進行辦理深合機宜良用欣慰現旣由總商會轉商各錢莊所有新舊銅元一律照常收受則市面可賴以維持但此不過目前救濟之方仍非根本整理之策來呈所稱正本淸源以禁止銅元進口爲最要關健尤屬確有見地日昨總商會來函亦以禁止銅元入口爲請業經據情電請國務院核示矣仰即知照此令 
　　本埠江海關稅務司昨發批示云交通輪船公司禀批據禀已悉查銅元一項無論新舊照章均不能私自運帶此次該公司南陽輪船所帶之銅元自應照章充公毋得多凟此批 
[約翰大學校友會消息]  
　　五月二十一日（本星期六）爲約翰大學同學會上海支部懇親會之期將在梵王渡校内舉行日前已由書記發函通告各會友各委員均已派定十一日（上星期三）下午各職員及委員在靜安寺路牛惠生醫士宅内會議磋商一切事宜並報告本年徵求會員會之結果會員之數較往年增多爲從前所未有故此次到會者勢必衆多屆時當更有一番盛况也茲錄該會職員及委員如下本屆職員會長劉鴻生書記牛惠生會計楊潤身秩序委員李翰綬·蕭女士·朱女士·趙修鴻·朱文瑞·沈學純·唐恩膏招待委員李迪雲·卜舫濟夫人·蕭智吉夫人·楊潤身夫人·湯女士·凌女士·黄慧娟女士·胡蘭生輸送委員唐觀翼聞白利南路四百號中華工業廠林桂慶君將於是日贈送凡女賓蒞會者以該廠出品優美月娥牌花邊一份並聞南京路馬玉山公司主人亦於是日贈送該公司糖果多種云 
[學生參觀團來往紀]  
　　蘇州省立第一師範學校學生參觀團六十六人與敎育界張新臣趙一惟傅以潤王佩玉等前日來滬參觀學校抵埠後於昨日上午至城内第二師範學校附屬高小一部由楊主事延入在校内上下各級課室分别參觀一週即商假該校第二部（即劉公祠）内暫住期以一星期將本埠各小學校參觀學返蘇 
　　本埠省立第二師範學校本科一二兩部並講習科學生三班合一百二十人定昨今兩日分途出發前赴南通南京無錫蘇州等處參觀敎育第一部學生全體已於昨日由試敎沈佩畦沈方涵二君率領出發乘輪前往而第二部並講習科學生定於今晨由監學馬羣超君率領首途往來時間定以九日返滬云 
[學生會義務學校將開展覽會]  
　　中華民國學生聯合會第一義務學校創辦以來已歷二載成績斐然該校校長裴國雄君近爲鼓勵學生並促社會注意起見特定於本星期六（本月二十一日）在小西門西白漾弄校内開成績展覽會展列各科成績歡迎各界人士前往觀覽 
[籌備實業儲普會開會紀]  
　　籌備實業儲蓄會上木業同人發起星期日下午一時假座震巽木商公所開會到者近二百人警廳特派署員蒞會先由楊仁甫報告本會經過情形次由合作銀行代表譚常愷及朱進之博士相繼演說平民銀行之效益與儲蓄之必要聽者咸表同情最後用投票法表决銀行應否創辦認可者得九十四票爲最多數嗣經蔡洽君提議謂本會會員有七百數十人今到會者尚屬少數應將未到會會員分函徵求同意衆皆贊成遂散會 
[徐警廳長對于裁警之處置]  
　　浦東陸家嘴英美烟公司新老兩廠前經函請淞滬警察廳抽調巡警駐廠巡緝兩廠共有巡警四十餘名由警廳結以軍械委任巡官二名約束辦事已屆五載兹經該廠函致警廳請飭撤去該項巡警而自雇巡丁該警已於前日撤回徐廳長以巡警向有限額此項撤回之巡警一時無從安揷飭令遣散諭令該警等情願回籍給資遣回有不願回籍而留滬謀事者暫借浦東醫院寄宿並飭三區署長向之演講略謂軍警退伍之後即爲良民須安分各謀生計勿得滋生事端俾有用人之機會再行擢用云 
[署員對調到差]  
　　浦東楊家渡三區一分駐所署員宋國瑞奉徐廳長訓令與塘橋三區三分駐所署員宋玉庭對調昨已互相到差接事又聞徐廳長以三區一分署境内鄉民陳龍生曹阿仁兩家先後刦案兩起迄未破獲除飭偵緝隊嚴緝外復訓令該署員等約東所部認眞巡緝云 
[華探調差]  
　　匯司捕房包探汪開富奉總巡捕房麥警務長調令調往匯山捕房當差遵於前日到差辦公矣 
[災民運送回籍]  
　　直省男女災民六百人由華洋義振會派會員分五批押送回籍昨日（十七日）起第一批災民一百二十人乘滬寗路夜車赴寗轉津浦車回籍 
[查見迷路女孩]  
　　四區崗警昨在閘北大統路查見迷路女孩一口解經顔署長訊據供稱姓薛名榮寳年十二歲父名大餘在烟作内跑烟餘語含糊奉諭送慈善團留養聽候查傳該家屬認領 
[福佑路刦案續誌]  
　　又刦孔爱弄口王姓婦金鐲金押髮福佑路裕泰典當於十四日下午七時被匪徒搶去大洋與鈔票洋兩共二百四十三元等情已紀昨報兹悉該匪同黨自裕泰得贓後又到滬城孔家弄北口主姓家中破門直入時適王氏主婦手帶金鐲被該匪黨等用强捋去尚不滿意又將該婦頭上之金押髮等搶去然後由大門呼嘯而去事後事主報告二區一分駐所飭警嚴緝昨日警察廳已通令所屬嚴拿解究矣 
[函請引渡金澤鎭刦案盗犯]  
　　靑浦金澤鎭恒和魚行運魚船船户姚友生姚福祥於三月二十八日駕船駛至大蓮湖地方突被盗匪十餘人執持槍械刦去大洋二百十三元及金戒金物等件當報水陸各警飭緝去後兹由駐滬水警偵探顧春根等在滬拿獲此案盗犯包桂卿一名昨解第三隊訊據供認聽從往刦等情惟同夥之周伯全印秀林楊瑞淸即包惠卿因另犯他案現由公廨訊押故由王隊長備文致公共公廨請將周楊二犯引渡到隊以便歸案訊辦云 
[緝獲刦金鐲匪徒]  
　　本城石皮弄王姓家於舊曆三月二十九日淸晨被匪搶去赤金手鐲一對曾報警廳請緝在案兹由該廳偵探宋鳳鳴金殿臣於前日緝獲此案搶匪朱阿根張大掌二名經偵緝隊長郝樹林訊據該二犯供認搶刦不諱惟金鐲二只交與某某各二銀樓兌換銀洋當往吊贓已經鎔化當將該二犯解本廳司法科研訊究辦矣 
[搶刦行人財物]  
　　蔣阿六在虹口南潯路漢壁禮路附近搶刦行人蔣孝禮現洋八元飛奔逃逸經事主在後尾追由一千四百零五號華捕與探孫阿慶聞聲趕至帮同攔獲帶入捕房略詰一過押候解送公堂發懲 
[攫挖耳禁押三月]  
　　過犯王小三子復回租界前日在虹口東鴨綠路攫取婦人王張氏之金挖耳一支圖逃當由旁人穆阿三帮同該氏追獲人贓交與包探葛祖元帶入捕房押至昨晨解經公共公廨中西官訊悉前情判押西牢三月示儆 
[氣憤跳樓跌暈]  
　　四川路固敏洋行出店湯金龍昨日午刻與妻在該洋行三層樓上爭吵湯金龍一時氣憤遽於三層樓上跳下受傷甚重不省人事經行中西人鳴得老巡捕房九八○華捕到來雇車送入仁濟醫院醫治一面將其妻帶入捕房請示 
[泥水匠跌傷]  
　　泥水匠浦東人秦錢根曹飛大魏廷生張阿大昨日上午在五馬路新順記作場工作失足自高墜下皆跌傷首臂腰腿等處當由工頭車送仁濟醫院醫治 
[陸金貴被人毆傷]  
　　江北人陸金貴年十六歲昨日上午八時許不知與某甲等有何仇隙在楊樹浦地方被圍住攅毆腹部傷甚重由一千零五十五號華捕查見一併帶入捕房捕頭諭着送受傷人往同仁醫院醫治再核聞陸金貴當即由西醫用手術剖腹療治性命甚爲危險云 
[汽車撞傷行人]  
　　廣東路四川路口昨日上午有某號汽車撞傷本地人徐佛生腿足由老巡捕房一千一百八十六號華捕前來抄錄汽車號碼另雇車送徐往仁濟醫院醫治一面歸報捕頭候示 
[汽車夫司機不愼之解訊]  
　　美國駐滬某軍官之汽車夫張順發前日午後擅將汽車開出游行詎駛至滬西小沙渡路因司機不愼碰於路旁樹上致將汽缸葉子板撞壞已則頭顱撞破流血不止由捕查見帶入捕房經捕頭詢悉前情諭張暫留昨晨解送公共公廨經關讞員會同美约副領事訊供一過判張交五百元舖保候展期研訊 
[拐逃案内索詐犯獲案]  
　　張闞氏張瞿氏控流氓陸小狗潘仁貴誘拐伊女張阿金伊媳張王氏等逃往揚州追獲回申送請地檢廳訊供判押候飭提藉端索去大洋四十二元之梅雨燕兒等到案究辦在案兹悉該廳所派法警於昨午在浦東爛泥渡將梅雨燕兒先後拿獲到廳奉諭分别收押候往傳原告張闞氏張瞿氏等來案訊辦 
[欠魚欵限期理淸]  
　　同仁昌魚行前投法公堂控葉子發葉竹香兩人不理魚欵洋一千數百餘元請求訊追判著葉等交保聽候覆訊再核在案兹由葉等無保管押昨又提訊被告葉竹香供稱民人名下共欠原告洋九百五十元今民人有駁船一隻被原告取去計値洋五百元除去外所欠無多云云葉子發供民人虧欠原告洋五百元是實原告稱葉竹香之船祗値五百元請核中西官判被告葉竹香之船本公堂酌斷作價洋六百元尚欠三百五十元着交人銀並保出外限理葉子發着次五百元人洋並保出外理淸 
[作頭控追造屋價]  
　　作頭陳福記昨延華蘭庭律師代表投法公堂控稱民國八年間陳承造沈孟候坐落霞飛路地方之房屋若干間當時雙方立有合同爲憑計造價一萬四千兩合同上載明造價分期交付第一期被告應付四千兩原告祗收得莊票銀二千兩餘銀延不交付迨至第二期應付三千兩詎被告分文不付故此原告停止工程後於十二月間被告即托陳慶明出塲理交是以原告即請陳民晃繼續動工至工竣爲止核計尚欠銀二千兩請求訊追被告沈孟候由農復律師代辯稱被告雖欠原告銀二千兩惟雙方訂立合同時載明須五個月完工原告逾期六個月始行完工故此被告不付請求堂上准予被告反訴原告損失銀一千八百兩云云中西讞員會商之下判各退去聽候派工程師查明工程俟覆到後再行核奪 
[昨日公共公廨訊案紀]  
　　昨晨公共公廨民四庭由兪襄讞會同英包副領事訊理各案如次（一）廣東路金星藥房主何榮坤聲請破產案該聲請人業已遵諭登報聲明期滿並無人反對「結果」准給諭薛邁羅將本案破產財產賬務着手淸理報告公堂再核（二）恒泰號主周堯法聲請破產案該聲請人奉諭登報後有英商債權三户具稟反對控其不理貨欵損失五萬餘金故將周傳案拘押茲據債權者之律師到堂聲稱該號實係堯法之父周沛泉所開要求將周沛泉傳案訊追而周堯法之律師則極端否認並將分家據一册呈案作證要求准堯法减輕交保「結果」派本廨查賬員將恒泰號中賬簿内查明究係何人爲股東報告公堂再核周堯法仍交一萬元舖保並傳周沛泉到案於二日内交一千元舖保候訊（三）凌祥鳳訴凌人傑等私售地產得價分肥案「結果」改期第一件排訊（四）陳蔚靑訴袁子俊不理賣買棉紗棉花欠銀一千一百十二兩八錢四分八釐案「結果」改期續訊 
　　又午後民三庭由關讞員會同葡其副領事訊理楊非池聲請開釋案楊前將黄季直之機器私賣被控判决賠償其價因無力履行堂斷以故在押已久乃禀請開釋而原告律師到堂反對「結果」着原告於三禮拜内調查被告產業如逾期查無產業即將被告開釋出外料理民四庭由兪襄讞會同日林副領事訊理（一）水增榮聲請登報傳達案水有妾名朱玉珍因被將生孩兩口連同飾物私行取去避匿故水起訴「結果」准登申新兩報十四天限被告到案如逾期不到應即缺席判决（二）鄧繼森延朱斯芾律師聲請執行判决姚鳳池償還期票洋四百八十元案「結果」限姚鳳池於十四天内償還逾期即强制執行（三）金元高訴閔根泉錢敬齋欠洋案「結果」准展期七天傳汪安慶到案質證再訊（四）周錫泉訴周老伯周三元周佛生不肯將所抵基地放贖案「結果」改期一禮拜飭傳地保唐桂生董事張秋屏到案再訊（五）陸玉堂訴岳母王石氏藏匿伊妻案兩造業已在外和解由原告禀請銷案「結果」照准 
[科罰一羣賭徒]  
　　揚州人陸金和前晚因在浙江路三百九十一號屋内聚賭抽頭被該管捕房捕頭偵悉即飭中西探捕協往將陸與賭徒費老虎閔寳林葉阿根王阿林王永德沈文耀蔡金福王阿二葛東生吳錫香金小毛潘天生李萬金馮阿大李炳松潘阿大潘祥同陳小弟等共十九人連同賭具一併帶入捕房准各存洋十元保出昨奉公堂傳案訊明判陸罰洋五十元餘人各罰洋三元一併充公賭具銷燬 
[誌謝]  
　　昨承錢業公會惠贈第四號「錢業月報」一册又銀行週報社惠贈第一百九十八號「銀行週報」一册又大東書局惠贈第一期「遊戲世界」一册誌此併謝 
來函 
[約翰大學來函]  
　　敬啓者貴報今日（五月十七日）本埠新聞欄内載有中國學生之榮譽一則内云兪君大維爲復旦畢業生等語察兪君於一九一八年在聖約翰大學以第二名卒業授有文學學士學位並無在復旦畢業之事伏乞更正聖約翰大學上 
雜評二 
[限制（訥）]  
　　限制之策末策也不能淸其源導之使自趨於平而力抑之實含有勉强之意勉强之策不可恃而亦不能久也銅元限制携帶若干米價限制不得過若干誠爲今日不得已之舉然限制之後而官廳遂視爲責任已盡則大誤矣蓋僅知限制而不盡力以淸銅元之來源與絶米之去路則將來多者仍日見其多少者仍愈見其少恐慌所至限制亦將失其效力官廳對於商界之權力僅能及於情勢所可行者若去可行之情勢距離過遠則必不有遏止而生種種之反響此蓋不僅銅元與米之限制然也凡百禁令皆然矣 
公布欄 
[江蘇高等審判廳]  
　　民庭判决一件朱文奎與徐周氏爲債務涉訟上告一案（判决主文）原判關於判令上告人償還代墊贖回田單銀洋一百元利息洋六十元部分撤銷發還上海　判廳迅予更爲審判上告人其餘之上告駁回一件鄔邦慶等與印景高爲賬簿及欵項涉訟上告一案（判决主文）本件上告駁回本審訟費歸上告人負擔一件錢汪氏爲租米涉訟不服上海地審廳之决定聲明抗告一案（决定主文）原决定撤銷本案發還上海地方審判廳迅予調查裁判一件時明甫不服上海地審廳所爲假扣押之决定聲明抗告一案（决定主文）本件抗告駁回一件張慶恩典張慶典爲典產涉訟抗告一案（决定主文）本件抗告駁回抗告審訟費歸抗告人負擔 
[江蘇高等檢察廳]  
　　批示張旭初宿峻昌呈批狀悉准如所請此批狄恩霖批狀悉業經檢劵申送總檢察廳核辦去矣仰候勿凟此批陳張氏狀悉查此案係照判執行之件并無再議之餘地所請不准此批王汝良狀悉爾以原判論在執行中審蘇看守所不過爲提質便利耳仍當視爲監獄之執行犯不得與在押人混合所請着不准行此批朱春生狀悉仰仍向吳縣訴催毋庸來廳越凟此批唐陳氏狀悉查楊傳基業已期滿開釋仰即知照此批周瑞卿李王氏狀悉候同級審判廳送卷過廳再予核辦此批唐渭江狀悉仰候令該縣依法辦理此批楊芳華狀悉此案早經周級審判廳於九年十一月三十日判决駁回本廳於同年十二月二十日將卷發還在案該員自廳逕向原縣請求毋庸來廳率凟此批夏旺狀悉本案原縣究於何日批示仰即申叙明白再行核奪此批吕慶更狀悉此案已據李桂芳等聲請移轉管轄在案該民應靜候决定所請暫毋庸議此批以上五月十四日 
[上海地方審判廳]  
　　判决主文（民一庭）一件判决陸阿苟與陸章章等因田單糾葛一案主文陸章章應時系爭之田單交出一半歸陸阿苟執管陸阿苟對於趙蕭氏及其餘之請求均予駁回訴訟費用陸阿苟與陸章章各半負擔一件判决張順寳與張隆泉等侵佔貨物私訴賠償一案主文張隆泉應賠張順寳皮底布鞋二十八雙白皮雙層鞋底三十雙錫燭扞一付蔴線一束張順寳其餘請求駁回張順寳所訴朱竹林張邵氏部份應即註銷訴訟費用歸張隆泉負擔　　一件判决王鴻與邱殿恩因債務糾葛一案主文邱殿恩應償還王鴻洋九十七元一角又錢九十六文又銅元一百枚王鴻其餘之請求駁回訟費歸邱殿恩負擔（民二庭）一件判决包忠榮與葛金鏞等爲贖田糾葛一案主文本件控訴駁回本審訟費歸控訴人負擔一件判决錢光祖聲請拒却一案主文本廳民國十年四月三十日所爲之决定更正之本件聲請准予受理一件判决吳軼羣與宋國卿等贖田糾葛控訴一案主文本件控訴駁回本審訟費歸控訴人負擔 
　　批示一件劉郭氏狀請開釋由狀悉已函託霍邱縣知事協傳私訴原告人寳光迪矣應俟該私訴原告人來案時再行核奪此批一件朱嘉昌狀處查封費由狀悉查封費准交備用着速來廳候諭此批一件蔡鄭氏狀領方單由准領此批一件何元增狀交憑單由准交此批一件兪馨如狀請執行由狀悉准如所請辦理此批一件王唐氏狀領不動產由准領此批一件陳宗義狀請暫緩執行由狀悉准予暫緩執行此批一件陳振甲狀請銷案由狀悉業已當庭諭知矣此批一件何公達狀請銷案由狀悉准如所請辦理此批一件黄慶元狀請發管業證書由狀悉着即來廳候諭此批一件董明發狀請發局工作由狀悉准如所請辦理查封費五元着即檢證具領可也此批一件張福山狀請給領由狀悉查本案卷宗尚未奉江蘇高等審判廳發回所請應從緩議此批一件馮玉麟狀諭鑒核由狀悉着即來廳候諭此批一件　葉氏狀交欵洋由准交此批一件馮玉麟狀交欵洋由准交此批一件楊順卿等狀請查封由狀悉准予派員查封此批以上五月十七日 
[上海地方檢察廳]  
　　批示趙鴻生狀悉本案一再傳喚該被傳人均不遵期到案顯係不願告訴應即將案却下此批陳雲卿等狀悉准即提案訊究此批兪邵氏狀悉候核辦此批宋徐氏狀悉該案究應如何辦法仰速將高等應批示呈案核奪此批夏雲祥狀悉爾女屢次潛逃足見亦非善類與被告人有無關係非將爾女尋找到案無從證明仰即探訪爾女下落報警拘案另行核辦所請應毋庸議此批王衛氏狀悉案已却下仰即知照此批徐長福狀悉所訴是否屬實着自來廳訊騐再奪此批胡鍾氏准予交保此批唐周氏狀悉所訴各節核與訊供不符所請應毋庸議此批薛沈氏狀悉准將爾子寳生保外候訊此批陳鳳林狀悉已於前狀明白批示矣毋庸多凟此批張顧氏狀悉該氏與被告人旣屬至親愼勿輕起訟端致傷家庭和氣所請應毋庸議此批何金生本案經騐明爾妻胡氏左腮右指抓傷痕一條鼻梁有碰傷一處髮根有揪扭傷痕均屬不致命部位并騐明面色膚色及兩手心　脚跟兩脚心均係黄色委係生前受傷後因病身死井有警方六張經醫生胡介眉孫祖根到案證明爾妻係發熱病各在卷是爾妻因病身死已有確證何得混稱傷害致斃惟旣騐有經微傷症且訊明係胡姚氏一人所爲自應靜候訴辦毋庸多凟此批以上五月十七日 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[絲業團旅行日記（八）] [  李登魁]  
　　正月二十一日晨九時潑特生商商代表漢姆君及美絲會會員開痕君來偕吾等至全美最大絲織區潑特生Paterson參觀織廠余自從事絲業以來久耳潑特生絲織之名今得親履其地欣幸無限余等乘汽車渡河至紐極賽州車行村落間夾道精舍幽潔可愛是時雖在冬令草木枯凋積雪在途惟大道康莊纎塵不染馳驟其間亦一樂焉車行一句鐘至華剌華斯絲織公司下車廠主華剌華斯君年已七十有二白髮盈顚精神瞿鑠親導吾等赴各部參觀詳細指示不漏毫釐誠覺難得華君從事絲織業四十年此廠爲其手創現有織機三百十二架年用絲經三千餘包據華君云吾國廠絲摇力太劣購用不及十分之二際此工貴之時實覺愛莫能助并出列年所用各國生絲成績表相示華絲總居於次可見華絲工作之改良實刻不容緩者繼至廠内各部參觀内容與昨日所見無異惟多一圖案室.DesignDpt.華君云近三二年來美國各廠所織花紋綢緞日新月異同樣花紋决無有織用半載以上者此則中西社會心理相同之點而故步自封者勢不能見容於現今之社會矣午膳時該處商會開歡迎會於漢末而登總總全總重要商人均到宴畢復至滑克斯排絲織公司參觀順道觀潑克西瀑布並革命戰死紀念塔塔在潑克西河畔山阜之上自此俯瞰全鎭在目沿河均係絲織廠華君云全鎭有大小絲織廠四百餘家居民十二萬人織廠工人居半云滑克斯排廠組織與華廠相彷而略小有織機一百四十四架專織廣東縐Canton　crepe與中國縐Crepe　de　Chinell二種其縐僣與吾國之葡萄縐相彷佛而較輕薄爲美國市上所最流行者自該廠出至國家染絲公司參觀該公司資本美金五十萬元現有工人四百四十人爲美國最著名之四染絲廠内部分泡煉冲洗配色染色烘蒸匀絲成包諸部各部均經參觀惟配色部不讓入觀時已五時乃興辭而返 
筆記 
[演藝記] [  西雲]  
　　吾國女子之以舞技遍走天下覓蠅頭利者則以皖之頴鳳間人爲尤夥顧其獨立營生高尚貞操之節雄偉慷慨之氣或爲男子所不如而其中容貌端麗者雖大家閨秀猶恐遜色昔在蘇垣見有女子立馬上舞雙刀捷若風雨之驟至衆擲以錢皆觸刀而墜同時數十人撒錢以千計散落如雨演者則無一着身洵奇觀焉演罷香口微喘鬢雲不亂娉婷窈娜臨風玉立固一絶好女子也丁未隨先嚴赴金陵寓客旅有僕隨因言貢院夫子廟前有雪春姊妹者奇人奇事泚筆記之雪春姓孫其姊雪雲亳人也雪春幼時姊嘗撫而敎之世業縆弄刀舞劍是其慣技姊妹習之藉以餬口耳未幾母喪伶仃飄泊困苦備嘗然武技超倫絶無懼意先前父有妹適南陽王氏姑年十八喪夫獨守後落髮空門南陽村人欽其苦志盡稱道之顧姊妹年幼未嘗晤面每歲首通尺書而已斯時姑聞耗郵書姊妹謂苟無緀身之所可來我菴爲伴姊妹得書籌議者再乃葬母粗畢毅然就道途中乏川資遂鬻技頗足自給一日過某縣傳聞縣令政簡刑淸酷嗜遊藝姊妹行至此令召入約以連演三日時令幕内有陸姓少年固令之葭莩親也司筆札年方二九風流瀟灑是日見女獻技甚爲心折注目良久密遣人探其姓氏居址備悉而女演藝時亦微覺一縿綠少年丰采特異盤旋胸際羞澀難言也 
劇談 
[天行室劇話（三）] [  天行室主]  
　　寄子之正板二黄頫仰身世愴然淚下不知涕泣之何從也與洪羊洞正板二黄之主觀的恭病又自不同深夜聆之如讀昌黎文公祭十二郎文悲痛悼惜不假雕飾藻繢眞乃白描佳作人多稱其眼望着之幽邈爲不可及而我顧喜其不見人之意遠人字亦屬陽平在此處則限於腔調工尺改讀 
[一國二公我誰適從]  
如京音之去聲然下贅一哪字餘音猶是津音之陰平字也此類甚多略舉以證則如空城計「錯用了小馬謖無用之人」捉放「行人路上馬蹄忙」胭脂摺「再與相爺把話明」其人忙明等字皆是陽平而或言出倉卒緊迫不及自下翻上或爲韻調乾脆斬截上起見故多加一哪啊等字然均讀如津音之陽平字且一出口便住非如髦兒脚之賣切糕式的哪啊也留心於戲劇者潛思於韻學者於此處皆不可不辨明否則徒高聲朗誦尖團分明四聲俱準其言信然矣然於尖團四聲之本身又有何濟得勿與國粹派之但扛着衛道的招牌維新家之只學會背誦新名詞的本事其手段之愚拙見理之不明晰相同類似耶 
　　碰碑亦佳作惜祇至雙龍會令人不知老令公到底是敗了不曾耳爲國家只落得兵敗荒郊有時作冰解瓦消京友某君且謂老譚一生並未有兵敗荒郊之唱法然予細聆實是兵敗荒郊也此言得勿誤乎乃孫谭譚當英則居然能改成「瓦解冰消」字音且不誤可嘉也 
　　烏盆計亦反調但不如碰碑洪羊洞千歲爺一段二黄三眼千錘百鍊百聆不厭在洪羊洞喪命一句以平常唱四字之時間而多加二字能字字分明不含糊了事且見造詣深之千歲爺呀一放熱淚乃如潮而下矣捉放宿店亦二黄三　但不甚警策殆老譚彼時不大痛快也 
新聞拾遺 
　　滑脚漣水城東門顧姓只生一女小家碧玉姿首可人曾許字交陵鎭楊某月之十日（陽曆）爲楊姓迎娶之期一時鼓樂喧天彩輿就道詎至坤宅顧女已不知何往蓋顧女在家偷香待月與某氏子久結不解之緣婚期之前即偕所歡逃匿至是楊某家人只得將彩輿丢下敗興而回刻下已向官廳起訴矣[  鏡]  
　　揩油昨日午後三時許南京路某大公司有二少婦購物出至電車停站處守候電車時適有十二路電車到來乘客紛紛上下異常擁擠一婦手携生髮香油二瓶被擠脫手着地瓶碎香油滿地異香觸鼻旁有二少年誤爲香水抽出手帕揩抹旣見爲油即面赤登車車亦開駛二婦默稱晦氣再赴公司購買云[  立德]  
小說 
[社會小說衆醉獨醒（三三九）] [  瞻廬]  
第五十一回興土木另闢桃源試旗槍特開茶會 
　　隔了一會子壁鐘鐺鐺的敲子五下新村裏的規矩凡有訂約都能尊重時間不誤晷刻鐘聲才停早見這位和愛可親的華校長和着一位三十多歲的西國女士齊着脚步兒一路談笑從門前走將進來這個大門本是張陸兩姓公同出入門内一片草地平鋪着翡翠地衣中間的甬道都用石子甃成恰似一個丫字形又似西國的大寫槐哀前半條是總道後半條左右分义向左的直通張姓住宅向右的直通陸姓住宅那時斜陽光裏華校長和白愛麗女士都向右面的义道進行走不到三兩步早見慧姑搶步下階飛風也似的迎到前面和華校長白女士先後都握了手白女士把兩隻碧眼兒向慧姑上下打量暗思我只道安琪兒專產西方原來「欠倪司」裏面也有這般美麗人物慧姑見白女士渾身下下都是雪也似的裝束金黄髮上壓着一頂白帽兒白帽頂上矗着幾片白鵝翎衫裙一色白洋紗躡着白帆布鞋皮膚又是雪白在那斜陽光裏一發白得耀眼眞不愧喚做白女士慧姑操着西語連呼密司歪哀脫請他裏面坐白女士操着生硬的中國話道陸小姐請你原諒你不要呌我密司歪哀脫你只呌我白小姐恐怕白小姐的稱呼比密斯歪哀脫還好恐怕西國人和中國人講話還是說中國土白的好陸小姐原諒原諒 
餘瀋[  豁安]  
　　余嘗戲擬自由談三神交爲余歲寒三友蓋以凌空拔俗矯健如龍栩園其如松乎瀟洒出塵自饒勁氣鈍根其如竹乎暗香浮動别具天眞瘦鵑其如梅乎 
　　或曰友而重松竹梅也則其人非大荒之塊即虎邱之頑又可想而知之矣 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[政府之健忘] [  覺]  
　　任命國務員之同意權載在約法第三十四條其適合國情與否别一問題暫可不論但政府旣宣佈遵用舊約法矣則 
第三十四條之同意權固未可云無效也 
　　乃今觀於任命國務員之形式而大惑不解焉前此之任命以不値國會開會時無從取得同意尚以署字表示尊重約法一時不得已之意已近於告朔之犧羊矣今乃并此而去之謂政府故意毁棄約法歟度有所不敢謂政府健忘歟何昏憒至此須知政府健忘國民固未至人人健忘履霜堅冰其來也漸约法而可忘將何事不可忘耶 
　　然則今日之國務員而果欣然就任者亦健忘之國務員而已矣吾竊爲民國前途危 
政治常識 
[官塲佈告之改良談] [  隱]  
　　我國官塲所出的佈告往往呌人看得不甚明白所以没有什麽效力很違背他出佈告的本旨這件事關係很重是要大大的改良纔是今舉數條以備採用 
　　佈告宜用白話官場的佈告大都是長篇文言或是六言成韻要想看一張白話的佈告很不容易見得按佈告的原因是呌人明白他的說的事故或是指導那愚民奉公守法要是用深奥的文字略識字的人就看不懂得旣不懂得呌他如何知道奉公守法呢所以禁的禁犯的犯雖說明知故犯的居多然不知違禁而誤犯的亦不乏人我望官塲佈告應當改用白話力求淺近最好逐句加圈呌人一看明白那麽功效就大了 
　　貼處宜搭板架街市巷口所貼的佈告没有什麽特别遮擋和表示一經下雨紙就濕了（我見南京省署的照壁上所出的批示及栅口所掛的牌示往往被雨所濕）或是不到兩天就被商店的廣告遮住了所以看見的人必少看見的人少那布告的效力也就小了據我想來可在十字路口的墻上釘一木牌牌上頭可用薄板搭一屋樑式的架子上寫「某某署布告處」旣可免雨濕又可免爲商店的廣告所遮而且看的人也便當不少呢 
　　寫法不宜潦草布告若出數十張或數百張一定是用鉛字排印如祗出幾張一定是寫若寫法不加注意任意潦草或細小那麽字跡就呌人不易辨認或是眼力不足的人本想看的也就不看了這件事好像不大要緊要知道失去效力却和文字深奥一般吾望官廳宜加注意 
　　紙張宜用毛邊我見官廳佈告的紙張大都是用極薄的油光紙若用手一摸字即糢糊不淸且易破裂我更聽說這等紙是某國的出品我望官廳最好是用毛邊紙旣不至糢糊又不易破裂並可藉此是倡國貨一舉兩得豈不比用油光紙好麽（乙種酬） 
經濟 
[錢與米] [  曹文海]  
　　輕質銅元之風潮震動市面之後一般小販貧民之生計已受無形之虧耗影響不可勝計業經商會開議討論對付方法官廳亦已注意查禁進口通告錢業商店劃一兌價不得有意增漲一律通用市面略已平靖惟此僅目前之計不知日後如何整理此項劣貨銅元以維持貧民之生活 
　　近數日之間市上米價忽又增漲五六角已超過十元之外有謂因天時霪雨到米稀少之故有謂私運囤積過多之故互相猜疑不定若以天時霪雨而增漲則晴日自當跌减然日來增漲五六角之價格人心已極恐慌若再有私運之弊其價必有增而無减矣 
　　查禁米糧之出口官廳徒有煌煌文告而罕聞抄獲出口糧食此所以米價日見增漲也我想奸商之偷運富户之囤積均在所不免貧民困苦此輩何暇計及乎方今夏初之時秧苗未下不知增至幾何爲定若一旦復演搶米之風潮市塲旣有擾亂秩序之虞而偷運之奸商已獲厚利囤積之富户將遭實禍吾願爲富不仁者及早覺悟勿貽後悔也（乙種酬） 
[幣制問題] [  蔡行素]  
　　近來滬上因輕質銅元過多電車公司拒絶收用遂致商市不免影響貧民頓形恐慌雖經官廳力爲維持漸復原狀然一時之制止實非根本之解决内地以銅元充斥且多質輕銅劣發生擾亂狀態亦已一月有餘初擬减折使用每銅元一枚作錢七文或八文嗣以市面牽動太大改爲擡高銀元價値銀元一枚可兌銅元一百五十枚之譜銅元價賤銀元價貴一切貨物亦隨之增價一般貧民工作所入無形减少日用之費逐漸加增度日益艱生命益促即商家亦不能不受損害其擾亂狀態不獨上海一埠然也夫吾國幣制混亂商民交受其害已非一日即無現今銅元問題發生亦無日不在擾亂狀態中苦求生活幣制條例早已頒布迄未實行政府濫發惡幣因以漁利不顧人民痛苦此次銅元問題發 
 
 

Page 18

 
 
生外人亦以感受影響提出交涉並有中國改革幣制無力實行外人宜監視襄助等言論表示吾民生活所係國體所關宜如何力求自决之策余謂國民對於幣制問題應發生兩種自動力以資改革國民以爲然否 
　　（一）宜厚集民力以監督政府鑄幣我國政府久已失信於國民國民非但不能得政府之助并時蒙政府行政之害幣制混亂亦其一也國民宜厚集力量監督政府勿使爲害惡幣宜停鑄則停鑄宜限制則限制宜改良則改良國民實力監督於其旁政府自不能以私意混亂國憲 
　　（二）宜組織學會以研究改良幣制政府亦知幣制混亂病民害商表面上設局立會日求改良方法然濫發惡幣如故混亂國憲如故且以改革幣制之美名向外人借欵藉供養兵之用幣制改良不知何日國民宜自行集會研究改良方法以爲改良預備 
　　以上兩則爲國民自動的根本的解决方法惟須合羣力以爲之非少數人所能奏效也（乙種酬） 
道德 
[西方格言（一三七）] [  謝介子選譯]  
節用即獲資（英吉利諺） 
彼以鐵筆作書（臘丁諺） 
 
[舊人物之無望責　觀念人　　宫觀念大　　]  
强壓則致亂（英吉利諺） 
居鄉而安優於居城而亂（德意志諺） 
小人因微事而欣然（奥一得）（OVID） 
無子不能滿意（辛格利斯）（Cingalese） 
多金斯無勇（德意志諺） 
佳鄰如良好之明日（英吉利諺） 
一人捕兎而另一人食之（德意志諺） 
彼能自克亦可稱辯士矣（英吉利諺） 
衛生 
[剃髮應注意的三要件] [  沈邦垣]  
　　吾們剃髮或翦髮後剃髮匠每有一種慣例就是和你敲背爬耳弄眼窩剃鼻毛等事件年紀大的人回回要他做久而久之遂成習慣了年紀小的人起初要敲背到後來爬耳和弄眼窩剃鼻毛等也漸漸做起來習俗相傳若不做他反覺有些未盡其實敲背一事因他坐的一時的久敲一敲使血脈流通於衛生上是不妨碍的其他三種一無利益反有許多害處我將這三種害處寫在下面 
　　耳分三部就是外耳中耳内耳外耳有耳毛Earhair耳毛内有鼓膜Tympanic　membrane鼓膜即外耳與内耳相界的境剃髮匠之爬耳先用刀刮去耳毛然後爬出塵埃若次次這樣鼓膜無耳毛的保護有時經大聲顫動中耳和鼓膜勢必受傷難於醫治而且剃髮匠偶或不愼竟爬穿鼓膜這個人的耳朶就不能聽聲音立刻變爲聾子豈不是可怕嗎 
　　我們要淸潔眼窩Eyesocket的良法就是每晨用淸水洗滌不可間斷若呌剃髮匠用器具弄他則萬萬不可因爲他的器具天天和人弄的剃髮的人並非都是好眼有人患砂眼病Trichom有人患結膜炎病Conjunctivitis偶有幾個病眼的人用了後他眼内的微生蟲就染在器具上後來的人雖是好眼經他一弄所有微生蟲就染過去了呌好的眼睛或發生砂眼或發生結膜炎雖經醫生手術究竟受苦許多不能還我本來面目這個毛病無異拿茶樓戲館中的不潔毛巾來揩眼睛一樣的照上看來弄眼窩一事豈不是大大的害處嗎 
　　鼻腔NasalChamber裏有黏膜包被腔壁的内面時時分泌黏液且藏血管和神經很富而在下部生了許多硬毛那硬毛就呌鼻毛Nasal　hair.鼻毛作用很多因爲吾人呼吸不免有塵埃細蟲等進來進了鼻腔鼻毛就像紗窗阻隔他使不得進來設使鼻毛剃去猶自已除去屏藩引進蟲埃入門非但鼻部没有滿潔甚至鼻腔呼吸部之黏膜也腫脹起來臭覺的通路被他閉塞而且微生蟲吸進後立即行到肺部從此發生肺病等症那時雖欲使他出去也不能夠這個害處眞眞說不盡許多了 
　　上面所說三件事害人不淺我們講究衛生這三件事應該屏除他最好使剃髮匠也廢止他那末五官的生理不會妨害了鄙意這樣請大家注意（乙種酬） 
日用常識 
[田家五行] [  萱百]  
　　古之志五行者不必於晴雨即有志焉亦不盡驗惟田夫野老得之向來之經歷發爲諺語遠近相傳爲世所信蓋往往有奇騐者今春天氣不正往往晴一二日即雨雨每延長其晴也頗暖雨即陰寒行旅之人往往以少帶衣裝而致寒疾然使熟知田家占騐則亦可有備而無患乎星有好風星有好雨月離於畢雨滂沱矣見於詩書無論不能普及即讀是書者亦不適用鄙人曾居鄉爲三家村學究者數載冬烘之暇喜與老農談田事兼及天時氣候與夫陰晴之變所得諺語甚多曾編爲田爱五行一册後以遷徙失之今追憶所得不及十之一二然亦有不可没者願貢諸行旅家或不笑其鄙乎 
　　日没胭脂紅弗有雨定有風 
三月三着蓑衣三十五日冷凄凄（按今年上已雨一日今已立夏天氣猶冷可云奇騐） 
夜晴無好天明朝依舊雨緜緜 
明星照濕地天亮落弗及（去聲音忌） 
烏雲接日頭天亮鬧稠稠 
西風煞雨脚弗等泥頭白 
一落一個泡明朝就天好一落一隻釘七日七夜弗肯停（此於水面觀之泡與釘象形） 
清明陰雨加秧岸穀雨西風没小橋 
春雨甲申菜麥無根夏雨甲申弗動車輪秋雨甲申稻像麻筋冬雨甲申大雪紛紛（按凡甲申日雨則放睛不易故有此現象） 
小暑一聲雷黄霉依舊歸（按亦主多雨也） 
七夕生北風一雨一條蟲 
以上均主多雨言關於其他者不在是異日彚集成篇再行匠獻萱百識（乙種酬） 
 
