# 1934 - 22 - 4908539

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元二角○隨園三十六積實洋五元○刑案匯覽洋七元○景岳全書碼洋三元○沈氏尊生碼洋三元二角○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄言洋二元五角○左文襄公奏疏碼洋四元○繒圖三國演義碼洋一元五角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世烟緣碼洋一元四角○繪芳錄碼洋一元二角○中東戰紀本末洋一元五角諸君欲購者請移玉至三馬路申昌書畫室或申報館帳房可也此佈 
[論廣東盜賊之多]  
　　粤東隩　海隅土沃而風薰人情浮動明珠犀象向爲不貪爲寳者所鄙棄而吳楚之市豪富之家轉不惜數百金或數千金爭購之以爲耳目玩好非是則黯淡若不壯觀故游斯土者人人有被褐懷寳之思昔吳隱之守廣州以其地有貪泉酌而飲之且爲寗不易我心之矢在任數年清操益勵臨去行槖中有沉香一片猶取而投之江似此情風亮節寗不有耳濡目染慕太守之澄清而澆風爲之丕變者乃數百年來上好是物下必甚焉如尚書所謂殺越人于貨愍不畏死罔弗憝者其事固不自今日始故有人謂盜賊之蜂起由於貧富之不均貧富之不均由於井田之制廢是說也亦知其一不知其二者也易曰重門擊柝以待暴客姑不具論卽如盜跖肝人頭須竊藏皆行之於井田未廢之日而人心已如是其不古况粤東西夙號蠻烟瘴雨之區非若中原之廣沃曼衍可容九夫之井十井之甸之及有溝有劣有川有澮之阡陌縱横也且諺曰飢寒起盜心盜賊之多殆由於不能安貧之民所致非關井田之廢與不廢也近來廣東之盜賊　行無忌甲於各省其掠入勒贖明目張膽令其家送銀至某處交易遲則加刃於其頸雖事主明知其爲何人指使爲何人戕害莫敢誰何今夏花縣一帶有張姓匪首率衆數千人盤踞山内黨羽四出打單凡百里以内之村莊無不被其刦掠甚至向縣官索借錢糧數千金官始據實禀請省憲發兵剿洗未幾兵至匪卽列陣抗拒如臨大敵官兵至不能取勝某日忽爲官兵邀之於河上截其歸路張匪遂於亂軍中中鎗而斃匪黨始退踞獅子山要隘奉其妻以爲寨主上月有匪四五十人扮作客商由赤白泥地方雇船來省購辦軍火因向來接濟軍火之人以稽查嚴密偷運惟艱該匪等遂親詣省垣冀得分頭購運日來安勇在黄沙地面經線人偵報拘獲十數人解官餘匪聞風散走可見小醜跳梁如虎負嵎所恃者糧與軍火耳今該匪旣冒險潛入禁地已犯虎落平洋之忌不但來者可一網打盡卽偷生竹箐深處者亦不難如虞人之羅胠四圍制其死命旦夕間耳故吾謂流宼如李自成張獻忠馬足飄忽瞬息千里今日得一城而不守明日破一縣而已行遂使追之者裹糧辱食晝夜不得息轉輸委溝壑中胄生蟣蝨疲於奔命卒無成功此誠巨患善用兵者遇此猾賊必先誘之以休息迫之以巢穴俾知子女玉帛之可樂而陰覊其豕突狼奔之足庶可徐徐出奇計扼形勝以圖滅此而朝食現在花縣之宼窮宼也兵法曰窮宼勿追今宜反其意而用之蓋當此矢盎援絶之時一鼓殲旃如狂颷之掃敗葉耳時不可失可輕縱哉顧或謂子言是矣其如省垣冬防何子不見日報所載省垣各街現均添勇護衛而刼奪頻仍無法安輯上月下旬某日二鼓時有匪數人向清平衰衣街烟紙店叩門而入將其夥伴嚇逼一隅搜括銀櫃得銀十餘兩及鄰右聞聲爲之呼勇來救巳無蹤矣又十三行德興街雜貨店亦於二鼓時被匪入門刼銀十餘兩而遁又太平門狀元坊某顧繡店被匪入内刦去銀百餘兩又大新街白米巷水烟筒店被搶去烟筒二十餘枝得贓後皆揚長而去如行無人之徑若此者旣不能邀之於未遁之先又不能追之已颺之後則平時之漫無覺察可知夫乘間竊發疾於轉瞬省會何地而顧使若輩一如社鼠城狐之毫無忌憚是猶得謂之有人矣乎至是而有勇謂之無勇也夫何辭况一勇有一勇之口糧卽有一勇之作用倘無事荷戈長夜尚不能禁宵小之鴟張又安望其有事之秋刁斗聲聞能奮起而爲閶閻之捍蔽乎今日花縣之游魂固事之小焉者也卽省垣冬防之踈懈亦事之偶然者也古語曰此言雖小可以喻大是所望於當軸者 
[諭旨恭錄]  
　　十二月初二日奉硃筆稽察鑲黄旗蒙古旗務著如格去欽此同日奉上諭都察院左副都御史著陸寳忠署理欽此同日奉旨鑲紅旗滿洲副都統著善耆調補正白旗漢軍副都統著載卓補授欽此同日奉上諭宗人府奏不入八分　國公銜二等鎭國將軍載津病故無嗣載津夫人鈕枯祿氏願將郡王銜貝勒載濂之第二子溥修過繼爲嗣一摺溥修著准其過繼載津爲嗣並著加恩仍賞給二等鎭國將軍欽此 
[本館接奉電音]  
　　昨日上午京師飛電傳來上諭兩道敬謹譯登○十二月十八日奉上諭廣東瓊州府知府員缺著施則章補授欽此同日奉上諭前據陶模等奏遵保西寗出力文武員弁懇恩奬勵開單星覽各摺片當經降旨諭令該部議奏兹據給事中吳光奎奏西寗肅清保案文武三千餘人俱列異常勞　恐涉冐　並將已革通判張心泰等十餘名率請開復又另片奏已革知縣耿士偉尚有未結之案似此任意開列難保無請託等弊請飭部分别查核撤銷各等語朝廷論功行賞原以激勵人才豈容稍涉冐濫著該部將陶模等此次保案内所開已革人員查明被叅原案核其情節輕重分别准駁不得以該革員等投効軍營概邀優奬其餘請奬各員弁並著該部從嚴核議以重名器又片奏嗣後降革人員投効各路軍營及邊防海防河工各處請飭先將被叅原案咨部核准立案方准留差等語著該部議奏欽此 
[蓬萊雪景]  
　　烟臺訪事人函云奇山所西關迤西地方近爲西路通行之大道惟地勢低窪又爲山水匯積流蕩之所一交冬令雨霉盈途勢必泥淋水渍彳亍難行前由嵩武軍派勇墊築平坦行者稱便現在雖届嚴寒而車馬輪蹄殊無陷淖之苦彼徒步往來者尤覺從此可免泥途之辱也○有某結伴由東路來烟途間忽有匪黨尾隨此行彼行此止彼止一路不勝戒懼匪黨亦知防之甚密因之未敢下手及行至僻靜之處突上前肆行搶奪於是兩相掙執爲時已久幸有巡路勇丁由此經過匪黨始舍之而遁某等得以安然無事者皆沿途巡舅相護之力也○娼妓之下流者皆好養犬食則同器臥則同　居然不啻子女昨有某娼豢一哈叭小狗率之同遊忽失所在回時忽見潦水潭中其犬以 
 
 

Page 2

 
 
前兩爪踞薄冰之上身漫水中狺狺亂呌娼痛甚亟浼人入水拯之懷抱而歸一路涙垂見者皆掩鼻而笑○有一種閒雜人專在海灘上扛卸貨物然偶不經意彼卽乘機攘竊昨有東縣小船裝載碎鐵若干以麻連袋包裹雇若輩卸置岸上轉瞬閒已失去三分之一衆目共視七上八下並無走漏嗣悉係由船上潛抛海底以爲車後打撈之計於是驅令入水搬運而去然亦得失各半矣○娼妓者流每於年節將近東西遷徙并有不止一遷再遷者蓋爲避債計也刻下年關在邇又多以旅順口爲逋逃之藪一有輪船北上若輩之效天隨子移家泛宅者不一而足夫秋冬之際類皆鴻雁來賓今反其道而行之七十鳥之行徑自不能與飛鴻爲儔也每届冬令菜蔬價皆倍於平日今秋雖乾旱異常而收成頗好有所謂大白菜者價反較廉五菜中之獨美者也○初三初四兩日大雪紛飛雖然隨落隨融而平地積厚猶深尺許民間以望雪甚殷今果如願故皆以瑞雪呼之又復天煖風靜貧民無號寒之苦麥苗得培覆之榮天工之做美有如是矣○粥廠施粥向皆於九點十一點鐘時鳴鑼爲開放時刻近則日漸加早八點鐘卽鳴鑼十點鐘卽行放竣蓋以天寒晝短便貧民輩及早裹腹可得片刻餘暇别謀工作大憲體恤窮黎可謂無微不至矣惟有一等受烟霞之困者蜷臥貪眠不免時作門外漢耳嗚呼是誰之過歟 
[黄陵廟題壁]  
　　宜昌采訪友人云昌和輪船開往漢口行至宜都縣屬忽然擱淺後經沙市輪船拖帶出險議定銀一千二百兩不料帶至董市水底有暗沙以致昌和復受損傷不能行駛沙市輪軸亦已破裂只得將昌和貨物卸去一千數百件但目下依然膠滯不知何日方能運動自如也○目下宜昌下水之貨甚多馬頭上高如山積某日快利輪船抵埠聞之船中人云途次見固陵輪船在天心洲淺擱數日至昌和則在天心洲失去大小錨兩具小划一艘○邇日天氣陰寒細雨霏霏無異杏花時節米糧較前月稍貴上熟米每石須錢五千文且到貨無多誠恐歲杪價更騰貴也惟鮮魚價值爛賤大者每百斤祗值六千文○前月鹽局總辦惲觀察因公赴省刻已附快利輪船回至宜昌抵埠時城内外各營弁勇在江干站隊以迎巡查砲船次第升砲○某日施南府某縣主由省赴任乘快利輪船過宜昌 
[丁簾香篆]  
　　金陵訪事人云城東有杜氏女者於去春適倪氏爲婦住大夫第女攙及笄與其藁砧年齒相若自于歸後善事翁姑以賢聲著于里黨夫家本操微業兼充碼頭夫長平日雇用夥徒供應差役翁及夫終年負販朝出暮歸握算持籌略有積蓄女在家日習操作無一毫怨苦情且伉儷之間恩情極篤詎本年秋季夫忽遘染沉疴纒綿不愈女躬奉湯藥晝夜焦心拜佛祈神願以身代孰料定數難移延至前日竟爾不起女肝腸寸斷痛不欲生經翁姑及鄰里再三勸慰始勉强收涕勷理喪務殯殮成禮後家人稍就安息忽不見女衆以爲疑叩其寢門亦不應廼破門而入則見女已吞服阿芙蓉膏倒臥床上顏色慘變不能出言急爲延醫救治以中毒已深不能奏效移時卽氣絲不續魂返泉臺闔室感傷無一人不爲垂涙里黨歎息咸嘖嘖于烈婦之行不圖於小家女得之壯生曰道在瓦礫此之謂與○黨家巷有某姓翁者其先世本係望族近因家道中落無術謀生忽思得一救窮之計將其所生二女作賣笑生涯浪蝶遊蜂尋香而至所得纒頭頗足以資餬口翁本賃屋而居前日忽與居停主人有隙遽下逐客令勒限　遷翁倔强不遵房主因以翁之所爲禀控縣署載有窠賭私娼並霸住房屋等字樣江寗縣胡大令閱禀大怒立卽簽差提翁夫婦及二女一併到堂訊究詰問之下翁頗有辯才獲免笞責飭令卽時遷徙不准稍延翁叩首謝罪悉遵判斷及飭兩女交官謀發賣女聞言卽稱自幼許某氏刻因遠隔他鄕未能婚配有婿羅敷如何發賣官始猶不信女復泥首公庭宛轉嬌啼懇恩原諒廼得准如所請　令翁具改過切結斥釋○某日有一運鹽船駛過上元縣所轄白下圩謝家圩毘連之處所哉過重入水甚深船底突被沙石所傷水遂汨汨而入鹽包大半淹消水内舟子惶急無措赶緊雇夫撈救一面赴省禀報情由張大令貴誠准之立卽禀明督憲然後排導赴失事處騐勘當日未及遄返至次晨始呵殿而回○某姓小孩年約十一二齡文　章身類富家子某日行至夫子廟不知因何與所隨之僕忿爭僕操徐州音性頗悍齟齬之下連掌孩頰五六下孩負痛大號好事者代抱不平慰孩令歸而將僕大加申斥以僕凌主竟敢如此之甚誠怪事也 
[竹西寒月]  
　　揚州采訪友人云距郡城十餘里有地名頭橋者本月某日由某差弁押到名馬三百餘匹驊騮騄耳俶儻權奇詢之云奉本省大憲札飭前往張家口一帶採買遵陸南旋旣而鄕人見各馬多奔向田中嚙食所竽二麥遂羣起阻止差弁恃强不服鄕人乃入城訴諸官衙十二日童大令檄令興史某少尉帶同差役前往彈壓○上月二十五日東關街某爆竹店失火前巳紀諸報端邇日被火之塲斷瓦頽垣凄凉滿目各房主因適當孔遵亟欲重建以復舊規無奈陰雨連綿泥濘載道直至十三日雇匠興工不意某店巖墻早經被火約酥至是忽𥒐然一聲從空倒下居民相顧失色各匠幸未被池魚之殃惟一小工被壓於瓦礫之下旋經多人設法救出然已奄然一息皮破血流矣 
[武備學堂課程單]  
　　湖北采訪友人云省垣武備學堂前者因章程未定致外間有重行補考之說兹聞照章准取一百二十名大憲以其中未到者尚多爰將備取前列多名斟酌補全額數刻下中西諸教習業將逐日條規訂定爰照錄之以副先睹爲快之心計每日六點半鐘起七點半鐘齊集飯廳八點鐘各領班帶同各學生齊集體操塲如遇陰雨由總教習酌定一所九點至十一點三刻接上午功課中間少停兩次每歴一刻鐘九點三刻停一刻十點三刻復停一刻十二點學生齊集體操塲總教習點名自十二點鐘後至二點半鐘係停歇之時學生皆得自便一點鐘時一律至飯廳中膳二點半鐘至三點一刻卽於體操塲練習各種軍中技藝三點半至五點一刻授下午功課中閒課一頃四點一刻停至四點半自六點至七點一刻學生當在本房用功以備次日功課值日領班須到各房巡視七點半鐘晚膳九點三刻學生當各歸房十點鐘值日領班巡視各房曾否息燈以上所令各點鐘均由鳴鑼爲號係值日領班司此責成一禮拜三或禮拜六是日三點至四點各生齊集一處討論時務一年假以封印起至開印止節假五月初一至初六八月初十至十六自願　堂者聽一值日領班每日派定兩人一學生一百二十人分爲十二棚每棚十人派領班一人爲長一分學生爲兩隊每隊以一教習領帶一堂内禁吃洋烟賭博如有故違從嚴究辦一講堂授課不得擅自紛動卽有大官員進堂如教習官未命起立亦須各居其位課畢學生須肅立俟教習官出堂後方可從容而散一在講堂廳課不得喧譁嚴禁交頭接耳狂咳吐痰等事一值日領班每日於午點時派令至次日午點銷差在二十四點鐘差内所穿號衣應另有分别並不得擅離學生一學生從事於操塲必須遵用官給號衣一禮拜日皆係放學學生可以自便二 
[美國奇樹]  
　　阞報紀美國加刺寛尼省有樹一種名曰施戈時高約四百英尺圍約三十英尺其葉可蔭數畝行人棲息其間覺古人所謂五六月天無暑氣其景泉彷彿似之又有小樹一種名曰畢大利亞樹樹身之徑以英尺度之僅得一寸百分之五金巴蘭大書院有博物師曾以此相較謂兩樹之大小一則如地中全球一則如人間所蹴小球差爲近似大樹有長至三千餘年比大椿八百歲更爲過之而小樹有生長僅一下鐘之久旋卽枯槁者則視木董之朝開暮落爲更促矣二 
[宦途捷徑]  
　　朝鮮自甲午兵亂後科試停止迄今兩年蓋二因閣后國孝未除一因國王尚未回御之故然洋文學生三月一考每年四次有接連三次例入等者以主事用一年期滿卽可外放郡守二年之後有陞遷至觀察合者察途之捷莫此爲甚故官宦後裔以及富家子弟多有願改服制習學洋文者亦足見風氣變遷之遷矣錄循環報二 
[浙省官塲紀事]  
　　杭州采訪友人云上城總巡孫立大别駡鼎新自去年奉檄莅差次迄今將次滿期臬司特委令留辦一年以資熟手刻又奉撫憲札飭兼理官錢局杳察憚壓差○洋務局提調余司馬乾耀前奉藩司飭赴乍浦同知新任司馬奉札後於本月初十日起程擇定十 
 
 

Page 3

 
 
三日接印○蘭谿縣朱大令啟鳳以名進士改官縣令分發浙江本年上憲請調仁和縣缺大令以弗克勝任爲辭遂捐過府班是請開缺某日藩轅牌示遺缺已另將蕭大令治輝請補矣 
[古滃洲雜說]  
　　寗波采訪友人云十二月十一日之夜有一横溪航船開駛至甬駛過孔家漕突有盜匪肆行截刦刃傷舟子及搭客三人次日船户奔走鄞縣報案十三日楊大令命駕往勘飭捕緝拿至有無刼去貨物銀錢刻尚未經查悉也○東鄕長山橋航船於本月十二夜裝貨已畢擬卽開赴甬東忽有遊勇五人躍而登之欲至後塘河福明橋登岸及抵是處舟子將繫纜舉頭見一人植立橋上暗放一槍適中舟子倪成友之面立時斃命艙中各客大爲驚駭不敢聲張五游勇呼嘯一聲一齊動手將各客任情搜括登岸奔逃内有一客所穿皮馬掛皮襖紅哆呢風帽俱被若輩所褫次日赴鄞縣禀報楊大令卽帶同刑仵人等往騐當飭屍屬將死者棺殮一面飭捕緝查○郡城天寗寺官設粥廠定章每歲十二月二十一日起暫行停給至明歲正月十一日依舊開杓嗣由升任道吳福茨廉訪捐謙接放以惠飢黎兹者仁安公所董事張君念彼貧民無以卒歲特助米若干石於本月二十一日起施粥二十天以彌其闕誠好行其德者歟○寗郡市上制錢更形缺乏自初十以後洋價驟跌每元止換大喪七百九十文或八百文市儈居奇居民有欲以洋銀易錢者每不背換給以致各當鋪當者多而贖者少錢荒如此年關伊邇地方官若不設法整頓貧民將何以爲生耶○浙江提督張奎垣軍門騎箕後標下各將弁均感軍門同甘共苦之恩爰擇於本月初八日起至初十止公延羽士在提署内諷經追薦是日道憲王觀察府憲程太守鄞縣楊大令均往提署察奠○署理浙江提督陳濟清軍門紅諭已到標下屬員因張軍門之官眷尚未扶柩回籍故暫假校士館爲行轅現巳鋪設齊整預備供帳軍門於十三日乘超武兵輪到甬寗城文武各具均至江北岸招商局碼頭迎迓軍門登岸後坐緑呢大橋入城至行轅駐紥擇於十五日寅時接印任事 
[鴛湖雪擢]  
　　嘉興訪事人云宗郡守擇於本月望日接授楚軍巡鹽水師關防清晨赴各廟拈香畢回轅後水師大小官弁均先後來轅叅謁迨届吉時郡守卽出堂循例接授關防印信各官弁挨次叩賀屬下文武各官咸往道賀輿馬紛紜不絶於道○嘉秀兩漕倉前已開辦乃各鄕民始皆觀望延至近日方見踴躍輸將故嘉秀兩倉現已裝船運滬交卸秀水縣金邑尊嘉興縣劉邑遵先後親往杉青閘施王廟祭祀閘神并赴荷花提靜安公廟拈香此歴來舊例以禱運漕安瀾之意也○天時陰晴不定本月十四晚二鼓時小雨如酥簷溜之聲一夜未斷翌晨北風怒吼乃始停點至旁晚時滕六君忽然稅鴛槎綿摘粉幾如柳絮漫空入晚不止天氣亦寒冷殊甚爐煨榾柮窓護重帷猶覺瑟縮不堪玉樓起粟也 
[滬城小火]  
　　本城新北門内天官牌樓此係前明吏部尚書凌尚書之故第也凌家房屋甚夥前晚時將四鼓時該宅廚房中因遺火柴堆當時未覺以致延及椽柱火巳冒穿屋頂家中人俱從睡夢中聞拉雜聲驚覺起視則烟燄不可嚮邇矣當卽大聲呼救時鄰里人家正在黑甜鄕夢好遊仙聞聲畢集七手八脚爲之提水灌救無濟於事經八鋪地保鳴鑼報警安濟社等洋　飛馳而至吸水狂噴始得息滅計焚去平房數椽鄰里幸未被延惟受驚不淺耳 
[遵例封印]  
　　本邑文武各衙門奉上憲行文飭遵於十二月二十一日午時封印二十三年正月十九日午時開印現在新簡關道行轅及叅府海防廳上海縣各衙署均就照牆上縣掛紅諭照例辦理矣 
[年終例考]  
　　法文書館爲培植中國聰穎子弟而設教以語言文字算法每届年終由掌院牧師會同中西教習悉心考校分别優劣以定去取兹擇於本月廿四日散館自昨日起法總領事白藻泰君偕工部局總董詣院嚴加考校并聞各有奬賞也 
[棍徒揮刃]  
　　楊樹浦棍徒中有混名小百棍者八十個黨中人也前日傍晚行至引翔港見木工某甲巽儒可欺遂簇擁至某茶肆中任情訛詐甲自恃理直氣壯與之爭毆旣而力不能支大遭挫衂正在無可設法適有友人某乙至助之揮拳小百棍情急袖出小七首在人叢中揮灑街鄰恐肇巨禍集衆拘獲小百棍交地保姚旭昇解送楊樹浦巡防局請辦局員鄭厚餘二尹略詰情由卽飭勇丁連呈案之兇刀解往總巡局禀請鍾壽百明府訊斷 
[因醉溺斃]  
　　有混名酒鬼阿和者上海縣之轎役也因素喜與麴秀才爲伍得此嘉名某日之晚正值酩酊大醉在途亍彳猶知望門蒞止詎歸不一時忽又拔鍵而出家中人等習以爲常殊不爲意乃候至天明不見其回急出找尋蹤跡杳然正在互相猜欵之際忽有人報稱阿和已溺死於南門外徽州會館附近之河内於是同伴念其素來貧苦不堪咸願湊資爲之棺殮焉三 
[失竊轇轕]  
　　常熟女史周浣秋旣仲周氏精於翰墨雅擅丹青前經故撫沈仲復中丞聘往教習女公子七月間槖筆來滬僑寓法界文德里爲王步蟾騙去珠花衣服珍玩等物值洋七百餘元前日投法公堂控訴求追法商烏利文以該氏尚欠金綱鑽戒指鐘表等洋七百餘元請爲押追昨日堂期原告不到且查此事尚有不盡不實准予交保出外候查明再核三 
[失船已得]  
　　日前太倉州屬崇明縣人張華郎駕駛駁船就蘇州河登岸購物及回船已被人竊去訪尋無著投報捕房至昨晨經包探石金榮查知此船泊在本邑南市二十三七鋪浦濵詢明係偷兒梁福弟所竊遂扭送附近巡防局禀明一切局員李蘭史二尹飭將梁暫行收押一面諭石探據情回告捕頭候移請英界讞員將梁歸案辦理二 
[法公堂瑣案]  
　　法大馬路榖香村余食店開設未幾虧折至一三千金將店閉歇業經房主將屋帖上封條各債户以該店執事張文炳有意圖呑扭送捕房昨禮拜四堂期鄭大令會同闌繙譯升座包探將張解案丁聚盛沈雲芳同盛等十三家同投案下遞禀求追張供榖香村執事此店共資本一千四百元分作十股陳麗濵七股盛本記二股身佔一股本年七月開市因開銷重大是以約虧各債户計有三千金之譜現在屋内生財等件尚值洋數百元大令謂爾爲經手開設無幾不應虧欠如此之多顯見有弊又諭各債户爾等將某牌某號虧欠若干同具一禀呈候核奪張文炳還押候補提陳盛二股東到案再核○胡雲泉禀稱在天主堂街某洋貨店爲夥本月初七晚被賊扒上晒臺竊去大洋一百餘元小洋數十角報捕查緝翌日該竊又來窺視當塲拘獲細審其人乃巳歇學徒許兆炳今特解案請訊許供竊洋後在石路置買皮衣馬褂五件現爲父親褫去胡又　伊父現在小東門外萬雲樓茶館爲薙髮匠大令得供著押候補傳其父到案再核原告斥退○徐俊明禀稱陸蓮生欠洋一千元曾經控案奉飭交保出外還洋二百元以後分文不付因此扭案請追大令謂前巳交保出外何以不理陸供付還洋五百元徐稱並無其事大令著押候三日内繳銀延于追比○林尚偕羅祥軒前期遞禀公堂控厲揚山欠銀八十餘兩大令准詞提厲昨日堂期解案厲供向林羅二人買貨運往杭州銷售除付欠銀七十五兩小的本欲交還被伊等私押不能出外調度大令著押候覓的實保人限廿八日理楚禀復銷案原告斥退○王蕙峯禀稱　爲皮貨　客黄子山托小的在五馬路某皮貨行賒貨洋一百三十六元屢过不還年關在卽扭案請追質之黄子山供此項皮貨爲友人騙去王稱李榮生爲買辦黄爲跑街騙去皮貨有收條爲憑大令謂明係串騙著押候交到李榮生再核○潘承遠東洋莊主潘同熙控夥張炳輝私刊圖章冒取莊銀迭經訊押追比張遣抱上控道轅鄭大令接閱來文飭傳原告過堂一并送縣昨日潘遣莊夥曹回鑑可帳楊子來投案保人楊介生票稱　的無辜被累求恩超豁大令謂本委限爾將合同交案究竟李珙玉是否有股爾竟抗不交案顯見串同著一併送縣辦理楊曹同禀東家尚未到滬求請　待大令謂此係上控案件不能久待妈准楊介生交保出外限卽日將合同交案○錢瑞賓控朱竹君吞没 
 
 

Page 4

 
 
田單一案迭次訊供追繳嗣因案懸日久蘭繙譯斷償洋四百元交錢收領了案錢未首肯昨日堂期飭傳原被大令與蘭萌君再四會商著朱再加洋二百元共六百元交錢瑞賓收領完案各具遵斷切結送案存查○西人海馬士控紅帮裁縫莊元甫買成芝藍邊定貨不出一案經大令訊二供讓價二十兩赶緊出貨昨日堂期海馬士投案求追大令著仍遵前斷諭令莊赶緊交銀出貨○張蘭生控邸寳林買定粉干届期不出迭經研訊委係誣供昨日飭傳原被並余子德及保人馮以莊到案判押馮因事往寗波其妻馮陳氏投案代質大令判將張蘭生禁押五天馮余各押三天以示　僃○包探禀稱竊賊董連生竊取余陳氏等各家布疋衣服等贓已吊到尚未檢齊大令著照失單給予領回董押候枷號一月期滿責三百板○包探禀稱積竊徐子山至李來榮家挖碎玻璃窗圖竊當塲捉獲送案大令著押候笞責二百板遞回寗波原籍○包探禀稱竊賊　全全在小東門竊錢二千贓已交還失主解案大令著押候笞責二百板○包探禀稱偷兒朱鳳和在江天輪船竊取鋪蓋當塲拿獲解案朱認竊不諱大令姑念初犯著押候笞責一百板○車夫張炳禀稱被同業張三竊去照會扭案請追大令著押候交還車照否則償錢四百文 
[美界捕房紀事]  
　　浙江寗波府屬某邑人陳阿生偷兒也竊案櫐櫐久未破獲前晚在睛華德路第八百三十二號屋内某姓家竊得綢衣一包負之而出適爲四百九十九號華捕所見拘解捕房捕頭令押候包探倪順泉查明失主姓名然後解送公堂禀請訊辦○蘇州河白大橋左近有某西人之遊獵船泊焉前晚扒手某甲將船上所置坐墊門帘等物竊之而去西人遂據情訢諸捕房捕頭令包探倪順泉出外稽查隨在某押店查出原贓大約須將甲擒拿再行送辦也○王阿鶴范芝仁二人生長甬東同來滬江賃得百老匯路提籃橋左近房屋雞棲其中不知范固忠厚其貎狡詐其心在者前日午後乘王出外將衣服棉被竊取一空及王查知卽赴捕房聲訴捕頭遣包探洪阿寳將范拘獲吊出原贓傳王具領王求免辦捕頭領之○日前西人某甲移居某處雇本邑人楊阿二張阿土搬連家具搬事旣竣不給分文昨日午前遇諸百老匯路向之索取甲一味恃蠻竟將張頭顱擊破張忿甚喚三十二號西捕至一併拘送捕房捕頭不予准理卽行釋出 
[粥捐誌謝]  
　　啟者敝堂煮粥賑飢每晨就食者霧集雲屯途爲之塞際此急景淍年尤須添送米票以爲貧民度歲之資併力籌謀時形　蹶乃承江德記樂助施粥費洋三十元漢口信和裕號規銀四十一兩九錢五分求桂子洋四十元培得心田一點藉舒嗷雁之悲儘教福報駢臻定獲石麟之降乞登報牘用展謝忱[  上海六馬路仁濟善堂董事嚴信厚葉成忠楊廷杲黄宗憲等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案]  
　　前由英公廨送串吞家產之李平棠李梅生二人至上海縣請爲訊辦前晚由蔣刺史升堂提訉據李平棠供稱直隸人六品軍功與黄軍門係屬親戚軍門於去年卸任蘇松鎭事乘舟來滬武弁向隨當差梅生是堂弟曾在軍門處讀書本年秋間軍門在滬染病十月十六曾遣武弁偕梅生送銀元若干至王姓處由王再倩公估局估看寄回家中共寳二十二只仍由武弁等雇車送去行經三馬路口被巡街捕獲住解英公堂當有人保釋翌晨王姓浼人將銀元保出存放在榮姓處十九日軍門逝世所有銀兩盡行開銷無存本月十四日有軍門之胞姪請武弁至某處聽戲行經新衙門突被扭入誣指串呑旣經送案求請明察李梅生供與相同刺史問畢著將二李一併交差一面飭傳原告到案覆訊○前孫慶成與劉子卿爭奪自來水口角互相扭毆孫素有病一時發作遂卽殞命經三圖地保曹福卿投縣報騐大令騐得孫實係因病身死當將劉子卿帶縣嚴訉此案再紀報端矣前晚黄大令升坐花廳提詢先據吳桂仁供小的是四圖地保所有孫慶成之棺因無地埋葬故存寄會館殯房中劉子卿供稱江都縣人氏前因與孫慶成爭奪自來水起見當時小的不過推伊一下並未毆打曾蒙騐得因病身死屬實現求開恩孫海壽供兒子慶成實被劉子卿毆打受傷身死當卽有人目見務求昭雪大令謂此案本與亂子卿不干因劉不應互扭著笞責三百遞解回籍嗣孫海壽一味固執未便發落著將劉還押候訊 
[上海巡局瑣案]  
　　昨日小竊施金表至南市新碼頭外長豐米行竊得鋪蓋等物出店人計永昆見之立卽拘住扭送十六鋪巡防中局局員李蘭史二尹判令從重笞責二百板押逐出境○徐長義前曾浼友人某甲向李士堂借用洋銀一百五十圓先扣利息二十圓昨日李向徐索取仍欲取利息二十圓徐以利巳先期扣去不願再付李乃約集流氓若于人與徐爲難徐無可奈何將李等一併扭至十六鋪巡防中局控訴局員李蘭史二尹判令徐交出洋銀一百三十圓其餘二十圓罰充公欵後交人保去○昨日流氓顧素卿與同居人王桂卿借端口角以致互毆王受傷後扭至十六鋪巡防中局控陳局員李蘭史二尹判令將顧責手心一百下交人保去 
[英界公堂瑣案]  
　　包探張阿五禀稱鄕婦吳張氏將房屋向某甲抵押洋銀此次措資贖回地保夥役周正春趙岳祥兩人向之勒索陋規氏不依遂將張氏之門窗强取而去氏無可奈何先後付給洋銀三十圓周趙尚不肯交還門窗後浼石梅卿前往理說突被周趙所毆報捕後捕頭遣小的往拘送案查周趙均曾犯事解經大老爺懲辦奚張氏投案訴稱周趙兇横異常小婦人雖給過洋銀三十圓尚被毆擊石訴稱張氏央小的向周趙說情竟被周趙所毆周供稱圖内房屋買賣地保例得費用此次奚張氏不願照例開銷故小的與之爭論並不敢强行勒索趙所供相同鄭瀚生大令據情商諸衛繙譯官然後判令將周趙各管押一禮拜並著付還洋銀三十圓○包探韋阿友禀稱竊犯張順向在租界中行竊昨又竊取某姓家布衣一件烟袋一枝經小的拘獲查詢失主不肯明言因特送請訊判張供稱小的係鎭江府屬丹徒縣人大令判令管押兩禮拜期滿之後遞解鎭江○包探陳阿九禀稱浙江寗波府屬某邑人殷周氏被女蟻棍王陳氏誘來小海送入鴇兒王張氏所開野鷄娼院賣娼已兩月矣昨日經殷周氏之表叔汪言亭所見投報捕房捕頭令小的拘獲一干人送案請究殷周錉雙涙汪汪訴稱小婦人好好在家被王陳氏誘之使出送至王張氏處作下賤生涯兩月以來共得夜度資七十餘圓小婦人分文未取　訴稱自殷周氏失去後表兄卽浼小的來滬偵尋昨始遇見王陳氏供稱殷周氏自願隨小婦人來滬賣娼並非小婦人所拐王張氏供稱殷周氏由王陳氏薦來曾被取去帶擋洋銀二十圓今忽指汪爲表兄控諸案下大令判令將王張氏王陳氏各管押兩月期滿之後分别遞解回籍殷周氏暫交官媒收押候伊夫投案具領汪交人保出○包探秦少卿禀稱賊犯沈阿福竊取王生順所開冷店門首舊皮一方執捕後捕頭令小的拘獲送究王投案領贓沈供稱小的行竊該死乞恩超豁大令判令笞責一百板○包探顧阿六禀稱烟倡徐新寳向在二馬路某花烟館賣倡積得洋銀二十二圓藏在牀下爲狎各史阿堂所知前日串同楊忠林前往竊取俵分執捕後捕頭遣小的查獲送請究追新寳供稱小婦人旣墮孽海忽又雙目失明初不知被竊洋銀後欲取用檢之已失所在始報知捕房今幸查獲求爲追給楊供稱史囑小的竊取洋銀分用今只剩十圓餘巳購辦布匹綢縀約值八圓史供稱此事實由楊起意不干小的之事大令判令將史楊各笞責二百板管押兩月起案之洋銀十圓綢布各一叚給新寳領去○包探趙銀河禀稱賊犯顧劍泉闖入廖阿三家竊取木質報時鐘一架水烟袋一枝報捕後捕頭遣小的緝獲人贓送請究辦廖投索領贓顧供認行竊叩首求恩大令判令笞責一百板遞回鎭江原籍 
[金陵官報]  
　　十二月初八日糧道吳正任巡道胡統領親軍老湘等營新授山西大同鎭劉知府徐炳倬又王仁東禀知起服回省統領衡字全軍王世雄叅將吳大發丁憂截取同知吳其昌運判陳其儀奉示察看江西縣丞曾祖祺巡檢何鎭邦均辭知縣舒霈黄樹臣禀知留寗差委江西縣丞饒肇璜鹽巡檢張文光奉示騐看守備董玉棻均見○十三日河南候補道易順鼎到見起服回省知州李孟康正任鹽城縣劉崇照均見○十四日江西督銷候補道范德培到轅下戈什哈都司鄭耀松謝委轅下巡查差 
[邗江官報]  
　　十二月初九日戈分轉乃肅由淮北差次來○初十日陳分轉其　由省回胡鹺尉坤銷南掣監秤差○十一日李鹺尹紹基謝補留莊場缺○十二日章鹺尹榮本等辭解北鹽郭鹺尹曾尚辭回界溝 
[江西官報]  
　　十一月二十一日通判韓廷鉞由四川來省留浙知縣周桂坤由北京來省陳克愼邢慕祖供辦甫昌粥廠府經金廷珍調查德勝門唐啟虞接查惠外保甲劉仁壽瑞州候差回鄒上鼐南城等縣催地丁回方彥琦豐城等縣催漕折回新選萍鄕典史周詔本禀到　平典史熊杰卸署德化典史冋徐念慈王官駿俱謝記功二次行知又辦甫昌粥廠南昌縣丞劉瑞聰辦南昌粥廠武舉張道順接管西轅門卡房金谿縣杜璘光禀赴任補授贑後營都司萬尚益飭赴新任現署贑後營都司國興阿飭赴永豐營都司調任 
[皖江官報]  
　　候補從九張錫慶知奉委解水師月餉赴金陵候補知縣高賛善辭赴石牌公幹從九楊光裕巡檢張煥文均辭赴浙江採辦桑秧直隸州陳先覲知奉委騐收炮營炮亭工程委署當塗典史范光裕辭知縣石成之謝超委一次卸署合肥縣黄鵬文到交代清楚回候補縣丞周德厚知接查大小南門街道署太湖縣魏馴到候補知縣方維濬到赴太湖縣公幹回新選太湖縣典史李根善到直隸人指分安徽候補知府勞擊光到廣東人典史顧熙起服來省南凌縣孫鳴臯到候補通判袁保晉到前奉委解京餉回知縣許崇貴起服來省縣丞程廷琛到由宿松監修堤工回候補直隸州陳瀾知奉委解甘肅餉銀委辦蕪湖保甲候補知縣楊奎綬到藩憲牌示本任懷寗縣訓導黄銘新望江　二訓導吳志芬教諭孫仲嶧均飭回本任候補知縣方維濬委署合肥縣知縣除給飭知外合先牌示 
 
 
 

Page 10

 
 
[光緒二十二年十一月二十九日京報全錄]  
　　宫門抄○將軍恩等奏特叅協領因公苛歛請旨革職摺○熱河都統壽奏校閱駐防各營操演摺○御史孫奏叅密雲副都統貪劣各欵片○總管内務府奏審明竊犯從重按例定擬摺○十一月二十九日兵部太常寺太僕寺八旂兩翼值日兵部引見三十六名正黄滿十六名正黄漢二名鑲藍滿十四名圓明園十四名火器營十名奉宸苑七名○那王溥侗張蔭醒各假滿　安○祥麟謝授察哈爾都統恩○徐樹銘前往東陵請訓○溥良等謝署缺恩○壽昌續假五日○延侯續假二十日○召見軍機祥麟文治○○奴才恩澤增祺跪奏爲特叅因公苛歛之委協領請旨革職以儆效尤恭摺仰祈聖鑒事竊照呼蘭留備洋旂荒廠地畝經前將軍豐紳等奏明由新編式營九百户内挑選有力兵丁三百户爲之代墾每户撥地七十晌以三十五晌開齊交京旗 
管業届限不到由代墾之户按晌納租餘地三十五晌以二十晌升科每响交官租錢六百六十文下餘十五晌作爲代墾户已產免其納租同京旗界外之招安餘荒各户均歸北團林子委協領管轄嗣京旗未來所墾之地届限照章徵租備抵俸餉分經奏咨在案光緒二十一年十二月十五日奴才等據北團林子三百户旗丁德紳布等聨名呈控該管花翎委協領桂凌攤派浮徵遞年加增請查究辦等情當卽札派佐領都爾蘇往查去後旋據該委員禀稱按照原控攤派浮徵各節傳訊三百户旗丁調閱存銀鋪商帳簿綜計光緒十九年桂凌因清丈地畝刊刷花户條付票根等需虧欠公項毛錢九百吊零三百户旂丁户出毛錢三吊共收毛錢九百吊已抵公項光绪二十年後因例支祭祀銀兩不敷開支傳令地户每地一晌加收清錢六十文共收錢一千一百四十三吊七十四文除開支該營心紅祭祀不敷等項外現存錢四百餘吊交商代收一省徵收租錢銀錢各地奏准有案是年半徽地租錢桂凌令每錢一吊加錢二十文共收錢一百二十五吊零光緒二十一年桂凌令半徵地銀每兩加收銀四分四厘一毫七絲共收銀一百三十五兩三錢二分半徵錢地每吊加收錢二十七文共收二十八吊三百有零地租尚未徵齊卽被告發停收此外復以造送咨部地畝册籍令丁户每户出毛帖錢四十吊已收毛錢七千三百吊存儲在營均未入已等情禀復前來奴才隨將該協　桂　撤撤任同案内人證調集到省飭據刑户兩司傳同桂凌環加質訊與委員都爾蘇禀查相符奴才等查花翎北團林子委協領桂凌以三品大員職任專轉於所屬　丁並不加意撫恤已屬有忝厥職輒因辦公虧乏任性苛歛查毛錢十八吊易銀一兩清錢三吊易銀一兩統計該協領攤派毛錢八千三百吊折銀四百五十兩零清錢一千二百九十七吊零折銀四百三十二兩零加以現銀一百三十五兩零三年之中爲數銀及千兩雖據查訊並非入已究屬違例苛歛江省現正勘辦荒務查辦升科若不據實叅辦何以儆效尤而安旂民相應請旨將花翎北團林子委協領桂凌卽行革職以蘇屯政所歛銀錢如數追出業飭德紳布等當堂具領除將領解飭司附卷並咨兵部查照外所有查明協領因公苛斂據實糾叅緣由理合恭摺具奏伏乞皇上聖鑒訓示謹奏奉硃批另有旨欽此○○奴才宗宗壽蔭跪奏爲校閱熱河駐防各營操演循例恭摺奏聞仰祈聖鑒事竊查熱河駐防馬步各營操演曁各項技藝向按春秋二季分校閱兹届應行校閱之期當經調集鳥槍營步隊旗勝營壯丁步隊陳設馬隊練軍新設馬隊及四行各營分日校閱閱看得馬步各營合演陣式步伐尚稱便捷進退亦屬合宜刀矛披藝馬上三槍頗覺嫻熟鳥槍營自奴才到任後改爲常川操練攙用洋梒聲音亦覺聨絡至演放鳥槍抬礮子母礮中牌有準者均在七成以上及四行營技藝雲梯攻城蹁馬躀跤硬弓鵠射均皆規模可觀奴才於當場擇其技藝純熟者分别奬勵稍生者督飭勤加操練除四行營各項技藝仍按秋季操演外其餕馬步各營嚴飭該管各官務須常川訓練不得有名無實奴才仍隨時親往閱看以期精益求粗咸成勁旅冀仰副聖朝整飭戎行綏靖邊防之至意所有校　熱河駐防各營操演循例恭摺奏聞伏乞皇上聖鑒謹奏奉硃批知道了欽此○○孫賦謙片再臣聞密雲副都統謙光假公濟私食贓壞法於軍務漫不經心前經御史齊蘭奏叅不知警省乃較前貪污更甚當營員補缺兵丁挑甲之時謙光與屬員豐吉連和狼狽爲奸如協領恩霈者係豐吉已故之父前因年老休致豐吉内外賄通竟補伊父協領之缺連和補伊叔佐領之缺連祥補伊兄防禦之缺連英補伊弟驍騎校之缺不論年限勞績一門授受儼如世襲者然又連祺賄補前鋒連綿賄補馬甲共納銀一百數十兩豐吉堂弟豐興賄補馬甲納銀六十兩今夏四月間連英擬陪防禦連奎擬陪驍騎校俱未考騐清漢文未閱騎射共納銀二百兩連和又串通家丁薛啟泰向謙光妻妾說通爲豐吉賄買前鋒翼長花翎並爲懷塔哈賄買正紅旗防禦均納银主百數十兩似此貪贓賣缺寒微之家安有公挑之理又如兵米一項爲滿營養命之源本年春季放員時密雲縣知縣殷謙遣家丁趙龍入營與薛啟泰關說納银數百兩復以糠粃太多兵不堪食續納銀二百兩四協之米每石折銀二兩八錢衆兵米每石折銀一兩二錢迨至秋季放米時殷謙以銀九百餘兩納諸副都統衙門以便開放壞米謙光得銀三百兩四協領與謙光之妾弟劉子榮門丁蔣載芝薛雲橋夥得銀六百數十兩衆兵以米不堪食因而鼓譟幾釀大變劉蔣薛三人懼而逃走謙光不得已始於本月初七日具摺彈劾殷謙以安衆志身爲統兵大員而舞弊營私至於此極應請旨簡派廉明大員嚴行查辦以肅官常而清營伍則不但密雲五處軍營賴以整頓而各處聞風知懼亦免於因循矣是否有當謹附片具陳伏乞聖鑒謹奏○○總管内務府謹奏爲審明偷竊官物人犯按例從重定擬恭摺其奏仰祈聖鑒事光緒二十二年十月十三日據寍壽宫事務處咨稱本月初十日據值班栢唐阿廣成禀稱有前路効力栢唐阿崇林私自開鎖進殿等情禀報前來當經本處查訊崇林有偷竊錢物情事將崇林先行送交愼刑司審訊並據該處具奏請旨飭交司房詳查存收物件數目旋經查明失翠花二　計四枝洋縐花弲一匣計四塊各色尺頭二十五卷制錢三百二十四串開單交出等因到臣衙門臣等督飭愼刑司司員提訊崇林供詞諸多閃櫟顯有避就迨經連日熬審始據崇林供出商同民人小常有同竊情事隨飭役續獲小常嚴行究詰卽據該犯等供認夥竊各情不諱緣崇林係正白旗鍾吉管領下幼丁年二十三歲充當寍壽宫前路効力柏唐阿小常卽常順係大興縣民人年二十六歲瓦匠爲生時常在該處帮同做活本年三月間因貧起意偷竊殿内錢物是月十三日崇林乘該班之便同小常至寗壽宫殿前小常將殿門封條鎖封揭開崇林用本殿鑰匙將鎖頭通開進殿竊得制錢三百二十四吊陸續運出殿外均藏在圍房木炕内二人使土筐用青菜遮蓋分日運出花用又不記日期崇林與小常復潛進殿内竊得各色綢子二十五卷經小常運出十五卷賣銀十四兩各分銀七兩後又運出綢子十卷賣錢一百八十吊各分錢九十吊又於五月不記日期崇林一人潛進殿内竊得翠花二厘計四枝携出賣錢三十八吊絹子一匣計四塊賣錢九吊二百文係崇林一人花用所竊物件均賣給不知姓名打鼓擔上所得銀　花用無存十月初十日崇林又欲進殿偷竊正在開鎖間被同班柏唐阿廣成看見呈報本管官送交到案隨經番役將小常卽常順拿獲訊悉前情臣等　該犯等另有倫竊别項官物情事復飭該司員嚴緝根究加以刑嚇均堅供偷竊數目相符案無遁飾應卽擬結查例載凡盜内務財物係○乘輿服御物者俱坐實犯死罪其餘銀兩錢帛等物分别監守常人照盜倉庫錢糧各本例定擬又例載監守盜倉庫錢糧不分首從併贓論罪數至一百兩以上至三百三十兩杖一百流二千里各等語此案崇林以在官人役輒敢商同在該處作工之小常進殿偷竊官物實屬瞻玩厥罪維均若照監守盜庫錢糧數至一百兩以上罪止杖一百流二千里殊覺輕縱自應從重定擬崇林應銷除本身旗擋與民人小常卽常順均從重擬發雲貴兩廣極邊烟瘴充軍以足四千里爲限各面刺盜官物三字時值隆冬不准停遣咨送兵涪發配該犯等所竊贓物訊係賣與不識姓名之人無從查起所得銀錢花用無存赤貧免追至該管前路司員等於該犯等自本年三月起卽有進殿偷竊情事毫無覺察均有應得之咎請交臣衙門查取職名照例議處其十月初十日值班之司員及　唐阿廣成既將該犯崇林盤獲呈明究辦免其置議所有臣等審明倫竊官物人犯按例從重定擬緣由理合恭摺具奏奉旨己錄 
 
 

Page 11

 
 
[光緒二十二年十二月初一日京報全錄]  
　　宫門抄○諭旨一道錄前○大學士榮等奏爲查明密雲副都統謙光及知縣殷廉被叅各欵據實具陳摺○十二月初一日刑部都察院大理寺侍衛處值日無引兄○恩佑假滿請安○吏部呈進月官卷○召見軍機○○臣榮祿臣許應騤跪奏爲遵旨查明密雲副都統謙光及知縣　謙被叅各欵據實具陳恭摺仰祈聖鑒事竊臣等于光緒二十二年十月二十四日奉○命前往密雲查辦事件由軍機處領出鈔片一件當卽隨帶司員于十月二十七日具摺奏聞三十日恭請聖安跪聆聖訓卽子十一月初一日率同隨帶司員馳驛由京起程初二日抵密雲卽日嚴密關防曾將到密雲日期奏報在案伏查該副都統等被叅各節案關行賄舞弊虚實均應澈究當卽調取各該處檔案卷宗及一切應訊員役並分别咨查該副都統及札飭密雲縣逐一據實聲覆去後旋據該都統等聲覆並據各該員等呈具親供甘結前來臣等復督率司員悉心考核並提集應訊各員役隔别研訊證以原叅各節有事出有因者亦有查無實據者合將查明詳細情形爲我皇上一一陳之原奏内稱密雲副都統謙光假公濟私貪贓　法當營員補缺兵　排中之時謙光與屬員豐吉連和狼狽爲奸如協領恩霈者係豐吉已故之父前因年老休致豐吉内外賄通竟補伊父協領之缺連和補伊叔佐領之缺連祥補伊兄防禦之缺連英補伊弟驍騎校之缺不論年限勞績一門授受儼如世襲一節臣等查該副都統之曾否於屬員賄通應以挑缺之是否公允爲憑查據謙光咨稱豐吉連和連祥連英所揀官缺皆係升任副都統國俊任内之事詢據協領等僉稱休致恩霈所出員缺應入選佐領豐吉秀昌吉祥已故佐領文齡四員因豐吉有記保卓異歴俸較深揀選擬正秀昌擬陪其豐吉遞遺佐領員缺應入選防禦連和全福已故防禦文和三員因連和有軍功佐領銜當差勤愼揀選擬正全福擬陪連和遞遺員缺將奉旨記名之驍騎校全祥坐補並非揀放連祥惟查防禦全壽升補陜西都司遞遺防禦員缺應入選之驍騎校連祥恩奎二員將當差勤愼之連祥揀選擬正恩奎擬陪連祥遞遺驍騎校員缺將技藝營教習親隨房當差之藍翎長連英揀選擬陪正印房當差之委前鋒校祥霦揀選擬陪皆係考騐騎射較論　俸實無論門第之事等語調閱該營官册該副都統係光緒二十年十月由護車統領調補今職十一月到任豐吉連和連連祥英補放員缺均在光緒十九年四五等月據稱非該副都統任内之事尚屬相符且連祥所補防禦係在全壽升任所遺之缺亦非連和褫遺之缺原叅所指自係訛傳又原奏内稱連祺賄補前鋒連緜賄補馬甲共納銀一百數十兩豐吉堂弟豐興賄補馬甲納銀六十兩今夏四月間連英擬陪防禦連奎擬陪驍騎校俱未考騐清漢文未閱騎射共納銀二百兩連和又串通家丁薛啟泰向謙光妻姜說通爲豐吉賄買前鋒翼長花翎並爲懷塔哈賄買正紅旗防禦均納銀一百數十兩又節據謙光覆稱莅任時由京帶來家丁薛雲橋卽薛啟泰蔣載芝因衙門事簡缺分瘠苦告辭而去并據稱本營挑補前鋒向係兩班有勞績者挑補兩缺當差人公排一缺馬甲缺係三班寒苦勞績公排均三缺爲一週去年六月前鋒福緣病故遺缺應歸勞績班排補隨將中箭之文生員委前鋒連祺排補連祺遞遺馬甲一缺該旂無寒苦之户應歸勞績班排補隨將中箭之間散連綿排補至豐興排放甲缺因其父委前鋒校恩明在親隨房當差勤愼念其户衆餉單故賞伊子馬甲記名花樣遇缺隨同勞績班排補屬實並無納賄情事本年四月間革員崇慶所出防禦員缺將入選五品軍功驍騎校連英祥霦驍騎校崇貴雲騎尉松秀文祥各員傳騐騎射皆申箭與協領等相商除崇貴歴俸未及一月松秀文祥並無向上差使連英歴俸雖深不若祥霦印房差使爲重故將祥霦擬正連英擬陪其祥霦遞遺蒙古驍騎校員缺將應入選之兩旗蒙古領催前鋒十三名傳騐騎射將印房當差之前鋒驍騎校額勒特布擬正親隨房當差年久之委前鋒校連奎擬陪實係當堂考騐騎射並無納銀二百兩之事又去年十一月間協領兼前鋒翼長玉和病故所出前鋒翼長員缺將入選之協領豐吉文華穆騰額三員傳騐騎射豐吉騎射俱中穆騰額中步射一箭隨將豐吉擬正穆騰額擬陪本年五月間防禦額圖渾升補佐領遞遺滿洲防禦員缺將應入選之驍騎校懷塔哈希林太阿克丹博多歡松明雲騎尉清安六月傳騐騎射考以滿漢文義祗懷塔哈默冩不錯又在印房帮辦摺奏常川章京因以該員懷塔哈擬正中一箭之驍騎校阿克丹擬陪至謂連和串通家丁薛啟泰爲豐吉懷塔哈賄買前鋒翼長防禦納銀更屬並無其事副都統雖至愚豈令妻妾干預公事如有暗昧難免衆人耳目等語臣等以案關行賄未便因家丁薛啟泰遠颺遂竟置諸不論當卽調取連祺等原挑缺名牌連英等原擬陪豐吉等原擬補各名牌並調取默冩滿漢文原卷及正紅旗蒙古佐領呈報該旗並無寒苦之户圖結逐一考騐尚屬相符復牌傅各該員到案分别研鞫詰以有無行賄情事據前鋒翼長協領豐吉供稱職揀選前鋒翼長實係因騎射俱中充當印務掌左司關防是以揀選擬止實無串通家丁薛姓代爲營謀納賄情事懷塔哈連英連奎連祺連綿豐興所供大略相同連和供稱亦無與豐吉懷塔哈賄謀官缺情事嚴加審訊矢口不移原叅所謂　銀賄買查無確據又原奏内稱兵米一項爲滿營養命之源本年春季放米時密雲縣知縣殷謙先遣家人趙龍入營與薛啟泰關說納銀數百兩復以糠粃太多兵不堪食續納銀二百兩四協之米每石折銀二兩八錢衆兵米每石折銀一兩二錢一節查據密雲知縣殷　禀稱駐防兵米係奉撥山東漕米向來辦法因東漕須六七月間方能抵通一時未能挽運到密春夏青黄不接糧價昻貴兵丁待哺勢　坐視歴任縣官均係先行籌墊買米散放實體恤兵艱之意本年春帮之間卑職係照前任辦法先爲籌欵陸續買米入倉始行定期過票　會該營於九月十六日來倉支領至六月初二日放訖均係價買街市本地小米散放並無糠粃亦非壞米無所用其關說納銀卑縣家丁并無趙龍其人原奏所稱入營與薛啟泰關說納銀實無其事四協俸米與兵丁之米均係按票開放并無折價情事并據密雲副都統覆稱本營兵米向由知縣領兌散放本年五月該縣將春夏二季米石過票各旂兵丁赴倉領米該縣援案籌　乃爲調劑兵艱起見副都統及四協領皆宜體諒該縣實無納賄數百兩又二百兩之事四協之米皆係照票支米并無每石折銀二兩八錢之事縣署有無家丁趙龍實係不知亦未聞有縣署家丁來營關說各等語查兵米關係兵食該縣如果有遣丁入營關說情事應與受同科因調閱該縣家丁花名清册查無趙龍之名惟内有趙瑞車夫趙順二人復札詢該縣以是否卽係趙龍速卽解送旋據禀稱縣署實無趙龍其人遵將家丁趙瑞並車夫趙順解送到案訊據趙瑞供稱武清縣人在殷宅五年由順義縣跟起尚有一趙順是赶車的衙門内兩個趙姓我非趙龍營房老爺我未見過車夫趙順所供大略相同復牌傳副都統衙門任差員役嚴訊據值班戈什哈貴福供稱鑲黄旗常貴佐領下親軍前鋒謙大人到任我就當引馬差十月二十八日傳我呌當回事差使從前是家人薛蔣二姓回事二十八日以後我回事他二人現均不見了官親劉姓我未見面又據斯役郭二供稱通州人在衙門二年衙門共五人薛姓蔣姓韓姓王二與我薛蔣跟班我同王二打雜韓得揁管㕑薛蔣是十月二十四日以後就不見了他二人走後有戈什哈回事與廚役韓得楨所供略同復恐各供未確以城守營都司桂林近在同城且係事外之人無所用其廻護牌飭該都司密爲訪查據覆稱遵查薛雲橋卽薛啟泰蔣載芝於十月二十五日不知去向縣署家丁現有趙姓二名是否趙龍未訪得確情等語證以貴福郭二等供薛啟泰等之逃走已無疑義至縣署家丁二名是否趙龍該都司現未　訪出臣等復提該縣家丁趙瑞及車夫趙順隔别嚴鞫仍執前供無異似難指爲趙龍實據至兵米有無折價訊據協領豐吉等供稱本年春季米石知縣申文籌墊協領支米七石七斗五升春季亦然領米有壓倉領催爲證現在各家尚有未食完之米可查實無每石折價三兩八錢之事詢據壓倉章京領催增祥等供稱春季開放俸米協領及八旗官員皆係服票打米並未折銀兵丁所領皆係本色米石後聞兵丁將領出之米易錢之事每石易平錢九千六百文按市價折銀一兩三錢零係兵丁之常　向來官不與聞各等語詳查協領之俸米折銀向無其事兵丁之米皆係本色惟由倉領出私行售賣易錢間有其事向來官不與聞是該縣所稱並未遣丁入營關說似尚可信調取該營春夏季未食完之米詳加查騐尚堪兵食又原奏内稱秋季放米時殷　以銀九百餘兩納諸副都統衙門便開放壞米謙光得銀三百兩[  此稿未完]  
 
 

Page 12

 
 
[光緒二十二年十二月初二日京報全錄]  
　　宫門抄○諭旨十二道錄前○接續前稿○杭織造書奏請飭催撥欵赶辦要工片○河督任奏校閱河標四營官兵技藝摺○豫撫劉奏籌解奏天　餉銀數摺○十二月初二日工部鴻臚寺鑲黄旗值日兵部引見六十六名○大額駙奕功各假滿請安○溥善等各謝調授缺　○四川副將雙隆謝恩○廣東副將斌成謝恩○肅王請假十日○瀾公請假五日○錫　續假十日○阿公續假十五日○馮文蔚遞遺摺○内務府奏派雍和宫熬粥派出謨貝子○召見軍機榮惠溥　○接前稿四協領與謙光之妾弟劉子榮門丁蔣載芝薛雲橋夥得銀六百數十兩衆兵米不堪食因而鼓譟幾釀大變劉薛蔣三人懼而逃走　光不得已始具摺彈劾殷謙以安衆志一節當以劉子榮係督臣王文韶查覆御史齊蘭原叅謙光摺内據該副都統覆稱早經遣去之人何得又來衙門查據都司桂林禀稱劉子榮於十月初四日出署隨據該副都統覆稱秋季米石該縣原定期十月十五日開放屢次派催始改於九月二十六日開放領米之正白旗蒙古官兵赴倉領米見米色攙雜回營面禀副都統於九月二十七二十九日兩次牌催簸颺置若罔聞當於十月初四日具摺將該縣奏叅旋據協領等禀稱日前領催等有欲赴簑革莊囤米處所騐看米色是否純潔之事經協領等曉諭領催等卽時遵諭回營並無兵丁鼓譟情事迨十月十六日副都統率同協領等赴倉騐米仍復不純面飭該縣赶緊簸颺否則嚴叅該縣惶悚始行開放好米副都統廉俸不爲不厚從不敢受賄自春間被叅後益克克自持四協領操守俱嚴爲諸營所共信必不至有受賄之事若副都統與四協領有受賄情事亟應替該縣周全何至將該縣奏叅至妾弟劉子榮巳經逐出家丁薛姓蔣姓二人先後告辭而去實無分肥逃走之事並據知縣殷謙禀稱本年秋季兵米九月内卑縣運米到倉移會該營定於十月十五日開放九月二十九日奉副都統牌飭簸颺卑職遵卽將米簸颺無奈米數太多非一二日所能簸完擬俟簸完申覆不料鄞事四日副都統於十月初四日以卑縣攙雜潮濕嚴催置若罔聞任意延宕奏叅交部議處迨奏叅後卑職將米簸颺完竣開倉支放現在秋季兵米將次放完均係原領原放且巳簸颺潔凈並無壞米何用納賄如果納賄何至被副都統奏叅各等語查該縣知縣如果行賄自不至被都統奏叅該　都統如果受賄亦不至將該縣奏叅此理甚明無難共見惟原叅牽涉四協領及該副都統妾弟劉子榮門丁蔣載芝薛雲橋夥同納賄且有兵丁鼓譟之言證以該副都統衙門戈什哈貴福厮役郭二等及都司桂林先後供稱各節是原奏所謂劉薛蔣三人懼而逃走已有其事至四協領有無隨同受賄及兵丁有無因放米鼓譟未便僅據該副都統咨覆爲憑因牌傳協領等轾案隔别嚴加詰問據豐吉等供稱職等係三品職任何至與家丁及妾弟分肥自甘卑賤案查十月初三日職等進署見都憲商辦奏催該縣開放凈米出署後聞領催等赴蓑草莊囤米處所騐看有無凈潔之米以便支領職等隨往查看行至河西見有領催等十餘人當卽曉諭回營並無兵丁滋生事端十六日副都統率同八旗協領等赴倉騐米其時軍民人數較多實無鼓譟情事刻下該縣已開放好米各旗亦已支領等語隨據滿蒙十六佐領出具兵丁並無鼓譟切實印結並據秋季壓倉章京領催祥霦等呈騐現時開放米樣前來臣等復密加訪察該縣知縣納銀九百兩該副都統得銀三百兩並協領等夥得六百餘兩查無確據以上各節臣等按照原叅連日督同司員悉心查覆巳有端緒自未便因劉子榮薛雲橋卽薛啟泰蔣載芝諸人未經到案遂將全案久懸應卽先行議結除協領豐吉等揀選各缺非該副都統任内之事連祺等補前鋒馬甲連英等擬陪防禦等缺豐吉補前鋒翼長懷塔哈補防禦係照章揀選尚無賄買情事並連和亦無代豐吉等賄買情事均無不合應詳請免其置議密雲縣知縣墊放春夏季兵米尚無遣丁入營關說納銀情事協領之米旣未折價亦未與劉子榮等分肥領催兵丁先後騐米併未滋事鼓譟知縣殷謙經副都統面飭後業將兵米簸颺凈潔分日開放將次放竣尚知愧奮應與並未折價之四協領及未滋事之領催兵丁均免置議外查此案副都統謙光雖無舞弊營私確據惟以駐防統兵大員宜如何整飭關防乃任用前經驅逐之妾弟劉子榮仍出入衙署致滋物議家丁薛雲橋卽薛啟泰蔣載芝平時旣不能防範後又任其遠颺殊屬不合惟係二品應如何量予懲處之處恭候聖裁密雲縣知縣殷謙承放兵米是其專責本年秋季放米經副都統牌飭簸颺屢催罔應本屬不合惟旣經副都統奏叅奉旨交部議處應由吏部辦理劉子榮薛雲橋卽薛啟泰蔣載芝以微賤厮役名號見於彈章其平日之不安本分倚勢招摇概可想見難保無潛回本籍情事應由臣等飭取籍貫花名札行順天府轉飭各該原籍地方官嚴拿務獲解交刑部嚴訉有無行賄串通等情分别按律辦理密雲縣家丁趙龍究竟有無其人總期水落石出並由臣等札順天府隨時訪拿如果實有其人務獲送部究辦調到各項卷宗案供結分别存案發還無干省釋至兵米一項關係兵餉相應請旨飭下順天府轉飭密雲縣知縣嗣後按季開放好米無得攙雜潮濕並請飭下密雲副都統隨時稽查以恤兵艱用副聖主惠養防兵之至意所有臣等查明密雲副都統及知縣被叅各欵緣由是否有當伏乞皇上聖鑒訓示再臣等於拜摺後卽日束裝率同隨帶司員於次日由驛回京合併陳明謹奏奉硃批另有旨欽此○○書正片再承准總管内務府文開光緒二十二年七月十四日敬事房奉旨催傳本年正月十一日奉旨傳過三處織造蟒袍衣面大小卷裯縀紗等項務於本年五朋間解交呈覽以備賞賜宴應用欽此至今該處尚未解到今嚴催該處赶緊織辦萬勿再延務於本年九月間解交敬事房呈覽以備上用欽此等因劄行前來奴才伏查此案蟒袍衣面綢縀等項計共二千九百二匹件所需工料銀兩業經循章估計價值呈准户部核定飛咨浙江撫臣轉催藩司無論何欵迅照撥給並劄行奴才遵照在案現今奉旨嚴催應卽欽遵赶辦惟九月之限期已届而指撥之欵雖迭經文函並催迄無分厘撥到奴才五中焦灼寢饋難安覆查此項活計繡織居多工程極其繁細卽使發欵應手多募工匠䟎赶苦非寛以時日不獨工難冀其精良抑且勢難迫其赶赴奴才思維再四惟有謹將情形瀝陳合無仰懇天恩俯准再寛展限期請旨敕下浙江撫臣轉催藩司迅照撥給俾資赶辦而免貽誤出自鴻慈奴才爲愼重要工起見謹繕摺具奏伏乞聖鑒訓示謹奏奉硃批卽著咨行廖壽豐轉飭籌撥餘依議該衙門知道欽此○○頭品頂戴河東河道總督臣任道鎔跪奏爲校閱河標四營官兵技藝仍飭認眞訓練以肅戎政循例恭摺仰祈聖鑒事竊臣前將由汴赴濟籌辦運河事宜並校閱河標營伍起程日期恭摺奏報在案旋卽如期起程於十月初六日馳抵濟寍當卽調集各營官弁兵丁齊集教塲先令合操大陣步伐進止均屬整齊試放連環槍砲聲勢連絡刀矛籐牌滾撲擊刺猱捷自如次閱將弁兵丁騎射亦皆嫻習可觀弓箭鳥槍全行中靶者甚多四營牽計已在八分以上當將技藝純熟者優加奬賞平庸生疎以及年老力衰者分别責革勒休以示勸懲各營旗幟號衣俱尚齊整鮮明臣仍飭該將領等勤加訓練務使咸成勁旅以仰副聖　整飭戎行愼重操防之至意所有校閱河標四營官兵技藝仍認眞訓練緣由理合循例恭摺具陳伏乞皇上聖鑒謹奏奉硃批知道了欽此○○頭品頂戴河南巡撫臣劉樹堂跪奏爲籌解光緒十年奉天俸餉銀數及起解日期恭摺仰祈聖鑒事竊臣於光緒二十二年九月二十日承准軍機大臣字寄九月十六日奉上諭依克唐阿等奏奉省需餉孔急河南欠解歴年專餉分批源源報解等因欽此查豫省欠解光緒　年以前奉撥奉天俸餉銀兩歴因庫欵支絀多年未能籌解本年加以應攤償欵雖經勉强湊足無非移緩就急設法騰挪因之司庫益難周轉惟奉天待餉孔殷自應於無可挹注之中勉籌涓滴之濟行據藩司額勒精額在於光緒二十二年地丁項下籌撥銀一萬兩作爲光緒十年俸餉於光緒二十二年十月十九日委員管解起程前赴盛京户部交納呈請奏咨前來除分咨查照外相應恭摺具陳伏乞皇上聖鑒謹奏奉硃批户部知道欽此 
 
