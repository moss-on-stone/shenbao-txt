# 1902 - 188 - 4910500

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考　就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[論本報紀日人獲利事]  
　　非有甚富之貲財出衆之才藝貿貿焉辭故國適異邦無論爲開礦爲闢地爲傭工意不過厠身厮養之儔鬱鬱他鄉自餬其口而已安敢望於减衣縮食之餘積成巨貲運回故土核其所入年盛一年如昨報所紀日人獲利一事者噫嘘嘻異哉何海東人民之能工心計而耐勤苦哉日本報載西歴一千八百九十九年日本工人之由廣島出洋者計七千七百二名連從前出洋者共一萬五千一百六十名是年由外洋匯銀貴返廣島計八十四萬六千六百四十八元另有九百八十二人挾貲回島多至二十三萬八千五百五元至西歴去年則匯回銀貨增至一百八十萬元云云夫日本自廣開口岸與各國通商於貿易一道旣能精益求精蒸蒸日上每歳所得當已不貲今則海外食力者流亦能以辛苦所得之貲財隱然爲國家增常年進欵上下交益此之謂歟且報中所紀工人之出洋者僅廣島一隅耳其由他口出洋者尚不在此列然則統中國計之其數當斷不止此似此利源廣闢巨細不遺維富且强更何能爲之限量哉雖然我觀於此而深有感於中國出洋之民矣中國出洋之民以閩廣兩省爲最多其流寓之處若英之新金山美之舊金山及英荷所屬南洋各島美洲古巴嘉里符諸埠凡各國新闢之地莫不有華人蹤跡其間僑寓旣久置田宅長子孫甚或入籍爲氓永庇他人宇下者固已甚多而身雖在異鄉心不忘故國衣服飮食猶守華風家室妻孥仍居中土僅於歳時伏臘寄貲回華此等僑氓求之海外各邦尤不可勝計從前無錫薛叔耘京卿出使歐洲時曾在舊金山銀行查其匯票總帳見每歳華民匯入中國之銀約合八百萬兩内外夫舊金山一埠如此推之南洋各島可知推之古巴嘉里符又可知說者謂中國自與泰西通商洋貨土貨出入相準每歳中國虧銀約須一二千萬得此一項未嘗不可藉補漏巵然則華民之在外洋雖曰自謀其生於國家亦豈無裨益哉而保衛乃益不容緩矣攷東西洋各國凡有本國民人寄寓之所皆設有領事以爲保護遇苛例則駁阻之遇爭端則勸息之或更亂起倉皇變生不測又有兵船以爲之壯聲威而資彈壓故能使奇迹他國者咸安居樂業而不致有被人苛虐之虞中國當立約之衬未能洞悉外情並不料華民出洋如是之衆於是但給彼在中國設領事之柄而無我在外洋設領事之文嗣後雖經總署及各出使大臣一再力爭就緊要處次第添設然員數寥寥未能遍及且權力所限窒礙良多以致華民之流寓外洋者或被逼令輸貲或被驅之入籍往往吞聲忍氣控訴無門設令不早爲之所深恐此後出洋民數雖日見其多而能積聚多金輸回中國者必將日形其少夫以中國之人稠土滿生計維艱幸得此海外謀生之路工貲所得且足爲吾國入欵大宗詎非幸事而乃在上者任其自生自成而絶不爲之維持保護是非特華民之不幸卽爲國家計用意抑何左哉吾故觀於日人獲利一事而不禁爲之擲筆三歎息也 
[本館接奉電音]  
　　昨日午刻京師飛電傳來上諭一道敬謹譯登○六月初七日内閣抄奉上諭李興銳奏叅署江西南贛鎭本任廣東瓊州鎭總兵申道發所部營勇全不足額第遇出防到處騷擾自到任以來益復放縱任性不受調度等語現當整頓軍制之時似此劣跡多端舉動驕縱僅予開缺不足蔽辜申道發著卽行革職以肅軍律欽此 
[日人之論]  
　　日本西字報云中朝議償各國之欵業經釐定酌减若干成已於西歴六月十四號由各國使臣立據畫諾回溯中日一役日本所用兵費共英金二十兆磅厥後中國償以華銀二百兆兩合之英金計三十兆磅今拳匪之亂兵費不逾其半是中國祇付一百兆兩足矣何必多至此數或謂此固無所追悔者因此釁實肇自中朝也或又謂此釁並非肇自中朝實因各國稱兵攻大沽砲臺其心過驕其力過大以致於此然以目下中國之事論之拳匪不過亂及一省而所償之欵竟捐及通國民人深恐通國民人不免益堅其仇視洋人之志與歐美二洲及日本大非所宜也 
[兵事閒談]  
　　香港循環日報譯登法文報云目下英俄兩國若竟從事干戈則我法可由西貢調越軍五萬三千名至滿洲以爲俄人奥援英國則可由印度調兵士一千五百名或二千名至暹之濱角以輔向駐濱角之印兵并招募暹人三萬名以侵越南俾法人殊難兼顧况英日前已互聨盟約英若有事日必助之卽中國宼盜及黑旗游勇英人亦可立刻募集二萬五千人給以軍火錢糧使之侵突東京之北設果若是則法人殊覺攻守兩難矣 
[卸藥焚船]  
　　香港循環日報云德國士他刺士北輪船於西歴六月十三號午後三點二十刻時在日本神户 
 
 

Page 2

 
 
起卸炸藥二千一百九十箱偶然失愼以致火起艙中其時船上尚有火藥三百一十三箱水陸人夫一經報聞咸來施救直至五點鐘許始得火熄不致全船悉化劫灰亦萬幸矣 
[馬遞試題]  
　　聞之京師友人云本年順天借用汴闈補行庚子辛丑恩正兩科鄉試所有三塲題目議由禮部尚書會同順天府府尹酌擬請旨圈出封固鈐印發交提塘官馬上飛遞以免貽誤闈期 
[法使赴榆]  
　　聞之京師友人云駐京法國使臣某君率同隨員人等於本月初二日乘火車至津郡稍停片晌卽展軨赴山海關駐津法軍均往車站迎送 
[火車被燬]  
　　聞之保定友人云五月二十四日由直隷省垣至正定之火車滿載石灰行至新樂地方忽然火發以致物料車輛悉數被焚亦意外之禍也 
[續錄閩省奏設學堂章程]  
　　一本省各府廳州縣中小學堂一律舉辦聘用教習勢必取資於大學堂應於各班學生考升正齋後擇其心術端正舉止安詳者兼令練習初等中等師範及教育科學之書以便畢業時聽候考騐考取優等領有師範憑照卽可承充中小學堂教習之選一原咨大綱章程内開此後凡有紳士商富自行籌辦學堂遇有大學堂考升咨送之時其畢業學生應准其造册併入大學堂甄試一體考升咨送此於勸勵興學開通風氣最有關係再當申明卽大學堂備齋學生畢業考升正齋之時紳商學堂有及格學生亦准與考分數滿足者另册存記亦作爲正齋學生以備嗣後一體遞升兼以考騐所設學堂有無功效一大學堂首貴崇實應掃除積習力戒虚糜開辦伊始總以擇聘教習挑選學生爲第一要義其餘應用委員司事夫役人等均由管理大學堂司道總教習總辦酌量委用事無鉅細各有專責員額以敷用爲度不得多立名目凡於學堂無益之事並從節省以期核實年終將籌辦一切事宜由管理學堂司道詳院查核一管理大學堂司道掌籌備經費考選學生凡有裨益學堂之事隨時考察施行每月到堂三次稽查功過整飭一切事宜若有辦理未恊之處卽爲糾正一總教習掌擇聘教習核定課程等事並會同總辦經理學堂一切應辦事宜及挑選學生購置書籍儀器稽查銀錢欵目等事一總辦掌總理學堂一切應辦事件所有堂内學生委員司事夫役人等概歸管轄并會同總教習稽查中西各教習勤惰督同收發處員司經理銀錢出入等項事宜一監督掌督飭堂内學生恪守規約會同中西教習隨時考核課程凡有記功記過議賞議罰等事並歸監賞商承總辦總教習秉公辦理仍兼理學生譯書印書等項事宜如總教習因公離堂所有應辦事件卽由監院暫行代理一支應一員掌收發欵項監督工程及購備圖書儀器一切大小器具兼籌議學堂隨時應辦事宜監院一員管堂内日行事件照料學生約束司事書吏夫役人等監工差遣委員一員稽查閽政帮同監院料理堂内日行事件一現先擇聘中文教習六員譯書教習二員英法文教習各三員西文譯書兼教習二員又擇英法文教習中學較深邃者各一員作爲英法文正教習隨時商訂課程兼管添購書籍儀器等事一學堂内設譯書處派中西文譯員先譯政學各種新書次及藝學譯員中有通曉東文者兼令繙譯東文書籍一東省辦法第七節雖以學堂發給廪膳恐士子或多希冀紛至沓來轉啓喻利之漸而於實在堅苦力學無以自膳者仍議量予津貼閩省地瘠民貧士子寒苦情形甚於他省非設額給予津貼寒畯必至尚隅兹議正額一百二十名學生按月均給膏火筆墨費旣經奏咨立案自應垂諸久遠一考取學生入堂後由總教習監督教習詳查該生心術品行是否不踰範圍材質口音是否能有成就於三個月後嚴加考察以定去留其有心術不正品行不端者材質口音雖優亦不留堂肄業一正齋學生畢業後由管理學堂司道總教習考取優者發給憑照有願入專齋者應升入肄業有願赴京師大學堂肄業者禀由督院學院咨送有願充教習者或赴本省各府州縣學堂或赴他省學堂及願就他項職業者悉聽其便至入專齋畢業者仍由管理學堂司道總教習考騐擇優發給專門執照或准令出洋游學或分派練習實事備充專門教習之選其有學識過人專門名學者並由督院學院隨時奏請破格優奬一嗣後每屇考選之時應於三個月以前先將考選日期傳知各府直隷州通行各屬出示曉諭俾免學生報到叅差以致紊亂課程班次如傳示以後仍有逾期報到者卽不收考章程未畢明日續登 
[蘇垣平糶]  
　　蘇州訪事友人云邇來省垣米價昻貴民不聊生上憲軫念民依飭將積榖倉所儲礱米平糶倉董以所積之榖爲數無多杯水車薪勢難遍及爰禀請撫憲恩藝棠大中丞委員協董傳同各地甲查明各處極貧户口給以憑條令各携制錢赴局中按口購取每米一升收錢四十文 
[顯戮難逃]  
　　金陵訪事友人云五月初南門外出有匪徒刀斃絲客兩命棄屍河中之案報經縣宰蒞騐勒限嚴拿兇手並移請督捕營偵求嗣經督標中營都司何都戎德輝懸賞購線訪知此案共有六犯刻均匿跡江隂因卽派兵挈同線人馳往兠拿無一兎脱月初某日解至省垣督憲劉峴莊宫太保發縣訊供六犯自認夥殺甲乙兩命投屍河中并劫得日斯巴尼亞銀四百五十元縣主乃錄供通詳憲轅宫太保飭卽繕呈供摺大約不日將明正典刑矣 
[盜犯成禽]  
　　香港循環日報云上月某日粤東盜匪何亞添糾合黨羽若干人擁入增城縣屬仙村墟就和店行劫貲財并縱火焚其屋致斃店夥十人事發經地方官懸賞購緝隨由喜字營統帶莫鎭軍將亞添及醜類何亞金何肥仔二名拿獲派麾下武弁鄧君大魁押解省垣交緝捕總局憲訊鞫擬罪 
[爲民請命]  
　　蘇州訪事友人云邇來雨澤愆期瘟疫大盛撫憲恩藝棠大中丞關心民瘼諭令府縣各官就郡城隍廟設立醮壇延羽士六十餘人建醮九晝夜併示禁屠宰以期感召天和本月初一日中丞率同藩臬兩司親詣拈香復於初二日起分午前八下鐘午後四下鐘兩次詣武廟求雨未識蒼蒼者能鑒兹誠意大沛甘霖否也 
[浙省官塲紀事]  
　　杭州訪事友人云新選浙江義烏縣學訓導洪廣文紹功於上月某日來省禀到旋奉撫憲任筱沅中丞示期本月初二日赴轅考騐以便給憑赴任○署城守營都司陳都戎清華詹吉本月初三日接印任事禮畢卽赴撫轅禀知隨定於初五日按册點騐營兵并查察軍　一切○本月初一日藩轅牌處州府經歴缺現飭准補是缺之符璋赴任○兩浙寗紹分司高分轉丁憂遺缺前經運憲黄幼農都轉詳請以候補運副萬分轉一奇補授現已奉准部覆當卽下札飭知 
[金臺夕照]  
　　京師訪事友人云自通政司衙門裁撤後一切事宜悉皆攺題爲奏近日内閣諸臣以六月二十八日恭逢皇上萬夀聖節各直省例進表文深恐齎摺差官或不免冐昧從事特先出示曉諭略謂本年各省督撫將軍賀本到京須令提塘官帶同差官於六月十九 
 
 

Page 3

 
 
日逕赴内閣收本處掛號屆期恭進毋得假手長班等人仍蹈包攬故轍蓋亦實事求是之意也○日前欽天監發出告示曰爲招考事照得本監候補肄業生天文生現在懸額充補無人例應奏請招考經本監於光緒二十八年四月二十八日具奏奉旨依議欽此查考試肄業生例由各省舉貢生監以及俊秀人等考試取中後挨名傳補歴經辦理在案爲此出示曉諭各省舉貢生監以及俊秀人等如有情願報考者取具五六品同鄉京官印結赴本監公所投卷以便定期考試爲此特示○此間自一月中旬以來時疫流行死亡不可數計染此者類必吐瀉暈眩移時卽奄然物化攝生者宜何如加之意哉○五月二十日之夜突有匪徒成羣結黨持械擁入李紗帽胡同某妓家各妓慌急之餘分頭亂竄紅驚緑駭蕙泣蘭啼幸練勇聞聲到來匪徒始紛紛逃脱中有一匪被窘不得脱身急擊以槍致某勇傷重而斃旋經各勇獲交五城公所研訊其傷亡之勇由城憲出資卹之 
[保事述新]  
　　聞之保定友人云此間巡警局委員極多而諳習警務者絶鮮署直督袁慰帥擬延日本某君爲警務教習逐加訓練以三月爲期使略知巡警章程然後委以各任○向來大車進城抽捐甚苛以致商旅咸相裹足現經清苑縣葉大令面陳袁慰帥請將米麫柴草錢糞各車一概免捐俾鮮窒礙聞慰帥已允如所請矣 
[豸節將行]  
　　前直隸津海關道簡升湖南臬司黄花農廉訪於日前由天津來滬小駐行旌昨日命駕赴道縣各署辭行大約日内卽須赴湘履任矣 
[邑宰騐屍]  
　　日前滬城二鋪董事李伯勳因事至青浦行裝旣卸卽由鹽公堂司事薦一傭人名曰炳生前日帶之回滬旣抵家檢點帳箱知失去洋銀一百圓向之詰問答稱不知因令向船户究追洎炳生到碼頭則船已開回青浦無顔見李遂投宿東唐家弄生生客棧至夜半解帶雉經昨晨棧中人見之急邀同二鋪地甲沙振投報縣署午後縣主汪瑶庭大令鳴騶詣棧沙甲及棧中人歴述前情大令飭傳李訊供李遣其子名鴻遇者到案供稱已死傭人炳生由青浦隨父親來途中失去洋銀父親囑向船户追尋並未責令賠償不知伊如何自盡大令飭仵役騐得屍身並無傷痕實係自經斃命搜其衣袋中有寃單一紙上寫乎白地被誣無顔爲人是以自盡尚有行李零物留存雇主李家云云因問鴻遇曰伊有行李若干件答稱並無行李大令請同仁輔元善堂給棺收殮浮厝義阡候屍屬到來再行訊核 
[清理内街]  
　　本邑南市馬路工程局總辦翁子文太守禀准蘇松太兵備道袁海觀觀察振興裏街捕務詹吉本月初六日派中西巡捕前往梭巡并先期傳諭各店鋪令將所佔官地讓還貨物之有碍行人者概行遷進各鋪主奉諭之後大都置若罔聞太守因於昨日飭包探黄量海協同十六鋪地甲重復傳諭務盡日之長赶緊遵諭辦理如再延玩定予罰鍰 
[上海縣署瑣案]  
　　山東人趙鳳祥控同鄉張和春誘拐嫂嫂張氏等情縣主汪瑶庭大令訊取口供將張收押一面飭差拘獲趙張氏並傳其夫趙方賢到來前晚升堂復訊趙張氏供小婦人在原籍時已被張誘姦數次今年三月復被誘領來此小婦人出於無奈祇得委曲順從叩求明鑒趙供小的妻子被張誘逃今旣獲案求准領回張供小的與氏私識已歴多年此次至申確係氏自願並非小的誘來叩求恩宥大令判令張給趙盤費洋銀八元以便領妻回去押候繳到然後遞解原籍請地方官嚴加管束○前日英美租界公廨讞員張柄樞司馬移送竊賊趙阿坤至縣大令向之詰訊趙供小的係寳山縣人在滬行乞日前拾取銀臂釧一枝持赴押店押得洋銀一元二角適被包探所見拘送公堂轉解至案叩求恩典大令判責二百板○西門外巡防局員楊二尹移送朱賢金毆傷丁和生一案至縣大令研訊之下丁供小的在西門外某肉莊爲夥前晚店主患病疑係鬼祟命小的持麥飯一盂紙錢一陌送之行經夀祥里口被朱凶毆受傷叩求騐辦朱供小的在夀祥里口經祥泰米店爲夥前晚丁送疫鬼至店門前徘徊不去小的因向斥逐并將碗盞踢翻不料誤中頭顱尚求鑒宥大令察得丁眼角稍有傷痕判令將朱掌頰三十下 
[馬路工程局瑣案]  
　　南市億康小錢莊執事人賈培生投馬路工程局控同興裕號主江翰齋泰記號夥何少堂串同順昌恒煤油行股東周志善圖吞票銀一千餘兩一案迭經總辦翁子文太守飭傳一干人到局倩襄讞委員黄衡堂二尹研訊將江向交韓萬年堂樂鋪主韓連卿保出理處迄今尚未妥洽前日命提復訊賈稱前日江何奉諭交保後韓並未爲之料理求恩公斷江供小的一時無力措還尚求寛限韓供小的將何保出現方患病在家不能投案求鑒二尹予限三日交何到案復訊核奪○前日積竊吳有之潛至美最時洋行小輪船馬頭上竊取某客所携雜物適爲包探黄量海所見拘至捕房轉解工程局黄二尹升堂研訊吳供小的原籍清江此次來滬尋兄並未行竊二尹判責一百板驅逐出境不准逗遛○某宰豬作屠人唐東生張寳隆昨因爭攬貿易沿途扭毆某號巡街捕見之一并拘入捕房轉解工程局黄二尹著押候查明實在情由然後訊供核奪 
[五月分教職單]  
　　教授奉天府王泰亨順天廪正諭山西襄陵劉學易太原猗氏劉聲駿平定河南息縣王國祥開封浙江淳安孫德祖紹興遂安陳玉藻甯波石門梁榕湖州四川冕寗鍾應均資州雲南新興李運新雲南俱舉訓導直隷滿城温聯桂順天江蘇高淳茅謙鎭江清河金鶴年蘇州山西懷仁梁恩霈霍州江西龍泉徐鼎年廣信廣西永淳吕增榮鬱林俱舉直隷威縣李棠永平拔山東寗陽趙國俊濟南挨鄒縣宫炳炎登州拔山西臨縣裴玉山汾州挨浙江奉化王家楨湖州拔復諭直隸柏鄉鄭毓僑永平附樂亭陳慶元遵化廪鉅鹿王廷瑞順天附江蘇江浦陳慶年鎭江優山東安邱劉蔭第沂州拔山西大同趙春之太原附福建夀寍上官華蓋邵武拔德化高翔墀福州附湖南南洲謝烟焜衡州拔廣西藤縣陳繼襄平樂恩桂平盧啓頤南寗舉四川江津李起榮資州副墊江李紹綱龍安廪慶符劉九齡成都舉雲南平彝許克寛雲南舉復訓陜西西安李文瑞興安甘肅甘州賈鴻禧慶陽湖北孝感田振彩武昌俱廪浙江處州吳有倫杭州優福建汀州王允春福州增 
[霍亂靈方]  
　　霍亂雖云清濁相干然不外寒熱二門辨之宜確寒者宜温熱者宜凉方有效騐于何辨之以吐利皆清水無穢者爲寒吐味酸腐利更臭穢者爲熱擬治寒熱症各一方臨時辨清照服百無一失治霍亂寒症方專治寒症酸痛心口漲者宜服鷄屎白八錢雲茯苓三錢雅連頭五分薑汁炒製半夏三錢吉安烏梅三枚熟附片一錢五分淡乾薑五分開口吳萸六分炒川椒一分五釐地漿水煎服治霍亂熱症方心腹作痛是痧症不可誤服鷄屎白八錢開口吳萸六分炒吉安烏梅二枚製半夏三錢雅連頭五分薑汁炒蘆根三錢雲茯苓三錢石膏四錢淡乾薑五分地漿水煎服内鷄屎白卽白鷄屎爲治霍亂時症要樂此係興化趙海仙先生所擬屢試屢騐先生爲當代名醫方多奇效請登貴報功德無量[  沈研廬頓首]  
 
 

Page 4

 
 
 
 
 
 
 
 
 
 
 
　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　法界包探顧紀生投案禀稱小的於巡行時見有顧阿才者形迹可疑向之盤詰云曾潛入德兵營竊取刀叉洋瓶燭臺等物售與三洋涇橋南堍虞元良處因卽吊到各贓解至法界捕房捕頭令送案請究顧一言不發俯首求恩虞供顧來售物時云係洋人所給故敢收買讞員張柄樞司馬商之佛繙譯判責顧五百板押捕房三月虞責三百板押一月贓囑失主自投法界捕房請領○包探劉阿炳解竊賊蔡阿弟倪阿生至案禀稱伊等二人先後行竊黄佑記林阿福等家衣物經小的吊到原贓解請訊分司馬判各責四百板押捕房三月贓給各失主具領○包探竇如海禀稱有張春甫者扭天津人曹象至捕房云被竊取紗套褲一雙小的查得實係誤取並非行竊今特解請核奪曹供小的從天津來此現住泥城橋外李公館昨至張店購衣悮取套褲一雙向來安分營生豈肯作此不端之事叩求察奪感德無涯司馬向罰洋銀兩元爲悮取人物　儆○包探葉盈堂禀稱小的奉諭將流氓向善臣積竊陸成昌押上輪船解回原籍詎料啓輪之後伊等私雇划船登岸因特拘解請懲司馬判令將向押捕房十日陸責三百板再行押解回籍○包探石錦榮禀稱有劉永生者至虞永和銀樓以購銀飾爲由乘間攫取金約指一枚而逸經失主追獲交小的解案請究虞永和夥某甲供劉攫去金約指追至某馬車行門外始行獲住然贓已不知去向矣求卽訊追司馬判責劉三百板枷號半月示衆 
[法租界公堂瑣案]  
　　船户陳桂福陳阿弟攬裝裕太新報關行樟腦用私鹽調换一包售與南市久大雜貨店主兪小春案發被獲解經讞員杜枝園大令訊供判將二陳枷號飭兪賠銀一百八十兩再罰洋銀五十元兪稱船户奚阿土亦曾收買七十五斤大令飭提并追挺押不理昨日二陳枷期已滿包探連奚解案二陳同供此贓係兪收買與奚實不相干兪供當二陳銷贓時實與奚同來大令著將賠欵罰欵如數繳呈隨將奚交人保出二陳從寛開釋○前者王開銀徐阿大陸阿二在途爭閙經包探拘獲解請大令訊懲王供小的將女售與廣東人李裕記徐陸意圖分潤致啓爭端大令察閱賣身據係周山明出名因飭押候查明覆核昨日李將女交案女稱奴姓金小字文蘭與王並不相識大令著將干人還押女發普育堂留養○宏順昌新衣店被火後捕頭查得曾保火險銀二千兩因將店主夏皆生解請大令訊供並向保險行追帳察閱擬又著夏將保險單呈案昨日提夏略訊隨援筆將單注銷并罰洋銀二百元○王阿金前控忻寳元冐充海關司事騙去洋銀八十元迭經大令訊供押追迄今尚未繳案昨日王投案候示大令提忻覆訊忻求交保出外赶緊理償大令准之著覓一妥人人銀並保限十日内理楚○寓居名利棧之張某被張二寳李上升竊去衣服十件報由包探查獲解案請懲大令判將張枷號一月責五百板李枷號半月責三百板○朱中希扭控湯未興竊鞋大令研訊之下湯稱小的並不行竊惟鞋旣失去自願陸續賠償大令著押候查明覆核○包探禀稱流氓李鼎元與同黨某甲强奪某人所携草席一條洋銀二元小的見而拘拿甲已逃逸因將李解案請辦大令判責二百板○流氓王阿才强奪鄉人某甲所携衣服一件經包探查獲解案請辦大令判責一百板 
[美租界捕房紀事]  
　　有混名東洋參者不知何許人亦不詳其姓氏專在虹口百老匯路等處向各店鋪佯爲購物乘間肆其深囊胠篋之技彼中人咸以對買賊呼之昨日經包探劉阿炳拘獲吊出各贓帶入捕房訴知一切捕頭令押候傳解公堂禀請讞員張柄樞司馬訊辦○前晚廣東小竊王阿東掩入寄居武昌路之某姓家竊取衣服若干件携至某押鋪質錢適爲包探劉阿炳所見連贓帶入捕房捕頭令押候解送公堂禀請司馬懲辦 
　 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年五月二十四日京報全錄]  
　　宫門抄諭旨均錄前○江西巡撫李奏爲彚保九江府及星子縣地方拿獲票匪出力員弁請奬摺○貴州巡撫鄧奏爲請補知縣摺○陜西布政使夏奏爲到任接印日期摺○直隷通永道楊奏爲署理臬司篆務摺○直隷總督袁奏爲遴員署理藩臬各篆片 
　　江西巡撫臣李興銳跪奏爲遵旨彚保九江府及星子縣地方拿獲票匪出力員弁開單請奬恭摺仰祈聖鑒事竊照光緒二十六年七月間富有票匪李炳榮等勾結多人約於九江起事經升任廣饒九南道明徵督飭府縣會營立時捕獲當於訊明後批飭就地正法以消亂萌業經前撫臣松夀會同督臣劉坤一將獲犯訊供情形專摺奏報請將在事出力員弁擇尤酌保旋准部咨二十六年十一月十一日奉硃批著准其酌保數員毋許冐濫欽此又是年九月間有富有票匪李廣順一名經星子縣知縣左秉鈞會營查拿獲案訊明懲辦亦經臣會同督臣具奏立案聲明請將出力文武員弁另行請奬於二十七年五月十二日齎回原摺奉硃批刑部知道欽此欽遵在案伏查二十六年夏秋之間北方拳匪滋事長江一帶時有票匪會匪潛謀不軌上而湘漢下而大通均有破獲渠魁之事九江適當其衢華洋雜處謡言紛起人心尤爲惶恐防範稍有疏虞必致摇動大局所關匪細當經升任廣饒九南道明徵督同九江府知府孫毓駿嚴飭印委各員竭力籌防而九江府同知梁佩祥署德化縣知縣應衷保甲委員試用知縣史悠頤等晝夜梭巡無或懈怠該匪李炳榮詭謀爰爲委員史悠頤偵悉密報該縣應吏購線會營立往掩捕卽日破獲並獲其黨胡少卿一名又有周正幅一犯潛逃回籍經應衷查悉知會本籍地方官湖口縣知縣倪廷慶設法緝獲解潯訊明具禀電飭正法餘匪聞風解散地方乃得安堵如常當時匪供尚有牽涉外人亦經九江府同知梁佩祥委員史悠頤等前詣領事處商辦寢事中外相安人心因以大定至星子縣所獲李廣順一犯亦係富有票匪蓋當時此股匪徒徧布於長江上下展轉勾結詭謀極多俾賴聖主威福甫見萌芽卽加芟伐不致滋蔓難圖是前後所獲雖止四犯而其有裨大局實非尋常獲匪出力者可比不有保奬何以激勵人材臣督局司道檢核全案除升任廣饒九南道明徵係地方監司大員且已升授臬司不敢迎邀奬叙又前署德化縣知縣應衷已因教案革職現由臣另片奏請開復並將出力稍次之員分别酌給外奬計此案拿獲票匪異常出力者文武共有七員理合彚開清單恭呈御覽合無仰懇天恩俯准分别照單給奬出自逾格鴻施謹會同兩江督臣劉坤一恭摺具奏伏乞皇太后皇上聖鑒謹奏奉硃批該部議奏單併發欽此謹將江西拿獲票匪案内出力文武員弁遵旨酌保數員開列清單恭呈御覽計開九江府知府孫毓駿　請以道員在任候補在任候補知府九江府同知調補江蘇江寗府江防同知梁佩祥擬請俟補知府缺後以道員用提舉銜試用知縣史悠頤擬請俟補缺後以直隷州用湖口縣知縣倪廷慶擬請以直隷州在任候補在任候補直隸州調補曁城縣知縣星子縣知縣左秉鈞擬請俟補直隷州後以知府用都司銜夀春鎭標補用千總宋學堂擬請俟補千總後以守備用都司銜兩江督標補用守備署南康營都司高維元擬請俟補守備後以都司用奉硃批覽此 
　　頭品頂戴貴州巡撫臣鄧華熙跪奏爲揀員請補知縣遵章攺題爲奏恭摺仰祈聖鑒事竊查清鎭縣知縣聶定中在署水城通判任病故遺缺業經咨部聲明扣留外補在案查定例官員病故之缺卽以本日作爲開缺日期歸正月分截缺是月分知縣病休毗此一缺並無缺項相同毋庸掣簽應即揀員請補查定例知縣病故遺缺以缺題補各項候補並進士即用之員以一缺題補大挑舉人又定例道府以至佐雜無論何項到班俱先用鄭工遇缺先一人海防新班先一人各等語查知縣病故休遺缺前補大挑本班先後插用分缺先人員止今清鎭縣知縣缺臣督同藩臬兩司逐加遴選查有新海防遇缺先補用知縣李建章年三十四歳湖北荆州府江陵縣人由監生遵新海防例報捐府經歴指分貴州本班儘先補用騐看領照於光緒二十一年十月初六日到省二十三年二月丁承重憂回籍守制服滿起復因捐助賑欵按照新海防例給奬以知縣分指貴州遇缺先補用並捐花翎加同知升銜二十五年六月十六日由吏部帶領引見奉旨著照例發往欽此領照起程十一月二十八日到省業經扣限半年期滿在案該員李建章年壯才明講求吏治以之請補清鎭縣知縣與例相符據布政使邵積誠按察使曹鴻勛具詳前來合無仰懇天恩俯准以該員李建章補授清鎭縣知縣如蒙兪允該員係候補知縣請補知縣銜缺相當毋庸送部引見亦毋庸列　叅罰除履歴咨送部外所有揀員請補知縣緣由謹會同雲貴總督臣魏光燾合詞恭摺具奏伏乞皇太后皇上聖鑒敕部核覆謹奏奉硃批吏部議奏欽此 
　　陜西布政使臣夏峕跪奏爲恭報微臣到任日期叩謝天恩仰祈聖鑒事竊臣于三月初七日趨詣團河行宫恭覲天顔跪聆温諭詢及四川近日籌欵練兵礦務學堂交涉等事微臣服官履歴剴切周詳倍增感悚旋于四月初七日請訓復蒙召見諭以陜西要政水利開墾諸大端訓勉有加感奮無已陛辭後遵卽起程于四月二十五日馳抵陜西省城奉撫臣升允行知檄飭赴任旋于二十七日准署藩司按察使樊增祥將敕印文卷委員齎送前來當卽恭設香案望闕叩頭謝恩祇領任事伏念臣楚南下士知識庸愚上年冬月恭被恩命擢授藩特達之寵本非　想所敢期　激之忱抑豈捐摩所能報臣雖駑鈍敢不遵循聖誨勉夀職守至關中三輔爲西巡駐蹕之區水利開墾尤萬世疆之益臣親承指示仰體聖懷惟有隨同撫臣督飭所屬察報情形俟有規模親往履勘得尺得寸竭力是圖以冀稍答我皇太后皇上誨教成全之至意所有微臣感激下忱並到任日期理合繕摺恭謝天恩伏乞皇太后皇上聖鑒謹奏奉硃批知道了欽此 
二品銜署理直隸按察使通永道臣楊士驤跪奏爲恭謝天恩仰祈聖鑒事竊臣接奉直隸督臣袁世凱行知以按察使周浩署理布政使委臣署理按察使臣卽于本月初十日馳抵保定府省城十二日准本任按察使周浩將印信文卷委員齎送到臣當卽恭設香案望闕叩頭謝恩祇領任事伏念臣淮南下士知識庸愚世受國恩早膺館秩本屬文史優閒之地愧非簿書煩劇之才試吏　疆竊幸移官之不遠備兵潞水方虞奉職之多　渥叨高厚之施未有涓埃之報兹承台檄權筦憲條直隷爲首善要區臬司有明刑專責當此瘡痍初復民氣未蘇訟獄煩滋史能尤亟自維檮昧深懼弗勝惟有隨時隨事禀商督臣認眞整頓斷不敢以暫時攝篆稍涉因　以　仰答隆施于萬一所有微臣感激下忱謹繕摺叩謝天恩伏乞皇太后皇上聖鑒謹奏奉硃批知道了欽此 
　　袁世凱片再藩司周馥已簡放山東巡撫即當赴京陛見新任藩司吳重熹到任需時亟須遴員接署藩司篆務以資治理查臬司周浩老成諳練爲守兼優堪以委署遞遺臬司篆務查有通永道楊士驤才具開展辦事認眞堪以委署其通永道篆務查有記名候補道王仁寳謹飭練達條理精詳委令接署亦堪勝任除分檄飭遵外理合附片具陳伏乞聖鑒謹奏奉硃批知道了欽此 
 
