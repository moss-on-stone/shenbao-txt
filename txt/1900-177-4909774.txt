# 1900 - 177 - 4909774

 

Page 1

 
 
[新印大字本讀史方輿紀要天下郡國利病書告成] [  圖書集成局代啓]  
　　顧蔡范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加椐木箱每部售洋十二元海内有志之士欲講求經濟學問者則此二書不可不備幷請認明封面後有二林齋校本庶不悞購仍存上海文瑞樓蘇州綠蔭堂蕪湖河南文苑山房諸君就近選購可也此佈 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書撰爲是編用律謹嚴叙事詳備方今國家崇尚實學稽古之士允宜家置一編惟惜其間所印均係删節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[答容問]  
　　有客問於執筆人曰北直義和拳匪擾亂以來南省人心爲之浮動竟有紛紛遷徙以期適彼樂郊者卽上海一隅向皆視爲各國公共地卽有意外之變亦决不至有他虞以故在滬居民無不以爲安如磐石乃旬日以來人心亦多摇惑遷往别處者實蕃有徒各鄉各鎭之人聞之更驚惶無措雖若輩徒自紛擾在有識者固一笑置之然人心皇皇大局不無震動兼之北方之事不知何日得了若相持日久非但北方時局可危卽南方亦市景日壞子必有見及之處能明以教我伊茅塞頓開乎曰現在雖消息阻滯不能得確鑿之信然以鄙意度之終不致再有决裂中國朝廷本無仇視西人之意特誤於政府之不急剿匪耳恭讀五月十七十九兩日諭旨咸曉然於朝廷命意之所在惟外人因中國政府前有庇袒拳匪之意現雖醒悟外人未必深信不疑其相持至今毫無動靜者未始了係乎此乃本月初二日江蘇巡撫鹿滋帥奉到電傳上諭著迅速來京等因欽此聞滋帥於一二日内卽當星馳北上其被召也必爲調停此事固不待智者而始知朝廷之所以召及滋帥者必以致府爲不可恃否則解鈴繫鈴轉圜亦易又何必遠召疆臣反稽時日哉果如鄙意則滋帥入都之後必有眉目北方之事或不久可平而尚擾擾紛紛驚疑不定亦何異祀人之憂天耶客又曰外人經此困難積憤必深中國卽有言和之意設或多方要挾允從其請勢必力有不逮苟有違言則釁端又起雖欲調停恐非易易曰外人要挾固意中事然觀此次舉動甚覺和平無論官塲文牘往還皆有總期和平辦理字樣卽徵之目見者滬上領事及工部局所出示諭一再申明並無仇視中國之意惟期保全大局剿平匪類以是知其必不至於多方要挾也惟事必有機得機則成失機則敗調停之機必不可失何則目今中外雖開釁端而其端究開於拳匪非有意失和可比此易於調停者一外人雖佔砲臺阻隔津沽要隘而兵威未盛卽向外洋調兵來此一時亦苦鞭長莫及自不致以勢力相壓此易於調停者二各處人心雖甚摇動尚無意外之變得以專力辦北方之事此易於調停者三然必赶緊調停則可若狐疑不决時稽延則殊可慮外人調兵一至要挾之端卽起可可慮者一占臺之後旬日之間德使又有被戕之信安保不再别生枝節可慮者二且過遲則外人必以爲中國無意言和終成疑忌可慮者三滋帥此次被召任大責重想必胸有成竹自能不卑不亢折衝於樽爼之間客其拭目以俟之可也客去乃詮次其語弁諸報端 
[德使遇害]  
　　上海德國總領事接到華歴六月初五日烟臺電報云德國駐京使臣克德來君於上月二十二日挈同隨從人等至中國總理衙門中途遇匪人要截大受傷夷比至總署卽溘然長逝所挈繙譯各登司君亦爲匪人所傷後幸逃至他國使署得免於難按英總領事署接到烟臺電報謂德國駐京使臣於上月十七日爲匪所害傳聞異辭姑照錄之 
[使署被毁]  
　　烟臺來電云各國駐京使署初尚無恙至華歴五月二十七日猝被焚燒祗存三國三國中知有德國使署未被毁及其餘二國則不知也 
[沂州教堂被焚]  
　　西字報云德國傳教士前在山東沂州府建立教堂後爲匪人拆毁告知中朝賠欵重建今此堂又被匪人用火焚毁矣 
[駐沽軍艦記數]  
　　日本東京某日報云頃得東歴六月十九日卽華歴五月二十三日大沽所發電信悉英俄德法意奥及日本六國兵船之駐泊此間者計共五十艘寳可謂天下之壯觀矣彼義和拳匪見之有不魄散魂飛潛鱗戢羽者哉 
[守津外兵紀數]  
　　威海衞來電云天津自被各國攻去匪徒之後派兵五千名在彼駐守英水師提督西摩氏奪得麥新機器砲五十尊克虜伯大砲數尊 
[記津沽燬屋情形]  
　　西字報云津沽一帶猝遭兵燹居民倉皇奔避十室九空各國統帥恐有匪徒潛伏華人房屋因卽舉火焚之存者寥寥無幾 
[記鐵路毁斷里數]  
　　西字報云由京師達天津之鐵路前被義和拳匪所毁未知共有幾處惟由大沽達天津之鐵路則計共掘壞二十七華里 
[英備軍裝]  
　　日本大坂某日報云東歴六月二十四日卽華歴五月二十八日午前十下鐘時英國軍艦名實痕其米啞者鼓浪至大沽購備彈丸火藥外科醫具單鞾號衣似欲運送威海供進兵之用是日又有英艦名達天内有到自香港載有手槍四百枝藥彈甚多詢之云將駛赴上海保護本國居民也 
[英添陸隊]  
　　日本東京某日報云東歴六月二十五日卽華歴五月二十九日午前九下鐘時接得烟臺來電悉英國鐵甲巡洋艦名鐵之苦捕路者載印度希苦兵隊約九百名咸爾斯聯隊約三百名取道香港以達大沽刻已次第登陸矣 
[日人舉動]  
　　前者本報曾譯登日廷簡出羽氏爲海陸軍總司令官航海來華調兵保護兹者日本大阪某日報云出羽氏旣戾止卽派菘津洲艦爲遞信船日來往大沽烟臺以通消息某日肥後丸駛抵佐世保軍港載有在大沽受傷之兵士四名及陣殁之中佐服部氏以下屍骸四具西人屍骸一具東歴六月二十四日卽華歴五月二十八日之 
 
 

Page 2

 
 
夜十二下鐘時朝顔丸由宇品港載工兵輜重兵看護卒各若干名及馬若干匹土佐丸載砲兵騎兵輺重轉運卒憲兵各若干名携帶山砲彈丸火藥同時鼓浪赴中華 
[俄兵大舉]  
　　日本大阪某日報云日前有俄羅斯兵一萬名在琿春登陸聞之柳營中人謂刻尚徵募若干名俟下次輪船裝運至此 
[修路被阻]  
　　日前烟臺來電言由大沽達天津之鐵路前被匪人掘斷刻由西國武弁督帶工匠十五名沿途修治本館已譯錄報端兹閱西報云此路各工匠修至某處突於華歴六月初三夜有華人麕聚阻止各西人恐爲所害均逃至山東省靑島暫避至行李一切則已被劫掠無存矣 
[使館電音]  
　　日本東京某日報云頃得東歴六月十九日卽華歴五月二十三日中國京師訪事人輾轉傳來電信略謂此間自義和拳變起土匪卽伺隙而動四出横行目下各國駐京陸兵祗共四百名之譜而土匪時時攻襲使館情形岌岌可危我日陸兵僅得二十四名殊爲奇險迨東歴六月二十四日卽華歴五月二十八日又得西貢轉發之電欣聞各國使館胥安然無恙意者各兵防禦有法顧土匪不敢逞其所爲乎按以上所云與西報所登使署被毁事出兩歧總之軍務倥偬音書難達傳聞互異一時難遽定其孰是孰非也 
[京信姑譯]  
　　日本大坂某日報云頃得東歴六月十四日卽華歴五月十八日中國京師來信略謂各國使館多被拳匪縱火焚燬惟英奥比三使館巍然獨存各國兵士之在京者屢與匪人鏖戰六街三市時見火光燭天按本月初一日本報曾登東撫袁慰帥電逹駐滬英驄領事謂五月二十四日各使館依舊安然無恙然則東報所述尚未足信以爲眞乎 
[日旗移指]  
　　日本東京某日報云當大沽交戰時日本海軍少佐服部氏奮勇登砲臺高揭國旗以致中彈而殞迨東歴六月十八日卽華歴五月二十二日將臺上日旗移建唐沽火車站力任守備之責而以英兵代守砲臺過其地者惟見英幟飄揚不復露出一輪紅旭矣 
[互商保護]  
　　聞之上海官塲中人云日前蘇松太兵備道余晉珊觀察接奉江蘇巡撫鹿滋帥電札卽會同各國駐滬領事商議互相保護之法訂立章程大略謂長江内地一帶所有各國官商教士一體由中國保護西人則保護上海地方且决不調遣兵船有礙長江一帶云云各國領事皆已允從觀察因卽將情電禀滋帥未幾滋帥又電札道轅内開中朝並無諭旨令與西人開戰著照所議妥爲辦理可也 
[星軺過省]  
　　金陵訪事友來函云欽命巡閱長江水師大臣李鑑堂星使近在蘇省欽奉電傳上諭著迅速入京等因因卽由内河至鎭江乘某兵輪船上駛五月二十九日節麾蒞省拜會兩江督憲劉峴帥籌商緊要機宜約歴兩時之久始辭别登舟由瓜州抵淸江遵陸北上 
[星使過揚]  
　　揚州訪事人云兩淮運憲柯遜菴都轉於本月朔日命駕至瓜洲迎迓李鑑堂星使謁見之後卽返鹺轅初二日上午星使乘官舫抵邗江大小文武各員均至河干恭迓星使隨命與入城拜會都轉都轉迎入花廳密談良久始興辭而出聞此次星使奉召入京先詣江寗會晤兩江總督劉峴帥籌商防務本擬仍由海海赴天津旋因京津一帶現有軍事海程或恐有阻故改由運河至袁公浦然後遵陸北上入覲天顔 
[老成遠慮]  
　　金陵訪事友來函云自義和拳匪倡亂山左蔓延京津亂耗傳來謡言四起各國在省之司鐸牧師以及稅務司英國領事郵政局西員各學堂教習皆情如幕燕慄慄自危兩江總督南洋通商大臣劉峴莊制軍上體朝廷懷柔之意派勇分投保護周密無遺上月下旬某日忽有某國水師提督乘兵艦抵下關旋卽投洋務局掛號由總辦汪叔芾觀察陪詣督轅投刺制軍延見之下命舌人叩其來意據稱確爲保護教堂而來制軍曉之曰貴國教堂凡在本大臣轄地者早經派勇妥爲保護斷無意外之虞無待貴國自派兵船遠來守衞且邇日謡言紛起省垣民心皇皇若見外國兵船恐不軌之徒轉得肆其簧鼓浮言易入難免不滋生事端請速開往他處以杜亂萌將來若有不虞惟本大臣是問否則本大臣實不敢與聞也某提督聆言豁然握别登舟立卽展輪他去 
[鳩江防務]  
　　蕪湖訪事友來函云蕪邑前因匪徒布散揭帖摇惑民心經省憲檄調駐陳西梁山之精健前營駐攔江磯之精健左營各一二哨擇要屯紥以厚兵力而靖民心上月十八日前營拔隊抵蕪迨二十四日左營踵至從此日則巡查廛市夜則守衞四郊誠足令匪徒寒膽也 
[皖江防務]  
　　蕪湖訪事友來函云安徽巡撫王芍棠中丞因京津内患外憂一時交逼皖省内地素係萑苻嘯聚之區亟宜先事預防以免變生不測特於日前商之藩司湯小秋方伯騰挪的餉札飭皖南鎭總兵某鎭軍速卽添募練軍兩營皖北鎭總兵某鎭軍添募三營省垣韓統領所部之定安馬步軍亦添募兩營共得七營再加奉旨新練之武衞湘軍五營合計現在皖省已有勁勇十二營江上居民當可安如磐石矣 
[蘇垣募勇]  
　　蘇州采訪友人云撫憲鹿滋帥以北直拳匪作亂深恐流氓地痞乘間竊發爲害閭閻因於上月之杪檄飭蘇防統領佟軍門遴委幹弁至江北各邑招募壯士二營命其名曰新軍一俟訓練有成卽當派赴各要隘地安營以資防堵 
[邗江募勇]  
　　揚州訪事人云兩淮運署本有親軍小隊若干名邇者運憲柯遜菴都轉以司庫爲兩淮鹽課等項存儲之所關係甚爲重大現值北省拳匪日熾本郡謡諑紛紜深恐不逞之徒藉端滋擾因特添募壯丁名曰護勇計分五哨每哨分前後隊業已一律招齊俟將號衣旗幟製成卽當點名給械派管帶官督領操練日則梭巡各處夜則駐防運庫至南字營中左右三管向本駐防揚郡嗣因撙節餉項改作三旗上年又將中左兩旗調往吳淞口現在防務吃緊由營官稟准統領再行招募一旗 
[示靖謡言]  
　　杭州采訪友人云北省拳匪勢極披猖省垣好事之徒散布謡言以致人心不靖府尊朱太守惄焉憂之特於上月下旬某日出示曉諭曰照得義和拳匪本係烏合之衆假托邪術以惑愚民並非别有神奇足禦槍砲種種謬妄之談均不足信現在已調重兵盡力征剿不難指日蕩平至洋人調兵往北係爲保護各國官商起見並無與百姓爲難爾居民務宜各安生業切勿以道聽塗說之言輕爲傳述致罹罪戾此等造言生事之人已派差密拿嚴加重辦誠恐爾等誤聽傳聞易滋疑慮甚至爲其所惑妄生事端合行出示曉諭諭爾軍民人等一體知悉毋得輕舉妄動各宜凛遵切切特示 
[查禁謡言]  
　　揚州訪事人云北省拳匪猖獗内地謡言蠭起人心皇皇好事之徒又復夸誕其說造作不經僻巷冷街多有匿名揭帖無稽荒誕駭人聽聞以致店鋪居民愈形惶急府尊沈碧香太守聞之發出簡明告示張貼通衢其又云北方拳匪猖獗官兵現已開剿南省安　無事不容匪徒滋擾乃聞本城地方謡說紛紜不少此云大戸搬空他說富家遷了無非好事惑衆故把謡言混造爲此明白曉示住戸居民知曉切　輕聽謡言驚擾自尋煩惱此等造謡之徒業已飭拿禀報重則從嚴懲辦輕亦游示枷號旣而太守又會同保甲總辦王觀察揚州營叅將袁衆或以及江甘兩縣團防委員分派營勇團丁往新舊兩城各教堂左右昕夕巡防輪流保衞然各教士究不免風鶴驚心多有避往他處著至各　門　由叅戎加派弁兵嚴司啓閉似此防範周密居民當可高枕而臥無事驚惶矣 
 
 

Page 3

 
 
[浙省官塲纪事]  
　　杭州訪事友人云正任東陽縣李大令前泮係原任臬憲李爵帥之猶子初仕江蘇旋因爵帥調任蘇松太兵備道　避來浙得補斯缺上年爵帥升授浙臬大令仍須廻避爰卽交卸到省劉景韓中丞咨商江蘇撫憲擬令仍歸蘇省候補尚未核辦而爵帥已歸道山中丞以原缺未開因咨請吏部可否准其免調現已由部覆准本月初一日大令接到藩憲飭知命駕來杭赴各轅禀到以便擇吉赴東陽○省中新中右軍左營現奉撫憲札委分省候補知府伍蘭蓀太守元芝接統○紹興府新昌縣缺現奉藩憲札委候補知縣張大令彬署理○嚴州恊鎭缺現奉督憲許筠帥移知浙江撫憲札委候補遊擊趙蘭亭叅戎昌榮署理撫憲劉中丞接到文牘卽加札飭知○下城總巡保甲於本月初一日由臬憲榮廉訪札委候補縣朱大令同接辦大令奉札後卽赴各衙門禀謝擇吉到差 
[示查煽惑]  
　　上海縣汪瑶庭大令接奉督憲劉峴帥頒發告示飭卽張貼通衢其文曰太子少保頭品頂戴兵部尚書兩江總督部堂碩勇巴圖魯劉爲剴切曉諭事照得近畿一帶現有奸宄之徒以邪術煽惑愚民名曰拳匪游勇會匪混迹其中聚衆滋事此等烏合一經大早剿辦不難尅日蕩平惟該匪黨羽甚多誠恐潛行南來希圖煽誘要知該匪無非謂練習其術卽可不畏槍砲而此次北地滋事之匪無不應槍立斃其術果安在乎妖言惑衆實厘於當年之白蓮教鄉民無知難保不爲其愚迨至誤八匪黨不得不受其箝制干犯王章身家莫保雖悔何及良堪憫惜亟應剴切曉諭以破羣惑而杜禍端除通飭各軍統領及地方文武一體嚴密查拿外爲此示仰軍民人等一體知悉務各恪守營規各安生業勿爲外來匪徒煽惑自罹法網遇有面生可疑之人卽行禀知有司驅逐出境或報官拿辦審明果係拳匪並將原獲之人從重給賞决不食言其各凛遵毋違切切特示 
[下旗誌哀]  
　　前日本埠德或總領事接到烟臺來電知駐京德使於五月二十二日在京遇害故昨日署前特下半旗旋卽行文領袖總領事轉行各國總領事午後各國領事署前均一律下半旗以誌哀禮 
[砲彈被竊]  
　　前晚有甲乙二巨竊在吳淞口砲臺上竊得開花彈十六枚每枚約重三百餘磅雇一駁船載至裏虹口朱家木橋某翻沙作銷售正在搬運之際適爲包探劉阿炳所見拘入捕房捕頭詢得情由以私竊軍裝事關重大令押候解送英美租界公堂禀請讞員翁笠漁直刺懲辦 
[添設捕房]  
　　蘇松太兵備道兼江海關監督余晉珊觀察以北省拳匪倡亂滬地人心摇動浦左一帶尤爲流氓薈萃之區日前偕馬路工程局總辦程雨村大令督率捕頭王經年前往勘定地址設立捕房三處一在楊家渡斗姥堂一在洋涇鎭西大同廟左近一在陸家嘴北卽日本郵船會社馬頭對面並在沿途設立燈火以照行人 
[准照成案]  
　　巨棍顧阿六卽小百哥强姦尹朱氏並攫去手釧一案前經署上海縣戴子邁明府通禀各大憲請照張桂卿成案辦理兹奉督憲劉峴帥批示准如所請日内卽須由道過堂至同案之張杏寳卽小鹽豆則另行擬罪 
[札換印信]  
　　江蘇藩司聶仲芳方伯通飭各屬地方官内開所用之印如果字跡模糊速卽報明以便申請換鑄頒發昨已札行至上海縣署矣 
[委提墊欵]  
　　蘇州府屬長元吳三縣每逢外縣有人犯解省勘訊例須墊給各解差口糧刻由三縣主會禀臬司陸春江廉訪委候補縣丞孫子峯二尹分往各　提歸昨日二尹到申卽赴縣署拜會 
[杜漸防微]  
　　邇因北省拳匪擾亂謡諑紛紛羣不逞之徒徧粘匿名揭帖煽惑人心捕頭明查暗訪務必拿獲一人爲懲一儆百之計昨日適有賣朝報之某甲鑼聲鏜鏜行經法租界八仙橋捕房門外捕頭瞥見令卽拘入捕房押候解送公堂禀請讞員朱森庭明府訊究 
[巡邏新界]  
　　本邑八仙橋迤西爲法國新闢租界地方遼闊巡察難周邇來麥副捕頭每晚帶同探捕親至各處梭巡以防宵小而資保衞 
[禁唱淫詞]  
　　本邑南市馬路工程局總辦程雨村大令以時當炎夏每有無賴游民藉納凉爲由見有婦女獨行卽高唱淫詞任情調謔寳屬有關風化爰頒給六言告示張貼通衢其文曰照得時屆夏令夜晚馬路乘凉男女賢愚不等流氓混雜猖狂每有調戲婦女淫詞艶曲播揚甚至乘間偷竊無端訛詐打降凡爾巡捕差役各當加意暗訪遇有此等惡棍嚴拿毋許縱颺隨時解局訊實懲辦非等平常兹特出示嚴禁急早變善良 
[英界火警]  
　　英租界三茅閣橋北金隆里口鶴園烟館昨日黎明鐘鳴四下不戒於火炎炎之勢上逼重霄捕房中人見之立卽鳴鐘告警救火會各西人急驅皮帶車到塲噴救約歴一炊許始熄是役也延燒比鄰廣豫昌烟膏鋪及大亨客棧後樓其對面則裕泰木器鋪廣瑞安烟館太和館廚房均被延及共燬房屋十餘間聞因爐房餘火未息死灰復然以致肇此禍事也 
[法界火警]  
　　前日午後本埠小東門外護城河畔某姓家因煮晚餐失愼致兆焚如法界救火會西人首先在對河用洋龍噴射未幾城内洋龍亦到來助救僅焚平屋三間上海縣汪大令正欲命駕親臨地甲報稱熄滅乃卽折回 
[幸未成災]  
　　前日傍晚時南市太東門外某南貨店庖丁執爨不愼致火力過猛頃刻間突中濃烟直上火勢飛騰店中人見之急灌以鹽滷火遂熄滅不致成災 
[得完趙璧]  
　　前日午後江南製造局砲隊營中陳某偕僕在南市吉祥弄元源錢莊支得洋銀三百元紋銀一百兩藏諸手巾包内雇坐張和慶小車回至南馬頭洪福園老虎灶門前包忽墮落並未覺察旣而行至某處因事停車始知不動尊已不翼而飛因將車夫張和慶扭交四十七號巡街捕解入捕房管押後又訴知高昌廟巡防局局員馬午橋參軍函致二十三七鋪巡防局請查局員某二尹立飭汛捕前往查得所遣洋銀實由吳阿福拾取乃將吳拘解至局搜出原贓存候失主認領 
[總會賭案]  
　　包探趙銀河解送姚子本陳子春蔡阿仁顧仁生王阿寳朱幼田曹葉生張吉甫沈榮桂沈壽臣王臣慶蔣柏生陳錫慶徐阿大張阿仁張祥林汪春成沈二生至英美租界公堂禀稱伊等數人在萃秀里空屋内開設總會誘人賭博兹經小的查獲起出賭具幷帳簿一本面上書大興字號請卽訊懲讞員翁笠漁直刺研訊之下同供小的等均業洋貨此屋係同業名小張者所租擬作同行聚會之所尚未領有照會小張現住永平里請提訊斷可也直刺商之梅繙譯著發回捕房押候提小張訊奪 
[法租界捕房瑣案]  
　　太古棧小工林阿生黄阿狗私竊黑棗二十餘斤爲管棧人查獲送入捕房解經讞員朱森庭明府訊取口供命押候笞責昨日明府蒞捕房旣升座卽命提林黄至案著各責二百板從寛開釋二陳長林闖入晉源烟紙店竊取老牌紙烟一大匣當塲拿獲送入捕房解經明府訊明押候笞責昨日命提至案著重責二百板然後釋出○永安棧茶房李金生偕棧客姚兆坤扭控小車夫錢祥茂吞没皮箱一口明府訊供之下諭令押候責比昨日原告投案求追明府命提錢訊詰依舊不肯實供明府著重笞二百板還押聽候過堂復核○積竊吳仁生在某輪船圖竊物件爲包探拘獲膽敢持刃行兇因喚巡捕拘案訊問昨日命提至案著枷號一月期滿重笞五百板送縣遞籍○沈福生行竊水烟袋一枝何松浦行竊諸葛燈一盞均解經明府訊供押候分别笞責昨日命提至案著照原斷責沈二百板何一百板一幷斥釋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[羊城雜錄]  
　　廣州訪事人云李直刺家焯署理連州未逾一載邇因辦理緝捕經費未能妥善經上憲記大過一次連陽營遊擊王遊戎德傑亦因此撤任日前又有彼處武舉李煥元來省遞禀督轅旋奉李傅相批示云據查本案先據連州縣具禀該武舉承充連陽抽收緝捕經費侵吞公欵徒飽私囊員弁受其欺凌等情卽經批飭南韶連鎭照章督飭營員妥辦嗣南韶連張道及連州李牧先後續禀商人收多報少該署鎭縱任苛擾又經札行先將商人吕文輝革退所有應抽經費核實提解是商辦包抽先已奉行　革乃昨據連陽營遊擊會同連州具禀州差劉眞查詰地攤被公司綑送赴營該遊守飭釋不允街鄰鼓譟該武舉復喝令勇丁鄧勝黄水張仁放橋誤傷過客許北林倒地幷經札飭該州勒令該武舉迅將放槍勇丁鄧勝等三名交案質訊有毋喝令情事分别詳革按辦各在案五月初八日始據南韶連張鎭電稟此勇搶攤被槍自傷一勇並提去該武舉及勇丁一名已派守備張政英隨員潘宗延往查等語今據禀州差張東九糾黨强搶賭館銀錢致被該館兩人拿獲核與此禀所稱州役劉眞查攤被擄情節姓名均屬不符又與張鎭電禀所稱此勇索規互異究竟所傷過客許北林是否館勇所傷抑或州役所傷情節最爲緊要連州李牧旣據被控州役滋事例應廻避仰按察司備移南韶連道迅卽行提全案被控被禀之人到郡澈審究辦毋稍偏延○上月某日南海縣主某大令飭役由内監提出匪犯龍亞坤陳亞順潘亞森吳亞榮張亞奇曹亞珍等六名裝入站籠舁至城西德興街站斃示衆觀者人山人海擁塞不堪咸謂似此雷厲風行可以懲一儆百矣不謂是晚逢源街卽有匪人强攫過客縀疋之事愍不畏死至於此極可慨哉○省垣某店少主人某甲向與匪首某乙相識上月某日匪糾得羽黨數人約甲至某娼寮訪艶事機不密爲營弁所知帶領勇丁多人至彼處圍捕匪等無可脫逃悉數拘獲解入縣署研訊之下某店主愛子情深展轉倩某西人至縣保釋縣主婉詞却之隨赴督轅面禀情由督憲李傅相似甲雖未爲匪然暱比匪人斷難輕恕聞已科以繯首之罪是亦可爲交友不愼者戒矣 
[上海縣署瑣案]  
　　王丁氏前在王欣甫大令任内呈控王樹聲不給遺産等情大令訊供未結前晚汪瑶庭大令飭提覆訊王丁氏供小婦人嫁王姓爲繼室生有一子未久夫故遺下房産被前妻之子樹聲獨霸小婦人不得已挈子歸母家度日當丈夫在時母親存銀一千兩立有存摺亦被樹聲阻付叩求恩鑒王樹聲供監生原籍紹興寄居治下王丁氏係繼母之妹繼母故後父親僑繼丁家氏遂與之姘識迨父親逝世氏撫一螟蛉子稱爲遺腹其實並非父親所出至今仍居外祖母家監生願迎養家中氏不允所云銀兩實係父親之欵載桂山後因供與樹聲相同大令諭候查明存摺究係何人出名再行核奪○前者許阿品控嚴周氏拐妻串賣旣而氏婿董豪英又控氏串匿伊妻汪大令研訊之下董供小的由丁裕興爲媒娶嚴周氏之女爲妻生有一子今春氏串同丁裕興將妻誘匿叩乞恩追嚴周氏供小婦人係寗波人董豪英成婚後不能養贍其妻不得已至某紡紗廠做工未飛董又逼令回家以後不知何往小婦人並未串匿丁供董娶嚴周氏之女由小的爲媒董因不能養贍其妻致妻他往反來誣控小的求鑒大令謂董所控無憑嚴周氏另有許阿品控案仍交官媒看管董丁一倂斥退 
[馬路工程局瑣案]  
　　前日中國内地自來水廠某洋工程師乘馬車至新馬路歹　劉巧珠向之抛擲磚石洋人大怒喚某號印捕拘入捕房捕頭令轉解馬路工程局總辦程雨村大令研訊之下劉供小的係高郵州人在治下恒豐木行執役當時有頑童向洋人抛擲磚石小的在旁觀看突被悞拘叩求恩典大令判責五十板押候交人保釋○前日偷兒阿彌陀在馬路中竊取行人繆友生所携衣服五件錢一千五百文當時人贓幷獲送至捕房捕頭令轉解馬路工程局總辦程大令研訊之下判責手心二十下贓給失主具領○前日薙髮匠陳海生行經某會館前被同業人周阿美張梅溪等扭住兇毆三十九號巡街捕見之拘入捕房捕頭令轉解馬路工程局總辦程大令研訊之下陳供小的係浦東人向在小東門外巡捕房畔開設整容店近因捕房向小的收取捐錢故移至治下被周等無端扭毆幷將所携之物攫去求爲究辦周張同供小的等並未爭毆大令飭將物交還以後不准再滋事端○日前田銀春投工程局控沈掌全藏匿崇明關快船一案沈妻楊氏曾赴道轅上控道憲余晉珊觀察批飭總辦程大令訊明覆核大令提集一干人研訊諭令管押候核前晚復提案訊鞫沈楊氏供現在關快船尚在吳淞口捕魚未經駛回須俟到滬方可將帳淸理大令命田給楊氏洋銀兩元諭令赶緊將船駛回以使核奪○木工劉金煜在新馬路某姓家營造房屋前日忽失去衣包一個其時曾有同業人沈玉林偕沈南林前來探望因疑二沈所竊向之盤詰致相扭毆由二十七號巡街捕拘入捕房捕頭移解工程局禀請總辦程大令研訊劉供小的係淮安府屬鹽城縣人今在某處作塲看守木料忽然失去衣包一個時二沈曾來探望是以向之詢問遽遭兇毆求恩訊究二沈同供並未竊取突被誣指求鍳大令判令各責手心四十下○前日箍捕匠陳發發至恒生馬頭附東溝航船回鄉携有衣包一個交船戸陳保發收藏旋向索回忽稱已經遺失陳忿甚投訴捕房捕頭卽倩水巡丁將陳保發拘入捕房解請程大令訊究陳發發投案伸訴前情陳保發供衣包係發發自已收藏並未交與小的大令判責二十板管押限交船主殷丫頭到案訊追○去冬英租界捕房某號華捕沈西庚串同伊弟沈西良誘拐盆湯弄附近花烟館妓女孫菊仙逃往浦東周浦行至新馬路被某號巡街捕拘入捕房迭經解請程大令研訊將孫妓發普育堂擇良婚配上月某日由楊某娶以爲室賃居西門外銀河里二沈知之日往滋擾楊惡之投工程局控訴大令查閱原卷知二沈當時由城内居民孫國球具保爰卽函致是處巡防北局請局員某二尹將二沈傳案以便澈底根究 
[英美租界公堂瑣案]  
　　包探趙銀河拘解長洲縣差胡金壽黄桂生至案禀稱伊等在租界内擅自提人並無照會有違定章是以送請訊究胡黄同供小的等均係長洲縣差役奉本官大老爺信票飭提賭犯胡阿根因不知租界章程是以誤犯求鑒讞員翁笠漁直刺著發回捕房於禮拜三再訊○王阿二在北京路强搶沈阿四所携布衣一件錢三百文經二百十二號華捕所見拘請究辦沈阿四申訴前情王不發一言惟求恩宥直刺判責三百板枷號一月贓給沈具領○蘇州人郭宗福王金福二人在途擺設賭攤行兇滋事由包探李四春拘送請辦直刺判各責二百板遞回原籍○陳仲富莊錦其在途爭鬥由八十三號印捕拘解請究陳莊同供小的等因小錢莊票銀糾葛直刺以其情節甚屬支離諭令過堂覆訊惟不應在路爭毆每人先罰洋銀一元○陳阿大設攤誘賭事爲一百九十七號華捕所知拘請懲辦直刺判枷號三禮拜○前晚金隆里口鶴園烟館不戒於火延及比鄰管鶴昌所開大亨客棧移物出外被衞全福搶去皮箱一口内儲綢皮衣服九件後爲包探竇如海拘獲解請究辦管投案領贓衞供認乘火搶劫不諱直刺判枷號一月 
[美租界捕房紀事]  
　　前日之晚有匪人王老二者糾得同黨多人在白大橋畔將某氏婦所携洋銀十餘元攫之而去事後氏投訴捕房請派包探查緝捕頭允之○昨日淸晨小竊王阿德混入虹口甬人某姓家竊取衣服適爲某號巡街捕所見拘入捕房捕頭令押候解送公堂禀請讞員翁笠漁直刺訊辦 
 
 

Page 10

 
 
久聞上洋虹口廣東益三堂大寳號精製神效耳聾一藥利物利人存濟世之心如雷貫耳僕患耳聾鳴響有年日前道出滬上親到寳號購藥二盒服之甚有效騐再由信局寄購二盒服下多年宿疾一旦痊好功德欽佩無量乞登報伸謝靖江縣署正堂中書陳師爺書 
 
 

Page 11

 
 
   
 
 

Page 12

 
 
   
 
