# 1902 - 249 - 4910561

 

Page 1

 
 
[商約既成喜而敬書於後]  
　　甚哉今日修改通商條約之難也中外通商數十年立約者己非一次然當建議之初中朝大官類多不諳外情於商務尤茫無知識往往但顧目前而不計後日之利害西人則思深慮遠處處圖占先著故在當時似乎所議己無甚流弊而不知隐微之害己伏於中迄乎今日行之既久西人皆視爲應得之權利忽一旦欲起而救正之彼豈有降心相從乎其難一争得失於國勢强盛之時尚易於轉圜論損益於國勢衰弱之際尤難乎爲力今之議商約乃國家敗衂之後兵力財力固一無可恃者也而西人則方挾其聲勢運其智謀得寸即寸何處肯稍讓一籌中國乃欲以空言辯論俾兩國所得利益無甚偏陂雖舌敝脣焦恐亦無能就緒其難一事權不一則議多歧心志不齊則言多雜彼吕盛二星使雖皆奉有全權之命可以便宜行事然此事所關極重内之則樞府可以持其短長外之則疆臣可以論其得失下之草野之士闇闠之夫亦相率肆旁觀之論存責望之心措置一有失宜責備者必紛然以起其難三有此三難故自去歲迄今幾經商酌幾經磋磨既未便過事通融亦未敢稍形决裂惟是不隨不激務求兩得其平今者草約既經畫諾雖其中小小節目或不無受虧之處然如加税免釐一事所有進口税既增至值百抽五外再加一額外税照和約所定之數加收一倍半則釐金雖裁亦必足以相抵其外洋運來之烟酒各項向時並不完税者今亦一律照收莫啡鴉一物最足害人今既嚴禁販運來華非領有執照之醫生不能購買奸商無從私運自不至有違禁出售之虞凡此各條皆足以上裨國計下益民生而尤善者則莫如争回治外法權雖現在不能驟見諸施行然既有此議他日不難執衷於中西律例訂一妥善之規則一切審斷之權自漸得操諸中國至於從前所傅洋鹽進口米穀出洋諸事則皆一一駁正並未載入約章是非吕盛兩星使及劉張兩制軍之苦心孤詣竭力磋磨夫安能若是之妥洽哉夫英大國也商務之盛在地毬上首屈一指故此次議約之時環毬各國無不翹目跂足以觀其議論之所出今既和平商議得觀厥成而日本東京某日報得英京倫敦來電謂美國駐華使臣康君己欽奉美廷詔旨令按照中英商約另訂一中美贸易條規誠得英美兩大國既意見相同則此外諸國自可唯唯順從决不至或有梗阻然則此約雖祗中英兩國所訂即謂爲地球各國之公約可也或曰凡訂約必須俟兩國朝廷批准互換始可奉爲依歸今此次所訂僅草約耳萬一兩國朝廷或有駁詰則尚未能執此爲憑不知吕盛兩星使於外交最稱諳悉久爲朝廷倚畀之臣馬凱君在英國亦負重名所議悉臻詳盡我如此約一經呈覽當必深契宸衷復何至有所更變哉至於切實施行預防流弊則後之任事者之責而非今日之所可預擬者也 
[本館接奉電音]  
　　昨日午前後迭由京師飛電傅來上諭四道及軍機大臣面奉諭旨一道敬謹譯登○八月初七日内閣抄奉上諭前任山東巡撫張汝梅由軍功起家洊膺疆寄講求吏治籌辦剿撫頗著勞勩兹聞溘逝軫惜良深加恩著開復降級處分照巡撫例賜卹應得卹典該衙門查例具奏欽此同日奉軍機大臣面奉諭旨本月十二日進内奏事當差執事之王公文武大小官員均著穿蟒袍補褂欽此○初八日内閣抄奉上諭江甯將軍信恪著加恩在紫禁城内騎馬欽此同日奉上諭劉坤一奏大員在籍病故代遞遺摺一摺則任浙江巡撫惲祖翼由監司洊膺疆寄歴官所至卓著政聲兹聲溘逝軫惜殊深加恩著照巡撫例賜卹任内一切處分悉子開復應得卹典該衙門查例具奏欽此同日奉上諭王培佑奏加税免釐預防流弊各摺片加税免釐一事迭經飭令劉坤一張之洞吕海寰盛宣懷等悉心籌議僉稱約計加税之數足抵各省抽釐之數是加税足以撥抵各項釐金用欵該督撫等自當仰體朝廷恤商愛民之意斷不准任命劣員巧立名目增設民捐局所多方搜括騷擾閭閻倘有此等弊端定惟該督撫等是問至加税原以抵補釐金現在英約業己定議載明加税免釐開辦之期定在明年冬間仍俟各國一律議定即以加税之日爲免釐之日該督撫等定能明白曉諭使商人不至悮會並應預爲妥籌裁釐地步以免臨事周章也欽此 
[宫門抄]  
　　八月初一日兵部太常寺太僕寺侍衛處值日侍衛處引見三十三員啓侯黃伯謝緩扣捧銀恩出使大臣許珏請訓前伊犁總兵王鳳鳴服滿請安延侯請假十日吏部呈進月官卷值年旗奏派管理新舊營房派出溥良召見軍機及許珏王鳳鳴初二日刑部都察院大理寺廂黃旗值日侍衛處引見三十員溥良謝管新舊營房恩成都副都統蘇瞻岱請訓橚貝子請假十日召見軍機及蘇嚕岱 
[鄂省電傅頭塲題]  
　　昨晚九點鐘承鄂省友人專電傅來論題五道照録於下大司徒以士會之法辨五地之物生論文化治術之美唐宋並稱然其國力民質之强弱程度迥異厥故安在論關中稱西北隩區長江爲東南天塹其物土之肥瘠形勝之險夷試以歴朝陳蹟證之近今大勢博攷精求爲講習政治地理學之一助論富强基於興學惟比較中西學派性情風尚之異同叅互損益以定教育之宗旨論强國之道財政爲先試取泰西理財之法叅以中國情勢通盤籌畫分别其緩急利病之宜以濬利源而裨國計論 
[京師管學大臣張冶秋閣學遵旨擬訂創設大學堂章程]  
　　大學堂考選入學章程第一章預備科考選入學章程第一節預備科學生定爲三年畢業按照學期約分六班第二節預備科選取生徒之法約分兩項一由各省咨送應考一由大學堂招考第三節考選生徒之法預備科現定功課程度甚高考選入學生徒必須於各學科大概通曉方能取進肄業所有考試之法不嫌點嚴各省按照咨定學生數目倘取不足額任缺毋濫 
 
 

Page 2

 
 
一中文論著一篇二英文論著一篇註至少须三百字以上如兼通他國文字者隨時報明三繙譯二篇註由英譯中由中譯英至少須二百字以上四中外歴史十二問五輿地及地文地質十二問六算術及代數各六問七幾何及三角各六問八物理及化學礦學各六問九名理及法律各六問以上九門考課分兩日或三日試之其各項試題由教習按照學級逐條發問生徒隨時筆答數語但取簡明不須成篇試畢後比較優劣以得全分者爲滿格得十分之六以上者爲及格如有一二門其分數全無者爲不及格不及格者不録第四節各項學生均須志行端方身家清白者方准來堂肄業除由各省咨送外其願報明應考者均取具各本旗佐領圖片同鄉京官印結來堂投考第五節外國學級務與年齒相配謂之學年今學堂甫開未能仿照辦理然漫無限制流弊必多兹酌限學生年歲在三十以内者第六節六班學生以次遞升均須按照年限畢業之後方准出堂不得有半途作輟託故辭退等事第七節功課略分政藝兩項考取後按其學業所近由教習分配班次第八節各省咨送來堂之學生既難一時齊集而本學堂招考生徒除本京官民子弟外聞風而至者亦有遠近之殊難以尅期偕集擬分期陸續考試以副嚮學之懷至應分若干期數酌量人數多寡再定第九節預備科學生名數現定二百名爲额隨後再議擴充第二章速成仕學館考選入學章程第一節大學堂附設仕學館定爲三年畢業按照學期由教習分配班次肄業第二節仕學開館之時先期由大學堂咨送各部院衙門如有願入學者即由本員具呈本衙門堂官咨送前來聽候定期考試其考試未經録取者仍由大學堂咨回原衙門第三節候選人員如願住館肄業者由該員取具同鄉官印結呈報大學堂聽候定期考試第四節考選仕學人員法一史論一篇二輿地策一篇三政治策一篇四交涉策一篇五算學策一篇六物理策一篇七外國文論一篇以上七門考課分兩日試之試畢後比較優劣以得全分者爲滿格得十分之六以上者爲及格如有一二門其分數全無者爲不及格不及格者不録惟外國文一門不作者聽第五節各部院衙門人員如本衙門向有要差者肄業以後勢難兼顧必將差使開去始免顧此失彼之虞章程甚長容俟排日賡續 
[請禁習拳]  
　　敘家匯匯報云京師拳匪本未絶跡自聨軍退後一麟一爪漸見萌芽邇來四鄉小民時有習拳情事天主堂主教林大司牧恐有意外之禍特於某日照會順天府府尹陳玉蒼大京兆謂大城縣屬各村近復時有匪人練習拳術合請從嚴究治以遏亂萌大京兆准之現己飭南路廳同知吕司馬設法禁除矣 
[既伏其辜]  
　　湖南辰州奸民閙教案起撫憲俞廙軒大中丞檄令辰沅道莊觀察賡良會同張叅戎嘉鈺率兵馳往并授以方略俾得遵循一切情形本館前己録登於報兹閲徐家匯匯報云上月下旬某日觀察馳抵肇事處即飭地方官緝獲案犯十名訊明爲首者係張白狗張永太二人兹己訊明正法矣 
[記鎭軍死難事]  
　　廣西右江鎭總兵馬鎭軍陣亡一事前曾紀諸報端兹閲香港循環日報云鎭軍以南甯一府將次肅清各股匪無路可奔羣聚西北隅依舊肆行劫掠因親率禧字三營並親兵小隊若干名前往剿洗上月十七日行至武緣縣境兩墟翌晨分兵前進師次馬鞍山山徑紆迴奇險且峻各軍登山搜緝不得匪蹤遥見山下有小村土名隴頼者婦孺皆耕鑿其間以爲是良民也入村小憩時祇帶親兵二十名旗牌八人差弁三人及抵村外樹有木栅呼令開門内無應者旋忽槍砲齊鳴彈如雨下鎭軍左臂先受重傷繼復一子飛來穿腹而過當即仆地殞命差弁親兵死亡過半幸後營相離不遠聞變馳至冐死將屍奪回於二十日返南寍鎭署治喪 
[續録北洋大臣袁慰帥創設保定警務局暨警務學堂章程]  
　　第十三節凡大功記至三次者禀請給外獎凡能創建新法實於地方商民有益者禀請給予奬勵凡當差勤勞兩年届滿無過或功過相抵者禀請酌委優缺一次凡迭獲要犯異常出力者不拘年限隨時禀請保獎第十四節巡記於專管事宜奮勉無悮者記功拔升二年届滿無過或功過相抵均請給予外奬第十五節巡兵應賞條例開列於後一賞花紅一等賞銀六兩二等賞四兩三等賞二兩二拔升三賞功牌第十六節應賞花紅各條如左獲誘拐欺詐騙撞僞造貨幣等犯照三等賞遇有水患火災及一切危險之事能實力保衛者照二等賞遇有械鬥謀害將釀人命能先時解散防護者照一等賞第十七節拔升各條如左因獲竊盜各犯記功至五次者以次拔升獲强劫悖逆會匪重犯者立即拔升第十八節賞功牌各條如左當差兩年始終勤奮者賞給功牌異常出力者隨時請給外奬第十九節巡長巡目賞例與巡兵同第二十節撫卹分二項一因公成廢二因公殞命第二十一節官弁以迄巡兵當差在三年以外因公成廢不能任事者官弁給薪水六個月巡長以下給餉六個月第二十二節凡因公受傷殞命者則撫卹其家屬官弁給薪水一年巡長以下給餉一年第二十三節巡兵病故者給埋葬銀八兩巡長巡目同凡因公受傷或至病官給醫藥調治 
[廣興工藝]  
　　漢口訪事友人云粤商韋某承辦鄂垣所紡紗織布製麻繅絲四官局每年其繳銀十萬兩先繳六十萬兩按年扣三萬兩其中紗布麻三局涓吉八月初一日開工繅絲局則尚須遲至明春新繭入市後多財善賈此之謂歟 
[文旌抵贛]  
　　南昌訪事友人云欽命江西正副主考李顧兩星使於本月初二日由驛馳抵省垣護理巡撫柯遜菴中丞率屬恭迎入滕王閣跪請皇太后皇上聖安禮畢請兩星使入行臺駐節 
[入簾盛儀]  
　　杭州訪事友人云本年浙省補行鄉試八月初六日爲各官循例入簾辰刻杭州府宗子材太守率同仁和錢塘兩縣主命駕詣撫轅伺候少頃藩憲誠果泉方伯臬憲湍静臣廉訪提調許豫生觀察監試朱小笏觀察及奉調各簾官先後戾止隨由撫憲任筱沅大中丞飭丁持帖至學轅請張夑鈞大宗師代辦監臨事務及宗師鳴騶而至即恭請正副兩主試由行臺駕臨在大堂上恭設香案望闕叩頭然後各就筵席正中爲二主試左宗師右中丞東隅爲方伯西隅爲廉訪側座爲各簾官酒至三巡各簾官次第乘輿由提調監試標封轎簾迤邐入貢院迨席散各官排齊全副執事端坐亮輿由清和坊大街入貢院簾官中候補縣李大令登雲偶沾清恙未及入闈由方伯札調大挑縣方大令民臺承其乏 
[巨憝成禽]  
　　聞之松江友人云有孔老窩子者窟匿巢湖跳刀拍張蓋鹽梟巨憝也平日殺人越貨糾賭販私稔惡多年屢緝未獲七月晦日正在華亭縣境曹涇鎭棍徒倪老大家博簺爲戲千金一擲意氣奢豪突某營統帶孔君率勇掩入反接其手紥之回營大約一經解省訊明即當懸首　街以爲嘯聚萑苻者儆也 
 
 

Page 3

 
 
[青溪命案]  
　　青浦友人來函云陳阿三者青邑海勇局頭目陳忠之子也與縣署皂役金茂榮之子三寳素有仇釁久己積不相能本月朔日之夜陳至署中邀三寳出外吸烟不允則强曳以去正在吞雲吐霧之際陳潛回局中掣取洋槍贸贸然往向三寳發機猛擊砰然一聲洞腹而殞現己報經縣主錢大令蒞騐矣 
[䢴江喜雨]  
　　揚州訪事人云秋陽燥烈時疫流行蔀屋茆簷死亡相繼至七月二十六日午後始得甘霖翌日清晨又得大雨一陣盆傾玉女溝澮皆盈大約此後當沴癘潛消民登仁壽矣 
[越郡官塲紀事]  
　　紹興訪事人云郡屬自創辦酒缸税酒壜印花税以來由趙漁衫太守與紳董鍾佩仲鹺極力維持務使國課商情兩有裨益每歲可集三十萬金頗邀上峰嘉許除給經費外准予優保升階○曹娥金三塲鹽大使李鹺尹前曾因病請假上憲委趙鹺尹來紹代理自七月初五日移交印信後即於初九日與大嵩塲鹽大使梁鹺尹同時病家屬於倉猝中悮報二十九日出缺致啓運憲黄幼農都轉之疑刻己派員來紹查察矣○餘姚縣典史藍菊香少尉因病出缺上憲調慈溪縣典史張少尉署理甫月餘又調署新昌縣典史缺所遺餘姚縣典史尚未知改委何人 
[蘇省官塲紀事]  
　　蘇州訪事人云前任福州將軍景月汀軍師卸篆回京七月某日道出姑蘇假寓八旗會館邇者偶抱採薪之憂撫憲恩藝棠大中丞爲之延醫進藥昕夕不遑蓋中丞與軍帥爲昆季行骨肉之情固宜爾也○月前蘇州府向子振太守因患足疾飭丁詣撫轅請假延醫調治及甫銷假是疾復作爰於本月初六日仍詣轅請假數日 
[白門近事]  
　　金陵訪事友人每届秋闈上下江試卷例於七月望印成本届遲至二十日始開卷廠上江由防同知李司馬董理下江由督糧同知敖司馬董理適逢變法之始應試士子不甚踴躍以故至今買卷者尚寥落若晨星也○當劉嘉樹太守任江甯府時曾經紳士禀准在馬路上派捕梭巡嗣以經理不得其人事遂中止改由商務局憲飭商圑局董派勇彈壓匪人刻下科塲伊邇士商雲集當軸者知各勇不甚得力特派人至上海招集巡捕若干名分派各馬路中日夜巡察誠除暴安良之善政也 
[監院得人]  
　　杭州訪事友人云省城各書院監院向於七月中下札本届孝廉堂監院仍由撫憲任筱沅大中丞委姚君慈懌宋君元煦周君元瑞吴君士鎔承乏詁經監院曹君樹培盛君慶蕃則皆令蟬聨而下惟鄒君在寅别有所就改委候選訓導許君寳傅代庖敷文書院除王君拱辰許君祥身一仍舊貫外惟將王君掄奎易委試用教諭張君景雲 
[丁祭盛儀]  
　　昨日爲上丁釋菜之期天未黎明蘇松太兵備道袁海觀觀察江南提標右營叅將廖楚材叅戎率同文武員弁趨詣學宫整衣肅冠恪恭行禮迨禮成而退復往黃婆祠致祭如儀 
[宫保行期]  
　　本任長江水師提督調補福建陸路提督黃芍巖宫保於日前來滬小作勾留兹聞己擇定本月十三日乘某輪船赴八閩履任矣 
[臨歧執紼]  
　　日前蘇松太兵備道憲袁海觀觀察之次媳馮少夫人在署仙逝靈柩暫厝水仙宫昨爲發引回籍之期屬下文武各官咸往執紼以送 
[平糶銷差]  
　　前者本邑各處分設平羅局發倉碾米以濟貧黎蘇松太兵備道憲袁海觀觀察札委本城巡防西局委員楊聘侯二尹赴關帝廟局中稽查彈壓兹者各局己次第裁撤二尹遂於昨日詣道縣各署禀請銷差 
[捐局批詞]  
　　前報曾登本邑籌餉貨捐局總辦文幼峰太守擬訂米麥捐章俟報捐後掣給分運單以便運往他埠米業中人謂爲不便特於前日邀衆集議以定從違旋由司月生泰等行聨名投局遞禀求免太守批其牘尾曰凡己捐各貨如須分運准其來局請掣分運單以便南北卡及浦江巡船隨時查騐原所以杜偷漏而便稽查起見此係歴來向章何得謂之增設且請掣分運隨到隨掣毫無阻滯所請免其分運碍難照准此批 
[上海縣署瑣案]  
　　甡泰茶葉店積欠房捐錢三千餘文縣主汪瑶庭大令飭地甲傅到店主張桂生前晚升堂訊究張供稱小的不敢抗欠實因連日風雨生意清寥以致一時不克籌措今願遵繳尚乞施恩大令飭差押赴收捐櫃上照數繳清○日前大令訪得西南鄉二十八保十二圖醫生薛鶴年向叔父品山滋擾攫物因派差往提並傅地保孫文卿訊究孫保禀稱小的查得品山之媳本與鶴年有染刻復醮與七寳鎭人某甲鶴年妬之借端向品山滋閙品山之子在某洋人處爲庖丁聞此回鄉將鶴年捆毆鶴年忿甚八月初七日又往品山家將桌凳擊毁并攫去門窓小的竭力調停皆不依允鶴年供堂叔品山於光緒八年向小的借去紡綢長衫三件至今不還向索恃蠻母親忿而往論稍稍取伊物件小的並不同行大令判責四百板收押改過所五月○浦東人何養泉控前充爛泥渡某圖地保之葛月樓盜賣田地等情大令升堂訊詰何供稱小的有地一方係祖父遺産且有祖墳惟向無田單契據前年被葛保盜賣今始查悉叩乞究追葛保禀稱此地素無單契確係漲灘前年由升科局憲某大人充公早有人繳價管業矣大令諭令何毋庸多瀆并將葛保叱退 
[保甲總巡局紀事]  
　　保甲總巡朱森庭明府查得城廂内外所設太平水缸悉空無涓滴殊不足以備不虞爰飭各鋪地甲查明缸數雇夫挑滿清水聽候親往稽查○保甲總巡朱森庭明府查悉近來城南各處每有無頼之徒安設賭具誘人入局爲害非輕爰飭差密往各叚拘拿以待從嚴究治 
[馬路工程局瑣案]  
　　小販沈德甫王如林在南碼頭某茶肆中啜茗不知因何互相扭毆巡街捕見之一併拘至捕房捕頭令轉解馬路工程局總辦翁子文太守倩襄讞委員黃衡堂二尹研訊之下以二人各有不合申斥數語取具改過切結釋之使歸○柴販小九子欠余小明貨價洋銀二十二元向索不付因之口角互毆巡街捕見之一併拘送捕房捕頭令轉解工程局黃二尹研訊之下諭令交人保出自行理處○磗瓦匠戚祥榮行竊王阿奎之鋪蓋報捕後由包探緝獲人贓解送工程局黃二尹提案研訊戚認竊不諱並稱贓己銷去所得祇洋銀三元五角二尹判責五十板諭令王自行備本取贖 
[贈册鳴謝]  
　　十里洋塲繁華如錦風雅之事獨闕焉無聞兹者滬上諸君子搜羅近時名人所繪山水人物花鳥蟲魚用泰西印法印以行世顔曰春江書畫雖著墨不多而自饒韾逸晴窗展卷良足怡神是誠軟紅十丈中不可多得之韻事也昨承以一册見貽特書數言以誌欽佩 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　西人勞士以工人陳阿犬不肯工作投訴捕房捕頭派某包探拘護昨晨解案請懲陳供稱小的在某碼頭當扛煤之役以後自當勤愼從事不敢有違此次尚求恩宥讞員張柄樞司馬商之美副領事海君判令枷號兩禮拜發碼頭示衆○趙阿星行竊劉洪春張永興等家衣物報由某包探拘案請究司馬判責四百板以儆○顧阿生行竊高阿五吴阿仁等家衣物報由某包探拘案請究司馬判責三百板管押三月期滿逐出租界不准再來○徐良甫家婢女雙喜行竊洋銀三十四元寄存方桂寳處報經某包探一併拘案請究司馬判責雙喜手心二百下交徐領回管束桂寳責手心三百下取具改過切結然後開釋○前夜有孫阿大者徘徊路上形跡可疑由某號巡街捕拘入捕房昨晨解請訊究司馬詰知此犯前曾因案遞解回籍遂判責五百板逐出租界毋任逗留○張寳泉行竊陳王氏家衣物報由某包探拘案請究司馬判責五百板逐出租界以免爲害居民○譚壽生向周世堂周阿龍訛詐洋銀四元報由某包探拘解請究司馬判責五百板交人保出○申報館總經理人畢禮納函稱陳沁記釘書作工人薛老六周桂元透支工資不照合同作事等情昨日司馬飭差恊同某包探將薛提案略訊數語著押候過堂訊究 
[法租界公堂瑣案]  
　　項莊氏控傭婦蔣吴氏行竊衣服等情昨晨讞員杜枝園大令升堂訊鞫項莊氏渾身縞素投案訴稱小婦人賃居治下菜市街六月十九日丈夫逝世時小婦人亦病體支離因遷至滬南藉資静養至二十九日仍回原處迨七月十六日病愈查知室中諸物己被傭婦蔣吴氏付諸質庫旋搜獲質劵邀同見證湯顧氏送請訊追蔣吴氏狡賴不承大令著押候嚴比○顧雲祥控傭婦吴陳氏行竊小孩金鎖片及摺扇手巾等情大令飭提訊鞫顧訴稱今己搜獲摺扇手巾惟金鎖片堅不交出尚請究追吴陳氏俯首無嗣大令著押候嚴比○乞兒唐阿毛屢次犯竊怙惡不悛前日又竊取某姓家水烟袋一枝經包探緝獲人贓解案請辦大令判責手心五十下○偷兒王阿元被包探拘獲搜出質劵一紙洋銀四元解經大令訊詰王供稱小的胞姊在英界長裕里賣娼曾送給小的洋銀若干並非行竊所得大令飭包探帶往查問實無其事因判責二百板驅逐出境○俞泰生寄宿某小客棧經包探搜出烟槍一枝詰悉借自廣瑞豐烟館因之解案請究大令諭候往查昨日廣瑞豐主王阿三投案訴稱俞以洋銀一枚爲質借去烟槍叩求明鑒大令著將俞開釋烟槍給王領去○流氓阮大桂子攫取某西人所戴草帽經包探解案請辦阮俯首求恩隨有王阿三者叩求將阮保出大令准之○賊犯陳阿六俞受生行竊某姓家衣服火油等物經包探拘獲連贓解案大令判各責一百板贓存候失主具領○俞某遣某僕應升控陳子勤俞錫祺徐連生薦保木作頭莊長生起造洋房六所議定工料銀一萬三千六百五十兩忽地停工不作等情大令研訊之下應禀稱莊承攬此項工程立有合同言明逾限一日罰銀二十四兩今停工己四閲月爲此主人命小的控請訊究大令飭將俞徐交人保出聽候復訊核奪○周子善訴稱前與億康錢莊往來欠銀三千餘兩被莊中執事人夏少堂控經大老爺訊明交人保出理處今欠欵己由夏收清另有周伯欣付來支票銀一千零五十兩向小的購貨小的即將此票轉付億康嗣因無貨可交應將支票檢還不意夏忽赴英美租界公廨歧控請移提歸案訊核大令准之 
[美租界捕房紀事]  
　　德和洋行經收屋租人湯立卿虧欠所收租金數百元被洋行主查悉投報捕房捕頭遣包探劉阿柄前往拘獲押候解送公堂禀請讞員張柄樞司馬核辦○流氓王小弟郭慶郎專在虹口一帶招摇撞騙魚肉懦良前日冐充某包探夥役向鄉人王阿三訛詐洋銀一元數角事後王將情告知捕頭捕頭立遣包探倪順泉拘獲押候解送公堂禀請核辦○昨日小竊王阿生至穿虹浜某姓家乘人不備竊取衣服棉被適爲包探朱桂生所見拘入捕房捕頭令押候解送公堂禀請究辦 
[同仁醫院紀事]  
　　昨日楊樹浦華盛紡紗廠工人趙阿三偶不經心被機器壓傷左手旋由廠中司事人倩人扶送同仁醫院求治○昨日浦左某廠工人陳紅林正在修葺機器不隄防有重物倒下壓傷左腕負痛而踣昏不知人隨經同廠工人舁送至同仁醫院求治未知可免性命之虞否 
[先聲之導]  
　　一年容易又是中秋頃承宏大寳莊交來節省月餅洋銀四元移作敝堂醫藥等費數雖有限意實可嘉倘滬上各行號踵而行之將源源而來不難裘成集腋爰特綴數語以爲樂善好施者勸乞登報牘藉作先聲滬北天后宫前廣益善堂司董嚴信厚龔心釗施則敬朱佩珍唐榮俊葉貽釗等謹誌 
[金陵官報]  
　　七月二十五日運判劉鏡蓉到由京來又方在灜知縣程菊齡洪祖廉均奉示寫履歴正任昭文縣張嬴知縣郭曾程鄺兆雷王廷揚翁有成均到由蘇來奉調簾差安徽同知宋景行到奉調文闈外巡綽差直隸州王曜委文闈外總巡綽差正任桃源縣武麟禀知桃源任内交代於初叅限内算結欠正副各欵一律解清又王祖蘅由京引見回又黃金鉞禀知知縣鄭學書丁父憂府經歴謝繼松奉委文闈内操調堂差巡檢程初坤典史汪時薰均禀知到省二十六日江蘇候補道錢炘由京引見到省又高桂蘭巾蘇來知縣李如松叩謝補崇明縣　示鎭江關洋務彈壓知縣邵文炳到知縣　毅之章心培均奉委文闈核對印卷差監臨安徽撫憲聶差帖請安二十七日直隸州王曜辭赴揚公幹正任句容縣黃傅祁到交卸回並謝調簾差禀知奉湖南撫臺札飭賑捐案内議叙四品銜知縣周行成由京引見回又賀家保由京引見到省又安炳耀禀知英文繙譯廖欽元丁母憂安徽撫院文巡捕葛炳庚武巡捕湯得飛均到隨撫臺來崇安輪船劉德輝漢廣輪船甯樹森均辭送直隸藩臺吴赴清江江平輪船逃華緒辭赴爪州接主考福建提臺黃宫保到會二十八日調授廣東撫臺李興鋭到會即辭行候補道崔來臨奉示寫履歴劉庚年到由蘇來指分江蘇試用道郭本謀由京引見回江西侯補道徐紹楨到由江西隨撫憲赴廣東内閣中書陳守騫到湖南來又毆沛霖奉示寫履歴指分江蘇試用知縣鮑瑛到由京引見到省 
 
 

Page 10

 
 
   
 
 

Page 11

 
 
   
 
 

Page 12

 
 
   
 
