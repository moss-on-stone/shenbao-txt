# 1916 - 311 - 4915716

 

Page 1

 
 
   
 
 

Page 2

 
 
時評 
[讀松坡遺言（冷）]  
　　念之哉松坡雖死而其對於中國之心仍未死也其遺言之第一語曰（願我人民政府協力一心採有希望之積極政策）然則今日之人民政府不協力不一心不有希望而非積極政策者早在松坡心念中矣松坡不忍直言以傷其心然而聞松坡言者亦能有動於中勿使松坡傷心至於永遠而無極否耶 
　　其第二語曰（意見多由於爭權利）斯言也盖已破的而直貫我人民政府之心矣然仍不忍棄絶而示以補救之方曰（願爲民望者以道德愛國）蓋爭權利之徒每藉愛國之說以蒙天下松坡必已飫聞而厭聽之矣責之以道德使人自問其良心 
　　嗚呼松坡之言婉而其心彌苦松坡之言曲而其旨甚嚴松坡之身雖死而心未死今若人民政府聞松坡之言而不知感法者是直死松坡心矣 
[專電]  
　　北京電蔡鍔彌留口授隨員遺電總統上陳四事（一）願我人民政府協力一心採有希望之積極政策（二）意見多由爭權利願爲民望者以道德愛國（三）在川陣亡出力人員懇飭羅戴核請卹裝（四）鍔以短命未能盡力民國應爲薄葬元首閱竟泣下沾襟其第三事立飭照辦 
　　北京電昨英公使又至外部密談三小時昨晚夏次長宴之於外部爲朱氏餞行 
　　北京電英日俄法四使昨在英使館開聯合會議除討論借欵問題外兼涉老西開事 
　　北京電東海准銑日到京已派專車往迎段於昨日晉謁元首時忽又表示辭職 
　　北京電徐東海准十五由家起程至衛輝小住十七八抵京備專車迎徐來後預料孫洪伊徐樹錚將去職 
　　北京電訪許世英對於國會質問及某氏專横頗形憤慨準今日提出辭呈本擬昨日提出因一二事未了辭後卽赴津外間有許爲院秘書長說但許今尙否認之 
　　北京電許世英提出辭職段意改任院秘書長 
　　北京電鹽署劃一滇省鹽稅定内岸每百觔徵三元五角邊岸二元明年一日實行 
　　北京電商會聯合會包辦收買制錢事已邀財部照准七日舉出代表會訂草約定簽字日先交五百萬 
　　北京電海部訂正海軍獎牌給予規則十三條公布 
　　北京電議員郭人漳質問徐恩元及經理伍錫河收買鈔票謀利病民詞連陳總長 
　　北京電司法會議合省到者已十餘人今日在大理院開會次長徐謙爲會長大理院庭長余棻昌爲副 
　　北京電張仲仁有繼徐樹錚爲秘書長說但張不願來 
　　北京電馮來電已接收浦口商埠 
　　北京電顧維鈞有將任外交次長消息夏貽霆恐須免職 
　　北京電昨居仁堂軍事會議王參謀長及軍事顧問諮議皆列席要案（一）改編模範團爲近畿陸軍（二）派兵協勦晉北蒙匪（三）電促魯省民軍解散（四）添設新甘督軍及更調某兩省督軍（五）撫卹蔡上將聞並及徐樹錚外放問題 
[譯電]  
　　北京電天津老西開案之談判刻已有可注意之轉機英使朱邇典代表協約國公使現方從中調處以期得一解决此困難之辦法庶與法國之要求及中國之威嚴兩不相背衆望星期三日英使啟程返國之前老西開案或可和平解决今晨英文京報謂協約國贊助法人之要求扼華人之喉强使華人承認云云洵屬懸想之談（九日） 
　　北京電鄭家屯案與中國之關係較爲重大而華人視之反較冷淡但日本仍繼續要求滿洲之警權一俟伍廷芳出山即將嚴重肆其要索於中國他日伍博士到京定有一番忙碌（九日） 
　　北京電中國銀行兌現之擁擠今仍未減銀行門口求兌者仍衆該行所儲之欵已兌去大半幸鹽稅餘欵新近撥交故中行之財力爲之一壯目下有鹽稅項下數百萬元現資刻方由滬運來華字報攻擊某某外人銀行 
 
 
 

Page 3

 
 
謂其對於目下風潮不加扶助實則此說毫無根據蓋中行情勢之困難在於該行誇張餘資言之過甚而對於兌現估算太少並不在於外人銀行之任何舉動也外人銀行刻徇中行之請代收中行鈔票中行願見票即付都中近喧傳中行未開兌之前中行職員與國務員組織一公司折價收買中行鈔票聞該公司已以賤價收得之鈔票向中行兌換現資共逹四百萬元之多獲資頗鉅云云爲中政府與中行營業之信用計此種可恥之指責當立即剖明以釋羣疑中行希圖復振但其成功不能如預料之佳今交通銀行已受其反動力交通鈔票之價值又大落矣（九日） 
　　紐約電今晨威爾遜得二百四十八票許士得二百四十三票尙餘開里福尼亞等四州之四十票未知屬誰威爾遜如得開里福尼亞與明萊沙太二州之票則必獲勝（八日） 
　　紐約電威爾遜之獲選幾可必（八日） 
　　紐約電威爾遜已在開里福尼亞州得勢惟在明萊沙太州稍失勢兩黨勝敗仍未决（八日）以上字林報 
　　北京電英使朱邇典因老西開案曾於星期一日赴外部今日又赴外部朱邇典受同事之矚託出而襄辦此襄辦此事以圖解决擬於啟程回國之前獲一解决辦法華字報紀載朱邇典之舉動所聞不確完全誤會（九日） 
　　北京電昨日日使林權助因華人對於鄭家屯要求事漸有激昻言論特至外部予以嚴重之警告近來各省官吏議會商會等紛紛電致北京請政府拒絶日人關於警權與軍事顧問之要求故日使有此一舉（九日） 
　　北京電上海電稱伍廷芳博士聞國會通過外交同意案之消息頗爲欣悅將於兩星期内來京參院本定今日投票兹改於星期六日舉行顧維鈞或將任外交次長而所遺駐美公使一席將以伍朝樞繼任（九日） 
　　北京電兩年來查驗稅契之結果聞頗美滿據財政部所接詳册自開辦以來共收驗費五千萬元而以山東河南兩省爲最多各逾四百萬元（九日） 
　　香港電近在澳門被焚之瑞安輪船今已拖入船塢（九日） 
　　北京電昨日東京電稱蔡鍔病篤路透電社探悉今晨北京已接蔡鍔昨晨逝世之電國會聞蔡鍔死耗今日停會誌哀政界中大爲傷感（九日） 
　　紐約電形勢恒變兩黨各稱本黨候選總統已獲選晨刋各報一致宣布許士獲勝惟特刋中對於結果抱疑慮兩黨票數甚相近尤以西部各州爲甚或須重行檢點故大約須稍緩正式宣布結果星期二日夜半共和黨皆以獲勝爲喜許士夫人在共和黨本部抱許頸親吻而大呼曰君爲美國之大總統矣喜極而流淚如女童然許之三女亦狂喜欲絶今觀西部各州之現局或須以開里福尼亞與明萊沙太二州之票决之威爾遜與許士今於該二州以全力相爭今届形勢爲前所未有（八日） 
　　紐約電形勢仍時時有變許士現得二百三十九票威爾遜現得二百三十二票尙餘八州六十票未知各得若干民主黨仍佔上院多數衆院管理權屬誰尙在不可知之數 
　　以上路透電（九日） 
　　華盛頓電今晨一時距投票截止三十一小時後威爾遜顯可在選舉團得二百五十一票且尙在開里福尼亞州明萊沙太州哇里岡州佔優勢惟據傳來之報告而觀許士亦於以上三州逐時得勢據最近估計衆院之議員民主黨估一百九十九席共和黨佔二百零二席進步黨二席獨立黨與社會黨各一席尙有三十席未知屬何黨上院之議員民主黨佔五十五席共和黨佔四十二席尙餘一席屬誰未明如民主黨佔上院多數共和黨佔衆院多數則恐將相持不下惟民主黨今大有於兩院占優勢之象果爾則許士縱獲選必遭民主黨國會之反對（九日） 
　　大陸報 
　　柏林電波蘭獨立建設新國已於星期日正午由華沙總督當衆宣讀布告各公署皆懸掛德奥國旗與波蘭旗波人大爲歡忭（六日）德文報 
[東方通信社電（日本人組織）]  
　　東京電蔡鍔之病狀自七日午前起已漸有不順之徵候至八日午前一時忽神色改變施以各種治療竟不見效延至三時溘然而逝其致死之原因由於侵犯左右肺部至最後復起腸結核症遂於睡眠狀態中死去臨終時留東之家族皆不及送終其遺骸擬施福爾買林消毒後運回祖國日本朝野以中國前失黄興兹又遭蔡鍔之喪對於民國極表深厚之同情云（九日） 
　　北京電中國銀行對於兌換鈔票提取存欵概定二百元以内之限制現從五國銀行團領到本年一月至十月間之鹽稅項下餘欵約四百八十萬元故暫時儘可支持唯該行在京所發行之鈔票共有一千七百五十萬元所存欵項共有七百萬元故當局者正在竭力設法籌措資金云（十日） 
　　漢口電馮副總統昨日特派其顧問官王之番（澤音）來武昌大都王督軍於選舉副總統之運動爲馮盡力之處甚多故遣特使以表謝忱 
　（十日） 
　　漢口電湖南督軍譚延闤今晨乘日清汽船會社之湘江丸抵漢口擬於今晚附便船赴滬（十日） 
　　奉天電鄭家屯問題之負責任者第二十八師師長馮德麟昨日（九日）因政府電召匆促進京（十日） 
　　東京電日本人士提議創設日支協會定於本月十四日在東京築地精養軒開創立會犬養毅早川午吉郎頭山滿岡崎邦輔和田豐治中橋德五郎山本丈太郎江口定條諸人爲發起人向各方面邀集會員該會之目的在疏通中日兩國民之意志使中日兩國民互以誠意圖國交之敦睦該會之性質毫不偏於黨派或一部之團體惟以中日兩國相互之利益爲標準出於公明正大之態度耳（十日） 
[戰書]  
（英人路透電） 
　　巴黎電今日下午公報云松末河境雙方砲隊交綏甚爲猛烈德軍進攻薩伊里塞爾與法軍以短兵接戰爲法軍逐走陣線餘處皆安靜 
（九日） 
　　倫敦電海格將軍報稱英軍在亞美斯蒂爾東噴射煤氣且以炸彈擲擊戰壕線（九日） 
　　彼得格勒電今日公報云羅軍在布森山谷東面擊敗德軍捕虜百人俄軍在桀爾山谷擊敗敵軍俄軍在多瑙河境逐退敵軍前鋒後向南前進敵軍焚燬乞爾沙伐村（九日） 
　　羅京電羅境全陣線戰事大爲活動俄羅軍在復杜白魯加取攻勢敵軍被逼退走且焚燬數村各處戰局皆利於羅軍（九日） 
　　雅典電希皇及内閣現正討論協約國新要求内有交出海軍軍火軍艦砲閂及其他輔助品數欵希民大爲憂慮股票價大落（九日） 
　　亞姆斯特丹電末尼區電稱巴伐里亞亨利親王受傷殞命（九日） 
　　巴黎電法帥霞飛會意帥加杜拉於法意邊界（八日） 
[公電]  
　　香港梁任公報告蔡松坡在日逝世電　　北京大總統叚總理張總長范總長谷總長陳總長參議院王議長衆議院湯議長陳副議長陳二安先生籍亮儕先生國民公報館南京副總統廣東陸督軍朱省長李俠和先生雲南唐督軍貴陽劉督軍並轉任省長南寗陳督軍並轉岑西林先生成都羅督軍並轉殷鎭守使重慶戴省長杭州吕督軍長沙譚督軍范政務廳長袁財政廳長肇慶李鎭守使汕頭莫鎭守使黄道尹高州林鎭守使天津熊秉三先生馬季常先生汪伯唐先生上海康南海先生唐少川先生章行嚴先生時事新報館張君勱先生申報館新聞報館同鑒頃得日本福岡來電蔡公松坡因肺病延及心臟於八日午前四點鐘逝世國家失此長城痛悼何極後事現由蔣君方震石君陶鈞在彼料理謹先報聞梁啓超叩青 
　福岡蔣方震來電上海時事新報張嘉森鑒電悉松公遺電文曰國會大總統鈞鑒鍔病恐不起謹口授隨員等以遺電陳（一）願我人民政府協力一心採有希望之積極政策（二）意見多由爭權利願爲民望者以道德愛國（三）此次在川陣亡及出力人員懇飭羅督軍戴省長核實呈請卹獎以昭激勵（四）鍔以短命未克盡力民國應行薄葬臨電哀鳴伏乞慈鑒四川督軍兼省長蔡鍔叩庚云云近來病狀函詳震灰 
　　張孝準章士釗等轉梁任公經理蔡松坡喪事電北京大總統國務院參謀部參衆兩院中華新報國民公報轉各報南京副總統各省督軍省長省議會綏遠城將軍熱河都統均鑒頃接梁任公青電文曰天禍中國松坡病竟不救愴痛震悼國人所同喪事一切由超經理各處唁賻即由上海康腦脫路十八號敝寓代收望據電轉京外各機關云云特聞張孝凖章士釗彭允彞歐陽振聲張嘉森張烈林攝周善培吳貫因陳敬第袁思亮 
　　宜興臨時慶祝籌備處電上海蔣梓琴君轉申報主筆先生鑒共和再造又值馮副總統當選普天率土共表歡忱敝縣經官紳軍警商學各界公决於十一月十一十二兩日藉地方紀念日聯絡各機關全體開慶祝大會並於是晚舉行提燈典禮公推路仲怡蔣湘叔周厦千三君爲籌備主任先此電聞宜興臨時慶祝籌備處儲南强等蒸 
要聞一 
[中法交涉專待伍廷芳]  
　　據公府某要律云大總統日昨傳見代理外交總長夏詒霆密商對待法人之種種辦法並指示外交密要政策三端（因關外交緊要方針不便宣佈）令其積極進行又諭夏氏萬勿以法公使口頭退讓爲和平解决之先導務須始終堅持抗議主義以副全國人民愛國之熱誠在政府之意對於中法交涉原擬早日和平解决免傷中法兩國曩日之感情然自法使翻悔前議之後忽忽多日未見進行直至二日早晨法使方始通知外交部有繼續談判之意午後遂重開會議我國當局堅持將老西開一千餘畝之地自行開爲商埠並聲明此爲無可變動之辦法代使初謂中國若自開商埠對於各國人之租地住居或營業者自必同等待遇但法人在此地上有歷史的關係照此辦法殊欠公允我當局答以旣有如是關係則待遇法人不妨較他國稍爲優厚遂議及自治會及巡警等條項法代使要求會長一職須中法各有一人而巡警則須法人管理旋商至由法人助理而散詎至翌日法代使又翻前議四日並致函外交部正式聲明不允由我自開商埠當局立卽將原函駁回此項交涉已陷於困難之境六日午後某國公使至外交部訪夏次長詢問中法間交涉内容夏氏爲述其大略某使卽言以前談判情形我可不管今英俄日三國因與法國有同盟關係對於中法間此項交涉公同代定一種條件送請貴次長轉呈中國大總統今日俄日兩公使本約同來後因日本公使另有他事故俄國公使亦遂未來由某以領袖資格代表陳述意見云云所謂公同代定之條件内容如何尙未詳悉但知其爲不贊成我國自開商埠而已我外交當局以此案關係重大對於交涉辦理異常愼重雖已與法代理公使瑪德接洽兩次但尙未正式開始談判擬俟伍秩庸君就職後再爲此案辦理以昭愼重而免損失所有此案聞已由雙方議定延期一星期再爲正式談判之開始 
[總統府接蔡松坡惡耗]  
　　四川督軍蔡君松坡因患病請假赴日就醫自入福岡大學醫院後經日醫調治稍有起色其病狀詳情屢誌報端國人於憂慮之餘莫不望其早日痊愈不料昨午總統府忽接在福岡照料之蔣君方震來電聲稱自七號起蔡君病勢陡變頗覺險惡至八號晨已陷危篤狀况總統閱電立時電命駐日章公使隨時查報此事傳出政界異常震動深恐今明日内有萬一之變黄克强逝世未及一旬今又聆此驚人消息聞者惟有默禱蔡君之回春而復深歎國運之不幸矣又據確實消息月前福岡大學兩醫學博士曾有蔡君病狀報告送逹某處據該報告書云蔡君病喉甚劇以常術論惟有割取可愈然蔡君同時患肺不敢行使手術現惟有用藥調養難期有效恐難支持一年之久云云據昨日之電報觀之則我有功民國之蔡君其果自始即患不治之症乎嗚呼酷矣 
[徐州快信]  
　　張勳聞老西開交涉棘手昨復電京請力護國土勿以棘手而束手 
　　北京要人出京乘津浦車赴寗者絡繹於途張昨飭押車稽查妥爲保護勿與爲難 
　　臨時戒備司令閻肇興以刦案迭出現每日深夜親自督隊巡查以重職守 
[杭州快信]  
　　吕省長擬於省城新市場添設小學及小市場公共遊戲場已飭主管人員擬就計劃 
　　上海青年會總幹事余日章前經吕省長函請來杭演說現聞余已允於十三日先在公立法校開會演說 
　　江蘇絲商對於浙江省議會議决繭行條例雖有限制無異完全開放江浙連界必有影響昨特呈由江蘇齊省長電咨吕省長請予維持 
　　警政廳奉省長令改爲警務處其廳中科員人等均併入警務處 
　　前上虞縣知事虞德和逼令使女淑貞爲妾該使女不願乘間脫走投報地方檢察廳訴其嗜烟經廳傳虞到案察看後即送所調驗現已出洋一千元聘朱律師營救 
　　高等審廳長委任蔡熙爲黄巖縣專審員特理清丈訴訟事宜 
[南京快信]  
　　省議會爲協爭遼源交涉案昨致中央電云北京大總統國務院鈞鑒准奉吉兩省議會來電鄭家屯案日人有要求警權及軍事顧問之說兹事體大斷難稍事牽就致滋後累而啓效尤伏祈愼重交涉力保國權黄裔禹旬萬世利賴蘇省議會魚印 
　　黑龍江省議會因本省監視議員事休會昨致蘇議會電云本會因本省監視議員事妨害職權暫行休會俟中央解决卽行續開黑龍江省議會魚印 
　　省公署昨咨請省議會提前議决江寗鐡路局添購機車臨時費以便速辦 
　　省公署交議省立各營業機關五年上半年特别概算下半年特别預算案朱議員德恒提議裁併江北釐捐分卡案朱議員百通提議内河小輪爲害圩堤應按章規定取締案張議員毓瑞介紹吳縣公民陳洤等請議官中苛擾建議國會以蘇民困案即日列入議程付會討論 
　　南匯縣公民陸以鈞請議觀濤小學基金應歸鄕有案經省議會敎育審查認其理由充分應歸鄕有崇明外沙代表施滋培等請議恢復分治原案内務審查僉謂應根據上届議决分治之理由按照本會暫行法第十六條第九欵之規定改爲建議案即日付大會公决 
　　華瀛俱樂部明日（十一日）假韜園開會歡迎馮副總統 
　　前軍署諮議廳長胡嗣瑗已就馮副總統秘書長昨已到府視事 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[七日兩院開會紀事]  
　　昨日（七日）衆議院於一時四十五分開會出席者四百一十八人湯議長主席報　陳發檀報到後並未到院是否應照院法辦理但鄒魯代爲請假可否有效衆無異議於是先由馬驤動議變更議事日程首提議查辦陜省陳督軍案（詳情見另條）由議長指定幾人修正文字休息後報告劉崇祐云本案標題上反抗中央及破壞議會二語所指均不甚明瞭郭人漳謂可令提案人與秘書長斟酌定之次由陶保晋動議外交緊急政府已提出伍廷芳咨到本院應先投票並謂陳案僅關一省不如外交重要爭論結果有人發言不能一時有二動議似應先行表决陳案馬驤遂登台說明理由衆贊成議長擬付審查衆謂不必遂通過由秘書擬稿咨政府嗣即提出外交總長同意案有謂伍之外交經驗素著衆所共知不必要求總理出席即可投票有謂不合法定手續非請總理到院宣布歷史不可一面即電請段總理出席叚總理未出席之前由外交夏次長報告天津交涉情形遂開秘密會一面由主席報告上次交通部質問案王次長報告不得要領今日許總長已到院應先請出席答覆照例請旁聽人退席遂羣起質問中日實業公司之借欵三百萬元許總長自行承認以電話抵押爲違法遂由衆擬提出彈劾案許總長退席後即投外交總長同意票投票結果同意三百九十票不同意僅二十八票遂以多數同意通過旋即散會 
　　同日下午一時參議院開會議長王家裏公出副議長王正廷代理主席議員列席者一百五十六人延長時間至一點四十分始克開議主席首先報告議員請假在七日以上者五人均無異議惟蒙古某議員赴西藏宣慰請假二月王湘君及章兆鴻君皆謂議員不能兼任宣撫等事主席謂於臨時約法蒙古議員另有規定衆謂付表决遂由秘書長朗讀來函畢主席謂贊成允許蒙古議員某請假二月者起立多數主席謂四川陜西新到議員某君將證書前來應交審查遂指定張我華君等五人爲審查員審查之龔煥辰君謂爲中美鐡路借欵事前曾提有質問書迄未答覆本員臨時動議電請國務總理交通總長出席質問表决少數黎尙雯君又動議爲興亞借欵事請農商財政總長出席質問附議在五人以上表决少數趙世鈺君謂陜西督軍陳樹藩强横專權搗毁省議會縱匪殃民於立法機關關係甚大應請國務總理出席質問有何種對待之方法李述膺君亦表示此意主席以趙君動議付表决多數由秘書打電話遂照議事日程開議第一案提議咨請政府將此次關於内務部行政訴訟所援據之法律交由國會解决案議員張我華提出提議人說明理由畢並聲明改爲一種動議與衆議院議員汪彭年君同付表决藍公武謂袁政府時代所公佈之法律多未經立法機關議决何不一體交來張我華君謂爲解决緊急事件暫息紛爭故提此動議陳善君表示反對原案湯漪君則謂我國會應保守立法尊嚴何以議事日程標題竟書爲解决案卽有所更改亦應由議長聲明陳銘鑑君謂原案援引臨時約法第十九條第八欵則成爲一種建議案如爲建議案則應由本院議决咨交政府無兩院一致之必要於是議論紛紛劉映奎君提起討論終局附議在三人以上表决多數主席又以張君我華動議表决起立者三十人少數否决劉積學君動議變更議事日程先議第四案附議在三人以上表决少數遂接議第二案請查辦廣西財政廳長田承斌納賄違法案議員黄紹侃提出由提議人說明主旨後楊福洲君謂此案無討論之必要只以成立不成立付表决主席謂贊成第二案查辦案成立者起立多數通過主席謂現在段總理出席請大家質問趙世鈺及李述膺等質問畢（詳情見另條）總理退席接議第三案法領事强佔天津老西開案應請政府先行拒絶法代理公使以便嚴重交涉建議案議員吳蓮炬提出朱議員兆莘動議此案關係外交應不公開請旁聽人退席衆請表决主席謂贊成朱議員動議者起立少數遂由提議人說明理由後衆請以成立不成立付表决主席謂贊成第三案建議案者起立多數第四案河南省議會議員楊允升等及議員楊漢光等請願事件請願委員會提出委員長章兆鴻報告應爲受理並應恢復該員等資格陳銘鑑及陳善二君皆反對委員會審查報告韓玉宸君則贊成審查報告爭論良久焦易堂君提起討論終局之動議表决多數主席又謂贊成請願委員會審查報告者起立多數遂成立時至五時尚有三案示議主席謂贊成延長時間三十分鐘者請起立少數遂宣告散會 
陜省會搗毁之兩院動議 
　　陜省議會被王礪廉等搗毁各節曾紀昨報兹者衆議院七日常會議員楊銘源馬驤寇遐李含芳尙鎭圭等遂提出查辦陜西督軍兼省長陳樹藩案其文曰陜西承陸建章殘暴之後土匪蠭起民命顚危今督軍陳樹藩於西南起義之時被擁獨立視師灞上陜人責以保持共和恢復秩序望之至殷任之至重乃該督軍弄權逞私土芥民意沈於烟色從不治匪綏德以南全成匪窟鄜州中部延安清澗俱陜北名邑相繼淪陷陜北千里民命百萬爲土匪蹂躪殆盡而該督置若罔聞同州鳳翔距省甚近宜爲該督勢力所及然韓城澄城近俱失守鳳翔全屬遍地匪蹤渭河南北之人民俱流離蕩析千里爲空夫此猶曰土匪所爲然兵隊擾民爲害尤甚該督部下王飛虎郭振軍駐紥西同兩屬擄財行刧行同寇盜近王飛虎一營更譁變搶刦轉爲流寇其派往陜北之兵亦於鄜州延安譁變而所任陜北鎭守使党自新又復逗留不前夫陜西秩序之糜爛人民之痛苦至於此極稍有人心寗忍坐視乃該督身負重責毫不過問不惟無治匪之力且並無治匪之心坐令上郡淪陷三輔成空此陜民所不能容忍而中央所不應默視者也該督兼任民政措置乖方假軍殃民陜禍益亟中央特任李根源長陜原欲實行分治而專責成乃該督縱容私人倡言反對初則假公民以電阻繼則嗾部下以恫喝愈演愈奇至有直接對於新任李省長電要携欵六七百萬始可來陜之奇聞然此猶可寛假也最痛恨者據陜西省議會來電本月二日更任令其私人劣紳王礪廉糾合少數惡紳一班土棍約百餘人假公民名義闖入省議會脅迫發電反對省長百般辱駡搗毁議廳搜打議長議員該會爲暴力所刦遂至休會夫省議會爲地方最高自治機關該督原有保護之責乃於軍警森嚴之省城地方任令少數暴徒悍然破壞而事後電告中央則揚稱有公民二千餘人因反對省長波及議會且聽令該暴徒王礪廉等發電中央淆亂觀聽是則非該督之嗾使亦必爲該督所縱容統觀前後該督縱容兵變包庇土匪負罪國家已無可逭况乃把持政權抗拒任命竟敢冒天下之大不韙以破壞我莊嚴之省議會行同　據蔑法已極使此尙可姑容則國法之尊嚴安在中央之威信何存不特陜西治安不能保全恐各省自治機關皆將爲暴力所摧殘中央任命官吏皆將爲武人所逐去國本所關寗獨一陜今爲救陜西人民計爲保中央威信計爲擁護國法保持統一計謹據約法第十九條第十項及國會組織法第十四條與議院法第四十四條之規定提出查辦案祈付院議公决云云 
　　同日參院開會後有三種動議俱請國務員出席而趙世鈺君請總理出席質問陳樹藩蹂躪議會之動議獨得通過總理入場就席後遂開始質問趙議員之質問共分三事一爲陳樹藩縱使部下人等反對省長損失中央威信二爲縱容劣紳王礪廉等搗毁議場索打議長該督知之則爲違法不知則爲溺職三爲該督縱匪殃民中央對此事擬如何處置言畢李述膺君質問謂本席質問二事其一中央威信問題溯此次陜西省議會被刦之原因起於陳樹藩反對中央任命李根源長陜西自李有即日赴陜消息陜西軍官聯電阻止其中最荒謬駭聞者至有中央若必令李來陜卽當以最後之手段對付夫李根源爲中央特任命令陜西軍官悉歸陳樹藩節制今陳竟敢任令已之部下對於中央命官而以最後之手叚對付試問陳督軍目中尙有中央否且中央任命吏有忤軍人之意者軍人即爲反對試問中央以後是否猶要任命省長且中央任命無過可指之省長而軍人竟敢倡言反對試問中央是否猶有任命權其二議會尊嚴問題本員昨接省議會四日印電（電文見昨報）此在表面上雖係公民搗亂而陳樹藩實不能辭其責蓋省議會所在地與督軍近在咫尺該公民等竟能於軍警森嚴之下糾合土棍據陳督軍電云多至二千餘人閧入議會搗毁議廳索毆議長事畢則閧然而散且能發電中央淆亂觀聽是否陳樹藩明知故縱且據陜議會印電有惡紳土棍百餘人而陳電則誣稱公民二千餘人竟多至二十倍故意張大其事是否故爲該暴徒解脫夫省議會爲地方最高之公意機關至爲神聖雖絲毫亦不許侵犯乃陳樹藩竟敢縱容該暴徒搗毁議場索打議長現在陜西省議會已被暴力破壞使中央不爲嚴厲之糾正他省效尤試問各省省議會是否尙能存在國本有無動搖陳樹藩縱匪殃民罪蹟昭著當在總理陸軍總長洞鑒之中乃竟於縱匪殃民之餘對於中央命官縱容軍人反抗對於陜西議會縱容公民搗毁敢問總理對此爲保持中央威信計爲維持省議會尊嚴計持何態度有何辦法云云段總理答云已去電申斥並令陳督軍維持省議會趙君復問中央去電已不止一次是否一電可以有效李君重申前說謂該督旣破壞省會今復令破壞者維持是否有效謂宜由中央維持段總理答現在先去電斥責俟數日事實明瞭後當派員查辦韓玉辰君請申斥陜北鎭守使及督軍以後勿再有此等事件且中央最後對付之法如何叚公答稱中央威信萬不能不保持已嚴電斥責於是衆聆段公負責任之言俱表滿意叚公退席鼓掌以送之 
　　國會議員以陜省議會之遇暴休會此非一省之事乃全國自治機關之存廢問題特據情電逹各省省議會共彰公論而維國法其原電云各省議會鑒十一月二日陜西督軍兼省長陳樹藩縱惡紳王礪鑒等百餘人號稱公民國追脅議會反對李省長根源不遂横肆辱言搗毁議廳索毆議長議員該會不能執行職務因卽休會等情竊維任官爲中央特權李氏無劣迹可指陜會守正不阿未肯附和此亦民意所在職守宜然陳督操縱不得遂萌忌念竟敢於嗾使軍界反對之餘復令暴徒托名請願破壞議場似此土芥民意目無中央非特國法失效抑亦國本動搖後患所曁寗獨一陜除要求政府究明責任外謹電警聞希貴會一致共彰公論剗除暴力杜他省效尤以維持省議會之尊嚴於不墜臨電悚惶無任翹企陜西國會議員趙世鈺李述膺焦易堂李含芳楊鈞源寇遐尙鎭圭馬驤等十八人 
[破壞中行信用之一證]  
　　新華拒納中鈔 
　　中國銀行開兌之始籌備歴三四月之久現金至千數百萬元之多復經國務會議議决然後實行大總統特别注意時勞詢問而一般人民對於中鈔極爲信用故開兌一星期間絶未擁擠詎意某系之素持反對主義者設爲種種破壞之陰謀其破壞方法除造謠勒價大宗取兌外尤以授意新華銀行拒納中鈔爲最甚兹録交財兩部公函如下其一交通部致中國銀行函云本部令行京奉津浦各路局將所有貴行鈔票一律收用毋庸另分畛域以爲流通鈔票扶助金融之計現查新華儲蓄銀行對於貴行鈔票祗允代取不能作爲現欵存儲明係推諉即隠示拒絶應請貴行迅令該行照常收用其二財政部致新華銀行函云中國銀行兌換劵自遵令開兌以來人民心理極爲信用凡屬銀行團體尤應同心一致維護金融貴行如遇存户將北京中國分行兌換劵交存務應一律收受萬勿預防提現先爲拒絶致落人民疑竇此事與中劵信用有關即爲金融大局所繫用特具函通告云云據此以觀新華之拒納中鈔蓋已信而有徵矣 
[五原警電與逃哈交涉]  
　　交通部昨接五原來電據探報黄河西岸實來陜寗變兵七八百人後山聚匪三千餘人圖謀攻五原昨距五原三十里沿河地方竄到零股匪百餘人經高司令率隊擊散聞褚旅長在毛胡同迎敵有失利之說人心惶惶更慮交冬黄河氷凍南北通行變兵與匪聯合一氣五防僅高司令四營兼護敎堂九處分守要隘二十餘處均相距一二百里攻守良艱若不厚加兵力匪勢必至猖獗西北一帶不堪設想云云 
　　本届俄屬哈薩紛紛逃入中境迭經新疆伊犁軍民長官迄與俄領交涉尙無實在辦法而日前俄軍又在洋龍栅一帶攻擊逃哈於是乃紛紛向伊犁等處逃來鎭守使楊飛霞旋接駐伊俄領照會稱俄軍用砲擊斃俄哈實係伊等擄掠人口所致且婦女何辜彼乃扣留不放此事有違公法並於人道有虧應請貴鎭守使速將該哈擄去之人送交本領事館云云楊鎭守使接到前項照會後卽旅遣專員哲爾及春帶騎兵一排前往特克斯會同郭指揮官查辦一切聞已有電到京報告詳情 
[續募五年公債之電催]  
　　民國五年公債發行未幾即值西南起義金融阻滯中止勸募迨共和恢復大局敉平亦因甫經瘡痍宜事休養不敢進行特以善後事端紛至沓乘所在需欵又默察人心頗能信賴政府爰將此項公債電催各省繼續開募幸風聲所樹響應尙多現將募債期限展至本年十二月底截止各省承禀債欵除滇黔蜀兩粤等有特别情形外均承認照原派額數竭力籌募並認隨募隨解以濟要需計目下實收債欵數目山東一萬元山西三十萬一千元河南七萬五千元黑龍江一萬八千九百餘元湖北十五萬元安徽十七萬元江蘇十八萬五千元京兆一萬元甘肅六萬元直隸五萬元奉天四萬一千七百餘元合計一百十餘萬元此數雖距二千萬元之定額尙遠但各省現正努力前進如湖北扣至十月二十六日爲止包賣及認募確數已逹五十六萬元之多其他疆吏亦類能瞻顧全局不讓湖北獨步刻報解債欵者雖多寡不一而已均在進行中也 
[川軍界發起追悼先烈大會]  
　　川省軍界發起四川死難先烈追悼大會其公啓云維我民國旣蹶又張先靈後勁再造新邦憶自癸丑二次革命昊天不弔亂靡有定疆場馬革博浪鐡椎前仆後繼氣薄風雷曰五色旗染之以血曰中華國鑄之以鐡維凱旋門即斷頭台一握好花留與後來迄於去歲籌安會起日月沉埋死者已矣疇發之華疇流之芳於兹三載秋風慘傷滇旗一麾蜀幟如火不逾數月共和還我嗚呼白楊蕭蕭悲風殺人河山滿眼枯骨委鏖天下豪傑飲至策勳詎忘先烈昭昭鬼神而我蜀人尤堪涙把巴江錦水秋高肥馬不旌旣往奚示來者願持香花與衆共撒爰約同人追悼是開仁人君子云胡不哀或挽以聯或誄以文或解囊槖賻之以金其有弗彰姓氏就湮采其事實言告同人嗚呼蜀山蒼蒼蜀水茫茫前車不復來軫方長締造艱難匪自今日義烈千秋民國萬世民國萬世靡有已時願都人士念兹在兹爰擬定辦法如左（一）追悼地點會府（一）日期從陰曆十月十一日起（卽陽曆十一月六號）至十三日止第一日軍警政各界追悼二日神商學各界追悼三日女界追悼（一）徵求先烈姓名事實關於二次革命及此次死難諸先烈匪惟事蹟不詳亦且姓名未悉尙望同人彚陳顚末備誌里居如有烈士之像片著作及可作紀念物品者均請先期寄交省城會府内四川死難追悼會籌備處發起人姓氏如下余際唐楊辛友盧師諦陳澤沛熊克武吳慶熙張午嵐杜關唐宗堯游盛祥龍灼三冷遇春黄仲萱張逹三丁厚堂陳光廷李煜森張漢但怒剛孫澤沛郭文欽彭君蒲余龍許小魯汪蜀宇王靖侯黄斗寅謝百城賀昇平張子釗王述槐傳眞吾郭夢之李晃父黄氷如方琢章曾子玉譚創之劉牖民曾國彬胡玉鳴楊德宣范愛衆劉永年左應麟陳鳴謙沈子鋼楊南臯劉光藩鍾昌榮曾硯愚鄧明綱鄧余激劉紹斌雷建侯李字杭陳其湘楊伯純毋劍魂吳行光王兆奎黄穠江劉念謨劉亞休胡炳泉葉惔公孫長子公啓 
　　此外又有人發起一追悼陳張兩先烈會其公啓云敬啓者已故川江水師參謀長陳君芷江四川民政長張君烈武癸丑重慶之役陳君戰死來鳳驛甲寅冬天津血光團事發張君殉焉兩君義烈卓絶志行昭然尤爲同人等心悼兹因發起追悼會籌備處追悼二次革命後諸烈士同人等對於死難諸烈旣有難忘對於陳張兩君尤深感歎此公誼私情益用戚戚於心而不能已也爰由同人等私人捐欵於追悼全體會畢之後賡續開會一日卽陰曆十月十四日特别追悼陳張兩君凡我邦人君子如有哀誄挽聯賻金即祈寄交會府籌備處以便臨時設備實深請盼謹啓熊克武楊寳民方琢章陳澤沛楊維唐宗堯陳國璽張煦鍾昌榮左應麟盧師諦冷遇春龍光陳萬仭李理陳樸黄尊璠胡易杜關杜黄胡靈曾寶森余際唐簡憲黄澄清鄧明綱黄以鏞傳霖舟劉紹武鄧余澈葉棪同啓 
[川省會與戴戡陳宦]  
　　九月二十一號川省議會繼續開常年大會午前延候多時至十二鐘始足法定過半數廖澤寬臨時動議軍民分治國中已成一致吾川省長中央已簡戴戡本會曾電反對現在戴戡未到本會究持若何態度廳當討論李文耕亦動議陳宦經國會議員提出彈劾案本會接有來電應如何對付亦當討論唐議長宣布贊成臨時動議者須五人以上始能付討論是時報號贊成者約十餘人劉揚發言本席爲下川東人民日來接到函電多起所稱戴戡行爲最悉黔軍在酉秀黔彭種種不法居然委石堤統捐局長并估提國家稅地方稅等欵謝聯輝亦謂戴戡未到省就任卽放官提欵殊爲非理章咸謂戴戡越權本會可電中央陳述謝聯輝又謂以堂堂正正軍隊亦在自行籌餉本會應當糾舉陳宗緒謂黔軍係劉顯世所派在秀山處置祝學富家諸多不合在黔江與鹽防亦生轇轕有人質問戴會辦竟認爲自己所部擅將川省國稅地方稅提取如同私人財産越權提欵實據甚多本席主張速電中央請速撤回貴州省長主任鄧壽亦臚舉戴戡在黔賣官鬻爵種種不軌行爲貴州人大不承認未必來川即可革面洗心本員亦贊成再電中央糾舉田良楨謂戴戡在貴州賣官本省收稅放官本席認爲不合且戴以省長兼會辦於軍民分治之政大相違反現在四川大局不得以軍民兩政混合假使戴來羅督軍自無容身之地故羅督前番辭職即此川省現狀無會辦軍務之必要本員之意應請中央撤回戴戡仍回貴州原任游運熾謂本會前曾電中央反對戴戡未得回 
 
 
 

Page 7

 
 
復今據劉議員所列戴戡種種不合本會可否將現在情形列入再電中央是時又有數議員均發反對戴戡之論議長以請先贊成發電者付表决得多數贊成某議員謂戴現將起程來省如來未必拿兵抵抗麽又有人云本會先電逹戴戡勸其緩來可也此事議舉乃繼續討論陳宦案謝聯輝登台叙述陳宦在川種種事跡伍鋆謂陳宦事實人人皆知可不詳述是時有數議員同時發言鄢澍謂一個個說好麽鄧壽尙欲發表意見衆云不必說了是時有數議員因擬戴戡電到秘書處者議員命書記請回李文耕因陳宦事又有所陳述唐議長將此事付表决初不甚明瞭復又重行提出以墨板書（將陳宦禍川全案擇要電請大總統國務院及參衆兩院嚴辦）字樣贊成者起立（全體）遂摇鈴休息說者謂自開會以來惟今日秩序較稍整齊云 
[蕪湖快信]  
　　蕪湖各帮商人近因商業衰敗已逹不可收拾之勢故特相約組織商業維持會以消除商業障碍合謀商業進步爲宗旨於五日假岳陽樓花廳開成立會票舉陸如珩爲正會長姜志彬鳳朝曦爲副會長以便進行 
　　倪省長日前接内務部電略稱考詢知事兹經各省長要求展限特再通電展限一月儘本年十一月二十日以前赴部報到補行考詢云云當卽通令各縣知照 
　　省垣高等審判廳長張志入都赴司法會議業於日前起程倪省長刻因中央敎育行政會議又派本署敎育科科員郭世綬前往 
　　繁昌桃冲裕繁鐡鑛公司開辦以來頗著成效現爲便利搬運鑛砂起見擬自行建築專用鐡道由山至荻港江口計十七華里共需經費三十萬元已向中日實業公司借定日前該公司將造路圖說陳請倪省長察核刻已照准咨部立案矣 
　　倪省長曾因太平山鑛約案發生特派專員吳庚前往繁昌當塗兩縣調查鐡鑛共有幾處鑛質優劣如何已領辦者公司爲何名資本是否充足務須切實查勘詳報 
　　陸軍第二師騎兵二團一營軍需長周得勝携欵潛逃張督軍准陸軍部咨已令蕪湖道尹轉飭所屬一體通緝 
　　陸軍第十師現派正軍需宫趙慶褆來蕪採辦軍米一萬包第四師亦派弁目焦玉山來辦軍米六千石倪省長准咨已訓令蕪關監督曁米釐皖局一體驗照免釐放行 
地方通信 
[蘇州]  
　　發見銷售嗎啡總機關蘇州觀前蘭花街余某家中假借某藥房運銷嗎啡城廂内外及市鄕各處均向余家購買近來銷場甚廣前日過駕喬某剃頭店派學徒兩次往購嗎啡二十元均爲附近流氓偵知搶去剃頭店主被搶後即扭住流氓至南路五區經劉巡官訊明事開銷售嗎啡機關解縣訊辦復經裁判員審間據供余才夫家每天批發門市銷售城鄕各處在二百元以上并云蘇城各處銷售者均係余姓一家所售出云云當將剃頭司及流氓等分别科　丁案一函禀明知事孫少川君核奪昨日孫君商准　警廳長密派檢查設法偵查恐其運存某藥房混雜於藥水之中不易判别故請定某醫生預備化驗此案發生之後王道尹亦令警廳迅速檢查各檢查奉令後已設法密查矣 
　　新舞台險釀巨事閶門新舞台係髦兒戲班開演後日戲原定星期三星期六星期日三天夜間則逐日開演如有軍警參觀由朱鎭使議定半價以昭優待昨日星期三例演日戲乃該舞台忽然改爲一四故未開演是日適輜重營兵士放假各領半價戲券往觀日戲比各士兵至園時人影全無各兵士以該園星期三停演係與軍界作對一場興致化作一團憤於火是有打戲園之聲適鎭守使署之監視員在閶立卽電報朱使請速調兵防禦朱兼師長卽令第七團之第二營一律全武裝荷銷帶彈馳往閶門彈壓一面復令工輜營長朱廷炬率領在營休息之輜重兵一隊（共二隊輪流放假）跟蹤隨往未幾警察廳保安隊亦至憲兵第十連亦加班梭巡經朱營長等到場喝令各士兵還營方始無事 
[無錫]  
　　軍警觀劇之衝突前晚有陸軍警察第二中隊之小隊長劉懷西偕同警察所稽查王貴臣等數人至啓民髦兒戲園觀劇因按目招呼未周致與該園收票人施星斗衝突當場有人喝打將施拳足交加經該園駐有彈壓之憲兵上前勸解股東惠某亦懇求停手仍扭打不已茶壺茶杯飛成雪片人叢之中忽有一牌櫈飛來誤中憲兵董錫鎭之頭部一時秩序大亂觀客紛紛逃散台上女伶見勢不佳亦卽躱避隨由憲兵排長將受傷之惠董二人送往大向醫院醫治該園亦即宣告停鑼由園主孫希回報告警察所在場目覩衝突之警察所稽查王貴臣亦詳報楊知事雙方呈詞大相逕庭經楊知事批令警佐吳桂森查勘辦理啓民園停演兩日要求賠償損失並欲電禀上峰嗣由吳警佐調處始於九日晚繼續開演聞調處之法因該園創始之時暫用蘆蓆搭蓋曾經縣警所取締暫准試辦二月期滿之後如不另造瓦屋卽須停止本月陰曆十三日已届限滿此次衝突之後由吳警佐允准通融續演該園始不索賠云 
　　託請醫擄人勒贖盛巷内小兒科醫生曹仲容行醫多年生涯甚佳日前忽有形似鄕人者敵人備有船隻踵門相請赴某鄕某家看病並取出請俸洋十元且謂病人危急須請隨夜動身曹醫生以病家聘赴鄕間看治事屬常情即允其請解纜動身詎去後數日並不歸家且音信杳然家中惶急不堪派人赴鄕尋訪亦無着落日昨忽得曹親厥自上海來信謂已被人擄住須出三千金方能釋回如來可至上海寶昌路接洽云云匪徒擄人勒贖之法愈出愈奇矣 
[鎭江]  
　　慶祝副總統就任八號爲馮副總統在寗就任之期鎭郡軍政警商學各界均懸燈結彩同伸慶祝此外象山焦山各礮臺曁停泊江中之各軍艦亦高懸五色彩旗鳴礮慶賀 
　　商會總理赴寗寗滬總商會發起鑄造馮副總統銅像前經函請鎭江商會吳總理赴寗會商當經商會復函承認兹聞寗滬各商董現已籌妥鑄造辦法先攝馮公小影用泥土雕塑成模然後再用銅鑄估定經費約須十五萬元俟各商埠商董到寗會議後卽行鳩工開鑄吳總理聞此消息正擬束裝動身旋又接省電馮副總統於本月八日在寗就職故卽於七號乘夜班火車至寗慶祝並會議鑄造銅像 
　　省委查辦控案鎭江酒商喬南冷曉泉等以前充烟酒公賣董事之郭小雲舞弊營私妨害稅務臚列種種劣績公禀江蘇烟酒公賣局請爲查辦高局長據禀後立委候補知事周　同前來查辦周君昨己蒞鎭假江邊大觀樓暫駐行旌 
　　擬設游民習藝所鎭屬金壇縣知事倪君以竊盜充斥實由於生計困乏現爲弭患起見擬創設游民習藝所撥竊犯之年富力强而無職業者若干名入所習藝暫設小木竹器棕繩裁縫銅器皮工六門每門各僱技師分班敎授以學成一門技藝即爲畢業其貨物不閱利息總以行銷迅速爲貴聞不日即可開辦云 
[杭州]  
　　長安貨車火災續聞前日貨車行抵長安五十六號箱車紙貨被焚一事已登昨報兹悉被火之紙貨由三聯與愼大兩轉運承運業已舉商界代表顧竹溪嚴少三二君轉運代表高子嘉鮑子華兩君分途赴滬與路局交涉善後辦法以路局所訂貨章第十二條如遇兵險火災等情概不負責則行家未免吃虧太甚要求賠償而路局以車輛損失已屬鉅數旣有定章亦不譯賠兩相交涉猶無結果路局一面已派巡官運輪稽查分段密查致火原由以憑核奪 
[安慶]  
　　婺源村立小學畢業紀事安徽婺源北八區石源村立高等小學校於十月二十六號午前行畢業禮其秩序如下甲序立乙校長敎員及畢業學生向國旗行三鞠躬禮丙畢業學生對校長敎員行三鞠躬禮丁校長升壇發給文憑並本校奬章縣敎育會賀儀每名大銀兩元戊校長俞變致訓詞己敎員演說庚來賓演說辛學生答詞壬禮畢計畢業者七人俞明瀾俞明槐俞明鑑俞明善俞光鋆俞明樹俞世江 
　　預備自治經費皖議會建議預備自治經費不准動支一案經衆討論以各縣自治機關停滯以後所有自治區欵産由官廳撥歸他項用途者在所不免然各縣情形不一今省議會旣經召集縣議會及鄕自治恢復之期當然不遠自應預爲籌畫以便凖備進行凡從前官廳如有移撥自治欵産歸入他項用途者概劃歸地方財政局經管一面由縣知事督同地方財政局專管撙節開支寛留餘地其向無自治的欵者亦應早爲籌措以免臨渴掘井之虞昨特咨請省長通飭各縣知事分别辦理倪省長已飭各縣遵照矣 
[湖北]  
　　假冒議員招搖謝耀廷圻水人前在省議會服役因事被革出會遂冒充省議會議員謝樹森在外招搖前日持謝樹森名片赴警察二署謁見署長要求爲已革警士陳本鑑謀事經署長再三盤詰據稱謝樹森係第二區新補議員因開茶話會與衆議員意見不合遂辭職出會署長見其言語荒謬當如電詢議會始知冒名招搖隨即在身畔搜查獲有伍造鑪晏宗傑謝樹森名片數紙及省議會空白信紙多張復加詳訊謝耀廷供稱冒名不諱當以冒充官員案關刑事於日昨將謝陳二人押解地方廳訊辦 
[福建]  
　　省議會致中央電天津老西開案閩省議會得天津省議會來電請協電中央以作外交後盾後立即開全體研究會公電中央其電文云北京大總統國務院參衆兩院鈞鑒法領强佔天津海光寺窪捕逐華警此事關係領土主權請向法使嚴重交涉以保國土閩省議會叩宥 
　　凖備歡祝省慶十一月九日係閩省光復紀念日福州政學商各界現已紛紛預備届時慶祝布帮救火會擬聯合各救火團舉行提燈會並往致祭烈士祠繞途省議會省長公署向國旗行鞠躬禮中亭街泰來聚綢緞布莊編撰有懽祝省慶詞章其内容祝詞祝歌文苑什録等現已付刋以備是日贈送各界人士閱覽店内以黄菊花結成山形爲閩人就義者紀念 
[陜西]  
　　豫匪佔據鄜城聞豫匪張青山前在青澗變後意欲竄入安邊至望瑤堡大肆擄掠毫無忌憚適逢井軍南下遏其進路該匪遂折而南竄所過殺人放火無所不爲竄至鄜縣該城駐紥曹軍勢力太孤城遂失守該縣知事已詳報上峰想司軍務者必能設法剿除爲民除害也 
雜評一 
[模範人（一子）]  
　　宇宙内至危極鉅之事業能擔當而又能擺脫者人所最難能者也 
　　見理有絲毫未明愛國心有絲毫未至卽不能擔當也權利有絲毫未忘貪戀心有絲毫未除即不能擺脫也人尙遲徊瞻顧而蔡鍔已先千萬人而起可謂擔當人之所不能擔當人方紛爭攘奪而蔡鍔已先千萬人而退可謂擺脫人之所不能擺脫嗚呼蔡鍔豈非千古之一人耶 
　　雖然蔡之能至此非偶然也蓋精金美玉之人品定從烈火中煆來掀天揭地之事功必冋薄冰上經過嗚呼人之學蔡鍔者可以知所法矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[要求請願恢復自治之覆電]  
　　江蘇縣議員聯合會前因恢復自治一事已接部電暫從緩議重復電請參衆兩院江蘇議員趕速請願曾誌前報昨日該會及江蘇省議會接得參議院江蘇議員蔣曾燠等來電對於此事叙述頗詳合亟照録於下省議會縣議員聯合會均鑒省會儉電及聯合會請願書均悉兩院恢復自治案係建議方式國務院因舊制於事實不能適用故從緩議然蘇省自治發逹最早以本省現在情勢而論誠有不能不及早恢復之勢當此根本法正在審議之際普通法案當然不能産出請願亦屬徒然惟有切商本省行政長官援照從前本省試行單行自治制成案將此次本省議會議决之暫行縣制及市鄕制公布試行至省長藉口兩項與上述辦法實毫無抵觸是在省會及聯合會諸公委婉言之要之政府雖不能以許各省自設各項法制惟以蘇省地方情勢與從前試行單行自治制成蹟而言不可不特予變通且馮副總統現駐吾蘇洞悉民情此事倘得同意入請當可逹到目的除另電馮副總統齊省長並函致國務院内務部請予維持外特此電復卽希公鑒蔣曾燠朱甲昌陶遜蔡錫圭解樹强王雲廷鄭計南陽 
[鑄像築園之討論]  
　　南京紳商各界擬建造公園一所任人遊玩卽以馮副總統銅像位置其中其園定名華園鑄像造園經費約十萬之譜江寗總商會曾函請上海總商會協議進行兹經總商會於日前邀集各會董提議僉以馮公爲東南保障有功民國凡我商民自應建造銅像永留紀念惟鑄造銅像與建築公園係分兩種性質銅像關乎全局爲千古瞻仰之資公園屬於地方係人民游憇之所公園旣屬於地方應由南京各界另行籌議云云 
[甯杭兩路通車之試行]  
　　滬寗滬杭兩路接軌工程現在從甯路梵皇渡起至杭路距龍華站三里之黎角尖爲止枕木鋼軌均於本月八號一律鋪竣惟石子尙未鋪齊鍾局長以軌木旣經竣工其軌道之是否平坦應先試行故於昨日（卽九號）飭由寗路之三四兩號龍頭車機駛往杭路滬南車站拖帶無艙面之平底車十輛駛回滬北寗路車站試行之下所鋪軌木尙屬平穏是以即令工程處從速鋪塡石子俾下月四號實行通車又聞前日寗杭兩路新築支路試開平底車輛在徐家滙車站暫停之時有一江北小工因須推動車底偶一不愼倒於軌道致被壓傷一手一足背骨亦被壓斷立時殞命云 
[粤帮水果業之呼籲]  
　　華商旅滬維持會因接旅滬潮州糖雜貨聯合會公函陳訴某國兵艦在海道搜取往來商船信札提單匯票有礙商務請爲維持當經開會公决面禀楊交涉員請爲轉商該國領事電禀該國政府轉令各兵艦免予搜取各情已詳昨報兹悉旅滬潮州汕頭厦門各帮水果業對於此事尤爲恐慌蓋因現交冬令蜜橘等水果卽將上市若將提單搜留必致稽延時日貨物霉爛損失必多該業均函請華商旅滬維持會再懇交涉員迅行照會該國領事電致該國政府通融辦理維持商業 
[公廨第二十一次研訊日人被害案]  
　　崑山路中洋印刷所主日本人池原與夥鴨井被人謀斃後由捕將與該日人私造湖南湖北等省各種僞鈔票之湘人胡儒珍（卽李正華）與高志盛冠文先後逮捕迭經公共公堂研訊屢誌本報前日午後由美捕房中西包探將胡等三人押解公廨捕房代表村上律師與被告代表斐斯律師均到堂候示二時半由原審官關讞員會同日副領事加籐君升座研訊被告代表律師向鴨井之妻褚巴哥卞南盤詰胡儒珍如何關係並經中日兩讞員訊至傍晚因該日婦所供各節攸關風化故不披露判被告等還押候下禮拜一午後續訊 
[拘獲巢湖帮匪續誌]  
　　巢湖帮匪徒郁老窩子即郁壽生前持兇器在法租界公館馬路某銀樓門首徘徊瞻顧適被華探目黄錦榮包探韓邦逹張掌福方福林程芝卿查見當場拘獲抄出鈔票一百零五元現洋三十三元金挖耳一支金帽花一個均係盛澤鎭某銀樓牌號又灰鼠皮袍子質票一張亦質在盛澤鎭某典當内拘入捕房經捕頭詰訊據供在上海並未犯過搶案此次由蘇州來申係欲購買烟土並無别事訊其金飾從何而來則一味支吾判押候查明在申曾否犯案再行核辦昨由水警第二廳趙廳長飭警趙根榮持文至法公廨聲稱郁老窩子在蘇州吳江等處迭次糾黨搶刦得贓甚巨現經案下拘獲請將人贓給予帶回歸廳訊辦中西讞員向郁詰訊承認搶刦不諱判將郁匪及各贓准交來警帶去歸案訊究 
　　又一訪函云駐滬水警第三分署長王壽良據偵探王餘慶報告現在法租界巡捕緝獲巢湖帮匪郁老窩子（卽姚守仁）一名搜出灰皮袍當票一張金挖耳金戒各一枚又鈔票各物已解法捕房暫押查得該匪係搶刦無錫方橋鎭及江陰之西暘橋當舖輪船各案内之要犯云云王署長以該匪旣經潛逃來滬拘押捕房自應提回解歸内地究辦故於昨日備文咨請法捕房石總巡迅將所獲之盜匪郁老窩子一名及各贓物一併交探解署以便解蘇訊辦 
[三泰弄盜案續誌]  
　　美租界老閘橋北三泰弄四百十五號門牌潮州人鄭國如家於前夜（九號）七點十分鐘時被盜匪七人各持手鎗入内刦去金鐲一付金戒七只銀水烟袋金挖耳等物其詳已誌昨報兹悉盜匪七人均操北音一匪年約三十餘歲身穿西裝已有短鬚一匪身穿愛國布長衫係由後門而入三匪上樓三匪在樓下硬捋鄭之弟婦鄭張氏金鐲金戒一匪在門口把風其上樓三匪已入鄭弟之房正欲翻箱倒篋爲鄭母狂吹警笛其鄰居關公館聞警亦吹警笛並急打電話至滙司捕房報警各匪聞得外間警笛之聲急急携贓向北而逸鄭父柏青追出各匪連開三鎗幸未擊中俄由捕頭率帶中西包探及華印捕到來兜拿已無縱跡旋在後門口尋獲彈子三粒及盜匪遺下木棒一根帶回捕房研究以便嚴拿究辦並聞被刦之金餙係裘天寳老鳳祥寳成等牌號所值約有四百餘云云 
[總統代表致祭黄克强]  
　　黄克强先生逝世由黎大總統特派王芝祥代表來滬定於十一日（卽今日）上午十一時前往法界福開森路第三百三十九號黄宅致祭等情已誌前報兹悉王代表蒞滬後假庽英租界四馬路振華旅館第五十四號擬於今日致祭畢即行回京復命本邑文武各官廳今日亦隨同致祭藉伸悼惜松滬護軍使楊樹棠已派定本署副官長范毓靈爲代表滬海道尹徐鶴仙代理上海縣知事景毓華則均擬親往致祭云 
　　又聞前日（九日）各要人仍齊集黄宅繼續會議開祭黄公儀式到者孫中山唐少川王鐡珊劉秉初章行嚴胡展堂何雪竹歐陽駿民朱少屏徐鶴仙陳闓梁陳鳳光劉崑濤朱執信周景瞻張岳軍彭靜仁耿伯釗諸先生是日所協議者（一）查看各處地點俱不合用擬再看順直會館四川會館（二）開吊地點議决在本宅舉行（三）范靜生來電略稱國葬事項現由國務會議議决交法制局草擬條例俟通過國會即行公布云云（四）大總統代表致祭儀式行代大總統致祭禮執事者各司其事奏樂代祭者就位行上香禮詣香案前行三上香三鞠躬禮復位行初獻禮詣食案前獻箸調匙初獻爵初獻饌止樂讀祭文奏樂鞠躬復位再行獻禮詣食案前再獻爵再獻饌復位鞠躬行三獻禮詣食案前三獻爵三獻饌鞠躬復位樂止禮成退位孝子退謝（五）普通致祭儀式主祭王鐡珊先生主喪孫中山唐紹儀兩先生贊禮徐鶴仙胡屏堂張運龍張岳軍讀文黄膺白以上諸員皆衣大禮服 
[蔡松坡作古之唁弔]  
　　江蘇省敎育會聞蔡松坡先生噩耗後於昨日幹事員會開會時提議以蔡先生有功民國遽歸道山自應表示哀悼議决先致電東京唁弔兹録其去電於後日本東京中國章公使轉蔡松坡先生遺族鑒先生首復共和積勞致疾豐功未竟遽奪元勳瞻望海天爲民國慟敬唁江蘇省敎育會蒸 
　　吳性元李公采昨致日本電云東京章公使鑒松坡先生逝世舉國震驚謹電輓詩藉伸哀悼黄霧漫空日月昏天南鼓角下將軍雲衢高騁龍蛇陣電檄横披麟鳳文金馬碧雞開駿業魚書狐火息妖氛共和再奠英雄逝東望扶桑淚不禁吳性元李公采叩灰朱鏡清電駐日章公使云蔡松坡先生理喪諸君檢收共和初奠内外堪憂克老新喪痛尙未已忽驚公耗膽裂魂飛淚血連珠豈哭私誼臨電昏瞶不知所云朱鏡清謹叩 
[滬杭貨車被焚之原因]  
　　滬杭路貨車在艮山車站裝載油紙四十件毛太毛鹿粗細紙六百餘件於七號九點時開行駛至長安車站附近車内突然發火車與貨物盡行燒燬僅剩車底事後查悉此項油紙係由杭省愼大源源公三聯等三轉運公司經手裝運來滬此次肇禍原因並無别故因油紙一物其性甚爲燥烈於火車行動時際沿路顚擊震動油紙磨擦出火以致焚燒而路局與轉運公司定章凡貨物偶遭不測路局與公司各不負責故此次損失祇可客商擔負現路局已將肇禍情形調查明晰函致該轉運三公司知照矣 
[六誌汽車夫與崗警衝突]  
　　在假上海縣知事沈寶昌之汽車夫顧阿根前在小橋堍杜德隆丹陽麫店購物因有調笑婦女情事爲該處第八崗巡警宋守功查見上前干涉致相扭毆宋警開鎗抵禦業經徐警廳長查明案情將宋警革辦而顧阿根亦經代理景知事派員提案迭次研訊以顧阿根仗勢滋事實屬不法當責手心二百下着令還押候辦 
[麫粉運單准歸公會承領]  
　　上海各華商機器麫粉廠向來運貨所用分運單係由海關發交總商會轉給近來各廠商因諸多不便持在上海華商麫粉公會决議公舉代表赴京禀請領用空白運單由公會直接承領塡用當由財政部令行江海關施監督議復核准現由財政部會訂試行辦法令行海關並分函總商會查照此項運單嗣後由麫粉公會承領兹將令文辦法照録如下據上海華商麵粉公會阜豐等廠代表呈請將運銷機製土麵粉發給空白運單由公會承領蓋戳以專責成一案當經本部與稅務處咨商令行江海等關監督妥議辦法呈候核辦去後旋據該監督等呈請變通並擬便商杜弊各辦法前來查機製土麵粉本爲免徵稅釐之貨部處原准江海等關將運單發交商會轉給廠商塡用係爲提倡土貨便利商情起見至本年東海分關發現外商冒領運單一案在廠商固難辭咎即沿途關卡亦漫不經心流獘所至遂令便商轉患損課江海關監督呈復文内有此項運單無論由關發給由廠商彚領自塡但使沿途關卡認眞查驗洋麫粉即無從混入等語所見良非無因復核滬鎭兩關監督對於粉商領用空白運單所陳杜弊便商辦法尙能兼籌並顧兹經部處會同商訂酌加採擇訂爲辦法十四條責成粉商公會具領轉飭各廠商妥愼塡運仍由各關卡認眞稽查倒換單照毋涉疏虞 
　　附試行辦法（一）機製土麫粉空白運單由關監督蓋用關防准公會承領逐張加蓋公會戳記廠商領用時由會將廠名商標加蓋單内（二）塡用運單須將運商姓名起運地點數目日期分别塡入遵章貼用印花單根按批交公會繳銷（三）粉袋上須一律蓋印廠名（四）麫粉運經各關卡時按章查驗並已貼用印花卽予放行如有作弊情事根究罰辦（五）運商或於中途轉售須將原領運單持向附近關卡換給運單（六）運商或於中途須將麫粉改運他處方合銷售者均准將運單持向附近關卡聲明分整爲零均准換給運單（七）凡中途換給之運單須照成案辦理（八）各關卡如遇請換運單隨到隨換毋得留難需索（九）運單繳銷期限仍按照向來辦法限六個月内呈繳最後經過之關卡（十）粉商公會須具結呈送海關存案聲明遵照此項簡章辦理如有違章作弊情事一經發覺情甘受罰（十一）各廠商塡用運單須照章塡列一一相符如有違章作弊從嚴罰辦（十二）粉商公會及各粉廠如有違章作弊須受懲辦時由監督按其情節輕重酌辦仍報部處查核（十三）躉發空白運單惟江海鎭江江漢三關有此辦法以三關爲限如有他口岸及内地廠商欲援此案辦理須禀由該處海關監督或財政廳長呈請部處核准後方能照辦（十四）本章係屬暫行試辦將來如有應行更改之處再隨時修正 
[麩業公所訂定簡章]  
　　本埠麩皮業前爲固結團體力謀發逹組織公所其成立各情已詳前報兹悉該公會已訂立簡章十二條由衆通過照録如下 
　　第一條本所經全體同業議决組合定名曰岐秀堂麩業公所 
　　第二條本所賃定荳市街八十六號房屋爲辦公之所並附設營業部上下賣買進出卽在本所論價訂交與北市貿易所一律 
　　第三條同業行家定開廠貨後應卽來所報告註册然後將打出棧單先交本所蓋印每大包交蓋印費銀二釐半小包減半此欵備作本所經費俾垂永久第四條定開廠貨行客將有印棧單就同業中輾轉售賣仍照原抽二釐半連帶移轉俟該貨出清爲終結第五條同業行客定購廠貨無論期現須至本所報告註册至多以一星期爲限倘有隠匿不報察出議罰第六條同業配客佣金連蓋印費每包加二分二釐半已於九月初一日由本公所公佈實行俾各遵守如有違章查出議罰第七條同業行家定辦廠貨必須先與該廠訂明到期照交現貨如已經打出棧單出貨更不容緩若臨期無現貨可出以及意外推諉應向該廠要求賠償損失以昭誠信第八條各廠因損機停工調查如實一時確無現貨者應請該廠預行聲明停機時日一面止打棧單俟開車後將宿棧單挨次出清再行續打庶免棧單積多不能自由出貨循此以往日後可免空單賣買第九條同業賣買期貨例須雙方交换成單倘有内地行號以及囤户託辦定章收定銀每千包計規元一百兩未便稍有參差如私自違章設遇意外交涉本所不願受理第十條本所推舉所長二人交際二人書記一人評議四人幹事二人調查二人（以上義務）由同人推選另雇司事一人管理所中庶務茶房二人以備酬應差遣（有給職）第十一條本所每星期開職員會一次研究營業狀况每年開大會兩次報告收支總數及一切大綱如有特别事故再行臨時集議以憑公决第十二條本所草創伊始如有未盡事宜再行逐漸修正 
[取締中醫之呈文與部批]  
　　江蘇旅滬公民馬樹周達彩康丁日寅李薂王逸呈内務部文云爲取締中醫以重民命事竊維自古殺人者死國有常刑其不血刃而戕人生命而能法外逍遙者厥惟今日之中醫本慈善性質也一變而爲市儈行爲本負有重責也一變而處旁觀地位誰無父母誰無妻子兄弟誰能無病不幸病而至死向使醫果無忝厥職只得委之於數所可恨者在稍有聲望之醫立方只圖敷衍期於保存名譽實則冥漠中之貽悞已多在没没無聞者又只圖醫金到手横衝直撞不顧人之死生我國中之志士仁人與一般靈馨兒女斷送於此輩天良喪盡齷齪不堪之醫之手者不知凡幾喪國家之元氣傷天道之祥和言之不勝痛憤民國法律縱未完全規定人命豈能不思保障况乎我國醫學不絶如縷長此以往倘再不思整頓優勝劣敗理無倖存將澌滅殆盡矣可不懼哉可不痛哉謹擬簡而易行者數條敬乞俯賜察核迅賜予以嚴重取締實爲德便 
　　一考醫清季本有此例特未能普及且辦法不甚完善致無效果爲今之計宜每越三年由部選派精於醫理之員分赴各省嚴加考核一次以文字明順醫理精通爲合格取則准其掛牌診病其不取者苟私行掛牌診病由巡警隨時干預除嚴罰外並不准其 
 
 
 

Page 11

 
 
下届投考至本届匿不與考而私行爲人診病者視此一醫方三聯式一給病家一送就近巡局一自存醫案用藥及分兩均須註明於上備查前項醫方名曰官方由部頒發各省交由各巡局准各醫就近繳價赴領再藥舖不見官方不准發藥違則嚴罰（病家自開方藥不在此例） 
　　一限制門出診無論何項能手據老於此道者言每日至多只能診二十名此節最關緊要滬上某醫日診至百數十名當其忙迫時甚至手診丙脈口報甲乙之方忍心害理莫此爲甚不予限制尙復成何事體應請即以二十名爲每日門出診一定不易之限由巡警隨時查察一面並由地方官紳籌辦貧民施醫藥局以清界限而示體恤 
　　一定醫金論生活程度商埠門出診應較内地稍加但均須由各本地巡局體察當地情形酌定不得由醫生自行隨意定價滬上醫生城内則分南北中區城外則分英法美界例如由城内至美界每次醫金有至一二十元者拔早深夜尙在例外似此漫無限制甚非所以矜恤病家之道至醫之人力車金爲數不多病家自可承認若乘輿或汽車馬車則關係其個人之好出風頭當然不能向病家索資 
　　一儲醫材爲根本之討論應廣立中醫學堂招生習學中醫待其畢業由部試取挂牌行醫然師範難得倘就此時各省所謂醫士爲之敎習則謬種相傳害人益不知伊於胡底並非保存國粹直保存庸醫殺人飯碗而已亟宜搜羅富有經驗之醫士與前清太醫院御醫就京師先行設立師範所然後派赴已設中醫學堂之省分授予各生課程庶少愆謬而杜倖進 
　　民國五年十一月六日奉内務部總長孫第三二九號批該公民馬維楨等呈請取締中醫由查取締醫生暫行規則業經行之首都以後自應逐漸推及各省該公民等所呈各節不爲無見原呈應准留備採擇此批 
[調查苛細雜稅之催覆]  
　　財政部長前奉大總統命令遵卽派員分赴各省調查現行各種苛細雜稅詳復到部俾便遵令於民國六年一月一日起分爲三次逐漸改良本埠國貨維持會恐部員抵埠調查各種稅目一時未能明晰曾經函致各業領袖領一切現行苛稅名類詳細抄録并說明如何受累情形函復到會以便彚總赴京請願在案現該會長又悉伍博士將赴外交總長新任應即面商代籌維持請願之策故又函致各業領袖務希趕速抄録苛稅名目詳爲函復 
[省委調查屠宰稅]  
　　屠宰稅一事現經財政廳委派委員王棟君蒞滬會同縣知事調查呈復以便另訂章程辦理王君蒞申後連日親赴四鄕詳細調查完畢後又至城廂内外分别詳查昨日特派催徵吏傳諭羊業代表朱德順到署問話據朱德順聲稱吾業同行向以現在爲旺月乃所認捐稅尚難照繳如遇夏秋之時各店大半虧本故商人辦理此事頗多爲難請求將稅減輕方可辦理否則難以支持等語干君查閱稅册見有小東門外奚妙發等數店自九月迄今捐稅均不繳納遂論朱着令速繳朱稱商人向收多次未付請示核奪云云王君諭聽候派吏提追以重公欵 
[馮副總統犒賞長警]  
　　淞滬警察廳長徐國樑因江蘇馮督軍當選爲副總統已於八日就任現奉發下長警犒賞按照本廳各區署隊長警人數均匀分配計長警每名應領銅元二十枚夫役每名十枚昨已飭科通函淞滬兩地各區署隊囑將長警若干夫役若干分别查明開具清單來廳具領矣 
[普益習藝所菊花會之興趣]  
　　普益習藝所今届菊花會自開幕以來頗爲興盛其各項成績減價出售者如陶器泥人圖畫絨毯竹器籐器線襪等品均極精緻會場點綴則有張小弟之攤簧鏡花社之新劇以及戲法影戲燈會燄火書畫等項應有盡有美不勝述而各種菊花尤爲會中特色凡有此雅癖者幸勿失此機會 
[法捕房新總巡接事]  
　　法捕房總巡藍維藹君於前年回國從戎遺缺由石維也君代理現由法政府特任三道金線軍官施美德君補充斯缺施君已於前日乘坐公司輪船抵申各捕頭率同探捕至碼頭歡迎施君接見後當卽登岸至大自鳴鐘總巡捕房昨由石代總巡將一切文牘移交施君接收視事 
[解除騙吞稅餉之牽涉]  
　　住居法租界寶昌路向爲雜貨掮客之紹興人咸炳咸曾與現押西牢之劉肇香等私造海關稅單串騙稅銀被江海關稅務司查悉延請代表律師控由總巡捕房飭探將戚拘解公共公廨迭次研訊因被告請求擬延律師到堂辯護判令被告押限十天速請代表律師到堂再核在案前日午後由捕將戚解廨復訊原告律師上堂譯明案情請究詰之被告延愛理司帮辦海司律師到堂辯稱原告所控騙吞稅餉一案實係劉肇香等所爲被告係受劉等愚弄且已管押數月應請從寬發落俞襄讞商之英卓副領事姑念被告在押已久判交一千兩人銀並保開釋如日後再犯刑事除着保賠洋外仍提案重辦不貸 
[澈究查烟訛詐之虚實]  
　　福建路一百四十五號門牌某客棧寓客傳銀桂報告捕房謂洋藥公司調查人陳士惠以搜查私土爲由來棧搜索向伊訛詐洋四十元當經老閘捕房派令中西包探協同前往將陳拘押昨解公共公廨請究先由原告投訴前情次由洋藥公司代表律師到堂聲稱被告確係公司用人惟據被告聲稱原告所控訛詐係屬挾嫌誣指請爲澈究王襄讞商之英康副領事判被告交一千元人洋並保聽候查明於下禮拜五再訊 
[私藏烟土之薄罰]  
　　住居愛文義路六百七十四號門牌在靜安寺墨克登西飯店内爲侍者之陸根根與鄰婦顧高氏因私藏無印花稅之小土兩只被新閘捕房包探朱子藩查獲一併解送公共公廨訊供分别收押在案昨晨復訊先由洋藥公司代表律師上堂譯訴案情以被告違犯中國第二百六十六條刑律請爲訊究繼由該公司用人陳月華投案證明該土確係小土惟未貼印花等語訊之顧高氏延斐斯律師到堂辯稱被告之夫已於二年前病故生前素食鴉片該土係其夫遺下兹因陸根根之妻欲向被告借洋因無現欵故將該土交陸變價借給應用且貼有印花稅外面包皮不知如何失去並非販賣請爲明察訊之顧高氏與陸根根供詞與斐斯律師所述相同中西官會商之下判顧高氏罰洋五十元陸罰洋二十五元一併充公土送海關銷燬 
[破獲花會聽筒]  
　　賭徒楊阿三在虹口百老滙路五百七十四號屋内私設花會聽筒誘人賭博被美捕房中西包探查獲昨將楊連同賭博紙張一併解送公共公廨經中西官訊供不諱判楊押西牢三月賭具焚燬 
[流氓擺賭搶洋]  
　　南市十六舖祥泰水菓行夥楊阿林前日行經閘北烏鎭路口該處有流氓徐阿毛等擺設三四賭攤誘楊賭博乘間攫取洋五元而逸當由崗警將徐追獲解入四區警署經姚警正訊問徐阿毛供出同黨小保阿三等數人判解司法科究辦 
[黨人聯翩回籍續紀]  
　　前日有旅滬黨人二百餘名紛紛乘輪遄回原籍已紀昨報兹悉昨日下午順泰碼頭聯和輪船開行時又有陳其美部下黨人六十名附輪遄回南京漢口等處 
[紡織廠恢復原狀]  
　　楊樹浦路老公茂紡織廠於今春各省不靖交易停滯之時由該廠經理囑令各工人暫停夜班工作現因各省秩序恢復已久銷路漸見暢旺故於前日起日夜照常工作 
[電車撞傷行人]  
　　昨有某甲行經西華德路元芳路轉角適有電車駛來不及避讓被撞受傷足骨由二百八十號華捕到來將甲車送捕房轉送同仁醫院醫治候核 
[老夫妻口角之禍端]  
　　紹興人陳炳泰年七十一歲住閘北長安路怡興里三弄三十一號前日因與其妻鍾氏細故口角乘氏出外自縊身死迨經隣居覺察尋回鍾氏將陳解下氣絶已久當報四區警署昨飭地保至地方檢察廳報請蒞驗 
[三紀頭破血流之討債]  
　　俞萬榮控在南倉街開設鴻源槽坊之顧鴻魁圖賴伊母俞沙氏洋元向索不還又將沙氏頭顱毆傷請爲訊究等情當經地方廳檢察官預審後因顧供多推諉判令收押候訊沙氏送院醫治在案兹悉此案昨又由原審檢察官傳到證人一區三分署巡長夏清蘭並顧妻朱氏等到案飭提在押之顧鴻魁分别預審之下判顧還押餘人退去聽候查明核辦 
[奇男子]  
　　浦東爛泥渡寗波婦人前曾懷胎七月産生一子現年八歲該兒一日四餐每餐兩大碗惟不食雜物身體豐碩聲浪洪大形似十五六歲之壯男其身體約重九十餘斤見之者咸目爲奇兒云 
[失火卽熄]  
　　前晚八時新閘温州路四百九十一號門牌某煤炭棧内起火幸卽救熄迨捕房皮帶車馳往灌救早已烟銷火滅祗燬零物數件 
[尙賢堂之追悼會]  
　　法租界霞飛里石牌樓尙賢堂發起於該堂總理李佳白君而由中外著名紳商贊助之成立以來已二十餘年兹聞該堂總理李君以毗陵盛宣懷氏實爲贊助該堂成立者之一今已作古感不能忘爰定於明日星期下午三時特爲盛氏開追悼會於該會堂徧懸輓軸屆時並請本埠紳商蒞會演說凡與盛氏有舊或與該堂表同情者皆可向該堂取券入場云 
[啞吧男孩待認]  
　　前日第一區署警察在南市大碼頭查見年約五六歲之迷路男孩因啞吧不能言語當即帶署記其服式面貌函送新普育堂留養並即牌示召其屬人認領聞該孩頭有小辮身穿藍布棉袄褲云 
[女子一去不回]  
　　鄕婦周張氏家住引翔港趙家宅去年爲其子四江價買某姓女子巧英爲媳當出身價洋一百二十元其隣居婦人王邱氏向與巧英相識故時相往來上月二十八日邱氏邀巧英出外拾取田中落花一去不回前日周張氏母子將王邱氏扭控五區四分所轉解閘北司法科經李科員質訊之下判令被告交保限尋巧英到案再行核辦 
[覇吞産業之訴訟]  
　　何增貴在公共公廨呈控何增祥覇吞産業一案昨晨由關讞員會同美博副領事升座民庭研訊據原告代表律師上堂譯稱原告係已故何文卿之螟蛉子被告乃文卿之姘婦費氏所生文卿死後所有遺産約有十萬之數悉被覇吞應請飭傳被告到堂訊追並請飭令被告於此案未審之前所有遺産不得變動中西官判候催傳被告到堂候質並着將何文卿遺産開單呈候訊核 
[尙待調查帳目]  
　　寶隆醫院控用人張錫濤私用賬洋五百十二元昨由捕房將張拘解公共公廨經中西官訊供一過判張押候查明賬目於下禮拜一訊奪 
[賠欵分期拔還]  
　　查阿福前向某公司承租黄包車由諸景湖擔保後查虧欠車租洋一千元有零該公司具控法公廨請向保人訊追由諸如數賠出故將查押追洋銀歸還諸之賠欵迄今未繳昨日諸又投稱現由查阿福之妻兒前來再三商懇還洋二百三十元分三十八個月拔清求請堂上將查暫行開釋俟拔清後再行禀請銷案中西讞員准如所請將查開釋 
[追索購貨尾欠]  
　　張志誠至法公廨控稱前有周焜泉偕張洪根來購猪腸四桶其價除收過外結欠銀九十七兩七錢五分及桶四只計洋二十八元向索不付求請訊追周供張洪根向原告購下復轉售於商人者祗有三桶付過銀一千兩照商人核算祇欠銀六十兩左右即使還洋亦須與張洪根接洽求察判交保限十四天交張洪根到案訊明核辦如逾限不交着繳銀九十七兩七錢五分洋二十八元 
[原告自誤]  
　　陳趙氏控王小峯在四馬路攫取金挖耳由探將王拘獲據稱係楊金榮所搶旋又將楊緝獲昨將二人併解公共公廨請究卽據中西包探投訴原贓已被楊兌於法租界某銀樓内得洋八元數角請爲訊究訊之王楊二人供詞互推中西官以原告臨訊不到且被告均不承認遂判將案註銷被告開釋 
[地甲被人控告]  
　　本城四舖地甲周慶生（卽周福）因吸烟閣賭爲公民楊廷貴等赴上海縣公署禀請查驗革辦經代理景知事批令派員查明辦理在案現在所派委員查得所控各節事非無因業已將情禀復景知事請爲核示而楊廷貴等又將周甲種種劣跡查明投署禀請澈究 
[私動電燈火表]  
　　英美工部局電燈公司控靜安寺路四十七號門牌某號内之周雲生私動火表偷用電汽等情昨由新閘捕房中西包探將周拘解公共公廨經會審員王肇之君會同英卓副領事向周略訊一過判押候查明於下禮拜五再訊 
[匪徒攔路搶劫]  
　　前日有張姓鄕民行經寶山縣支江廟地方被匪徒攔路刦去現洋百餘元張卽投報寶山縣公署及閘北四五兩區各署所請爲查緝 
[匪徒强搶金環]  
　　匪徒王阿三前日在新閘白克路登賢里内攫取侯查氏金耳環圖逃被氏鳴捕追獲昨解公共公廨經中西官質訊屬實判王押西牢九月期滿逐出租界 
[過犯偷竊木板]  
　　江西路六號門牌育文書局控胡阿根竊取木板等情昨由捕房將胡拘解公共公廨經中西官訊知胡係過犯判押西牢年半期滿仍逐出租界 
[稅務公所批示照録]  
　　上海稅務總公所吳所長發出水菓業代表梁東昇等禀批云據禀已悉該業認稅代表黄名祥身故另舉江鴻昌接辦等情旣據該同業公推應准照辦至該業認稅原認稅銀一萬一千二百五十元四年九月一日起增七百五址元年共繳銀一萬二千元禀叙錯誤應爲史正仰卽轉知該新代表遵照務須迅卽具呈認稅志願保證等書來所其應繳稅銀須按月照數繳清不得延誤切切此批 
[謝券]  
　　工部局設立之育才公學定於月之十一號（卽星期六）下午二時起在該校舉行第四次運動大會昨贈入場劵兩紙又普益習藝所菊花會已於陰曆十三日開幕昨贈優待券四紙特謝 
[氣候報告]  
（上海徐家滙天文臺） 
　　已過者之報告十一月九日中國中部有猛烈反旋風本區有北狂風黄海及東海中烈風銳利九州颶風因此勢力加增行向東北或東北偏北向日本南海濱一帶天氣均甚惡劣十日天陰而寒有西北狂風反旋風仍在中國中部十日下午四時前二十四小時内上海氣候温度至高五六八至低四七去年同日至高七一作至低四七五 
　　未來者之推測十日下午四時三十分豫測本區天晴信風和適 
雜評二 
[國魂（訥）]  
　　嗚呼蔡鍔死矣國人之哀之者亦思所以生之乎夫吾所謂生之者非爲之鑄銅像也建專祠也壽諸史册也在使蔡鍔之魂不死而已前此民國死矣而卒不死者以民國之國魂未死也蔡鍔者民國之國魂也民國之國魂永永不死卽蔡鍔永永不死然則今之人能竭智盡力以愛護此國魂發揮此國魂而使此民國常生者非卽所以生蔡鍔耶 
　　吾觀國民今日之哀蔡鍔者如是其甚是民國之人心尙未死也民國之人心不死卽民國之國魂未死亦卽蔡鍔未死嗚呼蔡鍔之魂兮歸來民國之魂兮歸來 
來函 
[孫縱横等來函]  
　　敬啓者金君維繫自癸丑以來經營國事辛苦備嘗疊奉孫中山先生命謀浙圖皖不遺餘力隻身赴危久爲吾輩所推崇此次辦理善後全部僅得七百餘元人數衆多分遣匪易旋經磋商各代表按數散給諸同志不敷尙鉅且虧累甚深實難自給其困苦爲同人所深悉乃竟有不逞之徒擅發傳單任意誣衊殊背公理縱横等素稔摯誠見聞尤切用誌數語希登報端以彰公論藉表是非　孫縱横　夏爾鈞　畢靖波　闞　鈞　孫繩武　丁士杰　盛碧潭　馬伯麟　許世欽　王建方　劉天民　馮啓民　許振亞　余亞農　李　因　殷之輅　沈俠民　范雨田　胡抱一　尹　威　李公采　華盛文　成　城　張鉞等公啓 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[國家新解] [  宋焜]  
　　自來政治家無論古今中外必以國家爲混合名詞蓋國之組織與家固無以異也試觀今之服官者必曰以身許感尋繹其意殆猶女子出嫁從夫之旨趣故詞章家輒以芳草美人比擬君相亦是此意昔英之女皇伊利薩伯終身不嫁人問其故答曰吾已有一夫名曰英吉利由以上數種原理推測之則國之組織可以家族支配之所謂夫君者卽當屬諸全體國民而大總統卽正太大是也副總統即姨太太是也内閣總理及各部總長卽通房大丫頭是也參衆兩院議員卽保姆傅姆是也外省督軍省長卽外室是也推之其他各官或爲僕婦或爲丫頭均屬仰事夫君者是也但女子事夫之道孔子不云乎宜其家人孟子不云乎必敬必戒其有自圖其私者卽屬内母家而外夫家其有不順輿情者卽屬不足於其夫其有互相傾軋者卽屬嫉妒其有行動不軌者卽屬潑悍遠之如袁總統即屬凌夫被出近之如黎總統卽屬賢貞扶正此雖戲言却有致理吾願今之執政者勿矜爾色勿恃爾才勿謂爾夫懦弱可欺須知坤道無成乾剛必斷帝孽諸魁可爲殷鑒或曰如子所言信知國之組織與家同矣但羣雌粥粥精力何堪室家衆多財用奚給余曰有是哉是則今日官多之爲害而中國所以日趨貧弱也噫（五） 
海外拾遺 
[法國新式汽車中專擊飛機之快炮] [  佚名]  
　　歐洲戰爭以來各炮之式日多一日溯開戰之初法國不過僅有二三種主要之式而已近則有快炮有中等炮有重炮各炮之中又各分若干之徑口而各若干徑口之中又有各種所配零件及各種安設法之不同現除攻擊敵人要塞之重炮及攻擊敵人防禦工程及敵人步隊之各炮外另有專事攻擊敵人飛艇飛機之炮此炮亦分二種第一爲設在機軸架上之快炮及機關炮第二爲設在汽車上之快炮此種汽車炮均排列爲隊汽車之箱面安設鐡製輪台可以四周轉動開炮時上下横斜無不如意而瞄準法又非常捷速可與汽車之速率相準雖以飛機飛行之速亦可追逐擊之使墜也（二） 
詩話[  栩園]  
　　畨禺潘蘭史先生與予交近念年所作詩詞輒以見示藏篋中殆滿癸丑客蛟川庽廬被火悉燬無存甚可惜也憶其快意二首云海碧瀟紅倚興酣銀鈎小字寫眠蠶花前詩草身千億江上琵琶歲十三醉脫宫袍思渭北夢傳彩筆拜樊南錦鞋六寸景情處除却冬郎未與談卅年劍氣拂金臺紅袖青山畫本開不老容華千日醉銷魂時節萬金來評花珍重呈湘管刻燭清狂賭玉杯豈是折磨才子福三生情海要徘徊此詩書於絹幅上懸置壁問輒歎賞其銷魂時節一句謂誠千古大快意事故至今未忘又夢憶仿樊南體一首云密枕情絲亂刺紋衣巾猶染麝蘭薰重衾鴛夢他年續别曲烏啼獨夜聞青瑣窗前仍暮雨碧欄干外有行雲如何五度梅花月費盡相思不見君又答謝紅豆二首云碧城郭密倩傳辭費我璚臺十日思偶謫金天緣小刧定知銀漢有佳期圓蟾暫蝕良宵月饑鳳終棲故院枝自揭玻璃親畫像繡巾蘭氣出凝脂别夜花魂記酒扶醉心情語未糢糊似聞短日愁中度每憶芳魂夢裏呼佛氏因緣仍色相仙家妙訣要歡娱會看圓滿須彌頂留得人間比翼無遣辭命意類皆清麗綿邈令人百讀不厭 
小說 
[言情小說妍媸鏡] [  常覺小蝶合譯天虚我生潤文]  
　　第七章（四） 
　　予不禁笑曰嗟乎不謂瑣屑之家事亦能勞心及汝曼睞亦曰嗟乎吾心只我自知之耳汝知我今年已幾齡哉予嗤然曰汝年吾安得不知曼睞不俟語畢卽嘆息曰柰梨汝亦追踵至矣余不耐曰汝乃慣作模稜語吾又不與汝賽跑乃用其追曼睞笑曰吾豈謂是吾蓋謂汝亦將及我之年齡矣而句語至此雙靨忽頳吾知其而字之下蓋謂標梅之吉猶無期也則問之曰而如何者曼睞微赧曰而不能爲吾父稍分其憂予曰汝不謂吾父以家累煩重而憂耶則吾與汝不妨蹈水而死則其擔負卽亦釋矣曼睞此時已理其髻竟雲鬟半嬋姿態益媚廻身顧予曰吾言正事汝乃又作鈍語予曰然則汝言汝言曼睞乃覥然言曰吾嘗自思吾儕果欲爲父分憂亦殊不能免於世俗女兒之常例則唯有擇人而嫁耳予不待語旣早嗤然而笑曼睞正色曰汝勿笑此亦予閱歷之言特吾人所處地位亦與别人不同蓋所居村僻而交際又隘難得有跳舞之會言至此忽曰汝視菲雪如何予固早知曼睞將作此語矣則夷然曰是吾不知但亞琪之言至確其人大似油炙之老鼠也曼睞怫然曰柰梨請汝留意勿再以市語嚮人令我作惡予笑曰吾語雖俗然其譬喻者肖曼睞恨曰吾令汝勿言奈何尙刺刺弗休吾恐今夜赴會之人亦唯汝敢毁此大人物矣予曰謝君嘉奬不謂我竟有此巨膽曼睞又柔聲曰吾親愛之柰梨汝勿再嘔若姊汝當知之菲雪爲人實爲倫敦巨富予曰謝君然向我言此者汝已第六人矣曼睞曰然則人言固確鑿可信汝當知菲雪此來其意在於求偶予曰然乎果如汝言吾當祝其得妻美慧如吾姊者曼睞笑曰若姊安有此福汝不見彼於衆人之中獨愛與汝跳舞此實難得之機會願汝留意吾家再盛之機在此一着願汝勿再爲彼窮漢所惑致坐失其佳遇吾語止此汝當自思予此時已不耐則立起曰君言止乎此矣曼睞曰止矣願妹再三思之予曰祝君晚安遂出自思此事殊可笑人無論欲我愛彼錢虜有所不能卽彼亦未必垂青及一貧女曼睞乃竟作此幻想殆以望富而成癎矣因不覺失笑解衣登榻忽又念及一事因舉吾手自視覺此手背曾爲彼人所握則不禁自吻之曰願汝晚安 
　　塵夢寄塵小草野鶴劍秋宋焜濟航天台山農瘦碧天虚我生孫劍華瘦蝶顯西醉六胡謅成舍我劍客均鑒上月份酬資請各具條蓋章向本館賬房領取此佈 
 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
新自由談 
小說謎 
[偵探小說懸賞徵續紙幣案（二）（天虚我生）]  
　　旣抵翟雪寓廬予付車值後卽按其門上之電鈴而車夫喃喃索益其值之始有一人啓關而出予識爲新來之女傭三日不去殆其契約已成因曰主人已興乎女傭見爲予則殷懃曰然然主人早餐甫畢頃入寫字室矣其人固不識予惟其初來之日嘗見予與主人並坐一榻抵掌談笑並共晚膳而去故渠知予必爲主人之契友乃一獻其殷勤由是以觀其人固聰敏也然其主人之留此傭或不爲其聰敏試觀其衣履清潔笑靨迎人插針線於義髻之上叉一手於園裙之中望而知爲勤敏人也必得主母歡乃始得永其役彼主人者又安有棄取之權哉予心雖作是想而予面則但呈笑容頷首以報其應對之誠卽自拾級登樓以指彈寫字室門室中發爲沈毅之聲曰誰哉予應之曰我耳則曰華生乎來何早也予知室中無主母在遂推門而進見翟雪方埋首案頭右手執筆碌碌就方尺之紙疾書亦不廻顧聞予入則曰且少坐予方文思潮湧未可稍遏予近覘之則方著一短篇偵探小說也其中字句都不可解約略視之但見其所書者似爲兩人問答之辭曰然乎曰然曰然則...曰否曰然則...曰然而...予因不耐立奪其筆黑汁乃污其指翟雪笑曰吾固知汝必奪予筆又不出予所料矣言次取紙自拭其指而以目光自眼鏡之上灼灼瞰予予因就其案旁而坐探囊出紙卷烟劃火柴然之而吸久不發言翟雪瞰予久見予默不一言因曰吾知汝來特早必有手就商於我然乎予曰然然而予固料君不能久耐必將問予故予不妨遲遲吾言翟雪不禁失笑欲語又止蓋其發言之初必曰然則今特矯而避之故反笑而不言有頃始曰吾事實冗光陰至可寳貴倘有下問則請質直言之否則請俟吾暇再當約君顧我爲長夜之談予因探囊出適才所得之函示之曰君且視之（未完） 
游戲問題 
[第二問鑽石花（栩園）]  
　　富室之主婦生平不諳算術雖一加二亦不審其爲三也有金鋼鑽飾物一事作八瓣花形式略如圖 
　　此式已經賣花媪改紥者形式仍與原無異惟鑽石位置不同 
　　惟鑽石位置初不若是整齊因雇賣花媪至令其持去改紥媪問鑽石共有幾顆婦曰不知吾但知每花一瓣自居中數起循梗而上無論自左至右或自右至左其數皆爲八也媪持去遂紥成如右之圖形式雖與原舊無異而鑽石位置整齊可觀數之每瓣亦仍八粒婦乃大樂其夫歸婦出示之夫大驚曰鑽石原有四十四粒今少三粒矣婦曰否以吾觀之則覺反多一粒矣但賣花媪日後告人實嘗竊其三粒試思其原式之鑽石位置如何請綸圖以明之 
短篇小說 
[哀情短篇血與花（二）（天白）]  
　　說花...結婚...血...儂死死字纔迸出櫻唇那喉中呼吸便突然停止可憐一縷香魂已歸天國那少年兩眼直瞪瞪的呆注了半天方緩緩的將女郎的香軀放在地上又親了一個最後的吻霍的立起身來分開衆人逕自下車向那暮靄蒼茫中去了後來我重到巴黎纔明白他兩人的情史這女郎和那少年本是中表姊妹少年住在山温水軟的巴黎女郎却家住水秀山明的瑞士兩人髫年的時候雖然彼此聞名却是未曾觀面後來相逢在西茵河畔已是郎身玉立妾貌花柔一見傾心正合着古人所說的緣證三生似曾相識了但是兩人心中雖然深情似海外面却都凝重如山只是有一天晚上少年和女郎在那巴嘆爾劇場裏邊坐在塊兒　戲那戲文演到中間忽然華燈齊熄原來舞台上演的是英國迦茵女郎故事那時正布著夜景那亭利男爵從塔上跌了下來受了重傷躺在草地上經那夜風一吹冷得横身打戰那迦茵仰伏在男爵身上替他做禦冷的芳衾那扮演的本是兩個名優把他兩人在那生死關頭一種深憐密愛的光景演得悱惻纒綿眞令人又感又悲又美又妬那少年正看得出神忽然肩膀上好像有件又香又熱又軟的東西貼了過來那少年回頭看時和他碰個正著這便是少年和那女郎第一次接吻了他兩人從此以後暮暮朝朝鶼鶼鰈鰈深憐密愛簡直和那舞台上的迦茵亨利差不多只是他兩人的情場結果却也非怪也和迦茵小傳的收場一樣慘痛且說那女郎在車中自殺的一天正是少年和一位富室的千金在那聖米逹德禮拜堂結婚的吉日那少年利那富室議婚時候女郎倒極力聳恿少年先是不肯無奈少年的老父因王黨的嫌疑陷在巴拉大監獄裏那富室本是少年的父執情願替他出十萬佛郎贖他老父一個生命只是要少年和他女兒結成眷屬算他施恩的報酬那少年迫於大義只得犧牲他的舊日愛情和那富室女兒定了婚約結婚的前一天晚上少年還和女郎在一間精室裏頭喁喁情話女郎說在他們結婚的前一點鐘他便離開巴　搭火車　瑞士去少年聽了這話已是魂消腸斷那女郎却不十分悲痛還深深欵欵的勸解了少年一番直至送少年出了大門之後回到房中在那紅燈影裏取出少年的玉照看時那眼淚兒便似斷線珍珠落個不住後來直把少年的小影都浸在涙河裏頭自家便暈了過去到了第二天上車的時候從那車窗裏面看那一抹殘陽掛在人家樓頂上那禮拜堂的暮鐘遠遠地鏗然徐動女郎知道他們結婚時候近了芳心一震便掣出一把小刀去親他酥胸的薌澤那少年還趕來送别那知道他的最親最愛的甜心已是揉碎桃花紅滿即玉山傾倒再難扶了那少年下了火車之後也便失了蹤後來有人說道西茵河第五道橋的附近水面上漂出一朶鮮紅的花兒紅得似血一般彷彿是那少年襟上的花呢（二）（完） 
 [Ｇ＞　　 
[美國特獎銀牌中國第一初拓正續三希堂法帖]  
此帖翻刻極多不但精神全失形色亦改本局覓得眞正初拓原本用上等連史紙照式影印與原本不爽累黍至續帖非惟較外間所傳者增出十餘種且拓　精工光彩逼人堪稱完璧此次在巴拿馬賽會經美國症狀術家印刷家品評推為中國第一精品獎以一等銀牌誠為出牌界希有之榮世有言字之淵源臨池之模範者舍此又將何求　注意廉價正帖三十二冊定價十四元續帖五冊定價二元正續合購特別廉價十二元并奉送楠木箱一只 
上海望平街北京廠西門有正書局 
　　 
[上海滙豐銀行及虹口分行廣告]  
啓者本行收足資本洋一千五百萬元公積英金値洋一千五百萬元又銀洋一千八百萬元共合洋三千三百萬元另議定備用股本洋一千五百萬元總行開設在香港分行在倫敦廈門暹羅包帶維亞孟買加拉吉打吉隆北廣東福州漢口愛巴軸化神戶古喇喇伯長崎意陸伊羅法國買拉夾呂宋紐約檳榔晏貢西貢舊金山新加坡蘇拉巴亞天津青島北京橫濱其上海行與各地商往來暫存本行之銀及定期存欵等均請至本行面議代付本埠滙票并辦理銀行一切應辦事宜滙票可以滙至倫敦歐洲印度新舊金山美國中國東洋等處大通商碼頭特此佈聞　民國三年十一月十日 
　　 
[止痛斷根　心胃氣痛散　玉樹神油] 1 
此散專用珍珠茄楠等品精製爲散專治各種防氣痛不論新舊老症立服立愈大瓶一元小瓶六角零售大瓶一元中瓶五角批發克己舖設上海二馬路畫錦里口認明鐵拐李爲記 
廣東仙壽窩啓 
　　 
[英醫博士　海倫氏明　清解血毒藥　"555"　五百五十五]  
花柳梅毒皮膚瘡瘍以及種種內生外發各症名目雖多要皆由于血汁受汚蒸釀而成雖經德醫發明六百另六注射之藥尙稱有效然因偏于外治全體血中　含毒汁恐未除凈所以解毒內服之藥亦宜參互調服方免　患英國醫學博士海倫氏有鑒于此爰調驗內服各藥成方去其精粕擷其精　並加專入營分袪除毒汁新藥不憚再　研究始　成一種內服神藥因歷時有五百五十五日之日之久遂名五百五十五淸解血毒藥出而行銷治愈患毒之人指不勝屈妙止此藥性質和平無論何種外病均可調服收效神速本藥一承　醫士慨允准運來華歸本藥房一家專售現已頭批裝運抵滬因在開張紀念期內正可藉以開始發行故特　廉價乘時發售願我男女各界同胞患有血液不淸致生種種外病者　請惠臨賜購本藥房無任歡迎除服法詳　仿單外所　治效價目如左 
治效　一治卜疳橫瘁魚口便毒等症此等毒症俗名楊梅瘡由于怡情花柳或傳染醖　而成亦間有由于濕熱下注血液不淸所致者此藥服後一星期均能毒凈血淸　收奇效惟須服至全愈爲度不可間斷以免復發　一治癰疽疔　瘰　惡毒及風濕癬疥等症此等外症西醫　名皮膚病亦皆由于血液受汚積久蒸發而成調服此藥能立愈　一治筋骨疼痛手足罷軟甚至左癱右瘓步履維艱此等病症服此藥後卽有筋舒絡活風袪毒解之效常人服之能保一生不患瘡毒　一治婦　因經產所生各種外症及小兒百般胎毒此等病患服此藥後輕則七天重則十四天保可全愈 
價目　每瓶大洋一元五角 
總廠開設英京倫敦 
中國總經售上海五馬路棋盤街中洋大藥房啓 
　　 
[好立克麥精牛乳粉]  
好立克麥精牛乳粉確是純全食口用最上大小麥精與純凈牛乳融合蒸製成粉誠為無上食口也其質既補味亦極佳且消化更為極易凡乳母無乳年老身弱病人體虛並患傷寒與他種熱症者服之最有裨益此粉最為合宜代乳以喂嬰孩及小孩必能佐其體質發育拒其疾病侵入誠小孩之至寶且旅人携帶亦甚便利僅用熱水或冷水調服不必再煑亦母須另加牛奶倘蒙　賜顧請向各處大藥房及商店購之須認明好立克精牛乳粉庶不致誤好立克麥精牛乳粉公司設在英國思羅地方駐華總經理發衛禮設在上海英浦灘一號 
分大中小三種 
　　 
[聲明]  
今遺失乙卯四月念八錢仁卿憑單洋三千元該洋如數　歸以後中外人拾得作爲廢紙特此聲明 
應錫圭啓 
　　 
[敬送醫學雜誌]  
及醫學講義樣本並中西醫藥函授學校章程函索附郵三分上海大勇路新康里九弄一二三姓號福民醫院內 
　　 
[京都同德堂孫家藥鋪　真保赤萬應散]  
專治小兒急慢驚風一切雜癥兼治男婦痰火積聚等癥每瓶一元 
　　 
[老牌屈臣氏大藥房老牌]  
百病痛靈水 
主治神效 
四時感冒　傷風咳嗽　霍亂抽筋　肚痛疴嘔　紅白痢疾　發冷新久　諸種痧症　絞腸疾暴　風火牙痛　量浪及嘔　山嵐瘴氣　精神困倒　風濕疥癩　外搽俱好　善救危症　隨身之賓 
每樽一角 
龍麟伴塔嚜天下馳名疳積花塔餅 
麥液鳘魚油補肺清燥　溍咳至寶　益氣除痰　極稱神效　五勞七傷　吐血咳嗽　購而服之　延年益壽 
上品薄荷油此油氣味　與別不同　提煉純厚　大奏奇功　能治百病　搽食可用 
開胃消食餅健胃除風　消滯進食　老少合用　神效之極　常常服此　強身壯魄 
補腦壯筋露腦之不靈　皆因腦虛　或目昏花　腦痛不支　惟此仙露　補腦神奇　壯筋養血　開胃健脾 
男婦痢疾水　耑治男婦　紅白痢疾　裏急後重　肚痛嘔逆　依法服之　立愈效極 
追風去毒膏　追風去毒無論四肢麻木手足刺痛風濕骨痛跌打傷痛之立奏奇功 
加波力牙粉欲免牙痛　用此牙粉去牙污垢　除牙虫菌　不特齒白　保無牙病　中外馳名　第一之品 
頭痛藥散風熱上蒸　頭則作痛　用此藥散　服之止痛　非常之靈　大有功用 
風濕藥皂用之沐浴　可除風濕疥癩　氣味芬芳　令人神清爽快 
白濁藥膏耑治赤白二濁　止痛快捷如神　風行中國一帶　無不稱頌其靈 
玫瑰甘水其味香其質清潤　可治爆拆　並治皴痕皴唇冬天日用珍品 
陰陽癬水耑治遠年近日一切癬患頻搽此水立能掃除無痕神效之極 
牙痛藥水凡患牙痛　苦不堪言　用此藥水　滴之立痊　止痛快捷　名不虛傳　諸君試用　始知真言 
目疾藥水　耑治一切紅腫白膜刺痛流淚及昏花漏眼睛患神效無匹 
中西丸藥名目繁多不能盡錄愛顧諸君惠臨為幸 
上海棋盤街商務印書館對門屈臣氏啓 
　　 
[三益股票公司]  
本公司代客買賣幷備現金收各種鐵路股票證劵收據及各實業公司股份公債票各大銀行定期存單儲蓄票等均可交易如蒙賜顧晴即駕臨三馬路西書錦里弄內四百零六號外埠函詢當班答復上海三益股票公司啓 
　　 
[四大金剛]  
啓者本館發行次羅氏各種靈藥及日用品所有（後天補）（補身藕粉）（文明露）（百丙膏）旣蒙社會錫以嘉名稱為（四大金剛）本館聞之無任銘感　為酬答顧客起見自陰歷十月朔日凡購本館物品一元以上者敬贈頂上香皂一塊以表歡迎上海法界葛羅路（即嵩山路）亞達醫館 
　　 
[善治各種毒症]  
僕旅遊滬江誤狎邪僻引入柳巷花天酒地詎樂極生悲竟染楊梅毒瘡痛苦萬分眠食俱廢甚至穿頂爛鼻全勢形脫延醫均云無救合家驚絕僕不信遍嘗各藥俱無少效幸聞友人言及前患是症曾服上海河南路義商彭壽堂犀黃八寶化毒丹而痊盍往試之絕非有名無實可比僕即命購雙料化毒丹下疳散各四瓶依法搽服果然大見奇效最奇者服藥後即覺腫痛均止患處發癢生肉胃納日旺不日全愈而遍身瘡疤脫落無痕足見善治毒症與衆不同患毒者幸勿交臂失之　花柳梅過生謝誌 
　　 
[令權士百益愈瘋藥]  
專治五勞七傷諸虛百損筋骨痑童諸般瘋濕一切花柳毒症自服藥無不藥到病除　經驗主治各症列下　諸瘋癱瘓　口眼歪斜　手足拘掣　半身不遂　肩背痠痛　麻木不仁　流走疼痛　不能行動　時患腳種　陰瘠陰毒　糜爛惡核　濕毒膿窠　還年爛腳　大麻毒瘋　楊梅廣疥　下疳白濁　便毒腐爛　紅癱血癬　橫痃魚口　湯海風時　以上之症無論男女老幼還年痼疾皆可奏效此藥服下使運動筋絡自能通入三十六道骨節搜畫病根萬試靈經者者一二瓶愈重者三四瓶絕根 
價目　每瓶一元　每打十元　曆售處上海法界吉祥如裡華盛藥房交通路美泰西藥行　總發行麥家圈萃秀里華泰西藥行外埠各藥房均有出售 
　　 
[常熟裕泰紗廠召租]  
本廠因添機及王子固虧欵將現欵耗　盡無力周轉現擬出租如有確實資本家願承租者須由號家介紹請至上海閘北叉袋角裕通紗廠賬房面議可也 
　　 
[衆益協記人壽儲蓄保險公司佈告蘇埠公鑒]  
啓者本公司自協記接辦以來迄已數月進行毫無耗虧殊舊所有保戶都　移發過併而來今本公司仍照舊法統過　衆公司接保　過之後　公司蘇州　分作爲　　凡　保戶趕速特單向　　公司　　　　橋　經理處蓋　接洽照常　　幸　觀望貽誤自失權利為要特此　告伏　　公鑒 
　　 
[上海愛衆聯保壽險股份有限公司廣告]  
啓者本公司現與衆鑫公司議安　收　公司蘇埠保戶　特雙方派員備仝至蘇州辦理接收事宜故特登報通告所有蘇埠曾向衆益公司投保壽險未經欠費註銷者望於陽曆十一月十六號以前親持保單至蘇州　　　西　　巷口本公司之代理處聽候調查員查驗蓋印爲憑以　保費效期交與本公司則將來賠欵本公司承認仍照原章辦理凡蘇埠持有衆益保單諸君務祈趕於限內親持保單至本公司上開　點　憑查驗蓋印幸勿遲遲觀望自棄權利為要此佈 
