# 1893 - 162 - 4907238

 

Page 1

 
 
[添請京師訪事] [  申報館主人啓]  
　　京師爲首善之區觀聽所繫紀載不厭其詳本舘現擬添請一人在京師採訪時事有願俯就者望先寄緊要新聞數則並開明姓名住址以便擇定後專函奉訂不中選者概不作答俾免繁璜謹布下忱卽希諒察 
[新印十九年春季諭旨告成] [  申報館謹啓]  
　　綸綍昭垂四海之觀聽繫焉顧不重哉本館於隨時恭錄報首外復按春夏秋冬四季恭印大版裝訂成册以便薄海臣民整襟莊誦本年春季諭旨業已印成每本碼洋四分請移玉申報館帳房曁各處申昌書室購取爲盼 
[希世之寳全帖已出] [  點石齋代舊啓]  
　　希世之寳控裱錦而加楠木匣晋唐小　加錦套請繳半價持票取帖未入股者請速購鴻文局買票者由乾德奎發前印廟堂碑墨色不佳今全棄去由本齎加工重印又印成宋搨夏承碑翁閣學攷證千餘言有豐道生楊繩祖潘奕雋吳榮光宋葆湻諸公跋靜娛室好雲樓題七古潘題大隸於帖首宋搨多寳塔有靜娛室沈鳳王虚舟攷證王又題大分書於首宋搨化度寺有陸深胡讚宗劉石庵王夢樓願南雅靜娛室跋翁閣學攷證帖首飛自分書李東陽題三種挖裱錦面再者各帖裝池工繁時久遠方郵寄尤艱今擬變通除巳銷票外希世之實裝潢者仍五十元未裱者减裝費廿元小楷已裱十二元未裱减四元夏承已裱十元未裱减二元多寳化度已裝各六元未裱各减二元京都琉璃廠永寳齋上海太古昌棧乾德奎上海廣東蜚英晉記漢口小夾街積昌號蘇州山塘大街愼記棧江西書街天寳樓分售 
[育才篇]  
　　有天下者將欲使百度咸貞羣生得所沐浴膏澤歌詠昇平非人才不爲功是以勵精圖治之主旁招俊乂惟恐不及拔之儔人之中置之嚴廊之上門第所不必計資格所不必拘小試之而效則且陶鎔其氣質歴練其才能以備異日棟梁之選此朝廷所以收得人之效而巖穴之士所以爭自濯磨思表見於當世不欲與草木同其泯滅也特是人才亦正未易辨矣豈無大奸似忠大詐似信大巧似愚大貪似廉大猾似狷大惡似善者苟不辨析於毫莣防維於先事則卽有傷知人之明而他日之受其害且有不可勝窮者昔葉公子高好龍及見眞龍則色然以驚駭然以走故世謂葉公非好龍好夫似龍而非龍者也用人者亦然苟不能拔取眞才則一切無才而貎爲有才者皆得夤緣倖進風氣一開必致僉壬聯袂以同升正士聞風而屏跡故曰知人則哲惟帝其難以虞帝之求賢若渴而猶必闢四門明四目逹四聰亦可見品類不齊賢奸易混非徧觀而博訪之固不能朝取一人拔其尤暮取一人拔其尤也誠使在上之人孜孜焉以拔取眞才爲先務則英奇瑰偉之士其有不鱗集羽萃思自奮於朝廷之上哉上之所好下必甚宫中好長眉四方廣一尺齊王好竽而挾瑟者望門郤步燕昭以黄金巿駿骨期年而千里馬至者以百數同聲相應同氣相求理固有歴騐不爽者自鄕舉里選之法廢而科目遂盛唐以詩賦取士宋以策論取士凡懷抱偉略卓有經濟者舍此無由進身不得不磨磷圭角煊染丹青以求合有司之繩尺然如唐之李郭有撥亂反正之功宋之韓范有體國經邦之略試問其皆得力於詩賦策論乎未必然也明以八股取士一變往代之制士之思本家修爲廷獻者惟日孜孜窮年矻矻惟肆力於且夫嘗謂之文經史百家束之高閣腹中空空洞洞不知漢唐年號倖而擢高等掇巍科入司銓政出掌文衡　儼然以山斗自任充其近不逾寸之眼力所賞識而甄拔之者自然抗瀣一氣針芥相投此等衣缽輾轉相傳讀書種子幾何而不絶也夫通天地人謂之儒儒教之中固自無所不包至聖如孔子其教及門分爲四科曰德行曰言語曰政事曰文學夫文學特四科之一耳非謂舉一遂可以賅三者也且文學一門所包亦甚廣矣經史而外諸子百家之說浩浩乎如淵海童而疑之曰首而不能竟故古時書籍尚少淹貫尚易迄今箸作家連篇累牘汗牛充棟欲爲博聞强記之人亦有未易致力者遂置書籍於不觀相率而遁入於八股昔楊子雲謂使孔氏之門用賦則相如入室買誼升堂若孔氏之門用八股正不知入室升堂者當有何人也國家取士雖不廢八股然參以經義殿以策論苟有懷謹握瑜之士亦可抱響畢彈懷景咸叩立法之善已超往古而上之近來添設　學一門爲疇人家闢登進之路而且仿行西法外省則設廣方言館京師則設同文館招集頴悟子弟肄習其中凡兵法輿地天算測繪諸學無不量才相授天津金陵等處更設水師武備等學堂成就人才備駕駛之選爲　侮之資嚴其課程甄其優劣如有技能出衆者無不破格錄用是以近十年來風氣日闢朝野上下皆曉然於西法之有裨於實用爭自肄習以遂其顯揚之志卽有一二泥古不通今之輩膠守成見自封故步者有識之士無不目笑存之夫乃知人才之轉移其權固操之自上有感斯通如響斯應豈待借才異地始克　庶務而臻上理哉抱負非常之士亦可投袂而起矣 
[本館接奉電音]  
　　昨由京友電傳上諭一道敬謹譯登○五月初二日奉旨廂藍旗滿洲副都統著裕德調補廂曰旗漢軍副都統著玉書補授欽此 
[午門浦劍]  
　　吏部爲出示曉諭事所有考試内閣漢軍中書現在辦理移咨内閣考試今本部於四月二十日截止所有未經咨送考試之員應不准其補行咨送相應出示曉諭○欽派鄭邸等十堂憲點騐軍器巳綴報端旋經鄭邸等議定四月二十日在安定德勝二門外兩黄旗教塲點騐廂黄正黄大小官員軍器二十一日仍在此處點騐正白正紅大小官員軍器廿二日點騐廂白廂紅大小官員軍器廿三日點騐正藍廂藍大小官員軍器廿四日分往海淀燈籠庫點驗圓明園八旂官員軍器閱武樓教塲點騐健銳營外火器營官員軍器並於正陽門外東西城根點騐惰右翼親郡王貝勒貝子公等軍器預期由兵部分行各旗營曁宗人府轉行查照○兵部爲知照事武選司案呈所有六品廕生劉興基二員於四月十五日帶領引見本日奉旨六品廕生劉興基著以通判用欽此十六日述旨奉旨是欽此欽遵到部相應黏附奏案知照吏部查照辦理○侍衛處爲知照事四月十七日奉懿旨皇太后明日由頤和園乘船走長河至廣源牐下船乘轎至紫竹院小坐進阜成門西安門三座門福華門還海辰初二刻預備欽此○吏部爲曉諭事查定例各省奏請揀選人員有臨時唱名不到者亦毋庸行查令該員限十日内取具同鄕京官印結將因何事故不到之處自行赴部呈明如逾限不報卽應照規避例議處慨不准於限外呈報等語今據廣廣巡撫張題請揀補廣西太平府萬承土州州同一缺經本部於三月廿六日奏請欽派揀選查有臨時唱名未到之籌餉雙單九州同王鴻熙議叙州同柳成林二員相應出示傳令該二員自四月廿三日起限十日内取具同鄕京官印結將因何事故不到之處具呈聲明如逾限不報卽應照例議處切自凛遵毋得違誤○和　禮親王世鐸等謹奏謹查嘉慶二十年二月内 
 
 

Page 2

 
 
閣奉旨乾清宫尊裁實錄玉牒著閒歲抖晾一次每次著軍機大臣奏派滿漢文職大臣各二員於四月内率批本處各員曁乾清宫總管太監等敬謹抖晾卽自今歲爲始欽此上届光緒十七年查照成案奏請派員抖晾年分臣等謹將滿漢文職大臣除有差事各員不行開列外分繕清單進呈恭候欽派滿漢大臣各二員並將上届派出各員繕單恭呈御覽所有抖晾日期由該員等選擇先期知照敬事房批本處内務　照例預備届期敬謹遵辦謹奏四月十七日奉硃筆圈出恊辦大學士吏部尚書徐桐都察院左都御史懷塔布刑部右侍郎李端棻内閣學士兼禮部侍郎銜宗室壽蔭欽此○廂藍旗護軍統領恩爲咨行事印房呈稱本旗副護軍叅領惠昌病故出缺例應先儘特旨人員補用本旗現無此項人員應儘他旂奉旨以副護軍叅領補用人員借補俟該旂缺出卽行撤還相應咨行景運門轉行兩翼營七旗護軍營卽將有無特旨副護軍叅領補用之員查明於三日咨覆本旗以憑辦理○兵部爲傳知事所有分發衛守備陳希瑞一員本部於四月廿一日發給執照爲此示傳該員於是日辰刻親身赴部承領毋得自悞 
[北通漕務]  
　　四月初八日倉憲提騐江蘇第四起漕糧江蘇第頭起白糧十船浙江第四起漕糧浙江第頭起白糧十船初九日提騐江蘇第五起漕糧江蘇第二起白糧前半起浙江第五起漕糧初十日提騐江蘇第六起漕糧浙江第六起漕糧十一日提騐江蘇第七起漕糧江蘇第二起白糧後半起十二日提騐江蘇第八起漕糧前半起十三日提騐江蘇第八起漕糧後半起江蘇第三起白糧前半起浙江第八起漕糧十四日提騐江蘇第九起漕糧江蘇第三起白糧後平起浙江第九起漕糧十五日提騐江蘇第十起漕糧浙江第十起漕糧浙江第二起白糧前半起十六日提騐江蘇第十一起漕糧浙东第十一起漕糧浙江第二起白糧後半起十七日提騐江蘇第十二起漕糧江蘇第四起白糧前半起浙江第十二起漕糧十八日提騐江蘇第十三起漕糧江蘇第四起曰糧後半起浙江第十三起漕糧○四月十二日江蘇督糧道景月汀儲憲星由天津遵陸赴通州通局各員咸往南門外火神廟恭迓儲憲既稅賀卽謁見倉憲坐糧廳拜會闔城各員次日到壩交米 
[通州試事]  
　　順天府府丞李少京兆於四月十二日由京都順天府起節出齊化門至關東店抵通州西門外天成庵小憇隨繞出東門拜門由東街過磁器胡同進試院本城各官及順天二十二屬學官出城遠迓十三日行謁廟禮十四日考試童經古各童生之因遲至而悞點者約有三分之一少京兆將各學官大加申斥十五日考試通州武清固安東安良鄕順義六邑文童十七日考試三河寍河文安壩州懷柔五邑文童今年應試者數較上科爲少綠連歲水災洊告考費難籌 
[陵差恭紀]  
　　四月十四日有陵差過北通州先期吳直刺會同順天府委員將橋梁道路一律修平是日黎明倭協戎通飭左右兩營步兵分班站道驅逐閒人張觀察陳司馬及刺史咸往定夫莊恭迓前站有對子馬數十名鼓樂皆設而不作積前有龍旗御仗各一對黄縀花傘一柄前槓杏黄繡花罩舁以九十六人後槓杏黄繡花罩舁以八十人由北浮橋過燕郊蘆殿暫停四面繞以帳房用昭愼重 
[花叢蟊賊]  
　　浙人某姓因其父聽鼓金陵遂家焉某自失怙後日事游蕩專與無賴子漁人財帛稍知自愛者咸望而却步不敢與之交一言今春窘迫異常無計可以獲利偵知信府河某妓艶幟高張纒頭富有綺羅珠翠價值千金遂借尋花問柳之名隂施　篋探囊之計妓見其翩翩年少曲意逢迎某故作大言不惜小費龜奴鴇子極口揄揚妓益引爲知已翡翠衾中鴛鴦枕畔所有私蓄一一告明某私識其處而不言也一日有少婦年約二十許乘輿而來甫入門便呼某名時某適坐妓房隔窓聞聲故作驚惶狀曰余妻尋至奈何宜速避此胭脂虎怱怱由後戸而出婦排闥直入向妓索某曰頃見負心郎立玻璃窓下一轉瞬便無蹤迹必被爾藏於夾幕中可卽交出不干卿事不爾負心郎私携六百金須若償還也妓力辨其誣且云娘子不信請自搜檢看此間是逋逃藪否婦聞言一手握妓腕一手向外招曰渠既讓我搜汝等速來助一臂力語未畢早有壯男六七人蜂擁而進翻箱倒篋勢頗洶洶首飾衣裙悉爲所捲妓呼人無一應者欲上前爭奪又被婦阻攔苦不得脫因與婦揮拳大閙婦曰此吾家故物也藁　携來余卽代爲携去何憾焉既而捧　大呼曰與賤婢角力胎氣動矣倘有不測誓不干休於是横臥妓榻拍掌搥胸痛哭不已此時壯男已不知何往旋有健婦二人掖婦曰起起不必與小妮子鬥舌速赴縣署呼冤看他私藏男兒踢傷孕婦應得何罪遂相率出門如飛而去盖倒床之時枕下金練一條馬表一枚又不翼而飛矣妓統計所失約值五百餘金深恨龜鴇之坐視不救未幾龜鴇陸續歸來詢以何往則某妻未來時奉某命他出剪滅羽翼而後毒計乃成亦狡矣哉妓知爲某所　心實不甘具呈縣署請提某質訊某劣迹昭彰久爲有司所痛恨遂批准提案迄今尚未對簿公庭也漆園叟有言大盜不操矛弧觀此益信 
[地棍行刼]  
　　皖人葉姓以戎馬起家向寓金陵城南今則喬遷城北風月良宵無計排遣邀親友數人團團作棄子戲更魚三躍環獸雙扃方以爲境隔塵寰飛燕安能窺戸不料風聲漏洩有無賴七八人密破其扉希圖掩執比登其堂則燭炧燈昏衆賓星散無賴既入寳山不甘空手而回遂刼取衣服古玩洋銀等件號召一聲各鳥獸散主人疑係暴客匿不敢出人去後檢點失物爲數頗多次日赴縣報案當經上元縣陶明府前往履勘一面飭差緝獲棍徒傳葉到堂研訊顚末此上月十八日事也聞到堂者係一中年婦補褂輝皇儼然命婦緣子少不更事不得不挺身而出想巍巍堂上者必有除暴安良之策也 
[使星過鎭]  
　　出使美日秘大臣楊子通星使由蕪湖莅滬情形已登報牘當上月二十四日節過鎭江時丹徒縣王大令豫飭辦差人在六吉園碼頭伺候迨午後鐘鳴二下遥見三江口青烟縷縷上蔽層霄出遠鏡窺之知星使乘祥雲輪船衝波而下少選就瓜州口下碇各員翦江而過以次投呈手版請安星使延黄幼農觀察入艙晤談片刻洎握别時已在五點鐘後遂展輪下駛並不在鎭江靠岸蓋以免諸官迎送之煩也寳蓋山營中高懸五色帥旗連升三砲復燃放排鎗聲若聯珠響應山谷 
[靈輀南下]  
　　左文襄公之長孫承襲侯爵諱念謙於去年病殁京邸又文襄公第三公子靈輀同乘招商局致遠輪船南下停泊金利源碼頭本埠道營廳縣及英法二廨讞員并印委各員均在碼頭設筵致祭聞靈輀不日換坐輪船回湖南湘隂珂里 
[幸未成災]  
　　英租界大馬路四美園弄中某姓所開竹籃店樓上昨日午前遺火竹屑中遂致烟霧迷漫幾乎冐穿屋頂幸中西巡捕齊集汲取自來水灌救得以卽息不致成災誠幸事也 
[會訊放火圖賠案]  
　　本邑英界河南路萬倍利吕宋票店放火延燒左右鄰旋由包探查明拘拿店主袁順弟及借居在店之王炳奎等解送公堂蔡太守訊供之下諭候會同上海縣黄大令覆訊核辦此已詳列報章矣昨日下午二點半鐘大令與英副領事薩君命駕至英公堂會晤太守升坐大堂包探秦少卿陳阿九偕六號西包探將袁順弟卽尹順弟及王炳奎解案大令命均帶案傳訊夏阿卿供稱小的係本邑人年十七歲曾在萬倍利習業店中共有五人尹爲店主仁齋現在紹興王是仁齋之婿順弟是仁齋之堂弟尚有張振方陳樞生及小的等炳奎並不執業七焚在二月二十六日之夜八點鐘時五日前炳奎與順弟言及各處火燒後均由保陯行賠銀炳奎言萬倍相已保火險不妨放火焚去索取賠銀且目下生理清閒倘行此事須給伊銀一百五十兩大令問順弟之眷口何時遷入店中答稱二月十一日遷入時加保火險銀五百兩連前保者共一千五百兩及二十一日即遷出二十六日火焚問焚時如何情形答稱炳奎持火油燈水烟袋入内出恭火起時小的見而奔入炳奎言 
 
 

Page 3

 
 
言不必進去小的欲携鋪蓋炳奎又言勿携取事後賠償可也問其時火勢如何答稱其時已將梯焚斷問爾既不入内後來如何答稱小的偕順弟等人出外至同業人家暫坐惟㶧奎不知何往問炳奎索酬銀一百五十兩順弟允否答稱未允大令飭傳張振方研訊供稱小的係紹興上虞縣人年四十五歲向爲錢業歇業後於今年正月至萬倍利爲夥每月工錢一千五百文店主仁齋開已五年於今年二月初十日回紹興小的在店中司帳是夜店中五人均在忽聞火起急入查看火已向外焚燒因即逃出問爾知炳奎放火乎答稱不知問炳奎持燈入内及起火爾如何答稱聞有人狂呼火起問先聞何人狂呼火起答稱順弟先呼小的回身見火已冐出因卽奔逃問王炳奎與順弟言及放火後索得保險行賠銀伊欲酬一百五十兩爾知之否答稱不知問順弟既將眷口遷入店中如何又卽遷出答稱據言因房屋太小之故大令一再研詰堅執如前問現在爾知放火之事乎答稱炳奎已自認放火然究不知如何大令曰爾當從直供明事可無涉否則拖累不堪矣順弟仍執定前詞陳福生供稱小的亦紹興上虞縣人年二十一歲向操煤炭業後改業吕宋票今年至萬倍利爲夥每月工錢一千五百文問是晚何時起火答稱夜間六點鐘時小的適與仁弟之堂兄尹雨亭閒談忽聞火起莫可灌救立卽奔逃出外問爾知炳奎與順弟商議之事否答稱未聞炳奎供稱小的亦紹興上虞縣人年二十三歲向操錢業問萬倍利何人所開答稱岳父尹仁齋所開小的惟前往食宿而已偶然商借並不允從忿恨難宣是以放火是晚先偕陳福生及陳之友人某甲至四馬路言茂源沽飲飲畢回來用紙撚點火先焚稻草花萁柴問用火油否答稱有問如何用法炳奎初尚支吾久之始供稱小的用馬口鐵吊滿潑火油問爾向順弟商議索酬銀一百五十兩豈非圖保險行賠銀分肥乎答稱小的並未商議此事大令傳夏阿慶與之質對夏仍執定前情炳奎仍不認索銀並稱小的實在窮兇極惡前在紹興曾經自縊遇救得生及至上海岳父不肯照顧小的時向言及萬一不能度日則殺人放火之事皆所能爲或者夏曾聞此言然此實小的忿激之語問爾既放火卽能活命乎答稱小的管押至今已經二月曾食二月館飯矣大令謂爾放火後原思無人知覺然已洩漏在前故由包探拘押如此狡猾尚思將罪卸輕乎炳奎俯首不答順弟供稱監生亦紹興上虞縣人向在湖北鹽局當司事今年正月來滬遇堂兄仁齋商議在所開萬倍利吕宋票店中添入股本洋銀一百五十元至二月初十日堂兄回紹興萬倍利店務由監生代理監生家眷於二月十一日遷入後以房屋太小至二十一日遷至新閘問遷入時豈不知房屋大小乎萬倍利先保火險銀一千兩後何故加保五百兩答稱監生將家眷遷入後堂兄願加保銀五百兩此次保險銀由堂兄付出問爾之家眷如何堂兄肯代爾付保險銀既已加保又卽遷至他處何以不向保險行說明答稱保險之事與監生不涉且五百兩之保險單亦已焚燬炳奎實有瘋癲之症時發時愈大令謂爾既知炳奎患瘋癲之病自應及早留神任雨喬供稱小的係廣東鶴山縣人在治下開凱利西國帳簿店房屋爲九十二號萬倍利則九十三號二月二十六夜八點鐘時小的聞萬倍利起火急奔至店之内進見稻草花萁柴之上烟霧　漫鼻中聞有火油氣並旁置火油箱有木板一塊小的急將板抽出火遂上冐以致下身兩足均被火傷手亦焦灼其時小的痛徹心脾躍入水缸後始得出小的店中生財貨物共值銀二千兩未經保險盡付一炬現在傷尚未痊小的與妻子衣服均歸烏有困苦難言問爾觀是時情形是放火乎答稱稻草花萁木柴之旁置有火油箱放火無疑問爾奔入萬倍利時見伊店内有人否答稱並無一人大令又問夏阿卿曰爾見任來救火否答稱見問任認得夏否答稱不相識秦探禀稱是夜火焚後小的查知任疑是放火應往查察見順弟及夏陳張均在同業人家帶至捕房盤問均未言及有王炳奎其人捕頭見夏年幼囑其直說夏始言炳奎放火及以前索酬銀一百五十兩之事并言此事店中人皆知惟陳不知次日小的又至新閘順弟家將順弟拘獲炳奎在捕房曾承認索酬銀一百五十兩大令又向炳奎研詰炳奎稱小的並未索酬銀一百五十兩總之恨岳父薄情是以放火一身作事一身當卽請照例懲辦决不陷害衆人大令謂現在爾並不害人實由爾岳父害人答稱小的並不知保險之事祗圖害岳父而已大令謂爾豈不知保險耶順弟指爾患瘋然本縣觀爾口供並無瘋癲之狀再四研詰一味如前包探又禀稱一百五十七號華捕金開二家在青蓮坊門樓上曾遭波及焚去衣物當卽具禀在案薩副領事曰炳奎放火延及各店致各保險行共賠出銀三萬四千兩之多見証人馮阿光李阿三同稱二月二十四五等日小的等見萬倍利店中人從後門携出箱籠物件大令商諸太守及薩副領事謂炳奎已自認放火本當照例懲辦惟任店鋪全焚人亦受傷殊堪憐憫當先罰順弟銀五百兩酌償俾辦時略從寛宥順弟求寛限二月繳銀大令予限一禮拜順弟一再哀求寛限一月大令又與太守商議將炳奎及夏帶回縣署再訊順弟及張仍管押公廨班房陳交人保出時已五點二刻大令接訊紙鳶肇禍案中持刀戳傷邵幼楚壯腹之張阿發包探何瑞福孔阿才解到證人大令及薩副領事隔别研訊至上燈時尚未退堂所有供詞明日詳錄 
[開導屍親]  
　　德國公司柏羅森輪船水手蜚舍爾等七人刃斃華人楊阿林卽儲阿來又名來生並戳傷車夫潘官吉張瑞香等經中西官迭次會訊此已詳紀報章前日上海縣黄大令與德國副領事官在德署會訊後卽於傍晚回署飭原差凌如傳齊人証解案候訊該差奉諭之下卽將屍岳母楊施氏屍兄儲鶴生儲友生見證羅永福及楊阿順地保邵錦堂一併解案三鼓時大令升坐花廳地保邵錦堂投案候示大令命阿順至案問曰阿林由本縣騐明後棺柩由誰人領去答稱由小的暫領問放在何處答稱在鐵馬路打靶處西首連日堂中催小的將棺領去頗屬爲難大令問邵曰楊阿林之棺木可在該處答稱是惟該處係保安堂壇基大令曰曁是壇基無庸阿順擔心阿順俯　不語大令問曰阿林之棺爾欲給與何人具領阿順供此乃伊之家事小的未便越爼請大老爺傳督母楊施氏及儲姓昆季訊問大令命提楊施氏儲友生儲鶴生至案謂曰連日爾等可曾議妥楊阿林之柩究歸誰人領去儲鶴生等供稱阿林實係楊施氏之婿並未嗣與該氏爲子現在棺木應由小的等具領楊施氏供稱阿林於三歲時由小婦人撫養成人伊之生母卽我之胞姊當時情願將阿林給我爲子阿林今遭慘斃叩求伸冤所有阿林之棺如儲姓願領任其領去如伊等不願領小婦人亦願領回大令謂此案本縣與領事再四會訊昨日又往肇事處詣勘今日又在領事署會訊各兇犯均已供認領事亦允許擬辦惟上海領事官但有訊問之責並無定案之權須解回本國擬辦本縣尚未應允堅請領事在上海辦罪領事尚未允從本縣尚詢問領事如貴領事辦罪如何辦法領事言祗能辦以監禁少則一年多至五年之罪如監禁十年或十五年或永遠監禁則當解往德國辦理今日本縣回署後已將案情通禀督撫各憲及北洋大臣江海關道憲如領事果將兇犯解回本國中朝亦派星使在該處西官亦須與星使會商擬辦况今日兇犯蜚舍爾稱在領事署業已加上鐐銬爾等諒亦目覩如此案兇犯係華人本縣早爲爾弟伸冤將罪定擬但此案兇犯係西人照例應由西官訊辦本縣爲爾弟之案費盡心機花錢不少以爾稱均係食力之人難以拖延時日端陽節近案有就緒爾等可以領棺回去友生鶴生同稱棺木不願領回俟擬抵後始領大令曰此案兇犯祗能辦監禁之罪年數多寡不定若欲抵命諒必不能本縣體卹爾等不領棺木亦無妨碍惟回里之後何日再來供稱過端午節可到大令曰既不領棺可卽退去楊阿順供稱阿林死後衣衾棺木共二十五元均由小的賒來目下節届端午各債戸催索甚緊友生等既認阿林之兄此欵應由友生等歸償大令謂友生曰此欵理應爾等歸還阿順友生等供稱洋銀不乏惟須俟西人抵命後歸還大令怒曰西人醉後將爾弟刃斃與阿順何于何以將墊洋不付友生等供稱情願歸還大令著退去謂阿順曰棺木與爾無干堂中當由本縣令地保前去知照須再放數日阿順叩謝而退大令謂楊施氏曰本縣見爾窮苦異常賞爾洋銀四元作爲盤費爾回去後亦不必來滬該氏唯唯稱是大令命家丁至帳房取洋六元以四元給與該氏尚有二元賞給見証羅永福並諭以如逢傳喚立卽到案羅領洋叩 
 
 

Page 4

 
 
謝而去 
[禀請遷墩]  
　　本邑鐵路廢基旁有上阜焉爲西人演放洋槍之處昔年悞斃農民陸寳慶後停止演放者數期嗣經中西官商定凡西人之來此打靶者須於清晨七點鐘以前庶幾路少行人免致災生意外乃邇來每有巡捕及兵船水手自朝至暮槍聲絡繹如珠而西華綫路既立石碑其地歸入美國租界因有耆民十餘輩聯名其禀美公廨環求飭下工部局將墩遷至偏僻之區想署理總領事易孟士君必能曲體民情爲之批准也 
[局員瓜代]  
　　本邑南巿二十三七鋪巡防局員邱二尹奉道憲聶觀察撤委所遺局務委戴二尹慶昇瓜代已於前日到周視事矣 
[添設路燈]  
　　保甲總巡張牧九司馬查得城廂内外路燈日來缺少甚多晚間黑暗異常行人殊形不便遂於昨日飭勇帶同工匠分投添設並在縣署頭門口東西兩旁添置西式洋油燈二盞 
[巨欵遥頒]  
　　本埠立大莊經募山西賑欵併入本館協賑所解往災區前已屢列報端且將清單呈覽矣昨又交來錢業　事延康莊陳笙郊封翁募洋銀四百元并承墊出二百元合成六百之數似此勇於爲善不求人知古人所謂隂德耳鳴夫豈虚語哉而本所尤喜封翁之婆心佛口不憚　勸之勞立大諸同人誼切麥舟救災救徹他日者上天錫福慶集德門五桂三槐可操左劵敬以葩經語頌之曰天保定爾俾爾戩榖 
[上海六馬路仁濟善堂彚解山西第四批急賑啓]  
　　謹啓者山西賑捐催解急迫時當弩末不得已繪圖分布爲發棠之請兹又接奉電函赶速湊解第四批規銀一萬兩兌現分裝五箱并附甘露午時茶四箱由招商局海安輪船運往天津託籌辦晉邊協賑局憲派員赶解山西交潘振聲褚敦伯兩先生查收接濟散放是批申報館一千五百兩絲業會館五千兩敝堂三千五百兩合并聲明惟冀薄海仁人憫念時艱共持大局一唱百和以拯孑遺救命之功多多益善謹代億萬災黎九頓百叩敬昐慈雲[  施善等昌拜啓]  
[堂宇落成布告同緣光臨啓]  
　　謹啓者敝堂幸藉善緣捐資建造福星照耀散成布地之金愛日融和煉山補天之石既諏吉地遂拓宏圖爰命工　迺興土木敢云廣厦生寒士之歡顏竊比祗園哀斯民之煢獨元者善之長發生資長養之功濟者爲言齊平治本齊家之道今者經營甫就輪奐聿新謹詹五月初九日黄道辰辰開堂大吉奉請宏慈善長大雅同仁共登青雲之梯翔步紅蓮之室霓裳高會袍笏如仙惟願仰仗慈光長叨默佑吳淞江上平分般若之波羅白大橋邊别具陽春之世界永奠苞粲之固同躋仁壽之天凡屬同誠伏祈早降熱心香之一瓣常留功德之雲拜生佛於萬家敬誦菩薩之號恐具柬之不週請登報以布聞上海虹口北四川路元濟善堂董事施善昌唐廷桂葉成忠輕元善葛　孝朱佩珍韋華國鄧啓元等拜手 
[聲明假冐]  
京都同德堂　補身延壽餅　開胃健脾餅　同德百益餅　此餅以珍貴之品爲君功效甚多並入白蜜用文火製成甘脆可愛不寒不燥品式新奇久不變味另婦老人小孩能作點心常食一月卽身體肥胖百病不生士子入塲及舟車不便之地蒂之能充饥益智如請客七八人衹一匣足供點心係圓瓶裝外套玻璃錦匣官禮相宜每匣英洋二角功效甚繁近來各埠假冒極多特登申報庶遠近咸知本堂所製之餅餅上均有京都同德堂圖章爲記　衞身者宜細辨之仕商賜購指明上海英大馬路五福弄口　 
[天下苐一最靈内痔丸]  
存濟堂開張上海法大馬路東首新永興里口天下内痔藥亦甚多如欲一兩服完卽可除根再服一兩永不復發者惟本堂之藥能如此絶非誇口因其蓋世神效故名曰萬金不換乃獨得之秘也所患不論　時　　可　立　每瓶兩元○又一元信力自給主人啓 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東語簡要錄]  
　　去年日本新製兵艦名千島者被英國彼阿公司藍華恩那輪船撞沈政府查得艦中用日本人領港因卽拘拿訊問判罰銀數十圓示以限期不准操領港之業兹者海軍大臣遴派岡村輝彦并延西人麥古南魯爲訟師控諸横濱英領事署請向公司追償原價公司中亦延西人藍烏太主控上月二十五號英領事傳集原被研訊數次尚未讞成○上月二十四號日本内閣會議改革人員共裁减三分之一隨於本月二號發布改正官制○日本通國行用紙幣已歴多年凡有僞造者一經查出無不處以極刑有某甲者籍隷秋田縣慣以贋物行使事洩之後波累十餘人其幣精妙絶倫卽平素在各銀行操會計之人亦難辨别眞僞去夏地方官已嚴密探偵甲遂逃往靜岡新潟等處此次法網稍弛甲返東京警視廳手捕見之始得禽獲查出所製五圓之僞紙幣行用於新潟爲最多云○憶明治二十一年七月二十二號磐梯山忽然噴火有長七間半之大石飛至里許之某村聞者駭然本月十九號正午吾妻山噴火亦有長二間許之大石飛落福島縣耶麻郡横向村計距吾妻岳二里有半適某村農負携而至石忽壓其擔尾幾致驚倒按日本一間合我華六尺云 
[潯上官塲紀事]  
　　九江關道誠果泉觀察因事出轅見屋角墻隅所貼告示多有風飄雨打墮入汚泥者而居民所用火柴往往將匣抛棄褻讀字跡莫此爲尤乃諭令德化縣羅大令就各街道安設舊洋鐵箱上書字庫二字如有人拾得字紙卽可塞入其中積至多時收回焚化○德化縣羅大令以煤油最易引火乃諭令業此者移儲南門外炎帝宫既濟廟以避免火災○誠觀察札委周叅軍鴻飛許二尹應鋐楊少尹光鎬孫二尹淋巖分往廣信饒州九江南康四府清查驛站事務○特授江西臨江府王筱初太守之藩引見出都於上月十八日附大通輪船抵九江小作勾留卽於二十日買棹赴省 
[江西平糶]  
　　上年江西一省始而被水繼而旱災至歲終而風雪交加民生益困當事者行以工代賑之法修築圩堤並煮粥以振老瀛濟惠及民口碑載道本年復有作發棠之請者大吏批示略謂國計民生二者關繫均重現在庫儲萬分支絀無閒欵可撥惟平糶倉榖是否可行實飭府督縣妥議詳覆署南昌府龐心田太守署南昌縣朱紹霞署新建縣任筱園兩明府奉飭赶緊集議舉行復出示曰爲出示平糶倉榖以資候食事前奉署藩憲福札奉護撫憲方批據南新二縣紳士翰林院庶吉士陶福履禀請平糶倉榖飭卽由府督縣妥議章程詳覆察奪等因奉經民府督同本縣等查照歴届成案酌擬章程開摺呈蒙撫憲批准照辦除另行禀請委員設局辦理外合行出示曉諭爲此示仰城廂内外軍民本知悉南邑平糶倉榖在貢院設局收錢發票新邑平糶倉榖在省城隍廟設局收錢發票均自四月廿五日開倉起以一箇月爲限爾等如願買等榖卽赴局中先兌榖價換給發票再行持票赴倉取榖每官斛榖一石定收九五錢一千文一斗起票五斗爲止每人祗准買一票不准多買及倉買升合零數以杜奸徒販運每日局中收錢發票自卯正起至午初止各倉收票發榖自辰正起至未初止逾時概不收錢發票亦不收票發榖搭錢與所買榖數均不令胥吏經手以免留難訛索糶榖錢文隨時解赴牙釐總局收存易銀解庫俟新榖登塲採買還倉此係上憲軫念民依惠其窮黎不論何色人等均可措備現錢前往承買除榖價外並無絲毫擾累特示 
[南巿瑣言]  
　　南巿某米行出店人某甲荷米至某飯館行經公義碼頭悞撞挑夫某乙之身以致互詈不休旋至揮拳博擊乙有力如虎甲勢不能敵身受微傷地甲恐釀事端出爲排解責令乙略贈醫藥之費乙堅不依從後有同業中人從中理勸由乙出洋銀一枚給甲甲始不復有後言○有混名小狗子者原籍金陵專以敲詐爲生居民咸爲側目昨日行經陸家浜譚得炳薙髮鋪適譚從鋪中出悞踐其足急再三賠罪倍極殷勤小狗子初若不知繼忽睜目大言曰爾何人斯敢在太歲頭上動土耶言已揚長而去譚知非善類卽向地甲告知俄而小狗子率領無賴數十人洶洶而至譚倩人喚地甲至慰以善言小狗子非但不從反敢出言無狀地甲知無從排解只得將兩造解送二十三七鋪局中局員黄二尹略詰情由飭送總局請辦○僧志遠前在本邑南巿小普陀披薙雖曰焚香禮佛實喜躤柳眠花兼被芙蓉洞主所迷日惟顚倒於烟霞窟裏自去歲其師福生圓寂益復忌憚全無時竊取寺中衣鉢旃檀質錢以供揮霍住持僧屢戒之不聽也某日竟潛將客師之物胠藏於是衆僧羣起而攻將其鎖閉空房中屏不許從事於齋魚粥鼓三餐常住飯皆由門隙遞入若飼猪然意以爲習靜有時當可洗心革面矣不料前日之晚乘人不備毁扃而出將法事中所用之鐘磬鐃鈸竊負而逃迨衆僧聞而追拿早已不知去向矣嘻是殆所謂賊秃耶 
[解犯過滬]  
　　汪阿冲張時汶陳一峰丁立薪周昌裕張荃休金洪朱子友王立生李心觀等盜犯夥刦太倉沙頭鎭某姓錢布等物經事主投州禀報程序東直刺會營詣　飭捕緝拿旋將汪阿冲等十二名拘獲訊實收禁旋卽備文飭差於前晚二鼓時押解抵滬往道轅投文聶　察飭差將汪阿冲等發交上海縣收禁内監聽候示期過堂惟汪及張時汶金洪王立生等四人在途患病由解差禀明觀察飭令撥醫入監爲之診治 
[縣署瑣案]  
　　陳阿華胡桂生沈阿六楊九等皆著名流棍也每日夕陽西下時糾集黨類數十人在滬南廿三七鋪董家渡等處遇事生屈拆梢打架有某甲與楊爲友偶向楊借得畫眉鳥一頭携以出外行至王家碼頭適被陳胡所見上前奪取甲力不能敵悵悵而回向楊瀝訴楊忿忿不已沈謂曰兄且息怒此事當由小弟稍效綿力楊大喜沈遂糾黨十餘人各處尋覓至傍晚時遇陳胡等於花衣街外灘沈卽攔住去路胡亦糾合流氓十餘人同至茶肆評理敲檯拍凳聲勢洶洶嗣竟扭作一團十六鋪地甲　肇事端帶同局勇前往若輩始紛紛散去沈陳胡三人均已受傷扭至保甲總局李蘭史二尹於三鼓時送縣黄大令飭令看管候訊○布莊夥周某前日往南巿瑞裕酒店領取醉鄕風味嗣因算帳與店夥俞長明口角遽奮老拳俞受有微傷遂於晚間投縣喊控黄大令飭候訊問○司徒驥呈控族人司徒榮芳司徒蘭生卽姚蘭生由奚林一唆使來家攔喪霸殮一案已見報章前日由葉司馬覆訊驥訴稱職員係本邑人家住大南門内祖父在日曾與榮芳在案涉訟奉陸大老爺斷結著將榮芳一分家資卽萬春醫院房屋租金歸職員收取去冬祖父病故由職員父子兼祧不料榮芳等糾合多人攔阻喪務不得已投案喊控其實被奚唆訟萬春之租由該店王春亭經手自去年涉訟至今共有三季租金計一百數十千文被榮芳唆使不付今蒙提訊叩求究斷奚供稱不敢唆使榮芳蘭生同供職員等嗣與驥之曾叔祖名下卽驥之祖父榮德之叔現在榮德已逝世職等理應退還兼祧司馬以國朝並無退還兼祧之律顯見榮芳等多事著卽具結嗣後不准于預驥之家務奚不應唆使著具結備查萬春經事王春亭不付租金聽候單提到案訊究 
[英界公堂瑣案]  
　　包探黄四福禀稱王阿更竊取劉桂香家布衣絨單經小的查獲人贓解送案下王係積竊務請重懲劉投案領贓王供稱小的係寍波人以後不敢再犯矣蔡太守判令管押一月期滿遞解回籍贓給劉具領○包探顧阿六禀稱張和尚楊金春等磚瓦匠被同業費炳金擁至某茶肆硬借洋銀小的聞之拘費送案張楊同訴稱小的等前雖與費同業今伊已入下流時向小的等借錢已非一次昨又被擁至某茶肆硬借是以報捕拘案蔡太守未及訊供又有李阿三等人具呈公禀聲稱小的等均曾被費拆梢請爲訊辦費供稱小的係浦東人與張楊等同業向之商借並不拆梢蔡太守判令管押一月期滿交人保去○馬車斃嫗巳見報章昨日二百十號華捕禀稱前晚六點鐘時小的巡至偷鷄橋南首見袁利福卽袁阿金高駕馬車如飛而至撞倒老婦陳范氏身上受傷當經送至仁濟醫院求醫後因傷重而斃據地保言已由馬車行主與屍屬陳永福卽陳永發等言明給以洋銀一百元爲棺殮之費今將袁送請究辦陳訴稱小的亦治下開椶帚店與氏同族袁供稱小的駕車至是處氏從小弄走出不隄防悞撞受傷惟求恩恕蔡太守飭將袁開釋○包探李錦堂見野雞娼顧小寳沿途强拉狎客拘送公堂此已見諸前報矣昨日李探禀訴前情小寳卽時艾氏供稱小婦人原籍嘉興今在治下作野雞以後不敢拉客此次尚乞施恩蔡太守飭將該野雞遞解回籍○包探孔阿才禀稱某洋貨店夥葛阿新竊取店中洋布羽綢各四匹已經變賣今特解送案下葛維仁訴稱小的在店中執事侄子阿新行竊得贓求俟其父到來領回管束阿新供稱小的係寍波人蔡太守姑准押俟其父到來再行核辦 
[法界公堂瑣案]  
　　東園煙館夥林明五控張阿招乘間竊取烟槍同轉問林曰爾在何時失竊訴稱在十二點鐘時又問張曰行竊已有幾次供在門内挨身而進初次犯竊同轉著將張押候掌頰六十下贓交失主領去○景春園夥金雲齋控沈雨慶私造假票贖洋求請究追沈供此票由店内夥計付來同轉問夥計何名供稱姓沈名裕奎同轉着將票交景春園夥領去沈管押兩日以示薄懲○潘熙英控梁銀福控墻成洞竊去馬褂短衫等物向伊根究據稱願同至押店查究同轉謂梁曰既不偷竊何以肯同至押店供稱小的有事出外及回知潘失物故願同至押店查問同轉著押候再核令潘於下期投案候質○華捕見女孩陸阿金失路送請安插同轉問爾係何處人現從何處來供係徐家匯人母已逝世父名阿才現在家内問爾至上海在何處棲身供在墻下棲身從徐家匯來已有三日隨二女同來問二女現往何處爾父作何業供二女已回鄕父在田耕作問家離教堂遠近供約離一里名陸家宅同轉卽飭包探將該女送至徐家匯巡防局請陳老爺轉飭家屬收領○前報紀四川榮 
 
 

Page 10

 
 
昌縣監生張超倫與滿洲人榮陞同寓名利棧被竊物伴扭案訊供及飭包探郁庭湘同原被人証至泰安棧查檢榮陞箱内　無張超儉報失之贓包探禀覆同轉命將超倫帶至名利棧交棧主看管聽候覆訊昨據兩造投案同轉問張曰昨飭包探帶同人証爾亦在塲曾否有贓張求請送縣同轉謂指竊無憑卽係誣告又據陞榮禀稱上月廿八日有陳姓客帮同張超倫將我衣服扭住並將烟槍一枝象牙烟匣一隻洋傘一柄取去同轉問張曰陳姓何在供稱在外候質同轉提陳問曰張失物與爾何干陳供同住一房伊搜檢不過從旁觀看耳同轉謂榮陸之烟筒等現在爾處取出總之事不干已不應强與又謂榮曰此事張願送縣爾可投縣候質榮供被張誣竊情實難甘既蒙送縣必當水落石出同轉卽飭包探將張超倫榮陞及從旁帮助之陳某一并送縣榮陞呈遞文憑等件發還○前報紀法人愛利司同買辦吳度生控住居英界三馬路晝錦里之姚秋生借去羽綢一箱值價銀二百五十兩借抵押欵向索不理一案同轉准詞移提昨據原被投案禀稱事由中人調處求請銷案並呈到莊票二張共一百五十兩期票二紙一係五月底一係六月中同轉謂既經說妥准其銷案○包探拘獲偷竊箬帽篐三梱之王招南請究王供此物在小車上跌下被小的拾來並非偷竊同轉着押候掌頰四十下贓存捕房○金合記遣夥沈厚卿控金思雲欠租三個月計廿七元六角同轉問金是否金供並非一人所欠三個月係從前積下沈供初欠一月頂替後又欠二月徐欠四個月共八元七角五分同轉限於本月初七日付清不得延宕○吳正坤控姚元海欠銀不付求請追究同轉問姚曰爾欠銀一千一百五十兩已折扣六百兩是否原告呈遞票紙同轉給予姚元海觀看是否爾出供稱票是小的所出因與伊兄有往來同轉謂爾既出票終須按期照付况已打折頭姚供並非打折照摺亦僅如此同轉謂爾終須照付着交保限五日内付清○土業公司遣夥陳友之控天成昌定貨不出等情昨據天成昌遣夥張松林遞禀呈訴同轉問原告曰當時如何定議訴稱去年十二月初將土二十六箱配與萬豐土行除出過十五箱外尚有十一箱未出查天成昌卽萬豐之股東求請追究張松林供萬豐土行東家只有二股因生意折本於三月初六日退與徐姓同轉謂天成昌既經退股爾可向徐姓追究兩造均斥退○榮大嫁粧店主控漆工王三順擅收客欵一案屢紀報章昨由王三順之兄王敬堂投案禀稱已向原告說明出期票五張每張三元按期照付餘付現洋求請銷案原被叩謝而退 
[晉賑彚誌]  
　　謹啓者敝堂接奉高隱名大善士樂助晉賑規銀七百兩又奉杭州萬承志堂馮聽五仁翁交來浙省無名氏大善士樂助規銀二百兩又奉厚記號交來義記大善士祈水陸平安樂助洋一百元生記大善士祈各處清吉樂助洋五十元無名氏大善士祈諸事順遂樂助洋五十元又奉隱名氏大善士病愈完愿樂助洋五十元又奉對薇軒主大善士續助洋三十元以上均入山西急賑頃又奉劉懷古堂大善士求腿疾速愈樂助晉賑洋三十元並敝堂善舉洋二十元憫彼災區倒懸待解慘急情狀難以形容大善士救命情殷及時造福福壽康寗天從人願正如種瓜得瓜種豆得豆心香頂祝無任欽遲[  上海六馬路仁濟善堂籌賑公所施善昌等謹誌]  
[甘露生春]  
　　謹啓者敝堂接奉黄春甫仁翁交來無名氏大善士樂助甘露午時茶二萬一千三百服計裝四箱又奉可善樂廬大善士樂助純陽正氣丸五百服臥龍丹五百瓶又善怡堂大善士樂助午時茶三百服平安散紅靈丹四十瓶均助山西目下該處時疫流行飢驅餘生又遭疾病醫藥罔措死亡相繼慘不忍聞各善士樂丸一服能救一命功德靡涯黄春翁以醫國之手具活人之心俾億萬生靈普沾甘露謹當迅速彚解以副宏慈外請登報牘奉揚仁風並資觀感[  上海六馬路仁濟善堂籌賑公所施善昌等謹誌]  
[邗江官報]  
　　四月二十日翰林院周鈞抵揚王鹺尹富貴禀銷卾岸差○二十一日分發運判葛分轉廷輔禀到○二十二日通港花布捐趙太守軺書過揚公幹○二十三日分發巡檢梅鹺尉鋈禀到周鹺尹如瀛辭赴中富局差次 
 
 
 

Page 11

 
 
   
 
 

Page 12

 
 
   
 
