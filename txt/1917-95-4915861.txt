# 1917 - 95 - 4915861

 

Page 1

 
 
   
 
 

Page 2

 
 
時評 
[外交與内政（冷）]  
　　外交雖重要不能離内政而獨行也故雖外交緊急之時不能盡内政以殉之也况乎今茲以往如欲外交之成功不能不藉内政之力哉 
内政維何最要之點在於有秩序定名分而巳國中之秩序不亂名分不搖則應外勢以爲外交上之進退自無所窒碍苟其不然外交上即應付適宜而以内政未修之故秩序名分不定紛紛擾擾終至於百事不能解决而外交亦必因以受其害 
然則今日政府諸公亦嘗知外交之根本在内政而於外交外一致力於内政也耶 
[命令]  
　　四月十一日大總統令山東督軍兼署省長張懷芝呈試署金鄉縣知事黄樸另經調用請予免職黄樸准免署職此令 
[專電]  
　　北京電前電俄在利加附近戰敗死傷約三十萬人云云係根據英文京報拍發茲得外交界消息俄損傷僅二三萬人前電係誤 
北京電政府近注意赴歐華工問題今日國務例會特提出討論結果續報 
北京電政府調查德人有假用奥國服裝赴各省遊歷通飭將奥人遊歷護照一律取消 
北京電余（訪員）歷訪各閣員詢對於外交意見伍廷芳范源濂贊成加入張耀曾谷鍾秀持重許世英反對加入陳錦濤程璧光無表示 
北京電軍事會議定諫（十六）日齊集現各督復電准來者巳有十一省惟馮則派代到會並請隨時電商外交問題旬日後方可解决 
北京電馮副座用長電保薦督長人才至二十餘人首列爲哈漢章吕調元易迺謙 
北京電張勲日内將應召來京北京電報紙法决議提交國會北京電馮副座委律師張玉崑代表陳訴中原報原呈臚列該報所載兩謬點指爲興謠造訕據稱係某巨公口述則敎唆正犯尙有主名請按刑律百五十五條甲項三百五十九三百六十條治罪現檢廳巳添傳該報經理程孜蘇定今四時預審 
北京電兩廣巡閱使權限（一）直接内閣（一）以巡閱水陸防務爲特權必要時得指揮軍隊（一）不得干預民政（一）以廣州桂林爲公署（一）直轄隊以二十營爲限此外尙在協商中决定後陸榮廷擬號（二十）日行 
北京電今午陸榮廷宴各政團代表新聞記者百餘人於迎賓館陸親自主席二時半散 
北京電胡思義調淮安關監督胡彤恩任兩浙鹽運使 
北京電財政長提周樹模周不就以夏壽康署 
北京電今日國際政務評議會停會 
北京電國會勿用債票買土議决案政府認與約法不符未便公布 
北京電今日各要人在法源寺祭湯覺頓行公上午特來京 
北京電夏壽康即有長内務消息但公府仍主田文烈 
北京電今日先農壇遙祭蔡松坡 
北京電各省督軍來京會議漸爲各方注意月底將實行 
北京電昨（十一）憲法會議開會九十二條之覆議權付審議九十三條通過向乃祺動議加决議案與法律案有同等效力一案討論後大起爭執終投票表决反對者二百六十八票贊成者二百九十七票比較多數宣告延會 
武昌電省議會眞日（十一）始開議首决漢冶萍事緩議李宗唐憤而退出次議資格之爭六人均暫退席俟國院解决 
成都電中央特電令羅督緩行到京以息爭潮陳澤霈經羅撤換劉存厚位置亦動搖故起謠風 
東京電印度政府决募軍事公債十億圓經僑印日商在日勸募若干三井物産日本棉花兩會社及其他印度貿易關係人擬應募相當債額 
[外電]  
　　廣州電朱省長决計於下月初裁撤冗兵而置軍界反對於不顧廣州中國銀行分行今日開門營業（十日） 
廣州電德砲艦青島號刻由粤省官場飭匠修理德人於中德絶交時曾設法欲將此艦轟沉此間國民黨報紙不肯附合與德宣戰之反對（十一日）以上路透電 
北京電各省督軍中多反對加入協約此皆因其不明眞相致有種種誤解故發總理以先疏通此等意思爲必要决召各省督軍至京特開軍事會議巳於九日通電召集茲安徽張督軍河南趙督軍山西閻督軍等均有尅日啟行來京之報（十二日） 
北京電今日午前先農壇舉行故將軍蔡松坡國葬式總統代表國務總理代表以次朝野各界人士參列者頗多式極莊嚴（十二日） 
北京電今日國際政務評議會協議應如何與反對加入協約派融合之事（十二日） 
北京電黎總統昨夕招集民黨主要人物徵其對於加入協約之意見據聞黎總統之意以中國此際不必如美國之現情急速加入戰爭宜先確定方針且需於確定方針之前確知各方面之意向美國公使昨日入謁黎總統承留共飯（十二日） 
北京電甘肅護軍使馬福祥電呈政府略謂側聞政府因與德國斷交頗疑回回敎徒或有不穩舉動之虞現經極力防範此節可無足憂惟中國加入協約一事務須愼重攷慮云云 
（十二日） 
東京電日本外務省因中國增加關稅一事日來世間有種揣摩之說又有虚搆之報故特發表謂此事件以及中國政府希望其他之條項正由協約諸國政府考慮實尙未進具體的商議之域而我政府深鑒我國之利害亦當愼重審議云云（十二日） 
北京前電美國公使昨日入謁黎總統承留共飯聞美公使席間曾對總統述及美德間之狀况並就中國救濟財政一事有所陳述總統甚表滿足之意（十二日） 
東京電中國交通次長王黻煒氏等今日午前視察横濱稅關（十二日） 
東京電美奥兩國國交斷絶已由駐日美國大使於十一日通告日本外務省 
（十二日） 
南京電駐滬和蘭領事函致馮副總統並齊省長詢問德國副領事以下各官暫留之件（十二日） 
南京電本日爲舉行故蔡松坡將軍國葬之日寗省官廳均下半旗以表弔意（十二日） 
以上東方通信社電 
[戰電]  
　　倫敦電中國與南美皆有佳報傳來據上海電稱天津漢口宜昌奉天烟臺濟南厦門福州德領事官員與婦孺等都四十七人已抵上海乘某荷船回國按德人近在中國施行陰謀漸將危及治安且有納賄報館情事故此信傳來頗受歡迎南美各政府顯亦覺悟德人陰謀之危險據巴西京城電稱巴西南部有德國來福鎗俱樂部甚多皆附屬於來福鎗家聯合會其總機關則設德國倫堡此種俱樂部頗足妨害治安預料即將設法對付之又據官場消息謂陸地德人與巴西海面之德船近時通無線電南美其他各政府現亦嚴重計議美國加入戰局後發生之地位及中立政策難以維持各節蓋德人旣於海上施行慘酷之潛艇戰略復常於陸地施行陰謀故也 
（十日） 
華盛頓電官中宣稱美船紐約號（一○七九八噸）觸水雷船中搭客均安然運至他船並無死傷紐約號現仍以自有之汽力前駛但未云及何港（十日） 
倫敦電紐約號於星期一日晚餐時觸水雷前段發巨大之炸聲水線下裂成一巨洞男女搭客六十人依序入小艇已安登他船紐約號巳經拖入英倫末塞港船塢（十日） 
倫敦電德帥興登堡氏與西班牙凡加里亞報之柏林訪員晤談時謂預料協約國一時未必能得美國實際上許多助力中途截擊減其助力乃潛艇之事業英國軍艦本多助以他協約國軍艦且未克遏止潛艇之活動美國海軍加入助戰亦未必能成功協約國無抵制潛艇之具潛艇成績實爲可誇美國陸軍於一年内未必能布置齊全開往歐洲而協約國則早巳有戰局勝負今年可定之宣言東境德軍戰線極爲堅固俄將白魯細洛夫雖犧牲甚大終不能越雷池一步俄國近事有益於德國計畫去年爲擊退俄將白魯細洛夫計東境有屯集重兵之必要但當時西境之有限兵力尙能擊敗英法軍之進攻今日情事在根本上巳異於從前西境德軍之力今巳甚强足以抵禦進攻之敵軍云云興登堡盛稱各陣地德奥軍之絶對安穩及其空前之强力與各處凖備之妥善並謂彼對於無限制潛艇戰術之預料今已一一與事實符合以種種人力而言對於前途可以無慮（十日） 
俄京電士官學校學生所組織之國民自由黨開會時羅弟其夫氏謂俄京之中前有大膽厚顔之人一隊曾倡媾和之說俄國工人軍人代表協會結束戰事之請願德國社會黨如何作答乎彼等於斯土克化特河噴射煤氣以拒俄軍國今必竭力作戰以求勝利及償清所負協約國之債務一九一四年德國艦隊希圖進找彼得格勒爲英國海軍所阻而英法兵士復爲俄國之故喪生於加里波里者數千人凡此厚惠皆不可忘者也繼由外交總長米留柯夫氏交通總長米克拉柯夫氏演說均承認革命成功實賴工人軍人代表協會之力助米克拉柯夫氏謂臨時政府與該會從無重大之齟齬今非有該會協助不能施政伹政府從未屈服急進黨云（十日） 
倫敦電英帥海格將軍今晚報稱今日雖降大雪戰事仍順利進行英軍巳抵亞拉東面五英里之某村外郊今日下午維米山脊北端有劇烈之戰事英軍續俘敵兵多人且得重要之陣地敵軍在各地點回攻均未得利英軍自昨晨至今已俘敵兵一萬睛千餘人内有軍官二百三十五員 
（十日） 
倫敦電英帥海格將軍報稱戰事仍依預定之計畫發展今晨英軍佔據距亞拉東五英里之芒希勒泊勒村及該處高地並白桀爾村英軍於戰線他處亦得有進步（十一日） 
華盛頓電美國武裝郵船紐約號昨夜在利物浦觸水雷但仍能以自有之汽力駛入港内並未喪失生命該船載搭客五十八人内有美人七人子子十人並載有郵件貨物（十日） 
哈伐拉電古巴政府巳將奥船佛基里亞號佔有奥船之泊古巴海面者僅皮一艘（十日） 
巴西京城電各報詆責外交總長穆勒博士　與德國締結條約以避戰事且要求設法對付之今日此間開會追悼爲水雷擊沉之巴那拉號輪船喪生諸人智利公使巳確認德國外相辛麥芒曾於星期日與駐柏林阿眞廷巴西智利各使會商戰局（十日） 
[公電]  
　　延安電報局來電各局均鑒敝局前名延安府現奉監督處轉來部令改稱局名爲膚施特此佈告請即查照膚江 
江蘇省議員來電上海各報館均鑒江蘇省議員某某等庚電有此次選舉參議員少數反對者散布流言顚倒黑白播諸報紙冀起風潮云云此次江蘇改選參議員自去歲即轟傳辛漢潘承諤楊石輦巨金買票同人等慮神聖議會變爲買賣巿場故始則奔走呼號提倡正誼原冀各本良心投舉人才以維選政繼見金錢力大公義難伸不得巳紛紛棄權此中苦衷想爲天下稍有人心者所共諒嗣彼輩以法定人數始終不足遂懷挾巨金到處拖誘以致演出汽車觸斃書賈以及垂死病夫硬抬入場投票之惡劇凡此事實無可諱飾良心喪盡廉恥無存當彼輩盡力收買之時同人中被其囉唣而始終不爲所動者大有人在至某某如何運動某某如何誘騙甚且鞠躬磬折手捧鈔票垂涙哀求種種醜態罄竹難書同人等所以暫安緘默未肯宣布者蓋亦忠厚存心猶冀喪心病狂之徒或有幡然悔改之日然事實具在證據昭然同人不言不能禁新聞記者不言尤不能禁各界公民不言也至某等果否重視職權同人等無須置辦究竟此次選舉有無金餞關係買者賣者清夜捫心諒所自悉且善不容隱惡亦難諱人心一日未死公道一日猶存黑白是非决非少數人散布流言所能顚倒報館主持公道據實登載亦非少數人搖筆弄舌不能淆亂今楊石業已自首公民業已起訴各報平日所播足徵爲有責之言非無據之說綜觀始終則某等之電亦可以已再潘承諤等麻日到江甯地檢廳經廳拘押取保後由錢議長保釋某竟電稱並未拘押與事實不符合併登明江蘇省議員馮士奇劉坤元沙希純王壽喬李敏修張相 
[關於外交進行之兩會]  
　　參院外交委員會國際政務評議會 
昨日（十日）參議院開全院委員會一時半時到者巳九十六人足法定人數遂由全院委員長趙世鈺君主席報告略謂前次大會時本院外交股委員長朱念祖君動議因外交形勢瞬息萬變請開全院委員會經大會議决今故開會按此次外文關係極重應以全院之意思討論此開全院委員會之同意丁世嶧君發言請朱君念祖報告朱念祖報告云刻下美國已與德國宣戰外交情形日緊一日我中國究竟應取何種態度不能不預先確定前次開秘密會决定與美國取一致行動業由大總統明令與德國斷絶國交德公使早經回國此後外國情形日有不同 
 
 
 

Page 3

 
 
俄國變更國體於歐戰不無影響外交問題甚爲重大應由全院委員會詳細研究云云朱君報告後張魯泉吕志伊劉映奎丁世嶧先後演說以丁君發言最多大旨於政府對德方針無從贊成亦無從反對惟始終懷疑以爲政府無明確之主意無最終之目的無貫澈之政略而所謂加入與不加入僅從所謂改正關稅條約等小利益起見故吾人對此問題不可貿然反對亦不可盲於贊成繼由湯議員漪動議謂同人對此問題以後再詳細討論今日宜先决定幾種辦法第一全院委員會每禮拜須開會一次第二推定委員四人向政府接洽第三報告本院意見於衆議院此動議提出後對於推定委員一節贊成反對兩方略有爭議而時間已到大會開會時問遂無結果而繼續開正式會議矣 
昨日（星期二）爲國際政務評議會例會之期上午十時開會陸徵祥等抣出席段總理蒞會後評議員某某諸君即提出第三步宣布實行問題大致言美德旣巳宣戰我國於美於英俄日法兩方皆已得宣戰之適當時機過此以後時機一失恐更爲難辦希望段總理速行解决段總理報告外交上進行程度大約七國方面巳有具體之商議惟對我正式表示似尙需短期之時日最好於此層完全妥善而後始行發表昨日關於此層討論最久發言甚多足見外交上形勢有隨時機而發展之傾嚮其次則討論赴法華工問題此問題條陳辦法者有某某諸君均主不如政府擔負責任自行辦理此事對於華工之管理待遇敎育等皆當特别注意昨日大體討論巳畢下次即當議及具體之辦法又關於條件之消息七國公使前星期開會議後已稍有决定並曾表示數日内必可商酌之意據傳聞日本允展緩庚子賠欵三年英國兩年俄國一年法國尙未定至關稅則英日二國視爲不易修正俄法頗較爲可商然此不過外交界之口頭傳述具體究竟如何須俟與政府正式表示方可明瞭也 
[軍事會議與外交關係]  
　　軍事會議本去年黎總統繼任後雲南唐督軍條陳之一其意以收束南北各軍隊須得各本地長官之同意事無隔閡方易辦理政府因有困難情節暫事擱置今年敎育行政會議財政會議警務會議交通會議逐次舉行陸軍部原持之軍事會議遂亦因時而發生惟發生此議之前本以收束軍隊節省預算上之支出爲主旨於外交上初無何等關連此問題與外交上生關係則自倪省長入京始也緣夫對德問題近日沉寂特甚國務會務歷經多次閣員之主張旣分緩進急進兩派雖同主第三步必須施行而時期問題機會問題未能遽歸一致馮副總統近日曾一度建議一度電述意見亦無何等積極的主持各省軍民長官見絶交之後政府更無表示亦頗懷疑倪省長之入京蓋於此事極有關係也倪省長前日晉詢總統并與總理晤談兩次聞皆係關於外交問題前晚即乘車出京約一星期外仍行來京大約再度來京之日將爲預備開軍事會議之日必可預計也未來之軍事會議與對德問題關聯之動機聞爲倪省長於總統招宴時席間所建議因此問題關係重大政府决定大計奉行命令皆須各省軍民長官之協力各省風氣各殊於外交情勢向不洞悉非使各省長官了解個中眞相辦事步調或不能齊一非對外一致之道故軍事會議自以各督軍能親蒞會爲第一要義惟各省情形不同道途遠近相差亦巨其萬不能分身或道遠不能如期到會者則派重要代表或就近委託代表似此辦法則該會議進行之時期必不甚遠聞政府已採用倪省長之議預備進行矣 
[我國與世界戰局（二十）（飄萍）]  
　　今日之國際政務評議會駐德顔使六日之來電 
今日（十日）星期二爲臨時國際政務評議會例會之期當此美德宣戰美奥斷交兩大陸之風雲如潮始湧如電始發介乎其間者厥惟東亞之我國憶昔對德提出抗議之時曾有與美一致行動之約而美德宣戰之際同時又有美亦加入協商戰團之聲然則對美與對英俄日法諸國今日可謂面面俱到之時機故本日評議會中多數即主張勿失此僅有難得之機會請段總理從速解决且謂過此以往情勢變遷外交進行恐更棘手此評議員多數所主張也惟叚總理之意則以七國與我磋商之條件頗聞其已大體解决不日將對我國正式表示宣戰之决定我當俟正式表示以後毅然行之旣有確實之保障則内可以對國人消融反對之意見似比口舌爲有力故據今日之所聞政府之意固已見及不能不出於宣戰但以種種困難不得不略有所待此評議會討論外交上第三步之最近情形也 
今日之會議尙有可注意者即爲對於赴法華工政府擬自負責任辦理此事是也關於此案條陳甚多其要項如華工之待遇及訓練敎育皆爲必須注意之點今日大體討論已告終了下次會議當及於具體之辦法矣 
對德斷交之後駐德顔公使來電甚少一星期以前或謂其已赴丹麥且言將取道美洲回國本報亦曾載之但本月八日政府忽接顔君六日德京所發之電該電述德政府之意頗爲可怪首言將來派遣留學等事皆可允諾惟德政府願於未允華人出境以前知中國於戰事終了而後待遇德人用如何之政策此種口吻似顔使或已被德人拘束一部分之自由且戰後之待遇云云今尙未逹於宣戰何以忽有此問美國乃先我與德斷絶者何以美人未出德境之前德政府不作此問此已含有以人爲質之意矣扣留數十人於國家不能有所影響但兩國斷交而後兩方面之利益應有中立國公使領事爲之代表駐德顔使六日尙未離德華人欲出境者亦未得德國政府之允許而不聞受委託之公使出爲抗議此又不知其何故也政府前數日曾連發數電詢問顔使行蹤迄未得覆第三電從丹麥轉詢乃知確已離德然必在六日以後蓋有來電可證者也 
[衆院開會未成]  
　　赴陸督軍宴也昨日（十日）午後一時衆議院開會議長湯化龍主席兩次延長時間至二時尙不足法定人數有主張查點未到者以缺席論議長謂本日請假者已逾百人是以尙無甚缺席者現在旣不足法定人數只可延會遂散會聞是日所以請假獨多者實因陸督軍在迎賓館分起請客議員多往赴宴其請客時問一爲正午十二時一爲傍晚六時議長湯化龍氏亦爲正午赴宴之一人當場所接假條即有數十紙之多固早知其不能成會矣 
[財政總長有自請查辦說]  
　　自鍊銅廠事件發生財政總長因受賄之嫌疑近日上呈自請查辦力聲明其無他總理初意本不願查辦以全政府之體面惟財政總長旣有自請查辦之舉又不能擱置日内物色查辦之人頗爲困難閣員均係同僚不願擔任此事致傷友誼有人建議以前肅政史主瑚剛正不阿可充其選未知總理果屬意與否也商人承辦鍊銅廠已經國務會議議决呈文批令抣擬就發表財政總長於中途忽在呈上標簽註明緩辦遂暫擱置經商人迭次催問財政總長答以即電國務院速辦實不過一種抵塞之言自財政總長自請查辦後更對於此事不提一字商人恐以財政總長問題牽及全體刻正四處探訽惟聞當道之意無論如何必不使商人受累云 
[參院十日開會紀]  
　　森林法案與鈔票制限法案昨（十日）下午一時至三時參議院開全院委員會三時十分委員會經過乃開大會議長王家襄主席議員列席者一百三十八人開議之先議長報告請假議員畢後又報告本院議員楊芬於民國二年在籍病故按照一月二十七日之議决案應給恤金一千元大家有無異議衆無異議劉映奎謂本院議員請假如此之多是否尙足憲法會議法定人數議長謂亦有陸續銷假者劉映奎謂前日憲法會議是不是參議院缺一人不足法定人數議長謂在事實是缺一人議長又報告黄蔡二公於本月十二十五日舉行國葬典禮本院應派代表衆謂請議長指任遂照議事日程開議第一案森林法案（審查報告）委員張聯魁報告謂審查結果以爲政府提出之案認爲成立惟原案疏漏甚多酌加增補修改云云龔煥辰稍有質問即付二讀第二案鈔票制限法案（二讀）議長宣告逐條討論先討論標題鈔票制限法蔣羲明以爲旣成爲法律即爲限制鈔票義意不必於標題上再加制限二字且第一條規定除中國銀行另定兌換劵條例外均須依照本法辦理此又明明表示除中國票外均爲特别鈔票故本員修正案爲特别鈔票法附議在十人以上解樹强張魯泉均表示反對吕志伊又修正改標題爲發行鈔票法附議亦在十人以上蔣羲明謂本員所以修正者以制限二字之不當也然本員之修正亦未盡善如大家不以爲然者請再加修正陳善又表示贊成吕君修正案議長先以蔣議員修正案表决少數復以吕議員修正案表决又少數終以原案表决在場人數一百三十八人起立者八十六人多數第一條凡官商銀錢行號發行鈔票除中國銀行另定兌換券條例外均須依照本法辦理第二項凡印刷或繕寫之紙票數目成整不載支取人名及支付期憑票兌換銀兩銀元銅元制錢者本法概認爲鈔票無討論表决多數第二條本法施行後凡新設之銀錢行號或現已設立向未發行鈔票者皆不得發行蔣羲明提出修正案加但書其大旨稍寛發行之限制耳解樹强反對之丁世嶧修正案本法施行後非經特别規定准其發行鈔票者無論新設巳設皆不得發行陳瀛洲吳文翰李兆年皆反對原案贊成修正案童杭時陳善龔煥辰則反對修正案贊成原案反對原案者以爲中國銀行信用旣不甚充暢復又設法制限特别鈔票中國之金融將必盡行停滯贊成原案者則以爲嚴行制限特别鈔票正爲維持中國銀行之信用起見贊成反對均在三人以上遂由議長提起討論終局先表决蔣議員修正案少數繼又表决丁議員修正案又少數終以原案通過第三條本法施行以前業經設立之銀錢行號發行鈔票者其發行之數應以本法公布日前三個月之平均流通數爲限不得增發並由財政部酌定期限飭陸續收回伹有特别條例准其發行鈔票並規定營業年限者限滿時應卽全數收回議長謂蔣議員羲明已報號修正蔣羲明謂第二條原案旣已通過本員此條之修正當然連帶取遂由丁世嶧劉芷芬張我華三人就收回年限之點提出修正案三人甫聲明理由畢法定時間已至宣告延會 
[杭州快信]  
　　杭州藥業向分藥號（運銷各省）藥行（批發本省）藥店（專做門巿）三類號商董良史與章少峯爭奪會館財産案（約十餘萬金）全體藥店列入參加高等廳飭傳人證七十餘名訂十四日開庭昨西湖昭忠祠遙祭黄蔡二公軍民兩長俱與祭各機關放假一天 
昨日（十一）晨刻附郭西鄉一帶忽起颶風約三小時始息春花受損無算 
岱山新創鹽厫專供漁配收買五屬公厫未經收盡之鹽歸商嚴鳴九承辦巳奉胡運使照准立案 
稽核分所奉總所指令在台州特設收稅官一員寗紹司公輪船被扣案高檢廳已飭廳依法辦理前督署參謀長周鳳岐自籌資斧赴東洋游學昨已起程 
警務處委姜之熊爲紹興百官警佐 
[南京快信]  
　　省議會昨（十一日）開選舉會議員到九十六人　不足法定人數未投票散聞内幕競爭極烈以雷奮韓國鈞二人呼聲最高 
公民吳紹文等請省長扣發辛潘證書文云爲選舉訴訟未終呈請扣發參議員證書以符法令事竊公民於前月二十八日在江寜地方檢察廳告發辛漢潘承鍔楊石等行賄買票當選參議員一案證據確鑿業經楊石自首現地方檢察廳已票傳原被告等預審在案是訴訟旣未終了該參議員之地位自不能確定昨報載有辛漢證書業已領去潘承鍔證書尙未發給等語披閱之餘實深詫異查參議院議員選舉法第十三條凡應選參議院議員由選舉監督給予證書同時彚造名册呈報内務部江蘇此次改選參議員原定三名辛潘雖已運動産出然尙缺一名其不能發給證書彚造名册自無待言蓋立法義重在同時二字我省長爲選舉監督黨然依法辦理况參議院選舉法第十八條及衆議院選舉法第九十四條之規定綦詳而辛等運動選舉已屬觸犯刑章雖尙未受法庭裁判亦應受訴訟上之拘束彼參議院固不能收容此犯罪嫌疑之參議員致損尊嚴我省長更何能發給證書與此犯罪嫌疑之參議員有違法令爲此懇請省長依法施行扣留證書明白批示以釋羣疑 
省議員姜青照龔其偉提議取消繭行取締章程以維蠶業案秦錫田提議剔除驗契積弊案又提議支配忙漕滯納罰金應仍照本會議决案從五年冬漕起案一俟開議即付大會公决 
貴州省議會昨電蘇議會請一致主張速電參衆兩院解釋議員任期 
順直省議會來函通告已於四月一日開第三届常會湘議會亦來函通告於四月一日舉行開會式 
熱河都統姜桂題昨電報告熱河卓照兩盟本届改選第一班參議院議員現經選定卓盟棍札布昭盟蘇珠克圖巴圖爾爲當選人卓盟張文昭盟阿拉嗎斯圖乎爲候補當選人 
上海李味青武進段彦澄川沙商會均上書省議會請堅持否認省附稅以蘇民困 
齊省長日前上書總統請撥欵十一萬元趁此春水方生興築運河下游東西兩堤 
揚衆車釐局長孫念祖東台釐局長瞿大椿昨均解欵來省 
財政廳長胡翔林委本廳文案周慶瑩充吳淞沙釣船征收局長 
任用道尹許藻章准十五日赴張黄港接任猪隻統捐局長 
印花稅分處昨委章鍾生充舊通州屬曁海靖二縣督查兼勸辦印花稅差 
浦口惠民公司招募第三批華工巳達二千五百名日内即由某公司輪船放洋 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[最近外交問題之各方意見]  
　　馮副總統前有長函致國務院詳論對德問題有人謂其表面主張愼重實則反對加入與從前態度似有未符日昨國務院續得馮君來電辨明前函實出府中新委秘書伍憲子之手某不過代爲遞送以備中央政府之參考並無他意云云聞伍憲子爲康南海之門弟子月餘以前方由某公薦於河間得充秘書者也數日前外間頗傳伍總長再提出辭呈茲悉並無其事惟伍氏曾遣朝樞公子向總統總理請示謂繼任外交總長之人何時可以覔得自己年衰才短决難再負重任等語當局仍温言慰留外間辭職之說或即此口頭陳述之得傳訛據最近所聞伍氏辭職之說且巳暫時打消矣 
安徽倪省長到京忽巳數日昨尙未聞有出京之期倪氏此來本應在野某巨公之招於近日外交問題不能謂全無關係伹聞倪氏自言對於此事並無成見初因外省與中央隔閡過甚不能明白眞相故非親身來京一行不可云云 
關稅亦此次外交問題之一條件各國對此有何意見發表尚不可知惟日本商人似巳甚不贊成據新從日本回國之某要人言日本人對於中國要求增加關稅之事有某某等大商團集議言此事宜絶對的拒絶大致謂日本輸出中國之貨物除數種大商品外均係家内工業及無數小工廠所製造如果中國内地有同樣之小製造業發生日本已受打擊况再實施加稅故我政府宜取積極的方針而斷然處置之不能允中國之請求也云云 
[省議員任期之解釋問題]  
　　第一届省議員任期問題主張多歧前經議員童杭時提出解釋案請參院解釋明確免滋異議嗣以審查會認爲不必解釋大會亦照審查報告表决因是内務部無所依據通電各省以本月爲第三期常會各省議會遂疑竇横生電致中央抗議大總統因提出諮詢案議員童杭時對於該案復提出意見書但已逾旬月尙未審查各省又紛紛來電或懷疑請示或遵令認爲第三年常會或依法作爲第二年臨時會茲又有甘省議會通電云各省省議會鑒省議員任期内務部通電與前咨辦法不符本會業經電請衆議院解釋在案至本届常會尙無劃一會期何所遵循頃准黔議會來電協商本會極端贊同應請貴會領銜就近陳請兩院迅速解釋願附驥末無任翹企甘肅省議會魚印 
[衆院中請願離奇之續聞]  
　　有自稱江西公民王昭箴者向衆議院請願謂將自行投海請該院代爲表揚又送贈磁屏等件請該院留爲紀念等情已誌前報茲覔得該請願書原文錄下文曰衆議院執事諸公鈞鑒竊思公民辛亥之役供差江防爲國奔走暗中冒險運動共和數年以來破産亡家幾番死裏逃生隱功甚偉歷有根據並未邀求保奬迨因帝制發生公民改業爲商雖然不敢預聞國政當是時亦曾確採輿情痛陳利害暗聞阻籌備皇室經費之進行出力者莫過於公民之孤心苦意也去春公民由籍來京帶有康熙古磁屏對字畫三件出售當中掛屏格言曰泰山喬嶽以立身青天白日以居心流水行雲以應事光風霽月以待人寫法頗佳雖有外人許以重價公民不願出售而欲賤價售與本國當道希望以此格言行事足能救國救民也蒙前大總統曾閱此件照片用意之深自知事處進退維艱誤國殃民之罪而愧死矣比時此件竟被權奸託人介紹購買抛累騙價暴貪行爲不堪言狀公民死裏求生始將原物追回而被損壞多處黑暗之寃難以昭雪伏思吾國全體内外之病久患暴弱難醫之决症治之不善立見危殆僅所特者貴院諸公宜同心同德代表眞正民意化除自私自利之見統籌全局俯順輿情或可轉弱爲强公民謹將此件古玩如是毁家呈送貴院掛於議事會場留爲紀念以遂初願總之公民久抱厭世之心而存盡忠報國之志茲决赴津登輪投海彼時另有遺書務乞代爲表揚以張公道而挽人心則使四萬萬同胞人人猛省救國卽如救身似此始免亡國爲牛爲馬之痛苦則公民雖死猶生餘容續詳云云觀右之請願書其措詞半通不通似其人亦曾奔走於革命者又似夙有神經病者向各方面探訪終無識王昭箴之人但有某君謂當帝制時代袁公子抱存氏喜古玩極力羅致而又不肯多出價金凡業古玩商者每受勢力之壓迫而致虧累春中聞有王某者受累尤深但不知王某是否即王昭箴其人耳 
[商會催咨印花稅法]  
　　印花稅法前經政府提交衆院嗣經該院開會認爲政府提出之方式不合比即咨還政府并未續行提出茲有中華全國商會聯合會函催衆議院速咨印花稅法略謂案查敝會於五年九月第二次大會期間據各省商會代表提出現行印花稅法不良及奉行不善各議案當經公同表决業向貴院請願懇轉咨政恢復元年公布之印花稅法取消未經議會通過迭次修改推廣以命令變更之印花稅法并分呈財政農商部各在案今據各省商會函電紛馳恒以現行印花稅法爲痛苦請合力爭持等情到會查此案聞貴院業經議决通過於改良印花稅法必有代蘇商困之善策惟懇迅將議案咨達政府期於早日公布敝會爲商請命不禁馨香祝之專此奉懇云云 
[京中遙祭黄蔡之籌備]  
　　故上將蔡鍔定十二日行國葬禮故上將黄興定十五日行國葬禮依照國葬法規定國葬日全國各官署及公共團體均下半旗設位遙祭北京卽由内務部主辦其祭所擇在先農壇依照該部所擬禮式届期京師各官署派出致祭各員文職着大禮服或乙種常服軍警各官服軍警大禮服或軍警長服均於上午十時前往先農壇公園内先詣簽名處簽名散給紙花招待員引至招待室齊集由内務總長主祭届十一時軍樂作前引官二人引排祭官詣祭所至殿門内立與祭官均隨行至殿門外排立軍樂止通贊官贊就位前引官引主祭官進至爵前案立贊讀祭文官讀文畢贊奠爵燕樂作司爵官二人進至案前分左右立左旁司爵官進爵主祭官受爵奠於池内授右旁司爵官三奠爵畢贊復位前引官引主祭官復原位立贊鞠躬再鞠躬三鞠躬主祭官行定鞠躬禮與祭官約隨行禮贊送燎讀祭文官俸祭文司爵官至筵案捧爵由中路出送往燎爐前引官引主祭官轉立東旁與祭文官分立兩旁　文奠酒畢仍引主祭官復位立與祭官均復位立燕樂止贊禮畢軍樂作前引官引主祭官至休息室與祭官仍至招待室軍樂止日昨該部巳通函各機關請分别派員行禮並飭所屬各署均下半旗京師警察廳昨亦發出通告云本月十二十五兩日國葬蔡黄二上將京師地方在先農壇内設位由各官署各團體派員公祭届期與祭及執事人員車馬均至二道壇門止由本廳飭區先期在二道壇門外指定停車處所依次停放以昭整肅云云 
[蒙邊匪燄復熾消息]  
　　聞奉天張督軍近接京電略謂據急報蒙境海拉爾地方日前有蒙匪千餘人竄擾該處肆行搶刦總管勝福防禦乏術竟行逃遁據此除已電令黑龍江畢督軍速派得力軍隊馳剿並限期克復外該地接連奉省恐該匪南竄仰該督軍迅速選派軍旅進駐奉邊一帶防堵並相機會剿務期早日殲滅以靖地方云云奉督軍接電後巳酌調軍隊防駐矣 
江省畢督軍近接偵探報告蒙匪在呼倫貝爾一帶圖謀起事現値春融恐有南下之舉日前特致電奉吉兩省督軍會商征剿辦法三省各以軍隊駐紥要隘以期一致進行聞奉省陸軍二團巡防二營駐紥洮南府吉省陸軍一團巡防二營駐紥長春嶺江省陸軍二團駐紥索倫山 
[廣東鄧善麟奪嫡案（平生通信）]  
　　日來吾粤社會發生之事各報已一再紀載而爲士夫所注目者則有鄧善麟奪嫡一案據各報或登來函或撰論說或編小說莫不痛責鄧善麟奪嫡逼兄直斥爲惡獍余以此事關於倫常道德問題甚大非調查詳晣不敢輕於紀載茲特將此事之始末綜而記之如下 
順德鄧華熙粤之巨紳也以前清翰林歷任江蘇貴州巡撫聲望甚隆鄉評亦好惟家庭之間實有隱憾妻黄氏聚後生一子殤遂納妾吳氏生二子長名本夔前清曾任寗紹台道少子善麟前清知府即今任粤東航政局長也其原配黄氏後又生一子名炳麟則本夔之弟而善麟之兄也惟吳氏與黄氏不協嫡庶之間屢相齟齬鄧華熙偏袒吳氏遂令黄氏回籍夫婦之情誼前絶而吳氏則始終隨任久之遂居然以配室看待矣黄氏自回籍而後旋亦逝世其子炳麟因母之故亦見絶於父素來居鄉人亦誠樸當光绪丙申間曾進邑庠是時惲次遠爲學憲鄧華熙方爲江蘇布政使忽致電請惲扣除聲明炳麟非己子斥其冒籍惲令學官詳復而闔邑廪生皆簽押出結言炳麟確爲鄧華熙之子惲大怒故電復鄧華熙有云本學使但憑文取錄不問其世家不世家等語即此以觀鄧華熙之與鄧炳麟父子惡感極深早巳釀成今日爭鬩之患矣又聞某年鄧炳麟因他種族事牽累華熙又致電當道聲言不認爲子請爲存案絶之惟恐不力迨後華熙致仕回粤親族之間屢欲調停皆歸無效迨民國二年時又大起波瀾其母家黄族代炳麟出頭而華熙不爲動卒給炳麟以五千金惟須炳麟書回字據聲明因得罪被出甘心離異等語而鄧華熙又親往審判廳請法官立案並請律師二人簽字一爲東莞丁某一爲番禺何某此事司法界人至今猶能言之鄧華熙之痛絶其子不爲不極矣迨至去臘鄧華熙逝世而嫡庶子之爭鬩事遂發生當華熙凶耗傳播後在大屋開喪其子炳麟奔喪入門即爲門者所拒入殮而後炳麟不得爲喪主而爲喪主者庶子本夔也迨後分發訃音竟分兩種一種稱孤哀子本夔善麟竟不書炳麟之名者是由庶子所發也一種稱孤哀子炳麟在上而本夔善麟附列者則其嫡子所發也兩訃並發巳爲一時笑柄及至出殯儀仗繁盛送殯者凡數百人而魂旛又居然有二支鄧炳麟由鄧族十數人擁衞在附近插入持一魂旛行在眞亭之前而鄧本夔則在本宅而出又持一魂旛行在棺柩之前此事又爲人言嘖嘖故識者料其嫡庶之間必有一番爭執矣近日果有黄逢吉出頭具呈省長自書爲鄧炳麟之母舅爲炳麟訴寃力斥鄧善麟之奪嫡逼兄請省長嚴辦省長批語則云鄧善麟向爲正紳此事恐有别情飭財政廳長令鄧自行明白回復而嚴財政廳長則致粤紳一函謂前在廣府任聞鄧華熙曾於陳廣府任内遣抱呈明與養子離異并謂報館訪聞失實以訛傳訛惟此中原委敝處究未深悉可否代爲剖白或囑令報館更正等語自省長一批財政廳一函發表後報界中言論益盛紛紛斥其袒護繼之而又有聲討鄧善麟一函署粤紳歐家廉七人之名旋又發傳單定期在明倫堂集學而以温肅倫明署首名（查温肅倫明二人現均在京殆爲他人冒名）於是連日粤報中所登載者無非指攻鄧善麟奪嫡逐兄之罪惡而已以此事前後觀之鄧家嫡庶之間不能相容其内部財産之爭確不能免頗聞有律師多人慫恿鄧炳麟向法庭起訴此事自可解决惟炳麟人甚誠慤以其父生前又曾在法庭存案有律師簽字作證今日恐難推翻故不欲起訴以彰父惡惟靜待家族之調停而連日函牘之指攻鄧善麟不遺餘力則確如朱省長批語所謂其中恐有别情蓋鄧華熙之妾吳氏生有二子長本　次善麟今日即言奪嫡當攻本夔爲是乃書函中舍本夔而指攻善麟說者謂因善麟現爲航政局長黑幕内有覬觎局長一席者故發蹤指示攻之不遺餘力實則鄧氏兄弟皆不甚願將家醜外揚而旁人利用之則别有所圖可知矣 
[魯省會開幕與選舉]  
　　山東省議會前准省長來咨於本月一日依法召集第三届常會各議員早巳陸續來省因省公署預算案尙未交出是以延至今日（十日）上午十鐘始舉行開會式東省參議員十人去冬省議會開會改選第一班議員時巳選出候補當選人三名此次開會自應接續改選七名以符原額日前省公署已知會省議會定期於四月十三日在省議會舉行投票矣茲錄其咨文如下山東省長公署爲咨會事案查前准内務部一月沁電開參議院議員候補當選人全數改選一案業經本公署咨會貴議會知照在案嗣准内務部二月魚電開參議員第一班改選關於候補當選人問題業准院咨應依法改選十名通電各省照辦在案茲准廣東省長電稱前項已經選出三名是否續選七名現巳閉會應否俟下次開會時票選請示復等因查前次選出三名旣係依法辦理效力當然存在自然續選七名以符原額各省省會常會前經本部通電於本年上半年舉行請即提前召集開會依法辦理續選除電復廣東省長外請查照辦理並希俟選出後迅造名册送部等因准此查東省上年參議院議員第一班改選業經選出候補當選人三名咨報内務部在案茲准前因自應遵照續選候補當選人七名以符原額現貴議會業巳開會本省長定於四月十三日依法在會場舉行參議院議員候補當選人改選選舉相應咨請貴議會查照此已 
[武漢近事]  
　　漢商會包辦印稅鄂省印花稅分處近日對於漢口施行印花稅事積極進行各商民因警察檢查動輙受罰羣擬要求包繳每年規定額數由各帮攤認彚解商會繳處聞此事印花稅處長高琦度已承認可以商量漢口總商會長俞清臣乃於七日召集全體會議首由俞會長報告開會宗旨並宣布廣州總商會來函及漢口各帮所遞意見書請各帮帮董對於零貼包繳兩層公决辦法次由蔡輔卿徐榮廷等宣言包繳最爲利便以後可使警察不再過問帷須各帮董擔負責行將認定之數隨時繳清次由易玉田君宣言如若包繳情願負責俞謂贊成包繳者請起立衆均起立嗣討論包繳數目公决先行試辦六個月年額總不得逾十萬元衆鼓掌所有分配辦法俟與印花稅處長磋商後再行酌議至是散會說者謂包繳印稅於商人固稱利便但不由警察查騐則此事有一大流弊何則蓋印花稅非他項稅捐可比若不查驗則商民將不遵章帖用或帖而不足數每月所派印花彼儘可轉售於他埠是則其繳欵與不繳等當設法以善其後云云 
史天遜飛行不果美國女士史天遜由津來漢擬借華商跑馬廠演試飛艇初商之商會長俞清臣巳允借與第俞並未與賽馬會領袖某氏預先磋商致生意見某氏乃以該馬廠正在修理道路預備春賽若借作飛場有礙工程辭之而史女士以由津運飛艇來漢多所耗費允而復辭不免怏怏聞經吳交涉員調停擬借武昌南湖爲飛場史女士以武昌難售入場劵漢口又别無地點遂不果演但七八兩日飛行之期巳預宣布不知者皆於七日往跑馬廠參觀徒勞往返昨警廳恐商民誤會已將不能借廠原因布告周知矣 
[蕪湖快信]  
　　蕪湖新常關稅務司赫美舲（德國人）現向總稅務司請長假兩年移居滬上業經照准調江海弱副稅司何思登來蕪接辦 
中德絶交後各省商埠均設檢查所蕪湖警廳奉省長電後亦已從事遵章組織臨時檢查所 
蕪湖官廳日前扣留隆和輪過境之德國敎士蘇勃柴克一節警廳已接淞滬檢查所復電謂該德人確係由滬移居重慶當卽派人隨乘招商輪送至省垣接護前進 
蕪湖總商會於八日午後開特别會討論倪省長倡辦因利銀行攤將食鹽每斤加價二十八文一事當經各商董討論良久均持反對主義 
倪省長刻通令六十縣知事將縣衞隊一律改編警備隊並令將長官履歷呈　查考前江西都督歐陽武氏前日由潯過蕪赴甯轉津浦車入都 
國葬蔡黄二上將事蕪湖余知事假湖南會館設位定於本月二十五日致祭巳通函各官署各團體届時與祭以崇盛典 
[皖省近事]  
　　安徽省議會今日（十號）舉行開幕禮議員出席者五十三人政軍紳商學各界均派代表蒞會參觀 
皖省敎育總會昨日開會選舉劉道章當選爲正會長徐傳友當選爲副會長　 
旅京同鄉姜筠等昨電省長謂據懷寗紳學雷稱葉家冲礦山現被中日實業公司招工開採挖去墳墓甚多請設法挽救等語查該處係民産各族墳墓不下數十萬請俯鑒羣情力爲封禁並乞查明爲首之人依法懲辦 
杜炳鈞前因黨嫌涉及刑事關係業經高等廳判處在案現大理院以此案所判事實與法律不合應撤銷原判發回原審廳從新更審 
[浙省會之彈劾齊省長案]  
　　三分二以上通過審查報告文修正昨（十一）省議會開會報告事件後變更議程先議彈劾齊省長違法案當由張宗嶧反對陳度何紹韓附和之一則曰違令不是違法再則曰彈劾太遲三則曰恐怕不生效力衆大譁王廉等引以爲恥李芑云本會非官廳代表聲色俱厲謝鍾靈云彈劾省長本極贊成祇因現在不講法律之政府何必多此一舉旋由盛邦彦許祖謙王廉宋吉成相繼駁詰遂付表决出席議員一百十六人贊成審查報告起立者八十二人巳得三分二以上之可决此案完通過即促議長從速提出内務部 
彈劾省長齊耀珊案昨由特務審查股開會審查計出席議員曹位康張若騮金爕鄭凝胡禧昌莊景仲張立應繼周宋吉成奚炯文丁鎔沈宏爕韓澤黄强陳鍾祺陳樹基余壽堃胡炳旒謝迺績顧宗况趙竟年馮良翰錢宗翰王廉許祖謙任鳳岡李芑毛蒙正等二十八人公推陳鍾祺爲股長審查報告如下省長之職權純乎爲一省之行政長官其裁撤審檢所侵越司法行政範圍是有違於臨時約法變更預算案破壞省議會議决權是有違於省議會暫行法審查之結果如此當將原案加以修正其文云爲提案事謹按立法司法行政三權分立爲立憲國之要素苟有侵越卽爲紊亂國憲我國憲法未定而三權分立之明文已定在約法豈容行政官吏任意破壞浙江省長齊耀珊對於大總統指令追認之審檢所擅令裁撤對於省議會議决之預算案任意變更越權違法已成事實謹爲鈞部詳陳之（一）擅撤審檢所查浙江各縣審檢所係奉大總統指令追認在縣法院未成立以前審檢所實爲縣法院之代位其存廢問題完全屬於司法行政齊省長無監督司法之權而遽議裁撤不待國務會議之議决而擅令裁撤破壞行政之統系摧殘立憲之精神致使縣知事與審檢所兩方或爲積極的衝突或爲消極的衝突訴訟程序頓形紊亂而人民依法受審判之權亦幾剥奪殆盡此其違法者一（一）變更預算案省議會議决本省預算爲省議會暫行法第十六條所規定省行政長官除依法咨交 
 
 
 

Page 7

 
 
覆議外應負公布執行之責齊省長對於本議會决之五年度預算案内之内務　經常門第三欵第四欵及臨時門第六欵第七欵一律變更將原有省會警察廳所管工務處西湖工程局及疏濬西湖工程辦事處各機關歸併改設省會工程局擅訂章程不待本會議决逕於三月十五日以訓令公布迨經本會質問猶藉辦事便利節省耗費爲詞查本會議决之五年度預算案並無省會工程局一欵預算要素欵項不能變更况預算即法律案之一决議佈製何等鄭重齊省長乃删除原列之各欵而另訂章程擅行公布使本會議决法案失其效力而省議會暫行法所付與省議會之職權亦被蹂躪此其違法者二齊省長耀珊如上所爲本會認爲違法謹依省議會暫行法第十七條提出彈劾咨請鈞部提交國務會議懲辦以爲侵權違法者戒不勝惶悚待命之至 
[浙審檢所裁撤後之辦法]  
　　浙省裁撤審檢問題由司法部電傳兩指令暫作一結束其電文詳情已誌昨報高等審檢兩廳奉令後因會訂辦法如下（一）審檢所未經辦完文件及本審檢廳批發審檢所公文均應由縣知事繼續辦理（一）審檢所職員俸薪及辦公用費等應查照定額開支至四月十五日爲止（一）縣知事兼理訴訟經費經本審廳酌定自四月十六日起月支若干元應卽由各該知事就範圍以内妥愼支配並將審檢所原設員額酌量裁減其辦公用費等亦宜　節動用每月支出各欵不得稍越範圍以外致干賠補（一）各審檢所向由司法收入項下撥欵補助月支經費者自四月十六日起一律停止撥補（一）審檢所虧短費用曾經本審廳核准令由經常費内限期攤支彌補者縣知事仍應繼續遵辦（一）三月以前司法收入應即掃數解庫嗣後並應由縣知事按月繳解（一）發回覆審案件因依法撤銷者仍依法辦理（一）呈訴案件以縣知事名義判决者爲限准予呈訴 
地方通信 
[松江]  
　　委定調查農商統計員本邑調查農商統計向由縣署依照部令制定表式令飭各巿鄉自法委員將各該巿鄉農商狀况按式塡送縣署由縣彚呈省署惟歷次辦理每有敷衍延期等弊茲縣署以事關計政亟應切實整頓特委馮方樑爲調查農商統計專員一切薪水公費由縣發給惟調查事件須周歷各農場各工廠並須調閱其歷史成績方臻搞切而此事又易滋農商疑懼故又令行各巿鄉自治委員妥爲接洽一面出示徧懸各巿鄉俾釋疑慮 
官産局駐辦晋省本邑官産局狄駐辦於今日乘車赴省聞此次赴省原因緣本邑塘田官有民有犬牙交錯丈量異常棘手故特晋謁省長請示辦法云 
德人赴滬過松自中德斷絶國交後松江本無德人居留故官廳無保護出境之勞昨日縣署接嘉善縣來電悉該處傳敎德人顧曼爾准十日乘滬杭火車過松赴滬故即派委那鶴年警佐會同防守司令委員十五團團部執事官准期前往車站將該德人保護至滬交由上海縣所派探員沈某接護至署一面並取具該德人平安出境證書回縣呈復 
預備會勘烟苗縣署接省特派員俞壽璋電飭令與浙江交界地方速立木牌俾英員會勘之時免有越界侵權之事卽浙界載有意外發生亦無代人受過之虞故知事奉電後即製就木牌三面派令科員袁瀛即日持往楓涇交界地方飭保竪立以清界址又省派覆查松青兩縣烟苗委員已於昨日會同縣委尹子蓮同往　府　　　查　令自治委員與　　地保重行出結一　　　　　　　　 
[無錫]  
　　秦伯廟懸區紀梅村之秦伯廟年久失修以致荒蕪頽敗上年有秦伯後裔贛北鎭守使吳金彪呈請中央令地方官保護墓廟并由馮副總統頒給端委高風四字匾額江西李督軍淞滬盧護軍使亦具至德無稱至德無名匾額各一方先後派員賚送到錫昨爲懸　致祭之期各處軍官之來錫致祭者頗不乏人吳鎭使守派其弟吳金印代表來錫籌備一切昨晨八時各界前往觀禮者均齊集於新世界由該廟裔孫備汽船數艘拖帶小畫舫分載前往楊知事特服警察所長制服率同吳王兩警佐王承審員偕往其臨時來錫之事界則有第十九師師長楊春普第四旅旅長蘇謙第七十四旅旅長趙俊卿水警第二廳廳長趙會　副總統高級副官方更生水警第二專署長師景山盧護軍使代表副官長元殿元警備隊團長于有富等乘坐各船於午刻抵廟各裔孫在河干迎迓由楊知事將匾額三方謹敬懸掛即行致祭禮公推副總統代表趙旅長主祭其次各高級軍官及楊知事等均爲陪祭祭禮畢後即備筵三席分宴來賓而散 
宣講改良育蠶錫邑蠶繭素極發達近年飼養不良大有一落千丈之勢繭業公所有見於此曾於本年將飼養方法編成　謠刋載於印有人物之五彩月份牌上遍發四鄉以俾家喻户曉無奈仍未見效今聞該公所董事呈請縣署給示通告且令各員分赴四鄉將種種利弊詳細宣講以圖改良出産云 
[揚州]  
　　省滙賑欵到揚江蘇齊省長飭令財政廳撥滙江都養賑四千元已於今日（十日）到揚周知事擬於日内即行派員監放 
示禁不給電話費交通部揚州電話局自去歲開辦以來號數尙不足二百該局爲人民便利起見特於城内外設立公用電話八處如需用時可付銅元四枚乃近來各公用電話處用者往往不給電資該局以有違部章日昨特函請縣署示禁周知事巳准如所請矣 
逆孫毒害祖母萬福橋東南首尤家莊某姓之孫不務正業日昨因向伊祖母索資不遂竟用消鏹永傾入缸中以毒伊祖母事爲鄰人所知當卽鳴保捆送來城請縣懲辦 
破獲私吸多人禁烟期銀早滿本埠稽查私吸鴉片非常認眞今日（十日）縣署稽查員石　率同警察破獲私吸者多人如東關街盧某及院大街庫總方某並在舊城破獲某長官之子周某等先後帶回縣署經陳承審員開庭研訊分别判决罰金及徒刑了案 
[安慶]  
　　黄蔡國葬誌哀日昨内務部有電到皖以本月十二日爲蔡故上將國葬之期十五日爲黄故上將國葬之期是日各省應下半旗各省官廳應擇定地點設位望祭倪省長接電後已通令三道尹轉飭各縣一體遵照矣 
省議會舉行開會禮皖省議會於今日（十號）開會到會者四十一人惟倪省長因事赴京由安慶道尹徐鼎康代行開會禮茲將開會儀式錄后（一）搖鈴開會（二）行政官及各界來賓並議員相率入會場（三）學界來賓奏樂慶賀（四）議員向國徽行三鞠躬禮（五）議員東西向行相見禮一鞠躬（六）行政官及來賓與議員行相見禮一鞠躬（七）議長讀祝詞（八）行政長官讀祝詞（九）各界來賓讀祝詞（十）議長答行政長官及各界來賓詞（十）（一）學界來賓奏樂慶賀（十）（二）搖鈴散會（十）（三）行政官及各界來賓相率入宴會場 
[九江]  
　　戲園認繳公益捐九江地方自治籌備處以潯陽第一舞臺自開幕後生意頗爲發達每月在警廳認繳捐費洋二百元亦應認繳地方公益捐若千爲辦理自治及學校之用日前由該處函致該舞臺經理吳亞北囑令每月繳公益捐洋百二十元吳並無回音嗣經該處迭次函催吳託辭推諉又經某君再三往說吳允月繳洋六十元該處不允函致代理九江縣知事張承祖請傳吳到署管押一面勒令停演吳傳到縣署拘留於收發處約三四點鐘有某君從中轉園令月繳錢一百二十千文吳有允意惟稱須與後台薛大慶商量張知事遂令吳回舞台與薛商酌聞已允月繳錢一百二十千文云 
[南昌]  
　　木業反對潯關加稅贛省潯關加稅各商皆表示反對茲又有全省木業因此於本月七號齊集河西洲上木業會館開全體大會大致謂竹木爲本省出産大宗近年以來關稅屢增徵稅之重爲百貨冠故木業近來凋疲巳達極點遠因雖由於産區價昻無利可獲然使納稅稍輕商民猶可勉爲支持今内釐金自上游至吳城巳納二十分之多尙有姑塘湖口未算在内負擔已苦過重若　關再變　　章完鈔　稅商民豈能堪此今爲求一線生 
壚　　畫　現搶案七　午　有永和門内毛　　高仁泰南貨店店夥某甲提竹蘿一隻内貯　票一百六十餘串及與楊家廠南昌隆往來摺據兩件往南昌隆還賬並取紙烟等件詎行至北營坊地方突有匪徒數人將該店夥園住一人即將　内票錢及摺據搶去向小巷逃逸迨該店夥喊救則已去如黄鶴乃赴該管警署報告並派人至南昌隆說明如有持此摺至店取貨請即扭送警區並禀請警務處從遠偵緝 
[嘉興]  
　　剜目割耳之姦案嘉興曹莊鎭引莊村農民黄學金年二十餘歲於前年娶紹興人倪炳泉之女爲室夫婦尙稱和　詎近來倪氏　僱用之農工某甲有染事爲黄學金窺破日前僞言有事出外以察動靜倪氏與某甲以學金外出放膽同宿當黄昏時學金推扉入室將野鴛鴦雙雙捉住當場剜去倪氏左眼（眼絲未斷尙可醫治）割去某甲左耳某甲不服欲赴縣起訴嗣經學金之兄學掌曁其母舅出爲排解勸學金出洋一百二十元充作醫費並將倪氏搬赴嘉邑福音醫院醫治 
戲園之一盛一衰嘉興北門外文明劇園屢演屢停雖經該園經理趙某竭力籌劃仍不免虧折前月又經潘某籌欵開演生涯亦不甚起色現潘以獨力難支已於本月十四日宣告停演矣又城中張家弄寄園主沈若孫於日前聘請滬上羣益新劇社社員來嘉試演新劇已於昨日起日夜開演一時紅男綠女聯袂往觀者座爲之滿故近日該園生涯頗爲發達日夜所售約六七十元云 
[杭州]  
　　康南海游覽西湖康南海來浙遊覽西湖一節巳略誌昨報茲悉康君昨日午前八時由劉莊乘輿入城先至高等審檢二廳與經陶二廳長會晤約茗談一小時卽至省公署答拜齊省長迨出公署已十一點鐘之後復至元寳街第二師司令部往謁張師長下午又謁楊督軍入晚在陸軍同袍社宴會警務處長夏定侯君以西湖地方偏僻特令警廳抽撥巡邏警十名前往保護 
省議會十一日開會記昨日（十一）省議會開第八次大會議員報到者一百十六人議長振鈴開會報告新到議員蔣玉麟遞補孫棣三之缺第二件明日（十二日）爲蔡故上將國葬之期應下半旗誌哀本會休會一天以示哀悼第三件報告議員包芝洲因受刑事處分來函聲明應如何辦理盛邦彦云付特務審查衆贊成張立動議變更議事日程以第六案彈劾浙江省長齊耀珊審查報告改爲第一案先行討論衆贊成議畢（議情見另條）接議原列第一案規復武烈王祀典事件秦炳漢盛邦彦等均反對即打消第二案第三案第四案第五案均無討論付審查議畢延會 
[天津]  
　　唐山路礦學堂運動會唐山路礦學堂本月七號午後一時開運動會結果如下（一）百碼競走鍾柏祥第一（二）持竿高跳孫鵠第一高度八尺六寸（三）高跳竿鐘柏祥第一（四）二百二十碼平地競走樊澤培第一（五）擲鐵餅樊澤培第一（六）四百四十碼競走馮誠第一（七）立竿高跳朱炤第一（八）半英里競走楊學羔第一（九）一英里競走楊學羔第一六時分奬散會更正前報載皖省天主堂敎士榮福咸係德國人晋謁政務廳長請領護照回籍一事茲悉該堂總理榮福咸君生長法國傳敎中華歷有年數前日晋謁皖省政務廳長係另有要事面商並非請領護照回籍前報所載當係傳聞之誤特此更正以昭實在來函頃閱四月十一日貴報地方通信欄松江新聞内載泗涇鄉撤換巡官一則中有不實不盡之處蓋僕由前任松江李警務長於民國三年委任探訪員旋於四年份改充泗涇區巡官並非由前松滬楊護軍使函荐現因家母有病自請所長開缺回家省親亦並無奉浙督軍調用之事是以具函奉告懇即據實更正爲感李汝生 
雜評一 
[廣東之奪嫡案（一子）]  
　　吾謂廣東鄧氏之奪嫡案非法律問題而道德問題也何以非法律問題在鄧善麟方面雖庶而爲父所愛在鄧炳麟方面雖嫡而究爲父逐出有據早已不認爲子故在法律上解决之爭無可爭者也然以情理論鄧炳麟之被逐非有惡行而實出於其父子偏私今苟以道德之說動之者則一方必不忍與嫡爭以傷兄弟之　一方必不忍與庶爭以彰乃父之過各就心之所安以求自全自無待解决於法律矣人謂　　　　　　　之　吾謂道德所以维法律之敝今世家大成之爭　爭産案苟一返天良皆可不必解决於法律乃偏齗齗以法律爲言者則中國之無道德也久矣嗚呼 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[請求維持華茶貿易之部批]  
　　農商部批第三八三號原具呈人上海總商會呈一件呈請迅與英使交涉撤消茶禁由呈悉當據情咨請外交部核辦去後茲准復稱業由本部電駐英施公使向英政府交涉旋准該駐使復稱十四日電悉華日茶同在禁列印錫茶減少均由船不敷運重要物品之故現巳迫令英華茶商設法挽回一面晤英外部向商每年華茶來英雖三千二百萬磅惟二千萬磅由英商轉售他國一經禁止華商因受影響英商尤甚請查照印錫茶亦止核減該外部尙以船少爲難允轉商商部再行酌定辦法又准該駐使電稱茶事支那會及外埠商會巳向英政府要求更改禁令各等語轉咨到部查本年華茶出口現雖交涉將來輸出難免阻滯若照向届採製數量必多虧耗應由該商會傳知各茶商不得多收濫裝庶幾品質漸臻精良而供求得以調劑近年各地茶樹採摘過甚亟應藉此休養以資培護合併批示知照此批 
[星期四之金融調查]  
　　本埠各銀行大宗現銀及墨洋大條銀自上星期四裝英公司輪船出口以後迄舞進出及至昨日道勝銀行又有現銀四十八萬兩裝公司船運往海參威進口銀洋仍屬寥寥調查各銀行錢莊昨共存現銀二千三百四十萬兩洋一千七百二十七萬元大條三十四條茲將各銀行各錢莊所存之數分别錄下麥加利存銀三百九十四萬洋一百九十二萬滙豐存銀四百九十六萬洋二百五十四萬大條二條德華存銀九十萬洋九十萬正金存銀二百九十二萬洋八十七萬道勝存銀二百六十萬洋四十一萬通商存銀三十萬洋三十五萬東方存銀一百八十萬洋十萬花旗存銀一百十萬洋一百萬大條三十二條華比存銀五十五萬洋四十萬和囒存銀六十七萬洋一百四十三萬中國存銀九十一萬洋五百八十萬台灣存銀一百五十九萬洋五十五萬住友存銀十二萬洋十一萬南北各莊存三十萬洋三十三萬有利存銀三十四萬洋九萬中法存銀四十萬洋四十二萬比較上星期四少存銀二十二萬多存洋十四萬其中華商方面祗存銀一百五十一萬兩洋六百四十八萬元故銀拆又漲至八分 
[江海關焚燬烟土預誌]  
　　江海關稅務司昨致監督函云本關巡員曁捕房節次查獲之洋土藥烟膏等計有二萬五千五十餘斤擬訂月内焚燬希轉請各機關届時派員到關監視云云 
[第二批華工赴法之預備]  
　　法人在滬所招第二批華工巳由道信公司定於十三十四二日試驗體質然後放洋茲悉法政府所派之洋員陶吕得以時届春令天氣日暖華工由滬乘輪赴法須經七星期之海程深恐途中發生疫癘故與華經理梁耀卿商定俟華工試驗合格後請西醫一律補種牛痘並在各工人左臂剌一十字形然後出發 
[島民私種烟苗之勘查]  
　　崇明縣境之小黑沙鴨窩沙等處均係海中小島荒僻異常現當烟禁嚴厲之時省公署據人報告謂該處鄉民仍有玩法私種罌粟情事故齊省長特派候補知事徐守初馳往查勘並於昨日令飭滬海道尹王賡廷迅派幹員會同該邑知事倪文德率警親往各沙島詳細勘查如果屬實勒令迅速剷除並將私種人犯提案從嚴懲辦 
[查勘交界處所之烟苗]  
　　上海縣沈知事以本縣界内業已查明並無烟苗發生惟恐各縣交界處所或尙有私種特於前日派委李熊兩委員分往寳山之高橋嘉定之諸翟等處約會該二縣切實查勘昨日又派第六警區湯警佐往川沙縣邊界第五警區王警佐往南滙縣邊界不分畛域認眞查勘各員奉委後巳分投出發矣 
[省委會勘烟苗員到滬]  
　　江蘇全省會勘烟苗特派員俞壽璋於昨日（十二號）早車來滬庽一品香旅館俞君此來專待英員提前會勘某某四縣交界地方有無烩煙苗聞英員不日亦可到滬同往内地查勘云 
[交行開兌日期之更變]  
　　本埠交能銀行自行長趙慶華由北南來所有兌欵均已儲備一切開兌手續亦巳分别佈置部派課長袁姓等亦均到滬籌備改組預定本月十五號實行開門營業曾經報告部處查照在案惟日來屋外工程雖已竣事而屋内一切裝飾因照從前格式略有改變是以尙未告成且樓下各櫃台均須改移雖連日督工趕辦聞尙需一二星期方可完畢卽平日送洋木箱等擱置將近一年未免毁壞亦須添製故於昨日起行中職員非常忙碌往訪者均無暇接見並聞前定日期不及實行現巳改定五月一號開門營業日内將通告各機關並呈報交通部與管理處請爲查核云 
[烟酒聯合會又開會議]  
　　全國烟酒聯合會因悉烟酒專署預算案列入經常門作爲永久機關兩業商人頗爲惶急當即開臨時會議討論情形已紀前報昨日該會又接京師代表團來函報告情形因又續開會議到者較前更衆討論甚久其結果公决趁此案尙未結衆議院提出大會之時姑先公電衆議院請求維持通過之取消公賣原案於該署預算案提交大會時核議打銷且俟議會如何議决再照前項預定辦法各自進行云云當交文牘部擬稿拍發至傍晚始散會 
[再誌德人走入電燈廠之嫌疑]  
　　德國人修勃脫於本月六號夜擅入楊樹浦路九十三號門牌英美工部局電燈公司内被三百二十七號巡夜華捕于鳳祿查見交由七十三號三道頭華捕帶入楊樹浦捕房禀奉麥總巡依據第七條洋涇浜章程將該德人解至公共會審公廨訊諭暫留捕房候禮拜四訊核在案昨晨届期由捕房將該德人解送公廨請訊先由捕房刑事科代表牛門律師上堂譯稱被告係德國商人暫由荷蘭國領事管理故前日將被告解送公堂訊理後下午即函告荷領旋據荷領函復以前日公堂口供尙有不符之處要求將被告於今日午後二時半送歸荷領事署訊理等語工部局得復後巳由西董與値年領事等會議僉以荷領所請甚爲妥當現擬照辦云云繼由斐斯律師代表被告修勃脫到堂聲稱此案證人所供情形與捕房所禀各節微有不同當時被告實因沽飮酩酊誤至該處故敝律師特向堂上聲明請爲察核當經王崧生襄讞商之陪審之美博副領事以此案本公堂無權訊理被告律師可以母庸聲說遂會同簽判却云德人訴訟暫行章程已奉中國外交司法兩部訂定辦法除刑律内所載一部分之刑事犯罪列舉規定各案應由中國法庭審判此外仍歸行使保護權之荷蘭領事辦理此案原告所控被告違犯中國第二百二十五條刑律不在中國法庭審判範圍以内本公堂無權受理着將該德人解送荷蘭領事署訊核此判 
[續誌景毓華臨行時之兇劇]  
　　代理川沙縣知事景毓華在滬首途赴川履新時其所乘馬車之馬夫張海林與第一區查崗巡長衝突被該巡長用鎗剌戳傷手臂後由代理地方警察所警佐領袖王敬常派員到區調查各情已誌昨報茲悉該馬夫爲馬夫頭王和尙所用此次受傷尙無大碍業由王警佐驗明着赴紅十字會醫治一面據情報告沈知事請求函致淞滬警察廳長將該巡長如何懲辦即行宣佈以資儆戒 
又據另一訪員報告是日新任川沙縣景知事啓行時送行者甚多内有熊志均君之馬車馳至大逹碼頭適有電車由南而北該馬車夫即挽韁避讓車輪誤碰巡長高某身上高即大怒掣取指揮刀猛砍該馬車夫用臂擋阻當時不知有傷仍駕車至碼頭旁停歇隨後熊君因景知事即須啓行先未與較嗣後見馬夫衣上有血衣服洞穿察看手臂有傷當向該警質問該警倔强不服熊君即偕姚欣之君同赴一區警署謁見董署長面告高警行兇情形董警正當卽道歉並查得該警屢次行兇曾經降級此次又敢持刀傷人實屬不法當將該警褫去制服立予斥革申解警廳請爲嚴究以儆效尤 
[又獲浦東刦案之嫌疑犯]  
　　舊曆二月初旬浦東楊思橋孫楚橋家曾被搶刦事後獲犯江阿東許華榮夏東生三名由地方審檢廳訊明判决各監禁五年所有在逃各犯俟獲案後另行訊判在案茲悉三林塘第五區警署前日又獲此案嫌疑犯莊金生一名解送事務所發文司法科研訊據莊供稱本地人向在孫錦明窰貨船上爲夥二月初二日由滬開駛前往浙江裝運窰貨故孫楚橋家被搶之日小民並不在申但江阿東等多人小民確與認識此次將我牽涉前奉警署來家傳喚故小民返家後即行到署投案等語科員以所供難信乃於昨午函送地方廳歸案訊辦旋由檢察官提案預審之下判令收押候查明再核 
[長康里發生盜案]  
　　前晚七句餘鐘美租界阿拉白斯脫路長康里二百號門牌陸觀甫家突來盜匪多人敲門入内各出手鎗利刃恐嚇當被刦取値洋一百餘元之金戒綢衣而逸各盜走出後陸之用人大聲喊捕卽經滙司捕房中西包探聞警趕來拿獲形跡可疑之閻廣才孫長本兩人帶入捕房昨解公共公廨請究先由中西包探禀明將閻孫兩人拘獲情形繼由見證陸美珍投案證明被刦狀况惟各盜面貌不能指認王襄讞商之美領博君判被告兩人還押聽候查明於下禮拜四再訊 
[復訊洗清池發現炸彈案]  
　　英租界九江路一百七十五號門牌洗清池浴堂因迭接恐嚇信函並將炸彈暗置官盆間茶榻上嚇詐不前復於二月十二號午後六句餘鐘被人抛擲炸彈炸毁玻璃等物幸未傷人當由八百三十六號華捕追獲安徽人張楚萍一名拘入老閘捕房經捕頭詰得尙有同黨匿跡法租界寳順里因即派令中西包探前往拘獲北京人姜子棋江北人張筱子奉天人李河等三人提回併解公共公堂研訊各情經紀前報前日午後由捕將張等四被告押解公堂由關讞員會同美博副領事升坐刑庭復訊先由捕房代表牛門律師上堂譯明案情即據見證張阿二投稱此案未發生之前原告因迭接恐嚇信函故由李德生雇我在門外偵察形跡可疑之人是日傍晚見一人（指姜子棋）站在洗清池門首水門汀上與三四人談話約有半句鐘忽然不見突聞響聲甚烈即見一人（指張楚萍）携帽撩衣往東飛逃我即喊捕尾追至石路上由捕拘獲云云又由八百三十六號華捕許本房禀稱是日在九江福建路角嘴上站崗忽聞巨大響聲後見被告張楚萍往石路奔逃後有一人喊捕我卽尾追至通裕衖内拘獲又由洗清池堂倌李春福魏阿五先後上堂證明二月二號午後見被告姜子棋前來找友並不洗澡進出五六次故我等留心察視面目彼等去後榻上有一紙包拆視之内有書信一封洋鐵罐一個白紙封口上寫炸彈兩字當即送交賬房迨至十二號被人抛擲炸彈炸毁玻璃在地上拾獲鐵片及白粉等各節即由西探將鐵片白粉呈案請察旋由被告張楚萍姜子棋等所延之代表律師向各見證逐一駁詰經中西官會判各被告還押候再復訊核辦 
[洗衣作主中彈殞命]  
　　閘北某洗衣作主沈阿發於本月五號下午至靜安寺捕房取衣洗滌其時該捕房八號副捕頭梅鐵生正在磨擦手鎗誤觸機關鎗珠突出擊中沈之肚腹受傷倒地立送紅十字會醫院求治因鎗珠陷入内部經西醫客爾郭剖腹鉗出延至前晚身死由捕將尸舁至斐倫路驗尸所報請公共公廨關讞員於昨午會同英卓副領事蒞所驗得沈阿發委係被鎗繫傷肚腹以致殞命塡明尸格諭讼尸屬棺殮旋即升坐公案研訊先由尸妻逃鮑氏投訴伊夫沈阿發於上星期四將洗凈衣服送至靜安寺捕房至六時不歸甚爲疑惑正欲托人至捕房探詢忽有人來報丈夫已中鎗受傷惟丈夫爲該捕頭洗滌衣服巳有十餘年平日該捕頭待我丈夫尙好此次不知何故慘遭擊斃請求伸雪繼由西醫客爾郭投訴上星期四午後四點四十分鐘捕房車送一人至醫院視鎗彈陷入腹内當爲剖腹鉗出延至昨晚六時許神色轉變至八時氣絶云云又據八號捕頭梅鐵生投訴本月五號四點二十分鐘在靜安寺捕房住宿所磨擦手鎗鎗彈匣似早取出適沈阿發站於門外約離三尺許曾與言語惟所言並無關係不意誤觸機關致肇斯禍當時自亦不明見死者倒地後當囑我妻取出白蘭地酒灌救旋即車送醫院醫治惟死者在我處洗衣已有十七年之久平日待伊甚好此事實出意外等語又據吳有光投訴死者是伊親戚今遭慘斃務求伸雪中西官諭各退去聽候訂期研訊遂各乘坐馬車分道而回 
[同族恐嚇圖詐]  
　　住居海寗路二千七百六十九號門牌之紹興人何森林因書寫恐嚇信函向同族何丹書圖詐洋五千元被丹書報告總巡捕房昨派包探周志仁協同二十七號西探目彭山將森林拘解公共公廨請究原告偕證何志香何心泉並代表律師上堂陳述案情請爲改期研訊會審員王肇之君商之美柯副領事判被告帶回捕房訂期下禮拜二開審 
[水兵先期演習]  
　　海軍第二艦隊饒總司令訂於下月中旬調集所部各艦駛往吳淞三夾水外舉行會操業已通令各艦先期演習本埠海軍司令部前日特令停泊製造局浦面之建康同安兩魚雷艇嗣後每遇星期一四兩日開往白蓮涇港口試放各種魚雷並由各水兵演習下水搜撈技術所有停泊吳淞口之江元江貞各艦水兵每逢星期亦須赴張華浜操演試放魚雷及搜撈魚雷之技以期純熟而重防務云 
[製造局總辦帮辦先後接事]  
　　江南製造局（現將改爲兵工廠）新行總辦謝邦清奉委來滬接任巳誌前報茲悉謝總辦因前任李總辦已將局務結束完全移交故於昨日上午十時赴局接事並延見各科各廠員司人等囑爲照常辦事靜候加委至該局帮辦成筆農巳於前日接差聞成君前在北洋學堂畢業後留學德國工廠對於製造軍械富有經驗該局全體員司昨特假公共租界馥興園酒館設席公宴成君觥籌交錯頗極一時之盛 
[日商爲蘇道生建像刋碑]  
　　南巿縣商會副會長蘇筠尙之胞兄道生經商日本任中華商務總會會長巳歷有年所與該國商人感情頗洽去冬在長崎病殁中日人士咸爲悲悼茲由日本商人胡礽泰永見寛二兩君發起就長崎埠寺町興福寺建像刋碑永留紀念巳撰文通告中日人士請爲籌募欵項襄助此舉刻經上海商界諸巨子聞悉前情頗表同意業已聯絡商學界會議籌助方法 
[查核聘雇洋員合同]  
　　滬寜滬杭甬路局奉文通部令開查各路聘雇洋員除總工程司外其與中下級洋員所訂合同多未呈部本部對於此項合同時需查考爲此令仰該路將現有洋員自總工程司以至各級洋員凡屬訂有合同或續訂合同附件 
 
 
 

Page 11

 
 
者各繕一分詳加校正後彚齊送部嗣後凡有續雇洋員者應繕具合同核呈勿得忽略此令 
[浦口下關電信之遞送]  
　　滬甯鐵路洋總管前據電務處報稱浦口至下關過江電線巳由電局收回懇商津浦局轉向該局交涉等語當以浦口至下關過江電線係由津浦路局向電局商借現忽收回自應仍請津浦局設法維持經呈明江局長電詢津浦局如何辦法昨得復電謂浦關過江電線經電局收回後所有傳送電報事關至要業由本路轉飭港務處撥派江甬小輪一艘專備送電之用並函致張段長接洽等語當將原電轉發洋總管查照矣 
[僞造軍署委狀之科罪]  
　　著匪曾長貴前因僞造護軍使署軍樂隊連長委狀並私刋關防經護軍使派委將曾拘獲發交軍法科長提訊曾供認僞造公文印信希圖詐騙等情不諱科長以曾實犯刑律二百三十九條僞造公文書及詐欺取財兩罪應併科以二等有期徒刑監禁五年零六月業已轉呈照准於昨日將曾長貴提出營倉發交陸軍監獄執行 
[處分官産之限制]  
　　上海縣知事沈寳昌昨日訓令各巿鄉經董文云爲訓令事案奉省長訓令准財政部漾電開查撥用官産應以官立機關爲限其地方團體從前佔用官産一時未便遷讓者應改爲租至前未佔用臨時請撥之産則應報部核准方能撥借久經分别呈准通行在案現在公私團體日多紛紛請撥有未經報部即予撥經者實於收入有礙亟應重申定章以免辦理紛歧應請貴省長查照原案轉令遵辦爲荷等因准此查此案前准財政部咨以官産一項係中央特别收入遇有撥給留用之事不得擅行處分等因到署業經令行遵照在案准電前因除分行外合亟訓令該道尹即便轉令所屬一體遵照此令等因奉此除分行外合亟令仰該縣知事即便遵照此令等因奉此除分行公欵公産經理處外合行訓令仰該經董查照並即轉致該巿區域以内地方各團體一律遵照此令 
[省議會關於田賦之草議案]  
　　省議員秦錫田等近在省會提出議案兩則爲錄於下 
（一）剔除驗契積弊案蘇省驗契五年四月財政廳請酌展限自七月一日起多則半年少則三個月爲蘇省騐契最後時期期滿實行停止本年一月十三日巳有一月十五日截止之通令纔隔四日忽又續展半年取消前令朝令暮改如國體何剜肉補瘡如民生何且渾言舊契界說不明規定處分穂罰尙酷甚者舍得主新立之契而驗棄主無用之廢契名爲限期停止實則永久留存本會縱不能拔本塞源亦當小小補苴杜其流弊撮陳大要約有四端條列於左請公决驗契限期迭次展緩無非罔民政策本年一日旣展半年應至六月底實行停止届期財政部倘復藉詞續展請省長抗議堅持以維行政信用逾限處分大契六元六角小契二元七角五分查浙江省自本年二月起大契二元二角小契二角一律免除罰金由齊省長轉咨財政部核准蘇浙比鄰而驗費輕重懸殊似乖國家統一之辦法應請省長查照浙江章程咨部核減以蘇積困五年十二月二十六日省長咨覆本會文内稱所謂新立之契者係指民國所立之契紙與舊契逈然各别新契祗須投稅並無報驗之可言據此則應驗者皆係前清時代之契凡自民國元年一月一日以後之契皆稱新契祗須投稅不必報驗繳費但公署布告渾稱新契並未指明民國新立之契以致鄉民誤會貪吏朦收應請省長通令各縣知事明白解釋以立於民國時代者爲不必驗之新契以立於前清時代者爲應驗之舊契務使界限分明一清獘　上海等縣得業之主持新契投稅必舊呈騐棄主之舊契無契則驗田單驗費由得主任之（俗名驗土手契）舊契未驗新契即不准投稅此等苛例大爲契稅之障碍夫人民納費驗契以保障其所有權也若權巳喪失自無保障之必要况强迫新得所有權之人重擔棄權者不當盡之義務於情於法兩無可通應請省長通令各縣知事永遠革除 
支配忙漕滯納罰金案忙漕逾限分限加征案財政廳以冬漕開徵在先議案公布在後通令各縣五年冬漕仍照舊案辦理所有分限遞加成數及省縣分攤辦法應從六年分上忙爲始查本會議决案省公署於五年十二月二十三日公布正舊曆十一月二十九日在實行加征之日尙有三十餘日各縣奉到公布議案之令已將分限遞加成數明白布告絶無不能劃一之處財政廳朝令暮改本非政體但已成事實自難迫令反汗故分限遞加本會爲維持官廳信用起見似應稍予通融准其從六年上忙爲始至此項加價支配方法省公署咨交覆議案内聲明應俟預算案議决後如能收支適合自當照案執行本會咨覆省公署亦經聲明支配方法仍請照案執行省公署將本會議决案全部公布則支配方法當然發生效力且查本會議决預算案省公署於五年十二月十九日依法分别公布其歲入臨時門第三欸第一項不在剔除之列則此項支配方法法理事實皆不應自六年份上忙爲始應即咨請省長通飭各縣知事將五年冬漕限外加征之欵以十分之五解歸省有以十分之五發交各該地方經理公欵機關充所在巿鄉公益之用仍將實在逾限之糧額與加征之銀數隨時揭示各該地方以昭核實至帶徵歷年舊欠應查照省長六年一月二十五日覆文全數解省劃清界限請公决 
[沈僉事視察南洋路礦學校]  
　　敎育部特派沈僉事彭年來滬辦理同濟德文醫工學校善後事宜部署將竣不日回京覆命昨日上午沈君以私人名義蒞北四川路南洋路礦學校視察該校全體敎員學生開會歡迎請沈君演說演辭甚長大意謂中國今日之敎育趨重實業爲世人所公認因實業爲富國之源惟私立實業學校辦理頗不易設備亦難周貴校成立以來於今六年土木工程科已兩次畢業成績之優美昭昭可考但求學之道貴乎應用望諸君立志進修以冀學成致用云云演說畢適該校午膳沈君又至膳堂見學生坐位每桌四人秩序整齊頗爲贊美云 
[補助愛羣女校建築費]  
　　上海愛羣女學校開辦迄今已歷五年所需經費均由發起諸同志籌墊辛苦支持頗不容易近因學生衆多舊有校舍已不敷用曾由該校長呈請上海縣知事沈藴石君於地方學欵中酌撥添建校舍經費俾資提倡業於前日奉批呈悉查五年度縣敎育經費預算早經編定未便追加惟上海女學尙未十分發達該校開辦多年近又添設義務班以添築敎室工程爲數甚巨請求酌撥經費等情前來本知事爲維持女學起見無論敎育經費若何支絀不可不於無可設法之中籌撥二百元俟編入六年度預算以資提倡除令縣敎育欵産經理處外仰卽知照 
[尊孔會推舉代表分赴各省]  
　　尊孔總會發起以來辦事職員及正副會長均巳推舉章程亦已規定現曹張二會長以各省雖已有贊助組織分會者而僻遠之地已組未成者甚多故於日昨在總會事務所推舉代表分赴未成立各縣帮同組織分會不日出發所有代表往返川資暫由張副會長籌墊茲將分往各縣代表姓名錄下安徽四人六安韋啓後蒙城黄與緩當塗黄桂巖渦陽馬香谷浙江二人衢縣余蜚啁海鹽富景瑗本省六人松江金佐宸青浦徐公輔徐公修金山姚文孚郭瑞商江寗單鞠鞱尙有貴州河南二處因新行加入故未推定 
[新民慈善戒烟醫院開幕]  
　　本埠白爾部路即陸家觀音堂新民里七號新民慈善戒烟醫院係中華國民禁烟大會同志籌欵設立以戒除貧民烟害療養人民疾病爲宗旨凡確係黑籍貧民立志願戒者祇須覓有本埠的實紳商作保經該院調查屬實立予該院施戒劵一紙卽可到院受診取藥不取分文近該院已敦請中西名醫多人擇定陽曆本月十三號即陰曆閏二月二十二日開幕凡有烟癖者盍往戒之有願納資戒烟者該院取資極廉亦可照戒院中且設療病部凡抱病者均可往診除例診外並有施診亦不取資欲知其詳可往該院索取章程云 
[飭造甲種職員表册]  
　　滬寗滬杭甬路局奉交通部令開查各部官制通則第八條總務廳記錄職員之進退所有本部直轄各機關之職員進退均應有詳晰表册備案存查茲特規定甲種册式令發該局仰迅將全局人員如式造册塡齊送部此令 
[南巿老馬路火警]  
　　昨日午後一點鐘時南巿楊家渡北首老馬路信泰祥洋貨號不戒於火登時冐穿屋頂旋由各救火會驅皮帶車到場灌救火卽熄滅計焚去該號後進褸房披屋三幢並延及比鄰錦記籐店屋面餘未殃及聞該號滿堆麫粉洋油洋燭肥皂等貨均已大半焚燬惟洋油則多堆存棧内故未肇成巨災事後由警將店夥沈秋生許長生等帶入第一區署飭留候問明起火緣由再行核辦 
[美租界北浙江路火警]  
　　昨日午後一時許美租界北浙江路新署隔壁福安里西首第五百二十三號門牌向爲舊貨生意之某姓家後樓因煑午膳不愼遺火於薪頃刻冒穿屋頂延及二十二二十四兩號居隣捕房得報因該處距離新署女押所祗有四五間門面除知照瞭望台鳴鐘告警外立飭通班中西包探馳往彈壓當經救火會西人各驅皮帶車趕到竭力施救始行撲滅計共焚燬房屋三間事後捕房已將起火之家傳至寫字間詢問起火情形矣 
[脚夫與車夫鬭毆]  
　　閘北肩運公司脚夫前日在光復路碼頭上起運貨物有王阿堂魏榮生陳阿南三人因與小車夫王紀堂顔阿林胡小慶等爭奪生意忽起衝突脚夫等手執扛棒亂舞車夫等奪取扛棒還擊並以千觔索（即小車夫肩上之蔴繩）向脚夫頭面揪打一時人聲喧鬧經新閘橋堍站崗巡警聞聲趕來急鳴警笛召集鄰段崗警當場拿獲六人各受創傷解入四區警署姚警正諭令收押候訊 
[巡丁與崗警衝突]  
　　向在浦東爛泥渡鴻升公司充當巡丁之王俊彩昨日闖入劉萬源家調戲婦女經崗警張福生查見上前干涉詎王不服以致衡突將王扭至三區經解警正略詰一過以王不應闖入居户調笑諭令关袍該公司自行處置 
[江元砲艦入塢修理]  
　　駐泊長江下遊之江元砲艦因鍋爐機械年久朱修經第二艦隊饒司令飭令駛滬呈由薩總司令飭塢趕速修理該砲艦已於昨日下午入塢 
[分布印花稅改良規章]  
　　江蘇印花稅分處處長李湛田近因推行印花稅證特向縣商會正副會長籌商進行辦法並在商會附設銷稅總機關以便商家就近購貼並備分銷處寄賣稅證章程互相商議實行在案茲由李處長將北京總署長頒發改良規章會同財政廳長布告請縣商會轉發各商號以期通曉 
[取締傾倒垃圾之布告]  
　　淞滬警察廳長徐國樑昨日發出布告云爲布告事照得居民傾倒垃圾應以早晨九點爲度逾時卽不准傾倒歷經曉諭在案現在時値春令天氣漸熱深恐居民日久玩生或有於早晨九點鐘後傾倒垃圾殊與路政衞生兩有妨碍除令行各屬從嚴查禁外爲此布告仰地方居民一體遵照自後傾倒垃圾務各按照定章以早晨九點鐘爲度逾時即不准傾倒倘有故違定即拘案處罰决不寛貸切切勿違特此布告 
[明珠幸未暗投]  
　　英租界四馬路中華第一樓茶社於每日午後有珠業中人聚集於此作爲茶會本月八日有武萬榮者在該樓拾得珠寳皮匣一只價値甚巨卽赴本城振興珠玉彚巿董事處報告招領旋有顧文騮前往認明果係原物將物領去當場捐助善舉洋十元以五元交韞懷堂充作慈善之用五元送入紅十字會以充賑濟 
[霸吞産業之訴訟]  
　　二馬路正誠信烟膏店故主李玉堂之繼室粤婦李謝氏延請律師在公共公廨控伊故夫前妻之子李柏祥違背遺囑霸吞遺産等情由廨飭傳被告到堂候訊在案前日午後由王崧生襄讞會同美博副領事提訊原告律師上堂譯明案情即據原告謝氏供稱年四十三歲於十七歲時嫁于李玉堂爲繼室當過門時我曾有贈嫁洋一萬二千元首飾三千元吾夫盤頂正誠信烟膏店之資本卽是此欵並將首飾質典爲被告娶妻我曾生能三子均巳天殁吾夫以我膝下無兒當爲螟蛉兩子一年十一歲一年七歲詎被告於前年吾犬病故後將我薄待不以我爲長輩慫恿其子呼我大塊頭故我亦不以其爲子且被告不遵故夫遺囑將我應享之利權業産悉數霸吞是以請求公斷被告亦延律師到堂代辯並向原告逐層駁詰經中西官會商之下判候復訊再核 
[復訊借端嚇詐案]  
　　收賣烟灰之陳鴻明指控瞿桂生（即瞿連生）與邱大林及在逃之小黑炭等於上月十五號在大沽路同福樓茶館内借端恐嚇詐去銀洋十元金戒兩枚及銀表等物由捕將被告兩人拘解公共公堂訊供管押在案昨晨由廨復訊原告延律師上堂陳述案情並由陳鴻明偕證陳加卿江惟榮等投訴被詐情形訊之瞿桂生亦延斐斯律師到堂代辯中西官判被告仍均還押候再訊核 
[烟膏店閉歇後之秘密營業]  
　　公共租界白克路四百九十七號門牌烟膏店夥陳阿狗因私賣烟膏被捕查獲將陳與烟膏一百餘匣帶入捕房昨解公共公廨經中西官研訊一過判陳押候補傳店主到案併究 
[冒取車費]  
　　仁記路二號門牌某汽車行内之汽車夫胡阿小串同王四福向日本人某甲冒收車費洋十元被控捕房昨派包探將胡王兩人一併拘解公共公廨經中西官訊明判胡王各押西牢二月示儆 
[磁瓶照樣賠還]  
　　哈青泉昨至法公堂控稱商人日前乘尤益山所拖之黄包車至某處詎行至中途車輪怱然脫落商人從車跌下致將向友掮來値洋三十元之古磁瓶碰碎惟此非車夫之過實係車主王保相裝輪不愼以致脫落請着王如數賠償等語詰之王保相供此車確由民人租於尤益山租出之時實係失察惟原告之物係是新貨並非古董照民人估計祗値一二元求察車夫尤益山供民人不知車輪如何脫落求宥中西官判尤無干開釋着王保相於七天内照原物式樣購買賠償否則賠洋三十元 
[追還工資騐費]  
　　承招華工赴法工作之道信洋行派人至法公堂控稱工匠郭士明前來應募願往法國工廠工作當被領去工資及西醫驗費共洋四十五元迨至届期各工匠均已上輪開往法國獨郭避匿不去日前遇見向之理論詎郭非但不服反敢行兇故扭案請究訊之郭供詞支吾中西讞員判郭還押限七天内將所領工資及西醫驗費如數繳還違干未便 
[註銷追繳身價案]  
　　女孩巧巧憑媒許配於彭趙氏之子爲童養媳詎被趙氏托戴陸氏爲中售於住居法租界内之郭姓爲使女後被巧巧之母王彭氏得悉具控地方檢察廳飭派法警移提當將一干人證解至法公堂訊判彭趙氏王彭氏不論何人如能繳還郭姓身價洋七十元准將巧巧領回在案昨日又由法警投案聲稱此案業經檢察廳將彭趙氏訊明禁押戴陸氏交保候訊現由趙氏之子措得洋五十元呈繳到案餘洋被中人戴陸氏用去請向戴陸氏追究郭姓亦有人投案聲稱戴陸氏實在貧苦餘洋免再追償可請將案注銷中西讞員准如所請遂判將案注銷巧巧交來警帶去歸案訊斷 
[布莊主負債避匿]  
　　布莊主余笏侯張章甫邵勉臣等各户同赴法公堂控某布莊主許子祥前來交易被欠布價甚巨現在人巳避匿不知何往今祗尋獲店夥陳遂曾請求訊追陳供店主現匿何處實不知悉聶讞員判陳還押一面先將生財拍賣俟提到許子祥再核 
[江北女子被汚]  
　　無賴陳榮華張土林等於前夜九時許將江北人某姓家十八歲之女子誘至浦東楊家渡已閉之大隆京貨店輪流姦汚當爲三區一分駐所崗警施長生察悉入内將男女一併拘解至廳經孟警佐略詰一過以陳等如此行爲殊碍風化諭飭管押候辦 
[孀婦被人姦佔]  
　　并北人周正祥之女嫁於楊姓婿已去世其女於去年來滬帮傭遂無音信前日周親來找尋偵知其女與李成姘識賃居閘北叉袋角因即鳴警一併拘入四區二分所轉解司法科經李科員略訊一過判送地方檢察廳核辦 
[一女兩字]  
　　無錫婦人黄張氏有子根福現年十八歲昔時憑媒聘定同鄉婦人浦氏之女金秀爲室其時金秀祗七歲至十五歲時金秀忽失所在各處找尋無蹤近有人向黄張氏報告謂金秀現在上海滬寗車站附近龔萬興所開鐵店内等語張氏即來滬找尋前日將金秀尋獲認領龔出而霸阻聲稱金秀係由黄唐氏爲媒許與我子爲室曾出禮洋四十四元其洋由伊母浦氏收用等語兩方正在爭執由崗警到來將兩造及金秀黄唐氏等一併拘署解送地方檢察廳由檢察官預審之下判令分别收押候查明再行核辦 
[懲治駕車不愼之汽車夫]  
　　汽車夫阮林根因司機不愼在新閘白克路將李王氏家十二歲養媳仁毛撞倒碾傷要害身死由公共公廨驗訊各情已屢誌本報昨由捕房將阮拘解公共公廨請究本王氏求爲死者伸雪訊之阮供因不小心悮肇斯禍求宥中西官以阮開車疎忽致害人命判押西牢九月或罰洋五百元充公以儆 
[扁擔擊破頭顱]  
　　爲小本生理之胡毛頭昨與婦人江秦氏因拆姘起釁在小南門外張家弄口某老虎灶門前互相爭毆該氏即以扁擔擊破胡之頭顱受傷流血由警拘送一區三分駐所函送地方廳由檢察官驗明傷痕判發堂醫治該氏收押候原告傷愈再訊 
[巡船撈獲浮屍]  
　　新關水巡捕房巡船前日上午在招商局金利源碼頭浦邊撈獲無名男屍一具年約三十餘歲科頭赤足身穿藍布棉袄黑布夾褲旋即報告梅捕頭用電話通知救生局拖去棺殮候屬認領 
[被匪攔刦之說謊]  
　　甬人方阿東因代虹口肇勤路七十二號門牌居婦張王氏將銀飾等物持至某當舖質洋十六元後謊稱在途被匪刧去希圖吞没經氏控由哈爾濱捕房派探王阿巧將方拘獲帶回捕房禀明捕頭飭押候解送公堂訊究 
[招領迷路小孩]  
　　男孩吳季初松江縣人現年十三歲在原籍又新學校肄業父母均已故世日前因校中春假與其伯父吳四洵同來上海在途走散由崗警查見解送淞滬警廳昨出傳單招其家屬到廳具領 
[食物店深夜賣酒]  
　　美租界武昌路三百二十號門牌粤人黄永均所開之食物店因深夜賣酒違章被五百二十六號華捕查見請廨出單將黄傳訊 
[誌謝]  
　　上海公共體育場開辦伊始因慮來賓太雜有妨秩序暫備常年入場劵及臨時入場劵各一種酌量分贈昨承以常年劵二紙臨時劵八紙見貽書此誌謝 
雜評二 
[華工出洋問題（訥）]  
　　華工出洋問題據國際評議會之會議以放任爲害應由政府負責自辦意非不是蓋華工出洋勢旣不能自巳與其放任而致流弊則母寗負責猶可防範於萬一也 
特不知政府負責之方法若何苟方法不善則負責無異於放任且此僅就目前面言他日果决計入戰則供給華工本爲預定之入戰義務出洋之華工旣多政府縱欲不負責而不得然則今日之政府對此問題誠宜審愼籌商預定一完善自辦之方法也已 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬代表某典試官覆總理書] [  濟航]  
　　（事見本月六日專電） 
敬覆者頃奉嚴諭謂某此次考試文官所命百姓不足君孰與足一題牴觸國體亟應更換云云奉命之餘不勝惶悚推我公之意蓋以我國再造共和國由民主君之一字駭人聽聞仰見我公審愼周詳之至意惟某此題命意有别敢爲我公陳之以明心跡伏查白虎通云君羣也羣下所歸心也大總統旣由人民選舉而出則必爲人民所傾心愛戴者是亦羣下歸心之一證君與總統形式上雖不同而其意義則無甚差别也此君即總統之證也又古時卿大夫亦有稱君者左傳莊十一年楚鬭廉語屈瑕曰君次於郊郢以禦四邑襄二十一年子産對晋士莊伯曰成公播蕩又我之自入君所知也古之卿大夫亦由今之總長省長道尹縣知事等官而官吏之俸薪實取給於百姓之脂膏也苟百姓食飽衣豐家給人足則官吏可以横征暴歛此所謂百姓足君亦足也苟或不然如近年百姓旣經袁政府時之大批縣知事將地皮刮淨地心幾穿實無脂膏可吸百姓不足爲官吏者手雖長心雖辣孰得而致富乎此君卽官吏之證也又夫人亦稱君詩云我以爲君蓋夫人者指官太太姨太太而言也太太之衣飾費花粉費車馬費及觀劇遊園等費直接取給於老爺實間接取給於百姓如百姓不足則各級老爺之牀頭黄金盡太太亦無財可以揮霍爲夫人者孰得而足乎此君卽夫人之證也又子稱父母曰君易曰家人有嚴君焉父母之謂也夫稱婦曰細君漢東方朔傳云歸遺細君又何仁也百姓旣迭經惡稅困苦愁窮勢必仰不足以事父母俯不足以蓄妻子爲父母妻子者孰得而足乎此君卽父母與妻之證也君之一字旣具種種意義則非皇帝可知所謂牴觸國體者果安在耶如以習慣相沿君字爲帝制時代之醜名詞則將軍道尹之官獨非皇帝時代之名詞乎何以至今猶存耶某才疏學淺猥掌文衡頃被責詢感愧交集用敢摭拾陳言妄爲解釋是否有當伏候鈞裁（五） 
家庭常識 
　　噴霧器俗稱香水吹今理髮匠所用之噴香水瓶即是惟價甚昻而易壞自製之法向儀器館或西藥房購最細之玻管一枝用小銼刀銼其四周俟顯白痕一抝即斷取長一尺於酒精燈上燒之（燒時須頻頻轉動）卽軟可扯長之則中部必漸細至細如燈芯時離火銼而斷之成兩個之尖錐形而中通另以一段玻管長約二寸餘兩端均通如竹管狀乃以一個尖錐形之管用左手扶植水瓶中（尖頭向上）右手則拈竹管形之管作水平線向尖錐管之上端用力以口吹之則水卽吸起從尖錐管上噴出細如塵霧若用粗銅絲連而綴之成曲尺形則尤便於用[  天虚我生]  
赤鼻最不雅療治方法甚多而最簡者莫如每朝洗面時以細食鹽磨擦之連行兩月可得除根（但此法磨擦時有微痛） 
預防蚤　之法將除蟲菊（植物名）敷於寢褥之底斷無蚤　發生 
霉蒸之衣以枇杷核研綑爲末洗之則其斑自去 
豆醬之類一至天熱每生細蟲若以芥子或川椒研碎入醬則不生蟲 
彈琴指甲不厚則聲不清亮三絃亦然若以殭蠶燒烟頻頻燻之則厚音樂家宜試之 
花樹有蟲孔以硫黄末塞之則蟲自斃 
鹹肉倘有臭味當煑之時用胡桃十餘枚壳上鑽多孔同煑則臭味自滅[  楊醒華]  
皮膚上有起結核而未潰爛者不論何處可用松香末和燒酒塗之一日夜必散如栗子瘡乳岩等之未見潰爛者皆可以此法施之昔科左腋下起一核用淟酒塗之無效月餘漸見紅腫左膊不能動有一長者賜此方試之果驗後試諸他人亦無不驗 
治癬可以土金皮（藥舖中有之）蘸醋擦之覺痛而止每日一次七日必愈 
植物有施特異之肥料而奏奇效者甚多如蘭花肜蠶砂白棗用鑊煤棕櫚樹用碗片玫瑰花用燧石 
荷花缸内見新葉出土時卽捕蟛蜞一隻搗爛埋於其旁則埋處必生荷花一朶[  陸一]  
采芙蓉花曁其葉用瑕鉢一隻内置鹽滷然後將花葉浸入其内日久必爛用治疔瘡諸毒無不立效又凡瘡毒初發時即將其葉敷於患處立可消除家庭中似宜製備固不費力者也[  雪舫]  
醃蛋爲家常食品可自製每蛋百個用鹽八兩灰四升濃粥湯調成團貯淨壜内收之清明前醃者不空頭過清明則不滿殻 
新筍以沸湯煑則易熟而脆尤美或入薄荷加鹽少許則不歛[  范澄齋]  
銀杏（俗名白果）與栗子爲家庭常之食品而銀杏往往易乾其衣即難剥去栗子不易乾其衣亦難去若以銀杏與栗子同置一器栗子乾而甜且易去衣銀杏亦不患其難去衣矣 
火油汚手或桌上拭凈後仍不免有氣味可和草紙燃着薰之少頃卽去[  纘豫]  
猪血菌其味鮮美惟性略含毒質食之間有噁心嘔吐者即取平日所用之燈草煎湯服下立見奇效[  佚名]  
附告家庭常識茲已有人擔任編輯特此奉白以免損書商適至出版日期一俟編印完竣再當佈告凡在本欄投稿者當僅收紙印之資以答雅誼 
詩話 
　　紅豆生錄示集唐四律係爲名姬媛兒作妙造自然錄其二首以供讀者其一云嫁得蕭郎愛遠遊水紋枕簟思悠悠乍啼羅袖嬌遮面斜插銀簏慢裹頭紅粉樓中應計日露桃花下不知秋相思一夕情多少着骨黏心萬事休其二云孤吟獨寢意千般添盡羅衣怯夜寒更有好風來枕簟不知明月下欄干木蘭沾露香微似臘燭成灰涙始乾明鏡半邊釵一股别時容易見時難置之玉谿集中幾不易辨[  栩園]  
聯話 
　　黄鶴樓楹聯自壬子起義已無一存者予曾追憶數聯登諸時報餘興茲復記有一聯係何君元愷所撰亦佳搆也聯云臨高臺而極目看大别垂楊郎官春草鳳凰遠岫鸚鵡芳洲寫不盡萬家烟景更兼着帆隨岸轉漢接天回想仙人弭節歸來邂逅相逢應顧笑『瀝濁酒以抒懷問陶公戰艦庾令胡牀白石詞鋒青蓮彩筆又誰知千載英雄都付與江上清風山問明月剩我輩當歌痛飮蒼茫獨立自吟詩』殊潇洒有致[  佛初]  
吾鄉有趙長庚者幼時與蕭君澄結文字交頗契合蕭富趙貧趙每罄竭蕭恒與之通財値科試案發蕭列第二趙列第三以廪缺乏未得補蕭旋就婚於在京供職之陳鴻綬家陳以鄉試期迫勸其納監入北闈試榜發名落孫山嗒然挈眷怱怱南下比反廪缺虚一蕭可得補始函京告陳屬代倒塡月日從速繳照詎料事機未密爲同族某所覺某素與不陸連夜偕趙抵郵追出原信即首於官趙竟得膺天祿蕭緣名利兩損憤極攖病匝月即逝趙於其殁後不自愧悔反賈己才撰聯往唁其聯云『以文字結交情季布感平生一諾曾叨君子惠』爲功名拚性命伯仁由我死九泉幸諒故人心』聯入蕭母素通文翰見之大恚趨後院覓得淨桶刷一具至廳事向趙擘面擊之趙急抱頭鼠竄而遁嗚呼文人無行多不自諒致遭此一擊之辱惜哉[  書癖子] （二） 
吾邑城廂有魁星閣聯匾紛陳琳瑯滿目惟予獨愛其一聯云不衫不履居然名士風流只因醜惡形骸湮没了胸中錦繡』能屈能伸自是英雄本色可惜崢嶸頭角誰識你筆底珠璣』此聯出自滑稽而妙在雙關相傳係吾鄉俞省齋先生所作先生文章千古殊少知音殆藉以鳴不平者耳[  快人] （二） 
小說 
[榆莊影事（愛迭勒著）] [  常覺小蝶合譯天虚我生潤文]  
　　第十一章三月二十二日刋起 
梅爾去後之十日愛菂忽得異感心跳目顫似有奇禍將臨者愛菂雖非迷信然念及梅爾則亦寸心翼翼無能自安因以請之老父同往倫敦以訪梅爾老人不能却其愛女之請遂同乘郵船抵英倫詢得北保羅所在雇一馬車逕向谷菲之家而行日將夕抵榆莊矣忽有喪儀一隊自莊門而出阻車不前愛菂中心躍躍依身父肘言曰吾父視之此喪儀何來者得母句言至此涙溢乃不能言老人心亦不安然念梅爾必不致此因曰勿駭吾儕但見谷菲當知詳細愛菂乃始忍涙直待喪儀過盡車始前行抵谷菲之家則見谷菲憔悴之狀似較初見巳增老十年谷菲見好萊司父女亦殊詫愛菂亟曰谷菲先生願趣告我母隱適間所遇果爲梅爾喪儀乎好萊司老人亦告以適遇之事谷菲乃曰否此蓋老騙死矣愛菂曰然則梅爾生歟谷菲廻首四矚囁嚅言曰然然而未可知也言次又恐愛菂駭則亟以其意見備細言之以爲梅爾必爲老人推墮海中然不致死所惜者老騙已死乃無根究之餘地好萊司曰彼老人果如何而死者谷菲𩒽　曰彼蓋被殺死狀甚慘且尤有巨欵失竊愛菂曰然則兇手巳獲乎谷菲曰否今且有人疑我但吾思之則殺人者必爲．．．．又曰吾歸時家人曾爲我言日前嘗有一少年訪我此人殆爲梅爾言次以目視愛菂父女愛菂曰以丈言之則梅爾固未嘗死而殺老人者即梅爾矣谷菲曰此事吾雖不敢確認但嫌疑之人僅有三人一爲我一爲老人之子而其一即梅爾也吾固坦白而其子是夜又在馬司登店中飮博無暇往殺其父而梅爾蹤跡獨不見且據人言老人被殺之日曾有少年往見老人後忽不見故警察之意殊以爲疑愛菂曰然則警察將欲緝其人歟谷菲曰然但吾以爲藉此或可得梅爾蹤跡故即以警察爲吾儕利用之具計亦良得愛菂曰吾信梅爾必無罪也然先生尤當助我以覔梅爾谷菲義形於色曰是必然雖升天入地吾亦必助姑娘然而長途役役姑娘亦　且請入室少休吾尤當與尊甫仔細一談此事（第十一章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之鉅案 
[楊月樓案（六）]  
　　禁止婦女看戲論（見本報癸酉年十一月十八日）日前因廣東韋王氏及優人楊月樓一案聞上海紳董有禀請禁止婦女看戲之事因未能防範於前尙欲求補苴於後可謂因時救弊煞費苦心亦善舉也然余不能無議焉夫洋場之所稱爲婦女者良家尙不及半其實則廣東之鹹水妹洋人所包之廣東婆與夫本地之長三么二私窩子花烟間女堂倌姘頭婦搭脚娘姨居多有如許光怪陸離之婦女而欲其咸遵約束不犯律法豈不難哉而且官欲禁之必須會同外國領事戲館以妓女爲生財之道妓女以戲館爲出色之場安得不設法哀求領事稍弛禁令故吾謂凡事貴務實但當曰禁止良家婦女不准看戲不必泛言曰禁止婦女看戲蓋專指良家以後良家婦女一入戲館則無賴子必指而目之曰此殆妓女耶否則必不來矣良家婦女不堪其戲侮笑謔自此斷不入戲館矣豈非一禁即止哉若泛言曰婦女則娼妓故犯功令有司亦安能日日辦此婦女看戲之案少縱卽弛則良家婦女又從而效尤矣豈非禁猶不禁哉抑吾更有進者即以戲論陸登之一門盡節花雲之萬箭喪身豈不足以敎忠目蓮之爲僧救母安安之送米養親豈不足以敎孝碧蓮姐之守節訓子秋胡妻之受侮投繯豈不足以敎節九更天之釘板鳴寃一捧雪之換監代戮豈不足以敎義至於閻婆惜之受戮於烏龍院潘巧雲之被殺於翠屏山瑞雲尼之銅鍘喪身刁劉氏之木驢遊巿豈不足以或淫若於戲罷臺空歸家燕語之時爲父母兄姊者果能爲之一一開導又何嘗不爲勸懲之一道與且婦女謹守閨門毫無聞見故一旦得見一美男即生羡慕若任其常常看戲則演者看者之美男不一而足又安能人人而悅之哉亦猶富貴之家曰饜粱肉衣文繡豈復羡慕若令貧賤見之安有不嘖嘖稱美乎今因一人犯案遂歸罪於看戲遽禁衆人不准看戲得勿因噎而　食乎試思至聖敎人但訓爲爲國爲民之君子並戒爲患得患失之鄙夫乃王莽悮學周公揚雄悮學孔子阿暪悮學文王甚至曹丕諸人悮學堯舜又有吳井莫儔爲不肖之狀元復有秦檜魏藻德爲無恥之狀元宰相國家豈能因此而廢狀元因此而廢宰相並因此而廢至聖之敎乎此雖一偏之論然亦不無至理存焉以此類推當能得其要領矣總之古人所訓婦女不宜爲之事皆爲良家婦女言之也若寡廉鮮恥之婦女又何責焉今統言曰禁止婦女不准看戲則寡廉鮮恥者且曰禮豈爲我輩設哉又安有不冒犯禁令者乎寡廉鮮恥者旣犯禁令良家婦女又從而效之安用此禁止爲哉且我聞咸豐年間京師亦有此禁厥後妓女有另設戲筵以請分子者於是良家婦女亦歛貲而演堂戲京師尙且如此何况滬上之洋場哉我故謂當專指良家不當泛言婦女也語曰令出惟行勿惟反若令而不行是不若不禁之爲愈也好名之人宜熟籌之勿使出爾反爾致貽笑於一時也可 
尊開閣筆記 
[何玉妻（見本報壬申年七月十三日）]  
　　馨香坊何玉娶妻陳氏結褵甫兩載苦家道之凌落又爲流言所惑遂如張耳之妻有捨庸奴而他顧之勢而其父陳翁固長者也知其女不夫其夫因詰之曰汝與夫婿實何所仇陳氏曰無之但惡其日趨下流恐有貨婦求活之舉故不得不避之陳翁曰此論非也婿雖不遭時非吹脹猪脬比但婦人家淺見致起因貧求去之思女聞父言掩泣而言曰我寗作溝中餓瘠不願隨此無義人其父以大義曉之復曰汝知嫁雞逐雞之語否汝旣嫁之女倘使父兄輩爲人指摘則實爲巾幗中罪人陳氏哭謂母曰父旣相逼有死而已誓不歸也母勸慰之遂商之其夫曰女非必與婿决絶但苦其窮耳苟能作多金之季子亦將前倨後恭也顧將何以處之陳翁曰婿非長貧賤者苟肯爲援手亦安見不藉尺水以生波乎乃使人謂婿曰男子不能自立亦與　茸無異今岳欲玉汝於成汝固能自奮乎何玉曰丈夫窮後何之不可惟未審彼將何以敎我其人曰汝岳意欲資汝三百金使從其姪某甲行賈於江門汝自度己才果堪任此可即諾之何玉於是擁金行賈備裝長行矣吁女子不知大義使爲父母者略知義方之訓幾何不逐翁子之婦後塵若陳翁者可謂不失親親之誼也昔裘愷齊宰萬州有蔡氏女歸翁氏子巳三載歸寗不反婿欲棄之女之父母亦惡婿將别擇配久之翁婿遇諸塗角口不已因而搆訟質訊之下堅求離異女含羞而婿含愠年貌相當固佳偶也裘曉以大義爲斷復合給以荆釵之儀輿送蔡女歸翁氏兩姓和好如初裘喜爲作合歡吟云鳳求凰兮鳳求凰薄命佳人薄倖郎今日公庭重判合荒陬始識有糟糠爲惜花開號合歡忽然寳鏡帳分鸞青天碧海情無限月老於今是宰官三年伉儷賦綢繆一詠歸寗再賦愁好是午風吹雨霽芙蓉花外聽啼鳩璧返珠還事亦奇琴調瑟叶理堪推窮鄉未必無風化只在當官作總持聽鸰若此不愧民之父母矣 
[歇斗妙技（見本報甲戍年四月十一日）]  
　　初四日和義門外高搭看臺懸燈結彩黄軍門觀練水操各營船鼓角喧天布列諸陣紅旗一拂砲聲連珠遂變長蛇金鎖諸陣兩岸觀者如堵最可觀者黄軍門坐船歇斗本領獨出冠時其船大桅高約十丈桅上一斗可容十數人桅索四面下繫有一水師年巳六旬鬚髮斑白手執弓矢足懸繩倒掛而上直至桅頂或作金雞獨立諸勢連射三枝均中頭桅頂上金錢圈内又少壯者八人亦如蜘蛛緣絲而上至斗少息個個在桅頂上翻觔斗竪蝟蜓或隻手在繩作憑虚御風狀各試技藝咸戲神通取諸形勢不一而足旁觀者目眩心搖計有萬餘人無不齊聲喝采聲震江海將來撫憲不日到此閱兵必各奏爾能定有勝於今日者矣 
花叢談屑 
[媵蘭詞（見本報甲戍年正月十六日）情餘香客]  
　　蘭卿校書名富寳飄毘陵之弱絮墮滬凟之勾欄一捻腰支萬般情緒堂開白玉認翠鳳之雙飛板拍紅牙聽流鶯之百囀識而正柳梢月上問年則花信風齊倦處烟花慧同月朗勤求夫壻志薄雲高蚨從何處飛來空拳脫籍鳥曰不如歸去慘目無家爰物色於風塵得潯陽之茶客片言代决寸意欣然時値重歸隨嫁正多菊婢羣空冀北此中誰總花王送卿車上七香腸廻九轉示我江通一水涙洒千行媵以小詞先申短引詞云吹氣何香竟體何芳有美一人婉如清揚『潯陽水清春申水濁去濁就清蘧然夢覺』蘭爲王者香嫁作商人婦從此過章臺怕見青青柳『卿去我且歌我歌卿亦喜欲識情短長量取申江水』富貴本難如願老大殊覺堪傷及早回頭是岸不然誤了紅妝』寳鼎香温共寢玉壺酒熟同嘗漫許兒夫作客淒淒獨守空房『仙姿原合住香閨此去應勝枳棘棲我抱惜花心一片離愁别恨不堪題』吩咐東君好議持莫敎雨妒更風欺從今了却相思債但祝陰濃子滿枝 
[神話]  
　　記神童及異胎事（見本報癸酉年七月二十四日）吳江諸生郁小軒居廬墟鎭家世積善待師之道尤極誠敬小軒之祖爲其父延師時先意承志觀色察言雖孝子事親不是過也鄉人傳其軼事云一日冬夜大雪其祖在塾中輿師煑茗清談師忽曰此事嚴寒無聊賴若得燒猪肝燙黄酒當可食三大碗白米飯頗覺别有風味也其祖即密令家人刲豕炊黍而先煖酒以進使先生遲腄片刻則燒肝炊飮已咄嗟而至矣師大驚駭其盡誠敬大都類是鄉人謂郁氏必當有顯者而小軒之父及小軒皆以青衿老小軒至四十餘方得一子眉目聰俊夫妻鍾愛之命名昌福周歲時每抱至巿上見招牌及告條必諦視之一日忽請曰此何字也小軒指視之遂記憶不少忘歸見書藉楹帖有此字輙能指出曰此卽某字也四歲入塾所讀書十倍常兒親友咸稱異之曰是殆神童歟郁氏之昌其在此子乎乃五歲而殤父母哭之失聲小軒尤邑鬱不已聞同郡周莊有請乩者思往叩之至則昌福忽降壇書曥我本非爾子也仙壇使者一現曇花來作人間遊戲因爾家好善尊師故現神童以當佳話耳爾無憂勝於我者行將至矣小軒廢然而返不一年其妻果再孕余於辛未春見小軒則已聞孕十月矣今又閱三載有餘尙未分娩其理有不可解者古來異胎必出異人如郁氏者其將食報於此子歟爰記之以質諸博物窮理之君子 
[白鴿入夢（見本報癸酉年八月二十二日）]  
　　武林程桂槎少年時最喜食鴿每遇宴會必點白鴿食之一日館宴適小遺出門見一羣白鴿囚於竹絲籠中先生竚足閱之似有哀憐之狀又見宰夫活捉一隻在手用一錢套壓其舌將遍身之毛羽頃刻剥下可憐哉豈非活剥皮之說乎先生恍然大悟誓不復食且深悔前非爲憾余聞之頗覺慘心亦自禁不食次一日偶游街巿果見酒館門首白鴿在籠一夫執宰予深不忍焉古人云見義不爲非君子也見死不救豈丈夫哉悶悶而歸晚餐即睡朦　間忽見一羣白衣童子男女莫辯向予頓首畢騰空而去予卽一驚而醒思之甚奇不可不錄以勸諸君子勿食白鴿厚福無量矣 
[雜錄]  
　　俞瘦儂君自金陵來函云連閱貴報第五張雜錄欄登載各種驗方足見貴報諸君濟世之心誠匪淺鮮受病者多多感謝鄙人去春偶染肺疾初則嗆嗽繼則痰中帶有血絲不及數日竟然吐血傾盆時愈時發遍求中西醫士診治而藥石投無效果愈發愈緊諸醫束手直無治療餘步五月初旬節届端陽鄙人告歸里下以待養疴適逢家伯母由蘇歸來因云家伯父昔年曾患此症後經友人傳授一方（該方開陳於後）依法服之果然全愈鄙人即遵家伯母言按法服之二三劑病即銷除毫無痛苦精神如前鄙人愈　繼傳親友獲效者不勝枚舉確爲鄙人親自試騐之方並無疑點是以膽敢謹告同病諸公鑒之方用活童雌鷄一隻重約半斤多則一斤殺斃去毛加麥冬二錢童便一種再加河水若干用瓦鍋煑爛宜夜問天未明時服之鷄肉及汁水全行服下連服二三鷄不令間斷日見全愈無論何種血症無不見效如無小童鷄則未曾産蛋者亦可忌服雄鷄 
 
 
 

Page 18

 
 
   
 
