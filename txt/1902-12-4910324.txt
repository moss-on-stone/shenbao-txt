# 1902 - 12 - 4910324

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[論房捐]  
　　自議和後賠償各國兵費多至四百五十兆兩分三十九年攤還連利須銀九百八十二兆二十三萬八千一百五十兩每年至少之數亦須十八兆有奇當此府庫支絀籌措艱難計臣仰屋莫可爲計於是增關稅爲切實值百抽五加鹽釐加烟酒糖捐羅雀掘鼠無微不至而猶苦不足又經部奏准咨行各省督撫一律開辦房捐前日江蘇藩司陸春江方伯署臬司朱竹石廉訪會銜出示粘附章程行文到滬幷委員前來會同地方官邀同紳董遵照章程吊齊租摺查明坐落間進業戸租戸姓名月租若干應捐若干統限年内查訖册報先行塡給印照從明年正月初一日起捐每年分三九兩月收解其章程則叅仿江寗先從店鋪行棧辦起按照租金抽收一分五釐專抽業戸惟捐欵須由租戸代納卽於租金内扣除按江寗章程係照山東廣東湖北安徽等省舉辦凡出租之産鋪房住房一體抽收而蘇省則先辦鋪捐是於籌欵之中仍寓恤民之意焉夫國用不足不能不取之於民者勢也然必思於民無大損而於上有大利則上下可以相安房捐之辦雖亦不免竭澤而漁而能僅辦鋪捐於民則似尚無大損人苟有鋪房出租卽其中多寡不同貧富不一儘有别無生産而全恃此房爲一家仰食之計者驟抽去此一成五之捐則驟少此一月之用誠不免於拮据然僅少一月之用若概從節省尚無不可以敷衍况置市房之産者有餘之家十居七八而不足之戸不過二三故曰僅捐鋪房於民尚無大捐也現在雖捐業戸似乎業戸吃虧安知業戸將來不漸漸加租乎若一加租則名雖捐於業戸而其實則仍捐之租戸也租戸即心有不願一則安士重遷二則各處皆有房捐各業戸皆須加租斷無便宜之房可賃其不能不加者亦意中事也况租戸旣開店鋪租金雖大仍可加之貨物收衆人之利以爲抵制是則房捐雖捐之一家而不知仍捐之衆人也若住房則不然業戸租戸均形其苦各處情形大略相同非通商口岸租界可比其在通商口岸富商大賈往往建置房産連雲櫛比爲商旅以棲梅鶴内地除市房外鮮有建屋以招人賃者其有者不過十之一二或係餘屋或係舊居業戸則欲藉租金以資津貼故自甘擠軋租戸則無處棲息勉出租金以庇風雨若一抽捐業戸旣不能驟少此欵租戸又無力加租必至怨聲載道民不聊生故此次蘇省舉辦不捐住房未始非方伯廉訪之惠政也或謂其章程中有俟鋪捐辦竣再行酌議云云住房雖暫不抽捐將來仍恐不免耳以鄙意揣之捐欵若果不敷則或者舉辦亦未可知然以鋪捐而論截長補短每年每縣總可抽至一二萬金合之一省可得一百餘萬所擬之欵已得其半且賠欵亦非專恃房捐一項亦何必再加住房爲此已甚非但望蘇省可免不捐幷望各省之已經舉辦者能將住房免捐則居民受惠何可限量耶芻蕘之獻不知各省大吏能俯采否也不禁拭目俟之 
[諭旨恭錄]  
　　都察院奏派接查值年旗事務十一月某日奉硃筆圈出桂年連陞稽查值年旗欽此同日奉硃筆福全補授都察院滿洲都事欽此吏部奏吏兵科給事中二缺十一月初七日奉硃筆圈出連陞聯錦欽此又截取江西道御史楊士燮一摺奉硃筆圈出著照例用欽此又司經局洗馬一缺奉硃筆圈出崇山欽此又擬補内閣中書凌萬銘等三員一摺奉硃筆圈出凌萬銘宗樹楷秦錫田欽此十九日奉旨崑岡等奏遞王公百官迎駕次序除全權王大臣留京辦事大臣内務府大臣步軍統領順天府五城鑾儀衞侍衞處均著在馬家堡跪接外其餘各衙門官員均著在永定門内按班跪欽此 
[本館接奉電旨]  
　　昨日午後京師飛電傳來上諭二道懿旨一道又上諭一道敬謹譯登○十一月二十九日内閣奉上諭軍機大臣瞿鴻禨著賞穿帶嗉貂褂欽此同日奉上諭總管内務府大臣世續繼祿均著賞穿帶嗉貂褂欽此同日欽奉兹禧端佑康頤昭豫莊誠壽恭欽獻崇熙皇太后懿旨上年京師之變倉猝之中珍妃扈從不及卽於宫内殉難洵屬節烈可嘉加恩著追封貴妃位號以示褒卹該衙門知道欽此三十日内閣奉上諭直隸提督馬玉崑加恩著賞加太子少保銜並在紫禁城内騎馬欽此 
[福晉迎鑾]  
　　聞之京師友人云上月二十八日皇上恭奉慈聖回京在京王公大臣曁諸福晉均於前一日赴保定恭迎並聞恭親王福晉擬俟覲見皇太后然後隨懿駕入都 
[紳士迎鑾]  
　　聞之京師友人云皇太后皇上回蹕之前五城城憲傳知各處紳士耆民著於十一月二十七日辰刻齊赴前門外珠市口迤南跪迎聖駕 
　　　照錄欽命議和全權大臣慶親王奏保議約人員摺幷銜名單○奏爲遵旨酌保議約人員擇尤開列淸單懇恩奬勵恭摺仰祈聖鑒事竊前因辦理條約事竣附奏臚陳出力各員可否擇尤酌保以示鼓勵等 
 
 

Page 2

 
 
因於光緒二十七年九月十三日遞回原摺钦奉硃筆准其酌保欽此跪聆之下欽感莫名伏查此次議約本與尋常情事不同當國家多事之秋正臣子効忠之日乃蒙聖慈垂念不没微勞自應仰體朝廷策勵臣庶之心嚴剔冐濫擇其尤爲出力各員繕具淸單恭呈御覽合無籲懇天恩俯准照擬給奬出自逾格慈施除分咨軍機處吏部查照外理合繕摺具陳伏乞皇太后皇上聖鑒訓示謹奏謹將酌保議約人員銜名列下戸部郎中瑞良刑部郎中顧肇新以上二員擬請以四五品京堂在任候補恊理京畿道御史于式枚兵部員外郎曾廣銓以上二員請以五品京堂在任候補吏部員外部樸壽内閣侍讀紹昌以上二員請以道員交軍機處記名簡放内閣侍讀學士舒文兵部郎中童德璋戸部郎中松年戸部員外郎陳名侃工部員外郎傅嘉年以上五員均請交部從優議叙工部員外郎徐厚祥文祐以上二員均請免補員外郎以郎中遇缺儘先補用二品銜存記道張德彝二品頂戴存記道塔克什訥以上二員均請以副都統交車機處記名遇缺儘先簡放直隸通永道楊士驤雲南糧儲道李毓林以上二員均請交軍機處遇有應升缺出請旨升用候選道徐賡陛分省補用道陶大均候選道楊來昭以上三員均請仍以道員交軍機處記名遇缺請旨簡放指分江蘇試用道劉體乾請仍以道員發往江蘇補用候選道賈景仁請以道員分省補用分省補用知府張柳治格黄中慧以上三員均請免補本班以道員分省補用在任候補知府順天府東路同知劉請免補知府開缺以道員留於直隸補用候選知府壽廷請以知府分省補用直隸補用直隷州知州栢斌請免補本班以知府仍留原省補用並加三品銜分省補用同知唐家楨李鳳年以上二員請免補本班以知府分省補用在任候補直隸州知州新選河南汜水縣知縣程遵堯請免補直隸州以知府補用並免離任候選通判程大澂請免選通判以直隸州知州分省補用廣東試用縣丞黄才俊直隷試用縣丞何瑞麒以上二員均請免補本班以知縣仍留原省補用並賞加同知銜五品銜候選布政司經歴馬祝平請以知州不論變單月儘先前卽選並加四品銜員外郎銜已革花翎二品頂戴遇缺題奏三院卿存記道慶寛請開復原官升階銜翎免繳捐復銀兩奏調引見已革花翎三品銜廣東雷瓊道楊文駿請開復原官銜翎免繳捐復銀兩仍送部引見 
[三庫新章]  
　　聞之京師友人云三庫司庫等官刻已訂定輪流值宿章程計外庫值宿郎中員外郎司庫諸員每日酉前赴内庫眼看該班章京及護軍校護軍等進庫後將門封閉然後回外庫值宿次日卯刻仍赴内庫放出封鎖庫門巡邏庫門外之護軍亦須留心查騐以免私離差次有悞要公至各旗班官員兵丁應令各旗出具年貌印册於換班時交值宿庫官查照筆帖式庫使諸員一仍舊貫惟令各庫造具淸册凡值宿庫官須於册上畫押送三庫檔房登記按月呈報以昭愼重 
[公欵解京]  
　　天津直報云上月下旬某日由行在解回各省飯食等項銀四萬五千數百兩中有捐納房照費一萬三千餘金歸戸部捐納房曁吏部各司分派其餘概行津貼堂司書吏等人 
[渥蒙恩賚]  
　　南昌訪事人云前者江西撫憲李勉林中丞以十月初十爲皇太后萬壽聖節特委候補縣林明府志埏敬備方物齎獻汴中行在以表下忱日前明府自汴囘恭賚御賜福字蟒袍之類中丞恭設香案望闕叩謝敬謹領受闔省官紳均往道賀禮也 
[民不能忘]  
　　前任江蘇巡撫調補安徽巡撫聶仲芳中丞於十一月二十九日由蘇蒞滬已紀報章兹接姑蘇訪事友人續函悉中丞起節時省垣店鋪咸就門前排設香案以表敬忱中丞各犒以洋銀二枚及至胥門外耆老數十人執香恭送中丞善言撫慰各犒以洋銀一元至馬頭畔則卑田院中人結隊成羣心香敬爇中丞亦以銀圓賚之說者謂中丞綰撫篆雖僅一年而惠澤及民實非淺鮮故於其去也咸有攀轅臥轍之思焉 
[察吏新章]  
　　天津直報云大吏設功過格原以察屬員功過之多少而定賞罰之重輕然功多而賞或未豐過多而罰或未及則亦不足以昭激勸而興懦頑兹聞粤東大憲擬定新章行知所屬各道府每三個月申詳一次無論現任候補凡有記過一次者罰銀三十兩記大過一次者罰銀五十兩六品以下半之記過太多則分别撤任撤差記功多者酌量嘉奬 
[通緝教匪]  
　　松江訪事友人云日前松江府署接江蘇臬司朱竹石廉訪札文内開奉憲札宿遷地方數省交界之處有彌勒教匪首夏承業等人勾通山東大刀會匪濳謀起事經縣會同該處陳鎭先事撲滅獲犯正法惟匪首張妙松等十九名在逃除開具各犯籍貫姓名面貌列單移請直隷山東河南安徽四省大憲通札所屬文武一體搜拿外合亟札飭轉札各屬嚴行查緝以絶根株等因府尊余石蓀太守遵卽轉飭所屬各廳縣遵照辦理 
[兩淮鹽法志]  
　　揚州訪事友人云上月下旬某日兩淮運司程雨亭都轉奉兩江督監憲劉峴莊宫太保札開據湘岸督銷局禀湘岸運商吉森玉鹽倉被淹懇乞援案免完全釐等情到本部堂據此除批運商吉森玉因湘省被水倉鹽淹消較光緒十一年水患尤廣且巨所禀尚非虛揑旣有曾前爵閣督部堂准免全釐成案卽著援案全免以示矜恤候行司曁湘局飭遵等因刻已札飭淮南總局照錄憲批曉諭該商知照矣訪事人又言十二圩爲南北塲鹽薈萃之所向例各運商訂買後卽招雇外江運鹽船戸眼同過掣入艙由查艙委員查明禀請棧憲塡發艙單交運商持往總局請領護照運往各岸不准逗留邇日已裝未開之船多至二百餘號棧憲曾觀察札行總局催令速卽開江以濟銷市其有未領執照者卽日赴局請領 
[黄堂求雪]  
　　姑蘇訪事友人云入冬以後雨雪愆期天氣温和民多疾病長洲縣蘇大令元和縣王大令吳縣田大令念切民依特於上月二十七日起在郡城隍廟設壇求雪每日詣壇三次拈香默禱迄未上格穹蒼蘇州府向子振太守惄焉憂之爰於三十日親往叩祝未知能天心黩感大沛祥霙否也 
[懸金購犯]  
　　漢口訪事人云上月初三日之夜湖北漢陽縣署失火時獄中逃去各要犯除已獲數名外尚有馬春亭聶廣澤賀春池等乘間遠颺經縣主馮曉靑大令懸賞購拿務獲究辦 
[鄰封獲盜]  
　　松江訪事友人云前者金山縣境張堰鎭迤南秦山頭高孝廉家被盜行劫報經前署縣徐大令陸續捕獲盜匪　名訊供收禁案尚未定卽交卸署篆迨正任趙大令履新後查閱接管卷飭捕購線偵求旋於上月某日由常州府屬武進縣捕役續獲此案正盜四名連盜船原贓解歸訊鞫至原獲八犯聞己奉上憲批飭分别斬絞矣 
[直省官塲紀事]  
　　天津直報云上月十九日直隷藩司周玉山方伯牌示曰已故候補典史倪錦寳家人趙福禀請給回籍路費已札飭淸苑縣查照向章詳辦仰該家人趙福赴淸苑縣衙門支領可也○蓮池書院山長吳贄甫先生前因合肥李文忠薨逝入都吊奠由諸公子留辦一切飾終典禮小住月餘至上月下旬某日始乘火車回省垣 
[浙省官塲紀事]  
　　杭州訪事友人云調補錢塘縣正任富陽縣汪大令文炳於十一月十五日交卸來省暫寓兩廣會館二十四日親赴各憲轅禀到旋以途次感受風寒請假數日○去年正任台州府徐乳羔太守因教案撤任迨了結後由藩司誠果泉方伯飭回本任已於十一月 
 
 

Page 3

 
 
二十五日下札矣○浙西鹽捕營統領費毓卿軍門於十一月二十三日因公赴省禀見撫憲任筱沅中丞有地名三墩　爲杭湖二府接壤處時有匪徒出入爲害民人撫憲任大中丞札委兪守戎錦標帶勇往駐紥其間以資保衞○永康縣某大令任事期滿藩憲誠方伯詳委正任浦江縣蕭大令漢儒署理浦江縣某大令攝篆期滿以現署永康縣余大令文鉞調署○定海廳同知趙漁珊司馬保升知府遺缺由藩憲庬方伯詳請以候補同知楊司馬志濂補授刻已奉部核准下札飭知矣 
[邗郡官塲紀事]  
　　揚州訪事友人云兩淮所轄丁溪塲大使某鹺尹因事撤任遺缺經運憲程雨亭都轉將現署富安塲大使黄鹺尹燦調署遞遺富安塲大使以實任新興塲大使瞿鹺尹鴻勛調署遞遺新興塲大使以正任伍祐塲大使顧鹺尹調署上月下旬某日已詳奉督鹽憲劉峴莊宫太保批准隨由都轉分别下札飭知 
[松郡官塲紀事]  
　　松江訪事友人云日前府尊余石蓀太守探悉調補安徽巡撫聶仲芳大中丞節麾將次蒞滬爰命駕至南門外大漲涇碼頭登舟前往迎迓○蘇省開辦房捐大憲委員分投各屬恊同地方官稽查戸口松江府屬派汪鍾兩明府綜理是事日來華亭縣林大令婁縣屈大令已邀集諸紳董面商一切矣 
[津門紀要]  
　　天津直報云天津招商局總辦黄守谿觀察於客夏拳匪作亂時避兵南下現在和局已定因於上月某日由滬携帶司事人等來津暫駐紫竹林文報局内○距郡城之西數十里有地名王慶坨者一巨鎭也三四日前直隷提督馬軍門玉崑覈令麾下隊伍約二百餘人來此駐紥以防宼盜而衞閭閣 
[珠江寒月]  
　　廣州訪事友人云上月某日南海縣裴大令飭役赴縣屬西樵山大仙岡催索錢糧横被毆擊事後回縣禀知大令正在從嚴查究不意番禺縣屬南灣鄉麥某又因縣役催科聚衆毆擊迨縣役回縣禀報縣主錢大令騐明傷痕諭令聽候查拿究辦何東粤民風竟若是之蠻横無理耶○近日每有匪徒用藥迷人攫取所携銀物受其害者指不勝屈履祥等莊主心竊憂之特於上月某日據情禀請番禺縣主錢大令懸金購緝大令批其牘尾曰匪徒用藥迷搶實屬不法已極准如所請出示嚴禁一面移行飭差縣賞購緝究辦洵除暴安良之道也○上月十四日淸晨七下鐘時省城市橋下河中泊有同順小輪船正欲起椗忽衆匪徒一擁上船掣取洋槍勒令司機人開往蓮花埠司機人不得已而從之匪衆隨將諸客所携行李銀兩搜掠一空登岸俵散 
[上海官塲紀事]  
　　南匯縣汪蘅舫大令江隂縣吳月生大令江蘇候補縣譚亦張明府太倉州蔣羹臣直刺均於前日至滬迎謁皖撫聶仲芳大中丞昨日命駕詣道轅謁見海蘇松太兵備道袁海觀觀察然後至上海縣署拜會縣主汪瑤庭大令○昨日傍晚上海縣汪瑤庭大令在署中肆筵設席柬邀本邑紳士曹君寄耘姚君子讓飲宴蓋將商議開辦房捐事宜也 
[皖撫行期]  
　　新任安徽巡撫聶仲芳中丞蒞滬後以各國總領事曾往晉謁特於昨日命駕答拜聞擬今晚乘鈞和兵輪船赴皖省擇吉本月初十日接受關防 
[禁宰耕牛]  
　　蘇州養生局董吳韶生具禀臬轅以私宰耕牛向干例禁前經藩憲應勒石永遠禁止在案今查城鄉村鎭痞棍每逢秋後仍敢私宰明目張膽列肆售肉以致牛價日貴農民無力購求傷生害民莫此爲甚請每年八九月間通飭示禁一次以免若輩故智復萌等情署臬司朱竹石廉訪准之立卽行府通飭各州㕔縣一體出示嚴禁日昨上海縣汪瑤庭大令奉到松江府余石蓀太守札文立卽示禁市中出售生熟牛肉如違照例嚴辦董保知情隱庇察出倂究不貸 
[移交罰欵]  
　　數月前英商老公茂紡紗廠司事洛神飛禀請英總領事照會蘇松太兵備道袁海觀觀察就本邑南市設立騐花所查獲將棉花攙水混售之鄉民隨時解至馬路工程局禀請罰鍰一面由總領事函請觀察委員專司其事觀察允之札飭馬路工程局總辦翁子文太守查明發落太守查得華歴十一月起所送違禁攙水鄉民三十七人棉花一百零二包應罰洋銀一百六十三元六角悉數移交騐花所收領隨於昨日據情申覆道轅 
[示杜弊端]  
　　昨日江南機器製造局總辦毛實君觀察懸示局前略謂查本局購買物料近年有九五扣名目弊端雜出嘖有煩言本總辦現經禀奉督憲嚴行禁止各行戸掮客人等嗣後務須誠實交易如訪聞有不盡不實之處行戸掮客均絶往來並將招牌姓字懸牌立案備查經手員司宜各懍遵毋稍自悞切切 
[水利大興]  
　　法界工部局董度地滬南蕭家廠左近安置自來水管接入租界中復在新開河旁高建水塔今已一律工竣昨日柬請蘇松太兵備道袁海觀觀察前往閱視以重要工 
[法界停訊]  
　　昨日禮拜六爲法界公堂訊案之期讞員杜枝園大令須隨同新任安徽巡撫聶仲芳中丞答拜各國總領事因先期咨照捕頭暫停訊案 
[上海縣署瑣案]  
　　前日本城巡防北局委員某君移送程楚村周德木毆傷汪世璜一案至縣縣主汪瑤庭大令適詣安徽巡撫聶中丞行轅禀安由主簿孫立幹少尹升堂察騐程供原籍安徽今日至新北門内盧家弄某盌店購盌論價不合互相口角突被店主婦所毆局勇解勸不服是以帶回局中轉送案下汪供小的係湖北人在治下新北門内開設盌店程來買盌將小的毆傷叩求騐明訊辦周禀稱小的在巡防局當勇丁行近新北門見彼等正在兇毆因向解勸並未帮毆少尹飭仵役騐得汪受有微傷諭令自行醫治程交人保出周飭卽回局當差○前日改過局押犯朱阿林將同號犯人王阿狗毆傷由委員李二尹移送至縣大令委孫少尹研訊王供小的前在法租界中行竊被包探拘獲解送公堂經李大老爺送押改過局今者朱無端毆擊以致受傷朱供小的係寍波人因在法界行竊被拘發押與王同號王時竊取小的飯菜向論互毆伊自不小心以致磕傷與小的無涉少尹飭仵作騐得王腰肋等處確有傷痕派人送至普育堂醫治朱責二百板還押改過局 
[本地風光]  
　　寓滬法人在南市十二圖蕭家廠左近創建自來水廠現已告竣擇于本月初二日柬邀中西各官紳入廠遊歴午後一點鐘時法總領事巨籟達君率同繙譯官某君乘馬車戾止捕頭克賴美督率中西捕各二十名在廠前照料鐘鳴二下蘇松太兵備道袁海觀觀察排道至馬路工程局由總辦翁子文太守隨同赴廠閱視一周始呼殿而返○江南機器製造局濱江一帶時有江北艒艒船停泊總辦毛實君觀察以邇來竊案迭出或係若輩所爲爰飭保甲局員馬午橋叅軍派地甲巡勇前往驅逐不准逗留 
[十一月分缺單]  
　　小京官翰林院孔目汪家玉改教道陜西鳳邠鹽法黄澤厚革同知安徽廬州石鎭保升知州陜西耀州劉峻德故知縣山東昌樂王章祺丁山東鄒平何枬修墓江西瑞昌陳乃績革江西安遠譚鴻基廣東東安朱琨俱丁州判四川簡州張炘故縣丞浙江金華陳金聲捐離任山東蒲台張世暹故典史甘肅靖遠孔憲甲逾限 
[善與人同]  
　　前日上海京都同德堂主以心田妙選及經騐良方二書見貺培福田之善果拯苦海之衆生善與人同殊可敬也爲志數語以答盛情 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南昌試事]  
　　南昌訪事人云提督江西學政吳絅齋大宗師舉行南昌府屬歲試示期十一月十二日考闔屬生員古學十三日考南昌府學及南昌新建二縣學生員十四日考闔屬童生古學十五日考豐城進賢義寗武寗奉新靖安六縣學生員十六日覆試生員古學十七日覆試童生古學十八日考武進奉新二縣童生十九日覆試闔屬生員二十日考義寗州靖安縣童生二十一日提覆武甯奉新二縣童生二十二日考豐城進賢二縣童生二十三日提覆義寍州靖安縣童生二十四日考南昌新建二縣童生二十五日調覆豐城進賢二縣童生二十六日考各學教官二十七日調覆南昌新建二縣童生二十九日總覆八縣新進童生三十日奬賞一等生員及新進童生聞宗師接考南康府屬已定期十二月初三日取齊迨事竣接考九江府屬定期十二月十五日取齊事畢在潯度歲 
[英美租界晚堂瑣案]  
　　厚大錢莊夥沈倫機控恊昶源店主華永祺圖賴莊欵等情前晚讞員張柄樞司馬飭提質訊沈供厚大與華所開恊昶源洋酒店往來被司帳人沈方水與華串通藉端倒閉所欠銀一千八百餘兩延不付淸叩求追給沈方水及華同供店中存貨均被各錢莊封閉應請吊出簿據詳細核算司馬令各交人保出邀同公正人將帳理明聽候復訊核奪○前者女郎陳阿毛扭控其兄陳桂生逼勒爲娼陳桂生訴稱前者開設臺基之阿林姐及阿二二人引誘妹子作爲無恥之事兹反誣控尚乞原情司馬查得阿毛之母舅施益三在西門諭令押候來案具領前晚施投案候示司馬卽將阿毛交施帶回寍波原籍 
[英美租界公堂瑣案]  
　　馬夫陳長元竊得某國武弁所用脚踏車沿途求售被包探陳根寳所見拘解公堂讞員張柄樞司馬商之德繙譯見斯君判責三百板枷號兩禮拜再押捕房六月○羅阿二竊得汪小生家衣服三件洋傘一頂經某包探查獲解案請訊司馬判責五百板逐出租界○洋人愛不力咸被傭婦丁胡氏竊取金戒指一枚旋由包探倪順泉拘獲解案司馬查得原告未到諭令帶回捕房押候禮拜一訊奪○兪阿生濳至唐雲生家圖竊經五百六十七號巡街捕拘獲解案請辦司馬判責二百板逐出租界○金元富竊得馮祥林家衣物由包探沈阿岳拘獲解案請辦司馬判責三百板贓給失主具領○顧金生家被陸阿中竊取衣鞋等物報捕後由包探石金榮拘獲解案請訊司馬判責三百板○流妓陳李氏張桂香徘徊福州路中强拉行客經包探趙銀河拘案請辦司馬判各責手心四十下 
[美租界捕房紀事]  
　　前晚馬阿仁江阿福二偷兒不知在何處竊得東洋車二輛曳至吳淞路某弄内撬取車上銅皮適爲某號華捕所見拘入捕房捕頭令押候解送公堂禀請讞員張柄樞司馬訊究○前晚積竊李阿三混入西華德路某姓家圖竊被事主扭交巡街捕送入捕房捕頭令押候解送公堂禀請究辦○昨日小竊陸桂生濳至順泰碼頭某號貨棧中竊取所儲舊鐵携之而出適爲某號巡捕所見連贓帶入捕房捕頭令押候解送公堂禀請訊辦 
[上海虹口元濟善堂經收九十月分一文愿常捐淸單]  
　　陳雁記每月五十愿王岐記三十愿梁日三廿五愿禮和帳房廿愿華榮和怡珍居戚益齋潤德堂巢翰齋巢金氏各十愿致寳長七愿至義居六愿華榮昌黄式章各五愿筆喇帳房張鏡淸各四愿陸壽生禮發押信成長各三愿守拙子湧幢氏靜慮居同源茂周桂芳邱老五張雯波謝烈卿邵春榮各二愿李芹香寠樂氏王延華羅義成張坤和陳瑞增徐爕生東海氏丁桂山毛榮貴張揖卿各一愿共計二百四十四愿共錢十四千六百四十文鍾聖輝六愿七月至九月錢五百四十文何麗初鄭梅庭王禮堂各五愿七至九月共一千四百文王尊勳洗涇珊各三願共五百四十文譚始端又百八十文恭壽堂徐宗潢昭敏氏各一願共二百七十文鄭勤修堂十願八九十月分九百文九章號不計願洋一元二湯鴻賓又六角老升和又一元洽盛恆又四角聚順生張錦生趙世元朱長根潘文魁劉姓各二角麥羲民佘明三恤嫠各一千二百文張球琳卄六年全年連閏七元八又廿七年全年七元二通共收錢二十千零八百七十文洋十九元四角 
[上海虹口元濟善堂經收九月十月分月捐淸單]  
　　唐傑臣月捐洋十元陳可良翁醉樓各四元黄薰南陳鴈初義成號錦章號各二元永增祥萬順豐鉅昌隆各一元李珊記興昌祥燧泰號長和號元昌號各六角聚昌昌寳昌號寳興號源泰號生昌號順興源恆昌號利亨號同春祥成昶利恆裕昌各四角唐藴輝堂四月至九月分六元張明之全年十二元梁日三惜字四元共收洋五十八元四角 
 
 
