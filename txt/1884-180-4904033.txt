# 1884 - 180 - 4904033

 

Page 1

 
 
[論中法悔和]  
　　中法和局成而復毁以近日消息徵之固已信而可据惟兵釁之開爲中國悔議抑法國實背盟兩　均有可指因而論者莫衷壹是蓋前報所載各信或曰中國兵忽然攻打諒山或云法國兵至廣西邊界之觀音橋令華軍退讓華軍答以須俟撫憲檄諭遵行法兵即開礮相攻華軍勢不得已是以迎敵兩軍死傷不相上下兩説比較各有　兵之端也顧余以爲中國必無激怒挑釁之理悔議肯盟實出法人之本意有不能爲之曲解者焉夫中國於外邦交涉之事可讓則讓亦既著爲成例歷觀近十年之事凡外邦有所要求而中國曲意允許者從無事後翻悔輕肇衅端之案俄人之於新疆也跨越舊界踞爲己有哈薩克諸部歷屬俄壤西至布哈爾亦割大半雖伊犁數城議歸於我然西北邊疆舊日卡倫相率湮没是定議畫界之後不聞再興規復之謀此可證也日本之於琉球也與我爭藩屬之名使者籌商文函往復日本執謂琉之屬日在五百年前而我史册之可稽者斷自明太祖遣賜操舟三十六姓名日以前則寥寥番島封貢不通彼則有詞我無可辨於是廢國爲縣改號冲繩召置東　爵同三品一切聽其施行而中國隱忍不發迄今未嘗復令使臣乞還舊屬此又可證也堂堂中國交隣有道何必存陰狡之心以自失國體故不允則已允則未有無端悔議者越南之事萬國皆知法人無理普天共憤假令不聽法人之保護則沿海設防出關遠戍經營者將及二年當夫李相　津之日議已决裂欲戰則戰何必遲疑乃明則不敢交綏而陰又欲逢其怒草約既成頓思背棄邊防已老戎首日爲　中國必不肯出此或曰福尼兒在津立約傅相奉有諭旨務令不失國體五條之議所由允洽而京中向來主戰諸公見之殊不謂然甚有歸罪傅相請廢成議者朝廷覽其章奏留中不發意者竟從諸公之請欲廢草約而特發端於邊外侍法人詰問然後明與失和一决勝負乎然自議和之後朝命屢下似以海疆防務功在垂成一旦棄之殊爲可惜故汲汲焉遣派大員經理而於越南之事並不聞指授機宜且約中已言中國駐守北圻之兵應行撤回邊界固未便復詔滇粤諸軍如何布置也盖法國可百年不失和而海口不可一日無嚴防此固近勢之深切著明者知兵者言之謀國者亦皆知之非爲法國而然也然則吾可曉然於啓釁之由矣法人以危詞恫喝調集兵船窺我海口何等聲勢况越中惡耗夜報晝同官商兵民無不震駭方謂任意要挾必不輕許我和乃無端而一兵船主特膺全權之名限期一二日并新簡使臣亦不暇待其來華此又何等草率有識者早知事後之尚多不諧而不幸多言必中甫越匝月而即有觀音橋之事也夫法人必謂華軍無禮越界攻擊不知法使巴德諾脱與迷祿將軍商議調兵分路而進其時尚在前月下旬而華軍與法軍交戰則係初一初三等日豈法使等預知華軍之越界來攻而先爲調兵以備戰乎法兵於津議既成之後曾聞陸續調回天氣炎歊戰場血肉蒸爲疫癘死亡必多法人固所懼也何以遷延不行外示凱旋之象而陰備軍糧軍火運載而北乎各信傳聞似謂罪在華軍安知非法人之言展轉述於各西人者故揆情度理當以中國官塲所傳觀音橋逼令退讓一事爲真越境接壤愼粤據信中明指廣西邊界而廣西之事雲南不必從同乃前日聞有岑宫保由滇發遞六百里加緊奏章是雲南邊界之上又有事故可知矣兩省界上同時啓釁豈吾華統兵之員相約而與法人爲難耶如此而猶謂非法兵啓釁吾誰欺乎觀音橋究在關內抑在關外既爲粤西邊地華兵駐守誰曰不宜如其應退則又明明有三月之約何爲是汲汲也以余揣之法人本無欲和之心而與中國開仗尚苦無隙可乘前者北寧洪化華兵皆不戰而退法兵欲犯海口嫌於無辭故情願速和使我允許邊界退兵而於將退未退之際藉此挑釁坐我以啓釁之主名然後大聲疾呼率師船以內犯庶可暢其欲戰之心而遂其索賠之念不然觀音橋之役未及一旬而調遣兵船盡數北上一若預作准備易同反手者吾恐電音雖速而器具糧食裝載總需數日未必若是之現成也噫法人真狡矣哉 
[開兵述聞]  
　　○外國新聞紙言法國外務大臣曾宣言於議院中謂已與李傅相擬定章程中國所定條約凡華兵之在東京者一律撤退今定以西歷六月六號至令六號爲期華兵當悉行退去云按西歷六月六號至念六號即華五月十三至閏月初四日而日前消息則云閏月初一及初三等日法兵與華兵見仗則是尚未到期而法兵急於驅逐華人以至肇釁其曲固在法人也復閲字林西字報則云近得確信迷祿將軍本擬於六月六號遣兵往守諒山高平一帶地方嗣以恐有釁端故暫緩數日至六月十五號始發兵前去計法兵三百人越南土兵二百人照看駝載行李之騾子者一百餘人此一路係赴諒山者法兵此行固不防有戰事也及行至險要處突被華兵攻截致斃法兵七名傷四十人而法兵猶竭力據險以守恐將來益滋多事矣以上兩説究竟未知孰是孰非然即如後説所云亦定係該處統師之人辦理不善所致中國朝廷必不能認帳也 
[津人述戰]  
　　○天津信來謂近有傳言法與越南三宣副提督劉淵亭又經開戰先是劉有二千人駐于富良江 
 
 

Page 2

 
 
側法兵驟來猝不及防以致敗績劉提督乃率精鋭出山復仇兩軍未决勝負其時潘琴軒中丞尚率重兵在關外駐紥法欲抄出劉團後路內外夾攻而中丞適當其衝向之假道中丞不許法遂移師向潘營不得已遂與交綏中丞扼其前劉團乘其後法遂大敗云傳言又稱法國前有照會致李傅相請相機會同滅劉團傅相未遽准行而法急不能待遂有是舉前訂簡明和約之第一欵內似有所指法於劉團蓋勢不兩立也中國現恐和議中變或前約尚須斟酌盡善朝廷添派嵩少宰申福大司空錕崑尚書岡調回陳閣學寳琛廖觀察壽豐五欽差將會同傅相與吳淸帥辦理以上各件此係津人之所述是否屬實不敢臆斷也 
[沙峇佳音]  
　　○華商沙峇開地公司前曾聘請精於種烟之葛布生先生在彼試種烟葉昨午接有沙峇發來電報云該處地土種烟實屬相宜現已在各處播種想從此漸推漸廣日後收穫豐盈必且利市三倍是可爲有股諸君賀焉 
[非時雨雪]  
　　○本月初十日日本佐賀縣西松浦郡與長崎縣接界地方驟然天色如墨寒氣逼人大雨雷釁倐忽之間處處烈風猛雨見山頂雨雪霏霏遍山如銀該處人民耆老咸爲怪異非時雨雪不知主何吉凶按富士山積雪本屬常例不足爲怪惟西海一帶則誠罕聞也 
[鐵路利益]  
　　○日本自設鐵路政府提倡官民合辦以來日著成效近來將收車價利市十倍不論股內股外皆欣欣然有喜色今春政府加意推　中　鐵路以通東西兩京爲斆甚鉅初以招股爲難不料一聲令下朝野無不爭先恐後趨之若騖旬日之間已溢五百萬之數及六月再添五百萬未滿一月據各處呈報核算已溢六百餘萬之多可見輪車一事不但富國而且利民查日本初設鐵路人言藉藉及今日而踴躍爭先此無他亦漸成習價耳兹就上野至高崎一節鐵路五月分所收車價計收搭客六萬一千五百八十一名口車價二萬六千七百四十二元九角七分貨物行李車價七千六百八十二元有奇官員搭車八百員車價三百二十四元五角四分官用行李共收價百七十三元有奇總計三萬九千四百餘元又神户至大津鐵車五月分計收搭客車價六萬五千一百四十一元五角一分貨物行李車價一萬四千七百九十二元　角八分總計收洋七萬九千九百四十一元二角九分只此兩處短站車道一月之中總收十萬有奇車價此種利益誠不多見由是觀之中國倘能開設鐵路其利豈在日本下哉 
[前總統近耗]  
　　○日本報云前美國大總統格蘭脱先年來遊中日各國後退隱於紐約近有電報來稱前大總統抱病甚爲危篤云云未悉是否 
[京師郵信]  
　　○左侯相連日到醇王府晤商時事往往午刻進府至戌亥回寓傳得所議者欲將神機營兵每名加銀一兩俾作士氣得以認真訓練也○靈中堂自奉總理吏部之命每值堂期進署極早自奉儉約辦事認真故各司員書役人等無不兢兢自守黽勉從公現值炎天散時亦須未末申初也○聞陝甘總督譚制軍奏烏魯木齊地方擬添設廵撫布政使各一員作爲甘肅分省仿照兩江辦理並擬將鎭廸道照福建台灣例加按察使銜等語刻下吏部尚未議妥覆奏也○翰林院孔目一項現聞並無在部投供候選人員是以吏部擬奏請考試查例載孔目一項向由恩拔副貢生取具同鄉京官印結赴部投考吏部先期奏請欽派大臣届時赴上諭館考試試畢分别擬正擬陪奏請硃筆圈出歸班錄用也○近年來各省捐納勞績兩項人員到省後一經期滿督撫無不照例甄别即日按章序補從無破除情面切實出具考語者現經銓部嚴定章程申明例案請旨飭下各省督撫府尹將軍於各項候補委用試用人員凡係應行甄别者自到省後該督撫平日必須留心查看認真考核務當破除情面出具切實考語分别奏咨留補倘有庸劣不職之員即嚴行叅劾概不得照例保留庶使仕路稍淸吏治日有起色業經行文知照各直省矣 
[劇盜就擒]  
　　○安徽甯國府屬旌德縣僻壤深山土民無幾田地半就荒蕪皖北一帶客民往往扶老携幼赴該處倚山麓搭草蓬斬除荆棘開墾田疇遂致客民多而土民少其安分耕種者固不乏人而桀傲不馴之輩亦不免雜出其中上有初旬該處客民串通外來匪黨聚衆拜盟約期舉事除遣黨羽數人先期入城探察路徑旋於初七日傍晚糾黨二十餘人入城投客寓詭稱解餉赴郡餉鞘隨後即到寓主見其人皆帶兵器且有黄布旂不敢與較爲之掃除房舍整備晚餐適有某甲者在間壁開裁縫店一更時中與其徒夜作示輟徒謂甲曰頃見間壁投宿一流人雖稱解餉然其狀貌頗似强盜甲以其妄言喝止之詎已爲盜黨所聞二更後蜂擁出門先入裁縫店將中與徒砍斃出遇更夫二名又斃之又至汎官處奪取兵器鬨入縣署邑尊倉皇走避差役人等無不望風而靡盜執二公子逼問銀洋所在公子噤不敢聲被盜刀傷殞命盜搜括各處然後呼哨一聲各鳥獸散其時邑尊已會營督同民差跟蹤追緝有一盜跌傷被衆追獲邑尊據情通報省憲委某太守查辦據該匪供稱其黨有數十人嘯聚窮谷中劫得衣物大衆均分至進城舉事之二十餘人現已散布隣邑言語嗣經營縣將供出之二十餘人陸續擒獲連日研訊實係楚北皖北等處游民流而爲匪者想定讞後各當立正典刑也此事前已約略錄報今復據皖友函述如此其中情節是否真確未敢遥揣也 
[幾釀巨變]  
　　○循環報稱初六日約十一點半鐘時有華人某甲在香港太平山街市聚賭爲印度差偵知欲行拘拿甲見差至奮足欲逸差尾而追之至萬安保險公司近處猝有華人甚衆攔截與差糾纒附近差役聞知即到相助而華人仍不畏避竟與抗拒且有人由屋脊將瓦石擲下適中一印度差頭顱受傷綦重一時鼓噪華人聚有數百之多幾釀成大變幸事聞於差館即出差一隊前往彈壓拘有五人華人始各散云 
[克奏功]  
　　○初三晚廣東方照軒軍門偕同中軍將何虞廷叅戎乘蓬洲海輪船由惠州屬捻山抵香港據説惠屬會匪業經削平地方肅淸閭閻安堵而善後事宜亦經妥爲置辦聞軍門此次剿撫兼施恩威並濟大得人心臨行時正值雨水淋漓道路泥濘而鄉民仍不顧跋涉之艱擕老扶幼沿途叩送直至軍門落船而後已復有紳耆雇船隨至香港初四日早軍門由港赴省紳耆轉請小輪船沿途燃燒炮竹忭頌歡呼相送至急水門始行叩别紳耆等猶復眷念依依不舍初四晚附搭夜火船赴省饋送萬民傘頌揚功德以示不忘焉聞軍門此次克奏膚功實得陳觀察與中軍將襄助而成云説見循環報 
[粤省郵音]  
　　○西北二江現在水源盛漲基圍多被冲决自高要以及三水各鄉田舍大半淹没鄉民或棲於山或泛於艇情形頗爲悽楚聞愛育善堂已雇小火船往各鄉察看分其輕重量爲賑恤佛山一鎭與西江相接亦已化作汪洋幸舖户殷富居多預先高搭樓臺得以趨避省城西南二關每日潮水長時街道浸水二尺許及退時亦積有尺多魚菜買賣皆用小艇居然陸地行舟大憲恐匪徒竊發特派安勇五百名會同各汛官嚴密防守地方尚稱安静尤幸米價平減人心不至惶恐焉○督糧道缺前委肇羅道潘駿猷觀察調署兹潘觀察以經手事件未淸不能急切離任故改委新授高廉道益觀察智調署益觀察亦向督撫推延不欲現時接印據官塲稱通省厘務統歸糧道管理而厘金獘端不可勝　吏胥中飽者多國家所得者少新任張香濤制軍前在山西時搜剔庫項厘欵無微不到僚屬聞風早已戰慄故兩觀察皆不願署斯缺蓋恐一經查核不免拖累也○潘某武舉也在板箱巷設舘教習武藝有學徒數十人南門城基脚南勝里向有賭館私開白鴿票潘某與有嫌隙前月二十 
 
 

Page 3

 
 
三日竟率其門徒五十餘人各持軍械由南門城基上跨城而出至該館瓦而任意毁拆賭匪相與對壘鎗礮齊施如臨大敵見者駭然守城將官於事前不能禁壓事後復隱諱不報聞者無不髮指迨後街隣通禀各大憲即派員帶同營勇將該武舘圍住兠拿詎潘等早已遠颺現將潘某功名詳革一面嚴緝到案以憑懲辦云○目下油價騰貴每斤須洋銀九分多因佛山被水各油行不便交易而又難於到省故業油者競事居奇焉 
[好雨知時]  
　　○杭州自五月以來晴多雨少農民甚爲焦急兹於閏月朔日大雨傾盆抵暮方止次晨晴日升空天氣極爲淸爽至初三日又復大肆滂沱溝澮皆滿於是緑野青疇無不歌既優既渥既沾既足矣嗣是或雨或晴自是迎梅天氣也 
[袁江雜錄]  
　　○蘇撫衛中丞眷屬於前月二十九日自蘇來浦隨由願船挽行上閘越日西上○准北於二十八日接開辛巳綱各商號以業經减引靡不欣然從事焉○二十八日下午西北風緊黑雲漫天雷聲隆隆大雨傾盆而下至定更後始略止乃痴雲不散徹夜濛濛翌晨晴光微露水氣送凉芳塍繡野間頗有一段生意云○運河水勢小滿節後漲跌不常計夏至日運口誌椿存水三丈七尺有奇比小滿小二尺八寸上下淸江閘誌椿存水一丈七尺有奇比小滿小九寸上下云○黄潄蘭宗師按臨徐屬時以此邦人士不講經古之學爰飭各州縣學於書院中兼課經古俟籌措經費後即當舉行也○初三夜半文昌宫地方有捥目復仇一事係有某甲者鎭標某營之千總也住文昌宫左近睡夢中忽有一人至門外促之起曰田副爺喚汝其速去甲起出門西向數丈地即有一人揪其辮髮一人推之倒臥地上一人不知用何物挖其雙目甫奏手甲大呼救命聲徹四鄰先農壇所住之緝私馬隊聞之知有異趕即起而出視數人已驚散追之不獲甲家首之縣騐傷緝凶聞甲之爲人險狠刻薄當係仇家所爲也○龔大娘者著名水販也其夫亦狼狽爲奸從各鄉鎭拐得婦女便賣向湖船蹤跡秘而獲錢易故樂此不疲也現爲王邑尊因案訪拿到案初猶狡賴邑尊立飭痛掌其嘴與其夫暫禁再行重辦云 
[法將行程]  
　　○聞得法國水師提督孤拔由香港乘哈麥林兵船來滬約于今日可以抵埠云 
[懸燈伸賀]  
　　○昨日爲美國立國之期本埠浦中所泊各國兵輪船均址五色旗幟有瑪瑙格思兵船於十二點鐘時升砲二十一門以仲敬賀晚間桅杆上並懸燈彩密於繁星殊覺可觀云 
[寳生船餘聞]  
　　○寳生輪船失事後業已拍賣買得此船之華商發兩小輪船前往相機設法兹該小輪船回滬謂寳生船仍擱原處船中物件其可救者已稍稍取出盜賊刻已潛蹤蓋緣前有中國炮船獲住盜六名故不敢再肆也聞該小輪船尚須復往因該船上尚有可救之物船桅亦可設法取起云 
[改造病房]  
　　○虹口公濟醫院後面西式房屋係備西人養病之所其備華人養病之房現已拆缷改造西式樓房是以院中治病暫行停止云 
[照會日官]  
　　○昨報水手酗酒一節現經法捕頭禀明法總領事照會日本領事查辦云 
[因瘋自刎]  
　　○前報傭婦自刎一節前日黎邑尊傳到十六鋪地甲並悦泰藥材行主劉咸峻及該傭婦之子王永華到案訊問邑尊先問地甲　福曾否查明起釁情由答稱小的聞信往觀該氏已暈倒在地血滿衣襟小尖刀一柄亦在身傍地上因該氏不能言語故一面倩傷科敷封傷口即送仁濟醫館醫治據醫生云須再醫兩禮拜可痊我問該氏仍不言其故但聞該氏前曾患瘋病邑尊問劉咸峻供該傭婦由張姓荐來服役甫念五天前日令其送禮物至親戚處於五點半鐘驟聞是耗我亦莫明其故邑尊問王永華供松江人由籍聞信來滬我往醫館聞我母親語甚含混邑尊問爾母向有瘋病否王答稱從前在家本無瘋病在外帮傭已有數年聞曾發瘋一次現願領回原籍自行醫治邑尊訊得王永華既稱該氏曾發瘋病前日因瘋自刎無疑現幸傷不致死即着王永華將該氏具領回籍自行醫治並飭具結存案 
[請追利銀]  
　　○英大馬路法國人所開之饅頭店用徐茂生爲買辦被徐私用洋一百零五元二角五分逃避查得徐之寄父在法租界開茶肆因即信致法捕頭將徐父傳案等情均登前報前日復據該洋人投案請追并稱偵知徐茂生在甯波請爲移提用去之洋已半載餘其利息亦須追償等語翁太守謂此案前已訊過兩次據徐友梅供稱伊是甯波籍徐茂生乃江寧人匪亂時見其無存身處收留在店去年迄今從未來過况有瘋病實不知其何往其妻亦供丈夫不知去向既據該洋人知其在甯波當再傳其妻到案詰問至利息一節正項尚無着落如何可追利息且初控時稱被竊去若追利息則不是被竊乃是放債矣且俟詰訊徐茂生實在下落再行辦理 
[唆訟可惡]  
　　○浦東念四保三圖東三林塘鄉人張錫卿前年憑媒鍾晉邦葉金發聘隣村沈朱氏女翠琴爲妻擇於三月十三日迎娶詎沈朱氏母女避匿無蹤由張扭原媒交上海縣沈朱氏亦投到經蔣明府飭將翠琴暫發善堂一面飭差保查覆等情節列前報兹聞張又赴松江上控前日經蔣明府復訊張錫卿申訴前因並稱此事實被前充地保之土棍沈德明唆使所致請將翠琴斷歸完姻明府問沈朱氏仍稱我女實未出過庚帖配與張姓此皆鍾葉二人平空播弄查得庚帖由伊二人託吳忠發揑寫明府問鍾晉卿葉金發二人供沈朱氏二次收財禮洋四十八圓及庚帖皆沈德明在塲過手庚帖係沈之教書先生所寫况葉係沈朱氏之內侄婿豈可揑冐餘與前供同明府飭提翠琴扶病上堂供稱抵死不願從張姓餘供與其母同沈德明仍不吐實明府謂沈朱氏曰此案本縣詳細訪過且據爾族中沈松林等公禀亦稱爾女實配張姓今衆供確鑿毫無疑議爾敢聽唆狡賴耶喝掌頰　下明府謂沈德明曰此案爲爾一人唆使所致業已訪明喝笞三百板掌頰二百沈狡執如前明府又向翠琴再三開導翠琴矢口不移明府飭暫退堂再候覆訊 
[銀飾繳案]  
　　○昨報當夥欺人一節嗣由黄太守飭差至源來當吊取銀圈秋葉該當不允差役回禀太守又飭傳羅午岑暫押旋有人出爲調停將銀飾繳到羅仍得釋云 
[英界公堂瑣案]  
　　○新關廵丁沈雲至英公堂稱昨在輪船查得丁阿紀帶茶葉六包未經報税知照西捕將茶葉起岸又搜出六包及欲舁岸已被藏去四包祗存二包連前共八包勒令充公丁與我爭執致被扭碎衣服交捕請究黄太守商之翟副領事謂丁既漏税又敢持蠻判押一月茶葉八包充公○包探陳阿九查得陸阿得以金四開押洋三元疑是西人失贓當即送案由黄太守飭將陸及金四開交捕在案旋據該包探查明金四開的係新關洋人之物昨又解案洋人亦投案聲明黄太守飭將車夫布日郎及代售之周阿四帶案研鞫仍執前供太守商之翟副領事謂布日郎已經斷押三月可毋再議惟既由包探又查到陸阿得處金四開一個先交失主領去周阿四改爲賠洋十元如無力繳洋管押一月陸阿得管押一月○包探秦少卿稱孩子鄭金和前因竊銅盆奉判管押一月捕頭以其年幼令在外邊拉風詎被脱逃昨在法租界查獲黄太守飭包探將陳金和帶回照原斷補押外再押七日以儆○莫阿明稱失鐵甚多報由捕房查獲周桂生認寄贓在王朱氏陸氏等家今將周及該氏　解案請究周桂生供前曾寄鐵與該氏家並非竊贓王朱氏陸氏均不認寄贓黄太守隨判周桂生管押一月該氏等開釋贓交失主領去 
 
 

Page 4

 
 
[近讀紫詮前輩大作口占一律以誌傾倒]  
　　○眼界何由得暫開管中窺豹仰鴻裁填君胸臆有奇氣老我文章媿霸才筆下不隨風會轉行間如遇古人來滄溟萬里東西極要贈先生作酒盃　先生壯游東西瀛歸客香海二十餘年嘗見近人句云才從斗柄量高下情與江潮共淺深堪以移贈　　[  平陵蔡錫齡龍九甫未定稿]  
[遇弢園先生於滬上賦呈]  
　　○相見欣看鬢未霜支機片石整歸裝天涯何處容張儉海角餘生托杜康萬里波濤粗劍膽半廬風雨冷詩腸江湖投老奇才晦名重雞林空自傷　　[  毗陵紫薇使者未是草]  
[過天南遯窟訪紫詮宗兄率成五律二章即請吟壇斧政]  
　　○大雅衰云遠吾宗作起豪南荒尊小隱北固缷詩曹意氣天涯盛聲華海國高書叢傾話久驚徹港中鰲　世局翻千古憂勞動散人放懷時感慨持議獨精神報　國終成隱論交自有真瑶編携滿槖天岳話歸輪　　[  六玉山人石珊弟王藻章初草]  
[浙省撫轅抄]  
　　○閏五月初六日運判鳳藻禀知運司委查善平海醬缸差　候補典史趙漢儒禀知藩委於潛公幹　蕭鈞韶禀知本日到中三叚差　○初七日運副高尚縉海富餘臨　趙連鈺嘉秀石桐俱禀知運司委查醬缸差即辭　準補蕭山漁浦廵檢程允公禀知藩飭赴任叩謝　○初八日臨安縣王禀見禀見禀辭赴任　仙居訓導錢慶祺俱禀見謝考騐給憑赴任　蕭山廵檢程允公禀辭赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年閏五月初六日京報全錄]  
　　宫門抄○發抄旨三道○給事中鄧奏敬陳管見摺○又奏請革知縣審訊片○閏五月初六日兵部太常寺太僕寺鑲黄旗值日無引見○召見軍機○發抄張樹聲等奏叅革令許肇元交代未淸勒限嚴追奉旨着照所請該部知道欽此○又請將迹類忘親之選用通判吕永謙斥革管束奉旨吕永謙着即行斥革交地方官嚴加管束該部知道欽此○何璟等奏台灣擬添設通判併移改廵檢奉旨吏部議奏欽此　○○户科掌印給事中臣鄧承修跪奏爲粤省吏治積弊敬陳管見請特旨施行以蘇民困事竊臣前以粤省諸務廢地官吏素無恩威臨事不足以資鎭壓請飭認真整頓兾蒙彩擇現值邊防吃緊聞該省團防保甲已次第舉行臣謂此不過詰奸禁暴之一端非致治之本原也昔曹劌論戰以察獄爲忠可以一戰可知通下情以求民瘼淸吏治以固邊防實爲今日第一要務臣不避煩凟謹就見聞所及敬爲我皇太后皇上陳之　一查事不實委員受賄也自冗員充路州縣能自愛者幾何廹而上控大吏屬之道府委之佐貳僚友相賀動謂優於例差其事可知即至酷吏枉法劣員諱盜事即上聞名派道府查辦而上官或有親故巧宦意在揣摩又必視賄賂之豐絀以定是非其委勘得實者百無一二遂致酷吏愈張民怨益積吏治何從整飭乎應請飭下該省督撫此後如有應查事件當遴簡賢員途中厚給資糧不得更受絲毫規費有濫受者即以贓計立予叅處庶下情得以上達而百姓有更生之慶矣　一流寓土著宜禁服官也粤省流寓之人或官或幕或商或役長子孫置田廬聨婚媾預科舉仍官粤省甚至父子異籍兄弟同官平時狎處闤闠聚賭吸烟散布衙署指事招摇一遇差委與官幕吏胥紳董相糾結開花唆訟無所不至故粤省仕途冗雜不可爬梳較他省尤甚應請飭下該省督撫實力淸查其服官人員如有買置房産父子兄弟異籍同官許其自首其素無劣跡者准其咨改别省試用其有意隱匿不即自首者概於本届　　悉行汰除亦澄淸仕路之一端也　一劣幕盤踞宜嚴稽核也粤幕半多土著亦猶服官之久隷粤中仍稱外籍盤踞把持如臣所叅　撫幕沈彬者官塲收受節壽動關厲禁粤幕修脯豐於天下而節壽更倍之猶且州縣缺稍優者必勒薦數人坐分薪俸公事上行者必訂明包辦始免指駁廉懦受其把持貪劣則爲諧價蠧政害民莫此爲甚國家掄才自官吏侍從以至士人無不考文觀行幕分不如官而權幾等官顧漫無考核可乎應請飭下該省督撫於奉旨後將通省幕友甄别一次土著概令廻避其贓汚把持勒薦門徒子弟者懲辦數人並通飭各屬幕友俱令註明舉主報册存案以憑考察其督撫刑錢亦不可漫無稽核應請欽遵世宗憲皇帝特　上諭嗣後督撫所延幕客須擇歷練老成深信不疑之人將姓名具題如効力有年果稱厥職行文咨部議叙授之職位以示砥礪庶佐治得人不至以濫竽敗事　一貪吏苛罰宜嚴開脱也納贖本罪之至微而罰則由百而千而萬不問是非不分曲直謂充善舉名甚美而害最烈所罰非命案株連之平民即盜賊遠颺之房户一經波累蕩産傾家蠧役分肥劣紳染指所謂善舉者入千而出一有贓之實無贓之名其題叅私罰者大率贓私之不可諱匿而曲爲開脱者也應請飭下該省督撫此後所屬如查有藉案私罰飾爲善舉者立即糾叅不得以贓非入已曲爲開脱　一諱匿刦盜宜援案糾叅也粤省寇盜累經勘辦而沿海州縣尚多伏莽刦案纍纍甚至省垣白晝搶奪擄掠大吏亦無可如何至於外府州縣恐關考成雖控而不問百姓知控之無益而增累遂不首控况被盜之家力能自控者已十不二三控而通詳不諱爲竊者又百不一二聞惠屬之盜案命案並不通詳即詳而撤叅亦不過微員末弁而監司大吏直可置身事外遂使盜風日熾民氣益悍其不因緣爲亂者直俟時耳應請飭下該省督撫嚴申諱盜之禁此後地方官遇有刦案不詳一經言官指叅從嚴治罪其督率之臬司鎭道請照山西撫臣張之洞奏定成案如任盜賊横行不能督捕有司諱盜不能舉發即於照例題叅疏防之外將臬司鎭道先行專摺嚴叅其府廳州縣所屬境內劫盜頻聞案情重大緝捕不力者亦於照例題叅之外從嚴特叅著爲定例庶官弁不敢諱盜而百姓得以安堵矣　一械鬥殺傷宜嚴定處分也粤省械鬥之案始於潮屬蔓延廣惠皆有上下隔閡詞訟曲直不分　抑無訴遂激而械鬥土匪乘間麋集千百爲羣名爲帮鎗兩造悉聽該匪指揮雖有悔禍之心亦不能自主焚燒擄掠雞犬一空殺斃逃亡傷心慘目地方官諱匿不報及至糜爛之後乃從容委員勘視傳集左右親隣爲之勸息名曰議和殺傷無論多寡主謀之人買兇　抵名曰　凶委員夫役供應悉出於鬥家擇肥而噬名曰勇費含糊率結而帮鎗之土匪早已遠颺殺人之真兇從不擬抵伏查定例州縣官將械鬥之案諱匿不報或改作共毆謀毆分起開報者俱革職又承審官將主謀之犯徇縱不行查拿輒將　兇之人定擬完案即照故出入人罪律叅革治罪定例綦嚴而粤省向來鬥殺斃命之案層見迭出皆含糊率結諱匿不報未聞地方官有因此獲咎者其玩視庇縱即此一事已可概見應請飭下該省督撫嚴飭各屬申明舊例如遇有鬥案地方官諱匿不報私和率結及徇縱主謀買兇　替等弊别經發覺將該管官照例叅革治罪其帮鎗之鎗匪把持擄掠尤爲不法應一併嚴拿照强盜得財律治罪庶官弁不敢視同膜外而兇徒知儆矣　一捕拿盜匪官禁焚屋也粤中營弁捕匪率先焚屋意在懲盜不知適以滋盜盖有棲止則潛歸易獲尚有繫戀則遷善可期若不緝真賊止於焚屋該匪計無復之不得不盜又其甚者盜之宗族祠宇亦脅以焚燒爲勒交計亦爲詐贓計或賊已遠颺猶勒令族人懸賞或數百或數千名爲花紅此皆出自良懦之民家家聚處無可逃避只得吞聲含氣典産以償夫役兵本以衛民乃官不能治盜而肆意焚燒不能捕盜而責民懸賞民羅於賊復掘於官使富者益貧貧者益瘠不盡驅之爲盜不止豈朝廷設兵衛民之意乎應請飭下該省督撫嚴飭此後營員辦匪止許捕拿真身不得以焚屋了事不得恫喝匪族借焚屋以詐贓更不得以賊已遠颺勒令族人懸賞波及無辜違者嚴叅此亦止盜之一助也　一官員庇賭宜申明禁令也粤省盜風甲於他省賄風亦熾於他省因賭而貧因貧而盜饑寒則廹爲寇賊其勢然也故賭一日不禁則盜賊日滋奸邪弗止小則沿途搶刦大則聚衆抗拒農工商賈懦儒焉不得一夕安寢所謂團防保甲亦只屬具文耳故爲粤省吏治計惟有先嚴賭博之禁以淸盜源或謂文衙收規武弁包庇已成　習豈能驟革臣愚以爲在地方之得人否耳即以近事徵之前惠州守李用淸鋭意禁賭匪徒歛迹地方晏然及其去也而賭復熾此則行法在人之明騐也應請飭下該省督撫申明禁令嚴飭各屬員弁互相稽查不得稍有瞻顧違者一併嚴參年終考核即以　屬地方有無賭博以定優劣其土豪惡紳有敢阻撓包庇不遵約束者立即查拿懲辦百姓雖愚彼見官不徇情役不收費又安肯以身試法立　刑獄以上八條皆臣在籍　所目擊爲粤省數十年來之積痼倘蒙俯如所請飭令逐件淸查禁革大吏一分振作即小民多一分受賜其他如命案之株連厘卡之需索關税之留難荼毒非空言所能塞責者臣當隨時指叅以爲粤民請命是否有當伏乞皇太后皇上聖鑒施行謹奏　○○給事中鄧承修片　再臣聞廣東海豐縣匪首余紀欣等刦殺生員余一枝一家六命一案其始由該縣知縣蔡逢恩札令余一枝交出該族會匪余世忠等　該縣受賄縱釋該匪遂糾黨百餘人執持槍械刦殺貢生余煥文生員余一枝等一家六命搶奪一空經屍親余昭文控驗在案嗣因委員廹勒改供案久不決經御史奏叅奉旨着劉坤一張兆棟查明據實參奏該督撫始終並未親提全憑委員饒世貞一面之詞含混率覆迄今又隔七年仍未奏結並聞饒世貞與該縣官屬姻親同鄉素好承審此案堂訊屍親余昭文等三十餘日押禁嚇勒改作挾嫌鬥殺供詞詳院爲該縣規避處分地　以致案懸十一載不戮一人臣查此案該縣蔡逢恩果有諭令余一枝勒交族匪余世忠之札旋復釋放無論有無受賄原洋是否鬥殺刦殺而庇惡縱兇致釀一家六命巨案百喙難辭乃該督撫不惟不將該縣撤叅反派署博羅縣優缺饒世貞與蔡逢恩同鄉姻婭於奉旨飭查重案自應呈請廻避乃僅憑該犯供詞始終廹勒具結其意存袒庇可知似此徇私藐法縱惡殃民任意拖延毫無顧忌宜粤省之盜匪日滋吏治無從整飭也應請旨飭下該省督撫臣將縱兇致斃多命之前任海豐縣蔡逢恩先行叅革訊明有無受賄情弊從嚴治罪委員饒世貞派審此案並不避嫌始終庇護應一併查明懲處並請旨嚴飭該督撫臣懍遵前旨親提此案人証虚衷研鞫不得再有拖延以重民命謹附片據實糾叅伏乞聖鑒謹奏 
 
 

Page 11

 
 
[委任得人]  
　　○得金陵官報知蔡和甫司馬鈞委辦金陵機器製造營防支應局誠爲大憲慶得人也蓋蔡司馬需次粤東已十餘年於兹凡艱鉅之任人所不能辦者君措置裕如有如錯節盤根無不迎刃而解前後大吏悉委任之如左右手生平於時事洋務極爲關心在粤時屢遇中外交涉之件君與西國官商辯論一秉至公無不心折以是大吏知其能在粤省南門並設善堂醫院樂善好施濟人甚衆有時醫院經費不敷君出家中所有質諸典閣以佐之以是至今紳民口碑載道前鄭星使士軒深知君廉明敏幹奏調出使美國復派駐西班牙馬得力京城爲叅贊之職君素諳西情通達政體至西國後與其國之官糾周旋交際不亢不卑獨持大體以是深爲舉國官紳所敬慕屢將其行事刊之於西報中備極揄揚皆謂君年少壯而識宏遠且風格俊爽性情和易國中自王公以至爵紳樂與交遞往來浹洽出使中如蔡司馬者輯和遠人爲國家宣布德威爲友拜益敦和好實未易多覯焉去冬蔡君以病久未痊呈請旋華調理屢商之於星使始蒙俯准今年正月日都部院爵紳一聞是耗咸惜其去擬發公函請留駐西都調攝挽留至再至三君皆婉言辭之啓程時送行者車馬絡繹不絶於道部院爵紳咸至輪車握手執别皆歎君何來之遲而去之速也君既登程猶紛紛登諸日報冀其再來四五月間曾爵帥請調來寧以資指臂之用既至遂有是委以此知爵帥延攬人材惟恐不及知人善任各當其才苟有一技足稱片長足錄無不收爲夾袋中所用南洋事務正當繁劇之秋而蔡君又復深悉洋情入資詢問出備贊襄爵帥得人不可於此見一斑哉 
[時疫結喉經騐良方]  
　　○喉間起白如腐一症其害甚速乾隆四十年前無此症以後雖有亦少近來患此頗多小兒尤甚且易傳染悞治不救雖屬疫氣究醫之未當也按白腐即白躔喉諸書皆未論及惟醫學心悟言之此症發於肺賢兩經凡本質不足者或遇燥氣流行或多食辛熱感觸而發初起如發熱鼻乾咳嗽等症鼻通者輕鼻塞者重聲音淸亮氣息調匀易治音啞氣急難治近有無知之輩遇此症即於喉間妄刮其白並亂用刀針益傷其喉豈不謬哉總之治法不外肺腎二經宜養陰淸肺爲主○養陰淸肺湯此方屢試屢驗一劑症止二劑腫消連服數劑與吹藥相輔而行其白自落三兩日即可復原小兒減半　大生地一兩　麥冬六錢　丹皮四錢　元參八錢　生甘草二錢　貝母四錢　白芍四錢炒　薄荷二錢五分　不用引熱甚加連翹去白芍燥甚加天冬茯苓小便赤加木通數日不大便加元明粉如有內熱及發熱勿服表樂照方服去其熱自除症重酌加分兩藥味平淡用當通神○吹藥方　青果炭二錢　黄柏一錢　兒茶一錢　薄荷一錢　川貝母二錢　冰片五分　鳳皇衣五分即初生小雞壳內之衣各研細末和匀加氷片乳細　凡諸喉症切不發表虚症不宜破血忌用藥味列後　麻黄誤用咽啞不可救　桑白皮肺已虚不宜瀉　紫芥皮破血不可用　防風不可用　杏仁苦降不宜　牛蒡通十二經不可用　山豆根不可用　黄芩過凉　射干妄用即啞　花粉不宜用　羌活過表不可用　桔梗脯虚不宜用　荆芥不可用　同治五年春大興周君敬一原刻云乙丑年其家患喉症死者十人至臘間得及人劉仙舟四兄錄示此方服之甚效鈔傳親友家頗騐不敢自秘敬刊濟世兼廣仙舟兄之德又一重刻者逸其名云丙寅二月其宅幼孩患喉症死者四人始得周兄印送良方是時有傳染者數人初起乍熱乍寒頭眩喉緊懶食即按此方所開分兩一日之間進服三劑大見功效隨又加減服之數日均得全愈但病者須要扎掙行動不可睡臥再藥之分兩加重爲妥服藥吹藥相輔而行見效甚速忌食油膩　喉症因藥悞不救者往往而然自傳此方重者六七劑輕者四五劑無不全愈朱賜卿先生曩歳親嘗試騐藏之篋中近因外間此患復作出以相眎鈔送既難普遍刷印已即模糊亟付手民以資廣布時在光緒八年正月與普閒客並識 
[代募賑捐具覆申謝]  
　　○今有本埠北市德泰錢莊解來湖北漢口鎭源成錢莊執事孫理和善士代募捐册並來函云轉託四川省垣萬邑興發壽號東陳眉生大善士代募順直賑捐先匯到規銀二百兩如數收到彚解灾區來函述及陳眉翁平素勇於爲善現值此市面維艱籌勸不易接到捐册不辭勞瘁竭力代募正是萬家生　後批俟有勸到即速匯來云云竊思陰功最大莫如賑饑善事彌多而救災尤急孫理和善士代爲轉託而陳眉生大善士誠　補救籌賑中之一大帮手也善昌謹代災黎泥首叩謝樂善不倦紳鑑昭彰錫福降祥定操左劵上資祖考下蔭兒孫欵匯朱提幸來源之不少望綠黔首憑大力之居多今特托登貴報以慰慈厪並伸激勸即請德安不備　　[  上海北市絲業會館籌賑公所教弟施善昌頓首謹覆閏五月初八日]  
[悼亡室劉淑人撰聨郵輓]  
　　○歸我尚髫齡孝于姑恕子妾慈於嬰兒跋陟相從却累得柳悴梅枯十四年來成夢　送卿才隔歳卷中詩箱中衣篋中針線安排如故怎忍看花殘月缺二千里外哭情天　　[  四明蒔蘭山民俊生甫未是草]  
[寄贈日本長岡公使]  
　　○神交萬里路漫漫鯉素曾通未結歡物望西溟持使節才華東國仰騷壇雲山縈夢蛉洲遠風雨懷人鶴市寒何日遨游徐福島得容晉接識衣冠　　[  吳中秦雲]  
[酬利]  
　　○荆吳西望海漫漫無復故人傾盖歡愧我籌邊疎國計羡君作賦擅詞壇連衡結志道應一犄角同功盟豈寒願得中東交益密須看萬國會衣冠　　[  日本長岡護美]  
[解佩令奉贈高昌寒食生大詞宗即希拍政]  
　　○烽烟避賊山林負母算平歷盡紅羊劫老著書成　先生著刼火紀焚一書極慘切　半由是彼倉磨折一聲聲杜鵑啼血　狂歌縱酒傾家結客到如今目空豪傑拜識荆州愛煞個文章風節願皈依立程門雪　　[  西河養晦生倚聲]  
[贈張善貞詞史調寄菩薩蔓呈高昌寒食生大詞宗拍政]  
　　○紅樓月照流蘇帳輕蟬瘦影天人樣碧玉破瓜年雙眉淡黛烟　鵶頭金雀嚲頭上珊瑚朶淸響咽新聲嬌喉百轉鶯　明眸媚臉輕蟬鬢靈犀一點心相印弱態不勝衣倚欄心事微　門前楊柳綠家住山塘麓春夢憶繁華當年姊妹花　詞史舊有姊曰良卿聲價頗高尤色藝冠塲云　塵生羅襪凌波歩香流繡帕薔微露鬢淺粉腮長濃妝更淡粧　銀屏金鳳燭醉聖紅么曲幾度爲卿痴江湖載酒時　紅牙初按絃初弄嫣然一笑秋波送此際却魂銷嬌憨何處描　尋芳休自惱正對花枝好珍重禱花枝東皇善護持　　[  西河養晦生漫稿]  
[寄江上悔遲生]  
　　○歳辛巳深秋薄遊燕齊與悔遲生遇于津上日夕聚陳氏壽雲華舘相得之歡忘羈旅焉壬午人日悔遲南歸爲作紅了櫻桃綠了芭蕉圖送之自是予曾三至勾麗一客都門再畱津上均不復相遇末後遂渡遼洋而悔遲始自荆楚皖南趨都門今春予自遼渡津儗驅車訪之復以事牽率去而之粤夏間悔遲出都貽書遞予津上予於秋初返役養疴之罘匝月迨至津而悔遲已先數日南下且至楚矣兩歳之中奔馳數萬里相憶相招輙相左于道途豈尋常一聚合天亦將妒之耶今行自瀋陽將重至滬江爰先以詩達悔遲或者雲萍風絮遂爾相值未可知也抑在津晤散華禪爲道悔遲在都眷蘭因菴主事主人誓相從今尚待悔遲之至故二首及之癸未臘八日茂苑賦秋生劍頴屢燈下誌 
[吳市春花市]  
　　眉峯相對瘦秋棱伎堂品劍風飄雨戎幕談詩漏盡燈客去湘纍宵度雁夢廻沙磧醉呼鷹美人醇酒英雄淚一樣傷心到信陵　平生知己數蛾眉怕憶金臺走馬時萬里一身輕似葉十年雙鬢細如絲瓊樓雪月春入夢玉笛關河客子詞芳草王孫歸路遠女兒花發總相思 
　　金縷曲　弔汪君子饒錄請惲伯初兄正之　○悲感方無已暫臨風江天雲樹暮烟頓起笑我唾壺空擊碎裙屐半生知己早抱憾中郎焦尾　謂龔君桐士亦吾至好也　寥落星辰差可數怎而今又悵人琴失難補過君歸矣　藉談紈袴多兒戲道諸公蒼蒼靉靆　眼鏡别名此特借用寓意　生何如死詎料别來三閲月語轉不祥如是更家計一寒至此　君兩赴春官不捷安貧樂道殊無悶懷惜一子早夭九京遺恨　太息門衰兼祚薄算江東羅隱何須第却直得鯫生淚○虞美人　夢晤玉美　蘭舟去後無消息芳訊從何覓人間到底有相思可惜相思只許夢魂知　分明揾着衫兒袖好夢今番又想卿緣夢慰無聊祗奈春心薄薄度春宵○高陽臺　秀卿囑題西法攝影小照爲賦此解　脈脈無言盈盈欲下開奩一鏡春風喚汝真真爭看軟障圖工長康具有丹青手究何如列缺神通晤芳容幻認三生忧憶臨卬　傷懷遊子情無那藉瓣香奉照説與離悰煞是憐君年年泡影朦朧飄零都付琵琶語想卿卿不解啼紅且紗籠粉本天成莫問空空　　[  柳隱詞人馬相如海上倚聲]  
 
 

Page 12

 
 
[輓劉淑人爲黄俊生司馬作]  
　　○榕嶠傳來一幅箋驚心中有悼亡篇令嫺才德稱雙絶奈此因緣十四年　夫婿頻年作宦遊香閨辜負好春秋料知撒手難忘處不爲憑棺一淚流　早向藍田種玉來不因錦瑟費疑猜采鸞何事遽仙去洽落秦宫舊鏡臺　篋中針綫袖中詩忍憶他鄉話别時惆悵江城梅落候不堪玉笛爲君吹　　[  龍湫舊隱呈稿]  
 
 
