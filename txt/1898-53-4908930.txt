# 1898 - 53 - 4908930

 

Page 1

 
 
[望甚雲霓] [  申報館協振所謹啓]  
　　啓者本報疊登嚴佑之先生來電縷述江北諸郡縣災况傷心慘目幾不甚言當此春日方長飢腸轆轆賣兒鬻女嚙草咽糠古之流民圖中亦未必有此苦景所深望諸大善士囊金慨擲拯此孑遺俾數千萬饑黎不致同歸於盡則銘心感德没齒不忘矣肅此佈陳伏維垂鑒 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論租界讞員重懲革探事]  
　　猛虎之有爪牙也所以恣搏擊也蛟鱷之有鱗甲也所以助飛揚也非爪牙無以爲猛虎非鱗甲無以爲蛟鱷然猛虎在深山不能免於獵者之陷穽蛟鱷在大澤不能逃天漁者之網羅豈漁獵者之不仁哉氣燄之暴戾怨毒之叢積物極必反自然而然乃歎物之足以害人者其實不啻自害也君子曰是有道以馭之醫帥之藥籠不遺烏附大匠之工肆兼收樗櫟古者帝王治天下策羣材所謂使貪使詐者必有厚賞懸於其前峻罰隨於其後而後可以獲詐貪之效否則徒爲猛虎傅之翼爲蛟鱷揚其波不以此僨天下事者幾希本邑美租界嚴緝逃探韋阿友一事屢紀報端至上月廿七日報紀革探已獲一則知由二十三號西包探率同印華各捕至武昌路某粤人家將韋阿友拘獲扭解捕房捕頭飭卽押解英界公堂當經中西官會訊供詞支吾仍飭帶回捕房此廿六日事也至本月初二日所紀禁錮劣探一則略云昨由麥捕頭將革探韋阿友傅金生任桂生及探夥陳阿土等解案張賡三直刺偕英副領事薩君升座據原告萃順昌船局夥周子祥人和船局夥席念堂各供稱被誣刑傷等情質之韋等一味推諉張直刺謂本分府早知爾等動輙擅用私刑查例載無故毆人至死者絞監候未至死者减等應杖八十監禁今姑從寛韋阿友傅阿金管押捕房三年每六個月枷示一月任桂生管押兩年每六個月枷示一月助惡之探夥陳阿土王雲飛桂文標各押一年王阿德方嘉梅各押兩年陳阿生陳云卿訊係無干交保萬陽樓茶館主趙發茂司帳束甫卿押候核示又初三日紀枷示劣探一則知經藍副捕頭飭將韋阿友傅阿金任桂生及探夥二人先行枷號虹口頭壩萬陽樓茶館前示衆一時觀者人山人海莫不鼓掌稱快按租界各包探去冬因空票案發斥革多人今又有韋阿友等此案在若輩中亦可謂禍不單行矣夫捕房之有包探也已閲數十年矣其始因租界五方雜處竊案繁多又有他處匪徒行竊刦盜後以租界爲逋逃藪莫可蹤跡爰於中西巡捕内選擇强壯諳練者俾充包探專司偵緝之任初無刑訊之權乃若輩辦事旣久權勢得專夥類漸多威福益恣在積竊土棍凶頑狡展非用刑拷難以馴伏奈何玉石不辨濫及善良始猶施之異鄉孤客受屈莫伸迨習爲故常雖店業可憑亦復横加摧折且嘗聞若輩縱肆之狀矣凡包探各有常到之茶樓號曰茶會樓分内外室内室潔淨如書齋尊嚴如公廨爲包探者每日午前到此獨居一室室中大書探夥名單實貼壁間大率夥必十人每人輪值一日如今日張夥值日則外室茶客數十人皆張夥之黨也包探偶一問事則外室夥黨同聲轟應如進内室回話則目必端步必謹柔聲下氣尊包探曰頭腦無敢與之抗衡者包探之夥黨若此之多而且雜又無工食苟非作奸犯科將何恃爲活自經此次嚴懲庶幾其風稍戢乎推而論之中國廿一行省上自道府下至州縣何署無差役何署之差役不弄權漁利欺壓善良顧未聞有因案懲治如租界此案之重者何也官之貪者方倚差役以營財官之昧者又爲差役所欺蔽卽有廉靜公正之官欲思振作無如律例旣同虚設斷案輙曰從輕徒流大抵脫逃監禁終可减釋轉不若捕房禁押毫不通融方今中國欲圖自强事事仿行西法蒙意卽此懲治差役一端苟非在會審公廨恐未必明斷若此通治術者應不河漢斯言 
[本館接奉電音]  
　　昨日午前京師飛電傳來硃筆一道敬謹譯登○二月初四日奉硃筆楊宜治補授太常寺少卿欽此 
[貸銀西電]  
　　初四日倫敦來電云中國貸欵已有成說共借英金十六兆磅聞係匯豐與德華兩銀行經理其利息週年四厘半云 
[議設領事]  
　　香港循環報云聞美國擬在琿春分設領事一員辦理交涉事務蓋因西伯利亞鐡路一旦告成爲太平洋站頭定成緊要之區而貿易亦必蒸蒸日上故議設官於此爲他日通商地步也 
[煤礦傷人]  
　　西歴正月廿三日英京郵音言比利時國華士美煤礦内有昇車向用鋼繩牽拽上落日前繩忽中斷車卽下墜壓斃礦工十五名誠无妄之災也録循環報 
[火警駭聞]  
　　循環報登美國紐約消息言華盛頓省士博建城有大厦一所層樓六級如浮屠高聳上出雲霄日前不知如何失愼致兆焚如屋内居人約共一百名半皆逃出其餘五十名有葬身火坑者有墜樓斃命者緣當時火從下起高居上層之人無路可走只得從窗口跳下惟距地過高大半受傷殞命是亦非常之災也 
[榖麥被焚]  
　　美國信息言聖羅依士省有火車載麥三百萬布些士並載榖八十五小車忽爾被火焚燒盡成灰燼估計所值約需洋銀一百萬元云録循環報 
[雲津火警]  
　　津郡每於正月十四夜放燈至十六夜以爲樂奏之卒章墜鞭公子繡閣嬌娃咸向街頭踏月俗呼之曰走百病蓋謂病魔隨之而去也本屆元宵前數日天氣晴朗是晚月色尤皎六街三市燈彩輝煌不料七點餘鐘河東天慶雜貨鋪忽然失愼轟轟烈烈延及比鄰萬隆天昌福等號悉成灰燼而某當鋪亦被燬一楹至九點鐘始經救熄二十日南門外柴草廠又兆焚如是日風伯楊威祝融氏遂不可嚮邇幸在日間而又附近城濠取水較易左右居鄰得免池魚殃及亦幸事也 
[命使商借]  
　　天津采訪友函云我國向外洋貸欵初議貸之俄國惟俄人旣需折扣而利息又不肯從輕於是英公使起攬利權要求三事爲我國力籌鉅欵議尙未成俄使以全力相爭以致政府諸鉅公左右爲難其情業紀前報兹總署王大臣以此事屬之於俄則開罪於英屬英則失睦於俄爰持平辦理議將貸欵分屬英俄各半而利益亦兩國 
 
 

Page 2

 
 
均沾電致駐德許竹篔星使亟往俄京謁見俄皇議商此事聞星使以病不果行隨由廷電仍令星使速往辦理按本報初三日登貸欵譯録一則知此欵已由英廷議妥借與我國津友此說或尙在前也 
[奉飭回任]  
　　正任淮揚海兵備道謝子受觀察元福於去秋俸滿後晉謁省憲請咨赴都引見嗣奉恩諭仍回本任候升觀察謝恩出都取道南下客臘抵省謁見督憲曁各當道兹悉督憲劉峴帥以觀察回省已久應卽飭回本任以專責成爰於上月二十九日特行飭知觀察奉檄後卽趨詣憲轅叩謝大約二月初旬卽可渡江赴任矣 
[擬辦團練]  
　　金陵采訪友人來函云省垣五方雜處良莠不齊如安清道友與哥老小刀等會匪名目不一溷跡其間平時賴標防各營星羅棋布鎭撫其間俾不敢妄動然乘間伺隙謀爲不軌之心固未嘗盡泯也自膠澳被德人佔據海外各雄國皆耽耽虎視有起而圖我之思省中大憲鄭重邊防夙將重兵皆先奉嚴令遇有邊驚卽須拔隊赴防恐屆時省垣空虚不逞之徒保毋乘機竊發爰爲未雨綢繆之計特飭江寗府劉嘉樹太守遴請紳士舉辦民團太守擬請江寍邑紳翰林院編修陳御三太史總理其事太史以行將入京供職爲辭嗣經元寗二邑宰諄諄勸勉太史始答以容俟熟商再爲報命故刻下圃練一事尚不卽舉行也 
[命案駭聞]  
　　金陵采訪友人來函云上元縣東鄉石橋地方某老媪孑然一身年將就木早歲辛勤紡織略積餘資今正中旬託人製辦衣衾棺木以待天命詎爲宵小所覬覦是月二十六日夜間忽被賊撬門而入將該媪刀刴十餘塊搜括所有而去次日村鄰驚悉鳴保報縣陳諄山大令聞報立卽帶同刑件人等親往臨騐該媪屍身零落肢體分殘實屬慘不忍覩當飭檢集一處卽用其生前自治之棺盛殮一面飭差勒限赶緝兇身因此案甚屬可駭可疑特假該處民房作爲行館留駐三日明察暗訪莫得主名遂留差役率同該處地保限三日内務獲正兇究辦違干血比差保唯唯大令始於二十九日命駕回署云 
[總署奏定山東教案要犯罪名摺]  
　　奏爲山東教案拿獲要犯分别擬定罪名恭摺仰祈聖鑒事光緒二十三年十月十六日奉旨曹州殺斃洋人一案著李秉衡速派司道大員馳往該處根究起釁情形務將兇盜拿獲懲辦等因欽此當由臣衙門電咨前山東撫臣李秉衡欽遵辦理旋據該前撫電稱委派臬司毓賢兗沂曹濟道錫良馳往鉅野縣澈底根究嗣由該臬司等督飭該縣會同防營先後拿獲惠二啞吧等九名並起獲贓物等情迭經照録恭呈御覽兹據李秉衡咨稱緣惠二啞吧卽惠潮雷協身卽雷繼叅張高妮卽張沁椿王大脚卽王莽又名王衍潰賈東洋高大青蕭盛業姜三緑張允分隸鉅野嘉祥等縣平素游蕩度日均先未爲匪犯案雷協身探知鉅野縣張家莊洋教堂存有錢物起意行竊說允高大青及惠二啞吧張高妮王大脚賈東洋蕭盛業姜三緑張允並不識姓名二人於光緒二十三年十月初七日傍晚時分在鉅野縣楊家樓村外空地會齊卽於是夜二更時分惠二啞吧張高妮王大脚賈東洋各携帶尖刀高大青持棍鞭雷協身蕭盛業姜三緑張允及不識姓名二人分携刀棍至中途蕭盛業姜三緑張允三人畏懼同逃惠二啞吧等偕抵張家莊教堂門外惠二啞吧雷協身爬墻進院開啓大門放張高妮等進院惠二啞吧用刀撬撥屋門未開教士能方濟韓理驚覺由窗孔開放洋槍轟傷不識姓名兩人隨各逃逸惠二啞吧因夥被傷氣忿莫遏起意行强雷恊身允從惠二啞吧卽與雷恊身砸開窻户進屋開門放進張高妮等惠二啞吧用刀札傷教士肚腹雷恊身亦用木棍抵格隨卽搜刼贓物分携逃逸亦有將贓物刀棍撩棄路上詎教士能方濟韓理重傷旋各殞命經教士薛田資報騐棺殮獲犯詳訊審供不諱詰無另犯别案將惠二啞吧雷恊身均依例擬辦各等因臣等查惠二啞吧等夥竊德國教堂因教士能方濟等驚覺開槍轟傷夥犯該犯輒敢起意行强與雷恊身首先拒傷教士實屬罪無可逭應如該撫所擬惠二啞吧卽惠潮現雷恊身卽雷繼參均依强盜殺人奏請審决梟示例擬斬立决至張高妮王大脚賈木高大青四犯供詞尙有出入應監候待質其蕭盛業姜三緑張允三犯應從重加監禁五年其在逃之馬東武朱得法兩犯應懸賞勒緝務獲歸案懲辦臣等查比案惠二啞吧雷恊身兩犯首先發難因偷竊教堂慘殺教士二命以致釀成巨案實堪痛恨若由該撫照案奏交刑部核議再會同臣衙門具奏輾轉需時致令該犯幸稽顯戮殊非止辟明刑之道應由臣衙門請旨卽行正法以昭炯戒至該撫咨稱不能禁約爲匪之犯父兄等照例提責並已獲之贓經主認領屍棺亦經教堂領葬起獲之兇刀存庫均應如該撫所咨辦理被槍轟傷之不識姓名二名尙未弋獲應與在逃之馬東武朱得法兩犯責令現任撫臣張汝梅一併緝拿無稍寛縱所有臣等擬定曹州教案要犯罪名緣由理合恭摺具陳伏乞皇上聖鑒訓示遵行謹奏 
[電諭試期]  
　　揚州訪事友人來函云頃聞揚州府沈碧香太守於上月杪忽奉淮揚海道憲四百里排單遞到札文一件内開光緒二十四年正月二十三日奉督憲電開頃准總署電咨本日禮部奏准新舉人覆試改定二月二十一日云除分别電飭外迅速飛飭所屬曉示知照匆遲等因到道奉此合亟排札轉行札府立卽飛飭各屬一體出示知照毋稍刻延等因到府太守接閱之下立時飛飭各屬知照一面又出示通衢略稱接奉前因除飛飭外合亟出示曉諭爲此示仰府屬新舉人一體知照務各遵照改定日期赴試毋誤云 
[愼給護照]  
　　杭州訪事友人云浙省新設洋關後凡有差委員弁至他埠者准其禀請道憲給發護照塡明行李若干到關後呈騐放行俾免稽留今當春闈之時各孝亷赴都應試者紛紛呈請給照關道憲陳觀察以孝廉人數衆多碍難分别深恐有冒濫之處是以諭令書吏門丁凡有請照者均須親自禀見呈騐咨文方與給發否則一概不准以免冒濫而重關防也 
[兩店同封]  
　　廣東訪事友人云省垣興隆街信安報關行誤報洋緑事被榷使查悉當卽封閉是貨係佛山昇平街某洋貨店所購托信安榮代爲報關榷使追究貨主逐一併將某洋貨店封閉 
[析木星光]  
　　大津訪事人云天津縣陳大令鴻保署事期滿上憲札委臨城縣知縣吕秋樵明府署理斯缺擇於正月廿二日接篆視事明府昔年曾在天津水師營務處津郡風土人情向所深悉此次榮膺是任不啻駕輕車而就熟道析津人士均翹首而仰新猷焉○日本請開租界係奉旨俞允之件畫定界址由馬家口起至閘口止牽一直線接至圍牆其中空地固多而包括民房鋪户亦不下二三十户居民曾經具禀北洋大臣籲乞保全俾免失所無奈津郡人稠地窄實無相當之地可以騰挪而又係奉旨之件不便遷延夔帥籌畫再三遂委員假已廢朝鮮公所作爲辦理日本租界處所以期上不負國下不負民而於交鄰之道亦不失睦云○流妓之唱蓮花落者以色招以曲引而又以茶餉客觀聽之地名曰落子館與滬上之書塲仿彿惟詞尤淫褻而聲復鄙靡男女雜沓頗爲人心風俗之害曾經天津縣禁絶數年耳目爲之一淨自去歲英國新增租界此中人遂以重價向洋商租地營建房屋春頭臘尾蟬聯開設曰小廣寒曰天華曰天福鼎足三家天華執事於上月中旬被海關道以其故違禁令飭差拘案流妓等亦遂匿跡銷聲崔護重來不啻桃花人面小廣寒天福兩家亦擬拘逐以隔於洋商紅粉兩行氍毺一曲依舊引人入勝關道李少東觀察以罪同罰異不可爲訓遂函致英國領事務請查禁領事和衷共濟亦飭兩館一律閉門惟尙有晴雲一家開在德國租界咨會德國領事則方以爲興旺地方起見出示准行因此不便越俎云 
[浙省官塲紀事]  
　　杭州訪事友人云署錢塘縣正任西安縣吳小村大令德潚現奉藩憲飭回本任所遺錢塘縣一缺卽以准調是缺之陳吉士大令希賢赴任○温州府同知吳司馬蓉現奉厘局札委兼辦温東關厘務差○義烏縣請襲騎都尉陳欄奉撫憲牌示二月初一日備帶 
 
 

Page 3

 
 
弓馬赴本署箭道委中軍官考騐以憑給咨赴部引見○學憲陳桂生宗師定於二月初四日起程按臨甬江先於正月二十八日傳集書吏到轅點卯○浙東義橋巡鹽商董一差向爲姚紫垣廣文辦理今廣文於正月某日逝世一時謀是差者皆赴紹所甲商吳君處託吳君左右爲難聞須請運憲親裁也 
[白卜官塲紀事]  
　　江西九江道誠果泉觀察勳日前晉省親詣督轅謁見峴帥面陳要公逾時辭出復往各大憲衙門投刺畢卽以電報局暫駐行旌聞觀察勾留數日卽當辭回任所○湖北候補道劉世珩觀察現奉督憲劉峴帥檄委赴粤勸募淮徐海等處賑捐觀察奉檄後趨詣憲轅謝委禀知卽日就道○總辦陸師學堂錢琴齋觀察奉憲札委兼辦兩江營務處差觀察接札後旋卽趨詣督轅謝委○委署瓜洲守備葉連升守戎詣轅禀知交卸江寗城守右營千總篆務卽辭赴瓜州新任○新選泰興縣韓大令愔奉藩憲松方伯委署東台縣事大令奉札當卽親詣憲轅謝委越日卽禀辭赴任○總辦軍械所兼兩江營務處楊愼初觀察奉督憲委派點騐江勝砲隊勇丁數目觀察卽會同江勝軍統帶陳叅戎煦亮傳齊勇丁按名點騐畢命駕赴轅禀知銷差○卸署揚州府江都縣童寳善大令躬詣督轅禀知任内經手正雜各欵一律算清卽赴蘇○儘先都司譚致廣都戎當中日失和之際曾隨侍峴帥遠赴榆關頗著勞績此次金山營中軍守備戴洪春因病出缺由督轅牌示以譚都戎借補都戎奉飭後卽趨轅詣謝想不日卽可赴任矣 
[監司蒞申]  
　　正任江南鹽巡道胡雲臺觀察家楨昨日因公來滬本邑文武印委各員齊往迎接亭午時觀察命駕進城往各衙門答拜繼至上海縣署黄愛棠大令迎入花廳茗談良久始别 
[漢醫回日]  
　　前報曾記日本漢醫淺田栗園之哲嗣號栖園者聞蘇州洋務局會辦劉子貞都轉偶攖小極特航海而來爲之診治兹者都轉清恙已痊栖園因偕其同學友人松本亦一來滬定於昨日附神户丸返東京而仍留松本氏在蘇爲人治疾按日本維新以後醫術皆仿自泰西獨淺田氏父子相傳宗守靈蘭秘術而又熱心古道一以濟人利物爲心求之所世醫生中眞獨一無二者也爰樂得而記之 
[示諭車捐]  
　　本邑南市興築馬路後道憲蔡觀察飭將一切車輛在新馬路行走者概赴善後局報捐領照以爲設捕燃燈修理馬路之用自元旦開辦以來各車夫皆思避捐在舊馬路行走刻經總辦陳都戎查悉情形禀請道憲札縣會同出示仍在舊馬路一帶派捕梭巡如遇無照車輛概行拘送善後局照章罰辦以昭鄭重所有示諭照録於下示云爲曉諭事案奉道憲蔡札開本局咨呈馬路沿浦灘居民尙未起造房屋所有東洋車小車多在十六鋪内街行走擬請凡各車經過十六鋪橋無論往外灘内街均須遵照定章到局報捐領照方准通行請飭縣會同出示並行知總巡及十六鋪二十三七鋪保甲分局查照辦理等因到道查核所議係爲籌措馬路修費等項起見應准照辦除分行縣委遵照辦理外復復查照等因到縣局奉此查沿灘新築馬路一帶居民鋪屋尙未起造商務未興所有東洋車小車多在十六鋪内街閙熱之區行走趨避馬路以免捐輸似此則設捕燃燈清道等費以及修理馬路其將何以取資合再會示曉諭爲此示仰南市各車夫人等一體知悉爾等須知此項馬路車捐係設捕燃燈清道以及修理馬路之用在在均關緊要自示之後各車凡經過十六鋪橋無論往外灘内街務須遵照定章報捐領照方許通行倘不到局報捐領照任意行走許該巡勇隨時查騐拿獲到局禀候罰辦除添派捕勇時常在十六鋪橋至内街一帶認眞梭巡外此係利便行人振興商務馬路善後攸關爾等其各凛遵毋違特示 
[各不相下]  
　　滬城劉公祠畔蔡關通家開塲聚賭由保甲總巡鍾受百明府前往拘獲邢阿毛李阿心胡金福等三名本邑紳士賈企雲直刺之文郎伯賢適經是處亦被毆辱訴知姚君子讓及葉李各孝廉本邑諸明經茂才欲與明府一評曲直各情已紀本報兹悉邢阿毛李阿心現在提標右營爲勇經守備程少奄守戎函致總巡局請送歸訊辦明府以此事業已激成鉅案所獲各犯未便開釋因此不作覆函守戎怒遂於昨日午刻率領親兵數名策騎至總巡局拜會門丁李某出外擋駕守戎卽命從人拘帶回署飭兵看管午後三下鐘時道憲蔡和甫觀察得悉其事立傳上海縣黄愛棠大令及鍾明府程守戎等到轅詢問而姚孝廉等亦已齊集道轅請示矣 
[提人糾葛]  
　　本地人石翰甫石文鈺因事被人在縣控告黃大令備文移請英公廨派差恊提前日午後英廨差役王天福徐永泉持票至值年領事署簽字蓋印旋同縣差至英界北香粉弄石姓家探知二石均未出門一面投巡捕房請派探捕同往拘拿石等以差役拘人違章告知包探秦少卿立將縣差戴興山蔡文亭朱岐明沈仁卿王天福徐永泉等拘押捕房於昨日午堂解案請究工部局董事某君亦來堂觀訊石翰甫石文鈺投案同供昨日忽有差役來家並未偕同捕房包探擅自提人適爲鄰居之包探泰少卿所見將一千人拘送請究王天福供小的昨日持票往探石等在家遂派人在外看守小的則至捕房請派包探同往守候良久未見派出而秦包探已將差夥及縣差等拘到捕房求請鑒察秦探則謂彼等並未先到捕房及見小的前往詢問始有一人奔至捕房請派探恊提王天福則謂小的實先至捕房且見門差及副捕頭等人可以查詢張賡三直刺與薩副領事一再辯論並謂以後廨中拘人未識能否以值年領事所簽之字爲憑薩君謂現在此案二石係悞拘之人可以先行釋放貴差則請自行發落直刺以事旣違章理應懲辦惟該差到捕房先後必須查明斷不能含糊了事也 
[拘獲賭徒]  
　　近來本邑城廂内外各巡防局捉拿聚賭之事甚屬嚴厲無如愍不畏法者竟以身嘗試昨日午後三點餘鐘滬城邑廟後園錢糧廳茶館内有人糾衆聚賭呼盧喝雉興致甚豪卽被保甲東局委員陳二尹知悉立率帳下健兒親往擒捉各賭徒逃避不及致被拘獲五名二尹命帶回收管候訊 
[夫也不良]  
　　林薛氏昨投縣署喊稱家住天官牌樓生有一女嫁與葉順昌爲室過門後初尙相安近來婿不思習上甘入下流竟將女兒賣入棋盤街聚仙堂妓院爲娼因此來案喊控叩求提究值日差禀知黄愛棠大令諭飭補詞候訊 
[嚴佑之善士第五次來電]  
　　盛京堂諸善長鑒東電諒達銅山無欵現有張大烈捐萬金另集一萬無人承辦擬令國鈞姪帮同劉鶴莊就近查放局務有胡司事照料約兩月乞電飭知爲禱又另募約二萬數千串設局收養遺孩急振惟睢寗蕭縣海州沐陽安東桃源等處皆有災輕重不一分文未有一處不安處處牽動務乞諸善長速籌鉅欵接濟劉貫翁葉澄翁嚴筱翁張弼翁皆好善之士乞切實勸募此等機會不可錯過數百萬災黎存亡呼吸全仰望於公不勝盼禱立候電示霖冬謹啓者日前因淮徐災重歴將嚴佑之善士電告情形請登日報並呼籲海内仁人善士解囊接濟旋蒙郭子英兄交來吉記助銀四百兩又董味經軒主人壽筵移助洋二百元又再生氏喜助洋十元又陰陽均安子捐洋六元又榮年氏爲妻病愈捐洋一百元當此沈災告急荷蒙慨施仁惠福德無量惟青黄不接民食維艱杯水車薪無濟萬一伏求源源接濟救人救徹不勝切禱之至[  上海新關後義賑公所嚴信厚謹啓]  
[函電照登]  
　　奉淮揚道丁蘭生親家函開去臘曾肅寸椷諒早登籖室矣此間淮海被災情形甚屬可憫月初致令兄紫卿親家函内請轉懇屈駕來浦義賑海沐兩州縣想亦得達清聽頃接嚴佑翁電函邳宿一帶尤爲可慘不堪卒讀囑弟轉告諸大善長速爲籌辦鉅欵接濟邳宿海沐等處爲此馳佈務祈執事俯念災黎青黄不接朝不保暮情形迅速枉駕俾早日得食卽早活一人則功德無量矣至盻至禱將原電録呈乞卽察鑒等因則敬祗誦之餘仰見民瘼關　盡心賑撫忝叨葭末亟應迅籌解濟藉慰藎厪現已電商蘭翁日内擬湊解萬金不知尊處有無解欵 
 
 

Page 4

 
 
可撥否則當解存鎭江招商局候取惟災重欵少分布爲難惟有仰求四方君子迅賜慨助以便接續解濟臨池望澤翹盼彌殷嚴佑翁電函附登淮揚道丁鑒霖廿五抵窰設局分查邳宿災况與晉豫等劉貫翁處乞再發信勸其派人携欵來此分辦或辦糧平糶或收養遺孩或任保嬰自乳法當婦女令其自養秋後回贖以免奸民販賣妻離子散前在浦買二萬餘串已託仁豫余四翁雇船運窰乞派砲船護送爲禱沐陽萬串無濟於事擬暫挪善欵一二萬金以備沐陽之用已電致徐星翁預備現錢尙乞憲台設法錢價日昻災民喫虧甚鉅奈何[  上海北市絲業會館籌賑 
公所制拖則敬謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[小工受傷]  
　　楊樹浦華盛紡紗廠小工俞炳昨日下午三下鐘時在機器中添油偶一失足翻身跌入頓時血肉模糊工頭某甲見而拉出立卽禀明總辦諭飭雇車速送回家自行醫治然不知能免性命之虞否 
[限保交案]  
　　沈家港土棍沈伯眞抽頭聚賭糾衆拒捕前經李葆初二尹親督勇丁前往嚴拿詎沈早已風聞遠近祗將該圖地保蔡雲卿拘押在案前晚二尹升座提蔡訊究以其容留匪類不能約束飭重笞二百板判令出外限日將該賭徒交案以憑據辦 
[馬路善後局紀事]  
　　現充上海縣内河船牙之俞書麟卽舒麟前年在縣署謀充灘船埠頭由黄大令查明斥革復又提名舒麟投縣禀充内河船牙有楊阿二者與兄長發以洋銀九十三元付俞欲爲帮夥詎俞收洋後延約未允迨俞斥革楊向追前欵俞稱復充後料理詎改名禀充依舊延約楊又向索一味推諉楊情急於日前預藏糞穢一包約俞至小東門外恊順祥烟館邦躍一曾不合扭住卽請飽嘗木樨香味俞受此大辱具禀投馬路善後局中請提楊到案訊究等情當經會辦委員孫星垣直刺准詞立卽飭差將楊拘解到局押入捕房候訊嗣因孫直刺奉道憲札委往吳淞測量河道至昨日午後三點一刻鐘時始行升堂研訊直刺先時已飭差役查訪是否在新馬路打架詰之巡街捕勇地甲等均稱並無其事爰提舒麟至案供稱本邑人曾在上海縣署承充内河船牙埠頭兹有楊阿二與小的爭奪前日在新馬路太平馬頭撞見卽行扭住毆打並污以糞穢小的心實不甘求請伸寃詰之楊阿二供亦本邑人與俞書麟素來相識光緒二十二年分俞欲謀充船埠之缺乏洋向小的借洋一百元許給帮夥小的與兄長商議濟洋九十三元交其取去詎料俞接充之後竟置不問斥革之後小的向索則稱俟復充料理一味圖賴故邀其理論是實直刺傳問十六鋪地甲禀稱小的已經查明此事實由俞與楊挾仇在法租界打架並非在馬路肇釁况縣署已有案可稽直刺以舒麟不應張冠李戴來局混控本應責究姑寛著兩造自行赴縣禀控一併驅出○昨日上午有台州某邑人張榮慶在南市新築馬路上肩負竹箕撿取糞穢爲某號巡街捕勇所見拘入馬路善後局中禀知捕頭梁哨弁然後命押入捕房至旁晚時始釋 
[英晚堂案]  
　　周長吉投英界公廨控被陳良錦吞没股本等情前晚由襄理讞政之邵虎伯大令提訊周遺家人周福投案訴稱家主與陳良錦股開豐大綢莊計共十股家主得二股出銀三千兩立有合同議單於光緒廿一年開張莊中諸務由陳經手至今年正月莊忽關閉所有存貨尙值銀八萬餘兩而家主所付股銀盡被吞没故特來案控追合同議單呈閱陳良錦供監生亦是股東一切事務由范黻庭經理惟往來銀錢各項由監生主持莊内連年虧本繕有細帳至今年關閉時監生曾邀各股東會經獨周有意不到經理人范黻庭亦先期避匿監生因莊欵被逼將存貨變賣得銀六萬有奇償還莊欵尙屬不敷每股須找出虧本銀五百兩今被誣控求請公斷經理人范黻庭投案供稱莊上事務雖由小的經理銀錢俱係陳良錦經手况正月初四日陳已將小的生意停歇求請鑒察大令得供之下判著陳良錦范黻庭交保協同各股東算明帳目候照會綢業董事秉公攤算禀復核奪○俞仁記章春林楊財林梁耀庭扭控朱俞氏藏匿伊弟俞寳三等情前晚亦由邵虎伯大令提案研訊俞仁記章春林楊財林梁耀庭同供關設萬豐錢莊之俞寳三拖欠小的等或係會洋或係借欵爲數甚鉅俞寳三有衣箱六只寄在伊姊朱俞氏處現欲將箱子兩只潛運回家小的等得悉其情故特扭案求追朱俞氏供長洲人在妓院傭工度日箱子兩只係俞寳三妹子阿秀之物現俞寳三已回兩橋求　鑒察大令得供之下判將朱俞氏交官媒看管候核俞仁記等飭退候示 
[英公堂瑣案]  
　　洋人軋蘭投英界公廨控稱游船老大周金三無端毆人請爲究辦質之周供實因飲酒過多以致與洋東爭閙自知不合求請恩宥邵虎伯大令商之薩副領事判令枷號五天以儆○二百八十一號華捕拘解毆打母親之王錦江到案請究王俞氏投案供稱錦江係小婦人之子不肯養贍偶向取錢反遭辱駡昨竟毆打幸有巡捕拘送請究王錦江供爲小工實因所得無幾奉養不能從豐並不敢毆打求鑒大令著留候訊究○水巡捕唐寳榮拘解和禎木行夥沈守之到案禀稱昨晚有木排一座由新閘流至鐡大橋横梗河中經小的查知特拘案請判沈守之供實因潮水盛漲繫纜未牢致有此事求鑒大令判罰洋五十元否則將所獲木排充公 
[法捕房發落]  
　　昨禮拜五鄭大令蒞捕房發落各案命提冒充包探夥在小東門向沈寳林訛詐爲巡捕拘獲解經大令訊供照原斷先行枷號數月期滿責放○又在新北門外某茶館竊取水烟袋之王金初照原斷笞責一百板從寛斥釋○德大小錢莊主馬德芳去年因貼票虧欠巨欵倒閉潛逃爲各債主具控經大令迭次訊供勒限嚴追今已逾限昨日命提到案著先行掌頰一百下馬叩首求恩請寛限十天將住産房屋變賣後歸還大令著還押限至本月十五日理楚延干重比○法工部局收捐四人柏禮才控程福田等揑契押銀一案迭經大令訊供責比供出到塲扞字領銀之僞地保陳月堂前經飭探提到訊明屬實昨日命提到案著將陳月堂重責二百板程福田掌頰一百下俞錫生因兩腿腐爛不能責比一併遷押勒限繳銀○枷犯洋毛毛枷期已滿命帶案練枷著照原斷重笞三百板還押具改過切結不准再往滋擾○竊犯張阿三枷期已滿命帶案疎枷照原斷笞責四百板送改過所監禁○沈金福去年因貼票虧欠爲楊春甫具控經大令訊供押候覓保迄今案懸日久無人具保昨日原告投案求追大令命枷到案略訊著還押赶緊覓保○已閉錦源小錢莊主楊春甫控范德昌假揑莊票等情經大令訊供飭將范押候復訊昨日楊春甫借丁棧廷投案禀稱去年十月二十五日小的托李榮奎向楊春記借出一月期票三張計洋二百五十元轉向范德昌貼換現洋後將會相抵按月出利洋六元待得彩照付收回原票付還楊春甫詎至票係僞造兹特邀同李榮奎來案聲明范德昌供此票由李榮奎來向小的貼去不知其僞大令將僞票檢騐問楊春甫曰爾與范有無往來楊供並無往來所出之票去年己由丁桂廷交回此票實係僞造范嘵嘵爭辯大令謂爾顯係情虚著還押飭楊春甫將票根簿呈候核奪丁李斥退○徵康小錢莊主蔡徵麟去年倒閉虧欠巨欵各債主控追經大令提案訊供迭次限交延岩不理上期各偕原告投案求請銷案詎質之原告並未允恊大令不准銷案昨日飭捕到案蔡嘵嘵置辯大令謂本委統核各原告所控虧欠銀五千餘兩洋四千餘元原告並未允許何得率請銷案殊屬荒謬命枷沈愼齋供向蔡徵麟借出期票四千餘元並未向人貼現惟未將票據收回求恩明察叩求恩典交保出外方能料理大令以其狡展著重責手心一百下沈苦求交保大令謂爾屢次具限延宕著從重掌頰沈叩首求恩始免判十天内理明著一併還押具給○馬吳氏投沈福壽劉成光貼票欠洋六百元經大令訊供押交在案昨日劉母葉氏偕保人曹安卿投案求保大令不准斥退 
[美捕房紀事]  
　　小竊趙再仁推車度日前日傍晚驀至百老匯路三十四號洋房内竊取外國椅子一只肩負而逃行至小菜埸左近被三百五十五號華捕瞥見卽拘入捕房押候解堂核辦○顧琴福不知其作何生業衣履翩翩前晨混至小菜楊施行竊見董鶴鳴懦弱可欺卽乘間竊去英洋兩元二角錢七百文幸董察悉立喚三百七十五號華捕追獲拘入捕房押候解堂核辦○原 
 
 

Page 10

 
 
洋車夫陳石邦前日拖車至篷路附近偶不經心致輾傷王阿海足背王立喚二百四十九號華捕到來將陳拘入捕房捕頭研訊之餘飭令陳出洋五角爲王養傷之費從寛斥釋 
[蘇省官報]  
　　正月二十八日候補道阮祖棠由金陵來知府孫葆珪禀知奉藩憲委院試提調差又王仁東禀知奉委曾辦文廟祭品差安徽盱眙縣卽補直隸州丁嘉言由皖來直隸州德存禀辭回寗知縣宗能述由青浦會審案件回又方廷鴻由常昭河　米捐局來又汪國奎禀知奉委解准兩差卽辭道庫大使孫彭齡禀調飭知丁酉科文關魏事蒙給勞績班委署一次從九翁鳴球禀知奉府委院試執事差○二十九日蘇松總鎭陳旭到卽辭行儲憲陸已於今日午到回轅鹽巡道胡辭行督辦上海機器製造局三品銜候選道蔣德鈞湖南人由滬來知縣林毓菁由青浦公幹回巡檢佘祖培禀謝奉委奔牛釐局司員差蘇州洋務局兼繙譯福建試用縣丞胡禮元廣東人由滬來 
[皖省官報]  
　　正月二十四日五河釐卡通判俞立誠面試署青陽縣崇安辭旌德縣熊瑞生績溪縣楊兆琛均到知縣楊學海知奉委赴壽州查勘清賦事件萬祖繕駙　委一次從九楊光裕到由浙江採辦桑秧回○二十五日調署南陵縣宗能徵署合肥縣方維濬均辭安慶府經鈕俊達知奉旨府委葉賢關所管育嬰堂田租　理塘工　卽用知縣王從禮辭赴建德閱卷楊學海辭赴壽州查勘清賦事件巡檢周仁壽到由池州局差遣回○二十六日委辦三河分卡典史嚴燊辭知縣畢登知奉委監審局額外學習　　全知奉臬台委首縣帮審○二十七日候補道席匯湘辭行委辦大通釐卡知府劉沛然辭縣丞劉潔謝奉委辦中梅河釐卡巡彼葛承恩謝奉委辦定埠釐卡章復祖到起　來省府經楊南霖謝奉委牙釐局監印差典史楊顯名謝奉行知請補當塗典史○二十八日全椒縣劉慶光署涇縣李維瀝均辭典史王國相謝奉又過班監翎遇袂先○二十九日　　府馮煦到濳山縣周鳳梧辭委辦定埠厘卡巡檢葛承恩知卸辦清賦總局監印差候補府經楊雨霖知接辦牙厘總局監印差○三十日一月初一日候補知縣荏福全知奉委辦支應局文案差典史邱光銓知復遵新海防例加捐分缺先補用並免試用鳳陽府馮煦旌德縣態瑞生均辭委辦馬頭厘卡知縣劉承祖知奉委調辦中梅河厘卡中梅河厘卡縣丞劉潔知奉委辦馬頭厘卡候補道鄭炳勛到由廣東估看銀色回華國文知奉委發審局學習 
[江西官報]  
　　幕府裘鈺吳沅英從庚蔚開徵朱爾康陳鼎祚俱親拜候補縣王祖彞代南昌下鄉勘案回湯濟川禀謝輪委釐差一次翁寳仁委往星子勘埸歴經丁方榖上饒等縣催兵米回朱蘭成長寗等縣催稅契回曾柄銓曾昌等縣催减平回守備吳景山由武寗縣籍來省投文署贑城都司陳占魁卸事回陸桂森酌委全班一次安福衛千總田宗榮兼署贑州衛千總事務靖安縣丞胡翼據報丁憂以周國琛酌委署理又萬安石頭街巡檢高維陳調省察看以胡國英酌委署理又玉山典史何大授調省察看以　　嵩署理 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十四年正月十八十九日京報全録]  
　　宫門抄○諭旨三道録前○直督王奏請核銷淮軍海防薪糧公費片○江督劉奏爲恭報兩淮各塲秋收分數摺○又奏舉辦泰海各塲餘地推廣陞科振興農務片○又奏已故提督遺愛在民懇恩建立專祠片○又奏爲道員勤能懇恩送部引見片○粤學政張奏爲到任接印日期摺○吉林將軍延奏爲委署同知片○正月十八日大額駙耆齡英信各假滿請安○裕興請假十日○召見軍機○皇上明日未初至紫光閣看烟火○十九日榮中堂錫公恩佑奎煐貴昌各假滿請安○信侯玉書各續假五日○八額駙續假十日○提督衙門奏拿獲盜犯小寛卽寛順等五名請交刑部○召見軍機德雲○皇上明日午初二刻還宫午正廷臣宴入座畢還海○○王文韶片再淮軍海防各營洋槍砲隊教習人等辛工砲費輪船薪糧購費外洋軍火價值及淮練各軍機器製造委員人等薪糧公費工匠工食料物購價等項多與洋人交涉無例可循至操練後膛洋砲拉砲車馬餒養夫工係照奏定章程同倒補馬匹例價分别核實支給業將截至光緒二十一年十二月底止用欵附片奏銷在案此次造報光緒二十二年正月起至十二月底止第二十五案内前項各欵遵照新章將增裁支用欵目並武毅軍創設武備學堂西醫院所需經費均經彚入季報清册先後咨部立案兹據該司道等覆加查核均係照案接續支給並奉文飭發毫無浮冐遵章將支用欵目各歸各部請銷計應歸户部核銷教習員司人等薪糧公費匠工拉砲馱運車馬餒養等銀八萬七千六百八十八兩有奇應歸兵部核銷輪船薪糧夫工船價倒補馬價等銀二萬六千五百六十一兩有奇應歸工部核銷油飾小修砲費購置洋槍需用皮件板箱洋皮紙並各項料物器具藥料價值等銀四萬五千五百二十一兩有奇共請銷銀十五萬九千七百七十一兩有奇照案分晣另造支銷細册詳請附奏前來臣復查無異除將細册咨送總理衙門曁户兵工等部核銷外理合附片具陳伏乞聖鑒謹奏奉硃批覽欽此○○頭品頂戴兩江總督管理兩淮鹽政臣劉坤一跪奏爲恭報兩淮各塲秋收分數仰祈聖鑒事竊鹽屬各塲大熟地畝種植秋禾分數例應奏報兹查通州分司所屬豐利等九塲坐落通州如皋東台各州縣境内地勢高下不同本年入夏以來雨澤愆期長發未能暢茂揚花結穗之時陰雨連綿以致收成减色闔屬牽算約計六分有餘泰州分司所屬富安等十一塲坐落東台興化鹽城阜甯四縣境内田畝高低肥瘠不等所種秋禾始因入夏亢晴繼遭霪雨又被風潮收成减色闔屬牽算約計五分有奇海州分司所屬板浦等三塲坐落海州境内疃皂專事晒掃所有蕩地種植秋禾雜糧本年入夏後雨水較多又復風潮爲患被淹受傷收成减色闔屬牽算約計五分有餘據兩淮鹽運使江人鏡查明分數詳請具奏前來臣覆核無異理合循例恭摺具陳伏乞皇上聖鑒謹奏奉硃批知道了欽此○○劉坤一片再兩淮分州通分司所轄石港金沙餘西餘東吕四掘港豐利栟茶角斜等九錫煎鹽草地皆在范公隄外自海勢東趨灘地日遠漲之地袤長幾一百八十里廣亦三四十里六七十里不等而以掘港爲最多餘西次之餘東又次之近隄數十里之田鹵氣旣淡産草不中煎鹽其漲地較少之塲皂丁或向鄰塲買草供煎完額或竟圖便買鹽充繳查鹽法或係塲地放荒産草蓄草供煎又以鹽丁墊隘辛苦卽有餘地皆給皂丁爲業以示存恤今統計九塲漲地多於原額蓄草之區不下十倍閒地有餘而草賤於榖旣不能强人以種賤值之草皂户有限而民隣於皂又不能封田以阻鄰界之民由是皂丁私自開墾　售民户所謂照例放荒者皆成熟田矣所謂民不業皂者民户相望矣吏以此刼制鄉民官以此遇案科罰近十數年來該各塲私墾之民時請繳價陞科祗因格於例章未能及時舉辦臣維國家用度日繁利源日竭每奉廷旨飭令疆臣振興農務商務臣汲汲籌之而未有當也今通州九塲閒田如此之多或則聽民私墾而上不能得可徵之賦或且禁民私墾而下並廢此有用之田官吏徒奉虚文上下均無利益誠不如早爲之計量與變通臣擬一面先行出示一面清丈各埸隄外已墾未墾及新舊蓄草閒田除照各塲原額供煎草地酌量寛留外有主者令其繳價陞科無主者令率報買陞科旣於鹽務無缺損之虞仍於農務　推廣之利如蒙俞允當由臣專派廉明道府親詣督率測量繪圖次第舉辦此外如泰屬海屬各塲並有餘地應俟通屬辦完再行酌量推廣臣食振興農務起見是否有當伏乞聖鑒訓示謹奏奉硃批户部知道欽此○○劉坤一片再已故廣東水師提督吳長慶前於光緒十年在金州防次積勞病故經前直隸督臣李鴻章奏奉上諭吳長慶轉戰江蘇浙江等省迭克名城該軍駐紥江南辦理水利江防百廢具舉著照提督軍營病故例從優賜卹並准於立功地方建立專祠等因轉行欽遵在案兹據江浦六合滁州來安全椒各屬紳民吳炳純等以該故提督吳長慶駐防江南功德在民於江浦縣浦口鎭地方自行捐建祠宇以申報饗等情禀請該地方官轉詳藩司由司核明詳請具奏前來合無仰懇天恩俯准將已故廣東水師提督吳長慶江浦縣浦口鎭建立專祠敕部列入祀典由地方官春秋致祭以彰勞勩出自鴻慈除咨部查照外謹附片具陳伏乞聖鑒訓示謹奏奉硃批著照所請該部知道欽此○○王文韶片再軍機處存記二品頂戴江蘇補用道張翼承辦開平礦務兼鐡軌等差體念時艱情殷利濟光緒二十一年三月灤州一帶災民絡繹於道相率至唐山謀食愈聚愈衆未幾日而麕集數萬口疾疫繁興礦局爲之震動該員電請派員彈壓解散一面酌量安置開設粥廠配製醫藥四月初旬大雨晝夜該員騰挪廠屋容留棲止俾免露處復多方募集距欵核實查放自春徂夏全活災黎無算實屬才能肆應爲義勇爲查光緒二十一年十一月臣以候補道張振棨等辦理賑務出力奏請送部引見奉旨允准有案今道員張翼勸捐辦賑力任其難其勞勩核與張振棨等事同一律而情形之艱苦殆有過之臣旣未敢没其微勞而銜階無可加保可否仰懇天恩俯准將江蘇補用道張翼送部帶領引見恭候加恩之處出自逾格鴻施謹附片陳請伏乞聖鑒訓示謹奏奉硃批張翼者送部引見欽此○○廣東學政臣張百熙跪奏爲恭報微臣到粤接任日期叩謝天恩仰祈聖鑒事竊臣由江西試畢遵卽起程赴粤水陸兼進於十一月十七日行抵廣東省城該前任學臣惲彦彬派員將廣東學政關防文卷書籍齎送前來臣當卽恭設香案望闕叩頭謝恩祗領任事伏念臣才識愚鈍學術麤疏叨侍直於南齋忝備員於東序昔歲持衡山左今兹視學嶺南疊荷恩施彌滋悚惕查廣東爲人文之藪學政操教育之權當此時局多艱需才孔亟舉凡屏絶浮華敦尙實學激厲廉恥開拓見聞明經之外兼崇治事之科格致之餘尤宜正心爲本臣循省職分力矢愼勤懲積弊不敢博寛厚之名杜倖進或可作孤寒之氣敢謂有裨於大計以期仰答乎鴻慈除將到粤接任視事日期循例恭疏題報外所有微臣感激下忱理合專摺叩謝天恩再臣此次經過各地方民情安謐年榖豐稔足以上慰宸厪合併陳明伏乞皇上聖鑒謹奏奉硃批知道了欽此○○延茂片再伯都訥廳同知李鶴亭調省另有差委所遺之缺應卽遴員接署以重職守兹查有候補知府王昌熾謹愼樸誠究心治術堪以委令署理據吉林分巡道聯阪詳請具奏前來除檄飭遵照外理合附片陳明伏乞聖鑒謹奏奉硃批吏部知道欽此 
 
