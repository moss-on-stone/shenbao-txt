# 1903 - 28 - 4910699

 

Page 1

 
 
[雙璞齋四書五經義增價啓] [  圖書集成局白] 　　　　　　　　　　　　　　　　　　　　　　　　　 
　　自八股攺試經義承學之士驟遇更張輒以師承無自爲慮此次各省榜發所刊第三場闈作頗因體裁有乖致爲有識者所訾議况現在各省歲科試經義列爲首塲苟非出色當行尤未易破壁飛去雙璞齋主人嘗謂作經義之法疏解聖經當用說義正義之例徴引史鑑兼及時事當用衍義講義之例爰取古今名儒碩彥經義諸作彚而選之題有未備則敦請通材博雅分任操觚搜採富而抉擇精迥非市上所售者可比現由本局用新鑄鉛字排印成書都計五十六卷爲文三千篇装釘二十四本原定洋銀二元四角現因所剩無多每部酌加四角欲購者請速臨申報館購取可也 
[論逆謀敗露事]  
粤東素稱盜藪大抵民風强悍散則各自爲盜聚則卽成匪亂且盜賊旣散布各處不亂則已一有亂機烏合最易從前洪逆之亂竊據至十餘省擾亂至十餘年國家元氣大半因此而耗然起事之初亦不過盜匪數十人官府養雍成患以致涓涓之水竟成河海星星之火至於燎原承平以來幾四十年民心思變久矣雖餘逆已經銷滅而民財不如從前之富足民情不如從前之安靜其所以不卽亂者尙牽制於頻年之外侮外侮一靖内憂卽起識微者早慮及之且有慮及於粤者誠以粤民喜於爲亂粤地易於藏匪故也而果也粤西於去歲游勇匪人勾串爲亂至三省會剿大興兵戎雖前報有梧西告捷之信而南甯以下尙有緑林豪客出没其間是尙不能怠忽且從前髮逆亦起於西而成於東覆轍之蹈更不可不防而幸也此次逆謀之得以先期敗露也昨譯西字報云去冬忽有匪人嘯聚粵省潛蓄亂謀擬乘元旦各憲拜牌時操刃戕害事被香港英官偵悉密告粤中大憲大憲急委幹員分投邏緝得卽拿獲若干名并截留匪船數艘在船中搜出號衣旗幟刀斧之類英員恐死灰復燃立調兵船擇要設戍夫匪人旣定期起事可知嘯聚於省中必匪伊朝夕何地方官一無聞見反被香港英員偵悉始得拿獲可知外人精密較勝於華人萬萬然外人雖能偵悉而内地情形究不能盡悉匪人旣思於省中起事其羽黨斷不能盡在省中各處必有布置省中之事一成則四處響應省中之事一敗則四處暫時瓦解旣欲爲亂卽在省中而論亦斷不止若干名及匪船數艘而已且不但省中必有聚會窩藏之處卽各府州縣亦必有聚會窩藏之處此皆外人偵探所不及必須地方官竭力搜捕得其首要則脅從方可解散若不得其首要雖暫時解散聚集甚易數年前廣州惠州之事主謀者孫文逃至海外得而復失聞其逆心未死時復潛回粤東在沿海一帶招致亡命之徒以圖不軌西方響應者甚衆此次之事安知不卽其羽黨日人近著一書叙孫文之事頗詳所言孫之欲擾亂中國固確而可徴謂首要非孫而何使孫而常在海外殱之固非易易若潛回中國苟能密訪嚴緝終難　網而乃任其來去自如其誰之咎耶卽或孫之羽黨甚多消息通靈然果嚴密訪拿孫亦安肯自　　　仍來中國若常在海外則遥隔數萬里卽欲爲亂安能煽動中國之人乎故日欲散羽黨須禽首要若仍怠忽不察任其往返則將來羽黨必愈集愈多現雖敗露所獲者如九牛之一毛耳死灰復燃不可不慮况近今兵力單弱廣西之亂累月經年猶難平靖使東省再生枝節必較廣西之亂尤不易平若因其已敗露而忽之則必貽患於無窮也不知有地方之責者能不以爲妄言否耶 
[德危戰電]  
　　日本某日報譯登英京倫敦電信云某日危地馬拉國殺痕及洛司兩處砲臺守將下戰書於德國艦隊統領某君某君卽傳令各艦發砲環擊傷及守臺兵士三名艦隊中有名拔痕鐵路者第二層鐵甲中彈而裂擊死水師二名一時美洲各國聞之輿論紛紛頗有譏嘲之意旋又得電音云某日危國叛人往攻誇洛市政府調兵抵禦交戰甚爲激烈歴十下鐘許始得休兵 
[英美通電]  
　　日本某日報云頃得英京倫敦來電譯悉英皇與美國大百里壐天德議定山誇之獨海峡逹誇痕烏啞路計程三千西里創設無線電報俾得消息飛傳西歴去臘二十號已由電往來互相祝賀矣 
[罪及妻孥]  
　　日本檢查教科書行賄事由頭緖紛繁幾非千言萬語所可竟兹閲某日報云已革宫城縣知事宗像氏及文部省視學官隈本氏之妻女已拘入東京地方裁判所歸豫審判官潮君訊鞫彌天大獄累及妻孥亦足見日本刑政之肅矣 
[賜祭外臣]  
　　日本某日報譯登中國京師來電云拳匪之變德國駐使克林德男爵被戕事定後朝廷誼重邦交飭就崇文門大街立碑紀念西歴去臘十有八日行賜祭之禮清晨姜軍門桂題率同武衛軍左翼勇丁在路旁站立迨午前十下鐘許德兵一小隊整旅而來金鐃迭奏皇上欽派醕親王與王夔石相國那　軒侍郎會同德使某君及各國駐使乘輿戾止十一下鐘越二刻醕親王命設壇致祭朗誦祭文德使隨陳詞以答中德軍士次第奏樂兼放爆竹然後繞出碑前分道而散 
[意求設電]  
　　日本某日報云意大利人請諸中國政府欲由大沽以逹京師創設無綫電報刻尙未聞政府如何覆答也 
[彚刊政書]  
　　聞之京師友人云客臘某日政務處王大臣開單遍傳各部院人旨謂所有各項條奏摺件除應行愼密外凡有關於内政外交曁變通舊制舉行新法者自辛丑正月爲始一律檢齊鈔交政務處選擇刊發嗣後永遠循照辦理等因聞政務處擬奏設官報局專刊各項摺件文牘或按日或依旬發行俾朝廷行政制法之大端可以家喩户曉云 
[大學約章]  
　　聞之京師友人云客臘某日欽命管學大臣張冶秋大冡宰傳集大學堂肄業諸生示以學 
 
 

Page 2

 
 
章三則一京師大學堂之設所以激發忠愛開　智慧振興事業當恪遵此次諭旨端正趨向造就通才爲全學之綱領二中國聖經垂訓以倫常道德爲先外國學堂於體育智育之外尤重德育中外立教本有相同之理今無論京外大小學堂於修身倫理一門視他科更宜注意爲培植人才之始基三歐美日本所以立國各不相同中國政教風俗亦自有所以立國之本所有學堂人等自教習總辦提調學生有倡興異說干犯國紀及與名教綱常顯有違背者查有實據輕則　退重則究懲 
[飭查參案]  
　　聞之京師友人云去冬閩浙總督許筠菴制軍將閩中各礦給法人開采之權致被言官所劾刻下朝延已諭令署兩江總督張香濤宫保密查矣 
[廣西巡撫王芍堂中丞奏陳楚軍掃平貴縣匪巢摺]  
　　奏爲查明楚軍剿平貴縣匪巢出力文武各員弁遵旨擇尤保獎以昭激勸仰祈聖鑒事竊臣於光緖二十八年九月初六日將督軍剿辦貴縣羅傘嶺大番垌覃窰巴務觀音山等處匪巢一律盪平拿獲匪首懲辦曁遣散脅從各情形電奏並聲明出力員弁懇恩准臣擇尤保獎在案兹於九月十八日奉電旨王之春奏剿平貴縣羅傘嶺覃窰等處匪巢情形已悉該撫進赴南甯居中調度著卽乘此軍威嚴督各軍迅將各路遊會各匪分别剿撫次第盪平務期一律肅清以安民生而除邊患此次出力員弁准其尤擇酌保毋許冒濫餘依議欽此仰見聖主軫念戎行微勞必錄之至意欽佩莫名伏查貴縣匪巢林立聲氣廣通搶擄焚殺肆行無忌居民受其茶毒慘不忍言且又四出逼人拜臺以致狡黠者從亂如歸良善香冀保身家亦復相率入會附近一帶村民幾至無人非匪商賈裹足民不聊生並且句結左右兩江各屬游會等匪到處滋擾歴年以來疉經官兵剿辦而該匪恃其巢堅黨衆負嵎抗拒迄未得手兇悍情形實爲内地各匪之冠臣田梧起程間疉據該府縣禀報並接閲紳民呈詞衆口同聲皆謂該匪爲内地第一巨患此匪一日不滅則各處匪徒皆有所恃而無恐臣在途時卽已密籌布置派管帶楚軍叅將王榮華先行馳赴貴縣剿辦羅傘嶺大番垌兩處匪巢該管帶抵貴後於九月二十四日會同委員蔣航帮辦管帶總兵唐友山等分路圍攻該匪憑恃險阻盡力抗拒槍彈由碉眼放出致該管帶額受槍傷後哨哨官遊擊徐碧海大砲教習千總成克昌受傷陣亡弁勇及團勇共傷亡二十二名幸唐山督勇先將大番垌攻破平毁賊巢前來接應該管帶雖受槍傷勢不稍挫率各哨官奮勇先登首戰五時之久轟斃匪黨二百餘名見各匪慌亂遂率勇猛撲立將匪穴犂平生擒匪首張亞北等十四名斬梟示衆奪獲槍刀數十件臣於二十八日督勇抵貴探聞羅傘嶺大番垌兩處雖已掃穴擒渠而覃窰巴務觀音山各處匪巢險峻仍復毫無畏懼刼搶如故當卽密派統領楚軍雲南臨元鎭總兵黄呈祥署臬司黄仁濟率領四營先雇嚮導分授堵截各路要隘一面出示曉諭解散脅從以孤其勢於十月初二日激勵將士乘夜扼據前寨四更後出其不意直搗觀音山前該匪盤踞山腹險峻插天行蹝陡絶我軍甫經合圍匪卽燃槍下擊彈予如雨傷亡總兵唐友山及丁勇等三十餘人仰攻幾至失勢黄呈祥懸立重賞鼓勵各軍並身先士卒於槍林彈雨中奮勇直前一面調集開花砲向轟砲斃手執大旗匪首一人至初三日已刻乘風勢尙順堆積茅草用火焚攻烈燄漫天我軍蜂擁前進始將堅巢攻克比卽分兵往覃窰巴務兩慮助戰各軍見觀音山賊巢已　無不勇氣百倍於是日酉刻將兩處巢穴一律盪平　出僞印三顆僞袍號衣令箭會簿票布等件立時銷燬拿獲首要謝世雀等十五名解至臣行營斬梟起出米千餘石布數百疋均卽散給附近窮民生擒三百餘名查係被脅愚民分别釋放各村入會者户口萬餘沿途跪求免罪不敢再入匪會比卽飭令紳耆取結備案並勒令將軍械交出一時歡聲雷動查此股匪徒嘯聚多年惡燄最熾此番大軍進剿倘或稍失機宜勢必蔓延四擾牽動大局後患何可勝言幸荷天威遠播將士用命得奏膚公此邦居民從此復見天日實非臣始願所及現在内地各匪業已剿除大半在事各員弁或衝鋒陷陣親冐矢石或搗平巢穴擒渠解脅實屬異常出力臣遵旨詳加核减查有雲南臨元鎭總兵黄呈祥擬請賞穿黃馬褂署臬司前右江道黄仁濟擬請俟補道員後以應升之缺升用開列在前副將銜叅將王榮華擬請以副將儘先補用並賞加巴圖魯名號記名總兵邱顯銘擬請以提督總兵交軍機處記名簡放候選道孫道毅擬請賞加巴圖魯名號並加二品頂戴留浙補用同知雷震南分省補用直隷州知州徐啓書均擬請以知府分省補用已革前山西五臺縣知縣李希膺擬請開復原官銜翎並免繳捐項奏調安徽候補道趙上逹擬請賞加二品頂戴儘先補用遊擊宋尙傑擬請以叅將補用並加副將銜以上各員均係不避艱險功績昭著未便没其微勞且所保祇十員實已無可再删合無仰懇天恩俯隹照保庶片長之奏績悉荷皇仁俾將士之奮興更期後效餘俟全省肅清彚案呈請獎叙除將各員弁履歴咨部註册及陣亡之總兵唐友山等另摺奏請恩卹外所有微臣查明楚軍剿平貴縣匪巢四處出力文武員弁遵旨請獎緣由謹恭摺具陳伏乞皇太后皇上聖鑒訓示謹奏奉硃批該部核議具奏片併發欽此 
[凉州興學]  
　　聞之皋蘭友人云甘肅凉州府城舊有松花書院失修已久頽敗不堪頃副都統恒統制因甘省僻居邊塞西學風氣未開特附片奏請捐廉添設學舍就書院舊址略加修葺作爲滿營小學堂禮聘學間優長之教習課以四書五經中外史鑑政治以立中學及高等學堂之始基 
[振興學務]  
　　金陵訪事友人云署理兩江總督兼南洋通商大臣張香濤宫保以現當興學造士之時省會創設各學堂除大中小三等外又有寗屬師範學堂及三江師範學堂事務紛紜非得司道大員總攬宏綱恐難遽收成效因於去臘附片奏請設立學務處專管全省學校事宜一面委江安督糧道胡硯蓀觀察爲學務處總辦而以銀圓局志仲魯觀察陸師學堂兪恪士觀察副之從此樂育無方裁成有道當不難拭目俟之矣 
[遷地爲良圓]  
　　金陵訪事友人云省城奇望街舊設行臺以備星軺戾止或逹官顯宦暫駐襜帷惟其間屋宇無多規模狭隘騶從數百每苦難容而江甯府署則規制崇閎較藩轅尤形恢廓署兩江總督張香濤宫保權衡輕重飭卽攺作行臺而以行臺爲府署刻已布置一切非復舊日門庭矣 
[帥旌過潤]  
　　鎭江訪事人云去歲嘉平月二十六日午時署兩江總督兼南洋通商大臣張香濤宫保閲看江陰砲臺畢乘鏡清兵艦上駛道出潤州繫纜焦山之麓水陸各營勇丁咸排隊江干伺候俄而閏城文武各官均來迎迓宫保並不登岸卽命鼓輪上駛逕赴金陵至象山砲臺因急於回轅未經勘視 
[杭試尾聲]  
　　杭州訪事友人云去歲嘉平月浙江提督學政張燮鈞大宗師按試杭郡至二十二日事畢發落時遍諭諸生諄諄以立品 
 
 

Page 3

 
 
爲先所有枷號之槍替諸人由提調錢甘卿太守查係紹之諸嵊蕭各學廪附生立即札行斥革其仁和錢塘二學認保廪生除前經懸牌斥革二名外尙有五名亦一併革去衣衿從寛免再深究至派保各廪生均發學戒斥以示薄懲仁錢兩學教官失於覺察各記大過一次 
[法艦過潤]  
　　鎭江訪事人云去歲嘉平月二十七日有一法國兵艦由申江駛抵京口下掟江心管帶某君隨拜會駐鎮各西官並往烏洲山一帶游歴小住數日卽赴漢皋 
[鄂省官塲紀事]  
　　漢口訪事人云鄂王城外萬國通商局業於去臘某日由署湖廣總督端午帥委員督匠破士興工惟工程浩繁籌欵非易恐急切難於告成也○鄂省每屇歲闌例須散放榖米以濟貧民去年自十二月二十日起由金峙生太守會同謝大令鴻賓何大令蔚紳馮大令蔓李大令會麟就警察各局按口給發施當其厄洵仁政也○江夏縣屬京口長隄前被江潮衝塌小民咸嗼其魚兹由上憲札委常大令豐前往查勘工程一俟禀覆到來卽須以畚鍤從事矣 
[典重迎春]  
　　本年正月初八日立春例應先一日行迎春典禮是日適逢國忌故攺於初六日舉行昨日上午十一下鐘時上海縣主汪瑶庭大令偕教諭邱贊思廣文率同縣丞劉二尹主簿孫少尹典史趙少尉整肅衣冠高乘顯轎排齊全副儀仗並萬民傘德政牌迤邐出大南門赴東郊太歲祠以次拈香行禮旋恭迎太歲芒神及春牛而返繞行邑廟然後分道回衙按本年春牛身高四尺長八尺尾一尺二寸右繳口合頭黑身青腹白耳尾青膝脛黑蹄白牛頭索用苎繩白色蘸染枸子桑柘木芒神少壯身高三尺六寸手鞭用柳枝長二尺四寸結子用苎五色蘸染身著黄衣青腰帶平挽兩　在耳前左手提行掩耳行纒鞋袂俱全立於牛後右邊 
[籖定住持]  
　　本邑龍華寺住持僧深意戒燦劣蹟昭彰先後被控縣主汪瑶庭大令飭傳寺中老僧志拱功極到案諭令選擇誠實可靠僧人掣籖爲定旣而志拱投案禀稱僧人自奉憲諭遵卽選得戒僧數十人在觀音大士前焚香福告各掣一籖旋掣定師兄懐慶今懐慶方赴天台營葬師父須俟元宵節後回滬届時當令到案禀請給諭承充功極供詞大略相同大令准之諭候懐慶回時投案察核 
[示防痘症]  
　　前日日本駐滬總領事小田切君出示曉諭云邇者民人之寄居上海各租界者忽患天然之痘死亡甚多我大日本帝國人民所當思患豫防急行種痘各宜注意毋忽毋忘是亦關心民瘼之至意也 
[再續去臘上海縣署瑣案]  
　　鄉人曹桂山控曹阿全掯贖田單一案去臘除夕縣主汪瑶庭大令升堂研訊阿全供小的故祖杏賢於同治初年向林姓買田四畝有奇林得自楊姓而楊又得自曹顧氏迨光緖初年過曹杏賢户名近由小的售去二畝今將歴年糧串及紅契呈電桂山供小的故父名祖英生小的弟兄三人小的行三長次兩兄均已逝世田本公產前由寡嫂顧氏抵與阿全之祖並未絶賣今顧氏去世小的備本取贖阿全掯勒不從叩求公斷大令察閲阿全所呈歴年糧串俱全桂山則僅有同治某年糧串且已輾轉售出事隔三十餘年照例不准取贖飭卽具結呈案而退○前年梟匪聚集本邑北新涇開塲聚賭經大令派差拘獲吳昌海一名發押攺過所除夕由管局委員李浩然二尹派勇送回縣署大令研訊之下吳供小的年已六十七歲安徽巢縣人經梟匪雇令執爨如蒙赦宥嗣後决不敢再與若輩爲籌大令飭收攺押自新所聽候備文遞回原籍交地方官嚴加管束○去臘二十日南市馬路工程局總辦翁予文太守移送公茂軋花廠主厲明熙控掮客曹少村欠頼洋銀一案到縣某日大令升堂研訊厲供稱小的在治下南市油車碼頭左近陸家浜開設軋花廠牌號公茂雇奚炳元執事洋銀出入均歸伊手曹係掮客夙與廠内往來支付銀錢均有帳目今者結算之下凈欠洋銀七十餘元求恩追給奚供曹前已陸續積欠貨欵十月初六日又支取洋銀五十元兩共結欠七十餘元今特開帳呈電曹供小的所欠公茂廠貨欵除付過若干外約少七八元之譜至十月内並未支取洋銀叩求明鑒大令衡情酌理著曹付還公茂洋銀三十元本館按此案於去臘錄登報牘後突有華人某甲偕南市英商老公茂花行某洋人迭次前來堅稱並無華商所開公茂花廠百方開導終于莫釋欵團因復詳細訪查備錄讞詞如右亦以見本館之實事求是而凡事未可輕以口舌爭也 
[上海巡局紀事]  
　　前有袁召鶴者將房產售與錢范兩人議定洋銀四千元嗣由錢范轉售與某姓所得甚鉅袁得悉向之索加不遂所求因投十六鋪巡防南局控訴局員賈叅軍研訊之下斷令錢范以洋銀一百十元給袁具領○前日李阿慶向賭徒邱良和索取陋規邱靳之李遂肆行毆擊旋復互扭至十六鋪巡防南局聲訴情由局員賈叅軍研訊之下將李申斥數言命地甲帶去 
[馬路工程局瑣案]  
　　前日楊發林投捕房訴稱頃在楊家渡順源飯館内被流氓某甲軋住强索金戒指一枚不遂所求突出利刃戳傷頸項捕頭遣包探黄量海拘到飯館主陳嘉炳轉解馬路工程局總辦翁予文太守倩襄讞委員黄衡堂二尹研訊楊供小的係無鍚人向以販米爲業前日在外收得洋銀六十元旋至順源館果腹不料有素不相識之某甲向小的藉端索詐小的置之不睬致被戳傷求恩明鑒陳供是日小的適不在家是以未知其事求鑒二尹令交人保出限三日内交到行兇人聽候訊究○去年十二月某日劉阿虎持茂順公報關行支票至寳順水果行冒兌洋銀五十元旣又至江增茂水果行冒兌洋銀一百元行中人察知其僞訴知茂順公執事人拘劉至工程局黄二尹研訊之下供稱此事係高長林主使遂將高拘案詰究高知不免吐露實情二尹限期呈繳洋銀一百五十元著交出同黨朱式文昨日劉先繳洋銀五十元二尹令交人保出赶緊交朱到案 
[法租界捕房紀事]  
　　前年法國駐滬陸軍統帶在新拓租界中顧家宅左近起建管屋百數十間自撤退後屋中各物尙有存者捕頭遂於前日特令各探捕輪流照料○寄居顧家宅之安南婦某氏於本月初二日至所識粤婦家止宿旋以失去金錢及零星各物報捕請查包探見此婦所雇車夫形跡可疑因卽拘入捕房捕頭再四研詰認竊零物惟金錢則堅稱不知昨日包探又拘獲某甲詰之並不認竊捕頭遂令包探詳細盤問務得實情○整容匠某甲撫一義女年甫四齡其妻惡之時加凌虐昨日正在呼號慘切不虞爲巡街所聞將甲妻及女一併解入捕房捕頭騐得女身上傷痕歴歴命將甲妻押候解送公堂禀請讞員孫建臣大令究辦 
[美租界捕房紀事]  
　　昨日清晨甬人劉阿耕在北蘇州路東張西望形狀慌張某號巡街印捕見之疑係歹人拘送捕房捕頭詢得實係初次來滬迷失路途爰卽之使釋出○昨日午前東洋車夫王三郎在北四川路向甬婦某氏强索車住互相兇毆致氏所携茶壺墮地粉碎氏忿怒立將王扭入捕房捕頭令償氏小洋銀數角○前晚江北小竊李阿虎潛入怡和碼頭某號棧中行竊所儲舊鐵適爲司閽之印度人所見扭入捕房捕頭令押候解送公堂禀請讞員張柄樞司馬訊辦○前日偷兒楊阿全混入西華德路某姓家行竊衣服適爲包探朱桂生所見拘入捕房捕頭令押候解送公堂禀請懲辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[續錄閩中腦局章程尊] 　　　　　　　　　　　　　　　　　　　　　　　　　 
　　一各國洋商有在通商口岸設廠自行買樟熬腦者與條約相符毫無禁阻一官腦局所製樟腦由局給予護照指運通商口岸經過内地沿途釐卡准其查騐免稅至出口時應完海關各稅仍照辦理一華洋商人在内地購運官腦只准指明通商口岸出口其有私就沿海一帶偷漏出口者照章罰一熬腦原以裕國民一切經辦腦務之人均不得違犯國禁或有礙民情風水以及顯悖地方官所定章程等情官局隨時嚴加督察禁止以保相安一將來民人得官局之准飭許熬腦而歸官局收買者並不新加課祝釐雜派一官局所用樟樹由局遺派妥人先行察看樹質美劣按照公平値價給價購買一官局購買樟樹如有奸民從中阻撓或侵佔盜賣兵藉端涉訟等事責成地方官隨時嚴辦一官局需用樟腦倘有内地人民結黨把特抗違不遵地方官須設法勸諭以免滋生事端一樟樹價値須看樹質之美劣大小及產樹地方之遠近並查該處有無薪炭可購按照前裕本公司所定條規與樹主妥議而定民人熬腦條欵六則一内地民人欲設灶熬腦宜先向本總局或分局禀准給予執照始許熬製其製成之腦須由官局查騐成色公平定價官局亦將售腦時價隨時示諭以昭公允一示諭之後内地民人如無官局允准給照字樣私自熬一經官局查悉除將設灶一切器具及已製成之腦　行充公外再照腦價加倍罰欵並將其人懲辦以儆尤所有充公器具樟腦罰欵一槪繳歸總局一自示諭之後如知有私設腦灶來局禀報者由局酌賞銀元以酧其勞一官局熬製之腦及所有應用機器物件地方官須隨時加意保護毋稍大意一未經示諭之前民人所熬之腦及製造器具限以出示之日起務于一個月各宜報明地方官或就地分局將樟腦器具繳納歸官由官局公平給價值如逾一個月不報繳者卽照前第二條充公罰辦一自開辦示諭後所有從前裕本公司設立局卡亟應一律裁撤其腦灶器具等項亦應繳歸官局聽候給價歸還以清界限 
[英租界捕房紀事]  
　　偷兒李丁元潛入浙江路某姓家竊得衣服數件携之而出適爲包探石錦榮所見拘入捕房捕頭令押候解送公堂禀請讞員張柄樞司馬究辦○前日有顧阿患者失業無依頓萌短見至蘇州河畔聳身躍入河中幸爲巡街捕所見設法救起帶至捕房捕頭奪○張桂青行竊吳錦記家布被等物報由包探陳云忠拘入捕房捕頭令押候解送公堂禀請訊究○王金寳陸章氏串竊章阿松家衣服報由包探張全林拘入捕房捕頭令押候轉送公堂禀請訊辦○流妓張小寳朱夏氏在途强拽行客被巡街捕拘入捕房捕頭派包探張寳成送往公堂禀請訊罰 
 
 
 

Page 10

 
 
[光緖二十八年十二月十三日京報全錄] 　　　　　　　　　　　　　　　　　　　　　　　　　 
　　宫門抄諭旨均已錄前○江蘇巡撫恩奏爲江海關第一百四十五結期内徴收華洋船鈔等銀兩數目摺○又奏恭報江蘇各屬民力尙能支持來春似可無庸接濟摺○山東巡撫周奏爲南運河閘官閘夫積弊太深請旨一律裁撤摺○貴州巡撫鄧奏爲因病懇請開缺摺○又奏爲遴員護理糧道片 
頭品頂戴江蘇巡撫奴才恩壽跪奏爲江海關第一百四十五結期内徴收華洋船鈔等銀數目恭摺仰祈聖鑒事竊准總理各國事務衙門咨京師同文館經費應於外國船鈔銀兩項下酌提三成按結批解其餘七成交總稅務司收領嗣准咨稱華商船鈔與洋商船鈔一律照撥又奉札開予口稅一項歸稅務司照約章所收之項與銀號照補稅舊章約外徴收之項分晣開列等因行關遵照在案兹據江海關道袁樹勛詳稱光緖二十二年八月二十五日起至十一月二十七日止第一百四十五結期滿共徴洋船鈔銀八萬八千七百七十四兩九錢又華船鈔銀六千七百四十四兩七錢應解總理衙門三成經費銀二萬八千六百五十五兩八錢八分又交總稅務司七成銀六萬六千八百六十三兩七錢二分又徴洋商内地予口半稅銀一萬四千三百二十三兩三錢一分四釐又徴華商内地予口稅銀五萬四千二百八兩三分五釐又徴各國商船及長江船復進口半稅並暫存半稅銀四萬五千三十一兩五錢二分九釐除以暫存半稅抵宗進口稅銀二千一百八十九兩一分又抵完復進口半稅銀二千六百二十五兩四錢四釐實共徴收半稅銀四萬二百一十七兩一錢一分五釐均已凑濟餉需並聲明所收華商半税與關正稅銀兩一併湊放各餉無存至内地予口半稅一項向章係按銀號收數詳報是以較稅務　畢開之數稍有叅差等情前來奴才復核無異除應解總理衙門船鈔三成銀兩先已給咨解投外謹會同署通商大臣兩江總督臣張之洞恭摺具陳伏乞皇太后皇上聖鑒謹奏奉 
硃批該部知道欽此 
頭品頂戴署兩江總督臣張之洞頭品頂戴江蘇巡撫臣恩壽跪奏爲查明江蘇省各屬地方民力尙能支持來春似可無庸接濟恭摺由驛復陳仰祈聖鑒事竊臣等接准軍機大臣字寄光緖二十八年十月初三日奉上諭本年四川南充等州縣災區甚廣欽奉慈禧端佑康頣昭豫荘誠壽恭欽獻崇熙皇太后懿旨撥銀三十萬兩交該督核實賑濟並准將新舊捐輸酌量减免復因冬賑春撫爲日方長非有鉅欵不足以資接濟准開辦减成賑捐俾資急用又諭令將義賑餘欵十二萬兩儘數撥解該省開辦冬賑以惠窮黎惟念來春青黄不接之時民力未免拮据著傳諭該督撫等體察情形如有應行接濟之處卽查明據實復奏務於封印前奏到俟新正降旨加恩此外各該省有無被災地方應行調劑撫恤之處著該督撫等一併查奏候旨施恩欽此卽經恭錄行司欽遵查辦伏查本年江寗蘇州等屬入夏以來雨澤愆期高阜田地缺雨滋培禾豆雜糧間有受傷其低窪之區復因湖河潮水泛漲被淹受傷收成均屬歉薄經各屬查　禀報現擬將應徴新舊錢糧漕米查明分案奏請量予蠲减緩徴以紓民困惟詳加察看目前情形民力尙可支持來春似可無庸接濟臣等仍隨時體察如有應行撫恤之處自當由外設法籌辦加意撫綏以仰副聖主軫念民依之至意兹據江寗布政使李有棻蘇州布政使陸元鼎具詳前來除咨部外謹合詞恭摺由驛復奏伏乞　　　皇太后皇上聖鑒謹奏奉硃批知道了欽此 
頭品頂戴兵部尙書銜山東巡撫臣周馥跪奏爲南運河閘官閘夫積弊太深擬請一律裁撤另籌辦法以絶弊源恭摺仰祈聖鑒事竊查山東南運河南自嶧縣台荘閘起北至臨清州磚板閘止舊設閘官三十員閘夫一千三百數十名專司啓閉以資宣蓄往來商船每過一閘向按船隻大小捐繳公費名爲巡河修閘等用實則全歸中飽而不肖員夫留難需索名目煩多商船每過一閘竟索錢一千餘至數千不等水小時訛索更多實爲運河一大陋習近雖裁併富缺尙存閘官十五員閘夫五百數十名積弊如故牢不可破地方狃於成例不敢過問運河爲南北商船來往要道當此整頓商務之際正宜體恤商情何堪受此茶毒臣此次周歴運河官紳商民咸謂留此冗濫員夫實屬有害無利若不攺弦更張流弊終難盡絶擬請將山東運河閘官閘夫全行裁撤攺派委員會同地方官揀派紳董與船帮董事雇夫經理仍由委員往來巡查以期積弊一清商民皆便至商船來往本不應收取公費惟濬河修堤以及設立巡船保護商旅正虞欵項不足近據各船董在　沂道衙門禀　酌定捐數臣已批飭查核禀辦向來船户過閘繳捐久已視同成例但求不格外需索無不踴躍樂輸近年各省水陸碼頭船捐車捐行之無弊運河自可倣辦今擬按照向規大加核减毋庸全行裁免惟不論南北來往開放幾閘祇繳捐欵一次免其每閘收捐以示體恤濟寗州爲商船會聚之區卽責成該州總司稽查並飭運河工局道員賨延馨會同　沂道督飭該州傳集各幫船董妥議章程詳請出示立右河千俾官民共知遵守倘於定章之外多取分文卽當盡法嚴懲以挽積習其舊有閘官廉倖及閘夫工食仍歸　沂道庫收存作爲新設員董夫役工食之用裁缺各員准其對品攺歸地方或另指一省歸於裁缺卽用班内補用免繳離省等項銀兩此外如有未盡事宜　行妥議具奏所有擬請全裁閘官閘夫緣由理合開具清單恭摺具陳伏乞皇太后皇上聖鑒勅部核覆施行謹奏奉硃批該部議奏單併發欽此 
頭品頂戴貴州巡撫臣鄧華熙跪奏爲假期已滿病勢日增精力難支恐致貽誤籲懇天恩俯准開缺迅腸簡放以重疆寄恭摺仰祈聖鑒事竊臣於光緖二十六年九月到黔任事因地氣高寒不服水土時常腹痛不以爲意乃本年入秋以來每患脾寒之瞪腹瀉氣虚精力卽形委頓勢頗難支曾於九月二十五日陳請賞假一月調理當即赶緊醫治迄今月餘腹瀉時止時作暈眩未减加以夜分發熱神志時或不清皆因過慮漡脾心血日耗病在本原有非藥石所能奏效焦灼實深伏思黔省界蜀湘滇粤之間實爲邊疆要地臣自到任後整頓練軍清理教案年來遵旨建設文武學堂商延教習酌擬章程諸可圖維幸已就緖復值粤匪蔓延時防竄越添營籌械支絀時形近日陳請開辦銜封餉捐商議加收黔銷鹽價爲養兵固圉之計幸得督臣魏光燾畛域無分時匡不逮地方雖尙　安而以臣孱微之軀深虞涓埃鮮補當此新政之措施方始邊防之䇿晝宜周自揣精力就衰實難兼顧若仍請假調理於公務恐多疏忽於質體更無轉機再四思維仰懇天恩迅問問放賢能俾臣早日交卸回籍調理倘蒙福庇醫治獲瘳仍當趨叩闕廷求賞差使出自生成再造之恩不勝悚切待命之至所有微臣因病懇請開缺緣由謹恭摺具陳伏乞皇太后皇上聖鑒訓示謹奏奉硃批另有旨欽此 
鄧華熙片再糧儲道篆務前委署臬司桂霖兼署欽奉上諭貴州糧儲道員缺著凌卿雲調補欽此該員到黔需時糧道事務亦繁目應遴員專理以重職守查有署鎮遠府知府鄭思賢心精力果辦事勤明堪以護理除檄飭遵照外謹會同雲貴總督臣魏光燾合詞附片陳明伏乞 
聖鑒謹奏奉硃批吏部知道欽此 
 
