# 1892 - 305 - 4907022

 

Page 1

 
 
[勸募山左汴梁急振啓] [  申報館恊振所同人拜手]  
　　前者順直洪水洚洞爲災猝不及防以致生靈塗炭敝恊振所已印成捐册附報分呈樂善諸君兹又屢接山東河南急電告災咸　河水決隄平地化爲澤國小民顚沛更甚於前噫胡天之不佑斯民至於此極耶所望諸君子之接到敝所捐啓者時艱嵩目大發慈悲見義勇爲當仁不讓急分家量以拯哀鴻庶幾災民之不死於不中者猶得藉義粟仁漿以延殘喘實敝同人所　雲九叩者爾 
[繽論妖妄]  
　　妖妄之事前論詳矣而猶不止異教謡言而已又有邪書淫祀邪書者讖緯之類淫祀者巫蠱所憑自古有之漢時爲甚綿延至今雖未能息然我朝例禁綦嚴正本淸源知天道遠人道邇必事變之信而有徵則恐懼修省若荒唐附會者在所必禁顧祥瑞不書旣所以杜讖緯之漸而神道設教終不能已於是巫蠱之風至今日若有所偏重焉何則世傳邪說不一而足要皆劈裂毁築不敢流傳卽有一二遺留輾轉私鈔者錮藏謹密孰敢出以惑之偶有妄說者亦無人信之若謬造僞托刊印單張分送以及徧貼於衢路者言災祲示禍福數見不鮮而卒而無一騐人多不甚注視此尤無足重輕矣或篆成符籙或編爲偈語藉名某仙某佛降乩之語實則怪誕支離尤可笑者指劉靑田爲先知牽扯謊揑狂悖不倫此惟婦人小子庸或暫信若稍有知識者鮮不非笑而詆斥之然則雖有邪說亦何用乎獨至淫祀則其勢日盛粤稽祀典代有偉人忠孝節義則爲仰聰明正直之謂神凡有功於社稷垂教於綱常効命於疆塲加惠於閭里若此者皆生而爲英死而爲靈英魂毅魄亘古不磨而猶能施其恩威昭其靈爽爲人間捍災禦患降福延休所以俎豆馨杳明禋致潔隆報享於千秋而無敢瀆也聖如孔子賢如顔曾以下諸子則天下祀之忠義如關壯繆岳忠武諸公以及近時之名臣良將則皆於其勳業所留之地祀之此外嶽瀆河海城隍土穀等神莫不以其有利於世有勞於民而分别祀之皆祀之正者也如仙釋二門受人間香火者不可以數計純陽觀音且由地方官歲時致祭其餘類乎此者益復充斥致土木之偶金碧之宫隨處皆有前人詩謂南朝四百八十寺者今何止十倍其數耶其或屢著靈應由疆吏奏報勅加封號頒發藏香以褒禮之猶其宜也卽不然亦無害於事聽民間之崇奉而已其名祠勝刹聊以爲緇衣黄冠之棲止與夫士大夫之流題游賞所以點綴湖山亦盛世所不廢而當今物力艱難虛糜布施供養徒耗民財論者或譏之乃愚民無知無論鬼神精魅初不揆其情理之有無悉奉之惟謹甚有平空指畫以相煽動舉國若狂或尸祝於家或斂貲爲廟師巫覡女益肆其社鼠城狐之技以張其焰致淫祀幾徧於天下亦可駭已諺有之曰南人信鬼北人信狐洵哉而今則變本加厲狐之族配以黄狼剌蝟等謂八大家五通之屬又别爲大老爺三老爺其恣肆騷擾無所不爲有令人髮指而眦裂者光天化日之下豈可容若輩猖獗至此乎不知妖由人興彼言之鑿鑿可據者非妖也人也人言之而人信之人自蠱惑妖何能爲故湯文正林文忠二公撫蘇時皆痛禁淫祀毁上方山五通廟磔其像投之石湖立碑其地永遠不准復建吳之人到今稱之初未聞五通之爲二公崇也顧當時其燄已殺而至今復漸見其盛者盖淫祀雖禁而巫覡未滅故也余前客蘇嘗於八月十八日泛舟石湖觀串月而見堅額健舌之輩緑抱槐簡禹步躑躅而登山披髮跳舞於其故址者不知凡幾徒見夫瓦磔零星香烟繚繞而彼膜拜頂祝者一若眞爲神之所式憑焉不禁臨風浩歎恨不起西門豹使之悉投於河及至滬上則見租界中賃一樓半屋供祀淫神門書某氏查仙者比比皆是而佛店猶不在其内以惑衆歛財被人告發者時有所聞而暗設臺墓賭局以勾致良家子女敗名失節傾家蕩産若此者未可以僂指數看香頭買符水推驚捉鬼凡因利人之病而爲生財之道者往往因此而誤人性命此而不謂之妖將誰謂哉夫巫覡與淫祀相表裏大足爲民生之害曷其奈何弗禁妖人之衆多至於如此豈地方之福耶有世道人心之憂者以余言爲何如 
[諭旨恭錄]  
　　九月初十日奉上諭長順奏西寍辦事大臣薩凌阿病難速痊呈請開缺一摺薩凌阿着准其開缺欽此同日奉上諭長麟着充國史館清文總校欽此同日奉硃筆左念謙補授通政使司副使欽此同日奉旨奎順着賞給副都統銜作爲西寍辦事大臣欽此 
[京電譯登]  
　　昨接京師來電云現換珍珠毛袍褂白袖頭 
[甌江試專]  
　　浙江學政陳六舟文宗於初三日申刻按試温郡城中印委各官均在接官亭恭迓文旌手版脚靴殊形粟六各官次第禀見宗師於是日戍刻乘坐緑呢八人大轎進城遂入考棚須臾懸牌示期初四日謁聖講書閱墻放告初五日生童經古初六日補考闔屬欠考初七日闔屬生員正塲出經古案初八日考教官優生初九日樂平童生正塲出一等圖初十日覆經解古學十一日永嘉童生正塲出提覆樂平牌十二日覆一等兼覆樂平新進十三日瑞泰玉童生止塲出提覆永嘉牌十四日招覆永嘉每當正塲日丑初頭砲丑正二砲寅初三砲點名極早迨封門時尚未黎明塲規極形嚴肅弊絶風清所取生童悉係知名之士一時輿論翕然莫不服文宗老眼無花珊網所經不復有滄海遺珠之憾大約二十五日武試告竣二十六七日定可起馬赴括矣所有各塲題目照錄左方生古孔北海告高沔縣代立鄭公鄉賦以康成北海高沔人也爲韵詩題賦得我從山水窟中遊得遊字童古聞人過如聞父母之名賦以馬伏波戒其子弟爲韵詩題賦得高人讀書夜逹旦得書字經解題四書引易不言易說四書引書句其說有異及不異解四書引詩共有幾何四書人名與左傳互見者若干大學中庸何時列入四書考闔屬歲試題目府其言似不足者永始吾於人也至今吾於人也聽其言樂聽其言而觀其行二句瑞子貢問君子子曰先行其言平司馬牛問仁子曰仁者其言也訒泰其言也訒玉君子於其言通塲經題天保定爾六句樂童陽貨欲見孔子孔子不見次陽貨欲見孔子至惡無禮也平童九人而已次上農夫食九人永童雖有臺池鳥獸次不可以有挾也詩題賦得不寒尚著五銖衣得衣字○十一日委提調德峻臣太守考閱武生步箭有樂清大荆武生某甲正在彎弓間適其徒某乙爲師拾箭不料甲矢離弦乙卽應弦 
 
 

Page 2

 
 
而倒見者譁然趨視見甲矢斜飄正中乙之腦門箭鏑深入數寸堅不可拔一時手怯足亂未及覓藥敷治卽將箭拔去血流如注現雖扛回調治恐難保無性命之憂也○陳文宗牌示有樂清某坐號及平陽某號兩童抄襲刊選成文且確指其爲文府某作揭而斥之仰見文宗閱眷精詳絲毫不苟非獨具隻眼者曷克臻此○陳文宗牌示有永嘉東冬四文童遺落白綾半臂一領兩面均抄蠅頭小楷文章不計其數仰該學督同廪保著將原衣擲還以示蒲鞭之辱○平邑童生甲乙丙三人出塲後因文機不暢未免怏怏遽爾束裝旋里及揭曉三人坐號均列牌内其戚友飛速追赶但十一申刻懸牌十二晨卽須堂覆平陽距郡百餘里尚隔飛雲之江雖揷翅飛來勢已不及幸范廣文先將情形面禀文宗文宗亦曲加體恤諭令先覆樂淸延至亭午纔點平陽俾甲等得以倉皇應點其一人因搜出夾帶物被逐出塲是誠自取其咎不且辜負文宗之美意也哉○平陽學吳岐甫學博因前年科試案首增生童煜夙有毆差之案不與補廪童君以例應補廪先赴台州呈求文宗及陳文宗按試來甌詢及此事諭以童煜旣輕考取案首自應循例頂補如有告發劣迹仍由該學查辦不妨另案詳革不倚不偏詞甚婉轉詎吳學博索性激烈奉諭之下膠執成見一味頂撞甚至將印信繳還直欲掛冠歸隱幸文宗大度寬容命提調仍將印信給交范學搏領回是誠優容格外者矣○十二日招覆平陽有某新生因盖戳時尚未謄眞並未過戳迨謄眞後送請補戳監塲教官不允某情急持卷面求文宗請補戳記文宗閱視文理尚屬清通有意成全卽提硃筆在講下畫住諭令歸號作文某誤會其意以爲卷遭勾勒又未盖戳定被擯黜遂草草完篇甫出塲門卽買棹回家不復望擷芹泮水矣及揭曉後居然高列仍赶回覆試然已多此一番徃返矣 
[武林火警]  
　　本月十二日鐘鳴一下杭垣豐樂橋直街茅廊巷丙某姓家失愼時則警鑼四出各叚水龍電掣風馳而至竭力灌救約二刻許炎威漸熄各龍唱太平歌緩緩歸去詢其起火之由知因午炊連火遂致不可嚮邇該處毗連茅屋十餘間俱成焦土左首瓦屋一間與巷外市屋相連幸城守營洋龍竭力救護不致延燒否則不堪設想矣○十四日午正杭垣聯橋直街臥霞巷口裕和油紙店失愼此處市廛櫛比赤熛煽處如風捲落花雖有各段水龍竭力救護無如旱乾旣久井泉皆涸取水頗不容易杭恊鎭林軍門帶洋龍一具親兵數十人首先馳至相機澆灌俄而仁和縣伍大令錢塘縣朱大令臬憲黄廉訪城守李叅戎代理省防統領李總戎杭同知孟司馬保中提調徐太守及文武總巡分巡絡繹而至至一點半窪炎威始熄度其地勢西首南北兩岸至臥霞巷公　止東首南岸至裕通富鋪圍墻止北岸至某姓綢莊風火墻止南岸燒燬者由東至　有衣莊裁縫店零剪店磁器店打鐵店銀樓花人店鞋帽鋪北岸燒燬者由西至東酒店刀店錫器店銅匠店饅頭店漆器店箍桶店鐘表店油紙店烏龍巷内某姓烟館平屋三間茅坑一間僅燒去一半餘皆拆毁以斷火路共計十八家大小房屋單雙門面約四十餘間惟鐘表店有新喪靈柩一具本擬五七出殯現屆三七之期未及舁出遂葬火穴中慘哉家中一妻一子僅三齡當火發時機坊某甲聞室内啼哭聲急入内搶出此子實不幸中之大幸也至於起火之由或謂因煎熬桐油火力太猛油鍋沸騰致兆焚如或謂油紙受潮鬱悶化火遂成是災究不知孰是孰非大抵起火人家早作黄鶴高飛不知所往矣 
[蘇臺雜錄]  
　　本月初八日黄昏時胥門内某烟館夥某甲肩負靑蚨四千翼往元妙觀前購土行至北倉橋畔突有匪徒一人疾趨而前手執腰帶一根自後套其頸甲大驚將頭一偏帶乃誤套於額該匪欲負之而奔身甫離地帶卽脫落二人俱仆於地該匪翻身扒起攫錢逸去甲在地上拾取一石黑暗中向該匪遥擲適中其足該匪痛極蹲伏於地甲大聲呼喚旁人訽悉情由羣起追之該匪見勢不佳將靑蚨四千翼遺置道旁向北飛奔而去甲拾取靑蚨狼狽而歸尚是不幸中之幸也惟是地當孔道時非深夜而匪類竟猖獗如此賊勢亦可想見已○有名和尚者未詳其姓氏以銅匠爲業爲人頗極誠厚半生辛苦積蓄洋銀五十枚近央親友合成一會在禪興寺橋附近開設萬順銅器鋪陬吉重陽日開張有同業陳阿春陳阿大等數人亦在是處股開一鋪生涯極爲興旺兹以和尚設鋪於此勢必分沾其利乃紏約無賴二三十人乘開張之日擁至鋪中藉端喧嚷和尚急倩年長者數人出爲解勸陳等置諸不理敲擡拍桌滋擾不休閱一日夜毁壞物件甚多和尚以生意尚未交易無端　人欺負遂將店鋪閉歇抑鬱難伸泣訴於地甲擬赴縣署控告未識賢長官能伸冤理枉否也○蘇城王廢基練軍營統帶爲常叅戎福帮帶爲陳叅戎開富本月初九日午後排列隊伍生是處操練始閱洋槍隊繼閱藤牌隊殿以舞刀舞鎗旗彩鮮明步伐齊整觀者愈聚愈衆但見萬頭攢動有某茂才在塲勸看正在目注神移適營勇某甲驅逐閒人舉棍向擊登時頭顱被破旁觀代抱不平欲擁上演武廳禀知叅戎旋經在營諸人多方解勸衆始悻悻而散 
[蟹舍漁燈]  
　　松郡每至九月初七日萬夫愚婦舁王家臺地方之施相東嶽廟之楊侯出巡進西關穿提督府迤邐出東門暫住至重九日迎回本廟一切鹵簿與中秋節賽會相彷彿而佩萸佳節風物宜人觀者益覺塡街塞巷復有所謂明目侯者舁以出巡穿提轅過府署由平橋弄出北門過陶行橋而東折入西門然後回殿除尋常旗鑼傘扇外另有馬上鼓吹等雜劇人山人海眞有舉國若狂之勢○松郡西鄉有地名打生坎者此處居民咸以捕鳥爲生故以此得名兵燹後民俗漸形强悍捕鳥之暇兼販私鹽而又視禁令如弁髦購置手鎗藥彈藉打鳥之名爲拒捕之計一舉兩得習以爲常其尤兇悍者則有李姓昆季二人爲鄉里所側目客秋李在陳姓泖田張設羅網捕捉小黄鳥陳以禾稻正當成熟之時疉遭蹂躪心何以甘遂將李網毁裂李銜恨於心時圖報復上月底陳偕傭工兩人駕一葉扁舟載米十餘石擬赴章練塘出糶爲李偵知挈同黨數人駕槍船兩艘邀截於泥龍尖河畔見陳舟駛至蠭擁而前將陳及二傭工捆縛禁閉艙中一棹烟波向前進發將抵章鎭陳等聞人聲嘈雜大呼救命岸上人羣起喝阻陳與傭上始得出險狼狽而歸米與　則付諸不顧到家後卽投婁縣禀控經夏邑尊批示候提李順瀾等到案訊明究追而李等得此消息便揑詞控訴誣陳偷竊羅網呈請小蒸汛署移咨婁縣夏邑尊以兩造禀詞大相逕庭派差密查以期無枉無縱○前任婁縣張肖芸明府之夫人於前月初病殁館舍早已錄報兹聞明府擇於本月初十日出殯闔郡文武官紳無不前往吊唁鐘鳴三下由公館發引走吳家匯過鐘停橋出西關至羅席匯碼頭下船載回安徽坸里所有執事除尋常旗鑼傘扇外有中書科中書光祿寺署正賞戴藍翎等銜牌繼以誥命亭眞容亭香亭明府率同公子身衣縞素含涙步行紳董執紼相送者不下百數十人沿途觀者路爲之塞聞夫人持躬以儉待人以寛故署中服役諸人尤覺感戴勿諼云 
[小夥有功]  
　　金陵顧樓口有土店名昌泰祥者開設歴有年所其間壁爲某姓市房昔開乾子店今則雙扉常掩闃其無人月初某夜有小竊撬開大門悄然入内伏於暗陬揣知昌泰祥存儲錢土之處穴壁二尺有餘蛇行而過復將木櫃鐵鎖扭斷席捲所有正擬遠颺忽該店小夥下榻小遺足蹋一物俯而拾之阿芙蓉一包也私念此物收藏甚固何以至此乃大疑躡足潛聽聞帳房之内窸窣作響始知爲梁上君子大聲疾呼衆夥並起燃火徧照見墻垣洞穿旁遺大布袋珍貴之物纍纍在焉亟追賊蹤已杳如黄鶴但見乾子店門戸豁然洞開蓋呼人時賊已拔關而遁矣是役也若稍移片時則穴壁而過者早已携贓以去論功行賞固當以小夥爲上客 
[添築砲臺]  
　　滬尾海口爲臺北第一門戸口門係東西向南北兩岸重山對詩走雲連風東入府城西達於海形勢誠爲扼要北岸倚山處向有砲臺一座巨砲數尊足資防守南岸雖有土砲臺舊址然規模狹陋此處地當衝要徑通新竹縣後路必須早爲布置方免疏虞現由鎭守 
 
 

Page 3

 
 
是處之余石泉軍門履勘形勢須於南岸鴨子尾山脚添築砲臺一卒向邵中丞禀商旋蒙批准添築委余軍門爲總監修程玉堂司馬爲副監修已於月前動工建造矣 
[東官報]  
　　藩憲牌示雷州府海防同知缺委候補同知黄寳田署理花縣知縣缺委候補縣郭翼清署理澄海縣缺委補用知縣張璿署理新會沙村司巡檢缺委潮連司巡檢陳徵文調署新會潮連司巡檢缺委候補巡檢高仁爵署理石城縣缺委試用知縣任燕譽署理高明縣典史缺委從九品郭光業署理東安縣西山司巡檢缺委補用巡檢彭會植署理高要縣丞缺委試用縣丞王熙陽署理廣州虎門同知以候補同知王朝澣詳補 
[浙省官報]  
　　九月初二日刑部郎中龎元濟由南潯來省拜會記名總兵費巡河來省禀到禀見卽辭候補同知黄瀛海禀銷山東賑捐掃數解淸差禀見蔣程禀見禀辭回石門局大挑縣徐引淸禀辭赴長安孝三縣勘荒差陳海仁禀見禀辭回長興局正任江山縣典史羅堃禀奉委修各城門公所本日開工候補府照磨楊際雲禀知藩司委軍裝局差叩謝縣丞曾壽主簿盧金章巡檢賀師楨俱禀銷海運津局差胡慶臣交卸太平典史回省禀到初三日候補副將李成林禀知本日飭派卑部勇丁一隊前往西湖兪樓暫行駐紥范銀貴由紹興來省禀到禀謝委調帶親兵小隊後旗禀見叩辭烏鎭同知瞿禀見叩辭黄秉鈞禀見禀辭赴餘東關局前任嵊縣查蔭元禀知交案銀兩本日繳藩庫銀三千兩武康縣吳士愷禀知糧道飭知上屆海運案内蒙保以同知在任補用奉部核准禀見叩謝候補運判胡瀚錢江緝私來省禀到叩見湯宗望禀辭回餘姚緝私局前深州直隷州江槐序自直隷任所丁父憂請咨扶柩回籍禀到叩見候選通判孫籛由京回滬來浙禀到候補巡檢湯聲淸禀知前辦賑捐出力蒙記大功三次叩謝初四日候補府楊鼎勳禀見卽辭回泗安防次劉秉柱禀見叩辭回硤石厘局候補縣夏献鋆禀辭赴金郡候算交代初五日蔡福謙禀知初六日查河赴各防所按船點騐禀見叩辭伍燮寅禀銷杭府委勘錢富臨三縣荒差叩見候補縣熊志方禀知糧道委騐勘平湖縣倉厫工程差禀見叩辭候補府經歴徐恭立禀知聞訃丁本生父降服憂牌示仰試用同知葉祖蔭通判李新科縣丞王德勳范傳心吳繼彪程寳珍張黼宸巡檢姚宏基李賡虞余榮熙崇照府照磨李兆熊典史余寅恭程葆杰知悉於本月初六日備帶筆硯來轅當堂開寫履歷毋違特示又示仰前任義烏縣訓導陳常夏知悉於本月初十日來轅聽候本部院騐看起病毋違特示初六日署定海鎭劉進見辭赴任許星箕禀奉委兼辦順直推廣賑捐局提調禀見叩謝並禀知本日開局候補縣何兆愷起服回省禀到徐士鋆禀見銷京餉差徐寳棻由衢州專丁來省禀謝海運蒙保補缺後以同知直隷州用河南候補縣宗得福禀知順直賑捐本日開局初七日東防廳高禀知今日交卸奉到憲臺給咨禀見叩謝卽　中防廳胡禀知本日接兼東防同知印任事禀安候補縣錢德澂禀見銷解京餉差劉沛禀辭赴嘉郡公幹巢鳳儀禀知順直推廣賑捐局委文案差叩謝直隷試用縣丞時實璋江蘇試用巡檢章　玉俱禀候騐看叩見初八日中防兼東防胡禀安禀辭赴工候補同知余顯周禀奉句道會委兼辦順直推廣賑捐文遣差通判貢廷楨禀知順直推廣賑捐局委收支差義烏縣劉專丁來省禀謝藩司飭知調補金華縣缺大挑縣范澤漙禀銷嘉善公幹差鄭遇夔禀知奉委辦兼順直推廣振捐收支差候補縣胡元溥禀知杭道委臨於昌勘災歉差叩辭候補縣丞康逹兼交缷濠河厘局回省禀到初九日中防㕔胡禀辭赴塘大挑縣馮炳奎禀知景寗林故令家屬交案銀兩掃數解淸候補縣程贊清禀知藩司委復催潘故令交案差叩見忠滿禀見銷餘臨勘荒差 
[潯陽秋雁]  
　　江西吉南贑寗道恒介眉觀察壽現丁外艱扶柩回旗乘坐官舫用紫電官輪拖帶于初十日未刻抵潯鎭軍何軍門關道涂觀察均具生芻一束詣舟次祭奠恒觀察于苦次答禮十四日招商局江孚輪船東下觀察卽換船就道各官恭送如儀○九江府崇濟川太守于九月十三日課試濂溪書院肆業生童題目列後生監題或困而知之及其知之一也童生題不恥下問是以謂之文也通場詩題雁啣霜信下平蕪得霜字○九江府城外人烟輻輳五方雜處保甲一差關繫極重鄒琫廷二尹良治因二豎爲災遽赴修文之召崇太守卽委王子壽少尹祖蔭接辦業已到局視事矣○九江關道涂觀察札委把少尹允中巡查江面亦已到差○節逾霜降江水退至一丈有奇九江下游二十里江中怪石若隱若見凡操舟過此者亟宜格外留意也○初一初四等日有某憲眷屬過潯九江府廳縣各官俱至江干迎送 
[袁江雜錄]  
　　初一日戌刻警鑼四出袁江核桃樹某姓家失愼被焚草屋三間柴草一堆不久卽行救熄洋水各龍之力也○淮揚海道劉觀察在營務處小隊内撥出海捕數名巡視城廂内外一以覘勇丁有無滋事一以使宵小不敢竊發也○當失愼時翁大令出外救火比至火塲擁擠不開轎夫用轎桿驅逐閒人悞撞幕反某甲之身某忿然作色呼其從者扭轎夫至頭叚保甲局適委員救火未回甲卽南面而坐喝令轎夫長跪大令以名片索人堅不釋放大令不得已親來責問甲尚出不孫語詰朝大令禀明漕憲道憲飭差查拿甲先期遁去僅獲其僕旋由甲之岳家挽大令同寅冉三解說大令怒氣稍平不予深究○初五日亥刻河北新安會館後迤東某姓家失愼因取水太遠草舍毗連遂焚草屋共四十餘間之多罹災者多係貧窶小民露宿風餐不堪其苦見者爲之慘然○北門後街周姓夫婦於夜間聞窸窣聲夫舉火視之見對面房間有賊將明晃晃柳葉刀放於几上周乃先取其刀後抱其身賊無計脫身取腰間小刀欲剸其手婦赶至奮力奪下婦手已被帶傷其妾媪等悄然出外呼三段保甲巡兵至將賊縳住視之兩頰如脂蓋用洋紅所染面目依然卽周姓佃戸也遂於次晨送縣懲辦○翁大令接奉學憲札文定於九月十九日按臨淮郡當卽懸牌曉示與考文童一體遵照 
[西泠茗語]  
　　杭垣艮山門内水星閣地方經前任浙撫梅肖巖中丞派撥營兵由東繞西將上下河開通由此一水淪漣便於舟楫命其名曰新開河近聞河之左岸地勢墳起約有三四丈舟行不便復派楚軍開掘於土中得洪武通寳七千文靑銅劍兩柄墳起之土愈挖愈長將所挖者挑至隙地已堆積如山矣遠近傳爲奇事逐隊往觀不下千餘人誌之以符有聞必錄之例○某甲開設紗機坊家道小康其子賊星照命以穿窬胠篋爲業甲憂之扃閉一室其子技癢難熬乘間必出永夜不歸如得不義之財邀同道中人以酒食相徵逐及囊槖旣空不惜爲下車馮婦甲念有子如此玷辱門楣貽譏戚黨欲置之死地甲妻鐘愛特甚再三解勸尙冀子之改過也不料其子八月十五夜出門荏苒半月未一歸家至重陽前一日爲保甲局巡勇在萬安橋空船中獲住以其形跡可疑送局懲辦訊供之下將屢次竊案和盤托出局員飭令荷枷一月再行責放 
[温州瑣紀]  
　　温州全坊巷口阿恩者開設烟飽適有平陽武童代某縫工代索欠項致相口角繼以用武將烟館搗毁並將阿恩之妻扭毆時有瑞安考生在塲目擊代抱不平遂呼朋引類與平邑武童一角勝負平邑武童亦糾同袍同澤之人與之對壘各有損傷抬赴縣署請騐兩造聚至三千人之多縣堂幾爲之塞邵邑尊高坐堂皇折之以理兩造貼然允服至代索欠項之武童已除名扣考矣○初十日魚更兩躍瑞安所轄九里地方忽報火警光焰熊熊上燭霄漢幸爲時尚早得卽撲滅僅燬房屋一座其餘得未波及亦云幸矣 
[彝陵櫓唱]  
　　宜昌府試正塲有某縣禮房書辦將長案名次顚倒迨點名查出弊竇將該書辦發縣責以小板數百下繫諸囹圄未知何日得釋也○羅鎭軍仙逝已列前報兹聞鎭軍之姪以醫生用藥錯誤毆辱一番以雪其憤普天下不少庸醫其亦知所儆戒哉○江通輪船於八月三十日開往漢口督憲委員裕太守卽乘是船回省各官恭送如儀○新任東湖縣周大令係安徽合肥人於八月廿八日由漢口乘輪來宜○ 
 
 

Page 4

 
 
外縣考童某甲在城内飯館飽餐旣罷不名一錢飯館中人將帽留押欲令取錢來贖兩下爭持經人勸散未幾該考童邀集多人興師問罪將飯館打毁一空旋由地方官赶來彈壓始各散去 
[星火宜防]  
　　滬南大東門外張華浜地方有某甲開設彈棉花店前蚖二鼓時因煮晚膳遺火棉花中甲見濃烟縷縷大驚喊救店中夥友及隣人等聞聲齊集取水灌救始得無事然左隣右舍已受驚不淺矣 
[求凰念切]  
　　本邑人某甲向爲京貨生意家住滬南昔年憑冰上人撮合聘定滬城小東門内黑橋地方某乙之女爲室光隂荏苒舜屆摽梅屢央原媒請訂婚期乙托詞延約甲延不及待於前日上午糾集多人前往搶親當時並未聲揚預備小轎一乘停在左近而甲則往來門外伺隙而動旋見乙出外購物一聲呼喊伏兵齊起蜂擁向前將新娘抱入轎中如飛而去追乙回家則一縷彩雲已飛天外昨日邀同多人向甲理論特恐女心外向願住婿鄉泰山巖巖亦無所施其伎倆矣 
[秃奴無禮]  
　　英租界大新街中市有車木桿店樓上尙有餘屋轉租與某甲夫婦居之前日下午忽有頂上圓光如牛山之濯濯者拾級登樓爲甲所見喝問何爲僧以尋友對隣人咸抱不平欲把法聰頭當磬子敲旋經和事老令僧以香燭服禮其事始了 
[諭董詳查]  
　　本邑地方城廂内外及英法兩租界典當之外另有質鋪按月取利與典當相仿佛而期則稍近更有一種小押店以十日爲期每月分作三期每期取利三分多則以四個月爲滿少則三個月爲滿此種小押店開者以閩廣人爲多他籍人從而效尤亦復不少居然高掛押店招牌貧民持物往押期滿向贖如押錢百文者按月取利九文甫閱四月加利三十六文如滿一年則增至一百零八文利過於本况其期不滿一年朘削小民之脂膏干犯國家之禁令宜爲有識者所痛恨也兹由蘇藩憲鄧方伯訪悉情形札飭本埠海關道聶觀察轉札上海縣及英法二公廨查明典當幾家質鋪幾家質鋪中有殷實者可以改爲典當或幾家質鋪合爲一典又應禁之小押店共有幾家詳晰禀覆候示英廨讞員蔡太守奉札後已諭典業董事黄鎭心詳查禀覆以便申詳 
[縣案彚錄]  
　　川沙人孫學文控方老四串通方金和將妻曹氏誘匿一案上海縣黄愛棠大令訊問之下方供稱有沈錦炎章阿杜知情大令飭差將沈等逮案候訊此已列報兹悉此案尚未覆訊而沈己於前日將方金和及曹氏並該氏之母曹某氏一倂扭解到縣幹差薛貴據情禀明大令諭將孫曹氏等交官媒看管方金和暫行管押聽候集訊○鄧和尚朱阿生二人串竊紀王廟左近曹柏琴家銅鑼烟槍等物來滬質錢被包探拘獲解送公堂此爲前報所已記前日太守備文飭差將鄧朱並起案之贓一倂移解到縣值日捕役禀報後黄愛棠大令飭令分别收所聽候訊供○陳源隆投縣呈控王勤香定做招牌計價洋三元向索不付反勒罰小的酒筵小的心實不甘來案控告求請提究黄愛棠大令察閱禀詞以陳所控價值甚微何致勒罰酒席察核情節諒係口角肇釁事起細微毋庸涉訟斥退不理 
[英廨瑣紀]  
　　洪阿壽扭陳安甫至英公廨控稱在虹口開設酒店房東係瑪禮遜洋行並不欠租突被經收房租之陳安甫將房屋釘門向論置諸不理扭案請究值日差據情禀明蔡太守飭先將房屋開封再行訊辦○曹友泉控稱被祝蓮卿將妻吳氏誘去蔡太守訊問之下兩造各執一詞並牽涉曹顧氏卽阿五娘子前日提案由太守訊明曹顧氏並不知情卽行開釋○沈阿世扭楊阿大至英公廨控稱開設猪行被擺肉攤之楊阿大積欠銀錢歴久不還開帳請追蔡太守飭候訊供核辦 
[法捕房瑣事]  
　　利和靛青行主黄少齋負債甚多被人在英法兩公廨控告有某甲曾赴法廨具控前日在英大馬路行走與黄相遇卽欲扭送到案繼念在别租界未便扭交且恐揚言之後黄必用計脫身反致僨事躊躇冉四心生一計寒喧旣畢歡笑承迎謂僕近日鬱鬱不樂欲坐馬車徧覽洋塲風景籍以發抒胸臆子其有意乎黄聞而唯唯卽雇轎式馬車一輛登車時甲囑馬夫先至英界繼向游法界行經大自鳴鐘捕房門首喝令停車請黄自行入内黄自知中計悔已無及遂與同入捕房捕頭以甲曾在公堂控告著將黄管押以待送案訊究○某龜奴曾開花烟館門庭如水無以度日遷至法界蘭芳里賃屋一椽聚無鹽嫫母于其中以倚門　俏爲事前晚有某號華捕巡街至此烟妓誤認爲兵艦上水手上前勾引該捕惡其拉扯立將烟妓扭送捕房押至昨晨經謝捕頭詰問烟妓自知鹵莽求懇釋外捕頭憐之麾之使去○法界寳興里第八十號房屋有某姓婦居焉前晚出外購物適有駁船戸兩人把臂游行見婦略有姿色挑以游詞婦厲色拒之正在申申怒詈適婦之藁　自外歸見床頭人被人欺侮欲與理論被駁船戸蜂擁向前痛毆一頓幸有巡街捕至將駁船戸拘去送入捕房押候訊究○積竊某甲在法界寳興里竊取某姓家衣被等逃往英租界昨經英捕房包探查獲訊明原委送歸法捕房辦理○有乙丙等在八仙橋相近某荼館評理馴至用武擊毁物件甚多當經茶館主鳴捕將五人拘送捕房管押一宵昨晨乙等願賠錢四百餘文始准釋去 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年九月初十日京報全錄]  
　　宫門抄○諭旨四道錄前○發抄硃批四道○湘撫張奏江西會匪闌入醲陵縣刦奪獄囚搶刦鋪戸請將踈防各官交部議處摺○豫撫裕奏請截留帮丁月餉銀兩修築黄河險工摺○臺撫邵奏各屬遭風被雨情形摺○九月初十日兵部太常寺太僕寺廂黄旗值日無引見○　　堂謝授東閣大學士恩○福中堂謝授體仁閣大學士恩○額中堂因伊子以郎中用謝恩○定公裕德長有各假滿請安○汪鳴鑾由西陵回京請安○海緒請假十日○召見軍機總管内務府大臣○發抄王文韶奏製造火藥工料實難再减請飭核銷奉硃批工部議奏欽此○又州判宋惠方等改奬奉硃批吏部議奏欽此○又補用令王德中仍照原奬奉硃批吏部議奏欽此○又儘先遊擊劉祥等改奬奉硃批兵部議奏欽此○○頭品頂戴調補山西巡撫湖南巡撫臣張煦跪奏爲江西會匪闌入醴陵縣刦奪獄囚並據搶刦鋪戸二家請將疏防之印捕各官先行交部議處恭摺仰祈聖鑒事竊臣於光緒十八年七月間風聞江西萍鄉縣與湖南長沙府屬之醴陵縣交界地方有匪徒麕集正飭查間旋據醴陵縣知縣沈繼焱禀報七月十三日初更時分有萍鄉縣會匪二三百人乘間闌入頭紥白由突至縣署撞破監門將永遠監禁會匪鄧雲輝羅翼廷刼去命案絞犯李冬元並未定罪名命案人犯易子倫盜犯吳尚鎬劉㺯林劉秀發五名亦乘變逃逸派管監禁丁役均被拒傷並連刦裕順長錢店福生和雜貨店該縣隨卽會同駐防振字營管帶總兵余福章城守營把總毛宗發帶領兵丁勇役圍拿該縣向無城垣街衢四達堵截不及匪徒遂向萍鄉大路奔逃追至八里窪地面匪衆轉而拒捕致傷勇丁文國賓等五名余福章督勇奮擊格殺匪黨三名拿獲黄恩李佐全鄧光前李初揚金惟賢肅曾祥劉全元晏全瑞鄧均德劉桂連等十名奪獲兵械多件餘匪悉數逃入萍鄉界因係隔省未便越境搜捕訊據拿獲之匪犯黄恩等均各供認入會爲匪刦奪監犯鋪戸等情不諱沈繼焱因匪徒甫經遁回尚未解散訛言四起民情驚惶恐致復有疏虞當將黄恩等十名均就地正法以安人心並探聞匪黨聚集甚多潜謀報復等情具禀到臣當卽添派振字前營副將顔武林帶勇一哨叅將譚尚貴等帶親軍營勇一哨千總周吉泰等帶練軍一百名先後馳赴該縣恊同防緝又恐該縣所禀尚有不實難保不另有起釁别情飭司遴委候補通判劉鉞前往確查實在情形去後旋據劉鉞查明醴陵南鄉興江西萍鄉接壤萍鄉縣屬有地名泰安里萬山環繞向爲逋逃淵藪匪徒薈萃設立天全山合義堂等名目有李石珊賴榜卽劉黄全鄧海山等均係頭目鄧雲輝羅翼廷經醴陵縣拿獲訊明照奏定章程永遠監禁該匪等蓄意刦奪是日潛匿醴陵附近地方初更時頭紥白巾闌入縣署刦得羅翼廷等蜂擁而去監犯李冬元等卽乘間逸出尚有在監已入秋審絞犯周汝文甫經拿獲尚未解勘之命案人犯王瑞珍等守法未動訊據該犯等僉稱匪衆進監卽呼尋鄧雲輝羅翼廷不及毁去刑具悤悤扛抬而去查騐禁卒湯盛唐盛陳奇該縣家丁王吉典史丁瞿榮曁振字營勇丁文國賓余得陽王彪炳左輝定陸居近各受有刀棍傷痕屬實裕盛長錢店卽在署前致被刼去銀錢烟土福生和雜貨店附近南門爲匪衆必由之路致被刦去布疋錢文維時甫及初更門皆虛掩故門壁均無損壞痕迹等情禀覆續據探報該匪等尚在萍鄉縣之泰安里杞木等處盤踞江西省派有吉字營勇在彼查拿等語據該管道府揭報由司會詳前來臣查哥老會匪久爲地方之害行蹤詭秘聚散靡常欽奉特旨隨時查緝疊經拿獲首要從嚴懲辦總未淨絶根株此次刼出之鄧雲輝羅翼廷均因聽糾入會領有飄布經該前縣拿獲審明係昔心爲匪尚無坐堂等名號照奏定章程禀准永遠監禁醴陵縣向無城垣沈繼焱以部選人員甫經到任於地方情形未能熟悉猝不及防致被匪徒闌入縣署刼去重囚雖登時追捕格殺悍匪三名並拿獲十名訊明懲辦而事前疏於防範咎實難辭除將該員撤任係越境查拿勒限兩個月留於地方　緝另行委員前往代理一面飛調統帶振字全軍前陜西陜安鎭總兵余虎恩馳往督辦並咨江西巡撫臣加派勇營前來約期不分畛域會合掩捕外相應請旨將醴陵縣知縣沈繼焱典史鄧鴻藻先行交部議處俟限滿有無弋獲再行分别辦理所有會匪闌入縣署刦奪獄囚並搶奪店戸請將印捕各官議處緣由謹會同湖廣總督臣張之洞恭摺具陳伏乞皇上聖鑒謹奏奉硃批沈繼焱鄧鴻藻均着行钎交部議處餘依議欽此○○河南巡撫奴才裕寛跪奏爲本年雨水過多黄河盛漲武陟等縣攔黄埝等處險工迭出請截留帮丁月糧銀兩以濟要工而備修守恭摺仰祈聖鑒事竊照豫省本年伏秋之交雨水太多爲近年所未有或傾盆竟日或淋瀝連朝萬錦灘迭報長水一日之中二三五尺不等黄河來源旣旺益以大雨時行匯合衆流建瓴而下驚波駭浪拍岸盈隄自武陟縣官工尾以上大溜北滾武陟之攔黄埝適當頂冲水勢洶湧異常喫重幸上年因該處壩垜矬裂經奴才奏明籌欵修築工程堅實又經設法防護幸未撼動惟前次請欵無多僅能擇要抛築河流變遷不測今歲無工處所奇險壞生本未籌有歲修而來勢緊迫設若稍在疏虞不但河朔三郡懼罹水患所耗實多且恐波及直東兩境尤於大局有碍是以未敢拘泥延誤奴才與河臣許振褘彼此籌商令委熟悉河務各員馳往察看情形一面挪措欵項撒手槍辦並添築順河壩一道又帮隄後戧一道始得保護平穩所費亦屬不貲此外如渭縣之老安隄孟縣之小金隄均據禀報迭被衝擊屢有蟄陷復經奴才札飭各該地方官墊欵購料竭力搶護亦皆幸保無虞現在節逾秋分雖距霜降不遠大致已獲穩定而河水長落靡常秋汛究尚未已淘刷搜根水力愈勁日用兢兢縱令不再生險而各該處仍須赶緊連石購料方能有備無患卽來歲春汛修守亦須豫爲籌備蓋從前自攔黄捻以上凡有堤埝悉屬民工其實並不臨河故皆無工興下游七廳有工處所原屬不同近年上游河勢北趨自小金堤至攔黄埝地叚綿長節節生險民力旣難肩任不得不由官經理河水雖有上下游之分而應廂築修守等情事實無二致現在籌補墊欵及預購石料計非四萬餘兩不能敷用查糧道庫存裁减帮丁月糧一項向係儘數解部如有要需奏明方准動用從前屢因工程需欵奏請截留應用現在前項河工緊要欵無可籌擬請截留光緒十五年帮丁月糧銀四萬兩以資應用據布政使廖壽豐具詳請奏前來合無仰懇天恩逾格俯念本年河流迭漲巨險頻生雖幸保護平穩而補苴已往之工程籌備未來之修守皆屬萬不容己委屬實在情形准將糧道庫存光緒十五年裁存帮丁月糧銀四　兩全數截留以便飭令多購石料預爲布置免致臨時周章奴才惟有督飭印委各員核實撙節認眞經理總期工歸實在欵不虛糜以仰副聖主愼重河防保衞民生之至意統俟事竣核實造報所有本年黄流盛漲攔黄埝等處工程險工迭出請截留帮丁月糧銀兩以濟要工而資修守緣由理合會同河東河道總督臣許振褘合詞恭摺具陳伏乞皇上聖鑒訓示謹一奏奉硃批著照所請該部知道欽此○○頭品頂戴福建台灣巡撫臣邵反濓跪　奏爲台灣各屬先後遭風被雨情形恭摺馳奏仰祈聖鑒事竊本年六月二十八日台南後山一帶陡起颶風大雨猛烈異常直至二十九日漸息台南府屬之澎湖鳳山安平各廳縣被風較重又台東州於閏六月十九日被水台北府屬之基隆潰相宜蘭及台灣府屬之埔裏社台灣彰化雲林等㕔縣亦均於閏六月二十四五等日同時遭風被雨各該在地文武衙署城垣監獄營房裯堡局㕔考棚書院祠宇鐵路電線炮台民居廬舍均多遭風坍塌間有壓斃人口沿海官民輪帆船隻冲挈沉溺不少田園亦有被水冲崩此外各縣禀報情形尚無大碍臣查此次台灣各屬先後驟遭風雨幸際早稻登塲臣批令將吹倒民房傷斃人口分别妥爲撫恤毋任一夫失所其冲崩田園亦令及時挑復實有不能墾復者卽禀候委員到地勘辦惟坍塌各項工程林立應請俟各属覆勘查報齊全再行察看情形酌量　急分别照例核估籌修辦理據各營縣報由台灣布政使唐景崧會同善後局詳請具奏前來除批飭遵照外所有台灣各属先後遭風被雨情形謹會同閩淅總督臣譚鍾麟恭摺馳奏伏乞皇上聖鑒冉正在繕摺台北府城於本月十六日辰刻起復遭狂風驟雨竟宵逹旦城内外坍塌官民房屋不少各屬如何情形現己分别飭查合倂陳明謹奏奉硃批知道了卽着飭屬妥爲撫恤毋任失所欽此 
 
