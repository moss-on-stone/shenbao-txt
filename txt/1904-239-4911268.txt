# 1904 - 239 - 4911268

 

Page 1

 
 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分仵繋編成目錄四十卷已讀九通者得此槖鑰固屬便於檢查即目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本無論曾購本局九通股票與否一律售洋銀二元有志經世學者請速臨申報館申昌書室及各書坊購取可也 
[振興工藝論]  
　　寰宇承平生齒日繁而游惰無業之民遍於都邑此天下之大患也古者民分四等工居其一除鰥寡孤獨各有所養餘必有所執業無者罰之成周之制民無常業者罰之使出一夫百畝之稅是以利源廣闢比户可封惜周禮司空一篇已佚後世莫能詳其制然粤鎛燕函鄭斤魯削攷工記所載者綦詳則當時之專精可知漢司馬遷曰工而成之商而通之從可知商務之興非興於商實興於工也不觀夫今日歐美各國乎其講求工藝無論精粗鉅細靡不設有學堂以教青年子弟而民間工藝廠又各設專門學堂以習其業而精其事而猶恐貧者無力入學惰者甘於暴棄也每由政府撥帑令所在皆設習正院延聘工師俾無業之民咸入其中視其性相近者各授以一藝即以其所製物品售得價值補助院中經費俟其藝已成則願出院者給以文憑不願出者給以工價甚至龔瞽殘疾之人皆教以薄技片長俾得自食其力夫是以人能自給國無游民其商貨銷流他國源源不竭即以英美兩國工業之歲入計之美國爲一百三十萬萬零三千九百二十七萬九千五百六十六圓註每圓約合華銀二圓每人所獲平均百七十圓英國爲五十萬萬内外每人所獲平均百二十圓註此皆三年前之數我國地大物博百産蕃昌最宜製造惟在上者無所鼓勵致工藝諸事每下愈况以今視昔其巧拙良楛判若天淵比年以來朝廷屢詔振興工藝以厚民生於是自京師以次咸設立工藝局曩年以工藝所成赴賽日本已爲外人所推許惟是每省僅官局數處財力有限杯水車薪烏能遍給此則在紳士分肩責任而不可專企望於地方之大吏者也吾嘗統計吾國人口四百餘兆而男多於女其數約二百數十兆其間爲農者三之一爲工者十之一爲商者二十之一爲士大夫及庶人在官者三十之一兵士奴僕僧道雜流暨食力之氓其數蓋與農爲相將自餘游手無業之徒其數不下三十兆强者攻剽椎埋恣爲奸利弱者流離轉徙瀕於危亡使以生利分利之理言之若輩非惟不能生利且害羣蠧國在分利之中獨占多數我國財源匱乏非若輩之咎而誰咎哉雖然誠能準諸古制參以西法由民間自設工藝局俾若輩咸入其中則分利變爲生利一轉移間可化莠爲良轉貧爲富其裨益於商業爲何加耶　或者慮吾民財力之不支也則請得更畢其說夫值此民力凋敝之秋而欲籌貲醵欵以豢夫不士不農不工不商之徒其生計何一非仰給於吾民者吾民平日於媚神佞佛賽會演劇諸無益之舉尚踴躍樂輸顧於公利公益之所在而吝之耶况工藝局之設第於始創時籌墊貲本一次及其成也則量入爲出取有餘以爲籌墊貲本者之息夫亦不啻公司商業之集鉅貲以權子母也而可以消除無數之隠患開闢無數之利源奈之何以財力不支爲慮然則爲吾國商業將來計不可不先以是立之基矣蓋工藝官局者所以爲吾民樹之風聲導以先路我商民誠能本其扶危濟困之心成此裕國厚民之舉當集資創辦之始不視爲公利公益之所在而視爲私利私益之所在則異日者必公私兩獲共利益而商塲貨品之多亦足以抗衡於各國矣我商民其勉之 
[本館接奉電音]  
　　昨日午後二點鐘閱二十分時京師飛電傳來上諭四道敬謹譯登○七月十七日内閣抄奉上諭柯逢時片奏記名提督廖景銳駐紥平山被叛勇圍困全營裹脅從賊據稱現聞爲匪所殺廖景銳著先行革職撤銷勇號仍著確查辦理候選知府雷震南帶領桂防赴峒數月毫無布置原營舊勇隨意更換缺額甚多著革職嚴行審辦副哨拔補把總瞿榮卿於廖景銳從賊後不肯順從隨同官軍進剿力竭陣亡著交部從懮議卹餘著照所議辦理欽此同日奉上諭柯逢時奏特參庸劣不職各員一摺廣西准補容縣知縣周紹濂貪庸巧猾縱匪殃民署歸順直隸州知州候補知州柳錢貪黷性成專事苛罰均著革職永不叙用陞補龍巖同知鄭國楨終日醉鄉不理民事署上思直隸廳試用通判周漢保性情庸懦辦事糊塗前署龍勝通判試用直隸州州判戴家善縱容家丁聽斷失當前署龍勝通判試用通判高藩貪劣無能遇事敷衍署羅城縣知縣栗彝才具平庸政事廢弛署靈川縣知縣知用通判陳爾翰志氣昏惰昧於事理署上林縣知縣候補知縣陳奎堂辦事因循難期振作署凌雲縣知縣候補同知顧樹勳差投厚徵毫無覺察均著一併革職准補陽朔縣知縣裘維均性情顢頇粉飾爲能思恩縣知縣宋保質性凡庸不知治體均著開缺另補丁憂廣盈庫大使田嘉樾玩法悞公行同無賴融縣教諭李桂榮干預公事無恥己極岑溪縣教諭吳錫榮司教無方被控有案撤任西隆州訓導許慶慈圖充講席阻撓興學候補教諭文漢包攬詞訟無惡不作工林縣三里營縣丞席克剛荒謬絶倫蒼梧縣東安司巡檢諸維清緝捕不力准補宣化縣三官堡巡檢蕭國楨收釐擾累署懷集縣慈樂巡檢補用典史毛敬煊貪鄙異常署武緣縣高林寨巡檢試用巡檢羅天琛操守難信署融縣思管巡檢試用巡檢李勛膽大妄爲平猺縣典史藍國鈞昏庸貪悖富川縣典史馮家驊擅理民詞忻城土縣典史許希衍擅離職守試用州吏目謝績懋收釐不實均著即行革職永不叙用另片奏管帶右營補用參將傅光寳所部營兵藉端滋擾著即革職管帶防營補用守備王冠英哨弁守備楊愼然出隊勦匪時帶勇而逃緝拿無獲王冠英著革職永不叙用楊愼然著革職監禁補用知府龔渼岐治軍無方布置亦未合宜著以同通降補以示懲儆餘著照所議辦理欽此○十八日奉上諭夏旹片奏參劾不職各員等語江西分宜縣知縣施聨元少年紈袴難膺民社前署德興縣知縣候補知縣陳公度 
 
 

Page 2

 
 
辦事鹵莽違例濫刑安福縣丁漕委員候補知縣雷信孚縱容丁役怨讟煩興前辦官銀錢局候補知縣張仁荃帳目含混物議滋多德化縣小池口巡檢郎錫恩擅受釀命萬年縣典史張從龍藉案招摇均著即行革職弋陽縣知縣吳慶春目疾已久著即開缺餘著照所議辦理欽此同日奉上諭崧蕃奏黄河决口被灾情形一摺甘肅皋蘭縣屬自六月初間連日降雨黄河上游逐漸漲至二丈有奇濱河村莊二十餘處概被衝没省城東南隅地勢極低適泉水暴發關廂内外悉成澤國統計救出災民二萬餘口業經松蕃委員散放急振惟甘省向受黄河水利該處河灘地畝已成村落一旦遭此巨災小民蕩析離居深堪憫惻仍著該督籌欵振撫所有庫存正雜各欵准其移緩就急以資拯濟該督務當遴委妥員核實散放盡心經理毋使一夫失所以副朝廷軫念災黎之至意欽此 
[電傳宫門抄]  
　　昨日午後二點鐘閱二十分時京師友人專電告知本館云七月十七日皇上召見軍機大臣 
[日得安平]  
　　昨日午前十下鐘時本館得日本東京專電云華歴七月十有七日日本陸軍第一隊由遼陽開赴東南方攻撃安平俄壘刻已將其地據而有之矣 
[日占鞍山]  
　　華歴七月十有九日日本東京來電云十八日日兵攻占鞍山店之後即鼓勇前進追迫俄兵另以大兵兩枝隊攻撃遼陽敵壘 
[旅順軍情]  
　　七月十八日烟臺來電云今日有帆船若干艘載旅順避難人民至此詢知自本月初九日至十三日旅順曾猛戰數次計初九日日人進攻椅子山迤北某地既而直抵山下因俄人有砲臺翼護未得成功僅於俄砲所不能及之岫嶺山發砲猛撃初八初九二日日軍砲轟鞍子山砲臺至十六日始克之初七以後日人日從事於二龍山左右各砲臺十一日攻破數處並未占據初十日有日軍三百名攻毁三里橋迤南三里餘之某砲臺十一十二兩日日軍奮力鏖戰得占離旅順西北十餘里之鳳毫山註譯音自初九至十三日日軍自橋莊口某山之麓猛攻周圍各砲臺初九晚自雙島灣進發奪猛鳩灣口外某砲臺十六日進駐羊頭垇并迤西之濠山註譯音築一砲臺而守焉目下俄國在旅順尚存巨艦六艘然皆損壤不堪内有一艦似是理維生者艦身彈穴若蜂窠舵房已沈入水中更有兩艘似西謂司托波耳之式艙面及機器房均極破壞目下塢中修船材料將次告匱各艦受彈處俱以鉛皮包之此外復有砲魚雷艇滅魚雷艦共一十五艘尚形整齊 
[遼陽軍情]  
　　華歴七月十六日英京倫敦來電云俄京聖彼得羅堡接遼陽電信言有日兵三萬名携大砲二十尊分爲二隊由營口向海城進發其第三隊則在鐵道迤西向北前進 
[俄報戰務P ] 
　　華歴七月十七日英京路透電局來電云俄國政府得陸軍總統苦洛拔托金公電内開自華歴七月十四晨至十五日五點鐘時止俄日兩軍大戰於遼陽東南 
[俄軍突圍]  
　　華歴七月十七日英京倫敦來電云俄京聖彼得羅堡得某處電信悉旅順俄軍於華歴七月十三日突圍而出日人傷損甚多 
[俄艦巡洋]  
　　華歴七月十六日英京倫敦來電云有俄國巡洋艦三艘駛至茹倍角由德船謂耳西亞運煤過船另有某公司船名亞西亞者駛往印度之嘎勒革逹註即格拉吉打當行過西班牙國分森德角時被俄巡洋艦黑來耳阻止兩小時之久 
[接濟俄艦]  
　　華歴七月十七日英京路透電局來電云頃有甲乙兩俄船載運煤水二物駛經波斯國波魯斯海腰接濟俄國波羅的艦隊 
[香港颶風]  
　　華歴七月十六日香港來電云近日此間突起颶風有由亞往歐之法國船托蘭及由厥來亞之歐及司脫及西門二輪船均被阻於此今日風勢已殺始克開駛幸水陸兩處均無災傷 
[再續署閩浙總督江西巡撫李勉林中丞覆奏道員被參各欵摺]  
　　又另片内稱前任撫臣廖壽豐招紳於拱宸橋創設通益公紗廠蕭山東門外創設通惠公紗廠撥助官欵計通益公先後領銀四十八九萬兩通惠公先後領銀二十三萬兩批定按季繳息限年拔本近年獲利甚鉅該兩廠非但拔本屇期不名一錢甚至按季應繳息銀亦歸無著通益公一廠二十八年突請將息銀豁免所有本銀分作十五年無息拔還前任撫臣任道鎔升任藩司誠勳居然批准一節查杭州拱宸橋通益公紗廠於光緒二十一年秋經前任撫臣廖壽豐飭紳開辦因股本一時未能收集由善紳士龎元濟等請領官本以助其成交廠董嘉興縣訓導王震元經理嗣後歴年請欵接濟前後七次共領藩運庫發典生息之武備學堂義倉塘工災振及一切善堂經費四十萬一千兩行息六釐蕭山通惠公紗廠同時開辦亦陸續請領公欵十萬四千餘兩息銀先定八釐後亦改照六釐通惠公息銀繳至二十九年秋季通益公息銀截至二十七年止除已繳外尚欠銀六萬五千餘兩廠董王震元因資本不敷官欵又無可再撥禀將機廠抵借利益公司洋欵經前署撫臣余聯沅嚴批申斥札司委員將該廠全行收回退還洋欵計該廠一切機器房屋等件尚值銀二十一萬七千餘兩旋據舊時在廠管事之安徽人候選同知高鳳德邀同新商李福元等出具保結認辦禀經升任藩司誠勳以該廠新股甫經招集既須顧及廠本又須備繳官欵同時並籌不無爲難不得不量予變通議將利息豁免本銀分十五年繳清自光緒二十八年起至三十年止每年繳銀二萬又自三十一年起至四十二年止每年繳銀二萬八千四百十七兩合成舊商原領四十萬一千兩之數詳奉前撫臣任道鎔批准照辦一面仍勒令王震元等將所欠息銀六萬五千餘兩照數籌繳並由新商代爲認繳二萬兩迨後二十八九兩年通益公通惠公兩廠均頗獲利通益公已繳還本銀四萬兩又於上年六月間在廠北餘地添設軋花榨油各廠本年二月撫臣聶緝槼以通益公既能日有利益自應認繳薄息飭司委員勸由該廠商按年認繳錠捐銀一萬一千元業己詳定有案就事而論通益公紗廠從前經理失宜致多虧折舊商竟欲以之抵借洋債若非由官將全廠收回另招新商承辦則纍纍官欵一發而不能收前任撫臣藩司許其免息分年還本既可稍紓商力亦可保全官欵似亦萬不得已之策惟該紗廠近年既能獲利則責以加認息銀亦不爲過現在該廠認繳錠捐銀一萬一千元衡以錠捐章程爲數有加若抵作官本息銀則實有未足又浙省錠捐章程惟未領公欵之寗波通久源紗廠尚知急公歴年遵繳而通益公通惠公兩廠則歴年均未繳過錠捐責成酌量加認亦屬情理之常此查明通益公各紗廠領用官本欠繳息銀之實在情形也臣查署兩浙鹽運使候補道許貞幹被參各欵如巧借乩壇飯莊招摇納賄及知縣趙金壽執贄門下爲之關說各節或出有因或無確據均無從深究惟該員以候補道歴署臬運兩司並遵辦洋務營務各要差事權既重宜如何兢兢業業遇事以廉平出之乃平日處已待人動招物議即如勒罰醬園巨欵一案聽信屬員私相授受形跡多涉嫌疑實屬失 
 
 
] 

Page 3

 
 
於閑檢即請旨立予罷示亦不爲過第念該員辦事尚有才幹是以歴任撫臣無不倚任之方今時事多艱人才難得合無仰懇天恩從寛將該員浙江候補道許貞幹以同知降補仍留浙江若仍不知振奮即行從嚴參處以肅官方孝豐縣知縣趙金壽居官不謹聲名甚劣應請即行革職候補鹽大使徐德立辦事浮躁尚無實在劣跡應請無庸置議至浙俗迷惑鬼神到處設立乩壇官商士庶奔走祈問大爲風俗人心之害臣現已咨商浙江撫臣聶緝槼飭可嚴行禁革以挽頽風杭州通益公紗廠欠缴官本息銀事由舊商倒閉新商業經分年認還目難再加追究惟該廠近年頗獲巨利應如何加認官息以盡報効之忱並責令各紗廠一律認繳錠捐之處亦容臣咨會浙江撫臣體察情形分别飭司籌辦總期公家實有裨益商情亦無窒礙以昭平允其舊商欠息多逾鉅萬未便聽其延宕亦由浙江撫臣飭司勒令原經管之嘉興縣訓導王震元等如數繳清倘再抗欠即從嚴拿追俾重公欵所有查明監司大員被參各欵擬辦情形是否有當理合恭摺具陳伏乞皇太后皇上聖鑒訓示謹奏奉硃批另有旨欽此 
[使旌蒞滬]  
　　欽差大臣鐵寳臣侍郎良由天津乘招商局安平輪船南下昨日午前九點鐘抵埠停泊小東門外招商局金利源碼頭駐滬各防營管帶皆督率弁勇列隊江干蘇松太兵備道袁海觀觀察江南提標右營參將周參戎以次文武各員均登舟叩謁侍郎概不接見旋乘馬車至天后宫側出使行轅駐節 
[預備閱廠]  
　　本邑江南機器製造局總辦魏蕃實觀察探悉欽差大臣鐵寳臣侍郎由京至天津乘安平輪船南下已於昨日抵滬將次查閱局中一切工程物料因飭各廠委員司事等人務將應辦各項事宜詳細整頓並派砲隊營勇至江上恭迎 
[法界停訊]  
　　昨日爲法界公廨讞案之期讞員陳楚生大令須隨同蘇松太兵備道袁海觀觀察伺候欽差大臣鐵寳臣侍郎無暇清釐案牘因飭丁咨照捕房并禀明法總領事署暫停訊案一期 
[琴堂批牘]  
　　十六鋪職董高啓元具禀上海縣署請裏街仍照舊章捐辦等情昨日縣主汪瑶庭大令批示曰裏街推廣馬路以向有壯丁路燈等捐撥抵改設電燈巡捕經費既奉道憲核准因時變通無非裨益地方起見無論軍民均應恪遵該董等爲一方之望更不應稍有違言著即遵照餘於衆商東來等另禀批示旋又批示十六鋪裏街衆商東來等禀詞云工程局推廣裏街馬路立電燈設巡捕因所需經費無出將向有清道壯下路燈等捐改歸酌收係奉道憲核准飭局會縣示諭遵辦既有電燈則路燈無須再設既有巡捕則壯丁可裁即清道事宜自必亦歸工程局經理捐於此即免於彼不過變易名目轉移其間無非爲便易地方起見與縣收湊濟償欵房捐豈得牽併爲說况禀准定章按房租定以五釐二釐五收捐實屬公道辦法不上二千文租數小户並子免捐亦屬體恤該商等服賈是地只須懋遷得利巿廛興旺得此電燈可無意外之虞有此巡捕可戢匪棍之擾亦何樂而不爲所云層層遞捐自係誤會務即照章輸繳安業營生勿得違玩要如此係道憲核准而行倘或阻撓滋事本縣不能爲爾等庇也 
[重麗于罦]  
　　惡棍小福生站斃後其兄大金林奉上海縣主汪瑶庭大令從寛開釋亦可謂恩施法外矣不料大金林釋出後反口出狂言聞者皆爲掩耳適爲縣差訪悉内署禀知大令勃然震怒立命拘入自新所釘鐐收禁 
[惡婦毒夫]  
　　本邑龍華鎭保甲巡防局員沈二尹解送圖弑本夫之惡婦張楊氏及奸夫曹洪坤本夫張忠琴氏兄楊有甫至縣署前晚縣主汪瑶庭大令升堂研訊張供小的係山陽縣人年甫十九去年娶楊氏爲妻月前偕楊夫婦各駕一船雇曹爲夥由山陽來滬賣薑本月十二日小的回船見曹正與楊氏奸宿深防顔面有關隠忍不語翌日開至龍華停泊昨日挑薑至漕江涇某處喚賣傍晚回來楊氏給粥一碗小的已啜其半覺口内有物沈重疑而吐出則係水銀再視碗中亦有水銀攙入粥内因喚楊過船看明持粥投巡局控告楊氏供小婦人被夫辱駡故出此謀並無與曹犯姦之事大令喝令將曹鞭背二十下曹稱小的僅與楊氏苟合一次謀害其夫之事並不與聞楊供胞妹與曹犯姦小的並不知悉大令飭將楊氏釘上脚镣交官媒管押曹收押所中候再訊鞫 
[重懲拐匪]  
　　前日包探張寳榮在英界北京路梅德里拘獲江西拐匪曾天龍起出婦女六口解至美美等國租界公廨讞員黄耀宿司馬查得人證未齊飭暫管押昨日捕頭又將饒孟海及饒妻黄氏被拐之婦陳李氏傅干氏傅曾氏解案襄讞委員王松丞剌史會同英總領事署繙譯官德爲門君升堂研鞫曾供小的在滬二十餘年售夏布爲業諸婦均由同鄉人寄養小的並不爲非饒供小的在北香粉弄開設帳簿店三婦由同鄉人暫寄饒妻黄氏俯首無詞剌史將起案婦女逐一研訊周小桂供十二歲江西人去年由叔父携來上海寄與曾家爲婢丁抱男供十五歲江西人六月某日偕曾來此學習歌曲曾在饒家住過數天聞有三人被伊售去張正香供年十六歲江西人本年五月曾至江西有物送與母親隨被騙出責令習曲楊秀連供年十九歲去年被叔父騙出由曾鬻入娼寮後經翁姑尋見得以贖身出外洪春梅供年十六歲去年被兄長送至饒家因錢已用罄是以至曾家暫住後經曾致信父親來此賣與梅芳里王陸氏家金丁氏供年二十七歲丈夫已故去年某月由周姓誘送曾家取去洋銀六十元厥後被曾所賣陳李氏供年十八歲本年正月隨姑陳張氏至曾家洗衣後由曾薦與寳和里鴇兒王劉氏家賣娼時被凌虐傅于氏供年二十七歲由王國璧與丈夫傅見財同來滬上暫寓曾家現在仍欲回江西原籍傅曾氏供年二十有九被人拐至上海先住饒家後移至曾家剌史與德爲門君互商以曾匪販賣人口至十餘起之多情殊可惡著分四次責一千二百板管押七年饒分三次責九百板管押五年饒妻黄氏無干省釋起案各婦女除陳李氏有病送棲流女所醫養外其餘交濟良所女董包氏帶去聽候出示招人認領 
[上海官場紀事]  
　　湖北候補道宋芸子觀察某省候補縣孫叔柏明府署江蘇太倉州州同臧蓮夫通剌江蘇候補知府袁幹竹太守候補知縣李海門明府均於昨日命駕至上海縣署　會縣主汪瑶庭大令依禮欵迎昨日署上海縣縣丞蔣庾南二尹改過局委員姚殿竹二尹龍華巡防局委員沈秋孫二尹先後至縣署與縣主汪瑶庭大令互談公務○浙江撫憲聶仲芳中丞札委試用知縣黄錦伯明府管解餉銀赴京交納昨日道出滬江命駕至縣署拜會汪大令接見後飭差役至英界觀音閣馬頭舟次妥爲照料 
[萬國紅十字會來啓]  
　　本會承江蘇學政唐大宗師交來經募第五批捐欵尾找龍銀四百三十四元四角並捐册一本又出使英國大臣張星使交來自助英銀二百元并代募一百三十元昨得烟臺分會來函知常州徐大令桂瑶捐助規元二百兩又陳潤翁交來信記土號劉季五大令捐助鷹洋五十元杭州潘赤文先生交來浙江湻安縣巢大令助鷹洋二十元汪自勳求自已消災病速愈捐助鷹洋三十元除分掣收照并函復外謹乞登報伏希公鑒[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　七月初四日内務府國子監鑲藍旗值日無引見翁斌孫請假一個月修墓卓公請假十日關防衙門奏七月十五日大高殿拜表恭王行禮掌儀司奏七月初九初十日祭奉先殿載　恭王行禮皇上召見軍機大臣及鐵良○初五日理藩院光祿寺八旗兩翼值日無引見鹿傳霖等謝署缺恩江蘇補用道汪士元知府姜紹杰謝恩芬車請假十日侍衞處奏派保和殿監試派出頭班醇王車王王溥王倬松壽宗公二班熙貝勒卓凌阿文光景麟廣祥宗人府奏改派致祭景陵派出岐公上皇召見軍機大臣及趙爾巽○初六日外務部欽天監侍衞處值日無引見延侯百日孝滿請安並謝賞廕生恩皇上召見軍機大臣外務部遞封奏三件○初七日商部鑾儀衞廂黄旗值日無引見科布多辦事大臣錫恒請訓皇上召見軍機大臣及錫恒商部及錫恒各遞封奏一件 
[九世同堂]  
　　燕都報云直隸順德府屬邢臺縣范氏義門也進士鳳鳴與其弟貢生鳳儀舉人鳳瑞鳳來科第蟬聯友于誼篤自先世至鳳鳴兄弟九世同居家號素封門閥鼎盛拳匪之亂捐粟二百石全活難民一縣稱善人焉亂定之後藩司楊方伯據實申詳制府請即奏乞旌揚奉旨嘉其捐粟振飢賞給樂善好施字樣其九世同居則無旌門成例朝廷特沛曠典兹亦已蒙特旨旌奬矣 
[粤東小志]  
　　廣州訪事人云前月二十八日大憲委候補人員陳君往順德縣屬大良一帶催繳酒捐比至北門錦巖坊某店不知何故忽起爭端店主號召居民百餘人將差勇毆傷陳君肩輿亦被毁壞北關公約聞信立派局勇前來始各解散次日各店相約罷巿嗣經邑宰某大令再三開導始於本月初二日貿易如常○粤東膏捐或歸商辦或歸官辦變亂紛更無定見現有商人吳光擬定章程具禀督轅請准給示承辦督憲岑雲帥批示曰據禀吳商身家是否殷實承充膏捐能否勝任仰善後局查訪明確妥愼辦理○日前大憲委員向德國某洋行訂購開花大砲若干尊兹經運到本月初六日司道會同營務處總辦前往燕塘騐收 
[清除街道]  
　　本邑城廂内外清道局員陳召亭明府前曾曉諭居民准於每日午前九點鐘時各將垃圾傾側門外逾限即以違章論邇來垃圾堆積如山打掃夫疲玩性成不肯勤加糞掃明府因於昨日飭傳至案各笞責若干予限三天令司事押同打掃清潔 
[上海縣署瑣案]  
　　楊逢吉控沈桂生霸阻公路等情前晚縣主汪瑶庭大令升堂研訊楊遣具僕楊福投案禀稱家主前買劉姓地一畝一分四釐起造房屋屋後公路沈阻不容出入旁一小河應與沈各半亦被塡平故遣小的將契據及所繪地圖呈電沈供小的本姓王自幼入贅沈家岳父遺産向由小的經理姑舅金榮故後無子所遺産業由内姑母經理楊所控塡平小河侵佔屋基等事皆内姑母所爲與小的無涉大令判責二百板押候飭亭耆丈量核斷○萬文卿夫婦舁其女湯萬氏至縣訴稱女兒被壻湯某毆傷求恩騐究大令准詞提湯研訊萬夫婦同供女兒嫁已多年女婿性情兇悍勳輙肆毆求即重懲以示之儆湯萬氏所供相同大令謂萬夫婦曰爾等欲本縣將婿重懲事甚易易惟爾婿受責後必深恨爾女將來恐難諧和萬稱實難再合求賜斷離大令遂飭將湯萬氏送普育堂留養聽候查明再斷 
[本邑保甲巡防局紀事]  
　　前晚上海縣主汪瑶庭大令命家丁督同差役遍歴城廂内外各街巷四處稽查保甲總巡朱森庭明府亦嚴飭勇役出外巡查既而二十三七鋪保甲巡防局員李伯屏二尹巡至南馬頭邏獲形跡可疑之甲乙丙三人帶回局中各責二十板以儆○日前醫生楊伯寅投本邑浦東保甲總巡局控義渡船户陳榮生積欠租船錢三十餘千文總巡謝岳松明府批飭楊家渡夫頭管帮妥爲調處毋庸興訟 
[英美等國租界公堂瑣案]  
　　捕頭訪聞英界大馬路英華街六百七十八號門牌胡榮生家有聚賭抽頭情事特命包探金立生前往將胡拘獲昨日解案請究並呈所獲賭帳數本襄讞委員王松丞剌史檢閱帳簿面上書松雲堂竹遊字樣問以是何意義捕頭禀稱胡每日糾人賭博輸贏甚鉅請即訊懲胡延律師佛衞到堂聲稱胡在華比銀行司帳自公之暇糾集二三同志作麻雀之戯並非局賭不在禁例應請堂上鑒核剌史查核帳簿局中進出多至二十餘人每日共賭二塲每塲抽頭錢若干類皆確實可憑謂同賭多至二十餘人何謂二三同志佛律師稱伊等並無現錢輸贏不過藉博酒食而已剌史商之德君判罰洋銀五十元以示懲儆○鮑子卿控傅鑫康欠漆價洋銀一百七十四元剌史訊理之下鮑稱傅於本年四月包造房屋賒取漆若干至端節分文未付懸宕至今求恩追究傅供前途尚未算帳是以暫欠刺史著於三日内照數繳案延干押追○捕頭解沈楊氏至案禀稱伊在福臨里開設妓院將妓傭王安吾强逼賣娼請即究懲王供小婦人初至沈楊氏處爲傭沈楊氏强逼賣娼小婦人心有不甘求恩究辦刺史判將沈楊氏責手心三百下管押一月○六十六號西探查得粤人陳發依之妻張氏凌虐婢女春桃哭泣之聲聞於户外爰即偕華探陳三林將氏送案並起到小鐵錘一枚戒尺一方刀一柄禀稱氏以此項器械撃人請爲鑒察氏狡不承認司馬察得春桃手臂傷痕甚多隨判將氏責手心二百下春桃發棲流女所擇配 
[法租界捕房紀事]  
　　拐匪陳某誘拐某姓男孩被孩父查悉扭訴捕房捕頭命押候解送公堂禀請讞員陳楚生大令究明懲治○前日二十四個黨流氓某甲向某乙借端訛詐遂所欲恣意兇毆乙忿極訴捕房捕頭飭包探將甲拘獲押候堂期解請訊辦 
[美租界捕房紀事]  
　　前日傍晚時甬人梁福仁行經北兆豐路突有洋犬二頭自某西人家竄出向之狂噬梁大聲呼救一百七十六號印捕聞之將犬逐去然足已受傷因即投訴捕房捕頭令人送往同仁醫院求治○前晚黄翠成不知在何處竊得衣服等物行經四華德路被一百三十一號印捕拘入捕房捕頭令押候解送公堂禀請讞員黄耀宿司馬懲辦○前晚唐安德張阿菊二人相約某處飲酒醉後蹀躞西華德路一言不合互相兇毆被三百三十八號巡捕一併拘入捕房捕頭令各押乞丐牢一宵以儆○昨晨偷兒周森和掩入招商局某號棧房竊取海參携之而出被包探沈阿岳拘入捕房捕頭令押候解送公堂禀請懲辦○昨晨五百七十六號巡捕巡至百老匯路福和里見一乞丐病斃弄中因即回報捕房捕頭令地保報請某善堂備棺收殮 
[惻隠爲懷]  
　　每交秋令疾病叢生今年陰陽雖不盡合宜而一切險惡之症尚幸罕聞然敝堂每期就診人數已不下六七百號之多兹承樂善諸君知經費不支解廉嚢以相助計張慶祺翁率子翰芬孫辰生等求合家平安願出醫藥捐洋銀十元沙遜北棧洋銀十元王晉蘭洋銀十元徐信大洋銀三十元陳子敬洋銀二十元石鼓山人洋銀二十元清河十齡童子節省麫資洋銀八元之數君者惻德爲懷體天地好生之德雖不必心存冀幸而富貴壽考兒孫滿前舍是人其誰屬歟吾知彼蒼者天當必有獨隆其福報者矣乞附報章藉誌欽佩滬北天后宫前廣益善堂司董嚴信厚龔心銘施則敬朱佩珍祝大椿葉貽釗周鴻孫等謹誌 
 
 

Page 10

 
 
[謹將杭州恊德善堂下旬七月旬經募紅十字會捐欵第十二次清單抄登公鑒]  
　　睊睊生助洋五十元億昌莊昌記各助洋二十元銘新氏助洋廿四元裕大莊恆和莊通裕莊德昌莊永澂車增號車新安八九老人鼎泰恆各助洋十元無名氏厦河釐局周肇元龍泉釐局趙學銘松陽釐局廖加理各助洋八元董政甫助洋六元璇源莊元大莊昌泰典鴻泰典乾元典安泰典會豐典寳順寳記典大集成王裕壽鄭永康各助洋五元　茂園園源榮陽氏裕通莊濟通莊通源莊元來張趙氏葉如芳懷德堂各助洋二元補過子信昌莊李少翁人和綢莊宋兆麟積　氏槐蔭居士宋滋培南洲世家徐葉忠棠氏陳蔡氏葉張氏鄒福蔭堂永和茂各助洋一元棉力子有心無力子樂善氏食力工人各助洋半元樂善堂張永寗各助洋四角知非子思補生退省子恆○堂金沈王氏餘慶堂各助洋二角葉蘭卿助龍洋五角吳成有吳運豐各助龍洋四角吳運壽徐仁房各助龍洋三角翠微主人助次角八百枚○以上共收大洋三百廿五元龍洋十九角次角八百枚[  上海萬國紅十字會仝人謹啓]  
　　啓者本會昨承上海商務總會周金箴觀察交來阮寳亭翁經募阮才記英洋十元陳邦記英洋十元阮瑞記英洋十元嚴汝霖英洋十元阮文忠英洋二十元萬順豐英洋四十元六户共一百元張樂君翁楊菊生翁經募豆米業英洋一百元袁詠笙翁經募永吉茶棧及自助英洋五十元甬江衆錢莊經募甬江衆錢業英洋一百元顧養吾翁經募觀成堂英洋一百元三槐堂英洋三十元賦梅堂宋英洋五十元禮經堂戴英洋二十元沈田氏英洋二十元張尊德堂英洋五十元五屬鹹庽英洋五十元夢坡室英洋十元孔子元英洋二十元吟紅主人英洋五十元冬榮書屋英洋十元鑄鐵生英洋五十元恩壽堂楊英洋十元祝仁英洋十元吳子祁英洋一元十五户共四百八十一元江西萍鄉統稅分局朱芝亭大令經募無名氏英洋一百元統共英洋九百三十一元崇餘莊交來杭州開秦莊代收方杜洲君屏分壽分並筵資移助英洋六十九元内開張筱峯二元李小芸英洋二元徐小秋二元徐明甫二元尹子新二元王印懷二元汪濠生二元戚善夫一元胡少軒四元龔佑之四元管養和二元孫冠卿二元彭小溪一元張錫賡三元蔣養時四元林藴卿四元李濟舟十元筵資二十元萬昌當交來平江鍾君五十壽誕撥助英洋十三元姚雨人司馬交來閩海新關文案童竹溪求保平安英洋五元蕪湖商務局童交來自助曹平銀五十兩又代募十二户英洋五百二十元龍洋六十一元福建學台秦大宗師交來經募福字第十號册台伏洋四十五元合來洋四十一元浙江提台昌軍門交來代募嘉乍協署英洋五十四元甯海營英洋四十元電報總局交來江西樟樹鎭電局金英洋七十元興化鄭硯孫英洋十元謙豫莊英洋十元顧渭生英洋二十元楓徑誦芬主人英洋十四元江蘇海門廳劉直刺交來英洋五百十元甌海關道台童募助第三批英洋二百九十元三角○清單續登臥雪士英洋十元除分掣收照並函復外謹乞登報伏希○公鑒上海萬國紅十字會同人謹啓 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
黨數百猛撲温水兵團衆寡不敵頗有傷亡幸槍斃匪首袁均芬始糾股退踞山隘此次商定進兵約分四路帶同開花砲隊分堵要隘合力兠剿以期一鼓盪平十八日黎明開隊前往該犯竟敢分路迎拒各軍槍砲齊施匪黨毫無怯懼因惑於袁逆邪說課果誠心向道槍砲皆不能傷殺死者皆道心不誠畏縮之故是以皆輸死戰道員劉兆庚急挑勇敢弁練田間道縋險而入直逼匪巢奮勇格殺立斬僞老黄袁顯猷及其眷屬多名袁清芬率黨囘救爲我軍截殺四散管帶沈賀常丁世澄復以開花砲轟撃焚其巢穴是役合計槍斃陣斬之匪不下四五百名其投巖墜澗死者仍復不少查訊實係脅從以及老弱婦女概行遣散惟砲火延燒匪巢房屋積骸數十袁匪屍身無從辨認仍飭確查等語並據黔軍余孝安江翰清禀同前亦經撮要電奏臣查仁懷妖匪袁清芬僻居川邊恃其危遠假托鬼神傳習邪教以至鄉愚被其誘惑信從日衆釀成叛逆之禍當匪難初發之時沿邊伏莽紛紛起應遵義一帶人心惶惶該處距省窵遠調營馳剿緩不及急西路防軍單薄勢難控制若非川軍赴機迅速匪聚日衆横决竄擾禍且不測縱即撲滅而閭閻受害之知胡底此皆仰賴天威遠播川滇黔各軍同心合力不分畛域尅期進剿旬日之間立平匪亂所有在事出力人員不無微勞足錄臣再三查核此次剿平袁匪川軍功績最多進剿之日黔省赴援各軍尚未齊集遵義恊副將余孝安西路統領江翰清管帶向開山雖同奮勉赴功而温水本其防地緝匪弭患職所應爲不便仰邀奬叙川軍營務處署永寗道趙爾豐調度有方應機立赴統領道員劉兆庚督隊赴剿掃盪鄰氛部下將弁亦皆勇往善戰不避艱險昨電商四川督臣錫良請其擇尤開單以便奏奬旋准電覆以鄰疆匪患誼應恊力剿敢叙功等語在督臣公忠體國讓美不居深堪敬服惟將士越境宣勞未可没其功績查署永寗道趙爾豐候補道劉兆庚任事至勇成功最速實屬異常出力該道員等官秩較崇應如何從優奬勵之處出自聖裁其餘出力員弁可否仰懇天恩准其擇尤酌保以資鼓勵如蒙俞允容即移交署撫臣曹鴻勛咨川查送核辦附近各教堂教士該文武等尚屬認眞保護毫無疏失惟初五日匪擾温水時焚燬民居延燒教民房屋十數户現經飭查撫卹温水塲及附近居民被燒房屋亦經派員前往會撤地方官吏妥爲籌辦善後免致流離失所以仰副朝廷愛民綏邊之至意所有川黔合軍剿平仁懷妖匪現在地方如常安謐各緣由理合會同署雲貴督臣丁振鐸合詞恭摺具奏伏乞皇太后皇上聖鑒訓示謹奏奉硃批趙爾豐劉兆庚均著交部從優議叙其餘出力川軍准其酌保數員毋許冐濫欽此 
[署貴州巡撫李奏爲揀員請補要缺知縣遵章具陳摺初一日]  
三品頂戴署理貴州巡撫臣李經羲跪奏爲揀員請補要缺知縣遵章恭摺具陳仰祈聖鑒事竊准吏部咨貴州遵義縣知縣吳成熙捐升光緒二十九年十二月初五日奉上諭等因坐十一日行文應扣至三十年正月三十日接到部文之日作爲開缺日其歸正月分截缺係調補要缺毋庸掣簽應即揀員請補查定例知縣應調缺出先儘現任人員調補如無合例堪調之員准以例准請補之候補進士即用人員酌補等語今遵義縣缺臣督同藩臬兩司於應調人員内逐加遴選雖有合例人員非現居要缺即與此缺人地不甚相宜查有簽分貴州即用知縣詹愷年五十歲湖南施南府恩施縣禀王應光緒甲午科本省鄉試中式舉人乙未科會試中式進士引見奉旨以知縣即用欽此簽掣貴州領照起程二十一年十二月十二日到省該員才明識練任事勤實以之請補遵義縣知縣　例相符據布政使曹鴻勛按察使全楙績　詳前來合無仰懇天恩俯准以即用知縣詹愷補授遵義縣知縣如蒙俞允該員係即用知縣請補知縣銜缺相當毋庸送部引見亦毋庸列叙參罰案件除履歴咨部科外所有揀員請補要缺知縣緣由謹會同署雲貴總督臣丁振鐸遵章恭摺具陳伏乞皇太后皇上聖鑒敕部核覆謹奏奉硃批吏部議奏欽此 
[署貴州巡撫李奏爲揀員請補要缺知縣遵章具陳摺初一日]  
　品頂戴署理貴州巡撫臣李經羲跪奏爲揀員請補要缺知縣遵章恭摺具陳仰祈聖鑒事竊照畢節縣知縣鄒毅洪丁憂遺缺業經報部聲明容俟揀員請補在案查官員丁憂之缺即以本日作爲開缺日期今畢節縣缺應以光緒三十年正月初二鄒毅洪丁憂之日作爲開缺日期歸正月分截缺係調三項要缺毋庸掣籖應即揀員請補查定例知縣應調缺出令於現任人員内揀選調補如無合例之員准以例准請補之候補並進士即用人員酌量補用等語查畢節縣地處邊要接壤川滇匪徒滋擾出没無常非精明幹練熟悉情形之員不足以資治理臣督同藩臬兩司於現任人員内逐加遴選非現居要缺即人地未宜實無合例堪調之員查有候補知縣江良醕年六十歲安徽徽州府黟縣人同治六年由文童投効援黔湘軍出力保給六品頂戴又克復天柱縣清江廳城出力保以從九品不論雙單月遇缺前先選用又攻克施洞口巖門司鎭遠府衞各城出力　以本班留於貴州儘先補用並戴藍翎又攻克黄茅嶺疏通驛道出力保免補本放以縣丞仍留原省遇缺即補又苗疆肅清並剿滅丹古亂苗盪平四脚牛逆巢出力經前湖南巡撫王文韶保奏光緒三年七月十八日奉上諭著免補本班以知縣仍留原省歸候補班補用並加同知銜欽此十三年九月離營請咨赴部十四年五月初八日引見奉旨著照例發往欽此領照起程十月二十六日到省業經甄别留省補用十八年委解京鉛依限到京交清經吏部議以卓異註册升用該員勤能求治夙著循聲以之請補畢節縣知縣人地相宜與例亦符據布政使曹鴻勛按察使全楙績會詳前來合無仰懇天恩俯准以候補知縣江良醕補授畢節縣知縣如蒙俞允該員係候補知縣請補知縣銜缺相當毋庸送部引見亦毋庸列叙叅罰案件除履歴咨部科外所有揀員請補要缺知縣緣由謹會同署雲貴總督臣丁振鐸遵恭摺具陳伏乞皇太后皇上聖鑒勅部核覆謹奏奉硃批吏部議奏欽此 
[署貴州巡撫李奏爲所有請奬籌餉捐第二卯捐生緣由伏乞飭部核覆按名頒發捐照片初一日]  
李經羲片再黔省開辦籌餉捐業經前護撫臣將第一卯捐生暨收捐銀數具奏請奬並將分勸彚奬爲難情形祗陳在案兹　藩司會同籌餉捐局司道將續收捐生畢承俊等共一千名核計報捐銜封貢監等項共例銀一十萬零六千七百九十五兩按五 
 
 

Page 15

 
 
折數共核實銀五萬三千三百九十七兩五錢又十成監生核收實銀二萬五千九百二十兩藍翎核收實銀四百五十兩總共核收實銀七萬九千七百六十七兩五錢並收獲部監飯照各費銀三千二百七十二兩七錢二分五釐彚造該捐生等履歴收捐銀數清册作爲第二卯詳請具奏給奬前來臣覆查均與例案相符自應照請給奬以昭激勸除將副實收及捐生履歴收捐銀數清册咨送户部國子監外所有請奬籌餉捐第二卯捐生緣由理合附片具陳伏乞聖鑒飭部核覆按名頒發捐照謹奏奉硃批户部議奏欽此 
[署閩浙總督李奏爲閩省設立鑛務總公司派員辦理以保利權摺初一日]  
署理閩浙總督江西巡撫臣李興銳奏爲閩省設立礦務總公司派員辦理以保利權仰祈聖鑒事竊查光緒二十九年八月初六日欽奉上諭商部奏擬設立路鑛農務工藝各項公司著各省將軍督撫會同籌畫悉心經理等因欽此臣因閩省礦産甚富辦理尚無成規致爲外人覬覦必須招商集股設立公司方足以自保利權擬將通省礦務均歸商政局統轄督飭商會紳董紏合殷富仿照湖南辦法先行設立總公司分廠承辦業經奏明在案伏查閩省連山千里礦産頗饒外人豔稱已非一日徒以籌本不易礦學未興初則創始維艱不免貨棄於地繼則句串百出終至利屬於人若不早自爲計攘奪紛來流弊胡底近年湘鄂各省經營礦務大都先行派員查勘擇地圈購即一時無欵興辦亦可留俟後圖而以湖南所設總公司章程較爲盡善亟應變通酌仿以期總攬全綱現擬就省城設立福建全省礦務總公司即派總辦商政局前福建按察使楊文鼎現任鹽法道鹿學良爲監督分派委員馳赴各屬會同地方官確切查明境内共有礦産若干分别官地民地已採未採詳細報明註册除先經奏定暫歸華裕公司限内覔地之建汀邵三府礦産另行核辦外其餘通省産礦山塲統歸總公司主持管理不准他人包攬總司辦礦區域分爲兩路以寗福延建二道所屬爲北路興泉江漳龍三道所屬爲南路南北兩路各派總理一人分任其責兼司本路購地鍊礦各事查有在籍候選道羅忠堯堪以派爲南路總理丁憂在籍前江西撫州府知府何剛德堪以派爲北路總理均受成於總公司由官刊發關防俾資信守應需本銀即歸官商合力籌集仍先酌撥公欵陸續收購股票以爲提倡補助之需總公司開辦之初應先延聘礦師分途勘驗酌設鍊廠就地收砂遇有勘獲佳礦查係官地應歸公司註册管業如係民地即由公司定價收購將來或招商承辦分設公司或酌派員紳自籌開採視集股之多寡次第舉行所有本省外省紳商人等有願籌集資本請辦各路礦務者祇准指定一礦作爲總公司之分公司按照總公司所定章程切實遵守無論何人概不准逕自請辦以一事權此外民間貲本無多用士法就礦自行開採者悉聽其便惟所出五金礦砂慨歸總公司估價收買設局鍊售應抽礦稅即就礦砂價内照數扣解以重國課似此變通推廣庶足以隠杜侵越開闢利源據福建商政局擬定章程詳請奏咨前來臣覆加查核所擬章程均尚周妥自應照辦除將章程咨送外務部商部户部立案外所有閩省設立礦務總公司派員辦理情形理合專摺具陳伏乞皇太后皇上聖鑒訓示謹奏奉硃批該部知道欽此 
[署閩浙總督李奏爲閩省三十八届票運鹽課錢糧摺初一日]  
署理閩浙總督江西巡撫臣李興銳跪奏爲閩省三十八届票運鹽課錢糧恭摺仰祈聖鑒事竊據福建鹽法道鹿學良詳稱遵查閩省鹽課錢糧業經造册報銷至三十七届在案兹自光緒二十八年五月二十二日起至二十九年五月二十一日止三十八屆期内應徵正額課耗釐銀均經照額全完其應帶徵舊課緣閩省近年疉被水灾成本大虧商力萬分竭蹶且以援案請緩一届仍照推展年限緩至三十九届分年帶徵並將三十八届奏銷限期展至三十年二月内造報並經依限造册詳送查三十七届册造存銀二十九萬七千九十九兩六錢三分六釐四毫五絲四忽今三十八届徵收正額課耗釐銀二十八萬四千一百四十六兩六錢三分一釐又收額外新鹽課耗釐及莆田縣汀州府額外鹽釐除撥收正額外實徵收銀七千四百八十三兩四錢五分八釐内除莆田縣徵收額外課耗釐銀一千四百一兩二錢九分五釐遵照部咨剔出另欵造報外實溢徵額外盈餘銀六千八十二兩一錢六分三釐以上正額併額外及莆田縣汀州府共徵課耗釐銀二十九萬一千六百三十兩八分九釐又徵收官幫光緒二十八年分坵折銀七千一百九十五兩三錢九分二釐四毫又收帶徵官商兩幫完繳正溢課坵折等銀一千八百九十六兩六錢二分五釐九毫又收四十二限帶輸银三千五百七十六兩六錢七分三釐以上統共收銀三十萬兩四千二百九十八兩七錢八分三釐管收統共銀六十萬一千三百九十八兩四錢一分六釐七毫五絲四忽内除撥解二十九年分京餉等欵及帶輸歸補道庫共銀二十四萬一千五百一十六兩四錢三分四釐九毫八絲三忽又道庫雜支等銀五萬七千四十兩六錢二釐實在尚存銀三十萬二千八百四十一兩三錢七分九釐七毫七絲一忽内應解部坵折銀九千四百七十一兩三錢九分一釐七毫又截存湊解光緒三十年分京餉銀二萬六千八兩八錢三分五釐九毫四絲又截存應解本省戊辰年兵餉銀一萬八千七百二十八兩九錢九分四釐六毫四絲又截存應解本省甲子年兵餉銀一萬二千二百六十八兩六錢七釐又截存備解咸豐七八及同治元二三並光緒十二十七十八等年分武職養廉銀一十九萬三千九百六十一兩八錢一分八釐三毫二忽實存道庫銀三萬三千四百一兩七錢四分二釐一毫八絲九忽合將三十八屆票運一年期滿額徵課耗釐銀錢糧欵項解存各數目及督徵經接徵各官正署職名月日並帶徵正溢課坵折各銀兩分别造册詳送核辦再三十八屆期内核計帶徵收完各年分坵折正溢課並四十二限帶輸等銀一萬二千六百六十八兩六錢九分一釐三毫内坵折應解部之欵帶輸银兩應歸補道庫墊欵其帶徵正溢課銀亦已動支湊用並無存剩本届道庫雜支共銀五萬七千餘兩緣自　十届起壽課删除無可籌動前經詳請咨部覆准在於正額銀内通融支放現係查照成案辦理至東路帮及永春德化大田南安莆由浦城等幫因辦運維艱無人承認接辦現仍委員分設局卡辦運抽徵等情前來臣覆核無異除將册結加結分送部科外謹恭摺具陳伏乞皇太后皇上聖鑒敕部核覆施行再此案册籍前據按限造報因數目舛錯駁改造送是 
 
 

Page 16

 
 
以奏報稍稽合併陳明謹奏奉硃批户部知道欽此 
　　閩浙總督李奏爲請旨將已革前署永定縣知縣徐元治嚴提監追勒限如數完繳或完不足數另行查抄追辦片李興銳片再已革前署永定縣知縣徐元治短交交代案内正欵銀四千一十九兩零又雜欵銀七百八十三兩零又補賈捐銀一千二百兩又隨糧錢六百七十六吊零又倉榖二石一斗零節催未解據福建藩司周蓮會同臬司督糧道轉據該管道府揭請嚴提監追勒限完解前來相應請旨將已革前署永定縣知縣徐元治嚴提監追勒限如數完繳倘若宕延或完不足數另行查抄追辦除咨部外理合附片陳明伏乞聖鑒謹奏奉硃批著照所請該部知道欽此 
[禮部謹奏爲遵旨議奏事内閣抄出安徽巡撫誠勳奏請勅加潁州府阜陽縣各城隍神封號摺初一日]  
禮部謹奏爲遵旨議奏事内閣抄出安徽巡撫誠勳奏請勅加潁州府阜陽縣各城隍神封號前護理四川總督陳璚奏請勅加冕寗縣靈山寺靈僧封號著兩廣總督岑春煊廣東巡撫張人駿奏請頒賜順德縣華光神扁額勅加德慶州龍母神封號各一摺均奉旨禮部議欽此欽遵到部查例載各直省志乘所載廟祀正神實能禦災捍患有功德於民者　各督撫題請加封交議到部分别准駁又嘉慶十七年奉上諭董教增奏陜西大荔縣九龍廟禱雨靈應請加封號等語著部詳查一統志陜西大荔縣境内曾否載入九龍廟名目前代有無靈蹟若只係民間報賽祠宇爲志乘所不載該部即行議駁等因欽此今據安徽巡撫臣奏稱潁州府阜陽縣各城隍神咸豐年間髮逆圍城屢著靈應光緒二十四年渦陽小醜揭竿起事自石弓山蔓延阜境該處士民每於夜間見有白面長髯紅衣神人率衆禦賊官軍乘之遂得及時撲滅宜錫五等之封以慰萬民之望又護四川督臣奏稱冕寗縣屬乾隆時有僧悟眞募建靈山寺焚獻課誦療疾行醫圓寂後土人建塔祀之稱爲靈僧咸豐九年縣東夷酋出巢焚劫見靈僧仗劍寺梁烽烟頓息同治三年髮逆石逹開擁衆入境靈僧示相城樓石逆震懾引去又東廣督撫臣奏稱順德　屬龍山鄉廟祀華光神昔海賊張保率黨萬餘擾亂境内衆情危懼乞庇於神是夜衆見鄉外燦列燈光賊疑有備遂即竄退近歲厲疫流行請神遊四境獲安人心感戴又德慶州屬悅城水口地方有龍母廟水旱疾疫隨應此年舉辦清鄉尤復大顯威靈迭助官軍擒獲著匪各等語臣等查咸豐同治年間兵事方殷人心惶惑故各省疆吏往往於克復之後震耀皇靈歸美神助部臣默喻斯意亦多寛子請准蓋天討方張不妨神道設教所以定民志也迨光緒以來軍務肅清凡有張皇幽渺者即無不從嚴指駁以此防民亦謂愼之又愼乃猶有二十六年拳匪之亂人心好奇易動難靜概可知矣且城隍爲守土正神自明洪武時詔天下建立廟祀概稱爲某府州縣城隍之神而不用公侯伯之名號國朝因之制定祀典今安徽紳士呈請加封竟悟指爲五等封爵字樣地方不知駁正率爲詳請殊有不合其四川冕甯寺僧如原奏所陳焚香梵誦療疾施醫亦止釋子住持之常羽流方伎之術律以西來初意尚與佛乘正典無涉至身後示諸異相語類不經更顯見爲愚附會何足徵信至廣東順德縣華光神據揭送碑記署曰華光大帝原奏遂指爲司火之神考南州炎德實號祝融國朝禮神制帛類以方色凡厥正神固已著爲常祀今華光之稱不詳所自蓋止係民間報賽祠宇又德慶州之龍母神查方志載神温氏女生於周秦間少嬉水濱有豢龍之異没而成神歴唐涉明廟祀益顯臣等恭讀高宗純皇帝御批通鑑輯覽於漢祖斬蛇神嫗夜號一事即深斥其妄龍母之稱得無類是雖樂史太平寰宇記屈大均廣東新語均著其說然文人墨客瑣脞錄儗之正史益不倫矣臣等復深惟我國崇德報功釐定秩祀明有禮樂幽有鬼神所有昭德薦馨使民不倦典至鉅也然文武之道張弛異時方今末俗愚誣人心不靖自來各地方匪徒思逞往往以禮神賽會爲名潛相煽惑即如原奏所陳轉據各士民稱誦類多譎詭支離爲薦紳有旘所不道楚鬼越禨所從來久其端甚微其流宜禁豈可仰荷褒榮諷示流俗且潁州府縣之城隍神德慶州之龍母神原奏聲稱昔年曾經請准加封在案固足以俯順輿情如果祈禱有應春秋報賽例所不禁記有之祭不欲數數則煩煩則不敬臣等公同商酌其各該督撫奏請勅加封號頒給扁額之處擬均毋庸議所有遵議緣由是否有當伏乞皇太后皇上聖鑒再此摺係按季彚奏合併聲明謹奏請旨奉旨依議欽此 
[署閩浙總督奏爲恭報閩省防練各營更換管帶及移紥處所摺初一日]  
署理閩浙總督江西巡撫臣李興銳跪奏爲恭報閩省防練各營更換管帶及移紥處所仰祈聖鑒事竊查各省防營更換管帶或移紥他處均應隨時奏報閩省業經奏報至光緒二十九年夏季止在案兹查光緒二十九年秋冬兩季分靖遠輪船損壞裁撤舵水人等四十員名將船駕交馬尾船廠收存又捷勝小輪船六品軍功姜連榮另有差委卸交六品軍功邵承德接駕又統福安水軍管帶中營事務候補總兵戴名山據善後局詳改章程卸交延建邵道徐兆豐兼統仍自帶中營嗣委署興化恊副將復將所帶中軍改委候補副將王國忠接帶又臣衙門親軍營管帶督標中軍副將曹春發委署順昌恊副將改委署督標中軍副將謝國恩接帶嗣因改練新　將該營弁勇挑留左右兩哨其餘勇夫一百十三員名概行裁撤改派五品頂戴江南陸師學堂頭等畢業生彭汝亮接帶又福勝軍步砲隊十一營以及統領親兵經前兼署總督臣奏明改編爲常備軍左鎭步隊三標九營砲隊工程隊各一營計十一營委福建候補道孫道仁統領兼統第一標併兼帶一標第一營其一標第二營飭委留閩都司賀寅春管帶一標第三營飭委升用叅將萬國發管帶又第二標飭委補用知府崔祥奎分統併令兼帶二標第一營及砲隊營迨該守督帶二標第一營弁勇赴粤添雇長夫四十五名自十一月起由粤給餉將分統及砲隊營事務卸交孫道仁接管旋因該道未能兼顧將原兼之第一標第一營管帶事務卸交日本十官學校畢業生守備銜張顯仁接　又二標第二營飭委花翎都司楊福田管帶二標第三營飭委補用都司許國忠管帶又第三標飭委署督標右營叅將左俊卿分統並令兼帶三標第一二兩營嗣因該叅將派赴日本看操委由世職騎都尉范慶升暫代迨左俊卿差旋仍復委令接帶又三標第三營飭委留閩都司黄泰春管帶工程營飭世職騎都尉留閩補用遊撃范 
 
