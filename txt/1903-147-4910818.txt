# 1903 - 147 - 4910818

 

Page 1

 
 
[九通目錄定期增價啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繫編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關键其在是乎本局初以嘉惠藝林起見每部售洋銀一元八角曾購本局股票者僅者僅售洋銀一元邇因購者如雲虧折太甚定於五月初十日起每部一律售洋銀二元特此佈聞諸維鑒及 
[皇朝政典類纂五百卷開印招股啓] [  圖書集成局白]  
　　是書篡錄皇朝政治典章及奏　集部都八百三十二種其大恉自開國以迄嘉慶二十四年以會典事例皇朝三通六部則例彚案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷　然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下　究心經世之務官書卷帙繁重購寘匪易私集事言龐雜抉　尤難是編總裒諸書采輯精要而芟煩冗每條注明原書出　無敢增易一字讀者執偏見全引端振緒不啻舉八百餘書之菁英彚爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣木可知全書之　略矣外埠各坊均有出售此啓 
[論教育]  
　　孟子曰得天下英才而敎育之三樂也夫孟子此言非爲帝王言爲師儒言也故以父母俱存兄弟無故爲一樂仰不愧於天俯不怍於人爲二樂而終之以得天下英才而教育之爲三樂雖然天下大矣十室之内必有忠信天之生英才　雖不多天之生英才也亦豈絶無而僅有必欲盡羅天下英才而教之育之此非師儒之所能勝任而帝王之責矣夫中國自古帝王亦何嘗不知教育之道哉家有塾黨有庠州有序國有學教育之地也勝衣人小學弱冠入大學入小學則修灑掃進退之儀入大學則窮天地民物之奥教育之程度也數千年後其道寖衰雕蟲駢儷之浮華帖括虚拘之無用固無論矣卽學校之所謂通人藝林之所謂才士或則矜攷訂之學焉或則尙蒐輯之學焉或則侈目錄鑒賞之學焉派衍支分互相菲薄繁稱傳引畢世莫殫究之不切於用無補於時豈古帝王教育之遺意哉今朝廷知時艱日追　才孔殷乃一變敝政廣設學堂以復古帝王教育之遺制兼採東西洋教育之良規蓋以東西列國之强盛皆　於教育我中國將來之振興亦必繫於教育也至美之法當務之急誠無有過於此者然吾聞東西洋教育之道精深博大繁言之千條萬緒非可以一二端竟也簡言之則以哲學爲母科學爲子以普及爲主義尙武爲準的保種族愛國家爲精神所謂哲學者心理論理倫理諸學是也所謂科學者理化博物生理諸學是也約而言之大約發明人理者爲哲學發明物理者爲科學中國向無哲學科學之名見此名稱鮮不詫其新駭其怪實則無所爲新無所爲怪人有一心函具衆理是不可不有以發明之卽哲學也兩間物類錯綜紛紜是不可不有以研究之卽科學也哲學以提其綱科學以博其趣東西洋之教育其崖略如是而已而國乃以之强以之富是則吾人不欲興國則已有志興國　有舍教育而可以從事者今中國亦知教育之所繫如是之大且重乃孜孜焉以大學中學小學宏其敷設壯其規模粗觀之於教育之形像已得其似矣及細究之其於教育之眞實能心知之而神會之乎且卽心知之而神會之矣行之以實心體之以實力非　舉而皮傳直頡頏夫東西而吾猶欲爲之進一解曰昔者美人西列嘗謂聰明才智盡人可有設無道德以約束之恐聰明有誤用之時才學悉害人之具美人赫普經又謂有學之人雖較勝於未受教化之野人然有學而無德則其傷風俗敗倫常之權力較諸未受教化之野人而其害更甚是則有教育斯人之責者尤當心知之而神會之而受人之教育者亦當心知而神會之斯乃爲盡敎育之道而國家乃亦受敎育之益矣若徒侈哲學科學之名而謂所以教育者在是所以興國者亦卽在是是不猶淺之乎以言教育哉 
[本館接奉電音]  
　　昨日午前京師飛電傳來上諭一道謹敬譯登○五月初六日内閣抄奉上諭崧蕃等奏調任撫臣因病出缺懇恩賜恤一摺調任安徽巡撫饒應祺由舉人投効軍營保升知府洊擢封圻在關隴新疆前後三十餘年整頓地方卓著勞勩上年調補安徽巡撫由新疆交缷入關殁於哈寅途次殊堪軫惜加恩著照巡撫例賜恤任内一切處分悉予開復生平政跡著宣付國史館立傳應得恤典該衙門查例具奏靈枢回籍時沿途地方官妥爲照料伊子陜西候補道饒鳳珪著俟服闋後以道員仍留原省卽補欽此 
[宫門抄]  
　　四月二十六日外務部廂紅旗値日無引見崑中堂謝賞紗葛恩張之洞謝在西苑門内騎馬恩熱河都統松壽請訓博公請假五日興伯續假十日伊立布續假五日善佺何汝翰預備召見召見軍機及松壽善佺何汝翰皇上於明日卯初二刻至覺生寺拈香畢還頣和園○二十七日吏部翰林院正藍旗値日無引見禮王等得賞謝恩松溎等塲内專摺請安慶王續假五日掌儀司奏五月初一初三日祭奉先殿恭王醇王行禮召見軍機○二十八日戶部廂藍旗値日翰林院引見八十一員敬信謝　　　　　　　 
授恊辦大學士恩李經羲得賞謝恩堃公請假十日恒壽請假十五日延康請假二十日俞炳輝武瀛預備召見召見軍機及李經羲俞炳輝武瀛 
[電傳宫門抄]  
　　昨日午前京師友人專電告知本館云五月初六日皇上召見軍機大臣及惠倫常淸承璋 
[俄查海軍]  
　　俄京聖彼得羅堡來函云俄國海軍省近設一會專查製造軍艦之事會中人咸謂增造鐵甲巨 
 
 

Page 2

 
 
艦最爲切要之圖其次則重六千墩以上之巡艦及水雷艇亦宜增造至若干艘近時各國所用之由三千墩以至六千墩之軍艦則頗不適宜因戰爭與遠行皆不能得力也至各種水雷艇中推英之索摩式及俄京奈哇克士造船廠所造之艇爲最合法又防禦沿岸之水雷艇名基諾夫者亦頗適用云 
[理財家言]  
　　英國商務報云有著名理財家倭克者一日訓其子弟曰歐洲各國擴充兵權實爲保全商務起見蓋兵權日强則商務日盛而爭端不輕啓試申論之自萬國通商以來國計益裕則民間恒産益多觀夫英國鐵路之長商舶之夥工廠之多製造之巧　繁富一可望而知而粟帛之充積於巿廛者不計也使英國此時猝遇水旱凶荒其百工皆足以療飢待至期年卽不難復舊若一旦敵軍深入蹂躪及於京都舉宫室器用而毁之則元氣必不能驟復而所受之害視貧弱小國爲尤烈是故國之恒産年多一年其消弭戰禍之心亦日甚一日施受之際易地皆同今日歐美諸國商務如此之盛財産如此之多豈肯輕易啓釁作孤注之一擲乎 
[俄籌學費]  
　　俄國西伯利亞商務報云西西比利亞西部托木司克埠自興修鐵路後卽設一大學堂專教路工商務刻下俄戶部大臣維狄君於常年經費外另籌俄銀一萬五千盧布津貼堂中法律學會蓋因目前鐵路已告成歐西無業游民來此謀生者必日多一日若不注意於國家法律恐若輩心無忌憚易釀禍端故爲此以廣闢學途俾無力讀書者皆得入學聽講更以餘力研究路工商務以育人才蓋誠及時之要務也 
[俄養貧民]  
　　俄京聖彼得羅堡新時報云邇者俄廷籌有的欵設立京師養濟院凡失業貧民窮無所歸者皆收養其中每日除工作外特聘通人朝夕宣講名教倫常以資感化統計每年費用須銀盧布一千枚 
[九龍盜案]  
　　香港來函云華歴四月二十七日九龍紅心街某姓家突來盜黨六人自稱稽查違禁之物見其家祇一老叟一婦人家綑置一隅劫去衣服首飾約値洋銀二百餘元及盜云後叟與婦自解其縳投報捕房捕頭急派捕追獲五盜搜出各贜其一盜被追升屋失足墜下以致受傷經捕舁送醫院行至半途而斃是日某處亦出有盜案惟至今尙未破獲云 
[水火之劫]  
　　華歴五月初六日英京倫敦來電云美國庚塞地方猝發洪水淹死多人其地林木叢雜民人伐木多用火攻延及巿廛其燄甚烈旣而天降大雨火得熄滅不意洪水得雨之助洶湧更甚以致屋宇物産多被漂流誠浩劫也 
[都門銀巿]  
　　京師訪事人云前門外珠寳巿爐房二十餘家雖以傾鎔錁錠爲生涯實賴殷富之家存欵周流藉生利息利來都中銀根艱窘各戶大率將存欵提回以致爐房贸易頓减四月中恒康聚盛兩爐房相繼歇業二十日後各錢鋪之倒閉者綜計十餘家巿面衰耗至此殊可慮也 
[柔懷遠人]  
　　欽差督辦商務大臣太子少保頭品頂戴直隸總督部堂袁欽差督辦商務大臣太子少保頭品頂戴湖廣總督部堂張爲恭錄出　剴切曉諭事光緒二十九年二月二十三日奉上諭南洋各埠多有華　出洋贸易熟悉中外情形尤深明於君國身家互相維繫之義雖僑居海外心恒不忘故土其忠愛悃忱朝廷深爲嘉尙疊經諭令沿海各省於流寓華商回籍時設法保護現在振興庶政講求商務一切應辦事宜全在得人尤應體恤商情加意護惜各埠華商人等因事回華者身家財産均著責成該督撫嚴飭地方官切實保護卽行妥定章程奏明辦理倘有關津丁役地方胥吏及鄕里莠氏藉端訛索卽　律嚴懲决不寛貸著卽由沿海　撫及商務大臣剴切曉諭宣布朝廷德意俾衆咸知欽此除恭錄咨明出使各國大臣轉諭各外埠旅寓華商欽遵外爲此示仰沿海地方由洋回華商民一體知悉爾等僑居海外心仍不忘故土荷蒙朝廷嘉許飭令沿海各省妥定章程責成地方官切實保護凡屬官紳土庶人等均應仰體國家體恤商情護持鼓勵之德意不准稍有藉端訛索之事倘有由洋回國華商受人擾累控訴該地方官不爲申理准受累之商赴本大臣衙門控告定必會同各省督撫部堂院澈查嚴究不稍寛貸切切特示 
[湘撫防邊]  
　　有客自湖南至漢口語本館訪事人云邇者湘撫趙大中丞因廣西與三湘接壤彼處宼氛未靖深恐爲竄入湘中因添委武員帶勇分投扼守誠思患預防之善計也 
[飭緝票匪]  
　　漢口訪事人云票匪張虎山在襄陽各處散放票布勾人人會陰謀不軌及爲地方官訪拿卽轉徙漢口依然恣意爲非夏口廳同知馮少竹司馬偵知立飭通班人役往拘不識能免漏網否也 
[頑童閙考]  
　　漢口訪事人云日前漢陽府屬黄陂孝感兩邑宰舉行縣試時與考諸童臨塲滋閙紛更擾攘鼎沸聲喧幸兩學廣文善作調人始得相安無事 
[禁約學生]  
　　安慶采訪友人云上月二十一日淸晨皖中各學堂肄業生羣集藏書樓妄謂俄人占據東三省地方務須舉辦民團與之鏖戰并議設愛國社以期衆志成城事爲安慶府桂太守所聞親赴書樓諭禁一面出曉諭以安人心大略謂舊敬　敷書院房屋係改爲府屬六縣主學堂之用因欵項支絀尙未興辦前經某紳創設藏書樓將此項房屋暫爲借用現據丁紳設立皖江公學乃爲造就人才起見訪聞近有日本遊學回國之人在該處演說私立社會悖妄之詞摇惑人心有違國家法律除飭丁紳查覆並札六縣赶緊會商紳士籌捐興辦中學堂外合亟　　膮諭爲此示仰各學生及諸色人等知悉國家興辦學堂係爲亟求人才而設各學生須知講求實學蔚爲國家有用之才切勿輕聽邪說自取重咎至於國家應辦之事朝廷自有權稀毋庸該生過慮以後不准在藏書樓演說並私設社會他處亦不准行如違提究不貸 
[奉文緝賭]  
　　鎭江訪事友人云日前鎭江府祥遂安太守接奉藩臬二憲札文以某某等紳窩藏賭徒大開博塲勝負甚巨著卽嚴密查拿等因爰轉飭丹徒縣洪鷺汀大令按名搜捕毋任脫逃 
[築提禦水]  
　　漢口訪事人云湖北監利縣地勢卑下每當襄水盛漲卽横流汎濫湯割堪虞前者地方紳耆聨名禀請上游撥欵築隄以資捍衛兹已全功告竣上憲特委某員前往騐收 
[津沽火警]  
　　天津直報云河北關上大街慶源昌紙局於四月三十日傍晚五點二刻時不戒於火水會火捕聞警而來協力施救至八點鐘後始撲滅計被焚去俊德澡塘輔興油鋪晉興隆棧房新源肉鋪恒興裕棧房及某染坊某鋪楊宅又因截斷火道拆毁盛興合米鋪某藥鋪 
 
 

Page 3

 
 
某烟館某切麫鋪某木作等數家是役也合計被焚被拆共五十餘椽亦可謂之巨劫矣 
[太液恩波]  
　　聞之京師友人云月前上諭處出示考取供事換領執照連日投考者頗屬寥寥因又出示曉諭限五月初一日以前赴本處換領執照毋得自悮○月前皇太后皇上祗謁西陵時所過地方如修理橋梁平治道路之類應用物料與夫工匠夫役人等開銷計共用去實銀七千四百十五兩有奇業由工程處造具淸册咨部查照報銷矣○傳聞慶邸之意以外務部專爲外交而設是非熟悉洋文精於西學者不能勝任因商之在部諸公嗣後部中司務員缺擬於同文館學生中揀選補用說者謂此例若開是誠學生中之終南捷徑也○肅邸爲整頓警務起見派旗籍閒散之有頂戴者數十人前往日本學習警察事宜刻已期滿回京派往巡捕總局辦事矣○近日美國教士麻義士艾得渥壽義華三人擬赴廣東廣西湖南江西諸省游歴請駐使康君照會外部發給護照並咨行游歴所經省分各大憲轉飭地方官妥爲保護等情外務部於咨覆後卽繕就華洋文執照三紙送由順天府蓋印然後函致康使轉給 
[津橋鵑語]  
　　聞之天津友人云直隷候補道董子安觀察崇仁現奉督憲袁慰庭宫保札飭會辦振撫局事宜月初某日已赴轅謝委不日卽當入局視事矣○校士館於五月初二日由天津道龐觀察舉行官課先期諭知舉貢生監人等准於是日黎明聽候點名扃試○南臺子淸眞南寺現由回人穆曹諸紳集資設一回民小學堂教法章程悉遵大學堂所訂延回人李從三爲教習而由穆紳之大少君住堂監督另請印人某君教授回教文字使諸生不忘教宗○大直沽於俄人交還之後曾某由憲札派警兵一隊駐紥其間旋於四月二十五日一律撤回居人恐此後仍有游匪騷擾地方公議禀請派兵駐防以資鎭懾 
[招考學生]  
　　上海縣汪瑶庭大令接奉江蘇藩司陸春江方伯札開准江蘇提督學院李咨稱接管理京師大學堂張咨本大學堂前經遵照欽定章程附設速成一科考選仕學師範二館學生並咨行各省督撫調取師範生入堂肄業各在案查原奏於速成科之外遵設豫備一科現在亟須開辦惟學堂新購之地尙未建造應就舊有齋舍先行舉辦是以暫額無多爲此備文附送考選章程咨請會同各省督撫認眞考選六七名定限六月内一律到京除京師大學堂於此項豫備亦應再行考選一次外如有願意來京投考者亦可聽其前來應請將章程出示俾衆週知等因到院除出示外並移司通飭曉　舉貢生監一體知悉速卽齊集江陰候考轉送等因日内已將次出示曉諭矣 
[道轅訊]  
　　日前太倉州謝桂卿直剌派差押解命犯劉建卿至道轅請蘇松太兵備道袁海觀觀察過堂勘訊觀察諭令暫寄上海縣獄昨日午後委英美租界讞員孫建臣直剌詣轅推鞫劉犯供稱某日繆祥甫行竊張道士家物件被張追獲猛擊致斃倩小的帮同掩埋事發之後小的與張均被拘禁兹者張已瘐斃獄中故將小的解辦實則小的並未助毆叩求恩宥直剌核與詳文相符飭在供單上蓋印指模畢仍還禁上海縣獄候禀明觀察備文解回 
[定期剿匪]  
　　日前江蘇撫憲恩藝棠大中丞添派飛划營統領徐輔臣參戎往浦東剿辦梟匪已紀本報兹聞參戎定於本月初八日會同浙　鹽捕營統領吳福海叅戎及鹽捕中營統領姚淸波軍門分兩路進剿一從周浦塘一從白蓮涇直抵下砂將梟首王升奎李秀卿先行剿滅然後再平北帮梟匪鄧海靑 
[會辦回滬]  
　　日前江蘇海運滬局會辦委員顔凝閣明府因有要公乘舟赴蘇垣謁見大憲兹者公事已畢遂於昨日遄返滬局治事如常 
[請騐漕米]  
　　前日招商局運糧委員陳袁二君飭家丁持名片至江蘇海運滬局禀請總辦孫述庭太守會辦顔凝閣明府同蒞局中會騐漕米 
[美儒講學]  
　　美國名儘李佳白先生每逢禮拜四在英界六馬路格致書院宣講各國新政明日又逢講學之期仍於晚間登臺暢論爲告留心時事者尙其巾車而往相學惲麈　談乎 
[上海縣署瑣案]  
　　太陽廟巡防局委員其君解送陳楊氏控郭阿金縱火焚花等情一宁到縣前晚縣主汪瑶庭大令升堂訊究郭供小的係紹興人來滬謀業僑寓姊夫陳裕堂家前晚人下鐘時往陳楊氏所開永泰油花行約車夫阿三至某烟館吸烟未幾永泰儲棉花處忽然火起小的與阿三聞信馳回已經救熄遂回姊夫處安睡不料事後陳楊氏投局誣控小的縱火致被送案尙求明察大令飭交人保出聽候查明訊核○本城巡防中局委員某君函送張阿介控沈文奎藏匿伊妻等情一案到縣大令訊究之下張供小的係浦東人妻子夏氏於前年六月二十四日脫逃找尋無著至上月三十日始遇諸本城四牌樓沈文奎家正欲　回突被逸去是以扭沈到局控訴沈稱夏氏實是房客盛　拐藏允於兩日内交到今已逾限由局員老爺送請究追沈供小的家中祗母親一人前年有在租界中作海味生意之盛姓　夏氏來租屋言係夫婦上月三十日張來尋見氏即遁去迄今未歸太令飭差將盛房内器具物件開單呈案並緝夏氏解候訊供○前者吳木林控稱小的突被綽號夏侯惇之杜阿榮等人曳至荒郊私刑吊打等情大令飭差緝獲杜黨康金松訊鞫之下康供吳木林向爲蟻媒近又慫恿某寡婦再醮得受身價若干杜等欲向俵分吳堅不允從致被吊打小的並未在塲叩求恩察大令飭收押所吳候傳原告質　核辦 
[馬路工程局瑣案]  
　　月前王仁甫投馬路工程局控歐榮生胡生源定買菜子延不提出以致虧負等情總辦翁子文太守提集歐胡研訊諭令交人保出理處案懸至今尙未斷結前日命提一千人倩襄讞委員黄衡堂二尹復訊兩造仍各執前供乃命移送上海縣署請縣主汪瑶庭大令訊究○划船戶沈張氏扭陸明記陸阿大至捕房訴稱伊等爭攬渡客恣意兇毆捕頭轉解工程局黄二尹研訊之下斷令兩陸給氏洋銀二元爲醫傷費○前日滬南大馬頭萬興米行失火時匪人喬長順吳再淸乘災行刼錫茶壼紡綢長衫等物經包探黄量海拘解工程局請黄二尹研訊喬供小的原籍山東某邑是日在茶肆中突聞火警出而視之適遇素職之人囑携物件並不搶劫尙乞施恩吳所供略同二尹判將喬責二百板吳責一百板 
[嘏錫林壬]  
　　頃蒙范益山仁翁交來靑村港恊記興布米莊趙瑞棠方晉生兩君經勸朱詒訓善士爲尊甫七旬大慶將壽筵移助振捐洋銀二百元又求嚴親宿恙全愈康彊逢吉洋銀　百元又募五戶十元永昌祥來陶揚氏求病愈二十元恒孚銀樓經募一百零四元又十角一百文孝思不匱旣伸烏哺之私厚惠有加復拯鴻嗷之慘恩推蔀屋慶溢椿廷祗領之餘莫名忻頌同時奉到鄭建明善士助本堂善捐洋銀三十元姜桐叔求次子病愈五十元陳泉綏二十元好善之忱如響斯應併所登報叩謝洪施上海六馬路仁濟善堂籌振公所施則敬等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[福州試事]  
　　福州訪事人云福建提督學政秦佩鶴待郎示期四月二十五日取齊福州府屬生童二十六日考　屬生員算學政　一十七日補歲考二十八日考闔屬童生算學政藝生　學考者約有三千數百人題目錄後算學取橢圓四之一内容平　設縱爲三十二横線爲二十五問容圓徑幾何設有圓台形欲將全積分爲上下二截積令各得全積之半其上截積之底面卽下截積之上面命爲中積上面徑七尺下面一十五尺高九尺問中面徑並二截高各幾何藝學中西農學異同論本草硫磺能化金銀銅鐵等物硝石能化七十二種石爲今化學之本說政學漢光式至河北除莽苛政晉武帝下荆揚除吳苛政論泰西諸國商民徴歛之繁十倍中國何以商不受困試詳其說史學項梁陰以兵法部勒賓客子弟論兩漢風俗盛衰論 
[法界停訊]  
　　昨日禮拜二爲法界公廨訊案之期緣法總領事署繙譯官費亨祿君公出未回由捕頭禀知代理讞政之李茹眞大令請暫停訊一期 
[英美租界公堂瑣案]  
　　包探王長桂解孟仁茂到案禀稱此人在某洋人家執役乘間將西字信函匿不交出報由小的拿獲送案請懲讞員孫建臣直剌及　讞委員魏蒓塢大令商之美總領事署繙譯官白保羅君判責二百板管押兩禮拜○包探倪順泉解東洋車夫陳桂堂到案禀稱前日捕頭派六百二十七號華捕出外查車陳私賄小銀錢二枚經捕訴知捕頭特派小的解請懲辦直剌判枷號四日遊街示衆○包探王長桂米順角柯金福到宁禀稱此人在胡瑞堂所開店内習業聽從庖丁汪金水愚弄行竊洋銀二百元交汪收受隨由澕轉給王福祿二十元餘則携之而往杭州茲將柯父瑞棠傳案請訊柯金福供訴前情柯瑞棠爲子求恩直剌飭將瑞棠及王交人保出赶緊尋汪到案金福暫行管押○包探米順解幼童名得喜者到案禀稱此童携一梳　籃排徊浦畔不知歸路啜泣嚶嚶小的詰悉前情帶入捕房查得籃内藏有小銀錢若干小銀錠兩枚及零星各物約共値洋銀三十元今特送請訊核直剌著押候過堂訊明傳失主具領○包探朱桂生解陳金生到案禀稱此人與邵和君因賭起釁將邵毆傷報由小的拿獲送請究懲直剌判責三百板枷示兩禮拜○包探倪順泉解陸長生到案禀稱此人在某處設攤誘賭六百九十二號華捕見而驅逐反敢逞兇由小的帮同拿獲送請訊懲陸供此捕持棍亂擊傷及小的頭顯叩求騐明究辦直剌著押送某醫院騐明訊核○包探顧阿六解夏連生到案禀稱此人　業成衣行竊葛維泉家衣服金戒指至押鋪質得洋銀十餘元報由小的拿獲送請訊追直剌著交人保出贖回原贜違干重辦○包探陸阿四解張德存到案禀稱此人在馬路上攫取徐乾德家小孩銀臂釧一枚報由小的拿獲連贜送請訊究直剌判責二百板○包探張寳成解王金林到案禀稱此人先後行竊張源興等數家衣物報由小的拿獲連贜送請懲辦直剌判責三百板枷號一月贜給各失主領去 
[法租界捕房紀事]  
　　前日著名流氓小福壽小江北在護城河畔持刃逞兇向張阿弟劫去衣服一包洋銀數元報捕後捕頭令包探拿獲詰知去年十一月曾搶取某氏婦所簪金押髮破獲到宁枷號二月甫經責繹旋又犯此因令押候轉送公堂禀請代理　政之李茹眞大令懲辦○前日輪船積竊彭漢卿小南京在某輪船上竊得一竹籃被包探拿獲送入捕房捕頭令押候解送公堂禀請訊究○甲乙丙丁四流氓在東新橋左近設攤聚賭被包探拘獲連賭具解人捕房捕頭命押候解送公堂禀請訊究 
[美租界捕房紀事]  
　　昨日午前江北小工某甲不知如何失足墮江時適潮漲霎時杳無蹤迹隨經工頭所知一面投報捕房一面倩人打撈知能否撈獲○昨日午前王正心曳載貨車至乍浦路大橋堍將張同孝右足碾傷血流如注被五百八十一號華捕所見一併帶入捕房捕頭今將張扶送同仁醫院求治王姑念事出無心從寛釋出 
[金陵官報]  
　　四月二十六日江蘇試用知縣劉澤靑由京來高湻訓導芳謙禀知奉派辦處委兩江官報正主筆巡檢周聲頌自蘇州來二十七日長江提臺程會　臺李粮道胡巡道徐總統護軍新兵等營楊分統護軍等營徐城守協張督左遊擊李揚州保甲候補道李鎭拜到卽選知州周家濂均見善後局候補道趙候補道劉秉楨均由蘇州回安徽知府舒恭岐徐鎭楚湖南來提督劉玉林副將蕭仁金叅將戴護貴廣西來知縣李熊飛自蘇州來通判吕心淸到謝委辦仙鎭釐捐差並禀知交卸代辦力發橋釐捐差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
