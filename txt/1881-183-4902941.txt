# 1881 - 183 - 4902941

 

Page 1

 
 
[夢迹圖出售] [  點石齋主人啓]  
　　夢迹圖一卷為長白紹葛民方伯之尊甫夢運先生自集其成重以後事紀之圖之計十七幅以公之小像殿之共十八圖圖各有題詠書畫皆極精妙本齋以西法照相石印成書與原本絲毫不爽刻已告竣卽日出售計一本收回工價洋三角五分售處仍照舊例諸君幸卽賜顧為盼 
[論泰西君臣之義]  
　　各君其國各子其民有國者類然也君臣一倫自古及今由中達外孰則有不知者不必其在拜颺之禮節笏之儀文也君曰君父民子民君出令臣承之民由之此外不特中國為然非中國亦何獨不然而君臣之義泰西各國一似有異乎中國者蓋中國之人視君極重泰西之人視君稍輕視君一輕而倫理之負疚者多矣近觀數年以來泰西之以逆謀著者已有數事去歲西報載日斯巴尼亞國皇出遊中途有心手槍擬之者亟低頭而彈從頭上飛過幸免于難俄羅斯國皇則五次遭害而卒墮其計俄之新皇聞亦險遭不測且有尼希利士黨人顯然投書闕下言該黨中將欲致死于俄皇何其仇君至于若是耶日者正與友人論及此事以為或係向為民主之國今則漸改舊觀易為君主之國故民間容有意見不合各分黨類互相底誹因而釀成是禍不若美國之雖有總統之號而其權仍由民主故弒逆之禍不若日俄諸國之多乃昨閱西報見載有本月初七日倫敦傳來電音言美國總統為一狀師名奇篤者用洋槍擊傷頗瀕于危云電音簡略未知其詳有知其事者以為該狀師欲捕一缺不之允因挾恨而頓萌逆謀由是言之無論君主民產為泰西各國之君者莫不當惴惴焉慮人之作難為之君者不亦難哉說者又謂中國之君深居簡出雖有逆謀無從下手泰西諸國之君則時出巡幸　獵故易為所乘如欲避此害則亦當效法乎中國俾君之體統極尊高拱法宮恭默無為而後可然西人之意則又以為人主一登大寶卽刻刻隄防時時留意入則以兵戈環衛而不敢卽安出則以扈從簇擁而不敢疎怠始近來俄皇不輕出行所居之宮愼選羽林騎郎嚴為防守目不敢縱其瞻眺耳不得廣其聽聞雖曰養尊處優而無日不為防變之備則是以九五之尊而日形其拘謹反不如人民之東西南北惟所欲之耳目口鼻各安其適之為愈又何樂乎為君耶然則欲效中國之尊其體制不輕出行嚴置護衛則旣苦其拘謹欲仍照西制不時出幸則又恐防不勝防突遭禍害其事不且兩窮乎或又曰人君茍能以恩禮接臣民則膏澤浹於人心自各小激發其戴日之忱而無憂乎不虞之禍如舜禹之世人民愛戴德澤在人蒼梧之野會稽之舉功初不聞有戎付於莽者卽我朝　聖祖　高宗疊次南巡萬民愛戴均其明騐也欲泯逆謀第一在乎務德或又曰泰西最重民命刑法綦輕雖有罪大惡極亦不過坐以死罪而止不若中國之律例繁多斬絞之上尙有數種如凌遲夷族之類故泰西之人不畏刑法而敢於為此欲治匪黨其要在乎峻刑此二說者亦似各成其是然梁武仁慈斷死刑為之三日不舉未始非務德之一端究亦不免臺城之禍秦始隋煬嚴刑峻法臣民皆不寒而栗而其後卒不免於死亡以德則如此以刑則如彼其將何所適從哉善乎晏子之言曰惟禮可以已之禮所以經天地奠人民安社稷則嫌明微正名定位統古今中外則不可變易者也中國繁於禮故上下之分明而君臣民三者秩然不可以混而臣下亦不敢稍畜異志泰西簡於禮故上下之情通而君臣民三者渾然若無所殊而臣下乃或敢為毒謀兩者相衡中國亦未始無弊但就君臣之義而論則中國之禮雖繁而綱雜藉是以不墜泰西之禮旣簡彝倫因是以攸斁則與其安泰西之簡而時有難乎為君之患不若從中國之繁而安相忍為國之常俄國皇之侍衛宮廷不輕出幸雖曰足以自防而究不如以禮為防之為有濟也非然者有君臣之名而不顧君臣之分禮失則亂夫亦安有窮期也哉 
[傷勢輕減] ○美國總統為狀師奇篤用鎗擊傷勢在垂危一時未克全愈憶將電音兩列於報茲復接得本月十一日倫敦遞來電信言總統之傷日內少覺輕減不禁為美人額手慶之 
[沈船原罪] ○漢廣輪船失事由稅務司及美國兵船上之兵頭英國公司船主旣河泊司向漢廣船主等查問失事情形此已列報茲悉問得此事實係漢廣船主自不愼重之故彼時大霧迷漫該船主不能小心將事以至遭此大厄至船上所用諸人皆極幹練卽船已遭損之後亦皆當勇救取貨物以及船中之機器等類無不盡心歆力云 
[誘娶販賣] ○寍波婦人陳李氏有孫女名金翠姐前經周增元串合計百齡誘娶過門後周又串同張老太婆及張後遊公然販賣與奉化鄔一段為妾陳李氏聞知具禀控縣周增元聞風先逃計又取保案遂懸擱陳李氏赴府上控鄞縣已奉宗太守札飭立提一干人証訊明販賣情節卽將金翠姐斷還該氏另行擇配一面飭緝周增元如一時未能卽獲先將張老太婆等嚴辦云 
[兇鬥滋事] ○日前寍郡濠河頭有奉化大橋航船與蕭王廟航船互攬生意由是兩不相下各糾人衆鬥毆以致兩造共傷七人均舁往鄞縣求騐事旣經官當必有以處之也 
[銀匠受誑] ○蘇銀匠某甲者於本月初路遇一人携有金箔約重兩許云係途中拾得如有售主儘可便宜甲問其價索洋十元甲許金有兩許而價止十洋買之眞可利市三倍轉恐他人捷足先得不睱細審不與計較如數付洋取箔歸以質之友人友人曰是箔色淡而質輕必係僞造者甲猶不自信自取爐灶傾镕竟夕竟成紫銅一塊懊悔惟自咎眼力不佳而已 
[失愼未成] ○本月初七日薄暮時蘇閶三樂灣某姓酒肆門首腐乾攤正在煎腐火熾油沸酒肆櫃上坐四五歲小孩以手掀墜招牌擊油鍋鍋碎油濺爐中火得油驟起上灼凉棚其勢隆隆幾不可遏幸天氣潮濕該處茶灶盛水多缸相與儘力澆灌並將凉棚拆卸始得熄滅云 
[揚城求雨] ○現當插秧之候農人望雨甚殷雖間有雨澤終未霑渥揚城東南一帶水田有水可車農功易奏惟西北山田塘壩中蓄水無多不足灌用是非甘霖溥降難以種植且山民貧苦者多連年皆因雨少秋成無望目 
 
 

Page 2

 
 
下東南之禾憶插西北農民循隴而哭者不一其人何太守大為不忍特于六月初一日率屬虔誠齋戒宿壇求雨嚴禁屠宰為民乞命乃有屬下某官私食火腿為太守所覺幾欲揭叅再三乞恩而止豈此君饕餮成性成歟抑視禁令為兒戲歟歟誠不解其是何肺肝也 
[設計陰險] ○維揚某甲與某乙為兒女親家子頗聰慧媳亦賢淑迎娶時乙媵一婢婢貌遠不及主婦而圖自荐無如甲子從夫埀盼積成隱恨由而妒時思傾害特未得其間耳前月婢來一叔丹陽人本江湖術士醫卜星相及一切術藝皆所涉獵婢欲引進無由故竊老主母一金釧主人翡翠搬指一個藏於別處及主人查問羣僕紛爭婢乃從容而前曰叔能圓光歷有明效於是公同出資延其叔至作法後命二小童視之俱云釧件皆在某處一係老主母所置一係主人自置跡之果然羣寃始白皆德婢叔其實婢所賄使也因此其叔遂入門一日甲子病作譫語實係病熱而疑為中邪復令婢叔圓光仍使前二小童來視齊去有一藕色衫小年與小主母同臥一枕談心起來捧一盌與少爺吃少爺後有一紅頂老太爺搖手揮之一手揩眼淚又指小主母點頭等語此亦婢所賄囑也紳夫婦聞之大疑私議媳來一年閨房靜好毫無失處何至另有意外事然紅頂者實是亡父藕色衫者乃媳之表兄曾來視子病適値子思飲遂與遞茶為帳鈎所絆傾潑未飲據此看來大有可疑然媳實有大家風範斷不至此因謀之至好某生生云是不難可以術破術加以留心察審案無不破因荐火星廟某道士請乩卽可明白甲從之夜三鼓乩動有詩去年年隨時侍岳陽游呼嘯天風朗若秋老鶴不知人已醉貪看皓月過滄洲繼判云家宅甚安疾病易愈邪慝速疎艷　亟去履欲犯冠毒生於妨思之勿亂勿悮擲筆寂然甲本欲去此婢因媳愛未便出口此時再三思索遂去之婢去後有張嫗者因他事銜恨遂盡洩其謀如此然則家有婢僕者其引以為鑒哉 
[失手尋死] ○江右某甲年未三旬依其同姓某宦司上房雜差日前有令持票向質庫贖取物件甲往贖得衣衫外另有金飾數事忙亂之下竟僅持衣包而歸迨憶及回問典移皆以不知答之甲又不敢實告於內主人乃白入房解帶雉經幸為人所撞見急放下詞之事遂聞於宦之司帳及教讀諸君亟為湊成二十金轉訐宦之內新婉達其情事始得已云 
[雷殛彚誌] ○蘇郡蠡市鎭農人某甲平素陰險緘默雖家人父子亦鮮與之笑語前月二十九日携村隣兩人種秧忽然電光閃爍霹靂一聲兩人見甲屈膝匍匐不動疑其聞雷受驚笑曰爾似此懼雷敢有虧心事耶詎甲寂然不應急審之已絕惟髪際有孔如灼知係雷殛人以其居心陰險疑有隱事也又是日蘇屬昆山千墩鎭陳氏老婦亦被殛是日下午該處奔雷掣電大雨傾盆婦由其隔房嬸氏處歸家途尙遽遭雷擊屍身灰色旁有大樹一株亦被灼損據聞該婦年已六旬有二子一媳耕種為生姒氏寡而無後有良田數十畝所蓄不菲婦將次子嗣與為子居處相隔數里前月念八日婦往探姒留宿一宵翌日歸家過市曾購信石遂遇是殃故人疑其有謀姒之心致致干天怒於是近人以為雷神尙在皆持香燭到彼叩禱其屍於次日由其家人草草成殮云又南昌是日午後風暴大作雷聲殷殷久之霹靂一震遠近皆驚眞足令人失箸約一時許開霽旋聞由踓龍橋往順化門之路上殛斃一粗作之人年三十餘其家離被殛處不遠家屬卽為收殮故路人鮮見其狀也又皖垣南門外新碼頭泊有解餉船一隻本月初三晨天氣甚晴爽隨於已後風雲迭作雷雨交加該船水手為霹靂震死霎時晴朗如初據傳水手名董二年二十七歲回教中人家居鄉間黃泥嘴地方向來貧之忿於四月初娶妻其費不知何來衆莫能測或謂董隣某姓母女孤孀恒於下路購洋藥到皖出售藉以度日其洋藥每托董二帶買詎董二今正回皖將托購之洋藥七包匿起僞稱被鎭江關搜去母女聞言痕哭母於當夜自縊女抱病未及一月亦沒故今有此慘報云又寗之慈東上沈地方沈姓婦年四十餘歲日以開賭抽頭包討賭帳為事本月初二日出外索帳回至半途被雷殛死端跪不仆一手緊握靑蚨三百一手持簿一本卽賭帳也又同日慈谿駱駝橋旁荒塜間突有霹靂自空而下震開厝坆四穴暴露棺木三口大約為電氣所觸也數日間雷擊之事層見疊出天威之加亦有異矣 
[火災詳述] ○華本月二十五日申刻福州省南後街安民巷口墨香齋裱畫店樓上失火延燒數十間北至信源典舖正南至宮巷口止文儒坊內亦燒去住宅數間近日天氣炎酷福州街道窄狹雖有一二水龍亦難施撲救之力一遭焚如頃刻燎原居家者尙其防患於未然哉 
[牲畜病瘟] ○福州自華五月二十日後炎熱非常近聞日死雞鴨無算猪顴亦瘟城鄉皆如是時氣所致恐不止六畜遭殃也 
[懲辦地棍] ○前述陸春江大令自抵江寍新任一切整頓而於土棍尤所痛恨正在飭差訪拿之際適若輩又因鬥毆赴縣搆訟邑尊遂將憶經訪得著名地棍若干名開單飭差按名拿獲懲辦昨已拿獲土棍四名陸邑尊登卽坐堂傳訊一二語後飭將四人各責荊條五百旋用三連長枷一面將混名五閻王之伍某及滿天星之王春林與夫張鐵牛之張牛子三人同枷三連長枷一面其混名滾地龍之喇長順另用頭號枷示均以三個月滿期再行責釋現聞續拿地棍三名其名姓尙未探悉想不日亦當從重懲辦也 
[揑名求情] ○詞訟之必用狀式保戳者所以防作僞而易於傳審也乃近聞松江有一種訟棍每遇鄉民托繕呈变禀必需索使費若干及投遞禀詞則又私刻紳宦名片夾送如見理屈將輸又揑名繕寫信函求情其實官與紳皆不知也此種積獘安得腎有司訪明而重懲之也 
[孀婦發瘋] ○皖垣東門內孀婦某氏年三十餘夫存日充當安慶府衛署糧差經管數堡錢糧家賴以裕前年夫故無嗣以族姪承祧平甫十齡其錢糧等事幸夫用之夥於各堡均已熟悉婦主持於內派夥經理仍可守業月初婦在房沐浴忽揚聲亂罵其語不堪入耳隣婦數輩撬門入風婦赤身取木棍亂打房中物件悉毀旋向外奔走衆為捆住取衣遮體未及片刻繩盡掙斷奔至同居二年滋擾毀物無數衆復捉回看守又持刀剪窺望口稱欲報仇除害將刀背擊隣女之頭幸止微傷後得其鄉間族人到來用鍊鎖住婦將頭顱觸鍊流血被面該婦驟得此疾正不知有無緣起也 
[打圍難禁] ○楚漢有打圍惡俗棍徒路遇婦女見艷色濃裝者卽糾伴圍裹或恣調笑或圖攫竅儇薄莫甚雖經官憲嚴禁而積習難返故轍依然前月二十五晶有兩嫗伴一女郎出遊女郎年未及笄姿容韵秀粧束可人先遊洋街繼入天祥花園觀玩値近日茶務鬆懈棍徒亦得乘間入內一見女郎爭來窺看有評量肥瘦者有注意鈫釧者但以碍於洋塲巡丁不敢縱肆時聚時散而已及女郎覽花畢偕嫗回至華界天已薄暮棍打圍隨不散或謔言相引或故意相撞嫗等惶急同趨入巷至廣東木作門口回顧隨者益夥乃急竄入該木作躲渥諸棍無可如何推繞視有無後門見其無路可出卽在前門守候嫗等卽遣一人歸家報急其家人求某大令解圍大令親乘肩輿帶同勇丁前往掩捕當拘得六人餘衆一閧而散飭人喚轎送女郎歸將六人帶回公館問話則察知六人皆係路過觀看者卽予釋放至於棍徒盡被兔脫矣其狡獪甚矣哉 
 
 

Page 3

 
 
[工匠跌傷] ○日前寍城鼓樓前東首一木匠因修改街屋從樓檐跌下頭觸石角鮮血漓淋雖未氣絕已奄奄待斃矣又靈橋門城上一泥匠修築志垣由城垜跌出城外卽經扶起頭面脚骨均受重傷當卽抬送回家延醫療治未知能否無恙信乎居高者危凡人其愼之哉 
[控辦地棍] ○奉化地棍莊阿池自稱監生平日開塲聚賭動輒捉人勒詐串通鄔阿毛等在雷村開設花會結連衙役倚為包庇又嘗以橫取人物饋送縣書周某又與革役孫芳為莫逆交出入乘馬橫霸一方被其害者不一而足茲聞其徒黨莊樂福卽斬刀阿小行依恃阿池勢霸佔族叔莊南章祀田阿池反敢出首喝姪毆叔南章因其目無法紀赴縣控告莊樂福遂誣族人莊育唆使糾同莊蔭木行各帶軍器屢往尋釁毆毀什物不勝其據現聞莊育明周產聖林招來沈國位等各具呈赴府指名告發宗太守收閱呈詞密飭奉化縣拿人到案勒吊監照查明眞僞立子詳革收押嚴審飭將如何踴鄔阿毛等開做花會因何出入乘馬持械尋釁之處並將莊樂福莊樂康莊蔭木等一併提案逐一供明勒繳失物軍器照棍徒擾害閭閻律從重嚴辦毋稍寬縱云 
[杭垣多疫] ○今歲節令較遲入夏後又寒燠不定是以城廂內外病症甚多儘有未及一週時而病故者醫士有謂是症為冷痧亦有謂是濕溫者未知孰是保身者其善自攝衛哉 
[開井傷人] ○揚城東關街某氏喜築園亭蒔花木招邀名士飲酒賦詩視蠅營狗茍孶孶為利者蔑如也且好行陰德凡有善舉無不倡首而皆托名于無名氏不肯自居其美人尢以此多之前日于園之東北角新開一井挖至一丈餘深忽四面泥土坍塌將掘井工人全行埋下旁觀者驚號幸人多力集卽刻扒開將十餘人救出其中已有二人昏迷不醒極力灌救始漸得甦然周身癱軟不能行步尙須醫治云 
[修墓得錢] ○福州西門外有林姓者因修墓掘土於塜旁得一古甕上口方而下底圓約高四尺餘內貯古錢十餘枚文作篆形係五銖二字銅绿斑駁邊孔皆蝕如鋸齒其錢大有一寸許又有磚硯四方已破其一上刻之字漫滅不可識人多奇之爭往觀看林姓則如獲異寶什襲藏之以作家珍焉 
[誣控拐兒] ○金陵城西保甲分局日前有搖漁船某甲夫婦投訴稱係徐州人有子年十三歲前年走失遍訪無蹤近知為下浮橋皮匠某乙所拐屢向索回不見是以禀求傳斷比將被告傳到訊問據供本城人向在下浮橋開作廠此子係前年在門外乞飯見其徧體生瘡衣服敝壞而狀貌又不似乞兒詢知為淮城人並非某甲　之子因流落途聞甲遇之許其留養令為背縴比背縴到省忽發疥瘡甲遂逐之登岸於是飄泊無依日向街關乞食我聞而憐憫收留調養病漸痊愈復教以手藝今歷三載學藝已成乃某甲夫婦近來忽認為己子硬欲領回而此子實抵死不願非我不允也及訊該童　供與皮匠無異局員乃謂甲曰汝為德不終旣已棄之於前及見他人調教成就又欲奪之於後無論情理所無此子尙肯回心向汝乎因諭乙貼還甲費兩千文着甲具結不准再到乙處緾擾完案乙不勝感激叩謝而退 
[復測彗星] ○閱本月初八日申報實測彗星經緯度余於次夜留心推測俱是陰雪及十二夜八點鐘時天氣稍淸尙有月色細察乾亥方露一彗星在紫微垣右垣之內光指北極間距極星卽勾陳大星十二度距斗魁天樞星廿二度奇距前星太子之帝星二十二度三十分斜高右垣上衛十三度斜距少輔十度橫距六中三度與前初八日所測經緯度不同盖彗星漸移而高耳前測與上衛並列茲測高上衛十三度雖斜高實九度奇是彗星每日高行二度有奇高明以為然否此用度板實測若弧算則以上衛少輔原距度為一邊六甲少輔原距度除彗橫距度為一邊卽得彗星與上衛斜距之一邊於彗角求中垂線卽彗距右垣高度前戊午辛酉兩年見彗星其度東行甚速此彗星之度高行亦甚奇矣 
[氣船主董子珊識 
[讞員回滬] ○英會審委員陳寶渠太守赴蘇弔喪前經列報茲悉太守已於昨晨回淳隨卽知照捕房將數日內積案解訊云 
[裝配燈景] ○前述本月十九日為法總統登位十稔之期本埠法租界是夜將大設燈景以誌慶賀茲悉自來火行在法捕房及浦灘一帶均裝配西字火燈及蜘蛛團各花樣將次完備幷聞界中店舖亦皆懸掛燈綵爭奇鬥勝助人游興云 
[兵役相疑續聞] ○昨報兵役相疑一節茲悉其中小有訛誤捕役共係四人巡防局祗拘到兵役各二人送縣後經邑尊親訊據營勇廖胡兩人供稱在高昌廟營中當勇前晚由北回營路遇四人迎面而來不問情由卽攔路欲搜身畔問其是何差役因何搜檢彼等不答仍欲搜查以致彼爭毆均至受傷請騐捕夥張全胡二供稱在禁地陳阿囡處為夥前晚在斜橋地方遇見該兩人不穿號衣不能辦認盤詰不理致起口角莫邑尊騐得營勇廖某受傷頗重身上及大腿均有鐵尺痕胡某傷稍輕而捕夥張全右手虎口亦裂求騐莫邑尊飭將兩勇送回該營胡二張全暫押傳禁地陳阿囡着將逃逸之兩夥交案再辦按縣中捕役其捕頭等尙身家殷實猶或守法禁地在捕頭之下脋侮賣放等弊在所不免至禁地又有夥計則尤次一等其沿途肇事更在意中民間失竊十雖獲一弊有可推蓋捕夥之多非民間之幸也 
[馬車瑣述] ○本埠租界工部局定例凡用病馬駕車者于罰昨華捕查知馬夫王阿保將傷馬駕車執行英公堂請判馬亦帶至王阿保但求施恩稱以後不敢違禁陳太守飭騐得馬果有傷隨判罰王洋二元撥充醫院經費前日午後有一野鷄馬車中坐華服少年一人妓女二人馬夫持韁駕馭及駛至虹口下海浦地方撞翻東洋車二輛一輛內有坐客跌傷頭顱傍人將馬車拉住其少年卽給償脩車洋四元養傷洋兩元事以寢息然馬夫拉韁生事咎不在坐客今該少年賠洋了事未知馬夫有所酌償否也 
[兌換銅洋] ○江守堂投訴英公堂稱新開錢庄被一來兌銅洋兩次已誤收下二元因此共為留神昨日伊又持銅洋來兌與論强辨爰指交巡捕銅洋呈閱其人供名鄭慶行稱洋之銅質已實不知尙求原恕陳太守判押鄭二月銅洋銷毀 
[楊柳樓臺題贈倉山舊主幷乞郢政] ○绿痕壓夢春雲冷詩情艷　塵心靜一片濃陰上屋樓繁華中闢淸凉境記得名園祖澤誇倉山有主管鶯花可憐兵燹消風月竟使滄桑感歲華餘生飄泊天涯走辛苦微官謀五斗隴上空懷諸葛桑宅邊已負淵明柳何處秋江侶釣徒吟身消瘦歷窮途縱思金谷千尊酒難展平泉一幅圖生涯文字沾淸稅經營買得三弓地近市聊遷平仲家卜隣許遂歐陽志勝情何處不樓臺了鳥文窗四洞開幽绿一壺淸夢靜凉靑滿地濕雲堆撲簾烟重羅空翠七尺闌干春替媚長書微薰花氣逍斜陽悄逗詩魂醉閒來選勝穩棲毫春浦吟朋幾輩招名士靑尊千日酒美人紅袖一枝蕭推袁增坫傳驛雅千里投詩兼賀厦翰墨爭聯寰海緣風流重續香山社耽愁惟我悔蹉跎株守窮廬涕淚多門外蘼蕪靑不了相思空自託烟波[  梁溪瘦鶴詞人鄒弢稿]  
　　讀龍湫舊隱題楊柳樓臺四律卽和原韻以吟贈倉山舊主幷乞諸吟壇郢正　○却將彭澤比風流補得垂楊滿小樓疏雨淡烟疑漢苑曉風殘月作杭州陰籠簾外初飛燕花撲溪邊不警鷗翠幄回環無限好正多佳日在春秋　名園勝蹟半多荒嘯侶吟儔慨夕陽別墅向營開 
 
 
] 

Page 4

 
 
畵本騷人咸集闢詞塲詎無張緒風流趣綽有陶潜詩酒狂吟到鶯花三月暮閘紅搖绿覺淸芳　绿樹陰中燕語頻樓臺如畵豓長春漫疑坡老留佳種且喜蘇孃結比隣春日聽鸝邀酒友秋齊吟月動詞人風光約略西湖比效作新詩履後塵　新詩羣寫彩雲亂箋風景依稀到目前舞翠搖靑饒　趣敲碁賭韻足流連飄萍悵我孤無侶題壁多君夙有緣信是倉山風雅甚一椽詩酒樂餘年　　海昌徐慶齡壽芝氏稿 
[奉題楊柳樓臺卽事兩律呈倉山舊主曁諸吟壇哂政] ○仙人端合好樓居矧是靑靑柳色舒淸取曉風殘月意雅宜斟绿唱紅餘落花有約和詩瘦飛絮無情入夢虛可見三生閒福種忘懷　事及乘除　何必韶華羨六橋也知小築亦情饒春風載酒鶯頻勸夜月吟花蝶戀嬌簫管聲聲藏绿塢圖書櫐櫐付紅綃當檐長此靑靑色願把閒棋一局消　　辛巳浦夏下浣庽浙舫鷗小　待定草 
[題楊柳樓臺二律錄呈　倉山舊主旣　諸大吟壇郢政] ○幾株楊柳獲詩壇斗室能令俯仰寬遮眼圖書秦篆隸淸談人士晉衣冠好花欲共簾中笑醉草都從壁上觀百囀流鶯眞解事趁持同助主賓歡　無錢折券愧東坡叚屋偏教近綺羅绿葉成陰秋入座錦琴彈月夜聞歌江湖買醉爭千古天地浮生寄一窠此樂已荒休戀不遭人忌恐神訶　　蜀東簨甫氏初稿 
[光緒七年六月初二日京報全錄]  
　　宮門抄○旨一道錄前○東撫周　奏為臬運司各飭赴任回本任片○江督劉等　奏請分別給獎摺子○將軍克等　奏按月添還滿營馬價借項銀兩摺子○護陜督楊　奏副將丁憂請暫留防次夾片○都察院麟等　奏為請　旨摺子○惇親王等　奏為奏　聞摺子○將軍岐　奏城守尉病請開缺調治摺子○大臣定等　奏請補索倫總管員缺摺子○六月初二日工部鴻臚寺正白旗値日値年旗引　見十名○志和請假十日○嵩山續假十日○召見軍機　○○周恒祺片　再臣於本年四月初五日准吏部咨二月十九日奉　上諭周恒祺奏臬司因病懇請開缺一摺靈杰着准其開缺山東按察使着潘駿文補授欽此欽遵知照前來當經轉行遵照在案查佃升司潘駿文現已交卸兗沂曹濟道篆務自應卽飭赴任供職並令署臬司林述訓仍回鹽運司本任以專責成除分檄飭遵外謹附片具陳伏乞　聖鑒謹　奏軍機大臣奉　旨知道了欽此　○○頭品頂戴兩江總督臣劉坤一江蘇巡撫臣吳炳跪　奏為查明寗省勸辦晉豫賑捐出力員董籲懇　天恩分別給獎以昭激勸恭摺仰祈　聖鑒事竊准部咨直隸督臣李鴻章奏晉省連年荒旱請將辦理賑務出力各員分別獎敘一摺光緒四年十月二十一日奉　上諭着俟事竣後擇其尢為出力者准照海軍河工章程保獎欽此嗣因御史黃元善等條陳請將勸捐局員請獎撤銷復經前山西撫臣曾國荃等覆奏以晉省災賑全賴各省捐輸接濟所有出務人員懇請仍照前案保獎以昭大信等因奉　旨此次勸辦晉省賑捐出力人員仍着准照海運河工章程擇尤保獎此外不得援以為例欽此先後咨會前來均經轉行欽遵去後茲據金陵晉豫賑捐報銷局江寍布政使梁肇煌署徐州道江安督糧道張富年詳稱前因晉豫兩省旱災當經在於江寍省城設立總局勸辦賑捐統收分解並委員前赴各屬設法招徠得以彚成鉅欵共集晉賑捐輸銀四十七萬六千餘兩豫賑捐輸銀十一萬六千餘兩均經分解晉豫兩省並依限淸厘分別奏請給獎在案現在各員經手事竣未便沒其前勞自應擇尢請獎開單詳請具奏前來臣等伏查該員等救災恤隣分投導勸於大義洵為無忝在近日尤覺為難承辦已及兩年尙屬始終勤奮查蘇省辦捐各員業經奏請給獎江寗事同一律且捐數較多相應擇其尤為出力各員繕具淸單恭呈　仰鑒合元仰懇　天恩勅部援照海運河工章程分別給獎以示鼓勵謹會同山西巡撫臣衛榮光兼署河南巡撫臣李鶴年合詞恭摺具陳伏乞　皇太后　皇上聖鑒訓示謹　奏軍機大臣奉　旨該部議奏單併發欽此　○○西安將軍奴才克蒙額陜西巡撫臣馮譽驥跪　奏為會籌按月添還滿營馬價借項二庫銀兩以資整頓營務恭摺具陳仰祈　聖鑒事竊照前因西安滿營馬價借項　庫向存銀八萬二千五百餘兩係備每年買補馬匹及出征備帶馬區官兵歲修房舍修補軍器接濟紅白等事均於此二庫存銀內借給分年由官兵餉乾項下扣還自髪逆滋事以來征調頻仍備帶馬價及本營修補等項已將前項存銀借支一空嗣因本省軍興通省糜爛藩庫支絀兵餉未能照常發放兵情困苦借欵迄未扣還且出征兵丁傷亡殆盡更屬無從有追十數年來庫存僅銀四千餘兩以致馬匹軍械不齊兵房坍塌未修紅白等事無從接濟官兵萬分艱窘力求整理無欵可籌陜庫歷年欠發滿營餉乾為數甚鉅無如庫藏空乏欲驟籌鉅欵撥補力實不逮經前將軍奴才圖明額與前撫臣譚鍾麟悉心酌議請自光緒三年四月起每月由藩庫於滿營五成月餉外暫發銀一千兩收入馬價借項二庫以其漸復舊制並聲明俟庫欵稍裕再議添給等因聯銜會奏仰蒙　恩准欽遵在案茲查自三年四月籌還起截至本年三月止已陸續還銀四萬九千兩分存二庫惟查滿營應補馬匹備存馬價歲修兵房軍器及紅白事接濟等項停支年久急須整頓需費浩煩而存銀有限不敷周轉仍不免顧此失彼若待籌還原額再行辦理下短銀三萬三千五百餘兩尙須二年有餘方能足額則曠日持久營務窳惰堪虞隨查陜庫情形仍未能較前稍裕惟滿營要務亦不得不力籌兼顧設法騰挪現經奴才克蒙額與臣譽驥復行籌議擬自光緒七年四月起仍由藩庫於滿營五成月餉外每月添撥銀一千兩連前准發銀一千兩按　共還銀二千兩收入馬價借項二庫如此酌量加增在藩庫陸續籌發尙不至十分竭蹶在滿營存銀速集俾將買備歲修接濟等項均得早復舊制藉有整飭全無仰懇　天恩俯念滿營兵丁艱苦准由藩庫於前蒙　恩准每月籌還銀一千兩外再按月添發銀一千兩連前每月共還銀二千兩以備各項借支實於旗兵營務有裨奴才等為整頓滿營公務起見謹全詞恭摺具奏伏乞　皇太后　皇上聖鑒訓示遵行再此摺係由臣譽驥主稿合併陳明謹　奏軍機大臣奉　旨着照所請該部知道欽此　○○楊昌濬片　再臣接准西寍辦事大臣福錕咨開據署寍縣知縣王裕謙署西寍鎭標中軍　擊余淸勝會　稱統領安西軍兼署鎭海協副將喻勝榮駐防日久熟悉邊情上年督勇興修鎭海堡城及由山丹至西寍橋路近又捐廉平治西寍之大小峽碾伯之老鴉峽谷各處險要道途工程甫經及半現在該副將聞訃丁憂例應回籍終制除咨覆並分飭遵照外謹附片陳明伏悸　聖鑒謹　奏軍機大臣奉　旨知道了欽此　○○都察院左都御史臣宗室麟書等跪　奏為奏　開請　旨事據直隸廪生潘修祚以謀殺匿兇延縱不緝等詞赴臣衙門呈訴臣等公民訊問據潘修祚供年四十七歲天津府甫皮縣人緣生族續修家譜生父舉人潘震乙秉筆以潘象忠本係庶出據實直書象忠懷恨光緒六年十月二十七日將生父截榖遂卽脫逃生報縣府明嗣聞兇手匿藏處處屢行呈催差役張雙成等臥票不緝生屢上控批縣究辦亦未伸寃等語餘與原量大略相同臣行查該廪生潘修祚控稱伊族續修家譜伊父潘震憶秉筆以潘象忠本係庶出據實直書象忠懷恨將父截殺伊報縣騐明差役張雙成等臥票不緝伊靈上控批縣究辦亦未伸寃等情控關　嫌慘殺承緝不力虛實亟應根究謂抄錄原呈恭呈　御覽伏乞　聖鑒訓示再據該廪生結稱在本俯及總督衙門各控告一次均未親提合併聲明謹奏奉　旨已錄　○○臣奕誴等跪　奏為奏　聞事現據景瑞與臣奕誴來函致聞工日已將有碍　神路樹株伐除只留營房樹株並未俟二十日臣等所奏吉期臣等伏查景瑞藉離開工吉期伐樹雖　與辦成案尙屬從吉為此恭摺奏　聞再臣奕誴今日起程赴工為世謹奏奉　旨已錄 
 
 

Page 5

 
 
○○奴才岐元跪　奏為城守尉因病呈請開缺調治恭摺仰祈　聖鑒事竊奴才據義州城守尉豐年詳稱現年五十九歲食俸二十七年前因兩腿感受風寒不時作痛經延醫調治稍愈詎今年入春以來腿疾益覺增劇不特步履維艱抑且精神恍惚實難當差呈請開缺調治等情當經飭委協領中和前往接署該城守尉關防事宜並飭據查騐豐年所患腿疾屬實加具關防印結呈報前來奴才查義州界連蒙古地持邊圍城守尉有管旂務訓飭練軍之責事務殷煩在於關緊要該城守尉豐年旣經染患腿疾不能當差自應准其開缺所遺義州城守尉員缺相應請　旨訊賜　簡放以重職守再該員豐年年力尙健將來病愈能否起用應由內務府查明辦理除咨報兵部內務府查照外理合恭摺具陳伏乞　皇太后　皇上聖鑒再副都統當陞前往各屬查看海口尙未回省是以未經列銜合併聲明謹　奏軍機大臣奉　旨該衙門知道欽此　○○定安等片　再據布特哈副都統銜總管諾們德勒和爾呈　總管沙堡布於本年二月間因病出缺奴才等卷查布特哈索倫總管富勒慶阿係該處達呼爾人前經借補索倫總管之缺聲明俟有達呼爾總管缺出再行調轉等因具奏奉　旨允准在案今達呼爾總管歲昵布出缺應將富勒慶阿循案調回本部落以符舊制其富勒慶阿所遺索倫總管一缺查有該處索倫正白旗副都統銜記名總管花翎佐領文成現年六十歲前次出征迭著戰功歷經統兵大臣保獎副都統銜花翎以總管卽補該員由軍營遺撤時領咨赴部　領引　見經　欽派王大臣騐看請照例用等因於同治五三月十一日覆奏奉　旨依議欽此欽遵在案茲查該員當差穩練嚴於管轄擬補授索倫總管員缺洵堪勝任部落亦屬相當相應請　旨俯准以文成補授斯缺俾重職守理合附片具奏伏乞　聖鑒訓示謹　奏軍機大臣奉　旨着照所請兵部知道欽此 
[蘇省撫轅抄] ○六月十一日提奏總兵吳安康辭行回滬　從九程夢庚辭回南渡廣局　知府陳福勴辭上海 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
