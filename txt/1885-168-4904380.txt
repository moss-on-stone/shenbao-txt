# 1885 - 168 - 4904380

 

Page 1

 
 
[四十二號畫報出售] [  申報舘主人啓]  
家奇幽險之境海外居多亞洲極南地方有柔物一部風土人情廻與中西不同該處陸居者名曰土民山居穴處專以獵獸而食水届者名曰海民　其泛宅一以捕魚爲業他若鳥道蠶叢鯨波蛟窟尤非尋常畫筆所能曲盡其妙兹倩能手分繪水陸兩圖以供衆覽閱是屬者若不啻親歴其境目　新人矣兩圖俱編入此次四十二號畫報准於本月初六日出售附送畫譜兩圖均係任君伯年所繪一係山水一係人物　致蒼勁雅韵欲流畫報仍舊九圖後仍附淞隠漫録圖說一則閱者鑒之此佈 
[招人經售申報書籍] [  申報館主人啓]  
本舘擬請貿易中人在香港經售申報在揚州經售申報舘點石齋二處書籍碑帖畵圖如有願承斯之者必須有上海殷實商家作保方可經辦此啓 
[皇清經解石印精本出書] [  點石齋主人啓]  
　　皇清經解全書爲儀徵阮文逹相國選刻解經各家書於學海堂計一千四百卷通志堂後又一鉅觀也咸豐丁已燬於兵庚申善化勞文毅督雨粤補刊之又續刻八卷共訂成三百六十册卷帙繁重繙閱較難携帶舟車尤多不便本齋不惜重價購得阮文逹初印善本付諸照相石印又取勞文毅續刻八卷補抄附入共計七十四家得書一百九十種訂爲二十四册分爲四函其原刻間有舛訛處敦請諸名宿精細核校附録卷末凡三閱寒暑而書成今於五月初二日出書定價每部十五元正海内經生知經解爲必俻之書而苦無至精至簡之袖珍本今本齋不計貲本程工則精益求精縮印則簡而又簡居則易於繙閱行則便於取携於重規疊矩之中得挈領提綱之妙以此問世更無並駕齊驅者矣好古家宜各置一編以俻稽考惟本齋所印無多恐不敷海内士林購取譬如逐鹿捷足者得尙其先覩爲快乎現已躉數售出欲購者請至上洋新北門外新昌泰行法大馬路南申昌就及醉六堂書坊面訂可也此　 
[經藝洲海出書] [  點石齋啓]  
　　縮本精選經藝洲海爲吳下常安室主人選定交本齋縮印工竣已久海内諸君咸來問訊爭欲購致而主人謹愼周詳將是書印成之樣重加校勘凡小有舛誤錯落必改正重印是以稍稽時日兹已一律告成准於五月十二日出售定價每部實洋七元不折不扣如有躉售者請至上海棋盤街福瀛書局面議其餘三馬路及法馬路申昌書畫室並各埠申昌號均有發售惟所印無多有志場屋之士勿以筌蹄視之而爲捷足者先得也特此佈告 
[稅務待平後說]  
　　有西友問余日子前者稅務持平之說何爲而作也余日稅務本中國之事今中國出口之稅獨見其重是中國設關非所以利本國商人而反使中國商人不得稍獲利益是天下之至不平事故不能嘿爾息焉西友曰子之說固善矣然以　之所聞則尤有甚焉者子之說抑亦尙有未盡之處乎余日唯唯請子爲我言之西友曰僕前者曾有友自廣東來友本無眷屬寓粤以商爲家者也偶購得綢衣料數件尙未縫紉適有要事至滬遂寘之行篋携以自隨欲至滬命匠成之聊以章身迨至關爲巡役所見指爲綢貨勒令報捐否則將坐以漏稅取去充公友遂照例報捐若干金比至滬不數日尙未及開剪又以他事將至漢行篋無可寄頓仍以自隨行抵鎭江則又被查出勒令繳捐不得已復從之然計其所費則此數件衣料價幾倍之旣至漢則亟亟令成衣匠赶製舍他事不問俟衣成而後及正事焉人間之則曰若再不成衣則將來由漢旋滬復由滬旋粤沿路不知再當納稅幾何矣僕聞友言不禁深爲扼腕奮然而起曰泰西各關斷無若此弊政而中國之關顧如是其操切苛刻不亦大不平之事乎友曰此等事猶其小焉者也泰西之設關也凡有益於本國者必使之便而易行輕而易舉雖他處所運到之貨猶必視其物之於本國合用與否如爲本國所必需之物則稅之也輕俾來源不至或竭惟他國來貨之無益於本國或有害於本國者則重稅之使以後勿再運至以凡利本國之商務而已中國則直與此意相反他國之來貨則有免稅本國之去貨决不能邀免此其理誠有不可解者矣度先時擬定稅則之時或者以西人旣來中國則凡西人日用飮食所必需之物運至中國者槪免其稅以示體恤商賈懷柔遠人之意詎西人所以爲日用飮食之需者一至中國華人皆爭先購致之盖人情喜新厭故亦屬常事洋貨來華競相購買西人遂以此爲生意計一年進口實不知其凡幾而皆得免稅使西人大獲重利而華人出口之物則雖貨物無多亦不能免絲毫之捐一切土貨固無論矣卽有此地運至彼地並非出口販往外洋而其稅亦必不能免故西人之利愈厚而華人之利愈薄在初定稅則之時或亦計不及此第此時通商日久洋務情形以及稅則例課當必有所洞悉而稅務尙依然如故不平者並無有人焉出而一持其平是則大可嘅也夫泰西土貨出口之稅亦有獨重者大都烟酒等無益之物不特非日用所必需而且足以爲民間之害酒則足以肇禍滋事烟則足以灼肺傷身以故獨重其稅使業此者有所顧忌而不至羣趨若騖是於收稅之中隠寓勿以無益害有益之意至若貨所常用物非害人則出口之稅靡不輕减使商人營運販賣可以獲利蓋貨物出口商人原欲藉此以博蠅頭若先於本國出口稅加重則彼運至他處銷售勢必加稅數於資本中其價必昻價昻則銷場必滯且於商人大有所碍也中國之定稅則者乃獨重於出口而輕於進口則是使華人不得與西人同沾利益然則中國商人又何怪其怨聲載道也余聞而瞿然曰若是乎稅務不能持平其有害於商人也實甚在西人幸得免稅則宜乎感　中朝之恩至於入骨矣而亦未聞有感激之言而中國之商人則其怨也如是蓋不得其平不但損焉者怨之卽獲其益者亦但視爲僥倖甚且以中國所定之稅例爲笑然則中國於此又何爲而不更變也乎近者中國新與法國立約粤西滇南均許通商諒山以北保勝以上定爲通商之地中國在彼設關收稅然則富此之時中國正當悉心釐訂將以前稅則之或有不便於商人者詳查審察取其有益於華商者存之有害於華商者去之如此則關務可以整頓稅則可以定準俾西人華人均沾利益一無畸輕畸重於其間卽不能仿泰西稅務揚本國以抑他國但能兩得其平則商人之獲益已多矣倘及此時而仍安於因循誤於苟且不更大可惜哉因再作後說以告中國之辦理關務者 
[兩釋纍囚]  
　　中法和局大定彼此所俘自應各釋昨聞官塲接有電音謂巴特納知照華官將從前法兵船拘 
 
 

Page 2

 
 
獲之華人四十四名一律放回内有廿二名係匯利船上所獲現己在鎭海釋放尙有廿二名係臺灣澎湖所掠前已送回西貢兹亦當與平安輪船上之弁兵一併交還因案牽涉之張老五等請亦予寛免至法兵及黑兵之爲華兵所俘者亦請查明送至北圻均交與法官兩釋纍囚禮也 
[俄人據島近聞]  
　　英俄和戰未定各自戒嚴英人佔據高麗之哈密墩海島等情均經列報前數日聞俄人亦有在高麗佔據海島之說昨復得東洋來信謂俄人所占在哈密墩相近與英兵旗鼓相當然則英俄未決兵爭而高麗先受池魚之禍甚矣國之貴自强也然而其說之確否則本舘不敢臆斷 
[河禁已開]  
　　蘇彛士河阻塞一節已列前報兹悉怡和洋行之裝茶輪船名格楞加里行至該河不能逕行停輪以待昨接到外洋電音謂該處業已開封船隻仍可照前遄行然則該船殆已展輪矣 
[退兵述聞]  
　　傳聞法兵之在基隆者已先退至澎湖再由澎湖退囘法國緣法兵之受傷者在澎湖就醫諸多擔擱故一時未能卽行也 
[外洋消息]  
　　昨日英公司輪船到滬帶來來外洋新文紙云前者孤拔旣占澎湖之後函逹外部大臣謂澎湖地方極好泊船最便法國當向中國乞得其地許法人在彼屯兵法外部大臣卽擬請之中國以越南之諒山高平兩處及其附近各地歸之中國以易澎湖然然下詳約已定約中並無此語想因中朝不允故已作爲罷論矣又云法廷現已决計召巴特納回國惟其續泒來華之公使則或係前使寶海或係李梅兩人中擇定一人刻下尙未定見也 
[沙答信息]  
　　此次英公司船來帶到葛布生于四月二十日所發之信其略云我從新加坡動身於十一日安抵沙婆加地方見華商開地公司所有布置一切俱臻妥貼刻下雨水亦足工人均極力播種所栽各秧已齊惟覺青葱可愛照此天氣冉越一月則種槌卽可畢事矣來信之大略如是該公司之總經理人知有股諸君必皆懸盼用特囑登報章 
[港中鬥案]  
　　香港西字報言初五日十二點鐘音港之廣東輪船碼頭有船上運起之洋布羅列岸上小工陸續扛抬時適有魚販船至埠亦在彼起魚漁販卽在岸邊之布捆上小坐小工見而揮之使去漁販不服先而口角繼而兩不相下各率其黨至街上互鬥鐵條棍棒勢如風雨儼臨大敵旋有十二人受傷爲巡捕所拘其中有三人傷最重已送往醫院其九人則俟解公堂究辦未知作何了結好勇鬥很豈若輩之性然耶何此風到處皆是也 
[委員抵港]  
　　粤省大憲前以中洗停戰派員赴越南曉諭諸將有數員事竣言旋此已列報兹閱香港西字報言未回之數員亦搭法國駐越總督李梅所坐之波羅未爾兵船由海防駛至香港季梅卽回法國而該員則當廣東云 
[沙船被撞]  
　　前日有怡和洋行之輪船名廣東由香港來滬初九日行至大戢山與沙船相碰沙船立卽撞沈内有一人淹死其餘則皆由該輪船救起帶回上海 
[靈柩將旋]  
　　法水師提督孤拔之靈輀聞將乘巴夏爾兵船載國法國惟何日展輪尙未定期也 
[都門談薈]  
　　慶邸自客夏掌筦各國事務後一切華洋交涉事宜無不專心研究故遇事動中窽要外人罔不心傾前日　皇上視閱馬射慶邸連射兩次六矢皆能穿札一時都下傳爲美談古人云有文事者必嫺武備其慶邸之謂歟○本月初一日　皇上至春霖塘黄幄内升坐寳座閱箭　御前大臣伯慶二邸步射畢克邸正在張弓挾矢之際適逢甘澍滂沱遂　諭御前大臣攺於明日再閱當由　御前大臣口傳此旨令各衙門敬謹預備云○日前有侍御十數員呈遞聯銜條奏略謂　皇太后　皇上未便前往南北海各等處一因　皇上年值冲齡正典學有成之日二因法人侵擾我疆關外沿海防務綦嚴刻下雖議修好尙未敉平南北海各處究不若宫内之謹愼三因各處防營需餉浩繁際此國帑不足又動工程不甚相宜云云若該侍御者眞可謂直言敢諫矣○本月初二日邜正　皇上由内出順貞門神武門走西隨牆門進陟山門仍至春霖塘黄幄閱視步射所有王大臣会衛官弁届時悉當預備○南府優伶每月初一日寅刻例應進　内聽候傳演日前由　内廷傳出初一日勿庸進内演唱可於初二日起至初六日止每日寅刻進　内聽傳云○初二日午刻掌儀司司員在西安門内光明殿閱看五虎棍二堂高脚秧歌二堂雙趙什不閑八角鼓太獅少獅幼童花鈸跨鼓杠子各種玩藝以備初四日赴　内廷潄芳齋在　皇太后　皇上前呈獻○倉塲侍郎奏請　飭下總理各國事務王大臣與德美駐京公使議將江浙海運漕米趕緊運津以便運通交納倘再延遲恐轉瞬盛夏炎暑熏烝漕米必生霉變有妨兵食云云聞此摺已交總理衙門妥籌核辦矣○去歲馬江戰後書生吳宗濂以條陳上之總署請以鐵路爲和事老購其料用其人藉作暗償法人之舉本館曾著微詞斥爲妄談時事繼聞署津海關道盛杏生觀察宣懷亦建此議致爲言官所劾此次中法開議細約時鐵道一事復申其說初以爲傳言之不足憑乃及觀中法全約則所載鐵道事宜不啻與吳君之條陳盛道之初議若合符節卽此一端可見當道之虚懷若谷從善如流而建議者之見遠識微亦有足多者矣○前報載某邑令納部民之女爲妾當被家屬告發等情兹悉其妾非良家女子實長安名妓某詞史也詞史色藝俱佳尤饒於資某於未補缺時企慕豓名多方結納託稱家無正室擬娶詞史續鸞膠詞史惑其言委身以事迨台𢀿後始尚另立門墻半世纒頭盡被傾筐倒篋四處打點得補某缺不謂旣綰銀符接眷至署詞史方悉後宫寔多佳麗已身實居第四于是懊悔不已屢占脫輻之爻并向某索還原資作下堂來去之舉某置之不睬詞史乃央至戚數人出作抱告控諸順天府署周大京兆廉得其情立卽撤去邑俟之任嚴行追繳近聞此案已可完結上游已派代理永清縣之謝明府錫芬署理斯缺惟某不免稍破宦囊略啖原告之口耳 
[牛庄紀聞]  
營口自春徂夏旱魃爲災二麥乾枯幾同薪栗近且河梁龜坼滴水全無雷軍門營中自四月望後卽令兵丁輪往東南距營二十里之老大水蕩担水供飮日久蕩水將罄軍門憂心如灼旣不能效耿恭之拜井出泉又不能學曹暪之望梅止渴遂先期齋戒於四月三十日延僧誦經禮懴躬率所屬員弁叩壇祈禱以冀速沛甘霖云○營巿大街長約十餘里老爺閣之東爲蓋平境西爲海城境其間生意以油爲大宗五年前廣隆棧已經荒閉去冬三和昌又被擠倒巿面遂爲之大衰數日前利順又以虧負停止江河日下識者無不慨然 
[清溪談藪]  
　　某甲向在如𦤎力法橋充司事一日公餘閒步見一家柴門臨水木槿成籬野草閑花　人欲笑其門庭亦精潔無纎塵遂信步入督見一娟好女子甲卽浼人爲蹇修詭彈雉朝飛一曲以示久求侣而不得也者女父母果受其聘且許贅於其家越一年甲賦閒擬南歸謀携女偕女父母初不可繼以旣嫁從夫無奈何乃自伴女以行而留其父代尸饔詎甲本無賴實不名一錢初欲以女爲奇貨旣見其母同來計不諧乃遇事爲難使不安于其室其母又知甲實使君自有婦者就使河東獅子我見猶憐而薄倖郎必致如白頭吟之終相棄母子因常相泣甲欺其弱日招狂蜂浪蝶入女室使小鬼頭春心暗動女不以爲意又以蟻媒相問訊女乃謂母曰人之無良一至於此不如先下手猶得自全因相與泣訴於公庭者三日桂明府賢父母也廉得其情謂此案不斷離終必爲匪類所賣因爲誦袁太史彩鳳隨鴉不如判而離之者之爲功大也便 
 
 

Page 3

 
 
當堂判女與甲永訣令隨其母大婦適其父聞信亦至一家環泣案下頌神明案遂結○某甲皖中士族也祖若父及其身皆作廣文家小康非朝夕不給饔飱者乃信管公明之說許其不家食吉遂襆被來石頭城踵某巨公之門將借箸焉某公適用事司筦鑰以小謹爲當道所倚任頤指氣使順承者無慮數十百輩甲自恃姻婭行以爲嘘氣成雲撒米作雪易與耳詎長史欣留大司馬門者三月不得見旣見但問陸士龍吳中長腰米價曲柄葫蘆此外默默若痴叔甲纔欲陳所苦則已顧而之他如是者三年甲不得已移簞瓢於陋巷爲人傭書以給妻子未一年某適爲忌者所中傷於是向之學嘷於籬鐫名於器者反擠之又下石焉有識者知甲非長惡逢君者流且有丈夫氣交引之過於哀王孫而進食遂不餒甲自述其緣起如此可見此粲粲者無一不從辛苦中來也 
[通屬盜案]  
　　通州泰興縣屬之三江營地方月初有某商船在此遇盜被刼銀洋一千餘元鄰舟見之代作將伯之呼該盜反戈相向致斃一人事主已赴縣報案矣 
[吳淞紀事]  
　　去秋海防戒嚴距淞鎭里許印家宅地方紥有營壘三四座勇丁出入紛若繁星幸各營紀律嚴明並無作奸犯科之事前晚四更時忽來匪徒十餘人口操楚音手執利刃蠭擁至印企梅家毁門而入家中祇女流數人拳縮如蝟不敢聲張當有工人阿桃出爲攔阻被盜斫傷額角肩腕正在拒敵間另一工人濳由後門鳴鉦喊救隣衆聞聲咸執農具往捕該盜見勢不佳紛紛逃竄並未弋獲一名印家亦未失一物然已受盡虚驚矣阿桃受傷雖重並非要害昨已赴縣驗傷請緝未悉能弋獲否也○四五兩月應由狼山總鎭楊春舫軍門巡緝外洋接辦之時因和議未成仍駐防所現在和局大定防務自可稍鬆遂于月初出洋統巡刻聞軍門在江北宋季港防次忽染微疴然吉人天相定占勿藥有喜也○前因游勇滋事經營務處會同縣尊剴切示禁無如若輩藉營壘爲逋逃藪終未凈絶根株日來依然滋事昨日吳邑尊訪悉其情復出示嚴禁并飭地保認眞驅逐如敢窩藏立將房屋封閉○前報列泰興巷橋集捐一節兹悉各舖皆踴躍捐助且有各大鋪不辭勞瘁徧勸輸捐行見集腋成裘大功不難告竣也 
[擬撈沈船]  
　　澄慶馭遠兩兵艦在石浦失事後經曾爵帥派金蔣兩員前赴該處設法打撈炮位等物兹聞已撈起多件惟船身尚在水中撈起殊非易易聞擬倩西人襄助需費甚巨云 
[預備閱操]  
　　劉謝兩協戎已回江隂防次定期閱看水師大操故帳下健兒無不枕戈按劍以待也 
[靈輀抵滬]  
　　禪臣洋行之格薩德楞輪船於昨日抵滬載有出使法國大臣許星使夫人之靈輀想不日卽當換船載回禾郡也　 
[變通辦理]  
　　英會審公廨昨仍停訊至各捕房所押各犯其無關緊要者槪予交保候訊至細故口角及東洋車礙路等事旣押一二日者已一律開釋矣 
[謂他人父]  
　　江北人吳某患病斃於同鄉人趙寳成之船上吳有侄名萬奎無力成殮思向妹夫何兆增商銀洋何亦無力因又知照副地保李錦堂及何妻至公義局求給施棺去後仍未成殮又至何處索洋以便扶柩還鄉何妻至此忽不認死者爲父投虹口捕房訴吳萬奎同船戶趙寳成及地保李錦堂等至伊家索詐等語捕頭飭包探王阿二往拘吳趙李三人據何妻言與伊等不相識我六歲時已喪父並未有兄捕頭又飭該包探至公義局問明向索施棺時何妻亦在場捕頭以吳等諒非憑空索詐飭一併送英會審公廨著何同妻投質及到公廨由值日差禀明黄太守飭均交保著吳趕緊成殮再行集訊據聞死者係何妻之母之拼夫故初時認爲父在後忽不認也 
[牽涉前案]  
　　平和洋行失竊駝毛後見丁鳳乍持駝毛樣兠買知卽失贓盤詰來歴初係開舊 
丁全泰轉託丁鳳乍者隨報捕根追將一起人送案由黄太守飭令暫押候訊已列前報兹聞孫陳等在押日久其弟兄乙兩等在外以此事實係丁鳳乍設計陷害他人甚覺不平前日在虹口地方遇丁扭毆并欲拖丁下船到縣喊寃適逢巡捕將乙丙帶至捕房丁稱被毆失去票銀五十兩金戒指一只至駝毛之案係平和行控告乙丙同訴前因捕頭飭包探王阿二查得乙丙扭毆丁鳳乍是實然丁並無打失銀票金戒情事捕頭總以乙丙等不應擅自拖人押候解訊 
[典夥被控]  
　　昨范永清偕妻張氏扭同昌典經手人陸允齋至上海縣訴稱光緒三年春間曾將錢三百六十千託馮子梅經手存與該典言明照黄起息立摺按月取利今春馮物故後小的持摺向收利息詎陸意圖吞賴扣住息摺屢索不還不得已扭陸前來求請究斷當經莫邑尊飭押候核 
[换洋遇騙]  
　　江北人某甲推車度日僦居南巿陸家浜左近歴年節食減衣積得青蚨三千餘翼昨晨持赴董家渡某錢莊兌換番佛議價不合旋卽持回當爲無賴某乙所見詢其是否欲以錢換洋甲答曰是乙謂我東人令我換洋三元爾如欲換請以通足錢一千一百二十文換一光洋甲以較换與錢莊稍覺便宜遂應之曰諾乙身畔取出英餅三枚交甲甲卽照數付錢隨偕乙持洋請某錢莊估看果係好洋甲卽持之而去行不數武乙忽唤甲回來稍待將錢檢數間忽稱爾錢有虧串兌回定遭東人斥責隨將英餅索還一轉瞬間忽又肯換旋卽將洋仍交與中負錢飛奔而去甲見乙情形惶急心竊疑之復將英餅赴該錢莊估看則均化爲銅質迨欲尋乙而已黄鶴高飛矣甲無可如何垂頭喪氣而返 
[法界公堂瑣案]  
　　日前張可明控吉祥街陳天一帽鋪欠錢一案訊斷情由均經登報店主陳竹如遵斷後又投案聲稱連年被夥徒張　 
金甫多方侵蝕帳目貨物均有不符太守着查明再核嗣陳遣抱董楚亭訴稱查得少去縀子一匹紅布二十匹併虧空錢六十餘千店夥朱殿英虧空錢三百餘千店務由張經手應張是問并呈繳第一期還張可明之錢七十五千翁太守詰訊張金甫并問爾由何人荐保張稱縀子紅布因欠勤昌米店銀洋抵於該店所有宕空之錢實有九十餘千已經保荐土湘泉調停除劃出七十千外餘亦理處明白朱現住英界六馬路係朱子仁保薦太守着張於下期邀王及朱并朱之薦保到案又諭董細查帳目并往米店詢問抵欵各人遵照去後董於上期投案呈出勤昌米店所開端節發票計洋五十八元五角有奇太守因金甫等未到特着往傳昨日集訊金甫殿英各遞禀詞陳仍遣董携呈帳簿太守問金甫爾之薦保人爲何不到答稱因陳不到故此不來太守謂此人何身分若是之大本分府特傳問話竟敢抗不到堂張稱伊云寔已料理清楚太守謂爾旣稱將貨抵與米店爲何又開發票答稱此貨尙抵不過所欠之錢故未作價太守謂且待再傳米店詰問隨又詰朱殿英認欠錢七十餘千太守謂伊控爾虧空三百餘千亦應邀同荐保到案今日爾等荐保仍不到來不能遽爾釋出着將金甫殿英帶回捕房交保以憑覆訊○江北人范四金借住八仙橋畔聲名狼藉人咸以麻皮四金呼之前日清晨在雙鳳樓茶肆左近調戯一女郎致失去銀簪一支其女卽奔回訴之父母當卽將其獲住解送公堂翁太守謂爾所攫去之簪好爲繳出尙可從寛本分府素知爾頗著惡聲爾敢抗違聽候嚴辦范供現在義錦戯園管門洋人家爲庖人並不取伊簪子太守謂此種頑徒不責焉知烔戒著卽押候嚴懲○前有董合興衣莊夥沈定邦私取店中衣服抵錢逮案之餘自認用洋五十六 
 
 

Page 4

 
 
元嗣由荐保之嬸氏繳過洋三十元尙少洋二十六元未繳因之仍舊管押業將兩月未有人保錢洋實又無力繳呈昨捕房將伊解案翁太守飭傳原告董遣夥管仁桂投案太守明白開導着沈出立票據俟有生意卽當赶緊拔還仍着其嬸爲中沈稱紫來閣茶肆主施嘉泰稍有戚屬太守卽着施同原告管仁桂帶沈出外立票沈又稱有鋪盖在店未取太守諭管給還○捕房解送陳玉山至公堂禀稱有酒醉洋人倒臥浦灘陳卽攫其身畔財物被車夫二人所見報由落差西捕拘進在捕房身畔搜出鐵小刀一柄一併呈案陳供本在吳淞營中爲火夫昨在清灘見車夫欲攫洋人之物偶被小的看見以致被誣刀亦車夫所拾翁太守飭管押兩日釋放○積竊姚吉甫混名小江西屢次犯竊遞回原籍近又逃回滬上仍以胠篋爲生獲案後管押捕房業已多月昨因染病沉重解送公堂翁太守着送縣辦理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[未付洪喬]  
　　厦門一島本係五方雜處自去歲法人搆衅臺島設防從軍之士往往先至厦門再爲東渡之計其間良莠不齊逆旅固無從辨認而輪船上落更有防不勝防者日前忌利士火船開赴粤東省城當有某總戎搭輪前往携有衣包内藏公文等件將至某大憲處投遞不料上船時被扒手竊去某總戎惶急萬分竟欲投水以殉旋被跟役阻止丁訒臣司馬聞知以遣失公文關擊甚大當卽勒差限緝一日三比務將原贓查獲捕役不勝苦楚將落馬湖之黨盡數獲案訊追落馬湖者專在海面竊物之號也當據供出伊黨並不竊衣包乃一武弁模樣湖北口音人所竊丁司馬卽着隨仝捕役至客舘中將武弁獲案一訊而服起出原札公文其餘衣服槪不深究盖該武弁亦係投軍營者因落魄他鄉欲竊些須盤費以返故里及贓到手見係公文要件大失所望意欲抛棄恐碍失主性命如將原件送還又不能貿然出首惟有暫住原所以待失主追尋故得原璧歸趙所謂盜亦有道也然關河跋涉者可不加之意乎 
[捉姦送縣]  
　　楚北人某甲向以修容爲業娶妻某氏青春二十有五僑居蕪湖西門外土地巷内婦素不貞與某砲船上勇丁某乙有私甲於三月中因病逝世婦與乙往來愈密毫無顧忌夫叔某丙窺破隠情商同類友諸人爲捉奸之舉初二夜乙又至婦處丙商與鄰人伺於門外畏乙之力未敢遽爾下手俟至天明婦與乙知門外有人各將衣履穿好然後啓鍵乙潰圍而出經丙等追至巷口將乙拿住隨卽拖回與婦縳在一處無異並頭之鳥比目之魚並將乙之髮辫剪下一時觀者若堵墻事聞於蕪湖縣當經鄒邑尊簽差飭提某丙及姦夫姦婦一併舁至縣署鄒邑尊適有要公經邵少尉代審先提乙上堂據供婦夫在日確曾與婦來往是夜則未至其家實被丙等誣捉少尉謂旣已認姦有何托賴喝笞二百板又提訊夫叔某丙供語含糊少尉謂汝係家長何得妄行捉姦且又在門外擅剪髮辫諸有不合喝笞三百板再提訊姦婦供稱已懷孕六月因夫叔欲圖價賣氏身氏抵死不甘致被誣陷少尹念其懷孕未便鞭責飭令分别管押聽候提集左右隣再訊當時大堂之外觀審者約有數千人無不服少尉斷案之公 
[雜劇偶語]  
剌目殺皮背櫈頂磚四進士兩將軍烏龍院白虎党五雷陣七星燈一疋布八件衣金光陣火燄山飛义陣滾鼓山五花洞百草山朱仙鎭白帝城打黄盖造白袍玉柄扇鐵胎弓鑌鐵劍珍珠衫拾玉鐲失金釵雙跑馬小放牛雄黄陣牡丹亭六月雪九更天蝴蝶夢狐狸緣雙龍會獨虎營北極觀南天門遊十殿趕三關遊地府上天台羣英會十美圖大嫖院小上坆演火棍打金枝落女店望兒樓跑馬賣藝遇龍封官水戰龎德火燒余洪绑子上殿探母回營抱娃進府打姪上坆楊四郎探母聞太師回朝劉二姐趕會天大娘補缸綺禪戯擬 
 
 
 

Page 10

 
 
   
 
 

Page 11

 
 
[光緒十一年五月初四日京報全録]  
　　宫門抄○諭旨一道録前○發抄旨十三道○尙書烏等奏爲請旨摺○晉撫奎奏爲都統因病出缺摺○又奏請補知府摺○又奏委署司道片○又奏委調署知縣片○直督李奏叅革管獄官拿問訊辦片○浙撫劉奏請給奬片○皖撫盧奏察看同知片○五月初四日内務府國子監正黄旗值日無引見○四川按察使游智開請訓並請假一個月○漕運總督崧駿預備召見○召見軍機游智開崧駿○發抄楊昌濬奏候補通判丁策勲補泉州府馬家巷通判奉旨吏部知道欽此○張之洞等奏請將駕船緝私受礮傷斃之儘先守備嚴廣齡議卹奉旨着照所請兵部知道欽此○龎際雲奏請將試用巡檢鄔同壽之母節婦林氏旌表奉旨鄔林氏者准其旌表禮部知道欽此○又龍陽令余良棟署鄔江令奉旨吏部知道欽此○劉秉璋奏應豁民欠錢糧並先追濫欵奉旨戶部知道欽此○又光緒八年分水災案内捐賑之道員温忠翰移奬奉旨戶部核議具奏欽此○又新城令周熙署永嘉令奉旨吏部知道欽此○又儘先都司梁連發留浙補用奉旨着照所請兵部知道欽此○陳士杰奏江北河運漕船全數入境日期奉旨知道了欽此○鹿傳霖奏清查藩庫完竣其逐案逐欵細册請展限三月奉旨戶部知道單併發欽此○又祥符令袁鎭南等署河内等令奉旨吏部知道欽此○又記名提督李承先督練永清四營並三鎭練軍奉旨知道了欽此○又道員薛福年等禀請將同鄉江蘇節婦旌表奉旨孫胡氏着准其旌表禮部知道欽此○○經筵講官兵部尙書臣烏拉喜崇阿等謹奏爲請旨事據刑部咨大學士會同刑部具奏光緒十一年正月初四日欽奉恩旨查辦斬絞軍流等犯分别减等軍臺官犯咨行兵部照例核辦等因一摺奉旨依議欽此欽遵咨行臣部核辦前來臣等覆查向來恭逢恩旨所有軍臺効力贖罪各員可否量予釋回或酌减留臺年分至期釋回之處由臣部開單具奏在案此次自應遵照辦理當經查照向辦成案移咨察哈爾都統將在臺廢員獲罪原案及到台年月並能否完繳台費造册咨覆臣部核辦並知照刑部去後今據察哈爾都統造具清册咨覆前來臣等查現在發往軍台効力之官犯張佩綸一員應照向辦成案毋庸開列並恩旨以後奉旨發遣之李春芳一員亦毋庸查辦其由部起解未據咨報到台之李續午一員俟軍台都統咨報到日再行辦理外至未經查明下落之蘇錦堂一員未經咨報起解之許如龎周星詒謝洲田福志蔣大彰賈文貴李石秀吕文經何如璋等九員員並在途脫逃之汪殿元周策勲索成曾昭仕等四員由管脫逃未獲之解魁元一員在籍脫逃未獲之李正鈞一員在配脫逃未獲之許懷清德馨許志耀奎英邊得勝賀永銘王勲春慶王得勝富昌李晳張九圍里善黎定攀邱瑞祥李振海張同纺譚飛麟吳蘭生興福周啓昌勝額圖榮陞杜振元成福張景堂杜光凱雙全哈逹洪阿等二十九員應另繕清單請旨分别飭催查拿外其應行開列之在台廢員沈仕元常春王輔清黄得桂廖得勝董家祥龍中清永平世第葆亨王定安閻文選王貴蔭鍾書臣孟傳金富景龍繼棟潘英章李郁華雙平德禄文裕謝翼清等二十三員臣等謹將獲罪原案及到台期滿年月繕具清單恭呈御覽如有仰蒙聖恩寛釋及酌減留台年分至期釋回之員應俟奉旨後由臣部行文察哈爾都統遵照辦理其不准寛減者仍交該都統於三年期滿時照例奏明請旨所有臣等遵奉本年正月初四日恩旨查辦軍台廢員緑由理合恭摺具奏奉旨已録○○暫署山西巡撫調補直𨽻布政使臣奎斌跪奏爲西安副都統在晉就醫因病出缺恭摺奏聞仰祈聖鑒事竊照新授西安右翼副都統齡海兹因自京起程赴陜沿途感受風寒觸發舊疾行至山西榆次縣之王胡驛益難支世奏懇賞假二十日進省就醫仰蒙允准在案嗣抵省垣臣卽親往看視見其病勢沉重當囑安心調治詎期醫藥罔效遽於四月初八日已時因病出缺身後蕭條極堪憫惜一切事宜已由臣妥爲照料擇日將其柩眷遣送回旗除咨西安將軍並原籍廂白旗滿洲都統外所有西安副都統在晉就醫因病出缺緣由理合恭摺奏聞伏乞皇太后皇上聖鑒謹奏軍機大臣奉旨知道了欽此○○暫署山西巡撫調補直𨽻布政使臣奎斌跪奏爲揀員請補要缺知府以資治理而重地方恭摺仰祈聖鑒事竊准吏部咨内閣抄出光緒十一年二月初二日奉上諭山西河東道員缺著丁體常補授欽此所遺潞安府知府係繁疲難兼三要缺例應在外揀選題調業經截缺咨部在案查該府勢控大行毗連河朔管轄七屬政務殷繁非勤能練逹之員弗克勝任臣於通省應調知府及應升各員逐加遴選非現居要缺卽人地未宜惟查有儘先候補知府劉鼎新現年五十六歲陜西大茘縣貢生遵例報捐直𨽻州知州指分山西試用咸豐十一年在本省勸捐出力保奏奉旨着歸候補班補用欽此同治三年六月初十日蒙欽派王大臣驗放十一日奉旨劉鼎新著以直隸州知州分發山西歸候補班補用欽此八月初二日到省旋因河防出力保奏六年七月初七日奉上諭着免補本班以知府儘先補用欽此應以奉旨後第五日行文按照限減半計算扣至同治六年七月二十六日作爲知府到省日期試看期滿奏請甄别堪以繁缺補用光緒三年在防出力保奏奉旨賞加三品銜欽此嗣於蕩平新疆案内出力保奏六年正月三十日奉上諭着俟補缺後以道員用欽此又因辦理晉省善後出力保奏七年二月二十四日奉旨着俟補道員後賞加二品銜欽此該員識力老成任事勤懇歴署朔平潞安汾州等府知府均能措置裕如以之請補潞安府知府實堪勝任與例亦符該員應繳捐免保舉銀兩已飭赴戶部交納據署藩臬兩司會詳覆奏前來合無仰懇天恩俯念員缺緊要准以儘先候補知府劉鼎新補授潞安府知府洵於治理地方均有禆益如蒙俞允該员係由候補直隸州知州曾經騐放之員嗣因軍功保舉知府今補知府銜缺相當容俟接准部覆再行給咨送部引見該員並無叅罰案件合併陳明所有揀員請補要缺知储緣由理合恭摺具陳伏乞皇太后皇上聖鑒謹奏軍機大臣奉旨吏部議奏欽引○○奎斌片再新授布政使高崇基遵旨入都陛見所遺藩司篆務自應委員接署查有兼署臬司兾寍道馬丕　樸直精强勇於任事　以署理所遺臬司篆務查有河東道丁體常清勤明敏心地慈良堪以署理遞遺河東道篆務查有甯武府知府俞廉三操履端廉志趨遠大堪以護理馬丕瑶現署藩司事繁責重所有異甯道篆務亦應另行委署查有太原府知府沈晉祥才具穏練事理詳明堪以兼護除分飭遵照外理合附片具陳伏乞聖鑒謹奏軍機大臣奉旨吏部知道欽此○○奎斌片再新授平陽府知府福志現已到署應卽飭令赴任以專責成又調署潞城縣知縣曹鑅現經調署沁水縣事所遺潞城縣知縣篆務查有調署黎城縣知縣劉鍾麟堪以調署遞遺黎城縣篆務查有沁水縣知縣秦炳奎堪以調署又翼城縣知縣陳燕昌調署虞鄉縣所遺翼城縣篆務卽以虞鄉縣知縣崔鑄善調署各該員均無叅罰案件據藩臬兩司會詳前來除批飭遵照外理合附片具陳伏乞聖鑒謹奏軍機大臣奉旨吏部知道欽此○○李鴻章片再據署西甯縣知縣錢慶培禀報監犯徐中於本年正月二十九日夜乘間越獄脫逃該縣先期赴省面禀地方事宜公出於正月三十日公回查徐中係因私拷在押賊犯郭進菖致傷身死擬斬監候彚入本年秋審之犯隨勘明脫逃情形提訊禁卒人等供係一時疎忽並無鬆刑賄縱情弊直緊懸賞購線嚴緝等情臣查監獄重地防範不容稍懈乃該獄官漫不經心以致秋審斬犯越獄脫逃實非尋常疎忽可此據藩臬兩司詳叅前來除飭查該縣錢慶培果否失事時公出未回另行照例叅辦並限嚴緝逃犯務獲究報外相應請旨將管獄官西甯縣黄史謝順保革職拿問提同刑禁人等至省卽飭臬司督同保定府嚴究確情據實擬議詳辦所遺典史現有應補人員應請留歸外補理合附片具陳伏乞聖鑒訓示謹奏奉旨已録○○劉秉璋片再查浙省光緒八年杭嘉湖衢嚴各府属被水成灾經調任撫臣陳士杰飭派員紳分投勸捐辦賑自八年五月起至九年二月止時將一截辛苦備嘗不無薇勞足録前經臣於查明辦理灾賑敗支各數摺内懇請擇尤保奬在案兹據厘捐總局司道查明尤爲出力之二區頂戴直隷候補道胡爐棻兵部郎中鄭受褀四品銜兵部主事軍機章京沈成烈知府銜候選知州前安徽建平縣湯鼎烜四品封職候選鹽大使林鳳岐等五員均擬請交部從優議敘江蘇分缺先選用訓導沈錫光擬請加匣子監典簿銜附案詳請奏將等情前來臣查該紳等或分途募捐或按戶查賑均能竭盡心力勞瘁不辭合無仰懇天恩俯准分别給奬以昭激勸理合附片陳請伏乞聖鑒訓示謹奏軍機大臣奉奏該部議奏欽此○○盧士杰片再勞績保歸候補班同通州縣人員應於到省一年後察看考核奏有分别煩簡補用歴經循辦在案今查有儘先補用同知錢應豐自光緒九年十二月初一到省之日起連閏扣至十年十一月初一日止又候補知州張克華自光緒七年三月初三日到省起至四月二十二聞訃丁憂前一日止計在省候補一個月零十八日又自十年五月初六起復回省之日起連閏扣至本年二月十一日止前後扣足均試看一年期滿應甄别據藩臬兩司會詳前來臣覆查該員錢應　穏練勤明堪以留省補用該員張克華才具明敏堪以煩缺留省補用除咨部查照外謹會同雨江督臣曾國荃附片異陳伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十一年五月初五日京報全録]  
　　宫門抄○旨一道録前○晉撫奎奏酌議兵制擬仿照辦法摺○又奏請再子展緩軍政片○署晉藩馬奏恭報署理藩篆日期摺○將軍慶等奏爲奏聞摺子○五月初五日理藩院鑾儀衛光禄寺正白旗值日無引見○惇五謝伊子載瀾賞穿黄馬褂恩○睿王等盤查縀庫覆命○慶陞等謝賞二等侍衛恩○内閣奏派騐放之王大臣派出肅王烏拉喜崇阿許應騤周德潤○召見軍機○○暫署山西巡撫調補直𨽻布政使臣奎斌跪奏爲酌議晉省兵制擬就額餉數目並裁兵節省餉需仿照直𨽻章程設立練軍恭摺覆陳仰祈聖鑒事竊查前於光緒八年十二月二十六日奉上諭兵部奏請飭裁各省防勇確核兵額一摺等因欽此前撫臣張之洞因綠兵疲弱非解絃更張不足以資整飭並以口外七廳跨有漠南新通商路荒地日闢宜屯重兵請添設歸化鎭挂印總兵合通省共設四軍馬步一萬六千人然通年需餉九十六萬有奇浮於額餉者五十餘萬深恐餉重難行始有歸化暫緩設鎭之議通省人設三軍計馬步一萬二千人通年需餉七十一萬二千餘兩亦較額餉爲多奏奉諭旨交部議奏嗣准戶部咨稱議覆晉省酌攺營制擬令另議餉章一摺光緒十年十一月二十六日具奏奉旨依議欽此查抄奏内開四軍需餉較多自以攺設三軍爲上策原定三軍餉數實比緑營例額增至五十萬九千餘兩萬不敢於例定之外驟增鉅欵開天下踵行之漸該省緑營餉數向係减成開放今當練兵自應將減成之餉規復原額擬請將該省例定之俸廉餉乾公費米折並本色米豆等項實銀五十五萬三千餘兩准其全數動用推例定餉銀此三軍練餉少至五十五萬九千餘兩必須另議餉章方可舉辦相應請旨勅下山西巡撫會同南北兩鎭妥爲籌商按照練軍章程可裁者裁可減者減儘此例支銀米各項另議餉章奏咨到部再行會議等因咨行到晋臣遵卽分咨兩鎭並督同司道妥爲籌議伏查緑營額餉本極幾微塘汛零星尤爲散漫欲修武備自非盡破故套槪加足餉未宜轉弱爲强前撫臣所請選練武兵實足袪弊振懦特慮庫藏支絀鉅欵難籌是以連爲二議第二議請立三軍曾於摺内聲明若再求節省或减兵或減餉非仍憂饑困卽備禦空慮於事實無所益原定應練之兵與夫應需之餉固已審愼至三無可再减也兹部臣核定准照三軍而以餉數仍逾例額行令另議餉章原以此事爲經久之圖一經核准卽屬常年制欵設有不繼必致貽誤將來自應殫竭設籌就餉攺練因查原定餉章不惟較湘淮營制大加核删卽比直𨽻練軍章程亦皆從儉今欲於無可核减之中力求撙節惟有將原擬步隊每營合官弁兵夫共五百九十一員名攺爲每營合官弁兵夫共五百五員名原擬步隊每旗共三百五十八員名改爲每旗共三百六員名原擬馬隊每營共三百四十一員名攺爲每營共三百二十八員名原擬步隊正兵月支銀三兩馬隊正兵月支銀三兩三錢均攺爲月支銀三兩此外亦量爲裁減按現攺之數仍照三軍核計通年共需廉俸餉乾銀六十三萬一千八百餘兩雖較前撫臣原定餉數歲可省銀八萬餘兩而比之額餉則仍增至七萬八千餘兩其暫留三軍之守兵共四千名及各廳州縣酌留外委一百五十員歲需俸餉六萬兩上下尙不在内且更易舊章事同創設他如建置衙署修造兵房製備軍械勘畫汎地用欵極爲繁鉅綜核晉省財賦以前數年出入計之籌備此數原不甚難自上年秋冬以來疊次加撥各餉並籌備海上兵糈出欵歲增數十萬度支匱乏支絀時虞若必勉强舉行遽使歲增常欵不惟無以持久卽目前己覺難支是欲策自强先憂自困實非微臣之愚所敢出者也惟是綠營積習錮弊已深若以籌餉維艱不思有以整頓勢必日形頽廢臣因與兩司鎭道再四熟商計惟沙汰老弱簡練精壯酌裁冗員删併塘汛規復餉額綜核盈虚就額餉以練制兵節虚糜而歸寔用庶集事較易而成效可期查通省額兵合省標兩鎭共馬步二萬一千七百六十七名上年裁太原鎭馬步兵二千九百三十六名兩次裁大同鎭馬步兵一千二百七十八名本年復裁省標步兵一百四十六名先後共裁老弱兵四千三百六十名現在實存額兵一萬七千四百七名晉省原有練兵親軍營馬步隊一百五十人步隊左右二營馬隊一百六十人同字馬隊五旗並臣就裁兵之餉續練步隊二營馬隊一營均在額存兵内挑練人數旣未齊一餉項亦有參差擬就原有各營照此次核减營制餉章删裁添改歸於一律仍請添練親軍馬后五十名馬隊二旗步隊二旗北路馬隊一營酌添數十名改爲馬隊二旗計省標設立親軍馬步合隊一營步隊兩營馬隊一旗太原鎭設立步隊一營馬隊二旗步隊二旂大同鎭設立步隊一營馬隊一營馬隊七旗計通省共立馬步合隊一營步隊四營馬隊十旗步隊二旗除去官弁人夫實練馬步兵四千一百二十六名歲需餉乾銀二十六萬三千六百餘兩扣除底餉及本折米豆之外通年實需練餉練乾銀一十七萬五千餘兩卽以裁兵所節之餉並額餉减平均請留備應用計尙不敷銀一萬餘兩俟奉准後再行酌裁冗員删併塘汎尙可節省俸餉銀一萬八千餘兩以之抵補不敷約可餘銀七八千兩從前省標練軍馬步營並同字練軍歳需練餉約及十萬係在營務善後欵内彚案造銷本省兵餉照常支放現擬營制合新舊練軍統就裁兵所節之餉及額餉减平辦理無庸再於營務善後欵内開支所省旣多於事亦有實際至北路情形較爲吃重前撫臣摺内已詳言之是以此次裁南鎭之兵較多並於北鎭多練騎兵以便馳騁實亦形勢使然其未經挑練各兵仍留原營責成各營將領實力勤操至看守城池倉庫護送緝捕諸事宜悉照依舊則僻路冲途處處有備不致遽患空虚馬步練營應用營哨各官先儘實缺再參用候補人員以期得力仍各刊發木質關防俾照信守長夫暫行從闕遇有征調或支車輛或給夫銀以及出省加餉均照前撫臣前奏辦理謹將所擬辦法列爲六條另繕清單恭呈御覽如蒙俞允臣卽照現定營旗現擬餉項一律裁改以便訓練成軍此外惟樹軍馬步一千二百餘名北軍馬隊五百名皆係客勇本省旣有練兵則該兩軍自宜裁遣惟馬步練營大半新集技藝未熟士心未齊急切尙不足恃且邊朔荒遠游民屯聚日多特以懾於兵威未敢思萬一之逞歴任撫臣固屢以爲言臣於九年秋間親往查邊尤所目覩擬請將該兩軍暫留晉防俟一二年内練軍一律精强再由新任撫臣酌度情修奏明遣撤其餘未盡事宜俟舉辦後再行隨時陳請除將核减餉章並裁兵裁官各細數咨部查照外臣爲練兵節餉固圉安邊起見是否有當理合專摺具陳伏乞皇太后皇上聖鑒勅核部議施行謹奏軍機大臣奉旨該部議奏單併發欽此○○奎斌片再晉省應辦光緒三年八年兩次軍政經前撫臣張之洞奏請展緩奉旨允准在案臣接署後准部咨催本應照例舉辦惟查晉省現值酌攺兵制擬設練軍甫經具奏尙待議覆其間缺冗員零星塘汎亦經聲請量爲裁汰歸併若於此時舉行軍政將各營將弁紛紛調省考騐必致有曠職守且鉅典攸關實未敢草率從事合無仰懇天恩府准將光緒三年及八年兩次軍政再予展緩一俟練軍裁攺事宜辦理就緒卽當分班調考併案辦理臣仍當隨時訪查如有庸劣之員卽行據實叅辦斷不敢以軍政展緩稍涉姑容以仰副聖主整飭戎行之至意理合附征具陳伏乞聖鑒謹奏軍機大臣奉旨着照所請兵部知道欽此○○署理布政使兼署按察使兾甯道臣馬丕瑶跪奏爲恭報微臣署理藩篆是期叩謝天恩仰祈聖鑒事竊臣於四月初一日在兼署臬司任内接奉署撫臣奎斌行知以布政使高崇基遵旨陛見所遺藩司篆務委臣署理隨於四月初九日交卸道篆准高崇基將藩司印信文卷移交前來當卽恭設香案望闕叩頭祈領任事訖伏念臣俻員山右洊陟監司臬事兼權涓埃未報藩條暫綰兢惕彌深晉省值灾寖之餘藩司有旬宣之責以培元氣在選牧令而惠閭閻以裕餉源在節虚糜而清交代兼之關北歲飢待賑省南谷賤傷農安輯拊循尤爲緊要如臣檮昧深懼弗勝惟有力矢愼勤倍加策勵遇事禀商署撫臣奎斌並仍循布政使高崇基成規盡心辦理斷不敢以暫時權篆稍涉因循以期仰答高厚鴻慈於萬一除俟河東道丁體常到省再行交卸臬篆外所有微臣感激下忱理合繕摺叩謝天恩伏乞皇太后皇上聖鑒謹奏軍機大臣奉旨知道了欽此○○奴才慶裕松森阿克丹跪奏爲欽遵吉期恭請神牌敬謹安奉奏祈聖鑒事竊恭查福陵隆恩殿應修工程前經奴才等奏請飭下欽天監選擇吉期恭移神牌於東配殿安奉嗣准欽天監敬謹擇行本年四月初二日庚午宜用卯時移請神牌吉等因咨行前來奴才慶裕松森阿克丹親詣神牌照例先期演禮謹遵欽天監奏准吉期卽於四月初二日卯時率領執事各官恭請神牌於東配殿敬謹安奉所有奴才等恪遵吉期恭請神牌安奉日期理合恭摺奏聞伏乞皇太后皇上聖鑒謹奏軍機大臣奉旨敬悉欽此 
 
