# 1889 - 348 - 4905990

 

Page 1

 
 
[賑銀解浙] [  申報舘協賑所謹啓]  
　　啓者本舘刻又籌集賑銀一千兩解往浙江會同文報局散放惟車薪杯求無補大局而氷霜交迫災民不特飢腸欲廣抑旦蔽體爲難蒿目時艱苦無善策所望仁人君子大發慈悲慷慨解囊多多抑善則生死人而肉白骨功德實無涯矣泚筆及之　九頓首以請命 
[賑物求售] [  申報舘協振所謹啓]  
　　本舘自籌辦賑捐以來屢承諸善士以書籍珍奇助賑亷泉分惠感泐五中現計積有剡原文鈔十部金綱經墨　一部漢玉　一隻壽字中堂一林士女中堂一軸泰西美談一部津門雜記一部原揚萬年宫碑玄秘塔碑銘靈飛經三種石印七十二家評註楚辭一百册邃懷堂詩文全集十一部伏望諸君子慷慨解囊速臨購取庶幾楊枝一滴得以灑遍蒼生乎 
[墨寳巨觀] [  申報館協振所謹啓]  
　　兹有京師隱名氏念江浙水災飢民困苦特用上品宣紙一百幅遞求諸大名公法書或屏或聨大小不一龍跳虎臥蔚爲巨觀現托本舘恊賑所代爲出售悉數充入賑捐計對聨每副洋銀半元堂幅五角此係助賑價特從亷諸君子欲廣種福田并得墨寶者尚其移玉惠臨隨意選購乎 
[戒訟] [  此稿未完]  
　　甚矣訟之終凶也雖有當訟之事可訟之人終弗若勿訟之爲得也無讑帮使主唆串揑攀扯架詞聳聽熬刑圖賴種種刁健狡詐之不可以逞其私臆也卽使分所當爲義不容諉不得己而至於訟亦當再思之三思之苟非戴天不共之仇沒世不忘之怨則寍負屈含寃苟且隱忍渙然氷釋無介於懷我何尤乎人人何尤乎我仰視青天肅然無雲豈非人生一大快事哉顧斯言也少年喜事浮躁輕妄之徒或且不以爲然也必待其熟諳世故歴練人情而後知斯言之的確平允有令人心領神會而不自知者焉何也盖斯言爲居家者言之非爲居官者言之也居家與居官異居官者身膺民社責任地方凡匹夫匹婦之不獲其所者苟有所聞有所見雖未嘗控告禀訴亦必爲之申理焉昭雪焉除暴所以安良懲一可以儆白非僅爲匹夫匹婦計也若其以控告爲多事以禀訴爲刁風積案如山不准不理被告漏網原告　寃則游手好閒不安本分者皆將起而滋閙闖禍矣爲虺弗摧而成蛇養癰不治而成患貽害流毒可勝言哉居家則不然爲其地方公事起見則自有董事爲之區處主持雖掩耳不聞熟視無睹可也至於切已之寃剥膚之痛驟而訟之於地方官欲得仇人而甘心焉官固不得以刁訟健訟目之也然旣而思屈抑者不過一已怨憤者不過一家逆來而我自順險至而我自平又何寃之必欲白何痛之不能忘乎况仇人旣已得志於今日又將逞志於他人異時任意妄爲肆無忌憚自罹法網遂蹈刑章其受報之速被禍之慘當更有甚焉者又奚必自我發之若其貽害與否流毒與否此地方官之責非我之所敢慮皮也已此居家所以異於居官也顧我之爲是言也非曰以德報怨出於矯激之爲也亦非曰以公忘私深於學養之功也實見夫少年喜事浮躁輕妄之徒投隙啓釁一開訟端膠葛牽連牢不可解卒之家傾產蕩業敗人亡悔之已遲嗟其何及誠有可悲可憫者矣當其始也或挾嫌於豆羹簞食之間或抱怨於談笑語言之際未必有深讐宿怨而必欲訟也迨蓄　旣久而間有可乘頓起波瀾借端風影不暇問所訟之事爲何如事到官如何坐實將來如何斷結以爲訟之則陷之於罪致之於死以大快吾意不知問官就事論事關係匪輕旣不可模棱結案供詞狡展又不能澈底追根不得不躭擱拖延苟且懸宕積之數十年而騎虎之勢不能下快馬之鞭不能收監禁看押桎梏鞭笞于証株連追拿質訊者不知凡幾無論所訟者之終不得直也卽得直矣在被告祗坐以應得之罪不得於本罪之外更有所加而原告則一切衙門使費自門吏刑書差役地保及拖累之鄰里親友其能樽節減省以從事乎甚至其父母妻子伯叔兄弟與拖累之鄰里親友有不勝其辱不勝其苦氣憤憂慮疾病死亡者其亦嘗念及之乎所謂一朝之忿忘其身以及其親者此也吾故有感於是而爲之戒曰雖有當訟之事可訟之人終弗若勿訟之爲得也試以陜省撫憲之京控原告審盧狡展據實詳陳一摺論之四五年來各省紳商士民叩閽京控之案層見疉出登諸邸報初意其冐罪犯威上逹天聽必有所不得已也不意解省發審訊實覆奏大都已結之案未釋猜疑復思翻異未結之案妄圖搆陷藉快偏私耳至陜省漢陰廳民吳正勳之所控者則尤異焉其爲未釋猜疑復思翻異乎非也其爲妄圖搆陷藉快偏私乎非也推其意原其情盖雖未結案實已訊明誣告事虚反坐罪重禁錮旣久脱累無從另起風波冀寛囹圄此吳正勳所以京控也 
[本館接奉電音]  
　　昨由京友電傳上諭二道敬謹譯登○十一月二十六日奉上諭直隸止定鎭總兵員缺着徐邦道補授欽此同日奉上諭李鴻章奏查明秋收歉薄請蠲免租銀等語直隸靜海縣境内淀地本年收成歉薄若將應征租銀照常征收民力實有未逮加恩有照所請以紓民力餘着照所議辦理該督卽刊刻謄黄徧行曉諭務使實惠均霑毋任吏胥舞弊用副體恤民艱至意該部知道欽此 
[揚城火警]  
　　本月二十三日天將曉時揚城北柳巷董公祠後坡下某姓平房失愼烈燄飛騰光燭霄漢居民從黑甜鄉中驚起火已蔓延幸地近城河取水甚便經各水龍星馳而至吸水澆噴卽撲滅共燬瓦屋草房四五家皆係窮苦小民值此嚴冬棲身無地殊可憫也至起火聞因某姓老媪畏寒烤火燃着被帳所致云 
[楚督行程]  
　　新任兩湖總督張香濤制軍由滬乘招商局江寛輪船泝江上駛本月二十三日更定後旌節抵皖省中文武印委各員均詣躉船　迓制軍命船主鼓輪上駛开不停輪仰見廉介自侍不欲累沿途供帳也至二十四日辰刻駛過九江鎭道府縣遊守等員均在招商碼頭投呈手版杳帥傳見之下略叙寒温隨卽展輪上駛云 
[禾中小誌]  
　　本月二十五日係嘉興府宗太守之夫人設帨良辰在郡文武各官咸往祝嘏宗太守以年歲荒歉概不舉動屬員送禮者一概璧謝亮節高風時罕見○李觀察到禾暫寓精嚴寺内與宗太守會商一切聞係奉崧撫憲札赴江蘇採辦賑米云○前報平湖縣解閙荒人犯四名來郡前經宗太守提訊兩次仍發嘉秀監禁内有彭阿倍一名年祗十七據云二房祗此一子經平湖紳十五人聨名具禀籲請保釋經宗太守批斥不准保釋 
 
 

Page 2

 
 
[火夫被毆]  
　　德國汽船名威時麥者屢有毆打華工之事以致水手入等紛紛辭歇曾紀報章現在水手雖已統換日人而生火者仍用華人五六名二十日清晨該船由上海開至長崎裝連煤斤下椗後有火夫頭李某等扛一受傷人至領事署喊寃楊星坦都轉立卽升堂訊問據李某供稱受傷人係夥伴姓韓名順桂寗波舟山人今日船纔到埠二鐵　名嬲而鈎囑令息火夥伴應聲將火盖好二鐵管又來問火曾息否復至生火處探看見火星未盡滅熄卽扭韓姓髮辮拳脚交下經人勸開　忽持木棍痛毆以致頭面及身上　受重傷不能行動務求大老爺伸寃云云都轉聞供畢親自騐看一過見韓順桂頭上傷痕多處血漬淋漓　李某等退出靜候備照會派捕領李某打受傷人赴德領事署德領事詳加盤詰李某供答如前遂派人提二鐵管到案一面簽字送受傷人入醫院治傷俟傷痊再行判結該船當夜仍駛回上海二鐵營卽經釋出然在醫院每日病費須給二元二鐵管之辛俸尚不敷用若再罰鍰自知力有未　此後當不敢冉肆凶横矣 
[東瀛雜錄]  
　　日本大浦一隅冋爲局賭淵藪自經領事　禁後此風頓熄日前聞有在船主處爲庖人之某甲與某乙至大浦某丙處效劉盤龍一擲千金之戲旁人從而和之興頗不淺接連兩晩事爲領事訪悉不動聲色書片紙致其船主西人亦有禁賭之例將該庖人關閉船中不許越雷池一步知其事者遂引以爲戎惟是年關伊邇游手好閑者不免藉抽頭以漁利長崎租界雖屬偏小而有廣馬塲新地大浦三處領事之耳目恐有難週是不得不預爲之計也○西歴本月九號駐紥日本各國欽差齊向日政府催促改正新條約已第二次催促矣據英國欽差之意日政府業經展期於來年二月十一號舉行掉約現在距期尚不甚遠可以靜待惟屆期務須實見施行不可再有延緩云○九州鐵道會社擇於本月十一號開駛輪車通咨各地先于九號由博多至久留米一路開車試行是日會集賓客排列汽車數輛載衆賓及雜餉自博多開車經過二日市原田田代鳥棲各停車塲羣衆歡呼燃放烟火以示慶祝及至久留米人民聚觀者尤衆千歲川兩岸扶老携幼若男若女大都延頸觀眞有如水如雲之盛路口用緑葉黄菓結成門三座中門搭高臺演戲見車飛馳而至歡聲雷動當在停車塲以酒飯饗衆賓杯盤旣撤整列各車由千歲川北岸開行歸途見停車處人頭如蟻依然不散及到博多遠近人民咸着新衣不期而會者奚止千萬小學校生　整列唱祝祠更以糕餅蜜柑雜投踰時總辦高橋君向客車逐一騐看畢欵衆賓以西洋酒肴迨席散鐘聲已晩矣○本月九號午前東京特發電報初六日下野之日光白根山噴火又十號來電云上命三條總理大臣專辦内大臣事而以山縣内務大臣調任總理大臣此外内閣大員尚有二三更調也 
[安慶官塲紀事]  
　　候補府孫詞臣太守經沈仲復中丞札委辦理蕪湖土藥局及洋務保甲等局太守奉礼後不日卽束裝就道諏吉供差○皖南鎭史念修鎭戎由蕪湖乘坐師船於本月十七日抵省城蓋有軍營要務須與撫憲面商也○前任四川永寗道李仲仙觀察於本月十八日行抵皖坦拜謁各大憲皎觀察籍隷合肥爲原任甘肅甘凉道李季荃觀察之次公子客歲丁太夫人之艱回籍讀禮此次在皖小住旋即遄返珂鄉○現辦運漕厘務候補府知府史蓮叔太守經阿嘯山方伯檄委署理和州直隸州知州○候補縣沈季賢明府經阿方伯牌示委署霍山縣不日卽檢點行囊輕車就道矣 
[邗上官塲紀]  
　　二十二日南掣楊司馬來揚公幹二十三日堤工總辦吳柏莊觀察由秦郵工次來揚周分轉曜委泰屬查水勢差朱鹺尹廷樑委解捐欵赴寗 
[巴峽猿嘯]  
　　宜昌府沈太守舉行府試刻已告竣隨於十二日發長案○鮑春霆爵帥之次公子在李傅相署中從師受業已閱兩年日前附彝陵輪船至宜昌暫寓萬福樓旅邸閲數日卽取道入川○某姓老媪孑然一身積得銀數十兩一日經人介紹借給於人閲數夜娼忽出外不歸至次日天明有人見其淹斃街後小塘内嘻亦奇已○日來米值又昻因米船到埠甚少也○本月十五日清晨彝陵輪船開住漢皋宜昌鎭及鹽局蔣陳兩觀察野三關藥土局總辦魯刺史附之而往同赴省垣盖迎接新任制軍也○邇來銀賤錢貴市中多用鵝眼小錢聞因湖南長沙府有一典鋪陡被回祿之災當本三十萬千照例卽須賠補以致現錢搜括淨盡價值爲之陡昻也 
[江西近事]  
　　上游各屬本年茶油豐稔以致油價驟跌每百斤只售足錢六千之譜云○十月初旬以後多晴少雨天氣温和雜糧皆慶豐成菜麥又堪下種但求天公做美此後莫令雨雪載途則商賈農工皆欣欣然有喜色矣○日前省垣米價每石加昻五百文近因天氣晴和米榖源源而至是以每石已减去二百文云○金陵大憲委員來江購榖携銀十餘萬兩皆須換取制錢一時銀價驟廉每兩僅值錢一千四百之譜鷹洋則每枚不及一千文爲近年來所罕有說者謂洋貨鋪將銀辦貨由錢售出至此竟獲利無涯云○近日省垣各鹽鋪獲大利益蓋因每引鹽六百斤價銀十九兩數錢連包索走滷每斤有十八兩之多以近日銀價計之買價每斤祗四十五六文而賣價仍五十六文於是鹽鋪之黠者暗中放秤每斤重至二十兩及二十四兩一時生意暢旺較别鋪之每斤十八兩者不啻數十百倍云 
[營口述聞]  
　　初三日午前十一下鐘瑞雪紛飛凍合玉樓光摇銀海至下午三下鐘已積雪八九寸次早晴日當空微風不動天氣轉覺和煖積雪旋卽消融矣○柴米價平平惟近日因各棧鋪爭買高粱屯積以致紅糧價稍昻○封河以後本街爭買糧石加以蘆州繭綉大賤山東幇齊心收買銀價爲之驟漲 
[松江鯉信]  
　　某甲家居西關外登龍橋以薙髮爲生娶婦某氏年近三十略有姿色與隣居打桶近某乙有染甲偵知之驀於某夜人靜更深偕朋輩破扉直入乙逃避不及致被綑縛赤條條一絲不掛歴三四點鐘之久有好事者私相擬議謂得孔方兄出而介紹何慮不瓦解冰消乎而甲殊忿然作色曰余雖託業卑微斷不能以黄白見誘置我於泥淖之中終其身戴此一頂緑頭巾衆乃啞然而退少頃倩人解入婁縣署張邑尊提乙訊究喝令鞭　一千枷示頭門婦亦掌頰二百發官媒收押○婁縣監犯吳某與鄭某不知有何嫌隙互相毆打鹽犯劉某等代抱不平將吳痛毆喊聲逹於戶外捕廉聞之急往呵禁若輩置若罔聞依舊手不停揮捕廉不得已請琴堂提出訊究各笞二千惟鄭係久監之犯向尚安靜從寛笞責四百 
[鄂垣官報]  
　　十一月初二日升補漢陽縣禮智巡檢錢寳書赴兩院禀知任事初三日委辦坪坊厘局卽用縣回長廉禀見赴兩院禀謝留辦一次候補縣余吉雨自招賢保中局回省禀到謝記功酌委藩憲牌示麻城縣丞吳保藩隨州州判楊光杰蒲圻縣港口巡檢葉根新沔陽州沙鎭巡檢李鍊成黄岡縣倉子埠巡檢韓百揆麻城縣鵝籠巡檢殷廷瑜維田縣多雲巡檢馬負圖各員缺俱飭回本任黄岡縣陽邏巡檢事務詳委圻州大同巡檢李德悦蘄州大同巡檢事務詳委本任黄岡縣陽邏巡檢藏潘臣俱調署初四日委辦鸚鵡洲竹木厘局候補同知羅金壽禀見赴兩院禀謝留辦江陵縣沙市巡檢符秉忠工竣奉飭知回任赴兩院禀辭初九日候補縣塗應驤奉首府委赴蒲圻縣提案赴兩院禀知初十日候補縣謝元祖禀見奉藩臬憲委讞局學習差赴兩院禀知署理漢陽縣典史陳遇春赴兩院謝委並銷查崇又三四鋪差楊光杰吳保藩殷廷瑜俱禀辭　任藩憲牌示鶴峯州判員缺飭准補之方文瀚赴任十一日葉根新禀辭回任十二日漢陽鎭高鎭戎禀辭赴田家鎭巴河簰州巡閲水師新授湖南臬臺沈廉飭晉祥來省赴兩院禀到見陳遇春禀知日事新授湖南綏靖鎭吳鎭戎鳳柱自京回省十三日候補道吳奉委督脩鍾祥縣堤工赴兩院進見謝本　利川縣徐嘉禾候補縣王奎照俱奉委赴鍾祥堤工隨同辦理事件禀見謝候補縣曾衍勳赴兩院禀謝奉漢陽府飭 
 
 

Page 3

 
 
知繁簡揀委優缺一次候補縣何葆修奉委讞局帮審差禀見知十四日藩憲牌示蘄州知州飭本任之封蔚礽黄梅縣知縣飭本任李毅俱回任 
[九江剩詰]  
　　今年各省水旱成災民憂凍餒無論窮鄉閙市宵小皆易滋生事端九江關道李亦青觀察思患預防於上月遴委各員分往廣饒九南稽查保甲現各委員已次第回潯據情禀覆聞各屬保甲頗稱妥善而以德化縣金雨卿鄱陽縣胡理卿二明府尤爲認眞辦理云○江北小池口每有無賴之徒就庵觀寺院設立賭攤上月經某紳爲之嚴禁月初某日拿獲某賭徒薄罰了事而賭徒心尚不服邀約羽黨冀復前仇紳亦邀聚多人列陣以待後經某武生調處得免忿爭云 
[夏口雜言]  
　　漢口善堂林立人皆樂善好施每屆隆冬貧民皆挈眷而來支搭蘆蓬俾得日饜雙弓米二次旣飽則男子傭工於水木作或更小本營生婦女爲人澣濯縫紉或結伴而挑野菜孩子則或賣油菓或賣甘蔗花生每歲如斯至春始去本年天降淫雨四野成災所有敦實安善從善從仁惠滋道生等善堂外約共十餘處均於十一月十五日開杓施粥其賣籌給粥等事無不率由舊章聞須施至明年二月十五日始截止云○西人賽馬已記報端二十二日本係馬夫爭賽而西人之餘勇可賈者復追風逐電以奪錦標有知者謂瑞記華記兩洋行俱獲上賽云 
[入苙無期]  
　　皖垣東門内某中家中畜猪二口本月二十日忽然失去四處尋覓蹤跡杳如旋往街巷鳴鑼謂如有人收留者謝洋四元知而報信因之覓獲者半之嘻我見有失去小孩而鳴鑼尋訪者矣今乃以訪孩之法訪猪何其愛物之心竟同於愛子耶 
[體恤電生]  
　　中國自設電綫以來所收電報學生幾於盈千累百電局因其各有身家歴經優給薪水以資　贍無如學生多係少年不知甘苦往往得錢濫用罔顧家計大負培養之初心督辦電報盛觀察體恤周全特飭各電局扣留各生半薪分給各該家屬俾顧其家已將示諭登列今日本報告白以便週知從此各報生自能節用不致害及身家各家屬得領半薪庶可藉資養贍觀察之軫念寒微直與辦賑同一不遣餘力其功德豈有窮哉其福報豈有量哉 
[欵賓停讞]  
　　登萊青道盛杏蓀觀察因公來滬暫駐法租界電報總局昨有西員投刺并讞觀察請英廨讞員蔡二源太守陪賓太守因飭知捕房停公一日 
[下鄉會哨]  
　　浦左一隅上海南匯二　接壞汊港紛歧盜賊易於出沒南邑侯袁明府移請上海縣派船巡緝約期會哨等情曾紀前報昨日爲會哨之期裴邑尊帶領皂快捕通班差役於清晨登舟往白蓮涇與袁明府會哨一次又因山林塘某當鋪托某航船寄洋五百元被光蛋刼去報請緝拿邑尊俟會哨事畢順道至被刼處履勘情形冉行飭捕緝拿云 
[縣案彚錄]  
　　土雲祥喊控丁朗山誘賣女兒一案曾紀前報前日經帮審委員詹明府升堂訊究王稱小的現在患病丁勸小的收洋五十元了事且言女兒並不爲娼小的因此求請銷案丁稱王之女兒係小的友人所娶今由小的勸令再出洋一百五十元以一百元給還王氏夫族以五十元歸王收領事已理明叩求鑒核明府以事旣理明着各具切結完案惟王氏如係賣娼則當惟丁是問○俞書麟與張錫林合充船埠後張裝運漕糧浮領水脚避匿在外事田俞料理明白及張回申向俞算帳不明俞遂投縣控張盤踞滋擾當經裴邑尊訊明情節飭張與俞核算帳目再候訊斷前日經帮審委員詹明府升堂訊究俞稱此案已由王研香勸小的出洋三十元給張了案張供從同明府飭令各具切結完案○丁阿桃因誘姦逮案訊責枷號　日丁乘間毁枷脱逃被看役追獲解案經詹明府訊究之下飭令釘鐐枷號看看役小心看管毋任兎脱○汛捕夥孫小玉因閘北某紅坊失竊一案訊責管押前日詹明府升堂訊案時汛捕魏德求稱　下冬防嚴緊可否將孫開釋俾得帮同小的辦公明府准之飭將孫父該汛捕帶去小心辦公如所管境内或有竊盗之案緝捕不力則惟該汛捕是問 
[英界公堂瑣記]  
　　曹福興向卜光和索欠爭毆由三百十三號華捕拘至捕房捕頭以錢債非所經理一併移送公堂蔡太守諭令押候訊供察斷○婢女冬蘭訴稱主人劉姓凌虐不堪求恩超豁蔡太守飭暫發棲流女所以候訊核○某號華捕見郭阿水楊阿六貧病交加躺臥路側因之舁送公堂蔡太守令值差傳諭送歸棲流公所醫養 
[法界公堂瑣案]  
　　鴇婦朱謝氏稱小婦人在新街開設花烟館日前有揚州人萬鈺偕湖南人三四名來吸花烟兩次後萬欲串同女兒小金珠逃逸女兒不依萬竟欲糾人强搶因此喚捕拘押萬之岳母李劉氏訴稱小金珠係小婦人親生之女前在揚州失去本月二十五日偕萬來申尋見朱謝氏竟强爲覇阻不許領回葛同轉謂朱謝氏曰爾女爲何不來答稱　在外間同轉着朱謝氏暫退傳金珠至案問堂上所控之一男一女爾可相識否答稱　曾來家吸過兩次花烟問伊何姓合稱姓張屢囑小婦人偕逃小婦人不允伊言欲來强搶同轉復詰萬曰小金珠所供爾曾聽見否萬一味胡言同轉判與李劉氏各掌頰一百不管押捕房半月諭令朱謝氏赶緊將小金珠擇良婚配不准賣娼○工部局收捐洋人送同順燭店主金頌考到案控其不付捐洋金供稱小的租屋一幢每月房金四元照算應捐捐洋一元之謂該洋人欲收洋一元九角有奇則是連比隣空屋亦令小的　捐矣洋人稱空屋前曾由金租住現旣退租何不及早說明目下票巳繕就請着照票付洋葛同轉謂金曰此次爾須認虧些下期定當減讓金言日前已往工部局禀過同轉着帶下俟交捐洋然後開釋金卽繳案洋一元九角二分而退○金利源碼頭巡丁楊康齋以俞桂林等數人在富有輪船挖竊艙内棗子獲住送案請懲包探禀稱小的查得俞前曾犯竊捕房留有照相葛同轉謂俞不思改過判笞責一百板荷枷一月發碼頭示衆　法人阿三控前九香戲園主孟七沈韻秋等租賃戯衣押去四十七件求卽究追孟沈同供本年六月間阿三將戲衣收去小的至今尚無生意前據阿三言明欲將戲衣一併售與小的計價洋四百五十元約定今日憑中至同春樓定議不料其忽至案控告葛同轉據情商諸祁繙譯官復問阿三是否衣己定價約于今日妥議阿三稱此項戲衣確思出售惟價尚未諧再多二百元可　售去矣孟沈同稱伊不肯賣亦應早說庶幾小的可籌措洋元交還欠欵同轉謂所欠之欵終須理楚答稱求恩寛限於十二月杪付清同限轉半月内付洋如違提究○張顔氏訴稱小婦人有洋銀二百五十元囑泰山堂藥店内醫生石楚江代還欠欵不料石竟將收清據匿起葛同轉向石研詰石供稱　的與該氏姘識已七年有奇矣現伊另姘陳姓將小的抛諸腦後小的尚有紅木桌椅物留在伊家同轉謂爾係衣冠中人竟不知羞恥乎著父人保出將收清據檢呈如違究辦○老虎灶主唐渭元訴稱昨日有向做紅黑籌之賭徒徐阿榮凌阿元等六人來啜茗與薙髮匠口角徐足穿快靴自稱探夥因之鳴捕送案葛同轉謂徐曰爾屢次受懲目下尚不改過乎遂判令笞責三百板荷枷二月凌等責二百板荷枷一月○小客棧走邵裕生訴稱口前毛寅生來借宿兩宵竊取棉被二條而去毛呈上當票兩紙供稱實因無奈將被質錢九百文現有小洋八角自願料理葛同轉將小洋八角交邵領去自行贖被毛押捕房七天○巡捕拘護鄭家木橋擲骰賭錢之朱阿五送案請辦葛同轉問現在是處有多少賭臺各稱日三只小的在江北阿狗處同轉令笞責二百板荷枷一月○前報列徐嘉觀控保大茶葉店主俞大旺欠洋二百八十五元昨晨復投案訴稱蒙飭理處至今尚未結算俞供稱董事出門未返叩求寛限日期葛同轉謂爾不思調處在外逍遥實爲可惡着押候交妥人保出赶緊清理○新泰昌洋行周麗泉控被章小村買絲虧空蒙着交保出限期理楚豈知章所邀之人皆是流氓欲囑到烟舘結算等情故此投案　請究追同轉　章曰屢次容爾保出仍不肯屬實請人調處着卽管押爾速請妥當人定期知照巡捕飭包探同往核算 
 
 

Page 4

 
 
[節錄來信]  
　　一邑一鄉之中偶有災荒得紳士起而救之籌賑辦捐無非爲救災濟困起見但能悉心辦理一秉至公固不得譏謂多事也今年浙省水災紹郡山會蕭　邑前有人出爲辦賑投函本館並附章程及各經董姓名第一名爲李君守常閲之不勝欽佩因卽備錄於報并付覆函繼而又接天樂夏君來函謂各殷富先行墊款等語尤爲災民欣慰無比亦照錄之乃昨忽有李君守常來信謂前事竟未之知殊堪詫異李君本非素識前信究亦不知何故急索解人不得兹將李君來信節錄左方以質之知其事者啓者弟自夏間赴皖適於今月望日返里得展華函捧誦之餘曷勝駭異據稱前以敝地賑務曾以函逹台端未識此緘出自誰手繼又遞閲報章知者辦賑章程首列弟名復閲後報更有夏葆翁等交收捐洋九千餘元披閲以還如痴如醉不啻身在夢中此等揶揄不識屬於誰氏繼又思登報諸君如趙君姐抃兩耳均聾現在杜門養疴不預時事他如婁君克輝曁舍弟家培兒姓輩昌恒昌雅等皆處館他出而趙君沅者爲祖忭夫阮尚年幼讀書之數人者皆弟所素習亦弟所素知現均歴詢所由皆云並未聞知何敢妄希善舉而其他諸君則非弟所得稔也伏思賑恤災黎其肩甚鉅此必才望兼優之紳董始能措手其間弟輩鄉僻細民不敢僣預山會蕭三縣之公舉楚誠不能非不爲也伏望推念鄉情亟早刊報申明以讓大善士操量皷以起應不勝拜禱之至專此佈覆順請德安[  鄉愚弟李守常具十一月廿一日泐] [  鄉愚弟李守常具十一月廿一日泐]  
[來啓照登]  
　　本所經募第一次匯解今托硤鎭久大錢莊附撥海寗各處善局棉衣二千件粥米二百五十石各善士台銜並指助何處俟月報申明時際嚴寒用卽匯解先代災黎叩謝[  寓滬海寗公所同人謹誌]  
[賑務彚登]  
　　昨奉查賑諸君來函謂蘇浙災區太廣望賑孔殷宜速籌欵接濟以救燃眉等語接閲之下焦慮莫名荷蒙孟河費君繩甫募寄賑洋一百二十元徐州道署湖上覺公賑錢六十千另代募錢十七千共銀五十二兩公善記三十五元安孚號代募蕪同醬坊念四元連各戶共六十七元蕭山韓仁壽堂三十三元黔南葉君在東二十元政和縣刑席陳君福康二十元連勸募共四十一元常德府屠品祿齋來錢二十千并代勸募共錢七十千岳州釐局淮海後人十六元周君愼之求父母病愈十二元十齡女淑珍三十二元又滬南葛君學塏函云十六晩比鄰失愼蒙諸親友力助得免於災理宜設筵申謝凶念災民凍餓特將筵資二十元移賑爲親友種福以表微忱囑爲登報以上諸君仁恩義舉均以救濟爲心或出慈懷或因孝念雛齡淑女亦憫飢寒感謝親朋移資作賑代領之下欽感殊深况蘇浙災民親受其澤乎作善降祥可立而待上海四馬路高易籌賑同人陳德　等識 
[有招余赴天成茶園觀劇者辭不往答之以詩]  
　　朅來日日新丹桂無爲　　一曲工今日曲終人不見豈宜重問斗牛宫有人研得三升墨泥我親書七字聨省識歌塲頻變換無多陳迹易成烟[  高昌寒食生漫草]  
[松濤劉丈德配余太孺人於己丑孟冬仙逝哲嗣馨山與余爲莫逆交謹賦一律以當輓歌]  
　　塵寰謪满竟西歸回首當年事已非感逝忍聞莊叟歎承歡無復老萊衣緑窓幼女腸應斷白髮慈親涙　揮薤露歌成空裝望高風淑德世間稀[  莫釐情天彌憾生稿]  
[蘇省撫轅抄]  
　　十一月二十三日候補同知熊艮瑞禀知奉臭憲委辦清訟事宜差指分江蘇試用巡檢陳喜樹安徽人禀到據報江蘇候補縣丞翟鑾芳于十一月十三日省寓病故 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浦東高行鎭二十二保耆紳公函告災乞賑來書照登]  
　　敬禀者耆等世居浦左生長海濵素欽山斗之尊特切雲霓之望伏維　欽大人先生並諸大善長大人古道克敦仁心爲質和風春扇無不切之痌瘝湛露秋濃尤得周乎遐邇用敢不揣冐昧籲懇仁慈敝處爲海浦東之念二保東連海岸西接浦濵地旣與城廂各保之不同俗遂與饒沃諸鄉而遠異藉田中所產爲養生甚矣吾鄉民之依田以爲命也而旱乾水溢已逢連歲歉收以致十室九空常見饔飧不繼然民情縱形拮据猶可東扯西支苦苦以敷衍度日而孰有甚於今歲之凶荒哉今歲自夏交秋頗有豐盈氣兆不料於七月廿八日起狂風大雨兩晝夜方息禾棉已半損傷矣乃復於八月廿四日起霪雨綿綿四旬不止低處旣一片汪洋高處亦無不淹沒花朶盡爛稻粒皆芽吾東鄉花稻登塲唯在八九月之間而已當此緊要之時而天偏降之災殃以盡奪下民之所恃而今而後生計索然可憐千萬戶丁男子婦此號　彼啼飢壯者旣不能飽食以勤操作幼者亦不能含哺以保成人勢在垂危曾蒙府邑兩尊同臨查勘詳報秋荒側聞上游各憲一格是拘僅准歲歉則是鄉埀斃之飢民未必能獲皇仁之帑賑雖有積榖等項可發而杯水難救車薪現屆北風凛冽凍餒交加乏食缺衣命在旦夕夙墓大善長數千里外之飢寒而無分畛域况敝鄉離善長駐駕之所僅一浦之隔而反漠然坐視仁者當不其然爲敢縷述情形以代爲林林者請命也伏祈大善長大發慈悲俯憐民命或給棉衣或撥捐欵或設粥廠俾災黎得被扶纊之恩又免柺腹之苦不啻起死人而肉白骨也果蒙金諾頒惠鈞函或寄交高行鎭集義社董事顧澤堯陸行鎭董事陶德懋均可臨書盼禱不勝激切待命之至浦東廿二保耆民倪樹勳黄振邦金國明徐耀豐顧秉彝張萬春王錫齡顧錫之朱秀中朱振良王錫卿等謹百頓首以叩 
[月泉賢友將遠遊之閩詩以誌别并請諸大吟璮和]  
　　忘機自信更忘形顧曲逢塲眼獨青知有盛名稱海國愧無佳句畫旂亭此時離緒振懷醉何日清詞側耳聽同是天涯又分袂萍蹤飄泊感頽齡[  海上忘機客待定草]  
[昨在惜紅處得讀晩霞牛紓懷大著敬次元韻奉和二律錄請方家郢政並呈桂丈點鐵]  
　　一識荆州面暌違又幾秋丁亥秋惜紅生招飲與君同席寸心時景慕壯志羡遨遊異成欽　度君白暹邏返滬良朋寄别愁桂丈兩次以詩寄懷昨朝吟大著知已泊歸舟 
落落嗟難合誰能識此心襟懷同北海聲價重南金雄辯驚流俗高風繼醉吟子期如可遇快撫伯雅[  湓浦舊游生求是草]  
[上海四馬路盤記恊賑公所經收餘上賑捐十一月初一至廿四日第二次清單]  
　　晋和寶莊來漢口永祥莊諸善士洋一千元袁介堂規元一百兩寶順莊諸善士王十元恆裕公號義茂和號德生義號三戶各廿元長崎宋一帆來毛子簡募敦仁堂胡慈和願減自已費用保佑家門安康廿元沈明久廿元昇昌裕號泰記號湧記號退思居鼎泰號五戶各十元徐自銘俞子常豐記號陳禮華四戶各五元正記號敦記號胡權記福昌號顧連生五戶各二元以上十六戶共洋一百廿元七二六合申規元八十七兩一錢二分○無名氏無名氏同生合三戶各洋十元古默明經氏一元又銅洋一元無名氏銅洋十元又銅一元○以上共收英洋一千一百四十一元規元一伯八十七兩一錢二分銅洋十二元十一月廿五抄 
 
 
