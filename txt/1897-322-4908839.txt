# 1934 - 322 - 4908839

 

Page 1

 
 
[添印白紙玉堂字彚出售] [  圖書集成局啓]  
　　本局向印玉堂字彚久已風行海内惟所印均係竹帋現在添印白紙紙張格外潔白裝訂亦極精工每部計二本碼洋三角竹帋者仍碼洋二角欲購者請至三馬路申報館及申昌書畫室購取可也此佈 
[新印大字本子書二十二種增附鶡冠子告成] [  圖書集成局代啓]  
二十二子爲秦漢古本文筆深奥稽古之土靡不涉獵行于世者以杭州局刻本爲最書惜卷帙繁重定價甚昻寒士力有未逮徒興望洋之感近時坊間所行石印本字跡細若蠅頭全部僅八百餘頁今二林齋主人覓得初印善本倩本局用大號新字排印成書以公同好體例悉照原壽計共二千四百餘頁用潔白連泗紙印釘精工裝成三十六本每部實洋四元此書旣便誦讀更便舟車惟所印無多遲則恐難應命蘇州綠蔭堂上海文瑞樓蕪湖汴梁文苑山房出售 
[申論德兵占據膠州灣砲臺事]  
　　德兵占據山東省膠州灣砲臺一事本館已譯登報牘且一再箸爲論説不厭加詳矣本月二十六日又載所戕之德教士二人爲德國派赴山東行教之恩聖主教所轄本月初七日行至某處忽被歹人戕害其時駐京之德國使臣方南下游歴由揚子江以逹湘鄂諸處及回上海卽聞信入京而德廷已電飭查辦此案德吏乃電致水師提督立調三兵船赴膠州灣將三砲臺占據至滬上西字捷報無端牽涉升任四川總督李鑒堂制軍謂制軍任山東巡撫時素不喜與外人通此次或有所指使云云此則無稽之言不特華人不信卽識解明通之西人亦必一笑置之目爲讕語何則制軍位高望重旣荷朝廷之簡畀豈有平白地指使歹人肇禍以貽君父之憂者卽使不顧君父之憂而他日查明肇事之由制軍交得而免於罪戾故我知其决不出此惟是制軍平日確守舊法前曾出示勸人不必習泰西文字語言西人惎之故當有事之秋卽乘間而作此言隂思中傷之以免日後辦事諸多棘手也特是各省閙教之案通商歴五十餘載久已數見不鮮我朝廷一視同仁未有不速緝兇人從嚴懲辦者同治庚午年天津一案爲最巨經曾文正維持調護卒能以玉帛易干戈誅兇犯二十餘人罔有肆赦此外如同治八年揚州府甘泉縣民人毆傷教士是年四川酉陽州團丁殺斃教士焚燬教堂同治十二年四川黔川縣毆斃教士凡有兇犯無不立正典刑至前年夏間福州匪人殺斃入山避暑之女教士數人辦理尤爲迅速彼時各國從未有勞師動衆之事而中朝法律具在斷不容兇惡匪棍爲漏網之魚蓋以各國所立約章皆有保護教士教民之語至德國和約第十欵則謂凡在中國者或崇奉或信習大主教旣耶穌聖教之人皆全獲保佑身家其會同禮拜誦經等事槪聽其便故朝廷懷柔備至决不任其無辜被害必從速爲傷者死者伸寃也且今之加害於德教士者歹人也或爲强盜或爲棍徒一經拘獲刑求自必水落石出於地方何與而突將　臺據而有之乎猶憶辛卯春今俄皇倪格爾第二爲太子時游歴至日本大津有自稱壯士者突掣手槍行剌幸得甲乙二車夫擒獲免於受傷日廷亦惟將行剌者懲之一面俯首謝過從未聞俄人因此而興師問罪據其巖疆前年李傅相與日本伊藤氏會於馬關議訂戰後和好之據日本兇徒小山豐太郎卽小山六之介猝然行剌致受重傷日廷亦惟慰問再三將小山科以無期徒刑此外不聞有所措置然猶曰交戰之際事起倉皇耳乃光緒甲午閏五月初八日我出使俄國大臣今湖北藩司王芍棠方伯之春回至法屬西貢埠黑暗中突被前與同舟之甲乙二人開槍轟擊傷及左腕西貢法員不聞有慰問之語不見有緝捕之文至翌日啓行船主及西友問視榻前方伯猶以遇物碰傷等詞相掩飾若某年華傭之居美國洛士丙冷埠者被士人羣起殺斃復縱火焚其廬業産蕩然屍骸載道美廷惟是給銀撫卹并未獲兇徒而懲之已革北洋水師提督丁汝昌初次帶兵艦游歴日本長崎被日兵殺害水師數名雖經我國延担文狀師滔滔辯論亦惟以撫卹了厥事日本人福原尾本二氏在上海城内刃斃華人沈關福陸春江觀察堅持不下日廷祗定二兇手以有期徒刑以我華之歹人戕西人則從重懲治如此以東西人傷我華之星使我殺害我軍士民人或以東人而傷及西國貴人則僅重懲之而已抑撫卹之而已甚且有置之不論不議者天下不公之事孰有甚於此者乎德人苟一自反焉當亦心平氣和不特不必占據我砲臺且亦無須齗齗與爭惟一任中國之懲兇謝罪而已矣更何必孱以師船守其要隘以致小題大做遽失數十載之邦交耶抑又聞之去年西人喧傳中國已與俄人立有密約中有一條謂議定將山東省之膠州海灣爲俄國駐兵泊船之所將來俄國建站設營及在岸上蓋造兵房建廠儲煤悉從其便今一旦此灣爲德人所占俄何爲而竟袖旁觀之手絶不出一言以沮其謀豈眞如西報所云德人先與英法俄聲明此事歟誠非局外人所能揣測者已 
[總署電音]  
　　某西字報館接華本月二十六日京師來電云德人占據膠州灣砲臺後山東巡撫李中丞飛電入奏旋得總署密電令靜候德人舉動若何至此事總須在京師商議惟兗州戕害教士之歹人切須從速緝捕嚴定罪名目下在京各官方因此而大爲憧擾也 
[德報之言]  
　　華本月二十六日倫敦來電云德京柏林城波斯脱報言德兵占據膠州灣後無論中朝若何調度務須久占此間目下核定建造冬日屯兵之營以免餐風宿露云 
[日人用間]  
　　某西字報云傳聞日本人由高麗釜山以逹韓京之處設法防備俄人每有日人裝作高麗人散播浮言使高人蓄怨於俄不相附合嘻日人此許誠左矣高人素無信服日本之意豈能聽浮言而卽與俄離心乎 
[裁兵節餉]  
　　客有自京都返江西者語諸本館采訪友人云邇年各省緑營練勇防營各兵士耗餉日重積弊日深樞廷及户兵各部臣洞悉情由迭次奏奉諭旨嚴加裁汰今已議定緑營兵江蘇江西安徽山西三省各裁汰三成廣東廣西二省除同治年間已裁三成王成外又裁汰二成甘肅一省除河州西寍暫緩議裁外餘則裁汰二成陜西從同河南一省分二年裁汰三成山東一省分五年裁汰五成四川一省除光緒十年已裁一成外上年又續裁一成自本年始分六年裁汰三成福建一省裁汰一成或二成不等浙江一省裁汰一成至五成不等直隸河南二省所裁練軍不與焉至防軍則江西省統裁汰二成浙江新舊防營共裁汰七成直隸一省舊有淮軍宏字等十一營各裁汰一成并裁汰何軍門永盛所部砲隊一哨湖南一省裁汰挺字右營一營靈南一省裁汰新募之志字左營一營河南一省裁汰豫字等三營並嵩武軍三營川川一省裁汰舊勇一千六十餘名及新健一營福建湖北二省各裁汰三千餘名安徽一省裁汰一千八百餘名及清淮軍五百二十名吉林一省裁汰弁勇辰未共一千四百餘員名黑龍江一省裁汰鎭邊軍 
 
 

Page 2

 
 
一千五百餘名江蘇廣東二省各裁汰新舊防勇一萬餘名刻下已咨明各省飭將所裁及留存各兵勇花名清册彚造送部以便查核每年節省餉需若干 
[接路述聞]  
　　鐵路公司曾擬由京都齊化門接至東陵爲皇上謁陵及春秋兩季王公大臣致祭之便刻因需欵甚巨須俟明春方能定奪云 
[火車减運]  
　　户部坐糧廳寳李二部郎前在天津老龍頭奏設官卡凡上火車貨物均按三厘抽税自立卡後客商貨物多不欲上火車仍歸河道轉運兩月來火車少進車費六萬餘串近日東關棧房頗有起色各棧積貨如山 
[運茶便易]  
　　北通州訪事人云東關薩寳實泰昌益利均係俄商洋行歴年採辦茶箱皆由天津裝船運通缷棧再由棧雇駝運至張家口交納兹因京津鐵路暢行三棧茶箱擬俟明春後由天津裝火車運京雇駝由蘆溝橋轉運至張家口道路平坦旣便且速刻已在京都永定門外購地建造房屋矣 
[倫敦大火]  
　　華本月二十六日倫敦來電云某日本京忽肇火災焚去漢姆塞爾路九雲路衞而司路以及倪格爾司大市集房屋行鋪盡成瓦礫之塲附近各街亦遭延及核計所失約值英金四百萬磅 
[七濠火警]  
　　鎭江采訪友人云此間對岸七濠口爲榖米薈萃之區本月二十五日之夜更魚三躍警鑼亂鳴起户視之驀見西街萬道紅光高燭半天未幾各善堂水龍紛紛馳至吸水狂噴萬斛銀濤從空飛灑七濠總保甲曁城守營汛弁皆高騎怒馬飛駛而來斯時勢已燎原莫可嚮邇又值北風猛烈捲地聲雄以致火趁風威益復興高采烈少選火毬飛射至南首德大雜貨店熊熊毒燄四面延燒男啼女哭之聲慘難入耳直至東方旣白其勢始得稍衰然已焚去草房瓦舍一百六七十户查起火之由聞緣某土倡在家吸食阿芙蓉膏所致倡夙饒姿首近已年華老大擬欲如花褪紅之嫁浮梁商有某甲者鶼鰈情深儼如伉儷顧皆染烟霞癖每於宵深人靜一榻横陳吐霧吞雲樂而忘寢是夜不覺漸入黑甜鄉深處遂肇此災比及好夢驚回冐火衝烟而出早已頭焦額攔面目黝黑若鬼薪矣慘哉 
[武林火警]  
　　杭州采訪友人云本月二十六日午後四點二刻鐘時忽聞警鉦四起急出户探之則各義集水龍方整隊出門如飛而往惟聞路人互相絮語謂火起於中扇子巷某姓家未幾水龍卽陸續遄返想已火滅烟消矣 
[武闈告竣]  
　　金陵采訪友人云武試合式各生由兩江總督劉峴帥分三日覆試至本月二十一日箭道中隂雨泥濘爰諭令諸生改赴督轅聽候校閲黎明時節闈中差委各官均赴憲轅伺候旋經峴帥校閲八百餘名迨二十三日乃竣事 
[准改署理]  
　　姑蘇采訪友人云長洲縣汪瑶庭大令懋錕原係分發四川卽用知縣上憲深爲器重是以奏留江蘇旋復札飭代理斯缺本月二十四日撫垣奉到吏部覆淮留省補用爰卽飭知大令併札飭改爲署理 
[新設鹽局]  
　　浙省訪事友來函云温處地方向無督銷鹽局前署温巡道宗湘文觀察以現當庫欵支絀鹽課一項實爲税餉之大宗禀請設立專局另派道員經理俾資整頓以裕餉源并妥議條陳詳請中丞定奪廖榖帥批准復擬俟觀察交缷道篆卽以斯任委之未及舉行而觀察已歸道山刻下撫憲已委定前署杭嘉湖道李友梅觀察輔耀前往開辦矣 
[榷使壽辰]  
　　本月二十二日爲江漢關憲瞿賡甫觀察嶽降之辰署中張燈結綵鋪設一新地方文武官員咸往祝嘏冠裳雲集盛極一時 
[示修街道]  
　　前報紀金陵省會自創辦東洋車後各處街道多被損壞由紳董禀請憲轅籌欵修理上憲以省垣地方遼遠鉅歀難籌遂飭上元江甯兩縣出示曉諭令各就各叚自行籌辦張趙兩大令奉諭後當卽曾銜出示遍貼通衢其文曰爲剴諭勸辦事照得江甯地居省會烟户繁多車馬往來絡繹不絶城廂街道本易損傷加以近年添設拉車各處驅馳以致石路磚街悉行損壞每遇隂雨人馬時虞顚蹶本縣等思平易道路以利人行無如道路分歧地方遼闊勸捐請欵均屬爲難兹奉督憲面諭飭勸商民自行籌辦爲今之計惟有各就各叚集資修理庶期衆擎易舉集腋而成惟旣議捐修街道則東洋車輛自當一律攔禁或令提繳捐錢以補不足其如何辦理之處除禀請商務局憲諭飭各車行籌議禀辦並諭飭本城各業董各就各叚集欵修理外合任剴諭勸辦爲此示仰城廂各居民鋪房人等一體遵照須知修理街道雖爲方便行人實亦自有裨益奉諭之後務卽各就各叚居隣會舉一二公正耆老量明本處街巷若干丈尺購料雇匠需欵若干或議按户寫捐或議酌提市房月息酌定章程各將損壞街道赶緊修理平坦事竣之後開列清帳榜示於途以昭徵信此係民捐民辦不經胥吏之手自宜各憑天良核實辦理如有不肖之人以及上下衙門書差藉端雲索許卽指名禀究其各凛遵毋違特示 
[劇盜正法]  
　　蘇州訪事友來函云搶刦祗園禪寺之劇盜張涵鵬王漢漳二犯經長洲縣汪瑶庭大令訊實後於本月十八日解經府憲桐子霑太尊親提騐勘二犯供認不諱太尊卽飭當堂畫供一切情形均紀前報兹悉太尊於是日退堂後立卽錄供備文申詳撫憲奎樂峯大中丞以省城之中盜賊竟敢肆行劫掠若不嚴行懲治恐不足以儆効尤爰卽批飭長洲縣將該二盜就地正法汪大令奉批之下卽於二十三日下午升坐大堂飭差由内監提出張涵鵬外監吊出土漢漳略詰口供喝令劊子手如法綑綁當會同某守戎帶領營兵數十名將二盜解赴北寺大校場梟首示衆有見者謂二盜於受缚時口呼寃枉沿途則高聲大駡直至臨刑時尤駡不絶口云 
[臺基解省]  
　　前報紀臺基提省一則玆悉犯婦陳王氏已於二十二日由藩司委員葉司馬提至省垣司馬卽詣藩轅禀到銷差聶方伯飭將該犯婦發交吳縣押候與前者解省之趙顧氏一併治罪賴大令飭押入官媒所候訊供詳請上憲核辦想方伯平日嫉惡如仇似此窮兇極惡之徒定當盡法以懲不使若魚之漏網也 
[鎭軍拜客]  
　　皖江訪事友來函云長江水師江西湖口鎭許鎭軍雲發於本月十九日辰刻抵皖午後乘坐藍呢大轎詣撫轅拜會適中丞答拜西人回署未暇接見隨飭丁擋駕鎭軍係初十日由湖口鎭署起節沿路校閲華陽安慶兩營當憲駕抵岸時安徽候補通判許别駕濟均飛輿而來搶步登舟首先叩見蓋别駕卽鎭軍之長公子父子相逢融融洩洩此實仕宦之美譚亦天倫之樂事也 
[冬防認眞]  
　　金陵訪事友來函云城内保甲總局馬漢卿觀察現已舉辦冬防每於更闌人靜之際爲飭文武叚卡員弁率領勇丁四出梭巡不少懈怠前日有某甲在途彳亍而行其時已魚更四躍被巡查委員某君瞥見以其芒鞋短袂形跡可疑飭巡丁上前向之盤詰其人以某車行車夫對局員以旣爲車夫何夜半不歸其人言語支吾局員大怒喝令勇丁答責小板二百下始釋冬防似此認眞地方居民可以高枕無憂矣 
[飭禁花烟]  
　　松江采訪友人云冬防業已舉辦華婁兩縣主移會城守營范守戎輪流巡緝以惠閭閻守戎遂傳諭本標各汛弁督率巡丁分巡境内客寓烟寮毋任容留宵小而其藏垢納汚以花烟館爲尤著嗣後務需傳知該管地面各項人等每夜二鼓以後當卽閉門否則定須送縣究辦日來各處花烟館中倡婦己有高飛遠引遷地爲良者是亦安靖地方之一道也 
 
 

Page 3

 
 
[江漢年豐]  
　　湖北武漢兩府所屬各邑刻己晚稻登塲可稱中稔至棉花一項所收尤爲不薄婦子熙熙歡聲載道併聞施宜鄖諸郡秋收稍有起色不似上二年之顆粒無收是誠江漢諸民之福也 
[甌郡歉收]  
　　温郡沿海各處本年所值禾稼均遭蟲蝕顆粒無收惟上下河鄉尙有秋收可望不意秀而不實每畝僅得三四斗納税完租農民咸不免有仰屋之嘆 
[夜遊宜愼]  
　　杭州采訪友人云省垣重地例於小春時節創舉冬防司其事者添雇棚夫分守各叚巷棚入晚卽嚴加扃閉行人如未携燈火不准擅開各憲及保甲提調總巡每夜輪流查察司栅者不敢稍自懈怠以致受懲本月十三夜普安街某姓子由薦橋親戚家讌飲而歸行至石牌樓爲栅門所阻呼令栅夫啓鑰栅夫堅不肯開及繞至他巷呼之亦然中道徘徊不勝焦灼幸有持燈而至者始得與之同行好夜遊者尙其鑒諸 
[女犯過堂]  
　　茸城訪事人云南匯縣解犯婦施沈氏至松江府署過堂畢寄禁婁縣獄中觀者雲集咸見犯婦蓮鈎瘦削姿首頗佳絶不類悍潑形狀而其所犯之案則係毆斃前妻所生之女婦於入獄時伏桌大慟自言年僅三十有二自至未家女僅歲半辛勤撫育以至於今起事之日女忽對祖母自言將死午前喚令操作不從責之亦不服信手一推遽爾倒地氣絶其生母之昆弟係崇明人聞信偕來室中所有搗毁殆盡並控經縣尊押解到此現在身懷六甲分娩有期後顧茫茫了無歸宿此前生寃孽也且泣且訴忽一禁卒操杖自獄中出驅逐間人觀者始一閧而散 
[傷孩類誌]  
　　京師訪事友來函云上月下旬三里河裕豐煤油局門前有一貧家兒從玻璃窓外窥探局中人叱之不聽繼以詈駡兒反辱相稽局中人怒甚以足踢之誤中小腹兒立倒地口吐白沫兒家聞知聚男婦多人來局吵閙且欲涉訟公庭至張燈時幸兒復蘇有旁觀者出爲排解令煤油局出資調養兒傷其事始寢同日琉璃廠某眼鏡鋪因修蓋房屋購某甲石灰若干袋甲以駝載灰而往缷貨後駝伏臥道旁甲與眼鏡鋪人正在秤灰之際不料有鄰兒執棍擊駝一駝驚起踢兒小腹兒立仆家人聞聲趨視兒已氣息奄奄因向眼鏡鋪人嘵辯不休并欲扭甲赴官正在爲難之際兒爲呻吟有聲鄰右見兒未死均出勸解令甲以灰二袋留兒家爲質明日如兒痊愈卽作罷論家人勉爲應允釋甲使去次日甲果復來幸兒己痊愈始得無事 
[米珠薪桂]  
　　松江采訪友人云邇來食物逐漸加昻而洋銀價反低減每圓祇易市錢八百八十文以致小民愁鎖眉山大有長安不易居之慨柴價每斤向需錢一文半者今需四文米珠薪桂古人託之空言今竟見諸實事可慨哉 
[浙省官塲紀要]  
　　浙省武闈外塲於十八日考竣同考官倪協戎於十九日銷差卽日禀辭回紹○臨平務大使施君益堂現奉藩憲飭知赴任又樂清縣缺由惲方伯委卽用縣趙大令恊莘署理調補錢塘縣陳吉士大令希賢現赴金華候算交代須俟算清後再行回省履新也○候補道胡練溪觀察元潔籍隸徽州因今秋徽地山水陡發祖塋被冲請假回籍省墓已奉撫憲允准觀察乃於本月二十日上院禀辭起程○浙省洋務局文案事務較繁現由道憲陳養源觀察會同惲方伯添委丁大令燮爲帮辦大令卽於二十日到差任事○通判張别駕祖恩前奉臬憲委辦瓶窰保甲因充武闈差事未及接辦刻下闈差已竣卽日禀辭赴窰任事 
[皖省官塲紀要]  
　　徽州府休寗縣知縣王大令鍾漢在任病故遺缺經藩憲于方伯札委候補知縣張大令奎漢署理潛山縣訓導江廣文煦患病遺缺現委試用教職吳廣文之紀署理泗州訓導程廣文鏕與宣城縣訓導張廣文國鏞互調懷遠縣落河司任本仁少尹呈報丁艱遺缺委候補典史雷少尉明發前往署理新選庫大使汪藩叅保誠現經飭赴新任署理藩庫廳吳藩叅毓庭飭回藩經廳本任 
[潞河寒汛]  
　　北通州訪事友人云東關顧三韓老同斃蔡二一案業已訊實畫供解省覆訊日前臨上車時二犯披戴全副刑具猶復意氣洋洋是眞愍不畏死者矣○西門外人里橋爲京通往來要道終日肩摩轂擊絡繹於途近有無業遊民在路旁閒行遇外鄉人之愚騃者引至僻處甜言蜜語誘以賭博務使行囊盡罄而後已名曰赶大羊受春害者頗不乏人爰照錄之以爲行旅告○立冬以後天氣日漸寒冷十月望日清晨河水向隂處已見氷花片片矣○鼓樓後吳姓家於前夜四更時有妙手空空兒下顧室中人酣睡未醒任其翻筐倒篋將衣服首飾席捲一空迨次早知覺則賊已去如黄鶴矣○近來市面現錢日絀銀價日跌通平松江銀每兩易錢兩吊四百二十文高元寳銀每兩易錢兩吊四百七十文英洋每元易錢一千七百文機器局洋元每元易錢一千六百三十文○今秋雨水愆期田疇率多亢旱因之秋麥未能及時播種刻下糧市麥價蒸蒸日上紅麥每石價增至十吊零一百文白麥每石增至下吊零六百文雜糧亦無不加漲玉米每石需錢五吊三百文高梁每石需錢四吊三百文青豆黄豆每石需錢五吊二百文白黑豆每石需錢五千文黑豆每石需錢四吊八百文○東關暖廠留養外來貧寒婦孺歴年由順天府尹憲籌欵委員駐廠照料今届定於十月十五日開廠刻已遍黏報單廣爲招徠矣 
[西員拜謁]  
　　昨日上午十一下鐘時駐滬比國領官費利君乘馬車至美租界北河南路天后宫側出使行轅拜謁出使德國大臣吕鏡宇星使星使迎入廳事煮茗清談旋卽握手而别至午後三下鐘時和國領事官汪禮君義國領事官亞義君相約赴行轅謁見星使星使亦欵接如儀 
[更換局員]  
　　本邑南市十六鋪巡防中局委員蔡蓉卿二尹奉江海關道蔡和甫觀察著另候差委所遺十六鋪中局巡防事務委候補縣丞潘二尹家鼎接辦二尹奉札後搬取瀛眷假南市馬天興弄董姓房屋爲公館諏吉十一月初一日入局視事祭二尹當卽清理案牘以便交卸矣 
[資送鮮民]  
　　前有高麗難民十七名至滬經黄愛棠大令設法安揷每日給予錢百文復給銀一兩令置備棉衣藉免飢寒兹以流落異鄉終非了局爰卽資送回歸故國○又前日狼山福山鎭遣送遭風高麗難民廿三名到上海關道衙門蔡和甫觀察發交上海縣妥爲安揷大令仍發二十二鋪安置於關帝廟内俟有便再爲送回也 
[提訊棧使]  
　　前紀差官自刎一案兹悉所存貢物佛手十四件甘蔗八件青果四件燕窩茶葉等物由都統派某差官來滬黄大令逐一檢交因聞該差官未死之前一夜曾同中和棧接客李得元同往浦灘閒遊其中情節尙有可疑現飭差提李到縣候訊察核 
[茶房竊金]  
　　陳福安不知何許人此次由天津搭富平輪船來滬帶有標金二根半計重二十七兩被茶房蔡國林等串竊到滬查知投報捕房經包探顧阿六查獲葉仁甫一人送案請究陳福安供在天津集春銀號帶來標金二十七兩不料在船被竊求爲究追葉仁甫供寗波人在富平輪船執役金條係茶房蔡國林及陳吉甫周小林等串竊現在船已開去大約出月初二日可到上海求爲明鑒大令判將葉押候富平船到滬再訊 
[懲罰竊米]  
　　招商局承打米包小工陸福壽等竊取糙米二石五斗售與南市小東門外陸家石橋恊豐米行得洋十餘元嗣由捕役查知拘獲張輔東李長泉陸阿壽王阿狗金寳等六名解至十六鋪巡防北局請爲究辦局員楊聘侯二尹提案訊究陸等供認不諱惟稱一時貪小 
 
 

Page 4

 
 
以後不敢再犯務求格外施恩二尹命將六人各重責二百板並傳店主到案罰洋五元充作善舉 
[馬車傷人]  
　　馬夫楊桂珍驅車至湖北路因拉韁不愼撞傷路人周阿根頭額經三百十六號華捕將周送往仁濟醫館醫治據醫生云須兩禮拜方可告痊爰先將楊解案請訊楊供係馬劣所致並非不愼叩求明察大令著將暫押候周傷平覆訊 
[糞車傷孩]  
　　浙江寗波府屬某邑人名阿六者不知其姓人皆以烏木阿六呼之僦居本邑美界漢璧禮路永祥里某號房屋某子年約五六歲昨日嬉戲於馬路中適有裝載馬糞之車經三四人拽之奔馳而至該避讓不及致被撞仆於地略受碾傷阿六聞之急將甲乙二車夫扭交某號巡街捕帶入捕房捕頭騐得此孩傷勢無甚大碍因將甲乙斥釋不予深求 
[行兇可惡]  
　　船户徐建前日擡妻王氏到縣求騐黄大令倩帮審委員蔣剌史提訊徐供鹽城縣人因家遭荒歉挈同眷屬八口坐自已小船沿途求乞於昨日到滬停船八仙橋小的上岸後旋有李東生自稱船埠向妻索費妻子給錢八十文李堅索小洋四角實係無力向之婉言李卽順手持竹篙向妻猛戮一下適中左乳爲此擡案求騐訊之徐王氏供稱左乳受傷質之四圖地保吳桂仁供詞與徐同剌史飭仵騐得王氏左乳實受篙傷一處幸無大碍剌史得供著四圖地保傳諭李東生在外妥爲理處如違提比 
[幼孩失路]  
　　昨日午後美租界四川路有一男孩年約四五齡不知歸路啼哭不休行人詢其姓氏里居孩迷妄不知所對旋經好事者携送捕房捕頭令留候家屬認領 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲早所深信現在格外赶緊印出俾人皆先覩爲快閲者鑒之 
[鄂省武鄉試題名全錄]  
彭兆松武昌職曾振先黄陂生齊兆龍黄陂生韓吉慶應山生李鴻林京山生章鳳麟襄陽生松茂荆州旗鄧漢清天門生馬煥榜黄陂監盧勇鶴沔陽生楊寅潛江監劉啓瑞棗陽生陳萬壽孝感監楷哈蘇荆州旗邵伯棠沔陽監易燮臣京山生趙成德均州生陳鳳藻均州生張登瀛沔陽生蕭明安襄陽生龔金榜宜城生格哷克荆州旗王尊三興國監波洛哩荆州旗鄭昌波歸州生李成銓公安生李少龍石首生陳龍石首生陳禹門利川生成全荆州旗王定方天門生額爾德猛額荆旗余瑞璋漢陽生成步鰲石首生王鴻賓監利生熊克揚宜城生周步雲枝江生周紫純黄岡生張兆祺黄州生張遇霖黄岡生褚安邦雲夢生 
[西人斃馬]  
　　京師采訪友人云前門内東交民巷一帶爲泰西各國使臣駐節之所屋外多設馬號其馬每由圉人牽至附近逹子館放青本月十二日午後忽有比國馬夫某甲持械掘一巨坑旋來一洋人手持洋槍令甲牽花色馬三匹至坑邊扳機發聲將馬擊斃飭卽埋諸坑内始相率而回一時衆論紛紛咸未解其何故也 
[封屋私啓]  
　　松江采訪友人云郡城廣明橋對河王某所設臺基前由華亭縣趙大令訪明封閉而將王覊禁獄中某晚局勇巡夜過此聞屋内有羣雌粥粥聲駐足視之則封條已被撕去果爾則王之膽大妄爲至此而極矣除惡務盡是所望於賢宰官 
[呈控霸阻]  
　　前由王桂兆投縣控錢瑞廷唆使岳母不准搬遷等情黄大令准詞倩帮審委員蔣剌史於昨日升座提詰王供前娶本城朱俞氏之女爲妻成親後同妻至金陵開設鞋店今春因父病重挈妻回滬與岳母同居有近鄰錢姓時來閒談殊不雅觀小的意欲遷往他處爲岳母覇阻不許嗣又將自已衣箱取出内均空空向妻子研詰語多含糊必係爲錢誆騙爲此投案求究質之朱翁氏供稱並無霸阻情事王朱氏供嫁王五載歴來和睦丈夫每月只有工資二千數百文除家用外豈有餘資購置衣服所有母家盤嫁衣數件著已多年銀鐲一對金環一副於翁去世時變價爲棺殮之費小婦人與王旣爲夫婦豈有不願同遷之理求鑒詰之錢瑞廷供與朱翁氏隔鄰素不往來途間相遇偶一招呼則或有之剌史以王呈詞内有錢同朱翁氏在誾園吃烟私商等語問錢此事確否答稱前月小的至烟間遇見翁氏爲之代惠烟鈔被王瞥見伊卽生疑揑情控案求鑒剌史得供之下謂錢不應同婦女吃烟判罰洋十元充善堂經費王朱氏著本夫領回朱翁氏斥退兩造均遵斷各具切結叩謝而退 
[多事受懲]  
　　江北某邑人張玉在南市蔣成大雞鴨行執事前日肩負雞鴨一擔手握洋銀八元行經王家碼頭忽來甲乙丙三人攫取其洋而遁張極力窮追詎被後隨之石五郎上前扭住疑係甲等同黨扭入十六鋪巡防南局控請究辦此已紀諸本報者也前晚局員鍾偉臣二尹升堂研訊張投案申訴並請究追訊之石供太倉州屬崇明縣人向以撑駕小船度日停泊小東門附近前日薄暮時小的偶然上岸閒遊行經王家碼頭見張没命飛奔疑爲竊鴨之賊爰卽拘住詎知係被人攫取洋銀者小的未知其細實非中黨叩求恩宥二尹一再研詰供訴如前廼謂之曰爾可有保人來案供有父親可來案具保二尹復謂之曰此案爾將張無端扭住以致攫洋之人被其遁去雖無串黨實據爾亦不能辭咎判令重責二百板嗣後不得再與外事 
[袪篋彚錄]  
　　包探石金榮拘解王阿水到英界公堂禀稱此人竊取自來水管上之鉛四十餘磅在英租界求售適經小的查見爲特送案請究自來水公司洋人克來火登投案請領失贓並請究辦質之王阿水供寍波人向在楊樹浦路做工現因失業無聊出此下策求恩邵大令商之薩副領事判管押捕房一月以儆○包探趙銀河禀稱蘇州人仲阿松在廣東路某烟館竊得吳松山之德豐莊票洋二百元經小的緝獲起到原贓送案請究吳松山投案供稱因有付欵向德豐莊出票一紙不料被伊竊去今幸由包探緝獲求爲給領質之仲松山供蘇州人向爲裁缝此票係在烟盤中拾得並非竊取尙求鑒宥大令判令將仲管押一禮拜贓還失主○包探倪順泉拘解積賊陳廣寳至案禀稱此人屢次竊取青蓮閣泰和館德元館等處烟寮茶館酒肆中水烟袋八支經小的緝獲人竊送案請究青蓮閣等各失主投案請領失贓質之陳廣寳供蘇州人供認行竊不諱大令以陳屢屢犯竊判令重笞二百板枷號一月後遞籍○楊阿友竊取耶松廠内之銅皮四十張分售與朱晉發張義興張復興春寳等人經包探洪阿寳等查明吊贓解案請究耶松廠洋人投案請追失贓質之楊阿友認竊不諱朱晉發供爲銅匠僅收銅皮二張求鑒大令著押候提到張義興等到案再訊 
[英界公堂瑣案]  
　　竊犯陳阿瑞屢次犯竊遞解回籍今又潛來滬江經包探倪順泉拘獲解案請究質之陳阿瑞供寍波人實因有事來滬不敢逗留叩求寛宥大令判責二百板枷號三禮拜後再行遞籍○包探陳阿九拘解俞惠祥到案禀稱此人在大東門騙取何恒昌綢莊内之縐紗一疋寍綢一丈八尺素綢三疋報捕後經小的查見爲此連贓一併送案請究何恒昌主人遣人投案請領失贓質之俞惠祥供湖北人向爲廚司不敢行騙求宥大令判責二百板以儆○包探黄四福拘解徐鶴清卽徐華卿到案禀稱此人私將鍾榮第之衣箱行李及馮一清寄存之乾繭六包取去將繭售與龎珍記内經小的拘獲送案請究鍾榮第投案請追馮一清供所有乾繭六包寄在鍾處不料被徐華卿盜賣然是否二人合串不得而知尙求究追徐華卿供因窮急所致大令著押候過堂訊究 
[法界捕房瑣案]  
　　昨禮拜一法界讞員鄭景溪大令駕蒞捕房發落各案命提在金利源碼頭竊取紅棗之吳克順竊鐵之劉阿發竊蟹之沈士祥竊鄉婦衣服之戴阿寳王阿大邱桂春陳蓮生搶小孩銀鐲之徐阿大在江天輪船上竊水烟袋之沈金元陳福壽張寳生李阿桂竊夾被之陳阿生等諸人各照原斷枷號笞責分别開釋○又提著名流氓王仁卽王三扛子秦文元高長山張鴿子等至案諸人匍匐案前乞求恩施格外大令以王等屢次行兇著各笞責一百板還押覓保釋放○又提行竊被窩之陳阿生命責五十板斥釋○又提枷號期滿之侍者顧仁炳著卽疏枷笞責五十板 
[美界捕房紀事]  
　　昨日上午有浙江寗波府屬某邑人甲乙丙三名與同鄉婦某氏在百老匯路爭毆旋經三百三十二號華捕拘入捕房捕頭略詰原由令一併解送英界公廨禀請襄理讞政之邵大令訊辦○蘇州府屬平望鎭人凌小宏竊取英界某戲園内旗袍等物至虹口某押店求質經包探韋阿友緝獲帶入捕房捕頭令押候解送英界公堂禀請訊究○昨晨鎭江府屬某邑婦人方謝氏至虹口吳淞路錦成烟館開燈吸烟適包探韋阿友巡邏至此以其有違租界禁令連烟館主某甲拘送捕房捕頭令立卽 
 
 

Page 10

 
 
解送英界公堂禀請訊罰○孫長泰吳芝齡二鑷工同在百老匯路雙順茶園奏技昨日午前與同業人楊某不知因何口角繼致互毆旋被攫去所佩對時表一枚報捕後捕頭令包探陳財星拘入捕房押候解送英界公堂禀請訊核○昨日江北某邑人徐和尙張佛法二小工在虹口華順碼頭做工乘間竊取柳杉板二十餘方經包探洪阿寳查獲帶入捕房捕頭令押候解送英界公堂禀請訊辦 
[金陵官報]  
　　十月二十二日糧道吳候補道張庭杰中協王均見候補道李光瑜由蘇回江防同知恩彦禀知任兼署北捕通判事○二十三日藩臺松候補道劉式通范德培城守恊楊均見儲材學堂候補道楊禀知廿二三日傳見報名學生分部行走卽補郎中崔來臨到江西來知縣郁保章到由蘇來調補提右營千總張前勝辭崇安輪船到德輝辭送貢赴清江○二十四日特用員外郎世襲一等男爵劉道謙到湖南來進京知縣陳琦沿江公幹回知縣李文耀專差禀知調辦北河口木厘分局並到差候選州同朱正元辭赴滬委辦上海虹橋厘卡縣丞何福驥叩謝飭知河運案内蒙保補缺後應升之缺升用 
[蘇省官報]  
　　十月二十三日同知王秉忠禀知由無錫縣騐收衙署工程回通判梁書祥禀辭回寗准補婁縣屈泰清禀辭赴江揚通海門各屬公幹知縣孫家澄由鎭江來又梁毅仁禀知由寗見制憲回前署吳縣項兆驤由揚州來兩江儘先副將楊開泰禀知到山塘路武巡差○二十四日福建候補知府翁秉鈞由浙江來同知羅承恩由閔行釐局來辦理上海樹木捐局卽用知縣劉炳青由滬專丁來省禀謝請補丹陽縣缺同知銜候補知縣陳文藻由籍起服回省禀到前署吳縣頂兆驤謝孝卽辭回浙武進縣保甲委員候補巡檢趙濬彦由常專丁來省禀知奉欽差帮辦北洋大臣宋札飭轉運山力奬給五品銜藍　管帶浙西璧捕水師中營准補城守中軍守備吳慶升由松江來調辦婁門路武巡守備玉樹棠調辦胥門路武巡武舉陶殿臣均禀知今日到差 
 
 
 

Page 11

 
 
[光緒二十三年十月十七日京報全錄]  
　　宫門抄○諭旨兩道錄前○御史茹奏拿獲夥搶婦女案内之兇犯解交刑部嚴行審辦片○桂撫史奏報梧州關收支情形摺○將軍濟奏爲循例考騐軍政並保列卓異各員摺○步軍統領榮奏爲拿獲挾嫌糾夥强拉太監人犯請旨交刑部審辦摺○東撫李奏揀員署理遺缺知縣片○陜撫魏奏道員飭赴新任片○十月十七日兵部太常寺太僕寺廂黄旗值日無引見○錫公假滿請安○懷塔布等謝加級恩○芬軍等因伊子陞侍衞等謝恩○福建藩司季邦楨請訓○順天學政張英麟請訓○官祥等武塲彈壓覆命○召見軍機季邦楨張英麟○○茹泰等片再臣等以外坊所轄關廂内外地廣民雜匪徒往往溷迹其間當經選派局勇扼要分紥臣等親往督察嚴定賞罰巡緝尙稱得力兹據副指揮馬爲援坐游委員王彬禀稱本月十九日申刻局勇巡至東便門南河沿白墳地方路遇移搶婦女案内在逃之王占魁同二人各持洋鎗砍刀行走急向兠拿王占魁等各開放洋槍拒捕該弁勇捨命猛進該犯等膽敢沿街遞次轟擊且轟且退居民駭奔閉户旗總孟繼長等多受轟傷奮不顧身緊跟進朝陽門至祿米倉地方拿住王占魁一人其二人跳上城墻遁去查京師重地該犯等竟敢白晝沿街放槍拒捕儼然對敵可謂兇横已極若不從嚴懲辦將來伊於胡底除飭嚴緝在逃兩犯務獲外應請旨將已獲兇犯王占魁交刑部嚴行審辦臣等爲綏靖地方起見謹附片具陳伏乞聖鑒奉旨欽此○○頭品頂戴廣西巡撫臣史念祖跪奏爲梧州關開辦通商遵將徵收税銀及支銷銀數按各關結報之期恭摺奏報仰祈聖鑒事竊照前承准總理各國事務衙門咨西江通商以梧州府城設埠奏明廣西梧州關監督事件卽令桂平梧道辦理等因飭行遵照去後本年五月據桂平梧州關監督向萬鑅呈報會同税務司阿岐森並督同帮辦各員妥議碼頭地址輪船停泊收税辦法於五月初五日開關辦理經臣附片陳明在案查通商收税事宜應援照各關成案將所收正半各税及洋藥税曁船鈔罰欵銀兩按三個月奏報一次將收支數目造册分别呈報查核所收洋税毋庸分别四成六成除應支一切經費外餘銀按三個月一次全數解部以充京餉船鈔一項以七成解交總税務司爲建造塔樓等項之用三成解交總理衙門作爲同文館經費罰欵銀兩以三成解總理衙門三成歸監督四成歸税務司用資辦公當經飭行遵辦玆據桂平梧道梧州關監督向萬鑅詳稱光緒二十三年三月初一日起至六月初一日止係各關第一百四十七緒期滿梧州關雖未及三個月所有税銀自應按結具報以符定章惟關係新開創辦伊始洋商尙未聞立行棧輪船亦未暢行徵收致難豐旺兹將本結徵收税銀及支銷銀數造册詳請奏咨再關用經費收支數目應俟奉准總理衙門及户部核覆另詳稱報本結並無徵收洋商所雇華船税鈔亦無洋藥税項曁罰欵銀兩合併聲明等情前來臣覆核無異除將清册咨送總理衙門曁户部户科外所有梧州關按照第一百四十七結徵收税銀理合繕具清單敬呈御覽謹會同兩廣總督臣譚鍾麟恭摺具奏伏乞皇上聖鑒訓示謹奏奉硃批該衙門知道單併發欽此○○杭州將軍奴才濟祿杭州副都統奴才常恩跪奏爲循例考騐軍政事竣並保列卓異及循分供職各員恭摺具奏仰祈聖鑒事竊照光緒二十二年十二月二十七日准兵部咨開内外八旗武職官員軍政於光緒十八年舉行後計至二十三年又届舉行軍政之期咨行查照例案辦理前來伏查五年一次舉行軍政爲澄叙官方大典自應倍加詳愼認眞考騐玆查杭州駐防滿洲八旗現有額設經制官八十四員續經奏設世職官委防禦十二員世職官一百三十六員内除經制官員現有送部引見人員仍應一體註考造册送部又有丁憂驍騎校一員騎都尉一員應俟百日服滿再行分别認眞考騐補核辦理外所有應行考騐之員奴才等隨時留心體察兹經逐一復加詳細考騐弓馬内有上届舉行軍政曾經保薦卓異引見奉旨卓異仍交軍機處記名之副都統銜二品頂戴花翎掌理杭州駐防左司關防統領洋槍隊陳新練軍廂白旗滿洲恊領柏梁一員又委前鋒翼領廂紅旗滿洲四佐領榮增一員以上二員堪膺保薦卓異除由奴才等出具切實考語照例具題外其餘經制世職官員俱各循分供職黾勉當差並無應入計典之員分别造具各該員履歴滿漢清册在於各員名下塡寫四柱考語以及謹繕奴才等並乍浦副都統奴才于地事實滿漢清册一併咨送兵部都察院查核辦理至乍浦駐防營制尙未設復官員無多隨時考察應請仍照上届成案俟調撥官兵補足原額時再行照例舉辦再本届軍政内有年逾六十五歲精力未衰之官五員除由奴才等循例專摺奏請留任外合併聲明所有本届考騐軍政保薦卓異並循分供職各緣由理合恭摺具奏伏乞皇上聖鑒訓示謹奏請旨奉硃批知道了欽此○○奴才榮祿等謹奏爲拿獲挾嫌糾夥强拉太監人犯請旨交刑部審辦恭摺仰祈聖鑒事竊據太監劉來榮遣抱楊順呈控太監任春順等率衆持械用車將伊拉走逼索銀兩等情並開具匪犯名單先後呈遞到案奴才等詳閲原呈内稱本月初五日該太監行至南池子地方路遇太監任春順帶同多人持械用車將伊拉至安定門外趙姓家内又拉至沙河村不知姓名一家内肆行威嚇逼寫欠銀字據所帶銀票錢票時表衣物等件均被搜去復欲將伊致死其後拉至東安門外大院府胡同池姓家内仍欲將伊致死幸經周姓將伊救出等情當卽嚴飭旗營體一體跟蹤緝拿各犯務獲旋據左翼翼尉德瑞等督率弁兵將爲首之太監任春順卽于九亭並夥犯周順曁容留之趙盧氏趙亮卽趙二等拿獲起獲現贓銀票一併解送前來奴才等督飭司員詳加審訊據任春順卽于九亭供係直隸甯津縣人充當太監在祭神房當差伊與太監劉來榮素有讐隙本年九月初五日早與周順池三王二潘姓在西安門内南池子地方用車將劉來榮拉至安定門外惠忠寺素識之趙亮家内逼索得銀票十二兩錢票五十二吊當交趙盧氏銀票五兩易錢分用下餘銀票錢票池三拿去復將其拉至沙河村北二柏庄同順家住宿次日又拉至東安門外大院府胡同池三家内並將其時表等物扣留俵分不料周順乘空將其放走現經官人將伊等拿獲連起獲銀票一併解案不知池三等逃往何處周順供係直隸南皮縣人本年九月初五日太監任春順約伊與池三等用車將太監劉來榮拉至各等處逼索銀錢衣物並欲將其致死經伊央求遂乘空將其送回現經官人拿獲解案趙盧氏供係大興縣民人趙亮之妻在安定門外惠忠寺地方居住本年九月初五日伊夫外出有素識池三與太監任春順等將一太監劉姓拉至伊家逼索銀錢屬實現經官人拿獲解案趙亮卽趙二供係大興縣人所供與伊妻趙盧氏相同各等語查任春順身充太監膽敢於京城地面糾夥强拉同人逼索財物字樣殊屬不法已極周順聽從糾約亦屬同惡相濟趙蘆氏等知情容留顯係同類均應嚴行懲治以儆兇頑除未獲之池三等犯仍飭旗營一體嚴密查拿勿任漏網抱告楊順照章取保聽傳相應請旨將任春順卽子九亭周順趙盧氏趙亮卽趙二等四名口交刑部審明辦理爲此謹奏請旨奉旨欽此○○李秉衡片再長清縣知縣蘇杰撤叅遺缺查有卽用知縣豫咸堪以署理又寗海州知州孔昭璸丁憂遺缺查有候補知縣季桂芬堪以署理又曹縣知縣曾啓塤丁憂遺缺查有堂邑縣知縣金林堪以調署所遺堂邑縣篆務查有大挑知縣林叢桂堪以署理又調單縣知縣毛澂飭回益都縣本任所遺單縣篆務查有署理清平縣請補嶧縣知縣朱鍾琪堪以調署遞遺清平縣篆務查有現署益都縣本任單縣知縣李銓堪以調署以上調署各員任内均無三叅限滿已起四叅命盜案件及錢糧未完有關降調展叅處分據藩臬兩司先後會詳前來除批飭檄遵並咨部查照外謹附片陳明伏乞聖鑒謹奏奉硃批吏部知道欽此○○魏光燾片再新授陜西安陜道恩壽現已到省應卽飭赴新任以專責成除檄飭遵照外理合附片具陳伏乞聖鑒謹奏奉硃批知道了欽此 
 
 

Page 12

 
 
[光緒二十三年十月十八日京報全錄]  
　　宫門抄○諭旨一道錄前○直督王奏爲揀員請補要缺知縣摺○又奏爲更正請奬漠河金廠出力各員片○川督鹿奏爲厘局委員情急自盡片○直督王奏彚報江浙官紳籌辦湘振並請奬摺○陜撫魏奏爲據情代奏片○鄂撫譚奏爲甄别期滿知縣留省補用片○十月十八日刑部都察院大理寺正黄旗值日宗人府引見九名殒部五十名都察院六名正白滿五名○恩慶成端各假滿請安○浙江學政陳學棻請訓○良培請假五日○英俊請假十日○召見軍機廖壽恒陳學棻○○直隸總督臣王文韶跪奏爲揀員請補要缺知縣以資治理恭摺仰祈聖鑒事竊准調臨榆縣知縣張及第經順天府府尹臣奏准開去臨榆縣知縣員缺仍留寳坻縣知縣本任應以本年六月三十日接到部文之日作爲開缺日期歸於六月分截缺所遺臨榆縣知縣係衝繁難三項要缺例應在外揀選調補因一時未能遴選得人咨部展限在案查吏部通行内開州縣以上應題應調缺出如係題缺請升調缺請補或題缺請調調缺請升俱令於摺内詳細聲明方准升調又吏部奏定章程題調缺出如無合例堪調之員准以奉旨命往及曾任實缺候補並進士卽用人員酌量補用各等語臣督同藩臬兩司在於現任選缺知縣内逐加遴選非歴俸未滿卽人地未宜或才難治劇一時實無合例堪調之員自應在於曾任實缺候補並卽用人員内揀員請補查有曾任實缺候補知縣鄒梓生年六十六歲江蘇丹徒縣人由議叙通判改捐知縣指分浙江報捐同知銜題補蘭谿縣知縣因案革職投効淮軍因修築南運河隄並籌辦賑務出力保奏開復原銜頂戴嗣在台灣攻克獅頭蕃社並開山出力保奏開復原官留於福建補用光緒五年捐離原省改指直隸十五年四月二十二日到省因辦賑出力保俟補缺後以同知直隸州補用玆據布政使員鳳林署按察使方恭釗請以該員補授臨榆縣知縣會詳請奏前來臣查該員鄒梓生老成練逹講求吏治合無仰懇天恩俯念要缺需人准以鄒梓生補授臨榆縣知縣以資治理該員係曾任實缺候補知縣請補繁缺知縣銜缺相當毋庸送部引見所有揀員請補要缺知縣緣由謹恭摺具陳伏乞皇上聖鑒飭部核覆施行謹奏奉硃批吏部議奏欽此○○王文韶片再准吏部咨議覆臣具奏請奬黑龍江漢河金廠出力人員内有與例章不符及應行查明聲覆者將全案駁回更正俟更正到部再行核辦等因當經轉飭遵照去後兹據直隸差委選用道袁大化查明禀請分别改奬聲覆前來臣覆加查核補用郎中遇缺卽選主事賡善擬請改爲交部從優議叙分省試用從九品馮中賢請改爲免補本班以縣主簿仍分省歸候補班前遇缺儘先補用候選巡檢程寳書候選從九品袁如蘭劉甡誠均擬請改爲免選本班以縣主簿不論雙單月遇缺儘先前選用直隸州用直隸候補知縣廖炳樞祝芾均擬請改爲交部從優議叙候選巡檢顧榮綬候選從九品孫毅德戈建勛崔毓林馬順明陳殿佑均擬請改爲俟選缺後以縣主簿在任歸候補班前遇缺儘先補用候選州吏目曹星福請改加六品銜候選通判陳其祥縣丞職銜費相保部議清單内稱均無報捐案據查陳其祥於同治七年遵籌餉例報捐雙月選用縣丞是年十一月十一日經户部核准給照九年加捐雙月選用通判復在京銅局補交監生四成實銀是年正月二十四日經户部核准給照費相保於光緒二十三年在直隸籌賑局第十八卯賑捐案内報捐監生縣丞職銜本年四月初十日領到部照應仍請照原保陳其祥准加四品銜費相保准以縣丞不論雙單月遇缺儘先前卽選以上各員所請改奬及聲覆捐案年月均核與例章相符合無仰懇天恩敕部同前奏請奬合例各員一律照擬給奬俾昭激勸至奉駁清單内尙有鹽大使職銜鍾治元縣丞職銜黄興讓監生王壽祖三員散在各省未據覆到容俟查覆另行核辦謹會同黑龍江將軍臣恩澤附片具陳伏乞聖鑒訓示謹奏奉硃批吏部議奏欽此○○鹿傅霖片再據嘉定府知府文奎轉據樂山縣知縣朱子春禀光緒二十三年六月二十三日據管理嘉定百貨厘局委員陳桂馨家丁廖全禀稱家主候補知縣陳桂馨奉委辦理嘉定府厘務因傾銷號楊四盛將交令傾銷解欵厘金銀三千七百五十兩零全數虧空潛逃查拿無獲於六月二十二日夜情急自縊身死等情當經臣批司委員前往查訊並飭拿楊四盛究追去後兹據藩臬兩司轉據委員候補知縣陳玉森禀由嘉定府詳稱遵卽會同樂山縣前往該故令局内查詢陳桂馨身死之故妥因楊四盛將伊交令傾銷解欵厘金銀三千七百五十兩零虧空潜逃移縣查拿無獲飭傳保人羅光宣等到案押追無繳該令以公欵無著恐獲重咎時常愁歎經家屬勸解愁急莫釋於六月二十二日夜遽萌短見用腰帶在床柱上自縊殞命訊之家屬人等僉稱並無别故據該故令之子陳燊以不忍屍骸暴露結懇免騐等情經該司等覆查無異會詳請奏前來臣查該故令陳桂馨年五十八歲係貴州貴筑縣人由附生應試同治八年補行已未辛酉壬戌等科本省鄉試中式舉人投効軍營洊保知縣指分四川候補光緒二十二年十月委管嘉定百貨厘局玆因楊四盛將其交令傾銷厘金銀三千七百餘兩虧空潛逃情急自盡殊堪憫惻旣經由司委員查明並無别故應准免騐惟楊四盛以鋪民承領厘局解欵銀兩代爲傾銷輙敢虧空潛逃至令委員情急自盡情殊膽玩保人羅光宣等承保不實亟應著落追賠以儆效尤而重公欵除飭嚴拿楊四盛務獲究辦並勒令羅光宣等先將楊四盛虧空釐銀如數賠償曁分咨查照外謹附片具陳伏乞聖鑒謹奏奉硃批知道了欽此○○直隸總督臣王文韶跪奏爲江浙官紳籌辦湖南賑務收支各欵數目開單彚報恭摺仰祈聖鑒事竊查光緒二十一年湖南被旱災黎困苦准湖南撫臣陳寳箴電商籌捐濟賑由太常寺少卿盛宣懷在於備賑項下借墊銀五萬兩自捐銀一萬兩前江海關道黄祖絡籌墊銀四萬兩義绅謝家福挪墊銀二萬兩共銀十二萬兩統交南紳嚴作霖携帶赴湘擇災情最重之醴陵縣核實散放並經湖南撫臣奏明此項墊銀勸捐歸欵事後報銷照往年晉邊賑捐成案由臣專案奏報以期迅速等因光緒二十二年四月十八日奉硃批户部知道欽此當於上海設局勸捐擬收銀二十萬兩卽行停止亦經湖南撫臣咨明户部在案玆准太常寺少卿盛宣懷咨稱籌辦湖南賑捐計先後墊歀抵捐及自捐之欵統共收銀二十萬二百兩因湘賑甫畢而鄂又告災當卽撥歸卾賑八萬兩應由湖北賑捐局彚案報銷外實計撥解湖南賑捐銀十二萬二百兩據南紳嚴作霖開具收支清摺呈請開單核銷並聲明餘存之歀已解交湖南籌賑局收存備賑等情請奏前來臣查直隸及晉邊每届賑務報銷均係開具清單請免造册歴蒙恩准此次湘賑自應照案辦理謹將收支各數彚開清單恭呈御覽仰懇天恩俯准敕部核銷照案免造細册以歸簡捷其勸捐辦賑出力員紳遠涉江湖不辭勞瘁應請酌保數員用示鼓勵理合恭摺具陳伏乞皇上聖鑒訓示謹奏奉硃批該部知道欽此○○魏光燾片再據署長安縣知縣梁在馨詳稱據候選郎中張體元家丁楊升禀稱已故老家王原任山西巡撫張煦係甘肅靈州人於光緒二十一年八月初十日在任病故原籍前遭回亂田地房屋蕩然無存祖塋亦無隙地可附老家主臨終遺囑令家主張體元卽在陜西地方購地營葬毋庸搬柩回籍二十二年扶櫬來陜賃地曹厝現於西安府屬購買塋地擇吉安葬惟老家主曾任封疆寄葬他省理合呈明等情由藩司張汝梅具詳前來臣查已故原任山西巡撫臣張煦原籍田廬無存祖塋亦無隙地今旣寄葬陜省自應奏明立案除咨部查照外相應附片具陳伏乞聖鑒敕部立案施行謹奏奉硃批該部知道欽此○○譚鍾麟等片再前准部咨無論何項出身凡係補缺應行具題者試用期滿由督撫詳加甄别專摺具奏等因歴經遵辦在案兹查大挑知縣王麒兆山西洪洞縣廩貢生應光緒乙亥恩科本省鄉試中式第六十四名舉人光緒十五年已丑大挑一等以知縣用簽分廣東光緒二十二年六月十六日到省試用已滿一年例應甄别據藩臬雨司詳加察看具詳請奏前來臣查該員王麒兆年力正盛心地樸誠堪膺民社除將該員履歴册送部外臣等謹附片具奏伏乞聖鑒謹奏奉硃批吏部知道欽此 
 
