# 1882 - 195 - 4903311

 

Page 1

 
 
[蒐羅殿板書及各種印書籍告白] [  點石齋啓]  
　　本齋歴印縮本圖籍頗荷識者許可今欲購求初印白棉紙殿忣淵鑑類函子史精華并初印白棉紙皇清經解巡籍纂詁等書如海内藏書君子不吝惠教卽希寄至本齋議值果其紙張潔白點畫精湛無缺無悮者本齋不惜重值購閱也此佈 
[保護安南十策第一]  
　　前年李揚材竄擾安南黄黑二旗蠭起相助安南腹地大致震動有黄經略七省之師僅能扼富良江南面以自守而勤賊之事尚待中國任之可知安南兵制之不善養之太薄與教之不精不足與言克敵也當年幸而朝廷簡將得人以粤西提督馮軍門統兵出關李逆不至全無顧忌蓋李逆曾受知於軍門初爲部將繼乃洊保武職極品李逆雖有跋扈之才而猶感知己之德知罪惡滔天無由自贖不敢見馮軍門之面因而竄入山谷束手待斃故軍門成功而歸若非中國特遣重兵示之以威恐安南卽傾全國之師而該逆猶將與鏖戰何能不待交綏而獻俘凱撤耶夫安南養兵之例不知其詳但據前年傳聞之語謂每兵日領米二三合哨弁等官加兵一倍而已其地風氣樸實無繁華之費日得温飽自應俯仰皆寛專心於技藝器械之中而不染游惰之習顧數合之米以供饘粥則養一人而有餘以贍身家雖兩口而不足嘗言安南糧食價賤閩粤商人有前往販運至内地接濟者每歲無慮數十萬石計中國米價每值中年不出三百文一斗自安南至於閩粤再行分運别省其價如此則米抵閩粤并水脚在内二百已足若安南自不過百文内外矣一日而食三合米所值者三四文而已中國營餉馬兵戰兵每月三兩有奇而緑營風氣所以不振者皆因餉不贍家不能不自謀生活承平旣久技擊生疏正爲此耳乃安南兵米之數積月并計不及百文錢何怪其無精兵也故曰養之薄也其教之何以不精凡無事偷閒者臨事必至竭蹶安南自分弱小遵奉正朝恪守屏藩君安而臣樂苟可省事何必喜事而營中所教陣法因之下同於兒戯大刀闊斧破盾銹矛一入教塲宛如戯劇之回合其下所習止於是其上所演亦止於是更如笨重之象陣雖取材於國中亦似地利之可輔人事者然人之便捷靈巧究有加於象之累墜驅而抵禦或敵不能入恃以衝突或人不及防固非盡屬無用但今之砲火愈出愈奇非有精利器械而徒策無知之獸列陣當先庸有濟乎夫中國柔遠字小無詐無虞安南固可晏然顧法人之在安南初則設埠通商旋已畫地治事其所以圖之者得寸得尺靡有已時豈非欺其貧弱不克自振可以惟所欲爲乎抑知其民貧俗陋將以繁華奢靡之習歆動其心而因以通商中之小利使其國人與有沾惠而感恩於我法人然後我法人之居安南可以無所顧慮而通國皆帖然誠服也安南朝廷幸其不以兵戈從事於法人之所要約者無一不拱手相讓目前之計則得矣獨不思懷安敗名將來禍未可量也不然法人旣得其西貢不啻中分安南而治之矣法不啓釁安無違言彼此相持幸保殘局祀不遽斬社不覆屋如宋人之棄中原而讓金猶得延一二百年之祚有天下者且然而况於國乎然近今又有攻奪海防一役抑又何也竊謂安南如不大修兵制厚養士卒精練技能使出兵而尚可言戰則不特已棄之地不能索還卽所守之士未必常保國之所重者在關隘之森嚴而國用之所係者又在關津之征榷今海防之炮臺爲敵攻破海防之關榷爲敵攘取猶得謂之無事也哉於此而不思戰守之具其危甚矣然所慮者法人設埠安南愈逼愈近其絶不費力而得國之半大抵安南未知通商公例與法人所立條約事事吃虧以致受制於法人而唯唯從命也一旦欲與攺換約欵勢必不爲法人所許惟有中國爲之轉圜亟派大員前往駐札相度機宜反覆商攺使之得以整頓兵制而法人不出阻撓然後漸而轉弱爲强永作南陲之蔽可也 
[諭旨恭錄]  
　　五月二十七日奉旨此案着交李鶴年督同臬司親提人証卷宗秉公研訊確情按律定議具奏原告童生周殿甲該部照例解往備質欽此同日奉旨此案着交李鶴年督同臬司親提人証卷宗秉公研訊確情按律定議具奏抱告民人石成志該部照例解往備質欽此○二十八日奉上諭前因京師雨澤稀少朕于本月二十六日親詣大高殿拈香並派惇親王奕誴等分詣時應宫等處拈香虔申祈禱卽日渥沛甘霖郊原潤足仰荷昊慈垂佑寅感實深六月初一日朕親詣大高殿拈香時應宫着派惇親王奕誴昭顯廟着泒恭親王奕訢宣仁廟着派惠郡王奕詳凝和廟着派貝勒載澂同於是日分詣拈香用申報謝仍冀頻邀鴻貺甘澍優霑以慰農望欽此 
[埃事電信]  
　　本月初三日倫敦發來電報言阿里雙地亞地方刻下業已平定現在有英兵三千五百名已抵該處英人邀請法人共保蘇彝士河法人亦已允從矣至昨報所述加保兵險之費每百兩扣取五厘一語實係扣取五錢合亟附正 
[西貢消息]  
　　華人之寓居安南西貢者大都匪類居多或係犯法之徒不能容於中國故逃避該處故態卒未能悛聯結會黨約有四五種名目而會中人殺人奪貨無所不爲因而該處刼竊之案層見疊出西貢地方爲法人所經理故目下法官訪得會首量子科罰每年約須罰洋數千元令會首保定按三季呈繳以作添設巡捕之費按該處會黨旣係匪類乃法官卽以匪類之貲爲防禦匪類之用亦可謂善於變通矣 
[牛庄近聞]  
　　牛庄傳來消息云牛庄生意近來頗覺清淡停泊該處之船僅有輪船一艘帆船兩艘說者謂高麗目下開埠通商則牛庄之生意恐將分至高麗也 
[鬻妻肇禍]  
　　福州東門外有某甲者素有烟霞之癖不務正業其妻某氏與鐵店夥某乙有私男貪女愛誓同白首於是與甲相商議定價洋一百三十元立據售婦於乙甲許之惟價洋須陸續交付故甲不允遽印手模云俟洋數付清然後與印乙乃與婦商同用酒醉甲而縛其手足以墨塗其指而强印之始解其縛甲隨奔告岳家岳家稟官出差捉乙及婦正有合　之際爲差拘入官署收之監中乙卽在監自盡該婦見乙死亦吞阿芙蓉膏畢命而某甲則妻財兩矢惟餘孑然一身而已 
 
 
 
 
 
 
 
 
 
 
 
 [ 
 
 

Page 2

 
 
[湘事瑣聞]  
　　湘中自五月後梅雨連旬四鄉低漥之區多被淹浸下游於沿湖之益陽湘隂沅江武陵巴陵等縣隄岸被水衝决者甚多故小民蕩析離居情殊可憫而米價驟昂貧者更難餬口如能速晴或不致成巨災耳○自長沙至湖北省城水程八百餘里中隔洞庭湖風波險阻行者憚之今湘紳擬集貲備造輪船二艘往來裝載此舉果行不獨垂惠行人貨物亦必繁盛惟未識果能成功否也○曾沅圃宫保署理粤督朝命促其履新本擬五月十二日自長沙啓節困足疾未痊改於二十二日輕騎减從由陸遄行取道衡郴赴粤約本月望後可抵新任也○楊商農明府書霖本籍長沙由孝廉起家品端學粹近奉曾襲侯檄調出洋定於月之初八日自申附法公司輪船西行計七月望後可抵倫敦矣 
[查獲私貨]  
　　前月永寍輪船抵甌裝有藥材數十件均係温郡藥號之貨新關扞騐每件中俱藏有東洋參聞多至四十餘斤卽由關上拍賣商人狡獪往往貪小失大然亦可見該關之公事認眞矣 
[稅司服禮]  
　　新任樂清協袁鎭戎附搭永寍輪船於上月十五日抵甌隨身帶有洋槍數桿次日經新關查騐以軍器例不準載當將洋鎗扣留鎭戎謂洋鎗乃軍營所需之件如武弁不能携帶不識何人可携兩下因此角口而稅務司竟將鎭戎之兵丁小腹踢壞鎭戎卽告之道憲請爲訊辦旋經温觀察令稅務司向鎭戎當面賠禮事遂了結 
[練軍滋事]  
　　各處設立營兵原爲除暴安良保衞地方起見乃近聞温郡之練軍三五成羣平空索詐使閭閻皆側目視之是適足以擾民也日前有瑞安除某人皆呼爲瑞安三者到郡售賣漿烟被鄉親姚某將煙騙去因互相扭打而姚某素充温標左營糧書與練軍哨官交好遂胆敢自泒練軍將徐某拔至三元宫吊打兩日身畔所有被詐一空該哨官亦曾在外屢次滋事現由地方紳士投禀鎭道兩憲斥革其時又有北門魚行王姓夥友從各處收帳而回經僻靜處被練軍兵丁盡攫其洋王夥畏事隱忍諸如此類筆難縷述近得各憲訪悉確情且經紳士呈控於是嚴加查辦出示諭禁此後營規諒當整肅也兹將各憲批示照錄如左鎭憲批查練軍前營哨長周維春前經本署鎭訪聞性多嗜好操練不能得力正在札飭撤委間准温處道咨據鄉賓等僉稱該哨長先後派人擄來瑞安三陣經文兩人私刑吊打各情咨請查覆並行縣查訊前來卽經一并札飭該營周管帶確查稟覆並飭將周維春撤委截留聽候查辦在案兹據具呈添出單春淦岳阿六二人核與前呈不符旣據聲稱單春淦之母張氏及岳阿六等控縣有案自應由縣提訊是否屬實俟訊明後按例分别察辦至鄉賓等前次聯名赴道具呈是否出自公論抑或挾有私嫌現在案旣訊該鄉賓應否免提抑須對質候移請道台查核飭縣遵辦着卽知照抄批附縣憲批據呈是否屬實姑候移請練軍營查明示提禁各等諭是則練軍兵丁之不法於此已見一斑矣 
[决科定期]  
　　寍郡書院每逢大比之年將六七八三個月課期統攺於六月分預考以作决科兹悉鄞縣朱邑尊禀商瑞觀察曁宗太守定期於六月初五日道課初八日府課十二日縣課想屇期闔屬貢監生員摛才决勝各獻所長轉瞬秋闈又不知誰是謫仙才也 
[寍郡賽會]  
　　寍郡例於五月間出關帝會去年因逢國制未曾舉行今年本定期於五月二十一至二十三等日巡行城廂内外適爲雨阻延至二十八日始得蕆事會中執事半係紙紥而成如聯燈鼓亭紗船抬閣之類亦頗彩艶奪目寍人以爲故事尚存故觀者塡塞街衢仍不少减云 
[試輪不果]  
　　前報蘇杭内地將試行小火輪船以利旅人搭趁兹悉此案雖蒙左侯相批准允行惟吳中紳耆均恐有妨民船生業卽經某巨紳面謁衞靜瀾中丞禀懇可否咨商南洋通商大臣暫免試行等因中丞業已面允函逹左相請予批駁以安民業是否照准想日内定有消息也 
[蛇神紀聞]  
　　蘇城胥門外由斯弄口貝大有醬園其地本爲何氏世産難前何氏於此開設烟舗遂致起家後將此屋歸入公産據云龎堂中有白蛇一條每年出現一兩次其出也先聞風聲隆隆屋宇震響夜間從窻隙窺之則大白蛇盤繞滿屋人亦不敢驚動相安無事其隣三次回祿從未延及庚申後爲兵燹所燬燒去前後房屋四進惟廳堂三進巋然獨存僉曰此蛇神所呵護也後何氏中落此房易主及貝氏開醬園將所存屋三進拆卸改作晒園第一日開張　見有人進内喧傳有賊擾閙一夜嗣後時見一老翁古服出現或謂卽蛇神所變云此事係蘇友來函述及隱約惝怳莫可依據姑照錄之以續搜袖述異之餘耳 
[惜費傷生]  
　　　杭垣米店舂米夥大店十餘人小店三五人不等舂米畢每日必須洗浴無間寒暑浴錢須由店中給付端節後二日天氣炎熱異常時已傍晚有該夥等甲乙丙三人相約同至河中洗浴蓋圖省却浴錢也於是乘興而往直至望江門之弔橋河邊下水不知端節前大雨三晝夜錢塘江水暴漲數尺兼以上路各山水奔注灌入沿城各河河水亦陡增數尺時三人同至橋畔甲先解衣而下直鑽波底乙亦隨之而入惟丙尾隨最後甫經下水便覺水冷於冰毛髮爲豎不禁連呼有鬼求人速救時岸上之觀者甚衆見甲乙兩人鑽入波心皆以爲泅水作戯均不在意及聞丙呼救乃各爭先援之以手詎丙身重如山益以六七人方得拖曳上岸衆方欲復救甲乙而兩人已直沉水底無從蹤跡矣聞甲乙皆蕭山人氏甲年二十三乙年二十九嗟嗟爲惜數文之費竟致喪身未交三十之年忽占滅頂雖曰死生大數未免咎由自取也 
[捕役獲盜]  
　　近日金陵督捕營曁上元捕役逐日在南門外茶肆烟舘往來僉疑其有要案緝訪未便詢問未幾果於西城脚下及上馬頭兩處同時命獲要犯四名聞卽祿口曹村陶姓家日前被搶案内盜犯並聞有同夥當時聞風逃逸現在購線緝拿諒亦難逃法網也 
[酬神紀異]  
　　南昌有鄉民某於上月初九日夫婦各乘肩輿由進賢門入城某則凉帽金頂靑布長衫腰紥紅巾手執大香三枝婦則挽髻簪花圍青裙於腰際手捧香盤一具以二人持高燈籠一對導之後用壯者四人牽一極大之肥猪披紅掛彩於猪身緩緩而行猪或伏不肯前則某夫婦齊下輿向之而拜不知將安所適午後復有人遇於洗馬池亦莫得其究竟知其俗者云係還願時正各街出會極其熱閙忽而得此參錯其間覺耳目爲之一新矣 
[妙手醫傷]  
　　天津盧莊於上月初十晚因索逋爭毆傷命一案經列前報兹聞初十晚當塲斃命只有一人其餘受傷之三人輕重不一十三日據傳又死一人嗣知因天氣炎蒸屢次痛暈實未斃命現悉已有妙手傷科包醫惟受傷人夜間譫語不絶頗覺駭人觀聽耳 
[拐案破獲]  
　　松郡東門外有素開烟館之阿曹前日與人合拐得一及笄鄉女欲以船載售於申被該處保正破案因保正于邑侯禁煙時曾與差役向阿曹索費阿曹卽取刀作自刎狀差保懼而却走然恨之剌骨目下拐女之事適爲保正探悉故於曹之引女下船也出而截住阿曹見勢不兩立將保正兇毆并碎其衣保正呼衆將船與女一併拘送於縣鄉女爲其親人赴縣具結領歸楊邑侯飭差嚴提阿曹到案諒當按律懲辦矣 
[擬造郵船]  
　　台灣水路風浪素惡而陸路又險阻異常以故文報往來每有延滯現聞台灣道劉蘭洲觀察深知行路之難擬造四十匹 
 
 
 
 
 
 
 
 
 
 
 
 [ 
 
 

Page 3

 
 
馬力輪艘四隻以便差駛已行知船局繪圖估價製造而主持船局者以四十匹馬力輪艘向未造過並未購有此圖無從仿製隨請黎星使覆知須攺製五十匹馬力者方可尋圖照製否則請自行購辦云 
[誌戯擇奇]  
　　車利尼馬戯近日又與日本戲士合演益覺奇妙前晚照常開演其曾經屬目者姑不贅述擇其尤奇者誌之四西女戎服乘馬而出臺上先竪一竿其端作曲尺狀置一假首級西女次第驟馬過竿下手一棒其頭極銳剌中首級挑之以去繼又易首級爲小圓牌懸諸竿下牌中間有小孔鞭馬疾行　尖穿孔而過有穿一牌者有穿兩三牌者其手眼之捷殊令人忍俊不禁繼又分植四竿竿頭各裝一人頭馳馬經過隨手斫去人頭十不失一又鎗擊一竿轟然一聲人頭落地回頭插一箭於對面杌上然後入三人拉胡琴翻舞已數見不鮮矣而昨又花樣翻新照常拉琴之外一花面立於桶上以足蹋桶底高低疾徐抑揚頓挫悉與胡琴音韻相叶亦絶技也又置六椅於臺上引一馬跑至椅邊起一足將椅扳倒六椅扳畢復一一扳而起之有花面與馬爲禮馬亦點首作答禮狀花面又藏紅白二帕於木箱内馬能啓箱盖啣帕出奇觀哉其日本足戯則以足承人翻覆不已終不離臥者之兩足又以一大浴盆置足上翻側旋轉又以小木盆自下疉上疉至十餘盆忽而雙足一伸縮小盆皆由後抛去仍餘大浴盆盤旋而起難在多也此外則虎戯猴戯仍復開演昨晚雖天氣炎熱而幸有薰風解愠觀者頗覺快意也 
[拆拚轇轕]  
　　南晝錦里某妓家傭婦蔣丁氏與傭工朱阿龍拚識已久丁氏鄉間尚有本夫現欲與阿龍斷絶而阿龍不許昨日下午竟將其本夫所生之四歲一兒抱去致相爭扭同赴捕房伸訴當爲解案候訊也 
[控請斷賠]  
　　老沙遜洋行東投英領事署訴稱去年十二月閒經協和洋行買辦陳修梅担保陳佐卿爲本行分設蕪湖行之買辦立有保單兹陳虧銀萬兩零陳修梅現在江榮茂茶棧請着照賠等語司副領事據情照會陳太守飭傳陳修梅於昨訊理陳激同大訟師担文投案原告未到司副領事譨太守曰陳修梅爲保有單可憑旣遇虧空情事應令賠償無庸辨說太守問陳修梅爾保人應賠虧項尚有何辨而請訟師耶答稱我雖作保然有分别應賠則賠苟非保人分内事則不認償容俟詳訴太守謂此案尚須訂期會訊屇時細陳可也担文訟師令通事請問太守何日會審太守謂當再諭知陳修梅云 
[請斷拆費]  
　　公平洋行東控鄭阿桂於英界公堂請着拆屋還地陳太守勸令該洋東酌給拆費並酌留數間等情節經列報昨據行東同買辦汪順全稱鄭欠地租已懇商行東情讓前又奉飭酌給拆費昨特招鄭到行問其欲費幾何彼云房屋二十間須給拆費二千兩少亦須一千二百兩云查該地租與伊造屋已有十餘年所得租價祗洋二百八九十元且其所造之房甚屬低小何索費如是之鉅况洋東祇肯給伊三四十元大相懸殊請斷鄭供造房已十餘年然去年尚新造數間我母親要拆費銀二千兩我勸母親照六成向索一千二百兩務求體卹陳太守　俟本分府前往該處察看情形着於禮拜五投案候斷云 
[繅絲滋事]  
　　公平洋行東投英公堂控稱閘北繅絲棧内雇用女工甚多有女人嚴阿二周阿二者因作工不勤辭歇詎伊等覇阻諸婦女不准進棧工作與論更被滋閙請傳該女等到案訊究陳太守卽飭差傳到嚴周二女同供均是寡婦不敢覇阻諸工亦不再向吵閙云云陳太守以該二女旣經攺悔姑寬免究着各具結保釋或謂該女工停歇之舉係因驟病求歸司事不允致相爭執女工中有不服者勒阻各女不准再往工作故生訟端耳 
[攫取毛扇]  
　　粤人周秀山至英公堂稟稱昨在四馬路東首被人將所執鷹毛扇攫去呼追由捕阻獲而扇己不在其手然斯時路上亦無他人華捕禀聞呼前往見一人奔逃當卽阻獲馮道三供滿州正黄旗人向本讀書因表叔係江蘇織造故從之而南現因落魄來滬欲尋興奎大老爺兩次往謁未見今忽在路被拿實未攫扇陳太守得供之下飭將馮道三暫押侯函詢興公舘再行核辦馮又供與興雖是親戚然落魄至此恐其不認太守謂果係親戚焉有不認之理諒屬假冐飭卽押候馮年約二十餘貌甚清秀惟不衫不履只有破洋布袴藉蔽下體云 
[盜賣墳地]  
　　前有王維貞投上海縣署控被寶山縣境當地保之邢茂串同胡瀛芳盗賣祖墳求請提究等情由莫邑尊飭提集訊斷令邢茂繳洋五十元給王邢卽將洋繳案而王不願領價又赴松江府上控博經太守批發上海縣覆訊詳報業由莫邑尊接到府札飭提邢胡二人邢先到案胡因病令子小瀛投案邑尊謂須胡瀛芳質訊如病須騐前日胡始抱病投質經邑尊庭訊王申訴前因并稱旣被盜賣墳地并敢擅自移掘墳墓應請照例科罪邢供胡令我代搬是處墳墓當給我工料洋六十九元等語胡供邢將是處墳地求售因與作中賣與祥泰洋行計地價洋五十元遷費洋十九元並不知是王姓墳地邑尊閒供大怒喝責邢四十板着招邢堅執如前又喝掌頰三十管押胡交差看管候查明覆訊 
[挾嫌尋釁]  
　　本埠四明公所背後地名湯家墳義塜纍纍地甚荒僻近處人往往至該處便溺穢氣薰蒸易生疫癘今歲春間經同仁輔元分局圍以竹笆人不能進乃徙至西首褚家橋一帶該處有牛棚主某姓見人常在其門首便遺不無毁罵詎因此結怨於就進寄居之山東人等於前日竟糾衆上門尋釁見人卽毆幸某頗有膂力拉住兩人傍觀不服者復帮同捆縳解交法捕房捕頭問明緣由於今晨解赴公堂訊辦矣 
[更正]  
　　初四日本報後幅所列之湖絲價目内有小悞兹查得是日鼎茂三洋絲實售價三百五十七兩五錢四洋絲實售價三百四十七兩五錢合亟更正 
 
 
 
 
 
 
 
 
 
 
 
馬 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月念五日京報全錄]  
　　宫門抄○選單○旨一道錄前○晉撫張奏特叅害民不職各員摺子○又奏爲請旨嘉奬各員夾片○署直督張奏道員病故開缺請旨簡放摺子○皖學政孫奏通省科試全完摺子○晉撫張奏副將仍以原擬之員請補缺摺○又奏爲請旌表夾片○又奏爲降調知縣照例抵銷奔片○五月二十五日戸部通政司詹事府廂黄旗值日無引見○廣壽續假數日○恭壽德魁預備召見○内閣奏泒騐放之王大臣泒出肅王烏拉喜崇阿邵亨豫薛允升○吏部奏派驗看月官之大臣派出文煜恩承麟書貴恒閻敬銘張之萬許應騤陳蘭彬○又奏泒揀選官缺之大臣泒出徐桐畢道遠桂全耀年松溎文暉○順天府奏京師得雨二寸有餘○召見軍機恭壽德魁○皇上明日卯正至大高殿拈香○○光緒八年五月分選單道湖北督糧素麟正黄滿官學生知府浙江温州單大經四川廪福建興化施啓宗浙江監知縣湖南桑植郭倫四川監陜西鄠縣孫萬春直隸甲直隷南皮傳培基廣西甲吏目雲南鶴慶楊繼祖陜西監巡檢湖北應城吳元熥浙江監典史浙江泰順張銘新四川監貴州畢節姚翰臣山東監○○山西巡撫臣張之洞跪奏爲特叅害民不職各員以肅吏治仰祈聖鑒事竊惟山西承災祲之後四民困苦官司叢胜尤賴良有司盡心撫字勵精整飭庶幾由庶而富由富而教漸獲全盛舊觀臣愚以爲糾劾以害民爲先害民以貪墨爲首至於侵　廢弛亦當沙汰及之臣到任以來悉心察核考諸寔事驗諸公評謹擇其尤據寔劾奏查有薩拉齊同知定福貪縱害民行檢不修聲名最劣候補直隸州知州李春熙行徑鄙俗私加厘金剥商擾民補用知縣洪貞頤習染最惡徵收弊混以上三員應請卽行革職寍武縣知縣蕭樹藩居心很鷙放利而行石樓縣知縣王景羲昏惰無能繼丁滋擾汾陽縣知縣慶文抽厘不實不能聽斷以上三員應請以府經歴縣丞降補和林格爾通判惠俊秉性浮巧不愜輿情長　縣知縣李楨闇昧無識動招民怨高平縣知縣慶鍾嗜好太重公事模糊以上三員應請開缺留省另補綜計此次所叅九員皆係實蹟彰聞斷難寛假此外尚有不知振作及不免疪累者臣當指陳其失嚴檄教戒責令攺過如仍不悛悔再行隨時奏叅所叅各員缺其應歸部選者晉省現有應補人員應請扣留外補合併經明謹繕撍具陳伏乞 
皇太后皇上聖鑒謹奏奉旨已錄○○張之洞片再激揚之術道貴兼施嘗考西漢之世循良之吏璽書褒勉所以吏治蒸蒸最爲近古臣於晉省害民不職之員已經專摺奏叅至實心愛民爲守兼優者亦應上逹宸聰懇加褒奬然後群吏知所趣向查有現署太原府知府候補知府馬丕瑶廉惠剛明所至育聲前署永濟縣痛除差錢數萬緡民困大蘇洎知解州辦灾最善清丈招墾精密有法以故解州旣無荒地亦無累糧至今徵收最易官賦不虧民力不困成効益彰候補直隷州知州方凊光學道愛人前署汾陽縣正值光緒二三年當災象初成首請停徵觸怒上官於是早籌荒政設法儲糧　心糶運全活甚多若使再任一年該縣罹災尚不甚酷至今縣民稱之朔州知州姚官澄操守廉潔政事勤明晉省早年州縣不染賣票惡習者不過數人而姚官澄兼以有才陽曲縣知縣錫良守清識定自其候補時抽厘辦賑卓著賢聲到陽曲任兩月革除差累商民咸悅萬泉縣知縣朱光綬廉靜慈詳上次任萬泉時荒政盡心飢而不害所到皆有惠政太原縣知縣薛元釗廉樸至誠專心民事前署垣曲災區於禁種鶯粟極爲認眞現任太原孜孜講求渠利以上五員官聲最好衆論僉同合無仰懇天恩降旨嘉挺勉勵以爲晉省官吏之勸是否有當伏乞聖鑒謹奏奉旨已錄○○署理直隷總督兩廣總督臣張樹聲跪奏爲道屬病故開缺請旨簡放恭摺仰祈聖鑒事竊據天津府知府宜霖禀報天津道吳毓蘭前在軍營積受勞傷現在復發於四月二十七日在任病故請開缺委員接署前來臣當飭府縣會同該察屬妥爲料理身後事宜杳天津道統轄兩府政事殷煩現值興修水利尤以河務爲最要今年吴毓蘭經辦堤河各工係與津海關道周馥勘籌會議刻下尙未竣事周馥勤明幹練通逹吏治熟悉河工情形堪委就近暫行兼署以資熟手而竣全工除檄飭遵照外所遺天津道員缺堅　應請旨迅賜簡放以重職守理合恭摺具陳伏乞皇太后皇上聖鑒訓示謹奏軍機大臣奉旨知道了欽此○○安徽學政臣孫毓汶跪奏爲通省科試全完恭摺具陳仰祈聖鑒事竊臣於二月初八日附片奏去歲科試六府四州情形奉旨知道了欽此臣於二　十六日赴省考試安慶三月十七日接考和州三月二十九日回試太平現於四月十四日竣事通省科試一律全完臣於閱文防弊一切事宜仍仿照歲試認眞辦理不敢稍涉疏懈皖省士習尙屬馴順臣此次周歷通省各士子於臣歲試時塲規辦法均已知悉槍替絶蹤内外清肅臣仍隨時隨事諄諭各生童以端謹持身專勤何學以仰副我皇上作育人才之至意臣現已通飭各屬學備辦錄送科舉及　金陵錄遺一切應行事件其各學舉報優生業經　　考試一俟會考屆期再行照例辦理所有微臣科考全畢情形理合專摺具陳伏乞皇太后皇上聖鑒謹奏軍機大臣奉旨知道了欽此○○山西巡撫臣張之洞跪奏爲邊要副將員缺輪補班次不得其人仍以原擬之員請補以重營務而固邊防恭摺仰祈聖鑒事竊照山西潞安恊副將向鵬舉告病遺缺經前撫臣衞榮光以記名總兵呼延霖奏明借補兹准兵部咨覆以山西潞安恊副將員缺係題補第一輪第三缺輪用揀發人員該省揀發正班無人照章應歸揀發班之保舉補用升用人員請補今請以記名總兵呼延霖借補核與輪缺章程不符看令另行揀員請補前來竊惟潞安恊轄境界連湖北隘口紛岐爲游勇馬賊出没之所近年屢有豫直匪徒驀入晉境劫案漸多必須威望素優熟習邊隘人員方足以資鎭遏晋省武職人員寥寥可數雖有保舉補用升用者數人或資望尚淺或未歷戌行皆於此缺人地不宜惟杳該記名總兵呼延霖現年四十四歲係山東青州府樂安縣人由軍功投効江南軍營久經大敵屢著戰功官軍克復金陵該總兵身在行間保至儘先叅將並賞勇號旋經調晋差遣因積年帶隊防河越境剿賊叙功荐保記名簡放總兵提督銜光緒三年委署東路營叅將六年委署太原營叅將嗣經委帶臣標練軍左營臣查該總兵老成持重熟習戎　前署各營叅將均臻穩恊現帶練軍甚能約束訓練並率所部承辦四大門工程自去秋至今督飭操作不辭勞瘁實爲普省營伍中器幹兼勝之買合無仰懇天恩俯念潞安恊邊缺緊要輪補班次不得其人准以記名總兵呼延霖借補庶於邊隘營務大有裨益臣爲愼重邊要將領擇人起見未敢稍事拘泥理合專摺陳請是否有當伏乞皇　后皇上聖鑒謹奏軍機大臣奉旨兵部議奏欽此○○張之洞片再據山西太原府知府左雋等禀稱同鄉現存節婦許吳氏湖南巴陵縣監生吳衡峰之女文　許俊臣之妻夫故時氏年二十七歲奉親撫孤歴數十年如一日苦節可風現年七十七歲計守節五十一年又現存節婦鄒許氏湖南巴陵縣監生許玉班之女已故平江縣監生鄒若璋之繼妻夫故時年二十九歲侍奉邁姑撫養幼子現年七十八歲計守節四十九年又已故節婦謳芻氏湖南平江縣監生鄒若璋之女候選州同諶光熙之子培璋之妻夫故時年二十八歲清操自守撫孤成立計守節二十二年又已故節婦左屈氏湖南長沙縣人夫故時氏年二十五歲勤儉守節孝事翁姑夫故無子繼胞姪學鼎爲嗣撫育教誨一如已出計守節已逾三十年又現存節婦金賀氏湖南長沙縣人該氏夙嫻閨訓于歸後夫故在京時氏年二十七歲開信哀毁絶粒翁姑勸慰該氏誓以守節事親現年五十歲計守節二十四年又據候補知府魏元瑞等痕稱向鄉戸故節婦劉邊氏直隷任邱縣廩生邊學溥之女山西洪洞縣寄籍直隷從九品劉畇之妻夫故時氏年二十七歲生計甚窘奉親撫子俻極艱辛計守節四十一年該府誼切桑梓見聞較確不忍聽其湮没各造事實册結取具同鄉官印結禀由藩司詳請具奏前來臣復查無異合無仰懇天恩俯准將節婦許吳氏鄒許氏諶鄒氏左屈氏金賀氏劉邊氏等勅部照例旌表以彰清節而維風化除將事實册結咨部查照外謹會同山西學政臣王仁堪附片陳請伏祈聖鑒訓示謹奏軍機大臣奉旨均着准其旌表禮部知道欽此○○張之洞片再降調試用知縣黄縉榮歴署數縣官聲尚好前署虞鄉縣時值大祲籌賑甚爲出力後署夏縣散放籽種開懇荒地均能認眞事事實惠及民因光緒七年四月署永濟縣任内疎防東關外恆興魁錢鋪被刧一案限滿賊盜無獲部議降一級調用無級可抵例應降調查處分則例載官員如遇因公降調並無加級紀錄准以不論俸滿卽升一　或俸滿卽升一次或卓異一次或俸滿保荐一次俱准抵降一級等語今該員黄縉榮於同治二年奉　管解甘肅慶陽軍　無誤經前陜甘督臣熙齡保奏俟補缺後以應升之缺升用光緒三四年在署虞鄉縣任内因辦賑出力經前撫臣曾國　保奏俟補缺後以直隸州用均經吏部覆准在案應請將前得兩次保升註銷一次准抵降一級調用處分由兼署布政使按察使松椿詳請具奏前來合無仰懇天恩俯准將降調試用知縣黄　榮前得兩次保升註銷一次照例扺降一級調用之處出自逾格鴻施是否有當理合附片具奏伏乞聖鑒訓示謹奏軍機大臣奉旨吏部議奏欽此 
 
 
