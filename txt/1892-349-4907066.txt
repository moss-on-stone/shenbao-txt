# 1892 - 349 - 4907066

 

Page 1

 
 
[精印隨園三十種告成] [  圖書集成局啓]  
　　隨園太史文章經濟冠絶古今海内通儒無不仰之如泰山北斗生平　述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心讎校排印成書紙張旣潔白無　墨色尤光潤可愛分釘四十八本盛以全椐木箱刻已告成卽日出售核定每部實價洋銀五元諸君子有先覩爲快者請移玉至申報舘帳房購取可也 
[論遣勇]  
　　國家當有事之秋則招募勇丁以爲禦敵之計及軍務肅清宴安無事則悉數裁汰而遣散之以致游勇滿天下時有結黨聯會肇禍釀亂等事說者以爲當軸諸臣之辦理不善顧當有事時一招而集者動輒千人萬人外患方興不得不厚集人力若事已敉定無需多人則又何必虚糜此等軍餉况遣散歸田各予以川資初非徒手揮之使去抑且派撥委員哨弁逐叚送之回籍辦理者更有何可議無如遺撤之勇往往到處逗遛遷延不歸此其中蓋亦有故當其應募而去棄其田園舍其舊業一往直前欲以一刀一槍在邊庭博取金印如斗大此亦猶之士子赴考之時人人皆不作第二人想也然而一營之中爲數若干一帥之轄爲營若干其中積功累績隆隆直上者固不乏人而老枕矛頭絶無生發者究爲較多或者如前此粤匪之亂凡有克一城破一寨者金帛子女任其取携則尚可以滿載而歸不失爲富家翁者而近年來招勇禦侮又非前此可比全賴口糧以爲生活口糧之外又不敢擅取民間一物故一旦撤遣孑然而來者仍孑然而去而數年之中習於營伍之俗彼此可以通有無共患難而回首當年不啻如夢卽使回歸故里一切舉動終覺異於鄉人鄰里戚黨亦多視之若有異者田園荒蕪不能以耰鋤易戈戟舊業旣棄不能卽復於是乎鬱鬱不得志而躊躇四顧久而勃發不可遏而亂心生焉其始不過逞其剛暴以憑陵乎鄉里爲鄉里所不容乃去而之他尋其舊日同事之人相與成羣結黨以自謀生計此哥老會之所由昉也其所謂自謀生計要亦無非爲竊爲盜謀取非義之財漸而久焉則自知罪大惡極遂圖揭竿爲亂故近年之禍亂皆會匪爲之而其實則皆游勇爲之其餘黨則大半脅從也論其情罪敢於弄兵潢池謀爲不軌雖比而誅之亦無辭也然推原其故則究以前此招之使來後之遣之使去此其中若有所不安於心者故游勇之爲害罪固在於游勇而使之成爲游勇者亦終不得辭其咎焉近日閩督譚文帥以同鄉來閩投効者多苦於無可位置特捐鶴俸設法資遣回籍昨見臺灣亦有資遣游勇之事其示中謂臺北游勇屢經派輪資資兹查各營准假裁革勇丁久覊海外旣無業以謀生欲返故鄉又乏資以内渡困苦情形殊堪憫惻若不資遣回籍際此隆冬更罹飢寒之苦亟應派撥輪船資遣回籍俾免飄流海外凡勇之隷福建廣東籍者則送之厦門令其登岸其籍隷湖南湖北以及江皖各省者則送之上海令其上岸一俟到岸再行量路遠近酌給川資以作陸路盤川之需倘見此告示不來報明仍復逗遛海外則是自甘暴棄設或因事查辦定照游勇究辦决不寛貸是亦可謂情法兩盡者矣然竊以爲送至厦門上海兩處酌子盤川使之登岸遵陸而歸或仍另附船隻此法雖好而其中尚有示能盡善之處厦門上海皆爲通商碼頭地方最爲繁華極爲閙熱彼游勇到此二處未免見獵心喜况又有盤川之費在其腰邊此輩本不知瞻前顧後手頭略有數文便欲恣其揮霍而所得無多不經濟用不數日而川資用罄依然妙手空空此時不能退不能進正無異乎羝羊之觸藩則又以飢寒而生盜心而臺地諸大憲一片婆心不又付之東流乎竊以爲資遣游勇當以遞解之法參之逐節逐叚皆有監送之人直至抵其本籍而後止或向原籍地方　討取回文雖不必交地方官管束亦可出具收領若此則不但沿途不致滋事而且所過不能逗遛資遣之費旣不至銷歸烏有資遣之意亦不至成爲虚文此不特臺灣一處宜然卽他處凡有資遣游勇者皆當如此庶幾不失實事求是之本意而可以杜患於未萌乎芻堯之獻未識當軸者以爲如何 
[鳳城寒地]  
　　北正指揮姜君現因痰症復發請假十日所有北正衙署一切事務經兩城憲公同酌擬以揀發副指揮邵君虎文暫行署理卽日視事○揀發北城委用副指揮李君國蔭前因丁艱赴部呈報回籍守制兹已服　於上月由籍來京赴部呈報起服經部核准行文都察院劄開到城兩城憲傳諭李國蔭於十月十七日赴城謁見當差○五城粥飯廠經費浩大向歸總理衙門在各關稅項下提銀若干兩發給各城作爲津貼歷經遵辦在案兹聞總理衙門行文北城所有北城百善粥廠津貼銀三百兩公善粥廠津貼銀二百兩定於十月廿七日給發兩城憲赶卽飭吏開具領結以便派員於是日持往領銀○北城百善公善兩粥廠應領十月米石業已領訖尚有應領十一月米六十石經城憲等行文户部請示發放日期現尚未據户部移覆也○天壇内藍亭正在修理有木廠工頭一杜姓一忘其姓氏二人商同計議欲增工價令各匠役一律停歇遷延數日經木廠商人禀知監修大臣奏奉密旨令步軍統領衙門順天府五城一體嚴拿送部究辦兹聞南營西珠巿汛弁兵等在大來坊茶社拘獲工頭一名大約先解步軍統領衙門再送刑部究辦○更夫劉某倒斃一案前經北正指揮姜君帶仵檢騐見其面上身上有抓傷擦傷痕委係凍餓身死而　　不肯畫供嗣經五城正指揮會同帶仵檢騐死者並無致命傷屍親依然狡展北正指揮姜君據　禀詳城憲　將被控之丁四帶城移送刑部掣分貴州司審訊所有屍親及左右隣等人暫行交司取保歸家聽候刑部提傳質訊○旗人某甲在西城坊署控告某乙牽連各妓院龜奴不下數十人坊主素悉某甲慣以设計訛詐爲事燭破奸謀遂將甲笞責二十板以黑索繫項派令捕役押往各處指傳被告人等到案審訊如訊明所控係屬子虚定將甲從重治罪說者謂京師揑詞誣控之案層見迭出此次雷厲風行想匪徒當稍知歛跡矣○巡視北城馮侍御金鑑之夫人偶因感冒風寒醫樂罔效遽返瑶池馮待御因於十月十九日請假二十日料理喪務所有北城巡視諸事關繫緊要經都察院滿漢堂官公同酌議以陜西道張侍御廷燎暫行接署擇於廿四日視事○劉某者年已二十餘前因匪徒胡某逼令銀爐夥某丙寫立借劵一案牽連被控由城移送刑部掣分湖廣司審訊除將胡擬以杖徒罪名外並將劉笞責四十下當堂釋放劉自出外後因生計艱難在北城地面穿窬胠篋經練局哨勇拘獲帶城請訊兩城憲大發雷霆行文刑部湖廣司查問前案如何訊結俟禀覆到城再行訊辦○前月有賊人正陽門外西河沿某宅竊得銀物正欲携之而出爲家丁李劉二人所覺 
 
 

Page 2

 
 
與賊爭持賊恐被拘棄物逃逸某宅幸賴二家丁之力一芥未失賊懷恨在心於十月十一晚乘李至河沿出恭突出尖刀向心頭猛刺旣復刺其右脇下聲言我竊某宅之物爾與劉竟敢攔奪使我空費氣力非索汝二人之命决不干休李被傷大呼其人將帶血尖刀擲諸河内飛步脫逃李傷僅深寸許尚不甚重經某宅聞信舁回調治並報請本管營汛司坊緝捕兇手 
[鎭江近事]  
　　兩江總督劉制軍在象山閱視砲臺時見太平洲一帶人烟稠密恐有哥老會中人嘯聚其中作逋逃之淵藪因著設立保甲局挨户編號稽查近已札委某刺史總其成至分局委員則由常鎭道黄幼農觀察派出四人爲之分投辦理云○某日有擔糞鄉人弛擔租界中稍舒筋力適有巡街捕昂昂然至持鞭驅逐鄉人不服戟指詈之曰汝仗洋人之勢耶老子行將毁捕房燒洋樓看汝尚能作威作福耶蓋前年曾有洋房被燬事故藉以指瑕摘瘢也巡捕聞而大怒相與互毆舉棍擊鄉人頭顱以致血流漂杵鄉人誓不兩立互扭入捕房英領事以鄉人爲不遵定　送請洋務局懲辦洋務委員以兩造均有不是之處當卽釋歸○某日之晚鎭江某書肆宴客簪裾裙　紛至　來主旣風　宜人客亦多不覊之士紅箋染處翠袖偕來鬢影花光風流美滿忽有不速之客三人來一揖就坐主客細視之一若似曾相識而座中已有驚懼失色不能作聲者旣而三人者互相笑語有謂府尊賢太守也驅逐流娼風行雷厲有謂保甲局員良有司也示禁窩娼法難寛宥主客皆默爾不言三人忽又同聲曰守法者何如人犯法者何如人語未畢有客起身向主人倉皇附耳主人亦遂起身舉酒屬客曰先生休矣先生且飮酒先生之裘已敝乎先生之馬已瘏乎抑先生將措不時之需乎僕敬爲先生籌之熟矣願請間隨邀三人入内良久始出各含笑意不辭而别迨主人復入席向客附耳客俱不歡而散嘻是何故也明眼者自能知之○沙頭某甲素以犁雲鋤雨爲事數年前娶某姓女爲妻生有一子頭角峥嶸婦忽萌妄想以　砧終窶且貧日後終無佳境遂携子背夫而遁行至某處適有某乙尚賦鰥居見其貿貿然來以爲此天賜也遂據爲已有相處年餘苦於衣食不給復售與無賴某丙且由丙而丁由丁而戊凡閱七載歷事五夫近戊又將婦售與某已由某監生撮合得酬資若干詎料已亦沙頭人初不知婦卽從沙頭來者事成後挈其母子回鄉爲前夫某甲覷破機關向王大令控訴經大令將一干人提訊供詞確鑿將乙及戊已分别笞責某監生亦戒責數十下著將所得酬資限期繳出婦掌頰百下曉以大義交前夫某甲領回自此覆水終收掌珠復返頻年離散一旦團圓存不感大令生成之德哉○洋馬路左側巷内某姓設塾授徒與某妓同居妓亦藉斯文一派　掩外人耳目惟往來稔熟者始得入此室處否則桃花流水不辨仙源未易領胡麻一飯也某日爲青皮輩偵知三五成羣排闥直入適有鍍金匠某甲與妓對榻　陳吞雲吐霧見青皮直入大喝曰此係良家君輩來此何幹青皮等知黔驢無技大肆詬詈甲勉力支撑無如寡不敵衆遂爲青皮横拖倒拽直至街心以老拳奉敬旋經旁人勸解甲雖未受傷然其時細雨初晴滿街泥　所著玉色洋縐皮袍頃刻間斑斑點點化作老龍麟矣喜作狹邪遊者盍以此爲鑒戒○前報紀洋擺渡改造活橋由玉大令捐欵云云兹見大令所頒示諭謂係奉憲飭建並無捐欵字樣理合補正於此○江廣雜貨各業以本年幸獲平安遂醵集金貲在萬家巷後面德　宮内設醮三晝夜以答神庥自十月二十四日起至二十六日止黄冠者流披法服道眞言持劍摇鈴踏罡步斗見神搗鬼醜態萬方一時紅男緑女結隊往觀幾於舉國若狂聞各業本擬演劇酬神緣捐欵無多因改爲清醮云 
[信船遇盜]  
　　往來嘉興乍浦之信船前日天將黎明由乍開行離常豐橋約三里突遇盜船攔截去路將所帶信函銀物搜掠一空舟子祗得回乍向局中告知旋住平湖縣報案請勘飭捕緝拿未知卽能破案否也又硤石班划船開行赴禾離嘉興南門外十餘里長水橋地方其時夜色溟濛突被盜船　住前面一划船幸得逃逸後面一船不及駛避盜　一躍上船駕舟者與之爭拒致被砍傷頭面搜刦一空揚長而去逾時受傷人赴未屬訴明情　　信屬中人協同赴秀水縣報案并請騐傷劉大令騐視之餘允爲赶緊緝拿聞此役也全盛正源等四局被刦洋五百餘元並貨物又　受傷人入城時行過報忠埭　買燈燭有人見其面帶鮮血驚問何事受傷人具以實告爲楊都戎所聞立卽帶兵協同府署護車旂親兵至南門外乘舟分兩路追捕無如盜舟已去遂悵然而返 
[閩侯試事]  
　　福州訪事人云閩侯兩邑尊示期十月二十四日　貢院舉行童試是日鐘鳴一下　水黎明閩縣蔡伯昂侯官縣李文卿兩大令卽在儀門外升座唱名令各童魚貫而入統計四千七百人左右唱至破曉時始畢封門後閱片刻卽出題閩縣已冠首題狷者有所不爲也子曰南人有言曰人而無恒不可以作巫次題王亦曰仁義而已矣未冠首題何謂也子曰不然次題何必曰利通塲詩題賦得雲水光中洗眼來得來字侯官縣已冠首題居是邦也未冠首題修已以安百姓上句通塲次題而天下平詩題賦得不將今日負初心得今字下午四點許各童卽陸續交卷五點放頭牌至四鼓净塲○閩俗府縣試每於封門出題後各童必破扉而出携卷回家閒人見已大啓重門卽蜂擁而入旣難理喻尤不可以勢禁此次幸有營務處健勇若干名把守故此種陋習一掃而空說者謂爲十數年來所未有云○每屆府縣試時明遠樓下必有作小經紀者販賣點心餅餌酒殽無所不備差役腰纒旣飽卽任其所爲尤可惡者瞻敢將重垣挖通以便閒人出入人苟給以青蚨十翼卽可行走自如不知官府何以竟不聞不見也○十月二十八日首塲案發示期十一月初一日仍在貢院扄門覆試閩縣共招覆二千三百六十名侯官共招覆二千二百五十名濟濟人才可謂盛矣 
[閩雜爼]  
　　督辦福州省會機器軍裝總局孫蘭江觀察現奉上憲委令會辦通省稅厘總局事務想亦能勝任愉快也○前督糧道葉儲憲永元解組後少君印培勳者指分來閩歸道班試用十月二十五日赴督轅禀到○福建學政沈叔眉文宗示期十月二十六日在學轅甄别鰲峯鳳池兩書院肄業生監是日鰲峯考試者約五百人鳳池約四百人鰲峯文題唯聖者能之鳳池文題　然而日章通塲詩題賦得溪橋風雪擁寒襟得襟字○有陳甲者冒稱陳伯潛閣學之族人僞繕閣學信函投福清縣署關說巨案張大令知係贋鼎密飭差役掩捕甲已聞信遠颺大令遂訴上憲上憲飭府尊籖差拿　想須盡法懲辦以爲冒名混騙者儆也○十月二十六七二日寄閩洋人在倉前山爲賽馬之戲驊騮駟驖逐電追風美景良辰大足騁懷娱目聞錦標爲太古洋行所奪餘皆若秀才之一聲康了不免意興索然矣 
[十洲閣賞雪記]  
　　寍波來信云上月二十八日之晚纎雲四捲星斗爛然峭寒砭肌銛於并翦次日蚤起見屋瓦盡曰積雪厚寸許而空中　隨風飄舞無殊玉屑瓊英未幾雪止雲開依舊日光皎潔田夫野老咸拍手歡忭曰是爲來歲豐年之兆 
[麋臺晴眺]  
　　有渾名塌棵菜者著名鴇婦也家住蘇州横涇鎭前因犯案送官懲辦厥後科以軍罪充發黑龍江行至半途乘間免脫跋涉回蘇以城中耳目衆多仍至横涇鎭居住該鎭有某甲者土棍也以其私自逃回藉端訛索塌棵菜懼事敗露奉以洋銀數枚贈運且曰此區區者聊代茶酒之敬不足爲外人道也甲受之喜形於色旋於茶酒烟寮逢人輒道津津有味該鎭無賴極多聞之不覺垂涎遂於上月下旬某夜紏合數十人以花粉塗面扮作强徒明火執仗闖入内室翻箱倒篋罄其所有而出某署差役萬某塌棵菜之姘夫也卽偕地甲投吳縣署開單報案計失衣飾等約值洋銀三四百元凌大令准詞飭差下鄉拘拿盜匪該差見是處有王某形跡可疑遂拘回縣署大令升堂研訊一鞫而服旋將同黨及行刦情形一一供明又將塌　菜底藴和盤托出大令得供飭將王釘鐐收禁仍飭原差將所供同黨姓名悉數拘拿一面著萬交出塌棵　再行核辦○流氓聚衆在老儀和茶肆打架一事本館已屢紀之矣兹悉緝捕營某哨官業已因傷斃命其妻某氏身懷六甲猝遭變故搥胸大慟 
 
 

Page 3

 
 
奔赴後河聳身躍下經旁人設法撈救早已魂赴鮫宮慘哉聞統領郭軍門拜會長洲縣王大令談及該哨官相隨以來迄今已十有八載從未肇事今遭慘斃妻又帶孕投河以殉情甚可憐此事務須照例重辦云云王大令因此拘拿流氓極爲緊急○某孀婦於數年前與某甲姘識兹又與開轎鋪之某乙往來賃屋護龍街居然伉儷中偵知蹤跡未免含酸於某日午後糾約多人邀乙至某茶肆評理謂妻被汝誘匿誓不干休今與爾拚此一條性命乙性本懦弱一時手足無措急倩人爲之調處願以洋銀二十枚償甲甲始首肯欣然而散 
　　　皖垣官報新授寍國府林少眉太守載亨經藩司德靜山方伯飭赻新任太守擇吉十一月初浣前往履新○署蕪湖關道李篁仙觀察筮期十一月初六日乘差輪船東下於初八日吉時接受關防所遺省城保甲局差經沈仲帥札委安慶府聯仙蘅太守兼辦 
[頌德歌功]  
　　前報紀安慶省垣南門外新碼頭天方教中人馬姓家遺火延燒葬身火窟且波及近隣廿餘户一炬成灰事後太平局善士勸募錢文挨户查放撫憲沈仲復中丞更痌瘝在抱慮及時交冬令風雪連天小民驀受飛災啼飢號寒其苦更甚於平日遂慨捐鶴俸撥出青蚨一百千諭令撫標中軍米海秋叅戎帶領兵丁查明實在被災之家酌量放給叅戎奉札之下卽於上月二十日親詣火塲辦理災民感受德意歡聲若雷無不頌大中丞多福多壽云 
[格致書院夏季課卷出案]  
　　今年格致書院夏季課題乃由甯紹台兵備道憲吳福茨觀察所命其題二道一爲問各省兵燹以來軍需善後多賴釐金以應度支現在承平日久未能　停庫欵仍絀其中盈虚損益情形論時事者所宜參究應如何籌節餉項减免釐金以裕利源而紓商力策二爲請永停捐　實　議各卷彚齊之後寄呈觀察鑒閱甄别優劣評定甲乙現已出案計取超等十二名特等二十四名一等六十三名超等潘敦先李經邦楊　　孫兆熊楊　煌朱昌鼎汪錫昌殷之輅沈桐生周文治陳得心彭壽人特等朱其鋆許文蔚康濟才于鬯周砥流平彝葉承錫胡永吉王承熙齊堯年董珙李鼎頤王輔才俞鑑林季賢王德森錢廷襄邵其綏王家泰陸文進陶師韓鄧商芝張康張文彬一等曹昌期朱裏笙周本泉施寳熙朱華汪錫名孔憲和程仲昌劉邦俊顧　汪錫祺顧　　王鵬飛楊家禾孫家振李寳鑄錫振録林國瑞王文玉趙貞一李廷鳴曹恒韓保蔽馮　黄志　周鳳鏘吳佐清許象樞顧儊基沈鴻圖項藻馨葛尚忠周傳訢白清暉邵凌霄施寳潛朱惟敬孫廷璋諸晞沆言有中黄潤璋周光華畢用夏黄　謹萬祖蔭李昌祺儲桂山鄧邦選周恩綸王應鑑薛蔭元劉子傳陳時臬金元善方榮陽萬民望黄廷光鍾士元鍾如琦鍾占鰲鍾家吉鍾寳康鍾亮此次觀察所發加奬銀計洋六十圓自損廉泉　分清俸凡在儒林同聲感頌觀　取士衡文折衷至當愛才好賢有若弗遑操玉尺以量人才懸金鑑以别流品旣名實之克副亦德惠之均沾書院例有正奬銀二十五兩今計開超等第一名正奬銀十兩加洋八元二名正奬銀七兩加奬洋七元三名正洋銀五兩加奬洋六元四名正奬銀二兩加奬洋五元五名正奬銀一兩加奬洋四元六名奬洋三元七八名各奬洋二元九名至十二名各奬洋一元五角特等自第一名至十名各奬洋一元十一名至二十四名各奬洋半元一等者例不給獎自出案之日爲始凡在院肄業士子名列前茅者仍至三馬路格致書室領奬閱卷所有課卷顾儲院中以備選録概不取回 
[慶賀令節]  
　　今日爲長至令節英公廨循例停訊一日道營廳縣印委各員均於黎明時趨詣西門内萬壽宮恭　朝賀禮 
[滬濱茗話]  
　　賭棍陳阿狗生有一女幼時憑全林爲媒許字浦東爛泥渡張姓爲媳邇來陳女年已及笄私與某甲往來以致珠胎暗結爲張姓所聞央原媒關說定於十月廿六日完姻屆時陳忽生異議索取門包洋二百元張無以應命遂投該處巡防局喊控局員准詞飭勇協同十六鋪地甲提陳訊問不料陳竟糾同無賴在丹桂樓茶館守候見局勇至喝令衆人拒捕局勇寡不敵衆正在進退惟谷有一勇奔回局中喚集多人始將陳拘獲解局訊辦○十六鋪北叚北聚興飯店前晚有陳阿來曹阿三各修五臓神殿醉飽之餘在櫃上惠鈔缺少青蚨數十翼令店中暫行記帳店夥某甲以二人素不相識堅執不肯陳等大肆咆哮拍凳敲樹誤將洋油燈擊碎火光熊熊店夥見而大驚幸人手甚多設法救熄中遂將陳曹扭至北局請辦局員祝翼雲二尹訊問之下甲伸訴前情並稱被毁物件值錢數百文陳曹同供小的等醉後糊塗以後自當改過二尹判令罰洋三角賠償毁物了事○李堅生者家住南巿增祥碼頭前日有吳氏突至李處索還借洋數十元李茫然不解其故吳氏謂昔年爾有急用向我借去何得諉爲不知李問有筆據否吳氏答稱無兩造爭讑不已扭至十六鋪北局請訊祝二尹以吳氏並無証據碍難准理一併逐出○鄉人某甲持白布數匹入城求售行至縣南曹家宅口有某乙向之購員言明每匹五百文當取二匹入内令甲在此少待甲見乙衣服華麗以爲翩翩公子深信不疑候至良久不見其出入内視之知甲已由此弄沿魚行橋大街而去心知中計垂頭喪氣而返 
[道批照録]  
　　關道憲聶觀察昨日發出批示一道照録於左供事徐譜笙批該供事前經本道批飭赴京供職乃至今尚復在滬逗留殊屬非是姑念業已自知省悟卽擬赴京免予置議至張金鴻舍人懸缺因何日久未據應募充補著總書卽日查覆聽候核示 
[案犯送縣]  
　　英租界二馬路周昌録薙髮店夥王已川卽王繼全與學徒吳二兒因戲言口角竟致用武將吳毆傷斃命王繼全畏罪自刎送往醫院療冶迨傷痊後由包探解送公堂蔡太守著送縣訊辦此已詳列前報前日太守備文飭差將王移解到縣原差吳裕據情禀明奉飭收所候訊 
[受傷請騐]  
　　江北人陳光尨向爲皮匠家住南碼頭地方其妻瞿氏今春曾向同鄉人沈渭炳借錢二千文迄今尚未歸還前日沈向索取該氏約以年終歸趙沈不允逼索甚急口角之餘繼以爭鬥沈之黨羽甚多該氏寡不敵衆致受微傷旋經人勸散陳查悉前情向沈理論沈將陳扭住欲贈以老拳陳知不可以理喻將沈扭赴上海縣喊控並舁瞿氏至案求請騐傷 
[英界公堂瑣案]  
　　包探江阿三禀稱小的緝獲積惡不悛之竊犯張有瑞詰知近又竊取劉小娘等家衣物因之　贓送案小娘及張阿小張阿炳史東林李阿生桑阿大李候生董振有嚴生海各失主投案領贓張供稱小的犯案重重自知該死求大老爺高擡貴手開一線之恩蔡太守判令管押六月期滿笞責一百板贓給失主各自認明具領○包探黄四福禀稱小的拘獲竊犯王仁蘭詰得曾竊姚太壽許金生二家套褲水烟袋是以吊贓送案姚許同訴稱小的等家所失之物已由包探吊獲請准領歸王供稱小的非敢行竊實因飢寒所迫不得已而爲之尚求筆下超生矜全蟻命蔡太守判令管押三禮拜贓給兩失主分對認領○沈金氏訴稱曹洪其竊取小婦人家棉被一條由捕阻獲人贓送案請辦曹供稱小的貧迫無聊初次犯竊自問非賊星照命尚能改過自新惟乞施恩暫免懲辦蔡太守判令管押一禮拜贓給氏領去○包探陸阿祥禀稱王錫泉控陸阿照竊衣陸堅不承認故由小的送請訊核王訴稱小的在治下某衣莊執業陸來買物乘間竊取馬褂卽切口中所謂對賣也適有學徒見陸穿在身上而逃因卽追獲交捕送案陸供稱小的曾　買衣論價則有之並不暗中行竊累世身家清白何堪以此被誣太守飭將陸交人保出如果查有贓據再行究辦○毛愛林訴稱小的在治下開設烟館被楊全郡竊去烟槍追獲人贓父捕送案楊供稱小的偕友前去吸烟不敢犯竊如今只乞施恩蔡太守判令管押二禮拜贓給失主領去○七十一號華捕禀稱顧昌章醉鄉深入胡閙不堪小的見之拘案請訊顧供稱小的醉後肇事只乞施恩蔡太守判令管押一日 
[法界公堂瑣案]  
　　浦東人沈榮福訴稱小的之姪女紀沈氏於數年前嫁杜家行馬錦銓之子晉發爲妻至去年七月被其母毛氏誘令 
 
 

Page 4

 
 
棄夫逃出賃屋治下咸德里母女各與人私旣而晉發向小的言求代尋訪小的本在水利局當三板船水手因此歇出在總會等處當出店晉發又囑小心探聽日前知姪女與毛氏行蹤卽邀同晉發報明捕房與巡捕同往拘拿旣至突被毛氏所私之賀樹華出頭霸阻因一併扭送捕房轉解案下葛同轉向之研訊毛氏供稱晉發幼時卽父母俱亡經錦銓撫養長大前數年娶女兒爲室現因晉發不務正業屢遭錦銓驅逐女兒遂隨父來滬並非私逸紀氏供稱小婦人嫁後屢遭錦銓驅逐同轉謂錦銓旣願出資娶爾爲媳不應將爾驅逐供稱錦銓年三十九歲性愛狂淫視小婦人稍有姿色欲將丈夫逐去背地扒灰小婦人惡之持鞋底批其頰兩下旋於去年七月初五日回家同轉謂扒灰之事尚無憑據爾豈能遽批其頰供稱是日錦銓向小婦人說晉發自幼收養並非親生之子今擬驅逐出外與爾同睡爾意如何小婦人聞言不覺羞漸無地故取鞋底批其頰同轉間咸德里房屋是誰所賃供稱本年七月由丈夫同往賃定丈夫現在南巿裕茂隆當軋棉花小工小婦人與母藉揀雞毛餬口問爾夫有幾時未返家供稱素日同居此次去甫三日伊等卽串通一氣揑詞妄控同轉問賀因何出頭霸阻供稱小的與晉發同在裕茂隆軋花是日晉發囑小的代送山芋至家適遇沈來不問情由將小的扭交來案同轉訊得毛氏尚有丈夫且親生子因著一併管押候邀錦銓及岳父到案再行質訊按沈之姪女旣嫁馬姓自應稱馬沈氏何以竟稱紀沈氏此則非本館之所知也　日前孀婦王吳氏具禀聲稱丈夫王仁伯去世多年小婦人將所積洋銀數百元寄存夫之堂弟王永伯卽王雲祥處按月生息立有筆據旣而小婦人家禍遭回禄契據付之一炬永伯頓起不良將存欵全數吞没葛同轉准詞立飭某包探將永伯提案昨日訊問之下供稱仁伯確與小的同祖吳氏實與仁伯私識吳氏訴稱小婦人雖非明媒正娶然相識已一十八年生子十有五歲矣永伯稱吳氏與仁伯私識事在光緒七年其子實非仁伯所生同轉問現據吳氏控爾　吞存欵究有其事否供稱吳氏於仁伯故後將産業變賣一空在治下開設小烟館小的與之數年未見至去年來小的所開泰盛石灰行内談起家事云稍有積儲現恃放印子錢度日繼送來墳田契一紙云欲向小的抵借洋銀一百元小的無銀可借不遂所求所云存有洋　小的毫無頭緒同轉問爾等族中可有親長否答稱堂弟王春泉現在店内司帳請大老　　問可也吳氏稱族中人皆懼永伯不敢來案同轉著將永伯交保出外限五日内理明禀覆○徐兆寰與朱華氏因糞局事轇轕一案屢列報章昨晨徐及朱華氏司帳人吳竹軒均投案候質包探郁庭湘禀稱中人蔣元記家住城中小的往提諸多周折連守爾日蔣自知勢不能避始肯同來惟蔡小狗　日不見未知何往葛同轉訊問之下朱華氏供稱蔡須問徐方知下落徐稱小的不知下落吳供稱蔡家中有喜慶事已往甯波矣同轉　氏曰爾之中人何以終七零八落不能傳齊隨將由縣案中檢出朱華氏所呈之合同清帳等物給吳觀看吳稱合同的是惟清帳已經抄過非小的所繼同轉以蔡未到案著交人保出候邀齊人証再行核算帳目○招商局巡丁施洪羅禀稱竊賊陳阿寳竊取江裕輪船上某客水烟袋一枝經小的拘送案下包探王榮培禀稱小的在陳身畔搜得押票一紙及往吊亦係水烟袋陳供稱小的向在某輪船執役現已歇業十　月矣飢寒交迫以致犯竊尚求大老爺格外從寛曷同轉判令押候笞實一百板○包探王榮培禀稱竊賊蘇培至北京輪船行竊搜其身畔有押票三十七紙今特送案請究葛同轉訊問之下供稱小的原籍廣東來申未久有胞弟在四馬路江南春番采館當庖丁小的因謀業不成於上月二十九日在新裕輪船上竊得水烟袋一枝質錢五百文同轉箸吊取　贓并掌頰八十下送交廣肇公所請董事謀一安置之方○包探郁庭湘禀稱前日有年甫十餘齡之崇明孩子胡增林潛入北京輪船竊取水烟袋一枝送案請究胡供稱小的青年失怙母親已再醮與人家中尚有叔祖叔父等人以織布爲業小的與同鄉孩子楊桂朗同逃來滬衣食無著不得已而犯竊尚祈曲賜哀矜葛同轉判令笞責一百板遞解回籍○通事禀稱徐阿六携硝磺十餘斤乘北京輪船他往經某包探查獲送案請懲徐供稱小的向在新豐輪船水手頭目徐家興處當水手徐言家鄉例於正月間　會且須施放鞭爆知小的之兄向爲鞭爆匠因囑小的便道往廣東向杉板船買得硝礦十二斤價錢四百八十文葛同轉判罰洋銀二元硝磺送交磺局充公○包探孫錦榮禀稱年甫十三齡之江灣女孩曹秀英被人放諸租界中小的見之送請安置秀英供稱家在江灣之西距鎭二里許幼喪怙恃在鄉行乞日前隨鄉人曹阿岳來申　布被其放在茶寮中至今未得見面葛同轉飭送往果育堂安插 
[上海六馬路仁濟善堂彚解山東第四批賑欵啓]  
　　謹啓者敝堂連接藩振聲先生電函以山東冬賑萬分吃緊飢寒兼　民不聊生急需籌解以救倒懸敝堂以順直可南兩處需欵疉連解罄而山東告急刻不待緩不得已勉力湊解規銀六千兩并治病靈　六千道託招商局海晏輪船叨免氷脚解往接濟是爲第四批計申報館一千兩絲業會館三千兩敝堂二千兩合并聲明佈昭公鑒施善昌等頓首拜啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
   
 
