# 1896 - 358 - 4908472

 

Page 1

 
 
[求補韓文故闕] [  圖書集成局啓]  
　　韓文故一書爲福建光澤高雨農先生㴻然評點本局承友人諈諉重付手民排未竣工偶疏藏庋被鼠嚙去卷一第六十一六十二兩頁及卷三第一至第十七頁以致排工暫輟不得不重事搜求敬告海内藏書家如鄴架中儲有是書者乞借補鈔以成完璧本局願贈新書或洋銀若干聊獻微芹以酬雅意至於原本仍當歸趙决不破損沾污倘許玉成請惠寄上海三馬路申報館或福建南臺怡興洋行轉交爲盼手此布陳維冀雅鑒 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[火鏡答問]  
　　有客問於執筆人曰前月貴報紀四川蕭君製爲火鏡能收取太陽眞太焚燬敵船禀經南洋大臣飭就上海製造總局試演并派員彈壓等情翌日又記適遇天陰未經試騐嗣是卽戛然而止不復紀其試騐情形敢問此鏡果已製成乎抑竟半途而廢也報筆人曰僕未聞知不敢妄對客曰然則蕭君之製爲此鏡其爲仿自泰西歟抑心裁自出歟曰泰西行軍之具槍也砲也鐵甲鋼甲船也水雷魚雷船也滅水雷艇也殺人之器愈出愈奇獨未有以火鏡聞意者蕭君固别有所取法乎客曰然則蕭君究何須取法曰軍營利器僕未能詳攷周知以意度之蕭君必熟於小說傳奇此器殆得之忽來道人之蕩宼志乎猶憶僕甫成童時偶從書賈得蕩宼志不全本挑燈細讀至一百二十五回女諸葛劉慧孃有以火鏡之法引太陽眞火於數十里外射入敵營燒燬諸物適宋江盤踞新泰城攻之不下慧孃測得望蒙山在新泰之南太陽至南方恰逢正午前後其地北極距天頂五十四度時在白露節後太陽距北極四十八度遂算定巳初三刻太陽地平經度從正東偏南十五度有零與太陽地平經度符合至太陽地平緯度係高三十度稍强恰好此山高七里離城中十二里用切綫法取之亦高三十度稍强與太陽緯度符合因用火鏡射眞火入城焚其糧草房火藥庫一時宼軍大亂四散飛逃今者蕭君殆篤志好奇欲與西人爭勝故師其成法製爲此鏡以利行軍歟客曰我聞小說家言大半憑空臆造無論蕩宼志所紀之事爲正史所無卽慧孃及陳麗卿諸人亦大抵托之寓言無從攷核其人旣屬無中生有其器亦安見非作書者所杜撰而成蕭君固何所見而信以爲眞而竟敢禀請試騐乎曰天下事理之所必無者安見非情之所或有子固何必刻舟求劍必欲求其眞以實之獨不聞當年有製爲水輪船以破火輪船者乎當道光季年海氛不靖有丁小仙者名曰大椿以山東諸生落魄京口藉測字占課作生涯一日忽奇想别開謂洋人所恃以横行海上者惟此火輪船耳我以水輪船敵之以水滅火不憂不濟乃上書於兩江制府牛鑑滔滔汨汨清辯不窮牛信之令設局製船費十數萬金歴數月始成四號其法以輪激水每船用五十人踏輪由蘇州踏至申江五十人脚皮皆碎裂而船行遲滯閱四日夜尚在中途丁更大言不慚謂當改爲烏龜船蓋以元武亦水之屬也及告蕆每船令五人坐船腹向龜頭龜尾放槍槳則以龜足代之龜背開一天窓以舒呼吸之氣擬駛近火輪船畔鑿通船底以溺敵人乃未及試行而丁忽匿而不見其事詳載齊玉溪先生見聞隨筆兹特撮其大略而言之夫水輪旣可以尅火輪則火鏡若果告成安見其不利於水戰且當今之世官塲以能談洋務者爲時髦略閱繙譯諸書卽可邀上司之青睞彼火鏡慧孃固自謂得諸洋人白瓦爾罕者也旣係洋人所指授則蕭君能製是器上司自必加以優崇他日者萬一敵艦猝來海氛甚惡兩軍相見奮不顧身只須蕭君以火鏡禦之可以不折一兵百戰百勝槍砲無所施其猛烈鐵甲鋼甲無所恃其堅牢水雷魚雷無所用其迅疾卽滅水雷艇亦儘可閒泊岸邊但以一鏡照之而百萬强軍已悉數掃蕩於渀瀁洪濤之内矣蕭君眞天下之第一奇人火鏡眞天下之第一妙器哉僕請以一言正告於君曰欲精西法當自讀小說始 
[上諭恭錄]  
　　十月初二日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨所有菩陀峪萬年吉地應修各工著添派剛毅詳細勘估欽此 
[松試華婁青新進案]  
　　松江訪事友人函云江蘇學憲龍大宗師於初九日午刻提覆華亭婁縣青浦三縣文童是夜漏轉三商卽發出坐號圑案兹將諸新貴姓氏探明照錄左方華亭顧增耀王蔭奎撥府周宗髀孫家相撥府黄熙曾王淇撥府雷瑊周紹康撥府陸睍莊驥撥府朱繼芬廖傳書戴邦懐張廷荃撥府沈厚元耿善劻王紀源金作礪撥府沈遇霖徐超凡宋樹藩撥府趙駿昌吳駿唐淇撥府楊志萬沈賡元耿葆淦撥府婁縣周鑄褚士元撥府陳醉經唐文鰲俞廷堯褚士俊撥府居承德侯功偉嚴天貴汪湛恩撥府杜式衡沈致文何念椿陸文鑑撥府陳志蓮張瀚龔銘德姚膺福撥府姜企章楊宗光余人鏡談廷清撥府周廷翰王開甲撥府胡昶馬寳瑩撥府金郁蓀朱景曾顧昌言撥府青浦朱則濓姚文澂撥府言來驥孔慶齡陸慶賡唐鵬經李春粲熊宗佑許藻才撥府張世恩王承讓姚文渭郭慶鏞沈鵬振李家驥孔繁邦方益謙撥府胡祖臯徐尚德曹維楨方存紀章成棟黄奎徐徵華戴壽祺撥府梁光第陸大成郭慶鴻黄寅年潘心慤陸文釗衞人駿撥府 
[火車被火]  
　　天津采訪友人云本月初三日清晨唐山火車開行至天津貨車内裝有木炭青麻之類午前十一點鐘時行至十七道橋火星吹落青麻捆中初尚鬱而不宣旣而狂風怒吹火遂驟發延及木炭其光熊熊司車人急將前後各車鈎鎖分開以免蔓延無際一面搶救著火之貨是地去津城車站祗十里機器車飛馳而至立卽帶小工二三十輩前往救援及火熄後查之祗焚去貨車二輛貨物半已掀翻並未悉成灰燼道上枕木鐵軌依舊完全然已躭悮車行一點鐘時矣 
[京師火警]  
　　京師采訪友人云本月初一日午後四點鐘許忽聞街上有鳴鑼報警者厥聲鞺鞳震耳欲聾急出訪之始悉祝融氏建赤標於東四牌樓某鹽店飛亷氏更從西北方馳至助其聲威以致火燄高出雲霄立燬錦回鋪首飾　及錫慶堂飯莊榱桷雕題悉成焦炭官廳各汲桶無不奮力狂噴榮大金吾聞信之餘急乘肩輿而至妥爲彈壓 
 
 

Page 2

 
 
以免匪人攫取貲財直至日薄崦嵫火始撲滅 
[刃傷斃命]  
　　金陵訪事人云城南全福巷養心園著名烟館也某日薄暮時突有綽號杜三胯子者倉皇走入遽呼開燈烟館夥窺其神情迥殊平日然以素所熟識不便究詰不料須臾間忽聞杜噯喲一聲急卽奔視則見杜横陳榻上血透重襟氣息如絲面色如紙叩之不應夥駭極狂呼園主及他夥齊至覩此情狀莫不驚詫有瞻壯者爲鬆其腰帶啓視身上則係刀傷要害頃刻氣絶闔園惶急赶卽報知坊甲然究莫識其來自何處因何事被人刃傷杜素爲青皮並無家室因偕坊甲逕詣縣署禀請相騐江寧縣胡大令聞係命案隨卽傳齊衙役并件作等人到塲據仵作騐明禀稱屍身共有刀傷七處惟小腹一處恰中要害大令復躬親騐畢立提園夥等人訊問俱供杜受傷來此旋卽畢命賔未悉其根柢大令爰飭差帶順候審 
[吳山立馬]  
　　杭州訪事人函云兩淮候補鹽運司運副鄭分轉籍隷武林住居皇誥巷本係浙省望族其太夫人年屆八旬上月十八日爲設帆良辰分轉請假回里捧觴上壽二十日同人集資躋堂公餪傳班演劇○管帶楚軍右旗沈守戎平和現因另有差委奉撫憲廖榖似中丞札委候補遊擊劉君祥峻接帶劉遊戎係温州總鎭劉鎭軍祥勝之介弟上院叩謝後擇吉九月二十六日到差○武林吳君素有黄花之癖家居東街住宅後拓地畝許搜採晚香佳種徧植其間每當九十月間霜葩齊發遊人往來不絶去年於隙地中營造精舍三楹并備茶烟及紙筆之類以便文人學士暫憇題詠今歲將所詠佳章裝成卷軸懸掛兩壁題其園曰慕項蓋兵燹之前艮山瘦内有項翁秋伊闕園者益樹菊數百本類皆奇種世所罕見四面以木芙蓉圍之戴文節公繪圖以贈并題一額曰可羡園蓋取蓉菊滿園皆可羡之意詠詩四章以記其事由是諸名人爭相唱和或撰楹聨或獻詩詞而園之名遂著每當黄花盛開借其地設尊俎者幾無虛日庚辛刦後項翁物故園已易主改建房屋舊址已無從蹤跡矣今吳君特慕項翁之高風搜植名花以供賞玩意者其殆秋伊後身乎○本月朔日爲下元令節各處城隍神例有親臨厲壇賑濟孤魂之典浙江省主城隍神俗傳卽前明按察司周公新廟建於吳山之南是日府縣差役均於辰刻齊集廟中案下陽堂書吏及廟祝人等早將神袍更換排齊執事出巡由神隍牌樓下山經彭樓大街直落出武林門詣厲壇先行朝闕之禮隨將所募冥鏹十餘槓分派各路焚化隨請神駕入城經西大街轉該兒巷大街直上由原路回殿前導執事旗牌二十餘對香亭一座勅印馬二匹頂馬一匹馬道十二對清音一班拜香會二起緑呢煖轎一乘四人舁之其餘若杭府及仁錢二縣大班各一起本廟承差皂班二快劊子禁卒等俱隨其後神駕之前文武判官各一神像頭戴紗帽身穿大紅繡花縀袍端坐顯轎中所過之處扮演犯人以完愿者趾踵相接兩旁店鋪人家咸點香燭敬禮其中助會之旗傘等因官憲嚴禁不敢出行防軍統領特派勇丁十餘名一路彈壓以防滋事會雖不甚可觀而觀者頗不乏人也 
[鹿城宦轍]  
　　温州訪事人云新任温州府王雪廬太守琛筮吉本月初六日未刻在行臺接印任事人約須俟舒太守去後然後遷移入署○新任樂清典史張少尉廷藻於初三日附招商局普濟輪船來甌俟新太守履新後面禀一切赴樂接鈐○左營守府林蓮波守戎因公晉省已附招商局普濟輪船由申回郡○徐季和文宗試事已竣定於初八日拜客初九日起馬按試台州○西溪司巡檢邱玉生少尹嘉澍奉道憲委詣安溪半路地方相騐命案已於初三日帶同刑仵前往至因何釀命則未經深悉也○城守營王敬亭都戎之太夫人本屆七旬大慶設帨之期在月之初四日文武各官咸製壽屏壽幛登堂祝嘏都戎徵召梨園子弟袍笏登塲效戲綵故事大張筵宴欵待同寅 
[渝城雜采]  
　　重慶采訪友人云入秋後陰雨連綿幾及兩月城垣鬆坼多有頽壞崩坍者江水拍岸平隄至今未退沿江估舶艱於行駛依然守候江干上游秋收較遲米未晾乾大半生芽霉爛○四川總督鹿芝軒制軍定於九月十一日由東路乘船巡閱川東各營伍旋繞道北路回轅○城西有愛德堂焉初由天主教民李姓倡捐地址作爲善堂繼有羅保之者不分民教一律募捐置田若干收取田租以爲施送醫藥衣米之費邇者教民孟黄等姓與教外人馮高羅温等姓爭管堂事互控不休甚至揭帖通衢交相詆毁不知地方官何以劑其平也○巴縣正堂國奉本府王札開奉總督部堂鹿札飭爲曉諭事本部堂奏設商務局凡招商集股開辦川省土産絲麻油蠟玻璃一切有利可興之事皆應切實講求並可招商集股妥籌開辦以期收我利權振興商務不使他人覬觎庶可富國裕民當經奏奉諭旨選派在籍兵部候補郎中李本方刑部候補主事喬樹枏開辦在案查川省人心浮動每於興辦一事奸詐之徒往往混迹其間希圖漁利最爲惡習現在辦理商務風氣未開誠恐狡詐之民謬指商務係與民爭利以及假局紳招摇等事不可不預爲之防合行出示曉諭爲此示仰商民人等知悉將來如有人議集商股禀經各州縣轉詳到局該局必給商總切實憑據以昭信守不致爲奸民所欺而奸民亦無從煽惑也切切勿違特示 
[荆沙蟲語]  
　　沙市訪事友人函云江陵縣試於九月廿五日二覆題爲尊賢使能章關字明恥教戰論賦得榮鞠樹麥得榮字五言八韻海市賦以異事驚倒百歲翁爲韻橘叟槄孫各作七律不限韻并牌示諸童作賦與試帖者不必作論與七律不能作賦者須作論與七律總以三藝爲完卷無三藝者不錄聞内堂列前茅者大半作全卷外號中全卷者亦實繁有徒廿七日揭曉招覆者二百四十人前十名關致中隗常亷胡賢俊李德宣徐志繹程毓霖鄭之傑鄧振威張鳳立周樹楠廿八日紈覆黎明開點内外異題内堂係耳目之官完廪捐階亦足以發掘并九仞四題皆作起講外號而不能舉君子創業同井出入往送之門四題亦各作起講已牌交卷邑尊欵以酒饌諸童咸飲和食德而去日晡後卽出案前列者胡賢俊隗常廉徐志繹關致中李德宣程毓霖鄧振威朱家瑛鄧鍾瑔周樹楠又另出一牌於廿九日挑覆前六十四人一文二詩文題齊景公待孔子曰至孔子下詩題賦得水落魚梁淺賦得雲開雁路長得字均未悉前五名係縣尊面試於繳卷後又仿拈鬮之法另出五題夾於書内令各抽一題作一小講柴也愚參也魯師也辟由也喭因也其庶乎五人澄思渺慮各盡所長默冀錦標之奪得不知邑尊此時並不計文藝之優劣唯以拈得回也題者爲中雋五人在當時如捉迷藏不識縣尊命意之所在及正案出第一名隗常廉乃拈得是題者始知邑尊蓋以題爲枚卜也以下九名胡賢俊李德宣徐志繹鄧振威關致中程毓霖鄧鍾瑔李德安宏陳紹珮○監督關署右旁告一房略參西式賃於日本爲領事館此係官地每月租金五十元九月廿八日爲日本君主誕辰館中重門洞闢任人觀瞻門首竪兩大旗互相交錯如轅門内懸一横額曰天長節荆州道府曁洋關各委員俱往致賀領事設筵宴以欵之殽核雜陳嘉賓式燕又密綴紅燈百餘盞沿簷四布人夜燃點遠視之如繁星閃爍赤霞綿亘兼入花爆種天亮等往來觀者絡繹不絶鎭南營及保甲局勇分投彈壓以防滋事迨游人興盡而散已玉兎將升金雞初唱矣 
[湓而寒濤]  
　　九江采訪友人云冬防保甲辦理頗極認眞本月初一夜八點鐘時宋珮珍鎭軍督領親兵戈什哈等出轅分巡城廂内外初二夜誠果泉觀察亦如之定章逢一鎭軍巡查逢二觀察巡查逢三中衡遊戎巡查逢四郡守巡查逢五後營遊戎巡查逢六江防同知巡查逢七前營守戎巡查逢八縣主巡查逢九後營守戎巡查逢十城守營守戎巡查○九月二十八日九江府尹西庚太守初覆德安瑞昌湖口三縣文童德安四書文題其中非爾力也北宫錡瑞昌勇者不必有仁南宫适湖口有道乎曰有北宫黝之養勇也通塲五經文題九江孔殷詩題賦得下筆春蠶食葉聲得聲字○前者府署書吏某甲與江防同知署革役某乙互控臙脂山下侵佔公地一案經前任德化縣慶西垣明府會同保甲總巡吳儀生明府訊勘了結將地歸公并罰錢若干千文日前尹太守飭梁蔭南明府及吳明府前往立碑定界○前報紀德化縣梁明府騐屍一事兹悉明府訪聞套口厘局周張二巡了因查漏捐貨物致釀成命案或謂是人在划船上失足墜江或謂被裝蓮花絨之車夫推入水次紛紛其說 
 
 

Page 3

 
 
局外人幾不敢置詞日内厘局委員張振之明府不知如何申詳湖口總局局中總辦聨旉青太守卽據禀通詳上憲○德化縣典史熊雲峯少尉杰經藩司檄令調署樂平縣典史遺缺以候補巡檢董梁生少尹振貽署理 
[滄浪亭問梅]  
　　蘇垣訪事人函云有名阿根者不知其姓氏住居閶門外湖田上以銅匠爲業故皆呼爲銅匠阿根秉姓兇横素喜滋事前經總捕同知劉司馬拿案訊辦押入改過局閉禁日久始經親友具結保出迄今未及半月仍復恃衆行强遇事生風本月初五日傍晚乘醉行經鄰近陸蔣墓橋適有游方僧在橋上自言自語誤以爲駡已也大怒曰汝出家人何得無端駡人僧力辯寃誣且言衲子自常州游方至此擬投左近某古刹挂單適值住持不在寺中香工不能作主未便擅留故在橋上暫時歇足自怨自艾非敢駡檀越也阿根置若罔聞一掌將僧打倒僧起欲與之支撑阿根在地上拾一拳石擲去適中腦門鮮血淋漓腦漿迸出阿根猶餘勇可賈將所帶之磋刀照準頂上圓光用力一磋頓時斃命左近居人見伊釀成命案立卽喚人四處兜拿阿根見勢不佳乘間飛奔逃至通貫橋文心樓茶室坐定復大言曰乃公非怕事者從前刃傷兩命不過監禁二載有餘况毆斃一僧區區小事何足爲奇不勞汝等追拿地保聞而驚駭密使更夫往探果有一僧傷斃橋下立將阿根拘住一面報縣請騐翌晨經元和縣李紫璈大令帶同仵作排導詣騐塡明屍格將兇手帶回釘鐐收禁以便嚴訊想阿根惡貫滿盈此次斷難逃法網也○某文童家資頗厚素有劉盤龍癖一聞延請入局無不樂於從事有某甲某乙者賭局中之活手也見其揮金如土不覺垂涎本月某日邀集同類借某姓寗室誘之八局作長夜游呼盧喝雉陣設迷龍童約負二百餘元之譜童父訪知其情立卽以誘子花銷禀縣請究經吳縣項大令簽差訪拿到案發交飯歇管押以便提訊懲辦 
[關防例示]  
　　欽命二品銜調署江南分巡蘇松太兵備道正任常鎭通海道吕爲關防詐僞事照得本道久歴中樞旋膺外任曾職司乎象譯知邦交宜篤輯綏旣權攝乎麟符念國法不容寛假憶自京江秉榷親疏必謹乎關防從今歇浦移巡鉅細須嚴乎訪察兹者仰蒙督撫憲會札署理斯篆責司攸重事權必出親裁交涉孔煩人類尤防弊混查上海爲諸邦萃處各省通衢地指山東一水何難葦渡程暌冀北重洋亦便桴浮或來自梓鄉揑稱故舊或附爲葭戚僞托官親或冐充幕友之名或憑藉家丁之勢藉端撞騙因事招摇妄聽蠱惑之言旋墮譸張之計妨民實甚害政滋多本道疾惡綦嚴防奸必愼親友偶至皆從優資遣以歸僕御相隨更各自戒懲以法僚友束身自謹悉知寳愛其聲名從人奔走是供尤必時加乎約束營求無益請托不行惟當此移篆之初下車伊始若不預爲誥誡嚴切關防難保無奸黠之徒夤緣爲幻除明查暗訪並飭屬一體嚴密查拿外合亟出示曉諭爲此示仰道屬軍民商賈人等一體知悉嗣後倘有冐稱本道本家至戚或托稱舊識以及親友家丁在外招摇希圖撞騙許卽扭送來轅指名呈告以憑研訊究辦設有受愚請托或勾串生事一經發覺亦卽立提併究按律懲治本道言出法隨决不寛貸其各尊照毋違特示 
[上海官塲紀事]  
　　新道憲吕觀察初六日拜會各國領事兹由各領事訂期回拜俄領事德密特君訂於十四日九點半鐘意大利國計細君訂於十四日十點半鐘瑞典瑙威國柏君訂於十四日十一點鐘法國白藻太君訂於十二日十點鐘准如期至城内也是園答拜○前日文武各官至萬壽宫拜牌朝賀之時英讞員屠興之别駕失去花翎一枝遍尋無蹤黄大令乃飭捕嚴緝並懸賞格如能送到者給洋二元○前安徽安廬滁和道升任浙江按察使丁潛生廉訪峻帶同瀛眷從金陵乘江孚輪船道出春申駐節廣肇公所左近某洋行内日昨命駕赴各衙署拜客至上海縣署時黄大令飭丁擋駕 
[履勘馬路]  
　　昨經馬路路工程局委員朱森庭明府乘輿帶同差甲迤邐從馬路履勘其有數處樁料不適用因諭工頭速爲妥換至未打之處務須堅木方爲有用如敢私自換去定提究辦 
[求志書院丙申秋季題]  
　　經學題彼交匪傲解明其五候解鄭伯男也解司士屬焉解○史學題書題冠子博選篇後書申鑒政體篇後高齊疆域考宇文周疆域考○掌故題八旗營制考緑營制考同治後防營制考師西法創新軍議○算學題三角形有底與任腰所夾之角有兩腰和或較求夾角之腰法以底冪和冪和减爲實置和以底乘餘弦减之復倍之爲法法除實得所求或法以底冪較冪相减爲實置底乘餘弦以較减之或加之復倍之爲法法除實得所求視夾角旁爲大腰或小腰則法中之較用减號或加號依前題求對角之腰法以和底相乘又餘弦乘之倍之於上次以和冪底冪相加以上位减之爲實置和以底乘餘弦减之倍之爲法法除實得所求或法以底較相乘又餘弦乘之倍之於下次以底冪較冪相加以下位减之或加之爲實置底乘餘弦以較减之或加之倍之爲法法除實得所求視對角爲小腰或大腰則下位與法中之較俱用减號或加號以上無論有和有較之題其夾角旁爲小腰則底乘餘弦之數有時正負互易試並證之三角形小邊中邊較等於中邊大邊較如以中邊爲等邊三角形之邊則所有三角形面積得等邊形面積四之三或三之二或二之一求各角度法置中邊以七之平方根因之八除之或五之平方根因之六除之或三之平方根因之四除之爲所有各形兩邊較次置三之平方根三因之八减七之平方根除之或二因之六减五之平方根除之或一因之四减三之平方根除之爲所有各形大角之外角正弦何以知爲外角蓋以等邊形面積除所有面積所得在二除三之平方根以下其大角鮮不爲鈍者試證其法並依各正弦檢得各角度依前題諸三角形求中角度並不角度○輿地題釋北户釋交趾論進閏年圖歴代互市關係輕重論○詞章題青女乃出以降霜雪賦以天神青皇女主霜雪爲韻蓮花菊桃花菊二題各七律一首燕雁贈答詩用玉川子體擬司空表聖馮燕歌 
[英界火災]  
　　昨日午後三點鐘時正值細雨廉纎忽聞捕房警鐘亂鳴急出訪之知火起於英租界江西路轉角處第四十九號某西人宅中廚房内幸庖丁見之立卽唤同細崽竭力灌救得卽告熄僅焚去廚櫃門窓比救火會中人驅皮帶車到來則已烟消火滅矣 
[美界火災]  
　　昨日午後五點鐘時美租界召老匯路靜安街第二十號門牌某姓家不知如何遺火致肇回祿之災霎時間毒燄狂飛不可嚮邇時則天陰細雨路滑如油適三百二十九號華捕得得而而瞥見情形立卽奔返捕房聲訴捕頭傳令鳴鐘報警蒲牢吼處救火會中人絡繹而來噴以清泉火得漸熄 
[火未成災]  
　　前晚八點鐘法界天主堂街聖母院女學堂内後進披屋廚房中不知何時遺火積薪一時烈烈轟轟幾致不堪收拾幸爲時尚早卽用德律風通知捕房立驅皮帶車往澆灌及至則回祿神已遁不知所之矣 
[移拘劣役]  
　　寳山縣境江灣鎭左近談家宅人談毓祥依上海縣役袁慶辦公狐假虎威目無忌憚曾糾唐永海唐炳祥談菊全金阿寳葉兆兆侯江江侯阿二奚恊中談虎榮談愛卿薛少山諸無賴演唱花鼓淫戯以博蠅頭事爲汛弁某君所聞向之禁阻永海等竟敢倚毓祥之勢圍住逞兇某君太受厥虧禀知寳山縣沈大令大令怒立卽飭役往拘旋知若輩皆避匿上海英租界中因移請上海縣飭袁役將毓祥交出轉解前往歸案訊懲黄大令遂移文英界公堂請一體查拿務獲屠别駕業已簽差緝拿矣 
[流氓毁物]  
　　城内虹橋西首有素麫館生涯頗盛昨晨有西門内著名流氓鋸匠鶴山率同甲乙丙丁四流氓恣意大嚼旋至櫃上出銅洋令找經司帳人察出囑爲調換鶴山蠻詞不服並令記帳店中人婉言辭謝反被叱駡擊碎盌盞等物旁人出爲解勸反稱多事意欲扭住折梢 
 
 

Page 4

 
 
聲勢洶湧幸歸人聚觀者多羣抱不平齊聲喝止勒令照數給付麫錢毁物不計鶴山邕令同黨取錢算訖大踏步出門而去並揚言定須得暇報復店主聞之恐再肇禍端擬訴地甲報明總巡局請究以杜禍患 
[釵弁奇緣]  
　　騙子朱東生家在浦東陸家行事發被懲已數十次其行騙也新翻花樣百出不窮幾令人入其彀中無從覺悟自由改過所逸出音沈響滅已數月於兹矣近又與族人朱掌發串通在鄉間施其伎倆鄉民恨之刺骨然亦無可如何同村有朱成華者膝下小嬌生字曰阿秀曾與掌發有染雲尤雨殢已非一朝去年嫁趙家橋人趙阿小爲妻阿小係昌黎伯梓人傳中人成婚後卽操繩墨斧斤出門工作阿秀以無人礙眼仍與掌發往來至上月間忽背地脫逃阿小四出偵尋微聞被東手及掌發誘去然尚不知其匿跡何方也成華則堅指被阿小婪賣與人竟欲糾人毁阿小之屋東生掌發更從而慫恿之阿小百喙難辭祗得指天以矢前日掌發因事他適反鎖其門至晚鄰人見其家烟囱中縷縷炊烟隨風而上恐有失愼情事約人毁門而入驀見一美少年方入廚作饌駭然曰其殆聊齋所記之黄九郎耶何眉目閒妍媚如畫也有膽大者固詰之始知卽阿小之妻阿秀被東生甜言蜜語誘至掌發家易釵而弁鄉村女無行纒約束素來六寸膚圓以故大踏步行來歴久無人識破一時譁傳鄰里爭往圍觀阿小聞之髮指眦裂欲得東生掌發而甘心尋覓多時始克獲住拳足交下並欲送官刻尚未知其若何了結也 
[上海縣案紀聞]  
　　前日廣饒九南道押解朝鮮瘋人金秀連一名至新署江海關道行轅吕鏡宇觀察飭差顧順謀將金押發上海縣安揷黄大令遂諭令值日差妥爲看守○前日廿三七鋪人奚元良卽賡虞扭城内北永泰水烟店主金鏗堂至上海縣喊稱圖賴借洋不還請爲追給黄大令飭書吏開單送訊 
[順屬勸辦棉衣第八]  
　　逕啓者敝公所勸辦棉衣業將諸善長所交捐欵按次登報以彰善緣兹蒙林友梅善士由漢口募來胡趾祥善士庫平銀六百兩天水花甲餘生捐洋三百元福州魯齋善士由蔚長厚票號交來洋二十元自幸人捐洋二十元隱名氏求平安捐洋兩元諸君子好施不倦慕義堪欽分廉潤以拯民蒼黎被澤種福田而獲報青紫徵祥謹展謝忱奉揚盛德上海三馬路源通官銀號義賑公所嚴信厚謹啓 
 
 
 

Page 5

 
 
   
 
 

Page 6

 
 
十月十二夜演 
龍虎爭鬥　全武行　錯刺李剛　蓮花湖　煩演造白袍血手印　珍珠汗衫　煩演全本新戲穿珠記　謀夫告父三百兩正　 
[天福茶園]  
十月十二夜演　大减價檯包每位洋三角正 
志取洛陽　鋸大缸開山献佛　鍘美案　捉曹放曹　山陜新到名角全本十萬金　頭二三四本節義廉月　三百六十個進士 
[天賜天華茶園]  
十月十二夜演 
殺府探寒　　東宫掃雪　打龍袍　富春樓　取榮陽　小磨房　三上吊　夢打嚴嵩 
[天儀茶園]  
十月十二日演 
鍘美案　金剛廟　蝴蝶盃　桑園會　黑沙洞　小上墳春秋配 
十月十二夜演 
列火旗　陽平關　戰對山　賣豈腐　舉鼎觀晝　紅梅閣　大溪眞驢　皇莊上台　西漢傳 
[禮拜一拍賣]  
准於十二日兩點半鐘在茂生棧内拍賣稍有水漬花其鷹三旗鷄牌大馬頭元寳車新獅粗布喜雀老獅地球小獅斜文共計六十餘包限一禮拜出清屆時望貴客至該處面拍可也此佈　瑞和洋行啓 
[奉諭拍賣]  
茲在北四川路仁智里第五衖石庫門内陳姓房客自行逃走准限本月十二日一點鐘爲止如再不來行理清卽將房内傢伙什物全行拍賣倘該房客有保出來付租可將屋内物件搬去亦可特此佈聞老沙遜洋行啓 
[拍賣車糖]  
本行准於每逢禮拜一四早十點鐘在本行拍賣Ｂ唛四呍車糖拍定卽收定銀限兩禮拜出清如過期不出將定銀罰去下期另拍特此佈闻老太古帪房啓 
[禮拜二拍賣]  
准於十三日十點半鐘在博物院路洋文書院北首第六號住宅内拍賣書樓大餐間房間百音琴一應家用什物不計此佈瑞和洋行啓 
[拍賣暫停]  
本行每逢禮拜二拍賣和大各種毛貨刻因外洋貨價不合故此暫停數期以後拍賣再當佈告公平啓内 
[禮拜四拍賣]  
啓者禮拜四卽十月十五日十點半鐘拍賣路燈九老羽毛　嗶嘰九老小呢船牌九老羽綾彩二美彩九獅劉軍路路通羽綢十一磅彩三元十磅十二荷花彩人鎗十磅紅四美紅三元紅人鎗紅萬壽圖市布八磅四五子登科紅萬壽紅三元烏金三元藍彩人鎗藍三元金二美藍四美藍人鎗洋房雙人綠九獅七磅藍三元藍四美藍人鎗採蓮圖原布八磅彩三元花邊藍獅七磅紅三元紅彩人鎗花邊藍獅藍三元挺市洋標八磅雙松鼠細斜紋十五磅老人頭十四磅松鼠老人頭雲獅九獅粗布十磅荷花圖人鎗九獅吉慶細布狀元荷花劉軍圖彩四美紅五星紅金星七十二線紅雙路燈紅二美白金三元六十四線烏金三元藍雙路燈藍洋房光毛巿漂布等貨特此佈聞十月十一日元芳行啓 
[丹桂茶園]  
恭請紳商惠臨賞鑒新排燈戲登台 
查潘鬥勝 
查潘鬥勝新戲確係姑蘇金閶並非空中樓閣故千架詞裝潢聖朝盛世可考千古美談留長鉅富樂善好施仿此編戲表揚游嬉鬥勝僱船點綴燈彩新樣荷蒙紳商賜顧定准十六登塲 
[植本堂啓]  
周仲芹股沽永利源之生意今頂與植本堂承受實非退股該數目卽日清算以後生意盈虧與仲芹無涉特此聲明 
[小輪船出售]  
啓者今有小輪船一艘名元寳長五十尺闊十一尺高五尺四寸吃水二尺六寸全船以硬木造成機器之力甚大行駛甚速船内外俱臻完善與新造者無異如欲買者請至申報館面議可也此佈 
[患耳聾速看]  
予兩耳遠年雙閉百藥無效今幸閲貴報得悉上海英大馬路萬康醬園對門德仁里内廣東陳恆德堂耳聾丸藥奇效非凡予託全盛信局寄購耳藥三盒價洋三元服之得獲全愈恩同再造特登報以鳴謝杭州織造署内恩裕頓首 
[盤棧聲明]  
本埠棋盤街春申發客棧係陳徐朱四股合開於七月間開張三個月因資本不敷全行虧歇棧内往來帳目憑中結算清楚各人經手已帳自行理結此後不得借此生端另生枝節等情所有生財店底一切物件央中盤與春源棧執業日後盈虧與春申發毫無十涉特此登報申明俾衆週知春源棧告白 
[提單作廢]  
本號英一千八百九十六年十月廿七號太生船進口ＴＲＳ赤糖二百八十包尙存一百十包未出該單英十一月十四號遺失經向怡和認出他人拾得作爲廢紙蕭捷茂告白 
[蘇醫高懷如]  
男婦大小傷寒方脉庽三馬路儀和客棧 
[翻刻必究]  
敝處校刋醫書數種原爲濟世苦心迺坊閒竟將脈經翻刻譌錯甚多誤人匪淺本應送官懲辦姑念已往倘以後再翻敝處書籍定究不貸此白○飛鴻閣周啓 
[聲明]  
本埠棋盤街春申發客棧今盤與春源棧執業棧内往來銀錢帳目四股東憑中當面盤結清楚一切帳簿抵明作撥與司帳人無涉特此申明　股東告白 
[失摺聲明]  
今與晋大莊往來經摺於初七日遺失當向該莊言明作廢祈諸寳號切勿收用特此聲明福森公特白 
[生髮香水]  
秋收冬藏男女髮多乾燥且易脱落殊不雅觀本堂生髮水神效久已馳名每瓶四角上海京都同德堂遠近均無分局 
[收買火油罐]  
啓者本廠今要收買舊火油罐子如有者請至本廠面議可也此布江蘇藥水廠啓 
[花柳須知]  
余失足花柳染成楊梅結毒十分險惡潰爛不能起床各醫束手續求英大馬路虹廟東五福衖口京都同德堂孫镜湖先診視卽用該堂獨製花柳搜毒丸外治花柳萬靈丹内外試用卽止痛消腫復購該堂極效秘方加味犀黄丸一兩服完卽能起床前後約計七日宿疾全好特登報章以揚仁風而誌謝忱海上再生人上 
[天福茶園　請看連檯新戲　天娥旦　全部燒骨計]  
本園不惜重資聘請京陜崑班名角排成文武燈彩新戲軿成四本每天接演其中曲折深細忠義悲歡關節甚多毫無姦淫邪述世無奇雙異常驚神疊目臨期祈請貴商賞鑒特此奉佈内城府眞正名角　想雲霄　吉日　登檯　起演 
[天儀茶園]  
聘請山陜初次新到頭等名角　九月仙　十月十二夜演　全本紅梅閣 
[尋婢賞帖]  
寓清遠里粤人第廿三號門牌方宅本月初九晚失去婢女一口名冬菊穿老藍布衫褲圍裙面肥白鼻樑扁身矮崩耳大脚如有知其下落報信老謝洋十元收留者謝洋五元决不食言此帖是實 
[工部局諭]  
工部局諭　等知悉本局現欲在福州路内卽河南及福建路之中修路所有馬車一槪不准往來特諭工部局總辦轁朋光緒二十二年十月十一日西歷一千八百九十六年十一月十五號 
[輪船往長崎]  
啓者本行今有潮州府輪船准於十二晚開往長崎各寳號如有貨物裝運者卽請來行面訂水脚格外克己此佈寳源洋行啓 
[天儀茶園]  
特請京都頭等名角　白玉春　賣荳腐　准於十二夜演 
[天仙茶園]  
請看大明連檯全部文武新戲　九美奪夫　頭二本三四本五六本七八本二臣盡忠　罪女奇救　悮中得美　妻妾爭風　擇吉登檯起演屆期諸公早绛 
[天儀茶園　請看京都新到]  
頭等名角　時炳奎　准演舉鼎觀晝　准於十二夜演 
[天儀茶園]  
特請京都内城府　頭等名角　李春來　准演大溪皇莊准於十二夜演　 
[丹桂茶園新軿新戲告白]  
新燈新彩文武連檯全本新戲　烏龜搶家婆　擇吉登檯起演 
[奇　奇　奇]  
月初請明經子占課云十日内得大財初猶未信不料前日摇得大會奇極舘新衙西首九江里西面恩慶里滬南　張现齋 
[天寳洋行經理水險]  
本行經福得南水險有限公司專保洋面輪船銀錢貨物籌事今接領事文憑據有權衡一切章程均照大律倘蒙賜顧請至五馬路天寳洋行可也經理人貢倍而白 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[索借受笞]  
　　江北人潘學山本年七月間被同鄉高三强借去小洋五角至九月間高又遇潘於途向借洋半元可以高一再借貸託詞却之前日邂逅相遇潘向索前欠高以前次借洋不遂非但不還尚欲一評曲直言未畢卽作欲毆之勢旁有隗三者佯爲解勸潛壞其虐因遂互扭至十六鋪巡防中局控告局員李蘭史二尹升座研訊潘學山供稱小的向在南碼頭摇划船爲業本年七月間被相識之高三借去小洋五角言定三日歸還詎料避至上月又向小的借洋三元小的回其無有伊言明日定欲應用當給小洋二角前日小的向索前欠伊竟一味逞蠻爲此叩求訊究高三供稱小的前曾向潘暫借洋五角前日因有要需又向借貸並未逞兇陳三供係在旁解勸並不爲非二尹以事屬細微致肇爭訟實有不合喝令張陳潘各責手心五十下高笞臀一百下各具安分切結交保開釋○○○○ 
[花間瑣案]  
　　有野鷄倡婦名阿寳乾不知其姓築香巢於英界大馬路德仁里年華老大漸改朱顔不甘如花褪紅之冷抱琵琶獨守空江皓月乃出資購得一幼女教以彈唱令作賣笑生涯俾繼起有人不致暮年蕉萃前日忽將滾水一桶潑於此女之身登時遍體受傷腐爛至不堪觸目呻吟痛楚棲入心脾至昨日毒氣攻心溘然而逝噫亦慘已○尚仁里有畫眉人焉周其姓月娥其名淺笑工顰麗而不俗誠余淡心所謂媚人之妖草殢夜之媱葩也前日輕陰做螟時近黄昏扶婢憑欄遥數天邊歸雁不隄防頭上珍珠花朶墜落街旁箍桶匠某甲見之拾置懐中家然逕去適爲侍婢所見願以曰金爲壽索令歸還箍桶匠一笑諾之校書乃檢點縷金箱贈以番銀三數餅 
[美界捕房瑣事]  
　　昨報住居吳淞路之西人名斯哈那失去金戒指一枚報捕時指細崽張壽生所竊捕頭飭包探石金榮將張拘去禁押兹經石探查明金戒的係張所竊現存其母張朱氏處遂於昨晨告知捕頭將張母拘押候送解訊究○西人某甲卜居虹口百老匯路寗波碼頭相近前日下午駕雙輪車飛駛至外虹橋突將第一千九百十二號東洋車撞壞馬車亦壞車燈一對迨三百四十五號巡捕到來甲已驅車而去乃將所遺車燈並所損東洋車解送捕房禀請捕頭飭探查明核奪○本邑人邱杏寳刻在楊杏浦晉裕紡紗廠執役前日午後偶至鄉間游玩猝聞槍聲震耳不隄防槍子突然飛至適中其背負痛往視知爲西人獵鳥誤傷旣而西人揚長竟去邱遂奔至虹口捕房控訴捕頭遣包探倪順泉並二十三號西探查悉肇禍者係天潼路某西酒肆主當卽拘住罰洋銀一枚給邱養傷了事○寗波人張阿新前日下午至天后宫廟變戲法當人多擁擠時似覺腰間有人探手急檢之洋銀數元已不翼而飛遷怒於旁立之某甲向甲攫索並無原物甲以其誣指不肯某休扭入捕房控告捕頭以張冐昧不直理應究辦姑念已經失物從寛斥釋○江北人某甲賃居伯頓路第一百五十五號屋内開設車寓日前被同鄉某乙竊去小車一輛甲控諸捕昨晨經包探石金榮將乙查獲拘押候吊贓送廨訊究○粤人方祝喬僑居百老匯路靜安里家有婢女一口年十二歲取名東菊忽於前晚走失因據情報捕求請飭探查緝○沈玉成者未知操何生業僦居北山西路第一百七十一號屋内前晚被少妙手空兒撬開後門闖入臥室竊去綢布衣服並洋銀若干翌晨沈投報捕房未知能破獲否 
[法界捕房記事]  
　　泰來洋行細崽隨洋人出外被出店竊去各物旋在鋪蓋内搜出而人已逃逸因將薦頭某甲拘送捕房捕頭著交出店人送案究辦昨日捕房接到洋人來士力來信請保某甲出外找尋捕頭准之甲釋出後在三茅閣橋遇見出店上前拘拿被水果行出店羅某阻住並被毆傷遂將羅扭入捕房捕頭命押候著交出店到案嚴究○工部局董事某君昨午後一點鐘閒騎欵叚得得而來行至寳臖里口被某姓頑童用洋傘恐嚇以致坐騎受驚奔逸騎者幾乎墜下當卽報捕飭探查緝拘案究辦 
 
 
 

Page 11

 
 
   
 
 

Page 12

 
 
[光緒二十二年九月二十九日京報全錄]  
　　宫門抄○陜撫魏　奏恭報雨澤禾苗情形摺○又　奏分别皆遣湘軍片○都統惪　奏佐領因病乞休摺○大臣文　奏恭報巡查後龍風水火道摺○陜甘督陶　奏查叅知縣道擊分别辦理片○都統惪　奏總管因案留旗查辦片○府尹孫　奏請撥米石以濟困窮摺○九月二十九日兵部太常寺太僕等正白旗值日無引　見○雙齡謝仍在乾清門行走　恩○福森布百日孝滿請　安並因伊子賞序中謝　恩○恩輝請假五日○恩麗延俟各續假十日○鍰照請假十五日○召見軍機○皇上明日寅正至　太廟行禮畢還宫辦事召見大臣卯正入座喫肉畢還海　○○頭品頂戴陜西巡撫臣魏光燾跪　奏爲恭報雨澤禾苗情形恭摺仰祈　聖鑒事竊查陜西省光緒二十二年六月分雨澤禾苗曁榆　等州縣被雹被水各情形業經臣恭報具　奏在案兹據西安延安鳳翔漢中榆林同州興安邠州乾州商州鄺州綏德各府州屬陸續具報於七月初一至初五初九至十七二十三至二十六等日先後得雨二三雨至五　寸及深透不等其餘各屬尚未報到臣查附省地方七月初間正在伏日間有缺雨之處設壇祈禱初十以後卽已疉沛甘釋現在秋禾滋長稻榖糧荳漸己揚花結穗民情安謐堪以上慰　宸厪惟據榆林縣禀報縣屬沙河草灣等處於七月初三四等日大雨鎭盆兩岸夾　驟難消泄以致水高數丈地内秋禾概被水冲沙壓并王董氏母女二人在地守瓜冲没未獲經該縣勘騐被災頗重又據胡邑縣禀報縣屬大慶關地方於六月二十七並七月初五等日因黄河上游水漲將近攤一帶民房禾苗悉被冲淹因灘中淤泥阻滯未能過河勘騐各等情前來當經臣飭司移行該管道府遵章復勘并飭朝邑縣俟河灘稍乾卽速過渡勘報該兩縣被水之處究竟成災幾分錢糧應如何蠲緩先行出示停徵一面將被災貧民籌欵撫恤併打撈王董氏母女屍軀妥爲騐理容俟查辦完竣别行奏報刻查西安糧價爲　每倉石價銀二兩二錢九分小米每倉石價銀一兩三錢四分較之上月大米每石增銀二錢三分小米每石增銀九分所有光緒二十二年七月分雨澤禾苗及榆林等縣被水並省城糧價各情形理合恭摺具陳伏乞　皇上聖鑒謹　奏奉　硃批知道了欽此等處卽著分别復勘酌量撫恤欽此　○○魏光燾片　再臣所部湘軍前在碾伯奏明挈帶五營回陜遣撤因於蘭州會商督臣陶模提臣董福輊奏明酌留十營會剿撒回挑留兩營交道員潘效蘇統帶其餘悉數調回旋經董福祥以撒回事定所留十營一併奏撤計湘軍先後調回陜西應行裁遣者步隊砲隊共二十六營兩哨馬隊肆旗查各營弁勇人等多係籍隷湘鄂自光緒二十年募調西來間有病故缺額隨時就地募補燕齊晉豫之人亦多有之臣查照陶模奏定遣屬給予恩餉章程區爲三等遠者兩月半再近者一月分遣之時查明籍貫分别發給營哨官弁亦按給兩月薪水仍各責成押送沿途約束到籍遣散免滋事端計已到頭起大營一營衞隊兩哨護衞左營一營後軍中左後三營大餉截至六月十五日止次起護衞右營中軍前營大餉截至七月初五日止又後軍前右兩營大餉截至七月初十日止三起中軍砲隊前左右後四營大餉截至七月二十日止惟暫留大營步隊一營衞隊兩哨以資彈壓自六月十五日起改授坐餉挑留砲隊一營發給兩月行餉送回湖北餘均分别發給恩餉遣行經臣隨時電奏在案七月二十以後續到馬隊前右兩旗六餉截至七月二十四日止右軍中前後三營大餉截至七月底止現查前後已共到駡步砲隊十八營旗除暫留大營步隊一營衞隊兩哨並挑選湖北砲隊一營外計已遣散十六營旗沿途尚屬安靜後起步隊十營馬隊兩旗據報已抵蘭州平凉等處因沿途雨水阻滯行程稍爲遲緩迭經飭催約八月底九月初日均可次第到陜一律遣裁所有七月以前湘軍分别次第留遣情形謹附片具陳伏乞　聖鑒謹　奏奉　硃批該部知道欽此　○○奴才惪銘跪　奏爲察哈爾佐領因病乞休照例恭摺具　奏仰祈　聖鑒事竊據察哈爾鑲黄旗總管布彦德勒格爾詳據該旗公中佐領那木薩賴呈稱竊職現年六十七歲自去年以來染患病症至本年六月屢經請假調治未愈漸至病勢沉重行動未能得力不能當差不敢以病軀戀棧理合具呈乞休等情由該旗總管親加查騐屬實委因病勢纒綿不能當差將來不堪起用加具印結詳報前來伏查五品以上官員因病乞休例應專摺具　奏歴經遵辦在案今察哈爾廂黄旗公中佐領那木薩賴因病乞休查騐屬實相應請　旨將察哈爾廂黄旗公中佐領那太薩賴原品休致除將該員履歴循案造册咨送兵部備查外所有察哈爾佐領囚病乞休緣由理合恭摺具　奏伏乞　皇上聖鑒　訓示遵行謹　奏奉　硃批著照所請兵部知道欽此　○○文瑞跪　奏爲恭報巡查　後龍風水火道起程日期恭摺奏　聞仰祈　聖鑒事恭照　陵寢後龍山火道向於每年節交白露責成各該營汛將火道荒草一律芟除打埽潔凈俾昭愼重曾於同治七年間彙前任總兵景霖　奏准自同治治八年始總兵與中軍遊擊輪流間年往查一次並總兵巡查之年由永濟庫動支經費銀三百兩歴經辦理在案今輪應奴才巡查之年所有經費銀兩自應按照新章支領八成銀二百四十兩兹據各營汛呈報芟割火道將次完竣奴才卽擬於九月初四日起程前赴　後龍週歴查看除查畢再行具　奏外謹將奴才巡查　後龍風水火道起程日期理合恭摺奏　聞伏乞　皇上聖鑒謹　奏奉　硃批知道了欽此　○○陶模片　再准總統甘肅提督董福祥咨據海城縣貢生楊鳳鳴平遠縣紳民任永等禀控署固原直隷州知州程敏達署海城縣知縣柏以麗署平遠縣知縣閔同文陜西提標左營遊擊顔咸吉藉亂漁利縱賊殃民等情鈔黏原禀請飭查辦等因臣查此案先據該貢生等以前情赴臣衙門具控核其情節虛實當將各該牧令遊擊先後撤任正查辦間適董福祥咨同前由卽飭藩臬兩司遴委道府大員前往確查以昭愼重據藩臬兩司會詳請　奏前來除前署海城縣候補知縣柏以麗業經臣另案　奏叅外仍應請　旨將前署固原直隷州候補知州程敏達前署平遠縣候補知縣閔同文陜西提標左營遊擊顔咸吉暫行革職與柏以麗一併歸案查辦俟查覆至日再行　奏明分别辦理謹會同開缺固原提督臣雷正綰附片具陳伏乞　聖鑒訓示謹　奏奉　硃批著照所請該部知道欽此　○○惪銘片　再查察哈爾正黄旗總管棍都散保與正紅旗總管達爾濟互相對調奏奉　諭旨允准在案查調任正紅旗總管棍都散保前派會辦理藩院咨交佑安寺業固雜爾胡圖克圖圖普登濟里克章桑遣徒多普敦扎瑪素來京呈控該廟香火地畝被民人霸種是否該廟香火地畝自應查明辦理等因又該旗副叅領拉特那巴扎爾勳舊佐領圖魯孟克等互控售賣游牧地畝歛扣餉銀一案迄今尚未辦理清楚自應將棍都保暫行留旗一俟將會查各案辦理清楚完案再行飭令赴任所有正紅旗總管印信檄委該旗叅領瑪哈巴扎爾暫行護理又正黄旗滿洲員外郎繼普現准理藩院來咨調選京缺查明有無事故送部帶領引　見等因前來查該員外郎繼普現有牽涉地畝情事俟將此案查辦完竣如無牽涉之處再行給咨送部引　見除分咨吏部兵部理藩院查照理合附　陳明伏乞　聖鑒謹　奏奉　硃批該衙門知道欽此　○○臣孫家鼐臣胡燏棻跪　奏爲城内廣仁堂收養童幼婦女照霖籲懇　恩賞米石以濟窮黎恭摺仰祈　聖鑒事竊臣衙門前於光緒七年據紳士翰林院編修袁善朱百遂刑部郎中馮光勛兵部員外諱季邦槓等呈請照天津廣仁堂辦法在廣安門内爛面胡同購屋建立廣仁堂一所收養無依童幼分設義學延師教讀資質蠢愚者另教工藝以備日久資生其衣履等事由堂借給又京師舊有敬節會於婦女青年守節查明按月給費其翁姑子女亦各照加分數由堂量撥經大學士前直隷總督李鴻章籌貼屋價並前兼管府尹游百川援案籲懇　天恩後年賞給小米三百石以濟困窮而垂久遠仰蒙　俞允照撥又於光緒八年推廣辦理於順天各屬分設義塾及工藝紡織等所以直隷總督原撥寗河四釐善捐專作京師廣仁堂中支用尚恐不繼復請增撥船捐以資各屬分設義塾等因奉　旨依議欽此凡兹窮黎莫不仰沐　天恩同資教養今計上年奏請　恩賞米石已週一年擬合照案仰懇　天恩賞給小米三百石以濟堂中按口授食之需俟奉　旨後卽照成案咨部具領所有京師廣仁堂請撥米石緣由理合恭摺具陳伏乞　皇上聖鑒訓示遵行謹　奏奉　旨已錄 
 
 

Page 13

 
 
[光緒二十二年十月初一日京報全錄]  
　　宫門抄○諭旨二道錄前○都統惪奏職官挾私互控先行解任歸案審訊摺○署陜督陶奏遴員請補副將摺○又奏游擊請開缺回湘修墓片○東撫李奏知縣認眞捕務請旨嘉奬片○又奏已故知縣緝捕勞績請卹片○又奏委署州縣片○定邊將軍崇奏查閱邊卡片○又奏遵旨查閱内邊各卡軍台摺○豫撫劉奏考試到省各員摺○陜督陶○奏報遊擊因病出片○十月初一日刑部都察院大理寺正紅旗值日無引見○欽天監呈進時憲書○吏部呈進月官卷○召見軍機○皇上明日　二刻進内入座吃肉畢還海○○奴才惪銘跪奏爲職官挾私互控恃符狡展請旨先行解任歸案審訊恭摺仰祈聖鑒　竊奴才並據察哈爾正黄旗總管棍都散保詳據該旗勳舊佐領圖魯孟克護軍校多爾濟郭托普等呈控該旗副叅領拉特那巴札　將伊署第五佐領下游牧地畝得賄售賣又在署總管任内由各官兵俸餉内斂扣五分平餘銀兩侵蝕入已銀三百餘兩復據該副參領拉特那巴扎爾禀訐護軍校多爾濟郭托普將第十佐領游牧地畝賣與民人等建蓋房屋耕種又禀訐勳舊佐領圖魯孟克護軍校多爾濟郭托普等各由該佐領辦公項下入已銀兩各等情詳請查辦前來奴才查此案事關職官挾私互控是否虛實均應澈底根究方期水落石出當卽遴派察哈爾正藍旗總管車德恩會同該旗總管棍都散保滿洲員外郎繼普將此案互控兩造曁案關民蒙一于人証傳齊秉公確查據實禀覆以憑核辦旋准理藩院來咨滿洲員外郎繼普調選京缺查明有無事故送部帶領引見復經奴才揀派員外郎國仁接管該旂事刑事務並委令辦理此案等因去後今據該總管等會同禀報大概情形核與原報互控各節前後歧異除飭該總管等復行秉公審訊勿稍含混外惟副叅領拉特那巴扎爾勳舊佐領圖魯孟克護軍校多爾濟郭托普等均係職官並不以旗務爲重輙敢挾私互相控訐迨派員查辦又復各執一詞顯係恃符狡展相應請旨將正黄旗副叅領拉特那巴扎爾勳舊佐領圖魯孟克護軍校多爾濟郭托普等三員先行解任歸案審訊以期速結而重旗務所有職官挾私互控恃符狡展擬請先行解任歸案審訊緣由理合恭摺具奏伏乞皇上聖鑒訓示遵行謹奏奉硃批著照所請該衙門知道欽此○○頭品頂戴署理陜甘總督新疆巡撫臣陶模跪奏爲揀員請補副將要缺以裨營伍恭摺仰祈聖鑒事竊照陜西延綏鎭屬定邊恊副將劉連陞叅革遺缺經部咨覆係題補第二輪第二缺應用儘先人員行令迅揀請補等因臣卽在於儘先人員揀選得記名簡放總兵前陜西洮岷協副將陳元蕚謀略素優戰功卓著曾任實缺副將辦理諸臻妥恊以之請補斯缺實堪勝任合無仰懇天恩俯念員缺緊要准以該員陳元蕚補授陜西延綏鎭屬定邊恊副將員缺可期得力如蒙俞允俟接准部覆後卽行給咨送部引見以符定制除該員履歴清册俟查取至日另咨送部外謹會同開缺陜西提督臣雷正綰合詞恭摺具陳伏乞皇上聖鑒訓示謹　奏奉　硃批兵部議奏欽此○○陶模片再臣據西寗鎭總兵何美玉呈稱所屬貴德營遊擊楊玉週離家年久先人墳墓迄未修理懇請開缺回籍修墓俾遂孝思等情前來想應請旨將貴德營遊擊楊玉週照例開缺除查取該員原領劄付另咨送部外所遺遊擊員缺甘省現有應補人員容臣另揀請補謹附片具陳伏乞聖鑒謹　奏奉　硃批兵部知道欽此○○李秉衡片再爲政首在養民而安良必先餘暴山東盜風之熾異乎他省其被盜之慘酷焚殺擄掠幾如破卵覆巢不獨財産一空抑且性命莫保閭閻被禍之烈莫此爲甚故牧令之循良不止緝捕一端而論東省近日情事必以緝捕爲最要其有能認眞捕務擒獲巨盜以除兇暴而安良善亟應予以嘉奬以勵其餘兹查有調補菏澤縣利津縣知縣朱慶元調補曹縣知縣曾啓塤調署清平縣招遠縣知縣朱鍾琪金鄉縣知縣張鴻鈞署鉅野縣題補陵縣知縣許廷瑞前署曹縣現署茌平縣候補知縣王鍾携署莒州候補知縣董燕署霑化縣候補知縣汪麗金署城武縣候補知縣楊義堃均能整頓捕務破獲巨案無論本境鄰境盜賊皆多方擒捕有犯必懲洵屬留意地方著有實效據按察使松壽會同布政使張國正詳請奏嘉前來合無仰懇天恩俯准將朱慶元等九員傳旨嘉奬俾爲牧令者知緝捕之勤惰關民生之休戚人皆有所觀感則捕務必日有起色而善良得以安枕矣臣爲綏靖地方起見是否有當伏乞聖鋻訓示謹　奏奉　硃批另有旨欽此○李秉衡片再查已故署汶上縣知縣劉鑑自去秋抵任以來於地方應辦事宜無不悉心經理而緝捕一事尤爲認眞汶與曹屬毗連盜賊向多出没該故員巡行村鎭各處躧緝每月衙齋居不數日本年夏間因下鄉巡緝感受風寒旋探明巨盜温二等蹤跡復於六月間力疾親帶勇役會同防營候補副將杜榮秀等格斃温二等三名並擒獲盜首王黑等訊明正法本以積勞過甚加受署濕於是月十五日病故據藩臬兩司詳請奏卹前來臣稔知該故員辦事實心不辭勞瘁委因捕盜致疾積勞身故合無仰懇天恩俯准敕部議卹以爲緝捕勤能者勸出自鴻慈除將該故員履歴咨送吏部外謹附片具奏伏乞聖鑒訓示謹奏奉　硃批著照所請該部知道欽此○○李秉衡片再定例州縣缺出先委正途一人再將各項委用試用人員輪委一人於應署班内統按出缺先後察看人地相宜之員酌量委署毋庸計其科分名次並試用年限俟屆三月彙報一次歴經遵辦在案兹據藩司張國正將光緒二十二年春夏二季分所出州縣各缺並委署各嗣班次銜名造册詳請具奏前來除咨部查照外謹附片陳明伏乞聖鑒謹　奏奉　硃批吏部知道欽此○○崇歡等片再查閱邊卡定章三年一次各臺卡駝馬不敷向由各盟出派相助奴才聞得歴次查閱各臺供給除廪羊外尚有所謂鹽菜銀兩名目一二十金各臺不等歴任受之非入已也蓋因沿途所賞茶布烟綢向無領欵遂爲挹注之計行之歴有年所廉介者如其數以取之與之貪黷者每求增益以求其餘前將軍托克湍聞有每臺加至百五十兩之事其廪羊一切尚多所誅求是以民不堪命並查南二十台東西兩翼駝廠官馬駝羣無非名目愈多勤索愈重自永德接任後去其太甚已覺稍蘇聞其弊尚不止此四盟幫助駝馬亦有賠累情形奴才此次先免去查閱南二十台駝馬兩廠專查五十五座台卡以符定制其一切供給應付概從删減一俟查竣回任體察情形再行奏請應如何變通藉紓各盟賠累理合行行附片謹陳伏乞聖鑒謹　奏奉　硃批知道了欽此○○奴才覺羅崇歡奴才志銳跪奏爲遵旨查閱内邊各卡軍台謹將移接印信並起程日期恭摺奏聞仰祈聖鑒事竊奴才覺羅崇歡遵照定章請帶欽差提調關防令箭隨帶司員等親往查閱内邊各卡軍台前已具摺陳明於八月初六日奉到硃批知道了欽此兹當謹遵諭旨於本年八月二十一日將定邊左副將軍印信移交滿洲叅賛大臣暫行護理奴才志銳於是日敬謹接收奴才崇歡卽於次日由烏里雅蘇台起程往查所屬内邊各卡軍台一俟查閱事畢再行陳明謹將帶領司員等親往查閱内邊各卡軍台移接印信並起程日期理合恭摺奏聞伏乞皇上聖鑒謹奏奉　硃批知道了欽此○○頭品頂河南巡撫臣劉樹堂跪奏爲遵章考試到省各員彙定等第恭摺仰祈聖鑒事竊查奏定章程凡由俊秀監生出身之捐納勞績兩項府廳州縣佐雜人員均應一體考試州縣以上試論一道視其治理是否通曉佐雜等官先試告示判語如文理未能明通仍於繕寫履歴中考其字畫詢其字義酌定等第等因通行遵照豫省於繳照到省應考人員按月考試列等存記半年彙奏歴經循辦在案今光緒二十二年上半年報考知縣一員佐雜五員均豫省未停分發以前領照陸續到省經虑隨時嚴密扃試文理尚屬明順繕寫履歴各員字畫無譌字義亦能通曉將試卷發司存記計列二等者一員三等者五員照章准其署補並無應列四等及不堪列等之員兹屆半年彙奏之期據布政使額勒精額列册呈請奏咨前來臣覆核無異除清册咨送吏部外理合恭摺具陳伏乞皇上聖鑒謹　奏奉　硃批吏部知道欽此○○陶模片再准署甘肅提督世張永清咨報提屬洪水營遊擊劉復勝得患時症醫治罔效於光緒二十二年七月初一日病故咨請核辦前來臣覆查無異相應奏明請旨開缺除查取該故員原領劄付及承查印甘各結另咨送部外所遺缺洪水營遊擊員署陜甘現有應補人員容臣另揀請補謹附片具陳伏乞聖鑒謹　奏奉　硃批兵部知道欽此 
 
 

Page 14

 
 
[光緒二十二年十月初二日京報全錄]  
　　宫門抄○諭旨二道錄前○御史鄭奏廕生主事補缺請飭酌量變通摺○又奏河南鄉試副榜中額未符請飭部查明辦理片○給事中桂奏懇恩賞粟米散給粥廠以資賑濟摺○又奏請賞粟米俾資放賑片○豫撫劉奏審明强刦重犯正法摺○河督任奏報銷河工銀兩摺○豫撫劉奏勞績知縣留省補用片○十月初二日工部鴻臚寺廂白旗值日無引見○恭王謝賞神肉恩○額中堂張中堂謝賞神糕恩○大額駙續假五日○永隆續假二十日○宗人府奏派正副總裁爲派出禮王慶王麟中堂榮中堂徐中堂懐塔布陳學棻○景運門奏派交冲之大臣派出奕功恩燾善耆鈕楞額○○湖廣道監察御史臣鄭思贊跪奏爲廕生主事補缺請飭酌量變通以照平允恭摺仰祈聖鑒事竊查廕生一途凡内用員外郎主事者定例專補各部留補選缺光緒十六年七月吏部議覆給事中殷李堯條奏議定各部選缺中第二第四留題缺出將廕生分部奏留人員計其到部行走已滿十年者員外郎准由該堂官秉公查看與現任應升人員酌量升補主事准以學習期滿之日與例得補題缺之正途人員比較資俸未滿十年之廕生分部人員仍照例專補留補選缺等因在案向來各部郎中員外郎題缺曁留題之缺均由該堂官酌量升補今以廕生員外郎與現任應升人員酌量補用自屬允當若廕生主事分部行走已滿十年遇留題之缺與例得補題缺之正途人員比較資俸先俟題補則有未盡平允者定例正途主事應補題缺各部缺分壅滯往往二十餘年不能到班青年登第白首爲郎其抑塞已可想見嗣經吏部議定將選缺中第二第四改爲留題定章之始本爲疏通正途惟額缺祗有此數正途資深人員仍復當差十數年不獲一補若廕生人員甫經及歲内用分部行走已滿十年卽可與例補題缺之正途人員比較資俸題補一速一遲似非鼓勵人才之道向例題缺人員保奬遇缺選缺人員保奬無論題選若遇題缺均歸酌理補用留題之缺卽與題缺無異廕生分部人員得補留題之缺不爲不優臣愚擬請飭部妥議將廕生主事一班援照廕生員外郎行走已滿十年者遇留題缺出統由該堂官秉公察看視其才具之優絀當差之勤惰與正途人員一體酌量題補庶於優特仕子之中默寓鼓勵人才之意而立法亦歸公允矣臣愚昧之見是否有當伏乞皇上聖鑒謹奏奉旨已錄○○御史鄭思贊片再定例直隷省鄉試每正榜中額五名設副榜中額一名如奇零不足五名不准　中捐輸廣額亦無庸加中副榜等語是五正一副久爲成例直隷額中正榜一百二名内官卷額四名副榜額二十名安徽額中正榜四十五名内官卷額二名副榜額九名山西額中正榜六十名内官卷額三名副榜額十二名廣東額中正榜七十一名内官卷額二名副榜額十四名此外各省均收中額連官卷統算俱按五正一副之數取中河南額中正榜七十一名内官卷額三名按數統算應中副榜十四名查禮部成案河南一省未將官卷三名統算應科正中副榜十三名核與各直省五正一副之定例實未符合擬請飭部查明辦理俾歸劃一所有河南副榜中額未符謹附片陳明伏乞聖鑒謹　奏奉　旨已錄○○巡視中城兵科掌印給事中臣桂年跪奏爲京師貧民過多援案籲懇恩賞粟米散給外城各粥廠以資賑濟恭摺仰祈聖鋻事查同治六年七月二十五日上諭户部奏遵議外城粥廠酌給粟米一摺所有東城之臥佛寺南城之打磨廠西城之長春寺法源寺北城之圓通觀梁家園各廠每月共需粟米二百七十石著照部議於八月初一日起由各該城按月咨户部劄倉照數給發該御史等務當督同紳土妥爲施放毋許任意供漁用副體念窮黎至意欽此嗣於光緒三年十月間前巡城御史臣訥隆阿等以近京各屬旱荒飢民日衆各廠經費不敷奏蒙恩准合中城之朝陽閣等八粥廠每月共賞給粟米三百三十石分領支放迭經欽遵辦理在案伏查五城粥廠設立近二十年每屆冬令貧民生計維艱待哺者仍復不少現飭各紳士等設法籌辦於十月初一日一律開放但所籌經費仍恐不敷散放惟有援案籲懇天恩俯准部照舊發給俾各廠得資接濟窮黎悉荷皇仁謹將各廠應需米石查照歴年成案另繕清單恭呈御覽伏乞皇上聖鑒施行謹　奏奉　旨已錄○○桂年等片再南城清化寺街之崇善堂北城梁家園之百善堂南下窪太清觀之公善堂三處向設煖廠冬令後收養貧民俾資棲止並每日放粥一次所有經費向由官紳捐辦自光緒三年災歉後各廠所收貧民較多經費不敷迭經奏請每年冬間各賞給粟米三百石又西城教子胡同禮拜寺收養窮苦回民曾於五年奏請每年恩賞粟米三百石又東城朝陽門外南海會寺崇文門外玉清觀各粥廠及岡子添設興善煖廠曾經奏請每年冬季三廠各賞粟米一百五十石又南城東便門外三忠祠粥廠曾於十三年奏請每年恩賞粟米一百五十石又十七年西城奏請宣武門外皮庫營西悅生堂請領粟米三百石又二十年東城奏請朝陽門外清眞寺粥廠請領粟米一百五十石又二十一年東城奏請小市口煖廠請領粟米三百石先後奉旨允准歴經欽遵辦理在案查各城粥廠煖廠現均奉旨舉辦所有各廠應領米石合無仰懇天恩照照數發給俾得及早開廠由臣等飭令官紳核實煮放以廣皇仁理合附片陳明伏乞聖鑒施行謹奏○○頭品頂戴河南巡撫臣劉樹堂跪奏爲審明强刼重犯照章懲辦恭摺仰祈聖鑒事竊查前因豫省盜風未熄先後請將夥衆强刼重犯及土匪游勇並搶奪良家婦女殺人輪姦重案一體就地正法按季彙奏均奉旨允准並將光緒二十二年春季分懲辦强刦重犯彙案奏咨在案嗣據安陽縣禀獲盜犯梁甲實卽梁得寅訊認夥衆執持洋槍强刦高瀚青錢鋪得贓又據林縣禀獲盜犯叚生奇訊認聽從己獲在監病故之李維興夥同已獲因傷身死之陳仔籠等執持洋槍行刼該縣衙署得贓又據寗陵縣禀獲盜犯韓三旺卽韓二葛得順卽葛得勝劉馬振石富印王三經卽王化羔劉均訊認夥衆强刼該縣衙署得贓拒傷勇役又據鄢陵縣禀獲盜犯周挪周勝光劉俊卽劉遂訊認夥衆行竊該署臨麉中刦得贓等情查覈各犯情罪重大未便稽誅當經批飭該管府提案覆審明確禀經行司核議批令將梁甲寅叚生奇韓三旺葛得順劉馬振石富印王三經劉均周挪劉俊均照章就地正法傳首犯事地方示衆以昭炯戒兹據挼察使長祿詳請核奏前來所有光緒二十二年夏季分懲辦强刼重犯緣由謹恭摺具陳伏乞皇上聖鑒謹　奏奉　硃批刑部知道欽此○○頭品頂戴署理河東河道總督臣任道鎔跪奏爲核明丙申年豫省黄河南北兩岸七廳辦過歲修土埽磚石各工並河防局委辦工程用銀總數分别截清恭摺具陳仰祈聖鑒事竊照豫省黄河南北兩岸各廳歲修經費自前河臣許振褘奏改新章後每年准由司庫歲支額欵銀六十萬兩爲常年修守之需内以四十八萬兩概歸七廳分次支領而另提十二萬兩由臣遴派委員承辦等因奏蒙恩准歴經欽遵辦理具有規悮伏查本年各廳應辦工程經臣先後將辦理情形節次陳奏在案所有光緒二十二年分南北兩岸七廳歲修土埽磚而各工約共用銀四十八萬六百餘兩内用本年南岸三廳採割堤葦草刀工銀五百六十兩向任河銀項下支發又用四次歲支司庫銀四十八萬兩計尚不敷銀一百餘兩容臣核明細數另行設法彌補又河防局委辦土石各工約共銀七萬六千餘兩内除修築上南廳鄭下汛十二　單薄堤身土工用銀四千九百餘兩外其餘盡以買石分運各廳儘數加抛臣親駐工次再三核减撙節動用歲疑十二萬兩約計節省銀四萬三千兩有奇請俟霜降後察看情形再行奏明辦理現在節屆寒露大河水勢漸次歸槽河流順軌工程平穩臣仍當督飭加意防護永慶安瀾斷不准稍涉疏懈以期仰慰聖主厪念河防之至意以上各工共用銀數按欵確核俱係實工實用無可删减除分飭七廳赶將用鏤細數另造詳案印册詳送核辦清單並飭河防局迅速造辦工銷册呈送另摺開單奏銷外理合先行恭摺具陳伏乞皇上聖鑒再工費銀兩臣仍遵照定章在於六十萬兩内隨工支給另行開報合併聲明謹奏奉硃批該部知道欽此○○圖樹堂片　勞績保歸候補班人員例應於到省一年後甄别補用兹查有候補知縣姚禮坤到省一年期滿據藩臬兩司出考會詳前來臣詳加察看該員姚禮坤年壯才明奉公勤愼堪以原銜留省遇有留補選缺照例補用除履歴咨送吏部查照外爲此附片具陳伏乞聖鑒謹奏奉硃批吏部知道欽此 
 
