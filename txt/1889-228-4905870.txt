# 1889 - 228 - 4905870

 

Page 1

 
 
[點石齋售書啓略]  
　　經策通纂○是書搜羅宏富取用不窮購此應試可咄嗟辦然門徑非由素熟臨事猶易張皇預置案頭隨翻隨讀則臨用之獲益更多而人勞我逸矣今定碼洋世五元○大題觀海初二集○實文三萬六千篇本届各省鄉試題十得八九謂予不信可覆接也今定碼洋廿五元○五經文準○實文一萬五千首其中向無陳作而特搆者不下萬首新頴美備無逾於此碼洋八元○五鳳樓試帖○得詩一萬二千首塵義土飯概不闌入碼洋二元○御纂七經先印五經○直行宋字精校精印碼洋八元○廣治平略○采輯史事有體有用洵經世必讀之書碼洋一元其餘種類繁多不能盡載本埠外埠俱有分鋪士商就近購取可也此佈 
[一百九十七號書報告白]  
　　奉天駐雲擅多香社鸞書助賑一事現將所書壽虎尋丈大字並消災降福符籙等件寄交本埠電報總局懸掛中堂任人觀覽本齋鈎摹縮小列入畫報更足行遠俾衆周知世有願得仙眞手筆者金錢附去墨寳旋來掛壁有輝受福無量准於廿六日出售此佈 
[目耕齋制藝]  
　　已丑會墨四書典制類聨十三經策案廿四史策案增廣策學總纂大成點石齋啓 
沈氏少潭所選之目耕齋制藝久已膾炙人口其文大都骨重神寒宏深肅括之作近科鄉會墨大半脫胎於此垷將初二三集合印成書以餉得　之先者分釘三本碼洋六角又已丑會墨一本碼洋一角半○四書典制類聯是書分類琢句有註有音較他種類書爲詳備洵初學之饋貧糧也分釘四本碼洋八角○十三經策案廿四史策案二書具有根抵行世已久嗣得石印家重加校勘一洗從前木板模糊之弊價亷適用此書爲最分釘六本碼洋一元○增廣策學總纂大成是書爲德化蔡梅菴先生所輯條例矜嚴不繁不簡近又擇羊務諸書之有用者分類列後而全蜀水利攷亦附焉尞筆文塲十對七八有餘裕焉分訂八本碼洋一元六角此佈 
[貪小失大論]  
　　諺有之曰貪便宜失便宜此說也固所以儆俗人非所以戒通人也孔子言欲速則不逹見小利則大事不成此則所戒者廣矣然而兩說實可以互參也所謂見小利者卽貪便宜之謂所謂失便宜者卽大事不成之謂不過失便宜則較之不成又進一層此語夫人而聞之卽此理夫人而知之矣然而知之者卒鮮日前命小童購自來火向來皆賈燧昌字號是日適有來自東洋者其價視燧昌减三之一小童購之而回述於主人欣欣有得意狀及用之則一焰卽隱光作碧色其臭氣不可嚮邇且十餘支偶着一支以視燧昌之貨約十抵其一小童悔之無及夫自來火其小焉者也前者上海各油店攙用花油於豆油之中以圖利計花油之價賤於豆油者三之一獲利甚厚不知者多購之抑知食之者足以害人於是關心民瘼之有司出而禁焉有不遵諭者則搜獲而充公其所失之油約每家以數千斤計則其所失者多矣夫油猶其小焉者也前日有浙人托本埠同茂行定造一小輪船名曰濟川與吳淞挖泥之機船同名厥功旣竣下水試行船中共三十餘人行至中途水鍋炸裂砉然一聲船身虀粉船上諸人之獲救者寥寥至今屍身尚未盡獲死狀之慘殊不忍聞嗚呼此其可爲前車之鑒者不臾近乎聞此船先經向他家船廠定造皆索價三千餘兩嫌其貴也顧而之他至同茂則議定二千數遂訂定焉說者謂造輪船必當托西人斷不可托之華人此次係由華人經造故致此失余曰不然西人自入中國以來凡一切製造各物何一不賴夫華人卽如上海一隅凡泰西所有者無一不有輪船機器自來水電燈無一不創自西人卽無一不造自華人一經指示華人卽能循規蹈矩引繩削墨一一應手而得心覲於電氣煤氣各燈與夫裝置自來水管等事不過來一西人督理其事而動手者皆華人也卽祥生耶松等船廠其所用華人不知凡幾製造輪機修理船隻何日蔑有西人不過監視略爲指示而已作事者皆華工而絶不聞有失事之患然則以華人而造此等小輪船度亦綽乎有餘不可以藐然視之也此船之失事實由於水鍋炸裂事後水巡捕撈獲碎鍋一片騐係舊鐵而非新製然則鍋之所以炸者由於舊料可知矣夫出錢製新船而承辦者乃以舊料搪塞鳥得而不失事辦此船者阮姓卒亦死於此難由此言之此船之失咎皆在阮姓乎然猶但知其一不知其二也夫阮姓之所以用此舊料者必以舊料之價廉於新料以此區區便宜而致害人性命并已之性命亦殉於此不足爲貪小失大者鑒乎而不知其所以用此舊料者殆亦有故焉經手造船自必圖稍沾餘利今以他家索價三千餘金之物而獨以二千承攬包造則其利可見矣安得不於料之新舊中稍稍通融以期所獲之稍豐此其居心固爲不正要亦購造此船者之過於吝價所致也夫他家索價須三千金而阮獨少其三之一則其便宜甚矣此人之定此船不知是自用或係爲他人代辦若　爲他人代辦則於此中尚有大可染指之處卽係自用亦存一貪利惜費之心而不思他人之以賤價攬去者又何所貪圖乎我則欲便宜而必謂他人皆不欲便宜必無此理也我但計我之便宜人亦計人之便宜兩邊皆欲便宜然則誰失便宜者哉必至於省工減料不顧利害猝然變起而便宜之價值悉付於無何有之鄉阮之性命卽曰自取其死而旁人之被其殃及者又何辜也至此而悔之嗟何及矣雖然吾則以爲此等小輪船之失事猶其小焉者也國家籌欵發帑力圖振興添置兵輪鐵甲砲臺軍火或購或製一年之中所費不貲將以爲防邊衛海禦侮破敵計也而承辦此事者或亦存見小利之見贪便宜之心無論其事之出於公與私而其貽禍於他日者不更可爲之寒心也哉卽小以見大殷鑒固不遠耳 
[長樂秋聲]  
　　六合雞鴨店夥羣毆徐四徐情急以刀拒傷當報地方官移送刑部簽分貴州司訊辦已登前報初十日徐在刑部監中因傷殞命經部員會同五城詣騐仵役沈某當塲騐得徐生前受傷七十餘處内有數傷致命因塡格備存而生時由中城原騐傷格上僅載七處並無致命重傷部員遂行提原騐仵役侯子青到部對質侯知事敗露向沈求代彌縫沈答以人命碍難玩視餘傷尚可從權惟致命處斷難隱諱後遂在堂對質侯狡辯不已司官暫將侯看管○新授太常寺少卿左嗣侯念謙擇吉本月十三日辰刻履新先期經寺丞廳黏貼紅諭示仰闔寺官員以及樂舞三生書吏廚役茶皂人等届期入署伺候○鹽運司銜熱河承德府知府廷用賓太守杰三年俸滿奏保送部引見以並無經手未完事件禀請熱河都統給咨赴部並請委員接署府篆以便交缷起程當經　都綂禧揀得前經護理府篆尚無貽誤之留熱補用知州文卜年堪以護理太守遂赶爲清理交代擬於本月二十後携眷入都云○廂藍旗護軍營瑞麟生印務叅領崑禀知本管護軍統領以本營承辦四甲錢糧檔色護車校愛倫病故遺缺謹將帮辦檔色名色開列請騐當經恩護軍綂領普將護軍校普善點充承辦甲喇錢糧檔色護軍校卽補委護軍叅領空銜花翎護軍校玉山點 
 
 

Page 2

 
 
充帮辦甲喇錢糧檔色立稿備案云○總管内務府大臣爲知照事頃由内總管李連英傳旨皇后於七月十五日恭詣壽呈殿行禮所有應行導引扈從以及跟隨關防各項人員均於是日寅刻在德昌門外伺候等因交出相應知照各衙門一體查照預備○本月十六日因内傳抄皇上明日辦事後出德昌門西苑門進西華門隆宗門出景連門至奉先殿行禮畢進景運門走東長街出順貞門神武門進北上門由西山路至壽呈殿行禮畢由西山路出景山西門順北長街進西苑門德昌門還南海勤政殿用膳召見所有應行各項執事人員均於卯初預備○軍機處片交軍機大臣面奉諭旨本日引見之截取道方汝紹者於本月十五日預備召見欽此吏部於接奉交片後赶卽恭錄諭旨知照方侍御汝紹是日丑刻進内預備並繕具綠頭牌交由軍機處呈遞云○某日總管内務府堂憲會同内總管在西苑門内務府公所内騐看敬事房新收各府呈交太監四十餘名當擇其相貌端莊賦質聰敏之三十名交首領太監帶入南海分派各項各他坦學習當差其餘十八名仍由敬事房帶回分給各王府當差○禮部爲知照　祠祭司案呈本部具奏七月二十五日仁宗睿皇帝忌辰此一日照例素服不報祭不還愿不作樂不宴會不理刑名照常辦事等因奉旨知道了欽此遵到部相應知照各衙門一體遵照○官菓行呈進上用蘋菓香菓沙菓白梨八十餘筐以黄紙黏封筐蓋用騾馱抵西華門西大栅欄抬入内廷報明内務府飭交内官菓局收儲以備傳用○體仁閣大學士管理户部事務張子青相國捐廉敬送本年已丑恩科順天鄉試直隸南皮縣闔邑三塲試卷又署直隸順德府南和縣知縣貴大令捐送本年已丑恩科順天鄉試本縣闔邑三塲試卷嘉惠後進用意厚矣○修理貢院已登前報嗣經泉興德和天順祥茂四廠廣鳩工匠分投脩理俾得無悮塲期刻已將應修内簾内塲房間號舍牆垣瓦木工程修咠過半約於二十日工竣一面報明順天府工部等處定於二十六日奏請派員收騐 
[赤嵌秋色]  
　　督辦全臺商務官礦總局兼鐵路事宜張墐卿太守士瑜于前月某日奉劉省帥檄委兼辦機器總局旋於二十八日到局視事惟商務開局伊始尚未頒發關防近始奉到督辦全臺商務總局關防一顆擇吉本月初七日開用是日在城文武各官咸命輿稱賀四局各執事亦各敬展賀忱座上衣冠頗極一時之盛○每當大比之年多士之赴省應試者例由大憲派輪船載送然惟不收水脚至船中茶水飯食仍不能取之裕如今届已丑恩科經張瑾卿太守派海鏡輪船載送所需飯食皆由太守捐廉并飭管駕妥爲備辦不准索取分文○臺北苦旱多時至六七月之間屢得甘霖禾稻始得免枯槁目下晚禾已種郊原一望新綠如烟海外桃源幾不知人間已報秋汛也○七月初三四連日風雨至初五晚始放晴光海鏡輪船於望前由福州遄回送士子晉省應試此次淡宜新三學士子爲數甚多益以磺溪人士取道滬江屈計報名者已逾三百人云○臺疆勦撫叛番所有在事出力人員刻已由劉省帥彚案保奬轉瞬銓曹核准得以盡換頭銜矣○沈李浮瓜南皮雅集臺北向鮮土産多從鹿港運來每一洋蚨只可購瓜八九個至李實則由福州裝運而至亦爲果中之貴品云○大稻埕江干大隆洞鐵橋業已告竣江邊落日倒映虹腰　有洋商來此納凉閒眺或乘小艇往來于綠波容與中流眞一幅天然圖畵也○署基隆分府林醴泉少尹借補臺中府經歴上游業已出咨俟部覆到時卽當重移新職也○臺北有山名馬武督者在淡新交界之區狉狉獉獉未開風氣鄭紫濤副戎剿撫番社時議於是處屯兵開墾一時農民雲集畚鍤齊施惟瘴癘薰蒸易染疾疫經副戎設壇祈禱衆始得安現在擬建崇祠以答神貺并以溪流横阻將籌欵建築長橋云○客有自鹿港來者談及上月下旬某夜周游戎麾卜兵勇數十名以請餉爲詞譁閙大堂聲言欲毁署劫物游戎擒獲數人卽按軍法懲治始各歸伍翌日卽安谧如常矣○浙江台州府屬各縣貧民多無恒産經楊鎭軍上禀卞頌帥請移至臺灣以資開墾頌帥准予咨商浙撫召赴臺地充補勇丁○愚民重利動輙捐生番社魚籐生番倚以爲利上月有某甲入山潛採途遇生番攔阻空手而回夤夜復往偷刈捆載肩挑半途被伏番偵獲斫傷手腕旋卽斃命 
[主司過漢]  
　　廣西陳潘二主考遵陸南下於月初馳抵漢皋假太平會舘暫駐星軺次日卽望桂林進發 
[兵輪已去]  
　　漢口洋街考生滋事西商立卽電致上海派兵輪名茂林者鼓浪而來藉資保護此六月初事也至本月十六日清曉吹號起錨展輪東指日内花樓栅口尚有升字營勇四棚駐紥以防無賴匪徒捕房則已涓擇吉期重爲修造并將界址開拓以美觀瞻云 
[浙闈點名條規]  
　　監臨巡撫部院崧爲出示曉諭事照得鄉試人數衆多點名最易擁擠迭經本監臨嚴切示諭在案兹又酌定章程數則以資遵守除分札飭遵外合再出示曉諭爲此示仰應試諸生曁送考人等一體知悉務各遵照後開各條敬謹奉行倘敢故違定卽分别嚴究其各凛遵毋違特示計開一由天開文運大栅欄入卽爲頭點名處諸生在此呈騐卷票領照入簽違者扣除頭點委員卽於此處按卷票各發照入簽諸生領簽後卽進大門不得在外嬉遊一送考閒人至東西栅爲止不得進内無照入簽者不准進栅門違者查究一按時點名最爲良法本届點名業已頒給簡明條約點燈起數務須各按時刻逾時太久不准補點卽補點者亦須按牌補點不准隨到隨點至點名各官亦須按准時刻不得參差是爲至要 
[珠海錦鱗]  
　　日前有水師營兵數百人奉方照軒軍門令住東莞縣石龍埠查辦積匪該兵等狐假虎威肆行滋擾鄉民不堪其苦詣營禀告營官意存偏袒反將鄉民枷責於是咸抱不平闔埠鋪民均閉門罷市民情十分洶湧幾至生變幸軍門聞之立將该兵調回並向鄉民善言安慰其事始息云○新會縣屬之河村鄉向設有營汛防守前夜被盜數十人明火執仗前來行刼砲斃勇目一人刃傷勇丁數人營官李千戎見勢不佳踰垣逃遁盜遂乘勝直進鄉内連刦三家飽其欲壑而後去又有某渡船雇用小火輪拖帶兾免盜刦之患詎行至猪頭山突有數盜由水内躍進火船内將司機器之西人殺斃後過渡船行劫所有搭客衣物銀兩搜掠一空計共有數千金之多噫光天化日之下若輩敢如此猖狂彼有捕務之責者當何如加意巡防哉○近日油價日見昻貴推原其故來源旣少而奸商又屯積居奇每油一斤需銀一錢有餘實爲近年罕見彼焚膏繼晷者未免雙鎖愁眉矣○十一日初更時候關部前東約永順棚店因晚炊失愼致兆焚如火光熊熊上冲霄漢頃刻間水龍齊集撲救僅燒去一間祝融氏卽歛威而退是處密邇海關衙門地方官之來彈壓者爭先恐後極形擁擠云 
[榕下秋痕]  
　　福州著名賭棍黄贊勳綽號黄公子號召黨羽在鹽道署前某鞋店後開塲聚賭每日兩次勝負以數百金計事聞於保甲總局會同本叚查街武員不動聲色前往　拿黄等胆敢緊閉大門與之抗拒局勇破門直入各賭徒紛紛出後門脫逃亦有猱升屋上者是以僅獲中乙兩人押回局中訊問供詞狡展堅不承招官將甲枷示乙尚須聽候發落賭屋照例標封○營兵某甲混名羅曹兵名雖執銳披堅實則行同無賴附近娼寮賭窟多倩其爲護身符無惡不爲聲名狼藉卞制軍訪聞其事面諭營官盡法嚴懲營官立卽派丁押赴閩縣衙門訊辦聞者快之○福州下渡人某甲混名金錢豹因事毆斃某姓及笄女子及閩縣祁邑尊臨騐甲已畏罪遠颺因將甲父拘拿至案押令尋交日來甲已到案邑尊提案研訊下之獄中 
[福州官報]  
　　司門分卡經藩司委沈少尹念本前往接辦督轅牌示准補閩安協副將王世明水中軍叅將劉萬鍾　城守叅將吳世添應卽飭赴新任以供職守本月初九日本任布政司兼署按察使張方伯夢元禀知兼任臬司事初十日南靖縣林大令元滎交缷到省十一日按察司奎廉訪俊新任鹽巡道龍鹺憲錫慶禀見同知周士滎同知柴棠奉委赴水口接主考於十五日禀辭同知彛倫缷泉州稅厘并缷兼代蚶江 
 
 

Page 3

 
 
通判事到巡檢吳薰缷汀州湖雷分卡升補順昌協朱雄斌禀辭赴任通判長勝缷華葑厘局到同知温冠春禀明聞訃丁母憂鹽道龍錫磨禀謝赴任 
[中元勝會]  
　　中元令節蕪湖各鋪户醵資賽會俗名之曰燒天香月朔以來次第興建而以十三四五六日爲尤盛每晚處處張燈家家欵客旣延釋道拜誦瑜珈燄口經復雇清音演唱霓裳羽衣曲一時文人墨客公子王孫聨袂掎裳及時行樂如雲如水幾于毂擊肩摩而蔣　邢姨張嬌宋　掩映　棗花簾底尤足令狂生心醉魂消間有一二小妮子街頭彳亍被無賴所嘲謔譏評雖曰惡俗宜懲然亦自取其咎焉　水師營及各衙署公館善堂洋行則更施放荷花燈遠而望之幾疑太華山頭開遍蓮船十丈更彩飾樓船十數號上缀五色琉璃燈中坐僧道多人法曲梵音臨風嬪嬝每船後隨以划船多艘以五色紙摺疉成荷花燈中貯樟腦松香放乎中流光明照耀堤畔畫　堤上馬眞一年之勝會也 
[節凛泳霜]  
　　杭州臬署西轅門前吳小海娶某氏女生子女各一因不安於室出之今四月廿八日又聘周氏女爲繼室女年廿二歲寓上板兒巷其先世爲寗郡提鎭盖巨族也方納采之三日吳惠傷寒延至本月初謝世周氏聞訃痛不欲生卽乘輿至夫家憑棺痛哭遵制成服或有勸之者曰家無恒産四璧蕭然守此空幃誠不易事與其孤兒在抱希日後之聲名不如佳壻重尋圖目前之快樂周氏斥之曰舍我誰與撫此呱呱者從一而終予之志也志已决不可奪請弗復言一時聞者莫不稱嘆異日請之朝右旌表門閭是誠望於賢父母 
[安慶官報]  
　　七月十三四日分發安徽試用知府孫廷林禀到署懷甯縣陳兆慶禀知赴九江接新撫通判周澤溥銷假知州錢又驥辭赴金陵文闈差知縣吳鏞禀知奉委發審局學習並請假三天十五日牌示新選宿松縣趙廷瀚飭赴新任署宿松縣劉雲燦調署太平縣試用知縣劉錕錫汭縣丞闕樹蕃巡檢　光廷均辭赴金陵文闈差秦師濟禀知奉委金陵文闈　通判周澤溥請假二十一天十六日本任建德縣　鴻基禀知奉委發審局帮辦同知毛俊臣請假三天候補府邊保桱交缷運漕厘務回省府經史昌治辭回蕪湖差遣從九沈承蜞接新撫回省銷差 
[同赴清流]  
　　九江江北清江口蓮塘水淺　岸風　每當炎暑薰蒸時必有裸體赤身掠波鼓浪向荷花深處避暑招凉者本月十八日亭午時有王賀兩童相約入水泳游效曾點浴沂之舉如鳬泛水載沉載浮自以爲心在水晶宮身如白雨點不復知人世間尚有熱惱之塲矣久之同入波心凶占滅頂經人報知兩家父母赶急打撈而掌上明珠已不知消沉何處惟一雙翡翠依然掩映於紅裳翠盖間而已乃臨流雪涕痛哭面回 
[皖撫過蕪]  
　　新任安徽巡撫沈仲復中丞業由湖北起程沿江東下已錄前報兹悉廿一日午刻旌節已抵蕪湖中丞坐官舫導以兵艦用小火輪拖帶抵蕪後當卽小泊江干成端甫觀察以下各官均投遞手版請安中丞接見有差旋卽鼓輪下駛云 
[鳩水棹歌]  
　　去秋有匪徒在蕪湖江干向北京輪船滋事後當道會商水師營官派張把戎紹章督率三板砲艇一艘駐防河口盤察各　船各輪船並護解餉船出境綢繆未雨可謂周矣目今把戎期滿禀請營官委員瓜代蕪湖營謝寳庭遊戎檄委左哨四隊張把戎得勝駛船前往接替已於本月十三日到差矣○十三日午刻一片黑雲自西而起霎時間狂風捲地無殊萬馬奔騰江上行船正在乘風破浪竟有收帆不及吹覆波心者救生船皆力不能施是以是否傷人無從探訪惟悉江口各屋瓦片幾如敗葉飛舞漫天草房則一道茅龍更易隨風化去是誠非常之奇災也○待詔之流多祟奉羅祖神相傳神诞于七月十三日是日同業相約休息一天醵資在赭山羅祖殿敬會酒酣耳熱嘯侶命儔偶有違言釀成毆鬥亦惡習也○江口蕭東昇米行主派一夥友携帶洋銀一百元下鄉收榖乘舟至瀂港遵陸而行有盜黨知其身有貲財遂截住前途驀放一鎗將夥擊倒復拉至田内以淤泥塗其口鼻耳目將置之於死地然後攫銀俵分夥極口狂呼適有鄉農來自田間聞聲察看見五人按一人於地知係翦徑之流急至前村邀集健夫三四十人各携扁担農具而往分途截住四面　拿盜見事不諧有三人捷足奔逸僅獲住二人捆送江口保甲局請懲劉葆笙别駕訊悉　由卽派勇移送蕪湖縣王宇春明府騐得夥滿面滿身淤泥塗遍訊明被搶屬實飭將二盜收禁俟訊取確供並緝餘黨詳辦此本月十五日事也○新任廣德州何直剌之瀛眷自皖垣乘舟過蕪小泊數日 
[潯陽近聞]  
　　某甲輕薄性成風流自喜初居西園内與比隣某婦有染嚙臂盟心恩愛倍摯嗣以甲移居他處其母爲之納婚將　婦置之不顧不復向巫　重尋舊夢矣前日婦之夫某乙約甲赴局以爲葉子戲婦見之頓憶前事一時醋海生波齒牙伶俐誚讓難堪甲略爲申辯婦怒愈甚遽批其頰甲狼狽逃回其母與媳旋卽登門問罪婦亦不肯稍讓幾致用武嗣經鄰佑出爲調處始得解散○交秋一震天收半此俗諺也九江於是日午後雷聲隆隆亦未知其言之騐否乃連日以來風伯雨師果連轡而至四鄉早稻雖已登塲聞皆葉多米少晚稻在田均有積水不能刈割以致榖多生芽新開河米價上熟者在三千文左右並聞木棉花亦爲風雨摧殘收成恐不免歉薄矣現在秋水有漲無退　河居民多有遷徙高阜以避江洪者安得挽回天心以蘇民困也 
[之死靡他]  
　　松江西門外里仁弄居民陳悅庭昆弟三人早經析箸其季字慰庭者年方十八向在嘉興習紙業去年八月忽得咯紅之症延至本年六月初四日竟赴黄泉聘室吳氏年祗十七爲徽人吳某之女椿萱早謝孤苦零丁不得已循俗過門俾得有所依倚性賢淑戚生無閒言當慰庭之病危也每日清晨焚香告天愿以身代及殁痛不欲生屢圖自盡均經家屬防救而免問欲何爲則慨然曰從一而終女子之義妾年雖幼心如古井久矣若能爲藁砧立嗣則青年寡鵠自甘畢世茹辛否則早辦一死願爲地下鴛鴦親族勸之再三抵死不改夫兄以其能明大義遂於初四晚令其抱木主成親而以已子爲其後野史氏曰是非所謂鐵中錚錚庸中佼佼者歟敬表而出之以告輶軒之使 
[司空行期]  
　　翁叔平大司空告假回籍修墓乘坐招商局海晏輪船抵滬換坐官舫用小火輪船拖帶赴蘇再回常熟珂里等因已列昨報兹悉大司空之官舫及小火輪船尚停在觀音閣碼頭預命地方官毋庸辦差約於今晨啓輪云 
[護撫抵滬]  
　　護理江蘇巡撫黄子壽中丞將次來滬等情已列前報兹悉中丞於二十四日起程欲赴白下爲鄉闈監臨順道來滬察閱新開吳淞港之河工先期由河工局總辦翁子文太守函請英會審員蔡太守照會英領事并飭差李杏張福協同水巡捕將吳淞港卽蘇州河自新閘起東　虹口大橋爲止所有兩旁停泊之中西船隻暫移别處俟撫憲閱看後卽可照常停泊昨晨已一律移開前夜十點鐘時蔡太守雇舟前往周太僕廟恭迎撫憲俄而松海防劉司馬上海縣裴邑尊　右營陳叅戎海關道龔觀察各坐官舫用小火輪拖駛相繼至太僕廟前恭候至昨晨十點鐘時撫憲乘坐大號官舫用小火輪船拖帶而來尾有二號官舫四艘係幕及家丁執事人等所坐者又有撫標水師八牃砲艇四艘隨船護衛各官投遞手版咸登憲舟晉謁中丞一一接見旋卽啓輪十一點鐘時到新閘駐紥高昌廟之忠信兩營滬軍營提右營水陸兵丁均排隊升砲放槍迎接河工局總辦翁太守製造局總辦聶仲芳觀察及各局總辦委員均各禀見憲舟並不停留直向東駛撫憲在舟觀看兩岸河工俄而至垃圾大橋因撫憲所坐之大號官舫高大不能過橋門遂暫停文武各官紛紛登岸乘輿排遣至小東門外金利源碼頭伺候撫憲換坐鈞和 
 
 

Page 4

 
 
至金和源碼頭各營隊伍排列升砲放槍諸官員亦復禀見撫憲乃換坐鈞和輪船并有兵輪護送立卽開輪出口向長江進發文武各官均各返署各營隊伍亦拔隊歸營聞本埠某大憲所坐官舫用小火輪船拖帶恭迎撫憲時小火船之大副因患痧不能駕船雇人代替料理開輪大副心殊不安恐代理人或有疏忽力疾自至察看一切器具將啓輪時查知水鍋内水尙未加足慌令息火加水不致悮事然機輪已稍有損壞當卽修理一俟工竣然後再行開輪云 
[湘撫啓行]  
　　新簡湖南巡撫邵筱村中丞抵滬後於昨日下午乘招商局海晏輪船北上本邑印委各官咸詣碼頭恭送法捕頭派出探捕曾捕局員亦飭線勇分投巡緝以防宵小乘間行竊副捕頭謝爾諾則安步當車親臨浦邊彈壓並聞製造局總辦聶仲芳觀察已將所有事宜清理交代卽偕中丞同日啓行云 
[央解停訊]  
　　英會審員蔡二源太守昨因迎送蘇護撫黄子壽中丞并送湖南巡撫邵筱村中丞北上預飭捕房停解一日公事所有各案併歸今日解候發落云 
[暫停發落]  
　　昨日法界讞員葛同轉未蒞捕房發落祁繙譯官則已於前日乘三菱公司輪船往日本矣 
[上海縣署瑣案]  
　　任恭福　取徐薪之綢縀銀五百餘兩徐遂扭任控縣裴邑尊訊明情節發押嚴追任延不繳銀意存挺押前日邑尊升堂訊比任一再求寛邑尊以其有意　刁着卽荷枷限繳如再延玩定子責懲○黄晉元控兒子小狗忤逆不孝裴邑尊訊責之下候提費關興費至和　費寳和到案訊辦等因已詳前報前日縣差持票協同英會審公廨差役往拘時二费竟敢與差抗拒差因扭二費入美租界西華德路捕房解送公廨轉送到縣邑尊着發押俟訊○沈茂堂控施張氏藉端滋詐裴邑尊迭次訊供令施張氏償沈洋銀七十元前日該氏繳呈十一元餘求寛限邑尊准之着將在押之施桂華交該氏領回管束 
[法界捕房瑣事]  
　　有一老者年約六十餘歲昨晨在十六鋪北首雇坐馬車往虹口當與馬夫講明價洋八角甫一展輪忽自車中跌下碾傷一股旋由包探送往醫院醫治並將馬車拘押捕房○本年五月中旬有某客在廣利輪船失去枕箱一口當卽投報捕房昨日包探拘獲竊賊二名起出枕箱騐係原物惟物件皆已質去想當解送公堂也○前夜一點鐘時賭徒褚阿松在途購食湯圑與捕口角被拘送捕房 
[恩同復載]  
　　謹啓者有湖南人劉姓挈眷及弟並有四歲女孩流落上海住三家園地方因病來堂就醫據云謀生無路欲　無資迨欲賣女暫爲餬口覩其情景不惟鬻女其妻年歲尚輕將來勢亦不保窮途飄零實堪憫惻因此代爲函商怡和洋行大買辦唐茂枝觀察轉懇洋東給發船票送回原籍當蒙復函慨允於二十日由元和輪船附去敝堂派友親送到船再給與由漢至湖南盤川洋四元免致中道被阻仰見怡和洋東與唐觀察慷慨　　不勝欽佩俾得重履故土一家圑圓其功德較之捐金贖女焚劵還妻更勝十倍矣特列報章謹代鳴謝並揚仁風上海六馬路仁濟善堂董事施善　等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[已丑夏季香國題名]  
　　林湘君神清骨秀風雅宜人姚蓉初出水笑蕖大然雅潔朱筱卿梅爲小影月是前身謝湘娥華容婀娜一顧傾城姚如玉修眉淡笑靨雙渦周月琴亭亭玉立顧影生姿林桂卿海棠初蕚絶豔驚人徐文仙　嶺横秀秋波送嬌沈筱葆日照梨花别饒娬媚劉鳳仙芳姿　露媚質流霞吳詠仙低鬟歛霧媚眼樣波徐鳳琴芳情旖旎逸態娉婷姚如蘭端莊流麗風　天然胡蔭芳綺年妙曲音動梁塵張月娥體靜儀嫻耐人尋味章寶枝蠻腰素口翩若驚鴻陸黛玉玉樹臨風一塵不染蔡良卿搏粉　肌鏤泳作骨朱素秋明眸善睞秀色可餐仇如蘭蕙之質欬吐皆香王雅雲姿明花嚲膚膩冰寒謝笑雲身輕若燕舌妙於鶯陸筱舫珊珊瑣骨瘦等香桃金佩香風流俊爽大雅不羣[  沁芳仙史漫評]  
[自别小樓主人將近一年矣今夏六月旣望喜晤於明州客次爰成五律三章卽請敎政]  
　　不見王摩詰怱怱近一年風塵苦行役雲樹感難宣追憶琴尊事偏成離别火今朝欣把晤萍合甬江邊故人喜無恙詩酒兩增豪是日曾陪君飲於姜楚棠太史座上見君飲興較前益豪飲奪劉伶席吟　李白毫情懷虚若谷言論壯如濤舍此論交際眞堪脫寳刀爲念飄零客行蹤旅邸移殷勤通欵曲次第釋愁思深負良朋顧未修地主儀相逢無所贈一幅彩箋貽[  西湖花隱稿於古鄞子國]  
 
 
