# 1899 - 297 - 4909535

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源逮官銀號仁濟善堂及本館恊振所均可代爲彚解肅此佈求伏維德鑒 
[外臺秘要出售] [  圖書集成局啓]  
　　是書爲唐王刺史燾所輯刺史在臺圖二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久巳奉爲圭臬惟板本久已散失市無流傳本局由日本覔得初印原書用新鑄鉛字排印紙墨精良控讐詳愼現已工竣碼洋兩元五角在申報館申昌三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局發售此佈 
[論德國商務]  
　　德國素不以商務著者也其陸軍之强爲全球各國冠與英之水師並稱故世之言水師者皆宗英言陸師者皆宗德日本效之不數年間遂稱强國今我中國軍營之制亦嘗延聘德國員弁改用德國章程使如熊如羆之士皆習其步伐而演其陣圖此可以見其陸軍之精足爲天下無敵矣然其近日商務之盛亦有足以稱述者嘗觀德人商舶當西歴一千八百七十一年通國僅有輪船一百四十七艘耳考其容積亦僅八萬一千九十四頓耳乃歲有所增迄今未滿三十載而其輪船已有一千一百七十一艘矣帆船已有一千九百八十六艘矣考其容積已共有一百五十五萬五千三百七十一頓矣且帆船中三分之二均以鋼與鐵製成罕見有木質者何其日新月異增益若是之快耶曩年有日本人某者嘗將德國所設之公司考其總數云德國株式會社共三千三百所比之英國一萬八千所少矣然德國有紙幣發行銀行土地抵當銀行及建築銀行諸種銀行五百六十二所而英國則僅有二百五十所耳德之金融會社紙幣發行銀行三百五十九所現在柏林之銀行及德國中部銀行之支店二十五所土地抵當銀行三十七所建築銀行四十九所招植銀行十二所商業銀行五所合計五百六十二所其一百二十七所爲各種保險會社所設二百五十所爲運輸交通營業會社所設内屬一等鐵道及小鐵道公司九十八所市内鐵道公司七十二所汽船會社十五所運輸交通會社敷設鐵道會社架造橋梁會社輸送倉庫會社共六十五所礦業鎔業及製鹽業會社三百三十所内採取礦物業一百所採取石灰業一百七十所製鹽業十一所採取加理業四所採取石油業八所馬石類工作塲二十一所石膏及煉石灰製造塲九所土器類及煉瓦製造塲八十所磁器製造塲十三所陶器及煖爐製造塲九所玻璃及鏡製造塲二十四所其爲胶分之磁器製造塲七所孛漏生五所巴里華十三所又有大小機器製造塲五十所其他鐵甲製造塲及製鐵塲製鋼塲一百七十八所造船塲十二所時計製造塲及精工製造器具塲八所樂器製造塲五所電氣技藝工作塲三十七所瓦斯會社七十八所給水會社十三所凍冰會社九所紡織會社二百四十二所製紙會社七十六所印刷書籍及刊行新聞紙七十所内屬告白通信會社四所製皮革塲十七所蠟布製造塲二十一所材木工業及衣服製造塲三十九所麥酒釀造塲四百二十七所此外麥芽出産會社三十二所水酒蒸鎦會社十一所化學工業會社染料鉛筆油石鹼及蠟燭會社一百九十所米及磨榖會社五十八所製造會社五十所其餘浴塲病院養育所學校劇塲博物院及公益慈惠事業之動物園旅館酒店等爲合股而成者統計三百五十所觀其通國公司有如是之多至今又已數年宜乎目下輪船帆船較之一千八百七十一年增至十倍餘也夫富與强二者相因能富則財用足以養兵而國以强能强則兵力足以保商而國以富德人自昔年戰勝法蘭西之後陸師之强爲天下所畏故能不爲外人所侮增商業而裕利源今又在中國擴充口岸孜孜焉以振興商務爲心則他日懋遷之盛利益之多當有未可限量者夫豈僅以陸師之强名於天下哉 
[本館接奉電音]  
　　昨日午前京師飛電傳來上諭一道敬謹譯登○九月二十四日奉上諭孫家鼐奏假期屆滿病仍未痊懇請開缺一摺孫家鼐著再賞假兩月毋庸開缺欽此 
[俄路述聞]  
　　臺澎日報云俄國西卑利亞後貝加爾州須土禮筝須久及纓爾筝須久間綫路去年十二月已經竣工須士禮筝須久及芝久間三百六十俄里工程亦於本年七月一槪竣工目下已經運轉火車又由尼古利斯久州烏蘇里斯喜市到滿州所謂東淸鐵道支線業已由尼古車站開辦火車運轉聞本年擬將赶造到齊齊哈爾云 
[英阻俄路]  
　　臺澎日報云俄政府欲築一鐵道由裏海沿岸歴斯多達裴羅朗斯丹境之印度洋邊雀拔慮埠其中須橫穿波斯國境現已將此事向波斯商議惟昔年英俄曾訂約章以波斯北部爲俄人權力所到之地南部爲英人權力所到之地故此次鐵道須經南部不免侵英人權力是以英人力阻此事使不得成 
[韓廷拒俄]  
　　臺澎日報云俄人欲在高麗西南沿海得一貯煤之所或海軍根據之地蓄謀已久往年要求絶影島未得如願次又垂涎木浦之弧下島而亦不成曩時馬山浦開爲口岸俄人擬買形勝之地以預設海軍兵舍詎爲日本人著手先得俄人無可奈何乃買僻地二十萬抨百計詭謀籠絡韓人上月十四日致書於韓廷曰我所欲買之地大半爲他國人所得是因貴國不善爲我豫走也倘此時不爲我設法則我將求其大欲翼日韓廷答書曰將開口一里以内之地賣與外人一事任自人民政府不能管要之此次之事非我收府怠慢之罪也 
[德艦過潤]  
　　鎭江訪事友來函云德國艾而得司巡艦航海來華查察各埠商務本月十九日道經京口下椗江心有頃西員乘輿入城謂道轅投刺道憲長久山觀察延入花廳欵以西式茶點暢談良久始别該艦旋於二十二日展輪下駛徑赴申江 
[美使過潤]  
　　鎭江訪事友來函云本月十九日猫睛轉午時美國查察商務大臣康格君附馬納枯兵艦行抵 
 
 

Page 2

 
 
京口下椗江中象山砲臺循例升砲恭迎有頃康君登岸乘緑呢大轎迤邐至道轅拜會道憲長久山觀察迎入花廳欵以西式酒筵主賓酬酢　洽逾恒直至日墮崦嵫始興辭而别翌晨觀察亦詣兵艦答拜晤談良久而回至鐘鳴十二點始展輪上駛赴漢臯遊歴 
[備迎皖撫]  
　　蕪湖訪事友人云皖撫鄧筱赤中丞自本月初二日秉節出轅前往皖北校閱壽春標防營伍事竣定期十五日返旆繞道廬州由巢湖水路察看東西梁山砲臺十六日蕪湖官塲接廬州來電知憲節已抵彼處赴合肥相國府第弔奠李筱泉制軍之喪遵陸直抵巢縣然後乘舟出江約十八九日上駛過蕪蕪湖道吳觀察及文武印委各員聞之先期二日渡江赴裕溪迎迓裕溪距蕪三十里爲江北各河出江總匯之處東西梁山卽在下游十里兩山夾峙壁壘當天最爲江皖扼塞砲臺所駐爲精健前營其統領趙協戎聞信卽督率營官陸副戎整飭三軍昕夕訓練冀邀上憲靑睞十七日起駐紥蕪湖之精健右營就鳩兹江上排隊造候其保衛練軍城守等營則率健兒迎於洋碼頭傳聞憲駕尙擬登岸拜客順道至李伯行星使之花園一擴眼界是以縣主張邑尊特命地保鳴鑼傳諭通衢市肆各將街道灑掃潔凈各色貨攤均令暫收以　憲節往來無阻聞李星使花園上自西湖池下接東嶽廟委蜿廣袤約有數里宜申丞之聞而神往也十八日各官及各營士卒仍整隊恭迎適雨師灑道因各遄返大約旌麾戾止卽在指顧間矣 
[招募勇丁]  
　　鎭江訪事友來函云浙江按察使司兼辦海防事務李健齋爵亷訪於日前札委周守齋軍門來鎭募勇五百名軍門蒞鎭後拜會道府縣各官以鎭西倉暫駐行旌道憲長久山觀察恐一經招募各處投効人衆易滋事端爰商請統領新湘江勝各軍陳宇山軍門諭飭江勝全軍總查周都戎德標周守戎楚南葉守戎天崖各帶勇丁親往彈壓所募之勇已於本月十九日招齊挑選成軍名曰斌武中營俟上憲派兵艦到鎭卽可附載赴浙藉以防堵也 
[拘獲拐匪]  
　　鎭江訪事友來函云月之某夜招商局江孚輪船由申抵鎭有拐匪金其雲身穿西式衣履携帶女孩兩口附之而來正擬舍舟登岸被稽查長江商輪局委員周錦堂都戎察出破綻飭局勇拘獲帶回局中研訊之下供稱建寍縣人前數年曾在某營當勇因事斥革現在上海做小工所帶二女孩係串同楊阿狗在上海虹口用迷藥拐來現楊已逃逸翌晨都戎據情面禀常鎭通海道長久山觀察觀察以邇來長江輪船每有不法之徒用藥迷人商旅受害實非淺鮮不可不懲一儆百遂札飭丹徒縣王履安大令嚴行訊辦至該女孩家住上海其父向在太古洋行北京輪船爲買辦聞信喜極親自來鎭認領聞金匪在申無惡不作拐販人口已歴多年若非治以重典不足以昭炯戒也 
[蠧役藐法]  
　　揚州訪事友來函云前者丹徒縣人某甲因與邗江某乙欠欵糾葛具呈甘泉縣控訴邑宰准詞立卽簽差將被告提到研訊未幾原告因事回里被告亦取保暫釋案懸多日矣本月初旬某日忽有自稱甘泉縣差役之丙丁二人手持印票過江關提比至甲處大言炎炎多方嚇詐甲虛與委蛇一面暗倩人至揚偵察實無關提事甲得悉當將丙丁兩差拘住立卽北渡至甘泉縣署禀控邑宰升堂提問悉丙丁二人皆係公門中人細察關文印票實係鼎不禁勃然大怒喝令重笞數百板將二犯裝入本籠舁至頭門外示衆嗣以案情重大親詣府署禀陳太守以該二犯私造印文不法已極斷難輕恕俟禀奉各大憲批回再行按律懲辦 
[教士持平]  
　　蕪湖訪事友人云上月二十六日之夜江口新橫街義豐烟店失愼延燒天主堂市房門面三十一間計屋一百三十八椽嗣訪悉起火之由係因烟店將樓屋租與義和祥米行爲商客徴歌選舞之塲是晚花飛擊誤翻火油燈致肇此禍道憲吳觀察於本月初二日由省回蕪後卽督同蕪湖縣張邑尊將米行主陶子卿烟店主彭茂才逮案戒責手心並將陶荷以巨枷遊街示衆已歴紀前日報章初七日吳觀察張邑尊先後詣教堂拜會告以此事係按中國定例懲辦應卽了結教士滕君深以爲然次日親詣各署回拜樽酒往還頗極輯睦十二日媵君復代陶向洋務局員魏大令緩頰遂得當堂開釋 
[北通火警]  
　　北通州訪事友人云本月初三日城内麥魚胡同李宅忽兆焚如光燄熊熊不可嚮邇當經各水龍聞信馳至汲水狂噴奈是處街道偪狹兼之河水乾涸灌救殊難延燒房屋九聞餘始得烟消火滅同居有某姓女已定於本月十三日于歸一切妝奩均已購備付之一炬悔恨交加至起火之由傳聞不一李姓兄弟兩人前以奪産積不相能至此遂以挾嫌放火等詞投順天府都察院衙門互相訐控現已發交東路廳訊究末識若何判斷也○本月初八日上燈時某姓家遺火積薪致肇燎原之禍光燭霄漢望之如萬道紅霞惜鄕僻處素無水龍直燒至四更時始熄村中居戶六十餘家悉付刧灰牲畜亦同罹於厄惟人口則幸尙無傷云 
[厦門官塲紀事]  
　　厦門訪事友來函云本月十四日署福建藩司周子迪方伯乘飛捷輪船抵厦文武印委各員迎迓如儀聞方伯此行係辦理虎頭山租界之事想須有數日勾留也○保商局提調駱小圃司馬卸事後已由延觀察委李司馬鍾鯉前往接辦○古浪嶼保甲委員竇景侯二尹邇因奉到部覆准補周墩縣丞爰於本月初旬禀辭上省所遣之差由上憲委竇南屛少尹接辦 
[鳩水官塲紀事]  
　　蕪湖訪事友人云保甲總巡婁午峯叅軍奉委裕溪關稅務差已於本月初旬前往視事所遺保甲總巡由道憲吳觀察遴委候補知縣沈厚甫大令接辦○鈔關稅務册檔向例遞年報部一次本屆光緒二十三年至二十四年收稅花名銀數細册造辦齊全由吳觀察詳委卸署和州州同方别駕燮陰定於本月下浣齎解起程循例由水師派撥砲船按站護送俟抵淸江浦遵陸北上 
[潤州官塲紀事]  
　　鎭江訪事友來函云新任鎭江府海防理事同知恒月波司馬坦由京南下先至蘇垣禀見各大憲奉飭卽赴新任司馬爰於本月二十日乘舟蒞鎭頒發紅諭筮吉二十一日在署接篆視事○原任鎭江府許紹翯太守在任逝世擇於本月二十日開吊鎭城文武印委各官咸往叩奠素車白馬絡繹於途兩淮運庫每屆秋末冬初例由兩江總督派委司道一員赴揚盤查以昭愼重本屆督憲劉峴帥檄委常鎭通海道長久山觀察就近前往查騐觀察奉檄後於本月二十二日淸晨排導出西門至官馬頭乘坐大號官舫用小火輪船拖帶剪江北渡瀕行時府縣印委各官咸赴江千恭送新兵前營各勇丁亦排列隊伍鳴槍志敬禮也 
[扶桑晴旭]  
　　日本長崎埠訪事友來函云意大利駐俄公使衣施共飢威那四他侯爵刻接其國皇電音諭令卽日歸國聞侯久駐俄都於一切邦交辦理頗臻妥善意法兩國亦藉侯從中調護親睦有加卽近日向中國要索之事侯顧全大局亦不以爲然想此次返國定有一番整頓也○山口縣下都濃郡所轄之德山久米富田太華加見等各村本年所栽禾稻現已將次成熟農民方慶有秋邇來田中忽遍生螟蟊之類將根株嚙斷轉瞬間靑靑者均成枯槁雖多方驅逐效騐毫無刻經古澤知事親往騐視未識能有法以治之否也○東歴十月九號接東京來電云昨有日本鐵道開往福島之火車甫至矢板野崎之箒川鐵橋時適風雨大作搖山撼石勢甚猖狂頃刻間將蒲來欺棚三輛客車五輛捲入河中事後查得負傷者三十六人屍身浮起者十一人尙有五十餘人則已不知去向矣慘哉○靜岡富士郡田子浦附近一帶居民於數日前常聞海中怒濤狂吼有如萬馬奔騰繼復連日大雨傾盆至本月七號忽然海水暴漲平地水高數丈居民欲避無從計共被衝失民居二百數十家傾塌一百數十家溺死者五十三人傷者約二百人各地鐵道電線均被衝斷信息不通亦一時巨災也○十一號接東京來電云本日日皇特頒恩命石川重之君授以子爵並列入華族是誠非常之寵遇也○奈良縣宇陀郡内牧村地方於本月七號夜間忽然山崩農民橋本彦三郎及其家屬九人均經壓斃又葛城郡葛村之長井籐莊家三口亦因山崩而死誠慘矣哉○北越金澤地方於本月九號已經見雪日本南北兩地寒暖相差 
 
 

Page 3

 
 
若此亦可異也○俄國陸軍參謀大佐一𡐶金君近應排而茄利耶之聘須往訓練陸軍日内將束裝起程矣○納爾金司庫地距中國邊境僅俄里一里半據云彼處之哈拉諾而湖附近邇來有煤礦發見其質甚良刻經西伯利亞鐵道員紳會議擬集費二萬五千金前往開採倘試有成效當又多一利源也 
[厦門客述]  
　　厦門訪事友來函云此間五方雜處良莠不齊各輪船進口錨未抛定閑雜人等卽紛紛猱升而上乘間竊取行李雜物爲害商民實非鮮淺邇經稅務司某君照會道憲請出示嚴禁凡名輪船到港洋關未騐之先不許閑人上船如違拿辦其各洋行工頭及小工人等務須標明記號以便查緝是誠保護商情之至意也○王君藹堂貿易安南已二十餘年家資數百萬富甲一鄕前曾納貲捐有花翎道銜安富尊榮鄕里稱羡今年五月間因病殁於安南日前由其家屬扶柩回籍彼處親友之致送祭幛者多至八十餘幃亦盛事也○近來厦門烟館林立宵小最易濳蹤前廳憲曾出示嚴禁二更以後不准留客吸烟而若輩視禁令若幷髦往往蓮漏三商猶然吐霧吞雲橫陳一榻有地方之責者不可不設法以禁之也 
[月湖泛碧]  
　　寗波訪事友人云邇來城廂内外宵小繁興居民咸有戒心不能安枕不知是處巡防局果所司何事耶○端陽競渡所以弔屈原之溺水也不意竟有行之於菊花天氣者南門外叚塘一帶好事之徒每屇九月十五十六兩日舉行龍舟之戲本屇風日晴和興高采烈且奉本境康將軍神像駕舟入南門巡遊月湖一時聞風往觀者頗有曲水湔裙之盛○二十日爲霜降節期武營中例有迎霜降之舉先一日率各兵丁齊集中營署前俟聲砲然後啓行迤邐出靈橋門至大教塲祭纛禮成而返時已日影西斜矣 
[彝陵櫓唱]  
　　宜昌訪事友來函云宜地某號由川中雇船運載烟土若干箱行至某處已泊岸不料是夜適遇大風船身卽時傾覆所有土箱盡行落水某號得悉後日前到處貼有賞單謂有人將土撈獲全數送來者賞銀三十兩知其蹤跡報信者賞銀十兩然至今尙無信息也○前者某號主貨船由宜開行駛至平善　釐卡船戶有私帶棉花數百斤先在離卡相近之處駁運上岸俟過卡再行運至船上以爲毫無破綻不料仍被查卡西人察出搜獲帶回宜昌關欲將船貨悉數充公嗣經該行遞禀聲稱實係船戶作弊不干貨客之事懇求從寛辦理關員始准祗將棉花充公另行罰鍰若干以示懲儆○宜地義興成錢店貲本充裕生涯向來暢旺某日有船戶持票往店兌錢因店夥出言無狀船戶卽出外揚言謂該店無錢可兌勢將倒閉一時風聲所播居民之藏有錢票者咸往兌取現錢蟻聚蜂屯幾於無可揷足幸店中儲錢尙多隨到隨付並無留難逾一晝夜人心始釋然事後東湖縣黃出有示諭云照得宜得濵臨大江往來船戶良莠不齊有等刁狡之徒每向錢店兌取錢文故意刁難錢色稍不遂意輙行聚約多人擁聚店内滋閙實屬有害市面某日義興成錢店因兌錢聚衆滋事業經本縣帶差彈壓始散誠恐嗣後各錢店仍有前項情事合行出示禁止爲此示仰軍民人等知悉嗣後無論諸色人等兌取錢文數目多寡只許一人進店不准邀集多人刁難滋事倘敢故違許該　隨時將恃橫閙事之人扭送來縣以憑究懲爾等開貿錢店錢須公平交易遇有兌票之事亦當好爲應答勿得致生口角爭釀事端其各毋凛遵違特示 
[虹橋涼月]  
　　揚州訪事友來函云兩淮西岸商人源源永於前月在十二圩領運引鹽分裝數船運往西岸銷售不虞行至瀦溪江面驀然遭風所載之鹽悉被漂失當卽禀由江西督銷總局申詳鹽憲可否准其免運旋奉批示運商源源永承運淮鹽前往西岸行至瀦溪地方遭風撞石汰消鹽三百六十六包除零合計四十九引旣據勘騐屬實出結呈送准其免完半釐毋庸補運仰候札飭淮運司遵照刻聞江蓉舫都轉業已奉到行知照章分别轉飭矣○本月二十日爲霜降節各營例於前一日出隊祭旗揚州營叅將袁叅戎遂諭飭標下於十九日天明舉行是日城守袁守戎周千戎均各頂盔貫甲率領本隊至叅署造候俄而胡叅戎盔亭出由守戎等排成隊伍簇擁出西轅門入小東門迤邐至西門大教塲演武廳行禮各健兒放排槍三次然後收隊回城此蓋常年例舉也 
[上海官塲紀事]  
　　前日川沙撫民同知陳桓士司馬家熊因公來滬命駕進城謁見江海關道憲余晉珊觀察後衛至上海縣署拜會王欣甫大令大令延入花廳茗談片刻而出○前蘇松太兵備道黃幼農蔡和甫兩觀察均於昨日午刻命駕入城赴各當道處拜會至縣署時黃觀察則由王大令飭家丁擋駕蔡觀察因有面商公事大令延入花廳茗　移時然後辭出 
[大令騐屍]  
　　流氓朱生林在押患病發普育堂醫治無效而斃已紀昨日報章兹悉朱犯被押之由因前錫金公所附近吳渭聘家劫案牽連故不能取保亦無屍屬在滬無從傳提昨午上海縣王欣甫大令帶同刑仵書役赴堂相騐傳訊堂丁朱景元地甲金茂同供朱犯患浮腫之症醫治無功因而斃命叩求騐明大令飭仵騐得屍身無傷委係因病身死爰諭堂中給棺收殮舁厝荒阡 
[巡勇被毆]  
　　前晚黃昏時浙西鹽捕中營巡船停泊浦東唐家宅地方不知因何忽與鄕民搆釁被用扁担擊傷巡勇三名昨日午前哨弁胡守戎昌寳將受傷之方文春丁阿漢王國友三勇親帶至縣請王欣甫大令騐傷訊辦大令延守戎入花廳詢問情節許爲查明究辦守戎乃辭别而出三勇則留候騐訊 
[沙船遇險]  
　　日前滬南某號商雇沙船裝戰花布等貨運赴津沽行至海面突遇颶風閱數晝夜始息前日該號商接得電音知金永年金德源兩沙船駛至崎山以風勢猖狂幾瀕於險後雖獲安然船身已損所載各貨皆已淋漓盡致矣 
[欠洋逃逸]  
　　前者吳宵雲投英美租界公廨控費坤山積欠會洋不還讞員翁笠漁直刺准詞提案候訊旋由費挽連楨福投案保出淸理迄今多日尙未了結兹又有任桂芬具禀附追欠洋翁直刺准詞著保交案詎費早已聞風避匿遂飭差將保人連楨福提案押候訊奪 
[上海巡局瑣案]  
　　余阿弟盤頂荷花池左近朱錫榮所開之萬年靑小茶肆由田阿耕王阿鑑經手議定價洋十六元前晚成交時不知因何口角大肆兇鋒致將木桌擊毁余忿不能平卽扭田等至十六鋪巡防南局控訴局員曾鴻森二尹提訊之下田等自知不合願賠洋銀二元四角求免究辦二尹准之令各具結從寛斥釋○日前某營勇丁李萬靑在萬裕馬頭左近被賭徒揮刀刺傷右肩控經十六鋪巡防南局飭捕嚴拿前日經汛捕某甲拘獲陳坤松一名解請局員曾二尹研訊陳供小的雖在賭塲望風實不敢行兇求恩明察二尹詰其行兇者究係何人如能從直供明當從寛典陳稱是日惟聞有石阿毛者與湖南人爭鬥不知是否卽被此人刃傷事非目擊小的不能指實二尹命押候交石到案再行訊辦 
[英租界捕房紀事]  
　　流氓張淸元前在城内攫取姚姓物件曾經上海縣懲辦保出後仍不悛改日昨在英租界墳山路向其鄰人顧見卿索借不遂致觸其怒竟于夜分糾同黨羽多人將顧拽至八仙橋左近任意凶毆直至遍體鱗傷始行釋手顧向在文匯西報館司收帳之役卽據情告知洋人由洋人轉告新巡捕房惠副捕頭想須飭探拘拿嚴行懲辦也○職員陳萬相前曾在英美租界公廨控告賭徒方子其虧欠莊銀一千餘兩讞員翁笠漁直刺准詞飭差劉榮持票往提昨晨劉之夥役黃杏金宋爲顯遇方於新閘小烟館中繼又跟蹤至英界沁芳園烟館遂入内開燈一面持牌至捕房知照請派包探同往恊拿詎方先已倩人投捕房以差役拆梢等詞控告捕頭爰飭包探陳根寳前往將方及黃宋兩差夥一倂拘入捕房著一倂押候解送公堂請判 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁匪徒]  
　　松江訪事友來函云松郡邇年以來光蛋土棍到處橫行訛詐拆梢無惡不作更有一種無類少年强操皖南北口音欺凌懦善以獵衣食居民皆懼結仇怨隱忍不言新任華亭縣王緯辰大令下車伊始卽刊刷告示張貼城鄕各　地俾若號知所儆戒誠爲治之要務也其文曰欽加同知銜在任候補直隷州調授江蘇松江府華亭縣正堂加三級紀錄三次王爲此切諭禁事照得本縣訪聞縣境浦南北一帶近來每有外來光蛋與本地土棍互相勾串狼狽爲奸或身帶刀械遇事生風或連結槍船擄人勒贖或開塲聚賭陷誘鄕愚或逼醮搶孀擾害良善種種不法大干刑章木縣已訪有著名光蛋土棍多名本應立于拿辦姑念蒞任伊始不忍不教而誅合先出示剴切諭禁爲此示仰合境軍民人等知悉自示之後該光蛋土棍等果能洗心滌慮痛改前非匿跡潛蹤各安本分自當網寛一面予以自新如怙惡不悛藐視禁令一經嚴拿到案或被保甲人等捆送定卽盡法懲辦决不稍從姑息本縣前任豐贛兩邑嚴辦匪棍爾等當有見聞愼勿以身試法貽悔噬臍其各凛遵毋違特示 
[上海縣署瑣案]  
　　山西介休縣人白熙臣扭控同鄕人張定邦向外甥賈遠志誘騙洋錫前晚王欣甫大令提訊白供小的家住三牌樓左近放印子錢爲生上月初旬因往俄羅斯收取帳欵將銀錢倩外甥賈遠志經管張覷其年輕誘令眠花宿柳乘機借貸及小的返滬則不動尊已誘騙一空爲此扭案叩求究追賈供年十七歲此次母舅赴外洋後張誘令小的欽酒遊玩並至妓院留宿俱由小的出資共費去小洋銀一百五十角另有洋銀五十元錢七千文由張借去寄回家用向索無著求恩訊追張供小的並無借銀之事實因白與小的素有仇恨致被誣控尙求明察大令駁詰再三張一味含糊隨判將張責手心四百下交保具結限三日將銀錢如數繳還賈不應隨同宿娼亦責手心二百下飭白送回原籍交其母管束○前由英美租界公廨拘獲戳死沈儀心案内之兇犯顧爛頭等移送到縣屢經訊供堅不承認前晚王大令提顧及李和尙董阿福到案覆訊三犯刁狡異常仍無確供遂判令還押候再嚴究○著名蟻棍翁正南將王媛媛誘拐至松江圖賣案發經馬路工程局拘獲訊供移解到縣前晚王大令提訊翁自知縣署案卷纍纍罪不勝誅因改名長發供稱小的年六十六歲上月有婦人張阿菊帶同王媛媛雇小的之船往西鄕探親並無拐賣之事王錦仁供媛媛是小的胞妹上月十八日一去無蹤時小的已乘沙船出洋至二十一日回滬始知其事卽知照未婚之妹壻家協同找尋杳無著落後接松江楊副戎來信知妹在松江遂告知工程局包探黃量海前往領回幷獲蟻棍翁正南今已解案叩求究懲王顧氏供小婦人是媛媛之母餘語與子相同媛媛供年十八歲八月十八日隣婦張阿菊聲稱帶同至絲廠工作將小女子領至滬北福臨里巧雲所開之野雞妓院内幽閉三晝夜阿菊謂小女子曰此次爾出外不歸聞汝母兄欲俟汝回家置之死地汝尙善自避匿爲是旋被領至翁正南船上載往塘灣至翁家止宿七日旣而翁與阿菊又將小女子載至松江欲將小女子價賣爲妾小女子知而哭喊幸爲汛官楊副爺所聞來船查問時適阿菊上岸買物致被脫逃翁佯稱小女子是其生女因病來此診治小女子扭住楊副爺泣訴被拐情由始由副爺將人船扣留寫信至滬幸經胞兄偕同包探到松方得帶回此身幸未受坫尙求嚴辦大令以翁怙惡不悛判令重責四百板枷號二月發三泰碼頭示衆王媛媛著交母兄具結領回管束一面飭差補拿張阿菊到案訊辦○馮珊林因結欠　源莊鉅欵被黃鎭心控請收禁嚴追已歴九載王大令以馮久覊押所亦屬無益於事查得浙省尙有客欵可收因於日前提馮至案交差覓保出外收帳淸理旋有黃鎭心之夥黃敦齡投縣禀稱東主現在湖北求緩七日俟回滬定奪大令准之前日大令以黃鎭心逾限不返諭馮卽行取保出外黃敦齡得悉之下俟大令訊案時復投案稱東主於月杪定可到滬求再從緩大令怒曰本縣准馮取保淸理爲爾東人計也爾先請緩七日今逾期多日又來妄瀆殊屬非是斥令退去黃稱願與馮同押務候東主到滬定奪大令卽提馮至案馮供此人專唆黃鎭心健訟事不干已務求開恩保出大令著馮俟至月底如黃再不到案准卽保釋仍暫交差看管 
[英美租界晚堂瑣案]  
　　前者殷銀基控妻父鄭祺祥逼妻爲娼一案前日晚堂由襄讞委員張司馬升座研訊殷供蘇州人於光緒十九年由顧兆增爲媒文定鄭之次女爲室旋卽贅於其家成婚後小的因不能家食赴杭謀事詎鄭自小的行後卽逼令伊女賣娼小的在杭聞知立卽回申往領竟被勒住不放求請恩斷鄭供小的因無子嗣祗生一女招殷爲婿俾暮年有所依靠今婿欲將女兒另行遷至他處居住小的暮景桑榆實難謀食求鑒質之殷鄭氏供與伊父相同並稱丈夫如要將小婦人挈之遠行須將父親迎養否則不願他往司馬訊供之下勸以翁婿至親不必涉訟爲之開導一番著各具和好切結完案○前日袁顯章控邵東林糾同周阿元拆梢等情亦於前晚堂經張司馬提訊袁供寍波人向與卲惠林相識卲於四月間糾合小的股開米店小的曾代爲招股未幾店卽閉歇邵聲言店中虧本小的又找付洋銀二百元邵出有收據書明永斷籐葛至八月初二日小的因事回甬邵忽尋蹤而來在毛長根家勒寫期票兩紙各計洋銀五十元事後小的來申又糾同周阿元向小的拆梢周索謝儀洋銀二十元將銀表金戒作抵今已起案求請嚴究邵東林供與袁同鄕在大馬路開廣信昌烟館與袁素不相識亦無股開米店情事六月間小的所開之烟館意欲招船有友人廖仁甫同袁來店議價未成至七月間邵來誘小的賭博致輸去洋銀三百元後知卲曾犯案向之理論邵卽潛逃回甬小的尋至寍波卲自知理屈願出期票許還洋銀百元昨向收取反誣拆梢求鑒周阿元供小的前在南市巡防局爲巡丁現已退差袁卲二人因銀洋瓜葛袁挽小的出爲理勸今反誣小的索伊謝儀至銀表金戒實係小的自已之物且表袋上銀圈有暗記乾泰兩字儘請拆開騐看以明虛實司馬卽命將表袋拆開檢騐果符所供遂當堂給還復諭原被告曰爾等互控均有不實且均非安分之人本當從嚴懲辦今姑寛將所呈之各據塗銷著各具安分切結存案以後如不悛改一經訪事到案從重究辦决不姑寛諭畢一倂斥釋 
[法租界捕房紀事]  
　　鄭家木橋南首陳順興小客棧主婦陳董氏因窩留竊賊徐阿四張阿毛等爲包探拘獲解奉明府訊供著交出原贓及同黨之大和尙到案嚴究昨日包探在該棧起獲贓布四疋又帶至英租界某押店起出布十一疋並將同黨竊物之大和尙一倂帶回捕房略詰數語命押候解送公堂請讞員朱森庭明府訊究○賭徒某甲在洋涇浜左近設攤誘賭愚弄鄕民爲包探拘獲送入捕房捕頭令押候堂期解訊○偷兒某乙在十六鋪左近竊取鴉片烟上一塊携至租界中求售又某丙在長江輪船竊取搭客衣服一件均爲包探拘獲一倂解入捕房捕頭令押候解送公堂訊究 
[美租界捕房紀事]  
　　昨日流氓阿和向本地人某甲勒借洋銀三元甲不允卽遭毆擊忿不能平立卽奔赴捕房聲訴捕頭派包探胡瑞龍將阿和拘獲押候轉解公堂禀請讞員翁笠漁直刺訊辦○昨晨梁上君子周阿二混入虹口某姓家竊取衣服適爲包探劉阿炳所見拘入捕房捕頭令押候解送公堂禀請究辦○昨日賭徒張阿坤至北河南路天后宮前設攤誘賭適爲某號巡街捕所見拘送捕房捕頭令押候解送公堂禀請懲辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
