# 1919 - 181 - 4916661

 

Page 1

 
 
   
 
 

Page 2

 
 
   
 
 

Page 3

 
 
時評 
[武力派與國會（冷）]  
　　武力派以舊國會不能悉如已意因而解散之另集手造之所謂新國會者以爲如是可以惟我所欲爲矣不至有人再掣我肘矣而豈知仍有今日互相毆擊之事耶 
此次互相毆擊之事爲爭籌邊使官制案也籌邊使官制案者武力派擴張武力之大機關也一派贊成之一派反對之而其結果乃至於互相毆擊然則雖以武力派養成之國會而有時亦不能盡如武力派之願其事彰明矣武力派與國會實不能相容而並立其事又皎著矣 
命令 
　　七月四日大總統令　任命孫長安爲直隸陸軍第二混成旅步兵第三團團長此令 
又令　陸軍總長靳雲鵬呈請任命孫耀齊爲直隸陸軍第二混成旅步兵第一團第一營營長王毓芳爲步兵第二團團附陸敬德爲第一營營長楊開泰爲第二營營長均照准此令 
七月五日大總統令　文官甄用審查合格簡任職存記之毓善著交内務部王學曾著交財政部酌量任用此令 
又令　文官甄用審查合格簡任職存記之穆特恩著分發直隸王乃成著分發山東胡毓才著分發河南丁乃宏著分發江蘇交各該省長酌量任用此公 
又令　任命蔣松林爲新疆阿克蘇協副將此令 
又令　參謀總長張懷芝呈請任命陳模爲陸軍第十三混成旅參謀長應照准此令 
又令　陸軍總長靳雲鵬呈請任命黄毓英爲陸軍第二十一師輜重兵第二十一營營長應照准此令 
又令　陸軍總長靳雲鵬呈請任命賀超雄爲陸軍第十二師步兵第二十四旅少校副官應照准此令 
七月六日大總統令　特任孟恩遠爲惠威將軍著即來京供職此令 
又令　調任鮑貴卿署吉林督軍未到任以前著郭宗熙暫行兼署此令 
又令　特任孫烈臣暫署黑龍江督軍此令 
又令　陸軍總長靳雲鵬呈准護軍管理處都護使紹英咨請以德純阿克東阿文彬祥瑞補護軍參領奎成景昌春保連壽補副護軍參領瑞林德祥崇亮常貴補委護軍參領均公照此令 
又令　陸軍總長靳雲鵬呈准察哈爾都統田中玉咨請以色爾什旺堆諾爾佈扎那陞補協領均照准此令 
 
 
 

Page 4

 
 
   
 
 

Page 5

 
 
   
 
 

Page 6

 
 
各通信社電 
　　北京電　徐世昌函囑朱啓鈐赴滬 
　　北京電　昨電岑西林對於八條請格外讓步並將此電告知汪江兩代表（以上六日） 
　　以上平和通信社電 
　　北京電　周閣已提逆料國會可望通過惟周仍有不願上台之說大約通過之後再經勸駕方肯出山 
　　北京電　外交善後仍無辦法决先下不簽字布告　　北京電　院聞赴歐各使將離巴黎昨特急電阻止惟陸使最後來電係由瑞士所發因電瑞士促令回法籌商進行方針 
　　北京電　政府通電徵集各省外交意見聞某督已有覆電主張根據威總統之宣言向各國聲明中國不簽字之理由請各國以正式公文保證交還靑島補行簽字 
　　北京電　己未安福之衝突現經調解不至决裂　　北京電　籌邊使署官制案决俟王揖唐回京疏解後再行提議 
　　北京電　徐以段贊成閣彼此政見相同所有外交内政徐均商段辦理日來徐段極融洽 
　　北京電　院覆熊克开劉存厚鍾體道電外間所傳將任唐繼堯爲川滇黔巡閱使并無此事勿信謠言 
　　湖北電　前傳警廳長崔振魁因學潮事辦理不善將予撤換現聞不至搖動 
　　香港電　軍府會議以應付外交必先謀國内統一擬覆電中央充將所提條件讓步從速開議 
（以上六日）以上中孚通訊社電 
法國無線電 
　　六日里昻電　殖民地委任管理委員會將於星期一日晨在倫敦集議由美國理藩大臣米南貴爵主席法國殖民總長西蒙氏偕同技術專家義國全權大使上院議員馬爾哥尼氏乘星期内午車在北車站起程　　六日里昻電　紐約消息得威爾遜總統乘艦喬治華盛頓號消息該艦已將速率緩至每小時十五海里咸總統於星期二日以前不能行抵美國獨立紀念日咸總統於星期二日以前不能行抵美國獨立紀念日上午在舟中舉行宗敎典禮下午船員及軍士等舉行運動會云 
　　六日里昻電　法國殖民總長西蒙氏將於星期日行抵倫敦與米南貴爵會議訂結關於加麥隆及托加倫問題之英法正式協約西蒙氏大約將於下星期一日遄返巴黎 
　　六日里昻電　貝丹上將曾受法國倫理及政治博學院之招待巴黎城獻與霞飛上將福照上將貝丹上將之榮譽剣將於七月十三日在巴黎市政所學行受劍禮摩洛哥土著紳士代表巳離加薩勃朗加參與七月十四日巴黎慶祝戰勝紀念 
路透電 
[德約簽後之和會]  
　　一日巴黎電　四國會議將改爲十國會議之說傳之過早大約將改爲五國會議或仍四國會議藍辛氏畢勛氏貝爾福氏蒂土尼氏今日開會解决此點 
　　二日巴黎電　巴黎日報載稱按照英法美條約英國須美國出兵助法時始有保衛法國之責又和約中規定來因倫解除軍備之條欵如不足爲法之保障英美始出而干涉 
　　三十日巴黎電　和會事務及與奥布土訂約事宜將由五國會議辦之即克勒滿沙氏藍辛氏貝爾福氏蒂土尼氏牧野氏 
　　一日巴黎電　日本代表團發表文告切實否認日德曾圖商訂秘密盟約卒又容俄國加入旋因和漢索倫政府傾覆始免簽字之說代表團又稱此說用德國文字鼓吹部傅出協約國與共同作戰國人民甚爲明白必不輕信云 
　　一日巴黎電　畢勛氏現代克勒滿沙氏任五國會議主任明日將聆羅國代表及駐巴黎俄國大使發表關於比薩巴比亞錯綜問題之意見 
　　一日巴黎電　法英關於喀麥隆與土哥倫之條約巳由英國米勒比舉法蘭西孟氏擬定將提　國際聯盟會批准該約規定法國得喀麥隆土地五分四及土哥倫鐵路二條法國則劃讓北面要區其部落夫然屬於英國之金濱者以爲交換品 
[和約簽後之德國]  
　　三十日丹京電　柏林消息云福爾根漢將軍業已免職 
　　三十日柏林電　陸軍總長諾斯克氏禁止在戒嚴區内售賣軍械子彈並命嚴懲騷亂及妨礙鐵路行車之行爲 
　　一日丹京電　亨堡消息里托估比克將軍已佔據全城並未開戰 
　　一日柏林電　比爾菲爾特發生糧食騷亂暴民乘機佔據市政廳與車站並迫工廠多家閉門若輩奪有來福槍與子彈等物死兩人傷多人 
　　一日柏林電　電車與城火車今晨開始罷工城中全無運輸機關各報稱罷工運動乃前警察長愛區杭氏組織而由共産黨實行部行之所需欵項乃由匈牙利勞兵民國接濟其一部分已運至亨堡獨立社會黨哈斯氏與郝夫滿氏在黨人會議演說力勸勞動家準備建設勞動迪克推多制 
　　一日柏林電　工部總長警告鐵路罷工人如不於七月三日以前上工均將除名運來柏林之糧食九千車現因罷工不能輸運 
[匈俄之過激黨近情]  
　　一日倫敦電　路透電社探悉過激軍仍在東陣線前進今距配姆僅兩日已渡加瑪河　柯爾恰克海軍大將仍繼續退走未與敵交戰 
　　一日丹京電　希爾新福電稱據彼得格勒逃出之軍官云過激黨近拘獲八百人旋在彼得保魯砲臺以機關槍殺之投屍尼伐江被拘者共逾一萬八千人聞有外人在内飢民境况至爲窘困 
　　一日丹京電　匈京消息云匈軍巳從協約國命令開始委棄捷克斯拉夫境 
[英法國會中和約演說]  
　　一日巴黎電　克勒滿沙氏今日以和約提交衆院請加批准時大受歡呼克氏謂法國經營和平事業當如作戰時之不屈不撓法國苟不準備以内國之和局爲外國和局之基歴及使社會之一致仍爲加家之基礎則共同和局將成泡影云 
　　三日倫敦電（續英首相演說）　最後則有國際聯盟之保障此爲偉大而有希望之試騐必輔以和約中其他條欵始克實施尚望世界認眞行此試騐不幸國際聯盟未曾許吾人决不致有戰爭但若能阻止一次戰爭則國際聯盟亦足多矣人勿對於國際聯盟加以譏刺想此試騐定可成功國際聯盟可使罪惡難以發生故確信其尚可爲人類造福首相言至此頗稱讚薛西爾與斯末資二人襄擬國際聯盟規約之功繼謂如許德國立即加入國際聯盟未免失計其加入期之早遲須視其行爲而定若德國造成阻力仍不脫其舊有精神則加入之期不能提早但若眞脫除舊習改換面目悔改一百五十年來之政策則可速其加入之期德國悔過愈早則德國與世界愈爲有益至於德國殖民地則非由戰勝國瓜分之但爲人道起見由大國管理之受託代管國不一其國依照各處情形支配之試舉例明之西南斐洲境與好望角平行在地勢上可視爲好望角土地之一部斷未可使之處距行政中心點二三千哩之外故西南斐洲當然爲南斐聯邦之一而以南斐人居之紐基尼亞亦照此辦理惟土哥倫與喀麥隆及德屬東斐則不然英國依照委託代管之制度士地業已大增計加入土地八十萬方哩蓋英國擔負管理土地之職務行之有效已得全世界之驚異矣首相後言及勞動公約謂此事極關重要世界將來實業之狀况實繫於此此約擬使工人得有較優且較一致之狀况當知獲此大勝戰之軍隊内有至少国分之三係招集各國工人而成故尤當優待之此約之得列入和約實爲工黨領袖巴恩斯氏發起之力希望此種機關可成立一種永遠方法以布置世界各處勞動之平等而不妨礙優待工人國在中立市場與工狀較劣國之競爭此爲勞動公約之主旨也首相末言英國在戰局中之出力謂英國擔負重大甚於他國其集海陸兵士七百七十萬人共募戰債英金九千五百兆　英國死傷逾三百萬人水兵一萬五千人猶不在内英國軍艦與商船保全海道苟無船隻則戰事不能支持半年之久在最後兩年中英國不獨肩荷法境戰事之最重責任且完全擔任對土之戰務土國旋即傾覆偉大國民團結興奮之功效於此可見吾人今歐慰鼓舞當勿作禍患業已過去之妄念已使吾人猶昨之精神當仍保持以應付將來之事件吾人未可浪費精力於彼此相爭中也最後首相勸勉國人認購戰勝公債指陳英國物品産額減少而貨值加增之現象並請國人協助保持愛國精神蓋眞正勞耀之勝利則唯愛國精神能致之也 
[最近之飛行界]  
　　二日倫敦電　航空部宣稱飛船Ｒ三四號飛往紐約計程三千一百海哩至今日午後一時已飛行四百三十海哩平均每小時飛行四十二海哩途遇濃霧船中諸人皆安 
　　三十日巴黎電　勒美特陸軍中尉自巴黎飛往斐洲達加越過薩哈拉沙漠在距達加四百哩處墜落機毁而勒美特氏與乘客無恙 
　　二日倫敦電　飛船Ｒ三四號今晨一時四十八分由蘇格蘭啓程飛往美國載有乘客三十人船長爲陸軍少佐斯考德氏船身長六百三十九尺廣八十尺載重三十　携有汽油五千加倫裝有發動機五具備五日之糧食美國海軍部已準備在紐約迎之期行程較紐芳蘭飛抵英國之飛機所行者長一千五百哩 
[各國近事記]  
　　一日倫敦電　蘭加希爾紡績聯合會工人不贊成調停辦法拒絕上工致發生非常之狀態紡錠之閒置者四十兆枚工人反對新合同定十八個月之期限彭萊地方昨晚發生騷亂罷工者擲碎玻璃窗且有擁入工廠恫嚇工人並取去梭子者現有數廠由警察嚴加保護 
　　二日倫敦電　棉業暴動風潮已延至登金菲爾特等處昨日工人游行各街擲碎玻璃窗數百扇其中婦女居多工人賦閒者數萬人現有全體罷工之虞 
　　三十日紐約電　當道雖宣布戰時禁酒例自夜半起嚴重實行但紐約等城均有人謀破壞禁例甘受法庭裁判者今晚各旅館及食店等多盛備烈酒以博最後一醉 
　　一日巴黎電　股票交易社事况穩健法國債劵續見漲價 
公電 
　　衡州吳佩孚通電　各報館均鑒本日禀陳國務院一電文曰北京國務院鈞鑒治密頃讀鈞院江日通電謂此次德約我國專條問題力持保留未能辦到當時未經簽字詳情續布等語竊查山東靑島係中國公共之領土非少數人之私産也况其地當衝要爲我國沿海第一門户决不能斷送於外人故全國人民同心協力誓死相爭拒絕簽字非達到交還目的不止我政府對此重大問題正宜俯察輿情以應外交須將我專使在歐會所辦中日交涉手續若何現已達到何等程度並復持何計畫進行通電詳細明白宣布徵求全國大同主意合國家全體之實力對日唯一之標準庶幾可收守全效果茲鈞院江電僅以簡單數語含混了之中日交涉眞像並未揭曉江電亦未通達全國且細察當時事實正將來之對照雖云當時未簽實預伏將來之必簽倘不先通佈商求民意遽以少數人心理主持簽字迨已簽之後再行續佈詳情不特西南反對且恐内潮益加劇烈全國民心沸騰舟中之人皆吾敵矣更將何以處之况中日交涉係國際重要問題我國大局現時尚未統一即遽行簽字亦屬無效徒滋紛擾此理甚明此事體大請鈞院熟察之且愼重之則國家幸甚師長等旣有所陳勢難緘默迫切上陳敬乞察納免貽後悔是所企禱師長吳佩孚旅長田承斌閣相文蕭耀南同叩微等語謹以奉聞吳佩孚叩歌 
國内要聞 
[北京通信（孤憤）]  
　　歐會和約不簽字之官電 
歐洲之和平會議對德條約我國未經簽字昨巳得各專使來電證實公府因此特開緊急會議除國務員外即最高級之軍政要人亦俱列席議定後當日即電巴黎責令各專使熟思審處别求補救並切囑將對奥條約簽字又因各專使電中有德約我國旣未簽字中德戰事狀態法律上可認爲繼續有效特咨請國會建議宣告中德戰爭告終國會前此曾經將拒絕簽字議决今此層雖巳辦到而將來外交方面之可研究者尚不僅對德一端即論解除對德之戰爭狀態亦非片面宣告所能有效下次當再詳述之 
駐歐各專使不簽字後之第一來電原文巳由專電報告其第二電如下　德約我國旣未簽字中德戰事狀態法律上可認爲繼續有效擬請迅咨國會建議宣告中德戰事告終通過後即用明令發表愈速愈妙 
政府復駐歐各專使電文如下　事勢遷變并聲有亦不能辦到政府同深憤慨德國旣未簽字所謂保存我政府最後决定之權保存後究應如何辦理此事於國家利害關係至爲鉅要該全權委員等職責所在不能不熟思審處别求補救未便以引咎虚文遽行卸責至所擬咨由國會建議宣告中德戰爭狀態各終俟通過後明令發表一節片面宣布究竟有無效力抑或外交有此先例所有對德種種關係將來如何結束統望速籌詳復再奥約必須簽字務即照辦 
[中美新聞社京訊]  
　　使館界對於和約簽字與華人不簽字均未有祝賀之舉動聞日使館曾邀請各協約公使參列一種國際慶典各使簽稱此項舉動如乏中國人民之同意自以不舉行爲宜至中政府與華人各公團對此後外交辦法均討論甚忙昨内閣開會歷時甚久直至晚間始散惟曾否有何議决未能探悉外交次長陳籙忽避往西山養病以至外交問題益增困難頃政府又接陸徵祥來兩電謂不簽字之故係因日代表不肯保證將山東歸還中國又保留一層亦辦不到云云各界代表聯合會昨在北京大學開會討論兩問題均關外交者（一）政府對於此次外交之善後辦法（一）人民應贊助購回山東鐵路至對於南北和局亦主張從速解决 
[新衆院籌邊官制案之風潮]  
　　自西北籌邊使官制案送交新國會議員中對於此案不滿者甚多有提出質問案者有提出意見書者昨日新衆院開會第二案即爲此案政府委員說明理由後議員劉樹棠等以政府先任命官吏後將官制交議顯爲違法應請國務總理出席質問當場有多人附議主席將劉說付表决贊成者少數遂開議本案己未俱樂部某議員發言謂本案關係極爲重大極似古昔萬乘之國試問以我國全部領土計能設幾個此種機關且此案標題爲西北籌邊使官制而内容除籌邊使我並無一官尤爲不合但此係政府提出之案例應交付審查本席惟望審查此案諸君注意官制兩字爲要安福部議員反對之主張省略審查蓋彼明知此案不甚妥善恐更長夢多愈難通過也該派在院旣占多數無論如何不今理之主張一行表决殆無不通過者他派議員覩此情形極爲憤懣紛紛退席議場中已不足法定人數該派猶冀可以混過由主席命警衛閉門於是又有議員多人把住門口不出亦不入主席無可如何乃宣告延會並由在場議員各留名刺一紙以備查罰逃席者及散出場外議員康士鐸烏澤聲等嚴詰警衛長張鶚翎謂對於退席諸人何故不加干涉張不服爭執相毆後由劉恩各下條將張革去以參議院警衛長　清澄兼任袁榮叟退至休息室中復與錢豫蘇應選杜棣華等以此案相爭執杜等將袁榮叟毆傷當由電話通知檢察廳請派員即到議院檢騐隨由地方檢察廳派檢察官龍騫有檢騐事俞濤等立即馳往衆院檢騐傷痕而去散會後因王揖唐未在京未　了結克希克圖立即乘張警衛長汽車往玉泉由邀請王揖唐回京調解 
西北籌邊使官制案巳在新衆院引起安福與己未極大之衝突先是洪玉麟等對於該案會向總統提出質問書其文如下　民國八稔禍亂紛乘揆厥病根皆由一二武人之專横以致不可收拾民竊財　岌岌可危所擁之兵不惟不能對外亦并不能對内徒藉此鞏固之地盤上以挾持政府下以威嚇商民此等軍隊直謂之國賊可也今大總統就任以來即以軍民分治及減縮軍隊爲職志洵救時之良劑保邦之大本也今忽徇一二武人之意旨而有西北籌邊使官制案之提交議員等竊思此事關係至鉅且與蒙人有莫大之影響實不敢妄爲贊同以貽將來之患用特提出質問（一）籌邊使官制是否適合治蒙政策查籌邊使名義在袁政府時代一見於章炳麟一見於今甘督張廣建然均有作用於其間實非設官定制也今旣定爲官制是果政府研究有素乎抑或爲安置個人起見乎此應質問者一（二）西北二字範圍旣廣且亦空虚而無着落查提交第三條内有關涉奉黑甘新各省是將内蒙之東四盟西二盟及額吉納阿拉善土爾扈特并喀爾喀左右翼均包括在内其範圍較内地有三四省之大是果指定一處乎抑或悉歸統轄乎此應質問者二（三）民國憲法雖未制定而軍民分治必爲不易之正軌查提交第二條内有籌辦交通墾牧林鑛硝鹽商業敎育等項而又有軍隊事宜及各軍統歸節制指揮是此項官制以軍民分治爲標準乎抑不以軍民分治爲標準乎此應質問者三（四）籌邊使之發生果否根據於國防軍如果根據於國防軍則軍事上之統系以及名稱亦自有一定之章制决不可自亂其例以免日後改革之紛擾此籌邊使對於軍制上應質問者四（五）俄亂未靖影響外蒙如果對於作戰計畫則内蒙豈是久駐之所今於内蒙設此官制又似行政的計畫而非作戰的計畫是果防止俄亂乎抑還别有作用乎此應質問者五（六）查籌邊使所統轉内蒙重要地點如熱河察哈爾綏遠三處已劃爲特别區域軍民兩政均有最高級長官似已足勝其任今又設一籌邊使是將此三處長官裁撤乎抑仍留存乎如仍存留不惟有疊牀架屋之嫌且恐有互相傾軋之禍如盡裁撤而併爲一籌邊使則土地如此其廣職權如此其大即無尾大不掉之患亦有鞭長莫及之虞此等官制竊恐有百害而無一利此應質問者六（七）查蒙人精神上之主宰則在活佛人民土地之主宰則在王公决非政府任命一官吏即能受其支配况優待條例載在約章知識闇味尤易誤會外蒙旣已忽合忽離内蒙尤宜善爲撫馭今攷此項官制似未代蒙人一加設想若以日人治臺灣及高麗之官制而施之蒙人必將鋌而走險激成他變也此應質問者七（八）國庫如洗已有破産之危聞各軍欠餉巳有三四月之多而預算案之提出不敷在兩萬萬以上今忽定此宏大之官制多數之軍額試概爲預算至少非有數百萬不足供其支配試問此項鉅欵將從何處籌備又將何以塞欠餉者之口此應質問者八（九）民國釀亂罪在軍閥巷議街談咸爲飲恨自陸氏任巡閱使而湘粤之難作自唐氏欲巡閱使而川滇之禍發近者有東省巡閱使而奉吉遂啓危機有四省經略使而長江遂多隱患方且裁撤之不暇而忽於蒙疆添此籌邊便且煌煌定爲永久之官制設有野心豕再從而效尤吾恐割據之勢未成而陸沈之禍立至矣是此項官制適爲分崩離年之導火線也此應質問者九（十）吾國陸路邊防東起黑龍江中經外蒙四汗及伊犁再迤西而南趨兩藏此實爲國防之第一線再由川滇毗連之巴塘裏塘川甘昆連之靑海中經新疆以有内蒙之六盟此實爲國防之第二線若政府果有籌邊之定策由政略兵略上通盤籌算劃定區域定爲官制此實國家萬全之大計吾人又何能故爲饒舌也今攷此項官制在國防上旣顧此而失被在權限上又顢頇而不清即非爲個人之地盤亦非經國之宏算也此應質問者十（十一）查臨時約法大總統得制定官制官規但須提交議院議决是議院未經議决以前不能發生效力此項西北籌邊使官制案政府於六月二十五日始行提交衆議院而六月十三日已有特派徐樹錚爲西北籌邊使之令在政府爲國設官未免蹈爲人設官之弊爲地擇人尤未免有爲人擇地之嫌不然何以不依約法不俟議院通過而派員如是其亟亟也此應質問者十一以上十一項實吾人良心上之主張毫無個人之私見况此等國防之大計畫議院未經議决特派命令已經先一未免有違約法議員等尤不敢苟爲附和爲國會貽羞爲蒙人唾駡謹依法提出質　　　府於五日内逐條明白簽覆以釋羣疑不勝盼切之至提出者洪玉麟劉果劉樹棠連署人沙明遠劉亮張　張棟銘汪展訾雲岫韓梯雲杜惟儉譚湛呂瑞庭邵晉蕃于之鳳陳蓉光王廣瑞周棠饒漢祕林卓王錫榮黄秉鑑白常文陳爲銚姜周輔黄大壎葉雲表金紹城葛夢樸汪然史作鑑杜棣華 
西北籌邊使官制案　第一條政府因規畫西北邊務並振興各地方事業特設西北籌邊使　第二條西北籌邊使由大總統特派籌辦西北各地方交通墾牧林鑛硝鹽商業敎育兵衛事宜所有派駐該地各軍隊統歸節制指揮關於前項事宜都護使應商承西北籌邊使襄助一切其辦事長官佐理員等應併受節制　第三條西北籌邊使辦理前條事宜遇有境地毘連關涉奉天黑龍不甘肅新疆各省者應與各該省軍政民政最高官妥商辦理其任熱河察哈爾綏遠各特别行政區域者由西北籌邊使斟酌情形與各該都統接洽 
第四條西北籌邊使設置公署其地址由西北籌邊使選定呈報　第五條西北籌邊使公署之編制由西北籌邊使擬定呈報　第六條本官制自公布日施行 
已未俱樂部快郵代電云京津漢滬各報館轉各省各機關各團體公鑒本月五日衆院開會討論西北籌邊使官制案安福部以多數黨之勢力實行其鞏固地盤之計劃不詐討論即以省略審查付表决希圖即刻通過同人等不忍危害國家極端反對故未通過惟安福派野心未已仍必積極進行同人等力薄終不能不求全體國民爲後援謹以意見所及爲諸公陳之查是案與蒙人有莫大之關係方今蒙邊多事强鄰窺視警電傳來已非一次政府不謀補救之方而爲安置個人之計此同人等所不敢贊同者一西北二字範圍極廣統轄不明易起誤會而軍事之統系更應根據定章設自亂其例尤多紛優當此國家多難何堪再起内爭此同人等所以不敢贊同者二俄亂未已外蒙頗受影響若爲作戰計劃則内蒙非久駐之地設因别有作用而劃此類似行政之區域則國家必起無窮之後患此同人等所不敢贊同者三軍民分治爲救國良法今查此項官制第二條所定權限不獨軍政民政悉歸統轄而交通墾牧林礦硝鹽等項亦莫不悉受其支配將來政府有尾大不掉之勢國家危險何堪設想此同人等所不敢贊同者四財政狀况已有破産之危預算之提出不敷在二萬萬以上今加此多數之軍額非絕大鉅欵不足供其餉需試問從何籌備人民何辜再負重累此同人等所以不敢贊同者五西北重要地點俱已設有最高軍民長官已可勝任今再加籌邊使一職不惟有疊床架屋之嫌且有互相侵軋之實禍此同人等所以不敢贊同者六外蒙地方忽離忽合己爲大患内蒙地方尤宜善爲撫馭今若施以日人治臺之官制蒙人或至鋌而走險激成他變危及國本此同人等所以不敢贊同者七武刀之禍人人痛心巡閱使經略使等職識者且議裁撤今無端添此籌邊使益促成分裂之禍此同人等所以不敢贊同者八要之邊防計劃政府應通盤籌算制定萬全之策今此項官制實爲個人地位計絕非經國之遠謀此同人期期以爲不可故憑良心主張佈之大衆以求公論敬乞鑒察北京己未俱樂部議員公叩 
[西藏問題之外訊]  
　　路秀社五日北京消息云遠東報紙近曾載有西藏問題之新聞謂英國對華提出若干要求云云路透社從英使署與外交部兩方面探悉上說絕對不確其實英國請求中國設法結束久懸未决之藏界爭端中國遂提出解决此問題之辦法數條現由英政府討論之查英政府對於此事之唯一宗旨乃以友誼的調人自命襄助中藏雙方互相接近以協商規復舊有友誼並締結雙方所可接受不碍中亞平和之邊界辦法中國亦亟願解决此事雖一九一三年西姆拉條約不能批准但若因英國之幹旋疆界條欵能有修正則中國固甚願承認之也 
中美新聞社四日京訊云外交部與英使館現爲西藏問題有非公式之談判正在進行去年八月間經英領事居間華運與藏軍訂約停戰自此川邊無事惟該約瞬將滿期且目下世界各國條約均在重認邊界問題 
 
 
 

Page 7

 
 
均須改訂中英藏三方面間之關係亦宜訂一永遠解决之法故中政府近特請英政府繼續一九一四年在印度中止之談判並巳提出解决法若干條此等條件已由英使轉呈英外部及印度外部再轉達拉薩當局聞該條件中包含一九一四年三方會議所擬約章中之主要各點及一九一四年後川邊各省發生變故後中政府所續許之各讓步在内按一九一四年之草約承認中國對西藏之宗主權惟祇許派辦事長官一人及帶相當之衛隊駐藏不得派大軍及多數官員英國不得干涉西藏内政至以前各條約中之商務規定均經重認此約各方面皆滿意惟中政府未經批准則因藏人所要求之邊界中國不能同意之故後歐戰旣開談判即停頓中政府允許英國非藏人先開釁中國决不進兵但中國未踐此約觀於一九一七及一九一八年之亂事報告可知惟並非中政府失信乃因無力控制川邊華官之故一九一八年夏察木多及巴塘華軍故意侵入藏界豈知大敗不得已請求英領某氏調停其結果遂訂停戰之約迄今尚屬有效近來中國報紙及東報多謂英國有强横之要求及對於藏事過分之干涉實於事實眞相不符須知此次之事與一九二三及一九一八年之事相同英政府祇居於調停人之地位因藏事與英國在印藏間之商務大有關係英與西藏之往來與中國無涉中國曾於一九○六年之條約承認之英之參加於談判其惟一目的在恢復中藏間之和平並將中國之宗主權切實規定耳以上所述藏事情形與此間英使館所發表者相同去年在川邊調停戰事之英使德奇門君昨曾與外交次長陳籙之秘書晤談所談若何不得而知惟料係英人方面詢問中政府内閣改組未定對外政策亦未確定是否與解决藏事有關係耳 
[美國對外借欵之方針]  
　　中美新聞社紐約通信云據此間各大銀行管理對外事務員報告近來以欲買美國貨物相詢者非常之多兩月來美國礦物農品及製造品銷路均大暢惟目下所需考慮者不僅對外貿易尚有供給歐人以資本一端頗耐研究戰時美國貨與協約之金錢大半係作購辦美貨之用今戰事旣終美人對於外國債票不其樂購美政府亦不願繼續貨欵於外國且美國出借之欵大多取諸美民之儲蓄而此儲蓄之欵自購買二億元之政府公債後所餘亦不甚富故美銀行家近來對於出借一事頗爲愼重至於貸鉅欵於比國一則美人樂於贊助比人亦能深信比人之工藝能力將來必能如數歸還耳此後美國對外貸欵將悉以此主義爲根據 
[外交錄要]  
　　我國專使拒絕簽約後政府已分電各省區長官惟其間復有區别一致長江三督及省長者係徵集不簽字以後進行意見一致各特别區域者令安心顧全地方一致其他省者係述拒絕簽字之苦衷萬勿再來質問五日閣議之要案内有歐洲協約不簽字後之應付方 
祝兩案討論後令外交部核辦 
處置免遣敵僑事宜業經外交當局議妥辦法日前通電各省交涉員内分四端（一）免遣之敵僑應按照本部一月有電已於護照加蓋特准居留戳記勿再發給執照（一）緩遣各僑旣在中國國境事實上當然與在留各敵僑無異（一）處置敵國人條例第一條所謂出境係指出國境而言若請求移居應報由本部特許（一）其有已遺私自逃回緩遣私自移居情事照處置案例第九條辦理 
東北俄境阿穆爾省地方我國僑民衆多近來因該處日軍林立常有誣指華人潛通激黨搜索拘捕任意處分其中寃抑莫可伸白乃懇請劉鏡人公使轉請政府派兵駐護詞甚迫切當局之意擬一面飭稽總領事赴任一面酌遣軍隊前往駐紥惟西伯利亞聯軍均歸日總司令指揮如果派遣仍須由林代將先與接洽 
美芮使前得政府電令請中國與各協約國政府會同行動由各國駐西伯利亞代表警告謝米諾夫勿再干涉西伯利亞及東清鐵街致有停留行車之事中國巳贊同一致 
近來珠爾某河總卡一帶俄兵紀律蕩然越境擾掠無惡不作該處商民不堪其苦呈請鮑督軍向俄軍長交涉撤回俄兵並要求賠償損失現巳由駐鄂范總領事向鄂政府交涉要求賠償並約束兵丁勿再越境 
[北京財政之所聞]  
　　高徐順濟鐵路借欵草約已爲爭執外交上之一大問題刻下此項爭執如何結果尚未可知而其借欵則早已用盡查此項借欵當日之用途及支配之詳細賬目計分數項（一）參戰軍之特别費（一）國防事務之特别費（一）外交上之特别費（一）南北和議在上海與南代表接洽時之特别費其他尚有軍需項下之特别費此項借欵巳完全耗盡矣僅就與南代表接洽一項言亦費去一百餘萬元之多日前唐少川聞悉此事曾以個人名義致函某要人質問略謂與南代表接洽之特别費一項殊屬失實當未開會之前南代表僅小有接洽開會以後並無特别用欵之事焉能費去若干巨欵云云 
交通部郵電路航特别會計巳經政府提交新國會昨日衆議院開會第一案即議該案由交通曾次長出席說明羣議交付預算委員會審查據傳說特别會計案預算委員會巳於前日接到政府提案時即行開始審查實以時日迫促不能不從權辦理云 
上月底中央財政竭蹶萬狀致軍政各費多未能按數照發近日則以關稅餘欵外交團已經照交原數爲三百二十餘萬除扣抵各欵外實交二百五十萬又鹽稅餘欵亦將交付財政上稍形活動近畿軍餉亦已照撥矣 
[新參議院之會議]  
　　參議院昨日（五日）午後二時開會議長李盛鐸主席延至兩點三十分始足法定人數秘書長報告文件議長報告議員請假在七日以上者一人又謀議員病故照例給與卹金三千元衆無異議報告畢即按照本日議事日程開議第一案修正中國銀行則例案（大總統提出）初讀政府委員說明理由畢周秀文主張交付審查衆無異議第二案裁撤財政部官産專處並各省官産分處及沙田局各機關决議案（衆議院提出）二讀無討論即以原案竹表决多數通過同時繼續開三讀會全案通過第三案新到院議員張超南遞補證書審查報告由王學曾報告合法表决多數贊成第四案議員吳鈁辭憲法起草委員職事件張元奇謂現在憲法起草不久卽可全成似無辭職之必要議長以不許辭職付表决贊成者多數第五案請咨政府亟籌應付英美日法以經濟滅亡我國之辦法建議案（議員何焱森提出）提議人說明後楊以儉王張將亟籌應付四字改爲拒絕二字衆贊成别無討論照原案咨達政府第六案請政府訓令巴黎議和專使如山東問題不能保留切勿簽字决議案（議員張玉庚提出）提議人以現在我國旣已拒絕簽字本案可以取消衆無異議遂取消第七案山東各界代表關於歐會和約請願事件委員長秦望瀾報告受理理由畢即表决咨達政府第八案陜西榆林六縣公民張立仁等停止劃界請願事件第九案陜北榆林等六縣公民代表李棠等維持舊界請願事件第十案陜北榆綏廷鄜公民艾如　等請將鄂爾多斯各旗仍劃歸陜轄請願事件三案性質相同合併討論衆贊成惟陳邦弈主張交付審查而張元奇陳介等主張不付審查省略讀會手續即達政府主席先以付審查表决贊成者少數又以三案合併不付審查卽日咨送政府表决者多數於是遂散會時三點十分 
[奉吉兩督衝突之經過]  
　　吉林督軍孟　遠之免職巳見命令在未免職以前所聞如左 
國務院致奉天張使江電云迭據吉省議會等電稱置使與孟督因公拂戾突起猜嫌民人悚惶呼籲迫懇維持治安等情茲奉主座交諭貴使與該督等躬膺重寄務宜維持疆圻胥泯意氣顧全大局爲重頃得陳贛督來電謂已會同曹李王諸帥設法疏通解除芥蒂務請開誠相見完好如初至深翹跂除另電吉督轉告外特此謹聞 
國務院致贛督陳光遠冬電云頃由大總統交下勘電敬悉一切東三省密邇强鄰一有紛擾影響其鉅張使孟督躬膺疆寄自宜顧全大局各泯猜嫌用維治安以維邊圉連日迭經執事向曹李王諸公設法疏通足徵執事幹濟無任欽佩奉諭特達 
吉林省長郭宗熙電政府報告吉奉意見始末情形謂兩督已有言歸於好之意但部下軍隊尚未到撤隊回防之境云云政府當即電郭氏再事疏通 
孟吉督電政府云邇來張奉督與敝省隔閡意見甚深遂生種種誤會近日奉省屢次派兵屯駐奉吉交界以致人民驚疑不定請電張督撤去奉軍以免發生意外事件 
三日據某處報告云總統對於吉林更換督軍前日目爲未達到相當時期於是更換之聲一時中止至最近孟督所提出辭職條件之全部已予承認奉吉間之暗鬭亦已自己融和孟督不日調任其後任聞已决定孫烈臣 
軍界消息西北雖設籌邊使東北方面亦有國防軍隨同各國行動現值北鄙吃緊故擬在吉黑交界地點設一籌邊使何人擔任斯席今尚未定聞已致電東三省徵集意見矣 
[天津各界聯合會歡迎代表]  
　　天津各界聯合會於三日下午三時召集全體職員開會到會者四十餘人由副會長馬千里主席報告開會宗旨略謂留東學生代表鄭書麟上海全國學生聯合會黄炳蔚並馬駿來津今日本會開會係歡迎該三代表言畢介紹鄭書麟登台報告云留東學生办之情形業經報告於評議會登諸報章勿再陳述但所希望者（一）組織全國各界聯合（二）改良敎育（三）停發留學官費在國内創設大學查此次靑島案失敗之原因在於國弱而國弱之由來在於主權不存我中國之主權操於何人實操於各省督軍之手若中國欲圖自强須設法恢復主權云云繼由黄炳蔚報告又繼由馬駿聶醒吾王卓忱及李毅韜女士相繼演說詞均痛切鼓掌聲不絕復由馬主席致簽詞畢至七時半閉會同日聯合會評議部開會由聶醒吾提議和約簽字各國不久當有慶祝之舉我國如何表示討論終結因我國外交未畢應不隨衆慶祝陳寶禾交到某君捐欵三百元又關於商界方面之進行及演說員出發各縣辦法之研究議决按照津浦京漢京奉張四路每路二人以半月爲限（路費共約三百元）公推總務部長會同講演科籌備出發手續其出發地點推諶志篤夏琴西兩君分配指定之至七時半閉會 
[武漢各團體之追悼會]  
　　武漢十八團體追悼殉國學生郭欽光李鴻儒等五人决定三號舉行先於二號得政界消息軍省兩長擬取嚴重取締主義特令漢口警廳長仍商該會主幹人員阻勿演說并多派軍警妥爲照料如有越出追悼意義以外事故發生即行嚴重干涉云云主幹允之二日晚漢口市面即挨户題掛追悼殉國學生白旗門首并有張貼哀哉學生弔唁學生紙條者更有黄陂道士鄧金甫等邀集同業數十人設壇在五常街後首建醮超度者鑼鼓喧天異常熱鬧至三號天氣晴和微風習習又值雨後暑氣全消故到會者約有數千該會因來賓衆多恐妨秩序特擬臨時規約八則宣告來賓（一）無入場劵者不得擅入但有各團體或機關徽章者不在此限（二）雖持有入場劵若携帶違禁物或衣冠不整者或形跡可疑者亦不得擅入（三）到會者宜親筆簽名（四）出入場口不得擁擠（五）會場内不得喧譁（六）凡有演講宜先報知演壇員由演壇員宜報姓名於衆（七）演講題目不得軼出追悼範圍以外（八）如有不依前列各項約定者由糾察員隨時糾正不聽糾正者請退出會場是日致祭禮節計分四端（一）與祭人到會由招待員引至祭壇作樂（二）由掌祭壇人上香三柱酌酒（三）與祭人向靈位排立行三鞠躬禮主祭人還禮（四）由招待員引與祭人退位休息樂止十時舉行祭禮該會職員公同致祭由施君詳宣讀祭文云維中華民國八年七月三日武昌律師公會漢口紅十字會漢口靑年會夏口律師公會武昌商會夏口自治籌備會武漢學生聯合會潮北法政學會武昌靑年會武昌和平期成會武昌積善堂曁各善堂漢口公論日報館國民新報館大漢報館中西報館新聞報館漢口日報館大陸日報館謹以不腆之羞致祭於殉國學生郭君欽光徐君日哲周君瑞琦李君鴻儒吳君用霖之前而祭之以文曰嗚呼胡天地之無知兮令君以偕亡彼跳梁之小醜兮猶横暴以披猖豈忠　之諍言兮於斯世而不能容乃賣國之奸人兮且負勢而稱雄抱耽耿之孤忠兮遽殉身以莫逞苟死而有知兮旣賫志而能瞑愧吾曹之碌碌兮終因人而成事願涉長途兮必繼君之英志歎物極而必反兮喋血以指仁川得奸人而寸磔兮應含笑乎九泉旣名傳於史策兮將植五人之碑碣巉巉苟魂魄之歸來兮尚不棄而鑒旃尚響施君讀時涙隨聲墮與祭者亦均痛哭失聲讀祭文畢復由施君演說殉國一學生犧牲性命之價值較黄興蔡鍔爲高尚黄蔡兩君爲對内關係五君捐軀乃對外關係所謂外患亟於内訌諸君因追悼而來五君未達之志尚望同人繼續進行以竟全功云云次邱君飛謂今天追悼會爲民意追悼追悼要素須貫澈五君之志抱實際愛國思想良心一日未死國事猶有可爲鄙人願與諸君共勉之次吳君壽昌謂我國圖强之道應以注重實業提倡國貨爲根本辦法果能大家一致堅持定能轉弱爲强轉貧爲富次藍君志龍謂吾國此時處極貧弱極然險之際存亡關係千鈞一髮同胞宜速猛悟否則將來痛苦悽慘不堪言狀云云次周君先棟謂現在救國方針須養成軍國民資格執干戈以衛社稷愛國主義力戒空談次繆仁先孫鄂痴王開化張上超秦駿陳戒之徐如李民倫等八君相繼演說五君殉國所爭代價係保守我國土地人民主權三大要素有一缺乏傷失國威恥辱人民以後救國事業須抱定宗旨完全做到美滿地步天下興亡匹夫有責最要目標厥有兩端一鐵血救國一實業救國同心努力洗恥救亡使四千餘年文化之古邦永存於億萬紀世云云演畢撮影散會是日會場組織以布作籬門首置花圈中際由甬道直達禮堂五烈士之遺徽在焉再山禮堂環繞四周皆以白布作幔法團個人之輓聯哀辭琳瑯滿目場左置演壇童子軍露營左右維持之附近演壇有女賓招待室一所會員辦公室亦位置於左列布置井然會場有童子軍維持原無需乎軍警然而當局總不放心故若鎭守使署若警察廳皆派有士兵布於場之外園亦聊備一種點綴而已 
[廣東改編肇軍之餘聞]  
　　粤省新興江口一帶邇因肇軍改編移駐致生衝突聞駐該處舊部軍隊與林虎及陸蘭清所部軍挑戰後現尚未停息各軍俱有死傷昨由左江兵輪運回傷兵多名分發各醫院調治當道現已拍發急電飭林陸各軍極力防剿并在省酌調軍隊前往援助聞新興城内自經兵燹後商場住户逃徙一空景物荒凉不忍目覩新任董知事接事後汲汲籌辦善後連日面謁邱統領請撥得力軍隊分守要隘不許亂軍進城内外商場均派軍隊分頭駐守保持秩序并請邱統領重申軍紀凡入舖强買搶掠者無論何人概以軍法從事因此地方秩序漸趨寗謐城内各街商店現已陸續開市又聞新興變兵自黄統領率隊圍剿後因力孤勢竊業已就撫莫督特電馬總司令妥定辦法指令邱渭南嚴格改編其改編大致（一）確爲被迫脅從者（二）軍械子彈未經散失者（三）身體强健無廢疾者（四）有五人以上之保結者（五）品行端正無烟賭癖者（六）入伍後并未犯過營規者（七）年齡在二十歲以上四十歲以下者軍署昨分電張護省長高等檢察廳云梁敬日快郵代電悉匪徒假冒軍隊搶掠新興縣監放縱囚犯三十八名殊屬猖獗不法候電飭林鎭守使轉令駐防軍隊查明嚴緝務獲懲治逃犯籍貫一俟管獄員查明呈復即由該　通飭緝究新叩督軍寢印新興縣代理知事來電云督軍省長財政廳長審檢廳長粤海道鈞鑒知事前在廣東游擊第五十三六七等營帮統部書記長職隨勞討逆本月十七日進佔新興縣城知事譚杰卿及管獄黄禎祥棄職逃遁當由黄統領日高令委代理縣篆於十九日到任視事維持地方治安人心甯謐惟署内一空文卷散失監犯逃三十餘人交代無着理合飛電呈報伏乞訓示飭通代理新興縣知事黄芝華呈馬印 
軍署昨據肇陽　鎭守使林虎報告云邱統領渭南感日飛稱現據内外洞紳耆父老温其焯蘇天泉等面稱此次竄散雲霧山一帶逃兵約有千餘人若不急爲收撫勢必貽害地方紳耆等情願以身家性命出具切結招出就撫改編倘有延拒及日後查有與李子雲通同作奸事内外洞闔洞紳耆父老等均甘治罪等語情詞懇切查該散兵等均爲内外洞子弟今該紳耆父老旣肯出具切結擔保自可信其無他經已而允擬明日馳往該處暫駐收編此次散兵俟其就撫之後擬將强壯者留編老弱者勒令繳械酌予恩餉概予裁汰仍乞電示照辦並懇先轉禀督憲電林使沈軍長知照所有天堂内洞雲浮富霖一帶現爲本部改編地點飭各軍勿再前進以免驚疑致蹈勒竹覆轍幸甚等情應否照准理合呈請督憲核令祗遵 
省委高明縣知事潘肇元於前日馳赴肇垣謁見林鎭守使奉飭朗赴縣履新潘遂率帶員役於二十三日下午抵高明而黄統領所委之葉軍佐已於是日上午布告接任視事潘祇得暫假商會房舍駐紥遣委回省由軍署顧問黎廷桂介紹請示聞已奉諭着即回省另候差委又聞廣寗知事錢源前日因聞滇軍將次抵縣即與總務馮子珍託言往迎滇軍偕同離署繞道潛逃二十二日行抵頓岡附近聞風聲益緊遂匿居一鄧姓農家雇人偵探消息因據道路謠傳謂四境皆兵綢羅甚密錢等一日夜徒匿數處二十三日乃各將鬚髮薙去購得薯萇布衣服易作農人裝東並雇鄉人數名間雜有行因東路水陸不通錢擬繞懷集入桂轉出蒼梧赴港馮則擬出清遠計議未定是晚抵石狗鄉錢即失踪所雇鄉人亦散去馮於出走時身上不名一錢至是乃荷笠跣足沿途乞食昨午始抵省城 
[粤垣連日之虚驚]  
　　二十七日晚省垣東堤西關兩處忽發生虚驚附近舗户均紛紛閉門路人皆爲奔避驚擾移時始定查其原因東堤方面因警察游擊隊内逸去一犯先是魏邦平所部駐香山第十三營軍隊解回挾檜私逃犯兵梁　一名返省交游擊隊監押詎是日午後五時該儿僞稱如厠看守人在厠門外坐候久之見其不出入内看視則該犯已脫鐐逸去大聲呼追全隊兵士忽聞驚呼以爲有意外事紛紛携槍四出跑入街内故築横沙各街廣九車站一帶路人見軍士結隊携槍來勢洶洶以爲禍變在即更没命狂奔驚擾約及一時該逃犯卒無從弋獲今已將該看守人收押此一事也同時駐紥西關寶華中約之肇軍亦發生驚擾因該軍自肇慶起事後謠言頗多晚問加緊戒嚴附近路口街石悉行撬起築作砲壘是日下午七時恰有一便服軍人經此爲該軍探望兵士察出立拘回營搜伊身畔挾有一短槍以爲此即派來偵探大隊將續到攻營遂立即號召全軍分投四出嚴陣以待附近民居舖户睹狀急行閉門時適又有某巡查隊十餘人出西城見者皆以以爲必發生劇變事爲某署所聞立即派人勸諭該軍官長馳往解釋并由某營保回被拘之兵士事始大定東西兩地同時發生虚驚巳可謂無獨有偶矣不謂至二十九日又發生虚驚一事因是夕九時許沙而洋人嗚砲賀祝歐會簽約居民不知驟聞此隆隆之聲又不入虚驚一場當砲聲起後舖巨旣多閉門途人則更奔跑無論何街幾致同一驚慌陳塘東堤一帶花叢地方更有鶯燕紛飛之象斯時東堤合昌排有一身體肥胖之客似爲政界中人唤艇登陸心忙脚亂竟致墮落江中幸其人諳游泳未遭滅頂然已渾身盡濕斯時荔枝灣之男男女女方於河中打漿弄潮恣意娱樂砲聲起後各皆倉皇失色爭登陸上多有未及穿外衣者狼狠情况可想見矣 
[林軍移鎭綏保之經過]  
　　湘西保靖綏寗一帶自方宋兩軍衝突後軍政府　屬第五軍總司令林德軒調解繼派胡學伸前往查辦旋即委代綏靖鎭務而林德軒巳率隊入保甯林即分致方宋兩軍公函云逕啓者此次貴軍與彼軍衝突德軒奉命來保調解雖自維能鮮而袍澤誼切責不容辭况接准參衆兩院李執中歐陽振聲等電稱謂此事誼屬同舟需德軒急出維持等語又接軍政府曁周蔗僧總司令來電云此案巳交由湖南譚督軍查辦并囑協同調停似此孰是孰非自有分晰務希雙方切實停戰各守現有駐地以靜街解决望勿再動致肇釁端德軒於十月二十七日抵保旣　斯土豈忍坐視　牆於此事自應抒披纓之忱竭力維持以期同歸於好共　時艱除函知彼軍外相應函達台麾請煩查照并希見覆爲荷胡學伸以林軍已到卽呈請以綏靖總鎭畀林呈曰爲綏事緊要請委得力官兵以資鎭攝事竊照永綏宋亂一案學伸業將查辦情形先後具報諒邀鑒察嗣又奉委代理該綏靖鎭務比時以查辦未竣未便接任該鎭遺缺致貽偏私牽礙之虞於事仍無裨益現在綏事方殷地方秩序未復加以學伸沿途感受寒熱日在病中精力疲憊照料難周若勉强遷就稍有疏忽更誤大局正憂慮問適第五軍林總司令德軒率隊抵保是以遵照前令咨調該軍即日由保移駐綏城藉襄維持查林總司令德軒成望素著兵力雄厚籌辦善後必能展布應請以綏靖鎭務改委林君接代名義更爲正爲軍隊亦無借調事權歸一俾其悉心整理不難收事半功倍之效學伸爲愼重地方起見理合呈請鈞座迅賜委任以專責成再學伸俟林軍到城將一切情形詳悉告之得其布置妥當後即回辰而請機宜以期綏事早日解决免深後患恐躭延未及候示起程尚祈鑒原合併陳明謹呈一面則咨請林德軒移駐綏城文曰爲咨請事竊綏事方殷地方秩序未復昨承貴總司令派隊來援維持大局屬望同袍茲因敝使有重要事項須親往辰州商請湘西軍政長核定辦理惟永綏一城關係重大非得資高望重駐守鎭攝設有疏虞不特兩縣人民復遭塗炭即湘西大局將被牽動爲此咨請貴總司令卽日移駐綏城藉資保衛免誤戎機除呈報湘西軍政長外此咨而綏保兩邑公民亦以公電留林文云廣東軍政府各部總次長國會雲南唐督軍貴州劉督軍上海唐總代表湖南　後協會永州譚督軍　浦周總司令辰州田軍政長張民政長均鑒綏靖迭遭兵刦民不聊生長此内鬨恐無噍類爲今之計非得一軍紀嚴明生性仁厚並威望卓著之人攝此鎭篆仍恐羣情不洽滋爲厲階而我兩邑孑黎正如黄臺之瓜豈堪再摘勢不能不先事審愼越分要求茲第五軍林總司令總軒啣命來保軍紀極爲嚴明地方賴以安堵軍民相洽輿情翕然用是公懇鈞座綏靖總兵一缺非林公署理不足以遏亂源而修内政庶此後兵刃不驚農商復業扶衰救敝諸整此公民等明知任免疆吏鈞座自有權衡安敢妄爲要懇無如身家之關繫綦重勢極情迫不得不冒昧上干　乞鈞座鑒此苦衷曲予俯允委任俾民等獲萬家之佛沾再造之恩激切陳詞無任盼禱綏保兩邑紳商學界百二十三人同叩綏保一隅胡林遞嬗之表面觀此可略得矣 
[尚有要聞及地方通信轉入後版]  
雜評一 
[孟恩遠果奉命乎（默）]  
　　自孟恩遠召京之明令下而後張作霖大東三省之志願遂矣所慮者孟氏是否俯首聽命耳據京訊徐自决定捨孟聯張後派人赴吉游說已得孟氏有條件之允許果如是者奉吉問似可和平了之也據奉訊則謂孟氏决以武力相抗除派兵駐守長春外並加防東北松黑兩江以備水路之襲　果如是者又難保奉吉間不啓戰端也總之今日仍是無是非無功罪惟力曰視之中國孟苟自審其實力與後援足以抗張者决不肯拱手以讓否則惟有俯首聽命而已 
吾於是有兩種感想一則武人派爭權奪利之夢尚未醒一則所謂文治派之首領亦不能不聯絡武人以自固則欲望其剗除黷武之本根其可得乎 
 
 
 

Page 8

 
 
要聞二 
[遼陽軍警衝突之詳情]  
　　奉天某外報云遼陽於上月三十日軍警大起衝突因是日午前警察事務所奉縣知事命押匪四名至刑場行刑由尹警長派巡官某帶隊前往監視到場後遂即按名槍斃至最後一名因槍彈未中要處尚能呼吸轉動警察欲再加一彈俾畢該匪之命是時敵有駐防該邑衛隊旅二團兵士數名在場乃以冷語譏警察謂一槍不能斃一匪現成的尚不能臨陣更可知警察因體面攸關向之理論兵士不服當向警察動武旁觀者復大聲呼好於是遂引起警察全體之憤奴羣起向該兵士及旁觀呌好者擊以槍柄或拳脚兵士見勢不敵回營招來多人手執皮帶痛打警察致傷巡官二名並警士數名警察旣被毆益形憤怒遂赴縣署見田知事要求驅逐陸軍出境知事不允警察仍全體罷崗至一日之久始行出崗當警察罷崗之際市面紛紛人心騷動縣知事又無相當之排解辦法各商舖遂皆停止營業嗣由工商兩會出向軍警雙方調停並令各商舖照常營業人心稍安秩序始　當事後二團副官面謁田知事道歡並請萬勿電告省城所有受傷警官由本團資給醫養田知事此時已不能自主故未遽作具體答覆刻聞警察方面仍將向省控訴以求得公平之裁判矣 
[杭州快信]  
　　汪有齡前日由滬來杭各界人士之往謁者談及和局多作悲觀語昨已離杭返滬 
此間錢市自上月迄今未見寛展目前來源雖多仍覺供不敷求甬市缺現尤甚紛來辦現致由杭匯甬之匯水每千元漲至十二元三角七分半爲近來所罕見惟紹匯仍以一元爲限度 
鎭海砲台總司令張伯歧電請晋省面陳防務奉令照准約十三四日可到金衢嚴戒嚴正司令胡文猷則已於昨日辭行回防 
疏濬桐江上游水利委員會會員本由各縣薦任省長加委日來不知何故俱抱消極主義紛向原縣辭職 
新登知事譚錫瓚控案纍纍經省令錢塘道尹派張鵬翔馳往查辦後甫於日昨回省呈覆爲之竭力洗刷不料一波未平一波又起復有公民陳某等十餘人提出證據請求省署查究聞有不日調省消息 
常山商會會長徐浩然違法病商迭被控訐已令實業廳轉飭任知事秉公查辦 
[南南快信]  
　　東海昨又有電致李督告知此後賡續和議進行方針並稱已派錢幹臣主持一切 
李督昨電政府歐約拒絕簽字請電巴黎慰勉各專使勿准辭職 
各界聯合會昨電巴黎贊頌各專使並請勿辭職共圖補救 
國務院以外交失敗急宜設法補救昨通電各省軍民兩長徵求意見限三日内詳復 
軍署主任參謀劉玉珂奉派赴京參與陸軍部之軍事會議茲已事畢於昨日返寗 
嚴修擬將天津南開中學改辦大學因規模宏大需欵百餘萬前日待派直隸水産學校校長孫鳳藻來寗謁見李督商請贊助一切李督首先捐款二萬元並允與嚴共負責任携手進行 
任用道尹田寶榮有通如稅務所長之望不日可發表省署書記陸少舟上年捲公欵一千數百元潛逃昨由江都縣緝獲解省訊辦 
地方通信 
[蘇州]  
　　水利聯合會議發儲蓄票　江浙水利聯合會昨日（五日）下午在間門外農業學校開第二次大會由沈惟賢副會長主席是日提議事件一爲宗嘉祿會員提議以發行儲蓄票爲籌欵案討論二時之久迄無效果公决付審查一爲沈濬昌會員减省經費案一爲金天翮提議撥漕糧抵補金案審查報告一爲測量案審查報告一爲金天翮提議修正議事細則案表决江浙各得半數以上即可開議因舊案爲三分之二以上也至此已將近六時遂閉會 
　　軍官與電杆衝突　新任蘇　二師三旅六團第一營營附徐東甫（鎭守使署軍械長徐鍾恒之子）前日乘馬馳至　區馬路警察署附近（該馬係向警察廳騎巡隊所借其性甚烈）馬路警察署附近（該馬係向警察廳騎巡隊所借其性甚烈）忽然溜韁撞於電話杆上將杆折斷三截徐由馬上墜下頭角跌傷一洞血流如注頃刻暈倒在地不省人事經　二師副官婁子雲乘坐馬車經過瞥見即令護兵隨從人等先行將徐面部鮮血揩淨舁上自坐之馬車上送往南陽里某醫院醫治一而由婁親向徐軍械長報明情形　轎抬回本宅據聞傷勢甚重一時尚難見愈也 
　　委查警察捉賭釀命案　無錫警察捉賭釀命一事昨經該縣山貨業商民蕭仲原等電呈蘇常道尹請求派委澈查原電云無錫第二分駐所巡官胡洪縱令巡長李守堅帶同巡士於六月二十九日晚十一點鐘時至大橋河中長興客船拿賭勒索不遂持槍亂擊聲勢洶洶致客民惶　被逼落河溺死二人屍親違隔四百餘里不能驟至該巡官慫恿縣署强行查騐意圖塞責如此草菅人命地方人民咸憤不平事屬命案關係匪輕叩請飭委查辦並請令行該知事依法進行俾免强制而安民心云云王道尹已派員前往密查詳情復候核辦 
　　搶孀案解縣訊究　滸關區西津橋三都四圖地方有孀婦許吳氏者翁已去世姑在上海妓院帮傭家中僅有三四歲之女孩一口本鄉痞棍岳和尚屢圖强佔被婦夫弟許根元阻止前晚岳和尚糾同董承生等多人深夜至婦家打門入室聲稱許吳氏之始已允將其媳再醮與岳和尚許吳氏聞聲即從後門逃出至鄰村舅公陸春梅家躱避岳和尚等遂將該婦之衣服飾物捲去事後經許根元同吳氏投報滸關警察分所由所派警前往拘獲岳和尚董永生到所收押次日傳同原告地保一併解蘇經吳縣公署藍承審員訊供諭令收押聽候飭緝同搶各流氓到案訊辦 
　　令行選送法醫學生　吳縣知事公署接奉省長轉准司法部咨開我國檢騐向來拘守成規（如洗寃錄）而其說或騐與否檢騐吏往往依附陳說照格塡寫刑官不諳規則據以定案流弊實非淺鮮現擬設立法醫學一處專爲研究檢騐各科以俟畢業分發各省專任辦理應咨請轉行查照等因　此除分行外令仰該知事選送學生二名赴京肄業云云 
　　夏令義務學校之成立　上海南洋公學吳縣同學會會員蔣以鐸等概社會敎育之不振故於暑假旋里後即假城内城隍廟文丞相祠紅板橋及角直鎭數處國民學校籌辦夏令義務學校四所由該會會員分任敎職專收工商界學徒及無力求學之靑年現已於本月一日二日次第成立開學内定甲乙丙三班分授國文算學英文及國民常識等課書籍簧費一概不收授課時間爲晨七時至九時及晚七時至九時赴學者聞每校各有三數十人又該會因供給書籍各費恐有不敷之慮故又假舊元和署（現市公所）内設立夏令補習學校内有國文英文理化簿記及各種算學等科由該會會友周允言等擔任敎科所收各費悉充義務學校經費現定於七月七日開課 
[無錫]  
　　商會改選會董　昨日商會改選會董請蔣哲卿華督琴錢少坪高　川等爲監察員縣知事因公晋省特委主任警佐吳午亭爲總監察上午九時四十分開始投票下午二時後開票實投票數一百六十六票選出會董二十二人冉由會黄選舉正副會長惟當有人聲言按照商會法第二十四條會董達任僅以一次爲限本届當選之會董中有連任在一次以上者故開票完畢後稍有爭執當由總監察吳午亭君聲明連任之有效與否俟呈明楊知事再行定奪 
[鎭江]  
　　商業最近市况　鎭郡錢市近因新麥登塲各　基商紛紛收買加以絲市活動需用現洋浩繁以致洋釐日見增漲昨今兩日錢業公所龔洋　牌每元已提至七錢零八釐半銀拆每千兩亦升至三錢近日各機廠棧龔坊存为無多上一星期江北上江各　米船到鎭稀少值此靑黄不接之時小民有乏食之虞况刻下米價較之春問每石已　漲一元左右貧民困苦異常今日（六號）白秈開盤每石價洋六元四角五分次米每石五元九角一時難以回　惟粤帮在鎭採辦糶米現因價昻業已停運小麥與麵粉本有連帶之關係刻下麵粉市面頗爲活動價亦步張胎成廠頭牌麵粉每袋二元二角小麥因之看漲今春雨水過多江南北各處小麥收成大爲减色今日市價較前已漲起一元一石城内各絲經行昨日開盤頂高之貨每百兩釣四十二元左右其溧陽絲高次扯盤約四十元惟金壇一路貨身較高價亦看好須四十四元光景鄉人始肯脫售近日各鄉來城求售之絲爲數甚夥由各絲行收進後悉數由本城機織各户購去藉織紗綢之用聞此後絲價必有漲無落棉花市情因霉雨連綿花田苗芽大受損傷將來必定歉收故日來花價較前巳提起四兩一石荳油一項銷路甚廣來源不旺價漸步升每據已增至十兩零五錢凡有存貨者均獲其利云 
[揚州]  
　　扭控倒閉存欵　蘇督清扭控文昌樓通源錢號主卞鼎三卞星三於縣署謂卞等希圖倒没存欵經承審員訊判卞鼎三交保卞星三收押限七日措償蘇欵 
　　認領被拐女孩　五區獲解縣署之拐案及被拐女孩兩名其一名阿毛者係上海老沙遜執事某君之婢女見報載明特山滬來揚向縣署具領其一鳳英者亦由生母報告警察四區轉向縣署請領並請究辦拐犯 
[嘉興]  
　　組織嘉屬旅外學生聯合會　嘉興嘉善海鹽平湖崇德桐鄉六邑旅外學生擬仿照嘉定湖州成例組織嘉屬六邑旅外學生聯合會現定於七月十日在嘉興西門内縣立第二高小校開成立大會凡中學以上肄業生均可到會其膳宿費由會中籌劃宗旨係開導社會灌輸常識及舉行其他公益事業現由發起人錢天驥等通告六邑同志知照矣 
　　標賣債務人田産　嘉興人民徐九壽盛信記與陳希仲債務糾葛一案經官廳依案判决乃陳希仲延不償還又經債權人徐盛二人呈請官廳請求執行現由縣署將陳之財産坐落縣屬昭四昭二等莊水田三十餘畝出示標賣抵償每畝預定價格二十元投標人應繳保證金二十分之一以七月末日爲限 
[杭州]  
　　靑年　懇親大會　浙江省會靑年關於本月五日開維持員懇親大會下午七時半開會贊助員維持員及其親屬到會者約六百餘人女賓約二百餘人董事長黄文叔致歐迎　團長經子淵君演說次用彩片報告團徽團約團務及微求團員期間辦法次由本團維持員及杭州基督協會幹事黄式琴開演影戲六節影片頗爲清晰總幹事張天祚復將影片中英文譯以華語杭州基督敎靑年會幹事鮑乃德及共夫人奏琴合唱黄雲程用箏獨奏大成文武套座客均甚歡至十點半散會　　添招留日實業練習生　敎育廳伍廳長於昨日（初六）出有布告云案奉省長公署訓令内開案查本省留日實業練習生缺額前經本公署查明需要科目函請留日學生監督調查日人可入塲廠仍由該廳補考製茶料吳榮堂一名在案茲查織物意匠染色整理科金細工紡紗及特種織物等科目日本現有塲廠尚能設法介紹入廠練習前項實業練習生現尚缺額多名自應賡續補考合行令仰該廳照章考選等因查此案前以報名各生均未將畢業證書及證明文件呈騐是以未定試騐日期茲復添招金工染織紡績學科連同製革科一併考選合行佈告志願各生仰即查照來廳報名 
　　毆傷軍人者收入陸軍監　杭垣上月罷市時過軍橋民民誤疑憲兵營楊稽查員在井下毒致被毆傷業由警廳緝獲是案嫌疑人多名擇其情跡較重者解送軍署槍斃兩人釋放四名所放者爲許王氏王世燾盧阿龍何和尚茲聞尚有馮水棠趙阿同盧保壽金大毛何實生五名聞已判决收禁陸軍監獄 
 
 
 

Page 9

 
 
   
 
 

Page 10

 
 
本埠新聞 
[全國和平聯合會近電一束]  
　　致巴黎電　巴黎中國使館轉陸王顧施魏專使鈞鑒諸公力拒簽約舉國佩慰請勿辭職願爲後援全國和平聯合會叩 
　　致北京電　（其一）北京大總統鈞鑒德約拒簽外交益險陸專使等儉電謂吾國若再長此鷸蚌相持則亡將無日此不絕如縷之國命即懸諸上海會議詞極痛切意甚肫誠稍有心肝能無警覺查南北和議一續再停决絕出自北方久滋疑資近報紙披露京都奸人籠絡湘軍官程潛函札而黄敦懌書有此間决策必不使和議重開等語外報又載政府已請各國取銷軍火入口禁令及海軍部託詞治剿海盜與日商三井訂購軍械合同等事尤徵安福武人處心積慮祇圖武力擴張方今民智大開若輩曲折赴題勿謂無人識破故現雖汪江兩使抵滬言相政府無意再戰亦每被撼於安福武人之舉動而將信將疑本會及各團體爲去和平障碍計迭電請解散安福俱樂部及結東新國會實亦情不獲已乃該派見責不自歛跡反横生波折爲組閣梗甚且憤人詈已指爲動搖國本藉以恫喝政府豈知政府與該派已成勢不兩立蓋該派存則政府動受刦持遂彼詭謀卽反乎民意而代人受過誠恐民欲偕亡若政府能下决民與國人共棄該派不獨民情大悅即有常識明大義之南北軍人亦孰非擁戴政府力謀統一以求一致對外者而該派與民意宣戰祇抵死以求自衛不顧國家遑問政府其所借口並不由衷總以破壞不利己身之和平爲目的本會不避嫌怨指破癥結務懇大總統俯順輿情當機立斷一面組閣一面迅令總分各代表南下同時畀以全權母蹈從前動受安福武人牽掣之覆轍庶幾内和立就外患同防轉危爲安於是乎在臨電不勝迫切待命之至全國和平聯合會叩魚（其二）北京大總統國務院鈞鑒兵禍連年内訌不已和約失敗外患迭乘誰生厲階至今爲梗固由段氏貫澈武力之主因實徐樹錚助桀爲虐開其先導曹陸章雖罷免而徐樹錚氣焰方張謀奪兵柄他日尾大不掉將有百倍於曹陸章而不止者謹掇要陳之陸軍之事詳細協定與解釋終了時期均係徐樹錚一人與日本秘訂於是我防軍任人調遣我僑商任人蹂躪我護路軍任人要求指揮何莫非該約爲禍水此徐逆之喪權辱國貽誤戎機也陸建章以專閫大員調停南北果有法外舉動罪無可　亦應先宣罪狀後正軍法乃徐樹錚立談之頃率爾槍决此徐逆之草菅人命弁髦法律也年來所借外債條件旣苛抵押又盡宜如何愼審用途慰民隱痛乃徐樹錚憑藉權勢自由支配半用於對内自殺半用於豢養安福系去歳在奉軍案内冒銷百餘萬元經奉督詰責報載彰彰國人共見此徐逆之窮兵黷武結黨營私也德約山東問題全國呼籲膠澳不保拒不簽字陸氏已有府從民意爲國人所感佩乃報載徐樹錚纂與閣議主張撤陸易胡决定答字無非欲達其結外援便私圖之目的此徐逆之違反民意効忠日本也徐樹錚自竊得籌邊使後又以京漢路抵借日欵以優軍費不惜賣國破産以擴其實力將來邊防未固而中原巳亡此徐逆之刦持兵符重貽國禍也總之徐樹錚自充陸軍次長假運軍火納賄三十萬有案可稽任國務院秘書長後挑播府院惡感擅行總理職權破壞中交兌現擾亂金融唆使徐州會議鼓吹督軍獨立釀成復辟政潮私借軍械軍餉引奉軍入關開南北戰禍種種固狀摺髮難數太宰　用而吳亡少師留而隨滅　錯不誅天下難謝完用擅政國無幸存况勾結外力斷送主權罪惡浮於秦檜依附内奸把持兵柄陰險過於曹操者乎本會仗義直言敢請當機立斷將徐樹錚罷斥一切官階交付法庭懲辦以安人心而維國是臨電悚惶不勝待命之至全國和平聯合會　　致各省通電　各省議會總商會敎育會農會華僑公會滿蒙回藏四族公會各團體各報館均鑒爲宣告事案查本會定章本會設評議會以各省區法定團體推定之代表組織之又評議會議事規程載開會時不足法定人數得由主席宣告改爲談話會等語自移滬開會以來歷四十餘次其由談話會通過議案電文不下百數十起六月二十一日第四十三次評議會主席循例宣告開會先後由江蘇省議會代表蔡鈞樞提議電請政府解散安福俱樂部案湖北省農會氏表瑞應祥提議電請政府解散新國會案均付討論全體贊成一致起立先電請封禁懲治安福部後電請結束新國會當即分推起草員起草電文並推審查員十人合併審查先拍發請懲處安福郵電旋於二十四日第四十四次談話會將解散新國會案重付討論其結果添舉審查員四人審查後即發兩次會議陜西省商會代表孫培經俱簽名列席討論時既無反對表决時並起立贊成會議錄具在可以覆按自該電發出後滬上十一團體及他省法團通電與本會同一主張者日見報端良以安福派人竊踞國會賣國營私攪亂政局於法律上事實上皆無存在之理而吾國民救國對外必先清内奸非去安福國會我國前途何堪設想詎料孫培經之陜督陳樹藩副官其假商會名義到會本會始末查覺惟觀其於六月二十八日第四十六次評議會提出電請軍政府飭于右任不得阻止官軍勦匪案詞意偏議陳督經同人討論糾正保持劃界原議分别南北各在所轄境地剿匪不得再開戰端電達軍府去後該孫培經遂悵然離滬咋閱新申報載孫通電反對本會電請解散安福俱樂部及否認新國會兩案措詞荒謬指兩次與會通過之案爲出自二三人私意破壞會章意圖打消全國人心公認之定案顯爲安福派人誘惑嗾使本會爲各省法團代表所集合鑒於安福派之横行無忌本良心上之主張誓不與該派共天日今孫培經甘心附逆合即宣告除告本會以全全體名譽特此宣告貴會推定代表來會務請查明與安福派確無關係無爲孫培經者之續是所盼禱全國和平聯合會叩 
（附抄孫培經提案）爲提議事陜西自兵爭以來土匪遍地肆行焚殺淫掠之事皆假借靖國軍名義使官軍不敢勦辦自和議倡始以來郭樊旣降而復叛利器到手刼掠尤甚若不痛勦以絕根株則陜民永無蘇息之一日惟郭樊行爲純係土匪一言勦辦則于司令電責干涉反謂停戰期内進攻靖國軍即屬破壞和平長此不已陜禍何能少休應請軍政府電向于司令解釋勦匪安民眞意以後對于官軍痛勦郭樊等匪再不必詰責實爲陜民之福玗司令生長陜西父母之邦應共維持當不至長此不悟庇匪貽禍也如荷贊成即請致電軍政府並電請于司令出陜民于水火實屬萬幸敬候公决提議人孫培經 
[平和期成會聯合會之近電]  
　　致北京電　北京大總統國務院鈞鑒我國對於德約未予簽字不以遷就自殺適合國民公意惟外交前徐將生變化事會艱鉅來日大難亟應妥事籌維力善其後顧欲收對外之功端賴内部一致現接巴黎陸專使等儉日電稱吾國若再鷸蚌相持則亡將無日此不絕如縷之國命即懸諸上海會議務求雙方犧牲從速解决臥薪嘗膽以求危亡等語與本會屢次陳電意旨相符蓋陸使等久處歐洲周旋壇坫外交苦痛身實備嘗旣灼見外勢之危急又知南北相持足以致亡故言之痛切如此時事至此禍巳然眉舉國同心猶懼莫保若一家昆季再事　牆復有何力可禦外侮不特彼厄我者得因利乘便益肆侵陸卽平日厚我者亦將謂吾人全無心肝不可援手是南北能否統一即國家生死關頭近日人民望和之心較前益形迫切現在江汪兩代表雖已南下然體察情勢非北代表全體到滬亦屬無從進行務乞政府催令各代表即日偕來速開和議當茲外患孔亟之時南方自必共喻其險一切問題不難以互讓之精神得適當之解决内訌倘能早息外事庶有生機伏望大總統俯順輿情當機立斷國家前途實利頼之臨電瞻馳佇聞明命全國平和期成會聯合會叩魚 
　　致巴黎電　巴黎中華民國公使館轉陸專使諸公鑒儉電敬悉諸公拒簽德約正符民意深佩卓識尚祈勉任艱難共籌善後國家幸其全國平和期成會聨合會叩魚 
[山東協會之通電]  
　　山東省議會敎育會商會農會工會外交後援會曁各團體各省省議會敎育會商會曁各團體各報館均鑒我國歐會代表拒絕德約山東問題尚有一線希望惟以後之外交千頭萬緒異常繁重因應稍有不當後患何堪設想本會研究再三認爲欲圖外交之勝利首在國内之統一欲謀國内之充一首在國内和議之速成欲謀和議之速成首在剷除和平之障礙和平之障礙爲何即非法産生金錢搆成轉助賣國黨實行賣國事務之新國會是也彼等以安福部爲巢穴以徐樹錚爲靈魂利用段祺瑞的招牌盜竊立法機關爲護符用章宗祥曹汝霖陸宗與賣國得來之金錢供其揮霍遂見利亡義明目張膽以爲章曹陸之羽翼表裏爲奸盤據京都國計民生悍然罔顧是以全國渴望之上海和會彼等百計破壞之和會稍有波折北代表電請辭職彼等力主撤回之尤甚者彼等唯一不二之方策使和議永無續開之日中國成爲分立之局以便其把持之私計償其爲小朝廷之私願其增加人民負擔多出至六萬萬元承認八年公債抵押日本紙幣種種罪狀罄徃難書非在本題範圍不欲縷述耳吾民當兵燹之餘苟延殘喘但有一線之路可以偷安雅不欲一談政治多生枝節天禍我華大禍當前朝鮮近事思之寒心彼新國會議員者寗非黄帝子孫國民分子奈何倒行逆施至今爲梗竟俗將全國人民置之死地耶倘再姑息遷就勢不至亡國滅種而不止故新國會者中國之罪人人民之公敵新國會不除中國無幸存之理請速電各選舉區公民開會一致宣布中外聲明新國會議員本無代議資格不准竊據立法機關其一切議决之案當然不生效力並請北京首領立時解散以順輿情庶國内和平可以實現繁重外交有術因應我中華民國不致淪陷萬劫不復之悲境我國民有無立國之精神與夫救國之能力以能否剷除國家之障礙爲斷國事亟矣其速圖之上海山東協會叩陽 
[全國學生聯合會之通函]  
　　全國學生聯合會致各省函云各省省議會敎育會商會農會工會各報館及各團體均鑒敬啓者德奥失敗公理伸張我國挾持正誼而電令專使拒簽德約舉國士民同茲懷抱夫孰令之而孰爲之人心未死民氣爲其後盾北京當局夙以結歡强鄰爲能風聲小警廟算已盡函電稽詢相隨逐而謀者即補行簽字本會懼其旣游移於先必不能堅持於後特於庚日電告數事（一）反對補行不保留山東三條簽字（二）廢除二十一條並不承認一切密約（三）靑島交還問題反對中日兩國間自行解决（四）取銷高徐濟順草約（五）宣告軍事協定延長時效無效凡茲數端國民皆當努力猛晉稍一疏懈覆亡隨之幸祈喚醒國人勿以未簽字而驕盈也並希亟電巴黎我國專使及旅法華僑積極堅持互相振勵至要至盼籍頌台綏上海全國學生聯合會啓 
[公共體育塲演講紀]  
　　江蘇省敎育會黄任之沈信卿諸君因頃由巴黎回國我國議和專使秘書朱念祖君對於巴黎和會經過之情形及我國我交失敗之原因非常熟悉特於昨日午後四時假西門公共體育場運動室開會請其講演敎育界到會者三百餘人首由黄君報告開會宗旨畢即請朱君演說巴黎和會之情形朱君起立後全體鼓掌表示歐迎之誠意所講歐洲和會之經過其爲詳切與前在靑年會所講（見四日本報）大致相同惟朱君對於儲金廢約以爲不若設立高徐濟順鐵路公司招股先還墊欵法理事實皆甚圓滿易捐金爲股份改廢約爲建築極望國人加以研究次并主張設立一同志社實行喚起國人之迷夢朱君於講演時并論及國民酷嗜嫖賭之劣性及救國應具之决心解說臥薪嘗膽尤三致意聽者極爲動容計朱君講演之時間歷兩時三十分略無倦態次由黄任之起立表示道謝朱君講演之勤勞願聽者謹記今日朱君之講演并希望以朱君所言輾轉布告於國人云云七時許散會朱君即回庽准備行裝於當晚登輪赴粤因粤政府及國會有電見招也 
[各業認欵籌備廢約併紀]  
　　估衣業續認數　十六舖估衣業十三家發起集欵償還日本墊欵要求政府廢高徐濟順路草約其認數巳誌昨報茲將續認之數錄下　萬濟衣莊王鑫源二十額（生額五角）方子明六額朱省吾六額程壁卿六額胡芳圃五額陳少卿四額吳領伯二額俞耀堂二額殷魁泰二額吳炎臯二額程洪泰二額胡守仁二額郭壽生一額以上計六十額　立大衣莊張乾康十額張盛耀十額俞秉周十額范祥和二額徐鏞甫二額沈昌林二額張寶生一額勵榮生二額張張明二額姜翥遠六額朱秋生四額周仁卿二額周潤生二額蔡珊慶一額以上五十六額計二家共洋五十八元 
　　泰興印字館　泰興印字館主任沈志康聞本埠估衣業有認欵籌備廢約事深爲贊許即擬仿行惟印字館尚未立有公會僅就本店中執事七十餘人倣照該估衣業辦法勸令認欵先由沈君述明國家債負之綦重非分任負擔斷難清還繼述國家負債之危險與吾民有密切之關係救國卽是救家爲公亦所以爲私之種種演說於是七十餘人一致贊成茲將認欵數列後沈志康二百額（每額五角）周盛才五十額徐錫動二十額馬俊雄八額慕容力十額阮叔驥陳諒生各二十額譚日庭八額莊丈伯八額丁福靑六額康文桂二額沈哲甫二額李順卿六額許兆松八額徐英林二額奚仁德二額張有林二額李汝昌二額孫國良二額諸慕才二額張子守二額黄秋元二額王興二額關丙榮四額施桂棠二額費昆生二額季星桃四額張奎保四額陳一新六額季秋桃十額王義道二額姚雪根二額單維筠二額榮根桃二額王生初二額徐瑞棠四額徐錦常四額經守煒四額五寶康四額徐洪生四額朱榮金六額姚錫臣六額王杏榮二額王吉林二額丁春桃二額孫才生二額張振祥四額張榮生四額王德明四額景西庚四額丁守臣四額姚生四額唐金生四額郭來富四額陸培生四額張旭根五額許義華王額朱敬廷二額光華二額陸桂元二額孫利生二額孫大明二額白純高二額劉丙良二額陸培榮二額張妙法二額徐長庚二額陳雲桂二額沈志康夫人一百額女傭顧小妹二額饒母女各一額車夫三名各一額共計洋三百二十七元其欵一俟有還欵廢約之確定日期立卽繳出决不食言云 
　　洋雜貨業　洋雜貨業因籌欵廢約事宜於昨日下午三時邀集同業五十餘家在民國路九畝地口同義會特開茶話會討論進行首由發起人張茂章宣布開會宗旨後同業王兆棠呂坤榮鄔松懋李學暢等均表示贊同願取一致行動各同業擔認捐額當場認定約計一萬額（每額五角）並决定一切善後手續俟一星期開正式會議再行表决散會時已新鐘七時矣 
　　典業　西門外方浜橋順泰典當某君鑒救國非空言可補特函該董邀集同業開會照估衣業同一籌議認欵辦法以稍盡國民天職 
[紀昨日之大風雨]  
　　邇來霉雨連朝晴曦少見且天時不正冷熱不匀市上已發現寒熱吐瀉等時症至昨日天明時忽雷聲隆隆大雨傾盆自晨至午雨勢猛烈各處街道因陰溝中洩水不及均積水没踝公共租界福州路九江路湖北路浙江路及北浙江路地勢低窪積水盈尺行人裹足至晴後半時水始退去南市浦江沿堤一帶自大碼頭等處本有垃圾堆儲候船裝駁日來船隻稀少裝載不及故所積垃圾穢物較平時更多甚至堆及馬路之旁穢氣四佈加之公厠拆除尚未重建沿浦便溺者亦隨時發見糞污狼藉不堪收拾昨日一經大雨一般糞穢垃圾隨路中積水四處流溢堪有隨水勢流入居家店舖屋宇之内者裏馬路亦水勢盈尺店室之内俱被侵入小南門外倉橋浜適因開工塡塞排砌瓦筒工未告竣平日沿浜之垃圾糞汁滿目皆是昨日亦因大雨穢物飄流四處至民國路中華路車站路外灘馬路等處地勢最低積水更深華商電車經行之處因軌道没於水中雜以沙泥石塊行駛阻碍其時俱開緩車繼由該公司派出小工分段整理潔淨始得照常行駛 
當昨日黎明傾盆大雨時狂風大作浦江各船之失事走錨者不知凡幾水巡隊與救生局發緊急命令飭各巡船四出維持有停泊南碼頭之窰貨船兩艘均遭傾没又白蓮涇開行來申之航船擬趕至上海泊岸詎已不及亦被風吹壞進水人口無恙又停泊义袋角之米船亦有二艘遭風淹没在南車站習藝所相近之江北貧民所搭草屋坍倒亦有多處 
滬上連日之大雨以昨日爲尤甚所有田禾花麥正值發盛之時一經暴雨水浸花鈴必被脫落老於農業者預料將來棉花收成必減又據内地消息所有各公司之内河小輪行駛浙江嘉湖各班如震澤平望等處皆因水大須繞道外江而行 
[字林報對取締印刷品論調]  
　　字林報論取締印刷品事共分三段茲節譯第三段如下其言曰工部局所以有此提議之目的巳於上文說明之矣吾人在主義上固贊成此項提議但提議之形式與時機吾人竊以爲選擇不當附委中所擬加入報館領照之修正文措詞草率且復拙劣而其法律上之效力亦復大堪疑問豈可行諸華人而不行諸外人乎法租界頒佈示文共分七條詞句皆經斟酌而公共租界之修正文則僅十九字耳再者華人感情現頗憤懣對於此次修正文之眞意難免不生誤會是猶火上加油也故目下非提出此案之時若强令通過亦無所獲即使納捐人通過尚須領事團核准卽使領事團可望核准亦須若干星期後方能實行發給執照當道今無此附律未較從前辦事爲難而在此案通過之後適足使工部局之地位在夏季中反較目前棘手總觀各點此須修正文宜暫擱置不妨俟諸將來另行提出彼時可審愼精確擬定條文且可於公憤鎭靜之際從容討論也云云 
[上海學生會歡送赴法學生]  
　　昨日午後三時上海學生聯合會假法租界尚賢堂舊址南洋路礦學校開會歡送留法儉學會派送赴法之學生首由學生會長何葆仁報告今日開會歡送赴法留學諸君之誠意及勤工儉學爲我靑年求學唯一良法并述其希望（一）諸君到法國後凡遇同胞務祈將國内各界救國之情形及中日密約足以覆亡中國之緊要詳告旅法同胞俾知眞相以冀内外對於救國之動作取同一步調（二）與法人竭誠交際俾感情融洽得其援助并使知東方愛和平重信義之華人實可爲法之良友（三）組織留法同學會以免渙散而得互相磋磨之益（四）學彼之長灌輸祖國以資建設次由學生會女幹事舒蕙楨留法儉學會代表洪秉端報界戈公振沈卓吾四川赴法留學監督吳鐵城赴法學生吳琢之先後演說畢由上海學生會各職員分欵茶點旋至操場共撮一影而散 
[川滇黔旅蘇學生之討論會]  
　　川滇黔旅蘇學生會之發起已見前報茲於日昨假四川路靑年會開討論會到會者本埠有南洋復旦震旦滬江倉聖明智各大學同濟醫工學校南洋路礦大同學院愛國女學文生氏高等英文學校各三省學生外埠則有南通紡織專門學校南京金陸大學高等師範各三省學生所討論各事皆得通過最後則推舉起草員九人擬定該會詳章並舉定臨時幹事六人爲開成立大會事籌備一切聞該會成立大會定於七月十三日（即星期日）仍在靑年會開會並歡迎三省各界來賓及外省學報兩界來賓願意加入者可在靑年會童子部簽名臨時加入者亦得於會塲署名云 
[一日間進口之日貨]  
　　茲有人探得本月五日之進口日貨額如下色布一二。七一一九兩棉紗與雜紙七。七○五八兩煤及電具六。二二三三兩糖及粗皂三。三一六三兩料器及皮類九八八二兩銅鐵器一。一九六七兩　雜物七八○七兩食品三○四○兩統計關銀三十三萬二千二百六十九兩一日之間上海進口之日貨價額如此其鉅其中色與糖二者最易與國貨含混布匹扯去所黏牌號紙日糖與華糖攙和均不易辦别國貨與非國貨也 
[關於提倡國貨之消息]  
　　木業同行自公議提倡國貨以來曾接閩省同業函告滬北新關路義昌盛行主戤日商名議寫定招商局愛仁輪船在閩地購定木植運輸來申冀圖避免該處落地稅當以事關破壞同業决心曾經聯合拒絕不與代辦交易並於地市木商公所特開會議將原函當衆宣佈敦勸同業共堅决心幸勿稍懈各情已紀前報茲聞該業董前日又接閩省同業來函據云此事現爲本省學生聯合會得悉由該會致函招商局詰問之餘業經招商局將義昌盛木行寫定愛仁輪船運貨之水脚銀洋如數退還後卽將愛仁輪船運輸該行貨物之合同撤銷以示愛國熱誠而杜取巧云 
　　江陰提倡國貨成績大著有眞正國貨陽傘製出品應市銷路甚廣鄉人對於某國貨抵制甚烈凡百用品概取國貨卽紙烟亦幾禁絕惟布廠所用之紗頗多某國貨係暗自滬上運去云 
[浦東楊思鎭將設恒大紗廠]  
　　德大紗廠總經理穆杼齋君鑒於中國棉紗之缺乏空言抵制之無效爰邀同陳悅周君（德大紗廠股東恒源花廠合資公司股東）湯藴齋君（德大紗廠股東三林塘商會會長）朱子灝君（江蘇省議會議員）馮蓮生君（周浦商會會長）黄季純君（大成綢緞莊主）儲湘泉君（儲湘記紗號主江西資本家）張嶧岡君（本家）合共九人發起恒大紗廠建設於浦東之楊思鎭紗筵一萬只業向愼昌洋行購定全用最新式電氣馬達額定資本五十萬元再股一百元已由發起人擔任二十五萬元其餘一半另招附股北市收股處附在江西路德大紗廠批發所内南市收股處附在萬聚馬頭華成火險公司内聞附股者十分踴躍云 
[美國船公司之發展]  
美國船公司名AdmiralLine者有輪船二十艘往來于太平洋口岸並經理美國航務部輪船三十五艘今已撥出七萬噸船隻以便往來於遠東不久將至上海香港馬尼刺等處遠東諸埠原有人經理茲該公司以營業日臻發達决計自行經管故國外貿易主任員平寥氏東方總經理戈門氏等已於上星期六日到滬决計在滬自設辦公地點大約七月一日卽可佈置妥協戈門氏原駐香港此後將改駐上海平寥氏將於十二日回美計在遠東調查航業情形已及一年據云該公司是否卽有客船往來於中美之間今尚未定惟事業發展甚速想在短少時間内當可得相當客船按期開行云云 
[昨日金價又跌]  
　　自匯豐銀行將第二次路貨益盎斯金數十條開盤二百三十兩至二百二十五兩之後市上有現貨金者咸急欲脫手所以烚赤價跌至二百四十兩之内昨日（七日）盎斯金雖未到滬而匯豐等銀行所存路貨三百餘條上午一併售與泰亨源恒孚永豐餘楊慶和久記等金號價作二百十五兩外加佣金於是各銀樓之首飾金又跌至三十六元至三十四元日後恐無再跌之勢蓋此項路貨盎斯金已入各金號之手也 
[焚土因雨展期]  
　　江海關監督姚文敷前接賴稅務司函本關緝獲烟土等除上次焚燬不計外現又積至十六擔九十六斤十兩七錢定本月八日（今日）上午九時開始運往浦東窰内銷燬曾經姚監督函轉各機關曁護軍使派員到場監視等情已誌前報茲悉姚監督於昨以電話傳至各機關謂據賴稅司函以八日恐再下雨並且連日陰雨道途泥濘以故焚土之期業已變更一俟定妥再行函告云云 
[李祥和審訊範圍之請示]  
　　日前海容軍艦由海參崴來滬押解在該埠勾串俄黨向華僑讹許之李祥和已經海軍司令公署收審等情已詳前報茲聞藍總司令以李勾串外人擾害華僑係犯新刑律第九章第一百六十條之騷擾罪案情重大且係陸地犯事不屬海軍範圍除暫行收禁海軍監獄派員嚴行看管外應否移交陸軍軍法範圍交松滬護軍使署訊辦之處己備具理由呈請海軍部核示 
[毆斃軍官案之宣判]  
　　浙江督軍署諮議官陸軍少將銜台州人官成鯤（即培九）因於六月十號下午在滬西康腦脫路膠州路附近小便該處鄉民見而疑爲暗置毒藥聚衆將官毆傷殞命當經報告詣騐諭令屍妻官留氏棺殮並經捕房拿獲汽車夫談和尚蔣六根朱桂銓包阿毛張金海鄉人談和尚談雲堂等七人解奉公共公廨迭經訊供判與此案無關之鄉人談和尚談雲堂及張金海先行摘釋餘人押候會商堂諭宣佈各情屢紀本報昨日上午由捕房將在押之談和尚蔣六根朱桂銓包阿毛等押解公廨請爲核辦迨至鐘鳴十下關正會審官會同英副領事卓君升座第一刑庭命將人犯帶案磋商之下即會同答判云此案談和尚疑官培九置放毒藥向 
 
 
 

Page 11

 
 
蔣六根等告知大衆追擊將官培九羣毆致死業經研訊明確緣本年六月初頀有匪徒散佈謠言謂食物内有人置放毒藥鄉愚無知互相傳播以致人心惶惶已死官培九即陸軍少將官成鯤於六月十號下午四時步行至膠州路談和尚因見其頃刻間小便三次疑爲置放毒藥即至茶館向蔣六根朱桂銓包阿毛等告知外間有人放毒其時大半正因前次謠言各懷恐慌將六根等一聞斯言羣起追捕大衆附和聚衆一百餘人官培九聞被誤疑向衆剖辯並令搜檢惟時人衆口雜羣起亂毆無可理喻致將官培九遍體毆傷經捕房送入醫院調治無效旋即殞命緝獲談和尚等解案迭經研訊究竟兇手何人訊無確切證據惟談和尚之喊呌有人放毒則衆證確鑿官培九之死由於毆而羣衆追毆之意思實由談和尚指其放毒之一言而起實屬造言起衅應以談和尚爲首犯按新刑律三百十三條傷害人致死者無期毛刑或二等以上有期徒刑此案談和尚一言起衅以致官培九被衆毆斃事屬誤信謠言所致應照新刑律判决談和尚監禁五年蔣六根朱桂銓年幼無知隨衆附和蔣六根着監禁三年朱桂銓監禁二年包阿毛訊係無干概予省釋一面仍嚴緝正兇務獲究辦此判 
[旅滬粤人討論粤省長問題]  
　　上海廣東各團體昨日午後四時各派代表假座廣東善後協會討論粤省長問題到會代表潮州會館粤僑商業聯合會嘉應五屬同鄉會大埔同鄉會廣東善後協會旅滬廣東報界代表等三十餘人公推温佑才爲臨時主席請粤籍國會議員唐實鍔孔昭晟報告粤省情形宣讀廣東各公團聯合會來電後徐固卿黄少岩吳鐵城李玉書夏重民等先後發言俱主張粤人治粤促廣東當局反省尊重粤省民意任命伍廷芳兼任省長一致議决通電回粤並由各團公推代表一人定於今日聯袂公謁在滬孫中山唐少川兩總裁請其一致主張以期早日解决粤省糾紛其公電如下（銜略）粤省多故言人人殊瞻望故鄉憂心如擣昨各界大會討論省長問題僉謂伍公秩庸德高望重肆外閎中成見俱無猜疑亦泯以之長粤相慶得人伏望軍政府諸公慨念粤事多艱迅即公决俾卽就任以定人心大局幸甚 
　　附廣東各社團來電　上海廣肇公所廣東善後協會孫中山唐少川先生曁同鄉諸公鑒吾粤連年災害加以兵燹民不聊生近頃省長翟汪去職覬覦斯缺者大不乏人然同人等目覩鄉里困苦情形誠恐引起爭端糜爛立見迭經開大會决定一致公舉有夙望非軍閥眞護法之伍總裁廷芳兼任斯職誠以伍公係粤人旣符粤人治粤之旨而軍民分治尤今日救時要策南北將官迭已宣言尤當實踐經連日聯赴軍政府請願請求任命不達目的不止諸公關懷桑梓具有同情請速通電主張庶足救粤人於水火盼切禱切廣東九善堂七十二行商自治研究社華僑協進會孔敎會西關文瀾書院中等以上學校學生聯合會曁三十八團社同人同叩感 
[砲隊營火警後之配撥砲彈]  
　　砲兵第四團團長王精甫以駐滬砲兵第二營因存儲彈藥轟炸以後該營砲彈缺乏自應配撥特由團本部檢撥砲彈一百十五箱（每箱十顆）已於昨日午前由松交裝區間車運滬飭撥砲二營梁營長點收矣 
[各學校消息彙誌]  
　　兩江公學　北浙江路兩江公學的辦之暑假補習科已於本月七日正式開課中設英文算術各專科及普通科等英文科由該校英文主講陳琅碩士擔任算衛科由敎務主任沈伸寅學士擔任各科學生現己有六十餘人聞尚有餘額可補云　　市北公學　滬寗車站市北公學男女兩校於昨日（即七日）舉行高小科第三届畢業式首由校長唐伯耆報告下届革新敎育方針之辦法及擴充學生自治團體之理由繼由敎職員潘公展范秩侯及來賓楊春時等演說畢校長發給文憑奬品全體學生唱歌散會　又聞該公學於暑假期内設立國文英算補習科每日上午敎授三小時定七月十號始業兼收校外生如有高小國民程度者均可前往報名云 
　　培德學校　虹口培德學校昨日上午十時（七月七日）行暑假休業禮教員學生會集約二百五十人其秩序訓詞唱歌演說給憑給奬茶會數節來賓胡培輝言在粤時聞該校名特來參觀不勝欣羨等語次各敎員演說或言愛國或言暑假自修方法皆係勗勉之詞該校并設暑假補習科及英文夜學等以利學子本届高小第五次畢業生爲陳少平鄭秀蘭招滄明三人下學期開學日爲陽曆八月二十日 
　　西區小學　西門外林蔭路西臨小學前日上午十時舉行高等科第四届畢業及初等科第二届畢業式來賓如包世傑子雲峯及校董凌文之均有演說大旨勸畢業諸生力謀自治自立勤儉耐勞永久保持學生高尚純潔之人格後由校董王引才給憑訓詞計高等畢業者二十二人名次如下王家煥金選倫陸文輦錢志青夏清燕周嵩福金同章曹士樑程鐘俠邱鎔金陳錦元王裕升茅聲烜邱邦炎張金奎程養乾黄兆廷周德生李希密馬繼武汪澤義江鵬壽 
　　留雲小學　小南門外私立留雲高初兩等小學校現由倪菊裳爲校長有高初兩等學生一百八十人定陽曆七月十五暑假八月二十五開學 
　　省之學校　小南門外南中華路壽昌里私立省之第一單級學校由施省之於今正創辦該校係義務性質免收學生學費即課業用品悉由校中供給不取分文現有男女幼生四十人聘朱友梅爲主任定陽曆七月十五暑假八月二十五開課下學年聞施君擬從事推廣云 
[勵志愛國團宣講紀]  
　　派克路百合里勵志愛加宣講團前日（六日）爲第五次宣講於上午九時第二隊團員（十四人）乘車往南翔宣講至後先咨會警所派警照料在文昌閣及城隍廟兩處由周少葵徐惠施項含悲朱日章湯培方吳兆麟等先後演講愛國即愛家保身（詞長不錄）環聽若堵陸萬里石汝舟陳元華奚成良曹心一金楚雄張同福王光仁諸人在旁照料並分發提倡國貸不吸香烟諸種印刷品至六時許宣講將畢有唐漢明者以個人游行宣講員名義接續宣講並聞其將按站宣講至南京爲止該團員等遂振隊趁車返滬 
[學界聯合會徵求會員]  
　　法租界中華學界聯合會近有徵求會員之舉徵求團共分十隊業己舉定名譽團長爲唐紹儀總團長爲徐紹楨其第一隊至第十隊各隊長爲章水天陳家鼐張心蕪黄奠華吳鐵珊程端森胡韞吟在吟蘋狄景森程萇碧等聞徵求期原定陽曆五月二十日起至八月十九日截止 
[平湖同鄉會選舉會紀事]  
　　平湖旅滬同鄉會於本月初九日下午在閘北嘉郡會館内開第七届選舉會各會員照章投票將初選當選票最多數十一人次多數二人先行揭曉俟兩星期後再推正副會長並複選評議員計開張石君九十票林依中八十一票葛詞蔚七十一票徐鶴笙五十六票陸彙泉六十一票張達卿六十票胡戊鵠四十六票馬驥良四十二票陳晋軒四十一票徐岷源三十二票張理卿三十二票主叔明二十七票陸志靑二十五票 
[海鹽同鄉會新舉之職員]  
　　前日（初九日）下午二時旅滬海鹽同鄉會在福佑路事務處複選正副會長董事等當時選定正會長周辛伯副會長朱斐章張桐生名譽會董朱桂卿張菊生徐植甫張樹屏董事徐莘史盧秬香陳晋軒胡志源交際員畢雲程陳竹君會計員陳景賢評議員金守齋朱仲鈞王荇舟周融孫步翰丞蔣通夫董蕙卿朱純先方仲甫何衡孫董滑臣梅薇閣襄成員儲伯藩朱怡伯幹事員金幹甫彭鉅庭陸松山祝書叔韓蘭芳俞益璋仇心榮方濬卿盧嘯凉朱少雲李伯艦主問梅散會時鐘已六下矣 
[創辦振興實業期成團]  
　　啓明商業學校校長汪焦生等集合同志發起創辦振興實業期成團以專辦實業倡消國貨爲宗旨前日下午假本城蓬萊路報關公所邀集全體開成立會通過簡章着手進行 
[滬南工巡捐局董事會改期開會]  
　　滬南工巡捐局長姚石蓀曾訂七日（昨日）開董事會預邀該局名譽各董事届時蒞臨與議已紀前報昨日開會期届適因大雨傾盆往返不便是以由姚局長改訂於九日（明日）午後新鐘兩時開會業已將改期開會情形分函各董查照矣 
[江陰南滙兩知事對調]  
　　江陰縣知事朱寶璇奉省令與南滙縣知事杜福堃對調朱寶旋未到任以前南滙縣知事印篆由第一科科長張景祜護理杜知事已奉命首途矣 
[覆船之慘劇]  
　　蘇州河立興小輪公司之某輪船拖帶魚秧船等於前日由滬開駛至閔行迤北杜家廟地方被石子船撞覆傷斃搭客二十餘人有住居南市蔑竹街天成里二號門牌李姓之女嫁於湖州開綢莊之陳姓是日于歸夫婦均遭淹斃李姓家人昨日得信後異常哀痛羣赴盆湯弄新橋北首該公司吵閙 
[被控冒探攫洋之不服]  
　　李阿濤李貴標施雲亭陳發狗等投警察廳禀控王蓋仁由漢口私帶值價三四千元之烟土乘輪於上月二十九日抵滬被海關派員查獲充公後王遷怒民等誣控民等冒充警廳探警攫伊票洋二千八百元現洋三百五十元民等因此不甘來案呈請澈究等情徐廳長得稟以此案有關本廳偵緝隊名譽亟應澈究故於昨午特飭保安隊隊長往拘王蓋仁等來案訊究 
[汽車撞傷行人]  
　　昨日上午有江西人翟加森行經南京路遇有某號汽車疾駛而來避讓不及遭撞倒地碾傷腿足等處經老閘捕房二百十五號印度捕到來將該汽車號數抄錄另　車送翟加森投醫院醫治一面呈報捕頭候示 
[罰儆燕子窠内之主客]  
　　廣東人楊雷揚潤陸達黄永陸榮均因在虹口北四川路二百八十一號門牌同鄉人楊金所設之燕子窠吃食鴉片烟過癊被閔行路捕房華探周小棣及六百三十一號六百七十七號兩華捕偵知回稟捕頭飭令九十八號西探於前日協往將主客六人一併拘獲抄出烟膏烟具帶入捕房收押昨晨解請公共公堂俞襄讞會同英包副領事逐一訊明各被告違章屬實判楊金罰洋五人餘人各罰洋兩元充公示儆烟具烟膏悉數焚燬 
[過犯拆梢分别押儆]  
　　停泊虹口港内之船户楊子根指控匪人朱裕山王榮卿許連山於上月二十九號串黨上船恐嚇希圖拆梢小洋六角等情黹由虹口捕房華探目王四福包探周小棣薛正昌等協同充十八號西探先後將朱王許三名獲解公共公堂諭着收押查明澈究等情已誌前報昨經中西官飭將朱等三被告提案逐一研訊之下均係過犯判朱王各押西牢兩月許押一月以儆 
[攫鈔票禁錮兩月]  
　　寗波流氓陳阿慶前日下午突入虹口元芳路四百八十八號門牌婦人朱金氏家將桌上所置鈔幣五元攫之逃出被捕查見連贓拘獲昨晨傳同失主及見證張彩生陳章大王永生將被告解請公共公堂訊究由各見證分别上堂證明被告攫財狀况詰據陳阿慶供認攫幣不諱中西官判被告押西牢兩月以儆 
[指控竊繭吊贓再訊]  
　　公共租界北京路六百四十八號門牌陸潤記在滙司捕房指控包車夫海門人楊明明於前日下午令其押運絲蘭行至北浙江路串通小車夫通州人丁德連竊取值價五百元之乾繭六包逃逸等情昨經包探奚德安金福壽將楊丁兩人緝獲解至公共公堂由中西官略訊一過諭將兩被告帶回收押候查吊原贓展期一禮拜解訊 
[過犯復來之押儆]  
　　王阿四前日在虹口吳淞路徘徊窺探被該管捕房包探周小棣查見以期形跡可疑帶入捕房經捕頭詰悉王前曾犯案已逐出境今不應復來因着收押昨解公共公堂由中西官訊悉前情判王押西牢三月期滿再逐出境 
[汽車碾斃行人]  
　　昨日下午點半時有年約五十左右黑鬚身穿對襟白竹布短衫内襯府綢對襟馬夾白竹布褲白洋線襪元色紮脚帶足着皮鞋之人行至法租界東新橋塊新甡大烟紙店門前欲搭電車至某處不料適有某號汽車疾馳而來不及避讓致被撞倒碾傷腦部血流如注當由巡捕到來車送仁濟醫院奈傷勢過重行至中途即行氣絕當在該尸畔抄出當票一紙慈善劵一紙大洋二元小洋數角回稟捕頭聽候禀請中西官相騐一面將該汽車夫傳入捕房諭令退去候解堂訊辦 
[交保限理贓洋]  
　　華三夫人前於本年二月間至法公堂控傭人楊根生潛入房内竊取箱内所藏銀洋金飾值洋二百二十元而逸後經婦人察悉報捕將楊拘獲惟贓洋已被楊用盡無從吊案解經法公堂奉判押西牢三月外再賠還所竊之洋二百二十元在案茲因特押期已滿賠洋未繳故於昨日提解法公堂請追楊供民人在押實情貧苦無力措繳求宥原告聲稱查得被告原籍嘉興地方頗有家産實情有意不繳請求嚴追楊又供原籍實無家産是實中西官判楊交二百二十元人銀並保出外限理 
[過犯圖竊押禁三月]  
　　過犯林阿大王阿六兩人日前下午潛來法新租界朱苗珍家門前希圖竊取鮮鷄經朱察破喚捕將林王兩人一併拘獲帶入捕房候究在案昨日解送法公堂請究先據原告上堂稟明林等圖竊情形林等同供圖竊不諱中西官判以林等不應迭辦不悛實屬可惡已極着各押西牢三月期滿仍各驅逐出境 
[買良爲娼之請究]  
　　江陰女子蔣鳳英因母病由籍至蘇州找尋其父蔣瑞泉在金間被王姓匪人誘拐來滬改名徐桂英押入牛莊路五十二號門牌雉妓院内爲娼因遭龜　虐待自投濟良所解奉公共公廨訊判留候函途救濟會代遣回籍尋交其父母領回等情已誌前報茲悉捕房以該妓院龜奴徐阿大不應買良爲娼昨飭包探陳維坤與九十五號西探協往將徐拘解公廨請究即據中西包探投訴此案前由義領陪審請爲展期研訊云云關讞員得禀商之英　副領事判徐阿大仍帶回捕房候禮拜六解請義領陪審 
[女子竊物謊供之押儆]  
　　南京路新鳳祥銀樓夥林仁培指控女子周玉香以兌換金飾爲由乘　竊取值洋五元之金耳環一副等情由捕將周女拘解公共公廨訊據女供上夜在晝錦里買物途遇林仁培被誘至法租界大世界附近某小客棧四號房間内姦宿一宵當時無錢囑令翌日往取金飾不認行竊奉判周女押候派探帶往該小客棧詢明實情再行訊核等情曾誌本報昨晨由廨復訊據華探馮兆蘭與九十五號西探先後上堂禀稱前日帶同被告至法租界調查被告不能指明客棧地點招牌等語並據新鳳祥延律師到堂代辯以周女竊物反誣請爲　辦訊之周玉香供稱女子本有神經病前堂所供並非實在因一時神志不清務求恩宥中西官核供判周女發押棲流所半年以儆贓交原告領回 
[指控竊綢押候再訊]  
　　四川路美國紅十字會指控成衣匠謝炳煥與温州婦人王朱氏竊取值洋一百四十元之府綢二十疋等情昨由捕房將男女兩人一併拘解公共公廨經中西官略詰一過判謝與朱氏分别押候查明再訊、 
[淞滬警察廳批示六則]  
　　陳順生批　據呈許朝亭唆使許松亭等藉端敲詐各節如果屬實則當塲儘可鳴警拘究現旣事過境遷此等口角細故殊無提訊之必要但許朝亭如果再使黨羽前來口角復在店旁滋擾不已此等行爲顯非安分之徒黨其實施之時准即報告崗警扭區訊核可也 
　　陳勵靑批　據禀呈單均悉查該民家中被竊衣物銀洋前據警所呈報業經指令嚴查並通緝在案查追贓緝犯本警察應盡之責成候再嚴催查緝務獲解究可也 
　　莊冠南批　據呈受愚被累情形尚屬實在准即將泰康莊銀票發還仰速覔保來廳具領可也 
　　嚴受平批　據呈被竊銅元情形已悉候即令行四區警署及偵緝隊上緊查緝可也 
　　蔡嚴氏批　據呈已悉候令行偵緝隊查復仰俟復到再行飭遵 
　　陳施氏批　准予如呈屐限仰即知照 
[誌謝]  
　　新劇家鄭藥風主任之大風新劇社（北四川路虬江路口上海大戲院舊址）於昨晚開幕昨承該社贈劵四紙又商務書館贈第一百九十六期英語週刊一册誌此併謝 
來函 
[葉樹德堂倪慶洲來函]  
　　啓者昨閱貴報本埠新聞載及中華國民愛國會討論儲金興業開會報告以鄙人爲石路商界聯合會代表一則此事雖鄙人個人意見所　同惟加以石路商界聯合會代表名義則鄙人不敢承認且並無其事恐傳聞失實致多誤會務求貴報登入來函門内以昭實在是爲至感倪慶洲謹上七月七號 
[紹興旅滬同鄉會致曹慕管函]  
　　慕管先生大鑒前接尊函敬悉先生决辭商業公團聯合會之職按先生在商業公團爲本會代表係春季董事議員聯合會所推定故接尊函後除由董事會復函挽留外仍聲明候議事會公决今日夏季董事議員聯合會開會僉以商業公團爲現在重要機關先生在該會多少糾獻實爲該會重要人物且本會會員中有多人來函主張挽留本日公决仍請先生在該會内繼續擔任本會代表之職務乞舍己從公取消前說無任盼切之至紹興七邑旅滬同鄉會董事會議事會同啓 
來件 
[郵政儲金與敎育前途之關係尤惜陰]  
　　金錢爲第二空氣人生一切作爲皆賴以活動學生爲將來中心人物獨立自助之能力即從愛惜金錢之良習慣上養就學校儲金制度即以養成諸生愛惜金錢之良習慣爲主旨在儲金特别制度中其作用與效果爲最大 
人必有管理金錢之本領然後可以卓立於世上而幼年人身受父母庇蔭現成享用鮮知物力之維艱苟任保育責者稍不經心容易養成其輕視金錢之惡習有此惡習誤該生之終生者害猶小以四民之首而奢侈失檢流毒於國家社會者其害爲至大所以對於一般學生皆當使之及早加入郵政儲金員中啓發其儲蓄金錢之意嚮凡身　敎育學生之職者宜時常提醒說明金錢與及身曁國家社會多種之關係更多方奬勗俾知愼於使用勤於積儲爲手造將來一切幸福及他年在國家社會間有所建樹之整備立說明暢務使了解而後己此所以歐洲各國先知先覺之士及早提倡學校儲金確定多種方法推行以來無國不收良好之結果今深幸我國郵政儲金已在風氣早開之各大都會施行用特提出郵政儲金與敎育前途之關係與我全國敎育界諸大君子一商榷焉請將諸般之關係以次譯述如下 
　　一學校儲金之要旨 
學校儲金不但如通常儲蓄事業之含有一種經濟觀念而另一方面更含有倫理觀念因有此異點故學校儲金與普通儲金之旨趣微有不同普通儲金以準備不時之豫防與意外之急需爲必要之準備而學校儲金則比之普通儲金之主義更爲重大以其在德性上倫理上尚有如許發揮之機會彼各生家庭往往以不甚愛惜之金錢博子弟一時之歡樂以故爲子弟者任情　性更無顧忌一旦入學需索有名不以增加父兄之擔負爲可恥而儲蓄觀念之缺乏更無待言矣學校儲金實足以矯正此項之謬誤乘幼年時代積習未深之日湔滌舊染引起儲蓄之趨向學成而後戲身社會不待何等之策勵對於金錢自然善積善散而成合於經濟主義之大國民更進一步言之因學校儲金而逐漸養成能勤勉能忍耐能克己能任俠有同情有愛心有信義有秩序有膽敢有作爲之種種美德殊爲樂育英才之諸大敎育家所公認要而言之此輩踴躍儲金之學生將來於國民經濟上有大發展於國家社會間有大貢獻其結果之偉大可無疑義也 
　　二學校儲金之沿革 
學校儲金實際之剏設以西曆一七九八年英京倫敦附近之某村落中楷富德夫人手創之女子及兒童儲蓄所爲嚆矢然其範圍甚狹不能廣及一般之靑年然追溯學校儲金之起源則楷富德夫人之功殊不可没也 
至於唱道學校儲金之理論喚起多衆注意者則以一八一八年法國巴黎大學敎授樊魯氏在小學校育協會提出一論文備論學校儲金之緊要利用儲蓄制度開國民敎育之方便法門實爲學校儲金再進一步之動機 
又一八一九年法國數學名家納古言氏於學士會院提出之報告書中論究學校儲金所設備之必要理論者事實之母動動不已遂生熱力而事實於焉産出矣 
考學校儲金制度毅然决然見之實行者如德國哈懷州之各思賫學校中在一八一六年設立學校儲金所但社會通性可與樂成難與圖始當時該學校儲金所以多數人士尚多隔膜對於此舉頗持冷靜能度卒以應者寥寥設立未久而即輟辦至一八三三年亞蒲泰之國民學校設立一校長儲金所一八三四年法國滿巨賴之羅邁市市立小學校開始設立學校儲金所極力奬勵諸生之儲金學校儲金事業到此始喚起世人之注意足見有益人羣之主張進行不輟終有貫澈之一日也 
無幾何時潑律耐。籥在伊。亞彌央。鄧勃魯。里昻。及巴黎等處陸續響應學校儲金之範圍愈見擴大一八四四年德國之隆敦。烏邁凱。開設學校儲金所由此以往至一八六五年之頃如沃登希。惠伊孟。亨勃希。柏林。海納斯。挨勃希。等處陸續設立學校儲金所（未完） 
雜評二 
[米貴之原因（邠）]  
　　米價迭漲本埠糴食之價石需八元左右矣究其所以迭漲之故安在謂已運出外洋歟傳聞之詞固日觸於耳然初無弛禁之明文官廳固不承認此說也謂由於規復漕運歟蘇省尚在抗爭且招商承辦之舉尚未見諸實行也然則就表面言之實輸出者爲軍米而規復漕運之說則引起居奇者也 
北方民食不恃米也就其大多數言所食全恃雜糧即麥亦尚非常食米更無待論也今之採辦軍米者率爲北方之軍隊其軍人猶是北方之人民也爲人民則不需米豈一爲軍人即非米不可乎我固習聞北方人之說矣曰不慣食米也試就北方各軍探訽之則亦不盡食米也然則採辦軍米之源源而來者何故 
商人運米在四年以前固嘗行之矣今兹所異者不過限於京津商人耳就彼時言當局者握其專賣權而所謂商人者則求得第二專賣權實際之運米者固另其人也當時之結果則承承運之米貴於京津之常價而事乃格不復行爾後四年間漕運未規復也商運未再行也而京津間一部分之食米者其食米也如故今又汲汲於運米往北抑又何也 
質言之與其謂之軍米漕運無寗謂之護照專賣米價之迭漲拜護照專賣之賜而已矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次　今日係張季直先生手書 
新談 
[旅美觀察談（百三三）] [  一之]  
　　一九一八年國慶盛典爲未開戰前所罕聞者厥爲各國人民精神上之聯合其表未聯合方法一爲維倫墅大演說各國僑民均派代表前往列席旁聽二爲各官署門前臺階上所陳百戲各國僑民各於其時以自順其藝術上之精神白宫後大圓場尋常一碧無垠而此日獨有各國國徽色彩掩映於空林靑　間彷彿綠楊影裏添出無數酒旗不可謂非一幅絕妙之畫景也三爲是日傍晚各國人士聯合之大游行會係以各參戰國入戰先後爲隊列之先後法蘭西兩少女飾自由神覆峨冠乘駿馬其壯麗處行非言語所能形容令人見之眞欲改龔定　詩而爲（風雲才略已消磨甘拜軍前伺眼波）也我國平日（雄飛）等美名向專用於男子而絕不見有女性之雄飛也夫以女子而兼男子之美則直可謂爲有（女英雄）之氣概不能　以（英雌）二字渾括之矣蓋萬物之屬乎雌者必不能有（壯　）之雄觀而我國舊時代形容女子之文章又皆偏於柔媚一途吾知我國之文學家或詩家一見歐美上等女子之易柔媚而爲壯麗必將爲之擱筆百思而無以善其辭此又我國舊文學一種之缺點也次爲某國（似即英國）戴銀盔從容攬轡之美婦人俊偉之度實與法蘭西自由神不相上下而其凛乎難犯尤令人想前世紀古英雄之遺風此又不徒以彼一身而兼男女兩性之美而已此誠新時代文明之特色新女界美艶之曙光也吾知前此數年而辭世者苟知今日有此奇觀必將爲之驚歎不置而自悔其生平尚有未償之眼福矣 
新拾遺 
[德利醫士之談話手套] [  曉孫]  
　　德利醫士美國人當美洲南北戰争時爲外科醫士勞悴過度致失聰四十年後又失明遂發明一種手套以備與戚友談話之用套係白色其指節上及掌背各處均用經久之墨水寫成二十六字母其字母在某指節上或掌背中某處德氏均牢記無誤然後終日携之與俱其戚友欲與談話者祗須用指點手套上各字母綴成各字如用打字機然而德氏亦完全會意有如親耳其言者德氏自發明此妙器後對於外界消息毫無隔閡之虞現歐戰告終聾　之人自戰塲歸國者不可勝數德氏手套之用大見風行云 
新智識 
[童子軍游戲（六）]  
　　上海十二隊副隊長上虞陳伯源譯黄縣林嘵聲校閱 
　　第一章　斥候游戲 
（十五）獵兎 
金烏已升擇地一所（山麓嶺隅爲最適宜）方五英里（路之遠近以　候之長短爲準）其四邊界綫一一細告隊員 
旣畢使四人外出作爲野兎（同竄各匿均可）以紅巾爲肩圍標識於所劃界内令其東往西徂任意匿藏惟不得久匿一處必須時時行動 
越一時許其餘隊員（大率十六人）以巾　肩黄綠皆可即行出發其目的在獵獲野兎全排全行或各自趨進均可惟大率以二人爲伍各自収道尋覓 
途次倘逾野兎能以手觸兎身爲獲獵及晚各自取道而歸此種游戲於　匿潛行覓跡之術以及野戰上種種之智　續有可採之處 
　　（十六）花木競賽 
隊長名一花或一樹如芍杏柏槐之類令各隊員四出羅覔有所見取之而歸先者勝之 
隊長所名之物以不易尋獲或非具有楨物智識不能得獲者爲準 
小說 
[潛艇歷險記（續）] [  翠岑譯]  
　　已而陸上之消息至則英國作戰於俄境之潛艇已盡去東歐陣線之裝甲車隊亦受命退至亞昌格爾俄境協約國之助力不久將盡滅矣　Ｒ十九號之人不爲此信所恐毅然自行其工作然俄人不假以修繕船塢故水平舵之卸去與修整乃不得不用艇中自備之潛水隊岸上有一小工塲是爲俄人假用　　中西女塾生演劇攝影（在大英戲院） 
　　劇中人　演　者 
　　（無人）　張敏錫 
　　（女子）　程叟齡 
　　（靑年）　黄倩儀 
　　（阿諛）　徐芸生 
　　（謙和）　孫錦　 
　　（美麗）　施美珍 
　　以上次序自右向左 
　　（女子）第一幕 
　　圖中所演係（女子） 
　　斥拒（無人）而即欲 
　　往見（阿諛）之狀况 
者備有無多之材料台列克宣言謂若無意外之阻二星期内當可繕竣一日之晨台列克曰福達愛斯視此予今命汝將此公文至英使館事非緊要汝可小住於俄京惟謹而行愼而防今日之俄國不易處也諾愛爾曰感謝艦長予將以暇時一訪佛拉迪茂克洛司的維區艦長聞語呼曰噫是也微汝言吾竟忘之矣託運之金剛石乎噫此危事也當帝國時俄國無端失人之事極多今處亂時此等事更無足奇矣愼之愼之汝將若何入手乎諾愛爾曰循君原策耳以僞金剛石送之克淊斯的維區而後誘迫其洩吐倫敦俄國無政府黨之情形予所欲知者即彼硝酸滑石之製於何地耳此物决製於英國否則何用其潛運至俄哉台列克曰甚善惟汝欲知爆藥之造處必非易易且汝此去似不宜獨行設予非船主而爲職務所覊者予必偕往今則不能麥快亞何如諾愛爾曰麥快亞耶是安所不可彼聞之且躍然起矣惟彼正與君同其職務耳予意却而茂斯亦佳台列克曰此事彼必願爲之汝　彼俄人後即可介紹却而茂斯於彼僞爲英國支部之委員其他佈置汝可自爲之主畢却而茂斯　召至諾愛爾告以所謀却而茂斯曰此事吾優爲之如遇必要予將盡予敵獅之力以赴之縱遇不測無憂也諾愛爾曰未必有此却而茂斯今所要者迺在謹愼與急智暴力無用也 
議旣定諾愛爾福達愛斯遂僞爲英國委員之舌人設使克洛斯的維區而不解英語則却而茂斯即稍有不謹猶無慮秘密之洩漏二人遂乘來往克朗斯太與彼得格拉間之汽船至俄京而海軍大佐勞特司基亦同行渠之職務旣　返俄京之飛行學校覆命也俄人對於時局類皆絕望勞特司基亦與其國人同極不滿於革命政府而反思望遣戍於土布而斯克之前皇蓋前朝之政治雖具無限缺憾然究不失爲世人所公認之一國家今則何如今之所謂俄國者僅合數未開化而各無自治力之種族於一地且互相爭　而日趨於危亡之一種名義集合體也 
諾愛爾福達愛斯旣投其公文於英公使即與却而茂斯自由寓一英人家幸舊時俄皇之偵探已廢更無復閑人之拘束遂棄制服而御常服向其目的地而行諾愛爾本欲與其愛犬俱惟一思以遠來之英人而携犬易啓人疑遂未果弗雷脫仍閉艇中受水兵之保護而其中開雪田尤情切無何二人達目的地矣卜平司基大街三十九號爲一三　之石屋街在俄京之一部曰伐西立奥司屈洛夫者屋左鄰爲一較低之房屋右距一氷結之水道僅間一舗舖之百葉窗上有槍彈之孔街中有電車車之兩端均置機關槍守以紅衛兵而街之兩端新築之防禦物猶未去觀此景象知此間　戰未久諾愛爾即謂却而茂斯曰却而茂斯今至矣隨猛擊户上半銹之扣環悍然若常臨之稔客 
[自由談之自由談] [  不冷]  
　　毆打　以前之舊國會嘗有毆打之事以故人有非議之者不意今之新國會毆打之事更多於昔且其故昔則　　爲公而今則專爲一派一人之私矣人乃聽之熟視若無睹耶 
 
 
 

Page 15

 
 
   
 
 

Page 16

 
 
   
 
