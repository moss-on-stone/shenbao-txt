# 1913 - 207 - 4914525

 

Page 1

 
 
通信 
[調查歐美議員薪俸表（游歐客）]  
　　歐美各國議員待遇各有不同有無薪俸者有無薪俸而給與來往火車票價者其有薪俸之國則又分兩大類其一以年計算其一以開會期中每日計算兹調查所得分列於下 
　　英國議員向無薪俸亦不給與來往火車票價 
義大利葡萄牙西班牙三國議員均無薪俸惟於來往火車票價則由政府代給 
　　其薪俸以年計者第一法國每員歲俸一萬五千佛郎第二美國每員歲俸三萬七千五百佛郎外加書記費七千五百佛郎外省來者復另有客寓津貼第三俄國每員歲俸一萬一千零十五佛郎遇有缺席則每次照扣六十五佛郎其上院之議員爲民間選舉者則以日計每日六十五佛郎爲俄皇簡派者則以年計因人而異每員歲俸自二萬六千三百佛郎乃至六萬八千佛郎第四匈牙利每員歲俸五千佛郎另有客寓津貼一千六百五十八佛郎第五和蘭每員歲俸四千一百七十五佛郎第六比利時每員歲俸四千佛郎第七巴維（德國聯邦）每員歲俸四千五百佛郎惟在特别會期則以日計每日十八佛郎七十五生丁第八土耳其每員歲俸六千八百佛郎遇有特别會期則加增一千一百二十五佛郎第九瑞典每員歲俸一千六百五十佛郎惟在特别會期則以日計每日十三佛郎七十五生丁第十挪威每員歲俸四千一百五十佛郎惟在特别會期則以日計每日十六佛郎七十五生丁第十一希臘每員歲俸居近都者八百佛郎居外省者一千佛郎 
其薪俸以日計者第一普魯士每員在會期中日給十八佛郎七十五生丁另給來往火車票價第二御丹補（德國聯邦）每員在會期中日給十八佛郎七十五生丁惟在外省各員每日另加客寓費六佛郎二十五生丁並給來往火車票價第三奥大利每員在會期中日給二十佛郎八十生丁第五丹麥每員在會期中日給十三佛郎二十五生丁若會期延長則當核減其數至每日八佛郎七十五生丁爲限第六瑞士每員在會期中日給二十佛郎另加客寓津貼第七盧克森布每員在會期中日給五佛郎二十五生丁另加客寓津貼第八哀司（德國聯邦）每員在會期中日給十佛郎七十五生丁另加客寓津貼每日三佛郎七十五生丁第九塞爾維亞每員在會期中日給十五佛郎第十布爾加利每員在會期中日給二十佛郎另加客寓津貼第十一胡馬尼每員在會期中日給二十佛郎八十生丁另給來往火車票價按右舉二十六國無薪俸者凡四英義葡西是也其薪俸以歲計者十一美爲最優約合吾國二萬六千元而希臘最菲約合吾國四百元其薪俸以日計者十一瑞士胡馬尼最優約合吾國八元而盧克森布最菲約合吾國二元德奥皆强大之國薪俸亦以日計德則每日約合吾國七元奥則每日約合吾國八元其視吾國臨時參議院月支二百元者尚不逮焉至於和蘭比利時其歲俸總計皆不滿吾國之三千元也若必比諸美法即在歐美兩洲亦所罕見况經濟窘迫勢將破産之中國乎 
要件 
[義國都朗會塲審查中日絲綢爭奬獲勝記（續）]  
　　雅領遂操英法義三國語言以不公之處布告各國審查員力爲辨護然某國某君竟有反對狀法人又指其中數家牌號謂爲未之前聞賽主出示里昻絲巿報告以證其誣彼等始允略示通融謂上海絲廠如信昌勤昌綸華等凡爲法義二國人督理者可各給一奬此外則以公共奬憑給之絲樣旣少彼無廠華人難保不購他廠之絲朦混請奬賽主曰若然何以各絲樣皆繫商標且有歷屆奬憑某國某君忽又謂華絲欠純賽主再示里昻報告謂其價何以反貴與貴國比每基羅竟有十佛郎之殊耶某君窮於對答乃曰毋庸强辯絲樣數目固盡在於斯耳法義等人益形得勢謂旣有某國某君作證不表同情卽可定議遂囑書記照錄備案一面請閱綢疋適蘇州十二家每種綢樣祗有尺半法義審查員因之亦擬給一公共奬憑雅領及賽主又再四面爭而散翌日審查日本生絲中國領事雅納戚爲正長而法義等人吹毛求疵與昨日同且謂廠數雖多絲樣益少當議亦給一公共奬憑迨閱綢樣内有一種或謂不堅蓋本稀薄之襯綢也用手略　卽見裂痕與昨見之盛澤綢大異雖當局者多方緣飾法義等人卒未另眼相看然日本審查員及賽主於每家一奬問題仍復爭之甚力數 
 
 
 

Page 2

 
 
日後初級審查揭曉除煙台通州成都武昌各廠及上海信昌勤昌綸華三廠外其餘生絲曁蘇州十二家綢莊僅得最優等及優等公共奬憑各一至日本一百四家之絲奬其辦法亦大致相同中日兩國監督皆大震動照例初級審查正副長應至中級作審查員以備覆驗賽品時可備顧同至是中國審查副長雅領辭職由中國監督吳匡時向義國審查總長函報謂因初級審查中國絲綢未能每家一奬副長無顔故巳辭職現擬以戴儒珍接充中級審查員云旋由日本會場正監督前駐巴西公使内田定槌特請中國監督面商對付之法當經約定休戚與共互相維持設絲業中不獲每家一奬兩國當一槪辭奬先使人傳入審查總長之耳然而中級審查雖經中日兩國力爭於各員覆騐之時仍未逹到目的（未完） 
時評 
[江西戰事之杞憂（無名）]  
　　江西戰事現已發端論者多謂不甚要重中央亦謂是意中事不久即了者余獨以爲非也江西此次必有一番血戰血戰之後而後始能定其可了不可了者 
　　何則前次之革命雖告成功却無一次之血戰者非眞中國兵之不能戰也蓋因當時所謂清軍者無一爲清廷而戰之人也今則兩方均爲自己而戰故其戰决不可以前次革命時之戰相較此其一革命之時民軍倉猝起義素無預備即以鄂軍論一减於起義時之互鬥再减於與張彪兵之交綏其後與北軍戰者大抵新募之兵耳故不經北軍之一戰今則江西之蓄意反抗巳非一日李烈鈞之刻意經營已近一年其力亦非若鄂軍之薄有决不可以前次革命時相較者此其二北來之軍可勝不可敗苟或不勝國中從此多事江西之軍亦可勝不可敗苟或一敗則黨人永無立足以兩不可敗之軍一旦相見則唯有迫之血戰以一决最後之勝負而已故曰江西此次之戰事必有一場革命時未有之大血戰也 
　　嗚呼血戰歟血戰歟皆我中華民國之大同胞也我爲是言我深望我言之不中也 
命令 
　　七月十二日臨時大總統命令據熱河都統熊希齡電稱統領米振標所部在浩落圖廟地方與悍匪四五千人接仗自卯至未奮勇力戰連奪山險一餘處斃匪首七名匪衆二百餘名尾追擒　甚　　語該軍匝月以來迭次獲勝大振軍威奏此　　　　奬米振標授爲勲五位該軍兵士賞　　萬元田力員弁由該都統查明分别核奬並查明傷亡　　給　用資鼓勵此令歐陽武加陸軍上將銜此令 
劉世均授爲陸軍中將此令 
任命李純署九江鎭守使劉世均署九江鎭守副使此令 
　　司法總長許世英呈請任命徐麟祥瞿鴻疇署江蘇高等審判廳推事楊愼賢署江蘇吳縣地方審判廳長杜濬川章圭瑑署江蘇吳縣地方審判廳推事張清樾署江蘇上海地方審判廳長端木棻楊樹猷惲福鈞董永昌署江蘇上海地方審判廳推事汪駟孫署江蘇上海地方檢察廳檢察長應照准此令 
司法總長許世英呈請任命郭汝楫黄周王汝森熊贊虞張廷甲署廣西高等審判廳推事廖鶴齡署廣西高等檢察廳檢察官張培光黎拱宸梁鴻舉署廣西南甯地方審刦廳推事莫芳春署廣西南甯地方檢察廳檢察長陳寳書署廣西南寗地方檢察廳檢察官蒙兆柳署廣西南寗初級審判廳推事陳賡彬署廣西南寗初級檢察廳檢察官黄樹標署廣西桂林地方審判廳長陳葆先梁鈞署廣西桂林地方檢察廳檢察官蔡敷猷署廣西梧州地方審判廳長曹立鑑劉枝華署廣西梧州地方檢察廳檢察官李光署廣西龍州地方檢察廳檢察長龔鼎署廣西龍州地方審判廳推事黄貞署廣西龍州地方檢察廳檢察官覃時宜署廣西龍州初級檢察廳檢察官應照准此令 
　　代理國務總理叚祺瑞呈稱據山東都督兼署民政長周自齊呈請任命劉福洪爲膠濟路礦警察局長應照准此令 
專電 
　　南昌電省議會十三日開特别大會公推李烈鈞爲討袁總司令歐陽武爲都督賀國昌爲省長俞應麓爲兵站總監進行軍事　　南昌電近日南潯電報不通輪船裝兵郵件停滯省城尚安 
　　九江電　北軍十二日午後四時在十里浦（廬山附近）與贛軍德安支隊衝突廬山避暑地交通全斷北軍負重傷者二十二名入夜運租界天主堂病院醫治北軍並在鐵道方面設有野戰病院贛軍勝負未明 
　　九江電李烈鈞現在湖口組織討袁軍十二日以布告文傳檄各地 
　　北京電　九江事果如豫報李烈鈞到滬後曾偕蔡某赴甯某師運動不成嗣後即有日人代運槍五千赴潯之說現傳李已在潯此亂實與李有關巳無疑義此間報竟稱李烈鈞佔據湖口陳廷訓事前請兵故李純兵先數日往歐陽武似不知風聲者故力阻現中央以此變在豫料之中故確信不日可平聞黄巳赴鄂但未得確報 
　　北京電　招商局正會長楊士琦前日由京來滬至天津折回 
　　南京電　陸軍部來電共和國民有當兵服役義務所有各省徴兵制度己由本部草定辦法五條希即分别辦理 
　　南京電　蘇省各知事昨在寗開聯合會商議裁减經費辦法呈請省長核辦 
　　南京電　江淮檢察使蔣雁行聞將不日來甯與程督會商要政 
　　南京電　敎育司昨邀集各學校校長會議敎育進行方法 
　　南京電　造幣廠昨又失生銀四百餘兩 
更正前日本報專電葉景葵係恭綽之誤特約路透電 
　　九江電　北軍與贛軍仍在接仗距九江七英里之廟石浦（譯音）聞炮聲頗毒運來之傷兵多係北兵贛軍所佔地勢頗優李烈鈞己回贛省聞黄興與李現駐湖口該處亦在開戰此間人士之意此爲二次革命之發軔 
　　北京電　張家口之軍隊現漸南下聞江西戰事如不卽止則尚有大軍續下 
　　北京電　參議院今日開秘密會討論中俄蒙約預料南省之戰事或將使該約早日簽定　　北京電　何雯提出之彈劾財政總長違背憲法訂借奥欵議案李國珍提出彈劾國務總理財政總長訂借奥欵議案鄒魯提出彈劾國務院全體違法溺職議案黄懋鑫提出彈劾國務總理及財政總長違法自負責任訂借奥欵議案易議員提出彈劾國務院全體違背憲法議案均一讀通過以上五案均付審查繼乃更改議事日程討論馬小進提出彈劾海軍總長議案後乃指定議員二十五人爲審查此案之股員於是議長報告叚代總理已抵院擬討論外交事務故即開秘密會議此項種種彈劾案同時提出而適於南省亂事發生之際說者皆謂頗有關係據消息可靠各界聲稱反對黨冀借此悉示贊成南方舉動之意 
　　成都電　聞藏人現向察木多進發按該處爲華軍西方最遠之駐紥地有兵一小隊可通巴塘胡督回任後並未發生騷亂城中目下極形安靜　　北京電　日後西姆拉開藏務大會時聞印度政府之外交長官曼郝君將代表英國參與會議 
　　北京電　聞孫逸仙已訂定築造川粤鐵路合同此路之目的乃欲使四川之商業貫注廣東　　東京電　桂太郎公爵現患腫症勢殊危篤孫寳琦因有棲川親王於七月十七日安葬故已展期七月二十五日回華聞孫君與日人磋商創辦華日事業極有進步新簡駐華公使山座君定期本月十八日赴華履任 
譯電 
　　牯嶺電　星期六星期日北軍與南軍在距九江十英里江西鐵路路線中大戰登山瞭望戰場情形歷歷在目南軍漸退牯嶺無礙 
　　北京電　中政府巳踐行關於北滿官員歧遇俄民之俄國新要求巳允撤換齊齊哈爾之長官令付賠欵洋五千元並令向受損各方面道歉中國因俄國連次恫嚇將派兵至齊齊哈爾故不得不承認各項要求 
　　北京電　日本各報所載德國現向中國要求在山東讓與如俄國在蒙古所得之同等權利一節實屬虚構之說 
　　北京電　漢口德國租界拘獲與近今亂事有關之華人兩名當卽引渡法租界拘獲者迄今尚未引渡 
　　北京電　袁總統巳從黎副總統之請出令嚴禁軍人加入政黨或秘密黨並命各軍隊統領遵行此令 
　　北京電　袁總統巳命農林部工商部草擬振興農工商業章程交國務院核議 
　　北京電　日本經濟界允以洋二百萬元借與湘督惟索該省各礦爲抵押品該借欵大約難以訂成 
　　柏林電　青島德華高等學校管理事宜現委樞密院議員羅森培其主持該校將注重工醫兩科 
　　北京電　俄國已開始築造由韋慶烏定斯克至恰克圖之鐵路 
　　倫敦電　克洛末至倫敦之快車在考爾乞斯特脫軌司機人及火夫並守車者均遭非命第一坐位巳成雜木乘客受傷者多人 
　　倫敦電　愛爾蘭培爾法斯特舉行七月十二日祝典時各街道行人充塞統一黨及國民黨互相衝突拾石摶鬥約半小時之久並互開手鎗後由警察冒險以警棒驅散羣人受傷者若干名培爾法斯特有哇蘭巨會員五萬名示威於克萊格君宅前克萊格君在倫敦特里宣讀勞君來書内謂統一黨無論被逼行何舉動無論此項舉動是否合於憲法决定贊助哇蘭巨會員復由卡生君宣述自行治理曷爾斯特政府及不付稅與自治政府之辦法 
　　土京電　布國全權大臣賴乞維區君抵此與土政府討論布國所佔自愛洛斯至米堤亞界線内各地撤兵問題毫無效果該員謁見斯丹白爾軍督時曾言原期此行獲效因而結成土布聯盟今竟失敗無任抱憾云據土耳其自稱土國將按與塞國訂定之條約恢復塞拉斯土地之一大部分 
　　希京電　據半官消息希政府答覆列强之公文内有和平須定於戰塲之言 
　　倫敦電　據政界聲稱羅馬尼亞議併吞西里斯特里亞與納斯乞斯及歇姆拉合成四方形之地 
　　布京電　布國首相逹萊夫博士在國會演說謂政府常主和平巳承認俄皇公斷之議又謂布國豫謀進攻塞軍一節實無此事彼意諸邦向布宣戰實絕對無理今布國擬從服歐洲良知之裁判云 
　　倫敦電戰塲全無舉動俄國與列强之表白各邦大軍顯巳知之希臘各報倡議直搗布京以報慘殺傷兵老人婦孺之讎惟羅馬尼亞巳聲明兩方面各有一淪於危境則彼將出而保護故恐各邦難以攻抵布京今日聞希塞兩國巳承認俄國之調和惟俄京大會開議以前必有種種之手續稽延時日則可决然無疑布國將以彼所滿心欲得之地偃然聽令各邦佔據現恐希臘要求過奢欲得至愛恪斯海濱全境惟將士疲於戰鬭加以兵餉支絀各邦情形如出一轍故態度不致十分强硬希王宣布命令内謂布軍撤退台米爾希薩時希臘之敎長牧師貴族均遭慘殺希人聞之怒不可遏西萊斯亦有此項慘殺消息 
　　柏林電　外間所傳巴爾幹交戰團巳以全權予俄調停戰事之說殊屬過早因塞希兩國尚將提出相同之休戰條件故也布政府派員與土耳其商妥擬退讓洛杜斯托及瑪摩拉沿海之地塞希兩國須俟與布國决一大戰始允休戰目下僅直接與布談判布京人民現多怨恨首相逹萊夫博士之悮國 
要聞一 
[中俄協約通過後之餘響]  
　　中俄交涉事件巳經衆議院表决通過於前日由衆議院備文咨送政府惟此案自經衆議院同意之後外人一方面對於此事倍極注意政府現亦預備提交參議院核議兹將關於此事之消息詳紀於後 
（一）俄公使之態度據外交團傳出消息謂中俄交涉自俄國提出條件之後滿擬中國可以卽時承認以了此懸案乃政府將此事提到衆議院因意見不能一致故屢次開會討論迄無結果直至日前開會始得最後之表决中間延擱月餘俄政府之政策已有中變之勢近來俄國對於遠東方面亟亟爲軍事上之計畫是卽爲交涉破裂之準備現在此案雖經衆議院通過參議院能否一致主張尚不可知日昨由外交界探得俄使館消息謂俄公使自聞條約通過後卽電告該國政府請示訓令尚不知俄政府覆電何如惟俄公使對於此事頗表示滿意態度據此以觀則中俄交涉問題如得參議院一致同意必能從此完全解决並聞我政府巳將衆議院通過之情形先行函知俄公使請其轉逹該國政府俟經參議院同意後卽行簽字云云 
（一）國民黨之運動國民黨因中俄協約經衆議院通過其反對政府之主張歸於失敗乃决擬出其全力運動參議院以爲最後之否决觀於 
 
 
 

Page 3

 
 
近兩日國民黨派之報紙巳表示意見且謂參議院决不贊成此案以冀其主張之實行惟國民黨議員之中主張亦殊不一致多有良心上本主張承認惟因礙於黨議而不得自由主張者並有不守黨議而爲良心上之表决者故此案提交參議院後國民黨之主張恐仍歸失敗云 
（一）參議院表决之預卜國民黨議員在參議院者雖比較的占多數然其中含有政友會及他團體之議員向來一併夾雜在内此次中俄問題政友會本居贊成之列衆議院之表决政友會皆投同意之票已與國民黨表示分離之態度參議院之政友會議員比較衆議院人又占多數此次政友會已確定黨議與進步黨爲一致之主張將來參議院表决政友會仍必在同意國民黨之在參議院所謂占比較的多數者乃併政友會一部分而言非單純國民黨之議員卽可以占多數也且共和黨超然社等皆居於同意之列國民黨猶謂參議院可以爲最後之否决此不可知之說也 
（一）俄兵助庫之實據庫倫蒙兵侵犯内蒙並與我軍屢次接戰互有勝負其實庫倫兵力本極薄弱其所謂南犯之計畫亦俄人暗中爲之主持耳兹據口外消息謂前次庫倫南犯之兵隊内中實有俄兵其數甚衆卽政府亦屢接此種報告如此約不能早日成立内蒙各處將從此無甯日矣 
（一）俄武官游歷内蒙之被拒俄國政府旣决定軍事計畫勢必須先從調查入手惟内蒙各處因庫兵騷擾宣告戒嚴所有到外交部請領護照遊歷者一律謝絕日前忽有俄使館武官十一人到外交部請領游歷内蒙之護照曾經我政府婉言拒絕並謂内蒙地方現有兵事照例停止遊歷以免釀生意外之交涉等語該武官等堅持前清條約非發給游歷護照不可並各具甘結如在内蒙境内有何等危險皆與中國政府無涉即十一人全數不能生還亦無關中國政府之事云云外交部甚爲其所苦不知巳經發給其護照否惟據最近消息熱河一帶之蒙境現有俄人持照游歷刻正設法與之交涉至俄人所以情願犧牲十一人之性命而必遊歷我内蒙者卽爲實地調查内蒙之形勢以爲進兵入蒙之準備 
云云不知我政府亦有識破俄人之用意否 
[中俄蒙古條約之疑問]  
　　比來中俄蒙古條約惹起各界注目自日前通過於衆議院世人關於木問題益爲注重此亦自然之勢也兹據外交界之評判對於中俄條約文約有二大疑問其言頗能適中竅要足以動吾人之視聽今將其梗槪分别　錄如左 
（一）領土之疑問據中國所提出之中俄條約第一條有俄國承認蒙古爲中國領土完全之一部分等字樣然據實際情形觀之俄國所要求者在於承認蒙古之自主權故中國之於蒙古僅能有宗主權非認爲中國完全之領土也乃中國政府在議院聲明俄國態度巳斷言蒙古爲中國完全領土兹事體大影響匪輕雙方所觀毫釐千里恐不免發生絕大問題也 
（二）官吏之疑問又據該條約第四條有並使該處中央長官自認有中國所屬部内向有之地方官吏性質等字樣準此以談似乎中國明有派官之權然實際上蒙占政府絕對拒絕中國之派官駐兵移民等項故中國政府縱使與俄國協定中俄蒙古條約認爲本國有派官之權而蒙古政府不承認中國持有此權亦斷難預定也今中國政府對於此項亦在議院聲明可得有派遣官吏之權恐亦不免發生紛爭也 
　　要之俄國對於中俄條約不甚重視宗旨巳定態度甚硬對於蒙古之自主坐待中國之俯就毫無遷就之意是則中俄兩方之於蒙古恐仍不免發生意見也云 
[七月十日之參議院會]  
　　七月十日上午八時參議院開會副議長王正廷主席議員出席者寥寥經議長宣告延長時間二次至九點鐘始足法定人數議長宣告開議並介紹新到蒙古議員二人當由秘書簽定八十四號及一百八十號秘書長報告朱念祖提出質問直督馮國璋書一件朱念祖云前次馮國璋來電對於本院竟加横議該督以地方行政官之資格而僭越立法機關之權限實屬弁髦法律藐視國會若不加以處分實屬全院之羞且此事非關個人實關全院之名譽所以本席提出質問要求大家贊同以便用全院名義質問陳銘鑑云本席對於朱君之意甚爲贊成不過似覺小題大作本席之意以爲本院對於此電有則改之無則加勉置之不理可也又何必提出質問朱念祖云本席所以提出質問書之意蓋因以行政機關之人而侵越立法機關之權實屬違背法律若不提出質問書又何足以儆將來也朱兆莘云若各省以後來電有污辱之語者本院可以不必收受再者可由大總統頒布命令以後行政長官均不得與議會來往通電張魯泉云質問書固可以不必大會通過本席以爲卽由朱君個人質問卽可勿須用全院名義議長云現在表决請贊成用全院名義質問者請起立起立者少數議長云現在諮詢大家審查會擬將議事細則名目改爲參議院規則並將選舉議長規則及旁聽規則歸併於内即請楊　說明楊永泰登台說明云本審查會審查此次議事細則甚爲困難蓋議事細則本宜規定關於議事之事而現在議事細則草案中本規定有委員會之組織則議事細則之名稱實屬不能包括所以本會主張將議事細則之名稱改爲參議院規則並將選舉議長規則及旁聽規則皆附屬於内現在即請大家討論是否贊同解樹强云選舉議長規則及旁聽規則皆經大會通過審查會何以又欲審查且現在所審查者乃係議事細則若審查至範圍以外之事本席請問審查會是否可以有起草之權苗雨潤云楊君若有此意可以另行提出一議案韓玉辰云本席反對將議事細則改爲參議院規則蓋院内本有種種之規則如議事細則支給規則等皆是議事細則不過規則之一卽加入選舉議長規則及旁聽規則亦並仍將完全之參議院規則蓋分之爲規則總之卽係院内之規則審查會本應就議事細則範圍以内審查無須變更題目楊永泰云本會之意蓋因議事細則草案中有委員會組織之規定此層本不關於議事範圍所以主張改爲規則以便包括朱兆莘云本席以爲審查會可以就議事細則四字範圍以内審查至不關於議事之事本可以删去苗雨潤云本席提起討論終局議長以討論終局付表决贊成多數遂宣告討論終局並云請贊成審查會將議事細則改爲參議院規則者起立起立者少數王家襄云本席有一動議以爲委員會組織一層院法上本無規定則以法律定之審查會固可以將此數章删去以免困難宋淵源云本席以爲王君固可以無須動議審查會删去範圍以外之條義本有此種權限也本席以爲可以不必討論議長云現在巳至休息時間可以休息十分鐘遂宣告休息至十一點繼續開議馬君武云此條無須討論王家襄云本員動議可以於委員審查會時討論自行取消議長云前日各省來電於省議會第十六條二項各省預算决算各省是否包括地方稅與國家稅而言抑單指地方稅而言來電要求本院解釋本席咨詢大家朱兆莘云本員以爲此項來電不能解釋當由省議會呈遞本省都督都督再電逹政府政府再咨問本院然後有所根據楊永泰云本員以爲當然提出法律案然後有根據現在衆議院巳經提出俟衆議院議决交到本院再行討論吳文瀚云現在各省地方稅國家未能劃分本員以爲簡單解釋不可延宕李國定云此事當迅速解决以免將來國家稅與地方稅之衝突朱兆莘云此電文可以咨送政府由財政部確定標準何者爲國家稅何者爲地方稅方有把握韓玉辰云本席以爲此電不應直逹本院當由政府轉交本席以爲可以另行提出一法律案再來討論林森云省議會對於法律有疑問之處固當然應請國會加以解釋鍾允諧云地方稅與國家稅甚難畫清一時萬不易解决此事當詳加討論王家襄云本席以爲此事可以先爲簡單之解釋以便暫時適用俟將來規定省議會法之時再行詳細討論議長以王家襄之說付表决贊成者多數時十二點鐘遂宣告散會 
雜評一（無名） 
　　彈劾與江西路透電謂今日衆議院提議五彈劾案謂贊成江西之舉我以爲非也江西戰事京中尚以爲無關大局者耳彈劾案發生巳久今日特適逢其會耳兩者决無相關也 
　　江西與蒙事江西與蒙事或有相關者耳中央欲平南方之亂不得不調防蒙之兵此其相關者一欲調防蒙之兵或不得不訂俄約此其相關者二有此二故蒙事或更糜爛耳 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[潯江城下之北軍觀]  
　　北兵之佈置北軍雖奉副總統令調回鄂防然向前　發種種佈置迄未稍懈初十日晨調混成團向十里鋪進發今晨又由小輪運到騎兵百餘在官牌閘登岸並由官牌閘用洋駁運送子彈多箱馬匹多口前至賽湖至駐紥瓜子嶺之軍隊刻巳開駐毛家山離沙河約八里許今晚擬將毛家山兩營開赴沙河一帶　　電話之安設　北軍自到十里鋪後因恐聲氣不通特於昨晚自官牌閘裝設軍用電話直逹十里鋪以通消息今日有工程隊沿途試驗　　大砲之安放　此次北兵來潯係陳司令之電請今晨要塞司令部拖出大砲六具有四具安放岳師門二具安放龍開河 
[討賊團之餘孽種種]  
　　陳舜英授首武昌　討賊團總機關部聯絡員鍾仲衡因於上月二十六日帶同暗殺黨數人越牆入甯軍第一師司令部圖剌殺黎師長天才以率其衆倡亂當被拿獲正法詎其妻陳舜英亦係暗殺團女黨員兹痛其夫慘死誓殺當道以資報復每日奔走於武漢極爲偵探所注意初八日傍晚陳又申漢口英租界乘小輪至省登岸卽座人力車入漢陽門守城兵士因見其携有皮包且着時新裝束叱停車查驗陳不應軍士追之伊卽出包中手鎗射擊連發五六出傷挑水夫與貧婦二人皆係由城洞下經過者當經獲解至都督府訊同供係鍾仲衡之妻不諱且於身畔搜得炸彈兩枚故立將正法於照牆外以桐棺裝殮掩埋 
　夏張煽亂鄖襄　此次亂黨於各處駐紥軍隊之地均派人前往聯絡其赴鄖襄等地者係夏述堂張南星皆總機關部所派出武漢失敗夏張猶力爲煽惑幸駐鄖襄之防軍三師第十二團不爲所動百般誘煽槪不之理嗣聞省城亂耗知爲亂匪黨羽卽由第三營正目楊得斌報告營長吕占奎轉請團長沈權君派隊將夏張二匪首及附從同黨王順等五人於福神祠内拿獲搜出票布三百餘紙手鎗十支子彈一盒及佈告多件研訊供認不諱除將從匪王順等就地正法外特將夏張二匪押解來省法辦聞黎公巳賞洋三千元以示鼓勵 
　　德安破獲匪黨　駐紥德安府城第十團團長謝超昨電禀黎公及第三師長王安瀾以該團現巳拿獲亂匪黨羽陳小甫張和高洪陞三名江夏人宼永春敖楚英二名安陸人或確係知情或確受運動研訊巳有把握宼敖家中搜得佈告傳單布置各底簿並牽及他軍官長又十一團新兵金華雅改名張華堂業受運動担任營代表証據確實案無遁飾謹將逮捕各犯情形電呈其餘詳情及供詞另文呈報 
　　周敬堯難逃法網　周敬堯係前改進團之首要破案後逍遥法外經軍政府飭緝未獲此次公民討賊團發生該匪又在華景街新慶安里内密設機關　丸號被稽查劉有才偵黍率同探夥前往拿獲抄出僞証一紙係第一軍游擊隊團長以及手鎗三枝子彈多排當被解省送都督府訊究 
[宗社黨之心勞日拙]  
　　執法處槍斃毓廉　宗社黨毓廉善豫德麟等煽惑奉天及山東軍隊屢經政府密令查拿在案毓廉曾於去年來京一次寓義順店旋卽潛逃遣有衣物日前該逆由營口來京被奉天密探探知報告到京前日由順天府督捕巡警局夏得卿會同巡警廳偵緝隊侯德山在朝陽門外神路街拿獲搜有謀叛函件並有光復大清保全君主印信一顆一併解交順天府嚴訊供出頭目爲溥同日昨巳由該府押解執法處槍斃矣 
　　清内府辯白僞諭　國務院前接偵探報告升允在哈爾濱一帶張貼布告造意煽惑以民國未續修崇陵工程及未付優待經費并逼遷清帝於頣和園爲亂且云奉有清孝定后恢復帝制之遺詔等語當由該院將僞詔及僞詔及僞布告轉送清内務府查覆據覆稱略云僞布告以民國未付優待皇室經費爲詞皇室經費民國元年三百五十萬久巳付清崇陵工程尚在接修此皆有目共睹者也至於逼遷頤和園尤屬毫無其事清帝今尚在宫中卽使將來遷園之後民國曾聲明乾清門以内仍歸清室管理自無逼遷事實且孝定景皇后仙馭升遐並未留有恢復帝制之遺詔蓋旣宣布共和於前必不能復詔恢復帝制於後其爲亂黨造謡不辯自明合行函復云 
[衆議員關心鹽政之一斑]  
　　三大質問七不贊同　　改良鹽務問題　此次善後借欵以鹽稅爲抵押品而合同復載明改良鹽務聘用外人贊助是政府對於鹽務之改良當異常注意然按照合同所載種種關於改良鹽務之計畫究竟若何規定政府毫未提及日前衆議員黄錫銓等提出質問書云查善後借欵成立以鹽稅爲唯一抵押合同内載明改良鹽務聘用外人贊助是政府對於改良鹽務巳有决心合同又載明鹽務正在整頓之際從本債票發售後之第一個月起直魯豫蘇四省須按月提出欵項担保本借欵應還之數目俟一週年鹽務之收入足敷担保之欵並足供次年上半年息欵直豫蘇魯四省應提交之欵始行暫停是整頓鹽務加增稅入皆有至迫之期限如果遲延不整頓或整頓無法收入無增不獨直魯四省永難釋其擔負且鹽務必入海關辦理關係至爲重大今發售債票已閱第二月矣政府對於鹽務之整頓究竟採何種制度用何種方法應請政府速行提出改良鹽法案交國會議決以保存鹽政主權而免債權干涉究竟此項重要法案何時可以提交院議何月何日爲開始整頓改良之期此應質問者 
一合同附件第六欵爲整頓鹽務經費計有四目共二千萬元此欵專供改良鹽務之用此次負債至二千五百萬磅將來所取償者惟此整頓鹽務之一法則此項經費實可謂爲改良鹽務償還外債之基本金無論政費如何支絀不得挪用分文近聞各省運使紛紛向財政部索欵或以開辦官收官運爲辭或以整理場産爲名試問根本計畫尚未决定所謂官收官運整理塲産諸政策政府尚無具體之計畫其用途支配及詳細豫算表亦未明白宣示各省鹽政機關何能挪用此欵不過巧立名目供其浪費耳此宜責成財政總長負保存之責任要知全國鹽務之改良斷非枝枝節節之計畫亦非零碎之經費所能奏效現在二千萬元之欵本非充裕倘使虚擲後難再得鹽務改良勢將絕望他日還欵届期信用一失除將全國鹽權送與外人别無他法故此二千萬之數雖小實關係全國鹽權之存亡全國計畫一日未定無論中央地方均不能挪撥分文應請政府將銀行團交欵日期開單送國會查核並將此二千萬元之欵全數提交中國銀行專欵存儲以免中央之挪用各省之瓜分究竟此欵現在曾否動用如何保存此應質問者二鹽政爲國家重要行政機關今加負擔債債之責比從前尤爲重要借欵合同載明鹽稅整頓改良如何辦法由財政部定奪又云在北京設立鹽務署由財政總長管轄是整頓改良之權全操於財政總長彼洋員不過立於襄助地位耳借欵成立旣逾兩月尚未聞有特設之機關專管之總辦但聞會辦協理紛紛到京究竟安插何地責辦何事豈稽核現在之情形編造收入之表册遂足認爲整頓耶豈此省加價八文彼省加價十文遂足認爲改良耶果認此爲整頓則無資於洋員果認此爲認改良則加價之增入祗足供洋員俸薪之增出非從根本上改革隳誤大計莫此爲甚應請政府查照合同辦法速行設立鹽務署遴選人員會商切實整頓改良之鹽法案機關旣立行政始可謀統一不獨前清留存之鹽官須槪裁革即民國成立後京外所添設之鹽官局棧等多不適用徒增糜費亦須改革此後官制務求有統系有限制逹到認眞改良之目的究竟此項鹽務行政機關何時始能設立此應質問者三 
　　鹽斤加價問題　自政府交到鹽斤加價案後衆議員羅永紹提出意見書略謂鹽斤加價一案其不可贊同之理由甚多條具於左請交審查會研究並候公决鹽斤加價案上年經周學熙在參議院提出比時大借欵决裂情勢頗急卒經前院否決今大借欵巳多數耗費而日前經本院退還之六月以前預算案虧空至一萬三千七百七十五萬餘元之多並無何種塡補之計畫七月以後之預算案延擱至今茫無頭緒惟亟亟於加稅案之重提是何理由此不可贊同者一鹽政改良全國焦呼幾於嘶竭自抵押大借欵之約成太阿倒持令人切齒乃根本上之計畫毫未籌及貿然以加重稅率爲剜肉醫瘡之計改革前途更絕希望此不可贊同者二交案說明書有云鹽斤加價屬間接稅人民不甚覺其痛苦云云不知我國稅法多弊轉嫁間接痛苦益甚本員湘人也湘中省會每斤價一百二十文鄕僻增至一百六十一百八十文不等至有農民以米四升不能易鹽一斤者長此累加不至於淡死不止政府不卹民瘼還言不覺痛苦此不可贊同者三說明書又云各國稅則以公平普及爲原則天下無不食鹽之人卽無不負義務云云不知食鹽一項富民不加多貧民不可少富民食魚肉可用少許之鹽貧民食菜蔬缺鹽如缺米今貧富擔一律之稅務普及誠普及矣所謂公平者安在此不可贊同者四說明書又云於加價之中隠寓平價之計不知我國鹽價之不平緣於生産地與非生産地者半緣於引界者半緣於務率者半兩淮也於湘鄂每斤征銀三分有奇東三省與福建不及一分輕重巳殊不謀根本補救而謂十二文與六文四文之加價卽可以平不平之價格是將誰欺此不可贊同者五本員前在奉天親見日人由南滿安奉鐵道裝鹽私售每次數百包或數千包不等趙爾巽徐世昌兩督歷次交涉無法禁止近接湘函省中鹽少價高日人乘機用玻璃瓶裝鹽數萬瓶託詞化學藥料運湘私售頃刻立盡政府對於各省鹽荒漠無聞見更欲增加稅課以助外鹽之滲入是無異驅魚之獺爲虎之倀也此不可贊同者六光復以後各省鹽稅截留未解者甚多欲謀財政統一非設法彌補各省政費使鹽課盡解中央不可乃不於整頓鹽務劃一財政等策圖謀實行甚至中央地方兩種稅則尚未劃分確定遽以此種惡政惹人民之痛感於鹽財統一之政策産無窮之障碍此不可贊同者七 
[湘省磺礦紛爭之質問書]  
　　慈利磺礦雄厚大同兩公司爭端巳逾半年雄厚開辦在先大同藉偉人勢力肆行攘奪本年二月大同職員黄俊陳顯璜等嗾率駐慈司令王正雅部兵覇占雄厚所開礦洞搗毁水車捉綁山主吳守延吳美栽殺斃水工吕簡卿經雄厚主辦王與楫迭控各司法署旋因寃抑未伸復將一切情形請願省會業由該會根據省議會暫行法第十八條咨請都督嚴行查辦兹該會西南兩路議員以大同公司無理取閙大抱不平特提出質問書略謂查慈利磺礦爲吾國特産由地方人民自行開採巳二三百年徒以資本未充不能發展大府從雄厚公司王與楫之請給以官欵三萬兩令組織公司厚其財力大事開採挽回利權通令煌煌人民共曉乃旣許雄厚公司以立案開採之權復給大同公司以要挾攘奪之欵以致釀成巨禍棄利於地名爲提倡實則摧殘此應質問者一也公家給欵設立礦務公司五六起林立省城不辦一事離奇怪誕實爲中外所未聞大同領官欵十萬兩不能自辦一礦惟憑藉官勢攘奪他人已開之礦而踞之此豈省政府給款辦礦之本意乎迨禍變旣起猶不嚴加取締追回官欵黄金擲於虚牝民命視同草芥所以保障人民之生命財産者其謂之何此應質問者二也雄厚公司與山主方控大同公司違法兵隊殘暴又奉大府支電令大同雄厚兩公司均不得進行先委杜金林調處嗣委龍璋唐啓虞查勘情形和平解决乃杜金林並不諮取兩方同意陰爲大同公司奔走專以排斥雄厚公司爲事而黄俊陳顯璜等復依仗威勢釀成凶殺大案竟不靜候查辦解决一味　頇儼有不受約束之意豈大府電令但行於雄厚公司而不行於大同公司乎此應質問者三也且大同雄厚兩公司均領官欵開辦大府旣令查辦雄厚公司官欵而於大同公司官欵何以置之不問畸輕畸重何以服人此應質問者四也總之民國首重平等大同雄厚兩公司相爭巳歷數月查辦徒託空言解决亦無辦法而一般依草附木之徒仍復一味囂張横行無忌者再激成他變責將誰歸羣情疑慮不敢不言爰依省議會暫行法第十九條具書質問務乞大府於三日内迅賜答覆以釋羣疑而維法紀特此質問署名者三十九人詎至今巳有十日尚未見答覆聞議員瞿崇文等己擬電禀中央矣 
[湖南公欵濫用之調查（二續）]  
名目巳准巳發未發說明 
前清湖廣總督湖南巡撫擬籌撥官欵股二萬五千華昌煉二萬五二萬五兩宣統三年經工商部奏礦公司千兩千萬准改作永遠補助費不服息銀不給股票呈請陸續有效巳奉都督批准建築並該祠建牆園修理損壞烈士祠修　費五萬兩各處呈奉都督批准飭司五萬兩陸續撥付 
開辦銀二千元 
二千元 
同志會每月額月支一都督批准數一千千元 
元 
蒙古實津貼二二千元都督批准 
業商團千元 
社團改原請二二千兩該會原請二萬兩都督批進會萬兩二千兩准先發二千新劇團開辦費一千元一千元都督批准 
開辦銀 
基督敎會開辦銀一千兩一千兩補助常年費五百兩九百兩都督批准商業傳習所開辦銀四百兩四百兩常年費二千六百兩百兩實業司呈奉都督批准女子慈善會津貼三千元三千元財政司核議奉都督批准華興編譯社津貼一千元一千元財政司核議奉都督批准仁美會補助費五千元五千元財政司核議奉都督批准女國民會實業工場開辦費六千兩六千兩財政司核議奉都督批准紅十字會津貼每月二百兩每月二百兩都督批准慈善救濟會每季二百兩巳提發二千兩都督批准按右所列同志會仁美會不知係何機關其爲假借名義以吞公欵不問可知華興編譯社亦僅有其名卽招牌未見一塊竟騙得公欵一千元可謂糊塗巳極矣其餘無案可稽無帳無攷者爲數甚鉅無從調查（未完） 
[陳炯明誥誡縣知事之大文章]  
　　廣東陳都督訓令各縣知事查爲政首在安民而安民尤先察吏前清末年吏治之壞逹於極點萑苻不靖苞苴盛行此吾人所深痛而惡絕者也乃光復以來瞬將兩載民生凋弊商業凋零閭閻之疾苦依然風俗之不良如舊言念及此能不疚心揆厥原因雖由地方之日益多故亦由縣令之未盡得人有以致之也今欲安奠民生自非從整頓吏治着手不可查粤省九十餘縣各知事其中廉於勤愼者未嘗無人而卑下庸懦者亦復恒有此外尸位素餐不圖振奮者尤居多數本民政長平日調查采訪巳頗有所知惟念各知事或來自田間未諳治法或用人不當致啓輿評若遽予以嚴懲實無以昭折服而示區别合先坦誠相告以期逐漸進行凡我同人理宜共勉略舉其要約有三端一曰立身宜廉正也在昔員役俸薄祿微無以養廉自難深責今則俸供公費一槪從優若復貪婪罔知自愛試問上何以對政府下何以對人民耶稍有天良應知自擇至若偏私之弊害與貪同苟有所私必有所蔽執抝性成飾非自是其敗事有較不廉爲尤甚者凡此二事所望於各知事有則改之無則加勉者也二曰民事宜講求也方今任事欵絀才難艱鉅之投原非易易然錯節盤根始别利器日計不足歲計有餘卽如警察自治敎育實業諸端實爲今日要政權衡緩急因地因時斷非無事可辦無欵可籌是在能否盡心及力行何如耳至知事爲親民之官固當巡行鄕邑博訪周諮延見士紳集思廣益此又深望於各知事之勤求民德相與有成者也三曰用人宜審愼也近日各縣政務助理非人作奸犯科恒被告發爲長官者果能認眞遴選遇事考查耳目切近何至茫然無知嗣後務宜善爲甄擇毋任濫竽嚴防弊端以資整飭若夫親戚故舊梓里同鄕非知之有素確見其眞尤宜破除情面使之避嫌苟有不愼假之事權徒使怨叢己身而利歸若輩他日噬臍雖悔曷及此又深望於各知事之知人善任愼之於始者也總之一行作吏果事事以整躬率屬爲前提念念以除暴安良爲己任雖不能遽臻上理績著循良然有司盡一分之心斯民必受一分之賜上行下效捷於影響可斷然也本民政長治事日久亦深知各知事辦事之難第正惟其難愈不可不整再將辦警治盜諸節妥定計畫並現行縣制酌爲更定另交通告及隨時密派妥人前往各屬調查外兹當蒞任之始理合先行誥誡繼自今各知事務宜激發天良勵精圖治如果確有政績可稱者定必優予奬勵其庸碌無能者亦必嚴予懲處倘查有殘酷贓私實據者定卽提省訊辦嚴懲一二以儆將來此爲澄叙官方共圖治理起見言出法隨决不寛縱各宜自勉毋貽伊戚是所切望此令陳炯明地方通信 
[松江]  
　　資遣新招警生青浦警察向祗三四十名自奉省長量予擴充命令後遂由廳長沈幼栽君招生五十餘名特設校舍授以警章俟兩月修業期滿卽行遴派職務嗣因省會規定地方經費原有巡士尚需酌裁新招警生更難位置故該各生以希望旣絕卽擁入縣署要求聲勢汹汹當經强知事立請葆安二營水師馳往彈壓後經沈廳長竭力開導允給川資人各六元若輩始各悻悻而散 
　　賭徒别營巢窟　華亭謝知事前聞西鄕賭風熾盛飭役驅捕若輩始稍歛跡現聞巳遷往北鄕廣富林鎭由地保爲之護符故一般有劉盤龍癖者無不趨之若騖也 
　　查獲私土　松城烟禁近雖日嚴一日而東西兩車站仍屢有私土抄獲昨夜浦南鄕人泊舟司牆角碼頭由舟子在船私吸亦被警察查獲執送總局訊罰 
[鎭江]  
　　預防匪亂之通告　駐鎭陸軍三十一旅張偉齋旅長近因各處謡言蠭起人心浮動鎭郡係通商大埠輪軌交通難保無匪徒來鎭匿跡希圖擾害治安故於日昨札飭憲兵營長嚴加偵緝如有開堂放票以及家藏危險物者務須實力取締勿使滋蔓該營長奉文後除密飭得力偵探隨時留心偵緝務絕根株外又通告各人民等一體知悉俾知趨避云 
　　巿議會選定巿總董交涉　日前鎭城巿議會選定巿總董柳君肇慶當由巿議會呈請縣知事于定一君照巿鄕制六十三條先行發給執照後呈請省長委任辦法十號奉知事公函略謂先呈請省長候發給委任後再行發給執照等因當經議長在場　 
 
 
 

Page 7

 
 
布各議員成謂無此辦法務請正副議長公同往署交涉於十二　　開議會時奉有知事回函詞旨頗極純正略謂鄙人對於地方事件毫無成見本署呈請之文業發三日約在一星期内卽可奉指令並委狀矣　經議長宣布於是各無異言 
　　提回縣敎育費之請願　鎭江中學現歸省立所有經費均當由省支配則原有財産凡屬縣有性質者理宜提回以作縣敎育之費現聞有學界王君等請願於敎育會將開會公舉妥員向之交涉云 
　　五族共和會將改平民會　五族共和會於十二號在萬壽宫開會討論事件並奉北京總會來電云現今改爲平民會俟一切章程議妥後再爲實行云 
[湖北]  
　　白狼肆擾鄂邊　房縣保康縣土匪戴玉衡胡占元徐焜等倡亂逐官據城並勾連汴中著匪白狼接應適白狼在汴爲周符麟擊敗遂率衆親入鄂境巳抵鄖陽荆紫關前部約二千人昨鄖陽防軍十一團團長沈權巳親督隊往勦并電襄陽該管第三師長王安瀾轉禀黎公告急除由王師長派老河口防軍第九團王團長合同勦援外特電禀黎公查照其電文錄下急武昌副總統鈞鑒頃據鄖陽沈團長江電稱據鄖陽南北鎭防隊告警白狼於冬日率大股匪徒竄入荆紫關離該鎭六十里住營朝夕可到求救巳由沈團長親自帶兵防堵並請兵增援等情當由師長電老河口王團長合同勦援勿使竄入鄂境先此電聞王安瀾欹 
[安徽]  
　　柏烈武去後之輿論　皖前督柏君烈武自交缷都督及民政長篆後各界正擬邀柏君停驂數日藉盡歡送之誼詎柏於十號清晨卽乘安豐兵輪離皖各界多有不知者一時議論紛紛咸謂柏在皖虧欠公欵甚鉅惟恐議會扣留清算以故不别而行云 
　　僧徒誓死爭廟産渦陽縣地方廟産前因悉數充公經佛敎分會信徒呈由總會轉呈民政長請予保護曾經令飭該縣知事查明辦理迄未據復現該分會又請總會呈催略云如不能逹到發還目的該僧徒誓以死拚請卽派員查辦以息爭端刻奉批以案縣逾月該知事尚未復到殊屬玩延應候訓令新任知事秉公辦理并着轉知該分會僧徒毋得暴動 
　　另籌團防經費　蕪湖商富虧欠太清銀行欵項甚鉅刻龔旅長擬將此欵追出籌辦廬州五屬團防電請都督核示當奉都督電復以大清銀行虧欠甚鉅請將肥商所欠該行兩萬餘金撥辦廬州五屬團防經費碍難照准仰另籌别欵可也 
　　一拳一足之命案　皖垣昨日下午有一身穿生紗大褂者乘坐東洋車行至梓潼閣地方遇一挑水夫將乘車者之衣服潑濕維時乘車者卽責挑水夫之鹵莽詎該挑水夫不服故乘車者大怒立將挑水夫先揮一拳繼飛一足卽經途人解散而乘車者亦攸然而去詎不移時而挑水夫忽大叫一聲登時斃命刻經檢察官檢騐究不知如何辦理云 
[南昌]  
　　賀國昌召集臨時會議　護理江西民政長賀國昌昨咨議會文謂案查省議會暫行法第二十二條内開臨時會因特别緊要事件發生由省行政長官或議員半數以上之請求時召集之等因查前准財政部迭次電催國稅務於七月一日全數移交自應查照辦理兹經雙方協議籌備處長對於本署劃分兩稅意見書頗持異議與貴會議决案多有不符似此地方歲入驟形减少於行政前途不無滯礙又日前接内務部禡電内載省城商埠警察廳官俸酌分繁地簡地兩等繁地全年一萬五千元簡地全年一萬元列入國家項下其餘一切警察經費暫時劃歸地方等語查此案經費爲數甚鉅若撥入地方項下人民之負擔更重亦應詳加討論再南潯鐵路前經貴會議决收歸公有自應照辦惟核計一切工程除原借五百萬元外尚需三百五十萬元始能告竣且接收手續亦須妥爲磋商以上三案均事關緊要兹定於七月十五日爲臨時會議召集之期相應咨請貴會速行電召各處議員按照定期來省蒞會公同開議見覆施行云 
　　周希頣分給柳案奬銀　贛省警視廳總監周希頣於七月八號通令省城各警署警隊文謂爲令知事照得前次拿獲要犯柳人環昨奉大總統電令以警察官員長警具有微勞須給銀圓五千元以示奬勵等因奉此查逮捕罪犯本屬警察應有之責何敢云勞受兹賞賚惟旣奉令特頒未便固辭本總監特將此項奬銀存會計課候飭分酌發給兹分爲三種辦法以示大信而均實惠（一）特别奬計一千五百元凡當日在事官員長警實行出力者聽候分别酌奬（二）普通奬計一千七百元凡各隊署長警平日辛苦勤勞亦應量予奬勵着由各署長各隊官即日造具長警花名冊呈候核給（三）官長金徽章計一千八百元無論官階普通一律各官員常年辦公事務雖有繁簡成績均有可觀自應各發徽章以酬勞勛爲此通令各署各分署各隊官一體知照並迅速將長警花名造冊送廳毋違切切此令 
雜評二（萍） 
　　長江流域之爭點　歷代南北分爭之際其爭點恒在長江流域而今南北統一矣而今共和大定矣鄂渚潯陽間若猶迭次騷然而不靖者抑獨何也豈其間果有不得巳之苦衷歟抑亦時至今日而南北之觀念猶横互於胸中固結而不可解欲於正式政府成立時以别創一民國之異觀歟然而鄂渚潯陽之民爲獨苦矣 
　　鹽政改良之動議　一事之爭執宜批却導竅𥒐然中理而不宜尋求其枝葉以聚訟於意氣之紛爭夫大借欵之是否當借此爲揆時度勢之問題而非紛呶意見之問題乃以無謂爭執之故至今日而鹽政之改良且依然一事不舉也夫亦所謂爭其不當爭而不爭其當爭者矣 
　　吾於以歎黄錫銓等之常識不置然惜乎其言之晚矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[私購槍彈類誌]  
　　製造局何嘗定購　前日有某姓托名製造局向租界某洋行訂購勃郎林手槍十六支並配子彈每支一百顆議定連同子彈每槍價洋三十六元送至華洋交界地方交付事爲水警第二廳李廳長訪聞立發電話詢問製造局有無其事當由該局雜務科員侯君查得本局並無購辦手槍之事從前雖曾辦過爲日已久且數目亦不符合當卽答復由李廳長密飭偵探密查嚴究　　反對黨枉費心機　應省長日前訪聞有沈某者近由京津來滬潛向英租界某洋行買辦章某訂購快槍三千支子彈六萬顆意圖偷運出口曾經密電水警第二廳轉請新關稅司查禁一面訪拏在案兹聞沈某係反對政府黨員沈慕芬且向該洋行定購機關槍等件幸本埠查禁甚嚴此項槍械均未運出云 
[製造局槍彈儘數解京]  
　　上海製造局總計造存新式快槍現有六千餘桿子彈一百餘萬顆陳督理以滬地時起謡言設有疎虞關係甚巨爰將以上所存快槍子彈委派周某等十餘員儘數解京呈請陸軍部存儲候撥刻下製造局内巳無槍彈存儲矣 
[地方廳取閱宋案證據]  
　　宋案搜獲證據封存通商交涉使署自此案决定歸上海地方廳審理後卽經程都督將鑰匙送交審檢兩廳長開閱在案兹悉張清樾廳長因宋案巳定於七月十六日續行開庭爲期巳近特於昨日午後二時會同蔡季平廳長至交涉使署親自開取携回研究以爲開審之準備云 
[建造大監獄之籌備]  
　　司法部以上海爲通商巨埠罪犯較多呈准大總統擬在上海建造大監獄一所需地一百餘畝建築費定以十六萬金爲限曾於今春三月間訓令監獄司田荆華技正馬開泰會同司法籌備處派員到滬專辦購地建築事宜在案兹悉田獄司馬技正業已抵滬籌備處亦派周佩宜君爲臨時招待員在滬接洽惟因田馬二君在途中暑未至城内會商上海縣地方監獄官吳確生君特於昨晨親赴田馬二君寓所報告本邑公地甚少東隔黄浦北連租界殊難選擇惟西南鄕龍華附近距滬較近尚爲適宜應否請於該處一帶購辦當由田獄司答以部意購地一層不拘何處祗須在上海境内即與上邑毗連者亦不妨礙惟獄地須在一百畝以外蓋上海爲中外觀瞻所繫將來尤須收回領事裁判權此舉頗有關係不得不從根本上着想云云至外間傳言司法部派員來滬調查監獄一節未得眞相也 
[警官辦理烟案之範圍]  
　　上海縣知事警察廳奉省行政公署通令云内務司案呈准内務部文開准司法部函開據山東煙台地方檢察廳呈稱閻芝齋販運烟土一案煙台警察事務所違法判罰請鑒核等情查警察官員除違警律所定範圍以外無審判處罰之權即所謂暫行新刑律第二百七十二條巡警官員知有鴉片烟罪之犯人不可不與相當之處分然處分與審判有别新刑律第一百四十六條定有明文則鴉片煙罪之犯人應如何處罰自應經司法衙門審判後執行若巡警官員破獲煙案後任意處罰並不移送司法衙門審判則新刑律鴉片煙罪條文幾同虚設行政司法權限不能分清非法治國所應出應由貴部迅飭該警察事務所嗣後對於烟案執行職務毌得超過處分範圍等因前來嗣後各省警察廳對於此項事件自應一律遵照辦理除咨山東都督外合行令知該民政長仰卽轉飭遵照可也等因准此合亟訓令該知事廳長一體遵照 
[再述關棧新章之不便]  
　　上海總商會致北京電云北京大總統國務院工商部財政部外交部稅務處總稅司參衆兩院鈞鑒稅務處箇電卽轉各幇頃據各幫全體代表報告以箇電駁復五端剥膚之痛非身受不知前陳不便五端委係實情謹再詳述（一）專棧地位無多容積易備勢必先入他棧再入專棧稅後又限移他棧顯經三易商業微中取利轉移耗費一巳不堪况其三乎（二）限期雖展卽非昏夜陰雨多一次遷移卽多一次失漏徴諸實驗勢所必然（三）保險指定棧者價廉不指定者費鉅貨有頭二三等之分棧有頭二三等之别例有定章各公司豈肯因一說明變其成例保險旣碍遇有意外損失誰償至洋貨進口均售華商費亦加於華商洋商無損自無異言（四）前電所陳笨重貨物非指粗賤貨而言卽貴重貨纍少成多捆載箱裝亦成笨重展轉扛運耗費何堪（五）從前辦法出貨時始移動責有專歸今展轉遷徙及發覺必相推諉無從索賠損耗滋大至謂防巳稅未稅混淆一節貨物進口有船上總單爲憑但使查騐嚴密自絕弊端何必專棧移提更增商累以上爲難實情非身歷不知其苦當各幫會議宣布稅務處固電時衆口一聲以各商痛苦下情未蒙亮察與其辦貨受害孰若停辦免害經多方勸導幸各深明大義允與共體時艱非至山窮水盡呼籲無門之時仍當維持現狀謹此忍痛再陳以待政府最後之矜卹乞迅飭滬關稅司將專棧新章卽行停止暫由舊章俟將來照各國成規另設正式關棧各商自當仰遵庶國課商情雙方裨益等情前來情詞迫切敝會復加考核均屬實情共和肇造伊始商情向背視此一端便商利民政府是賴謹據轉陳乞俯准施行大局幸甚上海總商會寒 
[提倡貼用印花稅票]  
　　上海縣知事奉省長通令云案准財政部咨開我國印花稅法事屬創始非力爲提倡未免人懷觀望計惟有於京内外發放欵項内搭放印花俾作先導庶足以開風氣而利推行相應將搭放印花票辦法十條咨請查照辦理並希轉飭所屬各機關一律遵照可也等因准此合亟通令該警察廳縣知事各局所各學校遵照辦理此令 
　　各公署搭放印花稅票辦法理由書竊維整理財政惟創新稅爲最難辦理過嚴則人民視爲苛政奉行不力則法律等於具文欲其令出惟行毫無阻滯欵旣易集民亦樂從則創辦之初於一般人民之行爲習慣不可不加之意也印花稅法爲民國成立以來施行新稅之　矢自本年公布至今已八閱月而功效未見查印花稅法第三條規定各種契約簿據貼用印花之分數不過千分之一三稅率非不輕也施行細則第二條規定郵政總局電報總局中國銀行京師及各省商務總會皆認爲分發行所近又增訂各省國稅廳關監督發行印花細則凡殷實商戸皆可承領售銷發行機關棑不多也印花稅票總發行所又以白話編輯印花淺說解釋條文說明利害編登報說曉示商民其於推行印花意非不周法非不善也然卽各發行所之銷數觀之人民之購用者甚屬寥寥通都大邑之商號各種憑單摺據出入頻繁日以百數十計而貼用印花者殆無一二焉豈人民尚有不知抑知之故爲脫稅歟亦我國之從事商業者素無貼用印花之習慣今一旦創用新法非先曰各公署實力創導則皆視此票爲無足輕重莫肯首先購用兹擬參用搭放之法凡由部庫及各省發欵機關每發放千元之欵者搭用印花二元各領欵衙門凡發給官俸及向商人購置物品並建築工程應發現欵者亦照千分之二搭撥官吏及商人得此印花自可隨便貼用可省購買之煩而國家可以驟得鉅欵藉此以備六釐公債之息金不無小補且各公署搭放之時尚可對於一般官吏及商人指導以貼用之方法用途以漸而推廣習慣藉此以養成取之無多節不鄰於折扣行之自上法不至於虚懸但使人人均知習用則法律思想與納稅義務俱覺分明將不愧爲共和之國民可與歐美並駕齊驅者矣 
　　各公署搭放印花稅票辦法（一）本辦法爲推行印花養成人民貼用之習慣而設（二）北京國庫發放之欵均搭放印花稅票千分之二應將票價報明財政部印花稅票總發行所（三）北京各衙門直接發放之款如稅務處交通部及中國銀行等仍照前項成數搭放按月將票價交財政部印花稅票總發行所收存（四）各省國庫或代理國庫之機關發放之欵均搭放印花稅票千分之二（五）各省所扣票價應統交國稅廳籌備處收存聽候匯解財政部印花稅票總發行所（六）京外各機關應須搭放之印花稅票由財政部印花稅票總發行所發給備用（七）各機關由發欵機關領出搭放之印花後無論發給官俸兵餉及購置物品建築工程一切應發經費均按照千分之二搭發（八）搭放所收之票價另欵存儲備作六釐公債之利息 
　　各公署提創貼用印花辦法一京外各公署除互相往來之契約簿據照章免貼印花外其公署與個人商舖及私立團體或外國人所訂之契約簿據均應合貼印花方能收用否則一應拒絕一京外各公署應責成庶務會計人員遇有購買物品建築工程及一切發出經費應收之憑據一律要求商民貼用印花 
一商民有不知貼用之方法及分數者該庶務會計人員應將法案及施行細則詳細指導一該商如因購買印花不便願繳印花費者該庶務會計人員可代購印花岾用或卽就物價内扣出代爲購貼 
[第二團一律遣散]  
　　現成第三旅所部之第二團本部團長胡作虞定於今日將本團官佐各發恩餉二個月一律遣散所有一切文件移交第二師第七團梁團長接收管理 
[李旅長缷責通告]  
　　混成第三旅旅長李英石現因接任蘇省水警第二廳事務故將陸軍步炮各營移交第二師接收李旅長定於十六號由滬遷蘇昨特頒發通告云照得保衛全憑乎軍隊駕馭端賴夫將才春蒐有經軍容整肅秋毫無犯號令森嚴蓋軍隊之精神寄於紀律而人民之毁譽最繫觀聽顯謨服務桑梓忝握兵符光復至今瞬逾一載祇因才疎學淺綆短汲深愧乏才長並鮮實效對於保護地方一層强多缺陷寸功未檯後命又來幸接替之有人堪資保障值移交之在即預事籌維現本管步砲各軍隊移歸江蘇陸軍第二師接收所有陸路防務責任解除應自今日爲始惟祈各界同胞寛責備於從前圖報稱於日後睠懷故土毌任依馳特此通告 
[公請軍官吃大餐]  
　　淞滬警察廳長穆杼齋君缷任混成旅長李英石君上海縣知事吳懷久君定於十五號（卽今日）假公共租界甯波路揩而登西飯店公宴北洋海軍中將鄭汝成北京警衛隊團長臧和齋及趙聯黄並第一營營長魏煦庭二營營長周希閔三營營長高孝成並賈少軒李宇蔭諸君陪坐者爲海軍總司令李毓丞同鄺冠亭李承梅製造局督理陳洛書及總協理又六十一團營長陳熙甫君三十七團營長梁鍊伯諸君昨巳分别柬邀矣 
[梅溪學堂改辦初等之未妥]  
　　上海縣吳知事據巿議長呈報夏季常會議决案三件昨日批答云來牘並議决案三件閱悉梅溪改辦初等未具專案諒有不獲巳之理由惟在校高等生悉令轉校在事實上恐有窒碍應否酌予維持仰董事會討論辦法呈復核奪餘案查核無異一併移交董事會妥議執行方法可也 
[合併救火社之手續]  
　　本邑城廂各救火會前爲厚集勢力起見化散爲整就地方形勢劃爲七區議定每區設一龍所籌欵添械期臻完備曾誌前報兹悉城内西南一區以西城澤濟社西區洽濟社中城利濟果育社十九二十舖保安社等五社合併爲上海第四區救火會以西門吊橋堍爲龍所前日該五社社董沈韻孫諸慶雲馬如清葉驤雲等特假也是園邀集各社會友籌議種種手續僉以建設龍所雖巳指定西門吊橋堍公地惟建築工程以及購辦救火引擊扶梯車拆屋車象皮帶等各種器械需費頗巨惟有暫借外欵以資濟用前項公地查有六分餘擬以二分餘築造龍所餘地擬造巿房十幢出賃收租每幢每月計收租金十元統計每月共可得洋百元半作借欵利息半充事務所開銷不敷之欵由巿政廳撥欵補助惟當日未經决定擬再定期公决云 
[華商電車公司繼續試車]  
　　南巿華商電車公司現因電軌鋪設已竣一切手續亦皆部署完全故於昨日午後繼續試車在北叚一帶行駛計自十六舖至滬杭車站爲止往來數次頗爲安稳 
[印人踢斃華人續記]  
　　泥城外白克路三十號門牌李姓家司閽印人雪拉堪因向小販尤阿金硬買珍珠米不遂將尤踢傷腎囊等處致死巳紀昨報昨日午前由公共公廨關讞員會同英領康君蒞驗屍所相驗先由仁濟醫院華醫生張汝舟投案聲明尤腦部受傷過重醫治無效斃命並由見證張春庭嚴紀文等投訴當時目覩該印人行兇關君卽飭檢驗吏騐得實係被踢倒地跌傷腦部身死即飭尸妻尤陳氏棺殮復商之康君諭將該印人解送英臬司署訊明按例嚴懲 
[流氓横行不法]  
　　開小鐵店之無錫人顧友生控小流氓鄔阿龍小子和等拆梢不遂遽被毆傷當經地方廳檢察官驗明屬實判送上海醫院醫治候提鄔等到案訊究在案兹顧友生傷巳醫愈前日回家詎鄔等多人昨午又至顧處以其不應禀控致遭損失勒令賠償否則不肯干休顧知事不妙乘隙奔投地方廳喊寃蔡廳長聞之大怒立飭法警徐文德帶同原告赴浦東六家嘴地方拘拿不料鄔阿龍猶敢拒捕幸第三初級廳法警到場帮助始得拿獲業巳押解到廳收押候究矣 
[巡捕串通行竊續誌]  
　　虹口捕房八百二十九號華捕夏明南與八百三十二號華捕邵殿明串同積竊某甲於陰曆本月初六夜行竊西華德路臘配錢莊内鐵洋箱一只内儲金飾現洋田單共值洋三百元當雇人力車夫潘松松車至嘉興路一百五十五號剃頭店樓上卽夏捕家内詎該車夫以其來歷不明逼索車資致被夏同居之一千另四十九號華捕朱龍泉毆打該車夫心不甘服旋將其情訴知哈爾濱捕房包探周筱弟禀明捕頭協同七十六號西探並華探嚴阿慶等將夏邵兩捕拘獲並搜出原贓惟甲已被逃逸遂將人贜帶入捕房押至昨晨併解公共公堂請究先由該捕房捕頭投訴案關華捕串竊是以親往調查確實業將該剃頭店學徒唐慶餘車夫潘松松華捕朱龍泉等各見證傳案請爲質訊並由中西包探禀明當時調查各節車夫潘松松亦投案指明八百二十九號華捕同時在場雇令將鐵箱車回家内藏匿床下旋交八百三十二號華捕取去復由唐與朱捕上堂供明當時夏捕車來鐵箱及潘索取車資各情形訊至此因時已過午王襄讞商之英領哲君諭將夏邵兩捕帶回捕房餘人暫退候下午二時半接續訊理 
[學生果如是乎]  
　　自稱學生之甬人柴州生無錫人朱寄忠前晚沽飮酩酊在泥城外白克路一帶胡閙適婦人趙陳氏乘坐包車經過柴等即攔住去路包車失宋阿福向論不服反被敺傷面部旋由一千零六十八號華捕朱邦國查見上前詰問亦遭毆打因將柴朱兩人一併拘入捕房准各存洋十元保出昨經公堂傳訊柴等情虚不到關讞員商之英領康君判將保洋充公内提兩元給宋爲養傷費 
[法租界舉行慶典]  
　　昨日爲法國改立民主之紀念日法租界循例懸燈燃放燄火早晨法捕房藍總巡身穿戎服特偕各副捕頭至法總領事署道賀由總領事甘世東君接見後各捕頭分班站立甘君旋亦步行至署外舉行升旗慶賀典禮 
[德政府委任總領事]  
　　本埠德總領事卜利君前奉政府電令升任暹邏公使後其遺缺由正領事乃極斐君暫行兼理現德政府已委任天津正領事古尼平君來滬接任矣 
[中華民生實進會本部成立會記錄]  
　　月之十三號假扆虹園開會是日到會者極爲踴躍會場座位不足場外添座至二三百位之多尚有許多站立者可謂極一時之盛午後三時摇鈴開會首由商會音樂隊奏樂慶祝次公推臨時主席施爕夫君報告本會經過一切情形及今日開會性質並發揮本會宗旨曁以後進行方法條分縷晰極爲詳盡次由來賓梅竹廬君陳秀珍女士及會員章水天陳筆戈唐介眉蔡子維王蘭秋楊蜀堯諸君相繼演說或慷慨激昻謂本會關係同胞命脉或委曲解喻勸人人努力同心要皆望本會火速發逹並勉勵同胞各聯各友輔助斯會各盡所能務底於成一時鼓掌之聲不絕於耳旋因地小人多票選不及當場公决推舉施爕夫君爲本部臨時正會長陳潤夫君爲本部臨時副會長推舉後復由林正明君報告付表决全場一致公推章水天唐介眉陳筆戈崔哲生陳彝安陸兌秋王弼臣羅培根馬應彪梁少文諸君爲本部臨時評議員隨合撮一影紀念奏樂畢會後音樂隊復到會所慶賀大衆歡呼民間生計從此裕起可預卜也 
[城内]  
　　地方審判廳民庭批○（趙陳氏呈訴請求傳質批）爾與趙炎泉爭地一案前據爾族長呈復證明該地實爲炎泉獨有所呈果實爾又何必爲此無理之爭執耶現由本廳仍令爾族長阿福從中調處以期兩造和平解决無傷族誼爲時巳久尚未據復仰候令催該族長呈復調處情形到廳再行核辦（周蘭生辯訴周錢氏離婚批）本案前據周錢氏呈請離婚業經本廳批准傳訊在案旣據該被告答辯前來是否可信仰候再定期日集訊核奪（李景新訴請傳訊批）查一事不再理爲訴訟上之大原則爾則自請和解繼由王廉生提起反訴復經本廳判决確定案巳終結所請應毋庸議（朱鴻福呈訴私取存洋批）狀悉爾對於費陳氏之債務業經判决確定自應遵判履行據訴陳如松等私取存洋各節可靜候續開辯論姑准暫緩執行着爾從速履行可也　　地方審判廳刑庭批○（徐炳芝請求缺席判决批）狀悉該民旣經擔保應負完全責任惟翁祥元現因就醫外出一時難於交案尚屬情有可原仰卽展期一星期尋交到案以便訊辦所請缺席判决之處碍難照准 
　　瘋人自盡○新江租界顧家宅婦人顧氏祗生一女前因乏嗣招贅顧錫珍爲壻已於去年成婚近顧忽患瘋病懸樑自縊迨顧氏母女知覺巳不及施救次日正在棺殮被法捕房訪悉函告地方檢察廳由蔡廳長委派葛檢察官會同法公堂中西各員前往騐明委係自縊身死並無别故遂令顧氏母女自行收殮 
　　澈查搶案○向在閘北開設鷄蛋行之日本人早川以大郎前偕見證劉如慶控鐘德勝等糾衆行刦當經淞滬警察廳偵探先後將鍾及宋成先王子生等拘解司法科一再提訊供詞狡展判令收押在案昨日該科科長以案關交涉禀准穆廳長備文飭警將鍾等一併解送地方檢察廳一面着該失主帶同證人到廳候示蔡廳長以鍾等供多含糊若非調查眞相難以折服遂令法警等偵查明確禀復核辦 
　　相驗浮屍○地方檢察廳長蔡季平君接第二初級廳函稱閘北潭子灣河中有一無名男尸查無家屬出認請爲相騐蔡君立委沈檢騐員會同該廳許檢察官前往騐得該尸巳經腐爛難辨年歲實係落河身死諭令由堂棺殮聽候出示召認 
　　私購烟土○王根福私販烟土被無賴金阿二偵悉冒充偵探向之拆梢旋爲崗巡查獲拘送司法科訊辦又王子山沈阿六張桂榮等三人亦私購煙土十七包土皮四十九包在途行走爲警查獲並抄出子彈七粒併解司法科經科員分别研詰卽於昨日午後移送地方檢察廳請辦 
[南巿]  
　　並無證據○常熟人顧念蓉之妻陸氏去年夏間因夫妻反目私逃至盧墟地方被該處土棍勾串蟻媒牛皮阿金等販至松江賣與鄕人李秀林爲室得價洋一百六十元迨至冬間該氏忽又逃出偵知伊夫在本邑西門内曹家橋某湯團店爲伙遂與匿居西門附近昨日李因事來滬在南巿撞見將氏扭控第一初級檢察廳預審得實因李秀林雖給身價未立証據殊難憑信飭將該氏留候傳到本夫質明核斷 
　　抗阻調查○禁烟局調查員王定銘等前往本邑西鄕蒲淞鎭地方沈耕華家調查有無違禁情事被沈抗阻多方留難當卽回報嚴局長函請地方檢察廳派警傳案訊問諭令交保候查在案兹經廳長查得此事係在第一初級檢察廳範圍之内業巳移送初級廳照案執行矣 
　　虐待婢女○女子醉醬年十五歲在閘北藥水廠附近陶姓家爲婢被主母虐待私逃出外至南巿太平碼頭迷路適被四百零三號巡士查見帶至第一區警察署詰明係温州人被主虐待是以逃出諭飭留候召屬認領 
[閘北]  
　　須問主人○周坤榮控王四十收買其主人陸姓失竊之耕牛一案昨由檢察廳許檢察官預審判王暫行交保着周邀到陸姓再行核辦 
　　攔路搶物○婦人王茅氏至三區警署扭控張阿毛攔路搶物一案由趙署長解送司法科判移檢察廳押候審究 
　　珠還合浦○徐阿三前將陸司氏之女珠郎拐往蘇州並串同陳黄氏之子陳榮生價賣與山塘某姓近由珠郎函告其母前日將徐阿三陳黄氏二人扭入檢察廳控告許檢察官預審一過卽派法警往蘇提回該女陳黄氏暫交妥保限交其子到案聽候訊明究辦 
　　車夫錯誤○黄包車夫陳阿林前日由雉妓金月仙雇往曹家渡尋人不遇令陳車回胡家宅詎陳誤將該妓車至三區警署境内以致互相口角旋爲崗巡查見拘禀趙署長解送司法科移交檢察廳押候核辦 
[公共租界]  
　　學生違章○某學校學生南京人尹蔚於星期日乘坐脚踏車在南京路飛馳被二百五十二號印捕查見以其違章帶入捕房存洋保出昨經公堂傳訊不到奉判將保洋充公尚有車上之回聲喇叭着暫存捕房候領 
　　抗傳受罰○黄藴瑜控金源記（卽金阿根）不理欠銀等情昨由捕房將金提至公堂請示中西官以金屢次抗傳故違定章判罰洋兩元充公並着交保過堂候訊 
　　馬夫大意○馬夫王阿寳前日在河南路停車磕睡由捕查見以車中坐有三孩馬若狂奔殊多危險當將王帶入捕房准予存洋保出昨經公堂傳案訊明判罰洋三元充公以儆 
　　並無存欵○北四川路德仁里居戸粤人林振源之女林阿煥前因唆使鄰人高銓家婢女秋菊高小如竊取值洋二萬餘元之金珠飾物逃匿海甯路某女學堂内由捕查獲一併解送公堂訊明判秋菊先交其主領回林女與小如各發棲流所一月期滿交其家屬領回嗣經捕房查得林女尚有贜洋七百元存於銀行復請公堂將三女與林振源傳案訊供判三女暫留本廨林振源交保候查在案昨晨復經中西官研訊據林女供稱曾由華探問及有無贜洋存放並未述及有欵存於銀行是實判林阿煥交保交其父領回秋菊小如均交其主領回管束 
　　是否私逃○甬婦袁沈氏前日由原籍來滬不知何故走入濟良所内所董恐係私逃昨解公堂請示據供由夫袁阿榮給洋來滬購物别無事故中西官以該氏隻身出外定有别情判送甯波同鄕會遣回原籍 
　　指使行兇○虹口某木作小工王順福李德昌因將人力車夫周阿生毆傷由廨提案訊明判各押兩月在案兹經捕房查得係由該作帳房孫桂清指使昨將孫拘解公堂請究判孫罰洋十元無洋改押兩禮拜以儆 
　　疑及用人○虹口百老匯路三十一號西人克拉夫登家前日失竊現洋四十元報經美捕房派探前往勘得並無形跡恐非外賊所爲當將用人胡錫堂胡六標周承仲一併拘入捕房昨解公堂訊供均不承認判分别交保候下禮拜一查明再訊 
　　洗澡淹斃○住居墨克登路之劉阿方前日午後在該處洪内洗澡淹斃昨由屍屬將屍體撈起報捕車送驗屍所經公廨中西官蒞驗屬實飭屍兄劉會忠具結收殮 
[法租界]  
　　協收賬○恒豐號股東林運宣經理汪開臣司賬陳鼐臣等前被許少成等控告不還雜糧銀三萬兩經公堂判限陳三天先交銀一萬兩在案今因逾限不交許等延蒲石律師代表投稱恒豐號售出貨物甚多陳有意拖延不肯收銀歸還請堂上派人押收陳供號中雖有存貨均做押欵須贖出方能變賣並非有意不交求察聶讞員判林汪陳三人仍交人銀兩保飭探協陳收取貨銀歸還如再抗違查封各股東家産備抵 
　　錢莊缷責○倪誠前至公廨控稱有值銀三千兩之羊皮棧單托周坤元報關向索不還今訪知棧單存在益康錢莊黄子彬處求追黄供棧單係周坤元持來抵銀一千二百兩倪周如何交涉 
 
 
 

Page 11

 
 
與商人無干判移送商會查明理由再核在案今接商會移知以黄開設錢莊抵借押欵並無不合請爲核斷判將案注銷　　勒限交清○樓善和樓善珍及某氏等前控福昇號主沈玉蘭不還存欵除陸續措交外尚少洋二千餘元由廨限交在案今各原告又請嚴追沈又交洋五百元餘求寛限再交聶讞員以其有意刁延着限五天交清如違押追 
　　何時悔悟○女子陸阿囡上年十一月間被沈王氏胡陸氏誘拐逃逸上月由女母陸張氏尋見扭控公堂判押一月業巳期滿由捕房解廨判交伊母領去嗣因阿囡不願隨母回去故着送堂留養候其悔悟再行給領 
　　認領使女○前有女孩阿新在法租界迷路由捕解廨送堂留養在案今有周錦章投稱阿新係是使女因人地生疎以致迷路求請給領後由孩女認明主人無訛准予領去 
雜評三（萍） 
　　民主國之好模型昨日爲法國民主成立紀念之日滬濱僑商臚歡騰祝皇皇乎共和國之先進也而回念我民國成立倏巳一年時至今日風雨之漂摇現狀何如意見之爭執南北何如慨我先烈以銅筋鐵血手造之邦國至此而所謂國利民福者抑又何如 
專件 
[中華民國世界語會消息]  
　　紀元二年七月十五第四七號中央事務所在上海西門林蔭路 
[會員題名（二十）]  
姓字名通訊處號數 
趙桂三君天津河東三道井溝協和公司二六二徐香谷君茂鴻本會高等專門學校二六三懦夫君小吕宋岷依撈吧撈沙一二七號二六四黎筱風君漢口大通巷後堤街正大號二六五羅軍枚君爕溧陽東門縣立第一小學二六六沈子逹君國璋六合北門天昌對門二六七古伯荃君廣州東堤二馬路本會事務所二六八伍安雅君同上二六九黄仁宇君同上二七○李忠名君同上二七一李自勵君同上二七二陳慶鏞君同上二七三文愽君同上二七四劉拔茹君同上二七五天則君同上二七六 
[本會紀事]  
[六月二十四日]  
　　泰州朱應期君汜水芮筆雲君相菊覃君蘇州楊英如君均續繳函授費 
　　貴州周不比君函告願擔任傳播世界語責任　　杭州金學認君函托代購世界語書籍多種　　鎭江袁韋卿君函詢德國花都劵 
　　杭州趙芝林君等寄來質疑書 
　　常州鄧春懋君共來函四十一件均索閱各種章程 
[二十五日]  
　　吳江謝谷生君續交函授費並詢本校一切詳情　　長沙黄兆乾君黄兆祺君續交函授費並籌商組織地方事務所　　南通李賓如君等均函索章程計共三十四件 
　　崑山金震世君函詢本會一切詳情 
　　漢口黎筱風君答函授習題並籌商組織地方事務所　　杭州任伯和君函購花都劵 
　　泰州包竹坪君揚州顔紹伯均催寄講義　　安徽吳永洋君改地址 
[二十七日]  
　　寧波秦烈君報名入函授部 
　　本埠陳蔚萱君函索會章及函授章程共二十九件 
　　眞茹李宜續君等函索校章共十六件 
　　奥　世界語報社寄贈第五期一份 
　　智利世界語報社寄贈第二期一份 
　　　西哥世界語報社贈報一份 
[義國奈波里埠中義商會宣言書（續）]  
　　照第一條辦法華商可擇其素所信託之中國大銀行在於發貨埠中者以作交易則發貨之日卽可向銀行領價是無異與外國主顧在本地買賣也 
　　照第二條辦法則華商可知主顧所在之地及其貨被購之眞價如此開辦後義商與華商自將彼此相知華商在義且可與義商訂立代銷貨物之合同其辦法如下 
　　華商或産主可在義國派一義人作爲坐莊銷貨之人以樣本及商標並批發底價一并預寄該坐莊者並限定某貨至少須得某價方准脫手華商於貨物之進價外并以應賺之利息坐莊之扣用全納於至謙售價之中而坐莊義商旣得樣本及商標並相宜批價於是盡力所至代爲善價兠售成交以後立卽知照華商限期裝貨一面卽將貨值及費用合計若干交華商指定之銀行如數照付華商則一經發貨卽將各項單件交付銀行藉收貨價銀行乃以單件轉寄義商俾可赴船提貨 
照此經商其有利於華商或産主者可得善價而沾并爲其工商業開無數之銷路其有利於義國買主者則因直接進貨獲利較易遵此而行兩國交易必將日增月盛實有裨於富國之道蓋國家富足之基在今日並不係乎軍備實在商工業之興旺而已軍備特僅有保護工商業之本分耳 
　　然而欲求中國出口貨之極其發逹與各强國頡頏則中國商家産主及工廠凡事尤當劃一規則遵守信義絲毫無欺盖世界各國注視中國一舉一動無不留意設以相距極遠之地兩方面中竟有一面偶致失信萬無可以營業經商之理倘開辦之初卽有一二華商辦事　頇或稍爽約則於中國之商務前途大有危險蓋一經失信卽可令人生疑以爲華商皆不可靠難與訂約交易且究竟孰善孰惡道遠無從辨别從此無論如何卽不能袪人疑慮矣一言以蔽之直將工商業之足以富强中國前途者摧殘殆盡耳 
　　本會同人因此請北京維新勤政之工商部中國各商會及商界權要之人將本會辦法廣爲傳佈並請將各處最著名之公會商號及單開各物之商家産主所有姓名地址詳悉開示並盼諸君本愛國自强之熱誠振興商務開闢利源使人人皆知與義商直接貿易則旣可稳健進行而又得溥沾利益焉 
義國奈波里埠中義商會同人公啓 
　　本會名譽人員會長中國工商部總長劉揆一義國農工商部總長尼的中國駐義外交代表吳宗濓義國駐華公使伯爵斯茀爾紥副會長中國駐奈波里名譽總領事雅納戚本會服務人員會長銀行主巴逢賽黎副會長衆議院議員施德黎茄黎森瑪拉總書記律師桑德黎參議華員沈理源 
敬啓者本商會深盼中國各商會及商人出産人或販賣人能以下列各大宗商品運至義國者開示牌號地址同人等實切歡迎以彼此通函直接訂購 
　　義國所需商品如下一絲二芝麻三苧麻（印度所出最多不知中國如何）四菜子五麻子六熟皮七黄牛水牛山羊綿羊小羊狗驢馬等生皮八皮貨九動物及植物脂（作蠟及皂用）十蠟十一綢織品十二干鹹魚十四章帽辮十五黄荳十六蠶豆十七干溼蛋黄十八南洋麻六峽　棍十九籐條二十各種竹桿二十一烟草二十二黑茶（卽紅茶）二十三細麻（出廣東可織夏布）二十四猪鬃來件 
[通崇海泰商務總會復海關施監督函]  
　　逕啓者本年七月九日准通如分口委員沈照會内開奉貴監督訓令轉行財政部心電並飭即照洋碼一正一耗收稅屬敝總會傳知各商照辦等因准此當卽知照各商公同核議據稱通海兩境商人對於改收銀元加耗一成意見業經一再會議報告總商會分行在案兹又據沈委員照會前因細繹來文所述部電内有或附收二三成經費總期無加稅之名而可收增欵之實等語不勝駭異現在共和成立國與民巳爲一體官與民亦更無界限凡政府有所宣示於人民必須開誠布公方合共和原理如部電所云徴論現在商業彫敝萬不能再議加稅卽使進一層說亦當明示用途勉商民以義務今乃指示下級官廳以附收經費二三成無加之名有增之實之語夫金錢出諸吾商欵旣逾額稅卽加增若明則不言加稅暗則私增經費巧立名目以剥削吾商此等鬼蜮行爲决非以之挹注國用則亦無非效欺詐取財之術飽其慾壑以正大光明之大部不應如此立言商民雖愚斷難承認此部電之荒謬一也貨物稅現巳歸入國稅廳範圍以内當然爲國稅無疑常關旣由部統轄又是一重國稅商人販運土貨在同一地點非完納兩重國稅不能起運試問此國稅之義何解中外古今從無此等稅法按諸民國保護貿易政策豈有尚留此種重征惡稅以虐我商民而阨我國貨之理此常關稅之根本不合二也然而商人顧全大局以新政府經濟困難未忍與之深辨含痛茹苦如數繳納而財政部以爲吾商可欺又頒改收銀元之命果能全國一律吾商又何嘗不可更含痛茹苦以服從乃頒令之後又有提出數處照舊征收之辦法吾通海商人何辜而獨受其殃此改征銀元不統一之不公三也銀元問題未决又有勒加耗銀一成之事舊時征收生銀容尚有火耗之理今旣改征銀元豈彼經收之吏收到銀元後又復回爐而冶之耶否則收銀元解銀元試問有何銀之可耗則亦無非沿襲舊時陋規名目爲權吏之津貼而巳吾商人以血汗所營之資旣負重征之惡稅又遭暗加之改征猶不滿意更以舊時陋規而愚弄之哀哀我商何以處此此勒加耗銀之無公理四也綜此四端固巳不待智者而明其是非貴監督熱心商業夙號明通循誦歷次文牘亦殷殷有顧念商艱之意對於此等荒謬之部令違法不公之辦法理宜慷慨激昻力持抗議改收銀元旣爲統一之計畫不得以少數諸處之私見破壞全局如統征銀元終難辦到可仿照新關辦法以關平一一一四申合規銀亦是正辦倘爭之不得則缷職優游以謝全國之商民以符保商之素志今乃亦奉行謬命嚴飭分口責令辦理此誠吾通海衆商所大惑不解者總之重征惡稅卽一時不能改革亦萬無再議加增之理改收銀元卽使統一舉行亦萬無再收耗銀之理至於部令暗中私加之說尤屬鬼蜮行爲商人果誓不承認貴監督素以卹商爲懷正可藉此抗議以去就力爭之爲行政界之偉人較之簡獸不言奉行此謬命相去奚疝霄壤至於分口報運進吳淞大關之貨停其榷稅聽其在大關報稅等語在商人亦未始不可但須分口撤銷方可承命否則商人受抗稅之名分口有放棄之責兩有未便吾通海衆商之意如此應仍請總商會分行函復等語除函復沈委員外相應函致貴監督卽希查照此致江海關監督施 
 
 
 

Page 12

 
 
   
 
 

Page 13

 
 
自由談 
游戲文章 
[游中國之日本園記] [  纒夾]  
　　日本爲世界疆土最大道德最高財力最富之國支那學子之往遊者如登天堂文明燦爛充滿其豆大之眼界更無餘隙施施然歸驕其同胞同胞之貧乏者不能備資斧則望東洋而興歎惟有自恨薄福無由一接木屐神仙而巳何期衆望所積乃動神仙之憐上海之味　園忽一變而爲具體之日本國苟能籌措小銀圓兩枚一游味蒓園卽不啻游日本矣故或稱之曰小日本或稱之曰日本之張園或稱之曰中國之日本園中儲物品之富殊足以驚世而駭俗疇昔之夜余驅車往觀則見仁丹金剛石牙粉獅子牙粉太陽啤酒影戲天勝娘商標觸目鼓角震耳幾疑身入上野公園或日比谷其最足代表大日本國之精神者則有多數男子蓬首垢面袒裼流汗坐爐側手鐵鉗製蛋餅又有所謂東方美人者方蹲地洗衣妙曼之態西子不及而我少年之男女同胞往來牒　於其間若將終夜或且解囊輸金錢求得日本之片紙爲榮日本之神仙亦將因是而稍加青眼於我同胞乎我於是歎經營斯園者之具有深意矣經營者誰王君博謙也 
[蒲先生傳] [  燕賓]  
　　蒲先生名扇字葵卿别署吟風館主蒲山人也爲舜時賢人蒲衣之後晋苻堅初與先生同姓應草付之識遂别爲苻氏云先生爲人頗骨鯁嫉惡如仇炎勢用事排斥之不遺餘力人爲先生危先生常坦然也謝安石重之一時聲名藉甚咸慕與之交每見必行握手禮致敬顧先生樂與人周旋善縱横談議論風生令人胸衿爲之一爽苟座中無先生在皆鬱鬱不樂大有不可一日無此君之槪其見重於人如此先生嘗曰士大夫不明出處之義也久矣用之則行舍之則藏吾願學孔子也故親之不以爲喜棄之不以爲怨不作兒女子態效班婕妤團扇吟故事至晚年隠於黄公壚謝絕交接頗得烟霞之趣殘衫破帽不修邊幅與僮婢輩烹茶煑酒意頗自得遂以此終其身焉 
[學生暑假研究會簡章] [  覺迷]  
　　一宗旨於暑假期内研究學生必要之智識故定名曰學生署假研究會 
一入會年凡十四歲以上之學生不論男女均得入會 
一研究最新發明人身陰陽電之效用自由結婚自由離婚之最新學說家庭革命之施行法男女秘密愛情之眞詮吹牛吊膀之實地試騐學生遊覽夜花園之必要此外如吃大菜坐馬車以及各種揮霍事業亦均着力研究 
　　一演講會員平時互相研究之外每逢星期三六日下午特請滬上大經驗家演講上列諸問題閘明種種奥妙運用手俾得實用 
一介紹學生中有新墨業或年巳長成者當然以結婚爲前提本會當爲兩方面謀相當之介紹但須先期親自報明 
一會所總事務所設在荒唐路無志里七搭八號洋房各處熱閙場俱設機關部發起人關□□顧□□同訂 
尊聞閣詞選 
[登襄陽南山東道樓] [  芙鏡]  
　　全城空一覽臨眺怯樓危山月鐘先得江風帆最知井甘泉似乳巖瘦石無皮西望長安近行人猶旅覊 
[客中送春]  
　　河梁折柳賦新詞又是春風别我時人不能歸春不管春歸總自不愆期 
帘影飄風舞夕暉幾家茅屋掩柴扉荒村有酒無人買讓與春風一醉歸 
　　題廉惠卿南湖小萬柳堂步汪詠霞女士韵三面亭臺半畝塘夢回枕簟透新凉悲秋秋思知何處人立花陰月轉廊 
寓公不是宦情微且學淵明柳映磯爲愛西湖清見底故應到此浣征衣 
彩鸞書韵繡簾斜（夫人工書法）拂殘荷秋到家忽聽湖心人打漿鷺鶯飛破碧天霞 
鎭日臨池晝掩門春風楊柳黯詩魂吳山一角樓臺好更有斜陽逗遠痕 
刦餘雜記 
[清廷軼事（續）] [  了青]  
　　李蓮英有妹貌極美因阿兄之被寵於慈禧也得出入宫禁時侍太后左右后亦甚愛之嘗認作乾女云值夏令宫中方搭凉棚内務府司官之值班者咸進内監工焉后忽問李妹云爾字人未其時李妹實尚待字恐后强作保山或不稱己意佯應之后曰然則婿爲誰妹一時無可置答適見庭前皆内務府人卽景生情乃答曰現爲内務府司員后又顧窗外曰在此中否妹不得已擇一少年美秀者指曰彼人卽是后大喜見李監時卽諭之曰爾妹夫婦眞一對玉人也年已及時宜早婚嫁粧奩勿得草草吾再助爾萬金可也李莫喻其故唯唯而已歸問妹始得巓末不敢違太后旨乃將錯就錯玉成其事妹旣嫁平日嬌養巳慣而婿家殊貧頗不能耐復泣訴諸后后曰是不難卽强命蓮英再　數萬金贈妹並令囑托内務府大臣爲某擇一優缺卽予調補後事如何記者巳不甚了了但觀此數節彼所謂某司員者於無意中得嬌妻獲重金攫美缺誠何修而得此惜乎巳忘其名至於女子小人徇私亂政清后之失固巳不遑論矣（三） 
自由談話會 
　　我國財政人盡知爲困難巳極點金乏術惟有仰給外資曲從外人苛刻條件實是飮鴆止渴識者大憂以予思之國中非無理財家也亦非無點金術也造假鈔票有人造假羅卜有人造僞金質有人鑄銅洋鉛角有人竊怪中央廣延顧問面獨不及此輩坐使經濟長此恐惶不巳苟使此輩爲財政總次長爲財政顧問爲銀行總辦展彼才力不數月間行見國内鈔幣擁擠而富可甲全球矣減政合併問題不必發生無數之飯桶得以苟安而議員歲費日給更可從豐或再另給以别項費用豈不善哉覺迷之談財政如是諸公以爲然否[  覺迷]  
　　滬杭鐵路之種種施設堪稱美善惟售票之法不愜人意乘客不得隨到隨購必待于開車之前一二十分鐘始行開門售票以致異常擁擠須强有力者方得先購落後者雖購得票而汽笛巳鳴車將開矣尚有行李物件須領行李單者又需時刻以致上車時忽促不堪幸而上海有代銷車票處略爲舒便他站則無之乘客不便孰甚不識售票員之薪俸是否以時刻計算否則此種弊病何以不見整頓亦未聞股東提議或曰中國人專步外國人之後塵以滬寗之售票亦如是故滬杭效之也然則不效其長而祗師其短抑又何哉[  孚忱]  
　　我恨不得將一般胡閙之議員令吃啞藥使他開會時勿再無理爭閙 
　　我恨不得將一般夜郎自大之官寮盡令解組歸田看他可再能擅作威福 
　　我恨不得將一般視錢如命之豪紳盡觸銅臭而死看他財産如何享用 
　　我恨不得將一般壟斷之商人抄沒充公看他如何坐擁 
　　我恨不得將自巳身子化作美人嫁一個偉人遵我約法 
　　我恨不得將各報盡設自由談話會俾我胡謅投稿不限於篇幅[  驚儂]  
小說 
寫情小說 
[黄金祟（十九）] [  天虛我生]  
予聆其言不禁悵然白失旣而又疑龜者殆有不滿於梅姐故爲此言肆其痛詆乃以微辭剌之曰然則汝又何愛於我而爲此忠告之言汝殆亦爲黄金　役歟曰誠然我之傭於公子家者初亦不過爲黄金　來我之所以愛公子者何莫　黄金爲之媒介且不獨找凡天下之人亦無不爲黄金所役師傳之尊僕婢之賤究其心理亦同等耳言次適有人呼龜進謂吾母召之龜乃出爲矜重之態顧我笑曰公子請於讀書之暇一味吾言吾今又爲黄金召我而去矣予乃無以爲對因思龜之言果確者則筝兒巳爲他人所有量我之力烏足與爭然而我亦未嘗必欲爭之惟我心中所念筝兒殊與龜之所言勿符筝兒豈必以黄金爲愛情之代價哉旣而思之我又何從而知筝兒之心理十年　來惟通一語彼其之心我又向從揣測我自　爲　揣測者不過以十年前之心理揣測之耳我在十年以前我亦不知黄金爲何物今日乃知凡世問事非有黄金不爲功人與黄金猶魚之與水耳假令吾家遂於今日不復有黄金則此僕婢諸人亦將不爲我用顧而之他意中事也且不　此即此園亭舍宇與夫花木禽魚亦必不爲我有推而進之衣食亦不免於缺乏終而至於飢寒而死死則衣衾棺槨亦必不能徒手而得由是以觀黄金與人直與生命有密切之關係是無怪乎梅姐之愛黄金也所不愛者惟我巳耳我之不愛黄金我以黄金爲無用耳今如龜之所言黄金足爲愛情之媒介則我苟欲博取筝兒之愛情非有黄金不爲功然我思之曩吾仲姊之愛我豈亦爲黄金歟吾母及吾姊妹之親我亦爲黄金歟深長思之固與黄金無絲毫之關係則知愛情之眞摯者必不關於黄金惟彼鄙賤之窶人子乃有然耳吾由是憬然大悟回顧家庭之問骨肉之情直覺舉天下之情更無可與比擬我心油　乃自廳事而趣吾母之室時方入暮二三小僮各以高櫈布足燃簷際之燈珍珠絡索光彩耀人　書廳方宴客輿夫僕從摩肩胝足爲狀甚勞予因念此諸人以及來賓莫不皆爲黄金之神驅使而至故予心中竊竊以爲鄙至無　旣入南院小曇方捧榼而進顧爲予曰太夫人方覓公子趣與共膳言次復顧予笑曰髮種種然胡不櫛殆與何人相撲爲戲若爲太夫人所是示有不斥因置榼於欄干之側出　纖手爲予理髮且撫我之身曰晚凉襲人僅此薄紗之衫寧不太凉因呼魯姆爲予加半臂魯姆則尤喃喃然善爲撫惜之語予不禁　然而笑讀吾書者當知予之一笑此時蓋有禪意我因龜之一席妙談已覺盈天下之芸芸衆生一舉一動莫不爲黄金作用彼小曇與魯姆之愛我雖不自今日始然我今日觀之則覺其言笑舉動莫不因黄金而然也吾心旣已大明而彼之爲此態者心中轉若未嘗自明吾誠不能忍其笑由兹以往吾遂無處不參黄金之禪吾心遂如明鏡無論何時無論何種事物但爲吾心目之所接者莫不具有愛克司光綫作用顯然呈於吾前而爲黄金二大字焉（二） 
哀情小說 
[畫中人（十一）] [  東埜]  
　　父見其狀笑問之曰汝試端詳審愼畫中人果洽汝意否乎生曰適觀　影神情面目何大似陳家文綺也父曰子猶不忘陳文綺耶是兒薄命言之可憐巳爲匪人掠賣去矣言次復啓抽屜就故紙堆中檢得京津日報一紙　一條示生曰且試閱此生就讀之其標題爲拐匪就擒四字下載周開元兄弟串同倪朱氏拐販保定婦女一案供詞中牽及陳文綺事因事隔一年且無事主控告故置不究卽就保定一案判决科以十年監禁之罪云云生思以遇文綺事告父但以涉足花叢羞於啓齒乃婉言曰父親鑒原文綺與兒曾有白頭之約今慘罹此刧兒當任緝訪之責倘果香消玉殞當招魂異地懺兹寃孽之情或者隨溷沾泥擬爲脫籍敎坊置之小星之列不織父親能見許否生父愛子情切不忍拂其意且文姑踨跡等这斷梗飄蓬雖返璧有心而還珠無術逆料此事終歸泡影亦姑應之但笑曰自由婚媾洵屬歐風而一夫多妻有違西法今世自號文明者每喜襲其皮毛而棄其精義是可哂也生面頳不能答 
　　月老有情勉繫紅絲之線冰人好事强爲撮合之山經旬日之恊商得雙方之同意而胡家碧玉遂許嫁柬風於是選擇吉期假某氏園爲結婚場所六禮旣備百輛盈門却扇之夕親朋喧賀生則就洞房深處微　新人眼角眉梢與文綺絲毫無二迨至夜闌人靜眞個銷魂更從神女峰前細認盧山眞面覺女之一顰一笑神情態度無一不如陳文綺者惟眉稍黑點略偏於右撲朔迷離莫衷一是噫其信然耶其夢耶其辨之非其眞耶 
　　繡戸風微綠窗人靜性情旣悉形迹漸忘一日生出滬上所購寫眞片示女曰卿試認之是何人歟女詫曰吾箱篋中物何時爲君盜去生笑斥其妄謂吾固得之滬上何曾取之箱中女不信發篋視之原物依然出而較之紙片之尺寸長短墨色之渲染濃淡以及畫中人之面目位置罔不脗合女取此片與彼片比較生取畫片與女貌比較兩相詫異少選女先言曰去歲三月隨父遊中攝是影携以歸子從何處得其贋鼎生曰是非贋鼎或者其副本耳今且問卿攝影館商標今尚能憶之否女沈思有頃曰彷彿是麗容生始恍然於滬上所得者實係嫣春小影無怪前日與文綺言之彼固不肯承認也思至此心忽然若有所觸突自椅中躍起自語曰得勿是歟女見其驟失常度深致疑訝問何故至此生不答復掏身畔出一四寸相片示女曰贋鼎在是矣女接視之此中有人呼之欲出儼然巳之化身惟服式則西裝矣自念生平無此裝朿此物從何而來窮置研詰生不能復隠逕以文綺蹤跡告復戲曰是兒左脇下無記與卿卿不同惜寫眞者未能曲曲傳出致令人莫辨眞贋耳女聞言立赬其頰默念吾兩人結婚以來巳逾旬日閨房之樂固有甚於畫眉者但予左脇下有記彼何乃知之親悉若是事涉狎褻又不便致詞祗得含羞不語生又笑問曰再有一語詢卿但請勿怪卿固安定氏之後裔歟女驟遭是詰惶遽萬分心頭躍躍跳動然尚故示鎭靜微笑曰得勿痴歟豈有姓名而可以假借者生不覺悵然如有所失嘆息曰卿有所不知文綺有姊自幼爲匪徒拐匿其父母哭之慟後生文綺哀思稍减然與文綺言之猶相隨淚今者天涯海角存亡莫卜但知與文綺面貌相似左脇下有記爲誌而巳卿卿面貌酷類文綺但家鄕異地姓氏不同不敢致疑及此適間之言聊以相戲耳女亟問曰文綺原籍何地其父母尚在世否曰文綺北京産椿萱巳並萎矣女聞言不覺熱涙四迸伏桌上嗚咽而泣生駭問何事傷心父亦聞聲人視女起立讓坐拭涙而言曰此間無外人容我述其肺腑予非胡氏親生女乃予假父得之津門育嬰堂者予本不知數年前偶至後園散步聞臧獲輩私語始略悉其梗槪自嗟命薄里居姓氏莫辨天涯父母親戚有同陌路居恒鬱鬱無日不以涙痕洗面今兹一夕話如撥雲霧而見青天妹氏無恙敬謝上帝第念哀哀父母畜我不卒悠悠蒼天曷其有極生前未得一承色笑殁後又未能一臨祭奠不孝之罪將無所逃於天地之間矣言畢又伏几而泣（三） 
滑稽小說 
[無師傳授之魔術家] [  便便]  
　　某乙娶妻某氏素溺愛凡有遊覽必携與偕而妻或勿屑也是月某夕月明如晝繁星滿天車水馬龍之自東徂西者絡繹不絕蓋皆爲張園天勝娘之魔力所吸故欣欣然以一覩爲快而爭先恐後也乙豔天勝娘久是夕亦雇馬車一乘呢妻同往而妻以腹疾固辭乙不得已乃獨坐車抵張園幸時尚早得與前列少頃後場推一器具出形似祠宇中之神龕空空洞洞供設中央俄而豓光四射一女子梳倭髻服歐裝鑽石飾簪金絲嵌袖婷婷嫋嫋中立向外行鞠躬禮則日本藝術博士天一師之夫人魔術大家天勝娘也手携黄布一長方狀似署天適用之被單入龕内向外鵠立以纖指提其兩角高高上舉繼又徐徐下覆而布中巳蜷伏一人查不知其何自來也少頃又覆又一人蜷伏布下如是者三檯下拍掌聲如雷動乙欣喜過望惜其妻何無眼福巳命駕而適爲河魚阻也繼念腹疾小恙耳設巳痊愈來猶未晚因復登車命御者疾馳回家未及室門卽聲喚其妻問恙若何妻不意其夫之歸也急下羅帷據牀唇兀坐以待乙則施施然入室問安百端勸駕妻問天勝娘演何美劇而致勞君垂念至此乙因歷叙所見且點綴其辭以聳動之妻笑曰是何難哉妾雖未得異人傳授然此等怪劇猶優爲之乙不信妻曰君必欲見諸實驗耶因伸手入帳取被單一小幅高高提起如乙所述狀迨覆下而蠕蠕然動亦居然有人蜷伏焉乙大驚躍前揭視之曰汝非東鄰某甲耶甲曰然因向乙鞠躬致敬而退（二） 
文字因緣 
[題玉田恨史七律二首] [  蕭曉風]  
　　玉台人去月如前倩女離魂劇可憐香炷成灰烟裊裊白雲如海恨緜緜重泉欲覓偏無路缺月而今不再園精鳥難塡千古恨青衫紅袖再生緣 
　　茫茫恨海渺無邊死别生離莫問天刻骨恩情懷昔昔斷腸風雨泣年年難憑後果成連理悔把愁　種玉田寄語傷心同調客莫敎重續淚珠緣 
[玉田恨史題詞] [  曉霞]  
　　兒女情腸體貼工陳郎才調有誰同何該故作傷心語追到黄泉仍屬空如此深情畢竟癡令人一讀一凄其更憐老母劬勞甚調護慇懃似舊時寫來鬼趣亦堪傷碧落黄泉枉斷腸恨我返魂無妙術爲修缺憾學媧皇一幅哀悄畫不如前生應是墮樓珠人天多少銷魂記難得江郎一一書 
[再題玉田恨史集唐] [  佐彤]  
　　魂魄不曾來入夢悠悠生死别經年誠知此恨人人有只恨當時巳惘然 
[玉田恨史題詞] [  槁木子]  
　　地老天荒證此心一回讀罷一沾襟可憐倩女離魂後斷夢凄凉沒處尋慕到黄泉也太癡春蠶縛煞是情絲無端灑盡旁人涙總爲纒綿筆一枝 
 
 

Page 14

 
 
   
 
