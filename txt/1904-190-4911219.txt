# 1904 - 190 - 4911219

 

Page 1

 
 
[重印明季稗史發售] [  圖書集成局白]  
　　明季稗史一書搜採名人箸述十有五種所紀皆前明鼎革時事中間如廷臣門户之爭疆吏撫宼之議以及庸奸之賣官鬻爵奄宦之納賄擅權舉凡勝國之遺聞皆足爲盛朝之殷鑒惜坊間向少刊本本局曾用大號鉛字排印成書紙張潔白校對精詳每部六本僅售洋蚨六角定價尤極從廉以是海字風行久爲有識者所鑒賞兹特重行付印以廣流傳售價仍照曩例海内士大夫之欲研究明季遺事者請臨申報館及各書坊購取可也續編葺華尤廣不日可以出書肅此佈陳諸維雅鑒 
[俄人砲擊日船論]  
　　或問執筆人曰兩國交戰之際敵船可發砲擊之乎曰兵船可擊商船則斷不可擊爲其與戰事無干也然則俄亦文明之國曷爲將日商船擊而沈之曰日人假商船運陸軍俄之擊之擊其與於戰事非擊其在海上經商也曰允若兹是經商之船敵人固不得而擊之矣曰其中亦正有别如以商船而濳載糗糧芻秣售與敵人不發露斯己耳否則擊諸途中亦與公法未嘗違背嘗見泰西戰事條例矣謂局外船隻倘有偏徇甲國助其軍務之實據乙國卽可捕拿夫局外者且以偏徇戰國而可捕拿矧明明戰國之船而干涉戰務捕之不獲有不發砲擊之者乎又曰局外船隻不得載運戰國將弁兵丁違者敵國可緝捕夫曰局外船隻明明非敵國之船猶以載運將弁兵丁而得緝捕矧商船之屬於敵國者而有將弁兵丁在上能不視如軍艦一經途遇卽以砲火相加乎猶憶昔年中日搆兵時中國賃用英之高陞輪船載陸軍赴韓境偶被日人詗悉發砲擊沈爭辯逾年仍歸中國酌償船值是商船之因載兵而作爲軍艦固已有案可稽矣曰若是則此次俄人之擊沈日本運兵船誠未可謂之不合於理然試問所擊之金州丸新湊丸幸運丸常陸丸佐渡丸大和丸之類先後不下十餘艘其中難保無實在經商者安見其果皆轉運日軍而俄人貿然向之發砲乎曰是則局外未加細攷要之果爲運兵而被擊擊之頗合於理日人當了無怨言若中有實在經商之船悞被俄人所擊則俄旣於公理有悖他日議和之際在日本固詞嚴義正當責令俄人照值償之特目前尙未能懸揣耳抑日本有所謂御用船者原係商人所置賃與軍中或轉運軍裝或飛挽軍饟輪聲帆影絡繹於汪洋巨浸之中彼俄人砲擊之十餘船安見無此等御用船在内是擊之亦未嘗不合而日後豈能向俄索償哉我今乃知中國局外中立之局守之益不可不嚴矣夫所謂中立者兩無偏私之義也無論以船代連兵士固與中立之例相違卽使暗中接濟糗糧或私販各項食物一經敵人偵悉亦可視爲戰國之船故當俄日失和之初中國卽先事聲明各項中立規例一民間船隻不得往投戰國或應招前往辦理轉運事宜一不得將船隻或租或賣與戰國或代爲安裝軍火以供交戰之用一不得代戰國購辦禁貨一不得將糧食煤炭運售戰國一不得代戰國運送將弁戰士官中約法何等森嚴設不幸而有貪利忘命之徒私以船舶違犯以上諸欵其爲敵人所擊耗財亡命之事尙小而日後敵以背悖公法相詰責或移師指我與之爲難詎不止貽宵旰之憂勞下致生靈之塗炭乎自有俄人砲擊日船之舉而前車非遠益宜在在隄防况昨報曾登烟臺訪事友來函知日人常在海岸巡行遇有裝運牛乳及食物赴旅順牛莊者卽指爲接濟俄人遽加轟擊某日有一船驀遭擊毁受傷水手經人送至烟地求醫是濟俄而日旣視如敵人安見濟日而俄不指爲犯法爲小失大非計之宜正不得恃公法有奸商射利營私往往巧爲掩飾不令朝廷得知則上亦無從遏止與夫局外君臣自當謹守局外之例至其民庶無須一律嚴守諸條而置之無足重輕之列我故因論俄人砲擊日船事而徵引及之袞袞羣公其不鄙爲言而河漢乎 
[本館接奉電音]  
　　昨日午後二點鐘越二十五分時京師飛電傳來上諭二道敬謹譯登○五月二十七日内閣抄奉上諭朕欽奉慈禧端佑康頤昭豫莊誠壽恭欽獻崇熙皇太后懿旨現在物力艱難自應力除冗濫用資整頓前已降諭旨飭裁冗員浮費而内外臣工因循瞻徇未能實力奉行爲特嚴申誥誡樹之風聲所有粤海關淮安關兩監督著卽行裁撤其粤海關一切事務著歸兩廣總督管理切實整頓江寗蘇州兩織造同在一省著卽將江寗織造裁撤凡京外各項差缺有應行裁汰歸併者著各部院堂官及各省將軍督撫破除情面認眞釐剔奏請裁併以節虚糜而昭核實欽此同日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨方今大局艱危民生凋敝全在君臣上下實心實政屏絶浮文力除積習庶幾挽回氣運使吾民同登袝席之安上年皇帝率王公百官以七旬萬壽籲懇崇上徽號及内外臣工請報効廉俸同伸慶祝業經降旨剴切宣示均未兪允昨皇帝復以萬壽近期再三堅請足見孝養之誠惟值時事多艱日俄兩國兵事未定東三省境内人民方在流離顚沛之中粤西叛匪猖獗生靈屢遭荼毒其餘完善各省亦復疲于攤派民力難堪滿目瘡痍深宮無日不爲引咎豈向忍以百姓之脂膏供一人之逸豫此次皇帝敦請仍不准行本年萬壽所有臣工筵宴著卽停止各省將軍督撫以下等官均毋庸奏請來京祝嘏京外文武諸官並著一併不准進獻從前巡幸西安服食缺之各省疆吏齎進方物鑒其忱悃酌量賞收乃回鑾以後或猶相沿不已踵事增華實非宮廷所願徒以優禮大臣未便顯加屏斥嗣後著將此等進獻槪行停免以杜虚糜總之皇帝當以圖治安民爲孝諸臣當以匡時體國爲忠宵旰憂勞正宜交相咨儆内外臣工其各修職業各矢忠誠於籌餉練兵興學育才以及農商工諸要政凡有裨於民生者合力振興切實整頓用以宏濟艱難俾天下蒼生威樂昇平而躋仁壽是則子之所厚望也將此通諭知之欽此 
[電傳宮門抄]  
　　昨日午後二點鐘越二十五分時京師友人專電告知本館云五月二十七日皇上召見軍機大臣及陸潤庠鐵良 
 
 

Page 2

 
 
[電述旅順海戰情形]  
　　昨晚六下鐘越二十四分時本館得日本東京專電云頃由我日艦隊總統東鄉大帥電達大本營内開華歴五月二十六日清晨七下鐘時有俄國軍艦五艘曰拔陽曰迭矮拿曰拔納達曰部路秃華曰那華苦帶同滅水雷艦七艘陡從旅順口門鼓浪而出導以掃海船一大隊遊弋於鮮生角及龍頭一帶海洋日帥見之隨於午後二下鐘時派令滅水雷艦隊駛至小平島附近與拔陽互相激戰彈丸飛墜如密雪爭喋血於驚濤駭浪之中至四下鐘時各俄艦始漸漸退入港口日本滅水雷艦隊中有名朝潮者有一服役之小僮身上受傷自餘幸皆無恙 
[俄退蓋平]  
　　華歴五月二十七日英京倫敦來電云頃由俄將蕯卡洛夫電奏俄廷略稱華歴五月二十三日日軍從熊岳城望北啓行我俄統帥見之略與交兵隨卽麾令退去因是只死傷十餘人及退至蓋平東南相距二十四華里仍復擇地安營是役也日軍有步兵一隊騎兵兩隊携帶行營所用之砲六十尊迨二十四日侵曉瞭見日軍沿鐵路而進已抵蓋州之南二十一華里矣 
[官電報捷]  
　　昨承駐滬日本總領事官小田切君以華歴五月二十七日所得東京官電見示大旨謂我日陸軍統帥奥氏電報大本營内開日軍第二隊於華歴五月二十三日豫定進攻蓋平之策迨砲火旣交蓋平卽爲我軍所得並分占左近高原 
[電告捷期]  
　　華歴五月二十七日英京倫敦來電云此間路透電局派駐日本東京訪事人飛電報稱頃由日本陸軍統領奥氏電達大本營内開我日軍士之攻占蓋平實係華歴五月二十五日 
[詳報日得蓋平始末]  
　　昨日傍晚本館承日本駐滬總領事官小田切君以華歴五月二十七日午後四下鐘閱五分時所得東京官電見示内開陸軍統帥奥氏電報大本營略稱我日第二軍於華歴五月二十三二十四等日途遇俄兵與之互鬥至二十五日偵知蓋平左近及高原之上皆有俄兵占據因之直前攻撲迨午後一下鐘許復添一軍沿鐵路至成台二十六日清晨五下鐘閱二十分時日軍在蓋平左近發砲以擊洎八下鐘許得占左近高原時俄兵之在石門及高家屯者仍奮勇非常誓死相持至正午始敗績而退我軍遂占駐蓋平當交戰時有一武員在陣上受傷自餘死傷若干尙未詳悉 
[俄日互攻]  
　　昨日傍晚承日本駐滬總領事官小田切君以華歴五月二十七日之夜十下鐘閱二刻時所得東京官電見示略謂頃由我日陸軍統帥黑木氏電達大本營内開華歴五月二十四日有俄國騎兵三百名馳至賽馬集東北方相距九十華里之宣仁地方遽行占據日人急派兵往擊俄兵旋卽退去日軍無一損傷迨二十三日俄人又添調騎兵一千三百名直撲分水嶺左近攻襲日人所築行營日軍戰死四人傷三人 
[勝負未分]  
　　華歴五月二十七日烟臺來電云二十六日午前驀有俄軍艦由旅順口駛出與日本前敵諸艦互相攻擊至午後四下鐘許仍轉舵而回勝負如何未經分曉 
[日得營城]  
　　日本大阪某日報登東歴七月三日中國烟臺來電云昨有俄人來自旅順言及六月三十日俄日兩軍大戰於營城子左近俄人死傷約三千名日人死傷當亦不少營城子迤南及東南方高處卒爲日人所得 
[俄修軍艦]  
　　日本大阪某日報登東歴七月三日中國烟臺來電云客有歸自旅順者就而詢之知六月二十三日之戰有俄戰艦三號一爲愛若列烏衣氣一爲列秃何怡森一爲息拔可托薄利及巡洋艦拔耶翎皆己損傷刻方鳩工庀材從事修繕至砲臺統領司帖息路負傷頗輕前者各報謂兩足已鋸去其一實子虚烏有之談也 
[俄艦出口]  
　　日本大阪某日報登東歴七月三日中國山海關來電云一昨之夜有自旅順言旋者詢悉華歴五月十五日之夜黑雲羃　大雨傾盆俄人乘日軍不及隄防突令滅水雷艦三艘駛出旅順口適爲日之前敵巡哨船所見發砲擊沈其一自餘三艦一逃入牛莊口一不知所之 
[俄艦又出]  
　　日本大阪某日報登東歴七月四日北海道札幌郡來電云頃有軍艦出没於北見郡海濱細加辨察知爲俄艦之蟄伏海參威者中有一艘係用商船攺造先是三日之夜遥見數俄艦游弋说磯谷海上離岸十海里許之大洋中時以電光燈四圍燭照迨翌日破曉忽己蹤影杳然矣 
[日迨俄艦]  
　　日本東京某日報云東歴七月一日有俄軍艦三艘出没於壹岐對馬一帶海洋中旋聞砲聲隆隆起自空際後得彼處消息謂斯時我日海軍中將上村氏方統帶艦隊且追且擊惟未悉勝負如何也是日又得釜山電音言韓之絶影島西南海洋中砲聲甚烈深虞日租界或不甚平安迨翌晨有電音來自嚴原略謂昨晨八下鐘時驀聞東北方砲聲數十發偵知俄軍艦之攻襲元山口者忽轉而偪近對馬島頃方與我艦隊在海上交兵云 
[詳述俄艦攻襲元山情形]  
　　日本某日報登高麗元山來電云東歴六月三十日平明五下鐘時突有俄國水雷船二艘駛近元山口之虎島旣而又有二艘在海上廻旋行駛後乃續到七艘遇一捕鯨船及甲乙二帆船次第扣留搜檢隨寄泊馬頭之外將日本商船幸運丸悉心查察然後鼓浪離口門六下鐘時其中某某二船驀發砲以轟海岸大約每五杪鐘一發時居民尙在睡鄉深處一聞幸運丸遇難急扶老携幼紛紛赴新府里臥牛洞長德洞元册里等處暫避兇鋒遥聞隆隆之聲約發至四百餘出歴三十五分時始止居人房屋　害頗多中有一家火燄猝起幸有水龍救護得免蔓延幸運丸亦被火所焚閱十八分時卽沈没洎鐘鳴七下又發砲擊帆船清沙丸是船向隸某公司甫於隔昨之夜來自北海道至此疉中數十彈火忽起於貨艙之内以致沈入波心斯時有人偵知麗島之旁有俄軍艦三艘往來游弋未幾各水雷船徐徐駛去迨九下鐘時尙離港口不遠是晨天氣驟熱汗雨淋浪午後大雨滂沱街衝漫溢避難者拖泥帶水益復困憊難堪猶幸日人無一負傷惟傷一韓人尙不過重鐘鳴十下敵之諸艦次第向北飛行祇以海中蒙氣甚低望之不甚明晣午後三下鐘許駐元山領事傳諭避難之婦女老弱依舊歸來有商船名千雀丸者於前一日開赴永興灣得免於難亦幸事也 
[俄報海戰]  
　　華歴五月二十五日英京倫敦來電云駐海參威之俄水師統領息幾洛夫電奏俄廷略稱華歴五月十八日我俄軍艦駛至某處海面遇日本大兵船七艘因卽折回日兵船自後狂追連發巨砲我船仍安然無恙旣而日人復用水雷船十有一艘乘夜來襲鏖戰之下似有二水雷船中砲沈没迨天曉日船忽蹤蹟杳然我俄水師無一戰殁諸艦亦略無所傷 
 
 

Page 3

 
 
[日備攻遼]  
　　華歴五月二十六日本館得日本東京來電云鎮守遼陽迤東之俄國陸軍刻已向西退去我日本軍隊遂豫備進兵攻擊遼陽 
[俄煤東下]  
　　華歴五月二十五日英京倫敦來電云有俄商船名彼得司波克者滿載軍艦所用之煤赴海參威交納刻已駛過蘇彝士河矣 
[隨地衞生]  
　　日本大阪某日報云邇者俄政府製就衞生車一十四輛遣赴遼東俾前敵大軍隨地講求衛生之道車中置有病房浴室消毒所醫生診疾處教士講道院病人觀書屋以及製酒機器　水機器之類凡將弁兵丁之在陣上負傷沈重者咸得容留其中已於俄歴五月十四號告成矣 
[日軍無恙]  
　　日本大阪某日報登東歴七月四日東京來電云包圍旅順之日軍所駐地方旣無森林可避炎氛汲飲亦多不便欲就居民寄宿又苦屋如蝸殻無地容身困頓情形實難言喻然士氣依然振奮屢屢勤於職事竟夕不眠卽抱病之人亦不多見蓋若輩皆以爲旅順將次攻陷故益復采烈興高也 
[日弁觸雷]  
　　日本大阪某日報云東歴六月二十九日日本某軍艦從事於遼東海上驀觸俄人所沈機括水雷以致爆裂巨霆一震幾訝雲垂海立石破天驚艦中少尉三好氏及武弁一員士卒六名身負重傷幾瀕於死意軍艦亦不能瓦全矣 
[運貨須知]  
　　邇日滬上米豆行中人傳述俄人禁由奉天各鄉鎮轉運油豆等貨赴牛莊然尙語焉不詳未敢貿然登報兹見日本報登有俄人所出告示云大俄國駐奉武廓米蕯爾爲出示曉諭事案奉欽命留守遠東大臣札諭奉天全省人民及商會一體知悉以營口不得向外運貨凡運赴營口之荳油荳子荳餅及小米子等物亦應禁止查此項物產並非人民急需之物皆以高梁爲大宗如將該各物續行運往則必於營口多爲存積然營口一埠無論何時皆能生出戰事是以存積物件不甚穏妥或爲日軍剿毁或爲伊等縱火焚燬則爾等商民將受大虧爲此合行行曉諭勿得由通江口及鐵嶺運出荳油荳子荳餅小米子循遼河運赴營口如有卽當攔阻如或有商民不知或不看此示而將該物產由遼河運往則秘受賠折無疑本廓米蕯爾顧念商民已飭知各俄隊凡由遼東自北往南所運之貨均當一律截阻卽此項船隻於遼河亦不放行其各凛遵勿違特示按此事頗爲中國商務所關凡在航海經商者皆宜注意故轉錄之 
[革令神通]  
　　廣州訪事人云已革南海縣知縣裴景福逃往澳門後迭經粤督岑雲帥委員往提雖蒙葡督允許發回迄今仍無動靜說者謂前次雲帥飭廣州府沈太守傳義赴澳時以爲裴指日可得船中帶有甲乙二醫士或叩其故太守告以恐裴中途服毒是以豫爲之防不料後仍徒手而返刻聞有賭首盧某者在澳爲裴力圖開脫未能如願已由香港附致遠輪船赴滬以便與前充賭首之劉某密商蓋葡使因辦理粤漢鐵路事宜小駐滬江故有此舉一面另派心腹人赴京擬賄通臺疎務使不能窮究其獄而後已神通廣大於此可見一斑已 
[會鞫教犯]  
　　寗波訪事人云前者浙江台州府屬寗海縣匪人閙敎巨案所獲各犯經撫憲聶仲芳中丞委何彥達太守來寗偕鄞縣主周少軒大令升坐大堂一一推鞫首犯王幼泩及爲從之塑佛像卽包良幹王廷錫王錫光皆供認如前太守乃飭發回獄中收禁旋回省禀覆中丞請示核辦 
[江蘇巡撫行轅紀事]  
　　昨日午前九下鐘時蘇松太兵備道袁海觀觀察上海縣知縣汪瑶庭大令以及英美法等國租界兩公廨讞員黃耀宿司馬陳楚生大令先後詣北洋務局禀見新任江蘇巡撫端午橋中丞中丞旋帶同舌人偕觀察乘馬車至日斯巴尼亞荷蘭俄羅斯比利時英吉利等國總領事署以禮報謁事畢蒞虹口澄衷學堂午膳遍查在堂諸生各種課程頗爲嘉許鐘鳴二下復報謁葡萄牙瑞典那威德意志奥斯地亞美利堅丹墨日本等國總領事官旋於四點鐘逾十分時回行轅至晚八下鐘時在轅盛設華筵柬邀各國總領事正領事繙譯等官赴讌珍羅水陸美盡東南略分言歡頗極樽俎冠裳之盛 
[上海官場紀事]  
　　昨日布捐局總辦潘明府升嶽乘馬車至南市馬路工程局拜會總辦翁子文太守太守飭丁擋駕○昨日委辦廣西振捐之吳明府俊命駕赴工程局投剌拜會總辦翁子文太守飭丁擋駕○昨日江蘇候補道章鼎臣觀察蘇捕營管帶胡豐齋遊戎先後命駕至道縣各署拜會○松海防同知黃小霽司馬前奉蘇松太兵備道袁海觀觀察委赴南匯會訊所獲巨梟事畢而回旋於昨晨趨謂道轅謁見觀察禀請銷差○新任江蘇巡撫端午帥蒞滬後卽面諭蘇松太兵備道袁海觀觀察預備小輪船伺候昨日觀察札飭救生局員陳松屏别駕將局内所備小輪船駛往新閘大王廟碼頭聽候差遣○南洋鈞和兵輪船管帶馬榕軒千戎奉蘇公太兵備道袁海觀觀察派往吳淞公幹因於昨晨赴道轅禀辭啓行 
[刚銘恩]  
　　昨日本埠豬業公所董事王可成忻廉甫倪秋泉王秋泉製就德政匾一方文曰治平第一德政牌二對文曰山左慈雲江南霖雨仁民愛物樹德邁恩導以鼓樂執事送至上海縣署縣主汪瑶庭大令謙讓再三而後受 
[三訊逃妾縱火案]  
　　已革湖南岳常灃道錢駿甫化名徐鏡夫遣丁投英美等國租界公堂近逃妾沈氏縱火一案讞員黃耀宿司馬二次讞詞均己錄登前報昨爲覆訊之期午後三點鐘時英副領事德爲門君命駕詣公廨會同司馬升堂飭提錢沈氏卽徐沈氏至案謂今日所訊係縱火搬物二事沈氏所歡浪子謝二延瓊律師到案備訴聞之卽問原告曾到堂否司馬謂原告係捕房瓊律師曰前次堂上給閱原告禀詞之後捕房卽於次日聲明如欲傳謝訊供尙有見証二人未到司馬謂徐所控者係其妾姦情自應另行訊斷今日所訊乃縱火搬物事情然果牽涉其中亦須傳案質對隨問沈氏曰原告控爾縱火搬物爾知之否答稱此事實因女奴阿四懷小婦人批頰之恨而起小婦人先住昌壽里時將火油箱置樓下後見小孩時時玩弄恐有不虞故遷居後移放樓上問如何起火答稱斯時小婦人己酣睡迨經阿四喚醒惟見滿室通紅事後查問阿四言係潑翻火油燈所致詰以所搬之箱内藏何物答稱當家主從蘇州回來之後卽向說明此四箱均係小婦人之物後聞家主人欲挈小婦人至金陵心有不願是以將四箱搬出並非搬自火災時箱内所藏俱小婦人之衣服及零星玩具從前得自蘇州朱大人家及至嫁徐祇給過珠四十粒臂釧二雙詰以尙有鼻烟數瓶鼻烟壼二十二枚現在何處答稱鼻烟壼四枚係小婦人之物鼻烟仍在箱内此種事在張公館時已向家主說明詰以何時所說答稱家主從蘇州回家後十餘日司馬遂商之德君謂縱火之案查無證據卽保險行所控亦未得眞憑所搬四箱云是沈氏之物卽使徐姓所置亦不能援照竊案科以罪名隨著將阿龍阿四等人一併釋去 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[官方]  
　　福州訪事人云閩中仕途擁擠在省聽鼓者不下千餘人欲得一差殊非易易於是有托名措資分赴各府州縣營求差委者此來彼往絡繹如梭甚至一郡之中多至七八十員府縣不得不竭力周旋遇有詞訟等情輒令下鄉查辦其中流弊不可勝言閩浙總督李勉帥查悉情形札飭司道議訂章程俾得官方澄叙略謂閩省下游俗尙强悍彈壓械鬥查勘案件自須派委會辦上游各屬民情　樸應用委員之案自屬不多今議以漳州一府額定留駐差委三十員泉州汀州每府二十員興化延平建寗邵武福寗每府十員永春龍巖每州四員分飭各府州於現有各員中自擇去留不得狥情濫委是亦救弊補偏之道也 
[江寗課吏]  
　　金陵采訪友人云江寗課吏館提調江安督糧道胡硯孫觀察示期五月二十一日舉行夏季官課題爲商鞅韓非論中國重士輕商自古己然漢人至以商自汙遂可免於徴辟錮習相沿於今爲烈是大不可也泰西各國最重商務視商務之盛衰覘國勢之强弱關繫至鉅國家現立商部定商律奬商保商之詔歲三四降民間風氣漸開强國之基實肇於此應如何規仿西法以提倡之開濬利源以恢擴之俾中國從前陋見一洗而空諸君留心時務其各抒偉論著於篇瓶行金幣議湘刻約章輯要書後題後標明以兩藝爲完卷多作者聽凡在省城候補府廳州縣及佐貳雜職各員無論有差無差一律應考定於本月二十一日各開銜名赴課吏館領卷限二十六日交卷逾限不收 
[緝拿逃勇]  
　　鎮江訪事人云日前駐防鎮郡之武威新軍左營右哨五隊勇目李某身穿號褂夤夜携帶槍械而逃管帶易游戎知之以此風斷不可開特懸賞格諭令軍民人等帮同跴緝務獲重懲旣而統領魏鎮軍復恐麾下勇丁在外滋事派出各弁帶勇梭巡 
[鎮郡官塲紀事]  
　　鎭江訪事人云日前長江水師提督程從周軍門馳往江陰下游一帶巡閱各軍營事畢回至京口小駐行旌隨於本月二十五日乘舟上駛遄回太平節轅瀕行時文武各官咸往江干恭送○鎭江府知府祥遂安太守前以中學堂學生缺額尙多出示招補旋於本月二十四日親詣堂中扃門考試到者約二百名亦可見有志向學者之多矣 
[法界停訊]  
　　昨日爲法界公廨訊案之期適法總領事署繙譯官魏武達君别有要公飭丁禀請讞員陳楚生大令暫停訊判一日大令允之 
[騐收橋工]  
　　本邑小東門外吊橋前因朽壞不堪由蘇松太兵備道袁海觀觀察札委清道局員陳邵亭明府督工修造近已工竣明府據情禀報觀察卽委保甲總巡朱森庭明府前往騐收 
[查訊私刑]  
　　日前南市生義碼頭左近天泰木行小主人莫兆熊不知因何與東洋車夫顧友根口角十號巡街捕汪小棣向之喝阻被顧曳入行内處以私刑行夥沈載清更將其所穿號衣褫去迨後捕頭聞信派捕往僅獲傭人蔡子連旋由行主浼人保出昨日馬路工程局總辦　子文太守飭傳一干人聽候訊供核辦 
[研訊火頭]  
　　前日英租界西棋盤街金隆里裕盛和皮貨店被火後捕頭查得曾倩某某等保火險行保銀二萬八千兩内有六千兩將於次日滿期因令包探李星福將店中執事人某甲拘解英美等國租界公堂禀請訊究讞員黃耀宿司馬允之卽於昨晨會同英總領事署繙譯官德爲門君升堂詰究捕頭禀稱金隆里第五十三號門牌於西歴七月八號晚八點三刻時被火經中西包探率同小工救熄旋查得樓上牀下洋鐵糞箕内置有引火之物已成灰燼爰傳承保火險之各行夥候訊各行夥以貨未延燒均不願到是以將出店人及中西包探送案請訊出店人倪錦元供裕盛和開設十有一年店内有司帳等四人是晚團坐樓下抺牌小的在門口吸烟突有對門泰康主人前來言見樓上有烟燄衝出小的等急登樓撲救未幾中西包探前來帮同救熄樓上有小桌向置油燈油膩層層久未揩洗未知是否由此起火當時小的因保險單在帳箱内爰卽携箱而出以後如何並不知悉中西包探禀稱是日路經彼處正在人聲鼎沸大呼救火是以進内救熄事後查得曾保火險銀二萬八千五百兩而所存皮貨祇二十八件訪之業此者謂約值銀一萬數千兩其火起自牀下洋鐵糞箕内兹已取來呈案並將被焚这衣物一并呈請察驗甲卽楊洪記供小的在店中司帳並非總執事人年老耳聾幾成殘廢是日在店抺牌後聞樓上火災因之停止驀被包探拘押實不知火從何來倪又供本店保火險二萬五千兩現存皮貨二十八件確值二萬有零另有某客寄存之羚羊角一箱值銀三千兩斷無縱火之理况樓上寂無人在求恩詳察及傳到弄口廣忠信店中見證人則時已過午不及訊供隨與德君訂於禮拜三再訊 
[上海縣署瑣案]  
　　王庚娛前控陸樹堂掯贖田畝等情前晚縣主汪瑶庭大令升堂研訊王供此田十二畝於光緒二年由父親售去得錢一百六十千旣又加索七十千另立聽贖不加據現在備本向贖陸掯阻不允尙求鑒察陸供此田於同治八年由故父耀如向王父買得至光緒二年加絶立有活絶兩契呈請電鑒大令飭查明過户年分如在光緒二年以前則治王朦控之罪○前晚城汛周鑒之千戎巡行南市拘獲形同流氓之陳福生犯賭之丁建堂莊林法顧壽生盛全生楊金虎六人解縣請訊大令判令將陳責四百板莊責一百板楊責五十板丁交人保出顧盛開釋 
[南市捕房紀事]  
　　前日陶阿美以其子根寳不服教訓扭至捕房捕頭令暫行管押旣而陶又稱刻已有人責令其子服禮請卽釋回捕頭允之○貨捐局巡丁張金祥查獲某米行漏捐之米因將行中司事張菊生扭送捕房捕頭詰知事關查捐而起不予准理一併釋回 
[英美等國租界公廨瑣案]  
　　平和洋行司事人章阿茗投案訴稱日前行中失去棉花五包報由包探劉阿炳查知有孫生寶者將贜分售與三馬路朱進山計二百三十斤得洋銀四十六元二馬路徐順榮計一百四十斤得洋銀二十八元二馬路韓阿妙計一百斤得洋銀二十元唐家弄曹晉生計一百五十斤得洋銀三十元合計尙少二包因將孫送案請究孫供詞一味狡展朱等四人伏地求饒讞員黃耀宿司馬判將孫管押四個月朱徐韓曹各罰洋銀四十元○包探王寳生解餅師馮阿狗至案禀稱時將學徒衛西狗任意凌虐爲特拘案請懲西狥之叔衛甲聲稱姪兒被毆後因驚成痴尙求核辦馮供小的略子訓責並無凌虐之事司馬著具攺過切結交人保釋倘西狗因此成病准甲另行控究○日本郵船會社某洋人控陳阿福行竊船上紫銅一塊值洋銀二十元售與程陳氏得洋銀三元等情司馬判令將陳責二百板管押一個月程陳氏從寛開釋贜給洋人領去○馬夫葛銀才向陳應氏强索酒資互相扭毆致氏倉卒中失去金約指一枚鳴捕拘案請辦司馬判責葛四百板○竺永才與張富友之妹有染前日至張門外探望被張所見用繩綑縳訛詐洋銀二百元後爲包探張才寶所知拘入捕房昨晨解案請究張供妹子本在某姓家爲童養媳自被竺姦污已懷孕五月刻下婿家定欲退婚正在爲難之際昨日竺又來窺探求賜重懲竺供小的在寍波時卽與其妹有姦治來上海早經斷絶司馬著一併斥釋并諭張曰嗣後竺若再來爾當交捕送辦 
 
 

Page 10

 
 
[法租界捕房紀事]  
　　甲乙丙三拐匪誘拐某姓六齡男孩藏匿寄居虹口之粤人某丁家經某姓偵悉扭訴捕房捕頭令包探將孩帶回捕房留候連甲乙丙解送公堂禀請讞員陳楚生大令訊究○昨日某飯作夥某甲負擔至浦灘突遇流氓將殽饌推翻攫取碗盞而逸旋經巡街捕追獲送入捕房捕頭令押候解送公堂禀請究辦○昨日代理總巡捕頭謝爾諾因見近來新出電汽快車行駛甚速行人不及避讓時肇禍端特命中西各捕如有所見務須勸令緩行倘敢不遵即將此車號數錄送捕房以便照章科罰 
[美租界捕房紀事]  
　　前晚印度人某甲飲酒過醉雇坐陳魯生　曳東洋車至楊樹浦向索車資非惟不給且復扭住兇毆并拔刀剌傷頭面胸背等處陳痛極狂呼適爲某西捕所聞將甲拘入捕房捕頭令人送陳至同仁醫院醫治甲押解該管領事署禀請訊懲○昨日甬人將阿三在提籃橋某茶肆中向同鄉張阿果索取舊欠以致互毆某號巡捕見之一併帶入捕房捕頭姑念事起細微令各押丐牢半天不予深究昨日提籃橋左近某西人家忽然失去洋銀鈔票若干旋經包探沈阿岳查悉某乙所竊將乙拘入捕房捕頭令押候解送公堂禀請讞員黃耀宿司馬訊辦 
[安徽省官報]  
　　五月十七日委署廬州府同知王壽堃無爲州州同陳壽祺均辭指分安徽試用巡檢左琦到知縣曹述誥到由皖北措資回布經廳董仰書到解秋審人犯赴全椒回縣丞趙士英文巡捕瞿世禹府經葉賛業顧松吏目福蔭巡檢李鑒張崇孝陳錫琛均巡查差黃朝燕李榮奎均燈牌以上均奉府委院試差十八日通判劉正江謝超委一次知縣曹寳書到由皖南措資回宋毓衡辭奉委赴無繁公幹縣丞趙爾豫知奉府委院試巡查差十九日安慶府同知志瑞銷假並奉委院考點名差淮北牙釐局解餉委員巡檢鍾振華到知縣董玉璋知奉委赴過陽訊案倪善慶辭赴廣濟圩註工巡檢袁肇敏知接查小南門城差縣丞徐鴻立到解水師月餉赴金陵囘李志雲到解秋審人犯赴蕪湖回二十二十一日指分安徽遇缺先補用典史王滋到候補知府林載亨到由上海公幹回馮成襄請假赴皖北措資縣丞趙士英辭接學院按司獄顧鴻林辭赴湖南探礦價二十二日在任候補知州泗州州同梅啓勳到候補同知朱有寛謝超委一次直隸州李會芬知奉委監修文廟工程差閻恩培到由皖北公幹回並謝奉行知請補當塗縣府經廖紹彭知赴皖南措資 
[罰欵移助]  
　　敬啓者茲奉清道局憲陳以鋪户違章傾倒垃圾罰洋撥充敝堂善費計本月十五日陳雲來四元十六日唐姓棕榻店兩元二十日王信義帽店兩元前後共三户英洋八元應請登報以志謝忱[  果育堂司事謹啓]  
 
 
 

Page 11

 
 
   
 
 

Page 12

 
 
聖鑒事竊奴才承准軍機大臣字寄光緒二十九年十二月初七日奉上諭誠勳奏因災請緩安徽各州縣錢漕各一摺朝廷念切民依如果災歉屬實一經該督撫奏請蠲緩無不立沛恩施乃近年各省所陳緩徵各處幾若視爲成例不肖州縣每多揑報成災以完作欠積習相沿年年照報名爲例灾實則民間已經完納外是劣紳大户得以挾制官長抗不完糧國家迭下蠲緩之詔　閻並無實惠可沾致使維正之供徒歸中飽而豪强之包抗胥吏之苛索復從而因緣爲奸詭寄飛　盤剝則欺侵病國病民賦稅日絀種種弊端實堪痛恨况當大局艱難練兵籌餉迫不能緩之時豈容長此弊混該督撫等受恩深重各藩司糧道均有督徵之責嗣後務各激發天良愼選賢能痛除惡習澈底清查其實係被炎者由該管道府確切勘明仍准分别蠲緩如敢扶同欺隠嚴參重懲其向報例災之處逐一確查據實徵收毋許再行揑飾不咎旣往嚴杜將來以副朝廷實事求是之至意將此通諭知之欽此遵旨寄信前來嗣因奏查明南洲灃州安鄉等廳州縣上年被水蠲緩錢漕蘆課等項一摺奉硃批著遵前旨確查具奏欽此各等因當經轉飭欽遵移行查覆去後兹據該管道府州督飭各該廳州縣逐一覆勘上年被水各處蠲緩錢漕實係確切勘報並無扶同揑飾以熟作荒以完作欠情事先後禀請核辦由藩司張紹華會同署糧儲道任國均覆核會詳請奏前來奴才覆加查核委無揑報例災及一切欺隠情弊相應籲懇天恩俯准仍照原奏分别蠲緩遞緩以廣皇仁而紓民力所有覆勘上年南洲等處被水蠲緩錢漕蘆課等項緣由謹會同湖廣督臣張之洞恭摺具奏伏乞皇太后皇上聖鑒訓示謹奏奉硃批户部議奏欽此 
湖南巡撫趙奏請懇恩飭部將前署城步縣知縣上官廉於按年議叙之外量給優奬以昭激勸片十二日 
　　趙爾巽片再查定例州縣經徵分數錢糧能每年於奏銷前全完應於照常議叙之外量加優叙如數在三百兩至二萬兩以上一官經徵三年於奏銷前全完者准其加一級等語北據布政使張紹華詳稱查城步縣每年額徵起運存留驛站正耗共銀二千八百三十七兩零該縣前署知縣上官廉于光緒二十年六月二十二日到任至二十三年十一月初八日交卸除接徵之年應照例扣除外實一年經徵光緒二十一二三共三年錢糧均於奏銷前掃數全完業經遞年分别造册於奏銷案内題咨請叙在案詳請奏明給與優奬前來奴才查值庫欵奇絀之際全賴各屬錢糧提前徵解該員歴年催科得力能於奏銷前掃數全完於帑項不無裨益核與優奬之例相符合無仰懇天恩飭部將前署城步縣知縣上官廉于按年議叙之外量給優奬以昭激勸除分咨吏户部外謹會同湖廣督臣張之洞附片具奏伏乞聖鑒謹奏奉硃批該部議奏欽此 
湖南巡撫趙奏爲練兵籌餉由該局先由號商息借籌墊長平銀四萬兩發交號商協同慶等承領　解練兵處投收片趙爾巽片再據湖南善後總局布政使張紹華等詳稱竊照光緒二十九年十一月二十二日准前署湖廣督臣端方電開廷寄直隸抽收烟酒兩稅入項頗鉅責成各直省照章仿行湘省派銀二十萬兩又於本年二月准户部電開練兵處稱十一月寄諭各省籌提州縣中飽及烟酒加抽之欵爲練兵之用聞晉豫山東各省均已籌辦囑令由部通電各省現值練兵籌防需欵孔亟之時勿論如何爲難務希先籌若干赶解應用等因轉行奉此遵查湘省烟酒業向乏鉅商從前釐稅收數寥寥奉電飭加抽卽經酌議詳定章程分途剴切觀辦現雖有端倪而貨少錢荒物力凋敝能否籌集距欵一時尙無把握至各州縣錢漕羡餘早經遵照部章提解邇年以來差缺瘠苦情形迥非他省之地大物博者可比第以時事邇難不敢不勉爲區畫共效涓埃而集腑之舉亦恐緩不濟急伏念籌餉練兵係目前刻不容緩之務根本所在動關至計無論如何爲難斷不敢稍存諉卸兹由該局先由號商息借籌墊長平銀四萬兩於本年三月初八日發交號商恊同慶等承領賫解練兵處投收以應急需一俟官捐烟酒稅集有成數再行分别發還續解詳請奏咨前來奴才覆核無異除咨練兵處外理合附片陳明伏乞聖鑒謹奏奉硃批練兵處知道欽此 
湖南巡撫趙奏請懇恩准將江蘇蘇松太道袁樹勛俟升缺後賞加頭品頂帶以昭旌勸摺十二日 
　　湖南巡撫奴才趙爾巽跪奏爲湘潭縣紳倡捐學堂經費鉅欵懇恩優奬以昭激勸恭摺仰祈聖鑒事竊據學務處司道詳據湘潭縣紳江蘇蘇松太道袁樹勛呈稱現在濟變之方莫如興學而興學之事經費維艱伏念湘省風氣漸開公欵支絀非羣策羣力無以儲楨幹而濟時艱職道身受國恩目睹危局桑樟之事理應効力願將節存廉俸銀一萬兩捐充學堂經費以爲之倡並在本籍湘潭縣選派學生四人送至日本東京學習師範以三年卒業爲限每人給學費川貲整裝銀一千五百兩共捐銀六千兩皆係爲廣興教育報効君國起見理合禀請立案再不敢仰邀議叙等情詳請具奏前來伏查大學堂章程内開有人慨捐鉅欵創辦學堂准予專摺奏奬等因今袁樹勛創捐鉅欵至一萬六千兩之多足爲通省縉紳矜式雖稱不敢仰邀奬叙而董勸之道實於提倡風氣有關且與大學堂專摺奏奬章程適相符合查湖北江夏縣紳商文灣捐學堂經費銀一千兩經前署督臣端方專摺奏奬湖南武陵縣紳蔣積文捐學堂經費錢二萬串經奴才專摺奏奬先後仰邀兪允在案今袁樹勛所捐之欵爲數尤鉅合無仰懇天恩俯准將江蘇蘇松太道袁樹勛俟升缺後賞加頭品頂戴以昭旌勸之處出自逾格鴻慈除分咨查照外謹會同湖廣督臣張之洞恭摺具陳伏乞皇太后皇上聖鑒訓示謹奏奉硃批户部核給奬叙欽此 
湖廣總督張等奏爲鄂豫兩省籌辦火車貨捐已著成效懇恩飭部立案摺十二日 
　　太子少保頭品頂戴湖廣總督臣張之洞河南巡撫臣陳夔龍頭品頂戴調署江蘇巡撫湖北巡撫臣端方跪奏爲鄂豫兩省籌辦火車貨捐已著成效懇恩飭部立案恭摺具陳仰祈聖鑒事竊臣等於光緒二十八年五月間因蘆漢鐵路已由湖北漢口通至河南信陽楚豫來往商貨多與火車販運以致湖北境内漢陽德安等府所屬各釐局收數頓絀當以陸路火車與水路輪船運貨完稅事同一律飭令鄂省牙釐總局酌量於漢口地方設立火車貨捐局以期挽回利權開辦之初華洋商人因事屬創設不願認捐經臣之洞臣端方電請外務部特派總稅務司赫德襄助經理並飭由江漢關稅務司妥定章程格外寛恤將釐章攺輕凡由火車 
 
