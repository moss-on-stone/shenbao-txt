# 1934 - 283 - 4908800

 

Page 1

 
 
[招請湖北訪事] [  本館謹啓]  
　　本館於沙市宜昌漢口均有訪事而於湖北省會尙付闕如茲擬延請一人如有蓮幕宏才遜廬碩彥能周知時事熟悉官塲者請書新聞數則並姓名居址郵寄本館帳房以便延訂不合恕不作覆此佈 
[浙江闈墨出售] [  圖書集成局啓]  
　　向逢大比之年各省出有闈墨本局皆用鉛字排印　海內諸君子所推賞今屆浙江榜發後闈墨隨到本局用新鑄鉛字潔白紙張現己印成發曾每本碼洋七分欲揣摩風氣先覩爲快者祈移玉至三馬路申報館及申昌書董室購取可也此佈 
[裁驛站議]  
　　大淸會典載凡置郵視道塗遠近衝僻適中設驛郵遞之事州縣官及驛丞掌之以司道總其成嘗攷西北之地平原曠野無所阻隔遞送公文多用馬東南之地河道繁多例設水驛如江蘇安徽浙江湖北湖南四川廣東廣西等省水路四通八達均設　以供差使通二十一行省計之國家歲耗銀三百餘萬兩夫所以不惜巨貲而設此驛站者原以奏牘公文俱歸遞送欲使之從速而不至失誤也乃日久弊生而竟爲地方官之利藪每州縣衝繁者其驛費多或萬餘金其次五六千金其僻靜無驛州縣亦有千餘金及六七百金不等此項費用歸入留支項下州縣官得缺時必先探詢驛費之多寡其多　則爲之欣然色喜焉大利旣歸之州縣故驛中所畜之馬類多老弱疲病且管理馬號者有幕友有僕人於乾草料豆等物又節節尅扣至馬夫而尅無可尅於是减其飼秣俾不得飽故　站之馬類多疲乏不能行走至遞送公文本不得遲延誤事例載凡鋪兵遞送公文晝夜須行三百里稽留三刻笞二十每三刻加一等罪止笞五十其公文到鋪不問角數多少鋪司須要隨卽附籍遣兵遞送不許等待後來文書違者鋪司笞二十立法之初非不慮周藻密然今之州縣每接上站文書遞至下站者止給馬夫錢數百文或數十文管理馬號之幕友家丁以於中可以取利也於是將文書任意延擱併至數起始遣一馬夫送之故往往有數百里內文書竟遲至十餘日始到者夫驛遞之遲誤其情固甚可惡然平心論之所遞之事亦未必盡係緊要凡官塲家室平安之報友朋通問之緘大書捐遞二字卽付驛遞送執筆人昔曾幕遊直嘗見某道員以往來賀節賀壽之例信而竟用五百里排單者按例載地方官驛官將尋常文報違例濫差擅由馬上飛遞者降三級調用上司狥庇失察分別議處夫公文而尋常者尙不得馬上飛遞而况往來賀節賀壽之例信乎馬上飛遞且不可而况五百里排單乎以國家有限之帑項旣飽州縣官私囊復遞無足重輕之例信亦何貴此驛站爲乎嘗查泰西各國其初遞送公文信件亦如中國驛站之制嗣因費多而不便於民於是創設郵政局領以大臣位儕卿貳公私咸便之其進欵蒸蒸日上就英一國而論每年郵部所入除用費外計贏餘英金一百數十萬磅其利亦可謂厚矣今中國通商各口郵政已經開辦似宜推廣其法凡通都大邑僻壤遐陬設立分局一切公文信件俱歸遞送如此則每歲可省驛站三百萬之耗費䩍收郵部數百萬之贏餘一轉栘間卽見成效亦何憚而不爲哉顧或曰驛站之設由來已久合天下計之恃此衣食者數十萬人今一旦裁之懼激而生變在昔明季因裁驛站盜賊蠭起釀成流宼之禍往事匪遙宜爲殷鑒且京外各官因公來往京師例須乘驛設删去驛站諸多窒礙則謹應之曰非常之事原黎民所懼惟有卓識定力者始不爲人言所惑在昔招商局之行輪船河運之變爲海運以及京津鐵路之興辦無識者皆曾以奪小民生計必致激變爲詞多方阻撓及今大利旣獲始閉口無言蓋迂腐謬戾之輩實不足與譚國是也至慮及京外各官之乘驛尤爲不達時勢之言蓋官員往來其行李之繁多僕從之煊赫每至一縣車馬之類任意需索其餘供億之繁亦動輙數百金若照例文所載凡出使人員應乘驛船驛馬數外多乘一船一馬者杖八十若應乘驢而乘馬及應乘中等下等馬而勒要上等馬者杖七十驛官容情應付者减犯人罪一等倘或照此辦理吾恐杖之不勝杖而罪之不勝罪矣掩耳盜鈴之舉亦何益哉要之驛站者國家之漏巵而州縣官之大利也今帑藏日絀司農仰屋而嗟言利之臣又紛紛然爲羅雀掘鼠之舉則何如省此可省之欵以利國而利民也哉 
[本館接奉電音]  
　　昨日上午京師飛電傳來硃筆一道敬謹譯登○九月十八日奉硃筆徐承煜補授都察院左副都御史欽此 
[卑相論法]  
　　循環報云法人盟俄意藉俄之勢以償大欲惟俄人早窺其衷故俄皇有言俄與法聨合雖守望相助若法人甘爲戎　俄必不預聞然則法人卽志圖逞欲俄未必助之爲虐德國前相臣卑思麥一日與友人論及俄法相聨之事卑相曰法與俄同盟於德無關輕重法猶水也俄猶火也以水鍋置爐火之上水爲火勢所炎勢必揚沸耳卑相此言逆料法人浮動俄從而煽之俄可收漁人之利矣俄豈眞有愛於法哉 
[會議金銀]  
　　初十日英都倫敦電音言太晤士報謂美國所派會議金銀定價委員業已行抵倫敦欲請英廷將金銀定價之議早行决斷以便回覆太晤士報因而論曰此事英國若與聞同議似甚不宜因一會議同辦則其中必多窒碍故爲英國計當以不肯允從合之然英旣不允則印度亦當婉詞推却何者英印鑄銀局之權均係英廷掌握也倘英旣相拒而印度反從而允之是不啻自相矛盾故宜一併推拒之爲愈也同日電言英爵臣巴波致書於太晤士報論曰英印匯水目下價値之所以昻貴不跌者一則由於時勢一則因各議院及火車鐵路由英國借貸甚巨故致此也然此不過一時之事不數年間金水跌價定當不堪設想故爲英國計當如美國所請會辦金銀定價之事以維持目今之大局也錄循環報 
[日茶减色]  
　　日本報載日本茶市近年大减去年茶市冾淡各茶商極力整頓方冀今年或有起色孰知今春產茶仍未見旺故運茶出口者亦屬寥寥一千八百九十五年日本茶出口者共三十八兆八十二萬六千六百九十五斤値銀八百八十七萬九千一百七十三圓九十六年卽去年僅二十三兆二十四萬一千四百六十三斤値銀六百三十七萬零三百八十八圓以此相較已减去十五兆五十八萬五千三百三十二斤價亦短去二百五十萬八千六百四十五圓近日日本茶商多有改業樹　養蠶理絲之事者說見南洋新加坡叻報 
[浮島奇聞]  
　　北慕娘來信云上月二十五日古達埠忽然地震附近各處海口亦爲震及距納閩口岸約五十尋之海上忽現一島島上皆紅土以及樵石長約二百碼闊一百五十碼高約六十英尺以後日大一日島中時噴炭氣 
 
 

Page 2

 
 
遇火卽燃附近之人咸聞有煤油氣直叅鼻觀是洵聞所未聞之事也說見南洋新加坡叻報 
[查辦稅事]  
　　北通州訪事人云坐糧廳寳湘石李茀亭二部郞均乘官舫赴津查辦老龍頭新設稅卡事務聞自設卡以來客商貨物不由輪車轉運想其中必有不甚平妥之處也 
[雷州水災]  
　　雷州日前疫癘流行人心惶恐日尙未晦相率閉門不意天不厭禍颶風成災何辜小民遭此大厄頃接友人惠來雙鯉言之頗詳謹節錄之以爲斯民告哀也據云上月廿一日之夜魚更二躍風伯揚威雨師稅駕海潮陡發鹹水灌至城闉三更以後風勢益壯水聲益狂有如萬馬千軍鎭夜號呌迨至天曉始寂無聲雷州府郅伯香太守曁海康縣徐明府繼樑地方文武各官均輕騎减從會同登城瞭望北隅盡成澤國所有田園廬墓多在水中晚稻禾苗付之流水且田經鹹水淹浸雜糧亦不能遂其所生骸罐屍棺隨流而去以百數十計朝夕饔飱無水淅米須求數十里以外始得淡流遂溪縣屬之東洋亦在巨　中事後查點傷損人口屋宇實屬不鮮計海康縣屬之嵐村塌屋四十椽壓斃九十命大埠村塌屋二十餘椽淹斃三十餘命渡仔村塌屋十餘椽淹斃十餘命麻亭村塌屋三十餘椽壓斃三命洋村塌屋二十餘椽壓斃七命調排村山尾村西洋村東甲步村共倒塌屋九十餘椽惟幸尙無傷人麻亭村之堤岸被水衝坍茅簷竹戶盡掃一空大橋村港東村所有茅屋亦全行吹去天后廟至關部橫街倒塌店鋪七十餘家尙有零星不可勝計此蓋數十年以來未見之巨災也大約溺斃壓斃人口當有數百現在哀鴻徧野待哺嗷嗷業經地方官馳禀來省大憲檄委胡子英通守永昌馳徃賑撫矣然終恐杯水車薪災多欵少尙望仁人君子樂善好施義粟仁漿源來接濟庶有以拯彼一方之民也錄循環報 
[關防通榜]  
　　福建文闈於十三日揭曉督憲邊制軍代辦監臨玉宗師及文武各官均於十二日七點鐘入闈會同正副主考官塡榜閩人士無不翹首以待歴屆放榜之期有人在貢院開設報廠倩人在闈探聽塡寫一名卽書小條縛諸瓦片中拋出闈外廠中早經遣人伺候檢知時立卽派人赴本生家報喜幷在廠內私掛小榜有欲先睹爲快者每人索錢三四文不等一面刊出題名錄付之小民沿途喊售報廠不止一處而賣錄之人約有百數十輩不料今科於塡榜時關防十分嚴密各報廠於闈中新中何生信息杳然至上燈時有龔林數家雖報到泥金帖子奈寥落若晨星都人士之科名心重者徬徨旋轉心中如七個吊桶上八個吊桶下忐忑不定而貧苦小民亦不得沾報錄之利相顧索然據閩中父老云闈中喜報失傳爲歴來所未有嗣至夜間十點餘鐘始由闈中鼓吹放榜張懸鼓樓前遠近踵觀者殊極擁擠云 
[名落孫山]  
　　福建新科優貢陳鍾慶劉戫楊和炘楊冠斌周宗頤陳殷等六名尙有副優龔鴻義等十二名因今科正優均不中式副優遂末由挨升徒負虛名殊爲掃興閩人士云昔年孫萊山沈叔眉二宗師督學閩中時所取正副優十二名竟中鄉榜至九名之多其十名以下三名副優皆可挨升爲優貢且更將備取內抽取三名以符六名之額一時傳爲佳話今屆竟無有脫頴而出者豈諸明經文字祗能分貢樹之香而不能占桂宮之藉乎聞優元陳鍾慶頗負時譽其餘家擁巨資者則固不乏其人是亦無須重掇巍科矣 
[奏留統領]  
　　前報太湖水師營統領杜觀察請咨赴都引見所遺之差經上憲札委太湖水師正前營管帶歐陽總戎成松代理茲聞官塲傳言撫憲奎中丞以觀察熟悉營務具有文通武達之才現當捕務吃緊之際遽易生手深恐諸多僨事故令觀察暫緩北上移請兩江總督劉峴帥會同奏留是以水師統領一差仍歸觀察接辦歐陽總戎則不日卽當交卸又因浙西鹽捕營統領陳廣才總戎裕崑現經撤差另候差委上憲卽委杜觀察兼攝鹽捕統領之事以專責成聞陳總戎已於本月十七日銷差矣 
[公子過潯]  
　　兩江總督劉峴帥之公子本隨侍任所晨昏定省樂敘天倫去年因事回湘茲者由原籍乘兵輪船省親於本月初八日過潯陽江口想不日卽可抵石頭城畔也 
[禾郡官塲紀事]  
　　嘉興府宗郡守於前日乘舟往海鹽乍浦等周歴巡察地方文武各官得信後咸皆准備迎迓無如一連兩日不得五馬遙臨嗣知郡守不動聲色密往周巡已於昨日回轅蓋不欲勞動屬員迎送致妨公事亦可謂體恤下情矣○前報嘉興縣劉邑尊因公赴省茲悉已於前日傍晚回署 
[東甌官塲紀事]  
　　温州西門卡員黃逢仙司馬瀛海日前爲造化小兒所侮延醫診治百藥無功已於本月初四日歿於差次矣○前北門厘局委員陶石泉州佐緒興瓜期早逮上憲委李二尹接辦是差李二尹現辦松楊厘局迄未交卸以致彼此稽延陶委員急欲銷差自請於總局憲委員接管本月初十日交卸局務卽趁商輪晉省矣○新任瑞安縣丞徐英甫二尹杰附招商局普濟輪船來甌稟到大約十七八日卽可赴瑞接鈐任事矣○温郡牙厘總局楊晉笙太守因黃蓬仙司馬病故暫委西關保甲委員候補府照磨黃致仙少尹元裳接辦筮於九月初六日進局視事又因雙門卡委員陶石泉州佐禀請另委賢員接辦權委本局收支委員候補府稅課祝遂之少尹廷嘏接辦巳於九月十一日進局辦公一切移交公事悉仍其舊惟司巡則更易數人均屬總局派出信任之人云○新署玉環右營守備梁芷香守戎殿標已於上月二十七日履新任事代理玉環右營守備陳少閑守戎樹人遂交卸回郡○温標右營守府朱鳳臺守戎朝陽久爲二䜿所侵請假調理迄未痊可茲於十一日病故隨卽禀報出缺上憲札委何人署理刻尙未奉明文也○鹽局總辦沈子穀司馬因公晉省已紀前報茲於十二日搭招商局普濟輪船遄回禀見道府後當卽進局視事○浙江提督陳雲卿軍門濟淸因巡洋之便乘超武兵輪於十四日辰刻駛抵甌江砲臺上瞭知軍麾遙蒞燃爆　迓武自劉吉園鎭軍以下均赴雙門馬頭恭接温處道王心齋觀察温州府王雪樓太尊先後鳴騶戾止登輪拜會旋陳軍門乘綠呢大轎進城拜會各當道隨卽出城回輪小作勾留翌日卽展輪東去○新關委員李希程副戎之女公子許字同關張煥庭幕賓之少君筮吉初六日合一對璧人親迎之時途人均深艷羡文武官塲之親往道賀者冠蓋盈庭殊形熱閙云 
[潯陽官場紀事]  
　　新簡江西鹽法道春觀察之瀛眷於本月初九日乘江孚輪船至潯觀察則赴江寗謁見制軍劉峴帥然後擇吉接篆德化縣梁蔭南明府飭差在碼頭供張一切准備迎接○委辦二套口厘局陳少英別駕希曾抵潯後謁見道鎭府憲幷拜會同寅於初九日接辦局務 
[髫齡盡孝]  
　　何明府不知某省人蓋以候補班而聽鼓粵垣者其公館在老城德宣街有子年方十二爲正夫人所生愛若掌珠其子亦瞻依膝下未嘗一日離也日前夫人棄世其子哭號慘怛痛不欲生乘人不覺躍入井中欲從母於地下適爲其保母所見執其辮髮拯之以出不致遭滅頂之凶其交再三開導猶悲不自勝蓋其孺慕出於至性實有不能自禁者歟 
[雷擊逆子]  
　　杭州訪事友人來函云浙江紹興府屬諸曁縣楓橋地方張某者家有三子甲巳成親乙丙尙未完配甲不務正業最愛嫖賭時與乃父及乙丙尋釁無所不爲張某無法可治於去春邀同親友議定將甲另行分居家財與其十分之四甲心尙未滿足幸親友在座不敢妄爲至今年秋初所分家財已化爲烏有前月某日直至父室強索錢文父不肯與甲卽用門閂將父打倒方將再打忽然雷雨交作遂聞霹霹一聲已將甲提出階前擊斃後卽雲收雨散晴霽如前乙丙回家見此情形驚嚇異常乃父將擊斃情形爲述始末始知天不容此梟獍當將甲草草成殮舁至空地棄之 
 
 

Page 3

 
 
[郵局新政]  
　　郵政局自創行以來迄今已半載有餘官商士庶交稱利便茲本埠經事者欲爲體恤商民推廣郵務起見在各租界馬路要口及城廂內外店鋪中一律設有信箱凡有欲寄書信者無論遞往何處祗須於封面上黏貼郵票卽可任便投入箱內由局每日派人按次開收無須將信親送至局以免跋涉此外尙有一種不封口之信外洋謂之明信片如市上店鋪開報貨物行情及銀洋漲落消息等事照外洋通例祗須購此明片將所報之事隨便塡寫並註明收片之人姓名住址局中卽可飭差遞到此項信片現有印成者每張售洋一分至其售處本報後幅登有告白想閱報諸君自能爲按圖之索驥而不至如武陵漁人有迷津之歎也幷聞日本一國所銷此種明片年來數逾鉅萬可爲獲利之證亟起而仿行之誠哉不可緩也 
[淸查田畝]  
　　升科局總辦許朗軒太守查得廿七保十二圖池浜橋西有田數畝與田單畝數不符幷揑稱售與洋商等事函請上海縣黃大令提究大令飭差傳到地保吳仲佳業戶張益　到案升座詰訊據地保吳仲佳供此田共五十三畝有零內有張益祥之田與單不符是實張供本地人向在池浜橋西開設牛奶棚曾購得田二畝八分丈量時確有四畝三分遂將此田褒與顧吉卿由顧賣與吳少卿復由吳在廿一年分轉賣與洋商已轉道契小的售賣時只依田單爲憑求鑒大令以張一面之詞殊難憑信判著將田單繳案候核 
[不准作踐]  
　　英美租界工部局司理清潔街道之洋人鉛門投英界公堂禀稱祥記繅絲廠主黃震之汚穢曠地是以送請訊懲回憶前者曾往知照令其火速將汚穢掃除伊竟延至二三月之久黃稱廠外餘地均由小工作踐現願出外飭令赶緊掃除讞員翁笠漁大令商諸衛繙譯官諭令下禮拜六一律收拾淸楚否則先罰洋銀一百圓再行勒限糞掃 
[修造再誌]  
　　南市沿浦灘馬路告竣現擬將十六鋪橋舊址由工程局爲之拆造等情已紀前報茲悉此橋擬照舊基在南首橋堍加闊數尺橋面用鐵質造成以便車馬馳驟不致損傷刻下兩頭圍以竹笆正在興工修造其外面循浦灘在法界巡捕房後亦造一橋刻己釘成椿木闊約三丈餘橋面用木質惟此橋一時難於竣工先略鋪木板作爲浮橋以便行人往來一應小車東洋車均不准在橋面推行由委員朱森庭明府飭十六鋪巡防中局勇丁日間於橋邊彈壓晚則由北局派勇在彼照料並飭工程局差役亦日夕往來挨班彈壓一俟舊橋工竣再將新橋營造云 
[聚賭受懲]  
　　前日下午楊樹浦巡防局勇丁至南永興街南省一帶密爲梭察見某號房屋內有甲乙丙丁四人團坐作牧猪奴戲立卽回告巡局李葆初二尹得禀飭勇前往將四人一併拿獲訊問同供小本生涯略堪餬口偶因無事同爲葉子戲排　暇晷並非以蚨錢决勝負求恩寛宥二尹飭將四人各責手心四十下具悔賭切結釋放 
[虐婢被控]  
　　嘉定縣人陳某在南市某水烟店執業其子某甲住居大東門外新安橋北訓蒙度日陳前在原籍雇一婢女年甫十餘齡陳妻某氏時時凌虐鞭責幾無完膚數月以來形消骨立是處居鄰向之婉勸竟置若罔聞昨日婢女忽在附近河中載沈載浮高聲呼救比鄰張姓成衣店曁經生泰紙坊中人聞知奔出急卽設法救起細詢之據云已數日不食昨晚由小主人將渠推之門外在詹下露宿一宵言畢汍瀾不止當由成衣店夥曹桂順經生泰紙坊夥友朱益友將婢舁赴十六鋪巡防中局控訴情由局員蔡蓉卿二尹准詞立卽升堂提訊曹桂順朱益友投案供稱均與陳比鄰陳婦將所畜婢女終日凌虐小的等勸之不聽是日此女在河中呌喊小的等瞥見前往救起本欲送回其家因陳婦心太狠毒轉恐有性命之虞是以送案請爲定斷陳子某甲供稱在家教讀餬口此女由父親自幼撫領長大緣其在家內竊取錢文母親教誨不聽深加扑責二尹謂爾旣讀書豈不知婢亦人之子女不過因家貧轉鬻於人爲之主者宜如何體恤卽爾母加以酷刑亦應婉轉勸諫奈何反爲助虐致鄰里咸抱不平旋將女騐視身上枯瘦如柴廼渝陳曰爾若不欲將此女收留不妨俟本委傳其父母到來領回如其父母不至則再當送請善堂留養陳稱其家族均在嘉定原籍二尹飭令函致嘉定迅催其父母到案再行訊奪婢女暫交地甲好爲寄養 
[飭提揷訟]  
　　老北門外林義豐烟館主林阿高前控同鄉鄭明卿圖賴貨款將鄭子阿爵扭至法界公廨請爲追究鄭大令訊供之下據同鄉鄭同成土行主鄭某等三十餘家聨名具禀聲稱林阿高糾賭勒出期票等情大令飭探查無實據遂以鄭等不應扛幫揷訟飭具切結鄭等抗不遵斷大令怒飭將列名公禀各人一幷提案究辦 
[諭速繳價]  
　　前由上海縣黃大令判令枷號之十圖地保徐子良投縣禀稱奉諭飭傳各業戶繳呈田單業已將次繳齊其願繳價管業者約有數十畝之譜叩求開釋大令飭卽疏枷諭令知照各戶赶速繳價徐保遵諭而退 
[無于省釋]  
　　美商茂生洋行主人控震泰繅絲廠執事人沈樹堂欠銀英界公堂讞員翁笠漁大令會訊之餘諭令管押迄今延不付楚茂生主人遂請傳沈之同事徐舁甫訊究昨日徐延律師担文申辯茂生主人訴稱震泰欠銀有圖章爲証今沈挺押圖賴請向徐追担律師倩其副某律師聲稱沈與茂生主人來往確憑震泰圖章惟此事與徐毫不干涉今徐執有的確憑據可以呈電大令與西官互商之下以徐旣與此事無于無庸訊究爰將沈交人保出淸理欠銀 
[捉去官裏]  
　　八仙橋渭康錢莊執事施榮卿與屠牛作主王正卿往來拖欠洋銀二百七十餘元又爲代出期票六百元向索不還控經讞員鄭大令提訊將王押繳在案現在所出之票已經屆期向收不付各人同赴縣署呈控黃大令准詞出票提追昨日下午施在八仙橋某茶肆啜茗正在高談闊論旁若無人不料爲縣差所見卽以黑索繫之捉將官裏去矣 
[提究互控]  
　　已歇物產公司買辦黃聽濤向南市張同泰麻袋店定購麻袋一萬餘隻張又代購掮客陸歧剛定花子三千担嗣因價値昻貴無貨可交憑中言定將定洋三百圓交還外另貼洋一百五十圓均各應允詎陸延不交洋黃遂偕其友朱子仙向張理論索還前欵張以藉端滋擾情同索詐而黃則以吞沒前欵圖賴不還等情因投法界公堂互相訐控鄭大令察閱呈詞飭探傳齊兩造人証解堂訊究 
[人財兩得]  
　　某甲者操軒轅氏業娶妻某氏茘支年紀丰韻絶佳以甲操業之賤常庸奴之雖僦居法界餘慶里作鴛鴦之雙宿而時慨彩鳳之隨鴉去歲忽如黃鶴之高飛一去不反甲偵騎四出難覔芳蹤負負徒呼無法可想近來探悉氏與姘夫某乙賃屋英界大興里已經生有男孩甲知之乃於前日邀同戚友突往是處將氏與孩一幷刦回並有衣服首飾等物約計値解數百如甲者雖一頂綠頭巾幾被壓殺而旣得多金膝下小嬌生又復非種而獲諺云人財兩得若移以贈眞的當不誣矣 
[仲連難學]  
　　有魏茂進者住居南市向慕魯仲連之爲人每遇鄉鄰有事輒爲排難解紛前日有製造局砲彈廠工匠史錫林以會欵被人逼迫懇魏從中介紹魏允之代爲擔保昨日魏至廠中向史索取擔保之欵詎料史以魏當人前道破其事突然大怒舉手批其頰魏受此羞辱卽赴是處巡防局控訴局員魯介朋二尹訊知事起細微令出外自行理處旋由十二圖副地保張惠忠爲之調處令史辦取香燭鞭爆向魏負荆請罪魏亦不欲多事遂復兩相和好云 
[小工跌傷]  
　　董阿生寍波產也在楊樹浦怡和紡紗廠充當小工昨日上午正在搬運貨物不知如何失足由梯上墜至平地兩頰及牙牀骨均遭跌折圓顱亦破血液淋漓同人見之急卽扶之而起舁往同仁醫館求治不知靑囊中有千金肘後方能爲之設法療愈不知有礙大嚼 
 
 

Page 4

 
 
否 
[縣批彚錄]  
　　昨由本縣黃愛棠大令發出批示數起照錄於左李馬氏詞批云魚行橋與縣橋南首旣係兩處房屋著自行變賣仍遵前批措繳銀兩給領完案毋得藉延于提○陳談氏詞批該氏身爲卑幼祗宜靜候親族理處不得與翁爭辯致失事親之道前已諭飭兩家親族速理諒該氏所指五人卽在其內毋庸專諭反致氏翁有所藉口著卽遵昭○楊錦堂詞批爾子了頭繼與爾兄楊榮華卽張榮華爲嗣旣經立有繼書載明所遺產業與其親女秉公分派不得妄爭現在金仁甫夫婦何能獨吞著邀同親族自向理論毋庸涉訟繼書發還○楊貴卿批爾弟婦孫氏被沈雪堂領至華邑屈南寳家寄頓爾與沈雪堂是否相識並未叙明如果沈雪堂引誘孫氏應知理虧何以反索飯資殊不可解候飭提沈雪堂到案訊斷 
[衍文未去]  
　　昨登順天鄉試題名全錄初由在京訪事友寄來草稿一紙中多模糊訛舛之處本館以閱報諸君先覩爲快亟付手民而爲附誌數語於後嗣於傍晚時又得訪事友遞來官板題名全錄籍貫俱全字亦明晣爰卽校正刊登幷塗去附誌一條屬令不必列入不意手民以爲時過晚怱促上板忘將附誌删去以致如畫蛇之竟添其足執筆人於出報後閱之不竟失笑爰綴數行於此以正衍文自後北闈長名之榜不再刊登以免水複山重取厭於閱者也 
[好行其德]  
　　川鄂災歉異常挽回無計敝會館渥承河南鈞記善士因病求愈助英洋五百元由寳源莊交來委解拯濟本仁慈而救困乃慷慨以傾資彼載道籲呼者當同聲感頌焉勿藥有喜可預占已至於姓氏不詳實爲陰行其德云上海北市絲業會館籌賑公所制施則敬謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賞格照登]  
　　欽加同知銜代理懐寗縣正堂加十級紀錄十次袁爲懸賞催拿事查接管卷內案奉臬憲押發楊小譜係　朋渭案內訪獲積慣扒竊輪船過客之犯因該犯在押脫逃飭緝仍未弋獲誠恐遠颺合亟懸賞催拿爲此仰諸色人等一體知悉爾等如有風聞報信協同拿獲者賞銀三十兩揭格赴縣以憑訊明給領决不食言須至格者光緒二十三年九月初三日示　 
[服禮了事]  
　　謝蘭壎者不知何許人在南市泉漳會館南首開設海氣百層樓茶館其後面係某姓所開烟館前日由小東門外某飯店夥張阿三在烟館內收碗檢點之餘忽少其一向値堂人詢問不知如何兩相口角謝聞聲而至突持一碗向張擲之張亦持磁盆向謝頭上猛擲登時擊破頭盧血流如注謝大怒欲控訴十六鋪巡防北局嗣由地甲到塲爲之排解令張請醫敷治再以香燭鞭爆服禮更雇淸音爲其解除不祥始得寢事 
[嚴懲逃犯]  
　　紹興人謝祁林在楊樹浦大花園地方被流氓葉龍山等拆棺洋銀十元謝投控巡防局李葆初二尹飭將葉並其羽黨朱炳生提案訊實判將朱笞一百五十板交保釋放葉笞五百板還押候訊嗣葉忽在押所脫逃當卽追獲本報曾紀其事前日午後李二尹命提訊究葉俯首無詞但求寛宥巡勇餘忠顯禀稱是晚葉逃遁時曾將小的衣箱內所儲洋銀四元竊之而去求請訊追二尹問原贓何在供當追獲時已將洋銀拋之中途矣二尹以葉旣犯案被押又敢竊物而逃實屬藐法己極喝令重笞二百板復枷號三月發犯事處示衆期滿再行責放謝祁林旣非調戲婦女免予深究 
[誣竊宜責]  
　　前日報登疑竊控局一則當經李葆初二尹飭將被告顧金仁看管候訊一面飭保查明底藴於前日午後提齊人證升堂訊理原告王桂寳供現居治下効績西里小本營生與顧同居一室昨因失去洋銀三元數角並衣二件查問之下並無外人疑顧所竊是以扭案請究二尹謂之曰爾毋蒙混妄控現經查明與爾所控殊屬不符旋訊之被告顧金仁供稱與王同居素來相安並無嫌隙前日王將小的之布短衫穿之而去小的以其有意戲謔故將王之短衫亦穿之而去詎王忽稱短衫袋內儲有洋銀三元數角指小的爲竊卽被扭案求恩鑒核二尹廉得其情知顧所供非妄判將王掌頰四十下以爲誣告者戒 
[不識黃白]  
　　八仙橋有某押店開設多時前日有鄰居某姓之子持銀器向之求質鋪夥估計之下許質洋銀六角及寫票後反覆騐視又稱不値將原物交還以致兩相口角紛紛擾擾爭吵不休事爲巡街捕所聞詢問情由以鋪夥爲不直略加申斥夥以捕不應多事出頭硬霸肆口駡之捕以其兇橫爰將鋪夥拘入捕房請捕頭核辦 
[公廨停訊]  
　　昨日禮拜四爲法界公堂訊案之期因讞員鄭景溪大令及法繙譯官各有要公是以飭丁役持名片咨照捕房再停讞政一期 
[英界晚堂瑣案]  
　　張崔氏控汪王氏藏匿養媳前晚讞員翁笠漁大令升堂提訊張崔氏訴稱小婦人係江北某邑人兒子在某烟館執役本年八月某日由余紫石及張陳氏執柯聘定汪王氏之女爲媳送去文定禮洋　　四圓後張陳氏言汪王氏願將女過門童養惟須再送洋銀一百六十圓小婦人允之遂於九月初七日過門至十三日小婦人有事出外女忽回家及晚間小婦人事畢而回得知此事卽至汪王氏處探望汪王云女兒並未歸家追問媒人據言是日見女由汪王氏家後門入小婦人心竊疑之將伊十一齡之幼女盤詰據言被父親帶往鎭江詢之汪王氏推諉不承無奈扭案請訊余及張陳氏同供小的及小婦人確曾作伐汪王氏之女於本月初七日過門及私自回家小的及小婦人皆曾眼見汪王氏供稱是日小婦人適出外實不知女兒私自回來大令喝令掌頰五十下仍不供吐實情惟稱丈夫向在十六鋪某米店執役大令飭將汪王氏交人保出儉擲到伊夫再訊○某號巡捕解姚施氏及其子有德張福生等人至案前晚大令提案研訊姚施氏訴稱小婦人係松江府屬某邑人兒子年十四歲本年五月某日女兒出外傭工至今音信杳然本月初三日之晚有素不相識之某甲至家向小婦人言女兒現　上海小婦人因挈五歲外孫女前來途與張遇至次日偕至日暉港甲卽蔣外孫女抱去囑小婦人與張在船守候待其會見女兒索取洋銀付給船資至晚甲並不回船小婦人情急萬分向張詢問張言與甲並不相識小婦人忿甚扭至捕房茲由捕頭遣巡捕送案叩乞訊交張供稱小的係江灣人前在松江某茶肆當茶博士今已辭歇是以附船返滬途遇金寳稱與岳母及大舅來滬尋妻乃船至日暉港囑小的偕其岳母在船守候渠卽將女孩抱去據稱尋訪孩母索取洋銀付給船資小的實受其愚以致被累有德訴稱小的年一十有四大令飭將張還押楊施氏交官媒收管供其飮食俟提到拐犯再行訊辦○某號巡捕送迷路幼孩請訊孩口操松江音供稱家住蘇州父名雲生在某烟店爲夥今與叔父徐阿保偕來僑寓某小客棧獨自出外忘却歸途大令命留待家屬認領 
[英界公堂瑣案]  
　　包探韋阿友禀稱日前安徽徽州府屬某邑人章玉書之妾薛氏被王阿榮所誘挈同傭婦錢王氏潛逃與王同宿某客棧中章報捕後捕頭遣小的拘獲將薛氏交章領回今由家人章升投案備質章升禀稱主人命小的來案求大老爺將王及錢王氏嚴加究辦王供稱小的雖與薛氏同宿某客棧然並非拐逃錢王氏供稱王母挈小婦人出外小婦外不敢不依翁笠漁大令判令將王及錢王氏各管押兩日○包探韋阿友禀稱洋人考克失去脚踏車一輛報捕後捕頭令小的在兪嘉海處查得今特送案請究兪供稱小的見脚踏車遺在路勞無人管理是以駕駛回家大令著韋探查明實在情形於下禮拜四解案再訊○包探秦少卿禀稱浦東茂生紡紗廠工人年寳生不遵廠規劃取自來火吸烟茂生洋人見之函致捕房請辦今捕頭令小的解案茂生洋人投案訴稱廠中工人甚衆因堆積棉花之類最易惹火故立有規條不准在廠吸烟蓋所以愼防火患也今年旣犯規若不嚴辦深恐他人效尤可否枷號以儆年供稱小的偶犯廠規以後斷不敢如此矣叩求恩典曲恕一遭大令判令枷號五日交該圖地保帶往廠前示衆○包探趙銀河禀稱賊犯王寳林前曾到案經屠大老爺懲辦今又連次竊取陸洪發蔡子香兩家衣物兩失主報捕後捕頭令小的拘獲人贓解案請究陸蔡投案領贓王供稱小的係本邑人衣食俱無無奈行竊大老爺仁聲載道叩求筆下超生大令判令管押一月○包探孔阿才解箍桶匠閔秋堂至案禀稱此人無端將鐵斧擲傷胡秀坤胡報捕後捕頭令小的拘送案下請懲胡投案申訴前情閔供稱小的一時失手求賜恩寛大令判令笞責二百板 
[美界捕房紀事]  
　　有某甲者煎雙弓米雜之餳以肩挑一擔終日喚賣街頭博取蠅頭微利其託業　可謂微矣昨日上午甲方擔荷至虹口黃浦路德公館門首息肩路側將所携燃火之薪任意摧折歴久不之他適一百十一號三道華捕見之以其蹧蹋道路拘入捕房押候解送英界公堂訊究○閩人某乙向日在某洋人處執炊嗣爲居停辭歇失業已　　迫不堪不得已遂操胠篋生涯前晚闖入虹口乍浦路某姓家竊取絨巾等物爲包探竇如海緝獲拘解捕房押候送廨訊究○前塲有偷兒某內躑躅於虹口漢璧禮路某弄中爲巡街華捕所見當卽拘入捕房昨晨捕頭飭包探竇如海查得此人係崇明縣產雖犯竊案均在崇明原籍滬上並未犯案捕頭聞之飭押候解送英界公堂記辦 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年九月初十日京報全錄]  
　　宮門抄○諭旨兩道錄前○尙書熙等奏爲遵旨議處具奏摺○大臣毓等奏爲旗員舞弊據實嚴叅摺○○　撫陳奏爲委員接署道篆片○粵督譚奏爲甄別通判留省序補片○直督王奏爲甄別各員片○黔撫王奏爲委署知府片○　月初十日理藩院鑾儀衛光祿寺正白旗値日無引見○蘇州織造海豐請訓○繼恩謝授浙江紹興府知府恩○湖北學政土同愈請訓○湖南學政徐仁鑄請 
訓○英信請假十日○召見軍機海豐繼恩王同愈徐仁鑄○皇上明日辦事後由頤和園還宮○○吏部尙書臣熙敬等跪 
奏爲遵旨議處具奏事內閣鈔出光緒二十三年八月十九日奉上諭前據御史張仲炘給事中蔣式芬先後　叅刑部尙書薛允升縱庇子姪消弭巨案並貪贓枉法各情當經諭令徐桐啓秀確查茲據查明覆奏薛允升於點派差使辦理案件均無徇情貪贓枉法清事收受節壽亦無實據惟於玉田縣買叅差徭一案牽涉其胞姪薛濟在內不知引嫌廻避著交部議處刑部郞中黨蒙承審此案並不詳愼斟酌尤復飾詞强辨亦難辭咎著照例議處刑部堂官及派審此案各員於奏交之案率行咨交該省著一併查取職名交部分別議處內閣侍讀薛浚雖無商通獄詞情事惟於伊父薛允升被叅之摺竟不發鈔究屬不合著交部議處另片奏玉田縣買叅差徭一案先將訊明各犯分別擬結等語州同銜指分四川補用府經歴薛濟卽薛汝舟卽行革職仍令在押候質洪奎鼎著暫行監候待質已革御史溥松著交宗人府管束統俟拿獲蘇月波訊明辦理譚志松蘇月波仍著直總督順天府步軍統領衙門五城御史一體嚴拿務獲究辦餘著照所議辦理該部知道欽此欽遵鈔出到部當經恭錄 
諭旨片行刑部查取堂司各官職名去後茲據開送前來查律載凡不應得爲而爲之事理輕者笞四十係私罪罰俸九個月事理重者杖八十係私罪降三級調用又定例督撫於奉旨飭查事件舍糊題奏者降一級留任私罪又註云凡詳報申覆不將實在情節詳細聲明者亦照此例議處又各部院滿漢司員如有將應辦事件推諉不辦者罰俸一年私罪其各部院有將該衙門應辦事件推諉別衙門者亦照此例議處各等語應請將刑部尙書薛允升照不應重杖八十律係私罪降三級調用例議以降三級調用刑部郞中黨蒙比照含糊題奏降一級留任私罪例議以降一級留任其應分別議處之堂司各官刑部郞中英瑞定成熊起磻均照應辦事件推諉別衙門者罰俸一年私罪例各議以罰俸一年前刑部尙書調補工部尙書松溎刑部左侍郞宗室阿克丹前刑部左侍郞調補倉場侍郞李端棻刑部左侍郞文琳前署刑部右侍郞現調補臣部右侍郞徐樹銘均應於司員罰俸一年例上减爲各議以罰俸六個月私罪內閣侍讀薛浚應照不應輕笞四十係私罪俸九個月例議以罰俸九個月查薛弁升等所得降調降留罰俸各處分均係私罰毋庸查加級紀錄議抵所有臣等遵議緣由理合恭摺具奏伏乞皇上聖鑒訓示遵行再大學士管理吏部事務徐桐係原查辦大臣應行廻避是以未經列銜臣部右侍郞徐樹銘現任浙江學政未經到任合併聲明謹奏奉旨另有旨欽此○○奴才毓崑載遷松安跪奏爲旗員朦混舞弊希圖浮領銀兩據實糾叅恭摺奏聞仰祈聖鑒事竊照奴才於光緒二十三年六月十一日接准嚮導大臣曁禮部內務府衙門先後知照本年八月初十日婉貴妃璷妃金棺奉安順水峪園寢所有應辦一切事宜著豫行敬謹辦理等因奴才等遵卽飭令承辦各衙門總管章京等查照成案妥爲預備至應需欵項嚴飭　　核明　由奴才等核准後冉行劄永濟庫支領以昭核實嗣據定陵八旗總管衙門恆通呈稱應修園寢宮門前設擺長槍弓箭撒袋罩套　飾見新並添置氈條席片桌凳家具等件共需銀三百兩具稿請領奴才等當以所開數目似屬浮多飭將從前辦過成案檢查呈閱再行核定旋據查出光緒十九年莊靜皇貴妃奉移成案呈遞前來奴才等詳閱稿內所批數目與此次擬領之數郤屬相同惟稿後批寫銀數之處係截斷接扣紙色尙新筆跡迥異且接扣處與稿尾年月並無騎縫之印有僞作情弊亟應詳細根究以成信讞當經揀派總管常順和貴二員前往該衙門調集各總管衙門歴辦似此案卷領欵究係若于並調永澤庫册檔核對該年所放銀數是否相符曁陳稿接扣不符因不蓋堂印各情形逐層查淸勿稍含混去後茲據常順和貴禀稱職等伏查孝陵景陵裕陵三總管衙門存案均因年久霉爛無從檢查惠陵䌣管衙門設立以後尙未辦過妃𡣕奉安之案惟定陵總管衙門設立三十餘年妃𡣕奉安非止一次是以職等遵卽前往該衙門會同總管恒通督飭承辦人等將似此之案逐一檢出查得每次請領之欵均在六七十兩不等並無與現領欵數相同者復由永濟庫調取光緒十九年該衙門辦理憒婉貴妃暫安請欵劄文三件計算數目統共領過各項雜欵銀七十兩核與此次請領之欵亦不相符復面詢該總管此次因何請領各欵爲數甚鉅並十九年請領成案因何裁斷接扣幷未蓋印各節據總管聲稱以上領欵稿件以及前次裁斷接扣之件均係効力人等在署辦理緣職年逾七旬精神恍惚一進未能查出實屬疎忽卽希給予應得之咎等情稟覆前來奴才等復添派郞中文蔭並飭塞楞額會同前派之總管常順和貴覆加查詢取具撤任總管恒通曁翼長文山恩齡印務章京吉瑞景哲各禀呈或飾詞規避或稱並不知情均難據以爲憑惟承辦公事錯悞總以曾否卷稿爲斷今該員承辦此稿呈遞各堂官俱係恒通一人持稿呈回文山恩齡吉瑞景哲四員雖未會同呈畫而稿內各銜下均已畵押自不得任其巧辯查額設八旗總管衙門專爲守護要差總管一員爲闔旗之表率宜如何謹愼辦公正已率屬廼該總管恒通於請領欵項旣不詳核實用數目率以浮冐至三百餘兩之數入稿請領希圖濫支稿內銀數係呈畫時該員自行塡寫迨經飭查成案又因案內數目相差懸殊竟敢將陳稿截改擅塡虛數僞作堂批字樣朦混呈堂希冀掩飾查其種種情形殊難推諉及至派員查辦復又藉詞年老諉過於人種種昏糊塗膽大妄爲實出情理之外若不從叅辦何以懲庸劣而儆效尤除由奴才等將該員先行撤任另派妥員署理外相應請旨將總管恒通交部嚴加議處以示懲儆其翼長文山恩齡並不稽查成案率行隨同畫稿亦難辭咎印務章京吉瑞景哲係屬幫辦印務雖無承辦之責隨同畫押亦屬疎忽應請一併交部分別議處至班長披甲德楞額旣經承認黏補稿尾則裁扣接扣卽是該役所爲無從抵賴委筆帖式松林班長恩俊延禧善鐸雖稱接裁陳稿槪不知情究屬失於覺察以上五名俱係兵役應由奴才等分別斥革撤差以昭炯戒所有旗員舞弊據實嚴叅並分別辦理各緣由恭摺具陳伏乞皇上聖鑒訓示遵行謹奏請旨奉硃批另有旨欽此○○陳寳箴片再湖南辰永　靖道廷杰欽奉上諭補授奉天府府尹所遺篆務應卽委員接署查有新海防試用道陳家述操履廉正辦事精詳堪以委令署理以專責成除檄飭遵照外理合會同湖廣總督張之洞附片具奏伏乞聖鑒謹奏奉硃批吏部知道欽此○○譚鍾麟片再試用通判到省一年期滿例應考察甄別具奏歴經遵辦在案茲查有試用通判宋夢槐平正趨公年力亦健業經詳加考察堪以本班序補據藩臬兩司會詳前來除將該員詳細履歴開單咨明吏部外臣等謹附片具陳伏乞聖鑒謹奏奉硃批吏部知道欽此○○王文韶片再定例各省敎職佐雜按年騐看分別保荐留任其叅劾之數直隸應劾敎職六員佐雜七員如無衰庸戀缺叅不及額亦卽奏明等因茲查光緒二十二年敎職佐雜前巳照例調騐皆叅不及額除仍督同司道等隨時留心查看不拘年限認眞甄別並將二十二名已經甄別各員題咨外理合附片陳明伏乞聖鑒敕部知照謹奏奉硃批吏部知道欽此○○王毓藻片再大定府知府黎恆在任病故所遺員缺據藩司郡積誠臬司李希蓮會詳查有候補知府萬良修才具優長辦事勤愼堪以署理臣到任未及三例不知考除批飭照辦外謹會同雲貴總督臣崧蕃合詞附片具奏伏乞聖鑒謹奏奉硃批吏部知道欽此 
 
