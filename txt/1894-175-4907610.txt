# 1894 - 175 - 4907610

 

Page 1

 
 
[新申繪圖續今古奇觀出售] [  圖書集成局代啓]  
　　續今古奇觀一書承古往今來奇聞軼事彚爲一編覩　奇於平淡之中寓褒貶於語言之表有功名敎可佐清談以　别　　言　　　　　　　之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代　　成六本外加　　　　　　　　　　者請至各書坊及三馬路申昌書畫室購取可也此佈 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牖人之寳筏渡世之金針民爰付　　以　　　　部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[三百七十七號書報告白] [  點石齋啓]  
　　前晚一點鐘後滬北外大橋畔第十六號電燈其光忽暗浦東人王阿虎見之念此燈係友人某甲所管尋之不遇恐其被罰急代升杵戀　不知　何誤觸機關週身皆火墜而殞命吁惨巳他若勇夫之受折磨畫師之肆狡獪人之履危轉泰婦之藉術拒姦螢聚瓶樍久有光　　農販客　　　人患疫兾武帝之顯靈　徒滅師效逢蒙之故智及所附叢抄等圖說准于二十六日出售此佈 
[論迎紳逐疫之非]  
　　中國風氣素喜佞神每遇三節必舁城隍神出巡謂之節會歲歲行之莫或廢也地方官於此等事意在俯順民情未嘗高懸厲禁然當賽會之前必大張告示不准男女裝扮犯人鐵索琅璫赭衣載道不准有臂香等諸名目凡若此者無非以其驚愚駭俗惑世誣民是以誥誡諄諄於俯順民情之中仍寓申明法紀之意然民間於三節舁城　轉出巡雖循例舉行究未嘗踵事增華鋪張揚厲惟江浙等處之水會鎭江揚州等處之都天會天津之皇會寍波之勝會每一舉賽無不興高采烈先期由首事向各鋪户募捐集有成數卽倩名匠紥成各種彩物極巧窮工爭奇鬥艶甚至一　之製極數月之力一繖之值費兼金之巨更有倩人赴他處租賃各物捆載而來以備臨時應用日會之外繼以夜會鰲山萬疉蠟炬千層照耀通明幾同白畫更有陳設古玩珍逾拱璧價值連城一路緩緩行來令觀者如覩波斯藏如游羣玉山目不暇給心不暇賞此外各種景色無不點綴生新洋洋乎極人世之大觀一時男女老幼駢肩接踵夾道爭看眞有舉國若狂之勢甚至相距稍遠之處聞風鼓舞畫船寳馬不遠數十里而來糜費貲財不可以數計人旣衆多無賴之徒不免混跡其中乘機滋事竟至聚衆打架輕者受傷重者殞命地方官有鑒於此先期必出示禁止卽或不能禁絶尤必於賽會之時派差彈壓冀免滋生事端在賽會諸人或以歛錢爲分潤計或以鼓舞興會爲及時行樂計一倡百和踴躍從事而自有識者視之甚惜其以有用之金貲用之於無益之地謂迎神果可邀福耶聰明正直之謂神假使果有靈爽必不以車服之艶麗鼓樂之喧闐而遂肯欣然降福於此邦如無靈爽耶則會中人雖竭誠盡敬百出其計以媚神而神固不聞不見也要之儺雖古禮然祗略備儀文不必過事裝點先聖制禮固自有深意存乎其間初不料後之人乃變本而加厲也近日粤東疫癘盛行死亡相繼居人患之遂有迎神逐疫之舉會中紥成各種景物色色生新幢　柫　鼓案喧天並紥諸神鬼像甚有身長數丈者面貌亦猙獰可怖巡行各處以冀疫　　避三會此　爲辟疫　見其意固未可厚非然自來賽會迎神無論爲辟疫起見與不爲辟疫起見大率利少而　多官府所以　示論禁意在預北滋事非阻人以行樂也若在疫癘傅染之時氣候必然炎熱賽會地方萬人空巷來　　來於　天烈日之中　氣成雲揮汗如而體氣堅强者當之尚可無礙若體孱氣弱之人鮮有不觸薰烝之氣爲之眼花頭暈加以遠處之人來此看會必在親友人家小住其在富厚之家曲房邃室冰簟銀牀自然綽有餘地而在勤儉　生之輩屋小於舟本無　地可容一旦親　來自遠道不能不曲意欵留擁擠一室之中坐不安席寢不安枕跼天蹐地片刻難安　令家有病人亦以欵待親　之故照料難周而神之果能逐疫與否尚在杳冥不可知之數徒費鉅貲　　實　况又加以匪徒滋事打架在在難防此所謂利少而害多也總之疫氣傳染必有所自來西國規例凡輪船自有疫之處來者必令停泊口外令醫生上船騐視並無病人方准進口所以杜其來也租界中街衢房屋一律灑掃潔凈如有引疫之物去之惟恐不速所以清其源也更於曠僻之地設立病房布置清潔以便中西人分居樂就西醫者則有西醫診治樂就華醫者則有華醫診治悉心擘畫不厭周詳所以治其旣也在租界外者自有華官布置不必與西法相同然多製辟疫丸散分送與人各處書堂施醫給樂苟能行以實心亦可拯蒼黎之命一言以蔽之曰當求之於人而不當求之於神天道遠人道邇何必　世俗之見信巫靦之言以有用之貲財作無謂之舉動哉 
[本館接奉電音]  
　　昨由京友電傅上諭六道敬謹譯登○五月廿三日奉上諭本日據孫家鄭等奏請於江蘇浙江每年河運漕米内各撥五萬石爲順天備荒之用一摺順天各屬近在輦轂朕軫念民艱每遇水旱截漕發帑無不立沛恩施無虞稽滯該兼尹等所奏雖爲積榖備荒起見惟荒政固應預籌而立法尤貴盡善江浙河運米石數本無多能否照撥倉糧積存日久有無流弊著户部通盤籌畫妥議具奏前據陳彞奏順天積米請於本年抵通南糧内酌給三萬石以備存儲一摺著户部一併議奏欽此同日奉上諭廣東潮州府知府員缺緊要著該督撫於通省知府内揀員調補所遺員缺著胡勝補授欽此○二十四日奉上諭前據國子監司業瑞海奏各省濫保積弊請旨嚴禁當經諭令吏兵二部將各項保獎嚴行查核兹據吏部兵部會同嚴定保舉章程分别辦理著照所請嗣後各項保舉凡非應保之案率行列保及例有年限保案未及年限列保著均著全案撤銷其有尋常勞捕異常勞績請獎者著全案駁回另行更正或全案合例有一員在不應保事例者著將該保案撤銷或全案合例有一員與例不符者著全案駁回俟更正到部將合例之員議准不合例之員撤銷不准再行請獎至駁令更正之案該大臣仍以原保請獎者著將全案撤銷並將原保大臣據實嚴叅雖有合例之員亦無庸給予獎叙經此嚴定章程後中外大臣其各凛遵諭旨核實辦理不得再有違悮致干咎戾餘依議欽此同日奉上諭江蘇揚州府知府員缺著陳桐瀛補授欽此同日奉上諭本日太僕寺帶領引見該堂官全未到班殊屬非是太僕寺卿寳昌少卿松安岑春煊均著交部議處欽此同日奉上諭德馨奏校閱營伍情形請將技藝生疏各員分别懲儆一摺江西建昌營期滿雲騎尉候補守備陳煥章廣昌營期滿雲騎尉候補守備蔡樹勲雲騎尉世職吳承恩均著革退隨營仍留世職建昌營候補把總曹占魁著革退標營以肅戎行餘著照所議辦理該部知道欽此 
 
 

Page 2

 
 
[鎬洛冠裳]  
　　順天府爲咨行事照得本年科考八旗滿洲蒙古漢軍文童經本府丞堂定於五月二十日考試正場二十二日初覆二十六日合覆所有考試日期相應咨行貴旗查照轉傅與考各童按期於黎明時齊集貢院聽候點名入塲考試並照章出派章京於正塲日點名時識認○本年甲午恩科新中式繙譯貢士清溎祟山文斌愛星阿金林等五名覆試後禮部援案奏請　賜予進士出身毋庸再與殿試咨送吏部帶領引見候旨錄用等情奉旨依議欽此旋由禮部咨行吏部查照辦理○吏部爲示傅事所有四月分分發道楊慕璿李經楚知府沈桓黎汝謙黄書霖殷崇光羅道源朱大鏞孫明廉同知潘作霖戴鴻鈞鄭崇新劉朝鈞姚康之孫傅緗朱鍾洛通判宋春霆王頤吳汝繹郎慶祥直隷州州同樊恭壽知縣楊昌瀚劉朝陛曹鑅程棲鵬廉德浴郭潤畬白曾蔭鄧壽椿周榖生王秉壽吳家修秦炳禮崔鎭岡張守麟李登雲薛應樞朱錫康濮賢懋陳元焯蕭端澍沈保宜李瑞蘭何德平彭本河楊昭禮董元度朱壽崑鹽大使傅栻等本部於五月十三日帶領引見相應示傳該員等於十二晚在内城左近住宿十三日寅刻穿天靑褂備帶補褂元靑褂並佩帶對子荷包忠孝帶赴西苑門外六項公所吏部公所内書到伺候排班帶領引見如排班時不到卽將緑頭簽撤下並先於十一日卯刻衣冠赴部演習口奏履歷毋違○兵部爲傅知事所有選補廣東遊擊王洲選補四川都司楊聯陞選補東昌衛千總王耀興等本部於五月十二日帶領引見爲此傅知該三員於是日五鼓衣冠佩帶飄帶荷包手巾赴西苑閂外都虞司本部公所内報名聽候排班帶領引見再傳於十一日辰刻赴部演禮不准不到○侍衛處爲知照事五月初七日奉旨朕於明日辦事後由勤政殿檐前乘轎出德昌門西苑門走北長街至大高殿拈香畢仍走北長街進西苑門走　昌門還瀛臺更衣用膳召見大臣卯初二刻預備欽此○禮部行文八旗滿蒙漢固山等旗營稱本年五月十八日夏至大祀地於方澤皇上親詣行禮應自十五日起前期致齋三日相應咨行各旗營卽將應行齋戒人員及不克齋戒人員分别造具滿漢銜名印册務於三日内咨送過部以備查覈○户部内倉於初九清晨開倉騐收倉塲撥貯之粟米監督逐石開斛彈兌如數方令貯厫計米六七百名用五六套大車由大通橋河干載入城中交納○前報紀恩保庭都統於五月十二日在五龍亭正黄旗侍衛敎塲揀選廂藍蒙官缺是日教塲箭亭有廂藍護占定揀挑弁兵各缺應卽另擇箭亭揀選啓叅領等禀請恩統制核奪統制改於十三日未刻在西苑門外内大臣值班公所内揀選隨卽傅知應行入揀員弁於是日赴彼預備○二月二十七日安徽廬州府属舒城縣南門外居民失愼致兆焚如延燒城廂内外居民店鋪寺院七百六十餘户計共房屋四千數百間燒斃大小男女十數名口此已詳紀報章皖撫沈仲帥得報後卽飭該管官妥籌撫恤刻已據情入告九重矣○醕賢親王園寢宫門等處工程照案核准應奏派承修大臣遴商興作刻經工部片行各部院衙門將開送之滿漢堂銜務於卽日開送過部其不克開送者亦於銜下註明以憑辦理○順邸之嫡姊大格格病故端陽八日爲發引之期靈柩用六十四人大槓上蓋杏紅寸蟒縀棺罩前舁領魂旛一座三十二人舁之一切儀仗悉照頭品官制鼓樂不循王儀沿途吹奏大轎轎車俱用紅呢作圍繫以黄絆槓前小男十數人穿孝舉哀每人手捧雲盤分盛大格格生前所需籨鏡各物順邸率護衛官員在柩前步行出府第經豐盛胡同沿大街出阜成門迤邐至二里溝奉安窀穸○本月初八日九點鐘許阜成門内錦什坊街有一快騾車自南而北被旁邊駱駝數口堵截去路騾一見卽跳躍車夫竭力抑動駱駝懼而狂竄騾卽驚馳車中人自内跳出車夫振轡隨之未及十步鞅斷車夫跌於地上車輪從腿上碾過復將路旁洋鐵攤撞翻車中人恐釀事端大聲疾呼行人用棍迎擊幸某靴鋪中人迎頭奮力始得暫停至車夫傷勢如何尚難預决也 
[電述法事]  
　　倫敦廿四日來電云法總統被剌後法國梨紅地方民情忿激將意大利人所開店鋪先行毁壞復將室中之物縱火焚燒格剌那柏剌地方意國領事署亦被法人擁入滋閙 
[高事述聞]  
　　傅聞京中擬派人員往高麗與高王及日本駐高欽使商議將中日兩國爲高麗調兵事請公正人評斷曲直不知確否俟接續信再行登錄 
[錄天津訪事人述高麗事]  
　　昨接本館派赴天津訪事人信云高麗忠淸道東學黨作亂將及韓京李傅相奏請直隷提督葉曙卿軍門督兵靖亂天戈所指亂黨潛蹤傅相旣得捷音卽電覆軍門暫就仁川駐紥此本月初十日前之事也詎亂黨聽從某國唆使按兵不舉以老我師風聞其國又曾與我訂立約章高麗或需用兵必兩國會同襄助此軍門所以電請傅相核奪而傅相飭兵暫駐仁川盖不欲違背約章以　人口實也乃亂黨伏如處女狡若脫兎十五日前勢將闌入韓京高王孱弱無能不展一籌惟思退避軍門隨據情電逹傅相傅相擬添兵數千名助剿己由海定輪船裝載馬隊成行並飭利運兵輪船回津聽候調遣總之高麗爲我朝藩屬爲其靖亂義正詞嚴卽黨人抗拒天兵不過自促其死我國禦之如振長風掃敗籜耳區區小醜殊不足爲斧鑕之膏所可慮者此中有人陰樹之敵跋前疐後殊深邊界之憂云 
[高電不通]  
　　昨日訪得日前由山海關至錦州電綫中斷以致東三省及高麗之電皆不能通兵禍未銷音書忽阻想目下卽能設法接續不致魚雁久稽也 
[香港疫電]  
　　昨日香港來電云新得病者八人死者十三人留院醫治者一百五十人得病之中有一係西人在藥肆營生者 
[烈婦殉夫]  
　　金陵城東某甲有一子年二十餘以販賣糧食爲業娶媳某氏伉儷甚敦前月甲子因有不如意事購阿芙蓉膏和酒吞服及家人覺察急爲灌救已無及矣爲之料理殯殮家人以媳頓失鴛鴦伴侣慮其哭泣過度勸慰百端乃竟眠食自如不異平日羣莫測其何故越一月適甲子七終之期延頭陀諷經法鼓金鐃暄闐一室媳忽閉户不出隔窓呼之寂然不應翁姑疑其畫寢置不問及紅日西斜猶未出户使人叩扉喚之仍不應不得已踰窓而入見媳仰臥榻上氣息如絲面孔指甲俱作靑色口角流涎殘膏猶宛在也舉家大駭亟延醫灌救卒以逾時已久無計返魂時則五月十四日也論者欽其節烈而尚以不能奉養翁姑爲憾嗚呼世風不古朝蓬門而夕朱户者比比皆是媳能從容殉節已高出尋常萬萬目論之士猶從而苛議其後不知三代下無全材鬚眉且然况巾幗乎 
[二麥歉收]  
　　揚州府屬所種二麥刻已收刈登塲據農人云淸和月上旬隴上黄雲一望無際可盼豐收與去年不相上下不料至初十以後正當秀實之時疉遭風雨復又下霧二次以致收刈時顆粒不實穗　根霉南鄉尤甚現在統計較去歲僅得六七折農家者流恐不免蹙額興嗟矣 
[花叢畢命]  
　　邗上之所謂黄魚與滬上之野鷄名雖異而實則同有某氏婦黄魚中之翹楚也　首弄姿迎新送舊年纔花信閱人已多近與成衣匠某甲繾綣鶼鰈雙棲不離形影日前該氏隨甲至東關外雇小艇看龍舟濃妝艶抹顧影自憐　與舊歡某乙等相遇乙等短衣窄袖見甲在旁不禁大含醋意遂令移舟駛近狂呼小字令其過船一談語次略帶譏諷甲關而大怒因之口角甲見衆寡懸殊急令舟子傍岸意在携氏入城以避其鋒乙等大呼曰此係公中之物當與衆人共之汝何人斯竟敢攘爲己有耶遂亦登岸追之至半途將甲按地痛毆嗣有效魯仲連其人者亦乙黨也令甲備具酒肴向乙等服禮甲見勢洶洶只得諾諾而退　　愈思愈忿且囊　空空從何置辦涵肴而排解者又逐日催促籌思無計謀諸魚婦亦不名一錢甲至是心如轉轂輾轉至晚忽購　芙蓉膏在該氏家吞服及氏知覺灌救勢已不及旋卽斃命甲别無昆弟僅有寡母曁堂叔等人住居鄉曲已由該氏遣人往招不知何了結也 
 
 

Page 3

 
 
[淮揚會景]  
　　俗傳本月十八日爲都天神誕揚城各行業向於是日迎賽神會今年輪應南門外都天廟神像出巡更將日期提前於十七日出賽共約十三班是日淸晨各會在城内三元宫取齊然後繞行新舊兩城迤邐出北門至行宫小憇各項會景均與往年無少差别惟某會添設擡擱兩架一爲時遷盜甲一爲水漫金山均用鐵條暗彩裝成剔透玲瓏結搆之精裝點之巧眞令人不可思議高出簷牙約有丈許而妝時遷者尚能在百尺竿頭竪蜻蜓翻觔斗不動聲色如履平地誠絶技也薄暮神像起駕繞進天寍門至彩衣街大財神　前時則萬重樓閣燈火齊明絳蠟銀虯一望無際其中以魚行會新添之寳塔香亭最爲出色雕鏤精細逐層遍綴燈球寳炬照耀遠近雖元夜鰲山不是過也其餘各式燈景並皆佳妙惟各會中皆無花擔緣去歲嘗因此肇事故遵示禁革地方衙門曁保甲總局均派員弁差役沿路彈壓自朝至暮尚稱安謐是日觀者較往年爲多三巿六街幾於嘘氣成雲揮汗如雨直至銅壺漏盡各會繞行至轅門橋頭各自分道而回遊人始散洎神像回廟晨鐘已動矣 
[拘獲梟匪]  
　　徐州北境與山東省毗連是以彭城等縣官民食鹽多由東省梟販載運出售若輩明目張膽兇横異常動輙持刀鬭毆悍無人理銅山縣禀明大憲移咨山東鹽法道會銜出示徧貼通衢嚴禁會拿上月經銅山縣差役拿獲鹽梟三名從身畔搜出洋槍四枝押解到縣陶仲彞明府升堂審訊歴供前情無所諱飾當卽加上全副刑具嚴行收禁現又會同鹽法道出示略謂如能拿住一名者賞錢一百千文倘敢拒敵格殺不究捕者加等重賞若輩聞之當稍爲歛迹矣 
[江陰患疫]  
　　江陰自入夏以來雨少晴多二麥頗形暢茂惟疫癘病人猝不及備行路者時或倒斃不可救藥卽居室者偶染此症或一日或半日亦卽殞命日前城中大街横臥一人倐焉長逝未幾南門外無錫航抵埠一客登岸蹶焉而仆魂已遠去岸上人詰問航船户始知爲北門外某廣貨店之夥當卽知照店主遣友雇船將屍送回惘惘出門輿屍而返良可哀已又聞四鄉各村莊小孩痘症乘暖發洩一遇起點卽形沈重延醫不及痘卽沈隠孩亦云亡時人謂之痘疫亦氛祲之氣感觸使然耳 
[招建鐵路]  
　　西班牙國議造鐵路經費不足乃於本年三月十六日招人承辦計由末納辣至坍勒長十二萬六千一百二十六美忒按一美忒合英度三尺三寸按叚分造另製機器火車十五輛上等坐車十輛中等坐車十五輛三等坐車四十五輛裝載行李車十五輛又須兼造沿途電線兩條一歸鐵路公司獨用一歸官塲行用苟有人承乏者作爲公司凡此後公文等概不領取寄費計此項事宜約需費三百七十一萬餘元 
[民教失和]  
　　廣東南海縣屬金溪瓦窰等鄉烟户稠疉信奉西教者實繁有徒日前省垣及佛山等處謠言鄉人欲起與教中人爲難大憲得報卽飭南海縣楊明府會同廣恊黄鎭軍親率兵差馳往彈壓鎭軍先於本月十四日調撥麾下兵勇數百名駕　利兵輪船前赴金溪鄉拔隊登陸分叚駐紥復於十六日會同明府親至其地會晤金溪局紳諭令協同耆老等人約束鄉中子弟毋得藉端生事似此諄諄誥誡諒必能凛遵弗違也 
[幾染瘋疾]  
　　肇慶府城西十餘里之桂林墟有龍母廟焉五月初八日爲神設悅靈辰先期雇丹鳳嗚班演劇初七晚更魚四躍雅曲未終東門某藥肆工人黎某觀劇而歸時新雨初過道途泥濘遇一少婦嬝嬝婷婷黎故緩其行舉燈照之則二十許麗人也忽詢黎曰君行安歸黎答以將返東門某店婦曰我亦返東門與君同路中途不患孤寂矣黎漫應之遂與偕行婦漸作態弄姿送情流盼曰煩君照路否則繡鞋爲露水所沾矣黎爲其所惑沿途問答婦漸露蕩意迨至茶亭街後圍基婦欲告便囑黎小立以待黎知其有意勾引心搖搖不自持忽憶某里瘋婦貌頗彷彿而夜色朦朧尚不能辨竊計此婦柔情蕩意目送眉挑不類閨閣之氣得毋卽此耶遂不候其解畢持燈逕去婦在後迅追黎峻詞拒之翌日問諸比隣始知所遇者果某里之瘋婦不覺駭汗交流噫一失足成千古恨再回頭已百年身可不懼哉可不愼哉 
[觀察拜客]  
　　前署江寗藩司江南鹽巡道胡芸臺觀察來滬已紀昨報觀察於昨日命駕入城赴各衙門答拜至縣署時黄大令飭家丁擋駕 
[慶賀西節]  
　　昨日英德兩國兵艦高掛綵旗十二下鐘時各放砲四十二門蓋慶賀西國佳節也 
[會勘界址]  
　　滬南浦濵一帶定於今日開工築路已記報牘兹悉上海縣黄大令於昨日片請滬軍營蕭雲卿軍門忠信營張王兩軍門保甲總巡葉司馬曁紳董李蘭池汪靜岩曹寄耘朱吟香諸君宴飲盖以工作將興經營不易故特設筵以勞之也至午後冠盖畢集輿馬紛如宴畢黄大令與蕭軍門等赴南碼頭從水利局起勘明界址以便今日興工 
[誤入桃源]  
　　前晚十點逾二刻鐘時有某甲身穿藍紡綢長衫内襯生絲短衫栩栩然自鳴得意行經法界瑞福里見一女郎含笑相看招之使入甲疑信參半欲前又却繼念洞口桃花或可隨人攀折遂昂然直入見地上坐者臥者五六人鶉衣百結如卑田院中人心以爲疑此時女已登樓　聲喚客而甲張皇四顧益覺草木皆兵遂回身遽出五六人一擁向前將甲之藍紡綢長衫褫下及生絲短衫褫下易以藍布短衫拘入八仙橋捕房轉解大自鳴鐘翌晨經克捕頭訊問甲供訴前情并稱在格致書院印書房爲司事克捕頭得供立飭包探將一干人並女郎拘入捕房押候堂期解訊識者曰此卽仙人跳也 
[虹口紀聞]  
　　奉化木工某甲年五十餘昨在楊樹浦織布局工作忽有木從空墮下壓傷頭額皮破血流工頭某乙見勢不佳雇人舁至虹口同仁醫院倩西醫生療治西醫察得閱十日可愈○寍波扛夫吳祚來年三十八歲去年挈眷來滬賃居下海浦興慶里前晚忽私服阿芙蓉膏洎家人察知則受毒已深灌救無及或曰因中冓之事難掃牆茨以致視性命如鴻毛撞向閻羅天子殿前一訴胸中忿懣然外人究非目覩不能信以爲眞也死後其妻卽欲備棺成殮親鄰向之攔阻通知地保俟其母來滬再定行止然日來天時炎熱恐難免屍氣薰蒸也 
[日人肇禍]  
　　楊樹浦美興街祥和鐵廠所雇工匠以日本人爲多前日午後五點鐘時有甲乙二日人散步納凉隨向阿福水果攤購取廣　論價不合致起釁端始則舌劍唇槍繼則拳來脚去阿福寡不敵衆退避家中甲遂將水果攤踢翻旁人見而不平向甲理論甲飛奔回廠糾集同事十餘輩持械而來華人皆膽戰心驚紛紛逃避後有日本人四名追入某茶寮將茶桌擊毁茶寮主心不甘服呼巡街華捕至日本人仍跋扈飛擬華捕急乘東洋車至楊樹浦小巡捕房禀報捕頭立督印度捕及華捕前來彈壓日本人遂遁入廠中祗拘獲一名據稱不敢助惡捕頭著償某茶寮小洋銀二枚釋之使去 
[定期勘地]  
　　教紳張菊秋控粤商鄭洽記佔地一案互相糾葛非勘不明黄大令准詞後示期勘丈後因公務紛繁尚未往勘今又示期於本月廿七日往該處勘量明確以憑核奪 
[點充地甲]  
　　本縣八鋪地甲張瑞前因縱放賭徒斥革在後具詞投充者有十人之多昨經黄大令牌示仰原差謝慶知悉立傳後開投八鋪地甲之沈慶等依期齋集聽候本縣定於本月廿六日當酌點著充毋得臨期自誤切切特示計開沈慶全和錢福沈裕吳鈺王陞錢俊祝祥莫棍蔡順 
[協查烟館]  
　　上海縣黄大令前日下午在仁濟醫館騐屍畢面諭原差恊同包探查明包大奶奶有烟妓若干名房屋幾間卽行禀復原 
 
 

Page 4

 
 
差奉謂後卽與郁包探同至該鴇所開花烟館烟妓已聞風逃遁惟留女傭及養媳二人看守門户郁包探向養媳盤詰將五妓之名逐一存記所有屋内什物檢點一過喚其壻至交女傭等照管又至白渡橋傳諭房主迨查畢先禀捕頭克捕頭頷之 
[私庇枷犯]  
　　前報上元飯館被流氓張長慶等滋擾毁物經保甲總巡葉臨恭司馬拘獲多名重懲在案前日續獲張長慶癩頭多福二名司馬當責五百板發縣橋魚行橋二處枷號示衆前日傍晚葉司馬道經該處不見該流氓枷號回局後卽傅該處二鋪地甲沙振到案問本局枷犯發爾圖内示衆何以不見其人爾得賄縱容與若輩串同一氣可惡已極該地甲無詞可對司馬喝責二百板諭令嗣後如敢舞弊定予責革明日將二犯仍在該處示衆如移别處定干未便該地甲唯唯而出 
[宵小繁多]  
　　日來南巿小竊横行盛家弄一帶圍牆時被掘成窟窿前晚又有賊在桂生家後墻穴洞而入家中人聞聲而出持木棍窮追賊乃飛步奔逃不知去向○前晚有妙手空空扒上南巿逵家浜西弄口金姓家之屋經人呼捕賊遂奔逃旋掩入某姓家樓窓竊去布褲等物事後疑比鄰某甲所竊向之詰問甲抵賴不承洎欲呈送到官甲始認竊物質錢使用某姓乃索還質劵不復深求 
[法廨停訊]  
　　昨禮拜四本係法公堂訊案之期以法總統薨逝領事公館及捕房等處尚下半旗例應停辦公事由魯繙譯咨照捕房並咨讞員葛同轉停訊一期 
[法捕房瑣事]  
　　寳興里某姓家前晚有偷兒挖門而入正欲行竊爲家人知覺當卽退出一人已遞祗獲一人解入捕房克捕頭命押候堂期解請葛同轉訊究○彩視街某小烟館忽來一人以吸烟爲名乘間竊取水烟筒一枝當塲拘獲送入捕房捕頭命押候堂期解訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滋閙餘聞]  
　　前報紀有二西婦在廣東河南被人攻擊兹查二婦習歧黄且傅福音本月初八日携手出遊道經大基頭見有一人　臥道左氣息奄奄病勢瀕危二婦見而憐之至隣近人家取茶一盞開通關之藥而使之嗅其人卽醒扶起能行二婦欲掖其下杉板船以往醫院醫治時旁人聚觀者甚衆忽有某甲詢問旁觀此人有服西婦藥否衆答曰有甲卽申申其詈有若女嬃而其人已氣絶肢冰魂歸地府衆益鼓噪縶一婦而横加毆辱一婦被剌傷股婦卽挣脫逃入某土店暫避一婦忍痛而走欲至附近稅廠躱避衆追而毆之衣裳被毁片片作蝴蝶飛身首等處其傷實多稅廠西人巴頓聞儆赴援將婦救出帶回廠内始免於厄未幾汛兵馳至彈壓卽到土店將一婦領至稅廠會同護送二婦回禮拜堂沿途衆人猶擁聚追隨及至禮拜堂始散去事聞於船政廳美君卽派小輪船渡河欲迎二婦遷居别處免蹈不測之災二婦安土重遷不欲輕離舊居故仍在禮拜堂内至晚察看輿情已復於是稅關洋人之枝棲河南者仍復安居不作遷喬之想焉 
[分香致謗]  
　　近有西婦偕華婦兩人在廣東省垣派送香袋儲以香粉裹以綾羅亦有剌繡精良與端陽節小兒女所饋遺者未嘗多讓以爲辟疫丹靈回春藥妙且出之以利物濟人之念彼身受者必以爲德而感激隨之矣不料好事者借端簧鼓謂香袋皆毒藥所製倘偶爲香氣所襲則必被誘拐入彼牢籠否亦癘疾叢生寸衷惶亂旬日之内罹其害者已不乏人於是異口同聲儼然巿中有虎蒲節後一日適西婦等復至河南如前派送旁觀者一倡百和傑石紛投旋經營勇將西婦護送至南洲公局暫避衆始星散而事己喧揚於外咸謂教民婦女欲以香藥迷人自近而遙言之鑿鑿是日又有派送香囊之西婦在南關地方被人唾駡或投之以石亦經勇丁彈壓尚不至釀成事端由是衆喙沸騰互相傅述有竟日緊扃其户不敢輕出一步者愚民無知堪發一噱 
[英廨晚堂瑣安]  
　　一百十七號巡捕解汪周氏汪阿秀彭洪方至公堂禀稱阿秀係汪周氏之女私自脫逃被彭誘匿宋通剌飭將阿秀及鼓分别管押令汪周氏明白補詞呈候訊斷前晚升堂提訊汪周氏訴稱小婦人本係此間士著夫故多年遺下男女各一兒子現往臺灣貿易女名阿秀自幼童養於陳姜氏家爲媳業將涓吉成婚不料本年二月二十日忽私自脫逃小婦人會同陳姜氏四處找尋至前日始由舊鄰人言及覆彭誘匿是以投報捕房阿秀供稱年二十一歲自幼至陳家爲童養媳時被婆婆凌虐且丈夫巳娶妾在家因於今歲二月二十日乘間逃至閘北唐家弄暫寄彭家旋於二十三日遷住某姓鐵店樓上央人薦引至附近某絲廠作工現願隨同母親回家惟恐仍被婆婆虐待彭供稱職員係湖南人前在老湘營當差洊保至遊擊現在治下唐家弄開設小烟館本年二月有不知姓之毛囝領阿秀至職員烟館吸烟嗣後來過數次職員之妻曾留伊數日迨後職員囑遷至鄰近某鐵店樓上餘不知情通剌判令將阿秀掌頰一百下交汪周氏領回送交伊姑陳姜氏管束惟不得再有虐待事情并著彭出具以後不再犯前項情事切結汪周氏叩謝而退○劉李氏訴稱丈夫阿金强將女兒雙珠雙弟售入某龜所設娼寮求恩提究前晚通剌升堂訊間劉東生供稱姪媳劉李氏曾與姪子阿金反目以致控諸案下現經小的勸妥故敢具結求銷劉李氏訴稱丈夫欲將女兒私售與某娼家故小婦人與之理論現經叔翁出爲解勸不准丈夫將女兒售入倡寮小婦人亦願罷訟阿金供稱小的係寍波人並未將女兒售入倡寮亦未兇毆妻子通剌飭阿金失婦出具以後不得將女兒賣倡切結存案備查 
[英界公堂瑣案]  
　　包探陳阿九禀稱積竊袁阿春竊取李阿芬家絨毯布衫銅盆等物經小的緝獲送究李訴請領贓袁供稱小的係松江人因貧犯法乞沛宏恩宋莘樂通剌先與易孟士君商定然後判令笞責一百板遞回原籍○紀德成連竊王阿興等四家烟槍等物經包探張阿五拘獲人贓送案請究紀供稱小的係江北人向在治下當東洋車夫病後無力驅馳是以流而爲賊通剌判令管押兩禮拜○包探張阿五禀稱竊賊張仁子王麻子串竊虹口某姓家銅殻對時袁及招商局馬頭某姓銀殻對時表各一枚後又至公和祥馬頭竊取鉛板三方銅板一方如今表已吊齊惟鉛銅板尚未往吊張供稱小的係江北人與王圖竊鉛板售與不知牌號店家通剌著押候吊到鉛板再行訊斷○馬夫童阿才駕車不愼撞傷行路人某甲旣至捕房卽以洋銀十元爲質懇捕頭暫釋昨日包探何瑞福將情禀明通剌通剌諭令童央人保出候甲傷痊傳訊○包探顧阿六禀稱葉恒園竊取曾雲林家錫燭臺一對經小的拘獲送究曾投案領贓葉供稱小的係寍波人失業無聊不得已而學作鷄嗚狗盜如蒙寛宥没齒不忘通剌著押候遞解回籍贓給失主領去○二百八十五號華捕拘金寳生汪阿福二車夫到案禀稱伊等停車天仙戲園前小的等見而驅逐伊等卽羣起爲難小的力不能支遂喚同四百四十三三百九十九一百五十五號三捕襄同獲住今特送請訊究金汪同供稱此捕與小的等有仇致被平空拘送通剌判各管押一禮拜期滿交人保出○四十二號西捕拘鄉人蔡阿鑑到案禀稱巡路時見蔡將鷄倒提行走有違租界定章蔡供稱小的甫至上海不識租界章程求恩寛宥通剌著卽開釋○包探黄四福禀稱陳三寳竊取莊妙香家衣服二件請卽訊懲通剌判令管押二日 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
