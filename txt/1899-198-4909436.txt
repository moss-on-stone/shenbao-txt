# 1899 - 198 - 4909436

 

Page 1

 
 
[聲明安康莊不交僞板印戳事] [  申報館恊振所啓]  
　　二月二十六日南市安康莊夥友經吉輝至敝所言於二月初四日囑店司送來助振洋銀十五元何以連閱報章未見登列敝所查核收振存根並無經君捐欵因向索觀收據詎竟全不相符知必係店司作弊因令交出以憑送懲旋據聲稱須將假據帶回俾得偕店司前來聽候察奪不料去後音信全無因至該莊根問乃始則游移其辭繼則由該莊執事劉杏林浼人緩頰惟云願罰振捐至僞據劣司則以顔面攸關乞情免究本所以杜弊懲奸爲重恐僞板印戳等物未經交出終不能絶作僞之根是以未允所請乃延宕四月之久反置不理且聞之居間人云作僞之店司旣掯不交出而助振之夥友則反已被辭似此作爲實堪駭異竊念本所忝司收解與該莊恩怨毫無惟當此魯皖汴贛振需孔急之時倘任若輩肆其鬼蜮則千百萬哀鴻性命何以圖存用特述其大略如海內好善之士有振欵捐助者不論交至何處振所請勿經該莊之手以該莊旣有敝所僞板印戳安保無他處振所僞板印戳也伏希愼之諸維公鑒 
[重印三國志出售] [  圖書集成局啓]  
　　三國演義一書意主忠義旨歸勸懲雖近稗官小說之所爲而語皆有本足與正史叅觀其筆墨之快心思之雲久已膾炙人口本局現用新鑄鉛字重爲排印校警縝密紙墨精良每部仍訂十二本定價碼洋一元六角卽日在申報館帳房及申昌書室發售賜顧者請卽購取可也此佈 
[外臺秘要出售] [  圖書集成局啓]  
　　是書爲唐王剌史燾所輯剌史在臺閣二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久已奉爲圭臬惟板本久已散失市無流傳本局由日本覔得初印原書用新鑄鉛字排印紙墨精良校讐詳愼現已工竣碼洋兩元五角在申報館申昌三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局發售此佈 
[閱本報紀飭撤學堂毋庸練將二則因合而書之]  
　　六月十三日本報紀飭撤學堂一則云金陵訪事友函述前者兩江督憲劉峴帥欽奉諭旨在省垣設立學堂候補道蒯理卿觀察議將儲材學堂改爲江南高等學堂峴帥允之爰選取上下江舉貢生監課以中西有用之學自去秋經始迄今年四月朔始獲開堂方冀總辦教習各得其人無負朝廷教育人材之意諸生務爲有用儲作國家折衝禦侮之才乃欽差查辦江南事件大臣剛子良中堂以該學堂毫無實效徒事虛糜言於峴帥飭卽裁撤峴帥意亦謂然立卽札飭總辦著於本月內將學生一律遣散十五日本報又紀毋庸練將一則云金陵友人函述兩江督憲劉峴帥前因宿將凋零軍政廢弛標防統帶類多紀律不諳以致統率不得其人營務難期振作因於省垣創設練將學堂挑選督標將弁中之年力强壯文理粗通者入堂授以古今兵書戰策曁中外操法陣圖培植人材用意頗爲深遠自今春開堂以來迄今甫歴三月近經欽差查辦江南事件大臣剛子良中堂言於峴帥以爲當今之世練兵實爲急務若將材則可由得力兵弁中論功超擢况現值餉糈奇絀之時此事自可從緩峴帥韙之遂於某日飭兩江營務處陶榘林觀察將學堂裁撤堂中諸將弁已一律遣散矣執筆人合觀兩事因慨然於世事不常如弈者之舉棋不定焉曩者我皇上有志振興力求新政以國家富强之業端在人材有人材則貧弱者可轉爲富强無人材則富强者可轉爲貧弱中國之委靡不振見侮强鄰大抵因數年以來人材日漸凋敝故武功文治在在不能表著於環球爰降旨令各直省籌辦學堂以冀廣羅敏慧頴悟之子瑰奇絶特之倫造就成材儲爲國器此聖天子求賢若渴之心而亦實見乎時事艱難故急欲爲補救彌縫之計也各疆臣仰體聖慮亦莫不以興辦學堂爲心京師大學堂興之於前各直省隨之於後規模粗定徒衆方來爲日無多教育尚無成就乃以皇上聖躬不豫皇太后垂簾訓政俾稍抒宵旰之勞一切多有變更而學堂則仍令舉辦蓋亦知學堂之益足以培植人材苟欲謀國勢之强非人材何濟苟欲求人材之盛非學堂奚能是以仍令舉行不予改絃易轍欽差查辦江南事件大臣剛子良中堂來自京師見聞較近豈有不知朝廷始興學堂之意與現在仍舊不改之心乃蒞江寍以後忽言於峴帥以爲高等學堂毫無實效徒事虛糜練將學堂則以當今之世須貴練兵將材卽由是出此事亦屬無須爰令將高等學堂練將學堂一律裁撤峴帥老成持重飭卽照行自是而諸生四散將弁一空金陵省垣中蓋無復有學堂之迹矣說者謂中堂裁撤兩學堂之意並非惡學堂之辦理不得其人徒事糜費朝廷有用之錢而曾不得收指臂之效故特飭令裁撤以節餉糈蓋亦爲國家籌畫節省之道也然學堂撤而人材益無所造就人材無所造就而國家何以圖自强計較重輕在稍有見識者皆明此理卽以辦理不得其人而撤則非學堂之不足收效乃辦理非人以致不能收效也自宜易人以司其事夫烏可因噎而廢食乎中堂卓識諒必不出乎此然則裁撤學堂究因何意曰此事老成人或能知之鯫生末學固不敢妄測大臣之淵衷也 
[本館接奉電音]  
　　昨日午前京師飛電傳來硃筆二道敬謹譯登○六月十四日奉硃筆劉永亨轉補左春坊左庶子徐琪補授右春坊右庶子欽此同日奉硃筆袁昶補授太常寺卿欽此 
[快船過叻]  
　　南洋新加坡叻報云中朝前在英國定製之快船名海天者於華歴五月二十六日午後由高浪霧抵叻護送委員爲陳幼庸司馬當此船入口時仍懸英國旗號因由阿墨士莊船廠代送故也按英國著名製造廠有二一在滿廊切司脫埠名曰特活德一在紐堪塞爾埠曰阿墨士莊船中能容積四千五百墩安置大砲十二門每一點鐘時能行二十四海里又十之六船中執事人共一百零九員名管駕及水手皆以英國撤任之水師員役充之旋於二十七日開往大沽 
[日開商埠]  
　　日本東京日日新聞云日廷於通商諸埠外議定增開港口凡有進口出口貨物訂明稅則定於東歴八月初四日施行刻已由大藏省擬稿送呈內閣總理大臣奏請朝廷裁奪矣計所開各港爲駿河清水港尾張武豐港伊勢四日市港豐前門司港筑前博多港肥前唐津港肥前口之津港肥後三角港對馬嚴原港長門下之關港對馬佐須奈港對馬麻見港琉球那霸港巖見濵田港伯耆境港丹後宫津港越前敦賀港能登七尾港越前伏木港後志小樽港釧路釧路港膽振室蘭港 
[日貨免稅]  
　　日本臺澎日報云頃接東京來電知東歴本月十五日以後所有日本出口貨物一概免納稅金 
 
 

Page 2

 
 
蓋所以固利權而興商工各業也 
[法人被擄]  
　　法國報云近日又有四川匪徒將法人拿勞克斯擄去幽諸密室事與余蠻子相同恐將來法人向中國索賠爲數當亦不少也 
[弭患無形]  
　　九江訪事友人云本月初八日日晡時有招招者數人聨袂游行於租界中見道旁凉椅布置精雅遂小坐以滌塵襻睦街巡丁見之以爲何物傖夫唐突至此因持棍向之驅逐舟子不服反唇相稽旣而聲色愈厲旁觀者亦愈聚愈衆幾釀事端幸經江防同知曾葆農司馬德化縣吳儀生及保甲總巡汪芑孫兩大令飛臨彈壓得卽解散否則恐不免有一塲惡鬥矣觀於此而知關心民事者可不以防患未然爲先務哉 
[刑人於市]  
　　蘇州訪事友來函云本月初八日清晨臬署接奉刑部釘封公文陸廉訪以時在上旬照章札飭長　縣監斬汪大令奉札後立卽飭役由司獄提出謀財害命之兇犯顧老四一名略詰數語喝令如法捆綁會同某哨弁押赴北寺大校塲處决迨拈香回署已在槐陰轉午時矣 
[獲盜彚誌]  
　　蘇州訪事友來函云上月初九夜胥門外五龍橋鎭大有槽坊被盜刼去多金報案後經飛划營哨弁陳煥卿都戎於十八日在葑門外航船碼頭拘獲盜首羅老五卽羅玉堂供出夥盜孔炳生匿迹無錫遂前往拘獲解經吳縣賴大令訊供收禁當羅盜被擒時竟敢持刃格鬥旋復出手槍施放幸都戎眼快手靈未遭其害羅盜且戰且退直至四里外始力竭受縳現在羅盜在吳縣堂上供出除認五龍橋刼案外尚有刼案三起一爲蘇鄉望亭某姓家一爲横塘鎭某錢鋪一爲浙省嘉興府屬某當鋪孔盜則僅認夥刼是案餘無所供大令飭卽釘上雙鐐分别收禁俟禀詳上憲核辦至本月某日飛划營管帶歐陽副戎因事至盤門外拜會租界會審委員李明府行經大馬路瞥見一人形狀慌張知非善類卽飭從者上前盤詰其人竟飛步狂奔副戎乃喝令麾下健兒併力追赶始得獲解捕房大令升堂研訊供認某某盜案二起大令飭書吏備文解至吳縣署請賴大令訊辦 
[五羊仙蹟]  
　　廣州訪事友人云前者各茶肆所雇餅師藉端把持經雇主禀控南海番禺兩縣署請爲查禁旋由兩縣主會銜出示云爲曉諭事現據餅行協福堂商人值理羅德威等禀稱竊商等於本年正月內被惡棍董蘇等糾衆停工挾制率匪尋釁一案經蒙差拘押究并蒙出示諭禁各店安分工人均已一律開工迄今半年相安無異不料董蘇等自托病狡脫後復結匪聨盟約期十二日關帝誕前囑同各伴預支工銀聚飲會議旣盟之後務要彼此停工聲言如或違約開工定卽糾黨尋釁且於本月十六日瞻敢遍貼長紅如有捉獲造工之人給以花紅洋銀六十元各店良懦之人只得隱忍詎十八日德興街寳南店曁龍津橋龍珠店突被董蘇等糾集外匪數十人各携兇器登門尋釁毆傷寳南店伴譚環陳慶兩人龍珠店伴吳業一人來勢洶洶不可嚮邇嗣得街鄰驅散幸未致命該匪去時并言他日無論何店如有開工之人當必置諸死地翌日卽經寳南龍珠兩店禀蒙騐明傷痕奉諭嚴究在案無如若輩愍不畏法現仍三五成羣各携槍械四處横行各伴畏彼兇鋒恐遭毒手未敢操作隨雇帮工亦被嚇去乞出示嚴禁拘案究辨等情據此查本案前准保安局函開據餅行值理投稱董蘇等糾衆斂錢勒令各店工人入行凡未經入伊樂義堂行者勒令東主只給出店雜項銀兩半份并令伊黨一律停工私立堂號乞示禁拘究等情當經前兩縣出示曉諭一律開工差拘董蘇麥勝枷責示懲並將樂義堂會館查封充公旋因董蘇麥勝患病提訊不敢再行滋事從寛保釋在案現在董蘇等復糾匪兇毆勒令停工實屬不法已極除飭差嚴拿董蘇等訊究外合再出示曉諭爲此示諭餅行工衆人等知悉爾等務須安分照舊卽日一律開工勿聽董蘇等鼓惑停工所有出店等項由司事照常均派如敢抗違定卽一併拘案嚴辦許該司事投知地保人等隨時捆送决不姑寛其各凛遵毋違特示然聞自示之後遵諭開市者不過三五家恐未易浪靜波平不再叢生枝節也○上月下浣某日江中忽有一女屍隨波逐流浮至十二市尾匯源橋左近經人撈起招認閱數日並無屍屬到塲遂由居民醵集洋銀十餘元爲之備棺收殮厝諸荒郊聞此屍耳上有一金環則其死也非爲貧所迫可知特未識其何竟萌此短見也○蓬萊西街缸瓦氹美國教士所設女童學塾忽於上月下浣某日之晚有人以觔餘重之火藥一包抛置晒臺之上幸卽覺察尚未肇禍當由某教師禀請南海縣某大令嚴行查究彼處鄰近居民咸有戒心羣思得賊以爲快現已懸賞購緝有能拿獲此犯者願酬花紅洋銀二十元何物匪徒生此毒計執而懲之是所望於爲民父母者 
[西湖泛櫂]  
　　杭州訪事友人云省城章家橋年久失修勢將傾圯近由彼處紳商公議集資重建已於本月初三日破土初八日開工矣○防軍製造局前因制錢缺乏曾代開爐鼓鑄以補圜法之不足本年三四月間又以赶造軍火暫行停鑄至本月初五日復經大憲諭令開爐由局中總辦委程子良大令會同陳司馬懋采赴申採辦銅鉛以資接濟○上月某日西湖昭慶寺持住僧某甲遣大赴温州延某僧來此講經自二十四日開壇後雖未必能令頑石點頭而聽者亦頗娓娓不倦不意本月某日忽有乙丙丁三番僧從旁指摘任意喧囂監壇僧惡其無禮大加呵斥三番僧力大如牛恃强不服遽肆兇毆於是座客各鳥獸散當經合寺僧徒一擁而上將三番僧拘獲解送僧綱司禀請究治律以佛法未知應否墮入泥犁獄中也 
[彝陵客述]  
　　宜昌訪事人來函云今春川中某號由漢口雇船裝貨四百餘件泝江而上歴三月餘始抵宜昌旋向某號借錢數百千開行入蜀日前船中水手由夔州府信致宜昌某號云船主已於某日逃逸無蹤船尚泊在夔江請速派人前往照料云云說者謂邇來民船之由漢赴宜者日見沈滯蓋因車灣天心洲一帶神沙極多偶不留心卽易僨事故長年三老不得不謹愼於事前也○湖南長沙府自闢作通商口岸後彼處紳耆自備輪船數艘載客往來於洞庭湖中行旅無不稱便惟一切貨物不得附裝近聞有停泊宜昌之某小火輪船俟秋凉後擬入川拖帶旗船此議果成則此後游歴川中者當不致再歌蜀道之難爲之繭足也○月初天氣炎蒸寒暑表升至九十六度至初三日之夜九點鐘後忽爾雷電交加風雨驟作約一時許頓覺凉生几簟暑氣全收翌晨散步郊坰惟見萬頃禾苗生機勃發倘此後雨暘時若則秋收豐稔當不難操劵卜之矣 
[漢皋雜俎]  
　　漢口訪事友人云著名賭棍王勉齋王子元施鶴平等專設迷龍之陣陷害良民近忽被人控諸糧捕同知署某司馬聞而震怒飭差將一干人拘獲分别笞責荷以巨枷游行示衆以爲懲一儆而之計聞者快之○清軍府署前擬改作夏口廳同知署本月初七日督憲張香帥委員督同工匠逐一丈量聞須大加修改也○糧捕同知署前有遷　蔡甸之說近聞官塲中人言及此事已作罷論蓋以漢上事務紛繁雖設夏口廳仍恐鞭長莫及故不如仍其舊貫冀可分猷而理也○龍國圖龍國焦兄弟赴都察院控某甲毆斃母氏一案已閱數年曾由臬憲詳委漢陽府余堯衢太守提集人證詳加研鞫然遷延至今尚未定讞撫憲于次棠中丞查閱接管卷心滋不悅札飭從速訊結否則定干叅處特未知承審者果能奉命惟謹否也○水利廳同知金汝翼剌史經上憲調署隨州篆務現已將一切經手之事赶緊清釐大約本月望後當可擇吉履新矣○鄂省銀圓局前因經費不充殊形扼腕近經督撫憲會同商議飭將官錢局存欵通融接濟俾不至有中輟之虞是亦維持調劑之道也○邇來漢市米船雲集米價日漸從廉粤商遂乘機購取爲數甚多聞已由上憲批准一俟遵章納稅卽當鼓輪出口矣 
 
 

Page 3

 
 
[薇旌回蘇]  
　　前晚江蘇藩司聶仲芳方伯由蘇蒞滬擬乘某輪船赴金陵向大憲面禀要公登舟後適遇狂風未能啓椗旋接劉峴帥剛星使來電諭令無庸前往因於昨日命駕登岸定於當晚起節回蘇垣 
[風災續述]  
　　連日本埠狂風大作雨勢傾盆水陸失事情形昨已略登本報嗣悉美界北山西路順慶里當風犯雨驟時坍去平屋一間東唐家弄吹墮曬臺二座司各脫路吹折電杆兩株漢璧禮路外國坑惻左近倒牆一垜裏虹口某鄉民家毁去草屋三間猶幸均未傷人惟聞吳淞口所泊某兵輪船有水手三名駕杉板船登岸購物行至中流被風吹覆人皆墮入水中至今屍首尚未撈獲說者咸謂似此風潮爲近數年來所僅見云 
[巡丁索詐]  
　　日前有駁船户名桂生者由地他埠裝運草紙數百捆抵滬泊舟南市浦江中遵章投貨捐局報請輸捐局員派巡丁某甲前往查察見中有連泗紙九捆因卽大言恫嚇謂若果赴局陳明爾便不得了事今須酬以洋銀若干以便代爲關說免予罰鍰不知爾願意否桂生聞言大懼詢其需費若干甲稱須銀十五兩桂生卽約至增祥馬頭同春茶樓如數付之甲忽又佯作驚訝曰當時爾願給銀十八兩今何忽减去三兩必俟補足方可了結正在彼此爭論間事爲捐局中人聞知立卽禀明總辦王太守太守以巡丁索詐罪不容寛定須澈底根求以杜侵吞中飽之弊 
[上海縣署瑣案]  
　　孫瑞華控被徐玉祥挖去左目王欣甫大令升堂研訊孫供小的前在浦東陸家渡當渡夫頭目渡口土地祠由父親勸捐修建俾問渡者藉以憇息旣而徐等欲將祠基盜賣父親控經前縣憲黄大老爺出示諭禁徐等計不得遂飲恨甚深昨日小的行經南馬路與徐等相遇突被拽入小弄由張桂珍拉住髮辫徐將小的左目挖傷金阿桂尚欲挖右目小的極聲呼救行人聞而齊集徐等始星散今小的已成殘廢務求將徐等從重究辦大令飭仵騐得孫左目血痕縷縷實係被人挖傷諭令自行醫治候提集人証訊究旋出火簽飭差立拿解案並傳捕役徐文至案諭令嗣後如有流氓行兇不法者卽行拿解訊　不得隱匿○英界公廨解送行兇流氓張阿大毆傷胡如生一案到縣前晚王大令升坐花廳提訊張阿大供小的向在治下開設麻油作胡如生欠小洋銀五角屢索不還前日小的送貨至某處經過胡之門外卽被扭住兇毆以致受有微傷胡並無傷痕求鑒大令查閱公廨來函叙明張持鐵尺擊傷胡如生四處并毁洋油燈因胡現在醫院姑將張押候胡傷痊後再行提案質訊 
[上海巡局紀事]  
　　前者南市大馬頭栅口曹德大槽坊失去洋銀衣服等件由坊主曹某開具失單投報十六鋪巡防北局請爲查緝局員楊聘侯二尹立傳捕役勒限跴緝迄今贓賊未獲因傳是處栅夫孫阿丙及更夫卜永林到案略加詰問喝令各責一百板勒令帮同查緝違干嚴比○前年某沙船舵工顧鳥鳥曾向王翠川借貸洋銀數元歴久不還旋往他埠貿易王遂置之不問前日午後遇諸花衣街某烟館向索前欠顧不認王忿甚投十六鋪巡防中局控訴局員文斌臣二尹卽飭地甲將顧傳案研詰之下判責一百板交保理楚○前晚十六鋪巡防中局委員文斌臣二尹督率勇甲巡至萬聚馬頭見東洋車夫張小九子蜷臥路旁因命拘至輿前略詰數語判責二十板諭以嗣後如敢再犯定當重辦旋至潮惠會館後見曠地上　年逾而立之某甲衣衫藍縷狀貌猙獰在黑暗中摸索知非善類拘而詰之言語支吾遂喝令笞責四十板驅逐出境不准逗留 
[法界公堂瑣案]  
　　拔維晏洋行買辦沈子雲控掮客胡美齋承買五倍子五百箱除已交若干外尚少一百五十箱延約不交請將貨主陳漢珍汪少泉拘案研訊讞員朱明府與何繙譯會訊之下飭將胡美齋汪少泉交保出外理處陳暫行管押昨禮拜六堂期飭傳原告沈子雲及被告胡美齋到案復訊沈子雲供前向胡美齋買五倍子五百箱先交一百五十箱後因無貨可交另在本埠購辦一百箱費去銀六百兩尚少一百五十箱則向外洋置辦照原價加銀九百兩共多費銀一千五百兩請向胡等嚴追明府謂陳漢珍禁押捕房現方患病實屬可憐爾須勸洋人寛以時日著交胡美齋具保出外自行醫治一俟病愈責令從速料理可也陳供二月二十二日由四川裝貨來滬行至夔州遭風沈没胞兄在船因之溺斃明府謂此信何來陳供由　州友人傳述明府謂據爾所供難以憑信著交胡保出限二十日內理楚何繙譯請將陳還押胡交原人保出下期復核明府曰諾○前者大成祥東洋莊執事人王録卿控歇夥吳子方洪仁貴竊取帳簿碼單串同同和祥棧主劉清泉及自稱洋務委員之曹維善勒索銀六千兩明府訊供之下將情禀明道憲曾經郛觀察觀察飭將曹委札吊回昨日堂期包探傳同原告解曹等至案請訊曹供委札藏於寓所當時公差至寓搜查是否怱遽之際遺落房中請向棧主查問明府著還押捕房候補提同和祥棧主劉清泉到案復核定斷○徐錦如曾控永泰絲線店主彭友甫結欠貨欵洋銀二百零七元圖賴不還明府訊供之下飭卽押追嗣由彭妻某氏繳到洋銀一百元昨日明府飭提原被告到案復訊彭供小的只欠伊洋銀一百五十二元有帳爲憑明府查得原告呈繳票據實係二百零七元因謂彭曰爾前此火焚時所得保險銀爲數不少今開設未幾忽又倒閉　見居心不良限十日內措繳洋銀一百元給原告具領延則押追○黄厚餘曾控陸成林欠洋銀五十元除收過五元外其餘向索不還明府訊供之下著交保出外限十日內理楚昨日原告以陸逾限不理投案求追陸呈繳洋銀十元明府給黄具領其餘著陸每月拔還三元　 
[美界捕房紀事]  
　　昨日午刻頭壩路萬源樓飯館夥陳棠大偶因細故與同夥某甲各持菜刀亂砍以致互有損傷適爲巡街捕所見因卽拘入捕房捕頭令押候解送公堂禀請讞員翁笠漁直剌訊辦○山東人李裕生屢犯竊案曾由某包探拘入捕房解經讞員翁直剌判令遞解回籍昨日捕頭令某包探押登某輪船載往山東某縣原籍請地方官嚴加管束○本地人胡某賃居外虹口東桂芳里某號門牌房屋昨日亭午時與鄰婦某氏口角兇毆氏忿甚奔赴捕房聲訴捕頭卽倩包探胡瑞龍將胡拘入捕房押候解送公堂禀請究辦 
[贈書鳴謝]  
　　昨承友人宣君鯖侯以所印萬國新史大事表惠贈書中於各國地志政要公法沿流溯源搜羅美富兼之門分類别朗若列眉操觚之士誠得是編而讀之可以增智識廣見聞誠時務之津梁西學之捷徑也拜領之餘略綴數語藉鳴謝悃并以誌欽佩焉 
[江右乞振書]  
　　澄衷筱舫子英子萱子佩各位善長大人閣下遠隔教言倐移凉燠光輝在望延跂爲勞比維惠問遐孚蕃祺茂集利權握攬襟江帶海之雄陰德耳鳴宏推食解衣之量仰簷高義允愜揄敷弟鄉井留連光陰荏苒正擬挂帆東下料理出山而贛河暴發山洪江右受災甚鉅誼關桑梓未忍漠然於是會同官紳商榷地方振務除大府撥欵官紳集捐之外弟亦量捐四竿以濟目前之急惟是災區較廣周給爲難集腋之謀不得不呼將伯伏念執事軫懷饑溺不限方隅寄呈公啓數通敬乞廣爲勸募一俟尊處籌有的欵卽祈迅匯廬陵以便源源散放此次馮夷肆虐不獨吉安一府爲然義粟仁漿多多益善倘有餘力尚擬推廣隆施將使遠近災黎得以溥沾慈惠弟俟振欵稍有頭緒仍當料簡東行彼時取道申江再伸謝悃專肅切懇敬請德安再敝邑榖倉亦遭水患不獨宜救目前之急並宜爲善後之圖採買補苴甚非易易倘荷仁施早沛俾不致爲無米之炊是誠我籌振同人爲災民九頓首以謝者也愚弟黄祖絡頓首○江右山洪暴發贛河實不能容以致田畝廬房盡成澤國其報災之信曾已見於各報今接吉安黄幼農方伯來函縷述災狀商榷振務情形乞將原信録登於右誰爲將伯務乞及時援助也上海籌振同人葉成忠嚴信厚施則敬楊廷杲席裕福同啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[西人多忌]  
　　英京西報云俗相傳最忌十三之數如日逢十三便以爲不吉一切慶弔之事俱無人舉行遇同席者十三人卽便辭去不肯入席推其餘凶十四亦然十四之日英國家更以爲不祥緣今英皇之夫乃一千八百六十一年十二月十四號薨逝其公主名挨利是者終於一千八百七十八年十二月十四號皇長孫名加拉粦士者終於一千八百九十二年正月十四號其年適二十八歲兩分之亦十四之數皇壻爲德之前王薨時五十六歲四分之亦與十四相合其第二壻名非揮之者其第宅亦於一千八百九十五年六月十四號燬於火事適湊巧一似冥冥中隱有爲之主宰者又就别國言之如美國前總統名免干者於一千八百六十五年某月十四日被賊槍斃法總統名科利者於一千八百九十六年七月十四號被賊槍傷法總統名加律者亦於一千八百九十年七月十四號被賊轟擊兩總統雖幸不死而同此時日遇賊事亦巧矣由此以觀是日不如意之事不特英人多遇之卽美法所遭大故其日期亦適相暗合是以英人愈信爲不祥而忌莫如深也 
[順時珍衛]  
　　日來風雨不常燠寒迭變居民偶一不愼卽易爲二竪所侵上海縣王欣甫大令關心民瘼特於昨日出示云現當夏令濕熱薰蒸起居服食各宜留心城河方浚臭濁難聞宜挑江水用礬澄清門前屋內灑掃維勤時焚芷艾去穢安神忝爲民牧心乎愛民保甲傳諭務各謹遵 
[英界晚堂瑣案]  
　　張壽山控徐良甫掯匿田單前晚經襄理讞政之張柄樞司馬提訊供揚州府屬江都縣人年四十有五前年因有急用以祖遺田單一紙計田三畞向徐良甫抵押洋銀三百元每月利息兩元上月某日小的措齊本利向徐贖回徐因小的尚借伊洋銀十三元六角竟將本利取去田單掯不交還求恩追究徐供天津人張壽山將田單托小的押洋銀小的因轉向瞿啓林處押洋銀三百元但張尚另欠小的洋四十八元今欲贖回田單求著張將所欠洋銀四十八元付還訊至此瞿啓林投案供徐良甫將田單押去洋銀三百元今來贖取並不付價欲以三月二十四日會欵洋銀一百元劃抵小的不允爲此投案禀明司馬謂張與徐旣另有欠帳著張酌還徐洋銀二十四元由徐交還田單至徐將田單轉押瞿處理應清理不得將會項牽涉在內遂判令將徐瞿二人交保出外派差押令算帳再訊張開釋○王黄氏控毛子卿奪租店屋張司馬提毛及屋主韓國良訊究王黄氏供安徽人年三十有八丈夫王良培租石路中韓姓房屋開設萃和雜貨店已三十餘年每月出租金九元五角從未拖欠今者韓將房屋翻造令小婦人遷出及工竣忽租與毛子卿小婦人尚有雜物被毛吞没丈夫臥病在牀向韓理論一味恃蠻求恩訊究毛供小的租韓之屋開設同春和襪店未知此屋前由王黄氏借住求鑒韓供王黄氏積欠房租洋銀十四元數角向索不還及翻造後氏並不遷回故另租與毛叩求明察司馬判令韓償王黄氏洋銀三十元○陳王氏之女秀寳許字李朱氏爲童養媳被李朱氏串同姘夫張元之押入某妓院作賣笑生涯陳王氏知之投案控告此事已紀報章前日李朱氏將秀寳交案經張司馬研訊陳王氏投案申訴前情秀寶供年十歲母陳王氏姑李朱氏實因母家貧苦童養姑家張元之姑之姘夫也誘押於日新里妓院現願隨母親回家李朱氏供適有急用故將養媳押入妓院張元之供小的並不串同求恩赦宥司馬著陳王氏將秀寳領回蘇州原籍不准在滬逗留一面飭李朱氏及張元之各具改過切結從寛開釋 
[英界公堂瑣案]  
　　近來租界中高領鬆辫之流氓拘而送懲者已有數起前晚包探顧福其至棋盤街鷄鳴弄中巡緝見韋金福郭協昌陳彩平三人掉臂游行口唱淫詞毫無顧忌且均高領鬆辫足登花鞋爰卽上前查問韋等非但不服反敢與之爲難遂一併拘入捕房昨晨解送公堂請辦韋等供稱小的等皆在某輪船執役並非流氓求恩鑒察襄讞委員張司馬商之任繙譯以韋等實與流氓無異判令各責二百板枷號半月○包探張阿五禀稱侯雲泉向住王家庫近方遷居忽失伊妻李氏所在據伊子稱被隣人戴山兒領去報捕後經小的拘獲送案請究侯投案申訴前情戴供並無其事實被誣控司馬問侯曰爾子曾否來案答稱未到可卽傳喚司馬謂爾所控無憑姑著將戴押候查明於下禮拜六再行訊斷○包探石金榮禀稱王金榮在石子生所開帳簿信封店內學業時被石及其師唐吉松毒毆鄰人理勸置之不睬日昨又肆毒毆隣人不服函請工部局飭查小的往查屬實故特拘送請究王供鎭江府屬某縣人父母俱在原籍小的來滬學業時遭店主及業師毆擊徧體鱗傷殊爲痛苦今者鄰人不服投案控告小的實不願再至店中學業矣石唐二人同供使喚不靈偶然呵責並無毒毆之事求鑒司馬判將石責二百板唐責一百板王送棲流公所留養候其父母來案具領○包探趙銀河禀稱積竊童國元曾因犯案受懲近又連竊李阿土等六家綢布衣服烟袋綢傘等物經小的緝獲人贓送案請辦李等各失主投案領贓童認竊不諱惟求恩典司馬判令笞責三百板管押三月○包探劉升堂禀稱得月樓值堂人龔仁福向王阿四購取衣服囑隨往取值詎料中途逃逸報捕後經小的拘獲送案請究王投案請追龔供購取衣服曾欠洋銀七元爲日已久並無中途逃逸之事司馬判令笞責三百板枷號一月奚阿木在洋人和疉處服役某日竊取洋人之金針三枝銀表一枚旋經包探沈阿鶴拘獲起到原贓送案究辦和疉投案領贓奚供小的一時失悞將各物帶回家中擬卽送回不敢犯竊求恩明鑒司馬判令笞責二百板管押半月以示薄懲 
[皖振清單]  
　　啓者敝所前奉安徽撫憲鄧小赤大中丞函飭勸辦皖北義振並延善紳前往助辦等因當經會同各振所湊集第一批庫紋一萬兩規元五百兩第二批規元一萬六千兩先後解請中丞派員轉解蒙城太和兩縣騐收一面電請天津濟生善社顧夢臣先生邀約同仁馳詣災區將前解振銀領兌散放現已分别辦竣於本月十三日行抵上海交來清摺一扣謹鈔乞刊登藉資徵信計開一收滬上協振所第一批庫平銀一萬兩二零四升合漕平足紋一萬二百零四兩又規元五百兩九二八二八折合漕平足紋四百六十四兩一錢四分一收第二批規銀一萬一千兩九三零九三折合漕平足紋一萬零二百四十兩零二錢三分又收第二批規元五千兩兌見大錢五千六百七十六千一百六十七文一支放太和加撫漕平足紋二萬零九百十七兩五錢計查慈聖集等二十三保一千零二十三村二萬三千三百二十三户每大口放大錢三百五十四文合漕平足紋三錢計四萬八千七百五十口小口放大錢一百七十七文合漕平足紋一錢五分計四萬一千九百五十口一支放蒙城加撫大錢五千六百九十三千二百五十文計查戴町等村十一村管下二百三十七莊三千七百九十五户每大口放大錢五百文計八千零零七口小口折放二百五十文計六千七百五十九口以上所放銀錢除將收欵儘數動支外計不敷銀九兩一錢三分大錢十七千零八十三文卽由夢臣先生在經費項下照數墊支所有由津至滬由滬至蕪復由蕪折赴壽州鳳陽太和蒙城各處災區及查户同人下鄉經費往返舟車川資飯食一切雜用計合漕平足銀一千七百七十五兩已蒙濟生　諸君及夢臣先生分别捐助並未動支正項分文此次由裏下河乘舟返滬旋津各費尚不在內急公好義敬佩良深謹一併附陳伏祈公鑒上海北市絲業會館籌振公所施則敬謹誌 
 
 

Page 10

 
 
[金陵官報]  
　　六月初四日欽差大臣恊辦大學兵部尚書剛中堂會金陵營參將陳麟書禀知巡江通判胡維藩由京引見回鹽大使黄恩藻到由揚來江寗縣戴禀知帶領城外各鎭練丁赴府署點騐督轅牌示福山鎭總兵韓晉昌出缺本部查查有江寗城守副將楊金龍堪以署　所遺城守副將查有管帶督標水師左營副將趙雲龍堪以接署藩轅牌示江防同知恩彥呈請廻避遺缺查有江寗府督糧同知敖式金堪以兼理○初五日藩臺恩傳見應局候補道穆謝委調辦厘捐局兼辦木厘局差提督吳恆山謝委管帶督標水師左營厘捐局候補道歐陽禀知赴上　河丈量木簰候補道松峻禀知奉札○初六日厘捐局候補道歐陽謝委調辦　應報銷局差湖北宜昌加抽川鹽厘局候補道何煥章到兩淮試用監掣同知毛華到由京引見回知縣郭冏禀知由河運差次請假回省就醫安徽巡檢李鑒到奉安藩司委解平餘等銀來卽辭祥雲輪船耿朝泰辭解龍洋赴滬叅將陳駿禀知練將學堂裁撤鹽知事許秀儒奉示騐看○初七日總理兩江營務處候補道陶禀知今日撤練將學堂學生各回本營試用運判徐衡到投文候甄别卽用知縣劉麟翔到奉撫憲飭知分寗到省並解軍餉來淮安府經歴吳祖培禀知大錢赴銀圓局交清鹽大使韓秉忠由揚來禀知赴部引見 
[蘇省官報]  
　　六月初八日同知查燕緒禀謝奉委善後局報銷文案並銷撫署文案差直隸州德存禀辭赴寗震澤縣劉禀到代理糧道庫大使姚霆禀知接印任事府經歴陳庚禀知奉委上海貨捐局查騐差縣丞程閠喜禀銷江寗緝捕差五品銜分缺先補用巡檢鄒賢由江北來縣丞蔣奎禀謝奉委撫憲文案差管帶太湖水師正前營儘先遊擊許和生禀知查護卡各哨回 
[上海陳家木橋電報總局內籌賑公所經收山東義賑第九次清單]  
　　聚源棧客號洋十元積善堂洋四元泰亨源來烟台電局經募萊陽縣正　曹平估銀十兩又鄒平縣正堂庫平銀二十兩又海陽縣正堂洋十元又瑞盛號洋六元又趙鴻藻洋一元又東興號洋兩元又許澤海洋一元又萬盛棧洋二元又公泰義洋兩元又裕成棧洋兩元又王元祥洋一元又東成棧洋兩元又大成棧洋兩元又洪泰號洋二元又廣德號洋兩元又裕成和洋一元又長春德洋一元又義興德洋一元又鄒怡美洋一元又裕成棧洋二元又開記洋十元又榮城孟莊洋七元又高集萬洋二十元又琳記洋十元又無名氏洋十元又海陽汛文長慶洋二元又鞠書昌洋一元又鄒平德泰當庫平銀六兩又鄒平鹽店庫平銀八兩又文邑關廟文平銀十六兩又威海關廟洋十七元又錢十一又五百文原合來洋十四元三角七分五厘又雙盛號兩户洋三元又周村當店庫平銀四兩又周村電局代募無名氏大錢五百文又梁錫之大錢一千文又福順慶京錢一千文又恊合成京錢二千文又衆祥號京錢十千又成興西京錢一千文又王允齋京錢一千文又福昌立京錢一千又豐盛和京錢一千又曹子升京錢一千又同盛昌京錢一千又叚芸墅京錢一千又趙華廷京錢一千又周南業商京錢二千又趙勳臣京錢二千又周北鹽店京錢二千又晉升恆鹽店京錢四千又京都寳豐盛京錢二千又京都新泰厚京錢二千又同增成京錢一千又正心誠京　一千又聚源益京錢一千又天聚泰京錢二千又東成合京錢一千又益和號京錢二千又永孚號京錢二千又袁師微堂京錢二千又廣泰永京錢一千又義聚號二千文又裕厚堂京錢一千文又聚盛長京錢一千文又同利店京錢一千文又東口裕泰豐京錢一千又太谷源源彚京錢一千又東口長盛德京錢一千又晉榆麗泉長京錢一千又晉平長盛蔚京錢一千又晉祈永泰生京錢一千又晉平蔚長盛京錢一千又太谷潤生明京錢一千又京都天成亨京錢三千又積祥和京錢一千又源豐和京錢一千又復泰恆京錢一千又恆春隆京錢一千又源祥益京錢二千又德興正京錢一千又霖祥齋京錢一千又永興泰京錢一千又永源棧京錢十千又義昌號京錢一千又和興聚京錢一千又元亨義京錢二千又協和成京錢一千又同豐益京錢二千又愼德堂京錢二千又積善堂朱求連得子京錢二十千又李宜卿京錢一千又董文卿京錢一千以上九十三户共庫平銀三十八兩申公估銀三十九兩八錢零八釐文平銀十六兩申公估銀十六兩七錢五分二釐曹平銀十兩三共原合來規銀七十一兩二錢一分九釐又共來洋一百三十五元三角七分五釐又共大錢一千五百文京錢一百十四千文兩共原合來洋六十五元如臯電局經募無名氏洋一元又王基衍洋一元又王基術洋一元又吳兆勳洋一元又沈子文洋五角又陳根生洋五角○以上大共收規銀七十一兩二錢一分九厘洋二百十九元三角七分五厘正 
 
 
 

Page 11

 
 
   
 
 

Page 12

 
 
   
 
