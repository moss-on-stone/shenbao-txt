# 1899 - 308 - 4909546

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致　湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求伏維德鑒 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書　爲是編用筆謹嚴叙事詳備方今國家崇尚實學稽古之士允宜家置一編惟措坊間所印均係剛節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[嚴禁堆積火油製造花爆以防火患說]  
　　傳有之曰民非水火不生活蓋以水則施潤澤之功火則資烹飪之用閭閻生計實不可須臾或離顧其利旣溥者其害亦最巨水之害也霪雨兼旬山洪暴發田廬漂没人歎其魚陽俟之威固屬可畏然苟地非濵江濵湖終身可無慮此惟火則其性旣烈其害尤難防星星之燄可以燎原偶或不愼匪特崇閎樓閣頃刻間悉化刼灰且或夜靜宵寒睡鄉深入猝然禍發性命亦不能逃故地無論喧寂時無論冬夏一經祝融降臨身家貲財消歸俄頃爲害至此譚之者能不色變聞之者能弗心驚於是有爲補偏救敝之說者謂救火之法宜熟練也井泉之水宜滿儲也洋龍之類宜多置也夫此數者誠爲消弭火患之良法然僕以爲見效於臨時何如綢繆於未雨今欲籌曲突徙薪之計自宜禁止店鋪堆積火油與製造花爆火油産自外洋運來中土華人貪其價值之廉且光燄焕發燃之滿室通明以故無論貧富均喜購用而其性猛烈最易肇災曩歳法國巴黎斯京城大火後城首特定新章凡各會塲公所一概禁用火油尋常夜間祗可燃菜油煤氣燈電氣燈嗣以居民不甚願意嘖有煩言而禁令亦遂寛弛蓋見利忘害中外所同蚩蚩者氓固未易家喻而户曉也然則爲今日計旣不能嚴行禁絶亦當定有限制查西例凡運載火油於入口後七日内船在本地贮頓答運或發賣者須特標明最易著火字樣如代爲贮頓則須添注貨主姓名里居寄運法寄主發賣注賣主違者罰銀五磅將船歸官其防患未然之法至詳且盡中國苟仿而行之凡民間售賣火油子以定章每店只准零售若干取具連環保結不准私自多存如故意違章察出後輕則科罰重則將店封閉民間購用火油亦須格外謹愼倘因此致禍重究不貸如此則火油之禍或可稍免也花爆卽爆竹之遺意古之山居者歳朝除夕藉此以驅瘟疫驚山魈也後不知何時忽用以敬神砰𥔀一響碎紙盈階其火星之吹入松棚葦壁間因之釀成禍端者無論矣凡製花爆俱在市廛繁密之處硝磺火藥累篋盈箱曬晾旣不謹嚴藏儲又不愼密偶或一星之火墮入其中轟震之威幾類天驚石破行人且難奔避鄰居豈能預防池魚之殃何堪設想歴觀本報所紀火警其由此釀禍者旣已僂指難終卽如九月二十六日蕪湖城内某姓爆竹鋪失事後屋宇數椽固變作咸陽焦土而鋪主夫婦子女及夥友七人亦均葬身火窟及雇工翻出則已頭焦額爛腹裂腸穿殘慘情形令人目不忍覩夫此鋪地處通衢起火又在白晝若非藥性猛烈何至相率駢死無一瓦全回憶今夏九江城内亦因某爆竹店失火事後經左右鄰人具禀有司以後凡有製造花爆者請諭令移至鄉僻之區不准在人烟稠密之地再行開設邑尊允如所請旋卽出示通衢嚴行禁止竊謂各省宜仿此遵行一律禀官嚴禁其有陽奉隂違隣居或相容隱者嚴罰無赦如此則火藥之禍亦可稍免也夫明者遠見於未萌智者避危於無形倘必待禍患旣來而始謀補救則爲害何可勝言今者時届隆冬風物尤爲乾燥其有身家性命之寄者尚其采此芻蕘預謀防範幸勿泄泄沓沓視爲緩圖而致貽噬臍無及之悔哉 
[本館接奉電音]  
　　昨日午前京師飛電傳來懿旨一道硃筆一道上諭一道敬謹譯登○十月初六日奏事處口傳懿旨十月初九至十一日賞聶土成入座聽戲欽此同日奉硃筆楊佩璋轉補翰林院侍讀吳同甲補授翰林院侍講欽此同日奉上諭本日召見之記名提督梅東益著仍發往直隷交裕祿差遣委用並交軍機處存記欽此 
[互有勝敗]  
　　華歴本月初五日倫敦來電云自初一日搭浪施華列人攻克駐紥來的西米司之英壘後連日不復交兵英將軍惠鐵氏函告搭帥佐拔氏略謂此間無關戰務之人可否准其遷出佐拔氏不依惟淮將陣前受傷之兵另籌善地安置目下英人咸謂來的西米司埠已繕完守禦芻精亦如墉如櫛當不患搭人再攻矣來的西米司之南相距約四十華里有城名孤楞沙者被搭人以巨砲轟擊英人不能支柱遂麾軍退避英海軍部檄調得利波兵艦至阿非利加洲得耳朋登岸將巨砲舁至營内用以轟擊搭人搭國西陲更不利地方前被英人所占某日搭人稱兵攻入英人恐軍力單薄飛檄至馬弗耕埠迅調士卒一千五百人助之離馬弗耕約二十華里之地比亞埠英人建有存贮棉花炸藥之局陡被搭人所焚致炸藥三十五噸立時轟發遠近數十里之内天驚石破血肉横飛誠慘矣哉又聞補一日英步兵在來的西米司之南與搭人鏖戰搭人大遭挫衂退至都夾拉地方一望平陽無險可扼正擬　地立寨突有英馬兵馳至將搭人刃斃無遺 
[善慰衆心]  
　　某西報云搭浪施華列伯理璽天德與英人失和之初曾於中夜禮神長跪三點鐘許起而語人曰吾心現已甚安蓋救世主已詔我開仗自今以往吾不復畏英大臣湛白蓮矣國人聞之歡聲騰閭巷靡不踴躍從戎嘻是殆古者田單降神　涉篝燈之故智藉以安慰衆心歟 
[電音彚譯]  
　　香港循環日報譯登越南法字報云近得荷蘭京邸電音言搭浪施華列國簡駐𠲵哥倫尼城之 
 
 

Page 2

 
 
某統帥曾檄調營兵駐守毗連地厄之處緣此處爲火車要站距柯蘭治符理部西南不遠也至波亞士人則於某日由華理白省向西進發將押巴顚拿車站占據旋復擄去一鐵甲火車並用開花砲轟毁駐防馬飛經城之英兵營壘英兵之以身殉者十有五名日下馬飛經城華理白城必珍那蘭城律地施亞城與𠲵哥倫尼消息不甚靈捷蓋因兵戈擾攘以致雁杳魚沈也某日波亞士人又用炸藥將第二輛火車轟毁此車由馬飛經城啓行英官委電生乘之赴前敵傳遞軍情一炬可憐同歸於盡抑亦慘已現在波亞士人方盤踞士必士汲岡此岡密邇鳥加素城地雖褊小而勢居險要故波人先佔此以圖進取云傳聞鳥加素城内有荷蘭人四百名與各國旅人聨合一氣襄助波亞士人日下有波兵一萬二千名駐守利連關及毗連理地士蔑城之某地 
[俄圖暹地]  
　　南洋新加坡叨報云前者西貢總督命駕往暹羅京城商議暹法交涉事宜暹王欵接甚優嗣以　久無成言旋西貢詎料邇者俄人忽欲於暹國瀕海賃地屯煤擬先借助法人俾向暹廷陳說然法廷於俄人所欲無不盡其心力惟恐失俄之歡俄則於法事恒漠然置之並無痛癢相關之意以上皆見諸海防法字報在見微知著者每謂俄法二國皆駸駸然欲有爲於東方今者乘英人方與搭浪施華列交兵無暇兼顧及此遂亟於東方海國竊嘗一臠殊不知近日英雖與搭爲仇然非洲用陸軍亞洲則宜用海軍其中頗爲截然不同之處况東方之事固英人所全力專注者又安能置之不問俄法殆未嘗深思之耳 
[急電星馳]  
　　松江訪事人云江南提督統領自强軍兼統太湖裏河水師李夀亭軍門於本月初四日清晨返自蘇垣繞道金山衛瀕海一帶偕城守營楊克明遊戎相度營基公務粗竣秉節回轅忽接江隂帮帶自强軍之章鼎臣總戎電文促赴防次迨日晡又接密電傍晚及夜分兩江督憲劉峴帥更兩次電致軍門速赴督轅籌商防務軍門於是飛飭管帶水師杉板船之雷趙二哨弁豫備砲船五號翌晨八下鐘時卽命駕出轅赴大漲涇登舟用隨轅差遣之小火輪船帶之上駛標下四營將弁恭送軍麾就道然後策騎而回十一點鐘時提轅又接江督密電不及繙譯立由差弁齎赴途次呈覽 
[撥勇剿匪]  
　　廣州訪事友人云花縣土匪猖獗非常前經縣主某大令禀報到省大憲卽檄調勇丁百餘名前往剿辦九月二十一日行抵番禺縣境石龍墟與匪相遇負嵎抗拒槍斃勇丁數名傷十餘名某營官見而氣沮飛函告急大憲因又派福軍前往恊力剿捕福軍某管帶密令軍士扮作客商乘舟至石門埠匪黨見之大喝曰請速停舟否則卽以槍砲從事莫怪軍火無情也官軍佯爲唯唯從命及將船　岸一聲暗號槍械齊施匪見勢不佳抱頭鼠竄有一匪膛乎在後被官軍擒獲就近解交地方官訊懲 
[薇旌雙耀]  
　　武昌訪事友人貽書本館云新授四川布政司周玉山方伯由京至天津附某輪船南下旣抵滬讀卽泝江而上道出鄂垣江夏縣陳介菴大令先期在皇華館支搭彩棚預備迎迓迨憲舟抵埠各官迎謁如儀方伯旋卽乘輿入城赴督撫署晉謁并拜會司道各官時新授雲南布政使李仲仙方伯亦同時蒞鄂兩方伯皆籍隸皖中素聨蘭契皖人之宦鄂者特於全皖會館設筵公餞藉申桑梓之情想兩方伯小作勾留卽當乘傳履任也 
[盜犯伏誅]  
　　天津采訪友人云北塘車站被盜所掠旋卽禽獲六名暫禁天津縣獄九月二十七日縣主原大令飭役提出解赴道轅道憲勘訊一周批飭就地正法大令乃帶回縣署傳齊諸役升坐大堂略詰數言叱卽依次綁縳高插犯由牌柬請三營營官派兵護解至西門外法塲一一處决梟取首級盛以木籠解往犯事地方懸竿示衆當就戮時好事之徒爭先快覩西門外大街某茶肆屋宇本不甚堅牢其時多有猱　屋預縱觀者遂致將屋壓倒幸未壓斃人命然已傷及八九人矣迨二十八日午後大令又由獄提出甲乙二犯如法斬首所犯何案未得其詳要之皆緑林豪客也 
[烟臺見雪]  
　　烟臺訪事友人云入秋以來天久不雨非惟牟麥不能播種卽菜蔬亦日漸黄萎老農老圃者流望澤孔亟九月十一日隂雲四合天氣忽寒以爲天翁當唤醒痴龍普施膏澤矣不意雨師未至滕六先臨萬斛瓊瑶散遍大千世界是豈豐年之瑞兆歟然何寒汛之獨早也 
[烟臺火警]  
　　烟臺訪事友人云九月十六日西大街義順德油坊不知如何失火忽兆焚如幸各水龍飛馳往救祝融氏始不敢跋扈飛揚僅燬油坊一家鄰右均免池魚殃及 
[鄂城火警]  
　　昨得武昌訪事友人手畢云某日湖北工藝局中忽不戒於火焚去平屋數間是處與萬夀宫毗連善堂各水龍聞警馳援異常出力府縣及保甲各員亦均到塲彈壓幸封姨不甚助虐得卽火滅烟消至起火之由傳聞不一總辦張次青觀察已將局中各役送縣嚴懲矣 
[東粤官塲紀事]  
　　廣州訪事友人云督撫憲以及將軍學政以下各官探知欽命查辦事件大臣剛子良中堂籌餉事畢將次起程爰訂期九月二十六日設筵廣雅書局藉伸祖餞之忱中堂力辭不赴蓋深惡官塲積習故思有以矯之也○九月某日藩憲牌示部選始興縣知縣陳文塽飭赴新任番禺縣典史朱炎撤任遺缺以永安縣馴雉里司巡檢郭增調署 
[松郡官塲紀事]  
　　松江訪事友人云駐松批騐所大使車笠齋鹺尹之公館向在西門外長夀橋畔九月二十八日爲鹺尹懸弧令旦文自府尊濮紫泉太守武自中營張華　叅戎以下各官均往慶祝○本月初二日華亭縣王緯辰大令乘舟赴省謁見撫藩臬各大憲面禀要公○正任華亭縣典史調署金山司巡檢蔣海帆少尉朝琛向駐南鄉亭林鎭上月十八日忽患河魚之疾延至二十七日因病出缺當由家丁禀報縣署並齎交鈐記想當由府尊濮太守委員接署矣○正營右後哨范張兩弁因事經提憲李夀亭軍門撤去檄委李姓兩弁庖代○向駐九里菴虹橋等處之水師哨弁三員屢次誤公經李車門撤去委人前往接辦是差○本月初一日新任上海縣藍雲峯大令采錦乘舟至郡暫泊蘆席匯碼頭命駕至府署禀見濮紫泉太守太守延入花廳茗談移晷始興辭迨回舟後太守隨往報謁大令飭丁擋駕太守迫欲一見始冠帶至鷁首恭迓入艙叙談良久然後珍重而别 
[上海官塲紀事]  
　　新任上海縣藍雲峯大令於本月初六日接印後旋卽牌示初八日赴各廟拈香初九日查點獄囚十一日閱城○昨日卸任上海縣王欣甫大令在縣署肆筵設席特請新任縣主藍大令讌飮午後二點鐘時藍大令乘輿赴席簉座者爲松海防同知劉乙笙司馬縣丞劉耀庭二尹主簿孫少尹典史周少尉歡飮移時興盡而散 
[豸旌回滬]  
　　署理江蘇臬司朱竹石廉訪因公過滬旋乘某小輪船至吳淞口查勘河道昨晨事畢折回舟泊英租界觀音閣馬頭聞須俟欽命查辦事件大臣剛子良中堂蒞滬禀商要公然後起節回省 
[示禁私押]  
　　欽加運同銜卽用直隸州署理松江府上海縣正堂藍爲奉文曉示以杜私押事照得本縣審理案件隨到隨審隨審隨結惟案内設有訊供未確或證佐未齊者不能不管押候質無如差役舞弊不一而足或提到而匿不禀報或私押而向之索資甚有以扭交指交爲名原告串差私自管押隨後呈詞以爲欺儒之計者此種弊竇相習成風今奉札嚴行查禁合亟牌示爲此示仰諸色人等知悉嗣後管押人證本 
 
 

Page 3

 
 
縣必先於當時曉示註明日期爲憑至開釋交保亦必開載俾衆周知如示内無名以及登注開釋而該差仍行私押者准該家屬人等喊禀以憑查究不貸毋違切切特示 
[棟折榱崩]  
　　南市陸家浜橋南堍裕大小烟館係粤人阿立所開設榻數張以爲烟霞中人臥游之所屋僅兩楹臨浜營造年久朽敗不免土落塵飛前日烟客盈堂房屋忽格格作響烟客遂驚起奔竄俄而轟然一聲屋宇盡行坍下器物均被壓成虀粉惟人口未遭壓斃亦不幸中之幸也 
[英美租界公堂會訊案]  
　　甬人馮庚生卽馮史卿前因虧負纍纍將其先人託律師高易經理之德昌里房屋售與英商愛爾登高律師不允過户旣而馮又另售與成植記以致涉訟公堂前日午後課員翁笠漁　刺飭役傳集原被告會同英繙譯官梅爾思君升座先詰馮曰爾之房産究由何人先購馮供去年七月某日職員憑蔡如粕鍾靜山介紹將房産售與愛爾登議定價銀五萬八千兩收過定銀五千兩嗣因高律師不允過户延至今夏職員方在押所蔡鍾兩人偕高易買辦陳仲譜來稱此産前雖售與愛爾登然不能過户終難成就現有成植記者願購無須過户卽愛爾登處已付之銀亦歸成理楚職員遂與之議定價銀四萬一千兩不料所稱成植記者卽陳仲譜訐名暗與蘇寳森合謀遂得兩面簽字供畢兩造所延律師各檢呈契據哈律師囑馮侄洪緩將當日情形一一供訴洪綬供此産先售與愛爾登事隔一年不能過户後陳仲譜自稱欲購此産且言愛爾登處之事伊可代爲料理職員欲向愛爾登查問旋因事未果至六月某日陳稱愛爾登處之事業已理明三禮拜内可以付銀職員遂至高易公館簽字迨後僅由陳劃付銀三千九百餘兩博律師稱此産道契已經收到且曾許俟洪綬成立後過户乃愛爾登先買此屋請照一産兩售例核斷直刺與梅君互商之下謂馮欠債甚巨將産變賣抵償自然以多爲貴愛爾登旣定議在先且出價較多衡情酌核此産應斷歸愛而登購取惟價銀繳足後應分别呈案候傳各原告公同攤派並須將堂斷請英按察使核准施行○英商台惟洋行主控地保顧掌生不交永遠承租之地前日午後直刺會同梅君質訊台惟西人投案訴稱商人購地時由顧領往察閱迨議定價銀後由地保錢春生在租契上蓋印隨付洋銀一千三百元今旣不肯交地請將原銀追還錢保稱銀由小的代收旋卽交顧求大老爺向顧訊迫顧供情願如數繳還問何日可繳答稱求限半月直刺遂飭將錢暫押顧交人保出赶緊措繳不得逾期 
[英美租界晚堂瑣案]  
　　前者葛朱氏控沈蘭亭褚星田欠銀前晚讞員翁笠漁直刺倩襄讞委員張柄樞司馬提訊葛朱氏投案供稱光緒二十三年九月某日沈妻蔡氏向小婦人借去洋銀五十元又代諸借一百元言明二分起息各立票據諸所繕之票係蔡氏爲中其自借之欵由沈出名迄今已逾兩年本利無著向索圖賴叩乞究追沈供小的在公平洋行司閽妻子借銀及代諸經手之事小的皆不知情諸供小的向爲羽士此項借欵已還過洋銀二十元尚欠八十元利息按月照給並無蒂欠何至遽興訟端司馬問葛朱氏曰爾曾收諸洋銀二十元否答稱雖由蔡氏付與小婦人然其後仍被蔡氏帶去已於票上註明請大老爺詳騐可也司馬檢閱各據見諸票所載果與朱氏所供相符惟沈票旣無中人且不簽字應不准追令卽擲還朱氏朱氏稱此銀確由小婦人親手交與蔡氏收去今蔡氏亦在案下可以質對司馬詰究蔡氏蔡氏不認司馬一再研詰堅執如前因謂朱氏曰當時不用中人爾亦咎由自取朱氏稱小婦人尚有會欵一百七十元被諸借去亦由蔡氏爲中保務求併追司馬謂會欵跡近賭博例不准追飭將沈與蔡氏一併開釋諸交人人銀並保限年内將本利償清屆限不繳定于提比○前者　少和控張玉林欠洋銀四十元解經直刺訊供令交保理處迄今仍未了結　投案求追直刺倩司馬提訊張供小的前開紙紥店現已閉歇此項欠欵實苦無力償還求恩寛宥司馬諭令折償洋銀三十元張供小的現實無從措借俟有枝棲之所自當照數拔還司馬問潘曰張貧困如此爾之欠欵料已難追本委當爲爾重辦以了此案爾意若何潘稱遵斷司馬卽命將張拖下重笞二百板枷號半月發頭門示衆○高鴻春控姚順嘉結欠洋銀八百元前經直刺訊供諭令交保理楚迄今案懸日久姚竟置若罔聞前日高具禀求追直刺倩司馬傳姚訊究高投案供稱姚將乳牛抵借洋銀除還過若干外尚欠八百元前蒙斷令措繳目下乳牛尚有十六頭大可變價抵欠無奈伊刁狡異常竟敢抗斷不理叩乞訊懲姚供此欵乃已故之李晉三所借小的一時受李之愚誤出票據今高責令小的照賠小的心中實不甘服司馬怒謂此案歴經訊供拖累多人已久爾前曾供認今復翻悔刁猾巳極著笞責一千板姚懼苦求免責遂飭管押予限半月將銀如數繳案如再延玩將牛拍賣抵數 
[英美租界公堂瑣案]  
　　包探趙銀河解流氓徐松林朱紀清馬子卿沈彰生到案禀稱伊等向粥店主王明生訛詐洋銀七元適經小的查見是以拘案請究王投案供稱是日行路時誤與伊等相撞徐卽喝令朱等將小的軋至某小茶肆强借洋銀七元小的不允伊等卽大肆咆哮幸有包探到來得卽拘獲今旣送案叩乞究懲徐供小的被王撞傷故令酌給養傷費不敢訛詐朱等供語與徐略同讞員翁笠漁直刺商之白繙譯官判令責徐三百板朱二百板馬一百板沈五十板以示之儆○包探蔣錫林解流氓王桂生李阿生朱阿甫到案禀稱前日此三人扭鄉人張華寳至某茶肆冒稱包探向之索詐致被攫去銀對時表一枚兹經小的查獲送案請究張投案訴稱此事由王爲首叩求究辦王供小的係寗波人偶與口角並未向之索詐直刺判將王責二百板管押一月李責二百板朱責一百板○包探胡瑞龍解拐匪兪如圭到案禀稱此人誘拐某老虎灶主胡阿耦之女孩阿六將乘北京輪船他往幸爲鄰人張小根所見投報捕房捕頭派小的前往拘獲送請究辦胡偕張小根投案申訴前情兪供是日小的欲乘船他往阿六不知如何隨之而至並非小的誘拐尚求明察直刺謂阿六年甫三四齡豈能隨人遠適明係飾詞遂判責三百板枷號一月○包探洪阿寳解陳阿二至案禀稱此人竊取西人羅倫士家洋銀一百三十元鈔票一百元手槍一枝報捕後經小的查獲詰知有徐流海者曾分用贓銀因連徐拘獲並起出洋銀二百零三元送請訊究羅倫士投案申訴前情陳認竊不諱徐供小的祗分得洋銀十元直刺判責陳三百板管押六月徐責一百板○流氓王阿大攫取朱王氏銀物案發經直刺判押楊樹浦捕房半年前日派差役嚴德卽楊阿寳押解前往中途逃去昨晨嚴德將夥王子英解案禀稱小的奉諭解犯卽派此夥押往不知如何疎忽致被兎脱叩乞訊懲直刺諭以玩忽從公本當重辦今姑予限三日速將王緝獲否則須重責一千板按楊阿寳卽前者索詐案内直刺所謂姑念辦公勤愼免予斥革者乃音之勒愼者曾幾何時而竟玩忽至此直刺苟憶及前案當亦爲之莞然矣 
[美租界捕房紀事]  
　　流氓王阿大攫取朱王氏之銀物案發經包探拘解公堂讞員翁笠漁直刺判令管押楊樹浦捕房迨派差押解前往　被中途逃脱昨日藍副捕頭議而大怒立派各包探四出查緝務獲嚴懲○昨日馬夫周阿雙祝炳榮不知緣何起釁在北吳淞路互相毆擊巡街捕喝阻不依遂拘入捕房捕頭詰知事起細微令管押一點鐘時卽行開釋 
[贈書志謝]  
　　日前承廣學會諸君持贈英國議事章程李傅相歴聘歐美記古史探原動物淺說醒華博議救華巵言大同學富國眞理富民學電學紀要各一帙或述西政或攷西學或詳交涉之要或陳補救之方要皆識見明通議論精確洵乎有志時事者不可不讀之書也謹志蕪詞敢云藻飾至昨日虹口同仁醫院又以光緒二十四年清單見貺披而閱之是年治愈者計共二萬九百三十四人其中因病重而留院療救者六百五十五人所收各官商捐資及上年餘存之欵計共洋銀八千三百五十四圓有奇各項開支計共洋銀八千三百五十四圓昔范文正公云不爲良相當爲良醫兹之前貺各書皆良相經猷而醫院則又良醫之事業也爰并及之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賭徒入網]  
　　滬南馬路工程局會辦委員司徒貽芬司馬訪聞有等無業棍徒膽敢在新馬路一帶高堂邃室聚　抽頭爰於前日傍晚率同隨從人等驀地往祥記馬頭左近偵明賭窟在廣聚興江南義振彩票店樓上久爲賭徒窟宅因卽飭探捕上樓搜拿各賭徒正喝雉呼盧興高采烈見有公役至紛紛逃竄然已被拘獲多人連賭具帶去並將廣聚興發封迨回局升案研究黄阿旺供小的係廣東香山縣人向爲鐵工僑居虹口榮裕供小的亦香山縣人在四馬路某洋行爲小工陳阿登供小的係南海縣人楊吉生供小的亦香山縣人在虹口開設小烟館今日赴聚廣興索取烟資致被悮拘蔡阿三供小的亦南海縣人今日四馬路一家春番菜館主遣小的購取彩票以致悮爲賭客拘拿到此黄漢供小的亦南海縣人是店聚賭已歴兩月之久小的在内照料不過略得工資洋銀數角而已司馬謂爾旣在内多時可知何人爲首黄含糊以對司馬怒命責一百板始稱賭首係韋賴將三姓現均不知何往惟小的與阿發兩人在彼伺應吳阿坤供小的亦香山縣人何暢供小的亦南海縣人又供小的等二人同在虹口爲木工陳阿姚供小的亦南海縣人販運雜貨爲業由友人引進賭博張阿四楊阿爵供小的等均香山縣人李阿生朱次生黄佐廷供小的等均南海縣人李阿掌供小的係番禺縣人在廣聚興彩票店爲夥周全李福卿同供小的等均南海縣人朱海大供小的係江蘇常熟縣人成衣爲業在馬路中站立以觀致被拘案司馬卽麾之使去陳阿發周阿美供小的等均南海縣人並不在内聚賭實被悮拘求鑒司馬謂本委前與上海縣王大老爺會同示禁固不忍不教而誅當冀爾等攺過也詎料膽大益甚到案後尚敢刁狡爰命將楊吉生楊阿爵李阿生黄佐廷李阿掌陳阿發等還押捕房其餘各責一百板交的實人具保開釋賭具存案候禀明道憲再行核示 
[上海縣署瑣案]  
　　申紹祿扭控沈惠齋吞没銀六千餘兩前任縣主王欣甫大令於本月初五日之晚提訊申供沈向在某錢莊執事被欠鉅欵意圖乾没求卽押追沈供欠銀屬實惟因無力措償求准緩期清理大令怒曰商務之壞皆由爾等奸儈騙銀倒閉所致今旣到案則定律綦嚴豈容飾詞延緩遂諭令收押待質所限期措繳如違干比○去冬有盜闌入西門外萬生泰炒貨店勒斃店主之親戚邱梁氏報案緝兇日久未獲嗣經屍子邱晉才禀稱有林子和者情節可疑現在海門求恩提訊縣主士大令卽派差役往提到案前日升堂訊鞫邱投案訴稱母親梁氏於去冬來申暫住胞姊所開萬生泰炒貨店中十二月十五日胞姊與素識之林子和附輪船回海門原籍母親卽於十六夜被勒而死查海門輪船往來不過一日林形跡甚爲可疑求恩訊究胡邱氏供當林子和動身之日死者檢點首飾林曾目見或者見財起意亦未可知學徒陸阿福供是夜雖未認明盜之面貌然身材與林彷彿林供是月十五日小的與胡邱氏回海門十七日復在海門會見安有十六夜在申謀斃伊母之事求察大令飭仍押候移交新任縣主訊辦○浦東唐家閘鄉民毆傷鹽捕營勇丁王國有等三人由管帶胡千戎昌寳送縣請辦前日縣主王大令飭差傳地保周浩然及某茶肆主康子泉研訊周供是日小的聞鄉民肇事卽往查看時勇丁鄉民均已散去惟巡船一艘抛棄河中内有旗幟四面號衣四件另有旗三面由哨弁張瑞齋老爺寄康子泉茶肆内船由小的看管號衣旗幟現已由台差呈案求鑒康供是夜張老爺至小的茶館内寄旗三面别情不得而知大令問究係何等人行兇答係南匯鹽販肇事後均已遁去矣大令著周保查明行兇人名姓禀覆核辦○日前縣主王大令聞四鋪地甲陸貴係他人頂替因擬將卯名革去另行召充旋有嚴升者投案叩求給諭承充大令爰傳陸貴正身訊究陸供稱小的向來親自當差惟雇陸長春爲夥役今嚴升四佈謡言并賄串某長隨朦請給諭然巡防局老爺及董事願公保小的當差求免斥革大令諭候查明核辦○前者鄧阿炳被包探夥霍少山等唤至茶會私刑斃命前日經王大令復訊屍妻鄧姚氏供嘉定人丈夫在八仙橋開車寓上月某日霍少山至家唤去在茶館内訛詐洋銀私刑吊打以致斃命今雖獲到霍等四人而包探顧阿新仍逍遥法外求提重辦以雪沈寃霍少山供小的前在顧包探處爲夥是日唤鄧出外係索前欠洋銀並未誣以窩贓私刑吊打求鑒李阿虎王桂生張和尚均供小的等與此事無涉大令飭將李王開釋張交差看管霍掌頰二百下還押候補提顧阿新到案訊明究辦○寡婦丁李氏偕其女王丁氏控長外孫王樹堂不認繼母幼弟獨吞遺産王大令提訊之下丁李氏供長女嫁順元錢莊執事王雅園爲繼妻半年後長女病故復將次女嫁王生子甫兩歳上年王病故遺産約值十萬金被長子王樹堂獨吞弗認次女爲母亦不肯收留幼弟求恩公斷王丁氏供與母同王樹堂供故父共娶三妻原配謝氏繼配顧氏又繼丁氏均先故父病故厥後丁外祖母遣姨母侍奉故父之病旋又邀故父止宿其家上年故父去世時年已七十有一從未娶母姨爲妻母姨曾與故父姦生一女孩至此男孩不知從何處抱來家産不過千餘金安有十萬求察謝文貴供是王之母舅伊家之事因路遠不知仔細顔景孔戴錫芳汪松三人均係王之女婿同供前曾勸王樹堂每月貼丁氏洋銀二十四元丁氏不允以致涉訟大令判王給丁氏洋銀一千元再每月貼三十元兩造皆不遵斷大令飭候新任訊理 
[法租界公堂瑣案]  
　　楊子仁前投法界公廨控胡根堂在新加坡檳榔嶼等處販運雜貨侵吞銀四千五百兩讞員朱森庭明府准詞出票提胡昨禮拜四堂期與何繙譯會訊胡根堂呈遞細帳並楊子仁所出收清筆據楊供此事由楊文谷等從中調處小的曾出收到洋銀八十元之筆據然並未調處妥洽明府飭將胡交原保人保出下期邀同經勸之邱長生楊文谷藍梅卿到案質訊○陳大房茶食店主陳文卿將店盤與徐少峯因虧欠各項私債避匿不出迨經債主控告後明府飭提徐及經中人華明春研訊旋將徐交稻香村茶食店主張雲卿保出限期交陳文卿到案昨日堂期稻香村夥范敬章偕爲華具保之夏徐榮投案禀稱目下店主正在外尋徐求恩寛限明府著張雲卿於下期來案候訊并諭令夏徐榮速將華明春交案延干未便○森和板木行主甘吉昌前控楊坤坤欠銀九百餘兩明府訊供交保限十日内理楚兹限期已過原告投案求追明府著保人交案展限十日如延押追○太古洋行買辦陳永記偕原中楊伯英投案禀稱郭敬堂所賣四圖地畝與單上不符請將原價追還明府謂爾等已爲地保所誤現在惟有將六百七十五號原地轉立道契下期傳賣主郭敬堂到案復核○竊犯康記山竊取池浜橋某姓家皮箱一口質得洋銀一元七角旋被包探拘獲連同黨劉耀堂康昌加解案請辦并將身畔搜出之當票檢呈明府判將康記山重責四百板康昌加責二百板劉耀堂責一百五十板當票存候失主認領○招商局巡丁朱阿三禀稱偷兒顧金寳張玉福袁富榮金和尚等竊取棧中煤鐵當塲拘獲送案請辦明府判將張玉福袁富榮金和尚各枷號一月責三百板顧金寳責四百板○徐金氏禀稱小婦人在新街開設天祥客棧某日游方僧自修來棧借宿被竊去被一條質錢一百文是以扭案請辦明府判責二百板當票給還失主自行贖取○包探禀稱竊賊毛金榮張蘭亭在某輪船行竊被探夥所見向之拘拿反被行兇及拘獲在身畔搜出尖刀一柄鐵鑿鑰匙若干今一併解案請辦明府判將毛金榮枷號一月責五百板期滿遞解回籍張蘭亭責四百板○包探禀稱本月初三日有客雇小車至十六鋪被八個黨竊賊吳阿全攫去衣包因將車夫扭入捕房捕頭令小的帶出拘吳兹已將吳拘獲解案請辦吳阿全供此包係同黨和尚所攫明府著押候交到和尚一併嚴辦 
 
 

Page 10

 
 
[八九月份各善士寳號月捐清單]  
　　道署七八月四十元怡情軒唐傑臣翁二户各十二元陳善亭翁十元陳德培翁六七八九月八元戴綏之翁龔府朱葆川翁黄佐卿翁七八九月緯雲絲廠六七八月韓潤生翁六户各六元陸全木翁五六七八九月洋五元戴運來翁豐泰帳房七八月徐棣山翁韓山曦翁周湘雲翁六七月老順記南順記戴生昌祝源昌順泰五六七八月信昌隆四五六七月董蘭芳翁十二户各洋四元源豐潤洋三元六角莊源大洋三元二角滬江第一樓蘇寳森二户七八九月各洋三元中和洋行五六七八月洋二元六角譚幹臣翁八月存濟堂徐俊良翁六七月老悦生新順記錦章愼餘堂七户各洋二元章佩華翁七八九月洋一元五角久成七八月九章北天順三户各洋一元二角何瑞棠翁八月可熾七八月可熾順七八月萬有全萬和祥七八月龐竹卿翁五六月李珊記六七月隆昇周永普梁焕南翁金松泉翁七八月湯蓮生翁鼎興九月十三户各洋一元晉昌恆茂陳少梅翁尹梅生翁四户七八九月各洋九角青蓮閣洋八角其萃樓春園泳記七月徵昌怡昌熾大升和允章生大六七八月九户各洋六角通濟八月洋五角恒升鴻運樓義成寅記七八月恊愼六七月裕泰六七月萬椿七八月祥順七八月怡隆徐景甫翁夏枕笙翁十一户各洋四角亦新園八月施德豐七月曹裕順七八月三户各洋三角一壼春七月孔巨豐翁六月二户各洋二角源通錢三千六百文大章六七八九月嘉綸二户各錢一千二百文錦章七八九月錢九百文宏章泰九和張翰臣翁七八月張家鶴翁四户各錢六百文怡大金合順五雲日昇樓三户各錢四百文永愼七八月萬興七八月二户各錢二百文和康夀康延康晉和餘大愼餘元甡元茂衍大厚康永豐存德鉅亨恊昇宏元宏大源吉寳和寳順承裕正大升大彙康崇餘永康鎰大瑞大晉大義善源正餘福康兆豐恆餘厚餘仁大久大恊餘源利延源三十九户各錢一千二百文英法美三界一文愿洋四十一元九角五分錢十三千三百六十一文以上總共收洋二百七十六元四角五分錢七十一千零六十一文[  滬北天后宫前廣益善堂司董嚴信厚施則敬唐榮俊等謹誌]  
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年九月二十六日京報全錄]  
　　宫門抄○諭旨四道錄前○盛京將軍增奏爲遵旨查明仁育二軍總統被叅各欵據實覆陳摺○九月二十六日吏部翰林院侍衛處值日吏部引見三十六名刑部九名工部四名廂黄滿十名正白滿十二名廂白蒙二名廂紅蒙二名英侯假滿請安○高燮曾謝授順天府府丞恩○卓公請假五日○吏部奏派騐看月官之大臣派出徐會澧敬信曾廣漢葛寳華堃岫松溎明桂儒林丁之栻本貴唐椿森茹泰文瑮崇蔭閻錫齡韓培森○工部奏派查勘祿米倉工程派出陳學棻○召見軍機○○奴才增祺跪奏爲遵旨查明仁育兩軍總統被叅各欵據實覆奏仰祈聖鑒事竊奴才於光緒二十五年八月初八日承准軍機大臣字寄光緒二十五年八月初一日奉上諭有人奏奉天仁育兩軍營務廢弛請旨查辦一摺據稱奉天仁育兩軍總統榮和夀長烟癮旣深又復嗜酒所派統領營哨等官半屬情託盤踞省城大爲地方之擾榮和夀長又妄自尊大往往舍騎乘轎自壯觀瞻設軍之初該二員與依克唐阿報効銀兩亦有不實不盡後來尅扣在所不免請飭查辦等語覽奏殊甚詫異奉天爲根本重地現值强隣偪處正邊防吃緊之時朝廷幾經籌畫撙節各項以爲籌餉練兵之資若如所奏則所練各營全不足恃一旦疆塲有事貽誤大局何堪設想似此喪盡天良亟應確切查明嚴行懲辦增祺身任地方駐紥同城耳目甚近著卽按照所叅各欵逐一認眞嚴查務將該軍實在情形詳細具奏倘稍有掩護定當另簡大員再行覆查如有一字欺飾定惟該將軍是問恐增祺不能當此重咎也原摺著鈔給閱看將此諭令知之欽此遵旨寄信前來奴才遵卽認眞嚴查該仁育兩軍均有廢弛情弊榮和又於奏定營制擅自更攺是以請旨先將榮和夀長撤去總統以便撤查電由總理各國事務衙門代奏八月二十日奉旨增祺電悉榮和夀長著撤去總統卽照所請飭令晉昌德克登額暫行統帶俟查覆奏到再降諭旨欽此當經分别欽遵各在案現照原叅各欵逐一確查謹爲我皇太后皇上縷晰陳之如原叅奉天新添仁育兩軍各十營以榮和夀長爲總統該二員烟癮旣深又復嗜酒所派統領營哨等官半皆人情囑託親故引緣其中未嘗從軍之弁率多充當統領於兵事毫不諳習每一指揮號令上卒靡不譁然一節查該總統榮和夀長吸烟飮酒人所共知察其年力正强體質尚非孱弱該兩軍統領營哨等官因依克唐阿奏令該總統等自行遴派仁軍之分統根喜統領丁春喜達杜育軍之分統雲海統領韓登舉以及營官王明燄衣巧永年等均係曾歴戎行甲午之役亦頗有能打杖者其餘營哨各官不下二百餘員固不能盡得曾經戰陣之人該總統等本籍吉林黑龍江均距奉天不遠一聞招軍勢不免親故夤緣其中人情囑託亦難保其必無原參旣未明指其人未便一一究詰其操練一事查依克唐阿奏二十營統練洋操及至招募成軍而依克唐阿適已出缺該總統等隨後各自爲操成營不久操法未能一律整齊爲觀者所訕笑又原叅兩軍盤踞省城不修營壘旅店充塞之餘卽占展民舍盈街塡巷任意蕩遊大爲地方之擾一節查仁育兩軍之設初由榮和禀請神機營代奏願招回獵户二十餘營夀長亦奏請招練二十營奉旨父依克唐阿議覆統籌餉項先練二十營交榮和夀長各統十營彼時並未議及駐紥處所迨本年正月以後陸續成軍以二十營之衆全駐於省城關　内外旅舍充塞實不能容其間倚强恃衆口角鬥毆等事勢所不免奴才到任以爲聚營兵於城市之中不惟難於稽查卽操練亦諸多不便非先修營壘不足以資鈐束故於五月初間卽與該總統等籌及於此復經分派妥員與之會同跴勘育字軍雖跴定省城西關外西塔地方因一時實無木料可購難於興修夀長先以所勘瀋遼適中之小北河一帶食糧太貴繼以東流水圍荒爲　遠而城市擁擠在在堪虞於是先調育字軍步隊三營開往法庫門一帶分紥並調仁字軍馬步各一營赴錦州一帶勦辦馬賊旋夀長經奴才連次督催始將步隊六營於七月初間拔赴開原鐵嶺等處駐紥刻下省城除舊有營壘分駐之外城内只剩育軍五營所有修營需欵均巳照章發給其不敷者爲之先行籌墊將來由該軍撙卽夫價内陸續扣還並催其赶緊修齊卽可一律歸營核實操練又原叅兩總統妄自尊大往往舍騎乘轎自壯觀瞻出門拜客必響砲鳴金數次而後出一出則前軍後伍蜂擁至百數十人比之督撫體制有過之無不及甚至眷屬出門亦復如是一節查榮和夀長甲午中東之役薄有微勞仰蒙朝廷不次擢用而條陳練兵各事又均邀允行未免舉趾日高每多血氣用事傍觀竊議謂其妄自尊大者實不乏人奴才到任後尚未見其乘轎亦無隨從百數十人之多聞其行屬出門乘轎容或有之奉天省城爲陪京重地無論何署均無鳴金響砲之制該總統等亦不敢如斯僭妄或其操演時所用而聞者誤以爲出門拜客亦未可知又原叅榮和技慣鑽營惟喜徵逐朝讌夕會日在醉鄉飮酒之餘但知以吸鴉片玩舊玉爲消遣夀長則閉門沈湎口哺始起營員有事禀商往往十數日不得一見而一切軍政委諸近得一節查榮和性好結納招客晏會尚屬往來酬酢之常謂其技慣鑽營旣無實事可指則亦無從查知夀長平居遲起不喜見客營員有事禀商誠有數次而始得一見者其辦事則多以夜作晝甚至稽查隊伍亦有夜間爲始之縣丞雷鈞衡本一狂妄無知之人經夀長派爲營務處事無大小悉以諮之所叅一切軍政委之近侍不爲無因又原叅去歳設軍之初兩總統與將軍依克唐阿共報効銀八萬兩而添購軍械其實依克唐阿捐銀無多係以舊餘槍枝揑報充數兩總統則以兵未招齊一律先支之饟彌補此欵後來尅扣在所不免一節卷查上年十二月依克唐阿向信義洋行定購七密里小口徑毛瑟快槍一萬杆子彈五百萬粒其需銀四十八萬五千兩立有合同由徵存税釐欵内提銀四十萬五千兩其不敷銀八萬兩依克唐阿願湊集廉俸報効銀四萬兩榮和夀長亦願搌擋家資各報効銀二萬兩先動正欵陸續歸還等因奏奉硃批覽奏均悉該將軍等公爾忘私深堪嘉尚所捐欵項著户部核給奬叙餘依議欽此現飭糧餉處呈覆上年十二月二十九日收到依克唐阿發交此項報効銀四萬兩併入槍價匯津至榮和夀長各報効銀二萬兩未據籌交前經護將軍文興署副都統晉昌行催夀長迄未咨覆奴才接任曾與夀長詢及此欵則云依克唐阿前摺拜發時並未先行見商榮和則咨稱因依克唐阿籌備軍需遂動一念之誠情殷報効現今時勢艱難實難籌措各等語及此次奉旨查辦咨令據實聲覆夀長忽　係依克唐阿原議將閒欵會同報効而榮和則又云依克唐阿彼時並未與之商酌核與依克唐阿原奏旣均不相符自未便勒令籌交應請旨將榮和夀長前此報効給奬之案飭部卽行撤銷其不敷銀四萬兩請由正欵支給至兩軍兵未招齊之時係先支小口糧以及製辦旗幟號衣等件前經依克唐阿酌定每年各以三萬兩爲限嗣仁軍報册共用銀四萬九千餘兩育軍報册共用銀三萬七千餘兩均經奴才飭交糧餉處查案咨駁並無以兵未招齊一律先支之餉彌補報効槍欵之事又查依克唐阿與信義洋行訂購原係新式快槍現已收到一千七百餘杆其中無有以舊槍充數俟分批騐收隨時詳查以昭核實以上查明各欵均屬實在情形斷不敢稍爲隱飾自蹈罪戾惟思爲將之道事必先已故暑不張蓋寒不重衣軍井成而後飮軍壘成而後舍勞佚旣以身同然後士卒爲之盡力漸進於精强乃能爲折衝禦侮之用今該副都統榮和夀長仰荷殊恩畀以練兵重任應如何感激奮勉思致其身不圖竟爲習氣所染寖趨驕奢於兵事未能加意講求未免有負委任此次奴才派員分赴兩軍查點兵額尚均足數未摺未完 
 
 

Page 14

 
 
[光緒二十五年九月二十七日京報全錄]  
　　宫門抄○諭旨四道錄前○續前摺○奉天查辦事件大臣李奏覆陳總統被叅各欵摺○御史張奏東海關苛歛出洋華民請飭酌减並明定章程摺○九月二十七日户部通政司詹事府廂黄旗值日無引見○延侯桂伯各假滿請安○崇夀謝充日講起居注官恩○那公永隆各續假五日○錫侯續假十日○朱侯請假二十日○户部奏請更换左右翼監督○掌儀司奏初一日祭奉先殿溥僎行禮○召見軍機孚琦○續前摺惟密加查訪實有隨時招補冐名頂替之弊雖開單募補爲各營事所常有然與前兩三月共册詳加檢校姓名不符者育軍至八百餘名仁軍至千名之多且榮和復將育軍奏定步隊八營馬隊二營擅攺爲步隊九營馬隊一營而於步隊内則又各裁步兵數十名攺爲馬兵其官弁兵數雖存然不思馬隊步隊臨敵各有所用今互相混淆不特紊亂定章且卽藉以無足爲據似此廢弛情狀自在聖慈洞鑒之中惟均係二品大員應如何懲處伏候上裁至奴才奉命節制兩軍未能嚴加督飭先事覺察撫躬循省咎亦難辭應請旨將奴才一併議處除令晉昌德克登額於各軍兵餉軍械一切再爲逐細清查覆到另行具奏外所有查明仁育兩軍總統被叅各欵謹據實具摺覆陳是否有當伏乞皇太后皇上聖鑒訓示謹奏奉旨欽此○○奉天查辦事件降調四川總督臣李秉衡跪奏爲查明仁育兩軍總統被參各欵據實陳請將榮和夀長分别懲處恭摺仰祈聖鑒事竊臣膺命奉天查辦事件於八月二十九日將到瀋陽日期具摺馳陳是日由驛遞回寗遠州拜發一摺奉硃批另有旨欽此臣於沿途並到瀋陽後率同隨員編修王廷相留心確訪並將仁育兩軍初設營制開支餉期與前將軍依克唐阿等報効八萬銀欵一案咨由將軍增祺查明案據咨覆臣細加考核與原叅多半相同請敬謹陳之查叅防營廢弛欵目雖多綜計五項曰嗜好曰情故曰排塲曰不修營壘曰報効銀兩不實嗜好一節兩總統烟癮俱深又皆嗜酒難掩衆目情故一節查育軍爲榮和所統多用其本家子姪仁軍爲夀長所統所用類多親故育軍將弁多庸懦榮和以用韓登舉充統領爲得計實則營哨官弁概不由統領委派仁軍營委多狡黠夀長内姪廖姓與該軍營務處委員縣丞雷鈞衡尤爲用事將軍府尹會銜告示雷鈞衡竟敢抗阻不令張貼他事之膽大恣横可知該兩軍總統一以驕一以惰其全軍不相聨絡則實同之幸得及早撤换不然恐爲害猶不僅虚糜餉項已也至各統領有無未嘗從軍之弁調查履歴大都有出征打仗字樣此皆軍營榜樣故套惟各營管帶哨弁旣多由情託操練安能認眞民間目爲兒戱原叅所謂士卒譁然誠爲勢所必有排塲一節出門嚮號弁兵隨擁猶爲統營之常至舍騎乘轎一層詳細訪查依克唐阿未出缺之先增祺旣到任之後尚無其事原叅稱眷屬出門亦復如是查榮和夀長係姻親榮和與依克唐阿戚屬亦近眷屬出門不過姻好往來有無誇耀似乎不必苛求不修營壘一節該兩軍自成營後初以採地爲名繼以請欵托故久之營壘未立仁軍現以八營分往省北駐紥昌圖開原一帶育字軍盤踞省城不肯遠去近始外遣三營餘或借駐老營仍多寄居客店營址甫在省城迤西勘定尚未興築在該總統利其散處無所稽考任意缺額而民間之騷擾不堪問矣報効一節原叅稱去歳仁育二軍兩總統與前將軍依克唐阿共報効銀八萬兩添購軍械其實依克唐阿捐銀無多係以舊餘槍枝揑報充數覆咨又稱前將軍依克唐阿報効銀四萬兩曾據糧餉處於上年十二月二十九日收到併入槍價匯津惟兩總統報効銀兩迄今未交等語是兩總統報効四萬兩銀號並無先交兵餉彌補尅扣情事臣以爲榮和夀長旣已撤去總統此欵自勿庸令其再交應請將所得奬叙撤銷又原奏稱馬賊横行錦寗尤甚逼近城邑致錦州府有白畫關城之事查五六月省西綁票之多自以錦寗爲最寍遠州距城二里確有全姓　綁之案七月間不知何事寗遠州城暫避旋開徧訪無錦州關城之事似屬傳聞之悮其錦寗事體臣隨後另有奏陳以上所查皆與原叅各欵多半相同之實在情形也方臣未到瀋陽之先增祺已先奏奉電旨准將榮和夀長撤换夀長當卽交割清楚榮和遲緩數日屢經增祺嚴催聞於二十八日補放哨官哨長慶喜等十二名始於二十九日將育字一軍交出似此延緩無非爲彌補空額之計此案旣交增祺確查又特命臣前來認眞查辦實爲整頓防營維持根本重計臣何敢稍有瞻徇查榮和世受國恩總統防營不圖報稱百種荒謬交替之際又復任意遲延實有應得之咎除育軍總統業已由增祺奏撤外仍請示以懲處爲統兵大員縱弛玩視者戒夀長偏裨之才不勝統將重任於營伍亦多不實厥咎與榮和同惟係多隆武之孫此番交割尤極爽速業將仁軍總統奏撤再應如何酌懲或予以愧勵自新之地均係副都統大員非臣所敢擅擬惟出自聖裁至仁軍營務處委員縣丞雷鈞衡請卽行革職不准復留本營所有查明總統被叅各欵謹據實繕摺覆陳伏乞皇太后皇上聖鑒訓示此摺係借用盛京禮部印信臣拜摺後卽帶同隨員起程回京合併聲明謹奏奉硃批另有旨欽此○○掌山東道監察御史臣張荀鶴跪奏爲東海關苛歛出洋華民請飭酌减定章出示曉諭以除弊政而蘇民困事竊臣恭讀本月初八日諭旨凡有出洋華民一律設法保護不准關津藉端苛擾等因欽此聖訓煌煌體恤商民不遣在遠薄海臣民聞之同深感泣凡沿海關道宜如何仰體朝廷懷保小民之意使吾民各安其生方爲不負委任乃以臣所聞如東海關道恣意苛斂剥削窮民實有駭人聽聞者查山東地窄人稠向以出外貿易爲生計近自海參崴通商開埠以來登萊青沂各府窮民相率航海赴崴作苦謀生春去秋來歳以爲常所有華民到埠者必須查騐該照方准登岸於是東海關道自此大擅利權矣其領照之法由關道衙門塡註姓名籍貫鈐印畫押然後持往洋關經洋員簽字而後可用其初領照之始收取筆墨紙張費僅制錢一千有零近年出口者日多統計各府不下十餘萬人赴關領照者絡繹不絶關道於是視爲利藪逐漸加增現在護照一張遞加至制錢四千六百文以時下銀價計之值銀四兩五錢之數洋關籖字又費制錢二百文再以船費加算每人非十四五金不能到崴在衣食稍給之民决不肯冐此危險遠涉重洋而窮民無術餬口只得千辛萬苦典鬻稱貸而來非領護照不能出口一聽關道之盤剥朘削無處呼寃哀哀窮黎何以堪此關道歴來所收之欵盡飽私囊上司不便過問歳十餘萬人每人四兩五錢計之可得四五十萬之巨欵東海關本係優缺又搜括窮民脂膏藉以自肥罔上虐民莫此爲甚况本年登萊青沂各府亢旱成災徧地生有綿蟲禾稼被食殆盡甚至有野無青草之處至今亢旱不雨二麥未能播種人心惶惶將來飢寒交迫老弱輾轉溝壑其少壯者仍須航海求生人數又不知多出幾萬萬矣若不設法安輯指日麕聚烟臺爲勒索照費欲去不能深恐走險無路激釀事端後患何堪設想合無仰懇天恩飭下山東巡撫迅速酼减照費妥定章程　减减一半提歸公用以裕餉源並出示曉諭俾遐邇周知勿任關道影射苛斂以甦民困而弭隱患實爲今日當務之急刻不容緩者也臣爲　　　恤窮民起見是否有當謹恭摺具陳伏乞皇太后皇上聖鑒謹奏奉旨欽此 
 
