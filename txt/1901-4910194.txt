# 1901 - 172 - 4910194

 

Page 1

 
 
[開印九通全書招股預啓] [  上海圖書集成局謹白]  
方今國家以時事多艱求賢若渴屢降諭旨變通各項考試章程多士生當斯世苟非囊括治術掌故之全書以資考索恐不足尋源竟委蔚爲閎通有用之才本局爰仿從前圖書集成二十四史例開印九通全書招售股票每部僅收回工料洋銀四十八元現定於八月朔日出售除本埠申報館申昌書局外如京都天津鎭江揚州南京杭州漢口沙巿宜昌長沙岳州成都汴梁南昌廣州桂林福州等各府州縣皆有分售處以便諸君就近購票至欲知詳細章程與是書之校印精詳程式美善本局另有招股啓及樣本可以隨時取閱先此佈聞諸維鑒及 
[五續劉張兩制軍遵旨謹擬采用西法第三摺]  
一行印花稅查外國徴商之政除烟酒洋藥外大率皆無關稅其巨欵全在印花稅凡有關物業之契約單據領用官局印花粘貼其上其大意在抽銀不抽貨抽已買之貨不抽未賣之貨抽四民百業凡有進項之人不僅抽商賈貿易之人故西人解印花稅之義曰此乃銀錢稅也今日籌欵此事似可仿行且洋開現議加稅外人大欲免内地釐金若行印花稅尚可藉資抵補查各國印花稅章程光緒二十二年曾經總署飭各駐使向各國查收譯送惟英國印花稅章程最爲詳密且係叅贊馬格里所譯解說亦較明晰日本於前三年新經改定於東方情形爲較近但中外情形略有不同外國商富民饒産業價值貴銀錢往來多故所抽鉅中國商貧民苦本業旣微轉移亦少如契約合同股票匯票期票提單之類皆屬有限其遺産一項英國最爲鉅欵其重稅全在旁支承受親友分得每年總數收十四兆餘磅而遺産一項多至八兆餘磅中國産業本廉又係子孫相繼故此稅勢不能多然中國若能辦成卽較英國得二十分之一亦可徴銀五六百萬但其查考領用之法分别差等之數甚爲繁細查英法徴收印花稅初辦時亦多梗阻皆係第二次改章始克暢行中國初辦之時隠匿必多推敲過細不免紛擾只可稍爲從寛不求算無遺策必須十年八年以後稽核之法漸周自然日臻暢旺矣應請勅查各國章程斟酌妥議舉辦一推行郵政查外洋各國郵政爲籌欵一大端大率皆歲入銀數千萬兩而遞信最速中國驛站爲耗財一大端歲費約三百萬兩而文報最遲盈虧相反遲速亦相反然則此事必宜變通可知其故由於有驛州縣馬必缺額又復疲瘦州縣以此爲津貼管驛家丁以此爲利藪故文報必致遲延官紳書信間有外加馬封附文遞送者有驛官以其非例准之條又係不費之惠故旣不駁回亦不收費浮沈聽之州縣不當驛路者設鋪司武官文報交塘汛其延擱更甚於驛站中國旣無郵局於是英德美日本諸國在中國自設信局侵我利權實非萬國通例自光緒二十一年奉旨飭催總稅務司赫德辦理二十二年沿海沿江漸設郵政局附於海關稅務司兼辦於是沿江沿海公文私信迅速勝前而信資極省因稅務司禁信局由輪船寄信而又慮信局滋閙故内地信函仍由信局轉遞轉交其章程每代信局寄信一包重一磅者收費一角而信局一磅重之包封其包内之信少者二三十封多者五六十封其收民間之費每信一封至少須制錢一百文故稅司所設之郵局其用費不敷尚多此蓋因壟斷而生調停因調停而致賠累今擬於各省州縣徧設郵政局即令州縣管理由省城總局妥定章程刊發印花領用黏貼用過照數報銷卽以原有驛站鋪司各經費撥充局用内河内地設立快划快馬健夫馳遞明定章程准帶官民私信所有京外文武衙門文報書信統歸此局遞送其文報責成仍照驛站向章信資務宜從省以廣招徠如有欲匯寄銀錢及匯票者亦准附帶但須照海關郵局章程每信一封至多准寄洋銀十圓或銀七兩其原有信局聽其自然民間帶信或託官局或託商局均聽其便官局若費省而迅速自然來者日多查核該縣官局每年用去印花之數卽知所收信咨之數計該縣一年收費若干卽於次年發驛鋪經費時扣除若干行之旣久信資日增驛費日减十年之後專取信資卽敷局用驛鋪各費可以全行省出惟外國識字人多故書信多中國識字人少故書信少此等創辦之事不能遽計盈餘但使驛鋪經費專取之於信資則每年己可省用欵三百萬矣至各州縣地勢不同或馬或船或夫或水陸互用統由該縣酌量不爲遥制但以妥速爲主其局費統於驛鋪經費内自行酌劑支用其局即設衙署内並不另需費用並須於境内太鎭酌設分局此局不須多人亦無多事但派一人駐於客棧卽可或附於店鋪代辦亦可但經管發印花收信函收信資而已並無多費未收信資之先絕不裁减驛費亦不再發一錢此事於國有益於民亦便於商局無傷於州縣亦毫無所損以後該州縣所收信資如己敷向來請領驛鋪經費之數其盈餘者解歸省局充公仍提三成作爲該州縣奬勵以爲創辦奮勉者勸統計各省繁盛城鎭約有二百餘處驛費旣敷以後每年亦可得進欵二三十萬此時沿江沿海地方其由輪船者暫歸稅司内河無論輪船民船及岸上陸行者統歸州縣暢行以後再行體察情形如能並江海輪船郵局亦歸之州縣勿庸稅務司兼管尤爲善策此摺仍未畢容俟排日錄登 
[記正約畫押日期]  
京師議和草約經東西各國使臣簽字之後我中國欽命議和全權大臣慶王李相定於本月十二日畫諾本報已記諸前日報章兹承寓京友人飛書相告曰所有正約若干分刻亦分别繕就已訂期二十日畫諾施行矣 
[嚴懲奄豎]  
京師友人來信云聞之來自西安之某員謂太監某甲隨駕入秦迭次倚勢招摇妄行不法事經皇太后察出立降懿旨令某縣嚴拿收禁候旨嚴懲 
[外部設官]  
京師友人來函云外務部原經議設郎中十二缺員外郎十二缺主事十二缺由慶李兩全權大臣繕摺請旨簡派不料此摺未到已由政務處領袖鹿大司農擬定郎中員外郎各四缺主事二缺餘均作爲額外人員奏請降旨知照到京刻經外務部王大臣公同酌議以員缺太少深恐不敷辦公擬設郎中員外郎各九缺主事十缺日内已由邸相會銜奏請飭下施行矣 
[交還占地]  
京師友人來函云北海皇壽殿前經意國軍人佔據旣而德人又佔及同文館迨六月二十八日意人先將皇壽殿交還未幾同文館所駐德兵亦經撤退臨行皆照會慶李二全權大臣請卽派人收管 
[繳械給銀]  
直隸藩憲周玉山方伯招令各屬土匪投誠分别安置已紀諸昨日報端矣兹得保定友人來函云本月某日方伯札委直隸候補縣陶大令承先王大令遂善辦理任邱撫匪事宜兩大令旣抵任邱卽會同縣屬紳耆向各村莊諄諄勸諭并議定章程有人呈繳上好快槍一枝者給銀十兩其破壞而尚墈修理者半之破壞不堪應用者 
 
 

Page 2

 
 
給銀三兩别項刀械量物給銀先由縣主某大令籌銀墊發然後禀明上憲領欵以償一 
[示防邪教]  
欽命頭品頂戴襄辦京畿地方善後營務事宜候補部堂胡爲出示嚴禁事照得京城地方良莠不齊上年義和拳匪創立邪教煽惑人心卒至星火燎原禍延宗社各該居民人等宜如何懲前毖後崇正黜邪乃近日又有無知愚民巧立廣澤王名目膽敢在大街小巷張貼告白明言面向東南叩首察其形跡頗與拳匪相似經本部堂飭差拿獲四人並獲得板片証據派員審訊明確雖係相沿積習並無爲匪情事而迹近邪教姑念事屬初犯業經從寛懲責以儆效尤除仍由本公所選派差弁明查暗訪外合行出示嚴禁爲此示諭各該處居民人等知悉自示之後爾等亟應洗心滌慮痛改前非如敢再蹈邪教故轍擅貼前項告白一經拿獲定將發愿及刊板之人處以極刑决不寛貸其各凛遵毋違特示 
[直隸藩司周玉山方伯諭令委員查案手札]  
第一條教案賠欵一天主教係歸何處主教統管耶穌教係某國某會司鐸何人教堂幾處教民約若干人向來近日有無滋事二去年燒教堂華式洋式共幾座毁教民房屋共幾家議賠教堂撫教民銀共若于分幾期付已付若干未付若干三賠撫教案之銀數及如何攤捐是否官紳與教士三面議明抑官自與教士商議罰變拳匪産業若干是否酌留若干養其家屬地方公欵挪墊若干攤捐若干是否官紳會議攤捐之數是否適如認賠之數現在未付之銀約計每村每畝仍應攤捐多少屆時能否如數籌出應否酌請津賠或遵示酌緩錢糧差徭或將賠教堂之欵請主教牧師開單送其使館歸入大賠欵内如彼難允能否再商司鐸牧師將認定賠撫之欵展遲期限近日州縣或因賠欵多而未將如何捐湊之法禀明或因賠欵恐招民怨而求剔歸大賠欵之内或請公欵津貼上下隔閡謡言四起甚非辦法夫拳匪産業雖奉文可以變抵究屬無多且恐不能盡變絕其家屬生計督憲前劾延慶州秦奎良疏稱教欵難籌不得不捐罰並行固知各屬全恃攤捐然捐數亦不可過多前本司在京查閱院卷有州縣禀明按畝派一百文上下者有竟未禀明者近聞有每畝派至數千者民力何堪無怪怨謗沸騰謂官紳染指也至賠修教堂之欵照和議條約原可商請教士開單交其公使歸入大賠欵之内然教士或欲圖得現銀或欲示罰本地以儆將來不肯照辦亦有州縣官恐增入大賠欵貽累國家不願照此辦理者然通盤核計權其輕重緩急不妨訴陳上司近有州縣欲於議定合同之後復請教士將修堂賠欵援案辦理誠恐不易又聞大賠欵内實有餘地可入此欵姑候印委與教堂相商此時和議垂成大賠欵四萬五千萬兩之數已經議定分年攤還認四釐息須三十九年還清本利併計加倍有餘國家財力已極艱絀何以堪此去年大亂上下如狂如瘋愚民雖屬無知官與紳何竟一無禁止撫今追昔能無痛恨今乃因賠欵難出而歸國家認賠欵内爲臣民者何顔以對君父也本司辦理京中教案曾有剔歸大賠欵之奏均聲明日後如能籌還仍由大賠欵數内抽出實不欲以此久累國家也至撫恤教民之欵照約應歸地方自籌各國公使意謂華民應歸華官撫恤不與各國相干而此欵較賠堂尤要若不按期廢給則教民無以爲生心圖報復或搶或訛幾難禁阻非所以息爭釋怨之道本司日前在京力請全權大臣與戸部奏請二百萬兩以爲津貼教案極苦州縣兼撫窮民及資遣土匪一切善後之用而度支告絀昨始聞蒙撥京餉一百萬稍可指望其撥北洋防費一百萬難期抵用際此時事本司等何敢再請今與各州縣開誠相商務須體察民力實籌若干再爲通盤籌畫苟可勉籌切勿請欵津貼也此札未畢容俟明日續登 
[捐局暫停]  
武昌訪事友人云鄂省勸辦秦晉振捐前由藩司瞿賡甫方伯委員經理近忽一律停收詢之局中人始知方伯接奉山西巡撫岑雲階中丞來電以秦晉振捐兩省合辦諸多糾葛現已奏請分别辦理以清欵目等因日來詳細章程尚未頒發大約須俟奉到奏准明文然後設局開辦也 
[爭攬利權]  
武昌訪事友人云湖北武昌與漢口一江遥隔划船來往如梭每當浪急風狂時虞失事去夏職商黄某擬創興輪渡禀蒙大府准行嗣以划船戸羣起阻撓遂作爲罷論兹由某西人定造小輪船三號以濟行人雖經湖廣總督張香帥照會西員請即禁止而西人以成本甚鉅志在必行黄亦具禀督轅請准試辦若干時以免利源外溢并願按月報効軍餉未知香帥能否允從也 
[改行臺票]  
漢口采訪友人云武漢各錢店最易倒閉所出花票往往無可支錢因之地方官傳諭錢業董事某某等人限期一律收回俾巿上改行臺票 
[盜犯成禽]  
京師訪事友人來翰云本月初三日之晚更魚初躍時突有强徒六七人明火持械闖入煤巿街某姓所開傾銷鋪翻箱倒篋劫去銀一千數百兩時巡勇某甲聞聲而至以人衆非其所敵遂潛尾至某妓館見諸盜一擁而入乃約集各勇前往搜捕及至則已逸去其六祗獲某乙一犯起出原贓銀若干隨連龜鴇押解至局請追次日復經營汛弁兵捕獲丙丁戊夥犯三名歸案訊辦一面仍嚴緝餘犯以便盡法嚴懲 
[文星移照]  
揚州訪事友人云江蘇提督學政李蔭墀大宗師按試常州事畢卽行文南通州飭傳諭與考生童定於七月初八日一律取齊聽候示期考試 
[英員抵漢]  
漢口采訪友人云前者英國駐漢領事官佛克司君因事返國遺缺由上游札委霍君代理兹霍君擢陞駐滬總領事而以白挨底君署理駐漢領事官已於日前乘某輪船戾止矣 
[日艦抵漢]  
漢口采訪友人云本月十七日有一日本兵艦由下游鼓浪而來中有彼國某名流特往長江一帶遊歷大約句留數日尚須赴荆沙一行也 
[村姑遇騙]  
蘇州訪事人云本月十五日午後有一村姑荷藕求售行至百善橋附近某小茶肆突有著名流氓凉棚阿天卽小霸王魏盤生卽小天王小蓮生卽矮脚軍師及甲乙丙等人冋之購取數斤議定錢二百數十文隨由阿大予以洋銀一元令找出青蚨六百餘翼村姑性素呆滯並未如河間姹女工於數錢遂將筐内青錢一任若輩選取若輩數至八百餘文令持洋銀至某鋪倩櫃夥估看櫃夥再三　敠謂此係銅質所製僅值百餘文村姑駭汗交流持之而返則衆流氓均已不知去向不禁且詈且泣涙與聲俱適長洲縣蘇大令由虎邱致祭厲壇回道經是處就輿前略加詰訊飭役帶回縣署賞給洋銀一枚而將僞洋銀存案一面立發火簽飭提地甲及小茶肆主訊究各流氓姓名地甲禀稱小人並不在塲未知底藴小茶肆主深懼報復不敢直供大令遂移文吳縣署請縣主田大令飭差協緝務獲究懲 
[上海官塲紀事]  
日前戸部侍郎葛少司農寳華因公蒞滬假寓英租界長發棧本城道營廳縣各官均往禀謁昨日少司農遣丁持名片入城分投各署謝步○缷署浙江巡撫湖南布政使余晉珊方伯于前日蒞滬本城文武各官咸往迎謁昨日方伯遣丁持名片入城分往道廳營縣各署謝步 
[監司謁客]  
前日蘇松太兵備道袁海觀觀察命駕至南巿江蘇海運局拜會江蘇督糧道羅少耕儲憲儲憲飭家丁擋駕蓋謙不敢當也 
[墩禁流氓]  
上海縣汪瑶庭大令以邇來城廂内外流氓充斥雖歷經拘拿懲辦而釋出後依然怙惡不悛爰於昨日飭傳石工到署諭 
 
 

Page 3

 
 
令鑿成重百餘斤之石墩若干枚每枚約高三尺許中穿一孔將各流氓用巨練鎖繫於上發犯事處示衆 
[命犯候解]  
前者本邑灘船埠夥役傳阿妹戳斃同黨沈正芳逃避南匯縣境北蔡鎮後經上海縣主汪瑶庭大令關提到案訊實收禁通詳上憲兹奉批回著即解省勘訊因於前晚飭提至案順供傳初圖翻異大令飭取藤條鞭背一百五十下旋又笞臀三百板始直認不諱大令飭在供單上蓋印指模仍還獄内昨日委典史趙少尉明面貌箕斗飭吏繕備公文大約日内即須起解矣 
[定期改造]  
前日蘇松太兵備道袁海觀觀察命駕至南巿馬路工程局勘視後總辦翁子文太守擬於中秋節後鳩工庀材將局屋改造大約屆時須另覓公館以便鶯遷也 
[收捐糾葛]  
日前英商協隆洋行由某處裝運洋紗至滬南巿出口貨捐局巡丁查知貿然至租界中向收捐欵協隆行主怒將巡船戸沈阿士拘送捕房昨晨解送英美租界公堂禀請訊究協隆行主投案訴稱日前有進口洋紗九十二包沈勒索洋銀三十元爲此扭案請究沈供小的在南巿出口貨捐局駕巡船局中師爺王銀海言有漏捐洋紗令小的駕舟前往查察後知其爲洋商之貨與局無干卽將船駛回並無婪索洋銀情事讞員張柄樞司馬商請白繙譯官轉商英總領事一面禀請道憲核示沈發回捕房押候訊辦 
[茶會宜禁]  
日前太陽廟巡防局員石二尹查得新閘橋北萬雲茶樓時有流氓自稱探夥私設茶會魚肉愚民其中叚和尚魏雙喜高德明等八人尤稱桀驁每日拆梢打架遇事生風因命駕至英美租界公廨拜會讞員張柄樞司馬詳陳原委請卽拘案究懲司馬允之刻已函致捕頭令派探協差實力查拿並提茶樓主訊究矣 
[案中有案]  
前有陳成厚者投英美租界公廨控其妻林阿蜡捲逃讞員張柄樞司馬訊悉情由陳不願領妻遂將阿蜡交其母領去此皆曾見報章者兹悉阿蜡於三年前由永安街通聚泰報關行主初雨村納入簉室至去年七月席捲而逃今歲六月某日遇諸楊樹浦不動聲色潜尾至英界滿庭芳弄見其步入陳所開洽興士棧因亦隨之而入忽有周仁軒者出爲欵接初遂告以實情未幾即被陳控告初因投法界公堂控周誘匿伊妾昨日法界包探至英界捕房聲請協提捕頭許之旋卽將周提到交法探帶回歸案訊辦 
[誨淫薄罰]  
前者文宜書局主程茂生理文軒主戎文彬青蓮閣下書攤主莊阿福違禁私售淫書經蘇松太兵備道袁海觀觀察訪聞札飭英美租界公廨讞員張柄樞司馬查獲眞贓飭差提到程戎及莊交人保出聽候訊懲此已記諸前報矣前晚司馬提案研詰程戎莊同供此項淫書販自他家並非私行刊板自知貪利出售法不容寛尚乞施恩以便改過司馬判令各罰洋銀二十元莊罰十元一併撥充某處善舉經費所有起出之各淫書當堂焚燬 
[美界火警續述]  
前晚美界元芳路火警情形略登昨報兹悉火起於第十八號門牌某棧房後披屋内因守棧工人誤翻火油燈致肇此禍幸救火會西人急驅皮帶車馳往吸水狂噴得即熄滅祗焚去披屋一間 
[馬路工程局紀事]  
日前本邑南巿馬路工程局總辦翁子文太守勘得南馬頭一帶馬路建築未久地勢已凹凸不平特傳工頭吕阿毛責令賠修旣又慮沿浦船舶如林有碍工作爰命書吏繕發告示曉諭各船戸令卽移泊他處以便擇日興工○昨日朱成仁投馬路工程局遞禀控稱小的被曹毛毛曹同同等無端誣竊求恩提究總辦翁子文太守准之 
[英美租界晚堂案]  
陳傳氏率子陳紀榮控媳婦徐氏不聽管教串令母屬徐德剛徐德寅兇毆等情讞員張柄樞司馬准詞前晚飭提研訊陳紀榮供小的向以縫製西衣爲業去年六月娶徐氏爲妻過門後不守婦道屢戒不悛反唆使岳父逞兇徐德剛等亦時來滋擾叩求究辦徐德剛等同供陳紀榮不務正業時時在外遊蕩小的等曾向勸喻不敢滋擾徐氏供詞大略相同司馬著陳紀榮將徐氏領回諭令徐等不得再向爭閙 
[英美租界公堂瑣案]  
著名賭棍顧大寳設攤誘賭乘間攫取劉春江所携洋銀一元及小銀錢二十四枚報經包探王長桂拘解請究讞員張柄樞司馬商之白繙譯官判責三百板枷號一月○夏金寳攫取行人所執象牙骨摺扇持往某押鋪質錢適被某包探所見拘解至案司馬判責二百板○章昌來駕舟不愼與王阿來所駕杉板船相撞以致口角扭毆經四百九十號巡捕拘解公堂司馬以王不應逞兇判責二百板以儆○胡南生竊得張子標家木數株售與錢阿春報經包探孫阿星拘解請究司馬判將胡枷號一禮拜罰錢洋銀十元○沈阿三不知在何處竊得皮鞋一雙經五百二十二號巡捕拘解請究司馬判責二百板○李阿根竊得顧培賞家衣褲鞋子等物經一百七十五號巡捕拘解請究司馬判責一百板贓給還失主 
[美租界捕房紀事]  
昨日午後工部局第三十號灑水馬車行至虹口司考脫路馬夫某甲偶不經心致將第三千八百四十七號東洋車撞壞車夫某乙突被撞倒傷及頭顱三百零三號巡街捕見之將甲拘入捕房捕頭詰知事出無心且乙傷勢尚輕令償修車費洋銀數元釋之使出○前者虹口百老匯路錦豐西國成衣店主胡某被所雇東洋車夫張惟昌竊去洋銀七百餘元逃回原籍報捕查緝日久未獲昨日始經包探石金榮偵悉張將洋銀四百八十元寄存僑居江西路之同鄕人包和興家遂前往起出將包帶入捕房捕頭令押候獲張然後一併解送公堂禀請讞員張柄樞司馬訊明核辦 
[鎭江府許東畬太守告災函]  
敬啓者鎭郡山高水深厥土瘠壤所恃爲養民之源者僅商埠之貿易與農田之收穫耳上年北方不靖商務甚累猶幸今春麥熟藉以鎭定人心乃自五月下浣淫雨連旬潮汐盛漲沿江洲圩間受衝决當奉長道憲飭弟會同各紳商董預爲籌振赶飭車水培隄方冀補種雜榖不意六月十八九等日適當大汛忽起颶風歷三晝夜乃止詢之耆老僉謂數十年來所未有一片汪洋畦町莫辨昨據丹徒縣張令約略勘計徒邑上中下三叚共破六百餘圩而淹漫未破者尚不知凡幾丹陽境内被災處所亦十三洲六十二圖之廣廬舍倉儲漂沒殆盡杈㧎培樓性命苟延其流離之狀筆難盡書號哭之聲慘不忍聽皆由弟奉職無狀不能感召庥和致遭奇變撫躬循省罪無可寛業自二十一日起購備乾糧米石缸竈蘆席蒲包丸散等物挨洲散放迄今未敢稍停所賴者各處善士源源籌濟並蒙撥濟麫餅得以全活無算正擬肅函伸謝昨又承尊處請友劉蘭階兄到鎭詢悉諸公不分軫域擘畫周詳聞命之餘感激無比惟是目前急振自以愈廣愈佳而今冬明春青黄不接之時爲日方長爲振更巨且箍江大岸爲數百里民生所繫亦數十年樂利所關尤難稍從緩辦現同事諸君僉議以工代振一法少壯藉工以餬口老稚按口以給糧一切章程叅酌舊案共計工振之欵實須十餘萬千當此時艱帑竭之秋縱蒙大府發棠而多寡旣難預料又值土瘠民貧之地僅就本地籌欵卽竭澤亦恐不多環顧災區罔知所措且鎭地五方雜處匪藪盜叢平時年榖順成尚不免流爲竊盜矧增此數十萬饑寒之衆耶人心思亂大局攸關此弟所以尤切隠憂不僅爲流離失所已也素仰諸公或仁厚宅心或梓桑在念用敢專函瀆懇頂叩籲求凡於鎭郡振務有所裨益之處務乞不吝教誨廣賜吹嘘成就大工挽回浩刦匪獨災民興仆植僵咸歌再造即弟亦感恩戴德永矢三生矣臨穎不勝迫切待命之至現懇劉蘭階兄親往各洲先行勘察並懇蘭翁在此主持一切未盡悃忱除託蘭翁隨時代逹外專肅叩懇敬請善安愚弟許星璧頓首一 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[局批照錄]  
前日南匯縣牙戸陳桂和投淞滬釐捐總局具禀旋奉督辦朱詵伯觀察批示云查陳隆盛行帖前據該前縣吳令册報差禀行已閉歇人亦亡故會同閔行卡員將帖詳繳在案今核所禀縣差夏洪金挾嫌吊帖串胥索費朦繳各情如果屬實殊堪詫異該牙戸旣仍開行安業該縣胥役膽敢揑報朦繳實屬玩法已極仰南匯縣確切查明據實禀候察辦毋得瞻顧徇庇切切此批 
[上海縣署瑣案]  
前日上海縣署差役某甲拘解著名流氓朱連生大眼睛毛毛銅匠金發至案晚間縣王汪瑶庭大令升堂研訊朱俱稱小的並未犯事實係台差誤拘且被砍傷叩求察騐大眼睛毛毛供小的姓錢操舟爲業並無訛詐情事銅匠金發供小的姓洪本月初八日朱連生王雙喜糾往北巿遇不知姓名之甲乙二人及湯金川與之同行旣而朱王向人借端訛詐小的雖經目擊並不與聞大令間甲乙中有錢毛毛其人否答稱錢毛毛不在其内訊至此自新所看役彭春投案禀稱頃間小的在錢毛毛衣袋内搜出槍珠三粒洋銀一元呈求察閱大令　將洋銀賞給彭春隨問錢毛毛曰爾帶槍株何用答稱小的被獲時被仇人謝金發暗藏袋内大令喝令鞭責藤條四十下笞臀二百板釘鐐收押洪金發亦笞臀五百板釘鐐收押旋騐得朱臂腿等處受有刀傷飭送普育堂醫治俟傷痊究辦獲案之手槍一枝尖刀兩柄剌刀四柄槍珠三粒一併儲庫○前日英美租界公廨讞員張柄樞司馬移解竊犯趙阿星到縣大令訊詰之下趙供小的係南匯縣人母親在本城西門内王黄氏家傭工本月十五晚小的至母親處欲向索錢適母親與女主人不在家中小的本擬竊取母親所得工資適在衣廚内尋見衣物一包因卽帶回英界某小客棧及開看則纍纍者皆係金首傭不禁喜出望外次日未經銷售卽被包探拿獲解送公堂今贓已由失主認過使少金耳環一對叩乞施　大令判令用藤條鞭背四百下發收改過局一年 
[法租界公堂瑣案]  
上期蘇裕生遞禀公堂控洽興土行主周琴軒誘匿伊妾林氏吞沒衣飾所值甚鉅求提究追等情讞員杜枝園太令准之昨日蘇偕見證人馮建甫吳幹生投案伸訴前情周琴軒供在英租界開设土行已歷多年友人陳成厚借居樓上與林氏不知有何糾葛曾經涉訟事與行中毫不相干大令著押候交陳再核○大羅洋行西人役本管領事署控華人薛雨章出售田畝依然霸占等情領事照會大令出票提薛昨日升堂研訊薛供此田係同族公産田内祖塋纍纍小的豈能售去兹將糧串呈電大令以原告不到著押候下期覆訊核奪○英界寳善街益康錢莊夥林僅軒被藏匿法界之賭棍任子仰陳順卿誘賭騙去洋銀六百餘元因倩執事人張佩卿投報捕房將任陳拘獲解奉大令訊供押繳所騙洋銀再行察核迄今延宕日久挺押不理昨日張投案訴稱任陳曾遣同黨邀至寄園烟館許還洋銀四百五十元意欲具狀保出大令不允著押候嚴比○王玉甫訴稱小的原籍興化上月挈妻張氏來滬暫寓某小客棧旋被蟻媒闕三將妻誘入鴇兒葛方氏所開花烟館内迫使賣娼前日小的尋獲報知捕房現旣解案求卽訊懲王張氏供小婦人隨夫來滬被蟻媒引誘爲娼丈夫並不知悉闕三供此婦由本夫親自立據出賣收去身價洋銀十五元尚有五元留候置備衣服大令著枷號一月責五百板罰葛鴇洋銀十元隨將王張氏掌頰一百下交本夫領回嚴加管束○李雲卿訴稱小的在新北門内萬源昌珠寳店爲夥前日四點鐘時由新北門外乘車至某處正欲給付車資突被流氓陳阿三等　去洋銀一百六十三元當卽報知捕房將陳拘獲今已解案請卽訊追陳阿三供有福寳者糾約小的及阿二阿金寗波小惠小崇明福寳六人攫取洋銀小的等每人分用二十二元其餘均被福寳取去大令著押候拘拿二干人到案一併嚴懲○王朱氏訴稱小婦人在褚家橋畔開設小烟館雇周逹三爲夥邇被盜賣生財潛行逃逸兹將受主陸金耀宣裕堂送案請追大令飭交人保出俟周到案訊供○劉兆祥訴稱小的在小東門外裕興街開設小烟館昨被流氓陳阿生持刃恐嚇詐去洋銀二元今已獲案請卽嚴懲大令判將陳枷一月責五百板○包探禀稱積竊陳金生在英界四馬路某姓家竊取皮酒十一瓶售與本租界中人袁阿桂今由小的吊到原贓拘案請辦大令判將陳枷二月責一千板罰袁洋銀十元○劉德海訴稱兒子阿寳年二十歲向在某西人處服役邇來不務正業專事游蕩爲特送案請懲大令判押捕房一月責五百板○張漢槎訴稱前晚路過洋涇浜被流氓周金生攫去手中鵰翎扇報捕查獲吊到原贓今已解案請准領回大令判將周枷號一月責五百板贓給還失主○包探禀稱偷兒陳阿三姜阿二吕廣生吕德金竊取工部局所置青鉛十條售與北巿張仲德今一併解案請懲大令判將陳姜及二吕各枷號兩個月責五百板○包探禀稱偷兒陳古羣竊取某姓家濕衣四件兹由小的緝獲解案請懲大令判責一百板 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
胡廷幹片再查曹州府知府邵承照奏叅暫行革職開缺所遺篆務查有候補知府焦示良堪以署理武城縣知縣袁桐調省所遺篆務以蓬萊縣知　李于鍇代理遞遺蓬萊縣員缺以正任曲阜縣知縣朱行祺代理署臨邑縣知縣璥璐撤省所遺篆務以代理范縣正任滋陽縣知縣孫械楨代理遞遺范縣篆務以候補知縣陳觀圻署理日照縣知縣繆潤紱調省查有候補知縣趙銅堪以委署代理安樂縣知縣曾培撤省查有大挑知縣郭家麟堪以代理署新城縣知縣孫鈐署事年滿調省遺缺以新鄕縣知縣陳冠代理又新選安邱縣知縣柳思誠業已領憑到省應飭赴任供職以專責成據藩臬兩司先後會詳經正任撫臣袁世凱批飭檄遵未及奏報旋卽缷篆兹准移交除咨部查照外謹附片陳明伏乞聖鑒謹奏五月二十七日奉硃批吏部知道欽此 
胡廷幹片再前任山東臬司胡景桂去冬奉旨調補湖南按察使本應欽遵卽赴調任時值前任山東布政使張人駿升任漕運總督當經正任撫臣袁世凱奏留該臬司暫署藩篆在案兹臣到東本可交替惟又欽奉諭旨護理撫篆該署藩司一時尚難交缷若另委員接署則謹數月徒涉紛更惟有仰懇天恩俯准該臬司胡景桂仍前暫留東藩署任以資熟手臣亦得收臂助一俟臣回本任卽當速令赴湘理合附片陳明乞伏聖鑒謹奏五月二十七日奉硃批著照所請欽此 
二品銜署湖南按察使糧儲道臣但湘良跪奏爲恭報微臣接署臬篆日期叩謝天恩仰祈聖鑒事竊臣於光緒二十七年五月初七日奉撫臣俞廉三行知署按察使本任岳常灃道陳璚升授山西按察使所遺篆務委臣署理旋於初十日准陳璚將臬司印信文卷等件移交前來當即恭設香案望闕叩頭謝恩祇領任事伏念臣夙襄藶幕濫陟監司湘楚備員奉公已逾廿載儲糈承乏歷俸亦屆七年曾臬事之權陳更藩條之再綰恩深覆載頻叨雨露之恩才愧輇庸尚乏涓埃之報提刑重攝兢惕彌深查湘省據鄂岳上游臬司爲刑名總匯以清訟獄者察吏治則宜嚴勸懲以和民教者弭爭端則務持平允且上年欽奉恩命會辦全省團練事宜尤當與保甲之法相輔而行戸籍清則研宄無可潛蹤守望勤則干城足以禦侮凡此地方之要政實皆職分所當爲自顧愚蒙弗勝是懼惟有矢勤矢愼實力實心隨事禀承督撫臣妥爲辦理不敢以暫時攝篆稍涉因循冀仰答高厚鴻慈於萬一所有微臣接署臬篆日期並感激下忱謹繕摺具陳叩謝天恩伏乞 
皇太后皇上聖鑒謹奏五月二十八日奉硃批知道了欽此 
湖南學政臣柯劭忞跪奏爲恭報微臣到任日期叩謝天恩仰祈聖鑒事竊臣蒙恩簡放湖南學政於三月初十日請訓仰蒙召見訓誨周詳莫名欽感遵卽束裝就道於五月初一日馳抵湖南省城准湖南巡撫兼署學政臣俞廉三委員齎送學政關防並書籍文卷移交到臣卽於是日恭設香案望闕叩頭祗領任事伏思湖南一省自剿辦粤捻之時人才蔚起讀書之士具有淵源雖後生寡識間墮歧趨而先正遺規終多樸學臣職司訓迪懼弗克勝惟有仰禀聖謨力崇名教求知能于愿恪期收明體逹用之才反邪慝於經常庶挽事雜言龎之習以冀稍竭駑鈍仰答高厚鴻慈於萬一所有微臣感激下忱並接印任事日期除恭疏具題外謹繕摺叩謝天恩再臣經過地方陜屬雖異常荒歉得雨深透可種秋禾河南湖北麥收漸好民情亦甚安謐堪以仰慰宸厪合併附陳伏乞皇太后皇上聖鑒謹奏五月二十八日奉硃批知道欽此 
奴才霍倫泰跪奏爲循例奏聞事竊查嘉慶十五年十月間軍機大臣會同刑部議奏嗣後有無私入圍塲偷打牲畜砍伐樹株等事取據該守卡官弁結册于每年五月間該總管彚奏一次仍令熱河都統於六月間覆覈彚奏如該總管具奏不實卽行叅辦等因在案兹屆具奏之期奴才自應循例彚奏查自去年五月起至本年四月底止八旗官弁按月所具結冊圍内供獲賊犯十一名内有守卡官兵與圍内駐撥官兵等會拿等案除將所獲賊犯均經解送承德府等處地方官衙門照例審辦外合將取據該守卡官弁等所具結呈造具總册咨送刑部覈辦今奴才霍倫泰仍飭翼旗官兵加意嚴緝賊犯奴才亦不時親帶官兵圍内巡緝謹此恭摺奏聞伏乞聖鑒謹奏五月二十八日奉 
硃批知道了欽此 
革職留任湖南巡撫臣俞廉三跪奏爲開具上屆秋審新事情實停勾常犯簡明事由仰祈聖鑒事竊臣于光緒二十七年四月初三日准行在刑部咨秋審限期已屆行令將應題案件一律改爲具奏以歸簡易等因當卽轉行遵照兹據署湖南按察使陳璚會同署布政使湍多布糧儲道但湘良署鹽法長寳道劉鎖詳稱秋審新事常犯恭逢恩詔停勾次年仍擬情實先行題咨歷經遵辦在案查光緒二十一年秋審情實常犯蔣幅學等九起十一名恭逢恩詔停勾除唐二卽唐蕪淋一起一名病故外所有情實常犯蔣幅學劉鈺亨楊作儉栢學德楊接幅葸魯朱四起全牲程旦惺周宜科程庚租八起十名造册詳送等情臣覆查無異除將秋審後尾及年歲籍貫清册送部外謹繕具簡明事由清單會同湖廣總督臣張之洞恭摺具奏伏乞皇太后皇上聖鑒飭下三法司會核議覆施行謹奏五月二十八日奉硃批刑部議奏單片併發欽此 
俞廉三片再臣據湖南糧儲道兼辦營務處但湘良禀訪聞親軍中旗右哨哨弁鄭寳生有探聽營謀充當營官情事當即飭傳發審兹據但湘良會同署布政使湍多布署按察使陳璚詳據署長沙府知府趙宜琛詳稱訊據鄭寳生供湘陰縣人投効陜甘軍營光緒三年於克復土魯番城案内蒙保藍翎外委五年新疆南北路蕩平案内得保免補把總以千總儘先拔補七年新疆南北路諸軍五次剿平邊宼案内保免補千總以守備儘先補用均奉有行知九年于福建長門拒敵案内奏保免補守備以都司儘　補用並加遊擊銜旋告假回籍未知曾否奉部核准嗣在籍投充親軍中旗右哨哨長因聞有營官缺出央什長劉玉崑代爲探聽設法營求希圖補　並無行賄買囑等語質之劉玉崑供亦相符等情具詳前來臣查鄭寳生投充防營哨弁輙敢央令什長探聽設法圖充營官實屬不知檢束惟詰無行賄買囑不法别情相應請旨將鄭寳生歷保官階斥革交原籍地方官嚴加管束毋任出外招摇生事以肅軍紀除咨部外謹附片具奏伏乞聖鑒訓示謹奏五月二十八日奉硃批著照所請該部知道欽此 
俞廉三片再據調署湖南寳慶協副將歐陽有貴詳稱上年八月及十二月内兩次派令雲騎尉世職李成志帶領兵丁看守城門稽查匪類均皆抗調不到似此性耽安逸玩視要公實屬不堪造就應請斥革以肅營伍而免效尤等情據此臣覆查無異除咨部並飭揀選應　之人另行承襲外謹附片具奏伏乞聖鑒謹奏五月二十八日奉硃批兵部知道欽此 
夏毓秀片再奴才所部各營去秋到防後時交冬令接四川督臣奎俊來電天氣嚴寒每勇丁一名發給棉衣褲銀兩以示體恤又購辦軍糧口袋䋲索添製軍械火柴發給文武隨員薪水夫馬醫藥工價匠役口食電局報費以及由川至陜由陜至晉解運軍裝軍餉子藥䭾價車價添給弁兵護解川資等項銀兩除將開支細數造册咨川統由督臣奎俊作正報銷外謹附片具陳伏乞聖鑒謹奏五月二十九日奉硃批覽欽此 
 
