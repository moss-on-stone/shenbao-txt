# 1900 - 345 - 4909942

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[售書濟急] [  申報館協振所啓]  
鹽城陳惕菴孝廉玉樹文章品詣冠絶時流生平著述極富其毛詩異文箋十卷已由前國子監祭酒王益吾先生刊入南菁書院叢書中海内士林莫不珍若球璧兹又刊成所著詩古文辭十卷爲後樂堂集其識見則聛聣古今其議論則融洽中外誠當世之通儒近今之傑士也日前特寄來百部囑售資捐入濟急善會每部五册取値六角凡在儒林諒必以先覩爲快也 
[論禁押逃官事]  
　　本年五六月間浙江衢州府屬江山縣境淸河鎭土匪起事閙教擾民附近會匪盜黨聞風響應聚衆至萬餘常山開化均遭蹂躪洋人之被害者多至七名惟法教士伊伯祿君經李鳴九觀察護送至杭得以無事金衢嚴道鮑觀察祖齡雖名將後裔素不知兵當匪人偪近郡城時終日昏昏毫無布置致西安縣吳小村大令曁署中男婦三十餘名口盡及於難祗大令之夫人携一幼子及某幕友乘間逃出旋經前浙江巡撫劉景韓中丞以觀察辦理教案不善處置立予撤任著回省聽候查辦遺缺札委浙江候補道徐觀察士霖接署旣而大令之夫人以觀察縱匪戕害等詞具禀投撫轅控告乃教案未結控案未訊而觀察忽爾避匿無蹤中丞以觀察籍隷四川因電達湖廣總督張香帥如道經漢口請卽扣留並奏請飭下四川總督勒拿歸案又移知各省督撫一體訪拿併委劉太守瀚及候補知縣四員赴蘇常一帶偵緝旋傳聞觀察避匿常州府屬某縣境内經縣主某大令協同拘獲解至省垣禀經上憲飭蘇州府濮紫泉太守添派差勇於本月十三日護解至浙新任浙江巡撫惲菘耘中丞飭發交臬司詐亷訪管押此皆紀之本報者也執律人綜核情形竊以爲觀察之罪不過罷官已耳何至於逃逃則反自重其罪矣况自電報鐵路輪舶通行消息靈通搜索較易卽至外洋匿蹟变難法網倖逃今僅在蘇常一帶則眞如甕中之鼈釜中之魚亦何怪甫逃卽獲乎或者謂觀察惜未逃至外洋耳不見夫康有爲梁啓超諸逆臣雖朝廷懸賞至十萬金而至今未得拿獲乎曰是不可相提而並論也康梁諸逆臣得罪於中國而未得罪於外人故海外尙有容留之處若觀察以教案獲罪是其獲罪爲外人而起外人方深幸中國之查獲誰肯庇之護之卽逃至外洋不過時日稍延終必水落石出故爲觀察計祗有聽候查辦或尙可望轉圜逃則反重罪戾矣豈非觀察之愚乎或之謂衢州教案敉平已經數月未聞外人指名查究觀察之逃也或因大令夫人控諸撫轅深恐事不得了耳以予觀之則斷不因是而起何則觀察有備兵之責不能防禦誠難辭失職之咎然謂觀察縱使匪徒戕害大令及闔署人口則觀察亦决不至此卽被控告何難質訊詳明逃則顯係情虚他日外人必欲得而甘心卽朝廷亦難庇護觀察殆有鑒於端剛諸人現雖外人毫不追求尙恐後患無窮故爲是乘機免脫乎然則此一逃也觀察不但身家難保且更有墜家聲意觀察此時當有悔噬臍莫及者若其應得之罪則自有朝廷刑法在非予所得而知也 
[額外籌銀]  
　　天津直報云刻聞欽命議和全權大臣李傅相咨行各省督撫大略謂和議成後各省每年至少須額外籌銀三千萬兩俾得歸還賠欵然必滿五十年始得償淸可謂巨矣 
[都統赴京]  
　　天津直報云欽命議和全權大臣慶邸電請山東巡撫袁慰帥飭蔭午樓副都統迅速入京叅贊和議副都統得電後卽於閏八月杪抵津九月初旬請美兵官保護入都按副都統前在德國游學於歐洲軍政考核極精且與西人頗浹洽故慶王特召之 
[公子赴津]  
　　天津直報云日前李伯行公子奉傅相來電言政躬小有不適令卽日入京侍奉爰於本月初三日之晚乘某輪船北上 
[梅軍東下]  
　　天津直報云駐紥滄州之梅軍門東益因是處拳匪擊敗後大都回竄山東因擬拔隊追至德州擇要設防以免紛紛四窜 
[呈交軍械]  
　　天津直報云前月某日見有洋兵由城内只家胡同押小車四輛上載廢槍百餘桿迤邐至北門外詢之知其事者云此槍皆由民間交出大約呈送都署留存也　 
[侍郎下窆]  
　　天津直報云立豫甫侍郎山在京被禍後公子筮期十月初二日安葬初一日在宣武門外車子營廣惠寺叢林延戒僧齋醮雇定天源槓房槓夫六十四名届期導以全副儀仗由寺起靈至阜成門外八里岡塋地下窆各國駐京使臣咸衣冠前往執紼熙熙攘攘幾於車馬塞途 
[解銀過漢]  
　　漢口訪事友人云兩宮西幸行在需用浩繁蘇省大憲委某某二員押解餉銀苦干萬兩道出漢皋假寓河街高陞客棧旋經夏口廳陳少石司馬飭役雇備車輛定於本月十九日遵陸西行 
[解銀赴陝]  
　　杭州訪事友人云浙省前奉行在户部咨文以陝西久旱成災窮民待濟甚殷指撥振欵銀若干萬兩新任藩憲榮伯衡方伯籌集銀三萬兩於本月十九日委候補縣英大令山瞿大令世琥管解赴陝 
[粤督過漢]  
　　漢口訪事人云正任陝甘總督調補兩廣總督陶子方制軍模前由行在陛辭南下遵襄河赴漢皋本月二十日淸晨戾止小泊武聖廟河　漢上文武各官恭迓如禮 
[比醫抵漢]  
　　漢口訪事友人云此間鐵路總局所用西人甚多調攝仙疎難保不生疾病禮爰聘比利時國著名醫士錫普德君前來以便隨時診視近日錫君抵漢僑寓大智門外某洋房是亦未雨綢繆之道也 
[設局兌錢]  
　　廣州訪事人云大憲以省垣錢價日昻制錢缺乏特飭局中多鑄龍銀以濟圜法之不足核定市　 
 
 

Page 2

 
 
價每圓換制錢一千文日前已出有示諭准於本月十六日在城内設局兌換惟每人只准換二圓併恐人多擠擁易肇事端特於局前設有勇丁以資彈壓須俟先兌者持錢而出再放後至者入門俾免恐後爭先喧嘩嘈雜 
[教習重來]  
　　漢口訪事友人云前者北氛不靖西人士之來華作客者咸有戒心湖北自强學堂俄文教習沙得爾君東文教習柳原君幼雄次第遄回故國近日和議將次就緖二君因復航海來華督憲張香濤制軍諭令各司舊職惟德文教習位置尙虚擬電請德政府派員來鄂以資啓迪而育人才 
[局憲示疾]  
　　漢口訪事人云前福建興泉永道漢口轉運糧餉局總辦惲莘耘觀察邇因政體違和於本月中旬某日詣各憲轅辭赴白下就醫局務暫由會辦某君代理 
[寺僧懼禍]  
　　寗波訪事友人云寗波府高嶼卿太守前因各考寓中時有開塲聚賭情事特嚴申禁令榜示通衢有敢陽奉陰違者定須將屋封閉一時附近居民鑒及前車罔不栗栗危懼邇聞有人擬借校士館左近諸寺院爲鄞慈鎭奉象定各邑試館寺僧聞信卽聨名具禀府轅略謂如考童在寺作寓設或暗中聚賭抽頭僧人實難阻止必須另派幹員在寺常川彈壓庶免日後封鎖充公之咎太守允之惟刻尙未聞如何辦理也 
[購緝窩户]  
　　安慶訪事友人云邇來保甲局總辦馮觀察以省垣重地竊案繁興非有窩頓之家若輩卽托足無方緝捕尙易於爲力爰爲拔本塞源之計於本月十四日發出賞格飭令捕勇嚴密查拿其文曰爲懸赏購拿事照得現届冬防宵小最易竊發迭經嚴飭各叚委員嚴密梭巡在案乃昨據北叚報稱近有竊賊在於荒僻處所踰牆撬門挖洞雖經各事主隨時驚起追捕並未失物而該竊賊膽大横行實屬可恨亟應懸賞捕緝窩户以拔根株而安閭閻除再飭總巡督率委員認眞查拿外合亟懸賞購拿爲此仰軍民人等知悉如有確知本城内外窩户所在並竊賊姓名者許卽赴局密報獲案訊明實係窩户定卽當堂賞銀十兩獲賊一名賞銀四兩懸賞以待決不食言但不得挾嫌誣禀致累無辜切切須至賞格者 
[藩司盤庫]  
　　杭州訪事友人云升任浙江藩憲榮伯衡方伯接篆後定於本月十八日親詣本署銀庫照例盤查是日黎明庫大使璧參軍率同庫書將一切事宜備辦停妥至八點鐘時方伯命駕遙臨先行拜門之禮然後開庫致祭庫神事畢將存儲各欵逐一盤點并飭杭州府曁仁和錢塘二縣主會同候補府周太守志靖帮同點騐至十一點鐘時始竣事 
[粤省官塲紀事]  
　　廣州訪事友人云日前官塲探悉簡任兩廣總督陶子方制軍已於本月十七日行抵湖北襄陽府小駐行旌卽擬順流而下大約下月初旬可蒞羊城當卽置備行轅以便届時迎迓○兼署督憲德中丞之瀛眷里四公子陪伴南下繞道申江近已將抵香港中丞派轅下差弁乘伏波輪船前往迎迓不日卽當蒞粤矣 
[浙省官塲紀事]  
　　杭州訪事友人云浙省錢江水師統領鄭遊戎友臣於本月十九日赴各憲轅禀辭親赴沿江各處防營查閱營伍蓋以重江防也○省防工兵營統帶張遊戎寳琢於本月某日奉撫憲惲菘帥札委調帶護軍左營兼統衛隊右營所遺工兵營一差另委副將劉協戎忠標接帶 
[甬上官塲紀事]  
　　寗波訪事友來函云新任寗波府經歴鄒叅軍福應係江蘇無錫縣人現已蒞甬擇吉本月二十五日卯時接鈐其代理廳篆之王委員俟交卸後仍辦理子午柱保甲局差務○甯波府高嶼卿太守前因政體蓮和特飭家丁赴省請假數日以資調攝刻已喜占勿藥當卽銷假辦公 
[漢上官塲紀事]  
　　漢口訪事人來函云前者漢口保甲局員聶明府福田經上憲調署黄陂縣篆當卽交卸局務前往履新嗣以前任黄陂縣主何明府慶濤經手事件尙須陸續淸理延至本月十五日始行交卸故聶明府至此方得接任○謝友鵠軍門自奉上憲委辦長江緝捕事務查見沿江一帶會匪票匪伏莽尙多深恐一旦死灰復燃終爲地方之患爰禀請湖廣總督張香濤制軍加賃紫雲小輪船一艘委某弁督同勇丁巡綽長江上下游以遏匪燄並備隨時調遣洵要圖也○漢口通濟門外爲蘆漢鐵路發軔之區且火柴廠一帶屋宇連雲商民櫛比若無專員管轄恐非所以鄭重地方邇由省中大憲查得漢陽縣縣丞楊二尹景薇素悉民情爰札委移駐彼處以專責成 
[蘇省官塲紀事]  
　　姑蘇訪事友人云月前靖江縣學訓導朱廣文培元因欲回籍修墓禀請開缺署藩司陸春江方伯准之輪委前溧陽縣學訓導王廣文萃元署理王廣文籍上海牌示後卽據上海縣主汪瑤庭大令詳稱頻年遊幕出外懇卽改委他員方伯遂於本月二十日懸牌以試用訓導龔廣文源達輪委接署○丹陽縣吕城司巡檢員缺前經上憲以陶少尹鴻綬請補兹已奉部覆准署藩司陸春江方伯遂于本月二十日懸牌並札飭少尹前赴新任供職○無錫縣典史杜枚臣少尉因病出缺署藩司陸春江方伯以遇缺先典史張少尉輪補已於本月二十一日牌示轅前矣 
[珠江寒鯉]  
　　廣州訪事人云前者武弁楊佐材被人槍斃旋經李直刺緝獲兇手供係南海縣差役羅安主使因將羅安獲案嚴刑審鞫南海縣裴邑尊聞之不免意存袒護通詳上憲請改歸緝捕總局訊供旣而緝捕局員訊得羅罪無可寛寄禁番禺縣獄某日羅妻林氏奔赴臬轅呈訴旋奉吳廉訪批示云該把總楊佐材被人槍斃業經李倅裴令將大概情形通禀在案呈稱該氏夫羅安因辦理海防奉派規費與楊佐英等兄弟卽有爭規微嫌斷無買兇殺人之理等語虚實殊難臆斷此案旣經緝捕總局委員會訊應候訊明擬辦俾無枉縱俟具報再核○近有營勇由黄沙起岸押解人犯四名入城聞苦輩曾在佛山河勒收行水以致被拘大約一經審實定當明正典刑矣 
[靈隱霜鐘]  
　　杭州訪事友人致書本館云本月十九日有王姓婦手持衣物一包行經白衙巷忽被歹人攫去婦沿途啼泣彳亍而回聞所失約値數千文○本月十六日之晚北風怒號細雨廉纎次日淸晨略飄微雪旋卽停止午後卽大放晴光惟天氣寒仾非常儲水之缸皆凍結不解 
[三峽哀猿]  
　　宜昌訪事友人云上月十九日之晚太古洋行洞庭輪船由宜開赴漢口中途忽遇狂風以致擱於淺渚至次日水退益膠滯難行說者謂須俟明春水漲時始能浮出然仍必先用水車將船旁沙土冲凈也○城内河街恊美成錢店開設有年所出錢票每張千文流行市廛人皆深信本月某日忽接漢口某錢店電信言外間近有歹人持協美成僞票混用務須設法查明店中執事人當卽四出詳查見各僞票字畫圖章均與眞者相似惟眞者内有線紋僞者無之稍有區别耳旣而各處一聞此信卽紛紛然持票往兌現錢執事人恐釀事端急赴地方文武衙門禀請派兵在店前彈壓說者謂宜地各鋪户行用此票已久一旦忽有意外之事則曩時所鄭重收藏者至此竟一無所用矣受虧將伊於何底哉○近日米價甚廉上白者每石不過售錢四千文其次者靑蚨十千可購米三石猪肉價亦頗賤每斤不過百文老饕者流不禁聞而色喜矣 
[漢上題襟]  
　　漢口訪事人云江夏咸寗嘉魚蒲圻四邑向有公隄一道藉以障遏狂瀾邇因年久失修漸形頽圮漢陽府余堯衢深恐有擬民生特於日前札委李二尹承湘前往估勘工程以便興工修築○自兩宫西幸秦中各省運糧皆須道出鄂省邇者浙江大憲派貫在漢 
 
 

Page 3

 
 
口洪益巷正街設立漕糧轉運分局除局員由浙委派外所需司事人等均在漢延致開設甫逾一月規模已逐漸擴充矣○漢口轉運糧餉總局惲莘耘觀察兹已備就第十批糧米漕米共一萬石擇於本月十八日委員押解由襄河西上直抵西安日内天氣和煦水勢尙平行程當不至或有阻滯也 
[茸城霜析]  
　　松江訪事人云華亭縣學何廋香廣文之第四子前爲二䜿所侵百計求醫迄無效騐延至本月二十夜遽赴玉樓之召廣文垂暮年華忽抱喪明之痛老淚汍瀾當有不能自已者矣○日前松江府余石蓀太守率同華亭縣林大令婁縣屈大令乘舟赴沿海一帶閱視海塘繼復繞道南匯靑浦等處循例勘荒迨公畢後於本月二十一日午後返郡○華婁兩邑鄉間凡農家新榖登塲須由礱夫頭目雇人前往磨礱頻年視同成例邇竟有因此涉訟者華亭縣林大令婁縣屈大令聞而惡之會銜刊發四言告示交各鄉保懸挂村坊嚴申諭禁多年積弊一旦掃除亦造福斯民之道也 
[防患未然]  
　　日前兩江總督兼南洋通商大臣劉峴莊制軍因前此金陵等處火藥庫先後遇禍札飭蘇松太兵備道兼江海關監督余晉珊觀察並江南機帶製造局總辦潘芸蓀觀察速備寒署針及避電針安設火藥庫中俾知藥性冷熱并可免觸電之患兩觀察奉札後已遵照辦理矣 
[敬業課題]  
　　昨日上海縣知縣汪瑤庭大令會同上海縣學教諭邱贊思廣文命駕至敬業書院補行九月分生童月課生員四書文題詩云王赫斯怒至今王亦一怒而安天下之民童生四書文題必使玉人雕琢之至於治國家通塲詩題賦得萬家明月一聲鐘得鐘字　 
[巡查嚴密]  
　　前晚上海縣汪瑤庭大令以現届冬令宵小易生巡查更宜嚴密特派親信家丁隨同冬防委員陳李兩二尹在城廂内外按叚巡查直至天明始返 
[潔治道途]  
　　本邑保甲總巡兼辦淸道事宜傅星厓明府前曾傳諭居民每日定以淸晨八點鐘前傾棄垃圾逾時卽派夫役掃除以免街頭積穢兹恐日久玩生復於每鋪分貼簡明示諭以便家喻户曉 
[兇手移縣]  
　　前者戳斃孟金定一案除先後拘獲兇犯小老槍顧爛頭二名外尙有混名勝千麻子陳培生及寗波瑞生者至今漏網前日英界包探張寳成在洋涇浜畔遇陳因卽拘入捕房昨晨解送公堂請究讞員張柄樞司馬商之梅繙譯著解送上海縣署請縣主汪瑤庭大令歸案辦理 
[派兵巡察]  
　　洋涇浜北工部局董因近來虹口一帶屢有西兵飲酒過醉持刃傷人特商請駐滬德法二國總領事各派兵五名駐紥虹口司各脫路工部局病房左近每至夕陽西下時隨同中西巡捕至各馬路巡察以防滋生事端 
[印兵操演]  
　　駐紥本邑下海浦提籃橋一帶之印度兵每日午前由管帶官督率至營前空地練習各種陳式至亭午時始畢乃事蓋以免技藝生疏也 
[善士南旋]  
　　陸純伯部郎爲存齋觀察之喆嗣淵源家學早掇巍科邇憫京津被難官商流離顚沛特集貲創興救濟善會親身北上資送南旋日來北風怒號津河將凍爰返旆南下於昨日午刻携同官民二百二十二員名口乘協和輪船抵申似此濟衆博施好行其德誠晚近所罕逢者也 
[英界火警]  
　　前晚十二點鐘時本邑英界大馬路北香粉弄第十九號門牌王姓家潑翻内火油以致烈燄飛騰冒穿屋頂迨警鐘旣報救火會西人馳至極力圍噴而已焚去石庫門樓屋六幢并災及沿街樓面四幢矣王姓家有幼孩名彩弟者年甫六齡倉猝間未及救出竟焚斃於瓦磔塲中亦慘矣哉 
[上海巡局瑣案]  
　　昨日淸晨鄉民張賢賢在滬上售去子花得洋銀若干元行至引翔港左近被流氓王顺生楊四全扭住將所携洋銀悉數攫去張情急奔投左近巡防局控訴局員姚殿卿二尹立飭差勇四面兠拿務獲懲辦○昨日崇明人王金生在引翔港左近與鄉民朱銀全互相扭毆力不能敵被朱毆傷所帶洋銀八元二角于紛亂中失去忿甚投巡防局聲訴情形局員姚二尹提朱訊供判責六百板交人保出○日前小車夫宋狗郎至浦左楊家渡陳金桃所開荳腐店内任情滋閙被陳扭控斗姆堂巡防局局員程二尹研訊之下判責二十板以示薄懲○日前城廂内外保甲總巡傅辛崖明府訪悉南市十六鋪二十三七鋪境内屢有宵不混跡居民被累不堪爰卽飭知各巡防局員將捕役更夫從嚴懲處以儆懈怠○日前賊犯姚阿四竊取南市大南門外順泰石作中衣服若干件報經二十三七鋪巡防局勇甲拘獲解請局員邱友林二尹研訊扳出江湖阿三匿跡浦東爛泥渡迄今未獲昨日二尹升堂覆訊將起案之贓給失主具領一面備函送姚至上海縣署請縣主汪瑤庭大令飭捕協提阿三從嚴究辦○前日之晚南市平安街專放印子錢之湖北人焦榮春被賊竊去洋銀二百餘元昨日投訴二十三七鋪巡防局局員邱友林二尹飭傳栅夫朱壽到局判責一百板向之詰究言語支吾因又命掌頰五十下交栅夫頭目保去限五日内務將竊賊解局如延移縣請辦○有朱壽高者向在南市擺設水菓攤前日無賴王阿四攫食攤上之橘被朱扭控二十三七鋪巡防局局員盛雨村二尹研訊之下判鞭責竹梢二百下勒令具呈改過切結然後交人保出 
[法租界捕房瑣案]  
　　日前蟻媒楊吳氏誘拐陸張氏家女孩控經讞員杜枝園大令訊取供詞飭提氏前夫之子姚金生姚錫生訊究二姚同供稱此孩係王阿二所拐請將小的母親釋出俾得往南翔尋訪阿二到案大令准之將楊吳氏釋出限一禮拜内將所拐女孩交案二姚禁押捕房昨已逾限原告投案求追大令命提二姚研訊供稱母親正在訪尋求恩寛限大令惡其任情狡展著各重責三百板還押再比○前者陸瑞卿控楊德寳積欠貨欵大令研訊情由判繳洋銀二百元昨日飭提覆詰楊供小的已浼人向原告商懇願措還洋銀一百六十元已蒙首肯大令飭將上期所繳洋銀一百元先給原告具領未幾楊母某氏繳呈洋銀六十元大令著下期傳原告具領再核○前日扒竊陳金標卽台州阿五由包探拘獲解請大令訊取口供大令著遞回原籍交地方官嚴加管束○竊犯陳金榮張發發王阿三前經包探解請大令訊明昨日命提到案責陳三百板張二百板王一百板一併斥釋 
[觀助陝振啓]  
　　敬啓者陝省歴年荒旱致成鉅災奉旨飭辦義振業經乞登報牘籲請海内仁人公鑒伏思秦中本係瘠苦民鮮蓋藏邇來比歲不登野無靑草被災極重之區人已相食兩宫駐蹕西安目覩災狀聖恩高厚先撥帑銀四十萬兩振其所急當此時事多艱猶且加惠災黎凡屬臣民自應及時籌濟東南數省仰賴皇仁得以安居樂業尤宜慷慨捐助信厚自光緖十八年奉委來　追隨諸同仁之後籌辦振務七八年來各省沈災巨祲均賴海内仁人踴躍樂輸以資補救此次欽奉諭旨萬分憂急嚴佑之善士已經到滬籌欵尙無眉目祗得由滬上同仁先行墊解尅日起程伏求海内諸大善士大發慈悲迅賜資助源源接濟多多益善不勝迫切待命之至上海源通官銀號籌振公所嚴信厚謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　英美租界公廨讞員張柄樞司馬移送徐毛毛控族叔徐富寳串同十一圖地甲白歧臻盜賣田畝一案到縣前晚縣主汪瑤庭大令升堂研訊徐毛毛供小的有祖遺田三畝七分六釐方單紅契俱全近被地保白歧臻與族叔富寳串通投升科局朦請充公小的得悉卽檢單赴局呈騐白又混稱户名不合不作爲憑强立界石將地售與洋商今特將白扭送公堂移送案下呈契請究徐富寳供小的並不與地保串通姪兒之田實被局中查出立有界石因白歧臻浼小的指明四至故姪兒懷恨誣告白歧臻供小的充當二十七保十一圖地保素來安分自守不敢盜賣民田所有充公地畝均由升科局查核施行求鑒大令曰爾被控盜賣田地之案已有數起何得刁賴不承喝令重責一千板釘鐐收所追繳價銀富寳亦有不合笞責五百板交人保出毛毛叱退候示○舒吉甫控華琴泉圖賴會欵前晚經汪大令提訊華供小的係會總僅欠洋銀三十五元舒應得之欵實係朱義雲唐少雲所欠今朱唐亦已到案求向追繳朱供小的確欠舒洋銀一百十元然小的亦有被人積欠者叩求寛限唐供小的欠舒洋銀七十五元無力措償叩求寛限大令飭各交人保出予限十天措繳不得再遲　　　 
[英美租界公堂瑣案]  
　　沈阿大向貢雲庭索取舊欠不還卽將貢皮衣一件强行取去貢忿極投訴捕房捕頭令包探趙銀河將沈拘獲解案請究司馬著出外自行理處○前日吳阿毛乘山東路火災時攫取徐金山家皮衣二件經包探徐榮珊查獲解案請究司馬判責二百板管押捕房一月贓給還失主○顧阿香被金阿慶私收帳欵濳行逃逸報捕後經某包探查獲解案請究顧供小的在山東膠州靑島開設裕昌外國皮鞋店由上海虹口祥興皮鞋店主金紀才薦伊弟金阿慶至小的處作工不料阿慶將店中洋文憑據竊去在外私收帳欵並竊取現洋銀共二百四十三元潛回上海後經小的查知向金理說金置之不理是以報捕將阿慶拘案阿慶供小的實因患病無錢醫藥不得已而出此下策叩求恩宥司馬著押候晚堂覆訊○王東生竊取洋人史茗之金對時表一枚經抱探查獲解案請究司馬判責手心一百下○昨日葉阿二陳寳生張金生劉榮卿在虹口攫取鄧阿弟徐阿坤之皮帽經包探劉阿丙拘獲解案請究司馬判各責二百板枷示半月○惡丐小黄牛之羽黨李阿全孫阿信曹和尙見某姓婦人臨流浣衣乘間攫去褲一條被包探張寳成拘案請究司馬判責李二百板枷號十天孫責一百板管押十天曹責手心一百下○沈長壽騙取張炎生之皮袍一襲經包探張寳成拘獲解案請究司馬著押交當本皮袍給張領去○任昌仇顧阿金胡三芝竊取李費興及某洋人家衣服八件鐵輪四條鉛皮若干經包探劉光震拘案請究司馬判責任三百板押捕房一月顧胡各手心二百下押候父母來案保釋贓給失主分别認領○姚松桃騙取陳張氏之金飾兌取洋銀任意花銷經包探竇如海拘案請究松桃之父秋帆投案訴稱小的願照數賠償求恩寛宥司馬判賠洋銀八十七元給陳張氏具領始准將松桃開釋○積竊夏阿友屢經獲案嚴懲遞回原籍近又濳入租界圖竊經四十三號西包探拘案請究司馬判責三百板再行遞籍○前者徐張氏扭控夫弟徐阿唐經賣地基與林福堂計洋銀四千二百元延不找淸司馬飭傳中証林福堂質訊徐張氏未到林延傅易律師申辯得主古柏律師聲稱前由林福堂經手永遠租得張徐氏之地二畝三分計洋銀二千零七十四元已付過洋銀六百元銀六百兩餘俟轉換道契後付淸當時立有合同詎料張徐氏地上尙有祖墳延不遷讓反揑詞誣控請卽押遷林供監生經售是地有中人頋柄生可証叩求訊核司馬商之梅繙譯著原差赶緊傳齊人証於禮拜五復訊核奪　　　 
[美租界捕房紀事]  
　　昨日午刻外虹口百老匯路耶松船廠所雇甬東機匠楊阿木乘放工時竊取廠中機器銅數十磅不隄防爲管門之印度人查獲指交五百九十一號巡街華捕拘入捕房捕頭令押候轉解公堂禀請讞員張柄樞司馬訊辦○昨晨銅匠石雪根王梅林至崑山路第五號洋房某西人家聲稱由房主雇令來修理火爐西人不及防維致被竊去大衣三件而逸經包探張阿五查獲吊出原贓一併帶入捕房捕頭令押候解送公堂禀請懲辦 
[粒我蒸民]  
　　敝所自去冬奉憲開辦專留無依老幼殘廢男婦雖蒙憲恩迭頒公欵而留養日廣經費日艱蒿目流離杞憂曷已日前承干馥庭善士大發婆心樂輸白米十石仁糧慨饋福蔭將來除掣奉收條待刊徵信錄外伏祈賜錄報尾藉誌善緣[  上海閘北庇寒所司董徐松　　 
泉謹誌]  
 
 
 

Page 10

 
 
   
 
