# 1890 - 154 - 4906155

 

Page 1

 
 
[庚寅恩科會墨出售] [  申報館啓]  
本屆庚寅　恩科會墨已由京反寄到赶速排印除文詩外并附以大總裁及同考各官銜名官板題名全録准於廿三日出售定價碼洋六分由本埠申昌曁掃葉山房各外埠申昌及賣報人經售諸君請卽賜顧庶幾先賭爲快也此布　 
[重印夢廬賦海傳選直墨題文府演義三國志出售] [  點石齋啓]  
本齋前印之夢華廬賦海分門别類擷精取腴集詞林之　搆備藝苑之鉅觀海内風行操觚家皆奉爲圭臬固已有目共賞無翼而飛今重印千部業已裝釘齊全價目仍照曩例准於卽日出售尙有傳選已丑直墨小題文府小題觀海横行字典演義三國志詩畫舫四書典倉味根擷要醒題字珠等書亦已售罄現皆一律開印將次告成合併附聞 
[鬼趣圖客談]  
石門名畫師余友姚子棲谷得其渭陽氏吴伯韜先生真傳繪作鬼趣圖以示余酒邊燈下閲之隐隐作鬼氣然其所作之鬼狀不過以意爲之非真有所見而圖之如禹鼎之鑄奸也又有亡友孫琥銘孝廉曾作鬼趣詩曰秋草深青蘆荻白荒郊點點誤飛螢讀之令人毛戴然亦不過言其氣象非真道鬼之情狀也昨有西友造余皋廡　問曰日者僕行經虹口天堂路見有一紙貨鋪造有鐵甲船一艘雖曰具體而微而其製作頗極精巧船上亦有檣桅烟囱攔干砲架巨砲小艇一一羅列殆備凡鐵甲船上所應有者莫不有焉計其工程當亦不小初不知其作所用也又見有紙厘一其中分作三層下一層爲打彈之所有小彈之檯子鋪以緑色紙如呢上置彈子旁置打彈之棒其打大彈處則亦有椿頭及大彈等小大不遺又一層則分内外内爲烟榻外爲茶桌榻上則羅列烟具鎗燈畢具桌上則置茗具宛如貴復上一層亦如之但益加富麗度其式樣仿佛如更上一層樓惟無招牌僕見而益疑以爲更何所用乃往詢之則知係某鹹水妹所定製將以焚化以媚死者蓋死者乃鹹水妹之拼夫向在鐵甲船上生理不知其所居何等偶因無事登陸則必徜徉於烟館茶寮今一且溘然化去念及其生平恐無鐵甲船則冥間無以爲居且無以爲業故仿造一船以𢌿之俾其死後仍得此鐵甲船以爲恒業且可以任其所之庶幾足以慰九京之心生時烟館茶寮逍遥竟日一日物化陰司雖有黑獄恐不可以輕涉其地而孟婆莊外瀹茗者誰不寒心因獨闢蹊徑特設此茶烟並具之室俾死者適投所好仍得以優游容與於其中此其用心可謂苦矣其用情可謂深矣其用意可謂周且至矣特未知有此鐵甲船又有行駛之地否且如此巨艦一人不能獨行其駕駛管理之人不知有雇處否此等大烟間需烟當必不少未知陰間亦有烟膏可購否亦有土行可以用之不盡否紅茶緑苑亦皆諸色畢具否清泉活火亦皆時刻不斷否竊以爲其用心猶有未到之處也噫中國之信鬼至於如此真所謂搗鬼而已吾子亦有説以處此耶余曰殉葬之説自古有之古者孝子不忘其親親死之後明知具杳冥惝怳然之死而之死之不仁而不可爲也於是想像其生平設爲塗車芻靈以殉之古之所謂殉者同窆之於窀穸也歲時祭祀則又有瘞埋之事皆藏之於地初非若後人之焚化也不知何時變而爲紙凡塗車芻靈之屬踵其事而增華焉以紙糊造種種奇巧愈由愈多與古人之初意全乎判然矣仲尼曰始作俑者其無後乎俑者以木刻成人形用以埋之於地以爲殉葬之用孔子以其象人而用故譏之盖古者琴瑟備而不張竽笙設而不和有鐘磬而無筍　其曰明器神明之也故曰之死而之死之不仁而不可爲也之死而之生之不智而不可爲也若今日之紙造冥器則所謂之死而之生之矣孝子之於親未必體恤如此其周至也姘婦之於姘夫乃尤爲情至之極旣死之後尙且如此則生時之恩愛更不知其何如以是謂爲多情則多情乙至也以是謂爲痴情則痴情之極也子勿慮其後之難繼吾知奈何橋畔血汚池中有此鐵甲船可以横衝飛渡陰山之煤礦一開則煤將不可勝用也枉死城中無數鬼魂多係失業閒居游手好閒之輩雇而用之水手不可勝用也黑獄旣深且廣則記名於黑藉者更不知其幾十百萬又何慮嘯侣之無人洋藥土藥清膏公膏陽間之所有陰間安得而無之俗語所謂陰陽無二理也然則由此而推之黄泉可以下飲固當不减於惠山之泉也死灰可以復燃固當不减於紅爐活火也憧憧往來者新鬼故鬼無不可以爲烟雲之談友也啾啾夜哭者大鬼小鬼無不可以爲棋槍之雅侣也死者果有知當必顧之而色喜生前隹耦一日不可相離况復如此有情自當邀以俱來同居於鐵甲船中以遨遊於地中海暇更相與歴烟間茶室以任其打野雞於孽鏡臺前矣呵呵 
[太液恩波]  
　　國史館示傳准吏部送到漢謄録王煥之楊世安劉鴻恩吴彬華陳彛範段洙寳綱葉光褆丁守廉趙昌年孫多鎏陳仲璋等知悉於本月十三日親身赴館騐到勿違○吏部示傳所有擬補内閣中書姚景夔王庚年二員限三日内親身赴部騐到如有執照携帶當堂呈騐勿得自悮○新疆吐爾扈特親王巴雅爾以全疆蕩平以來舊制已復本藩仰荷殊恩尙未隨班入覲可否於本年年班入都瞻覲天顔以紓犬馬戀主之忱咨由伊犁將軍代爲陳奏刻經色軍帥據情入奏奉硃筆准其來京瞻覲欽此○駐苑馬步各隊預備大操已綴前　兹聞閲兵王大臣定於本月十六七等日赴苑分校馬步各隊操演其未駐苑之各隊於十四日進苑備操至勝字一隊現值守衛西苑班期除屆期入值海班官兵二百七十餘名外其餘不入值之官兵仍照章進苑預備合操○禮部爲曉諭事照得本年恩科會試所有各省現任教職例應會試發榜後五日内親身赴部領照回任爲此示諭各省現任教職於領照後務須依限起行回行勿得躭延于咎○阜成門孟端胡同某成衣鋪學徒王喜兒於初六日午刻因矢手將所做單紬衫剪錯恐掌櫃回鋪致遭夏楚一待情急濳取櫃中京錢數白文購取紫霞膏吞服以圖畢命回鋪後心中作惡鋪中人以爲受暑爲之刮痧而心惡益甚鋪中人赶將掌櫃找回掌櫃一見卽知有異慰以好言喜兒卽將失剪吞烟等情和盤説出掌櫃設法灌治幸毒尙未散將水吐出不致作泉下人當晚立將薦頭找至告明前情次日將徒之父找來令將伊子帶回以免後累○兵部行文各衙門稱豫親王門上長史現在懸缺應由三旗之頭等侍衛冠軍使叅領前鋒護軍叅領内外鳥槍護軍叅領等員揀補相應咨行各衙門卽於前項正三品各員中擇其老成持重差使諳練者保送一二員開具 
 
 

Page 2

 
 
履歴務於十日内咨部以憑彚齊揀選○本年恩詔旗緑各營兵丁等俱賞半月錢粮刻由户部俸餉處將旗營兵丁應行得賞及不應得賞分别開單咨送各旗營以憑按單造册送部請領恩賞半月錢糧其單内所開應得賞者領叅親軍前鋒護車鳥槍護軍隨印筆帖式藍翎長馬甲門甲倉甲砲甲砲手馬甲委前鋒委護軍弓匠鐵匠敖爾布技勇兵鞭子步甲領催步甲汲桶兵養育兵食餉周年孀婦常食半餉孀婦孤子孤女等不應得賞者四校烏林大庫使司匠無品級筆帖式唐古忒學生官學生拜唐阿委署驍騎前鋒親軍護軍步軍等校隨甲郭什哈等○浙江温州各屬客歲被災過重小民異常困苦現當青黄不接之時粮米匱之巿價高漲由崧中丞飭司籌挪銀三萬兩遴委官商赴隣近産米之區採購米石運往温屬辦理平糶以濟民食並飭該管地方文武妥爲辦理務使實惠均沾等情業已馳逹天聽矣○西河汛官兵在步軍統領衙門領解攔路搶刼匪徒胡九王七二犯押至刑部當經刑部當月司飭發北所收管聽候禀堂掣簽歸四川司訊辦 
[開藩陳臬]  
　　新任湖北藩憲鄧方伯華熙於初八日午前乘坐官舶用登瀛洲輪船拖帶至鄂紅關一帶防營鳴砲致敬憲舟旋至皇華館前下椗地方文武各官呈遞手版方伯隨卽乘輿進城謁見兩院於初十日午刻接篆視事署藩憲成竹銘廉訪允仍回臬司本任擇於十一日已時接印 
[領事瓜代]  
　　駐漢㺯領事范君格林在漢有年諸務悉臻妥恊迄今瓜期已滿奉調回國新任駐漢領事爲安得禄君已於本月初五日接印任事矣 
[彚繳土捐]  
　　漢鎮一隅土店林立大小不下數百家省中大憲札飭地方官傳諭土鋪令其輸捐嗣以各鋪散漫難稽不若挈領提綱令殷實这家墊繳總數計銀四千兩再由墊繳之家分别等差按鋪歸償若將來增設新店仍須酌加捐數云 
[拯溺情殷]  
　　本月某日東北風大作江中雪浪如山榜人均有戒心收帆遠浦以避箕伯之威有楊姓船户自浮梁裝運祁門茶葉二百二十餘箱茶袋一百七十餘個柢招商碼頭時風濤拍岸纜斷船横隨卽覆没船中人逐浪隨波浮至鎖江樓下經義渡局司董瞭見卽派紅船四艘乘風赶至先將人貨救起然後撈獲船身拖回該局門口事後查點箱數已漂没其半幸駕船四人全數救起義局司董隨卽循例犒賞出力水手云 
[潯陽大閲]  
　　江撫德曉峯中丞由省垣起節於十四日道經湖口閲看水軍已紀前報十五日憲舟由湖口揚帆上駛先期經德化縣張玉珊大令飭差在大碼頭搭盖東西轅門吹鼓亭左右官廳浮橋直搭至河中上懸五色幔盖并以彩布紥成牌樓繡毬紅彩宫燈等件十色五光極爲華麗十二點鐘時望見大紅船十艘用紫電官輪拖行魚貫進口沿江長龍舢板以及選鋒新勁等營隊伍相繼升砲聲震山岳憲舟攏碼頭時鎮道府縣遊守印委各員均呈遞手版恭迓節麾中丞分班傳見兩點鐘時中丞登岸呵殿入城往各衙門答拜旋卽回船十六日晨起六點鐘時乘八座緑呢大轎下校塲前行馬隊二十名大旗二十面洋鎗隊二十桿旗鑼傘扇冲天棍提鑪銜牌一律齊整威武異常迤邐進大西門由甬道往大校塲一路士女拱立道旁瞻仰丰采者盖以數萬計中丞風度端凝端坐輿中顧盼自若進西營門時遊守等員均頂盔擐甲拜伏道左中丞降輿拱手旋至演武廳升坐公案朱鎮軍恭迓後亦升旁座府縣遊守各員次第叅謁鵠立兩旁請令操演各陣步伐整齊進退有法接演洋槍隊開花砲隊聲若聯珠至下午四點半鐘操畢中丞傳諭犒賞三軍帳下健兒歡聲雷動十七日黎明復進城詣大校塲閲看馬隊及各武員馬步箭打靶等技賞賚有差十八日七點鐘時中丞升輿用全副儀仗詣鎖江樓砲臺閲看子藥機器接間演砲打靶該弁勇將各砲次第燃放但見烟焰横江火星亂迸開花砲子出没於洪濤巨浪中三起三疉聲震兩岸中丞大爲獎許賞賚有加閲畢呵殿回舟卽望内河進發按臨饒州巡閲昔李太尉入朔方軍容壁壘依然精采一變江右諸軍經德中丞逐一校閲而氣象頓覺改觀大帥成嚴足以懾服庶士方之古人正不多讓 
[船户傷斃]  
　　十三日離閶門數里長邑地方無錫船與常州船相爭始而口角繼且用武無錫船竟用篙子亂戳常州船亦不肯讓幸經隣舟勸開始化大事爲小事逾數刻之久常州船夥驟然噴血仆地而死想當時誤中要害故初時不覺後卽斃命也旋卽鳴保將無錫船扣住刻已報官請騐想須按律擬辦也録之爲好勇鬥很者戒 
[承辦緝私]  
　　洋藥厘金徵收愈重走漏愈多各關廠所收厘金日形短少刻有商人黄某禀請承辦截緝洋藥走私務使梟匪無所施其技俩每年認繳餉銀二十萬元自開辦之日起按月均匀呈繳業蒙兩廣總督李制軍批准飭令妥議章程呈交善後局核明給諭開辦至如何辦法未得其詳容俟探明續述 
[袁江雜録]  
　　湖南岳常灃道崔清如觀察卸任入都引見於初十日過浦○六塘河爲淮徐海三屬水道總匯去年河源大漲雨水連綿遂致漫决數處兹大憲先事預防委該汛營縣修理完固俾得泛濫無虞免斯民其魚之嘆云○某孝廉憫鄉里農民去冬被災甚重禀請邑尊動支積榖以爲賑需乃邑尊不允孝廉爲民請命何不見諒於百里侯也○借任裏河新委代理海州分轉田樵存别駕於初八日抵浦初十日午刻接印項分轉卽回通州任所徐分轉須引見後方能莅任也○皖省閨秀孫姓聞山東災民之苦大發慈悲購米助賑現已禀蒙漕憲核准委員赴皖押運來袁然後轉運東省以拯飢黎○十一夜四更時分河北石碼頭某姓失慎幸卽撲滅只焚去草屋一間他處未經蔓延亦云幸矣○某甲住北鄉牛皮鎮左近突於某日被盜十餘人刼去牛一頭衣物所值約數十千打傷莊丁一人甲卽赴縣報案邑尊准詞略加訊詰惟甲素充册書有錢糧之責遂交差看管責令催粮甲本欲求理轉被覊縻加之飯食費用昻貴不堪情願息訟懇求再三始得釋出 
[皖江魚素]  
　　委辦和州厘務候補直隷州章肅庵直刺於月之十二日行抵省城小住南門本公館次晨乘輿晉謁各大憲禀請鈞安聞有釐務要公面禀阿方伯並謁新任臬憲嵩廉訪云○月之十六日臬署接奉釘封隨由縣監提出男犯一名年甫二十餘綁赴北效處斬聞係盜案之犯梟首後尙須發犯事地方懸杆示衆以昭炯戒 
[皖垣秋審]  
　　秋審大典每屆先經臬憲行文各州縣飭將應歸秋審之犯一律解省兹各州縣接奉公之陸續將人犯解到撫憲沈仲帥牌示於十六日督同司道提勘是日水陸兵丁齊集轅門排道鵠立文武各官次第而到鐘報十點中丞升坐大堂各屬員依次行堂叅禮禮畢藩臬憲退坐兩旁其餘官員分班侍立中丞傳令開門將人犯一一帶進訊問數語隨卽賞給各犯大饅頭兩個青蚨四百文芭蕉扇一柄雨傘一把仍舊發還原所監禁中丞退堂各官亦紛紛散出 
[安慶官報]  
　　安徽卽補知縣劉明府慶光現奉藩憲阿嘯山方伯檄飭委署太和縣署理來安縣准補旌德縣知縣張明府友仁現奉飭赴新任遞遺來安縣知縣一缺以候補縣郭明府建勳署理 
[鄂渚官報]  
　　卽用縣夏時泰赴崇陽催南漕教習知縣郭光爚赴漢陽催漕俱禀辭藩憲牌示粮儲道庫大使事務詳委江陵縣沙巿巡檢符秉忠江陵縣沙巿巡檢事務詳委粮儲道庫大使陸顯仁俱調署松滋縣典史事務詳委候補班前遇缺卽補巡檢陳正柏署理候補通判劉 
 
 

Page 3

 
 
宗植赴蘄水催漕折銀禀辭候補巡檢姜國屏奉善後局委赴福建一帶公幹禀知候補州英勳委辦孝感厘局禀謝本任漢川縣陳豪赴宜昌川鹽局禀辭候補同知直隸州沈嵩高赴黄梅縣催漕候補州吴以圭赴天門縣催南粮候補縣逹斌委解米折銀兩赴荆州張源深赴荆門州催錢粮俱禀辭何逢孫委辦應城厘局謝候補同知何錫章通判劉本樾委赴武昌大冶興國圻州黄岡麻城沔陽京山等州縣清查軍丁户口鄭工遇缺先用巡檢曾啓傳禀到署枝江縣典史鍾枚署蘄水縣典史胡懋勳禀辭赴任候補道曹進見謝奉委籌捐兩湖　院經費輸船招商漢局分發試用通判董葆善奉鹽憲委諭帖前往宜昌設立官銀號禀知宜昌府存厚禀卸署安陸府事回省禀到候補府史悠慶武昌同知長俱禀見奉藩憲委兼辦供支局赴兩院禀謝分發新海防候補巡檢范光瑞禀到咨補監利縣窰坼巡檢彭濬禀謝籖分湖南補用同知李克勤自京來禀到候補典史劉良轍謝委代理黄陂大城潭巡檢候補縣李恒當起服禀到漢陽府逄謝委調署宜昌府篆務候補府沈保祥謝委代理漢陽府篆務署松滋縣典史陳正柏禀辭赴任新任布政使鄧赴兩院謝飭知候補通判黄文桂禀謝提前儘先酌委州縣一次本任襄陽縣梅冠林奉督憲委查興國錳鐵文量大治運道回省初十日署藩臺成赴兩院禀知卸事 
[竹西官報]  
　　十四日運轅牌示正任北掣錢維福飭回本任又板浦塲缺以石港塲丁森榕調署遞遺石塲缺卽以現署板浦塲趙壽佺調署又正任廟灣塲趙方昫飭回本任十五日泰分司沈分轉由省公幹回十六日陳鹺尹汝晉銷解衍聖公府木料差朱鹺尹廷樑由淮北來 
[武林叢話]  
　　日前天氣甚煖火傘高張雖在清和時節一如三伏光陰日來乍雨乍唷已是黄梅天氣而且微風過處細雨如酥寒　詩肩人思挾纊矣氣候之不齊衛生者宜若何珍攝焉○申　先生倡議改建學宫曾言三科之内必有鼎甲其人今歲恩榜會元爲夏君曾佑果錢塘人也青鳥家言似非漫無徵騐然則鼎甲之説正可拭目俟之矣○本月某日佑聖觀演戲酬謝火德星君一時城廂内外哄動多人聯袂往觀十分高興有某氏女年已及笄與姊妹行結伴而往歸途失散獨行踽踽蓮步艱難欲前復却忽有二三惡少潛尾其後至地曠人稀之處驀上前擁抱女駭極狂呼適某甲路過見此情形大爲不平將以老拳奉敬惡少諸狂童見勢不佳遂紛紛逃散友郎則已花容慘淡雲鬂蓬鬆矣某詢明始未送還其家勸女之父母嚴加管束勿令胡行亂走噫倘不遇某甲尙堪設想耶 
[月湖閒泛]  
　　新任浙江提督馮煜康軍門於月之十六日晉省拜會撫憲崧中丞及各大憲有瞻其丰采者謂軍門燕頷虎頭威風凛凛云○日前江東楊柳道頭其棧房又不戒於火紅光高燭警鑼亂鳴遠近水龍間警麕集施救併力澆灌增卽撲滅僅焚去房屋數間然四隣已受警不淺矣○寗郡天寗寺藉滿橋歛錢已書前報兹聞接踵而起者有南門錦照橋江東七塔寺湖西歡喜庵各貼招單或稱滿橋或稱開光婦女佞佛尤虔聞風而往慷慨佈施聞此次所歛之財成千餘金或數百金不等噫世無傳奕誰能與辟支古佛爲難耶 
[通飭彚刻一統輿圖告示]  
　　鄞縣正堂徐爲出示曉諭事奉熙憲胡札奉藩憲許札奉撫憲崧行光緒十五年十月三十日接准兵部火票遞到會典館咨前舉奉因到本部院准此除抄檔咨行外行司查照准咨奉旨事理卽便欽遵辦理並將發來畫圖格式附圖説三紙轉交書局照樣刊刷若干磨對無訛送由該司逕行分送將軍都統各院提鎮並移行各司送各省局及各府廳州縣各恊營一體遵照仍將辦理情形先行禀報計黏抄咨并摺曁發格式三張仍繳等因奉此當將圖式三綴移准書局判刷咨送到司解分别呈送移行外合特札飭並將格式札發到府立卽移飭所屬各廳縣一體遵照奏定章程將境内羣巒支港大小村堡分别繪圖貼説送由該府將所屬廳縣分司塲所屯衛營防巨山涇流大村雄鎮繪具全府總圖貼説同各廳縣各圖每圖五套悉心攷訂送司核辦如官紳士民有家藏自繪自刻輿圖精審者並卽訪詢送候轉送備攷務在精細准確不得草率延悮是爲至要切切計發圖説等因轉飭下縣奉此合行出示曉諭爲此示仰圔邑士民人等知悉爾等如有熟悉地輿精於測繪者遵照奏定章程將境内羣巒支港大小村堡悉心攷訂分别繪圖貼説倘有家藏自繪自刻輿圖亦望呈送來縣以馮攷核繪畫轉詳請奬其各遵照毋違特示光緒十六年四月日給 
[吴中絮語]  
　　地棍羅阿順震澤縣人也横行一鄉見者爲之側目經剛子良中丞訪悉札委藩臬兩憲移請龍覲宸軍門嚴拿旋經軍門弋獲解省想當按律懲辦以儆其餘也○日前桃花隝某宅子媳同宿香閨紅日方中門尙未啓呼之亦不應心知有異破門而入見一則斃於床内一則縊於梁間不知年少夫妻何故輕生若此外人傳説因堂上嚴責其子其子卽服洋烟媳知覺之急禀明堂上不但不救反加訓斥媳忿不欲生竟以三尺白綾了此餘生從夫地下也此係傳聞之詞究竟如何訪明再述 
[華亭鶴唳]  
　　某甲年約六旬左顺鬚髮蒼蒼體甚肥胖上穿藍布短衫墨縐背心外罩元色夾布袄黑布背心下穿藍布褲赤足破履於十七夜倒斃茸城北門内居市橋迤西荒地上翌晨經該圖亭長禀知華亭縣署葛邑尊帶同仵作人等臨騐委係服毒所致七孔流血腎囊漲大如碗且已破碎四肢作青紫色騐畢令地保備棺收殮標封以俟屍屬認領邑尊以該屍肩膞下擊以大帶似係被人謀害抛棄嚴諭差保赶速查緝未知此事果能水落石出否○松郡恩府尊十八日考試奉金上三縣文童正塲次日經府尊查得塲中墻垣洞年穴大如碗顯有傳遞情弊立傳巡捕鄭二尹飭詣試院西間壁之軍裝局查察局中餘房向係阿寳開設茶園考時生意頗旺近爲項楊二姓勾通以爲傳遞旋經二尹將三人先後拘到叱令將項鞭責二百楊鞭責一百阿寳鞭責數下解送華亭縣署葛邑　立卽提究復將項楊二人各笞千下荷以雙連巨枷發試院前示衆阿寳被笞五百押入所中茶肆立時時閉府尊意在澈底根究彼爲鬼爲蜮者豈能逍遥法外旋悉府尊牌示將華亭縣童生費春華一名發學扣考又有某縣童生三人牽涉此案恐亦難逃文網也 
[直刺赴蘇]  
　　裴浩庭直刺交卸上海縣篆後因有要公於前晚乘坐官舫前赴蘇省謁見各大憲小作勾留卽赴通州新任云 
[點獄閲城]  
　　新任上海縣陸春江大令示期本月二十三日查點獄囚廿六日閲視城池循舊例也 
[碧水無情]  
　　蘇婦某氏之女年祗十三日前在英租界觀音閣馬頭淘米失足落水經附近舟子打撈不見屍首該氏得信奔至臨流號哭昨日午前女屍仍在原處浮起該氏立卽撈起備棺成殮小小年華遽傷短命悠悠逝水空賦招魂無怪阿母之痛哭也 
[盲婦輕生]  
　　滬人王某失業已久家中有老母及妻子王無力養贍專賴女紅以給饔飱前年王妻雙目失明遂成廢人王母以其終日兀坐無所事事徒費三餐供養時時加以譏誚王妻已飲恨於心日來王因事不歸姑媳又相勃谿王妻自念命薄生不如死遂於前晚私吞烟灰以圖畢命迨家人知覺則受毒已深無從旋救逾時逐斃隣里聞之咸爲嘆悼不止 
[拐案解回]  
　　前報紀秦錦發扭趙張氏至上海縣署控稱妻被該氏拐賣在嘉定縣境内當經裴直刺訊供之下將該氏押解赴嘉定縣一面着秦自赴嘉定質訊業經嘉邑尊訊明秦錦發之妻係被某某等誘出拐賣趙張氏係容留之人當卽分别發落並將趙張氏解回上海前日由差押解來滬投縣禀明陸大令諭交官媒收管候訊 
[英界公堂瑣案]  
　　花烟館妓女張秀寳稱前有客人王榮泉欲娶我爲繼室我本有丈夫未能應允王送我金戒指一隻銀鐲一副旋 
 
 

Page 4

 
 
有嚴阿龍前來言王榮泉托伊索還戒鐲我卽將物交伊迄今已有四天旋知王早回蘇州明係嚴阿龍冐名取物意圖吞没爲此拘案請究嚴阿龍供蘇州人向開老虎灶張秀寳與王榮泉交好意欲嫁王本家以張秀寳本有丈夫邀我前去説勸與王會面嗣因王向我言被張秀寳之前客毆打又去調停又因張秀寳翻悔不願嫁王以致王要索還金戒銀鐲張秀寳亦願還物了事已將戒鐲交王過割現不知張秀寳如何混控至王榮泉原在蘇州城中護龍街中市泰順米棧爲夥求限半月函追到滬質對蔡太守飭將嚴阿龍交捕房帶回准限半月内函追王榮泉來滬一面備文飭差往蘇省查閲王榮泉或帶同來滬質訊核辦○李海全稱日前九江路地方失火延及有燒壤之銅香爐被王徐寳行竊由捕拘案今請給領金阿元稱被竊去玻璃起到原贓請領王徐寳供蘇州人拾荒度日在火燒塲掘得銅香爐并玻璃蔡太守判王徐寳管押一月期滿笞責一百板贓交失主分别認領○土楊氏稱開花烟館有流氓陳阿金來言時屆端節索規費洋三元先付一元伊定要三元當時我之外甥婿在塲與論逞蠻報捕拘案陳阿金供上海人與該氏相識向借銀洋不收索費巡捕頭禀　阿金屢犯拆梢曾經懲辦蔡太守判陳阿金笞責二百板管押一月○金阿春稱在泰來洋行爲出店被賊闖來行竊自鳴鐘二架銷二十七具報由捕房緝獲人贓送案請領該竊犯李阿三俯首求恩蔡太守判發捕房管押二月贓交失主領去○新充包探莫小狗稱昨有京貨店夥陳桂生以李興隆混用銅洋報捕拘李又搜出洋六元内有銅洋二元今特送案原告未到李興隆供江北人撑船爲業此洋係賣貨收下不知其中有銅質滬上店鋪可以保我蔡太守以原告旣未到案准李興隆保釋銅洋劈毁 
[法界瑣事]  
　　興聖街同茂客棧上月接得粤東人某甲住宿月餘房飯　分文未付日前出外不歸棧主恐有意外昨日將情報知捕房捕頭當飭砲探土榮　赴該棧將甲之衣箱檢點少頃王包探回至捕房禀稱檢得甲所剩之物不足抵償棧金捕頭着令隨時尋訪如得見面卽拘至捕房可也○東洋車夫某甲擅將車上油布油衣抵押烟資適經車主知覺當將甲扭送捕房備總巡訊問原由以事甚細微着該車夫將油衣油布檢交車主無庸涉訟一併叱退○小竊在某輪船偷得鐵器一件被巡街捕所見拘送捕房押候請究 
[上海文報局助賑摭要]  
　　香港東華醫院第六批募來規銀三百十九兩九錢九分○閩省電局陳次旌翁募洪鑾善士因合家多病求佑速痊洋一百元○福州普安堂募來洋六十元○台南陳善士募得爐坯洋十七元○高郵武廟賑所丁玉翁募洋十一元○揚州季受之翁寄來何立堂先生經募洋十元○保嬰局經交本城邑廟桶捐英洋十八元銅洋十四元虚對洋一枚小洋二十九角全紫銅小洋七個○葛子襄翁募三省堂汪洋十元○揚州賑所募邗江一粟翁謝孫病愈完願洋十元諸君子不惜齒頰之芬募集鉅資拯彼涸轍允爲羣黎所欣戴函夏所同慶也敝所拜領之餘不禁崩角以謝 
[浙省撫轅抄]  
　　四月初六日稅課大使許開伯由京領照來省禀到○初七日准補義烏縣劉矞棋禀知藩司飭知赴任並銷督審差候補縣戴洪禧禀知藩司委催嘉善平湖德清等縣匠糧差卽辭○初八日候補縣袁來保禀知臬司委桐廬縣查案禀見叩辭 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鰣魚味美]  
　　東坡生黄州時得句云長江繞郭知魚美好竹連山覺笋香每一雒誦覺江鄉風味如在目前現在節逾小滿山笋久已充庖時魚亦復上市銀刀玉尺羅列盈筐然索價甚昻非富貴人不能染指也按時魚出自洞庭一交麥秋田湖隨流入江身長尺餘肌豐骨細肥美異常而以九江湖口所産者爲尤佳蓋土人素知魚性張網求之小難獲利他處江濵雖亦時有然不得捕之之法不免十網九空且此魚一交仲夏後使不復至每趁荻笋初抽河豚乍上之候于于而來正以供老饕之大嚼也 
 
 
 

Page 10

 
 
   
 
