# 1892 - 234 - 4906951

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印永慶昇本告成] [  圖書集成局啓]  
　　是書爲京師某名士所著歴記我朝訥滅會匪故事其中寫名將之英毅在寇之披猖妖道之淫邪畸人之高潔雖不脫章回小說窠臼然要皆惟妙惟肖曲曲傳神眞化工之筆也外省向無刋本兹本局用新式活字板排就印以賽連紙分釘六本裝潢古雅讎校精詳核定每部碼洋四角卽日出售諸君子欲於酒後茶餘藉資消遣者請臨三馬路申報館帳房及各處申昌或經售申報處購取可也 
[論川東設立洋務學塾]  
　　我中國自與泰西諸國開關互市立約通商以來始不過五口耳同治初年增設諸埠南迄於瓊崖北至於析津東北至於烟臺牛莊海面延袤萬餘里皆泰西商䑸賈舶之所經而長江則自京江泝流而至漢口由漢口而逹宜昌今且由宜昌直抵重慶矣中途迤邐所歴如通州如金陵如蕪湖如九江皆有埔頭成市集焉江海通商之利泰西幾盡歸其掌握矣商務之所至洋務之所當講求焉不通洋務則於商務亦有所不明何能與西商質易交往哉不特此也一旦中外交涉事起地方官秉公辦理或爲之排解其間設於洋務未精何能措置裕如故必深於閱歴然後能出一言而渙然氷釋夫洋務何由而通逹則必於語言文字始言語旣通文字旣明中外之性情自然無所隔閡性情旣洽齟齬之患何自而生試觀西人之入中國欲傳其教者必先立學塾以教華人子弟蓋少成若天性習慣如自然務令其於先入者爲之主而其教乃易施然則對鏡以觀吾華人欲明洋務安可不於幼年植其基哉幼而學正壯而行焉其於洋務當如掌上紋安有不明者哉川東與泰西諸國通商方在發軔之始其於前日泰西通商諸地相距太遠旣已道里之迢遥重以山川之間阻信息不靈見聞又隘異言異服之人從未覩於日中今驟然通商其地求其相安於無事已爲幸矣尚安望其講求洋務哉抑知有不然者吾於川東道憲黎蒓齋觀察設立洋務學塾而歎其用心之精服其命意之摯能立乎其本探乎其原而深合乎西人教人之法也觀察於去臘始赴川東道新任布施各事咸就條理於無所更張之中而隱寓潛移默化之權蓋不欲以改法自矜不欲以立異鳴高誠以欲興利不如除弊欲安民不知省事新硎不試而舊買可仍則民之陰受其惠者多矣川東之民亦皆仰體觀察之心而束身自好惟於設立洋務書塾一端則毅然行之聞已於閏六月間卽行開辦此役也一切經費悉出自觀察大抵歳需一千五六百金觀察特沛廉泉藉以栽培後進誠以洋務爲當務之急也今西人足跡幾徧天下矣商務之所至何嘗非洋務之所當學習也哉川東於通商也新宜於洋務一途未卽留意乃一時投考報名者竟至五百餘人之多足見洋務之興可翹足以俟計日以待矣豈川東之人厭故喜新見異思遷歟非也蓋天下事有開必先上有以率之則下自有以應之蓋有歡欣鼓舞默會於無形者矣吾嘗獲見其章程而知其立法臻於至美盡善也其所選之人入塾肄業者則皆渝城内外官商紳庶十六歳以下之聰頴子弟也其所教者自語言文字之外則以天文地理算法爲先蓋欲習西學者應以此爲門逕㛠熟之後果能確有心得則測量之學格致之理制器尚象之法輪船火器之用皆可兼綜條貫由此堦梯是則所推而擴充之者亦大而遠矣方且爲國家儲材育賢他日折衝樽俎焜耀敦槃所以張國威而尊國體者安知不出乎此夫豈徒洋務云爾哉且也誦習西文之餘亦復兼肄華文訓之以舉止威儀俾晃流於邪僻於其入塾之始必先試以文論甄别優劣其獲取者分正副兩等正者入塾月給膏火以示體恤副者留以待補其鄭重也如此三月一加考試分勤惰别去留功有進益酌予奬賞以示鼓勵曠功輟業不足教誨者立予遣去其計覈區别之嚴也又如此别有渝城各署官幕聰頴子弟旣以額滿見遺有願入塾副學者亦聽其便但無膏火貲爾所以廣教育而示無棄材也其計慮周密也又如此誠若是也洵可毫髮無憾矣雖然有其興之莫或阻焉有其舉之莫或廢焉此乃可以持之恒久也今出於觀察自解囊槖尚屬私設而非公設未嘗有令中之高懸未嘗有官項之可撥他日繼觀察而來者不能力肩此鉅費其亦將中輟而已乎今若爲永遠計莫如以關欵之贏餘以爲之繼由大吏奏明特設至於所收學額亦當量爲擴充請以百二十人爲限所費亦不過萬金而已惟是邇來渝中商賈貿遷遠不逮十年以前洋關所收稅餉數歳之間不過十餘萬金情形大略可知已然則整頓商務亦屬要圖商務興則洋務亦盛觀察於此三四年間力爲經營必有成效可觀若夫造就人才以備國家之用而爲全蜀轉移風氣將見文章經濟彪炳一時足與南皮張尚書後先嫓美夫豈徒洋務云爾哉 
[玉河風月記]  
　　禮部爲曉諭事本年合考滿漢教習本部擬於閏六月二十八日在貢院内考試本月十八日具奏奉旨知道了欽此爲此曉諭各省進士舉人以及恩拔副歳優各貢生等務於閏六月二十六日在貢院左近寓宿二十七日黎明携帶考具赴貢院聽候點名入塲考試其考試滿教習士子由東磚門點進考試漢教習士子由西磚門點進各宜凛遵毋違○禮部示諭内閣抄出光緒九年五月初四日奉上諭御史丁振鐸奏請飭嚴杜頂替一摺向來考試教習謄錄原所以廣羅寒畯俾少棄才若如該御史所奏近年每屆考期倩覓搶替弊端百出殊屬不成事體著該部申明定例責成出結官認眞查核嗣後如有頂替情弊定當嚴行懲辦欽此欽遵到部除考試謄錄事隸吏部應由吏部申明定例外查例開考試漢教習取具同鄉京官印結臨塲識認其在監肄業各生卽令該管助教等識認正塲及覆試日如出結等官托故不到者除將該士子扣除外出結官罰俸一年各等語又道光十二年議准考取教習覆試文字不符其中情弊顯然應將錄取之人斥革職審倘訊非本人入塲出結識認官知情徇隱並將各該員交部嚴加議處又道光九年奉上諭考試漢教習責成該御史等實力稽察務除從前積習倘有弊端别經發覺惟該御史等是問等因欽此又光緒七年議准嗣後教習考試責成出結官及該管助教等臨塲識認如有搶替立卽拿懲其有出結識認 
 
 

Page 2

 
 
官不到者將該士子扣除出結識認各員交部議處士子入塲後一切換卷亂號等弊卽由監試御史嚴密巡查並令閱卷大臣秉公披閱試卷詳核文理優絀以定去取如有字跡相同之卷照例概置不錄倘覆試文字不符其中情弊顯然應卽將錄取之人斥革審辦出結識認知情徇隱卽一併交部議處以杜搶冐而昭核實等因各在案是考試教習原不准搶替入塲及換卷亂號情弊本年考試在卽爲此示諭應試各士子務卽恪遵功令倘有搶冐項替一經查覺定卽懲辦爾士子讀書自愛幸勿以身試法○上月十四日福大協揆面奉皇太后皇上諭旨著太醫院三堂憲傳示一切醫士恩糧以及肄業生等於本月二十日在太醫院堂上命題考試擇文理通順醫學優長者將原卷包封進呈聽待欽定去取並欽命詩題一道緘封嚴固交太醫院三堂憲遵卽就醫士恩糧肄業生二百餘人内遴得醫學精深之七十人傳令是日携帶筆硯赴太醫院聽候點名考試旣點入卽飭將大堂封固嚴禁傳遞情弊計共到五十餘人首藝係浮沈遲數滑澀論次藝爲欽命詩題賦得時雨潤田得時字五言八韻至日夕交卷論詩俱全者祗二十餘卷餘盡係有論無詩蓋太醫院中夙不講求詩學故未㛠吟詠者多也旣而一併爾封包固稟請福大協揆携帶進呈特未悉皇太后如何去取也○東安門内有官堆房二椽久經坍塌某日清晨有甲乙二竊賊相約竊取檁柱經左翼弁兵拿獲在身上搜得各帶洋鎗一枝因卽移解步車統領衙門訊辦按現定新章白晝持洋鎗者罪不寛有諒不能免於咨移刑部也○某甲在猪毛胡同春懋堂雛伶李姓處供執鞭之役某日偶赴燕家胡同某妓院消遣風月嗔意中人接待疎慢滋擾不休龜奴惡之扭甲出院各以木械毆擊身受重傷事爲李家傭工某乙所聞急奔赴北吏署作抱告蒙官派役拘傳龜子黃某到案押候帶城訊辦○馬四者雙肩承一口一貧如洗無立錐地一日至蔡家胡同某妓院索取分資扛义某甲給以京蚨二千翼馬籲稱適有急需敢作發棠之請是區區者雖受惠已深然尚不敷用度如之奈何甲置之不理馬乃忿忿而去至晚大踏步入院一言不發奔向鴇婦麻九仔房内將陳設器皿擊毁一空復持刃亂揮致傷麻九仔左腕及僕婦右肘甲素以護花鈴自任糾約龜僕各持器械將馬拽倒很擊三次馬已兩腿骨碎肉飛繼又舉足踢之遂致左右脇寸斷傷及五内至夜卽氣絶身亡甲知釀成禍端約同竄逸甲捕聞悉立拿麻九仔到案由中正署詳城憲咨移刑部收獄擊分貴州司訊辦○有友自京南來者云及某鄉村有居民百餘家前者永定河南岸衝决猝然水至遷避不遑以致載沈載浮悉付陽侯之刦又固安縣城外某村有富戶一家三十餘口猝遭水患不及遷移同被波臣挾之而去其母及女用繩繫拴流至某處有人救援繼見手腕各帶金釧兩雙遂陡起貪心攫取一空重又推入水内後幸得某善士撈獲其女得慶更生而母已無濟矣 
[美生過港]  
　　英人美生因代會匪私販軍火案發判以監禁九月之罪期滿適有怡和洋行之格楞福祿音輪船由上海赴英乃卽派巡捕二名押之回國後錄薛叔耘星使與英外部再三辯論則又譯作梅生兹廣州新聞紙又記其事曰梅生於上月十八晨抵香港某報館訪事人聞其來特往訪之時梅生正在船上餐房訪事人與之會晤見狀貌魁梧聰明外露年約三十餘歳曰晤時頗有自慚之色訪事人極意安慰始覺釋然於是侃侃而談各無猜忌據稱押解之差人雖不能將我管束惟是遞回本藉不免自顧增慚無面見江東父老本意一到香港卽誕登彼岸延請狀師求逸遞解或能邀網開一面亦未可知嗣恐别生事端悵然中止至將來回國後或從此得出或再被擒拿罪名另擬均難逆料惟有義命自安聽其自然而已但我在上海囚禁時有一小簿所記皆當日情事惜已被差毁去及期滿出監又被差催促下船衣物不許提携債項亦難清理自念身爲罪犯祗得忍氣吞聲後蒙英領事格外垂憐始得暫爲停頓料理一切否則孑然一身别無長物萬里窮途惟有與院籍同此痛哭而已想當日事敗被拘時我若將會中人姓名供出或罪名可從末減不致棲身囹圄之中惟念一人做事一身當若必互相供扳以求脫卸非大丈夫之所爲故寗默爾以息不肯移禍他人也所惜者我之侍役不過職供奔走素不知情而亦被華官拘禁此心未免眷眷耳訪事人所言如此爰就其問答之語譯而錄之 
[遼陽秋眺]  
　　恒盛泰號於前月停止交易雖有虧累然將存貨房産和盤托出大可清理所以各債主皆靜坐以待有玉陞隆參號偕朝鮮通事金姓呈控道廳兩憲謂有高麗參二百十斤經玉陞隆轉售與恒盛泰恒盛泰係代本棧所寓之廣帮順昌榮號客邵某代買値銀三千數百兩現被恒盛泰推諉延宕久無著落懇恩提追以恤藩商上月十七日經海防廳黃朶垣司馬斷定以恒盛泰旣已歇業難措現銀著將所存貨物任憑王陞隆揀選照市估價抵消兩造均已遵斷其結次日朝鮮人又禀控道轅謂恒盛泰串合順昌有意延宕道憲大怒立飭海防廳將人証案卷送轅親自審問欲恒盛泰玉陞隆順昌榮三人各予笞責當經恒盛泰副執事吳某自願一人受責遂將吳某笞責十板靳去頂戴限卽日繳銀如逾二更不繳卽行嚴比嗣經庫書等再四代求始准予限三天屆期如數繳齊此案始結○湄雲兵輪於上月十四日出口緝捕海盗行至復州界兔島地方忽擱於淺船身欹側嗣經電請康濟兵輪前往拖救始慶生還聞搶刼登有船之海盗已被登州水師營兵拘獲十七名解官密訊矣○營街以現銀缺少銀價日漲近因拱北船駛到帶有現銀數萬兩價遂稍貶○上月廿七廿八等日大雨時行約漲水一尺許周圍百數十里一律旣沾旣足豐收可望市上糧價因此復落蓋因新種不久上市市儈遂不敢居奇云○湧隆號今春被津號拖累致欠票帮匯票數萬兩經存義公等七家票號控追支吾數月業復經人調停妥洽湧隆仍予復開欠欵限九年攤拔兩相允洽訟藤遂斷 
[逆犯讞詞]  
　　前報紀家在木瀆之逆犯朱春岐卽朱卽朱春嶼又卽朱金卿弑其母朱周氏經吳縣凌敬之大令詣騐後飭將逆犯釘鐐收禁等情連日大令升堂研訊逆犯一一點首承認本月初三日辰刻解至蘇州府署魁太守飭交發審局過堂計案内共七名口除逆犯外有其兄吳縣諸生菊賓其叔小裕及老態龍鍾扶杖而行之隣右四名口鐘鳴九下時委員五人衣冠升座先傳隣右訊供繼訊菊賓供稱生員年二十七歳自幼讀書於十五歳時入泮目今在家教讀去年父親逝世卽與母弟分居上月二十一日午後弟向母索取青蚨數百翼母以其並無正用無非游蕩花費因之不與適弟手持尖刀剖食西瓜聞母申飭之言突起向母亂刺母大聲呼救生員聞聲奔至則母已受傷倒地急上前奪取弟又向生員腰際直刺一刀幸未甚深得以趨出喚集隣右地保等人將弟拘住解送吳縣報　臨騐旋蒙凌公祖騐明疉次研訊今送案下求恩鑒察小裕供稱年二十五歳教讀爲生嫂嫂年四十九歳逆姪春嶼刃斃是實求恩照例嚴懲旋提春嶼上堂喝問是爾弑母乎春嶼閉目不語連問數次一若不聞也者官怒喝令掌頰十下又問是爾弑母乎始閉目點首問兇器是爾之物乎略一點首問戳於何處以左手拍已之右肋問尚有何處又以右手拍左肋問究竟因何弑母則又垂頭不語官飭再掌頰十下仍閉目含涙不答一言問爾旣弑母可知有應得之罪否卽連連點首官曰旣如此可卽畫供春嶼並不推辭用指畫供官飭還禁吳縣獄中菊賓發學看管諭畢相約退堂旣出府署頭門其母弟周茂才自某鄉奉傳到案遂亦著發學看管初四日魁太守親自升堂提訊供辭與前堂大略相同太守諭隣右好好回鄉隣右咸叩謝而去聞之原差云逆犯在獄時時放聲大哭堅欲絶食自盡禁卒百般勸慰始略食些微是以急過府詳司大约初十左右卽當恭請王命明正典刑矣 
[望慰三農]  
　　揚城雨澤愆期經江甘兩邑宰俯順民情設壇祈禱此已列報兹聞本月初三日晌午忽爾雲翼低垂曜靈匿影凉風颯颯暑氣全收俄聞鴛鴦瓦上淅瀝有聲雨師果惠然肯來廉纎如纎絡繹不休直至三點餘鐘始得滂沱大雨歴兩時許約可得寸餘翹首長空仍如潑墨倘再甘霖大沛庶乎溝澮皆盈大慰三農之望第不識天心能如人意否也 
 
 

Page 3

 
 
[孫章新]  
　　江省素無醫藥局近日酷熱異常貧病之人在路倒斃者日有數起有某甲者惻然憫之設局於塘堘上施醫診視并施藥劑　　貧　之不能延　買藥者計每日診視約三百餘號藥價約二十餘吊保全當不知幾許名其局曰一念堂盖謂動於一念也○署新建縣朱紹　知府錢祁在任兩年爲上游所器重近奉牌示調署南昌縣事明府卽於某日交卸新建篆務俟交代清楚方赴南昌署任而正任南昌縣汪芍縣明府綬之調署奉新正任奉新縣屠時齋明府福謙調署浮梁正任浮梁縣任筱園明府玉琛調署新建均俟交代清楚然後赴任而任明府未涖新建之先則由陳鶴春明府兆棻代理已於某日履新云 
[万伯啓行]  
　　安徽瀋司德方伯抵滬迄今已有數日昨日乘招商局新裕輪船啓行本邑諸員均至江干送别 
[英界火災]  
　　昨日下千約二點鐘時本邑英大馬路東首老德記藥房適有人購貴重之藥櫃夥持火油燈入店後地窖中檢取失手而墮燈忽迸裂藥水盡燃急取滅火藥水傾之依舊炎炎上熾迨捕房鳴鐘告警皮帶車套以駿馬飛奔而來吸水狂噴始得告熄外間店面仍陸離光怪過其門者並不知其曾肇火災也 
[雷擊船桅]  
　　前日午後三點半鐘烏雲似墨雷聲隆隆繼而霹靂一聲大有地裂山崩之勢俄聞本邑南市油車碼頭清中所泊某駁船上桅竿擊去其半餘亦一律烏焦豐隆之威竟如是哉 
[行兇賄息]  
　　索債行兇已登昨報慈悉受傷之某乙由地甲竭力調停令某甲出養傷費若干其事乃寢 
[求免騐屍]  
　　月前楊阿福扭探楊惠卿串通蟻棍徐海龍誘拐姪媳楊張氏售與無錫人許榮軒爲妻其時署上海縣袁海觀大令尚未丁艱迭次訊供判令將徐收所惠卿等交保釋出並令許措繳洋銀楊張氏暫發善堂留養旣而楊張氏在堂患病堂中醫治無效延至昨晨逝世堂董立卽據情函報差役亦投案稟昨午後黃愛棠大令正欲詣騐卽由阿福投案求免並稱小的願備棺成殮大令准之著其結呈案備查 
[龜鴇蒙恩]  
　　嚴究行兇屢詳前報前日法讞員葛蕃甫同轉飭將在案人証移送上海縣晚閒黃愛棠大令在敬業書院升堂研訊章子卿供稱小的係揚州甘泉縣人挈姪女章弟子來申僑寓寄母家意圖擇配旋由眼鏡譚三願爲作伐許字某鑷工言明茶禮洋銀八十元忽被包探拘解公堂轉解到案現在小的願挈姪女回籍求賜恩寛弟子供稱年二十一歳母親已列父患瘋癲六月初旬由叔父及不相識之張長元挈之來滬卽有解金山等前來說合屢欲與之聨姻事未成就經長元等挈往各處花烟館及長三么二等娼院求售論價未成事遂中止卽被包探拘案如今祗求超豁長元供稱小的係丹徒縣人與子卿爲友素來作事規矩此次小的與之同舟來此並未圖賣其侄女實被悮拘叩求恩宥大令以子卿等存心顯見不良喝令各笞責二百板分别收所聽候備文遞解弟子未便再任伊叔領去判令交官媒收管隨命提任焦氏控李來紅將燭挿入侄女王蘭香卽任小四仔私處一案研訊任焦氏遞禀訴稱小婦人原籍揚州侄女小四仔自幼許字殷大生之子迄今已歴多年今春小婦人欲送侄女至治下與殷子完姻遂於二月二十八日與嫂嫂劉氏來此後因殷處不能躭擱借住其鄰譚三家小婦人向譚告明來意譚卽令小婦人等先行回籍再遲一月始可與姪女成親小婦人等允之卽於三月初三日乘舟回去祗留小四仔在申不料動身後譚等卽將小四仔送入王三花烟館繼又送至兇龜李來紅處李與其妻惡鴇陳氏嗔小四仔不允接客竟用蠟燭挿入私處並被非刑凌虐時小婦人在原籍均不知情直至六月聞悉小四仔在此賣娼情急來滬投法公堂控告蒙葛大老爺送至案下求卽訊究以儆兇殘小四仔供稱小婦人原籍揚州年十八歳父親焦子貴已於去年病故此次由叔母領來欲與殷子完姻旋由譚三約定日期令叔母先行回去不料叔母去後伊等卽將小婦人送往花煙館偪令賣娼一曰兇龜李來紅令小婦人接一西洋客客給鷹洋四枚小婦人不願作下賤生涯致遭李來紅夫婦凌虐並用蠟燭挿入下體痛苦不堪今已到案求卽伸寃兇龜李來紅供稱小四仔於四月初薦至小的處約住二十日卽調往蘭芳里陳姓處賣娼小的並無凌虐事情此次實被小四仔誣扳求恩明鑒惡鴇李陳氏供稱小婦人家在揚州龜子李來紅是小婦人之丈夫餘語與李略同烟娼蔣桂香卽阿弟子供稱小婦人年十八歳父親道江現住鎭江丹徒縣鄉下小婦人於去年八月來申卽在龜子李來紅處借房李龜並未將小四仔毒毆烟娼王桂林卽王節仔供稱小婦人家在鹽城父親王四四月二十四日由父母挈至滬上當烟娼蟻棍眼鏡譚三供稱小四仔先在王三卽王萬昌處賣娼實由小的送去由任焦氏劉氏出立筆據收身價洋銀一百三十二元餘不知情烟龜王萬昌卽王三供稱小四仔至小的家賣娼始經任焦氏等收取身價洋銀一百三十二元後由小的調至李龜處包房間月貼洋銀六元李龜凌虐與否小的並未聞知所有任焦氏等筆據早已呈在公堂大令判令將惡鴇李陳氏烟娼蔣桂香王桂林一併交兇龜李來紅帶去蟻棍譚三供詞不實掌頰四十下與王分别收所復問任焦氏曰爾之禀帖何人所繕供稱小婦人倩花烟間龜董趙子恒所繕大令問趙住在何處供稱趙住法租界中大令立發火籖一根飭皂頭全順星夜出城將趙拘案諭飭看管候訊任焦氏小四仔均交官媒管押 
[英界公堂瑣案]  
　　紹興人王金水訴稱現在浦東怡和棧當收籌之役某日林餘紀等扛木進棧回之收籌聲言肩重不便取繳須出棧時繳出小的不許以致忿爭竟被毆擊受傷當人多手雜之餘不知何人動手惟查知陳倍萬等三人已先逃回虹口是以報捕拘案現在傷已平復請卽訊懲林供稱當時小的與倍萬扛木入棧另有堆裝人助王將小的擊傷大衆不依以致爭閙擾擾紛紛之際指不出何人動手毆伊倍萬及陳阿秋陳了成同供稱伊等打架之事小的並不與聞實緣另有扛夫忽呼腹痛小的因送伊回虹口家内小的等皆温州人今來治下專藉手足餬口尚乞施恩蔡太守諭令倍萬等三人各覓的實人保出仍往做工否則各則切結不得再往○包探秦少卿禀稱小的查得德大土行已經閉歇忽有執事人蕭淞泉投捕房報稱光緒五十年某月某日曾囑夥趙阿泉送土四枚至洞庭山碼頭趙竟携之逃逸計所失値洋銀六十六元於是年四月初十日投捕房呈報小的查閱報案簿確有此案現訪知趙阿泉卽趙阿惠現在某小烟館爲夥因令蕭拘獲查問烟土何在據稱别有人取去今特送案請追淞泉訴稱小的原籍廣東潮陽縣前在德大土行執事行主蕭毓珊於光緒十五年六月令將行閉歇旋回潮陽原籍當十五年四月行未閉歇時令趙送土四枚至洞庭山碼頭趙竟携土脫逃其時卽報捕房歴年未經查獲現始見趙照帳籌算共虧空洋錢七十餘元抄有清單呈閱當日另有周姓夥辭歇時將帳結算清楚此事想不與聞至同事諸夥現祗孫光發一人在滬其餘或回籍或他往矣趙供稱小的亦係潮陽縣人曾在德大爲夥然送土脫逃之事實周姓夥所爲行主毓珊也知其中曲折去與小的無干是以並不欲控告兹實是淞泉掀風作浪求賜原情蔡太守令淞泉邀到孫等覆訊察斷趙暫行管押如能求得毓珊不欲理道之信始准免議○王桂生訴稱劉火榮託稱購買物見櫃上有綢一匹竊取奔逃追獲人贓交捕送案劉供稱小的係安徽廬江縣人有親戚在吳淞口礮臺左營右哨日往奔投蒙許以補入糧册此次來滬購物適店中失綢一匹小的見而拾取致被疑爲行竊如今只乞施恩蔡太守判令管押兩禮拜期滿遞回吳淞贓給失主領去○包探沈金隆禀稱積竊顧阿木經小的拘獲盤詰之下稱曾偕王會山竊取張魯卿等家銅香爐木匣諸物質在十六鋪南首某押店曾請大老爺修函至巡防局請局主大老爺會同吊贓計質本錢一千四百文押店夥聲言須有縣中信票方肯交贓後由地甲擔保給還押本始得將贓交出今特解案請訊十六鋪地甲某甲投案候示張及左春棠各報失贓并稱如准領回願償質本顧供稱小的係浦東人連次犯竊死罪難逃叩乞施恩終身感 
 
 

Page 4

 
 
戴王供稱小的亦浦東人與顧串同犯竊尚屬初次試爲乞賜從寛誓酬大德蔡太守判令將顧發捕房管押三月期滿笞責一百板王管押一月諭令失主繳還押本交地甲代爲具領以便就近給還押店並令傳諭該押店凡往租界外吊贓原應請縣署在信票上蓋印此次失主認償押本故函致巡防局請局主大老爺協吊原爲體恤起見何反不知恩典乎以後不得故違致于未便贓給失主分别認領 
[法界公堂瑣案]  
　　賣娼不遂一則已列前報昨晨捕房將蟻媒蔡小安卽希元並被騙之茅黃氏其母黃施氏等一併解案請究同轉著將蔡暫行帶下先問茅黃氏爾家在何何丈夫爲請因何被人哄騙務須從實供明茅黃氏稱家中寒苦異常丈夫囑小婦人同母來滬傭工餬口去年在南王家碼頭某姓家服役數月後因主人遷往滬北垃圾碼頭小婦人停歇回家十月間與丈夫口角有鄰人徐某從中唆弄願薦小婦人至宜興富家爲傭小婦人一時糊塗瞞却丈夫前去不料被丈夫偵知邀同蔡希元赶至宜興徐某聞信惶急吞烟覓死事關人命涉訟琴堂訊知小婦人與茅道土實係結髮夫妻斷歸其領其時蔡希元確曾貼去洋二十元左右旋由蔡領至滬上舟抵老閘蔡先上岸邀同謙發烟館主婦同至船上先將小婦人接去將母與丈夫置諸不顧次日我母訪知情由偕丈夫至謙發烟館索人蔡忽揚言爲小婦人事用去洋銀二百餘元須將小婦人變賣償還欠欵丈夫本性懦弱不敢與較任伊所爲蔡言若將妻價賣被小流氓所知必多一番開銷未免有名無實爲今之計可將墊用之洋二百餘元除去再找洋五十元藉此過割勒令寫送妻文契一紙逼托花押及文契在手不但分文無着反將丈夫驅逐回鄉閱數日蔡卽邀花烟館鴇婦數人前來看視議定價洋三百六十元當日成交寫紙小婦人因不願爲娼逢人泣訴哀求拯救幸經會捕局線勇顧榮等知悉始能到案叩求大老爺超豁同轉令將蔡希元帶案謂爾兇横已極將别人之妻變賣反將本夫驅逐回籍實屬目無法紀蔡供稱小的在本縣捕役魏德名下當夥尚有牌票在身因茅道士之妻逃逸涉訟公庭案關人命由小的帮同料理當有宜興地方之某武生代爲設法費去洋銀六百餘元始得來滬小的並未將其夫驅逐亦無逼實情事同轉著將蔡及茅僊氏分别管押令黃施氏出外函追茅道士到案質訊○爲玉器業之楊子山控稱初四晚由四馬路雇車至老北門外吊橋停歇意欲進城忽被不知姓名之十餘人將小的扭毆搶失翡翠搬指一枚鷹毛扇一柄當見一人搶扇向東逃逸小的在後追赶直至永安街相近大呼搶物幸遇途人幫同拘獲其物黨跟蹝而至又將毛扇攫去今將攫扇人送押捕房旋據包探都庭湘麋稱據搶扇人徐金寳供稱實由徐阿金唆使是以往拘阿金詎料阿金倔强不依肆口辱駡今特送請究辦同轉訊問之下兩徐供稱楊與阿四金爲婦女　轕由阿四金暗令小的等將楊毆打同轉著將兩徐押候提阿四金及婦女到案再行核辦○元生糖行主劉麟書遣抱呈陳南卿投案控吳茂書吳家梅兩人共欠貨欵銀三千一百餘兩吳稱欠銀是實良由虧空所致同轉謂爾不能將劉貨抵償别人欠欵著押候再核 
[助賑摭要]  
　　告災孔亟實呼籲之無門行善爲懷賴轉旋之得力存心濟困枵腹銘恩矣節儉堂助順直山西洋二百元係由彚康莊來吳興頑叟添得一孫彌月筵資助賑規元二百兩尚志軒洋二百元又安徽不留名洋二十元蕚照士爲尊堂舊疾發時求符焚服卽平續助再求速愈解　懴悔洋五十元又敦厚氏求瘇卽消洋一元上海同仁樂善局由彚康莊來洋五十元王仁丈康衢爲令郎並慶發熱不退續助求速愈由惠泰庄來洋五十元委解瘠區傾誠懴悔祝康健於萱闈尚志激昻布慈祥於蔀屋平口雖崇節儉聞災則擇地分資高年莫笑冥頑添喜則弄孫布惠　福夙根乎敦厚匡時乃迓其雍和隂德自鳴同仁可頌藉增則傚用特表彰上海北市絲業會館籌振公所施善昌謹誌 
[申報舘協賑所經收順直賑捐七月初一至初五日止第一百六十四次清單]  
　　初一日鍴淇氏洋二十元垣直橋顧承裕恆益源漢口無名氏行素草堂隴西舊主南華居士恩齋書屋邵馮蔭三金厚齋九戶各洋一元王文程季耦襄二戶各洋五角奚榮寳恊興莊朱亦記申漱香诏仁壽奚克家朱職清朱秀文吳友峰金葵蓮無名氏十一戶各洋兩角不書名思省子莫彭年典常吳灶金五戶各洋一角○初二日高郵姚陸氏洋廿元北京申昌交來無名氏銀二兩合洋二元七角八分姜堰隱名氏銅洋十四元文範堂青蓮書屋三槐堂三戶各洋兩角松存堂洋三角無名氏洋一角失票錢洋一元○初三日蘇州朱吳氏病愈洋二十元無名氏洋十元桐城葉敦厚堂葉知止軒二戶各洋六元江西隱名氏無名氏求病速愈振古堂錢三本齋四戶各洋四元湖州彭城保平安魯家匯詹敬之保身體平安新市半讀齋安雅堂太倉無名氏桐城葉敦裕堂無名氏二戶不留名錢鑫模錢門朱氏横溪堂錢彬雅堂錢十三戶各洋一元桐城葉吳氏裕泰錢勤甫錢介眉錢伴琴太倉程清芬堂六戶各洋二元新市九恩居虛對洋一元友記銅洋六元仁記銅洋四元敦記　洋三元陳記培記董世浩朱家珍李春潮南匯湯蓉初董小亭周新堂孟桂方謝蓉記葉小記十一戶各洋二角過記南匯唐文卿蔣友雲王考山四戶各洋三角盛姓柴三林陸才順蔡阿仁母詹玉堂石昌大朱金生蔡仁安南匯郁李蹊朱瑞堂義泰十一戶各洋五角胡耦僊洋六角蔡子俍保平安李包宗同泰代步汪兆祥四戶各洋四角閔西林姚湘岩鄭潤記百鳥山房四戶各洋二角五分顧記周記松記源記金榮記費紹記隱名氏七戶各洋一角葉知止軒錢八百五十文葉張氏錢二百二戶各來洋一元○初四日寗波鶴道人洋十二元吳永泰劉子貞二戶各洋五元隱名氏洋十元杭垣師竹主人洋四元藝蘭逸史洋兩元無名氏孫質夫德新和張然伯沈味秋山館惟心氏六戶各洋一元馬贊記洋三角無爲子陳梓記不留名三戶各洋兩角晉豐無名氏二戶裕手友手袁德翁六戶各錢五百趙蘭翁無名氏勉力子勉强氏四戶各錢三百以上十戶合來洋四元夢花居士馬喬鎭不留名遊淛苦惱子四戶各錢二百福琴榮錢三百五齡子錢五十以上六戶合來洋一元一角○初五日九候堂蔣求合家平安柴也記求合家平安二戶各洋十元無名氏七戶洋一元金免痴潤資洋九元無名氏求合家平安洋二十元延陵求安子續繳賑愿洋五元泗安鵝湖祝銅洋六元以上總共收英洋二伯六十元零一角八分虛對洋一元銅洋卅三元 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　新建生米司成希廷請假回省就醫以萬載株樹司沈湛春調署所遺株樹司以候補縣丞饒肇璜署理補用府擅球起服來江同知蔣啓昌拔委知縣一次補用縣向冠羣孫啓瑞俱拔委本班一次典史姚樹藩往吉安就醫批發從九孫新令係山西監生劉景韓係安徽供事典史陳慶榮係浙江監生議叙知縣楊寅係廣東丁卯舉人俱禀到姚敷典解九江關餉進京典史劉國霖起服來江福建知縣傅廣盛由閩來江催餉准補甯都下河司袁道宏飭赴新任候補縣王易拔委一次何文光解九江關餉進京楊炤拔委一次代貴溪縣徐堯麟卸事清理交代回省酌委一次 
[閩垣官報]  
　　鹽大使金振聲解餉晉京回省禀到從九品程福昌交卸厦門何厝釐卡事禀到知縣梁步瀛交卸沙埕釐局事禀到本任雲霄應照磨王永齡交卸禀到江隂塲大使婁敬山交卸禀謝歸知縣班升補署下莊巡檢陸寳榮交卸准補閩縣徐錫祉交卸霞補事禀到典史孟昭慈交卸界首釐卡事禀到同知劉輝元赴漳州府釐局禀辭 
 
 
 

Page 10

 
 
   
 
 

Page 11

 
 
[光緒十八年閏六月廿七日京報全錄]  
　　宮門抄○發抄硃批四道○東撫福奏水勢盛漲搶護險工情形摺○河督許奏節交初伏黃沁兩河盛漲雨多險出竭力防禦摺○將軍裕等奏奉天遼河兩岸地方猝遭水患現擬籌欵賑撫摺○閏六月二十七日兵部太常寺太僕寺入旗兩翼値日無引　見○漪貝勒謝調廂藍滿都統恩○福中堂謝引大臣恩○澤公請假五日○景灃續假十日○掌儀可奏初一日祭奉先殿倫貝子行禮○召見軍機烏拉喜崇阿○發抄陳彝奏歳試杭嘉湖屬情形奉硃批知道了欽此○載遷等奏大雨冲刷殿宇滲漏請撥款修理奉硃批工部知道單併發欽此○王文韶奏新海防捐第十一次請奬奉硃批戶部議奏欽此○李鴻章奏東海關第一百二十七結洋藥稅數奉硃批該衙門知道單併發欽此○○尚書銜山東巡撫臣福潤跪奏爲連日水勢盛漲兩岸工程奇險迭廿謹陳搶護情形恭摺仰祈聖鑒事竊奴才前因節交庚伏黃水漲發謹將出省駐工親督防護緣幮於六月二十七日奏報在案拜摺後卽赴工次嚴督各員弁將險要工程晝夜搶辦所有雙合嶺清河鎭五楊家蝎子灣等處蟄陷埽壩並冲刷隄垣均已廂修平穩惟共流洶湧異常舊漲未落新漲又來迭准東河督臣咨會沁河於六月二十二日水漲五尺八寸二十三日又陡漲六尺萬錦灘二十五日水漲二尺山東河身較窄溜勢更形抬高拍岸盈槽驚心駭目據各員弁禀報上游陽榖縣蘄莊壽張縣孫樓被水冲蟄埽壩十分危險叅將張仕忠於雙合嶺穩固之後卽率勇夫前往搶廂總辦道員姚協賛亦赴工會督辦理中游平隂縣大生莊畢家林劉屯鄧莊齊河縣豆腐窩五里堡南壇王莊趙莊顧家溝席家道口李家岸邱家岸曹家營王家窪歴城縣史家塢桃園倪家莊劉家莊西紙坊溞溝西刑家霍家溜秦家道口小魯莊等處或埽壩被冲或堤埝刷損此廂彼蟄在在堪虞而五里堡南壇史冡塢尤爲險要總辦道員張上逹往來督率搶護力與水爭並添購稽料碎石激勵氏夫帮同工作長清縣南岸廳莊槐家廟一帶民修護莊圈埝留有低處以備疏洩積水被黃溜灌入冲刷埝身十餘文奴才添派道員潘延祖並高武軍一哨勇丁馳往保護大堤拋禀堤基尚高可無妨碍該處連年被淹小民多居堤頂亦無損傷人口等語現已飭令賑撫局委員查勘撫恤此上中兩游搶辦各處險工之情形也下游濟陽縣張辛莊鄢家渡葛家店宜莊劉莊五當廟苟陽莊北河套齊東縣沙窩楊家青城縣齊家莊惠民縣歸仁鎭潘王莊張佩環莊邢家崖南北王莊濱州沙土魏家張王莊等處先後據報出險埽壩各工有蟄與水串者而葛家店兠溜坐灣危險尤甚總辦道員李希杰在惠民等處搶辦險工相距較遠奴才派候補知府多培前往督率辦理竭數晝夜之力始克轉危爲安此下游各處搶辦險工之情形也現當中伏河水有漲無落兼以大雨時行山水匯注各營委紛紛禀報奇險壞生奴才居中調度飛飭在工各員弁分投竭力搶護如仰邀　聖主福庇天氣晴霽水勢不再加漲似可無虞摧歴城縣北岸之史家塢因對岸生灘大溜裏臥埽前水深四丈有餘隨廂隨蟄危險萬分張上逹飭令加築套堤二百餘丈以資抵禦誠恐緩不濟急奴才現派道員潘延祖丁逹意再行設法搶辦並搜羅碎石迅速運往抛護能否化險爲夷尚無把握推有竭盡愚誠督飭各該員認眞辦理以副宸厪謹將連日水勢盛漲搶辦各險工情形恭摺其奏伏乞皇上聖鑒謹奏奉硃批知道了卽著督飭在工員弁竭力搶護毋稍疏虞欽此○○頭品頂戴河東河道總督臣許振褘跪奏爲節父初伏黃沁兩河盛漲雨多險出竭力防禦恭摺具陳仰祈聖鑒事竊臣於月前巡歴兩岸徧諭廳員以今歳情形斷不能如去年之通工無險所以備石則已及萬方籌料則均爲足額凡埽叚定限於四月廂齊土工定限於五月告竣以爲先畢預防庶可出全力以待大汛之至先是各處亢旱沁河則終年不能行舟黃河則散漫亂流近岸有工之處石船竟不敢送到不意自六月初旬以來時則有竟日之雨時而有半夜之雨傾盆灌注水勢浩瀚沁河竟於二十三日長至一丈一尺有餘而衛輝府水已圍城則山西之迭獲大雨可知也黃河則除萬錦灘接續遞報長水列而汴省所近黃河實於二十三日前亦長至一丈二尺有餘則上游陜甘以及近河地方之迭獲大雨可知也臣前疏所云有經年之久旱必將有經旬之積雨蓋盈虚消息自在意中今果險工迭出幸處處有備不至遇事張皇查黃河之南岸爲最險而上南廳屬爲尤甚今自經營三年廳員修守有賓石壩得力凡大溜側注俱仍撇入中洪素險者得就無虞此則多抛碎石之有用也中河一廳平常屢次報險者今則防釁穩固獨中牟下汛三堡順堤自二十一埽至二十九埽計工九叚均係光緒十七年緩修之工兹因河水驟長大溜側注致將各埽刷蟄入水經該廳赶緊集夫搶廂層料層士士盤隱定堪寳抵禦此則多備稽料之足恃也其餘各廳雖均報埽叚之間旨低蟄溜勢之不免側垂以及水溝浪窩之經雨迭出然實無日不廂埽無時不培堤雨中則不停工作雨後卽急爲修補仰蒙聖主垂念民生籌給帑項凡風雨泥塗仍在工臣子所當竭力趨事之日近時大汛方長雨勢末已臣自三嚴飭工員切不可貪天之功憚於興作務當業業兢兢愼益求愼於無事時常作有事之想且必晝夜巡查晝夜操作則雖雨多河漲必不至遽有意外之虞仰祈聖慈請寛懸系至黃沁所屬之木藥店龍王堂掃工前歳已猝出奇險經臣縣飭道廳繕完隄岸增築石壩在案惟善後工程尚須籌備石方亦經臣撥欵賈石在案不料去歳一年水不及尺船不能進今竟驟漲丈餘此水來源遠隔山西連峰疉嶂水勢洶急從高灌下至勢不可測現已多派監工得力之員協同廳員防守一面飛催石船卽以駛入以備加抛抵禦自改章以來凡欵項石料隨時添益匀應貢之於臣不令屬員爲難所有逐處防禦先事籌畫亦應貢之於臣不諉他人分過臣亦不敢因天事無定故作危險之詞以瀆聖聽惟細察中河廳屬八堡順隄人字壩及九保托頭托二等壩情形實爲吃重緣此係當日牟工失事之地隄岸仄狹土性沌沙近岸無從取土向來灘勢稍寛今則灘塌僅存二丈此必當趁此大溜築兩大壩方足抵禦目下大汛方長欵項不敷臣欲待霜後就欵築壩則恐失於太遲只得先發銀萬兩派員飛速連石卽刻築壩隨後復撥鉅欵買石添抛查現在河溜深至二丈有餘計所用碎石必多然趁此盤壓得住將大溜剔入中洪則其工可以保守其欵庶不虛糜似未可拘泥而誤緊要也此外再建一壩則須審度情形就欵爲之惟去歳河勢平安霜後得存八萬之欵盡付買石今年大雨暴漲頗資其益此次添築二壩誠恐霜後不能盈餘多買碎石然險工防住亦足爲來年脩守之資所有節交初伏黃沁兩河盛漲力籌防禦添壩情形謹繕摺上陳伏乞皇上聖鑒訓示謹奏奉硃批知道了欽此○○奴才裕祿濟祿興陸跪奏爲奉天遼河兩岸地方猝遭水患現擬籌欵賑撫以資拯救恭摺仰祈聖鑒事竊查奉天自入春以來陽雨應時農田均各播種禾稼暢茂可兾有秋詎自六月初十日後隂雨連綿斷續相閭至十三十六十七等日大雨傾盆連宵逹月以致遼河及附近遼河之柴汛清柳等河水勢同時泛漲漫溢出槽自邊外昌圖康平以及邊内之開原鐵嶺承德新民廣寗遼陽海城各府廳州縣所屬濱河兩岸低漥處所田畝村屯悉遭淹浸並有冲塌房屋壓斃人口情事據各該旂民地方官先後報請查勘撫恤前來奴才等當卽批飭該地方官等先行妥爲安撫並一面委員分往周歴詳勘伏查奉天遼河兩岸地方綿長數百餘里地勢素極窪下近年屢遭水患濱河居民人等本皆戶鮮盖藏今正於青黃不接之際又復罹此水災蕩析離居嗷嗷遍處情形實堪憫惻亟應赶籌賑撫俾免流離奴才等公同詳酌目前沿河兩岸被淹較廣災黎待拯孔殷擬請卽於驛巡江庫所存備賑三放米價欵内提撥庫平銀一萬兩共籌銀三萬兩赶緊遴委妥員分赴各災區會同旂民地方官查明被災戶口曁情形輕重核實賑恤毋許遺濫總期實惠均沾以廣皇仁而甦民困用上副聖主軫念災黎之至意現幸天已晴霽高阜田禾長發暢茂惟冀此後暘雨無愆不致再生續患同沿河一隅之災尚無碍於秋成大局除督飭妥爲辦理並災區錢糧應行蠲緩之處統歸秋成案内確核彚辦外所有現擬籌欵賑撫災區緣由謹合詞恭摺具陳伏乞皇上聖鑒訓示謹奏奉硃批知道了卽著飭屬妥爲撫恤毋任失所欽此 
 
 

Page 12

 
 
[光緒十八年閏六月廿八日京報全錄]  
　　宮門抄○諭旨四道錄前○發抄硃批四道○東撫福等奏審明兇犯按例定擬摺○奉天府府丞張奏歳試完竣情形摺○山東學政秦奏考過曲阜等棚歳試情形摺○直督李奏搜捕蝗蝻情形片○閏六月二十八日刑部都察院大理寺侍衛處値日無引見○鄭王等搜檢覆命○懷塔布謝授正黃漢都統恩○慶福假滿請安○成都將軍恭壽請　訓○阿公請假十日○清安續假五日○召見軍機恭壽皇上明日卯初二刻升中和殿看版○發抄李鴻章奏順直被災請開賑捐奉硃批著照所請該部知道欽此○又派守備馬永德赴多倫諾爾購買馬匹奉硃批兵部知道欽此○又津海關道盛宣懷到任日期奉硃批知道了欽此○又候補知府王瀛告假修墓奉硃批吏部知道欽此○○尚書銜山東巡撫奴才福潤山東青州副都統奴才德克吉訥跪奏爲審明逼迫前德州城守尉樂福自戕殞命案犯按例定擬恭摺仰祈聖鑒事竊德州城守尉樂福自用洋槍轟傷殞命當經奴才福潤會同奴才德克吉訥恭摺具奏於光緒十七年八月初二日奉硃批案關大員自戕著福潤會同德克吉訥提案嚴訊務得確情毋稍含混該衙門知道欽此奴才福潤欽遵行司委提行案人卷至省會同奴才德克吉訥發委濟南府知府魯琪光青州滿營協領毓增研訊兹據該府等審明擬議由臬司解勘前來奴才德克吉訥遠在青州卽由奴才福福親提研鞫犯供均與該府等所訊無異復會同奴才德克吉訥覆加確核緣文衡係德州滿營副領催與本管官城守尉樂福已革筆帖式瑞春均無嫌隙瑞春係文衡親戚光緒十年閒樂福因瑞春辦事顢頇將其筆帖式咨革瑞春家貧難度前赴該城守尉衙門高聲哭泣樂福疑其意存挾制卽擬究辦經四旗官員與端春之伯母併本族人等結求息事瑞春旋卽外出教讀並無妄爲嗣樂福住屋上夜間時有響動踏落瓦片樂福復疑瑞春懷恨窺伺携帶洋槍防身十七年五月二十八日樂福因聞瑞春家被人抛擲磚瓦卽傳文衡進署聲言聽人傳說瑞春練習邪術意圖謀害並稱瑞春誣賴文衡抛磚囑令前往打架指名禀控六月初四日文衡往向瑞春理論彼此揪扭經德勒賀善與誠來走至勸散文衡卽赴樂福衙門喊禀樂福飭令馬甲連魁及値班人等退避授意文衡揘寫瑞春意欲進署行刺約令文衡帮助文衡畏累首告等情禀帖文衡被逼勉從初五日樂福復傳文衡到署斤退左右又授意揑寫瑞春習練妖術邪法有誠來爲証等情禀帖一面令誠來揑寫瑞春舉石抓壜妄用邪術係伊隣居眼見等情禀帖文衡誠來近於本官使令均各照言具禀並無塗改樂福卽據禀將瑞春移送德州訊辦經該前署州何式珍提訊瑞春供稱伊曾交文衡錢文代放利息後因收回結嫌並因誠來字迹不好罰令該班另習文衡誠來因此挾嫌誣控等情由何式珍禀經前撫臣張曜咨商奴才德克吉訥遴委協領毓增馳抵德州會同何式珍訊因兩造供詞各執均難憑信禀請奴才德克吉訥親提訊辦文衡情虛畏罪前往禀謁樂福不見一時情急卽在宅門聲稱如不見面祗得將實情供出樂福聽聞面帶愁容其子托普詢問樂福不肯說出實情詎樂福於七月二十日丑刻在書齋内自用洋槍轟傷心坎肚腹倒地經値宿之玉福春恩承恩玉來並托普聽聞槍響一同趨視見書齋門戶關閉掇門進内查看樂福業已殞命報經防禦安慶移會何式珍詣騐見樂福身拴紅紙條一張寫有瑞春文衡誠來三人定暗計要城守尉一命字様訊供禀經奴才福潤會同奴才德克吉訥奏奉硃批諭令會同審訊遵卽行司委提人卷至省發委濟南府知府魯琪光青州滿營協領毓增審擬由司招解並聲明由府提到樂福自寫日用帳簿核對與起獲紅紙條字迹相符奴才德克吉訥遠在青州卽由奴才福潤親提研鞫據供前情不諱詰非因事逼迫亦無起釁别故案無遁飾查例載軍民人等因事逼迫本管官致死爲首者比依逼迫期親尊長致死律絞又律載斷罪無正條援引他律比附加减定擬又不應爲而爲事理重者杖八十又旗人犯罪笞杖各照數鞭責流二千里者枷號五十日按等遞加五日等語此案文衡聽從本管官城守尉樂福授意誣控瑞春懷恨行刺習練邪法發州委審因瑞春堅不承招該犯情虛畏罪禀謁樂福不見一時情急聲稱如不見面祗得將實情供出致樂福因此用洋槍自戕出缺查樂福授意文衡揑禀雖無切實見証而兩次文衡具禀均令馬甲連魁等退避禀内又有塗改之處卽可爲授意實據其紅紙條所寫瑞春文衡誠來三人定喑計要命字様亦係愁急設想之詞否則文衡聲稱祗得將實情供出並無逼迫情狀何致卽行自戕瑞春文衡誠來三人當時均已送州何慮將其謀害細核各供並樂福自戕情狀其爲揑控愁急自戕毫無疑義至文衡聲稱將實情供出係由畏罪情急所致樂福自戕實因授意而起未便坐文衡以逼迫本管官致死之罪自應比例量减問擬文衡聽從誣告瑞春輕罪不議外合依軍民人等因事逼迫本管官致死爲首絞監候罪上量减一等擬杖一百流三千里係當差旗人照例折枷號六十日枷滿鞭責發落誠來誣禀瑞春妄用邪法係聽從本管官主使並非出於本意惟不設法阻止究有不合亦應酌量同擬誠來應酌照不應爲而爲事理重者杖八十律擬杖八十鞭責發落瑞春被革後高聲哭泣係爲貧難所迫並無懷恨行刺及習練邪法情事應與訊係救阻不及之玉福等均毋庸置議樂福移文内聲稱院内撩有匿名揭帖並無一人眼見應免報究除將供册咨部外謹合詞恭摺具奏伏乞皇上聖鑒飭部核覆施行謹奏奉硃批刑部議奏欽此○○奉天府府丞兼學政臣張英麟跪奏爲歳試奉天省城旗民文武生童試事完竣恭摺奏報仰祈聖鑒事竊臣於五月十五日將考試錦州府文武生童情形具摺陳明在案旋卽馳回省城查奉省昌圖府興京鳳凰各廳縣向歸省城附考應試士子均冋齊集臣遂於五月二十九日扃門分揚考試六月十九日文塲完竣次日接考武塲二十七日武塲完竣伏思省棚應試人數較多易滋弊竇每於試日臣督飭提調官嚴密稽察責成　保等詳細識認士子均安靜守法並未拿獲槍手及查出别項弊端文風則以滿號合號爲最優承德遼陽海城鐵嶺次之昌圖懷德又次之其餘亦皆有可觀臣悉心校閱生員擇其文理清眞者列之優等童生擇其文理通順者取進如額武童馬步射技藝以合號開原爲最優新民昌圖次之其餘亦尚能嫻熟均照額取進惟寛甸縣武童騎射生疏未能入殻謹遵例缺額俟下屆再行補取臣於發落時文則朂以敦品勵學武則勉以有勇知方並飭各學教官認眞訓迪期副朝廷作育人才之至意所有微臣歳試奉天省城旗民文武生童情形理合恭摺奏聞伏乞皇上聖鑒謹奏奉硃批知道了欽此○○山東學政臣秦澍春跪奏爲考過曲阜等棚歳試情形恭摺具陳仰祈聖鑒事竊臣於今年正月出棚按試曲阜次及兗州曹州東昌臨清等處六月初二日回省接考濟南各屬文風樸茂士習篤誠塲中一律安靜臣親自終日監試嚴密巡查杜漸防微弊端尚少應武試者技藝嫻熟亦多可造之才其各屬文武學額均各如數取進德州滿營之應試文武各童亦照定章取錄臣於發落日殷殷開導懲勸兼施務期各士子爭自琢磨以仰副聖朝作育人才之至意凡所經過地方雨暘時若二麥有秋民情一律安靜堪慰宸厪臣於考畢濟南後擬俟節父秋令道路通暢再行出省按試登萊青沂四府合併附陳所有臣此次考　曲阜等棚歳試情形理合專摺具報伏乞皇上聖鑒謹奏奉硃批知道了欽此○○李鴻章片再本年春夏之交雨澤稀少京東及天津河間濱海沿河一帶魚暇遺子多生蠟孽迭賑各州縣禀報卽嚴飭認眞捕除收買分飭各該處防營實力協捕毋令蔓延貽患其時蝗甫出土尚未長翅飛騰殲除較易嗣據各該統領等禀報於天津寍河之南窪小姑軍糧城北塘蘆臺一帶分　督隊兠捕勸民逐處搜拿給價收買殲滅無算其通州薊州香河武清玉田鹽山慶雲等處亦據各該州縣禀報設法捕除殆盡閒有長翅飛去者尚屬無多六月間大雨連旬一經沾濡漸至腐蘭不致爲　畿南各屬因東省久旱偶有飛蝗入境並飭一體嚴捕察看高原各處田禾尚未傷損堪以仰慰宸厪理合附片具陳伏乞聖鑒謹奏奉硃批知道了欽此 
 
