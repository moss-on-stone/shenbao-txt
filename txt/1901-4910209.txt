# 1901 - 187 - 4910209

 

Page 1

 
 
[開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸　明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以　今因中以達外淺深本末次序秩然士人懐用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書己可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良　　完密本局另有樣本可以　　取閱售票處上海在申報館申昌書局此外各處如鎭江文成堂書莊揚州寳文閣書莊文樞堂書莊江甯詞源閣畫坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論越裳民變事]  
越裳立國最古其地尙書稱南交王制稱交趾名雖殊而實則一也唐虞以來臣服中原世通朝貢降及秦漢各郡分併不一叛服無常迄乎元明黎氏莫氏相繼柄國微嫌所積迭次搆兵旣而黎氏得國其舊臣阮氏鄭氏又因互爭政柄世爲仇讐本朝雖屢次發兵代平大亂然終以踰越疆圻兵威未能遠懾至乾隆中葉阮光平旣據安南復并柬埔塞境因感法蘭西教士阿特蘭乞師相助之力特允其在西貢傳教未及數載其徒日盛咸豐七年法人乘中國粤逆之亂引兵侵越南圍西貢不下至同治二年圍之益急越人始割所置水眞臘六道請和西貢竟爲法有六年法人復以計誘柬埔塞爲屬國又東侵占城同光之間法越立約以北圻之海防南圻之廣和爲各國互市之埠光緒九年法越交兵越勢不能敵中朝以越爲二百餘年藩服未便棄同化外於是命將出師將與法人相見以戎衣當是時武將謀臣咸慷慨激昻思藉一戰以振國威而保藩服而黑旗軍劉永福尤暗嗚叱咤威棱赫然倘果能内外一心謀定後戰勝負之數亦自難知無如帥懦兵驕徒以意氣用事馬江一役辱國喪師從此阮氏孱王甘心役屬於法逾年而越之東西兩都且盡爲法有矣嗟乎以數千年奉職貢被聲敎之區一旦離黍興歌遽淪異域阮氏之引狼入室固屬自取之尤而中朝以用人失宜致不能保藩籬而固門戶謀國不臧至於此極殊可慨也法人旣得越南設關榷稅竭力經營居民雖未必悉懐翼戴之忱而迫於兵威曾不敢稍有異說迄今十餘年來彼此互市通商居然相安無事不意邇者法國簡駐越南總督多馬氏因加徵貨稅以致商民胥有怨言旅居西貢之華人以力有不勝紛紛遷徙刻又稅及苗民凡年在二十以上者每人歲抽洋銀四圓苗民心不能平羣焉揭竿爲亂戕害經收稅項之某法員割取其頭及兩手盛以竹籃携往各苗村示衆旣而亂勢益甚附近諸法商均遭搶掠不安其居駐越法官遂派出土兵若干會同法兵馳往剿辦夫西國稅則之重本遠過於中華田産房屋而外又有人口捐等名目此固在其本國早經舉行况越南旣爲其屬布置一切不得不徵集捐輸以資費用亦未嘗不在情理之中惟力須諒其易行性須戒其太急方不致激成禍變致誤事機今多馬氏旣因加稅之多致西貢華人紛紛謀遷地之舉乃猶不知悔悟竟欲向各苗民歲收洋銀至四圓之多維彼小民其何堪此蠢蠢者之揭竿起事戕殺稅員雖犯上作亂之罪固不勝誅然亦未始非多馬氏操切之政有以致之也嗟乎波蘭爲昔時名國而降爲俄之屬邦印度亦佛教遣區而夷爲英之郡縣琉球旣役於日本布哇亦隸於美邦或則僅存自主之名或則早在附庸之列旣已依人宇下束縛馳驟勢詎能違而今之越南一隅忽因迫於稅則之苛竟思自脫其覊勒吾知現雖聲勢甚熾然法之大兵一集恐不轉瞬而螳臂必難當車斯時兵刃旣接稍事抗拒而勢不能支仍受範圍而情有難忍以數千年相傳之古國一受强鄰迫脅而舉動遂無以自由始謀不臧其亦自取之咎哉涉筆及此吾爲越南悲而又不僅爲越南悲矣 
[上諭恭錄]  
　　七月初三日奉上諭崑岡等奏遵旨續查殉難官員等第十三次懇恩賜卹一摺當諭令軍機處酌核具奏兹據該大臣等開單呈覽或臨難捐軀或闔門殉節允宜悉予褒揚以彰忠烈虎神營督隊官騎都尉奎齡著照三品官陣亡例從優賜卹驍騎營帶隊章京驍騎校續魁護軍校花連布神機營營總護軍校連福均著照五品官陣亡例從優賜卹戶部筆帖式德俊戶科筆帖式吉福均著照主事例賜卹戶部主事陶見曾著照員外郎例賜卹四品銜候選州同孫元愷掌江西道監察御史韓培森均著照四品官例賜卹山東試用州吏目岱賡著照八品官例賜卹監生韓榮著照九品官例賜卹筆帖式文堃著照主事例賜卹刑部主事毛煥樞著照員外郎例賜卹伊母陳氏孫慶荃慶寰慶賡孫女二名均著准其旌表舉人賡樑著照七品官例賜卹伊妹一名著准其旌表宗室瑞光著照四品官例賜卹伊子靈碩子婦趙佳氏孫寳賢孫女一名僕婦一名均著准其旌表候選鹽大使屠震榮著照七品官例賜卹六品管領趙桂新著照五品官例賜卹江蘇候補府照磨余源著照八品官例賜卹六品頂戴候選鹽大使多秀著照六品官例賜卹伊妻吳氏女一名均著准其旌表馬甲慶長著照驍騎校例賜卹伊妻張氏子銳靈均著准其旌表五品頂戴領催熙長驍騎校增峻均著照五品官例賜卹恩監生馬甲文藻伊長子養育兵寳蔭次子養育兵官學生寳茹均著照驍騎校例賜卹文藻之母龎氏妻楊氏妹一名長子婦陳氏三子世訓均著准其旌表文舉人養育兵文良長子官學生寳藩次子官學生寶芸均著照例賜卹三子智賢女一名均著准其旌表領催存魁之妻王氏已故馬甲長明之妻史氏女名領催吉昌之妻劉氏子德林德耀馬甲常靈之妻趙氏女二名馬甲定祿之妻石氏女二名已故馬甲玉林之妻閻氏均著准其旌表馬甲恩源著照驍騎校例賜卹馬甲連昌之母蘇氏弟瑞昌妹二名子德潤均著准其旌表馬甲長桂領催維新均著照驍騎校例賜卹維新之妻計氏著准其旌表驍騎校世溎著照五品官例賜卹護軍耆齡護軍覺羅德山均著照護軍校例賜卹耆齡之妻何佳氏德山之妻邢氏女一名均著准其旌表七品頂戴砲甲海全著照七品官例賜卹火器營兵張永德海均著照驍騎校例賜卹驍騎營砲隊當差領催柏銘著照驍騎校傷陣亡例從優賜卹候補驍騎校副前營隊官五品頂戴馬甲喬齡著照五品官陣亡例從優賜卹敖爾布錫瑞田德貴隊兵凌貴均著照驍騎校陣亡 
 
 

Page 2

 
 
例從優賜卹虎神營隊官候補驍騎校六品頂戴領催永順著照六品官陣亡例從優賜卹驍騎營隊兵謄錄官馬甲立貴隊兵馬甲長慶德閏盧檢桂恩壽得平長存松祿趙俊雙恒山莊立玉明馬甲劉殿臣長壽榮桂台海袁明林楊有春文愈文茂文敏連順施彬文福王玉鳳綿長海全英煜祥謄錄官敖爾布鍾銘砲兵敖爾布傅合敖爾布連陞馬玉和養育兵恩緒奎元二立文浩著照驍騎校陣亡例從優賜卹閒散清聨德謙均著照七品官陣亡例從優賜卹武生員長緒著照把總陣亡例從優賜卹六品軍功領催暇安著照六品官陣亡例從優賜卹領催恩慶委隊官砲甲吉安砲甲張啓茂砲手德鳳增銳增輝周奎斌委隊官馬甲吉順保林隊兵馬甲長玉布克坦全保喜壽文斌徐培田文達慶連興瑞李業馬甲保慶清海長春恩常保順廣喜鳳齡成棨雙全玉苓砲隊馬甲汪恒吉槍甲吉慶放爾布遇魁李長昇景英文海養衣兵長桂松樑德成長安均著照驍騎校陣亡例從優賜卹閒散榮羲國安祥桂富順延茂德全恩隆楊德福均著照七品官陣亡例從優賜卹隊兵鳥槍藍翎長雙桂隊兵閒散清林奎連德勝領催砲兵文通馬甲輔廷砲隊馬甲達英張仲蘭隊兵敖爾布恩保德祿養育兵存德著照驍騎校陣亡例從優賜卹閒散德清著照七品官陣亡例從優賜卹隊兵催領常連著照驍騎校陣亡例從優賜卹閒散英緒續順崇海均著照七品官陣亡例從優賜卹馬甲錫連養育兵常海隊兵敖爾布榮喜均著照驍騎校陣亡例從優賜卹護軍德凱著照護軍校陣亡例從優賜卹神機營額外藍翎長前鋒希拉奔著照前鋒校陣亡例從優賜卹閒散全順著照七品官陣亡例從優賜卹隊兵六品頂戴馬甲慶裕著照六品官陣亡例從優賜卹隊兵養育兵英厚著照驍騎校陣亡例從優賜卹隊長前鋒崇安著照前鋒校陣亡例從優賜卹馬甲桂保養育兵文志德成馬甲長山均著照驍騎校陣亡例從優賜卹七品頂戴馬甲志福著照驍騎校陣亡例從優賜卹八品廕生彤勛著照八品官陣亡例從優賜卹領催國棟馬甲鐵升隊兵馬甲長陞恩立養育兵湧潞德順均著照驍騎校陣亡例從優賜卹閒散頤霈著照七品官陣亡例從優賜卹兩翼前鋒八旗護軍練兵護軍永壽著照護軍校陣亡例從優賜卹該部知道欽此 
[俄人舉動]  
　　日本長崎訪事友人云駐日俄使近派一等書記官拍蒲來烏司欺赴朝鮮及滿洲各處查察各國軍情月前乘元海丸抵崎謁見俄領事小住某客館旋乘原船至仁川折赴韓京然後由韓之北鄙至遼東大連灣等處大約十一月初旬方可遄返此外又有俄國陸軍叅將哇茄之誇由神戶乘是船至崎擬赴旅順大連灣巡視可見俄人於東方事宜未嘗一日稍忽也 
[美人毒計]  
　　舊金山某日報云美國美以美疉活會工人黨以國家禁約華人之例將屇滿期恐以後美東各埠官紳以爲華人航海遠來無所害於美國不欲將此禁續行遂携帶美東各埠士人往遊華人租界中最穢汚之地並徧覽最卑賤之華人使之目擊情形續頒禁令其計誠巧其心亦甚毒矣不知凡我華人亦知各自顧全體統否耶 
[美人購地]  
　　廣州安雅書局世說編登英京倫敦來電云傳聞美國政府議購荷蘭國所屬西印度地計一千六百萬金荷廷已首爲之肯此說若確則美國從此大啓土宇頓攺舊觀矣 
[日廷策勳]  
　　日本長崎訪事友人云去歲中國北方之亂日本將士協力助平所有奮勇各員業由日廷論功行賞東歴九月七日即華歴七月二十五日爲第二次頒賞之期首賜西德次郎旭日大綬章并年給金幣七百四十元其餘各官及義勇八十餘名賞賚有差駐天津領事鄭氏之夫人亦叙勳六等授寳冠章蓋曠典也 
[巵漏難防]  
　　日本長崎訪事友人云本年日本米價騰貴貧民果腹維艱各處商人惟利是圖紛紛運米往售東歴九月六日卽華歴七月二十四日英國輪船名茄恩司者由香港運到華米九千零四十三袋美國郵船潑利烏亦運到華米三百零八袋說者謂目下中國各省旱潦爲灾民食幾虞不給乃一任奸商囊括席捲私運出洋嗚呼是誰之過歟 
[暫緩咨部]  
　　廣州安雅書局世說編云粤東大憲接行在來電内開兩宫廻鑾有日除緊要事件仍由各省具奏外其尋常咨部之案一律暫行從緩等因刻已行司札飭各屬一體遵照矣 
[武科請旨]  
　　香港循環日報云七月二十四日侍衛詹福康等具禀粤省督撫兩轅請將本屆武科鄉試仍暫舉行等情當經廣東巡撫德靜山中丞批示曰已據情會同督部堂電奏請將廣東本屆恩正武鄉試照章舉行自明年爲始一律永遠停止能否得邀兪允應候電傳諭旨遵辦一時彎弓躍馬之倫得覩批詞無不躍躍欲試矣 
[公地新章]  
　　厦門訪事人云本年二月各國領事會議欲將鼓浪嶼作爲公地電請駐京使臣商之中國議和全權大臣允如所請近由興泉永道延少山觀察擬定章程十二條與各領事會商妥洽然後頒行一中國現將鼓浪嶼全島所有四面環水以内陸地作爲公共地界一界内應設立工程總局一所由厦門道臺會商各國領事派委公正紳董會同經理專司本島捐收欵項房産道路一切事宜一界内應由厦門道設立巡捕局一所委員駐理專爲保衛中外良民驅除奸暴惟所有應籌捕費以及約束商民章程仍由厦門道隨時與各國領事官會商酌定宣示遵行一界内應由厦門道專設會審公所派委專員叅照上海辦法另訂審理訟獄章程彼此遵守一倘有干犯中國法令如誆騙財物殺傷人命搶劫偷竊勾結會匪擾害地方之犯逃入界内一經中國地方官查明應卽隨時派捕協拿交案照中國律例懲辦不得庇匿一界内搭房買地及遷徙墳墓各事悉由厦門道作主仍聽商民自便不得抑勒一現在界内一切房屋田園山地無論華洋官私産業應由工程局迅速分叚騐契勘量編號註册以便經理一華洋人等在島租出産業必先完清地價並自立約日起至西歴年底止應納錢糧禀由工程總局查明註册核給准單呈請厦門道臺蓋印發領洋商應備租契三紙並請本國領事官註册畫押一給租戶一存領事署一存厦門道署華商只印租契一本遇有典賣責成承受之戶赴局禀請立案其有未經禀明私相授受者槪不作准仍予罰辦一界内華洋人等應納地方捐欵均照上海租界章程由工程局向業戶收清如有逾延照章罰辦一界内搭造房屋必先禀經工程總局核准方可興工至于火藥炸藥一切害人身家財産之物槪不准收藏夾帶運送各國官商均在界内居住應由中外各國一體互相保護一鼓浪嶼所有錢糧向由中國國家收入嗣後遇有租買地叚等事其錢糧地丁仍由地方官催收轉繳工程局查收以抵各項費用一尙有本島取益防損一切未盡事宜應由厦門道會同各國領事官隨時體察商辦 
[姜軍獲盜]  
　　京師訪事友人云蘆溝附近某村有刼匪頭目居焉七月中旬某日爲其子娶婦羽黨咸往道賀巡捕中營鮑協戎知之立飭某弁赴京北清河鎭姜軍行營商請督隊前往先將村落兠圍然後毁門而入時羣匪正在團坐轟飲急持快槍迎敵鏖戰良久擒獲四十餘名姜軍亦有受傷者迨解赴營中再三研鞫知中有頭目四名遂按照軍營章程就地正法懸竿示衆 
[挾纊騰驩]  
　　揚州訪事人云厦秋之交郡城東南隅濱江各洲圩被水成災至邇日江潮依然未退圩内一片汪洋災民蕩析離居情殊堪憫雖承各善士醵貲拯救得以殘喘苟延所苦破圩之時甫當盛暑居民倉黄逃避大都跣足科頭今則一味新凉侵肌砭骨刼餘黎庶縱能果腹何以禦寒江都縣湯星軺明府憫之擬募之本城各鋪照團練捐酌加若干俾千萬哀鴻騰驩挾擴業已傳集各業董四出集貲各鋪主樂善爲懐定可輸將踴躍也 
 
 

Page 3

 
 
[甌郡官塲紀事]  
　　温州訪事人云洋廣貨捐局員戈幼山大令近奉道府憲委赴靈官小棣一帶查勘水灾上月十八日乘永靖小輪船就道隨於二十二日公竣回郡銷差○上月下旬某日定字營統帶廖碧堂大令因病禀請銷差○陳渭熊都戎因事撤任遺缺經上憲札委右營遊擊秦景濤遊戎署理遞遺右營遊擊缺以城守營王敬廷都戎署理遞遺城守營缺以守備施久之守戎升署遞遺守備缺以候補守備朱永臣守戎署理 
[皖省官塲紀事]  
　　安慶訪事人云安徽桐城縣王大令因事被撤遺缺經上憲調英山縣陸大令士奎署理陸大令接奉飭知交卸英山篆務卽於上月二十七日赴省趨詣撫轅禀知英山任内巳交代清楚○題補宿松縣陳明府祖經接奉臬憲札文飭赴舒城訊理要案○鳳臺縣李大令師沆病故遺缺經上憲委試用知縣曾大令行淦代理○委辦運漕河釐卡黄太守國賓瓜期已屆比較盈餘藩憲湯小秋方伯加札留辦以資熟手○署池州府陳太守病故遺缺藩憲湯小秋方伯於上月二十五日牌示委現辦中梅河釐卡林太守載亨署理遞遺中梅河釐差委候補知府何太守衡彬接辦 
[上海官塲紀事]  
　　昨日駐紥吳淞獅子林之盛字營統領班馥齋軍門因公來滬命駕至蘇松太兵備道轅拜會道憲袁海觀觀察晤談良久旋至上海縣署投刺縣主汪瑶庭大令以禮延入互叙寒暄○昨日上海縣縣丞劉二尹主簿孫少尹典史趙少尉偕至縣署謁見縣主汪瑤庭大令禀明收繳烟膏捐事宜良久始退○昨日蘇松太兵備道袁海觀觀察委上海縣縣丞劉二尹赴陳公祠吉公祠袁公祠劉公祠代行秋祭之禮○昨日午後江蘇海運滬局會辦兼巡緝吳淞洋面事宜馬船西明府命駕至南市馬路工程局拜會總辦翁子文太守商議公事良久而别 
[設櫃徵糧]  
　　昨日爲上海縣署開徵下忙錢糧之期清晨漕總將恭寬信敏惠及雜稅銀櫃六具陳列大堂恭設香案禀請縣主汪瑤庭大令行祭櫃禮然後開櫃徵收 
[批斥劣道]  
　　前有宣一亭者投上海縣署控稱小的向在城隍廟星宿殿前設攤售香燭近由西房住持羽士曹永梅將星宿殿香火向袁小村抵押洋銀四千元袁遂遷居其内欲將小的之攤驅逐以圖獨攬利權等情縣主汪瑤庭大令飭差查覆尙未核示曹忽聽從訟棍某某等唆使揑詞具禀到縣昨日大令批示曰袁小村非僧非道踞住廟中久經前縣查逐有案爾旣爲該廟住持稽查廟務是其專責此等無賴不知早日遣去用司出納之權旣經被控差查猶敢扭揑情詞曲爲廻護其平日之朋比爲奸私相倚重不問可知且稱曾有央彼商借洋元情事則是宣一亭謂爾以星宿殿屋作抵足見事實情眞邑廟重地一經棍徒劣道把持漁利太不成事亟應整頓候併提嚴訊分别究逐以重公産而清訟源 
[太守關防]  
　　欽加三品銜補用道總辦滬南馬路工程局江蘇候補府正堂翁爲嚴立關防明申約束事照得南馬路設立工程振興捕務原爲清除奸宄保衛商民推其創造之心實爲法良意美惟地當南北要衝事兼水陸各務邇來商旅日衆案牘益增端緒旣紛防閑難盡本府有鑒於此是以接辦以來事無鉅細莫不斷制躬親未敢假手分勞使得藉滋弊竇惟是在官人等守分者雖多玩法者亦復不少偶因一事之微每至横加需索其甚者則又存心欺罔怙勢憑凌内外勾連希圖朦蔽凡此種種情弊不必俱全但有一端卽内爲奸利之媒外爲商民之累本府志在安人力求除弊每因暇日傳在局之水陸差巡門丁胥役再三誥誡不憚煩言然而陽奉陰違小人常態當前唯諾出外卽復肆譸張在上之耳目難周在下之陰私易掩尤恐昧於當局不得不借助旁觀用是明設關防出示曉諭爲此示仰商民諸色人等知悉本府持躬以正率屬以嚴斷不任從徭役諸人營私舞弊自示之後如有本悞水巡陸捕差役家丁在外招掏藉端婪索卽許該正身隨時據實禀訐前來重則嚴懲輕則革逐按律處治决不庇容若爾等賄峈行私轉相掩蔽一經察出與受同科本府待人以誠毫無矯飾爾等亦不得挾微嫌宿怨忘訴誣攀如其不實無憑亦當治以反坐其各凛遵毋違特示 
[巡員被控]  
　　日前本邑浦東某圖董事嚴尙洙等聨名投保甲總巡局控巡查委員某二尹縱任丁役遇事索賄舉凡烟館茶肆一律勒繳月規且身居租界之中遇有鄉民詞訟等情須先繳納輿金始得乘輿到局局中差役亦復明目張膽與流氓通同一氣敲詐鄉懦以致流氓充斥忌憚全無請轉禀道憲撤差以衛地方而靖棍痞等情總巡朱森庭明府閱詞立傳各董入内慰以好言諭令聽候禀明道憲大人秉公核示各董乃唯唯而退 
[定期會訊]  
　　美總領事署繙譯官白保羅君函致英美租界公廨云有無領事管束之洋人應各爾在永茂祥洋行司帳虧欠洋銀請即訊明追繳讞員張柄樞司馬准之昨晨飭華包探何阿春協同某號西包探將應各爾傳案略訊數語即商之偉繙譯官發押捕房候下禮拜二會同白繙譯官研訊核奪 
[英界火警紀餘]  
　　前日午後英界二馬路義恒豐招牌店火譬已登昨日報章兹悉西首延燒之萬盛煤炭店牌號實係萬成東首文元齋筆店器物雖已被焚牆屋並未倒下萬成亦窓櫺門扇尙有存者至聚仙園浴堂正門在小弄中所燬者係内進房屋是役也計焚去門面四間昨所云六椽者蓋合浴堂言之耳 
[續登光緒二十六年八月至二十七年六月雙月教職單]  
　　復諭直隸新河張乃賡深州山東嘉祥官耀午萊州山西榮河侯志孟汾州平定張鴻鈞汾州稷山翟崙山太原大同程鵬飛解州河南中牟閻鳳舞汝州俱廪安徽旌德程彬廬州增定遠吳焯池州寍國章振鑾滁州俱拔建平姚永槪安慶舉山東郯城趙景濂臨清拔山西平遙陳銘綬平定舉河南項城劉炳薰汝寗舉尉氏于鏡堂陳州拔葉縣李化南開封附河南羅山張詒樺開封拔浙川銀乃清許州附原武殷天泰許州濟源石維屏開封考城牛凌漢許州湖北應山胡存懌荆州遠安黄在中武昌湖南通道王原根郴州四川高縣朱襄虞資州儀隴陳錫光成都俱廪河南南召蘇海陜州浙江平陽周慶森湖州福建古田黄晉錕福寍廣東從化王樹槐瓊州河源黄倬　州俱附浙江昌化徐愼行温州恩浦江任鴻奎寗波增福建泰甯陳　福州拔江西樂平吳鴻鈞撫州副湖北南漳李德揚施南恩湖南嘉禾林元仕靖州拔廣東靈山陳冠朝廣州舉龍門李錫珩高州增廣西武宣吳纉周平樂恩四川新都張志愚重慶拔江津白雲衢成都副新津鄭選叙州歲雲南河陽李翰香麗江舉平彝鄭汝綬雲南恩貴州婺川王炳坤鎭遠舉復訓湖北德安熊繼鰲黄州直隸河間安維藩永平清豐張保衡天津清苑姜子珍天津江蘇靖江朱同壽淮安常州楊寳森太倉河南南陽邊濟棠衛輝浙江桐鄉金祖培紹興仁和蔣志型紹興會稽徐景騏寗波雲南永北李翔鶴澂江貴州銅仁王文煥大定興義羅會恕平越俱舉直隸滄州樊榕保定增束鹿徐世桂承德增江蘇陽湖黄濟揚州山東寗海張守恩沂州諸城翁調元沂州山西陽城潘文治平陽河南郾城劉照黎河南新野方謙山開封衛輝譚澍堉汝州陜西韓城王經緯綏德福建海澄洪體元福州江西吉安湯誦芬建昌湖北安陸劉德峻荆州湖南湘陰楊澐常德廣東海陽司徒冕肇慶四川屏山林樹藩成都雲南姚州李健元江貴州永寗劉仲魁大定興義顧履坦安順俱廪山東莒州解紹修濟南增山西洪洞鄭華寍武恩河南新鄉周德芑光州附陜西同州宋甲第鳳翔附三原王增瑞延安附福建順昌賴瑛汀州增南平陳釗泉州增連城陳鏡江福州增浦城王運成延平拔侯官胡友梅泉州增江西南安徐人偉吉安增湖北沔陽孔憲甲陸安優湖南寳慶李之翰長沙歲廣東羅定朱之法潮州附四川瀘州陳玉麟成都歲貴州安化郭臨江安順副 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赭嶺晚鐘]  
　　蕪湖訪事友云耶穌教聖公會會長李楷臣設立廣益學堂延美人盧德義及滁州單弼臣上舍爲敎習邇因從游者衆春風化雨恐難遍施特赴上海聘約翰書院高才生某君爲助教○中江書院向章每月課試時藝兹者欽奉上諭一切考試廢八股而用策論監院吳可實廣文因擬於下次月課攺命策論諸題○江口悅來曁清順閣二客棧私設臺基供怨女痴　雲雨巫山之會蕪湖縣陳雲湘大令聞之惡其有傷風化特於某日出示禁止如敢違犯拘案嚴懲○皖省自被水災哀鴻遍地嗷嗷終夜憔悴可憐徽甯池太廣道吳季卿觀察憫之首先捐銀二千兩以爲之倡兹又捐米三百石關上各委員亦有量力捐助者小民得此頗足殘喘苟延矣○上月二十五日天主堂教士滕君乘某輪船赴金陵瀕行保衛營饒翼卿游戎特命麾下勇下列隊相　 
[小工慘斃]  
　　昨日午後一點鐘時本邑招商局北棧某西人偕工頭梁大有姚阿二投美界捕房訴稱頃間山東人工某甲至英商克門低亞輪船運貨悞被起重機器撞傷斃命捕頭令地保查明有無屍屬在申再行核奪 
[上海縣署瑣案]  
　　前者鹽捕緝私營統帶某君函送私販兪阿華夏阿發宋阿木三人到縣内開兪等糾黨拒捕搶去洋槍號衣縣主汪瑤庭大令屢次研訊堅不肯承因略加笞責交人保釋旋由地保康子雲續獲當時帮同販私拒捕之周阿鑑金心和曹阿四張阿八前晚大令升堂研詰康保禀稱小的查得鹽捕營勇下號衣實被周等攫去故敢解案請追周供是日小的由义袋角回南行經新闢租界中見勇丁追逐私販致被巡捕拘入捕房地上遺有號衣被金拾去金供小的並未拾得號衣周確上船取物張供小的在西兵營内治庖時適事畢回家見營勇搜捕私鹽因之駐足閒觀不敢多事曹供小的因患足疾不良于行日在家中閒坐突遭誣指叩乞鑒原大令詰周曰金稱爾上船取物信有之乎周堅稱小的實無其事大令喝責一百板押候再訊○顧愼生積欠某姓銀兩被控到縣大令研訊之下飭押限追繳迄今日久置若罔聞前晚提案覆訊顧供小的已倩友人王子才向原告調停大約日内可以了結矣大令准展限五日料理如再違延定干血比○銅工屠義心等環控馬金友紊亂行規酗酒逞强等情大令研訊之下屠供小的操銅鍋業馬向造脚爐不應亦造銅鍋向論被毆叩求究辦傅世德供小的與屠同業馬並未入行貿然私造銅鍋以致同業羣起而攻尙求公斷馬供銅鍋脚爐本無區别惟小的乏錢入行耳當屠來理論時適小的飲酒過醉致有不遜之言不敢兇毆尙祈恩恕大令命馬當堂向屠服禮併照章輸貲入行 
[上海巡局紀事]  
　　本邑小南門外五爪弄中有江北人崔高氏焉前曾將洋銀三十元借與陳俊容約期歸楚日前氏怱病故其甥張維甫向陳索取爲身後棺殮之資陳無以應張遂投二十三七鋪巡防局禀請究追局員邱友林二尹飭地甲傳陳到案諭令迅速歸還延干未便○前日南市潘正大花行庖丁陳玉如引誘松江人彭周氏及其女小妹至竹行弄賃屋圖姦其女不從極聲呼救經鄰人喚令地甲拘送十六鋪巡防南局陳自知理屈浼人向氏求和大約可免於提究矣 
[英美租界公堂瑣案]  
　　光棍苪燠榮冒充包探夥役將鈕雲槎兇毆訛詐經五百三十號華捕拘案請究讞員張柄樞司馬判責二百板交人保釋○王小春向居新閘左近其妻馮氏素與洪開林有染日前洪正在王室中適王自外歸扭交巡捕解送至案司馬向之研詰王　稱妻子馮氏平時不守婦道兹經小的覷破姦情求恩訊核洪直認不諱司馬判將馮氏掌頰一百下交母屬領回管束洪責三百板枷號一月○小工奚四福許裕法張金生不知因何與周關生口角互毆周受傷甚重經包探劉森堂送至某醫院求治旋將奚許張拘解至案司馬著帶回捕房俟周傷愈訊核○馬夫紀阿根駕車飛駛悞將二百號及三號印捕撞傷經他捕拘解請辦司馬判罰養傷費洋銀十元笞責一百板○積賊陸阿二行竊張阿二陳開法二家衣物報經包探趙銀河拘案請辦司馬判責三百板管押捕房半年期滿遞解回籍○包探趙銀河解馬夫徐海生到案禀稱日前徐駕車至六馬路將小孩蕭阿玉蕭阿珠撞仆受傷甚重舁至某醫院求治醫生云須閱一月方保無虞今特解徐請訊司馬判給養傷洋銀二十元另罰十元以儆○薙髮匠陳榮康與同業丁榮金口角突掣鐵器將丁頭上擊傷報經包探王長桂拘獲解案司馬判責一百板○鮑成福陳阿榮向沈阿興平空訛詐不遂所欲逞兇毆擊報經某包探拘獲解案禀請究辦司馬判責三百板枷號一月○康有祥濳入某輪船上竊得周德順所携錢一千文報經包探陳金標拘案請辦司馬判責二百板贓給還失主 
[法租界捕房瑣案]  
　　南匯横沔鎮人莊金榮於上月某日挈七齡幼子來滬被流氓施阿四張坤誘至某小烟館倩宓旭初賣與僑居英界五福弄之粤人吳映梅莊投報捕房捕頭派某包探將施張等人一併拘案讞員杜枝園大令研訊之下著將孩交出詎料吳已　孩至廣東迄今無從交案昨日大令蒞捕房發落各案時莊投案求追大令飭將施張等人帶出研訊一番押候過堂嚴比○賭棍林植之攺姓任字曰子卿與同黨傅順卿勾引益康錢莊夥林謹軒賭博騙去洋銀六百四十元控經大令訊供押追迄今挺押不理昨日林投案禀催大令著候過堂嚴比○車夫周小順串同流氓朱福林攫取陸邱氏所携洋銀六十四元控經大令訊供管押昨日命提到案著重責二百板還押嚴比○前者著名流氓馬和尙王阿四張阿松王友江在東新橋左近向人持刃行兇　　訛詐被包探拘獲解案大令判各枷號一月昨已期滿命將枷開去各責一千板發攺過所監禁一年○偷兒陳連生胡金壽竊取護城河畔某姓家古畫報經包探拘獲解案大令著各責三百板○流氓陸金榮陸自發向人藉端訛詐報經包探拘案大令著各責三白板○前日亭午時瘋婦曾李氏沿途啼哭巡街捕冋之詰問忽又大笑繼以怒詈因之拘入捕房捕頭令禁押片時卽行釋出至晚十一點鐘時仍在原處啼哭巡捕復拘入捕房昨日捕頭仅包探解請大令研訊供稱小婦人夫故後與丁二姘識所有餘資被丁騙去不知所之前夫之子名小羅現在西門外婦孺醫院大令飭包探送交伊子收養 
[美租界捕房紀事]  
　　昨日清晨偷兒鄔阿才濳至某處竊得西衣一件及皮鞋一雙持至吳淞路某押鋪求質適爲包探錢榮堂所見拘入捕房捕頭令押候解送公堂禀請讞員張柄樞司馬訊辦○昨日午前小竊蔣阿惟掩入唐家弄某姓家圖竊適爲事主所見扭入捕房捕頭令押候查明實在情由然後解送公堂禀請訊究○昨晨著名流氓張金法在西華德路菜市左近向鄉民某甲索詐不遂所欲肆意行兇甲怒投訴捕房請爲查辦捕頭允之○昨日小工頭目韋某投捕房　稱頃在密勒路某茶肆中散給小工工錢被小工某甲攫去錢十餘千請爲查緝捕頭允之 
[羣黎徧德]  
　　朱少梅善士求合家平安助振洋銀五十元徐來復堂助洋銀五十元童愼思堂完願洋銀一百元文指　錢江靖江水災義善源莊來江右隠名洋銀八十五元汪錦文求易養易成洋銀一百元趙頋崏求保産平安洋銀三十元畢元卿洋銀四十五元葛鄭氏求病速愈消災益籌洋銀五十元循隠居求妻室消災合家平安洋銀五十元現在東南各省水災疉告遍地哀　莫名慘狀順盜秦晉振務仍在孔亟值此時艱籌欵萬難今之助振實在救命之錢其間功德無待贅言凡有所求無不如願請登報章謹代災黎九頓以謝上海六馬路仁濟善堂籌振公所施則等敬誌 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
太子少保頭品頂戴兩江總督臣劉坤一跪奏爲揀員請補陸路副將員缺恭摺仰祈聖鑒學竊江西袁州協副將　廣春欽奉上諭補授浙江處州鎮總兵所遺袁州協副將員缺業經臣以江省現有合例應補之員咨部扣留由外照章請補在案伏查是缺副將係　　　　　一輪第三缺江西係無豫保省分又無揀發班人員照章以六缺應升應補人員相間輪用上次第一輪第三　亦因捕發　　人奏　以卓　　升之江西提標中西叅將鄭國謹升補現在江西實缺叅將内並無保薦卓異合例堪升之員此次自　照章以　補人員　補　　　紥　　　城汛地遼闊界連湖南彈壓巡防曁關緊要非精明强幹之員難期勝任臣於江西應補班内詳加　　查有　用副將陳步　年三十四　江　華亭縣人由承襲三等子二等侍衛行走期滿光緒十七年二一月十四日經兵部帶領引見奉旨以副將發往江西差遣委用欽此十八年三月初一日到標造具履歴咨准部覆應歸江西省應補班與現任應升人員相間輪補等因上年經臣奏請遇有江西副將游擊缺出卽子酌補奉硃批著照所請兵部知道欽此轉行欽遵各在案該員年力强壯才具精明以之請補是缺副將　　勝任與例亦　相符合無仰懇天恩俯准以江西應補班委用副將陳步曾補授袁州恊副將員缺實於營伍地方均有裨益如蒙　兪允該員係奉旨以副將　在江西差遺委用請補副將銜缺相當毋庸送部引見應請飭部頒給劄付以昭信守除將該員履歴咨移部科查覈外謹會同江西巡　兼提督銜臣李興銳恭摺具奏伏乞皇太后皇上聖鑒訓示再准部咨嗣後外補之缺暫行攺爲試署等因該員陳步曾自應遵照辦理合併陳明謹奏六月初八日奉硃批兵部議奏欽此 
　　李興銳片再自强之策首在整軍經武近日水陸各路防軍類多窳惰無用虚糜國帑最爲可恨時方多故又不能因噎廢食輕議去兵惟有擇其可裁者裁之其萬不能裁者挑留精壯教之訓練冀養一軍卽得一軍之用而訓練之道尤以遴選將領爲要臣查有江蘇候補道錢德　　慮深閎精卓耐苦昔年隨使出洋於各國兵制頗知講求回華後歴充兩江營務處及江南陸師學堂總辦尤能曉暢戎機上年經兩江督臣劉坤一會派在江西清釐教案勤勞備著現在教案完竣據禀請銷差前來惟江西内河水師正須整頓臣與督臣劉坤一往返電商擬委該員接統内河水師責成教練但以隔省人員未經奏調究屬可暫而不可久合無仰懇天恩俯准將該員江蘇候補道錢德培調赴江西差遣俾臣得收指臂之助其現統内河水師候補道繆德棻辦理未能得力應即撤退另委錢德培接統以肅營伍除分檄飭遵外所有奏調道員更換水師統領緣由理合會同兩江總督劉坤一附片具陳伏乞聖鑒訓示謹奏六月初八日奉硃批著照所請該部知道欽此 
　　劉坤一牌再准長江水師提督黄少春咨據提標中營副將楊福田轉據該營後哨守備柳三喜禀稱前經投効水師隨剿出力歴保花翎總兵銜儘先副將遞補是缺現因舊傷時發年力漸衰誠恐有誤職守懇請開缺等情前來相應請旨將柳三喜開去長江水師提標中營後哨守備實缺以示體恤除所遺員缺另揀水師合例人員請補外謹會同長江水師提督臣黄少春附片陳請伏乞聖鑒訓示謹奏六月初八日奉硃批著照所請兵部知道欽此 
　　劉坤一片再江勝六營向歸長江提臣黄少春總統駐紥鎭江深資臂助兹准咨稱現在防務較鬆擬請交卸江勝防軍俾得專顧長江水師以重職守等因前來臣查核所請自係實情所有江勝軍營務查有江蘇候補道杜兪學識優長器局深穏於軍務尤爲歴練堪以委令接統理合附片陳明伏乞聖鑒謹奏六月初八日奉硃批知道了欽此 
　　太子少保頭品頂戴兩江總督管理兩淮鹽政臣劉坤一跪奏爲恭報兩淮各塲光緒二十六年分庚子綱應徵正帶折價奏銷案内未完一分以上各員遵章開單恭摺仰祈聖鑒事竊准部咨嗣後奏銷屆限務須遵照奏章一面具題一面先將未完一分以上各員依限奏報等因　經報至乙亥綱在案兹據兩淮鹽運使程儀洛詳稱光緒二十七年二月兩淮應辦庚子綱各塲應徵光緒二十五年分計考折價奏銷自光緒二十六年三月起扣至二十七年二月止分司塲官經徵督徵接徵各員除將全完人員剔除外遵將未完考成分數各員開單詳請具奏前來臣覆核無異除奏銷各案另行核明具奏外所有兩淮各塲庚子綱應徵正帶折價奏銷案内未完一分以上各員謹繕清單恭摺具奏伏乞皇太后皇上聖鑒飭部查核施行謹奏六月初九日奉硃批戶部議奏單倂發欽此 
　　頭品頂戴陜西巡撫奴才升允跪奏爲陜省善後收支欵項造具銷册恭摺仰祈聖鑒事竊　省軍需善後收支各欵自光緒二十五年以前册報請銷均經戶部議覆核准在案查陜西界連五省遊勇客民往來絡繹簽會各匪勾結堪虞彈壓巡防在在均關緊要緑營兵制未復全　各防營分紥巡緝以資保衛上年節次裁攺防練咨營旗所留之勇本已無幾嗣因京畿多故奉旨征兵入衛調派陜軍武威馬步八旗北上重兵遽撤地叚尤虚經前護撫臣端方奏明添募忠靖中後副中後步隊四旗前左步隊二營馬隊兩旗又設立護衛親軍馬隊一哨並將　軍馬隊以及撫城練幂兵丁酌加津貼俾得盡力差操期成勁旅均于七八閏等月先後成軍起支餉　欽奉硃批允准時值歲荒糧貴各軍　口不贍復經前任撫臣岑春煊奏明裁額增餉旗制勇數自十二月初一日爲始槪照新章開支亦經奏准辦理業將二十六年分新舊防練各營旗應需薪餉鹽菜製造雜支及應領食糧分别給發清楚兹值查辦二十六年報銷之期據善後局司道分造總散清册具詳前來奴才覆核無異除撥給入衛陜軍上年六月以後行糧餉項由奴才另行造報製造緣營操防藥鉛等項遵照另案題估請銷並各册分咨部科外所有收支銀　各欵相應仰懇天恩敕部核照准銷謹繕摺具陳伏乞皇太后皇上聖鑒謹奏六月初九日奉硃批戶部議奏欽此欽差大臣大學士直隸總督一等伯臣李鴻章跪奏爲揀員請補要缺知府以資治理恭摺仰祈聖鑒事竊查正定府知府吳煥采於光緒二十年八月二十八日病故業經咨部開缺所遺正定府知府地當孔道管轄十四州縣並有　沱河工事務紛紜係　繁管河要缺况值兵　　以元氣未復伏莽猶多剿匪衛民尤爲目前急務非吏才兵略兼擅其長者不足以資治理臣前請將洋兵未撤以前道府州縣遇有缺出以　取發往及正途出身與軍功勞績捐班五項酌量請補奏奉硃批允准本係爲缺擇人起見自未便拘泥資格　誤地方飭據藩臬兩司查　卽補知府李映庚堪以請補會詳前來臣查李映庚年四十八歲江蘇海州舉人光緒十五年巳丑科會試中式以知縣卽用分發直隸是年九月　省二十四年補授遷安縣知縣二十五年十一月到任二十六年經臣臚陳該員吏治風節十一月十九日奉上諭遷安縣知縣李　　　　缺以知府仍留原省即補欽此該員廉幹篤實才氣邁倫現署永平府知府督隊剿匪屢殲巨　　境　清商民樂業以之請補正定府知府　　實在相宜堪勝要缺之任相應仰懇天恩俯念員缺緊要治理需才准以卽補知府李映庚補授正定府知府當可保障一方理合恭摺　　伏乞皇太后皇上聖鑒訓示謹奏六月初九日奉硃批著照所請吏部知道欽此 
 
