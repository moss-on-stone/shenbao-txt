# 1900 - 342 - 4909939

 

Page 1

 
 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加椐木箱每部售洋十二元海内有志之士欲講求經濟學問者則此二書不可不備并請認明封面後有二林齋校本庶不悞購仍存上海文瑞樓蘇州緣蔭堂蕪湖河南文苑山房諸君就近選購可也此佈 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[書名臣教條後]  
　　從來治國之道不外興利除弊兩端而問其利何以興弊何以除則非一言所能盡其在上下昏昏因循苟且者無論矣往往有急於求利而弊轉叢生急於除弊而利亦漸失者甚矣興利除弊之難也然治國者斷不能因其難而竟置利於不問置弊於不知夫利之興也必有其機弊之除也必因其勢其機與勢則尤視乎上下通塞以爲衡上下之情通則隨在可以興利隨在可以除弊上下之情塞則利弊之在下者上無從而知利弊之在上者下更無從而訴故一國猶一身也治國如治病也就一身論君爲元良猶人之有首也臣爲輔弼猶人之有五官四肢也小民熙攘猶人之有毫髮百孔也凡此之得以無病者惟恃氣與血流行無滯耳氣血一滯則疾病因之而興於是百孔閉塞毫髮先受其病而後病及於四肢病及於五官病及於頭目治之者務使其氣血流通庶病可漸去病去而本原可復若置之而不治與治之而不得其要領則毫髮之有病似與四肢無關而四肢必至於不仁四肢有病似與頭目無與而頭目必致昏眩治病而不會其通其病不至於殆者幾希矣治國之道豈有異乎夫國有善政而不能及民者非政之不能施行也弊在塞也民有疾苦而上不得聞者非上之薄待斯民也弊可塞也至於塞而民必先受其病民病而國無有不病者故曰治國者亦求其通而已矣中國自數十年以來外侮内憂環生迭起國幾病矣其受病之原實誤於蒙蔽舉天下之人皆若秦人視越人之肥瘠民安得而不窮國安得而不弱哉然則欲求其通其法何在曰是非官爲之轉移不爲功朝廷設官首在勤求民隱雖有州縣以親民而其權究以疆吏爲重州縣得人不過一州縣治耳疆吏得人則可治一省其關繫顧不重耶吾閱前報所登名臣條教而不禁慶疆吏得人爲陝省人民額手也陝省自岑雲卿中丞春煊拜巡撫之命卽物訂條教以示全省官紳士庶條分縷晰語長心重吾知陝西一省得中丞治之當一洗上下蒙蔽之習乃有苛於論人者謂每見今之爲官者矣或赴任之時先頒示諭或到任之後詳示關防自疆吏以迄州縣無不有者讀其文錚錚自厲娓娓動人幾至千篇一律而天下之吏不皆循良可知一紙空言究不免祗顧塗飾人之耳目不知申丞固世受國恩且秉襄勤公之懿訓事皆心得學有淵源其經天緯地之才今雖尙未昭著而襄勤公名登史册功炳寰區夫固千人皆見中丞後先輝映吾知斷不蹈舉世空言之弊所願中丞始終如一不爲利動不爲勢撓則不特陝疆人民之福抑亦中國之福也因書此以爲後日政聲之符劵焉 
[諭旨恭錄]  
　　九月十七日軍機大臣面奉諭旨現在陝省天時亢旱節届立冬二麥未能徧種農田待澤孔殷著岑春煊迅卽派員前往太白山䖍誠祈禱以冀渥沛甘霖藉慰民望欽此 
[本館接奉電音]  
　　昨日午前九點鐘時西安行在飛電傳來旨一道上諭八道敬謹譯登○十月十八日行在内閣抄奉旨奕劻李鴻章全權敕書用寳卽著照所請辦理欽此○二十一日行在内閣抄奉○○上諭昨日召見之内務府銀庫郎中增崇著記名以關差道府用欽此同日奉上諭崇壽溥鐦貴昌均著補授内閣學士兼禮部侍郎銜欽此同日奉上諭徐琪著補授内閣學士兼禮部侍郎銜欽此同日奉上諭詹事府詹事著秦綬章補授欽此同日奉上諭太常寺卿著印啓補授欽此同日奉上諭順天府府丞著李盛鐸補授欽此同日奉上諭山西猗氏縣知縣王寳賢著賞還頂戴欽此同日奉上諭喀什噶爾提督著焦大聚補授欽此 
[行在宮門鈔]  
　　光緖二十六年九月十四日岑春煊賞住南院謝恩召見軍機○十五日江蘇學政李殿林請訓甘肅布政使李廷筆請訓召見軍機李殿林○十六日陝西學政沈衛請訓固原提督鄧增請訓召見軍機沈衛鄧增○十七日雲南學政田智枚請訓陳邦瑞謝署吏部左侍郎恩桂春謝授正藍旗漢軍副都統恩召見軍機○十八日召見軍機○十九日御前大臣代奏謝賞銀兩恩陳學棻遞遺摺召見軍機○二十日端方由河南查辦事件覆命請安廣西學政劉家模請訓召見軍機端方劉家模○二十一日榮中堂請安召見軍機○二十二日左庶子伊克坦請安召見軍機○二十三日四川布政使貟鳳林謝恩召見軍機貟鳳林 
[德人殘暴]  
　　有客自山東高密縣至烟臺語本館訪事友云旅居靑島之德人暴虐殊甚本月某日縣境某鄉被德捕縱火以焚毗連數百家同付一炬又有弁兵盤踞聖廟任意作踐廟中所陳樂器擊毁磓多是豈手握軍符者一何聞見耶何任其殘暴至此也 
[教案已結]  
　　武昌訪事人來函云湖北蘄州天主教民與耶穌教民互相牴牾致有焚毁教堂之事湖廣總督張香濤制軍檄委候補道任小棠觀察秉公查辦并由署臬司扎鳳池廉訪遴委大挑知縣田大令芸生馳往會審教士謂州主謝刺史紹佐袒民抑教不愜輿情藩憲瞿賡甫方伯遂懸牌撤任改委胡慈甫刺史接署州篆兹聞此案業經觀察向教士再四商榷允將教堂房屋如式賠修爲首滋事之人由州主按名拘辦教士首爲之肯觀察遂回省銷差 
[祗呈方物]  
　　陝西省垣訪事人來函云自中外開釁聨軍攻入京師皇太后皇上蒙塵出走陝甘總督魏午莊制軍特於閏八月二十五日委蘭州府知府胡太守孚駿齎摺至陝西行在請安并祗備方物隨摺敬呈御用九月十七日太守行抵秦中暫假馬坊門三陞官店小駐 
 
 

Page 2

 
 
[粤督行程]  
　　陝西省垣訪事人來函云簡授兩廣總督陶子方制軍由山西行在迎駕回陝旋卽陛見請訓擇吉九月十七日黎明秉節登程馳赴粤東履任 
[恭迎鄂撫]  
　　漢口訪事友人云近日撫署武巡捕忠千戎良探知簡授湖北巡撫景月汀中丞將次蒞鄂擬赴長江下游竭誠迎迓已於日前禀辭就道矣 
[年荒物貴]  
　　陝西省垣訪事人來函云陝省自秋徂冬未見甘霖下降食糧頓貴百物亦復加昻目下小麥每斗需錢一千七百餘文麫每斤需錢七十五文白米每斗需錢一千七百餘文糯米每斗需錢一千四百餘文小米每斗需錢一千八百文豌豆每斗需錢一千二百八十文其餘柴燭油炭雜物等項無不價增數倍屢經大吏設壇䖍禱終未能喚醒痴龍日前軍機大臣面奉諭旨著岑炯堂中丞迅派委員至太白山竭誠祈禱未識能邀上蒼感格甘澍立施否 
[惠溥雙弓]  
　　陝西省垣訪事人來函云每年十月初一日此間必創開粥廠以濟竊黎粥其廠分四路開設例由保甲總局委員騐放東廠在五柳巷玉池宮西廠在北廣濟街淸眞寺南廠在五岳廟北廠在九府街今歲亢旱成災哀鴻滿目撫憲岑大中丞憫之因令於九月二十五日提前開廠并在四關添設八所俾飢民得就近啜食免柺腹奔走之勞 
[整頓學堂]  
　　武昌訪事人來函云湖廣總督張香濤制軍廣置學舍培植人材自强學堂開辦最早迄今已歴十載諸生中不乏可用之材然濫竽其間者亦所不免兹查得承辦各員遇事粉飾當此時局艱難朝廷孳孳求治亟宜培養英俊以備馳驅因札委丁憂湖北試用道起渭卿觀察爲總辦飭卽將學堂一切事宜悉心整頓務須盡袪積弊勿致廪祿虚糜 
[擴充郵政]  
　　武昌訪事人來函云自郵政局創設以來遠近風行商民無不稱便惟西北各省無輪船可通因之並未設局魚來雁往遲滯堪虞現値皇太后皇上車駕幸陝各省文報倍益紛煩江漢關稅務司何文德君爰擬於陝省添設郵政分局以輔驛傳之不逮惟事屬創始籌辦爲難擬延精於西文之華人往襄其事想開辦之期當不遠矣 
[馭下以嚴]  
　　金陵訪事友人云江寗藩憲恩藝棠方伯律身謹飭馭下嚴明蒞任以來禁止家丁吏役需索陋規無論現任候補各員遇有公事晉謁均須隨到隨禀不得稍有留難邇値札委冬防各員註册之時候補貧員紛紛具手版禀見方伯慮有丁役人等因需索不遂格不爲之通名特於本月某日手書條教實貼官廳略謂此後倘仍有需索情事准該員於晉見時指名禀白聽候嚴懲凡在聽鼓諸君莫不感荷憲恩於無旣矣 
[冬防嚴密]  
　　蕪湖訪事友人云時交冬令宵小滋生闤闠小民幾難安枕此間向例每届十月朔日開辦冬防本届徽寗池太廣道憲吳秀卿觀察以時方多故伏莽未平兼之前次裁遣之振字選鋒等營遊兵散勇到處逗留除面諭蕪湖縣陳大令保甲總辦許别駕保甲總巡袁二尹洋務局程剌史緝捕兼精健左營李副戎精捷保衛練軍等營劉饒胡三統帶輪流巡緝外並添委蘇少尹華洲何少尹蔭午周少尹德厚專查冬防事宜每夜仍循曩例先齊集保甲總局會哨然後分率勇丁執戟荷戈徧歴城廂一帶其各分叚保甲巡員則各巡所轄境内觀察更於更闌人靜時微服乘輿密巡南北兩岸藉覘各員之勤惰因之在事各員無論朔風砭肌亦不敢少耽安逸大令因念團練爲守望相助之要圖張前縣旣辦有成效豈容任意中輟特令城廂鋪户一律舉行於是百家鋪董先遵諭開辦每月捐銀四十兩禀請由保衛營饒都戎代募曾經訓練之勇丁十名領以武弁一員駐紥寗淵觀日則彈壓街市夜則嚴寗梭巡上叚昇平下叚驛前二鋪店商亦擬仿照辦理誠如刻宵小濳蹤閭閻定可高枕矣 
[烟臺得雪]  
　　烟臺訪事人云此間自入冬以來天氣温和頗似三春景象至本月十五日朔風怒吼雪花亂飄一轉瞬間平地積有三四寸四野農民咸謂得此祥霙明歲豐穰當可預卜矣 
[漢皋火警]  
　　漢口訪事友人云本月十八日之夜八點鐘時漢鎭花布街左近萬豐雜貨店不戒於火霎時間熊熊之勢上燭層霄當經沛安堂太平會館各水龍飛馳噴救而滅然已燬去鋪户二十餘家矣 
[越郡官塲紀事]  
　　紹興訪事人云郡中辦理保甲每届冬令必更換門牌查明户口執業造册詳報由府縣復查申司備案近因防務嚴緊此事益覺認眞刻下臬憲札委候補知縣周大令深來紹拜會熊再靑太守分赴各縣抽查保甲無論烟茶酒館均限於二鼓以前一律閉門熄燈不得容留外人以防匪徒匿跡鼠竊狗盜之輩其將從此戢羽濳鱗乎○省垣各大憲奉旨挨次推升紹郡各官例須詣轅叩賀惟未便同　離紹因先由紹協萬雅伯協戎赴省然後府縣及各局員以次親詣鈴轅禀賀榮陞之喜 
[吳郡官塲紀事]  
　　蘇州訪事友人馳書相告云省城三茅觀巷某娼寮有紅木匠甲乙丙丁四人偕往尋芳突遭白眼四人大怒滋擾不休鴇兒某氏投北路總巡局控訴總巡丁明府立拘四人研訊判令各笞一千七百板血肉狼藉聲如斬豕復以鹽擦碎肉上俾其痛澈於心責畢更命薙髮匠將髮辫薙去荷以雙聨巨枷發往犯事地方示衆俟三月期滿再行責釋翌日事爲蘇州府濮紫泉太守聞知惡其擅用酷刑立飭撤去差使另選賢員代庖○北路二叚巡查委員馮二尹於本月初四日之晚九下鐘時率同差勇至閶門内下塘義樂居烟館稽查以其深夜售烟有違禁令爰將執事人吳松林笞責一千板翌日二尹所雇長隨偕地甲向烟館索詐洋銀一元烟館中人心不能甘繕禀投蘇州府署控告太守以二尹旣已擅責民人復於事後縱容家丁向之索賄殊屬不守官箴飭卽撤差記過停委三年至各烟館則限定嗣後以十二點鐘爲度如敢違禁定干嚴究 
[閩海寒濤]  
　　福州訪事人云省垣水部門内天后宮官電局現已移設督轅中軍署電桿林立從後河沿直抵督轅官報往來尤爲便捷○調補山西布政司張方伯曁委解貢物之糧道啓儲憲均於本月初九日起程文武各官親往碼馬恭送○自上月二十一日鹽道楊俊卿觀察接辦福州官銀圓局迄今用銀約有三千兩之譜其當十大錢因所采之銅尙未解到故未開爐所鑄小銀圓皆有官局字樣每角作錢一百零六文○邇者洋硝無從購取土硝銷塲頗旺不無缺乏之虞屢經地方官出示凡民間舊墻壞壁含有硝質者均准報明騐看估價收買近日各縣查得出硝之處咸就近設局以期便於煎化○日本海軍省八重山艦長遠藤君於本月初八日到閩領事豐君陸軍大尉橋本君繙譯官井原君前赴馬江迎接次日卽同入省垣拜會各憲 
[古潤客譚]  
　　鎭江訪事友人云邇者皇太后皇上西幸長安需餉甚亟常鎭通海兵備道兼鎭江關監督長久山觀察曾札飭丹徒縣莫嶼香明府照會各董開辦紳富捐明府奉札後卽於本月某日就署中肆筵設席柬請城廂鄉鎭諸紳董諄勸捐輸○逼醮孀婦本于例禁鎭郡無賴之徒每見靑年寡鵠輙誘令别抱琵琶俾得從中取利鎭江府向子振太守惡之特於本月某日出示諭禁○丹徒縣莫嶼香大令之德配某淑人於上月某日仙遊大令擇於十月十六日開吊鎭城文武官紳咸往吊唁素車白馬絡繹於途○前者郡城陳姓家被盜行劫迄今尙未破案丹徒縣莫嶼香大令因此被上憲摘頂勒緝至望前縣捕拿獲盜匪三名解至縣署十六日晚大令提案研訊尙無確實口供遂命收禁 
 
 

Page 3

 
 
候鞫 
[飭查票匪]  
　　邇者大憲查悉富有票匪潛蹤長江一帶者尙屬不少因開列匪目數十人名姓籍貫札飭蘇松太兵備道兼江海關監督余晉珊觀察轉飭沿江沿海所屬各州縣嚴密緝拿日昨觀察遵卽轉飭上海縣汪瑤庭大令遵照辦理大令奉文後卽飭公差薛貴等若干名分投嚴緝 
[預弭蝗災]  
　　日前署理江蘇藩司陸春江方伯札行上海縣署内開奉護撫憲聶批吳江縣禀查無蝗蝻入境並呈捕蝗要法察核所呈與蘇州書局所刊捕蝗要决大同小異間有加詳之處自應刷印分送以廣流傳希蘇藩司籌得閒欵刷印一千部分頒蘇甯二屬各州縣轉發董耆一體講求俾資考證遇有蝗蝻爲患隨時如法竭力搜捕勿稍疎懈切切并附捕蝗要法等因到局奉此並據吳江縣禀呈前來自應由司籌得閒欵遵卽刷印一千部頒發各屬廣爲流傳轉發董耆一體講求俾資考證合行札飭遵照轉發董耆一體講求俾資考証遇有蝗蝻爲患隨時如法竭力搜捕盡絶根株倘明年各屬如有蝻子萌生卽屬搜捕不力玩視民瘼定必遵奉護撫憲通飭惟現任州縣是問勿稍怠悞致干重咎切切等因縣主汪瑤庭大令奉文後立飭經承備文照會各圖董率令地保農佃人等按照成法認眞搜查如有蝻子萌生立卽馳禀一面赶緊挖掘焚燬務使盡絶根株勿留遺孽 
[移請分咨]  
　　日前上海縣署接到六合縣來文内開現在安徽省潛山縣驛站水淹所有應解餉鞘人犯不能前進合行知照請移知前途各廳縣遇有起解人犯暫爲截留等因昨日縣主汪瑤庭大令已轉移川沙南匯各廳縣知照矣 
[遺屍可駭]  
　　前日本邑大南門外十二圖所轄望道橋南首某姓荒田上忽有男屍一具赤條條一絲不掛腎囊空無所有右耳削去其半髮辫祗留寸餘年約三十餘似係因姦被害也者鄉民見而大譁報由地保張惠忠查知近處並無屍屬遂向同仁公濟善堂領棺收殮厝諸義阡 
[美界火警]  
　　前晚十一點鐘逾三十分時忽聞捕房警鐘亂鳴旋卽每擊一下詢知火起於裹虹口某姓家草房因家中人將燈内火油潑翻頃刻火勢上炎冐穿屋頂英美救火會西人急驅皮帶車馳往旋因是處在租界之外且並無自來水可以激射祗得中道折回計共焚去草房三間 
[上海巡局紀事]  
　　前日本城巡防中局委員蔡蓉卿二尹以小南門外小石橋左近居民王元興王趙氏羅馬氏窩贓被控派勇至二十三七鋪巡防局禀請恊提歸案訊辦局員邱友林二尹准之飭勇甲同往將一干人拘獲交來勇帶回○日前法商良濟號主投法租界公堂控南市張永順棕榻店主兪興这卽喩寶元等户欠銀經讞員杜枝園大令派包探至二十三七鋪巡防局禀請協提局員盛雨村二尹以信票不足爲憑未准所請旣而包探又持西員名片赴局禀知二尹始准飭勇將兪拘獲交包探帶回歸案訊究○前晚二鼓後浦東楊家渡巡防局員程二尹督率勇丁巡至老白渡附近見某小烟館燈光熒然人聲嘈雜飭將館主婦張陳氏提至輿前略詰數語諭令嗣後須及早收燈如違嚴究不貸○日前浦東流氓毛金泉與黄金生借端口角毛忿不可遏突出利刃向黄恫嚇黄情急奔赴斗姆堂巡防局喊控局員程二尹研訊之下判責毛一百板枷號一禮拜期滿移送改過所收禁 
[英美租界公堂瑣]  
　　黄來桂沈義順在途扭毆經五百二十號巡街捕拘案請究黄供小的之妹憑媒許字沈義順爲室尙未成親不意前日深糾同四百七十六號及五百號巡捕强行刼去昨日與沈相遇是以向之理論沈供黄妹已許小的爲妻是以迎回合𢀿讞員張柄樞司馬� 
商之梅繙譯著將兩造押候提到被控之二捕俟禮拜一復訊○演唱淫戯本干例禁乃春仙桂仙二戲園仍敢故違禁令經包探胡瑞龍陳根寳劉杏春查知訴明捕頭禀諸公廨司馬飭傳二園主訊罰昨晨各包探將春仙園主李春來桂仙園主王心記解案請究李王同供小的等以後小敢再犯求宥司馬判各罰洋銀五十元充公如再違犯重懲不貸○昨日積竊沈雲卿至陳長佑家圖竊被三百七十七號巡街捕拘解公堂司馬判責五百板管押捕房六個月期滿遞解回籍○有董三福者前因犯竊遞解回籍現又濳來滬上被包探張寳成拘獲解案司馬判責三百板再行遞籍○周白氏投捕房訴稱鄰婦陳阿琴串同所私方阿洪竊去銀飾二件捕頭令某包探將陳方拘獲解案請究司馬判責方一百板斷陳賠洋銀四元○沈和尙之妹金大向育於某姓家爲童養媳前日忽然逃出經沈尋見縛置車上載回爲適經三十二號西捕所見拘案請究司馬飭將金大交王葛氏領去沈開釋○偷兒顧阿根潛至王阿元家圖竊經三百七十二號巡捕拘解請訊司馬判責二百板押捕房一月○王阿全竊取陳阿富陳合記二家鐵釘秤錘衣褲等物售與翁季三經包探李佩之拘解請究司馬判將王阿全責二百板遞解回籍翁罰洋銀五元充公贓給失主領去 
[美租界捕房紀事]  
　　前晚十一點鐘時有駐滬德國兵二名飲酒過醉至虹口斐倫路第二百零號門牌某粤妓家借端滋閙將玻璃窗等任意擊毁旋爲二百十二號二百十六號二印度捕拘送捕房捕頭略詢數語令償洋銀數元○積竊王阿大屢經犯案遞解回籍昨又潛來滬上匿跡虹口某里包探倪順泉查悉拘送捕房捕頭令押候解送公堂禀請讞員張柄樞司馬核辦○甬人胡花子在美利輪船爲水手前晚更魚三躍時至西華德路第二百十四號門牌陳李氏所開小烟館内强欲開燈過癮氏不允胡怒竟將火油燈及玻璃窻擊毁事後氏投訴捕房捕頭允爲查辦 
[來信照登]  
　昨有友人致書本館云頃閱貴報有追述大名府教民被害實情一則悉係錄諸徐家匯匯報但其中有訛傳之處倘以訛傳訛殊非貴館實事求是之意試爲貴館詳言之敝處友人曾接大名戚友來函云大名府七屬無一拳廠自北方肇事以來七屬州縣中旣未傷一教士亦未傷一教民當時卽有土匪搶刼亦隨時剿滅故地方甚爲安靜至景州離大名不下四五百里張陳兩軍北上時並未經過大名何來殺戮等事貴館一切新聞向最確鑿用敢剖陳應請登報以釋羣疑當亦貴館所深許也此請主筆先生撰安 
[照錄協濟善會禀南北洋大臣稿并兩江督部堂劉批詞]  
　　二品銜江蘇遇缺儘先補用道楊兆鋆三品封職候選軍同尤炯四品銜候選同知楊兆鏊三品封職江蘇補用直隸州丁紹芬謹禀敬禀者竊維北方慘遭大刼生靈塗炭自滬上創設救濟濟急兩善會設法援救俾遇難官紳商民共慶更生其輸欵之踴躍辦理之精詳諒已均蒙垂鑒惟近來保定不靖其間官商人等勢難安處近悉山東撫憲袁電覆前蘇松太蔡道京津保三處逃難來者日多如有南方善士速來查援轉瞬嚴冬飢寒堪虞等因職道等目擊時艱不忍坐視另設協濟善會集資萬金商延户部主事徐信善候選知縣朱孝威及諸善士携資並各帶意國領事官護照赶赴德州以上擇其逃難最多之區或給資南歸或給衣食因地制宜相機從事如後欵項不敷自應隨時籌募俾資接濟職道等爲拯救直東被難官商起見以冀仰體仁憲痌癏在抱之至意所有上海設立協濟善會緣由理合禀明伏乞恩准施行不勝禱切俟命之至耑修蕪禀恭請崇安伏維垂鑒十月十八日奉兩江總督部堂劉批據禀該員等因東省地方近來京津等處逃難官商日多特另設協濟善會籌集鉅欵邀請善士携往查散川資或給衣食俾可南歸實屬樂善好義造福無窮深堪嘉尙仰卽遵照繳 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[攬運北鹽]  
　　揚州訪事友人云兩淮皖岸所銷北鹽向由運憲會同儀棧總辦遴委幹員至淸江載運送赴十二圩交納毎網計新鹽八千引分十六批每批派委二員計運五百引合四千包其船由委員選雇水脚亦由委員至分棧具領按成轉給船户每包由棧發錢一百二十文委員川貲公用均在其内貧苦閒員多賴此以資事畜前有黄姓者赴運轅遞禀以鹽船稀少委員招雇爲難請將常年北鹽船隻歸伊招雇以免周折等情業經柯遜𤲅都轉批斥略謂北鹽船隻向由委員自行招雇所禀各情直與攬頭何異著不准行近又有馬某者蹈黄故轍至淮南總局遞禀願充總攬凡雇船具領水脚至浦受載運圩交納皆歸總攬並請將水脚釐定無論水勢大小概不低昻其委員但須隨同護運云云不識在上者若何批示也 
[上海縣署瑣案]  
　　奚長春控陳鶴林这媳朱氏誘拐伊女嫺鳳縣主汪瑤庭大令訊供之下將陳朱氏發官媒管押限令尋交在案前晚飭提覆訊陳朱氏供小婦人與奚長春同居時與嫺鳳倚窓刺繡然逃逸之事實不知情現在管押官媒家更無音信務求恩准交保出外俾得訪尋大令准之諭令交的實人保出限半月内將嫺鳳交案○漕河涇航船户錢阿桃犯事到案經大令訊責枷號頭門未幾卽乘人不備毁枷逃逸及拘獲改押改過所半年兹届期滿由管所委員陳二尹送回縣署前晚大令升堂研訊判令笞責五百板然後釋出○蕭許氏控葉盛氏賴婚前晚汪大令升堂研訊蕭許氏供小婦人聘定葉小松之女爲媳今欲擇吉完姻葉小松並無異說而伊妻盛氏百般爲難葉小松懼而出門歴久不返求大老爺玉成其事銘感無垠盛氏供妇兒尙幼女婿家貧失業意圖不用彩輿迎娶故囑氷人知照另訂吉期大令曰婚姻大事豈能任意圖賴且爾夫並無異言可知爾實從中阻梗遂諭令交官媒管押著交其女到案與筆許氏之子成親蕭許氏叩謝而退 
[英美租界晚堂瑣案]  
　　前日劉金氏投案訴稱小婦人籍隷淮安府屬鹽城縣丈夫劉榮華向業鞔工本年七月某日出外不歸小婦人四處訪尋毫無蹤影嗣有素不相識之某氏婦誑稱丈夫在上海小東門外小婦人信之隨同來滬尋覓詎料被伊售入某姓花烟館得身價洋銀二百元小婦人被逼爲娼心實不甘是以奔投案下叩求超豁讞員張柄樞司馬諭令官媒暫行看管候備文遞回原籍○前者鄉民姚瑞芳訴稱小的突被族弟姚金金姚妙根等毆傷請提案究辦經前讞員翁笠漁直刺騐明傷痕飭差拘提被告前日差役解案請訊姚瑞芳供小的在自已地上傾倒垃圾金金先向小的饒舌嗣又糾同妙根及姚留基兇毆叩求究辦金金妙根同供稱瑞芳將垃圾傾棄小的等門前是以向之理論並未毆擊求鑒司馬謂口解細故不必涉訟著金金當堂服禮免予沈求 
[法租界捕房瑣案]  
　　法商良濟藥房主投該管領事署控南市二十三七鋪恒順舊貨店主喩寳元欠銀圖賴由法總領事白藻泰君咨照讞員杜枝園大令大令飭包探持票至二十三七鋪巡防局禀請派勇甲協提局員盛雨村二尹不允包探回告捕頭捕頭禀請費繙譯給予名片重復往提二尹始飭地甲偕往將喩提入捕房押候解送公堂禀請訊究○陸瑞卿控楊祥興牛肉店主楊德寳積欠貨欵洋銀三百八十六元經杜大令訊供諭令交保出外邀同正人理勸楊仍置之不理大令著保人交案飭暫行管押措還洋銀二百元迄今日久挺押不繳昨日大令提案覆訊楊供小的曾浼人向原告商懇願還洋銀一百六十元已蒙首肯尙求寛限繳案大令命押候傳原告訊核○賭徒王丫頭前因設攤誘賭被包探拘案大令判令禁押三日昨已期滿命卽開釋○舊貨攤主劉寳堂前因收買竊贓案發由包探解案大令訊明判罰洋銀十元嗣因無力措繳特於昨日改爲笞責四百板卽行釋出○偷兒嚴阿毛王阿二均經包探解請大令訊明口供昨日著將嚴枷號一月王枷號半月期滿責釋○偷兒陳阿榮張桂堂前經大令訊明供詞昨日著責陳一百板張二百板然後斥釋 
[德被生民]  
　　滬上爲通商總埠而貧苦小民鶉衣百結竟至無以禦寒當此凛冽風霜砭人肌骨設竟恝然置之幾何不爲溝中瘠乎敝堂諸同人惄焉憂之爰出棉衣袴以分贈貧民計南愓隱名士自助棉衣二百件棉褲一百條費君鴻笙朱君能士經募棉衣一百件棉褲二百四十條此誠施當其阨莫大陰功人孰無心有不終身感佩乎但人數衆多猶恐未能偏給伏望各埠諸善長聞風興起大發慈悲慕解衣之舉施挾纊之恩人歌安吉天降嘉祥報應之機捷於影響不禁跂予望之矣請誌報章藉希均鑒滬北天后宮前廣益善堂同人公啓 
[萬善同登]  
　　無名氏助洋三百元太倉分會經募洋四十元南京分會經募龍銀六十二元又小銀圓十一角不留名助洋一百元無錫電報局盛棣頣翁經募洋二十四元又小洋五十角李家鏊助洋二百元田伯雍爲初生女免災助洋二十元徐種德堂求合家平安助洋二十元耀華主人助洋十元詹陳氏助洋一百元四知堂洋十元曹居易堂肥東松崖遯牧冶山餘生爲長孫求保平安以上三户各助洋二十元胡二梅翁經募洋二十元又募淸河郡洋二十元古棣遵感洋三十元沁香氏求病速愈洋十元周懷珠病愈求强壯洋十元寗國府學署無名氏洋十元中外日報館交來雲南楊韻松助舊書畫屏四幅龍溪無名氏助書畫二十四件胡文亭助石印太上寳筏一百部吳門蹇人助畫軸一幅又雷氏八種一部磜此雪地氷天寒威砭骨被災之區悽慘萬狀卽鄭監門亦不能形容於萬一敝善會後路接濟范無把握惟有仰求薄海仁人慨解仁囊同爲匡救謹代北省哀鴻泥首叩禱伏惟公鑒上海慶順里救濟善會陸樹藩潘炳南丁紹芬等誌 
[美意延年]  
　　頃蒙盛顧氏善信求身體康强消災納福助醫藥費銀一百兩樓蟾桂爲子病求愈助施粥洋銀二十元隱居士助濟急會洋銀十一元小銀圓一百九十角永昌祥號交來金陵隱名氏助振洋銀三十元鼎新糖行交來南通州逢熙氏爲室人李氏求資冥福助振洋銀一百元又求痊氏助洋銀五十元强恕氏助洋銀五十元無名氏助洋銀二元祗領之餘莫名感佩給求養欲無非惻隱爲懷濟困扶危定獲壽臧之慶乞登報牘藉達頌忱上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
[九種慈雲]  
　　敝善會蒙兩淮運憲柯遜𤲅都轉募墊規元五千兩嚴又陸觀察經募北洋海軍諸善士洋九百元杭州樊介軒宮詹經募四川鹽茶道張觀察洋五百元江蘇候補道志仲魯觀察助龍銀一百元江南鹽巡道徐書鴻觀察助湘平銀一百兩湖南何詩蓀觀察助湘平銀一百兩觀我堂主人助洋五十元李子嘉翁助規元二百兩太倉本分會由寳山潘施兩君經募洋二十四元小銀圓二十一角銅洋三元湖州洪元莊本分會經募七百十三元小銀圓二百四十三角諸善士姓名統容另錄蘇寳森翁助棉衣四百件鍾元吉翁經募錢塘劫餘子郭亮甫翁棉衣褲七十四件當斯雪窖冰天飢寒交迫安得仁漿義粟膏澤同沾有此當厄之施實慰來蘇之望哀鴻百萬受賜靡涯謹書數言藉鳴謝忱臨頴曷勝感禱之至上海慶順里救濟善會陸樹藩潘炳南丁紹芬等謹誌 
 
 

Page 10

 
 
[皖省官報]  
　　十月十二日府經滕　赴合巢布經廳周道隆赴廣建均到提盈餘回巡檢梁玉書辭分寗國府差遣十三日本任黟縣周憲章到赴桐城會訊案件　知縣王培璧到奉營務處委赴皖北一帶探礦價回高振鍇面試十四五日五品頂戴指分安徽試用巡檢林祖謙州同銜指分安徽試用巡檢胡源灝均到直縣人改指要徽候補縣丞曹述誥到湖南人武備學堂文案候選部寺司務朱有寬知奉撫台札委隨同許守前往婺源查辦敎案候補知府何彬衡到赴和當查案回知縣查光兼謝奉行知破格錄用王淸濤謝超一次府經張春鑑由池州府差遣回縣丞丁士圻知奉府委催提桐城漕糧十六日候補巡檢陳桂榮到由蕪湖來直隸州同朱諭辭赴皖北措資州同程建猷到由山東探礦價回缷代理六安州周德興到候補知府許鼎霖由上海公幹回十七日本任霍邱縣陳瑜知奉委勸捐福州秦霖到赴皖北公幹回候補知府許鼎霖知奉撫憲委赴婺源查辦敎案十八日河南試用知縣聯第辭知縣董玉書謝超委一次縣丞丁士圻辭赴催提桐城漕糧義振權到赴宿渦提盈餘回巡檢要纘武辭委解長江水師月餉赴金陵劉景琦辭仍赴淮北牙厘局差遣 
[江西官報]  
　　候補知府王以慜回湖南籍守制同知郭調元由金陵坐探回通判向世淸解九江關餉山西回知縣王萬育往金陵上海公幹楊寅缷辦許灣卡回張鼎銘委辦營務處文案陳錫疇解銀由滬回劉橒壽辦玉山卡黄錫光往豐城修堤孫啓瑞代新建下鄉勘爭水岩案九江後衞千總周文慶委解漕台餉銀往淸江浦典史沈世麟缷辦義寗保甲回知府謝若潮缷辦瑞洪卡回知縣但壽椿解漕折京回向步瀛南豐公幹回王褘第大庾催地丁回倪望隆上海公幹回張鼎銘江西賑捐奬加同知銜陳履貞禀謝題補景德鎭同知行知南昌縣吳作雲缷事往贛就醫署宜黄棠棠司孟起文臨江府經崔鴻順俱缷事回　　 
[邗江官報]  
　　十月初八日綾鹺尹沆辭赴寳坊寺卡初九日揚分轉葆鈞辭赴湘岸差丁分轉乃鎔委鄂岸聽差戈分轉乃肅委淮北查鹽色曹鹺尹振鐸銷周莊卡初十日五鼓運憲柯都轉率同大小文武官員詣萬壽宮拜牌行慶賀禮任分轉文瀾委泰屬總巡梁垜塲馬鹺尹辭赴任祝鹺尹傳望由仇湖口來揚公幹十一日王鹺尹長榮禀辭赴省邊鹺尹承榮由楚鹽查艙來姚鹺尹晋　局委商捐請奬十二日童鹺尹守城委辦五城鹽價童鹺尉煜禀奉保甲局委城外三叚巡查十三日賴鹺尹豐烈鎖五成鹽價辭赴餘東塲新任伍祐塲顧鹺尹公幹到揚 
[救濟善會津局捐欵彚登]  
　　敝善會昨由津局寄到捐欵淸單一紙照錄於後廖尙書壽恆助津平紋五十三兩五錢三分徐大善士楨祥助津平紋一百五十兩許友棠大善士助曹平紋十九兩七錢八分婁寳善大善士助英洋五十元婁敬三大善士卽雲南子助曹平紋二十兩徐壽伯大善士助英洋十二元姚伯繩助英洋四元上海慶順里救濟善會總照錄 
 
 
 

Page 11

 
 
   
 
 

Page 12

 
 
   
 
