# 1903 - 198 - 4910869

 

Page 1

 
 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分仵擊編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本無論曾購本局九通股票與否一筆售洋銀二元有志經世學者請速臨申報館申昌書室及各書坊購取可也 
[重印正續時務通考出售]  
[圖書集成局啓]  
　　時務通考一書正集編自京津諸名士其時朝廷上下多以不達時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克已此佈 
[論經濟]  
　　經濟非可以言見者也内而修明政事綏和民人外而輯睦邦交銷弭邊患從容坐理措國家於磐石泰山之安不幸時際艱危疆塲多故亦必能扶艱定險以人力而挽天心其爲學也宗旨旣極純正而又濟以高遠之識見恢張之瞻略鎭靜之心思故能或經或權可常可變鳴呼以是而言經濟豈紙上空談者所能襲取哉伊古以來如文苑如儒林史家紀　皆能採取其人一二撰述别爲傳以表著之獨於濟世安民之略旋乾轉坤之才則不能特標一題謂某也可當此選誠以經濟二字與勛業相表見唐虞之皋陶稷契漢之蕭曹魏邴唐之姚宋房杜宋之韓范富歐其功之彪炳旂常名之昭垂竹帛者無一不由經濟而來卽其餘之宰一郡治一邑亦必抱有匡時之略始能安氓庶而臻治平然則經濟非勛業不能見勛業非經濟不能成此其間固有難以强分者今者朝廷以經濟之才不易得爲之開設特科各省大吏旣已各舉所知登之薦牘矣又恐未能核實爰爲徵集京師命題考試計取一等四十八人二等七十九人其如何錄用之法刻雖未知大率必甚優異夫以十八行省之大四百餘兆人之衆其能握管作論策者誠不知其何限而乃合已仕未仕得膺保薦者祗此三百餘人某保而未與試試而未得取者又不止去其大半幸得列於一二等者不過此一百二十七人誠哉景星慶雲曠世而始獲一見矣雖然果能名副其實否耶謂若輩皆徒盜虚聲將來斷不能見長於經世僕固斷不敢爲此苛言惟以經濟之名之重而謂卽此一論一策已瞳以見眞才則無論唐虞之皋陶稷契漢之蕭曹魏邴唐之姚宋房杜宋之韓范富歐與今日之特科人才果奚若卽近來中興名臣如曾胡諸公使其於風簷寸晷中握筆爲文未知究能勝於托空言以炫世者否嗟乎經濟文章固難偏廢然有經濟而文章始足重非必能文章而經濟卽足稱若今之特設專科按圖索驥且曰某也爲一等之經濟某也爲二等之經濟吾不解閱卷諸公果操何神術而能於寥寥兩藝中定人經濟之優劣哉或曰經濟特科之設卽仿從前之博學鴻詞科鴻博科於本朝康熙乾隆兩次舉行得人稱極盛此次國家因人才消乏踵而行之焉見不能與曩時嫓美不知原設鴻博科之意祗取文章爾雅經術湛深者藉以潤色鴻業黼黻昇平故卽以文字第其等差已足見國家稽古右文之意若兹之特科所重在經濟耳事雖相同而意則迥别安可與之相提並論哉嗟乎經濟非可以言見者也經濟而可以言見宜乎經濟文府經濟策論經濟文三萬選經濟文十萬選之類充塞於都巿之中與試者不惜重貲相率購爲枕中之秘也名實不符賢者所恥吾願今之應經濟科者顧名以思焉吾尤願今之由經濟科而進身者循名以核焉 
[硃筆恭錄]  
　　閏五月十八日奉硃筆圈出成昌補授滿恊理京畿道事務欽此同日奉硃筆圈出左紹住補授漢恊理京畿道事務欽此 
[本館接奉電音]  
　　昨日午前京師飛電傳來上諭二道旨一道敬謹譯登○閏五月二十八日内閣　奉上諭丁振鐸等奏審明營員燒斃多命一案分别定擬請旨一摺雲南已革游擊田南亭身爲管帶輕聽謠言圍攻峒燒死良民多名復敢揑報邀功實屬罪無可逭田南亭著卽行正法已革開化府知府蹇念咸事前旣不詳查虚實又復任聽揑荒謬糊塗亦難辭咎蹇念咸著發往軍臺効力贖罪餘者照所議辦理該部知道欽此同日奉 
上諭前有旨派鍾靈辦理西流水荒著改派開缺直隸布政使廷斌前往會同增祺辦理欽此同日奉旨福州副都統著文桂補授欽此 
[電傳宮門抄]  
　　昨日午前京師友人專電告知本館云閏五月二十八日皇上召見軍機大臣及瑞豐饒昌麟 
[俄事文移]  
　　廣州嶺海日報云英日兩國使臣奉本國政府之命開列五事告之中俄兩國政府中人一俄國撤兵之事因何多所遷延二因何損壞東亞平和之局且侵害英日兩國利益以後若竟長此遷延英日兩國當將保護本國利益之事施行三俄國於何時舉行第二期撤兵之事必先示一定期四當撤兵時中俄兩國如訂有損害英日兩國利益之條約無論何等名目英日兩國胥不擔承五中俄兩國於撤兵以後所施政事所訂條約及來往公文務將緊要關節告知英日兩國必經英日兩國承諾而後施行以上各條請於五日内由中俄兩國政府笞覆旣而俄政府列欵以答曰一俄國祗欲於撤兵後保護留住東三省之俄人並不侵害他人旣得之權利二俄人欲免事變卒發故設法合 
 
 

Page 2

 
 
商業安全其將滿洲開埠通商實俄人所極留意者三祗期他國不侵害俄人權利其於種種設施並無相反之意且深望振興滿洲貿易四目前所行之事並水與第二期撤　之約相違惟須實行前議各項事宜始將全數俄兵撤退凈盡英國政府旣得俄國覆音卽又照會日本政府曰一如果將來東方之事須按照一千九百零二年正月三十號所立之約第二第三兩欵施行則英國必盡力踐約二如果將來必須英國調兵相助則英國立將印度陸　及新加坡陸軍調至三如日本因有戰事費用不敷則英國必竭力佽助四日本有用海軍守土或用海軍交戰之處須與英國協商可商之駐紥東方之英國水師提督 
[俄人築壘]  
　　法京巴黎司傳電來華云近日俄國陸軍部中人度地旅順口建築營壘須容軍士二萬人刻已鳩工庀材將次大興土木矣 
[俄添兵艦]  
　　日本某日報云本年俄人添派各軍艦馳赴亞東其中一等戰艦二號一名之賢若立烏伊氣重一萬二千九百一十二墩配置巨砲四尊快砲十二尊小口砲五十尊水雷管六枝一名啞司辣利耶重一萬二千六百七十四墩配置巨砲四尊快砲十六尊小口砲四十三尊水雷管六枝一等巡艦一號名拔耶痕配置巨砲二尊快砲八尊小口砲二十七尊水雷管四枝二等巡艦一號名啞洛辣配置快砲八尊小口砲二十八尊水雷管四枝以上各艦皆於西歴一千九百零一年製成爲海軍中最新最利之器至目下俄國亞東艦隊中有一最得力之艦名曰希達之培利幾爲海軍少將旗船較之素著大名之立托皮痕若痕以及之賢若立烏伊氣二艦蓋更上一層云 
[德干教務]  
　　德京柏林傳電來華云羅馬教皇之病刻已無可挽回德意志朝廷明白宣示於人謂此後選舉新任教皇我德當干涉其間不得置身事外 
[盛會將停]  
　　聞之日本大阪友人云此次日人開設第五回勸業博覽會各國官紳商賈類皆不遠數萬里舫海來觀而以華人爲尤盛衣冠裾屐相屬於途兹者農商務大臣已揭示會門之外定於東歴八月之朔舉行閉會盛儀 
[監督辭差]  
　　日本某日報云中國派往日本留學之諸生往往縱談革命流血排滿滅清議論囂張行爲縱恣前經駐日大臣蔡星使封章入奏朝廷遂另簡汪京卿大燮爲總監督來東駐節以一事權不料邇來俄燄鴟張滿洲事起諸生因又藉端紛擾譁稱排擊外人甚至入學甫一二年之黄口小兒亦阿附雷同膠膠擾擾極其流弊將無已時以致政府多所躊躇不敢續派來東留學京卿熟思審處極思繕摺辭職回華并稱以臣愚見不如采取日本教育章程在中國設堂訓迪之爲愈云 
[牛莊遏糴]  
　　日本某日報云頃間我日派駐牛莊之領事官瀨川君電禀政府大旨謂西歴七月二十二號以後牛莊官吏暫禁米榖出口蓋以米價非常昻貴人民艱食堪虞故不得不嚴申禁令也是說也蓋得諸俄國民政局長官云 
[製艦防江]  
　　日本某日報云我日海軍大臣以中國揚子江各處必得入水甚淺之軍艦方能容與中流或駛入支河保護本邦商賈因令吳鎮守府製一砲艦命其名曰字治定於東歴八月告成專備駛入揚子江往來游弋此外尙有二艦擬以畿内最著名之地名名之所需鐵木諸材皆購自英國工作旣竣載赴上海合成 
[船政易員]  
　　福州訪事人云船政總辦沈丹曾觀察經福州將軍崇留守參劾撤差有深知其事者謂觀察辦理船政已歴多年此次因華法公司定造機船三艘議定價銀一百五十萬兩與杜監督訂立合同内有一欵謂將來如再定造不得推辭云云留守大不以爲然據情入告始有是命旣而湖北鐵路局員廣西候補道魏季緒觀察欽奉簡命會辦船政事宜現方在京下月卽可來閩任事留守以船署所有經費其由沈觀察經手者應飭令一律造册詳報以清案牘日前杜監督忽禀稱前者貴國定代造之船三艘現因所辦貨料僅供二艘之用已商令减造一般以故造船年期亦可减少云云留守告以一艘旣可减造不如將三艘一律作爲罷論所辦貨料敝署自當照還但未知杜監督如何禀覆也 
[議訂教案]  
　　寗波訪事人云日前浙江寗紹台道惠觀察札飭鄞縣周少軒大令柬請各當道及駐寗英領事浙江趙主教議定嗣後各衙訟案如有關涉教會者或由主教函致或由領事移知憑地方官持平辦理 
[吉日行師]  
　　沙巿訪事人云南洋常備左軍到沙後散住各公所本擬俟總統張蘭陔軍門抵沙後拔隊啓行嗣聞軍門已改由漢赴湘以故連日已封雇船隻二百餘艘陸續開往常德矣 
[電促薇旌]  
　　香港循環日報云廣東藩憲丁愼五方伯前奉電傳上諭著護理廣西巡撫卽赴新任等因钦佌迨粤督岑雲帥節抵桂林卽發電來東催促就道方伯遂定於閏五月二十四日啓程程西上接受關防 
[委迓薇旌]  
　　金陵訪事人云此間官塲接湖南來信悉新任江寗藩司黄花農方伯已於閏五月某日交卸湘臬篆務須赴申江公幹然後涓吉履新藩憲李薌垣方伯爰令記室肅函請早赴任並委候補知縣黄次珊大令錫官赴鄂垣迎迓是日上元江寗兩縣主同奉方伯手諭飭卽預備行轅 
[嘉惠學生]  
　　金陵訪事人云派赴京師大學堂就學之各府廳州縣學生齊集省垣待咨北上閏五月某日聯名具禀督轅請援各省辦法賞給贍家銀兩俾得專心向學内顧無憂督憲魏午帥洞鑒寒畯苦衷准如所請飭每名月支紋銀六兩由各該生家屬赴各該管地方官衙門具領日前已懸牌示知並通行各府聽州縣遵照辦矣 
[嚴飭捕盜]  
　　寗波訪事人云慈谿縣人應常煥家被盜行劫報經主縣某大令飭捕拿獲盜匪宋阿土略加訊鞫下之獄中近日應以此案盜黨多被遠颺且贜物無一起獲遂赴府尊葆太守批飭慈令添派差捕懸賞緝拿並移知各防營一體協緝 
[京江火警]  
　　鎭江采訪友人云閏五月二十七日午刻郡城西門外荷花塘左近順源柴篷所積薪蒸無端夫起熊態之燄高高雲連警鉦旣嗚城内外各善堂水龍及天主堂豐和洋行常鎮通海道署各洋龍紛紛馳至四圍噴激銳不可當俄而常鎮通海道郭月樓觀察南洋續備護軍副四旗分統徐瀚臣車門南洋續備新湘前營管帶李樹春協戎南洋續備新湘中營帮帶彭庚午參戎水陸總巡周錦堂協戎署丹徒縣知縣洪鷺汀大令各帶勇丁策騎督救祝融氏始知勢不能敵敗興而返是役也共焚去某某等柴篷八家所燬蘆柴約値三萬餘金之譜順記瑞記兩煤油棧及各洋商貨棧相辭不遠幸捕頭親督辦公各西人急携滅火藥水輔以洋龍竭力救援始得無恙 
 
 

Page 3

 
 
[鄂省官塲紀事]  
　　武昌訪事人云湖北候補知縣周伯鴻大令向辦武漢炭捐局事務現由藩憲瞿賡甫方伯委署利川縣知縣所遺炭捐局事務委現辦警察局事務之白硯秋大令兼辦○湖北藩司瞿賡甫方伯政躬不豫近已告痊惟尙未能親理政事日前禀知兼督端午帥展假五日以資調理○武昌府通判曹拱臣别駕於今春出洋游歴并攷察日本博覽會邇已事畢返鄂趨赴督轅禀陳一切○鄂省曇花林新建師範醫學各堂尙未工竣近日兼督端午帥札飭武昌府梁集庵太守督工赶造太守奉札之下卽命駕蒞堂察閱一週嚴飭管工委員催令衆工人從速蕆事 
[渚宮芳草]  
　　沙巿訪事人云湖北荆宜施道余堯衢觀察以沙巿五方雜處良莠不齊札飭江陵縣張雲生大令整頓保甲大令奉札後卽出示曉諭并會同各埠巡員認眞辦理荆江沙防水陸二營亦終夜梭巡槍砲之聲不絶於耳○荆州將軍綽留守蒞任後整頓營規殊形嚴肅恐有八旗兵士在城滋生事端每於傍晚必巡視一次又八旗婦女向來三五成羣至沙游游玩刻經留守出示嚴禁不准浪游違者重辦○前年冬季陟屺橋左近出有匪徒行劫木棉刃斃事主之案旋經江陵縣張芸生大令拿獲李奎榜吳宗友二匪研訊收禁日前又將二犯提出反覆推鞫供認不諱遂備文詳禀上憲閏五月初七日接到釘封文飭卽就地正因押赴西門内碑亭之側梟首示衆 
[金閶客述]  
　　蘇州訪事人云署江蘇臬司朱竹石廉訪訪聞南匯沙棍袁世杰專在松江府屬各廳縣包攬沙田詞訟無惡不爲因於上月二十六日會同署东蘇藩司效述堂方伯札飭松江府知府許子原太守轉飭南匯金山二縣知縣及川沙廳撫民同知一體緝拿限十日内務獲解省照例究懲○衞子青者不知何許人近串同向爲長隨之陳某摹仿府差王某筆據僞稱曾欠陳百金投控吳縣縣主李大令查悉情形飭差拘案澈底根求○某日織造署幕友陳某行至馬醫科巷不知何故被某甲扭住奮毆圑扇長衫均被撕破急喚警察勇一若無所聞見者然嘻異已○近聞官塲中人云兩江總督魏午帥以督撫提三標候補武職人員間有冐名頂替等弊因札飭各營統領將管帶及各武弁履歴詳細開呈聽候查核 
[使星照滬]  
　　欽命駐紥日本大臣楊星垣星使於前日由粤來滬以英界全安客棧爲行轅昨日命駕赴道轅拜會蘇松太兵備道袁海觀觀察晤談移時始辭别 
[請撥軍械]  
　　昨日本邑浦東保甲總巡謝岳松明府以彼處圑練已成於今日開局然手無軍械殊不足以壯聲威遂禀請蘇松太兵備道袁海觀觀察先行撥給若干以資防堵 
[履勘盜蹤]  
　　前晚本邑南鄉華涇鎭某當鋪及某布莊被盜行劫致失巨贜翌晨事主投上海縣署禀報昨日縣主汪瑤庭大令督帶捕役書差人等等會同營汛前往履勘屬實立飭勇捕上緊緝盜追贜 
[洋人奪妻]  
　　蕩婦徐雲媛向居本邑南巿蔡陽弄近與某報關行夥吳愛嘉有私嚙臂盟堅誓同生死其夫朱永康察知向吳理論吳串令某洋人偕華人某甲至朱處將雲媛奪回朱心不能甘投控二十三七鋪巡防局局員姚谷蓀二尹立飭勇役傳齊一干人研訊洋人堅請將雲媛帶去聽候英美租界公廨讞員訊核二尹不允飭　併移送上海縣署請縣主汪瑤庭大令判斷 
[朝菌同悲]  
　　昨日午前滬南救生局巡船在浦江中撈獲屍骸一具帶至老曰渡報經局中司事騐得身上並無傷痕知係失足墮浦所致遂備棺收殮厝諸荒阡先是公義馬頭有一男屍年約四十左右二十三鋪地甲錢德見之報知同仁輔元堂領棺收殮 
[上海官塲紀事]  
　　新任湖北安襄鄖荆道貴先五觀察於日前道經滬上假寓英界全安客棧昨日午後命駕赴道縣各署投刺聞小作勾留卽須赴鄂履任○昨日江蘇候補府喻莘臣太守因公來滬赴道縣各署投刺蘇松太兵備道袁海觀觀察上海縣知縣江瑤庭大令均飭丁擋駕○甲午科翰林吳菊農太史於昨日至縣署拜會縣主汪大令飭丁擋駕○唐橋巡防避委員任柱臣二尹昨有要公詣縣拜謁適大令下鄉勘案未晤而返 
[上海縣署瑣案]  
　　包金氏控姚慶星李松亭霸奪房產等情前晚縣主汪瑤庭大令升堂研訊包金氏供昔由錢姓將房屋一間屋基一分向小婦人抵去錢二百八十千文其屋前後以竹笆爲界由李松亭家牆門出入後加抵十千文近日雇工修理用去洋銀一百七十元旣而李將屋售與姚慶星姚卽霸奪小婦人所抵屋基爲特控請明斷李供前由李頴懷將劉姓房屋賣與小的計地四分其錢姓抵與包金氏之屋基一分卽在四分之内後小的將房屋轉售與姚因之多所糾葛姚供李將房屋地基售與小的小的惟有照單契所開管業而已包金氏旣占地建屋自應令其拆去將地讓還大令曰包金氏所呈錢姓抵錢之契四址甚爲清楚李則並未在單契上註明爾奈何竟乘機圖奪本應笞責姑子從寛候飭亭耆丈量以便劃清界限牆門仍著公同出入○前者浦東張家浜倪鑑明家被盜行劫報縣飭捕緝盜追贓刻由縣捕拘獲盜犯何老三卽何子亭一名大令向之研訊何供小的原籍湖南向在金陵商船局當巡勇近奉裁撤於五月某日來申謀事並未犯案大令飭役將前次所獲邱臘梨由獄提出與之質對邱供四月十四日何在帶鈎橋左近某小茶肆與盜首姜老么黄老六商定至晚同往浦東張家浜行劫旣而何又糾合不知姓名之甲乙丙三人同往其時何雖入室並未刼物大令喝令將何鞭背一百下始一一供認詰湯老五曾否相識何供俟須會面方知大令又飭役提湯質對何供此人前在金陵與小的同當商船局巡勇素來相識張家浜劫案伊亦在内大令喝令將湯鞭背五十下還押所中何釘上脚鐐與邱同禁獄内○瞿梅郎控瞿木全盜賣田地等情前晚大令飭提研訊木全供其地前已永遠租與洋商實難悔議今措得洋銀三百元呈繳案下求傳梅郎具領以了此事大令飭將洋銀存案候傳到梅郎訊明核奪 
[英美租界公堂會訊案]  
　　英商甘樹投本管總領事署禀稱商人在治下開設鴻興升記木行前爲木作頭鍾金記擔保恒昌茶棧朱卓甫建造棧房工竣之後圖賴找銀請移文公廨訊追以歸商本英總領事准之據情照會到廨前日午後讞員孫建臣直刺傳鍾到案會同英總領事署繙譯官迪比南君研訊鴻興司事都槐亭延律師丹威生朱延律師古柏到案先由丹律師向都詰問都稱鴻興乃英人甘樹所開前者鍾承造恒是茶棧棧房計工料銀五千三百兩浼鴻興向朱擔保保單内言明若朱陸續付銀須憑鴻興收條不能逕付與鍾兹查朱付過銀四千兩尙欠一千三百兩向之索取諉稱已付與鍾鍾則一味含糊請爲追繳古律師聲稱原告不應專控朱蓋此棧係恒昌囑造應與鍾合控恒昌方合案情况鴻興是否英商甘樹所開兹旣因事控告亦應查明至三月二十六日曾有退據申明逾期工仍未竣等情應請將案註銷由本律師赴英刑司署控告直刺與迪君會商良久准古律師所請將案註銷 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宮門抄]  
　　閏五月十八日工部鴻臚寺正藍旗値日工部引見七員提督衙門二員正白滿十員正白蒙二員正白漢四員廂紅蒙四員火器營二十四員兩翼十八員順天學政陸寳忠到京請安陳夔麟謝交軍機處存記恩工部奏派管理溝渠河道派出書正提督衙門奏南營參將金如鑑拿獲結夥持械拒傷事主迭次搶劫盜犯叚騾子卽定興等十一名請交刑部召見軍機大臣及陸寳忠○十九日内務府國子監鑲藍旗値日無引見張之洞等閱卷覆命溥善等由天津回京請安溥善請假五日召見軍機大臣及張之洞 
[添造郵船]  
　　聞之日本大阪友人云邇者郵船株式會社擬按期往返印度孟賈埠倩三菱造船所添製一船命其名曰錫蘭丸重五千墩又製一重七千二百墩之船名之曰丹後丸豫備往來美國刻下俱已擇吉興工矣先是曾定製一往來中國北洋之船名營口丸重二千墩約於下月中旬竣事其船主荒川次郎自立神丸調來而以山内壽德爲立神丸船主 
[僞鈔又見]  
　　日人僞製俄英華各銀行鈔票流行巿上爲害良深近雖定筆嚴懲而作奸犯科之人依然愍不畏法亦足見民俗之日偷矣昨得日本友人手箋云大阪北區梅枝町人菅野源之助素無恆業不耕而食不織而衣游手好閒習爲常事近忽僞造中國銀行鈔票藉以騙錢事爲曾根崎警察署訪聞擬先科以浮浪之罪於東歴七月六日拘押署中旋派人入其家中搜得容物三升許之醬油壜二枚中藏每紙五圓之僞鈔二千五百紙遂悉數吊去以待重懲 
[續委闈差]  
　　安慶訪事人云今届江南鄉試皖省大憲已遴委缺官十三員入闈辦事近又續委各員計准補壽州直隸州知州錢直刺文驥州判周通守方熾候補知縣曾大令希文孔大令慶晃萬大令雲松華大令濬葉大令濬梁大令昌駿候補同知章司馬澍昌通判左别駕澍璜劉别駕正江府照磨潘二尹拱樞縣丞陶二尹忠沆巡檢張少尹雲龍胡少尹承烈祝少尹壽祖少尹廷恩李少尹鑒李少尹殿揚朱少尹琪昌沈少尹蔚 
[留詩誌别]  
　　金陵訪事人云江寗藩司李薌垣方伯奉旨開缺另候簡用交替在卽賦詩留别紳民曰兼圻權領遇奇哉又作邯鄲夢一回北望觚校依日月南來大棟撼風雷催科下考陽城幸擊楫中流祖逖哀欲向蒼穹搔首問扶桑何日暮雲開自古危巒剗不平世風如此漫相驚敢云憂樂關天下只有心肝答聖明舊雨情難今雨合在山泉要出山清宦囊琴劍無長物一葉扁舟發石城鍾阜同官誼最親詩書常葆舊精神莫憂下吏難强項欲濟時艱要性眞六代山川輿頌遍一林花鳥别悉新深情晚共秦淮水激濁揚清早我民滾滾江流感慨深高臺曾見築黄金時清會有追韓日民好頻殷借宼心期與乾坤銷疹癘肯隨鷗鷺共浮沈河干百尺豐碑在愴我離懷涙不禁 
[甬守决科]  
　　甯波訪事人云每届鄉試之年寗郡當道向有决科現府尊葆太守議將各書院五六七三個月官課歸併决科業已懸牌示知闔郡貢監生員定於六月初四日命題散卷 
[衆怒難犯]  
　　松江訪事人云前者泗涇鎭大火殃及大小店鋪四五十家事後查知此火實由某蘆席行所肇行中貨物均寄儲城隍廟内未化劫灰事後被災各艉競取蘆席以分界限行主控縣請究上月二十日縣主屈大令飭差往提合鎭之人大動公憤幾欲得行主而甘心汛弁劉菊坡把戎聞之立卽到塲排解一面派弓兵將行主送之登舟聲稱解郡懲辦始得脫歸 
[馬路工程局紀事]  
　　痞棍陳阿二前在老白渡左近設列賭攤以翻天印等幻術傾人腰槖受其害者僂指難終近經南巿包採黄量海拘獲解送馬路工程局總辦翁子文太守倩襄讞委員黄衡堂二尹研訊判責二百板枷號十日前日忽患急痧地保遂投局禀請核示二尹命帶案騐明開去其枷交人保出醫治 
[英美租界晚堂瑣案]  
　　小流氓陳紀生綽號膀子紀生誘令吳石泉之姨甥女阿秀同行適爲吳妻某氏所見設法留住將情告吳吳遂向陳斥責陳竟糾同黨羽扭吳肆毆報由包探劉森堂拘獲解奉讞員孫建臣直刺訊供分别管押前晚重提詰究吳稱小的係上海縣人耕田爲業阿秀係妻姊沈顧氏之女年一十九在楊樹浦某紡紗廠傭工尚未擇配前日放工之後不見歸家四出偵求始悉被陳拐去迨小的向陳追究陳反糾人兇毆致失去對時表一枚務請究辦沈顧氏供小婦人生有三女兩男次女阿秀向爲紡紗工人前日工畢不歸訪知被陳誘拐幸由胞姊留住浼吳詰問情由陳遽肆兇毆致失去對時表阿秀供稱是日放工出外與陳相遇同雇小車至英租界閒遊陳供稱小的向在某紡紗廠爲小工膀子係乳名並非綽號雖與阿秀素來相識决不敢以非禮相干前日伊母所私浪子唐阿根囑小的出洋銀五百元買阿秀爲室嗣因無錢中止不敢誘拐叩乞鑒原直刺判責二百板荷校一月阿秀當堂申斥一番然後交深顧氏領回速行擇配吳省釋○前者野雞妓女王順林投廨喊寃直刺略訊口供飭發棲流女所留養擇配嗣忽有王興福者投案遞禀聲稱順林係小的之女前已許字唐姓求恩給領完姻前晚直刺提案訊究順林供稱興福確是小婦人之父小婦人年一十有七當六歲時母親病故父親卽將小婦人擇配惟不知所許何人直刺准興福將女領回諭以倘再售入娼寮定卽從重懲辦 
[英美租界公堂瑣案]  
　　包探徐阿華解粤人葉恒至案禀稱此人在某洋人處司帳前日收得洋銀一百九十五元被同鄉鍾平左王應生誘令賭博輸至罄盡無餘洋人詰知報由小的拘請訊究洋人投案請追葉鍾王同供稱小的等願卽措繳惟求寛限日期襄讞委員魏蒓塢大令商之美總令同署白繙譯官飭押候措繳洋銀然後核斷○無賴李毛毛卽朱毛毛行竊翁阿用等四家衣物報由抱探陳洪德拘獲送請究追大令判責三百板逐出租界○偷兒沈阿財行竊徐阿六家綢褲一條報由包探王長桂獲案請究大令判責二百板○德商禪臣洋行總理人投該管總領事署控吉祥春番菜館主張姓積欠銀六千餘兩避匿不見請提其子張阿妹卽張子云究追德總領事准之備函告知公廨昨日大令飭包探金立生將子云提到押候訂期會訊○甬婦許周氏與張莊氏爭汲自來水互相口角許周氏頗有膂力遽將張莊氏毆傷報由包探顧福其拘案請究大令判責手心五十下○偷兒王阿榮行竊某紡紗廠棉紗一包報由包探倪順泉拘獲請究大令判責二百板○偷兒沈煜君掩入陳德明家行竊布褲等物報由包探沈阿岳拘獲送案大令判責一百板 
[法相界捕房瑣案]  
　　前日袁文珠控傭婦戴張氏與鄰家所雇之陳盛氏串竊小孩所帶之金鎖片等情讞員魏蒓塢大令訊鞫之下著陳盛氏賠洋銀　十五元戴張氏酌貼若干限五日内繳案昨日命駕蒞捕房飭提復訊二氏同求帶出措貲大令准之○某甲迭次犯案由包探 
 
 

Page 10

 
 
拘奉大令訊供管押昨日命提至案重責五百板發改過所監禁三月○王金甫前控甘耀溪承辦木棉花圖賴所付洋銀二百元等情大令著邀賣主陳渭良及經勸之董事嚴穆如來案候訊昨日甘檢呈帳簿二本大令當堂擲還著仍遵前斷邀到陳嚴聽候訊核 
[美租界捕房紀事]  
　　前日傍晚時馬夫陳坤和駕車至篷路菜巿左近馬忽驚逸以致撞倒小車夫唐扣仔傷及其面某號華捕見之一併帶入捕房捕頭見唐所傷甚微令陳酌給洋銀若干爲養傷費○昨日午後甲乙二甬人在漢譬禮路口角互毆經某號華捕拘入捕房捕頭令押乞丐牢半日以儆○前晚儈兒陸阿榮掩入寄居唐家弄之甬人某姓家行竊衣服適爲事主所見扭送捕房捕頭令押候解送公堂禀請讞員孫建臣直刺訊辦 
 
 
 

Page 11

 
 
   
 
 

Page 12

 
 
   
 
