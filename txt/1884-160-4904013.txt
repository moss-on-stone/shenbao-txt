# 1884 - 160 - 4904013

 

Page 1

 
 
[第四號畵報出售] [  申報舘主啓]  
　　啓者本舘畵報業巳印行三次儘有購閱本號而並補購以前數號者故又添印數千以仰副諸君雅意茲於月之十四日發售第四號此次四後新增告白諸商號家如有願登告白者請卽購閱四號畵報便知詳細此布 
[請各處名手專畵新聞啓] [  點石齋主人啓]  
　　本齋印舊畵報月凡數次業已盛行惟各外埠所有奇奇怪怪之事除巳登申報外能繪入畵圖者尙復指不勝屈故本齋特請海內大畵家如遇本之有可驚可喜之事以潔白紙新鮮濃墨繪成畵幅另紙署明事之原委函寄本齋如果惟妙惟肖足以列入畵報者每幅酬筆資洋兩元其原稿無論用與不用概不寄還畵幅直裏須中尺一尺三寸四分橫裏須中尺一尺六寸除題頭應空少許外必須盡行畵足　居姓氏亦須示知其畵收到後當付收條一張一俟印入畵報卽憑本齋原條取洋如不入報收條作爲廢紙以免兩誤諸君子諸不吝教也特布 
[招請名手繪圖啟] [  點石齋主人啟]  
　　啟者本齋新得奇書數種均屬未經行世者其事則可驚可喜而筆墨之精妙眞所謂翩若驚鴻嬌若游龍要非尋行數墨家所能望其項背惟有說無圖似欠全美故特招請精於繪事者照說繪圖襄成是事如有丹靑妙手願與此書並傳者卽照前報所登畵幅尺寸繪成樣張寄至上海點石齋帳房一經合用當卽函請至本齋面議一切此布 
[上諭恭錫]  
　　五月十四日奉上諭巡視南城御史桂年等奏拿獲搶奪盜犯請飭部訊辦一摺所有此次拿獲之周大雷二葛印兒均着交刑部嚴行審　按律懲　其在逃之儍王劉二劉三張三張五等着步軍統領衙門順天府五城一體嚴拿務獲歸案訊辦至獲盜出力之員弁着俟刑部定案時聲明請旨欽此 
[本舘接奉電音]  
　　昨由通州電局專發電音到本舘月五月二十日上諭六道敬謹譯登○五月二十日奉上諭奉　苑卿者崇光補授欽此同日奉上諭浙江金華府知府員缺着陳文騄補授欽此同日奉上諭本年十月初十日恭遇慈禧瑞佑康頤昭豫莊誠皇太后五旬萬壽慶辰所有在京八旗官員及男婦太監等年六十以上者均着加以恩賞該部卽遵諭行欽此同日奉上諭今年秋審朝審照例辦理其情實人犯著停止勾决欽此同日奉 
上諭龎際雲奏調員辦理營務等語降調浙江按察使陳寳箴着發往湖南交龎際雲差遣委用該部知道欽此同日奉上諭畢道遠等奏請將粥廠展限一　京師雨澤稀少糖價未平貧民生計維艱所有普濟堂功德林兩處粥廠加恩着再展限一個月以　窮黎餘着照所議辦理欽此 
[星使抵津]  
　　昨晨接到天津訪事人專發電音云欽命會辦閩洋事務大臣張幼樵星使於本日抵津卽當啓節南來矣 
[吏部新章]  
　　前經劉侍御恩溥奏截取道府人員捐保俸滿請免扣實任歴俸年限卽准分發曁同知等官請改選缺班次等語現經部議奏准如所請將遵例報捐及保奬俸滿截取道府人員無庸再行計扣實任歴俸年限准其隨時呈請分發此外各項小京官有報捐俸滿及保奬作爲俸滿截取各員亦應一併辦理以歸畫一俟命下之日由吏部分別通行各衙門均以此次奉旨後接到部文一律遵照辦理云 
[義學難開]  
　　天津向無西國書塾少年俊秀毎每欲渡無梁故通商不下廿年而彼都人士尙於洋務格格不相入也去年英國殷牧師曾稟該管領事官轉商津海關道請設西塾培植華人但束修歲擬千金房屋又千數百金加以書帋筆墨在在需錢經費過鉅恐難設措是以不果今年津海新關好稅務司又有是議其經費不知從何而出塾中額數擬收十四人多至十六人紛紛報名崇朝滿額以爲堂　髦彥學講中西直指顧間事耳詎津人謂旣爲義學可免修脯而新關定及門規矩月需兩金由是此事又成畵餅雖有束修願献者人數總覺寥寥不能滿額矣是舉埀成中止惜哉 
[貧婦可憐]  
　　天津楊柳靑搶集情形經列前報該處集期係逢六一村人陳百貨買賣交易而要以布帛菽粟爲多搶集之期蓋四月二十一日也先是村旁白塔寺築堤以工代賑在事員紳吩咐地保轉囑牌頭查取極貧婦女擬賑一次近村貧婦一聞是信於集前三日不期而會者不下萬人鬨集白塔寺前紛紛求賑而又悞聽地保以訛傳訛各挾葦子或秫稭一束重約十斤或八斤左右蓮鈎彳亍步履殊艱是日天氣新炎火繖當空異常難受從朝至晚米不得升勺錢未獲分文而饑腸轆轆渴吻莫解是日幾至决裂所以敢怒而不敢言者原爲留後來地步耳詎翌日發放極貧之戶所得不過津錢一百五十文或二百文而次貧則一味抺煞於是逼而有搶集之舉更有來城向道轅籲乞者博施濟衆堯舜猶病未能如願以償而地保牌頭及獲到搶集者一二人現均纍纍然枷號在集塲示衆矣 
[綢繆未雨]  
　　去年津郡水灾民嘆其魚困苦不堪言狀地方大憲俯念民艱與其補救於事後曷若捍禦於事前現聞籌欵將大淸子牙金鐘各河兩旁堤工稍屬低窪者一律加高培厚附城各叚擬用營勇從公現在河北業已興工均係練軍從事河東鹽坨則高築　牛沿堤不絶負斧由商人簽助殆所謂未雨綢　也歟 
[通州近聞]  
　　四月念八日暴雨冰雹曾經列報聞是日雙橋以西北運河以東幷未見雹天氣係由北而南北方氷雹尤甚自見冰雹後近日風狂似虎奇冷非常五月初六初七初八三日忽雨忽晴忽暖忽凉節逾端陽身不離綿夏行秋令實罕見也○四月念八日有一乞丐饑餓難忍沿門乞食行至石板胡同北口外適遇風雨大作氷雹頻敲跌倒要地登時殞命吁慘矣○學憲於五月初一日下馬俟次第文武試畢定於二十五日起馬進京○五月初一日提騐浙江廿三起漕糧山東三帮粟米十三票初二日提騐江蘇四十二起漕糧浙江廿四起漕糧初三日提騐江蘇四十三起漕糧初四日提騐江蘇四十四起漕糧山東四帮粟米十六票初五日端陽節照例停騐初六日提騐浙江廿五起漕粮山東四帮粟米十六票初七日提騐江蘇四十五起漕糧山東粟米十三票初八日提驗浙江廿六起漕糧初九日提騐浙江廿七起漕糧初十日提騐江蘇四十六起漕糧十一日提騐江蘇四十七起漕糧浙江二十八起漕糧○江蘇督 
 
 

Page 2

 
 
糧道王觀察於五月初六日由津到通山東督糧道陸觀察於五月初九日到通○五月初六日起至初十日止北門外九聖廟演戲祀神觀者如堵○鼓樓後通衢大道肩摩轂擊車馬紛紛有一小車前掛單套驢悞碰考童登時三五人將驢痛打又將車夫飽以老拳車夫看勢不佳推車遁去而考童尙嘵嘵不休復約多人尋毆幸車夫得早脫逃否則不堪設想矣讀書明理人何凶蠻若此耶○前有囚犯三名乘坐大車由西門經過前後有兵弁護送尖矛利刃氣象森嚴傳言此係三河縣重犯逃竄北京被順天府恊同三河縣拿獲故遣兵弁解縣歸案訊辦也○電報局原設城東招商局因每屇夏令河水漲發有碍來往遞信現聞有移在東門內耶穌堂對門之說未知確否○某縣某貢生寄居小寓所有衣服物件於夜間被賊竊盜一空赴州稟控在案至今賊尙未獲某生於學憲放告日又具稟請究現奉批示仍飭通州嚴緝務獲云 
[美使抵漢]  
　　美國欽差楊大臣乘美國兵船於十三日到漢口十六日率同水師提督及兵官數人拜會兩湖督憲督憲先派委員迎迓入署欵以酒饌而出十七日早十點鐘督憲排列儀仗至美兵船上回拜楊大臣當督憲出署時鳴砲一聲護衛兵丁均分隊站立江干將旗幟颺開極荼火之觀及督憲到美兵船楊大臣設筵欵待飮至半酣卽命船上兵丁操演各種陣式又放水雷俾督憲縱觀再行入席飮酒稍頃告辭然炮十九門以送中國炮台亦廾炮相應其聲如連珠云 
[漢茶滯銷]  
　　聞兩湖茶堆積漢口銷路不暢已停住十餘萬茶箱不能售出現在寗州祁門等處茶箱之到九江者均不運漢徑由九江搭輪運至上海可見業茶者之苦情矣 
[營兵到防]  
　　前報九江調兵防堵茲各路汎兵已一律到齊現在朱鎭軍已札飭展都戎萬吉統帶該營營官哨官則另札毛彭兩楊四員充當在大南門內修築營盤連日畚挶雲集業已壁壘一新旗矛羅列矣 
[九江求雨]  
　　九江近日天久無雨河中礙難行舟秧田多半龜坼三農望澤孔殷十六日晨起黑雲密佈細雨如絲至午後風捲雲開仍不能潤　禾苗目下城廂一帶奉有憲示已嚴禁屠宰䖍求雨澤未識蒼蒼者許之否 
[天花盛行]  
　　潯城內外近日盛行天花無論長幼有未出過天花者均一律波及居家　首多有懸紅布一片書聖駕在此使人止步者業岐黃家雖利巿三倍惜其多不順手也 
[羊城近聞]  
　　粵城自初十日起防務愈形嚴緊招安地匪撥往四方砲臺駐守有　彈十箱千總官八員欽憲親軍二百名前赴瓊州聽吳鎭調用十一日運火藥往各砲台自朝至暮絡繹不絶十二日欽憲撫憲鄭鎭同在城基上四圍巡視隨從兵勇約有百餘人迨後復出東較塲在演武廳坐談良久然後回署○初九午候京都有六百里加緊部文到省督憲接後隨拜會欽憲而撫憲及各司道亦齊　欽憲行園至日暮始散究不知有何要件也○前陸路提督楊軍門玉科帶有湖勇二千名來粵在惠州駐紥茲聞楊軍門奉旨出關助勦名曰統領廣西防軍現　文書到省請將湖勇撥往廣西聽候調用督憲刻卽移文惠州着令前往而惠州所遺兵額咨方軍門另募潮勇一千名以補之○南海沙貝鄉劉家於月之十二晚被賊明火直入金銀衣物一掠而空當賊至時　鳴鑼呌喊幷報知營汛乃該汎弁各持兵械立在村前觀望無敢將賊攔截迨賊去後始放鎗以示威焉鄉人之目擊者皆笑而且怒現在控諸有司請將汛官撤任矣 
[惠州警] 　 
　　惠州商人來信據稱附近稔山地方於月之初二日某家不戒於火突然烈燄上冲勢極凶猛鄉中向無水龍等件撲救無方只得任其燒燬自戍至丑其火始息該處尙有官軍駐紥一聞鑼警各勇急於移營互相踐踏傷有數人總計燒去房屋百餘間云噫旣遭兵燹之憂復遇杭融之害斯民之顚連更不堪設想矣 
[粵垣官報]  
　　四月廿五日從九品甘潤寰禀知委解洋欵赴上海道衙門投繳署理電州府嚴家疇禀謝委順德紫泥司朱若均禀辭赴任廿六日　定州范麓軒禀到卸事回廿七日新授運憲瑞璋禀到潮州通判王松齡禀辭赴任卸新寗縣丞禀知丁母憂試用縣丞周爾吉禀到京來調署陽江廳缺候補同知何廷頤禀　委廿八日補用縣鍾鍚綸禀到服闋回廿九日從九品舒文彬禀到服闋回卽用縣崔增榮禀到京來五月初一日候補縣丞玉綸禀辭解餉進京肇羅陽道委新任高廉道益齡調署督糧道委肇羅道潘駿猷調署龍州府委雷州府孫楫調署雷州府委補用府嚴家疇調署 
[爲民除害]  
　　温州信云現任台州府陳六笙太尊於臨海北岸一帶情形極爲熟悉近復獲到洋匪數十名半係金滿舊日部屬半係武生戴某雇用爪牙陳太尊遂以編查保甲爲名帶勇數十人親幷該處稽查戴某以已年　七　且是武生卽同二子在馬道伺候迎接陳太尊至家設宴欵留酒至半酣太尊卽命勇兵動手將戴某幷二子兩孫槪行拿獲卽在其家將戴某梟首而將二子兩孫帶回衙署訊問統行收禁太尊爲民除害必非貿焉以從事也 
[命案傳疑]  
　　營口信云四月廿八日西大廟藥王誕辰遠近男外聨袂來游塡街塞巷本街大會上因稟請道憲派武巡捕馬振芳前來彈壓向例上午祗准婦女入廟下午始准男子入廟是日因來者太多不免男女混雜時　陳姓娼妓挈其姊妹行欵　而來見廟前人頭如蟻不能前進遂遙呼馬曰盍爲我驅逐閒人馬素識妓聞妓言遂攘臂向前送入廟門拈香畢仍送之出有間漢二人從旁調笑馬喝護勇舉軍棍擊二人之頭血淋淋出倒臥地下而馬絶不顧問携妓同車而去適有胡瘋子者見而不平口出惡言勇又舉棍亂打徧體鱗傷本月初四日下午傷重而死瘋子之子本欲呈控道憲本街大會首事人出爲調處尙未允洽胡子年纔十七歲鄉約人等以其可欺也因恫嚇　日事若成訟必先將爾監禁大會上有錢有勢爾無親無友又不諳官事只須監禁半夫爾升天無路入地無門悔之晚矣不如爾自行報官說爾父因患瘋　自行𣩄死大會上爲爾收殮父屍可給爾錢數十吊豈不兩全胡子不得已卽照此報官初九日午刻海城縣邑尊親臨相騐胡子供如前邑尊着大會上出資借給又給胡子東錢廿吊作爲回里川資當堂畫押了結以上皆來信語是非曲直願與有心人共證之 
[凌遲少婦]  
　　十六日皖垣奉到部文凌遲少婦一名聞婦係皖南當塗人因奸謀殺親去犯案時年只十八歲云 
[竊彈喪生]  
　　蘇垣葑門內軍火局有堆儲之開花炮炸彈昨經江北流民之挑　磚石爲業者竊取兩枚以爲內有紋銀用推擊取立時轟發致斃洞見臟胃由地保報請元邑馬明府詣騐收殮傳說其人並無親屬而竊彈已非一次矣 
[旱象已顯]  
　　吳友來信云本年入夏以來省城兩澤甚稀日來風日燥烈亭午鬱熱異常寒暑針恒升至八十度早晚則略寒大似深秋氣候辰下芒種己過農民望澤甚且城河水勢漸落小舟容與動輒膠淺城內河水尤極臭惡居民患目疾喉症者所在多有據老農云近來晴日麗空而風伯揚簸無間旦　此實旱徵也所願三吳士庶修德以禳之 
[出示求雨]  
　　揚州現當　秋之時急於望雨乃兩月以來甘霖不　縱有小雨不足濟事東南二鄉逼近洲圩之田江潮進退猶可藉以灌秧至於西北山田則秧半枯槁農人向天而哭今新任宜太尊惻然不忍率同江甘兩縣出示嚴禁屠辛定於十二日建壇十五日祈求雨澤爲 
 
 

Page 3

 
 
民乞命親謂　縣尊云歴來求雨齋戒茹素皆奉行故事不准百姓吃葷官則仍然飮酒食肉此次自我起如廚中有片肉尾魚卽將該廚役發縣重辦兩君之廚役亦可嚴諭我輩勿爲人笑也又云我輩終歲肥甘今不過數日淸澹諒亦無傷身體或者以此上懇大恩下慰民望寸心庶幾稍安也兩縣悚應而退宜太尊誠不愧爲民之父母者哉 
[船貨拍賣]  
　　怡和洋行寳生輪船失事不能援救昨日遂將該船由　件洋行拍賣爲華商所得計船價銀二千一百五十兩船內貨物銀一百五十兩云 
[載運新茶]  
　　昨日招商局江天輪船由寗波來滬裝有新出綠茶一千四百箱云 
[西船開行]  
　　葡萄牙兵船大梅格來滬曾列前報茲該船已於日昨開行前赴福州而尙有大兵船名愛斯的法尼亞將次來華大約下月初旬可以駛到也 
[文土來遊]  
　　日本岡鹿門先生名千仞字振衣今之豪傑士也素居仙臺以文學稱於時及長讀書於昌平黌舍所交多名下士鹿門博聞强識尤爲世所推許在鄉築廬於鹿門山下名曰藏名山房有一亭曰草私史亭頗具泉石花木之勝生平以國史自任最稔於當代掌故日本戊辰之亂奧羽諸藩奉仙臺藩侯爲盟主執午耳以抗王師岡君獨執大義侃侃持正論以折羣藩有司羅織其罪遂收下獄是時其危間不容髮而岡君毅然不憢翼歲亂定日廷命四條公巡察諸藩仙臺藩侯以專對難其人特釋岡君　纍囚中充使命岡君日與二三同志定國是一人心收田祿立官制將大有所振作然藩侯卒不能始終委任俾効力於王事故不能成人功論者惜之維新以來岡君至東京入史館堂學校藏書事開拓北海之役岡君首倡其議久之頗收厥效後岡君以目疾去官家居臺意著書所已刻者法志米志尊攘紀事涉史偶筆十數種久思作中土之游擬南窮閩粵北極燕趙一豁其襟抱積賣文所入一千五百金爲游貲亦足以豪　前日至滬行篋中有書數百卷諸友薦引筆札數十函此固日本名流中之矯矯者也想所至之處必當倒屣爭迎矣 
[預備驗屍]  
　　住居英租界盛家木橋北首松風閣斜對面弄中之奉化人祝姓家女因細故吞烟身死該女已許字與同鄉人唐毛毛報喪去後唐欲索還財禮女母不允又央原媒及三圖地保調停未妥唐因赴上海縣衙門具控等因已列前報茲悉唐毛毛亦己身死幷聞該女尋死之由緣祝女之父某甲向爲侍者管事稍有積蓄唐毛毛之父亦爲洋行傭人祝唐原屬同鄉友誼甚篤遂締姻好嗣祝父逝世祝母撫養女兒藉收房租度日女友笄後居然小家碧玉唐則父母雙亡本無恒產家無担石因習侍者未成成丁後藉耕種田園餬口人極粗魯且較女長七八年因無力迎娶一向躭延今唐年三十餘女年二十八矣唐始央媒訂期迎娶女意鬱鬱一日略與母口角竟爾尋死唐以不知妻死何因謂何不先行報喪以便眼同送殮故欲索還財禮幷欲領棺扶送回籍埋葬再要給償扶柩回里之費女母允還財禮至領棺川資却不肯從唐就投縣具控由黎邑尊批駁不准唐抄得批示更加忿怒成疾臥床三日嘔血身死此係外間傳聞之詞惟據唐毛毛之兄唐阿興於前夜投縣喊控胞弟唐瑞興卽唐毛毛遭毆致死求請伸寃等因邑尊問得住居英租界坭城外之山家園地方飭差立傳該處十圖地保到案核辦該地保泒夥預俻屍塲一面進城投安候訊昨晨往該處觀騐者殊爲熱閙然候至午後六點鐘光景尙未見邑尊駕臨究不知准騐與否也 
[拐騙送案]  
　　開飯館客棧之徐財林領十五歲養媳到法公堂稱前因養媳陳氏私逃出外因看管在樓上詎有歇夥馬松山授意於我之內姪王毛囝配就鎖匙哄騙養媳再逃卽將箱中衣服銀洋等私搬於間辟之襪店空房內擬卽從襪店逃出馬松山先守在門外撬門迨我知覺查看伊等已逸迅卽追趕將馬松山拘獲王已逃去查點物件已取去洋二十二元八開一百二十五元短衫褲三套長衫一件餘物盡在襪店中現已搬回今請究辦翁太守詰之陳氏據供伊等哄我逃走說英租界胡家尙有一女同行出閂不說到何處去太社詰之馬松山稱此事係王毛囝所爲研詰再三一味抵賴太守謂不責不招着帶回捕房押比幷將該養媳申斥着徐領回嚴加管束幷諭見王毛囝隨時送捕以憑嚴究 
[逸犯就獲]  
　　包探秦少卿至英公堂稱獲到逸犯三名送案請辦黃太守商之施繙譯判王阿四責百板顧聝蘭顧子山各責五十板仍交捕房各照原斷管押滿期開釋 
[索詐荷枷]  
　　太倉人周桂亭至英公堂稱爲銅匠來滬購辦銅料前日在寶善街遇同鄉人陸松濤及其同伴陸竹生金培三等邀我入日昇長烟舘陸松濤妄稱前日原籍地方官衙門提伊笞責係被我拖累致用去銀洋八十餘元逼我認償等語與論逞蠻然我祗有洋八元給陸陸卽立收到銀洋不再饒舌之據交我據上係金培三作中無端被詐心實不甘爲訴捕房派包探拘獲陸松濤陸竹生金培三等送案請究陸松濤供周桂亭前在上海與蘇州大姐拚識該大姐係有丈夫者與周理論周挽我調停完結代墊費用未經歸還徑自回籍我趕到太倉向索不理伊妄訴某董事以我持刀詐擾由董事將我交地保送官受笞千板羈押日久用去銀洋八十餘元今在滬相遇故向理說伊自願償洋八元詎料又被訴捕拘案陸竹生供陸松濤向周桂亭爭論我是解勸者金培三供陸周自已言明償洋了結立據時央我作中是實包探秦少卿禀捕頭派我拘拿當獲陸松濤等三人時盤問銀洋八元何在據言金培三代墊烟茶酒資等項故被取去四元陸松濤自用一元尙有名阿長者用去三元未經獲案此事實係糾黨拆梢黃太守商之施繙譯判陸松濤陸竹生金培三各枷一月發犯事地方示衆 
[英界公堂瑣案]  
　　洪德昌稱載稻柴來滬銷售有錢四千三百文放在船艙裏昨午後大雨時竊賊蔣阿全同孩子傅春元到船竊錢追獲人贓交捕請究黃太守判蔣阿全笞責百板傅春元從寛斥釋錢交洪領○包探顧阿六獲到竊匿德國副領事皮鞋之張來福解案己列昨報昨又解案黃太守商之施繙譯判責張來福五十板皮鞋着該包探送往德國公舘云 
[法界公堂瑣案]  
　　前報有利船局葉愛堂卽葉南棠控大順船局李阿祥張瑞年賣假船票一案昨復訊理據大順股東葉汝福遞稟稱此船票係從華有利行買到九張言定洋五十四元已付過洋四十二元五角係該行經手袁小才之姪袁正庵攜來故不知其爲假票賣與有利三張亦照原價不料是假而客人爲急於入都故託朱姓另買船票交給葉南棠前稱每張八元何以賣與客人祗每張七元翁太守詰之葉南棠究竟交大順洋若于答稱付張瑞年洋十四元李阿祥洋十元太守謂昨在捕房稱是夥計經手今又稱自付實屬糊塗伊等行用假票固屬非是但據稱是受袁姓之欺尙可從寛汝見伊等有錯處卽每張加上洋二元居心尙可問乎汝今還要追洋否答稱不要太守着其改過斥退幷着葉汝福退出張李二人仍行管押待傳到袁姓再辦○姚阿三控稱法公司輪船上之某西人欠我貨洋一元五角擬到船收取及至浦灘遇見該洋人給我洋二元應找伊洋五角旋於身畔取出小洋一包找付旋來一不認識人竟將小洋一包搶去走過洋涇橋被英巡捕拘住搜出小洋交還因送案請辦據解案人莫阿榮稱並非搶洋我在英捕房廣東包探梁洪德名下爲夥因近來用假小洋者均用於洋人因見其找洋與洋人疑其亦用假洋故欲携到錢莊估看翁太守着將小洋給還原告飭法包探前往英捕房查明核辦莫阿榮帶回管押○前報朝鮮商人姜永祝請追銀兩一案昨據陳仁炳具禀投到翁太守詰之鄭杏孫據稱一時無銀請將生財拍賣太守詰其印度人處尙有銀票據稱前已收得銀兩先還過四 
 
 

Page 4

 
 
十餘兩已將票一張掣銷尙欠一票詰其爲何不繳到公堂答稱一時之悞未曾禀明姜永祝請於今日拍賣太守看同鄭杏孫出外招主顧拍賣受領陳仁炳交保出外理帳沈春生仍帶回管押○小東門外捕房四號華捕朱阿福稱奉泒看門今早有開烟館之陳阿狗向莫金榮索烟錢六百文肇釁經西捕拘押傍晚時有王桂榮丁丫頭持烟間捐票到捕房欲將陳阿狗保出答以保人須到公堂伊卽辱駡幷欲糾人尋仇因將兩人拘送翁太守詰之莫金榮據稱在洋人處爲出店欠錢是實尙有借據抵在陳阿狗處陳阿狗稱有收租人來收房錢擬向伊處收下拚湊伊雖有別人欠據在我處然是白頭票一無所用翁太守詰其烟舘招牌何名家住何處陳答稱住浦東老白渡烟館招牌是洪來生太守又詰王桂榮供認到捕房擔保我在浦東鐵廠做工與陳爲友因去保伊並不駡人丁了頭供稱亦浦東人本做散工木匠在滬住叔處叔在縣前開烟間翁太守着陳阿狗莫金榮釋放出外歸還欠錢王丁兩人暫押俟查明不無別事再核○前報法國人某請追義記牛行票洋七十元一案已據張阿玉繳到洋二十一元外尙少洋四十九元張阿玉押追在案昨據姜小咸之妻姜潘氏繳　洋十元幷遞禀訴稱前張阿玉同陳阿堂收到洋四十七元四角交來後翌日卽取去詭稱繳案不料其逃到鐵馬路夫請爲嚴問陳阿堂供亦相同翁太守着將繳到之洋連前暫存捕房以憑追齊後給領着姜潘氏陳阿堂退去○葉太和稱開花烟館有烟妓陳金寳從別家掉來陳與湖北人董老三認識昨日三點鐘時陳金寳呌我同去看病行至打狗橋相近被董老三糾人守候在彼拖住我髮辮將陳金寳搶去後拉到其同黨土運高送案翁太守謂開花烟館固屬不是但白晝搶人極應重辦隨將王研詰初不背認後云知董住處可以同人往拘翁太守着法包探帶同前往拘董再辦 
[迎神改期]  
　　鐵路天后宮本擬於二十三日預備執事儀仗往小東門迎接天后聖母法像嗣因是日係逢孝恭仁皇后忌辰不用鼓樂遂改期二十四日並悉邵道憲已札飭英會審員黃太守照會總捕頭屇期飭派巡捕在三茅閣橋堍守候照料云 
[糾黨報復]  
　　工局管街洋人好司禀控瞿金和私挑糞穢等情一案經公堂訊明判押七天斥釋已列前報茲悉瞿金和係天通　地方鄉民該處向有結盟十弟兄等名目當瞿被拘時有同鄉車全章在旁勸解及瞿拘押天通菴一帶鄉人曁十弟兄輩具疑車全章挾嫌唆使洋人出控遂聨名共赴寳山縣署呈控車全章唆串洋人將瞿拘禁無蹤聞已准詞飭提在案前日有該處十弟兄輩王海林等十餘人暗帶器械在吳淞一帶抄尋車全章意欲捉往寳山扭解縣署而瞿押滿釋放後已被該黨中人藏匿無蹤矣 
[輪船來滬電音]  
　　怡和洋行高陞輪船二十晚由天津開回不海 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年五月十四日京報全錄]  
　　宮門抄○諭旨七道錄前○御史鄭奏蠲緩恩旨地方官任意延擱陳弊端摺○尙書徐等奏恭報折回奉省日期並查明革員各情形請將該管上司議處摺○川藩易奏恭報接印日期摺○川臬如奏恭報卸署藩篆仍回本任日期摺○府尹畢奏請加撥粟米摺○陜督譚奏委道員接辦糧臺片○又奏飭道員赴任片○大臣吳奏請飭部籌撥銀兩片○將軍希奏甄別各員夾片○五月十四日內務府國子監侍衛處値日無引見○文中堂專摺謝授大學士恩○本謙謝署廂紅蒙副都統恩○徵貝勒請假十日○明安續假十日○薛福成預備召見○掌儀司奏十五日祭奉先殿漪貝勒行禮○召見軍機薛福成○○掌山東道監察御史臣鄭訓承跪奏爲蠲緩恩旨地方官任意延擱陳弊端薛摺仰祈聖鑒事敬維我朝軫求民瘼子惠元云凡遇水旱偏灾一經疆吏奏聞無不立沛恩施准予蠲緩深仁厚澤蒲海涵濡無如不肖州縣无能實力奉行往往延擱恩綸私徵入己弊端百出抉摘難窮聞浙江州縣每遇蠲緩恩旨發貼　黃竟有遲至半年尙未張掛迨收謄將竣始於城巿張掛謄黃四鄉並不偏貼小民未及周知照常輪納而災黎活命之恩膏盡入於貪吏營私之宦槖矣且其初報灾歉卽豫爲私徵地步並不詳細開列某都某圖某莊某圩但以東鄉西鄉片詞渾括督撫據以入告朝廷即由此施恩小民繹誦謄黃未能通曉而猾吏奸胥從中舞弊甲鄉赴縣納糧詢以應緩若于則告曰緩在乙而非甲乙鄉詢以應緩若于則告曰緩在甲而非乙移形易步巧變不窮小民固不能取州縣之底册而據以相爭所以煌煌恩詔闓澤覃敷而閭閣窮民仍未嘗减輸毫末致有鬻賣妻孥以償逋賦者積弊相仍民生日形凋敝浙省如此他省恐亦不免擬請旨飭下各省督撫嚴定謄黃限期令各州縣於奉到省又後限三日內四鄉徧貼逾限卽予以處分各州縣申報地方灾歉詳細開列都圖莊圩第幾十幾號督撫卽據州縣之申文分晣開列淸單恭呈御覽頒發綸言並將淸單一律刊刻謄黃庶鄉愚一讀瞭然奸黠吏胥無從弊混而蠲租減賦之殊恩農民咸沾實惠矣臣爲剔除地方積弊起見是否有當伏乞皇太后皇上聖鑒訓示謹奏奉旨已錄○○臣徐桐臣薛允升跪奏爲恭報折回奉省日期並查明革員玩視重案延不稟報現在上緊催提人証各情形曁將該管上司請旨議處恭摺具陳仰祈聖鑒事竊臣等於光緒十年三月二十八日在黃甯縣途次欽奉諭旨鑒奏已悉金州廳同知佛寳着卽行革職前諭令徐桐等折回盛京將佛寳被叅各節訉明　叅仍着該尙書等懍遵前旨查明辦理欽此臣等當卽恭錄行文知照該將軍府尹欽遵於四月初三日行抵奉天省城准府尹將王盛公等三案卷宗咨送前來所有飭提之已革金州廳同知佛寳曁各案犯証尙未據報解到臣　當將金州卷宗詳加查核內王盛公一案係光緒九年十月初一日該犯因爭鬥用槍放傷王曰安於初九日身死又隋殿國等一案係於是年十月二十六日據山東船戶曲全其呈報船身擱淺被該處漁船搶掠等情業將王盛公曁夥同搶奪之隋殿國等五名分別獲案該革員並不按照該省定章於十日限內具報輙敢延擱至三四月之久自係任意積壓其孔繼盛一案係光緒八年七月初一日經伊父孔傳相報稱被人殺斃該革員騐明屍身委係鎗傷身死案關故殺重情卽應依限稟報迨九年四月間查明孔繼盛回家並未身死所有前驗屍身雖未據屍親呈控有案亦應報明通緝開叅乃該革員亦槪捺擱其爲規避處分有心諱匿尤屬顯然現經臣等奏奉諭旨卽行革職自係罪有應得至各該管上司於該革員玩視重案等情始終毫無覺察迨經臣等飭令提案來省迄今二十餘日仍未提到一犯咎亦難辭應請旨將前奉天府尹松林驛巡道廣敏交部議處再此案犯証現無一人解到竊恐應行提質人等未能均在該廳候訊傳齊有需時日除該犯証報解到後再行研訊仍酌核辦理外所有臣等折回奉省口期並查明革員延不禀報及請將該管上司議處各緣由理合恭摺具奏伏乞皇太后皇上聖鑒謹奏軍機大臣奉旨松林廣敏均着交部議處仍着徐桐等催提人証訊明辦理欽此○○四川布政使臣易佩紳跪奏爲恭報微臣接印日期叩謝天恩奏祈聖鑒事竊臣在晉藩任內蒙恩調補川藩具摺陳請陛見恭奉原摺批回着毋庸來見欽此遵卽束裝起程於三月十二日行抵川省接奉督臣丁寳楨飭知赴任十三日准署藩司按察使臣如山移送印信文卷前來當卽恭設香案望闕叩頭謝恩祗領任事伏查藩司職理財用人川省號山深土廣入欵資乎民力當酌盈虛出欵迫於時艱須籌緩急人員冗雜何以胥範於循良政務煩多何以悉臻於精密臣惟有隨時隨事稟承督臣自矢其所不欺勉䇿其所不及以期仰答高厚鴻慈於萬一所有微臣到任日期並感激下悅理合恭摺具陳叩謝天恩伏乞皇太后皇上聖鑒再臣自晉省取道秦棧入蜀所過地方雨澤均霑二麥暢茂民情極形安謐合併陳明謹奏軍機大臣奉旨知道了欽此○○二品頊戴四川按察使奴才如山跪奏爲恭報奴才卸署藩篆仍回臬司本任日期叩謝天恩奏祈聖鑒事竊奴才於本年正月初二日奉督臣丁寳楨檄委署理藩篆當卽恭摺奏報在案茲新授布政使臣易佩紳於三月十二日行抵四川省城十三日接印任事奴才卽於十三日回任准兼署按察使鹽茶道崧番將印信文卷委員移送前來當卽恭設香案望闕叩頭祇領任事伏念川省刑名向稱煩劇茲屇辦理秋審詳覈實緩尤關緊要奴才惟有認眞稽核隨時隨事禀承督臣實力奉行以期無枉無縱仰答高厚鴻慈於萬一所有奴才卸署藩篆仍回臬司本任日期並感激下悅理合恭摺具奏叩謝天恩伏乞皇太后皇上聖鑒謹　奏軍機大臣奉旨知道了欽此○○臣畢道遠臣周家楣跪奏爲前　賞撥京倉米石現已陸續用竣籲懇恩施逾格加撥粟米以資接濟恭摺仰祈聖鑒事竊查前因京城各屬灾區今春靑黃不接之際賑糶正殷經臣等察酌情形援案奏　恩賞京倉粟米三萬石分撥接濟統計京外糶局粥廠米廠五十餘處人數旣煩需米孔多自春迄今陸續撥用將竣現在被水窪區尙未全涸已種田畝又盼雨甚殷所望旣獲甘霖麥秋庶有可望而本年係有閏之年節氣較晚收割尙早小民生計維艱仍須妥爲賑撫俾蘇民困而廣皇仁臣等於並請京倉粟米摺內已聲明如有不敷隨時奏明辦理茲因糶局粥廠尙難尅期停止合無仰懇天恩加撥京倉粟米一萬五千石通倉粟米五千石俾資接濟如蒙兪允仰祈飭下倉塲總督照數分撥由臣等隨時派員領運濟用仍察看各廠情形何時堪以停止奏明辦理是否有當理合繕摺陳伏候皇太后皇上聖鑒訓示謹奏奉旨已錄○○譚鍾麟片再辦理湖北陜甘後路糧臺甘肅遇缺儘先題奏道易孔昭現丁內艱應行囘籍守制所遺後路糧臺自當委員前往接辦據督新疆禮軍務劉錦棠咨稱查有遇缺題奏道袁鴻祜心地明白勤愼安詳堪以派委除札飭該道迅卽前往接辦外謹附片陳明伏乞聖鑒謹奏軍機大臣奉旨知道了欽此○○譚鍾麟片再調補甯夏道福裕引見回省應卽飭赴新任以專責成除檄飭遵照外謹附片陳明伏乞聖鑒謹奏軍機大臣奉旨知道了欽此○○吳大澂片再臣所部各軍遇閏照章加給餉乾一個月核計本年多費銀六萬餘兩現應購外洋鎗炮不能不寬爲籌備自上年秋間奉調來津陸續訂購後膛槍砲及槍子砲彈已付定銀一半計銀八萬餘兩俟槍砲運到尙須給車價均已先後咨部立案前因派員赴部關領餉銀通　籌畫實不敷夏季四個月之餉臣亦深知部庫支絀未敢奏請添撥餉銀合無仰懇天恩俯念防營需餉孔殷臣軍別無他欵　挪飭部另行籌撥軍火銀十萬兩自本年冬季起於應領餉項內每季少撥銀二萬兩至明年冬季一律扣淸俾臣得資周轉不致有掣肘之虞於部庫有定之欵亦無出入臣爲添購軍火並加給閏月餉銀起見謹附片陳懇是否有當伏乞聖鑒飭部核議施行謹奏軍機大臣奉旨戶部議奏欽此○○奴才希元跪奏爲甄別聲名貪劣及人地不宜各員請分別革職降補歸部選用恭摺仰祈聖鑒事竊查吉林地方各官多属新設民風士習當導以更新崇正之機敎養撫綏均爲急務　不容善政未覩苛政先聞奴才到任以來督同分巡道留心查察穩練安靜者固尙有人惟才具稍優者每多任性屢經訓斥置若罔聞若不示以儆黜誠恐日久必成難除之結習查有前署雙城廳通判委用通判陳治居心貪詐任意妄爲署賓州廳同知委用同知李增光信任書差怙過不悛伯都訥廳同知邵守正閱歴未深不諳政體五常廳教諭張箴士論未洽人地不宜且陳治張箴係欽查案內請旨交奴才察看之員尤應據實臚陳相應請旨將委用通判陳治卽行革職委用同知李增光降以州同選用伯都訥廳同知邵守正五常廳敎諭張箴均卽開缺以原班歸部候選以肅專治此外如尙有不職之員一經訪查確實　應立卽叅劾尙能肅知改悔亦須予以自新刻値邊地需才奴才斷不敢過事吹求鄰於苛刻所有甄別地方人員緣由理合恭摺具奏伏乞皇太后皇上聖鑒謹奏請旨軍機大臣奉旨另有旨欽此 
 
 

Page 11

 
 
[光緒十年五月十五日京報全錄]  
　　宮門抄○諭旨九道錄前○發抄旨五道○御史劉奏爲畿南州縣連年被水請飭疏濬山東减河摺○陜督譚奏揀員請補同知摺子○署陜撫葉奏爲請飭秋審案內扣除人犯片○東撫陳奏爲調署知縣夾片○五月十五日理藩院鑾儀衛光祿寺廂黃旂値日無引見○靈中堂等各謝調授缺恩○署兩廣總督張之洞請訓○貴恒專摺謝准其開缺恩○張蔭桓預備 
召見○內閣奏派騐放之王大臣派出怡王耀年徐用儀胡瑞瀾○値年旂奏派查城之大臣派出謨公○召見軍機張之洞 
張蔭桓○發抄陳士杰奏江蘇萬洪盛漕船遭風失米免賠奉旨戶部議奏欽此○又籌欵委員購製軍火奉旨該部知道欽此○又闌郯費三縣防勇暫緩减撤奉旨該部知道欽此○又精健等營添設砲隊奉旨該部知道欽此○又查明江蘇張義利漕船在津遭風拋失糧米確數奉旨戶部知道欽此○○掌貴州道監察御史臣劉恩溥跪奏爲畿南州縣連年被水請飭疏濬山東减河以拯民患仰祈聖鑒事竊惟運河之設有減河因時啓閉所以旁殺水勢免致橫流法至善也山東恩縣境內之四女寺減河引入德州境內而德州境內又有𣆺馬營减河皆向東北流入直隸吳橋縣境內之玉泉莊而合爲一瀆歴經甯津南皮樂陵鹽山慶雲諸縣界至山東海豐縣老黃河口入海往年此兩减河每値運河漲發則提牐洩之以分其溜而運河不至漫溢若運河水落則仍下板閉塞之故數百年畿南州縣從無水患乃自咸豐年間山東樂陵縣民惰農自安不挑河道轉以水至無歸興訟遂築塞上游之四女寺减河而哨馬營減河亦卽聽其淤漫高於平地時因樂陵一縣之阻撓而並廢直隸山東之利濟因噎廢食畿南水患由此起矣減河牐口旣湮運河水不能仰入其下流雖可受水而皆暑涸無涓滴之流以致運河不克分消自同治七年山東德州北境老虎倉决口淹灌直吳橋東光南皮鹽山諸縣九年又於德州北境之桑園南决口淹灌直隸吳橋東光諸縣十年又於德州北境馮羅屯南小楊莊决口淹灌直隸吳橋諸縣如前迄今光緒九年復於德州小楊莊堤岸開决淹灌直吳橋東光南皮諸縣爲害尤烈畿南州縣連年迭被德州水害而河堤開决之處係在德州極北邊界所淹德州地面不過數里故山東巡撫率皆漫不加意任其北流泛濫縱橫數百里浸壞各州縣民居房屋無算漂沒各州縣田地墳墓無算而小楊莊决口在德州又不亟思修築九月間運河水以歸槽遲至十一月始興工堵塞畿南十數州縣地糧迭被蠲緩自今以往不加修濬民生之疾苦國課之虧短何可勝言耶且聞此次小楊莊决口實係馮羅屯及小楊莊居民所私行掘開者前因同治十年該處决口凡鹻鹵之地一經河泥肥壅悉變膏壤而套堤之內尙有窪坑數處思欲塡平又惜人力因見運河泛漲遂於堤脊引水入灌初不意其决裂至於此極也聞之河濵老農凡河决處五里之內皆渾水最能挂淤水退卽爲腴田至十里外水漸淸而淤亦漸淺若二十里外盡淸流矣如馮羅屯小楊莊近堤鹻塲往年地價不過三千文一畆自同治十年决口挂淤後每畆可値三五十千此沿河居民所共知者故此日之决口非但無損於德州實且有益於德州其害乃全在畿南耳查同治十一年天津道丁壽昌因河决爲害曾委員挑濬宣惠河矣夫宣惠河故道自山東德州境內北流入直吳橋縣西境又東北入東光南皮二縣界　劉蛤蟆莊分爲南北二支財支爲宣惠正河東入滄州鹽山山東海豐縣界會四女寺减河東流以歸海其北支則別名石牌河自南皮劉蛤蟆莊歧出東北流入滄州界與靑縣之興濟减河合而東北流與滄州之捷地减河合而東北流至祁　入於海此宣惠河故道載在畿輔輿圖昭然可考者彼時丁壽昌委員修濬議自上游動工故先於吳橋縣起手乃穵至與山東德州交界地方之王指揮莊因係隔省呼應不靈遂卽截然而止不游州縣如東光南皮者皃吳橋爲山東德州陞工則上游無所承接將全河棄爲無用故皆輟工未修而吳橋境內獨費民間數十萬貫錢穵此上無所承下無所注之乾河一道豈意本年德州小楊莊復決淹灌如同治十年時由宣惠故道北去而南皮滄州一帶因昔年並未修濬遂皆曲防以禦之東光縣被水灾民思掘　堰遂被南皮縣民轟擊立斃四五十人貽害乃至於此可爲浩歎嚮使於同治七年九年十年三次被水之後濬宣惠河由山東德州協同辦理俾宣惠河頭上承哨馬營減河則東光南皮滄州等處必皆一氣呵成豈僅吳橋一縣挑穵而已哉卽遇水發亦有減河爲運河之尾閭更有宣惠河爲減河之支瀆又何至浸沒田禾冲壞民舍爭圩劫埝釀成巨案耶考運河上游本受衛河清淇諸水至山東會汶沂而爲會通河北入直以利轉漕今自南粮皆由海運而運河遂無關緊要殊不知黃河係穿運而過而今日運河中且分有黃流不有减河奚以洩乎减河之在直隸者昔爲捷地興濟兩處光緒六年直隸總督李鴻章復於靜海縣南之靳官屯添穵减河東下入天津縣界與興農鎭營田河渠同歸於海此誠相時度勢意美法良無如運河上游在山東者其四女寺哨馬營兩處減河已先壅閉譬之病在胸腹而僅於股趾多方補救亦無裨益也且此於本無減河之處而加增之山東乃於本有減河之兩處而並塞之亦殊非朝廷弭患衛民之至意應請飭令直總督會同山東巡撫將四女寺哨馬營兩處減河牐口修濬仍以時開放並於兩减河下流飭各州縣挑穵疏通更令宣惠河頭上接德州哨馬營減河其下游東光南皮滄州等處亦均實力修濬庶運河水有分消不至潰决堤防爲民巨患矣倘欵餉無着祈飭該督撫於查明覆奏後暫借部帑十數萬金及早興修卽由該二省分成陸續歸償而畿南各州縣從此不受水患錢糧卽勿庸蠲緩所得之數實倍於所借之數矣臣籍隸吳橋並無寸土所以縷晰陳明者實爲畿南入局起見伏乞皇太后皇上聖鑒謹奏○○頭品頂戴陜甘總督臣譚鍾麟跪奏爲揀員請補要缺同知以裨地方恭摺抑祈聖鑒事竊據藩臬兩司詳稱循化同知潘效蘇調補迪化直州知州業已截缺報部在案所遺係繁疲難三項邊要缺例應在外揀選調補前奉部章甘肅升調補缺道府丞倅州縣等官變通辦理試用人員無論正佐各官遇有要缺一併准其請補今循化同知缺查有勞績開復候補同知達昌年五十七歲鑲黃旗蒙古六甲喇玉安佐領下人由筆帖式加捐通判分發甘肅道光二十七年四月到省咸豐四年補授巴燕戎格通判因剿捕東山撒回出力保以同知升用並戴花翎九年升補循化同知因奉派出口剿撫番族出力保以知府留於甘省遇缺儘先升用嗣丁父憂經前護督臣恩鱗奏留差委同治二年起復委署西甯府知府因所屬循化廳城失陷照例革職嗣於收復北川營堡案內開復原官呈繳捐復加賠銀兩經前督臣左宗棠奏請暫緩引見留於甘肅量爲變通差委西寗防勦出力案內保加四品銜該司等查該員達昌才具開展辦事穩練在甘有年歴署西甯府廳各缺與該處風土民情最爲熟悉以之請補循化邊缺同知實堪勝任且與變通章程相符會詳呈請具奏前來查達昌年力强健辦事穩愼仰懇天恩准以該員補授循化同知實於地方有裨如蒙兪允候准部覆照例給咨送部引 
見是否有當謹繕摺具陳伏乞皇太后皇上聖鑒訓示謹奏軍機大臣奉旨吏部議奏欽此○○葉伯英片再前准刑部核覆臨潼縣民鬲瀧水故殺鬲玉彥身死一案將該犯入於本年秋審核辦在案茲屇光緒十年辦理秋審由臬司彚册詳解臣督同司道會勘於三月二十八日秋審過堂之日該犯鬲瀧水頓翻原供據稱因向已死鬲玉彥索討粮錢起衅且稱伊僅矛戳兩傷等語查核原審係鬲玉彥爲該犯轉借錢文辱逼該犯折賣房屋將錢收淸從中掏用嗣稱錢收利息借項仍須歸還起衅又查原騐鬲玉彥屍身矛戳傷八處劃傷五處均與該犯現供不符詰以餘係何人所戳該犯又不能指實當卽發交臬司親提研審該犯堅供如前不肯招認原供非提全案人等質証確係因何起衅並悉心研究致傷情形難期確實查公同錄審之際若犯人反異律應再與推鞫此案鬲瀧水現供起衅下手各情與原供迴異是否原審不實抑係該犯狡供避就案關故殺應入情實自應再行推鞫以昭詳愼惟行提查訊有需時日將該犯鬲瀧水於本年秋審案內暫行扣除以憑提省審辦等情據臬司張煦具詳請奏前來臣覆核無異相應據實聲明請旨飭部將該犯鬲瀧水一犯於本年秋審案內暫行扣除由臣飭司趕緊催提應訊人等來省與該犯鬲瀧水質証明確再行奏明辦理所有會勘新入秋審情實人犯臨審翻供請於本年秋審案內暫行扣除以便提省審辦緣由謹附片陳明伏乞聖鑒訓示謹奏軍機大臣奉旨刑部知道欽此○○陳士杰片再歴城縣缺居省會政務殷煩兼値辦理河工撫恤灾民尤關緊要非明幹有爲之員不足以資治理查有卽墨縣知縣程兆祥諳練老成堪以調署所遺卽墨縣員缺查本任陽穀縣知縣陶錫祺精明强幹堪以調署又高唐州知州張錫綸丁憂遺缺查益都縣知縣李溱明練有爲堪以調署所遺益都縣員缺查單縣知縣黃毓奎才具開展堪以調署又章邱縣知縣周　恩丁憂遺缺查本任蒙陰縣知縣喬有年才具明幹堪以調署該員等均無巳起四叅命盜案件及錢粮未完有關降調展叅處分據藩臬兩司彙詳前來除批飭遵照並咨部外謹附片陳明伏乞聖鑒謹奏軍機大臣奉旨吏部知道欽此 
 
 

Page 12

 
 
   
 
