# 1895 - 311 - 4908105

 

Page 1

 
 
[重印西事類編出售] [  申報館主人啓]  
　　西事類編一書摺摭歴任星使參隨游歷外洋所箸日記大而兵刑禮樂小而風土人情類别門分參以議論留心洋務者誠不得不家置一編也本舘前曾付諸手民流傳于世未及數載鄴架己空而問價者仍源源而来因之重爲排印刻己裝釘告蕆工料較前者益精每部碼洋三角五分購者請臨本埠申報舘及申昌書室各外埠則概歸申昌及經售申報人出售 
[論農務宜量爲變通上]  
　　自炎帝興耒耜之教軒轅肇井野之經而農事遂爲萬世所永賴堯舜繼之敬天授時禹稷繼之則壤興邦樹藝百榖而烝民以粒文王卑服卽康功田功蓋於耜舉趾築塲納稼之間王化基焉則知土田者聖人所以奉順天德阜育羣生理財聚人守邦之大本也夫成周以穡事開基故於農事最爲賅備井田有定制中正著良規耕耘收穫農不愆期卽今周禮一書所以言農事者綦詳按周制地肥美可歳耕種者爲不易上地休一歳乃可種者爲一易中地地瘠鹵休二歳乃可種者爲再易下地凡授田不易之地家百畝一易之地二百畝再易之地三百畝則田土之肥瘠無不周知也上地家七人中地家六人下地家五人則民口之衆寡無不周知也上農夫食九人其次食八人其次食七人則其民務農之勤惰無不周知也農民每户授田百畝其家衆男爲餘夫年十六别授田二十五畝士工商受田五口乃當農夫一人每口授田二十畝則其民或長或少或爲工或爲士或爲商無不周知也夫司徒掌建土地以土宜之法辨十有二土之名物以相民宅而知其利害以阜人民以毓草木以任地事辨十有二壤之物而知其種以教樹藝有載師以均地事授地職而施其政令有閭師以掌其教以任其力掌辨其野之土則有遂人稽其功事則有遂師掌其賞罰則有縣正叙其耕耨則有里宰辨其土宜則有司稼周之時農官最爲詳備農學最爲修明上旣周知閭閻之利病下盡服勤於田畝故能多黍多稌豐年屢詠迨乎叔季列國紛爭大并小强兼弱小國之存者無幾諸侯之地愈多人愈衆暴君汙吏往往漫其經界於是法制隳弛流弊滋多至秦乃盡廢井田法制蕩然農官旣不備農學亦漸廢而天下後世土曠多荒地廣不治者衆矣然自周商法以来井田之法亦代有良法其散見於經史以及百家記載者固可得而略舉焉湯有七年之旱伊尹乃作區田元王楨云區田之法每田一畝廣一十五步每步五尺計七十五尺每行占地一尺五寸計分五十行其長一十六步每步五尺計八十尺每行占地一尺五寸計分五十三行長廣相乘得二千六百五十區空一行種一行隔一區種一區除隔空可種六百六十二區區深一尺用熟糞二升與區土相和布種匀覆而按實之使土與種相著苗出則視其稀稠以爲存留鋤不厭煩旱　澆灌每區收榖一斗每畝可收六十六石汜　之田農書曰上農區田大區方案各六寸相去七寸一畝三千七百區丁男各治十畝至秋收區三升粟畝可得百科　思勰曰區田以糞氣爲美不必皆良田又不耕旁庶盡地方齊民要術論區田之法言之甚詳而諸說微有不同大抵區田者不擇地不擇種凡原隰山城並可仿行禾黍菽麥均可種植收穫倍於常田而負水灌溉辛勞亦倍於常農故雖爲救旱使民之良法而卒罕有行之者本朝雍正二年直隸撫臣李維鈞奏云嘗考伊尹區田一法收穫倍蓰臣在保定城内任地二畝雇人試之其補種灌溉尚未得法而一畝之田己收榖十六石若遇旱潦仿而行之於農功大有裨益可知區田一法並非迂闊之談倘能通行獲益必非淺鮮其或行之而不效則人力之未盡法制之未諳非古法之不可行於今也漢武征和三年以趙過爲搜粟都尉過能爲代田一畮三甽歳代其歳故曰代田每耨必附根根深能耐水旱一歳之收常過縵田一斛故田　墾闢又推之以教邊郡後自邊城起居延至河東宏農三輔太常民皆便代田魏孝文始行均田其立法之大概不過因田之在民者而均之不能盡如三代之制唐太宗口分世業之制亦多踵後魏之法宋熙寍時重修力田法郭諮攝肥鄉令以千步方田法四出量括遂得其數收逋賦八十萬文獻通考江東水鄉堤河厓而田其中内以圍田外以圍水堤通斗門每門疏港以溉田故無水災宋紹興年江東帥臣李先言閩越之境皆有湖陂湖高於田田高於江海旱則放湖水溉田濚則决田水入海故無水旱之災此皆古時田法之可師者也孰謂今時不能倣行哉 
[諭旨恭錄]  
　　九月十五日奉上諭恩霖奏故員虧短銀兩請旨革職等語己故山西大同鎭中營遊擊清弼虧短塘餉馬價等項銀兩迭經勒追該家屬迄未完交擅自回旗實屬藐玩清弼著暫行革職並著鑲藍旗滿洲都統勒令該故嗣竩屬將虧短前項銀兩如數交清以重公欵該部知道欽此○十六日奉上諭本日各衙門帶領引見御前乾清門當差人員甚少著御前大臣查取無故未到各員職名交該衙門議處欽此同日奉上諭本日兩翼八旗帶領引見該前鋒護軍統領等到班甚少嗣後除請假及另有差使各員外如有無故不到者定行懲處欽此○十七日奉旨陜西道監察御史員缺著黄均隆補授分發廣東道王秉恩江西知府張雲錦陳方銓江蘇同知范鵬浙江同知卓凌霄廣西同知羅家勤山東同知余濬陜西同知姚汝楨浙江同知彭汶孫劉國邭江西同知吳崧高廣東同知王秉心湖北直隸州知州龍魁山西通判吳廷燮浙江通判徐恭立趙廷幹湖南通判李彭廣東通判屈承栻李大綱直隸知縣孔憲廷山東知縣季桂芬山西知縣鍾祐高凌霄陜西知縣陳膺臻江西知縣張桂芬張炳華湖北知縣周林湖南知縣譚承元廣東知縣吳懋勛王之翰查榮耀奉天知縣趙臣翼安徽知縣張文灝陳麟瑞山東知縣藍承瀛河南知縣陳永壽浙江知縣鄧心芬江西知縣張學勤福建知縣朱開泰邱祖惪四川知縣張杰劉濟清吳炳坤廣東知縣劉樹楠張式恭兩淮鹽大使衡佩兩浙鹽大使管頤勳俱照例發往吏部考功司郎中員缺著延舉補授所遺文選司員外郎員缺著弼良補授所遺文選司主事員缺著陞額祿補授盛京禮部本處郎中員缺著紹恭補授盛京户部員外郎員缺著廣福補授盛京兵部員外郎員缺著恩惠補授翰林院待詔員缺著松祿補授擬補盛京刑部司獄綸興著准其補授一品廕生毓善著以文員用欽此○太常寺題十月初一日孟冬時享太廟奉旨朕親詣行禮後殿遣溥靜行禮東廡遣錫光西廡道黄永安各分獻欽此 
[甘電譯登]  
　　昨晚得二十二日甘肅西安来電云固原蘭州電綫己通平安無事董軍己開赴迪河進剿回匪觀此是大局固可安全而匪焰不難息滅也亟登報牘以安薄海人心 
[東報譯登]  
　　韓京事變日本朝廷召駐韓公使三浦氏等回國上月二十四號降旨免三浦氏官二十六號三 
 
 

Page 2

 
 
浦氏回至宇品港日廷己命地方檢事官派警部在似島拿獲監送廣島收禁同時復拿砲兵中佐楠瀨氏由第五憲兵隊長率軍曹三名送至廣島本部收禁聞三浦氏候地方裁判官訊明再送大審院定罪各武員則依陸軍刑法辦理由陸軍少將大島義昌爲判士長并派出大佐一人中佐二人陪審現計因韓事召回收入廣島監獄者有朝鮮宮内問兼軍部顧問官岡本柳之助等二十二員第二次有三浦子爵等四員由東京拘送来者田中平山二名共二十八人至本月二號自朝鮮續回神户者有公使一等書記官杉村氏等四員巡查七名武官則有韓京駐守步兵十八隊長馬屋氏等七員又平民四名一律送入廣島監獄上月三十一號裁判所提出三浦氏及國友氏二員訊取口供○近衞師圑長北白川宮能久親王率兵在臺灣己歴數月兹因感冒瘴癘患熱症甚劇目下在是處病院療治又敕使赴臺灣慰問將卒之海軍少佐吉井氏當水軍攻臺南之際身先上陸誤踏地雷負傷甚重○韓廷事變张人心皇皇議者皆歸咎於日人肇禍駐韓各公使亦多詰責明鮮殊岌岌可危日政府深恐國王有二心是以特派井上馨赴韓慰問順便與代理公使小村氏籌善後事宜事畢卽須言旋並非派駐朝鮮充全權公使也上月二十四號井上馨由東京乘火輪車往神户前往横濱赴韓將来擬另派法制局長末松謙澄爲駐劄朝鮮公使 
[蘭臺佳話]  
　　京師訪事人云前門外琉璃廠東南園民人張某生育一子己授室矣某日姑媳偶爾紛爭媳婦告其父本月初十日其父向張妻理論氣忿己極突批張妻之頰旋經鄰人勸散張妻以被辱難堪竟於是夜吞服阿芙蓉膏延至次晨斃命報案後由北城兵馬司正指揮陳君靜安前往相騐未知如何審辦也○京師人出必乘轎車街道往来繙繹不絶居民鋪户烟火億萬家所用水漿亦以車載轔轔轆轆昕夕不休行人一或躱避不遑則事端因之而起本月十一日午刻有水車一輛由前門出道經正陽橋此處行人稠密突有轎車自南飛駛而至水車猝不及避以致將正陽橋玉石欄杆碰碎事爲官役所見立將二車夫扭赴官廳請廳官按律懲治○旗籍武舉崇某平素習練馬步各箭極爲嫻熟人皆目爲養由基復生此次武會試之期圍塲中忽起大風又兼霖雨初晴泥濘載道以馬步各箭不能射中鵠心典試者著照例扣除不准再演弓刀石諸技有賀某者平素從未演習馬步箭十三枝竟皆中鵠此皆初五日事也可謂功名由天定矣○九月十七日爲日本國王誕辰是日各國使臣均詣日公廨致賀日使林董備宴欵留晚間日使林董復至各國駐京使臣公廨遞名片道謝○前門内户部街月盛齋醬羊肉鋪生意本極興隆近因新飾門面来買者日更麕集有該鋪舊夥某甲因該鋪熱鬧之時乘勢来用假禀買肉找錢該鋪忙亂之際當卽收用數日後始查假票係某甲所用不勝奮恨數日後某甲又持假票買肉找錢該鋪卽將某甲捉住用麻繩穿其髮辮縳於該鋪門首一鋪夥在旁聲言此係專用假票之人過往衆人須識其面貌後日庶不致受其所欺至定更時有數人至鋪爲之排解始將其人放去○九月十六日京城忽然大冷河沿之冰凍成寸許富家翁己無不羔裘豹袖矣○内廷南储昇平署卽古之梨園也有太監司之凡遇内廷傳演戲劇一切事宜均歸管理有優伶兪菊生向隸春臺部近因在内演戲向太監稱贊汪大頭音腔之妙冠絶當時惜其逺在滬瀆未能進内當差於是某太監因傳汪大頭来京供奉想不日汪大頭来京兪伶可重正春臺舊部矣○崇文門瓜巿吉順酒店因與羊肉鋪口角經羊肉鋪夥某甲持刀向酒店堵門大駡酒店竟無人答話鄰人將甲勸歸無何酒店喚集多人至羊肉鋪報復甲正伏在肉案不及持刀卽被酒店人衆按倒羣毆致將兩腿打傷現己成訟未知有司如何審辦也○兵部武闈會試己畢定於九月二十日卯刻出榜十七日奏請欽派大臣於二十四二十五兩日在東華門南箭亭取中進士覆試 
[火會公議]  
　　天津向遇火警逺近鳴鑼佈告災區以便火會聞聲畢集若遇火熄仍以鳴鑼爲號俾各火會未出者中止己出者廻車其報火警者聲疾而促謂之信鑼告火熄者聲緩而徐謂之倒鑼以示區别去年海分不靖會首人等公議遇有救災概不鳴鑼以免居人誤傳驚恐所以計遭回祿不聞金聲震耳業己一載於兹現以和議告成業經半載會中人等循照舊章佈衆於九月十一日起倘遇火災仍以信鑼號衆倘經火熄亦以倒鑼佈告俾衆廻車如有參差依舊議罰 
[珠海濤聲]  
　　粤東匪徒謀爲不軌一節屢列前報大憲以匪首未獲匪黨尚多難保其不生枝節連日檄調各處防勇回省駐紥者約有三千人各城門甫交五點鐘卽行關閉無論官紳差役概不放行至於烟館客棧及庵堂寺觀稽查尤爲嚴密每晚自初更起各營勇丁輪班巡查直至四更後始能閉門就寢寺觀之廣大者則派勇駐紥前據各匪供稱一切軍火皆裝作荆手泥交廣興源店代寄官憲卽拘該店主訊究店主指出係由雙門底聖教書樓黄某托寄隨帶同官差往拘黄某而黄某匿避不見不知大憲作何處置惟該店旣能交出托寄之人自非與匪同黨遂將店主開釋免予深究大憲又以匪徒運来軍火甚多必有囤積之所現在出有示諭謂有有訪出匪徒軍火藏匿地方到營報信引拿者卽將軍火變價充賞想重賞之下必有勇夫也○旗兵馬甲口糧最爲優厚有七八兩者有十餘兩者統計馬甲約三千餘人然必騎射優長方能充補歴任將軍皆政體尚寛馬甲之能騎射與否概置不問現保頤庵軍帥整頓營規不辭勞怨查知食馬甲糧者如是其衆國家糜費何止萬千必須名實相符方不虚糜餉項遂將馬甲兵丁認眞考騐詎能騎射者不及一半軍帥大怒諭將口糧暫行停發勒限學習如逾限仍不能騎射者立予責革决不寛貸想經此番整頓八旗勁旅當必日見精强矣○十四晚初更時候第十鋪德安紙料店突来匪類三人手執刀槍向衆指嚇遂將櫃中現洋數十元搜括一空呼嘯散去迨匪去己久店件始敢喊追然己無及矣又同時油欄門外迎祥街某店亦来匪類多人闖門而入幸有練勇巡查而至窺見店内人聲嘈雜知是盜賊行刦遂鳴鑼號救匪等一聞鑼聲卽無心刼掠奪門逃循該店幸不致有失店東翌日備具花紅銀兩犒賞練勇以示鼓勵云 
[八閩叢譚]  
　　淡水爲倭人所佔一切食用菜蔬多由厦門販運故厦門百物昻貴鷄蛋每个向售十一二文者兹則每個須十五六文鹹鴨蛋每個十八文蔬菜等每兩二文三文不等水菓亦然柚子向售二三十文一个近己漲價至七八十文其外各物之價無不飛漲無異長安居大不易也○江西流娼之檔子班内中多雜會匪有司恐貽大患特爲認眞查禁挨查各客館嚴諭各房主如該棧内容留江西女檔子班在内察出定將房屋充公决不徇情寛貸又經石潯分司派差驅逐勒限離厦唯臺南北土妓素作皮肉生涯者逃生来厦重理舊業勢難一律禁逐有司亦不忍絶其生路也○日本載送金門島臺南之散勇五六千名雖經陸續来夏并派伏波輪載送長江楚湘回籍十三日楊西園軍門又親坐南通小輪舟往金門島彈壓并飭飛捷宫輪開赴金門裝運粤西東福字各軍營勇往廣東交卸又飭琛航官輪往来運載旬日之間想金門商民己受累不淺矣○九月十五日英國水師提督鐵甲大兵船駛抵厦門駐泊港内逺眺較中國之鎭定定逺鐵甲彷彿而噸數馬力則加一倍該船計大一萬四千五百餘噸此誠現在地球各國無有比其更大之鐵甲也船身吃水二十七尺般價并大小砲位值英金一百萬磅核之紋銀六七百萬兩船中有三十生地邁砲數尊云○前署臺南安平縣兼攝臺南府篆務忠大令滿因在臺南府任時將銀數千兩衣箱兩口托交某營統帶唐付將寄運内渡暫存上海嗣經唐稱此項衣箱銀兩己被土匪搶刦知照大令大令亦無可知何孰料昨在厦門途遇忠大令見唐付戎所穿衣冠皆係己物因向之詰追前項銀物唐則支吾以對并言因欲晉謁提囊拜會道臺故由當差戈什借来穿帶大令以衣服原贓俱在豈能抵賴隨請將戈什某甲送厦防廳訊究經張分府提訊據供一切恐唐不免有圖吞情卽廖下彼此邀人理處未識能還原璧否 
[絲廠將營]  
　　内地通商奉旨允准後杭州富紳擬集資開設繅絲廠前在大關外拱宸橋購得桑園數十畝并隙地一方將有營造之舉先將桑樹砍伐雇工平地刻己將次告竣聞所立廠基己命匠人繪成圖樣共計十八間每間廣一丈六尺深六丈以爲安設機器之用其餘房 
 
 

Page 3

 
 
屋俟後再行酌量添造也 
[道憲赴塘]  
　　杭嘉湖道陳淀生觀察署任後例有巡閱塘工之舉兹擇於本月十八日輕車减從出清泰門一路沿塘閱視塘工局提調李小亭太守襄國亦隨同前往也 
[瀛眷過杭]  
　　前報紀前福州將軍慶留守靈柩由其次公子堃副郎厚恭扶回旗將大過杭仁錢兩縣預備迎送并在下馬頭雇定官舫數號高揷原任福州將軍旗號兹悉過杭者係軍憲之瀛眷因太夫人憚於航海故由陸登程而靈柩則由閩附輪回京軍憲官眷係於十四日申刻舟抵江干次日辰刻穿城而過卽行登舟並未停留也 
[嚴設冬防]  
　　寗郡五方雜處現届冬令宵小易於竊發刻經提憲張奎垣軍門派撥哨隊在城外扼要駐劄夜間輪班梭巡惟負郭之區雖夜靜更闌依舊行人絡繹鄞縣楊穉虹大令因恐皂白難分特曉諭諸色人等如遇有事夜行務須手持燈籠俾巡勇易於查察也 
[賭風未絶]  
　　寗郡賭風素盛馬雀花籠其名不一年輕子弟往往被誘入局無不傾囊而出更有曲房密室銀燭高燒艷妓雛姬左擁右抱呼盧喝雉一擲千金雖經鄞邑尊楊大令查禁綦嚴而陽奉隂違之輩仍於偏僻之方設局引賭而此風終未能盡絶也 
[潯陽雜紀]  
　　江撫德解山中丞通飭本省各厘卡坐支核减一成○九江自夏秋以来晴多雨少報災者紛至沓来郡伯尹西庚太守於十一日輕裝減從赴德化縣所轄之江北各鄉踏勘○卸署德化縣王涵之明府交卸畢奉其太夫人及瀛眷登舟俟接到交代結卽解維晉省○委署黄梅縣潘明府誦捷於十三日接印任事○長江水師龍開河守備王彩庭守戎興明率同李兆廷把戎督飭兵丁在大馬頭搭蓋官廳彩棚以備迎迓提憲○前署彭澤縣兪子橷明府官圻奉檄来潯提案寓縣城隍廟○在潯下椗之英國兵輪名勃来興者於十三日上午在租界内操練○前德化縣調補鄱陽縣羅少垣明府黄煦回湘讀禮因催任内差欠錢糧覊延月餘始於初十日掛帆西上 
[沙巿設防]  
　　鄂中訪事人云荆州沙巿鎭爲人蜀門户部賈雲集生意繁興凡貨船之駛赴宜昌者以是地爲腰站各洋行多築就江磡設立碼頭與九江鎭江風景不異而客商多而土著少則又與漢口無所差池也今夏文武兩帮因微嫌而釀成狠鬥幾經綏戢始得敉平兹聞大憲擬撥向駐漢口之升字營及駐鄂省之鎭南營勇丁各一營乘民船赴沙巿駐劄庶地方賴以安靖百姓不致一夕數驚云 
[使星指滬]  
　　前出使俄國大臣本任湖北藩司王芍棠方伯之春於昨日午前十點鐘時乘某輪船抵埠在金利源馬頭下碇本城文武各員咸往恭迓方伯登岸後假廣肇公所爲行轅 
[大令啓行]  
　　上海縣黄大令於前晚十二點鐘時乘怡和洋行某火輪船赴江寍蓋欲禀見張香帥也 
[叩頭服禮]  
　　前日水利局總辦周秋江司馬步行至郎家橋路滑傾欹鐵店夥某甲見之拍手大笑曰老爺跌倒矣老爺跌倒矣司馬怒不可遏回局卽函請巡防中局提辦局員李蘭史二尹飭差拘甲至局訊究甲自知不合叩頭如搗蒜二尹姑念一再苦求著差帶甲至水利局向司馬叩頭服禮 
[狗熊擊斃]  
　　山東人董正明所畜之狗熊一頭嚙斃羅間阿二姘婦所生之女孩事後由衆鄰居環禀八仙橋巡防局恐再肇禍端於昨晨十點鐘將狗熊當塲擊斃并褫其皮遊行街巷環而觀者甚衆食其肉而寢其皮是亦足以蔽其辜矣 
[悍婦懼捕]  
　　彩視街口有王和興义木桿店其婦潑悍性成將邁姑辱駡繼以毆擊旁人咸抱不平適巡街捕至以該婦不應忤逆欲拘入捕房請究婦始懼而歛跡該捕令向其姑服禮其事遂息 
[盜犯收監]  
　　昨日太倉州陳仰山直刺派差護解搶刦盜犯黄迷到申赴道轅禀請勘訊黄觀察飭發縣寄禁旣到縣黄大令卽出具印收呈道一面將犯收入内監 
[不准籲恩]  
　　昨報紀臺灣散勇黄芝田等約四十名在上海縣署大堂伺候黄大令公回籲懇資遣迨大令回署各勇環跪輿前聲稱小的等向在臺灣劉大人標下當勇旋因餉械久罄難以扼守劉大人無法可施棄之而去城中大亂日人乘勢登岸逢人便殺遇屋便燒南門外一帶民房焚毁無遺幸蒙英領事官備船三號分載小的等三江兩湖子弟共六七千人至厦門提督楊大人給發船票得以来此籲求大老爺給發川資分歸故里大令查得各勇雖明白禀訴然無實在憑証叱退不准毋許逗遛各勇乃紛紛散去 
[善堂案結]  
　　去秋葉昌期赴蘇垣上控同仁永善堂帳目不符經前臬司韓廉訪札飭上海縣提集覆訊黄大令奉札後於去臘倩帮審委員翁笠漁明府訊供勒令該堂停閉前晚大令升坐花廳提集覆訊葉訴稱職員係同仁永善堂故董王承緒延入經理念該堂創於同治八年至今己歴十餘年王費盡一番心血十九年病故是以細查帳目顯有不符不得己禀呈案下並赴蘇垣上控今將堂内各據呈請查閱徐家徵供稱職員於光緒十八年進堂將及半載因素来專慣貿易此事不諳經理是以辭出刻下堂己停歇職員以後不干善堂之事矣孫光謙供稱並不在堂經手惟具名而己樓曉昌供稱堂中並無弊竇大令判曰爾等搆訟頻年未免各有拖累耗費至葉所呈各據亦難憑信飭令兩造各具嗣後不許干預善堂事務切結存卷候錄供詳銷案遂結 
[重理命案]  
　　寗波人王阿狗與蘇州髹工錢安心在法大馬路寳興園烟館借錢起釁揪扭跌仆致錢称時殞命黄大令騐得屍身腰際墊傷一案將王帶縣屢次研訊王供在得善里看門與錢素識其夜在寳興園邂逅相遇錢飲酒大醉行路欹斜小的囑伊吸烟伊要借洋二賀小的却之並無乘醉揪扭之事旣而小的跌仆伊亦横臥烟榻以致墊傷腰際及腹後經人扶起乘東洋車回家輾轉斃命大令錄供通詳奉批解省勘訊兹奉上臺批駁此案情節未免支離飭再行詳訊大令奉文於前日飭差至獄提王出監問曰爾在上憲衙門如何供招供稱小的先過府堂概照縣供聲訴恩大人並無别諭卽轉解省垣及臬憲大人勘訊並未細問由堂書將縣詳供單朗誦一遍囑小的聽明小的聽畢稱是卽於單上蓋印指模發回原縣小的並未翻供大令曰爾究竟可有下情再爲供出王供稱是夜飲酒過醉神識模糊向小的借錢小的告以現在無錢待月杪方可伊乘醉毆小的跌仆自己亦因酒暈立足不穏傾倒於烟榻旁致被榻尖墊傷其腹嘔吐滿地旁人將伊扶起出門乘車至虹口回入英租異大新街家中後忽身死大令曰爾前次供明兩人揪扭仆地現稱伊因醉自跌何以前後供語不符研詰至再執定醉暈自跌墊傷大令飭還禁再核 
[英界公堂瑣案]  
　　粤人梁春鵬向在和盛外國首飾店爲修表匠性喜作挾邪游以致所入不敷所出負欠纍纍日前將店内售賣之金壳表三枚銀壳表兩枚持之而遁店中人並不知覺旋以梁久不回店始查知其事計諸表價值四百圓左右查點行李並無值錢之物惟遺下小照一張遂持至捕房報失捕頭允之將小照移送公堂請爲查緝○胡家宅一帶爲野雞麕集之所前晚野雞倡李王氏楊阿桂在玉泉樓書塲前拉客適爲包探阿六所見拘入捕房未移時又有高桂林在途拉客經包探孔阿才所見亦卽拘拿捕頭令一併轉送公廨屠别駕飭暫交官媒看管候訊○有張某者偕妻王氏在香粉弄賃屋一椽開設花烟館近又買得一女名曰彩寳勒令接客彩寳矢志不從張等憤甚日以鞭撻從事以致彩寳遍體鱗傷手腕青腫且有烟籖刺傷痕跡事爲包探顧阿六訪聞將張及王氏彩寳拘入捕房捕頭令將張押候解送公堂王氏及彩寳則 
 
 

Page 4

 
 
先行移送屠别駕著交官媒分别看管候訊 
[美捕房紀事]  
　　江北人王隆順窮取同鄉人蔡阿二之棉被一條布衣數件蔡投訴捕房前晚經包探衞阿和將王查獲拘入捕房由捕頭詰知行竊屬實因令押候吊贓送廨訊究○侯陳氏住居吳淞路家有女名愛金年約十齡左右前日傍晚愛金在門前玩耍適有流氓沈金榮行至是處四顧無人突將女所帶銀手釧攫取逃遁爲陳侯氏所見卽知照陳侯氏將沈扭送捕房申訴前情侯陳氏投案訴稱眼見沈攫取女之手鐲捕頭押候解送英公廨請訊○寗波人阿蘭者未詳其姓現在百老匯路靜安街第四號洋房爲細崽與黄浦路第五號洋房庖丁名春桃爲各含醋意結成不解之仇春桃每揚言必以白刃從事阿蘭懼而告知洋東函告捕房前晚捕頭派包探倪順泉往諭春桃不得恃横逞兇如果違犯定卽提究○昨報住居北蘇州路二百七十五號屋内施福根投捕房報稱被傭婦捲逃捕頭飭探查薦保人料理前晚經倪順泉衞阿和二包探將保薦之某嫗拿解捕房捕頭令交保出外限十日務將該傭婦尋獲不然定干比究○昨晨有年約二十餘歳之某甲身穿藍布棉襖藍布褲形若上江產彳亍至美界吳淞路挹秀里忽然倒斃經二百三十六號三道華捕報諸捕房捕頭卽飭傳三圖地保費全全查明有無屍屬妥爲料理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　某號巡捕解李氏至案禀稱小的見此婦與姘夫尤雲幅在途紛擾是以拘請訊懲屠别駕升堂研究李氏供稱小婦人家在姑胥臺畔夫故無依附航来滬就某　院傭工尤係龜奴見小婦人愚懦可欺引誘成姦遂與姘識歴今七載己生子女三人邇来尤復與流倡金鳳林私姘棄舊憐新將小婦人及子女抛棄與之理論反被兇毆幸有巡捕前来拘解案下尤供稱小的前在某倡院當龜奴今己改而爲玉器掮客前者確與李氏私姘今知氏原籍尚有本夫小的恐後累不堪故與分拆今己娶金倡爲室伏乞大老爺鑒原别駕判令將尤從重笞責尤連連叩首惟乞施恩别駕日本分府姑念爾一再苦求姑從寛宥著改爲掌頰一百下具情願收領李氏及子女切結存查如再將氏抛棄許氏隨時扭控究懲○洞庭山人葉微生與寗波人裘嵩濂爭奪店業口角互毆扭至公堂聲訴前晚别駕升堂訊理葉訴稱小的向爲桕油生理曾在本埠西門外開設宏元燭鋪嗣以資本虧耗憑裘介紹將鋪租與紀信山開設立有租據期以三年今紀又因乏本難以支持仍將鋪基歸還小的裘出爲霸阻以致忿爭裘供稱小的向操醫理素與紀爲友前者紀向葉盤開宏元昌記燭鋪經小的作中嗣因資本不敷小的借給洋銀數十圓紀突將鋪業還葉小的所借之欵無著故向理論爭執之下被葉扭押今紀亦投案求傳訊可也紀供稱小的係蘇州人向業烟紙裘失業己久無可謀生曾糾合小的股開宏元昌記燭鋪繼裘因虧本併與小的獨開今小的亦因虧本無力措資故仍將此鋪還葉所有小的與裘往来照算應還裘洋銀九圓八角十月二十日期票一帋計三十圓現求寛限七天容小的設法先還洋銀其票到期准付决不延宕别駕著紀具限繳洋銀葉又爯裘尚有眷屬在鋪中居住乞令遷移别駕諭令裘赶緊遷去 
[法捕房二則]  
　　蘭芳里龜子名贑大畜得雛姬數輩作皮肉生涯前晚有船夫甲乙人至該花烟館開燈取樂吸烟匪不名一錢爲龜奴鳴捕拘入捕房昨晨經捕頭訊問以該烟妓先將甲乙之帽搶去引人入勝甲乙以囊内空空致有此事捕頭以該烟妓不應攫人之帽著將甲乙釋出并諭以後不准攫帽○法界西馬路有鐘表店係鎭江人某甲所開其同鄉人某乙薦一十三齡之童子在該店爲學徒前日乙又在鎭江帶来九歲之男孩一口欲賣人爲奴甲恐生枝節不敢應允詎乙將孩抛棄店中不知去向翌日某甲尋至虹口將乙扭回連小孩一并送入捕房據情禀訴捕頭命押候堂期解請問宫究訊 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年九月十四日京報全錄]  
　　宮門抄○左副鄉御史楊奏請嚴拿滋事土匪並叅辦　之知縣摺○粤督譚等奏查明知縣被叅各節學　奏藩司暫緩陛見片○又奏匯解順直賑欵並暫行挪借庫銀緣由片○欽差大臣劉奏請將聚賭之守備革職遞籍片○九月十四日吏部翰林院鑲紅旗值日無引見○瀅貝勒等武塲完竣覆命○　照請假十日○内閣奏派稽察本章派出壽耆○又呈進勾到本○召見軍機○皇上明日午刻升文華殿○○都察院左副都御史臣楊頤跪奏爲高州土匪滋事請敕下督撫臣嚴拿首匪並將釀亂之知縣叅辦以絶禍本而儆官邪恭摺仰祈聖鑒事竊臣近閱邸報前兩廣總督李瀚章奏高州土匪聚衆滋事匪首逃逸一案與臣所聞大致相同而亂端之漸煽熾實吳川縣知縣李之藩之貪縱釀成之緣匪首龎癩渣尾吳川𪜕田村人密逾縣城結黨拜會稔惡日久舊歳大小刦案數十起商民禀請移營往捕李令置之不理風鶴頻驚往往縣城畫閉有附貢生黄濟光出名呈控李令猶垂涎黄濟光家貲殷富欲陷以誣良之罪該匪益肆聲言必滅黄家黄族村莊屢被攻刦迫得自行募勇防守上年九月拿獲該匪之姪送官懲辦該匪卽以祭姪爲名白日樹旗於塘撥墟而從逆者少未能大逞李令始藉辦匪爲由率差勇二三百人出駐塘掇墟焚燒該匪房屋該匪逃匿李令遂勒紳當繳購匪花紅自千餘串至百數十千不等囊槖旣飽匪首逍遥事外並未懸賞　緝本年二月十四夕該匪糾黨圍攻黄濟光家濟光身眷逸出一婢一僕被殺十五日該匪前將黄族房舍倉榖盡行焚燬率隊屯踞塘塘掇墟逼勒鋪户搜繳　械錢銀時有吳川營把總帶兵在彼彈壓軍火一併靵繳並殺死營兵一名匪燄愈張從逆愈衆遂率黨直趨梅菉墟十六日午刻到梅屯踞墟外分隊把截街口偪脅通墟鋪户先徼軍裝輸納錢米繼則按户打單該匪意在收拾人心不甚殺掠附近各鄉雖集練自守未敢進攻十七日辰刻署高州鎭總兵藩瀛聞警卽親帶練勇三百名練兵二百名日夜疾馳一百六十里十八日午刻迅抵梅菉各鄉圑先聞　軍親来勇氣百倍競將踞墟匪黨圑殺潘鎭到後復加剿洗匪首龎癩渣尾與死黨逃逸梅菉獲安又是時電白縣羊角墟匪徒句引陽江土匪乘亂起事十八日聚衆數百人屯踞電白之沙瑯墟把截路口迫脅鋪户繳軍火供錢米與梅菉同忽聞梅菉踞匪被官軍擊敗二十二等日亦各攜所掠從容向陽江餘洞望夫等處潰散伏思梅菉一役雖鄉圑首先殺賊然非湯鎭數年来忠勇素孚兵行又如此神速則鄉圑不敢遽攖兇鋒數日後裏脅愈衆沙瑯踞匪更相句結高屬地方不可問矣查梅菉爲茂名吳川毗連之境沙瑯爲電白陽江毗連之境鋪户稠密商賈輻湊土匪垂涎己久今同時滋事地方官毫無覺察梅菉現雖暫安而匪首逺颺死黨尤多漏網沙鄉踞匪雖暫解散亦未聞嚴究匪蹤且兩縣印官晏然無事並未稍加處分尚復成何法紀臣籍隸高州三月間公車来言甚悉相應請旨敕下廣東督撫臣一面嚴緝匪首龎癩渣尾及屯踞沙瑯匪首務獲懲辦並將釀亂之吳川縣李之藩及縱賊往来之電白縣知縣分别懲辦庶地方官知以除暴安良爲急務土匪從此歛戢則陬澨敉平實戴仁恩於無旣矣臣爲桑梓安危所繫繕摺陳請是否有當伏乞皇上聖鑒謹奏奉旨己錄○○太子太保頭品頂戴兩廣總督臣譚鍾麟頭品頂戴廣東巡撫臣馬丕瑶跪奏爲查明知縣被叅各節恭摺覆陳仰祈聖鑒事竊臣等承准軍機大臣字寄光緒二十一年五月初十日奉上諭有人奏廣東高州土匪滋事請飭嚴拿匪首並將釀亂之知縣叅辦一摺着譚鍾麟馬丕瑶飭屬嚴拿匪首龎癩渣尾等務獲毋任漏網並將李之藩王　彥被叅各節確切查明據實叅辦毋稍隱徇原摺片均著抄給閱看等因欽此遵旨寄信前来當飭高州道府查明李之藩王　　　叅各節逐欵聲覆兹據高廉欽道雷其達署高州府知府李士彬覆稱原奏匪首龎癩渣尾結黨拜會稔惡日外舊歳刦案數　　　　藩置之不理往往縣城晝閉有黄濟光呈控李之藩欲陷以誣良之罪及勒繳花紅並未縣賞跴緝一節查龎癩渣尾係吳　縣人上年八月與龎殺人得楊元撳彭田保等結黨拜會該縣李之藩訪緝未獲將匪屋焚燬嗣聞匪至塘掇墟樹旂打單卽禀商　鎭潘瀛派撥防軍會同化州李光高馳往剿捕斃匪陳業盛等肆名拿獲龎亞養等五名餘匪竄散勒令匪族捆交該獲紳願繳花紅錢二千八百串懸賞購綫先後獲匪五十八名賞錢三千二百餘串尚屬不敷何有入己黄濟光素與龎癩渣尾有嫌慮其擾害赴縣密報李之藩曾令設法帮捕安得以誣良之罪罪之上年有林竇氏等報刦七起均己破獲並非置之不理匪未近城必無縣城晝閉之事原奏又稱匪攻黄濟光焚屋殺人後直趨梅菉墟按户打單繼時電白匪徒屯踞沙瑯墟被擊潰散未究匪蹤一節查龎癩渣尾等於本年二月間潛回糾黨先往中塘村焚燬黄濟光祠屋斃一雇工旋至塘掇等處搜掠軍火槍斃兵丁一名致傷外委覃恩榮等多人竄踞梅菉按户打單勒索軍械錢米李之藩督帶圑勇會合大兵馳往剿散殺斃淹斃匪犯三四百名匪首楊元撳當經格殺獲僞軍師楊炳章匪首龎殺人得等多名石城縣亦獲彭田保等七名先後審明正法惟龎癩渣尾在逃懸賞錢二百元購緝未獲謂李之藩有心縱匪殊無確據電白縣沙瑯墟匪首吳亞揚結黨數百人同時滋事然親督圑勇剿辦追至望夫地方斃匪彭什妹等十餘名拿獲首匪吳亞揚究其黨與多係羊角墟人己獲者悉行正法餘匪逃至陽江被該廳格斃多名首要業己剪除辦理尚稱妥速並非縱賊往来毫無覺察又原奏李之藩鄉征擇肥而噬一節查李之藩抵吳川任因催科短絀於自封投櫃外携帶印串下鄉聽民就近輸納人公稱便未聞有上控者又原奏電白縣王承彥貪庸縱盜卸任時監獄盜匪賣放凈盡一節查王承彥在任年餘尚無貪污實跡交卸之先曾保釋覊犯卓亞揚等九名或被控爲匪查無實據或訊不認供由紳結保檢查月報卸任時尚有盜犯二十二名覊犯二十八名移交接署縣烏解興額收辦其非賣放凈盡確有明徵具禀前来臣等查高州土匪滋事擊散拿獲情形經前督臣李瀚章與臣丕瑶奏報有案覆加查察情事相同現署信宜縣事本任吳川縣知縣李之藩被叅各節據道府查覆均無不合惟匪首龎癩渣尾未獲究屬緝捕不力應行撤任察看前署電白縣王承彥被叅賄縱盜犯一節查無其事惟該員庸劣不檢難膺民社相應請旨將同知銜廣東分缺先用知縣王承彥卽行革職再查粤省羣盜如毛殺之不止聚則爲盜散則爲民向来查辦匪鄉每向族房紳耆勒繳花紅銀錢爲懸賞購緝之費相沿己久流弊實多業經臣等通飭各屬並出示嚴行禁革此風少息良善獲安除飭屬嚴拿匪首龎癩渣尾等務獲究辦外所有遵旨查覆議擬緣由謹合詞恭摺具陳伏乞皇上聖鑒訓示謹奏奉硃批另有旨欽此○○譚鍾麟等片再廣東布政使覺羅成允三年任滿循例述職應行入京陛見惟目前疉奉部咨一切籌餉製械清厘錢糧整頓厘金裁汰局員均應次第舉辦該藩司在粤有年用人理財措施悉當本年又值舉行大計考核賢否權衡黜陟尤賴藩司一手經理合無仰懇天恩俯准廣東藩司成允暫緩陛見俾臣等得收指臂之助俟諸事就緒再行請旨北上恭覲天顏面聆聖訓是否可行臣等謹合詞附片陳明伏乞聖鑒訓示謹奏奉硃批著照所請欽此○○譚鍾麟片再本年五月二十四日接直隸督臣王文韶電稱順直連年水災今春大雪耕種失時海嘯隄决蕩爲澤國百萬嗷嗷呼號望賑游兵散勇雜處尤應撫綏囑爲勸捐接濟等因臣等查賑捐己成弩末何能遽集鉅欵而畿輔重地災黎待賑孔殷亟應勉籌協濟當與司道商酌暫行挪借庫平銀五萬兩交商號源豐潤等匯解限於五月初二日至天津督署交納以應急需一面設法籌捐歸欵除咨部查照外謹附片陳明伏乞聖鑒謹奏奉硃批户部知道欽此○○劉坤一片再統領湘軍江西布政使陳湜部下有現充差官之守備蕭元陞旣業經請假之守備李芳泰在營盤左近夥同聚賭實屬不守營規據該布政使禀請叅辦前来相應請旨將守備蕭元陞李芳泰革職遞解回籍以儆效尤謹附片陳請伏乞聖鑒訓示謹奏奉硃批著照所請兵部知道欽此 
 
 

Page 14

 
 
[光緒二十一年九月十五日京報全錄]  
　　宮門抄○諭旨五道錄前○桂撫張奏肅清来賓武宣等縣土匪情　摺○又奏懲辦通匪職官片○浙撫廖奏籌解各項餉銀片○豫撫劉奏起解汴縐南陽縐四數日期摺○浙撫廖奏請開復鹽大使處分片○月十五日户部通政司詹事府正藍旗值日無引見○張中堂等同鄉官謝恩○鳳鳴前往東陵請訓○熙敬請假五日○　培續假十日○召見軍機　敬信鳳鳴○本日皇上升文華殿英國使臣歐格訥覲見○○頭品頂戴開缺廣西巡撫臣張聯桂跪奏爲来賓武宣等縣土匪滋事分别剿捕擒渠掃穴地方肅清謹將辦理情形恭摺具陳仰祈聖鑒事竊本年夏間来賓武宣等縣雨水較少匪徒藉阻米船爲由糾聚生事臣以該處地方爲柳潯兩郡交界伏莽素多當經添調防營札署柳州府知府梁廷贊潯州府知府夏敬頤會同剿捕附片陳明在案嗣據各該文武禀報匪徒紏聚日衆武宣縣匪首韋老恩爲衆匪之渠魁與僞軍師揚惡見以該縣所屬帋紥村爲巢穴而陸老種黄老十譚老明何老記等相率　起各爲頭目分據合龍恩布方學等十數村各建砲樓招納亡命来賓縣屬則有陳沅湘陳地金張振鵬余七等亦各自爲首分布夥黨於新村勒竹良寨高安各村並營巢穴鄰村莊咸相附從與武宣縣匪首陸老恩等互相勾串結盟揷血煽惑誘脅四出擄掠連抗官軍頗有蔓延之勢臣深知粤地民心浮動該處積匪未清尤易麕聚此次雨水稍少糧價稍昻匪徒遂以旱荒惑衆察其情形深虞滋蔓是以先期添軍撥械購米平糶以遏匪謀而定民志乃該匪等仍敢逞兇鋌險若不急圖撲滅將恐爲患日深經臣飛催先後調撥各營如期奔赴責成該知府梁廷贊夏敬頤會合各營不分畛域相機剿捕以擒渠散脅爲主以清匪除巢爲要不容稍事宕延梁廷贊夏敬頤率同省防中營副將李極光恩郡防營通判梁學智柳郡防營提督易松林總兵洪廣成潯軍防營都司蔣良瑞曁文武各員弁會於来武交界之區彼此熟商以来賓縣屬之南泗村爲中路咽喉卽於六月二十二日率軍馳往出其不意直扼匪吭西備獨村等處以固藩籬東紥六村等處以啓門户駐軍甫定賊首陳沅湘率黨七八十人踵至見官軍旗幟甚盛亟欲返遁我軍追擊十餘里獲匪多名訊係脅從縱令誘賊一面將運到米榖平糶一面出示解散裏脅匪黨自相疑惑潛伏不動二十三四等日梁廷贊夏敬頤分派勇練圍捕賊首陳沅湘張廷　深匿山巖縱火自衞生員陳煥奎禀生梁廷鑾冐險先登官軍繼進匪衆不支立將陳沅湘張振鵬並其黨黄光星等擒獲餘　歸巢官軍乘勢將坭碑良寨等處匪巢撲毁安撫脅從二十五日匪首陳地金偵知官軍回營復率黨佔據良寨重修舊巢官軍又於二十五六連日攻擊該匪率衆抗拒我軍排槍猛進斃賊甚多陣擒陳地金並悍匪韋老宥等十餘名再毁匪巢奪獲馬匹旗幟槍械餘匪蒯捕凈盡通判梁學智率勇進窺新村勒竹高安敖塘各村將匪擊散自六月二十八日至七月初六等日先後搜捕連獲積匪陳二等多名又與水師將弁會捕新村匪首余七及其黨余三等悉數擒獲把總陳宗器督隊圍補悍賊韋老受韋修潰亦俱就擒此剿捕来賓縣屬土匪之實在情形也梁廷贊夏敬頤以韋老恩爲羣匪之魁必先獲此匪庶餘衆可期瓦解先期探知該匪號召夥黨於妙玉山集議六月二十五日潛軍東發直搗妙玉山生員譚培蘭首先鄉導府經歴馮鏡方督帶精銳埋伏大軍進偪飛隘二十六日賊黨百十人先聚山上復率帶焊黨隨至方欲登山伏兵驟起韋匪率黨迎拒山上之賊亦湧下援救官軍力戰移時殲斃悍賊十餘名把總胡錦雲突前手擒韋匪餘黨敗竄官軍擒獲韋匪夜至甘丈村歇息詎帋紥村匪黨連夜集衆追赶圖奪韋匪首級飛解大營一面將匪擊退致我軍傷亡勇練多名次日都司蔣良瑞進剿紙紥村匪巢一鼓　平著匪陸老種兇宼羣宼副將李極光連日追擊匪拒於平塘監生梁承玳奮勇上前被該匪手刃陣亡李極光指揮勇練立將該匪擒獲七月初旬提督易松林總兵洪廣成分剿匪村僞軍師楊亞兒著匪何老記均各陣斃著匪石老霜黄老得廖世球等悉數就縳此剿捕武宣縣屬土匪之實在情形也其時兼理来賓縣知縣蔣志持督帶圑練搜捕將各村匪首覃老明黄老十黄老修甘老音及悍黨覃老芬等弋獲代理武宣縣知縣黄士登清除境内餘匪署貴縣知縣褚興周堵緝竄匪均陸續解營經梁廷贊夏敬順提集各匪犯環質據陳沅湘等均各供認平日迭次糾夥搶刦此次藉旱煽誘各自爲首互相勾結拜盟揷血欲圖滋事等情不諱禀經臣批飭立將各匪概行正法並騐明韋老恩首級一同梟示餘黨搜捕務盡脅從悉就撫綏各匪村砲樓匪巢一律拆毁旗幟器械亦均查起地方安堵如常仍飭該文武等查捕漏逸各匪勿留餘孽並察勘民田因雨少收成恐有歡薄目前糧價漸平應接濟者仍速籌辦理除分别飭遵外臣惟此次匪事初起之際聚散靡常詎意兇焰鴟張遽形滋蔓狐火四起遍地荆榛来賓武宣兩縣數百里分營巢穴擾及四隣幸剿捕迅速首除渠魁餘黨悉數薙芟地方不致受害該文武等迎機迅速合力剿鋤不無微勞足錄花翎鹽運使銜署柳州府事前先補用知府梁廷贊花翎二品頂戴鹽運使銜記名簡放道潯州府知府夏敬頤親督勇練調度各營動合機宜羣兇迅掃梁廷贊擬請俟補缺後以道員用夏敬頤擬請賞給勇號管帶省防中軍中營留粤儘先補用副將壯勇巴圖魯蔣良瑞聯合剿捕智在機先廣西試用府經歴馮鏡芳力除兇首奮勇異常李極光擬請俟補缺後以總兵記名請旨簡放蔣良瑞擬請免補都司以遊擊留粤儘先補用馮鏡芳擬請以知縣補用仰懇天恩俯准給奬其餘在事出力文武官紳容臣擇尤酌保陣亡員弁亦俟查明分别議卹以示鼓勵而昭激勸出自逾格鴻施所有剿捕来賓等縣土匪辦理情形理合會同兩廣督臣譚鍾麟廣西提臣蘇元春合詞具奏伏乞皇上聖鑒訓示謹奏奉硃批另有旨欽此○○張聯桂片再貴縣圑紳花翎都司李春華藍翎把總李相榮平日庇匪分贓素不安分與来賓縣人千總韋元璋卽韋老保串合韋老恩各匪迭次行刼此次官軍剿捕該都司李春華等膽敢助匪抗官紏衆假冐官兵聲稱緝匪突入来賓甘義等村肆意刦掠經梁廷贊夏敬頤請至大營並捕獲同夥匪犯温亞深等質訊據各供認前情不諱現當剿辦緊急之際該犯黨與衆多監禁恐有疎虞據實禀請懲辦前来臣查李春華等以職官充當圑紳通匪紏刦喪盡天良不法己極應卽懲辦以昭炯戒而免疎虞經臣批飭將該犯等立卽正法仍飭嚴拿黨與悉獲懲辦理合附片陳明伏乞聖鑒訓示謹奏奉硃批知道了欽此○○廖壽豐片再准户部奏撥光緒二十一年京餉案内指撥兩浙鹽課鹽厘銀二十二萬兩又乙未年籌辦餉需銀六萬兩又内務府另籌添撥經費銀二萬兩行令於開印後分批起解限五六月前解到一半十二月初間全數解清各等因恭錄諭旨行文到浙卽經轉飭欽遵分别籌解業己解過户部京餉銀十一萬兩籌備餉需銀三萬兩内務府添撥經費銀一萬兩在案兹據浙江鹽運使惠年詳稱在於縣塲竈課曁綱票課厘項下籌解户部京餉銀五萬兩籌備餉需銀三萬兩内務府添撥經費銀一萬兩委候補鹽大使龔熙元胡良銓管解仍照成案飭令該委員由浙至滬搭坐輪船運至天津由陸赴都妥速䟎解所有本年分奉撥籌備餉需並添撥内務府經費二欵均己全數解清等情分案詳請奏咨前来除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片陳明伏乞聖鑒謹奏奉硃批該衙門知道欽此○○頭品頂戴河南巡撫臣劉樹堂跪奏爲起解户部派辦汴縐南陽縐匹數日期恭摺仰祈聖鑒事竊准户部咨奏派河南省採辦阁色汴縐一千匹各色南隅縐一千匹解庫交納等因當經行司派員遵辦去後兹據布政使額勒精額轉據委員採辦齊全定於光緒二十一年八月初十日委員管解起程前赴户部交納並開具色樣價值清摺呈送前来臣覆查無異除清摺咨部查照外所有起解户部派辦汴縐南陽縐匹數日期緣由理合恭摺具奏伏乞呈上聖鑒謹奏奉硃批户部知道欽此○○廖壽豐片再據鹽運使惠年詳稱光緒十九年分兩浙鹽課奏銷册報横浦塲未完竈課滴珠銀五百九十六兩八錢一分四厘核計未完考成四分二厘九毫當將經徵横浦塲鹽大使胡良銓職名彚案列揭詳請奏叅在案今該貴胡良銓己將前項未完銀兩如數全完其原叅應議處分應請准予開復等情具詳請奏前来臣覆核無異除咨明吏户二部查照外理合附片陳請伏乞聖鑒謹奏奉硃批該部知道欽此 
 
