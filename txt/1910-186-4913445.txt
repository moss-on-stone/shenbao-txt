# 1910 - 186 - 4913445

 

Page 1

 
 
   
 
 

Page 2

 
 
上諭 
[監國攝政王鈐章六月初六日内閣奉]  
　　上諭前因宫禁守衞日漸疏懈疊經嚴申誥誡並諭令稽察守衞大臣詳定專章切實整頓該值班官兵應如何恪守定章始終罔懈乃奉行未久又復視爲具文竟至有人擅入内廷重地殊屬不成事體昨已有旨將失察之官兵分别懲處嗣後著責成前鋒護軍各統領總管内務府大臣嚴飭該班官兵懍遵疊次諭旨及奏定章程認眞巡查不准秋毫疏懈自此次申諭後倘再仍前玩忽定卽從重懲處决不姑寛並著稽察守衞王大臣加意稽察遇有官兵曠誤情事破除情面隨時據實紏叅勿稍瞻徇以昭嚴肅欽此 
旨正白旗蒙古副都統著靈熙補授欽此軍機大臣署名奕劻世續鹿傳霖假那桐吳郁生 
[監國攝政王鈐章六月初七日内閣奉]  
　　上諭七月初一日孟秋時享太廟遣懋林恭代行禮後殿派魁斌行禮東廡西廡派希璋榮墩各分獻欽此 
上諭伊犂將軍廣福奏藩王營私藐法請旨懲辦一摺據稱舊土爾扈特東部落郡王帕勒塔函致署伊犂府知府賀寄是欲以官權壓買羊隻又稱擬將貝子德恩沁阿拉什劣蹟糾叅指稱交伊犂將軍查辦革去此人之爵將來覆奏能否辦到若由將軍自行嚴劾更佳等語帕勒塔身列藩封在京當差應如何謹愼奉公深知自愛乃擅致信函挾私請託屬實不安本分帕勒塔著交理藩部議處以示懲敬欽此 
G 
[葉瑞馨老齋分設各號聲明] 　　 
本號在老閘橋北首送子庵對面石庫門内開張歷有五十餘年虔造諸品名香凈素　　久已馳名遐邇無俟贅述　一分號德　齋在盆湯衖新橋南堍　一分號德香齋在垃圾橋南中旺衖口　一分號廣和號在鄭家木橋北寳善街口只此三家並無零設前分號葉阜成在三茅閣橋北堍開張亦歷二十餘年近被鄰右失愼殃及繼爲房租要挾不願零設今已歸併廣和號重裝門面擇六月初一日開張兼售各種烟紙呂宋雪茄郵票等　紳商光顧無不格外克已以廣招徠並請認明各分號就近　賜顧庶不致誤 
 
[商辦漢鎭旣濟水電有限公司五月三十日截收新股] 　　 
再本公司新股票息劵業已印成請　新舊股東於七月十五日後持各股據來本公司或經理處換取新印票劵舊股東未認新股者亦祈將原股票及權利證劵携來更換如欲更改名記及併合分析務於六月二十日前信到公司通知並報明原股票號數股數名記以便查照底册改塡遲則一律塡就不便再改特此通告　再本公司更換股票係爲新舊一式起見並無改變股東權利等事亦不取換票資費合併聲明　本公司漢口一馬頭經理處上海後馬路祥康里大慶元銀號 
 
[聲明廢摺] 　　 
竊氏子徐品榮身故之後媳任氏於光緒三十四年四月二十八日曾在漢口慶和銀樓存洋八百七十一元正執有徐貞記存摺一扣今氏媳任氏亦已病故存摺遺失氏已將此洋並息挽憑中保照數收歸寫立遺摺收淸據各一紙交慶和收存備查一面即在漢口商務總會存案倘日後檢出此摺或有人拾得者永遠作廢恐中外未盡周知用特登報聲明以杜意外紏葛此佈　宣統二年月日　寗波鄞縣東南鄉徐黄氏具啓 
 
[閩省官塲辦理竊盜案之疏懈] 　　 
泗水商務總會故議員蔣備火原籍家在福建泉州府晉江縣樹兜鄉於光緒三十四年十一月初一夜被盜强刦失贜鉅萬當經泗水商務總會電禀農工商部奉到批示禀及單均悉會員蔣備火被刦一案前經電　閩督緝辦准復電示在案茲　續陳各情形當再咨催嚴飭營縣勒限務期贓賊並獲乃該管營縣任意玩延案懸年餘絶不緝辦由是盜賊猖獗並無忌憚膽於宣統元年六月初三夜明火强刦泗水商會協理吳　洲原藉福建泉州府晉江縣靈水鄉裕德稅典及居家眷屬當時　斃吳瀛洲之女婢菊仔一命僱工吳相一命殘傷吳瀛洲之母及妻及姪及雇工鄉人等六人嗣經吳瀛洲之弟吳氆　於六月初四日查有賊船兩艘泊於白沙海亁四人上岸皆帶刀槍鄉人疑之合衆喝拿二人驚㩴落水而逃二人被拿要查該船該船斷椗而去賊隨託東石鄉人葉坦向白沙鄉求領被拏二人等情遂即報　安海汎及委員馳向白沙鄉追問賊蹝隨將東石鄉葉坦拏送縣訊直供不諱是盜案已破無難跟究追贓償命矣旋經泗水商務總會據情電禀農工商部奉到批示禀悉吳瀛洲被刦一案已同蔣備火事併案再咨閩督飭屬認眞勒限追緝務期破獲矣等因無如該管營縣視爲具文竟使案懸半載未嘗有一兵一役出爲緝追如之奈何近聞晉江縣署丁役飽受葉坦重賂擬將葉坦釋放如果屬實則是官吏以盜賊刦殺爲利藪何怪盜賊恣肆刦殺頻仍也吁可慨已　泗水華僑公啓 
 
[中國華商銀行廣告] 　　 
謹按招股章程第十三條載有（股銀分三期繳足）之文現經公决改爲已繳第一期者請將第二三期併繳認而未繳者請將三期股銀全數併繳定于八月底以前一律繳足除將此項公决辦法載錄議案分函布告外爲特登報廣告凡我　海内外曁本埠諸君速將股銀一併繳足俾得於八月底以前禀部註册驗資開辦以符公議盼甚禱甚再將本埠代收股處列俊　大淸銀行　交通銀行　信成銀行四明銀行義善源號天順祥號源豐潤號宏大莊　兆豐莊　崇餘莊　愼餘莊　立餘莊 
 
[滬杭火車六月初五日起改訂開車時刻廣告] 　　 
近因天氣炎熱爲便利旅客起見自六月初五日起重訂開車時刻計上海杭州間每日來往各三次另上海松江間加開專車每日來往各一次○上海第一次客車上午七點鐘開赴杭州二次慢車上午十點二十分開赴杭州第三次快車下午二點十五分開赴杭州等四次專車下午五點三十分開赴松江○杭州第一次客車上午六點十五分開赴上海第二次慢車九點十四分開赴上海第三次快車下午一點五十七分開赴上海另松江專車上午八點三十分開赴上海時刻表不日刋登後幅請旅客注意○南市車站德律風三千三百三十一號　蘇浙路公司謹啓　　　　　　 
 
[大同製蛋有限公司招股簡章] 　　 
　　一本公司以合羣興業製造鮮蛋行銷外洋挽回利權爲宗旨　一本公司命名爲大同製蛋股分有限公司　一本公司股本額定銀五十萬兩分爲一萬股每股銀五十兩開辦之時先招一半計五千股合銀二十五萬兩日後擴充再行續招此二十五萬兩内已由發起人認定銀十二萬五千兩僅餘十二萬五千兩諸君欲購尙望從速　一本公司股本官利按月一分官利之外如有盈餘酌提公積外作爲紅利以十三份分派股東得十份以三份爲各董事及總副理各廠執事及上海事務所諸同人酬勞　一本公司每六個月結賬一次以正至六月七至十二月爲結賬之期二八月爲發給官利分派紅利之期　一本公司成立後先立董事同組織一切章程公舉總副理兩人稽查三人董事五人會計兩人共十二人爲辦事之領袖各廠經理人非經董事局全體核准總副理無權錄用其餘員可歸總副　節制去留　一尋常報告議事每月一次報告六個月賬略每年兩次如遇特别大事隨時開會公議所有報告事件均印刷成書送備稽考　一本公司禀請大部注册照商律股份有限公司辦理　一本公司製出品爲從前所未有擬禀請農工商部准予專利　一本公司於上海設立事務所後連大棧房一所以便辦理公事存積貨物　一中國内地蛋廠不過念四家今本公司已商之王席二君擬將王席二君所設在鎭江蕪湖九江漢口（二）揚州（二）興化（二）徐州（二）毫州上岡睢寗沙溝高郵窰灣靈璧台兒莊之十九廠將來悉數歸入公司其餘之廠亦當妥商歸併以一事權而期發達　一本公司現由發起及認股者暫行經理招股及一切事宜一俟股分招足即開正式大會公舉董事董率公司要政厘訂詳章外埠經收股銀處漢口蕪湖南昌九江大通南京鎭江揚州徐州清江寶應鹽城高郵宿遷窰灣泰州裕甯官銀錢局本埠經收股銀處　義善源票號抛球塲恒升里四明銀行源豐潤票號乾記弄口濬川源銀行後馬路鴻安輪船公司寗波路事務所上海寗波路四明銀行隔壁鴻安輪船公司内 
發起人周金箴馬聘三虞洽卿陳子琴周舜卿丁价侯董蘭舫貝潤生同啓 
 
 

Page 3

 
 
軍機大臣署名奕劻世續鹿傳霖假那桐吳郁生 
論説 
[論第三次請願國會之準備（寒）（續）]  
　　故準備之第一著當不爲浮言所動持之以貞恒之毅力守之以堅忍之志操不畏難不苟安仍各依吾最正當之目的以進行母徒肆辯難母爭以客氣蓋立憲政體自有立憲政體之各種機關各種精神其機關固與專制政體不同其精神亦與專制政體大異今宜整理此機關長養此精神務使一國人民咸曉然於立憲政體之不容緩以亟求逹此立憲之目的全國一心不特商學各界宜竭誠聯絡即軍界政界亦宜盡力呼籲廣謀將伯如粤督袁吉撫陳滇督李或請設責任内閣或闡明中央集權皆於立憲政體洞垣一方者苟百端遊説未必不收寸效至軍界中人近自遊學陸軍者多於政體之改革必當賛成宜聯絡其上級長官説以利害動以情實以謀得其臂指之助要之衆志成城恐政府雖欲不速開國會而不得也此宜準備者一也 
蓋今政府所持之説與人民所持之説成極端之反對政府以爲宜一切籌備完美然後可開國會人民則以爲不開國會種種籌備决不能完美因無總機關以綰合一切故也此其大較也由政府之説則是守常之道國勢苟稍處穩固之地位雍雍步驟何不可者由人民之説則爲處變之方際此四鄰日迫之秋臥榻之側鼾睡者多自宜搶攘徬徨速謀紓難揆時審勢自以後説爲正此國會請願之所以不容已也記者綜是二説而溝其通以爲無論國會開幕之遲早而一切立憲應行籌備之事宜固跬步不容踰越者特未開國會之籌備慮無實際已開國會之籌備爲易收效耳顧語常曰民以國立國以民存民者國之一分子未有分子不善而全體善者亦未有多數分子不善而全體善者今吾國多數人民果盡合於立憲政體之程度乎如無此程度縱國會即時開幕恐仍不免由個人之專制化爲少數若干人之專制耳且旣開國會苟人民程度未副何不可藉口以屢行解散届時執政者或仍以籌備爲言延緩其復行召集期則一經挫折恐雖九年之期尚或以爲未足是速之適以緩之也故國會之開宜早而一切籌備亦不容緩一方則繼續請願一方則竭力從事於籌備上下一心綢繆未雨以求合乎立憲之眞精神卽以促國會請願之進步此宜準備者又一也 
攷各國要求國會無不經歷許多波折其甚者乃至流血以爭之前者覆後者繼百折不撓卒逹建設國會成就憲政之大目的此無他以有必應建之理由必當成就之實際非强權所得而屈非嚴威所得而奪非情勢所得而移故卒能獲最後之勝利天下惟眞理所在吾人不能以私意左右之憲政爲治國至公至平之法其中眞理經無數名人之討論研究出之以至頣之義輔之以至精之法雖有雷霆萬鈞之力無由遏抑之也而國會則又憲政之總機關也其不容終靳而不從速建設自是至無可疑者夫治國者不公則必有偏枯之處不平則必有受害之力最不公者小民終歲勤動急公奉上有義務而無權利最不平者竭小民之脂膏供在上者無藝之欲害至則衆人受其殃在上者避其禍利至則盡爲在上者所獨得不復以分之衆人貪富貴而惡賤貧自非聖人誰不從同飢寒之迫雖慈母不能以有其子鋋而走險急何能擇且更有大不利於民者專制政體於一切治理保衞之法悉惟在上者之指揮人民有依賴性無自治力脆輭薄弱一經强有力者之征服無不低首下心志忐忑忑厥角稽首屈膝受降是故歷覽中國史籍東南之民恒受制於西北而西北之强有力者一入東南柔順之鄉無不與爲同化人民間數十年必一小亂數百年必一大亂嗟嗟專制之禍酷矣今憲政雖見萌芽人民之自治力尙極薄弱欲得憲政之神髓自治必宜發逹欲求國會之速開自治尤須嚴整此宜準備者又一也 
方今朝廷旣明言舊政體之不善而鋭竟圖新心誠求之安知不終廻天聽耶願我國民母以第二次請願失敗而卽噤若寒蟬也更願我國民母徒著意於表面之形式當事事求其實際人人鼓其熱誠精誠所至金石爲開則庶乎可終逹速開國會之目的已（完） 
專電 
[電一北京]  
　　寄諭滇督李經羲桂撫張鳴岐孫汶逆黨散匿越南蠢然思動滇桂與越昆連此次滇邊匪徒忽串兵丁起事保無孫黨暗中指使著各飭令防軍加意防範嚴密搜捕 
[電二（北京）]  
　　鹽政處度支部會奏粤鹽如招新商有五可慮應仍由舊商承辦歲納課共六百二十萬兩如銷數暢旺可增至七百八十黄兩所設公墩由處派員往督理擬定章程恭候欽定舊有陋規年約四百萬應請敕該署督澈底清查和盤託出除留數十萬充緝私經費外餘悉充抵賭餉 
[電三（北京）]  
　　軍機處交片民政部查辦案件關係重要乃各報紙任意妄載易擾人心著卽查禁民政部即於昨日諭飭 
 
 

Page 4

 
 
各報凡有未覆參案以後不准登載 
[電四北京]  
　　出洋考察陸軍大臣濤貝勒電奏即日内渡 
[電五（北京）]  
　　民政部奏沈寳瑢藉端撞騙請革職驅逐回浙奉旨依議 
[電六北京]  
　　王憲章瑞至求文海爲伊等隱飾願贈三千金文海未允 
[電七蕪湖]  
　　宣城水災飢民被匪煽惑聚集千人持械抗官搶掠經巡勇鎗斃多名刻由府縣電禀各憲請籌賑撫 
[電八東京]  
　　初七日（陽歷七月十三日）日俄協約全文公表第一條友好的協力於改善滿洲鐵路整備該鐵路之連絡第二條維持滿洲現狀基日俄中日中俄各條約及其他約定第三條如生事件侵迫現狀兩締約國相互通知之協定維持現狀必要之方法 
[公電（東京）]  
　　日俄兩國政府爲保持西歷一千九百七年七月三十日即俄歷十七日締結協約所定之主義並確保極東之平和希望擴張該協約之効果以左列之條約補正該協約 
第一條以列國交通之便利及其商業之發逹之目的爲在滿洲各目鐵路之改善及該鐵路之連絡及整備業務兩締約國照約相互結友好的協力並不行一切有害此目的之遂行之競爭 
第二條兩締約國照約尊重滿洲之現狀維持基日俄兩國間及兩國與清國間締結之一切條約其他之約定而前記諸條約之謄本日俄兩國間已了其交換 
第三條發生侵迫前記現狀之事件之时兩締約國相互隨時商議將協定必要維持該現狀之處置 
緊要新聞一 
[内帑撥充海軍經費確聞北京]  
　　撥用内帑充作海軍經費一節久有此議初一日監國辦事後在三所特召諸樞臣商議此事各軍機之意見皆以海軍一舉存亡所關不可希圖省費致同虚設然全數取之民間當此民力彫敝之際實亦不勝擔負惟有頒發内帑以資補助如有不敷再由度支部籌撥庶免司農仰屋束手之慮亦不負先朝圖强講武之心慶邸與吳軍機主之尤力此事監國本有此意各樞臣又詢謀僉同故已决定日内卽奏明皇太后簡派專員將孝欽顯皇后所遺儲之庫帑澈底盤查核計確數酌量提撥并擬特降明諭布告天下以服衆望（按此節略見前報專電） 
[東督電陳日俄協約之關係北京]  
　　聞軍機處值班章京日前接到東督錫清帥電奏一道内容略稱日俄協約簽押東三省恐非我有非請朝廷速頒國帑爲破釜沈舟之舉則將來必至舉祖宗發祥重地委之虎狼之敵語極沈痛然東省至此時局已非雖有知勇亦將無以善其後東督此奏晚矣 
[四國借欵協約之内容北京]  
　　北京日報巴黎通信云西五月二十四號各國大銀行家會議情形業經登載兹聞是日即將借欵内部所訂合同及權利分配之條件簽字其内容約分兩端對於借欵之貸金英法德美四國各占四分之一平均分配無所偏倚對於兩路之權利（卽指用人購料等事）則四國所得各有不同粤漢一路全叚總工程師當用英人購料公司爲英之專利以英人組織之川漢一路分爲數叚其第一叚約二百英里（當係由漢口至宜昌在湖北境内（總工程師當用德人購料公司爲德之專利以德人組織之其餘各叚（當係自宜昌至成都（總工程師及購料公司爲美法英三國均沾等語按此情形而論關於貸金一面四國雖立平等地位關於權利一面則四國大有參差英之利益最大德次之美次之法又次之粤漢一路實爲英所獨有川漢一路則爲英德美法共有因之法人對此頗有違言聲言此舉於法無甚大利法雖有工程師有購料利益然遠後於英德諸國此其過全在法之資本家不知大體彼等但圖資本平均得與各國享受同等之利息而不爲本國之實業家及工程師著想此事非法之外交爲後援則法國將全歸失敗法爲英利用以敵德而利益乃遠在英後是豈能爲平允之報酬云云按粤漢川漢借欵問題久未解决實以英德法美四國權利競爭未能妥洽故其對我之力亦自减殺今以各省爭商辦請廢約者紛起而四國情遂爲之一變昔之互相離異者今則互相連合昔之互相競爭者今則互相退讓彼此牽就協以謀我則外交之對付已窮而縱横捭闔皆無所用矣 
又北京通函云探聞美國駐京公使接該國國務卿諾克斯氏來電云粤漢川漢兩路借欵問題懸擱已久殊屬不成事體請卽嚴催中國政府從速解决 
[劉監督封摺之措詞北京]  
　　大學堂監督劉廷琛對於曹胡兩侍郎頗不滿意上摺參劾一節曾紀前報兹聞摺中並未指明但言從前資勞之例雖於今日不甚相宜然尙無流弊自破格用人之説起 
 
 

Page 5

 
 
於是以數年留學外洋之學生乳臭未乾閲歷尙淺不數年而遽擢顯職在朝廷破格錄用别具深心然恐學界中從此遂生倖進之心於興學育材前途不無窒碍云云 
[外務部遴派各地領事北京]  
　　外務部擬將星加坡各領事及墨西哥代辦使事各員槪行更換已紀前報兹聞新嘉坡西班牙澳洲墨西哥四處均遴有相當之人可接充特將將銜名及所派地區調查錄下外務部郎中楊書雯擬派充西班牙代辦使事外務部郎中沈艾係擬派充墨西哥代辦使事候選道唐恩桐擬派充澳州總領事翰林院檢討顔惠慶擬派充新加坡總領事惟加拿大檀香山二處一時尙難其人一俟擬派妥貼即當入奏 
[吏部司員得賄案八誌北京]  
　　吏部賄買改選班一案聞查辦大臣已於初二日覆奏其於吏部司官有無舞弊並未指實但請將黄啓捷黄德琨革職筆帖式文海暫行解任奎徵則暫行革職歸案審訊 
據外間傳聞此次參案確有受賄情事係瑞至經手開三益興銀票千兩二張以一張在聚寳堂過付交于王憲章王卽交與天豐金店取用後叅案出由王憲章秘密設法取回外間議論確鑿而此次覆摺竟無王憲竟瑞至之名亦可異矣 
已革户部書吏李春泉係説事付錢人於全案最關緊要幸被城外警廳不惜重賞購得眼線在小紅門某莊農家拿獲已送交林廷兩欽差派員收審聞此案初發見時李春泉先逃匿文海親以原贓銀票二千兩送至蘆草園叩李門入見李婦逐一點交現在李婦之手并聞文海與奎姓者近日如楚囚相對互相抱怨不應聽王憲章之言以至于此見欽差時當從實招認云 
另一訪函云王憲章亦爲黄祖詒案要人據聞已由廷林兩大臣奏請與筆帖式文海一同歸案審辦雖王已得崇陵工程監修差然此係關於司員舞弊之案且係面奉諭旨恐仍難幸逃法網云 
又聞此次叅案之結果吏部各堂官及文選司掌印人員皆有應得失察處分係屬公罪其他案内之官犯某某曁過付關説等人現經查辦大臣按照律例不免遠戍之罪 
[民度兩部奏駁移民政策北京]  
　　御史趙炳麟奏湘鄂等省流民衆多預籌安揷一摺奉旨着該部妥籌議奏現由民政度支兩部會同覆奏云查原奏内開東三省土廣人稀可興墾牧火車便捷移民不難請飭京外諸臣籌撥欵項詳議移民之法等語民政部查移民爲救荒善政墾牧實興利要圖中國徙民實邊自古已著成效惟時代不同情形各異光緒三十二年江北水災御史王步瀛史履晉等奏請遷民實邊業經度支部及兩江總督奉天將軍揆度情形先後議駁在案此次原奏所請移民與前事略近惟民困愈深則待蘇愈急現就湘鄂等省而論饑民不下數十百萬移少數則無裨災黎移多數則急需鉅欽計由湘鄂至東三省舟車有費食宿有費到地以後給授牛糧籽種設置茅棚農具又有費以程途之遠近日期之多寡均匀計算大約移民百萬需銀二千萬兩兹事體大經營匪伊朝夕况南北氣候之差饑民室家之累其如何體察民情酌量遷移事關治安大局應由各督撫詳細妥籌奏明辦理至籌撥欵項一節度支部查東三省地廣田沃自奉天外吉江兩省現在已墾之地實未及什之三四如能移民興墾未始非富庶之原近年該督撫屢請招民開墾而不言移民者誠以招之而至出於本心移之而來恐多勉强卽如吉林之雙城堡黑龍江之呼蘭迭議移駐京旗屯墾而或未滿原議移駐之數或將已至之户資遣而歸京中風土之距吉江較湘鄂爲近情形尙復如此鄂湘遷民之難不問可知臣部悉心酌核該兩省饑民如有願往東省者該督撫應仍按招民屯田辦法指明應墾地叚令其前往如有須用官欵之處准酌量撥借俟開墾成熟後酌予年限令其歸還暫不徵收押荒地糧以示體恤五月二十五日　旨　　　 
[粤督奏請永遠停譽孝廉昔日之盛矣故]  
　　粤省保送各屬孝廉方正業經袁督於前日具奏兹聞袁督以此項保送人員徒沿成例難得眞材時特將此次人員名實未符各節附片陳明請旨交部核議永遠停罷其識見有可稱者原片錄下 
再孝廉方正採古賢良方正與孝廉之稱漢文帝十二年詔賜孝弟力田廉吏武帝元光元年初令郡國舉孝廉各一人元朔元年亦有興廉舉孝之詔詳玩當時詔令孝與廉當各爲一科故蕭望之薛宣黄壩張敞之徒以察廉補長丞獨王吉京房師丹孟喜皆以舉孝廉爲郎至東漢始合爲一科矣又西漢舉賢良文學則令其對策而孝廉由郡國薦舉未有試文之事至東漢則諸生試家法文吏課箋奏無異於後世科舉之法矣魏晋以還代有變更而得人遠不如漢至唐貞觀時汴鄺諸州孝廉召對賜坐有不能答曾參所説孝經者淺陋至爲可笑蓋自科舉旣興進士明經即漢以來之孝廉亦旣借其名以爲士子進取之路於是士子之以文藝自見者盡瘁力於詞章帖括聲病對偶之中其椎樸無文不能以進士明經自逹者乃夤緣柴郡以應詔舉别求進身之階蓋名實之不符也久矣我朝雍正元年憲皇帝登極恩詔特舉孝廉方正賜六品章服以備召用列 
 
 

Page 6

 
 
望嗣基沿爲恩例在科舉時代原與恩科鄉會試並行固足以廣旁求之盛典發巖穴之幽光今科舉旣停而孝廉方正名實不符其弊乃滋甚就臣所聞見者言之夫終身孺慕爲孝方正則範圍爲更寛求之晚近誠不易得乃今日州縣循例薦舉而至道府而由司加考以逹於督撫不曰孝行可風即曰廉隅足式究竟如何爲孝爲廉爲方正之事固未之聞也督撫試以文字亦僅較其一日之短長此名實未符者一况畸行多出於愚夫有言不必其有德孝子旣有特旌之例義士並埀史傳之光天下固有至性過人而一聞軒冕之加轉有色然不安者况乎其肯挾策而來也孝廉方正將若何而著之於篇前人固有非之者也此名實未符者二因夤緣應舉之不已於是或故訐其隂私或欲改爲投票選舉蓋至是而孝廉方正爲科舉停罷後之尾聲爲士人進身之别徑稍知自愛者且望望然去之以至美之科目所得至不良之結果此名實未符者三十室之内必有忠信十步之内必有芳草君子化民成俗固無時無地不當懸一孝廉方正之格以礪世摩鈍自被舉爲孝廉方正者不能盡饜人望而衆乃竊竊然議曰如彼其人而孝廉方正矣且有因被舉爲考廉方正而得官得官之後有以貪墨敗者不益羞當世之士耶此名實未符者四日孝廉方正皆庸行也天地之間斷不能一日絶此庸行山陬海澨夫婦之愚聖人所不能而爲吾耳目所不及者衆矣今定制必登極恩詔始一舉行然則靈長皇祚孰不拜手於億萬斯年是卽使被舉者盡得眞才而不被舉者尤不知凡幾也此名實未符者五有此五端臣愚以爲此次恭應恩詔各省保送自宜遵例舉行宣統二年以後照章尙應續送則請敕下學部禮部妥議停罷此後興廉舉孝應如何參酌古今典制情勢亦一併核議奏請聖裁臣爲循名核實起見是否有當伏乞聖鑒訓示敕部議覆施行 
[浙省裁汰佐雜之準備杭州]  
　　浙省各衙署附屬及佐雜各官有定期裁汰之説業誌前報現經探悉所裁各缺如下布經歷裁以三等知縣或對品官借補布理問裁以三等知縣或對品官借補按經歷裁以三等知縣或高等審判典簿酌補按照磨裁以高等審判廳官酌補布庫大使州吏目三缺均緩裁糧庫大使向由布理問兼管現議歸併布庫大使鹽大使緩裁惟議歸併原爲三十二缺改爲十六缺批騐大使歸併就近鹽塲典史緩裁俟典獄宜成立新官制發表再議實行布照磨府經歷府知事府照磨府司獄州判縣丞鹽經歷主簿同知司獄驛丞巡檢税課大使各缺均裁 
[京師近事]  
皇上擬於明春在毓慶宫讀書監國昨已面諭樞臣速保堪勝師傅人員及與學部堂官按照時勢妥訂一切課程並飭各旗挑選聰明端正幼丁以備選派爲哈哈子弟 
度支部澤尙書因各省造報之財政統計表多係浮冒不符除駁回飭令核實另造外昨又電催迅速辦理倘有故意遲延者即行專摺奏叅聞澤尙近日對於此事非常焦急因原定六月入奏此時猶不能稽核將來必多貽誤云 
日前海軍處通電江鄂各省云貴省水師候補式職人員出身履歷册籍迭經本處一再咨催送處查考在案迄今日久各省多未造送間有造送者亦係零星不齊殊難稽核相應電催刻日妥送事關海軍要政萬勿再延 
民政部肅邸以近日京官奢侈徵逐之風靡所底止特於日前面諭本部各員凡新得差缺人員不得筵宴同僚以祟節儉而戒浮靡 
法部廷用賓尙書以該部差務較從前增劇而辦事人員並未加多又時爲各省及他衙門所指調事增人减恐多遺誤爰專摺奏請將調在各審判廳行走之開缺奉天驛巡道王頣勲分省試用道吳鴻懋同知用陶鏞等三員請即留部差委 
時評 
[其一]  
　　追盜賊者必在盜賊之後盜賊挾其重器一瞬而不見則追者亦嗒然而返 
或曰臧獲之追盜賊所以掩主人之目光也追之而不獲則贓獲責任已盡而種種損失皆主人之事矣 
記者曰果能預防盜賊則盜賊亦弗至我以是知專制國之君主其左右侍從諸人皆曰臣僕烏虖蓋有由矣 
[其二]  
我國公事多刻板之文章參案查覆則其主腦者必可獲免而附參從惡諸人往往革職而去盜犯越獄則多在五更風雨之時而有獄官必先期公出 
然而煌煌廷諭固曰母稍徇隱也母許粉飾也而奏報之摺旣上亦未有謂其徇隱粉飾者 
記者曰如斯種種豈將塗飾我民之耳目乎埀旒駐纊竊神往於三代之遺風矣 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[蘇城議事會議决案誌詳蘇州]  
　　蘇城議事會開幕以來已届第二讀會所有提議各案現正開會逐條討論公同修正兹將自五月念四日開議議案起所有議决各案詳錄於下念四日開會正副議長假公推陸鼎奎臨時議長宣布董事會交議賃定公所房屋案（議决元都方丈内設立自治公所（宣佈朱惠元詰問平糶折短升合理由書（議决由會備知會書請董事會向經理平糶各紳董詰問）宣佈董事會交議區别公欵公産案附龔傑整頓理由書（議决先開審查會推定審查員先從豐備倉入手）念五日開會正副議長假推陸鼎奎臨時議長宣佈董事會交議支配帶征經費案（議定請檢諮議局議案辦理表决成立多數）宣佈董事會交議籌還調查選舉經費案）議决俟區别公欵公産後再行籌還）宣佈董事會交議劃定城區案）議决城廂區域暫照巡警區域辦理）宣佈董事會交議劃定學區案）議决亦照巡警區域辦理）宣佈董事會交議注重衞生案附副議長清道理由書張乃燕禁革驢馬理由書方炳勲清潔道路歸併糞業担任理由書金曾炘糞桶加蓋理由書朱惠元取締糞桶蓋改爲吻口理由書又取締泔水傾河理由書（議决副議長提議清道時間併案同議張君禁革驢馬均言驢馬代步可取締不可禁革此議作爲無效方炳勲理由書議决併入清道案辦理俟下會一併討論金曾炘理由書與朱惠元理由書議决併案辦理至朱君取締泔水傾入河内均言事實上辦理爲難議决應從緩議）念六日開會正議長假副議長主席宣布朱惠元取缔染坊遷移塲所理由書曁氷嗬囒水凉粉理由書（表决成立多數議於讀會提前議辦）宣佈尤梅若清潔河道以防疫氣理由書（議决併入清道案同議）宣布董事會交議掩埋浮厝棺木案）表决成立多數宣佈保存寒山寺案（議决由書記記明因在城區之外作爲否决）宣佈董事龔傑開闢城門案（表决成立議决秋季再議）宣佈董事龔傑收集荒地以充自治經費案附李寅生清理荒地理由書（議决兩案併議）宣佈禁銷日本福引劵案（議决内地一律禁銷）宣佈設立戒烟會案（成立續議）宣佈救火案附汪恩錦設立警鐘沈敬德分區施救（成立續議）宣佈方炳勳創設貧兒學校貧民習藝所理由書附顧兆釐黄家榮蔣鴻元沈敬德各一件（表决成立多數議决併案辦理）宣佈蔣鴻元裁革丐頭陋規理由書（表决成立多數議定併入貧民習藝所案辦理）念七日開會正議長假副議長主席宣佈蔣鴻元育嬰堂附設幼稚園清節堂安節局附設保姆傳習所理由書（表决成立多數於二讀會再討論）宣佈張紹懋永濟亭理由書（成立宜審查）附徐芬巷口路頭堂移設廟内拆去橋堍水路房屋移進坑厠等理由書（成立續議）又拆平無河橋梁案（否决）宣佈潘志詢請復街巷栅欄並增設巡警崗位理由書（復栅否决增崗成立）宣佈蔣鴻元改路燈爲電燈理由書（表决成立多數）又建設小菜塲理由書（因開辦二十處需費甚鉅如醬園等店竟有不能移設者則其無效可知起立少數定爲否决）又拆除搶水闥凉栅理由書（成立續議）念八日開會正議長假吳副議長生席宣佈蔣鴻元設立公共自動電話理由書（表决成立多數）又宣佈自治地方財政基礎理由書（表决成立併入區辊公　公産案内辦理）宣佈郭曾亮籌辦經懺捐理由書（成立續議）宣佈黄家榮組織自治日報理由書（否决）宣佈祝秉網輔助圖書館設立公園理由書（成立續議）宣佈金曾炘推廣宣講所理由書（成立續議）宣佈朱惠元禁止師巫邪術布散謡言理由書（議决師巫可禁惟謡言則羗無實據表决成立多數）又宣佈禁止仙方仙水及驅逐走坊醫生理由書（成立續議） 
該會於各項議案議畢後即開讀曾已將議决賃定公所房屋案平糶折短升合案重行修正備知會書移請董事會執行並呈請自治監督公平施行 
[萊陽二次民變之眞相山東]  
　　萊陽二次激成民變已載昨報兹有旅滬魯人接到家書述此事原委甚晰亟錄於下上月初旬朱令勒捐激成民變後業已奉司撤任委候補知縣奎保馳往署理衆民聞之頗爲歡迎因四年前奎令署理寗海州時頗有政聲也詎奎令抵任甫兩日朱令即以曲詩文挾衆抗官等詞託其拘案擬辦以洩私忿奎令不察虚實從之民間聞信大憤遂又紛紛集議謂我人民何辜朱令旣苛罰毒刑於先而奎令又糊塗　頇於後我十數萬人只可拚命一死决不能令其將曲詩文拘去云云正在會議適奎令拘拿曲詩文之差至衆民一見憤不可遏當將差役悉數攅毆差役回城禀訴奎令大怒遂電登府文太守請速派兵來萊以禦悍民文守接電後商同總鎭派干游戎帶兵二百名馬四十匹初不過爲鎭壓之計詎王游戎希圖勦除邀功竟於上月念七日在九里河以北截民决戰互有死傷民死五人傷八人兵死四人傷六人刻仍相持不下不知若何結局 
[勸業會塲之見聞錄南京]  
　　湖南館錫器竹器之特色湘省衡永錫久　著名此次運到第一期賽品陳列館内有錫器甚多係仿新式製造漱盂酒盞菜碗等色色皆備如魚碗製成魚形鴨碗製成鴨形刻花精工良稱極品尤可愛者該錫器富有寳色因其原礦中含有金銀雜質未經提出故發爲光輝他處錫器 
 
 

Page 11

 
 
中尤難媲美又竹器出品亦不一而足就中以竹黄所製之器爲尤佳美有長大掛屏數幅及照像框文具等件刻字刻花均屬精工竹節爲邊更屬雅極掛屏定價數十元至百元不等像框文具各件定價有廉至四角者亦不失爲大雅 
廣東館二十四層之空花牙球廣東敎育館陳列品以廣州工藝學堂爲最多其雕刻部中有數牙骨空花圓珠最大者徑約三寸凡二十四層層層相包轉動自如花紋各異據看守員云半年始能雕成次者十二層又次者七層其手工之精妙皆同一例 
河南館鈞瓷歷史及製法禹州爲古鈞州鈞瓷著名已久有茄紫鸚綠雨過天青等色間有燕支瘢者尤足寳貴惟墨守成規不求精進大有今昔之感汪兆元君爰於光緒三十一年創設瓷業公司力求改良成效大著此次賽會該公司運來鈞瓷出品爲河南館賽品之一大宗計有鈞瓷之家具海碗花瓶花罇花盆香爐筆洗八卦洗冰盤鐘鼎等特色出品至二百餘件之多質良工美寳光奪目足與醴陵景德兩瓷業相頡頏考其製法則係取神厘鎭地方硬土三成軟土七成配合入池加水力攪俟土質全化砂質澄下速將泥水放入别池再澄二日將清水放出以細泥入磚池内半乾取出摶揉始行入房作胚半乾上粙入窰燒之卽成云截止出品本會自開幕以來徵集出品不勝繁衆前已通告各處限三月以内運到會塲嗣因出品人多四五兩月尙源源不絶現已開幕一月之久又有續來出品者奈無餘地可陳兹特通告實行截止如有再來出品不免有寳山空歸之患矣 
暫行停覽本會因初四午後疾風暴雨各館物品雖無損失受此潮濕頗有應修應晒者因自昨日起閉館兩日初七照常展覽云 
西報譯要 
[俄日締結新約之原因]  
　　文滙報載初七日倫敦電云德國半官報柯爾里斯乞齊登號評論俄日新約謂該約之結蓋由俄人欲實行亞東政策而免爲人阻撓及日人欲和平發逹戰爭所獲土地之故是以德國及他處均將歡迎該約規爲和平之保障惟關於經濟之狀態目下尙不能下斷云 
[九廣鐵路將次開車]  
　　字林報錄香港日報新聞云九廣鐵路英國建築之一叚大約西八月初旬即可開車惟以客車尙未運到故擬以貨車裝飾座位暫爲通用 
[英議院問答藏事]  
　　西六月二十二號（華歷五月十六日）英國下議院議員里士君問印度部次官云國務部曾否接到消息謂拉薩有中國戌兵一千名爲十人所殲該大臣答稱印政府曾聞傳言謂某日華軍與藏民在接薩之東相距數日路程之處互行交鋒華兵被殺者五百名惟並未接到確實消息 
[中國水手輕生可慘]  
　　某英般於西六月十六號駛抵美國菲拉台爾匪亞有中國水手數人因請假登岸未准相率暴動旋由英國船員與之搏鬥始得制服翌日該船啓椗開行有水手七人躍身投海溺斃四人分類新聞政界 
[明定州縣玩視新政之功過廣東]  
　　廣東全省自治籌辦處以擬定分飭各屬遵照期限清單章程表册依限舉辦嚴定勸懲等詞呈請粤督察核當奉制軍批云據詳已悉查籌辦城鎭鄉地方自治業經該處陸續擬定辦事期限清單并各種章程表册詳候核准通飭各廳州縣如期遵辦在案事關九年籌備憲政各廳州縣應如何實力奉行以期如限成立乃據該處詳報各廳州縣於該處所發調查户口分劃區域各項圖表迄今尙多未經塡送者即此進行之初步各廳州縣已多不前將來應行值序舉辦之事勢不至節交躭延着着落後不止况奏定廳州縣地方自治章程已經民政部咨行來粤轉飭該處遵限籌辦尤須同時并舉倘各廳州縣仍前疲玩不肯奮發其貽誤之患何堪設想今旣據該處詳請分别功過嚴定勸懲前來自應准予立案施行仰卽錄批嚴飭各廳州縣一律凛遵并飭各廳州縣於新舊交代之際將籌辦情形會同禀報本署部堂以備考核而免推缷至各府州有督率之青如所屬有奉行不力以致貽悮者應如來詳一併加以懲處本署部堂言出法隨决不姑貸也當卽錄批札行各屬一體遵照 
[諮議局請裁舒城旱卡安慶]  
　　舒城縣中梅河釐卡水陸並設擾害商民逹於極點值此餉源奇絀之秋保衞商政時代若不量予裁併不足以重釐捐而維商業刻經諮議局呈請當道擬請將旱卡六道悉數裁撤並嚴定水卡收捐權限以杜弊端 
軍界 
[梟匪肆掠鹽營鎗枝松江]  
　　漕涇鹽捕前營於初五黎明時忽來梟匪百餘人突放排槍擊燬管帶座船兵丁出拒受傷者數人管帶詹國貞面部亦受微傷並被劫去快鎗二十餘支（所報祇此數傳聞失　四十餘支）梟匪等均係皖楚口音得手後向金山衞一路遁去迨陸營兵隊聞警接應已屬不及當該梟道經衞城西門又掠去巡防營槍枝下海遁去是晚詹管帶卽派余隊官馳赴郡城面禀分統戚太守太守震怒立飭預備小輪當于初六日晨駛赴肇事地方察勘以便設法勦緝 
[温屬禀請改編綠營防匪杭州]  
　　温屬縉雲縣玉虹嶺等處毗連台處兩郡匪盜出没勢燄日張結黨盤踞裹脅漸衆迭經就地紳士先後電禀嚴飭兩郡防營相機勦辦而該匪黨竟敢列隊拒敵惟地處聯界聚散靡定本年米珠薪桂匪蹤又復鴟張日前經樂清紳學界孔憲藩等聯名具禀撫院以浙省綠營奉旨統裁七月朔實行轉瞬卽届值此匪氛不靖之際偶一不愼適齎盜糧後患不堪設想擬請將温屬營協綠勇汰弱留强改編巡隊分防匪擾各境藉資鎭攝等情到院日前當奉增帥核准謂該縣地當衝要似是實情本部院已飭委馳赴温郡會同蘇副將就樂清玉環大荆等營挑選精壯改編巡防隊扼要塡紥以衞地方仰卽知照 
 
 

Page 12

 
 
實業 
[青浦發明天産品松江]  
　　青浦縣境辰佘薛三山向産人參載入邑志惟土人略識形狀罕有採製已酉秋以此項土參應松屬物産會之徵經督撫派員審查合格給予奬憑奬牌嗣由邑紳錢仰喬君等就該邑實業研究社邀集藥業研究製法並就近請御醫陳蓮舫君名醫吳業韓君凌雨生君詳加審騐僉稱土參能治百病且爲戒烟者所宜服錢君等因將製出之參送往南洋勸業會陳列並於會塲設店發售兹將其説明書錄後 
一源流　初發明於浙江土人於夏月採其根生哂入藥名粉沙參去皮取心煮熟而隂乾之其色紅　名紅黨參其光明澈又名明　參實卽土人參之一種青浦發明由始仍從原稱曰土人參存其眞也 
一産地松江九峯發源於青境三山得九峯之秀物産最美國初聖祖南幸以佘山所産之　味韾若蘭錫名　筍山土宜特别産參尤佳且此種生長山中幾經歲月磅礴鬱積入土較深同是土參要以青捕所産者爲勝　术之産於潜山者最佳也 
一性味生甘寒　甘淡色白入肺爲陽中之隂其根直下入土最深故性善下降又能滑竅一功能補氣生津化毒三者爲最大效力其性下降能使肺氣肅清主治肺熱咳嗽喘逆痰湧久瘧瀉痢反胃噎膈諸症之由於火升津燥者兼治淋瀝難産經閉帶下諸症之由於肺氣不降者一切有升無降之症服之輙見奇效更善消刦瘴癘療治楊梅毒亦因其消毒之功也以上諸治古人曾言之而又有特别之要治焉方今鴉片流毒萬衆傷津爍肺日積月深藴毒甚固此參獨能補氣生津滑竅消毒實爲對証之佳品癮深者極宜常服即戒脱以後用此調養大能消除宿垢增復精神與未染者無異林文忠戒烟方用爲主藥即此意也若有滑精泄瀉諸証與温補碑腎之藥同用 
[永安銀號倒欠數十萬廣州]  
　　粤省惠福巷永安銀號乃運司官銀號六家之一係順德人伍蘭泉所開素稱殷實近年因其子在城外自開一家日前倒閉致牽連永安同倒共欠官私欵項數十萬已由鹽經廳將伍蘭泉送南海縣收押并由南海縣將永安號查封矣 
雜記 
[新安三村婦女鬨署原因廣東]  
　　粤省近日因釘門牌閙事迭有所聞兹聞新安縣因前潤令在任時祇將城中門牌辦妥迨張令到任由距城五里之西鄉開辦被該處鄉人揚言釘完門牌卽實行抽人税無知者遂爲所惑糾同附近三村婦女千餘人擁至城中由曾任敎官某紳之女爲首直入縣署三堂張令出而勸導允不釘門牌各婦女仍不肯散迫令親出告示當堂蓋印始行散去外間傳言謂張令之鬚亦被捋去云 
[千餘人環訴楊令威逼遷居之慘狀廣東]  
　　日前愛育堂議事時東濠口湛塘耆民黄錦標等及孀婦田女數百人排列該堂門前手持禀詞并訴善堂投詞列名者計共一千三百五十三人以押毆拆毁産砠人亡陳列六大寃謂耆等蒙前督憲報部勒石永遠准在東濠口湛塘海坦居住充當解送秋審人犯差事歷居二百六十餘年人口一千三百五十三人自建寮屋二百五十餘間蒙現巡警道劉以該地建設娼寮酒館札番禺縣别尋官荒或另覓海坦指定爲建築居住之所一面優給遷費以示體恤在案無奈富商張壯猷賄通番禺縣家丁王爺者串同差役不准到番禺縣控訴亦不准向各善堂曁各上憲控訴昨偵知貧民赴各善堂投訴登率虎差到該地拆毁民房共十餘間並拿羅姓一人並聲稱彼善堂善相不能干涉我門宜事等語始押陳棠陳珠繼押羅田又次則押麥容現日夜派　拿押迫勒恐嚇以致昨晚弔頸投海吞烟者共有五人現尙施救未識生死恭逢立憲時代官民共保治安生民何辜古今中外未有設妓驅民迫令離變死亡如此悽慘刻酷者用敢泣乞轉逹各上憲派員行查實情迅救一千三百五十三人身家性命等語是時適南海王令到會該耆民誤認爲臬司攔輿投遞王令收閲後以事非權限範圍遂即交還迨散會時警道出門該耆等再向劉道投遞經已接收轉交黄科長其時番禺楊令及各團體未散環觀投詞楊令尙未閲竟面已發赤汗涔涔下有某君請問楊令是否因勒湛塘蛋民遷徙現在留押數人日前警道曾札縣另覓地妥爲安置現在已擇定地址否楊令謂署内祇押兩人至陳棠陳珠二人雖留在署每人日給伙食洋跟一毫不得謂之收押又投詞内稱家丁王爺一層雖有其人惟向不假以事權此次處置湛塘蛋民一切給銀等事槪由張姓家丁管理某君再詰問前日曾否拆毁蛋户十餘間楊令支吾以對五句鐘楊令始退臨行時轎甫出門該耆民及蛋婦等扳輿跪求斯時數百人哭聲振天言語幾不可辯該耆等咸以失所棲止無辜被押五人連日又被役差毁拆房屋十數間今晨惡差持票聲言拘拿鎖押騷擾萬狀哀求止差釋人數百孀婦環跪道中哭不可仰闻者酸鼻楊令汗流浹背不發一詞幸巡士十數人馳至極力保護始扶楊令復上肩輿而去該耆民孀婦等仍聚泣於愛育堂門首旋由各善董再三解勸允將苦情代逹飭令先回適有孀婦數人因慘哭過度昏厥於地隨由善董等覔藥施救傍晚始散 
清談 
[湘鄂路之運命]  
　　嗚呼四國代表今日竟開始交涉矣我不識湘鄂公司聞耗後情狀何如我又不識郵部徐尙書對此棘手交涉情狀何如 
而第見鄂公司之禀請自辦也徐尙書曰唯唯湘公司之禀請自辦也徐尙書又曰唯唯兩公司奉唯部此後歡聲雷動若奉尙書爲泰山北斗也者曰禀准商辦曰禀准商辦然則徐尙書於此其果國民保障歟　亦外人鷹犬歟湘鄂兩公司其將投袂疾起遣使詣闕爲徐尙書後盾以爭此最後之勝負歟抑亦聽尙書之措置淡然漠然以此爲大部之交涉於湘鄂民人無與也歟 
今日者我且於此驗徐尙書之心理我且於此瞻湘鄂人士之熱誠我更於此覘四國代表正式交涉後湘鄂兩省數千百里粤川漢路之運命 
探險錄 
[西部蒙古游歷談（卅五）]  
　　科布多業農地自開闢以來從無增减只增加綠旗兵一百二十四名付監理官監督而已城内另調綠旗兵四十八名保護金庫糧食儲械　備監獄護送犯人及官有各物件係咸豐年間所奏設爲定邊左副將軍分營洎至於今所有官衙均在城内而城墻衞兵一律撤廢經厄魯特人反亂回敎民反亂制度破壞無昔日之盛矣故蒙人等均不以科布多爲城塞以爲官辦市塲焉耳 
科布多官衙規模均可觀就中參賛大臣公館尤善官場中人均能通逹外國情形熟悉往來酬應辦事懇切該大臣一夕邀請余等以慰旅愁友情厚貺感謝不盡 
參賛大臣衙門附近有宫立蒙人學堂一所學生均係明噶特人及厄魯特人年齡在十二歲以上十九歲以下由各部每年撥給十八兩津貼先學滿語後修蒙語敎習均由蒙人選派每年給薪八十五兩 
科城糧食儲棧設在東門内北部隣近有關帝廟結構宏麗輪煥之美無匹系同治年間重修所憾者科布多人毫無保存古物觀念史蹟委地狼籍不顧可惜也 
廟西有監獄而未完備當此緝備立憲時代不足爲文明監獄制度之模範也 
科布多因毗連新疆及俄通中央亞細亞地方回敎僑民不少城内有回敎廟規模甚善惜敎勢未振僑民只一百五十名　數有敎父者每年巡錫地方一次行供佛祭禮 
 
 

Page 13

 
 
   
 
 

Page 14

 
 
[麗珠羙術家攝影廣告] 　 
本號開設在四馬路東首十有餘年只此一家並無分支别處其撮影之精巧放大之美善久在　中西紳商學界鑑賞之例今再大加研究精益求精點缀雅緻肖妙天然足堪與歐洲之美術家駕齊　　諸君光顧取件神速此佈 
 
[英大馬路雙龍洋行告白] 　　 
本行開設多年貨眞價實近今新到金銀表金銀表鍊金銀邊眼鏡金　　戒黑石座鐘報點刻皮桶鐘項等回光千里鏡風雨表寒暑針烘繭大表大小掛鐘畫圖器具測量等件修整鐘表均可保用如蒙賜顧移玉爲盼 
 
[三馬路仁記永紗貨賤售] 　　 
拷香雲紗六角五分熟香紗六角六分雙加重杭官紗四角五分五角五分新出一枝大花生絲長衫 
 
[戒烟善後至寳逸仙採製黄山野白术精]  
黄山野白术早已天下馳名其功用過于參苓人所咸知者也而市間之貨的眞者頗鮮鄙人世居黄山半耕半讀茶餘酒後輙以採藥消　農務之暇則囑農夫遍採卽　巖峻壑艱險亦所不憚因之居户樵夫所得咸來供献以此數十年寳藏頗富茲願割愛益人又慮　者未精食法故特悉心研究精益求精去盡渣滓取其精華以供當世之滋養常人服之則培元固本益壽延年即體質素勤精神困倦面黄骨瘦四肢酸軟及婦女信水不調諸虚百損者連服半月當見奇功誠濟世之至寳也當此烟禁森嚴有志戒除者深慮减癮後有百病叢生鳥得以善其後因之懷疑而不即戒絶者亦頗不鮮今幸此精出世足可釋大下戒烟志上之疑慮矣請試服之當知非尋常補藥可相伍也經售處上海小東門内曹素功堯記墨莊分售處上海抛球塲九華堂蘇州閶門外曹素功福建省南街曹素功靑島潍縣街祥雲壽奉天省鐘樓北西胡裕盛每瓶大洋二元四角 
 
[欽加同知銜特授無錫縣正堂張爲] 　　 
給示諭禁事據　員　秋　禀稱置買念三四圖鳴字號荔枝山中山粮十六畝五分於光緒三十三年安葬父母墳瑩今於十月中旬回籍祭掃查看界内排石被竊當問該處鄉民詢係何人所竊不肯指實　念初次寬其旣往但坟墓例應保守不能任意踐踏竊　墓石現雖修整誠恐山地廣遠未能週知復踏前轍再有竊石或開潭盜賣佔葬情事職常在滬鞭長莫及禀乞示禁等情到縣據此除批示外合行給示諭禁爲此示仰該處居民及地保人等知悉竊毁他人墓石及盜賣佔葬事均干例禁自示之後倘敢故違一經發覺被指控定卽提案究辦决不姑寛地保庇隱查出併究其各凛遵切切特示宣統元年十二月初五日示 
[中國大畫家吳友如畫寳半價劵截止預告]  
存劵無多欲購從速是書共計一千二百幅分編十二集其一古今人物圖古國衣冠莊容奇　其二古今百美圖環肥燕瘦極盡妍態其三時裝百艶圖娉婷欲語顧　生憐　其四中外百獸圖摹神妙筆見者欲驚其五中外百鳥圖按　索驥吹毫欲活其六海外叢談異國音容維妙維肖其七山海志奇圖其八古今叢談圖上其九古今叢談圖下其十風俗志圖說上其十一風俗志圖說下其十二中外名勝圖說精裝二十四巨册畫雖一家六法俱備所繪古今中外人物仕女山水花卉以及飛潜動植舉凡世界之事物無不賅括其筆畫之精細神采之流動誠爲古今畫學絶後空前獨一無二之傑搆去秋所印千部已早售罄而外省各埠　函訂購作爲學校圖畫科模本者絡繹不絶因此再　千　以副惠購諸君盛意仍以五百部爲限每部仍收半價洋六元先收定洋四元給付約　一紙樣張六頁六月底再　洋二元　前六集書十二册八月底憑劵取後六集書十二册額滿槪照定價出售每部十二元不折不扣海内研究畫學家必不可少者也　　特約發行所上海棋盤街　瑞樓書局○集成圖書公司南洋官書局○中國圖書公司○廣益書局抛球塲九　堂戲鴻堂○○新馬路文盛書局六藝書局麥家圈元記棧内改良小說社外埠北京天津保定官書局京都書業公司○富　　南京南洋官書局鎭江文成堂廣東兩廣官書局○文盛書局汕頭中華新報江西文盛書局漢口新馬路沙市七里廟宜昌鼓樓街六藝書局四川奉天廣東震東書社紹興墨潤堂　照樓杭州德記書莊蘇州綠　堂○振新書社無錫日升山房常州晉升山房宛委升記徽州屯溪經香閣書社甯波級綆齋天津龍文閣總發行所上海麥家圏元記棧内璧園會社謹啓 
[專治哮喘爲急百試百驗] 　　 
　　上海抛球塲南首河南路廣東彭壽堂獨秘哮喘氣急斷根丹功力神速立可當塲試騐治愈者不下千萬人立止哮喘洋金花每盒一角雙料二角 
哮喘氣急　藥不知凡幾雖皆自誇神妙然欲二粒服下立見奇功一瓶服完永不再發者不特絶未之見且絶未之聞本主人煞費苦心覔得一種力大効速良方秘製哮喘氣急斷根靈丹不論新久痰喘氣促而逆元氣虧損久咳不愈痰塞肺喉臨咳虛十或致失音吸烟人大便秘結等癆症只須此丹二粒服下立刻氣平喘止痰消咳定胸膈寬暢其患若失一功頑痰悉從大便洩盡是永無哮喘痰咳等患輕者用瓶全愈重者三瓶斷根因此丸純是貴品煉成故能以少勝多以奇制勝較尋常方藥大不相同凡醫藥方藥不能見效及服各種藥水　愈時發者請速一試無不斷絶根株眞百發百中之第一仙丹也每瓶一元每料六瓶五元小瓶六角順氣化痰丸大瓶一元小瓶二角半廣東彭壽堂舗分上海抛球塲南首託郵局匯洋函購外加奇費一成如託滬友代辦最妙切勿誤購 
 
[老北門大利元博山票頭彩三四彩誌喜] 　　 
啓者第二會五月份博山分票頭彩第二萬六千五百四十七號由本號門莊售出又三彩第三萬九千二百號　與厦門萬集號又四彩一萬一千九百十號批與　正記容得主台銜再行登報聲明此佈 
 
[農工商部織錦工業廠駐滬分局廣告] 　　 
本局在京開辦行遠銷貨正副票銷售已久誠信昭著順直各界無不歡迎因申江爲商務振興之區萬商薈萃之地遵奉部案派員在滬設立分局以便南省各埠批售凡欲購銷者祈惠臨上海南市吉祥衖本總局批售可也茲五月份正票頭彩由　興泰門莊售出分票頭彩亦由同　奏批　本城太平街財源盛正票二彩批與南京彩成號門莊售出正票四彩由松江立興中批出諸公欲發大財者幸勿失此機會六月份正票念三日副票初七日在北京開彩本局白 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[湖廣總督瑞澂奏請將賑糶事宜接續籌辦並督催修堤情形摺]  
　　奏爲鄂省災情奇重現將賑糶事宜接續籌辦並督催　修堤垸情形恭摺具陳仰祈聖鑒事竊照上年鄂省各屬霪潦爲災江漢並漲災區甚廣饑民孔多當經前督臣陳夔龍設法籌借鉅欵委員散放急賑督修堤工嗣因入冬以後災情尤爲慘迫復經前護督臣楊文鼎督飭印委各員加放冬賑並在漢口分設粥廠俾使外來災黎得資餬口本年正月已將留養饑民一律資遣回籍所有辦理情形均經詳細奏報在案兹查濱江各處以江陵監利公安石首四縣被災最重本年自正月以至麥收爲日方長若不加放春賑災民難資存活飭由湖南候補道馮錫嘉會同荆州道府督飭員紳覆查饑民户口錢米併放並將郵傳部右侍郎盛宣懷運到之包榖麥粉等項匀撥散給一面酌給籽種俾使無誤春耕至濱漢受災之區以沔陽州爲最重地廣人多情形極爲窘迫該州之沙湖地方並有外來饑民麕集待哺嗷嗷先飭夏口漢陽兩廳縣勸由漢口　會紳董前往設局平糶以應急需一面飭由湖北候補道盛春頣覆查沔邑災民户口加放春賑撥給官辦高粱一萬大石盛宣懷運來高粱一萬五千大石並派蕪湖紳士王澤春購辦蕪米一萬石連同冬賑所餘粮米一併散糶如有不敷另行設法籌濟濳江被災情形尙不如沔邑之重該縣袁家口所報月堤工大費鉅久已撥給官欵委員興修强壯有力之人得以工作餬口一面酌撥米粮減價糶售俾使老弱殘廢一律普霑其情形次重之天門漢川等縣亦已撥欵修堤以工代賑並飭辦理平糶藉補工賑所不逮現查江陵監理公安石首四縣春賑業已放竣民困尙未盡蘇馮嘉錫首創當田之議以爲此時災民以田當錢旣可藉資得食將來歲收豐稔公欵仍可收還等語臣當督同司道邀集諮議局商會各紳詳加籌議僉以爲收當田地應以畝數爲斷田多者多得錢文田少者少得錢文若其貧無立錐必至束手待斃苦樂不均本非善法且當開辦之初災民非不甚願迨至贖田期届觀望遲延勢不能不派差催繳舉凡董保書差輾轉需索均屬在所不免且疲玩之户往往不肯備價贖田而甘心賄書差以小費徒資中飽公欵仍屬虚懸湖北濱臨江河和州歷年借欵修堤其初無不承認攤還事後任意支延多不按限清解當田一事與借欵修堤何異民間狃於積習安有遽肯踴躍收贖之理况各處田地坍塜壓廢者甚多此外年年被水稱爲例緩者尤屬不少設將前項田地來官請當臨時旣難逐一辨别事後安有來贖之理再三酌度當田利小害大恩始怨終不若多辦平糶轉可實惠及民尙無流弊如慮富户藉此凶荒兼併貧民田地應即倣照光緒三十三年江北成案於賑畢之後出示曉諭凡上年六月被災之後所有當買田畝准由原主於一年之内備價收贖不准稍有掯勒情事違者提案究懲惟當田旣不舉行平糶尤難稍緩隨酌撥官欵錢十萬串連同春賑所餘米糧共值錢六萬餘串又賑餘存銀一萬餘兩分撥江陵監利公安石首四縣廣辦米糧分投平糶又由荆州將軍臣恩存督率文武各員捐集欵項並由荆官道吳品珩息借商欵銀三萬兩均以湊作購運糶米之用此被災較重各屬辦理賑糶之實在情形也鄂省收成連年歉薄上年又值鉅災米缺價昻爲從來所未有武昌省及漢口等處食米向以湘産爲大宗皖贛川汴次之本年湘省亂民滋事禁止米石出口其餘各省亦各紛紛援案禁運米乏來源價尤增漲民情惶懼異常三月十七日欽奉電傳諭旨沿江各省米價騰貴亟應聯合紳商協籌欵項採辦米糧等因欽此仰見朝廷軫恤民隱思患預防之至意遵卽電商安徽江西各撫臣請將未經禁運以前定購之米騐照放行一面飭由籌賑局司道與漢口三井禪等洋行先後訂購西貢　十二萬包限期運至漢口過磅騐放並因上年漢口僅止禁運米榖出境其餘雜粮槪未示禁復經飭由江漢關道會商税司及各國領事查照約章併禁雜糧出口至糶本一項所需極鉅擬官紳合籌錢一百萬串俟各路米糧到漢後平價發糶收回糶價仍隨時轆轤轉運一切虧耗悉由官欵擔任所有公家應籌之五十萬串由官錢局籌備撥用其紳商應籌之五十萬串飭經江漢關勸業兩道督同武漢兩府三廳縣會商武昌漢口總商會通力合作設法籌墊以期寛籌民食力保治安詎三月以來隂雨過多麥收减色武漢米價日漲一日現在上米每石需錢十串七八百文次米需錢九串五六百文糙米需錢八串八九百文似此斗米千錢貧民艱於得食深恐匪徒從中勾誘别滋事端隨在武昌省城及漢口地方設局平糶以五月十一十三等日開辦先行零糶五日每人只准一升此係應急之謀不得不量予限制一面飭派委員會同商會及各善堂紳士赶速清查貧民户口造具底册散給糶票務於五日之内一律齊全卽將零糶裁止按票給米專給貧民第原購洋米不敷尙鉅兹復飭令續購十數萬包絡繹運濟此事關繫大局耶使價錢增漲亦所不恤其餘嘉魚興國漢陽松滋枝江廣濟黄陂歸州長樂長陽興山等州縣均經飭令將倉存積榖妥爲平糶其有情形較重者酌撥官欵津貼仍令妥爲勸導紳商就地籌欵以輔官力所不及此武漢兩處及各屬辦理平糶之實在情形也（未完（ 
本埠新聞 
[爭奪女兒之哀劇]  
　　陳袁氏控龔金工冒認伊女玉姑爲已女一案昨經公共公堂復訊陳袁氏供前堂奉諭滴血後龔金氏即挽茶館内之阿狗勸令婦人將案求銷仍認婦人爲生母彼此往來婦人未經應尤該女左腿上有烙傷舊痕請爲察騐原告見證謝杜氏徐朱氏供與袁氏鄰居已久玉姑實係袁氏之女於庚子年被拐龔金氏供玉姑確係婦人親生實被袁氏誣控訊之玉姑供年十五歲在女學堂讀書已有三年女子不明何人所育惟龔金氏待女甚厚難認袁氏爲生母設被領回恐遭販賣不如將女發堂留養供畢放聲大哭孫襄讞即命官媒將女帶至幽室騐明腿上果有傷痕並以該女面貌與袁氏相似遂商之英繙譯官雅君判女暫留本廨着袁氏覓保將女領回擇婿婚配惟龔金氏將女撫養十一年恩難斷絶准玉姑認爲義母完案龔金氏聞斷亦大哭不止立即奔赴縣署喊控孫襄讞得悉後即傳諭陳袁氏暫緩具領 
[被拐小孩之眞姓名]  
　　滬道蔡觀察札上海縣文云照得閩海關 
 
 

Page 19

 
 
查獲被拐小孩五口先經飭發普育堂收養在案嗣因此次小孩除張雲卿一孩姓名相同外其餘四口均屬未符不知如何舛錯即經諭飭普育堂逐一詢明確實姓名函知該令以便分别招領去後兹據普育堂董事葉佳棠等禀稱遵查該小孩張雲卿等五名先於本月初三日奉發留養奉飭前因復經喚集該小孩等逐一細詰據榮才反（是否卽係姚瑞雲抑係單開之王財元（答稱年十一歲海門通海鎭東南角嘴人父母俱故家有兄妹祖名順章向做雜貨生意係被母舅騙出賣去又據陸海懷（是否即係單開之陳海環）答稱年八歲父名正元海門毛家鎭人家有兄姊在外游玩被拐又據陳銀郎（是否即係單開之陳山海）答稱年八歲住通州董家宅家有父母兄姊詢之張雲卿供年十歲父名金華住居崇明永安鎭鄉間父母兄姊均有種田度日前因上鎭買物被拐各等語其無名男孩一口年僅三歲不能問答其中姓名當時如回舛錯諒係口音不清所致一時碍難查悉自應由縣移知各小孩原籍州廳縣出示招屬赴滬領回以全骨肉除遵飭函知田令先行分移知照外禀復察核等情前來合行札飭札到該縣即便遵照分移飭屬來滬認領母違等語田大令奉文後當即檢查所有姚瑞雲等三小孩早經移送通州尙餘張雲卿等兩孩飭承缮稿送交通州張殿撰收領業已據情禀復矣 
[私鑄銅質小銀元案定斷]  
　　袁鑫甫（卽阮鑫甫）柳仁生（卽郁仁生）與西崽何榮生大飱司葉金生等在英租界西大路租賃房屋私鑄銅質小銀元一案昨由捕房將袁等四人及廚司陸根松一併解送公共公堂請究寳讞員與英副領事康君以何榮生爲此案罪魁判押西牢四年阮葉各押三年郁押三月陸從寛開釋所有起案之機器等物分别充公銷燬 
[僑商生榮死哀]  
　　泗水華僑徐博興君熱心愛國此次爲南洋勸業會事回華詎忽患恙於初七日在法租界寳昌路轉灣金神甫路廣慈醫院内身故所有衣衾等件均由商務總會代辦槪從豐盛今日上午九點鐘舉殯預由商會邀請本埠各紳商届時齊集廣慈醫院執紼以敦同胞之誼聞和蘭領事亦須前往視殮云 
附商會致江督電南京督憲鈞鑒泗水華僑徐博興君在寗患病未愈來滬延醫調治無效於初七卯刻身故除身後各事會同華僑同鄉潘鍊精等妥愼辦理外合亟禀聞滬商會職道晋鑣知府廷松叩虞 
[法國改立民主紀念]  
　　滬道蔡觀察昨日諭飭號房傳知各屬員於今晨上午在洋務局會齊同至法領事署慶賀法　西立國紀念典禮 
[飭查盧光泰籍貫]  
　　安徽阜陽縣沈邱司巡檢韓廷爵曾於光緒三十三年大計叅革三十四年選江蘇人監生盧光泰補授是年七月二十四日奉皖撫陳中丞飭傳盧光泰到省驗看未到即飭皖藩移文蘇藩司查復因該監生履歷祇有省分不叙府縣稽延至今尙未到任前日皖藩復又移文蘇藩陸方伯札飭各屬查明該監生實在何府州縣查知禀復本縣田大令奉文後立飭聽事吏趕速查明以憑禀復 
[告誡垃圾船夫]  
　　總工程局出示云照得本局所有垃圾駁船前經諭令逐日運至龍華嘴角姚姓空地上缷堆不准沿路私缷在案乃現在日久玩生往往不遵定章仍復傾棄浦心河邊或託名糞田運往浦東乘間傾脱被人目覩控告者已非一次在該船夫貪懶性成不顧公益原爲可恨而經理垃圾夫頭圖尅扣工食之私利　此種懶惰之工人平時尤絶不管束實屬不成事體爲特示諭以後務將垃圾逐日押缷指定地叚如敢仍前作弊不遵定章一經查出或被人控告除立提夫頭究辦外定將該船充公以儆效尤 
[盜黨送縣訊辦]  
　　總工程局陳裁判昨提劫奪奚姓家墳丁趙雨生衣飾案内之卞成章徐立春張喜鈞張士友劉一山陸永林等研訊卞等供在逃之鄭三住在張士友處詰之張供小的見伊等爭奪衣包代爲經勸未知衣包何來陸供小的專事修理洋傘彼等行事實不知悉裁判員以事關窩盜諭飭一併送縣訊辦 
[又有難民來滬]  
　　昨日午後又有湖北難民百餘人由嘉定來滬至關帝廟紛紛囉唣後由西區巡士到塲彈壓幸未肇禍聞明日尙有百餘人來滬云 
[謝贈暑藥]  
　　昨承同仁輔元堂曁輔元分局永濟善堂送來臥龍丹蟾酥丸如意丹天中茶等暑藥多種謹當代爲分送書此誌謝 
[謝劵]  
　　博仁慈善會定於十一夜請商學界擅長演劇者假座張園會串昨承贈劵兩紙書此誌謝 
城内 
[斷結宿案]  
　　鄉人姚林生控告顧進實偷匿田單一案迄已多年未經訊結前晚由本縣由大令諭飭原差傳到族隣親友地保証人研訊姚林生供伯父姚全全生有三女因無嗣擬招顧進寳爲壻繼因祖母姚徐氏不允遂立小的爲嗣子與顧同住伯父家内詎顧將小的名下宅基方單三紙及姚全全户名方單一紙又洋六十七元一併偷去向索圖賴祖母與嗣父亦曾具禀請追奉堂諭飭親族調處刻已議過多次尙未就緒顧進寳供林生所失之單誣指小的藏匿至今已有兩年若有盜賣情事早已識破現下無論何人均不可買賣顯見小的並未藏匿求察姚全全供小的目不識丁到案具禀皆奉母命其餘細情均不知悉今由親族勸明求請銷案陸松濤供娶全全之女與顧進寳爲連襟趙佛全供向充地保亦與顧爲連襟洪春春供姚林生係小的之外甥周林生顧茂咸供顧進寳係是表親王锦成供是宅隣均稱已向兩造勸明均已允諾禀求銷案大令復向姚林生顧進寳再三研訊分别開導飭具銷案切結存查兩造遵斷而退 
[女匪熬刑]  
　　著名蟻棍王張氏誘拐周姓男孩曾由英廨查獲解縣前晚復訊氏供浦東人該小孩係由某氏托帶到堂並非申拐田令惡其刁狡喝令鞭責籐條三百下跪練踏扛兩小時仍不供招判仍還押候再訊究 
[解差回滬]  
　　本縣快頭沈祥前奉田大令諭派押解拐匪吕子坪洪楊氏及京師某宦之逃妾翠金金娥等乘輪北上於上月底到津刻已公畢奉到回文昨日到縣禀稱奉諭將吕子坪等四名口解京卽投京師巡警總廳投到候信翌日始悉逃妾兩口係范允兩家所失范宦等因顔面攸關僅將該兩妾當堂領可吕等一併省釋隨同小的等回滬田大令諭飭退去 
[誣指行竊]  
　　徐金龍在九華園麵館門首檢拾肉骨被夥　老六指爲竊物將徐兇毆當由　巡解送一路巡局審訊判劉罰洋三角給徐爲醫傷費斥退 
南市 
[更調巡員]  
　　總工程局警務處擬將東區巡員張惠蓮調至南區而以南區巡員張欣元調爲東西南三區總稽查龔颺生爲東區巡員昨已議定不日更調 
[整頓路政]  
　　總工程局路政處查得西門外典當弄西嘴角坑厕穢氣四布妨害衞生昨飭西區偵探押令卽日塡平母許違抗又 
 
 

Page 20

 
 
查悉董家渡老馬路如興飯館櫃檯裝設户外有違定章諭飭廿三舖地甲傳令拆進又查得商船會館迤南新街有石料堆在路旁佔礙公路亦着該地甲傳石作主到局究間 
[星星之火]  
　　前日午後老白渡南德潤蔴油店烟　内飛出火星幸卽設法救滅不致咸災事後由　巡報告總工程局飭傳店主王立德到局罰洋一元充公 
[追還欠租]  
　　張錫榮控老北門外高復潤缸髮店主高潤德於光緒三十二年租借城壕其地堆貨並造屋轉租彩票店言明每月地租洋八元自去年九月至今分文不付請爲追究昨經工程局陳裁判傳訊高供租金由城門兵知照止付判着照租摺交還欠租具結斥退 
[限期交人]  
　　張祥訓昨至總工程局控告二房東劉阿大之姘婦莊氏於今春誘令供妻俞氏逃匿與小工忻阿生姘識迨將忻尋見復由莊氏担保約於四天内交出俞氏詎迄今仍無下落請爲追究訊之莊氏供由老虎灶主婦王孫氏所保旋提孫氏質訊供詞含糊判兩氏交保限五天尋交忻阿生到案候訊 
閘北 
[革退巡士]  
　　四路一區巡士李蔚堂因五月份餉銀迄未發出昨向本排巡長仲傑先行支借該巡長無錢應借李即肆口辱駡大起衝　嗣經黄正巡官查悉以李不應恃蠻滋閙諭飭先將卯名革除换留候訊 
[撈獲屍身]  
　　前日下午新閘橋河内浮來男屍一具身穿紫花布衫柳條布褲脚穿皮鞋年約卅餘歲又傍晚時潭子灣附近河内亦有男屍一具年約二十左右身無寸縷先後由水巡隊巡船撈獲飭傳十圖十二圖地保查無屍屬報堂收殮分别發壇插標候領 
[患痘身死]  
　　閘北烏鎭　前日有一年約二十餘歲之男子因患痘症臥在路上崗巡向之詢問語已含糊惟稱姓許二字可辨當即車送四路一區轉送棲　所醫治所董因此種病症最易傳染故未收納後又轉送施粥廠延至昨日身死巡官卽飭十圖地保報堂收殮 
新租界 
[女屍免驗]  
　　源順米店主張蘭泉之妻王氏吞烟自盡報縣請驗已紀昨報前日午後五句餘鐘本縣田大令乘坐馬車蒞塲相驗由屍夫張蘭泉同妻母王何氏禀准免驗備棺收殮 
英租界 
[查究來歷]  
　　捕房代表侃克律師控陳少法朱學高沈少甫陳福昌等所運絲繭二十包形跡可疑昨由新閘捕房將一千人証解請公堂復訊繭業公所代表沈榮偕哈華托律師上堂聲稱近來各絲廠時有失竊繭子情事陳等所運繭子實屬可疑應請查究鐵路車站亦延愛理司律師上堂譯稱公司爲客轉運貨物並無弊竇訊之朱學高由德雷司律師辯稱此項繭子係陳福昌之子陳如榮交來朱並不知情質之陳少法沈少甫同供繭子係朱學高所寄孫襄讞商之英雅繙譯官判沈少甫開釋陳少法交保餘均還押候傳齊人証於下禮拜三復訊核斷 
[拍賣抵租]  
　　山東路第五十一號門牌協順昌糖　店係盜匪老楊等所開由廨發封在案昨晨房主中和洋行淚人投廨禀稱該店欠繳房租請卽啓封以便將生財拍賣抵欠如有多餘繳案歸公寳讞員准卽飭差協探將封産揭去 
[惡鴇宜懲]  
　　虹口百頓路四百九十號門牌粤如院鴇婦王阿喬因虐待妓女洪阿寳並容留幼女連珍男孩阿蘇被探一併查獲昨廨公堂請究洪妓供得過王鴇洋五十元業已賣　月餘因遭凌虐不愿爲娼訊之王鴇供詞游移判罰洋十五元充公連珍發幼女所阿　交其母林王氏　回洪妓開釋 
[妓院違章]  
　　雉妓李鳳　與妓傭吳李氏在途拉客昨由包探將該妓與李氏及鴇婦張王氏幼女張阿桂一併解至公堂請究張女供稱母往黄州寄居該院内是實訊之張王氏不認開設妓院判押候查辦李妓與傭婦各押七天張女暫留濟良所候核 
[聚賭罰洋]  
　　粤人杜阿春王阿五梁東等三人在虹口乍浦路四百五十七號屋内私設總會聚衆賭博被捕查悉於昨晨派探將三人拘解公堂訊實判各罰洋十元充公押候繳洋開釋賭具銷毁 
[茶館聚賭]  
　　范福榮所開之茶館内違章聚賭昨由包探將范傳至公堂訊實判罰洋十元充公 
[私收客帳]  
　　英商義利洋行控王子香私收客帳昨由包探將王及保人宣貴榮傳至公堂請訊判宣開釋王交保候訊 
[流氓攫物]  
　　葉顧氏控流氓姚連生攫取金挖耳由捕將姚拿獲昨解公堂請究原告投稱姚攫取金挖耳圖逃婦人鳴捕追趕姚卽將物抛於同黨接去求究訊之姚供詞抵賴判押一月 
[淫棍示衆]  
　　陳其林控無賴馬阿才攔路調戲其妻張氏昨由包探解至公堂訊明判馬枷號一禮拜發犯事處示衆 
[律師遷居]  
　　英國律學博士徐思義於去歲來滬在北京路八號辦理律務刻因原處房屋太狹已於五月二十五日遷至圓明園路念一號照常辦事前聘繙譯張雲卿王弼臣二君文案吳菊亭君均仍其舊 
美租界 
[無端敲詐]  
　　梧州路六百四十號老虎灶主温于金前晚奔至捕房控被流氓小金標紏黨多人來店訛詐洋十元並被兇毆捕頭諭令退去聽候查辦 
[僞造彩票]  
　　湯雪卿昨將沈國樑扭至捕房控稱前向伊購買某省彩票六張豈知均係僞造請爲究辦捕頭以事在界外斥退不理 
[吊贓無]  
　　法捕房包探陸海林昨帶竊犯林阿寳至美捕房禀稱該犯有贓物藏匿海寗路五百八十八號屋内捕頭派探協同往查無着仍飭來探將該犯帶回核辦 
[撞壞車輪]  
　　塌車夫蔡裕卿推車至乍浦路撞壞陳阿三之東洋車輪由捕拘入捕房飭令賠洋了事 
[無一好人]  
　　李金泉吳阿增二人昨日不和何故在途互毆繼復扭控捕房捕頭以兩造均非善類一併斥退 
法租界 
[棄店逃逸]  
　　法馬路文明聚樂樓飯館主張　海因生意清淡難以支持忽於前日棄店逃避收祖人徐若遜以該店虧欠房金三月計洋一百五十六元當即投禀公堂請爲核示聶司馬諭令退候將生財拍賣抵償 
[水乳交融]  
　　新租界金神甫路一百十八號門牌有人開設牛奶棚一所近爲工部局衛生西醫查知有混售　水牛乳情事爰卽報知捕房飭傳夥友吳阿福至廨研訊據稱所取牛乳均係自用並不出售判令退去候查明再核 
[懲辦淫棍]  
　　嚴永春之妻李氏前被徐小妹勾引與王公良私識繼又被王圖賣在茶肆内論價口角由捕一併解廨判令押候查辦在案兹經中西官查得王曾在英廨辦過有案實非安分之徒判王枷號一月押二年王六全旣不串謀姑寛開拜李氏給嚴領回自行管束 
[遷延了事]  
　　煤炭船夥金安全前控陳阿榮陳李氏張顧氏等串匿伊妻經公堂提訊判兩氏及陳妻保釋將陳收押責令陳妻尋交在案迄已數月陳妻非但不尋已亦避匿昨復由廨將陳提訊據供小的在車站營生素安本分此事實遭誣害妻子亦不知逃往何處中西官以金所探究無實在憑証未便久押判卽開釋另飭包探查緝 
[凌虐妓女]  
　　鴇婦王鳳寳時將妓女丁金新凌辱被人報知捕房拘廨訊究妓供由母押於該鴇以四年爲期得錢四十五吊判丁妓發堂擇配王鴇押捕房一月 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[憲政編查館擬訂宗室覺羅訴訟章程（續）]  
　　第八條屬於大理院之事件判决後得在本院行非常上告或再審或再訴謹按法院騙制法大理院特别權限係第一審並終審竊維三審之制乃訴訟通例宗室刑事事件酌量輕重分屬大理院雖審級最高不能復行上告抗告之制要不可無訂正之方兹採用日本新刑事訴訟法草案許其於本院非常上告或再審或再訴非常上告者以訂正法律上重大之錯誤爲宗旨再審者以訂正法律豫定事實上之錯誤爲宗旨以上二者俱審判確定後行之再訴者曾經無罪免訴之判决因發見有罪證據再行審判之辦法至非常上告及再審原審判官應行廻避從前即係如此辦理其在新例更不待煩言矣第九條屬於京師高等審判廳經判决後而不服者得在本廳行第二審其第三審則屬大理院謹按本條採各國通例旣許其於本廳行第二審之制自廳寛具階級以大理院爲終審之地此亦由前條之意而變通之也第十條宗室覺羅對於旗民爲原告或被害人或證人者仍依初級曁地方審判廳管轄案件章程由該管審判廳審理其經審判廳訊明係屬誣告或僞證者仍分别改送管轄宗室覺羅訴訟之審判衙門審理謹按舊例宗室詞訟俱用會鞫之制初無原被之分而各國於審判皇族專以被告爲限若爲原告或被害人及證人仍在通常之審判廳行之權界最爲明晰上年呈進法院編制法摺内於刑事業經訂定惟民事一項誠恐奉行之人狃於故常轉生誤會故設第一項之規定誣告僞證事所恒有設於訴訟進行之際發見此類情弊應歸何審判衙門審理如無明文亦滋疑議故復設第二項之規定第十一條凡宗室覺羅不得爲被告之參加人謹按參加人以第三人之名義參加其事之謂有主參加從參加告知參加指名參加四種惟民事案件有之主參加者該案於審判廳審理之際第三人出而主張所訴訟之物不屬於原告亦不屬於被告而屬於已將兩造俱行控告者是也從參加者因一造勝訴而第三人以有利害關係之故出而輔助被告者是也告知參加者爲被告通知訴訟行爲於輔助之人者是也指名參加者欲免已之負擔指稱第三人於本案有關係令其參加訴訟者是也本條係指從參加以下三種而言主參加不在此限依本章程對於宗室覺羅之民事訴訟其第一審第二審之審判權屬於京師高等審判廳如旗民甲與乙已成訴訟而宗室覺羅欲爲被告之參加人時旣不屬於京師高等審判廳則原審之審判廳並無管轄之權是以設此制限即有時甲與乙在京師高等審判廳提起訴訟該廳雖應管轄宗室覺羅而偶然之適合亦不許其參加也第十二條東三省宗室覺羅訴訟審判權於未設大理分院以前屬於各該省之高等審判廳其審判辦法依通常審判訴訟各章程行之謹按盛京本許宗室移居並設宗室覺羅等學以資敎養此外吉林黑龍江兩省亦有因事發遣者迄今生齒日繁所有訴訟事件將來大理分院設立以後自應適用本章程第六條第七條之例其在未設立以前宜酌予變通歸各本省高等審判廳審理並許用尋常訴訟辦法以省擾累而示體恤（未完） 
小説 
[言情小説玫瑰淚（四）]  
　　露第大喜則飛書招哈蘭克雷文至惠爾文哈蘭得書卽至露第迎入室中欵語良久哈蘭携露第之手至廣塲閒步遂與露第同坐於藤花隂下第聞露第語曰哈蘭妾與君雖至契合而老父乃以君爲不事生業之蕩子至不願與君相見奈何哈蘭驟聞此語目光忽動似有所懾少頃始謂露第曰吾亦不能自解何以卿父竟不樂見吾之面卿父旣如此吾二人之婚約或不免中有阻隔未知卿亦曾慮及之否露第以首枕哈蘭之肩低謂之曰哈蘭此無須慮老父雖甚嚴厲然必不能奪妾自由之權而强妾爲他人之婦所可慮者他日君與老父必有齟　不能翕合無間哈蘭徐俯其首與露第親吻且謂之曰露第承卿摯愛許訂婚約僕心至愉快雖然吾二人之婚約他日苟爲卿父所知必大不悦爾時或有决裂之舉動亦未可知露第聞此默然不語約逾三分鐘許乃曰以妾思之正復未可逆料今老父不知吾二人已有婚姻之議尙戒妾不得與君相見苟一旦宣佈吾輩之婚約老父之暴怒詬罵必不可免或竟不認吾爲所生之女亦在意中哈蘭聞露第之語肢體爲之一震急語之曰苟卿父不認卿爲所生之女則卿父之財産亦爲他人所有矣露第曰然妾幼時即不以財産爲念即不得老父之財産妾與君敎授小學兒童亦足自活但得早日結婚與君相聚即少貧窘亦無害於事語至此哈蘭急止之曰今吾輩且勿言此露第手拊哈蘭之背睨視而笑曰哈蘭何止妾勿言豈以妾言爲不足聽乎哈蘭俯就露第耳畔喃喃作數語露第欣然而笑盡露其齒潔如編貝哈蘭則左右顧視目動神越狀至詭秘 
斯時托而根之門外忽來一男子年約三十許高鼻廣顙神宇洒然徐步至草塲之左瞥見哈蘭與露第之狀態愕然遽止遥立注視不敢驟進彼哈蘭與露第者方深溺於情海之中殊不覺門右之有人窺視此男子審視良久欲一識露第之丰貌而此二人之面目適爲藤隂所蔽不能遽審遲回之頃露第忽回首左顧 
國外新聞 
[英皇注意軍政] 　　 
　　初六日倫敦電云昨晚英皇駕臨第三步軍旅團皇於内國軍制極爲注意並在該處閲看飛船二艘昇空飛行 
 
 

Page 27

 
 
[英員論日本之進步]  
　　初六日倫敦電云駐英日本大使加籐君近在箂西厄姆俱樂部赴宴外務部次官胡特君舉杯祝頌該使並謂日本實爲迄今世界之神物英國不第以奇特之國視之目視爲强大尊貴之同盟國加籐君答稱切望兩國同盟能延長至久而得增長利世仁慈之勢力繼復宣述日本女子之地位是日來賓之中有日本總領使署各職員及日本著名人士多員同日又電云加籐君在箂西厄姆俱樂部演説謂日本男女之關係必將全行重訂使女子之權大於往日雖距要求政治之權爲時尙遠然此事不日將可發現云按箂西厄斯爲英國最大最有成效之女子俱樂部故加籐君有論日本女界情形之言 
[德國外務部之乖謬]  
　　初六日倫敦電云德皇曾有書承認曼特利爲尼卡拉圭總統近經各報揭載惟以英美兩國並未承認故華盛頓現正評論此事國務部並不深加注意僅視爲德國外務部之大謬據華盛頓傳稱曼特願以屯煤地一處贈與歐洲承認其爲總統之國云 
[英國外務部大臣答問政務]  
　　初六日倫敦電云英國外務部大臣葛雷君在下議院答稱海牙設立萬國捕虜口裁判所之困難已有調停之望 
[英議院討論女子選舉權議案]  
　　初六日倫敦電云工黨議員沙克爾登君提議第二次宣讀准令有市政選舉權之女子參與國會選舉議案兩黨領袖均聽黨員自由投票作决保守黨議員斯密司君以激烈之演説提議反對該議案據稱英國國民總有四百六十餘兆東方之民約占三百兆之衆其人均惡女子執政者今若以腦威澳大利亞鈕西蘭爲法實毫無裨益云 
[德國大天文家逝世]  
　　初六日倫敦電云德國大天文家葛爾君業已逝世享年九十有八按氏即查得海王星者（以上譯字林報） 
來件 
[青浦縣勸學所傳知各學堂文]  
　　本月初四日奉縣照會開奉提學憲樊札開庚戊上學期各學堂成績業經由司派委查畢回省造表報告本司詳加察核其有應奬應斥及應行改良之處合行黏單札飭札到該縣卽遵照指飭督同勸學所一體切實辦理母違等因抄黏照煩查照憲札指飭辦理等因奉此查視學章程向來由省視學查畢後先將各學堂優劣開會報告其應行奬斥之處仍候學憲札到照辦本學期吳視學未經開會其回省後將所查各學堂列表函知敝所以各學堂咸欲先覩爲快卽經油印分發兹奉前因合再傳知此次憲飭嚴厲各學堂有應行改良及更換敎員之處務祈遵照指飭卽於下學期前辦妥報由敝所轉復幸勿視爲具文或干咎戾特此傳知 
[計開]  
　　官立高等初等小學堂規則整齊各員任事誠懇學生成績亦善今年因開支不敷各員均自减薪水尤爲可嘉 
公立祟溪兩等小學堂潘堂長敎授頗有精神改削國文歷史處處不苟亦復中首施校董兼任敎科熱心任事每年不敷再任墊欵尤爲可嘉至國語一科離方音以習官語亦爲各校所無 
私立一隅初等小學堂規則嚴謹敎員敎授均能各盡心力學生五十餘人其五年級生國文清順居多程度尙高蔡校主不吝鉅資獨創此校辦理亦有精神洵爲難得 
公立鶴溪兩等小學堂徐校長敎授有法删改得當高等生成績頗佳國文亦頗可取 
公立珠溪兩等小學堂沈敎員删改國文頓見中肯各學生亦均能確守規則勤奮求學較前進步頗多 
私立具體初等小學堂敎授甚勤學生人數旣多年齡均幼程度相等頗爲合法 
公立崇古初等小學堂敎管均善王敎員之光講解國文明白曉暢爲各敎員之冠學生成績亦可取鄉間佳校也 
公立東明初等小學堂是校今歲新創已有學生四十餘人且一律齊整周敎員敎授懇摯殊爲難得 
以上八校辦理均優應由縣傳諭嘉奬其一隅一校除嘉奬外並即由縣撰給匾額一方以爲私立學校獨任鉅資敎管合法者勸 
公立明强初等小學堂丁敎員改國文尙認眞學生答講亦一律不誤惟阮敎員敎授算術毫不認眞殊屬非是 
公立時敏初等小學堂敎授欠切實學生成績甚劣一二年級生非但不能答講並識字者亦不多應令切實改良 
公立瓶山初等小學堂敎授無法學生到者寥寥非但不能答講並不能成誦腐敗甚矣非撤換敎員大加改革不可 
私立庭聞初等小學堂是校旣無年級又不分班所讀之書除經學論孟外並有干字文等書殊非學堂辦法學生僅有五人到堂敎員亦不按時上課非撤換敎員竭力整頓難期進步 
以上四校辦理均屬腐敗應由縣傳諭申斥令遵前開指飭力加整頓並卽遵飭會同勸學所將才不勝任之各敎員迅速撤換專案具報俾免延誤母稍徇延切切 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
