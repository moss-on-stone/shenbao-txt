# 1885 - 178 - 4904390

 

Page 1

 
 
[四十三號畫報出售] [  申報舘主人啓]  
　　中法相持三載餘至今日而大定十條議欵各省雖經傳誦而山陬海澨容有以未經寓目爲懷者兹特繪成畫幅將所議欵目備錄其上以供諸君快覽上年馬江之役中西人均謂孤拔中炮傷身嗣以事無確據人亦未之深信兹謂其甫聞和約畫諾之信卽於是晚死於澎湖舟次不後不先何其巧也想明眼人必有以辨之兩圖俱列入此次四十三號畫報准於十六日出售其畫譜兩圖均係任君伯年所繪後附　隠漫錄圖説一則閲者鑒之 
[重印曾文正公家書告白] [  申報舘主人啓]  
　　湘鄉曾文正公以理學名儒爲中興碩輔所著家書十卷家訓二卷專以莊敬樸誠爲後人程式而一切　熙朝之掌故幕府之戎機偶一指　亦無不條分縷析我人居官居家誠哉不可不一爲披覽也去夏本舘取而印之遠近風行爭相購致甫經數月篋笥一空兹又重付手民印成問世仍訂十二本價洋六角五分正定于本月二十日出售諸君子先覩爲快者請循曩例購取可也此啓 
[增選藝林三塲備要縮印書出售] [  點石齋主人啓]  
　　國家以四書文取士選本之多日翻花樣洵爲士林揣摹之助惟經義策學袛有單行並無合刊携帶舟車甚不簡捷亦憾事也兹由京都舘閣文社友以校正藝林珠玉三編並續選類皆清眞雅正根柢盤深後來諸選皆無能出其右惜原板漶漫續刊豕魚不惜工資囑託　齋復校再四付諸石印合以精選五經正鵠策學總纂近科館律諸作名爲三塲備要後增丁太史曠視山房學庸全章題文以補其缺三塲程式亦列入焉璧合珠聯取携良便舉業家當亦先覩爲快乎惟是所印無多恐不敷海内諸君購取計每部裝訂十本實洋二元八角正紙張潔白縮印精美准於五月二十日出售寄存上洋掃葉山房並各省書坊如欲躉購者請至掃葉南北號面議均可此佈 
[書昨報述取回基隆情形後]  
　　去秋馬江之戰法將孤拔乘上海商議條約之間驟率大　兵船直抵羅星塔對江而泊卽時布置戰具埋放水雷一切舉動皆在我督師大臣未嘗准俻之時戰期已定乃始發書知照猝然開砲我軍兵輪亦七八九艘數實與法相將加以艇船二三十號兵力不爲不厚然惟一無預備卒至船多而無用地險而難恃椗不及啓火不及生砲響之中全軍皆爲所燼此因孤拔算計於胸中出其不意可以大獲全勝者而我督師大員有紙上談兵之意氣無身親百戰之肝膽爾時意中惟冀倖天上海議約之成庶幾免於真戰故一無措置臨時而束手乏策也雖然孤拔之狡謀未免太覺很毒耳彼時觀音橋業已啓釁法人指我敗盟要挾百端中國未嘗深辨轉索法國之銀以償觀音橋之喪失方且不憚再三虚心商槯是法人於此卽使不佔便宜亦終不至吃虧靜待後命如其必至於戰再行整率兵船攻克長門而進與我軍馳驟於馬江此則名正言順誰敢議其非者今不由正路而趨詭道雖勝亦何足榮哉乃觀昨日本報所述取回基隆情形内有李士卑士與蘇劉二軍門相見之言云去歲彼此失和皆係馬江大員激成緣孤拔帶兵在馬江屢次邀請張幼樵學士筵宴學士堅不肯來書札往還皆言卽須開仗并言倘一交綏必將法船擊成虀粉噫果如是言宜其激怒孤拔而速欲一戰也蓋是時越界之上法將柏里也等逼我官軍退舍雖已動兵但敵燄鴟張勢非得已不盡關乎邊將之孟浪也洎乎曾伯帥蒞滬奉有諭旨妥商議約是宜暫時歛兵以待進止　孤拔乃猝率八九大船長驅而入此何意乎第曲在法人而中國亦未嘗竟直也蓋兩軍相持未决於戰仍爲和好之國往來之禮所不敢缺卽令張學士坦然赴宴何爲不可而乃厚違其意且以書札中卽須開仗等語激之使怒而實則除枯泊諸船之外别無奇謀深計豈非欺人之言乎張學士在都曾以糾劾貪墨著直聲於天下法人亦與聞之一旦銜命視師全閩兵權皆在掌握度必有成竹於胸中孤拔欲一見之而試其學術淺深知兵與否故有此請學士而以兩國交兵之際不宜私相往來則峻辭拒絶亦足以折服其心顧徒爲大言而實無可以踐言之迹胡取乎此　憍之氣也現在敵國之勢有似乎三代封建流爲秋戰國之日合則交誼彌篤禮重往來否則戰陳紛紜視同仇敵若夫將合將離之間處之實難竊謂識定力果之士倘值此境卽欣然而往庸亦何傷去秋臺灣被攻之日曾聞孤拔請劉爵撫相見今年和議將成各海口已奉停戰之春諭李士卑士亦欲請鎭海統兵將官過船相會均辭而不赴張幼帥之於孤拔何獨不然不知幼帥在和議未决裂之時而臺灣鎭海則在戰事方亟和約未成之會所處之境不同也雖然李士卑士今日之言亦無非藉口於幼帥之措置失宜而自解其詭遇之非耳然而幼帥書中之語則非李士卑士憑空結撰當亦有因也盖張幼帥以書生而攬兵權其所以見信者不過平日奏疏之詞侃直激烈足以動人之聽外似有才而實則未嘗閲　臨事而餒故徒爲大言也朝廷用人自有權衡馬江敗後所以整飭海防者歴起多人如楊石泉制軍楊厚菴制軍張朗齋鮑春霆兩軍門皆於秋冬間次第徵召調募舊部星馳赴防之數公者固皆久歴戎行熟諳軍事昔年勦匪曾著大功者也何嘗更有如張幼帥者特畀以治兵之任乎今幸和議旣成滇粤通商大開局面海防陸路兵事均可息肩懸計一二十年中當無變動但西南底定而東北可虞俄人有志於高麗我朝撫字外藩惟高麗接壤滿洲密邇陪都設有處置而日本又多方阻撓異時事不應手深切隠憂近者俄人以與英爭阿富汗之故英已佔高麗海島以冀頓兵扼險遏其海上之師竊謂中國宜趁此時以拒俄保高之策與英合力而圖兩年以來爲法越之事所添募調練之水師不可因和議已成卽行撤遣而尤要在乎統兵大員事事務實不敢因循苟且以偷旦夕之閒夫然後有事可以一戰而不爲外人所竊笑矣 
[本舘接奉電音]  
　　昨午京友發來專電有本月二十日諭旨一道敬謹譯登○五月二十日奉旨江蘇織造仍着世勳接管欽此 
[高俄潜約]  
　　字林西字報載有寓高西人來信謂高麗近與俄國暗立和約高麗全國悉歸俄人保護云云然本館則並未聞此消息其確否不敢知也 
[伊犁亂耗]  
　　伊犁有亂黨滋事字林西字報言之頗詳然事則尙未見諸明文不敢遽以爲信也據該報言伊犁之亂由於兵變蓋緣兵粮不給致生逆謀該亂黨本約定於二月十五倡亂嗣經營官於十三日卽行訪聞隨將營中軍械悉數搬入城中並戒嚴以俻城門扃閉許出不許入亂黨知事已敗露卽日動手放火示威官軍立卽往勦　黨敗走至基處復糾夥徒回撲官軍官軍力禦撃而退之至今未識作何了結云 
 [ 
 
 

Page 2

 
 
[日本大水]  
　　日本報稱福岡大坟二島及島根伏見等處咸成水災因春間雨水已多至一交梅令大雨滂沱連綿不絶各處川澤泛溢堤防崩壞被災者不一其處或浸没民居冲塌橋梁或横流田壠禾麥荒蕪其害之大有不可勝言者當此民貧國弱加以災害頻仍何天之不弔若斯也 
[京華綴錦]  
　　漪貝勒瀾將軍昆季此次備箭中的加恩賞穿黄馬褂一時賀客盈門大有珠履三千之概○邇來時瘟流行居民多染痧疹擅岐黄之術者時有應酬不暇之慮藥室中亦無不利市三倍○神機營洋槍各隊近日俱將鎗炮器械號衣旗幟鞋　鎗套佩帶以及庫儲軍器火藥銅帽鉛丸帳房等件一一點騐周詳其有不堪使用並短欠件數者立爲登簿標明其因何如此詳查尚未得明底藴俟有所聞再爲登報○本月初十日召見醇邸傳聞議商滇粤邊界目下要務未知確否○駐京各國西人每屇夏令必至西山一帶賃屋僑居以避炎熱本年因中法戰事未平西人皆未及時遷往直至和約旣成始於五月初紛紛遷往云○初十清晨領侍衛内大臣伯王等在内廷向總管内務府大臣言三旗侍衛應領月費銀兩宜卽行開庫放給大臣回稱廣儲司内庫節前放項甚多又加管造司應領要款以致庫中所存無幾俟各省關解欵到日卽令該庫先行開放此項可也○本月初四日有男婦及嬰孩四人以繩結至西直門外高梁橋同赴波心幸經該處人瞥見赶爲拯救未占滅頂之凶好事者詢悉其人姓蟒係某旗甲兵婦因端陽節近負累如山欲避無臺意圖畢命當有好善者數人畱宿其家欵以飲食次日卽同覓放債諸人告以前情説以利害債主恐釀命案無不允從蟒姓夫婦遂叩首感謝而去 
[飭查庫欵]  
　　閻丹初協揆爲國宣勞實事求是久在聖明洞鑒之中現在軍務方竣用款正繁各省所入之項尤須涓滴歸公因於去歲請旨通飭各省藩司將存庫實數核實報部違者從嚴叅辦等因當經奉旨依議欽此事經數月各藩司皆觀望不前迄未報部協揆大怒擬欲具摺糾彈經各司主稿掌印卑詞哀懇協揆之顔稍霽始飭備文移知各督撫轉飭各藩司星速遵行云 
[皖垣雜記]  
　　梅雨兼晴連綿不絶江水暴漲泛濫堪虞傳聞楚豫这間蛟洪驟發盧大中丞恐成歉歲當諭禁止屠宰隨在龍神祠府城隍廟二處設壇祈禱逐日行得香想一念虔誠不難甘霖大沛也○盧大中丞前委丁叅軍壽愷會同制憲委員朱直剌式程督修東西梁山炮臺迄今尙未竣工刻下中丞恐大雨過多易於坍塌特委劉大令廷選前往督催趕卽蕆事云○前日上熟白米每石售洋一元六角連日傾盆霪雨以致加洋一角有奇刻尙晴曦未放霖潦堪虞遂又加增三角木柴及蘆薪每百斤售錢二百餘文倘再不晴謀食居民必至難於餬口矣○東門外廣太圩沿江百餘里毗連桐城目前各鎭耆民恐遭水厄立章保護圩堤日前江水巨漲保護尤嚴首縣尹仙坡冒雨赴圩挨叚親勘諭飭加意愼防桐邑陳明府聞之速命駕遥臨會同保護賢邑宰關心民瘼誠哉無微不至已○大南門外新碼頭下正街某甲茅屋數椽聊蔽風雨本月初四晚八點鐘時偶不小心以致失愼燎原一炬延及左右比隣其時大雨淋漓水龍無從往救以致楚人一炬殊覺焦土可憐云○皖垣昔逢午節必有龍舟之戲錦標爭奪喧閙波心誠一年之勝事也今年江水泛漲城外各河無不平堤拍岸故僅有魚船兩隻攺作龍舟虚應故事贸易塲中歸帳艱難銀路迫緊艾緑榴紅之際殊覺冷淡異常云○四月初旬菜油日漸跌價菜子每斤祗值錢六十八文每百斤售洋五元有奇本月朔每斤忽增錢四文百斤增洋三角各油坊居奇囤貨祗肯零售數十斤據云江水日增芝蔴收成必歉以故昻貴日形云○去冬大憲議在東西梁山沿江兩岸創建砲臺檄委候補府夏太守允升督造數月以來尙未告竣兩江總督曾爵帥恐其獨力難支復委朱直剌式程襄理直刺來皖支領工銀禀請委員會辦盧大中丞遂委丁參軍壽愷助理大工自是以後江水泛漲畚挶難施中丞恐雨透泥鬆炮臺受損又委劉大令等前往督催本月初十日商請營務處保甲總局孫樹人觀察親赴東西梁山催勘如此實力奉行想不難迅速告竣也○皖垣各城樓櫓日久失修不無損壞客冬經成寳岩太守查勘情形禀請修治撫憲盧大中丞兩次委員勘估工料卽委太守飭匠興修旋於今歲春暮開工刻已一律告竣初十日午刻太守親臨查驗均係料實工堅隨卽禀報請派人員收工云○東門外下游沿江數十里之帶池溝鴨兒溝等處圩堤昔皆建有石栅以便啓放積水近來久雨滂沱江水巨漲圩内之水積滯難消江水亦高至栅口日前首邑尹明府親自挨段察勘慨捐鶴俸諭令紳耆督飭圩民選購木簰下樁保護以免水浸受傷賢父母民瘼關心誠哉無微不至已 
[營口紀聞]  
　　雷軍門帶來神機營兵二百名由醇邸奏派委員十二人同至營口協理諸事以候補道博勒霍春爲營務處暫就西市和源興舊址作行臺博公於三月杪晉京於本月十二日回營雷軍門及道廳等官均修相見禮車馬盈户外市人嘖嘖羡之○初九夜四鼓時大街裕興長雜貨舖失愼焚去店面三間當有十七歲之學徒不及逃避塟於火穴至十一日下午始將屍身檢出殯於山東會館嗚呼慘矣查該舖東鄰蔚泰厚票號西鄰永成利爲營口市面最熱閙處　警之初道憲親出彈壓并飭湄雲兵輪水手急舁洋龍力保左右鄰故不致延及也○近有一種男女在荒塲上演唱雜劇興南地花喜戯無異褻語淫詞不堪入耳此誠風俗人心之害地方官奈何充耳不聞耶○亢旱已久無從覓水市人汲飲往往取之百里外色黑而味鹹令人不能下咽幸十三日大雨約積水二三寸田中雜糧欣欣有生意而居人亦得稍潤枯腸營市向有大旱不過五月十三之諺是日適沛甘霖好雨知時果不爽哉○有某甲者固貿易中之老斵輪手也患病新愈鬱鬱不樂欲往鄰堡作葉子戯以破岑悶然病骨支離眼花撩亂出門數武誤入井中鄰人聞水聲砰然急出視則甲已作坐井之客乃呼衆人設法救出俄而家人亦至扶掖以歸乃入臥室則烟燄迷漫衾褥已成灰燼盖甲出門時向枕畔取錢忘却烟袋以致遺火也家人急取水澆灌方得無事若稍遲一刻則不堪設想矣塞翁失馬安知非禍吾於甲之墮井亦云 
[甯郡雜錄]  
　　中法新約告成法督利士卑士偕通事等人于十一日乘小火輪高扯旗號駛入口内至江北登岸入城謁見道憲輿前派有衛安緑頭勇八名護衛薛叔耘觀察大開正門升砲迎接晤談片刻而别聞駛至半途輪葉折斷因換坐來往甯鎭之兆昌小輪得回大船云○和局大定港禁已開鎭海口外之法船兩艘日前已鼓輪而去尙有兩輪未開聞歐陽軍門俟法船退盡後始回衙署標下各弁預在署中陳設齊整雇班演戯至十八日軍門乃由鎭海防營坐超武輪船回至江北登岸是時眞武宮砲臺卽放砲六門示敬各營兵勇皆在新江橋上兩旁站立旗幟鮮明軍械雪亮頗稱壯觀在城文武各員均往迎接鎭海商民以及水陸各防兵弁均有萬民傘德政匾恭送自東渡門起直至鼓樓前各店鋪皆懸街燈綵沿途男女老幼出視者不下數萬人較之賽會更熱閙也 
[江西水患]  
　　江西來信云端午節前章江水勢本有數尺節後漲至一丈數尺驚流巨浪浸至廣潤門外之蓼洲以句股法測之大約城内應有水數尺幸永和門惠民門各石閘大憲先期派員會同南新二縣勘明下閘并用舊絮多牀彌塞罅隙外水不能竄入城内安然無恙惟城外如三角圩鮑家圩等處堤岸冲塌田禾淹没上游之河伯所下游之王家渡等處圩堤各塌多丈早稻業已無望其王家渡圩内周圍七八十里一片汪洋無異澤國或謂因贛州府屬出蛟二起所致然細察水勢似從下游倒灌而入故易漲難退也豈其然乎 
[澄江紀事]  
　　十二日大風雨時各兵船紛紛走椗查得靖遠碰壞鐵錨及扶梯登瀛州則船首之衝柱鐵網亦壞刻下靖遠已攺泊八圩港口矣○龍驤蚊子船於前日開至上海高昌司廟入塢修理大約一月方可工竣也○十六日到有黄梅縣難民船四艘男婦老幼有上岸至靖 
 
 

Page 3

 
 
江者當由陳明府酌給川資勒令出境該難民等遂卽解纜他往○自十二日起至十七日無日不雨溝渠水滿稻根有被水浸爛者恐收成未免有礙也 
[吳淞紀事]  
　　羅店阿士糾合唐大姊掠賣婦女一案經河鹽廳將阿土枷號三月發交某團丁看管不意前晚某團丁上街查夜阿土扭斷鎖鍊而逸團丁回局追尋不見祗得禀訴吳少尉少尉以該團丁看管不愼重責二百板○停泊張華浜之俄國兵船於昨晨出口○前日寳山縣差役在眞如鎭拿獲鄉人二名聞係白螞蟻之流亞也 
[美國節期]  
　　今日爲美國立國之期本埠美領事公廨停辦公事一天所以誌慶也 
[法員回國]  
　　法國駐紥天津之領事官由津來滬已登前報兹悉該領事於今日乘法公司輪船回法國卽齎中法和約以去云 
[操演洋龍]  
　　城内春申侯洋龍前日午後由該龍頭目傳齊水夫人等均着號褂並帶竹冠將龍拖至邑廟花園豆行廳門前操演濺玉跳珠不啻銀河倒瀉觀者亦甚衆云 
[委員勘地]  
　　前有浦東廿四圖圖董曹煥章等呈控地保莊念祖盜賣河塘漲灘一案前日由莫邑尊移委前任捕廳袁二尹帶同差保人等前往二十四保十四十五十八三圖丈量灘基卽于午後回署據情禀覆日内卽須提訊云 
[游街再誌]  
　　昨爲女堂倌遊街之第二日雖經捕房泒中西捕四名并有會捕局曹景堂鄭錦和顧阿榮陳桂荃等四人帮同照料而觀看之人愈聚愈多及至新開河橋有小船帮數十人紛紛譁噪西捕見之卽行赶散不致肇事翁太守以此次訪拿女堂倌照單拘獲實出法包探嚴頌眉孫寳生二人之力因捐俸洋十元分給該二人以示鼓勵 
[以欠抵欠]  
　　去冬有漢商諶洪鎭在上海縣呈控彚源漆棧欠銀一案由縣提集棧主周天麒及司帳周鑑衡到案訊得該棧由周天麒之堂兄周鑑衡經手致被侵吞規銀約計數千兩以致客欵無付且又將棧中簿據藏匿前已由周天麒控請提周鑑衡究追邑尊乃飭將鑑衡交差看管限交簿據吞欵在案旋經屢將鑑衡提案訊比其情形已列去年報中嗣有周之同鄉知原告諶洪鎖已回原藉故卽出爲調處鑑衡自立見約認明吞欵匿簿等情願將棧中所欠貨欵由已清還不再累東立約之後中人又向周天麒借洋二百元出有中人筆據聲言代鑑衡料理新恒茂店務庶鑑衡得爲棧中還欠詎洋去而事不了中人貿然銷案諶洪鍞來滬詢悉情由大爲詫異赴縣呈追遂於上月二十七日集訊將周鑑衡提案諭令照見約清償欠欵周天麒亦不復追其吞欵鑑衡尙一味延宕遂飭將鑑衡交差看管限令赶緊清理違于嚴比此案以欠抵欠鑑衡得以避重就輕亦云幸矣 
[公廨停訊]  
　　昨日英租界各捕房並未解案葛大令亦未升堂不知何故也 
[拐孩宜辦]  
　　靜安寺北鄉人劉靜山種菜餬口妻故後將長子托妻母撫養而自挈幼子名培金同住陳阿洪之小烟館内劉每晨挑采上街午後始回其子卽託陳照料如是者非一日本月望日陳欲將洋烟筒一枝質錢購土卽將劉子抱出另有同寓車夫崇明人英兆龍隨至坭城相近某烟舘吃烟吳乘間將孩抱去良久不回陳欲將烟筒抵烟鈔烟館主不受陳不得已脱衣爲質惘惘而歸適劉亦歸問孩在何處陳以被吳抱去對嗣在新閘地方見吳扭交十圖地保蔣順據稱孩在同鄉人吳正香處往尋不見將吳兆龍交巡防局查委員飭暫押至十七日地保夥在大東門外尋見吳正香又至甯人鄭姓家交出劉子行至英租界吳欲奔逃由捕阻獲一併解送英公廨葛大令隨飭地保夥知照蔣順報知巡防局將吳兆龍解案於前日研訊其時該地保已傳陳阿洪到案大令怒謂未奉堂諭何敢擅自傳人俄據劉靜山陳阿洪等各訴前情吳兆龍供陳先囑我抱孩至烟舘後托我交與吳正香實被其播弄劉稱查得吳兆龍認我孩爲已子托吳正香兠攬主顧大令以吳兆龍狡頼喝笞白板又笞二百二十板　不認命跪在一傍飭帶吳正香上堂問吳兆龍如何交孩與爾爾住何處答稱住廣肇山莊左近吳兆龍同陳阿洪抱孩來　寄言明去後來領詎竟不來大令謂吳陳旣不來爾何又將孩寄大東門外直至十七日尋見答稱因家無眷屬送孩至大東門外甯人陳先生處大令大怒喝笞百板又笞二百四十板仍不認大令飭將二吳押候嚴辦劉靜山領孩交保如奉傳喚卽行投質陳阿洪亦着傳九圖地保保去 
[覆訊舊案]  
　　前年十二月廿七日浦東廿四保五十圖地方周趙氏家被張阿小戳斃小孩周勝祥一節當由周趙氏控經前縣黎邑尊提張到案訊供解省由　憲駁斥發回上海縣及莫邑尊覆訊情形均經列報兹悉莫邑尊日内擬將此案解省因於前日晚堂將通案人証提訊先據屍兄周勝全供父親周金桂亡故多年我母周趙氏素來出外帮傭小的亦在外傭工家中惟存弟妹兩人看守門户有張阿小者於前年十二月二十七夜乘人他出直入我家臥房開箱圖竊衣飾田單等物我弟周勝祥聞聲舉火入視見張正在開箱我弟卽取扁担將張毆打詎張卽持桌上所擺之菜刀恐嚇我弟情急致將手中所執之燭火墜在積薪立時火發我弟急欲呼喊張隨將菜刀向我弟連砍數下立時斃命計焚去草屋二間張乘間逸去事後小的曾偕母投案具報此事實被張阿小貽害不淺現在旣奉發回求恩伸雪卽詰周趙氏供夫名周金桂物故後因無倚靠再醮沈中華爲室未幾沈亦病故現又嫁陳寳寳前年十二月二十七日前夫之子勝祥遭張戳斃後陳寶寳亦經傳訊邑尊卽詰陳爾是否曾娶周趙氏爲室答稱並無其襲又謂旣非再嫁想係姘識陳堅稱實未娶趙氏爲室又謂爾旣有此事並無妨碍不過詰問而已盤詰全再仍執如前邑尊卽命退去飭提凶手張阿小至案據供周趙氏之夫物故後小的曾與趙氏姘識後趙氏忽又與沈中華私識趙氏遂串同伊子周勝祥等將我驅出是日小的前往借貸非但不給伊子勝祥出言不遜將我辱詈我一時忿恨順手將勝祥戳斃此係寔情並無别故邑尊謂此案已閲三載皆緣爾供詞遊移貽累他人究屬因何起事爾當從實供明免致刑訊張堅執如前邑尊命仍還禁並諭屍屬人等不得遠離候備文將張解省審訊 
[法界捕房瑣案]  
　　昨晨翁太守臨捕房將暫押之陳如松提問據供十七日寫信出外未有回音現請派人押帶出外將兒子交案翁太守謂本准交保料理汝自願挺押本欠徐炳生銀洋今反將物抵與外國人且汝子虧空别人銀兩故向人借以歸款由陳姓出名龔姓不過爲居問汝等前次已累伊賠銀現在又欲尋伊顯見狡猾喝掌頰二十下又問徐炳春與爾子下期可交案否陳答稱想來可以交案太守謂汝尙要想來着再掌頰二十下期再比○毛益溪至小東門外清芬堂吃烟因囑堂倌添烟起衅致將磁茶壺打碎後又將瓷烟盤碰碎致被烟館嗚捕解案堂倌杜壽康供訴前由毛供在該烟館守候船家買物將找出之錢會烟鈔因堂倌催促致將茶壺等打碎我亦失去搭連袋一只内有洋三元對開洋二元翁太守謂身畔旣有洋元何必候船家明是訛詐法包探稱捕頭訊供時伊並未説及失袋太守著毛賠洋一元從寛免究毛稱無錢因掌頰八十下斥退 
[上海文報局收解第一次粤賑啓]  
　　啓者粤災籌賑已登告白兹於五月廿二日先行籌墊英洋三千元作爲第一批由麥加利銀行韋文圃先生匯寄廣東愛育堂接收查賑倘得源源接解灾民幸甚理合登報伏乞公鑒[  同人啓]  
 
 

Page 4

 
 
[太癡生顧我小樓以詩見贈卽次原韵呈正]  
　　行迹迢遥萬里蓬詩懷半在旅懷中敢誇心契三千客愧頭銜十八技擅雕龍勤走筆林投好鳥漫驚弓登樓遠眺須歡飲杯酒頻傾樂與同[  松堂居士初稿]  
[高君梧軒寵贈佳章依韻奉酬]  
　　傾蓋眞如故丰標羡出塵浮生歎萍梗知已話蘭因觴詠追前輩詞華屬雅人江千釣臺在遣興且垂綸[  古鄞松堂居士甫草]  
[江督轅門抄]  
　　五月十一日候補道楊鐘琛謝委營務處○十二日候選主簿楊自新謝委金陵軍械所委員○十三日委署狼山鎭宋聲平謝委○十四日巡檢吳受康禀辭赴上海○十五日辦通州花布釐捐同知李炳到見謝河運保加知府銜○十六日候選中書楊文會由蘇來○十七日通判蔡濟安禀到銷解餉赴蘇差並奉蘇藩司委解織造龍衣餉來候選同知楊銘中湖南來 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東報照譯]  
　　朝鮮政府近欲整頓軍務已向横濵之美國軍器商人定購炮臺上大炮六門聞不日可由外洋裝來交收也○日本前日派船往朝鮮運回防長以踐和約已錄前　兹聞小倉倉營駐韓兵士業於兩歴六月廿二日將防兵載回云○三菱公司東京九船主日記簿中載有一千八百八十五年五月十四日下午二點鐘船進横濵之際見有俄兵船泊在該港照例升旗以示敬禮不料俄兵船置之不答尤奇者及東京九由横濵啓輪赴申該兵船亦於此時出口是日係五月廿一日卽禮拜四午刻駛至尾張鸞洋面東京九從俄兵船旁行過不知該兵船因何緣故轉舵向東京九船尾連放空砲兩門東京九卽升旗示敬俄船仍不答若論俄船不知東京九爲日本公司船則同時出口放炮升旗時只距數船之遠舵面與旗形相見甚爲明晰豈有不認識之理且此以升旗敬禮彼以無名之砲驚人一若視爲仇也者真莫測其意矣○端午佳即長崎有作弔屈原故事者將臨江而投以角黍忽見港内浮出華人死　捕房卽向中國理事衙門投報理事府遂飭巡捕先在該屍處祭看嗣查得死者爲英國砲臺船之火夫因於西歴十四日同友人三名往對港妓館縱飲而歸時值更深途暗又遭大雨手無燈火行過大溝石橋遂失足墜下隨波逐流冲出河面其兩人倉皇回至英兵船携火轉來尋覓已渺不知其蹤跡及次日屍浮水面始知已與波臣爲伍誠哉樂極生悲實足爲冶游無度者戒○前接釜山來電謂有俄兵越過朝鮮國境者觀其勢似乎欲占永興地方一帶其説未知確否姑誌之以騐將來○日本向來只有三菱公司船隻分行國内各港至去年復招集股分創立新公司名曰共同運輸公司所向英國定造各船業已陸續駛回該兩公司均係土家生理飭令各營各業不准爭競不料近於横濵神户等處裝貨搭客各相兠攬以致水脚跌下十分之二甚至一見塔客下來聲言不索舟資以多載爲雄如此爭競官憲聞之亦不能禁不知將來作何了結也 
[皖省官報]  
　　五月初七日蘇用謙奉委赴江西袁州府提硫磺禀辭初八日知縣劉慶光奉委辦製造局差十一日牌示候補布經歴史智悠委署宿松縣丞卽用縣楚登鰲奉委赴山東查硝價回十四日卽用知縣龔錫樞奉委解京餉十五日未入吳其沛起服來省十八日新選安徽布政司長盈庫廳黄恩綬到浙紹人知縣鄭維熊奉季委解賑銀赴六安辦理撫卹　 
[閩省官報]  
　　知府吳庭英奉委辦興化府局兼涵江分局知縣丁芳奉委峯市税厘局按照磨王鍾椿奉委水口厘局聯票巡檢鄭英奉委汀州窰上厘務知府邱瑞錦卸辦福甯東冲海防局知縣王樹鼐卸辦光澤税厘分局鹽塲周鍾翰卸辦閩安騐掣關鹽場羅世馨卸辦金沙驗掣關卸署水口寨巡檢方傳彞均已到省福州府屬欠解錢粮委通判祁德步府經于湘前赴守催汀州府屬委從九葉爲芝延平府屬委從九姚銓均前往督催鹽場劉啓甲奉委辦連江小堤漁團知縣王士駿從九品官德馨監造方舟工竣銷差知縣鍾佩芳從九沃晉典史汪增奎均就閩起服藩憲牌示布照磨王恭壽丁憂出缺正值乙酉正科必須熟悉情形之員應以布都事蘇永昭兼署又閩縣典史胡永清監犯被刼革職拿問缺以典史李南金署理又雲霄廳張文治患病請假遺缺應以候補同知梁廷錫署理 
 
 
 

Page 10

 
 
[光緒十一年五月十四日京報全錄]  
　　宫門抄○旨一道錄前○陜撫邊奏秋審人犯翻供扣除覆審摺子○西撫李奏報龍州災夾片○楚督卞等奏故員續學宏通請宣付史館立傳摺子○東撫陳奏請補知府摺子○陜撫邊奏請頒發匾额摺子○陜督譚奏請升補都司摺子○五月十四日内務府國子監正黄旗值日吏部引見十六名廂白滿一名○順天府奏京師得雨一寸有餘○召見軍機鳥拉布○○頭品頂戴陜西巡撫調補河南巡撫奴才邊寳泉跪奏爲秋審情實人犯翻異原供暫行扣除覆審恭摺仰祈聖鑒事竊查前准刑部咨核覆鎭安縣民蕭廣葚故殺何爵錄身死一案令將該犯蕭廣葚入於新案秋審辦理光緒十年秋讞之期由臬司造册彚解奴才於三月二十八日督同司道會勘該犯蕭廣葚當堂翻異原供據稱已死何爵錄係與李清林爭姦被李清林揢傷身死李清林許給伊錢藏屍石巖先交錢一千文令其遠遁等供覆核原案該犯係與何爵錄合夥出資販茶折本何爵錄疑其吞騙查向爭毆該犯臨時起意揢傷何爵錄咽喉殞命前後供詞不符詰以何爵錄旣係李清林揢死何以反令該犯逃逸見証洪光定路過喝阻何又未見李清林在塲該犯俯首無詞惟求行提李清林質訊當卽發交臬司親提覆審該犯仍前狡執查公同錄審之際犯人翻異原招例應冉與推鞫陜省自上年檢舉楊寅娃一案平反得實及鬲隴水秋審翻供扣除每遇重大案件遂多臨審翻異冀圖倖免此案蕭廣葚現供情節核與原案迥異是否前審未確抑係犯供狡避案關故殺應入情實自宜再行推鞫以昭詳愼惟行提查訊有需時日蕭廣葚一犯應請於本年秋審案内暫行扣除以便質訊據臬司張煦具詳請奏前來奴才覆核無異相應據實陳明請旨勅部將秋審情實人犯蕭廣葚暫行扣除由奴才飭司催提應訊人証來省質訊明確再行照供辦理謹恭摺具陳伏乞皇太后皇上聖鑒謹奏軍機大臣奉旨刑部知道欽此○○李秉衡片再龍州地處極邊五方雜處人烟稠密火燭堪虞本年三月二十四日午後廳治南街土民草屋因煎熬糖食失火被焚地方文武聞報馳往督率兵役搶救不及臣秉衡復親往飭令兵勇赶救時值風南大作烟燄蔽天延燒附近房屋不少多係竹籬茅舍地方絶少水車雖經拆斷火路而火星被風吹落他屋復燃將及兩時始行救息查點尚無傷損人口實在被焚一百七十六户情殊可矜當飭地方官查明各户實係竊苦無依者量加撫恤分别丁口多寡酌給銀兩自一二兩至五六兩不等飭令龍州同知傳集各人按户發給榜示通衢共計動支銀一百八十三兩理合附片陳明伏乞聖鑒謹奏軍機大臣奉旨知道了欽此○○頭品頂戴署湖廣總督臣卞寳第頭品頂戴湖北巡撫臣彭祖賢跪奏爲故員績學敦行經濟閎通仰懇天恩宣付史舘立傳以表碩學而勵士林　竊查已故湖北鄖縣知縣桂文燦籍隷廣東南海縣道光已酉科舉人湛深經術博極羣書同治元年進呈所著經學叢書十二月十七日奉上諭所呈各種考證箋注均尙詳明羣經補證一編均近儒惠於戴叚玉裁王念孫諸經説多所糾正薈萃衆家確有依據具見濳心研究之功書留覽欽此同治二年應詔陳言四十條奉上諭該知縣遇事敷陳尙見留心所陳各條着各該衙門分别議奏又密陳海防事宜奉旨准其封呈備覽欽此同治三年前兩廣督臣毛鴻賓前署廣東巡撫臣郭嵩燾札委該故員纂修廣東圖志成書九十二卷進呈御覽同治十年前兩江督臣曾國藩札委該故員校刊殿本十三經注疏通志堂經解古經解彚函諸書並稱其志堅識遠有用之才於國朝研經諸儒洞悉源流不獨爲粤中翹楚抑不愧海中碩彦光緒九年截取知縣欽派大臣騐放覆奏奉硃筆圈出以知縣用十年二月籖掣湖北鄖縣知縣六月初一日領憑到省九月初七日到任在任勤明廉潔以興學校宣教化爲務雖蒞官未久而遺愛在民當此時事多艱臣等正欲得留心經濟之人藉收指臂乃在任月餘遽行溘逝齎志未竟臣等心竊傷之查前雲南永平縣知縣桂馥亦以學問淹博得列儒林該故員潜心經術著作等身足與相將且前經呈進書籍奉旨褒嘉國史儒林例可足傳可否仰懇天恩宣付史舘列入儒林傳以爲研經者勸出自逾格鴻慈再該故員所著經學叢書曾經蒙旨留覽無庸另寫進呈該故員續著有四書集註箋四卷毛詩釋地六卷周禮通釋六卷説文部首句讀一卷經學博采錄十二卷除咨送國史舘查核外謹合詞恭摺具陳伏乞皇太后皇上聖鑒訓示謹奏軍機大臣奉旨另有旨欽此○○山東巡撫臣陳士杰跪奏爲揀員請補省會要缺知府以裨地方恭摺仰祈聖鑒事竊照濟南府知府福潤奉旨補授督糧道所遺濟南府員缺接准部咨光緒十年十一月初五日奉上諭山東濟南府知府員缺緊要着該撫於通省知府内揀員調補所遺員欽着裕彬補授欽此查同治三年御史賈鐸奏准各省首府縣應用正途人員如無合例堪以調補或人地未宜始准於各項出身内遴員調補又例載進士舉人恩拔副歲優貢廕生俱准作爲正途各等因遵照在案兹查濟南府知府缺居省會政務殷繁且時有發審案件在在均關緊要必須明幹有爲熟悉地方之員方足以資治理臣督同藩臬兩司於通省現任知府内逐加遴選查有靑州府知府梅啓熙現年六十二歲江西南昌縣人由廪貢牛報捐光祿寺署正同治元年壬戍恩科順天鄉試中式舉人癸亥恩科會試中式進士攺庶吉士四年散館一等授職編修歴充國史館協修武英殿纂修方略舘纂修協辦院事本衙門撰文九年京察一等十一年八月欽定方略全書告成奉旨遇有應升之缺開列在前並賞加侍講銜欽此嗣因襄辦慶典經翰林院保奏請俟補缺後以應升之缺儘先開列奉旨依議欽此十二年京察一等考試御史奉旨記名光緒元年四月大考三等奉旨照舊供職充教習庶吉士起居注協修實錄舘纂修八月補江南道監察御史二年三月署掌陜西道監察御史捐免歴俸截取奉旨記名以煩缺知府用欽此充丙子科鄉試湖北副考官三年二月因胞弟梅啓照升任浙江巡撫經吏部奏明迴避仍回翰林院以編修供職十一月二十二日奉旨補授山東泰安府知府四年三月到省在山西賑捐局捐加三品升銜六月十三日接印任事七年調補濟南府知府嗣因胞弟啓照補授河東河道總督係屬兼轄呈明迴避當經調補靑州府知府八年六月到任該員老成穏重操守亦佳曾經補授濟南府知府今請仍調是缺駕輕就熟實堪勝任與例亦屬相符據布政使崇保按察使林述訓會詳請奏前來合無仰懇天恩俯念員缺緊要准以靑州府知府梅啓熙調補濟南府知府期於省會首郡要缺有裨如蒙俞允該員係現任知府請調知府銜缺相當毋庸送部引見至歴任罰俸處分除光緒十年十月十一日以前之案欽奉恩詔豁免外其自十年十月十一日以後係在靑州府本任並非再前一任應請免其核計所遺靑州府知府員缺遵旨卽以裕彬補授謹會同河東河道總督臣成孚合詞恭摺具陳伏乞皇太后皇上聖鑒訓示謹奏軍機大臣奉旨吏部議奏欽此○○邊寳泉片再據延榆綏道張岳年禀稱榆林府城向有府城隍廟縣城隍廟龍神廟列入祀典城南鎭川堡有黑龍潭龍神廟靈跡素著載在志乘光緒八九兩年曁十年夏間彌月不雨田禾將槁該道率同僚屬紳耆虔詣各廟祈禱立霈甘霖百榖萎而復蘇秋成共慶閭閻同深寅感兹據城鄉紳民聯名懇請頒發匾額等情由藩司葉伯英核明具詳請奏前來奴才查榆林府城府縣城隍廟龍神廟城南鎭川堡黑龍潭龍神廟均爲廟祀正神今連年禱雨屢著靈應轉歉爲豐洵屬禦災捍患功德及民合無籲懇天恩俯准頒發匾額各一方由奴才祗領轉發該道敬謹懸挂以答神庥謹附片具陳伏乞聖鑒謹奏奉旨已錄○○頭品頂戴陜甘總督臣譚鍾麟跪奏爲揀員升補都司要缺以禆營伍恭摺仰祈聖鑒事竊據凉州鎭總兵汪元柱呈稱鎭屬安遠營都司馬騰雲病故遺缺揀選得花翎總兵銜儘先補用副將凉標前營守備黎懷德年富力强營伍諳練講求操防樸實認眞堪以升補造具履歴清册呈請酌補前來臣查安遠營都司員缺設處衝繁大道必須熟悉營伍之員方能勝任查花翎總兵儘先補用副將凉標前營守備黎懷德人甚樸誠熟悉營務以之升補安遠營都司可期得力合無仰懇天恩俯准黎懷德升補實於營伍有裨如蒙俞允應請勅部先給署札俟防務告竣再行給咨赴部引見以符定制除該員履歴清册隨摺送部外謹會同甘肅提臣周達武合詞恭摺具奏伏乞皇太后皇上聖鑒訓示施行謹奏軍機大臣奉旨兵部議奏欽此 
 
 

Page 11

 
 
[光緒十一年五月十五日京報全錄]  
　　宫門抄○諭旨六道錄前○鄂撫彭奏委員代防萬城大堤摺子○楚督卞奏飭總兵仍回水師原防片○江撫德奏爲彚奏委署各員片○粤督張等奏要缺知縣懇恩調補摺子○陜督譚奏核擬新舊秋審人犯各案摺子○五月十五日户部通政司詹事府正白旗值日無引見○内閣奏派騐放之王大臣派出豫王崑岡薛允升童華○順天府奏京師得雨二寸有餘○召見軍機翁同龢○○頭品頂戴湖北巡撫臣彭祖賢跪奏爲委員代防萬城大堤恭摺仰祈聖鑒事竊照湖北省萬城大堤緜亘百數十里濵臨荆江爲闔郡及下游各屬民田廬舍保障最關緊要例應督撫輪年於夏秋汎時赴堤督防如有省城應辦要事未克分身前往奏委該管道府就近駐工代防歴經辦理在案本年輪應臣前往督防惟因湖北自海疆多事以來應會同總督籌辦沿江水陸團防保甲等事卽京餉協餉亦須率同司局各員應時遵解不克分身前往夏汛已屇自應委員代防查荆州府知府恒琛於堤工修防事務講求有素現已委令會督文武員弁親駐工所晝夜梭巡預備守水器具遇有險要工段隨時搶護並札飭署荆宜施道沈錫慶隨時查察督辦務臻穏固所有委員代防萬城大堤緣由謹會同署湖廣總督臣卞寳第恭摺具奏伏乞皇太后皇上聖鑒謹奏軍機大臣奉旨知道了欽此○○卞寳第片再上年因湖北省防南字中營隨同提臣程文炳調赴閩省經臣會同撫臣彭祖賢附片奏請擬令副將常遠藻招募湘勇一營來鄂塡防奉旨該省現有備調七營着卽抽撥一營塡紥南字中營地方毋庸另行招募等因欽此自行欽遵辦理兹查湖北所募七營除衡勝安勝中勝定勝四營調赴廣西外尙存總兵陸成祖所帶成勝兩營副將姜河清所帶清勝一營惟陸成祖向係管帶水師正左營駐防襄河巡緝頗稱得力現飭該總兵仍回水師原防並令將成勝兩營裁撤一營其所留一營派委副將常遠藻接帶攺名常勝營仍紥省垣地方藉資防緝據湖北善後局司道詳請奏咨前來除分咨外理合會同湖北撫臣彭祖賢附片具陳伏乞聖鑒謹奏軍機大臣奉旨兵部知道欽此○○德馨片再案奉吏部咨欽奉上諭嗣後各省州縣無論奏調委署代理着每屇三月彚奏一次等因欽此轉行欽遵在案兹據布政使劉瑞芬詳稱光緒十年冬季分委署代理知縣印務人員所有試用知縣耿士璟委代進賢縣知縣袁州府經歴韓鑑委代萬載縣知縣候補知縣李紹衣委署萬載縣知縣共計三員造册詳請具奏前來臣覆核無異除清册咨部外理合附片奏聞伏乞聖鑒謹奏軍機大臣奉旨吏部知道欽此○○兩廣總督臣張之洞廣東巡撫臣倪文蔚跪奏爲海疆要缺知縣需員籲懇天恩俯准揀員調補以重地方恭摺奏祈聖鑒事竊照潮陽縣知縣周恒重升補欽州知州開缺所遺潮陽縣係海疆繁疲難三項要缺例應在外揀選調補該縣地處海濵民情刁悍械鬥成風素稱難治且巡緝外洋稽查口岸在在均關緊要非精明幹練之員不足以資治理臣等與藩臬兩司於通省現任知縣内逐加遴選非現居要缺卽人地未宜實無合例堪以調補之員惟查有准調澄海縣知縣裘伯玉年五十二歲江西新城縣人原籍福建光澤縣由内閣供事咨送實錄館當差咸豐二年議叙從九品指發廣東七年遵籌餉例捐升知縣仍發廣東試用並加同知銜丁憂回籍辦理團練同治三年勦滅洪巢臺疆一律肅清併案奏奬奉上諭着遇缺卽補賞戴藍翎欽此引見回粤題署吳川縣十二年正月十二日到任光緒四年題請實授接准部覆試俸已滿三年題調澄海縣知縣於十年九月十三日接准部覆調署番禺縣知縣尙未到任該員才識穏練振作有爲以之調補潮陽縣知縣洵堪勝任惟由准調澄海縣之海疆繁要缺請調補潮陽縣海疆繁疲難三項要缺係以繁調繁與例稍有未符但人地實在相需例得據實陳明專摺奏請據藩臬兩司會詳前來合無仰懇天恩俯念海疆員缺緊要准以該員裘伯玉調補潮陽縣知縣俾資治理如蒙俞允該員係現任知縣請調知縣銜缺相當毋庸送部引見所遺澄海縣知縣係海疆繁要缺例應在外揀選調補俟接准部覆另行選員調補臣等謹合詞恭摺具奏伏乞皇太后皇上聖鑒訓示再該員准調澄海縣尙未到任並無承審積案及承緝未獲盜案已起降調革職叅限又該員係再調之員罰俸案件已於光緒十年十月十一日奉上諭通行加恩寛免毋庸列造又該員吳川縣任内有經徵錢糧未完不及一分查係實欠在民並非徵存未解係在恩詔以前應行豁免合併陳明謹奏軍機大臣奉旨吏部議奏欽此○○頭品頂戴陜甘總督臣譚鍾麟跪奏爲核擬甘省光緒十一年新舊秋審人犯尹韓有子等各案籲懇聖鑒事竊據署甘肅按察使陶模會同布政使譚繼洵署蘭州道恩霖詳稱前准部咨奏准變通章程内開甘省應入秋審新舊人犯迅卽傳屬造具案由清册送由臬司核明罪犯輕重分别實緩將應勘人犯停止解省卽將擬定實緩清册奏明咨部覆核應入情實人犯請旨卽行處决緩决可矜人犯照前次變通章程分别減等發配等因奉旨依議欽此欽遵咨行到司當經通飭所屬各廳州縣曁該管道府州一體遵辦在案查光緒十年原辦新事秋審緩决之文縣留養人犯康五點一起一名經前司詳請咨明陜西巡撫轉飭原籍涇陽縣查明取結就近送部核辦尙未奉准咨部覆俟奉文至日再行飭令遞籍枷責存留養親又奉文减流之禮縣絞犯王沆抗仔雍胎娃仔二起二名均經照例飭令請牌發配又原辦舊事秋審緩决肅州絞犯譚葆成臯蘭　縣絞犯李四觔娃河州絞犯丁瞎力木又奉准部覆應入本年新事秋審階州絞犯尹愼汰等四起計犯四名均經續報病故另詳請咨以上統共七起計犯七　俱應於本年秋審册内開除外尙有光緒七八九曁十年原擬情實四次奉旨停勾之蘭州府官犯俞應鈞又原擬情實一次奉旨停勾之皋蘭縣斬犯牟良有存絞婦牟氏狄道州絞犯馬有倉大通縣斬犯畢興禾四起計犯五名口均應彚入本年舊事秋審情實辦理又有原擬服制情實經部奏明奉旨攺緩之階外斬犯鞏潰兒仔一起一名尙有光緒六七八九十等年原辦新舊秋審緩决寗夏縣絞犯胡鈺幅卽胡二武威縣絞犯張得勝河州絞犯馬名倡徽縣絞犯王恕仁河州絞犯王守城階州絞犯宗雙雙泰安縣絞犯郭未未隴西縣絞犯南預名古浪縣絞犯王三不清水縣絞犯李六舜成縣絞犯張世奎清水縣絞犯蔡生林碾伯縣絞犯武八娃仔中衛縣絞犯孚光耀文縣絞犯　質菁武威縣絞犯張百鹵合水縣絞犯張十娃化平廳絞犯伍泉財中衛縣絞犯何生汶秦州絞犯朱三浪子絞犯黄三城兒河州絞犯馬古祿巴張掖縣絞犯曰漢鏡寗靈廳絞犯丁從受清水縣絞犯史靜兒伏羌縣絞犯王四貸禮縣絞犯王隨衆　階州絞犯楊桃娃子秦州絞犯王跑爛鞋平陽縣絞犯劉三成子鎭原縣絞犯張迪佶秦州絞犯汪生蒲海城縣絞犯馬有桂秦州絞犯孫映江華亭縣絞犯李几兒高台縣絞犯王開榮寗州絞犯孫見昌平羅縣絞犯伏靈台縣絞犯夏洛兒高台縣絞犯萬長受仔寗州絞犯李景才河州絞犯馬克兒靜寗州絞犯李茀葆徽縣絞犯士來喜兒西和縣絞犯杜轉登仔狄道州絞犯常大娃平羅縣絞犯馬讓徽縣絞犯高蠅莫子寗朔縣絞犯費世英岷州絞犯郭韓代隴西縣絞犯汪奉祿狄道州絞犯馬核沙兒碾伯縣絞犯郭得碌隴西縣絞犯馬鈺淋西和縣絞犯邱遇沅仔平凉縣絞犯范四兒鎭原縣絞犯張棕德皐蘭縣覊禁絞犯周鏡堂卽周家鑑靜宣州絞犯萬錢庫仔階州絞犯嶁沅仲撫彞廳絞犯梅洪才泰安縣絞犯靳刁刁平羅縣絞犯張怔流共六十四起計犯六十四名應彚入本年舊事秋審緩决辦理並有已奉部覆應入十一年新事秋審階州絞犯尹韓有子肅州絞犯左長幅皋蘭縣絞犯何積沁吉浪縣絞犯李永壽化平廳絞犯伍七五兒隴西縣絞犯汪臘月喜階州絞犯管興財徽縣絞犯郭起榮卽郭創兒武威縣絞犯王曰受岷州絞犯朱楊家成高臺縣絞犯孫泳山河州絞犯高馬加葆華亭縣絞犯禹生財階州絞犯石和陰安化縣絞犯李一林階州絞犯高三三子絞犯尹央奎秦安縣絞犯張種淋成縣絞犯楊幅城河州絞犯米秃子卽米田伏絞犯馬喜个安定縣絞犯王八五兒河州絞犯馬勒臧麥階州絞犯王登和平番縣絞犯廖自璋通渭縣絞犯周反娃岷州絞犯包汶容皋蘭縣官犯魯開第統共二十八起計犯二十八名理合一併遵照奏明變通章程人犯停止　勘照依該犯等情罪酌擬實緩分晣新舊彚造年貫案由清册呈請具奏前來臣覆核無異除齎到册籍咨部外謹恭摺由驛馳奏伏乞皇太后皇上聖鑒勅部核覆施行再甘省並無應入朝審人犯其現入秋審人犯内亦無祖父子孫陣亡應行聲敘之案再此案應循舊具題因遵照前奉部議變通章程辦理是以攺題爲奏合併陳明謹奏軍機大臣奉旨刑部議奏欽此 
 
 

Page 12

 
 
   
 
