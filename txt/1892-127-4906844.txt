# 1892 - 127 - 4906844

 

Page 1

 
 
[接山東小清河急電籲求工振啓] [  申報館恊振所同人拜手]  
　　日前接山東登萊青道憲盛杏蓀觀察急電以上月廿七八日大雨河工民夫大吃虧苦全河皆水比原估須多費數萬囑早日分匯云云敝恊賑所接奉鈞電焦灼萬分竊以山東開濬小清河爲通省水利之所關繫卽爲億萬生靈之所託命前接嚴佑之先生告急電音已籌墊規元五百兩會同仁濟善堂匯解山東以應急用今又接盛觀察急電惟有籲求遠近諸大君子大發慈悲義粟仁漿源源接濟庶幾已聚之民夫不致復散將半之工程不致中輟自來積德行仁旣須有極大力量尤須有極好機會現當小清河事機棘手需欵孔迫之時若能慷慨解囊較之尋常拯溺濟飢功德尤勝百倍此則敝恊振所代東省災民馨香默禱者也敬請善安惟祈均鑒不勝急切待命之至 
[讀李傳相籌議熱河善後事宜摺有感而書]  
　　自來非常之人必待非常之事而後顯非常之事亦必待非常之人而後理當盤根錯節之秋苟非有不世出之才運以精心持以果力何以能不動聲色措疆圉於磐石之安奠國事於苞桑之固哉去年熱河之變金丹道及在理等敎匪揭竿倡亂裹脅愚民烏合之衆同時響應殺戮蒙民焚掠村莊駸駸乎擾及朝陽一帶風聲鶴唳聞者心驚若非李傳相迅撥雄師馳赴前敵分投堵禦并預備糗糧源源接濟竊恐遷延日久禍變愈滋甚非生民之福也迄今屈指計之自匪徒起事以至削平先後不過數十日自來戡亂之速未有如此次之尤甚者則信乎非常之事必待非常之人而後理也雖然爲地方遏除亂略固貴有武功而爲地方辦理善後尤貴有文治熱河地方近年以來政務廢弛商民重困本有岌岌不可終日之勢加以蒙漢積怨猝不能解愈積愈深以致釀成亂階前車之覆後車之鑒若徒以調兵遣將斬馘擒渠爲已足畢乃事而於善後事宜未暇精心擘畫無論廬井蕭然元氣難以驟復且恐吏治之頽敝猶昔民生之休戚難知終無以操長治久安之劵齊人有言曰雖有智慧不如乘勢雖有鐵基不如待時當大亂之後正可舍舊圖新次第布置官常如何而整飭綱紀如何而更張釁隙如何而可弭兵力如何而可恃亂端如何而可靖亟乘此時綂籌全局庶可爲一勞永逸之計此非審乎時與勢者不能洞若觀火瞭如指掌也昔胡文忠公任鄂撫時掃蕩宼氛疆宇初定於是整頓吏治嚴覈厘稅戒絶苞苴凡所設施皆務其大者遠者精明綜覈之才一時無出其右而其功之尤著者則在辦理清漕綜覈名實悉心鈎稽爲國家增無數錢糧爲閭閻培無數元氣公原奏中謂此舉利國利民而獨不利於中飽之蠧誠實錄也文宗手詔褎勉謂其破除情面力除數百年之積弊甚屬可嘉想見明良遇合千載一時迄今已數十年而井里晏然桑麻沃若國與民且永賴其庥公之遺澤長矣今觀李傳相擬辦熱河善後事宜六條斟酌今古之宜務妙經權之用圖治必提其要靖亂務遏其源非深明時與勢者豈能從容布置悉合機宜哉其增定公費一條中謂都綂宜增給養廉道府以下亦應籌給津貼擬仿胡文忠公在鄂辦法通飭所屬將署内出入各欵澈底清查開報應裁者全行禁革應留者化私爲官酌定數目改爲公費各有自然入欵乃能責以一意奉公如再稍涉貪婪卽當從嚴叅辦於事理則爲名正言順於治術則爲正本清源嗚呼所謂蕭規曹隨較若畫一者非耶夫吏治之所以日偷民生之所以受敝者以横征暴斂之風未能盡絶故也今旣增定養廉酌給津貼則貪吏自無所藉口而清查出入各欵酌定數目改爲公費尤爲不刊之論誠能如是整頓上下自當受其福至解釋蒙漢夙怨以弭釁隙一層尤能洞見本原熱河郡縣本係外藩部落蒙古不諳耕種藉客民佃種以收租息又賴商賈贸易以通有無漢民每以詐力相尚藩部不甘隱忍不免倚勢欺凌日甚一日蒙漢之仇結成不解復有邪敎從中煽惑謂苟入其敎卽可藉以庇護不受藩部之欺漢民　之相率入敎益與藩部牴牾而禍變由此起矣今定蒙漢交涉事宜皆由官爲主持則蒙漢自可相安無事老成謀國之忠眞能計出萬全可垂久遠者矣大抵氓之蚩蚩所以滋生事端者以主客之見太明也主客之見太明則齟齬之端易起卽如浙江嘉湖一帶因有客民墾種荒田每因睚眦細故積成仇隙日積月累遂視爲不共戴天及其憤極而發則縱火焚屋持械傷人亦且毅然爲之以快一時之意雖明知爲王法所不容亦有所不暇計矣星星之火可以燎原涓涓不已將成江河謀國者可不深思而熟處之哉 
[本館接奉電音]  
　　昨由京師電傳上諭二道敬謹譯登○四月十六日奉上諭都察院左副都御史徐致祥奏疆臣聲名惡劣據實糾叅一摺據稱新授山西巡撫阿克　春在安徽藩司任内貪　之聲流傳道路等語該副都御史奉使嶺表往返均由江皖旣有所聞理應隨時具奏何以回京數月直至阿克逹春簡放巡撫後始行糾叅著徐致祥明白回奏欽此同日奉上諭羅縉紳現已服闋仍著補授湖北宜昌鎭總兵欽此 
[漢皋茶市初譚]  
　　昨日漢口友人來信云兩湖寗祁等處紅茶由山頭採製成箱運至漢口者上年皆爲英商所購轉售與俄人漢口俄商雖有阜昌順豐恒昌等行昔時皆購取矢嫩茶倣山西帮牌名改裝成箱恃茶巿將闌卽專收茶香製就茶磚由水道運赴天津然後由陸路運出口外比時俄人茶業不及英人十分之二三迄光緖初年英商向俄人承覽購茶匯票改製茶箱由海道出口至五六年前始有俄商開設百昌行每見尖嫩上品茶卽議價購取去年安化頭春茶開園最早一運至漢當卽開盤賈值六十餘兩寍州茶九十餘兩自漢口互巿以來茶價未有如此之旺者也一時業茶諸家莫不交相道賀厥後俄商意稍却每當過磅覆閱必諉爲貨樣不符兼有烟氣堅欲割價退盤前值八十兩之茶有割去二三十兩者待至運茶到口接得外洋消息皆曰俄而全境旱荒茶難銷售嗣聞山西帮得口外信亦如其言遂致華人之業茶者莫不心存懈怠今年正月茶務絕無人談至二月始聞有齎　入山之說然亦不甚多三月不浣聞安化山已開園較昔更早山價與去年相去無幾榖雨節前晴雨應時頭春茶之佳不卜可知孰意三月二十四日天降霪雨加以寒氣偪人直至目今尚未開霽各山茶莊來信咸謂日内尚難開秤且茶之出數不多四月初九日午刻各茶棧始飭人送樣詢之知安化茶已到十餘字初十晨送樣者更多於昨其時各行茶師大半未到待至下午聞已開盤次日爲西人禮拜之期行情未見來報走詢之則云茶師未齊行情難定及下午逮望婺源輪船鼓浪而至鐘鳴六下停泊馬頭各行茶師附之而至者踵相接也十三晨又有泰和輪船進口想茶師當可來齊據云今歲新茶色味俱佳惟瀹之其汁稍薄高橋茶及安化茶經俄人買去者頗多寍州茶亦然雖有續來之貨然不甚多猶憶上年安化茶每字千 
 
 

Page 2

 
 
餘箱今大額祗四五百箱餘皆一二百箱寗州更少溯自初九日至十二日所到兩湖茶共一百十餘字二五工四萬一千箱有奇寗州祁門共到八十餘字二五工一萬一千箱有奇 
[吳郡閱操記]  
　　兩江總督劉峴帥秉節抵姑蘇省垣一切儀仗之輝煌供張之美備已詳前報無俟贅言旋示期四月十五日蒐軍是日天甫黎明文武各官以及各營綂領帮帶督率馬步隊齊集北寺大教塲秩然肅然全無聲息俄而江蘇巡撫剛子良中丞江蘇藩司鄧小赤方伯臬司陳舫仙廉訪曁蘇州府魁文農太守長元吳三縣宰候補道府縣諸官先後鳴騶而至少頃隨峴帥出轅之各司道亦皆衣冠濟楚次第到來迨九下鐘時峴帥坐綠呢八轎白鬚如雪望之儼然儀仗一如昨日拜客時惟增晶頂官十餘員在左右扶轎迤邐由司前街護龍街過北寺所經之處雖觀者如雲而鴉雀無聲略不譁噪斯時校塲内文員則翎頂補褂武員則擐甲執弓齊至布陣門邊分班鵠候比憲駕至鎗砲齊作聲如巨霆營勇數萬名咸在道旁跪伏俄聞筦籥迭奏笳鼓鏗鏘憲輿緩緩至演武廳前衆官分東西序立峴帥一一顧而頷首緩步入後廳撫藩臬三憲隨之獻茶序坐略談片時驀聞將臺帥字旗下鳴砲三聲幾訝天驚石破中軍官趨而入禀請升帳峴帥遂出坐公案文武官行叅見禮將臺上又鳴三砲中軍官半跪請發令峴帥傳令先閱左右兩營台操一聲號起總領兩員率領兵丁由東西布陣門魚貫而出大旗數十對臨風招展洋鎗隊繼之陣中角聲嗚嗚然鼓聲鼟鼟然諸兵一字蟬聨綿綿不絶有識者謂此卽長蛇陣古所謂擊首則尾應擊尾則首應者也忽令旗一揮變爲雙龍出水陣繼而八卦陣四方陣運環陣蟹螯陣剪刀陣倐忽變幻幾令人目眩神迷每一陣中必鎗聲如珠連連不斷岳家車固若是之難撼哉旣而兩軍對壘奮勇格鬥如逢大敵誓不顧身槍烟迷漫之中殺氣亘天幾乎白日匿影演畢復變爲長蛇陣緩緩退入布門猶聞一路凱歌奏鐃吹朱鷺之曲也走陣之後接閱正前副前中後營兵時則花下貓睛已轉正午峴帥退入後廳進膳撫藩二憲陪焉膳後小憇片時復升座接閱各營員弁步箭穿楊貫蝨百步程能烏號一聲星鏑迅發峴帥顧而樂之隨諭令操籐牌短刀木棍鋼又等雜技類皆身輕如燕力捷於猱相對相當略無破綻各技尚未盡演日已銜山峴帥遂傳令停操命輿遄返所有綠營兵洋槍打靶向例在盤門内射光塔操塲峴帥另委營務處郭軍門及隨員周觀察代行校閱 
[督憲行程]  
　　昨接蘇州發來電信云兩江總督劉峴帥於十六日未刻由蘇啓節赴松江至滬 
[制憲將臨]  
　　松郡官塲於十五日出郊恭送學憲行旌後訛傳劉峴帥卽於是日校閱澱山湖水師提標中左右前後城守青邨柘林等各營員弁及馬隊籐牌正副營新兵均振隊西郊鵠候憲旌嗣聞制軍節麾實於三五圑欒之　方安抵澱湖大約於十六後當可望棨戟遙臨矣所有松屬各城鎭紅男綠女早已先期結伴而來鬂影衣香道途絡繹誠異常熱閙也 
[松試告竣]  
　　溥大宗師於十四日辰刻奬賞松屬文武新生公事畢然後排齊鹵簿出轅拜客十五日八點鐘起節用全副儀仗排道至西郊祭江亭碼頭登舟由古浦塘關繞道蘇常等處按臨金壇考試鎭江府屬松郡恩太守華婁兩邑尊及各學廣文均乘舟出境恭送憲旌提標諸參游以下各員弁及駐松正副兩營新兵均振隊出郊恭送如儀 
[䢴江官報]  
　　四月十一日許分轉星璧委辦通屬五塲稽收差李鹺尹世伊委辦西鹽查艙差十二日許太守寳書由蘇來揚公幹十三日黄鹺尹國燾委赴南掣聽差方鹺尹洪鈞委辦溱潼緝私差 
[督憲告示]  
　　頭品頂戴兵部尚書兩江總督部堂碩勇巴圖魯劉爲再行申明定例出示嚴禁事照得糾搶婦女逼孀奪醮親屬凡人各有定罪卽翁姑本夫名分雖尊而至於誨淫不屈虐殺其身罪亦甚重本部堂前任兩江見各屬禀報搶孀逼醮之案層見迭出甚有夫病方危而妻已議定身價婦志難奪而翁轉誣以姦私又有翁姑本夫勒婦賣姦不從投毒致斃本婦非舍生無以自全並有求死而仍不免受辱者至親之人毒於虺蝪倫常之地同於陷穽風俗澆漓至於斯極深堪痛忿當卽申明定例出示嚴禁在案乃日久玩生近來各屬地方仍復有此惡習亟應力加整頓再行申明定例出示嚴禁以肅紀綱而維風化定例開列於後一聚衆夥謀搶奪路行婦女一經搶獲出門卽屬已成審實不分得財與未得財爲首者斬立决爲從者皆絞監候知情故買者减正犯罪一等如未搶獲者首犯絞監候爲從實發極邊　瘴充軍拒捕殺人者無論已成未成下手殺人之犯斬决梟示帮毆成傷各犯均絞監候一孀婦自願守志母家夫家强奪搶嫁以致孀婦不甘失節因而自盡者不論已未被污祖父母父母夫之祖父母父母杖一百徒三年期親尊長杖一百流二千里功服杖一百流二千五百里緦麻杖一百流三千里緦麻卑幼發邊遠充軍功服發極邊充軍期親絞監候娶主知情同搶以爲從論各减親屬罪一等一婦女令媳賣姦不從折磨毆逼致媳情急自盡者絞監候若抑媳同陷邪淫致媳情急自盡者改發各省駐防爲奴一尊長故殺卑幼案内如有與人通姦因媳碍眼抑令同陷邪淫不從商謀致死滅口者俱照平人謀殺之例分别首從擬以斬絞監候一本夫抑勒賣姦故殺妻者以凡論又故殺人者斬監候以上各條立法何等森嚴除通飭地方官隨時訪拿照例懲辦如敢希圖省事遷就稍涉輕縱定立予撤任特叅外爲此示仰合屬軍民人等一體知悉自示之後爾等各宜觸目警心痛加改悔除此惡習倘敢輕身嘗試一經訪實或被告發定卽照例治罪决不寛貸至翁姑之於媳夫之於妻名分恩義旣尊且至如若忍心無恥勒令賣姦而又慘毒至死者尤爲天理所不容神人所共憤本部堂整頓風化執法不得不嚴以後惟有擇尤立正典刑以期力挽澆漓其各凛遵毋違特示 
[觀馬戲記三]  
　　哈驀司敦馬戲班稅駕滬濱每晚開演中西裙屐絡繹往觀無不嘖嘖稱歎班主又恐住居遠處之人與夫壓綫之名媛　梅之稚子或未能秉燭夜游因定於禮拜三六增演日戲俾得巾車策馬乘興來觀意至善也上禮拜三筆墨偶暇遂與客乘簿笨車過白墮橋迤邐而北遂抵劇塲卽從前車利尼演馬戲處也地址空曠布幄環焉相將下車騐劵而入其時觀者陸續偕來如　行如鷺序然而座未滿劇未演也客曰僕雅不喜徵歌菊部惟西國馬戲偶一戾止則必以縱目爲快良以此戲惟西伶擅長故也余曰人生嗜好各有不同猶之和嘺有錢癖王武子有馬癖未能相强也然以馬戲惟西伶擅長則未必然唐明皇嘗置舞馬安史之亂六飛西幸廐馬星散後有一馬爲田承嗣所得夜宴賓客鼓樂喧闐此馬聞聲起舞圉人走告以爲不祥命笞之笞愈甚則舞愈工此非馬戲之濫觴乎語未竟鼓吹悠揚鈴璫繼　一馬噴沫而出繞塲疾馳一童立其背或作商羊舞或效蝦蟆躍或如蜻蜓之點水或似蛺蝶之迎風繼以男女兩人並轡而馳或美目流　或薄怒宜嗔或回抱郎腰倒挂花間之鳳或輕舒妾臂如穿葉底之鶯人固善解風情馬亦忠其牝牡矣忽有黑馬二時而順進時而逆退時而屈前足作長跽狀時而偃臥在地作欠伸狀時而大搖大擺作斯文模樣時而相偎相倚作狎暱情形一一與樂聲相應此馬亦黠矣哉馬入而象出龐然大物也貙體臃腫步履蹣跚意謂如此蠢物何必令其登塲献醜俄以木桶置中央使象將其上伸兩足於外以示神勇以鼻吹管其聲嗚嗚然旣而一象在前一象扶之而走如狼狽之相倚又以長板置木桶上兩端各立一象使板自爲軒輊而無顚墜虞噫馬性本靈馴而敎之使能曲如人意固然其無足怪若象則儼然笨伯也垂其耳皤其腹　　其狀與白蹢涉波者何異今乃宛轉從心不見其　祗見其靈不圖笨伯而得此更有東國名優三當塲鼎峙各奏爾能居中者以足力勝承一巨桶顚倒而播开之張一雨葢盤旋而蕩漾之左右兩人以手法勝或飛白刃或轉磁盆或以木承毬令觀者 
 
 

Page 3

 
 
如在山陰道中應接不暇技亦神矣不覺歎觀止遂與客驅車而回時則暝烟欲合飛鳥歸林樓閣萬重明燈齊上遂命中書君追述所見以誌鴻爪尚有各劇爲前報所已紀不再贅避複也 
[預防火患]  
　　英捕房麥總巡捕頭禀工部局董事云查得華人店鋪近來有一種自來火極爲危險店鋪中竟有存放此種自來火四十箱者每箱裝一千二百匣之多其箱係以薄鉛製成如有硬物略與碰撞卽易然著此等店鋪又存放火油最易引火查此種自來火係虹口某廠製造工部局董事聞禀後以此事應歸保火險行管理須向保火險各行逐一告知云 
[伶人被控]  
　　兆豐洋行西人密司好投英領事署訴稱於光緒十二年春間開留春戲園邀伶人汪桂芬唱戲訂立合同被伊用透銀兩乘間遁逃今又來滬請爲傳追並呈合同梁副領事據情照會蔡太守飭差傳汪桂芬汪請英律師担文申辯於昨日下午三點鐘時會訊密司好申訴前情太守將合同給汪桂芬閱看問是否由爾簽押汪稱合同係小的簽押惟英領事官印並未見過合同上加添兆豐行有戲園房屋傢伙邀伶人唱戲如有盈餘充作善舉等字樣小的亦未見過担律師偕繙譯羅誠伯上堂稱密司好控汪桂芬七欵汪已備有訴詞現須先問者好於光緒十二年三月初六日與汪訂立合同後以汪遁逃三年後又來滬在天仙戲園唱戲已有二年何以先時並不控告直至今日始控當初旣指爲遁逃汪旣復來理應卽控當時旣不卽控躭延迄今仍復控告請令好申明其中緣故太守請梁副領事問好好稱汪遁逃後復來滬上知其在天仙戲園唱戲包銀甚優但願其積蓄銀兩以償我之各欵故未卽控兹因日久不了始行控告担律師曰如此亦應於汪復來滬時控請立案以待汪積銀歸償方是美意安有先時並不聲明之理且閱合同係光緒十二年三月初六日所立王慶雲王全忠居中陳芳水爲見中載明每年包銀二千兩先付六個月包銀一千兩期滿再議所立合同早經期滿並未另立合同然則期滿聽其自去可也旣非中止更無罰銀之理好稱中西人交涉欠欵躭延日久始行控告公堂上常有此等案牘何獨不容我控告乎且曾有人調停太守謂被欠欵項有故躭延後始控告事固常有然好先指汪遁逃及汪來滬不卽控告未免於理不合担律師又稱問過汪並無人調停又問好所控汪各項試問有無憑據好稱憑據現不能說定有無太守謂旣已控告須卽言明有無憑據不得游移担律師又曰若照英例好不能控汪然中國無此定例旣經控告容申辯其所控七欵惟事隔多年如其間稍有記憶不到之處亦不能較量梁副領事謂好所控七欵汪旣有辯且由担律師寫有訴詞俟細核後於下禮拜三再訊如何太守謂旣有訴詞卽可詳問總之控追銀兩須有憑據好稱第一欵邀汪唱戲立有合同担律師稱汪已認立合同好稱第二欵因於三月初六日立合同言定四月初一日上臺而汪竟延至五月初四日始行登臺當三月間另邀各伶人與汪同演躭延月餘耗費銀二千四百三十餘兩連立合同時所付包銀千兩均應由汪理償汪桂芬稱包銀千兩已爲唱戲可以劃清本言四月初一日登臺因留春戯園諸事均未預備不能開演遲至五月初四日登臺躭延月餘咎不在小的好又稱當時因汪被人控告羅大老爺將汪責打汪因受傷不能唱戲經醫生末而司騐過鑿鑿有憑我園中早已預備汪又稱小的被人控告憲差來傳時買辦陳芳水囑小的住在伊屋裏不許到案致觸羅大老爺之怒因屢傳不到喝令笞責担律師曰汪係伶人官令差傳應卽到案旣因抗不到案笞責受傷亦出於無可如何不能指爲有意躭延遂欲令其認償耗費好稱並無抗不到案之事担律師又稱好所控第三欵汪非但不能認且毫無頭緒至所控第四欵立合同時付銀千兩後被用透銀兩試問旣先付半年包銀須待期滿再付安有再被欠銀之理好稱先付之千兩存在汪處以後按月照付包銀因汪係上等伶人初原深信太守問汪先收銀千兩旣因躭誤月餘累好虧耗二千餘兩尚肯照付包銀外再被用透耶好稱當時原望汪盡心唱戲待伊甚好好控第五欵與汪議明逐日登臺如一日不上臺須罰銀五兩五錢五分共有一百八十五日不上臺照算應共罰銀千兩之譜担律師曰好與汪立合同先唱六個月今竟指爲一百八十五日不上臺如此則六個月中非但一天不唱且過六個月之多好又稱汪在留春唱戲多時共有一百八十五日不上臺汪又稱一月之内或因患病或因喉疾不唱三四日容或有之並無罰銀之理况小的因留春園閉歇出外並非逃逸好控第六欵被汪借銀一千七百餘兩先曾還過金條三條除去被欠千兩之譜汪稱並未借過銀一千七百餘兩小的被股開戲園卽兆豐行買辦陳芳水借去赤金三條原價銀七百八十兩發票上由陳畫押陳再立經摺一個交小的陸續收支本利共收過洋六百六十一元呈閱太守問陳芳水發票是否爾畫押經摺是否爾立陳芳水均不承認梁副領事問汪曰金條是否親手交陳經摺是否陳親手交爾汪答稱皆係親手交付好控汪第七款被汪取去銀千兩原言另邀優伶嗣未到來應還銀兩汪稱並無其事太守與梁副領事問好曰爾被汪借如許銀兩且有應令認償各欵共計五千餘兩須有憑據方可辦理爾付銀帳簿上汪曾否簽字付銀時何人經手好稱憑據未有見證確有帳簿亦未簽字汪稱所有枝節均向陳芳水言明並不與好商酌太守商之梁副領事以好所控無憑飭將發票經摺存堂再候覆訊核辦 
[義子歸宗]  
　　顧阿全偕隣人孫阿茂投上海縣控稱湯陳氏糾同范金昌翟有生奚小狗等擁至家中强搬物件袁海觀大令准詞飭差將一干人逮案於前晚升堂研訊湯陳氏供稱係本邑人家住三十保三圖地方丈夫在日以耕種餬口因無子嗣撫顧阿全爲子其時阿全祗有七歲未幾小婦人自生一子迨丈夫逝世小婦人撫養二子㷀㷀自守旋爲阿全完姻親生一子年尚幼　不料不念鞠育之恩逕自歸宗將妻領去小婦人十餘年心血一旦化爲烏有情何以甘前往訓斥反被串通孫阿茂到案誣控搬物求請明察三十保三圖正保徐克俊並副保奚長發同投案下禀稱湯陳氏等均住小的圖中該氏與螟蛉子兩全口角事確有之至阿全所控搬物經小的等一再訪查並無其事范金昌供係本邑人年二十九歲在家耕種不敢帮搬物件翟有生供年四十四歲奚小狗供年廿三歲湯陳氏等口角曾由小的等爲之解勸並無别情顧阿全供係本邑人今年廿三歲湯陳氏旣有親生子小的不願在湯家仰人鼻息情願歸宗叩求恩斷大令謂湯陳氏曰顧阿全旣不願爲湯姓後嗣不能勉强惟有聽其自便惟湯姓撫養十餘年此恩不可不報著阿全照顧湯陳氏之子令其成立並令阿全向湯陳氏　禮以贖前愆阿全遵諭而退 
[篾竹礙路]  
　　滬南篾作街一帶竹器店林立每將竹横擺門前以致來往行人每多阻碍前經帮辦總巡朱明府向各店面諭以後不准在門前擺竹各店唯唯遵諭迄今日久玩生不免仍蹈前轍前日午後明府乘輿拜客道經是處睹此情形勃然大怒卽命局勇傳到中乙内三店主至十六鋪中局訊問甲等挺撞明府著帶回總局甲等始異常惶悚一再求恩明府曰爾等不遵約束本當懲責姑念苦求著具改過結斥釋 
[英界公堂瑣案]  
　　包探徐雲香禀稱小的訪知張金新連次行竊因之設法拘獲起到贜物已由失主王阿順劉慶安分别認明是以送案請究王訴稱小的家中被張挨門而入竊去綿襖一領兹聞吊出請准領回劉訴稱張竊去銅燭臺水烟袋旣由包探查獲請得一并給領張供稱小的係南匯縣人疉次竊物質錢實出無奈如蒙寛宥自當結草銜環蔡太守判令發捕房管押一月起案之贜給兩失主各自認領○一百廿二號巡捕禀稱百官船水手應阿林與垃圾船水手張悅利無端爭閙應突持篙將張戮傷小的巡至河沿自覩情形拘案請訊張訴稱小的係上海人應先將垃圾碰翻小的與之理論伊卽持竹篙肆毆繼復戮傷小的鼻準骨已破碎恐此後五官不全矣應供稱小的係寍波人不敢逞凶只求恩恕蔡太守騐得張實已受傷判令將應管押一禮拜視應傷能痊與否覆訊核辦○永昌糖行主郁雲卿訴稱小的與陳炳和同爲糖業因之相識現陳已入下流連次向小的貸錢小的却之卽肆行吵　無奈喚捕拘案請卽訊懲陳供稱小的係上海人失業頻年苦無聊賴向郁商借不 
 
 

Page 4

 
 
敢逞蠻如今願絶跡不至郁家還求大老爺恩宥蔡太守飭具不再滋事切結○二百零一號等華捕同禀稱昨日小的等巡行至寳善街見陸阿巧席地設攤擲骰聚賭明係干違租界禁令因連與賭之張阿二陳阿春及賭具解送案下陸供稱小的係上海人糾賭抽頭自知犯法以後不敢再犯此次尚祈曲予優容張陳同供稱小的等見陸開賭因在塲中袖手旁觀並不與賭求賜超豁蔡太守判令將陸枷號一禮拜發捕房帶往犯事地方以爲抽頭漁利者儆張陳均交人保釋如無人來保則管押三日賭具暫存候再銷毁○蘇州人顧徐氏訴稱小婦人在治下開烟館有珠珥放諸洋　抽斗内適被烟客施榮郎所見乘間竊去兹由包探緝獲請准領贜包探顧阿六禀稱施竊得氏之珠珥售在法界某姓家現已由小的吊到原贜并送施請究施供稱小的係崇明人見財起意罪不容辭如荷施恩誓當圖報蔡太守判令笞責二百板遞解回籍贜給該氏領去○四海昇平樓茶博士周阿生訴稱茶客俞阿虎手持水烟袋吸烟卒不及防携之而逸幸由巡捕阻獲送案請懲一百四十八號華捕禀稱俞竊得水烟袋舍命奔逃小的向之　攔拘獲送案俞供稱小的係蘇州人祗此一遭下次不敢再犯矣蔡太守判令管押一禮拜贜給周領去○東洋車夫戎阿玉訴稱小的車上有絨毯一方無意中被顧小六竊取幸卽追獲扭入捕房顧供稱小的係崇明人實因境遇所迫不得已而犯此求恩開釋俾得痛改前非蔡太守判令管押三日贜給戎領去○謝内泉訴稱偶在某處浴堂洗澡被顧湯裕竊去衣服三件追獲人贜送案請辦顧供稱小的係崇明人順手牽羊並非有心作賊籲求恩典俾得湔滌前愆蔡太守判令管押一禮拜贜給謝領去 
[法界公堂瑣案]  
　　包探郁庭湘禀稱流氓章雲卿屢向小東門外某姓餅攤索借錢文此次又因勒索不成逞凶撒潑經　師扭送前來葛同轉問爾與餅攤主有何瓜葛爲何屢向借錢章供稱五年前餅攤主曾冋小的借去洋銀三元許以卽日歸趙不料竟避不見面探悉逃往松江刻始回來前日遇諸十六鋪途中故向索取同轉著管押捕房候傳原告核奪○徐馬亭訴稱小的在治下當車夫昨日被趙泉川將車竊去追至七寳鎭始得獲住人贜葛同轉問爾與趙素來相識否答稱小的與伊素來識面二十餘日前曾被竊車逸去在七寳鎭尋獲帶之來滬慰以好言並不難爲不知何故又來竊取同轉判令將趙笞責一百板枷號半月○義大烟館夥鄭寳卿訴稱姚天生於某晚潛身烟鋪下待人靜後將櫃　壞竊取烟槍兩枝小的聞聲披衣而起持火尋覓始得拿獲人贜葛同轉訊究之餘姚竟一味抵賴同轉判令押候笞責一百板烟槍給鄭領去○通事稱朱阿寳在洋涇浜一帶用紅黑籌賭錢卽俗所謂倒棺材者昨經捉狗華捕捉獲今特送案請懲葛同轉判令重責一百板枷號一月○包探孫錦榮禀稱王寳和持紙烟至各輪船名爲小本營生實則乘機圖竊前日正在竊物經人拿獲送入捕房小的搜其身畔有　票數張卽往某押店吊出錫小茶壺一具已有失主來認今特送案請懲葛同轉判令掌頰二十下○車夫潘順川訴稱二月初十日小的失去小車一辆前日行至十六鋪見毛王成之車的係小的所失向之追問據云賃自南市張錫卿車寓中寓客王壽小的卽偕往詢問張等不分皂白竟將小的兇毆又用繩索捆之作爲竊賊葛同轉問爾與張等有轇轕否供稱小的本業操舟近始抛却水上生涯改而執御有堂兄弟曾向張借銀錢後經還楚借票早已收回同轉著將毛還押候提張訊核○包探王榮培禀稱車夫張河扣屢向小東門外某花烟館烟娼康薛氏滋擾娼惡之是以扭送來案葛同轉向張訊究張供稱小的素喜尋花問柳與此娼相識多年去年臥病在牀將衣服等交娼收管娼稱轉寄與廿二號屋内眠雲閣小烟館夥寳生目下小的游倦思歸往取衣物此娼竟有心圖賴勒不交還娼供稱張屢欲小婦人從伊至江北小婦人告以家中尚有丈夫且歴來欠債甚巨不料伊忽來此誣控並無衣物寄存同轉判令將張掌頰一百下該娼掌頰六十嘻冤哉張與娼之交情豈在頰哉奈何掌之○東洋車主宋金奎訴稱陳金甫及洪元兩人各向小的處賃去東洋車一輛旋竟互相串合意欲私行變賣潛回江北家中適經小的訪知追獲陳車洪則已帶同第一千五百七十七號車不知去向矣向陳盤問陳云洪已將車售與毛坤今將陳毛送案求究葛同轉向之詰問陳毛互相推諉遂著押候嚴追　鞋作主陳曉逸偕移熊德寳投案由熊訴稱前晚向寳善街仁義泰鞋店取得鞋面若干鞋底十六雙歸途被素不相識之徐渭松等四人扭住攢毆挣扎間失去鞋面六雙鞋底五雙今特將徐扭案請究葛同轉研訊之下徐供稱小的現在新北門内某鐵絲作傭工前晚復昌茂秤鋪夥計有福大東門内某秤鋪夥阿香等四人邀同出城遊玩適徐肩荷包中鞋料彳亍途中稍稍撞之以致口角旋被將小的軋至吉人樓茶肆吃講茶目見熊等自將鞋面鞋底檢出寄存茶肆中誣稱挣扎間失去責令小的賠洋一元小的無力照償致被送案同轉著將徐押候查訪○螘香閣酒肆中人童才寳訴稱前日友人在江天輪船上失去水烟袋一枝今悉已由某包探獲贜是以來案具領包探郁庭湘將竊賊張阿發解案禀稱張係積年老手此次又竊某氏婦人破衣一包因之得以破案張直承不諱並稱質得錢文已經賭盡葛同轉著押候追取押本○廿二號華捕曾裕卿禀稱小的與孫張氏軋姘頭已數年矣去年出洋銀十六元買得生甫數月之幼孩一口作爲螟蛉子孫張氏性情悍潑時肆欺凌小的勸伊寄養鄉間姊姊家氏堅執不肯隨將孩托某人抱去業已不知去向并欲强取小的髮妻所産之孩小的不依屢致反目每當小的值班之際奔至捕房前辱駡小的委實受累不堪葛同轉向孫張氏訊問供稱幼孩實被姘夫藏匿卽請追還同轉著將氏仍還押所諭令曾出外追查夫軋姘頭何事也而竟出自辦公人之口且煌煌然禀諸公堂同轉略不譴呵其眞寛宏大度哉○隆記土棧夥張文卿訴稱　客羅姓購去土若干轉售與同泰烟館蕭景昌當時付下期票銀四十一兩六錢二分届期往收不付是以扭蕭請追蕭供稱小的並非與張交易此票實羅姓所出須向羅照收葛同轉謂贸易之道憑票付銀爾與羅之轇轕與張毫不相干蕭稱求寛限一禮拜繳銀同轉著交人保釋○溥蘭生控慶昌質鋪夥吳維馨失去狐皮馬褂一案已紀報章昨晨溥吳又同投案下各訴前情葛同轉以兩造各執一詞不知誰人之悮飭某包探持溥所質皮夾衣各三件情各典試估質價禀候核奪○　丹書葉惟生一案前已屢列報章昨晨包葉同投案下由包訴稱生員照帳結算葉尚欠謙和洋行銀十二兩葉供稱小的欠謙和銀十二兩是實惟包典小的往來之帳不在其中且朱子良亦欠小的紫草三包叩求追究葛同轉著候具禀再追○森記錢莊柯蘭軒控義泰錢莊掯付期票銀二十兩一案前報已屢紀之矣昨日保人謝正元如數繳銀叩求銷案葛同轉准之將銀給柯領去 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
　　　 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年四月初十日京報全錄]  
　　宮門抄○諭旨一道錄前○發抄硃批五道○太常寺崑等奏請旨簡員署理卿缺摺○大臣唐奏委解十一起二批京銅運員考語及起程日期摺○直督李奏甄别知縣片○大臣安奏檢明已死民人屍骨請飭提要證摺○大臣唐奏報銅廠現在情形片○將軍裕奏調署州縣各缺片○浙撫崧奏疏防斬犯越獄脫逃審明按例定擬摺○四月初十日内務府國子監廂藍旗值日無引見○廣西學政黄煦到京請安○順天府奏京師得雨二寸有餘○掌儀司奏十五日祭奉先殿漪貝勒行禮○召見軍機○發抄長順等奏敦化縣糧租等銀請豁免奉硃批着照所請户部知道單併發欽此○又吉林大租改爲銀錢兩收奉硃批户部議奏欽此○又絞中途脫逃請將解官革訊奉硃批著照所請該部知道欽此○又校閱防軍緩至秋後校閱奉硃批知道了欽此○又吉林府王鳴珂署長春府奉硃批吏部知道欽此○○經筵講官禮部尚書管理太常寺事務臣宗室崑岡等謹奏爲請旨簡員署理卿缺恭摺仰祈聖鑒事竊照太常寺專司祀典遇有祭祀本寺堂官各有應備之差查臣寺滿少卿宗室桂勛現已升任通政使司副使臣等恭查應備各項要差恐不敷分司其事可否簡員暫行署理卿缺以重典禮之處恭候聖裁伏乞皇上聖鍳謹奏奉旨已錄○○巡撫銜督辦雲南礦務臣唐炯跪奏爲委解十一起二批京銅運員考語及起程日期恭摺仰祈聖鑒事竊據雲南布政使史念祖詳稱十一起二批京銅現當起運自應遴員委解准糧儲道英奎轉據雲南府知府陳燦申稱查有　嘉州判補用知縣宋惠方明幹精練熟習銅務堪以委運由道覆查該員勤愼耐勞實心任事加考咨司該布政使查騐屬實詳請委解前來臣覆加查看尚與考語相符並據該運員禀報於光緒十八年四月初二日自滇起程臣已檄飭赶緊赴瀘兌銅雇船開運毋得躭延至委員鈐結及隨解樣銅俟該運員到瀘兌收禀報至日另行專咨報部合併聲明所有委解十一起二批京銅運員考語及起程日期除咨部查照外謹會同雲貴總督臣王文韶雲南巡撫臣譚鈞培恭摺具陳伏乞皇上聖鑒謹一奏奉硃批户部知道欽此○○李鴻章片再道府州縣無論候補試用人員應自到省之日起子限一年詳加察看出具切實考語奏明補用查有候補知縣方澤椿到省一年期滿例應甄别據藩臬兩司詳請核辦前來臣查方澤椿明幹耐勞堪以留省補用俟有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此○○奴才安德跪奏爲檢明已死民人張書田屍骨並請飭提要証緣由謹恭摺奏聞仰祈聖鑒事竊奴才於上年七月二十日承准軍機大臣字寄光绪十七年七月初六日奉上諭都察院奏直隸民人張潤以謀財斃命等詞赴該衙門呈遞案内牽涉蒙古公及問官知情徇隱各節虚實均應澈底根究著安德提集人証研訊確情按律定擬具奏原告張潤解往備質原摺呈均著抄給閱看將此諭令知之欽此遵旨寄信前來奴才許查此案前因民人張文田呈控伊兄張書田之屍傷與仵作兩次騐報不符前經咨調隣省仵作來庫復騐以便究辦並因屍身有無傷痕爲案内緊要關鍵請　飭直隸督臣李鴻章飭屬選派諳練仵作一名迅速由驛來庫檢騐明確以憑訊辦已於上年九月十四日附片陳明在案兹准直隸督臣李鴻章派員押解諳練仵作于金堂由驛馳抵庫倫隨飭提同人証如法檢騐據報檢得已死民人張書田屍骨委係因毒身死並無刃傷等情惟查案内尚有要証西蘇呢特王旗章京瑪呢巴逹爾畢齊業齊額林沁諾爾布等二人恃非庫倫所屬屢經札提迄未到案相應請旨飭下理藩院嚴飭錫林果斬盟長轉飭該旗迅將章京瑪呢巴逹爾畢齊業齊額林沁諾爾布等解交庫倫以憑質訊一俟訊明卽行按律定擬據實具奏所有檢明民人張書田屍骨並請提要証緣由先行恭摺具陳伏乞聖鑒再蒙古辦事大臣奴才那遜綽克圖現在穿孝未經列銜合併聲明謹此奏聞奉硃批該衙門知道欽此○○唐炯片再巧家宣威一帶民間就廠求食經公司接濟油米開辦　硐去冬以來見效頗多查看情形夏間雨水若無耽延本年當可辦銅一百數十萬惟米糧昻貴商貨又稀馬户自東川馱銅到鹽井渡往往無回頭客　津貼例給脚银不敷食用均四散尋覓生理有銅無馬深虞停滯而威寗一路馱馬本少加以銅鉛並運益形棘手至公司承辦貴州京運鉛斤上年已辦交曰鉛一百五十萬黑鉛四十萬隨時咨照貴州撫臣現仍赶辦不致延誤所有現在廠情謹附片具陳伏乞聖鑒謹奏奉硃批户部知道欽此○○裕祿等片再寗遠州知州朱克揚告病業經題報在案所遺員缺查有現署承德縣候補知縣榮禧才識明練辦事勤能堪以署理其承德縣一缺查有錦縣知縣盛昌華樸實耐勞辦事詳愼堪以調署遞遺錦縣一缺查有委用知縣張曾鏞勤明穩練任事實心堪以委署除分檄飭遵外謹附片具陳伏乞聖鑒謹奏奉硃批吏部知道欽此○○頭品頂戴浙江巡撫奴才崧駿跪奏爲疏防斬犯越獄脫逃審明按例定擬恭摺具陳仰祈聖鑒事竊照仁和縣寄禁長興等縣斬犯郭三等越獄脫逃先後追獲郭三陳老大二名尚有斬犯王在盟一名在逃未獲一案前經奴才將有獄管獄各官先行會摺奏叅接准部咨光緒十七年十一月初五日奉旨這所叅疎防監犯越獄之管獄官浙江仁和縣典史洪樹勳著卽革職交奴才提同刑禁人等嚴訊有無鬆刑賄縱情弊按律懲辦有獄官仁和縣知縣高積勳著先行交部議處仍勒限將逸犯王在盟嚴緝務獲究辦餘著照所議辦理該部知道欽此欽遵並先將郭三等審擬正法會摺奏奉硃批刑部知道欽此欽遵均經行司轉飭勒緝並飭府提同刑禁人等確審擬辦去後兹據杭州府知府李士彬訊明擬議解由按察使黄毓恩復審擬解前來奴才親提研鞫緣已革仁和縣典史洪樹勳係四川雲陽縣人由俊秀報捐典史於光緒四年選授餘姚縣典史十年調署仁和縣典史十二年補授是缺蔣喜鍾亨籍隸仁和縣向充該縣禁卒監犯郭三因聽紏夥刦長興縣事主吳文修家得贜逸犯執有洋槍擬斬立决梟示陳老大因起意紏刦歸安縣事主陸元炳家得贜王在盟因聽紏夥刦入室搜贜各擬斬立决先後由司審擬解經勘審具題刺字留禁仁和縣監候部覆光緒十七年九月二十日該縣知縣高積勳奉委勘估海寗州塘工公出二十一日傍晚該縣典史洪樹勳帶同刑書王芝芳進監收封騐明各犯刑具完固將郭三陳老大王在盟收入東首監房攏内派禁卒蔣喜鍾亨小心看守並令營兵丁軒亭駱鳳標與更夫楊阿二在外監支更巡邏將獄門封鎖回署刑書王芝芳亦隨同出監回至科房辦公是夜四更時分風雨交作禁卒人等各因困倦睡熟該犯郭三陳老大王在盟聽聞監外圍墻衝坍王在盟起意商允郭三陳老大乘間越獄脫逃各自扭斷鐐銬扳折籠栅王在盟濳取禁卒燒飯火鉗從監内撬穿墻洞鑽出夾道由倒墻缺處爬出逃逸嗣風雨稍息楊阿二等走出驚見喊同蔣喜等報經該典史督同追獲郭三高積勳在差次接據該典史禀報馳回勘訊報經飭緝續獲陳老大禀經奴才將有獄管獄各官先行會摺奏叅奉旨革審並將郭三等審擬正法會摺奏奉硃批飭府提同刑禁人等訊擬解司復審解勘據供前情不諱詰無鬆刑賄縱情弊應卽擬結查例載監犯越獄如獄卒果係依法看守一時疏忽偶至脫逃並無賄縱情弊依律减囚罪二等治罪等語此案禁卒蔣喜鍾亨並不小心防守致寄禁斬犯乘間越獄脫逃多至三名實屬疎忽雖據追獲二名惟現已百日届滿尚有斬犯王在盟一名在逃未獲自應按律問擬蔣喜鍾亨合依監犯越獄如獄卒果係依法看守一時疎忽偶致脫逃並無賄縱情弊依律減囚罪二等例於逃犯王在盟斬罪上减二等各擬杖一百徒三年定地發配折責充徒期滿報明遞籍管束營兵丁軒亭駱鳳標更夫楊阿二巡防不力咎亦難辭應各酌照不應重律擬杖八十折責發落丁軒亭等並予革伍刑書王芝芳向不在監住宿無從防範應免置議管獄官仁和縣典史洪樹勳疎防斬决重犯非禁卒鬆刑賄縱業已奏叅革職應照例留於地方恊緝俟五年限滿分别有無獲犯再行核辦有獄官仁和縣知縣高積勳先期因公出境第不能先事預防已議准照部斬絞等犯越獄有獄官革職留任例議以革職留任應議疎防職名另行開報逃犯王在盟仍飭勒緝務獲究辦除供招咨部外所有審明定擬緣由謹會同兼署閩浙總督臣希元合詞恭摺具奏伏乞皇上聖鑒勅部核覆施行謹奏奉硃批刑部議奏欽此 
 
