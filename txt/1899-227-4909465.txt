# 1899 - 227 - 4909465

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印大字本王鳳洲綱鑑會纂告成] [  圖書集成局代啟]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書撰爲是編用筆謹嚴叙事詳備方今國家崇尚實學史書尤能益人神智增人識見承學之士允宜家置一編所惜坊間向少善本石印者又字晝纖小讀者憾焉今埽葉山房主人倩本局用新鑄鉛字連行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[論昨報登示禁燬錢事]  
　　嘻銅之中安得有金銀哉前者西人就漢口上海開設爐坊鎔化寳銀提出黄金獲利幾不可以數計嗣後華人亦師其成法爐坊愈設愈多而所提之金日漸减少蓋以寳銀或用婦女廢銀簪釧改鑄簪釧有包金者有鍍金者及改鑄時其金鎔化於銀錠中故提之可以牟利也若銅則采自深山其礦與金銀各礦迥别叩之精於化學者當了然如掌上螺紋其鑄爲制錢也惟粤鄂二省出自機器者所用皆精銅自餘土鑄之錢銅中且雜以鉛及沙泥如果銅質含有金銀則中國不乏研求化學之人豈不能先用法提之然後入爐鼓鑄何致鑄成之後任西人販運出口將金銀提出復售其銅以博蠅頭且民間日用所需銅器當亦不少借曰盤盂缾罍之類皆可用以提金銀則中國當富冠五洲何致國家貸之外洋洋債且日增月益乎乃觀昨日本報所登示禁燬錢諭言而不禁深爲詫異矣其文曰欽加四品銜補用直隸州調署松江府上海縣正堂王爲出示嚴禁事案奉本府正堂濮札奉藩憲排單札奉兩江總督部堂劉札開欽奉上諭鹿傳霖奏近年制錢短絀價值日昻實由上海洋商專購中國制錢燬提金銀餘銅仍售重價以致營私牟利之徒私運出口等語著各督撫嚴飭地方官及各關卡認眞稽查如有藉詞運載出境卽行查拿究辦等因欽此札飭查明具覆等因到可轉行下縣奉此查制錢日少價值日增顯有不肖錢商提揀重厚制錢轉售爐坊銷燬并奸商囤積私運出口所致屢經出示嚴禁並飭差查拿在案奉札前因除再飭差確訪拿究外合再出示嚴禁爲此示仰　邑各行商民及零躉錢莊人等知悉須知銷燬制錢以及販運出洋均屬有干法紀自示之後如敢再有提揀厚重制錢私運出口以及轉售爐坊私燬情事一經訪獲或被告發定卽從重究辦决不稍寛其各凛遵毋違特示猶憶數年前適當中日議和王侍御鵬運有奏請開辦礦務鼓鑄銀圓一疏中謂倭商購去制錢將其中金銀提出已敷購錢資本及購銅議起復以凈銅售諸中國此次倭索償欵多至二萬三千萬兩彼以一萬萬兩購錢出口可買盡中國制錢又云各省禁錢出口獨未查禁輪船外洋不用中國銅錢其運錢出口何爲者應請旨飭下總署通行各口稅務司嚴查充公不得絲毫徇縱云云初以爲侍御作宦京師於外洋各國情形夙所未習故貿貿然爲此奏耳至鹿芝帥則封疆久任老成歴練中外同欽胡亦遽以毫無根據之言封章入告乎竊以爲洋人購錢提取金銀之語實出　提錢鎔燬之奸儈口中何則制錢重者每千文自十斤以及八九斤除去炭火人工鎔化爲銅每斤可售錢一百五六十文之譜各項貿易其獲利誠無有豐於斯者顧彼亦知作奸犯科爲國法所不宥一經案發首領必不能保全因爲之散布謡言以圖將罪諉卸於洋人使官吏無從查獲試思洋人而果欲販錢鎔化鎔之而果可獲金銀則日本舊時行使之寛永錢同一銅質鑄成何以洋人不往販之而獨販中國之錢使之日少一日其中關鍵固可不煩言而共明此亦如去年奸人販米至東洋而諉爲西人購以製火藥在不明事理者悞信其說猶之可也獨奈何堂堂方面大員而亦深信不疑如此耶善夫王欣甫大令之奉札出示也大令一行作吏閱歴甚深熟知東西各國洋人斷無私販制錢之事特以旣奉憲札不得不姑爲官樣文章故示中首錄前因以下卽不復提及洋商購錢提取金銀僅謂顯有不肖錢商揀提厚重制錢轉售爐坊銷燬蓋悞信此種不經之語貽外洋之笑者事猶小使奸商惡膽愈大知有洋人代爲任咎而公然開爐鎔燬其干係頗覺非輕也大令其殆斟酌行之而不敢漫焉下筆者哉或曰銅之中實未嘗有金銀惟邇者僞銀首飾風行則銀之中反可將銅提出耳是說也頗足令人軒渠若夫銅之與金銀其原質不同卽化分顯别此則關乎格致之學暇當箸爲攷略俾人皆知燬錢提取金銀之語實出自齊東野人焉 
[本館接奉電音]  
　　昨日午後京師飛電傳來上諭二道敬謹譯登○七月十四日奉上諭魏光燾奏耆臣重遇鹿鳴籲懇恩准與宴一摺前宗人府府丞薛允升早年登第颺歴中外曾任刑部尚書現在年登　秩鄕舉重逢洵屬藝林盛事薛允升著加恩賞給二品頂戴准其重赴鹿鳴筵宴以示嘉惠耆臣至意欽此同日奉　上諭溥善著充國史館總校欽此 
[意使瀆陳]  
　　天津國聞報云西歴八月九日意國駐京使臣赴總署要求數事其詳尚未得知惟聞其言語甚爲温和且並未道及三門灣之事 
[俄人要挾]  
　　天津國聞報云俄國滿洲鐵路副總辦波司度乃夫氏奉本國政府電訓請中國政府推廣鐵路其言略曰滿洲鐵路幹線及南方支線均屬中國一大事業其與京師相爲聨絡蓋當務之急者也若無此項支線假令他日商務日旺不免有功虧一簣之嗟也明矣由是以觀京師鐵路工程豈可一日忽乎哉或云今旣有由滿洲經山海關以抵天津之鐵路則是滿洲與京師已足以通氣脉嘻是特不通於世務之論耳夫舍捷徑取迂路不止貨價不免加昻且其損失不貲實在意想之内或又云支線若成便誠便矣其奈得失不相償何是亦知其一而不知其二者耳攷滿洲西部土地肥沃物產豐饒人口稠密其商務之盛已在眉睫間豈有得失不相償之患哉頃聞中國政府有不許新築鐵路之命然則此議與本總辦毫不干涉矣然本總辦今日所請者則先經協議妥當其權在我不得與尋常要挾同觀也波司度乃夫氏之說如此不知我中國政府將何以答之 
[分科學習]  
　　天津國聞報云今春天津水師學堂派學生六人至日本東京日華學堂學習日本語言文字目 
 
 

Page 2

 
 
下外務省方與海軍省互相商議大約此項學生儻不入海軍學校則撥入大學修造輪船機械各科或入商船學校修經商及航海之學此外尚有文學生若干人人則定於西歴九月入高等學校者五人入大學法法律科者八人農科者一人入工科者六人 
[頒行條例]  
　　天津國聞報云日本政府以西歴七月二十七號頒行限制雜居條例譯其大意第一條其各國人之未得雜居權者亦准在内地營業但卑賤工人非經行政官廳允許不得居舊租界以外第二條違背第一條者罰金一百圓以内所謂卑賤工人指從事耕耘漁獵礦業土木挽車脚夫及供他項雜役者也 
[巴黎賽會]  
　　天津國聞報云本年爲法國巴黎大賽會之期會中擬開萬國學藝會禮延中東西各國碩學鴻儒研究學藝源流顯微闡幽以冀蔚爲文明之治其中條例分十有二門今特詳列如下第一門教育及教授法第二門美術裝飾術文學演劇術史學考古學第三門算數學此中包有重學星學測地學第四門格致學化學第五門搏物學此中包有地質學礦學植物學動物學解剖學生理學人類學第六門醫學及製藥學第七門運用機器學建築術造船術搬運術第八門農業學此中包有農學耕作術栽培葡萄法農藝術園藝術山林學狩獵術漁業術第九門理財學立法統計學第十門社會學第十一門殖民及地理學第十二門工業及商業 
[蕪米弛禁]  
　　蕪湖訪事友來函云此間前因淮北麥秋告歉經兩江督憲札飭自四月十八日起與陵滬鎭三關一體暫禁輪船裝運米石出口葢所以裕葢藏抒民困也邇者皖江南北早稻登塲玉粒金秔頗爲豐稔鄕農礱米入市每石僅售錢二千文陳米上熟者亦祗二千三四百文藏米之家爭先求售粤中米商爰特糾約廣潮兩帮米號公同具禀蕪湖關道憲吳觀察米釐局陳觀察籲請具詳上憲盡弛前禁吳觀察亦以禁米日久關稅支絀異常陳觀察則謂蕪地米釐專供江南自强軍餉若不開禁深恐指撥爲艱爰於上月杪具詳督憲請順商情又查向章凡米石報關出口勒限二十五日内必將照繳回未免爲期過促爰訂一變通辦理之法擬令米商仍於二十五日期内將米運抵進口之關查騐米數與單上相符卽由該關先行電咨出口之關銷案所有聨單由該處進口之關按月彚寄一次如此則於防弊之中仍容體恤商艱之意想各商具有天良當亦感恩無旣也 
[杭省市清]  
　　杭州訪事人云省垣蠟燭之貴爲近年以來所未有上月十六日每斤已增至二百十六文嗣以桕油來源不旺價值飛騰至本月十一日每斤又加十六文錫箔每捆三千張前已漲至洋銀一元五角兹則需一元八角有奇現當中元令節之際居民需用甚夥無不愁破堅囊也 
[皖城苦雨]  
　　安慶訪事人云年來懷桐兩邑水旱頻仍上月雨澤稀逢農民盼望甘霖無不鷺翹鶴跂地方官因於本月初七日設壇祈禱翌日果雨師風伯應召而來溝澮皆盈民心大慰乃自是以後連宵逹旦傾盆大雨平地横流於是禾稻又患水多向之望雨者今更轉望晴　甚矣天公之難做也 
[粤垣火警]  
　　廣州訪事友來函云前月二十六日城西洪恩里某白鐵店不戒於火致兆焚如是晚四鼓時連登巷某點心店烘餅失愼火燄上熾幾釀飛災幸灌救得法不致殃及鄰居二十七日之夜十點鐘時安瀾街元豐生藥行又有祝融氏降臨燬去鋪面并延燒右鄰某姓房屋一間二十八日之夜四更時南海金利司屬黄沙海旁街順合山貨店後某伶人宅内忽肇火災是時北風正勁火光熊熊上燭霄漢各水龍雖聞警往救而吳回氏勢不稍衰直至東方旣明始告熄計共燒去左右鄰四十餘間 
[温州火警]  
　　温州訪事友來函云上月二十七日之夜上鄕横嶼頭董阿昌家偶爾不愼遽兆焚如共燬房屋兩進左右鄰居幸未殃及二十九日之夜更魚兩躍後突聞警鑼亂鳴遥望西南角紅燄飛騰無異赤城霞起旋詢悉火起於三角門外雪山寺後某姓家僅焚去草廠四間旋卽救熄是夜四顧橋某畫室亦不戒於火幾兆飛災幸比鄰徐姓烟寮中人帮同灌救而隣佑已大受虚驚矣至本月初一夜三鼓後又報東門外高殿前起火警鑼旣鳴水龍畢集適東北風甚勁江潮驟退涿水維艱回祿神遂東衝西突勢如拉朽摧枯南自荳腐店焚起直逹安瀾亭之左是處有夏禹王廟高倚山腰亦付之一炬至東方旣白餘燼猶紅共燬店屋二百餘楹約九十餘户所耗不下二下萬金有某媪久居荳腐店樓上不及趨出竟致葬身火窟中屍骨俱成灰燼亦慘矣哉 
[浙省官塲紀事]  
　　杭州訪事友人云省防各營改習洋操後業已訓練成軍撫憲劉景帥定於本月十一日親詣羅木營校閱嗣因天雨泥濘展期十六日會操○中城總巡何黼廷大令黻辛經上憲委辦温州洋廣貨捐事務所遺總巡一差由臬憲札委候補同知齊司馬憬琛接辦司馬奉札後擇吉本月十三日到差任事何大令交卸後於十三日赴甌 
[温郡官塲紀事]  
　　温州訪事友來函云新委竹嶼釐局委員戴漸逵叅軍賓鴻於本月初七日附招商局普濟輪船來甌十一日赴進局任事前竹嶼釐局委員徐一亭二尹耀廷卽於是日交卸○温州總捕同知吳建侯司馬中俊於本月十二日附招商局普濟輪船赴滬換船抵省面禀要公○瑞安都司閣儀韶都戎麟趾因事被劉藜山副戎禀訐以致奉檄開缺遺篆由劉鎭軍札委温標左營守備林蓮坡守戎世濤署理守戎奉札後卽於初十日交卸履新遞遺左營守備缺鎭軍札委新署温標右營守備吕輔臣守戎永祿前往接署遞遺右營守備缺委林千戎升署○正任温州府王雪廬太守近奉上游飭令仍回酴地大約中元節後卽可履新想届時竹馬兒童歡迎道左必有一番佳話也○新署永嘉縣查石生大令蔭元已奉藩憲牌示本可卽日履新嗣因經辦倉榖尚未竣事由王心齋觀察潘祝年太守會禀上游擬請暫緩交卸想上游當必俯如所請也 
[鄂渚秋聲]  
　　漢口訪事友人云牙釐局總辦施鶴笙太守現奉大憲委署德安府篆遂於本月初三日交卸局務詣督撫轅禀知銷差旋即挈同瀛眷前赴新任所遺牙釐局差由上憲委李刺史紹遠接辦○蒲圻城外第山閘堤年久失修偶值水勢盛漲時頗有岌岌可危之慮省中大憲先事預防札委朱惠之太守會同縣主某大令前往查勘以便估工興修○卾土城外大堤口一帶石岸久已頃頽舟行至此每有戒心近經督撫憲札飭宗明府得福估工修整經之營之當可不日成之矣○黄陂縣主張藹亭大令因事禀請開缺所遺篆務大憲委帮審委員何大令慶濤暫行代理定期本月初八日舉行縣試○江漢關道岑馥莊觀察前奉兩廣總督譚文帥札委代辦米石以資接濟因卽派員赴產米之區採購若干石委陳大令寅恭解往粤垣禀請文帥委員騐收 
[皖江秋色]  
　　安慶訪事友人云去臘渦陽之亂撫憲鄧筱赤中丞曾調練軍馬步統領韓軍門大武督率軍士馳往　辦及事平各軍先後回防中丞以軍門籍隸皖北深悉彼處民情特命留駐要隘搜捕餘孽招撫良民迄今計已竣事因飭撤防回省本月初七日軍門已督隊凱旋矣○督辦鹽河釐卡候補知府邊太守保桱歴署池陽潁及安慶府篆素爲上游器重不意近爲二豎所侵參苓罔效延至本月初七日午後五點鐘時騎鱇而去所遺釐務經藩憲湯方伯札委候補府劉太守沛然前往接辦 
[邗溝秋柳]  
　　揚州訪事友人致書本館云團練局自本月朔日開辦之後除將縣設之團防四局一律裁併外所需團丁現已招募足數每日由教習率領至皮市街興教寺後院勤加操演院中設立刀义槍棍等械視團丁性之所好各習一藝俾易專精其有技藝生疏者則令另立 
 
 

Page 3

 
 
一旁暫不入伍俟嫻熟者操畢然後一一指授互得心傳○兩淮泰壩監掣同知某分轉於本月某日因病出缺運憲江蓉舫都轉以是缺過掣泰屬十一塲引鹽關繫緊要因卽轉詳督鹽憲劉峴帥請從速遴員任事一面暫委淮南總局總辦洪良士分轉鉅往攝本月初七日分轉已束裝履任矣 
[京江秋汛]  
　　鎭江訪事人云近有一種小錢莊專兌換洋銀於中取利出則攙和鵝眼入則概剔青錢朘削貧民深堪痛恨去歲事爲大憲訪悉立飭拘懲禁令高懸迄今已年餘之久日來若輩復胡故智每有小民持洋銀往兌者每千心雜以私錢百餘文檢出大錢售與本地爐坊鎔化刻經常鎭通海道長久山觀察所悉札飭丹徒縣楊大令保甲總局劉大令水陸總巡周錦堂都戎重申禁令加意訪查倘再故違立將房屋發封莊主提案重辦此亦整頓圜法之一端也特不知果能令出惟行刁獪奸商不再施其伎倆否○某日南門大街某京貨鋪學徒某甲不安本分經其師略施夏楚之威遂不别而行一去不返師怒聲言將訴知長上有人向徒直告徒聞而懼甚躍入某處水蕩申經人見而救援則已魂返黄泉無從施治不得已將情報知家屬家屬不肯收殮責問鋪中並欲控訴琴堂哀求伸雪旋有人婉轉理勸許以從豐棺殮並延僧道誦經其事始息○成某本地人家世業農人頗安分近因隣鄕出一刦案營勇某甲與成有隙竟誣爲正兇拘入縣署耆老等見成無辜受累環訴琴堂願爲之出結取保邑尊令各回鄕一俟查明立卽釋出耆老乃叩謝而去 
[雲間近事]  
　　松江訪事友人云去歲夏秋之交米價騰貴民不聊生各處舉行平糶大都提用積榖存欵自應陸續籌還奉賢縣宰金調青大令擬自光緒二十五年下忙起每畝帶徵錢一十二文以爲買補積榖之用現已禀奉上憲批示遵行矣○婁縣屈吉士大令之三少君號友梅者隨侍任所忽於上月二十七日物化大令痛抱西河飭家丁製備棺衾從豐收殮○本月初五日秋陽暴烈天氣鬱悶異常西門外秀野橋左近某壽器鋪學徒某甲年近志學乘興入市河洗澡偶不留意以致沈溺波心木工某乙見之奮身躍下意欲援之以手無奈水勢湍急力不能支以致同入鮫宫深處後經漁人帮同撈獲兩屍見者傷之 
[上海官塲紀事]  
　　昨日署理崑山縣尚樸齋明府昌厚因公來滬命駕入城往各衙門拜會至上海縣署時縣主王欣甫大令延入花廳茗談片刻而别○昨日亭午時松滬釐捐總局督辦錢怡甫觀察志澄命駕至上海縣署拜會縣主王欣甫大令大令延入花廳晤談要公良久而别 
[禁船夜行示]  
　　欽加四品銜調署松江府上海縣正堂王爲出示曉諭事奉府憲濮札奉按察使司陸札奉巡撫部院德札准督部堂劉咨竊照長江内河商漁各船定章應辰開酉泊不准黑夜行駛又内河信局脚划船隻包送信物洋銀等件亦久經定有章程如違禁夜行以致失事者卽責令照數賠償此均係愼防盜刦起見前已迭經飭屬示諭在案乃現在此項章程日久廢弛聞近來各處夜行船隻失事頗多各該地方官又多以盜逸贓沈不緝不報無怪盜風日熾殊屬可恨亟應重申禁令嚴行示諭以弭盜患除分行三省臬司通飭各該州縣遵照尅日申明定章剴切出示諭禁並分咨江南長江提督飭令各水師營汛此後遇有夜行船隻務卽隨時阻止諭令照章妥爲停泊不得任其黑夜赶行以免失事外咨會查照希卽飭屬一體嚴切出示諭禁等因轉行到縣奉此合行出示曉諭爲此示仰商漁各船及信局脚划船户人等一體知悉嗣後務須遵照定章辰開酉泊不准黑夜行駛更須停泊市鎭不准泊於荒僻處所倘各該信局脚划船隻仍敢違禁夜行或隨處停泊一經失事定提局主船户人等到案訊究責令照數賠償各宜凛遵毋違切切特示 
[商團難辦]  
　　前者上海縣王欣甫大令倡議興辦商團會同各巨商議有端倪正擬集欵開辦不意近日忽聞大令有去任之信於是各商董皆意存觀望恐不免從此中止說者謂華人辦事往往有始無終然獨不慮爲外人所笑乎 
[險被兔脫]  
　　甬人應桂馨掯勒馮庚生之母楊氏所交後馬路德昌里房屋道契一紙控經英界公廨前讞員鄭瀚生大令提訉應自恃職官咆哮公堂遂禀經前道憲蔡和甫觀察飭發上海縣署訉辦旋被穴隙逃逸輾轉夤緣求入西洋籍經大西洋總領事華德師君移查籍貫知非生長澳門不准所請近日中人馮雲帆投縣禀催原中洪湘齋則具禀英界公廨自願指提讞員翁笠漁直刺准之立卽派差協同包探隨洪至寳善街怡園烟館將應拘獲解至捕房應刁狡異常自稱係長利洋行買辦惠副捕頭以洋商用人未便收押直刺聞之恐被兎脫因飭人至捕房請暫緩釋去一面將情照會英領事旋由繙譯梅爾思君命駕至捕房謂此人神通廣大不可被矇著卽嚴行管押候禮拜一解送公堂以憑會訊核辦 
[中元會景]  
　　節會路由已紀昨報昨日届期雖秋雨霏霏時落時止而好事之徒興致仍復不淺午後鐘鳴三下由邑廟舁偶像出旗鑼傘扇簇簇生新更有王命馬對馬鼓吹馬執事馬多至六十餘騎無恥蕩婦復裝扮罪犯過市招摇此外陰皂隸十錦牌大肚劊子手沿途彈唱之類凡昔所奉奉禁者亦皆明目張膽而爲之以致觀者如雲途爲之塞蘇松太兵備道憲曾觀察委縣主簿孫少尹率役在邑廟前巡邏見有年輕艶婦裝扮罪犯坐無頂小轎者著卽拘拿然差役咸付之不見不聞無一拘拿到案者豈陽世官威竟不能施之於陰曹木偶歟噫上海縣王大令保甲總巡戴明府則派差沿途照料以免滋生事端典史周少尉更命駕至西門外邑厲壇致祭晚間會復進城香火千家明燈萬點通衢小巷觀者仍不减于日中 
[鷸蚌相爭]  
　　前晚九點鐘時南市毛家弄碼頭米船户胡厚福楊阿祥等約集同伴數人至吉祥弄口泳興飯館果腹因菜蔬内雜有穢物向值堂人詰問一言不酓遽起爭端毆擊之餘各有傷損旋由飯飽主潘某赴十六鋪巡防中局控訴局員文斌臣二尹立飭地甲將胡楊兩人拘案押候訊徵 
[英界公廨紀事]  
　　英商保安公司曾有房屋數幢租與陳慈黄潤祥被欠租金甚巨因投訴公廨請卽訉追讞員翁笠漁直剌准之昨晨飭差將陳黄拘獲押候訊核○婦女至烟館開燈過癮最傷風化前經中西官嚴行禁止此風爲之稍息近則法租界各烟館依然明目張膽任令婦女吸烟英租界則尚無所聞不料日久玩生竟有輕爲嘗試者昨日方高氏正在麥家圈左近某烟館横陳短榻吐霧呑雲三百十七號華捕見之立卽拘入捕房捕頭令轉送公廨翁直刺著押候訊究 
[法界公廨紀事]  
　　陳順德牛肉莊主陳某投法界廣仁昌烟館欠洋銀一百五十元讞員朱明府准詞出票飭探赴值年領事署簽字會同英界包探將烟館主某甲拘入捕房押候堂期解訊○邑廟東園門口東園烟館執事人石壽生虧欠各倩涉訟公堂迭經朱明府訊供之下押候嚴追嗣因案懸日久飭將生財簿據繳案扣以便賣攤償詎料此簿巳由石壽生向李王氏抵押洋銀一百元昨日李王氏將入簿案請追明府諭令退去俟估定價值再核 
[招領屍棺]  
　　昨日戴生昌小輪船局來信云七月十三日通源小輪船開往蘇州行至周太僕廟時將夜半所帶愼餘船棚上有年約三十歲之人及一小孩同至船旁大便小孩立足不穩跌入水中昏黑中無可救援　翌日屍身始浮起由局報請善堂棺殮如有屍屬請往認領瘞埋可也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[寗波辨志文會已亥春季課案]  
　　漢學超等王亨兆陳漢章唐繼盛費廷璜施仁統胡文鎬程起鵬張光彝梅鼎恩胡玉縉特等施世杰范承登許毓麟余宏淦劉夢齡鄒登泰林授經陳康黻○史學超等陳漢章周家謹鄭光祖陳其相鄭之灃章大澍洪允祥夏啟瑞鮑茂烺李孟毅特等吳佐清洪兆麟周夢齡張暐王志鶴趙家藝何長慶吳兆麒樂以成顧盛瑑○算學超等楊史彬支寳楠陳賢佑曹仁欽周濂王汝成盧葆宸袁丙熊史錫章張繼祖特等魏廷樑吳燮森蔡翊清湯金鑄朱榮○輿地超等陳漢章鄭廷璜陳廷揚許渠釿孫德準程超鵬顧清濂奏鍾濠王亨兆王禮賓特等王序賓范承登任彬章孫應鏘吳廷　張德容戴鴻鈞屠　珪洪麐吳廷琛○詞章超等楊賡元張應奎王有宗鮑茂烺馮善徵許毓麟鄭之曦姚聲遠特等張崑俞鑑屈燨鮑國光黄吟愚鄒登泰裘紹良朱和鈞 
[寗波辨志文會已亥秋季課題]  
　　漢學柔以時升解釋鐘鎛負良綏申之面拖諸幦本義○史學兼掌故戰國四公子性無忌爲有功當世論嵇康不應入晉書說歴代礦務得失考○天文兼算學日月視徑變大變小之故試詳其理五星交周遠近異同說九章算術方程盈朒分爲兩章而用法同異之故可得而詳歟○輿地草人鄭注占其形色爲之種說卄人鄭注占其形色知鹹淡說問土中所含矽燐鉀鈉鎂鋁諸質當以何法攷騐而知某質有某質無某質多某質寡能述其法而詳言之歟○詞章琴賦古體擬嵇律體以器和響逸張急聲清爲韻甬東山水頌擬杜工部秋興八首統限八月初十日繳卷逾期不收 
[上海縣署瑣案]  
　　前者本邑西鄕周太僕廟護卡砲船勇丁浦雲飛控被陳春林等毆傷縣主王欣甫大令訊騐旣明飭提研究兹經原差將陳拿獲前晚大令倩帮審委員馬清渠明府提安詰訊浦訴稱小的係常州人前有已革同船勇丁何某病斃小的等念其貧苦代扛棺木行至中途忽有陳春林者硬欲奪扛小的不允致被毆傷前蒙王大老爺騐明現雖平復務求懲辦陳供本邑人耕田度日並未奪扛棺木浦傷不知被何人所毆求鑒明府判責二百板具改過切結從寛斥釋○本邑十八保十九圖董事孫福增王得餘金士榮王書田等聨名控稱鄕間三十三八圖某廟住持僧阿林捲物潛逃并串通陳笠峯等圖賣廟產前晚帮審委員馬明府飭提研訊金等供稱是廟在十五圖分界之處由僧人寳元募化建造置備法器並置田六十伊畝自寳元之徒孫阿林接管以來前曾捲物逃逸今又串同陳笠峯及前充地保之康茂仁圖賣廟產得價分肥求恩訊斷陳供住持僧阿林並無捲逃情事金等因奪廟田不遂是以來案妄控至王書田當光緒十三年經前縣憲訪拿有案今欲在廟内开賭不成挾嫌唆訟康供年七十二歲餘語與陳同阿林供僧人在廟住持由十八保内十五圖各董事擔保今將保據呈電明府謂爾等各人均存私見覬覦廟產所供均不能馮著阿林邀齊十五圖各董事訊明再核 
[馬路工程局紀事]  
　　上月二十八日黎明時申湖小火輪船由湖州帶蒲鞋頭船鼓浪至滬行經南市久大馬頭被招商局黑皮小輪船撞沈淹斃搭客多人遂赴上海縣署控訴嗣由救生局總辦陳明府查得船户蔣阿四何金三宋永奇等膽敢於失事後打撈雜物私行藏匿因卽拘解工程局迭經會辦委員司徒貽芬司馬研訊蔣等供出當時尚有馬郎當者打撈各物司馬飭差提馬到案質訊之下供稱所撈物件均交與救生船户收領司馬爰將各人管押捕房一面函致救生局查明實情再行覆核前日復提研鞫蔣供所撈之物實已交與救生船上惟有壓斷之象牙扇骨因已無用信手抛棄何供小的撈得各物均交救生局收存不敢私匿宋供小的見申湖小輪船失事卽駛舟往救得將四人救起至雜物未曾撈取管帮人沈阿三供近日小的細加查察蔣等當時雖曾撈物然皆已交與救生局實未私藏司馬飭將蔣等交沈保出俟查明冉核○包探黄量海在泉漳會館馬頭拘獲設攤聚賭之王阿春顧楚郎兩人解至捕房由捕頭移解工程局禀請會辦委員司徒司馬提訊王供小的係江北某邑人閩人某甲囑小的看守賭攤小的不敢聚賭求恩明察顧供小的係東洋車夫在旁閒觀致遭誤拘司馬以王沿街設攤誘人賭博情殊可惡判責二百板顧供詞狡展判責一百板賭具當塲銷毁 
[英界晚堂瑣案]  
　　奚小妹控族人奚春林串同族長奚發郎冐贖田單前晚讞員翁笠漁直刺親提研訊奚小妹供小的係本地人年二十三歲耕田度日故父榮金曾於光緒三年託周坤林介紹將二十三保二圖内祖遺田二畞八分向朱虎保處抵押錢八十三千小的早年失怙母親再醮楊姓由姑母撫養長成及知其事卽於上年備齊本利向朱商贖不料此田已被族人春林串同發郎冐名贖去向論恃蠻不得已來案控陳叩求恩斷周坤林供小的並未介紹此事當時奚榮金因抱伯道之戚將其姊所生之子小妹撫爲義子此田應歸小妹承受奚春林不應冐贖尚有房屋一所因春林曾代榮金還債擬卽歸伊管理今旣到案叩求公斷奚春林供小的年三十歲小妹本姓盧係奚榮金之親戚並未承繼爲子榮金死後由小的備棺收殮遵制成服所欠各債亦由小的代還是以田單應歸小的贖取管業與小妹無干尚求明察奚發郎供與春林相同直刺著春林與小妹各將田單及贖田之價呈案聽候核斷兩造遵諭而退○樊長發手舞足蹈狀似瘋狂信口呼冤語無倫次翁直刺命值日差帶案訊究樊供小的係揚州府屬東臺縣人年二十有八父母俱亡並未娶妻向在某輪船做工本年五月某日在船卸貨從高墮下力不能支遇救獲免而同伴已被壓死雖經船主出洋銀六十元備棺成殮不料陰魂不散向小的滋擾不休小的現在太古碼頭工作原籍有田十餘畞擬卽回去將田變賣以便超度冤魂苦無資斧幸由工頭貼償今日得至案下求恩將小的送至太古碼頭直刺飭差送往太古碼頭尋交工頭酌給川資俾令回籍 
[法界瑣譚]  
　　八仙橋西首福蓮菴佛店於同治初年由僧人智參募捐起建迄今四十餘年近又自稱在京師請得藏經全部分盛木箱携回菴内附近愚民被其所惑擬將山門改建以壯觀瞻勞民傷財莫此爲甚有地方之責者所宜嚴行禁止者也○昨日爲中元令節各會首舁城隍神偶像出游美其名曰振濟孤魂午後繞道法租界護城河畔捕頭恐人衆易於滋事特派包探帶領夥役多人分投彈壓並令各會首不得在租界中滋生事端 
[美界捕房紀事]  
　　昨晨包探沈阿鶴巡緝至蘇州河畔見賊犯陳小弟在某姓航船上竊得衣被携之登岸因卽拘入捕房捕頭令押候解送公堂禀請讞員翁笠漁直刺訊辦○昨晨蘇州人張阿福掩入吳淞路某姓家竊得衣服旋被包探金立生查獲帶入捕房捕頭令押候解送公堂禀請訊究○甬人周某不知向操何業携其梅鶴稅居外虹口某里以餘屋半閒轉租與同鄕人徐某昨晨忽失衣服數件疑徐所竊致相爭執旋復扭赴捕房聲訴捕頭詰得疑竊無憑揮之使出不予准理○昨午跪灘賊王阿四竊取外虹口碼頭上所堆舊鐵適爲巡街捕所見拘入捕房捕頭詰知所竊甚微令押乞丐牢一宵從寛釋出 
 
 

Page 10

 
 
[粤東官報]  
　　六月二十九日藩轅牌示歸善縣知縣缺詳請以龍川縣知縣錢溯灝調補新寗縣知縣　如　　　開　縣知縣缺委試用　判徐　祥署理曲江縣知縣缺委試用知縣葆春署理增城縣知縣缺委廣寗縣知縣劉　敏署理廣寗縣知縣缺委候補知縣楊自明署理曲江縣平固司巡檢缺請以新海防遇缺先用巡檢林長庚詳補清遠縣廻岐司巡檢缺請以新海防遇缺先用巡檢蕭彝詳補鶴山縣雙橋司巡檢缺請以海防分缺間用巡檢梁繼圻詳補靈山縣知縣缺詳請以文昌縣知縣劉曾枚調補所遺文昌縣知縣缺卽以靈山縣知縣阮萃恩調補咨補靈山縣典史周瑞麟飭先赴任 
[邗江官報]  
　　七月初四日草埝塲繆　尹公幹到揚○初五日汪鹺尹秉端赴六閘巡護差是晚運憲江都轉設席平山堂邀請陳閣學彝徐觀察兆英張觀察丙炎卞觀察緒昌筵宴○初六日姚鹺尹玉成辭赴黄泥港孫鹺尹肇炘委解南京餉起程 
[上海陳家本橋電報總局内籌賑公所經收山東義賑第十一次清單]  
　　瀘州電局趙縝翁續捐洋五元宜昌電局經募趙采臣洋五十元王彥生洋四元佩記洋二十元荃記求病速愈洋二十元文報局李汝翁交來駐俄使署經募無名氏九户俄銀各一盧布又吳姓俄銀一盧布又無名氏三户共俄銀十盧布以上共收洋九十九元俄銀二十盧布正 
 
 
 

Page 11

 
 
   
 
 

Page 12

 
 
   
 
