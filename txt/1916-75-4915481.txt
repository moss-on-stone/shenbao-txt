# 1916 - 75 - 4915481

 

Page 1

 
 
   
 
 

Page 2

 
 
時評 
[獨立之關係（默）]  
　　事有表面若無關或若相反而暗實相連者故僅以表面測時局非能知時局者也 
　　雲南獨立貴州不同時獨立表面上貴州似乎觀望而實非觀望當雲南獨立時貴州早已有獨立之成約有成約而後雲南之獨立敢於發表不然必慮貴州之攻其後也 
　　貴州獨立廣西不同時獨立表面上廣西似乎觀望而實非觀望當貴州獨立時廣西早巳有獨立之成約有成約而後貴州之獨立敢於發表不然必慮廣西之攻其後也 
　　西報謂此次革命爲大員革命大員革命非如黨人革命之草草必計慮萬全而後出此此其所以有相連之關係也今廣西又獨立矣廣西何亦毅然發表獨立耶何竟不慮他人之攻其後耶然則亦如雲貴之例而與他省有成約耶識時之士必能辨之而不待徴諸異日矣 
[命令]  
　　三月十八日政事堂奉策令馮葆琛授爲陸軍少將並給予三等文虎章王其鳳宋大霈均授爲陸軍少將並給予四等文虎章潘自涵授爲陸軍少將並給予五等文虎章黃家楹授爲陸軍步兵上校並給予三等文虎章盧鳳書王紹曾均授爲陸軍步兵上校並給予四等文虎章余念慈授爲陸軍騎兵上校並給予四等文虎章劉鳳圖授爲陸軍砲兵上校並給予四等文虎章龔葆田授爲陸軍步兵中校並給予五等文虎章蔡益元關麟書朱古朋彭煥讞倭奥額傳象泰劉貴龍陶冶民均授爲陸軍步兵中校並給予五等文虎章王登高汪樹信均授爲陸軍步兵中校並給予六等文虎章張毆元授爲陸軍步兵少校並給予五等文虎章趙德丙徐世慶吳佑書楚道山傅奥魁衛振標均授爲陸軍步兵少校並給予六等文虎章此令 
　　又令王獻臣給予四等文虎章此令 
　　又令徐春華給予五等嘉禾章此令 
　　又令楊起元授爲陸軍少將此令 
　　又令交通部奏請將僉事葉瑞棻任祖棻張競立何瑞章王蘊登張仁侃均進叙四等應照准此令 
　　又令國務卿奏據銓叙局詳稱遵核陸軍第十師軍用荐任文職各員資格請予叙官等語柴之　授爲中大夫鮑俊賢授爲少大夫王昭鈞授爲上士此令 
　　又令陸軍部奏請將石成金李紹賓張文義均授爲陸軍步兵中校並加陸軍步兵上校銜張文運授爲陸軍騎兵中校並加陸軍騎兵上校銜曹國芳授爲陸軍騎兵中校貝凌銜授爲陸軍炮兵中校張繼武劉雲路均授爲陸軍步兵少校並加陸軍步兵中校銜崔　鐸張書春馮朝宗鐘元均授爲陸軍步兵少校常萬里授爲陸軍騎兵少校應照准此令 
　　又令陸軍部奏請將萬　授爲陸軍步兵少校應照准此令 
　　又令內務部奉准安徽巡按使李兆珍咨請任命黃宗憲試署安徽長江水上警察廳警正應照准此令 
　　又令廣西巡按使王祖同奏請任命保免試驗分發廣西之知事楊文淸試署靈川縣知事余次彭試署陽朔縣知事于鳳文試署灌陽縣知事尹志試署雒容縣知事王英試署歐城縣知事葉遠榮試署融縣知事陳璘試署宜山縣知事王麟祥試署信都縣知事呂德愷試署興安縣知事賀彬蔚試署高林縣知事梁祖訓試署容縣知事應照准此令 
　　三月十八日政事堂奉申令前據多倫鎭守使蕭良臣奏陳現丁繼母憂懇請開去差缺回籍營葬當經給假十四日並飭該原籍地方官先往致祭曾以移孝作忠諄諱致勉茲復據該使重申前請情詞哀痛覽之惻然惟該使會辦剿撫事宜深資得力現在肅清餘匪安輯地方胥關緊要著仍勉遵前諭力顧邊防俟時局大定再行給假營葬該使其一心報國母許因陳此令 
　　又令茲制定立法院秘書廳官制公布之此令 
　　三月十九日政事堂奉策令曾兆麟晉給二等文虎章此令　　又令秦毅給予四等嘉禾章此令 
　　又令陳松壽給予四等文虎章此令 
　　又令任命周文炳爲陸軍第六師師長此令 
　　又令任張中和爲陸軍第六師步兵第十一旅旅長此令 
　　又令任命楊承杰爲湖南陸軍第一旅步兵第一團團長此令　　又令任命盧鳳書爲陸軍第六師步兵第十一旅二十一團團長所遺二十一團第一營營長一缺應准以楚道山充任此令 
　　又令張英投爲陸軍步兵上校並加陸軍少將銜此令 
　　又令秦毅加陸軍步兵上校銜此令 
　　又令陸軍部奏請將劉之阜授爲陸軍步兵中校並加陸軍步兵上校銜王繼德授爲陸軍炮兵中校並加陸軍炮兵上校銜王眞傅國梁王疇口羅雯均授爲陸軍步兵少校並加陸軍步兵中校銜趙潤森授爲陸軍騎兵少校並加陸軍騎兵中校銜應照准此令 
　　又令陸軍部奏請將方悌授爲陸軍三等獸醫正應照准此令　　又令國務卿奏據銓叙局詳稱遵核農商部暨前農林部停職薦任各員資格請予分别叙官等語鄧振瀛授爲中大夫鄭憲武張正坊唐榮禧均授爲上士此令 
　　又令國務卿奏據銓叙局詳稱遵核漢口建築商場督辦處各員資格請予叙官等語楊敞黃敦懌楊樹穀袁樹麒鄭燿南均授爲中大夫袁增高夏士鈞均授爲少大夫李肖　授爲上士此令　　又令國務卿奏據銓叙局詳稱遵核政事堂主計局續行薦任人員資格請予叙官等語屈義授爲上士此令 
　　又令陸軍部奏准正黃旗蒙古都統恩澤咨請以祥隆升補印務參領應照准此令 
　　又令陸軍部奏准鑲白旗滿洲都統瑞豐咨請以奕元升補公中佐領應照准此令 
[專電]  
　　北京電廣西陸榮廷獨立之通電到京袁總統甚爲驚愕當即由電話傳梁士詒王士珍等到府會議至六七時張燈而散尙無辦法同時並接龍濟光電言廣西獨立已將珠江交通隔斷 
　　北京電袁總統以軍事貴乎迅速來往要電均由內史夏壽田擬稿不交統率處 
　　北京電各機關辦事人員自四月起一律搭放公債一百五十元以上者二成二百五十元以上者三成四百元以上者四成六百元以上者五成 
　　北京電夏壽田專管報館所需機密費一月定四萬元 
[譯電]  
　　北京電龍濟光有急電致中央政府關於廣西獨立事及請於重要行政問題指授機宜袁總統接電後即開特别會議（十九日） 
　　北京電本星期內北京將開財政會議討論用金本位改革幣制問題聞擬先議鑄造値十銀元之金幣事（二十日） 
　　北京電政府擬裁陸軍學校因此後軍官均將 
由模範團訓練也（二十日） 
[東方通信社電（日本人組織）]  
　　北京電廣東電云兩三日來中國銀行 
廣東銀行及他大小銀行業者因被提取存欵兌換紙幣錢票大起恐慌大官富豪皆將財產易換金銀寶石準備避難（二十日） 
　　北京電廣東電去廣住民以實業家爲中心特開大會協議維持廣東之平和呈請龍將軍勿與廣西軍開戰端（二十日） 
　　北京電湖南方面因廣西之獨立勢益危急政府復求張勳出兵張遂派遣其駐浦口部下之兵一營開赴九江（二十日） 
　　北京電中央政府前此撥給廣西之小銃五千桿旣到梧州後即分配各部隊（二十日） 
　　東京電北京東京之間新聞電報因中國政府檢查嚴重故改經由奉天報達亂事情况　　（二十日） 
　　北京電政府欲以礦山抵押向某西人借欵密派熊口口（電文不明）在湖南偕同債權國方面之外人若于名從事實地調查聞該借欵之用途係充軍費急需云（二十日） 
　　北京電曩抵宜昌之安武軍現正準備民船溯江赴川（二十日） 
　　東京電海軍飛行機三台因赴上野公園（海洋博覽會）式場由追濱飛揚向東京巿空中而來不意回旋之際阿部中尉乘組之第十二號機墜落於芝區明船町町田陸軍少將邸屋上乘組員二人跌斃（二十日） 
戰電 
　　（英人路透電） 
　　巴黎電今晚公報云末斯河西面敵軍猛轟波呂叢林及芒齊維勒境末斯河右岸之敵軍猛轟之後在伏村與波特洛芒田莊叢林間進攻多次均爲法軍砲火所阻未能於一處進抵法軍戰壕全陣線法排砲甚爲活動華愛佛尤甚敵軍子彈庫一所中彈炸毁勞蘭德軍在錫亞維勒境進攻有兵若干曾入法軍戰壕即經法軍回攻逐出法砲隊毁比境波桑桀敵軍戰場數道又轟擊瓦斯河與愛恩河間進行之敵軍（十八日） 
　　巴黎電據今日下午公報觀之德軍又在末斯河東面受挫德軍初以砲隊猛轟繼在伏柯與丹洛泊之間進攻爲法砲所阻此後凡爾登境砲火時作時輟陣線他處皆安靜法飛機一架在凡爾登境擊落德飛機一架法飛機隊以炸彈擲擊美的薩白龍車站俠圖薩蘭子彈庫及狄昌士飛船停置所又以重炸彈二十枚擲擊美的車站法飛機二十三架以炸彈七十二枚擲干落泊歇姆飛行場及末爾化斯之貨房敵飛機曾迎拒雙方各失一機尙有德機二架着火墜落法機三架因受重損降於敵境（十九日）　　巴黎電今晚公報云法軍擊毁萊姆北面之敵軍戰壕凡爾登北面砲火已弱今日敵軍未出攻擊法重砲隊轟擊聖米葉爾東北之敵軍防營（十九日） 
　　倫敦電隨法軍觀戰之英國報界代表亞倫君謂德軍實望佔據凡爾登此戰尙有第二目的即使聯軍預備未及成熟而在西境取攻勢是也德軍以爲凡爾登法軍力不能支必乞英軍取攻勢今法軍抵禦甚勇足證法軍實有在全陣線進攻之餘力云（十八日） 
　　羅馬電公報謂意軍陣前甚爲活動砲隊及步軍戰事頗烈（十九日） 
　　倫敦電海格將軍報稱亞拉及亞美蒂愛爾附近砲隊頗活動兩軍飛機交戰多次英飛機曾逐走進攻之敵機（十九日） 
　　羅馬電意公報云意軍又砲擊杜白拉克車站數處着火頗多毁傷意軍步隊進攻助以砲隊使全陣線敵軍驚擾不定（十八日） 
　　倫敦電德國水上飛機二架今日午後飛過杜佛峽高度約五六千尺第一架於二時前飛至擲下炸彈六枚落於海灣旋向西北而去又向鎭中擲落炸彈第二架於二時二分抵英飛至底爾抛下炸彈數枚少頃約二時十分又有兩飛機飛過拉姆斯格特向城擲數炸彈英機追擊之乃分道飛逃一西一北聞瑪格特地方受一炸彈之攻擊二時二十分威斯格特又見敵飛機英機立起追逐未有炸彈擲下調查各處死傷目下巳知者死男三女一小孩五傷男十七女五小孩九共發見炸彈四十八枚一落於拉姆斯格特之坎拿大醫院屋宇雖毁幸未傷人民居被毁者頗多飛機司令 
 
 

Page 3

 
 
波恩民獨駕一機追擊一敵機至海外三十英里交戰約一刻之久敵機墜下死瞭望員一人 
（十九日） 
　　巴黎電公報謂敵潛艇一艘在亞德里亞海擊沉法國驅逐艦勒洛丹號救起軍官兩員兵三十四人尙有軍官三員兵四十四人不知下落（十九日） 
　　倫敦電荷蘭商船巴蘭班號（六六七四噸）開往爪哇時在北海中魚雷沉没船中之人均遇救（十八日） 
　　亞姆斯特丹電各報皆謂土邦第亞號之爲德潛艇擊沉案情甚爲重大荷政府急宜聯合美國及其他中立國向德政府抗議任意轟擊中立國商船云（十八日） 
　　倫敦電官場稱英儲君刻抵埃及供職於地中海遠征隊總司令部下（十九日） 
　　倫敦電陸相吉靑納發表訓令稱奉英皇之裁可組織一軍團名爲皇家防衛團兵餉與前敵戰士同文中未曾言及組織此軍團之目大約與解决已婚男子從軍之問題有關（十九日） 
要聞一 
[西報論桂事影響之重大]  
　　三月十八日京津泰晤士報載有社說廳曰危急之時局節譯錄下記者對於時局素具嚴重之觀念　以桂省獨立消息乃知前所推料者尙可免杞人憂天之譏桂省之獨立其影響將使政府之威嚴受一重大打擊然事有重大於此者則爲著名改革家及學界之泰斗梁啟超亦加入此舉是也記者不欲以危詞聳人聽聞然時至今日不得不正告讀者曰中國時局之危急遠出衆情所覺之外何則南方事變旣非一時所能敉平而反對政府者則日見其蔓延不已滇省首先發難黔省繼之今桂又步其後塵安知不尙有鄰近之省接踵而起况梁氏爲南方物望所歸梁之加入影響匪細今而後南方人心已去斷難强以帝制加之矣共和軍之得梁足爲一大轉機其功效至少當及一軍團故西南戰局必爲一變南方諸省或將因梁氏之號召聯合一致以抗帝制記者之作此言自信不致獲失實之咎也夫今日樞要諸員朋比阿諛顚倒是非醉心帝制迷不知返似不致以南方大局之眞相進告元首元首所聞者徒紙上空談之勝利耳元首今日所處之地位可謂衆叛親離大員中所可賴以匡助者或炮騎牆之見或以遠引爲高招之來京則作種種託詞至所謂可恃以恢復　權之北軍亦不如平日之用命出征之先奢索餉銀迨抵長江流域騒擾閭閻行同野蠻所至之處雞犬不寗環顧國內文武大員之願以平亂爲己責者幾如鳳毛麟角而待機發作以抗中央者舉目皆是平日所引爲知己之舊員如徐世昌張謇段祺瑞之流又以氣節自尙不肯屈事二朝餘如穏健有識之輩脫離政界惟恐不速其留者或徘徊觀望或躍躍欲動此何耶誠以此次革命其主動者非如孫黃輩已失信用之政治家實爲國中大佔勢力之穏健派也以故登高一呼衆響　應即軍界領袖如馮國璋張勳其人者素爲袁總統之心腹今所持態度亦在若即若離之間京內外之大員縱有以効順中央聞者亦不過藉金錢之助力暫收覊縻之效然袁總統告美報訪員之言及所布命令之文仍謂彼之稱帝乃從民意要知國民今確已表示同意矣特非贊成帝制耳時局前途未能逆料袁總統威服南省之能力似覺日減北軍之入長江流域後惟以擾民爲務故嚮之猶豫不决者今皆毅然贊助革軍矣川湘等省之人民旣受北軍之害皆怨政府用此野蠻以求私利南方各省旣聞北軍蹂躪良民之事實則其不惜犧牲聯合以拒暴兵入境之决心當然將愈堅也袁總統所抱之樂觀記者不敢贊同實則今日之時局其危急爲滇省宣布獨立以來所未有當局若猶作可以武力强逼南方承認帝制之思將爲天下人共笑其愚今日政府當速起圖之縱大損中央威信亦當俯就範圍以保全國之統一否則時機一失噬臍無及雖欲籍調停之策以謀補救亦嫌太晚矣 
[英報論桂省獨立之價値]  
　　問各省可　之程限與前次革命之異點 
　　十八日英文京報云中國事非檢閱中國公文官報所能確知者也若徒閱官場文牘而遽謂了解中國事則直鑄莫大之錯誤而已今桂省獨立已以色彩鮮明之狀態昭示吾人此說之非誣矣此外人之留心中國事　尤宜知之者也滇省起義維持共和以滇黔桂名義發表宣言書陸將軍爲書中署名之一人且陸氏分　代表游說各省當道贊助共和茲二者早成顯著之事實乃帝制報猶淆惡聽聞而欲世人咸信各將軍之力求帝政者莫若陸氏他報若有披露桂省眞相之言則帝制報　極力駁斥加以種種醜詞凡片言隻字稍利於中央者帝制報輒羅集之納諸鎔治爐中鑄爲南方無恙之鐵證此種舉動苟爲維持安寗地方之秩序計本可爲人所恕奈改竄新聞顚倒是非務欲極峯眯於危局乃帝制報政策之一今已爲人所共覩矣 
　　察人忠否原非易事而在中國爲尤甚官吏呈文無字不忠實則虛與委蛇耳吾人未可就其文字而計其忠貞之程度帝制報謂某也擁護中央某也贊成君憲吾人亦未可爲其所惑而謂其人果忠實則帝制報愈謂其忠者必其人之態度愈不可恃者也帝制報對於眞正帝制黨並無特别之表揚惟對於態度不明者則力言其忠行逕可議者則褒奬備至凡此特色讀帝制報者類能言之故察人之忠當觀其行而不當聽其言也 
　　或問今桂省宣佈獨立果何謂乎記者答曰此即居高位握大權之一人不確悉南方危局之謂也桂省使者在各省之活動已非一日雖亞細亞報亦承認之謂爲梁啟超之黨羽然則各省大員固已深知桂省之眞態度矣各省知之曾入告政府乎抑政府中人見此相告而不轉呈元首乎此爲莫可究詰之問題苟政府知之而不籌適當之辦法猶於桂省行將獨立之時給以金錢軍火豈非離奇費解之事哉此記者所以謂中央政府或行政元首昧於南方危局也記者至是不能不發生第二問題即各省之可恃究至何等限度是已秘密偵探遍地皆是此問題之眞相政府當已熟知但鑒於黔桂兩省之往事苟他省有乞助餉械者政府必煞費躊躇而不敢輕易接濟也試以龍覲光之事言之龍苟要求 
中央續發兵餉與大砲然後始可攻入滇境試問中央將否准其請乎龍之不可恃早有所聞且龍覲光之姪即龍濟光之子留質北京者亦有潛出京師行蹤不明之說然則安知龍氏於收到接濟之後不與陸氏同一步趨乎若中央拒絶其請是明明亦以疑心則其結果不待言而可知矣試再以劉顯潛之事言之當滇省起事之初劉即反對亂事聞滇軍初入黔時爲黔軍所擊退乃劉之力自黔省響應後劉率兵二千困守黔南猶効忠於政府近日劉亦乞中央助以軍火與兵餉據外間所云此君態度大有疑義然上星期帝制報則謂政府已飭桂省接濟矣政府此舉果以劉爲可恃乎今桂省獨立當然不以餉械助劉然則政府將另行設法以接濟之乎湘省亦有不可恃之傳言不審中央又將何以處之若謂中央刻處於大局爲難之地位猶淺之乎言之也記者觀於桂省之獨立而知南方共和軍之凖備第一次革命凔促發生不足以言準備其卒能告成者泰半由於南人旨趣之統一第二次革命發於江西挺而走險未有佈置時機未熟致成泡影但今番第三次革命其性質與前逈異一掃從前倉促之行徑共和軍領袖處心積慮謀定而動雖帝制報亦承認之除滇省激於義憤首先起事準備未周外他省遲遲未發迨佈置完備始有最後之行動黔省費一月之久一面秣馬厲兵一面誘引中央得其接濟桂省收拾戰士兵餉槍砲彈藥幾將三月其籌備可謂密矣桂省獨立於軍事上之價値甚關重要非此篇所能詳言但就南方共和軍之關係而言桂省響應之期適在今日誠爲絶好之時期也 
　　今番革命之領袖亦復與前全然不同從前乃革命黨之革命今番乃中央政府執政大員之革命除李烈鈞外其他諸子皆今日據高位之大員且多爲新帝國之貴人記者於此竊有感焉起義諸子實爲一確定主義而戰非爲個人私利而戰觀於桂省獨立而益信今非北軍屢勝迭獲要城而中外論者以共和軍前途爲黑暗之時乎陸氏以一省將軍據軍人極所羨慕之高位苟仍依附大皇帝則富貴功名何求不得乃際此共和軍不甚得利之時而竟高揭義旗以與北京相抗置富貴功名於不顧其旨趣爲何如哉今日事態絶對新異顯非中國式之事態不能以固有名詞解釋之外人嘗謂中國人不能爲主義而奮鬬今世界覩此現象不亦恍然大悟從前批評中國人特性者之謬哉再宣佈獨立之各省行政現狀悉能維持此亦與從前革命不同之一點吾人雖不謂共和軍處於不敗之地位然其勢方張前途正未可輕視也 
[軍事上之桂事觀察]  
　　字林報十六日北京消息云桂省宣布獨立之電今日到京革軍行動遂又有一重要之開展比來川中官軍行利滇軍退出長江論者方謂亂事或可早了詎風雲倏變桂事又亟從此革軍方面兵力驟增聲勢愈壯而深入滇省東南邊界之官軍亦將不能保全其安寗矣夫操縱南方政局之樞紐實爲粤省今桂省獨立粤省或將蒙其影響而有不利中央之發展南方時局可謂極複雜錯综之致矣桂省揭獨立之旗固極關重大而將來事變之進行則尤繫於湘粤兩省之態度今湘粤民心已去其反對袁氏之情固甚激昂也就軍事觀察點言之在今日以前政府確能維持優勢然官軍困於巴蜀亂事已及遠南故在今日以後中央平亂之事業彌覺困難目下收拾人心之道惟有完全取消帝制舍此末由然而登極已經展緩一般帝制派猶復活動所謂完全取消者其事實尙不知將在何時也 
[黔軍攻渝之警告]  
　　字林報云三月四日重慶訪函略謂重慶苦力缺乏外人輒親立江干以免其僕役爲軍人拘去泰半苦力已被牽往前敵死於綦江者已有多人昨日黃昏後重慶街中貼有示文謂黔軍不久將至而以海灘溪頭（譯音）爲攻擊重慶之地該處居民其速退出二十里以免受禍於此可見北軍事機之惡矣滇軍飛機昨至重慶繞行一週爲時不久向城中及江北軍營擲下文件以備軍民閱看兩日前北軍飛機自高墜下機中人生命大約不保云云 
[西人之時局補救譚]  
　　上海泰晤士報云中國亂事蔓延日廣吾輩視之固意中事不足爲異獨惜袁氏於禍事未作之前不能早從全國各方面之警告耳籌安會發生以來全國擾亂今所謂籌安者猶絞其腦筋不恤無數生命之犧牲以圖帝位據華人消息云已有人勸袁總統辭職任國民自治惟未言繼之者爲何人總之行政元首不問爲誰必爲誠信無僞之人而後始可得國民之擁戴袁氏聽信佞言鑄此大錯恶稅增多民不聊生百廢不興無意整頓時局日見困難袁氏之地位及愈不安穏若於今日開誠佈公宣言保全共和則時機未晚或可不禍國家而袁氏墜地之名譽或尙可復雖總統一席不可復得然未始非自贖之一道也 
[雲南快信]  
　　雲南第二軍總司令李烈鈞已於日昨由雲南省到蒙自小住數日擬三月六號由蒙率隊赴桂據廣南來電云及該屬北路有龍覲光所率之粤軍前鋒招募土匪沙人約二千餘人欲俟濟字軍到境後即攻廣南等語調查屬實濟字軍巳到百色風潮頗大現在滇軍第二軍大軍巳將趕到廣南日內當有一番劇戰昨晚傳聞龍軍正攻滇邊剥隘廣南梯團長張開儒巳親自督兵往援又聞龍軍係取道廣西間道攻入滇邊第二軍前鋒正在前往抵敵之間忽接河口副督辦來電桂林陸榮廷都督行將宣布獨立與中央脫離關係所有爲中央出力來攻滇邊之龍軍擬即使之從中截斷現正預備與龍軍宣戰云云全團士兵得此消息軍心爲之一振雲南唐都督爲發兵攻粤特致廣西陸將軍陳師長等電略云此次義旅之起專在屠龍而師行所經首出桂境陸將軍効忠民國海內著聞早寄同心必能相諒各師旅團營長同爲民國之干城亦當與義軍相提挈如其軍中左袒立成安劉之奇勳否則壁上縱觀亦是亡秦之臺傑本都督已申儆有衆視等同袍請無詐虞敢誓天日况滇桂有相輔之誼務各安其四業絶不損其一毫愼勿妄起猜疑自滋紛擾云云 
　　沅州來電云本區各營佔領靖綏戰退北兵即日進攻武寶惟餉械未到請設法接濟公舉松波遙領湘軍總司令請令遵行除派劉烈前來面陳外乞先派傳森謝之翰兼程來靖辦理一切爲禱烈在芷江候電即行周則范朱澤黃同叩效 
　　殷承瓛本雲南陸涼縣人日本陸軍士官學校畢業生前清末時曾任陸軍要職辛亥起義先本極力鼓吹革命臨事又身臨 
前敵民國成立後即任爲雲南參謀部參謀總長旋因事北上充政府參議旋以帝制問題發生乃與蔡松波微服來滇同謀舉事乃公推爲護國第一軍參議處處長此次與護國第三軍參謀長韓鳳樓同赴黔省頃接來信知巳到黔擬小住數日即行率師出發北路協同戴總司令謀攻川境 
編輯餘談 
[便宜（飄萍）]  
　　商人之於物也每以便宜與否爲其進退之標準便宜有兩種其一可因是得剩錢者可名爲積極之便宜其一可因是免虧本者可名爲消極之便宜 
　　帝制初發生時多數人反對之然反對尙不激烈大部分之意見不過欲其取消而止政府當其時苟識便宜而即取消之雖不能剩錢尙可免虧本而人民亦免於虧本可謂兩方皆得消極之便宜者也 
 
 

Page 4

 
 
   
 
 

Page 5

 
 
   
 
 

Page 6

 
 
第六版 
要聞二 
[英報論西南戰局（續）]  
　　北軍進窺永寗之戰略發展一如豫料蓋以一軍由納溪方面直攻永寗另以一軍在長江上游右岸名金江或金沙江之處不動聲色繞道而進以拊昭通之背近傳楊司令巳率兵在寗遠南潛渡金江襲擊該處少數防兵此枝是否爲大軍前鋒今尙未知惟官軍果能越此奇險之山境進抵會理（距寗遠南約三百里距川邊百里）其抄攻之計畫頗堪引人注意然岡巒綿亘運輸維艱最足爲行軍之障礙官軍苟非利用金江則必無進步可言設利用之則有滇軍節節抵禦亦不易即達目的况滇軍所佔川省之縣城今尙有五處之多官軍必一一克復始能進抵永寗而達滇邊頃者官軍又以克復江安納溪聞矣然此事適足證明滇軍退離長江未遠北軍不能即窺永寗耳按納溪位於長江北岸滇軍棄此之後大約將退守洪京（譯音）至古嶺或稍北之陣線若合江南面山嶺險阻幾無人烟則斷不致爲戰地也 
　　綦江南面亦有戰事據官報觀之雙方均未佔有土地惟官報之中於地方位置絶不經意往往有兩地相距甚遠而先後舉述一若鄰村者然致讀者常爲所惑此方面傳來消息實皆紀綦江與南川（綦江東百里）前之戰情最近官報謂滇軍曾進攻官軍惟仍加以擊却潰敗等字樣又昨日官報謂滇軍於十日晨問八時起至下午止共包圍官軍六次均爲官軍擊却滇軍今分兩路進兵一在東溪至趕水（綦江南約三十里）一在後坎之興隆場（南川東三十里）其字裏行間不啻明告吾人滇軍巳於該方面取攻勢也 
　　湘省戰事今仍分兩處進行一在銅仁方面距麻陽約一二十里及芷江之南面官軍自稱已於該處稍獲進步惟官軍自克復麻陽後未見有特别之舉動也一在武崗北之高沙官軍自稱近與滇軍戰於武崗東南滇軍進攻雖猛卒敗退一二十里云滇黔軍攻入湘南已抵何處吾人未能下斷但就官報觀之北軍現正自北而南足徵武崗以南之地一大部分巳入滇黔軍之手矣官報之言旣如此則寳慶　落之謡可以置而弗論至於南方大局有何發展一般人士待望甚殷龍覲光將軍之行止復寂無所聞龍之行事似有按時發作之興致初則喧傳佔領蒙自衆皆不之信沉寂多時忽傳佔領剥隘砲台及剥隘城旋又消息岑寂記者不審其此後究有何種行動也原註云是篇脫稿後始聞桂省獨立之消息此事乃南方行動第二幕之開始而是篇對於桂 
省態度之懷疑亦因以證明矣 
[廣西獨立前後之印證]  
　　各方之消息英文京報云廣西宣告獨立略誌昨報此事傳說本非一日十五號外人間如某使館等皆得有此項消息聞日本大阪某報駐京訪員當晚即發一電報告該報社有廣西有已獨立之說香港動搖廣州城內人心洶洶等語當爲電報檢查員扣留又聞廣西宣告獨立之電現在暫署督理軍務之第一師長陳炳焜亦署名又據某方面消息前次雲貴兩省宣布獨立之電其電文皆屬通用密碼故不免爲電局扣留此次廣西宣布獨立電文則係用新密碼而該電文之首則冠以除雲貴兩省外字樣電局旣不知此項新密碼又見有除雲貴兩省外等字樣以爲必係報告軍情之電遂未扣留而中央各部亦多收到此項電文　　事前之布置新支那報云廣西將軍陸榮廷自雲貴理件發生以前已與革黨早有聯絡其後因中央政府嚴重監視遂不得已而欲辭職因向某氏諮其意見某氏勸陸留任以至今日當蔡鍔之入雲南也十二月二十三日蔡鍔李烈鈞唐繼堯任可澄等在雲南府會議陸榮廷亦派代表與議有决議關於將來護國軍獨立之事案蓋陸氏之態度外觀頗見鮮明或謂其與廣東之龍濟光妥協提携對於革黨而守好意的中立者或又謂最近陸龍兩氏生有意見者其後又報陸氏已决擁護中央受貴州宣撫使之命率其部下以征雲南者今據更確實之情報陸將軍之代表上月曾密往上海與在上海有根據之進步黨協力提携今次由兩者已協成立之結果進步黨最有勢力之某領袖已於本月上旬由上海出發直赴廣西省會之南寗則廣西之態度近决加入南軍恐不出本月廣西即將宣布獨立又順天時報云上年十二月蔡鍔戴戡入滇與唐繼堯任可澄諸人籌畫獨立之時陸將軍亦派參謀長蒞場與議隠秘中協妥一切但廣西因布置未妥故表面上與政府虛與委蛇以待時機梁任公亦於本月四日由滬起程前往廣西想巳到桂此次陸將軍反抗中央固屬旣定之計畫而梁氏必有關係亦可知矣又英文京報云前此陸榮廷自請往貴州宣撫旣得政府許可一面滙以巨欵一面復由廣東轉撥大宗軍火以接濟之陸氏得收欵與軍火遂於十五日宣布獨立發布之理由刻據駐京某外人所接電報云廣西反對中央政府而宣布獨立同時印刷檄文多紙其內容詳述反對中央政府之理由共計二十五條散布廣西全省及各省地方俾衆週知又聞其致中央之電文甚簡練意甚倨傲而陳義則甚懍懍署名者爲耀武將軍陸榮廷以下文武大員二十一名文中有榮廷奉職巖疆保安是亟啟超歷游各地蒿目滋驚及榮廷等以數年來共事之情好不忍我公終以禍國者自禍謹瀝誠奉勸即日辭職以謝天下榮廷等當更任力勸雲貴同日息兵則公志旣可以自白而國難亦可以立紓矣事機安危間不容髮務乞以二十四小時內賜覆俾决進止不勝沉痛待命之至等語或謂此文似出任公手筆云 
　　政府之應付刻據某政客談云政府近頃已聞廣西有欲獨立之消息深以該省此種傾向全係基於陸將軍與中央政府意見甚欠疏通所致擬發長文密電懇切曉諭之以資懷柔弭患不料前日廣西斷然獨立之電報突如其來總統甚爲焦慮昨日特於所居之密室召集重要人物熟議對桂政策頗有寢食不安之岌勢自十六日以來其憂慮情形益臻迫切是日從朝徹夜繼續會議延至十七日始經議畢所有關於征伐桂省之戰略已經種種運籌原擬命廣東龍將軍就近討之然因龍與陸榮廷將軍有親婭之關係不便任爲討桂司令官遂議定由湖南進兵分兵爲兩路一支從貴州邊境前進一支則從湖南直向廣西進攻但貴州及湖南西南巳歸南軍佔領此等策畫是否適用尙爲疑問又聞當桂事發動時粤省龍濟光及臨武將軍龍覲光湘南宣慰使熊希齡等均有來電密陳關於桂省之問題公府中當即召開緊急密會議其大致不外指示機宜分令各軍隊應付防禦或星飛派員前往宣慰桂軍等要政會議後隨由軍電處拍發密電至九道之多其致廣西巡按使王祖同電文聞係令王氏向陸勸慰文中有善自爲計四字 
[桂警聲中之粤湘川蘇觀]  
　　粤東防務加緊近聞政府接廣西獨立之報告已由政府電達廣東龍將軍詢問廣西陸榮廷將軍最近之動靜如何龍覲光所率征滇軍現在到底駐紥何處廣東現在之軍備除防守該省垣外尚有多少兵力足備抽撥以資調遣等要政請龍將軍速行查明電復並聞廣東龍將軍昨與張巡按聯名電呈政府略云南寗有黨人創亂廣東接近桂省至關緊要已飭所屬軍隊力衛疆土以防桂兵侵入 
　　南軍全力圖湘公府消息陸海軍大元帥現爲湘省湯靖武將軍於昨（十七）午後有急電到京據聞湘西邵陽一帶已與黔軍開戰請示機宜等情內容似頗緊要旋即傳諭特召現來京之前貴州巡按使龍建章詣府晉見垂詢要政同日公府續接湖南密電報告謂黔軍現派重兵分攻衡陽湘山衡山湘鄕等處北軍兵力單薄難以抵禦革軍北進勢甚猛勇外間又傳湘西鎭守使有獨立之說云云披閱後當即召統率軍務兩處軍事大員開會密議對待方法多數要人頗以湘西軍事緊急督理需人擬設前敵總司令俾軍權統一便於指揮聞該司令之職第八師師長李長泰最有希望又據英文京報云聞日昨中央曾得湖南將軍湯薌銘告急電報謂雲貴軍隊以全力圖湘情形緊急請速派援云云 
　　叙瀘仍有戰事川軍收回叙府後滇軍退守嚴嶺茲據某要人消息現有雲南挺進軍一師由蜀人黃毓成督率進攻叙府鏖戰一晝夜砲聲鎗聲隆隆不絶勝負尙未可知近日外報登載雲南黨入現復添派精銳軍隊數千人擬乘機再奪瀘州政府亦接有同等之報告現恐納溪之得而復失再見於瀘州且恐瀘州城內仍有黨人故昨日特由統率處通電陳宦曹錕兩將軍內容係飭駐守瀘州各軍嚴行防範不准敵軍得近該地並飭速在該地內舉行清鄕事宜據此以觀官電之所謂進攻昭通與進攻永寗似尙覺言之略早矣 
　　蘇省軍務帮辦頃據政界傳聞大元帥垷因桂省發生問題勢將牽動前路各軍隊進行之計畫除飭軍務處詳議防禦軍略外日內將派衛侍武官長廕昌赴南京往見馮將軍與商要政准於今明日出京另一說謂十七日上午七時居仁堂召開密會接議十六日晚間未竟議之重要軍防聞曾提及電詢江蘇馮將軍某項要政旋决定由廕午樓將軍親赴南京與馮面商有日內出京之議又聞政府以南省防務異常吃緊擬將江蘇仿照山東江西等省舊案添設全省軍務帮辦以昭愼重現已電商南京馮將軍俟得其同意即實行發表聞江寗鎭守使王廷楨頗有帮辦江蘇軍務希望 
[江西之形勢與防務]  
　　（特别通信） 
　　馬師長噩耗傳至贛省報紙傳說　加以黨人圖攻湘省公署謠言益多時而傳說湘省獨立時而傳說九江電信斷絶以致風聲鶴唳一日數驚有時見軍警加班巡邏則更爲疑懼其實贛省大吏防範周密故地方亦尙安穏如常茲將贛省西北之地勢與防務情形錄下江西界連閩粤浙湘皖鄂六省而險要以九江稱首南屏廬山東抱彭蠡西控武漢東北扼楊子江之中流爲本省之外戶東歷水程五十里爲湖口城倚石鍾山麓據鄱陽湖口上建砲台形勢最險要清設水師總兵官駐之辛亥癸丑之役南軍扼此以抗拒北師彭澤在其東因山爲城俯瞰小孤亦江防要處也此外贛西之萍鄕縣通湘鐵路交通所在亦稱要地滇黔事起贛北贛西之防務更爲注意萍鄕現巳駐紥第一團（獨立團）及第三混城旅第一營並有調定武軍二營前往之消息又聞李將軍擬飭宜春贛西鎭守使移節萍鄕湖口爲江防重要亦有請添鎭守使之說贛北鎭守使吳金彪現己明令接充江西帮辦軍務惟以九江爲贛北門戶故暫時仍令鎭守潯陽不必移節來省如遇軍務磋商祗須函電往返也定武軍五營現巳陸續到齊擬分駐湖口馬當九江小池口各要隘現在九江巳下戒嚴令西門爲出城大道行人如織往日非至十二時不下鎖現在過九時即行關閉有對牌者亦以一人爲限城內外派各軍士荷鎗站立並分班巡邏十時後街上行人絶跡並飭金鷄坡岳師門九華門各砲台官兵將各炮機件隨加整理日夜派隊巡哨九江防務之重要可見一斑 
[陜西歸客譚（一鶴）]  
　　余以商人資格留陜日久軍政兩界情形知之甚詳茲由陜省歸來特備述之 
　　陜省僻處邊隅人民知識淺陋光復以還生計日艱降至今日已成一刀客世界（刀客係陜省綠林别稱負有豪俠氣與尋常土匪大異）北部爲尤甚（謂之河 
北） 
　　全省計有陸軍一二十五十六四個混成旅（均 
不完全）十六旅長馮玉祥氏現往四川近與雲貴交鋒多失利十五旅長賈湛耀所部表面似較强悍然與刀客激戰亦未見其獲勝也賈氏此次兼署陜南鎭守使移駐漢中在陸將軍固預計成都萬有一失瞬及陜南藉此以作自衛屏障然足恃與否尙不可知第一旅長爲陸將軍之子承武氏全軍均由陜省編練第三旅長陳樹藩氏所部仍係光復時編練之秦軍多由刀客結隊投誠者兇很異常非陳氏無能統馭之故此旅在陜最宜重視亦最不可測度且其爲人目空一切自負豪勇無所謂將軍無所謂政府此次由陜南調署陜北鎭守使移駐榆林亦陸將軍斟酌而出此者也此間復新編第四一旅由參謀長葛光廷氏兼帶陸將軍對於帝制初無贊成之意嗣爲北京帝制派所迫遂亦勉强從事迨至列爵　封陸氏益意冷心灰北京政府見其態度不明遂調毅軍一旅駐紥潼關（潼關爲陜西出入咽喉）假剿匪之名實則窺察陜省之動靜對於陜省出入盤查尤爲嚴厲故陸氏之心迹近益不明陸氏曾以軍費無出擬取給於鴉片事業爲呂巡按所阻然至兵興以後呂即無發言地位預料此事將來决可實行也余一客商焉知遠大此蓋由某某要人親述者且陸葛馮賈四旅長均絶對服從陸將軍之命令惟陳樹藩氏之氣槪矯然不同耳 
　　雲貴初起時省城內外即有多數黨人屢謀起事均被破獲有李岐山者光復時歷任山西都督兼代理河東旅長才識兼優素爲全省刀客所崇拜前亦圖謀起事其計畫係沿渭北經過甘肅直搗新疆（曾密派張某赴新省連合某氏）尙未成熟即被察覺李以志不得逞遂率領多人於除夕竟陷興平連破三原等縣現已漫延北山全部其所至之處除放監掠庫奪取團警槍枝外對於商務尙無所犯又有景定臣者本從前國民黨之巨子其近年來匿跡消聲蹙居陜省確係絶口不談時事前北京政府據探報有耿毅趙某等公戴其於陜省起事遂拿解中央人咸寃之刻余至此間探悉耿趙等或居本埠或在東京確無此事可見偵探之悮人也 
　　總之陜省决非寗土必有人以陜省爲舞場者誰造此孽民也何辜吾不禁爲陜省人民長太息矣 
[鄂省之軍事談]  
　　北軍近在川中稍獲勝利後政府中有一派人擬就此設法調和以禦外侮元首乃據以電詢各省將軍巡按使及各路統兵將領聞某將軍等不贊同和議力請由此進攻故現在調遣軍隊由鄂分往川湘猶未稍止聞總司令曹錕昨日電請中央撥給大批彈藥以備進攻之用業由軍務處電飭漢陽鋼藥廠配製裝輪往宜逕送前敵 
　　陸軍審判處乃執行軍法之重要機關向有憲兵一連司守衛保護偵提人犯之責聞該憲兵亦有受黨人運動行爲不穏之消息旋經該處偵探查知報告處長程漢卿拘捕其首要懲辦惟有八人已聞風潛逃昨特宣告除名行選補 
　　自黔軍侵犯湘西鄂境邊防益加緊急昨得軍界消息黎天才鎭使最近電致軍署報告將鄖郡邊防區域推廣自鄖西縣抵白河（陜西屬縣）均扼要分駐重兵另調原駐雙溝鎭馬兵二連增防光化邊境（老河口附近） 
[山東暫停募兵之電令]  
　　昨聞軍署接奉政府電令略謂南征軍隊已敷分布前擬繼續出發之軍隊應即暫緩南行其擬續招之新軍京暫停徴募至於臨時增餉一節必須開報來京經中央詳細審查認爲理由正當始准作正開銷否則駁回另行彌補云云惟據此間一般人士窺測以爲目前正在組織第三軍需用兵力这際忽下停止招兵與出發令其中或恐别有原因也 
[高明知事被圍紀]  
　　近日廣東黨人大活動而土匪亦乘機活動故各屬匪風大熾其猖獗情形眞有不可思議者本月八日高明縣知事黃健携帶稅捐銀四千圓及私家銀一千圓率衛隊十二人由高明城押往三洲墟以便轉解來省詎行至牛圍海口地方日已西沉暮色四合突聞鎗聲轟然黃知事知有意外當下令戒備惟鎗聲接續而電紛向黃知事等射擊因匪等數十人預知押餉經此先伏於海口之灰沙墩以俟其來黃知事當令衛隊抵拒一面派兵往三洲墟求援己則棄去長袍緞履奔向三洲前路而逃不謂事有湊巧當黃知事未至海口時有西竇墟穀米船大隊駛至此地偵知灰沙墩有匪麕聚不敢前進特派人赶赴西竇墟請劉排長率隊攻擊劉固擔任保衛各穀米船者據報之後當即督帶所部直向牛圍海口進發迨抵埠時匪正與衛隊在酣戰中鎗聲隆隆頗爲劇烈劉排長大驚趕前察視始知黃知事被刦急令各軍接應時因官軍人數尙少將有不支之勢忽得此生力軍來援勇氣大振復行激戰俄而三洲之援軍亦至軍威益壯即將灰沙墩重圍困彼此鏖戰數小時附近各鄕未悉原委罔不驚駭異常無敢出視詎戰至天將微明時忽又有由高明調回省垣之陸軍一大隊經此因聞鎗聲隆隆未知何故遂高吹停戰曲號使兩軍暫停戰鬬免阻去路官軍不得巳從之并向其求援惟該軍以奉令調省轉往淸遠防禦實難相助遂提鎗而别匪等乃得乘機紛紛鳬水向對海坦岸逸去　陸軍過後匪巳盡登彼岸各官軍急即涉水追緝匪已遠颺無蹤乃各收隊回防是役斃匪三名黃知事 
 
 

Page 7

 
 
第七版 
脫險後憤恨殊甚特飭三洲警察區長李華裕將擊斃之匪一名梟去其首高懸於三洲墟之岡頂上聞該餉項亦未被刧已於十一日附搭三洲渡小輪拖解來省矣 
[南京快信]  
　　陽歷二十二日關岳合祀之日馮將軍巳派定王鎭守使恭代主祭第十九師長楊春普參謀長師景雲爲東西分獻軍需課長惲寳惠省警廳長王桂林爲糾儀 
　　揚州地方不靜馮宣武擬添調軍一團開往防守省警王廳長以省防緊急飭各戲園晚間提早於十句半鐘一律停演 
　　齊巡按嚴飭各道尹趕將保衛團組織成立日期詳報以憑彙報 
　　軍署近日戒備甚緊派有衛戌司令專任稽查出入行人憑證未佩憑證者即扣留盤查 
　　軍署連日開軍事會議關防極密聞關於今後設備防守方法 
　　馮將軍飭鎭守要塞掩護隊龔司令加派軍隊分往句容龍潭等處擇要駐紥 
　　中央電馮將軍派員檢查各兵工廠製造軍械政策飭即電覆 
　　北京財部昨電財廳印花稅厲行整理以益收入常關歲入虧絀甚鉅中央决定從各省釐稅籌補救方法闻財廳已核議詳復矣 
　　使署參議梁玉書聞已出京回甯 
　　赴滬參與總商會議事廳落成禮之軍民兩使代表馬榕軒沈爾昌昨已乘晚車回寗 
　　中央以各省官吏籌防著有勳勞者必不乏人特制定叙勳給奬章程由部咨行軍民兩使查照辦理內容計分五項㈠凡官與職相當者均照原官升一級如末授予實官者均予補官㈡原官大於現職奬給原官相當之勳章㈢巳有勳章與原官職相等者准予晋等或升級㈣原有之勳章限於原官現職不能再行進等者另給他項榮興㈤著有特别功績限於原官現職勳章不能再行晋等或升級者陳明另定 
　　王襄武將軍來電通緝黨人劉心源 
財部咨齊使烟酒稅四月一日起每斤加收二釐巳飭財廳長胡翔林遵辦 
地方通信 
[蘇州]  
　　規定陸軍官佐之印章陸海軍審計處對於各軍事機關之薪俸餉項均令造具收據計算决算等項故官佐均須各刋印章以昭核實陸軍第二師師長朱熙近奉陸軍部頒定軍官佐印章程式如下一陸軍官佐印章皆刻本人姓名不得用閒章及號戳致難考查一此項印章自接到本規定之日迅速刻齊各機關造具花名清册各員名下將本人刻就之印章用硃色蓋用一枚彙送本部以便日後與各種證據憑單所蓋之印對照一凡新官佐任差之後即將所用印章具某機關某職某姓名名條一紙名下蓋用一枚報明所屬長官由該長官呈報本部一各員印章遣　或損壞不堪使用須於改用新印之前開具某職某姓名條名下蓋用新印一枚報明所屬長官由該長官呈報本部故朱師長巳於十七號將是項部定章程分送所屬各軍官佐一體遵辦矣　謀財害命案詳情湘人沈德林現年六十餘歲前曾充蘇省水師營艙長哨弁各差稍有積蓄光復後沈即購小船一艘與其妻高氏二人同在蘇城南區草橋堍專以渡　旅客及駁運行李爲業近沈又在言橋下塘購買房屋一所正在修理尙未竣工三月十八號晚沈德林獨居草橋堍船中翌晨沈赤膊死在船旁河中當　第五分駐所巡警查見立喚地保查傳沈高氏上船百看見船中有血跡多處所存金戒兩隻現洋四十餘元及沈所穿之灰布皮袍元縐皮馬褂等物均被刧去查看屍身刀傷甚多顯係謀財害命高氏憶及出事前一日曾有前在沈部下當勇之某甲來借洋五元沈以乏錢回却不歡而散恐係此人所爲乃立卽報縣當經吳縣孫少川知事派周承審員蒞驗并飭令本縣偵探隊緝兇究辦當日即在火車站查獲身穿灰布皮袍者一人其皮袍即係沈物已由沈高氏認明後解隊訊究矣 
[鎭江]  
　　道尹請兵剿匪江北清淮一帶近來土匪愈熾竟有身着軍服冒充官兵者淮揚道尹左　周昨特邀同淮海水警祁隊長乘舟過鎭改坐快車赴寗晉謁軍巡兩使面陳匪情並請兵合剿免釀巨患 
　　潤城商務近况鎭郡因缺乏美孚煤油價格飛漲巳兩月矣日前該公司忽有大批煤油運到每箱價僅五元零故近兩三日間巿問售價已由六元八角跌至五元六角囤積居奇者大爲懊喪並聞英美烟公司派律脫紙烟亦因存貨缺乏每箱價自二百二十五元漲至三百元左右大　某洋貨舗一月之間即紙烟一種巳獲利三千餘金矣鎭郡城內外各染坊以近日顔料飛漲公議暫停交易以爲對付方法故各顔料舗聞此消息已函致上海磋議跌價矣 
[南京]  
　　河工另籌經費前任泰興縣知事王用先詳請將尼寺及　桑公所變價撥充浚河經費齊巡按查此案迭據該縣公民王汝諧蕭之瑋等禀　飭行官產處併案核辦在案茲據核復未便移充濬何工需特飭新任藍知事趕將李秀河不敷經費另行籌措並將籌畫情形先行具報 
　　省垣特别戒嚴自滇事發生後寗垣戒備早巳加嚴昨晚軍警忽下緊急特别戒嚴命令馬步隊通宵梭巡說者謂得有探報秘密消息之故或謂因廣西獨立之影響故嚴爲戒備云 
[南通]  
　　商會總理中毒斃命通崇海泰商會總理劉桂馨因誤食河豚致中魚毒未及三時即猝然而逝所遺商會總理一缺暫由文牘馬炎文兼代 
[杭州]  
　　蕭山又有越獄案蕭山縣監獄署覊押盜犯共數十名前有巨盜某某賄通看役約同在外黨羽密圖劫獄幸事機敗露拿獲多人曾經禀請嚴辦茲聞本月十六日夜靜又復有監犯多人扭斷鐵鎖撬開栅門紛紛踰牆而逸當經看役察覺後立即禀知管獄飛派營警奮力窮追除當場緝獲外聞有四名被逃逸矣 
[安慶]  
　　宣城破獲黨人黨人袁子美當皖省二次革命時曾充革軍連長失　後逃避無蹤頃經駐宣安武軍第一路五營營長張子俊探悉袁之蹤跡派　在宣城城內　峯某　園內緝獲昨已押至營部訊供不認爲袁子美後在其行李內搜出由皖北寄來信函一封封面書明袁子美啓察閱信箋內并云皖北風聲不佳宜在江南隠居俟有機會始可回家等語遂將此函質之袁始俯首無詞刻巳將袁押解蕪湖交由馬統領審辦矣 
[江西]  
　　新社黨案之結束贛省破獲新社黨一案其黨首李端陳　巳於十五號執行鎗斃經紀昨報茲悉軍法處又於十六日早八點　提出該黨黨人閔開元一名押赴小校場執行鎗斃黨徒陳雨蒼處以無期徒刑盧尙義劉良臣邱定之處以一等徒刑十五年闕寶鋒處以二等徒刑六年陶天冶喩亮卿何醒初迹涉嫌疑另案查辦楊獻康胡長賢邱宗漢王雨生周得勝喩士英王少雲均即省釋 
　　贛省籌辦水利情形贛省水利籌辦處業經戚使　訂簡章十三條即在本公署內附設機關各職員亦巳分别委定於本年一月一日正式成立并限定該處經費每月不得過三百元測繪費每年不得過四千元巳派員赴滬購辦挖泥機船第一年約計需銀三萬元此後逐年斟酌辦理所需經費擬於徴收丁米串票項下每串一張帶徴錢五文約計每年可得洋四五萬元專備此項用度業經戚使於上年咨陳內務部并已於十二月十四日奉批令準如所擬辦理矣 
[九江]  
　　潯人追悼黃遠庸九江黃遠庸君在美國舊金山遇害靈柩於前月由滬至潯暫停招　躉船黃君家屬定陰歷本月初九即陽曆三月十二日厝於普潤寺九江人士以黃君爲不可多得之才特於是日在城外體仁堂開會追悼到會者約二百餘人輓聯之佳者甚多 
[湖北]  
　　錢局借債之成議湖北官錢局因紙幣阻滯官民交困根本救濟非籌備現金開兌鈔票不可現由錢局督辦高佑諸君詳准財政部向天津奥商某洋行借銀三百萬兩指定在票本產業變賣收入項下隨時償還且利息與回扣均極輕微於財權尙無損害於錢荒得資救濟故財部極爲贊同允爲擔保尅日派員簽字交欵現該局得此巨欵已先行開兌銀元其銅元票則定於六月一日開兌 
　　茶商入山辦荼之踴躍湖北蒲圻縣羊樓崗　咸寗縣柏墩馬橋等處均爲產荼最盛之區茶商因上年均獲厚利故今年辦荼者愈見踴躍近値穀雨將近茶巿將興羊樓崗各處茶行均已派人來漢迎請茶商早日入山開秤收買故日來由漢滙欵前往以上各地者總計已有二三十萬金矣 
雜評一 
[進止之時機（默）]  
　　天下事莫不有一適當之時機何謂適當可進則進可止則止之機是也遇勝利之機而不知進則他日必至於不勝利遇失敗之機而不知止則將來之失敗更大蓋可進而不進則勝利應得十分者今僅得五分五分之勝利不得謂之勝利也可止而不止則失敗本僅五分者今必至於十分十分之失敗乃眞所謂失敗也故此時機得失又可謂爲世界勝敗之公例而無可逃者 
　　然而中國人遇此適當之時機每易錯過錯過之後五分勝利而欲增至十分十分失敗而欲減爲五分其勢殆若登天之難矣此中國人所以多後悔之事而君子所以貴知幾歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[再誌浦江停歇木排之周折]  
　　濬浦局工程師因南巿浦江各木行所歇之木排等物阻礙濬浦要工曾經致函楊交涉員飭縣傳知木商莉事訂期至縣公署互相磋議未能解决嗣沈知事以濬浦工程急需進行婉勸木商董事轉知各行暫行移讓候再另籌善後方法在案茲悉各木行以沿浦木行基址俱係自置之產至在浦畔停放木排原所以便營業若以後將木排遷往遠處殊多周折故擬俟濬浦工程結朿以後仍照原定章程自董家渡至南碼頭一帶在駁岸以外十丈之水面歇泊木排業已一再要求縣知事顧全商業允許照辦而洋工程師則終以木排竹排樹枝等物最能淤積浮泥礙難長久停頓爲詞沈知事特會同工巡捐局朱局長酌定辦法訂定昨日午後詣局傳同木業代表干蘭坪等至董家渡迤南沿浦一帶履勘擬爲木商酌留數丈地位專備停放木排之用惟因適逢陰雨未及實行聞須再行訂期會勘云 
[操演水雷魚雷]  
　　海軍部以各尖艇應行操演之水雷魚雷自應趕緊訓練以備不虞業已電飭第二艦隊饒司令迅將所部各魚雷艇陸續調往象山軍港勤加操演聞饒司令已分飭各尖艇長督令官兵速赴該處練習矣 
[園池內發現砲彈六誌]  
　　法新租界徐家滙路天祥花園內四十四號門牌德國人奈而生住宅後面池中發現砲彈由法捕房雇人撈起八箱後又查得尙有砲彈十四箱藏匿他處故將奈而生之汽車夫劉金標拘解法公堂訊供管押候查在案昨日聶讞員又會同法副領事德君升坐特别公堂先有兩洋人投案證明奈而生私藏砲彈及其歷史又某西婦亦有連帶關係當由德君詳細詰問以上三人各操伊等本國語言供訴一切又據該西婦之傭人楊周氏供稱婦人於上月二十號至該西婦處爲傭婦至本月十四號辭歇因爲日無多故主婦一切事情不得而知中西讞員詰問曰爾之主婦與何等人往來答稱見有某國人兩人來過奈而生亦曾來吃過午膳一次餘事不知又訊劉金標據供奈而生囑民人駕駛汽車接該西婦往靜安寺等處游玩實有其事尙有砲彈究藏何處實出不知中西讞員再三駁詰供仍如前判楊周氏退去劉金標還押候再覆訊核辦 
[竊賊開鎗拒捕]  
匪徒兪生裕與在逃同黨至滬西戈登路二十三號門牌劉聚卿家掘洞圖竊當被看門人得悉喚到三百四十七號印捕拘拿詎兪之同黨即開鎗拒捕該印捕亦開鎗還擊均未命中該匪等遂分投逃逸旋經六十號西捕與中西包探將兪攔獲帶入捕房昨晨押解公共公廨請究先由中西包探上堂禀明將兪攔獲情形繼由見證劉德甫偕三百四十七號印捕投案訴明前情訊之兪供原籍寗波來滬祇四天所有在逃之田登梅係在法租界菜巿街某茶館內同檯吸茗與之相識兪代襄讞商之英副領事卓君判兪押西牢二年仍飭緝提在逃同黨解究 
[舉行關岳合祀典禮之預備]  
　　本月二十二號（即舊曆二月十九日）爲合祀關岳之期所有祭品昨巳由楊護軍使知會周道尹飭縣籌辦茲將縣署派定執事員姓名及軍署擬定致祭辦法與儀節單分錄於後 
　　執事員通贊曹瀚亭引贊王桐生曹仲甫悮帛司爵李綺城金松甫方鶴超錢道民曹幹臣陳味膄王伯生讀祝錢紳齊 
　　致祭辦法一是日午前八時齊集關帝廟一軍警各機關一律由本署知照准時往祭一民政各機關一律由滬海道尹公署知照届時往祭一軍官團長以上者與祭一律着大禮服一警界與祭人員由徐廳長酌定一律着大禮服一凡民政範圍與祭人員由滬海道尹公署規定一所有典禮祭品由本署知會道署飭知上海縣知事籌辦一切一致祭地點在上海縣城西門關帝廟懸掛關岳像 
　儀節單（通）行祀關岳禮執事者各司其事主祭官就位分献官就位陪祀官皆就位紏儀官陞階紏儀奏樂迎神行迎神禮跪拜再拜興 
　　右迎神 
（通）奏樂奠帛爵行初獻禮（正引）就奠帛獻爵位詣關壯穆侯位前獻帛獻爵詣岳忠武王位前獻帛獻爵復位（東序分引）就奠帛獻爵位詣神位前獻帛獻爵復位（西序分引同）（正引）詣讀祝位讀祝文復位（通）奏樂行亞獻禮司爵者獻爵 
　　右亞獻 
（通）奏樂行終獻禮司爵者獻爵 
　　或終獻 
（通）受裖（正引）詣受裖位受裖復位 
（通）跪拜再拜興 
（通）奏樂徹饌 
　　右受裖徹饌 
（通）奏樂送神跪拜再拜興奉祝帛恭送瘞所禮成 
[絲線漲價一成]  
　　本埠南北巿絲缐業因歐戰未平染料價昻邀集同行迭次開會籌議辊價已誌前報茲悉此事經該同業籌議以門巿每百元絲線照近來染料價格核算須漲洋十六元惟貨價驟增於銷路不無妨碍故已於昨日折中酌定自即日起門巿各項絲線每售價一百元照原碼暫加十元以顧成本云 
[苧麻貨少價昻昂]  
　　本埠苧麻一業聚處南巿其資本充足者計有十餘家此貨爲湘鄂贛等省所產運至漢口再行分銷滬上行銷之貨有店家在彼設莊收買者亦有客人自行販來者每年銷數甚鉅大約洋商購運出口者半華商轉運內地者亦半本拥自入春以來滬上各麻號因來源不暢存貨無多而東洋帮之購辦者生意頗旺殊有供不敷求之勢計前星期至今太古公司之聯益金陵鄱陽安慶招商局之江華江寬江孚各商輪裝運來滬者不過六千餘梱每梱約六七十斤故日來巿價比較去年歲杪每擔巳漲一兩數錢現計頭號寒絲售銀十八兩六錢二號十七兩八錢三號十六兩 
[漂白業亦受歐戰影響]  
　　滬上各染坊所用染料悉係舶來品近因來源缺乏價値奇漲各染坊以成本增重與綢布莊號商加染價均巳妥洽照常工作茲悉漂白業所需之洋　亦因來貨缺少比較從前之價增至六倍漂粉亦漲至五倍而漂司工資菜錢今歲又增加二三成故該業坊主大都虧累聞亦將次漲價云 
[工部局育才公學足球獲勝]  
　　星期六午後二時半育才公學學生約聖舫濟學校學生在卡德路該公學操場比賽足球兩方攻拒勢均劇烈至四時罷賽其結果爲三與五之比例育才得勝二球聞該公學足球部成立不過三載日事操練故進步頗速本月四號與華童公學比賽亦曾勝四球云 
[學生之相親相愛]  
　　本埠振坤女學校共有學生百餘人（連男小學生）該校敎職員等悉係基督敎徒平日本耶穌愛羣之旨鼓舞生徒不遺餘力一般學子亦如響斯應故諸生之友誼滋篤甚至以同學之　尙嫌未如骨肉之親日前羣相取名咸取同一之字派以期親同手足各生於三月十八號下午開懇親會於校中以表見其聯羣之舉（該會純係各生自動）師生濟濟聚首一堂極一時之盛各敎員於會場鼓舞語多動聽國文敎員蘇愛南君演說雜以談諧各生聽之尤覺津津有味并聞各生是日　咨筵宴各敎職員此會之設雖屬形式然亦足以見該校之精神矣 
[學生會夜校之同樂會]  
　　寰球中國學生會夜校每月逢星期六特請名人演說科學或道德等問題其第三星期六開同樂會以助興味茲聞上星期六晚八時舉行第一次同樂會先由校長徐糿蓀君宣布開會詞次請董東蘇君演講大旨謂各種游戲有裨於科學不淺良以增長智識啓發靈明使學生入於活潑之地位而學問自有速化之機歐美各國學校皆注重此事今徐校長力爲提倡實爲法良意美云云次張嘉壽君奏四笛一曲悠揚動聽次史文欽君燈謎游戲各生有猜中者咸爲之鼓掌不絶次朱賡陶君楊滄聲君幻術游戲次史文欽君琵琶獨奏極抑揚高下之致末復由朱楊二君試演游戲散會時已鐘鳴十下矣 
[靑木中將重復蒞滬]  
　　日本青木中將昨晨復由滬寗火車由南京到滬當由淞滬警廳長徐君飭行閘北該管警區特派長警在站保護隨即乘車往日領署駐節 
[輪船上破獲拐案]  
　　某輪船昨日開往油頭等處當未經啓椗之時爲救濟會虞何余趙四偵探上輪查獲女拐匪楊林氏王陸氏及被拐之九歲男孩顧益三即海口子四歲男孩阿福等當即一併拘送上海地方檢察廳請爲訊究旋有顧金素投廳禀稱台州人向爲皮匠家住新閘楊这石橋兒子顧益三日前在門前游玩忽失所在今悉被獲爲　來案認明請求給領當經檢察官提案預審之下判將益三當堂交伊父領回阿福發堂留養候家屬認領拐婦楊林氏王陸氏分别收押候起訴審判廳按律重懲未幾該偵探又在該輪上查獲拐匪馮桂生一名及被拐之九歲女孩洪阿妹七歲女孩洪阿雲又另在該輪統艙內查獲不能言語年約三歲之男孩一口又十二歲女子沈阿新一口當將以上男女各孩連同馮匪分别押送地方檢察廳請爲訊明究辦 
[查禁畢節寄出之印刷品]  
　　江蘇馮上將軍昨日通飭本埠軍警各機關大致謂檢查郵電發現自貴州畢節縣遞來印刷品兩種（一）詆毁元首）一（鋪張戰事措辭悖謬未免煽惑人心仰即督飭檢查員妥愼檢查勿任流播云云 
[禁種罌粟之飭文]  
　　上海縣公署昨飭十九巿鄕經董文云本年三月十七日奉江蘇巡按使公署飭開本月九日准內務部咨開查禁烟要政於內政外交關係綦重約章所訂禁絶之期現已屆滿茲値春初播種之時各省人烟輻輳之地稽查易周當不至有偷種罌粟情事其在僻遠之區愚民無知恐不免有死灰復燃之慮應由各地方官隨時示諭勤加查察使此日無孽種之播庶將來不至有毒卉之萌而禁種乃收完全之效果爲此咨行飭屬遵照等因准此除分行外合亟飭仰該縣知事即便一體遵照嚦厲進行事關禁烟要政毌得視爲具文切切此飭等因奉此除分行警察所警佐外合行飭知飭到該經董即便查照嚴厲進行勤加查察毌使毒卉復萌是爲切要 
[閘北創設醫院之動議]  
　　閘北巿經董錢貴三君以閘北地方遼闊居戶日繁而巿立醫院尙未建設故各區警署受理之傷害案件須送租界醫院療治不免多延時刻傷勢劇烈者往往因此多受痛若現擬邀集慈善團董曁紳商各界籌集經費創設醫院一所以利病人云 
[游緝隊調往楚門]  
　　淞滬警廳長徐君飭知第一區警署及水巡隊文云奉松滬護軍使署傳開准兩浙緝私蔡統領函開案准兩浙鹽運使移開案據玉環縣知事秦聯允玉環擔鹽局長廖敦五會銜詳稱查楚門征收鹽稅屢辦屢輟此次奉行籌設協商進行必先請撥軍隊布置完全方呆尅期開辦擬請司長移商統領調撥游緝隊三十名開駐楚門俾資協助等情據此查楚門地方民情蠻悍現當改設北鹽場署兼收鹽稅自非加派兵隊蒞場彈壓不足以改易觀聽爲此移請貴統領查照即祈於新募游緝隊內暫時抽調隊長一人警隊三十名携帶子彈即行前往駐紥除詳報鹽務署察核備案并批示外相應移請貴統領查照辦理此移等因承准此統領抽撥游擊隊排長郭錦華一員率帶目兵三十名夥夫三名隨帶套筒五響毛瑟槍二十桿單筒五響毛瑟槍十桿子彈一千五百粒預備不日出發惟由嘉興前往楚門道經上海十六舗附搭商輪先到温州再赴玉環縣境路程周折約計二千餘里軍人出發必須携帶鎗彈除詳請興武將軍給發護照外理合備文詳請鑒核俯賜飭知所屬駐滬各軍警遇有前項派往楚門經過上海之兵隊鎗彈等項届時驗照放行實爲公便等因前來除知照海關外合行傳知該廳長等轉飭所屬一體驗放爲要此傳等因奉此合行飭仰該署隊即便遵照驗放是爲至要 
[清道路燈改歸警署承辦]  
　　城廂內外清道路燈事宜前經警廳長派員專司查察並於各區署所各派駐管一員其夫役工食及煤油灑掃器具等俱歸警廳給發茲改爲由各區警署承値辦理惟於月終造册呈報總廳以備認核云 
[帮同拔人之儆戒]  
　　沈梧齊至法公堂控告朱碎貴不分合做烟土生意洋三百六十元經中西讞員訊係誣控判沈罰洋十元詎已糾同沈秀成沈錦芳等守在公堂門外欲將朱拔入英界爲副領事德君親自窺見飭探拘獲沈梧齊已判押一年沈秀成等管押候究在案昨日覆訊兩沈同供初來上海不知此間章程今已知悔求恩寬宥聶讞員判沈秀成押兩月沈錦芳押一月以儆 
[糾衆行兇之懲罰]  
　　向撑炎油船之倪春生前日糾衆在黃浦灘將船戶兪金兆兇毆受傷被兪報告捕房昨派包探將倪拘解公共公廨經中西官訊明判倪罰洋十元充公以儆 
[爭取票欵之結果]  
　　王星階與陳坤記向中國銀行爭取期票洋三千五百六十六元六角六分該銀行以兩造各有理由遂將洋送至公共公廨請爲核斷昨日上午由王襄讞會同美領郭君諭傳兩造到案研訊先由中國銀行延律師上堂代表聲稱上欵曾經法公堂斷歸王星階領取恐陳不允是以送案請斷王陳二人亦各延律師到堂互辯良久中西官以旣經法公堂斷歸王領判將存案之洋除去中國銀行律費外餘交王星階具領 
[公廨讞員驗屍]  
　　甬人徐阿生前於一月十五號行經新記浜路被崇明人陸阿福所駕之工部局洒水馬車撞倒跌傷腿骨由八百零一號華捕查見將徐送入同仁醫院醫治曾誌前報茲悉徐於前日傷重身死報由美捕房將尸車送驗尸所昨經公共公廨中西讞員蒞所驗明委係因傷致命繼傳尸弟徐琴生表叔顧徐來並肇禍之陸何福到案研訊一過判令徐琴生將尸收殮陸阿福帶回捕房還押聽候訊辦 
[木器壓傷行人]  
　　住居法租界後新街行興里之李金祥於昨日遷移木器從窗口吊下繩忽中斷致將行人吳金氏頭部壓傷由捕車送捕房捕頭飭令轉送醫院醫治李交保候受傷人醫痊再行傳解公堂訊斷 
[瞎子相打續紀]  
　　爲瓦灰生意之瞽者劉炳元與另一瞽者龔生生及王新桂等在藥局衖口老虎灶上算賬啓釁互相毆打致劉受傷同警拘送地方廳訊辦各情已紀前報昨日午後經端木棻推事官與賀檢察官開庭研訊龔王俯首求恩問官以輕徴傷害罪已成立判龔王各處拘役三天以儆 
[討債反被擊傷]  
　　趙金恒昨午在小北門內向顧順金索討欠欵一言不合彼此用武顧將趙之頭額擊傷當由崗警拘送二區一分駐所轉送地方廳經檢察官驗得趙受傷尙輕判令回去自醫顧押候再核 
[同居衝突]  
　　住居閘北漢中路之婦人馬周氏前日與同居馬劉氏因索討房租洋二元無着口角相毆被四區崗警查見喝阻不聽一併拘入警署押候訊辦 
[違章打架]  
　　李秀山王阿龍二人昨在北河南路不識何故互相毆擊由某號巡捕查見併解捕房禀請核辦又江北小工陳三子林阿實等在順泰碼頭因爭運貨物大起衝突某號印捕禁阻不從因即拘入捕房訊明核辦 
[展限遷讓]  
　　恒義公司控晉豐號主婦左氏霸屋不讓經公共公廨訊明判氏限期遷讓在案詎氏逾限不遵故昨日該公司復延斐斯律師到堂聲明前情請飭押遷訊之左氏亦延律師到堂代辯中西官判展限兩禮拜遷去違干未便 
[追繳首飾價洋]  
　　慶雲銀樓控林小妹不還首飾價洋一案昨日上午經公共公廨傳訊原告由嚴子鋆洪榮甫偕代表律師羅傑上堂聲稱與被告素有貨欵往來至去歲杪計被虧欠洋一千一百六十六元六角六分除收過洋五百元外餘欵向索延約是以控告請追訊之被告亦延律師到堂辯稱原告所開之欵因工價不符故未照付中西官判被告交保候會商堂諭宣佈 
[私帶嗎啡烟膏]  
　　李春生閔則卿私帶嗎啡烟膏擬往內地售賣在滬寗火車站被警人贓並獲解由警廳司法科於昨午轉送地方檢察廳押候訊究 
[賭博受罰]  
　　南巿龍德橋堍德興茶樓前日有人賭博被第一區崗警查知報告警署即派巡長協警前往拘獲賭徒徐阿友李阿妆陳昌逹店主陳阿青連同賭具解署由董警正問明諭飭陳阿青李阿初徐阿友三人共罰洋六元陳昌逹無干斥釋賭具銷燬 
[一婦兩夫]  
　　浦東南匯縣境張江柵婦人龔蔣氏之子阿汀向爲木匠昔年憑媒娶本邑南巿倉基衖寡婦曹王氏之女爲室成婚年餘曹氏與小工頭江北人錢才厚私識相約偕逃龔自失妻後迄已七年迭與妻母索人無從尋覔而曹氏自被錢厚才帶回江北後已生三孩二孩早已夭折祇存三歲之女邇日錢復挈領曹氏來申至伊母處控望當爲曹王氏扣留報告巡警拘送一區三分駐所由宋警佐飭警下鄕將龔母子傳案研詰龔阿汀伸訴前情請求訊究質之曹王氏供稱女兒實被錢姓誘拐錢厚才供龔曹氏嫁與民人爲室其母曹王氏亦曾知情且有二三次向民人索去洋數十元宋君以案關誘匿有夫之婦未便輕縱遂即備文飭警於昨午移解上海地方檢察廳訊辦 
[婦人又犯拐案]  
　　住居閘北之婦人陳邢氏去年曾從無錫拐得女孩來滬變賣被英租界包探查獲解送公共公廨訊明移歸閘北司法科禁錮期滿釋放近又串拐絲廠打盆女工宋阿三交與粤婦羅張氏由四區崗瞽在大統路查見拘署姜警正以該婦怙惡不悛殊堪痛恨因即解請司法科嚴加懲治以戢拐風 
[招領迷路女孩]  
　　淞滬警察廳昨出傳單云爲招領事據四區一分駐所詳稱前日在路查見迷路女孩楊巧　一口面白梳辫身穿青洋緞棉袄愛國布衫條布夾褲大脚手提衣包內有洋紗衣褲一套布襪一雙别無他物請爲招領等情據此合行刋印傳單仰該孩家屬速來認領可也 
[嫌疑人尙待澈查]  
　　康時榮泰阿蘭張阿尤辛富林稱雲德馮才源等同在楊樹浦碼頭徘徊窺控被包探楊阿泉查見以其形迹可疑一併拘入捕房解送公共公廨訊供判各存洋三十元保出候查明訊核在案昨晨經會審員王肇之君會同英領康君復訊先由中西包探上堂禀明近來租界內時有盜竊案件發生奉諭留心偵緝因見被告六人同在一處形迹可疑是以拘案請究訊之被告等延律師到堂代爲辯護中西官判被告等仍存洋交保候切實查明復訊核辦 
[啞子乘間攫物]  
　　前日有不知姓名之啞子至福建路二百三十九號門牌玻璃店內以選購玻璃爲由乘間攫取値洋六元之玻璃六塊圖逃當被鳴捕追獲昨晨解至公共公廨經中西官證明屬實判送上海縣知事署設法安置贓交原告具領 
[收贓尙未訊明]  
　　松江路二十三號門牌某染坊主孫瑞初在公共公廨控告其夥沈阿毛竊取値洋四百餘元之顔料消贓於法租界西式染衣店主紹興人陳雲卿沈巳由廨訊實押辦陳則押候訊究在案昨晨復由捕房將陳解案經中西官略訊一過判阳還押候禮拜五再行訊核 
[偷竊紫貂大衣]  
　　匪徒金標於十八號竊取北京路郵務局西人値洋六百元紫貂大衣前是由探將金查獲昨解公共公廨經中西官訊實以金係過犯判押西牢九月期滿帶堂再核 
[清理官產辦事處批示]  
　　清理江蘇官產駐滬辦事處昨日發出批示二則照錄於下㈠據沈益記禀求給領新契由批禀悉該具禀人上年禀報前上實事務所稱有該圖罔字圩業田轉立英册九百八十號道契計地八畝四分一釐二毫又姚南山戶名則田三分九釐二毫田單一紙早經遺失掣有歷年糧串尙有無單餘地一畝有零情愿繳價升科等情茲稱係買進曹發觀等三戶糧田一畝有零田單遺失並附呈　連之道契地圖一紙前來查核兩禀內上音戶名先今歧異究晚該田是否單外餘地抑係失單且遺失時曾否禀縣備案仰候飭屬一併查明再行核辦此批㈡據王仁甫報告火神廟基由批報告悉火神廟前清列載祀典廟基無糧無單當然爲免科官地仰候派員勘丈按時估價核辦此批㈢據民人鄭華華禀飾詞登報由批如禀備案此批 
[招請南巿訪員]  
　　本館現需招請南巿訪事一人以探事翔實文理清順爲合格　承斯乏者無須托人介紹請先送訪稿三天註明住址姓氏以便函訂申報編輯部白 
[氣候報告]  
（上海徐家滙天文臺天氣測候報告） 
　　已過者之報告三月十九日低度成於中國北部而反旋風退至江蘇及日本之間東南部凉風甚烈緯線三十度以南凉風無定向二十日天氣陰而雨凉風仍取東南之向氣壓仍降二十日下午四時前二十四小時內上海氣候温度至高四七·八至低三八·六去年同日至高六○·三至低二八·八 
　　未來者之推測二十日下午四時三十分預測低度將向高麗進發南風轉西南及西北向黃海北其勢增長頗速南部東南涼風轉東北向 
雜評二 
[關岳（納）]  
　　關岳之所以重重其忠義也盡心國事之謂忠宜於事理之謂義忠義这解釋固甚廣大也然則使關岳而生於今世爲今之將軍巡按其行　將何如哉今之將軍巡按於此時局紛爭時而祭關岳其所發之感想又將何如哉關岳不可得而問吾以問今之將軍與巡按 
來件 
[駐美公使顧維鈞在華盛頓美國商會演說詞]  
　　（譯英文京報） 
 
 

Page 11

 
 
中國自上古以來即爲眲好巿埸外人對之莫不垂涎紀元一百六十六年羅馬帝安多寗拉斯在位時即有羅馬商人載象牙犀角之屬欲與中國貿易時巴底亞商人亦與中國通巿購得中國出產如絲棉織品甚夥他處人民旋亦接踵而至如希臘波斯阿喇伯葡萄牙西班牙葆蘭英吉利猶太人回敎人耶穌敎徒等其中雖有爲傳敎而來者然爲貿易者實居多數當日中國門戶大放未嘗加以限制其後方獨許在廣州一處通商此種限制亦猶近日各國反對自同貿易增加海關稅則之用意耳然因此不能滿外國商人之願望以中國巿場大利所在今忽限止之於是有設法謀自由貿易之恢復甚至施用武力在所不恤焉 
　　中國對外貿易之歷史上雖有特異之點然今日頗有可觀自鴉片戰爭之後中國於一八四二年與英國締結南京條約其後三十年間對外貿易增加至三倍以上一八七二年以還其進步更速在一九一四年外國輸入中國之價値較四十五年前（一八七０年）增加八倍又較十五年前（一九００年）增加二倍有半而中國之輸出品亦同一發違據一九一四年海關報告中國今日對於貿易之價値爲九萬一千七百萬海關兩等於美金六萬一千四百萬元此外中國與鄰邦各海口以海船往來之貿易尙不計焉 
[美國與中國之貿易]  
　　在中國對外貿易上觀察中國與美國之貿易頗形發逹兩國貿易之價値雖年年流動不定然皆趨於進步如一八七０年與一八九五年間其每年貿易價値由一千七百萬元至二千九百萬元美金或增或減游移不定至一九００年其價額逹四千二百萬元又由一九一五年六月底計算以前一年兩國貿易增至五千六百五十萬元此數較上一年（一九一四年）減少八百萬元較前二年（一九一三年）減少四百萬元而前十五年中之最高 
額爲一九０五年該年增至八千萬元及一九０六年逹七千一百萬元據此以觀則前數年間兩國之貿易似形衰落若單論美國輸入中國者則以算至一九一五年六月三十日止之一年爲向來最高之額其價値四千萬元焉若以中國對外貿易之總額爲比例則美國方面似逐慚減縮當十九世紀之初葉美國商人在遠東爲英人之勁敵有時竟能與英人均分其利在與中國通商各國中美人之地位竟居第二迨近十五年來美國則退居於第三位矣當一九０四年美國在中國對外貿易中占千分之一百四十九十年之後（一九一四）則減至千分之八十九其向來比較最低之年爲一九一０年僅得千分之六十八耳 
　　以上即往昔中美貿易經過之情形也至歐洲戰事發生之後其情勢又大有變更歐洲之金錢旣用以供給戰費其工商事業遂大受影響今日不獨財政之中心移至美國即遠東之需求亦多半仰給於美國之商人及製造家若謂甲國之禍即乙國之福本不近人情之說然此實必然之事實也此種新發生之局勢必能鼓動美國謀東方貿易之活動現時美國識見遠大之製造家及銀行家已着手設法應付此新局勢刻中國巳在覺悟急起而圖振興工商事業而美國對於東方貿易亦更加注意是即太平洋最富庶之中美兩國在將來世界商務上大有作爲之佳兆也 
[目的之純正]  
　　討論中美兩國貿易關係其中有應注意之要點數端（一）即目的之純正此方無有他種野心而彼方亦不生疑懼惟通商謀利而已中國人含有貿易之性能爲貿易之民族極欽佩美國目的之純正時欲增進與美國在商務之關係焉（未完） 
來函 
[如臯縣公署來函]  
　　閱三月十四日貴報本埠新聞欄內載有如阜縣請緝獄盜匪一則查馬春發係海船舵工因盜賣船內貨物經人告發涙警赴浙江高審廳迎提回如審訊詎該犯行至上海地方乘間逃逸現由原法警請滬上各官廳協緝被告旣非盜犯又非由獄脫逃用特函請更正希將原函登入來函門爲感如臯縣知事公署啓 
[來電更正]  
　　武昌王將軍來電云十三日報載襄陽黎使所部之第九師竟有一部分爲黨人煽惑已經王將軍派兵往剿等語荊襄軍隊　爲可靠並無受人煽惑之事前報登錄失實請即更正 
[補錄命令]  
　　三月十二日政事堂奉策令任命顧廷藩爲陸軍第七十六混成旅步兵第一百五十二團團長此令 
　　又令任命張康基爲大理院推事此令 
　　又令陸軍部奏請將陸鋼授爲陸軍步兵中校應照准此令 
　　又令陸軍部奏請將陳杏榮授爲陸軍步兵中校屈克剛李繩武授爲陸軍步兵少校應照准此令 
　　又令陸軍部奏請以何豊芭充任陸軍第二師步兵第五團團附尹裁成充任陸軍等二師步兵第八團團附劉國全充任陸軍第六混成旅步兵第一團團附王金鈺充任陸軍第六混成旅步兵第二團團附應照准此令 
　　三月十六日政事堂奉策令程虁授爲陸軍少將張樹勳加陸軍少將銜此令 
　　又令審計院奏請將試署協審官于秉信叙列五等應照准此令　　 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[投稿宜貼印稅說] [  悢公]  
　　文人投稿已成爲一種特别生涯以予所聞竟有藉是以餬口者可謂盛矣自國有戰事軍用浩大財政愈形支絀計臣仰屋興嗟點金乏術巧媳婦難爲無注炊吾甚憐之雖然何不巧立名目徴收投稿之稅似於財政亦不無小補也或曰文人苟非萬不得已何至於投稿度日細思之實至可憫稅之無乃太苛予曰不然商店之發票賬薄尙須黏貼印花之稅則文人之稿件稅之亦不爲虐稅之之法視稿件之類别字數而定今姑定自著之稿千字貼印花稅一分譯稿倍之其理由則以自著之稿皆著者琢腎琱肝慘淡經營而成其成也不易輕稅之所以示體恤也若夫譯稿則章法布置早經布就譯者不過一迻譯之勞其成也較易倍稅之所以示區别也實行之後凡投稿稿件漏貼印花者著作雖佳編輯者無選登之權所登稿件原文報館當妥爲儲存不得隨時散棄俾官廳得派員隨時檢查以昭鄭重如有稿件未貼印花而編輯者謬爲登錄一經查出除將著者潤資收没外并科報館編輯以重罰即以滬上一處論各報館每日所收投稿之信少必有十餘封多或數十封集少成多此項稅欵已大有可觀矣豕吾知此法一行各報館編輯主人必大受歡迎蓋投稿一徵稅關除著名之投稿家敢於嘗試外舉凡抄襲之家不通之徒又孰敢白費稅欵以妄冀不可必得之甲等千字六元筆資哉而編輯主任亦可以省却許多披閱之勞有不歡迎之者乎抑予更有進者稿件登錄後報館寄發酬金每元須搭放印花一分此即官吏薪俸搭放公債票之意也總之徴收投稿之稅在政府爲取不傷　在投稿者則得足償失而在報館編輯則一無出入也有百利而無一弊中央計臣搜刮之手法雖工何并此而忽之也盍起而行之乎㈣ 
憶珠樓筆記[  天白]  
[圓圓墓]  
　　余友黃生言其兄官滇南時秋日偶偕僚友數人游商山（在昆明城外）見榛莽中有石獸三五苔蘚斑斓似百餘年前物訽之土人言此爲邢娘娘之墓道後考之某雜記始知邢娘娘即陳圓圓也圓圓本姓邢氏常州奔牛鎭人入勾欄後從假母姓陳及吳三桂開藩滇中圓圓實攝內主府中稱邢太太世多言圓圓知三桂有異圓遂乞爲女道士清師破滇後圓圓不知所終然以其墓前所陳石獸而論當年封樹當更壯麗可觀則埋玉之時吳氏當未滅亡故猶以妃嬪禮葬圓圓入道之說蓋不可信矣 
自由談之自由談 
[戰] [  覺迷]  
　　戰對外事也若對內徒耗財力徒傷元氣於國家有百弊而無一利者也今日中國之戰爭果誰實爲之孰令致之奈之何今日猶不醒悟不籌所以息戰之道乎 
小說 
[俠情小說线蘩蕗别傳] [  天虛我生]  
　　第二十二章（　） 
　　語云狡兔三窟而白拉根內之在巴黎蓋猶不止此數當是時巴黎雖方嚴索奸細然但須金錢多者亦不難於人家灶下得一席地故白拉根內入城之後即安然入一旅舍而居此旅舍受白拉根內之賄夥矣雖保安會中條約凡旅舍接有生客必於二十四小時內報告其年齡籍貫以及容貌而紅蘩蕗獨能以金錢之力匿至四十八小時此四十八小時在他人視之不過一瞥但在神出鬼没之紅蘩蕗則己儘足其展施矣白拉根內旣入旅舍稍事養息心中則念黑司丁二人似見快馬二乘直向曼台而馳懷中乃挾有法蘭西歸命之眞主則不禁大悅即日來無限之困苦亦且忘之蓋白拉根內雖係出身貴族然其任事履堅實足加人一等縱使歷盡艱困亦未嘗小短其氣矧此次大功告成居然掖此魯易十六太子以出籠牢之中則其樂也宜矣惟一念及亞猛身處敎堂獄中生死殊未可卜則又不期蹙額重垂之目歛歛有光旣忽仰視似巳得策乃復靸鞋整帽蹣跚而出彼自旁暮營救太子以來奔忙半日猶未進食腹中乃奇餓遂赴就近粥肆擬求一飽此中所集者類多石匠及運煤小工檻樓一如白拉根內見白拉根內入亦不注意但自啜其粥唼唼有聲似告人曰爲味甘也白拉根內亦略不爲意自就一冷僻之地而坐惟其耳目則仍時時注及於諸人之談論蓋當時共和初建雖輿台販卒亦莫不自以爲不評論國是之權故此粥肆之中衆聲囂囂舉凡當時之大人物如但東羅柏斯比諸人一一提及且加褒貶某也賢某也不肖其論斷大率就其一巳之愛憎初無深意唯一言及海龍則都不寒而栗相率以指掩口唯恐賈禍顧無一人言及嘉蓓白拉根內乃知此呈尙爲海龍及舒勿林二人所秘渠亦懼禍及已故猶未宣布也至於亞猛之事則雖家人不言白拉根內亦已料想而得彼盖明明見其與舒勿林同在獄中此時必遭縲絏要可斷言即或被釋亦不過用以爲偵探之線以餌紅蘩蕗耳思至此不禁微笑自念一年之前彼保安會人不惜犧牲其國中最美之一人曰馬克格尼爾者用以餌己乃不及二十四小時之久此嬰寗婉妙之女郎乃已與己同在日夢游艇之中相抱接吻抑何可笑之甚今茲之事將毌類是耳 
[義俠小說復讐㈣] [  小靑]  
　　錫搿門聞言面色微虁忽以齒自囓其唇又曰汝雖無妻然必有母今汝驟爾升遷汝母當樂少年笑容遽歛徐徐對曰小人固有母然今雖蒙勳爵殊竉忝膺賞錫而吾母樂吾與否殊不敢必錫搿門訝曰此又胡故如汝所言似汝母初不愛汝詎汝有遺行歟少年搖首曰吾自省無他殊未有踰檢之行不知何以失歡於母吾平居殷殷侍奉趨意承旨無敢稍有違拂冀赢取吾母愛吾之心而吾母仍言吾不肖視之絶無恩意方吾童時朝夕楚榜體無完膚創瘢縷縷迄未退盡及長吾母雖不加敲扑然亦疾言厲色未嘗以笑　臨吾顧有兩次吾母愛吾之摰乃非尋常所及嘗憶吾前此病熱昏讛十餘日幾致不起而吾母躬待病榻日夕未離吾側一次則墜水幾溺吾母奮不顧身竟入水救吾凡茲二事情至可感且衣吾食吾實賴吾母鞠育以長吾私心念母但錄其德不記其惡故深願努力前進自趨上流遐日吾苟能致身通顯或終能博吾母歡心也少年言畢垂手鵠立語聲少寂頃之錫搿門又詢曰汝自何處戾此少年曰吾至自牛德村村云亞咪林邇也錫搿門無語意似弗懌蓋牛德村者齊倫傑駐軍所也錫搿門疑忌其人遂并其駐屯之地亦弗樂聞之時海登赫將肩章佩紳入錫搿門乃親爲加之因曰少年汝行矣毌怠毌玩視汝成功歸也少年受奬輔顴大頳似中心愉樂已極已遂作禮而退少年甫行忽守卒引一騎兵至帳前旣入騎兵出一簡上錫搿門言曰勳爵恕我頃我巡哨壘外一婦人授吾此簡令呈之勳爵吾方思究詢其故乃彼婦投簡立行倐忽不見及縱騎追覔亦查不呆得幸勳爵勿罪錫搿門受簡略一審閱神色立異彷麾手斥退騎兵以簡授海登赫曰汝試爲吾讀之此中當有隹消息也海登赫心知有變疑奇不巳少須前拆簡誦曰（兇徒見此）甫讀一句海登赫訝曰異哉如此稱謂吾烏能卒讀錫搿門不耐曰汝但就辭面讀之勿味其義無傷也海登赫懼拂其意因賡續誦曰 
　　兇徒見此今日爲汝子生辰汝當憶之汝子年已十八自歸吾掌握亦已十二年矣此悠久歲月之中吾知汝天君遭讉已備嘗諸苦而創巨痛深尤必呪詈吾殘忍不已實則汝身造之孽咎由自取無須尤吾今汝子長成在律已及襲爵之年惟吾餘怨未消尙不能遽今自同汝自曩年倫敦中道邂逅以後意必朝夕暮念汝子今日幸有機綠汝父子當可晤面特睽隔時久汝子又茫然前事必不識汝即汝見其頎然昻藏这狀靦面亦不能辨然汝子銀鈴之項圈依然緊貼其胸汝果覺察即此亦足爲證惜以汝蠢蠢必不能度想及此顧吾言及此鈴舊憾又復潮湧須知鈴聲鏘嗚在汝固以子清脆可聽而吾則不然此聲最初入耳卽爲汝殘殺吾夫之日吾每聆此聲輒棖觸舊痛似此琅琅聲中實挾有千百銛鋒利刃爭來錐割令吾心碎腸斷也 
 
 

Page 15

 
 
   
 
 

Page 16

 
 
   
 
