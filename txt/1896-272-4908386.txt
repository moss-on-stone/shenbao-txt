# 1896 - 272 - 4908386

 

Page 1

 
 
[繪圖隋唐演義出售] [  圖書集成局代啓]  
隋唐演義一書久已膾炙人口雖裨官小説而皆摘取正史筆法清新旣無齷齪委瑣之句洵爲雅俗共賞之書因坊本漫漶故賞奇齋主倩本局　鉛排印板旣精工紙尤潔白每部碼洋一元二角欲購者祈至本埠各書坊取閲可也此佈　 
[辨習俗稱謂之謬誤]  
昔孔子曰必也正名乎又曰名不正則言不順言不順則事不成是以春秋之作必以正名定分爲先後世名家之學與儒墨並重居九流之一固其宜也乃自世俗多不學無術之人襲謬沿訛往往習焉不察雖枕流潄石亦爲千古美談究屬强詞奪理間嘗靜言思之卽一切口頭言語亦多於理未當者一經揭出不禁令人啞然失笑君前臣名父前子名禮也明嚴介溪當國於子世蕃不稱其名而呼其號曰東樓爲當時士大夫齒冷乃今之搢紳先生間有不名子而號子者豈欲步介溪後塵歟小説中所云中齋家父乙亭小兒於今竟非虚語至於諸父之於猶子亦宜呼其小名或别以行次卽表伯叔之於表姪輩亦然今則以尊行而呼卑幼之號謙不中禮當親而反疎矣惟師之於弟舅之於甥婣長如姨父姑父以及世長之疎遠者其於卑幼宜呼表號乃世俗朋友之間亦竟直呼其號揆之於理似未盡恊禮稱年長以倍則父事之昔之所稱某老今之所稱某某先生是也十年以長則兄事之五年以長則肩隨之昔人或稱某某學長兄或稱某某道兄今則通稱某某兄俱爲近之惟知已忘形徑呼其號然究嫌太傲準以善交久敬之道殊爲不合今人對人稱父爲老人家未知出於何典考古人稱父或曰家公或曰大人若老人家之稱宜以施之鄉耆老僕而乃以之稱父恐非所宜古者子婦稱翁曰阿翁稱姑則曰阿家家之音如姑唐人所謂不癡不聾不作阿家翁是也父對子言或亦自稱阿翁此外所稱某翁自是長老之稱猶古之所謂叟也今則以某翁爲友朋之謙稱雖年未弱冠亦忝然當之循名核實相去無乃太遠若夫婦女之稱尤多不典而所最爲費解者莫如已嫁之女稱其父黨曰娘家夫所謂娘家者明明是爺家也若曰娘家則是娘之爺家矣自其所出子女而言謂之娘家則可若自稱娘家則不可大率女子之性暱母而遠父故於父黨曰娘家於夫族則不曰翁家而曰婆家且推之於母族則不曰外祖家而曰外婆家以娘家之例例之是所謂婆家者宜稱於翁之岳家所謂外婆家者宜稱於外祖之岳家矣又今人稱人之妾爲如夫人原其名義出於春秋左氏傳齊桓公有如夫人者六人蓋寵妾如妻所謂並妻妃嫡者是也一之爲甚而乃有六直是千古閨房奇變人苟娶妾而賢則三五小星莫敢當夕聞如夫人之名將掩耳却走矣謂之善頌善禱得乎他若婦翁稱爲泰山宜也而以妻母爲泰水得無臆造渭陽之詩因送舅氏而憶亡母也乃或母在而以渭陽稱舅氏亦嫌不祥如此之倫難更僕數至近日滬上稱謂更堪捧腹凡夫菜傭酒保僕御下人見有衣履鮮華舉止闊綽者便相率而稱之爲老板老板者大腹賈之雅號不知何所取義滬士五方雜處中外要津豈無仕宦名流詩書士類幕僚貴客田舍富翁偶作寓公來游樂土而乃一概以老板目之儼若人生事業有不能舍大腹賈而他屬者何習俗之淺陋竟至於此更有家無一命之榮而竈婢廚娘動稱主人爲老爺主母爲太太小主人爲少爺小主母爲少奶奶主人女爲小姐忘其所以若固有之甚至名帖信封無有稱老爺而不加以大字者抑思在前明時惟都堂欽差稱大老爺司道祗稱老爺府廰州縣稱太爺縣丞以下稱老爹卽今世通俗猶必官至五品始稱大老爺何今日滬上之無人而非官無官而非五品耶要之名器者國家之所貴也稱謂者風俗之所繫也矯其失立其規防其微杜其漸是在賢士大夫之居是邦者 
[本館接奉電音]  
　　昨晚京帥飛電傳來上諭三道敬謹譯登○七月十二日奉上諭張之萬奏假期又滿病仍未痊懇請開缺一摺張之萬著再賞假兩個月毋庸開缺欽此同日奉上諭江蘇布政使著聶緝槼補授丁峻　補授浙江按察使欽此同日奉上諭本年六月以來大雨時行永定河水勢漫溢順直各屬被災小民蕩析離居深堪憫惻加恩著將江蘇河運漕米五萬石江北河運漕米五萬石卽在天津就近截留放振其隨漕輕齎等項跟兩一併核數提扣以備順直振撫之需著王文韶會同孫家鼐胡燏棻督飭所屬詳查災區輕重酌量分别核實散放務使實惠及民不准稍有弊混用副朝廷軫念民艱至意該部知道欽此 
[詳述傳相抵法事]  
　　法都巴黎斯來信云禮拜一卽六月初三日之晚李傳相節抵巴黎斯當行過巴黎斯迤北通比利時鐵道之時兩旁觀者擠擁異常口中高呼直隷總督至矣直總督至矣旣而法廷飭某大客邸騰出房屋三十五間以便傳相駐節窓外花木環繞可以憑闌縱觀房中向有中國器物兹則一律易以泰西諸器俾得耳目一新梯及路旁羅列盆中花卉傳相所帶繙譯隨員傔從計三十五人伯行公子及羅觀察豐禄亦與焉初四日傳相以外臣禮陛見法總統呈遞國書總統御愛禮西宫接見并調兵一營在宫門外站立宰臣及將軍六員水師提督一員以及所屬文武百僚分列總統左右及國書旣遞上傳相面奏一切由前任中國總領事之帶勿略口譯大略謂前年中日交戰之後貴國與俄德二國伏義執言俾遼東仍還敝國大皇帝感謝良殷至於滇桂兩省劃界事宜刻已就緒深望兩國從此益敦睦誼無詐無虞云云總統答以本總統深感貴大臣美意尙望勾留數日毋遽啓行庶幾一切製作局塲可以稍稍觀覽傳相隨鞠躬而退是日適法國改立民主之期下午總統傳諭傳相觀兵士會操傳相遂如期赴操塲各官延入總統所居之行幄憑軾以觀至晚更邀傳相上小輪船觀烟火之戲傳相以勞乏辭初五日諸法官及各國使臣咸至行轅拜會入晚總統宣傳相入宫讌飲初六日以中國大皇帝所頒諸物呈總統傳相亦餽獻土儀初七日外部大臣漢納焉延傳相至愛勿來塔第一層午餐餐畢導升塔巔茗話傳相辭之蓋以防冷風襲衣也 
[兼理船政]  
　　福州采訪友人馳書相告云本月初六夕二鼓時京師電傳上諭鎮閩將軍裕軍帥兼署船政大臣軍帥望闕謝恩卽於初八日申刻接篆視事文武百僚趨轅叩賀者車馬不絶於途 
[蓬山青鳥]  
　　日本友人來信云東歴八月五號東京政府接石川縣知事電禀是處忽遭水災房屋之被水没入者一萬餘家流失及損壞者不可勝數人畜死傷亦不少八號石川縣知事又電禀轄下三郡被水房屋之没在水中者一萬一千餘所流失及損壞者六百二十七所人民死傷一百十三人又富山縣水入房屋三千八百九十五所九號東京電致各處云前月巖手宫城青森三縣海嘯爲災近由内務省查明宫城縣屬實計流失及損壞房屋一千三百六十七所　三千三百四十六人傷七百二十六人巖手縣屬流失及損壞房屋六千八百五十四所死二萬三千三百九 
 
 

Page 2

 
 
人傷四千三百九十六人青森縣屬流失及損壞房屋八百六十所死三百十六人傷二百十四人○日廷派往俄國致賀之伏見宫貞愛親王於本月十二號乘某輪船至横濵斯時由東京來接者計宫内大臣土方氏海軍大將野津氏陸軍中將山地氏海軍中將伊東氏及海陸將校神奈川縣知事等人○東報載俄德二國擬在中國京師設立銀行經辦中國政府諸事政府不准其求 
[金臺夕照]  
　　京都訪事友人來函云江蘇布政司理問病故開缺報部因趙中丞未曾隨案聲叙扣留外補故吏部已將此缺選授某君領憑赴任矣而趙中丞已委候補理問先行署理是缺一面具文請補及部選之某君到省禀到部中已接到請補咨文以出缺文内未曾聲請扣留議駁趙中丞具文咨請部示部中以斯缺此次作爲第一次選缺咨覆今聞已將署理撤委另行委員接署部選者仍未蒞任現有候補者在部呈請文選司掌印某正郎閲其呈内聲稱中丞令其自行請示之語當卽回明大冡宰飛咨行查接據中丞咨覆並無是事吏部以該員旣無撫臺咨文又非因公來京擅自離省私行越訴殊屬非是已移付考功司另行核辦外將原呈批駁聽候察議云○近都察院衙門有一朝鮮國臣宰具呈請堂官代奏以逹天聽聞其呈内稱每歲於我國進責照舊仍歸藩服都憲照呈業已批准不以卽可代奏上逹聖聰矣○天壇之祈年殿自火焚以來動工蓋造將次竣工聞其金頂今已招商修鍍估需工料銀一千四百兩該商進壇開工爲祥茂官木廠之管帳某甲勒索百金詎料其事不密被走工某乙偵知其隐告知本櫃總商某丙當將甲喚回令其交出索欵立卽辭退矣○有明府某君在浙服官俸滿携　進京道經通州將次到京路遇强盜將宦囊搶掠一空明府染疴在旋遣其妾赴都察院上控因總憲早經散值故未曾上遞怏怏而回○吉材出有敦化縣巡檢一缺黑龍江出有呼蘭廳巡檢一缺均歸部揀補今吏部業已出示傳知候選巡檢如願揀補是缺赶卽取具同鄉京官　結赴部其呈請揀毋得自誤云○京師梨園義順和寳勝和因爭雇優伶致相齟齬此已見諸報章上月寳勝和班主控義順和於大興縣署十八日邑尊差役傳　班主名元兒紅者到縣押一晝夜次日元兒紅討保出城又控寳勝和於中東坊署二十日該坊差役持票傳寳勝和於肉市廣和樓時正開塲方演第三齣差至義順和偕來者首先口出不遜寳勝和聞駡齊出不問青紅皂白以老拳奉敬差役亦受重傷回報坊主坊主立赴城憲私宅回話城憲派中城局勇數十名復來肉市鎖帶寳勝和數人而去戲立停演一時觀劇人爭先飛逸戲園門幾爲擠破桌凳折毁無算失物者更不可校計鎖帶之人内有大花面小銀餘不盡知城憲飭坊立將兩班戲箱封錮詎廿二日義順和在糧食店中和園私行開演寳勝和聞知立赴坊署補控坊主復差幹役來園重封戲亦中止是日戲停在申酉之交觀劇人正滿座突聞止演四散驚走較前次廣和樓之擁擠尤甚失物者亦可想見矣○山東巡撫李中丞秉衡因東海關自光緒二十年六月至二十一年閏五月一年期滿短收盈餘銀兩奏懇免賠一摺抄出到部議奏經户部詳覈所奏各節本屆應征正額銀五萬兩旣經全數征足其額内盈餘亦征至二分上下短額内外盈餘銀一萬六千九百三十二兩二錢一分四厘委因海道梗阻舟楫不通百貨去路來源盡爲之塞烟臺一口兵舶屯集與前敵無異且本屆江浙漕糧改征折色又無漕船二成貨物免稅作抵正額實與各關短收情形不同自應從寛减免賠繳以示區别至該撫所請免賠之處應毋庸議擬請將東海關本屆短收銀兩减免八成賠補二成其减餘二成銀三千三百八十六兩四錢四分二厘八毫係額外盈餘例無處分著落前任關道劉含芳照數賠繳遵照定例子限二年自奉旨日起按限完繳以符定例再該關本屆短收稅銀係因二十年夏間海氛猝起商賈不前是以從寛减免其餘各關不得暖引以杜取巧并請旨飭下山東巡撫轉飭該關道嗣後務將應征稅課認真經理照額征收以重稅課等語此摺已經入奏奉旨依議欽此刻已行知該撫遵辦矣○張香帥總制兩粤時奏請開墾廣東沙田曾由户部發給沙田執照萬張以憑試辦墾務兹因前發執照已經用完該督撫復請於户部續頒執照五于張故近日户部廣東司赶辦此宗執照書吏皆甚忙碌云 
[丁秋汛]  
　　據訪事人函云水决三河頭灌入南　遠近數百里經此一片汪洋無不共嘆其魚聞大府已將被災情形星馳入告矣現在滿地青苗均被馮夷攝入水底久浸則腐不知滔滔者能速退否當水溢時仍倒灌入河以海沽爲歸宿故刻下附城一帶之水汲飲者俱苦味惡而色不清皆以爲青苗及宿草浸腐所致故不堪入口近年北方之水動輙爲災爲從前所未經見其殆邵康節先生所謂地氣由南而北者歟噫○孫觀察寳崎前擬培植人才挽回國運其禀北洋大臣王夔帥請創設育才館收録簪纓世胄清曰人家之子弟教以中西學問長育成器以備異日樽俎折衝之用夔帥韙之現假醫學堂暫行設帳卽日另籌經費與醫學堂對峙大興土木建造諸生館舍一面出示招考上月廿六日已由觀察延請王太史修植考試報名學生矣試題一文一論全作者固佳作一篇及半篇者亦聽試畢欵以酒筵旋於廿八九日揭曉以便七月初一日到館肄業館例限定以六十人爲額年在二十歲以内文字均須清順云○淫詞豔曲最傷風俗最壞人心天津之所謂時調尤爲穢褻不堪曾經前任邑尊示禁高懸著爲令甲然禁者自禁犯者自犯近更有一種輕薄少年於該調擅塲名曰票手人家遇有喜壽等事卽羅而致之於大庭廣衆中歌唱狎昵穢褻之形聲聽者每樂而忘倦東門外盧莊馬甲爲次子訂婚於郭莊劉乙劉係脚行而馬充待詔者也擇於上月二十日吉期預於十九日開筵宴客有客送票手二十人於馬馬以人數過多撥半與劉分其供億劉有同居李媪有女三人年皆及笄亦在座傾聽至演唱洒金扇一齣詞尤淫蕩媪不能耐因叱曰爲我持箕帚來打掃葛蕘曷蕘者方言不成材之物也票手情知駡已遂罷歌而去往訴於馬馬謂彼何人斯敢無禮取閙因嗾其長子及姪督同票手十餘人夤夜覓李爲報復地步媪有兩子蓋業銅匠而孔武有力者聞馬糾衆而來爰各持械連甓登屋以待媪有夫弟李丙卽兩子之從父行齒已加長逆諸門外擬理喻而情遣之詎馬等卽將丙痛毆兩子駡於屋上蓋欲激之使登以便制其死命馬等果攀援而上比手及簷李子遽執其手使上不得升下不得降三人受創而衆敗北該兩莊均係附城爲第十叚守望局所轄局中聞有械鬥卽派勇彈壓因兩造已散卽整旅而歸詎馬以敗衂不甘又復前來適與勇遇卽爲捕獲八人均有器械送局請究而李媪亦投局控告夫弟被毆受傷局員訊問起釁緣由媪一一伸訴局員遂將已獲八人擇尤送縣飭氏自舁夫弟投縣騐傷未知縣中如何辦理也○去年夏令霍亂盛行天津死人無算駐津法國領事曾有預防方法榜示租界通衢今年痛定思痛以瓜果最易傷人而瓜爲尤甚故今年　　之内一律不許賣瓜以免　穢地方並免釀成疾病小販人等奉行維謹不敢有違 
[珠江秋色]  
　　廣州訪事人函云廣州府府試首塲題目番禺首題此天爵也至今之人修其天爵從化首題　人爵者至古之人修其天爵清遠首題而人爵從之至旣得人爵通塲次題則四方之民通塲詩題賦得藕花多處别開門得多字五言六韻恭默聖諭第十條自爲士謹身修行至進爲有用之才○粤省闈姓經商人衛某等承充刻已繳到銀三十萬兩禀懇再繳十萬卽發札開收聞大憲已俯如所請雖未能依限繳足以目下而論亦無人再能出其右者不料上月廿二日竟有恒豐豫泰兩堂商人陳瑞璋梁建安朱永祥謝其功鄭元桂吴自發等赴督轅遞禀承充闈姓商人督憲隨將禀摺發局當經傳詢陳等面繳當押米埠銀單一紙計六十萬兩局憲因派員恊往查對詎該當押等家騐票皆係僞造當經飭縣嚴拿究辦一面牌示謂該棍等旣敢以假單來局嘗試難保不在外招摇仰紳商士庶一體知悉慎毋受其誑騙自貽伊戚云云○日前花縣水口墟任姓因賭博槍斃鍾姓一人衆情不服因合族與任旗鬥毆大憲札委鄭游戎潤材帶安勇二百名前往彈壓飭任姓補銀二百兩爆竹十萬響了結惟鍾衆尙未輸服暗中又結匪黨時向任姓行刦并有殺斃情事任姓向遊戎處禀訴某日憑線在美田鄉拿獲一人該鄉素號强横婦女亦皆勇敢立將該匪搶回并殺斃安勇一名什長亦受重傷而回聞鄭遊戎已將情形禀訴督憲未知作何辦理耳○榖埠爲省垣銷金 
 
 

Page 3

 
 
之窩近年生意比十年前更爲興旺上月十九晚香巢被大風吹折刻已一律修竣旗鼓再張乃某日南海縣李大令家焯奉督憲諭令該處花船不能在此灣泊故現已移徙他處矣○海上行船多爲匪算上月二十三日有湖南人由連州星子辦猪來省行至蘆苞爲匪偵悉糾黨三船尾隨其後猪客亦警醒隄防及至西南下金溪地面該匪横衝而來方欲上船被猪客一刀砍斃後船卽發砲轟擊又不中迨猪船還砲匪船擊沈其二餘一船看勢不隹只得捩柁而逃○前報在高榆左近有客被匪搶銀尾匪將及被匪回轉一槍傷及脇際兹悉此客在河南開箱板店向沙基新興街洋貨店收得銀百餘兩被匪偵悉卽在新興街口邀而奪之該銀多係銀紙懷在身上僅將手内所携之十兩全行與之該匪得銀逃遁客人並不追赶旁有東莞人看見上前追拿被匪槍斃實非是客也○上月二十六日逢慶街有一人著薯莨雲紗衫年五十餘歲與一大姐相撞互相謾駡此人順手將洋繖亂擊適中大姐頭上血流滿面街坊不服將其人拿送公所罰償傷藥銀五元事乃了 
[鷺島秋光]  
　　厦門訪事人寄語云厦門港口湖裏鄉海邊建築二十八生大砲臺兩座前年秋間開工以來由省憲札委朱司馬幹隆到厦監工司馬去秋因受海邊風濕患病逝世嗣經督憲檄委章懋生大令前來接辦今六月間大令又感冐暑疫延醫罔效督憲因電委厦門分府張司馬兼辦司馬前曾船政督工者也○流娼借寓客棧不僅有害行旅且與過往官眷同處旅居大爲不便日前有某官眷借寓三興樓上該棧向寓江西流娼今已他徙某日下午忽有少年三四人至該樓上悮認太太小姐之房間闖入嬉笑太太大發雷霆呼跟丁捉拿若輩始退出○臺灣産樟腦腦户入内山設灶熬煮例須請有憑照按灶完費如無照卽爲私灶查出科以重罰此中國之向定章程也兹有汕頭人鄭姓充公泰樟腦行司事去夏臺地之變甲來厦門寓寮仔街去秋仍命人過臺北入内山開設腦灶孰料被日本查出甲之憑照與日本新定之條欵數目不符移請駐厦日本領事署照拘究辦云云○建記洋行因事赴廳呈控　行主林追押於是建記號牌亦由和領事將名註銷照會道轅并稅務司查照矣 
[宜昌瑣紀]  
　　訪事友人來信云此次雲南運到京銅五十一萬五千斤係迤東道施觀察押運來宜已歴多日某日快利輪船抵宜將銅過磅裝載約計四千數百件俱已裝齊於禮拜三開往漢口惟船上客貨無多某日沙市輪船來宜上貨祇九百餘件下貨亦祇千餘件大約須七月半後各貨方能滿載也○新任宜昌知府丁太尊柔克六月某日坐快利輪船來宜城内外文武官員及營防兵丁俱在碼頭恭遇上岸太守進城後在荆宜施道行臺暫駐擇於二十三日午時接印任事聞俟舊任存太守啓行後再行遷入府署云○新任荆宜施道俞觀察至今尙未抵荆○上月及月初動輒得雨民間苦之入伏之後天又大晴火傘高張民間又苦乾熱農田望雨甚殷因宜地新榖較武漢略遲武漢新榖已收割宜地新榖須至七月半前後方能收割此時天時亢旱鄉農在葛道山上揷柳擊鼓求雨數日安得大雨時行以慰農民之望况今年炎熱較往年爲甚故民間又多疾病也○往歲此時長江水漲現因天氣亢旱江水亦陡落有露出河灘者農民車水大爲費力以致蔬菜之苗多被曬焦故菜隨亦因之陡長也○前月二十四日有烏石鋪南鄉人約數百人來城求雨頭上各揷柳枝新府尊丁太守同赴府城隍廟求雨二十五日西鄉河西鋪人百餘名亦上街求雨府縣亦俱隨同至城隍廟拈香據鄉民云現在棉花之苗已乾壞無望轉機稻苗雖枯焦一半不無可望然五日内再不雨亦竟無可救藥近日天更炎炎又加南風甚大江水皆已退出稻田之水不但爲日曬乾且亦被風吹乾矣 
[清輝閣佚事]  
　　無湖采訪友人云六月二十六日袁爽秋觀察乘招商局江寛輪船赴省屬下諸員弁咸至躉船恭送憲旌聞觀察此行蓋以備本月初二日視福少農中丞太夫人帨誕也○邇日蕪關稅務可班君謨政體和違電乞總稅務司賞假以便往滬瀆求醫所有榷務委本關寫字人勞君權攝不料勞君甫經接辦亦卽小有弗豫乃改由本關三等帮辦龍君伊庖代至禮拜三卽本月初三日班君乘某輪船啓行聞吏擬赴東灜一覽蓬萊仙境云○黄山界江北含山巢縣之間良田萬頃圍繞四周雞犬人民饒有桃源風景上月初旬連朝大雨山中出蛟數處洪濤滾滾山陵幾變爲平原屋宇禾苗傷殘特甚刻雖水退而泥沙淤積無異石田農民惟有盡室逃荒作豐年之丐子亦可憐已○内河常關委員俞訒菴少尹捐升通判請咨赴都引見所遺差使經袁觀察詳委巡檢劉牖雲少尹接辦○新關南卡委員差期屆滿袁觀察委巡檢嵇月泉少尹代承其乏已於上月二十六日謝委到差矣○蕪地新添輪船出口米釐局由兩江總督劉峴帥委候補道方啓南觀察督辦每米一百五十斤徵收漕平銀一錢未及期年所徵已將數十萬接濟餉源誠非小補也 
[吴下客談]  
　　蘇州采訪友人云總捕同知劉少峯司馬錫庚於光緒十七年到任本年四月二十七日突聞機匠聚衆滋閙釐局急急馳往彈壓流氓陶希法浦阿興等人正在抛碍洩憤致被擊破頭顱至本月初七日司馬傷已就痊詣院銷假有見者謂丰采依然如故惟額上多一疤痕耳○藩轅牌示吴縣主簿程恩浩現已升補縣丞所遺吴縣主簿一缺以現任陽湖縣主簿沈餘慶調補 
[觀察拜會]  
　　昨有洋操營務處兼辦淞防曰强軍營務處候補道沈仲禮觀察命駕入城赴各當道拜會至縣署黄大令延入花廳晤談良久興辭而别 
[迎神賽會]  
　　明日中元令節本邑城隍神偕四司賽會名曰賑濟無主孤魂昨晚已由各會首齊集廟前聽候發牌點卯並擬出巡路由等事以便屆時齊班遊行云 
[茶樓坍塌]  
　　胡家宅金波玉泉樓茶肆於晚間倩平話人彈唱三笑聽者頗不乏人前晚九點餘鐘正在開塲聽者蝟集無如該肆樓板已有朽爛加之人數過多𥒐然一聲樓板竟塌去一免幸塌下僅止三塊人皆避開不至從高墜下然各受驚不淺矣由是聽者紛紛下樓書錢大半無從收取據稱受虧亦不小云 
[木工跌傷]  
　　木工張文生浦東人爲工部局遣往楊樹浦修理橋梁橋旁支搭木架昨晨索忽中斷張從空墜下頭觸於木椿流血不止受傷頗重經同夥舁至同仁醫院求治 
[南市客述]  
　　前夜萬聚碼頭裕豐米行被梁上君子毁門而入竊去衣服爲數不少昨由行主報知十六鋪巡防局局員飭地甲恊同本鋪汛捕至行内勘明追緝○前者祝承譜憑人介紹價買王幼眉之田數畝至今已閲多時王未將單契交付祝遂投上海縣署喊控昨日黄大令飭差投恊同十六鋪地甲限三日内傳齊人証解案訊辦 
[法捕房瑣案]  
　　昨禮拜五鄭大令蒞捕房命提領事公署侍者蔣洪如出店王阿寳問所竊大寫西人之衣物藏於何處王供絨毯四條四次分竊蔣供竊皮酒二十瓶香賓一瓶包探禀尙少各贓求追蔣供所竊均已承認其餘不知大令以其狡展命拖下重責二百板始供稱尙有新來出店請向研詰包探禀此人年逾六旬素來誠實尙有大衣披肩等物請追蔣依舊不承又問王阿寳供已禀明其餘並不竊取著重笞二百板還押復訊嚴比○包探解長江輪船巨竊徐四至案呈遞失單禀稱各贓質在南市無從吊取徐四供在安慶輪船竊來與陳德元等分取小的於禮拜四先被英探秦少卿拘解英公堂笞責一百五十板大令命再責二百板供住南市吉祥棧旋調至麻皮阿金對門之某客棧大令著先行枷號二個月期滿再行發客○竊取三德里工部局收捐西人衣服之李阿仁照原斷笞責一百板斥釋○竊取某輪船生絲短衫鞋子等物之李阿四照原斷笞責一百板釋出勒合回籍不准逗留○何福生前控周榮桂誘拐其妹蘭珠昨日復訊蘭珠供家住松江東門來滬擬往繅絲廠工 
 
 

Page 4

 
 
作旋被周榮桂誘拐大令著將周榮桂荷枷一個月期滿責釋蘭珠又供小婦人已許字於鄰近之李阿祥大令謂福生曰爾妹旣已字人不應　出可見爾亦非善類著重責一百板押候交保蘭珠著其夫族來案具領現令還押○聚慶園徽館倒閉後經崔曉源何殿明等將生財拍賣爲陳祖元具控公堂鄭大令飭提訊供著將帳簿呈核並著何殿明明白補詞核奪昨日大令閲視何禀謂爾依舊糊塗不將細情禀明著還押候比何叩頭求免大令不准仍著還押○蔡長生竊取招商局紫銅總辦函請提同黨六人嚴辦昨日研訊蔡狡展不承著重笞一百板供與阿夯阿和陳壽福三人同竊著再笞五十板還押○枷犯唐榮奎枷期已滿命帶案疎枷照原斷笞責三百板還押覓保開釋○英界垃圾橋施長生借法界後新街第七號某花烟間捐票投捕房控訴張桂生留匿其妻曾經提訊押候追比昨日施又求追包探禀稱此人向七號借捐票朦控大令以其冐名取巧著押候提到該龜子到案究罰○洋行街德盛土糖行主遣抱李升投控秦明光欠銀三百餘兩並借洋六百元迭經訊供押繳昨命提案著掌頰一百下還押限三日内赶緊理清延干嚴比○蘇婦張歐氏控夫妾沈氏不守婦道私自遷出一案昨日張歐氏偕沈氏並夫兄張虞山玉器公所司事金理堂呈到收領存項洋三百元筆據並呈到唐根山願留養張歐氏沈氏願銷案各結大令著當堂畫押准其銷案○顧一峯偕中人吴益謙控碍灰行黄宗偉收洋悔議圖吞一案昨日原告偕吴求追碍灰行出店鍾金秀亦控案候訊大令命提在押之黄宗偉研訊供並未收洋盤頂大令謂憑據鑿鑿尙欲抵賴著還押飭探帶同原被至該店檢點存貨禀候核奪 
[振捐聲明]  
　　前者德清縣署有洋銀四十圓交信局寄本館恊振所助振被局中人吞没冐刻本振所圖章僞寫收照寄去後由德清縣署察得與前次時所製助振之收不符且本振所清單未見登列是以向信局查究一面函致本振所經本振所將送信人送交英界捕房解至公堂追繳現在此項洋銀四十圓暫存本振所已函致德清縣署問明欲收回與否以定行止敬告各大善士此後所有助振之欵務須掣取本振所真實收照妆觀按期所列清單方可深信至於該信局中送信人冐刻之本振所圖章亦已追出銷毁矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣瑣案]  
　　邱祥春邱國山投縣呈控胡芝蘭糾衆將伊姪孫媳邱吴氏搶去勒令再醮等情黄大令准詞前晚倩帮審蔣刺史升堂將原被人證提訊邱祥春供姪孫晉發於去年四月廿四日疾故吴氏在家守寡十二日突有多人將吴氏搶去求明察邱國山供小的是邱姓族長餘供與祥春同邱吴氏供丈夫故後小婦人苦守不料六月間有叔邱虎朝託王月卿李龍爲媒將小婦人轉醮與周浦人胡芝蘭爲妻虎朝得洋一百十元求請大老爺明察胡供小的無後曾央王月卿李龍爲媒娶吴氏爲妻價洋一百十元由媒人經手付與邱姓虎朝供詞支吾刺史叱令笞責始供稱實由小的出首將氏再醮與胡十二日小的送去當收價洋一百元質之媒人供吴氏再醮與胡虎朝央小的等爲媒曾經手付價洋一百元餘十元係媒費求察圖董張月煒及南匯縣八圖地保錢九思六圖地保蔣友卿又邱姓親屬錢春觀等均稱此事實不知情現悉在大老爺案下控告是以投質刺史一一訊明著將邱虎朝重責三百板再掌頰二百下邱吴氏情愿再醮著掌頰五十下胡芝蘭不應娶寡婦著重責二百板以儆王月卿重責二百板押改過所一年李龍姑念年老從寛著責二百板枷號一個月示衆地保蔣友卿等先不知情無十免究○林魁記控秦長明吞没股本曾紀前報前晚亦經蔣刺史提訊林供小的今年五十五歲有子二人在治下老北門外開設顔料鋪前曾聘定秦長明之長女爲媳自成視後秦向小的借去銀四百兩曾收過二百五十兩尙少一百五十兩屢索無著後於某日又向討取竟糾張桂寳小龍將小的扭毆有傷求騐尙有見証謝裕生　訴被毆情由刺史飭仵作察騐報稱林背上果有微傷著卽提秦長明及張桂寳小龍等至案再核二十四保二十六圖地保張金林夜縣控捆户孩桂福玩法悮公等情亦由刺史將案提訊張供稱小的是地保當　圖董婓雲卿立有條規凡圖内有田四畝者例臨捆此次應孫桂福臨捆孫執不允屢説不依是以投案請大老爺判斷姜供與張同質之孫桂福供小的有父遺田交畝曾與兄弟等分析每人不滿四畝爲此不願臨捆姜等又供孫實有田四畝刺史著孫在公議單上簽字照例臨捆孫尙不遵刺史著出外由圖董等開導勸諭禀覆再核 
[英廨早堂]  
　　包探張阿五禀稱竊賊王生清先後竊取洋人科文恩看利士曰朗及華人周叙五等銅鐘一架石鐘兩架並小銅鐘等件經小的在五馬路張和尙所開之德順客寓内查獲内有石鐘一架當在蘇州由小的趁小輪船到蘇備本利洋五十八元八角贖出餘贓亦已吊案送究科文等各投案領贓王生清供本地人實因失業窮極無聊所致如今只求恩典張供涌東人開小客寓五月間王來住過兩夜日前又來實不知伊是賊犯求鑒小的今有保洋二十元存在捕房别駕商之薩副領事以王生清行竊多贓未便從寛判責二百板交捕房管押四個月張和尙容留竊賊判罰一百元除有二十元外押繳洋八十元然後開釋贓物給失主分别認領○小竊王阿榮竊取丁阿二烟館内銀鑲烟槍一枝報捕後由包探竇如海緝獲人贓送究丁投案申訴請領贓王阿榮供向爲小工近因患病不能做工無資餬口尙求恩宥别駕以王行竊有贓判責一百板以儆○工部局在虹口修築陰溝所堆松板被趙三和竊取兩塊寄存王德福家由包探倪順泉查獲送究趙三和認竊求恩王供開老虎灶因與素識故允寄板實不知是賊贓求恩鑒察别駕判各　兩天板還工部局○包探孔阿才禀稱杜萬和在老閘某染坊爲擋手潛將綢莊託染之紡綢持往當洋八十一元事經該染坊跑街夥王子廷覺察報捕由小的往查杜身畔尙有洋七十元未用今送案王子廷供稱與杜彼此相熟今杜如此聲名攸關以後恐無人相信杜萬和供因積欠房租四個月無錢可付故私當紡綢備付房租之用並無私意求鑒别駕著杜萬和歸還當本後店帳各自清理○包探黄四福禀稱乞兒張雙壽竊取李公館牙骨竹骨紙扇各一把分售與瞿雙福顧新泉經小的緝起原贓送究李公館家丁投案領贓張雙壽供蘇州人求乞度日昨見李公館闃寂無人故入内竊取紙扇兩把求恩瞿顧同供揚州人悮收贓物叩求恩宥别馬得供以竊賊可惡若無銷贓之處伊等亦不至　犯遂判令均責二百板分别遞解回籍○包探趙銀河禀稱顧榮桂在王品仙處爲包車夫前日竊取主人銀表及銀練各一件報捕後由小的查知押錢使用因吊贓送究王投案領贓顧供在王處推包車實因辛俸不敷開銷所致如今叩求恩宥别駕判責一百板贓還失主○三百八十九號華捕拘解翁生記到案禀稱此人昨在路旁小便小的以其違章拘經捕頭罰洋三角詎翁不服嘵嘵置辯故捕頭囑解公堂請大老爺訊判以昭公允别駕判罰小洋三角 
[法界捕房紀事]  
　　吉祥街豆腐店婦某素信佛教終歲長齋積得番飭五十餘枚藏之笥篋爲店夥某甲將冥洋調換包裹如初前日該氏開箱見洋包仍在啓而視之均變紙洋欲向店夥根究而甲已早效黄鶴翌日尋至某處茶肆見甲鮮衣華服顧昐自雄遂鳴捕拘送捕房經捕頭訊問甲不肯認竊命押候解送公堂訊究○支票　轕一則已紀昨報兹悉廣大源執事人吴金圃購買洋刀將支票付與掮客劉子連屆期無貨可交劉將此票轉付坤記報關行抵水脚銀三十兩坤記又將此票付與法公司行屆期向廣大源收銀無著函致繙譯祁君咨照捕頭飭探至英界恊提吴金圃押交吴知事不了央人向坤記商懇情願付銀該行據情禀明捕頭卽子釋出 
[美捕房瑣紀]  
　　粤人陸法元年十三四在吴淞路陸續竊取某某等家之衣服水烟袋茶壺等物昨晨經包探石金榮破獲詰知錫茶壺售與斐倫路某茶肆内當將該店主陳阿大拘至捕房押候解送公堂訊提○江灣人沈阿莫向爲庖司失業旣久無以爲生遂操三隻手生涯頗可温飽前晚至崑山路潛入第七號洋房内稱取綢洋傘一把甫出户爲包探倪順泉查獲拘入捕房禁押昨晨查知曾竊吴淞路八號洋房及三菱公司碼頭某拖扒船上之羢毯等物計贓不少捕頭飭押候吊贓送廨究辦○崇明人瞿阿富姜阿大張阿二三人專慣竊取船上物件前晚由老閘橋附近　鄉船上竊取衣服一包中途經包　范進才緝獲人贓一併拘解捕房旋查知三賊竊案頗多須押候查明然後送廨究辦○昨日上午有逸馬一匹奔至篷路遇三百九十七號華捕恐其肇禍當將扣住送至捕房捕頭飭寄豢乍浦路利泰馬車行一面派包探查明馬主議罰○楊家灣天賜里居民集資設壇建醮前晚圓滿十一點鐘大放鞭爆復持草八紙屋准放里外焚化火光通組因未預先報知捕房故三白二十九號華捕奔至將甲乙拘解捕房罰出洋銀數角　釋○紹興人羅某居漢璧禮路永祥里四百四十號屋内有女孩一口乳名阿馨年七歲　　傍晚時忽然走失四處找尋杳無下落羅卽奔　捕房求請代緝 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
