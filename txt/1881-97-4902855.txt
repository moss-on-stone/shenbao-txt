# 1881 - 97 - 4902855

 

Page 1

 
 
[格彚編出售]  
　　格致之學本極繁瑣若欲箸書立說以啓發後人尤宜詳細精密探討源流庶閱者得隨時領會現在第四年之第二卷已由本館印成卽日出售每本價仍大錢一百文其中格致釋器化學衛生論火藥機器地球養民關係救火法等或續前稿所未竟或係新義之獨闢各有圖說便以省覽書後又附以答問信札俱足與格致之學發明伏祈早來購閱[  申報館主啓]  
[俄邊善後總論]  
　　往歲俄事孔亟京外官員言戰言守不一其說朝廷特簡重臣徵調營隊屯戍東邊又命各沿海省分增設邊防購置炮械添造船隻有心時事者莫不謂其必出於戰乃使臣辭令禦侮折衝以片語之爭弭邊疆之釁能令强隣窺伺之心降伏於不自覺修好息兵挽囘大局此誠生民之幸而列祖列宗之所爲呵護者也目前議約已成適值俄主之喪聞其嗣君在儲宮之日頗以君父之雄心大略爲窮兵黷武之謀心竊非之今一旦躬承大統其以持盈保泰爲心而不汲汲於開疆拓土可知已然則與我中國自更有和好無間者而戰事之得免不愈可决耶竊謂和固可喜惟中國自古疆域盡於東南而不盡於西北自秦霸西戎以後西邊戎狄之地漸入中國而漢晉之後五胡亂華元魏帝於北漠幽薊燕雲咸歸版圖迨隋氏混一而北方疆域又增廣於漢晉厥後唐之吐蕃回紇爲患中國其後地没於内五代之遼北宋之金遞相雄盛而元帝一統中外故土又歸於中國洎明迄今加以康雍　朝之武功而西北之地又輙增大數倍較之前代則今日之俄如漢匈奴今日之印度如唐回鶻皆以中土爲鄰矣然版圖愈大則畫守愈難從前梯航所至限於方隅地球之形莫能窺測正不知西北邊外之地至何處而始盡乃今則恍然於北之度氷洋而直接西球之亞墨利加與西之出前後藏而直臨西海望阿非利加矣求其盡入中國區宇如東南之盡於海蓋不可必得之事也然則籌邊之策不綦難於前代哉盖拓地愈廣而所接之國又甚大時至今日造化之理洩而不藏人爲之巧進而彌極旣不如前代之外域阻於道遠而不知中國之虚實又自安弱小僅時時擾及邊境不甚敢於覬覦者及今日而猶能信義相維如守公法不以此疆爾界之故存狡焉思逞之心嗚呼幸事也故以今日之大局論之俄雖强盛猶不能深爲中國患而以將來之大勢言之則俄實爲中國最近之鄰防微杜漸之策正不可偶寛於一日也蓋俄之疆土徧於兩洲之上爲列國所未有且爲中國所不如彼之謀國者亦以地面太廣時深鞭長莫及之虞而况其近於歐洲者則人多而地腴在於亞洲者則人少而地瘠廣漠萬里棄而勿治其必不能越境而得中國之土卽得我土而亦不能善守之第今日製造之新奇行路之便易泰西諸國已開風氣安知其不費數十年之經營頓改目前之觀乎假令其地之廣漠者皆治而膏腴其人之稀少者又漸而生聚則與我壤地相接其能保無越畔之思耶故以今日而言善後之策所慮者遠而所籌者大矣夫善後者補偏救弊之謂也亦改絃易轍之謂也旣云善後則前此之不善可知前此不善而後之必求其善又可知然吾數見夫所謂善後者矣凡軍務省分當大功告成之後莫不有善後焉善後之事休養生息而已顧國家設官初意理財有司明刑有司綜之於省分之於州縣亦詳備而無遺矣戡亂之後百廢具舉設官以爲治無異於疇昔也但使官稱其職卽足以善其後乃不責於官而必别設其局旣設其局而仍協理於官如善後之有局而以司道總之是也局有總辦司道主之司無閒員道則候補之流而帮辦會辦更不一其人焉自軍務告竣約以十年休養生息宜有成效旣無後之不善則撤其局而各歸其事於專司之官可也乃至於今日而此局無有廢者豈二十年之久而善後未竟也亦有舉莫廢之意也然吾竊謂俄邊現辦善後各事與内地諸省之情形大有異焉苟以爲善後而以諸行省之成法行之則斷斷乎未可也盖内地之善後其效至　其事宜因而邊外之善後則效必計諸將來而事又大半從其創也旣慮隣國之經營數十年而地之瘠者變而腴沃人之稀者漸而滋生則我邊境之求其地日闢而人日聚者豈不可以數十年之力收其成效乎而如其徒襲善後之名毫無善後之實一如内地諸省之設局派員至今不廢亦復何所望也左相奉召抵京入閣辦事西北邊務目下可免用兵而爲國家圖長治久安者將惟善後是賴此正楊劉二君與東三省諸公之責其亦知同名善後而籌邊有異於治内矣乎鄙人謭陋未嘗親歴邊外情形謹擬揆時度勢之說若干條未知有當於用焉否也 
[天花續聞]  
　　昨報載火奴魯魯天花盛行今閱香港西字報知該處天花爲禍頗烈每日死者總有數人此病並非由本地發出乃係他國船駛往該境内中有人患此以致傳染於該處土人也又云華人男丁之在該處者約一萬三千名聞多係匪類絶少良民一月之前有一華人名梁隆持斧斫死華人阿李阿李係在彼務農之人因欠梁隆洋十九元不能付還致觸其怒將李殺死隨卽逸去刻下該處官憲已出有賞格緝捕兇手矣該處所居華人旣無善類故島人深願華人之善者挈眷前往或者可以漸爲感化現在該處雇用細崽庖人其價甚貴每月工銀二十五元尚無人應募洗衣服者每洋一元僅能洗衣十二件餬口於四方者何竟視爲畏途耶 
[俄船改載]  
　　字林報言俄國兵船刻下已逐漸退回其輪船之載兵者亦將所裝軍械并所用之煤均擬起 
 
 

Page 2

 
 
第二章 
出屈指英五六月間俄船皆須至漢口裝運茶葉返俄矣 
[香船失火]  
　　杭垣今歲香市較之往年不過十中一二幸自三月以來天氣晴暖下路船隻始見陸續而來現在松木場一帶停泊船隻已有一二百號之多帆檣林立兩岸匀排眞有以水爲家洽比其鄰之樂本月初八夜突有某姓香船由房艙失火延及篷窗　是夕東風正猛火逐風威滿船盡着船中男婦人等爭先逃命有奔赴隣舟者有相率入水者其篙工舵長諸人亦以撲救不及盡皆鳬水遠避船中烈焰飛騰不可嚮邇凡該處停泊之船無不爭先解纜一時船多港塞擁擠中流其貼隣一舟已爲火飛入船篷艙面盡着該舟急欲撑開而巨艦縱横難尋退路舟人見勢已難回只得捨舟浮水而遁其搭客有無傷損未知其詳惟相傳失火者爲湖郡某村之香船船中男婦香客計有十二三人雖無性命之憂而行李鋪盖盡付灰燼矣其隣舟之被焚者係無錫快船爲某巨家内眷所坐特來天竺還願者亦一併殃及又本月初五日天竺山門口之雲臥僧房亦遭失愼幸一時人手齊集爭先撲救燒去房屋兩間聞該僧爲寺中執事素擁厚貲雖經小刼想不致有大害也 
[走失婦女]  
　　前月二十八日杭州上城板兒巷内遺失一婦傳者不一其詞頗屬不經近見其家貼有招帖上書云某日下午時候與夫同行走失一婦該婦年一十八歲小名阿順身着元色洋布背心上掛月白闌干内着月白洋綢棉襖下繫元色棉綢裙内襯洋紅棉綢小脚棉褲黑布鞋上綉蘭花梳蘇式平頭用元色線紥根髻上揷有耳挖銀針等件其左眼角上有一小疤極易識認一時途中遺失四處招尋迄無音信如有知風報信者謝洋五元收留送還者謝洋十元可至上城板兒巷福潤堂便是云云又有上城之淸泰門地方陳姓一女年已十五歲月初某日其母令携洋五元至中城某親串家摇會蓋某家相離祇里許路女平時常相往來已非一次不期是日一去至晚不歸其母忙至某家探問據云並未曾來現在會中諸友尚皆停籖坐待都可面證也其母驚慌無措急向四路追尋迄今亦無蹤跡相傳是女以手持洋包爲一匪徒某甲拐騙同行曾爲其近隣某所親見者現在但能將某甲尋到則女亦有蹤跡矣人言如此則凡女流小童其愼之哉 
[書院甄别]  
　　揚郡書院共有五處會文堂爲舉人課所安定梅花兩書院課生監廣陵向係專課童生今則生監亦考樂儀專課儀征一學生員現聞都轉於三月初八日舉行甄别親試會文安梅三院廣陵由揚州府考校樂儀由儀征縣考校同日扃試以杜兼冒之弊是日黎明點名不准給燭各院約共有二千餘人又聞安梅二院各增取五十本其膏火乃都轉捐廉給發且永著爲例云 
[盜犯正法]  
　　前江浦縣奸拐戕命一案丹徒縣破門擄刼一案皆由洪運憲在省辦理發審局時讞定今在揚城參戎署前小教塲正法傳首入省小教塲並非法塲今所以在此行刑者因該處茶舘鱗次五方會集良莠不齊且有安慶道友混跡其間故藉以警衆此創舉也然由此成例亦未可知聞日前提該犯等過堂江浦案一犯供詞支吾特甚官云聽爾所供名姓並不眞實爾其直言犯云犯法由人與名姓毫無干涉今人已定罪何必根侒名姓官又婉訊犯嘆云爲人總要積德爲官更甚官宦喪德必有强盜子孫强盜積德亦可有官宦子孫故顯官印纍綬若預當顧及後人盜犯延頸待刑不必縷述家世休矣誰家無督撫司道何必言言時恐公有所爲難也公但能常記某言幸矣問官便不再問都轉聞之命賞錢一千文任其飲嚼聞其人年才二十餘歲狀貌魁偉語言透逹膂力勝人曾有勞績功名不肯自述奈罪情重大難從末减見者多惜之云 
[命案和息]  
　　皖垣東門外丁家村前有某姓孀媳身死一案初時訛傳謂叔翁毆傷墮胎而斃嗣聞實因甲乙妒姦婦遭毆打所致死後該處地保置之不問婦之母家係合肥人設肆於東門外當時控於縣署並邀隣保向叔翁理論經人調處令叔翁出資作殮費叔翁應而不付亦卽赴縣控告尹明府　塲相騐騐得確係毆傷墜胎致斃傳集隣保人証訊知甲乙二人均與婦有私甲以販柴爲生一日甲至婦處見乙先在房内一時因妒生忿揮以老拳婦抱甲縱乙去甲更怒扭婦毒打經地保勸開將婦帶回已家當夜見婦胎痛勢危仍送之返到家片刻胎墮斃命云官以地保似屬有獘暫行管押簽差提甲乙二人甲乙聞知惶急無措央求隣里耆老出爲調停願厚給殮埋之費並延僧追荐七日一同禀請銷案原告應允將婦棺送回合肥並公禀求官賞准銷案邑尊准請着其尅日調停妥貼各具甘結呈案候消其地保再當訊辦云 
[錢舖閉歇]  
　　江西年來生意淸淡各財東於銀錢進出尤爲愼重故凡門面大而貲本少欲藉挪移以營運者大覺爲難况錢莊之鈔票人皆不甚相信晨興用出入暮旋返專靠現錢兌換沾利能有幾何舞袖難以廻旋直有不得不歇業者此固與倒帳微有異同也東大街之恒興開設已五六年惟貲本由借掇而來除息則所賺有限而又局面頗寛一切開銷更重勢難久持遂於上月中旬閉門而去鈔票之在外者寥寥則其外强中乾可想矣夫市面之衰民窮之見端也有心力者其將何以籌之哉 
[考童暴病]  
　　蘇郡於初八日爲縣試初覆之期經長元吳三邑尊點名給卷扃門覆試有元和縣某童獨坐號板鎭日窮思冥索尚未脫稿忽神昏氣厥倒臥於地當卽報知陽邑尊親往看騐令人扶起診脈片時知其病勢沈重令備小轎舁出試院第其時甫經向晚交卷者人尚寥寥試院筦鑰不得無故自開因卽飭放頭排以便逕送病童回寓云 
[虐佃降殃　]  
　　月之初五日蘇葑門外某姓米行失愼焚去倉廒甚多有某甲者向爲某棧收租每逢下鄉倚仗聲勢米必一再篩凈額必格外加增稍不遂意非自行鞭扑卽送官究辦故他人收租事竣卽行照數上棧獨甲則租船先赴該行將其浮收羡餘存貯行中生息積至累年數逾十金比聞此次火警恐其存項無着倉皇奔視一時心焦力憊竟至嘔血不止不及舁歸已死於道人咸謂虐佃肥己之報云按蘇郡各田業主不少寛仁之輩而苛刻者亦正實繁有徒如煞眼主晒屁股鐵皮靑小接靑之類皆以不留餘地至有綽號傳揚想自知某甲之禍亦當略爲歛跡矣 
[院試展期]  
　　寍郡校士館内東西兩考棚自髮匪擾亂後經善後局重修已將二十年矣日前西首考棚忽盡坍塌當經工房余某報 
 
 

Page 3

 
 
第三章 
縣秦邑尊怒其不早禀請修理及至坍塌始行禀報實屬怠忽誤公當卽斥革一面撥欵雇工限二十日趕緊脩造完固然學憲行文本定於月之十五日取齊今旣欲修考棚勢難遵示故由宗太守詳請改於出月初開考學憲乃先考紹屬云 
[焚鏹燬棺]  
　　松郡東門外馬橋鎭有嚴姓者向開染坊南貨店父母相繼逝屢請地師擇地尚未覔到佳穴將柩暫厝田間上蓋以草日前嚴前去祭掃焚化紙錁火星迸入草内當時未覺俄而火勢大作兩柩霎成灰燼比嚴聞信赶救惟焦骨纍纍而已噫牛眠壤吉奚補　地之虧蝶化灰飛豈適夜臺之用俗習難破而慘害頓罹彼嚴某者對此枯骸何以爲心也哉 
[花會定期]  
　　西人每歲在上海開設花會已歴年所今年定於四月十三十四兩日在跑馬廳設會查此會向在大英領事公舘内空地設會今因公舘空地正在修整進出多有不便故移於跑馬廳想屆期又有一番熱閙也 
[宫保閱操]  
　　彭宮保駕臨滬上已列昨報兹悉憲旌於前日午前至製造局本埠文武官弁咸往謁見知宮保卽日在金利源碼頭登舟均欲送行宮保固辭方各回署乃昨見宮保所坐之輪船尚停浦江聞定於今日將駛往吳淞閱兵輪船操演云 
[作弊狡賴]  
　　昨報棕印根究一節法捕房又查得别碼頭船户周阿全船上已蓋棕印尚未輸捐卽將周傳進經法捕頭盤詰據供已當船夥並非船主問其棕印何來稱係工部局王才金所蓋曾給伊錢三百文因是日天雨故收捐洋人未到獨伊一人前來云捕頭得供將周暫押而周在押所王才金已與說通故太守臨捕房傳訊遽改供推爲不知待要用刑方始照前供出復傳袁阿華喬坤榮楊阿五三人究問三人仍皆不認太守見袁阿華狡猾異常喝掌頰五下復詰依然不認又詢喬楊兩人亦屬支吾復喝將袁掌頰五下於是喬楊兩人始供亦曾各付王才金錢三百文乃提王才金訊詰則稱並未作弊惟向周阿全借錢三百文是實太守着與四人對質堅不承認爰飭將王才金袁阿華暫押於今日再行解訊喬坤榮楊阿五周阿全交保出外云 
[纏訟責懲]  
　　妓請入堂一案沈羅氏等覆控情形曾經列報兹悉上海縣署傳到花烟館鴇婦韓李氏復將妓女沈氏由堂傳到沈羅氏徐二亦經原差帶案經帮審委員王别駕覆訊沈氏仍供情願終老善堂不願回籍侃侃直陳毫無飾語别駕問該鴇沈氏究由何人領到汝家答稱其母沈羅氏領來取去帶擋洋元又訊沈羅氏供認取過洋二百五十元實情一時糊塗乞恩寛宥並求斷將沈氏領回又詰徐二則稱並未作白螞蟻愛林的係妻室别駕逐層駁詰而媒聘等情一無証據隨飭將徐二重責責至三百八十板方稱不再滋訟情願具結回籍問官又申斥沈羅氏諭令卽速囘家若再生事定當重辦韓李氏訊無逼娼情事毋干釋放惟查發堂擇配一層猶恐有難防之獘故擬設一章程凡發堂之女有人願娶爲妻者將姓名籍貫家中人口自己行業開報善堂查得的係可靠由堂將男女送縣當堂配定庶可無獘今沈氏飭交官媒收領俟備齊諭帖再行送堂云 
[搶照判押]  
　　吳榮紀投英公堂控稱向置東洋車放租度日同業洪阿寳有一千九百五十三號車輛其照會尚未更新却將我一千九百十三號之車認定俟夜間車夫載客至中途將其燈籠踢滅及車夫回顧已被搶照會並坐墊逃逸車夫呌喊蹤尋不知所往我趕速報捕適洪將所搶照會送捕房請改一千九百五十三號故得扭住求爲究辦洪則供認求恩巡捕頭禀洪在法租界亦因改抹照會由法公堂辦過陳太守隨判押洪四十二天舊照會交捕房銷去吳之照會給領完結 
[勸葬幼殤啓]  
　　自克復以來各處諸善事次第舉行規模略具殊覺可觀而育嬰種痘兩局尤稱地方首善然生固當矜死尤宜恤每見人家男女生則百般撫養死則萬種悲哀及至收殮旣成卽任工人棄置或而城隅或而義塚葬之淺土掩之浮沙烈日一蒸腥風四溢蛆鑽蠅嘬犬噬狼吞迨至三日重來則衣履鴛飛骨肉狼籍痛心酸鼻慘也何如我等固已立約隨在掩埋奈積習已深一時耳目恐難遍及所願慈親仁長觸目留心試思幼孩雖未成人究屬吾之毛裏何忍取之予懷畀之犬腹且各處有小兒不上祖塋之說尤爲愚昧不知陰宅猶之陽宅死者旣可不上祖塋將生者亦可出諸門外矣其惑不滋甚哉禮有之童子隅坐則小兒隅華祖塋未爲不可至於土工代人埋葬得人錢財自當各盡其心開穴務深而掩土宜固存心忠厚天必佑之爲此剴切勸明務期家喻户曉俾幼穉不致含寃於地下親長不致抱憾於室中庶於地方有厚望焉 
[義僕老盧記]  
　　義僕老盧者皖之鳳陽人無父母兄弟妻子以家貧食力於人咸豐初服役余外祖家時外祖司榷盱眙關署之左右多靑樓羣奴逐隊遊戯而老盧獨不與爲伍傭錢有餘則寄歸以周隣里鄉黨之貧乏不能自存者愛聞忠孝節烈事市曲本如俗所傳莫成替死南天門走雪類暇時輙朗誦之一日爲外祖窺知憐其戇不忍斥責反爲講解之而老盧亦頗能領會外祖遂令舅氏携以入塾從事灑掃且許爲成家傭值優於他奴老盧深以主人投其所好莫大歡喜感嘗刺骨咸豐已未粤逆犯淮北或有人告之曰方今天下攘攘郡邑發人爲兵以子之才幹効力疆塲取功名誠易易耳何戀此靑衣爲哉僕曰不然夫平日食其祿危而棄之非仁者所爲吾不取也亡何盱城失陷余舅氏遣眷屬先行自方摒擋行李未幾與老盧遇賊賊欲虜舅氏以去老盧長跪哀求再四願以身代賊終不許尾之行三四里見其兇悍知非可以情動者棄之隨主人眷屬避亂之寳應途中扞衛嘗不離左右夜三四起無倦容越數日抵寳應無米以炊老盧探知主人有戚某宦汜水以主母命往投之乞得薪米負以歸主人眷屬得以無餒而老盧亦遂以疾終當老盧赴汜水時腹有瘡大如盌流血不止而健走如飛人以爲神助余中表感其義歲時薦以杯酒兼以狀告余余維臣與僕同一義也自中國有烽火之警見危授命死王事者有幾人哉而老盧以一靑衣上與士夫爭烈雖余外家有以感發之而該僕之忠誠懇至亦重可風矣爰爲之記[  感舊齋主稿]  
[光緒七年三月初三日京報全錄]  
 
 

Page 4

 
 
第四章 
　　宮門抄○旨一道錄前○發抄旨六道○河督李奏回空南船全帮儧出東境日期夾片○大臣劉奏查明覆陳請飭改正核辦夾片○又奏爲請飭部備案夾片○又奏叅降知縣夾片○又奏查明請更正註册夾片○都察院恩等奏爲請旨摺子○大臣希奏恭報交卸兼署副都統篆日期摺子○大臣劉奏請飭部更正夾片○三月初三日禮部宗人府欽天監正黄旗值日無引見○穆騰阿王之翰各假滿請安○打牲烏拉總管雲生請訓○英廉因伊子以文職用謝恩○莊王請假十日○劉廷枚施之博預備召見○截取知府孫紀云預備召見○召見軍機劉廷枚施之博雲生○發抄李鴻章奏吳鴻源捐賑建坊奉旨着照所請該部知道欽此○又候補守宮昱期滿甄别奉旨吏部知道欽此○曾國荃奏記名總兵郭占元等歸於兩江督標補用奉旨着照所請兵部知道欽此○衛榮光奏大使廷良期滿甄别奉旨吏部知道欽此○又晋賑請奬奉旨該部議奏欽此○又舉人白生華改以知縣選用奉旨該部議奏欽此○○李鶴年片再去冬江北囘空漕船阻凍運河情形經臣附片陳奏復仍嚴飭在事道廳文武等節節敲冰催挽晝夜前進不任刻延嗣值春回凍解行走較速於正月初十日挽出運河汎境十四日全過十字河因韓庄以下八閘長河水勢微弱不敷浮送並酌啓湖口壩放水後濟於十八日一律催出黄林莊東境連檣南下除飭泇河廳立將湖口壩堵合俾資收蓄並嚴催各廳汎赶將淤淺河道及早興挑通暢毋悞漕行外所有回空南船全帮儧出東境日期理合附片陳明謹奏軍機大臣奉旨知道了欽此○○劉錦棠片再據准吏部咨勞績保舉核與例章不符應行駁正人員單開選用訓導顧鳴昇原請以本班不論雙單月歸部遇缺卽選查照章程增生附生出身人員無論何項勞績保加教職各項班次者一律議駁奉旨允准之案仍查奏請更正今顧鳴昇原保淸單並未聲叙何項出身所請奬勵碍難核准應令查明覆奏再行核辦又准咨查不論雙單月遇缺儘先選用訓導蔡鍾藩請免選本班以教諭歸部不論雙單月遇缺儘先卽選並戴藍翎查奏定章程增生附生出身人員無論著有何項勞績如有由訓導保升教諭及有保加教職各項班次者一律議駁今蔡鍾藩原保淸單内並未聲叙何項出身碍難辦理應令查明聲覆具奏再行核辦等因當卽分别咨行查覆去後兹准署理帮辦軍務廣東陸路提臣張曜咨據顧鳴昇稟稱該員係浙江平湖縣學廪生考充歲貢生同治十三年四月在部呈請就教蒙准以復設訓導用領有貢單執照嗣於會克吐魯番滿漢兩城在事出力案内經陜甘督臣左宗棠彚案保奏請以訓導不論雙單月遇缺卽選並聲明原名鴻昇筆悞寫作鳴昇懇請更正等因前來查選用訓導顧鴻昇旣係歲貢生出身核與例章相符又據蔡鍾藩禀稱該員原係湖南湘潭縣廪貢生前於克復烏魯木齊瑪納斯各城在事出力案内經陜甘督臣左宗棠彚案保奏光緒三年九月初五日奉上諭廪貢生蔡鍾藩着以訓導不論雙單月遇缺儘先選用欽此於新疆南北兩路一舉蕩平在事出力案内經陜甘總督臣左宗棠彚案保奏光緒六年正月三十日奉上諭不論雙單月遇缺儘先選用訓導蔡鍾藩着免補本班以教諭歸部不論雙單月遇缺儘先卽選並賞戴藍翎欽此均經遵奉行知各在案該員係由廪貢生歴保今職核與例章相符再左宗棠於蕩平新疆南北兩路在事出力案内彚保童生譚炳崑請以從九品留甘儘先並用奉旨允准兹准吏部咨查該員騐看呈結内係談炳崑行令查明姓氏因何不符奏明辦理臣查該員原保案據本屬談炳崑當係繕摺時談字誤寫譚字並准據各前情咨請附奏前來臣覆查無異應懇天恩俯准勅部將顧鴻昇原保訓導不論雙單月遇缺卽選並請將該員顧鳴昇更正改爲鴻昇蔡鍾藩仍照原保教諭歸部不論雙單月遇缺儘先卽選並戴藍翎留甘儘先前補用從九品譚炳崑更正改爲談炳崑分别註册出自鴻慈除咨吏部查照核辦外謹附片一併陳明伏乞聖鑒訓示施行謹奏軍機大臣奉旨吏部議奏欽此○○劉錦棠片再三品銜升用道安徽候補知府陳名鈺前隨已故道員王鑫曁臣胞叔原任廣東陸路提督劉松山効力湘軍十有餘載同治七年請假離營赴部引見八年五月十二日到省試用期滿奉委署理池州府知府事十一年交卸署任光緒元年聞訃丁父憂回籍服滿起復於四年七月二十七日回原省候補於六年請假措資三月十六日離省回籍臣前以行營辦事乏人檄調該員由湖南原籍西來充當差使該員老成諳練深資得力惟係曾經到省人員例應回省候補合無仰懇天恩俯念邊事需才准將三品銜升用道安徽候補知府陳名鈺留營差遣並改歸甘肅補用以該員原在安徽到省日期作爲到甘候補日期按班序補勅部備案之處出自逾格鴻慈謹附片陳明伏乞聖鑒訓示施行謹奏軍機大臣奉旨着照所請該部知道欽此○○○劉錦棠片再准署理帮辦軍務廣東陸路提督臣張曜咨稱查留甘補用知縣王鏡心因辦蠶桑下鄉向該處明伯克借用銀五十二兩零以致該伯克轉向民間攤借雖無勒索情事究屬不知自愛除飭將借用銀兩發還外應請奏叅將留甘補用知縣王鏡心以從九品仍留原省降補等因咨請附奏前來臣覆查無異應請旨飭部將留甘補用知縣王鏡心以從九品仍留原省降補註册以示薄懲除咨部外謹附片具陳伏乞聖鑒訓示謹奏軍機大臣奉旨着照所請吏部知道欽此○○劉錦棠片再查新疆南北兩路一舉蕩平案内經左宗棠彚案奏保之藍翎分省遇缺卽補縣丞沈先鉷請免補本班以知縣分省歸候補班補用並請賞加同知銜光緒六年正月三十日奉旨允准欽遵咨行在案旋准吏部咨開藍翎遇缺卽補縣丞沈先鉷請免補本班以知縣分省歸候補班補用並加同知銜查原保淸單内並未聲叙沈先鉷係何省候補碍難辦理應令查明覆奏再行核辦於光緒六年六月初八日具奏奉旨依議欽此欽遵知照前來臣檢查原案該員原保底銜係由藍翎分省遇缺卽補縣丞請免補本班以知縣分省歸候補班補用並請賞加同知銜實因繕寫誤將分省二字遺落合無仰懇天恩俯准飭部將蕩平新疆南北兩路案内經左宗棠列保之藍翎遇缺卽補縣丞沈先鉷底銜更正仍請免補本班以知縣分省歸候補班補用並請賞加同知銜分别註册以昭核實除咨部外謹附片陳明伏乞聖鑒訓示謹奏軍機大臣奉旨吏部議奏欽此○○奴才恩承等謹奏爲請旨事據河南淅川廳民胡恆榮以惡豪宋仕龍挾嫌將伊牽控並將伊母胡趙氏毆傷斃命等情呈訴前來奴才　督飭司員詳加　　據胡恆榮供我係河南南陽府淅川廳人年四十五歲在廳屬胡家營地方居住種地度日原因陳淸心借用豪惡宋仕龍錢文係我作中後因無力歸還以地抵欠不意有陳伯元與宋仕龍互爭地 
 
 

Page 5

 
 
界宋仕龍畏懼陳伯元翻將我地内庄稼搶收伊赴淅川廳將我揑控當蒙訊明未結伊復與陳書祥另案將我牽涉勾串皮成業等將我兒子抓毆勒索未遂重賄總役蔡萬淸妄禀糾領皮成業等六十餘人各持刀槍於上年十月十七日來我家將房屋拆毁廟會所存祀神執事衣物等件抄搶一空並將我母親趙氏亂棍毆斃我胞嫂護救被毆重傷隨投地保盧大靑報案被伊等賄串相驗時並不註單亦未緝拿各犯呈催四次未蒙批發赴本府呈控未蒙批示赴臬司前呈控飭府移廳伊等揑弊將我胞兄胡恆春誆去領屍我們族人胡成章等不允公呈翻被囚獄赴巡撫前呈控未蒙接收我情急具呈來京呈告的等語查胡恆榮所控因代陳淸心保借富豪宋仕龍錢文未還後以其地抵欠詎宋仕龍覇掯欠據不給翻將伊揑詞牽控復勾蠧役皮成業等又將伊子抓傷隨糾衆持刀拆毁伊家房屋抄搶寄存祭器等件並將伊母胡趙氏亂棍毆傷斃命雖經詣驗仍不飭緝正兇翻勒結領屍同族不允俱被囚獄伊實情急是以來京瀝訴等情如果屬實亟應侒辦以儆兇頑而重民命謹抄錄原呈恭呈御覽伏候訓示遵行再遵照奏定章程取具該原告胡恆榮結稱控經巡撫並未提訊合併聲明爲此謹奏請旨奉旨已錄○○奴才希元跪奏爲恭維奴才交　兼署江甯副都統事務日期恭摺具奏仰祈聖鑒事竊奴才前准軍機大臣字寄光緒六年八月初三日奉上諭富陞着卽行來京陛見江甯副都統着希元兼署等因欽此當於八月十七日專摺叩謝天恩兼署任事兹江甯副都統奴才姚田於光緒七年正月十二日行抵江甯奴才卽於是日將江甯副都統事務移交奴才姚田接受任事所有奴才　缷兼署副都統日期緣由理合恭摺具陳伏乞兩宮皇太后皇上聖鑒謹奏軍機大臣奉旨知道了欽此○○劉錦棠片再臣據知府銜補用直隸州知州劉昭南禀稱該員係由甘肅西甯府貴德廳附生歴保知縣分發省分嗣經左宗棠彚入蕩平新疆南北兩路案内請免補本班以直隸州知州留甘歸候補班前遇缺補用並加知府銜奉旨允准該員係甘肅籍保留甘肅核與定章不符請仍以原官原銜分省補用等情懇請具奏更正前來臣覆核無異合無仰懇天恩俯准將劉昭南仍以原官原銜分省補用飭部更正註册出自鴻慈除咨部外謹附片具奏伏乞聖鑒施行謹奏軍機大臣奉旨吏部議奏欽此 
[江督轅門抄]  
　　三月初三日候補道趙繼元鄧裕生禀知接木厘局差孫傳樾鎖木釐差藩轅牌示江甯府聚寳大使包熙病故缺以主簿吳向春又阜甯草𣈿司朱輪期滿缺以巡檢朱丙年又興化典史俞允超丁憂缺以司獄王侃又蕭縣典史高慶培飭赴高淳典史新任遺缺以從九李兆麟均署理○初四日候補道段喆謝委城外保甲局差同知楊兆鋆回滬姜泰厘捐聶銷營務處文案差　辭藩署牌示淸河縣丞陸晋熙期滿遺缺以府經姚壽愷署理○初五日江防羅奉委帮辦府發審差○初六日直隸州胡雲衢銷措資假大通掣騐鹽卡龔　瀛銅山縣楊均到○初七日遊擊劉洪發謝委湖南督銷局差遣候補道黄德坊於初五日在省病故制帥劉已於是日十一點鐘起馬乘輪船赴徐山關看砲臺○初八日知縣陳湧泉謝辭奉調湖南督銷局差遣典史金元鼎換甯○初九日知府葉永恆由蘇來分甯同知戴國琛禀知奉軍械所委辦雞鳴山火藥局委署興化典史王侃謝委藩轅牌示豐縣教諭徐春鳴病故遺缺以試用訓導汪宏吉署理○初十日候補道韋禀知考吏治知州袁瑞麟禀知吏治局監試知縣朱之幹禀知奉府委勘估江浦洲地並文廟工程 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
