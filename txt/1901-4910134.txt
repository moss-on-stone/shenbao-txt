# 1901 - 179 - 4910134

 

Page 1

 
 
[開印資治通鑑續通鑑通鑑明紀及通鑑外紀通鑑釋文辨悮全書] [  圖書集成局啓]  
　　乙部之書祇觀二十四史猶未足以盡也必觀編年諸史而編年諸史中尤以司馬温公資治通鑑畢秋帆尚書續資治通鑑及陳稽亭工部通鑑 
明紀爲備江蘇書局嘗併刻之卷帙浩　非有力者未易購取近坊間石印字跡極小殊費目力而尤多錯舛之處讀者往往不能索解尤可憾者或删去明紀一種或删去目錄一種夫無明紀則歴朝之事不備何以能考其興衰無目錄則温公之書不全何以能知其精要坐使極美極善之書悮於書賈射利之手海内學者無不病之今本局不惜巨資取通鑑續通鑑通鑑明紀三書用新鑄大號鉛字彚而印之并附以通鑑外紀通鑑釋文辨悮二種而此書於是乎全并延名宿詳爲校讐亥豕魯魚絶無訛謬而紙墨裝訂亦極精良務使庋藏鄴架者無毫髮之遺憾兹巳開印不日出書取價極亷以廣流布方今朝廷崇尚政治之學想有志經世者必當家置一編也 
[新印繪圖大字瘍醫大全告成] [  圖書集成局代啓]  
　　顧練江先生瘍醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悮良多邗江夏君毓芝有鑒於此爰覔得初印善本倩本局以大號鉛字排印校讐詳慎紙墨精良每部十六本分裝兩函碼洋三元寄語海内諸家尚其各置一編以備衛生之用售處在上海申昌書室慎記書莊及各書坊均可選購請就近移玉可也 
[裁卡增稅議]  
　　今之裕國者首在關稅而今之病商者首在釐金謹按中國國家歲入之欵大宗有四曰漕米曰地丁曰鹽課曰貨稅自與各國通商貿易而入口之貨另設洋關以榷之自道咸軍興關稅不足供軍需於是計臣奏請設卡抽釐以資補助迄今承平數十載而各省抽釐之卡依然棋布星羅非厲民也實以國家費用浩繁非此卽不得免於支絀耳夫抽釐而果助國家費用則民雖困憊尚不敢因此而生怨咨所惜每年千餘萬之釐金歸國家者十之三飽私整者十之七相彼商賈其能免於疾首痛心乎今者拳亂巳平和議重訂償欵過巨籌措良難於是有議將關稅增收攺入口貨爲值百抽十者刻雖未悉曾否議定而窺外人之意似乎釐卡一日不能裁去則貨稅一日不允議加夫釐卡惟抽收運入内地貨捐事與外人何豫特以洋貨旣輸捐於釐卡則貲本必貴貲本旣貴則勢必加收價值而購者緣是漸稀此外人所以隱恨於心而深望中國之及早裁去也雖然釐卡之設病洋商者尚少而病華商者尤多前年八月中執筆人曾因各卡加抽米釐箸爲論說痛陳各卡員司之積習巡役之弊端俾爲民上者憬然於心逐加整頓迨觀日前本報所紀虐政厲民一事而益歎國家之分設釐卡徒使司役恣行朘削而帑藏未必因之而得充也前日本報之言曰蕪湖廣商隆泰昌等米號所購菉豆菜子向用洋駁船駁上輪船轉運出口邇來忽被内河巡役陸續扣住三千石有奇延擱半月餘始經開釋時值梅炎藻夏隂雨連綿以致菜子霉爛不堪巨萬本貲悉歸烏有一時商情憤懣相約於本月初一日一律停斛集議章程旋控經安徽巡撫王芍棠中丞將委員程子進刺史撤去差使另委候補通判陸通守承鎬代庖更准各米商集欵鳩工擇地建造公所噫吁嘻何釐卡之病商竟若此其甚哉夫商人之所以懋遷有無者爲生財計也國家旣設釐卡以抽捐如數榷之亦固其分至索賄則巳非分所應爾乃不敢明目張瞻以索而别生一計將貨覊留使賄之則得以暢行不賄則累月經年必使之霉爛而後巳其心尚有險於此其計尚有毒於此者乎在商人畏事者多大都不敢控官究辦坐使司巡之膽愈大司巡之惡愈昭今誠因議加稅銀而將釐卡一律沙汰彼外人巳適如其願卽使關稅加至值百抽十宜無不樂於輸將而中國行商坐賈之流百貨轉輸亦得免各卡司巡留難婪索有不頌聲載道悅而願出其塗者耶或曰各卡釐金固歸公者十之三私肥者十之七然試問免釐而加關稅果能保關上員司丁役一無弊竇涓滴歸公乎則應之曰無弊我不敢必惟是關上榷政旣由稅務司經理則司巡雖有弊竇無不立時覺察送官究追卽就上海一隅言之見諸報章者從無稍事寛假况恤商者朝廷之善政彼釐卡卽不舞弊猶應撤之以蘇商困矧因免釐而增稅項國家每歲可多收數千百萬金貲夫亦何憚而不爲此乎因泚筆成裁釐增稅議爲筦度支者借箸而籌焉 
[本館接奉電音]  
　　昨晚七點鐘時西安行在飛電傳來上諭二道敬謹譯登○五月十九日奉旨前江蘇蘇松太道蔡鈞著以四品京堂候補充出使日本國大臣俟李盛鐸報滿卽行前往欽此同日奉上諭候選道聯芳著以三四品京堂候補欽此 
[行在宫門抄]  
　　四月二十七日趙尚輔謝授詹事府右春坊右贊善恩召見軍機二十八日新授陜西巡撫升允新授陜西布政使李紹芬新授湖南衡永郴桂道錫桐新授浙江衢州府知府世善直隷候補道吳永均謝恩召見軍機二十九日翰林院代奏吳魯謝放雲南正考官恩直隷候補道吳永預備召見召見軍機及吳永○五月初一日桂春回京辦理善後事宜請訓召見軍機及桂春 
[醕邸准游美京]  
　　醕邸奉命專使德國謝去歲戕害德使歉忱定期五月二十七日由京起節巳紀前日報端兹接京師友人來函云日前美國全權大臣照會慶邸李相云奉本國諭旨請醕邸赴德禮畢後往美京一游以聯睦誼經慶邸李相照准轉達醕邸業巳由醇邸附片奏聞矣 
[德將偕行]  
　　京師友人來函云德提督李希德爾帶兵來京後威信索著與醇邸往來甚爲交好現在各國聯軍盡撤李提督擬卽遄返歐洲經醇邸再三挽留約五月二十七日一同起節前赴柏林刻巳電知吕鏡宇星使向德政府商准矣 
[那侍郎奏調奉使日本隨員名單]  
　　京師友人來函云户部侍郎那琴軒少司農桐奉　　命派充專使日本大臣謝去歲戕害日本害記生山杉彬之歉日前奏調刑部郎中顧肇新户部郎中瑞雲候補道張敦彝候補府陶大鋆爲叅贊兵部郎中來存刑部員外王念曾户部主事唐文治爲隨員候選縣丞祝瀛元爲繙譯并隨帶供事二名武弁一人 
[星使定期赴東]  
　　京師友人來函云那少司農奉命專使日本本擬卽日航海赴東因隨同全權大臣辦理和約事宜刻下和約雖定尚有未完事件經全權大臣奏明留辦要公暫遲兩月起程現定於七月初旬持節就道 
[議辦丁稅]  
　　天津直報云西安行在政府議辦人丁稅除老幼婦女不計外凡男子自及歲起至五十歲止每人徵稅銀一兩巳飭各督撫妥議辦法一俟議定卽須奏行矣 
[樽俎雍容]  
　　京師友人來函云醇邸奉命專使德國那侍郎奉命專使日本兩欽使於本月初十日 
 
 

Page 2

 
 
同赴各國使館拜晤各國使臣延接以禮欵待極優樽俎雍容重修舊好禮也 
[各國兵船計數]  
　　天津直隷云五月十四日大沽口内外泊有各國兵艦運船等二十三艘計英國六艘美國二艘德國六艘法國四艘俄國二艘日本二艘奥國一艘 
[聯軍行蹟]  
　　天津直報云五月十四日早五點五十分鐘時往塘沽火軍載有法兵二百餘名德兵百餘名軍械行李等件又八點五十二分鐘有德日法三國兵約二百餘名乘車北上又下午一點餘鐘京城火車抵津載有法兵三百餘名又四點餘鐘京城火車來津載有印兵三十餘名英武弁六名印度苦力百餘名馬百餘匹軍械行李甚夥聞須在天津稍駐云 
[法招華工]  
　　福州訪事友人云近有法商名魏池者來閩招募華工千餘名赴法國屬地馬大嘠司嘠工作上月由馬江起行時各華工偵知途中須覊滯一月具其間困苦難堪相率逃逸海防廳吕司馬聞之急往彈壓僅逸去數百名聞此輩就募時均有保結並攝小影始給予安家銀若干日後當不難澈底根求也 
[禀設學堂]  
　　京師友人來函云去歲京師拳匪擾亂大學堂諸生避難星散近由前大學堂學長景山官學漢教習程君維清及學生户部主事蔣君棻等自備資斧禀請欽命議和全權大臣慶邸李相暫設英文學堂温理舊業慶邸李相准之兹將禀稿及批詞照錄於後前大學堂學長景山官學漢教習程維清學生户部主事蔣棻兵部主事成沂光祿寺典簿陸緒聲内務府筆帖式靇厚監生陶緒羲婁裕燾附生張毓書等禀爲懇恩准予立案暫設學堂以理舊業而廣招徠給示曉諭事竊生等前蒙管理大學堂大臣孫奏考入堂遵章肄業猥以樗櫟散材仰荷國家厚植勉竭庸愚略通門徑乃自變局忽興遂使半途將廢學之不易棄則可惜爰有同人思温舊業情願自備資斧籌措經費酌照大學堂原章分習中西文字兼以算學暫設學堂一所並添招新生以期集益竊思中學尚易切磋西文仍須授受現承原日大學堂英文洋教習安修真情殷作育不取薪資允爲仍教一切英文即以英文爲主擇地擬辦惟是學雖重興事同創始生等未敢擅便合無仰懇恩施俯念始基爲艱准予立案許俟日後遇有奏設學堂一律歸併照章辦理並乞給示曉諭藉資鼓勵俾得及時自效以期仰副朝廷當日設堂栽培之至意謹錄大概章程附呈伏乞批示祗遵實爲德便上禀欽命全權大臣和碩慶親王批具禀巳悉所請暫設學堂温理舊業具見嚮學之忱著准其立案原禀存此繳欽命全權大臣爵閣督部堂李批前大學堂學長程維清等禀請自立學堂温理舊業應准立案毋庸另給示諭 
[黄州閙考三志]  
　　湖北黄州府屬生童聚衆閙考經府尊魁雲趾太守電禀湖廣總督張香濤制軍派兵彈壓其中原委言人人殊本館巳兩據所聞錄登于報兹又接武昌訪事友人來函知起釁之由實緣學憲考試生員經古時有廪生李某懷挾甚多當塲被役搜出禀知蔣蓺圃文宗文宗卽飭扣考李嘵嘵瀆辨不肯出塲丞差等遂上前拖扭任意毆之李差愧難堪是晚即投護城河自盡次晨居民瞥見飛報縣宰臨塲相騐果見身上有傷痕二處應考生童聞之僉謂爲丞差毆擊所致相率赴學轅鳴寃文宗斥駁不准生童疑文宗有意袒庇一唱百和勢甚洶洶相約罷考隨卽麕集學轅徧加搜索欲得丞差而甘心焉府縣各官一再開導未能解散乃電請制軍派兵彈壓嗣由某鉅紳出而調停允代禀商文宗將動手之丞差查明交縣歸案訊辦各學教官復再三曉以利害衆遂瓦解冰銷現巳照常考試想不致别滋事端矣惟此案情節較重是以制軍巳檄委任小棠觀察馳往查辦未知作何了結也 
[大員賭博]  
　　蘇州訪事人云本月初九日之夜江蘇按經廳署長隨鎮江府屬某邑人許林偕王升李鑑亭等擁入祥符寺巷某紳家捉賭紳即喝令從者將許王李三人一併綑縳聲稱黑夜圖劫以致失去骨董等物片送南路總巡局請辦局員某司馬以案關劫掠未便訊理因卽移送長洲縣署縣主蘇大令研訊之下許等同供小的等曾隨某大人某老爺某少爺等至是處賭博昨晚不知何故被朱大人將小的等綑送到案大令問能指出同賭者姓名否答稱均係大人老爺不敢直指大令謂卽有王爺在内亦當直供許等遂將各人姓名歴歴供出如數家珍内有某書院山長某太史及某制軍某方伯巳故某廉訪之公子各一人現當某差之候補道曁廣東候補道各一人前蘇州衛守備某守戎併慣爲賭臺司帳之唐菊生陳紫仙倪某等三人大令飭暫押翼房立卽趨詣臬轅禀知署江蘇臬司朱竹石廉訪廉訪謂深夜肇事固宜懲辦然與賭者亦當按例嚴懲大令奉諭回署飭提許等三人覆訊數語判令各責一千板荷以三聯巨枷飭差押往各處游行示衆一面簽差拘司賭帳之唐陳二人到案唐供小的幼時犯賭現巳改過大令飭釘脚鐐發化莠堂收禁至十六日復派差持單提廣東候補道于竹書觀察觀察卽整肅衣冠乘輿至署投剌請謁大令立卽升坐大堂觀察長揖不跪大令謂此係何地尚敢倔强觀察乃跽大令問汝係于竹書乎答般然問是何功名答稱廣東候補道問曾叅革否答稱未問汝喜賭乎答稱生平别無他好惟此足以消遣耳問上風乎抑下風乎答稱下風不如上風爽利職道夙喜上風大令謂今上憲訪汝汝知之否答稱臺差一至職道立卽投到不勞費心也大令飭提許等三人荷枷上堂指問觀察曰汝識此三人否觀察環顧之下答稱三人均係職道家丁烏得不識旋又厲聲謂三人曰爾等三個狗頭巳在我處賺得貲財不少何致昧良喪心肇禍反噬耶大令遂飭將觀察發捕廳看管觀察謂大令曰職道因犯賭而遭看管請問同賭諸人如何辦法大令謂不干汝事亦不應汝問觀察尚欲有言大令巳拂袖退堂矣 
[續述中冓貽羞]  
　　浙江候選府經歴桑理生叅軍之妻張氏被江蘇候補通判俞希桐别駕鳳琴强占往接被毆歴控總捕府元和縣署均不得直乃於本月十三日將俞及張氏綑送蘇州府署擊鼓鳴冤府尊向子　太守飭將桑管押知事廳署俞交總捕府黄司馬氏交元和縣王大令分别帶回看管候禀請上憲核奪等情曾登本月十九日報章兹又接蘇州訪事友人來函知此事由太守禀知臬司朱竹石廉訪後廉訪謂桑形同匪類定須照例嚴懲傳諭司馬嚴究致助桑綑解之戚串沈思恒卽巳故前安徽巡撫沈仲復中丞之猶子亦於十五日午後由司馬率同差勇將沈與僕某甲一併拘獲經太守會同發審委員吳司馬其芳升堂訊究沈聲稱桑某被俞霸占妻室種種寃抑天理難容職員至戚相關不忍漠視稍効臂助義不容辭太守得供飭將主僕押發元和縣署候禀請廉訪核奪聞廉訪因聽信黄司馬及王大令之言擬將桑重辦故復飭拿助桑動手之輿夫及俞公館鄰人到案訊究惟聞撫憲聶仲芳中丞則謂釁由俞起須先將俞功名斥革再行究辦桑及助桑之人亦須照例懲處二說姑並存之以觀其後 
[備迎鄂撫]  
　　武昌訪事友人云鄂省官塲近接太原來電知新授湖北巡撫端午橋中丞在晉查辦事件業巳告竣尅日啓程詣行在覆命約計六月中旬可秉節蒞鄂藩憲瞿賡甫方伯爰遴委英刺史勛朱大令祖蔭督飭工役將撫轅内外丹堊一新以備襜帷戾止近由督憲張香帥飭派撫轅文巡捕汪少尉錫璜武巡捕楊千戎占春前詣襄樊一帶敬迓節麾 
[軍麾赴岳]  
　　武昌訪事友人云長江水師提督黄芍巖宫保來鄂巡閱小駐襜帷現巳將漢陽鎮標水師各營次第校閱事畢即於本月某日赴督轅辭行卽日解維上駛巡視岳州 
[爭地械鬥]  
　　紹興訪事友人云蕭山縣屬甯圍牧地業經農民墾熟旋由汪胡諸紳赴省禀請升科蓋意欲據爲巳有也大憲委朱司馬 
 
 

Page 3

 
 
齊堂來紹會同縣主前往勘明回省禀覆乃曰來忽有人冐稱滿營委員欲將是地再行清丈致與鄉民啓釁各紏丁壯互相械鬥傷及數人刻巳釀成巨案不知大憲將何以平之 
[勸捐分局]  
　　漢口訪事人云日前駐漢順直振捐局總辦魯蓮溪太守札委張筱軒二尹在董家巷硝磺局内分收捐欵寄語有志顯揚者尚其踴躍輸將也 
[禾郡濬河]  
　　嘉興訪事人云前者府尊劉太守咨請費統領派綏前營勇開濬城内外各河自本月初六日開工後朝夕以畚挶從事南門一帶刻巳告竣報忠埭至大西門亦次第築壩不日卽當興工矣 
[武林苦雨]  
　　杭州訪事友人云自春徂夏雨澤稀少至上月杪及本月初連得甘霖農民方深慶幸不料初八夜驟雨飛來幾如銀河倒瀉接連數日勢不稍衰低窪處盡成澤國田中禾苗俱遭淹没傳聞紹興府屬之三江閘業巳淤塞居民尤深憂急所冀天心仁愛速放晴光尚不致有意外之事也 
[浙省官塲紀事]  
　　杭州訪事友人云前任杭州織造誠尚衣全交卸後於本月初八日往各當道處辭行本擬初十日起節旋因連日大雨暫緩行程○大綸繅絲廠積欠繭捐稅銀七百餘兩刻經牙釐局憲札委葉别駕壽萱前往催提以重公欵○浙省舉辦奏銷各州縣所欠地丁銀兩巳由藩憲誠果泉方伯委員催解其折漕欵項刻經署糧道時蓬仙觀察會同方伯札委各員分赴嚴催俾免延緩○遷善所所禁各犯額定一百名刻下所中押犯巳有九十餘名管所委員祁樾門大令沈恐將來無從揷足爰將案情較輕及年限届滿之十六名交人保釋其籍隷他縣者送請縣主遞解回籍 
[麋臺瑣錄]  
　　蘇州訪事人云吉由巷潘紳家於端陽節後某日之夜被梁上君子所算竊去首飾箱一具内皆貴重物件約值數千金事後細查各處毫無形迹惟遺有某營號褂一件當卽開單分投各衙門報案未識卽能破獲否○前者震澤縣解送挖人雙目之著名土棍石阿四至少經蘇州府發審局迭次研訊尚未定讞現經該處紳董聯名投撫轅具禀略稱石阿四黨羽甚多自石被逮後其黨横行不法更甚於前應請嚴飭各營縣一體恊拿庶地方得以安謐云云當蒙撫憲聶中丞准詞飭各營縣派勇協力拘拿務獲究辦 
[上海官塲紀事]  
　　昨日亭午時本邑内地自來水公司總辦唐傑臣楊怡卿兩觀察命駕至縣署拜會縣主汪瑶庭大令大令延入花廳商談良久而别○昨日督標奇兵營管帶羅遊戎楚材命駕至縣署拜會汪大令大令飭丁擋駕○昨日會丈局委員陳明府曾培命駕至縣署拜會汪大令晤商要公良久始别 
[縣捕獲盜]  
　　前晚上海縣捕役巡至南門外十二圖見一盜船嚴密查察見艙中藏有洋槍刀械藥彈等物畏其黨類衆多不敢動手旋卽號召衆夥馳往擒拿盜黨紛紛逃逸僅獲王老五一名解縣禀知縣主汪瑶庭大令飭卽收所候訊 
[傳訊證人]  
　　著名土棍瞿龍龍擄劉錫康至张吊打勒贖案内被申西包探拘獲後疉次解訊昨晨又經藍捕頭帶同潘繙譯將龍龍解送英美租界公廨並傳到見証張龔氏馬姚氏請讞員張柄樞司馬研訊張龔氏供家住張家斜橋地方與劉錫康之母劉龔氏係姊妹行十五日劉龔氏來家索錢至晚間十二點鐘時有不知姓名之四人來邀劉龔氏回去聞係爲打架拆梢之事小婦人恐爲所累一併揮之使出劉龔氏並不常來現亦不知在何處馬姚氏供與張龔氏貼鄰是晚小婦人見有四人偕一婦人在路同行其婦人卽素識之龔氏也聞因不願同往四人强之使行小婦人旋卽回家餘不知悉龍龍延請博易律師之帮辦愛立司聲辯良久讞員張柄樞司馬商之梅副領事以劉未到案碍難懸斷著仍帶回捕房候下禮拜五復訊 
[不某株累]  
　　本年三月二十四日南巿鹹瓜街義泰藥材行失慎後所燬貨物約值三萬餘金各客號被欠之欵甚巨初以義泰開設有年素稱言實今雖被火尚有保險銀一萬二千兩或不難如數攤還故亦不甚催逼嗣見彼處隣人紏合被災各户投控上海縣署請將保險銀繳案分别撫卹深恐事果准行未免虧累爰於前日公同集議僉謂義泰所得保險銀悉數歸還欠欵不敷尚巨若被分潤喪失益覺不貲卽繕公禀控請縣主汪瑶庭大令援兩江督憲劉峴帥新頒札諭所引倒帳例從嚴究追 
[示禁翻刻]  
　　欽命三品銜江南分巡蘇松太兵備道袁爲給示諭禁事據職附貢生宋文倬禀稱職業師前翰林院庶吉士湯壽濳著有三通攷輯要一書提要鈎元有裨實學職查其書幾及百卷爰爲籌措巨資精校印行冀以次第收回工本惟上海等處書賈坊局每有任意翻印他人成書并割裂卷帙攺易書名以圖射利等病甚或勾串洋商出名翻印贋本亂真則誤學者專利被奪則害商務爲此禀懇恩予立案給示諭禁伏念東西各國均有板權之例美教士所譯刊廣學會各書歴經嚴禁翻印可否仰懇並予照會各國駐滬領事一并立案如遇中外書賈坊局有將前項三通攷輯要一書任意翻印並割裂卷帙改易書名以圖射利者准職隨時禀請憲臺從嚴罰辦以免工本化烏此亦保護商務之一端等情到道除函致租界領袖西洋總領事轉致各國領事一體立案並分行縣委隨時查禁外合亟出示諭禁爲此示仰書賈人等一體遵照須知三通攷輯要一書校印一切需費不資爾等毋得任意翻印漁利倘有前項情弊定行查提究罰不貸其各凛遵毋違切切特示 
[召領屍棺]  
　　四月十八日本邑二十八保三圖陸姓墳地上有無名男子自縊於樹上地保趙瑞昌查無屍屬當投上海縣署報請縣主汪瑶庭大令前往相騐見屍年約三十左右面赤無麻身穿元色布大襟馬褂衣袋内有四開小洋銀一枚錢數十文藍布短衫褲白布襪黑布雙樑鞋樹底下有藍布作裙内包藍布棉祅周身並無傷痕遂飭填明屍格諭令將屍棺發壇暫厝查傳屍屬認領至今尚無人顧問爰於昨日將屍開明面貌年歲服式出示召認略謂軍民諸色人等如有親族出外不歸查明以上所開相符者准其用戳領狀投案禀領毋得觀望切切物示 
[澤及枯骨]  
　　上海縣汪瑶庭大令查得境内各居民往往將屍棺租地浮厝星霜剥蝕暴露堪虞因念有力之家何不及時購地營葬其貧乏者亦有善堂會館可代瘞埋卽或旅櫬淹留異日須回故里亦當寄存義園丙舍何忍任意抛棄致有雨淋日炙之憂爰特十限兩月赶速遷葬如有主之棺逾限不葬又不寄放義園丙舍者則照會善堂董事一律埋葬義塜一面飭差查明業主租户一併提案懲辦刻巳巳示曉諭周知矣 
[幸未成災]  
　　寗波人徐和生在本邑南巿洞庭山馬頭賃屋製售麻料膏前日夜半因爐火過旺霎時間火星飛揚幾釀燎原之禍幸經鄰人瞥見取水灌澆始得熄滅 
[上海巡局紀事]  
　　前晚上洋縣捕役在南門外十二圖拘拿盜黨王老五時有捕縣某甲所雇之勇灒至盜船上搜取刀槍私行逸去經捕役追獲解請巡防局員邱友林二尹研訊供原籍清江姓王名金四向當某營勇丁現巳遣散由捕役雇令帮同緝匪所得兇器均寄存董家渡巡防局某什長處二尹傳到什長質訊據供並無其事實被誣扳求恩明察二尹斥退命將王送縣歸案訊辦○前日童子殷文元至毛家弄張阿虎豆腐店購買豆腐漿不知因何起釁被張扭住兇毆致受傷痕旁人見而不服扭至十六鋪巡防中局禀控局員黄衡堂二尹研訊之下判將張掌頰二十下以儆 
 
 

Page 4

 
 
   
 
 

Page 5

 
 
[大减價大東輪船公司]  
啓者本公司於五月十九日起申杭嘉一班各等艙位價目開列於左自上海到杭州官艙每位二元四角客艙每位八角蓬艙每位四角自上海到嘉興官艙每位一元客艙每位六角蓬艙每位四角貴客如欲雇船附拖包艙等請來面議價則格外克已此佈本公司啓 
[廣東中和公司籌防彩票批發]  
中和公司奉　爵閣督都堂李　諭准在案承辦廣東籌防彩票專辦六年在廣東省城北帝廟前當衆開彩信半中外現批發第二年第一會准期六月十八日開彩每張售洋五元批價格外公道票號碼總印二萬號防有小票射利防照號單故内有票號二千張不發出俟開彩前五天將不發出之號碼登明報章以昭誠信而杜絶小票混淆者票額其實一萬八千張頭彩洋二萬三千元二彩五千元三彩三千元四彩一千元五彩至八彩共得彩有一千三百三十餘張共彩洋六萬七千五百元凡中式卽兌現洋不誤兼批江南票價照大市外埠信購原班回件　總公司在粤省打銅街　經理上海南馬路廣中和謹啓 
[吃鴉片之人不可不一試]  
泰西新法戒烟溥濟水泰西未士括打秘方創製如敢冐效定卽禀究加以重罰售處在虹口白渡橋北仁智里十三弄括打藥房 
人皆知吃鴉片有癮至問其何以成癮則雖吃烟數十年之人不能盡知盖鴉烟用燈呼吸臓腑先受火毒烟氣旣入由腸胃達於四肢上頂下踵無一不到卽無一處不有烟油油生積積生虫虫生諸患是名曰癮制之之法要在殺虫消積去烟油解火毒又必有良方妙藥斟酌盡善人人皆宜使烟雖戒去而元氣毫不受傷然後癮可得而斷也市上戒烟藥所以不能斷癮者一以妄加參茸烟一毒未清先行峻補名曰培元實同痼毒一以攙入烟膏或煉鴉片成粉放入藥内頂癮便受毒愈深故吃烟者愈多戒脫者絶少亦以無良方妙藥之故也本主人未士括打夙精醫理自來中國卽欲爲吃烟之人定一良方俾除困苦精考數年博稽同志每製成一種戒烟藥卽與有癮者服之凡歷百餘次經過老幼男婦新癮老癮不止數百人屢經改易藥品始行酌定是方製成此水務期人人皆宜絶無流弊先在澳門施送數千瓶服者俱能戒脫盡人皆知無庸贅述但工本頗貴不得不取回藥資今定售價大瓶二元小瓶一元再本主人所製各藥零賣皆有定價躉批可以從廉惟戒烟溥濟水命名之義實欲普濟中國吃烟之人立誓不從中取絲毫之利卽登報之費亦敝同人捐助如蒙各處醫院善堂官紳善士代消或購去施送無論千瓶萬瓶價同門莊一律並無折扣區區苦心尙希鈞鑒服法照常吃烟一毫不改或喜用熱茶或喜食水果均任各便惟過足癮之後照烟癮一錢服此水一錢頓頓如此癮大照加此水味甘微鹹入口芬芳即不吃烟之人亦可試服並無妨碍如不欲戒烟之人常服此水保不上癮面上亦無烟色遇有呑食生烟之人用此水一二瓶灌服亦可回生凡用此水戒烟三日之後便覺煙味漸淡半月之後精神大佳體强身健百病消除面色轉潤而烟癮已不覺自斷矣寄購託郵政局最爲妥當聞鎭江有韻貨出售每瓶價祇六角查明定卽究辦 
[立愈小腸疝氣除根神藥]  
廣東陳恒德堂神藥到申 
本堂秘製立愈小腸疝氣膏藥其功之速無出其右無論隂囊腫脹隂核偏墜甚至坐臥不安痛苦難忍速將此膏貼之立覺隂囊縮小氣鳴脹消極至兩天包能除根屢試屢騐百發百靈倘年久根深宜貼正號則藥力大而取效愈速矣每張正號一元副號六角○外有第一神效疝氣丸每盒一元倘外貼内服雖十年二十年之老症愈後可保永不再發誠治疝氣之神藥也○假冐甚多購者認明○廣東陳恆德堂分設上海英大馬路萬康醬園對門德 
仁里内石庫門函購信力自給 
[京都天寳齋人參鹿茸靈芝野术海狗腎壯陽補身種子衍慶酒]  
此酒名揚中外壯陽種子咸稱第一○鋪設上海二馬路中巿西鼎新里石庫門内交易○近因假冐疉見購者切宜留意 
此酒有奪天造化之功本齋獨得之秘方内用親自揀辦眞眞大山人參關東鹿茸海狗腎並各種滋補貴品上藥製成藥性和平不燥不熱老幼咸宜四時可服專治男子陽痿不舉舉而不固或精薄無子未交精泄或泄而不射諸虚百損五勞七傷夢遺滑精腰酸骨軟四肢疼痛無力一切等症雖白髮老翁以及壯年體弱之人將酒日飮一杯弱者當能轉强老者賽如幼年身强體健之人服後陽物立刻雄壯堅如鐵石房事任情歡樂百戰百勝屢試屢效此酒常服補命門煖丹田開胃健脾舒筋活絡培元固本養精烏鬚黑髮返老還童却病延年多子多壽壯陽種子固十分靈騐敢稱第一絶非是誇口矣大瓶四元中瓶二元如購十瓶照市九扣遠埠購者另用洋鐵瓶套千里可寄勉慮打碎之悞○另有第一靈騐參茸海狗腎扶陽種子衍慶丸雙料每料洋三十六元每兩二元單料减半○壯陽煖腎種子膏每張一元功效同上○眞眞自運關東海狗腎每條六元不折不扣○另有調經必孕丹每料十六兩洋八元○遠埠購者信資自給 
[原本西學格致十六種]  
是書搜輯泰西學塾有用諸書曰西學略述格致總學啓蒙地學啓蒙地理質學啓蒙地志啓蒙植物學啓蒙身理啓蒙動物啓蒙化學啓蒙格致質學啓蒙天文啓蒙富國養民策辨學啓蒙希臘志略羅馬志略歐洲史略倩總稅署英國艾約瑟先生譯輯用銅版精鐫各有圖繪植動等物栩栩如活用其三號方字排印精校裝訂十六厚本洋四元復减收二元八角乃大小學堂中必需之書近緣外有翻印扁字體者取其减省工料以肥利耳今本局亦思變通之法將原本縮影石印原原本本毫髮無遺圖繪朗若列眉惟本頭略縮些微因又照復减僅取半價誠廉美無比另有繙譯西學諸書以及談洋務等種類甚多不勝備載另印書目送　閱選購者卽向湖北武昌察院坡　及上海棋盤街著易堂書局照辦可也 
[戈製半夏]  
眞正起首第一家戈老大房善慶堂獨創秘製半夏老鋪○在滬城三牌樓大栅南首第六家萬興米店對門○左近假店甚多貴客留心 
本堂祖傳秘製半夏專治各種痰疾氣喘等症於乾隆廿四年我祖復齋公創始向在姑蘇閶門外楓橋米市迄今百數十年客商信服迨前數年間竟有假冐隱戤甚多而本族統稱戈製者亦復不少爲特本堂在庚寅年備案登明申滬兩報至今相安無異不料近被奸夥竊去仿單三百外套爲此本堂誠恐該奸夥在外將𧸛藥挽入在各主客之前抖售誑騙欺商致悞要症爲特本堂具禀呈縣在案並特今再登報聲明倘蒙仕商賜顧須認明上海縣西三牌樓大街發兌蘇州仍在閶門外上塘宜慈巷底老火灶南第四家發兌蘇申只此兩店别無餘分並勿有夥友在外兜攬等弊惟本堂嫡傳原方服之無不應騐如神倘仕商誤購别處贋藥不騐者姑向本堂一試服後立判眞僞祈細鑒察焉 
[延請買辦]  
茲有極大洋行欲請買辦一位專做雜貨顏料辛俸用金格外從優如願就此席者書明姓名籍貫並前在何行執業是否生意確有把握送至申報館轉交再行延訂此啓 
[新安名醫到滬]  
徽州祁門洪淑吾先生岐黃世業脉理功深向私淑於歙邑葉馨谷先生之門葉公素以良醫聞於時咸同年間如　會文正胡文忠交相引聘歴遊大江南北活人無算　先生盡得其傅殷殷以拯援桑梓爲念從未出而問世今因　洪都轉左亭之聘來抵滬江庽垃圾橋頭新貽徳里洪公館内半月卽歸凡有抱病未痊者盍速來就診幸勿錯過恐未週知特登以告　門診一元　出門四元　從速加倍　楊子萱　朱葆三　余易齋　謝筠亭　洪緯臣同白 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[命殉烟花]  
　　日本長崎埠訪事友人云寄令町鬼笑樓笹浪校書徐孃半老姿僅中人夙與大分縣速見郡人佐藤重胤狎佐藤由某學校卒業生編入巡查隊旋卽辭退主持東京千代田報館及敦賀某報館筆政近就長崎新報館之聘挈其母及弟妹來崎因念校書處曾擲纒頭千數百金時往句留情意繾綣一日箸述之暇往續舊歡怱促間忘却阮囊羞澀商諸校書乞墊付夜度資五元校書不允佐藤不得巳怏怏而出翌日挾資復往校書銀燈斜背送客留髠乍解羅襦薌澤四溢至夜半龜奴竹太郎忽聞内室如爆竹聲不絶於耳急携燈趨視見校書横臥於門佐藤仆樓板上皆渾身血汚狼藉乃呼令平頭奴往報捕房捕頭即派巡捕帶同醫生前來騐得佐藤巳氣絶無可救藥校書雖受重傷尚不致命大約一經如法醫治不難卽占勿藥之爻吁如佐藤者亦未免太不自愛矣 
[上海縣署瑣案]  
　　潘盛氏控劉雪根圖賴借欵前晚縣主汪瑶庭大令升堂研訊潘盛氏供稱光緒五年劉雪根之父曾向小婦人之翁先後借去洋銀二百五十元議定利息按月付給迨後翁姑相繼去世此欵遂由丈夫收取今丈夫亦巳病故小婦人無力搘拄向索本銀不意彼竟圖賴不肯歸還叩求公斷劉供小的之父在日從未言及　姓借欵今父親自光緒十二年作古後迄今巳十有餘載潘姓並未來索何得忽肇訟端求恩鑒察劉母瞿氏　案訴稱並無此事不知潘盛氏何竟揑詞朦控求鑒大令謂契據鑿鑿豈容狡賴姑念貧苦著折還洋銀五十元限六七兩月繳清兩造遵斷而退○前日縣署帳房失竊洋銀四百元當經縣主汪大令細加查察知是晚有巳革練勇王韻卿曾借宿署中家丁某甲處旋卽不别而行爰密飭捕役拘獲並連形跡可疑之莊永生一併解案前晚提同更夫王阿根姚長林升堂研訊莊供小的賃居南巿某處因有餘屋轉租與毛某前日上午有一不識姓名之某乙尋毛絮語稱欲借居伊處尚未說妥忽被逮案求鑒王韻卿供小的前當勇丁自被裁撤尚乏枝棲因此寄宿甲處不敢爲匪大令飭將王韻卿收押候示提訊更夫王阿根姚長林一味求恩大令責其疎忽判令各責二百板一併斥退莊無干省釋 
[英美租界公堂瑣案]  
　　洋人脫不兒控沈卿行竊香爐銀盒等物經包探沈阿岳吊到原贓解送公堂讞員張柄樞司馬商之梅副領事判押捕房半年○陳卓甫行竊奚阿康等三家皮箱六只並衣服等物經包探何阿壽拘獲解案司馬判責三百板枷示一月期滿逐出租界○周阿六行竊劉大榮王洪氏等三家綢布衣服及洋傘等物經包探劉阿炳拘解請究司馬判責五百板管押捕房半年○朱發成行竊李阿小趙開明等五家鐘表衣服等物經包探劉光震拘案司馬判責三百板管押捕房三月○馮阿三陸金林串竊周阿狗洋銀五十元兌換金戒指置辦鐘表經包探張阿五拘解請究并吊出各贓解案司馬判責二百板枷示半月贓給失主○扒竊王小流在某輪船竊取布衣三件經包探邵仁初拘解請究司馬判責三百板枷示一月○粤人鄭生在被耶士輪船爲領港日前因病至西殹亞史啓夫處醫治不料登岸後船上所存之洋銀被人竊去四百九十五元迨回船查知授報捕房經包探劉光震將水手鄭阿恒温阿九等十人拘解公堂請訊鄭等堅稱未竊司馬以所控無憑著一併開釋候另行查緝人贓究辦○沈阿生行竊錢桂生篷布一張經包探石金榮拘解請究司馬判責二百板○箍桶匠顧新榮瞿阿生等二十餘人因齊行議加工錢在沈阿海茶館内吵擾將碗盞打毁經某號巡街捕拘獲解送公堂請究司馬判令合賠洋銀三元加工錢之事著自行投魯班公所公議 
[法租界捕房瑣案]  
　　潘順德前控嚴娥姐積欠會欵洋銀二百八十元經讞員杜枝園大令訊供嚴稱此欵係宓均揚所欠小婦人惟代爲擔保大令判將宓交案押追昨日提宓到案復訊宓供此會去年冬間巳散經小的出立會摺按月拔還洋銀五元七角祇因貧窘不能如數歸還求恩明察大令判令於本年五個月内照數將洋繳案○李惠康前欠某號銀三百二十兩延宕不還被控到案大令諭令押候嚴追昨日命提復訊李供現巳托人覓得買主將田産變賣歸償求恩寛限大令著還押赶緊清理延干追比○金泰豐花行主金企峯爲法商伊麽田代辦棉花收過定價洋銀二千元延不交貨被控到案奉飭押追迄今延宕日久昨日復訊金供現巳托人向原告商懇約在月内卽可了結大令命還押赶緊清理○偷兒劉阿四竊取各贓經包探拘獲解經大令訊供贓給失主具領至未吊齊各贓押候嚴比昨日復訊劉供尚少各贓被同黨王敬昌取去且小的妻子巳隨王逃逸不知去向求鑒大令得供命還押候過堂核辦 
[美租界捕房紀事]  
　　昨晨粤婦羅阿妹投捕房訴稱僑居篷路第一千三百零七號門牌屋内忽有一西人來家滋擾不休請卽往拘捕頭卽令六十號西捕隨往將西人拘入捕房詢明姓氏住址然後令羅自投該管領事署禀究○昨晨甬人王友才投捕房訴稱行經漢璧禮路某茶肆前被流氓徐大龍扭住兇毆并用利刃亂刺致傷肩背請爲拿辦捕頭令包探孫阿新前往拘拿而徐巳逃逸無蹤矣　前晚篷路第三十五號門牌洋房内某西人所雇細崽陸鴻祺竊取洋東寗綢數疋被洋東查知函告捕房捕頭令包探張阿五將陸拘獲押候解送公堂禀請讞員張柄樞司馬訊辦○昨晨積　石連生不知在何處竊得衣服多件携至西華德路某押店求質適爲包探石金榮所見連贓帶入捕房捕頭令押候解送公堂禀請訊究 
[陜西官報]  
　　四月十一日藩台牌示分縣王克信署西安府經歴事知縣李少溶往中部查賑耀州劉渭南縣余俱回任州判石懷璋委解甘餉汧陽典史駱肇慶卸事回發陜典史周鎰禀到十二日知府杜由甘公幹回長武釐局葆平進省知縣李煥墀劉欣曾俱往鄠縣催糧巡檢李三光往渭南提銀典史方大浚往臨潼提案十三日候補道吳委龍駒寨收釐金知縣余宗濂往岐山收土釐府經歴徐恩麟往三原提册子 
[蘭州官報]  
　　三月十九二十日藩憲牌示貴德廳照磨缺委候補州吏目龍澍署理循化廳主簿缺委議叙主簿楊承澤署理現署之賀先德仍回甘肅聽差候補知縣姚五經巡檢李恂主簿楊承澤均叩謝提前酌委行知卸任安定縣調署高台縣知縣陳明德卸辦西大通厘局典史羅詩藻管　河標練軍馬隊總兵鄭德華帶隊管帶督標親軍左旗馬隊叅將魏長林由海城借補梨園營都司方振海准補永固協營都司趙荆璞候選訓導嚴守詩俱進省　署西固營都司榮煥禀辭赴任二十一日首縣黄禀知十九日大簾開考科試署河州鎮陳回任委署同心城巡檢蘇念祖赴任俱禀辭管帶督標親軍右旗　隊都司沈瑚補用守備周有鈞俱進省候補府經歴沈慶餘委辦曇雲寺　局差 
[皖省官報]  
　　五月初一日本任太湖縣柯劭憼到赴引回候補知縣陳寳葉濬均知奉委發審局帮審行走初二日卸署婺源縣降調敎職李延慶到直隷州鄧兆南謝奉委辦和州厘卡知縣李壽宸知奉委發審局帮審行走差王慶嵩知奉委發審局學習初三日皖南營務處喬聯寳辭行指分安徽新海防典史葛傳凱到江蘇人委署池州府通判周儁五河典史沈銘書均辭張佐廷奉委曾辦軍械所差初四日委辦蕪湖洋務保甲通判陸承鎬辭候補知縣叚慎徽辭赴霍邱訊案典史張　甲辭奉臬台委解首級赴滁州初五初六日委辦東門渡厘卡知縣王懋清知在秦晉賑捐案内獎叙花翎初七日調署阜陽縣蕭仁丙辭卸署繁昌縣左元麟到交代清楚回指分安徽遇缺先補用府經李慶雲到湖北人知縣高振鍇知奉委校驗火藥初八日前總理湘卾武威馬步全軍營務處江候補知縣陳守杭到湖南人卸辦天長厘卡知縣俞立誠署銅陵縣大通司顧永泰望江縣何恩煌均到初九初十日五品銜攺指安徽試用府照磨沈祖頤到浙江人候補知縣董玉璋知奉撫台委洋務局差通判梁文啓知奉撫台委赴蕪湖公幹府經王槐森面試巡檢余家璠知奉委江南等處催提賑捐從九楊晸到解秋審人犯赴青回陽十一日指分安徽新海防試用巡檢張宗孝到直隷人同知馮錫文到由淮北牙厘局差遣回通判梁文啓辭赴蕪湖公幹縣丞金慶元到措資回巡檢余家璠辭赴江南等處催提賑捐　十二十三日候補縣丞勞洪章調查西門内街道巡檢沈同仁邦查大帮南門内街道均知奉總局委辦東門渡厘卡知縣王懋清知奉臬台加札兼辦保甲 
 
 

Page 10

 
 
[金陵官報]  
　　　五月初九日總統武衛先鋒左軍調補雲南提督張春發辭行赴清江内河釐捐總巡知府黄家瑋到謝委辦大河口厘捐差洋務局候補道汪日本遊歴西材時彦又敎習嚴崎董均見軍械所候補道周家駒禀知赴劉家岡看藥庫初十日藩轅牌示江甯府江淮司巡檢吳之騏飭傳未到遺缺查有試用主簿張　又沛縣　陽司巡檢李章貴飭傳未到遺缺掣得補用稅課大使徐廷英又海門府照磨李興旟丁憂遺缺掣得試用巡檢范榮森均堪以署押楚西掣騐候補道劉秉楨辭江寗縣孫禀知赴南鄉相騐知縣楊昌祥奉委西北路保甲總巡差又羅治霖銷西北路保甲總巡差奏調山西差委廣東候補知縣李光襄到由山西來指分江蘇試用典史劉雨沛又布理問陶揚嘉又巡檢喻良俊均禀知捐免騐看到省平鏡輪船馬儉餘由瓜洲拖贛閩散勇赴江西卽辭十一日委辦大河口厘捐知府黄家瑋銷内河厘捐總巡辭赴差長江釐捐總巡知府吳炳仁知府勞元弼副將鄧在庭均見候補道李維翰山蘇向統領護軍新元　營楊軍門禀　今日開練兵學堂知縣楊昌祥奉委西北路保甲總巡並禀知今日卽到差 
 
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴陜甘總督奴才崧蕃跪奏爲州縣試看一年期滿照例甄别恭摺仰祈聖鑒事竊查接管卷内例載初任人員保歸候補班次扣足一年甄别補用又道府以至未入流凡係應行試看人員以到省之日起試看一年期滿甄别補用各等語歴經遵辦在案兹查有崇信縣知縣陳兆康保以直隷州知州在任候補應自光緒二十四年正月初五日作爲直隷州知州到省之日起連閏扣至是年十二月初五日止又試用知縣尚崑毓自光緒二十六年二月二十三到省之日起連閏扣至二十七年正月二十三日止均試看一年期滿例應甄别由甘肅藩臬兩司加考詳請甄别具奏前來奴才到任未滿三月例不加考惟據該司等聲稱陳兆康悃愊無華老成端謹堪以直隷州知州在任候補尚崑毓才具開展舉止安詳堪以原官留省照例補用除將各員履歴清册咨部查照外理合恭摺具奏伏乞皇太后皇上聖鑒謹奏四月初六日奉硃批吏部知道欽此 
　　鄧華熙片再光緒二十六年十一月分收過各省解黔軍餉銀數業經臣奏報在案兹查十二月分收到四川省鹽釐鹽稅協餉抵捐等銀八萬二千五百兩據布政使邵積誠申報前來除咨部查照外謹附片具奏伏乞聖鑒謹奏四月初六日奉硃批户部知道欽此 
　　鄧華熙片再光緒二十六年十二月收過四川省解黔軍餉銀數業經臣奏報在案兹查二十七年正月分收到四川省鹽釐鹽稅協餉抵捐等銀共四萬兩據布政使邵積誠申報前來除咨部查照外謹附片具奏伏乞聖鑒謹奏四月初六日奉硃批户部知道欽此 
　　崧蕃片再准署甘肅提臣張永清咨借補甘州城守營叅將許元榮得愈喘證醫藥罔效於光緒二十七年二月二十四日病故咨請核辦前來奴才覆查無異相應陳明請旨開缺除飭取該故員原領功札劄付至日另咨送部外所遺甘州城守營叅將員缺陜甘現有應補人員容奴才另揀請補理合附片具陳伏乞聖鑒謹奏四月初六日奉硃批兵部知道欽此 
　　李鴻章片再大名鎮總兵王連三巳因教案奉旨革職所遺大名鎮一缺應卽委員接署查有記名提督鄭國俊久歴戎行謀勇兼裕堪以署理其王連三原統練軍步隊四營馬隊一哨應飭該員一併接統以專責成除檄飭遵照外理合附片具陳伏乞聖鑒謹奏四月初六日奉硃批知道了欽此 
　　軍機大臣片再查漢軍機章京刑部郎中郭之全現蒙簡放廣東廉詶府知府吏部郎中孫簡經據報丁憂所遺章京二缺應以工部候補郎中軍垣刑部候補主事叚書雲充補並添傳考取記名之工部主事金容鏡吏部郎中丁寳銓在額外章京上行走再滿軍機章京内閣中書啓煦據報病故所遺章京一缺應以翰林院筆帖式定常充補定常所署之承祐出差一缺卽以兵部候補主事愛星阿充署謹奏四月初七日奉旨知道了欽此 
　　三品頂戴督辦雲南礦務臣唐炯跪奏爲部咨飭公司代黔採辦京鉛援案籲懇天恩免課三年加給價值以紓商力而恤廠困恭摺仰祈聖鑒事竊臣准部咨飭令雲南礦務公司仍照舊章代黔採辦黑白鉛斤由貴州委員運京交收以資鼓鑄等因當經札飭公司遵照去後兹據公司禀稱威寗鉛廠巳不能辦惟恃東川礦山一廠而東川連歲歉收現在米每石需價銀二十四五兩煎煉必須煤炭購運咸在二三百里外一切人工無不昻貴計自收採以至煎煉鎔凈每白鉛百斤實需工本銀三兩二錢每黑鉛百斤實需工本銀三兩納課在外加以核扣减平名雖一兩實則九錢四分部定價值實屬不敷若令仍照舊章辦理公司賠累甚鉅而又不敷諉卸惟有據實禀請援案籲懇天恩免課三年並賞加價值以紓商力等情前來臣查該公司所禀委係實在情形合無仰懇天恩俯念廠情困苦　賞准每白鉛百斤加銀三錢四分四釐合前共三兩二錢每黑鉛百斤加銀三錢六分六釐合前共三兩照章核扣减平予限三年以示限制並求聖慈俯准援照光緒十四年免課成案除加價外再予免課三年其通商鉛斤仍令照章上納庶商力經營稍裕民間攻採益勤不特京運辦理不致爲難而邊徼窮民咸仰戴皇仁于無旣所有援案籲懇天恩免課三年並加給價值以紓商力而恤廠困緣由謹會同貴州巡撫臣鄧華熙恭摺陳請伏乞皇太后皇上聖鑒訓示謹奏四月初七日奉硃批户部知道欽此 
　　二品銜署理山西布政使河東道臣吳廷斌跪奏爲恭報微臣接署藩篆日期叩謝天恩仰祈聖鑒事竊臣接奉山西撫臣岑春煊行知以署理山西藩司調補延榆綏道許涵度有奉旨查辦之事應令離任所遺篆務委臣署理未到任以前委署臬司恩霖兼署等因遵卽將河東道任内一切經手事件赶緊料理清楚於三月二十五日馳抵省垣准兼署藩司恩霖將印信文卷等件移交前來當即恭設香案遥望行都叩頭謝恩祗領任事伏念臣皖省庸材愧無知識溯槖筆從戎之始巳逾四十春秋洎宣防受職以還疉沐九重雨露觀風魏甸幸邀逾格之矜全總榷潞綱更荷殊恩之簡拔涓埃未報兢惕方沈兹復非分謬叨藩條暫攝查藩司有用人理財之重任晉省當飢饉師旅之相因外籌交涉之方内撫流亡之衆如臣檮昧深懼弗勝望六龍駐蹕之區众星拱極幸九扈趣耕之候三日爲霖惟有勉竭駑駘隨事隨時禀商撫臣妥慎經理以冀仰答高厚鴻慈於萬一所有微臣接印任事日期曁感激下忱理合恭摺具奏伏乞皇太后皇上聖鑒謹奏四月初八日奉硃批知道了欽此 
　　奕謨等片再奴才等所管承辦事務衙門主事英照平昔當差尚無貽誤本年春季經奴才等派令赴京承領官員等津貼俸銀該員竟在私寓分包任意尅扣計每分俸銀虧欠一二兩不等查現因庫欵支絀官員等津貼俸銀僅按四成支領當差巳屬拮据該員仍復任意侵吞肥巳屬屬貪鄙巳極相應據實紏叅請旨將該主事英照卽行革職以昭炯戒爲此附片謹奏四月初八日奉硃批著照所請欽此 
　　奕謨等片再上年九月聯軍到省道路梗阻陵寢兵役餉源己斷漕米亦未截收到倉四孤錢糧進收巳及兩月因查易州淶水一帶内務府莊糧向由莊頭等赴會計司完納彼時因大局未定此項錢糧無處徵收奴才等公同籌畫移緩濟急暫爲補苴同前之計奏蒙恩准遵卽分行照辦在案嗣因莊頭錢糧所徵無多不敷支放適准直隷督臣籌撥銀二萬五千兩作爲暫時匀濟之用遵卽委員由京領回散放稍蘇兵困今准總管内務府行令將收過莊頭等錢糧數目造具花名收數清册咨送稽覈並於明年應領部欵内照數劃撥内務府以重要欵等因伏查此項莊頭錢糧共徵收銀一千四百兩業經歸入廣恩庫項下擇要支放惟奴才衙門除官員俸銀之外向無由部請領之欵擬由長蘆運司歴年欠解廣恩庫息銀項下照數劃撥徑解内務府以清要欵除將收過數目莊頭花名造册咨送内務府以備補核外謹附片陳明伏乞聖鑒謹奏四月初八日奉硃批該衙門知道欽此 
　　裕鋼片再達賴喇嘛循照舊例每年入夏移居洛布嶺岡傳習經與秋後仍回布達拉山往返均應奏聞歴經遵辦在案兹達賴喇嘛於二月十四日由布達拉由移居洛布嶺岡當由奴才揀派弁兵迎護下山隨於是月二十一日奴才親往看視該達賴一切安靜無恙理合循例附片具陳伏乞皇太后皇上聖鑒謹奏奉硃批知道了欽此 
 
