# 1885 - 150 - 4904362

 

Page 1

 
 
[四十號畫報出售] [  申報舘主人啓]  
　　貓可以爲田獵蛙可以爲戲嬉雖屬創聞要有確據持繪兩圖以供好奇者之觀覽其畫譜之兩圖一人物一山水均係任君伯年所繪格老氣倉自有　實力量與一味趨時以爲能者有上下床之别畫報仍然九圖准於十六日出售後附淞隠漫錄圖說一則閱者鑒之此佈 
[皇清經解石印精本出書] [  點石齋主人啓]  
　　皇清經解全書爲儀徴阮文逹相國選刻解經各家書於學海堂計一千四百卷通志堂後又一鉅觀也咸豐丁巳燬於兵庚申善化熒文毅督兩粤　刋之又續刻八卷共訂成三百六十册卷帙繁重繙閱較難携帶舟車尤多不便本齋不惜重價購得阮文逹初印善本付諸照相石印又取勞文毅續刻八卷補抄附入共計七十四家得書一百九十種訂爲二十四冊分爲四函其原刻間有舛訛處敦請諸名宿精細核校附錄卷末凡三閱寒暑而書成今於五月初二日出書定價每部十五元正海内經生知經解爲必俻之書而苦無至精至簡之袖珍本今本齋不計貲本程工則精益求精縮印則簡而又簡居則易於繙閱行則便於取携於重規疊矩之中得挈領提綱之妙以此問世更無並駕齊驅者矣好古家宜各置一編以俻稽考惟本齋所印無多恐不敷海内士林購取譬如逐鹿捷足者得尚其先覩爲快乎現巳躉數售出欲購者請至上洋新北門外新昌泰行法大馬路南申昌號及醉六堂書坊面訂可也此 
[俄人思佔高麗口岸說]  
　　俄國疆十之廣甲於四洲惟地多沙漠東部雖跨亞洲東盡於海而各口岸之可以屯駐兵船開闢商埠者極少近惟琿春海參崴等處略事經營作爲通商埠頭然地氣極冷北近冰洋商船往來止有南面向北者不得爲四通八逹之勢也况亞洲東面海口當黄道之北者每屆隆冬必已凍沍自九十月至次年二三月始可融化是一年之中不通四方輪帆者將及半年中國所屬之津沽已屬如此何論再東之高麗境又北之俄羅斯境哉自曩年索還伊犁新疆罷戰重申條約和好無嫌於是琿春通商事宜經營締造俄國與中國悉心草創將置戍以護商旅設關以榷稅餉招徠遠近頓成絕好口岸乃迄今七八年而該處生意竟無起色中外商情且不浹洽說者謂事當創始固屬艱難或者任人不得其道立　未見其宜然以吾觀之大抵地勢所限卽人爲亦有時而窮也然則俄國而欲闢口岸于東面其不在琿春乎俄人欲於琿春之外擇地設埠而無如其地形有所阻隔也盖琿春尚在吉林之北東向出海過此卽爲中國屬地聖清之所以發祥雖有吉省諸水黑龍江圖門江出口之處極踞險要而俄人不能向中朝啓齒乞以爲通商之埠再南則高麗東面一帶亦屬高朝舊物至於高之西面迤北而爲奉天諸口灣環入内爲中國山東登州屬地周圍二千里海面勢甚雄　且極稳固俄人卽留意於此而北境不能直逹俄國但使其國商舶由琿春而來欲經其地則隨處灣泊而無如此方諸口舍津門别無繁盛之所俄船之來亦殊罕見若夫亞洲南面諸口俄之貿易亦宜比盛於他國不知俄出黑海隔一土耳其不能直泛地中海由西面而出勢良不便故歐洲諸國商船皆由紅海出印度洋而東俄亦歐洲大國獨其商務不能隨諸歐之後也要而言之俄於四洲之上所佔地面固足稱雄而於洋面之上則皆瞠乎在後彼其覬覦印度欲扼南面之勢翦食高麗欲重東面之權固皆爲海道往來計而欲大拓貿易之利也近者以阿富汗界限之事蠢然思動與英爲難雖和局未卽决裂而其志殊不可測高麗以爲英俄有事則高之口岸必有被俄佔據者夫印度在西南俄之圖印豈能及於高麗者不知此又地勢之所限也綠印度屬英數百年政教法制粗具規模俄人欲之英必以重兵保守俄旣不能直出地中海而又有英爲之備則俄於南面之海道無望其四通八逹也若由亞東轉南而西程途太遠呼應不靈且琿春等處局面蕭索生意清淡俄亦並無多船可以游弋海中壯其聲勢惟苟與英人交戰則阿印之間自有大隊陸軍前往駐紥而東南海面之上英船自必戒備多調數艘以保印度之大局而衛各口岸所有之貨産商民以無爲俄人所擾此則兩國兵事之際必有之籌畫也惟英人有防俄之意而始出於此惟俄人知英人之必有以防已而亦不得不計及於此南洋口岸諸國踞有之而俄不能動東面口岸中國固有之而俄不能爭然則不汲　焉經營於高麗而不可也高人於數年之前卽使俄人明示其意而尚若不知今則俄人未嘗偶露其端而高麗巳先知之知之而有以備之則是俄人僅僅謀一口岸於高麗而亦將不可得矣豈非俄人之所憂哉雖然俄之欲得高麗口岸也豈徒爲與英人失和戰爭之事藉爲運糧械截敵船之用哉今四洲之上無不以通商爲本務而俄據歐亞兩洲拓地五萬里顧商務之利會不及歐西一小國地面雖廣國勢雖强人情雖悍而利源獨不能長徒坐擁東北面近冰洋之曠土而無所孳生息養於其間彼豈不思變計哉高麗地方二千里自俄南境越滿洲而至其國其迤南一帶土脈漸腴藏富未發高人不知遠大近年與日本輯睦講求通商而積習旣深猝難改易利益之興尚待諸數十年後俄人虎視眈眈常思兼併未嘗不以高人之利爲利而且由陸路南行計程可以直逹不若歐洲一面之多所阻隔故其謀高麗更甚於謀印度今以英故佔其口岸如得志於阿富汗則巳苟其爲英所挫則以佔高麗口岸者附謀夫高麗將來得所藉手是失之印度者可取償於高麗二者必有一焉夫是以不敢一日忘也特不知高人能見之而果能備之否也 
[本舘接奉電音]  
　　昨得京友來電有四月二十一日上諭二道敬謹譯登○四月二十一日奉上諭龎際雲奏耆紳砥德礪行懇恩褒奬一摺據稱湖南在籍紳士四品卿銜候補員外郎前起居注主事徐棻學術湛深志行端潔自咸豐年間回籍養親歷年主講書院講求實踐成就後學洵堪嘉奬加恩着賞給三品卿銜以昭激勵欽此同日奉上諭龎際雲奏特叅交代案内虧短各員一摺據湖南已革知縣王珠燾已故通判梁葆頤已　知縣董繼芳歐陽斌陸烜前於各任内虧短正雜各欵久經勒限嚴追解繳實屬玩延王珠燾着卽行拿問監追梁葆頤董繼芳歐陽斌均着革職輿陸烜一併查抄寄産由龎際雲咨明各該員原籍督撫府尹嚴密查抄並着查各該員歷過任所有無貲財寄頓分别查封備抵以重庫款餘著照所議辦理該部知道欽此 
[出游被執]  
　　西貢法字報云駐守紅河之法營有客兵二名一日私自出游沿紅河一帶而去以漁獵自娱約有數日適遇劉淵亭軍門部下之兵遂被執去先問法軍情形二人歷歷告之繼遂帶至老開縳見營官營官以其外國人卽令製造藥彈二人無以應命當卽斬戮一人其一人請給筆札營官許之方欲握管作書而一耳已被割去其人忍痛疾書歷叙如何出游如何被執如何受辱狀書甫竟而耳鼻手臂以次割下未幾卽死華兵復書數語於旁一并送至 
 
 

Page 2

 
 
紅河法兵官見之乃知二人之所以死楚靈王有言余殺人子多矣能無及此乎吾於該二人之死亦云 
[日下紀聞]  
　　周筱棠大京兆因新任沈仲復京尹將次到京故於本月十三日將瀛眷遷出順天府署移寓於崇文門内喜鵲胡同東口路北前湖南寳慶府知府瑞姓花園○京師入春以來風高日燥亢旱異常四野麥苗毫無蓬勃氣象長祗尺許而穗已結成卽使大雨時行業巳無補於事况杲杲者尚不遣雨師稅駕故各糧店又復居奇抬價矣○翰林院孔目一缺經吏部出示招考以便題補在案現准武英殿及國子監咨送恩拔副歲優貢等十餘人應考吏部擬於四月二十一日請旨簡派大臣考試各該生等應於是日辰刻整肅衣冠携帶筆硯赴内閣聽候命題考試如錄取之後内有就職就教人員准其自行呈明○玉牒舘將次開辦宗人府出示招考供事一再殿期無如各京員靳於出結且念充是職者未及周知故截至四月十五日應考人數報名者尚不滿百因再行展限以四月三十日爲止想有志彈冠者何妨勉力應試以便於錄取之後得以從優議叙爲他時顯揚地乎聞現在結費每紙須銀四兩報名報結費須銀一兩至該館謄錄官則悉取之子六部内閣理藩院内務府保送人員彼考取之漢謄錄意欲咨送玉牒館者恐如望梅止渴耳查玉牒館向以經費無出特開投効之例無論何項出身俱得以一紙禀呈遞于宗人府及時報効將來列保之優次卽以所繳銀數之多寡爲衡有保翎枝者有保分發者有保過班者保舉之優可謂極矣故八旗富宦子弟每以此爲終南捷徑紛紛者趨之若騖近來則此例已閉多財熱中之流殊苦無門可入不得不降格而就海防新例云○海防新例開辦以來捐數日見起色惟大半係州縣教諭及佐貳雜職等官至若捐道府及部　實職者殊覺絕無僅有　力之窮于斯可見○京師之西妙峯山年例於四月初一日起開廟半月聞初三日有一老嫗自山頂進香回行至新北道金仙庵茶棚忽奮身躍入香池嫗有一犬隨嫗登山見嫗落火中咆哮近前口銜嫗腿倒曳而出嫗遂免於死初九日又有男子年五十許行至金仙庵焚香禮畢起身下堦倒地而死又有一兒方十數歲亦縱身躍入香池被人救出得不死觀此三人求死者不得死不求死者竟死是亦有數存焉○十二日拿獲闖入禁門曹永祥等五人奉旨交刑部嚴訊一案兹聞其詳蓋曹永祥者卽今春由西城坊監中脫逃之軍犯小曹也該犯逸後坊官因之撤任該坊捕頭劉四亦因之斥革嗣劉四訪知小曹時出入禁城外垣之東華門本月初間劉密率捕役多人布置門之左右以伺曹十二日未申之交劉瞥見曹由東華門出似將購烟茶　者急退避將俟其出而擄之詎曹亦已窺見抽身入東華門劉見曹將逸揮諸役追曹追者共計四人曹鼠竄至牌樓門劉大喝值班人阻曹去路適值班人少阻擋不住曹遂闖入禁門比劉至值班者詢明細情放劉等入門逐曹曹情急連放袖中洋鎗四響初三響不中末一響中劉姆指各門值班者聞鎗聲紛紛齊集始獲曹并將四役交送刑部蓋此地非外人應到之處故四役送部也 
[津沽近事]  
　　津城西南兩關外荒塜甚多而西門外芥園等處朽骨縱横令人不忍卒覩現經義阡局設法掩理免致穢氣薰烝驤馬疫癘不獨死者銜恩卽生者亦當感德矣○新任天津河間兵備道萬觀察培因到津後請假回籍再行履新現於十五日由珂里旋津暫駐閩粤會館禀見傳相後不日卽當視事也○去歲楊柳青萬順當被搶一案至今未獲首犯十五日由靜海縣馬快任某帶同夥役在京城獲到人犯一名聞係此案首犯任係著名捕役是日回津計車五輛人犯一名捕夥十名所謂獅子搏兎亦用全力也○武備學堂前月十二日考試閱期半月始行出榜計一等八名二等十六名三等三十三名四等八名一等每名奬銀六兩二三等遞减至四等則不名一錢學習一月再考聞尚有一學堂係新招者也○機器局製造火藥命中不及外洋而及遠則過之盖藥質本佳惜製造未盡合法耳德國人羔士向在日本製造火藥去年海防告警李傳相特聘羔士至津周覽機器局據羔士　此局房屋太小機器不多若因陋就簡無論藥力不佳且出藥甚少不足供各營之用爰繪就房屋機器圖樣呈之傳相今估兩項約需銀十數萬兩傳相巳允籌欵舉辦羔士在日本每月薪金五百元我國則月給銀五百兩以示優異兼訂三年合同大約此人及所購機器五月間可以到津也 
[五茸紀事]  
　　城西育嬰堂董事林小連孝廉物故後卽有雷振卿茂才繼之近經時太守清查歷年帳目知前董虧空至三千之多雷恐日後株連遂卽乞退○僧松琴與土妓何仙姑謀斃小和尚阿齊一案原告曹少卿今已病故案中諸人無不舉手加額不知曹臨終時繕遺禀一扣待時太尊親提質審時卽由曹之家人呈遞於以嘆曹國舅與何仙姑作難至死不休何不留稍許情面爲他日蟠桃會上相見地耶○某孀婦於縣治之左借開茶舘爲名引誘諸無頼聚賭賺錢無惡不作一日與賣糖者某甲口角誣指爲竊烟鎗甲不服該婦卽與所私某乙誘甲至鄕僻處縳而毆之體無完膚甲遂赴縣喊寃楊邑尊審明各節將該婦掌責數百勒令將烟館閉歇乙係無錫人笞臀四百遞解回籍甲亦非善類驅逐出境人咸嚴楊邑尊之嚴而明○土妓黑阿寳者樹花叢之艷幟占香國之高魁以故碩腹巨商豪門貴客爭以石榴裙下得拜卿卿爲幸阿寳待之殊落落獨與某生有嚙譬盟生固豐於才而嗇於貲者也日前與阿實泛棹春申於其歸也購私土二十餘件藏於鋪盖中以爲獲利當可三倍不意行至半途被巡勇覷破將鋪蓋一并取去某生悔恨萬狀而阿寳殊無怨色旣抵茸城掃除密室交拜於紅氍毺上西方共命之鳥南國並蒂之花不足踰其親密而枇杷花下遂無訪艷之車矣阿寳之擇人而事固非朝秦暮楚者比而如某生者若非向三生石畔種下情根亦何能消受艷福哉 
[金陵官塲錄要]  
　　海氛孔棘南洋長江一口視他口爲尤壯闊而又東至扶桑南極瘴海環重滬數千里悉以兩江爲樞紐現在烽烟暫息九帥乃于四月十五日出轅首謁文正公祠是日司道之在祠下者蹌蹌濟濟極衣冠之盛○每月初十日爲吏治局扄試之期袞袞諸公脫采繡十二章挾筆硯伏横舍效秀才之鈎心鬥角以博蠅頭代糈祿此正所謂欲爲唐衢之哭而不得欲爲陸雲之笑而不得者矣乃有不獲分博士之羊以歸遺細君者反按劍努目向試官鼓噪聞韋觀察以四月分考者大班有四十餘人小班有一百七十餘人視從前大班僅惟倍小班則倍之又倍旣不能問其所來又安能厭其所欲當時有局外人謂宜行保甲之法以沙汰之言雖激而却近是○前日文德橋下漂一屍至貢院前又漂至文星臺下經凉篷船上撈起死者衣呢馬甲舊綢夾袄上下鬚皆蒼白旋有一婦人來識認伏尸而哭半响忽曰是頷下有髯髯者非吾夫也收涙而去後有識者謂此係甘肅之武威人以不入流品之官作水遠山遥之客而又滯于聽鼓者且十年近以某寺闍黎慣爲飯後之鐘兼日不得一飽有一僕早逃去行李蕭然故不及龍舟競渡而卽從屈大夫游也○升任通州楊丹山直剌于前月已奉飭知前赴新任所遺上元縣缺歸現任山陽縣之趙大令調補現署上元之陸春江大令本以江甯原缺坐補故此次賈敬之直剌升補海州適當陸公回省之時上司遂援例題請刻下均奉大部覆准想不日卽可各印其印各綬其綬矣○尊經院長盧寅谷太史之太夫人雖届高年而精神尚稱康健乃望前偶示微疾遽返瑶池太史飾終之禮極求美備成服之日當道咸詣靈前叩奠 
[蘇臺雜錄]  
　　今春雨水過多餘寒料峭故浴蠶出種較遲於曩年幸自榖雨以後風和氣暖現在登箔上山者比戸皆是稍緩數日新絲便可上巿大約今年蠶巿吳鄕可有八九分年歲惟日内桑葉價大漲每擔需兩元半光景待飼情殷何惜典衣借債所幸中外言和洋莊早辦俾得絲價稍豐應不負育蠶者之辛苦也○馬海曙明府才識兼優爲上游所器重歷辦要差並署丹徒元和各缺無如限於班次難望卽眞現開海 
 
 

Page 3

 
 
防新例明府情殷報効而苦於宦况清寒兼虧庫欵數千金幸得甬上同鄕及潤州紳富竭力帮助始得先將虧項解清一面報捐上閱於上月杪趕第二夘彚案咨部計捐各花樣銀七千數百兩合之解欵共銀一萬四千餘可見明府平日交情寛厚故將伯一呼巨欵立集而蘇省自開新例不過教職監生酸丁勉効區區捐數甚爲微薄得馬明府此欵輸報二三月兩夘始得湊有兩萬金云○江隂縣當江海之衝防管密布屹然重鎭今春法人聲言欲犯長江羽檄紛馳屬驚風鶴陳鈞堂明府適政體違和不敢貽誤爰卽禀請委員代理現在喜占勿藥報請銷假已由藩憲准飭回任適當法人就欵鯨波　靖厖吠無驚舊尹重來當可安布鳴琴之化矣○光福東崦之濱有僧寮曰妙峯菴綠隂如幄一架葡萄翠岫回環四圍桑柘又有常稔齋田百餘畆主其席者焚得試茗不啻神仙中人清福眞堪羡也住持僧某年方廿三四歲縱除去煩惱絲而未能割斷　喜緣日前借養蠶爲名招致所好村婦禪房靜掩正叅入不二法門適被庵隣窺破蹤跡報由該處巡司率領弓兵往捕幸和尚越牆　脫僅將該婦獲住當時略訊端倪令其夫族領回從寛了事惟是庵須另招戒僧接管矣○潘伯寅大司宼丁艱回籍賃居嘉餘坊閉門讀禮絕不干預外事清操澫俗鄕里稱嘆十四日釋服之期三大憲均往恭奠冷巷之中輿馬擁塞司冠概從節儉僅備緑呢大轎一乘將黻庭先生栗主恭送至鈕家巷安奉家祠自坐小轎以隨其後其族戚不能辭謝者亦均輕車减從以盡誠悃聞卽日由衛中丞專奏起服於月内卽可起程赴都矣○蘇城福濟觀供奉吕祖師歷著靈應載在祀典俗所稱神仙廟者也四月十四日係純陽誕期向來吳下各醫生無不華服肩輿至觀拈香降至於牛醫毒科摇虎撐賣狥皮膏者亦爭來賽願以祝利巿而閶門外丁家巷圓照弄各妓女又附會回道人度白牡丹故事亦皆艷粧冶服結姊妹行入廟祈祝以故紅男綠女倍形擁擠且神其說者謂是日八洞諸仙爭來祝嘏大抵幻化乞丐或作僧道裝束患痼疾者得遇有緣一經憫救其患頓失於是腐腿瞽目者尤思一遇神仙俾脫苦海此軋神仙之說所由來也兵燹後上下塘一片瓦礫紅樓翠館久巳絕跡惟餘二三醫士猶循故事以一炷香爲純陽稱慶其餘則神仙花草神仙烏龜猶有設攤以逐蠅頭之利譚序初方伯習聞男女混雜易釀事端年例專委幹員帶同差保至廟彈壓故游人尤爲安靜談及三十年前景象眞覺有今昔之慨 
[袁江雙鯉]  
　　標衛武弁月課刻經改用洋槍由漕憲酌發洋藥銅帽等物以示體恤並諭以三月爲度過此則概由自備云○榖雨之後天寒多雨桑葉不甚發生以致春蠶不無凍餒現新巿繭價較往歲略貴每斤須青蚨二百頭云○浦上居民合城内外曁河北岸烟火奚止萬家賴有四周土圩以固民氣以衛民心然雉堞傾圯不修者已三閱歲華兹經官憲勘視勢難遲緩爰禀由漕帥撥給經費遴派車夫巳於初九日起從事畚挶矣○鼎成金珠錢舘創自兵燹後迄今已閱二十餘年東主亦已屢易去歲力不能支遂爾閉歇兹復有艷其字號之老聲氣之大者煥其門楣重復開設不知此後能利巿三倍否也○某寺僧偕友數人以秃驢而騎毛驢夕陽影裏摇曳鞭絲正在控縱如意之時適遇農家者流擔具而至觸僧顚下傷厥股經人扶起換獨輪車以歸歸後忽脇痛若折呌號震天延醫遍治痛終未减後經一醫診之云此係肺葉掀簸受傷如法藥之霍然而愈○初八日都天會期改遲至十一日正值魚龍曼衍之時有某甲越衆而前爲會中人所斥其人退戟手而詈乙立其旁鄙夷之甲遷怒詈乙乙向分辯甲益怒竟飽以老拳乙力弱不支一目被損血跡淋漓乙乃扭甲赴己家甲無奈咆哮而去未知結訟耶抑調解耶○在理教中人某甲本漕艘中水手往歲過浦嘗以茶膏瘳人烟疾一經揄揚人咸信服近因賦閒來浦棲止禪廬大啓兹悲法門普渡衆生惟需青蚨數貫方可博其吐瀉以清滌肺腸與昔日之不名一錢者迴異日來踵門者絡繹以致大獲利源噫天下之說眞方賣假藥者比比皆然矣於甲乎何尤 
[宜昌近事]  
　　羅鎭軍前曾出示曉諭來往船隻一概挂號並不准夜半偷行前夜江中忽有一船行駛巡勇喝令停泊該船置之不理巡勇意爲走私趕往拿獲見船内有婦女二人向之盤詰供係四川人被拐匪載往漢口變賣巡勇將情回禀鎭軍飭將拐匪及船戸發交東湖縣管押婦女交川帮會首領去覔便送回原籍該船鋸作兩截示衆○長楊縣境近出命案上憲委東湖縣聯明府於初八日往驗初九日午後回署○近來小竊頗多雖經差役輪流梭巡而竊案仍復疉出前夜北門外某錢店被竊錢包二個東門外某店同時被竊一空均報保甲局騐看 
[江隂紀事]  
　　統帶江隂水師砲艇謝協戎本駐八圩港前因李與吾軍門往金陵吳淞等處公幹札飭謝協戎移駐江隂兹悉恊戎業巳移防矣○黄山港附近蘇家村有似妓非妓之人家招誘營勇李軍門察知立卽派員驅逐以靖地方○防管及砲臺水師近日照常操演不以議和旣成而稍有怠志也 
[征收土稅]  
　　洋藥改定新章每箱徴稅銀八十六兩此巳奏明在案各省一津遵行上海爲通商大埠銷場最廣而走漏亦多荀僅由委員辦理其中情弊恐未周知是以松滬厘捐總辦蘇觀察再四圖維札飭廣潮商董經理此事聞已於二十日開辦報過二十餘箱其内地落地捐及洋藥捐局一概裁併此卽官督商辦之法最爲妥貼且從前加捐祗奉憲札兹則奏明奉旨各士商具有天良想輸將必更踴躍也 
[告示照錄]  
　　欽加二品銜江南分巡蘇松太兵備道兼辦兩江營務處邵總辦湖北鶴峯礦務江西候補道朱爲曉諭事　得鶴峯礦務現奉欽差北洋大臣直隸爵閣督憲李批局中禀請變通章程辦理由奉批據禀並圖摺均悉鶴峯銅礦質色均佳如辦理不輟自可日有起色現因經費不敷變通辦理以免停歇所擬章程數條均尚可行仰卽照議妥辦隨時具報查核勿任商人虧累等因奉此查鶴峯局務開辦以來各洞均經深入得礦甚佳成效已見惟欵項不敷自應添籌接濟變通辦理庶免垂成之勢輟於半途卽商本亦不致虚擲此係維持礦務顧全大局之意現在非不可招致新商籌欵議辦但須先儘老商如老商中無人認辦則當另招新股向例如此辦法不得不先行示知除將詳細情形並禀定章程刋報週知外爲此示仰老股商人知悉該商等如有願辦之人限於一月内赴局陳明聽候諭辦如逾限不到卽行另集新股照章辦理毋得延遲貽悮切切特示光緒十一年四月十八日示 
[流雲失事餘聞]  
　　流雲小火輪船失事一案前經上海縣莫邑尊奉道憲札飭傳提船主舵工訊供詳報該船係周德明奚甫英合股製造惟周投質奚則延不到案聞擬將壞船拆缷變賣一俟得價卽撫卹各屍屬再俟太古行之藍烟囱輪船回滬會同該管領事官核辦計失事時溺斃男女老幼八十餘名先後撈獲屍身由屍親認殮核之報案之數尚少三名雖經救生局船認眞打撈尚未查獲業由邵觀察諭善堂董事准雇羽士在大東門外龍王廟於前日爲始建醮三日以妥幽魂其同母殉難之孩卽擬申詳各大憲奏請建坊以旌其孝云 
[搶醮案結]  
　　寡婦奚衛氏控陳錦榮等搶醮一案前日下午又經莫邑尊提訊先問奚南林爾尚要奚衛氏否答稱不敢邑尊謂爾紏集樂工炮手人等前赴奚處是何意見奚支吾不答邑尊怒其狡展卽飭笞責二百板復詰趙生要奚衛氏否趙亦稱不敢邑尊謂爾旣未奪娶衛氏何致與南林互相敺擊現旣到案尚敢逞刁亦飭笞責一百四十板又傳地保吳順及陳錦榮上堂同稱奉諭往查唐茂珍實係患病現己將唐扶掖到案邑尊騐唐果係患病旋卽飭差看管候病痊再治唆訟之罪又傳奚咸甫奚玉林奚衛氏三人上堂旋據衛氏供稱小婦人情愿守節不愿再醮邑尊謂爾果有此志自是正理然聽人唆使以致貽累多人亦有不合姑念無知且值農忙之時不予深究隨着奚咸甫奚玉林二人將衛氏領回以後不准肇禍違干提究奚南林趙生着分别交保各具改過結陳錦榮斥退 
 
 

Page 4

 
 
[絞犯病瘋]  
　　夫秋粤人韋韜在日本地方戳傷日人當由理事官解歸上海縣經前任黎邑尊擬定絞罪申詳月前解司勘審詎韋臨審時驀發瘋病將鐐銬扭斷泉憲騐得韋果病瘋旋卽批差解回上海於前日午後抵滬莫邑尊卽飭原差將韋收禁並諭嚴行看守以待醫治 
[瑣案彚登]  
　　浦東龍王廟鎭人倪阿華販雞鴨蛋來滬挑至吉祥街弄中喊賣有成衣店主林雲蘭買蛋兩枚一枚敲開己壞不肯給　兩相雝齬林謂爾若將壞蛋下咽卽給爾錢倪取壞蛋吞之林仍不給錢以致兩下互扭同入捕房旋經翁太守提訊倪阿華申訴前情林雲　及夥吳阿王均稱被倪拉斷髮辮翁太守騐得吳係假辮隨諭等不可欺欺壓鄕愚倪阿華做生意亦不可仗氣一并斥退○爲　間生意之洪桂卿嚴阿富因索賭錢起釁扭入捕房昨晨提訊洪稱去年正月間嚴開賭場邀我入局致輸洋元後又囑我帮場又輸若干現在伊以買物侵用錢又致歇生意疑我指其短處故索舊欠將我扭在丹桂樓吃講茶南誠信吃講烟又欲拖至城下痛打詰之嚴阿富據供並不賭博况　間小屋何能聚賭洪桂卿卽接口稱旣不賭錢何以身畔藏骨骰被門差巡捕搜出嚴稱　出者係空匣在路拾得並無骨骰翁太守隨問搜出者可是賭具包探禀稱果是空匣翁太守謂爾知賭博犯禁不敢遽認尚知畏法洪阿桂自已犯賭以致輸錢尚自以爲理直指人聚賭着掌頰六十下惟嚴阿富邀吃講茶亦屬情眞并着掌頰六十下嗣後改過○吉祥街善善館飯店夥陳寳書控陳阿道將其子陳阿二引誘一節昨復將陳阿道明白開導謂此必有人囑爾引誘爾須直說陳阿道始供父在蘇城太平橋伯父在銀匠店我本在城内衣店現已停歇陳阿二實被福建人陳阿榮拐去阿榮本住小東門外盛發客棧翁太守得供卽飭包探孫寳生帶陳阿道至該棧指交而陳阿榮已遠颺仍將阿道帶回管押○　泰米店控夥土濟川捲逃一案除將各物查到外尚少方單一紙英洋八十元今查得方單由　海珊經手押在阿鳳姑娘處阿鳳恐有牽累已催吳海珊贖回包探嚴頌眉因偕震泰夥徐海泉至吳處將單取出呈案翁太守諭王濟川今祗少洋八十元諒爾繳不出但須說明方可結案王稱洋係陸續用去積成此數此是實供太守謂吊出之物均是查到何嘗是爾供出爾之伎倆不過如斯看將方單交徐領去王於次日帶案候斷 
[英界公堂瑣案]  
　　昨禮拜五英會審公堂應輪英國翟副領事會審因翟君未到仍由黄太守獨判各案彚紀如左○三百二十二號華捕稱昨見李爾來朱任山爭扭據李言被朱搶錢朱不承認據傍人皆謂李朱先後認識婦人實緣吃醋起見李供昨將衣服質錢九百文突被朱搶錢上前追扭以致爭毆况有質禀可証朱供昨在烟舘李忽紏人前來向我尋釁其實並無搶錢之事黄太守廉得其情飭將李朱一併押候各笞五十板以儆○二百七十四號華捕稱昨有人投捕房稱被姚阿珠敺打受傷當卽拘姚暫押一面送受傷人至醫院醫傷今將姚解案受傷人尚不能投質黄太守飭將姚阿珠押候受傷人投質再行訊斷○華捕稱邇來東洋車戸將新車到捕房領照後掉在舊車上復將新車來領照捕房早知其弊特於騐車給照之際在車身内加盖火烙印以期不能更換不料該車戸又將加印之板折下移釘舊車再加新板復來領照今查明作獘之薛阿四梅福生等將車扣留解案請罰薛阿四供共有東洋車六輛祇得捐照二張故將未經得照者復往請領梅福牛供共有車二輛祗捐一輛因圖再捐起見以後不敢黄太守隨判每輛罰洋一元始准還車○姚飛嘉稱昨在碼頭扛挑物件忽被向爲小工之人覇阻且被毆傷報捕拘獲三人請辦張阿金張阿毛唐阿明等同供我等雖爲小工亦爲人扛挑物件昨忽被姚飛嘉等阻奪致與爭毆黄太守騐得姚飛嘉受傷屬實着自投醫院醫傷行兇之張阿金等押候各笞二百板以儆 
[同鄕樓竹虚先生師善工墨竹勁氣直逹瀟灑絕塵昨來滬瀆以手繪一見惠賦此鳴謝]  
　　梓桑曾未識荆州同作天涯汗漫遊海上相逢休恨晚窺君一節足千秋自昔東坡傳軼事常將墨竹換新詩枯腸愧我難搜索辜員先生律一枝[  高昌寒食生拜手]  
[蘇省撫轅抄]  
　　二十日藩轅牌示照得金壞縣知縣夏宗彝調補吳江縣業經奉部復准遺缺翰應候補本班前陳炳泰頂補○二十一日前軍機大臣刑部大堂潘祖蔭宫保辭行進京聞於二十四日起程候補府周蓮丹陽河工差竣回縣丞郭濟堂江北緝捕回 
[浙省撫轅抄]  
　　四月十七日候補通判張祖恩禀知藩臬二司曾委遷善局差○十八日通判史悠揚交缷遷善局禀見辭赴塘棲厘局張祖恩禀知本日接辦遷善局禀見泰順劉禀見叩辭赴任按經歷張佩緩禀見辭赴海門厘局從九品劉棨禀知藩司委署定海道頭巡檢叩謝 
 
 
 

Page 5

 
 
［G>　　新出大淸甲鑒禀啓錦囊 
　　大淸神鑒一書以其至大至明形無不鑒至淸至瑩象無不分較前著之相書別開生而每部洋三角又稟啓錦囊是書分門別類編成四六之詞贈答往來寫出知己之概每部洋一角半寄上海各書坊發售 
　　足本楞嚴經蒙鈔 
　　海印蒙叟疏解計六十卷每部廿本售價洋四元此板家藏故印訂精工海內考究內典者向上海文瑞樓購閱 
　　諸葛武侯奇書六種 
　　一兵書二政事三尺讀四用人五制器六遺事武侯全身之本事悉載於是書價三角〇西湖紀遊一角四馬路文海堂城內 
　　寶順堂啓 
　　東洋五彩洋肥皂 
　　治面上油光黑氣及晦滯之色擦之肌膚滑潤奇香關鼻實閩中妙用乃東洋最著名之香皂每盒五塊一百四十在上洋下狗橋堍恆泰布號寶善街順泰義珪店出售 
　　立斃臭虱水　臭虫藥 
　　創製此水效駙異常通行數載四遠馳名每瓶錢一百四十漿衣藥粉四十二仍寄上洋四馬路口 
　　城濟堂代售 
　　學英文英話者賜鑒 
　　本齋今印成各種互潘華英文字書籍今另行開列於後請向本申報舘 
　　申昌書畫室購取 
　　英字入門價洋一角五分 
　　華英文字合璧二角五分 
　　華英字典每部五角 
　　華英說部撲要價洋四角 
　　是書將平常官話分部互繙並將紅樓夢傅家實等書摘繙英語較諸華英通用要話已進一層矣 
　　是書係擇中國經書中成語之要者歸成英文大有助於閱讀英文各書之用 
　　是書係英話繙華文五車韻府每部紙面價洋八角 
　　是書係以華文繙英語凡華人與西人交接者甚爲便捷蓋華人操西語或一時不能達意則將此書查出給與閱看便明故各人皆宜身藏一部也 
　　無師自通英語緣價洋五角　是書係常用之語分類譯成英文註以華字最便學習 
　　上海點石齋主啓 
　　四彩詳細聾明 
　　接英五月號單查本行經售第二千丸百號四彩全張半張常熟致大局徐鴻馨又五條崇明浜鎮大成烟店金渭橋萬豐號盛澤福興館楊文卿本埠城內舘驛橋豆腐店六馬路正隆土行共得洋一千幷小彩頗多不及細載速請對號兌洋今售六月大票 
　　天源行啓 
　　聲明 
　　茲有蘇州人朱書卿素不安分屢次誠訓不悛前年巳經縣署俻案今又聞在滬游蕩恐其在外借取銀錢貨物闖禍一切等情與族中無涉特此預白 
　　合族仝啓 
　　廣東濤春堂百珍太乙膏 
　　專治　疽魚口瘰癌牙頤諸式惡毒瘡瘍等症余見此膏經騐多人千里購來照價而沽志在濟世非漁利也 
　　四馬路大吉樓啓 
　　保德蘭四門町坭出售 
　　才培齊利惠脫唵勃勤特四之四門町較別種均高巳久馳名今運銷中國如欲購或定辦者請移玉來行面議可也經手中國各處 
　　義記洋行啓 
　　同根所發　同發 
　　本行自運呂宋六月份大票雙張分裁條頭均可收兌紅票格外公道賜願者速來購取　上洋四馬路中 
　　五四三温火車糖發售 
　　如貴客欲買者域幾十包域零拆亦可價錢與別家格外公道請到本行帳房看樣議價可也大橋花園對門 
　　老太古帳房謹啓 
　　呂宋大票　必發行 
　　英六月票雙張十二元單張四開照算分條足洋七角賜顧請至四馬路口老巡捕房南首 
　　呂商必發啓 
　　熟牛皮出售 
　　啓者今到頂高牛皮係做外國鞋子邦用身分稠　又再格外揀過故貨佳　無此且價亦甚便宜如各　寶號欲購卽請前來小行面談可也 
　　天福洋行啓 
　　杭州大井卷德記 
　　本號開設有年蒙客賜顧交易照常外埠信購原班寄奉不悞並有外國各種藥水戒烟藥粉代售貢邦藥水 
　　新書發兌 
　　建炎以來繫年要錄二十元漢魏百三名家十八元謝刻三通一百元佚存叢書十二元永嘉叢書四元宜稼堂叢害六元讀史方輿紀要天下郡國利病書二十元仿殿板十三經註疏附考證十八元白二十四元沈文肅公政書一元弍癸已類稿弍元章刻趙水經註七元說文易知錄四元說文康熙字典四元湖海詩文傅三元六大雲山房一元四書匯叅弍元五袖珍胡刻文選四元魏了翁全集三元明詩綜四元周易述七角角山樓類腋一元四原板廿一史約編八角吾學彔六角兵書七種五元練兵實記六角紀效新書六角通俗編一元弍溫熱經綐四角觀聚補要方六角辦證奇聞六角校正內經知要四角陰陽二宅全書二元神相彙編三角原板八家四六六角分隸偶存三角說文管見二角國朝書識六角橋中秘三角周　予二角 
　　寶善街業文閣啓 
　　善書出售 
　　本堂專辦善書凡逢大比之年善士每募資印送茲有添刻數種以備樂善者採擇焉計開丹桂籍說證三角聖蹟圖誌竹九角棉二元宣講集要二元明聖經願體集暗室鐙各一角格言聯璧竹六分棉九分感應篇彙編二角八又徵信二分半又直講四分半不可録家庭講話各五分日記故事六分小學千家詩四分元宰必讀書三分傳家定訓二角半小學神童詩弟子規三分二十四孝圖二分半玉歷鈔傳大一角小七分敬竉全書大一角小四分敬竉章六分得一録五角半同善録一元身世準繩九分餘未盡登另備仿單照碼九拆購者取閱遠處遵示寄繳無悞 
　　上海廟園內翼化堂善書坊啓 
　　彭誠濟啓 
　　本堂創製戒烟參片應效如神四遠馳名近有假冒甚多在外埠造本堂樣式將僞藥冒冲本堂招牌各城鄉兜銷未免貴客懊買食之有損無益須要認明蘇城內朱仙洲巷本宅內廳上海在棋盤街北首老巡捕房對門方是眞正老店餘外一概假胃特此告白 
　　新刻醫案存眞 
　　吳門葉天士先生醫案存具三卷後附馬元儀祁正明王晋三三名家治案原本經旨功深老到之作眞可立挽時下之頹風凡業岐黃家固當置之座右以備砭今照原本翻刻重加校正每部實洋五角寄在上海各書坊發售 
　　墨林軒啓 
　　英六月票出售　萬豐 
　　本行由呂宋分設　洋專辦　月呂朱票批　零躉均可售呂安煙兼收彩票櫝外藝這信購原班回件指明四馬路棋盤街口 
　　英六月大票已到　廣豐行 
　　每票雙張十二元軍張囚開照算廿份之一足洋七角遠客園購斬認信封洋房圖記　四馬路廣豐老行棋盤街 
　　廣豐新行啓 
　　英六月大票已到　大有恒 
　　每張價洋十二元單張四開約可條頭照市遠處紳商先顧須由信局妥送不悞兼收得彩紅票比衆格外公道此佈 
　　上洋拋球場大有恆行啓 
　　遺失棧單 
　　本月二十日在途遺失公和祥棧單一紙已字華夫四千四百零丸號售元鉄一百九十八担七十四斤巳向前途說明作爲廢紙望各實號切勿收用特此聲明 
　　張元與啓 
　　請辨眞僞　燧昌 
　　啓者本廠所造燧昌各花牌自來火皆用上等藥料如遇潮天亦可無碍早經遠近馳名邇來有射利之徒在東洋製造次貨仿用本廠匣子惟匣面上篆文字糢糊影射將低貨混售有損本廠招牌是以具控公堂已于十一月三十日經會審憲提訉訂將偽貨充公在案但難保不違尊運來用者未能分辨以致貽誤故將本廠匣上牌號列報祈　各貴客察之是幸特此佈聞 
　　燧昌局主人啓 
　　燧昌自來火減價 
　　啓者本號出售燧昌局製造上等小匣自來火久遠馳名不意現有偽貨仿該局式樣魚目混珠欺騙客商是以小號情顧格外减價每箱規銀十五兩以冀廣開銷路望各寳號切勿買攔送上門之貨須認明燧昌招牌爲荷此布 
　　三馬路申昌書畫室啓 
　　靈效如神 
　　上咳順氣化痰丸　二角 
　　耑治男婦咳嗽不論寒熱痰多氣喘每服一錢立卽見效 
　　龍涎斷根哮喘丸　二角半 
　　耑治遠年痰鳴喘急喉如牽鋸坐臥不安屢醫不效每服丸八枚痰喘卽消永不復發 
　　神效痢症香蓮丸　二角半 
　　耑治男婦下痢赤白膿血裏急後重腹痛每服二錢卽愈 
　　本館丸藥歷傳七代靈騐無此分設一鋪在上洋英老巡捕房對門凡　紳商採聯請認鹿芝舘監製 
　　精刻書籍 
　　東洋原板羣書治要八元三朱人集三元荔牆叢書二元四角思古齋雙鈎漢碑二元袖珍段氏說文白三元半竹三元說文逸字四角苗氏說文八角松陵文錄白二元竹一元四何義門讀書記二元皕宋樓藏書志六元十萬卷樓叢書初二編十六元翠微山房數學三元算學啓蒙四角月河精含叢鈔一元二角曾文正公七種二元半婦科三書六角景岳全書發揮六角白一元題解韻編五集四角經文十七格五角二馬路味三堂法馬路醉六堂購取 
　　新出秘本解毒彚編 
　　是書凡人酒醉烟傷偶遇諸品異樣毒物有毒氣者而客中人最易誤觸其書彙錄成編驗效千毒萬解較驗方新編良方不仝士商等備置一編保身之要書也每部四年〇竹林女科六角世說補七角東瀛語簡嬰二角四書對聯新編一角白紙粧樓摘煏三角澳門紀略三角白史鑑節要三角又竹二角漢書地理志五角 
　　四馬路萬卷樓啓 
　　新出嘻談續錄 
　　前有嘻談初錄之刻旱己不腔而走茲復集成續錄較前更爲宏富尤足解頤喜笑怒駡皆成文章雪月風花悉供裁剪從來小說無出其右有目者必當有以共賞之也每部價洋二角半又初錄價洋二角半寄上洋各書坊發售 
　　小石道人啓 
　　唐伯虎全集 
　　是書板巳無存現將原本重刻公諸同好並用上等扇料紙印訂兩本價洋一元　上海新北門外還讀樓書坊發兌 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[錫鄂省宫報]  
　　　月二十七日湖南候補縣張春林解長江水師經費銀兩來省禀到署松滋縣典史秀綸禀辭赴任二十八日候補道沈分慶謝署理荆宜施道事候補州黄宗度候　同知狄雲章俱奉江漢關委辦洋藥局赴兩院禀知前京山縣沈星標赴兩院謝奏請開復革載處以部覆核准行知二十九日分發大挑縣周錫齡　　赴兩院禀到准補　城縣田家集巡檢彭富祥辭赴任同日藩憲牌示廣濟縣龍坪巡檢　試用從九王振家署理四月初一　委辦應城縣鹽井局候補同知唐華國赴兩院禀辭會辦漢鎭厘局候補通　謝樹森奉委改章接辦禀謝未入江國藩奉督銷局委辦仙桃鎭緝私分卡　候　道　鏞奉委鄕試監試道事初二日　挑試用縣周擢崑楊泳春俱奉藩憲委解第三批京餉初三日署荆宜施道沈辭赴任本任孝感縣亢廷鏞俸滿缷事並請咨禀見候補縣汪元　聞訃丁母憂署鶴峯州林念祖謝委候補典史楊秉鈞奉委辦沙巿藥土局候補按經歷瞿　慈奉辦南　嘴厘局候補典史趙成德禀　隨沈道臺任荆州初五日署漢同知陳奉委辦漢鎭滇礦招商事宜調署江夏縣典史殷廷瑜缷麻城縣　籠巡檢事回省禀到初六日藩憲牌示宜都縣典史缺以儘先補用巡檢崔　釗著理 
[袁江官報]  
　　委署漕標中軍副將慶小亭協戎於上月二十九日赴漕轅　謝接奉制憲安署札文○委辦保申局　調候補通判袁以銜自阜甯厘捐交缷回浦於初一日赴漕轅禀知接差○正任興武衛守備郭　浚自任來浦於初一日赴都引見○兩淮候補鹽經歷婁賜書差家丁於初二日禀報候補同知高良澗厘捐　員婁詩棠病故應　父憂○前署安東縣葉大令懋本於初五日自安東父缷來浦旋卽進省○候補同知魏大綜奉漕憲委辦理高良澗厘捐○候補同知張均安奉漕靈委管理軍裝庫○候補千總决振邦奉漕憲委善後局差遣兼管洋水龍○候補協防戴錦標奉漕靈委善後局差遣 
[粤省官報]  
　　初一日補用通判張國楨禀知解餉往龍州回奉調江蘇候補同知羊復禮禀知委會辦臨全大　省局○初二日試用鹽大使邵榮禀到京來○初三日大挑　縣羅燕　禀知往嘉應州勸富捐補用通判劉鼎　謝超委一次○初四　從九品陳福蔭禀知派瓊差委○初六日補用府吳廷輝禀知委總辦横門厘厰○初七日候補縣丞蔡廷璧禀知帮辦白沙厘厰試用縣盧師識禀知委總辦河口厘務者韶州府司役文從周禀謝委○初九日試用鹽知事覃現猷禀知連可委在觀　橋緝私候補通判劉振先禀到由南韶連捐局回禀銷差○初十日補用同知危德連禀到由梧州回補用直隸州曹椿江禀知總辦北海厘厰○十一日番禺縣丞程瑋禀知本日接印 
[十五員義士併售紙錢灰洋移助鎭海粥]  
　　履齋沈君　羣車君愼菴徐君三位大善長大人閣下敬　者前由廣大局奉寄八元并由車丕承先牛處續寄二元連前十六元未奉賜示收照輙用懸懸今由局奉上十三元内楊子元何子澄成伯鄔瀛伯馬肖琴金王趙張沈穆魏朱不書名余子象共計十五戸化集錠灰所成實因時事艱難不得已而作此舉尚其原鑒紙灰在貧家本屬無多而較錢稍易若富戸儘有積數十年以爲葬時作伴柩之用牢不可破不知錠灰性最留溼久生白蟻况白蟻喜蝕骷髏是則用以伴忙而反傷屍骨安用此爲反不如售錢助賑以資冥福一以作善舉之爲得也望不拘時日將草札播之日報使此說廣傳於世幸甚幸甚專此卽請台安諸惟均照不備晚生恕隠名等頓首拜上四月二十日 
[客感四首之二]  
　　半生事業悮因循何好何能媿此身悔未學　當學劍明知求己勝求人擬翻花樣無長生不合時宜且　貧徒有雄心嗟伏櫪那堪羅旅老風塵踏殘屐齒向重巒蜀道非難世道難波折屢經豪氣短時艱尤覺客心寒三生有恨情魔繞四海爲隣眼界寛底事欲歸歸未得　鱸秋老憶張翰[  古虞我亦蒼生謝昌言風洲氏稿於海上吟蝶軒]  
[贈蔣仲韜茂才時懸壺海上]  
　　樂安居士氣昻藏雅抱經綸志未償競羡濟人操妙術從知　國有奇方心存慈惠門如市步武韓康名後揚爲問青囊何處受探源横泖壻爲　重古何鴻舫先生自號横泖病鴻蔣君卽鴻舫先生之壻也[  苕溪隠者陳英甫初稿]  
[懷紫仙兄]  
　　自從判袂隔遥天異地萍逢有夙緣去冬茸城一晤兩字功名觀壁上時君丁艱未與科試數年　闊拓樽前重勞盼望雲千疉暫賦　來月一圓笑我痴聾遲過訪君春仲旋里余初未悉迨過訪已復著征鞭矣讀君詩句柱流連於吳子兄處見贈句風月杭州舊主人儀笙氏求是草 
[俚言奉贈夢畹生大吟壇哂政]  
與君舊姻婭少小憶隨肩彚筆遠游去馳書别憾奉高文空鶚薦恨事每蟬聯一鼓　雲曲相思益渺然[  儀笙氏呈艸]  
 
 
 

Page 10

 
 
[劉撫帥摺稿]  
　　新授福建巡撫劉奏爲左奏　臺北情形奉旨查辦知府李彤恩一案詳細具陳以明是非恭摺仰祈聖鑒事竊臣於正月初二日接准大學士左來咨具奏抵閩詳察臺灣　　情形一摺恭錄十年十一月十八日奉上諭左奏詳查臺灣情　妥籌赴援一摺據稱八月十三日基隆之戰官軍已獲勝仗因劉銘營務處知府李彤　駐兵滬尾以孫諸軍爲不能戰三次飛書　急堅稱滬尾兵單將弱萬不可靠劉銘爲其所動遽拔大隊往援基隆遂不可復問李彤恩不審敵情虚詞摇惑擬請卽行革職遞解　籍不准逗遛臺灣等語前敵軍情關繫極重必須確切查辦不得含糊了事李彤恩所禀劉銘各情人言藉藉果係因此貽悮厥咎甚重非遞籍所能蔽辜前諭楊岳迅速赴閩援臺卽著該前督於到臺後詳確查明據實叅奏李彤恩着卽行革職聽候查辦等因欽此知照前來伏查基隆退守情形己於上年八月十四日奏明在案無庸瀆陳謹將左所叅各節爲我皇太后皇上陳之臣渡臺時隨帶親兵一百二十名其次孫三營曹六營每營精壯只三百餘人當由臺南調來章淮勇兩營其時臺南疫癘盛行兵丁多病僅來五百人嗣又添調巡緝營一營合之劉朝祐百餘人張李成土勇一營統計基隆滬尾兩處共只四千餘人左疏　基滬各營　且盈萬不知何所見聞自七月杪基隆疫作將士十病六七不能成軍八月十三日之戰九營僅挑選一千二百人内中尚有抱病勉強應敵者當孤拔未來之先初九初十兩日臣接香港上海電報知其全股犯臺其時滬尾祇孫　營劉朝祐一百餘人並張李成新慕土勇一營甫經到防炮臺尚未完工又無營壘地勢平坦無險可扼危迫情形不待旁言臣早己憂慮及之曾函致孫李彤恩如果敵犯滬尾臣卽撤基隆之守來援囑令堅守以待一面派員赴下游趕雇船隻將軍火　動之物先運下船十二日孤拔率大帮兵船進口臣料敵兵必由　洞登岸當同曹等密商如敵兵明日戰後卽紥仙洞則不致遽攻滬尾如戰　　隊下船卽須預備冋援滬尾以保後路十三日酉刻敵軍收隊全行下船當接孫李彤恩劉朝祐先後來信俱稱據法船五隻直犯口　升旗開炮臣同孫 
李彤恩己有成約無用李彤恩虚詞摇　左疏稱李彤恩三次飛書告急卽係孫李彤恩劉朝祐三人三次之書非李彤恩一人之書也臣當卽傳令拔隊惟四十磅大砲二尊不能運動埋於山下其餘軍裝鍋帳以及病傷勇丁毫無遺棄若果因李彤恩三次飛書告急倉猝拔隊退回軍裝焉能毫無遺失基隆退後敵兵上岸住營兵勢己分往攻滬尾不足千人若不撤基隆之守敵必全隊攻犯滬尾無兵往援雖提臣孫驍勇敢戰器械不敵衆寡懸殊何能保其不失二十日之捷左前據劉璈禀報奏稱孫所部並淮軍土勇三路迎戰獲勝此次又奏係孫數營戰勝不獨於臺事未加訪察卽奏報中亦自相矛盾不加斟酌所陳臺北距滬尾三十里如果危急地方官當愼重過於他人等語查基隆至滬尾水程只八十餘里頃刻可至臣五里安設一站來往通信尚恐聞警援應不及若俟地方官禀報必至滬尾失後敵至臺北城下　能叵援臺北府知府陳星聚屢次禀稱進攻基隆並有土著之人願告奮勇往攻基隆者皆有其事白滬尾捷後俱以李彤恩所募張李成土勇得力提臣孫曹蘇得勝柳泰和各請添募千人臺北知府陳星聚等聯名禀請基隆通判梁純夫招募土勇二千候補知縣周有基禀請招募一千俱告奮勇進攻基隆其時記名道朱守謨請假尚未銷差倡言多招士勇迅攻基隆至於餉項軍械之有無不計也忽有臺北府書識陳華聲稱願招士勇一千五百名自備槍械包取基隆每月每勇需洋銀十二元託親兵哨官奚松林來說當經臣申飭不許　事朱守謨聞有包取基隆之說卽私許陳華招募及臣知之業己成軍臣以淮楚營制每勇　有餉四兩二錢陳華大言輕敵不知能否得力卽給如　重餉何　服老勇　心堅執不許添增口糧該勇俱知臺北府無兵祇臣親兵數十名卽聚衆呐喊鼓譟臣派并往看陳華所募皆城外艋　巿井之徒器械臺無當傳陳華來見諭以軍餉不能加增如果能克基隆立給賞號銀二萬兩先發十日口粮令其帶赴水轉脚聽候曹調遣朱守謨經臣嚴加申飭含憤而去陳華至水轉脚後曹見其勇多滋事器械毫無不能見敵不肯節制臣令蘇得勝親至曹營與之密商將陳華土勇先行挾以兵威截去五百名復調三百名至觀音山歸柳泰和裁併其餘隨卽一併裁撤費餉一萬餘兩周有基募勇尚未成軍卽鬧餉鼓譟經臣將已募四百餘人派歸柳泰和節制梁純夫見土勇不遵約束屢次滋事不敢招募此卽左疏中所稱各將領以及土著之　願告奮勇往攻基隆者係九月初旬事也紳士陳霞林等屢言内山禦番土勇常行見仗可以挑募臣告知各軍前往内山選募一面令工匠連夜修理各營所繳舊槍分撥應用搜查餉項僅敷月餘各軍　募有尚未成軍者亦有成軍尚無器械者時值疫氣染至臺北滬尾一帶軍民俱病提臣孫署臺灣鎭章總兵柳泰和等俱抱重病曹六營營官無不病者臣隨從文武員弁口殁數人自封口後内地音信不通兵單援絕土匪四起臣日夜憂急無所措手臺北府知府陳星聚每見必催進攻基隆臣因其年近七旬不諳軍務詳細告以不能進攻之故奈該府隨言隨忘紳士陳霞林並淡水縣知縣劉勲皆明白曉暢見將士多病土勇尚未募齊器械缺乏俱知不能前進陳屋聚除面催進攻外復禀請進攻臣手批百餘言告以不能遽進之道該府復慫恿曹進攻並以危言激　曹一時憤急遂有九月十四日之挫幸傷人不多未損軍銳敵於十五日卽渡河耀兵七堵陳星聚妄聽謡言謂基隆法兵病死將盡又謂業己退走上船故日催進攻自十五以後該府始自言不　軍事不再妄言此卽左疏稱陳星聚屢次禀請進攻基隆之原由也左叅臣坐守臺北不圖進取機宜坐失臣曾將兵單器缺不能進攻情形疉奏在案基隆近靠海岸敵船入口則不能爲我有故於六月十六日之捷並未奏報克復曹所守營壘逼近海邊如法人添兵添船卽須退守山後亦經臣附片密陳我之所恃者山險敵所恃者器利彼來攻我我得其長我往攻彼彼得其長且敵營據山傍海兵船聚泊其下若不能逐其兵輪出口縱竊陸師之力攻亦徒攻克猶不克如果易攻現在兩軍　在疲乏之際王詩正統帶勁旅三千不日當可奏功以免臣抱懦怯株守之咎臣治軍十餘年於戰守機官稍有閱歷惟事事求實不慣舘張粉飾若空言大話縱可欺罔於一時能不遺笑於中外臣實恥之　渡臺時軍務廢弛已極軍奘器械全不能用砲臺營壘臺無布置接戰於倉猝之間所部多疲病之卒歷盡艱難支持半載臨敵應變大小十餘戰幸無挫失若聽局外大言輕敵浪進上月初十日孤拔添兵大舉戰無策應之師守無可據之險必至一敗不能立脚軍事瞬息千變其中動止機官固非旁觀所能盡知　非隔海所能臆度也至浙江候補知府李彤恩本係滬尾通商委員臣到臺北提臣孫稱其辦事勤能熟悉洋務現因身弱多病决意乞退臣商之提臣現在用人之際　可任其乞退託其致書慰留六月十二日同臣提臣並臺灣道劉至滬尾察看砲臺地基李彤恩扶病出見瘦弱不堪臣令其赶緊調養不必請假當委兼辦滬尾營務六月十五日基隆開仗以後李彤恩禀請買船塡石塞口時值秋茶上巿英商阻撓李彤恩同英領事往復辯論始將口門塡塞隔日法船卽至英兵船告以口門封塞隨卽駛回七月二十日臣至滬尾查看砲臺孤拔親坐三號兵輪亦至滬尾查探水道並託英船代覓兵引港之人若非李彤恩先期塞口法　混入一隻臺北己不堪問紳十陳霞林等每晤談時輙稱其功臣到臺北有招募土勇者臣因其所用土槍不能禦敵不肯操練未曾招募李彤恩力保張李成打仗奮勇請募五百名發給後門槍二百桿令其操練助防八月二十日之戰張李成包抄得力官紳共見共聞十月初臣因餉項支絀札令李彤恩來城同福建候補知縣鄭建中會同官紳辦理捐借餉事該守到後卽同陳霞林等議向城鄕殷戸借用銀票二十餘萬元毫撫勉强現巳辦成如果李彤恩有貽悮大局之處紳民當共切齒曷有聽其分派捐借者該守不領薪水未邀保奬究其所辦數事有裨於大局皆非淺鮮左甫到閩一日不加訪察遂以劉璈之禀並朱守謨挾嫌傾陷顚倒是非之言率行奏叅臣若緘默　言使出力有功之人忽遭不白之寃當此孤島險危之地軍務萬緊之時臣何以用人辦事應懇天恩將己革浙江候補知府李彤恩開復原官並請暫免查辦一俟軍事稍定請旨飭令楊岳斌或專派大員渡臺逐細訪查如果左所叅情事屬實臣妄用匪人辦理不善貽誤事機應請將臣一併從嚴治罪以昭公允誠如聖諭關繫極重非李彤恩革職遞籍所能蔽辜事愈久則是非愈明臣無任惶恐待命之至除記名道朱守謨規避鑽營業已具摺嚴叅外所有左奏叅臺北情形具實詳陳各緣由謹恭摺由驛馳陳伏乞皇太后皇上聖鑒訓示謹奏 
右稿係厦門友人郵來其中統帥提鎭等名原本俱空格兹亦悉仍其舊觀此而知劉撫帥之去基隆守滬尾誠有不得不然者前日本報所列中國將材一論正與暗合想聖明洞鑒自必有以諒其苦衷　[  本館附識]  
[竹異]  
　　粤垣錦龍中約某棧房日前有竹一枝自屋内挺生店主以其礙路卽欲斬伐或阻之曰此異物也盍留之越數日竹漸長初六日高丈許初八日復高丈許穿瓦而出枝凡七節節僅一葉遠近聞之爭來觀看日以百計店主惡之閉門不納聞自生此竹以來店主疉中白鴒票已得數百金未始非此君之　毌之打發財票者其亦徧視室中有異竹生焉否 
[揚城官報]  
　　四月十二日湖北李守戎廷芳解餉銀到揚隨卽兌交運庫○十三日祝鹺尹傳望由運轅委解京餉○朱選青鹺　士良由運轅委解甘肅餉銀均於日内起程○題補海州分司楊小亭分轉槐已奉覆准刻聞上憲擬檄令先署通州分司云○五月初一日爲淮南總局憲金光甫分轉之太夫人七秩設帨之辰屆時當必有一番熱閙也 
 
