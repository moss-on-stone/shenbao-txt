# 1892 - 90 - 4906807

 

Page 1

 
 
[廣廣小題文府小題一字文準啓] [  點石齋啓]  
　　小題文府一書風行海内不脛而走　搜羅　富其中傑作亦多閱者猶以題未備重文太　爲　　有續集之　　寥寥數　殊不足觀茲由　求書屋主人敦請名儒廣搜名稿及各省新出課藝試草窻稿加以釐訂聚成鉅帙其有未備難題後請名宿搆藝補足而於正績之小題文府則無一篇之重一藝之復也計文六千餘首經本齋代印成書名曰廣廣小題文府每部洋二元四角如與正續小題文府合而購之成爲數萬者之鉅函小題中無出其右者如前巳買過正續文府現須再購廣廣小題文府方爲全璧零躉批發請向上海江左書林可也并新出小　一字文準每部五角一字之題聚而成帙者向所罕見且所印不多祈速購爲盼 
[振作士風論]  
　　士風至今日誠有江河日下之勢矣論者謂士子之不自愛而其實則愛之者無其人耳所謂愛之者優則優劣則劣凡於去取悉秉至公有干功今者不予輕恕是則雨露爲恩風霆皆教此其責在學政而已顧今之學政往往循例庸行按部就班下馬觀風出棚按試不是虚行故事便以草率了事所舉之優行無非由校官所推彼校官者則又以斗胥爲耳目故有以英佛四尊卽可以列入優等而且所舉者皆行優而非文優盖文之優不優旁人皆見之行之優不優則外人無從知之卽知亦無足爲憑不使置啄也至於報劣則近來殊屬寥寥或有謂循例必報則取已故生員之姓名藉以塞責果如是也則是士之優劣斗胥可以爲政又焉用學政之舉報也乎至於塲中閱文則學政必奏報幕友之名各幕友意見或有不同所取自難一律而學政稍或疎忽其弊滋深前者曲園先生見顧於尊聞閣言及徐花農太史持玉尺至珠江投一玉章於水文曰一片冰心在玉壺曰吾以盟吾心此去衡文如有舞弊營私不盡公允者有如水余聞之不禁肅然起敬謂天下之學政苟能如是存心夫又何患人才之不出哉邇者陳六舟宗師按臨寗郡前以一紙誠飭幼童告示曉諭　諄俾父愛其子兄愛其弟使各盡其愛養以成大器其言侃侃直令身受者汗流浹背旁觀者觸目警心亟錄入報并系以論以推廣蒙養之正義昨又有寗友錄示文宗誡飭生員告示一通其言尤爲切直而和平深中目前士子之通病復錄以入報而不禁怏然曰吾浙文風自兹其可振乎示中但書坐號而不直書其姓名此亦文宗　厚之處蓋此數卷者皆係落卷可以拆閱彌封直書其名未始不可而文宗猶有欲爲之諱者此其用意之厚爲何如示中所列之五卷其報考經解者乃不知經題渙其羣之渙宜作水旁而誤書火旁正不知其文作何解經解之說雖屬紛歧想似此推陳出新之别解則初無人道出也至於曾晳之晳誤作晢竟不成字此則小學之不講而楷書之不習也維水泱　之泱字文内均寫作入聲之决字此其病與誤書渙字者正同不但不知其作何解法并不知其作何讀法矣若夫詩出三韻詩出五韻則或以粗心或以音訛猶其小事甚有詩非己作托人代槍而爲人所害者亦所時有又不足奇也此五卷者實出意料之外夫以旣經入學豈有棄其本業之理倘本業不能守則亦不復應考矣苟其不棄本業則經書乃其時不離口者而謂字且不識乎及門某生未從余游時曾爲言及前兩年從一寍波先生讀先生甬之經師剕聲庠序者也其教法與人大不相同每晨上生書五首五經每經各教一首連背三日則以爲爛熟矣從此擱起不復温理以故此兩年之中名曰五經卒讀而實一句不能成誦使之自讀則别字破句無惡不備不得巳爲之重讀三年始卒業四年卽采芹矣因思寍波先生教法何以若此之壞初猶不信以爲或者某生所遇者若此他人未必然也旣而有友自寍來問之果有之也今見陳文宗告示而益信冬烘先生教法實足以誤人子弟者此五生者安知非卽此等先生有以誤之而此五生者又將以其所受者傳衣鉢於其徒則將來所誤之子弟當又少在凡幾今得陳文宗揭而出之見之者必將知其本領不復請教可以少害若而人卽該生幸而邀此寛典不予嚴懲當亦必有反躬自愧者從此益自磨琢尋良師訪益友安知其將來不成實學乎吾是以謂陳宗師之誥誡之者止所以愛養而曲成之也越中有某鄉先達專究說文以及子史雜學人咸稱之曰博彼亦自以爲博搖筆爲文所用者無非奥典僻解奇字古文一日爲某書院掌教一生以參差荇菜請其解釋參差二字之義詎竟茫然又有問以九州在今何地而瞪目不作一語至今傳爲笑柄凡若此者又好奇愛博之誤而不務本業之病有以中之也與寍波之五生將毋同 
[太液春波]  
　　值年旂准兵部爲咨行事武庫司案呈查本年壬辰科文會試例應欽派左右翼副都統各一員各帶本旗叅領一員章京一員領催五名一同入塲彈壓歴經辦理在案今本年壬辰科文會試及繙譯會試自應遵奉諭旨先期奏派左右翼副都統各一員在塲外點名處稽察彈壓並題請欽派塲内彈壓相應行文值年旗轉行八旂滿蒙漢務於文到卽日將副都統職名兼寫滿漢具文造册送部並將該副都統現有何項緊要差使詳細註明不得籠統註差以便開列奏請欽點倘送部後如有升遷及别項差使告假等項事故亦卽隨時報部毋得遺漏○吏部爲咨行事騐封司案呈本部具題議據陜西巡撫鹿請將十年俸滿陜西鳳翔縣訓導傅書鑑循例保薦等因核與例案相符應准保薦給咨送部引見一本於二月十九日奉旨依議欽此欽遵到部應鈔黏原奏咨行陜西巡撫查照辦理○值年旂准禮部爲咨取事司務廳案呈本部向由八旗滿蒙漢派撥甲兵充補本部聽差遇有咨行事件卽由該聽差兵齎送一年差滿另行更補現屆更換聽差之期相應咨行值年旗轉行八旗滿蒙漢固山卽將此項赴部聽差兵丁換補足額並將該兵丁旗佐年貌花名清册卽日送部以備點查差遣○三月初五日祭先農壇皇上親詣行禮禮成後舉行耕藉禮例應請派三王九卿隨從耕藉經禮部開列王大臣銜名清單請派二月二十五日奉硃筆圈出和碩鄭親王凱泰和碩莊親王載勛親王銜多羅克勤郡王晉祺協辦大學士吏部尙書徐桐吏部右侍郎徐郙尸部右侍郎廖壽恒禮部尚書李鴻藻禮部右侍郎景善刑部左侍郎薛允升工部尙書祁世長都察院左副都御史徐致祥大理寺少卿溥顧欽此又奏請派戶部堂官一人恭進耒　一摺奉硃筆圈出協辦大學士戶部尙書福錕欽此○兵部爲咨行事職方司案呈本部議據吉林將軍長奏以吉林正白旗雲騎尉倭克津圖年屆七十觸發軍營舊疾呈請休致並臚叙該世職前在直隸等省出征功蹟請援案給俸等因查原奏旣稱該世職年老多病應照例准其告休所請可否給俸聲明請旨一本於二月二十一日具題奉旨倭克津圖曾經出兵打仗殺賊捉生著以原品休致加恩給與半 
 
 

Page 2

 
 
俸以養餘年餘依議欽此欽遵到部合將原奏黏鈔咨行吉林將軍查照辦理○醇賢親王園寢循例添設八旂官兵以資守護按照會議奏准章程應設八旗翼長二員佐領防禦四員驍騎校領催馬甲等缺刻由内務府咨由值年旗轉行八旗滿洲固山各於本固山分撥兵丁人口五戶並赴北安河守護醇賢親王園寢所撥各戶内應以領催升補該處驍騎校馬甲升補該處領催閑散養育兵充補該處馬甲其園寢應設翼長應由各旗於副叅領公中佐領保送三員揀選補授佐領防禦應由各旂於驍騎校保送二三員揀選補授均不准以無員可送爲辭以世職保送充數所有官兵照例携眷前往該處已行文八旂滿洲固山查照矣○年例於二五八十一月下旬欽派大臣演放水師砲位所有水師營官弁各缺卽於是日揀選拔補以命中爲衡現屆仲春演放砲位之期經兵部繕單於二十六日奏派奉硃筆圈出御前侍衛正白漢副都統明安乾清門侍衛正紅旂護軍統領奕功欽此得旨後卽由司員請期經明副都統等訂於二月二十八日卯刻在東直門外東搭連坡會同兵部堂官演放水師砲位卽由兵部傳知水師營官弁兵丁屆期在彼預備勿悞○本年壬辰科八旗文會試及宗室會試並繙譯會試例應奏請欽派先期考試馬步騎射經兵部題派奉硃筆圈出這監射著郡王銜多羅貝勒載瀅廂紅蒙都統文秀去監試御史著如格去欽此得旨後卽由兵部司員請期經瀅貝勒等訂於二月二十七日寅刻在東安門内南池子正白旗侍衛教塲閱看會試馬步箭巳由兵部分行八旗滿蒙漢宗人府傳知會試舉人各備弓馬聽候考試○廂黄旗領侍衛内大臣禮慶二邸於二月二十七八兩日巳刻在地安門内五龍亭正黄旗侍衛教場考試廂黄旗及補入廂黄之下五旗應入本屆軍政頭二三四等藍翎各侍衛及親軍校馬步騎射以憑保薦卓異巳由檔房分博各侍衛人員屆期前往考騐○吏部爲咨行事考功司案呈本部具題請將管解京餉五萬兩以上依限解部之領解官江西候補知縣張紹箕准照例給叙一本於二月二十六日奉旨依議欽此欽遵到部合將原奏抄黏各行江西巡撫查照○本年壬辰科會試所有題派考官簾差各本向由禮部具題三月初六日拆封宣旨派出之員立卽遵旨入闈各衙門開送人員應於是日寅刻赴午門前聽候宣旨並應由該各員先將職名向該處稽察宣旨御史前自行投遞如有不到由該侍御照例指名題叅此次經禮部具奏請派稽察宣旨御史一摺奉硃筆圈出江南道監察御史松齡山東道監察御史孟繼壎欽此 
[天津近事]  
　　山東巡撫福大中丞陛見出都南下日内當有棨戟遙臨矣○西郊蟠桃宫供奉瑤池王母平日牢鉤屈戌香火寥寥惟上已芳辰時有麗人來往香車寳馬絡繹如梭小家碧玉之流往往釵嚲鸞低鞋兠鳳小心香　爇膜拜通誠一點靈犀喃喃默祝誠有如某閨秀詩所謂心字香燒無别祝願郎比妾更長生者斯固婦女之佞神亦卽嬉春之韵事也○去大沽十里之遙有地名溝子者日前出一命案死者被砍一骽骨斷皮連血肉淋漓情形甚慘想又勞堂皇高坐者臨騐緝兇矣○江浙沙寗各船運載糧米現已連檣駛入大沽適封家姨跋扈飛揚不便溯流而上因雇用小火輪船拖帶於本月初一日至海河有四艘遵照章程停泊矣聞向時所用小輪船由沙寍各船自雇水手定價外間有索取酒資者前歲因爭多較少鬥毆釀命去年遂向駁船公司議定沿河拖帶各船由伊包雇扣用而免酒資公司允之具禀英國領事照章蓋印發給沙寍各船每船一紙以便遵守邇又新立帶船公司計有小輪船四艘曰東利曰西利曰南利曰北利現巳懸牌招徠主顧云 
[丹旐雙輝]  
　　天津訪事人云賀雲甫尙書爲前任長蘆鹽運使司賀都轉良楨之封翁迎養在署板輿花下其樂融融洎都轉卸篆回京旋卽作古尙書率其家屬仍寓天津現歸道山李傅相臚陳其在順天學政任内按試定州守城禦賊地方賴以安謐等情奉旨著照尙書例賜卹欽此上月之杪公孫恭請傅相題主不日扶柩回江西原籍矣○潘文勤公靈輀由北通州南下親兵前營統帶於二月二十六七日出隊恭迎其柩用大南船裝運行程難於迅速且北運河間有冰凍未開之處是以報到遲遲現悉上月二十九日北運河氷巳全開屈指行旌約於本月初二日戾止各官及各隊伍遂又出郊迎迓議定由李傅相單祭現任道府廳縣合祭同鄉候補公祭云 
[白下火災]  
　　金陵城北息息亭距神策門甚近居是地者類皆養魚種竹作世外之生涯一望茅茨頗饒古趣本月初一日鐘鳴十二下徐姓家因午炊不愼遺火薪中時家人方在外午餐忽見灶下濃烟四塞急呼火起驚避不遑幸門外方塘取水甚便得以立時撲滅僅焚去草屋一椽 
[松郡試期]  
　　傳聞江蘇學憲溥大宗師擇於二十三日取齊松屬生童舉行歲試據聞府署巳接奉文移如果屬實想不日卽可頒發紅諭也 
[誤認先塋]  
　　金陵有余甲者幼年喪父與其祖母購太平門外陳姓地卜葬其親時方十一歲家貧年幼未遑躬親祭掃者凡七八年後以貿易起家始覓陳姓尋視先塋陳巳列名鬼籙經陳義子某乙代指其處由是每逢春露秋霜必往祭往必投以巨石暗爲標記光陰荏苒不覺十更寒暑近因萱堂見背遂託陳子經營合葬破墳之半將母棺舁入方欲掩土忽一伍姓奔而止之曰爾何人在此掘墓並不知照地主何荒謬乃爾余告以前後顚末伍曰此山係伍界陳界尙距此一里之遙此處係柳木匠購我荒地葬其母某氏何得認爲爾父余聞言疑信參半一回首見頑石纍纍宛然在側遂疑伍姓誑巳陳子又恐祖遺之地爲他人認去亦附和同聲與伍口角伍見其執迷不悟卽奔赴柳處細言其故柳於次日察看形勢與當年葬親處歴歴不爽不覺大怒扭余衣袖興問罪之師勢將成訟有知者解之曰爾等不必爭辯宜各將棺木欵式書之於紙交與旁人收執眼同土工挖浮土則虚實自明眞贋自辨矣衆從其說狄鋤並施不移時而棺見余與柳相視而駭大呼怪事蓋余柩色黑漆係本城式柳柩色曰無漆亦本城式而掘開之棺其色黄式亦稍異下有鐵環四枚分釘四隅隠約見字迹洗而讀之有先兄王公光興之柩八字羣知其誤尙不解致誤之由伍凝思良久恍然曰是矣是矣此係儀鳳園某伶之兄前七年八月葬於是處因欲扶柩回楚故用鐵環便於穿繩也其山形與柳墓大略相同宜有指鹿爲馬之誤幸不爲本人所見急掩之以滅其迹於是越山踰嶺約半里許而柳墓在焉復徧尋余父埋骨之所則蹤影全無蓋余不誤於挖墳並穴之日而悞于指墳祭掃之年也經手人業經去世是以無從根查悵悵而返後此事爲地甲所聞謂若輩無故掘人墳地有干例禁欲禀官究辦有魯仲連者爲之解紛命各出番餅二元聊爲杯酒之敬其事遂寢 
[閱江樓題壁]  
　　鎭江訪事人云駒光潦草已報春殘而積雨連旬寒威未退二月二十九日朔風料峭密雨如絲比及黄昏時雪珠飛濺殘漏三下滕六君又命駕而來扯絮搓棉浮空無際是夕適逢府試與考及送考人等咸苦宵寒砭骨路滑難行深怨碧翁翁不肯做美云○初一日鎭江府王可莊太守考試丹徒及駐防童正塲丹徒已冠首題江漢以濯之秋湯次題禺惡　酒未冠首題江漢以濯之次題湯執中駐防巳冠首題子以四教文未冠首題士以旂次題文王視民如傷通塲詩題賦得成人在始得源字計實到八百餘人塲規嚴整不准繼燭遲交者按時分蓋戌亥子等戳記雖有佳文槪不閱取○初二日丹徒縣王大令奉道憲轉奉督撫憲札飭將盜犯會匪各一名就地正法午後提犯過堂一則年三十許會匪也將原訊定擬各官駡不絶口其盜犯則年已五十許哀懇矜憫賞棺殮埋大令頷之隨會同城守營押赴西門外塲彭山下斬决飭地保備棺瘞之○二月二址四日培風文課生題鄉人皆好之二章重題子也夫詩題賦得芳氣微風度得微字本月初四日課　題滄浪之水濁兮二句居城童題足夏禮章居鄉童題足年飢章詩題賦得試　諸生選何武得生字○民婦莊江氏年半百矣自失所天作苦度日生有一子小 
 
 

Page 3

 
 
字紹文往歲訐某親串薦至十二圩某南貨店習業上月某日清晨外出及暮不歸店主尋覓無蹤疑其灒回家内專人渡江來問莊江氏聞言駭絶各處訪尋并許以重酬招人代訪不知樓頭黄鶴何日始肯歸來也 
[金陵書院課題]  
　　三月初二日江寍落司瑞茀侯方伯考試鍾山尊經兩　院肄業諸生鍾山文題足食足兵民信之矣詩題賦得鳥語新晴樹得新字尊經文題賜也達于從政乎何有詩題賦得春步上茶山得山字向例每值課期必於次日辰刻始將卷彚齊送呈詳閱兹因上月惜陰開課送卷太遲將門斗發縣嚴懲此次不敢遲留天將黎明卽送往藩署未及納卷者約有二三百人云 
[滬濱瑣誌]  
　　本邑人某甲向爲南貨業前日午後至西門外看清明會躑躅中途悞踏流氓某乙之足乙見甲懦弱可欺將甲扭往飽以老拳行人見之爭爲解勸乙尙忿忿不肯釋手適帮辦總巡朱明府巡查過此始各鳥獸散○前日爲清明令節本邑城隍神循例出巡午後會至大東門外大碼頭左近其時駐足觀看者擁擠異常有二女郎蓮步娉婷行至此處被無賴數人紛紛圍住或拉其衣或扯其裳窘辱情形難以言兪後有某少年奮勇上前當者輙靡二女郎始得逃出重圍然已花枝狼藉粉汗霑襟矣靑春女子其可輕出閨門哉 
[幾釀火災]  
　　前夜七點二刻時本邑英租界北香粉弄某花烟館所點火油燈墜於地下燈碎火發烈燄飛騰幸衆隣人助之救息然地板已被焚焦矣○同時北泥城橋堍某甲所開彈棉花店不知如何遺火棉花中登時炎炎上熾幸多人急將著火棉花取至街心用水澆滅 
[毛將焉附]  
　　金陵人某甲向以擔水爲業因有瘋癫之疾爲人所不齒中自念高天厚地中不足容七尺之軀不如托跡方外遂將八千根煩惱絲剗去露出頂上圓光在各碼頭合掌乞布施愚夫愚婦爭破慳囊數月間獲資不少遂在西門外王家灣地方相擇地址建屋一椽供奉土木偶像蓋借佞佛之名爲歛財之計也日前有江北人某乙帶十餘齡之幼孩來申圖俔枝棲被甲邀入廟中供採薪汲水之役迨乙回故里甲擅將幼孩之髮削去爲傳授衣鉢計今乙重至申江詢知前事遂往甲處責問甲知事不得了卽央地保爲之解勸未知能以三寸不爛之舌了此一重公案否 
[宿娼犯竊]  
　　薙髮匠某甲奏刀砉然自食其力顧有登徒子之癖問柳尋花流連忘返以此屢罄其資日前赴野雞妓女某氏處裝出大老官模樣妓曲意承迎置酒留髠永朝永夕不知甲之金玉其外敗絮其中也一夕雞聲三唱曙色射窓妓春夢迷離甲披衣遽起在脂奩粉盒之旁檢取首飾數事破扉逕去及妓夢回枕畔始知人去而物巳杳矣急遣雛婢蹀躞街衢往來偵視究以未得蹤跡爲憾前日爲清明令節西門一帶看會者人山人海婢在人叢中與甲相遇詰問前事甲尙口出大言舌劍唇槍鏖戰不已適帮辦總巡朱明府在此彈壓卽將男女兩人帶至西門巡防局訊知原委謂甲旣爲賤業不應徵逐烟花况敢乘妓熟睡公然行竊罪不容恕判笞臀二百下掌頰一百下勾欄雛婢在爇閙塲中弄姿賣俏最易生事判掌頰二十下叱退 
[覆勘盜蹤]  
　　花客某在崇明雇舟裝載棉花二百餘包開行離崇明九十餘里被盜搶刼當經崇明縣赴失事處履勘並會同南匯縣吳子佩明府帶同書差及船戶等來申禀明關道憲聶觀察札委王雁臣司馬至上海縣升坐花廳秉公研訊此巳疉登報章兹悉此案盜犯巳由定海鎭總兵陳玉卿總戎拿獲三犯至前日司馬會同崇明南匯兩縣大令坐小火輪前往覆勘 
[縣案彚錄]  
　　葉順昌遭錢阿貴唆使　金心萬惠如夏雲祥等兇毆斃命一案由屍兄葉福元投縣報騐袁海觀大令詣騐之下原差將錢林萬三人先後拿獲解案大令屢次研訊本報巳屢紀之矣前日復由帮審委員宋莘樂二尹升堂研詰命提林金心至案諭曰此案業已查訪明白萬惠如錢阿貴均巳供明爾若一味狡賴徒受苦耳林供稱去臘二十四日晚間小的至渭園茶館見萬等與順昌在痤啜茗未幾向北而去在後伊等如何兇毆小的實不知悉今伊等誣扳小的爲首實係寃誣叩求明察二尹研訊再三林堅執前詞二尹喝令上天平架良久仍無確供二尹飭令還　再候研訊○前日午後寡婦張魏氏投上海縣訴稱家住浦東二十四保十二圖地方丈夫在日耕種度日生一子名阿濤自幼聘定沈德明之女爲媳光緒十五年間爲子完姻無如運塞時乖阿濤卽於次年四月初六日病故沈氏在家守節茹苦食貧至前日沈德明驀地前來領沈氏回家掃　一去之後杳無音信經小婦人出外緝探知有康阿多等爲媒將沈氏再醮與唐橋地方嚴阿虎爲室小婦人有恨難伸是以投案喊控求恩提究值日差稟明大令奉飭開呈節略候訊 
[英界公堂瑣案]  
　　日前洋人盤司訴稱商人偶駕馬車出外被華人龔瑞堂所駕馬車碰撞以致車壞馬傷蔡太守訊供之下著捕房查察情形再行訊斷此巳列諸報章者也昨日盤司訴稱是日商人乘馬車至某處適龔車從横路飛馳而出以致撞傷馬匹其時商人所駕馬車由南往北倒仆十字口之西北角可知商人之馬巳過十字街中龔不應鹵莽奔來致肇此禍現在須費修車銀五兩醫馬洋銀四元請爲追給龔供稱當時西人車上馬夫收韁太急致馬驚倒於十字路北角然並未被小的車上羊角磕碰如今只乞施恩捕頭禀稱查明兩車碰撞其曲在龔蔡太守判罰龔賠償醫馬修車銀五兩及洋銀四元○屠晉德訴稱家中被陸阿生竊取衣物前蒙訊理明白現在庶母屠費氏巳到堂所稱運出衣包由　自巳供出已另行控告如今請免深求屠費氏訴稱陸卽店中學徒黄柏生不知如何勾串今日有親供呈電陸供稱小的因有急需將水烟袋典押錢文無端被包探所獲此外並無他物蔡太守謂屠旣籲求免究可無庸議親供附存○包探何瑞福禀稱從前馬波堂因在租界中犯事遞回寍波原籍今又來滬適爲小的所見拘案請懲馬供稱小的係寍波人現在某輪船執役隨船來此自奉遞解卽已安分守己不敢爲非矣察太守判令笞責一百板再行遞解回籍○洋人尊柏訴稱曾娶廣東人某氏爲妻生有女兒小字寳玉現甫八齡數日前下體受傷當倩醫生察騐知己被姦今查悉庖丁張松全曾肄行非禮因之報捕拘案請卽訊懲寳玉惟稱革樶在廚房中被張推倒此外並無他言張供稱小的係浦東人年十七歲在尊柏處當火夫約略五日前寳玉至廚房索食物小的見而抱之不知如何碰傷並未摸過更不圖姦張阿龍供稱小的係江北人年三十九歲在尊柏廚房中帮工不知寳玉如何受傷叩求明鑒包探顧福亭稟稱小的查得張初入捕房曾稱摸過寳玉下體蔡太守　　張等帶回查明細情閱一禮拜覆訊核斷○六十九號印度巡捕禀稱某日夜深時曹嘉奎在虹口滋事向之查問竟敢逞兇後經某洋人帮同拘獲可倩此洋人爲見証今特解案請究曹供稱小的係上海人是晚有一女子　之爭執小的如何敢向巡捕逞蠻察太守飭帶回捕房著是捕於禮拜四邀同見証西人到堂覆訊核辦○包探唐寳榮張九意同禀稱前月二十七日之夜虹口周王氏家　竊金珠等物約值洋銀八百餘元兹小的等查得竊賊曾在王林氏寓中借住已搜出寄存之零碎各贓因將王林氏送請訊究周王氏訴稱小婦人家被竊金珠卽開列失單投捕房聲訴現巳弔出零星贓物請先給領再究餘贓王林氏供稱小婦人原籍寍波現在治下開小客寓是賊借住兩夜隨卽他往並不知其犯竊蔡太守飭暫發官媒管押俟飭唐探緝拿贓賊覆訊究辦○二百八十六號巡捕禀稱今日平明時小的巡至某處見王元祿車中有絨毯一條頗覺可疑因卽拘拿送案王供稱小的係江北人昨夜有不知姓名之洋人雇車往各處飲酒後一去不來小的遂拉車回寓絨毯係洋人遺下蔡太守飭將人贓交捕帶回俟失主到案覆訊核辦 
[法界公堂瑣案]  
　　張錦山張莫卿孔廣祥等素在輪船上混扮搭客行竊物件前日乘元和輪船來滬竊取搭客教士洪神父之皮馬褂 
 
 

Page 4

 
 
白巾縀靴等物又竊搭客胡夃福於光緒九年六月間捐納從九品銜之戶部執照及摺扇鞋籃等物抵埠後相將登岸先携皮馬褂一件赴法租界典押洋銀欲回船上贖取鋪蓋行李行至中途適被法包探所見立卽扣住送押捕房昨晨解送公堂葛同轉訊問之餘孔廣祥供稱執照等物係同船搭客欠小的錢數百文令小的携籃一同登岸取錢並非行竊同轉問曰搭客是何姓名供稱祗知伊姓陳不知其名同轉謂爾等來時本有四人現祗三人到案尙少一人定是羽黨著將三人一倂管押候補拿羽黨再行核辦巳獲之贓暫存捕房候失主到案認領○立記號夥陳連來卽雲來前控李國友竊去蓮子一桶售與阜泰小貨行當經公堂將經買蓮子之學徒陳福卿提案訊押其詳巳列前報昨晨陳福卿之鄰居許沈氏偕原告陳雲來投案禀稱所失蓮子現巳理勸明白允賠洋五元爲此投案聲明請將陳福卿釋放同轉謂旣巳賠償准其銷案著次日到捕房候示○張湧泰洋貨店主張金生虧欠閉逃前報巳紀其詳昨由捕房將張妻錢氏及甫生數月之嬰孩一倂提到送案請訊當有立生盛等十一家投案禀追欠欵同轉將張錢氏一再研訊該氏供稱丈夫素來游蕩不顧家事與家中人素不輯睦上月二十八日偶一回家轉瞬卽去不發一言在後張阿坤亦一去不返至今蹤跡杳然同轉謂爾夫若不到案爾不能置身事外氏泣訴苦衷且言小婦人實不知情務求寛宥同轉見該氏情狀可憐且有嬰孩尙在襁褓著押候交保限三天將丈夫尋交到案以憑研究○通事禀稱倪紅郎虧欠某嫗錢四百文某嫗向之索取倪一味兇横反將老嫗毆擊被嫗扭送捕房解案請究同轉謂今日原告不到著倪紅郎退去自行理處○包探王榮培禀稱積竊張秀春在輪船上行竊搭客鋪蓋拿獲後供認鋪蓋業經典押失主已往他處曾託其友到過捕房同轉著將張秀春押候吊贓再核○包探孫錦榮禀稱謝成子前日在協成祥烟館内行竊烟客對時表一枚當卽拘獲人贓送案請究謝成子供稱銀表係向表姪婿處借來可請查問同轉著押候原告到來再行質訊○屠鳳岐控朱桂林行竊紫銅釣一把同轉詰問之下朱桂林一味抵賴同轉著押候笞責八十下贓給屠領去○吳阿安因竊仁和祥白蠟經包探查獲解案請辦同轉訊問之餘吳阿安供稱白蠟係友人所竊業巳出售得洋三元半與小的無干同轉著押候吊贓核辦○通事禀稱趙金寳李齋恭等在吉祥街粥店内鬥牌巡街捕以賭博顯干例禁當將兩人拘獲送案請究並在身畔搜出洋銀四元同轉詰問之下趙李二人同供小的等均以小本營生不敢聚賭同轉謂賭具旣已起出豈能抵賴判將搜出洋銀充公外著押候各罰洋二元以儆將來○包探王榮培禀稱王阿狗在輪船上行竊搭客洋傘經夥役瞥見追至小烟館門首王翩然逕入夥役在後緊追忽有烟館内之鄧桂林出頭强阻故將鄧王二人一倂拘案同轉訊得鄧王二人均非善類判責王一百板鄧罰洋兩元充公○包探孫錦榮禀賣甘蔗之曹錫卿在碼頭上賭博爲巡街捕所見拘送來案同轉訊明曹賭博屬實判押候掌責四十下包　王榮培禀稱張福卿偕娷婦劉雨寳與女堂倌某氏吃醋尋釁在途打架因之扭案請究同轉以女堂倌未曾到案著將張福卿等押候再核○小車夫趙口崔長元投案訴稱小的等由虹口載客至洋涇浜被李松林竊去緊身棉　套褲等物奮力追獲所有衣服已被李之羽黨取去務請究辦同轉詰問之餘李松林供小的亦以推車度日不敢行竊求請明鑒同轉著將李管押飭包探查明再核○天津人李銀川胡恩堂等投案訴稱小的等前日欲搭輪船回天津行至十六鋪外遇素不認識之福建人陳阿可等二十餘人不問情由遽揮老拳致被搶去對時表旱烟袋等物當將陳阿可扭獲送案請究同轉問陳曰爾等數十人在彼處作何事供稱惟小的一人在彼處行走見李胡等被人毆打小的上前看視致被誤拘到案同轉問爾和誰人攫取對時表供稱不知李銀川稱目覩陳阿可與一長大漢子動手攫物同轉著押候比究○招商局三號巡下廖阿三控小工張阿四行竊天津客鞋子一雙葛同轉詰問張阿四不認行竊著押候笞責四十下 
[兩美必合]  
　　三月初八日有隠名氏者因清恙告痊捐助鷹銀五十圓囑本館彚充振欵采薪憂釋喜卜勿藥之爻推食情殷爲拯翳桑之餓吉人天相福報無涯矣閱日杭州老德記寄來守眞子吳興氏慨助山東臥牛山捐欵鷹銀亦五十圓叩求諸凡遂意懐眞守潔家風素守彈蕉樂善好施食報豈徒集菀行道有福古語豈欺我哉合並志之以爲兩君謝 
[敬謝嘉貺]  
　　巨道上人余方外友也募修天台萬年寺去冬工竣上人卽功成身退將爲蔚雲五臺之遊昨以楞嚴經三種見贈曰藉以留别亦所以誌文字因緣也余拜而受之報以楹聨曰八德池邊新日月萬年寺裏舊乾坤又有心禪上人卓錫保安堂以施　廣結善緣昨以自製觀音救苦膏玉眞散兩種見惠一并拜登當爲代行方便並誌數語以鳴謝[  高昌寒食生拜手]  
[一視同仁]  
　　謹啓者敝堂昨奉到蘇省安節局徐子春大善士經募山東小清河賑捐計共四戶潘晉一潘錢氏大善士爲求身體康健樂助合洋五十元周承元大善士爲求内子産後速愈樂助洋二十元求痊氏助洋二元無名氏爲求子病愈助洋二元合共洋七十四元又奉鎭江王陶庵大善士經募榮記大善士樂助洋二十元見義樂輸具仰好行其德與人爲善尤徵一視同仁行見福壽康疆天從人願永保平安吉慶子貴孫賢解囊值弩末之時陰功最大濟世泯畛域之見福報攸同乞登報章以告同志心香一瓣無任欽遲上海六馬路仁濟善堂籌賑公所施善昌等謹誌 
[仁壽同登]  
　　謹啓者敝堂接奉漢口恒昌元大善士樂助施醫贈藥捐洋四十元前奉到陸榮林大善士交來陸順慶大善士樂助敝堂善舉經費洋二十元以濟世之心體好生之德恩周貧病眼前之功德彌眞願發慈悲頭上之神明共鑒與斯民共登仁壽俾吉人永保平安善善交孚心心相印乞登報牘謹誌謝忱[  上海六馬路仁濟善堂董事施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[告示照登]  
　　欽命簡放提鎭　理江西九江總鎭統領新勁選鋒等營何爲剴切聲明以儆流亡而昭激勸事照得潯郡地方華洋雜處港汊紛歧實爲匪徒淵藪是以良　有風鶴之虞莠頑效萑付之聚本鎭下車伊始雖經拿獲要匪多名解省盡法懲辦在案而漏網潛謀尙復不少迭經本鎭密飭在營將備及各防勇汛兵認眞搜捕覓線兠緝務期凈絶根株不使地方稍有餘孽第訪聞有銷差勇丁不能歸楚另尋生計妄圖逗遛此間或邀衆設賭或誘婦爲娼或明開烟館或暗藏匪類甚至煽動鄉愚無惡不作蠱惑營勇無非不爲種種害端均屬大干法紀罔識忌憚若一律不教而誅其罪固無可逃其情殊覺可憫姑盡本鎭寓愛於威之道合元出示曉諭爲此示仰軍民人等曁銷差勇丁一體知悉爾等亟應剔除積習顧惜性命各安本分各回原籍庶驚竄之狐想亦終歸正果而鈍頑之鐵或當礪出偏鋒倘敢仍蹈故轍不速趨避在境隠匿擾亂軍民除一面照會德化縣卽將挨近營盤之茅舍比隣砲臺之草房迅爲拆毁永遠封禁起造并密飭得力巡查隨時查探眞情立拿到案按照游勇例禁從重究治决不寛貸致令效尤　多養成癰患凡在營汛兵勇亦當各知自愛恪守營規練習技藝不得同流合汚干罹軍法本鎭待人甚恕執法如山原爲整肅戎行綏靖地方起見爾等愼勿觀望以身嘗試也各宜凛遵毋違特示光緒十八年二月廿七日 
[蘇省宫報]  
　　二十日從九沈枚禀謝奉委嘉定縣保甲差卽辭二十一日藩轅牌示照得請補溧陽縣縣丞凌松年業已奉部覆准自應飭令赴任從九程元鈞禀知奉委常州府差遣二十二日常鎭道黄辭行准補華亭縣典史蔣朝琛禀辭赴任藩轅牌示照得元和縣主簿員缺前以候補主簿趙光瑜請補現奉部覆准補應卽飭令赴任寳山縣典史羅啓祜巳奉部覆准補應卽飭赴新任二十三日程光斗禀知奉委奉賢縣騐收河工差卽辭廿四日候補道吳承潞由金陵回二十五日典史袁膺綬禀謝奉委崑山縣保甲差卽辭二十六日准補溧陽縣縣丞凌松年禀謝飭知赴任廿七日知縣李慶禀知奉委洋務局差准補元和縣主簿趙光瑜准補寳山縣典史羅啓祜均禀謝飭知赴任委署崇明縣縣丞兪同慶禀辭赴任二十八日藩轅牌示照得丹陽縣典史龍普霖丁憂遺缺查有分缺先用典史高蔭都堪以請補知州吳式晸禀謝解京餉無誤家給奬勵斑委署一次巡檢蔣瑜服滿回省禀到廿九日高湻縣陶在銘交卸任事來省禀謝調署上元縣事三月初一日潘兆芬禀知赴部引見准補丹徒縣主簿張煥文禀辭赴任初二日江西候補道朱昌琳湖南人由浙江來卽辭行沈恩藻禀謝委署崑山縣石浦司巡檢事並銷分松差遣寳山縣興史羅啓祜禀辭赴任初三日委署崑山縣石浦司巡檢沈恩藻禀辭赴任委署震澤縣平望司巡檢鍾國賢禀銷藩轅監印差卽辭赴任初四日調署上元縣陶在銘禀辭赴任 
[邗江官報]  
　　三月初一日海分司徐分轉禀知回署魯分轉光圻回焦山卡程鹺尉焜辭赴中富局初二日原任鹽捕營都司曾沁泉都戎在署開弔印委紳商曁各營哨弁均往叩奠素車白馬相屬於途大門外輿馬喧闐甚爲熱閙云 
 
 
 

Page 10

 
 
   
 
 

Page 11

 
 
[光緒十八年二月廿九日京報全錄]  
　　宫門抄○發抄硃批五道○護東撫湯奏知府因病出缺請旨簡放摺○直督李奏叅辦宗室侍衛片○又奏請開復侍衛片○又奏請將口外旗缺都司守備援案攺爲滿漢兼用摺○監督松奏徵收關稅情形摺○又奏左翼購備牲畜請勅部核議酌量加價片○二月二十九日内務府國子監鑲藍旗值日無引見○慶福假滿請安○謙光稽查中左門覆命○恩佑謝管新舊營房恩○端謹謝授山東登州府知府恩○殺虎口監督祥福到京請安○麟書續假十日○恩景請假十五日○召見軍機端謹祥福清安派出閱卷翁同龢崑岡許庚身祁世長松森譚鍾麟徐郙廖壽恒景善洪鈞周德潤汪鳴鑾○發抄馬丕瑤奏州同馬文駿補龍勝通判奉硃批吏部議奏欽此○又都司蔣良瑞接帶防勇奉硃批兵部知道欽此○又右江道崔國榜到省飭赴新任奉硃批吏部知道欽此○又梧潯兩廠稅課應徵盈餘仍照原奏成數完解奉硃批著照所請戶部知道欽此○劉瑞芬奏學政幕友姓名奉硃批知道了欽此○○護理山東巡撫布政使誠勇巴圖魯臣湯聘珍跪奏爲知府因病出缺請旨簡放以重職守恭摺仰祈聖鑒事竊臣接據滋陽縣典史楊彦臣禀稱兗州府知府穆特亨額感患時疾醫治罔效於光緒十八年正月二十日因病出缺等情查該府管轄十縣地方遼闊彈壓撫綏均關緊要亟應委員接署兹查候補知府恩銘堪以著理據兼署布政使按察使松林具詳前來除批飭檄遵並將該府穆特亨額出缺日期另行恭疏題報外所遺兗州府知府員缺係要缺應請旨簡放以重職守謹恭摺具奏伏乞皇上聖鑒訓示謹奏奉曰旨已錄○○李鴻章片再上年十二月間宗室侍衛舒英據稱告假出京以濼州馬城等村佃戶李玉琢等承種光緒十二年十六等年祭田僅交半租稟州傳追該州吳積銞集案查　此項地畝均坐落馬城等村一帶連年被水十二年成災六分十六年成災八分凡内務府莊田差銀均經奏明减免五成其王公各府莊田欽奉恩旨均令自行體察情形减收租數並無祭田被水不准减租明文李玉琢等應完各該年地租早按五成交納核與内務府减免成數相符並非有意抗欠該處地畝被水冲漫　今積沙厚有數寸高粱菽芋等皆不堪種田旣無收租從何出窮民恐受累勉交五成實已筋疲力盡乃舒英不知體恤必令追交全租難以理喩並敢遷怒地方官闖入　者咆哮凌逼實屬狂悖恃符妄爲據該州具廪前來應如何量予懲處以儆效尤伏乞聖鑒勅下宗人府查核酌辦謹附片具奏奉硃批另有旨欽此○○李鴻章片再欽奉光緒十六年恩詔内開自同治元年以來曾經任用現已革職官員除大計貪贓及居官不職以致失守城池各員外若有事係寃枉被苹果有才力堪用者在外聽候督撫查明詳開緣由奏明請旨等因欽遵在案兹有天津縣人巳革漢二等侍衛佟在田前因在籍生事訛詐經臣奏奉諭旨革職究辦迭飭該縣出示招告迄無一人告發該革員被叅後痛加洗滌力贖前愆計已十有餘載據縣紳進士王士琳等聨名禀請開復飭據天津道查明詳覆前來臣查佟在田前曾宿衛宫庭迨後省親回籍因少年負氣致蹈愆尤與實犯贓私居官不職者逈别該革員年力正强才堪驅策自經挫折已知愧悔未便以一眚之微坐令終身廢棄臣不敢因原叅在先稍安默合無仰懇天恩准將已革漢二等侍衛佟在田交部帶領引見聽候錄用出自慈施逾格理合附片具陳伏乞聖鑒訓示謹奏奉硃批佟在田着交兵部帶領引見欽此○○大學士直隸總督一等伯臣李鴻章跪奏爲熱河邊防重要請將口外旗缺都司守備援案攺爲滿漢兼用以裨營伍恭摺仰祈聖鑒事竊查提標八溝營叅將所屬之建昌營赤峯營各都司朝陽營守備遇有缺出例應於滿員内揀選題請升調查建昌切近喜峯口一帶赤峰則壤接圍塲朝陽則界連奉省實爲熱河保障畿北屏藩各該營所轄汛地均廻環二千餘里山徑錯雜馬賊出没靡常緝盜衛民責成極重兼以近年蒙漢結怨尋仇致上年冬間釀成巨亂數萬生靈均遭荼毒苟非官軍赴機迅速必致滋蔓難圖兵燹以後尤賴將備會同牧令認眞巡防撫輯冀可弭患未形非精明幹練勤於緝捕之員不克勝任現在口外旗缺都司守備多係部推人員或初任尙少閱歴或邊防未經習練若仍拘守成例循資遷轉控制稍不得力貽悞實非淺鮮夫地方情形今昔旣異立法須因時變通卽如口外州縣向係專用旗員嗣因蒙民雜處獄訟煩多攺爲滿漢兼用俾資治理仰見朝廷用人不拘成格文武事同一律知應斟酌時宜以善其後臣前因多倫諾爾孤懸塞外盜賊滋多請將該協中左右三營都司守備攺爲滿漢兼用經部覆准在案熱河大難甫平人心未定伏莽猶多舉凡彈壓浮囂緝拿賊匪修明武備整飭軍規均爲目前急務邊防之重實較多偷諾爾爲尤甚懲前毖後未便稍涉因循所有建昌赤峰朝陽三營都司守備員缺應請援照多倫成案攺爲滿漢兼用嗣後遇有缺出在於通省現任都司守備千總内揀選諳練戎機講求捕務之員分别請調請升如一時不得其人卽以在直年久熟悉邊情之候補人員請補以收人地相宜之效臣與提督臣籌商至再意見相同此亦熱河善後應辦之一端仰懇天恩准照所請辦理實於口外時局大有裨益理合會同直隸提督臣葉志超合詞恭摺具陳伏乞皇上聖鑒訓示謹奏奉硃批兵部議奏欽此○○奴才松溎跪奏爲閱稅一年期滿正額經費稅銀徵收無虧盈餘未能足額恭摺奏聞仰祈聖鑒事竊奴才蒙恩派管左翼稅務循例奏派前刑部員外郎現任直隸承德府知府崇祥等隨同辦理並嚴飭書巡人等實务稽察不得稍有疏懈以重稅課奴才自光緒十七年正月十三日接任起至十八年正月十二日止計任一年期滿共收牲畜稅銀二萬二千三百四十四兩八錢九分八厘隨徵經費銀六千一百四十五兩二錢四分又房地稅銀二千三百二十九兩五錢六分除正額銀一萬零八兩房地稅銀二千三百二十九兩五錢六分外盈餘銀一萬二千三百三十六兩八錢九分八厘接准各部院衙門知照辦買各處祭祀牲畜並戰馬免稅等項共用銀一萬四千五百二十七兩四錢一分五厘又遵照向章動發犧牲所草豆銀八百兩河南道刷卷飯銀一百三十二兩戶部貴州司付咨飯銀二十二兩戶部廣東司更差飯銀五十兩署中一年心紅紙張銀一百九十一兩五錢署中書役人等公費飯食銀三千七百六十五兩七錢四分張家口南口書役人等盤費銀一百九十四兩五錢例賞書吏銀九百四十兩以上共用經費銀六千一百四十五兩二錢四分查左翼定額盈餘銀一萬八千兩按現存盈餘銀兩數目少徵盈餘銀三千三百三十三兩五錢四分二厘奴才自當赶緊設措奴才伏查左翼徵收稅課向以猪羊牛馬爲大宗前因十六年秋間被水小民困苦流離多有無力畜養來源較前不甚踴躍該商等由口外販運牲畜來京原買之價雖比京城稍减而需用喂養盤費迨入京後又因旗民生計孔艱一時銷售不易必須出資喂養而京中銀價與京外懸殊以致虧本遂多裹足不前至各省牌馬屢經裁减又經兵部奏准馬匹不准在京購買是以馬稅更形减少此次盈餘稍覺多收緣因去秋雨水較少銷售尙易又在該委員等尙能實力督催此盈餘比前多收之實在情形也奴才再查前經戶部奏請關稅情形照常徵收不得援照成案辦理於咸豐三年八月十七日奉旨各關均宜設法整頓仍遵照額定稅數照常徵收不准以儘徵儘解違例奏請如將來虧短實屬有因著佸年期滿奏報時由秘脱酌量情形分别奏明請旨等因欽此欽遵在案今奴才一年期滿徵收牲畜房地稅銀並隨徵經費共銀三萬八百十九兩六錢九分八厘内照例開發經費及各部院衙門辦買各處祭祀牲畜並戰馬免稅等項共實發銀二萬六百七十二兩六錢五分五厘除正額銀一萬零八兩曁房地稅銀二千三百二十九兩五錢六分全行動用並用盈餘銀二千一百八十九兩八錢五分五厘除少徵盈餘銀三千三百三十三兩五錢四分二厘外下存盈餘銀一萬一百四十七兩四分三厘是否照例交納廣儲司抑或應交何處伏乞皇上訓示遵行謹奏請旨奉旨已錄○○松溎片再查左翼備用鑾儀衛輦馬向例開銷價銀每匹十六兩上駟院車驘每頭八十兩陵寢祭祀更換乳牛每隻八兩六錢比照市價各項均不敷購辦向由盈餘銀兩内酌加發給奴才一年任内共墊發銀二千一百七十六兩六錢不入開銷未能核實奴才再四思維請勅戶部核議例價之外酌加若干准其造報庶敷購辦而重要需將來盈餘之欵亦可不致多虧是否有當附片謹奏奉旨已錄 
 
 

Page 12

 
 
[光緒十八年三月初一日京報全錄]  
　　宫門抄○諭旨五道錄前○發抄硃批五道○浙撫崧奏三年任滿請准入都陛見摺○又奏保奬海運出力船商牙夥書吏人等摺○閩督卞奏火藥廠失愼情形片○又奏光緒十七年秋季分台灣省委署州縣員缺摺○蘇撫剛奏審明盜案按律定擬片○三月初一日理藩院鑾儀衛光祿寺八旗兩翼值日無引見○德隆假滿請安○遷公守護西陵謝恩○克侯稽查中左門覆命○前江西總兵陳金鰲病痊到京請安○惲彦彬顧璜各請假十日○察哈爾總管車德恩到京陛見○吏部呈進月官卷○召見軍機慶福車德恩閱卷大臣額中堂崇禮清安○發抄李瀚章奏都司顔金補靖遠營遊擊奉硃批兵部議奏欽此○又守備尹超羣補順德恊守備奉硃批兵部議奏欽此○陶模奏新疆防營弁勇數目奉硃批該部知道單二件倂發欽此○又候補守潘時策署英吉沙爾同知奉硃批吏部知道欽此○潘瀛奏巡洋日期奉硃批知道了欽此○○頭品頂戴浙江巡撫奴才崧駿跪奏爲奴才到任已屆三年懇恩准令入都陛見恭摺仰祈聖鑒事竊查各省督撫三年任滿例應奏請陛見奴才於光緒十四年十月間蒙恩調補浙江巡撫當卽具摺恭謝天恩請旨入都是年十二月奉到諭旨著毋庸來見欽此欽遵於光緒十五年正月行抵浙江接印任事扣至本年正月已屆三年任滿之期現在地方靜劾民情尙稱安帖十七年冬漕糧米業據各州縣陸續徵運赴滬交兌一俟春融卽當分批放洋温州台州兩府自上年連獲匪首以後羽黨漸知歛跡所有緑營防勇水師船隻沿海砲台由提臣馮南斌及各鎭道將領分别鈐束布置亦屬周妥各司道應辦事宜均有責成此外並無緊要事件伏念奴才前在直隸藩司任内蒙恩升授漕運總督於光緒十一年間恭覲天顔迄今已越七年犬馬戀主之忱無時或釋合無仰懇天恩俯准奴才趨詣闕廷跪聆聖訓俾有遵循如蒙兪允所有浙江巡撫關防兩浙鹽政印信可否交藩司劉樹堂護理之處恭候命下遵行奴才謹恭摺陳請伏乞皇上聖鑒訓示謹奏奉硃批另有旨欽此○○頭品頂戴浙江巡撫奴才崧駿跪奏爲海運出力船商牙夥書吏人等援案懇恩奬勵恭摺仰祈聖鑒事竊浙江省光緒十四年起運十三年冬漕海運雇募商船前經奏明請援歴屆成案除運米一萬石以下由外給匾其一萬石至五萬石以上分别給予職銜若已捐至五品另行酌奬均俟漕糧完竣核辦奉旨允准其　用招商局輪船協運糧米擬照沙寍船成案一律給奬亦經咨准部覆照辦復於漕務完竣將出力委員書吏開單奏奬聲明商船牙埠人等確查另行請奬各在案兹據督糧道世春詳稱據寗波府曁滬局總辦委員具詳上屆海運雇募寍沙各船經該管府縣印委各官督同紳商牙夥分頭勸諭整理舊船並經招商局挑選堅大輪船迅速恊運踴躍從公毫無遲誤及書吏人等承辦文案查探船隻吊照取攬均能勤愼辦公著有微勞查各商船承運漕白正耗米五十二萬三千四百餘石一律掃數運津援照歴屆成案分别擬請職銜官階開摺詳請奏奬前來奴才覆核無異合無仰懇天恩俯准給奬以示鼓勵除咨部查照並飭取各該船商牙夥書吏年歲籍貫履歴另行送部查核外謹繕具簡明清單會同閩浙督臣卞寳第恭摺具陳伏乞皇上聖鑒訓示謹奏奉硃批該部議奏單倂發欽此○○卞寳第片再閩省防營練軍操防需用之土火藥向由理事同知在省垣驛西鋪原建火藥廠督匠製造繳庫撥用歴有年所上年十二月初二日據理事同知吉拉敏會同侯官縣知縣李樹敏禀報是日巳刻西廠製藥失火吉拉敏時在北庫監發火藥聞報立時親帶水龍火兵會同地方文武馳往撲滅計焚燬車廠惰廠各一座藥柸廠藥庫各一座八旗營藥房四問藥柸粉一萬八千四百斤磺粉一百餘斤及製藥器具等項在廠工匠被火轟斃者十一名受傷四名内庫三間所存火藥幸無妨碍民居亦無延燒查起火之由係因修整藥碾鐵錘脫柄觸石發火事出倉猝所有焚燬藥料應請據實報銷其傷斃各工匠並請分别恤賞等情臣查此次火藥廠失愼立時撲滅幸無大碍在廠工匠十一人因公斃命情殊可憫應照厦門火藥庫失愼恤賞災民之案每名給恤銀二十元受傷工匠四名酌給醫藥之資以示體恤所有被燬廠屋藥料合無仰懇天恩俯念事出倉猝准予分别起蓋補製據實報銷該管官理事同知吉拉敏防範不嚴應請旨交部照例議處據閩省善後局司道核詳請奏前來除分咨戶工部查照外理合附片具陳伏乞聖鑒謹奏奉硃批着照所請該部知道欽此○○頭品頂戴閩浙總督兼管福建巡撫事臣卞寳第頭品頂戴福建台灣巡撫臣邵友濂跪奏爲光緒十七年秋季分台灣省委署州縣員缺恭摺仰祈聖鑒事竊案准部咨欽奉上諭各省州縣無論奏調委署代理著每屇三個月彚奏一次欽此奉經先後奏報至光緒十七年夏季分止在案兹查十七年秋季分出署台東直隸州知州宋維釗接算前署恒春縣事期滿遺缺請以署基隆縣知縣本任南靖縣知縣林元榮調署彰化縣知縣張壽基署事期滿遺缺請以調台差遣本任泰寗縣知縣羅東之署理又出代理新竹縣知縣沈茂蔭飭赴准補苗栗縣任供職所遺新竹縣缺請以本任宜蘭縣知縣沈繼曾調署均詳經批准飭遵在案據署台灣布政使唐景崧詳請具奏前來除咨部外臣等謹恭摺具陳伏乞皇上聖鑒謹奏奉　硃批吏部知道欽此○○剛毅片再據前代理清河縣知縣屠作倫詳報拿獲因行劫事主張有賓家得臧拒傷工人王元珍身死案内匪犯張笠中一名並起出洋炮到案訊據供稱光緒十六年二月二十六日夜伊聽從在逃之唐許夥同鄭材亭等同夥十人分執洋槍等械行刦事主張有賓家牛隻等物伊目擊唐許放槍拒傷工人王元珍身死不諱將該犯張笠中審依强盜殺人斬决梟示例擬斬立决梟示又據沛縣知縣馬光勛詳報拿獲因行刦事主封其澳家得贓放火燒燬房屋案内匪犯楊起標王香前王進發陳鈺奇楊起全楊寡陳可厚七名並起獲贓騾三頭盜械洋槍等件到案訊明該犯等於光緒十七年三月二十四日夜該犯楊起標起意紏同該犯王香前王進發陳鈺奇楊起全楊寡陳可厚並在逃之李冲添等同夥十七人分執洋槍等械行刦事主封其澳家騾頭衣物放火燒燬房屋該犯　可厚中途因病不行事後分贓屬實將該犯楊起標王香前王進發楊寡楊起全陳鈺奇均審依强刦之案但有一人執持洋槍在塲者不論曾否傷人不分首從均擬斬立决梟示通行俱擬斬立决梟示陳可厚依例擬遣攺軍又據豐縣知縣　運昇詳報拿獲因行刦　主　靑田家得贓放槍拒殺鄰人周殿三案内匪犯尹秃子卽尹秋一名到案訊據供稱光緒十六年八月二十七日夜伊聽從在逃之張城夥同孟廣汰等同夥十一人分執洋槍等械行刦事主于靑田家布疋等物目擊張城放槍拒傷鄰人周殿三身死不諱將該犯尹秃卽尹秋審依强盜殺人斬决梟示例擬斬立决梟示又據碭山縣知縣趙佩萸詳報拿獲因行刦事主唐高翥家得贓用洋槍拒傷事主人等平復案内匪犯井流卽井守家信二二名並原贓到案訊據供稱光緒十七年五月二十八日夜伊等聽從在逃　劉三夥同李小等同夥二十人執持洋槍等械行刦事主唐高翥家衣服等物李小等用洋槍拒傷事主唐瞻珠工人申二平復不諱將該犯井流卽井守家信二均審依强刦之案但有一人執持洋槍在場不論曾否傷人不分首從均擬斬立决梟示通行俱擬斬立决梟示先後解由淮揚海道曁徐州道親審明確咨經臬司陳湜覆核備招詳請將該犯張笠中楊起標土香胆王進發楊寡楊起全陳鈺奇尹秃子卽尹秋井流卽井守家信二照章批飭正法核奏等情臣覆核無異卽據沛縣申報楊寡在監病故前來查該犯楊寡雖已在監病故仍應戮屍梟示除將該犯張笠中楊起標王香前王進發楊起全陳鈺奇尹秃子卽尹秋井流卽井守家信二九名遵照　部通行批飭先行正法並將監故之楊寡戮屍一倂梟示並飭嚴緝各逸犯務獲究報曁各案供招咨部查照外謹會同兩江總督臣劉坤一彚案附片具陳伏乞聖鑒勅部核覆施行謹奏奉硃批刑部知道欽此 
 
