# 1893 - 269 - 4907345

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子隻定價洋五十六元有欲上下千古淹貫三長者請移玉申報館帳房購取可也此布 
[新印咸豐朝續東華錄告成] [  圖書集成局啓]  
　　九朝東華錄恭紀歴聖成憲原原本本洽見殫聞本局曾取而印之早巳寰海風行爭先快覩矣茲又有咸豐朝續錄備紀征討赭宼及與泰西諸國通商互巿事宜尤爲賅括詳明足資稽考亟用鉛板排就印以雪白連四校讎裝釘罔不精良刻已告成分爲一十六册外加紅木夾板每部碼洋兩元五角欲悉我朝掌故者請臨申報館帳房及各處申昌書室購取可也 
[减釐宜先節用論]  
　　虞書懋遷爲千古理財所由昉自古治國家者曷嘗廢乎理財哉顧後世言利之臣往往但知開源而不知節流豈知不節其流而徒開其源則雖天地爲爐陰陽爲炭造化爲工萬物爲銅亦無以彌其隙而補其缺何則財有盡而用無窮以有盡隨無窮而不加撙節於其間其不至於匱乏者幾何哉我國家忠厚開基立規定法務得其平無苛征無暴歛然而國用饒足庫儲充盈未聞度支有告匱之憂也自軍興以來夙儲一空於是謀國者創榷百貨之厘以供軍食其議建於雷鶴皋侍郎而實發端於錢東平上舍始行於揚屬厥後各省先後仿行此本一時權宜之計軍事敉平卽議裁撤迄今承平已數十年而部臣計吏咸以爲度支所擊沿而未革行商居賈無不病之論者謂會典載户工各關歲額二百餘萬兩有時征或溢額要不踰五百萬兩今因華洋互巿之後别爲海關以榷洋稅漸增至千五百餘萬雖常稅不免暗虧而截長補短贏絀之數不啻倍蓰征檔之盛可謂千載一時卽盡撤厘金於國用縱不至於有餘亦不至於不足何至紛紛然聚訟盈廷卒莫能一朝裁撤有以抒商困而順民情乎爲此論者蓋知有入而不知有出者也夫國家自兵燹以後海禁大開國用增繁若設海軍購槍砲備船艦昔之所無今之所有也製造船政等局歲糜鉅帑昔之所無今之所有也方言有館洋務有局武備有學堂昔之所無今之所有也簡欽使使絶域昔之所無今之所有也舉凡昔所無而今所有者正不可以更僕數何在不歲需國帑夫昔也不抽厘金而用尚有餘今也旣抽厘金復益以千五百萬之洋稅而用猶不足此其故何哉蓋今之所入固倍蓰於昔而今之所出更不止倍蓰於昔故也由是言之厘金誠爲當今補苴挹注之一助雖然厘金者非有其舉之莫或敢廢者也因而不革失信病商當世士夫無不知之或議裁撤或議輕减亦不一其人而卒莫能舉而革之者豈眞厘金之不可裁不可减哉蓋所以裁之减之也亦必有道焉王制有言量入以爲出斯言也千古理財者莫之能外也故爲今國家計者不當求之於所入但當謹之於所出蓋必先節其所出而後能徐减其所入非然者所出已見不足而復遽减其所入不且愈形支絀哉是故欲减釐金必先節用而後可節之之道奈何今夫養馬者去其害馬竊謂理財者亦去其害財者而已矣蘇轍謂天下有害財者三冗曰冗吏曰冗兵曰冗費竊觀今之天下所謂三冗者備矣以言乎兵各省之兵大都虚額居其三四老弱居其一炊釁洒掃之夫居其一其足以備行陣資攻守者曾不及半焉曩時赭宼之亂皆募勇成軍藉以前滅羣醜則所謂養兵千日用在一朝者安在哉今中西交巿海防陸防均宜鄭重然與其兵多而弱不若兵少而强每兵每月口糧約三兩有奇以百萬計之每歲需帑銀三百萬今减去五十萬每歲可節餉項一百五十萬於度支不無小補此五十萬者無虚額無老弱遴選精壯練成勁旅自足以禦外侮而靖宼亂試觀英法等國其兵不過三四十萬雖俄之强無過六十萬然已横行宇内所向無敵兵之貴精而不貴多蓋有明證正不必藉口於防禦而虚糜國帑也以言乎吏則今之官不冗於小而冗於大不冗於閒而冗於要馮氏桂芬議自漕督河督以下官弁兵丁外而督撫司道内而宫屬詹事以及内外武職均宜酌量裁汰其言深明著明實可見諸施行今夫詰奸禁暴府縣之職也而有巡防保甲等局勘鞫提訊臬司之職也而有發審等局其餘更有所謂某局某局者皆非必不可已之舉曰知縣則知一縣之事曰知府則知一府之事國家設官分職如彼其詳且盡也而復紛紛然委員設局何爲也哉豈非以仕途擁擠不若此不足以爲位置哉今縱不能如馮氏之議大加沙汰果能停止捐輸將一切無用之員無用之局一概裁撤則所以節國家經費者豈淺鮮哉至於冗費尤非一端所能盡要在隨時隨事務實用而節浮費凡無益之用而非必不得已者皆冗費也皆可去也蓋必三冗去而後釐金可以减可以裁亦必三冗去而後庫儲可以盈國用可以足此節用之謂也富世有理財之責者盍於出入之際加之意哉 
[大部鴻文]  
　　吏部爲知照事現出有江寍府理事同知一缺應由本部將記名以理事同知通判用人員帶領引見相應知照起居注傳令以理事同知通判用之起居注筆帖式舒隆阿務於卽日親身赴部投對詳細履歴並將該員現在有無親老及存現實在年歲祖父是否原任現任一二品大員兄弟是否現任一二品大員有無頂戴翎枝銜階曁應行廻避之處一併片覆本部以憑覈辦○陜甘總督楊爲咨報事據嘉峪關監督安肅道報稱自光緒十八年正月初一日起至十二月底止該關並無徵收華月各稅曁俄商出口進口正稅以及子口半稅等因由司詳請奏咨前來除另行奏聞外相應咨報户部總理衙門查照可也○户部爲片傳事俸餉處案呈所有正紅廂白正白各旗營應領本年八月季甲米折色銀兩現准銀庫付稱於本月初十日開放爲此片傳各旗營飭知承辦人員務於是日卯刻赴庫支領莫悞○廂藍旗滿洲福山佐領下爲呈報事據本佐領下簽分禮部學習筆貼式英祿呈稱筆帖式自揣家寒無力在部學習當差情願將分部學習字樣註銷仍以筆帖式回旗候選等情相應出具圖片呈報吏部查照辦理○值年旗准兵部爲咨行事武庫司案呈所有本年癸已恩科順天鄉試應行題派左右翼副都統各一員入塲彈壓本部已將各固山送　副都統銜名繕具密本進呈題請○欽派相應咨行值年旗轉行八旗各固山知照開銜副都統卽於八月初六日丑刻前赴午門前聽候宣旨一經派出卽行遵旨入闈可也○都察院爲知照事所有擬補東城兵馬司副指揮邵虎文一員本部於八月初二日帶領引○見本日奉旨東城兵馬司副指揮員缺著邵虎文補授欽此欽遵到院相應知照吏户二部查照○文都統秀作古後所有西苑備值補進内大臣班一差應行奏請派充經侍衛 
 
 

Page 2

 
 
派於八月初四日具奏奉硃筆鈐處咨取各固山都統堂銜繕單請出廂藍旗蒙古都統恩佑欽此 
[貢院工程]  
　　工部准大興宛平兩縣禀報查明本年鄉試貢院搭蓋棚座修砌鑪灶淘挖水井添補號板等項需銀四百二十兩零由部中派員前往查勘去後旋據查明貢院内外搜檢點名彈壓散卷用印處所有應行搭蓋大小蓆棚四十八座並清理地面淘挖水井修砌鑪灶擦沈添補號板等工照章核算共需銀四百二十兩餘尚無浮冐遵照定例應由順天府轉飭大興宛平兩縣前赴户部支領事畢咨部派員查騐後再行造册報銷等因經工部於七月二十五日具奏奉旨依議欽此由工部行文户部順天府查照辦理 
[校對滿文]  
　　會典館纂修會典繹成滿文現計三千餘本是以奏派清文總校二人覈校滿文俾免亥豕魯魚之誚刻聞欽派清文總校長少宗伯清著作佐郎近已將會典滿本爲之覈對校正每本中繙譯未協改正簽出應行改書者竟至百餘處之多其餘繙譯文義與漢文命意初校之雖屬不卽不離尚屬明順細覈之間有似是似非强爲牽合若一律簽改使清漢文意脗合的是者兩總校非僅精力未逮卽手不停披亦恐難如期竣事擬向總裁諸堂籌商欲將嫻熟繙譯之各部院係由繙譯進士出身司員酌調數員幫同校正等情未悉諸總裁意如何也　 
[借地練兵]  
　　神機營擬設霆字隊一事迭錄前報兹聞該隊挑補戊軍一切操練辦公自應位置有所惟建立該隊駐兵廠尚須採地購房改建兵廠有非一日所能竣事由總理全營翼長明菊如副都統擬霆字一廠成軍卽應操練而駐兵廠地採購擬暫假帥府園捷字隊廠西内務府排槍營公所内辦公駐守俾資訓練一俟採定地所再行移廠云 
[軍校獲賊]  
　　廂藍旗漢軍西廳步軍校鄭某於前晚巡緝所轄地面行至草帽胡同迎面來一人背負一包形跡可疑上前攔住問其來自何處包内何物其人語多支離鄭隨飭兵拘至官廳拷訊其人供係赶車生理姓王與棚匠李某素識各因手内乏錢在碾爾胡同竊得衣服十四件綉鞋二雙銀四十兩於暗處俵分李帶銀四十兩赶出夜門赴伊相好處我將包内衣服負以行走不期被獲並供認連日在附近一帶行竊十三處鄭卽於次晨將賊帶出正陽門指拿棚匠 
[遙祝南山]  
　　津海關道盛枵蓀觀察之封翁今歲係八旬大慶觀察擬迎養來津以伸萊綵之忱但封翁頤養林泉不欲關山跋涉未如所請觀察孝思不匱爰於月之十三日就署上南山之頌稱北海之觴遙祝封翁杖履鳩安綿長鶴算自傳相以至司道鎭將文武印委各員無不登堂祝嘏輿馬幾至塞途 
[不遑啓處]  
　　江西巡撫德大中丞晋京陛見於月初請訓出都旌節循北運河而下於日前抵滬疉經列報兹得津友來函述及德中丞於十二日到津時官船停泊大王廟前由地方官恭搭聖安棚於吳楚公所傳相率屬恭請聖安訖隨於公所預備茶座並請暫駐襜帷中丞以職守所覊不便稽留且不欲煩官吏供張遂改住紫竹林中和客棧以便附輪南下王事靡盬不遑啓處中丞有焉 
[觀察到津]  
　　新任登萊青道劉薌林觀察含芳由威海差次於月初到津假寓於海大道張氏房屋謁見傳相禀承一切聞於中秋後當赴山東遲至菊花時節卽當履任 
[大土被刦]  
　　鼓浪嶼後海沿盜刼浦南渡船銀洋烟土一案因地在同安海澄兩縣分界之間彼此互相推諉不爲比捕跴緝而水帥固屬左營專汛守備則每日烟酒花已覺應接不暇又何能有此間空巡緝海中竊賊更加肆無忌憚七月下旬泰記土棧雇夫挑送大土念餘件赴泉州甫過道轅里許未到吳村地方卽來暴客數人執刀攔刼搶去大土十三隻并刀傷挑夫當時天已黎明挑夫呌喊捉獲一人手拿大土一只卽是原贓送厦防廳訊供始稱土在路中檢拾唯各盜住址可以指拿迨簽營隨往拘獲二人到案忽又改供均不認識卽被獲之人亦不供認行刼之事想爲民父母秦鏡高懸必能無枉無縱除莠安良然海盜登岸刼掠沿海居民難安袵蓆不知有地方汛防捕盜之責者何辭以解焉 
[寗陽蛟患]  
　　漳州府寍陽等處内山於七月中旬忽出蛟患數穴大雨數日後忽山水冲發將當道鄉村三社人民房屋冲洗無遺男婦鄉民死者甚多屍骸木器隨水冲流石碼浦南一帶江中此數年來僅見之奇災而本年糖貨冰糖等件價值必又加昻矣 
[浮屠落成]  
　　漢口泥瓦匠等現在五聖廟滋善堂後建造小寳塔一座約三丈餘高擬於十四日告成至中秋佳節可以邀武漢遊人衆目共賞自經始之日迄落成之際土木之需膠漆之資藻采之施旣廪之費大約青蚨一二千緡計在若輩以爲巍煥其制壯麗其觀足生一帮之色而不知心存節用者莫不指而惜之曰作爲無益浪費貲財也 
[親閱鐵局]  
　　漢陽鐵政局機器爐灶現已大勢告成不久卽擬開爐化鐵卾督張香帥因於本月初十日晨五下鐘出城坐楚材小輪船渡江至鐵政局校閱一切並至總辦鐵局西人柏君來弗寓所柏君待以茶點晤談良久香帥始别仍乘原輪返渡又至織布局左顧右盼徧閱機杼然後坐大轎至長江水師黄昌岐爵帥官舫　會周旋畢香帥卽告辭還署時已鐘鳴十二下矣 
[雲間皓月]  
　　大道康莊縱馬疾馳最易惹禍此松郡營縣所以迭申禁令也而少年負氣之徒動視禁令若弁髦而不之顧月初某日復有某頑夫䇿馬東郊道經華陽橋街捷足飛馳不啻如風之追如電之逐某姓六七齡童子避讓不遑衝跌堦沿石上頭破血淋傷勢甚重孩父母慌忙喊救急由鄰人將馬扣住一併解交華亭縣署請騐王明府以孩傷固重給予傷藥療救馬則由官變賣以充公欵邑尊之措置惡而不嚴於此略見一斑矣○邇來松郡竊案依然層見疉出華亭縣王明府以捕役王某等跴緝不力不免有通同一氣之弊隨令跟丁多名輪班值宿四出查緝月初某夜在城廂南叚見某廟山門外臥有賊子模樣一人搜其身畔藏有手刀及鑰匙等欲拘入署内禁之翼房旋經明府升堂研訊該賊供認曾犯小竊二次明府令笞責數百枷號頭門再行核釋○下塘汛弁許君亦以案繁多不敢躭於暇逸於所轄境内逐夜嚴查南由世英堂並玉皇閣一帶地多曠野時有游民露宿風餐鵠面鳩形異常藍縷許君以其形跡不類親自派同兵目押逐城外已有數起亦可謂勤勞靡　矣○奉賢莊家行鄰村陳蔣氏年逾大衍性尚輕浮與某甲姘識十有餘年不意徐娘雖老楊花水性未减當年臘尾春頭復與俞阿根有染隨與甲日疎常視如眼中之釘端陽時節氏竟陡起不良串同阿根將甲砍斃瘞諸荒郊次晚天大雷電氏且驚且駭神色倉皇嗣爲圖保所知延擱多日始由金邑尊騐明更番訊實擬定罪名飭差將俞阿根陳蔣氏兩名押解到府已於某日早堂畫供矣○每屆中秋令節松郡執事人恭舁東門外施公楊侯兩神像出巡例於十三往西駐節十五神駕還廟今屆出巡之日適逢秋雨兩班鹵簿薄具規模雖執事人尚未淋漓盡致然帶水拖泥已不能搖搖擺擺矣碧翁翁眞惡作劇哉 
[迎簾笑語]  
　　初六日爲各官入闈之期江西省内一時來游來觀者不啻萬人空巷有喜色洋洋爭相告語者謂本屆恩科倣照乾隆成案異數殊榮優待解元明年會試十八解解不用彌封卽於此中取中會元殿試欽點會元爲狀元以繼乾隆三元盛事喜祈皇太后六旬萬壽爲皇上錫類推恩之極至多士聞之莫不眉飛色舞雀躍有加不敢作第二人想吁盛矣 
[府尊回任]  
　　前報嘉興府宗郡守赴省禀謁各大憲後遂卽頒發紅諭擇定於初十日巳時接印在郡各官均欲恭迎憲駕乃郡守直於初九半夜後官舫始抵東門官馬頭次晨設全副儀仗回轅後至已時郡守出至大堂循例接印六房書吏差役各各叩賀而後兩首縣外五縣咸 
 
 

Page 3

 
 
來道賀并屬下各官亦各叩賀往來轎馬不絶於途前任楊郡守交卸後卽欲乘舟赴省值嘉興金邑尊就署中設筵恭宴宗楊兩郡守並搭臺傳班演戲旁晚席散聞楊太守遂卽登舟赴省在郡文武各官迎送如禮 
[盜案續聞]  
　　前報嘉興鳳橋鎭落鄉余姓遇盜當經知覺齊心兠拿盜竟居然對敵以致各有受傷並經拿獲一盜决日來城投禀嘉興縣并請騐傷金邑尊旋於次日赴鄉踏勘回署後升堂研訊解來之犯已有端倪當不難拿獲餘犯至所失之數因與對敵故失贓無幾前報數百金係傳言之悞也 
[霪雨爲患]  
　　安慶自七月廿七日以迄於兹陰雨連綿距城百餘里數十里産米之區如高河埠青草隔等處刻不正在刈穫之時遭此久雨不晴聞禾稻久撲田中半多發牙滿田俱白人皆憂之 
[驅逐瘟疫]  
　　安慶自入秋以來疫氣流行視之幾遍城廂内外此已列報近日疫氣流行更甚於前而居城内之人病者較多居鄉病者亦復不少兼之死亡相繼北門外紳董近又向各户歛錢延道士驅疫俗名扎猖月之初十日又出五猖地方高橋醋溏等會數班由府縣城隍廟起逐叚驅逐瘟邪以求送出北門外嶺口各以謝香散歸疫氣之盛於此可見矣 
[星使抵滬]  
　　出使英法等國大臣龔仰蘧方伯由漢起程來滬已列前報昨日七點二刻時方伯乘招商局之江裕輪船抵埠關道憲聶觀察提右營廖叅戎以下文武各員均至招商局碼頭　接製造局親兵各執鋼义大刀滬軍營洋鎗隊親兵各數十人鵠立江干然槍鳴敬聲若連珠各員均遞手版方伯接見之下傳諭辦差夫役於次晨上岸赴美租界天后宫側行轅暫駐襜帷 
[中丞拜客]  
　　江西巡撫德中丞乘輪來滬在英界後馬路景行里對面民房暫駐行旌已列前報昨晨本埠道營廳縣以及印委各員均至行轅禀安十點鐘時中丞乘坐緑呢大轎排齊全副儀仗往文武各衙門答拜各員均飭家丁檔駕繼至道轅聶觀察迎入花廳晤談片刻而出午後中丞復往泥城外張園飮讌 
[帆飛曰下]  
　　江南提督譚青崖軍門巡洋回滬小駐旌麾已紀本報兹悉軍門因有要公尚須赴金陵一行故於前晚乘坐招商局長江輪船赴寗本埠提右營廖叅戎以下均至江干恭送如儀 
[報荒被斥]  
　　本年入夏以來雨暘時若惟七月間雨水過多四鄉禾棉稍有損傷前日有西鄉廿六保鄉民趙煥如等投縣具禀以本年歉收請减糧賦昨日蒙黄大令批示照錄於後趙煥如禀批本年入夏以來雨暘時若禾棉極爲茂盛七月下旬雖遇陰雨當恐纒綿日久隨經設壇祈禱旋卽放晴迄今二十餘日天氣晴燥時侯合宜在田禾棉亦漸次收摘年歲尚稱中稔何得率行請减所請應毋庸議違式特飭 
[斃於車下]  
　　浦東人王某在滬北新閘地方竹器店爲夥素患咯血症時發時愈昨日告知店主欲回家就醫店主首肯遂收拾行李雇車推往小東門外碼頭不料行至英大馬路五雲日昇樓茶肆後面王在車上口吐鮮血當卽倒地氣絶車夫正在進退維谷之際適巡捕至回報捕房捕頭令知照地保轉告該店主備棺成殮 
[翩若驚鴻]  
　　紉工周介福設店於滬南蘆蓆街積銖累寸稍有餘資自顧一身不覺有鰥魚之歎遂倩草鞋灣人王姓撮合聘定沈姓女爲妻六禮旣行一絲牢擊方謂藍橋有路可搗元霜矣不料沈女早有意中人乘人不備如驚隼之脫韝翩然而遁周聞之責令原媒與女之父母出外尋緝未知娟娟此豸誰是有福消受也 
[傳諭客民]  
　　滬南德豐馬頭一帶泊有江北船十餘艘其中老幼成羣以出外拾荒爲事暇則羣聚嬉戲有碍行人倘有向之喝阻彼卽任情呌駡口角爭鬥無日無之該處叚董有鑒於此遂於前日赴廿三七鋪巡防局請傳諭禁止局員黄衡堂二尹准之立飭地甲至該處船上傳諭各人以後務宜約束其子弟不得在外肇禍違則提案重辦 
[料理吞洋]  
　　廣安棧汪小春夻棧客董紹成洋銀二百元一案其詳屢載報章昨日捕房又將汪解案請訊董紹成投案求追旋有潤康莊夥江子春偕中人金敦甫投案金供十八年十二月廿九日因汪欠潤康莊往來洋二百十元向索無着遂將法華鎭地方平屋三間作抵議由小的及傳幹臣二人爲中斯時小的並不在滬至今年二月間來滬伊請我簽字餘不知情董稱洋交該棧櫃上陳姓手竟被棧主吞没小的欲辦貨回鄉求請研究汪供欠洋是實問其洋如何花用供還房租五十元黄益山一百元李惠庭汪裕卿等六人廿元貼輪船飯資六元米洋十元餘則付與跑碼頭諸人問如何歸還供俟回安徽向親友借貸或在董所開南貨店帮工扣還同轉謂爾等客棧將客人所寄之洋擅百取用居心比盜賊更很汪又供求請交保料理問何人可保供有鈕萬興可以作保謂限爾五天將洋歸楚所還黄姓洋一百元仍向取用惟所欠房租洋三百六十四元房東欲將生財拍賣作抵今格外施恩爾須將店召盤可以多賣若十又謂金敦甫曰爾爲中人現須與江汪至法華鎭將汪星卿處田單房契歸江管業並知照星卿著其設法措洋料理江金稱謝而退董仍請追究同轉謂本委尚欲著汪將還黄姓之洋百元追還與爾爾豈未之聞耶不必多瀆董唯唯而退 
[汛捕拆梢]  
　　三道頭捕張湘寳禀小的巡至小東門外見戴張氏携子阿生冋三十九號華捕垂涙訴哀該捕令氏投捕房控告小的卽向氏盤問據云開張茂興小烟館母子二人賴以餬口前日有竊賊顧小辮子至氏處吃烟將當票六張藏匿洋鐵罐中至十六鋪内被已歇探夥蔡桂堂十六鋪汛捕陳阿金卽麻皮阿金並副汛捕某甲拘獲私禁陳處盤問之下稱有當票匿在氏處伊卽至氏處將氏軋至南巿某老虎灶聲勢洶洶勒令取洋三元氏携洋而去尚恐另生枝節泣訴華捕小的聞之以滬上汛捕不以捕盜爲事專以拆梢見長竟在租界軋人此風斷不可長爲此將蔡及甲一併拘送公堂求請研究氏供詞相同問爾知胡小辮子作何生業供不知惟來吃烟數次人咸呼爲花客人不知是竊今忽誣扳被蔡指小婦人窩贓欲索洋十元再三苦求以三元應命旋借得洋一元當得洋一元尚少一元無計張羅不得已訴諸巡捕蒙將蔡等拘案求請研究甲供係副役此事均係正身麻皮阿金所爲不干小的之事現賊尚在阿春處蔡桂堂共詞含湖同轉以汛捕拆梢不法已極商之魯君判將蔡管押捕房甲交保限交胡小辮子到案戴張氏斥退下期來案再核 
[騐明面貌]  
　　昨報紀起解有期一則昨日午後上海縣水利廳兼攝捕篆林二尹飭提該馬夫羅阿大至案飭書吏騐　面貌註明文憑卽飭還禁聽候由縣飭差起解 
[失婦認領]  
　　前報紀十六鋪地甲查獲失路女婢陳美蓉禀明局員收養候認一則至前日有滬南厚德里恭泰土行中之王翰山至地甲處認明無誤當卽領回所有該婢携帶銀飾三十一件亦經地甲交與王手王喜出望外稱謝弗置 
[拐逃受責]  
　　拐逃被獲已見報章昨晨英捕房將姦夫張阿大淫婦陳王氏並洋銀首飾一併解送英公堂原告陳阿男卽陳翰南投案候示先據包探唐寳榮禀稱前日有人告知小的有張阿大者誘逃陳姓之妻小的正在查緝至晚七點鐘張與該氏逃至鐵馬路相近卽被　　拘獲搜出洋銀十餘元金戒指二枚金圈一雙銀鐲一副翠戒指二枚翠蝙蝠二隻質票十餘張又在該氏身畔搜出洋銀二元今特送案請究陳 
 
 

Page 4

 
 
翰南訴稱現爲米業每月得辛俸錢三千文歴年所積於廿六歲時娶王氏爲室平日在店貿易不常歸家以致該氏有不端事小的初不知覺惟我妻未逃之前一日見張在我店門口往來數次迨捲逃後小的查點箱中衣服並洋銀三十元均被席捲一空幸蒙包探拘獲現求訊辦其母某氏上堂訴稱小婦人在滬傭工未悉家内之事唐包探又稱陳所報失物約值洋九十一元之多一切皮衣均被張典質凈盡起案之洋亦由質押而來陳又稱小的一生積蓄均歸烏有張阿大供稱與陳王氏向不認識亦無誘拐之事起案之洋係小的之物該氏實由名林郎者囑託小的伴送陳訴稱林郎現充捕夥小的見妻逃逸囑其緝訪實與此事無干陳王氏供稱前日小婦人自夫家走出欲往姑處探望不知路徑囑張伴送並非私逃蔡太守曰人贓並獲尚敢狡展商之福繙譯官判將張阿大笞責二百板備文遞解陳王氏掌責一百下連洋銀首飾交陳翰南領回管束 
[巡局瑣案]  
　　紹興人陳乃福在滬城小東門内爲烏木作生意前日有同業人李康來冋陳借洋不遂以致懷恨在心將陳兇毆並用刀砍傷陳之頭額陳卽將李獲住扭控巡防東局王二尹以案關兇毆受傷局中未便准理陳於前晚復將李扭至上海縣喊控值日差據情禀明奉飭看管候訊○滬南集水街有王元亭者在家聚賭前日與夏全堯互相扭毆夏將王扭入十六鋪巡防兆局祝翼雲二尹立時提訊夏供在家開賭小的往賭贏洋六元於次日往索非但不付反敢兇毆無奈扭案王供偶然小賭夏前來滋擾並無吞洋情事二尹訉得開賭與賭均有不合判罰王洋二元判罰夏洋一元撥充善舉並飭具結存查○前日有龔偉人投十六鋪巡防南局控徐王氏誘拐婢女春蘭等情鍾二尹飭提到案徐王氏供有瞽人孫杏橋及韓寳生等經手二尹補提去後前日復訊龔偕見証人吳陸氏投案供目見孫韓等將春蘭誘出與徐王氏價賣徐王氏供住廿三鋪餘語含混孫韓二人一味狡展二尹飭令分别笞責將徐王氏等交廿三鋪地甲看管聽候嚴究 
　　恭祝曹老伯母趙太恭人八旬榮慶卽次哲嗣潤甫尊兄同轉徵壽詩原韻並乞郢政 
　　母德含宏壽㝢開競賡箾雅獻臺萊籌銜海上人增算笙入縣中樂奏孩舞綵祇緣娛色笑疉縑猶憶費量裁蘭猷耳熟能詳述爲冩新詩掃綠苔曾記郎君頖水遊帶絲儀度詠　鳩方聞績學諧明試溟滓靈根契暗修宵爇篝燈親荻敎晨供菽水潔蘭羞家庭融洩渾閑事難得賢聲播道周聖世招攜率土濱相隨星斾漢儀新投公入府通蠻語盡孝迴車爲病身撢誦巳敎王志逹譯題更使物情申馮勤宫貴因賢母辛苦當年擇里仁吟詩徵壽體裁工都入銘椒頌菊中電笑乍開來玉女雲和疉奏侍金童鶴齡恆畀含貞性鳳綍應酬訓學功美意延年操左券可須上叩碧翁翁愚姪張宗羲拜稿○恭祝曹老伯母趙太恭人八旬榮慶卽步○潤甫仁兄原韻博得高堂笑口開蟠桃爛漫熟蓬萊遐齡競羨希三代懿範相欽徧九孩總爲葆貞延鶴算獨慙稱頌乏鴻裁迎風延想閫闈内一簇金萱護翠苔羣慕郎君閱壯遊文孫况已詠睢鳩三霄婺彩逾常燦五福箕疇竟備修薄艸介眉傾美釀桐枝繞膝獻珍羞更欣鳳誥褒榮處錫類推恩禮數周明年恭遇皇太后慶典就養忻然去海濱桑榆晚照秣陵新八旬上壽歡娛景四世同居老健身恰喜良時逢夏午遙傳佳話滿春申平生樂善多施予巾幗羞爲煦煦仁本推容德與言工定卜期頤指顧中畫荻燈前曾課子簪榴鏡裏尚猶童但看後嗣興昌業盡是兹親積累功聞道問安惟頷首風光不讓郭家翁愚姪王恩溥拜稿○恭祝曹母趙太恭人八秩榮慶哲嗣潤甫仁兄副轉作詩上壽孝思良足欽仰兹勉成七律四章藉申慶祝敬祈郢政榴花紅照滬江皐重慶慈幃結綵高四世同堂森玉樹八旬開醼泛蒲萄賓筵競上千秋頌帝誥先頒一字褒遐邇咸歌王母壽豈徒海上獻蟠桃昔以孀閨課讀難撫孤德範大家完敎兼師父傳歡荻喜弄孫曾比謝蘭算紀九疇諸福備笛吹五月滿庭歡熙朝人瑞名門慶莫作尋常設帨觀有子循陔七步纔詩成珠玉冩懷來作歌將母宋元晦戲綵爲兒周老萊吏隠廿年效烏哺譯通四裔運鴻裁一心醖釀中西學何止家傳八斗才忠臣孝子職兼修幾度聞君面未謀黄浦遺羹追潁谷白門縱酒識荆州萱堂食祿期終養梓里爲官不遠遊分郤亷泉蘇涸鮒爲親更作百齡求愚姪黄起鳳拜稿○恭祝曹老伯母趙太恭人八秩榮慶卽呈潤甫仁兄郢政分得瑶池瑞氣匀慈顔和悅見精神松筠早著璇閨節鞶帨長緜海屋春日下芝泥頒詔麗天中蒲酒獻觴新大家懿範遙相接女誡篇從壽母詢伯子才高未易攀逍遙吏隠喜身閒板輿侍近忘頭白萊綵嬉隨繞膝斑推解遠憐千里餓期頤合駐百年顔欣逢聖母無疆慶皤髮應先祝嘏班愚姪陳文鐸拜稿○恭祝曹母趙太恭人八秩榮慶卽呈潤甫仁兄郢政石榴花映八旬筵獻上蟠桃味愈鮮萱草榮敷歡白髮萊衣戲舞耀青氈九疇福壽符洪範四代孫曾拜大年歐柳徽音堪嫓美自應遐邇共稱豎有兒作吏課循良端賴當年母敎詳鄰擇滬江曾斷杼籌添海屋屢稱觴五花誥慰烏私望八斗才兼象譯長此日賓朋同作頌期頤更祝婺星光愚姪汪廷椿拜稿 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[罪有攸歸]  
　　汪文錦控甥女朱文卿遭白螞蟻麻皮阿四之弟小阿四周小皮匠等鬻入花烟館爲娼一案屢詳前報昨據包探郁庭湘禀在小東門外戲館街五十號花烟館將朱文卿拘獲查由已歇探夥蔡桂堂等鬻入又將蔡拘獲漣在押之黄阿四一併解案請汪亦投案候示夏朱氏卽朱文卿供於前年嫁夏蘭春爲室去年來滬探母母已於二月病故經白螞蟻阿來等鬻入英界麥家圈對門平和里全二姐卽二寳之野鷄妓院中嗣有小阿四卽黄阿四帮借洋十五元調至鷄鴨弄花烟館復移至小東門外十六鋪老虎灶樓上借房間旋經蔡桂堂領至戲館街五十號花烟館又代借洋三十元小婦人祗用二十元還金二姐之欵其餘十元被蔡花用問爾何時入該花烟館周德昌是何人供八月十三日至該處周係該處小甲問爾舅父汪文錦曾被黄阿四敺擊否供因至鷄鴨弄尋小婦人致被兇毆謂爾旣嫁夏爲室不應入齷齪塲中幹此無恥之事供實因年幼無知致墮其節今已知悔願隨舅父扶母柩回籍蔡桂堂堅不承認朱文卿指蔡曰却是此人領我至戲館街花烟館初時不允致遭恫嚇同轉謂蔡日朱在堂上指定爾尚敢分辯耶詰之黄阿四供詞含糊同轉令將一千人還押再候覆訊 
[英界公堂瑣案]  
　　虹口捕房黎副捕頭禀稱昨日命三百八十一號華捕帶同車夫陳阿元吳土金出外捕捉野大行至楊樹浦忽由造紙局中之盧宋元陳再享應九香龔掌盈等三四十人以該捕捉狗不分皂白扭入局中閉門毆擊旋經他捕前往將盧等四人拘獲餘被逃逸當行兇時陳尚手持利刃今特解案請辦三百八十一號華捕楊根壽禀稱昨奉捕頭命與陳吳出外捉狗旋在該局竹笆前捉獲一犬拘入楊樹浦捕房轉送虹口捕房未幾小的等正欲落差行過該局門口忽有盧等奔出將小的等拉進局内肆意兇毆小的欲吹號呌被伊等奪去後有二百九十八號華捕金阿三到來　　亦被毆擊旋有八十一號印捕聞聲奔至適陳再亭持刀向小的剌來當被印捕捉獲陳將刀抛棄是以將四人一併解案金及印捕禀亦相同陳吳同供推狗車度日昨日小的等二人亦被伊等毆擊惟龔最爲兇横將小的等抱住亂擲伊等初時索狗小的令其赴捕房認領伊竟不允胆敢行兇請爲訊辦盧供稱在局中爲小工陳供稱在造紙局看門應供稱在局中爲茶房龔供稱在該局當更夫此狗係局内帳房所畜知被捕捉去命小的等向捕索回詎該捕非但不允反與陳阿元等　小的等兇毆小的等安敢毆捕况小的陳再亭年邁豈能持刀逞凶小的龔掌盈左手被機器軋去傷尚未愈無力毆捕楊金兩華捕及印捕堅稱四人紏合三十餘人逞兇餘人在逃未獲蔡太守商之福繙譯官判將盧等四人交捕帶回聽候查明實在於下禮拜六會訊○包探唐寳榮禀稱造紙局更夫魯生雲龔掌盈於前晚拿獲行竊未成之張五九送至捕房經小的盤詰尚有同黨嚴阿寳顧意生二人昨日亦經小的拘獲今特解訊魯龔同供局中時時失竊小的等賠累不堪前晚見三人扒墻而入當塲將張五九拘住交捕送究張嚴顧皆俯首求恩太守判將張嚴各押二月顧管押一月○包揬王阿二禀稱鄉人宋春山被姚藍田軋在五雲日昇樓拆梢洋十元宋報捕後由小的緝獲姚藍田送案宋供訴前情王包探將姚身畔搜出洋三元八角呈案姚供稱洋係小的向宋借來不敢拆梢太守判將姚管押一月限交洋六元二角起案之洋先給宋領○三十七號西捕禀稱周林才駕駛馬車並不看管致馬飛奔碰壞老悅生之包車今特解案請辦悅生號中人訴稱被伊碰損車擋二根周供稱由客在小東門雇至彼處到時付下八開洋一個察是銅質向之掉换致馬奔跑太守判令將車修理了事○林念士訴稱在洋人魯意師摩處營生被張生發竊去洋傘斧刀各一當塲拘獲交捕送究張俯首求恩太守判押十天贓給林領○陸文蘭訴稱向朱阿五索取借洋非但不付反報捕房指小的搶伊綢縀二疋現由包探拘案請辦包探何瑞福禀稱此案經小的查明實係索欠起見被朱反誣報搶朱供稱酒後胡說叩求恩典太守判將朱押六禮拜○何包探又禀稱迭次遞解之陳金福今又來滬圖竊拘案請辦太守判笞二百板仍行遞解蘇州○黄陳氏訴稱被胡春林行竊生絲褲一條交捕送究胡供推車度日初次犯竊太守判將胡笞一百板遞解六合縣原籍 
[法界公堂瑣案]  
　　包探郁庭湘解車夫陳阿二並打狗棒一枝到廨陳通事禀　在十七晚十二點鐘時由某西水手恊捕送來因在洋涇浜西國酒店前兠攬生意致將西人打狗棒折斷送案請訊陳阿二供是晚十點鐘時在虹口太平碼頭拖該水手至洋涇浜西酒店沽飮至十一點鐘始出該水手竟坐他人之車而回小的向彼索取車資竟將棒擊我不料戮入車輪中以致折斷與小的無涉同轉商之魯鼐安君以該水手酒後未付車貲車夫向索被打諒有其事陳已押五天應卽開釋魯君曰然○魏樹林訴稱祥春小烟館主何仲夫積欠房租洋十一元向索不付反遭辱駡扭案請追何供欠租是實同轉着交保限十天理楚違干比追○義大甡烟店夥秦爕坤控同順公之沈子榮將生財抵押洋銀一案疉詳前報昨據中人全保良義大甡之瞿學珍遞禀求追沈子榮亦遞禀供店中底貨值價尚巨詎被全保良等將店夥逐出强行管理又將小的之伽楠香朝珠茶晶寳石等吞没求爲追究全稱沈自交保出外並不理處延宕至今小的處被欠洋一百七十四元此外另欠數十元請追瞿供秦爕坤因事未至沈將生財押洋時言明以五月十七日爲期不料延宕迄今仍未贖去沈供義大甡洋一百元有生財底貨作抵此外欠全洋三十五元今將店業歸全瞿報業全瞿同供生財不敷作抵同轉以沈意存狡猾着卽管押諭全等於下禮拜三來案再核○陳煥章扭李三官至案稱向在無錫茅山殿爲羽士李在小的處住宿本年二月因師父物故由小的當家李卽哄騙小的來滬詭稱冩愿信以爲眞同來滬上用去盤川洋三元均係小的所出甫至　伊竟乘我而去爲此扭案請究李供來滬訪友陳自愿隨來非小的誘騙同轉將李押交洋三元到案始准開釋○永安街普安里司閽人陸鳳珍偕順豐海味行出店嚴順夫扭泥水匠孫榮卿到案嚴稱七月廿一日店主張福舟曾失小洋等物尚未查明昨晨小的等在行中裝貨見孫匿在樓上爲此拘案請究孫供在彼作工由南京人家上樓並非圖竊陸稱孫前曾作不端事房主另雇他人同轉以指竊無憑著將孫押候傳南京人到案再核 
[上海北巿絲業會館籌賑公所施少欽經收順直山東河南山西賑捐六月初一至初四日第三千六百零四至零七次清單]  
　　初一日慕雲道人爲次子病痊完願洋五十元吕郁文求免口舌同助十二元禮耕記求平安十元劉啓後堂求平安十元蘇州吕烈清求合家平安十元裘五和十元裘聚元四元裘覺民裘少吳邱煥章裘少京裘長慶裘午喬王煥宸七户各二元裘崇德無名氏各一元漢口茶業公所文虎卿募浙寗林君有心無力人合助由鄱陽船來六元曹覺先求保小兒平安五元鳴琴醉墨軒三元松江王安雅求保合家平安二元隠名氏求保小兒清吉由泰記來二元陳氏一元南匯徐序乃爲子病愈三角○漢口招商局寄來張望溪錢二千文余芝令楊子垣陸啓堂叚嵩申瞿錫如五户各一千文○初二日金粟山房洋二百元無名氏由東來昇來洋二百元未留名由乾泰恆託福和莊來足西錢三十六千文合洋三十四元六角一分一厘又洋二元又郭石庵洋十元蘇州全盛信局宓鄭二姓有事涉訟經同業理勸鄭姓自願罰酒席資公同移助洋三十元無名氏求病速愈由無錫時長寄來洋廿元又隠名氏求病速愈五元二户合羊廿五元内銅洋一元浙寗陳琅求合家平安洋廿元朱煦亭爲女求産後平安十元蘇州沈稚卿十元大通隠名氏家嚴前月棄養兹逢七七之期節懺資移助六元又求母病速痊四元江西吳鎭無名氏由九江吳城寄來五元朱家角裕生五元寗波新夏記子斐氏募求保安解厄人二元又張克明求平安人各一元勤愼堂由源豐潤來二元又三槐堂一元嘉興畢覃甫二元無名氏保平安一元梁洗氏保子五角○東台縣幕中人募力不足子無名氏勉力齋三户各洋二元西湖散人一元無名氏五户各一元又銅洋三元又二户各錢五百文共十二户合洋十三元銅洋三元○初三日澄江知足子由新泰木號來洋五十元余志新經募不書名　宜興趙偉臣寄來洋廿四元無錫書畫社第二批由蔡承裕堂寄來廿元二角又募朱星槎手三元又無名氏求外症速愈五元金陵陳祿星堂爲兒堯畊孫端兒平安完願由元　　　十元章望成爲已求瘧疾速痊十元無錫朱步瀛募婺邑無名氏祈病痊愈十元潘氏爲父三週年懺資移助十元恆泰豐求保平安洋十元銅大洋五元銅小洋廿三角黎潤生洋五元沙溪吳泰昌衆友三元隠善居二元守拙子五十生辰蒙諸友賭儀將酬筵資移助代爲種福三元崑山俞德卿一元玉梅氏十角永愼昌七角無名氏三角泉州府署爛板洋五十元無名氏銅洋四元○蘇州王樞密巷京都廣源號募順天中都　名士求慈親康健洋十元　門無名士山右無名士各四元山東無名士中都無名士山東無名士愚拙子四户各二元共七户合洋廿六元○初四日浙湖居敬室咸和氏求妻病痊洋一百元泉州詹錦楨廿元嚴遽　移刻善書資六元沈王氏梯雲書屋求保福壽十四元陳姓十元春暉閣許五元隠名氏四元蘇州老福潤張錢鳳二元　名氏求家宅平安二元浙杭琴記二元松江婁縣捕署鄭葛記洋二元鄭陳氏姚壽記各一元香記對開洋二元蘭記二角徐嫗四角翠婢二角嘉定祥泰成募寗金記茂記各洋一元蘇城金鼎一元貝瑋貝龍珍各二角有名氏周荇洲各洋一元竺小猫求病愈五角○浙省慶福綢莊丁曉芳募第五批徐周氏洋十元丁其崟爲病求愈十元嗣善堂濟陽羅氏各五元嚴幃求疝氣病痊二元錢繼福繼麟一元桶捐洋二元四角銅洋一元三友居洋二角共八户合洋三十五元六角銅洋一元 
 
 

Page 10

 
 
   
 
