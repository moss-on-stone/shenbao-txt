# 1898 - 306 - 4909182

 

Page 1

 
 
[新印東萊博議初二三集及三才略出售] [  圖書集成局代啓]  
　　東萊博議一書識見高遠議論明通久已膾炙人口惟坊本流傳說字脫簡不勝枚舉今由據葉山房倩本局用新鑄鉛字排　讐校精詳紙張潔白計初二三集定價洋八角分售每集洋三角又三才略亦已告成每部價洋二角在申報侌申昌書室及蘇申南北掃葉山房發售此佈 
[廣學會譯著新學彚編中國支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不　　　　　靈　上海　學會諸君洞　外情周知華故著書十載信足端風敎而杜窕吉天下大同此其左劵合括宏旨藉貽通才○新學彚編四　　　　　客名篇　東土導師先路理明法備言簡意賅八角○中國度支考二卷詳稽奏報臚舉出納言外深其惋惜使君於此不凡一角半○　　記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鑰敬告司徒三角半○中　戰紀本末一圓半續編七角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及敎士售書處亦可向購圖書集成局啓 
[論整飭吏治宜先停止捐納]  
　　納粟入官本爲朝廷不得已之弊政然當創行之初原以國用不裕軍餉難籌權濟一時非謂鬻官賣爵此例可以常行也自軍興以來大開捐例相沿至今雖迭經言官奏請停止而庫欵空虚部臣必多方議阻以致格不能行者數十年邇者道府二途業已不准捐納而自州縣以下則仍有階可捐皇上力行新政知捐輸不停吏治必不能整飭遂慨然有中止之意而二三執政之臣以餉糈無出持之甚堅議卒未允不知牧令爲親民之官必須讀書養氣爲守兼優之士方能勝任愉快自捐班出而流品日雜官方日壞其弊有不可勝言者溯乾隆間舊例祇准捐封典虚銜其時名臣輩出治理蒸蒸日上近則名器太濫希榮慕勢之徒如欲以墨綬榮身祇須費銀數千兩苟得要津之門居然委要缺保優階銅臭薰蒸胸無點墨叩以社稷人民之計則皆茫然不知而正途人員轉因援引無人浮沈宦海窮年累月不得一展驥足此有志之士所以撫膺太息也然予亦非謂捐納中必無人才也但其途太雜少年輕薄之士遽被以章服之榮其始尙覬慕虚名其繼乃因緣爲利而市井紈袴之輩或鬻賣田産或借貸親友家非素封人思躁進一旦得志無不肆其掊克之謀以爲取償之計卽有一二自好者亦移於習俗迫於時勢而漸失其操身家之念重廉恥之道衰吏治尙可問哉且近年以來捐項繁多除新海防捐外如鹽捐當捐房捐殷富捐息借民欵皆准奬叙實官並許移奬親族而各捐戶又復私自减成或六七折或四五折其價愈廉趨之若鶩前者各省候補人員道府多至百餘人同通州縣多至數百人佐雜多至千餘人督撫以人浮於事遂紛紛請停分發不知此省旣停則攺指他省又捐離指省任意更張不過以鄰爲壑况停止期滿捐生紛至麕集前者旣未疏通後者更形擁滯安見其能澄清仕途耶不僅此也捐輸原爲籌餉計若今日之捐輸非惟無補於軍糈實則暗虧夫國帑何以言之國家所賴惟正供之錢糧其次則取之厘稅彼以官爲貿易者往往因本求利每署一缺補一官只計出産之肥瘠而地方之利病民生之休戚不遑顧問故錢糧所入略一侵吞已逾原捐之數卽令嚴察重究而所侵之欵已歸無著至各省厘卡林立屢奉諭旨裁撤而督撫總以减無可减爲言實則因此盈千累百之員坐淹歲月衣食無資藉此局卡以爲調劑究之得差者不過十之二三於是鑕營奔競無所不至到局後百計搜括榷算錙銖民詣民膏半歸中飽近日已歸西人經辦不知此等冗員又將作何位置然就往事言之病商虐民莫此爲甚卽此一二端通盤籌算是得於捐輸者甚微而失於帑項者至鉅卽爲籌餉計究亦何所裨益乎况自此輩濫竽充數而仕宦中之稍知自愛者皆以屈抑旣久負累過重苟膺民社亦惟知瘠民以自肥尙安望官吏之得人而國家得以久安長治乎或曰近者各省將局所冗員斟酌裁汰此弊或可以免然一面裁員一面開捐是直以官爵爲國家誆人之具尙復成何政體故捐例不停而徒欲振興吏治力汰冗員恐終難收實效也吾故謂整飭吏治必自停止捐例始 
[諭旨恭錄]  
　　九月十四日奉旨廕生蔣關齡王銘謙江忠沆俱著外用通政使司叅議員缺著李蔭鑾補授分發雲南知府陳之梅直隸同知沈金鑑廣西同知趙　舉江蘇同知李修梅浙江同知張愷四川直隸州知州陳春瀛雲南知州彭祖詒山東知州耆康廣東通判洪燦東江蘇通判丁年江西通判徐紹榘廣西通判陳爲翰四川通判周菼貴州通判李文瑞山東直隸州州同曹光楷福建直隸州州同張兆焜江蘇知縣徐芳懐江西知縣黄宗敟安徽知縣華懋祺甘肅知縣祁永膺浙江知縣黄士懋湖北知縣馬文兆馬宗翰楊爔廣東知縣王煃焯四川知縣曾文瀚莫楷胡元泰繆介臣雲南知縣梁正麟山東布庫大使沈懋祺兩淮鹽大使傅繼烈石點福建鹽大使吕渭賢俱照例發往截取内閣中書李之實王麟熒孫鏘俱照例用奏補雲南果川府知府保舉在任補用道凌應梧著准其補授照例用保舉江西補用知府趙椿年雲南補用知府李附燾江西候補直隸州知州孔昭玲俱照例用卓異俸滿陜西西安府知府童兆蓉著回任准其每次卓異加一級仍註册候升江西贑縣知縣彭繼昆著回任准其卓異加一級仍註册候升東陵工部員外郎員缺著佛爾國春補授欽此 
[本館接奉電音]  
　　昨日午後京師飛電傳來上諭六道敬謹譯登○九月十九日奉上諭工部左侍郎許景澄着在總理各國事務衙門行走欽此同日奉上諭甘肅布政使着丁體常補授桂春着補授甘肅按察使欽此同日奉上諭甘肅新疆布政使着趙爾巽補授端方着補授陜西按察使欽此同日奉上諭巡視北城御史忠廉等奏遵保拿獲鄰境搶刼盜犯出力之司坊紳董請旨奬勵及候選知州朱銘底銜不符請飭部更正各摺片着該部議奏欽此同日奉上諭崧蕃奏查明故員虧欠交代糧欵銀兩照例嚴追勒繳一摺雲南已故知縣胡以遠前署羅平州任内欠解末折秋米銀兩屢催未解胡以遠着卽革職並由戶部行知湖廣總督轉飭江夏縣查傳該故員家屬到案照數完繳解滇歸欵以重帑項該部知道欽此○二十日奉上諭山東督糧道員缺着尙其亨補授欽此 
[甘軍滋事]  
　　天津訪事友人云本月初九日下午四點餘鐘蘆保鐵路督工名大喇斯者乘軋車前往蘆溝橋閱視工程正欲下車適遇是處所駐甘軍數人欲登車游覽洋人恐遭碰撞傳語使退勇丁不服桀石投之擊傷洋人頭額洋人大怒亦以手槍還擊一勇受傷餘始哄然而散洋人遂令工匠一律停工甘勇忽見人數衆多蜂擁而來誤爲報復立卽號召儕伍各執洋槍貿然開放當卽擊斃一工頭並傷一沿漆匠有二洋人亦被石擊傷次日卽乘火車回津送往醫院求治此事已經上達天聽奉旨令順天府府尹胡大京兆燏棻迅速持平辦結政府因念津榆蘆保各路時 
 
 

Page 2

 
 
　兵民與洋人爲難之事恐將來再肇事端卽電飭董星五宫保於奉旨後將調赴山海關駐紥之兵速往永平府其應駐紥南苑尙未起程者槪免調遣深宫息事安民顧全大局於此可見一斑 
[查閱兵艦]  
　　天津訪事友人云中朝前向德國訂購之兵艦曰海容曰海籌曰海琛均已工竣由外洋駕駛來華停泊大沽口外本月十三日八點鐘時直督裕壽帥偕同水師營務處潘子敬柯松坡嚴又陵三觀察及大沽船塢總辦會辦顧張兩觀察軍械所總辦承觀察水師學堂曾辦洪觀察由天津乘火車前赴塘沽先閱大沽口各砲臺然後乘小火輪船出口查閱各新艦 
[明良喜起]  
　　金陵訪事友人來函云兩江督憲劉峴帥老成持重所行各政皆恪守舊章前者疉奉　上諭創行新政峴帥小心翼翼敬愼有加及奉嚴諭敦促始稍擇一二大端略爲攺革近自皇太后訓政以來一切皆謹守祖宗成法因念峴帥訏謨碩畫力矯時流特沛恩綸優加奬許本月十六日峴帥恭讀懿旨感激涕零頗有鞠躬盡瘁誓以身報之意云 
[裁官暫緩]  
　　金陵訪事友人云前者大憲恭奉裁汰冗員之諭當飭蘇寗兩藩司曁中協查明文武應裁各員弁禀經核定奏覆近日兩江督憲劉峴帥欽奉懿旨罷除一切新政飭將裁官一事暫行緩辦故前議裁撤各缺現均飭令照舊供職矣 
[縣幕自戕]  
　　金陵訪事人云江寍縣署某席幕友某君年力富强舉止冲雅前日忽在書室用裁紙刀自刎圖盡及僕瞥見駭極狂呼經人禀明戴大令親往閱視則已昏暈倒地傷勢甚重急延西醫救治稱食管雖斷氣管未傷尙可挽回性命不知究竟有何寃憤也 
[命案述聞]  
　　姑蘇訪事友來函云日來省垣紛紛傳說謂本月十二日有某局小輪船拖帶民船數艘由蘇開申惟第五號拖船中艙搭客五人内有一客帶有洋蚨一百五十翼不知如何爲同艙四人窺見遂見財起意於夜半時將客謀斃並將屍骸臠切數塊藏諸箱内然後派分其洋以待泊岸　遁當動手時適後艙有某客吐霧吞雲尙未就寢忽聞腥風一陣頓覺毛骨辣然情知有異遂就窓隙窺探果見中艙已少一人深爲駭懼因將情形濳告船夥復用暗號通知前船托故停輪隨卽進艙將四客一倂拘獲並由箱内搜出屍骸銀餅旋卽就近解歸崑山縣監禁候訊 
[獲盜續誌]  
　　蘇州訪事友來函云駐防金澤之巡緝快船管帶宋遊戎學成拿獲盜匪九名於十四日解省發交讞局訊辦已誌前報兹聞張源海黄大頭崔洋殿高升堂程喜榮張考人王維連雷願法等各犯日前經讞員提案逐一研訊業已供認本年七八九等月迭刼江浙烏鎭廟港溪港三處之染坊米行壽器等店所搶藍白布一百數十疋及各贓物均已分訖此次係由在逃之陳老五起意擬往重古鎭搶刦同泰米行云云惟董貴喜研訊再三則供稱實係被誘現願作線領緝陳盜以贖前罪故日昨已由遊戎禀奉撫憲批准飭將該犯帶往浙省跴緝矣 
[查禁烟館]  
　　金陵訪事友來函云省垣近日竊案甚多大憲推求其故以爲皆由烟館窩留贓賊所致爰飭城守協及保甲總局營務處江寍府通查省垣城廂内外所有烟館　一造册呈報不准再有添開復經城守協各官擬定烟館章程出示曉諭兹將各節照錄於後一禁背街小巷不准開設烟館一禁草房不准開設烟館一禁有婦女住家不准開設烟館一禁自一張鋪起至三張鋪止小烟館均不准開張一禁准開各大烟館定以二砲以後一律熄燈一此次清查各烟館如有漏未查出者亦應一體遵照條欵辦理如不遵照卽將該烟館封閉並將開設之人嚴加懲辦 
[鄂省官塲紀事]  
　　武昌訪事友人云新授四川總督奎樂峯制軍乘登瀛洲兵輪船蒞鄂旋於本月十三日率同瀛眷渡江登快利輪船定於十四日上駛闔城文武各官咸往恭送馬龍車水絡繹於途○提督學政王勝之太宗師定期按試荆宜施等府先期檄行各屬一體遵照旋於本月十四日由省起節乘快利輪船西上府縣各官咸恭送如儀○新授福建布政司李仲仙方伯經羲湖南提督婁峻山軍門雲慶先後由湘至鄂赴督署謁見并拜會文武各寅僚聞方伯由湘臬晉擢閩藩例應入都請訓婁軍門則因整頓營務有要公與香帥面商是以命駕來鄂大約小作勾留卽當返斾湘中也○安陸府史研孫太守書靑前者因病請假回省就醫現已勿藥有喜署藩憲岑方伯因檄飭仍赴本任不日卽當首途矣○武昌府恒敷廷太守之封翁於日前作古太守例應丁艱業由府尊逄太守備文通報并禀請委員接署 
[瀛洲攬勝]  
　　日本訪事友人云日政府前倩美國枯拉蒲船廠定造二等巡洋艦一艘名笠置准於本年十二月杪竣工又在本國桑港也呢紅廠自造一艘名千歲大約同時可以告竣○駐韓日本公使加藤君於東歴十月十三號乘元海丸返國覲見日皇奏陳一切聞不日卽須仍回任所○日政府自攺革新政後所有地方各官多被更調如大審院長輿山政敬東京控訴院檢事長春木義彰大坂控訴院檢事長大島貞敏名古屋控訴院檢事長安井修三大審院部長寺鳥直外府縣各地裁判長則有函館熊本新潟岡山長野奈良大津前橋高松大坂京都等處檢事各員大小不一共計沙汰者多至二百餘員皆大東法相一力主持獨斷獨行者也○日本攝河泉三州大操現將屆期日皇特派陸軍大元帥彰　親王前往校閱定於東歴十一月十二號由東京起行大約十三四號卽可戾止中國南北洋大臣所派觀操之班卞二統領及文武員弁共一十八員由滬乘神戶丸於東歴上月十九號行抵長崎旋卽前赴横濱○此次攺正官制節省各項經費如内閣及内務省外務省三處可得銀九萬二千四百十四元有奇大藏省二十五萬九千九百四十三元司法省一千零十八元文部省十七萬九千五百六十三元農商務省十九萬六千七百九十九元遞信省六萬零六百九十七元北海道廳七十四萬二千五百七十餘元其增設之處如鐵道港務船舶各局僅多費銀十萬零四千三百五十九元一增一减轉移之間其所撙節已屬不貲矣○十月十八號東京來電云日本銀行總裁現由政府簡放山本達雄君經理一切二十五號來電云文部大臣尾崎行雄君現已辭職繼其任者爲尤養毅君於二十六號視事二十九號來電云板垣内務大臣松田大藏大臣及遞信大臣林有造同於本日上表辭職 
[南屏秋雁]  
　　杭垣訪事友來函云本月十六日爲致祭機神之期杭省仁錢兩縣備具祝帛呈請撫憲用印廖中丞因政體違和未及躬親祭奠特委府憲林太守前往恭代是日黎明太守命駕至東園機神廟中兩首縣及府佐各官先在官廳伺候俟太守駕臨卽行升殿行禮祭畢各呵殿回轅○浙省應解京餉現由藩憲續撥地丁銀五萬兩委印大令瑞梁管解於十六日兌銀釘鞘以便擇日起程○杭省拱宸橋自闢作商埠其沿河一帶向無橋樑行人必須繞道嗣經道憲札飭工程局營造米橋刻已工竣商旅往來咸稱利便○浙省前因勸辦昭信股票鹺商認繳銀二十萬兩係照鹽引攤派一時鹽價大漲刻下股票已停價值亦漸平矣閭巷小民無不同聲歡忭○上珠寳巷彚源金鋪自今春倒閉後虧欠債項約有銀十五萬之多而檢查店中貨物祗值銀二萬左右抵債欠項不過一折有零現聞有人欲將此店盤受因向各債主說合擬以兩折了事而債主不允所請者居多是以商議多日尙未就緒○杭州東其街一帶向設零絲店收買經絨凡婦女之絡絲經者每將所餘分兩至彼易錢藉資津貼此等店鋪多在冷街僻巷甚至上燈之後尙未開門推原其故皆由各綢莊中學徒私自偷竊逐日往彼變賣綢業董事察知其弊上年具禀仁和縣蕭藴齋大令當卽飭差嚴查并出示曉諭凡開此項店鋪不准在冷僻所在到晚一律閉門如有不遵立卽飭拿重究此風得以梢息不料日久弊生現在各綢莊復有失物之事查得皆係學徒偷竊窮詰之下知多　與五老巷口同和零絲店當卽禀縣飭差起贓并將行竊之某 
 
 

Page 3

 
 
學徒重責百板窩贓之店主重責二百板并將該店於本月十三日發封以警其餘 
[東甌蜃氣]  
　　温州訪事人云瑞平交界之區數十村莊突於某日齊樹赤幟藍邊白字大書官逼民反字樣蓋因學習　拳之徒惑於邪術舉動乖張也華人令訪聞之下立卽查　禁止而若輩恃有烏合之衆仍復豎旗示威計圖挾制官長兩邑尊大度包容置之不問乃將幟拔匿村落安　然亦可見愚民之頑梗矣○温州煤油自順和公司創辦以來銷塲甚旺及分爲兩家後互相爭利貶價出售以致無利可圖殊可惜也○甌柑爲温郡　産之大　然業此者不免連年虧折推原其故皆由摘不及時易致霉變本屆雨水過多而採剪甚早現在節　霜降輪船裝運已有五百桶之多惟望其不變色味則購此者庶可源源而來也 
[潯陽楓荻]  
　　九江　事人云九江鎭宋佩珍鎭軍飭標下新勁營選鋒左右等營於九月十一日在校塲操演洋陣及地雷一切各健兒施放槍砲或臥或立均極嫺　團防各勇亦於是在蓮花池演操雜技有二勇　舞連鈎槍悞傷左足深入二寸許血流如注趙管帶給　敷之慰以温語○署藩司張　舩　伯札委候補通判阮子賓别駕州判　子徽少牧管解餉銀十二萬兩入京本月初八日道出潯陽營縣撥派兵役護送出境○　昌洋行新創小輪船三艘專行江西内河定期本月二十日開駛○聽仁寺某僧於本月初十夜拿獲竊賊二名送縣懲治吳儀生　府訊得賊以小東門城樓爲巢穴尙有同黨數人乃卽禀明道鎭府將樓封閉○本屆府試之期四處士子雲集羽萃江防廳曾葆農司馬恐在租界内滋生事端諄諄示諭并親自往各處查察德化縣吳儀生明府保甲總巡汪芑孫明府亦會同營汛晝夜梭巡○本月初八日西門外萬安棧主某甲爲其子完姻賓客盈門異常熱閙有住棧之某客濳入臥房竊取寳銀六枚藏之而出適爲其幼女撞見大聲疾呼當塲拿獲棧主不加深究揮令搬出是亦誠厚之道也○新授　江龍開河水師守備倪瑞亭守戎萬春擇吉本月初五日履任署理斯缺之張爕臣守戎仍回彭澤汛本任○在籍丁憂御史易　航侍御俊湖北興國州人服闋後本擬入京供職忽爲二豎所侵遂赴玉樓之召 
[潤州客述]  
　　鎭江訪事友來函云泰西各項新學無不發源於算故疇人之學最爲近今切要之圖邇來常鎭通海道長觀察出有告示云照得算學一課專爲講求時務而設業經吕前升道議定章程出示曉諭由府縣按月輪課在案兹據監院鎭江府學申請示期月課前來本道定於九月十六日開課肄業算學生應卽自備試卷先赴監院處報名屆期齊集試院聽候點名考試除札鎭江府轉飭丹徒縣一體知照外合先示諭爲此示仰在院肄業算學生一體遵照毋違○城外魚巷大街裕興泰雜貨鋪貲本殷實素來取信於人本月十二日二鼓時忽閉戶濳逃各債主聞信而至檢點貨物已空諸所有擾攘多時一籌莫展聞所虧約有三四千金之譜○鎭江官鹽向食浙引而與江北僅一水之隔以致淮私充塞浙引漸漸滯銷刻下各業勸助振捐鹽商勢不得免丹徒縣王伯芳大令以現屆冬令民間多醃菜需鹽必多特設法變通向例每斤二十六文者加收二文以三閱月爲度過後卽照常收二十六文庶幾積少成多於振務不無小補緝私總局復飭鹽卡各巡役在江邊加意巡邏以冀杜絶淮私功歸實濟 
[上海官塲紀事]  
　　長江水師提督黄芍巖宫保因公過滬昨日午前十下鐘時乘緑呢大轎入城詣文武各衙門拜會至道轅時蔡觀察迎入花廳茗談良久而别○蘇松鎭總兵陳印波軍門旭亦於昨午命駕進城遍謁各當道及至敬業書院時適王大令在滬北拜會各領事故由家丁擋駕○江南提督李壽亭軍門占椿由松抵滬亦於昨日午前排導入城拜謁各當道旋至縣署拜會前任黄愛棠大令大令飭丁擋駕繼赴道轅蔡觀察迎入内廳欵留午膳始興辭而出 
[覆訊犯黨]  
　　前因逆犯康有爲謀爲不軌濳逃出境江海關道蔡和甫觀察接奉電音著將康之門人梁啓超嚴拿務獲時梁已聞風逃逸當將梁所開大同譯書局執事張杰明家丁胡啓發茶房劉德榮等帶縣經黄大令屢次研訊張等供稱梁於三月間進京會試至今未回大令得供將張等收押尙有送書之徐阿三等二名釋放旋卽據情禀覆道憲核示昨日傍晚道憲蔡觀察飭縣將此案人證解送道轅蔡觀察親坐二堂提案復訊張杰明供稱監生廣東新會縣人在大同譯書局爲司事局東梁啓超於三月間進京後從未來滬至七月間有信來申卽交老太爺收取至八月初七日又接電信老太爺卽同二少爺啓芬一同附輪回粤監生一向在局内辦事此情實出不知求恩超豁胡啓發劉德榮供亦相同觀察一再研詰矢口不移遂判張等訊屬無干分别交保 
[代騐病斃]  
　　前由英界公廨移送鎭江人江和陔到縣因江在李有才剃頭店習業於某日持刀將李砍傷送請究辦當經黄大令訊明收押旋因患病發堂醫治昨日該犯醫治無效身死經普育堂董曹寄耘函報到縣請騐適土大令往滬北拜謁各國領事遂由典史蔡少尉蒞堂代騐先傳廿二鋪地甲金茂供稱該犯委係因病身死並無别故求鑒堂丁朱錦元更夫李阿三同供該犯因患病送堂醫治已有多日服藥無效至今日上午氣絶身死呈上藥方數紙請閱少尉得供飭仵騐得該屍年廿一歲週身並無傷痕委係病死由堂給棺收殮標封發交地甲厝壇候傳屍屬領埋 
[考試代書]  
　　昨爲新任上海縣王欣甫大令考試代書之期清晨應試諸人咸詣敬業書院槖筆鵠候題爲嚴拿流氓示聞是日應考者共計七名并悉大令定於二十三日爲頭期放告云 
[英界火警]  
　　昨晚七點鐘時捕房警鐘亂鳴旋分四下知英租界中又肇火災急出訪問知火起於帶鈎橋北堍某雜貨店延及德星樓茶館等數家烈燄横飛不可嚮邇時救火會西人巳驅皮帶車風馳而至汲水狂灌得漸熄滅至其如何起火及焚燬房屋若干容俟訪明再錄 
[紗廠開工]  
　　楊樹浦華盛紡紗廠前因棉紗銷塲日滯特於中秋節後暫行停工現在市面漸有起色總辦盛荔生觀察諭令將東西各廠一律開工以故各女工均已到局工作矣 
[嚴查流氓]  
　　楊樹浦一帶爲流氓聚集之所結黨横行無惡不作前晚巡防局委員姚殿卿二尹　十二圖地保吳桂香到局諭令將各流氓姓氏住址開呈以便按圖索驥未識若輩聞之能稍爲歛跡否 
[勒限追緝]  
　　日前馬路工程局委員朱森庭明府公館内失去報時鐘一架當經傳令捕役嚴限追緝刻已多日依舊遷延昨明府傳城内北三鋪地甲陸升及汛捕陸慶到局訊比捕甲等一再求恩寬限明府諭以再限三大務將人贓解案如再延玩定干處究不貸 
[斷償酬謝]  
　　寗人張積仁前在南市馬路工程局禀控灘船埠頭楊永朝圖賴欠欵請爲追繳當經朱森庭明府提訊因供詞各執未便懸斷著傳齊經勸之楊顯華姚和尙等到案再訊日昨差役將楊等解案請訊楊顯華供前年四月間張積仁之兄積賢爲楊永朝保充灘船埠頭小的曾知其事今積賢已死當時是否借洋不知詳細明府以張索欠無憑碍難追究惟前次訊供時楊　朝稱願以洋銀酬謝張積賢今雖已死著繳洋五十元與張積仁具領各具遵結完案 
[失孩送回]  
　　前日法界巡街捕見有十餘齡之男孩一口在途躑躅因卽帶回捕房捕頭詢　之下孩稱家住浦東日前趁航至滬登岸後因迷路不知所歸捕頭派令包探送至船交航船主送還家屬完人骨肉是亦好行其德者也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖江秋色]  
　　安徽訪事友來函云皖省課吏之舉創自前臬憲趙次珊廉訪嗣因槍冐之弊層見疉出經廉訪一再整頓爲之肅然今廉訪調任陜中與試各員遂漸萌故智前月課吏之期有某甲隨衆混入冐接某員之卷幸有認得廬山眞面者告諸照料委員乃將卷扣住人則從寬逐出○皖城自入秋以來天時亢旱久未得沛甘霖萍沼柳塘半成龜坼因是一勺之水必須取自江干城内地密人稠偶肇火災何堪設想地方官爰爲防患未然之計由首縣顧懐壬大令商之城守楊恊戎禀請各大憲懇准由大江車水從東門水關入城沿途架車數十輛雇派民夫晝夜車運現巳將各池塘一律車滿城廂内外溝澮皆盈不獨可備飛災卽居民朝夕汲飲亦無不同聲稱便也 
[隋隄秋柳]  
　　揚州訪事友人云去秋徐海等屬被水成災經地方官紳及各處義振所籌集鉅資由嚴佑之善士等按戶施放百萬哀鴻甫得苟延殘喘不意今夏復淫雨爲災以致二麥無收秋成絶望大吏察悉情形立卽飛章入告天恩高厚當蒙發帑數十萬飭兩江總督遴派廉潔幹員會同善紳嚴作霖前往災區核實散放並以工代振等因劉峴帥隨遴委陳溶菴大令元鑄會同嚴紳籌商辦理本月某日大令抵揚勾留二日邀素習河務者數人同往現已抵徐親往察勘除疏濬河道外尙擬興辦堤埝閘壩等工已與嚴紳及本鎭紳士一再籌議所有工程由大令相機籌辦其履查戶口分别極次災情施放錢米等事則仍由嚴紳自主庶事權歸一責無旁貸各紳意見相同大約梅開嶺上時卽可次第開辦已由淮徐各屬地方官出示曉諭招集丁壯從速赴工似此妥爲布置今歲飢民可免南下跋涉矣○制錢缺乏市面艱難業經各省大吏先後奏准分别設局鼓鑄制錢及各項大小銀圓以濟民用之不足自上年以來流通甚廣本月某日省垣運到制錢一萬串由錢業董事在會館匀派數目分交各錢莊具領是以邇日市廛新錢頗爲充牣所不可解者當新錢未到之前每洋銀一圓可兌錢九百以外及新錢旣到而每圓反止兌錢八百八十餘文市劊居心誠非外人所可臆度矣 
[南市捕房紀事]  
　　前晚十六鋪汛捕夥在途拘獲竊取東洋車之談阿三顧和尙張阿根等三名解至南市捕房捕頭命管押候辦○南市長順米行學徒盧宗林前日雇毛家弄馬頭朱阿三划船往浦中載米盧以朱有意躭擱向之理論不服遂互扭至捕房捕頭命暫押片時交人保釋 
[英界晚堂瑣案]  
　　潘三坪控陸王氏卽陸三媽掯匿方單經帮審委員劉穆庭二尹提訊　供本地人年二十八歲開馬車行爲業與陸王氏素來認識前年九月内將祖遺地基方單一紙計三畝向陸王氏處抵借洋五百元九月底又將地基方單一畝向陸王氏處抵借洋五百元被其現扣利洋一百元祗收到洋四百元第三次倩陸仁林爲中向借洋銀一千元祇收到九百二十四元扣去利息洋七十六元借據寫一千元言定二年爲期前後一倂歸還現已期滿因向張茂記處借得方單一紙計地五畝仍託陸王氏押洋一千元欲還前欠詎被扣住將地轉售與陳公館是以來案求請訊究陸王氏供本地人年四十七歲丈夫已死前年秋間潘三坪携來方單三紙託小婦人代押洋一千元小婦人卽向萬陽樓金　處借得洋八百元自已湊洋二百元合一千元付交潘三坪收取後又向小婦人商借洋一千元倩仁林爲中小婦人卽向連姓借洋五百元吳姓借洋五百元前後二次交與潘三坪親手收執立有借據言定今冬九月底爲期春間索取利洋延約至今分文未有安有現扣利洋之事前日潘取得張茂記方單一紙據云欲還小婦人處前欠託爲押洋一千元是以小婦人卽往陳公館抵洋一千元與潘代還金妲洋四百元小婦人自己名下洋二百元連吳二姓各二百元掯匿方單實被誣控求請明察劉二尹以潘三坪借洋屬實理應清還著限二十天將所欠陸王氏洋二千元繳案飭陸王氏交還方單潘三坪看管押追○王兪氏訴稱年五十有四原籍常熟現在王姓家帮傭丈夫在籍耕田長子在滬　習帽店生意次子阿二不務正業時來索洋昨因不遂其願聲言欲取尖刀行刺是以扭案請辦王阿二供廿八歲奉父命來滬探訪母親蹤跡昨因向索盤費洋五角母親並不回答卽來案喊控求恩鑒宥劉二尹判將王阿二重責二百板押候移送攺過所 
[英界公堂瑣案]  
　　水巡捕禀陳徐氏李陳氏　駕駁船裝有舊鐵二十三根小的以其形跡可疑拘案請辦二氏同供鐵在河畔拾得不知誰人之物讞員鄭大令商之梅繙譯著押候查明復訊○包探朱阿高禀鎭江人趙福生平日專事謊騙昨又至李掌元處騙得皮箱十三口由小的查知拘案請究趙供此事與王楚卿同謀大令著帶回捕房管押候查明復訊○包探趙銀河禀寍波人馬阿巧開設昇大馬車行積欠各項往來甚鉅無可彌補遽爾逃避債主鄭白氏孫木金周柏林錢蓋和陳毛頭沈華卿等以欠欵無著紛紛將馬車取去馬遂藉詞投報捕房由捕頭派小的將鄭白氏等一倂拘獲今特送案請訊大令著分别看管候過堂復訊○寍波人任進才禀稱前月某日小的出外購物携帶洋銀三百元乘曹紀全之車行至洋涇橋小的下車候一親戚令曹停車守候不料曹卽乘間將洋銀竊去逃避無蹤當卽投報捕房尙未緝獲昨日忽在途中相遇因卽扭住送案求追曹供江北人所竊洋銀曾被航船夥王邦郎强奪二百元小的僅得一百元花銷殆盡無可歸償大令判責曹二百板帶回捕房管押二月一面飭差赶提王邦郎到案訊辦○包探徐榮珊禀稱陳阿生行至四川路見陳其卿袋内有銀表一枚濳行摸竊小的目擊情形因卽扭案請懲陳阿生供詞狡展大令判責二百板交捕房管押一月○包探張阿五禀稱積竊秦小星前蒙大老爺庭訊判送攺過所覊禁在案現在小的又從他處起出羽綢七疋皮衣七件扇子一柄棉被一條皮箱一口查係本月初然由秦竊自盧八萬　　金陳雲芳等家用特禀明尙求究辦大令判將贓物各交失主領去候提秦再責二百板送回攺過所以示懲儆○洋人利而控楊能林竊取籐椅一把由包探洪阿寳拘獲人贓送案請究楊供偶貪小利致犯不端尙求恩宥大令判責二百板帶回捕房管押一月 
[法界捕房紀事]  
　　流氓喬全福許阿元同居一處偶因爭奪下榻之所兩不相下視若仇讐前晚十一點鐘時喬糾集同黨十餘人行至法界城河浜適與許遇當卽扭至城根恣意攢毆並將許衣服褫去抛入河中幸經人援起免占滅頂之凶許忿甚昨日投報捕房　爲提究捕頭令許自行扭案禀官懲辦○福馨樓茶館主某甲因被親戚某乙時來借擾忿不能平特於昨日控訴捕房捕頭以誼關姻婭未便輕啓訟端令甲給以川資洋銀五元俾回寗波故里 
[美界捕房紀事]  
　　前日爲日本明治天皇誕辰虹口各日商咸於門外高揭國徽互相慶賀三百九十四號門牌鮮蛋行亦係日人所開前晚宴飲畢日人某甲將制錢數百文向外散擲一時聚有數十餘人在路上奪取爲巡街捕所見恐肇事端向前喝阻被甲拖入肆行毆擊捕受此虧辱回禀捕頭捕頭大怒立飭中西探捕將日人拘入捕房轉送該管領事署訊辦○小竊名虎春者昨在西華德路一千三百十一號門牌某烟間内行竊烟鎗等物爲包探孫光華查獲拘入捕房押候究辦○前晚十點鐘時包探石金榮巡緝至崑山路轉角處見停有某號東洋車一輛並無看管之人爰特送入捕房候查明核辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四年九月十二日京報全錄]  
　　宫門抄○粤督譚奏查明貪劣不職各官據實糾叅摺○粤學政張奏士紳捐建學堂片○江督劉等奏江蘇淮徐海等屬復被水災亟需預籌賑撫摺○又奏擬議農工商礦各學堂大槪情形片○九月十二日理藩院鑾儀衛光祿寺正白旂值日無引見○那士請假一日○會章請假十日○召見軍機○○太子少保頭品頂戴兩廣總督臣譚鍾麟頭品頂戴廣東巡撫臣許振褘跪奏爲查明貪劣不職文武各官據實糾叅仰祈聖鑒事竊臣等於所屬文武各官悉心考察其貪劣不職者自應隨時叅辦未便姑容查有前署廣東信宜縣知縣文博於張明典呈控張家隆等開設花會一案將原告扣留勒交被告經該管道府疉飭保釋置苦罔聞迨需索已罄交卸在卽始行禀請解放官聲甚劣此其一端南海縣縣丞張錫蕃庇賭增索規費被賭徒毁轎攆逐傷斃人命代理瓊州府經歴王河屏聲名平常韶州府司獄文從周不明事理又前署清遠營遊擊馮　到任後地方疉出刼案當經摘頂勒緝仍復不知振作所帶船勇亦有缺額署廣州協西關汛千總李祥輝縱令謝應楨等聚賭賭匪互鬥致斃路人何恩一命達濠營効力千總吳家兆初得保奬歛喜錢百餘千到標後行爲乖謬物議沸騰據各該上司先後禀揭前來相應請旨將前署信宜縣事候補知縣文博南海縣縣丞張錫蕃代理瓊州府經歴候補巡檢王河屏韶州府司獄文從周前署清遠營遊擊儘先叅將馮　署廣州協西關汛千總永靖營右哨把總李祥輝達濠營効力儘先千總吳家兆一倂革職以肅官常除咨部查照外臣等謹合詞恭摺具陳伏乞皇上聖鑒訓示至南海縣縣丞韶州府司獄二缺應請扣留外補合倂陳明謹奏奉硃批另有旨欽此○○張百熙片再近日屢奉諭旨振興學堂凡士民之樂爲捐建者准予給奬以示鼓勵一時輿情頗知感憤臣適按臨廣州府歲試先後據該府士紳等禀稱在省城創設時敏廣智等小學堂并請分咨督撫臣查照在案又據提調官轉禀新會縣文童李秉豪朱彭年羅時佑李紹芬何藻章何家駒陳昭安李孔彰等以該縣官紳議建小學堂一所講求中西實學現在經費未充情願捐助銀一萬四千四百五十圓合廣平銀一萬零一百兩作爲學堂公費以期迅速開辦俾得從中講習並據聲明捐數微末不敢仰邀奬叙等情前來查文童李秉豪等本屆歲試以頂名應考各情經各該認派保廪生等檢舉後由臣扣除倂予辦結現因該縣小學堂籌欵維艱共捐集萬金以資應用尙屬通明大義已由提調官將所捐之欵發交新會縣知縣飭令協同邑紳等赶緊籌辦惟該童等懇免奬叙係屬至誠可否准其歸入學堂肄習及仍令應考之處出自逾格鴻慈再該童等扣除之案應俟歲考一律完竣由臣彚案報部合倂陳明所有廣州府士紳捐建學堂及文童籌集欵項各緣由謹附片具奏伏乞聖鑒謹奏奉硃批著照所請該部知道單倂發欽此○○頭品頂戴兩江總督臣劉坤一陞任四川總督江蘇巡撫臣奎俊跪奏爲江蘇淮徐海等屬復被水災亟需預籌賑撫謹將大槪情形恭摺具陳仰祈聖鑒事竊照上年淮安徐州海州等屬被水災歉民情困苦異常經臣據實奏明蒙恩截留漕糧並開辦賑捐又得義紳襄期及各省協濟鉅欵自秋冬以迄今春賑撫工糶次第舉行俾被災窮黎漸臻安集已將辦理就緒情形恭摺會奏本年六月十一日承准軍機大臣字寄奉上諭御史鄭思贊奏徐海災象又成請飭籌辦撫卹一摺著劉坤一奎俊迅飭該地方官分别輕重情形妥籌撫卹等因欽此又經恭錄轉行赶緊查明妥爲籌辦各在案兹據署江寗布政使胡家楨詳稱本年初夏徐海各屬麥穗垂黄滿冀可獲豐收閭閻藉蘇積困詎於四月下旬連遭大雨東省山水驟發沂運各河同時並漲堤埝被冲低田間遭淹漫五月初間水勢漸退正在搶割復於十二日午後驟雨滂沱通宵達且溝淰盈溢窪區游漫運河水又增漲上游蒙沂諸水建瓴而下一片汪洋未刈之麥多被没其已割登塲者亦有漂失當經飛飭各該縣儘力設法分别疏洩以保秋禾乃六月中旬以後晴日無多霪霖相繼農田疉遭淹浸下游水勢頂托一時涸復難期統加察核雖其間坐落高下輕重分數尙須確切勘查第就目前情形而論則邳州宿遷海州沐陽被淹已重毗連之睢寗銅山蕭縣豐縣贛榆安東桃源清河阜寍等縣凡地勢低窪及濱臨河湖之處均不免有淹傷災區寛廣較上年殆有過之其薄有麥收之戶轉瞬卽將告匱秋成失望來日方長而被水旣較上年早傭工度日之輩現在無以謀生已有不可終日之勢若不急籌安撫則數十百萬甫登袵席之蒼黎復將轉乎溝壑現己會同振捐局赶緊籌集欵項以備振濟一面派員先行往查並飭各該地方官就涸出之地督令補種蕎麥紅薯蘿蔔等物一面購麥備放乘時布種爲將來冬春之計曁籌辦工糶各事以期維繫人心俾免輕去其鄉鋌而走險義賑紳士嚴作霖辦事結實輿論翕然與之商明於八月間親赴徐州等屬迅速查辦以免飭民出外逃荒惟是戶口衆多需欵繁鉅際此庫儲奇絀固屬羅掘無從僅恃請奬銜封之賑捐亦若無濟於事惟有請開實官賑捐或可稍資挹注等情詳請具奏前來臣等查淮徐海等屬地方瘠苦災　頻仍積困未蘇又遭水患次貧之戶亦復轉爲極貧數百萬災黎嗷嗷待哺若不迅籌撫卹必致流離失所洵如該御史鄭思贊所奏早盡一日之心卽多活百人之命惟是庫欵艱窘賑撫無資除將請開實官賑捐各節另摺奏懇天恩俾得集成鉅欵以資接濟並飭令該司局多方設籌迅速妥辦仍俟各屬查明田禾收成分數勘定另行奏報外所有淮徐海等屬復被水災亟須預籌賑撫緣由謹合詞恭摺具陳伏乞皇上聖鑒訓示謹奏奉硃批另有旨欽此○○劉坤一片再臣思振興庶務以植本爲先而致富大端以農學爲要疉奉諭旨飭令設立農務學堂並將工商路礦各學迅籌舉辦等因仰見聖主敦崇實學作育群材之至意臣博采東西洋章程並叅諸紳民議論農工商礦大利所存泰西以爲專門之學現在學堂初設若待溥通學卒業然後肄業及之已苦其晚擬在江寍地方先設農務學堂一所選派府屬紳商之有産業者經理其事聘明於種植物學農藝化學人員爲之教習以講求物質士性所宜糞漑壅植之法酌撥地畞俾試種以辨肥磽略購機器俾課功以判巧拙樹藝蓄牧次第推行農氓目覩成規自必樂於從事更就上海之農學報館攺爲農務總會由臣另籌欵項重訂章程與各省聨絡恊助藉收一樹百穫之益至工藝一門名目繁瑣斷非一驟可幾而惟製造之學爲目前所最亟查上海製造局兼轄之廣方言館專儲譯才之選又舊有之砲隊營備充教習之差現在學校攺建陸師亦有專堂此兩項係屬重設擬令酌量裁倂拓爲工藝學堂招募生徒分别學習機器旣備可資實騐聞見較廣亦易觀摩上海風氣最先程工尤速並擬將商學商報等事統令辦理商務之在籍翰林院修撰張謇等就近督率赶爲籌辦若夫礦務以西北爲奥區鐵路以蘆漢爲正幹衆利所趨儲材宜亟江南辦理礦務甫有端倪此項學生一時尙難其選然以測量繪算爲初級則與武備學略同擬卽挑選學生調派教習於陸師學堂内添設礦路學一齊分習重力汽化地質等學以備專門學堂異日之取材庶免躐等之譏藉收及時之效所有擬議農工商礦各學堂大槪情形謹附片具陳伏乞聖鑒謹奏奉硃批覽欽此 
 
 

Page 14

 
 
[光緒二十四年九月十三日京報全錄]  
　　宫門抄○諭旨二道錄前○江督劉等奏爲淮徐海等屬復被水災擬請開實官賑捐摺○粤督譚等奏爲將軍因病出缺請旨簡放摺○江督劉奏爲請撥漕米攺折賑撫片○又奏撥欵赶辦急賑片○文奏甄别道府各員留省以繁缺補用片○九月十三日吏部翰林院廂紅旗值日宗人府引見十七名吏部六十二名○崑中堂假滿請安○召見軍機黄紹箕　惲毓鼎○○頭品頂戴兩江總督臣劉坤一陞任四川總督江蘇巡撫臣奎俊跪奏爲淮徐海等屬復被水災擬請開辦實官賑捐照新海防例請奬以專災黎而資工作恭摺具陳仰祈聖鑒事竊江蘇淮徐海各屬復被水災亟須預籌賑撫業經臣等另摺陳奏在案兹據辦理賑捐局署江寗布政使胡家楨等詳稱籌賑以集欵爲先本非易易而在今日則尤難江南各庫自前歲籌辦海防早已羅掘殆盡又有認還華洋各欵本年復將鹽貨厘金攺歸稅司代徵抵借餉原頓竭益覺窘迫難支無論正雜各欵苦無可撥用是此次淮徐海賑務舍勸捐外别無籌欵之法夫以捐事久成弩末而歴年各省辦賑猶必恃此爲挹注者則以直省之中偏災僅見東南財賦之地歲事尙豐紳富欲博顯揚捐輸頗資鼓舞並有虚銜抵捐實官之例以故勸捐者尙得藉手集成鉅資乃比年以來往往數省告災捐局林立勸辦不易無異竭澤而漁加以糧貴錢荒各省一轍農工商賈無不疲病物力益艱其在素封之戶頻年捐賑均已銜封壘晉無可再加又因抵捐之例不行收數益形减色上年江蘇賑捐開辦已逾七八月之久收數無幾墊欵尙未清還方冀本年通省豐收賑事截止可以徐圖歸補詎意淮徐海等屬又遭水患麥穗垂熟不及搶收秋禾在田又多淹没就目前情形而論邳州宿遷海州沐陽被災最重睢寗銅山蕭縣豐縣贛榆安東桃源清河阜寗低窪處所亦均受傷統計災區仍有十餘州縣之廣此時之急辦安撫及將來通籌工賑一切端緒極繁况值上年災祲之餘徐海地方民俗素稱强悍其界連東豫等處兼有大刀會匪濳相勾結並以光緒二十一年滋擾教堂之案未得逞其所欲時思藉端報復窮民饑寒所迫煽惑易從尤須妥爲撫綏俾免流離失所庶不致鋌而走險貽害地方又如上年興修河堤各工經此次漫溢冲盪必多淤墊殘缺亦須俟水退後大舉浚治乃能資以宣防永爲利賴然此數大端需欵均鉅約略計之非百數十萬金不能濟事江南庫儲如此物力如此將何以堪若僅稍事補苴不爲久遠之計顧此嗷嗷之衆亦何忍聽其連年顚沛國家深仁厚澤淪浹寰區每遇大災恩發内帑部欵至數十萬金而不惜但際此部庫亦非充裕何敢遽請撥欵再四思維非就賑捐暫子變通不足以資集事溯查前次海防籌餉紳富捐欵至百數十萬近年鹽商報効亦屢經認捐百萬皆因准奬實官是以輸將踴躍且查從前山西河南賑捐亦有請奬實官成案全活甚衆至今感頌皇仁今江蘇淮徐海等屬災情雖尙不及晉豫之重而庫儲物力之艱則數倍於曩日擬請准令本省及僑寓之紳商富戶比照籌餉及鹽商報効之案公同集捐隨時彚繳照新海防例請奬實官以本省之捐輸濟本省之工賑保全實多大局良有裨益等情詳請具奏前來臣等覆加查核委係實情當兹費绌用宏百端拮据此項工賑鉅欵委屬無可設籌該局請開實官振捐誠亦萬不獲已之策民命所繫不得不迫切上陳合無仰懇天恩准如所請俾得早日舉辦仍以一百萬兩爲限數滿卽行停止不准稍有勒派他省亦不得援以爲請庶於軫恤災黎之中仍寓愼重名器之意如蒙兪允卽由臣衙門印給實收飭局勸辦按次造册咨部核給奬叙所收捐欵酌量各該局工賑事宜分别勻撥並嚴飭承辦各員務使實惠及民工歸實濟不准稍有侵漁以副聖主念切民依之至意抑應勅部另行撥欵之處非臣等所敢擅擬所有淮徐海等屬復被　災請開實官賑捐緣由謹合詞恭摺具奏伏乞皇上聖鑒訓示謹奏奉硃批戶部議奏欽此○○太子少保頭品頂戴兩廣總督臣譚鍾麟頭品頂戴廣東巡撫臣許振褘滿洲副都統臣興存漢軍副都統臣春齡跪奏爲廣州將軍因病出缺恭摺馳陳仰祈聖鑒事竊照廣州將軍保年現年五十歲係京城正黄旗滿洲人由鳥鎗護軍薦升叅領卓異升京口副都統光緒二十一年三月簡放廣州將軍七月到任臣等共事一方見該將軍氣體壯健自本年五月肝氣不舒飲食漸减六月初患心躁腹瀉之證猶復力疾辦公乃肝强脾弱醫藥無效延至七月十一日病忽增劇自知不起深以受恩未報爲憾口授遺摺交臣等代進卽於是日酉刻出缺臣等親往看視景况蕭條該將軍長子奎芳係火器營正黄旗副叅領次子治芳係三等侍衛均在京當差長孫熙崑年甫六齡隨侍任所當派員弁隨同該家屬身後一切妥爲照料靈櫬回旗時由臣興存等　章派弁兵護送伏查該將軍保年實心任事血性過人每念時局多艱忠憤形於詞色凡旗務營務力求整頓勞怨不辭詎竟一病不起深堪憫惜合無仰懇天恩從優賜卹出自逾格鴻慈至廣州將軍員缺應請旨迅賜簡放以重職守該將軍保年遺摺附呈御覽謹合詞由驛馳奏伏乞皇上聖鑒謹奏奉硃批另有旨欽此○○劉坤一片再淮徐海等屬復被水災民情困苦亟應豫籌賑撫業經臣等另摺奏懇聖恩開辦實官賑捐以資接濟伏查各該屬災歉頻仍生機遏絶救焚拯溺祇在幾微若不迅速設籌勢將緩不濟急且窮黎謀生無術卽難免輕去其鄉迨至流離顚沛之時雖地方官竭力設法資遣回籍在公家用欵更多而災民飢軀奔走道殣相望已不知凡幾矣自非寬籌賑欵迅速帶往災區分别查放不足以全民命而廣皇仁臣等此次辦賑因慮勘災遲緩有碍民牛是以爲此豫籌之計惟是災區太廣爲日方長一切工賑事宜需欵過鉅疉與司道及辦賑紳士嚴作霖等面商非百數十萬金不克濟事卽實官賑捐一事仰荷恩命所短欵項尙多倘若無從籌措再四思維合無仰懇天恩俯准照光緒十八年江寍揚州等屬被災之案賞給江北河運江蘇海運二十四年分漕米八萬石儘數攺折並將運費水脚等項一倂作爲賑撫之用出自逾格鴻施臣等仰體聖慈用敢爲民請命不勝悚惶屏營之至謹附片具陳伏乞聖鑒訓示謹奏奉硃批另有旨欽此○○劉坤一片再淮徐海被水甚重災黎困苦不啻倒懸若待秋後再行查勘賑撫則援救無及殊非聖主視民如傷之意臣與義绅　作霖面商非先放急賑不可惟欵不能應手焦灼萬分業經飭令司局無論何欵先行借撥銀二三十萬兩發交該紳帶往災區迅速散放以濟眉急仍俟捐務奏旨允准後勸集歸墊臣爲保全民命起見謹附片陳明伏乞聖鑒謹奏奉硃批另有旨欽此○○劉坤一片再前准部咨道府州縣無論何項勞績保奏歸入候補班人員以到省之日起予限一年詳加察看出具切實考語分别繁簡奏明留省補用等因歴經遵辦在案兹據瀋司將到省一年期滿在江寍差委之道府州縣等官照章甄别詳請加考具奏前來經臣察看得候補道柯銘穏練安詳講求時務候補知府徐炳倬氣局深穏公事愼勤候補知府閔家鎭年力正强公事明白候補知縣周瑞麟年力正健才具亦優候補知縣黄樹臣年力富强辦事勤愼均堪以繁缺留箥補用除咨部查照外謹會同　　四川總督江蘇巡撫臣奎俊附片具陳伏乞聖鑒謹奏奉硃批吏部知道欽此 
 
