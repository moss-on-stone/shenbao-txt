# 1902 - 161 - 4910473

 

Page 1

 
 
[勸募江皖等處急振] [  本館恊振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡填溝壑作善降祥之說古有明徴他日福佑之來當可爲諸善士操劵卜也肅此禱求諸維　德鑒 
[特延名宿赴浙江文瀾閣重校九通啓] [  圖書集成局謹曰]  
　　本周用新鑄大號鉛字排印九通全書原本浙江局刻嗣經勘悉浙刻本校對未精訛舛甚夥登報訪求武英殿本疉承四方藏書家惠函相告得有杭垣丁和甫孝廉家藏杜氏通典鄭氏通志馬氏通攷元明兩刻本字體精美足佐校讐而各處賜假殿版九通類多殘缺不全尚難訂正全書以饜藝林之屬望因思杭州文瀾閣貯有殿版九通全帙特延沈師徐雷君曜兩孝廉爲總校唐益吾拔萃李梓青方蒓秋兩明經瞿五飛茂才爲分校同赴西湖重加校訂俾是書得成完善無别風淮雨之訛已印訂發岀之皇朝三通他日當另印校正之紙附呈諸君子重行裝訂或有破碎缺頁希先開示明晰交原售書處轉寄補呈本局區區之心想薄海士林必能同垂鑒亮也此啓 
[陜撫升竹帥擬訂大學堂詳細章程奏明立案摺]  
　　頭品頂戴尚書銜陜西巡撫奴才升允跪奏爲遵旨開辦大學堂擬訂詳細章和奏明立案恭摺仰祈聖鑒事竊照陜省屢奉諭旨改設學堂上年十月前護撫臣李紹芬曾將籌欵鳩工延師建議各大略先後奏明在案然皆豫爲籌畫尚未實見施行奴才回任深維朝廷望治之心實與學堂爲貫注蓋得人斯能爲政而興學始克育材理固如是其相屬也數月以來與司道等竭力經營漸有頭緒總教習光祿寺少卿屠仁守亦於二月初旬到堂堂中應設總辦提調及文案收支各員均分别派充各司其事原議學堂基宇就省城東考院改建該處與西安府之崇化書院相鄰本有號舍三四十間可以合併爲一其餘隙地尚多亦足供拓充齋舍之用先撥庫平銀二萬兩飭委熟悉工程之員尅期興造所餘悉以購備書籍陜西舊有關中書院向係春間甄别本年各屬士子擔苻負笈循例而來而府州選送學堂肄業之人尚未報到先就來省應課者考校一次原額二百名兹共錄取學生四十名雖不敢謂披沙揀金究以寍嚴勿濫爲主尚餘一百六十名擬俟各府州申送有人續行照數錄取其現取學生四十名已於三月二十五日送學訓課伏讀屢次欽奉諭旨崇正學黜異說定民心大哉王言實握學堂開宗明道之要旨此次教法目當以倫理爲先次及經猷材藝現經總教習屠仁守擬定教規分爲四門每門繋以子目第一門性理格致統明倫修身格物博文四類第二門政治時務統治綱掌故内政外交四類第三門地輿兵事地輿考形勢習繪圖兵事以法制練韜鈐第四門天文算術天文精測候審推步算術研元化究積微選入學生各就其性之所近任占一門以爲專業要必皆誦習小學四書五經流覽歴代史鑑厚植根柢日有課程按册以時稽核總教習外各門設分教習逐日限定時刻爲學生講解指授凡已譯岀切要之西書但不悖於中道並資探索總求合於古人知類通逹强立不反之遺意西學亦擬暫括四科曰算藝科曰質測科曰電化科曰文語科然非少成何以信其能傳非實騐何以見其不誣應俟延有西儒及購到各種儀器藥水徐言奏效陜省地方僻遠不同於朝求夕應之區擬俟學堂竣工一切有位置卽行次第舉辦現取各學生先就擬定教規肄業其年歳則自三十五歳以下十八歳以上一律大收蓋他省以致用爲期必取少年英發之選陜省以乏師爲慮先求老成速效之人將來各府州中學堂各州縣小學堂所需教習卽就大學堂中遴選不復取材於異地便益實多學堂規條略仿山東原議間有大同小異者則又由地方情形不能强以相就始從而斟酌其間惟是初創規模不能一成而不易統俟京師大學堂頒發章程後再行遵照增减始基旣立民志聿新上以慰國家需才効治之心卽下以盡奴才以人事君之責所有陜省開辦大學堂訂立詳細章程奏明立案緣由除咨明政務處備案外是否有當謹會同陜西學臣沈衞恭摺具陳並將學堂章程另繕清單恭呈御覽伏乞皇太后皇上聖覽訓示謹奏奉硃批著卽督飭認眞辦理務收興學實效單併發欽此後附章程明日賡續 
[本館接奉電音]  
　　昨晚京師飛電傳來上諭一道敬謹譯登○五月初十日内閣抄奉上諭志鈞現在穿孝所遺廂紅旗漢軍副都統者祥年署理欽此 
[電傳宫門抄]  
　　昨日午後一下鐘逾三十二分時京師友人專電告知本館云五月初九日皇上召見軍機大臣及陳樗是日並無明發上諭 
[鐵路新章]  
　　廣州中西新報云月前英國總領事璧理南君白諸督辦鐵路大臣盛杏蓀宫保請准承築由滬逹江寍之鐵路按四年前曾由某公司總理人會同福公司執政者禀請英國駐京使臣竇君向政府求給上海河南及揚子江一帶築路開礦之特權政府允之然迄今仍未舉事兹之所訂新約卽將舊章推而廣之議有各條備列于下一總局設在英京另就上海設一分局中國政府可派一人主持二受買築路所需之地中國政府應免收地稅及一切捐輸三每年除去利息七釐外就餘利中酌提其半報効中國國家四中國政府俟至開辦後三十年始可將此路收回但收回之價應照資本債項公積銀與夫兩三年中利益中數之五倍並須籌付現銀不用票據至蘇杭鐵路曁由蘆漢幹路接至浦口信陽或關涉廣東九龍鐵路之處雖西歴一千九百九十八年已立有契約現應改從新定章程 
 
 

Page 2

 
 
[日人之論]  
　　日本報云我日政府目前所應爲者祗在維持已有之水師俾得稱雄海上將來俟有機會然後添購師船倘刻下先以開拓海軍勢力爲心則不特招各大國之猜疑且恐於本國商情有所妨碍也 
[志切太平]  
　　法國佛加羅報云某日有人進謁德國外務大臣保路君詢以貴國於亞東時局願依附俄法之黨乎抑願與英日聨盟乎否則或與美國結好乎宗旨苦河敢請明以示我保路君答曰僕壹不知子之所問是何用意我德惟常願協助保守太平之國以攻拒撓亂太平者而已 
[英電防俄]  
　　徐家匯匯報云日前京師英使署接倫敦來電云頃聞俄國派遠征隊往蒙古西部查勘由華通俄之路以便他日于此運貨調兵並欲將嘠來衣地河測量水勢之深淺此事大有關係務須及早留心也 
[請嚴逐客]  
　　火奴魯魯新報云此間土人决計欲擯斥中日兩國之人特於近日會集同志者三百一十九名上書美國上下二議院大意謂本國工商經紀自應竭力維持乃自中日兩國之人來此後經紀中多被侵奪查全島人口不過一十五萬而來自中日兩國者轉有八萬七千名是已占十分之七矣此外美人之留寓本島者祗五千名士著則祗三萬五千而已今如嚴禁中日兩國之人來此則美工數千人尚可於此餬口爰特條陳鄙意可否照此施行一中日兩國之人以及其子若孫均須驅逐岀境二凡地方上一切工作之事無論何項槪以美民及島中人從事不得雇用他國之人 
[越南遏糴]  
　　徐家匯匯報登日本横濱來電云近日越南東南境有司禁運米榖岀口向來日本食米類皆取給於越南今者越廷軫念民艱令嚴遏糴瀛東黎庶不免致慨乎於米難炊矣 
[狂悖宜防]  
　　徐家匯匯報云前岀使日本大臣李木齋星使任滿回華陛見述職奏稱中國岀洋各學生肄業於日本學堂中學業頗有進境然多恣行狂悖不守範圍且皆心醉民權堅信自由之說若不早加整頓恐將來禍機猝發必至防不勝防也 
[述雲南巡撫李仲仙中丞開缺事]  
　　香港循環日報登雲南友人來書云前年雲南土民釀成閙教之案駐滇法領事索賠三十萬金李仲仙中丞許給十二萬法領事謂至少亦須二十萬金時中丞方入鄉闈監臨遂諭令兩司代爲商議期以十五萬金不料制軍隨與法敎士議償十八萬金洎中丞岀闈兩司告以故中丞怫然不悅兩司謂此係制憲爲政司裏未敢儳言中丞云制憲烏能擅專兩司曰然則大人儘可向法領事議减中丞疑爲誚已也悻悻然曰吾誓必爭回此三萬金遂約期見法領事申明此意法領事答以前已禀明使臣不能爲力矣中丞默然良久曰如能酌减自當以别項利益酬之法領事卽藉此進詞堅索將來利益并發電云中丞已將鐵路礦山許給法國此三萬金者應由我法路礦公司繳呈旋復譯稿呈覽中丞勉允之未幾法領事得使臣電音著卽遵前議辦理制軍聞有是事遂據情密逹政府中人至去年法領事贸然呈遞全省礦路章程請制軍代奏制軍諉爲此乃撫臺所允仍須白諸撫臺法領事遂面詢中丞中丞不得已奏請因病開缺後又奏請陛見意在設法離滇初不料其意因此開缺也 
[續錄湖北候補知縣張瓊生大令上施南府擬擾加廉俸化私爲公以濟賠欵禀稿]  
　　然州縣旣化私爲公所有各上司衙門内外上下 
仰給於州縣者一槪裁免則本管道府未兼關稅者斷難自給務須懮給廉俸以足辦公養家庶道府不虞支絀而州縣自無掣肘之慮其優加道府之欵不必他求查湖北兼管關稅道府雖祗數缺平餘想當不少一體優給廉俸化私爲公所剩平餘縱不望多以之濟優加瘠缺道府之用自無不足此又化各關之私以爲公也若夫上峯層臺有無化私爲公之處各大憲整躬率物自有權衡則非不僚所敢妄贊一詞耳卑職等需次在鄂歴有年所雖各關各局未任其事莫悉其詳州縣亦祗親歴數處未能周知無遺而合所見所聞約計大槪州縣與釐稅各局二欵品算餘賸應有百萬之數卽或稍差而不敷八十萬左右之賠欵儘可彌縫其闕從此籌岀在各官不過分其有餘而國可濟貧民不加貧如劵可操法似莫便於此近攷日本宫制師歐美之法官俸月給按等加優凡當官所入者皆入於公凡因公之用皆取諸公察鄰邦之政均不外大公無私兹擬化私爲公之法殆參中外而酌其平事雖積重難返現值變通新政之時百弊俱清或不至窒礙難行耳如以芻言可采擬請先飭各州縣各局各關速將歳岀歳入各欵據實開呈並飭候補各員曾經署缺辦釐者各開舊帳呈繳以憑稽核通盤籌算是否可集鉅欵以濟要需然後再定行止倘可行於鄂省即奏請行於他省合二十二省一體優給廉俸化私爲公不特賠欵有著亦且民心益固轉弱爲强之機卽寓於此尚何貧之足患哉顧或者謂籌欵盡岀於官恐多礙難之處不若畝稅釐捐薄加於民亦易集成鉅數殊不知　國家賴以維持不敝者尚幸民心未散近來房捐餉捐層見迭岀民已不無擾累倘又畝釐議加誠恐民不堪命有傷邦本當此國不能再困民不能再擾而欵又不能不再籌卑職等反覆商槯惟此化私爲公均官之不貧而酌劑之庶於國計民生兩有裨益况毁家紓難本人臣分所當爲此法並不毁家祗以得之於國者裒而還之於國率土皆臣想當如響斯應從此上濟國貧下恤民貧而仍不令官貧似有合乎上下相維之道而不啻爲籌欵計也是以不揣冐昧敬陳管見禀懇憲臺俯賜察核轉禀以備采擇不勝悚慄待命之至 
[粤興農學]  
　　廣州訪事友人云日前嘉應州紳士黄君遵楷擬招回南洋流寓商人設立公司廣興樹藝當卽聨名具禀督轅督憲陶芷芳制军批示曰查核所呈洵爲務本興利要圖所擬大略章程亦尚妥洽業經批仰廣東布政司卽飭嘉應州岀示曉諭並飭傳知該紳等俟股本招足詳訂章程禀候核飭開辦 
[課吏章程]  
　　蘇州訪事人云蘇省聽鼓人員向由撫藩臬輪流考試分别等第優給花紅其有不諳文墨者祇須繕寫履歴一通調劑貧員可謂無微不至矣現在　　朝廷力求新政飭各省督撫創設課吏館悉心考察選拔眞才撫憲恩藝棠中丞暫假滄浪亭將月課附入考試惟創辦之始必須另立章程因飭藩臬兩司悉心議訂傳聞大旨列超等者委缺委差列特等者紀錄并酌給花紅列一等者薄給花紅至二等則停委三等則資遣回籍 
[薇垣課士]  
　　安慶采訪友人云上月二十六日安徽藩憲湯筱秋方伯月課省垣大學堂附課諸生試以策論各一論題昔魏太武駐軍瓜步睹長江波濤洶湧卽嘆爲天限南北今者海禁宏開輪船往復四十餘晝夜經數萬里海程卽由泰西逹中國古今人見聞廣狹固自不同然而時會變遷開曠古未有之局觀天心之啓闢似乎不得不然思人事之綢繆胡能自安自諉試申論之策題問今言西法者曰平權曰自由而究 
 
 

Page 3

 
 
其指歸言平權則近乎無君言自由則近乎無父中國無此倫理泰西又安有此政教乎試卽之二者眞實確切之理與夫不善學者紕繆歧誤之故詳言之 
[學憲蒞蘇]  
　　江蘇提督學政李蔭鑾大宗師行文蘇州府定於本月初七日取齊等因曾紀前報兹得姑蘇訪事友續函知府尊向子振太守派往迎迓之文武巡捕官邱李二君先於初八日回省至初九日清曉太守率同長元吳三縣主乘舟至寳帶橋伺候鐘鳴九下憲舟帶以小輪船鼓浪而至太守及三縣主謁見之下回至胥門接官廳時撫憲恩藝棠中丞藩憲陸春江方伯臬憲效述堂廉訪亦已命駕岀城少頃宗師舟抵馬頭旣繋纜即步入廳中與中丞以下茗談片刻旋卽呵殿入貢院時已鐘鳴十有一下矣 
[兼握銅符]  
　　蘇州訪事人云元和縣王緯辰大令定於日内交缷篆務馳赴江寗謁見兩江總督劉峴莊宫太保然後赴寳山縣新任而調任元和縣之金茗青大令急切不能交缷寳山縣篆履任尚需時日以故藩司陸春江方伯札委長洲縣蘇靜菴大令暫行兼攝筮期本月初七日接綰銅符 
[開倉平糶]  
　　蘇州訪事人云邇來省垣米價奇昻每石須青蚨六千四五百翼卽次等者亦售至六千以外升斗小民莫不雙眉愁鎖撫憲恩藝棠中丞病之特於日前諭令蘇州府向子振太守督同長元和三縣主傳集城鄉諸紳董將各義倉所貯之榖礱米平糶大約不日卽須一律舉行矣 
[鄂省官塲紀事]  
　　武昌訪事友人云月初某日長江水師提督程從周軍門由防次蒞鄂旋赴督撫轅拜會撫憲端午橋中丞延至花廳互譚一點鐘之久軍門始告别回行轅○署武昌府梁集菴太守現奉吏部核准補授漢陽府知府一時寅僚趨賀者車馬盈門太守接見之餘隨赴督撫兩院禀謝 
[潯陽近事]  
　　九江訪事友人云上月十七日西門内某紙紥鋪夥向湯某索取欠欵互相毆撃致釀命案已報官請騐矣嗣經人竭力調停遂得賄和了事○九江關牌保甲張某串同姑塘關牌保甲魏某包攬木牌稅餉舞弊吞蝕經稅務司華善君查知照會廣饒九南兵備道瑞莘儒觀察嚴行辦理○此間水勢自春徂夏陡漲一丈六尺有奇以故日來巨艦艨艟已往來無滯矣 
[鐵甕濤聲]  
　　鎭江訪事友人云上月初九日駐紥常州之常備右軍副中營管帶彭叅戎書麟乘舟抵京口謁見右軍統領杜雲秋觀察面陳要公小作勾留卽回營次○上月初八日常鎭通海道長久山觀察訪悉近日賭風甚熾爰面諭署丹徒縣洪鷺汀大令飭役嚴拿旋得拘獲三名訊係著各賭棍判令各笞八百板荷以巨枷發西門外示衆○自春徂夏天花盛行凡家有寍馨者一經傳染吉凶叅半以致人有戒心幼科痘科諸醫飛輿往來無不利巿三倍而街頭巷尾致憾於曇花一現者時聞嚶嚶啜泣之聲殊可憫也 
[榷署懸弧]  
　　昨爲蘇松太兵備道兼江南海關監督袁海觀觀察攬揆之辰本邑文武各員齊詣道轅叩賀衍靈椿之算八千歳爲春獻戬榖之詩九五福曰壽物維其有樂且無涯已 
[薇旌指滬]  
　　新任新疆布政司潘少泉方伯效蘇恭膺簡命航海而南道岀滬江薇旌小駐昨日命駕入城次第赴道營廳縣各衙門投剌蓋官塲之禮宜然也 
[牌示祭期]  
　　昨日蘇松太兵備道袁海觀觀察牌示轅門定於本月十三日致祭關聖帝君仰屬下文武各員届期齊往拈香行禮英姿如在視事孔明蓋亦　　熙朝崇德報功之大典也 
[催繳房捐]  
　　前日十六鋪地甲裘鎭以封成公土行泰順米棧王永成刻花作老永隆土行李祥祥紙作及鮑生泰等十六户未將四月分房捐清繳因投報上海縣署禀請縣主汪瑶庭大令飭差前往嚴催 
[工人格鬥]  
　　台州製鞋工匠及湖北製水烟袋工匠均寄居本邑泥城之外前日某製鞋作學徒某甲與銅工某乙不知緣何口角迨昨晨各糾同業格鬥不休捕頭聞之急派探捕前往彈壓隨將乙拘入捕房嚴加管押當格鬥時有許誠九者被人挺撃身受重傷捕頭聞之令人扶送仁濟醫館求治 
[捕房工竣]  
　　去年工部局董以租界推廣之後捕務較繁特就外虹口提籃橋左近增建捕房一所經之營之刻已工竣日内卽須派岀中西探捕若干名前往辦事矣 
[英美租界晚堂案]  
　　麥邊洋行經收屋租人陶國章控閽人謝金隆暗中得賄縱令租户欠租逃逸等情讞員張柄樞司馬於前晚提謝研訊陶供稱行中有某里房屋派謝司閽謝向各租户私索陋規縱令租户二十餘家欠租逃逸今已查悉向之申斥謝反藉口欠伊工值滋擾不堪叩乞究懲以爲之儆謝供陶尚欠小的一月工值計洋銀八元小的並不縱令租户逸去司馬披閱所呈支摺並未少付工資因飭謝具呈安分改過甘結不准再往滋詐如違重懲不貸 
[治疫良方]  
　　南匯陳望三明經家世歧黄學通靈素近見各處時疫大作治之一或失當卽不免蹉跌之虞爰寓書本館執筆人爲之探原立論曰去年冬温今歳春温温邪從口鼻而入肺胃喉屬胃咽屬肺邪伏則鬱熱不解病從上升則有喉痧之症喉痧不發積久内伏乘此濕温薰蒸之際由肺傳腸由胃入腸時邪挾濕而滯於曲折之處正氣之所不到血亦爲之凝滯漸漸薰灼腸胃被其腐壞以致吐瀉驟作倐忽不救鄙意擬一無病先藥之方有益無損人人可服三四五劑並另取青麟丸服之方用枳殻炭一錢五分焦六麴三錢梗木通一錢五分鮮蘆根二兩去節搥碎小青皮一錢五分炒焦山查三錢人中黄一錢枇杷葉二兩去毛洗凈另有一種受不正之氣而發爲悶痧煩躁不安或吐或瀉或腹痛氣血凝滯手足厥冷甚且麻吊者方用製厚朴一錢五分山查炭三錢萊菔子炭三錢搥碎川獨活一錢連翹心三錢　延胡索一錢五分酒炒青木香八分廣藿香一錢宣木瓜一錢五分酒炒當歸尾二錢酒炒加明礬七粒如米太冲服服時不宜太熱另有一種陰寒直中賢門脾失温化之權上吐下瀉聲啞指螺癟陷手足冷吊者須用回陽之劑計炒黨參三錢吳茱萸一錢五分川製白附片三錢炒白术三錢淡亁薑二錢煨肉菓三錢外用大薑一片覆於臍上以艾圓如龍眼核大者炙之炙至薑焦再換以腹中覺暖爲度然亦有陽回而伏熱復發者則又當參酌前二方矣 
 
 

Page 4

 
 
   
 
 

Page 5

 
 
　　　始創眞方人參鹿茸靈芝野术海狗腎汁龍馬酒此酒大補身體壯陽種子奇騐無比煖腎固精神效莫敵 
　　廣東宏仁堂始創參茸芝术海狗腎汁壯陽種子龍馬酒萬分靈騐　他家之徒託空言毫無實效者有天淵之别一試立分玉石無庸細述壯陽種子之藥到處皆有而往往不能見效者一因未精製煉二則無良方眞藥之故欲求如本當堂所製能馬酒之頃刻可以見功不獨絕未之見且絕未之聞盖此酒製煉固比衆精良而用藥尤比衆認眞其功用之神奇好在可當面試騐如逾二刻而效者非但不足爲奇且可原洋奉　若非實有奇效焉敢誇此大口無論體質强弱年紀大小只須略飲少許立刻陽物雄壯堅如鐵石雖衰弱老翁竟可任意房事百戰百勝况少年飲之其精力之强盛不言可知且　性補而不燥滋而不滯絕非霸烈宣淫之品故日飲一杯弱者立能轉强老者無異少年久服烏鬚黑髮齒落重生補命門堅筋骨培元固本開胃健脾去濕追風滋陰養血凡諸虚百損五勞七傷　遺滑精腰酸腿軟等症服則立愈眞延年却病壯陽種子第一奇藥也大瓶四元小瓶二元雙料加倍如用雙料則藥力大而取效愈速如購十瓶九扣○參茸芝术海狗腎汁壯陽種子龍馬丸每料雙料廿兩卅六元每兩二元功同酒單料减半○外貼煖腎壯陽種子膏更妙每張一元二角調經種子卽孕丹每料八元○北冰洋眞正海狗腎每條十元如假退換廣東宏仁堂鋪分上海丹桂戲園南首朝西轉灣正豐街中市便是假冒甚多認明牌號地址勿誤函購送書爲憑以防假冒遠路託郵政局匯銀函購或滬友代辦最妥信局不可靠至要至　 
　　　第一靈騐疝氣膏六角獨奇者無論陰囊腫大如瓜卽將膏當日貼上卽見陰囊縮小氣鳴脹消倘患症年深加服疝丸斷根不發一元　　　天下第一耳聾復明丸肝胃氣痛丸 
凡患耳聾之症皆由肝腎不足兼氣血兩虧或因鬱火上冲故有耳嗚耳鸗耳脹耳痛等症無論男婦老少新染舊疾服之數日奇功立見倘若不效原洋奉趙毎盒一元珠黄八寳吹耳散毎瓶五角○九種肝胃心氣痛一經服下立刻開胸止痛升降陰陽消積去滯將病根搜净愈後不發每粒半元立卽消散已潰不難收功瘰𤻤散每匣均二元又一元○函購定例送書一册爲憑鋪公上洋自來水橋北首第四百卅號門牌廣東老益三堂　 
　　仙傅異法即愈化痔丸包好瘰　丸 
珍珠態胆八寳化痔丸無論内外痔漏濕熱温結肛門服之無不全愈除根今製眞熊胆犀黄消痔水耑治一切外痔無論久近惡痔如菌如芝翻花生　成漏將水搽於患處不三日其痔卽枯消患無形眞神藥也○包好瘰𤻤丸� 
不拘男女大小瘰𤻤惡核喪核年久根深但服此丸未潰� 
　　功力絕倫 
　　大隆公司經騐燕窩珍珠牛髓粉老少宜服功效說此粉乃本公司一家獨秘市上僞貨紛紛購者認明地址牌號及門懸會審分府告示爲記一身體虚弱者服之能神完氣足百病不侵大補氣血一身體强壯者服之則飯量愈增根本益固到老不衰一陽痿乏嗣者服之能精滿髓充臨事堅久子嗣繁盛一虚不受補者服之能陰陽調和胃納日强極易復元一筆墨勞必者服之能補神培元養心益血文思大啓一馳驅跋涉者服之能强筋健骨風霜寒暑無從侵入一文士應試時服之能益智定必文如泉湧不耗心血一武士操防時服之能任勞任苦力耐飢渴愈覺勇敢一貿易塲中人服之能刻意壽算奮力經營毫無　態一農工勞力人服之能手足輕㨗氣力雄大無患内傷一航海乘輪者服之可不作嘔吐照常飲食永免暈船一小孩初生時用開水調服少許除痘正驚易於肥大一呼吸洋烟者服之能豁除頑痰立止咳嗽不傷肺部一久嗜鴉片者服之能面目光昌肌膚豐滿永無烟漏一老年衰邁者服之能鬚髮轉黑耳目聰明無異少年一無論男女老少常服則生精種子補血調經冬不畏冷夏不怕熱每盒一元每打十二盒十元函購託郵政局最肥上海四馬路望平街口大隆公司啓 
　　婦女白𢃄聖藥� 
　　廣東陳恒德堂婦科良方功效啓 
婦女白帶一症皆因氣血虧損陰虚陽竭或房勞耗傷膀胱受濕以致脾胃不和或前或後總因濕熱　　月經不調而其病原尤在肝經鬱火寒痰凝結日久則形容枯瘦頭昏腹痛虚損勞傷從此起矣本堂得祖傳良方不惜重資秘製婦科白帶丸此丸專治婦女赤白帶下當日立止屢試屢騐無論遠年初起服之立除宫中之濕平定肝鬱之氣煖宫濟陰培元固本故能帶下立止腹痛立愈月經調和却病延年輕者一大盒重者二大盒句可全愈永無後患妙在神清氣爽身强體健誠婦科却病之妙品種子之聖藥也虚言欺人罪我惟天每大盒二元小盒一元○假冒甚多購者認明○函購信力自給○　分上海英大馬路萬康醫園對門德仁里内石庫門廣東陳恆德堂謹識 
　　京都天寳齋花柳毒門聖藥经騐良方愈人甚廣　憂 
　　京都天寳齋藥局○天下馳名○靈騐第一○異人傅授珠黄八寳化毒丹○包愈男女一切楊梅結毒限日全愈永無後患　 
此丸乃本齋獨得異人傅授良方重用眞正犀黄珠粉血珀極品上藥泡製久練成丹專治男女楊梅結毒横痃下疳小便皮破腫爛一切毒門無論初起染久包可限日全愈如前醫不精服藥不愈或庸醫圖利不顧人之性命攸關獨用輕粉升藥倒提丸等當時立愈乃毒氣内閑逢春又發四肢痛酸甚至鼻塌髮秃紅班起點皆綠毒藏筋絡且必染妻絕子其害非淺餘毒未凈其患不休此寳醫者未得方术患者豈望安全今本齋不惜重資修合濟世染者卽將此丸服下立刻止痛消腫去毒凡極重極危之症服藥一料立可全愈價雖略貴而效足値當能掃盡骨内一切毒氣且能生育無害屢試屢騐必發必中輕者五天全愈重者七天絕根如用倒提丸輕粉升藥雷殛火焚凡誤染此毒者雖諸醫束手危險萬分請嘗試之方知本齋藥靈方眞之功也○每料價洋十元每瓶洋二元○另有珠黄下疳㪚每瓶洋七角如男女下疳腫爛或陽物臭爛成筋或爛去半節搽此㪚立見拔毒去爛生肌止痛保復原形仍可生育得子此乃第一仙丹也○立愈珠珀五淋白濁丸價注一元○鋪分上海二馬路中市西鼎新里口石庫門内便是 
　　戒烟溥濟水　一絕　二能　三奇　四妙　售藥濟世言貴誠實虚言欺人死當拔舌鈔人告白子孫不達凡我同業所當痛革 
一妙在靈藥苟不靈貴固無益賤亦不値而此水之靈則久播人口如人烟癮一錢日需烟資一角十日便費一元若以一元購永便可戒除乖而上癮一兩亦祗十元卽使加倍不過廿元以廿日之烟資際畢生这痼疾其爲便宜孰大於是　一妙在穩戒烟藥最多未必全無效驗所難者戒時不吃力戒後不拖累耳惟服此水能免一切疾苦癮斷藥停决無後患一妙在適天下最適意者莫加吃烟卽最不適意者莫如戒烟惟服此水則一邊吃烟卽可一邊戒烟戒而不戒不戒而戒癮斷不覺誠最適意之事也　一妙在便别種戒藥每含毒質常人悮服爲禍甚烈惟此水性極和平三歲小孩皆可試服並無妨碍隨置案頭不勞檢視是之謂便右四妙　一色奇色本黄也而水面則結成白花一層如瑞雪如糖霜色澤鮮明藏久愈妙凡假冒者其色帶黑一陳卽臭一香奇龍涎枷楠别種戒藥常用这而服者不覺其香惟此水則剑用龍涎諸品别饒馨逸每一開瓶清沁肺腑使人精神一爽　一味奇甘而微鹹淡而彌旨耐人尋味服後能開胃健脾飯量驟進醉後服之兼能醒酒右三奇　一能治癱瘓據嘉定李菪洲醫士吉邑富人嘗購此水數瓶戒烟癮旣斷矣而水尚餘半瓶以贈其隣卽有烟癮而兼患癱瘓者也服水之後烟癮若失且能起行然患疾已十餘年服水僅半瓶耳李君嘖嘖言之諒非過譽也　一能治白濁本埠薙髮匠某患白濁已久而有烟癮服水二瓶小便竟通至三瓶而癮斷濁亦全愈矣購藥時親述如此按本藥房神藥奇功告白雖臚列此水能治吃烟人種種疾病然並未道及以上二種是則神藥之奇眞有不　　　　　　　 
可思議者矣右二能　一戊戍以前未聞此水戊戍以後惟有本藥房出售此水可謂絕後空前一時獨步矣彼未得良方　謬誇創製者能毋顏汗右一絕　括打藥房啓 
　　重校精印大本中西算學大成 
是編爲嘉善陳仲周先生手輯早已風行海内惟是卷帙浩繁繪圖校算非出一手本多訛舛近日各坊又復翻印小本漫漶訛奪尤甚貽誤匪淺茲先生重加校正凡圖式之未盡合格者更易無遺並將所採譯本某書某卷某欵於眉上註明俾學者引用無兩歧之憾精印大本較原印尤爲淸晰可稱完善定於十二月朔出書零售每部實洋四元批發另議書經存案翻印必究欲購者請問上海四馬路古香閣書坊可也 
　　工海九華堂牋扇莊今　正對门三層樓洋房交易 
 
 

Page 6

 
 
新石出印泰西各國政治輯要書經存案翻印必究 
新出石印新政應試二塲備要卽日告成方今　國家取士首重實學而西政西藝特爲試士之一要項前黃公度星使著有各國輯要一書首卷總紀原始凡聲光化電以及輪船鐵路公法刑章之屬無不俱載次紀年門分爲六而中西紀年一表尤爲詳覈次紀統可攷者廿七國次紀地先詳五大洲後分列英法俄德等大小六十七國次紀政擇其最文明者凡九國洵藝圃之大觀枕中之鴻寳此書各學堂及士林必需每函實洋六角諸君欲先覩爲快者向申北市廣學會總局文瑞樓及各書坊杭州德記書莊蘇州廣智書室各省攷棚分莊發售就近選取　　求已齋謹啓 
　　新出中西經濟策論通攷禀准立案翻刻必究 
新政興八股廢世之講談經濟攷求實學者莫不羅列各書藉臻宏富無如科塲矮屋購備爲難是書爲華亭姚松泉先生所輯分中　三十二門天文地輿政治學校人才學術軍政防務武具法律財用船政稅務郵政商務海國邦交公使議院鐵路農務敎務工政礦務化學聲學光學算學電學重學汽學醫學與世之補苴成軼者奚啻霄壤誠時下必備之書現裝成二十本每部價洋三元羣書備考卽日出書寄售處上海江左書林掃葉山房醉六堂文淵山房飛鴻閣　總售　在　和里郭公館 
　　精選政治策論新編 
邇來疊沛　新綸掃除故轍鑒辭章之無關國計信學術之有裨時艱將開經濟特科廣設直省學校良以國家隆盛重得人材而功業淵深藉資典籍也雖然藏　霧列大率落于雷同售簡星羅恆未精乎月旦甚至以書林爲壟斷早被識者所譏爰集通才碩學藉其筆削陽秋雖爲挈領提綱却已疊經寒暑分其目曰内政曰外交曰理財曰經武曰格致曰攷工六門按其文若奏議若策若論若考證若辦記若約縱等類記事則删繁就簡纂言則含英咀華僅成五十二卷約計千百萬吉題曰政治策論新編校對無訛剞劂將竣届此全書告成謹以片函奉白裝訂廿四本分爲四函收還工本洋三元六角○中外策府統宗本局延請名儒編輯久已風行海内承仕林稱善有志於策學者認明本局石印裝潢精致紙張結百分訂廿本價洋二元四角○經世緒言初二三集二十四本一元六角○梅氏中西筆算十本八角○格致新編八本六角○富强新議四本四角在上海各書莊及江西省文盛堂廣東文盛堂均有發售　　泥城橋外新馬路文盛書局啓 
　　重印西法策學滙源 
　　方今文治崇尙西法有志之士莫不爭先摩礪購求西書然坊間名目繁瑣類多改頭換面無取實用本齋編譯是書凡西法各學上自政敎下逮工藝計三十四種靡不綱舉目張美　畢臻爲講求西法者必不可少之書風行已久寰海人士無不奉爲圭臬現因售罄重復校印大字本分爲初二兩集共訂四十八本裝成八套每部價洋八元四角　 
　　新輯石印经濟通攷 
經濟通攷一書博採泰西政敎風俗專門藝學擷其　要者譯之復叅以當代名人論議分爲一十六門網羅旣富抉擇亦精茲値　朝廷力求新學特開經濟之科是編爲西學之要領實經濟之大端也每部十二本計雨函價洋二元四角礦務叢書十二本價洋一元二角洋務時事量編十二本價洋一元公法交涉論價洋六角上海棋盤街鴻寳書局發兌 
　　新輯三通攷詳節出書廣告 
常熟嚴太僕曾輯文獻通才詳節一書簡括明備　兩湖張香師志推重惜　欽定續通考　皇朝通考無節本讀者憾焉余久有續貂之志惟原書八百餘卷剛繁取精頗非易易爰廣集同志窮歲月之力僅以成書雖不敢自詡盡善而源流論說務令詮貫功令所在凡可以出題者悉無遺漏余之去取亦頗費苦心矣選旣竣爲陸鳳石尚書鄒詠春侍講所賞鑒並蒙各撰序文足見好古之有同志焉現已出書裝訂二十大本二函價洋四元托上洋江左書林經售業經存案翻印必究 
　　中外政治策論類編大全二十四史新論 
中外政治是書本局主人博采羣書彙成一帙政治史事藝學一切諸要務莫不備集其中分門别類至有百二十種之多計一百二十卷易於繙閱不致歎雜亂無章誠當今之要籍也裝訂十六厚本上下二函價洋二元四角○二十四史論新編校川朱氏所輯舉凡名公卿所有鴻篇彙爲一編上下千古議論縱橫與張天如先生歷代史論　書一無雷同洋八角○大字本歷代綱鑑總論上自三皇下迄明季歷朝興廢萃於一編學堂可能讀本洋四角○國朝策論類編内附五經義洋七角○四書義正鵠洋三角○時務策論纂要洋四角○奏議策論洋五角○史策備要内分四種洋五角○四書論義合鈔内附論法義法詳一角現印西史彙函○時務經濟類編○新著五經義正鵠等下月内成書以上各書紙墨精良新出之書名目繁多不及盡載賜顧者認明本局庶不致誤外埠漢口鎭新街鴻文順記武昌省城同文信記山東省城三德堂書業德藝德堂高密縣城德盛堂膠州成文堂山西省城書業昌書業德均有發售　　上海三洋涇橋煥文書局發兌 
　　白塔港傷科來滬 
　　閔迪甫先生世居白塔港處處皆知於光緒庚子年移居蘇城屢門倉街刻寓另設上海英界在六馬路口老大亨仁肈棧内設其是五月起按月每逢十五六七日進期醫治風雨不更俾滬上就醫較爲　㨗用急登報庶抱病　咸知良醫之所在云　　六馬路老大亨仁記管鶴是謹啓 
　　奏辦浙江善後協濟公司加額大票頭彩壹萬伍千元五月廿八日開彩 
本公司曾蒙浙撫憲奏明籌辦浙江善後彩票通售各埠經部核准覆奏奉旨依議欽此欽遵在案第四會已於四月廿八日如法當衆開彩得彩紅票憑本公司對號單實足兌洋出第五次彩票仍設票額一萬三千張彩額一千三百廿二張准於五月廿八日在杭州拱宸橋本公司開彩務祈　當道搢紳富商大賈屆期人光顧以昭大公是幸此佈　分設各行省及南洋星加坡暹羅仰光孟買等各大埠以及四大洲各名都等處浙省恊濟總公司上海大東門外大碼頭分公司啓 
　　禮拜一拍賣 
　　魯意師摩洋行始創自同治十三年即英一千八百七十四年 
　　准於十一日十點半在本行拍賣八寸至十六寸止粗細扁圓三角各式手牌外國挫刀數十打黑綠黄　藍花牌外國漆數十桶大英白蔴繩一千餘磅花旗皮酒一百廿打各種外國眼鏡等貨不計此佈魯意師摩啓 
　　禮拜一拍賣 
　　魯意師摩洋行始創自同治十三年即英一千八百七十四年 
　　准於十一日十點半在北四川路第念七號拍賣書樓大菜間房間廚房一應木器洋琴脚踏車零物不計此佈魯意師摩啓　 
　　禮拜一拍賣 
　　准於十一日十點半鐘在四川路十八號前合衆保險公司寫字房内拍賣紅木櫃檯大小寫字檯黑木大坐茶几大梨石檯子打字機器石鐘檯燈古墨石硯畫鏡一應木器什物不計此佈倍發行啓 
　　禮拜一拍賣 
　　准於本月十一日十點鐘在本行拍賣東洋茶色花瓶景太　殺子毛繡花檯布油畫鏡各色水鑽鈕扣數十箱首飾盒數百套象皮鞋鐵小車脚踏車機器外國鐵床木器雜物不計瑞昌洋行啓 
　　另拍上等酒 
　　啓者禮拜二卽本月十二日兩點半鐘在本行不限價拍賣上等砵酒紅酒車厘毡酒威時忌此次所拍之酒俱是上等貨與前所拍之貨價値不同特此佈告上海三馬路元芳洋行啓 
　　香港太古糖局車糖出售 
　　本行由港自運ＢＡ唛五瘟Ｂ唛四温半ＯＷ唛四温二五　唛四温　唛三瘟七五Ｈ唛三温車糖出售如　貴客欲買祈請到本帪房而訂買定卽收定銀如過期不出將定銀罰去特此佈開上海老太古洋行謹白 
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日徐鐘氏徐殷氏互扭至縣署鳴寃縣主汪瑶庭大令立卽升堂研訊徐殷氏供前由徐雙桂將虹橋西首某切麫店租與小婦人至前年期滿雙桂已故經其妻徐鍾氏贖回小婦人隨於迤西另開一店徐鍾氏聽從同業杜德隆唆弄遽於今日前來滋閙將物撃毁是以訴乞究懲其子徐發發所供相同徐鍾氏供昔年故夫雙桂將切麫店租與徐殷氏店後作灶被伊毁去迨小婦人贖回時伊將風箱煤爐作抵至前日徐發發忽來取去昨日小婦人向之理論被伊母子兇毆今日復來尋釁是以扭控案下大令向兩造申斥數語飭差帶去交地甲管束迨縣差帶岀忽有何竹卿徐福全兩人向之攔阻縣差遂據情回禀大令飭帶何徐至案略詰情由判將何掌頰一百五十下徐笞臀一百板枷號十日發頭門示衆兩氏仍交地甲收管○江北人沈七旺扭妻兄周鳴玉至縣大令訊究之下沈供小的寄居治下爛泥渡妻子周氏忽於上月逃去向周詢問周云現在南匯縣境是以扭乞究追周供胞妹私逃後小的訪知在南匯縣境十七保二十六圖地保陸子尤家欲向領回陸稱由陳文彩暫寄須償飯食洋銀四十元大令叱令一併退去聽候備文移請南匯縣查明再核○竊犯錢瑞忠釋岀未久又在某處竊取火腿被捕拘獲搜岀質票五紙解案請追大令訊究之下判責三百板發改過局覊押八個月期滿再行察核 
[上海巡局紀事]  
　　前晚小南門外石街左近宣某家　竊去衣物翌晨開單投報二十三七鋪巡防局員盛雨村二尹飭地甲汛捕前往查勘不知地甲因何開罪於宣叱令僕人吊於廚下汛捕見勢不佳飛步逃岀向二尹禀明二尹親率勇丁往查屬實遂函請上海縣主汪瑶庭大令爲之核辦○前日湯渭卿因被歹人陳裕卿恣情索詐訴請所識之秦姓將陳送至二十三七鋪巡防局請懲局員盛雨村二尹訊明口供判令笞責三百板驅逐岀境不准逗留 
[馬路工程局紀事]  
　　前日南巿太平码頭烏山船户周榮生糾約多人在船聚賭被水巡捕陳向榮拘入捕房捕頭立即轉解馬路工程局禀請總辦翁子文太守訊懲○前日江海大關左近九成公米行主某甲因浦東洋涇鎭某米店主沈福山積欠洋銀七十餘元扭控工程局總辦翁子文太守著押候訊追 
[英美租界公廨紀事]  
　　德商波彌文洋行主投本管總領事署控恒裕號主沈梅齋等人定貨不岀德總領事准之據情函致英美租界公廨讞員張柄樞司馬立即簽差傳沈押候訂期會訊○英商公興機器廠王彚興公司控吳竹笙欠付修船費司馬飭差將吳傳到押候禮拜二與英員會訊 
[法租界捕房紀事]  
　　有名寳生者不知其姓昨日扭阿壽至捕房訴稱被詐洋銀求送公堂究辦克總捕頭詰知所訴無憑將阿壽交人保岀聽候稽查○前晚有一賊犯不知在何處竊得衣服携至某押店求質適爲某包探所見拘入捕房捕頭令押候解送公堂禀請讞員杜枝園大令訊究○有名利生者述者不詳其姓氏前被洪聽泉控欠讞員杜枝園大令准詞飭包探提案訊知所欠實係博進資因卽交人保岀後法總領事署費繙譯官查得利生所欠爲數甚巨諭令禮拜一將兩造解往署中嚴密訊究 
[美租界捕房紀事]  
　　前者百老匯　第三十二號洋房某西人蒙失去金銀首飾疑係細崽陳阿土李瑞蘭所竊報經包探拘入捕房押候查察前晚陳李被同號押犯費阿來楊阿寳索詐不遂捆縳兇毆因之大聲呼救捕頭聞之前往喝止旋將費楊押解公堂禀請讞員張柄樞司馬重辦○日前瞭望臺司鐘西人家失去婢女一口報捕後包探劉阿炳查被虹口某車寓内江北人某中誘藏因往緝捕至則甲已逃逸爰將其母某氏帶入捕房告知捕頭押候轉解公堂禀請訊究○前晚甬人胡泉川至蓬路萬泰酒店藉端滋閙撃毁盃盤酒保怒喚令一百五十一號巡街捕帶入捕房捕頭令押候解送公堂禀請訊辦○前晚西人某甲醉容可掬在逢路一帶任意喧譁二百十三號印捕見之恐肇事端雇車送入捕房捕頭令押至酒醒時釋岀 
[蘇省官報]  
　　五月初三日知縣潘思謙禀知由京引見回省蕭啓英胡榮米仁粟程鵬汪受榖直州判丁樹曾均禀知閱學古課卷畢初四日直隷候補道朱福春浙江人奉北洋大臣委催江蘇湖北各關協餉來蘇廣東候補道王祖慶辭行進京引見元和縣王昨日禀知赴楓橋相騐卽回通判丁年禀知委催衞所底册會縣清查屯田並騐收昭文縣修理衙署工程向知縣尚昌厚由崑山青浦公幹回按經廳劉昨日禀知奉委月課監塲已畢縣丞黄頌廉禀辭赴甯管帶撫標蘇防續備前營三品銜兩江補用都司徐誠檀由宜興來初五日藩轅牌示照得署元和縣周莊周巡檢祝鵬年期滿遺缺查有輪委到班之試用典史楊錦章堪以委署正任丹徒縣張德迪禀知本任交付於初限内算結改指江蘇　缺先補用從九品吳藝果浙江人由浙領咨來省禀到初六日藩轅牌示照得金匱縣典史胡長慶病故遺缺查有遇缺先典史王銘沂堪以請補江蘇候補道龔晉養於五月初六日子時在廟堂巷本寓病故候補道松增辭行知府林文炳由海　滬局來長洲縣蘇禀謝奉委兼理元和縣事元和縣王禀謝奉委調署寳山縣事正任武進縣施沛霖禀謝委署丹陽縣事知縣李超瓊禀謝委署無錫縣事張寳瑔禀謝委署金匱縣事直隷州謝謙禀辭赴黄渡初七日接蘇防續備左營差知州應祖錫禀知由仙女鎭採運米石回知縣胡智澄禀辭回吳淞沙釣船捐届前署武進縣竇鎭山專丁禀知武進縣任内交代初叅限内算結庫欵解清卽赴滬料理漕務縣丞楊寳書禀謝委署丹徒縣安港司巡檢事府照磨楊樹森禀謝委署金壇縣典史事指分江蘇試用巡檢胡起膺安徽人禀知繳咨到省管帶撫標蘇防續　前營三品銜兩江補用都司徐誠檀禀辭圖宜興防次初七日知縣徐景寅禀知奉委赴太倉公幹卽辭花翎同知銜分缺先補用知縣彭　臣奉天人由京領照來省禀到五品頂戴試用　導龔慶咸崇明縣人禀謝委署蘇州府訓導本日接印准補松江府柘林通判察匯滄自滬專丁來省禀報丁母憂知縣陳其壽禀知接電訃丁祖母承重憂府經歴張樾蔭巡檢劉鴻圖均禀知奉府委院試執事差葛授青禀謝委署新陽縣典史事練將學生記名拔捕外委黄金城江西人禀謝奉撫憲札委帮帶撫標親軍中營左 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年四月二十六日京報全錄]  
　　宫門抄諭旨均錄前○管理户部榮奏爲遵旨議奏裁併三庫緣由摺○熱河都統色奏爲籲恩飭部撥還俸餉墊欵摺○盛京將軍增奏爲遴員分往各省關催解指撥欵項摺○又奏爲陳明停止世俸片 
經筵講官大學士管理户部事務臣榮祿等謹奏爲遵旨議奏事光緒二十八年四月初六日軍機大臣面奉諭旨御史吳鴻甲奏請裁併三庫並陳銀庫積弊及庫吏需索解費情形各摺片著户部議奏欽此遵由軍機處鈔交到部查原摺内稱三庫蠧弊以銀庫爲最甚郎中一缺任滿輒挾貲數十萬員外郎以下次之此款率取之庫書之手庫書之下有庫丁又有保護庫丁者無不以財自豪則庫丁庫書得贓之多可想上年庫房悉燬户部遷設北城所積格餉惟添派漢司員數人助司筦鑰雖事屬權宜尚無弊竇向時庫書庫丁等人一槪未用此正廓清積弊之時所慮户部工竣之後一切規復舊制或且舉二百餘年之蠧弊而盡復之應祈宸衷獨斷舉銀庫郎中等缺立予裁罷以管庫之任責成户部堂官擇本部溝漢實缺郎員資深而廉靜者遞司其事作弊之人悉去則作弊之法悉除又片奏外省餉員到京不敢遽投公文必先尋銀庫書吏講明規費交訖後定期收納如末饜所欲必守候多日及收納之時又上下其手每秤千金輙補數十兩若内務府等衙門則規費無定需索更苛委員搭解此項銀兩奔走關說尤以爲苦部庫苟能整頓應先禁解餉索費及入庫浮補之弊内務府等經費各項雜欵銀兩可否飭下各省悉交户部兌收由該衙門隨時赴部支領以歸畫一各等語臣等伏查銀庫顔料庫縀疋庫原隷於臣部其每年岀入欵目及折價銀數臣部本有總核之責故臣部左侍郎例管三庫因另有簡派大臣管理是以一收一支向由三庫專司其事未嘗槪歸臣部經理前年聨軍入城佔據銀庫不得已將京餉等項暫在臣部公所存儲卽派臣部司員經管從前庫書庫丁一槪未用所有銀庫收支各項及收發文批搬運餉鞘等事即督飭司員眼同書手差役辦理自經管以來收支相符實存無虧尚約盈餘三萬餘兩該御史所稱尚無弊竇信有可徴現在臣部　署修齊庫工亦將告竣前係權宜管理仍須照舊移交竊慮交收以後難保不舊弊復作臣等正在詳愼會商設法整頓間適有御史吳鴻甲裁併三庫之奏竊維三庫積弊銀庫尤甚至人皆知皆由庫書之需索庫丁之偷竊該御史謂作弊之人去則作弊之法除誠爲扼要之論方今時艱欵絀籌餉萬難卽概絶瞻徇亟清宿弊尚恐難資挽救何堪稍涉遷就再容營私舞弊之人暗蝕國帑理財爲臣部專責整飭部庫尤爲理財急務臣等不敢引嫌亦不敢避怨應請准如該御史所陳卽將庫書庫丁悉數革除並將銀庫郎中等缺裁撤所有銀庫一切事宜統歸臣部遴派妥員經理以專責成如蒙諭旨允准再將裁併各節詳細籌畫妥定章程奏明遵辦再顔料縀疋兩庫存儲物件無多有咨取顔料縀疋者率係折價放給尤多不實不盡之弊現在旣擬將銀庫歸併臣部亦擬將顔料縀疋兩庫一體裁併嗣後除專供上用各件外凡各處咨取之件如查明並無存儲均按照巿價折銀給發以昭覈實而省周折至内務府等衙門兌收經費雜欵有無需索規費應由臣部節錄該御史原奏知照該衙門自行查明辦理所有遵旨議奏緣由是否有當理合恭摺具陳伏乞皇太后皇上聖鑒訓謹奏奉旨欽此 
奴才色楞額跪奏爲熱河駐防官兵派岀剿防欠領俸餉等銀業經借欵墊發籲懇天恩勅部撥欵以清借墊恭摺具奏仰祈聖鑒事竊杳熱河駐防官兵每年應需俸餉等銀向由户部分爲兩次照數開放光緒二十七年分應領官兵俸餉等銀十三萬三千八百餘兩前經造册派員赴部請領當經户部先後發放銀十萬兩經奴才飭令按月散放嗣因應放十月兵餉不敷開放曾請將欠發銀三萬三千八百餘兩内除由熱河鑛課發抵銀一千五百餘兩外應領銀二萬二千二百餘兩咨部給發又經户部發放銀一萬兩所發銀兩實較京旗兵餉成數爲優本年不得再行請領一俟來年察看庫欵情形再當酌核辦理隨將領到銀一萬兩接續開放已放至十一月底止迨至十二月初一日應放二十七年十二月並封印前應放二十八年正月餉項之期無欵支放本擬緩俟今正由部找領欠餉到熱再行補發無如熱河駐防官兵應得俸餉已屬减成支發該官兵素本寒苦皆賴俸餉銀米餬口當差上年應行採買官兵米石價銀因直隷藩庫無欵未能領到以致應放米石未能放給又值去冬建南軍務未平朝陽各處票匪馬賊肆岀滋擾當將駐防官兵派往各州縣地方分佈相機進剿其餘派在宫墻外圍晝夜看守實與京旗各營按期操演者有别該官兵等旣已全行派岀剿防自未便令其枵腹從公况又隆冬之際目覩寒苦情形較之往昔尤屬可憫若不將欠發俸餉暫時挪借先行墊發勢必有待斃之憂是以於上年十二月間由道庫提借生息成本銀一萬兩雜欵銀五千兩並由司庫生息備借公用等欵内湊挪銀七千餘兩補放前項兩個月餉項俾該官兵得以遠岀剿防不致有凍餒之慮惟所有動借各欵原擬欠領俸餉領到卽行歸還現准部行前項欠發銀兩實難再行補發等語覆查　墊各欵係因彼時地方吃緊欠餉未經領到不能不暫時挪移墊發兹准前因查借動各欵銀兩均有應行開支之項委難欠待熱河司道兩庫早已搜羅罄凈别無閒欵可以歸補思維至再惟有仰懇天恩俯念熱河地方正當吃緊待欵甚急飭下户部速將欠發前項俸餉銀二萬二千二百餘兩照數發放如蒙俞允由奴才派員赴部請領歸墊庶不致各本欵應支之項無著是否有當理合恭摺具奏伏乞皇太后皇上聖鑒謹奏奉硃批户部議奏欽此 
奴才增褀蕯廉跪奏爲東三省待餉孔亟擬遴員分往各省關催解指撥銀兩以應急需恭摺仰祈聖鑒事竊查東三省因官兵俸餉乏欵籌放於光緒二十七年先後奏請飭撥辛丑壬寅兩年的餉以資協濟等因均經户部核議分撥奏蒙俞允欽遵抄單咨行前來當卽查照單開各省分咨催解計今已逾數月並未撥解到奉竊維各省關時艱共體萬不至有畛域之分或因東三省和局甫定道路梗塞批解匪易所致亦未可知惟東三省自經變亂以後艱窘情形較常倍切恊齊之餉一日不到官兵之困卽一日不紓奴才等一再籌商謹擬遴員分往催解務期移緩就急迅速匯解以應要需其撥解銀兩卽於各省號商逕匯來奉以期便捷而臻妥善諒各省關亦必能力顧大局設法籌撥以仰副朝廷維持根本軫恤兵艱之至意奴才等爲需餉孔殷起見所有遴員催解緣由理合恭摺具陳是否有當伏乞皇太后皇上聖鑒訓示謹奏奉硃批户部知道片一件併發欽此 
　　增祺等片再查前於光緒二十七年十月間准户部咨經閩浙總督奏請自光緒二十七年夏季爲始將各項世職無論旗員漢員在籍在標曁未及歳者一律停止世俸二年俟將來庫欵稍裕再議規復等因經户部通行各省凡有此項支欵均須酌量仿照辦理等因轉咨前來自應遵照辦理惟查奉省奉文較晚所有世職官俸請自光緒二十八年春季起一律停止二年除咨飭各城各旗遵辦外理合會同附片陳明伏乞聖鑒謹奏奉硃批該部知道欽此 
 
