# 1896 - 116 - 4908271

 

Page 1

 
 
[新印二十四史價目] [  圖書集成啓]  
　　本局前印二十四史字跡明朗書式　良　他家之　　　頭　糧莫新者眞有天壤之殊是以海内風行幾至不　　走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[小輪船出售] [  美查有限公司啓]  
　　本公司有小輪船一隻史元寳泊在新閘藥水廠前船身堅固機器靈捷現復重新修葺與新造者無異吃水甚淺内　小港易於行駛且亦迅速欲購者至申報館帳房面議 
[烟害餘譚]  
　　鴉片烟爲中國漏巵其害人人皆知之人人能言之卽本館於此一事亦曾不憚苦口大聲疾呼欲使此中人見之　目警心庶幾出迷途而歸樂土雖聽者終多藐藐而言者自覺諄諄蓋於烟之爲害不啻題無賸義矣顧嘗靜言思之猶有餘藴之待申焉請舉數端以代遒人之木鐸一曰婦女吸烟之害凡男子中一經吸烟無論富貴貧賤士農工商不免廢時失業猶賴婦女操家以爲内助若婦女亦染嗜好則内外酣嬉家業愈見衰敗良由中國婦女氣體柔弱又多血虧　旺吸烟易致成癮其在待字閨中之日或爲父母侍奉或隨兄嫂戲玩日久成習與之俱化始也日吸一二口尙不碍　無如婦女之性靜而其情又專丙夜倚檠午窓倦繡三起三眠永朝永夕一噴一醒如渴加飢深入膏肓遂爲終身之　癖又有夫主嗜烟篤於伉儷妻妾並枕互相勸酬芝蘭本同薰蕕遂混亦有婦女素不喜烟且以戒烟規諫其夫不料後來自已失足則太率因療疾病而成凡婦女之容貌全恃脩飾故婦容爲四德之一若旣吸烟之後勢必膏沐不御鏡檻生塵雖絶色佳人漸變鳩盤荼面目故婦女吸烟者較男子更爲可憎况達旦始眠過午而起在宦門富室中饋諉諸　媪已難精潔整齊若白屋蓬門必須親操井臼者其苦累尤不待言至於弱質孱軀坐此耗損精血不能生育卽生有子女或有胎癮懐抱中須以烟哺他日難期長養抱憾無窮總之有烟霞癖者已身不能戒絶苟弗使妻女效尤則爲害　淺詩云士之躭兮猶可說也女之躭兮不可說也斷章取義斯爲名言一曰鄉村售烟之害中國廿二行省徧地皆烟城市無論矣鄉間鎭集雖民居數十戶列肆十餘家而售烟者必多於他項然猶曰行旅所經有無相易不止爲本地居民設也若夫村落之中阡陌交通屋舍相望初無市廛之貿易並乏車馬之往來而父老子弟每當東作餘暇負耒行歌亦有就茅檐蔀屋之下解囊出錢作一枕横陳者此風前所未有近十年來始聞之卽由村中嗜烟之人多置烟具一二副隨地設榻稍備餘烟村中有同好者憚至鎭肆則就近過癮在已上癮者吸於村中興吸於鎭上原無甚區别所患者　上癮之人習見易於傳染且近鄰洽比卽無錢亦可賒欠由此漸推漸廣鄉間無處無烟卽無人不可吸烟　使牧　村童盡作溝中之瘠農姑田婦亦分杯内之羹思之可爲寒心禁之實無良法一曰以藥代癮之害近來戒烟藥店與烟膏店並行其店日增可知其利日厚其故蓋由買藥之人眞心戒烟者少而以藥代癮者多也戒烟藥方以林文忠公爲最善市上標新領異不脫林方範圍若外洋藥品則以白藥粉爲君參片各種無不可以奏效烟癮淺者易戒然戒固　　破戒亦易則以心癮未除故也有旣戒復吸者亦有屢吸屢戒者烟藥並進勢必不能戒而但能代不知戒烟之品　欠和平久服百病叢生其害較吸烟更甚此人之咎而非藥之咎也若夫癮之甚者或吞烟泡或吞土皮鵠面鳩形尤爲　憐不足惜矣一曰藥水打針之害外洋所製馬非亞粉卽鴉片中提出之精其毒無可比擬大約土耳其鴉片百分内　提馬非亞十四分印度鴉片次之中國鴉片又次之西國醫生以玻璃管内置細如毫髮之針用馬非亞化水射入皮　能立刻周行脉絡止痛安神今罔利之徒妄謂可以此法尅日戒烟實則馬非亞二三厘許其力可抵雅片烟一兩之　久之不特烟癮難除且其量更大甚至針口腐潰渾身百孔千瘡悞用之者往往烟癮未除而打針又以成癮聞嗜此　多手藝中人其始每日費數十文可不吸烟繼則加至百文累與吸烟無異而害比吸烟過之地方無藉之奸民國　術以漁利深可痛惡此害與上三事不同及今勢未滋蔓猶可禁絶庶幾剝膚之痛猶有涯乎采及芻蕘是所望於民之父母 
[諭旨恭錄]  
　　三月初十日奉上諭前據御史敬祐奏山東案犯邢二等脫逃來京交結訟棍肆行無忌等語當諭令順天府飭拿訊辦兹據順天府奏拿獲邢二等現審情形一摺與該御史所奏情節諸多不符此案著父刑部　集人証卷宗確切審訊另片奏匪徒假冒官役將邢二家抄搶一空現獲之犯請倂案審辦等語所有拿獲之趙三頭一名著交刑部嚴行審訊未獲之關岐祿等各犯著步軍統領衙門順天府五城一體嚴拿務獲送部歸案審辦欽此同日奉上諭張之萬奏假期又滿病仍未痊懇准開缺一摺張之萬著冉賞假兩個月調理毋庸開缺欽此 
[本館接奉電音]  
　　昨日午刻京師飛電傳來上諭一道敬謹譯登○三月十五日奉上諭陜西提督署鄧增補授欽此 
[奥使覲光]  
　　京師采訪友人云本月初五日皇上御文華殿召見奥國使臣經總理各國事務衙門大臣帶領至丹墀之下使臣向上三鞠躬然後敷陳一切皇上温諭再三由張樵野少司徒通譯少刻使臣仍三鞠躬而退步出東華門乘輿回府第道旁觀者絡繹如梭 
[江寗鐵路述聞]  
　　金陵采訪友人云鐵路一事去歲曾接奉部文遵旨仰該省督撫照案辦理其時張杳帥方綰兩江督篆卽遣員履勘地勢規畫一切事宜及劉峴帥節返白門後迭次派員會勘某日候補直隸州知州汪刺史喬年禀稱勘得由鎭江以達江寗一路地叚已規畫清楚沿途植立木樁由城内富城倉迤邐出城直達浦口又分支以達蘇杭凡屬省城内外擬由江寗府興工督辦若鎭江府治所轄則由該府督辦庶幾計里開工兩不相擾等情想峴帥素以爲民興利爲急務定當奏請開工也 
[江寗礦務述聞]  
　　金陵采訪友人云邇來開礦之事理財者皆以爲首屈一指各處已陸續開辦獨江寗省尙付之闕如邇者某某諸礦師在朝陽門外龍潭鄉附近靑龍山查得有煤礦可開屢向大吏請弛禁令劉峴帥蒞任之始卽派員偕往履勘旋卽勘畢而回禀陳一切峴帥隨遴委江南鹽巡道胡觀察嘉楨總理礦政方伯奉札之下趨轅禀　 
 
 

Page 2

 
 
峴師令商訂一切章程大約不日卽當大興工作矣 
[裁兵告竣]  
　　蕪湖訪事友函云前報東梁山精健後營於上月杪一律裁撤各兵丁因懐奢望多所要求經西梁山精健前營陸統帶出爲彈壓恩威並用立卽翕然馴服兹悉實因恩餉之外尙有藉口道遠懇求加賞者當蒙統領劉觀察捐廉每棚加賞鷹洋三枚於是初二三等日分别由金陵浦口及對江裕溪兩路派委哨官押送回籍途次不准一名遺留至繳出之軍裝號衣卽於次日由該管帶雇船運送來蕪呈交統領當初三日道憲袁觀察恐各兵丁或有未盡首途者特派藩經歴劉仲爽藩參及某哨官挈帶洋蚨一百圓前往相機撫綏辦理善後至則壁壘森嚴中已闃其無人遂於次日掉舟回蕪禀復道憲卽以銷差 
[委查教案]  
　　西國教士在泰州起建教堂被本處鄉民拆毁等情已據揚州鎭江二處采訪友人來函先後錄登於報兹采訪友人又自二分明月中致書本館云此案一出揚州府沈碧香太守卽遴委徐會臣大令前往與教士和衷商議一秉至公聞日内　議有端倪當不難言歸於好也 
[案有端倪]  
　　姑蘇采訪友人云光緒十九年七月十四夜常熟徐莊錢潤甫家有盜踰垣入室將其妻某氏剖腹斷脰刴成數叚并殺斃傭婦一口年未及笄之甥女朱姓則刃傷頭面二處旋翻動箱篋搜取資財大踏步出　一擁而去事後報經常熟縣主朱大令秉成勘騐飭緝後經差捕拘獲箍桶匠顧炳觀研訊之下供出錢姪名福森者爲是案正犯大令飭拘福森疊次刑訊堅不認承大令固善以神道設教者至此虔詣城隍廟拈香祈夢毫無應騐爰於深夜設案廟中大殿與城隍神並坐訊鞫福森一味呌屈神固土木偶豈能剖析案情大令則惟有默坐沈思付之太息而已旣而錢姓族長赴京控告批飭本省臬司提集人証詳細研訊大令奉文之下卽將全案解赴省轅其時陳廉訪方綰柏臺之篆提訊數次亦難定讞蘇州府桐太守及發審局諸委員疉次輪流研究終不能水落石出迄今已訊過百餘堂顧仍執定福森下手福森每於堂上自艢願受極刑而死斷不妄供本月某日太守將此案情節禀知趙大中丞中丞諭令太守解歸元和縣飭葉潤齋明府訊理某夜明府升坐花廳提顧盤詰至三鼓後顧始稱大老爺欲明此案須提訊甲乙二人明府細查案卷從未有甲乙名姓詰之地保禀稱圖中確有此二人係江北某縣産久在徐莊僑寓者也明府乃立飭差役偕地保連夜往拘至則甲乙已知風遠颺明府訪得係地保通風所致遂將地保重鞭藤條千餘下釘鐐收入獄中著交到甲乙始可無事 
[五馬將臨]  
　　松江采訪友人云府尊恩詩農太守蒞任有年俸滿引見所遺篆務藩司牌示著陳燏聲署理本月十二日陳太守頒到紅諭示期十九日已時接印旋攺於十七日暫假試院爲公館 
[松江試事四志]  
　　松江采訪友人云華婁兩縣二覆文童案於本月十二日頒發計華亭招覆八十名婁縣招覆六十四名所有前列諸君名姓照錄左方華亭周紹康陸廷荃孫家相蔡樹蘐胡毓臺顧永澂雷瑊宋樹藩黃嘉脩王淇施開文楊煦春莊驥耿善勛廖傳書張端瀛顧增耀沈文豹趙驕昌楊開基婁縣嚴天貴褚士謙侯功偉兪廷堯葉宗　金郁蓀唐維賢陸祥雯余人鏡胡昶馬寳瑩陳醉經沈秉鈞高樹德龔銘德唐文鰲吳爾壽姚膺福陸文鑑宋文十三日兩邑宰仍在校士舉行三覆華亭文題孟子曰事孰爲大事親爲大一章詩題賦得春風楊柳一杯酒得春字五言八韵婁縣文題中者天下之正道至故筆之於書以授孟子詩題賦得衆仙同日詠霓裳得同字五言八韵補錄坥覆塲華亭七律題聽鸝撲蝶不拘韵婁縣賦題張湯磔鼠賦以題爲韵七律題鶯梭燕翦蝶板蜂鍼不拘韵 
[花埭香風]  
　　廣州采訪友人云鄭心泉軍門駐劄虎門政躬弗豫本月初四晚亥刻竟騎箕西去噩耗傳來軍民感泣○某日大憲委番禺縣裴大令伯謙往南海縣署騐屍事緣某大憲家丁梁子銘陡患瘋狂照例發往南海縣署管押縣主黃明府派署中家丁陳樹棠看守陳見梁到時無甚瘋狀不以爲意至夜忽持械擊人陳奔避不逞至傷要害延至天明斃命明府據情禀明大憲旋將梁收禁獄中○某晚二鼓時城西興和里隆和雜貨店天棚墜下夥伴聞聲趨避未被壓傷然亦險矣○入春以後無日不雨水涔涔直至本月初一二日始微露晴光田中瓜菜雜糧皆已霉爛抱甕者流莫不愁眉雙鎖矣 
[厦門近事]  
　　德國依的力士小兵輪船於初三日抵厦寄椗數日卽開赴温州游歴云○安溪縣内山　頭佛口等嶺素産煤鐵鉛錫等礦周子迪觀察蒞任以來訪得安溪山産煤甚旺且又一水可達泉州臭塗海口較之基隆之煤尤佳現在中國南洋海口輪舟機器局廠所用之煤全仗日本基隆兩處如果日本禁煤出口則中國先受其挾制觀察有鑒於此特委章文甫二尹前往勘查實係遍山皆煤而鐵苗亦旺因繪圖貼說詳請督憲聘請礦師探察卽當開辦如能有成則基隆之煤雖失收之桑榆猶未爲晚也○會匪游勇大半來自臺灣盤居厦門任性搶掠本年正月初五夜竟敢持刀燃火刼搶寓住金門協朱二尹之公館幸捕緝認眞初七日卽有眼線出首報投拘獲止賊夥黨十數名口訊明爲首匪徒四人業己正法餘者發由同安縣擬定案情分别定罪在案本月初九日又經眼線報案由石潯巡檢拿獲前次漏網之正賊張姓一名起獲賊贓兩箱内有貂袍等件衣物係前臺灣中丞物件并聞張某卽前與李文魁同黨手殺中軍之兇犯也 
[蕪市春旗]  
　　蕪湖訪事人函云無湖米市自去秋九月十五開口興復後各路米商麕集不啻聚米爲山而銷售地方首推香港汕頭次則湘鄂豫章計自舊歲迄今出口之米已不下一百餘萬石其間多財善買之流一鼓作氣無不大獲贏餘臘尾春頭市面驟覺生色近因去米旣多來路轉形缺短故粤帮來辦米者雖仍如昔而市上販戶甚少蓋因大江南北春雨未見調匀各鄰鎭見出口之米過多以致米價到處昻貴頗有怨咨且咸謂一旦歲榖不登自家先成餓莩因彼此商議各就其境内私禁米榖出口故蕪市以米求售者日見其少而生意遂稍遜一籌矣○蕪市錢店共計十有八家向不齊行近年各相招攬主顧不問行市以致各受暗虧兹公議自三月起每家各捐銀二百兩歸公所中存放生息以爲錢業公事之用並議新章嗣後凡有添開錢店者須按號捐銀二百兩入公方准與各莊通匯來往如不捐銀則不得視爲同行云云其餘各條大抵係指行外各店來往之匯水平色拆息等項每日須歸公所懸牌示定以期劃一惟中有一條云小洋銀及粤鄂所出龍紋小銀錢不得視鷹銀作價似此未多有失大憲維持圜法之本意矣○蕪湖縣宰李甘亭明府查核上年征收丁漕册擋見民戶之欠完錢糧者爲數過多因分三限諭飭戶書糧差分赴四鄉催取以本月初十日爲期倘限滿無著定行血比不貸未審食毛踐土者肯激發天良否 
[京江穢蹟]  
　　鎭江采訪友人云某甲年未不惑素耽麴蘖醉則往往效灌夫之駡座是以人皆畏而避之本月初八日黃昏時衣履翩翩獨行至西塢某酒樓沽飲酩酊之後散步街頭瞥見一女郎素服淡妝映以皎潔氷蟾益覺天然丰韵而湘裙六幅微露蓮鉤屧響弓弓尤足魂消心醉乃尾隨其後微吟王次回願作妝樓掃除隸一生常拜美人圖之句以挑之女郎若弗聞也者行至三元巷翩然而入甲欲大踏步入門突一黑醜婦出而大喝曰爾何人斯竟敢窺人閨闥不速去將一試老嚷尊拳耶甲醉態朦朧應曰爾不奉茶烟遽問客從何來豈胡麻之飯未炊反嗔阮家　悞入天台深處乎蓋已悞女郎爲妓矣婦曰何處風狂兒信口胡言幸藁砧不在家否則精皮膚當有荆條奉贈也甲聞而大怒扭婦之衣揮拳肆擊比鄰聞聲齊集見係醉子推挽出門甲彳亍至銀山門適有二肩輿迎面而來輿中有麗人端坐乃某妓寮姊妹花也遽伸腿攔去路輿夫惡其礙已舉手推開詎料甲立足不牢玉山頽倒於是就地亂滾大聲疾呼幸經途人扶掖而歸始不至於釀禍○江北七濠口之東王家村緑 
 
 

Page 3

 
 
楊臨水間以夭桃茅屋數椽時聞雞犬眞一幅天然畫圖也村中人　娃男耕女織野樸自安膝下小嬌生年方二八雖野花亂揷雲鬢蓬鬆而丰致嫣然别饒妍媚其父愛之甚幾同掌上明珠邇　情賣初開時縈綺思鄰村某甲見而誘之女不忍投謝女之梭漸得薦宓妃之枕兩情繾綣　臂盟心顧女雖欲爲飛鳥之依人而甲偏似浮萍之逐浪近又與他婦私識不復念及有情人望穿秋水蹙損靑山女悔失此身終朝飲恨而甲則去如黃鶴欲求一面而偏慳不得已到處偵尋某日遇諸七濠勝生樓茶肆薄倖郎詞窮理絀幾如口銜石闕脉脉不能出一言女則薄怒微含嚴詞訶責後經相識者再三排解始悵悵而歸 
[上海官塲紀事]  
　　廣東按察司魁廉訪元由粤來滬行轅在天后宫側前日午後五點鐘乘坐緑呢大轎至法界金利源碼頭附招商局新裕輪船北上本埠文武各員咸往恭送如儀○浙江督糧道鄭季仁儲憲嵩齡因公赴津日前道出申江在滬南浙江海運局暫駐行旌前日傍晚命駕進城遍赴各衙門辭行卽欲就道也○署理松江府陳太守道經滬江已登前報兹悉太守並未登岸就官舫住宿停泊蘇州河浙江官輪碼頭昨日上午九點鐘用小火輪拖帶望禾郡進發履新日期大約不遠矣○昨爲本縣黃大令懸弧令旦糖捐局竇明府英讞員屠别駕縣丞吕二尹主簿孫少尹典史蔡少尉帮審曹明府等至署道賀本署書差亦進内叩祝 
[巡局示諭]  
　　龍華香會繁盛異常輿馬往來絡繹不絶寺僧竟如山陰道上應接不暇有一等無業流氓專在馬路一帶調戲婦女攫取物件拆梢打降時有所聞現經高昌廟巡防局委員出示嚴禁大旨謂該流氓乘香會之際沿途騷擾種種不法難以枚舉兹奉道憲面諭出示申禁自示之後如敢故違立提禀究不貸 
[罪人斯得]  
　　魏裕香卽魏老三著名鹽梟也時出没於本邑西鄉結黨成羣大爲閭閻之害光緒十八年曾帮人逞兇以致毆斃奉賢縣鄉民高桂山正兇雖已獲案魏則居然法外逍遙迭經奉賢縣金大令嚴訊正兇一味游供爰派令捕役凌正四處跴緝邇者凌役知魏潛逃在滬因卽訪明住址於前日協同英界包探黃四福往拘適魏出外甫歸立卽獲住並在身畔搜出銅帽子十餘枚當卽帶回捕房昨晨解至公堂凌役投案禀明情節並呈騐本縣飭緝文憑魏供稱小的係安徽廬州府人不敢行兇只求恩典屠别駕著交捕役鎖押候備文移解奉賢歸案懲辦 
[幾遭火刼]  
　　楊樹浦楊家宅地方鄉人楊掌掌之女年甫數齡刻因患痧掌掌依舊出外工作留其父田在家撫養前晚十點餘鐘女思飲田卽取湯進之悞將火油燈潑翻傾於女腹一時被褥蚊帳盡行燃著田急命鄰居赶爲撲救得以告熄惟牀上等物盡付燬燼女亦滿身焦灼不類人形田之鬚髮亦悉付烏有矣 
[故劍重逢]  
　　江北某邑人謝文桂投英界公堂控郭升發誘其妻子羅氏捲去洋銀首飾前經屠别駕升堂研訊判令將郭及見証人梁榮華暫行看管一面飭差查明實在情由禀覆候核旣而謝訪得妻子實被郭誘藏鞔工陳順林家遂於日前約集同鄉人至陳家破扉入内闖至臥房見羅氏及陳俱在乃連陳妻張氏扭送至案晚間别駕訊究之下謝訴稱奉大老爺訊諭後小的仍四處尋訪兹始緝得妻子實被郭誘藏陳家入内尋獲連陳夫婦扭請訊懲羅氏供稱小婦人年幼無知受郭之騙當日卽被藏匿陳家臥室不許聲張迄今已匝月矣幸得丈夫尋見始能撥雲霧而見靑天陳供稱小的與郭同住上年冬小的因事回籍至本年二月二十日始到滬郭如何誘匿謝妻小的實不知曉張氏供稱小婦人每日出外縫窮郭供稱今奉訊明小的實在罪該萬死惟乞大老爺稍開一綫之恩梁供稱謝失妻後倩小的爲之尋訪不料竟反遭誣指另駕判令將郭笞責五百板陳笞責四百板張氏掌頰二百下分别還押候備文遞解回籍交該管地方官嚴加管束不得復任出外羅氏掌頰一百下交謝領回管教梁具攺過安分切結 
[情急吞烟]  
　　丹陽人張某在本城陳市安橋開設麫坊年不惑而髮白故人皆以白頭髮呼之有同鄉某姓寡婦日則在延齡堂烟間門首擺設糕攤夜則借居張處張夥某乙見婦徐娘半老心頗艶之近來婦另行賃居於張家弄内乙適生意辭歇到婦處代爲舂粉言語間時相調笑婦覺之連批其頰張以乙不合同到烟間評理旁觀一唱百和勒令罰乙洋三元作香燭酒席之用乙情急吞服洋烟驀至張店僵臥於地幸受毒未深施救得效不至釀成命案然亦險矣 
[上海縣事]  
　　昨晨本縣黃大令公出回署時有寡婦劉氏攔輿禀稱小婦人生有一女年甫及笄家住西鄉有鄰居阿和在上海某倡院當龜奴小婦人亦在上海帮傭去冬阿和到小婦人家内僞稱小婦人託伊傳言令女兒到申面晤女兒信以爲眞隨他動身以後不知去向迨小婦人知女兒被拐偵緝至再音問杳然日前在四馬路見女兒濃妝艶服乘輿而過極聲狂呼詢問情由女答稱母親尙不知耶你得洋三百元將我賣入平康忍心如是小婦人如夢初醒驚問細情知被阿和拐賣於小金妓院内卽到該妓院理論有阿大李卿兩人說妓院中自有規矩爾要多索幾文錢卽可要索人不能甚將小婦人鎖閉後房因昨日各人齊赴廟中燒香小婦人得以乘間逃出投案求請恩斷大令當飭值日差帶下著補詞候核○前日有宋昌泉偕同孀母王氏投上海縣喊控值日差詢問聲稱因被吳桂香圖吞墳地理論遭毆求騐傷訊斷該差禀奉大令諭飭看管候訊前晚經委員曹明府升坐花廳提訊宋王氏供本邑人年五十三歲丈夫宋春岩巳故十一年宋姓共有三房小婦人是末房祖遺墳地六畝坐落滬北靜安寺左近廿七保八圖地方其方單存在長房收執小婦人向在安徽吳師爺家傭工直至今年清明節因病回家欲將夫棺移葬該處突有素不認識之吳桂香糾衆前來霸阻又見墳地上新建小廟一所厝棺二具小婦人不勝駭異回家詢悉係長房姪媳王氏自夫故後誦經茹素致被西門外銀河里開設佛店之吳桂香引誘進庵結爲兄妹遂在地上建廟小婦人於前月廿八日同子昌泉向吳理論不睬本月初八日又復評理吳不問情由率同伊子吳柳莊及無賴多人圍住昌泉蜂毆當卽受傷求恩騐究宋昌泉供與母同明府飭仵騐得昌泉腰肋間有拳傷一處現靑紫色報畢遂判曰佛店久干例禁本應查辦飭拿昌泉自行醫治聽候簽提吳桂香等到案質訊明確以憑究辦 
[法界公堂瑣案]  
　　江北人某邑人繆益忻因妬姦起釁被同鄉人朱文生持刃戳傷十三處經某號巡街捕舁送捕房捕頭令送至仁濟醫館療治翌日將朱及其妻王氏拘獲解請鄭大令研訊王氏供稱繆欲將小婦人强姦致被丈夫戳傷大令見繆受傷沈重飭仍回醫院療治朱准交人保出俟繆傷痊再核嗣因情節離奇飭傳屋主楊素雲研訊以所供含糊予以薄懲押候查辦昨日繆偕經勸人王缺金投案呈遞禀詞大令向之詰問王稱小的與繆朱皆生同鄉里目下在滬上當車夫居處與繆相近繆被傷一案現經兩造親戚邀同小的勸和求准銷案朱供稱小的與王素來相識故肯出爲調處繆訴稱兩造各邀同鄉人解勸求恩免究大令問繆曰當時究竟因何起釁答稱小的向素雲索取所借錢二百文偶與朱戲言以致口角爭毆持刃猛戳朱供稱繆持刃至小的家小的奪刃戳之大令謂爾好大膽竟敢傷人目下兇器何在供稱已被他人拾去矣繆稱小的並不持刃至伊家有康二者先將小的扭住朱卽揮刃戳傷王氏供稱其時康並不與聞惟小婦人在家朱供稱小的與康並不相識大令謂王曰爾旣出爲調處須將詳細情形明白禀覆不得一味含糊王稱兩造先已議明然後倩小的出爲見証大令與祁繙譯官會商之下判令將朱禁押捕房一月期滿重答一百板繆從寛免責王氏申斥再三與　一并叱退○楊祥記玻璃店主楊子祥遞禀訴稱外甥陳寳林向在小的店中習藝不務正業屢戒不悛連次竊物遁逃不顧家室以致家中人由小的給錢養贍今又因犯竊送案求卽重懲陳供稱小的自知不合今願攺過自新小的自蒙舅氏撫養成人刻巳生有三孩均賴舅氏養活大令問爾所竊玻璃何在供稱小的向攤上購得並未行竊大令著禁押捕房令楊貼償飯資楊求送攺過所待其悔悟然後釋出大令准之著送至上海縣署請彘大令發入攺過所○土春生訴稱本月初四日小的由 
 
 

Page 4

 
 
寗波來滬投宿小東門外福興客棧將鋪蓋行李交與棧中役使之雪生然後出外購物及回棧行李已歸烏有急向棧主理論置之不睬是以扭案請追雪生供稱小的將鋪蓋安放房内旋被松江人李渭山竊取潛逃此人向爲糧米小工小的素不相識大令　爾自不謹愼失物理應照賠王稱所携行李約值洋銀七十圓雪生供稱所　祗　藍及箱並無貴重之物大令命王歴數所失之物約計三十圓之數隨著將棧主婦陳薛氏及雪生押候繳賠○顧尙星訴稱弟婦顧朱氏孀守在家被車夫陸桂廷誘出今特扭案請追桂廷供稱此婦由陸雪村領至小的家借住二日仍由雪村領去當時伊云是親戚小的日間在外工作深晚回來是以不知細底大令謂爾旣容留婦女何以不詢問明白供稱雪村與阿狗係昆季行皆小的之叔故不猜疑伊等同住九團新港朱比現在阿狗家大令著將桂廷押候覓的實人保出限二日内將雪村阿狗及朱氏交案訉究○包探禀稱竊犯傅長生釋出未幾又在租界中竊取棉　布裙等物拿獲時將質劵吞入腹中以滅其跡兹已吊到原贓解案請訊傅供稱本月初三日小的蒙恩釋出本欲回至甬江因無盤川是以逗留在滬以後不敢再犯参大令著押候枷號一月笞責一百板然後送至上海縣署請黃大令遞解回籍○包探禀　竊賊楊阿生在招商局江裕輪船上竊取布裙一條布衫一件質得小洋銀四角今特解案請訊楊認竊不諱大令著押候笞責一百板○土叙林投案遞呈領狀請將失路小孩王金生領回大令令王當堂指認實係父子遂准其領回 
[電請籌振]  
　　昨日廣肇公所來函云香港東華醫院來電言廣西柳州慶遠南寗太平潯州龍州六郡久旱奇荒餓殍載途竭力籌振欵項不繼請向各埠求助以蘇民困捐欵速由電匯云云數百萬生靈待命孔亟用特錄請貴館登諸報章以擴善與人同之量倘蒙捐助有成未始非借重如樣之大筆也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[京師文告]  
　　禮部爲曉諭事照得光緒二十二年三月初二日本部具奏換戴凉帽日期一摺奏事處口傳奉旨著於本月二十二日換戴凉帽欽此等因爲此示軍民人等一體遵照毋違特示○國子監算學爲曉諭事查本學漢算學生懸缺前經出示招考在案今定於三月十四日考試爲此出示曉諭報考諸生務於是日黎明備帶筆墨聽候點名考試毋得自悞特示 
[英界公堂瑣案]  
　　包探孔阿才禀稱昨晚王洪受闖入洋人培德而家培德而疑其圖竊扭送捕房今特解案請判王供稱小的實欲至洋人家訪友不敢圖竊叩乞施恩屠另駕著卽釋去○包探陳阿九禀稱小竊劉福生竊取朱錦仙王百亭兩家水烟袋各一枝兹由小的查獲人贓送請訊究朱王兩失主同投案下請領失贓劉供稱小的係本邑人行竊該死求大老爺筆下超生别駕判令笞責一百板○包探石金榮禀稱賊犯張阿喜王兆良串竊張順昌毛增祥等家木料衣物售與應生才兹經小的查知一倂送請訊辦張毛同投案下請領失贓張王二賊犯同供稱小的等均寗波人向貨鹹魚近因失業無聊無奈行竊應供稱小的實不知是賊贓故敢收買别駕判令將張王各笞責一百板發回捕房遞解回籍應管押一日○前日小孩戴阿狗潛入鄰婦陳桂姐家乘間竊取銀對時表一枚事後桂姐投報捕房捕頭遣包探石金榮拘戴送案禀稱小的查得此孩年雖幼穉前已犯案兩次矣桂姐投案訴稱小婦人與戴爲鄰前日被竊對時表可否念其年幼格外從寬戴供稱小的係本邑人因見此表頗爲美觀是以取回家内别駕判令管押兩日○包探張阿五角行竊徐友才家布衣之賊犯徐金法請劉别駕判令笞責一百板管押三禮拜 
[美界捕房瑣事]  
　　前晚八點鐘西人某甲喚東洋車二輛裝載行李等物已則尾隨步行未知來由何處行至蜜勒路甲不知所往乙丙二車夫將貨物悉數推入捕房告明情節捕頭喜乙丙忠厚可嘉諭將貨物存儲捕房俟物主認領許償乙丙洋銀二枚○華順馬頭某棧房值棧人某甲前日下午與江北小工某乙互相兇毆甲膂力過人乙非所敵以致大受重傷倒臥於地甲見肇禍乘間奔逸經衆小工喚四百三十七號華捕將乙送至捕房轉送同仁醫院療治嗣後衆尋甲無著因將該棧執事某丙扭送捕房捕頭詢悉事與丙無涉卽開釋未知以後如何辦理○前日將晚六點餘鐘有某姓女郎由繅絲廠工畢而回行至裏虹口文昌閣相近突有皮鞋匠某甲邀截中途任情調笑適有木工某乙大踏步而名雖代抱不平實由醋意所致不由分說互相攅毆經某號走街捕拘至捕房捕頭詢悉二造均非善類姑念初次犯案一倂揮出○漢壁禮路永祥里居民江北人某甲豢雞一隻前日午後悞入對鄰寗人某乙屋内乙欲吞没甲與理論遂致互相用武復扭入捕房控訴捕頭以其事起細微一倂逐出 
 
 
 

Page 10

 
 
   
 
 

Page 11

 
 
[光緒二十二年三月初八日京報全錄]  
　　宫門抄○諭旨一道錄前○鄂臬惲奏報接篆日期摺○護陜撫張奏請將北山防勇並善後局照舊留辦片○又　奏裁减制兵請再議减員缺片○又奏請緩裁减營勇片○又奏陜軍會戰獲勝情形片○又奏揀員請補守備摺○鄂撫譚奏抽收鹽斤加價數目片○三月初八日吏部翰林院鑲藍旗值日無引　見○澍貝勒請假十日○召見軍機○皇上明日申刻由頤和園還宫○○二品頂戴湖北按察使臣惲祖翼跪奏爲恭報微臣接受臬篆日期叩謝天恩仰祈聖鑒事竊臣於光緒二十二年正月十一日奉兼護湖廣總督湖北巡撫臣譚繼洵行知接准總理衙門電開奉旨現派李鴻章出使俄國王之春毋庸前往著卽回任欽此飭臣卽赴臬司新任等因臣於二十二日准署按察使安襄鄖荆道臣朱其煊委員將印信文卷移交前來當卽恭設香案望國叩頭祇領任事伏念臣江南下士楚北備員薦保監司濫竽臺局飛芻挽粟先承乏於糧儲榷稅通商復移官於江漢兩權鹺篆再攝藩條蒙　芝陛之殊榮厠柏臺之重任深恩未報短綆增慙查湖北與楚蜀交衝臬司爲刑名總匯詰奸禁暴惟除莠乃可安良崇儉尙廉非整躬不能率屬值此民心不靖教匪紛乘辨言服於九達之衢亟應廣爲密緝别情法於五刑之等更宜惕以嚴誅檮昧如臣益懼弗克勝任惟有隨時隨事禀商督撫臣悉心經理凛遵聖訓認眞講求吏治整頓地方不敢稍涉因循以期仰酬高厚鴻慈於萬一所有微臣接受臬篆日期並感激下忱理合恭摺具奏叩謝天恩伏乞皇上聖鑒謹奏奉硃批知道了欽此○○張汝梅片再查前經升任撫臣鹿傅霖附奏陜省北山防勇並善後局務三年期滿請仍照舊留辦一片光緒十八年十二月十二日奉硃批著照所請戶部知道欽此欽遵在案兹留辦復巳三年揆度情形仍有不能遽撤者查北山延榆綏鄜各府州屬内連晉隴外探蒙疆地廣人稀防範不易近年開墾荒地招集客民良莠旣屬不齊盜賊時虞竊發緝捕巡防向資勇力從前尙有防營分布其間以輔勇力之不足自甘回蠢動陜軍奏調北上繼以西征北上防營一律抽調各地方全賴有此防勇彈壓嗣因回氛漸熾僅有防勇不足以資鎭　飭令籌辦團紳共相守衛今若遽議裁撤則各府州縣著名瘠苦勢不能自出資斧招募勇丁又安能撫戢民心消弭隠患此防勇不能遽撤之情形也至善後一局事務本屬繁重加以本年甘回不靖逼近陜疆征調頻仍轉運絡繹以及舉辦團防籌備餉械任在尤　緊要撫臣魏光燾所部湘軍糧台係附入該局辦理其餘征防各軍皆由局籌備供支在局委員辦理一切實屬日不暇給卽使西師告捷而彈壓遣勇搜缉餘匪事務均極緊要此善後局不能遽撤之情形也查北山防勇及善後局經費向在每年額餉一百二萬兩之内開支近年欽奉特旨裁撤各局力求撙節但可議裁何敢稍有糜費惟現在體察情形實未能卽時裁撤致有貽誤之虞由善後局司道詳請奏咨前來臣覆查各節委係實在情形合無仰懇天恩俯念北山地方緊要防勇在所必需善後局務繁重一時尙難裁撤准將北山防勇口糧善後局費仍照舊留辦地方幸甚所有陜省北山防勇並善後局懇請照舊留辦緣由謹附片具陳伏乞聖鑒訓示謹奏奉硃批該部知道欽此○○張汝梅片再前奉諭旨戶部籌撥裁减制兵一案著就地方情形妥籌裁汰等因欽此當經臣遵查兵制係由督臣提臣主政隨與往返咨商擬俟甘肅軍務告竣再行會同核實汰留奏明辦理卽於臚陳陜省情形摺内聲明在案兹臣更有請者部議裁减制兵將來自應遵辦惟查各營員弁本因管轄兵丁而設兵有額數官有額缺陜省制兵前經節次裁减而員弁額缺如故已覺官多兵和今復將制兵裁留三成則員弁額缺必更浮多前存有浮多額缺若一倂裁减則凡行伍科舉及由部銓選歸標候補各項武職人員向皆藉爲階梯者一且登進之途驟狹未免觖望且當用兵之際尤恐寒將士心若不議减則兵愈少而官愈多亦非政體所宜究應如何辦理之處應請敕部再行籌議定章俾得遵辦所有裁减制兵應否並减員缺應再籌議緣由謹附片陳明伏乞聖鑒訓示謹奏奉硃批戶部議奏欽此○○張汝梅片再准戶部咨具奏裁减勇數一摺奉旨依議欽此鈔錄原奏咨陜欽遵辦理臣查陜省幅員遼闊東南界連川楚西北壤接回蒙匪徒出没地廣人稀彈壓巡防全資勇力所有從前酌留之防練各軍屢經前撫臣等整頓裁倂存營本屬不多各藉更無虚數平時扼要駐紥已覺周布爲難上年甘回不靖陜省籌防益不　分布遂定以勦爲防之議將北上遣回之永興永定兩軍及何建威所帶撫標防軍兩營先後遵調赴甘助剿嗣因回氛不戢鳳邠後路空虚不得已奏請添募豫勇五營來陜駐紥當奉諭旨允准是陜省勇力不足久在聖明洞鑒之中今奉飭裁减營勇就陜省情形而論目前甘肅軍務未竣防範宜嚴前敵各營軍裝饟鞘絡繹於途散勇游兵往來無定固須節節護送在在巡防卽將來軍務完竣而各路軍營撤回本省莫不取道陜西仍須隨處彈壓均屬有需勇力所以陜省營勇不特現在遽難裁减卽甘回甫平亦不能立行議　必俟各路軍營一律遣回之後方可酌量辦理臣與善後局司道再四熟籌委屬卽時未能遵辦用敢據實陳明仰懇天恩俯將陜省裁减營勇之處容俟甘回平定陜軍凱旋各路軍營一律遣撤後由臣嚴加簡閱汰弱留强酌量裁减當卽遵行斷不敢稍涉因循致糜餉項所有陜省營勇請緩裁减緣由謹附片具陳伏乞聖鑒訓示謹奏奉硃批著照所請該部知道欽此○○張汝梅片再據統領永定軍總兵葉占魁禀據管帶馬隊遊擊張紹先報稱光緒二十二年正月初二日左右兩翼馬隊由西寍小南川拔隊會同董軍馬步九營赴北川遇賊數百人接仗旋打旋進賊匪愈聚愈多打至四十里後子河賊巢賊隊已過萬人西山蘇家堡賊漫山徧野而來官軍血戰三時之久賊始敗潰是日追殺二十餘里連破賊壘數處斃賊三百餘人兩翼馬隊斬賊首十七级生　二十二人是　各營團紥孫家寨初三日早賊約數萬四面圍偪往來搦戰官軍以逸待勞延至未刻分路出隊士卒用命無不以一當百立斃賊酋馬四賊敗亂逃鎗砲轟擊横屍山谷官兵乘勝立取後子河初四日早各營出五成隊赴前四十里新城解圍路過黃家　攻撲賊巢大獲勝仗斬殺千餘人此次連戰皆捷洵足以伸天討而快人心等情轉報前來所有陜軍會戰獲勝情形理合據報附片具陳伏乞聖鑒謹奏奉硃批知道了欽此○○頭品頂戴護理陜西巡撫布政使臣張汝梅跪奏爲揀員請補守備以裨營伍恭摺仰祈聖鑒事竊查現准兵部咨開陜西撫標右營守備劉成圖准借補陜西漢中鎭屬留壩營遊擊業經由部具奏奉旨依議欽此劉成圜照章先開底缺所遺陜西撫標右營守備係題補第二輪第五缺圇用儘先人員飭卽迅揀儘先合例人員請補等因遵查陜西撫標右營守備係題補之缺地處省垣彈壓巡防均關緊要自應揀員請補以重職守臣於候補儘先守備内逐加遴選查有現署撫標右營左哨千總儘先補用守備朱墀清年五十一歲陜西長安縣人歴在河南安徽等省剿辦髮捻出力迭保以千總留陜補用同治元年投効陜西撫標中營因城防及運糧出力保以守備仍留原標儘先補用並戴藍翎屢次差委均無貽誤該員諳練營務年力正富以之請補　標右營守備洵堪勝任與例亦符合無仰懇天恩俯准以儘先補用守備朱墀清補授撫標右營守備以期得力如蒙兪允俟接准部覆卽行給咨送部引見以符定制再該員籍隸長安縣本府之缺例應廻避俟准部咨再行對調所遺署千總員缺容臣另行辦　合倂陳明除將該員履歴送部外所有揀員請補撫標右營守備緣由謹會同陜甘總督臣楊昌濬陜西固原提督臣雷正綰恭摺　陳伏乞皇上聖鑒訓示謹奏奉硃批兵部議奏欽此○○譚繼洵片再准戶部咨議覆編修張百熙奏請壽餉各條案内行令將鄂省安襄鄖荆等府州運銷川鹽每斤加收錢二文以佐軍需卽經咨明飭由宜昌川鹽總局就近抽收解交鹽道庫候撥嗣准部　令將所收錢文隨同正加課按季奏報以資查考等因當經轉飭遵照去後兹據署鹽法武昌道趙濱彦詳稱遵查前項籌餉加價　文宜昌川鹽總局自光緒二十年九月十一日抽收起至二十一年三月底止共收錢七萬九千六百六十串八百九十二文兹又自四月起連閏至六月底止夏季分共收錢文隨同正加各課奏報外詳請查核奏咨等情前來除咨戶部外理合附片具陳伏乞聖鑒謹奏奉硃批戶部知道欽此 
 
 

Page 12

 
 
[光緒二十二年三月初九日京報全錄]  
　　宫門抄○晉撫胡奏遵旨查明同知先後被叅各欵據實覆陳摺○大臣　等奏請估修值班房屋片○三月初九日戶部通政司詹事府八旗兩翼值日無引見○鄭王謝署鑲藍漢都統恩○敬信謝寛免處分恩○闊普通武謝授詹事恩○馮文蔚請假十五日○關防衙門奏十八日大高殿大光明殿拜表濂貝勒謨貝子行禮○召見軍機○○頭品頂戴山西巡撫臣胡聘之跪奏爲遵旨查明同知先後被叅各欵據實覆陳恭摺仰祈聖鑒事竊查光緒二十一年七月十三日前撫臣張煦承准軍機大臣字寄奉上諭有人奏貪官營私牟利病民害商請旨查辦一摺據稱山西河東監掣同知張貽琯在河東置買鹽畦加價霸運把持河南鹽務縱令家丁温姓姚姓等冐名承辦鳳台等縣鹽商復奪辦長子縣鹽務激各商歇凿衆民怨嗟等語著張煦按照所叅各節確切查明據實具奏毋稍徇隠原摺著抄給閱看將此諭令知之欽此當經張煦札委冀寗道陳占鰲前往河東確查禀覆張煦未及覆奏因病出缺前署撫臣員鳳林正在核辦復於十一月十九日承准軍機大臣字寄十一月十四日　　工諭前有人奏山西河東監掣　知張貽琯營私牟利病民害商當經諭令前任巡撫張煦確查具奏未據查覆兹又有奏河東鹽務　銷由於監掣同知張貽琯私購　地私開鹽店縱容家丁勒索食鹽禁墻失修私販偷盜該同知蒞任年久植黨營私商民俱困請飭查辦等語著胡聘之按照　叅各節並前撫張煦查辦之案一倂確切查明據實具奏毋稍徇隠原摺着鈔給閱看將此諭令知之欽此欽遵移交到臣遵卽遴委候補知府豫臨太義鎭同知李崇洸馳赴河東一帶按照前後叅欵調齊案卷逐一確查倂案禀覆臣復詳加考核叅以衆論謹將實在情形爲　皇上縷晣陳之如原奏該同知在河東置買畦地及續叅三塲畦地原畦四百餘號餘畦一百餘號今則荒者二百餘號該同知勾　鹽大使孟起鳳郭永昌勒買張鼎盛畦地又典安邑王得娃畦地畦之美者據爲已有瘠者無人承領以致鹽絀價昻運銷日滯一節　三塲畦地統共五百八十七號實荒一百零六號張鼎盛畦地查係積祥福號所置據該號夥結稱與張貽琯無涉似尙可信惟王得　畦地查係張貽琯以銀一萬二千兩揑造晉盛長名目典於王得娃手經河東道奭良訪知飭令退出張貽琯遂轉典與王玉成王玉　現赴山東仍係張貽琯管理原摺謂畦之美者據爲已有實非無因鹽大使孟起鳳郭永昌素爲張貽琯所親暱其典置畦地是否與之勾通尙無確據又原叅該同知縱令家丁温姓姚姓等冐名承辦鳳台汾西聞喜陽城高平臨汾等縣鹽商僅於臨汾縣入本銀二千兩他縣則空名分利又將本身張姓及伊僕姚姓編作張兆同名目續叅本身聞喜高平臨汾絳州長子各鹽店均係同知開設地距河東較近鹽價較陜西尤昻累商病民一節查張貽琯署内並無温姓姚姓家丁調查臨汾等縣合同皆無張貽琯資本惟鳳臺聞喜兩縣鹽店據該號夥友結稱實係張貽琯開設至長子鹽務查該縣知縣劉朝鎔禀河東道攺歸自運禀内有云該縣鹽店一切號本係歸鳳台鹽號總管張貽琯之叔張衍中經理又查該舊號運夥刁景雲在河東道禀稱該號新東不公張兆同商名内有孫祥菴一名聞係張貽琯家丁等語查張衍中總管號事孫祥菴只係家丁旣無張姓東家何能詭立張兆同名目揆以情理若無張貽琯資本必有空名　分原摺所指似非無因又原叅張貽琯把持河南鹽務經河南紳商在河東道具控至今久未擬結及奪辦長子鹽務激各商歇業續叅該同知以生息公欵盤剝鹽商各節查河東道署並無河南控案亦無奪辦長子鹽務之事從前河東運坐各商籌有生息辦公之欵嗣歸坐商專領生息遂致受累然亦多年並未出息自奭良到任後已將此項本息全行蠲除其餘生息各項皆係公欵張貽琯尙無船剝情事又續叅三塲每月兩供同知食鹽十二袋内有丁役食鹽名曰沾光該同知署内丁役二百餘人每人每月向坐商勒索鹽三千餘斤勾通私販散銷於猗氏等縣潞私所以難緝一節查河東各衙門食鹽向歸坐商支應每歲每署十餘袋至壧袋不等丁役謂之沾光一人通歲或十餘担每担約數十斤尙無月索鹽三千餘斤之多自奭良到任後先將道署食鹽裁革其餘亦一律嚴禁張貽琯署仙丁役雖無二百餘人惟有役數十名不入卯簿不領役食平日勒索鹽商在所不免且恐有包庇私販情事應由臣飭令河東道嚴行禁革以杜擾累又續叅禁墻失修私販偷盜自該同知履任每年修費仍按引加收盡歸中飽以致禁牆缺塌私販幾與官引相埒近來運城引地無商承領一節查鹽地禁墻並無坍塌檢查案卷亦非張貽琯承修無從中飽又續叅陜豫兩省自添設督銷局該同知益肆其營私之計局員謀派私人陜西設局於朝邑名則濟渭北商力之不及實則多加官價霸運商以奪防鹽之利侵渭南以擾暢銷之省河南　有豐豫順鹽店本該同知開設虧空甚鉅乃藉官運彌補郭修仁本鳳臺等處專商又派充督銷局總辦於是浮加課銀攙雜小鹽短給斤兩豫省之引勢必積壓愈多名爲督銷實則滯銷一節查督銷局並無攙雜小鹽短給斤兩之事各省局員均由河東道派委惟督銷局夥友多係張貽琯安置難保非其私人郭修仁現充豫省局司事並非承運專商亦非督銷局總辦督銷之鹽僅銷渭北現未侵及南岸惟卷查耀州運商康汝弼禀稱局鹽價昻不堪賠累懇乞照舊運辦等語是加價霸運巳有明徵張貽琯前在河南鎭平開設豐豫順鹽號獲利甚鉅以後漸次虧折因辦豫岸督銷遂致歸官運該號原接信成慶家具係按舊八扣接收此次移交督銷局皆按十成作抵又將存鹽十三名餘交局代銷餘利仍歸該號實屬任意取巧原摺謂其藉官運以彌虧空殆卽指此又查張貽琯自光緒十九年十一月總辦督銷二十年河南掣過鹽引一千七百五十餘名較十七年少掣數十名較十九年少掣六百餘名較二十一年攺歸奭良總辦之時少掣八百餘名原摺謂名爲督銷實則滯銷證以豫引不爲無據又續叅張貽琯敢於舞弊營私恃有候補知府徐炑在巡撫幕中爲之調護掩飾一節查徐炑向充撫署文案總辦在前撫臣張煦任内尤爲用事其如何爲張貽琯調護掩飾不得其詳惟抽查霍州安邑等處驛簿二十一年二月至九月張貽琯與徐炑來往信函驛遞三四百里共計三十九件聲息如此相通無怪其有所恃不恐也以上各條或查有確據或傳聞失實據該委員等詳細禀覆前來臣查張貽琯宦晉年久居積最工自到河東專與商民爭利如典置畦地開設鹽店縱容白役安置私人加價霸運藉官彌私事事皆有確據實屬嗜利無厭貪鄙不職相應請旨將河東監掣同知張貽琯卽行革職以儆官邪候補知府徐　身居文案重地理宜格外愼密乃與張貽琯郵函互遞數月之間多至三十九件其暗通聲氣可知又張貽琯承辦豫岸鹽局銷數實形短絀聞前次查覆時徐炑竟敢揑稱暢銷謂其功過尙屬相抵請署撫臣員鳳林覆奏員鳳林察知其妄未敢據以入告是其爲張貽琯調護掩飾實屬咎無可辭至其平日藉勢招搖不知檢束臣前在藩司任内曾經屢次誡飭去歲故撫臣張煦病後一切政令皆其主持遂益擅作威福悍然不顧營私植黨物議沸騰恃其包庇者實不止一張貽琯已也鹽大使孟起鳳居心巧滑聲名素劣雖查無與張貽琯勒買畦地確據平日狼狽爲奸把持壟斷實屬行同市儈有玷官箴此等劣員均未便稍事姑容　將候補知府徐炑候補鹽大使孟起鳳一倂革職以示懲儆郭永昌派充督銷局司事尙無實在劣迹現已辭退出局應請免其置議所有遵旨查明同知先後被叅各欵據實覆陳緣由理合恭摺具奏伏乞皇上聖鑒訓示謹奏奉硃批另有旨欽此○○　齡等片再據兼管菩陀峪萬年吉地事務護軍叅領銜掌關防鄖申文錦禀稱恭查菩陀峪萬年吉地前經奏准添設樹夫二十名俾資看守儀行樹株以昭愼重惟查原建值班房間不敷居住擬請在東砂山迤外添建值班房二所俾令常川承值以便晝夜巡察至原建内務府曁緑營值班房四所因年久未經修理亦均有滲漏情形不堪居住擬請一倂修理等情禀請前來奴才等查該郎中所禀係屬實在情形惟查菩陀峪萬年吉地原建值班房四所係光緒五年全工告竣經前任守護奴才榮頤等奏請經工程處王大臣等議覆請旨飭下守護大臣率屬經理所需工料銀兩由工程處核給工竣自行報銷等因遵辦在案此次應請添建值房二所並應行修理值班房四所謹擬查照成案可否飭下工程處照案估修之處出自聖裁謹附片奏聞奉硃批另有旨欽此 
 
