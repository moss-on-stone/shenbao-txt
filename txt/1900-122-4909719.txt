# 1900 - 122 - 4909719

 

Page 1

 
 
[新印讀史兵略續編] [  圖書集成局代啓]  
　　胡文忠公讀史兵略正編自春秋至唐歴述兵家機要其續編自宋至明原稿秘藏未經付梓去冬紹先書局主人向公之後裔輾轉覔得倩本局以大號鉛字排印成書按文忠經濟學問盡在此書不特鄉會塲中是資條對卽身爲大帥者閱之亦足長識見而熟韜鈐每部分釘十二本價洋二圓五角所印無多賞鑒者速向上海西棋盤街紹先書局及各書坊購取可也 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[書本報紀力圖自强後]  
　　前年暹羅國王之游歴歐洲各國也時法人復開兵釁美人復將與之啓爭端悍敵交迫計無所之乃憤然於國勢之不振出游歐洲將以考察各國政治之若何美風俗之若何醕水陸兵力之若何强商賈貿遷之若何富農人稼穡之若何善百工製造之若何精以便奉爲師資規摩矜式由意而瑞而奥而俄而英而丹而德而荷而比而法莫不留心考騐極力講求歸乃發憤自雄力圖振作盡去其昔日之舊法秕政而一意鼎新舉一切宫室衣服飲食之細事猶靡不採取各國之良以爲後塵之步則其他國家大政已可槪知旣延美人以主學校教其國中子弟使成有用之才復遣聰穎者遠赴各邦肄習諸事暹王之爲人亦可謂奮發有爲能知振拔矣而其意猶以爲未足也乃復遣其世子數人游學歐西各國蓋國家自强之道雖藉乎羣才而君主統繫所歸必傳之王子使他日者盈廷濟濟盡係維新有志之人而法宫高拱者乃一不知新法不知新政不知新學不知新藝之庸主則雖左良右弼匡濟多才而君上昧於事情必致諸多掣肘事仍無濟國終不强揆之當日振奮自雄之心卒成爲畫餅是豈始願哉此所以遣令世子徧游各國也今者已有世子一人學成而返暹王於是度地於距曼谷二百餘里之老城建一武備學堂招募英才入堂肄業凡泰西行軍布陣之法以及測量圖繪之術罔不悉心講貫探其精微並購置各國軍械圖籍以備諸生攷索每月考校一次擇其常居優等者派赴歐洲游歴閱一兩年始回暹効用似此勵精圖治　爲古今來不可多得之英君昔年俄皇大彼得恥不見齒於歐洲各大國深恐内治不脩外患將因之愈亟於是效趙武靈王微服過秦故事徧游褚國以攷其强弱之原迨歸國後卽變　治法振作工商并遣其國中俊秀之子三百人至意大利荷蘭日耳曼三國觀其禮俗講其文物並習學諸術藝傳其造船航海之法考其地理法律政治之學羣才蔚起國勢浡興不二十年遂能虎視一方併吞弱小疆宇日益大兵備日益强今且卓然自雄於歐亞非三洲之上而爲英法意德美所畏懼游歴之效若此暹能效之卽不能追蹤彼得爲古今來稱頌之人而外侮之來强鄰之偪或卽可因此消弭漸圖自强是則游歴者固國家存亡强弱之所關也雖然吾因暹事而不禁有感於中國矣自昔年曾文正公奏派學生赴外洋諸國肄業開中國之風氣爲後人之前車自後出洋肄業者跡未嘗絶而内外人員之游歴各國者亦復時時有之乃卒未聞於歸國之後有所作爲大其展布是豈羣賢之徒事游覽而無一學成可用者耶毋亦上之人不以是爲重故懷奇抱異者遂終致於沈淪耳苟我朝廷之上能以暹事爲師遣令世子親王游歴泰西和國化其拘牽守舊之習灼知各國兵强貯富之原然後歸而翼賛王謨汲引志士轉弱爲强之道卽可於是基之是暹回我中國之前馬也矧以中國之地大物博人才甚多遲之數十年不將爲俄皇大彼得之繼而爲泰西各國所畏服乎天潢諸胄裔其亦聞此言而興起也耶 
[縱論水師]  
　　有西人之熟識水師者邇觀日本海軍大閱歸而貽書某西字報館香港循環日報譯之曰日本邊防現甚鞏固海軍諸艦雖不能與英並駕齊驅然亦足以稱雄海上蓋其勢力大於俄軍雖俄人選派戰艦亦難與之抵敵卽俄法會合以攻日軍亦無所畏懼夫英國水師久已雄長諸邦今觀日軍亦稱無敵倘遇有事之秋其力固足封中日海道也信如斯言俄人雖欲恣其蠶食詎可得乎 
[俄人得利]  
　　廣州中西報云邇者俄人向韓國要求馬山浦距互市塲外一里之地卽曩年日本所占地畝之旁以爲海軍根本其地左近有加德島爲馬山浦門户與釜山遙遙相對一葦可杭得此則巨濟閑山諸形勝處皆在俄人掌握中而馬山浦咽喉亦被俄人所扼矣 
[制軍接篆]  
　　金陵采訪友人云正任兩江總督兼南洋通商大臣劉峴莊制軍航海北上入覲龍光事畢陛辭南下本月初一日安抵白門次日卽頒發紅諭定期初五日辰刻接受關防是日寅刻遣中軍官赴鹿滋帥行轅將關防文卷齎回司道以下各員先時齊集吉時旣届制軍朝服出堂行謝恩拜印禮然後退入燕寢更換公服升堂各官分班叅謁未幾江寗將軍崇右庭留守江寗副都統額介如統制江南織造增壽臣尙衣均呵殿來轅拜賀一時省垣官紳士庶懽聲雷動咸曰聖恩汪濊還我使君 
[愼重名器]  
　　揚州采訪友人云兩淮塲運岸食諸商前曾認領昭信股票銀一百萬兩嗣以時事艱難情殷報國自願悉數改爲報効按照新海防减成章程核奬禀經督鹽憲劉峴莊制軍奏蒙俞允上月下旬某日署兩江總督鹿滋帥准兵部火票遞到户部咨文大旨謂淮商報効投票銀一百萬兩准照官員報効例一律以十成實銀奬給實官毋得再議减成以示官商一律而免歧異部飯照費銀兩仍照章隨時解部以資辦公各商旣情殷報効於前自不致錙銖計較於後其所以欲照减成章程者無非爲招徠　見藉圖收回資本兹特寛予核奬日期自奉旨日起限以三年爲止以示矜恤等因於光緒二十六年正月二十九日具奏奉旨依議欽此隨卽敬謹照錄札行到司由司轉飭淮南總局傳諭各商一體遵照 
[梟匪戮屍]  
　　姑蘇采訪友人云梟匪頭目董道倫於本月初六日被緝私營勇丁槍斃奪獲屍身連其妻顧氏妻母顧楊氏解至省垣禀經護理巡撫陸春江大中丞發交蘇州府濮紫泉太守研訊一面札飭吳縣田大令至胥門外大馬頭將屍身相騐有深知　末者　董匪向在某營當什長七年前贅於東洞庭山溧陽客民顧皮匠家生有二女長者年已六齡次僅三齡嗣以不守營規被營主斥革於是率同醜類横行於烟波浩淼之中日以殺人越貨爲事而家中人未之知也本月初五日鹽捕營統領杜觀察飭某哨弁督率眼綫勇丁掩入其家捕捉適董匪危坐臥室驀地闖入開 
 
 

Page 2

 
 
槍擊之董匪猝不及防中彈而斃其小姨年甫七歲亦被池魚之殃洎大令詣騐屍身雇人照成小影齎送撫轅中丞飭役持赴各處招人辨認皆言確是董匪未幾太守提訊二婦二婦供稱家中祗知董在某營當什長並未聞其作奸犯科太守遂於初八日傍晚賞給洋銀四枚慰以好言當堂開釋董屍則經中丞批飭梟首示衆初八日上燈時大令帶領劊子營兵至馬頭上戮屍旋禀知太守遴委某員解首級至崑山犯事地方懸竿示衆 
[火車釀禍]  
　　漢口訪事友人云前者火車由漢口開駛轢斃鐵路局土工旣而車上忽又失火致坐客二十名同罹于厄親屬咸咎機器師不善司理羣向爲難旋經鐵路局總辦請兵彈壓始不致别起風波 
[水會紛爭]  
　　天津訪事友人云前者河北聚善水會救火時與勝水會中人稱戈比干幾致釀成巨禍旋訪悉彼等結怨之始實因某日毛賈夥巷火起同往施救爭先過鐵橋致相角鬥南面者飭將聚善會中人管押候辦會中人引爲大辱此次河北起火適見鐵橋上有人執撓鈎而過誤以爲勝水會夫役遂各持械尋仇橋夫見勢不佳急將橋面曳起於是聚善及義善等會中人齊在橋北列隊備戰地保知難理喻急至被火處禀知司道府縣各官道憲卽派河北汛弁帶兵彈壓聚善會中人恃衆不服擊傷汛弁頭顱并傷及勇丁數人旣而道憲率同府縣各官乘輿至聚善水局見刀矛森列命傳會首喬某研訊喬身充縣署皂頭夜郎自大聲稱此事非大人所能管道憲大怒飭卽拘獲連義善會首楊某及其黨六七人帶回發縣究辦 
[盜案已破]  
　　蕪湖訪事人云三月二十五夜當塗縣屬大橋及大成鋪兩處連被盜劫刃傷事主此已紀諸報端矣兹悉大橋所劫者爲趙合興布店盜黨得贓後卽向南路飛步脫逃道經大成鋪又欲行劫某雜貨店圑練隊見之急鳴鑼聚衆將盜黨逐散蕪湖文武各官聞報立卽購線查拿至二十六日緝捕局線勇探知有盜船兩號泊於火帝廟外江干遂報請饒守戎親往查察驀見甲乙二舟子形色倉惶急將洋槍刀棍抛入江中知爲盜匪無疑於是將船及甲乙解至保甲總局會同陳直刺訊鞫甲爲黃毛芽子乙爲彭五芽子初訊時黃堅不吐實彭則歴歴供招并稱盜黨共十八人由鄧黃毛游楚亭二人爲首各駕一舟率同黨羽於是日下午開行二十餘里卽分執洋槍刀棍向東而去天將破曉携贓而返仍開至蕪湖每人分得洋銀百餘元或數十元及金銀首飾若干黃毛芽子分得十八元彭係新入夥祗得三元黃至此始知無可抵賴遂將先後情形和盤托出訊至此當塗縣捕快當堂投呈信件失單知尙有錢十餘千被盜掠去訊之猶在船中乃命人往起復搜出腰刀四柄牛角火藥筒一個直刺請守戎親自率勇將甲乙並同時所獲之閒人三名押解赴縣釘鐐收禁所有供出之盜黨十八人連日緝捕甚爲嚴密不識能一網無遺否也 
[茶市蕭條]  
　　漢口訪事友人云茶爲中國出口貨之大宗向與湖絲並著近以市儈作僞西人挑剔過嚴以致業此者虧折頻仍相戒歛手兹當茶市方興之際漢上茶客尙覺寥寥其入山開莊者更不可多得說者謂今春茶樹爲淫霖所困頗難色香味俱佳浮梁賈大費躊躇蓋不勝今昔盛衰之感焉 
[漢皋火警]  
　　漢口訪事友人云本月初四日之夜更魚三躍時漢鎭萬安巷正街恒孚錢鋪不戒於火霎時紅光四射上燭雲宵旋經各鋪水龍聞警馳救得卽熄滅僅殃及比鄰庚興恒雜貨店 
[皖省官塲紀事]  
　　安慶訪事友人云前任安徽巡撫調任貴州巡撫鄧小赤大中丞自本月初五日交卸後卽於初六日起節赴申江屬下文武各官恭送如禮水陸弁勇亦皆列隊鳴槍○前任四川藩司升任安徽巡撫王芍棠大中丞蒞皖後擇吉本月初五日接受關防旋以署中文案委員陳大令增瀾及文巡捕沈少尉承祺辦事勤能遂札飭蟬聯以資臂助○王大中丞接篆後卽牌示本月初七日黎明親詣文武兩聖廟拈香初八日赴文昌廟龍神祠火神廟府城隍廟拈香循曩例也○本月初五日皖南鎭總兵黃鎭軍本當命駕抵省暫駐東關某提塘處蓋以賀新任撫憲王中丞榮任之禧兼送鄧中丞行旌也○全椒縣典史遺缺前經藩憲湯小秋方伯擬以史少尉亮請補本月某日已奉吏部覆准下札飭知矣 
[蘇省官塲紀事]  
　　姑蘇采訪友人云長洲縣知縣員缺前經上憲以新陽縣知縣蘇大令品仁請補而以現署長洲縣知縣汪瑤庭大令懋琨請補上海縣缺現已奉吏部覆准署藩司吳仲懌方伯爰卽牌示轅門飭卽各赴新任所遺新陽縣缺委候補知縣胡大令保聯署理○蘇海防同知王司馬用龢因病出缺上憲以候補同知查司馬燕緒酌補旋查有應行儘先酌補之常捐候補前同知錢司馬錫麟自應詳請更正以符定例本月初六日吳方伯已牌示轅門矣 
[扶桑旭日]  
　　日本長崎埠訪事友人致書本館云日前大阪西成郡鐵道火車軋斃兵丁一名事後查悉此兵姓青木名留吉年二十有三乃步兵第九聯隊中補充第五中隊之一等兵也至因何致死則不可得而知矣○東歴三月七號前文部大臣文學博士外山君正一因病逝世親友聞之同聲悼惜○前者品川子爵仙逝後所遺樞密院顧問官日皇特簡從二位勳一等子爵野村君靖補授已於東歴三月中旬某日任事矣○日政府特派叅謀本部出仕陸軍步兵大尉鈴木君義任及齋藤君徹男航海往中國體察情形以便辦理一切究因何事尙未得悉其詳也 
[杉青閘餞春記]  
　　嘉興訪事人云嘉興府宗太守因嘉善縣迎賽純陽勝會客匪乘此聚賭恐滋事端因與嘉防水陸統領某君會帶砲艇槍划親往查　到時若輩早已遠遁乃廢然而回○前任秀水縣陳邑尊交卸後賃定天官牌坊附近某姓房屋爲公館已於本月某日鶯遷新任周邑尊擇吉本月初八日進署○新任秀水縣周邑尊接篆後卽出示曉諭擇於本月初八日觀風并課試振秀書院肄業士子○嘉屬各鄉蠶已二眠雖豐歉尙難預期然天氣頗甚合宜桑葉增至每擔洋銀一元五角○前報紀嘉興恊某恊戎檄調外汛弁兵來城操演連日已操練純熟協戎遂於某日親赴教塲校閱飭各回汛守以專責成 
[彝陵瑣志]  
　　宜昌訪事人云荆宜施道奭觀察於本月初一日午後乘固陵輪船抵埠文武各官均赴南門外招商局碼頭迎迓操防營弁勇更就江于列隊擎槍少選觀察呵殿往行臺各官呈遞手版入謁迨初二日觀察牌示初三日九點鐘時在行臺鞫犯是日共訊某某兩案各犯畫押後發交東湖縣暫行收禁以便派差解赴省垣翌日得荆州來電知有要公遂仍乘固陵輪船回署○前報紀荆門州屬當陽縣地棍與會匪因迎賽龍燈爭閙近又傳聞彼處士民欲與教堂爲難奭觀察之急於回轅者想卽因此但望傳之非其眞也 
[上海官塲紀事]  
　　前日前署崇明縣知縣竇奠高明府命駕至上海縣署拜會縣主戴子邁明府明府延入花廳茗談片刻而别○昨日管理改過所委員陳二尹鎬因有要公命駕至縣署拜會縣主戴明府晤談良久而别○昨日午刻卸任安徽巡撫調補貴州巡撫鄧小赤中丞命駕進城赴各衙門投刺各官均飭家丁擋駕聞中丞定於本月十三日乘招商局某輪船赴天津以便入京陛見○日前湖廣總督張香濤制軍派某某二統領及候補官四人赴日本閱視水操近已抵滬昨日午後乘四輪馬車至外虹口拜會駐滬日本總領事小田切君茗談良久而别○新委江南機器製造局兼造鐵軌總辦潘芸蓀觀察近已由金陵乘舟抵滬旋卽赴各衙門投刺擇吉本月十七日蒞局視事是以局中人已預 
 
 

Page 3

 
 
備届時恭迎矣 
[蘂珠課士]  
　　昨日爲本邑蘂珠書院課士之期輪由署上海縣戴子邁明府主政文題子曰是聞也非逹也夫逹也者質直而好義察言而觀色慮以下人在邦必逹在家必逹詩題賦得紫櫻桃熟麥風凉得凉字五言八韻 
[懸賞緝兇]  
　　前日署上海縣戴子邁明府接得婁縣屈吉士大令來文移送賞格一紙其文曰懸賞緝拿事案照本縣訪聞舊坊圖地方有江湖流丐挾仇逞兇致同類龔阿五受傷身死情事正在飭查詣騐拿究間據丐頭　洪生禀稱以江湖流丐龔阿五向係借居廠後民房二月十七夜忽遭外來不識姓名流丐數名手持刀械聲稱報復宿仇將龔阿五拖至門房兇毆重傷並挖去眼睛一哄而散龔阿五隨爬至廠内　臥不料受傷過重至十九日因傷身死查無屍屬報求騐究等情並據地保孫安福同禀到縣當經詣騐勒緝通禀在案迄今日久未獲誠恐兇犯遠颺合行懸賞緝拿爲此格仰諸色人等知悉爾等如能將此案兇犯小金榮等全獲者賞洋銀二百元拿獲正兇者賞洋銀五十元拿獲帮兇者每名賞洋銀二十元知風報信因而拿獲者賞洋銀十元此係本縣捐廉給發儲庫以待决不食言須至賞格者至昨日已飭役發貼署前照壁俾衆周知矣 
[騐屍詳述]  
　　本邑二十八保南十二圖曹家渡鄉民張承恩投上海縣署喊控族姪士和將妻陸氏毆斃等情前日午後縣主戴子邁明府帶同刑仵前往相騐升座後地保許吉甫禀稱小的查得張陸氏久病身死並無别情求鑒張承恩供前日小的因事出外尙未歸家忽聞方阿炳言及妻子已被族姪士和毆傷延至次日竟因傷重斃命叩乞伸寃屍女張阿士供與相同方阿炳供小的與張姓比鄰此次向張陸氏購竹筍張陸氏令小的自往園中掘取遽被士和兇毆張士和供小的之田與承恩家竹園毘連方掘筍時悮至小的田中故向喝阻並未逞兇陸氏素有瘋疾不知如何殞命叩求明鑒明府飭仵役騐得屍身並無傷痕委係因病身死因謂許保曰爾圖中出有命案不早報明殊爲不合力不應闖至士和田内致肇事端著掌頰二十下復斷令士和貼還承恩洋銀一百元俾得備棺收殮承恩求免發封明府准之取具切結呵殿而回時已鐘鳴八下矣 
[巨棍送縣]  
　　巨棍張掌華張順華兄弟二人被美界探捕拘獲之後捕頭以其犯案纍纍解送英界捕房映成小像分存各處並派包探朱阿高傳集各原告昨晨協同五十號西包探及捕役凌振解送英美租界公堂禀請訊究美孚煤油棧西人投案訴稱去年九月某日兩張糾同黨羽前來搶劫竟用洋槍擊斃衛月鄉報案後日久未獲今始成禽務求嚴辦瞽人馬又春供昔年張掌華因謀斃張玉林經前任縣主大老爺訊供屬實得以軍罪後卽乘間逃回心疑被獲時係小的通風所致積恨成仇去年七月二十三日糾同其弟順華向小的勒詐洋銀五十元小的無以應命旋被刓去雙目曾投縣署控請究辦迄未伸寃今知逮案特來禀明尙求鑒察安和供前年張順華用刀砍斃小常熟在逃未獲今始就　可見天網恢恢疎而不漏凌捕及中西各包探同禀稱兩張前後所犯各案不下二十餘起此次小的等往傳原告尙有多人因出外謀生未克齊集故今日到者不過數人隨將拒捕時當塲奪下之六門手槍一枝尖刀一柄鐵尺一條馬刀一柄呈案兩張同供小的等誼屬同胞向以駕船爲業雖屢犯各案自知法無可宥尙求開一線之恩讞員翁笠漁直刺據情商之白繙譯以兩張罪惡滔天無可輕恕著連兇器解送上海縣署請縣主戴子邁明府按律嚴懲 
[賽馬尾聲]  
　　昨日係寓滬西商賽馬之第四日是日共賽九次第一次二馬共賽順全隆首至第二次二馬共賽祥茂首至第三次二馬共賽泰興首至第四次四馬共賽白霍杜首至第五次二馬共賽禮和首至第六次三馬共賽榜顏首至第七次四馬跳浜祥茂首至第八次八馬共賽勿蘭首至第九次爲圉人互賽共十四馬善鍾馬房馬夫阿嬌首至第十次八馬共賽榜顏首至於是賽事遂畢中西土女挈伴往觀者亦卽絡繹而歸 
[上海縣署瑣案]  
　　前日木排夫何阿心等與駁船户莊阿寳互相碰撞以致口角旣而何恃其膂力將莊毆傷由水巡捕拘解馬路工程局禀經總辦程雨村大令移縣請騐至晚縣主戴子邁明府升堂研訊莊供小的係浦東人今日裝米至某處馬頭候卸旋由何阿心等令小的讓開小的不允何等自恃人多以鐵篙擊破小的頭顱船亦損傷求恩究辦何供小的係甯波府屬鎭海縣人撐木排者共有八人駛至寳泰馬頭時囑莊暫讓以便運木上岸莊不允因之口角互毆不虞駁船帮二十餘人均來襄助致木排夫岳阿天楊慶全被莊等毆傷求恩騐究楊慶全岳阿天奚阿友何阿良供與何相同明府飭仵役騐得莊阿寳頭頂有篙戳傷楊慶全傷及面部岳阿天傷在腹上謂何等情有不合著各自醫傷俟傷痊再核○去年流氓陸掌全刓去同類銅鼓阿新之目避匿浦東三林塘依然横行不法經圖董函禀至縣縣主戴明府飭差密拿解案前晚升堂研訊陸初稱小的實姓奚並非陸姓明府謂本縣現已查明陸文卿係爾胞弟與爾均係著名流氓何得抵賴復命提同黨戈秋喬封質戈供小的與陸素不相識明府謂爾等黏揭帖於湯姓門上名姓鑿然豈容抵賴遂飭將陸重責二百五十板戈二百板枷號游街示衆俟游畢再行嚴辦○昨日英美租界公廨讞員翁笠漁直刺派差押解惡棍張掌華張順華到縣以其前曾迭犯命案請卽查明歸案究辦戴明府飭收押所中聽候嚴訊判斷 
[英美租界公堂瑣案]  
　　包探陸阿九拘解積竊郝惠祥張子良到案禀稱此二賊迭次犯案近又串竊慶昌祥等八家絨布綢衣等件由各失主先後報案今經小的緝獲人贓送請究辦慶昌祥等各失主投案領贓郝張同供小的等均係鎭江府屬某縣人自知不合尙乞施恩讞員翁笠漁直刺惡其怙過不悛商之白繙譯判令各責五百板管押一年○包探倪順泉拘解賭棍曹阿三王阿龍到案禀稱伊等專在洋涇浜一帶擺設賭攤以花骨頭傾人腰槖經小的見而拘獲送請究懲曹王同供小的等在英法交界之區設攤誘賭此拿彼竄已非一朝不幸此次遽爲包探拘案尙乞開恩直刺判令各押三月○包探竇如海拘解蟻媒曹阿奎到案禀稱此人代王某將妻陸氏售與寳山縣境江灣人馬阿隆旋卽逃逸經馬投報捕房現由小的拘獲送請究懲馬供小的新賦悼亡由曹說合娶陸氏爲繼室不料陸氏相處未久旋卽脫逃後查知仍與前夫王某同居且曹與伊等實係通同一氣似此情同放鴿叩乞嚴懲曹供王某慣放白鴿小的不過代爲撮合山而已尙求恩宥陸氏供小婦人被曹誘拐輾轉售賣實則羅敷尙未有夫求恩明鑒直刺以各人供語支離著押候過堂復訊○包探石金榮解流氓王阿才到案禀稱此人誘令張喜五往某處賭博張不允致被攫去洋銀二元七角報捕後經小的拘獲送請究追張投案供訴前情王供小的雖曾誘賭並未攫取洋銀叩求鑒宥直刺判令枷號十天示衆 
[善氣迎人]  
　　日前本館協振所接到蔣長泰寳號交來洋銀四十元媵以一函内開去年舟至裏島忽爾失事撈獲銅盆六十九包轉交孫恒恊船上帶回營口不料此船旋亦擱淺船主將貨變價交還今特悉數助振云云又皖北慈壽堂助洋銀一百元又杭州府仁和縣陳陸氏爲次子錫藩忽患急病在灶君前許助振捐洋銀三十元求保速愈又劉源仁記助山東河南江西皖北浙紹振濟洋銀二十元當此青黃不接待哺者方中澤嗷嗷諸大善士施濟爲懷義粟仁槳源源而至俾飢黎不至同塡溝壑救人救澈功莫大焉傳曰行道有福又曰明德之後必有逹人敢爲諸大善士頌之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　東洋車夫徐洪寳驅車至新馬路碾傷同業李志濤之足血湧如泉由五十號巡街捕一併拘入捕房轉解馬路工程局禀請總辦程雨村大令研訊李供小的係淮安府屬鹽城縣人年甫一十有三家貧執御爲業此次徐駕車横衝直撞而來致傷小的之足叩求究辦徐供小的係崇明縣人事出無心尙求寛典大令判罰洋銀二元給李爲養傷費○小船帮人談進生係著名惡棍范高頭之羽黨打降索詐無惡不爲前日持巨石至萃豐馬頭金鳳樓茶肆向肆主金萬英强借銀錢不遂所求任情滋閙金喚令十六號巡街捕拘入捕房轉解工程局程大令研訊之下金供小的係寗彼府屬鄞縣人談素不安分常至小的所開茶館滋擾不休今又將巨石擊毁樓梯叩求究辦談供小的係浦東人向駕駁船爲業不敢爲非求恩寛宥大令判責三十板押候派差查明各種劣跡覆訊核辦 
[英美租界晚堂瑣案]  
　　趙宦遣家丁唐海東控僕人祝祥泰誘拐曾氏來滬圖賣前晚讞員翁笠漁直刺倩襄讞委員張柄樞司馬研訊唐供小的係廣東某縣人家主趙乾由鹽運使分發兩淮曾由京都帶僕人祝祥泰南下旋因祝不安本分意欲遣回復慮其異地飄零事遂中止不料祝竟敢姦拐鄰婦曾氏逃逸來申小的追尋至此遇諸三洋涇橋集賢賓棧内爲此扭案請懲祝供小的係順天府屬某縣人曾氏與小的交好故囑小的挈至此間叩求恩鑒曾氏供小婦人籍隷揚州府屬甘泉縣家中尙有父母兄妹此間並無親戚被祝所惑致與同逃求恩寛宥司馬謂祝曰誘拐良家婦女國有常刑爾豈未之知乎今姑從寛判責二百板斥釋曾氏押候送縣遞回原籍交其父母領回管束○寡婦李顧氏前控姪媳李王氏曁親戚范裕等覬覦遺產直刺倩張司馬訊供之下諭令不得妄生希冀致釁訟端前日復有自稱外甥之鄧瑞鎔向李顧氏滋擾經李顧氏報捕解案至晚直刺仍倩司馬研訊李顧氏供鄧竊去天青縀大褂及天青縀馬褂洋銀二十二元八角並零星物件藏諸篋笥經小婦人查出是以報捕送究鄧供小的於三月初一日由淮上來此寓居姨母李顧氏家姨夫李三在日頗極鍾愛迨姨夫故後李顧氏卽將小的逐出衣服洋銀均係小的帶來並非行竊叩求明察司馬謂爾雖係親戚不應擅自取物本當究懲姑從寛免予追繳勒令赶緊回籍不再滋擾並著各具遵斷切結呈案 
[法租界公堂瑣案]  
　　法文書館肄業學生諸蘭芳卒業後由掌院教士薦至湖北鐵路工程處上月請假回滬家住南褚家橋秉安里鄰居有李東生之子名全林者不知因何起釁糾同嚴順德木作内甲乙丙三工匠將諸毆傷嘔血並失去對時表一枚因之投訴捕房捕頭派包探拘拿全林等已聞風逃逸遂將李東生嚴順德拘入捕房解請讞員朱森庭明府訊供交保出外勒限將全林等四人交案昨已逾限諸松和偕其子蘭芳投案遞禀求辦明府諭令靜候下期著保人交案訊究○家於自來火行街之朱銀泉雇彭吳氏爲傭伊夫彭阿彩由寗波來滬突至朱家搬去皮箱二口朱投報捕房捕頭令包探查得皮箱寄在大馬路張阿全所開炒麫店内爰將阿全及彭阿彩夫婦拘入捕房昨日解案請訊朱銀泉投案伸訴張阿全供皮箱已被彭姊汪王氏取去包探禀稱此案情節支離刻聞彭吳氏母族尙欲來滬興訟明府飭將彭吳氏彭阿彩張阿全押候限交汪王氏及皮箱二口朱銀泉交保候核○金陵榮禀稱胞兄寳三在虹口大昌洋行爲夥本月初三日行至八仙橋突被流氓陳梅生郁三持刃恐嚇詐去洋銀七元報捕查獲請卽究追陳梅生供小的家住城内妻子因事出城被金友勾引至同吉祥客寓姦宿以故與之理論不敢行兇明府訊得兩造均有不合著將陳郁還押金斥退著伊兄寳三自行來案候核○郁琴良禀稱謝阿寳和生藉端訛詐報捕查明拘案請辦謝供小的在望益西字館排字因王和生在弄口小便濺濕衣襟是以互相口　明府判各掌頰一百下○城河浜紫來街口萬興槽坊以棉花子汕攙入豆油向各餅攤兠售爲三道頭捕王佐才查獲起出棉油二百餘斤並榨油機器等物遂將坊主張阿二坊夥陳兆蘭送入捕房解經明府訊供押候判斷昨禮拜二堂期明府與繙譯會商著將起獲之棉油盡數充並罰洋銀一百元具不敢再犯切結送案存杳張不肯遵斷明府著還押嚴辦陳兆蘭交人保去○計阿狗禀稱小的新充包探前晚出外梭巡被賊掩入家中竊去銅銚及香爐各一枚翌日在城河浜王阿桂舊貨攤上查獲銅銚向之查問言語支吾今特送案請究明府判罰洋銀三元並賠還香爐洋銀一元七角當堂開釋○英界滿庭芳街鴻興小客棧窩留流氓阿四阿金等將松江某姓子污辱控經朱明府飭探拘到棧主張阿胖判令笞責一百板押交阿四阿金到案訊明嚴辦○儈人智能來滬購取木料以便起造寺院被趙文初張明發二人惑以種錢獲利騙去赤金十六兩洋銀四百餘元因將趙張扭案請究明府訊供之下判令各責二百板昨日備文移送上海縣署著智能自行投縣候質○王林富行竊林發小客棧烟槍明府訊供不認判責二百板驅逐出境旣而王扭鍾子卿至捕房訴稱被伊竊取衣服一件昨日堂期包探解案請訊鍾供王釋出後倩小的將衣服質洋銀一枚酬謝紅班小的因伊欠錢未還劃歸舊帳致被誣指行竊明府著押候各責一百板驅逐出境○包探禀稱竊犯楊阿二在招商局江寛輪船竊取某客衣服一件陳阿桂知之冐充包探夥役向楊索詐今特一併解請訊辦明府以陳迭次犯竊膽敢冐充探夥著重責三百板楊責二百板○剪綹賊李金福李金寳經明府訊明判責二百板押候遞回原籍旋在押所吵閙管押西人告知捕頭昨日解案請辦明府著押候再責一百板遞解回籍 
[美租界捕房紀事]  
　　昨晨小竊甯波阿三混入裏虹口漢璧　路某姓家竊取衣服携之而出適爲包探劉阿炳所見拘入捕房捕頭令押候解送公堂禀請讞翁笠漁直刺訊辦○昨晨甯波鐵匠韓海岳傅全根董　昌陸雲龍葉來生等在招商局中棧馬頭與粤東　匠互肆兇獲韓等力不能敵致受重傷並傷及葉所收學徒王鶴義顚入河中以致凶占滅頂事後韓等奔赴捕房聲訴捕頭派包探張阿五前往查明俟緝毆兇手然後解　公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年四月初二日京報全錄]  
　　宫門抄○諭旨一道錄前○鄂撫丁奏爲拿獲利川縣强刦得贓拒殺事主之重犯審明按例定擬摺○瀋督增奏查明溢放東流水各圍荒地界址據實覆陳摺○又奏爲支放牧廠荒地收過荒價並開支各項數目摺○四月初二日内務府國子監侍衛處值日無引見○　貝勒澤公各假滿請安○桂公芬車專摺謝加級恩○遼陽城守尉文詒請訓並請假一個月○福建副將陳尙新謝○恩○廣西叅將王建松謝恩○熙貝勒請假十日○保桂文紳預備召見○侍衛處奏派補進内大臣派出慶恩克公○召見軍機保桂文紳文詒○○湖北巡撫臣于蔭霖跪奏爲拿獲利川縣糾夥持械强劫得贓拒殺事主重犯審明按例定擬恭摺仰祈聖鑒事竊查利川縣民人王遠棟家被盜撞門入室强刦銀錢衣物事主之母王何氏被拒受傷身死獲犯馬老五胡九並起獲女皮襖一件縀帽一頂訊據馬老五等供認起意聽糾夥刦得贓拒殺事主之母王何氏身死並何九于取供後在監病故一案兹據署利川縣知縣蔡國楨提犯審明議擬按照新章由府解道覆訊無異經臣批司覈議去後兹據署湖北按察使孟繼壎訊明議擬具詳前來臣覆加查核緣馬老五胡九分隷四川石硅　湖北利川縣各游蕩度日均未爲匪光緒二十四年六月十四日馬老五在利川縣屬魚荃口地方與素識已獲之胡九在逃之李柯伏譚發先後會遇共道貧難馬老五稔知民人王遠棟家道殷實起意糾約行刼得贓分用衆俱允從卽於是夜三更時分各帶油捻刀棍一共四人行抵事主王遠棟門首點燃油捻馬老五撞開大門房門一同進内王遠棟之母王何氏驚起喊捕馬老五赶至王何氏身後用刀戳傷王何氏右骽　嚇禁聲張王何氏轉身向馬老五扭捕馬老五用刀連戮傷王何氏左眉心坎倒地馬老五等各搜得銀錢衣物賣與過路不知姓名人得錢同分陸續花用馬老五剝有女襖一件縀帽一頂尙未賣出分途逃往各處躱避詎王何氏傷重登時殞命王遠棟投保報縣會營勘騐詳報差緝旋獲馬老五胡九到案並在馬老五名下起獲贓物傳主認領訊供通報批飭緝審訊究辦詎該犯胡九帶病進監醫調不效身死禀府報委署恩施縣知縣黃世崇訊騐禁卒並無凌虐詳經批飭歸案擬辦兹據縣比緝逸犯無獲隨提提犯審擬由府解道覆訊無異議擬咨司詳經臣確核無異查律載强盜已行但得贓者不分首從皆斬又例載强盜殺人奏請審决梟示各等語此案馬老五起意糾夥强劫王遠棟家得贓拒殺事主之母王何氏身死實屬凶暴昭　法無可貸自應照例問擬馬老五合依强盜殺人奏請審决梟示照例先行刺字胡九聽從糾夥强刼王遠棟家得贓亦應按律問擬胡九合依强盜已行但得財者不分首從皆斬律擬斬立决業已在監病故應與訊無凌虐之禁卒均無庸議該犯等訊無父兄其失察明九爲匪之牌保傳案責革馬老五在外爲匪原籍牌保無從覺查並免置議獲贓已給主認領未獲贓盜　日另結兇刀供棄免起屍棺飭屬領埋胡九帶病進監身故且係盜犯管獄官職名例無處分此案首夥四人已於疎防限内拿獲首夥二名獲犯及半兼獲犯首疎防職名邀免開叅是否允協除全案供招送部外理合會同湖廣總督臣張之洞恭摺具奏伏乞皇太后皇上聖鑒敕部核復施行謹奏奉硃批刑部速議具奏欽此○○奴才增祺跪奏爲查明溢放東流水各圍荒地界址據實覆陳恭摺仰祈聖鑒事竊上年四月間承准軍機大臣字寄奉上諭良弼奏圍塲將放竣擬卽接放城鎭基址一摺據稱勘丈各圍因年久界限不清勢不能無所溢用等語所奏殊屬含混天圍塲各圍均有一定界限何以不考核明確遽行開放若俟放竣再查溢用若干已屬挽回不及卽著先行查明各圍界限按照奏定圍數開放毋許侵佔他圍以杜弊混併著增祺會同詳查卽將各圍劃清界址繪圖帖說先行具奏呈覽良弼摺著抄給增祺閱看等因欽此欽遵卽調查案卷奉天圍塲原有鮮圍十五圍大圍九十圍光緒四五年添設海龍城佔用二十圍尙餘八十五圍光緒二十二年經户部議奏西四十五圍先行招墾東四十圍仍舊封禁又於二十四年七月欽奉上諭有人奏金州旅順等處現已劃歸俄人所有租界民亟宜别籌安插奉天圍塲除奏准開墾外尙有四十餘圍留作禁山其地足敷分撥等語著依克唐阿體察情形奏明辦理等因欽此依克唐阿派員往查未及覆奏出缺護理將軍文興等以遷户已來擬先從東流水西頭挨叚丈放並以水多支流犬牙相錯界址不無牽混又恐不先丈清則無從匀撥等情籌辦各在案奴才考核圍塲舊存圖說各圍大小里數不一然亦各有四至良弼原奏謂交界一帶山嶺互相插入勢不能無所溢用究係何圍溢用若干並未指明殊屬含混自應確查履勘方昭核實隨派委協領托克通阿候選知縣李坊會同良弼所派委員前往勘查各等因於上年七月先行奏明在案嗣該協領托克通阿等馳抵圍荒詳查圖册照放荒時由分水嶺所畫界限南以上各界曲折盤查據該圍梅倫指稱共溢佔閙林子等十八圍其中溢佔全圍者十圍半圍者五圍三分之二者二圍二分之一者一圍繪其圖說禀覆前來奴才伏查圍塲各有圍圖且勘放之初曾經畫有界限若照奏定圍數開放縱使山嶺犬牙相錯亦何至溢用十有餘圍其弊混情形可以槪見當良弼奏報之時地則先於撥放固已挽回莫及矣惟東流圍荒亦經奉旨弛禁安揷金州旗民年前署副都統晉昌督同委員往勘東流地叚據云侵佔界址與托克通阿等所禀大致相同面詢各委員東流現剩圍尙敷安揷金民之用奴才詳加籌核所有溢放各圍地畝係經收價歸公半多墾闢瞬届升科旣無碍於東流安揷事宜卽未便再議論逐致滋紛擾如蒙恩准擬卽以現已放各圍劃爲東西界限仍令丈放荒地各員會同詳細勘分繪圖存案以備考查而免侵越除良弼辦理荒務未能妥善另於被參各欵摺内覆奏外謹將查明溢放東流水各圍荒地界址繪圖貼說恭呈御覽伏乞皇太后皇上聖鑒訓示謹奏奉硃批勘查尙屬明晰卽著照所請辦理該部知道圖併發欽此○○奴才增祺清銳跪奏爲支放牧廠荒地收過荒價併開支委員司書薪水車價等項銀兩各數目恭摺具陳仰祈聖鑒事竊查前盛京將軍内務府大臣依克唐阿等於奏裁盛京内務府都虞司經管差馬案内以牧厰餘地甚多請照養息牧開墾章程先收荒價三年後照升科官地成案按畝徵課以備歲修大内工程之用所有設局開辦派員支放應需薪水心紅一切請由押荒項下開支爲數無幾應請毋庸報部核銷仍咨總管内務府查照等因於光緒二十四年十二月十九日具奏奉硃批著照所請該衙門知道欽此欽遵在案當於光緒二十五年二月設局開辦派員前往支放仿照養息牧熟地成章每畝收荒價銀六錢五分惟養息牧熟地每畝收銀六錢六分係三錢作爲正欵以三錢六分彌補支撥排地草牧廠甸經費此次開辦馬廠牧荒每畝收銀六錢六分均作正欵應於二十九年起科計支放生荒三萬八千九百八十八畝内除撥給餧養官馬不納荒價地一千五百畝曁撥給牧長津貼不納荒價僅交課賦地四百二十畝外實收庫平銀二萬四千四百六十四兩八錢八分自光緒二十五年二月起至光緒二十六年二月止共發給各局委員司書薪水心紅雜費市平銀六千零二十九兩發給車價小數錢五千三百零三千折銀五百六十二兩三錢五分一厘統共實平銀六千五百九十一兩三錢五分一厘計折價庫平銀六千三百八十兩零四錢二分七釐七毫六絲均係核實支給請照原奏毋庸報部核銷尙存荒價庫平銀一萬八千零八十四兩四錢五分二釐二毫四絲擬請發商生息併常年應收租課以爲歲修大内工程長欵除咨總管内務府查照外理合恭摺具奏伏乞皇太后皇上聖鑒謹奏奉硃批該衙門知道欽此 
昨接四月初二日京報先行照登尙有初一日一本容俟續到卽行補刊本館附誌 
 
