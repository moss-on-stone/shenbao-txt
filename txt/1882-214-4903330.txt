# 1882 - 214 - 4903330

 

Page 1

 
 
[聘請鴻儒] [  申報舘啓]  
　　本舘現欲請一司筆墨友人於作論作新聞外兼校對書籍如有願俯就者祈先繕時論二篇并將眞姓名及住處　明封固交至本帳房彚由館主人酌奪果是首屈一指當再修函敦請面議一切望勿訐人說項并勿先移玉趾惠臨是所盼禱 
[論高民攻日本使署事]  
　　高麗與日本通商其始高朝廷雅不欲也繼而日本將以兵力脅之高人乃就教於中朝以決從違中朝甚勸其通商且不特近與日本往來卽四洲諸大國亦可與之立約於是高之君臣始加意於通商之事並介中國以通歐墨諸邦次第定約是高麗於此事正有駸駸不能已之勢從此使臣畢至輪帆出入如元山釜山諸埠氣象日新不惟樸陋之俗漸變而爲繁華卽貧瘠之區亦將進於富庶加以君臣儆惕内修外攘國富兵强成效可待豈非千載一時之會哉蓋時局變遷關乎氣運非人力之所能違歐洲人航海東來不過前明中葉始與粤東通貿易其時外洋情形中國尙無人深知至輪　之利旣溥而後西商徧跡四洲無處不設貿易之埠以中國之大而拘守成法無由振興慮爲外邦所笑乃不得已而亦勉强學步力致富强富事諸君豈不知祖宗之法不可廢而民間之俗不可改而必爲此驚世駭俗之舉誠以氣運所至天欲使地球之上四洲之大合爲一家以成千古未有之局不得不爲因時制宜之策也拘儒之見村學究之談猶有論及道光末年開海禁諸事而髮指眥裂痛駡漢奸不置者固屬不識時務之甚矣高人初意亦猶之拘儒之見村學究之談第見中國近來如此措置以爲堂堂上國不嫌變祖宗之法而改民間之俗然則通商一事自屬有利而無害而無如衆心之不欲不敢竟以爲可行也故質之中國而後决策定謀焉此則高麗朝廷之志也然民間狃於樸陋之習狹小之見一聞朝廷如此舉動震慴不安亦其宜也蓋中國内地之人當此通商已久尙多　怪矧在高人顧中國之以交涉外洋因而選事者大抵謂西教中人必欲强入内地行教建造教堂分送教書鄉愚無知多所揣度以爲西人將爲禍於中國一倡百和譁然而起輙至費官府之調停其他如海口貿易處所不聞有與外洋人爲難者乃今觀於高麗之哄殺日人爲可異矣日人縱有鯨吞蠶食之心目前立約通商亦止爲謀利起見况能與高麗通商而不能禁高人之更與他國通商則且與諸國同爲高麗與國而其他陰謀詭算暫置後圖而已夫高人至於聚集多人打入日本使署死者死而傷者傷又有不知去向者數人則其啓釁之由固非僅關於一二人之私忿可知矣今年高美成約英法又接踵而往中國派員赴高以襄助高人行換約之禮聞日人之在高者屢欲與聞約事而無有顧之者揣日人之意似大不滿於高人之與他國通商者然卽不滿于意而目下無隙可乘何至取高人之怨豈其有所媒孽於中爲高人所覺察因羣起而逞忿耶然吾以爲無論日人與高人如何啓衅而就目前通商而論兩國旣相和好高之官府自應剴切曉諭其民勿使滋事以後可保通商之局試思高人羣起逞忿當人多口雜之時其勢不能禁約日人旣有死傷斷無置之不論之理滋事之人忽聚忽散無由指名而索若高之官府欲謝罪於日人自必拘訊多名置之重典如其罪人不得則日本兵船駛至驟以炮火從事以高人目前之勢擬之其能禦此勁敵耶夫民間聚衆而起事在倉卒不知進退不顧利害往往一發而不可收拾所恃者官府之禁令耳至官府之禁令不行則是亂民而已誅之可也高麗朝廷極欲通商而民情之欲不欲各處其半高之未開口岸也日人有挾而求高之旣通商於他國也日人無隙可抵今忽有此事吾知高人自啓其隙以與日人之乘隙而進也不亦危乎鄙人所衡世務曾策高麗通商事宜所重者在乎民情之轉移不圖言之未終而已肇亂民之禍嗚呼難矣 
[論旨恭錄]  
　　六月十五日奉旨此案着交額勒和布親提人証卷宗秉公嚴訊確情按律定擬具奏原告民人李發榮該部照例解往備質欽此○十六日奉旨此案着交倪文蔚督同臬司親提人証卷宗秉公研訊確情按律定擬具奏原告童生覃汝昌該部照例解往備質欽此○十七日軍機大臣奉旨御史陳錦奏請將貞女旌表等語貞女袁蔡氏着准其旌表禮部知道欽此 
[本館自己接到電音]  
　　本館於昨日接到在津友人專發電音到本館内有六月二十二日諭旨三道敬謹譯登○六月二十二日奉旨江南正考官着許庚身去副考官着譚宗浚去欽此同日奉旨陜西正考官着邵曰濂去副考官着李士彬去欽此同日奉上諭兵部奏遵議統兵大員處分一摺寍古塔副都統德平阿着照部議降三級　甲不准抵銷欽此 
　　謹按本年夏季爵秩錄今科江南鄉試正主考許現官禮部右侍郎浙江仁和人壬戍進士副主考譚現官翰林院編修廣東南海人甲戍榜眼陜西正主考邵現官内閣侍讀學士浙江餘姚人戊辰進士副主考李現官掌江南道御史湖北蘄州人乙丑進士[  本館附識]  
[高亂詳述]  
　　日本駐高公使日前爲高人所窘逃回日本等情疉經列報兹得續信較更詳細據稱本月十六　 
日英國兵船名弗來非司由高麗載來日本被難官吏共二十七名内有三名頭脚白受有重傷詢知該船在高麗仁川口外測重海道忽於中曆十三日遠見海面漂來高麗無篷櫓小船一艘船上坐臥者均穿洋服而實係日本人并扯有日本國旗作求救之狀該船主見此船不類遭風甚爲可異卽放舢板前去探問其船上亦有二人會說西語謂係日本花房公使由高麗京城帶領從人避亂來此求救船主聞是公使卽將諸人一共救起間明情由當日開送長崎交日本地方官安插事緣本月初九晚七點鐘高麗京城内守舊開化兩黨不知爲何互相爭論致動干戈開化黨人寡不敵逃入日本公使署避禍守舊黨乘此遷怒日人遂將使署四面圍住抛火擲石一時喊殺之聲勢如鼎沸花房公使雖帶領署内巡捕人等禦敵無奈亂黨愈聚愈多一時寡衆莫敵遂偕同署内人員且戰且走漸漸退出高京忽又逢數百土人前來追逐致被冲散五人殺傷四人兼是夜天又大霧人雨日人不辨昏暗只顧逃命至次日方到一市鎭上日本商人 
 
 

Page 2

 
 
處探知公使署及高麓外務衙門均被亂黨放火燒燬兩黨互相殺傷不少日本人亦被殺死六人其冲散之五人未有下落公使在該處雖有高麗官撫慰無如該處土人亦非善類大有乘勢剪滅日人之意所以公使心懷恐怖欲往元山暫避而相隔太遠恐中途有變探得英國兵船在該處一帶測量海礁是以齊下小船向仁川口外逃遁該人等又不諳駕騑任風漂盪一日夜自分萬無生理不意竟與英兵船相遇始獲更生花房公使到長崎後卽發電信全日京告知此事日廷當有回音着長崎地方官派人速往高麗查看國人如何下落一時長崎因無日本兵船仍坐弗來非司船於當晚馳往查辦停泊長崎之各日本商船均扯半旗以誌哀旋由横濵派去兵船三艘往探云 
[東報雜錄]  
　　東瀛報言日本疫症至今不但不減而且傳染日多東京一處遘斯疾者已有一千零十人其中病斃者已有六百三十七人矣又云近來日本某地出有一種毒虫黃色能飛螫人卽紅腫起泡而發熱至晚則出其數不可勝計爲人撲殺者每夜一室内可積至三瓶不知是何怪種也又云東洋海帶發上海銷售者極多而刻下銷塲頗少推原其故因不善收拾往往霉爛不堪入口駐上海之日本領事查知其弊刻已行文日本外務大臣請其出示諭令業此者必須格外當心弗使有霉爛之弊以致有損商務聲名又云高麗之日本租界鼠竊頗多大都皆高麗土人一日日本某行失竊被偷去洋三百七十五元聞高人爲賊專竊銀洋衣物則皆棄而不取現在日人擬設法增置守望之人此呼彼應以備不虞或者宵小稍可斂跡歟 
[濟南近聞]  
　　濟南府西人來信云近來濟南連日大雨故黃河之水亦因之而漲低處竟成澤國有數鄉村已被水沖没如再不晴霽恐有不堪設想者矣該西人欲渡濟河而水溜浪急利涉頗難欲尋淺處以涉一時又無覔處其時有中國顯官乘車而至亦將問渡僕從如雲卒亦不能渡過仍回城中該西人亦尋客寓止宿次日乃與車夫計議卒得淺處以渡登岸之後見人皆整肅等候顯官問該西人何以得渡殊不勝驚異云 
[楊鎭成災]  
　　本月廿一夜北風大作揚鎭兩岸江以北如棗核洲一顆洲和尙洲順江洲新圩等處均己淹没江以南連破洲圩十餘處十二圩亦岌岌可危灾民均立水中傷心慘目幸有本地善士趕成麫餅雇紅船分投敕渡與之充飢並聞李維之觀察以鹽堆幸而保全創議每引相錢五十文約得萬餘串爲本地辦賑之用一面電致蘇滬籌䀼同人將來如有解欵請江皖一體分撥無分畛域云 
[金陵雷異]  
　　金陵自三月以後久不聞雷本月初六日忽然電光閃爍霹靂聲雄大雨如注頓使躁熱之境轉而爲清凉世界人心莫不暢適初九初十十三又復大雨傾盆雷電交作是日雷由西北而至東南有旱西門銀杏樹一株被雷震裂旋又將淮清橋察院旗桿劈開一枝連斗落下登時又擊倒張府園桃樹一株樹上麻雀數百一併震死又聞太平門外蘇家墳山地方於初六日擊斃大蛇一條計長五丈有餘身圍一尺八寸盖此蛇出入該處墳山已久附近村民多見之者然從未傷人人亦見而避之斃後村童牧牛其處驟見此蛇皆驚竄旣察其久伏不動稍近之始知其已死細視渾身焦黑知爲雷火所擊云 
[燈船减色]  
　　秦淮燈舫自昔馳名近雖不及從前而年勝一年亦復漸覺繁盛若届鄉試之年游人勢必更多船户意圖覔利均各爭新鬥巧裝飾異常出色不料今年自五月以來始則連遭陰雨旣而江潮山水并集而來以致内河水勢愈漲愈高各處橋門被堵船隻往來殊形不便以故遊人亦少船市頗覺减色兩岸舊存房屋均已收水文廟前亦水深尺許沿河街道大半爲水所阻人須遶道而行至沿江圩田除沙洲一圩刻尙竭力保護其餘小圩均已淹没盡成澤國連日鄉民之赴縣報災者均紛紛而至鳩形鵠面殊堪憫惻也 
[蘇屬調簾人員]  
　　同知温世京陳壽昌畢世椿蔡國熊吳恒知縣馬光勛趙昌言凌焯將嶙邢毓馨錢保衡句容縣張沇清如皋縣劉　 
鏡東臺縣趙從佐興化縣夏輔咸寳應縣梁枚准補沛縣唐紫封知縣諶增謨侯紹瀛金士準黃本弟吳受頣 
[蘇臺雜錄]  
　　蘇城於今春疉有火灾故有力者購辦洋龍藉防不測兹悉元妙觀前各店舖捐募巨欵從本埠購去大洋龍一架價約四百餘元高可五尺置牛角浜空屋内觀者咸嘖嘖稱賞計今年蘇城新辦洋龍共有四架此爲巨擘焉○蘇城獅子林失修已久山石動搖故遊人相戒不敢輕入雖到有巨象而游觀者仍不見多近以天氣較凉遠近諸人忽游興勃發每日到園者竟有一千餘人豢象者大獲其利祗以人數太多不免擁擠一時象忽大鳴人多驚愕致將假山石踏坍一角差幸人未受傷然園主修理費已不貲矣○蘇城烟舘自譚中丞嚴禁後一律關閉今年中丞回藩司任漸有開設者近則小街僻巷所在多有將有日盛一日之勢經三首縣訪聞於本月十九日傳集各圖地保當堂嚴諭著該圖各自查察如仍有私行潛開者卽勒令歇閉違則送究如得賄縱庇察出後店主與地保皆從重嚴辦該保皆遵諭而退自此一諭不日内當可歛跡也○吳中天氣自初伏以來嫩凉一味宛若新秋十六夜點點滴滴秋雨廉纎玉露金風一時迸集十七八九日乍雨乍晴又髣髴黃梅時候二十日風雨凄凉寒暑表降下十餘度人皆戴帽穿祫居然圑扇秋風行將棄捐篋笥矣○西瓜產於本地者謂之草瓜當年每担不過四五百文若常昭嘉湖之客瓜亦堪適口最佳者曰雪練產於濮院今年瓜田多淹没其存者又爲風雨所侵藤蔓腐爛色味大减水菓行小販有挈資本至濮院者皆徒手而回故草瓜現亦須千文一担惟天氣不甚炎熱食瓜者甚少故銷暢亦不見旺也○中街路布店某甲其婦翁已遁入緇流而頗有蓄積銀皆存儲甲店内近年生意甚佳饒有盈餘詎某甲飽暖逸居漸與紈絝子弟交因之日事賭博飲酒挾妓無所不爲不及一年店中資本盡爲四君子收去且又借貸汾州人印子錢僧微有所聞向甲索欵某甲追悔無及卽自尋短見而死是以知擇交不可不愼也○前報登本月十八日爲紫正兩院决科之期兹悉是日黎明各憲均以次詣臨計兩院肄業生實到有一千餘人點名分三道中路歸中丞親點左爲畢太守右爲萬邑尊諸生喧嚷擁擠汗氣薰蒸扃門後號舍中尤嘈雜盖各佔美地致後來者號板無着也少頃出題文題子曰舉直錯諸枉能使枉者直至能使枉者直詩題丹桂五枝芳得芳字五言八韵是日交卷共一千四百餘本申酉之交陸續出塲適遇大雨多有淋漓滿身而躱避不及者○本月十九日俗傳觀音大士誕辰蘇城各尼菴及各守寺院進香者絡繹如織是日天晴朗宿雨初潤風不揚塵男婦雜泴諸佛菩薩皆大歡喜至下午四點鐘時天無片雲忽陣雨飛來急點如瀑凡善男信女跋涉街衢者皆淋漓盡致羅衫漬透奔避不遑霎時間茶肆中無容是處又是日下午朱大明王解餉養會赴元都朝參儀導極盛亦于察院塲遇雨觀會及在會諸人自頂至踵無不沾濕神像亦舁避于茶舖内歴一點餘鐘始舁回廟座云○二十日傍晚蘇閶泰伯廟橋某飯店主至河下石級坐而濯足偶一昏暈頋跌入水傍有歇舟立卽扶至岸唇上半身尚未浸水然已目瞑而僵急抬入店氣絶已久次日卽經棺殮遺有妻女四人哭泣甚哀談者皆詫爲咄咄怪事云 
[徧種鶯粟]  
　　徐州友來信云鶯粟爲當今第一大害而徐屬刻已徧地皆是菽麥且不多見吸食愈多銷路愈廣牟利愈衆一遇荒歡何以爲生前年豫晉燕秦可爲殷鑒如得大憲急籌禁止之法庶拔妖卉而植嘉禾闔屬農民當同沾利賴也 
[追獲逃婦]  
　　天津通行唱曲有所謂時調者詞語鄙褻聲音靡曼最足誨淫其名目若男相思女相思藍橋會嘆五更等類顧名思義其 
 
 

Page 3

 
 
淫俚也可知劉某者住河東披擅琵琶兼工小曲一唱三嘆居然以時調名家其妻目染耳濡遂不能貞與其表弟霍二有染顧念密約偷期終非了局不若竊負而逃可以暢所欲爲一日雇一划子船擬由水路偕往通州再晉京作逋逃之藪鴻飛冥冥以爲弋人不得而慕之矣詎劉某失婦揣情知必由水路而逃卽偕妻舅雇船沿途追趕離津六十里至楊村地方遂將前船追囘津門男女一併送官請辦而女赴署時過東浮橋由水閣入東門行人蟻附年紀不過二十左右蓮鈎窄小風致嫣然至堂上口供尤屬齒利於刀動人清聽稱丈夫無所事事鎭日彈唱虚度光陰而婆婆無論如何日必索錢三百文小婦人于漿洗縫紉之外以做鞋得錢供給冬天夜長尙可敷衍惟夏令天炎夜短女工實難赶作而婆婆不諒動輒以白木棒相加左右爲難是夜擬投河自盡因在河干哭泣而表弟霍二向以撑船爲業兩適相值伊乃再三勸勉擬送歸家小婦人抵死不回表弟因勸上船仍欲夤夜送回家去奈船中載有客貨促令開船一面遣伴送信小婦人家中一面解維以去設無信息丈夫又烏得知之大老爺明鏡高懸焉有拐逃而報信者問官以言尙通理故未加刑及再訊則前供盡翻攻訐霍二如同仇敵彼此乃均遭笞責或謂婦已悔悟深恐重激夫怒以致離異則墮溷飄茵將或流落也嗣果由夫領回管束而霍二則押候懲辦云 
[判案持平]  
　　前報所列永嘉禀生謝某在隔江塘頭地方調姦被獲勒立票據返家後由其事妾赴縣减控嗣復因語言觸犯校官送縣管押幾遭褫革幸有同學某生出爲保釋並向校官乞情認罰重脩府學頭門外魁星閣各等情業已備列前報今聞上月二十八晚堂已經張邑尊傳訊初詢謝某諭以青年寡婦之房豈容他人亂入况該廪生名列膠庠尤宜嫌避瓜李着發學戒飭繼問林某弟兄頃鞫謝某僅言進房取紙及質爾嫂供詞若合符節卽以姦論亦在薄罰示敬之律兹爾等勒出票據至有二千數百元之多如云不是敲詐其將誰信着管押班房將原票繳案以絶葛籐並着當時理處之原中限以三日内將各粟收齊呈繳以免兩造訟累如敢延抗彼時究以唆使之罪毋怪言之不預也刻下兩造尙未具結大約須票據繳齊方能了案耳 
[兩屍互扭]  
　　本月十五日早晨寍波南門外永豐亭相近之河下有男屍兩具浮於水面年皆三十左右由該處地保撈獲視兩屍之手猶各緊握髮辮牢不可解且一屍肩下似有刃傷偏訪下落旋卽查得南門外沿城脚之飯店有寓居湖南人某甲係與死者二人同鄉三人皆以賣卜賣樂爲業同寓于此上夜二人未歸但不知其因何而同遭淹斃也地保於是報縣請騐邑尊念是案旣有某甲爲証遂飭地保傳諭某甲具結中謂人雖同鄉是非難曉且事關人命不便具結延至次早邑尊始帶仵役親往看騐將兩屍髮辮剪開飭保收殮標記一面將某甲帶至署中訊取口供以便備案 
[鄂省官報]  
　　六月初六日楚北新授安襄鄖荆道黃觀察彭年己經到省禀見但尙未履新初七日漢陽沌口巡檢許尙晉黃岡縣倉子埠巡檢陳瑛黃安縣中和巡檢江廷璋崇陽縣桂口巡檢黃錫德俱各謝委代理黃陂縣大城潭巡檢傅騰祥禀謝十三日四點半鐘湖南新撫憲卞中丞乘坐大官船三艘以兩小輪船拖帶泝流從長江上行官船到塘角兩大營皆列隊升砲迎迓官輪行抵省垣外皇華館一帶停輪下椗卞中丞隨拜會鄂撫彭制軍面謁之際經彭憲先請聖安然後叙禮卞中丞卽於十四日辭别仍以官輪泝流上行而履新矣 
[帆船失事]  
　　有英國帆船名介西部力而自美國載火油五萬箱來華係裝往福州者駛至中國洋面遇着大風驟雨海面晦冥不辨方向隨風飄至一島卽抛錙守風詎風狂浪大將該船打至岸上擱住次日適有輪船經過帆船船主懸旗求援輪船遂放舢板救之尙有未盡者帆船主謂不必再救可以自行設法因亦放舢板載其眷口及船上各人赴海島暫居欲再放舢板至船搬取物件而該船忽然火發燒毁亦不知其火從何而來只得仍復空回船上人逃主島上内有土人引之令宿廟中次日復有中國圖南輪船自粤赴申經過是處該船主等呼救輪船駛近援登船上而島中土人將西人帶去物件盡行扣留幸輪船上趁有中國武職大員知有此事卽泒其隨從之人至岸上曉諭土人始將各物送還該帆船之人現已安抵上洋矣 
[救人遭險]  
　　本月二十日本埠有西人引港船一艘駛至吳淞口外見有中國海船遭風失事擱於海中沙上引港船内西人意欲設法救護乃用舢板率華人水手二名同往不料風浪甚大舢板被覆水手均已溺斃西人幸頗諳水性卽泅登已覆舢板之上適有法公司輪船望見乃將西人救起然亦危矣而西人能於風浪之中赴救華船不分畛域其義俠尤足多也 
[萬壽停公]  
　　明日爲今上萬壽聖節故海關出有告示於是日停公一天以申慶祝云 
[監犯病斃]  
　　本縣有南匯縣寄監之盜犯兩名一名李阿根一名李增元李增元本收内監二十日病斃由莫邑尊稟請隣封華亭縣楊邑尊相騐詎李阿根在外監亦相繼而死均由楊邑尊騐明實係因病斃命隨飭殮埋云 
[拘押病故]  
　　前報列喝令木作停工二次掮牌之王阿金係由捕拘解公堂判發捕房管押二個月因病復由捕房送經陳太守發棲流公所養病醫治無效現已身死昨由司事禀知太守飭地保查明王阿金有無親屬設無親屬卽行備棺成殮云 
[善堂收屍]  
　　本埠前日傍晚時經救生局巡船在陸家嘴撈獲浮屍一口屍身已經腐爛並無衣服年約四十餘歲有鬚報由善堂棺殮發壇又昨晨老白渡碼頭有一人路斃狀似乞丐年約三十餘歲無鬚赤足身惟穿破布褲一條亦經該處地保報明善堂給棺收殮矣 
[馬車滋事]  
　　前晚八點鐘時法租界大馬路吉祥街西首有野鷄馬車自東至西在該處撞倒一薙髮匠謝某碾傷腰背鮮血直流當經巡街捕將馬車拉住并受傷人解進捕房捕頭飭將馬夫管押受傷人舁送仁濟醫館調治未識有無性命之憂今日當解歸公堂訊斷也 
[英界公堂瑣案]  
　　星園盆湯挑水人朱有福竊洋一百八十餘元訊實押繳旋因患病發醫無效身死經陳太守着令棺殮一面飭其家屬來滬領棺等因均列前報兹悉朱之妻及姑母來滬向具控之黃如章吵閙又投上海縣衙喊寃聲稱朱有福身死不明被地保包探擅行棺殮求請伸寃由莫邑尊傳地保訊得前情置不准理該婦等又到盆湯饒舌由捕頭傳到公堂惠捕頭申訴前因該婦等惟稱求恩伸寃太守查案之下諭以朱有福竊已供認尙應究追銀洋今旣患病身死姑寛不究不知恩典尙敢饒舌乎隨飭不許再往滋擾云○寳大押舖金怡亭至英界公堂稱昨有羅永泉將僞造包金鐲銀鐲各一對來押洋六元當卽看出近來造僞飾者甚多是以交捕送案請究僞物呈閱羅供南京人鐲係住居八仙橋之婦人交押並非已物陳太守問原告鋪在何處答稱在虹口又問羅所供之婦人能指交否答稱不知其在與不在太守隨判押羅兩個月僞物銷毁○粤人嚴啓投公堂控向同鄉人羅姓轉租房屋居住因羅欠房租被房東封閉然我之房租却係逐月付清者查羅所欠房租只洋八元五角至我所存衣服傢伙共值洋一百餘元陳太守准卽飭差提羅於昨午前庭訊嚴則申訴前因羅供實因虧欠房租致累嚴姓傢伙一併封閉如今尙無力繳洋太守隨飭嚴冉繳洋四元候飭差傳諭房東開封俾搬傢伙再行押追羅洋八元半云○昨報列柴行互控一節兹悉由陳太守飭差傳宏升柴行婦徐王氏及夥蔡虎金到案候訊昨晨據富捕頭禀稱宏升行並未今夥赶搬陳元明之櫓篙實係王丫頭唆使陳元明出塲控告云陳太守謂陳元明所控被搬之傢伙尙在洋涇地方己交該處地保及陳喊控宏升方將傢伙還陳故稱並未搬取然旣經交還姑從寛 
 
 

Page 4

 
 
免究斥釋○三號華捕至公堂禀稱鶴園茶館夥劉阿良訴稱有二人在伊舖中持刀逞兇及捕往拘獲張士甫李姓二人及東洋刀一把張李彼此推諉因此一併暫押李卽央人保出今未投案有保單呈閱惟將張送案劉申訴前因并稱刀係張帶來者張供已經受傷乃被李所戳陳太守飭將張押候傳保着交李姓到案質訊 
[搶扇宜防]  
　　前夜有友從洪園回途遇匪人搶扇其情形已列報中兹又聞前日下午有住居老閘浜北之石某手持雕翎扇行至源記北號門前遇數人向其借扇石稱素未相識豈將欲拆梢耶言猶未畢此數人卽將石擁至北鄉挖去身畔英洋十一元扇早在半路跌落經若輩拾去當報捕房未識能查獲否也 
[書畫助賑]  
　　金吟齋蘭花金叔純隷書於卽日起至七月底止計縝摺扇兩面減潤共收錢一百四十文其潤資翻助皖賑城内託廟園十二樓城外託抛球塲戯鴻堂代收七日取件 
[儒寡會捐欵續紀]  
　　昨報本埠儒寡會之捐欵其馬昌煥實祗助錢二十千非一百千也又悉汪廷弼助錢十千戴鳳昌助錢一百千此二欵昨報未列故補刋之 
[蘇州鎭江電報局桃花塢同人經收皖賑六月中旬清單]  
　　如蒙助賑請以七月望前交到○皖字册安徽同人經勸江蘇候補直州丁大老爺印驤一百元候補道汪大人印福安一百元候補道郜大人印雲鵠五十元金匱縣倪大老爺印咸生一百元候補縣李大老爺印玉方一百元長洲縣萬大老爺印葉封一百元錫山來皖南未讀一元○浙字冊蘇局經收浙省寄來雙峰敘記募蔭記五十元順記五十元復記五十元豐記五十元原記五十元費矩卿募嘉公所六元恒源二元芝茂二元泰記二元費矩記六元袁介記二元陳繹記二元韓蘭記兩元項彝記一元周爽齋三元孫朗記二元福記五十元新記五十元嘉記五十元全記五十元棣蕚聯輝室主人三十元知足居士廿元五聖堂巷卓募五十元湖州仁濟堂正氣丸五千服孫文浩妻女病愈家安十元丸華不受促近人五元新塍朱士楷四十圓○墩字冊蘇局經收江北墩捐惲季文十元楊履祥五元常熟無名氏廿四元俟後劃還○鎭字冊鎭江電局經收金陵實記十圓懷德堂鎭平四百兩顏長庚又四百兩張子成又三百兩劉子芳又三百兩陳保生又三百兩沈仲孫又三百兩太原氏又二百兩積善堂又一百兩周蘭階募無名氏三十五圓鈕小翁三十九圓不留名十圓章復秋募聯蕚堂六十圓德勳書屋二十圓存性堂二十圓蔣升甫募經蘭堂五圓李紫石五圓不留名二千文木厘局朱募五十號冊捐亷五圓吳樹楨一圓周鑑一一圓　河卡一圓郎雯沼一圓楊恒源一圓牛子和一員易星樓五角還愿五角祈愿人五角○蘇字册蘇局經收三省捐欵碧螺山人求母病速愈兩圓義大提莊二千二百四十文包祖同小保結移賑一圓一百八十文方泰記五員沈居易五十員李萬生三十員王粹如二十員陳敦禮十員守拙堂寳紋四兩會泰源一員祝蒙康一百員利安五十員無錫高鳳儀二員鮑義盛漆號三員計四房一員葉慶元一員求愈軒錢吳氏十員節儉子五員方泰記三員常熟樂安氏五員蔭思恒陳記四百文蔭思徐源求記十員顧正心一百千文顧榮祿二十五千文浠川無名氏二員林應酬一員星記一員仁壽堂寳紋二兩王新翁來綢業公助一百員惲畹香募承蔭堂五百千文葉恭壽十員葉慶德二員常熟和記五十員明德堂朱病愈酬願二百員趙名勳母病全愈五員婁江第一橋馮二員寳紋一錢三分四明樂安堂求合家平安五員宏生氏二員雲間張梯雲十員甘露寳泰手雲中氏三十員師儉堂二十員賓鴻堂一百員寄硯齋五十員伴鶴母目卽愈二員祝幼記五員聖記二員汪蓮記二員祝三仕二員汪燕記二員江書記二員樹記二員復記二員俞秉記二員子記二員竹記二員　澤老人三十員陳友記漕紋一百兩潘春生一員李桓甫一員馬濤生一員嚴端本二員潘詒燕二員金純嘏二員王話卿一員鋤月山房一圓慶記一圓孫吟泉二圓一百二號隱名五角潘承志二員李望曾祥麟二員一樂軒一員二樂軒一員寄傲浩然軒一員益壽堂一員一百九號隱名五角一百十號隱名三百文愛青山房五百文周澄甫二百文王明吉三百文陛記七百文濟記七百文程蘋香三百文元泰七百文德泰三百文補足山人二百文錦泰三百文正心崇善局募胡明經堂十員俞仰甫六元子記一元杭靜香一員　暉山舘二元郭竹香六元邵石泉本洋一圓唐子儀二圓四維子一圓我心氏十圓盡心氏五圓利豐六圓一三四無名氏二圓朱錦奎伍百圓怡安居祈增父母冥福伍十圓松陰山房十圓李子鄉求病愈七圓淑記三圓函鄉舘三十圓求耀病愈五圓兩不留名八圓求消灾人十圓壽椿萱室六圓吕公記六十圓戴眉峰十員薄命叟二員李姓二員常州衆善士二千員梁溪勉力生病愈五員王資敬堂太乙丹二千二百三十丸藥茶二千五百袋散藥茶二十八斤王鴻翥太乙丹二百丸川樸二十七兩常州愼思堂湊集二千一百員一百五十八號無名氏六百文章朱氏十員華翔記十員祁蔭基一員八百四十三文正心崇善局募承餘堂二元懷德堂二員永思堂錢一員唐儉耕一員顧帙川一員餘慶堂徐二員耀記一員大觀堂李一圓俞渭泉一圓洪綢雨一圓李序始一圓　鳳晋一圓柏靈菊一圓顧問陶一圓願少錦一圓則古堂鏡一圓金陶合博泉子才一圓青雲堂高二圓秋水軒一圓唐小坪一圓唐景山一圓張松雲一圓李樹業二圓一百八十二號不留名一圓進先一圓錦記一圓曹旦華一圓施炳奎一元懶濫散人二圓徐小邨二圓葛懷蓼一圓○共收洋七千三百四十四圓五角二七賓銀二千三百另六兩一錢三分漕平一百兩錢六百三十一千二百六十三文○六月初五日解佑翁一批銀五千兩十五日解二批規銀五千兩廿一日解三批規銀五千兩○外借盛手公砝銀五千兩芸手洋一千圓輔德手一百圓隨後募補[  桃花塢同人抄]  
[蘇省撫轅抄]  
　　六月二十日委署鎭洋縣梁禀辭赴任候補縣屈泰清禀知奉委兼辦文廟木料差　夏槐阜寗會審案件回並禀知奉委文闈亷差候補府經歴戴嘉謀淮揚緝捕回從九周元城禀知辭奉水利局　赴金焦山催昭文塘工塊石差○二十一日三品銜候補道朱福清由京回署鎭洋縣梁奮庸代理甫匯縣王椿蔭辭赴任委署上海縣范壽棠禀知陽湖交代於正限内算結禀報禀見禀辭　任○廿二日司知姚文鋐縣丞王國賓老爺均辭赴滬 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[一掌致命]  
　　鄂省所屬之襄河一帶有地名麻陽潭者係天門縣之鄉鎭也該鎭馬姓設有榨坊極其閎暢華麗而房屋深邃至七進之多襄外夥伴數十輩誠爲該鎭行店之巨肇四月十九日對河沔陽界内亦係馬姓巨族是日有某乙來坊買油櫃上夥伴因見伊前次尚欠帳錢百數十文面向索取某乙非但不償且出言不遜櫃夥怒不可遏當時舉手一掌悮中耳門乙卽昏暈倒地須臾殞命其家屬聞信約衆到坊理論訪坊自知理曲不敢出塲乃挽託親朋求和肇衅之夥友早經避匿無見而乙之同族人衆且蠻依仗命案放胆用武從店面起盡毁各物并存油一千幾百簍直至第七進方止蹧蹋無算衣物未損者悉遭油污傍人見之言雖属人命亦未免過甚祗因用人不善逞一時之忿幾至破家是所謂旡妄之災歟 
[籌賑六策]  
　　稽古帝堯之時有九年之水患成湯之世有七年之旱災未見庶民死亡流離遷徙此全賴君臣一德以博施濟衆爲懷士庶同心以救災卹蹸爲務故能拯斯民於飢溺之中登哀鴻於袵席之上也卽如前者秦晉燕豫同時被災幸蒙諸善士多方設法籌勸不分畛域兼顧四省方克蕆事從可知旱乾水溢出自天灾籌賑救荒全資人力矣今夏江浙兩粤各有水患偏災目前而論蘇屬尙輕而皖省憯太懷英等十餘縣受災尤重緣同時大雨發蛟田廬漂溺登高一望數百里之遥盡成澤國流離死亡慘切異常見諸報章不忍卒讀僕一生琴劍代作嫁衣愧乏救荒之力而欲爲萬萬生露請命不揣冐昧竊籌勸賑六策伏乞登諸貴報以兾名公巨卿紳士商賈俯如所請槪發婆心幸甚幸甚一曰封疆大吏提鎭大員每值縣弧令旦則凡在僚屬募不致送禮物奉觴上壽倘軫愈灾區苦况雖已先期禁絶一槪謝却而兹先捐酒席費爲之創始或却之不恭何妨將此儀物移賑災區則何難上行下效不必自取諸懷不必另募僚屬而已上體宵旰勤憂下拯災民困苦矣二曰士爲四民之首此時雪案芸窓卽爲異日得志澤民之計今届壬午大比之年濟濟多士悉皆磨厲以須及鋒而試莫不期名登虎榜宴與鹿鳴者第思翔步雲衢爭展鵾鵬之翮盍早關心露宿拯彼鴻鴈之嗷邇來各府州縣咸有賓興之欵伏願身家殷實力能自備川　者念及災黎困苦卽以賓興移救殘喘非於未膺民社之秋先徵愛民之道乎三曰典商開設當舖志在濟急便民推爲各業之冠兹奉爵閣督部堂左通飭各屬典商將地方陋規一切革除卽每月典捐亦令减去一半通年核計節省不下千金是上憲之體恤該商可謂備至今被水各區呼救迫切何不將今歲革省之錢彚交助賑倘能一唱百和集成巨欵卽可救無數生靈功德無量卽如前年各處告災尙踴躍輸將今則誼切維桑豈轉忍坐視之耶是當解囊慨助爲各商號作引也四曰吕未大票久已各埠通　買得大彩卽萬千金突如其來中彩諸君驟得千百倍之利市與其恣情揮霍終歸無益胡勿酌提助賑爲善有功耶五曰通都大邑旅往商來每逢獲利盈囊觀劇則諸姬環侍設席則好友如林局賭則罄出囊資吸烟則横陳短榻此種傾囊尋樂爲歡幾何胡勿節省捐賑功垂百世哉六曰自交夏令　燠不常易於致疾而吳下風俗動輙問卜邀巫請僧誦經延道禳宿所願逹人君子力排衆議勸患病之家速捐賑欵若干定邀皇天眷佑病卽除根徒飽巫卜僧道之欲疾仍不愈力拯災黎之命病卽囘春其不可同日而語也明矣如以予言爲謬試觀報登助賑愈病捷於影響何以書不勝書歟但野人之獻曝徒託空言非仁人之採蕘難徵寔用惟祈有權有力者不遺葑菲災黎幸甚檀施不吝茨福修歸行見食報不可限量予當拭目俟之[  白鹿山房主拜上]  
[惜字說]  
　　道以文傳文以字著故道重則文重文重則字亦重士人讀書明理卽片紙隻字斷不至有意遺棄而無知之輩終恐難免予嘗見童子館中往往以字紙拭硯擦垢雖卽收入字　而字紙已被蹧蹋此種惡習鄉村尤甚凡爲師長者宜隨時嚴加訓飭並寫惜字規條數則貼於舘壁暇日爲之講解俾閱者知所警戒固惜字之良法然此第爲童蒙言之也若婦女之夾花線鞋樣每以舊書帳簿爲之日深月久字跡皆被磨滅此褻及字紙者不少惜字會中間有分送花樣線簿但市鎭尙未能周何能及於鄉間如能約同志數人每月雇人往鄉間將刻印花樣之本易彼舊書帳簿亦屬有益之舉夫字之當惜者不止此兩端務望諸君子隨時設法以至無字不惜也幸甚[  惜墨生稿]  
 
 
 

Page 10

 
 
   
 
 

Page 11

 
 
[光緒八年六月十五日京報全錄]  
　　宫門抄○諭旨七道錄前○發抄旨四道○署直督張奏爲特叅有獄管獄各官摺子○太僕寺卿吳奏爲特叅統兵大員議處摺子○滇撫杜奏請旌表摺○江撫李奏爲察看各員夾片○總兵徐奏爲謝恩摺子○大臣色奏爲奏聞摺子○六月十五日刑部都察院大理寺侍衛處值日兵部引見十五名内務府六名○耀年謝管新舊營房恩○内閣奏泒騐放之王大臣派出豫王敬信邵亨豫薛允升○召見軍機○發抄任道鎔奏病體稍痊力疾銷假奉旨知道了欽此○陳士杰奏就地正法章程尙難停止奉旨刑部知道片併發欽此○又尋常盜案未經勘解者統限一年一律規復舊制奉旨覽欽此○又請將强搶尼僧寳元爲妾之紹興協標學習世襲雲騎尉董開泰斥革嚴訊奉旨着照所請該部知道欽此○○署理直隷總督兩廣總督臣張樹聲跪奏爲特叅疏防監犯自盡之管獄有獄各官恭摺仰新聖鑒事竊據豐潤縣知縣吳積銞禀報本年五月十二日監犯孫世才偶患疫症吐瀉不止當經典史馬光瀛仍令禁卒小心看守詎禁卒亦患吐瀉在厠孫世才乘間自縊身死現值本管道遵化州與同屬之玉田縣公出已禀請通永道永平府迅委灤州知州過境相騐等情臣查此案先經通政司叅議嵩溥奏稱孫世才將父兄砍戳身死該縣吳銞積規避處分勒令隣佑地保私行和息具結完案奉旨交臣確切查明據實具奏等因欽此前據該縣吳積銞禀報訊詳孫世才因酒醉與其兄孫世有口角爭毆用刀札傷孫世有其父孫宗德上前將孫世才毆打亦被孫世才手内刀尖撞劃致傷孫世有因傷身死孫宗德於傷痊後因病身死犯親地隣人等匿不報縣嗣經該縣訪聞傳証訊出前情獲犯到案惟屍已腐爛不克相騐孫宗德是否因病身死殊難憑信請提省審辦卽經批飭該縣親身押解犯証卷宗至省因所稱與原叅情節不符並飭臬司剛毅遴派候補知府陳慶滋馳往該縣確切訪查在案兹據報因人証未齊尙未起解不期孫世才在監自縊身死查孫世才係情重人犯乃該管獄有獄各官並不小心防範遽致自盡實非尋常疏忽可比亟應先行奏叅擬請旨將管獄官豐潤縣典史馬光瀛有獄官豐潤縣知縣吳積銞均卽交部照例議處由臣飭司將該典史撤任提司刑禁人等及孫世才本案地隣人証至省交臬司督同保定府逐細嚴審務得確情照例詳辦至原叅該縣吳積銞規避處分勒令私和一節一俟查審明確卽行據實奏辦所有特叅疏防監犯自盡之管獄有獄各官緣由理合恭摺具奏伏乞皇太后皇上聖鑒訓示謹奏軍機大臣奉旨馬光瀛吳積銞均着交部照例議處餘依議欽此○○督辦寍古塔等處事宜太僕寺卿臣吳大澂跪奏爲特叅統兵大員發餉稽延請旨交部照例議處以懲積習而肅營規恭摺仰祈聖鑒事臣竊維餉項出入爲治軍之大要發餉不公則軍心不服臣於委員領解部項到省卽交行營支應局後路糧餉處分别兌收按月給發各軍領餉委員解交各統領轉發各營其各軍統領如何核發有無尅扣情弊由臣明查暗訪稽查不可不嚴本年春季防餉由委員赴部具領於二月初四日解到吉省正值江氷甫解車䭾均不能通阻滯半月有餘至三月十三日始行轉運到塔駐塔各軍應領正月分餉銀早經臣挪款墊發旋於三月十七日將各軍二月分餉銀如數撥領四月初九日將三月分餉銀一併發訖均經支應局先後呈報在案臣於四月二十七日由三岔口回城因念節近端陽兵勇盻餉甚切乃人情之所同連日詢問各軍所領三月分餉銀俱云一律發齊臣又恐各哨官中或有扣留虧欠參差不一之弊遂於五月初四日親赴乜河逐營查核一面關照寍古塔副都統德平阿傳諭各營哨官知悉及至乜河營盤查明雙壽所統親軍二營劉超佩所統鞏字軍馬步三營均已先其給發惟寍古塔副都統德平阿統帶靖邊左路馬步三營應領三月分餉銀尙未發出臣在營守候半日亦無消息因卽回城面詢該副都統何以遲延不卽放餉該副都統無詞可措一味粉飾支吾毫無愧色臣竊思靖邊左路皆寍古塔本地兵丹各有家室所領口分節省銀錢均可就近接濟家用乃端陽令節人人有需餉之心竟令各旗千數百人同抱向隅其不能體恤士卒巳可槪見並聞該副都統將前項餉銀寄存錢舖因銀價長落未定故意稽留不免有袒護舖商抑勒營兵之見數月以來該軍弁兵因銀價換錢吃虧人言嘖嘖頗有怨聲該副都統不自引咎仍有怙過之心卽平日操演事宜亦多隔膜不甚精求以統兵大員疲玩如此安足以鼓勵將士整頓營規臣與德平阿共事二年情誼甚洽原冀和衷協力同濟時艱若於軍事未能振作實不敢徇私交而違公論現查明該副都統發餉稽延咎無可諉不能不據實奏叅請旨飭部將寍古塔副都統德平阿照例議處以示懲儆所有靖邊左路各營事宜自應由臣另派大員接統庶於邊務有裨不致虚糜餉項謹會同吉林將軍臣銘安合詞具陳是否有當伏乞皇太后皇上聖鑒謹奏奉旨己錄○○雲南巡撫臣杜瑞聯跪奏爲刲臂療親籲懇旌表以彰孝行恭摺仰祈聖鑒事竊據蒙化直隸同知夏廷燮詳據儒學教授吕海橒等申據紳士蘇沛霖等呈稱廳屬孝子楊飛熊係已故民人楊鴻甲之子生長窮閭秉性純孝其父早故事其母趙氏曲盡孝養同治十一年五月初十日母病醫藥無資已瀕於危該民日夜焚香竭誠祈禱願以身代嗣母病勢益劇徬徨無策遂竊剜臂肉煎湯以進母病頓愈至十二年母復病朝夕侍奉衣不解帶者兩月有餘母殁哀痛逾恒鄉隣悉爲感動醵金襄助母得以葬實屬孝行可風公呈懇請旌表等情由該廳查明取具族隣甘結加結造册詳請具奏前來臣伏查定例刲股或致傷生不准旌表如有請交部議者其入祠建坊之處請旨遵行等語近年以來具奏成案均蒙恩旨予旌該民楊飛熊性成純孝愛篤天倫知有母何惜微軀愚忱可憫行所安初無轉計眞實堪欽洵屬至行克全難能可貴核與例案亦屬相符合無籲懇天恩俯准旌表以彰孝行除册結分送部科外謹會同雲貴總督臣劉晨佑雲南學政臣盧崟恭摺具陳伏乞皇太后皇上聖鑒訓示謹奏軍機大臣奉旨着准其旌表禮部知道欽此○○李文敏片再准部咨嗣後道府州縣無論捐納勞績各項人員應于到省一年後察看考核分别補用等因兹查有捐納試用通判黃啓麟洪範朱士林均已試看一年期滿據藩臬兩司詳請留省照例補用前來臣查捐納試用通判黃啓麟明白謹飭洪範厚重樸實朱士林年富才清相應請旨留省照例補用謹會同大學士兩江督臣左宗棠附片具奏伏乞聖鑒謹奏軍機大臣奉旨吏部知道欽此○○頭品頂戴記名提督甘肅巴里坤鎭總兵雲騎尉世職奴才徐占彪跪奏爲恭謝天恩仰祈聖鑒事竊奴才前經督辦新疆軍務通政使臣劉錦棠奏委署理巴里坤鎭總兵篆務遵卽由木壘河防次起程以本年三月初二日行抵坤城初四日准前任巴里坤鎭總兵席大成泒委鎭標右營屯田游擊署中軍遊擊馬世勛齎送乾字六百二十二號銀印一顆並王命旗牌移交前來當經祇領任事訖旋於本年四月初六日接奉劉錦棠檄飭内開光緒八年四月初四日准兵部火票遞回原片後開軍機大臣奉旨知道了欽此同日遞到光緒八年三月初八日内閣奉上諭甘肅巴里坤鎭總兵員缺着徐占彪補授欽此欽遵恭錄行知前來謹卽恭設香案望闕叩頭謝恩伏念奴才西蜀農民自蚤歲荷戈應募隨同左宗棠劉錦棠轉戰秦隴進勦新疆承乏行間曾無寸功之足錄迭邀懋賞方慚圖報之未遑廼復仰荷殊恩俾膺專閫聞命之下感悚莫名查巴里坤一城爲關外北路重鎭轄境數千里介居回疆蒙部之間屬兹邊患甫平操防巡緝諸務在在均關緊要自顧任重力微大懼弗勝惟有矢勤矢愼竭盡血誠凡事禀商劉錦棠曁陜甘督臣譚鍾麟妥爲辦理以副朝廷綏靖岩疆之至意庶呈薄効少答寵施除將到任日期恭疏題報外所有感激下悃謹繕摺具陳叩謝天恩伏乞皇太后皇上聖鑒謹奏軍機大臣奉旨知道了欽此○○奴才色楞額跪奏爲校閱前藏漢番官兵春操情形恭摺奏聞仰祈聖鑒事竊查前藏漢番官兵例應春秋二季操演分别賞罰以示勸懲茲屈春操奴才預飭將俻戴琫等調集漢番官兵一體操練卽于三月二十三日起連日親赴較塲認眞校閱漢營新練陣式分合進退尙屬嚴整番營所演陣圖亦属整齊漢番兩營連環排槍聲動聯絡籐牌刀予等技以及行陣攻山奪卡均爲趫捷各官兵馬步騎射與鳥槍中靶之數雖强弱不等合計七成有餘奴才於校閱時擇其技藝嫺熟者當塲優賞記名拔補次則賞給綢緞銀牌荷包小刀等物以示鼓勵間有技藝生疎未能合式者立卽分别降責俾知儆戒仍嚴飭將俻戴琫等隨時勤加訓練寔力操防務期一律精强減成勁旅仰副聖主愼重邊陲修明武俻之至意所有奴才校閱前藏漢番官兵春操情形理合恭摺具奏伏乞皇太后皇上聖鑒謹奏軍機大臣奉旨知道了欽此 
 
 

Page 12

 
 
   
 
