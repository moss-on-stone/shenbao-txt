# 1910 - 66 - 4913325

 

Page 1

 
 
本分館自三月初一日起凡定申報至十二月止者附送江蘇全省洋裝同官錄一册並五彩描金月份牌一張定至七月止者則送五彩描金月份牌一張倘蒙賜顧報資先付如逐月定報旣無贈品恐未周知特此佈告　　　　　揚州分館經理人吳瑞之啓　　 
[醒世小說九尾龜九册出版價洋四角]  
總發行所上海棋盤街中點石齋書局分發行所北京山西漢口天津 
[游歐結伴]  
茲有某君將於莫春時作英倫之游如有商學界中人亦於彼時游歐願結伴同行者請函致申報館轉交以便訂期面晤 
[杭州謹記莊聲明]  
杭州惠恆順記錢莊因林王吳三股東不願經營拆股以宣統元年底截止惠恆尙有未收老賬萬餘元俟陸續收到容歸公派是以宣統二年正月起惠恆改爲謹記以後盈絀與林王吳無涉特此聲明　葛震珊謹具 
[揆臣盛公出殯路由單]  
二月初八日上午八點鐘發引出轅朝南麥根路即舢板廠卡德路即王家庫灣曰克路朝東即珊家園過中泥城橋進勞事路穿過大馬路進雲南路即安康里東灣九江路即二馬路朝東進河南路即抛球塲灣福州路即四馬路朝西即胡家宅進廣西路即小菜塲東穿過大馬路直北進寗波路即後馬路穿過勞合路進白克路灣派克路進愛文義路進卡德路灣西新閘路即沁家花園前進戈登路灣康腦脫路進麥根路即大豐絲廠前過新造橋直北至江寗丙舍　回吉過新造橋麥根路進轅 
[聲明遺失]  
今小號學徒在途遺失同餘莊往來摺一扣並第一千零四十九號該莊票一紙計二月初六日期九八元三千兩除向該莊說明作廢當發傳單外特登申新中外字林西報聲明作廢望中西各寳號切勿收用此佈　　茂生祥白 
[奏辦京師自來水有限公司訂期開股東常會並照章付息廣告]  
查本公司招股简章第二十條内載每年二月各股東在北京本公司開會一次宣布上年盈虧情形預籌本年營業方針是爲尋常會議現在本公司甫經售水並無盈虧可言而營業方針亟須預爲籌畫以期推行盡利且開辦情形亦應逐細報告茲定於二月二十一日下午二點鐘在北京前門内西城根本公司開股東常會報告提議一切事件應請諸位股東於會期前三日携帶股票赴本公司驗明塡發入塲劵届時即可持劵入會如不先領入塲劵臨時礙難接待再本公司招股简章内載每年三月付息現定於三月初一日起在上海漢口各原經收股欵之天津銀號代發第二次股息屆期務請　股東持息單前往各該號領取可也謹啓 
[上海新開立昌商學旅館廣告]  
本館開設法大馬路歌舞臺對門吉如里内第二家石庫墻門高大洋樓西中房間雅集寬暢透氣改良特别西式鐵床帳幃被褥一體全新電燈自來火俱全茶房應酬格外周到茲擇於拾五日開幕貴客行旅祈請光降是幸立昌旅館 
[遺失契件廣告]  
啓者二月初三日託友人將本公館住宅地基計印契一紙紅契一紙並裝摺單兩紙係用報紙包封由蘇州擕帶來申於是日于後在蘇州中市出城乘坐火車不在如何在途中失落除存案作廢外特此登報申明如有人拾得者請送交上海後馬路集益里和豐莊蘇州中市德馨里和豐莊及本公館賬房查收即當酬謝洋四十元不誤　　蘇州婁門内小新橋巷沈公館告白 
[受股聲明]  
光緖八年間余程孫三姓在滬英大馬路合開鼎昌市號將歷三十年矣茲因孫姓願將名下一股及盈餘生財等央親友商抵與余程老股原牌照常交易嗣後本號一切各事俱歸余程老股經理概與孫姓後輩無涉恐未周知特此登報聲明　鼎昌布號余程老股東同啓 
[安徽義賑公所第三十次特别廣告]  
敬啓者承丁价侯君函交　商會總理周金箴觀察客歲爲其二公子完姻以酬謝親友筵資洋二百元賜助皖賑夫鐘鼓延禧瓊瑤集慶乃尤不侈庖廚移惠嗷鴻仁人用心造福無盡洵爲一舉而三善備焉謹當速解災區先此登報鳴謝安徽義賑公所謹啓 
[皖賑公所第三十一次特别廣告]  
敬啓者二月初二日接奉　盛宫保函以上年江趨丹君募集怡大支票洋一千一百六十七元三角六分鈔票洋二百三十元銅質兌現洋四十一元四角雜爛洋二十八元信義票四元川漢股票四零股粤漢股票據收四十五零股蘇路新股票收據一百八十股　鑲藍寳石手戒一只東唐逸史錢時行山水堂畫二幅各欵件賜撥皖賑　仁恩廣被即當備解灾區活此飢溺謹登報鳴謝藉誌大德安徽義賑公所謹啓 
[皖賑公所第三十二次特别廣告]  
二月初二日程從周軍門交來　郡怡大莊支票現期規　銀三百十五兩四錢捐助皖賑青黃不接即日彙解謹代桑梓飢溺登報鳴謝以揚盛德　安徽義賑公所謹啓 
[上海言茂源紹酒棧准於本月初七日開幕]  
[上洋新開萬源祥皮貨莊今擇拾初七日先行交易擇吉開張廣告]  
在新北門内舊敎場沉香閣口便日 
[上洋新開彙征旅館擇於初七日先行安寓旅客十五日開幕]  
本旅館開設南市十六舖南外馬路新舞臺北首 
[儒醫楊省齋大令初三日到申仍寓致遠街謙泰棧]  
 
 

Page 2

 
 
   
 
 

Page 3

 
 
[本館贈送月份牌預告]  
　　本館今年所備月份牌係用金地五彩砂目石版曁雕刻銅牌合印刻將告成定本月初十日先送本埠十一日續送外埠惟成本較鉅除隨報附送外餘不多備未能遍贈尚祈鑒諒論說 
[對於幣制調查之管見（雨）]  
　　人類之所以生存。社會之所以成立。舉其大要。厥惟貨幣。貨幣行乎供給需要之間。而藉殖國民之經濟者也。故貨幣之效用廣。斯其供給需要之目的逹矣。貨幣之流通便。斯其供給需要之機關靈矣。中國幣制之窳敗。不特國外有窒礙不通之勢。即國内亦有阻滯難行之弊。改良之法。其道何由。曰取人之長。補已之短。鑒前之弊。興後之利。由調查以爲入手之方法而已矣。今者朝野上下。方汲汲焉謀幣制之統一。而京中幣制調查局之組織。尤爲其先聲。雖然本位之改正。劣貨之停鑄。此人人之所同喻。無煩縷述者也。惟其間單位與複位之利害。旣宜嚴加考察。而正貨與助貨之多寡。又當比例精詳。務使適於世界自然之趨勢。并求洽於内地生活之現象。斯貨幣之效用。旣不至限於一隅。而貨幣之流通。亦不見阻於他國。故調查之方法。第一當定宗旨。否則利弊得失。言人人殊。不惟不足以資流通。而適足以淆見聞。竊謂今日幣制調查之所宜注意者。其國外之調查。莫如貨幣仿造上之方法。其國内之調查。莫如貨幣施行上之關係試類述之如。左 
[一貨幣之成分]  
　　按日本幣制。金幣每金九十分。和銅十分。銀幣每銀八十分。和銅二十分。白銅幣每白銅二十五分。和銅七十五分。銅幣每銅九十五分。和錫四分。亞鉛一分蓋不如是。則性有剛柔質有堅脆。旣無支配。之法即有損傷之虞故必參照各國。使配合有一定之準則。無偏重偏輕之弊。 
　　一貨幣之量數幣額之多寡。往往以人口之增減而有差别。然各國之習慣不同。情形各異。如英國以信用証劵。發行過多。則人口雖日漸增加。而貨幣亦未嘗增鑄。蓋信用劵通行。可以代貨幣之用。此當注意者也。一貨幣之形式。國家行用貨幣。第一當以防磨滅贗造削取等弊爲宗旨。故各國貨幣之形狀。皆高其邊緣而低其中央。所以防磨滅也。用精良之器械。鏤細密之花紋。所以防贋造也。表裡遍施圖識。邊緣皆有齒印。所以防削取也。中國於此。宜採各國之制度。精益求精。而尤當嚴防私鑄私毁之弊。 
　　一貨幣之鑄造貨幣鑄造之權。宜集於中央。不宜分諸地方。此文明各國之通例。中國則不然。不特制度不能劃一。即省界亦未破除。往往於一國之中。此疆彼界。通行之貨幣。不能一致。此造幣之權分於各省故也。是以統一幣制。當先裁撤各省造幣局。而人民之以生金屬請求鑄造者。亦當採各國之定制訂有專律以防流弊。 
一貨幣之種類世界大勢之所趨。旣由用銀而進於用金。以一國逆而行之。其虧折必綦甚。然純乎用金。則内地人民。生活程度尚淺。不足以應社會之需。然則如何而可。曰是宜定金幣爲正貨。復廣鑄銀銅各貨。以爲補助之用。如日本金幣。最小者當銀貨之五圓。蓋至五圓而下。則零星碎。紛失堪虞矣。是可知專用金幣。雖足以應大宗貿易之便。而不切於小民日用之微。必也改鑄銀銅各幣。定銀銅各幣與金幣之比價。用金爲計算上之準則。用銀爲流通上之補助。庶乎可矣。 
嗚呼中國幣制之紊亂。至今日而逹於極點矣。外人乘之以肆其狡獪之伎倆。内地因之以便其骩舞之計畫。國債之虧耗也。賠欵之損失也。官吏之誅求也。役胥之需索也。孰非幣制之不統一。有以階之厲乎。雖然見兎顧犬。亡羊補牢。吾願整理幣制者。其好爲更張。勿踏波蘭之覆轍。以惡劣之貨幣自亡其國也。 
專電 
[電一（北京）]  
　　樞府聞請願代表留滯在京尚須續請昨特會議對付方法吳那兩軍機咸請民心不可輕棄時機不可再失應請攝政王主裁 
[電二（北京）]  
　　郵傳部奏開徐路線五百六十里需費六百七十萬清海路綫除徐清歸蘇公司修築外計二百六十里需費三百萬開埠挖海需費二百八十萬擬以工代 
 
 
 

Page 4

 
 
賑即日興修以後欵項不敷擬向銀行壽借 
[電三（北京）]  
　　電諭西北各省督撫西藏事甚爲緊急着即轉飭駐藏參贊錢錫寳無論行至何處兼程前進 
[電四（北京）]  
　　民政部奏設圖書館修一統志 
[電五（北京）]  
　　濤貝勒擬初六日請訓初十日啟行出洋 
[電六（北京）]  
　　豫撫奏派胡鼎彝署提學司 
[電七（東京）]  
　　日本政黨曁立憲國民黨於西十三日舉行結黨式領袖大石正已君演說謂日俄同盟與日英同盟並行實爲亞細亞永遠平和之基礎且可解决太平洋問題减少各國兵備 
[電八（東京）]  
　　日本國際新聞協會開總會於東京華族會館在京美國及歐州各國新聞代表者皆列席全體决議如下近時海外屢傳日本持主戰的態度然在東京新聞記者皆未查出釀此不穩的言論之狀形並所生惡感之原因 
緊要新聞一 
[張總憲確有保留江春霖之意北京]  
　　江春霖回原衙門行走後其所遺新疆道監查御史一缺係應本院掌遼瀋道御史陳善同轉補是缺向來該院凡有轉補缺出不過兩三日即經各堂官調轉現江侍御出院後張總憲諭將是缺暫緩轉補故迄今新疆道一缺尚懸而未補可見張總憲確有保留江春霖之意云 
　　日前史康庚侍御履晉遞封奏一件係謂江春霖各摺未經發布外間懷疑揣測者甚多請速發鈔以釋羣疑攝政王故將前後各摺發出 
[度支部搜及協雜捐欵北京]  
　　度支部因清理財政曾飭各省將一切不列報銷雜欵一律裁撤兹又議以各省釐稅捐欵移撥協助地方公益慈善事業及學堂工廠者甚夥此項雜欵雖爲數無多而集積亦成鉅欵昨已通致各省監理官所有以上各欵亦須一律清查另册開單報部以憑勘查而便核銷 
[榮相自悔興學宗旨之過新北京]  
　　學部榮相國近來對於學務往往深自太息日昨曾謂寳李兩堂云往日奏廢科舉改辦學堂皆張相國及我輩之主腦所訂章程又出我等之手致各省原有儒士一日抛棄舊學日夜奔走學校動以合新學爲要但此新舊交集誠爲學界一大過渡時代失機與否正在此時所謂一舉爲萬世功一舉爲千載弊後進之輩甚可畏也故今日所設分科大學先立經文兩科俾使學界全體仍存舊學幸勿一誤再誤云 
[晏參議出差不請派署之原因北京]  
　　度支部澤尚書奏派晏參堂安瀾前赴廣東考查鹽務該部人員羣起乘機運動署理此缺以爲將來補升别項要差預備澤尚書深滋不悅故於日昨片奏謂晏安瀾赴粤往返時日無多擬即無庸請署如此則官塲之運動家無所肆其手叚矣 
[中國名畫]  
　　惲壽平花卉畫之二 
[陸軍部竟欲緩裁舊軍北京]  
　　陸軍部壽署尚議以各省新軍旣迭釀亂端深恐不可依侍故對於舊有之巡防綠營各軍竟認爲未便全行裁撤已經商准軍諮大臣通致各省督撫凡本省之舊有軍隊須遴選精壯酌留緩裁俟將來由本部及軍諮處體查情形再行釐訂辦法 
[編訂民商律之調查北京]  
　　修訂法律大臣奏竊臣等於光緒三十三年十二月奏定　事　程内開　中修訂各律凡各省習 
 
 

Page 5

 
 
慣有　實地調查者得隨時派員前往詳查又三十四年五月奏請以各省現任提法使按察使兼充臣　諮議　又諮　官章程内開各省提法使按察使兼充法律館諮議官於各項法律事件應札飭各州縣詳查報告諮議官於法律館所派調查員有當協助調查之件應隨時接洽辦理各等因奉旨依議欽此欽遵在案竊維民商各律意在區别凡人之權利義務而盡納於軌物之中條理至繁關係至重中國幅員廣遠各省地大物博習尚不同使非人情風俗洞澈無遺恐創定法規必多窒礙上年臣等曾奏派翰林院編修朱汝珍調查關係商律事宜該編修遍歷直隸江蘇安徽浙江湖北廣東等省博訪周諮究其利病考察所得多至數十萬言館中於各省商情具知其要而民事習慣視商事尤爲繁雜立法事鉅何敢稍涉粗疏臣等公同商酌擬選派館員分往各省將關係民律事宜詳查具報並分咨各省督撫飭司曁新設之調查局協助辦理其商事尚有需查之省分並令考察報告俟該員等回京後即責成各省調查局造具表册隨時報館庶資考證至此次派赴各省人員一切費用由臣館在度支部領欵内核實開支邊遠省分就該省官紳中訪有通曉法政人員派令就近調查以節糜費正月二十一日奉旨已錄 
[吉長路工之困難吉林]  
　　吉長鐵路公司已於陽歷正月間簡派各工程師自吉長二方面分叚勘測路綫因邇來天氣頗覺和煦踏勘事宜近極進步吉林方面現已大半竣事長春方面則現已查勘二十英里之多大約儘正月内可一律告竢據工程師云在全綫中工程最稱爲難者爲挖掘土門嶺隧道一事初該公司以開鑿該嶺（三千尺）爲可以節减經費然此次就地實勘詳細比較遂改定爲挖掘墜道（一千九百尺）惟以工程異常爲難加以結構期其堅因非一二年所能告竣以故届期當在嶺麓增築迂回路綫（六千尺）以便通行其餘工程較難者爲伊通河橋梁（四百七十尺）旣飲馬河橋梁（三百五十尺）一俟測勘竣事後各工程師及公司各員均在長春該路總局會同商議豫算招商投標將以上各工程委之承辦惟鐵軌一項須格外愼加選擇總辦傳觀察將親赴天津向外商訂購目除此等大工程外所有工程均歸該鐵路局經理并聞年前吉長各商紳爲自築該鐵路起見所採購之木材塞門土類計有六十餘萬兩之譜該紳等日前禀請吉撫陳簡帥買收該材料轉咨會辦顏觀察刻已接准郵傳部札文飭曲尾總工程帥查騐材料耐用與否曲尾君因此日内將收長起程赴吉矣 
[吉林改勘商埠吉林]  
　　省城商埠原定巴爾虎門外以吉長鐵路車站將設建於此故商埠亦於此劃定地點及至去冬吉長鐵路線圖省城車站已移設於大東門小東門之間昌邑屯之南於是商埠亦祇能就車站所在以爲　築因將巴爾虎門外　地棄去重行勘　省城開埠局曾與長春開埠局合聘洋工程師鄧　偉一員田局長傳舄忱直刺飭該工程師於東門外沿江一帶至吉長鐵路車站止就中另行測勘聞該地開設商埠極爲相宜一俟春喛凍融將從事舉辦 
[延吉邊署奏准裁撤吉林]  
　　正月初四日東督會同吉林撫帥奏請將延邊督辦邊務一差卽予裁撤所有邊防事宜責令東南道隨時禀商妥辦一摺十二日已奉到硃批照准其將來應行如何添紥軍隊以重防務之處仍着該督撫會商再奏刻聞當道以邊務旣經裁撤郭道所應管理者係地方行政事宜其駐延軍隊嗣後應歸督撫節制但兵權遥隸調遣難期迅捷邊防重要應札派郭道兼充吉林兵備處帮辦俾可隨時妥籌布置至邊務關防應即撤銷以清界限現已檄飭遵照原任吳督辦原定本月二十日束裝來吉因東南路（琿春）兵備道挽留多住二日爰定于二十二日起程到吉後即赴京隨同濤貝勒出洋延吉自間島交涉發生後設立邊務專署防務用欵綜計年需二百萬兩之鉅皆消耗於軍警兩項之餉糈而於防堵事務實未見所有規畫惟去年舉辦屯田營於三道溝於實邊裕餉一面尚覺差强人意現時邊務裁撤統歸延琿寗道接管聞郭觀察之籌備方針甚注重於實業已將屯田營大加擴充已飭該營管帶白烈武切實調查報告再行派員復勘以便實行興舉 
[江省禁運糧食交涉近狀黑龍江]  
　　江省抗議禁糧出口問題以俄領事爭之尤力屢次以大言要求民政司趙醴泉司使面晤該領磋商抗不認可而東省督撫與外部亦恐釀成國際交涉昨日公署奉到部電飭司使呈具堂稿照會各國領事並飭各屬轉知各商照常營業已將小麥出境之案取銷除嫩江六處外紅粮等并准一律販運刻各國商人於北滿農產亦詳加考查據謂黑龍江全省郤爲產麥之區惟小麥一種照中稔之年每歲收穫亦能有二千二百萬石除各麫廠收買裝運外洋者約共一千五百萬石則尚餘七百萬石足供江省民食有餘斷無缺乏之虞 
西報譯要 
[美國財政家演說之影響]  
　　字林報載初四日倫敦電云紐約日報評論斯乞甫君之演說頗有貶詞略謂今日各國方圖鞏固世界之和平所恐妄談政治學者之破壞其事耳今揣斯乞甫君之語氣謂日本謀置中國於附庸之列其罪猶小而日本將不復爲輸債人之附庸其罪實大又據倫敦泰晤士報載華盛頓訪事電稱美國猶太僑民聞日俄决意併 
 
 

Page 6

 
 
呑滿洲消息咸擬暗爲拒俄以沮其謀衆志頗堅 
[達賴喇嘛謁見印督]  
　　文匯報載初五日倫敦電云據喀爾喀脫路透訪事電稱逹賴喇嘛已晉謁印度總督明杜君聲勢煊赫由孟加拉馬隊一路護送並贈印督絲領帶一條繼由印督盛裝前往答拜 
[京師近事]  
　　皇太后因皇上現在典學之時特降懿旨飭速修飾毓慶宫南書房以備典學並聞充皇上典學師傅總師一人抑二人或三人皆須言語清瞭以免錯誤並有坦達一人由八旗内挑選學識品行兼優者充之 
　　日前度支部澤尚書在該部會議以現當庫欵支絀之際薄海臣民應力自撙節以圖報効擬奏請嗣後内外官缺凡定有公費者即照廣西巡撫張鳴岐奏定勸業巡警兩道公費章制不支養廉役食其未定公費官缺則暫行照舊各員司均極力贊成 
　　留美學生每年續派須考試程度合格者陸續派送今年擬於暑假期内考試在京者可逕由學部考試在各省者由各省提學司考試合格者送京再行覆試惟細章須月杪方行發布 
　　學部前定本月二十八日考試分科大學日昨議定總襄校爲嚴君又陵其他尚未揭曉蓋榮相不欲先行發表云 
　　駐德廕公使前因穿孝百日使館公事暫由前駐意大利參贊施君紹常代辦現廕公使以穿孝期滿視事如故施君當即於日内回國矣又聞廕公使期滿政府擬派前駐美梁震東公使誠接任駐德公使此乃頗確之信 
　　美國本年八月三十日舉行第八次司法改良會前由美使照會外務部派員赴會本月二十六日法部奏派金拱北李芳二員前往奉旨知道　　薩軍門鎭冰于本月二十三日出京並未請訓聞係關于密查山東某州口岸之事 
　　澤尚書諭本部統計處現總辦晏安瀾出差赴粤此差原係會計司正差今仍歸會計司辦理即將原派統計處各員歸併該司財政處林楊二總辦與各科總覈商議以現在澤紹陳三堂於預算一節頗甚注意每會議時必以此節詳細詢問今應速行辦理務于三個月内辦妥勿稍延遲 
　　頒賞達賴喇嘛之布施並捧勅侍衛人員原於去歲奉命馳驛前往行抵川省因藏路梗阻暫將布施各件存放川庫所有理藩部派去司員並侍衛喇嘛人等已於日昨回京 
　　去年學部咨行各省選舉孝廉方正來京廷試係張文讓一人主持文襄卒後此議本擬作罷嗣因學部某堂曁某樞臣以此事關係風化未便中止故昨日學部各堂會商决議舉行試期定在本年八月中旬 
　　川省紳民日前有公電至京列舉趙制軍到任數年之種種獘政有制軍多在任一日較之一年凶歉民間受害尤大之語執政諸公接電極爲驚愕未知若何措置 
　　京師第一初級師範選科生業於去臘畢業昨日由學部會同度支部考試其會同度支部之原因係援照軍諮處測繪學堂辦理因該堂經費領自度支部故請會考成績以示欵不虚糜之意 
　　高等巡警學堂監督日本人川島浪速於昨日出京回國聞係因濤貝勒赴日考查軍政起節在邇故即請假回國預備歡迎 
時評 
[江春霖之無聊]  
　　京報謂江春霖近日閉門授徒。偶見古歌有手無斧柯奈龜山何之句。輒大聲疾呼低徊慨念不置。 
　　或曰。自全台上摺後。天聽已回。張總憲又有單銜奏請收回成命之舉。則江春霖曷不稍留須臾。以待斧柯之假也。 
記者曰。果爾。是要君也。江春霖不出此。 
[因噎廢食政策]  
　　陸軍部因各省新軍屢次閙事也。乃有緩裁巡防綠營之議。軍機處因吳祿貞被吉撫揭參也。乃有裁撤延吉邊務大臣之議。 
[一網打盡政策]  
　　不列報銷之雜欵。度支部曾飭一律裁撤者也。今乃因爲數甚鉅。而復有通飭監理官一律清查報部核銷之議。結社集會規則。憲政館曾擬定飭行者也。今乃因贛省維持會而復有通飭各省一律照此解散之議。 
[自相矛盾政策]  
　　集財權於中央。無論何項財政。皆操諸度部。爲統一財政之計。固澤尚書之宗旨也。乃何以今日對於内務府。有擬請另派大臣清理之舉。對於陸軍經費。有請責成陸軍部自籌之議。 
烟禁爲强國要舉前此。禁烟大臣會議如何密查吸烟大員。如何派員巡察種烟地畝。固曾宣之報章者也。乃何以今日調查所得之吸烟大員。不聞有調驗奏參之舉。議定之派員密查種烟地畝。至今不聞其實行。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[郵傳部電詰粤路縻欵之鉅廣東]  
　　粤路縻費過鉅屢經查辦未見清釐迭見前報兹聞上月二十五日郵部復因公司電請截收二期股銀即定展期並詰問去年成路及支欵之鉅頗足令人駭異原電錄下二期收股准展至本年三月二十日止惟查戊申年結除支存銀五百一十七萬餘兩公司旬報内載去年所收三百萬兩上下合計去年舊存新收約八百餘萬兩現據電稱公司僅餘銀三百餘萬兩是年支用已過五百萬兩以一年之久築成開車之路僅由源潭至石碑坑三十餘里用欵竟至五百萬兩殊堪詫異仰即限一個月速將去年年結抄錄送部並將去年由某處到某處所築已鋪軌行車之路里若干已築成未鋪軌之路里若干其已購未用及已定未到之材料若干購定田畆若干從實禀報母許揑飾其韶州以上路叚應趕派勘預估工程價值擬定年限繪圖貼說稟部核辦郵傳部敬 
[舊鹽商抵制新鹽商手叚廣東]  
　　新商承辦鹽捐原擬省城本位定價每斤五分六釐其餘外省外縣則按道里酌加運費嗣因輿論反對尚無定著現聞舊日承鹽各商不甘爲新商攙奪擬多認價額務求爭回去年已派代表到京日前有電返省請各商勉力認足六百餘萬免致被人奪業舊商因是連日酌議以鹽務通綱正餉原有三百餘萬兩并去歲加價及紋水已有四百餘萬兩現擬每鹽一包加抽銀三元省河額引一百萬羡鹽三十萬可得三百九十萬另潮商又可酌籌數十萬以此合計則所差無幾而鹽價至蹟則定以每斤售銀五分左右不得再加 
[和使咨請伸雪華僑被誣革黨廣東]  
　　粤督昨准出使和國大臣陸咨開案據和屬南洋坤甸商會電稱本會協理廖清霞等被匪徒寄匿名函於叻領事誣稱革黨運大帮軍火　厦門銅山起事左領事不察虚實遞電閩粤極駭聽聞懇代剖此冤華僑幸甚之至等因本大臣查該會所禀情節是否屬實無從懸揣在貴部堂自有權衡惟據該商僵電禀前來咨請查照察核可也 
粤新軍善後近狀 
[新軍人員會籌補救辦法]  
　　現督練公所以此次潰散新軍至數營之多亟應速議徵補但此次辦法較之往日更難藉手故特札行任協統着體察情形分别緩急妥議續徵補協辦法任協統奉文後以此次事體繁重必須集思廣益方能週密無遺當即傳集所部自官長弁兵以至馬夫夥夫均齊集司令部由該協演說軍政之關係及續徵之不容緩飭令各抒所見條舉辦法以便採擇 
[新軍官長死事人數]  
　　此次新軍肇事全由倪映典等三數人從中煽動以致互相誤會成此不幸之舉兹查當日官長死於此事者實共四人内管帶齊汝漢隊官胡恩深均爲倪映典所槍斃隊官宋占魁驚懼自戕二標隊官李震因被倪等來營逼令帶隊同叛不從投井身死現由督練公所查明各官兵死事情形具詳督憲察核矣宋占魁安徽人曾在廣東將弁學堂畢業及後派往標營服務充當佐敎旋升充一標一營左隊隊官接差後頗得軍心初二日在燕塘西盛茶居飲茶忽聞倪黨煽惑軍心知事不了卽在該茶居内拔鎗自戕死後該茶居夥伴見宋已死將屍抬至附近之田基安放翌日宋所穿馬褂長衫已不見再至翌晚則屍首亦失日前宋之遺妻痛夫情切携同幼子親赴協司令部泣求昭雪并請予恤典任協統據此准俟派委查明核辦胡仁宣湖南人係福建武備學堂畢業生調至廣東充當一標二營後隊隊官初二日在營陡聞新軍事起驚恐過甚即拔槍自戕其妻亦於前數日泣禀任協統求乞昭雪協統亦准派委一併查明核辦 
[自治會宣布回籍新軍截遣傳單]  
　　公啟者昨奉督練公所來函略以遣送散兵回籍原限十五日止截嗣經通融展限自十六日起又爲收留遣送今爲時逾句日之久雖查考兵籍未投到者尚有其人然事經一月想於離營之後早已自回鄕里兹擬定於本月底概行止截不再收留亦不再遣或有因病重留省醫院診治者亦限于月内開列姓名送由公所爲之預備護照川資俾其病愈之日返里等因合亟傳單佈告除因病留院就醫者由各醫院列名詳報外其爲鄕人挽留或在親友處調醫及爲親友招待尚未掛號者均請于日内投到領憑回籍至所有前於離營之後早已自回鄕里者旣已平安回籍歸見父兄現在限期甚迫其中是非已白回籍者概從優待永不追究自毋庸再行來省至多一番之遣送至各新軍回籍後各宜益加砥礪共保令名天下興亡匹夫有責各新軍尤當以大局爲重萬不可因此磨折稍灰愛轼之熱誠國家優禮軍人斷無刻薄寡恩陷諸人以不義之理各新軍愛惜名譽當毋煩本會之贅言矣 
[湘路辦事員辭職消息湖南]  
　　湖南粤漢鐵路公司自奉准部電開股東會選舉龍研仙譚組菴陳佩珩諸紳爲辦事員後當由龍陳各紳條舉二十餘事要求總理余肇康逐造表册交辦事廳存覽乃總理遲之又遲至本月始行草草答覆故日來各辦事員甚爲憤懣擬即報告股東聨合辭職以免貽誤要公負連帶之責任又聞該路前由股東會議訂辦事員權限章程十九條以期與總理劃分權限乃余肇康無論何事獨斷獨行一切公事但令辦事員隨同畫諾而已與前此所訂章程無不相背此亦辦事員决計辭職之一原因也 
 
 

Page 11

 
 
[俄國請修張恰鐵路之理由]  
　　俄國此次要求中國政府改建錦愛鐵路其所主張之大旨云錦愛鐵路較張恰鐵路關係重要十倍張恰貫通蒙古之中央與列國無利害關係錦愛則接近南滿路横斷東清線侵迫日俄之利權故爲中國計建造錦愛路無益有害建造張恰有利無害且張恰路須與俄國西比利亞聨絡其關係最關要緊然俄國不敢專占該路利權即依遵美國前此提議之案由列國分籌資欵由中國經營之則開發邊疆之目的亦可逹到請中國迅速聽納勿稍躇躊 
分類新聞政界 
[官紳集議維持民食杭州]  
　　撫憲增子帥以浙省各屬連年被災民食不足而外省災黎來浙就食者絡繹不絶米價因以漸漲差幸粥廠輔助尚未十分窘迫現在將次停辦轉瞬青黄不接設有匱乏必致掣動大局特面諭府縣會同紳董妥議善後辦法當由夏太守飭由兩首縣照會三倉商會各紳董定期初三日下午假坐同善堂公同會商經米業董事聲明此後米價酌定每擔五元八角不准再加惟尖白米食户大半係紳富稍貴亦不病民且懸此一的商販聞風運濟亦無匱乏之虞其籌集巨欵向外省採買接濟一層且從緩議現查省垣三倉存榖約計十四萬二千餘擔卽日招集礱夫開辦平糶其章程仍照光緒三十三年分辦法當即議决照辦次提議改良救火事宜擬此後官龍民龍區分兩團體互相連絡官龍由消防隊一面召集會商改良辦法其民龍一面或由商會主持酌議統一辦法其經費或分區擔任另議妥章再决次提議開濬城河事宜以舊腦開辦工大費鉅官紳籌欵力有未逮然事關水利居民衛生又不能半途中輟現擬先籌扼要辦法將開源之梅溪壩築低一二尺改用機括閘板隨時啟閉復將下遊之風山門水閘築高二尺俾全河蓄水常深開濬亦易其内部詳細辦法擬擇日另開特會詳晰决議 
[撫轅考吏四誌杭州]  
　　浙省裁汰書吏迭奉明諭並經諮議局議决呈請公布撫憲增中丞關心吏治業於舊冬先將各房存管案卷委員清釐預備入手並仿照幕職章程分科治事業於前月二十八九兩日將舊有經稿清書派委總參事惲觀察及府縣傳宣等官十餘員明定資格公舉考試現已釐定等次榜示宅門經稿書改稱錄事計取二十七名清書改名冩生計錄三十六名爲一省模範除千年之積獘輿論風傳足爲政界異彩惟訪聞所取錄事中如吏科之陳某軍政科之季某均係煙癖甚深文理不通並有農工商科之李某胡某等向不在署專事嫖賭且目不識丁未知當日如何運動得此也 
[請欵平糶之難緩安慶]  
　　廬州合州肥縣屬去年猝遭水害雖未全境成災而百貨昻貴凡屬貧民均有日不聊生之勢現經該縣胡令會同董事捐廉並借倉榖於城内設局平糶惟該縣四鄕地　甚廣非籌欵多設分局平價售賣不足以濟災黎頃該縣已上禀皖撫懇予撥欵下縣以便分别平糶 
[籌辦模範自治之進行湖北]  
　　武昌漢陽夏口三處籌辦模範自治已經舉定總理設立公所一切粗具規模兹由自治籌辦處查有本任利川縣金策先諳悉法學特委充江夏籌辦模範自治委員補用通判魏象垣知縣徐溥保前充初選司選員尚無貽誤特委魏倅充夏口廳籌辦自治委員徐令充漢陽籌辦自治委員均月支薪不銀四十兩以資辦公 
交涉 
[視學員乎視敎員乎揚州]  
　　日前英美敎士在舊城圖書館對面搭蓋蘆蓬講道一案已誌本報兹常鎭道劉觀察批嵩太守禀云據禀已悉查圖書館公地該府縣有禁阻出借之權何以前不力阻必待其成立開講始行具禀現已由道分函駐鎭駐寗英美各領事飭阻仰仍遵照督憲電飭切實查察如有違碍及滋事借形即行干涉解散至甘邑視學員蔣彭齡於此等有關交涉之事先不禀商地方官擅將公地借演外敎殊屬背謬應嚴加申斥並責令切實保護如果滋生事端定惟該學員是問 
[禀請拿辦仇敎匪徒安徽]  
　　駐紥無爲州之某敎士以該處近有匿名傳單仇視敎堂語頗激烈爰特禀請省城天主堂費司鐸函請皖撫札飭該州文武妥爲保護並請密查遍貼傳單爲首仇敎之人簽差捕獲嚴訊懇辦 
[洋人禀訐捐局扣留手鎗之離奇浙江]  
　　杭關道啟觀察前據某洋人禀訐嘉興捐局扣留手鎗一支遂移請釐餉局轉飭查明分别辦理旋由該局札飭嘉郡局轉行查復去後聞已飭委嘉秀卡委員殷令馳赴各卡局查詢司巡人等僉云並無扣留洋人手鎗情事惟閱該洋人所禀庽居嘉興而嘉興地方遼闊究在何處亦未聲叙無從詳查業已據情移覆杭關道查照矣 
軍界 
[部催改編巡防隊浙江]  
　　浙撫近接陸軍部咨稱查巡防隊章程本部於光緒三十三年五月間刷印原奏通行欽遵並經先後電催照章改編在案現在各省均已咨報到部惟浙江一省迄未奏咨應即赶速遵章編定報部備核至此次所報光緒三十二年秋冬二季弁兵各數係在部章未定以前應暫准存案嗣後不得援以爲例相應咨行貴撫查照前咨赶速遵章編定分咨報部備核至三十三年春季以後弁勇數目現尚未據造送亦應跟接造報毋任稽延再浙省防軍銷案僅據報至光緒三十一年止現當清理財政之際各省銷案未便久延應令迅速報銷以憑核辦 
[禀報大搜英連匪黨之佈置廣東]  
　　日昨粤督據韶鎭電禀略稱英德連陽等屬原須大舉清鄕認眞痛搜但北路防兵零星散紥兵力單薄因抽調撥往贛邊舉辦清鄕郡城存兵不滿百名職鎭本擬抽隊親自馳往清辦轉恐驚駭耳目益張匪勢當即派管帶宋明都都司黄連升帶隊五棚馳往痛剿職鎭現將附郡兵勇調集三四棚如探得某處有匪立即親自帶隊前進搜捕並由道嚴飭各縣傳諭附近紳耆團集丁壯聨絡聲勢分途抵禦 
學務 
[棍徒利用興學大題目浙江]  
　　紹興山陰縣北一區調查員高紹祖等聨名公禀各憲略謂縣屬王家山下有不法漁棍馮阿三即禹甸綽號薛剛三爺向以蓄魚爲業聚集棍徒横行鄕曲犯案纍纍近又聨絡訟 
 
 

Page 12

 
 
棍孫寶鈞如虎添翅膽敢藉興學爲名暗圖抵制魚秧捐項並覇佔民產蠶食鯨呑擅將北一區第一叚高傅兩姓毗連基地朦禀縣主指爲此地係無主管業儘可建築校舍竟率同漁棍多人將基地上高泰昌本行所堆木料概行抛棄城河拆掘地線及高傅兩姓與之理論該棍等反大肆咆哮謂學堂何等重大何地不可取用不由分說大興土木旁觀者咸抱不平商界亦動公憤爲此環叩憲恩飭縣嚴懲以儆不法 
[體育會開會之先聲揚州]  
　　日前郡城商學界林君小圃孔君小山等發起商團體育會已誌本報兹悉該會准於二月初三日午後兩點鐘假第一圖書館開成立會延請紳學商界諸君入會籌議辦法并公舉會長 
實業 
[津浦總辦嚴斥請改路線天津]  
　　津浦總辦批直紳請改路線文云津浦路線劃入北營門内該房東等懇求村正張勳村副劉起瑞請改路線已經津浦鐵路總局飭令該村正副等明白開導從速領價何以又聽之使來妄事曉凟鐵路係奉旨建造限期急迫不能不加工趕築俾得依限告成但得早開一日之車吾紳民少認一日之利國與民將同受其惠也值此本利交困之時亟思補救之不暇伊等尚以少數房間齗齗凟辯何其不顧大局如此試問鐵路要政每勘一綫需費數千每延一日認息又數千豈能聽信一二人自利之言遂將已定之綫輕議更張耗欵費時其誰擔任况拆房不祇一姓賣地不祇一家他人旣已領價遷徙爾等尚在觀望是與抗工無異稍知大局者絶不出此至拆房處所本總辦已履勘數次覩紛紛拆徙情形未尚不顧及擾民之累欲思設法以挽救之也然一綫所經衡宇櫛比欲去此而就彼欲避彼而牽及此左支右絀到處爲難此等苦衷當亦伊紳民所共諒也自經此次批示之後望爾等各自省悟早日領價另覓居址切勿聽信浮言意存觀望致干押拆 
雜記 
[咬文嚼字之知府漢口]  
　　漢陽府雙松如太守以知州知縣各官本職上冠以知字應於境内各項事宜無所不知辦事方免謬誤爰通飭所屬牧令務宜輕騎減從常時下鄕問民疾苦庶不負親民之旨並撮舉關於民事敎養各節編爲問題隨札頒發飭即按照詳查明確分條填註送府備查 
[方便賣物會紀事廣東]  
　　此次方便賣物會開辦會塲男女幹事千餘人異常肅整其秩序與從前救災慈善會不相上下聞女幹事多該院董事中之夫人女公子等其餘大家閨秀有老有少皆抱一熱心慈善而來對於賣物不甚勉强終日只云先生買物我等實代諸君行善云云又會塲内演武臺連日西關帥館胡館陳黄兩館並梁錕墀等到塲分演技擊之術先演醒獅戲地球極爲超妙 
[古錢古磗出現南昌]  
　　近日廬山修築馬路有土工在石門方地挖出古錢十餘缺古磗數十塊錢以明代爲多拆磗則多損壞其整塊甚少該土工不敢隱匿已呈報總工程局矣 
[鎭江大火鎭江]  
　　鎭江西門外玻璃巷一帶草房鱗次櫛比約數百家詎本月初二夜三更時某姓家不戒於火致兆焚如勢甚猛烈未幾各善堂水龍紛紛馳至汲永灌救始得熄滅計延燒草房二百餘家並焚斃甲乙二人亦巨刧也 
[警局薄罰縱火圖賠之奸商漢口]  
　　漢口草紙街馨記油行主人明德齋因性躭嫖博喪失多資於月前自行縱火圖得保險賠欵事後經鄰店乾元利訪獲証據遂訴知警察二局將胡傳案判罰銀五百兩以充警局經費另罰錢六百串以充救火會公費之用現各鄰店以胡所得保險賠費爲數甚鉅如此薄罰未免輕縱已赴漢關巡警二道署上控並指該局陸巡官爲越權受賄云 
清談 
[前請願後請願]  
　　曩之請開國會也。士民之熱心。等於今日。政府之阻力。亦等於今日。 
曩之請開國會也。疆臣我贊成。今之請開國會也。粤督方欲聨合各督撫。共同要求。果爾。則疆臣之熱心。或亦等於曩日。 
曩之請開國會也。當代表萃集。呼號孔迫之際。適奉開設諮議局之諭旨。遂以小有慰藉而已。今也諮議局設矣。亦斷無等於諮議局者。以稍慰其請願之情。吾不知請願之結果。究將奚若 
　　政府之故見。若此其牢不可破也。吾恐其意中計議。任士民請願數年。而九年之期限。固將届矣。雖然於此九年中果能實力籌備。九年後果能實心頒行憲政。猶之可也。 
時乘 
[西藏談]  
　　英國報館駐京專員某君。昨晤北京某報館友談論藏事云。俄國垂涎西藏。懷柔逹賴。匪伊朝夕。其目的有二。（一）擬占領西藏以爲圖南之政策地也。惟俄國戰敗日本。威名墜地。暫收鋒鋩。圖南念絶。與英國訂立協約而英國除英俄協約之外。有中英續訂印藏條約。禁止别國覬覦西藏。故俄國雖有占領西藏之意。其目的似難逹到。（二）擬利用逹賴之勢力。以懷柔蒙古王公及士民以爲占領蒙古之地也。俄國懷柔逹賴。雖不能逹占領西藏之目的。利用逹賴之勢力。令蒙古王公士民。信賴俄國之念。較向來俄國在蒙古勢力。更加一層然蒙古之喇嘛信徒。與俄領之信。徒聨絡漠北諸汗王。不喜朝貢京師而願游歷俄。　中國之外瀋。不識不知。已多歸入俄國之勢力圈内矣。一旦有事。一百四十萬英方哩之地域。被哥薩克鐵騎之蹂躪。二百六十有餘萬之民族。簟　壼槳於黑　旗之軍隊。不難推想而知向來俄國之對蒙政策。全存乎此。即其對藏政策。亦存乎此。此次藏變。逹賴求援于俄。若俄國果出力向中國交涉。保護逹賴回藏。則逹賴之感恩于俄國。不知又當何若矣故中國此次之對藏政策。宜愼之又愼者也。 
雜著 
[國會借鏡錄（醒）（續）]  
當時風行雷厲。大欒國政。每月施行維新事業。不下數百種。二年正月天皇勅諭幸東京。採輿論以定國是。會同諸侯及中下大夫上士大開會議。以三月十日爲期。二月又令府藩縣立議事之制。以搏採輿論。天皇下詔曰。朕將東臨。會合公卿羣牧。博採衆議。以建國家治安之大基。誠以制度律令。爲政治之本。兆民所賴。不可輕忽。今公議所規則未定。宜速開局。其各心存公平。論歸精確。審先後緩急之序。酌人情時勢之宜。條議以聞。朕將親裁定之。 
　　同年三月七日開公議所。以每旬二七日爲會議之期。議員凡三百七十六人。是爲議會之起點。三年三月又開集議院。四年七月立大政官三院之制。置正院左院右院同月詔令廢藩置縣。又立正院左院右院一體之制。海内漸成小康之局。 
六年九月大使自歐洲歸。初大使未至歐洲時。有開設下議院之議。當時奉詔章創憲法及會議規。則旣成遂上奏。論朝廷過於改革。有傷國體云云。由是憲法之議稍寢。開設國會之議。亦不　見　施行。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
來稿 
[論中國應設大豆公會（李煜瀛）]  
　　泰西各國實業之發逹。其故自非一端。撮要言之。則有兩種之經營以致之。一爲個人之經營。一爲團體之經營。個人之經營。中國固有之。而團體之經營。尚在極幼稚之時代。何爲團體之經營。如各種會社是也。即以農業一端而論泰西各國。皆有極衆多之會社。吾恒察法國之農會。約以千萬計。其宗旨皆不外乎結同羣以保公益。合衆智以圖改良。至其門類節目。則甚繁多。於普通社會之外。復有各種專會。如葡萄業。糖蘿匐業。牛乳業等。均各成專會。於每種專會之中。亦恒條分縷析。而爲專而又專之會。吾　將法國各種農會。節要譯述。以備國人注意實業團體經營者之參攷。吾又嘗研求中國之大豆事業。實有絶大之價值者。其中牽涉之各種問題甚爲繁複。非合衆人之能力。難圖振興之方法。設以我國之豆業。與彼國之葡萄業等相較。其價值有過之而無不及。故吾人當立大豆公會以爲團體之經營而圖實業之公利也。此等社會。創興之始。其方法不外乎提倡研究二事。故大豆公會。又可分而爲大豆提倡會。大豆研究會。俟其旣經發逹有效。則他種關乎大豆問題諸會。自能相因而生。此二會。特其權輿也。至云牽涉大豆之問題。甚爲繁複。請試舉數端。吾嘗研究大豆之性質。與其工藝中之效用。其所出之品物。不下數十種或有裨於衛生。或用之於工藝。其必爲將來世界上最大之工藝無疑。工藝之爲用旣宏。則銷路必廣。去歲出口之豆數驟長。價亦隨之而增。大豆商務之價值。已由此可見。大豆之商業。已將發逹。則當增其出產以擴利源。平其市價以廣流傳。欲解决此等問題。必須增其種植。以上爲大豆與農工商三種實業之關係也。至若大豆之工藝。應如何研究改良。大豆之商業。應如何調查統計。以及設法傳佈大豆之種植。應如何推廣。以及改良種植各種問題。亦其中之子目也 
　　若大豆之事業普及。其效果必甚偉。撮要言之大豆之食料。有裨於衛生經濟。其工商業之發逹足以開擴利源。其種植普及。非僅可以增長出產。並可改良土地。因豆根上有根瘤。能吸淡歸土。故種豆能改良地質。執此數故。國人之留意實業者。曷不設立大豆公會以爲提倡與研究之實行乎。 
各省籌辦地方自治 
[江蘇（南匯）]  
　　南匯城區議事會遵章於昨日公選議長總董等到會投票者二十人監督畢大令在塲監視當即分次開票當選人姓名票數列後議長黄炳奎十六票副議長陳佐漢七票總董陶元斗十一票陪董顧良璧五票董事張景陶七票名譽董事顧金佩九票姜寳璜八票徐守清八票宋寳仁七票 
本埠新聞 
[補錄松府札上海縣文（爲選舉納稅多額議員事）]  
爲轉飭事奉兼署藩憲樊札開奉護撫憲陸札開照得資政　咨行選舉議員章程並另咨納稅多額者選舉資政院議員以宣統二年爲選舉年分於二月初一日在省城舉行等因均經前升院先後札行在案本月十四日本護院准督部堂電商江蘇省納稅多額互選資政院議員辦法業經電復所有來往電文合併抄錄札司遵照會同商務總會遴選管理員詳院札委尅日開辦一面印刷院章詳爲解釋分飭各屬商務分會認眞調查互選人資格造具名册以期毋誤選期以重憲政勿延等因同日又奉護撫憲陸札開准資政院效電内開洪銑電悉納稅多額議員定額十八人各省互選當選人名册到齊後由本院開單奏請欽選此項欽選議員本非按省分配將來各省或有或無均無一定與諮議局互選議員迥不相同且寗蘇本屬一省未便以合設藩司之故遽將選額加倍致涉紛歧仍希查照定章辦理等因到護部院准此合抄去電一併札司移行遵照等因各到司奉此除照會蘇州上海商務總會遴選管理員詳院札委尅日開辦並分别移行遵辦一面由司印刷院章詳爲解釋印就另再分發外合併抄電札飭等因到府奉此合就抄錄轉飭札到該縣立即遵照照會商務各分會趕緊調查造具名册以期毋誤選期而重憲政 
　　計抄電蘇州陸撫台鑒資政院咨行選舉議員章程並另咨納稅多額者選舉資政院議員係每届選舉年分十二月初一日在省舉行並聲明宣統二年即係選舉年分等因兩咨早經轉行尊處必已一律飭遵現届明年互選之期不過兩月事屬創辦是應趕爲料理照章係藩司爲互選監督會同商會辦理敝處已催寗藩司旣商會即日遴選管理員詳院札委就商務總局開辦寗蘇似宜同時舉辦以期毋誤選期惟院章互選人額以二十人爲限當選人額以互選人十分之一爲率則每省當選人實只二名如寗蘇分辦是否以互選與當選額均分爲二各得其半抑仍合辦飭互選人於江寗省城會集是應先飭兩藩司與寗蘇商會妥商定議如主分辦爲院章所不載非電請院示不可諸望卓裁速復事創期迫以後院司及商會轉飭各分會造具名册等事只能均用電文隨補公牘並請轉告樊藩司爲幸駿元印 
[徵兵毆傷西人之賠欵]  
　　蘇州徵兵閙事時毆傷之西人兹由蘇州官塲賠償傷費共銀二千二百兩聞鴻文公司印刷部管理員勞丁安君受傷最重得銀一千二百五十兩次爲惠羅公司之賴特君得銀四百五十兩又次爲别發書店之維特彭君及某君各得銀二百五十兩 
 
 

Page 19

 
 
[再誌黄浦江中之怪劇]  
　　英租界四馬路源昌洋貨店夥劉順林由鎭江乘輪來滬在江北划船上被匪徒恐嚇奪去衣包已詳昨報兹由浦東二路一區汪正巡官飭役在二區境内拘獲野鷄扛夫楊阿四一名送至南市總工程局訊究楊供小的與同業寗波阿四先乘周小老海之划船適劉雇令該船駛送行李遂由在逃之寗波阿四動手搶去衣包小的並未分贜旋由見証管桂生投案訴明楊等在中流恐嚇搶奪情形判楊戒責四百下押候補提同黨到案嚴究船户周小老海交管帮張二帶出候示船仍扣留 
[覆訊狎客誘匿妓女案]  
　　英租界福建路普慶里龜奴靳振卿即俞阿虎控狎客范星甫即范四串誘妓女花月紅捲逃一案昨由捕房將妓與范及二房東黄子楊一併解至公共公堂復訊俞稱花妓已奉懲辦范係誘令捲逃之人請爲併究范延律師費心惇譯稱花妓久欲從良因俞勒索身價過巨是以潛至南市工程局控請超谿該局當值處以事在租界未予准理所有珠飾係平日插帶之物並非捲逃應請察核李襄讞商之美海副領事以范誘逃屬實姑寬交保罰洋五十元充公黄亦交保領取衣箱花妓仍照原斷押女所一年以儆 
[文武地方官履勘盜案]  
　　曹家渡鎭陸合茂布米洋紗號於初二晚被盜十餘人明火執仗用石撞開大門刦去衣飾銀洋約值洋二千餘元前日由本縣田春亭大令會同城汛王雲翔千戎下鄕履勘該處駐防砲艇管帶到場伺候千戎責其防守不力限令即日破獲大令亦諭飭捕頭及地保上緊緝拿毋使贜盜遠颺勘畢回城已鐘鳴七下矣 
[漢口洋務局破獲拐案]  
　　湖北漢口租界洋務局查獲被拐婦人張劉氏及小孩二口曾經會審公所訊明被拐情形判將拐匪從嚴懲辦其被拐之張劉氏及兩小孩送交招商局江新輪船載回上海昨日進口由漢鎭會審讞員派差將氏及兩孩押解到縣奉田大令諭交值日差暫行看管候傳家屬到案具領 
[厚大莊控追欠欵]  
　　厚大錢莊執事席潤青葉子卿同至法公廨控稱恒泰報關行主張炳生結欠莊欵銀六千餘兩曾出期票三紙過期未付又有誠裕公洋廣貨號主周楚香欠銀九千餘兩除劃過底貨外凈欠六千餘兩向索不理俱請嚴追張供因一時無力所致周供已與該莊夥傅少峯言明並在商會允照三成理還照算祗欠銀一千餘兩原告稱少峯係是跑街夥豈能專主况周之期票已由商人轉抵於大清銀行試問亦可短少乎聶司馬得供判周交原保諭令原告於下期將票據呈驗張交人銀兩保限一月料理 
城内 
[店舖聚賭]  
　　四牌樓申泰神袍店各夥前晚聚賭被巡查巡長查獲先將賭具帶至一路巡局昨經游巡官飭傳店主裘榮全到局訊問該店主自知不合叩求寬宥判罰洋四元充公又火神廟前點心店内前晚有席阿大陸福全羅阿狗等多人聚賭遊閙被崗巡聞知將席阿大等三人拘至一路巡局昨奉游正巡官審訊判各罰洋五角斥釋 
[賞罰總數]  
　　一路巡警分局游巡官昨日榜示正月份賞罰各欵數目計姜阿順等三十名罰洋一百五十六元三角巡警賀梓卿賞洋一元 
[官事]  
　　臬委清理積案候補知縣劉羲年昨日到道禀知由蘇回滬 
南市 
[不知下落]  
　　滬北老閘捕房五百六十九號暗差巡捕劉榮根之妻施氏忽然逃遁控被二房東王陳氏唆使逃匿由公共公廨寳讞員訊知施氏住在南市陸家石橋伊弟施子洪所開之永豐泰蔴袋店内昨特派差持文至總工程局禀請協傳局中准即飭探將氏父施阿春傳案詰得伊女已不知下落諭飭覓保出外著於禮拜三自投公廨候質 
[破獲竊案]  
　　常熟人華汝寅於上月間由北市雇車推送行李至甯紹公司碼頭失竊衣箱一只内有法政學堂畢業文憑及關道藩臬等憲公文又書籍袍套等物刻由工程局偵探查悉此案由稽竊小南京小廣東等所爲昨將小廣東即楊阿昌一名拘獲解局供認衣服質在法租界押店内公又等物均已毁去書籍售在城内某書攤上衣箱亦已抛去裁判員得供遂飭該控帶往各處吊贓再行訊究 
[情急放火]  
　　上月二十九夜十六舖仁安里趙朋振家被賊潛入臥室竊去衣服數件及水烟袋等物當時覺察喊捕該賊遂將火燃抛於帳頂上迨事主將火撲滅賊已逸去兹由工程局派探緝獲積竊小甯波一名解局訊實判戒責四百下發押改過局一年原贓給趙具領 
[尚有同黨]  
　　西區巡員在萬生橋查見積竊高順風手携皮袍一件在押店求質當即拘住並在身上搜出女皮衣一件大土一包銅元二百枚由區長移解工程局訊供在滬北某姓船上竊來尚有同黨張裕春將贓分去判戒責二百下押一月贓存候失主認領閘北 
[流氓行騙]  
　　流氓章榮騙取高進山之緞褂綢褲等服被高扭控四路一區昨經黄正巡官訊明屬實判章責五百板押候交出所騙之物　行核釋 
[粗疏自誤]  
　　收布人管惕生昨將鄕民劉連山扭至四路一區控稱向劉買布八疋計洋四元錢一百十文因一時忙亂多付洋五元向論不認請爲追還官訊之劉堅不承認巡官以管所控無據斥釋不究 
[欵及歇夥]  
　　絲線店主黄文奎失去衣飾等物疑係歇夥黄子香所竊扭至四路一區經黄巡官訊供不認押候查明再行覆訊 
[何庸請客]  
　　瞿鳳卿昨留吳生林在家吸烟被巡士查見指爲私賣拘入四路一區經黄巡官研訊一過判瞿暫行保釋聽候查核 
[瞎子討債]  
　　瞽者張吉成昨至四路一區控告奚炳林借洋不遠黄巡官諭候傳訊 
英租界 
[不交餘地]  
　　美商朗禮控凌永福陳發發沈根根不交餘地一案昨晨由探將凌等一併傳至公廨判均交保候禮拜四訊核 
[索欠不易]  
　　虹口黄聚興皮鞋店主黄阿長虧欠粤人何覲林貨洋一千餘元山廨判黄交保减至七成料理在案兹因仍未了結復於前晚傳訊黄繳洋二百元餘求寬限判仍交保限兩月清理 
[各執一詞]  
　　兆豐莊控隆昌絲廠股東枼升卿不理往來銀三千餘兩一案前晚由廨提訊因原被各執一詞判葉交原保候補傳人証再訊 
[拐匪狡展]  
　　俞春寳控胡德標誘拐三歲男孩阿毛由廨提訊判胡押限交孩在案昨由捕房將胡解廨復訊仍不承認判再押限一禮拜交孩如違擬罪 
[相持不下]  
　　張子湘控贅婿胡良法藏匿伊女向領逞兇由廨判胡與張女分别押候邀請媒証理勸在案昨由捕房解廨　訊兩造仍執前供德襄讞商之美仇副領事判胡與張女仍分别押限一禮拜赶邀媒証妥爲理勸 
[汽車無照]  
　　邵金福前日在黄浦路開駛汽車被捕查知未領執照遂於昨日傳至公堂判罰洋二十元充公 
[紏黨剝衣]  
　　丁松泉控被李金海紏同黨羽硬剝棉袍昨由捕房解廨訊明判李押兩禮拜 
[小孩失散]  
　　小孩徐長明因不辨路徑在天潼路啼哭由捕帶入捕房昨送公堂請訊據供甯波人並無家屬在滬判送棲流所留 
 
 

Page 20

 
 
養候認 
[攫取銅元]  
　　陳杏生控過犯朱生祥攫取銅元昨由捕房將朱解廨判押一月逐出 
[夫婦涉訟]  
　　某英人夫婦在英領事署涉訟所有見証華人趙茂興昨已由探傳至公廨諭令交保候今晨英領堂期訊核 
[幸回故里]  
　　瞽者周萬金因貧露宿由捕帶入捕房昨送公堂請爲安插判給船票派差送至輪船著回通州原籍 
[監守自盜]  
　　西藏路二號屋内之某洋人控侍者王阿金竊取鈔票一百二十五元昨由包探解廨訊實判土押三月洋交還原告 
[西婦誣控]  
　　住居虹口鴨綠路五十三號屋内之西婦控西崽李阿福竊取絨　等情昨由捕房解廨訊係不付工資起釁判將控案註銷所有工資諭李自赴領事署控追 
[粤人竊衣]  
　　聚源號控粤人李庚英竊取綢衣昨由捕房解廨訊實判李押六禮拜衣還原告 
[認竊不諱]  
　　陳阿六控徐光生竊取衣物由探將徐獲解公堂訊供不諱判押二月 
[夜行被欵]  
　　李德生深夜在途行走巡捕見其形迹可疑拘入捕房昨解公堂訊知李係過犯判押三月期滿驅逐出境 
[美租界]  
[西婦失竊]  
　　住居北四川路之某西婦昨至捕房報稱失竊珍珠首飾等物侍者施連生情殊可疑請爲查辦捕頭即飭包探將施拘入押候查明核辦 
[撈獲男屍]  
　　某號水巡船昨在浦江内撈獲西人男屍一具車送驗屍所報由捕房飭查　屬到所收殮 
[沿途互毆]  
　　王阿四昨與某甲在途扭毆八百五十三號巡捕喝阻下服將王拘送捕房押候查辦 
[無妄之灾]  
　　外大僑堍現因建造洋房堆有石料詎昨日下午忽然坍塌壓傷行人孔阿喜之手足等處當由西捕車送同仁醫院醫治再行查核 
[馬車違章]  
　　馬夫王阿二張得喜等昨因停車礙路被捕拘入捕房將車扣留張等飭退聽候傳訊 
法租界 
[無可推諉]  
　　金寳初控已閉南貨店主朱春江圖賴欠洋二百元曾由公廨諭飭保人倪順發出外料理在案迄已多日仍未理明前日乂將該保人提案詰問據供朱已在押小的無力代償聶司馬以倪旣出有担保筆據書明若有短少惟保人是問豈容推諉判展限兩禮拜料理如違押追 
[新捕到滬]  
　　法捕房前派副捕頭前往西貢等處續招安南捕若干名來申執役會　前報兹悉該捕頭業已招得安南捕五十名另有頭目三名於前日抵申昨即由該頭目帶領全隊至老捕房排班請由總巡點名派往新租界捕房暫駐聽候差遣 
[小孩拖車]  
　　車庽王賴富才將車租於年未及冠之韓岩上街攬載有違定章被捕一併解至公廨判賴罰洋兩允充公以示儆戒 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[督辦鹽政處奏酌擬辦事章程摺]  
　　奏爲酌擬督辦鹽政處辦事章程繕單恭摺仰祈聖鑒事竊奴才恭奉恩命督辦鹽政當經奏明酌調人員佐理一切並設立督辦鹽政處以資辦公各等因先後奉旨允准在案開辦伊始凡鹽務應辦事宜必須明定職掌以專責成現經奴才悉心規畫酌擬撫事章程十三條謹繕清單恭呈御覽伏候命下即由奴才督飭承辦各員切實遵行以期仰副朝廷整飭鹺綱之至意所有酌擬督辦鹽政處辦事章程緣由理合恭摺具陳伏乞皇上聖鑒謹奏宣統二年正月十六日奉旨依議欽此 
謹將酌擬督辦鹽政處辦事章程繕具清單恭呈御覽計開第一條督辦鹽政處按照督辦鹽政章程管理全國鹽務事宜第二條督辦鹽政處設提調一員帮提調二員秘書官一員參事官九員禀承督辦鹽政大臣辦理本處一切事宜第三條前條所設各員如將來事務殷繁不敷任用時應酌量增派以資襄理第四條督辦鹽政處分設八廳其職掌如左一鹽務總廳掌籌議改良鹽法審定各項章程撰擬機要文牘考核鹽務官吏並總核本處一切事宜一奉直鹽務廳掌奉天長蘆曁吉林黑龍江河南察哈爾熱河緩遠城等地方鹽務一切事宜一潞東鹽務廳掌山東河東曁陜甘豫蘇皖等地方鹽務一切事宜一兩淮鹽務廳掌淮南北曁鄂湘西皖豫等地方鹽務一切事宜一兩浙鹽務廳掌浙東西曁蘇皖贛等地方鹽務一切事宜一閩粤鹽務廳掌福建廣東曁贛贛湘黔等地方鹽務一切事宜一川滇鹽務廳掌四川雲南曁鄂湘黔滇等地方鹽務一切事宜一庶務廳掌鈐用關防收發文件及本處會計事宜並其他一切雜務第五條鹽務總廳以提調幫提調兼領綜理廳務秘書官一員管理機要文牘參事官二員專理一切廳務坐辦二員一二三等委員無定額分司一切廳務第六條奉直以下各鹽務分廳以參事官一員兼領總理廳務坐辦一員一二三等委員無定額分司廳務第七條督辦鹽政處附設譯電所一處專司譯電事宜繕舄房一處專司繕冩及圖表事宜均隸屬於庶務廳譯電所繕冩房各設書記官書記生無定額第八條凡兼領各分廳之參事官均隸屬於鹽務總廳幫同辦理總廳事宜第九條奉直以下各鹽務分廳遇有重要事件商同總廳辦理第十條督辦鹽政處設諮議官無定額以熟悉財政通曉治體者遴選派充籌議各項鹽政事宜第十一條督辦鹽政處得隨時派員巡視各省鹽務調查利弊第十二條督辦鹽政處設會議所一處遇有應行會議事件隨時由提調約集各員到所會議會議時以提調爲議長帮提調秘書官參事官諮議官爲會議員第十三條本章程如有應行增訂之處隨時酌量修改奏明辦理 
　　又奏派委提調參事官等員片再奴才奉命督辦鹽政當經奏調度支部署右參議晏安瀾等十員佐理一切奉旨允准在案現在督辦鹽政處業已設立經奴才酌擬辦事章程恭摺具奏所有該章程内應派各員除帮提調二員秘書官一員容候得人另行奏派外擬請將度支部署右參議晏安瀾派充提調度支部參議上行走郎中楊壽枏度支部員外郎奎濂慶琛錢承鋕主事張茂烱周藴華劉澤熙吳晋夔雷多壽等九員派充參事官如蒙俞允即由奴才督飭該員等遵章辦理謹附片陳明伏乞聖鑒謹奏宣統二年正月十六日奉旨依議欽此 
專件 
[浙江藩司擬籌辦全省地圖節略]  
　　第七擬定圖式 
此項地圖旣可爲全省政治之用則裝圖方式不可不先行規定其大要分别如左一全省合幅總圖此按照比例二十萬分之一分繪全省地圖俾幅與幅相接合之則爲全省地圖（全省約合二百餘幅）一全省一覽圖此於全省合幅總圖繪齊以後用比例之法縮全省於一幅另行印刷以備一覽一廳州縣分圖此仍照二十萬分之一圖底每廳州縣各駢合爲一圖以便各廳州縣考查之用按此圖再便政治之考查惟印刷多需時日暫不繪印或俟將來另籌繙印之法較爲省便一全省荒地圖此于派員分赴各廳州縣之時另攜帶底圖一分遇有荒地則分别官荒民荒隨時添註以便繪印特别作查荒地圖一分按調查全省官荒民荒繪圖帖說亦係大部奏定咨行各省繪報之件惟不宜將荒地繪入正幅地面耳蓋地圖可垂久遠而荒地時有變更另繪一分分别咨報較爲得體如照以上第四項規定辦理功不加多實屬一舉兩得 
[第八編列符號]  
　　旣欲作政治地圖則圖中符號宜講求詳確方資利用大約應須討論列入之符號如左一境界類如省界府界縣界凡屬處别界線者皆是一機關類如衙者局所學堂軍營凡屬建設機關者皆是一交通類如道路橋梁火車電線驛遞凡屬交通者皆是一水類如海江河港湖池泉洞澤堤塘凡屬于水者皆是一地形類除以上外如山地平地高地低地草地林地坡隴凡屬區别地形高低者皆是一古蹟類如寺廟祠堂碑碣墳墓凡屬標明古蹟者皆是一物產類如茶桑蠶礦產凡屬特别大宗特產者皆標明之一村莊類如二百户以下者二百户以上者三百户以上者五百户以上者一千户以上者三千户以上者五千户以上者萬户以上者此等符號須特别擬定兹但約略言之其精確與否須臨時討議惟圖中能列此等符號於查考政治尤爲便利以上遺漏尚多特舉例以言之耳其各種符號有繪圖通用者有須特定者總以標示顯明使一望而能辨别爲要 
[第九編纂圖說]  
　　按有圖無說爲用不廣其圖中各種符號無論講求如何精確非有圖說不能十分發明且符號不能標列者正賴以圖說詳明之故編纂圖說尤爲要事但其體例須先期討論明晰以資彚編書成以後須另册刋印與圖相輔而行大約此種體例宜掃除從前志書之繁冗以便檢查爲要 
[第十調查事類]  
 
 

Page 27

 
 
旣編纂圖說材料宜求富足凡本省事類除已有成書可以參考外其新政事項及各種物產皆須就地調查以便考訂兹擬于開辦以後即將應須調查各事研究精確然後刋空白表册凡派出之測繪員各携帶空白表册一分隨時隨地調查詳明按格填冩較爲便利俟彚報以後再行參照纂定（未完） 
小說 
[官塲小說玉樹花（三十）]  
　　第八回迷離撲朔一箭雙雕倒鳳顚鸞左資右挹不想那香港西官。查知了吕觀察越界拿人。有違條約。發了一個照會給夏制軍。措詞十分嚴厲。只說吕某有意不遵條約。敗壞邦交。有傷睦誼。要請夏制軍把他嚴辦。如若不然。便要與政府交涉。夏制軍看了這個照會。不覺吃了一驚。連忙傳了吕觀察來。把照會給他看了一看道我。原說越界拿人。是不妥當的。如今果然惹出亂子來。你當初和我說過。有什麽事情。歸你一個人擔當的。如今你心上想什麽主意呢。吕觀察本來原是没有什麽大主意的。聽了夏制軍的說話。又看了香港西官的照會。也吃了一驚。一時想不出法兒。便回道。職道一時也没有主意。求大帥略緩些兒。容職道妥籌善策。夏制軍聽了。也没有什麽話說。吕觀察告辭出來便會齊了他手下的屬員和西席。要他們出個主意。那班人面面相覷。那裡想得出什麽主意。吕觀察想了一回。忽然想出一個人來。連忙叫傳伺候。到吉安棧去拜客。原來這個人姓江。名雲。號劍華。江南人氏。和吕觀察是同鄕。還有些兒世誼。才兼文武。學貫中西。豪氣凌雲。冰心如。水吕觀察素來最佩服這個人。近幾天江劍華正由南洋各埠游歷回來。路過這個沿海省分。知道吕觀察在省當差。便去拜了他一蹚。吕觀察一見大喜。便要請他。襄辦要公江劍華意不在此。托故謝却。這個時候。恰好還没有走。吕觀察想起他來。知道他才氣過人。見識殊俗。一定想得出法兒。急急的赶去拜他。把這件事兒。和他說了。要請他出個主意。江劍華聽了。略略的皺一皺眉。沈吟一會。忽然笑道。這件事情。不算什麽。在香港西官那裡不過是個照例的公事。看著我們這裡要是回得軟弱。他便趁勢和我們頂眞。我們這裡要是回得硬掙。他便也將將就就的算了。說著。走過來。和吕觀察。附耳說道。只要如此如此包管他那邊没有話說。吕觀察聽了。雖然歡喜却還有些放心不下。當下連夜赶到夏制軍那裡。把江劍華的話。照說一遍。 
國外新聞 
[德國親王演說]  
　　初四日倫敦電云德國亨寳電稱亨利親王在東亞公會演說論及近今游英之舉頗爲欣感據謂英國對德之感情其恭誠無忝友誼英國政界中人皆無讎視德國之意德英兩國已在中國提携行事須知彼此信任愈堅則兩國之利益益當發逹云 
[德皇回抵柏靈]  
　　初三日柏靈電云德皇出游後今已回抵柏靈 
[德國航業不振]  
　　初四日倫敦電云據柏靈電稱德意志輪船公司常年報告一千九百零九年共贏利三十二兆八十九萬九千枚並未分派股息 
[俄國聨絡近東諸國]  
　　初四日倫敦電云布爾茄利亞國王費迪南及西維亞國王彼得之游土均由兩國政府發起君士坦丁之視此舉謂出於俄國之慫恿蓋擬令諸國與土親睦而逹聨合之目的云 
[意員盜用公欵]  
　　初三日柏靈電云意國修道會清理帳目員杜愛士君被告盜用公欵里爾（意幣）八兆枚枚巴黎拘獲其逮捕狀上載稱有代議士一百五十員及報館多家皆由杜君以所管之公欵津貼 
[近東小國之自振]  
　　據聖彼德堡消息芒脫里格洛（土之附庸）不日亦將趨步布爾茄利亞宣布獨立（以上譯字林報） 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
