# 1916 - 140 - 4915546

 

Page 1

 
 
   
 
 

Page 2

 
 
時評 
[暗鬭（默）]  
　　中國之事無一不以暗鬭出之停止明白之戰爭而議和非議和也將以暗鬭也停止期滿議和無效可以明白戰爭矣而仍曰調停尙有望非望調停也暗鬭未已也内閣之組織名爲收拾時局也而結果乃在暗鬭南京之會議名爲解决退位也而結果亦不免於暗鬭 
　　暗鬭之法雖萬變然終有時而窮而今而後又將以何法暗鬭耶天下事能僅以暗鬭了耶事旣不能以暗鬭了而暗鬭之法又窮則仍惟有出於明白之戰爭而已故人謂中國戰禍可免者我不信也 
[命令]  
　　五月二十二日大總統策令張國淦授爲少卿此令又令金邦平授爲少卿此令 
又令黃國宣范安佑均加少卿銜此令 
又令任命林炳章署福建財政廳廳長此令 
又令任命南桂馨爲晋北鎭守使署參謀長 
此令 
　　又令陸軍部呈請將張琳凱授爲陸軍步兵中校徐國樑授爲陸軍步兵少校丁秉倫授爲陸軍三等軍需正應照准此令又令參謀本部呈請任命李庶良爲襄鄖鎭守使署少校參謀應照准此令 
　　又令陸軍部呈准察哈爾都統張恞芝咨請以逹米林蘇隆接襲世管佐領應照准此令 
五月二十三日大總統策令任命署財政總長周自齊兼署鹽務署督辦此令 
　　又令陸軍部呈請以張耀充任陸軍第四師步兵第八旅少校副官應照准此令 
[專電]  
　　北京電外人對中交事昨開會議决以各國銀行名義維持公使未便出面 
　　北京電曹汝霖辭兼領儗楊士琦長交通否則以葉次長升代　　北京電黎黃陂以鄂局危迫函段詳述意見致王將軍速維持　　北京電奉督馬弁王某受黨人主使暗殺張將軍被捕立處死刑 
　　北京電蔣雁行回京報告𡩋蘇防務謂𡩋軍隊忠勇可恃 
　　北京電雲台公子昨晨進府參重要會議 
　　北京電張錫鑾有督直說 
[譯電]  
　　北京電英文京報謂南京會議議决袁總統應至滿五年任期時引退果如所云尙須在任兩年有半南京領事傳來之消息則謂該會議議决袁應暫時留任余（訪員自稱）聞尙有重要數事已經秘密商妥政局仍頗曖昧聞段國務卿已請假一月此舉與近今外交財政敎育三總長之相繼辭職足以表明現内閣之過渡性質北京商會呈請政府與外國銀行商訂借欵洋八百萬元以抒金融困難（二十三日）字林報 
　　北京電國權報載稱段國務卿致電南京會議各代表及南軍領袖謂袁總統爲避外國干涉及擬恢復治安起見不願留任（二十四日） 
　　北京電日使爲下列數事昨日下午至外交部提出嚴重抗議（一）魯省有日商日兵各一被害（二）華兵阻斷日本電線（三）華兵攻犯日本鐵路衛兵且轟擊山東鐵路之火車但日本仍擬視此爲一省之案件故僅要求正式道歉及以賠欵予死者家屬 
（二十四日） 
　　北京電英文京報豫料梁士詒與美國公司商訂之借欵美金二千萬元如果事成則南方恐將發生重大之排美舉動（二十四日） 
　　重慶電四川省城重慶（原文如是想必有誤）已宣布獨立詳情未悉（二十四日） 
　　北京電魯省民軍昨佔據濰縣官軍退走（二十四日） 
　　北京電北京與濟南復可通電（二十四日）以上德文報 
[東方通信社電（日本人組織）]  
　　東京電段内閣辭職之說係叚與梁暗鬭之結果叚果眞有辭意與否頗有可疑有人觀測以此不過叚於袁梁前示其不滿之意而已（二十四日） 
　　東京電昨日以來東京有陳炯明被暗殺之傳報惟尙未有何等之確報（二十四日） 
　　東京電東京接到内報云南京會議至此而止不再續開會議其成績業歸失敗惟北京政府尙儼然存在竟得開此會議可謂馮將軍得一大成効云（二十四日） 
　　東京電中國政府爲防銅錢流出故前有禁銅出口之舉經日置公使屢次交涉請解此禁中國政府並無應允之意後因天津交通銀行取現事起關連於該問題北京政府遂擬延期一個月禁止北京已有此内報矣（二十四日） 
　　東京電法京巴黎之聯合國經濟會議僉决定於六月六日開會已將此旨通牒聯合各國又坂谷委員於二日到着（二十四日）東京電五月中旬日本對華貿易計輸出四百十二萬元輸入二百八十四萬元較之前旬輸出減少七十九萬元蓋因亂動地方漸廣長江一帶貿易不振並爲禁止兌換中國北省地方人心動搖之故（二十四日） 
　　東京電愛國婦人會大會於本日在日比谷公園開會日本皇后亦親臨幸會况極盛（二十四日） 
　　東京電東京市申請電車增值之件二十三日經閣議决定認可即發認可之指令（二十四日） 
[戰電英人路透電]  
　　巴黎電今晚公報云末斯河左岸之法軍仍得有進步法軍在二八七山南面迫令敵軍棄其十八日所佔之防禦工程一小所法軍在摩爾化末西面回攻後逐走佔據新戰壕數道之敵軍末斯河西南之法步軍猛轟後强襲自錫哇芒田莊至杜哇芒砲臺東廣二基洛邁當陣線上之德軍陣地沿全陣線進攻之法軍佔據德軍戰壕攻入杜哇芒砲臺敵軍現仍守砲臺北部法軍俘敵甚多法軍襲擊末斯河高地波旭叢林廓淸長三百邁當之敵軍戰壕俘敵若干人亞貢法排砲猛轟南蒂洛瓦等處法飛機擊落由登扣克飛回之敵飛機一架敵飛機兩架在亞爾薩斯交戰後翻落於地（二十二日） 
　　巴黎電前四日内凡爾登境之戰事甚爲劇烈德軍在三○四山及摩爾化末獲勝但星期六日曾在柯萊特叢林負重創巴伐利亞兵一聯隊幾全覆沒故所得不償所失星期日之戰事蔓延於二十五基洛邁當之陣線起自亞伏柯爾止於伏村異常劇烈與戰之重砲共有六十排向摩爾化末方面尤爲兇猛德軍在此一處用兵一旅之多内有若干攻入二九五山南法軍第二道陣線但經法軍奮勇回攻後敵兵乃敗退僅餘數地點仍在敵手德兵一旅失其戰鬭力百分之七十五德軍由末斯河右岸調兵以厚左岸兵力法司令乘機急取攻勢杜哇芒砲臺或全奪回德軍固守此砲臺歷八十六日法軍獲此勝利後已將沿末斯河通凡爾登之路堵斷法軍防地因以大固德軍於凡爾登戰事以佔據該砲臺爲最佳之成績德皇曾稱此砲臺爲凡爾登防務之基石（二十三日） 
　　羅馬電今日意公報云杜那爾與阿丹美洛境内僅有小戰加達湖與亞狄巨河之間敵軍進攻不甚猛烈亞狄巨河左岸奥軍猛進卒受重創而退奥軍得許多大砲之掩護仍在亞斯狄克河與白倫太河間及蘇格那山谷中攻擊不已（二十二日） 
　　倫敦電海格將軍報稱昨日敵軍發砲猛轟下午更形劇烈繼乃進維米山脊北端之英軍陣地攻入廣一千五百碼深一百至三百碼陣線上之戰壕英軍今日發砲猛轟德軍陣地陣線各處地雷戰事頗活動蘭斯對面伊泊爾東雙方砲隊甚爲活動昨有天空戰事多次敵飛機多被逐回英軍偵察飛機一架被逼降落敵軍陣線（二十二日） 
　　彼得格勒電今日公報徴實俄潛艇一艘在波羅的海擊沉德船三艘之說又謂德軍在拉洛士湖北面柴爾土里斯克西北進攻受挫自里加灣起至羅馬尼亞邊界止僅有小戰（二十二日） 
　　巴黎電法首相白乃安今日向俄國會議員演說略謂當我軍捨身流血怒氣勃發之際苟議和局而使輕起戎端者得免刑罰使歐洲不久再受德國軍人派之侵侮則此和局者直褻瀆神聖而已直侮辱聯軍而已今日訂約明日協約國再從事武裝則吾輩將何以對國人乎吾輩行此愚策而抛棄可確定永久和平之機會後人將何以恕吾輩乎惟協約國勝利始可有和平夫和平非可空談者也必以公法爲根據以各國不許侵犯之條例爲保障如是人道燦然各國人民可安居樂業各憑其能力而圖進化不復有流血之禍吾輩當得此種勝利當以一致之行動與親睦不已之友誼以鞏固和平德國今漸陷入憂急懊喪之境矣余知最後勝利必屬吾人自今而後協約國各出其鐵血財物以供公共之需而達此共同之目的謂爲一國可也（二十三日） 
亞姆斯特丹電柏林消息云聯邦會議已准德首相設立之一局名曰戰時食料局該局有權沒收國内糧食芻秣及原料等並規定銷售章程（二十三日） 
　　倫敦電英太子已回戰地（二十三日） 
　　倫敦電愛爾蘭軍法裁判處所判定各案又有九起從輕發落原判死刑者二人改爲十年五年監禁餘者亦皆改爲多至十年少至一年之監禁刑（二十二日） 
　　倫敦電昨夜首相愛士葵與喬治氏萊德曼氏等商議愛爾蘭事聞首相須至星期四日始可報告一切首相尙須徴集意見内閣亦須討論各問題（二十三日） 
　　倫敦電衆料棉業工人所提出加薪百分之十之要求當可撤銷（二十三日） 
　　倫敦電泰晤士報云協約國議定辦法以後所需之銀悉由代表協約國公共利益之機關代購故銀價低落（二十三日） 
[公電]  
　　殷汝驪等致陳樹藩電西安陳總司令鑒眞電遙傳南天動色率三陜豪傑據天下上游下師太行飲馬易水抵黃龍梟太白指顧間耳浙隨西南諸省後舉義東海捧讀露布歡聲若雷誅口有期望風無盡竭誠致頌臨神馳電殷汝驪黃郛葛敬恩杜士珍許燊周玨金兆棪沈鈞儒兪鳳韶叩 
　　陳增榮等致陳樹藩電陜西護國軍總司令陳伯生胡立生曹俊甫焦子壽井崧生諸公鑒天禍中華袁氏叛國諸公倡義陜事告成從此誓師東指直搗黃龍元惡大奸不難授首諸公功在西北可與滇黔媲美功在華夏可與日月同光謹致電祝以表歡忱中華將校招待所同人陳增榮王澤羅鐘張品哲等 
要聞一 
[桂粤聯軍出發紀（特約員平生）]  
　　粤事擾擾兩月有餘自岑梁東下竭力　停舉紛擾不寗之粤局至今日而始得一結束曩　之所謂虚聲北伐者今殆有實事可見矣日來粤中雖謠言不一阻力横生如軍務院之暫設於肇慶而未能設於廣州李烈鈞東來而社會間發生一種流言慮有誤會之事然究之岑龍二公文電往還意見消融彼此均以大局爲重今日所專注者惟北伐問題而已北伐之事最先决議者惟兩粤會師陸督擔　圖湘龍督擔任圖贛桂省北伐軍經已陸續出發陸督亦於七日親行督師粤省進行稍　遲緩今岑都司令　以編練民軍爲已任粤中全無障礙故北伐方略亦已籌畫停妥矣與粤省接壤者惟湘贛閩三省　軍　　　前赴湘贛軍探密報近日湘邊宜郴等處則有第二十師之一部約三千餘人湘省安武軍第五六七三營約一千五百人北軍第八師一部約四千餘人贛邊所駐敵軍係由湘省調回原駐九江上游一帶之第六師全師九千餘人贛省兵力較厚防備較密贛軍屯聚大庾其在南雄與南安交界之梅嶺確有三千餘人又由南昌調上馬隊十排并預購稻草四五十元連日招募脚夫爲其挑運軍械刻在梅嶺布置一切雖按兵不動但其居心叵測矣至於閩省則　劉冠雄率師入閩大有圖粤之 
 
 

Page 3

 
 
勢聞受中央密命圖粤者爲前淸廣東中協黄培松刻下詔安縣與饒平交界地點已密布北軍而柘林港面忽有三烟通兵艦一艘孖烟通兵艦兩艘寄碇附近居民均慮戰事發生故紛紛遷徙然當停戰期内彼亦想爲守境而已綜湘贛閩三方面情勢粤省進行以攻贛爲最急聞龍督統籌全局已决定派第一軍司令段爾源會同李烈鈞由粤漢鐵路出發駐軍南雄進窺贛省南安府派第五軍司令李文運由東江出發經河源龍川駐軍和平進窺贛省長寗府（近聞有改派李嘉品之說）派第二軍司令李鴻祥馳往嘉應州駐軍鎭平平遠一帶以堵截閩省援軍俾成犄角之勢其餘第三第四兩軍則派爲游擊之師各路策應規畫旣定近日經已出發者爲第一師其餘亦逐漸成行此則龍督所統轄之一方面者也其在肇慶岑都司令則已成立一將校團收集曾受高等軍事敎育者以充上中級軍官復招致粤省從前退伍新軍以實行編制又李燿漢所部之肇軍李華秋汪翟所部已改編就緖古日光所部現亦着手改編而李烈鈞由滇抵肇復帶有精兵數千人林虎亦已由桂抵肇與岑接洽不日李烈鈞林虎將一同出發亦向贛邊境進行惟軍事倥偬經費尤須充裕曾由岑西林梁任公李根源東平李靑甫合詞電省請撥欵二十萬龍督卽復電云岑公陽電梁李諸公靑電均敬悉二一提到現欵即派船並請程君押解來肇刻聞龍督與沙面台灣銀行商借外債（以士敏土廠爲抵押品）業有成議一經交到先將二十萬元送肇應用肇慶方面得款後北伐軍亦可尅期出發至於民軍方面其編練章程則自岑龍二公會銜宣布後其首先應命者爲香山民軍民軍首領任鶴年奉委爲北伐護國第三軍總司令林警魂爲副司令經將槍數人額繕具册籍呈送都督府復由龍督派員前往驗明尅日成軍所有餉項亦卽照數發給着令由香山出發南雄奮當前敵至所用砲械則由粤庫陸續接濟此舉爲民軍與官軍消融意見之第一聲倘各路民軍均依是而行其爲益更大故觀粤省局面其對於内部殆有日就平和之希望至財政一層自經地方擾亂稅收大絀惟各善堂社團會議曾建議舖户捐租兩月撥充北伐軍費連日經各警區派員勸導而業主住客等亦多踴躍輸將現已由西南關各舖户捐集租銀拾餘萬元陸續解交都督府核收統計全城租項可以得二百餘萬之譜此亦足爲特别收入之一大宗也 
[推舉撫軍長之經過]  
　　軍務院成立後獨立各省都督均爲撫軍而唐繼堯氏爲此次起義首倡應推爲撫軍長惟唐氏謙讓未遑滇粤間爲此問題文電往返再三始經定局茲錄其電文如次 
　　其一唐繼堯電云萬急肇慶李印泉學兄鑒協密艷電悉承兄提携屬助西林厚意相推不勝欽感惟堯此次舉義本願爲諸公前驅撫軍長領職責任重大萬難勝任乞兄善爲我辭並轉達西林爲禱堯實未敢奉命也繼堯虞 
　　其二梁啓超李根源電云萬急雲南唐撫軍長鑒魚電悉撫軍長一職西林謙讓堅不肯承我公再造國家之功薄海宗仰務乞俯肩大任濟此時艱不勝大幸啓超根源叩眞印 
　　其三岑春煊電云萬急雲南唐撫軍長鑒讀尊處致任公印泉兩魚電猥以軍院首席相推煊以衰齡遠竄異域賴公申大義以討賊煊始獲託幬庇以生還痛神蠹之未除乃步塵以前敵死綏乃其本志秉鈞非所敢承我公身先天下之憂手挽神州之刦飆舉則元兇褫魄雲從則志士傾心實宜總此戎機恢我鴻業旣僉同於枚卜望勉抑於謙光謹襮愚誠欽遲宏誨春煊叩眞印其四李根源電云雲南葉師長香石張師長靑圃黄司令官斐章庾廳長澤靑劉師長繼之孫旅長竹靑李旅長獻廷戢旅長翼翹唐廳長苹賡鑒虞電敬悉謬蒙奬飾慚愧無地此次義幟高樹薄海風從吾滇以天末之邦負全局之重皆蓂公曁諸公之宏願偉力有以致之源伏櫪異域叨庇大賜始克重履故國勉附驥尾奔馳數月裨補毫無亦盡其心力之所至而已功何有焉自桂粤繼興籌國者僉以義師蔚起軍政紛歧對内對外亟待統一於是有組織軍務院之議當時商及撫軍長事任公即力推西林先生意以年高望重非此莫屬惟西林則始終謙撝意甚决絶並以蓂公爲首義之人半載以還高韜遠識艱貞卓絶中外同欽領袖一職非推蓂公不可源意所見亦正同此幸卒得各方同意議遂以定業於陽日由各撫軍聯電發布此後惟希吾人共矢忠誠抱此旣定方針奮猛前進迅奏膚功民國之幸即吾滇之光也俠和已於文日到肇晤悉各情良深欣慰鎔軒又新小齋叔桓小蘭梓暢諸兄處並乞轉達鄙意翹首鄉雲有懷莫罄臨電拳拳不盡欲言根源叩銑印 
[北京將召集代表會議之研究]  
　　二十二日英文京報云馮國璋欲承受其所謂元首受諸淸室之大權野心顯著不可掩飾致爲雙方所疑日見其甚日昨袁氏致電南京囑其與北京隨時會商妥籌善後方針此電自表面視之確爲袁氏自允退位之文然就最近之發展察之此電不過欲試探馮氏是否有要求元首退位之提議耳馮已否以切實之詞答覆此電而表明其意見今尙未有所聞但北京政府確欲召集地方代表會議矣　帝制報云此會乃欲解决時事之難題擬令各省依照中央訓令從已經舉定國　會議之議員中選出三人組織暫時代表機關俟國會召集後再行取銷帝制派之中國新報用推選二字意極曖昧旣可視爲選舉又可作委任之解該報力言地方代表之會議乃臨時議會與南京之臨時議會相同查召集代表會議之計畫實發端於一月前之提議當時曾擬令各省各派委員三四人集議解决問題旋有人反對以各省所派者乃官吏之代表非國民之代表此舉必不爲國人所承認政府不得已乃另籌妙策欲以官場委員之實際而蒙國民代表之名義於是在京召集新會議以饜民意之謀遂發生於今日矣帝制報前曾秤擊國民會議不遺餘力謂當選者悉是腐敗官僚之變相無相當資格以討論國家憲法之根本問題今則變其論調謂如遵法律而行則最善之法莫過於從國民會議議員中選出若干人組織議會其故則以國民會議之選舉乃合法之選舉也同一國民會議帝制報昔則痛詆之今則歡迎之何其善變乃爾耶究之此會之實際不過如冷飯之回鍋其原質固未改變也憶政府前有明令以國民會議爲立法院嗣因帝制取銷此令亦廢蓋已承認國民會議在法律上不得視爲合法之國會也乃曾幾何時政府今又擬取前所默認不合法之國民會議一小部份而組織議會矣帝制報且委婉其詞謂退位問題須由合法選舉之國會解决之此爲絶對之必要今旣無國會且非一時所能召集然則從國民會議之議員中選出可爲我操縱者若干人以成一議會豈非上策平北京政府何爲有此議耶記者知之矣其眞正目的乃欲借以抵制南京會議耳南京會議志在决定退位問題政府知之漸詳惶慮愈甚苟南京會議接袁氏退位休養遂我初願之電竟决定爲救國救民起見袁應退位之議則北京將何以措其手足乎此誠北京　不可不預籌抵制者也北京今安排代表會議之策卽所以正告南京曰南方所提出元首應立刻退位之要求蒙諸君厚愛有以闢之曷勝歡感第南方會議非立法機關退位問題非尋常事件故南方會議無此權力以决定之也讀者疑吾說爲不然乎盍觀帝制報如中國新報等之論調即可知此策用意之所在矣、 
[西報述榮縣人民之苦兵]  
　　字林報五月六日四川榮縣通訊云川中縣城之未陷入匪手者寥若晨星榮縣即其一也土匪棒客出入四郊未嘗稍有間斷有時侵入鄉村然此猶其小焉者近日散兵逃勇成羣結隊挾持利器佔據城鎭聲勢尤大若輩與護國軍無直接關係但亦自稱抱倒袁之宗旨且謂凡不抵抗者槪不加害若輩一入城門即取衙署稅局派其黨人辦理公事所有公家欵項槪行沒收雖自稱遵守法律實則未必盡然鄉僻小鎭有爲其黨人所蹂躪者若輩曾至離榮縣不足十英里之某處一星期前北兵乘其聚餐時前往襲擊殺死若干生擒數人所可異者商學兩界頗有體面之人多亦加入其中數日前某外人因事出行途中須經過黨人所據之城得某校敎員二人之介紹書以行查其所介紹之至友即黨人也此間知名人物前傳赴成都者大約已投身黨中以行其倒袁之事實矣榮縣兵士無多保護之責自行擔任本地所招兵士有來福鎗者不足百人日間出防夜間則由每户供給一人會同鄉團巡城民兵役期以兩星期爲限輪番更替或荷土鎗或持短刃器械寙陋又無紀律恐警信一來彼等皆將潰散矣縣知事等日在驚駭之中早與外人議妥若遇事變即乞庇於外人財物已貯存外人處商務全停貨欵無着現銀不能轉運國事如不早了地方如不肅淸則生命財產在在堪虞而商務更無望矣 
[浙江獨立後之政治（飄萍）]  
　　近見報載浙江獨立以後之政治者甚夥然於事實皆間有未當者爰以所知濡筆記之想留心東南政局之士所樂聞也 
　　其一軍警方面浙江吕都督就任之初記者曾有杭州之行吕都督所親爲余言者則對於軍警頗有永久之計畫主旨所在欲使警察完全負地方治安之責而陸軍則加意訓練以專用於國防且鑒於我國軍隊每有擁護私人之惡習而缺保衛國家之思想軍政之腐敗此其重要原因此後務力矯之以收整頓之實效云近聞吕都督與童張兩師長及夏警務廳長等會商之結果已從此點着手進行至對於時局應如何向外發展則屬於應守秘密之範圍者也 
　　其二民政方面自王文慶任廳長後較之從前大有改革之處除原有總務内務敎育實業四科以外又添設警務一科辦理地方行政警務事宜内中所用人物頗多新進之士由今觀之似好現象也惟亦當視今後之行事如何耳 
　　其三司法方面記者在杭時曾數晤高等審判廳長范賢方君對於司法之計畫以目下情形而論要先在維持現狀惟於用人之中加以整頓曩莊廳長在任時對於職務非常玩視且日與某地方廳長等爲麻雀之戲致卸任時高等廳長與某地方廳長皆虧欠公欵甚鉅今任其逍遙以去未免過於寛縱矣 
　　司法上未發表之計晝擬設一上告機關代行從前北京大理院之職務有此機關則審級無須變更可待大局定後全國統一時再定永久之級制吾所謂維持現狀者此也 
　　其四財政方面財政上如何進行頗爲各方面所注意外間且頻有向外借欵之說記者昨晤莫永貞廳長詢其近狀莫君言當金融風潮繁急之時恐現金不敷周轉故曾有借欵之說近則各方面维持　活金融狀况已復平靜借欵之說並未實行外間所傳數百萬元云云皆非事實今後爲鞏固金融起見或有他種穏當之計畫决非如外間之所傳聞且目下預計浙江下半年之財政除塡補上半年以外必可得有贏餘至財政上之用人以前廳長所用者大半皆能認眞辦事之人故余接任後惟嚴考覈不多更動廳中及各局人員多數皆仍其舊云云 
　　其五議會方面參議會居於立法之地位吕都督頗重視之諸議員之人物殆皆知名之士如裁撤四道尹等案則該會之好成績也惟因人才缺乏之故議員每蟬蛻而爲官吏新議員則又加入之有新陳代謝之感此吾所欲爲未官之議員進一忠告者也 
　　其六職官方面四道尹之裁撤有種種原因其主要者以道尹爲袁政府所設贅疣之機關僅爲省城與各知事間轉遞文書而年糜十二萬金之公欵獨立以後不裁何待其初亦有言可多加知事以一重之監督以免知事之所爲省城在遠鞭長莫及有不能完全監督之弊雖然此决非根本之談正本淸源要在愼選知事知事之人物不良則雖重重監督又奚益者故今後任用知事之如何吾將以之卜浙江民政之善否也 
　　上所述者爲浙江獨立後政治之大槪浙江之前途由是觀察頗多樂觀惟望當局之始終愼重勿怠可矣 
[甯波快言]  
　　此間日來謠言頗多前昨兩日現升每百元驟漲至十七八元有奇四民無不憂形於色而鎭海城中尤形恐慌道塗紛傳謂爲被拘之海軍甘泉水艇不肯放還中央有欲派海籌來攻鎭海之說因此城中殷富人家竟多紛紛遷居鄉下者 
　　查甬埠商務總會確於前一星期接有駐滬海軍行營處來電屬轉告鎭海官商迅將被拘之甘泉輪釋放以重港務否則有飭艦請命害及無辜有傷人道等語次日即由該商會照叙來電分頭函致甬鎭軍政警各官廳及鎭海商會聞旅司令長韓少梅外海水警廳長王醉卿均以茲事未奉省督命令未便擅主昨特先後往省請示辦法矣 
　　奉　交界北莊淸一帶地方日前突有目稱黨人謝飛麟者到該處招兵並貼有浙省護國軍告示當經駐紥奉化防營李管帶春和派隊查辦一面飛電省督請迅飭駐嵊防兵會同協拿現聞該黨等已聞風竄散 
　　此間年來帮匪充斥最堪憂慮近日四出散布謠言頗起忙勁聞甬城中大池頭邑廟側兩處均有秘密機關其著名帮首張某上年因案被捕覊在紹縣監獄此次獨立竟得假名政治犯運動釋放來甬活動並聞前年被逸案犯馬某亦爲該帮首目之一近亦來甬出現當地軍警界不可不嚴密偵防也 
[南京大會議之消息]  
　　軍署昨日（二十三）午後二時仍續開會議五時散會各代表即宴會於金陵第一春 
　　昨日會議關防更嚴聞因前數日會議情形報紙已略有登載之故昨並警戒各代表宜少接見外賓 
　　張勳昨電倪丹忱仍不克來寗 
　　聞姜桂題不贊成總統留位昨電寗請依法解决總統問題 
　　各省代表多非本省重要職官故連日會議能獨樹旗幟議論風生者僅一二人其餘多唯唯諾諾惟命是聽即有人略置辯論亦未有顯明之表示預料此會必無甚結果卽議案果遂少數人之志願解决亦可斷言其難生何種効力也 
　　此次大會議各省均派代表而倪將軍獨親自赴寗與議連日草議多次仍未充分解决倪將軍昨忽接萬急電一通聞係援湘之安武軍被擊退走湘潭死傷甚衆倪怒甚是夜即辭别馮將軍趕回蚌埠籌劃一切說者謂倪氏去後恐各省代表亦將星散明日（二十五）開正式會議如無好結果時局解决將無期矣惟另一說則云倪昨接京電促赴京面詢一切故擬即日回蚌二說未知孰是 
　　軍署内本有軍事電政處專譯各省來往電文馮將軍現以寗垣爲會議地點中央及各省交議密要事件甚多特於前日另添一密電室委派親信之員管理之 
[南京快信]  
　　聞政府將派大員來寗撫視軍隊 
　　馮將軍對於中央召集國民議會議員特别會議已復電贊成 
　　財部前爲劃一權限起見飭將江蘇烟局捐局歸併烟酒公賣局辦理茲聞財廳以公賣局開辦伊始進行尙甚遲滯如遽行併入辦理尤多窒碍且恐於稅務收入大受影響昨特電請財部緩行歸併以維稅收 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京訊中之南京會議觀]  
　　致馮將軍電段芝泉曾以政府名義特致馮將軍長電一道略謂此次貴處會議如何解决本非中央所應參預惟尙有不能已於言者即退位問題務請從詳審愼勿得倉促定議致滋貽誤並特提出五大要案表面上均爲將來之退位以後着想一爲統一政府問題一爲安置北方軍隊問題一爲對待外交問題一爲將來黨爭問題一爲解决時局之善後政策綜觀以上各欵實際上之主持固仍不以退位爲然也 
　　致各代表電聞二十日上午十鐘後中央政府曾發出極長要電於江寗會議與議各代表員探悉該原電之大意係歷述民國締造之艱難及中央維持之苦心並聲明中央對於和局解决之政見又希望各該代表員對於保持危局種種策略妥爲根據安危利害從詳籌畫以免大局再遭糜爛又謂本大總統受國民之委託躬膺艱鉅始終以救國救民爲宗旨不幸大亂猝發禍及生靈實覺愧對該員等夙稱公忠務各和衷協議藉定國是云云讀者試默思此電言外所含之意義爲何則中央果否有退位之眞心不難意會矣 
　　會議結果推測近來北方一帶如魯陜晋等省亦均風起雲湧動機大著大局前途已經不易收拾政府諸要人對於退位一節亦已不甚堅持其所以尙未解决者則爲對於南京會議尙有幾希之期望此次會議結果表面雖與中央無涉而熱心於中央者之暗中運動似已有幾分成熟日昨項城與其一般近侍又將退位上之應行預備各手續繼續預備並又提出意見多端責令段内閣等預行討論以免臨時倉卒其實亦均爲掩飾之傳播而在箇中人今日固尙未遽作如是想也 
　　與國會關係二十日天津日報載北京電云唐紹儀在上海與全國各省代表會議討議馮國璋提出之調停辦法全會一致否决並攻擊馮將軍態度之不鮮明馮因受各方面攻擊所處地位非常困難故南京會議之前途惟有悲觀又二十一日該報云雲南護國軍曾匯欵五十萬兩與在上海之民黨聲言當依據民國第一年之約法召集參衆兩院以現在上海之議員正式組織國會草立憲法及處理其他國政且謂此後之國會費用當由雲南政府支出此議會如能早成足制南京會議之機先又云北方政府因上海國會有從速召集之消息又知南京會議終不可靠故擬令各省各派議員三名在北京開設臨時國會云 
　　任公拒却原因日前南京馮將軍電約新會梁啟超赴寗贊助議和事宜梁任公已有復電推却不肯赴寗其中原因聞以梁氏對於馮將軍素尙信任自西南舉議後任公致馮數電請其獨立馮置之不理而最近發表之東電八條其第一條即以擁護袁氏地位爲宗旨梁因此對於馮氏不能無疑又此次南京會議所有各代表均係未獨立省分所派者將來其主張必係趨於一途梁爲南軍中之人物主張旣未能一致自未便參預其事至於外間有謂南京大會内中含有别項作用者事之有無固不可必然梁氏對於此等行爲頗生疑慮故不肯與會且梁氏逆料將來該會議所表决之議案决不利於南軍是以對於赴寗之請婉爲辭謝 
[段内閣有將引退說]  
　　段内閣曾請假三日已有引退之意未蒙照准各節曾紀前報茲得某方面消息段近對於此次組織内閣之内政外交實處困難地位有俟南京正式會議後無論取决何項政策决計將現内閣解散自先提出辭表並聞各國務員鑒於時勢之艱難亦多有不願再行參預國事作無形辭職之舉如外交總長陸徴祥已予病假其財政總長孫寳琦自日前出京後至今未返均已令人接署而某某三總長因與某某要人意見不合曾起衝突故亦有請假之意項城對於此種舉動殊不滿意於二十日親擬函稿一件送致國務院略以今日適當國事阽危吃緊之秋國務各員自應激發天良共濟時艱頓萌去志殊屬不合務望安心供職是爲至要云云然一紙文書究能挽留與否尙屬疑問也又英文京報云國務卿兼陸軍總長叚祺瑞氏此次出而維持大局頗具一種苦心無奈月來辦事諸多棘手而實權亦未得握有幾分聞已决計辭退段内閣成立未久外交之陸財政之孫稍自愛者均已先後辭退若段再退其餘不過曹汝霖等二三流以下人物不知將來之大局又如何也 
[京商會請借債補救金融]  
　　京師總商會具禀國務院内務部財政部農商部步軍統領衙門警察廳京兆尹公署文云竊前上一禀痛陳鈔票不兌現市面必至紛紜可暫不可久請會同速籌善策等情諒已早邀鈞鑒未奉批示理宜靜候鈞裁惟市面情形有岌岌不可終日之勢稍涉因循將覆敗而無從救濟日來衆商齊至總商會率皆驚惶失措僉謂以現欵購來貨物旣紛紛售出而收入之紙幣不能再往購貨京師本無出產凡百貨物無不從四方販運而來今紙幣僅屯於京師一隅四方不能通用無待多日百貨皆用罄無存紙幣則存而無用統我官商士民皆將坐以待斃不須攻而自陷不聞譁而自潰矣禍患將伊胡底可畏之至今公同磋議外國各銀行旣在京師營業卽與有關係設商界潰陷彼亦大有不利擬於死中求活以總商會出面設法與之磋商暫借現欵八百萬元由總商會組織救濟市面公所以活金融以濟不兌現之窮如能有成庶京師不至枯瘠以死惟洋商借欵必索抵押品京師商界實無可以抵當之物仍請指示以便遵行當以形勢窘迫日甚一日急起直追尙恐無濟斷不可因循瞻顧延誤事機致壞大局請乞迅予立即示復實不勝惶迫待命之至 
　　又禀鹽務署稽核總所文云此次政府發布停止兌現命令原爲保全國内現貨維持金融現狀起見以普及爲要領乃自命令發布以後聞滬寗漢各埠地方長官商民羣起反對現在尙在繼續兌現共恪遵命令而不兌現者僅京津歸化張家口等處而已歸張僻處一隅與商場市况原無甚緊要近聞津埠商會發起維持會有借欵開兌之議不日將見實行是所受不兌現之痛苦者惟北京一隅之商民而已北京本爲消費之場今大商富户相率遷徙財政旣不流通下級商民自無從沾其餘潤而各商之中受害最烈者又爲洋貨商米麵商兩種查洋貨一行購於洋商之貨居多欵目亦鉅以不兌現之紙幣與之洋商斷不收受是舊欠洋商之欵旣無以償還而新到之貨又以無現而無從購買轉瞬舊貨一經售盡則必相率倒閉此不可不慮者一也雜糧米麵爲居民日用所必需京師人口稠密需要甚鉅營斯業者向無儲積日以運轉爲務今春蝗蝻繁興本爲農民之憂米麥逐漸飛漲若竟以不兌現之紙幣與之鄕僻之區難於通行掉換農民必不願收受轉瞬舊糧一空則京師必至告饑而擾攘譁變矣此不可不慮者二也數日來京師市面賴各方面盡力維持現狀固可暫安然苟非速從根本解决力圖補救之法則禍機隱伏即在眉睫商等默察金融情形心所謂危不敢自安緘默側聞院議已有主持限制兌現之議洵爲補救良圖亟應設法進行以期金融得以恢復查北京市面中交兩行所發紙幣爲數不過千數百萬元倘有五成準備儘可開始兌現聞貴所應放回鹽欵已積有四五百萬元若蒙俯念商艱准予放回此欵維持市面專備中交兩銀行開兌之用一面仍於兌現時刻兌現數目加以限制則現欵得以周轉信用可以漸復市情可以漸安前本總商會已於無可設法之中思得下策稟請列憲核准向京師各外國銀行暫借八百萬元以資目前補救惟借用洋欵必須有抵押品且須多費手續非一時所能到手市面一日壞於一日若稍因循恐朝野上下同有覆溺之憂故冥心苦思以爲此項鹽欵在我掌握一撥即至救急較速用特請求懇乞准撥交總商會即當會同中交兩行妥籌辦理伏冀貴總辦會辦鑒核迅予施行 
[陜西獨立之影響]  
　　中央籌對待陜西宣布獨立事久已誌諸各報但其原因則人人異辭政府以陜西此次獨立如祗爲驅逐陸建章則可另派與陳樹藩相善之人前往自能取消獨立如果爲附從南軍則影響於魯陜等省甚鉅亟宜籌對待方法故日昨特派肅政史蔡寳善爲查明該省獨立專員但蔡氏艱於長途奔波擬即赴魯省探詢原因不肯親自入陜 
　　山西益吃緊山西大同不穩政府密派振威將軍張金波赴晉安慰各節已誌各報現聞政府昨接山西巡按使金永氏密電略謂晋省受陜西獨立影響大局危岌已達極點並力請辭職以讓賢能而免貽誤地方項城以金巡按與同武將軍閻錫山素存意見擬准其所請以防太原發生意外决定特任張金波暫權斯職一俟得其同意卽日發表 
　　甘新將不穩陜西獨立業已演成事實陳樹藩已驅陸建章而自任都督政府亦無法可以理處昨據某外人消息陜西獨立後甘新兩省亦均被影響近亦漸呈不穩之象並稱此次影響醖釀已久前張廣建之赴甘卽爲該省提督馬安良等一班軍官所不滿意不過因政府之强迫壓制不得不暫行隱忍今旣有隙可乘深恐襲取之舉即在意中又楊增新之在新疆圖之者亦大有人在當此中央不能兼顧時期亂事之起恐已爲時勢上所不能免矣 
　　曹錕無退路征滇第一軍總司令虎威將軍曹錕及第九師師長李長泰等在重慶川南一帶首　第一師師長周駿態度不明迭　曹李二氏意見相左次因陳二菴氏宣布獨立該軍已處於危險地位各節曾誌本報日昨曹氏又有萬急要電到京略謂刻得確報因停戰期滿雲貴敵軍已秘密聯合我軍第一師分路襲取第三第九兩師之說同時復據報告陜北鎭守使陳樹藩宣布獨立後擬即派兵道出劍閣先攻重慶之北方軍隊且陳宦亦下催促北軍離蜀之令儻一旦各兵齊出則駐紥川省北軍餉械要路必被中斷彼時大軍不但腹背受敵且成釜中之魚言念及此我軍前途實有不堪設想者用請速定方針俾解孤懸之厄云云聞中央得此電後即令曹軍全部調往湖北至於何日實行及如何手續因關係軍密未有所聞 
[遼東護國軍經過之宣言（化險）]  
　　奉天省之桓仁縣居省之東偏山嶺環繞形勢險固利於攻守邵兆中（護國軍總司令）遂利用其地而揭獨立之旗矣邵當辛亥光復時莊河起義厥功甚偉與東邊馬鎭守使交戰數次頗有勇名民國成立當道解除其兵權邵氏被嫌去職厥後馬騰溪知邵有軍事學識遂任邵爲莊河警務長在職二年興情順之與縣知事王濟輝甚相得後王調桓仁邵與新知事齊耀堂不合去年帝政發生齊密言於段芝貴謂邵有通亂之嫌邵聞擬即帥警兵起事終以不利而止遂至桓仁與王濟輝謀王乃貴州人心慕共和自滇黔起兵兩廣動搖知天下大事正可有爲遂密布一切一面將欵項整理充裕一面招撫馬賊並以防匪爲名向將軍請領槍械子彈加練警團且與黨人聯絡布置旣妥所有警務長及駐桓巡防哨官亦均贊成是舉於是一邑知名之人如文懐亮崔文會佟寳泉李國華范鑑秋韓東甲陳次英王劍初于占瀛韓詠恩李晏芳許麟閣等會議共推邵兆中爲遼東護國軍總司令他則各任一職邵司令總理軍務編成四營乃於四月二十八日宣告獨立遂發布檄文及該司令之宣言佈告徧貼街衢學商各界多表同情且大放邊砲以誌歡迎全城景家頓然改觀並擬定進攻計劃欲先攻安東會師遼瀋王濟輝帥兵首向安東進發先至寛甸聞寛甸知事與王有約故一入城而寛甸亦宣布獨立以次直向安東進發張盛武將軍初甚焦慮即派馬隊一營往攻又以護國軍進行甚速於五月五日復派遣一百零六團第一營步隊一營並機關槍隊山炮隊各一隊前往迎戰究之以實力論桓仁乃彈丸之地自不能勝張作霖之大軍原冀他方面之起而響應無如事發而後吳景濓氏適已去奉盤中知事沈予明又因發洩秘密而遁未幾奉師畢集而各方面復以奉天處特殊地位宜暫忍耐爲勸於是護國軍乃實行解散大部分已向吉林並安東各方面竄去而桓仁之獨立遂無形取消矣茲覔得該獨立知事王濟輝通告一書錄左 
　　濟輝黔省一文弱書生也宦遊遼東近十年矣上年秋由莊河調署桓仁適籌安會發生袁氏帝制自爲之心暴著凡有血氣罔不髮指署中承審員文懐亮總務科長崔文會皆熱心愛國之士也偶爾談及國軍無不眥裂於是密籌對付袁氏之策此爲組織遼東護國軍之起點議旣定卽遣小兒愚倩赴長江流域與黨人暗相聯絡涉淮渡泗溯江入洞庭湖流連三湘閱時近三月然其時因袁氏勢燄正熾搜捕黨人極嚴黨人勢力衰弱無力遠顧遼東卒不得要領而還歸未幾而雲貴之義師起矣風聲所播即遼東僻處亦無不仰望義師如時雨濟輝等乘此時機益籌進行邵兆中者係小兒愚倩之岳丈亦民國初元率軍攻擊遼東之先鋒司令也其威望爲奉省東邊各縣防警所畏服知其於帝制之舉必不贊成乃遣小兒愚倩說以起事討袁之意深表同情惟其時無兵無械雖有起義之心實無其力加以東邊處特别地位偶一不愼必蹈鷸蚌相爭之故轍爲患難言當議定分三種辦法一由邵君赴某國與民黨接洽購運鎗械及辦交涉諸事一分派各員赴通化寛甸興京鳳城安東莊河蓋平一帶運動防警　應一由署中編練游擊隊並與桓城防警聯合爲討袁主力軍籌晝旣定即分途進行嗣赴各屬人員運動均有端倪桓城游擊隊編製成軍已與桓屬防警暗中聯結惟鎗彈缺乏未敢驟發乃令崔文會假解欵爲名運欵一萬七千餘元交某處機關部專爲接濟黨人購運軍械之用約定桓城分水旱兩路進兵一由鴨江下取安東由駐安東之黨軍内應一由寛甸取鳳城由奉天蓋復一帶黨軍潛伏鳳城左近接應而駐鳳防軍亦有多數久爲内援部署已定俟邵君回來即時首義惟邵因辦理交涉久滯某國而奉當局催取解欵又急崔君不得已仍返回桓城約定四月二十八日調全邑警團會操即時起義復於紳士中選出熱心愛國之志士李國華及敎育所長佟寳泉兩人暗中向最可靠之區巡各官互相聯絡並由巡防范稽查及敎習馬壽田勾通防兵通聯策應届時擬請管帶楊泰隆警長王澄華至署將其拘留宣布獨立按照原定計劃分途出兵不謂機漏於臨時事敗於埀成不禁附膺三嘆蓋警長王澄華者本一狎邪小人平居放言高論於袁世凱之據位以叛亦指斥不遺餘力第戀爝火之虚榮不肯作轟轟烈烈之舉我等窺破其心跡是以未敢向其漏洩片言至四月二十七日區巡各官知其事者旣多必有向該警長微露風息者該警長於二十八日早晨一面向管帶楊泰隆報告令其防範一面調區巡各官入警所拘留事機旣迫遂將紳士李維周孟芳鄰宫芳庭等邀入署内告以意旨遂宣布獨立縣知事一席委宫蟾桂接充以維地方秩序濟輝與各同志率領游擊隊及巡官鄭殿元胡耀先領兵出發警防各軍被楊管帶王警長看管未得隨行詳查從行兵士不到六十名兵力單薄原定之陸路一枝已無兵可遣祗得向水路一方面進發遂分遣人報告各屬之黨人潛伏不動蓋彼此不能聯貫恐有損無益也出城之後高等小學校學生及師範各校學生投奔我軍者極多因兵勢單薄且無鎗彈力爲拒絶該生等號泣不從可知袁氏之罪雖五尺之小童亦起與爲敵彼掌兵符及有勢力之大員反伈伈俔俔甘爲作鷹犬不知是何居心此遼東護國軍起事之情形也是日因沿途來投者躱誤僅行至桓屬南馬圈子住宿計離城不到四十里二十九日正午抵沙尖子先派李國華佟寳泉入市宣布討袁意旨張貼佈告商會代表劉蔭棠迎接我軍街上照常營業毫無驚擾並將該會送署之省公債洋五百二十餘元退回即由此用重價僱船三隻成軍下駛是夜宿於渾江口三十日揚帆下駛暫駐碧撞對岸將隨從之學生及敎員李安仁悉行遣散始向袁氏發最後通牒並傳檄各省與南軍作一致之行動彼仍不悟竟不見答我軍遂於五月二日進攻舖石河先遣張世泰到該處張貼布告曉以大義水警倒戈相投惟警團擇險卡堵力擊我軍我軍不得已向之還繫將警團繫散擊傷團兵一名排長一名遂將鋪石河實行佔領街上照常營業所有軍需品照價給値水警巡官楊惠卿以鎗十七枝相送當給價三百元使另購鎗以保衛江面商民及外人無不稱頌駐軍一日即於五月四日乘船下駛至昌城下游舍舟而陸擬進繫寛甸縣城軍至永甸與防軍相遇兩相對擊約兩小時之久繫斃巡防兵三名傷六名防名勢窮來降者八名並擒獲哨長李鐵生一人是役也我軍毫無損傷大獲全勝本可乘破竹之勢進取寛甸惟因防兵新附未行編制敵兵受傷者無地醫治不得已始將傷兵載送韓岸醫院囑爲醫治拿獲之李哨長交船上看管罷攻寛城之議順流下取長甸河口五月七日拂晚開始攻繫因警團防營據險守禦未能攻破僅繫斃警兵三名我兵陣亡一名血戰四小時之久我軍整隊退回擬繼續攻擊分一隊越嶺擊警團之後背分一隊直冲防營一隊乘船直攻長甸街議甫定而邵司令之信至此遼東護國軍出師攻戰之實情也蓋邵君在某國交涉諸事時民黨首領孫中山先生以遼東處特别地位非全省一致不可輕動卽在遼東旅館唔吳蓮伯先生亦以此旨相規勸邵君爲顧全大局計令我軍暫行遣散以待後圖接信後卽邀各同志協議亦羣以爲然於是將鎗彈寄存某處厚發餉需令兵士暫行分散此遼東護國軍遣散之實情也至款項用途當另單登報通告以明心跡　我國不幸元首違法海内騷然濟輝以棉薄之才欲以螳臂當車自知無濟然一種愛國之心實不能已近雖因各屬未能響應恐孤軍久戰惹起外交暫爲停頓然袁氏一日不退位濟輝與同志組織義軍之舉即一日不懈遼東素多愛國这士此後繼嗣濟輝而起者必大有人在濟輝一息尙存即願率我同人荷鎗隨諸君子後至此後進行手續已有一定主義惟軍機緊秘不敢宣佈竊恐世之君子不明我輩之行止故據筆將起事經過事實記錄以告當世有志之士 
[濰縣和局恐有變動]  
　　山東濰縣談判業歷旬餘至今尙未有何項之結果外間之疑竇因此滋深茲聞自開始議和後條件之磋商由日人剛田氏往返說項於十五日始行簽字（條件已錄前報）革軍方面要求張師長於名下調印張堅執不可僅蓋個人戳記而已然自次日官軍已作出城之凖備摒擋甫妥而民黨又派人以武力將諸城佔領張師長自接諸城警訊即提出抗議以爲民軍食言條件當然無效故以目前情形覯之欲再圖和解必革軍退出諸城始有商量之餘地云 
[蔡司令之兩要電]  
　　覆馮將軍電雲南唐都督貴陽劉都督廣西陸都督分送廣州龍子誠先生梁任公先生張堅白杭州屈文六先生鑒馮華老感電計達頃諤覆文曰感電敬悉老成谋國深佩苦心　勢如斯戰事延長本無幸理惟項城竊位已無術見諒於國人人之多言愛莫能助凌電有敝屣尊榮預作退計之證劵眞能以君子之道愛項城並愛國家斯所謂最和平最迅速之方法務懇早攄忠　弼成項城讓德斯糾紛久解國人皆拜我公之賜抑轉原項城之心日月之食及更皆仰項城旣屈已以徇國人則國人之所以待項城者寗復忍爲已甚至絶續存亡之交軍政財政慮或變出非常誠宜先事措置公與樞府諸賢内外相維知不難指揮若定鍔等待罪行間苟利於國惟命是從停戰之約現已飭前敵雖届期滿非有命令不許妄動止戈待命不盡依依等語合轉聞鍔東印 
　　致岑都司令電岑都司令鑒停戰期間已滿北政府對於袁氏退位一欵猶未承認近又要求展期一月無非以停戰詭計冀老我師自非節節進兵不能得完滿之結果决議日間督率所部繼張撻伐義不返兵側聞湘贛兩省敵軍陸續增加進攻更難少緩何時會師出發曁進取計畫若何亟盼電聞用紓翹系鍔印 
 
 

Page 7

 
 
[岑都司令兩要電]  
　　覆孫中山電上海孫中山先生鑒辱電苦心至論成服逾恒公爲手造民國之人主大公無我之論身爲砥柱誰敢差池煊迁拙無能本不足與聞天下事今以鄉里舊游强相督勉敢不躬親討賊以遂夙願頃承敎言並勸慰同人一致融和此豈僅粤省一隅之幸百年帶礪實利賴之龍都督處煊將原電轉達已得覆感謝仁言利溝於斯可徵願共努力無限神馳岑春煊洽印 
　　致吕都督電浙江吕都督鑒聞公業受全浙公戴出肩巨艱慶國得人距　三百此間與浙中函電不下十餘通悉因道路梗塞諸多滯失前因義師蔚起各省雲興對内對外亟待統一曾由唐劉陸龍四督會商梁任公及煊等組織軍務院業於本月陽日宣告成立依據該院條例應請我公追任撫軍資重磐才共襄大計煊以　駑附諸公後所盼時錫南針不吝敎益所有各情日前曾託蔣君方震持函面陳以後乞就近與鈕永建谷鍾秀殷汝驪諸兄接洽爲禱岑春煊叩 
[川省撫綏孫吳之情况]  
　　西川撫綏司令劉諮議官成勳二次到温江後已與孫澤沛吳慶熙磋商經孫吳提出條件要求雙方遵守以便交涉進行其條件共計五項大致爲（一）劃定暫行駐紮區域（二）省軍實行撤退（三）駐紮區域省軍不得侵入（四）劃定區域内擔負無匪徒攻城事（五）劃定區域内當協同知事捕匪聞此次撫綏如果得手將來善後問題擬以川西各縣保衛團經費撥資挹注劉君昨往商温江知事温恒程及温崇士紳均極端贊成并望早日解决以免地方久受糜爛 
　　近因撫綏實行後吳慶熙張達三丁厚堂等均各率隊駐紥廖場附近各處紀律極爲嚴明對於局間並無絲毫騷擾以故商民羣相安之 
　　崇慶吳知事日昨奉到當道飭令大致謂撫綏進行應即退軍以昭大信云云復因孫吳各隊駐紥縣境同時派隊擊捕匪徒共保公安故該縣城門已洞開矣吳知事於七號由縣啟程至省帶有警隊二十人沿途保護聞卽係禀商善後事宜並請領子彈以備不虞 
　　漩口場係大邑所屬與崇慶接壤近日駐有吳慶熙之大隊五號忽有官軍一連到該場與吳隊激戰該場一帶均係淺山是日戰於山内官軍大爲失利紛紛向山内逃去吳隊亦未追擊吳刻已向劉司令交涉謂官軍失信襲擊聞劉已以婉言謝之謂係命令尙未達遍之故 
[蕪湖快信]  
　　蕪湖警廳劉兆麟於二十一日接探報東門外笪家巷有黨人設立機關密謀起事是夜二時派警會同定武軍安武軍馳往偵緝果在某機坊内緝獲王胡陳張及查姓父子等六人並搜出手鎗一支炸彈一顆及炸藥鐵針等件遂帶廳提訊午後二時即解送道尹署審同關防極爲嚴密頗難得其眞相或謂王某遷至笪家巷居住甫一星期炸彈係王所製前受滬上黨人委派來蕪運動起事因聯絡游民致機謀敗露云 
　　蕪湖現値戒嚴之際凡檢查輪船上下客商業經省垣警務處長劃分權限嗣後躉船上之客商以及已登岸之民船上客商行李貨物均應由陸警查船所擔負檢查責任其在水面之稽查事務約歸水警辦理以淸權限 
　　蕪湖總商會所轄内地各分曾近日函電交馳詢問中交兩銀行是否照常兌現刻已函復照倪巡按使電飭除安徽紙幣可以兌現外他省紙幣僅能通用不能兌取現洋 
　　蕪湖總商會前日開會討論要務有雜貨帮商董郭雲卿提議恢復商團辦法討論多時意見不一故無歸宿邵副會長口頭决定請先由各帮組織會員籌劃經費分頭進行較爲便利 
　　安武軍第六路第二營管帶張馨吾前日率領該營前隊由水路開往廣德郎溪兩縣駐紥其第六路統領張漢英聞將駐節蕪湖指揮皖南軍隊 
對江九十里之巢縣日前有黨人在該縣白石山地密謀起事經該縣祝知事拿獲五人業已鎗斃 
地方通信 
[蘇州]  
　　蔡統領移蘇兩浙緝私統領蔡竹賢原駐浙江並時至上海遙領各營並派第六營分駐蘇州頃以浙省獨立不得不脫離關係持來蘇擇定船門新喬巷爲辦公地點業於十八號移入連日因淸理案牘尙未遍謁各界前日特親至軍警政各機關面謁各領袖述明移蘇情形並正式咨行各署查照昨日并在私地設筵邀集各長官赴讌藉連感情現蔡君定二十六號先赴申江再分巡各處以察各營之勤怠云 
　　西山繭行糾葛案蘇省絲繭二業上年會議劃區辦法議定限制繭行凡有帖無灶者一律勒停有帖有灶者五年内不得私自添灶禀奉財政部核准公布洞庭西山向有繭行茂生瑞大豐泰美大衡大五家上年夏間茂生行主秦某擬將餘四行盡行收買瑞大豈泰美大三家已經議妥獨衡大不允出售嗣被秦某查得衡大部帖祗有灶四聯後竟有灶八聯遂以裕通祥絲行（該行已於三年前閉歇）名義以衡大繭行帖灶不符控該行主戚某於財政部當奉批飭財政廳派委蘇州稅務公所葉君查辦旋由上海絲繭業總公所總理沈君　西山董事羅飴等出爲調處和平解决雙方議定衡大餘灶四聯封存不用另再罰洋五十元禀覆了案本年四月間茂生行主秦某又至滬密請總公所咨會吳縣知事將衡大繭行四灶發封經孫少川知事派委西山行政委員劉澍前往執行劉委員到衡大行時有經理蔣宗培出見聲稱此時已接受洋商新繭欵項開秤在即突來封灶萬難遵命且此事已經行主上禀請歸入司法範圍辦理等語劉委員默然而退該處一帶鄉民忽聞衡大有發封之信鬨聚數百人候劉委員到衡大行時欲與劉爲難聲勢汹汹幾將用武幸劉委員和平勸解至再至三並宣布暫不發封詳候縣公署核示衆鄉民始各散去現劉委員已將詳情復縣核示矣 
　　水警分署近狀水警第三專署第四分署長楊玉貴於此次吳江獨立時逃逸無蹤其部下巡官巡士附和逃散者亦有百餘人致船隻鎗械散失頗多收復後即經廳長另委仇雷接充現在各巡官巡士已陸續補足軍械亦分别檢點補領足額惟划船尙少一隻亦已詳請廳署卽日添造應用前日仇分署長查得一區四號三等巡官歐陽連科有附和嫌疑即禀請撤差另委余某接充一面先將歐陽連科交吳江縣署看管聽候詳請廳長核示云　　馬統領赴寗安武軍第一路統領馬聯甲蒞蘇後於規晝駐兵問題早經勘察地勢分别布置本欲赴省面見憑將軍請示機關適因朱使晉京趙道尹亦不在蘇故未同時往寗茲因朱使返任又値本管上峯倪丹忱將軍會議蒞寗之際亟欲面禀情形故於二十三日乘車晋省返蘇後卽欲將該軍之兩營散駐於蘇路各軌線去 
[無錫]  
　　繭市消息二則無錫縣王知事以森繭業將上場所有各繭行應納牙稅及牌照稅亟須委員徵收已於昨日委出朱厚坤爲徵收繭行牙稅委員王季玉爲徵收繭行牌照稅委員尅日到差辦事又無錫業繭者已紛紛齊集雖時局不稳因官廳保護周至故尙不減往年繭業公所董事特定本月二十七號開會議定開秤日期及繭價等情並於二十八號設筵欵待各繭商藉以聯絡感情云 
　　北上鄉學務一斑無錫北上鄉地方學務素稱發達日前縣視學孫仲襄君歷赴該鄉各校視察大爲贊許當即詳報縣署由縣知事王召前君行文該鄉特予嘉奬該鄉公私學校七所學生三百餘人曾於本月八日開聯合運動大會日昨第一國民學校全體學生復舉行修學旅行赴南延市鴻聲里等處參觀該市各校備受歡迎該鄉蠶桑頗盛各校中有放蠶假者職敎員在此假期内均自備旅費分赴省立第一師範第三師範參觀云 
[嘉興]  
　　定期標賣田地嘉興鄉民張龍壽朱正元何寶興欠完銀米曾由官廳一再催納迄未照完袁知事援照滯納章程將該民田地實行標賣每畝最低價格十五元自本月十五日起至三十一日止在公署設曆招投如有應投者須繳納保證金二成以昭信實計東上三西北十六感七中九等莊地田灘張龍壽六畝朱正元六畝零九釐何寶興三畝共十五畝零九釐 
　　繭市定期開秤嘉興今歲四鄉蠶汛甚佳而尤以西北爲最前日各繭商在城内公所集議準定二十三日開秤惟以銀根奇緊每擔鮮繭佳者暫定價洋五十元次則四十五元並呈請官廳派兵保護 
　　續誌葉市風潮嘉興北門外合盛靑葉行以出賣空葉倒閉經理金子文自行投案等情已誌昨報茲悉袁知事飭警拘提源豐醬園經理張愼之（係該葉行股東）到案訊究乃張逃避抗不到案各鄉民又羣將餓死之蠶提至縣署票請究辦刻袁知事擬先將該醬園發封以儆刁風而慰鄉民 
[鎭江]  
　　瘋漢殺傷髮妻鎭郡對江虹橋地方有王某者素患精神病人皆以瘋癲目之昨日天甫黎明伊妻某氏酣睡未醒王某竟用屠刀將該妻頭部砍傷並傷身體數處勢頗沉重當被崗警知悉立將該瘋漢帶區一面將伊妻舁至醫院調治未知性命果能無礙否 
　　水警保護繭市長江瓜洲水上警察趙署長以鎭屬揚中縣繭行林立現届新繭上市之際恐有土棍乘間骚擾昨特調派水警師船多艘前往該縣分駐各要隘防護以安商業而靖地方 
　　緝獲著名盜匪丹徒縣章知事懸賞緝拿之著名盜匪焦龍海昨於五條街中爲警察第八區拿獲解送丹徒縣署歸案懲辦　　征收貨稅之困難丹徒貨物稅陸所長因時局未靖徵收困難昨特乘火車赴甯謁見胡廳長禀陳爲難情形云 
[杭州]  
　　柏文蔚回滬之祖餞柏文蔚君前日來浙已迭誌本報茲悉柏君因上海來電促回即辭行回滬昨都督府特設盛筵祖餞府中有童周兩師長張顧兩鎭守使王莫范夏四廳長王李韓潘四旅長各盡東道之忱昨日（二十二）上午八時乘專車至嘉興搭輪回滬其時各長官皆歡送如儀吕都督復派某軍官率領衛隊一排直送至嘉興 
雜評一 
[會議中之張大哥（一子）]  
　　南京大會議雖稱馮倪張三將軍發起而馮實主持之乃今對於獨立省之通電忽以張領銜意者大會議之後半幕殆將由張氏上場歟 
　　聞馮倪張三將軍新結義於徐州張年最長爲大哥故以張領銜耶吾憶劉備對張翼德語云三弟慷爽人此事須讓三弟去今則當易之曰大哥慷爽人此事須讓大哥去 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[齊巡按已允維持省立學校]  
　　江蘇省敎育會於五月二十四日致省立各學校函云昨布寸　並鈔錄與省公署往來電文（往來電文已先後登載前報）諒登籖記此次敎育費遲放屢接各校馳告恐慌狀况今荷省長宣示維持所有貴校四月分經費想不日可以照領一俟領到應請迅即示知藉慰同人懸糸兼以誌當局維持之實惠也如先期已經領到亦乞示及 
[再誌甬埠商民之恐慌]  
　　旅滬甯波商家近接原籍各商號來電謂甬埠到有北洋軍艦三艘商民疑慮金融驟緊請暫停止裝貨等情已誌二十三日本報茲悉此事發生原因係海軍部上海總輪機處接到劉總長行營來電以向駐象山軍港之甘泉軍艦近被浙軍在鎭海扣留飭即索回防護象港等情輪機處當即遣派軍艦前往鎭海要塞向王韓兩司令索取因浙督吕公望拒絶不允甬地商民恐有戰禍遂大起恐慌紛紛提欵牽動市面現象鎭海甯波兩商會已於昨日分電杭滬兩商會請速轉懇吕督俯順輿情准將甘泉艦放回象港以平意見而安民生未知浙督能允如所請否 
[殖邊銀行收兌鈔票之展期]  
　　本省殖邊銀行曾經宣告停止鈔票兌現以十天爲期准於五月二十六號（即明日）照常收兌已迭誌前報茲聞該行迭次電請北京總管理處設法維持昨接來電知已與農商部總次長接洽並國務會議議决竭力輔助惟以停兌十日之期爲限甚迫籌畫整理尙須時日昨晚又得農商部來電由部特派科長吳在章來滬淸查賬目規畫整理業已首途南下倘二十六日前凖備不及應由楊特派交涉員酌展期限登報宣佈一面知照商會以維市面等因該行奉到此電爲時已晏當以事關重大臨時召集會議僉以銀行營業款目繁多此次部派專員來滬淸查無非因外面訛傳誤會不得不切實查核昭信大衆遂擬俟部派員到滬淸查後籌辦妥洽再行開兌據聞所展期間或不逾一星期云 
[總商會議覆冶坊專辦問題]  
　　江浙冶業公所董事張營等票請農商部將江浙兩省冶坊一業照江浙繭廠成案凡已設冶坊行銷地點不准再行開設等情農商部以飯鍋一項爲人民日用必需之品本無專辦區域之可言惟旣稱有關地方習慣究竟是否可行咨由齊巡按使諮詢上海總商會徵集衆意禀復核辦曾誌本報茲將總商會禀稿錄下（前路）本會適於五月六日第九期常會即將前案交議僉謂製鍋一項爲人民日用必需之品誠如大部咨開並非由該冶坊等所獨創本無專辦之可言且江浙兩省地方遼闊户口繁庶王源吉等八家之外能否得其他各冶坊同意非詳加考察萬不敢憑空臆斷惟其原禀所稱援照江浙繭廠成案凡已設冶坊行銷地點不准再行開設等情查繭廠成案非繭商與繭商之對待乃綢商與繭商之關係因產絲地點繭廠日多凡綢商之收買用絲者恐多窒碍因先發生區劃問題初議辦法皆屬一方面各自爲謀未臻妥洽旋蒙鈞署召集南京蘇州上海通州四總商會到省協議卽經繭商仰體鈞意一再會集議定自行取締辦法凡一縣之中以五家繭　爲限五年之内不得添設其向無繭行之縣治任憑繭商開設仍以五家爲限禀奉鈞署咨部核准通飭遵行旣不碍綢商用絲之來源又發達繭商收繭之營業實於取締之中轉寓擴充之　與冶坊所禀之劃分行銷地點情事逈不相同　將絲繭公所成案據實禀復各等語理合檢案禀復伏祈鈞署俯賜察核施行 
[金陵輪船被焚六誌]  
　　太古公司之金陵輪船在江陰下游失火被焚已迭誌前報昨日又由訪員親往該公司詳加調查知該輪船此次由漢口開滬搭客僅三百餘人連同船中茶房水手人等共計五百餘人駛至江陰下游六助港爲本月十九號夜半二點三刻鐘由頭艙失火其時該輪船主鈕根（譯音）聞警急呼買辦張傳倫督同船員水手人等百計施救旣因無可挽回遂下小艇監護男女搭客陸續下艇無如華人性質大都遇事慌亂不能鎭靜致有爭先擠軋失足溺斃者該輪共有小艇八艘救起搭客二百餘人當由江陰商會代爲安插連該輪此船員茶房水手人等共計三百十一人由招商局之江華輪船護送來滬並由該商會代雇民船十六艘帮同救起搭客八十四人曾由日淸公司之大利丸護送來滬惟已溺斃該輪三買辦戎祥堯一方正賬房高學臣一名茶房史阿會一名以及搭客十餘人經該處會代爲設法撈起屍身九具三買辦正賬房茶房　在其内業已運滬收殮此外六具　爲搭客由該處商會善堂代爲棺殮拍照留影以待死者家屬前往認領所有一切損失爲數頗巨約在百萬以上至船中貨物保險者居其多數各保險行現正從事旘查以便賠償聞此次獲救生還者咸感激江陰商會不置尙須登報鳴謝云 
　　又一訪函云家住滬城西門之盛某年三十餘歲向在漢口某藥房營業此次請假返申亦乘金陵輪船致罹於難盛之老父及盛妻某氏與其子等自聞警耗皆痛不欲生前日得悉金陵船焚餘船底已經帶回滬上氏遂偕同年逾花甲之翁於昨晨同詣浦東爛泥渡附近停泊金陵船底之處尋覓尸身無着盛父痛子情切乘人不備躍入浦江圖盡幸爲各划船户瞥見趕即救起向之安慰一番囑其媳若孫扶送歸家善爲侍奉一時見此慘狀者無不爲之酸鼻云 
[陳其美被害七誌]  
　　民黨要人陳其美於本月十八號在法新租界薩坡賽路十四號屋内被害殞命後已由法浦　陸續拘獲許谷蘭等八名昨日又由　目沈德福包　任水楊陳三林偵知　　要犯王仲者匿跡法大馬路德順里號門牌當　前往將王拘獲解入捕房禀奉石總　諭叙管押候錄　核辦 
　　附錄　翅弔陳英士電各報館鑒英士先生爲國奔走艱苦備嘗數十年如一日不圖國難方殷星遐墜公義難忘私交尤慟臨風涕泣不知所云浙江參議會議長張翅 
　　又王文慶弔陳英士　各報鑒　先生英士奔走國事埀數十年備歷艱辛正期大就何圖猝爲賊戕壞我長城惡耗傳來悲痛何極王文慶叩 
[萬國商團中華隊十週紀念之演詞]  
　　前日（二十三號）爲萬國商團中華隊成立十週之紀念日其開會盛况已詳昨報茲將周道尹虞會長曁袁恆之君之演說稿錄下 
　　周金箴君頌詞萬國商團中華隊編練以來幾費經營若非葛雷烈君之訓練諸公之贊助隊員之熱心其成績其精神曷克臻此且與住居租界中外人民大受其福關係治安良非淺鮮今日爲十週紀念中華隊聚會一堂鄙人雖因感冒未克躬親欣幸之忱曷其有極特製銀杯一事恭贈貴　藉爲萬年紀念謹頌 
　　虞治卿君謝詞今日爲萬國商團中華隊成立十年之紀念諸公惠臨讌叙何勝榮幸鄙　行年五十無德無能辱蒙寵錫銀杯以爲奬譽何堪當此乃重以厚意却之轉覺　恭祇領之餘悚惶無地而况投我瓊瑤無桃李之報尤爲耿耿於懷特此宣言以表謝悃 
　　袁恒之君勗詞鄙人今日在此起立演說心中覺得十分愉快及非常之感觸今日爲中國團練十週紀念日上海萬國團練會中有我華人一份子誠如孔子所云四海之内皆兄弟也我以爲上海通商場譬如一巨室此巨室之門户凡在此室内之人皆應負擔保守之責十年前我華人商諸工部局必使居此室内之人共同擔此責任工部局亦遂予以共守此門户之重責故吾儕對於上海同住之友宛如一家之人共盡保護之義務此十年中人人鼓舞精神力求進　我今日敢言實能各盡其責使此中外雜居總　之地不生他故凡我等範圍以内竟無敢以非法行爲來嘗試者此皆吾儕能堅定所立之趨向有以　之也吾儕旣負此責任故有若是之信用可謂榮譽之極是以吾儕立定主見以血肉之代價以盡保護之責無論如何大衆不渝初志吾今望全隊諸君凡吾儕應盡之義務竭盡心力始終如一以盡當然之天職全隊之名譽中外欽敬所以能如此者實隊官盡心敎練方能有此成績也吾更有希望焉即對於公衆尤宜各以熱心聯絡增大其强力永盡保護此門户之責總之平時結此團體有事即侍此團力足以迅速鎭定之古人云安不忘危惟其不忘故不發生擾亂耳諸君勿以此時已足自衛稍弛其預備凡我全隊尙其勗哉將來此種極愉快紀念日亦永遠無盡期也 
[粤省脫離烟禍後之蘇贛]  
　　上海縣公署昨奉齊巡按使通飭准内務部財政部稅務處電開查蘇贛兩省貼有標記印藥前經禁烟特派員訂有合同准其行銷在案茲據上海蔡特派員元軍稱近日謠言四起恐有誤會請予維持等語請分飭所屬仍照合同辦法力予維持以免糾葛等因仰即遵照辦理云云昨沈知事已轉咨商埠地方各警長一體遵照矣 
[北貨現市之價格]  
　　本埠北貨業市面情形自本年舊曆正月間調查報告後迄今已閱三月緣各貨市價無大出入故未錄報現在時交夏令正靑黄不接之時各貨價格增漲者多貶落者少惟市面情况雖受戰事影響尙稱平穩茲將現市價格分别列下紅棗天津貨頭户二户九兩三户七兩（與上冬比較頭二户價同惟三户漲起二錢）黑棗天津貨高莊十兩（上冬七兩現漲三兩）瓜子天津貨二帆子八兩（比上冬漲二兩六錢）北旺子九兩（漲三兩東昌子十兩（漲三兩二錢）膠州貨十三兩五錢核桃天津貨高七兩（跌三兩）中六兩（跌二兩）次五兩（跌一兩半）毫州貨五兩四錢（跌六錢）桃肉荊州貨六兩二錢杏仁天津貨四十兩金針菜亳州貨十兩至九兩（跌三四兩）陳州鄭州貨十一二兩（跌三四兩）大興貨十二兩（跌三兩五錢）木耳河口貨四十六兩四川貨次四十兩（跌七兩）粉干龍口貨十一兩五錢（跌二兩）仙米河口貨高一百十兩髮菜一百兩 
[普益紗廠之經營]  
　　贛籍鹽商周扶九等在上海創設紗廠命名普益擬設紗錠三萬枝廠基在華界小沙渡地方已於上年冬間開工興築限本年中秋節落成定於新花上市後開車營業應需機器係向英商安利洋行訂購現已陸續運送來滬聞該廠係合資性質以周之資本占居多數云 
[旅滬英人舉行祝典]  
　　昨爲英吉利立國紀念日旅滬英國官商各機關與浦江所泊商輪兵艦及英美電車公司各電車均懸旗申慶入夜電車公司特備五色燈車一輛遊行各馬路觀者異常熱閙江蘇楊交涉員曁公共公廨正副讞員均赴英總領事署祝賀以敦睦誼 
[滬江約翰比賽網球記]  
　　歐美各國凡大學校之運動團如足球監球棍球等皆於一定之時間内舉行比賽競爭以定勝負而資鼓勵近年來中國各大學亦多倣行之如六大學運動會等是昨日爲滬江大學與聖約翰大學比賽網球之期午後一滬江網球隊員坐汽車至約翰卽行比賽兩方面皆係選手故其手法均純熟敏捷旁觀者嘖嘖稱歎至其結果雙網球滬江輸一籌而單網球則爲滬江副校長董景安君之長子承琅所　贏得一籌賽畢約翰以茶點欵客至五時半滬江隊員仍乘摩托車回校並聞星期四南洋隊員亦將至滬江比賽云 
[崇正學校四週紀念]  
　　大南門外崇正義務初等小學前淸本爲官辦自民國元年改隸市立重建校舍後煥然一新學生數達三百餘人昨爲該校四週期年上午九時員生齊集舉行紀念大會由曹校長報告校史成績各敎員先後演說謂本校係義務性質就學各生以勉勵自求勤學儉樸爲唯一宗旨時正嚮午振鈴散會復於下午二時由各敎員率全體學生自校至民國路邑廟等處旅行並假萃秀堂合攝一影以留紀念並不點綴云 
[驗收校舍工程之報告]  
　　上海縣學務委員賈豐芸詳復縣知事云詳爲驗收新建虹鎭校舍事本月六日奉飭開據引翔鄉經董王銓運函稱前因虹鎭學堂校舍借用民房地方狹小不克多容擬於該鎭猛將堂内餘地上蓋造校舍三間以期推廣學額曾於上年十一月十三日十二月二十三日歷經繪圖詳請荷蒙批示祇遵在案現在工程已經告竣計建造校舍三間及修理門面一間共用去銀元六百十六元一角六分規模雖不宏暢而較之借設民房究爲利便埋合備函報告請求派員驗收工程以期早日遷移等情前來除批示外令飭該委員即日前往驗收具復以憑核辦此飭等因奉此遵即於十一日至虹鎭小學校由經董王銓　導往察視該校新建平屋共計三間所用水木磚瓦均係新料質地堅固建築舍式當即知照校長楊祖繩即日遷移應用所有驗收情形理合據實具復 
[趙廳長注意浦江防務]  
　　水警第二廳趙廳長以上海浦江防務頗關重要特於昨日飭令駐泊浦江之仁勇洪平雨淺水兵綸着於上燈以後至天明爲止分作上下兩半夜輪流遊巡母稍疎懈云 
[犒賞軍警之分潤]  
　　南京馮上將軍以水陸軍警攻克吳江一役曾經議撥現洋五萬元以資犒賞惟保衛地方秩序之水警各專署所部長警亦應酌予奬賞除水警各長官聽候　案　部請奬外所有水警各巡士應在所撥五萬元項下提出三千元交由水警第二廳轉給第一第二第三　專署長分别給賞以示鼓勵業於昨日飭由第二廳轉發各專署長分給矣 
[藥草流毒可畏]  
　　駐滬楊交涉員近接福建李巡按使公函略謂據浦城縣知事及該縣禁烟委員會詳稱邇因嗎啡時見敗露刁商更巧改用一種樂草是以所過關津尠有知其爲毒算犯禁之物者考此物係由甘草原質用嗎啡和入蒸透服之可代鴉片然毒入腸胃永難戒除浦邑近經破獲有案將來此毒流傳甚於嗎啡尤甚於鴉片緣止癮之便利無過於此旣不用開燈携槍更不需針水注射入口咀嚼味甜而香飲鴆止渴莫此爲甚似此流毒旣劇且烈且爲害伊於底惟發賣之所類在商埠根本查禁應請設法除仍督飭嚴查外爲此粘附仿單詳請察核等情查嗎啡爲害已　甚於鴉片毒草流　貽害尤爲劇烈察閱所　仿單雖美其名爲藥草實則攙和毒質鮮有人知不但貽人民以無窮之害亦且遇關津而不知檢查若不設法袪除爲害何堪設　除批示並咨陳内務外交兩部曁分咨外相應函達查照設法禁售 
[烟膏店查無私土]  
　　禁烟驗銷局訪悉公共租界廣東路正豐街二百三十六號門牌勃郎林及對面四百九十一號門牌三砲台兩烟膏店均有販賣禁止進口之波斯土紅土並將此種烟土煎膏出售情事訴由代表穆安素律師禀請公共公廨出單於前日派員協同老閘捕房十五號西探目依克一百九十六號西探及華探錢壽生曹錦珊分往該兩店抄查私土着僅搜出似係紅土煎成之烟膏三　帶入捕房聽候化驗再核 
[巡捕踢斃乞丐續誌]  
　　新閘捕房三百零八號捕於本月二十一號在愛文義路將年約三十餘歲之乞丐李富榮踢傷身死後　捕頭飭探將屍車入驗屍所報請公共公廨中西官蒞驗等情已誌前報前日午後由廨傳訊據新閘捕房七十六號三　頭西捕與十六號西捕頭錫開姆先後上堂供明二十一號上午九句鐘由三百堆八號華捕拘來乞丐一名收押丐牢臥於水門汀上未幾身下見有鮮血一大攤卽喚門差巡捕問之詢問該丐已不能言形似瀉血想係踢傷所致因即飭探車送醫院醫治詎至半途已經氣絶遂即送所報驗詰之三百零八號華捕供稱是日在馬路上見一乞丐跌仆於木料上我即上前用足在他臀尖上觸他起來並未踢其肚腹英康副領事諭曰已死之乞丐現據醫生報告謂已剖腹驗得肝肚腰子内外均已受傷如係該丐自跌未必有此重傷遂即商之干肇之襄讞判該華捕交新閘捕房管押候捕房另行起訴訊核 
[江北人因何致死]  
　　江北人張崇萬拉車爲業前日向美租界某黄包車公司租得黄 
 
 

Page 11

 
 
包車一輛因裝運葷素菜蔬被該公司洋人查見將車上捐照剥去張復至公司向洋人索還捐照不允張即退出至鄰近牆脚磕睡似受重創爲另一車夫王大所見報告該處一千零七十二號站崗華捕該捕即歸禀捕頭當派三十四號三道西捕至該查看張已一息奄奄迨送同仁醫院不及醫治而死尸體送至驗尸所昨日午後由公共公廨王康二讞員蒞驗先由所中醫士將該尸驗明塡具驗單呈閱旋將尸子張運初證人王大及查獲是案之華捕朱坤田一併傳案詰問情形公司洋人延代表律師台維君至案聲明謂　案與該洋人無甚關係中西官會商之下命尸子購棺成殮洋人存銀作保證人退去聽候定期傳訊核辦 
[日人失足溺斃]  
　　日本人某甲於本月二十二日下午搭乘小輪往蘇在又袋角西首失足落河該輪立即停輪打撈無着前日由該日人家屬託救生船將屍身撈起備棺收殮 
[學徒乘車跌傷]  
　　九江路某店學徒郭桂生前日在福建路乘坐無軌電車因下車不愼跌仆受傷由捕查見車入捕房禀奉捕頭派探將郭送往仁濟醫院醫治 
[江北人索逋衝突]  
　　江北人張阿連前日與小三子因欠欵糾葛口角互毆由四區二分所崗警一併拘解閘北司法科經段科員判張押一星期小三子押五天以儆 
[客民偷採蠶豆續紀]  
　　近有大帮客民至上寶各鄉攘竊田内蠶豆已詳昨報前日又由鄉婦牛李氏扭唐阿秀至四區警署控被偷採蠶豆一大袋計重四五十觔又由巡邏警在潭子灣等處查獲竊豆客民葉昌如陳步珠劉大照等多人一併拘入四區押候訊辦 
[南京婦人告忤逆]  
　　住居南市蔡陽弄之南京婦人朱尹氏扭其子朱兆堃至一分駐所控稱兒子不務正業强索銀錢出外私吸鴉片甚至違忤行兇請爲究辦等情劉警佐飭送警廳司法科訊究 
[馬車溜韁肇禍]  
　　朱廣弟（即老七聞係軍界偵探）前日下午在老北門外雇一馬車由馬夫戚阿毛周德勝並長脚和尙等輪流駕駛囑赴某處辦公不料駛至西門外民國路馬忽溜韁向前直奔致將行人金掌林並甲乙二人以及十二歲女孩小妹等撞倒碾傷該處崗警急鳴警笛協同隣崗將該馬車扣住連同戚阿毛等三馬夫及受傷之金掌林等四人并送第二區警署諭着醬金掌林等先送上海醫院醫治惟金與小妹受傷較輕不願在院醫治昨午由小妹之姊夫傳雲登等至地方廳禀請究辦該區亦將周等三馬夫連同肇禍馬匹一并送至地方廳訊辦惟馬車一輛留存該區午後由檢察官提案預審之下判將戚阿毛周德勝長脚和尙等分别收押候察驗甲乙二人傷勢若何再行辦理馬匹留在本廳喂養候示 
[不癡不聾不作阿家翁]  
　　某機器公司跑街夥胡某前雇揚州寡婦朱張氏爲傭旣而該氏因無依靠嫁於胡子爲室係由顏朱氏爲媒迄已年餘近忽私逃出外並被捲去衣飾各物胡得悉後四處追尋旋在法租界金利源碼頭江華輪船上尋獲扭至法捕房函送南市一區警署經董警正詰問朱張氏有被逼成婚之語當因情節離奇飭即補傳媒證顏朱氏到署質問嗣胡不欲深究請求將媳　回諭飭具結領去不許虐待 
[新婦席捲而逃]  
　　向在老白渡擺設水菓攤之施玉堂前憑賣粢飯婦人葉張氏馬劉氏等爲媒出茶禮洋七十元娶江北女子小三子爲室於今年舊曆四月初四日完姻不料成婚之後小三子即於初十日席捲逃逸無蹤施向二媒追問咸稱不知施即將兩氏扭控一區警署昨日移送地方廳經檢察官預審一過判令管押候核 
[婦人要求離婚]  
　　住居楊樹浦路七百六十六號門牌之曹福仁以其妻許氏與西崽陳小炳有染於本月八號持刀將氏面頰股際戳傷由捕將氏車送醫院醫治曹則拘解公共公廨訊供收押在案前日由廨復訊據許氏供稱丈夫近由香港回來疑婦人有私用刀將我戳傷惟出事之夜我與夫妹杏雲同臥因恐日後再遭毒手請求斷離又據杏雲投訴是晚確與嫂嫂同宿惟嫂嫂是否有私並不知情訊之曹福仁供稱許氏與陳小炳有私會於去年潛逃此次我由香港回滬祗有二天是日因許氏與陳在欄樓上調笑見之忿恨是以持刀向戳中西官以曹不應行兇判押西牢五月以儆 
[母子均被誘拐]  
　　福建人金阿生串通婦人周陸氏誘拐戎龔　並氏子戎元郎於昨日同乘新寗紹輪船擬往寗波售賣當爲探警查　將戎姓母子並金周男婦二匪一併拘送　方廳經檢察官預審之下判令分别收押候辦戎龔氏母子留候飭傳家屬來案認領 
[迷路女孩待認]  
　　前日有一十三歲之口操北音女孩在閘北迷路由四區崗警查見帶回警署詢伊姓名住址均不能答經姚警正飭送慈善團留養候查傳家屬到案認領 
[託薦生意之受欺]  
　　江北人陳振有近由原籍來滬託同鄕人劉雲中代薦生意無看反被騙去洋數元昨日在途相遇向之索洋口角扭毆由警一併解送檢察廳請爲訊辦 
[控告冒牌之結朿]  
　　甬人陳子亷被德商順利洋行西人阿立門在公共公廨控告以冒牌香皂隱戤漁利等情迭經公堂傳訊尙未判决前日午後由　復訊原告由代表律師上堂請究被告亦延律師到堂代辯王襄讞　德斐副領事會商之下判被告以後不准仿照原告之式樣裝潢混售以資區别違干未便 
[律師追索律費]  
　　某律師在公共公廨呈控沈福祥不付律費銀九百餘兩前日午後由關讞員會同英康副領事會訊據該律師上堂譯稱被告前控程謹記周蓮記不賠損失延敝律師爲代表所有律費延不照付請爲追繳訊之被告供稱該律師係由方省三介紹當時言明每堂酬銀五十兩計審十三堂共銀六百五十兩曾先後取去律費銀一千九百餘兩已經透付故原告所控不能承認又據方省三到堂證明當時確曾言定每堂銀五十兩中西官判沈自向原告淸理 
[欠租先行了結]  
　　楊德林至法公堂控稱商人有門面餘屋一間轉租於盛阿淸開設剃頭店後盛向商人借去洋一百六十元又虧欠房租洋一百二十元私自逃逸現大房東陳永源屢向商人催索商人欲將該店生財推抵奈大房東不允故投案請求核示又有張阿金張小牛韓長林等投案訊稱亦被盛欠洋九十元同求提訊追繳判楊自向大房東商　禀　候核昨日楊偕大房東投稱現已商明將生財抵償欠租特來禀報聶讞員判將欠租一案註銷楊等所控欠欵俟補緝盛阿淸到案訊明追繳 
[大餐館主欠租避匿]  
　　百利洋行收租人至法公堂控稱番菜館主蔡榮卿虧欠房租洋三百三十元蔡已避匿館内尙有生財雜物請求核示讞員以該館開在英租界内諭俟移請公共公廨查明核辦 
[澈查抵借欵項之虚實]  
　　李森泉至法公堂控稱朱家瑞於民國二年八月間將房屋副契一紙憑王東生爲中抵借洋五百五十元言明將房屋售去歸還至上年八月間朱來談及房屋已有人欲買如無副契不能成交故另立憑據　副契取去約定收到房價後卽將本利如數淸還至翌日由陳品山送來洋二百三十元自後向索餘欠竟置不理求請訊追朱供商人並無將副契向李抵借之事王東生之母王李氏即係商　姘婦之母陳品山係商人售房時之中人亦未托陳送洋二百三十元至李森泉　求察訊王李氏供當時出門理故雖書兒子爲中實由婦人簽字憑據係毛金奎代筆可證判朱交保出外限交陳品山並着原告交毛金奎等到案訊明核辦 
[變賣祖產之梗阻]  
　　吳仁章至法公堂控稱有祖遺地產若干畝母親身故時與胞兄廷章對分内有田單四紙由胞兄經管現民人欠債甚巨欲將應得之一半地產變價料理被胞兄與胞姪金松並該圖地保張文祥覇　不允向之好言商懇反被毆辱請求訊辦是日廷章未到由伊子金松訴稱叔母亡故時民人披　戴李乙子兩祧現今叔父不認爲子以致口角父親並無行兇之事判於下禮拜二着吳廷章到案冉行訊核 
[見證妄供之懲罰]  
　　工頭魏雲記控王阿松買長友違背合同不理墊欵等情曾經公共公廨傳訊内見證朱炳南到堂妄供判朱押候歸刑事訊辦在案前日由廨復訊據朱供近有疾病故前日所供含糊求恩從寛中西官以其到堂妄供本應重辦姑念年老從輕判罰洋四十元充公如無力繳洋改押一月 
[舊鐵來歷不明]  
　　車夫劉三車運舊鐵十餘斤至南碼頭朱小泉之舊貨店内售賣被崗警　見上前盤詰其押運之甲乙二人已乘機兎脫當將劉及證物帶至一分駐所詰得頃有徐姓等六七人在高昌廟雇車運送等語當將朱小泉傳來質問知係來歷不明一併移送警廳司法科訊究 
[包探對調辦公]  
　　新閘捕房華探毛伊文前日由五十號西探總目安　斯郎着與戈登路捕房華探陳維坤對調辦公 
[西官升遷記]  
　　駐滬意總領事塞爾西君升任駐委内瑞辣共和國全權公使遺任由漢口意總領事繼西君繼之塞爾西官擬於下月起程履新　國駐華皇家律師威金　君被任爲威海衛高等裁判所長仍兼原任穆素君被任爲威海衛皇家律師 
　　駐滬葡總事巴覺拉君請假六月回國由駐京葡使署書記賴西滿土君攝任 
[李提摩太回國]  
　　本埠廣學會監督美人李提摩太君因事於前日乘俄國義勇艦回國 
氣候報告 
上海徐家滙天文臺天氣測候報告 
　　已過者之報告五月二十三日中國大陸多雲而陰九江雨日本氣壓上升揚子流域及遼東氣壓低下本區有暴風自東南來二十四日昨晚及淸晨有驟雨天陰而有烟霧氣壓下降風自東南吹來二十四日下午四時前二十四小時前上海氣候温度至高七四六至低六五四去年同日至高七九八至低五三二 
　　未來者之推測二十四日下午四時三十分豫測天氣仍多雲惟本區有晴象南部西部各區將有雷雨北部新起西風 
雜評二 
[舊狀態（訥）]  
　　昨之東方電曰中國時局又復一個月前之舊狀態所謂舊狀態者即馮段未出任收拾殘局時暗味不明之狀態也收拾殘局無效則國事仍搖搖於不定中和戰仍不能測其結果而人心之惶恐依然如故前途一線之希望復歸於消滅也 
　　然而我則謂今日之狀態非一個月前可比一個月前所發展者尙有敷衍一時之局面而今後之發展恐不能再如前之敷衍也 
　　是故舊狀態雖同而新發展則　極大之變幻暗昧不明之局面或將由此兩明其機蓋不遠矣 
專件 
[中華民國四年通商各關華洋貿易情形總論（四）（續）（錄海關貿易册）]  
　　一船隻本年進出噸數輪船八千四百六十四萬一千二百二十七噸比上年已少六百四十八萬五千十三噸篷船六百二萬一千七百七十八噸比上年少八十三萬六千一百九十五噸輪船篷船總共噸數之内有中國洋式船隻一千八百六十五萬五千四百十一噸華氏船隻五百五十萬三千五百九十八噸全年應運貨物之數過於噸數待船裝載惟有日本腦威中國向在境内往來者現亦改作出洋之船仍是不敷怡和洋行亦將境内改往外洋太古招商等船往來境内太古並添置幾隻亦是不敷按此情形船價無有不漲其開往歐洲美國澳大利亞之船隻減少貨物待噸位裝運求過於供船費又如是之大出口貨色不得不減美國少二十萬噸英國　一百五十萬噸丹國少二萬四千噸法國少三十三萬七千噸日本少十二萬噸俄國少三萬二千噸葡國少十五萬噸奥國全無德國自四百二萬六千噸減至五萬八千噸　有小船數隻在來内港和國本年　多十萬噸瑞與亦多二萬九千噸腦威　華船無甚減增民船稍減 
　　一金銀年初滙票市價已落每規平銀一兩値二先令二辦士七五待至七月纔漸復漲至二先令四辦士不意七月以後至八月十五日又落一辦士八月　逐漸漲起十一月忽漲三辦士自年初至年底比較漲有五辦士約百分中漲有二十本年出口貿易若是之多不料出口金比進口仍多殆因第一季出口貿易並不見旺上年出口貨價所短之數本年仍須還出夏秋之間時勢一變貿易甚佳雖銀價抬高仍是採辦士貨絡繹運出即如上海一口運銀入内辦貨已不爲少年底銀行僅存規平銀三千九百四十三萬九千兩存銀元一千七百五十萬元就以上情形觀之來年外洋當有運同之金銀正在著論時自一月起已有進口此則鑿鑿可據况金之在中國不算國幣視之等於貨物價賤則收入價　則放出現因歐戰外國需金金價日高華商多運出洋風聞美國金元見少中日兩國均有金子運往美國歐洲俄國買銀子爲作銀幣値關平銀八百三十八萬八千二百二十四兩金銀往來大半是在香港香港算在商界仍是中國貿易册内曾載制錢出口調查實係日本銅錢自漢口運出 
　　一雜論約十五年前日本在上海創設造就商務人才之學校名之曰東亞同文書院以備收效於將來經費係由該國政府津貼現在學額約定三百名課程期限則以三年該院畢業生已達九百人視該國在中國各埠貿易之多寡均匀分派運營商務現又推廣在上海徐家滙置地一方不日建築校舍若論日本在華貿易一千九百八年僅値關平銀八千九百六十二萬九百八兩一千九百十五年則値一萬九千七百九十二萬六千三百三十一兩膠州本年未造册置尙不在内約計八個月恐亦有一千四百萬兩足見該國講求商務從學校起已見成效再查民國五年應入應出欵項已由財政部製成總預算案交出經參政院議决（未完） 
來函 
[上海縣警察所來函]  
　　啓者本月二十三日貴報載西南鄕華涇曹家橋地方近因時局不靖迭被匪徒行刧經該地紳民禀准護軍使於前日撥兵來鄕保護云云查華涇曹家橋二處係屬本縣警察第三分所管轄自去秋以來該區境内並無刧案發生亦無紳民請兵駐防之事恐係訪事者傳聞失實應請更正爲荷上海縣警察所謹啓 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[廢票利用法] [  劍秋]  
　　自停止兌現後商氏之執有某銀行鈔票者莫不怨聲載道呌苦連天棄之字簏則不忍買之舊貨擔則不要以之包銅元則尺寸太小不適於用誠天下之廢物也雖然廢物亦豈無可利用之處試類列之以爲執有此項鈔票者告 
　　（一）可作牙粉袋邇年以來牙粉業大盛老虎牌也獅子牌也送子觀音牌也沿街呌賣觸目皆是此項牙粉泰半盛以紙袋印以鮮明奪目之商標方今紙價奇昻工本頗屬不貲而每包祗售三十文未免獲利太薄何費乘此機會收買此種廢票設法改造旣可省印刷之費又可創行一種古裝人物之新牌子（票之左面印有古裝半身像）一舉而兩善備業牙粉者又何樂而不爲（一）可作書籍封面年來印刷進步各種小就雜誌封面無不繪有嬌艷之圖畫或仕女或花卉或用石印或用　版其最講究者則用三色琉璃版爭奇鬭異各出心裁試向棋盤街一游凡陳列於玻橱中者皆此類也顧人情積久生厭花卉仕女漸覺嚼蠟無味宜别開生面改用此種廢票紙張旣堅厚花紋又精細一經出版吾知歡迎者必多化朽腐爲神奇此之謂也 
（一）可用以糊房間躄脚妓女及空心大老官爲撑場面計不得不將房屋大加修飾四周牆壁糊以花紙入其中者如入死人所居之紙屋事之不吉利無過於是以後可改用此種廢票旣有山水又有人物可作書稿又可作裝飾品較之靑一塊白一塊之花紙何啻天淵之别且足表示本人之富有金錢也 
（一）可代死人所用之紙錠吳人迷信最深祭祀祖宗必焚化紙錠方今錫價飛漲旣嫌糜費又不適於用數年前曾有道士先生某議辦福冥銀行革除紙錠創行一種死人所用之鈔票後以誹議者衆迄未舉辦若以此種廢票代之可謂用得其當蓋陽間旣不能通行只好請死人用於陰間也 
　　以上四則均爲廢票籌疏通之法願執有此項鈔票者速起而圖之母爲他人捷足先得也 
塵餘觚剩 
[綠沉沉館筆記技擊類] [  燕子]  
　　獨臂漢鐵鎗王 
　　東席顧蓉堂於紅羊劫後經商蘇城入標局瞻抑武俯遇獨臂漢陳某體熊魁梧聲音宏亮自稱隻手能舉四百斤言已頗自得顧詢其英雄旣神武若此何竟不能保一臂而致殘廢耶陳愴然曰先生此詰今人頗難措辭然言之恐驚先生膽而轉喪余心初余之生也母夢金甲神授以鐵丸而醒堕地　能步行啼　雄壯父本名標師以爲他日必紹箕裘爰護備至及長習技擊柔術槍械無所不精隣有鐵槍王者持八十斤火槍打獵發無不中虎豹犀象當之辟易一日鐵槍王朿裝作蛾眉游余少年恃勇喜事持百斤鐵鎚以隨時當雪後入山三日無所得興致索然思返正在跟尋獸跡忽聞嘯聲四起如風振　令人心悸鐵槍王知是勁敵伏於岩後余急猱升樹頂以伺半晌見虎豹前行猿猴後護中拾一似猴非猴高與人等之異物肩生九首傑傑亂鳴目光如電四矚鐵鎗王發一鎗聲震山谷中一獸首項中冒靑烟一縷直撲鐵鎗王風馳而去鐵鎗王面色頓變撲地不起余思率鎚追擊恐非眞敵乃跳下樹梢以左手牽鐵鎗王余手臂忽沉重異常皮色靑腫始知中毒急拔佩刀斷臂裏瘡而歸重此不敢再入蛾眉游獵矣至今思之猶令余談虎色變也顧聞之昨舌不已 
自由譚屑[  鶴雛]  
　　翻手作雲覆手雨紛紛輕薄何須數故惟以至誠相感而後海枯石爛無有斷絶勢利相逐者夫何足恃哉 
　　以權術操縱天下者其畢也亦以權術敗非權術之不足恃也人知其爲權術則無復信之者矣 
小說一 
[靑梅夢影（續）] [  劍痴]  
　　意惟有一死以保老母以了夙愆然而死有重於泰山有輕於鴻毛　泰山之重所不敢冀鴻毛之輕又不屑出所希望者於事得當而獲報恩怨於萬分之一姊與弟自幼共處迄今埀十餘年情有勝於書眉者惟悉用純潔高尙之情愫實未稍軼規矩禮法之外此他人所不能知亦不肯信者也跡同和聖徒受虚名設當日不卹人言稍愆　法至今日水竊山盡猶可自承汚穢冀合樂昌之鏡乃完貞抱璞旣難自汚姊一身不足惜如弟之品誼名譽何姊縫竊袴藏七首至萬分爲難時惟有一死以報知已然决不獨死必求洩　於萬一林顰卿謂我以女孩兒身來以女孩兒身去姊之遭際庶幾近之函到之日萬望一臨作最後之叙譚姊固愛弟弟亦愛姊久矣夫身心相許矣我輩姻事皆弟因循坐誤老母愛弟勝於所生老伯曁伯母溺愛尤甚何求不獲乃以面軟害羞不敢直陳釀此惡果使姊受精神上身體上　限之痛苦弟心忍否然姊亦不能無罪當張媪鬼鬼祟祟與老母耳語之後不　促吾弟積極進行時機坐失與人何尤總之實際上旣不可得名義上不肯再行放棄以後淸明時節一陌紙錢飛作蝴蝶舞書未婚亡妻婷　冥收則弟之惠也娒雖死之日猶生之年再弟一身繫宗祧之重千鈞一髮切不可效匹夫之諒情長紙短不盡欲言餘情面罄伏惟珍衛云云生抵蘇入省女女病臥　閨神昏语譫　呼生小字即誦生舊作兩目瞪視若不相識生無如何即出遍謁各當道擬請斡旋自朝至於日昃悉擯不接見惟糧儲道路公爲生父縞紵交延生天力勸勿固執謂金某炙手可熱勿履虎尾以蹈不測天下多美婦人何必是且以子之門第才學無患不得佳婦諄勸再三生乃嗒然而歸忽聞道路傳言撫司被烏台參揭九重震怒令宣城謝侍郎來蘇查辦去歲秋闈生與侍郎子同號舍對策多繆誤生爲之糾正榜發獲雋感生恩奉千金爲壽力却不受益高生品誼今聞其　命而來或能相助秘　不　聞於人次日長洲令某至生庽所謂奉中丞命得浙撫來電因要公待商囑轉令生卽日歸浙生答以鯫生與浙撫誼爲賓主行止自由不能相强且余之來此有使之者實含政治性質必公等逐找出境始可返　　 
 
 

Page 15

 
 
   
 
 

Page 16

 
 
   
 
