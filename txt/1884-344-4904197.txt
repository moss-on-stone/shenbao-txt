# 1884 - 344 - 4904197

 

Page 1

 
 
[第二十三號畫報出售] [  申報舘主人啓]  
　　雀入水爲蛤雉入水爲蜃生化之機無奇不有廣方言館之闡微子近於庭中菊花下獲一綠色蜘蛛而人面者屢登日報廣求攷證用特照說事　　與四海博物君子賞奇而晰疑再駐京日公使因其國王壽辰就其署筵宴中西各官一堂之上恊和萬邦亦可見我國家懷柔遠人眞有天下一家氣象兩圖俱編入此次二十三號畫報准於二十六日出售後仍附淞隱漫錄圖說一則閱者鑒之此佈 
[代售電報新編] [  申報舘主啓]  
　　中國創設電報自北而南約萬有餘里傳遞消息頗覺　便惟官商之打電信者須先購得電報新編一書方可按字計碼繕就由局傳遞此書向止　 
報局出售每本實洋二角兹自十月初一日起電局以本舘在各處暢銷申報卽託本舘代爲發賣每本仍照原價洋二角不增不减諸貴客欲購此書在上海可向申昌書畵室價買各外埠請問賣申報人購取此布 
[書朝鮮亂後]  
　　朝鮮自前年大亂經我中朝命將出師立爲戡定留吳筱帥一軍鎭戍其國而亂黨震其威名不敢復肆安靖者二年於兹乃自筱帥奉召回華而該黨卽已有蠢然思動之意然筱帥身雖回華留兵在彼遥遥節制猶未敢遽逞其蠭蠆之毒乃天不佑朝鮮吳公竟騎箕而去朝鮮王聞之而惋惜可知也前者本報所登朝鮮王及其世子祭吳筱帥文各一萹沈痛迫切讀者爲之酸鼻而彼黨中人則以爲泰山已頽長城失恃今而後莫予毒也已其視本國之兵將蔑如卽其視東洋之駐防兵弁亦不甚忌憚他國之新訂盟約者更無論矣於是伺隙而動驟然稱亂胆敢圍攻王宮而害世子大臣則其爲禍也烈矣本館前聞本埠傳言有此一說而未悉其致亂之由姑錄在報旣而西報亦有此信息但言人人殊或謂係中國之兵與日本兵爭鬨以致逼王奔走大將被戕遂致議論紛然莫衷一是甚至或謂中法之釁尚未弭止中國此時正在自顧不暇之際故日人乘此機會故意開釁於高麗將洩前此之憤或謂日人在高把持商務華商諸事吃虧其怨毒之蘊也已久此時殆有不可復忍之勢以致激而出於用武故有日人退至仁川日便館被燬諸說然皆臆度之辭不足以取信也前數日聞官塲早有傳聞李傅相已接有密電隨卽電飭烟台水師兵船悉令預備以便候旨施行此信頗爲的確長崎所發之電亦止言高麗之亂而並未言致亂之由昨天津發來電音則始言高麗之亂實係高麗亂黨中人圍攻王宮仍與前此之亂無異經中國戍兵與日兵將高王救護而出而後恍然於其故然其故則仍未詳言也第有此一信知釁端開自高人中日兩國並無失好不至日本之難與法難並作此心爲之一寛顧高麗之亂至於如此是亦東顧之憂也朝鮮向有守舊開化二黨名目守舊黨中人往往拘執成見不喜更張其不達時務迂闊固執可笑殊甚而彼開化黨則雖力圖富强求反前軌以期高國政事日盛月新然或不免有操之太急之處以故二黨大有兩不相立之勢刻下高王定制度易服色事事皆求與國人更始則其順於開化黨而逆於守舊黨也可知所用者皆開化黨之人所聽者皆開化黨之言彼守舊一黨幾於自九天貶入九地此中鬱勃不平之氣所藴日多况守舊一黨其人數較開化黨多至幾倍蓋高人情性好靜而不好動喜逸而不喜勞狃於成見習於苟安見解不高眼界未擴觀於目前本報所登高國大臣因變　一事至有以死相爭者雖有合於古大臣骨鯁之風然卽此一端已可見高人之不願開化其大臣中尚有未變其初心者則該黨之衆從可知矣該黨人衆則易於創亂而開化一黨人數不多寡不能以敵衆此高王之所以至於被圍也中國前留吳筱帥駐兵在彼正是防此一着夫朝鮮久爲中國藩屬則與中國之子姓無異子姓有事父兄理宜拯之故中國爲之綢繆於未雨防患於未然筱帥雖以法事調回而兵則仍未全撤誠恐華兵盡撤則守舊黨人必將蔑視新黨而陰謀擾動不特高王之近禍可慮苟使彼黨得志中國之體統安在且恐華兵旣撤設遇事變鞭長莫及而日本人則反得以就近爲之敉亂是以戡亂之功讓之日本日本後日將有辭於我矣中國秉鈞之人因有此遠謀故筱帥雖旋而兵尚留駐值此變起倉猝猶得奮力爲高王禦侮救出高王是不啻我中國再造高麗也彼守舊亂黨中諸人輒敢揭竿倡亂亦知高王尚有中國可倚否耶或曰信如子言則是高人自亂中國兵爲之底定救出高王又何與日本人事而顧有華日交鬨之說且有日人退至仁川之說西報所言其果一無可信乎余曰是又不然昨日天津來電明謂華兵與日本兵共援高王蓋日本亦欲歟中國爭援高之功當亂之初生兩國之兵同時並起以相赴援固意中事外人見之不知其各有所爲而以爲兩國各起兵相攻以訛傳訛遂悞謂華日交鬨至日人退至仁川之說則或者日人見中國已預俻急高麗之難彼亦不復越俎代謀或以華人辭之如晉文之辭秦師而下均未可知要之余之爲此說也亦不過據電傳所述揣度其情形而已若其中實情終當俟諸續信 
[本館接奉電音]  
　　昨接北京友來電有十月二十五日諭旨三道謹敬譯登○十月二十五日奉上諭　視北城御史文海等奏司坊官員緝捕出力請查照定章仍給升銜一摺着吏部議奏欽此同日奉上諭巡視北城御史文海等奏職官紏夥搶刼拒捕兇毆請旨嚴懲一摺據稱候選道吳煇呈報九月二十八等日被匪搶劫查係候選主事李續午紏黨肆掠當經飭坊查緝該匪徒並有拒捕情事請飭交部嚴訊等語輦轂之下豈容此等不法之徒任意肆擾李續午以職官紏搶尤堪詫異着先行革職交刑部歸案審辦已獲之丁莊蕭亞陳一子小田李二郭三王三覲大楊二孫三卽常浩宗室恩光等犯着解送刑部嚴訊逸犯賈四回回陳秃子侯姓小韓袁丁等並着步軍統領衙門順天府五城御史一體嚴捕務獲究辦毋任漏網以靖地方餘依議該部知道欽此同日奉上諭倉場順天府奏請撥通州粥廠賑米一摺通州王恕園等處設廠施粥現届冬令貧民衆多不敷施放着加恩賞給粥米八百石卽由通倉支給分撥王恕園等處散放以恤窮黎餘着照所議辦理該部知道欽此 
[倫敦電音]  
　　本舘昨接倫敦發來電音云法國首相斐禮在上議院宣言於衆謂中法交涉之事經英國出爲 
調處而中國不能成就英人之美意是以議和一節已作爲罷論矣按此特斐禮一人之言耳抑思搆怨興兵誰實倡之而猥欲騰口說以惑人哉 
 
 

Page 2

 
 
[法兵東來]  
　　香港西字報云法國增調之兵陸續東來已有抵新加坡者想中國亦當早集雄師以早奏膚功也 
[風浪甚惡]  
　　香港發來電信云有法兵船一艘由香港駛往他處又有法兵船三艘由台灣駛到香港據云近日臺灣東北風大作法船之停泊該處者顚簸異常不能安息此可見台灣地險之足恃法人雖欲以兵船封口豈能爲持久之計乎 
[使星東指]  
　　出使日本大臣徐孫麒星使本擬往福州省親近以高麗亂耗總理衙門發電催促星使卽日東渡不復往福州矣說見西字報 
[開捐要電]  
　　昨晨在京訪事人發來專電云二十六日户部奏請通飭各省開設捐局以充臺灣軍餉京官自郎中以下外任自道員以下照十成捐足卽可壓前先補等花樣如從前已捐大四成或大八成者准其補足十成從速補缺聞刻已奉旨依議矣有志顯揚者尚其踴躍輸捐俾得翺翔仕路哉 
[臺厦軍情]  
　　粤省大憲接奉援臺之諭特委楊太守帶領廳員二人駐紥厦門辦理軍務嗣大守接得臺北告急羽書遂與紳士葉淸渠觀察籌商欲託洋商匯銀過臺以充軍費無如匯費甚鉅不肯從廉卽交本地富商匯寄亦皆居爲奇貨太守因雙眉蹙損焦急萬分云○本月二十三日有劉省三撫帥隨員數人由滬前來擬赴臺北軍次因無船隻過臺暫向厦門小住另有武弁三人因水土不服病殁邸中大勳未奏遽赴泉臺嗚呼傷已○前次日本扶蘇鐵艦來厦寄泊數日購買牛肉煤炭甚多現又來厦購去鮮牛肉二千數百斤雞鴨千餘頭煤炭不計其數人皆竊竊然疑之○前萬侍御培因奏稱厦門富商洪熙琛林氅雲歐陽井黄滄溪葉淸渠王靑雲李净波容蘭牛楊文圃黄高升等在厦貿易並承攬包納洋藥厘金資本甚鉅富甲一方可勸令捐輸助餉以辦厦地民團嗣奉上諭飭令量力捐輸本月初六日洪君持於寄廬邀集同人會議此事僉謂上諭煌煌不敢違抗但報捐若干饗非持久之道不若於洋藥稅厘加捐充餉遂議定每箱加捐洋銀三元連向例貼補保甲局經費每箱抽捐洋銀二元亦暫時移作鄉團使費合計每箱五元每月由洋藥局認繳二百四十箱加認作二百五十箱計得洋銀一千二百五十元另於各店鋪派捐一月湊洋二千元再由紳董出資募勇一營以資防守聞是日公請傅雪湖孝廉主議俟興泉永道欽奉上諭明文再將照議加捐一節詳明道憲云 
[購船近聞]  
　　西字報言聞得法人現向英國購買載兵船七艘想備載兵來華之用未識英人能守局外之例婉辭謝之否也 
[華兵聲勢]  
　　西報云近來廣東廣西滇南三省之華兵皆踴躍趨赴東京海防河内等處以張撻伐之威聞法船之在臺灣者已有數艘業經調回東京然則法人此時已大有首尾不能相顧之勢矣鴟張狼跋何爲也哉 
[雄軍赴閩]  
　　統帶順呂選鋒等營湖北提督程從周軍門日前奉旨招募兩湖勇丁統率赴閩早經成軍由江右東下駐紥瓜洲一帶兹以餉項仍須由兩湖兩江等處籌備與曾宮保往復議商尚未指撥有欵大約月底月初總可成行蓋繼左楊而往閩者得此已成鼎足勁旅雲屯水讋陸慄蠢兹醜虜直不足汚我刃耳 
[江撫過蘇]  
　　新任江西巡撫德靜帥於月之二十二日由浙起程於二十五日憲舟行過蘇城並未停輪一直上駛大約至江寗當小有勾留與曾沅帥晤商一切也 
[卸撫抵寗]  
　　卸任江西巡撫潘偉帥於月之二十七日行抵江寗大約下月初須回吳門一行再由陸北上珂鄉親故咸翹首於憲旌之蒞止也 
[蘇府行程]  
　　新委蘇州府知府長白魁太守現已交卸鎭江府篆聞擇於一陽月朔由京口起程赴蘇接印視事傳聞太守政尚嚴肅在鎭有年凡地方一切賭博烟妓無不禁革凈絶丰稜奕奕部民懾服地方日臻上理實可與譚方伯官黄堂日相爲伯仲吳民聞之多不寒而慄云 
[潯陽叢話]  
　　封二鄉小池口余某種菜爲業秋風老圃滿目靑蕪抱甕之餘頗多樂趣膝下祗一女芳年細數恰符北斗闌干愛護逾恒掌中珠不啻也一日余適出外女嬉戯門前忽被匪人拐去偵騎四出眹兆全無其母懼稾砧回來勢必見責欲入房自尋短見幸有隣嫗見之急爲勸救正在珠啼玉泣痛不欲生忽有某乙送女回家悲喜交集如獲奇珍詢其何以得珠還乙言我由九華門外渡江見一人負女疾行心知有異上前攔阻盤問女大哭我卽奪取荷歸該匪則已倉皇逸去矣其母喜出望外隨向乙崩角敬謝云○二套口鄉人葉某前經聘定李姓之女爲室紅絲雖繫未賦桃夭近因累歲水荒無力迎娶遂議循俗搶親以兾分文不費一夜糾合諸友雇有小轎擁至李宅搶女女聞而長號鄰人麕聚抵禦葉知勢不敵正欲踉蹌奔回驀被女家獲住不知如何了也 
[火不爲災]  
　　昨日四點鐘南市鍼瓜街德隆帳薄店主呼吸洋烟不覺瞢騰入夢以致燈火延燒床帳瞬息之間烈焰飛空焚焦屋椽幸經對門義豐紅坊司務竭力灌救始行撲滅亦云幸矣 
[定期接印]  
　　代理寳山縣吳子佩明府已於昨日遞到紅諭擇十一月初一日接印視事并聞張大令秋泉俟卸印後卽須回籍因其太夫人抱病云 
[發給月糧]  
　　吳軍門安康督帶各兵艦援臺一節經列前報兹悉各兵勇乃水手等均定於出月初一日發給月糧各船均陸續駛至淞口三隔水會操一次然後同往福建其添增之巨炮業已安設停妥云 
[駁運機器]  
　　日前有某公司輪船從外洋載來機器堆置虹口順泰碼頭昨已資雇駁船載往浦東祥生船廠矣 
[申江船事]  
　　前日午後有英國兵船一艘鼓輪抵滬昨日午後又有英國兩枝半桅兵船接踵而至兩船俱泊江海北關外浦江中前至之三枝桅英兵船則定期明日禮拜三駛出吳淞口銅沙外海面操演砲火至禮拜六駛回 
[索壻紛爭]  
　　洞庭山人邱某孑身至滬在外虹口開設雜貨鋪近其妻探知邱某與抛球場後某米店之女有染雖未結褵然已呱呱在抱且與邱在虹口賃屋一椽以爲雨雲之窟遂挈其女子買棹來申亦在虹口賃屋而居邱知事敗露當卽避匿不面前日米店主婦因邱無着趕赴邸婦家尋索爭吵同赴捕房邱婦稱被打毁物件米店主婦則稱雖往尋邱並未毁物捕頭以家常小事置之不理謂必欲爭訟須赴英公廨控理可也 
[委員訪告]  
　　上海縣莫邑尊蒞任後循例訪告聞昨日移委水利廳何少尹帶同書役人等至西南鄉閔行一帶沿途訪告云 
[笞責地保]  
　　前日念三保六圖地保王熙和投上海縣署禀稱日前至徐春泉家索取漕欵找錢六百餘文詎伊非特不繳胆敢將我辱 
 
 

Page 3

 
 
詈毆打求恩請究莫邑尊飭提徐到案前晚庭訊徐供小的所欠漕糧早經交楚前日王又至我家索取我稱應繳之欵早已淸楚我可與爾結算伊不問情由將我辱駡不堪反敢在案下誣控小的現有淸單呈閱可以核算邑尊問王爾收到徐欵有帳據否答稱有帳可查邑尊檢閱之下見徐並不虧欠因謂王曰爾當地保豈能若是糊塗實屬荒謬已極遂飭笞責一百二十板以儆 
[病死他鄉]  
　　英租界洋涇浜泰安客棧前數日有從漢口來滬之李姓客到棧後卽患急痧延醫無效棧主知照三圖地保馮昌前住察得李客固係患痧猝斃經報保安堂司事復騐無悞卽備棺成殮暫行發壇標記召認該客年約二十餘歲身穿布棉襔外罩皮馬甲内穿舊馬掛遺有皮箱一只内無長物惟破舊布衣及凉暖帽各一頂團扇一柄有字畫而無欵識假象牙柄油紙摺扇一把均發封存堂 
[保人受累]  
　　木作頭張國勳等控追西商哈味應找之銀五千兩由黄太守諭令保人甘心泉同張等投英刑司署控追等因已列前報昨據甘心泉又投案稱奉諭投英刑司控追爲特先至大訟師担文處商酌據言先要押堂費洋五百元及堂費洋一百三十五元始可呈控如係英民則毋庸押堂費此固向章如是我因知照磚灰行石作鐵店水木各匠等要錢者須同呈控開有店號姓名淸單願者書一允字將來得銀照泒各家大半應允惟楊永興石作不依謂我包打官司然我雖爲保人自已成大木行名下被欠銀兩最鉅不得已而如是况伊等又言惟向張國勳要錢如無着定要打死伊等語花名單呈閱請爲核示張亦投案略訴前因楊永興亦上堂稱並無毆張之說惟向要錢太守謂爾旣要錢應照大槪楊又稱書允者不過幾家如果均允我無不允之理甘又稱可否求公祖請領事照英民呈控例免繳押堂之費太守商之翟副領事翟君謂押堂者不過暫押俟結案後照算扣除盖恐無銀可追之故設有銀可追亦可扣除此係定章或實在無力繳押堂費者可央的實之人作保太守卽諭甘央妥保甘又向各人曰願書允字者當堂書允隨唱名上堂書允者多惟楊仍不願另有二户亦未到張又稱楊等在外候我毆打太守飭甘退照辦張則暫留在署 
[英界公堂瑣案]  
　　阿咖喇銀行控寳源公古玩舖一案略列前報昨已集訊阿咖喇銀行東申訴前因并稱先被寳源公鋪借去銀四千兩係余姓爲中陳姓保銀二千五百兩馬姓保銀一千五百兩言明四個月爲期本利淸還今已逾限爲此請傳該鋪及中保追銀至該舖主李士連曾將珠寳古玩托我轉交與法蘭西銀行運往法京銷售據言值價甚鉅我不知其究值幾何且寄販與借銀係兩起束萬順供是寳源公執事主人李士連亦運貨往法蘭西曾央中保向阿咖喇銀行借銀是實係有貨交該行寄往外洋銷售俟匯銀來滬卽可扣除中人余姓供與同陳馬二人認保屬實惟阿咖喇行東恐托銷之貨不值四千餘兩致多轇轕然須俟外洋信到售見幾何方有分曉如祗售百兩亦願賠交三千九百兩現在不能臆說况據寳源公言價值二萬五千兩黄太守商之翟副領事着陳馬余等具俟寄販之貨外洋信到如果價值不滿所借之銀兩本利者情願墊償找足結始准開釋陳馬余等均願具遵斷切結○有恒洋行東金世美投英領事署控陸驛梅曾將鐵路附近之地基二起抵洋一千一百元立有抵據業已過期延不取贖請爲傳追等因翟副領事照會黄太守飭差傳陸於昨午會訊金世美申訴前因并將抵契呈閱陸供二次托徐浩源將己田向金世美抵洋一千一百元去年八月滿期時我先交利洋與徐囑付金世美一面將田兠賣與利記行言明每畝價洋二百五十元共有二千八百餘元除去抵押之本利外尚餘洋千餘元詎金世美不收利洋而列新聞紙告曰載明田之坐落何處已由有恒行管業等語致我不能將田出售新聞帋呈閱况我與金世美從不識面如何竟控及我此事務請傳到徐浩源便可明白太守商之翟君再傳原中徐浩源覆訊核斷○馬榮泰綢鋪主馬世才之妻馬陳氏投案請釋丈夫回家醫病等因已列前報詎該氏昨又到堂手持洋刀竟欲自刎差役等見而奪去將洋刀呈案禀明情由黄太守問該氏何致如此該氏哭訴丈夫本有疾病自發捕房管押初則患瘋現又半身不遂命在旦夕設有不測氏亦難以活命太守謂俟本分府騐明爾夫如果病重再行施恩斥退○虹口捕房地保稱粤婦鄭氏到捕房言走失婢女招尋無着現該女返家言被同鄉張莊氏掯留在空屋内不許出外今得乘間逃出請提該氏追究等語捕頭命我往傳該氏不認匿女今特送案請訊張莊氏供與該氏爲隣並未掯留伊女如果藏匿豈有不知之理黄太守謂女旣歸家指拐難憑姑令張莊氏保釋○陳生雲稱用徐石卿爲夥因事辭歇伊竟挾嫌尋衅被毆受傷並拉碎衣服訴捕拘案請爲究辦黄太守騐得陳生雲略受微傷隨判徐石卿笞責五十板○包探吳朗山稱沈兆生在寄園烟館吃烟脫下　甯綢皮馬褂被曹連江行竊沈自巳追獲人贓拘案請究黄太守判曹管押一月贓給沈領○周昌福稱是染坊夥昨日有布三疋放櫃臺上被李長發攫去由捕阻獲人贓送案請究黄太守判李長發管押兩禮拜贓交周領 
[來函節錄]  
　　日下友人致書本館云張幼樵陳伯潛兩星使少年英俊望重木天居恒好談經濟遇有交涉事件不滿于意輙不避嫌怨慷慨直陳京中大僚無不敬而畏之目爲救時碩彦聖上以言舉人破格推用委以重大事件俾歴練以老其才華乃邇來京員多以陳星使隨同曾制軍擅許卹銀并不肯多發兵船救援臺島無不嘖有煩言而張星使之事前漫無布置臨時徒事張星事後又多掩飾更爲淸議所不容吁半世盛名一朝盡失夫亦大可傷矣然今日之責備張陳二星使者設身當其境果能盡脫書生本色不致授人口實耶則念及此而似可效三緘之金人矣按本館於二星使之事屢經據事直書未敢多叅未議此書著墨不多而曲折低徊亦頗確有見地因卽節錄報端以資衆覽知我罪我所不計焉 
[湖北省漢口鎭敦實善堂復上海三省籌賑公所施封翁書]  
　　少欽封翁善長大人閣下敬啓者十月十九日申初一刻奉到電報拜讀電諭領悉囑敝堂集成棉衣速卽趕裝輪船運往九江交洋關委員鄭幼戟司馬查收仝貴公所經解第一批安徽祁門縣棉衣五十大包計四千二百件方可仝解祁門赶早查放灾民領悉之餘均感封翁仁風四溢惠澤博施民皆吾胞弟等當如何忭頌將新大棉衣五百二十件分捆二十六包外用松香黑廣包粗繩密縳旱道搬運以防沿途潮濕之慮時到旗昌洋行卽將電諭面呈黄小舫兄台閱承蒙一諾無辭遵諭代請道憲免稅代爲報關二十二日卽裝江寛輪船運往九江棉衣水脚亦免收捐助皆出自封翁大力若非電報到來弟等斷辦不到敝堂另備函并提單遞呈九江鄭幼戟兄查收想二十三日赶到總能仝解祁門鄭幼翁收到解出後自必函復封翁以慰慈念諸費金心銘感無旣再者武漢善堂林立如能仰體婆心勉圖勸募斯涓流源集未始非鴻施之一助災民幸甚封翁幸甚謹請登之申滬兩報俾葵藿之忱獲芻蕘之献維願普天之下十八省大善堂諸大紳董行道有福盡心竭力勿譏好事居安思危允宜熟慮至若敝堂籌辦棉衣原係隱名衆善樂爲集成均不俟登報章邀聲聞也連讀申滬兩報敬悉大善長苦心孤詣代三省億千百萬哀鴻籌賑籌衣久久不倦可爲千古一人弟等一瓣心香叩祝封翁福壽綿長朱衣萬代不勝拜禱之至專此奉復恭請道安諸維善照不豈[  漢鎭敦實堂司事仝頓首謹上十月二十三日拜發]  
右啓者十月十九日上午奉到漢鎭敦實善堂紳董來函拜讀之餘已悉集成棉衣五百二十件先來關照候回信裝輪船來申囑善昌代解災區云云敝公所十八日解安徽祁門災區第一批棉衣五十大包計棉衣四千二百件正在籌解祁門第二批棉衣奉到漢鎭敦實善堂有棉衣 
 
 

Page 4

 
 
囑解十九下午赶發電報請速卽赶裝輪船運往九江函托鄭幼戟兄同第一批五十包棉衣一同轉解安徽祁門取其便捷以免往返今接到敦實善堂回信當日接到電報赶卽捆成二十六包運往九江定能一同轉解祁門早到一日灾民早得一日卽可少凍一日今承復示囑托登貴報奉勸武漢各大善堂并代求普天之下各善堂諸大紳董廣種福田隨緣樂助帮善昌一臂之力拜讀大示足見善有同心謹代三省災黎萬萬生靈九叩鳴謝不勝盼禱之至[  上海北市山東江西安徽三省籌賑公所教弟施善昌頓首謹覆十月二十六日]  
[浙省撫轅抄]  
　　十月十九日署乍防同知繆鈺禀謝委禀見會稽縣俞禀見卽辭回署大挑縣楊炳灼請感冐假三天○二十日乍理事同知廷禀謝飭知回任禀見莊殿華禀銷支應局收支差禀安叩辭赴餘姚花布捐兼竹山港厘局差署慈谿縣丞胡東海禀辭赴任按照磨沈福淸禀見辭赴寗郡業捐差○二十一日乍理事同知廷禀受事署乍理事同知延禀知缷事候補縣林惠臻禀知厘捐局札委襄辦文案差叩謝善廣銷湖州絲捐差新選靑田縣典史陳金鑑由京騐放來省禀到○二十二日乍同知繆鈺禀知厘捐局委辦乍浦厘局禀謝大挑縣楊炳灼銷感冐假禀知厘捐局委辦嘉善釐局差 
[蘇省撫轅抄]  
　　二十五日記名御史金壽松浙江人自籍起服來蘇赴都代理寳山縣吳觀樂禀辭赴任有於十一月初二日接篆同知銜簽分江蘇試用知縣郭雲鵬山東人禀到縣丞張名世銷昭文塘工差並禀知奉委吳江橋工差卽辭陳鴻焜江北緝捕回蘇粮道簡用道潘曾瑋之官太太於十一月初六日撫標中軍崔於十一月初八日新任臬憲江寗鹽巡道田於十一月初十日升任浙江藩臺蘇臬憲許於十一月十一日均壽辰○二十六日丁憂巡檢黄鈺銷錫金黄埠墩釐局差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[四明雜詩]  
　　秋風吹我到明州城郭依稀似舊游記得湖西河畔路柳汀曾繫釣魚舟獨立蒼茫有所思謫仙人去漫題詩我來載酒呼狂客一醉明州賀監祠一葉扁舟趁夕陽西成橋外水雲凉疎林秋色明如畫桕樹靑紅棟樹黄祝英臺與梁山伯巷說街談信不虚墓門儘有連枝樹池水應多比目魚[  蔡寵九吟稿]  
[訪友自虹橋晚歸道中有作]  
　　長林帶修坂寒色凄以厲往路懷故懽歸車載詩思黄葉戀斜陽昏鴉下烟際邸壟鬱嵯峨楓丹松栢翠云是宰相墳華表崇遺制攬古一停車觀碑漶題字石馬斷足眠翁仲科頭睡此間多陳人落日少生氣惻然傷我懷遄歸吟擁鼻白沙生竹影明月忽滿地[  平陵蔡錫齡寵九甫]  
[登四明天封塔賦呈宗明州]  
　　四山抱墖墖猶龍平湧出撐靑空高高仰視礙雲日不受覊束如英雄我思一吐抑塞壘落之奇氣丹梯直上顚頂窮天風吹人衣烟雲盪我胸凛乎難久留草色催霜鐘我來豈僅爲登眺欲上騷壇謁鉅公夜夢飛渡滄海月未見君子心忡忡公家故事許學步破萬里浪乘長風[  平陵蔡錫齡寵九甫]  
[將歸海上留别宗明州兼呈薛叔耘觀察]  
　　一夫眞個可當關重險巍然鎭定閒願假長風渡滄海遥期三箭定天山應爲蠻府參軍笑空賦羌村杜老還行李困窮拜嘉貺秋江楊柳不堪攀[  平陵蔡錫齡寵九甫]  
[上宗明州七律四首]  
　　又擕書劍到天涯雲海宵迷博望槎薄俸尚虚彭澤米無田學種邵平瓜湘中遠夢思芳草時舍弟之楚游鏡裏新霜上鬢花賓至如歸休太息使君原以郡爲家雍容坐鎭仰名流臥治何妨更臥游風鶴無驚消刼運海天如鏡照明州連城寄重蒼生命一見榮輕萬户侯他日虎林擁旄節紅蓮幕底願依劉一語令人感媿　此行不易况無成自大大雅存寒素孰許詩人有性情旅館凄淸聊復爾貧家兒女可憐生西風昨夜催刀尺落葉聲中蟋蟀鳴壯懷猶昔鬢將皤其奈江湖日下何曾上萬言書未報空餘三尺劍長磨秋風客問桃花渡鄞邑渡名故國憂深瓠子歌山左頻年大水自笑無能更無好敢云名士濟南多[  平陵蔡錫齡寵九甫]  
[甲申秋感]  
　　西風送冷到天涯故國霜前又菊花鴻鴈驚寒秋有信江湖滿地客無家鏡中白髮愁千丈海上靑燐鬼一車是處防邊徵士馬哀音入夜動鳴笳慘淡乾坤醉眼中馮高有洎灑秋風南征馬援聲殊壯北伐深源敗竟同曲突徙薪未爲晚開門揖盜豈云恭戈船武庫眞堪惜憶兆金錢一炬空犬戎無信漫相親震恐瓊崖實比隣勁旅名團光簡策王師傳檄定交眞會看鷹隼窮追兎豈有魚羊解食人民怨敵驕虚可搗胡爲歧路尚逡逃津門鎖鑰控幽燕上相經營有歲年願鼓洪爐涸滄海誰携長劍倚靑天河淸難俟機甯失兵法乘勞制尚先龍武軍屯畿輔地天家遑惜水衡錢[  明湖子漫稿]  
 
 
