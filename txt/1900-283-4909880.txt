# 1900 - 283 - 4909880

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[論俄人之殘虐]  
　　俄人之殘虐不自今日始也徐松龕瀛寰志略謂俄用刑最酷萬國史記謂俄主宜萬第四性嚴厲以峻法治下晚年益酷戮臣民數萬羣下畏而從之亦有離畔者今俄國蠟人院塑其前代肉刑如犁舌刳腹劓鼻刐足之類種種慘毒不忍逼視澄江繆柚岑主政遊歴俄京聖彼得羅堡時曾親見之蓋其人秉恣睢暴戾之性以慈祥爲迂闊以殺戮爲豪邁上下相習釀爲風俗歴年雖久而其風曾不稍衰此次中國北方釁起拳匪激成民教相仇之禍大沽砲臺旣陷津沽一帶遂變爲戰塲凡華人之在租界内外者遇各國兵士雖難免搜查之苦而未必遽以鋒鏑相加若一遇俄兵則或被刀傷或被槍擊男女老幼無一幸全白河上下骸骨漂流幾難辦别傷心慘目有如是耶迨乎黑龍江將軍壽山在東三省與俄開釁華人之遭其屠戮者閲海參威某報所載琿春數以千計愛琿兵民之被慘殺者不下數千人貝加爾湖畔有一小村落曰耶古西者村民千餘人被俄兵擄去餘亦良莠不分槪遭殺戮是處本有華商三千餘人逸出者僅五十餘名又有永和棧者山東帮巨璧也變起之後僅某姓父子納資數萬金得全性命其夥友二十五人被殺無遺精奇里沿岸有二村被俄兵縱火焚燒化爲焦土俄帥戡來婆私欺氏曾明白宣示謂華官縱令拳匪戕害外人故俄人爲此以報大仇嗚呼何其殘虐不仁慘無天日竟一至於此哉夫此次中國北省之禍固由二三執政縱容亂民橫挑强鄰之釁不自量力亦何待言然咎在在廷諸臣而於民無與也卽亂民恃其邪術糾集黨類與外人爲難上貽君父之憂下爲身家之害揆其情罪固宜加以嚴誅然與良民仍無與也今乃玉石蕭蘭槪無分别任情殺戮快意一時是雖黃巢張獻忠之流殘酷亦不過如此而謂自詡地球文明之國竟亦效若輩之所爲耶雖然吾觀於此益不能不痛心疾首於在廷諸臣矣蓋俄人乘居高臨下之勢挾長駕遠馭之才又濟之以沈鷙陰很堅忍果敢之志氣時思伺隙而動逞其雄心使在廷諸臣奮發有爲力袪積習導民以新法新理俾蚩蚩者咸曉然於國勢之不可不振國恥之不可不雪而又時時以公法自處無絲毫失禮於列邦則俄雖包藏禍心亦斷不能突起釁端違衆而獨爲戎首中或得於此時休養生息徐圖振興自可以轉弱爲强俾禍患消弭於不覺今計不出此無端搆釁激怒列邦以致不數月間京闕爲墟乘輿播越若輩雖受朝廷之嚴讉爲後世所譏評自作之愆曾何足惜而外人因此得以成共詭計瓜分謬説昌言於大庭廣衆之中而北省居民更被虎狼之俄盡情屠戮嗟乎下民何辜遭此慘酷推原禍始非執政之咎而誰任其咎耶嗟人謀之不臧冀天心之悔禍書至此不禁深慨俄人之上干天和尤慨諸巨公之以民命爲兒戲而不能計出萬全也嗚呼噫嘻 
[保定駐兵]  
　　昨日本邑法國總領事官得駐津法帥華倫氏來電云華歴本月二十日法統領多羅脱氏督率法兵迤邐至保定將城池鐵路分投扼守蓋將勦洗拳匪也 
[砲臺被占]  
　　日本報云頃得大沽電信悉東歴九月二十一日卽華歴上月二十八日直隸蘆臺砲臺突被俄兵攻占迨二十七日又進唐山尚未知開平礦山有無損害也 
[剿除殘匪]  
　　日本報云東歴九月十五日卽華歴八月二十二日日本步兵一大隊在黃村左近攻擊義和拳匪及中國潰兵鏖戰移匪兵皆力不能支而遁日兵死一人傷若干人未詳其數萬壽山之北亦時有匪人出沒是日日帥派兵一小隊剿之 
[德兵赴滬]  
　　日本報云頃間外務省得香港公電内開東歴十月一日卽華歴本月初八日有一德國運兵船滿載陸軍望上海進發蓋以保護租界官商也 
[譯日本報記啓大司馬被拘事]  
　　日本大坂府某日報登京帥來信云此間謠傳華人之意僉謂目下朔風凛冽峭寒中人各國聨軍勢難久駐儘可招集拳匪會同各處潰兵捲地而來將京城克復日兵統帥一聞此語卽留心伺察務得確情迨東歴九月二十日卽華歴八月二十七日偵知有旗員啓秀者潛伏内城窺探機要因亟派兵拘獲搜出密書二通大略謂目下聨軍勢燄猖狂已極旣統領八旗軍士有宿衛之責自應亟施妙策乘洋兵撤歸避寒之際徐徐收合八旂勁旅慷慨誓師將在京各國洋兵一掃而盡還我大淸乾凈土俾車駕重返故宮云云按啓秀年在五十以外現方任兵部尚書 
[濠鏡虚驚]  
　　澳門來電云華歴本月二十一日突有華人成羣結隊擁至關栅左近擲石遙擊葡兵葡兵開砲禦之居民一聞隆隆聲無不驚駭欲絶迨葡官下令告假出外之兵各歸本營豫備一切戰事而肇事華人已紛紛逃避市中安謐如常矣 
[謁陸遇險]  
　　日本報云東歴九月十五日卽華歴八月二十二日日本駐京使臣西氏偕師團長山口氏詣京師東北恭具酒果展拜東陵突有甲乙二人鳴槍轟擊幸得步兵抵禦不致受傷説者謂甲乙皆義和拳匪徒當聨軍掃蕩京師時潛逃至此乘機狙擊以報前仇也 
[照錄湖廣督憲張香帥通飭緝匪拿自立會富有票札]  
　　湖廣總督部堂張爲嚴密拿辦事照得沿江沿海一帶現有自立會匪在漢口創立中國國會分會其總會設在上海其會名曰自立會其軍名曰自立軍散放富有票勾煽各處哥老會匪糾衆謀逆定期起事當在漢口地方李愼德堂及寳順里内拿獲兩湖分會總匪首唐才常匪首林圭李虎生等二十餘名當時在唐才常寓所起獲軍械火藥僞印僞札僞示富有票多張及入會各匪姓名簿購買洋槍刀械雇募奸細分往各城各營各局充當内應月支薪水招募會匪等項用欵簿各省匪黨往來逆信皆在唐才常寓所屋内搜獲並同時在漢口漢陽拿獲同夥謀逆之哥老會匪首瞿河淸向聨升等發交營務處司道武昌府江夏縣公同審訉 
 
 

Page 2

 
 
該匪等供認開設自立會勾結哥老會散放富有票同夥謀逆不諱當卽將該匪首唐才常等正法示儆旋在嘉魚縣拿獲匪黨蔣幗才審實正法當經將唐蔣兩匪處搜獲之富有票及各匪逆書姓名單及供出各匪姓名密咨湘省並通飭鄂省密拿在案查此項自立會匪唐才常等計謀凶狡黨夥紛繁其同謀勾結之人各省皆有其購械募匪之欵杳簿内已用銀將及萬元事發後一兩日尚有人向李愼德堂投遞匪黨逆信經棁務司郵政局及委員拿獲數起其僞札有曰指定東南各行省爲新造自立之國其華洋文規條内有曰不認滿洲一朝爲國家其印文曰中國國會督辦南部各省總會又曰中國國會督辦南部各路軍務處關防又曰統帶中國國會自立軍中左右等營關防其唐才常身邊小篋内搜出規條有曰焚燬各衙署劫掠局庫佔踞城池焚戮三日封刀安民等語唐才常等到案一一供認不諱並據供稱總會在上海等語至其平空造言揑誣狂吠詆毁兩宮悖逆凶悍筆不忍書令人髮指且此項目立會匪大頭目多係文人尤爲可駭可恨其匪黨往來書信逆謀大指因北方有警乘此煽動沿江沿海各省各種會匪土匪紛起作亂叛國害民以自立爲名號以焚戮刼掠爲條規以富有票爲引誘意欲使天下人心同時搖動天下民生同時糜爛　爲凶悖已極查該會匪所招納勾結者皆係哥老會匪及紅教會匪此各種會匪向來皆專以滅洋爲名以仇教爲事以劫掠焚殺爲生現據蔣幗才供該匪山頭意在滅洋今該自立會匪用爲黨羽假使此輩得志必致各省大亂塗炭生靈中西商民同罹其害是該會匪等不過欲效髮捻所爲希冀非常富貴乃該匪首等舞弄筆墨逞其詭辯粉飾逆迹誑誘少年之文士鼓動無知之愚民尤爲可惡又查僞札有云本國會深懔危亡等語不知時事雖棘上下同心力圖振作尚可勉籌補救之方若該會匪各省蠭起則中國眞將有危亡之勢矣該會匪明明亂國而反托名呆國試思該會匪旣已公然自立不認國家不知將置我皇上於何地海内海外明理曉事之人甚多豈能盡爲此輩會匪所欺乎近日安徽大通焚掠慘殺之會匪湖南沅潭焚刼慘殺之會匪湖北新堤蒲圻嘉魚劫掠之會匪查其僞示逆信票據皆卽係自立會匪之同夥領有富有票者所爲其合夥約期濟械助費分據地方安排接應均係確有實據試問外國國會豈此等會匪之所可冐允乎查李愼德堂前門在英租界之内當日查拿各匪之時係由英領事簽字派巡捕協同往拿當塲眼同起獲各種謀逆作亂器械憑據華洋人等衆目共覩因此各國領事皆深知此輩實係與哥老會合夥爲匪必應查拿以免擾害地方各國領事因予一公同簽字之據以後查有匪徒藏匿租界卽可往拿若唐才常等非眞正亂匪安能如此辦理乎此單所開之匪首乃係國會駐漢分會現在湖北湖南起事叛亂者上外沿江沿海各省皆有分會其往來於上海者尤多應由各省自行查拿兹將先後查出供出緊要各匪首姓名無論前次咨札已載未載統行開單分咨各省并通飭湖北各屬查照單開各匪一體嚴密查拿務獲懲辦以懲亂逆而安大局再據唐才常供出同謀之人甚多凡尚未查出實據者本部堂槪不株連果能從此悔悟尚可勉爲善人良士其軍民人等悞領富有票者准其向地方官司營局團紳首事繳票銷毁卽免追究予以自新除分咨各省督部堂撫部院外行台亟抄單札行到該員卽使遵照毋違此札 
[仁施普被]  
　　蕪糊訪事友人云蕪湖一帶前因旱魃爲虐禾稻歉收經太平府劉太守沛然履勘屬實詳知藩憲湯小秋方伯核准災緩一分三釐所有今歲下忙錢糧凈徵八分七釐由前署縣張筱珊大令出示曉諭並援照去年杜絶隱戤飛灑買災賣災之法按畝公攤使良善小民亦得均沾實惠兹將告示附錄於下署蕪湖　正堂張爲出示曉諭事照得蕪湖秋成災緩前經紳董禀稱素有賣災情弊禀准革除一律攤派在案今歲奉府尊勘定災緩一分三釐仍照舊章辦理剔荒徵熟八分七釐在本縣至公無私在百姓均沾實惠以見本縣奉公潔已區區愛民之意爾百姓其各遵照勿爲胥吏所朦特諭 
[鸚洲獲匪]  
　　漢口訪事友人云七月二十日之夜康逆羽黨謀逆事敗先後伏誅者不下數十人湖廣總督張香帥不忍多所株連准人繳票悔過事經匝月並未有將匪票繳呈者爰開列淸單通飭各屬嚴緝本月中旬某日某防營勇訪知漢陽鸚鵡洲附近有匪人藏匿及到彼處均已悗兔脱僅獲男婦兩犯解往省垣想一經訊實情由未必能幸逃法網也 
[輪船被劫]  
　　香港來電云有法國小輪船名南昌者於華歴本月十九日由廣州灣開往香港二十日行至望廠被盜所擄斫斃船中人兩名劫去洋銀三萬二千圓先是有盜六人扮作搭客狙伏艙中爲内應及羣盜行刼後六人卽躍上划船逃去 
[京餉起桯]  
　　蕪湖訪事友人云徽寗池太廣兵備道兼蕪湖關監督吳季卿觀察籌集第三批京餉銀詳委安徽候補巡檢張鼎臣少尹齎往長安行在兹已接奉撫憲王芍棠大中丞批文飭卽迅速起解遂於本月十七日由庫發銀當堂釘鞘計常關夏季京餉銀七萬兩新關洋税銀一萬兩分裝若干鞘由少尹具狀祗領擇吉二十一日登舟下駛照例由長江水師提督派船護送蓋仍須由淸江浦遵陸解至河南然後解陝西交納也 
[整頓秋防]  
　　漢口訪事友人云漢鎭保甲各員整頓秋防不遺餘力所有各叚栅門務嚴啓閉每見夜行者不持燈火必詳加查問司更各役按叚梭巡破曉方止通鎭鋪户門牌重行查核嚴飭設缸儲水以禦火災各小客棧及烟館妓寮稽查尤爲嚴密民團亦必按期點卯訓練精勤 
[盜案迭見]  
　　松江訪事友人云本月十九日之夜三鼓後距南門三里許打鐵橋鎭突來盜匪三四十人明火執仗蜂擁至薛姓家將室中人分别縶縛然後大加搜索劫去大小皮箱十六口金珠衣物約値三千金迨呼嘯出門沿途將單契任意抛棄薛姓集衆尾追已無蹤跡乃協同地保投婁縣署曁汛弁處禀報時縣主屈吉士大令方因公赴楓涇僅由汛弁張君馳往察視二十一日大令回署卽帶同書役親臨覆勘許以比捕勒緝同日西鄉某姓載米船駛至小普渡斜塘左近婁縣金山交界之關爺基忽遇盜船追截船上呂姓父子三人及一舟子　急抗拒致被砍傷内一老者受傷甚重勢已垂危同行尚有三舟見勢不佳乘機逸去遂被劫去洋銀四百元及雜物若干二十一日行至郡城禀請婁縣主屈大令勘騐 
[潤州火警]  
　　鎭江訪事友人云本月十九日之夜三更時郡城南門大街某姓家火起一時人聲鼎沸紅光燭天幸城内外各水龍竭力噴救得以轉危爲安然瓦屋十數間已次第化爲瓦礫矣 
[鄂省官塲紀事]  
　　漢口訪事友人云湖北官塲傳述漢黃德道兼江漢關監督岑馨莊觀察有升署鄂臬之説接署道篆老爲逢子政觀察然尚未見明文也○漢口電報局總辦王廼亭司馬現由上憲撤差攺委莊明府接辦○湖北測海兵輪船經督憲張香濤制軍攺委黃晴初叅戎管帶 
[蕪邑官塲紀事]  
　　蕪湖訪事人貽我雙鯉云本月十五日徽寗池太廣兵備道兼蕪湖關監督吳季卿觀察乘招商局江永輪船赴省謁見撫憲王芍棠中丞拜會藩臬兩司事竣後於十九日淸晨回署聞此行係禀商蕪邑防務及新募各營勇事宜也○蕪湖保甲總辦陳雲湘直刺經藩司湯小秋方伯委署蕪湖縣事擇吉本月十五日未刻接篆所遺保甲局事撫憲王中丞另委候補通判許少卿别駕接辦○皖江南北刻因伏莽四起軍務倥偬雖南北兩關道皆寄以營務處重任第　事機百變布置難周撫憲王芍帥特從湖北咨調丁憂候補道李觀察來皖爲皖北營務處候選道前黃州府知府高觀察文蔚爲皖南營務處均與關道　同商辦高觀察捧檄　卽於本月十九日乘某輪船抵蕪假長街湖南會 
 
 

Page 3

 
 
館爲辦公之所旋由徽寗池太廣道憲吳觀察行文皖南鎭及蕪湖新舊各營官凡有營務均一體禀知以便運籌帷幄共决戎機○上月二十六日安廬滁和道毓觀察由省垣赴和滁二州踏勘秋收豐歉事竣而回道出鳩江乘招商局某輪船上駛蕪邑印委各官咸赴江干恭送禮也○本月某日皖南鎭總兵黃錦山鎭軍由金陵公幹回署道出蕪湖察閲精捷前營勇丁小駐一宵卽向宛陵進發○皖南鎭標精捷營管帶劉副戎德昭自七月初旬某日奉調來蕪駐紥南岸興國庵一帶刻下蕪湖境内安謐如常副戎遂由皖南鎭總兵黃鎭軍檄調回郡並有調往他處之説然確否尚未能知也 
[潤郡官塲紀事]  
　　鎭江訪事友人云日前總統武衛左軍正任湖北提督張蘭陔軍門春發因有要公由淸江浦赴金陵謁見兩江總督劉峴帥兹事已畢乘舟東下本月十九日道經京口長江水師提督黃芍巖宮保登舟拜會茗談良久始興辭而出未幾軍門卽登岸拜客二十日辰刻解維渡江遄回防次○日前常鎭通海道長久山觀察出示曉諭略謂自中外啓釁以來時事日亟近來沿江一帶每有匪徒售賣富有僞票煽惑人心無知愚民往往墮其奸術鎭郡五方雜處　保匪人不濳入境内藉端煽惑一經發覺立予重刑噬臍莫及凡爾諸色人等自示之後務宜各安本分至膠庠之士讀書明理尤宜束身自愛毋得輕信邪言致干重戾○管帶江勝副中營彭叅戎書麟向駐江陰本月十九日乘江孚輪船抵潤州謁見黃芍巖宮保禀陳防禦情形小作勾留卽回防次○瓜洲鎭總兵高鎭軍訪悉八里鋪有梟匪擄人勒贖情事特於本月十九日派某弁督帶小隊多名馳往查拿嚴辦○鎭江府屬田禾因旱歉收農民紛紛投縣報荒縣主俯順輿情具文上達近日府尊向子振太守遴委各員分赴各縣查勘○淸江轉運總局督辦惲觀察祖祁接奉兩江總督劉峴帥來電内開 
至漢口等因爰將局事料理就緖乘舟南下本月二十日行經京口泊舟六吉園碼頭鎭城道府各官咸詣舟次投刺觀察火輪船溯江往金陵謁見峴帥然後馳赴漢皋○兩江總督兼南洋通商大臣劉峴莊制軍以北方潰勇逃竄南下沿途屢有搶刼情事特札飭瓜洲鎭總兵高鎭軍遴派弁兵設局嚴察毋任逗留 
[漢皋秋眺]  
　　漢口訪事友人云往來裏河之各小輪船例須至漢口上關掛號紫雲小輪船屢有闖關情事某日被税務司查明判罰銀若干兩○自兩宮西幸後江西湖南廣西三行省解赴行在餉銀皆須取道汴鄂交界之信陽州其地伏莽甚多管解各員皆電請本省大員派兵護送 
[諭匪投誠]  
　　前日蘇松太兵備道兼江海關監督余晉珊觀察接到兩江總督兼南洋通商大臣劉峴莊制軍示諭大略謂爲曉諭當有票匪及早繳票投誠准予自新寛其旣往不可執迷事現在北方拳匪將次掃滅已由慶親王李榮兩中堂開議和局轉瞬重覩昇平該票匪等無非烏合之徒焉能逞其逆燄康梁諸逆刻雖逋逃外洋一時僥倖終亦必能弋獲各票匪從速猛省回頭投誠免死等語刻已徧貼城廂内外通衢矣 
[設法籌捐]  
　　顔梓琴總戎所統安字營勇駐紥日暉港藉以保護本埠商民糧餉所需應由本地紳商捐助方初設時暫由蘇松太兵備道憲余晉珊觀察允墊給餉銀三月兹已發給無存因札飭上海縣主汪瑤庭大令赶緊籌捐大令奉札後已與各紳董再四熟籌矣 
[私販宜懲]  
　　私販小錢久干例禁昨日上海縣署捕役某甲行至南市大東門外潮會惠館左近見平陽茶樓外某鐵攤上小錢甚多因將設攤之人拘住搜出小錢十串押解到縣禀請縣主汪瑤庭大令訊懲 
[莊夥自盡]  
　　本邑英租界後馬路正餘錢莊執事人夏祖培因銀欵到期不能應付竟於前晚吞服生鴉片烟夜半毒發急延西人醫治苦於藥石難施不旋踵已溘然殞命矣慘哉 
[棺殮浮屍]  
　　前日午前英界麥根路蘇州河中浮起無名男屍一具身穿藍布衫褲跣足科頭某號巡街捕見之回報捕房捕頭令地保沈蘭卿投報某善堂領棺收殮 
[上海縣署瑣案]  
　　何竹士控媳顧氏違忤縣主汪瑤庭大令飭提何子林泉及顧氏到案前晚升堂訊詰何竹士供兒子林泉尚知孝養惟媳顧氏時與小的之妻爭閙務乞斷歸母屬收留何林泉供與相同顧氏供小婦人並未違忤翁姑惟姑虐待小婦人時被毆駡事爲小婦人外祖母所知向之理論掌頰一下姑遂挾恨唆翁來案禀控小婦人旣嫁何姓不願分離卽被虐死亦無怨懟供畢涕泣不休大令判令將何林泉責二百板顧氏交母屬領回開導然後送至何家如再虐待准予控懲○馮蔡氏控秦金秀逼娶姪女爲妻經縣主汪瑤庭大令研訊氏供夫兄桂生歿後寡嫂顧氏挈女兒阿招苦守不意被秦金秀將顧氏誘姦公然同居一室七月某日顧氏病故金秀忽濳雇償相鼓籥擇定本月十六日之夜勒逼姪女成親姪女阿招不願撕破衣服終日哀啼小婦人知之是以來案控求嚴辦阿招供年十四歲餘語與馮蔡氏相同秦金秀供小的係紹興府屬某縣人與顧氏姘識已歴五年顧氏故後小的不應娶伊女爲妻自知過誤叩求恩典大令怒其不法已極飭將阿招交馮蔡氏領回秦掌頰一百下笞臀二首板 
[南市捕房紀事]  
　　昨晨閩人林阿三與船户徐三在途揪扭被某號巡街捕一併拘入捕房捕頭令押候锊赴馬路工程局禀請總辦程雨村大令訊究○東洋車夫某甲前與同業某乙爭攬坐客扭住互毆致甲口角受傷旋被某號巡街捕一併拘入捕房捕頭令將乙管押片時給甲小銀錢三枚爲醫傷費然後釋之使出○湖州府屬某邑人名阿三者不知其姓向操水菓業與南馬頭蕩婦王陳氏結露水緣雙宿雙飛情好甚篤近有某甲者意欲鵲巢鳩占阿三忿不能平前晚夜半時破扉而入將氏扭至捕房呶呶聲訴捕頭以事關暗昧一併逐出不予深求○前日江蘇撫標滬軍營管帶龍葆珊遊戎命駕至新馬路口余公館吊奠怱促中忽失去帽籠内所儲墨晶眼鏡一副昨日遣人投報捕房捕頭令汛捕� 
留心跴緝 
[英美租界晚堂瑣案]  
　　細崽唐成章投英美租界公廨控木作主尤振與卽尤阿榮積欠工貲前晚讞員翁笠漁直刺倩襄讞委員張柄樞司馬研訊唐訴稱小的前薦尤包造西人房屋與通事言明每月工資洋銀十二元今被積欠一百三十五元向索不付且當日面訂房屋造成之後付給回用三分亦被賴去叩乞究追尤供去年小的包造西華德路某西人房屋計銀六千四百五十兩西人延不付淸小的曾付過唐回用銀一百五十兩洋銀十九元尚欠工貲八十三元叩求恩斷司馬令再付洋銀一百元限十日内繳案○湖北織布官局駐滬採辦分銷委員楊延振控沈堯民積欠承售布疋價銀二千四百餘兩前日直刺飭役提到沈堯民倩張司馬研訊楊遣司事趙小和投案請追沈供此項布價職員有田單作抵因楊委員避不鑡面以致稽延叩求鑒察司馬謂此案已由道憲大人接准湖北咨文札飭本委查追未便再延時日著卽移送上海縣署請汪瑤庭大令核辦 
[申報館恊振所經福建山東河南江西皖北浙紹振捐閏八月十一日至二十日止第二十六次淸單]  
　　閏八月十一日沈樹庭洋一元○十四日承安堂洋一元○十五日南京全盛局來謝公館爲謝太太六十壽辰隆儀移助洋廿一元○十七日　東無力子銅洋八元二角無名氏洋二元全盛章洋一元竹林居士洋四元蘭谿恊興來松陽縣署各友十六户洋五元○十九日王惕齋洋三元○二十日顧空人洋四元義善源交來蕪湖道署陳梅林經募立本堂陳等九户洋十元葆眞子洋四十元愼行堂紋銀十二兩兑見洋十七元五角以上總共收洋一百零九元五角銅洋八元二角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示防僞銀]  
　寗波訪事友人云日前鄞縣徐蓉齋大令發出告示曰爲出示嚴禁事照得龍銀角銀原係奉旨通行由來已久商民稱便所以維持圜法杜絶漏巵裕國便民莫善於此惟近來日久弊生有等不法之徒營私謀利濳行仿造或短少分兩或攙雜僞銀或全係銅質或有用藥水製造假冐眞銀機械變出奸民因此運兑視爲利藪設或人不小心輙受其愚卽當眞銀行用似此情形旣於民用有妨且恐不能流通卽爲市肆之害亟應查拿懲辦以杜流弊而安商民除訪拿嚴辦外合行出示嚴禁爲此示仰闔邑諸民人等知悉自示之後爾等凡有龍銀角銀務須認明眞假方能行用倘有私行製造及别處運來各種僞銀在甬出兑遺害鄉民市店一經察出或被告發定卽查拿到案照例懲辦决不寛貸其各遵照毋違特示○光緖二十六年閏八月十八日給 
[上海巡局瑣案]  
　　　　賭徒沈阿二在南市萬裕馬頭擺設賭攤誘人入局被十六鋪巡防南局勇丁拘解至局局員陳禾亭二尹研訊之下判鞭竹梢二百下交地甲　錮犯事處限交同黨某甲核辦○前日薄暮時籮間夫倪阿三至南市久大馬頭大甡祥烟店購取紙烟不知因何與櫃夥陳昌良口角互毆店主急遣人投十六鋪巡防中局禀報局員文斌臣二尹飭勇甲往拘研訊申斥數語著具呈攺過切結然後覔人保釋○昨晨流氓張子興邵阿三至城内穿心河橋楊和尚麫館内果腹强用銅質小銀錢致相爭鬥楊忿甚喚二十二鋪地甲金茂投巡防西局控告局員陸雨人二尹研訊之下判將張掌頰二十下卲苦求得免除將麫錢如數付給具結呈案 
[英美租界公堂瑣案]  
　　包探趙銀河勯禀稱前日午後甬人陸阿二在英界三馬路海天攬勝樓茶肆啜茗忽被不知姓名人毆擊受傷迨六百零九號巡街捕雇車送入捕房已口𣋜不能言捕頭令送至仁濟醫館療治今得痊愈解案請核陸訴稱前者萬家春番菜館夥楊阿狗及福生向小的訛詐洋銀十元小的畏其兇橫如數付給嗣後又向小的勒索二十元小的無從壽措投報捕房前日路過攬勝樓門前又被攔阻毆擊因之情急吞烟求恩提究讞員翁笠漁直刺商之曰繙譯謂若輩動輙訛詐打降殊屬可惡候飭差提案嚴辦○包探李四春禀稱朱長福竊取陳錦華家綢布衣服六件現經小的緝獲解案請辦直刺判令笞責二百板贓給還失主○五百五十二號華捕禀稱沈鳳山黃小玉在路索人扭毆路旁遺有尖刀一柄爲特拘案請究直刺訊得若輩均非善類判令各責五十板尖刀發捕房存𫏎○二百十七號華捕禀稱陳田生將西人史藍門家籬笆拆毁是以拘案請懲直刺判令管押三日○包探林福生禀稱嚴阿介竊取徐阿連身畔洋銀十八元現經小的查知爲特拘案請訊直刺著押候追償○四百五十六號華捕禀稱張阿大闕阿四在路扭毆小的喝阻不依爲特拘案請訊張供小的曾欠闕小銀錢五角早已還淸昨日途遇復向索取以致口角求鑒直刺判將闕管押三日張斥釋○四百零七號華捕禀稱陳阿海竊取某輪船上玻璃窓兩扇解案請辦直刺判令笞責五十板 
[法租界公堂瑣案]  
　　信裕紙店主李梅君以寄存沙遜棧之毛邊紙棧單向王松元抵押洋銀一千二百元旋將紙私自售去王遂具控公堂旣而日商某甲亦以李梅君欠銀不理投訴英美租界公廨讞員翁笠漁直刺提李禁押嚴追時朱森庭明府尚未交卸讞務函致直刺將李移解到廨會同費繙譯訊供以管棧人謝燕章棧主周永春均不得置身事外飭一併提訊將謝燕章暫押候核李交英美租界公廨原差帶去昨日新委讞員杜枝園大令查閲接管卷飭傳周永春王松元復訊周偕律師林文德到堂先向費繙譯伸辯復倩舌人向大令剖白謂沙遜洋行有新老二行周係老沙遜經租買辦沙遜棧另由謝燕章經理此事實與周無干王松元稱原被均係華人何用律師到堂剖辯當李來抵押時曾將棧單照對周亦在塲後謝潛將毛邊紙私自運出周謝二人豈容推諉林律師又稱沙遜有新老二行兹混稱沙遜顯係有心影戤况沙遜係英商所開果有不合亦應投英領事署控訴大令以沙遜旣在英界飭原告投英美租界公堂伸訴謝押候移送歸案訊理○劉文昌劉春林同至小東門外某鋪混用銅質僞洋銀被包探偵獲搜出僞洋銀四十三元昨日解案請訊劉文昌供小的母舅現在金陵駐防營當差此次小的由杭州隨母至此擬附輪船赴省暫寓新椿記客棧此項僞洋銀在杭州購得每元給小銀錢三枚求恩寛宥劉春林供小的係湖北某邑人此項僞洋銀由漢口帶來大令謂爾等曾販售幾次從實供明尚可從寛辦理否則定當按律嚴懲再究同黨二劉皆默然不語旋有劉管氏者投案供稱文昌係小婦人之子實不識洋銀眞僞並非有意混用求賜矜全大令判將劉春林枷號一月期滿責五百板劉文昌押候傳到棧主訊明再核○顧阿桂之妹阿順年甫及笄前因不守閨箴由夫屬禀請發堂擇配兹某號華捕李益之願納爲妻告知捕頭轉禀大令大令飭傅一干人到案訊知各無異言遂准李領去○金蘭圃前控宼福田欠洋銀三百元經前讞員朱森庭明府訊明飭交的實人保出限十日内理處迄今逾限日久延不理淸原告投案求追大令著保人交案展限十日延干嚴比○車夫高芝巖由瑞泰布莊雇裝土布八捆計共四百疋往北市某處交納行至新北門外突被方寳生陳裕徐金發三人負至城内布捐局莊夥何桂方投報捕房捕頭派包探將方拘獲略加研詰供認得錢三百二十文由布捐局巡丁囑肩荷至局不知其他捕頭以租界向不准抽取貨捐令將方等三人並莊夥何桂芳解案大令訊悉情由商之費君姑念方等實由布捐局巡丁指使從寛斥出候函致布捐局委員將布給還○小東門外永康土店積欠往來洋銀一千一百元潛行逃逸經債主汪國恩報知捕房捕頭令包探將店夥陳耀堂拘案請追陳供店主姚素初執事曹秀卿司帳何子良先後私逃不知避匿何處今小的獨遭株累求恩明察大令著押候交妥實人保出補提店主及執事人等到案復核 
[美租界捕房紀事]  
　　昨晨小竊李阿來闖入虹口穿虹浜鄉民某姓家竊取衣服若干携之而出適被某號巡街捕所見拘入捕房捕頭令押候解送公堂禀請讞員翁笠漁直刺訊辦○昨晨偷兒周阿二混入虹口某小烟館竊取烟槍一枝携至某押店求質適爲包探沈阿岳所見拘入捕房捕頭令押候解送公堂禀請訊究 
[美租界醫院紀事]  
　　浦東人徐承弟在外虹口某木作習業昨日偶不經心從高墜下致傷額角及右手流湧如泉昏沈不醒經人舁送同仁醫院求治醫生謂傷勢甚重恐難保全性命○昨晨外虹口百老匯路某船塢寗波鐵匠張某工作不愼失足墜下傷及頭顱經人舁送同仁醫院求治醫生騐視之下謂須閲半月方可告痊 
 
 
 

Page 10

 
 
   
 
