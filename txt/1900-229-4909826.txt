# 1900 - 229 - 4909826

 

Page 1

 
 
[叩募閩捐] [  申報館主人啓]  
　　閩省水災下民昏墊時艱蒿目幾於涙下鐵人本埠仁濟堂電報局絲業會館及本館各振所印成捐册附於今日報章分送惟冀樂善君子慨發仁心各解腰纒隨緣樂助　孑遺黎庶得以殘喘苟延實本館所心香敬爇者爾肅此佈陳伏維慈鑒 
[論蘇州機工閙事]  
　　蘇州機工之閙事也以機坊停織無可謀食所致而機坊之停織也以北省匪亂巿面蕭條絲貨不能暢消所致是機坊停織乃出於不得已之所爲而機工以無計謀生相率滋生事故此皆在情理之中未可過嚴責備所不解者潘憲　春江方伯已得紳董之禀思患預防籌撥公欵振之每大口日給米七合小口米五合五日一發如是者已一月有餘是各機工於饔飧之資已不憂不給尚何至藉端失業聚衆妄爲哉乃所發之米歸機户領給機户思從中漁利乾没甚多以致上憲雖有恩施各機工未沾實惠因此肆擾幾釀禍端是尚非機工之不法妄爲實由於機户之貪婪不肖追　禍始各機户實屬咎無可辭顧各機户以貪此戔戔私入囊槖上損大憲賙卹之惠下斷機工性命之資爲機工者自應直揭其私禀知大憲追償其吞蝕之米嚴懲其私肥之罪方足爲安分良民卽使若輩皆闇於事理之人一旦以積怒難消遂至糾衆生事則咎有所屬自應向機户尋仇乃皆不出此而於本月二十一日擁至皮巿街某大户處求食越日復羣擁至各飯館果腹不名一錢因之護龍街閶門大街各飯館皆閉門罷巿是機工無端生事有類匪徒其兇頑不法情形豈能爲之曲恕是故由前而論則各機户不能無罪似宜懲治從嚴由後而讑則各機工亦自有愆未可姑息貽患何以府尊濮紫泉太守乃將拘獲之機工數十人盡行省釋而但將附和之流氓十九人或釘鐐收禁或管押刑房乎或曰府尊此舉蓋以各機工雖屬不法究因失業使然且其黨類甚多深恐不予姑寛反致激成大變而流氓痞棍本爲閭閻之蠧自有可辦之情况係附從尤可借以示敬故懲其從而含其首避其重而就其輕此中自有權衡正非局外人所能妄論然是誠聞命矣獨奈何於侵蝕振米之各機户任其逍遥事外不稍加以懲治乎夫事前不能查知機户侵蝕之弊致各機工因此肇事幾釀變端當軸者已難免失察之咎事後又不能追原禍始懲其罪以謝衆人僅　各　　以　　　則當軸者又豈能免糊塗之譏吾不解蘇垣各官何皆如是之　　耶　　　工本　兇　往往　　人　　　　　　此賦閒之時詎能免作奸犯科之事故卽各機户不侵振米滴　　公而　　　　　行亦　　不生事故故與其失業而振之以米不如使之各安其業而自食其資查金陵機工較蘇垣爲尤衆日前亦因縀匹消滯機户停工兩江總督劉峴帥以機工失業無依難免不流爲匪類而又以機户資本不裕貨物旣銷塲不旺銀錢斷不能周轉自如因飭江寗藩司籌撥巨欵開設官押鋪專質絲經縀匹值十當五不取利息於是各機户得工作如常而各機工亦得自安生業使蘇垣能倣行其法移振米之資開設官押鋪則各機工亦何至輟業而嬉肇此禍事哉吾是以歎峴帥深謀遠慮體察周詳固非尋常仕版中人所能企及也 
[旅順戒嚴]  
　　日本大坂某日報云頃得長崎來電略謂客有歸自旅順口者述及目下旅順情形不甚舠妥俄國陸軍省運到大砲九十餘尊調出士卒六千名分扼各要區戒備十分嚴重至於鐵路之上則昕夕工作忙碌過於平時云 
[追記日兵進攻河西務事]  
　　日本大坂某日報云頃間陸軍中將山口氏由河西務電達烟臺轉致陸軍省内開東歴八月七日卽華歴七月十三日我日本師團一枝隊將屯駐南蔡村之華軍擊退遂於八日占踞南蔡村九日進占河西務其時鎭守河西務者係李鑑堂制軍秉衡輔以馬軍門玉崐及徐聶二帥所統練軍武衛軍湘軍武毅軍都二十五營連番鏖戰奮勇逾恒我軍鼓行而前疾如風雨華軍始漸漸却退有被獲者有負傷者狼狽情形不言可喻日軍則只傷下士三人 
[追紀西人會議略]  
　　西字報云當西人未占大沽砲臺時英國水師提督西摩氏邀同各兵船統領於華歴六月初九日至森多利恩坐船聚議其時俄法美三國水師提督德日意奥匹國水師統領咸命駕而至握手入座西摩氏旣道感忱卽宣言曰我等來此宜先訂立章程不知諸君以爲何如衆皆曰唯唯章程奈何西摩氏曰章程有九第一條我等此來並非欲與他人見仗惟各自保護本國旅人之身家性命而已第二條目下並不欲與中國交兵緣中國向與我等和好故也第三條我等惟應以剿洗拳匪爲務觀拳匪形勢非中國朝廷所能銷滅第四條拳匪勢力旣大於中國朝廷我等欲保旅人之身家性命自應力助中　設法敉平倘中國不先平定則我等各國應代爲平之第五條我等此來自應襄助各國使臣定敉平匪亂之策將本國旅人力爲保護現在各國旅人之身家性命皆不穏妥我等所當同心合力務使安全第六條以上五事今當照此行之惟日後倘在京使臣消息不能傳遞則自應改計而行第七條倘須改計而行則各統帥應向上臺稟命第八條目今事勢岌岌不及稟命是以亟須自行議定從違第九條自今日聚議之後訂於明日午前十下鐘時再議在座諸人皆鼓掌稱善惟美國水師提督作而致詞曰鄙意應查明各國水師可調令登岸者共若干名緣日前檄調入京之兵祗四百二十八名扼守津沽之兵祗四百四十一名如遇事急應再添調若干以資保衛法國水師提督則謂倘我等日後消息不通卽應請駐津各領事官設法與京師通信并須照會直總督申明事已至此各兵艦應調兵登岸保護地方華官亦應派兵襄助至於將來我等各艦在海中相遇須用旗號問答此當日聚議情形也事略未畢明日續登 
[行軍日記]  
　　日本東京某日報云頃間外務省得韓國仁川來電内開各國聨軍大隊於東歴八月四日卽華歴七月初十日由天津進發五日攻奪北倉六日攻奪楊村七日日本軍占踞南蔡村當鏖戰栘時天津練軍統領何帥殉焉馬軍門玉崐則敗潰而逃不知下落旣而日軍首先進擊俄英美三國兵繼之十二日直擣北通州議定留法兵守楊村德奥意兵則分出若干馳返天津防　　兵當攻佔天津之後卽興工修築入京鐵路迨二十日已修至楊村聞之來自山海關之華人云沽塘蘆臺一帶鐵路俄人亦正在興修至統帶工兵之俄弁則謂刻已由烏蘇里調到鐵路夫役約八百名旋又有華人自京師來詢之據稱日前李鑑堂制軍統兵二十營入京覲見皇太后旋卽督帶出京不知所向皇太后大約臨幸山西太原府云 
 
 

Page 2

 
 
[來華兵數]  
　　日本大坂某日報云頃閲德國陸軍省七日報内開自拳匪肇禍之始計至西歴今歲九月中旬歐美亞各國調赴中國助剿之兵都十二萬四千一百七十名分而計之俄國調出五萬名英國一萬二千名日本國二萬二千名德國一萬六千名法國一萬五千名美國七千名意國二千名奥國一百七十名共携大砲三百十一尊機器砲三十六尊 
[遣使勞軍]  
　　日本東京某日報云日本明治天皇以目下中國戰爭未已軍士荷戈海外勞苦功高因簡侍從武官長岡澤氏名精者航海前往傳天皇及皇后之旨向之慰勞已於東歴八月二十二日卽華歴七月二十六日由宇品港啓行矣 
[礦約告成]  
　　日本大坂某日報云頃得韓京來電悉韓王與日本使臣議訂稷山開礦修約刻已繕成蓋印計全約十有一條大旨　稷山金礦東西綿長六里南北綿長四里准日人開掘一切礦中之物自訂約之日爲始限一年内派技師前往测旧其開掘之期以二十五年爲限每百分納税二十五分工人十分中用韓人九分開礦所需器械應納入口税一律豁除 
[傎毋悞會]  
　　漢口采訪友人云本月下旬某日湖廣總督張香濤制軍會同湖北巡撫于次棠中丞出示曰爲明白曉諭事照得本都堂本部院前准山東撫部院袁電傳七月初八日上諭一道業經恭錄出示宣布在案恭查諭旨内所言悔過自新一節係指北方教民踞村立壘抗拒官軍而言以彼聚衆抗官念其迫於畏罪之心故網開三面准其悔罪自新至於各省教民凡係安營生者亦國家赤子本無畛域可分斷不准匪徒假托義民尋仇劫殺諭旨語意本極分明並無迫令各省教民槪行出教之語但恐愚民無知悞會悔罪自新四字謂是責令教民出教必致滋生事端此正諭旨所謂假託義民惟有遵旨嚴行懲辦用特明白解釋俾免懷疑爲此示仰軍民人等一體知悉愼勿悞會生事自罹法網各宜凛遵特示 
[劉軍北上]  
　　廣州訪事人云劉淵亭軍門自奉帶勇北上之旨卽調齊各營士座先由黄沙取道南雄折赴江西迤邐望神京進發迨七月十八日軍門祭纛啓行大憲以軍門去後省中兵力單薄深恐匪人伺隙横行爰委商州鎭總兵馬鎭軍維麒招募勇丁四千名分紥各要口以備不虞 
[無稽勿聽]  
　　欽加同知銜代理江西九江府德化縣正堂加十級紀錄十次應爲出示曉諭事照得潯郡前因北方多事業經奉憲籌辦防堵布置周密昨日訪聞有大通滋事匪徒濳入境内之事當卽會同標防各營擒獲訊供禀辦一面仍不動聲色密派勇役四處訪拿誠恐居民聽信浮言各懷疑懼合亟出示曉諭爲此示仰城廂内外各色商民人等知悉爾等須知通商口岸防備分外加嚴斷不容匪徒思逞現在匪謀敗露地方鎭靜凡我良善子民仍各安居樂業切勿浮言是聽輕易遷徙反爲匪類所乘如敢故違則是迹近樂禍之徒拿獲定卽嚴懲不貸其各凛遵切切特示 
[景德教案餘聞]  
　　客有自江西饒州府屬浮梁縣所轄景德鎭至九江者語本館訪事友人云景德爲江西四大鎭之一烟火萬家頗形繁盛作陶器者不下數萬人中多少年喜事之輩六月初旬某日忽有匪人遍黏揭帖聲稱十六日拆毁教堂一時民情洶洶萬分惶急同知艾少棠司馬聞信率同巡檢何穆門少尹晝夜梭巡罔敢或懈至十五夜黄昏時果有匪徒數千人將教堂焚燬司馬率衆趨救見衆寡不敵祗得知難而退迨浮梁縣任筱園明府浮梁都司熊偉廷都戎飛馳前往則匪人已如鳥獸散爰卽據情禀報上憲上憲立委余鐵生安子馨兩太守及張邵兩大令來鎭拘獲首要各犯十數名擇其尤者六人就地正法現在地方已皆安靜各窰亦一律開工明府因事前失於防維由上憲撤回而以張明府繼其任 
[防勇滋事]  
　　紹興訪事人來書云本月二十三日鄉人某甲至城内某布店購布付價後尚餘小洋銀八角包於手巾内携之而出甫行十餘步至某衣莊門外包忽墜地正待俯拾已爲駐紥華嚴寺之營勇某乙攫取大踏步而去甲情急扭住向索乙恃無見証舉手欲毆不意甲巾墜之時早爲衣莊夥某丙目覩至是出爲理論乙自知理屈悻悻交還方以爲事可了矣不虞二十四日午後乙復邀集同類丁戊已庚等數人擁至衣莊尋釁將櫉内所　衣服隨手亂撕衆莊夥譁然責令賠償價值乙怒拔刀亂戳霎時間戳倒數人血流遍地衆鄰聞狂呼救命飛步而來以防勇滋擾巿廛一齊罷巿乙等正欲乘機遁去被各店傭役扭住五名捆送紹興府署受傷各夥亦用門板舁往請騐府尊熊再青太守立傳山陰會稽兩縣主訊供維時自大街至府署觀者約四五千人宅門照墻竟被閒人擠倒雖有轉勇八十名類皆蝟宿一隅不敢出而彈壓嗣兩縣主騐明傷勢允將防勇從嚴懲辦至黄昏後觀者始漸漸散去迨二十五日各鋪仍不開張午後兩縣主乘輿至大街殷殷勸諭各鋪始照舊經營旋將乙甲貫耳遊街衆心始定 
[縱僕殃民]  
　　金陵訪事人云北省拳匪肇亂省垣城廂内外謡言紛起揭帖遍黏大憲先事預防通飭營縣保甲各員嚴密梭巡以冀匪類濳蹤間閻安謐各員奉諭後昕夕從公不敢稍有懈怠惟某處保甲分巡某委員深居簡出巡查一事悉委諸局中所用門丁若輩狐假虎威每以盤詰奸宄爲名至烟館茶寮任意需索不遂所欲輒以藏匿匪人不服盤詰等詞回局誣禀員局又漫不加察朱符黑牒絡繹而來門丁因是益肆鴟張甚至途遇鄉愚亦復藉故誣栽横加敲詐民間被害者衆無可控訴只得忍氣吞聲似此縱僕殃民其欲效呂端之小事糊塗耶不然何其聾聵至此也 
[議行錢票]  
　　松江訪事人云郡城自聞北省拳匪作亂人心惶惑生意頗覺蕭條六街三巿之中皆需現銀交易以是銀根緊急雖家有中人之産者亦時虞轉運不靈地方官軫念民依百計維持終於無濟邇日華亭縣林霨生大令婁縣屈吉士大令會商善法擬由縣刊印錢票行使巿廛每張制錢三百文以三千貫爲限禀准府尊張子虞太守出示曉諭以濟錢源之涸使闤闠中無折耗抑勒之弊則法良意美小民當歌頌弗諼矣 
[漢皋火警]  
　　漢口采訪友人云本月十七日之晚十二點鐘時漢口燈草會館附近某姓茅屋内不戒於火霎時毒燄飛揚光騰霄漢摧枯拉朽掃蕩無遺迨各水龍聞警馳來茅舍百餘間早付咸陽一炬矣迨二十五日午前鎭上義和巷有雞販人三麻子者不知因何與其婦勃谿　觸吳回之怒熊熊之燄四處飛騰適封家姨命駕而來遂致火藉風威勢如破竹雖水龍畢集噴薄銀濤而杯水車薪終于無濟直至上燈時節狂燄始衰是役也火由義和巷竄至三義殿佛林庵折入緯子街達夾街萬興發帽店旋復長驅直入從鮸家巷迄河街葉開泰藥肆被燬二千餘尸所失不下數十萬金當火勢逼近三義殿時夏口廳卡房所押犯人穴壁而逃多至一百名左右不知事後將何以處之同時漢陽高公橋左近某姓家亦有火警延及六七百家亦巨刼也 
[烟海秋帆]  
　　烟臺訪事人云爾來謡言四起或假託乩語或出自訛傳關道憲恐亂民心屢經示禁無如若輩皆聽之藐藐日前更有付之剞劂傳佈四方者經道憲查拿到案盡法嚴懲從此讕語無稽或者可冀稍息矣○京津亂起人心皇皇公會刊印章程勸戒店鋪居民毋得輕信謡言未事先亂近復製就竹籌挨户輪流傳送蓋借以儆惕人心也○近有鄉人就東沙旺支蓋席棚豢養牲畜好事者遂散佈謡言謂將有洋兵來此駐紥實則此項牲畜係各洋行所購俟有輪船卽當載之他去也 
 
 

Page 3

 
 
[傅相行轅紀事]  
　　昨晨某省候補知府潘太守恩榮刑部郎中王正郎錫祺中書顧内翰恩義先後詣轅禀見○昨晨八點鐘時接金陵武昌電報各一封午後四點鐘時發濟南電報一封五點鐘時接揚州電報一封及蘇松太道憲公文一角 
[俄員謁客]  
　　昨日午後三點鐘時有停泊浦江之俄兵艦統帶古思敏君命駕至英美租界公廨拜會讞員翁笠漁直剌適直刺公出未回由襄讞委員張柄樞司馬延入花廳欵以西式茶點晤談良久始興辭而别 
[印兵續到]  
　　昨日滬上又到印度兵一隊聞此兵調自印度拉乞波地方由某輪船載至浦中因船身碩大無朋不能傍岸分别用小艇渡登刻已在楊樹浦安營駐守矣 
[英帥閲團]  
　　昨日午後五下二刻時各國旅滬商人團練隊齊集泥城橋迤西賽馬塲内會操到者多至一千五百餘人請英國水師提督西摩君簡閲旅進旅退如火如荼觀者咸嘖嘖嘆羡 
[西人行慶]  
　　寓居上海之泰西各國官商自聞聨軍攻入京師使臣依然無恙不禁眉飛色舞雀抃臚驩隨醵集金貲定於下禮拜二卽華歴八月初四日之夜就浦濱及各處通衢結綵懸燈以申慶賀并於九下二刻時迎賽水龍會 
[决科出案]  
　　今歲爲庚子恩科鄉試地方官例有决科之舉蘇松太兵備道余晉珊觀察爰於夏間循例舉行今雖已奉旨暫緩試期而課案仍於前日發出計共取超等二十名特等四十名一等三百十三名兹將超等姓名照錄於後朱壽　黄肇蘭朱孔揚朱升庭戴燮元黄炎培單慶銘張恩煜黄樹仁徐揆大劉至信劉欽勵葛尚冲葛尚忠陸紹庠葛尚質汪錫增汪春㴻計第一名奬洋銀六元二名至五名四元六名至十名三元十一名至特等五名二元特等六名至四十名一元五角一等第一名至五十名各一元五十一名至一百五十名各八角一日五十名起各五角 
[少尉行夜]  
　　前晚上海縣典史趙敬臣少尉奉縣主汪瑶庭大令之命親率差役在城廂内外巡行行至小南門外石街見某烟館尚未閉門因命差役入内搜查旋責令地甲於翌日解縣訊辦 
[私竊軍糧]  
　　北省匪亂各處防務戒嚴所需軍糧槪由上海採辦接濟前日松海防同知劉乙笙司馬令某米商購米若干石雇駁船運往船户楊老富串同打包人謝炳華每石竊去數升嗣爲埠頭查悉告知某米商稟請司馬嚴辦 
[賭徒漏網]  
　　南巿僻靜街道道每有不肖之徒攞攤誘賭昨爲二十三七鋪巡防局盛雨村二尹訪悉特派勇丁會同十六鋪巡防南局勇甲密往兠拿各賭徒消息靈通早已高飛袁引致各勇皆徒手而返未經拘獲一人 
[上海縣署瑣案]  
　　日前浦東三林塘人孫梧林偕屍妻孫陸氏投縣報稱夫弟孫凈山被湯金榮毆斃旋由縣主汪瑶庭大令騐得　身並無傷痕然仍將湯金榮帶回縣署釘鐐收禁前晚飭提研訊供稱小的與死者因刈草起釁彼此互扭並未兇毆大令判責二百板開鐐斥釋○鄉婦陳談氏迭次控地販郭華卿地保白歧臻强賣有單地畝前晚經汪大令研訊談氏供稱小婦人有祖遺地一畝二分六釐前年升科局　大人查丈時田單抵押在外致被郭華卿白歧臻朦禀充公幸許大人察出弊竇未經允准旣而又被郭白將地售與洋人不得已投案呈控并將田單贖回呈騐郭華卿供此地已售與庚興洋行買辦大令謂郭擅賣有單之地殊屬可惡喝令重責一千板白歧臻供此事實係小的受郭之愚求宥大令判責一千板白再三求免大令曰爾如願代郭出銀贖回當從寛免責白唯唯遵斷遂飭將郭釘鐐還禁白交人保出限十日内理明　覆○毆斃徐家匯人姚子雲之兇犯劉金祥前經收押前晚大令升堂提訊劉供稱姚子雲被人毆斃之時小的方出外傭工並不知情叩求鑒宥大令喝令跪練良久仍不供認遂飭押候覆訊 
[上海巡局紀事]  
　　磚瓦匠某甲失業多時衣衫藍樓近在街頭販賣蘆粟日昨突有黄阿大者冐稱捕快夥役向之訛詐因互扭至二十三七鋪巡防局局員盛雨村二尹研訊之下以黄不應冐名訛詐判令笞責一百五十板以儆○前晚有一梁上君子携竹梯至南巿篾作街某茶肆探窓圖竊適被支更夫某甲所見大聲呼捉賊始驚慌而逸後爲十六鋪巡防南局委員曾虚齋二尹所知爰諭令捕役赶緊查拿務獲解案懲辦 
[英美租界晚堂瑣案]  
　　瞿羅氏探長子瞿阿炳糾集流氓陳毛毛强索地價銀由讞員翁笠漁直剌訊供管押在案前晚襄讞委員張柄樞司馬升堂覆訊瞿羅氏供丈夫已故長子阿炳早已取媳次子柏泉尚未成婚邇者小婦人將地出售與人得洋銀九百元分與長子三百元尚不滿意竟於本月某日糾集流氓盤踞滋擾請爲嚴辦柏泉所供與其母略同阿炳供稱母親所售之地實得洋銀一千七百元未給小的分毫小的不敢糾人滋擾求鑒司馬謂瞿阿炳不安本分本應究辦姑念無知交其母領回管束至各流氓自應押候分别懲辦○陳盛氏控蕭寳姐卽林大阿姐圖賴所供洋銀及金剛鑽戒指等物張司馬研訊之下陳盛氏供稱小婦人係蘇州人去年八月蕭寳姐向小婦人借去金剛鑽戒指一枚洋銀一百五十元立有票據迄今本利無著求恩究追蕭寳姐供小婦人傭工度日前向陳盛氏借洋銀一百元無力歸償後被利上加利以致票據上寫定一百五十元至戒指係爲人代借務求寛限以便理清司馬怒其供詞刁狡著掌頰一百下措還洋銀一百二十元限本年臘杪如數清償違干提案嚴比 
[英美租界公堂瑣案]  
　　禹錫昌之妻妹與苗芝祥有染私將禹之衣服給苗質錢花費經禹控請訊究昨日經襄讞委員張柄樞司馬提訊禹訴稱妻妹被苗勾引成姦并騙去小的綢衣四件求恩追究苗堅不供認司馬遂商之白繙譯將苗交捕帶回候查明再核○嚴阿福竊取常壽祥家製造丸藥器經包探趙銀河查獲送案請究嚴俯首求恩司馬判責五十板○蔣咸華訴稱周茂全騙去鷄蛋二百三十枚昨在途中相遇是以交捕送究周供詞遊移不定司馬判責一百板○張永林吳李氏訴稱家中失去錫茶壺綢衣等物報捕後查係張阿全所竊請爲究辦司馬判將張責二百板○趙永華訴稱徐明山王仁芝强向小的訛詐并用鐵尺擊傷兩臂請爲嚴究徐王同供稱小的等不敢訛詐惟求恩典司馬飭捕帶回俟趙傷痊再核○朱福記訴稱家有婢女名曰來桂前日無端失去遍覓無蹤後在王吳氏家尋見是以交捕送案請究王吳氏供詞一味支吾司馬判掌頰一百下 
[法租界公堂瑣案]  
　　法總領事署繙譯官費亨祿君來滬任事後特於昨日直公堂與讞員朱森誔明府會判各案○前日有人投函英租界捕房略謂流氓金義堂素行無賴盤踞法界某客棧與各流氓結黨會盟約期起事焚毁教堂云云捕頭將原信移送法界捕房捕頭令某包探將金拘獲昨日解案朱明府與費繙譯會商之下飭移歸英租界捕房以便解送英美租界公堂禀請讞員翁笠漁直剌辦理○法商鉅昌洋行主控華人謝茂堂將草帽邊抵銀一千二百兩過期不贖等情朱明府以原告不到無從質訊飭押候復核昨日鉅昌行主偕買辦張顯之投案訴稱謝情潤茂錢莊作保將草帽七十五箱抵銀一千二百兩言定三個月爲期結定利息棧租銀八十四兩六錢今過期已久延不取贖請卽究追謝供當時由張洪二人同往小的不知底細張顯之稱抵據上由謝親筆畫押蓋印潤茂圖章明府商之費繙譯著押候補提保人下期再核○陸友梅　稱前日小的附招商局江天輪船回甬被野雞挑夫林樹林楊奎安吞没衣箱一口迨查悉向索則以他人之箱搪塞是以扭案請究林楊 
 
 

Page 4

 
 
互相推諉堅不肯承明府著押候查明復訊○徐阿六訴稱小的在西門外銀河里司閽里内居民運次失物前晚竊賊張培根來竊玻璃窓六扇當塲拘獲送案請辦明府判令將張枷號一禮拜發西門外示衆期滿笞責二百板 
[美租界捕房紀事]  
　　昨日午前北四川路白大橋畔有一無名男子倒斃路旁年約五十餘歲衣衫藍縷狀似卑田院中人某號巡街捕見之告知捕頭捕頭令地保報請善堂給棺收殮舁往義塚掩埋○日前流氓王順芝在裏虹口向鄉民某甲訛詐不遂所欲拔出利刃剌傷甲臂甲負痛赴捕房聲訴捕頭令包探李佩芝將王拘入捕房押候解送公堂禀請讞員翁笠漁直剌懲辦○前晚偷兒某甲混入伯頓路某姓家竊取木植適爲包探劉光震所見拘入捕房捕頭令押候解送公堂稟請究辦 
[正悞]  
　　昨日本報首頁美國移書一則内卽華歴六月初七日句脱去卽字今仍應力守不移句誤今爲令將下開數事句脱去將字救護在京美使及使署各員句使字與及字倒置教士商民人等之遭難者句之字下多一者字又第三頁記馬路工程局總辦程雨村大令向納妓爲妾之蘇茂松追繳龜奴帶擋洋銀事標題爲官追帶擋四字悞追爲迫以上諸處執筆人皆經校核無訛不料手民漫不經心以致顚倒錯亂如此誠可恨也合亟正之以昭本館實事求是之意 
[善欵彚登]  
　　昨蒙恭壽堂非非子榮安氏求慈親各病速愈助敝堂善舉洋銀四十元查沛然詹質臣爲余恕宗弄璋之喜賀儀移助洋銀四元九江南順記來隠名氏求令媛病愈又章學海命氏三户各洋銀十元漢口周隠名小洋銀一百二十四角陶樹玉堂王隠名各洋銀二十元天水明德堂主人久病求神佑獲痊并求賢郎諸恙速愈洋銀五十元福興鹹魚號開張之喜將謝筵資移助洋銀六元當此來源枯竭之餘乃承雅意殷拳多方集腋此種風誼詢足以資觀感而荷天庥特綴數言藉鳴謝悃上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
