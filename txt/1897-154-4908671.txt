# 1934 - 154 - 4908671

 

Page 1

 
 
[第三次印二十四史告成] [  圖書集成局啓]  
　　二十四史一書上自遷史下迄橫雲山人明史稿數千年理亂治忽畢備於中誠我人所不可不讀者也本局前曾二次排印甫經塞署揷架順空兹復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲　史功深者盍選購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布 
[出售中東戰紀本末○又續編○文學興國策○續編○續編有李中堂籌商和戰密電七萬字] [  圖書集成局代啓]  
　　廣學會著中東戰紀本末八卷本忠愛之忱獻治安之策除售罄重印價仍一圓五角外林蔡二君重輯續編四卷取價七角内如東征電報京外諸公密摺俄日各國條約西報叢說等類皆萬金不換之秘本百思不到之眞詮同在申報館申昌書畫室　　書室美華書館四馬路大吉樓古香閣廟園五鳳樓出售書中於中國重大新政東洋搆釁實蹟歐洲交涉近情臚列無遺今禮部議准鄕會試策問歲科試經古皆兼時務題目此二編與泰西新史攬要時事新論文學興國策同爲考据所必需凡連戰紀初續編文學策同購者每套二圓專購文學興國策三角時事新論六角 
[虛實說]  
　　自來天下之事未有不從務實而成亦未有不因蹈虛而敗者虛與實固成對待而不能並立者也人但知利害之分而不知利害之所由分卽虛實爲之也土虛則陷木虛則朽山虛則崩人虛則疾家虛則貧國虛則弱然則虛之爲害其可勝言耶然土非無故而虛也必有人以挖之者而士始虛木亦非無故而虛也必有蟲以蠹之者而木始虛山則受穿鑿之害久久自崩人則受私欲之累漸漸致疾至於家而不自撙節其受虛之病猶小焉家人又從而揮霍之欲其不虛焉得乎國而不自振作其受虛之害猶淺焉臣僚又從而剥削之欲其不虛焉得乎凡此皆虛之爲害而不能以實救之也方今時勢岌矣無不知中國之虛泰西之實且無不知以泰西之實可救中國之虛於是倣行西法設學堂曰武備焉方言焉同文焉水師焉電報焉自强焉且購輪舶製槍砲立海軍興礦務幷民間製造各物倣用機器一切衣服飲食日用起居之物人無不西人之是慕西人如此而可自實其國豈華人倣之而不能自實其國乎乃華人雖倣西法而欲一變國之弊政無如心之弊未除卽國之弊難革所謂弊者不外虛之一字中國無一而不弊實無一而不虛請就其顯而易見者言之天下之人不外士農工商中國之士以宣聖之教爲依歸童子粗識之無卽教以句讀自四子書以及十三經咸令習之誦之雖講解未必皆能深究而大旨則無有不知至握管爲文尤代聖賢以立言如大學之正心誠意修身治國平天下無不鈎深致遠闡發靡遺及考其所行則無不相背試其所爲則茫無所措非虛言之爲害乎矯其弊者羣以爲中國土人皆誤於八股以致所習非所用所用非所習一若聖經賢傳之書皆可盡廢夫八股誠爲無用之物而聖經賢傳要無不可以身體而力行苟中國士人皆取法經傳身體力行吾知西人亦將欽慕之不遑而必不敢輕於藐視矣無如讀書之時虛氣已先中於其心講解未明遽思握管作文未順遽思出考一衿可以自足舉業視爲易事考試之事所以覘實學也乃今之考試者無論鄕會各塲皆可携筐負篋而去卽殿廷之試亦各不無懷挾與試者以爲非此不能贍對閱卷者亦明知非此不能詳明故亦祇能盜鈴而掩耳此非考試之虛乎然猶謂考試之事原不過紙上之空談未經見諸實事也則試問中國之官能刑名者幾何人能錢榖者幾何人能教養者幾何人大抵皆利祿之是謀身家之自顧事事循例處處夤緣上下相蒙釀成一虛假之局其弊與考試時之紙上空談無少或異致令人藉口於官塲之事無一不虛職是故也今之蒿自時艱者每以務本爲急而天下之本端在於農夫農出作入息犁雨鋤雲應無所謂虛也乃近世人情浮薄卽鄕民亦日趨於怠忽禮經所云三年耕必有一年之食九年耕必有三年之食可以備水旱之凶荒試問今之農能有此盖藏乎故一逢年榖不順無不轉徙流離流爲賊盜爲天下憂諺云萬物土中生至農一虛而國安得不虛乎至於工商尤並行而不悖工之出物多則商之銷場旺商之資本厚則工之躉積易當閉關之時中國之工商無不可以自守乃自通商以後在在相形見絀工旣不能自出新奇遂令洋貨暢消利權外溢而商亦資本漸乏反藉外洋之貨以漁本國之利工商之事至今日而尙可問哉欲不謂之虛而不得矣然此尙不過論其大凡至其中之層累曲折要不能以更僕數其弊之中於人心已非一朝一夕之故也未完 
[本館接奉電音]  
　　昨日淸晨京師飛電傳來硃筆三道上諭二道敬謹譯登○五月初四日奉硃筆著派啓秀敬熙監馬步射欽此同日奉硃筆這監試著宜烈去欽此同日奉上諭街道御史楊崇伊奏制錢缺少請飭各省開爐鼓鑄並滇南銅廠有名無實請飭查辦法各摺片著戶部議奏欽此同日奉上諭邊寳泉奏請飭催臬司迅速赴任等語福建按察使李興銳前經請假回籍修墓著陳寳箴飭知該臬司一俟假滿卽行到任毋稍延緩欽此○初五日奉硃筆管廷獻著管理京畿道事務欽此 
[分任議和]  
　　本月初六日倫敦來電云土希交涉之事經各大國使臣與土國外部大臣議立和約中有三要端刻已就緒所有交界一切由俄國使臣辦理約中條欵由德國使臣辦理應償兵費若干由英國使臣辦理至克賴答島希人本欲出而掌管兹旣敗北此事卽不克主持島民因公舉迷格厘權理島中事務 
[示用銀圓]  
　　營口采訪友人云盛京將軍依克帥奏准購買泰西機器製造銀圓本年三月初旬機器已抵省垣遂擇日開工鼓鑄月前特飭營海關道出示曉諭令市中一律通行以補制錢之不足前此奉省慘遭日本兵刼嗣是忽通用日本銀圓其向來行用之墨西哥銀卽俗所謂鷹洋或更悞爲英洋者祗行於營口一隅迨去冬絲商携日本銀圓購絲其價反昻於墨西哥銀近則與之相將今得通行中國銀幣想可敵海外來源矣特不知能免市儈逞狡詐之謀多方龍斷否也 
[華人受害]  
　　香港循環日報云美國苗薛地埠工黨攻擊華人今更猖狂每日輪流在華人所設店前來往不許白人入店貿易且勒令業主不得賃屋與華人凡雇用華人者迫令辭却途遇華人卽施以拳擊務欲禁絶華人生計而後已地方官袖手旁觀置之膜外華人不得已努力捐貲禀請捕頭派出暗捕三名每名日給工金十圓查出工黨首事十餘名延大律師山打主控山律師曾充上議院議員謂須親往美京謁見華使面商保護之策幷向政府按例索償聞此案大有轉機將來必使工黨不能逞其所欲也 
[鄂撫過蕪]  
　　蕪湖訪事人函云湖北巡撫譚敬甫中丞陛辭回任溯江上駛上月二十六日乘楚材兵輪船道出鳩江地方文武各官急出迎迓中丞並不停留早已飛度蟂磯向上游疾駛而去矣 
 
 

Page 2

 
 
[鄂撫回轅]  
　　漢口訪事人函云省中官塲接到電音知撫憲譚大中丞己至滬上撫中軍璞叅戎曁管帶升字全營　記名提督周謙甫軍門各率勇丁赴田家鎭遠迎中丞蒞省後卽於上月廿六日申時接篆文武百官咸趨轅致賀 
[刦獄巨案]  
　　營口采訪友人云奉天興京廳獄内監禁罪犯四十餘名四月初旬某日忽有馬賊數十人混入城闉乘夜毁去獄門一擁入内將各犯劍負而出繼復沿街肆掠露刃行兇廳主林司馬適奉委公出及回已無從追捕矣 
[刦女傷人]  
　　松江采訪友人云城南尿弄内數間東倒西歪屋有某蕩婦居焉其人歴齒蓬頭凹睛凸肚遠望之幾訝來自海外羅刹國而不知其卽芳名素著之著地靑也數年來積有囊貲遂開設小烟寮日在芙蓉洞中招蜂引蝶本月初四夜忽有兩男子叩門而入婦殷勤欵接餉以烟霞風味吞雲吐霧小語喁喁旋又聞欵關聲兩男子遽從榻上躍起大踏步入内室突將婦所豢螟蛉女携之而出付諸門外漢呼哨奔逃婦阻不使行兩男子卽出白刃亂戳婦疼極兩手略鬆卽被兎脫及鄰人携燈出視惟見婦倒臥血泊中詢悉情由相與駭愕迨初五日侵曉急呼地保至令投縣報請騐傷不知地保因何極意留難堅不肯報刻下婦雖不至殞命而明珠一顆不知何日得還何郡治之中而匪類橫行竟若此哉 
[合剿匪徒]  
　　廣州博聞報云高雷兩府屬土匪蠢動禀報到省經大憲派勇前往剿辦所幸土匪尙無大志不過烏合之衆肆其搶掠而已故自各路大軍雲集若輩卽已瓦解冰消現在尙須辦理善後事宜以絶根株而安閭里石城縣團防局紳赴兩廣督轅呈遞條　譚宮保批示曰石城土匪蠢動現已派兵往剿該紳等應邀同本處正派紳耆各淸各村何人爲首何人附和現逃何處勒令親族據實指明將其田屋充公拘其家室務令交出眞匪以絶根株該紳等各有身家毋得坐視兵勇初至於地方路徑情形不熟全恃地方紳耆隨同辦理仰候札飭各營及道府縣遵照妥辦 
[散勇過蕪]  
　　蕪湖訪事人函云北洋公平輪船於四月二十日由天津裝載淮練散勇至蕪遣撤二十四日晚間抵埠共載散勇七百名由蕪登岸者五百餘人皆隷廬州六安各屬藉當夜蕪湖縣保甲局保衛營俱帶勇彈壓因公平急於上駛卽將散勇卸置民船曉光甫動剪江北渡向巢湖進發至蘇省所裁散勇於二十六日由開濟兵輪船運至計三百名蕪湖道袁觀察因蘇藩聶方伯電請墊發恩餉每名四兩二錢爰卽派員携銀登輪舟發畢督令換坐民船揚帆西駛向皖北各路前進沿途派有武弁隨船彈壓不許一名逗遛故無滋擾之事城鄕鎭市俱寗靜如常 
[禾中蠶汛]  
　　嘉興采訪友人云四鄕所育之蠶惟硤石王店各村莊收成頗旺郡治近鄕祗一二分而已據云大眠後往往染疫而斃以致桑葉賤至每洋銀一圓可購十餘　後得江蘇平望一帶鄕民來此購買始貴至每擔半圓日内蠶已上山西門外及東栅口諸繭行次第開市收繭初時每斤祗小洋銀二角八九分漸增至三角一二分然投行求售者尙寥寥也 
[武林絲市]  
　　杭州采訪友人云本年杭地産絲不多以致絲價昻貴各絲行定於五月初三日開收每兩需錢二百七十五文加以行用厘捐總在三百文左右較之去年加十分之二綢線各業無不眉鎖雙峯開收之日祗共購得二百餘包其貨亦較往年减色云 
[破堤述誌]  
　　漢口訪事人函云客有自上游來者述及京山縣屬多寳灣新築正堤近又被襄水衝破田産漂没蕩然無存且有淹斃人衆之事果如所言則又非常之厄也 
[災民滋事]  
　　漢口訪事人函云天門京山蔣家廠盧家鋪多寳灣鄭家嶺周家花園諸處災民千餘名口扶老携幼至漢川縣屬蝦子溝富戶張永盛家圍住宅門硬索重資聲勢洶洶不可理勸刻由方守戎來漢帶勇彈壓可期無事矣 
[悍不顧理]  
　　天津采訪友人云邇者郡城内外失去子女之事日有所聞四月二十八日有甲乙二中年人彳亍於西關外後隨童男女各一有識其面貌者呼其乳名皆瞠目不能答知其被拐也將甲乙扭送西頭鄕保甲局局員斥不准理衆怒推擁至城之西南隅空地上拳棍交下更以銳木釘入雙睛甲乙送同時斃命衆乃拽屍至左近水潭内任狗狼嚙嚼地保斥其殘忍衆更遷怒於地保以爲與拐匪一鼻孔出氣勢將揎袂攢毆地保知若輩不可以理喻奔投縣署禀陳二十九日下午縣主親臨相騐以地在柴廠之外飭將廠柴執事人帶案訊供夫拐匪誠可誅也然國有常刑烏得以私刑致斃若輩眞所謂悍不顧理者歟我知縣主必有以懲之 
[白門火警續聞]  
　　金陵南門外長千里火災前已列諸報牘昨又得采訪友人手畢云是處約有茅屋數十椽皆窮民棲息之所有某甲者夙嗜烟霞滋味一燈相對竟夜無臥是晚適就黃泥灶煮雙弓米療飢不虞火星吹入積薪遂致冐穿屋頂茅龍夭矯延及比鄰幸城上所駐親兵營鳴角報警各水龍夫坌息而至銀濤倒瀉赤燄頓衰然毗連八十餘家均已付之一炬矣嗚呼慘哉 
[禾中火警]  
　　嘉興采訪友人云本月初五日夜半時郡城北門外中街余姓豆腐乾作工人遺火柴堆以致濃烟滿屋作主急持燈往視忙亂中又悞潑洋油頃刻烈燄狂飛無從抑遏幸後河取水甚便各工人帮同灌救得卽救熄不致延及鄰家 
[慈航普渡]  
　　蕪湖訪事人函云東西梁山救生紅船向因司事委靡善舉廢弛經臬憲趙廉訪訪聞札委駐紥該處精健前營陸副戎力加整頓並由無湖道袁觀察捐廉三百金交副戎添造紅船一艘以爲普渡之資刻下新船落成卽於月前某日祭江放棹舵夫水手人等工食由西岸舊船分撥不敷之處則由陸副戎隨時捐助因之近來遇險行船得以危而復安者甚夥行旅之人無不以慈航爲頌也 
[僧道齟齬]  
　　杭州訪事友人來函云杭人崇奉朱天君極爲誠敬甚至朱漆器具一槪弗用自三月二十八日起至五月初八日止較之蘇人之茹雷齋者有過之無不及焉按朱天君不知何神相傳爲道家護法使者四月二十四日爲神誕之期男婦進香者絡繹不絶並有香懴等會數起固羽士之一大進益也近年以來僧寺尼庵羡其香火之盛亦于殿中裝塑神像改朱天爲諸天遍貼招帋先期發帖邀請大檀越往彼拈香於是道家者流深恐利源爲其所奪歴叙神之靈應素昭及其出身聲明並非佛教中神不得供于庵寺望諸檀越弗爲僧尼所惑刊單分送緇流中亦出單與之辯駁噫利之所在人共趨之卽區區香火之資而二氏必欲相爭若此亦可見世風之日下矣 
[致祭龍王]  
　　出使德國大臣正任常鎭通海道呂鏡宇觀察日前來滬暫駐行旌擬卽入都陛見兹觀察以將次北上特於昨日午後恭備祭品命駕至南市大東門外龍王廟致祭或謂出使大臣從無致祭龍王之事殊不知救災捍患神能庇蔭我民則皆足以祀觀察此舉豈徒以海外風濤之險而先事竭誠哉 
[星使回期]  
　　出使英義比大臣龔仰蘧星使將次回華已詳前報兹悉星使約於十三日左右可以到滬故上海縣黃大令已飭辦差人等在碼准備一切以便恭迎矣 
[右營易員]  
　　本邑提標右營廖楚才叅戎奉憲撤任曾紀本報兹悉現由大憲札飭留防太湖水師左營管駕周源龍叅戎士達署理周叅戎須赴蘇省謁見三大憲後然後到任 
[地銀繳庫]  
　　許閬仙太守奉兩江督憲札委辦理上海升科事務太守接辦之後業將無單灘地丈量充公照價售賣聞共售銀有五萬 
 
 

Page 3

 
 
兩之譜先行申解道轅查點存庫 
[咨會丈地]  
　　蘇滬開築鐵路上憲委蔡二源太守爲帮辦已將頭圖等處地基逐一丈量由向日西人放槍打靶處丈至錫金公所現欲在十一圖起往西丈量咨會上海縣黃大令派差薛貴前往伺候 
[正兇已獲]  
　　浦東人張永林在十六圖地方被陸掌華張掌華等戳傷身死一案經黃愛棠大令相騐訊供補提是案要犯本館已將先後各情迭紀報端惟正兇張掌華在逃未獲縣署差捕密購眼線知張避匿浦東唐橋鎭遂帶同夥役數十人前往將張擒獲送至縣署禀明黃大令奉飭看管候核 
[水手肇事]  
　　前日禮拜之日西國各兵船水手人等咸登岸作竟日之游虹口百老匯路有西式酒肆西人成羣結隊暢飲驩呼醉後吵閙之事不一而足入晚有某兵船水手十餘名由某酒肆沽飲而出時已大醉一路胡閙不休行至外虹橋東首遇四百六十五號華捕告以沿途不准滋擾水手等聞而大怒與捕爲難各出小刀將捕刺傷面部數處捕急吹號呌一百零三號二百六十六號三道華捕首先赶至因之亦被刺傷旣而中西各捕應召者陸續而至水手始四散奔逃僅獲甲乙丙三名拘入捕房禁押昨晨九點鐘捕頭飭送至英領事處請辦 
[上海縣署瑣案]  
　　武生朱友梅遭唐三三等毆戳受傷當經扭赴楊樹浦巡防局聲訴局員曹二尹維善飭地保姚旭生恊同巡勇將原被一倂移送縣署請爲騐訊値日差據情禀明黃愛棠大令飭候核奪前晚黃大令倩帮審委員蔣壽林刺史升堂訊問地保姚旭生禀稱唐三三唐福林二人係屬叔姪前曾被朱兩次毆擊挾此仇恨時作報復之計前日朱行經引翔港地方與唐相遇邀朱至某茶肆理論以致紛紛口角旣而各將板凳茶盞亂擊亂擲茶肆器具被毁一空朱遂被唐等所傷叩求訊斷唐三三供稱小的今年三十七歲引翔港八圖人向以耕種度日去歲朱友梅無端將小的毆傷小的不與理論前日因事行經楊樹浦附近途中又與朱相遇突被攔住去路以致爭論互毆唐福林供稱小的今年二十有五賣采爲業唐三三是小的之叔去年武生朱友梅向叔父借洋不遂行兇毆擊叔父懼其兇狠故此隱忍前日小的等在引翔港地方與朱相遇不料朱又將叔父軋至茶肆硬欲借洋十四元不允其求互相扭毆朱自仗有力將茶肆中爐竈打毁小的上前解勸亦被毆傷臂膊求騐朱友梅供武生寳山縣人年二十有六前日在引翔港閒遊途遇唐三三等五十餘人將武生軋住拆梢不遂用刀戳傷並將鐵尺遍體痛毆現由巡防局員轉送案下求請騐訊刺史得供遂飭仵作相騐據報騐得唐福林右額角右手指臂膊等處均有刀傷朱友梅左眼右手腕右腿等處均有磚石傷騐畢刺史飭將唐三三重責四百板收押唐福林交保出外著出洋十二元給朱友梅爲養傷費判畢並飭將朱送仁濟醫館敷治俟傷愈後再行核奪○地保沈再卿卽沈斑卿控張阿四張阿木强搶其子一案由升科局憲許太守送請上海縣訊問曾紀本報現由原差查明沈子下落又提沈到案前晚黃大令升坐花廳訊問沈供兒子刻已查明在母舅家因患病在牀故未到案求請銷案黃大令准之著具領狀完案尙有田單糾葛一節候再訊核 
[上海巡局紀事]  
　　小南門外桑園街地方有周姓女郎前曾嫁與浦左陶某爲室未幾陶卽病殁遂由蟻媒說合再醮與朱春泉嗣朱以囊槖蕭條不能庇其妻子乃賣於鐵路舊基開設荳腐店之本邑人唐寳生爲妻計身價洋銀一百餘元朱雖棄其故劍而舊情尙不能忘時往調笑竟將周氏誘逃唐四出偵騎杳無蹤影前日赴十六鋪巡防北局控請究追局員楊二尹建珍准詞立飭甲勇四處訪拿旋在楊家渡左近百層樓茶肆中見二人正在對坐啜茗勇等不動聲色潛將朱春泉陶周氏一倂拘解局中奉飭押候提訊○鞔工張學如徐長富二人以挑皮匠擔爲業日停在滬南馬家廠戴老五茶肆門首賺錢以資餬口前日有湖南游勇陳三等多人向之訛詐攫去洋布短衫一件飛步狂奔張立卽追上將陳拘至二十三七鋪巡防局中請究局員姚殿卿二尹升座研訊陳供小的原籍湖南某邑前日在戴老五所開之茶館内走出適有王福寳者在旁經過突將門首所停皮匠擔上之短衫攫去與小的無干叩求恩宥二尹謂爾等游勇不思遄回故土膽敢在外生釁實屬目無法紀判令拖下重責一千板著將短衫交與戴老五轉給張學如具領如敢遷延定卽移送改過局永遠禁押○浦東人朱金昭經人薦與引翔港高香泉店内學習淮南王業前夕工作已罷出外閒遊偶遇同業陳阿二未知如何忽然互相爭毆陳孔武有力朱非其敵致被毆傷頗爲沈重口吐鮮血匍匐而回高叩知其情遣人召其母朱戚氏至前日午後將朱擡赴楊樹浦巡防局請騐李二尹寳初騐得受傷屬實飭卽舁回自行醫治高復禀稱陳卽四十二個黨流氓務求拿案究辦二尹飭地甲王曉山及十一圖地保姚旭升八圖地保趙晉咸等協力將陳拿案懲辦○崇明人傅某之妻史氏與楊樹浦柴行主郁國章私識已歴七八載傅嗜鴉片烟以致百事俱廢甘以緑頭巾戴上今以郁之所給不償其欲遂以白眼相加前日又下逐客之令將其所有衣被一切悉數扣住因之互相揪扭繼復扭入楊樹浦巡防局控告傅手持名片上書生員傅年李二尹寳初升堂訊問以兩造各有不合不予深究判將史氏交傅領回自行管束自後史氏或有走失等情惟郁自問具結了案○楊樹浦巡防局委員李二尹寳初訪聞二十三保八圖有流氓拆梢打架等事因於前日飭差將惡名尤著之趙咸全趙咸林趙全全三名先行拘案略詰原由卽飭勇丁送往總巡局請鍾明府懲辦 
[英界公堂會訊案]  
　　英商謙和洋行主人愛汾司控行中舊買辦蘇寳森定貨不出約虧銀二千餘兩英副領事官薩君允格據情函致英界公堂請爲傳訊昨日屠别駕傳蘇訊究愛汾司偕高易律師聲稱蘇曾在行中當買辦年餘彼時商人因事回國行中一切由蘇及大寫西人福白司經理源記及同豐永兩洋貨號之貨係蘇買定前者雖曾涉訟已由道憲大人會訊了結目下又查出兩號定而未出之貨約須虧銀二千餘兩請飭蘇將貨提出或償所虧之銀蘇供稱所有職員與愛汾司交涉之事前皆了結愛汾司尙欠職員銀數千兩有親書筆　呈電請卽追還别駕與薩君會商之下諭以兩造旣均有筆據著自行查對帳目越兩禮拜後禀覆核奪可也 
[法界捕房紀事]  
　　姑蘇人某甲某乙雇舟赴崇明收取往來貨欵事畢而回道經滬上雇夫運行李登岸倉卒中失去竹籃一具内儲洋銀一百四十圓及帳簿尋至泊舟之處船已開行詢之鄰舟知當時卽解纜蒼茫雲水亦已蹤跡全無矣前日閒步至小東門外浦灘遇見原船遂向船夥索還所失之物口角之下繼以爭毆甲乙心有不甘奔赴捕房聲訴捕頭派巡捕帶同甲乙拘拿船夥船夥竟敢恃强不服旋被拘入捕房翌晨克捕頭著船夥將原物交還船夥不依捕頭命押候解送公堂禀請鄭大令訊究○江北某邑人某氏有女憑媒許字同鄕人某姓爲媳旋被湖北蟻棍萬德誘賣與蘭芳里某花烟館得身價洋銀一百六十圓期以五年取贖此去年五月間事也前日經女母尋獲遂將龜鴇扭送捕房旋經鄰人保出捕頭告以堂期須著保人交出訊供女則暫行管押○前晚南市某捐局司事某甲行至小東門外赴某酒肆沽飲酩酊之後闖入某花烟館宿娼鴇兒以其醉態瞢騰婉言辭却甲惡其不肯滅燭留髠恣情囉唣鴇怒喚令巡捕將甲拘入捕房捕頭命禁押一宵俟翌晨酒醒後揮之使出○有客至八仙橋畔某烟館吸烟乘間竊取烟槍翌日烟館主在途間尋獲扭送捕房捕頭令押候堂期解請鄭大令訊辦○西字報館繙譯人曾子安姦佔姑蘇有夫之婦經本夫扭送捕房請辦捕頭准將曾交人保出俟堂期著卽交來禀請鄭大令嚴訊曾知事不得了浼保人向本夫商懇願出洋銀一百五十圓立據過割本夫不允定欲請南面者判曲直然後將妻領回 
[美界捕房紀事]  
　　寗波人名阿賢者不詳其姓住居平德路日來因下體患濕熱症倩醫生孔瀛洲爲之診治言定洋銀六枚二十天包 
 
 

Page 4

 
 
愈先付四元詎料限期已過未見奏効孔向之找價阿賢不肯給付孔大肆咆哮將其屋内物件任意擊毁阿賢奔告捕房捕頭飭包探石金榮將孔拘至捕房略問原由當卽省釋○昨日上午時有甲乙二勇丁在天后宮前某内所設之炒麫攤用點不知有何觸犯倂力將丙兇毆旋經五百零三號華捕拿送捕房捕頭詰知内亦有不合一倂斥釋○偷兒王阿林在蘇州河某鄕船上竊得布衣若干件經包探倪順泉緝獲解入捕房押候解送英界公堂訊究 
[川電告災]  
　　昨日四川川東道任逢辛觀察錫汾飛電至滬云蘇州元和縣李紫翁上海嚴小翁葉澄翁朱寳翁施予翁　子翁席子翁揚州李霞兄鎭江陳寅翁均鑒川東各屬災區前已布置漸有就緒時疫頓興死亡甚多醫藥殮埋亦次第赶辦乃四月十一至十五日大雨巫山等處山水衝刷田禾漂没廿四廿五日雨益甚田畝不分各屬紛紛馳報請加添賑欵情形查皆屬實川督憲以次凡在事各官自應竭力籌濟惟前爲次貧者今爲極貧前祗須撫者今必須賑其間死亡人數較多萬無聽其自然之理現賑需甚巨竟無把握知關仁厪特以奉聞能俯賜籌濟感盼何已錫汾叩豔本館觀此情形是鄂省大災有加無已苟不及時施濟恐孑遺黎庶萬難殘喘苟延我輩生長安樂之鄕蒲酒朮羹驩呼暢飲試一念及彼中慘况有不愁眉頓銷投箸憮然者乎所望慨解蚨囊略蘇鮒轍俾千百萬刦餘赤子得慶生全則不特觀察所翹跂以須卽本館亦敬爇心香望雲九叩者爾至報尾豓字係四月二十九日所發官電暗號由來如此也 
[倉塲派赴裏河外河監視漕糧委員單]  
　　外河監視斛收文斌戴承祖解楨元耿光迪吳春鴻孫承穎麟趾祁彭年振海朱曦裏河廳抽掣斛面鍾禧賴汝顯程家俊甄炳堃李蔭垣周占文毛隆光趙鍔德壽孫壽恩隨員差委吉陞崇勳王國鐸張庶豫祝景燧孫際泰范炎郝國鎭瑞泰劉琴材祝華春裏河總司稽查倪壎瑞恒史廷華温近辰吳世長張茂林兼駐閘通袋廠稽查收發官袋景豐劉紹恩德隆桑寀韓大鏞自葫蘆頭至普濟閘駐閘督催肩扛兼稽查偷漏陳桂馨于振鑣宋朝楨遇銓王恩紹自普濟閘至平下閘督催肩扛兼稽查偷漏張慶森周濂李彦林徐光訓劉蔭熙柴文煜自平下至平上閘督催肩扛兼稽查偷漏王錦章朱鳳藻管倬戴鳳池王泰亨周楨自平上至慶豐閘督催肩扛兼稽查偷漏賀常昱王維琛高光宇　中和李人文自慶豐至大通橋督催肩扛兼稽查偷漏胡景淸孟繼撙程汝楫韓占忠陶用曾吳世長橋袋廠稽查回空官袋周鳳標楊毓成靳世驤王池大棚稽查偷漏桂保陳文星李長生謝明鑑小棚稽查偷漏葉文林土治安孔憲墀張際唐通永道衙門帮審漕務案件楊壽植蔡寳璵東路廳衙門帮審漕務案件謝鑑禮冬之賜通州衙門帮審漕務案件傅廷祺郭爲霖王芸閣 
　　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[函請拘丐]  
　　本邑南市二十三七鋪巡防局員姚殿卿二尹昨日接法界讞員鄭景溪大令來函内開訪聞有惡丐一名日前逃往南門外棲宿於粥廠内請爲關提訊究二尹立傳丐頭沈春至局飭恊同包探將惡丐拘局詎料此丐早已聞信避往浦東一帶沈回局禀知二尹著探持名片至廨禀銷 
[英界公堂瑣案]  
　　包探竇如海禀稱屈臣氏藥房時時失去荷蘭水瓶及瓶上軟木蓋報捕後捕頭令小的查得劉阿四舊貨店中藏有瓶十餘口及軟木蓋數十枚騐明西文無悞因將人贓帶入捕房告知捕頭送案請究屈臣氏經理人投案訴稱藥房中所失之瓶及軟木蓋皆有屈臣氏牌號深恐伊等將此瓶混裝僞物售人請卽訊罰劉供稱小的係浙江寗波府屬某邑人所有荷蘭水瓶均係人家賣出至軟木蓋本舊物經小的洗刷如新屠别　據　商諸薩副領事官然後判罰洋銀三十圓並著具以後不再收買切結○包探倪順泉解張阿四江福林至案禀稱　日伊等兩人在虹口斐倫路互毆經小的拘入捕房捕頭令解案請究張供稱小的因些微之事與江爭論不敢逞兇實由江先動手江供稱張曾毆小的小的實未毆張别駕判令各管押三日○包探施奎江禀稱前日瑞記紡紗廠工人楊坤榮竊取廠中木箱板一捆適經小的所見將人贓帶入捕房捕頭令送案請究瑞記紡紗廠執事人某甲投案申訴前情楊供稱小的偶見廠中有舊板數方廢棄無用故取回作柴别駕判令笞責五十板○包探何瑞福解賊犯林榮生至案禀稱此人積案纍纍屢經大老爺懲辦遞解今又在招商局江天輪船上竊取陳阿三所携皮靴布衣及零星器物適經小的緝獲帶入捕房捕頭令送案請究陳投案申訴前情林供認行竊叩首求恩别駕判令笞責一百板管押一月期滿後遞解回籍○包探韋阿友禀稱昨日沈阿二陳根生二賊犯串竊沈阿炳家舊木板十餘方售與王金標兹經小的查獲告知捕頭連王送案請究阿炳投案領贓阿二及陳同供稱小的等貧苦無依以致犯竊嗣後不敢再犯矣求大老爺曲爲開脫俾得改過自新王供稱小的不知其爲竊贓故敢收買别駕判令將阿二及陳各笞責五十板王罰洋銀五圓○包探趙銀河禀稱昨日某錢莊學徒張寳林手持銅質僞洋銀二十二圓適經小的所見拘送捕房捕頭令送案請究張供稱小的係浙江寍波府屬某邑人僞洋銀係莊上陸續悞收現欲持往法界鎔化别駕問爾莊是何牌號張堅不肯供别駕判罰洋銀五十圓起案之僞洋銀鎔化充公○包探趙銀河解賊犯胡阿金至案禀稱此人係積年老賊前經大老爺訊懲遞解近又來滬連竊嚴生榮等家衣服器物報捕後捕頭令小的拘獲吊出原贓送案請究嚴等各失主相約投案領贓胡供稱小的係揚州府屬某邑人自知犯法只求湯竊宏開别駕判令笞責一百板管押四月期滿後遞解回籍○包探顧阿六禀稱昨日歹人王金福藉端向王金生訛詐致被褫去綢馬甲一件質得洋銀一圓八角報捕後捕頭令小的查獲送案請懲金生投案訴稱小的與金福素不相識昨日忽扭住小的恣行訛詐今旣由顧探拘獲只求大老爺恩斷可也金福供稱小的因有急需故向金生借衣付質並非訛詐求賜宏恩别駕判令笞責五十板押候追還當本○包探孔阿才禀稱棍犯曹全吉曾因案發解經大老爺判令遞解回籍今又濳來滬上經小的查見拘入捕房向捕頭述明案申送請判斷曹供稱小的係浙江寗波府屬某邑人以後定當安守本分不復爲非可否求恩免辦别駕判令笞責一百板遞解回籍 
[江寗官報]  
　　五月初四日淮安城守營叅將歐陽成松管帶奇兵右營叅將鄒理堂均禀到准補睢寗縣馮　親禀辭赴蘇見撫憲城守恊楊見 
[蘇省官報]  
　　四月二十八日正任常鎭道呂到江　候補道韓慶需前日辭行赴都同知袁保基由松滬局解餉來知縣楊士晟禀謝奉委發審局差補用直隷州州同謝玉春安徽人由寗來禀到巡檢白福元禀知赴鎭江見道憲又王起鑾禀銷解秋審人犯差並禀知奉飭分常差遣典史卓煊禀謝奉委催提蘇松常鎭太各屬批差口糧差又汪廷政禀　赴寗見制憲卽辭○二十九日巡檢孫鑑儕禀銷解秋審人犯差○五月初一日正任崇明縣黃　祁禀知由太倉會算交代回於初限内算結　縣蔣一桂由　海布捐周　又楊士晟禀知到發審局差又沈翰由錫金厘局專丁來省禀謝十八年分河運保案加一級又霍鎔炳禀銷催提徒　漕項差又倪文范禀知高湻句容溧水三縣公幹回又張晸由滬專丁來省禀銷上海絲茶北卡差並禀知丁母憂卽辭回籍上海縣縣丞劉定榮專丁來省禀銷海運　　差正任宜興縣縣丞李湘禀到請咨赴部引見府經歴吳瓛禀知今日　辦蘇城絲捐又徐臚先禀知奉藩憲委常州差遣卽辭巡檢桐彬禀知奉榷憲委解靑海王公俸緞差又馬祥禀辭赴外州縣提批差口糧差五品銜遇缺稱用巡檢程守　由籍起服回省禀到統帶浙西鹽捕水陸等營遊擊陳光全由太湖一帶巡緝回管帶留防太湖水師左營簡放總兵陳正珀又右營記名提督鄧漢南又中營守備彭　麟又後營都司黃一桂又副中營都司劉吉祥均到卽辭○初四日元和縣李禀知下鄕公幹巡檢劉燮堯禀銷江北緝捕差充帶浙西鹽捕　陸等營補用遊擊陳光全禀知出巡查哨 
[上海虹口元濟善堂經收三四月分捐一文愿常捐淸單]  
　　唐茂枝月捐三四月份洋十員陳可良韋文圃翁醉樓三戶各洋四員黃薰南陳熙初　成號錦章號四戶各　二員永增祥廣泰祥萬順豐三戶各洋一員長和號燧泰李珊記元昌　四戶各洋六角順興源同春祥成昶利恆裕昌源泰號生昌號聚昌號寳昌號寳興號恆昌號長茂號寳成號利亨號十三戶各洋四角唐蘊輝堂春季捐洋三員吳敬堂洋一員五角陳大生洋五角杏花樓月捐正月至四月洋一員二角黃毓齋正月至六月洋三員共計洋四十九員八角○謝鑑記一文愿常捐每日三十愿梁日三二十五愿禮和帳房二十愿華榮和永義源巢子餘巢潘氏怡珍居戚益齋潤德堂陸門張氏八戶各十愿致寳長洗亮光各七愿至義居六愿讓德堂華榮昌殷茂庭殷守泰殷守源殷許氏殷恆懷七戶各五愿筆喇帳房鄔識溧各四愿愼安堂滋源靜怡軒傅禮發押樂善居士恊大　鄔達　鄔棠林史致泰張榮官九戶各三愿張季園衆友康健靜慮居王榮生寄生洪元鄔宅守拙子湧幢氏九戶各二愿李匠　江蓉生胡玉如三戶各一愿共二百六十六愿三四月份計錢十五千九百六文何日葵鄭梅庭王禮堂三戶各五愿何麗初汪尊勳梁輝堂洗烴珊四戶各三愿譚始端二愿恭壽堂徐崇澨昭敏氏三戶各一愿共三十二愿正二三月計錢二千八百八十文陳鴈記五十愿王岐記三十愿沈公館四愿共八十四原正二三月計錢十千零零八十文宏仁堂錢記各十愿二月份錢六百文九章號二十愿三月份六百文四月份小洋六角○湯鴻賓不計愿三四月洋六角湯雲亭洋三角沈紜福榮順號各洋二角李介祉堂正月至四月份洋一員六角醒性氏洋八角洽盛恆洋四角麥羲民恤嫠一名三四月份錢一千二百文黃毓齋恤嫠正月至六月捐洋三員梁日三惜字三四月捐洋四員以上通共計收洋六十一員五角錢三十千零一百二十文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年四月二十七日京報全錄]  
　　宮門抄○諭旨兩道錄前○桂撫史奏爲遵旨酌量請奬摺○又奏揀員署理知府片○盛京將軍依等奏揀員署理知府片○廣恩庫大臣載奏報收發銀兩數目摺○東撫李奏報解邊防經費片○又奏爲裁撤勇丁以符陸軍營制片○又奏爲委辦秋審人犯摺○蘇撫趙奏匯解京餉片○江撫德奏起解輕齎銀兩緣由片○四月二十七日吏部翰林院廂紅旗値日吏部引見六十四名○西安副都統長春到京請安○溥侗請假五日○大額駙續假五日○成公續假十日○恒啓海豐預備召見○召見軍機長春恆啓海豐○○頭品頂戴廣西巡撫臣史念祖跪奏爲遵旨酌量請奬事竊臣接准吏部咨開考功司案呈内閣抄出光緒二十二年六月初九日奉上諭史念祖奏剿除積年巨匪請將知府奬勵一摺廣西泗城府西隆州屬有積匪徐三負固恃險爲患多年泗城府知府王方田會督兵練搗其巢穴將徐三倂其子徐麻六其孫徐小洋等轟斃並生擒匪黨多名奪獲砲械甚多王方田督率營屬旬日之間渠魁授首辦理尙爲妥速泗城府知府王方田著准其酌量請奬以示鼓勵欽此欽遵轉行到臣伏查上年勦除積匪徐三一案其時泗城府知府王方田凌雲縣知縣陳鳳樓署西隆州知州吳楚書西林縣知縣高銓署西隆州舊州州判謝錫恩右江鎭標右營遊擊劉保生候補避擊廖淸齡均係分率練勇各扼要路合力進勦在事皆尤爲出力臣於前次摺内業已詳細叙明在案除吳楚書劉保生二員現在因案奏叅陳鳳樓一員業已病故均可毋庸給奬外其知府王方田等四員自應遵旨酌量請奬以示鼓勵由營務處司道詳請前來臣復核無異相應請旨將花翎泗城府知府王方田請以道員補用同知銜俸滿候升西林縣知縣高銓請以同知直隷州知州歸候補班補用五品頂戴署西隆州舊州州判補缺後知縣用候補府經歴謝錫恩請以知縣用花翎副將銜儘先補用遊擊廖淸齡請以叅將用如蒙俞允伏乞飭下吏兵二部遵照施行所有遵旨酌量請奬各緣由理合會同兩廣總督臣譚鍾麟恭摺具陳伏乞皇上聖鑒訓示謹奏奉硃批該部議奏欽此○○史念祖片再潯州府知府夏敬頤病故出缺應卽委員接署查有試用知府濮賢恒朋幹廉潔堪以署理又署理貴縣知縣顧思仁調省差委所遺貴縣員缺查有新寗州知州吳慶芾辦事勤能堪以調署據藩臬兩司會詳前來除檄飭遵照外理合循例附片具奏至所遺潯州府知府員缺按照新章係第三輪第一次出缺應照章扣留外補合倂陳明伏乞聖鑒謹奏奉硃批吏部知道欽此○○依克唐阿等片再據現任昌圖府知府錢開震詳稱該員遵例在京報捐離任奉有部照照例呈騐並據聲明該員接到家信知本籍浙江祖墓年久失修俟交卸後卽行回籍修墓等情查該員錢開震旣經報捐離任自應准其開缺俟交代淸楚後繕給咨文准其回籍修墓所遺係繁疲難沿邊題調要缺例應由外揀補容奴才等另行揀員請補兹查有候補知府徐鏡第才具開展辦事練達堪以委令先行署理除檄飭遵照並咨部開缺外謹附片具陳伏乞聖鑒謹奏奉硃批吏部知道欽此○○奴才載信榮頤祥霖跪奏爲廣恩庫光緒二十二年分一年收發銀兩數目恭摺奏聞仰祈聖鑒事竊據管理廣恩庫司員等禀稱各欵項下光緒二十一年十二月底通共原存庫平實銀二百九十五兩三分九厘五毫二忽四纎二沙光緒二十二年新收各處通共解交銀一萬三千八十四兩七錢九分八厘開除通共用過銀一萬三千三百一十六兩一錢四分八厘七毫一絲三忽六微五纎内除戶部奏准撙節减半减成减平銀二百五十六兩四分八厘外實用過庫平實銀一萬三千六十兩一錢七毫一絲三忽六微五纎奴才等照數盤查覆核無異謹將一年收發各欵及現存各數目敬繕淸單恭呈御覽俟命下之日奴才等造具細册咨送總管内務府查核並咨行直隷總督除將戶部奏准撙節賞項減半减成减平銀二百五十六兩四分八厘轉飭布政使由本年解交廣恩庫租銀六千四百兩内坐扣轉解部庫外所有廣恩庫一年收發銀兩數目循例具奏伏乞皇上聖鑒謹奏奉硃批該衙門知道單倂發欽此○○李秉衡片再據藩司詳報籌措本年正二兩月固本兵餉銀一萬兩頭批邊防經費銀三萬兩内務府經費改解部庫歸墊銀一萬兩均委候補知縣康宗萬從九區鼎賢解赴戶部交納其隨解加平銀二百五十兩拾費銀八十兩由部轉解交内務府兌收又籌本年應解咸豐五年舊欠皖餉内劃撥圓明園工程銀二千兩亦委康宗萬區鼎賢一倂搭解交納又籌本年恊濟直隷東明黃河防汛經費銀二萬兩飭委候補典史文照解赴大順廣道衙門交納又據運司詳報籌措本年頭批鹽課加價京餉銀二萬兩加平銀三百兩飯食銀三百兩飭委候補鹽大使邱泰來敬文管解又籌三批鹽課加價京餉銀二萬兩加平銀三百兩飯食銀三百兩飭委候補鹽大使李長森宋心愉管解均赴戶部交納又據督糧道詳報籌措本年頭批邊防經費三萬兩飭委候補縣丞鄭祖訓吏目岱賡解赴戶部交納又據東海關監督禀報在於洋稅並商局稅四成項下籌撥天津機器局經費銀三萬兩飭委儘先補用千總華楨祥赴津海關道衙門交納除分咨查照外謹附片陳明伏乞聖鑒謹奏奉硃批該衙門知道欽此○○李秉衡片再東省沿海陸軍章程向係五百人爲一營臣於光緒二十一年間初次裁汰防營案内聲明駐紥登州防軍廣西右江鎭總兵夏辛酉統領驤武右東字中軍中左右前後福字親軍中左右登榮練軍等十營每營汰勇一百名共裁减一千名上年六月間復經裁撤東字中軍中前後三營福字親軍中右二營當將遣撤日期先後彚案奏報惟登防十營當兩次裁汰後所存五營俱係四百人勇額仍循陸軍舊制補勇成營仍與烟膠等處防軍均歸一律臣先已咨會該鎭於續裁東字三營福字二營之時令其挑留精壯得力勇丁補入東字中軍左右營福字親軍左營驤武右營登榮練營各足一百名以符向章兹屆查辦報銷據善後局司道詳請奏咨立案前來臣復核無異所有登防栽存五營補足勇丁仍符陸軍營　緣由理合附片具陳伏乞聖鑒敕部查照施行謹奏奉硃批該部知道欽此○○降二級留任又降二級留任山東巡撫臣李秉衡　　奏爲秋審屆期臣現駐河工不能回省援案委令藩臬兩司代勘恭摺具陳仰祈聖鑒事竊查東省辦理秋審向係四月間提犯至省由撫臣督同在省司道會勘具題如遇撫臣公出卽奏委藩臬兩司代勘歴經遵辦在案本年應入秋審各犯業經臬司分别實緩造册呈送兹屆會勘之期自應照例勘辦惟現値利津西韓家堵口工程正當吃緊臣駐工督率不克回省應援照歴辦成案委令藩司張國正臬司毓賢代勘俾免貽誤仍由臣覆核實緩照例具題以昭愼重除分檄飭遵外理合恭摺具奏伏乞皇上聖鑒訓示謹奏奉硃批知道了欽此○○趙舒翹片再准戶部咨開奏撥來年京餉一摺單一分於光緒二十二年十月二十日奉上諭戶部奏預撥光緒二十三年分京餉應照奏定數目於接到部文後分批赶解限來年五月前解到一半二月初間全數解淸不准截留改撥等因欽此單開撥江海關洋稅銀一十萬兩咨行札關遵辦去後兹據江海關道劉麒祥詳稱於關稅項下先籌第一批銀五萬兩循案仍交號商匯兌以歸妥便詳請奏咨前來臣復核無異除給咨起解外謹附片具陳伏乞聖鑒敕部查照謹奏奉硃批戶部知道欽此○○德壽片再查前准戶部咨倉　總督奏請將江西輕齎銀兩自光緒九年起仍循舊章解赴通濟庫交納一摺光緒八年十一月二十日奉旨依議欽此當經行據糧道節年遵照辦理在案兹據督糧道劉汝翼詳稱光緒二十一年分江西應解輕齎銀兩循舊解交通濟庫　其支放今將前項銀六萬一千八百七十一兩九錢九分九厘如數動放札委卽用知縣林向滋領解於二十三年　月二十六日起程由湖北等省正站行走解赴倉塲總督　門交收等情前來臣覆核無異除咨明戶部外所有起解二十一年分輕齎銀兩緣凡理合附片陳明伏乞聖鑒謹奏奉硃批戶部知道欽此 
 
