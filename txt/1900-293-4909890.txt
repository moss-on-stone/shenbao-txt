# 1900 - 293 - 4909890

 

Page 1

 
 
[禮延訪友] [  申報館主人啓]  
　　本館派赴紹興采訪友人現已别有高就如有鵝館文人鑑湖高士塾諳越中時事敦品勵學聞望素昭者乞書寄新聞數則以便致書延訂久殷鶴跂毋吝鴻音 
[續解善捐  申報館協振所謹啓]  
　　敝所自代收救濟北省被難官商捐欵後每值彚解銀兩必詳細列諸報端今又解濟急善局銀一千兩交施子英太守彚解都中呈請李傅相指撥惟近得北方來信知塘沽已降大雪峭寒驟至啼飢者又不免於號寒所望薄海仁人同襄善舉腰纒慨解集腋成裘則實敝所同人望雲九叩者爾至救濟善會捐欵敝所前已解過兩次合并聲明肅此布陳伏維德鑒 
[恭讀閏八月初六日及二十日上諭謹注]  
　　各國聨軍入京時皇太后皇上西幸太原薄海人民咸以爲不過暫時駐蹕京師事定還鑾當在指顧間也乃於閏八月初六日太原行在特頒諭旨云朕恭奉慈輿駐蹕太原將近兩旬該省適值荒歉千乘萬騎供頓艱難食用皆昻民生滋累每一念及惄然難安且省城電報不通京外往來要件輾轉每多延誤不得已擇於閏八月初八日啓蹕西幸長安沿途供億及途中起居服用祗求便適承辦各員不得過事鋪張致滋糜费至於籌糧籌餉責在疆臣著各該督撫實力籌劃源源彚解東南各省轉運較易著將籌定糧餉迅解行在以資接濟將此通諭知之一時飛電傳來薄海人民又咸以爲朝廷有遷都之意不復還鑾非特草野之人私心揣測卽各疆吏亦以都豐宅鎬朝廷意欲嫓美周家於是議者不一有謂我朝龍興遼瀋定鼎燕京二百餘年金湯鞏固未嘗有播遷之患此次事出非常震驚宮寢聖駕蒙塵誠爲千古未有之變局然據各國電音文牘往還皆以聨軍據我京師爲代剿拳匪起見並無據我土地之意且各國皆望皇太后皇上早日回鑾以開和議以北觀之則將來和議告成聨軍撤退還我故都豈宋康南渡之比京師雖遭拳匪蹂躪聨軍分據内宮衙署不無損傷民居市廛不無焚燬而一經修葺不難恢復舊規較之重建新都其難易奚啻宵壤况滿洲爲根本之地拱衛神京遷都之後根本動搖不祥孰甚此欲望朝廷還鑾之說也有謂西秦爲自古帝王建都之地山川之雄地脉之厚居高臨下俯瞰百郡誠爲萬世之業當時廷臣屢有議及於此祗以海内無事未可輕議遷都現在鑾輿西幸正天時人事相合之時若慮府庫支絀土木繁興籌欵不易則朝廷儉德素昭暫不妨因陋就簡以俟日後展拓宏圖若以轉運不如北省爲便試思未有輪船之時亦於淮河上溯水陸並行曠日持久今則由滬達漢已有輪船合計路程已便其半况燕京維藉遼瀋以爲拱衛而俄人心懐叵測現在攻奪甚危以視陜省其利害之辨固不待智者而知此欲朝廷遷都之說也顧以管見度之就地勢而論則各得所宜以時局而論則更變尙難預料蓋和議早成則創不如因自以迎鑾爲是苟外人心口不符或俄人占據東三省各國不出而阻止則神京將爲四面受敵之地自以都郟爲宜現在皇太后皇上則固宜暫駐以觀動靜也恭讀昨報謹登閏八月二十日上諭云原期和議早成早日回鑾以安宗社而定人心詎有甘就偏安輕棄京師之理仰見皇太后皇上無日不心懐故都所以遲遲者蓋自有所不得已也願袞袞諸公仰體聖慮早日議和俾各國共聨槃敦之歡而天下重覩昇平之治此海内士庶所翹首以望者也 
[行在電音]  
　　昨日午後四下鐘越三十分時本館得山西友有專電云皇上恭奉皇太后慈輿移駐陜西時天威震怒不許端王扈蹕隨行來電又云開缺山西巡撫毓賢自知剛愎釀禍罪不容誅已於某日呑金而斃宋祝三宮保慶仍駐太原並未隨駕至户部尙書剛毅雖扈從前往聞已在途病斃矣 
[追紀西兵蹂躪都門事]  
　　南洋新加坡另叻報云西婦英宜里士以聨軍入京情形刑登香港西報略謂當聨軍將入北京時其兵士咸言我等此來正爲搶掠財物否則何樂有此遠行迨中歴十月二十一日聨軍同入京城各派小隊出遊初祗俄日兩軍出而搶奪日軍在某尙書署内得欵二百萬而俄之可殺克兵尤爲兇悍人皆驚避弗遑彼等乃闖入人家肆行擄掠若無財物多遭殺害兩日後各軍在京中分界駐守華人多由俄界逃往英日美等界以避其鋒是時京内官紳以及民庶人等多有投河自縊及全家殉節以免俄兵之殘害者駐京英公使麥君聞而惻然往見俄使求禁止詎意俄公使凄然下涙搖手示意以予實無法四字答之至法兵暴虐之處亦不下於俄人惟英美兩軍則由統兵官嚴申禁令不得胡行又歴兩日京城之内已搶取一空凡有值錢之物均被俄法日三國兵士掠盡旣而英兵見之亦出效尤皆滿載而返所得綢縀皮衣金銀首飾等物皆儲藏一處以待剖分美兵聞此大有怨言因其統帶不許四出胡爲只得私行竊取然亦所得無多一日美軍忽得銀五十萬兩不軍忿而與爭力言此屬法界之物辯論多時法軍不肯相讓將啓鬥爭事爲美官查知是欵果在法界立命還之其事乃寢按此則見之叻報然本館近日迭得京師友人來函皆云地方尙稱安靜並未提西兵蹂躪之事姑照錄之以廣見聞而已 
[星使公言]  
　　南洋新加坡叻報云前者倫敦太晤土報曾刑其駐華北京採訪人模理申所發電報略謂中國駐英大臣羅稷臣駐美大臣伍秩庸兩星使前向英美朝廷所述其接到中朝電語及諭旨等皆係兩星使所攺竄倫郭某日報採訪人往謁羅星使面詢其事星使語之曰貴國報館所錄接到上海來電有我中國皇太后在熱河爲俄人所擄殊爲駭異現皇太后車駕已行抵太原此實確信溯自中原有事以來余所言一切未嘗稍有謊詞前曾言及皇太后皇上於聨軍抵京兩日之前平安出京現在中國之事仍歸兩宮掌握貴國之人則謂中國君上出走國權莫屬實則中朝政令現仍如舊與皇上在京時無異也我華人効忠於國顚沛不離在貴國人等觀之不無怪異實則我華人素受孔子之教故深明大義如是也至西歴九月十三號太晤士報所刑其駐華北京采訪人模理申所發之電云云模君現駐華京京事諒皆目撃但余僞攺廷諭及各信等恐模君目力亦不能及至其所報與太晤士之新聞固屬甚佳惟惜其所料之事毫無確實耳現我中朝之事慶土已返北京而李傳相不　亦卽赴京會晤慶王熟商一切余時接傳相由上海發來之電豈有虚語又據愚意所料英國駐京之兵諒 
 
 

Page 2

 
 
必不肯卽退惟余願英國當趁俄國尙未舉動之時首先與列國會議退兵較爲妥愜然又據英國有權勢之人與余所述則謂英實不能强德之能從其命此等言語悉屬託詞細思西釐相國乃天下第一等人物其於國家庶務較德王威廉第二尤爲洞悉想諸少年喜事之習定能有法以制之也至西報謂北京一帶今冬必致大飢此則余亦謂然因直隸一省所種者不過大小麥及高粱等類並無黍稷所用之米全賴漕運圑匪作亂所到漕米本屬無多復爲聨軍取以分給貧民故京中食米不敷自是意中事今漕運又概行截止則民食從何籌措耶且余觀聨軍之在京者其進退亦有甚難之處也 
[美使東去]  
　　武昌訪事友人函云美國欽派頭等使臣柔克義君至卾游歴小住數日卽乘美國兵艦東去湖廣總督張香濤制軍飭督中協吳協戎趨詣舟次恭送行旌砲臺鳴砲十九門以申敬意美兵艦亦鳴砲答之蓋中西交際之禮宜然也 
[卾撫行期]  
　　漢口訪事人云湖北巡撫于次棠中丞近奉行在電傳上諭調補河南巡撫中丞接奉綸音擇於九月初二日起程遵陸赴汴所遺撫篆由督憲張香帥暫爲護理 
[貢使登程]  
　　南昌訪事友人云時事多艱翠華西幸各省督撫派員齎呈貢品皆已陸續登程江西撫憲松鶴齡中丞謹遵辦理因念前年護撫憲翁莜山中丞創立蠶桑總局織成綢縀若干件工料精美不足則增購於市並景德鎭瓷器數十桶及一切上方應用之物委聨敷靑太守隨同應解内務府銀數萬兩一并解赴陜西行在 
[委盤運庫]  
　　鎭江訪事友來函云淮南北鹽課銀向儲兩淮運庫每届秋令上憲例須檄委道員盤查一次以昭愼重兹者兩江總督兼南洋通商大臣劉峴莊制軍檄飭常鎭通海道長久山觀察就近往盤觀察奉委後卽於本月初二日排導出西門詣六吉園碼頭登舟用小輪船帶赴邘江瀕行寳蓋山新兵各營均在江干列隊恭送 
[投誠得所]  
　　廣州訪事友人云匪首傳贊開等經前督憲李傳相設法招撫率黨投誠嗣以傳相調任直督移節滬江傳遂赴滬投効傳相諭令暫返粤東靜候調遣傳遵諭回粤禀知兼署督憲德靜帥在劉問芻觀察花園内小駐時李協戎以前次大憲諭令將傳安置與傳不洽致失憲眷内不自安欲浼觀察介弟代爲斡旋時往請謁然終未得其方當傳初至時所帶羽黨僅一百零八名現陸續増至一百六七十人靜帥准收一百五十人分爲三旗俾令管帶收拾豪傑卽以綏靖地方靜帥殆有蕭規曹隨之風歟 
[海州匪患]  
　　鎭江訪事友來函云淮北海州一帶素爲梟匪出没之所邇者乘北方拳匪之亂竟敢勾結會匪到處滋擾勢甚猖獗兩江總督兼南洋通商大臣劉峴莊制軍聞報當卽電至鎭江飭新勝水陸各營官帶徐寳山都戎馳往剿辦都戎遂於本月初一日親率所部健兒數百名拔隊起程 
[盜案迭出]  
　　廣州訪事友人云上月十七日傍晚時有盜匪七八人至揚巷廣永隆欄杆洋貨店一擁而入開槍恐嚇將店中人悉數縶縛然後翻箱倒篋搜劫銀一千兩揚長而去事後適有客來探視始得釋縛而盜已不知所往矣十九日午後一點鐘時大新街福興祥珠寳店又有在匪衣服楚楚翩然而至聲稱欲購珠翠若干店主不知其詐盡獻所有冀得善價而沽旣而復來四匪將門守住肆行搜索一夥在樓上聞之知事不妙急登屋鳴鑼告警而匪衆已各飽貪嚢從容出門大呼失火而去迨安勇聞信整隊往追則已蹤影杳然矣吁盜賊猖狂至於此極有緝捕之責者其將何以爲情耶 
[漢皋火警]  
　　漢口訪事人云上月二十八夜十二點鐘時漢口旌德會館上首某姓家突肇火災各鋪水龍聞警馳至汲水狂澆約焚兩點　時始得烟消火滅翌晨查詢被燬之户計有三百餘家前至旌德會館上巷而止後至堤後而止其起火之由聞係某姓童養媳在燈下縫衣悮觸燈煤致釀此禍一時意急心慌竟未逃出遽爾葬身火窟中亦可慘矣 
[贑省官塲紀事]  
　　南昌訪事友人云日前辦理九江防務候補道孫觀察廷林由潯至省趨詣撫轅謁見撫憲松鶴齡中丞禀明一切大約襜帷小駐卽賦言旋也○署江西臬司春會東廉訪目撃時艱留心軍政隨時校閱各軍操演及打靶等技不辭勞瘁故日來軍容已頓攺舊觀矣 
[松郡官塲紀事]  
　　松江訪事友人云上月二十八日江南提督兼自强軍統領李壽亭軍門由江陰防次遄回節署標下正副兩營練軍均整隊郊迎駐松四營將備以及千把員弁亦皆策騎赴南門外大漲涇馬頭新建之接官廳排班迎謁亭午時軍門登岸乘輿入轅隨筮期本月初三日校閱練軍操陣聞初五日卽須起節回防也○正任江寗督標中軍調署福山鎭總兵王幼山鎭軍有圭近知提憲李軍門自防次遄回乘舟至郡詣轅晉謁軍門下榻留之翌日提標中營叅將張華園參戎城守營遊撃楊克明游戎會同前營鳳遊戎左營盧遊戎曁卸署金山營曾鏡亭遊戎就中營署公設盛筵爲鎭軍洗塵鎭軍曾任提中營叅將缺歴十餘年至此舊部軍民咸往禀謁 
[楚江秋雁]  
　　武昌訪事友人來函云署湖北按察使孟志靑廉訪偶感微疴殁於任所公子輩筮期上月二十八日發引先於二十六日開吊官紳士庶無不以生芻一束趨奠靈幃白馬素車往來如織生榮死哀廉訪有焉○卾省廣闢馬路東洋車絡繹於途行人無不稱便惟馬路日久失修每有崎嶇不平之處現由張香濤制軍籌撥鉅欵檄委張虎臣游戎督率工匠逐一修理從此履道坦坦行者皆占貞吉之爻矣○私造軍火久干例禁無如若輩貪利忘害不免陽奉陰違近日武漢等處疊獲會匪多名搜出刀械皆係新製顯有不肖工匠串同私造江夏縣陳介𤲅大令特選幹差嚴密查察並出示曉諭各鐵鋪嗣後不准製造凶器私售匪人是亦正本淸源之至意也○自京畿拳匪肇禍長江一帶謠諑沸騰雖大憲懹柔遠人保衛周至而西人心驚風鶴咸思遷地爲良以故數月以來各處教堂皆停止宣講近日北事漸定和局可望轉圜西人士皆倦鳥知還舊巢重返天主耶穌各教堂皆已照常開講惟所設西文學堂尙未啓塾有志西學者無不引領望之也 
[讞員謝委]  
　　英美租界公廨讞員翁笠漁直刺近奉上憲飭赴陽湖縣本任所遺會審一差昨由蘇松太兵備道兼江海關監督余晉珊觀察札委襄讞委員張柄樞司馬奉委後卽於午後詣轅禀謝 
[盜犯成擒]  
　　湖南人易仕和前入富有會逆黨後因漢皋事敗棄票爲盜上月十九日之夜率黨至松江南門外打鐵橋薛姓家搶劫巨贓潛來滬上恣情揮霍前晚上海縣汪瑤庭大令接蘇州某營員來信並派眼線前來因卽派差薛貴嚴密訪查後悉匿跡滬北白大橋左近卽移　英美租界公廨襄理讞員張柄樞司馬派差協同捕獲昨日淸晨解送上海縣署縣主汪大令見易犯年約三十身軀雄偉衣服麗都知係盜首卽飭釘鐐暫收自新所核辦 
[飭催申報]  
　　本邑西鄉馬橋鎭前經鎭董設立吳會書院籌措捐欵禀請前署上海縣王欣甫大令通詳上憲立案奉批示飭將所籌捐欵並建造房屋實用工料若干詳細造册申報迄今日久尙未申詳昨日署松江府張子虞太守札飭縣主汪瑤庭大令諭董查明歴年一切開支經費詳晰申報以便委員騐收大令奉札後已飭遵照辦理矣 
[限期淸理]  
　　日前有胡宦遣家丁殷升投英美租界公廨控蔣文明以買絲爲名騙去銀六千兩延不淸付請提追究讞員翁笠漁直刺 
 
 

Page 3

 
 
准詞飭提前日蔣自行投案直刺倩襄讞委員張柄樞司馬升座研訊蔣供在棋盤街開設裕源廣貨店前者胡囑監生至湖州收買新絲付給洋銀六千元迨監生至湖州各家卽將此欵扣入監生帳内現在監生店已閉歇容將客帳收回再行歸還求恩明察司馬著管押限兩禮拜理楚違干未便 
[上海縣署瑣案]  
　　六月二十四日之晚本邑小東門内義和洋貨店火災之後災各户以其有意縱火圖賠保險銀兩控經上海縣汪瑤庭大令拘提店中執事李岩楷到案訊問判將保險銀兩分償各家押候追繳前晚大令以李挺押不理提案覆訊李供小的霸押在案保險賠欵不能自往收取務求交保俟收足交案决不再延大令准交的保限十日内繳銀延干血比○王阿生舁祖母兪氏到縣喊控侄孫壻沈忠海强借不遂致被毆傷縣主汪瑤庭大令提案研訊王兪氏供婦人年七十有五世居八仙橋四圖地方夫與子均已故世惟孫兒阿生耕種度日姪孫婿沈忠海覬觎家產屢借不還今因不遂所欲竟敢行兇叩求騐究地保林少郷供與相同王阿生供祖母被毆後飲食少進勢甚可危務求提沈嚴辦大令飭仵騐得王兪氏腰背等處確有拳傷飭阿生赶緊舁回醫治一面提沈究辦○瞿福全控朱似蘭奪牛訛詐經縣主汪大令派差至南匯縣關提朱等到案前晚提訊瞿供小的係浦東人耕種度日朱係著名地棍時來索詐並被將耕牛奪去勒令小的備銀往贖小的曾央朱福生往勸願出洋銀十四元贖回厥後又將小的拔去閉諸密室小的之子桂生情急亦託朱福生理勸給以洋銀三十元始得放回今蒙拘案叩乞嚴懲朱福生供伊等爭執之事確由小的勸息朱似蘭供此事係瞿子桂生惡其父不肯給與銀錢供其揮霍囑令設計圖謀並非出自小的之意瞿桂生供補朱誣指實無此事大令以朱刁惡已極喝責一千板復令與桂生對質朱始直認不諱乃判將朱釘鐐收禁候辦餘人斥退 
[法租界捕房瑣案]  
　　天津織帶店學徒田阿寳竊取店中洋銀一百五十元在某花焑館花用由店主報捕查獲解經讞員杜枝園大令訊供飭提烟妓陳桂仙到案研訊有無寄頓情事押候嚴比昨日大令蒞捕房讞案命提田覆訊初仍狡展不承及命笞責一百板始認竊洋銀二十四元借與阿弟及小扣子大令著還押補提阿弟小扣子再核○陸范氏控李錫三藉寄箱爲名乘間竊去金首飾等物大令提訊之下李堅不承認大令著押候嚴比昨日命提覆訊李極口呼寃大令恐有不實不盡著候過堂傳同原告覆訊核辦○嘉定人陳陸氏被夫誘出押入英租界梅春里周阿雙所開野鷄妓院賣倡氏兄陸應晉控諸公堂經前讞員朱森庭明府提訊以周不應擅押良家婦爲倡判令枷號一月昨日期滿大令命帶案照原斷重責四百板從寛釋出○流氓李金山奪取某鄉人耕牛勒令贖取控經大令訊供押候嚴懲昨日命提到案著先枷號一月期滿再核○偷兒陳阿二潛至某西人處行竊當塲被獲送入捕房解經大令訊供押候懲辦昨日命提到案著先枷號半月期滿責釋 
[美租界捕房紀事]  
　　昨日舟子張阿大代某洋行載煤三百墩駛至半路竊賣數墩爲洋人查悉扭入捕房捕頭令押候解送公堂禀請讞員翁笠漁直刺訊辦○昨晨積竊鮑子芹闖至北四川路仁智里第十四號門牌粤人徐雨生家竊取綢衣二件携之而出適爲三百五十四號巡街捕所見拘入捕房捕頭令押候解送公堂禀請究辦○靶子路及天通庵一帶近有流氓劉登及混名李臘子王阿根張錦堂串通是處土棍趙姓弟兄借端索詐欺侮鄉愚前日又向鄉民談益祥索詐洋銀四十元談以無端被詐心不能甘奔赴捕房控訴捕頭允卽飭探查明究辦○江北人張阿高推小車度日橋居斐倫路第六百二十八號房屋昨晨有同鄉流氓名淸山者向張强借洋銀不遂奪車而去張投赴捕房請緝捕頭允之 
[揚州徐孝廉勸汰浮費移助救濟善會說]  
　　上海爲繁華地妓館林立其上者曰書寓此種人聲價自高垂髫時奉鴇母教惟謹言語舉動專以機巧便捷爲工嗣年長成更力矯尋常諸妓惡習非其人不得其門而入初結識者略周旋數語意殊落落客不得而褻之自結識以至定情所耗朱提直不可以數計仕宦商賈以及膏粱子弟咸樂就之以爲人生行樂耳遇此名姝何妨一覩芳容爲快久之受其籠絡任情揮霍而不自知回光子採風至此不禁咨嗟長太息曰異哉時局如斯而猶迷惑喪志至於此極哉北事破敗决裂鸞輿出幸艱苦備嘗官紳商民其蹈鋒刃而塡溝壑者已不可以殫述其存者寒無衣飢無食鳩形鵠面一息奄然千古奇殃莫此爲甚滬上諸大善士憫之於是議立救濟善會各省大吏聞風響應搢紳富户以及閨閣之好善者或捐巨資或集零欸或施衣服鞋襪藥餌等物惻怛哀矜實亦行其心之所不忍今冶遊諸君出於周旋酬酢萬不得已者祗十之一二其得已而不已者不過因色之足以寓目聲之足以悅耳殷勤獻媚足以快心如是焉已耳試思彼蒼生我我人也北方官紳商民亦人也我之樂如此非如飮食衣服之不可須臾離也人之苦如彼非有遺孽隠慝之足貽上天怒也我無此樂我仍不失爲安常處順之我人有此苦人眞不啻爲倒懸入井之人且我旣得遂其爲我是天獨厚於我我何不稍存惻隠以承天彼旣不可以爲人是人有憾於天彼能不百計呼號以求我然必從井救人自甘飢餓雖善書中亦有之而猶不免苦人所難至於以風月之資移作振濟之需多給一金卽多活一命多給十金卽多活十命千百金不爲多冥冥中於已有所增也一二金不爲少區區者於已無所損也稍有良心者似不至以此爲迂腐之談欲充善念者且可以此爲經募之劵推之耳目口體一切浮費有類於此者均可以此爲例他處歌舞塲有揮金不惜者亦可以滬上爲例人之欲善誰不如我正不必泥於書寓一端滬上一隅已也如曰彼爲彼而我爲我若輩之苦何預乃公事且涓滴之水勢不足以助江河甚且有託詞以拒人者謂花柳追陪彼亦爲衣食計謀事成事舍此末由隠隠苦衷有斷非一二迂儒所能識者斯言也其爲逹人耶抑爲忍人耶誠非吾之所敢知矣噫 
此說係揚州徐孝廉所作介友囑登情不可却且以其婆心濟世亦古道君子也照登報尾惟識者鑒焉[  本館附誌]  
[宏濟艱難]  
　　啓者前蒙浙江諸大憲電助濟急經費銀五千兩業經鈔乞登報兹奉盛京卿函開昨接杭州惲菘耘方伯來函並將浙省諸大府前電慨助庫平銀五千兩交匯號寄來已囑陳藹庭觀察與匯豐洋東說明當將浙欵全數交匯李中堂行轅矣兹將藹翁交來席正甫兄函抄奉台鑒希卽查照註册爲要○計鈔匯豐銀行復陳觀察函○頃展大書并悉一是所委匯京庫平銀五千兩合規元五千四百八十兩一錢零六合計公砝足銀五千一百六十九兩八錢一分准於二十九日電匯至京交李中堂查收可也謹再鈔乞登報藉淸經手而便稽查至蒙四川陳子鈞觀察募助規元一萬兩亦於二十七日承張汝金兄照數交到除由盛京卿專電復謝外謹一併鈔登統希公鑒上海北市絲業會館濟急善局龎元濟施則敬謹啓 
[陸純伯部郎致救濟善會同人書]  
　　諸大善長均鑒廿三日淸晨展輪北上至廿六日十句鐘卽安抵大沽口舟行三日浪靜風平此皆諸善長福蔭所致也昨日因得五尺潮始能將船駛入唐沽停泊今日陳敬翁已偕德國醫官等乘火車到津辦理護照曁租屋等事大約日内卽可雇用駁船將所帶各項什物運津設局開辦現聞大沽土人云南方人之避亂在東西兩沽者有數百人之多此間昨已下雪天氣寒冷異常啼飢號寒不堪言狀俟到津設局後卽當設法先將此項難民援救南渡同來之德國醫官保護極徵周至想一路到京可無他慮樹藩此次慷慨北行力任艱鉅遠離老母捨已從人幸能履險如夷諸稱順適未始非天佑哀鴻克成此舉惟覩此被災情形振濟兼施需欵尙鉅此後務望諸大善長源源接濟終始成全俾被災生民早日同登袵席諸君子慈祥愷惻造福無涯不禁爲燕北災黎叩禱之至卽乞將此情形轉告各處出力大善長及寒含爲托手此卽請善安[  弟陸樹藩等頓首二十八日燈下𪶚於唐沽丹次]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署紀事]  
　　前者署理江蘇布政使陸春江方伯以前署上海縣王欣甫大令交代虧短帳目不符札飭縣主汪瑤庭大令傳漕　龔幼春等到省面詰情形近是龔已蒙方伯委員訊明於前晚先行回申尚有書吏朱某現仍在蘇聽候憲示○前充本城三四鋪汛捕陸慶因緝捕不力經縣主汪大令斥革出示召充前日有張忠者投縣具呈保結願充是役大令准之飭傳至案察騐之下諭令認眞查緝毋得怠玩張唯唯而退 
[上海巡局紀事]  
　　天津人紀貴向在南市東昇水菓行内爲夥去秋在滬北娶妓女阿四爲　室藏嬌金屋其樂無涯未幾阿四以歸寗爲名時時出外日前紀遣其徒某甲往董家渡女母張秦氏家催歸詎有短衣窄袖者多人將甲拽住向之爲難旋經旁人代爲勸散甲回訴於紀紀忿甚卽赴二十三七鋪巡防局呈控局員盛雨村二尹立飭地甲傳一干人到安研訊紀供曾出洋銀三百餘元娶阿四爲妾無奈水性楊花不安於室叩求發堂留養以免後累二尹判將阿四掌頰四十下著紀領回管束各具遵斷切結一并斥退○南市萬裕碼頭裏街泰興荳行執事周雪春前與久愼錢莊往來結欠息銀數百兩屢索不還前日久愼執理郭維標扭周至二十三七鋪巡防局禀請究追局員盛二尹略詰供詞以其所控過鉅遂將原被人證函送上海縣署請縣主汪瑤庭大令訊究○松江人名阿四者不詳其姓素在陸家石橋擺設字謎攤任人猜壓前日有浦東人朱某行經是處偶爾心動致輸去小洋銀數枚旋萌悔念將阿四扭控十六鋪巡防北局局員文韻松二尹以兩造均屬不合一併逐出不予准理 
[英美租界公堂瑣案]  
　　包探陸阿九禀稱葉謝氏混用銅質洋銀經小的獲案解請訊究葉謝氏供小婦人於前月初遺失牙扇一柄當卽投報捕房遣包探緝獲竊賊王有堂解案蒙大老爺管押二天前日小婦人路經長泰豐錢店兌換洋銀一枚該店已將小洋銀交付出門數步忽來包探陸阿九以前次查獲牙扇當酬謝洋銀二元小婦人不允陸探卽將身畔所携之僞銀圓誣爲小婦人物意圖陷害叩求明鑒襄讞委員張柄樞司馬商之嘉繙譯以所供似屬實情著卽開釋免予深究○巨騙陳連生偕其羽黨徐阿桂串騙北洪泰錫箔並朱二興陳福生等號棉花各家投報捕房捕頭派包探陸阿九將陳連生及案内牽涉之楊四郎一併拘獲解請訊究各原告投案申訴前情陳連生供此事實係小的串同徐阿桂所爲與楊無涉求宥楊四郎供小的向爲洋貨掮客素來安分不敢妄爲實被包探挾嫌誣指叩求明鑒司馬判陳責五百板管押捕房六個月楊四郎押捕房六月贓免追○一百八十三號華捕禀稱歹人施杏壽濳至洋人覺察相黎摩住宅圖竊經洋人喚小的拘獲解請訊究司馬飭帶回捕房押候禮拜一復訊○前者女醫五談氏被張阿星陳金生朱林生以延請治病爲由誘至無人處將首飾銀表盡行攫去當卽投報捕房派捕緝獲解案研訊供出尙有同黨奚子祥一名昨由包探張阿五將奚子祥拘獲解請訊究司馬訊得陳金生僅代消贓並未同劫旣願賠洋四十一元從寛開釋奚張各責五百板押捕房一年朱林生係攺過所押犯命責五百板仍送所收押○包探潘應奎禀稱積竊陳阿三孫福生專在四馬路一帶竊取行人物件昨日小的向其查問反敢行兇爲此拘解請究司馬判各責三百板遞解回籍○包探劉光震禀稱劉祥發在西華德路强攫陳正芳所携洋銀二百四十元經小的拘獲解請究辦陳投案請追質之劉一味抵賴司馬以劉狀貌兇惡决非善類判責三百板押捕房六個月○包探沈阿岳禀稱陸巧印王金生龔星田郁小弟等向陳阿飛强索洋銀不遂將陳毆傷經小的拘解請究司馬判各責二百板具攺過切結交保開釋 
[慨解腰纒]  
　　昨承廣東源豐潤王晉叔翁經募善後局各大憲助銀三千兩合規元二千九百五十五兩又太倉顧公度翁擬變產助欵先交經募洋三十三元又上海周辛濤翁募洋五百五十三元小洋七十角又金倚劍翁募洋三十六元一角又均康莊助洋五十元義善源助規元二百兩又焦樂山翁募鎭江公所規元三百兩又蘇州同元莊陳瀚如翁募洋二十元小洋五角又募方外釋氏合洋一百元無名氏古畫三軸以上各善士姓氏容卽詳登此次捐册宦海儒林均極踴躍卽佛門中人亦大發慈悲朱提慨助似此高義如雲豈僅北地哀鴻同深銜結而已哉再昨報紹興保昌匯到洋一千元今又來棉衣褲一千二百三十件皆係耶溪偶隠漢皋舊吏所募助姓氏容俟續錄至前報滬上各錢莊助欵兹因正餘莊所允洋五十元未經捐助蒙晉康莊補助洋五十元合併聲明[  上海慶順里救濟善會陸樹藩潘炳南丁紹芬等謹誌] 　 
[廣大慈悲]  
　　北方歴爛以來遍地瘡痍苦難言狀待救之殷無殊望歲本善會承義善源交來金陵隠名士善土經募江南逸史周湘平銀一百兩皖北遺名氏規元五百兩皖北逸名氏五百兩乙和祥三百兩孫荆榮助來麫粉一百袋計重五千磅求恕子助來古玩等器十五件書籍五部衣片二件六齡女子助來壓歲錢三百文小洋二角百花祠主畢耐仙助來辟疫丹一百塊當此民生日蹙時事多艱勸捐之勢已等弩末乃承諸君子慷慨解嚢樂善不倦仁恩浩蕩中外咸欽甚至六齡弱女亦捐壓歲之錢爲拯災之助諺云修行無老少豈虚語哉本善會拜領之下感佩難名惟有代北省災黎敬祝諸君子多福多壽多男子而已再自二十二日後各處託查信件已於昨日交劉鐵雲太守帶往津門設法代查俟本會頭批輪船回滬當有確音附誌於此以慰諸君翹盼之心[  上海慶順里救濟善會陸樹潘炳南丁紹芬等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
