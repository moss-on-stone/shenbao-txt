# 1913 - 258 - 4914576

 

Page 1

 
 
外論 
[英報論外力擴張詆其政府失計（游歐客）]  
　　倫敦每日電報專以反對英外部格雷爲事而於英之附和俄法迫脅中國尤不滿足謂爲失去英在中國之利益初二該報訪員北京專電乃更暢發此義略爲格雷在英下院宣布關於中國財政及大借款問題北京政界頗事研究彼謂五國財團連合其中組織以俄日加入之於中　並無絕大關係而中國政界持論乃全相反其視財團中組合之國極爲重要俄日加入財團不特於中國有損並且一英國有損倘財團當時無俄之詭謀百出而法以政治問題力爲俄之後盾則大借欵已於一年前籤定現所實收百分之九十者彼時實收百分之九十有五而於經濟上之恐慌早得避去臨時政府不至如今日之飄搖不定矣俄日本無欵足貸中國僅以爲牽制計勉强加入財團乃其結果遂幾至置中國於死地而宣告其破産各國在財團丙意見不能一致於英失利最大商務尤爲受損日本手腕敏捷與英態度相反彼乃利用此時將其地位改良彼以英不助中國而偏於俄法也日本乃示以有助中國之意且令中國知歐之協以相謀中日同蒙其害非合力抵禦不可則中日之相接近自成爲意中之事日更同時在歐借入巨欵以擴張其在中國之利權並以所借之欵轉借於中國各省如奉天借日欵六十萬福建借日款五十萬因以加强其南滿及台灣附近省份之勢力開辦中日實業銀行以孫逸仙爲發起資本共五兆圓網羅兩國實業家甚多更以南北戰亂爲詞在漢口造久戍之兵房共駐步兵六百五十人將校三十人此已侵入英在揚子江勢力之範圍而扼其吭而英乃淡視無覩漢陽鐵廠及治萍礦務皆入日人掌握其他之秘密運動於湖南湖北間者又復不可勝計而在俄國一面非稱將其加入財團借以束縛其侵略之羊腕者乎而事實上則大不然俄於外蒙自由行動並不以此稍改其態其於北滿更較前爲猛進則所稱束縛者固何如耶法原久視中國爲其資本之尾閭早有與英相競之心現法與比相　專以排英利益不僅在五國財團中法以專橫行其政見英爲所左右也法比連合關係法得投資十兆鎊於海蘭鐵路並設中法實業銀行資本爲四十五兆佛郎因此銀行遂得間接攬售鐵路材料且於工程上與比國同沾其利德亦與奥之資本連合幾全攬有軍械上之貿易頃更議一實業借欵二百五十萬鎊年利六釐借票九一出售凡此皆列强經濟在中國擴張之現狀而英政府着着落後則外交政策之失敗有以致之也 
要件 
[交通部訂定查勘電報線路規則（續）]  
　　第八條查勘大修綫路於左列各項應卽按照桿號詳細查明分别列記務須核實不得遺漏或任意揑報一應換之木桿（分别必換擬換及木桿之長短）二應換之鈎碗（分别換鈎換碗或鈎碗全換）三應加幫樁撑木瓜綫之處分别應用何項爲宜）前項第一欵換下之木桿可移作第三欵之用者亦應查記 
　　第九條依第五條至第八條之規定從事測勘除隨時查記外無論設綫修綫均應逐日測繪綫路草圖記明其綫路中種種情形俟勘竣後彙繪綫路圖詳細註明報部查核圖例　附表第一號所定應遵照一律辦理 
　　第十條如爲展設綫路而從事測勘者准向附近各電局酌撥工頭一人或一人　巡丁一二人隨伺前往以備使用其因大修而從事測勘者亦同但所帶工頭巡丁得就管轄綫路各局隨時更易免致長途往返 
[第三章調查]  
　　第十一條凡展設綫路當查勘時須按照左列各欵設法調查其情形一何處可設電局及設局幾處（應調查沿途經過各城鎭鄕市之商務情形及其出産）二何處應設飛綫及桿高若干線長若干（應調查河水之泛漲及經過船雙帆桅之高下 
　　第十二條凡大修之線路須按照左列各欵調查其情形一應否加線（須調查沿途各局之報務消長及其報費之收數一應否改道（須調查沿途各局之線路通阻及其線路之弊病 
　　第十三條沿途經過地方有無出産木桿之處可以就近採辦電桿其出産之木桿係何種類用爲電桿是否相宜轉運及分屯是否利使並其價値運費均應分别查明前項本桿出産之處及距離線路之遠近應查明其轉運及分屯之辦法 
　　第十四條沿途經過地方須調查其人民生活之程度及其風俗所有平日招工之難易及平日工價之通例均須隨時注意查明 
　　第十五條附近或沿途各局所存新舊木桿線料及工用器具有無餘存可以撥用應卽乘便稽查前項稽查得適用稽查材料用途規則之規定 
　　第十六條線料轉運以何處爲宜由水路抑由陸路用車輛抑用舟楫其轉運方法及運費如何可以節省並從前轉運之情形及其運費均須分别調查比較至分屯之方法亦應照前項查明 
　　第十七條查勘線路人員應置備日記簿隨身携帶記載調查所得各項情形及測勘中一切應行記載之事項於勘畢呈部備查日記簿之格式計分設線修線兩種依附表第二號至第三號所定由本部於委任時頒發 
[第四章材料]  
　　第十八條查勘綫路除隨帶日記簿及紙張筆墨各項法規外所需各項測量儀器及工用器具得向附近各局酌量借用或呈請交通部核發其應備帶之測量儀器如左一儀器量地表二皮帶尺須以一百尺爲度）三測量試電表四量角指南針五途用機器（查勘展設之線路可不帶）六上等雙眼千里鏡（至少能視五里遠率）七鹽腦電瓶及其他應用之工用器具（如帶途用機器須電瓶二十副鹽腦足用）前項儀器及器具俟查勘告竣後應分别交存或繳還各局 
　　第十九條依第七條第二項辦法而因左列情形需用木桿綫料時得向沿途各局酌量撥用一必須先加帮樁撑木及扳綫者二腐朽各桿當時萬不能支持者三磁碗破碎異常漏電不能不先換者四遇斷桿斷線亟應修接者五其他不得不先行修理者 
　　第二十條依前條須用木桿時附近各局如有屯存之舊桿應選擇舊桿應用如須購桿應會同各該局電呈交通部核准其桿價卽由各該局列報 
　　第二十一條查勘員撥用各項工用器具及木桿線料均須照章出具支用材料單交局存案如繳還者即由隨帶之工丁　料物順道帶回並由該局出具收回料單交查勘員呈部備案 
 
 
 

Page 2

 
 
[第五章估報]  
　　二十二條查勘員於查勘綫路告竣後除繪具綫路詳圖及附呈日記外所有工程計畫應按照左列各欵發表意見並說明其理由彙造報告書呈報交通部核辦一綫路之里數（應掛線若干條每里應用木桿若干根）二取道之情形（一切物産地理商務均須詳註如係大修工程則將該路情形具報）三工作之期限四購桿之價値五桿質之研究桿質種類及其經用時期均須詳細研究分别具報）六運料之方法七存料之撥用（各局有無存料能否撥用均須查明具報）八工價之訪查九飛綫之地點十設局之處數尋常大修工程於前項第十欵不適用之但修線工程如應加線或改道及添設電局者均適用前項各欵之規定 
　　第二十三條查勘員於查勘線路告竣後所有工程經費應按左列各欵分别估計造具槪算册呈報交通部核辦册式依附表第四號之規定一木桿價値二工程材料三工用器具四桿料運屯五工作費用六設局機料七設局傢具八川薪雜費前項第六欵第七欵如係查勘大修之綫路不必估計但加綫之工程擬添設電局者仍應估列 
　　第二十四條所用木桿須將　短梢徑及桿數詳細估計如係就地採辦者應估計其價値按照需用木桿分估細數並彙估總數遇有應設飛線之處其飛線之長短及木桿之高下與如何接法亦應聲明如係大修工程應另造桿號淸册註明應換及應加幫椿撑木扳線及應換鈎碗分别詳記册式依附表第五號之規定（未完） 
時評 
[張勳之稱功（無名）]  
　　聞張勳通電洋洋數千言自稱攻破南京之功謂曾李勿如嗚呼是亦可以已也 
　　夫此次南京誠可謂之力戰謂破城爲非張軍之力固不能也然所以使南京之兵如此　守抑亦張軍平日之舉動有以致之故爲張勳計者入城之後能不妄殺人不擾害人修整軍紀以擁護南京未死之人民使平日懸測張軍者一一反其結果則張勳始得戰勝南京城矣 
　　不然藉無數砲火之力半月晝夜之勞以驅彼無拳無勇素不習兵之何海鳴以及無人統率無人指揮之一二千散兵前無軍餉後無援軍不戰原亦自潰復何功之足稱 
[命令]  
　　九月初一日臨時大總統命令據山西都督閻錫山民政長陳鈺電稱陽曲等縣大水爲災並籌放急賑等語該省八月中旬大兩連緜山水暴發汾河洞過諸水漫溢橫流以致陽曲榆次淸原徐溝等縣盡成澤國田廬淹没人民蕩析離居閱電殊深憫惻着財政部籌撥賑欵銀五萬元尅日兌交並由該都督民政長迅速分派妥員查勘災區趕放急賑母任流離失所此令 
　　任命張壽齡兼署江蘇財政司長此令 
　　任命王荃本兼署安徽財政司長此令 
　　任命王純兼署江西財政司長此令 
　　任命劉鴻壽兼署福建財政司長此令 
　　任命姚煜爲兩淮鹽運司此令 
　　任命壽鵬飛爲山東鹽運司此令 
　　任命張壽齡爲江蘇國稅廳籌備處處長此令 
　　任命王荃本爲安徽國稅廳籌備處處長此令 
　　任命王純爲江西國稅廳籌備處處長此令 
　　任命安茂寅爲臨淸關監督盧諤生爲贛關監督方政爲太平關監督此令 
　　國務總理熊希齡呈稱秘書朱壽朋呈請辭職朱壽朋准免本官此令 
據護理熱河都統舒和鈞電稱朝陽縣知事王僧達擅離職守交懲戒委員會議决應請褫職等語應照准此令 
[警信]  
　　堯化門電寧城現全入官軍之手星期一日晚間馮國璋之兵渡江至下關登岸獅子山之守軍因見歸路將絕即棄砲台逃入城内南門戰事澈夜未止聞寕軍陣亡者二百人全城現已肅淸下關已成焦土鐵路無恙惟車站房屋曾稍受損耳張勳已應馬林君之請派兵一隊入城防杜兵士刧掠張勳之兵已佔據都督府張勳亦將移駐該處（譯宇林報） 
　　南京電二日之夜上海接無線電謂星期一日下午第八師兵士易竪反正旗號下午三時北軍即由東門入城城南略有刦掠下關已成瓦礫之堆外人均無恙 
（譯文匯報） 
　　本埠訪函據本日（三日）南京消息守城之南軍卒已降服全城管理權大約須一二日始能收回張勳似不致能於城内搜獲南軍之領袖甯城之下出於不意必因諸領袖秘密圖遁之故聞上海北軍司令曾得消息謂何海鳴已乘某輪船離甯故令吳淞砲臺李司令預備緝拿恐未必卽能拘獲蓋南軍領袖大　擬由水道逃往蕪湖一方面蓋前曾豫料該處將有援軍抵甯由不浙江一隅仍恐將有變端杭州當道已請上海鄭鎭守使准浙軍回省南京南軍如圖逃出則大約均將聚集該處故數星期内該處或將發生小變也（譯文匯報） 
　　揚州快信頃得師司令部消息張徐兩軍已於昨晨（一號）九鐘攻入朝陽門由劉總長海軍砲艦之砲掩護進攻同時馮軍亦入聚寳門 
　　揚州快信南京堯化門張軍電師司令部報告富貴山獅子山北極閣朝陽門太平門皆已攻克現分投探擊此電已由商會宣佈 
　　揚州快信徐師長到甯時揚軍正在猛攻師長極力勉慰 
[特約路透電]  
　　北京電參議院副議長王正廷在院宣稱被捕議員解滬之說實屬不確諸員仍在天津政府擬令大理院審訊某議員提議俟此案稍有辦法後再爲選舉議長王謂選舉議長急當實行全院均以爲然于是即投票舉定得最多數一百十一票之王家襄爲議長次多數爲王正廷得九十三票 
　　北京電衆議院今日開會因不足法定人數而散 
　　東京電此間聞張勳在南京屠殺南軍日政府巳向中政府抗議此事 
　　北京電據官塲消息袁總統電令北軍各司令寛赦投降之軍並竭力防杜國民再受損失 
　　北京電陸軍參謀部局長張聯　已　馮國璋之請啓程赴寗 
　　北京電聞農林部將　職員多半取消　入實業部辦事 
[譯電]  
　　北京電憲法起草會决議弗裁副總統之任總統特赦罪犯須由參議院及大理院許可並决議總統在任之時不受法律處置 
　　北京電財政部因財政支絀擬增酒稅及徴製酒及售酒稅 
　　北京電山西陽曲縣大水成災袁總統撥洋五萬元賑濟灾黎 
　　北京電據北京日報載稱岑春煊派人至黎副總統處聲明從亂苦衷　請代達袁總統以期得以回國任職 
　　柏林電庫倫政府已准英國某資本家運鴉片入蒙銷售 
[公電]  
　　馮國璋軍統致各省電本日（一日）拂曉海陸軍進攻仍如昨日午後二時接張鎭撫使東電午前九時於富貴山南用炸藥轟開城垣外面磚石兩丈餘各軍猛勇上攻登城者已有一營疊得本軍第五師報告該師於本日午前十一時攻開太平門混成第二十團乘勝入城佔據富貴山駱駝山等處盡力痛剿並據第三師報告該師第二十團亦於五時同時進入神策門俟將獅子山佔領後卽行開儀鳳門以便十一國入城協剿現在張軍到城内者計一團之多城上已遍插紅旗各等語逆匪巢穴旣破城中餘孼亟應痛予掃除刻正督飭各軍隊合力搜擊一面通知雷查辦使並令飭第四師軍隊夾擊雨花台以期速下大勝關一帶由楊師長善德率隊堵截逃匪母任竄逸所有本日會師攻破寗垣情形撮要馳聞餘容續布國璋朿印 
　　進步黨德化學部通電轉進步黨交通處曁各報館德化分部東日開成立大會三黨一致舉定部長譚振長張定初劉眞德安瑞昌均不日成立本部潯交通處江家珩冬 
要聞一 
[南京破城紀]  
　　字林報載一日堯化門訪函云太平門守軍連日死拒張勳毫無怠狀不意今日忽然潰散此誠非豫料所能及也至正午時官軍入城者巳有千餘名觀於陽曆八月杪之情形以爲寗城之圍必延長至數星期之久及至今晨景象如舊炮火連天驚心動魄正不知何時始能停息旣而忽聞軍中喇叭之聲同時大作咸吹停止轟擊之調而數分鐘内官軍遂警安然入城至何以忽然有此變局則殊難言其最近情理之原因則爲紫金山與通太平門大道中之炮火異常猛烈寗軍之炮手殊難安處彼等早已决定如遭此厄則卽棄城而逃今日之情形正如是也故九月一日星期一日遂爲圍攻寗城歷史上最可紀念之一日今日侵晨張勳欣然自得謂城下地雷已得佳果今日或能入城惟張亦斷不料能入城如是之速也今日侵晨炮聲大作齊向太平門轟擊幕府山在右紫金山在左中間則爲攻城之大隊其情形仍如前數日相同惟覺炮火更爲猛烈耳前敵之人無一不料今日又將悠悠而過其結果當不異前此數日旣而情形忽變喇叭之聲洋洋盈耳自張勳攻城以來今始第一次聞之於是衆皆傾耳細辨後隊之人知前敵巳有非常之事變皆急向前進發四面散兵亦緩步聚集餘兵則列成雙行頃刻之間傳遍全軍數分鐘内衆咸飛步趨往前敵以探眞相 
　　是時太平門守軍並不回炮官軍卽派兵一隊前往偵探彼等濳行越過空郊而抵城門之前繼乃越過頭道防禦物旋至二道三道皆頗安靜城内巳闃然無人旋復派兵入城偵探其結果如前卒未遇見一人旣而即有張勳之兵一名荷紅旗登城竪之於是全軍歡聲雷動逮見城上紅旗招展空中卽紛擁向前而紫金山之官軍亦分雙行直馳而下沿大路向城進發當時各分隊之兵士皆向城門狂奔急由軍官下令維持紀律逐隊進行鎗炮之聲暫雖停止然數分鐘後遠處又有此聲張勳之軍並不停留以旗幟爲前導仍向城門進發嗚呼兩軍攻守此門勇士喪命者不計其數今竟得長驅而入矣 
　　旣抵城門臭氣觸鼻觀於城内外之景象可以想見連日戰情之激烈城外之屋本屬無幾今具原狀者僅有一二所餘均毁於砲火而瓦礫之中死屍縱橫約數百具觀之令人鼻酸其爲誓死禦敵之守軍乎抑爲前日冒險入城之官軍乎殊不能决之城門已無所餘城穹以經砲彈及地雷之轟擊較昔更大碍石亦多崩塌守軍嘗　碎碍堆成絕大之防禦高可十二尺入城者必須爬登而過其背面平坦之處則置野戰砲一尊以炮口向天蓋備抵禦攻破第一道防線之敵軍炮後則爲第二道防　物亦以碍石堆成並加土袋較第一道略低城穹盡端尙有第三道防禦物某堅固推此爲最且較一二兩道高出數尺若以勇兵一隊駐而守之則步隊萬難進逼焉 
　　官軍炮隊連日雖猛力轟城而城牆之後完然無損軍隊駐於其下可保無虞惟守軍所賴以抵禦官軍者則在於城樓駕炮轟擊而是處毫無掩蔽官軍炮火直注其上致城雉之磚片片落下城樓之屋巳成瓦礫之堆且餘燼未熄並棄有小口徑之炮六尊内多巳毁者是可知該處地位之難守矣錢城上雖難駐兵寗軍大可於城穹之中嚴陣抵禦惟四面炮火齊注城中官軍復可以雲梯越城而入故至此大勢已去無能爲力乃不得不棄之而走也 
　　官軍一入城内卽分數路進發以期掃淸敵軍太平門附近已無人跡惟每過一屋輒入内搜索以防藏敵旣而西處鎗聲不絕居其地者其危險不言可知至爲何故開鎗則不得而知官軍携有小野戰炮數尊凡見敵兵聚集民屋輒向轟擊實則可以不必開炮焉旣而行抵鼓樓有平民數人爲流彈擊傷官軍之態度卒不能免人評詆　有貧人一名肩中槍傷臥於道左兵士之過者無一援之以手彼非罪人　一無辜之愚民不忍之心人皆有之獨怪兵士何以視若無覩耳後由予（訪事自稱）扶之至紅十字會醫院相距甚近殊不費力官軍入城後各商店一律懸掛紅旗現尙未見兵士擾及若輩下午兩點鐘時自太平門至鼓樓止巳入官軍掌握是時下關一方面砲聲猶隆隆震耳凡與官軍同入太平門者則覺城内守軍悉已逃亡惟甯城地面遼闊住三牌樓之人是時猶未知張勳之兵業已入城也本日下午三牌樓及通英領事署之路中猶有臂束白布之兵士來往不絕彼等皆係湘人預備抵死拒敵官軍者哉獅子山及下關一帶今仍在與幕府山及江中之巡洋艦交相轟擊目下城内略有巷戰寗軍若不投降或棄械逃逸則恐一時全城尙難肅淸也甯軍因張勳之兵逐日猛攻太平門恐難支持故星期日曾謀大舉奪回天堡城幕府山大約因部署未妥未卽實行張勳會約入城後决不刦殺今其兵士除略爲攘取零物外不致有大肆刧掠之舉 
[政府逮捕議員聲中之衆議院]  
　　審查會之報告二十九日下午衆議院開常會到會者三百四十九人議長湯化龍君主席是日議事日程爲關於議員禇輔成等被逮事件案開議之始審查委員會報告畢議長請衆討論衆無異議茲將審查委員會報告書錄左禇議員等旣涉内亂罪之嫌疑即不能遽認政府爲違法至關於此次逮捕是否别有他項違法情形尙待調查大理院有審判内亂罪之職權當然爲此案之審判機關審查之結果以建議案之形式建議於政府是否有當請付公决 
　　應歸大理院審判之建議是日黄羣君當衆提出建議案登台說明後議長以不付審查即開二讀會分次表决均得多數遂宣告二讀時有王源瀚諸人提起非法之修正案　谷鍾秀痛斥之劉崇佑婉勸之遂取消　議議長以二讀會認爲此案成立及省略三讀之順序及經過三讀會分三次付表决均全體起立劉崇佑君聲明建議案政府本可不採用但今日之案依法行使如政府悍然不顧本院當籌他項之對待衆鼓掌建議案大旨以此次常恒芳等八人犯罪情形雖有直接間接及輕重之不同然要皆僅據一二匪徒口供或其他秘密函電即認爲有内亂罪之嫌疑而遽行逮捕今且不問此次逮捕政府有無違悞之處惟關於内亂罪之案件依刑事訴訟律第六條之規定應歸大理院管轄雖曰現在係宣布戒嚴期内應依戒嚴法辦理然觀　法第九條全文及八月三日政府公報所載大理院致司法部函内關於戒嚴法之解釋則知此項案件無論依據何種法令其權均當然屬於大理院旣屬於大理院之職權卽當然不受司令官指揮　其指揮上如何更無移轉管轄之可言其理甚明不待縷述今政　旣以常議員等八人爲開於内亂罪之嫌疑者而逮捕之矣則逮捕以後自慮卽行送交總檢察廳依法起訴斷　反行解赴皖滬分交鮑雷二君訊 
 
 
 

Page 3

 
 
辦之理雖曰發見常議員等八人之陰謀在於皖滬然其陰謀之目的地及其人之所在地旣皆在北京自黨歸其所在地之司法機關審判况大理院本有專警此項案件之職權乎故就法律及事實而言則常議員等八人應令在京受法定機關之審判不能解至皖滬尤不容疑應請迅令北京警備處即日將常議員等八人送交總檢察廳辦理幸毋任其爲法外之行動致令政府負法令上之責任請大總統　由國務院迅卽查照施行提案者黄率 
　　議員保障法之難議是日張耀曾君又提起議員保障法案張伯烈反對之劉崇佑贊成之議長付表决多數起立由張耀曾君說明旨趣議長以付審查付表决多數起立遂由議長指定委員蕭晉等十一人爲審查委員限明日開會後日報告建議案大旨以保護議員卽所以鞏固國會鞏固國會即所以擁護國家近來逮捕議員之事幾於　有所聞　騎突來紥縛以去閉戶窮索天翻地覆則又毫無所得及由議院詰責或幸而糊塗釋放或抄一紙外來函電執爲證據事實之有無哉不檢查而人巳不知遞解何往甚至如衆議員伍君漢持不經大理院審判竟處之死刑議員人人有自危之心國會岌岌呈不保之勢民國前途其何能淑夫罪至内亂誠屬惡極然亦應認眞檢查詳密審訊經愼重之手續斟酌情實按律定讞豈能鹵莽滅裂草菅人命况議員置身政治之潮流主張天下之公道最易觸人忌惡讒誣之來幾屬常事若不愼重將事何以枉傾陷而免寃抑據大理院解釋内亂罪之審判除接戰地域仍屬大理院職權乃警備司令處竟置之不顧若不制定特别法律明白規定實無以杜藉口而制專橫惟關於一般人民者條理繁多一時不易制定今先擬定議員保障法若干條務乞從速議决以固國本昔英吉利鑑於行政之專橫有人身保護律之設令此法亦此意也是否仍候公决第一條國會議員犯有内亂外應罪時雖在戒嚴期内非經大理院審判不得處刑前項之審判無論有何情形不得禁止國會議員之旁聽第二條戒嚴司令官查復確據認國會議員有犯内亂外患罪之嫌疑實行逮捕時須於逮捕後六時間内解交總檢察廳起訴如在國會開會期内幷須同時將罪　報告於國會於北京以外之地方逮捕時得按照道路之巡近酌延解交期間但須於逮捕後六時間内起解第三條關於以上逮捕之行爲若証據不確或有挾嫌誣陷情節須將逮捕之官吏及原告人按律分别從重治罪第四條本法自公布日施行（提出者）張耀曾谷鍾秀鄭萬贍（連署者）黄懋鑫汪彭年黄羣江天鏵羅家蘅王紹鏊蕭晋榮徐蘭墅斈增戴書雲桂凱元劉峰一張治祥賀贊元羅永慶王源瀚易宗夔邱冠棻辛際唐羅永紹 
[議借比欵之外論]  
　　比國借欵之關係俄國旣如昨報而英國對於此事則尤爲注意兹將外人之所論及者錄之如下英國防禦俄人之南下本極苦心昔年俄國設立東淸鐵路公司欲使西伯利亞線通過於北滿以達於海參崴幷延長支線於南滿直出於旅順大連灣更進而侵入本部英人深爲之盧即於光緒二十五年交換關於中國之英俄協約而防其侵蝕其交換之協約有二條件如左 
　　（一）英國約定無論爲本國或爲本國人民或爲他人不得在中國之長城以北要求鐵路敷設之許可且在該地方俄政府所維持之鐵路遇有許可之要求英國不得直接或間接妨害之 
　　（二）俄國約定無論爲本國或爲本國人民或爲他人不得在揚子江流域要求鐵路敷設之許可且在該地方英國所維持之鐵路遇有許可之要求俄國不得直接或間接妨害之 
　　上列條約英國因防止俄人之南下而設也又其附帶條件則以英國匯豐銀行取得自山海關至營口之建築鐵路借欵契約早巳訂結以雖在長城以外特爲例外而許匯豐以借欵之權俄國業已承認之矣此卽英國防止俄國延長南滿鐵路以侵入於中土一極妙之策也 
　　英國尙以爲不足光緒二十八年當付還京榆鐵路之時英國公使與淸外務部訂有左列條約 
　　將來淸國敷設自北京至北方長城之鐵路必依淸國自有之資本敷設之又該鐵路决不能抵押於他國 
　　此條件卽英國防止俄國敷設南下之鐵路同時又使中國防止以俄國資本於此方面敷設鐵路也 
　　此次比利時之山西鐵路借欵表面雖爲比利時然知比利時與俄國之關係者無不知其内部悉由俄國操縱之然所謂其與俄國有關係因出於想像不得卽以是而爲抗議又以與淸外務部締結之條件有自北京之說故自北京以外之潼關等達於長城以外之線無論以何國資本均不得爲抗議蓋俄國卽就英國所施防止策以外復施其南下之策且竟完全獲得之英國之不堪狼狽者實在於此 
　　英國恐俄人侵蝕其勢力範圍而因此狼狽不堪若民國當局者更直接爲俄國之强壓吾知其狼狽不堪之狀較之英國更甚千百倍也然猶毅然借此危險之欵當局者果持如何之見乎抑國民見此處置果生如何之感觸乎嗚呼可以悟矣 
[交通部消弭河北水灾之前提]  
　　交通部因近年以來直豫晉等省水灾綦重鐵路受損頗鉅計惟統籌全局疏通水道始足爲治本之計畫特面致内務部速定籌備辦法通力合作永澹沉災文云本年夏秋以來京奉京漢正太津浦各鐵路迭被水災損害甚鉅京漢路高邑臨洛關間亘一百七十餘里軌道橋梁冲毁多處正太路壽陽迤西軌道損壞護堤崩陷津浦路東光連鎭一帶軌道橋梁冲决甚多此種巨災爲近年所僅見此外京奉路之通縣車站被水甚劇京張道淸兩路亦時有水警凡此情形不惟工事修復需欵浩繁抑且停止運輸收入頓絀此在鐵路一方面之損害固已不可勝言然比類叅觀似猶　及民間損害之大近頃洪水橫溢無識鄕民往往以鐵路阻礙河流遂挖損路基冀速滅退而鐵路以交通機關不可中斷之故對於此等舉動無法禁阻亦復焦灼萬分本部再四思維愚民歸咎鐵路固爲不探源本之言鐵路限於方隅亦難有統籌全局之計近年河患之　實緣　省水利久失疏導河身淤高堤埝脆薄下游壅滯潴蓄難容鐵路占地極少防水洩水一切工事但能就路設備專意治標且橋梁涵洞具有定規宣洩所關在事實上與民間堤埝或不免偶有衝突然苟能從根本解决修利全國水道力謀歸壑則此等枝葉上事儘有補救之方否則年年搶險處處修防鐵路保線之工將與河工　其不了鐵路爲國家重要財産交通重要機關當補苴　竭之餘不能不籌及根本救治之法查貫通數省及枝流過多之河道其修濬疏導之法必須合各河道以通籌然後竟委窮源可圖下手之策以吾國今日情形而論此等事項似非委之地方官自治所能爲功貴部爲内務行政最高機關用特勉貢所懷希求主宰倘荷贊許速籌善策得以永蘇昏墊　濟黎　則福利　埀受益者决非鐵路一方面已也尙乞鼎力維持　將分别籌備　法先行見復無任禱盼等因聞朱總長以事關東大必須積　　行擬俟該部函復後草具議案提交國務會議公决云 
[雜評一（無名）]  
　　南京破城之原因一中國人之　動往往有非常理之可言者以爲决不能獨立者竟獨立矣以爲决不能取消者竟取消矣以爲决不能守者竟能守矣以爲决不能破之若是之易者竟若是之易矣蓋兩方均不依常軌而行政不能以常理論也 
　　南京破城之原因二南京此次之破城仍所謂讓城而已能戰之兵行將死　不能戰之兵及其首領亦旣得則以去軍餉無所出軍火亦埀罄圍　之勢　成苟　生路無不趨而走耳守者旣走攻者自進唾手得之不足異也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[南京未克復之最後態度]  
　　南京天堡城紫金山自被北軍佔奪後事軍急欲恢復上月三十號鏖戰一夜炮聲隆隆不絕卒未奪回現寗軍多以搶掠爲事得錢即脫卸軍衣棄械爲民逃往他處至該處逃難之商民有身帶銀洋者悉被守城寗軍搜掠而去各兵隊沿街放鎗晝夜搶刦典舖錢莊各貨店居民糜爛不堪城中第八師之兵大半散去餘存之兵亦均無戰志 
　　駐揚第四師徐寳珍師長於三十一號派差官數人到鎭僱定南灣子船五十隻星夜開往揚州載兵六營用小火輪拖帶赴甯由師長親自督隊以臨前敵其駐紮六合之揚軍三營亦奉張上將電調開往南京業於日昨過鎭各兵登岸後隨即搭乘火車至龍潭會合張軍進攻金陵 
　　停泊鎭江之中國南琛巡洋艦一艘及宿字魚雷艇二艘滿載軍火均於三十一號開往下關以便會合原駐下關各兵艦環攻金陵各要塞 
　　連日南京居民乘輪至鎭避難者不下六七百人述及連夜該處交戰炮聲震天流彈紛紛落入城北一帶擊斃居民焚燬房屋較前尤多聞張馮雷各軍約其三萬餘人圍攻四城徹夜鏖戰不少休息似此大兵雲集克復全城當在邇矣 
[避難者述甯垣近狀]  
　　某君二十九日自南京逃出者述甯垣目擊情形如下二十六日寧軍首領宣言無力支持惟有解散一法囑地方速組織維持會與北軍接洽一面向商會索遣散費十萬元商會盡力搜括如數給付不料該黨錢旣到手大張旗鼓全力抗禦遂有二十九等日之惡戰何海鳴初因兵潰欲逃將出得柏文蔚自皖至遂又堅守現柏巳去主持者仍爲何海鳴韓恢張堯卿等忽稱都督忽稱司令忽稱師長人無定名一日屢易城北搶掠最多城南亦時有所聞各公署房屋尙未十分殘破器物全入該黨之手都督辦公室之安樂椅爲寗兵携去安坐逍遙於都督府門外秦淮河中正街一帶適當砲綫受彈最多被害較烈該黨於公署搜得未盖印之南京兌換處兌換券約七八十萬分給軍士入市强以易錢不敢不與賴此又支持數日財政司長金峙生初尙相安嗣因與馮軍接洽大觸若輩忌抄没其家金匿某領事署得免仇淶之家聞亦被抄天堡城等處劇戰兵士死者紅十字會收得以五十屍爲一堆寗軍死者十九堆張軍死者亦不少漢西門仍每日開放以通運糧食人民逃出者所携銀錢物件悉被搜去無得免者張馮各軍約明日會攻寗城之下當在旦夕間云 
[皖蘇戰績之電告]  
　　胡師長攻克荻港之戰績安徽胡師長萬泰昨由大通來電云（前略）荻港北臨大江西憑湖險羣山復環自西徂東一望四達又平坦無遮蔽而悍賊千餘據高安設鋼砲十餘尊機關鎗數尊兩面夾擊砲彈如兩萬泰於二十六日早七時率各隊搶路攻入後有顧旅長衝其左側將士爭先死亡相繼血肉橫飛仍不稍却海軍復助戰於江面至下午三時賊已難支盡數潰竄萬泰此時自顧軍服已血痕糢糊矣是役也計殺賊數百人奪獲炮十餘尊機關鎗一架子彈無數馬十餘匹而我軍官傷亡者亦復不少屈指近月以來轉戰數起從未有此血戰也（中略）荻港旣下蕪湖賊膽必喪可望指日蕩平巳令高旅長率隊進攻矣安徽第一師師長胡萬泰感印 
　　雷巡閱使肅淸嘉定太倉之報告南洋巡閱副使雷震春前由鎭江電報大總統國務院叅陸兩部鈞鑒二十五號午前十一鐘留剿嘉定太倉之七十九團團長張建功率領全團官兵　滬寧車到鎭繳到所獲鎗枝六百餘桿馬七匹軍裝雜品多件解到僞副司令劉少坤一名據報告詳細情形稱十八號下午七點出發於夜一點時行抵月浦鎭大隊兵行通過少數接濟隊並輜重車將入街時該鎭樓下抛擲炸彈雜以槍擊我輜重護隊倉卒遇敵遂暫退回街外先派第二營回擊將該伏匪約七八十人全數引下大隊猛烈圍擊戰約兩小時匪力不支紛紛向西北逃散當生擒十餘人槍斃二十餘名得鎗三十餘桿我軍亡二名傷二名深夜未敢遠追天明七鐘整隊向嘉定前進旋據報告嘉定匪黨已聞風西竄太倉是日我軍卽住嘉定曉示安民探查匪情二十號七時出發進攻太倉十時兵臨城下四面圍攻匪黨在城内者約千餘名其勢雖已窮蹙猶欲一死力抗拒嗣經地方官紳開導曉諭脅從各人並卽出城代求繳械遣散團長等上體大總統不忍生靈塗炭之意遂允所請十一時我軍整隊入城收復太倉立將亂兵鎗械勒令繳出計鎗六百餘桿其僞總司令鈕永建業已逃走僞副司令劉少坤業巳易服剃鬚正擬逃走立時捉獲監押茲巳隨營解到其餘官長晏明才等三十二名均卽在太倉一律槍斃其被脅亂兵由太倉知事酌給以資立時遣散查此股亂黨有淞軍有義勇隊有蘇軍等名目惟聞另有廣軍聞風逃走者約百餘名所有嘉定太倉等處巳一律肅淸等語查該團士兵在此炎署之中日夜進攻一二日内竟將竄出悍匪一律肅淸勇猛迅速實屬異常出力可否仰懇大總統加以奬飾以示鼓勵七十九團團長步兵上校張建功擬請賞補少將七師參議步兵上校郭世綸隨同該團長指揮當擲炸彈時正當其衝異常危檢擬請賞加少將銜其餘官兵隨軍辦事各員俟奉准日再行分别開單呈請奬勵是否有當伏候鈞裁雷震春宥叩附呈槍斃僞官長名單一紙計晏明才闕思祺彭視徐求成王楚漢顧忠湯兆慶朱仙符王樊周桂泉蔡益星謝南堂夏憲章俞維謙李磷樊子華鄧玉堂萬順林桂復祥王學禮張濤鄭墨吾炳卿獻國章汪得標周桂貞胡茂生劉金標李慶祥范正芳陳漢吳建雄再僞司令劉少坤一名亦巳訊明槍斃矣合詳陳印 
[粤省渴望軍民分治之熱誠]  
　　粤議員之質問廣東民政長陳昭常久未赴任昨經議員李英銓等十一人提出質問書質問政府以粤省自民國成立後各屬政治腐敗達於極點緣各縣知事多不諳吏治以致賄賂公行盜賊充斥商民受害莫可言狀現粤亂　屬敉平但兵燹之後善後事宜諸待規畫龍都督總管兵符兼理民政揆諸現狀不特勢難兼顧抑且軍民混治諸多窒碍前月政府調吉督陳昭常爲民政長無非欲整頓粤省吏治起見乃命令久下該員祇逗遛京師政府何不催速赴任粤民待治孔殷殊多觖望謹按約法第十條第九項之規定提出質問書請政府三日内答覆提出者李英銓連署者朱兆莘唐掠昌彭建標盧信李自芳黄錫銓王鴻龐吳湘蔣報和周廷勵 
　　粤議員之公啟粤議員以陳炯明宣布獨立賴龍濟光都督率師討罪陸軍効順陳逆潛逃方幸禍亂之平可以兵不血刃矣乃搶攘之餘畛域之見未融蕭墻之禍復起昨閱龍都督文鹽兩電十三日粤城連日晝夜血戰雖據報一鼓盪平而敗軍挾械逃散四方難保不爲後患又况駐外軍隊尤須妥爲撫循今者黄士龍又電請辭職矣龍都督治軍弭盜巳屬極其煩難若再責其察吏安民必至日不暇給據各處來電辭職經此一役粤省傷亡枕藉城市爲墟焚刦民房損失之鉅巳達三千餘萬且行政長吏逃走一空麋爛至此一方面以勘定禍亂爲先一方面以恢復政治爲急某等至愚竊以爲方今之計宜令龍都督專任軍政而速令民政長到任和衷共濟則責任分明號令專一旣無疑忌之患亦免牽制之虞救時之策無以易此查廣東民政長本已任命陳昭常其政治才識早經洞鑒今禍變非常豈容苟安旦夕雖假期未滿而鄕人函電催促盼望甚殷粤省安危關係大局某等旣忝爲人民代表尤懷父母之邦公誼私憂兩難恝置用特聯合同情代民呼籲伏乞大總統俯鑒愚誠飭令陳昭常迅速銷假即赴本任以重職守而策治安實爲公便蘇祐慈梁仲則朱兆莘陳發壇陳治安江瑔江天鐸 
[鄂垣大獲破壞黨紀聞]  
　　自贛事發生黨人迭派匪徒來鄂密謀内亂所設機關無不破獲詎若輩野心不死近又派人來省勾結煽惑力謀破壞原定於二十八日夜在省起事奈機謀不密事前露洩計是日武漢共破機關七八處獲匪六七十人用將破獲機關地點誌下 
　　破獲機關一撫院街集賢大旅館卽黨人之總機關也爲討袁駐鄂司令部聚謀其間者大都某黨某會分子爲多是日經第十三團偵悉前往緝拿計獲蔲晋等三十一人炸彈二十三箱手鎗一百另三件並銀洋二百元官票三千張曁徽章關防佈告多宗當一倂解送軍法處訊辦矣 
　　破獲機關二撫院街宣講團近受黨人運動内設討袁分司令部聞該分部首領係卓某昨經都督府偵悉當會同警察第三署至該團抄出討袁司令分部印一顆來往文件一宗職員名册一扣卽將卓某等十一名一倂拘拿解往都督府訊辦 
　　破獲機關三司門口漢江春茶樓向爲閑雜人憇息之所亦爲匪徒聯絡之地日昨亦有匪徒六名確受黨人指使來該茶樓聯絡並煽惑者都督府調查員偵悉當調消防隊悉數拿獲並在身畔搜出討袁圖章一枚黄興委狀一紙比即一倂交軍政府由黎公發交軍法處訊辦 
　　破獲機關四日前破獲蒲圻學社機關後調查員等恐仍有匪徒來此探聽消息日來對於該學社留心偵察至昨二十八號上午九鐘時又見該學社來有形跡可疑之人七名當即協同十三團兵士將其盤詰均皆言語支吾比搜及身畔又得手鎗等件遂一倂解送軍法處訊辦 
　　破獲機關五此次黨人定期滋事其黨羽甚衆黎公因據偵探周長齡查報南湖砲隊兵士受此次運動脅從滋事者甚夥故特派北軍第二十三團就近前往圍抄獲匪黨徽章命令委任狀甚夥委代表三人解交都督發交軍法局訊辦矣 
　　破獲機關六巡道嶺第一百零四號係黨人交通機關昨被軍法局差弁吳矮子偵悉告知都督調查孔君會同護軍一排該處巡士多人前往抄搜拿獲匪徒五人幷禁物多件及討袁軍旗幟徽章等物當由護軍一倂押赴都督府復由黎公飭交軍法局訊辦矣 
　　破獲機關七二十八夜九句鐘時軍政府偵探張漢孔玉山率同江南留鄂第一師三連兵士在省城大板橋某居戶撫院街某棧共拿獲陳宏勝等十六名均爲黨人秘密通信並密運軍隊曁各軍校希圖擾亂大局者當解交軍政府訊辦 
　　破獲機關八此次黨人原定於二十八號夕武漢一律發亂其漢陽之籌備占龜山搶兵工廠之黨人總司令機關原設於龜山麓祥記成衣店内經黨中連絡員王文祥自行出首報告於都督派護軍一連渡江前往圍捕該黨人等竟敢在前後門拒捕兩下猛擊一時之久不能攻入鎗聲隆隆儼如大敵嗣經駐山之砲隊偵悉當由上向下向該屋猛擊勢始不支護軍乘勢由後門攻入獲拿匪徒十六人械彈四箱文件布旗甚夥匪徒幷斃一人傷三人官軍僅傷一人當將一倂解省發交軍法局訊辦矣 
[蘇垣商團巡警衝突紀]  
　　蘇垣八月三十號夜間齊門外第十一支部商團孫司令帶同本部團員排隊巡查行至南馬路橋堍遇見素有嫌隙之某巡長適帶領巡士換崗（東路五分署之巡警）兩相互撞孫司令出口辱駡某巡長等亦回駡遂致用武孫司令卽拖住巡警桂寳林一人帶回本部看管是時桂寳林巳受傷旋經某巡長等回報東路區官時巳天明由巡官復帶同巡士多人至商團部理論孫司令不肯認過又不將桂寳林釋放各巡士等大憤羣與之爭吵詎孫司令手執指揮刀率同各團員等動手亂打巡警等即扭住孫司令亂打一時聲勢洶洶居民不知細情但見商團與巡警毆打大爲驚惶各让舖即一律關閉當經東路區長得悉率隊到場始各停手並向各店舖說明卽行開市是役查得巡警内有三人受重傷四人受微傷商團中僅孫司令受有微傷東路區長立卽報告警廳石人俊轉請應省長照會商團公會查明核辦一面先飭將受傷各巡士分别醫治云 
[江蘇籌餉之一法]  
　　騐契紙價江蘇國稅廳籌備處令各縣知事云案查財政部電開民國成立一載有餘而財政困難達於極點印花稅法及六釐公債雖經叅議院通過而推行至緩募集爲難若非另闢財源難濟燃眉之急今擬訂劃一契紙章程酌收手數料所收之欵均交各省支用各省亟應切實施行藉副利國便民之意其施行騐契細則由國稅廳籌備處處長商承都督民政長卽日議訂舉行並責成各縣知舉嚴厲進行是爲至要等因法在規劃辦正適値寗軍之變未能卽時舉行現在餉需萬緊前項騐契紙價爲入欵大宗籌辦刻不容緩除會商都督民政長擬訂施行細則另飭遵辦外合先通令該縣即便遵照並轉行各團體一體知照此令 
[浙督安置軍官辦法]  
　　浙督因各省軍官退聚滬上數幾盈千特電總統請設法安置電中大意謂其中甘心附逆事敗遁滬者固有其人而不肯附和翩然引去者亦屬不少此種人材均爲國家費巨欵所培養若一槪廢棄未免可惜請飭軍部調查除確係附逆外分别收集錄用或送學校或派赴蒙藏効力 
　　贛皖肇事後浙省咨送第三軍官學校之陸軍小學生方在半途竟有被動從軍者事爲朱都督訪聞以國家儲才不易急欲設法保存特於省會指定臨時校舍通令召集而報到者仍屬寥寥本日續頒布告内稱應送陸軍第三預備學校浙籍生業准部電招集温課茲查該學舍設已匝月各生到舍習業者僅得三十七名除在陸軍供差經原屬長官呈明准予留用外大半散處各邑未盡周知合再布告該學生等速帶文憑相片直赴省城十五奎巷本府所設臨時學舍報到由管理員收驗卽日入舍温習母再遲延觀望致曠學業云云 
地方通信 
[安徽]  
　　乃父不保者非善類皖垣日昨有姚某者年將二旬前在内務司服役亦非安分者流昨日逕向都督府門首直闖經衛隊數人拿住詢問汝何人入署何事得毋作奸細耶姚無言回答繼曰我入署尋人衆白汝尋何人姚曰我尋舅氏衆曰汝舅氏爲誰又不知所對繼又曰係前柏督所委在署辦事者也衆疑其爲奸細旋向姚身旁搜檢亦幷無危險等物遂又疑其有神經病擬聽其家屬取保詎姚父以其子屢滋事端恐被株連因遲疑未敢取保隨由衛隊呈請都督核辦倪督以乃父不保知非善類卽飭令押赴南門外梟首示衆云 
[蘇州]  
　　催眠術騙錢小風潮蘇垣廟堂巷暢園近日遍發傳單云聘請東洋催眠術大家于九月一號開演每人觀費一角半蘇人　不知催眠術是何等奇術故是日往觀者甚衆一時男女雜踏擁擠不堪皆延脛望其開幕乃守至五句鐘時仍無所謂東洋技術僅有一中國人出場略做尋常戲法後經園中經理人當衆宣告今日本園聘請之日本技術大家竟失信用可否請諸君明日早降觀看云云衆客聞之大動公憤咸云暢園設此騙術鬨人錢財爲衆所不容必須罰懲並勒令退回原價一時喧嚷不已而茶房宋某之意又止可退回看資其茶資則不能退還衆又大譁迨後竟有動手擲櫈者當經園主電話請商團排隊到場彈壓並令園中將看資一律退還各人事遂寢 
　　都督嘉奬蘇州軍警程都督應會辦日昨訓令蘇州軍警各界以自贛甯肇釁蘇省水陸軍警深明大義擁護中央反對獨立業經呈明大總統命令嘉奬在案本都督本會辦此次來蘇考察軍警情形衆心一致巡邏防護甚資得方尤堪欣慰自應傳令嘉奬以示鼓勵云 
[杭州]  
　　關提輪船被刧案近聞上月湖屬絲商輪拖被刧案經防營購緝獲到夥盜數名供出全贓現匿漢口某號當由該業領袖楊兆鋆等電請浙督備文關提軍政府准如所請函致副總統現據復到内稱函請查封漢口新馬路立興五金號一案曾經指令本府審判處曁漢鎭商埠警察廳會同查究據稱奉令派探在華界馬路口興業銀行上首確有立興五金雜貨號惟店門已釘鎖貨亦盤空詢之該管警署謂該號於半月前被法租界瑞林洋行將貨搬去人亦屋散續詢該洋行洋人聲稱立興係高月明張雲林股開由汪萬哲經理虧欠該行銀兩故將存貨搬押准半月限内調停今早逾期音問俱無詢以該店欠銀若干存貨値價幾何均不肯實告等情合即函復云云查此案僅據盜供而立興虧欠洋欵耗折顯然若與瑞林交涉更無憑證所請派員備文守提之處應毋庸議昨已批令該董事查照矣 
　　外人包運軍火昨日有某國領事貿然晉謁軍府勸布獨立朱督嚴詞拒絕已爲某報宣布今日駐嘉第六師又有急報到省謂某國商人暗助黨人包運大批軍火由水道入浙請飭嚴密截拿各等情此項消息現已喧傳省垣云 
[雜評二]  
　　都督府中之安樂椅都督府辦公室中之安樂椅都督於公餘之暇藉以稍息勤勞者也四民安業刁斗不聞熙熙然有太平之象人民安樂都督坐之亦安樂若夫禍起倉猝里巷騷然人民不安樂而都督坐之亦將惕然不安而愀然不樂矣安樂椅誠難坐哉 
　　南京都督府中之安樂椅乃至爲寧兵携去逍遙於都督府之門兵士當立功馬上不當逍遙於安樂椅中安樂椅爲寧兵坐寗人尙有安樂之時哉 
　　今者事平而後都督坐其中籌善後謀撫輯招致流亡恢復原氣人民日就安樂則斯椅也眞都自之安樂椅也非僅都督之安樂椅抑全省人民之安樂椅也特未知此安樂椅何人坐耳（默） 
　　敬告今之手握兵符者平吳　渾濬爭功入蔡而李愬短氣古人之共事一方自非部曲鮮有愼終以如始者况在功名之間血戰之地而謂可以裴度自居也耶竊謂此非讓功而直等于攘功矣 
　　不甯惟是曾左昔握兵符且以奏報之互歧石交而化爲豺虎矣龍黄今謀粤事且以政見之不同憤激而出于辭職矣此晏平仲久敬善交之所以爲難也 
　　敬告今之籌維善後者二次革命之戰局至此殆可謂結束矣然而黨人之心不死則危機四伏也可憂失伍之軍徧地則收拾殘局也可憂戰後居民流亡載道則其所以勞來而安集者是更可憂 
　　但今日所鰓鰓致慮者則以共和之大局常勝固不可屢徼民心尤不可逆拂好　黷武萬不足以保障共和而惟在于培養眞正之民氣以發揮共和國之精神舉專制時代之依賴心搗亂心草薙而禽獼之使亂機無自而生唐虞揖讓之盛規悉範圍於法治之中與法美諸先進互相提携以輝揚於大地否則墨西哥之前軌豈不令人可怖也耶（萍） 
 
 
 

Page 7

 
 
本埠新聞 
[北軍攻入甯垣之影響]  
　　淞滬戰事敉平以來城廂内外店舖居民雖有開市遷回者終因南京未下謠言蜂起其未經遷回者仍多觀望且有已回而復遷至租界者乃自南京克復之電傳播滬上人心爲之大定謠言亦息昨日由租界遷回者絡繹不絕云 
[甯垣劇戰之慘狀]  
　　連日馮張徐三軍會攻甯城兵民死傷甚衆寗垣京口兩處棺木已空不能收殮現在天氣尙熱臭氣董騰與公衆衞生大有妨碍故由紅十字會在滬購買棺木一百餘具於昨日由滬寗鐵路貨車運往戰地覓屍棺殮 
[鎭守使分布防兵]  
　　鄭鎭守使以前駐龍華之浙軍業已調回惟查龍華沿鐵路往西以至松江遙隔百里且龍華尙有藥庫子彈等廠如無軍隊防範恐有疎虞因特命令駐防吳淞要塞司令李旅長飭派第一團姚團長督帶所部三營於前日來滬一營駐紥望道橋砲兵營舊址一營駐紥徽寗會館三十七團舊營房尙有一營令赴龍華駐防聞此項軍隊專爲防堵鐵路云 
[浙都督爲穆警長解釋]  
　　上月十九日淞滬警察廳長穆湘瑤通告有駐紥龍華之浙軍忽起謠言等語當爲該軍將士所見俱以名譽有關請由葉旅長呈請朱都督轉咨江蘇民政長迅飭穆廳長宣布證據以憑嚴辦茲奉朱督指令云據呈該旅駐龍華軍隊因上海警察廳通告無端受汚各官長憤激萬狀請轉咨江蘇省長迅將証據宣布以憑嚴辦等情查松滬警察穆廳長因駐龍浙軍正法二名通飭所屬加意防範亦係警察應盡之責且據稱通飭不過忽起謠言四字旣經該廳長發第二次命令登報借作更正足徴其初次之諭飭所屬係一時失於檢點並非有心汚衊至駐龍各官長等因愛惜名譽憤激萬狀志氣殊堪嘉尙仍仰該旅長切實解釋免致誤會除函江蘇行政公署外合亟令仰該旅長遵照此令 
[公民謁見鎭守使之侷促]  
滬上激戰後瘡痍滿目高昌廟南市一帶受禍更烈凡撫慰周恤善後事宜頭緒甚繁非有當地公正公民帮同辦理不足以期周妥故鄭鎭守使有委選紳士之舉乃吳知事所選各人謁見時於地方疾苦旣無所陳述卽鄭君所詢之事亦多瞠目不能答鄭君大不滿意聞其謂人曰上海紳士如此大非所料然說者謂惟其如此乃足以見諸君之忠厚特不知是否一時之怯耳 
[附和黨人之攻訐]  
　　常熟新莊鄕公民徐衷澂禀控該鄕董事趙夢齡等附和黨人勒捐軍餉等情現奉上海鄭鎭守使指令云公民徐衷澂呈控趙夢齡等鼓吹二次革命由來呈並粘報均悉趙夢齡主張革命要求獨立竟敢以呈縣原文登載自由報端逆跡顯著惟該縣地點不在本司令官範圍以内仰候函請江蘇都督省長飭屬嚴拿懲辦可也此令 
[破獲水上機關之報告]  
　　淞滬警察應警備隊恊同鎭守使署暗探查獲赴浙省南潯圖謀獨立之徐獨等多人已誌前報茲悉廳長已將徐獨解交鎭守使聽候究辦昨並將破獲情形呈報都督省長略謂八月三十一號下午八時准上海鎭守使府盧家有朱梅村二君來廳面稱現查得停泊董家渡船上匿有赴浙南潯起事之叛黨多名幷携有手槍炸彈多件業報鎭守使府飭由本廳派隊恊拘等語當卽電飭本廳警備隊第一隊隊長龔國英選派排長尹濤帶領隊士十九名伴同盧朱二君前往董家渡地方密傘當即拘獲叛黨六名並炸彈手槍等物據云當時脫逃一名當由該排長率同隊士十五名將拘獲叛黨六名護解至鎭守使府騐收一面選留隊士十四人在碼頭潛伏巡緝旋見一人由船上岸衣裳齊楚形色倉皇上前盤詰言語支吾卽在身畔搜出名片數紙知爲徐獨號輭樵武昌人爰即送廳暫押當由本廳將大略情形電請鑒核在案旋於九月一號電奉鎭守使府飭令將徐獨呈解歸案核辦等因除將徐獨一名卽行呈解外合將辦理此案並無一人漏網詳細情形呈報仰祈鑒核 
[黄浦江中之慘劇]  
　　昨日午後三時有北市某公司之藍煙囱輪船裝運煤炭進口駛抵浦東其昌棧馬頭適是處泊有招商局之江孚輪船司機者不及停機遂致碰撞該處馬頭亦被衝撞並損壞駁船杉板等多艘且有東溝航船一艘滿載男女搭客揚帆而來不及避讓亦與相碰該航船船頭上之搭客跌入浦江中者約有數十人該航船均不及施救任其漂流而去旋由南市水巡隊在場搶救救起十一歲女孩一口並由救生局巡船救起男女數名旣又撈獲屍身五六具帶至老白渡馬頭以待屍屬認明收殮 
[三誌荒僻處之暗殺案]  
　　國民黨人蔡姓在新閘重慶路荒地上被人暗殺詳情已兩誌本報前日午後由公共公廨關讞員會同英副領事康君升座特别公堂飭傳見証婦人姚吳氏到案研訊先由一千零十三號華捕陳德揚上堂禀明當時情形卽據姚吳氏供稱家住重慶路二百十二號屋内上星期六晚上八時忽聞後門外有呼救命之聲婦人胆怯不敢出視未幾人聲嘈雜稱打死一人旋在披屋小窗内觀看見捕房探捕將倒地一人車去餘事不知並據一百九十六號西捕二十一號西探與華探馬阿美等先後上堂禀稱當時據一千零十三號華捕報告後卽往起事地點察看見死者渾身血汚尙存一息即雇車帶入捕房並在草地上檢出鎗珠五粒彈壳六個察得珠上血巳紫色似係受傷後被擊供畢將鎗珠等呈案請察又據新閘捕房捕頭禀稱死者車至寫字間已不能開口當送同仁醫院醫治復據華醫生王某投稱當時察得死者傷有八九處腿際與肚腹兩刀最深除鎗傷外尙有鐵器傷一處最重因血已出枯不能救治而斃中西官會商之下判將起案之現洋鈔票及鎗珠等物暫存捕房諭令各見證退去並飭包探赶緝兇手到案訊究 
[水師迭獲劇盜]  
　　飛划水師第二營第三營李吳兩管帶曾在蘇屬雙陽地方緝獲搶刦車坊鎭及太湖營師船槍械之盜犯熊子才李立志陳小貴嵇福楊澍林五人並贜物及銀飾七斤前膛槍二桿前日（三十一號）又在塘前圩地方續獲盜匪范興本彭勝海姜開廣三人並銀飾十餘斤其餘贓物値價甚鉅當卽預審供認夥刧車坊同興等典不諱昨已一倂解送水警第二廳司令部呈請李總司令按照軍法研訊核辦矣 
[騎巡隊逐漸遣散]  
　　騎巡隊隊長馬長連前奉穆廳長訓令將閘北馬巡挑選一排在廳當差其餘一槪裁撤曾記本報茲悉廳長因該隊馬匹已盡數調往浦東南市等處故昨又命令該隊長將所留長警續行遣散 
[奬勵水陸軍警]  
　　水警第二廳警備隊總司令部昨日訓令所部各隊統領及鈞和遊巡艦長云案奉都督省長令開案查亂黨肇釁南方江蘇水陸軍警均能深明大義擁護中央反對獨立業經呈奉大總統命令嘉奬等因本都督省長此次由滬至蘇考察各該地方軍警情形衆心一致巡邏防護甚資得力尤堪欣慰自應傳令嘉奬以示鼓勵爲此令仰該總司令查照詳晰傳諭以資觀感等因奉此合亟通令抑卽一體知照剴切宣布母違切切此令 
[都督省長奬勵艦長]  
　　製造局松雲小輪前被陳其美擄去差遣後由松江回至閔行浦面適爲鈞和游巡艦長董仲發遇見當將該小輪截留呈報都督省長核示在案茲奉指令云據呈已悉該艦長董仲發巡查認眞得以截住被匪擄去官用小輪具見防務出力實堪嘉尙應卽傳令嘉奬以示激勸所有松雲小輪姑准暫留備用惟該小輪原屬製造局所備抑候致函上海鄭鎭守使核復飭遵可也並卽知照此令 
[紅十字會記事]  
　　紅十字救護船大通二次往南京救渡難民所有駁船車資伙食酒錢本不向乘船者收取分文近聞寧城無恥之徒竟將該會所發難民乘船劵轉輾出售乘危漁利實屬滅絕人道已由沈會長電張馮兩軍使一體查拿兹函知寗分會訪緝 
　　紅十字會於救傷瘞亡外設立防疫治病醫院平糶局婦孺留養院難民留養院等處現恐有人滿之患注重資遣回籍故日來早班火車及江輪内河輪船每日均有人護送安置 
　　紅十字會現將所有救護掩埋成績鐫刻銅版並由理事長江趨丹編輯戰地寫眞分送各華僑損戶及各團體聞日内即可出版 
[警探對於報紙之注意]  
　　警察廳暗探前日在北城查見賣報人帶有禁售之報多張連同他項報紙一倂扣留帶至分署銷燬將售報人嚴加斥釋又小東門内益慶橋堍三興鞋店櫃上置有禁售之某報一紙被警查見將報撕碎並知照該店以後勿再閱看 
[丐頭之好機會]  
　　城内南市等處向有丐頭一役約束流丐自市政廳議設貧民習藝所後卽將流丐一倂收入習藝丐頭一役卽行除廢所收丐規等欵槪行撥入所中以爲公用乃上月間滬上開戰之際貧民習藝所全屋已燬各丐頭卽乘此時機禀求仍准向商店收錢散給暫行約束以免羣丐流離在市騷擾聞已准予暫行照辦一俟習藝所修竣後卽查照前案實行禁革云 
[五虎將仍復肆威]  
　　浦東蘇家橋著名流氓陸小蘭弟兄五人有五虎將名目曾在上南兩邑屢犯巨案如挖去吳瑞林雙目戳死康阿全等案南匯監禁兩次均被越獄今春因犯姦拐案由上海地方檢察廳法警邢柏生往拘詎陸率黨拒捕幸邢帶有警隊奮勇將陸獲解到案經前檢察廳長陳松生訊實判監禁期滿再解南匯縣訊辦在案此次上海戰事劇烈之際陸亦越獄逃回鄕間故態復萌現由該處鄕董等函禀上海縣知事請爲拘辦吳知事已面諭景警務長立飭偵探張來生帶同警隊前往捕拿矣 
[警察廳窘態畢露]  
　　淞滬警察總廳總務科函致南北浦東等處各區警署云頃奉廳長面諭現在公欵萬分支絀所屬各區署隊應繳八月份曁七月份未繳之人民罰欵長警扣假罰過截曠扣級以及請願長警貼費等欵着卽函催通限五號以前連根造册呈繳以資挹注毋得逾延等因用特專函奉佈卽希台端遵照辦理幸勿有稽至爲盼禱 
[巡士調差]  
　　穆警長昨日命令第一區警署龔署長着將第一區警署三級巡士張秋生王錦標趙凌雲曹晋生李杜一級巡士孫振生四級巡士瞿福根查子勤等八名調往第四區第二分署當差 
[商學補習會失勢]  
　　淞滬警察廳長穆杼齋君昨日訓令第一區警察署龔署長云案擬浙江旅滬學會函告以滬南浙江海運局房屋撥充旅滬公學校舍歷經出示保護在案所有局外餘屋租與他人此次浙軍移駐局中該租戶等竟恃巳經解散之商學補習會勢力旣不照繳房租復不遷移他處函請派警恊保勒限遷移等由合亟令仰該署長卽便遵照迅卽馳往該處詳查租戶若干戶曁門牌號數明白呈復以憑核辦此令 
[濟宏典當之損失]  
　　滬南濟宏典此次被潰兵游匪大肆搶刧所失不資現經該典查明損失受當衣飾什物共値二萬一千九百餘元之鉅昨特開具失單呈請縣知事核示辦法並求給恤未知能照准否 
[崑山恢復秩序]  
　　鄭鎭守使於南軍佔據吳淞時預派軍隊至崑山東門外駐紥防衞崑邑得以安甯現在彼處來滬避難居民亦均回籍秩序恢復城廂内外大小各學校已次第開課惟淸丈局尙未開辦聞該局長李仲霞已於前日邀請各董會議决定於陰曆中秋節開辦業已通告在局辦事人員一體知悉矣 
[會審員體恤商艱]  
　　法公堂於盛夏休假之後本定九月一號開訊錢債各案現已屆期前日聶讞員與德副領事以錢債案件涉及商家者居多現在戰事甫平商業彫敝如若提追殊非體恤之道故商定展緩一月一應錢債案件定於十月一號關堂訊判如有特别緊要之案不在此例 
[仲秋丁祭誌盛]  
　　舊曆八月初三日爲仲秋丁祭之期由孔敎總會主任員姚東木等會同洒掃局與孔敎支會同人邀集學商各界舉行典禮先期經酒掃局員備辦一切届期詣廟與祭者孔敎會會員一百餘人洒掃局司員二十餘人希社社員十餘人羣學會會員十餘人其餘尙有上海縣視學李頌唐市學務員賈叔香江蘇第二師範學校校長賈季英曁職員六人道敎公會二人學校則有上海縣立高等小學校長職員率學生四十人市立養正高等小學校長職員率學生二百人西城小學校長男女敎員率男女學生五百人萬竹小學敎員率學生百三十人東明小學校長敎員率學生七十人隆德小學校長敎員率學生五十人報關業公立小學敎員率學生三十人正始女學校長同岑小學校職員亦均排班行禮地方官則有縣知事率同學務課長視學員等到廟致祭禮畢由洒掃局分贈姚東木所著之答童子問印刷品而散 
[公餘英文夜課開學]  
　　南市中篾作街四十三號公餘學社附設之英文夜課開辦以來已届七載近特設英文高等科一班以宏造就請鄧君元和主任敎務其初等課巳於九月一日開課高等課定十八日開課凡學商兩界欲習英文者日内尙有額可補也 
[公債票之糾葛]  
　　自稱奉陸軍部委任爲購運局長之彭杏秋因向震泰昌等騙取由政府抵下之公債票十五萬兩被控昨由捕房將彭拘解公共公堂請究先由原告代表律師上堂譯稱被告自稱購運局局長稱奉上官命令將政府抵償貨價値銀十五萬兩之公債票騙去此項公債票係由劉軍需長來電爲憑應請訊究並由沈柯兩見證先後上堂禀稱告發後彭百般恐嚇並要求償還伊洋一千元等語訊據彭供公債票共有五十萬兩曾向製革厰抵銀卅萬兩旋卽贖回業由政府特派員嚴汝霖帶往東洋消售餘剩十五萬囑我代管是以寄與震泰昌内此次將票取回先向沈見證聲明暫存銀行如有别情應俟嚴來滬再作商議嚴在廣東未回至原票現在如數呈堂並非騙取請察關讞員商之英領康君判將呈案之公債票暫存檢察處彭交妥保聽候訂期會審 
[取消串竊股票案]  
　　牛慶譽控瞿盛堂朱光海串竊値銀十餘萬兩之股票一案昨經公堂復訊以牛所控證據不足判令將案註銷被告一倂開釋 
[一縷香魂逐水流]  
　　華亭甎橋鎭周女士靜娟在本埠務本及競化中國體操等校均經畢業後因不容於庶母出就南匯南州女校之聘爲敎習業已任事三載成績優美其父周鉞省議員也家有子女十二三人年長者多未婚嫁女士居次年已三十餘尙未訂婚近女士因有人介紹與該校校長徐某自由結婚其父聞之卽率其妾及子數人至校謂女士曰女子年逾二十五歲婚姻有自由權本法律所不禁惟不能草草爰涓吉於舊曆七月初十日行正式結婚禮不料前月二十後其父放舟至校堅令女士一同回家後忽在長橋港口發見女士屍身不知因何致死現聞該夫家將與女父交涉云 
[棄妻重婚]  
　　周夏氏控夫周文啓棄妻另娶匿居江西路鴻發客棧内不願家用等情昨由捕房將被告傳至公堂交保候訊 
[電車撞斃婦人]  
　　薛林氏被電車撞倒氣閉身死當經法公堂飭傳開車人徐田仁及見證人到案詰訊林氏之夫弟薛楚玉稱嫂嫂如何被撞身死商人並未目見不能指實須問傭婦陳程氏程氏供主婦手撑洋傘在巨籟達路轉角等候乘車適有電車兩輛東西馳來退避不及撞倒身死見證許子和稱林氏先讓往東之電車適往西之電車亦馳過該處一路踏鈴開駛甚慢開車人見林氏被撞急開倒車詎已不及開車人並無不合徐田仁供林氏咎由自取與我無干聶讞員以徐照章開駛實無不合將案註銷 
[拐逃婦女]  
　　滬寧鐵路警察前日查獲婦人李董氏被虞少方拐逃一案移送檢察廳許檢察官判虞收押候辦氏交家屬領回管束 
[蹺脚婦人不要逃]  
　　昨有張嚴氏報告捕房云家住海寗路六號去年被某荐頭店之蹺脚婦人騙往奉天長春地方賣與鄕民王老四爲室得洋三百元今脫逃來滬請爲提究捕頭准予派探查明核辦 
[母女不能重聚]  
　　馬立師九百八十二號住戶李張氏之幼女裕珍由其夫得洋三十五元賣與粤婦馬譚氏爲義女後詎張氏卽至捕房控被譚氏誘拐捕頭飭探將譚氏與女一倂帶入捕房詢悉前情以張氏不應謊報諭飭送廨拘留昨經聶襄讞會同英領柯君訊明以張氏情同串詐判押兩禮拜女交馬譚氏領回 
[見死不救]  
　　戈登路居人奚鴻生因見同居婦人徐羅氏自縊不救以致斃命被潘李氏報告捕房於昨日將奚拘解公堂請究中西官以見死不救本應懲罰姑念年輕從寛斥釋 
[訂期提訊葉薇生]  
　　前有洋商羅辨臣投閘北初級廳控告葉薇生押地過期不理一案前日由英副領事函致該廳詢問開庭日期以便蒞廳觀審業經函覆訂定五號下午三時傳訊核判 
[保人各賠一半]  
　　劉洪連前控胡吉生虧欠車租洋一百四十四元由鄕兆記担保請向保人追交經法公堂判胡鄭一倂交保限理胡由莊正通保出逃逸昨日傳莊訊追供與胡並不相識由朋友轉托作保可否將托保人扭案追交中西官以鄭莊均爲保人不能置身事外着各賠洋七十二元人銀兩保限七天交洋 
[雜評三（訥）]  
　　爲攻訐黨人者告記者早言此次事平而後攻訐告密之風必大盛今果酒見其端益黨人之所以人人自危者恐有此耳是故明白事理之當局者爲安定人心計且不欲過於窮究濫行拘捕而彼乃自擾之爲公則事已過爲私則心不可問果何爲也耶 
　　南京城破之影響自南京城破消息傳播後旅居租界者紛紛遷回足見世人之懸懸於此者久矣南京一日不破則謠言一日不息人心一日不定商業一日不發達各種事業一日不進行關係可謂大矣 
　　然南京匯破而所以善其後者不僅官廳之責亦地方人民自責其責也負此責任當矢以熱心持以毅力詎可因此遂視爲太平無事而仍爲無責任之民歟 
來函 
[中華女子同義會通告]  
　　逕啓者本會成立後適滬上戰爭紛乘同人等憫貧苦之民流離失所飢不得食由各會員量力捐助購辦麫包每晚親自分送惟限於財力不能普及所謂以杯水而救車薪之火曷克有濟對於社會未能稍盡義務放棄天職咎無可辭邇者各會員留滬者祇寥寥數人因此會務乏人主持與其擁空名以欺世何不卽行取消現由留滬同人議决自陽曆九月一日始本會名義實行取消恐未週知特此通告 
專件 
[敎育部規定實業學校規程（三續）]  
[第六章實業補習學校]  
　　第四十九條實業補習學校爲已有職業或志願從事實業者授以應用之知識技能並使補習普通學科 
　　第五十條實業補習學校應標明種類如農業稱農業補習學校工業稱工業補習學校等 
　　第五十一條實業補習學校得附設於小學校實業學校或其他學校之内 
　　第五十二條實業補習學校之科目爲修身國文算術及關於實業之各科目前項修身國文得合倂敎授視學校情形得缺國文算術加授他項科目國文得分爲讀書作文習宇三項算術得分珠算筆算二項任學生志願擇一項或數項習之 
　　第五十三條實業補習學校關於實業之各科自如左關於農業者爲物理化學博物土壤肥料作物病蟲害園藝水産養蠶家畜丈量種樹等關於工業者爲物理化學圖畫模型幾何製圖圖案力學材料工具各種製造法等關於商業者爲商業算術商業書信商事要項商業地理商品簿記外國語商業法規等 
　　第五十四條實業補習學校敎授時間不拘寒暑晝夜擇學生修業最便宜者定之但係附設他校者以不妨害該校之授課時間爲限 
　　第五十五條實業補習學校之入學資格須年在十二歲以上有初等小學校畢業之學力或初等小學校雖未畢業而已過就學年齡者 
　　第五十六條實業補習學校之敎授科目修業期限授業時數及季節在公立者由管理人訂定在私立者由設立人訂定均須呈報縣行政長官轉報省行政長官 
　　第五十七條實業補習學校敎員依乙種實業學校敎員之資格但其補習學科有甲種程度者其敎員資格亦依甲種實業學校定之 
　　第五十八條實業補習學校如係附設他校者其場室器械皆得借用但不得妨碍該校之使用時間 
[第七章附則]  
　　第五十九條本規程所列各學科及關於實業之科目得由各校視地方情形選擇設置或分合之並得四特别需要酌量添設 
　　第六十條本規程自公布日施行（完） 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[戲擬徐寳山致張上將電] [  劍秋]  
　　南京城外張上將鑒頃據舊部趙團長振東率同寃死兵士等前來泣訴謂貴上將於天保城朝陽門諸役專令揚軍爲前敵致死傷無算又勒令胞弟寳珍捐助餉項若干萬是明明挾有報仇意思也不勝憤憤明年辛亥一役貴上將不識時勢不察民心欲以一旅之師與數省聯軍相抗此其勝負之數本已不言而决乃貴上將不惟不自咎而反他人是恨假弔民伐罪之舉快報仇雪恨之心使我無數健兒相率畢命於石頭城下言之髮指聞之痛心貴上將此次奉命南下沿途撤換局員驅逐知事意氣之盛不可一世以爲蕞爾小醜不難指日殄滅詎知一戰不勝再戰三戰不勝以久練之卒（張自負語）不能敵烏合之衆深爲羞之今日報紙又有攻克南京之說如果確者貴上將猶不失爲奢好男子遮也雖然此次亂事假令寳山而在早巳率領部下長驅入城永永鎭守决無第二次獨立之發生亦不容貴上將有耀武揚威之餘地寳珍庸儒不足有　遂爲麾下所刧持耳率佈區區諸祈鑒警徐寳山江 
栩園詞選 
　　　讀詩不多記憶力亦弱但好句過目輙終身無忘近選諸家之作間有似曾夙誦者栩惟就句選句不溯本原閱者諒焉選者誌 
　　偶憶定盦遊仙詩有仙家雞犬之句因廣其 
[意戲成四首] [  枚白]  
　　寥落淮南發故宮舊時雞犬在雲中祥麟威鳳人間物一例低頭拜下風 
　　幾輩仙官仗下尋願因鳴吠託知音夤緣乞問君王奏不學飛昇學點金 
　　自著天衣列上眞下方濟類斷知聞嗔他無賴田橫客敢效而翁惑世入 
　　世篇鴻烈書成後儒客精魂散作烟見說巫陽招不得終令小畜受恩偏 
[魚灣舟次] [  景騫]  
　　川原翹首白雲橫處處蘆洲有雁鳴孤塔籠烟僧寺遠片帆受月客船輕露橫秋水兼葭冷木落江村鳥雀驚幾處漁入宵捉蟹星星燈火隔溪明 
[舟行所見] [  小蝶]  
　　嚴陵灘畔水悠悠兩岸丹楓畫遠秋世外不知塵俗事萬重山裏一漁舟 
　　寒江煙雨太糢糊山外靑山有似無一點漁燈照秋碧畫中人着綠漁簑 
[詩夢] [  冷紅]  
　　寂寂吳宮草傷心獨爲君秋心逐野馬春色度斜曛風軟迷晴日天空有斷雲（上十字夢中所得）桃花淸涙處淒絕不堪聞 
[百字令哀高宜權投海用東坡赤壁懷古韵] [  嚼雪]  
　　愴懷故國只一腔熱血别無他物指點三山排浪出可有舊題留壁一瞬光陰百年身世萬頃濤飛雪謫仙不死最憐如許雄傑料想拔劍狂吟仰天長嘆浩刦龍蛇發世上浮沈成底事窺破無生無滅伍相奔波知章落井相去容毫髮蒼茫憑弔杜鵑夜夜啼月 
澄廬筆記 
[杜生秋興記] [  蝶]  
　　吳下杜生狂士也博而能文性孤傲落落寡合遇當世貴官　人皆白眼對之不屑作酬酢語居恒左圖右史香東墨西消磨歲月嘯傲煙雲甞自語曰開眼對今人毋甯開徧對古人其持論如此生平放志於詩有秋興八章摹少陵之意傳少陵之神識者以爲不媿少陵之裔也疊箋傳寫流編吳中杜生之名於是大噪問杜生秋興詩人無不知者因憶錄之其一葉落千山瘦失林尖峯　劍劍森森海沙郭索飢呈穟庭際蜉蝣出俟陰弟妹存亡千里月江潮風雨十年心無端觸目傷懷事况復頻添夢後　其二劍閣西連鳥道斜上皇今喜到中華題情詩寄溝中葉賣卜人看海上槎霜冷玉樓思舊帳月明胡騎泣寒笳秋來懷抱偏難遣城上芙蓉又著花其三歲月能消幾局棋白頭空作楚囚悲禽花寥寂無新咏湖海疎狂似舊　三輔關中雲未埽六龍天際駕還遲荒原草色無情碧落日蒼茫動遠思其四金殿籠香繞博山驚輿隱隱出花間丹靑日映麒麟閣鐘鼓聲嚴虎豹關海岳有靈襄聖治京華無路識天顔五雲影裏簾開處幾憶趨蹌侍從班其五山川晴麗日含暉吹息烽烟戰力微正喜肴函鼙鼓歇乍聞河洛捷書飛年來舊友知誰在老去人情與俗違江人草堂風過後飯盤端不待魚肥其六西風吹浪拍船頭白露寒凋玉樹秋金甲寳刀流塞曲紫薇黄閣動邊愁關河逐夢簾前燕烟水忘淸海　鷗王粲近來消瘦盡强携書劍客南州其七文王身建救時功四裔咸歸覆幬中西幸鸞鈴悲鳥道東還龍斾逐腥風一生貧病頭將白三月天山火尙紅江畔秋風無限思强歌巴曲醉鄰翁其八御溝流水帶逶迤粉黛三千映月陂寒露不凋三秀艸野禽飛上萬年枝將軍書報降王去漢殿星看織女移鄕夢秋來縈紫閣分明龍袞玉端垂富賈某見其詩面異之延生至家以課其子主賓投契逾於漆膠一日生點毛詩章句講解授徒以豳風十月蟋蟀入我牀下句割斷爲之賈見之有慍色謂十月蟋蟀入我牀下文義本一氣呵成先生深於詩者不應憒憒若此生堅執已意憤不相下始猶以言語誚讓旣而聲漸壯色漸厲彼此奮拳撲擊儼若仇讎賈乃辭先生生悲其來之無因而辭之大速也臨風浩歎秋興索然吳下喧傳其事遂名之曰狂杜云夫詩秋興也蟋蟀亦秋興也以詩而遇知音又以蟋蟀而解館以秋興始者還以秋興終人生遇合之奇莫奇於杜生矣爰作杜生秋興記以誌其奇 
醫話 
[人體上無用有害之機關（續）] [  丁福保]  
　　溯吾人祖先之動物惟食粗雜之物平素食野生之植物或生肉藉以維持生命及至進化而成人類則識别消化甚易之食物幷發見種種之烹調法使食物入吾人之體中後易於消化以致動物（爲吾人之一祖先者）生活上所必要之機關一變而爲無用有害之機關徴諸動物學上之事實凡動物之食易於消化之營養物者其消化機關之効用往往消失例如寄生於吾人腸管内之條蟲類（養料亦仰給於吾人）僅攝取某種之液體（適合於自己之營養者）其消化管一若全消失也由是而論人獸之所以有消化管以供種種之効用者實因所攝取之食物尙有不適於身體之營養也至於大腸不　供食物殘渣之貯留（食物已於小腸内消化吸收）而已絕無消化機能歐美氏就白鼠及家鼠而檢　大腸之消化作用未得陽性成績又秃拉奇氏之試驗哺乳動物之消化吸收作用幾全在小腸内行之又大腸之乏吸收作用徴諸屹爾尼氏及老篤希氏等之試驗頗覺明瞭其試騐之成績人之大腸於二十四時間内僅能吸收六瓦之蛋白質而巳又據威爾獨氏之研究觀之食物在小腸内消化已變爲百布頓之蛋白大腸便不能十分吸收又據海來氏之試驗大腸無吸收生卵蛋白之性僅能吸收水糖分等而已惟糞便中之亞南加里性液體則大腸者吸收之効也 
　　由是而論大腸之不能營消化機能且不能吸收營養物抑亦明矣惟大腸有分泌精液之將管濕潤固形之糞塊使其易於排泄而已（未完） 
小說 
寫情小說 
[黄金祟（七十）] [  天虛我生]  
　　予於輿中自後觀之數輿銜接蜿蜒有如百足之蟲入城已晚華燈上市摩肩之人不知其數皆向湖上行也而輕衫紈扇之儔則多延佇道旁以望諸輿中人輿天之足益健十口齊鳴衆繐俱顫晚風撲人淸芬愈烈遙知箏兒襟上之茉莉球此時當已盡放惜於夜間不能一覘其驚鴻影耳因念竹枝詞中有云妾自倒行郎自看省郎一步一回頭安得箏兒之輿亦倒行哉有頃遂達箏兒之家昭兒聞聲已先啟戶相迓遂各下輿予與箏兒逕至西軒一任梅姐與輿夫等嘈嘈相語而予兩人則弗問也於時箏兒亦似疲憊不勝嚴妝卸後即向紗㡡中踞榻而憩予則仍臥床上一燈照室其白如雪轉覺胸次曠然無言可語箏兒遙語曰珊哥憊歟曰然曰胡不安睡其有蚊蝨爲虐歟言時復起覓蠅拂予知其憊亟止之且曰下幃則悶且喜晚凉亦無蚊累此時蓋已上燈久彼蚊亦安睡矣箏兒遂止又曰午餐不多其亦饑歟予曰予腹中殊多塊壘安得饑者吾姊殆枵腹矣箏兒曰予苟饑者自能呼膳今茲則不思飲啄言時梅姐入室亦問晚餐予兩人均謝之梅姐曰然則睡醒再餐趣安憩遂去時予亦即懵不自覺沈沈而入睡鄕庸知夢魂擾擾現爲種種恐怖之狀遂被夢魘發爲狂囈初不自知作何景狀及被箏兒力呼予醒　梅姐諸人繞我三匣憧憧之影殆不可數而昭兒季子及阿珠輩亦均向我呼喚我欲應之而口噤不能出聲目光亦覺呆滯不爲我用啟予手足重逾千鈞因而自念吾其死歟憶及吾母及予素卿則不禁一慟而絕耳畔惟聞哭聲亦不審辨爲何人予魂渺渺裊如游絲俄頃之間　巳失其知覺久而久之始復蘧然而醒則覺眼前大明定睛覘之前梅姐手一綘燭照臨予面旁一不相　之人握予腕而施針砭予亦弗覺痛箏兒則伏予枕畔狂泣無狀蘭璇亦向予啜泣予覩此狀則亦不禁哭而出聲此時一室之中紛亂之狀雖更益以數千言殆亦不能盡述吾書巳嫌其冗則不妨簡而略之（二） 
短篇小說 
[野蠻軍] [  鈍根]  
　　客言有野蠻軍某日抵某城紛然而馳雜然無紀或入酒肆牛飲大醉投酒瓶於地聽豁郎之聲以爲笑樂擲器皿作胡蝶飛着酒保首血流如注則更鼓掌喝釆稱大快肆有女子掌櫃羣挾之以去或入人家自稱檢查翻箱倒篋盡取金飾納諸懷胸彭彭然衣服則綑而負之背高如駱駝 
　　土山之陰羣席地坐分金銀衣物稍不平均謾駡且鬥頰上爪痕腿間刀孔行於路不知者以爲戰場成績也 
　　夜覓公所止宿或逐居民而盤踞其宅有三分之一宿於某中學校舍叫囂龐雜夜不絕聲校藏百科全書羣毁裂之去其硬面卷而爲枕中有插圖紙堅而厚則剪以爲牌塗墨點爲么二三四之形相與賭博中夜腹飢毁窗楹爲薪往鄰家素米及雞豚炊之翌晨去遺矢滿書箱父老見之蹙額歎息曰野蠻哉此軍野蠻者此軍 
文字因緣 
[題我夢園十二金銃傳] [  莽漢]  
　　天賦生花筆一枝奇情幻作萬千絲美人香草嗟遲暮又續離騷絕妙詞 
　　悲歡離合幻耶眞歷歷人天刧後身參到禪關然破未容愛戀未容嗔 
　　笑煞淸狂杜牧之揚州落魄太情癡何如結伴煙霞侶擲筆時聞喚畫眉 
　　休嗟會短與離長塵海原來夢幻場難得蘧然成獨醒栩栩蝴蝶即蒙莊 
　　未必詞人說渺茫宓妃留枕薦陳王神仙一樣憐才意眉史也分彩筆香 
[讀報載我夢園記並徴題詞偶成二絕] [  浙西涼武]  
　　十二金隻影身樓臺彈指現微塵翻新一部紅樓夢我夢安知非我眞 
　　幻想非非即幻緣散花人到四禪天有情世界多情物伴我浮生又百年 
[玉田恨史題詞] [  樵漁]  
　　難得生花筆一枝寫成哀艶斷腸辭如將恨海從頭讀一往情深不忍披琴韵歌聲甚畫眉那知一病竟難醫閨中最是傷心處夫婿靑年死别時牀第分離僅一年鴛鴦同命總堪憐唱隨佳偶今何在冷雨凄風泣杜鵑佳兒佳婦共歸泉慟倒慈闈狀類頰但祝天從人願意雙雙重締再生緣 
 
 
 

Page 11

 
 
   
 
 

Page 12

 
 
   
 
