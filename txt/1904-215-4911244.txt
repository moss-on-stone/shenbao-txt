# 1904 - 215 - 4911244

 

Page 1

 
 
[重印正續時務通考出售] [  圖書集成局啓]  
　　時務通考一書正集編自京津諸名士其時朝廷上下多以不達時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克己此佈 
[兩江總督魏午帥奏覆總稅務司赫德條陳摺]  
　　頭品頂戴兩江總督臣魏光燾跪奏爲議覆總稅務司赫德條陳恭摺仰祈聖鑒事竊准軍機太臣字寄光緒三十年正月二十一日奉上諭外務部代遞總稅務司赫德條陳一摺據總稅務司稱練兵籌餉以地丁錢糧爲大宗若竭力整頓卽用此款練兵并可舉辦各項要務按里計畝按畝計賦令每畝完錢二百文確可經久百姓亦不受絲毫擾累等語現在財用匱乏幾於羅掘俱窮一切應行要政如練兵等事尤爲萬不容緩之舉需欵更殷亟應切實通籌期有良法該督等按照所陳各節體察情形悉心會商逐條覆議妥速具奏原節略著抄給閱看等因欽此當經臣咨會直隷四川兩廣閩浙湖廣各督臣籌議辦理伏查該總稅務司條陳以籌欵爲綱以辦事爲目籌得之欵首及於練兵置械并舉辦一切增官俸設學堂推廣郵政整理電局諸務誠爲今日自强要圖惟其所陳籌欵之方專歸重於整頓地丁欲舉一切國用取資於是則揆之中國情形固不盡然卽徵之各國章程亦多有未合者請爲我皇太后皇上縷晰陳之考中國所以取於民者其法不一古代賦稅兼行徭役漢世田租之外復有口算唐租庸調三者並稅皆不全取之又歴代皆以農田所入爲正供其輸之有常而取之不擾而遇國家萬不得已興利之臣亦惟議榷鹽鐵茶酒等稅而不以傷農此載之歴史而可信者也各國歲入之欵有視中國照十倍者然其所列收入諸門如消費稅印紙稅關稅皆佔巨額而地租視諸項尙不算大宗日本歲入之數凡二萬數千萬元然如印紙關稅外又有酒稅及燈草醬油專賣等稅亦官收巨欵而酒稅一項且過於地租是各國於振興商務以爲開財之源並無專恃地租以充國用之事至其按照中國地方開方計畝所擬之數未免太多查中國現在里畝照户部則例内載各省田地共計七百四十二萬餘頃今節略所稱以中國幅員面積推算乃謂有八千兆畝减半折算要有四千兆畝夫四千兆畝卽四十萬頃也比中國現數七百四十二萬餘頃增多之率殆五倍有餘伏以我朝政尙寛仁務恤農工以安閭里其中細民匿賦有未清查新地升科不盡核實誠使疆吏力加整頓一經查考得法各行省所有田畝斷不止於斯數此則可知若如節略所陳謂由業户將所有地畝開單具圖赴縣呈報三年之後歲入可至四百兆兩則田畝亦必有四千兆畝方合此數是一舉而中國溢出田畝乃至三千數百餘兆畝之多臣竊恐其必無是理若夫地有高下田有肥瘠是以科則分爲輕重此則歴代因田制賦之常經若如所稱令每畝一律完錢二百文是使上田竟科薄賦瘠壤反予重征比而同之自來亦未有此辦法就令通匀平匀計算亦覺征賦過重查近年通國所收錢糧大概計之不過三千萬兩内外若謂此法一行試辦三年卽可收四百兆兩是比較舊額增至一十三倍竊恐歐美日本諸邦亦斷無驟進遞加如此之速施之中國又安能必其可行也夫中國如陜甘雲貴等省素稱貧瘠者無論矣卽就江南而言固號稱財賦之域然以地圖按之江南所轄江蘇江西安徽三省統關内各行省計之實佔地面九分之一依節略所言以四千兆畝九分之三應有地四百四十餘兆畝今按户部則例所載三省地畝不過一百四十餘兆畝猶不足三分之一賦額蘇寗兩處每畝折徵有自三四百文以至四五百文者然江北瘠薄之區曁江西安徽兩省中下之田每畝僅完數十文灘租蘆課又每畝祇完十數文合計之每畝不過百文有零是照每畝完納二百文之說又僅得其半矣夫以江南地利全闢賦額最重之邦照現在所收之數比該總稅務司所擬之數相去猶甚懸絶則推之他省更不待言此其窒碍難行情形已可概見惟是該總稅務司以外臣久在中華深識時局艱危將來其法雖不能盡行其言並非過慮如所陳練兵興學諸務今日若再不及時舉辦前途益岌岌可危誠乃聖諭所云一切應行要政如練兵等事爲萬不容緩者臣受國恩地居重任因嘗日夜圖維冀得良法以佐度支之急而分宵旰之憂再四籌思以爲與其虚擬一不可知之數重慮煩苛不如姑就所已辦到之成規加之釐剔查光緒二十五年間蘇省清釐田賦遴現委署臬司候補道朱之榛明定章程督屬舉辦綜計蘇州鎮江二府屬長州等十三縣熟田項下銀米兩項每年共增出銀五十餘萬兩若由蘇鎮二府推之他府更由江蘇一省推之他省得人而理當亦不難照行此外西北廣大之野更宜開墾荒地多實軍屯東南流域所有沙田漲灘應卽清丈升科從實舉辦又於閩廣湘贛等處講求財政推廣種植以闢利源是皆屢見明文而辦理尙未覩成效者應請旨飭部嚴定考成酌子期限責以成效再由各省詳定章程切實辦理愚以爲就上數端各省果能認眞整頓數年之後國家每歲似可增入一二千萬兩以濟要需核與該總稅務司所籌者數目雖尙懸殊無如綜計天下農田民力所堪只有此數如此則根本尙不至動搖於綜理財政之中仍寓安完黎元之意區區愚忱惟在於是此則微臣夙夜所爲兢兢者也所有遵旨議覆總稅務司條陳緣由理合繕摺具陳伏乞皇太后皇上聖鑒訓示謹奏奉硃批政務處議奏欽此 
[電傳宫門抄]  
　　昨日二點鐘時京師友人專電告知本館云六月二十三日皇上召見軍機大臣及尙其亨是日並無明降上諭 
 
 

Page 2

 
 
[諭遷哈爾濱居入]  
　　華歴六月二十三日英京倫敦來電云俄將苦洛拔托金氏刻已諭知哈爾濵居人一概遷徙以備冬間駐紥俄兵 
[俄督擬退駐海參崴]  
　　華歴六月二十三日英京倫敦來電云俄督矮列幾息夫刻擬自滿洲至哈爾濵再由哈爾濵至海參崴駐節 
[詳述日軍攻占大石橋情形]  
　　日本大坡某日報云東歴七月二十八日陸軍統領奥電告東京大本營内開二十三日午後我軍由蓋平附近啓行途遇敵軍若干人發砲擊散隨將流家溝花子山五臺山各地占而有之斯時我左翼馬砲隊各一枝與敵馬步兵互相摶鬥豫備明日揮兵前進大戰一場迨二十四日天尙未明我右翼諸軍互相聯絡望太平嶺及迤西百八十高地進發清晨八下鐘許由羊庫句之北繞經百八十高地攻占孫家屯之東此時敵之砲兵麕集於太平嶺邊汗溝鄭家溝附近高原發砲向我軍猛擊我砲隊以地形險惡未便奮力接戰直擣敵之中堅惟令步兵護之以待時會而已旣而我正兵與右翼諸軍冐砲火而入得抵花子山附近更得砲兵援應相與鼓行而前午前十下鐘時攻占孫家屯北方高地敵人死守青石山望馬臺諸處萬雷齊發彈丸如飛蝗蔽天我右翼仍捨命爭先得與砲兵相近左翼則其初陣於五臺山附近向敵之右軍攻入午前九下鐘時前哨進抵牛家屯劉白塔寺砲兵則諸隊互相連合陣於太平莊附近與敵之砲隊發砲互擊是日敵之右翼在牛心山青石山太平嶺高處列陣以待憑高下瞰防護森嚴且就四圍掘有長濠遍設鹿角鐵綫網下埋地雷其在曠野抵禦敵人之法殆已完全砲兵更巧得形勝之區用以保衞陣地我砲兵見戰地不利一舉一動處處被敵所窺欲往前行又虞繭足不得已出九死一生之計屢變其法以助步兵雖陷阱在前依然捨命鏖戰直至敵砲戞然而止其氣未嘗稍有衰頽是時統師干者下令進前攻擊右翼各隊一聞軍令卽不顧死生利害一意陷陣衝鋒雖敵人砲火喧天始終無所顧慮旋以地勢不便奪取敵人列陣處戰至日没愈戰愈酣敵人屢次撲犯我師皆被我師擊退洎天色昏黑彼我皆暫收兵至九下鐘以後敵人時時濳師來劫我營我全軍總統遂决計往襲敵營十下鐘時揮令步兵太隊悄然攻入敵人防禦堅固之地旣抵太平嶺附近卽奪其第一碉堡雖我軍多所摧折仍鼓其勇氣進攻第二碉堡鐘鳴三下右翼大隊會合諸軍隊占據西山頭附近一帶高原二十五日天明我砲兵一往直前砲擊臥龍岡附近强敵抵拒無異於前少選我軍卽將青石山奪獲右翼一聞捷報迅卽進攻牛心山橋臺堡次第據有其地其騎兵之進逼敵軍左側得砲兵爲之擁護遂得行動自如敵之正兵隨集於大石橋巿上更分出一隊退赴海城其殿後之軍飽受我師砲火午前十下鐘許行過大石橋我師且追且擊大石橋附近因亦入我掌握之中是役也凡與我對壘者爲第一第二第三第九第三十五各營及西伯利亞豫備兵附屬各營大小各砲多至一百二十尊訊之所俘弁兵咸稱大帥苦洛拔托金親臨督陣部下殺克洛夫及昆獨臘烏伊氣二帥皆負傷敵軍死傷約共三千人我之死傷者連將弁計之約一千員名内外二十六日敵之敗兵尙逗留於虎樟屯等處派出砲兵二隊東望金嶺進發圍攻我駐守修家溝之師二十七日適之在蓋平海城及虎樟屯一帶咸集温家溝附近約得六營騎兵則有一營屯於東楊樹溝附近亦有退至牛莊者其大部則俱暫駐缸瓦寨 
[氣毬偵敵]  
　　奉天草河口來電云西歴七月二十三日之戰俄人以騎兵三百名砲八尊抄出日軍右翼之前戰至午後五下鐘時始退旋令氣毬隊在榆樹林一帶乘輕氣毬上升至雲際偵視敵兵一切情形旣復以左翼陸軍攻日本偵騎應慶山之西致日人死一名傷四名 
[俄臣行述]  
　　俄國内務大臣部列烏愛氏被匪所戕已登昨報弱閱日木東京某日報云頃得英京路透電音悉部氏生於西歴一千八百四十九年少時肄業於木司科大學法律科旣畢業卽於一千八百六十七年署木司科讞署理刑官未幾卽眞除歴十有四年四擢入科曹奉職時俄皇矮列幾森獨羅第二在位被人弑於冬宫部氏搜緝凶徒奇勲卓著至一千八百八十一年任警衞局總裁奉旨編纂保安條例生千八百八十四年任内務部侍郎一千八百九十四年量移至參議院隆以秘書長而功名乃大顯矣攷俄國官階凡任參議院秘書長者位望最重權力最尊非平日簡在帝心者不克任此迨一千八百九十九年遂躋夫因倫獨省總督丰裁峻厲夫因倫省人皆憚之一千九百零二年前内務大臣希皮耶金氏殉學生之難部氏遂被命代其職按部氏由法律科出身邃於警察之學生平經濟一意猛以濟寛而尤以護持國教爲己任其於國家政治亦夙夜兢兢業業未嘗有片刻苟安若部氏者其亦俄之人傑矣哉 
[日船遇難]  
　　昨報曾紀英國輪船拿伊脫誇磨曼達被俄軍艦發砲擊沈之後旋又疉擊日本二商船兹閱東京某日報云二船一名琴緒丸係商船學校所屬當時伺隙避入房州館山未與斯難一則爲名古屋木扼町商人伊藤彦八郎所置之商運丸某日船主某氏投海軍省報稱東歴七月十七日本船裝運雜貨由熱田港鼓輪而出途經參河作島下碇若干時二十二日之夜二下鐘時望東京灣進發二十三日之夜三下鐘時駛至伊豆國下田洋面慘被俄人發砲擊沈所失貨物大都由新盛報關行附載約値日銀三萬八千餘圓又聞是船於日本明治三十三年在伊勢大港製造爲司科拿式船之前面有檣三枝容積一百六十七墩有奇在船執事者除船主外計八人 
[情殷報効]  
　　兩江總督魏午莊制軍前江蘇巡撫恩藝棠中丞督同道府以下各官共報効銀六萬五千兩已將原摺錄登報端兹又得清單一帋照錄於右兩江督憲魏光燾報効銀一萬兩江蘇巡撫恩壽報効銀五千兩江寗布政使黄建笎報効銀三千兩江蘇布政使效曾報効銀三千兩江蘇按察使署理兩淮鹽運使恩銘報効銀二千兩署江蘇按察使朱之榛報効銀一千兩江南鹽巡道徐樹鈞報効銀一千五百兩江安督糧道胡延報効銀一千五百兩蘇松督糧道陸鍾琦報効銀五千兩淮揚海道楊鴻度報効銀一千五百兩徐州道李經楚報効銀一千五百兩蘇松太道袁樹勛報効銀一萬兩常鎭道郭道直報効銀五千兩江寗府羅章報効銀五百兩揚州府余九榖報効銀五百兩署淮安府汪樹堂報効銀五百兩署徐州府張慶勲報効銀五百兩蘇州府許祐身報効銀五百兩鎭江府祥福銀五百兩署松江府田庚銀五百兩常州府德元銀五百兩署通州知州王仁東銀一千兩金陵釐捐局銀四千兩湖北督銷局銀一千五百兩大通督銷局銀一千五百兩江西督銷局銀一千五日兩湖南督銷局銀一千五百兩 
[留考商情]  
　　蘇州友人來函云德清俞階青太史陛雲爲曲園先生文孫經術文章淵源家學前歲請假回籍省親留滯蘇垣尤能留心商務兹經前江蘇撫憲恩藝棠中丞奏請太史留蘇考察商情免扣資俸蓋仿前兩江總督劉忠誠公延請繆小山太史爲江寗高等學堂總教習之例也 
[提借公欵]  
　　廣州訪事人云粤省公欵自粤督岑雲帥提解四十萬金協濟西征軍餉各庫業已空虚遇有公項開支每苦無從挹注口前已將各屬發商生息之欵提去十四萬兩近日又由　東善後局札飭南海番禺東莞順德香山新會六大縣查明現存發商生息公欵實有若干隨經各縣主陸續禀覆共計二十一萬零五百三十四兩一錢三分六釐飭卽如數提回局中以濟急用俟將來庫儲稍裕卽行發還竭　情形概可見矣 
 
 

Page 3

 
 
[筮期蒐軍]  
　　松江訪事人云江南提督楊鏡巖軍門擬於日内校閱護軍親兵及正副兩營巡警隊會操以故管帶官中營何雲門參戎副營王瀚如遊戎親督健兒排日在小校塲操練槍聲歴歴不啻貫珠軍門時或徒步至轅門西偏評閱操法各兵士遂無不留心從事惴惴於　 
[雲間鶴唳]  
　　松江訪事友人云郡中官紳集議籌捐舉辦保甲團練各事兹者府尊○紹白太守華亭縣孫花樓大令婁縣黎子新大令於二十二日午後會同城廂仙外各紳董假座普照寺東廡互議一切良久始散聞保甲團練已由府縣照會楊謝兩紳爲總董於東南西北四路各延十人爲叚董尅期舉辦至豬捐膏捐茶捐三項則另派精於理財之某甲辦理○金山縣差役姚晉甫弟兄因通梟事發由縣主蔣瀾江大令親往拿獲押解至府轉發華亭縣歸案審辦有知其事者謂前經正法之梟魁高阿虎當緝捕緊急時遁入飛划營黄遊戎一桂名下充當艙長隨偕姚往後岡鎭以搜拿沈雲如爲名連抄羅姓等十八家事後遂被蔣大令拿送至郡覊禁華獄二十一日下午華尊孫花樓大令提姚研訊姚矢口不承飭上天秤架良久並笞臀二千板血肉飛濺憊不能支遺矢滿地仍飭還禁候再嚴訊○泉江十四圖縫工唐秋堂無類也曾與鄉民蔣寳瑞之婦王氏有染爲蔣窺破勒令唐自書此後不復登門之據始得釋出詎唐心不甘服商之鹽捕巡丁陸阿三以蔣拔人勒贖爲詞扭蔣至華亭縣收押是處各董聞之咸抱不平適因在松議事之便面向孫花樓大令禀明底藴迨大令升案研訊以唐稔惡已久判令重笞若干板收入化莠所擬治以誣妄之罪蔣則當堂釋出聞者快之○北朱家行在莘莊迤北爲華亭縣轄境近有無類夏阿秋勾串皖帮梟匪開場聚賭董事聞之詣縣陳訴縣尊孫花樓大令以地保陸坤林不卽禀報提案笞責二千板判令負校遊行說者謂飛划營王弁有師船十餘號曾駐是處毫不過問殊可怪　○本月十八日天將破曉雷聲殷殷移時急雨狂飛不異銀河倒瀉忽聞大聲起於貢院轅門以内轟然一震岳裂山崩左近居民譁然起視則頭門前之簷廊一例向西坍塌並因壓力過猛燬及其旁新構之武巡捕房一椽看役某甲遂繕詞禀報華婁兩縣估計價値雇匠興修金山縣蔣瀾江大令前日懸賞購獲著梟孫美仁一名訊實收禁詳請省憲按照新章就地正法以爲未來之儆十八日接奉臬轅釘封文書立卽從獄中提孫至案叱令如發綑綁會同營汛楊千戎押赴曠地斬决○陳品泉盛阿二爲後岡鎭著梟某甲之羽黨陳由莊董禽解盛由金邑移解邇日華亭縣孫花樓大令提案嚴訊飭將陳盛各笞二千板回獄收禁並以陳犯案纍纍恐鄉間受害者多遂懸示署前招人控告○提憲楊鏡巖軍門以各營千把員弁無所事事遂議定新章飭令四城門各駐千總一員月加俸銀三兩二錢門兵四名門弁一員亦加餉銀三兩二錢需常川駐紥並每夜登城會哨一次日間則由中營何雪門參戎會同各營主曁各守府輪流巡查 
[上海官塲紀事]  
　　寳山縣知縣王緯辰大令得庚江蘇候補都司李獻廷都戎標勝前大東門盤查委員胡錫堂二尹鏡清均於昨日多縣署拜會縣主汪瑤庭大令 
[聖節停訊]  
　　本月二十六日爲皇上萬壽聖節英美等國租界公廨讞員黄耀宿司馬循照向章先期照會英美德三國總領事署停訊三日所有捕房應訊各案統俟二十九日解案候判 
[拈香例志]  
　　前昨兩晚大東門大街以及蔓笠橋兩傍各店鋪均懸燈結綵慶祝火神雷祖誕辰道憲袁觀察命駕拈香佞神之風貴賤一致亦可謂不憚煩矣 
[師範畢業]  
　　去冬本邑紳士項君文瑞等禀借西門内萬壽宫後半涇園創辦速成師範講習所倣照東京宏文學院例以六個月爲期分科講授兹届期滿日前由道憲袁觀憲攷騐各師範生給予畢業及修業文憑計及格得憑者十八人先是學堂董事姚子讓孝廉文枏具禀道憲袁觀觀察兹將原批照錄於後本道幼不孟晉長習吏事教育之道概乎未聞然嘗周旋康成元方之聞亦旣聞爲學之次第矣蓋教育先求師範師範先求初級近日學校林立而初級小學師範闕然無稱本道蒞滬之年三十輻共一轂才力短絀每苦日不暇給於興學育才之事未能有所建白輒蹙然引爲大疚近方籌議以舊有之龍門書院改爲道屬初級師範學校適得來禀先獲我心不勝嘉慰畢業之日本道當督同廳縣親蒞其事分别給憑以示鼓勵其傳諭諸生勉焉日有孜孜無怠無荒遹觀厥成本道有厚望焉 
[函請疏溝]  
　　十鋪叚董顧益三茂才函致輔元堂董事謂小東門内北城根一帶前因埋置自來水管所起汚泥堆放如阜以致將陰溝壅塞連日天雨積水成渠途人往來殊多不便請卽派匠疏通修整云云不知堂董將如何回覆也 
[札拘梟匪]  
　　蘇松太兵備道袁海觀觀察近接江蘇巡撫端午帥札文略謂本部院蒞任以來查得松江府屬各鄉鎮梟匪横行擄人勒贖聚賭販私商民受害非淺飭卽嚴檄屬下各州縣各防營一體會拿毋任漏網觀察已轉飭所屬遵照辦理矣 
[履勘盜案]  
　　前日寳山縣境天通菴左近鄉民嚴友如家被盜行劫以致刃傷嚴阿虎並波及右鄰嚴利侯家等情當卽投報縣署前日午後縣主王緯辰大令帶同書役人等先至嚴友如家勘視一周繼至嚴利侯家察閱事畢隨卽回署 
[事後防維]  
　　南巿陳家橋附近潮州帮所設敦仁堂内僧人某甲於本月十九夜被匪入内劫去洋銀雜物約値三四百金由董事呈報巡防局請爲查緝次日駐紥是處之撫標滬軍續備耬旗管帶龍葆珊遊戎策騎往勘形跡旋飭各哨弁每晚自九點鐘起各帶兵勇肩負洋槍赴僻靜各地巡邏如有形跡可疑者令各放槍爲號四面圍住合力兠拿並令敦仁堂董自備洋槍數枝藉資防禦 
[推廣捕務]  
　　馬路工程局總辦翁子文太守前奉蘇松太兵備道袁海觀觀察飭將十六鋪裏街各叚捕務量推廣因飭地甲查明街道並店鋪房捐造册呈局轉送道轅請觀察核明開辦一面由太守擬定章程出示曉諭 
[公界火警]  
　　昨日午前十下鐘時新拓租界閘北長慶里後草棚中不戒於火致兆焚如霎時貧民數十家均付一炬男啼女哭慘不忍聞聞由皮匠袁朝郎煮飯不愼遺火積薪所致亦可慘已 
[馬夫跌斃]  
　　前日馬夫黄阿仁駕車至北蘇州路偶不經心忽從車上墮下致斷足骨當卽舁送同仁醫院求治無奈受傷甚重無可挽回竟於昨日畢命隨由家屬備棺收殮聞者憐之 
[浦東保甲總巡局紀事]  
　　前日浦東某造紙廠洋人查悉本廠工人范子全私取洋刀在外變賣因卽拘送浦東保甲總巡局總巡謝岳松明府命提研訊判責二百板枷號一禮拜發廠前示衆俟期滿交保○前日捕役在途查獲竊取板木之朱阿金解至浦東保甲總巡局總巡謝岳松明府提案研訊判重責五百板枷號示衆贓存局候失主認領○前日浦東緯元布廠執事拘送竊取廠内棉紗之張二至保甲總巡局請究總巡謝岳松明府訊係初次犯案因命薄責釋之使去 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[工程興學]  
　　廣州訪事人云粤東三水縣人有陸游者向在南洋經商獲資甚富近在瓜剌林巴埠獨捐銀三萬兩創設工程學堂卽名四陸游工程學堂說者謂商人獨力捐資興學乃泰西常有之事中國向不多見至近年始風氣大開若澄衷學堂若李陞學堂其中程度雖不同而揆諸西人興學之心未遑多讓卽以粤省論若周京卿之中學堂張京卿之武備學堂均慨然捐至鉅萬今又得陸君建此宏規其灌溉學人豈淺鮮哉 
[上海縣署瑣案]  
　　萬昌木行執事周茂松扭木作頭楊子卿到縣控被欠貨銀四百餘兩前晚大令提案研訊周供楊包造房屋積欠往來貨銀四百餘兩屢向索取楊將舊料作抵銀一百五十兩迨售去貝値銀一百兩其餘欠銀向索圖賴求請究追楊供浩房之時曾用萬昌之夥康姓管理帳目被康舞弊以致虧本頗鉅現下萬昌欠銀已托魯班殿董事出爲解勸清理許再還洋銀二百元作爲了結求鑒大令遂判楊交保先繳洋銀二百元餘限七八兩月還清如違嚴追不貸周叩謝而退○浦東龔家路日曹姓磨坊被刼一案前晚又經大令將在押之劉阿興提案研訊劉供小的實係被累覊押己久現母親已回泰州求請開釋回籍侍奉大令判還押聽候備文遞解回籍○吳夢林等控蔣子衡違章開設浴堂前經汪大令提訊供詞各執委水利廳勘明再核兹據蔣子衡禀稱告示行單均註明四面二百間字樣今丈得離老店有二百四十間之多與定章並無不合大令察閱之下卽於昨日批示曰查該業議定行規内開新開浴堂必須離老店四面離開二百家自係指每面離二百家而言並無四面共二百家之說該民人添設浴堂旣經水利廳詣勘明確相離老店六十餘家違背章程不肯停歇又以四面共離二百家之說狡健已極究竟該業行規離開二百家是否統計抑係四面各離二百家而言候飭差令浴堂主齊集公所公同會議倘係違章公同議罰以保行規而爲紊亂健訟者戒○縣捕緝獲票匪朱金標前晚由汪大令提案研訊朱供湖南人向隨父母在江北開設餅攤小的在彼聚一寡婦爲妻後來滬當勇去歲因該差斥革冬間父親因病逝世無資棺殮將妻押於蘭芳里爲烟妓得洋銀七十元實無散放票布之事大令謂現有九龍山忠義堂票布上書明爾之姓名年貌毫釐無錯喝責二百板鞭背一百下仍不吐實大令著釘鐐押候復訊 
[英美等國租界公廨晚堂瑣案]  
　　今春寗波人張亦慶控媳婦顧氏之兄顧長根誘媳捲逃向論反被逞兇等情讞員黄耀宿司馬訊得顧氏有侮慢翁姑毆擊丈夫情事發交棲流女所暫押俟悔過方准領回在案前晚司馬將張亦慶及其子連生傳案先問亦慶曰爾媳尙思領歸否亦慶供稱此事須問兒子其子連生供稱此等不孝之婦尙求大老爺永遠管押司馬謂棲流公所係辦理善舉之處不能爲爾養婦如欲再押須按月貼膳資洋銀五元張答稱無力籌措求恩酌减司馬隨援筆判曰旣不願領回准再留所暫行約束惟以一年爲期貼膳一節須自向所董商議○前者英商八巴利洋行主控華人王龍生不交地契等情绂司馬將王提案訊得此契在其嬸终王魯氏處因著將王魯氏傳案再核前晚玉魯氏投到司馬向之研訊王魯氏供此項地契共計九分六釐有奇己被龍生盜賣一分有奇此地係與龍生各得其半求大老爺恩准俟丈量局丈見若干方可與龍生分晰龍生供小的自管押至今已閱八月備受種種苦楚求嬸母速將方單交案以便丈量王魯氏供今年五月家中連喪四人無以爲殮已將方單抵借洋銀二百元一時難於取回尙求寛限兩禮拜俟氏設法將單取到再行繳案司馬准如所請著王魯氏於七月初八日以前將單繳呈違干押追龍生仍著還押○小竊陸阿福陸阿毛洪阿三等三人串竊大馬路虹廟弄口錢德昌釘鞋店内釘靴十六雙經包探王寳生拘獲解經司馬訊供判令各責手心一百下開釋詞以陸等至押所毆擊老犯並傷看役手腕腿際等處禀由司馬提案笞責押候復核前晚司馬飭將三犯提集復訊陸阿福供年十四陸阿毛供年十五家有老母洪阿三供年十三父母俱亡止有母舅求恩寛宥看役禀稱是日行兇實祇陸阿福一人阿毛阿三毫不干涉求鑒司馬隨將阿毛阿三當堂斥釋阿福著管押候再發落 
[英美等國租界公堂瑣案]  
　　過犯白泉卽賽半仙前因犯案奉判遞解回籍近復濳來滬上被安子源向之索詐經包探顧阿六一併解經讞員黄耀宿司馬會同英總領事署繙譯官德爲門君訊問白泉供稱有某包探突向索賄因著押候查明再核昨日捕頭將白解案禀稱此事已著西琛按照所供各節詳細查明並無其事至白所供華歴五月十七日某包探向索洋銀二百元伊祗付五十元查是日此探在提籃橋左近捕房當差尙未擢升包探况在捕房當差之人不能擅離出外安有在四馬路茶館恣情索賄之事可見所供盡屬子虚又白所供阿玉阿姚查得並無其人請將前案斷結可也襄讞委員王松丞刺史商之德君判將白管押捕房六月○前者積竊陳雪根即沈雲卿經包探趙銀河查獲並起到森昌泰等六家贜物解經刺史訊得本邑保甲總巡局之案尙未懲辦因著送回請俟前案了結然後帶回治罪在案昨日趙探將陳解案禀稱總巡局之案現已辦結請爲訊斷刺史判將陳管押三年○英商愛文司控外虹口西華德路友託號主結欠屋租洋銀等情經司馬發出傳單派差俞葆恊同包探沈阿岳傳訊友記抗不到案昨日由差據情禀覆刺史著改出牌票提案訊追○包探陳錦標解丁三至案禀稱上人在城内邑廟花園内周坤和所開麫店司切麫之役前日乘間行竊店中洋銀一百十八元逃至租界由周尋獲扭交小的解請訊究丁認竊求恩刺史判責二百板管押一月起案洋銀給周領去○偷兒方阿坤先後掩入陳桂和趙澗生及某洋人等三家行竊衣物報由包探陳錦標查獲人贓送案請辦陳等投案領贓刺史判責二百板管押一月贜分給各失主領去 
[法租界公堂瑣案]  
　　趙素臣附美生輪船至浦東隨喚划船户王六一子載送至滬埘船上有野雞找夫唐阿五等三人附之而來駒至中流若輩勒令趙將身畔所帶洋銀悉　獻出否則卽推入浦江趙懼將大洋銀三元小洋銀十一角一并付給迨抵埠投訴捕房捕頭飭探將唐拘獲並將王提到昨日解案請訊唐直認不諱讞員陳楚生大令判將唐枷號五月重責一千板王枷號十日責四百板划船拍賣充公趙叩謝而退○陳天瑞以夥陳子田侵吞各欵洋銀三百餘元扭案請訊陳子田供小的與伊婿張學士通同舞弊不應獨辦小的一人求提張訊核大令著押候原告邀同張及保人許子祺來案候核○孫和尙控趙楊氏誘拐伊妻藏匿蘇州又周長川控趙楊氏誘拐伊女等情昨日解案請訊趙楊氏供小婦人傭於蘇州某姓花烟館孫妻與王長生姘識故隨至蘇周女亦由王誘去不知藏匿何處大令以情節支離著押候查明再核○王叙昌扭車夫徐奎伯至案禀稱前日小的由新北門雇乘伊車至四馬路下車時遺忘扇子二柄翌日向索堅不肯還叩求追給徐矢口不承大令著交人保出候查明再核○徽州人吳阿生年約十五六在洞庭山某店習業前日逃至滬上包探見其形迹可疑拘入捕房昨日解案請訊大令著押候送縣備文遞解回籍○老北門外恊源押店夥張杏生私竊店中對時表十九枚金耳環一副及衣服等物解經大令訊供除將吊到原贓對時表十六枚先給領去外將張押追餘贓一面著店主邀同薦保來案候核昨日店主吳炳生投案禀稱薦保托病不出張父反至小的家滋攫求恩免追餘贜將張遞回陽湖縣原籍交　父領回以杜後患大令准之○鮑阿坤控鄰婦過趙氏將妻誘出藏匿等情昨日邀同見証楊連生顧王氏 
 
 

Page 10

 
 
來案請追過趙氏供小婦人洗衣度日鮑妻如何逃逸實不知情大令著交人保出帮同尋　○小販胡　生持香烟至法租界縣家濤一帶求售突被流氓許某攫去皮夾一枚内儲洋銀十元之鈔票一紙報捕後提許未獲因將其父東林拘案請追許東林供小的以刷布爲業前日惟聞兒子與人口角爭毆不知起釁之由尙求恩宥大令著押交伊子到案訊究○前者龍興洋行被葉阿二行竊高麗參數十斤報捕後查得由王世中王阿二倩虹口某米店蓋印圖章售與南巿養源參號經前讞員魏蒓塢大令訊供判將二王押交葉到案究辦迄今日久尙沬了結昨日陳大令將二王提案判責世中四百板阿二三百板交的實保人候再查明核辦 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
時隨事詳加查察雖積習漸已挽回吏治稍有起色而其中暴棄自甘不堪造就者亦復尙有其人查有南陽府知府周鉞泄㳫成性嗜好太深表率無方難膺繁劇懷慶府知府李光琳識闇才庸辦公竭蹶幕友用事物議滋多嵩縣知縣袁鴻濤報案不實有心庇縱密縣知縣陶應輝年老頽唐捕務廢弛侑川縣知縣周應昌荒謬糊塗用刑不愼陽武縣知縣陳紹祖才具昏庸罔知振作署温縣知縣武安縣知縣劉瑞霖油滑畏葸廢職誤公南陽縣林水驛丞李友桐年老務得不洽輿情補用遊擊李士太居官不謹縱子滋事衞輝營守備胡金檀性情罷輭緝捕不力以上各員臣考察旣確未便稍事姑容相應請旨將南陽府知府周鉞懷慶府硃批李光琳開缺以通判降補嵩縣知縣袁鴻濤密縣知縣陶應輝洧川縣知縣周應昌陽武縣知縣陳紹祖署温縣知縣武安縣知縣劉瑞霖南陽縣林水驛丞李友桐補用遊擊李士太衞輝營守備胡金檀卽行革職以示懲儆此外如有不肖之員仍當隨時考核不敢稍涉瞻徇仰副朝廷澄叙官方之至意至此次叅劾所遺各缺豫省現有應補人員均請扣留外補所有隨時查叅庸劣不職各員緣由理合恭摺具陳伏乞皇太后皇上聖鑒訓示謹奏奉硃批另有旨欽此 
綏遠城將軍貽等奏爲揀派換防官兵照案押解餉銀由驛前往摺初四日 
奴才貽榖奴才文瑞跪奏爲揀派換防官兵照案押解餉銀由驛前往恭摺具陳仰祈聖鑒事竊准烏里雅台將軍連順科布多叅贊大臣瑞洵等咨稱烏里雅蘇台科布多滿營戍守官兵向係三年期滿奏請更換此次烏里雅蘇台應開兵額十名揀捎管帶官一員科布多應開兵額七名揀派管帶官一員均經奏明由驛前往換防各等因前來奴才等遵即照咨揀派兵共十七名並選派三等輕車都尉委佐領奎明恩騎尉委驍騎校瑞慶二員擬　護解晉省解各城經費銀兩赶緊起程由驛前往以濟軍需至所派換防官兵例應分别借支俸銀並給發製裝一往路行鹽菜等項銀兩遵照户部新章核給曁挾帶軍器等項仍照舊　辦理除造具該官兵銜名清册分咨外理合恭摺具陳伏乞皇太后皇上聖鑒謹奏奉硃批該部知道欽此 
河南巡撫陳奏爲貞烈婦女彚請旌表改題爲奏摺初四日 
河南巡撫兼管河工事務臣陳夔龍跪奏爲貞烈婦女彚請旌表改題爲奏恭摺仰祈聖鑒事案據林縣民女王　花民婦王汪氏同時被無服族人王復山調姦未成羞忿自盡並王復山被王梅花胞兄王林坡砍傷身死又據滑縣詳報民婦王楊氏被無服族人王羊妮調姦未成羞忿自盡正犯王羊妮已獲等案共二起據各該縣訊明由府司分别擬議解勘並隨案聲請旌表前來臣分案覆核提訊無異查禮部則例内載婦女因人調戯羞忿自盡者准旌表等語今查該民女王梅花民婦王汪氏王楊氏均因受辱不甘捐軀明志洵屬貞烈可嘉自應彚請旌表以慰幽魂而維風化除將全案供看分咨禮刑一部外理合詳叙案情罪名謹繕清單恭摺具奏伏乞皇太后皇上聖鑒勅部核覆施行謹奏奉硃批該部議奏單併發欽此 
大臣延奏爲擬議變通輪補司員班次摺初五日 
奴才延祉跪奏爲擬議變通輪補司員班次恭摺仰祈聖鑒事竊查光緒四年三月閶内務府有報捐司員者因無辦過成案曾經咨請總管内務府示覆旋准覆稱本府奏准捐鑄砲位章程報捐司員計足陞補二缺後補用等語又於光緒十八年八月間經前任總管内務府大臣英廉奏請嗣後凡有報捐司員指歸東陵本處補用者無論報捐何項新班何項花樣均照總管内務府補缺章程以奉到部文之日爲始計足陞補二缺後方准補用如尙未計足二缺不准以新壓舊儻有連名報捐者仍照成案挑二補一以第三缺作爲捐輸班次按班輪補以符定章等因奏准遵辦在案嗣於光緒二十八年九月内接准國史館文稱本館初十日具奏皇清奏議文武職大臣年表三項書籍告成所有尤爲出力各員奬叙一摺本日奉旨依議欽此查黏單内開有東陵内務府筆律帖式以員外郎儘先陞用者三員奴才到任後檢查成案惟司員保舉一項未經定有序補班次當經咨請總管内務府示覆以憑遵辦於本年二月内准總管内務府覆稱本府各項官缺遇有保奬陞用之員即歸入俸深應陞班内與俸深人員擇其當差勤奮資俸較深者揀選陞用所有應陞員外郎之班統論陞補計九缺爲一週此係本府辦理奬叙陞用人員班次等因咨覆前來詳查總管内務府補用司員班次係九缺爲一週奴才衙門陞補司員章程係屬挑二補一三缺爲一週兹有國史館保奬一項人員自應預爲酌定俾免各班向隅擬請嗣後遇有陞補司員等缺第一缺先儘挑班以一等人員升用第二缺補用捐輸第三缺補用保奬初輪第三缺保奬到班時先用勞績儘先升用一人輪第三缺保奬到班時補用勞績各項花樣一人週而復始其保奬班内實缺人員遇有應升缺出雖非保奬到班仍准其入班酌量擬補若捐輸到班而本班無人請以挑班抵補儘先到班無人請以各項勞績抵補如此量爲變通則資深者不致壅滯勞績者不致向隅庶足以示持平而昭鼓勵除筆帖式仍照舊章序補外所有奴才酌擬升補司員缺章是否有當伏候命下遵行理合恭摺具陳伏乞皇太后皇上聖鑒謹奏奉硃批該衙門議奏欽此 
盛京將軍增奏爲遵旨查明蓋平縣絲捐斗秤局員被參　欵據實覆陳摺初五日 
奴才增祺跪奏爲遵旨查明蓋平縣絲捐斗秤局員被叅各欵據實覆陳恭摺仰祈聖鑒事竊奴才承准軍機大臣字寄光緒二十九年閏五月二十日奉上諭有人奏奉天蓋平縣向産生絲照章設局徵收稅釐候補防禦錦芝等加抽稅釐報解寥寥侵吞入己該省向有斗秤捐委員彝諴加倍抽收並串同司事羅永煥抽收各項雜捐等語著增祺派員密查分别禁革並將所叅各欵確切查明據實具奏毋稍徇隱原摺著鈔給閱看將此諭令知之欽此遵旨寄信前來遵卽飭派候補知縣榮善前往密查去後據報遵札馳往蓋平不動聲色按原參各欵詳細查明如原參所謂二十七年秋間候補防禦錦芝驍騎校錫綬創立絲捐總局旣抽絲捐又加絲用原派每絲價値百兩收絲捐絲用各二兩小費三錢衆商無力交納聞風歇業該員指傳管押至數十家之多經商央求始准每絲百斤絲捐絲用各八錢小費一錢一節當經親至絲商各號詳詢　稱絲捐章程每絲一包約重二百餘斤價値二 
 
 

Page 16

 
 
百餘兩捐銀八錢用銀八錢均係商等經手立有帳目自此外並無小費等語又查去年有絲商因鋪東收還成本以致荒閉原參謂因納捐無力聞風歇業者或由於此至稱指傳管押至數十家之多並無其事原叅謂此外又添大總手二總手亂絲頭各名目捐錢萬餘千一節詢之該商等均稱實無其事皆願出具甘結存查原叅謂又抽綢捐數百兩小費萬餘千一節檢查蓋平縣絲商各帳委無其事原叅謂自二十七年至今年約共收絲捐絲用小費銀萬餘兩現錦芝錫綬爭分捐欵至相禀訐始知其呈交將軍捐欵不過三四千兩所餘兩萬餘兩悉飽私囊一節查絲捐數項商家均有帳目當將各商家捐賦會總籌算自二十七年九月起至今年四月止共收捐銀二萬餘兩隨即調查局帳除委員司書巡丁薪工及局中火食心紅各費每年開銷銀五千餘兩共開銷銀一萬餘兩下餘捐欵該員自行解送糧餉處查收原叅又謂錦芝旋返蓋平改爲公司稱係籌欵興辦學堂仍照原派抽捐原派收絲捐絲用各二兩之數一節查該局創設之初本係官督商辦及試辦年餘之久捐項漸有起色始請刊發鈐記名曰總局絲捐仍照原派每包二百餘斤徵收一兩六錢並無捐收各二兩之處原叅又謂捐外加用用外加費由繭而絲由絲而綢名目多端不得謂非苛細一節查該員設局抽捐除捐欵而外並無加收小費等事至繭稅一端係由地方官經徵歸爲書院膏火不與該員相涉蓋平等處産絲極多惟蓋平一城織綢者寥寥是以祗收絲捐岫巖海城等處絲商巧避捐稅悉將未上捐之絲就該處織成山綢是以抽收其綢以補絲捐之漏並非旣捐其絲又捐其綢原　謂由絲而綢者或由於此此詳查辦理蓋平縣絲捐委員被叅各欵之情形也又原叅設立斗秤捐各屬遵行已久惟蓋平斗秤捐局委員候補府經歴彝諴於兵燹後秐自更張擅將秤捐加倍計每年收至萬餘兩意猶未足斗秤捐外又向烟酒皮藥各雜行捐銀四千兩入手復勒將下屆捐銀四千兩先期交納一節查無其事各商願出甘結備查又原叅謂信用已革領催羅永煥爲司事在四村鎭私立局卡收菜蔬猪羊毛樹皮零星微牛莫不有捐惟藉名洋商或稱係教民委員卽不敢過問一節查二十九年二月羅永煥投充司事未及一月該員彝誠以其辦事荒唐卽於三月初間斥革出局矣因復親至各村鎭查訪凡有應捐貨物無論洋商教民均係一體納捐並無私立局卡征及零星微物亦無洋商教民抗捐等事此詳查辦理蓋平縣斗秤捐委員被叅各欵之情形也取具各商甘結禀覆前來奴才查奉天所屬錦寗廣義新民遼陽海城復州鐵開法庫等十一處原有斗秤捐局每年約共征收捐銀五六萬兩蓋平斗稅捐自光緒二十二年冬間經前任將軍依克唐阿奏明整頓斗秤捐務派員前往蓋平會同地方官試辦一年歲入捐項不敷員司　支之用當卽撤回旋經蓋平旗民地方官詳請歸商包捐按年包納斗秤捐銀五千兩絲捐銀一千兩分四季交納嗣於二十六年三月間復經奴才飭派委員彝諴前往會同地方官設局經徵儘收儘解至是年七月間僅收捐銀百餘兩該委員以該處商民把持阻撓禀請嚴禁時値變亂未及核辦二十七年二月仍飭彝諴前往查照奏定斗秤捐章程認眞整頓截至是年年底止共報解銀三千餘兩二十八年報捐銀四千百餘兩二十九年截至十月底止報解銀七千一百餘兩此節次整頓蓋平斗秤捐之原委也至絲捐一項二十七年秋間商人張樹芳等聯名一再禀請將海城蓋平鳳凰岫岩復州各屬所産之絲設立公司於買賣絲主各收捐用一成公舉記名防禦錦芝驍騎校錫綬等總司其事多經札飭妥爲試辦及開辦後經委員錫綬轉據衆商懇請按每山絲一包値銀二百餘兩收捐銀八錢用銀八錢買賣主各納一半由各絲棧代收代交以順商情禀明照辦在案計自是年九月開辦起至二十九年四月底止共報解糧餉處收到絲捐銀九千兩又自五月起截至十一月底止收絲捐銀六千三百餘兩緣蓋平創辦絲捐之初乃商號禀請設立公司官督商辦是以按每絲一包收捐銀八錢用銀八錢此項用銀充作經徵人役工食之用嗣因開支糜費過重業於二十九年五月間改設官局儘徵儘解嚴飭承辦人員將所用人役大加裁减以省虚糜因旣改官局卽飭將每包用銀八錢裁免此前後試辦蓋平等處絲捐之原委也查山絲本爲東邊出産大宗無如商情重利意在包捐每向經徵人員多方掣肘卽以每絲一包重二百餘斤値價銀二百餘兩而論按照秤捐計算每包應納捐銀四兩餘若照加稅免釐銷塲新章値百抽五計算每包應納捐銀十餘兩現僅收納捐銀八錢已屬輕而又輕减無可减第候補防禦錦芝於接辦之初未免過於操切旣已改設官局抽捐卽不宜仍行收用業經隨時撤差驍騎校錫綬亦於改設官局時卽行撤委均請免其置議候補經歴彝諴雖查無加倍抽收情事惟係因公與該處人地不洽當已調委他處司事羅永煥業經斥革出局所有查明蓋平縣絲捐斗秤局員被叅各緣由謹據實覆陳伏乞皇太后皇上聖鑒謹奏奉硃批知道了欽此 
盛京將軍增奏爲蒙旗荒地情願招墾請派員收價丈放摺初五日 
奴才增祺跪奏爲蒙旗荒地情願招墾請派員收價丈放恭摺具陳仰祈聖鑒事竊奴才前以哲里木盟科爾沁扎薩克鎮國公地叚與扎薩克圖王旗現在丈放荒地毗連其地亦頗堪招墾當經札派總辦扎薩克圖荒行局分省試用知府張心田就近親往勸導並咨理藩院哲里木盟長札行該公旗在案現據扎薩克公拉什敏珠爾並委員張心田先後呈稱該扎薩公於委員到旗後遵卽與協理官員及旗衆人等商議妥恊擬將本旗南叚一帶荒地寛長各百里收價招墾並以該旗現有辦公急需懇先借銀一萬兩俟收有地價卽在該旗應得正欵項下扣還等情呈請核奏前來奴才查近來各蒙旗牧政日衰咸知耕種有益往往私招民墾並無一定章程近至民人麕集私相展拓需索不遂又欲施以驅逐而佃户安土重遷動輒聚衆滋事比年訟案層見疉出辦理甚爲棘手誠不若由官丈放不特墾户升科納賦視爲恒産之依而蒙旗得收地價歲租尤獲無窮之利况設官建治則保障堪資目今已經招墾各旗莫不耕鑿相安人歌樂利奴才前於光緒二十一年在署理黑龍江將軍任内奏陳興利大端摺内請將各蒙荒一律由官查核丈放良以此也兹該扎薩克鎭國公拉什敏珠爾及該旗衆人尋以時勢艱難願將該旗南叚荒地由官派員丈放收價招墾實屬深明大義與甘受困敝故步自封者迥乎不同至該旗所請暫行撥借銀一萬兩業飭如數撥交具領俟收有地價如數扣還歸欵相應據情奏聞如蒙聖恩俯准招墾恭候命下之日卽行設局派員妥擬章程前往開辦至於該旗報効之欵亦卽查照扎賫特札薩克圖現辦成案體察情形一併奏明辦理除分咨查照外所有蒙旗荒地情願招墾呈請派員收價丈放緣由理合恭摺 
 
