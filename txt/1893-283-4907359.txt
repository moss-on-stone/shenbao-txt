# 1893 - 283 - 4907359

 

Page 1

 
 
[三百五十一號畫報告白] [  點石齋啓]  
　　粤垣松林寺中供奉羅漢五百尊全飾以金近因金價昂貴　賊覲觎遽將羅漢身上斫去百十餘臂是龔不畏佛法者矣輩若奸商之拔舌馬快之喪財神龍化身以除蛟巨蛇張口以吞火純孝則虎竟廻避寄癖則蘇亦嗜嘗懷寃者控訴陰司産異者别生怪狀及所附叢抄籌圖說准於初六日出售此佈 
[論人信風水之惑]  
　　天下有核於理而不足信考諸事而無可徵舉世從而惑之莫悟其非者風水其一端也今夫有盛必有衰有廢必有興此理之出於自然無足怪者世往往見有起家白屋發跡窮巷者必嘖嘖稱之曰此風水爲之也見有華屋而成山　崇臺而爲蔓艸者必咄咄詫之曰此風水爲之也夫人世冨貴貧賤窮通得喪修短壽夭種種不同種種轉變皆天爲之也天卽理也豈風水得而操其權也哉卽有時而出於人爲之者要亦不能離於理世乃一切舉而委之於風水其惑不滋甚歟以古論之堯舜禹湯文武之時無所謂風水也乃其時康樂和親治化之隆獨有千古其民則不少康寗壽考不乏富貴　逹初何嘗有藉於風水哉以今論之中外相通華夏之外無慮數十百國其間席華膴長子孫者何國蔑有彼果操何術以致此哉每觀泰西諸國或臨流而建屋或憑山而築臺東西南北高下廣鋏一惟其意之所欲爲其門闥户牖六通四闢亦皆任意爲之但取其足以壯觀瞻適身體而已至邱墓之所營惟擇一平坦空曠之地爲之凡有死喪皆得叢葬於此不擇日不封土更不講求方向之利與不利然而其國人民壽考心思靈敏製造之精百出不窮兵强國富中國反不能與之抗敵此豈有關風水哉亦不過竭其才力奮其志氣以發憤爲天下雄盡人盡理而已然則風水之不足信明甚世人不察汲汲於此固知非風水之惑人乃人之自惑於風水也夫風水何自而得行其說哉其先偶有一二地師談言微中而附會之徒遂張大其辭愈傳愈廣一倡百和衆口同聲遂成牢不可破之局不知地師之言有時偶合者乃適逢其會所謂幸中耳世人往往有無心之言出諸口而應之如響騐之如神者此其人詎有先見之明證王季之墓爲水所齧而無損周家八百年之天下漢廷尉吳融以人所封禁棄地葬其母有知風水者皆曰必滅之地而融子孫貴盛堪輿之說竟不騐明季自成之敗人皆以掘其祖墓而致然唐高祖起兵亦被長安留守盡掘其祖墳而竟有天下傳世久遠史册所載班班可考者尚不止於此豈非尤大彰明較著者耶今天下信風水者多矣信之過甚累世不葬者有之往往廣延地師尋山問穴終歲皇皇足趾不告疲甚矣其惑也雖然人之惑於風水者其害猶淺自君子觀之抑將有人心世道之憂焉蓋勢利之說深中於隠微人人各有一冨貴利逹之心惟恐求之而勿得有一途焉可以爲求之之地則舉世靡然向風不暇問其義理之可否風水之易於惑人以此是故今世之留心風水者果以爲不得吉壤則無以妥先靈安遺骨是孝子慈孫油然勃然發於孝思之不容已鳥敢輕議於其間顧今之留心風水者非所以爲先人也不過爲及身計耳爲子孫計耳謂一得吉壤則可以取高官可以膺厚祿視靑紫可操劵而得欲以售其虚無荒誕僥倖覬觎之謀意念之所存如是焉而已夫芝草無根醴泉無源古或有起隴畝之中取卿相之尊致王侯之貴人特患無所樹立敬克自振拔則所以顯親揚名裕後光前者無不可以人力爲之不此之務惟吉壤之是求欲以祖宗邱墓父母骸骨博取人間富若貴不孝孰甚此世風所以日下而人心所以不古若也陳同甫駁蔡季通曰古人皇氏定九州尚無百官先有山川不知何者爲靴山何者爲笏山自來逹道明理之人皆深有以見風水之不足信無如夢夢者之難以指其迷而破其蔽也况有地師講求風水以來凡富室巨家往往因謀奪吉地至傷人命而不顧種種機械變詐之心皆從此而生徒傷盛德無裨實事勞而無功亦何苦而爲此哉孟子有言養生者不足以當大事惟送死乃可以當大事吾論風水之不足信固非謂營葬之事可以苟焉而已也死者以入土爲安必也擇高爽之地明敞之區不爲山水汜濫之所經不爲野獸蹂躪之所及美其工料堅其版築斯足以當風水之說而稍盡人子之心矣苟不此之圖或爭地致訟辱及先人或停棺不葬致遭回祿則不孝之罪百身莫購願當世爲人子而有風水之見存乎其中久而不葬其親者尚其幡然變計而勿以余言爲河漢則區區載筆之苦心也夫 
[本館接奉電音]  
　　昨由京友電傳上諭一道敬謹譯登○九月初五日奉上論張聯桂奏核查屬吏分别舉劾一摺據稱廣西慶遠府知府孫欽晃剛明果斷守正不阿百色直隷廳同知陳國誥慈厚廉明辦事穏練歸順直隷州知州王方田體用兼備瞻識俱優調署武宣縣事隆安縣知縣褚興周明幹有爲寛嚴互用均著該撫傳旨嘉獎務各益加奮勉爲循良吏毋得始勤終怠試用通判署龍勝廳通判李光城利心甚重罔恤民艱試用知縣黄體政天性凉薄聲名平常均著卽行革職陽朔縣知縣廖加鵬才識迂拘難膺民社惟文理尚優著以教職歸部銓選試用知縣張師仲性情固執聽斷無能著以府經歴縣丞降補柳城縣知縣趙庸才欠開展人地未宜著開缺另補以示懲儆餘著照所議辦理該部知道欽此 
[神京紀載]  
　　兵部爲知照事所有奏補本部漢郎中一缺揀擬正陪於本年八月十六日帶領引見本日奉旨兵部武庫司郎中員缺著童德璋補授欽此欽遵到部相應知照吏部查照可也○正藍旗漢軍都統崑筱峯都統制等於八月二十一日夘刻在西苑門外内大臣值班公所内揀選正藍漢佐領一缺印務章京一缺驍騎校一缺已由該摺房傳知應行入揀官弁人等務於是日黎明赴該公所預備揀選莫悮可也○鴻臚寺爲知照事本寺鳴贊崇華身故遺缺將學習鳴贊揀擬正陪於光緒十九年八月十八日帶領引見本日奉旨鴻臚寺鳴贊員缺著擬正松年補授欽此欽遵到寺相應知照吏部正紅旗滿洲都統查照可也○禮部爲知照畢准欽天監文稱科爾沁博多勒噶台親王僧格林沁神牌謹擇於光緒十九年九月初三日夘時入祀顧忠祠吉等因相應知照各該衙閂查照辦理可也　 
[明愼用刑]  
　　本年刑部舉辦各直省秋審應行歸入情實緩决各案例應奏請欽派會同太學士六部九卿翰詹科道覆行核稽一次經刑部奏請覆核朝審欽派張子靑相國等八堂業將銜名錄登前報兹悉刑部秋審處將本年應入朝審供招事實各册造竣咨請欽派覆覈朝審張子靑相國等八堂憲訂於八月廿八日在天安門外朝房 
 
 

Page 2

 
 
看册廿九日帶犯過堂遂由刑部會同欽派各堂於八月廿二日先行奏聞矣 
[凶犯供詞]  
　　前紀正陽橋某甲刀砍某乙鱗傷移時殞命一事兹悉此案經提署已將兇手解交刑部分歸奉天司訊辦惟據兇手供　伊與某妓白首證盟不惜千金買笑以致金盡裘敝妓念昔情不我遐棄我以昔情聊借枝棲自某乙與妓相識後畏季子多金漸生厭心情不音若而廻憶當年尚不肯令下逐客死者某乙懷心妬忌竟以數百金與妓贖身另築金屋以貯使我人財兩空因往尋乙乙仗財勢播弄手眼公庭涉訟致披赭衣近由配所回於正陽橋畔俟乙六日方遇遂拔刀向砍以洩前忿等語該司印稿諸君猶慮供有未盡交監收禁秋審事竣再爲研鞫科斷云 
[鎖爾干莊水災]  
　　某肅西寍府屬西寍縣所轄鎖爾干莊等處於本年五月十五十六等日連降雨雹山水陡發勢逾潮湧奔湍冲激而該莊之山嶺爲水激射冲坍傾陷所有該地方居民房屋山神廟宇約計百餘間山坡禾地全行塌陷入地翻成泥坑以致居民老少淹斃百數十名口牲畜物件概行没盡而該縣臨城河北各莊堡及東南北三鄉郭家搭拉等處亦於是日冰雹迭降於先風雨繼作於後滂沱如注以致山洪陡發漲逾河决冲突激湍四射無忌田禾被傷盡行折偃冲壤溝渠道路多叚橋梁數座民房多間淹斃人民十數名口牲畜淹斃千數餘隻當由該地方官勘明災情立爲捐廉急撫並動發倉榖散放濟賑卽將災况上禀制軍楊石泉制軍得報後立飭該道府就近委員勘災應如何賑撫及蠲免之處作速禀覆核辦並將此災情入逹宸聽矣 
[江撫蒞鎭]  
　　江西巡撫德曉峰中丞陛見出都行抵滬江已紀本報兹悉中丞自滬起節乘登瀛洲兵輪溯江而上卽於初三晚十點鐘時駛抵鎭江停泊下關先是水陸各營弁兵在江干站隊迨棨戟遙臨各隊升砲鳴槍聲若珠貫俄而劉峴帥及鎭城文武各官均乘舟赴下關迎接登舟投刺相見之下各叙闊衷洎握别時已鐘鳴十二點矣次日淸晨中丞乘坐砲艇赴峴帥舟次答拜峴帥請中丞同閱魚山象山砲臺中丞諾之遂命駕登岸往各衙門拜客 
[督憲閱臺]  
　　兩江總督劉峴帥於初三日乘兵輪停泊下關因天色已晚未及登岸業經錄報兹又接訪事人函稱初四日天將破曉關道憲黄觀察保頤盫統制兩淮連憲江蓉舫都轉揚河隄工總辦毆陽觀察及其餘文武各官陸續登船呈遞手版峴帥接見有差遂傳諭展輪直往象山在江干下椗其時新湘各營弁兵已在碼頭跕隊旌旗風捲劍戟霜凝槍砲之聲震動山谷旣而新湘營統領陳宇山軍門曁各營哨等均赴象山碼頭接官廳恭迓峴帥登岸端坐緑呢大轎前導有新兵營親兵數十名頂馬三員四手提爐兩對由陳家橋直抵魚山其時揚鎭兩屬官員在後隨行所有隨從之文武巡捕及新湘營各管帶亦皆翎頂輝煌先後簇擁而來趙管帶飭辦差人等在魚山砲臺西畔搭蓋席廠數大間不啻渠渠夏屋朱欄畫檻十色五光令人炫目並設行轅於砲臺之前以便襜帷暫駐憲駕將至文武各官齊集彩棚之旁分班鵠立貔虎之士以千萬計無不擎鎗示敬跪伏道旁比憲輿涖止升座客廳各官分東西序站立峴帥頷首答禮少頃德中丞鳴騶而至峴帥迎入客廳依次行禮謙遜再三獻茶畢徐步出行轅履勘魚山象山砲臺見地位寛敞形勢鞏固轉運近便砲準靈騐峴帥頗覺色喜後見象山砲臺東畔泥沙堆積如阜遂諭承辦各員卽日督率勇丁舁赴遠處不得就近抛棄致碍砲臺各員唯唯承命峴帥遂命駕而返時已鐘鳴一點矣文武各官公議在焦山設筵邀請峴帥及中丞讌飲陪席者爲黄觀察保統制謝鎭軍陳軍門江都轉曾觀察樽前山色筆底江聲逸興豪情一時無兩至三點鐘始撤席　帥中丞各乘紅船回兵輪住宿各營營帶在焦山唱名跪送各隊鳴鎗致敬整肅非常聞揚屬各員議於初五日在金山設筵祖餞是日也淡日烘晴秋風薦爽紅男緑女爭欲一瞻大帥威儀十里銅街肩摩毂擊極一時之盛事 
[北通州述事]  
　　全漕報竣後許倉憲於八月初十日回巡祥倉憲於十三日回巡所有署中關防印鑰卷箱札委用監督河汛武弁齎送回京以昭愼重○漕糧經紀頭目袁金二人經倉憲派令總司起運等事遇有貽悮惟二人是問一日倉憲提騐江廣末起漕糧有高姓者向袁貸錢未遂驀出手槍擊傷其肋當由彈壓之州役獲送州署或云高素患瘋癲或云與袁有宿仇故來報復是耶非耶請質之身親其事者○近有一巨盜力大如牛身輕似燕危墻數仞可一躍而登疉竊倉署道署及公館大家案如山積某夜復至道署行竊更夫及護守人知覺團團圍住務欲得而甘心盜躍上屋簷哈哈冷笑迨更夫躐階而上則已望塵弗及疾走如飛矣計兩次連竊便衣數件張觀察大怒將更夫及護院人各責數百板札州飭捕嚴拿○東路廳同知郝近垣司馬因病開缺後尹憲檄令南路廳陳小亭司馬調署旋經藩憲牌示以涿州林文伯司馬補授司馬正值束裝就道中途聞訃丁憂藩憲遂飭大興縣謝大令庖代大令定於中秋後文闈差竣赴任履新近聞因被言官所彈藩憲因攺令三河縣賴大令來通暫署然尚未見明文也○節過秋分天時忽熱行人汗流浹背喘若吳牛八月十七晚西北方雷聲隆隆烏雲滿布俄而急雨冰雹相約而來雨後繼以狂風林木怒號大有倒海拔山之勢菜麥多被風雹所損老農老圃無不太息咨嗟次日忽起朔風寒威凛冽易單爲絮猶復瑟縮如螿天道無常於此益信○私鑄小錢大干例禁近有匪徒自外販連薄小私錢攙雜使用害及商民事爲吳直剌訪聞立卽出示禁止並派差嚴密查緝有犯必懲 
[出殯盛儀]  
　　杭州省垣岳官巷吳太夫人及七公子子完孝廉靈柩同於八月二十八日舉襄初大公子工部主事子章主政四公子翰林院編修子修太史哲孫榜眼逈齋太史均在京供職惟六公子七公子恃太夫人於梓里去春七公子染患沈疴累月不起悮信靑烏家語疑住屋不吉遂與太夫人分居兩宅離去僅一箭之路無如徙後病益不支不旬日溘然逝矣今夏太夫人又辭世大公子奔喪回籍筮於二十七日開吊恭請同里翰林院編修李梅孫太史題主在城各憲均往祭奠翌晨八下鐘時靈柩由府第西角門經臥霞巷口出六克巷進下皮巿出上皮巿轉豐樂橋過炭橋官巷繇衆安橋竹竿巷出錢塘門詣昭慶寺停紼七公子先於二十六日開吊是日在六克巷俟太夫人靈柩過後隨行其儀仗先用路由牌一對次開路綵亭黄綢誥命亭金瓜金錘金矛金刀各一對日月扇一對金龍傘一柄繼以素色頭亭肅靜廻避牌一對朱漆銜牌四十餘對彌陀片十六張白綾卍字毬十六竿玻璃藏旛十二對白布軟燈八對香亭一座凉食亭兩座頂馬兩匹緑呢引魂轎一乘藍呢引魂轎一乘像亭各一座淸音鼓手各一起高燈朝燈提爐香盤各一對功布翣牌小傘各一起緑呢大棺罩一座藍呢大棺罩一座末後送殯女轎九乘沿途觀者人山人海咸嘖嘖稱多福多壽是謂太夫人云 
[莫愁湖踏藕記]  
　　鍾山書院山長梅小巖河帥於七月間遄返珂鄉遽騎箕尾兹由三公子長元大令率同四五公子由原籍抵江寍擇於八月二十八日治喪幕設中正街鍾山書院屆期咸以生芻一束拜奠靈幃亦可謂生榮死哀也矣○東花園地最幽僻有某姓購得荒基擬造華屋雇工掘去昔年墻脚穴地尺有咫見一赤蛇粗如兒臂屈盤若餅吐舌向人作睒睒欲噬狀工人棄鋤而走駭極長嗥一時衆工畢集意將併力斃之主人以爲不祥苦口勸阻旣而聞之土人云此物時現時隠現時必有火災我居於此騐之累矣今當吾子締造之初或者預示其機乎請另覓良土寍信其有毋信其無也訪事人述之如此意者其爲贅壻滑稽乎抑齊東野語乎我亦惟姑妄聽之而已 
[别駕鶯遷]  
　　新任寍波府通判前假夏姓民房爲公館已曾錄報兹聞前任莊别駕現已讓至呼童巷湯姓民房故新任蕭别駕擇於月 
 
 

Page 3

 
 
之初三日卯時進署屬下各員以及本署吏役人等均往叩賀 
[江干送别]  
　　前任蘇州府升任廣東督糧道魁文農太守過滬小住不日赴任已登前報觀察坐舟停泊滬北觀音閣碼頭昨日下午一點鐘移至小東門外金利源碼頭換坐招商局廣利輪船赴粤履新上海縣黄大令預飭辦差家丁伺候本埠道營廳縣均詣舟次送行法讞員葛同轉飭會捕局綫勇六名法捕房亦飭包探同往碼頭照料 
[尚衣來滬]  
　　前任蘇州織造榮尚衣交缷篆務乘坐官舫於昨晨來滬舟泊滬北觀音閣碼頭關道憲聶觀察提右營廖叅戎松海防劉司馬上海縣黄大令及印委各員均往迎接 
[準備懸燈]  
　　泰西諸國商人在上海立約互巿迄今已滿五十年駐滬英領事與工部局董事及諸商人一再會議行慶賀禮本報已紀之矣兹將屆期英工部局印有知單交麥捕頭請英廨讞員蔡太守派差在黄浦漢及大馬路等處行號店鋪逐一給發諭令屇時一律懸燈結綵以誌中外一家之盛想各店鋪必當揚厲鋪張且藉壯昇平景色也 
[滬南瑣錄]  
　　黄某者在滬南開設彈棉花店因違背行規被同業王土金紏集同業邀至暢園茶肆評理爭論不已竟至用武旋扭至十六鋪巡防局請訊局員鍾偉臣二尹集訊之餘黄供稱王土金以小的違箄約至暢園茶肆評理肆行毆打今請訊斷王土金供與黄同業因今年棉花進價甚貴同業公議售出每斤比去年加錢二十文此係大巿黄不應折價售賣有壞行規春華供在塲理勸並未毆打順和供雖亦在塲然却不發一言二尹謂黄不應違章著責一百下王土金雖與理論不應紏衆行兇着責二百下播弄是非之春華責二百下順和雖未打架然亦有不是着責五十下斥退○朱某者開小飯店於滬南曾領某氏女爲童養媳日前女忽走失找尋無跡朱遂赴北巿投報各捕房現由英界某包探偵悉該女在老閘附近剃頭店内遂向店主詰問來歴茫無以應乘間匿避包探遂將女送往滬南交朱收領○滬南南倉大街昨有無名男屍一具身穿白洋布短衫褲蓬頭赤足年約三十左右横臥道旁由該處鋪户通知地甲查無親屬投報善堂收殮發壇標記○滬上城廂内外各河道開濬以來尚未勘視關道憲聶仲芳觀察偕楊蕭兩軍門定於日内騐視諭令各鋪地甲如有柴船糞船一概不准放入以便巡閱 
[密查賭棍]  
　　本邑裏紅口一帶地方賭風素熾近有名東海者招集賭棍在正豐街米店樓上搖寳爲麥捕頭訪聞遂飭中西包探嚴密查拿以憑究辦 
[無端自縊]  
　　潮州人吳某在英租界老閘大街開設同盛押店其子某甲向居原籍娶周姓女爲室前年吳某病故甲以滬店乏人照料遂挈妻來滬同居一處免致兩地暌違周氏忽於前晚身穿吉服自縊房中及甲見而解救已乏返魂之術周氏有胞弟某乙在附近烟館營生且周氏族人甚多咸來查詢莫明致死之故遂囑甲從豐棺殮二圖地保聞信往視周氏族人皆言死者原藉祗有老母其胞弟業已到塲且無端自經與人無尤决不多生枝節該地保以旣無别情准由胞弟與族人作主卽行棺殮 
[嚴禁索詐]  
　　欽加運同銜補用直隷州特授松江府上海縣正堂黄爲出示嚴禁事照得城廂内外河道淤塞前奉道憲聶撥欵咨請蕭楊兩軍門挑濬現已一律竣工惟沿河駁岸向有坍塌之處除公路仍歸善堂照章修理其餘居民自業之地均係居民自行修整乃訪聞近有不法棍徒輙敢冐充差保向修理駁岸之户籍端需索實屬膽玩已極若不嚴拿究辦何以靖刁風而安地方除飭差訪拿究辦外合行出示嚴禁爲此示仰沿河居民及諸色人等知悉自示之後凡爾等修理駁岸如再有前項棍徒向其藉端索詐准予隨時指名禀縣以憑提案究辦差保容隠併究不貸該居民等所坍駁岸祗能查照舊圵修整亦不得稍有侵佔其各凛遵毋違特示 
[馬夫解案]  
　　英租界大新街地方有馬車撞傷銀樓學徒由巡街捕拘馬夫管押學徒送仁濟醫院療治已列前報昨據華捕至英公堂禀孩子吳侯仁在路行走突被金阿錫所駕馬車撞倒碾傷右脇已送醫院據醫生言須五日後始可决定安危今將馬夫金阿錫先行送案金供無心碰撞惟求施恩蔡太守飭將金交捕房視吳侯仁傷勢如何再行核辦 
[協緝盜犯]  
　　去年五月初八日江寍縣南鄉陶吳鎭甘西村地方民人陶學玉家於三更時被匪用石撞門入内刦去錢洋衣服等物當經開單具報藍雲峯大令飭捕勒緝未獲近遂備文來滬請上海縣黄大令派差恊緝如能拿獲眞贓人犯者賞洋六十元知風報信因而拿獲者賞洋三十元前日已由黄大令飭差跴緝矣 
[相騐犯屍]  
　　寍波人謝崇堯誘拐同鄉人邵昌賢之妻邵樂氏來滬賣於小東門外戲館街虞亭生所開花烟館爲娼旋經該氏之叔樂某來滬尋見並在英界與虞相遇扭送英公堂轉送縣署黄大令提訊之下將氏等分别管押令樂往邀氏夫到案准將邵樂氏給領謝虞則收禁擬辦此去年秋間事也現悉謝擬定流罪虞則擬定絞罪經大令備文飭差解府轉解臬司陳廉訪過堂後卽飭差役陳方解回本月初三日行抵嘉定縣投文過站初四日該縣加派差役王吉葉榮及提標後營親兵陸福全陳富卿協同陳方乘舟押解來滬虞亭生在途患病前日下午行至本邑新閘地方氣絶身死差兵見此情形卽令舟子停泊大王廟相近一面奔投縣署協同經辦捕役禀報大令得禀後於晚間升堂提訊先據陳方供稱小的係長解差役向在臬轅及縣署當差謝虞到蘇後臬憲大人於上月廿六日過堂諭飭發回大老爺案下本月初一日飭小的押解就道昨日行至嘉定循例投文過站住宿一宵今晨動身由該縣差王吉等及營兵陸福全等護解午後行抵新閘虞卽因病身死當在蘇起行時虞言兩足腫痛小的察得似患瘋病不料其因此而斃爲此來案報明叩求檢騐大令問沿途可將虞凌虐供稱不敢大令命提王吉等研訊王及葉同供稱小的等現在嘉定縣當差今晨本官老爺飭派小的等與營兵協同長差押解兩犯來滬小的等見虞已有病容不料舟抵新閘該犯卽氣絶身死小的等沿途保護並無凌虐情事陸及富卿同供在提標後營當兵餘供與王葉略同謝供稱前奉大老爺將小的及虞解至蘇省小的管押吳縣虞押元和縣上月二十六日由臬憲大人過堂本月初一日發回初三日行至嘉定初四日淸晨啓行臨行時小的食餛飩一碗問虞欲食否伊云不食午後舟至新閘虞卽病故餘無别情大令問虞何時起病謝供稱小的與虞分押二處不知起病之日大令一再駁詰諸人執定前詞大令著將各人交原捕收管聽候次日詣騐昨晨縣捕恊同該處十圖地保預備屍塲並將各人帶來伺候亭午時大令帶同仵作書差人等命駕前往旣抵屍塲升坐公案命將各人帶案研訊供詞與前相同大令問捕役曰可有屍親到來答稱無大令命仵作相騐將屍舁上岸灘如法檢騐喝報委係因病身死並無别故大令離坐親視無悮卽飭善堂棺殮發封寄壇候屍屬具領謝崇堯交捕帶回餘人斥退候示 
[分發人員騐看名單]  
　　新海防例掣籖分發光祿寺署正謝汝賡湖南詹事府主簿黄恩綬順天知縣王觀潮山東○鄭工例指省分發典史包濟江西直隷○新海防例指省分發道林志道江蘇直隸同知鄧文堉廣東江蘇羅鑫湖南湖北直隷州知州方臻喜安徽江蘇知縣王譯來福建甘肅鹽大使陳懷淸安徽兩淮周志恭江蘇浙江布政司庫大使盧廷琛貴州雲南府經歴沈祖茂順天江蘇陳繼唐順天四川劉景焯江蘇浙江朱運航四川貴州董潭浙江江蘇縣丞鄭炳棨山西陜西遜孝藩安徽四川謝純煌安徽四川陸培中江蘇浙江劉承德江蘇直隷程杏書安徽四川何福祥浙江江蘇章晉墀浙江北河章彬浙江福建陳世輔四川湖南羅 
 
 

Page 4

 
 
永祺廣東福建鹽運司知事朱兆蓉浙江兩淮縣主簿謝宸封福建廣東州吏目周道濂順天雲南祝鋒山東直隷汪士琳安徽甘肅府照磨傅長齡浙江江西鹽巡檢宋用賓浙江兩淮巡檢李紹煌順天江蘇彭昌隆湖南湖北李鵬湖南福建陳崇璋湖北江蘇李慶珍山東江蘇吳嶙山東江西李鶴齡湖南湖北王汝賢江蘇浙江程彞江蘇浙江何廷楷貴州浙江龍祖栻安徽廣東袁玉階安徽浙江崔禮麟浙江江蘇謝壽彭浙江江蘇羅綺浙江福建張文泰浙江福建商矅垣安徽廣東倪發柱湖南直隷汪庭英江蘇湖南從九品楊品臧廣東江蘇楊名樹湖南江蘇王繩祖安徽江蘇王溥四川江蘇洪賢琦安徽直隷黄光廷四川江蘇典史趙順曾直隷山西吳春林奉天直隷陳振鑫湖南福建耿鋆山東直隷吳錫麟湖南江西蔣廷棻江蘇直隷席銘江蘇山西成士昌江蘇浙江鄧啓元江西四川劉光宇江西湖北夏與賡貴州四川錢寳琳安徽福建駱肇慶浙江陜西張孝先浙江江蘇阮逵年浙江福建沈本立浙江福建杜純壽浙江江西未入流繼志廂黄四川陸肇慶江蘇直隷王善櫛浙江山西孔廣蔭浙江山西高維申河南山西李廷華貴州四川○海防例指省分發巡檢李　湖北湖南○籌餉例指省分發通判○婁俊浙江江蘇鹽運司運判何炳燾浙江兩淮知縣楊徵貴州四川巡檢陳元瑞直隷江蘇典史夏孫穧江蘇直隷未入流○王叔明貴州四川○勞績掣籖分發知縣劉錫渠湖南賀宗章湖南○勞績指省分發道花翎二品銜吳懋鼎安徽直隷二品頂戴葉御璜安徽廣東王夢熊直隷河南知府何匯仁四川廣東鄭言詔江蘇浙江鹽運使銜聯豫正白浙江同知直隷州知州花翎宋桂彬直隷山東同知葉大莊福建江蘇知州朱成衍安徽直隷知縣同知銜徐思敭直隷浙江同知銜李昌洵湖南湖北胡子功湖南湖北蕭煥南湖南湖北藍翎同知銜鄔緒棣湖南甘肅程鵠雲江蘇湖北張印曾河南山西同知銜蘭維烜直隷奉天劉廷福湖北貴州陳其昌湖南雲南楊福正黄廣東鹽大使陳景錡湖南兩淮縣主簿藍翎吳寳豐順天四川恩長正藍江蘇從九品蔡鳴球江西廣東○應補呈請分發同知藍翎董允斌安徽江西張暉暘四川甘肅直隷州知州孫汝霖順天四川州吏目熊煥中四川貴州去入流蔣柏蔭直隷江西 
[脩德獲報]  
　　本館協賑所昨承韓江虔求氏爲弟樸菴求病速愈消災延壽敬助賑洋十元韓江七齡童子作塏爲父病求速痊愈消災延壽敬助銀洋二元一則棣華衍慶誼篤友于一則喬梓觀型性彰純孝是皆當世所不易得者固不僅念切痌瘝澤被黎庶己也又承上虞縣諸善士助洋十元無名氏助洋廿元山東尚志堂助票元十兩合衆人之善以爲善立念旣誠積功自廣勝於祗園布金多多矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬殘忍]  
　　鎭江人某甲在滬城三牌樓某乙所開薙髮店爲夥上月杪甲忽患疾延至前日命在旦夕乙恐遭不測頓生惡念　於是晚將手扶出門外抛棄道路被隣人瞥見代抱不平告知三鋪地甲夥沙柏春向乙理論令將甲舁回乙不服反與沙爲難沙大加誚　乙卽將沙毆擎衆鄰都此情形羣起攻之將乙扭至總巡局喊控張牧九司馬著出外理處旋經旁人再三排解乙始將甲收留店中聞昨晨巳游地府矣 
[逃女尋回]  
　　法界公館馬路開鐘表店之某甲生一女年近花信貌亦尋常而裙下雙鈎纎如春笋與洋行侍者某乙有嚙臀盟久之風聲漸露被甲所聞欲將女置諸死地女遂與乙定計前晚乘父不備相携逃遁至虹口楊家灣地方欲作地久天長之計其母己躡蹤而至控諸美捕房由包探江阿三前往將乙與女一併拘獲同至捕房值班三道頭西捕略詰數語其母不欲涉訟遂携女而去該捕將乙麾之出外從此銀漢迢遙不許牽牛問渡矣 
[英界公堂瑣案]  
　　俞吳氏訴稱係蘇州人丈夫俞仲林昨夜十二點鐘時在鄰近京貨店内小婦人招伊回家突遇素不相識之人欲隨我至家中問伊何爲則言不必假作痴呆小婦人與伊爭閙伊謂高抬身分遽打二下小婦人大聲喊呌由捕拘案王阿春供在洋行爲出店昨夜酒醉糊塗誤以此女爲娼妓蔡太守判罰王阿春洋四元充西醫院經費○胡阿寳訴稱在洋行爲侍者昨夜忽有樂金榮闖入行中詢問何事伊言大便餘語支吾顯係圖竊爲此交捕送案樂供係寍波人前在此行爲出店停歇有年昨夜行過該處忽欲大便卽行入内胡阿寳又稱其時小的已安睡聞聲起獲蔡太守飭將樂押候遞籍○包探唐寳榮禀輪船大副毆士地夫報失大衣鐵機器等件拘獲工人陳和尚搜出鐵機器餘贓不認今特送案請訊毆士　夫申訴前情並稱失　甚多尚未吊齊陳供貪小行竊均已交出蔡太守飭將人贓交包探帶回細查有無餘贓再行辦核○包探唐寳榮禀王寍生雇陳阿五等小車六輛裝載油魚乾至招商局中棧缺少三十五磅指陳行竊扭交捕房暫押俟查明候核囑王次日到捕房後查明陳無行竊實據而王則將陳毆打且將車上皮帶等件抛入浦江傳王不到往拘送案陳申訴前情並稱抛失之皮帶等件值錢一千五百文已四日不做生意王供在行中爲出店當日雇小車六輛由二擺渡裝運油魚至中棧包内缺少三十五磅細查各車夫知被陳阿生割包竊去後又將包縫好故將陳扭交捕房包探又禀車夫裝貨由王押運何能割包竊魚卽使有之何以押車人毫不知覺蔡太守問王曰爾控陳行竊交捕暫押何以傳爾不到答稱行中先生言不必與較故不再往謂爾不往車夫管押捕房將何料理答稱我爲出店十餘年從未遇過此等事故有所不知又問是爾押運否答稱有人擔保故不押運太守謂然則缺少之貨可向何人是問答稱保人不理太守謂然則何保之有爾誣竊逞蠻咎實難辭旣稱各車夫皆知陳竊同來質証否答稱容往邀來太守飭王交保俟邀同見証再行覆訊○包探唐寳榮禀張鳳江失衣十四件在王之紅處查到二件送案請訊王供在路拾得衣服二件不知是失贓蔡太守判王管押廿一日贓交失主○二百七十二號華捕禀今日黎明見許阿毛手持夾被一條孩衣一包情有可疑拘案請究許供係南潯人向爲工人現在江灣友人家檀取夾被孩衣惟求施恩蔡太守判管押十日期滿遞籍贓存捕房待失主認領 
[法界公堂瑣案]  
　　昨報紀販運硝磺被獲一則昨日郁包探將販運之陳淸泉及文憑等件解送案下先由從人手持大帽晶頂煌煌上朝時則不戴大帽長揖不跪自稱卑職呼同轉曰公祖同轉閱視文憑係光緒十六年十二月十四日浙江布政使許准該管孫令詳稱據花砲鋪史中和等各家具禀聲稱冋在江南徐州等處採辦硝磺兹因産硝不旺倩陳委員至香港隨同官硝局販運應用等情陳又遞呈親供同轉閱視之下謂陳曰陳家恆爲誰陳稱卽是卑職又問曾否向縣中掛號陳稱上月三十日到號房報明又問護照何在供稱本月初二日被姜德勝紏約多人前來搶去同轉謂現接道憲來函知所呈之照業已過期且照上寫明試辦一年應將原照繳銷本公堂例應送縣爾可將詳細情形投縣稟復遂飭探將陳並起獲之硝礦及所呈文憑親供等件一并移送上海縣辦理○瑪禮生經租帳房收租人馬樹堂呈遞淸單禀稱眠雲閣主婦孫李氏積欠房租洋七百九十六元二角五分封閉日久未便冉延請將屋内生財拍賣以抵欠欵前經禀明已蒙恩准兹將淸單呈電共計拍見洋三百七十四元另有庫門一座係房客自置估見洋五十元天幔一堂作洋二十元除收過外尚欠洋三百五十六元有奇求請備案同轉諭令出立收據呈案備查○老北門外甡義昌烟館傅春山投案禀稱曾欠瑪禮生房租洋十八元五角經租人前月二十八日曾至公堂禀明請將生財相賣所存物件開單呈電同轉隹之○丁東昇葉宏聲等八家環控朱棣卿欠銀七千九百餘兩一案迄今案懸日久尚未了結昨將朱棣卿解送案下求請嚴追又據　　鄭仲坪張生和禀稱王見秋陳煥文以朱有病擔保三天業已逾期將朱交到同轉謂朱曰爾欠銀兩如許之鉅一味避匿不出終非了局　　兩意如何朱供我亦被他人拖欠以致不能周轉惟有求請交保出外向原告商懇抵償同轉謂因爾動輒連累他人遂致無人具保應將帳目交與原告閱看如果有人欠銀亦可抵補著將朱棣卿兄弟三人押候交的實保人理算明白禀候核奪○益昌小烟館主金時林訴稱上月三十日被陳杏生金中壽等將烟鎗壓在身下問何以知之金稱陳金自已供明質之陳金二人互相推諉同轉謂爾等均非善類著押候各笞八十板又諭金時林曰爾等烟館容留匪人亦有不是本委前飭包探傅諭租界中不得擅開呌化客寓倘再容留匪人定當驅逐出境金遵諭而退○張姚氏張彩金張金寳等深夜拉人由捕解案請究張姚氏供家住老閘同轉問到此何爲答稱往小東門外找尋飛金輪船又問張彩金該氏以目視女以致欲言又止同轉飭將該氏帶出彩金始供同母往尋哥哥同轉謂爾兄何名答稱名榮生在飛金輪船爲水手往尋不見回來被西捕拘獲同轉謂卽欲尋人因何在晚間四點鐘情有可疑又問爾兄所做行家爲誰船走何處答稱但知船走天津同轉謂招商局並無飛金輪船西捕常見爾等深夜在路行走必非善類供稱母親向以洗衣度日兼以繅絲爲業同轉謂此等事皆不在夜間供稱工作之餘帶領妹子出外遊行事或有之又問張姚氏究作何事供稱兒子榮生在輪船爲水手不知行家爲誰同轉謂深夜遊行不論男女皆干例禁此次從寛釋放以後再犯定當重懲不貸母女叩謝而退○蟻媒李三因販賣良家婦女爲娼被訪到案包探郁庭湘將烟鴇劉薛氏賣女之陳王氏及女子金寳中人劉二一併解案請訊同轉先問金寳供稱小婦人早已適人翁姓王名春元婿名左之問作何業供以耕田度日又問陳王氏劉蕙卿係何人因何將女賣娼陳供不敢賣娼女兒在彼傭工問金寳在劉薛氏處何爲供稱日間煮飯洗衣又謂劉曰此等女孩爾肯出洋七十元必非令其工作又問劉曰爾如何作中得洋幾何供稱其母託小的薦引傭工並禾得錢又據陳王氏供稱文夫棺木未正首邱故將女押洋以便回籍安葬同轉謂卽有盤柩等事總不應將女押在花烟館著將金寳暫交普育堂留養令其翁與丈夫來滬具領又問劉二得洋多少陳王氏供稱並未得洋劉二供稱向在虹口爲小工又謂李三曰爾屢經犯案遞解回籍現經包探訪明爾向做蟻媒人言藉藉著押候笞責二百板遞回江北鹽城原籍劉二著押候交保如三日内無人具保定當重辦又諭陳王氏速找親家及婿來滬具領劉薛氏借據暫存案内金寳送普育堂寄養限十日内投案具領○十六號華捕朱桂堂投案禀稱陳渭山欠小的會錢八千八百現在會已搖過會錢無著求請究追陳渭山供稱會錢係兒子所欠小的曾許先給洋兩元餘約明年正月交付朱定欲先付四元小的因一時難措致被控告同轉謂朱曰陳連年失就目下始有生意拮据可憐准其先交二元其餘出票交爾收執兩造遵諭而退 
[蘇州馬大籙巷直東義賑公所桃隝同人彚報蘇復昌滬信昌杭公信寗文茂粤會館各收欵八月中旬淸單]  
　　蘇藩署發到崇明縣黄印傳祁三次洋二百五十七元二角九分陽湖縣葉印懷善八次洋三百十七元五分又九次一百一十八元二分又十次二百十四元四角綢捐分局朱印家壤一次一百四十六元武進縣吳印炳四次五十丸元五角二分七鎭江府王印仁堪三次洋一千九十七元吳淞江厘卡傅印瀚二次七十六元六角錫金厘局劉印葆源二次五十九元四角三分三厘南渡厘局王印石麟一次一百八十五元五角上海貨捐局朱印宜振二次三百七元五庫厘卡蔡印世濂二次五十元同里厘局許印之祜一次二百元金匱縣王印念祖二次一百六十二元三角一分三厘上游厘局李印玉方一次一百十七元共收洋三千四百七元一角三分三厘共合規銀二千五百二兩二分七厘○培字册吳梅生無名氏二户各小洋五角泰昌衣莊吳春和得豐柳風康作人得豐衣乾昌盛乍麽生乾豐祥周順昌沈鴻年十一户各一元陸子康求免小災無名氏施亮廷器小廬主人榕城不書名林五户各二元何公館潘培荆堂張賛籌求祖母病速愈三户各四元空空子蔣仰高求病速愈濟美典友捐火食貝洪氏駿記五户各十元華子蘭錢五百文代收步字册世淸堂傑記無名氏無名氏三户各一元寳訓堂伯記二元安豐立本堂陸元淸獻堂琴鶴堂寳善堂隆盛祥旗敦五堂無名氏景藝堂怡餘堂李贊卿九日各一千文淸暉堂陳子安鮑鍾五永康謙四户各二千文貼德堂三千文代敢稅字册篤祜堂德新堂二户各十元代收人和震記桶捐三元三百八十四文銅洋五元以上四十九户共收洋一百十七元錢二十千八百八十四文銅洋五元共合規銀一百一兩九錢二分四厘○蘇州中巿復昌莊徐君乾齋經收復字册　　發恆遠號二户各錢六百文合洋一元求安堂福生號　昌號震記號豫豐號信昌號義順號不留史八户各一元嘉吉堂不敢列名懇省齋宣貽堂胡留餘旣翕堂大昌號七户各二元名氏四元朱鶴瑾五元湯尹臣募二十元以上二十户共收洋五十二元共合規銀三十八兩一錢七分一厘○廣東金陵會館周君樹三經收菊字册李春浦七錢愼思堂燕語堂吳　垣樂善堂無名氏五户各七錢二分王少泉一兩四錢一分虞星五二兩一錢六分李少亭周樹三二户各二兩八錢八分施軼羣三兩六錢以上十一户共收規銀十七兩二錢三分○南京宋文茂號宋愼安經收培字册陳陸兩先生合律百文張鑑泉恆　築坊二户各五百文老廣相藥號應君含章經收桶捐寳應朱伯魯如臯不書名石雲程丁子謙沈觀之裕修堂槐　記郭懷型蘇州同仁和硯記八户各一元太興淸部二元太興張復　三元有名氏有名氏得月軒宿松有名氏四户各本洋一元善述堂本洋五元林先生夥縣汪士金有名氏蘇州蔣先生有名氏江都高先生六户各二百文有名氏陸百文金方十七　文散 
 
 

Page 10

 
 
錢八百文求志居一千文月餅條九張一千八百文錢先生三千文有名氏四兩零三分介福昌綢號朱君靜涵經收桶捐不書名一元金五小姐寳善堂二户各二元散錢三百四文不書名四百文不書名四百七十文不書名小錢一千五百文中西大藥房王君銘周經收桶捐崔懷不書名常熟縣附生朱麟瑞三户各一元常州沈聚興三元代元二百文力不足齋四百文　錢八百三十文太倉李仲候一千文三元堂一千九百文月餅條十張二千文愼餘錢莊孫君鑑泉經收桶捐散錢五十六文月餅條二百文不書名六百文以上五十一户共收洋二十四元本洋九元錢十八千八日六十文小錢一千五百文銀四兩零三分共合規銀四十三兩四錢七分三厘○上海信昌珠號杭州公信號經收下旬併登○本旬共收規銀二千七百二兩八錢二分五厘連前共收規銀八千四百七十六兩二錢二分一厘 
 
 
 

Page 11

 
 
   
 
 

Page 12

 
 
[光緒十九年八月二十七日京報全錄]  
　　宫門抄○諭旨四道錄前○豫撫裕奏彚報春季分委署知縣各缺片○又奏豫省光緒十八年下半年抽收厘金數目摺○又　奏請准建坊片○又奏揀員借補副將摺○楚督張奏查明湖北各州縣應行承襲接襲並發標學習各世職摺○湘撫吳奏解加復俸餉銀兩片○豫撫裕奏委署道缺摺○滇撫譚奏甄别知縣片○粤督李奏委署道員片○八月二十七日户部能政司詹事府八旗兩翼值日無引見○容貴阿公各假滿請安○吉林協領富興謝恩○杭州協領柏梁謝恩○文熙請假十日○椿壽續假十日○絪貝勒遞遺摺○召見軍機容貴孫楫張蔭桓皇上明日用膳辦事後至頤和園皇太后前請安畢遺海○○頭品頂戴河南巡撫奴才裕寛跪奏爲遵章將委署知縣員缺按三個月彚報一次恭摺仰祈聖鑒事竊准部咨各省州縣缺出委署班次並出缺日期應令每屆三月彚報一次知州委署各次比照序補之例酌委知縣要缺亦照舊例酌量揀委其知縣選缺應以正途勞績試用三班爲一輪按照出缺先後輪流委署至裁缺撤回留省廻避各員亦照序補之例酌委如有因差勤給獎者仍於本項到班時先儘委署各等困通行遵照當經前撫臣飭司叅酌豫省舊章議請嗣後知縣應選缺出先酌委正途外獎一人次酌委勞績外獎一人次酌委試用外獎一人再委正途班一人勞績班一人試用班一人各歸各班以三缺爲一輪按出缺先後輪流委署並因候補同知通判知州均係缺少人多本項之缺輪委無期各准各班插委知縣員缺又知縣正署到班遇有叅撤之缺應在本班人員内酌量揀委以期得人如遇同通知州揷委到班亦於同通知州班内揀員揷委倘不得人另　實任人員調署卽以同通知州頂署所遺之缺若仍揀委知縣本班人員抵署續有缺出仍委同通知州一人均經歴次奏明辦理在案兹據布政使廖壽豐將光緒十九年正月起至三月底止委署過知縣員缺造具淸册聲明並無越次攙委等情詳報前來奴才覆查無異除册咨部外理合恭摺具陳伏乞皇上聖鑒謹奏奉硃批吏部知道欽此○○頭品頂戴河南巡撫奴才裕寛跪奏爲豫省光緒十八年下半年抽收釐金數目遵章禀報恭摺仰祈聖鑒事竊照豫省抽收厘金遵照部咨按半年奏報一次又洋藥厘金及茶釐均與百貨釐金剿分造報歴經遵循辦理在案今自光緒十八年七月起至十二月底止又屆半年具報之期省分各局新收百貨釐金銀三萬二千一十八兩零洋藥釐銀二千五十二兩零茶釐銀九百七十八兩零據厘稅局司道造册具詳聲明所收厘銀均已陸續移解司庫兌收並無存留局庫等情請奏前來奴才覆查無異除仍飭隨時認眞比較嚴核功過藉資整頓並册咨部外所有光緒十八年下半年抽收釐金數目緣由理合恭摺具奏伏乞皇上聖鑒謹奏奉硃批户部知道欽此○○裕寛片再據藩司廖壽豐轉據盧氏縣知縣郭光澍詳稱該縣舊有萃原書院以課闔邑生童惟經費無多不足以資鼓勵兹有邑紳同知職銜監生劉震元因其故父有志未逮謹身節用積累千金捐入書院發商生息以佐膏火該紳旋卽身故其生前恤貧周急修路埋胔善舉孔多久爲鄉評推許今復慨捐鉅欵惠及土林利益方長尤未便聽其泯没由司核明詳請奏獎前來奴才查士民人等捐助地方善舉銀至千兩以上例得請　旨建坊給予樂善好施字樣今盧氏縣已故同知職銜監生劉震元捐助該縣萃原書院經費銀一千兩成先人未竟之志助多土不足之需有足勵薄俗而資觀感核與建坊定例亦屬相符相應請旨給予樂善好施字樣聽該家屬自行建坊以示旌獎出自天恩爲此附片覆陳伏乞聖鑒訓示謹奏奉硃批着照所請禮部知道欽此○○頭品頂戴河南巡撫奴才裕寛跪奏爲揀員借補副將要缺以資整頓恭摺仰祈聖鑒事竊查准補荆子關恊副將朱榮春給咨送部於起程後報丁母憂當經奴才附片奏報並請將員缺扣留外補在案嗣准部咨荆子關恊副將員缺係題補第一輪第四缺應用儘先人員行令揀員請補等因查定例題補缺出照例揀選具題其有員缺緊要人地實在相需所保之員與例未符者須將該員不合例處詳細聲明請旨交部核覆又部定借補章程提督總兵借至副將叅將止各等語查荆子關恊副將界連秦楚爲豫省西南門户山川環迭轄境綿長控制巡防在在均關緊要非老成歴練情形熟悉之員不足以資整飭奴才於儘先副將内逐加遴選非營務未甚嫻習卽於此缺人地未宜惟查有委用提督李葆珠現年五十一歲安徽毫州人咸豐十一年由監生投効河南軍營轉戰直隷山東甘肅新疆等省迭經統兵大臣以功積保花翎果勇巴圖魯記名提督並賞穿黄馬褂光緒十五年請咨赴部引見奉硃筆圈出著發往河南差委欽此是年十月到豫十二月委署荆子關協副將十七年十二月交卸回省該員久歴戎行營伍諳練前曾署理斯缺訓練巡防均能認眞整頓以之借補荆子關恊副將駕輕就熟洵堪勝任合無仰懇天恩俯念員缺緊要人地相需准以委用提督李葆珠借補荆子關恊副將實於營伍地方均有裨益除履歴咨部外理合恭摺具陳伏乞皇上聖鑒敕部核覆施行謹奏奉硃批兵部議奏欽此○○頭口頂戴湖廣總督臣張之洞跪奏爲查明光緒十八年七月起至十二月底止湖北各州縣應行承襲接襲並發標學習各世職恭摺奏陳仰祈　聖鑒事竊照前准部咨同治元年二月十六日奉上諭軍興以來各省官紳士庶凡臨陣捐軀守義殉難者一經統兵將帥及該地方督撫奏請旌卹無不立子褒揚嗣後着該督撫轉飭各州縣將應襲職名迅速查取徑報督撫毋庸由府司轉詳子限半年彚案具奏以免煩擾欽此歴經欽遵彚奏在案兹自光緒十八年七月起至十二月底止據湖北黄陂等州縣先後查詳前來所有請承襲雲騎尉世職發標學習之馮振鈞艾振鵬黄咸孚又請接襲雲騎尉世職發標學習之朱禮堂鄧春彦余家慶周國榮齊正恩又請接襲恩騎尉世職發標學習之沈長春又已襲雲騎尉世職現請發標學習之孫安邦又已襲恩騎尉世職現請發摽學習之劉振標共十一員均年己及歲經臣先後騐看俱屬年力精壯堪以承襲接襲並發標學習又請承龔雲騎尉世職王原馥又請接襲雲騎尉世職沈長祥洪瑞鈞又請接襲恩騎尉世職吳正鈞共四名均年未及歲亦經查明與例相符應請准其承襲接襲統俟接准部覆分别辦理除鈔錄淸單同宗圖册結及已故世職齊光鼎洪明臺各原領敕書一併咨送吏户兵各部辦理外理合會同湖北巡撫臣譚繼洵恭摺具陳並繕具各世職姓名年貫淸單恭呈御覽再湖北提督臣程文炳現已奏報丁憂是以未經列銜合併聲明伏乞皇上聖鑒謹奏奉硃批兵部議奏單併發欽此　○○吳大澂片再湖南每年應解另欵加復俸餉銀八千兩前臣奏請自光緒十九年起於節省長夫尾存項下照數動支作正開銷按年解部接准部覆行知遵照在案兹據善後報銷總局司道詳稱光緒十九年分應解加復俸餉銀兩在於節省長夫尾存項下開支庫平銀四千兩合湘平銀四千一百四十五兩二錢折合部頒砝碼庫平銀三千九百九十二兩六錢七分九厘交三批京餉委員候補知縣卜奇偉於以仁搭解赴部交納等情詳請奏咨前來臣覆覈無異除咨户部查照外謹附片陳明伏乞聖鑒謹奏奉硃批户部知道欽此○○頭品頂戴河南巡撫奴才裕寛跪奏爲兼河要缺道員丁憂開缺先行委員署理請　官迅賜簡放以重職守恭摺仰祈聖鑒事竊照彰衛懷道明保據報於光緒十九年七月十九日在任丁母憂所遺篆務應卽委員署理查有候補道董克紹才裕資深辦事穏愼堪以委署除檄飭遵照並將明保丁憂日期照例恭疏具　題外查彰衛懷道管轄三府兼理河務係繁難要缺相應請旨迅賜簡放以重職守理合會同河東總督臣許振褘合詞恭摺具　奏伏乞皇上聖鑒訓示謹奏奉硃批已有旨簡放岑春榮矣○○譚鈞培片再道府同通州縣等官到省試用一年期滿例應督撫察看才具奏明甄别以肅官方兹查有教習試用知縣陳丙森試用二年期滿例應甄别據藩臬兩司會詳前來臣查該員陳丙森辦事謹愼堪以本班留省補用除履歴淸册咨部查照外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○李瀚章等片一再廣東南韶連道阿克敦内早異案内給咨赴部引見所遺南韶連道篆務查有候補道顧元勲明練老成詳愼謹飭堪以署理除檄飭遵照外謹合詞附片具陳伏乞聖鑒謹奏奉硃批吏部知道欽此 
 
 

Page 13

 
 
[光緒十九年八月二十八日京報全錄]  
　　宫門抄○禮親王等奏郎中遇有御史缺出請暫緩引　見片○粤督李等奏委解第二批東北邊防經費片○護江撫方奏籌撥文武職養廉銀兩摺○又奏查明光緒十八年下半年江西抽收支解厘銀數目摺○將軍希奏閩海關洋稅籌解十九年分内務府經費銀兩摺○又奏委解頤和園銀兩片○督辦礦務大臣唐奏公司請借底本銀兩呈繳司庫片○直督李奏監督慨捐鉅欵請破格優獎片○又奏總兵入都陛見飭赴新任片○又奏審明定擬摺○楚督張奏湖北省光緒十八年分實收淮鹽鄂厘數目摺○陜督楊奏委署知府片○又奏仍以李良穆署理寗夏鎭總兵片○護江撫方奏更換管帶員弁片○閩督譚奏遴員請補陸路副將摺○又委遴補陸路副將摺○又奏遴員對調水師都司摺○湘撫吳奏總兵請續假一月片○八月二十八日禮部宗人府欽天監侍衛處值日無引見○瀅貝勒等各謝授缺恩○吉恒假滿請安○李端棻由西陵回京請　安○克侯稽察中左門覆命○謙光續假五日○召見軍機○○禮親王世鐸等片查軍機章京户部郎中王頌蔚前蒙恩記名御史現在編輯方略該員充纂修官兼司總校頗爲勤愼擬請旨傳知吏部嗣後遇有御史缺出暫緩帶領引見俟方略纂辦完竣由臣等知照吏部照例辦理謹奏奉旨依議欽此○○李瀚章等片再光緒十九年東北邊防經費部撥廣東厘金銀八萬兩當經飭據司道籌銀四萬兩作爲第一批飭委候補同知吳國章等匯解赴部投納附片具奏在案兹據布政使覺羅成允會同厘務總局司道在於釐金項下再籌銀四萬兩作爲第二批仍交殷實商號日昇昌百川通蔚泰厚蔚長厚新泰厚匯兌至京飭委補用知縣何維桓等領齎匯單文批附搭輪船進京支取銀兩赴部投納據報於光緒十九年七月十九日起程等情詳請具奏前來臣等覆核無異除咨呈海軍衙門曁户部查照外謹合詞附片具陳伏祈聖鑒再厘金項下奉撥光緒十九年分東北邊防經費銀八萬兩現已如數解淸合併陳明謹奏奉硃批該衙門知道欽此○○頭品頂戴護理江西巡撫布政使臣方汝翼跪奏爲文武職養廉銀兩所征耗羡不敷支放另籌閒欵動支湊給恭摺仰祈聖鑒事竊照江西省文武職養廉例應於耗羡項下並一切閒欵内動支今據署布政使福裕詳稱江西省光緒十八年分文武職養廉銀兩内除各官缺半等銀外統計應支銀一十六萬四千六百八十七兩六錢一分七厘又應支文廟丁祭等項祭品並各部飯食漕臣養廉文武科塲經費以及本省一切支欵銀三萬七百七十七兩八分七厘以上共應支銀十九萬五千四百六十四兩七錢四厘查十八年應征耗羡除被災緩征外已完銀一十四萬九千二十八兩八錢四分三厘儘數動支計不敷銀四萬六千四百三十五兩八錢六分一厘伏查前准户部咨各省養廉須豫留閒欵籌支等因所有不敷銀兩遵卽動放各年脚耗並雜項等銀照數湊給除分晰造册另詳請題核銷外詳請查核具奏等情前來臣覆核無異除俟各册造送至日另行題銷外理合恭摺具奏伏乞皇上聖鑒謹奏奉硃批户部知道欽此○○頭品頂戴護理江西巡撫布政使臣方汝翼跪奏題查明光緒十八年下半年江西抽收支解厘稅銀錢數目恭摺繕單奏報仰祈聖鑒事竊同治七年士月十五日欽奉上諭户部奏統籌軍需全局並遵議胡大任條陳一摺其厘金報部章程着照兩淮鹽厘格式每年分兩次奏報以歸簡易等因欽此又鈔奏内開兩淮鹽厘格式止開收支各欵總數不開瑣碎細數最爲簡明嗣後各該省鹽厘貨厘務卽仿照兩淮鹽厘報部格式每年分作兩次以六個月爲一次開單奏報又於光緒十年正月内接准户部咨於次年正七兩月内將上年收支厘金各奏報一次各等因均經遵照辦理所有光緒十七年以前並十八年上半年收支厘金數目俱已分次開單詳經前撫臣具奏各在案兹據總理江西牙厘總局署布政使福裕詳稱自光緒十八年七月起至十二月底止各局卡共收茶貨及土藥稅厘銀一十萬二千三十三兩零又制錢五十五萬三千五百五十四串零隨時按照巿價以半年均匀牽算每足錢一串易換庫平銀六錢三分一厘零共易換庫平銀三十四萬九千四百三十七兩零銀錢併計共合收銀四十五萬一千四百七十兩零合將十八年下半年各局卡徵收貨厘茶稅銀錢及土藥稅厘細數並委員職名彚造淸册詳請具奏聲明前項銀兩内除土藥稅厘銀三千八百六十一兩零並隨批飯銀解存藩庫轉解所有貨厘除解長江經制各師月餉及湖口船廠經費外其餘銀兩均彚解藩庫充餉應由藩司彚案報銷又湖口卡另收商販出口米榖釐錢三千七百四十一串零隨時按照湖口巿價以半年均匀牽算每足錢一串合易庫平銀六錢二分六釐八毫零共易庫平銀二千三百四十五兩零均經解存藩庫以備本省賑濟等項之用已遵照另欵造册附送等情前來臣覆核無異除將淸册咨送户部查核外理合恭摺奏報並繕淸單敬呈御覽伏乞皇上聖鑒訓示謹奏奉硃批户部知道單併發欽此○○福州將軍兼管閩海關稅務世襲一等繼勇侯奴才希元跪奏爲閩海關洋稅籌解十九年分内務府經費銀兩緣由恭摺仰祈聖鑒事竊奴才承准軍機大臣字寄光緒十八年十月二十九日奉上諭户部片奏光緒十九年内務府經費擬撥等欵請飭依限完解等語除閩淸關常稅銀十萬兩應逕解北洋外下餘銀兩逕解内務府交納仍限六月前解到一半十二月初間掃數解淸不准稍有蒂欠等因欽此曁准户部鈔錄原奏併奉單開閩海關常稅銀十萬兩應令照案全數逕解北洋歸遷洋欵本銀之用洋稅銀五萬兩應以二萬五千兩批解部庫歸墊以二萬五千兩逕解内務府應用等因咨行遵照前來奴才遵將奉提常稅銀十萬兩於本年二月初六日徑解北洋大臣李鴻章兌收恭摺奏明在案尚有應解洋稅銀五萬兩兹於六月二十三七月初八等日接准内務府曁户部先後來咨遵旨緩扣墊欵仍將前項銀兩解交内務府應用等因謹卽先行籌備一半銀二萬五千兩循案塡具文批發交號商源豐潤等承領定於七月十四日由省起程解赴内務府投納合將籌解内務府經費銀兩緣由謹恭摺循舊由驛馳奏伏乞皇上聖鑒謹奏奉硃批該衙門知道欽此○○希元片再准户部咨本部具奏籌撥頤和園常年經費行令閩海關在於常稅項下每年籌解銀一萬兩限六月前解到一半十二月初間掃數解淸嗣後務須按年遞推依限籌解等因業經遵解至十八年分止先後附片奏明在案兹屆十九年分應解之期照案仍在常稅項下先行提銀五千兩發商匯解塡具文批給交號商源豐潤蔚泰厚承領定於七月十四日由省起程迅速解赴頤和園投納除咨部查照外謹附片具奏伏乞聖鑒謹奏奉硃批户部知道欽此○○唐炯片　再公司請借底本十萬兩除呈繳四萬兩外餘六萬兩奏蒙恩准寛至今年兹於六月初三日如數呈繳司庫據布政使史念祖具報前來理合附片陳明伏乞聖鑒謹奏奉硃批户部知道欽此○○李鴻章片再准兩廣督臣李瀚章咨稱二品頂戴粤海關監督聯捷蒞任年餘整頓關稅井井有條籌解餉需從無遲誤辦理中外交涉事件均能力持大體動合機宜裕課恤商久著成效現聞順直被災甚重民情困苦竭力措捐實銀二萬兩解請兌收助賑以伸報効不敢仰邀獎叙等情咨請核奏前來臣查本年順直猝被水災賑撫需欵急迫正苦無從籌措該監督慨捐鉅欵至二萬兩之多實屬念切痌瘝公忠體國此項捐銀已分撥順直各屬以資急撫災區　此接濟裨益匪輕查前任粤海關監督俊啓於光緒六年因廣東水患風災先後捐助賑銀一萬三千餘兩經前兩廣督臣張樹聲前廣東撫臣裕寛附片奏獎奉旨俊啓著遇有副都統缺出儘先題奏欽此在案該監督聯捷通逹治體心存利濟所捐銀數實較俊　加多辦公尤爲出力雖據聲稱不敢邀獎究未便壅於上聞應如何破格優獎之處出自特恩非臣等所敢擅擬理合會同兩廣督臣李瀚章附片具陳伏乞聖鑒訓示謹奏奉硃批聯捷著交軍機處存記遇有副都統缺出儘先提奏欽此○○李鴻章片再管帶古北口練軍右營湖北宜昌鎭總兵傅廷臣於光緒十八年九月二十七日奉旨補授斯缺當因分防熱河平建一帶兵燹後流亡初復各防吃重未便遽易生手經臣奏明俟防務稍鬆遴員接替再令入都在案兹查熱河各屬歲豐民和地方漸臻靜謐防務較鬆應令傅廷臣卽行入都陛克飭赴新任以重職守除練軍防務遴派儘先遊擊魏家訓接替並分咨湖廣總督熱河都統知照外理合附片具陳伏乞聖鑒謹奏奉硃批知道了欽此○○大學士直隷總督一等伯臣李鴻章跪奏爲審明故殺胞兄兇犯按律定擬恭摺 
 
 

Page 14

 
 
仰祈聖鑒事竊查懷安縣民人孟銀九仔故殺胞兄孟和尚子身死一案前據該縣詳報當經批飭審解兹據審明擬議由府解經臬司勘轉前來值臣駐津飭委藩司裕長代審無異臣覆加確核緣孟銀九仔籍隷懷安縣與已死胞兄孟和尚子素陸無嫌孟和尚子早已分出另居孟銀九仔同胞弟孟銀柱子仍隨伊母孟唐氏夥度孟銀九仔家有祖遺地二十畝出典多年分居時未經議及光緒十八年奉出孟和尚子與孟銀九仔商贖此地孟銀九仔湊給錢文言明贖回按股劃分嗣孟和尚子贖地到手獨自布種並未分界給地孟銀九仔屢向索分總是支吾七月初八日孟銀九仔又向孟和尚子催分地畝央緩不允爭吵走散初九日傍晚孟銀九仔又至孟和尚子家理論孟和尚子不服混罵孟銀九仔回駡孟和尚子拿起鐮刀欲砍孟銀九仔逃至院内孟和尚子赶上撲砍孟銀九仔側閃乘勢奪獲鐮刀將孟和尚子偏左砍傷孟和尚子倒地用脚亂蹬孟銀九仔又用鐮刀戳傷其左腿並砍傷其右腿肚右脚面失手掉落鐮刀孟和尚子愈加辱駡並稱傷痊定行報復孟銀九仔因孟和尚子如此利害又覇地不分一時氣極起意致死順拾地上石塊狠砸　　致傷孟和尚子右太陽穴左太陽穴近下骨損並將其上下脣吻相連頷頦砸傷折落上牙三個孟銀柱子聞閙趨勸孟銀九仔見　　重必死亦卽歇手孟和尚子當卽殞命報驗訊詳屢審據供前情不諱案無遁飾查律載弟毆同胞兄故殺者凌遲處死等語此案　　九仔因向胞兄孟和尚子催分祖遺地畝口角爭毆該犯用奪獲鐮刀將其砍戳致傷復因孟和尚子聲言報復輙敢頓起殺機用石　將其砸傷身死實屬故殺自應按律問擬孟銀九仔合依弟毆同胞兄故殺者凌遲處死律擬凌遲處死左面剌兇犯二字孟銀柱子訊無勸阻不力應毋庸議祖遺地畝飭令按股劃分除備錄供招咨部外所有審明定擬緣由理合恭摺具陳伏乞皇上聖鑒敕部核覆謹奏奉硃批刑部速議具奏欽此○○頭品頂戴湖廣總督臣張之洞跪奏爲湖北省光緒十八年分實收淮鹽鄂釐數目恭摺具陳仰祈聖鑒事竊查同治三年間經前兩江督臣曾國藩招商領運淮鹽至鄂湘銷售並委員會同湖北湖南兩省鹽道在於漢口長沙二處設局督銷所有運鄂之鹽到漢岸後原議每引提鄂釐銀兩四兩二錢嗣陸續减去二兩四錢定爲每引提鄂釐銀一兩八錢運湘之鹽俟到湘岸後每引提鄂釐銀一兩一錢零五厘嗣减去三錢定爲每引提鄂釐銀八錢零五厘漢岸計自同治三年四月開售起湘岸計自同治三年七月開售起截至光緒十七年十二月止實收鄂厘銀兩數目業經各前督臣及臣先後奏報在案兹查漢岸自光緒十八年正月起截至十二月止應提卾厘銀二十一萬一千三百三十九兩五錢七分五厘由湖北督銷局陸續批解鹽道轉解善後局充餉又運湘之鹽自光緒十八年正月起截至十二月止應提鄂厘銀十萬一千二百十九兩四錢九分三厘五毫田湖南督銷局分批撥解仍由鹽道移明善後局作收以上兩欵光緒十八年分共計實收鄂厘銀三十一萬二千五百五十九兩六分七厘五毫據湖北布政使王之春會同鹽法武昌道瞿廷韶具詳請奏前來臣覆核無異除分咨外謹恭摺具陳伏乞皇上聖鑒謹奏奉硃批户部知道欽此○○楊昌濬片再慶陽府知府胡礪鋒俸滿引　見遺缺查有遇缺儘先題奏知府張道生堪以委署　潘臬兩司會詳前來除批飭給委外理合附片陳明伏乞聖鑒謹奏奉硃批吏部知道欽此○○楊昌濬片再接准部咨旨肅甯夏鎭總兵銜衛汝貴經直隷督臣李鴻章奏請留營帶隊一時未能赴任其甯夏鎭總兵員缺是否仍以李良穆署理令卽奏明辦理等因咨行前來臣查甯夏鎭總兵設處極邊控制撫馭最關緊要該實任總兵衛汝貴旣經留營帶隊一時未能赴任自應仍以李良穆署理以資熟手而期得力理合附片陳明伏乞聖鑒訓示謹奏奉硃批著照所請兵部知道欽此○○方汝翼片再查案准兵部咨光緒十五年十月二十八日欽奉上諭各省設立防營如有更換管帶員弁並着隨時奏聞等因欽此欽遵辦理在案兹查贛防　師營總兵銜撫標左營卽補副將楊友勝於三月二十六日病故所遺贛防水師營統帶事務委記名提督前雲南順雲恊副將李榮春於六月二十六日接管李榮春未到防以前委贛防水師右營營官花翎都司銜守備楊定魁暫行代理遞遺右營營官事務由營申報派委藍翎把總楊兆鯤暫行代理據善後總局司道具詳請奏前來所有各營更換管帶銜名緣由理合附片陳明伏乞聖鑒謹奏奉硃批兵部知道欽此○○頭品頂戴閩浙總督臣譚鍾麟跪奏爲遴員請補陸路副將以重職守恭摺仰祈聖鑒事竊照浙江樂清協副將秦懷亮奉旨補授福建建甯鎭總兵所遺員缺經臣以記名總兵劉祥勝借補准部咨覆覈與章程不符另揀應升人員請補等因臣於浙省陸路現任各叅將内　加遴選或歴俸未滿或缺居緊要均未便遷就請補惟查有浙江甯海營叅將雷芸桂年五十九歲湖北黄岡縣人由軍功歴升甯海營叅將調署提標中軍叅將光緒十九年三月仍回甯海營叅將本任歴俸已滿二年任内並無違礙事故該員辦事結實以之升補斯缺堪期勝任與例亦符合無仰懇天恩俯念浙江樂淸協副將員缺緊要准以寗海營叅將雷芸桂升補於營伍地方均有裨益如蒙俞允該員引見未滿三年應請毋庸送部除飭取履歴另咨外所遺寗海營叅將係陸路題補之缺俟部議覆准再行照章揀員請補謹會同浙江巡撫臣崧駿浙江提督臣馮南斌合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○頭品頂戴閩浙總督臣譚鍾麟跪奏爲遴員升補陸路副將員缺恭摺仰祈聖鑒事竊照福建順昌營副將周士得遺缺係陸路題調之缺經臣以補用總兵周振南借補兹准部咨覈與定章不符仍應在於實任副將叅將内照例揀員升調等因查閩省陸路實任各副將非現居要缺卽人地不宜未便率請調補惟有福建撫標中營叅將陳正年五十八歲廣東揭陽縣人由軍功遞保遊擊留閩儘先補用補授漳州鎭標左營遊擊光緒八年軍政案内荐舉卓異嗣經前督臣楊昌濬保題預保以叅將掣補並月給咨送部十一年十月初五日奉旨准其卓異並預保註册回任候丹欽此掣升撫標中軍叅將奉部頒給劄付於光緒十五年八案十五日到營任事該員老練穏愼歴俸早滿二年任内並無違礙事故於閩省地方情形甚爲熟悉以之升補是缺副將洵堪勝任與例亦符合無仰懇天恩俯念順昌營副將員缺緊要准以陳正升補於營伍地方均有裨益如蒙俞允俟部覆到日給咨送部引見除飭取履歴另咨外所遺撫標中軍叅將員缺接准部覆另行遴員請補謹會同福建陸路提督臣孫開華合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○頭品頂戴閩浙總督臣譚鍾麟路　奏爲遴員對調水師都司員缺恭摺仰祈聖鑒事竊福建閩安水師協標右營都司員缺准到部咨以預保都司閩粤南澳鎭標左營守備楊鼎爵掣補該員於是缺係屬本府應揀員對調等因臣於閩省内地實任水師各都司内詳加遴選查有金閂營都司潘玉泰年四十九歲浙江餘杭縣人由武童遞保花翎遊擊銜儘先都司留閩候補光緒十八年補授金門營都司給咨引見領劄赴任於本年五月到營任事該員年力精强以之調補閩安右營都司洵堪勝任其所遺金門營都司卽以閩安恊標右營都司楊鼎爵調補亦堪稱職核例均屬相符合無仰懇天恩俯准潘玉泰與楊鼎爵互相調補俾人地各得其宜營伍洋防兩有裨益知蒙俞允該二員均係實缺都司對品調補銜缺相應毋庸再行引見除飭取履歴另行咨部外所遺南澳鎭標左營守備員缺俟奉到部覆照章遴員調補謹會同福建水師提督臣楊岐珍合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○吳大澂片再頭品頂戴記名提督陜西河州鎭總兵湯彦和於光緒十八年八月由新疆巴理坤鎭署任交缷入都展覲請訓後蒙恩賞假三個月回籍葬親本年三月二十九日抵湖南湘潭縣籍現在假期屆滿營葬識期尚須稍緩續假一月方能蔵事一俟續假期滿卽由籍起程馳赴任所呈請代奏等情前來除咨兵部及陜甘督臣查照外謹附片具陳伏乞聖鑒謹奏奉硃批兵部知道欽此 
 
