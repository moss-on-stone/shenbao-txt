# 1902 - 220 - 4910532

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經堤綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記書局海内通碩有留心乙部學者請即臨購閱可也此啓 
[論管官縱勇殃民事]  
　　甚哉吾觀近日廣西巡撫丁中丞奏叅管帶毅軍右營廣西補用叅將吳田秀縱勇殃民一事而不禁歎中國營官之荒謬營務之廢弛竟一至於斯也夫吳田秀奉中丞之命會剿隆安縣屬土匪除暴安良是其專責宜如何上遵將令下慰民心方不負國家糜餉養兵之至意乃不將部下嚴加約束輒令開槍轟擊致斃練丁六名並敢乘機搶擄傷斃村民多命種種不法直與盜賊無殊中丞列入彈章請旨革職似亦足以懲一儆百矣而我皇上英明果斷以爲僅子革職不足蔽辜特於七月初七日嚴降諭旨著將吳田秀卽行就地正法並查拿滋事弁勇從嚴懲辦以肅軍律而昭炯戒天威一震國法立伸從此已死者不致含寃地下未遭荼毒者亦皆賴以保全是所誅者祇吳田秀一人所查辦者祇吳田秀所部諸弁勇而各將領引爲前車这鑒嚴禁士卒不得任意横行地方民人受惠不少豈非懲前毖後整飭營伍之先聲哉夫國家設兵所以衛民也設營官所以訓練軍士也故遇有土匪擾民則檄調將領督兵防剿民庶望之若雲霓練丁願助以指臂膺是任者縱不爲地方計獨不自顧考成乎無如今之望重封疆者耳目旣苦難周情面又不能却平時所委任者大半夤緣奔競之徒一旦授以兵權使之臨陣戮力殺敵致果本非所長而貪殘驕縱之心反以日熾歴觀奉檄剿匪各隊伍雖不乏軍容肅穆號令嚴明者而沿途擄掠無惡不爲者亦所在多有甚至民之畏官軍甚於畏匪燄跡其殘暴情事當爲法律所難容猶記庚子拳匪禍亟時各省雄師奉調北上中途逗留滋擾相習成風雖督以專閫大員名將後裔亦不能免疆吏縱於事後擇其劣跡尤著者查明一二據實奏參分别降革而若輩終以未遭顯戮不足動其攺悔之心故至今吳田秀又蹈其覆轍且變而加厲焉推其意固自以爲罪至革職而止耳萬不料聖主仁明愛物不忍使武夫殘民以逞獨伸乾斷必令明正典刑更及相助爲虐者也或謂勇之守法不守法視乎管帶管帶之得人不得人視乎統領統領不能勝任愉快管帶遂生藐玩之心管帶不善駕馭弁勇弁勇始有驕蹇之志上下維繫理勢相因今毅軍右營以管帶不得其人至有擊斃練丁傷害民命之事可見一軍之主宰不可不愼以擇之吳事已矣彼如吳之虎符在握日縱其下爲患閭閻卒使小民無可呼訴者凡彼士匪擾攘之處豈無所聞特罪惡未盈無人發其覆而摘其奸大憲亦姑隠忍之耳然當此民困未蘇之際豈容使衛民者而轉以厲民吳旣爲聖主所不容則其餘之類吳者卽不必槪繩以法亦不得不稍示之懲密訪明查端在當軸振士氣在此慰民心亦在此否則誅一吳而繼吳以起者如故匪亂不能平民怨益不堪問矣可不懼哉可不戒哉 
[本館接奉電音]  
　　昨日午前京師飛電傳來上諭四道敬謹譯登○七月初九日内閣抄奉上諭礦務爲今之要政昨經劉坤一張之洞電奏采取各國礦章詳加叅酌妥議章程等語所見甚是即著該督等將各國辦理礦務情形悉心采擇會同妥議章程奏明請旨務期通行無弊以保利權而欽此同日奉上諭河南開封府知府員缺緊要著該撫於通省知府内揀員調補所遺員缺著石庚補授欽此同日奉上諭本日引見之候選道林怡游著發往四川交岑春煊差遣委用欽此同日奉上諭内務府奏司員被匪戕害懇恩優卹一摺員外郎常山前年七月奉委催餉遽遭拳匪戕害死事甚慘情殊可憫著加恩照四品官例從優議卹該部知道欽此 
[宫門抄]  
　　六月二十八日推班綽哈佈謝授廂黄蒙都統恩麟光謝挑在乾清門行走恩召見軍機二十九日外務部八旂兩翼值日無引見橚貝子續假五日召見軍機及醇王聨芳皇上明日卯初二刻升中和殿看版 
[公判償銀]  
　　昨得美京華盛頓來函云美政府中人於中國所輸償欵不允用金且擬將一切事情交荷蘭克城公署判斷 
[德砲靈捷]  
　　英京倫敦來電云下議院議籌餉項時戰務太臣布律杜力君曰我英倩德人定鑄之大砲較之自製者尤能命中及遠且快捷輕靈誠利器也 
[英議振災]  
　　英京倫敦來電云英國下議院議定撥出金錢二十五萬磅以振西印度火山燄發時被災之戶當諸員辯論時理藩院大臣占巴連君曰此項振欵吾等當徵蔗糖稅以補之不可過於遲緩也 
[檀禁日工]  
　　日本報云邇者檀香山政府忽下苛令嚴禁外人來島傭工上月某日有日工一百五十餘名由長崎神戶兩處附美國丸赴檀迨十八日行抵横濱卽不復前往蓋聞檀境有此舉動故也 
[學生押解回華餘話]  
　　中國游學日本之吳敬恒孫揆均被日警察押解回華前已迭登報牘頃觀東京大阪各日報尙有前說所未盡者雖不免有損我華顔面然亦足靜諸學生凌競囂張之氣使之歸於中正和平爰照譯之俾資借鑑東京報云吳敬恒東渡來此自認諸學生渠魁并稱曾中舉人平昔主持康有爲一派今者意在研求學術是以自備資斧航海來游甫浣征塵即自斷其辮攺作外洋裝束然我人一見其面貌莫不知爲尋常中國人也大阪報云東歴八月六日午後二下鐘時日本内務省大臣以吳敬恒孫揆均二人在東京騷動妨害地方治安特下命令書飭警　 
 
 

Page 2

 
 
廳屏諸國境之外警視廳訊知吳年三十有八江蘇陽湖縣人孫年三十有七江蘇金匱縣人其子孫建仁生甫十有一齡隨添派平服巡查二名於翌日午前七下鐘時押赴神戶旣抵相生橋署卽由巡查擁至海岸西村旅館旋附旅順丸赴上海起椗後巡查仍在船彈壓以免疏虞當孫起解時本擬留其子在東京肄業而其子依依膝下不忍分離隨由同類華人勸令父子相携而返吳本挈有妻女刻尙留滯東京聞吳提至巡警廳與留學諸生晤以死自誓悽楚可憐及投入水中經人援起檢其行李見小包中有絶命詞一篇卷端大書其言也善四字將就道留學生之至車站送别者多至五十餘人事後在駿河臺會館邀集同志二百餘人推章宗祥爲首浼日教授石井氏謁見内閣總理大臣桂子爵謀將此案註銷一面寄語吳孫就長崎待後命如濟則仍召返東京嘻無論此事必不能成就令伊等一人欲攺途赴美利堅或渡海至香港恐亦須限以時日未必卽能行止自如蓋日人於伊等二人處置頗嚴已以尋常壯士及有罪之人相待矣又聞有留學生四十餘人乞中朝所簡鎭國將軍毓公及北洋派往采風問俗之吳摯甫京卿籲求日本内務省大臣曁總務長官謂事由訪問中國駐使致生釁端實於日本地方治安無所妨害乞收回成命務而赦之然事已如斯亦惟姑存其說而已 
[軍火可疑]  
　　香港循環日報譯登葡文某日報云邇來各種軍火之由外洋運至澳門者爲數甚多然非澳官購以頒給防兵者故疑其轉運入中國内地也 
[思茅客述]  
　　友有久居雲南普洱者近往思茅遊歴記其所見所聞云思茅土人至今毫未開化然並不仇視外人法教士每雇而用之其地洋關所收稅銀日旺一日惜商人祗顧目前小利不能合羣力以抵制外人思茅之東有烏得猛臘兩土司爲盜賊淵藪商賈之來自蒙自者多紆道曲通山南麓避之思茅北境離慢會河不遠河爲滄瀾江支流下游卽府谷江兩岸礦質甚多種類不一然苗不甚旺卽採之亦無大利可圖法人前擬開一公司後爲某礦師所阻而止土人惟採取鉛粉石黄等物以餬其口其貧困殊可憐也 
[德興租界]  
　　漢口訪事友人云前者德人在通濟門外開闢租界准華人賃地寄居祇以租價過昻無人顧問近由工部局酌量以貶值廣招徠未知華商樂於從事否也 
[撫軍課吏]  
　　漢口訪事友人云日前鄂撫端午橋中丞牌示轅門略謂本部院定於七月初三日在本署考試在省正途同通州縣該員等無論有無差委均速赴本署報名併聲明係由何項正途出身以憑造册毋得故意請假希圖規避合行牌示仰該員等遵照届期各帶筆硯黎明齊至本署聽候本部院扃門面試毋違特示 
[保赤情殷]  
　　南昌訪事人云日前江西南昌縣戚长淮明府出有示諭分貼通衢略謂案奉府憲行奉臬憲轉奉督憲札以拐匪爲害較諸明火執械之盜賊爲尤甚本部堂每見失去小孩之家往往因單傳獨子寡婦孤兒其父母親屬輒爲之慟傷斃命實屬可憫可憐查此等拐匪大抵皆係邪術以藥迷人或以食物引誘童男幼女一近其身被其用手拍抹卽神色昏迷不省人事身不自主隨之偕往或賣作娼優或賣爲奴婢甚至賣給外洋圖得重價不顧孩之死活更有一種毁折肢體者將孩招去盛入罈中使之稍長數年成爲大頭矮身以異相爲奇貨帶往各處城鄉玩耍名曰戯法以取錢財慘毒情形殊堪髮指昨據江寍仁育醫院職董禀厦門關道獲有江南江北口音小孩十三人内有一孩已爲其治哑業經本部堂電札興泉永道派人送滬轉交仁濟堂收下以便失主認領在案兹訪聞近來此等拐匪所在皆有平日專在内地拐帶小孩搭坐輪船駛赴沿海口岸價賣若不嚴行查拿盡法懲辦小民受害無窮以後應由各關道會同稅務司於輪船到口時認眞查察設有携帶小孩卽切實盤問來歴倘迹涉可疑便當截留行查並將携帶小孩之人發縣看管嚴行根究詳請究辦其有携帶異相小孩玩耍戲法並由各該州縣隨時拿辦一面出示曉諭闔屬務須將幼孩隨時照管切勿任令外出滬關爲江海口岸更應嚴密稽查此係保全幼孩起見該道等毋得視爲故事致長拐風至此等匪徒行蹤詭柲飄忽靡常他省恐亦不免除分咨並札各關道曁分行蘇皖贑三臬司分别飭屬一體遵辦外合行札飭札到該司立即飭屬一體遵照辦理仍將遵辦情形具覆毋違此札等因行司到府轉縣奉此除懸賞飭差嚴密查拿外合行出示曉諭爲此示仰闔邑諸色人等知悉此等拐匪鬼蜮多端或誘以甘旨至僻處而身遽竊負或給以藥餌欲聲張而口不能言小孩何知一墮其計非被售賣即被毁折死生不顧慘毒難言知示之後務各將幼孩隨時照管愼勿任令外出致貽後悔切切特示 
[姦夫㓾刃]  
　　蘇州訪事人云有地名馬家港者長洲縣所轄距齊門三十餘里港中居民某甲向在上海某洋行執役不歸者已數年家有一妻近與蕩子某乙私識上月得藁砧手札令卽遷至滬江乙力阻之事不得遂甲遂於月初某日附小輪船回家初四夜乙持刃闖入將甲亂刴登時斃命血洵中翌日經鄰保所知赴長洲縣署報案洎縣主蘇靜菴大令下鄉察騐而乙已脫逃乃將氏及乙婦帶回管押旋訪悉乙匿鄰鄉某姓家遂於初六日飭差前往拿獲略加詰訊收禁獄中或謂甲與氏亦係姘識並非夫妻是耶非耶且俟訪明續錄 
[浙省官塲紀事]  
　　杭州訪事友人云浙江處州府松陽釐局委員現届期滿由督辦常仲黼觀察札委候補縣丞熊二尹輝旂接辦○　坪釐局總辦吕槪生太守一年期滿收數有盈無絀經常觀察札飭留辦一年並記大功二次○嚴州府鄒迪人太守休致遺缺由藩憲誠果泉方伯詳請以候補班儘先補用知府錢甘卿太守請補已於本月初一日下札矣○各屬佐貳營汛向有擅受民詞之事雖由臬憲湍靜臣廉訪委員查禁而寗紹台等處此風仍不能免廉訪惡之因於本月初二日札委候補縣丞譚二尹嘉玉前往查辦 
[皖省官塲紀事]  
　　安慶訪事人云署安徽廬州府方太守與全肥縣勞大令意見不洽互向上臺訐控撫憲聶大中丞查得曲在太守飭藩司湯筱秋方伯撤任所遺府篆於上月二十八日牌示轅門著准補斯缺之龔太守鎮湘赴任○桐城縣陸明府士奎經藩司湯方伯詳請調補鳳陽縣知縣所遺桐城縣缺以特用知縣陳正源大令請補○新選涇縣訓導胡廣文榮第接奉行知卽赴新任 
[蘇省官塲紀事]  
　　蘇州訪事人云江蘇候補道朱觀察承昌候補縣錢大令逢吉顧大令秉鈞均於本月初六日由京引見而回詣各憲轅禀到○二品銜軍機處存記特旨發往江蘇補用道張觀察鼎祐於本月初六日由江寗來蘇謁見撫憲恩藝棠大中丞○候補縣莊大令復恩向當藩署文案差現奉藩憲陸春江方伯札委代理理問廳鈐務遂於本月初五日銷差初六日接鈐任事○指分江蘇試用同知楊司馬嘉午試用知縣王大令金壽花翎同知銜分發江蘇遇缺先補用知縣胡大令烽同知銜試用知縣張大令承德均於本月初六日由京領憑來省詣各憲轅禀到○署崑山縣石浦司巡檢吳少尹崇文瓜期已届遺缺經藩憲陸春江方伯於本月初六日牌示以輪委到班之試用從九品洪少尹鏛署理 
 
 

Page 3

 
 
[匡盧瀑布]  
　　九江訪事人云西江廣饒九南兵備道兼九江關監督瑞觀察九江府孫太守因鄉試在卽照會濂溪書院院長羅孝廉裕樟併行六七兩月官師課道課生題爲輯五瑞旣月乃日覲四岳羣牧班瑞于羣后義問西學格致諸義多本於算理而聲光電化汽重及天文地質各有義例試舉其要略言之童題爲敷奏以言明試以功義漢文帝罷臺論府課生題爲魯人爲長府一章義吕刑三石有伯夷無皋陶說童題爲億則屢中義鄭子産不毁鄉校論師課生題爲菽粟如水火而民焉有不仁者乎義印度辦亡論盧山興利策童題爲無政事則財用不足義五洲大勢說○潯城瘟疫大作日斃以百計有曾姓者一家三口同日名登鬼錄鎭憲王雲笙鎭軍憫之虔製各藥派人四出分送○六月二十五日有一船載客六人來自武穴行至琵琶亭畔遭風沈溺舟子淹斃客幸遇救得生○六月二十九日有一渡船由小池口載客來潯行至中流遭風傾覆淹死三人餘經義渡紅船救起亦云幸矣 
[螢苑秋蕪]  
　　揚州訪事友人云江南揚州衛缺刻已遵旨裁去所遺事務頭緒紛繁現經上游檄飭江都縣胡大令兼理惟大令已奉飭解任兹旣接奉憲檄遂擇吉月之朔日接受衛篆並赴各憲轅禀知○前歲兩淮運司程雨亭都轉下車之始卽於二郎廟旁購地建造自新所以便管押私梟乃遲至于今並未見有一人收押甘泉縣主謝寶亭大令見其屋宇軒敞未免閉置可惜爰於卸篆前數日面懇都轉可否攺爲江甘化莠所專收小竊游民教以工藝得資則酌提若干充所中經費其餘留俟本人期滿釋出令作小本生涯都轉允之○日前運司程雨亭都轉接奉督鹽憲劉宫太保札開據江西督銷局禀運商引鹽遭風可否免完半釐等因本部堂據此除批運商永興義承運吉鹽雇船駁運全船遭風淹消鹽三百七十六包旣據勘騐屬實出結呈送姑准免完半釐毋庸補運仍候札飭淮運司遵照繳印發外結存合行抄奉札司云云都轉接閱之餘隨飭淮南總局轉諭該商知照 
[上海官塲紀事]  
　　日昨江南提督李壽亭軍門由松郡節轅乘舟來滬下碇董冢渡浦濱上海縣主汪瑤庭大令以及文武各官均至舟中晉謁○前日滬軍親兵營管帶沈賡虞太守命駕至馬路工程局拜會總辦翁子文太守互談良久而出 
[敬業樂羣]  
　　前者本城敬業書院官設小學堂諸生照章歇夏兹當秋風薦爽燈火可親遂示期昨日開塾縣主汪瑤庭大令教諭邱贊思廣文同於午前命駕親臨查點一切從此門牆桃李咸得匡扶正學闡發新機不似從前由邑人私設之時專於弔詭矜奇以致重穉之年心術皆因之敗壞矣 
[查核房捐]  
　　昨日上海縣主汪瑤庭大令派人至南市大東門外十六鋪南北中三叚稽查地甲所收各戶房捐有無遺漏以便造册申申上游 
[賠修木駁]  
　　日前本邑南市馬路工程局總辦翁子文太守見浦濱木駁均已損壞查得承造工頭吕友仁曾具保固若干年之結爰飭傳到局諭令賠修吕一味抗延日前竟投道轅上控蘇松太兵備道袁海觀觀察批示曰吕友仁旣爲工頭具結立限現在木駁損在保固期内自應責令修完仰工程局翁守查照辦理等因太守奉到札文立卽飭差傳吕子限賠修如敢抗違從嚴究辦 
[火頭候訊]  
　　昨日上午十一點鐘時寄居本邑法租界寳興里某號門牌屋内之甬人金春記家忽然失火熊熊毒燄滿室通紅幸衆鄰人汲水以澆移時而熄事後巡街捕查得金近倩某行保火險其中不無疑竇因卽拘入捕房捕頭命押候解送公堂禀請讞員杜枝園大令訊明核奪 
[英美租界公堂會訊案]  
　　英商圖書集成局總理洋人畢禮納繕禀投英總領事署控華人張羅澄翻印局中所印二十四史等情前日午後英總領事派譯員迪比南君詣公堂與讞員張柄樞司馬會訊張所延律師佑尼千倩物威律師投案訴稱張係夢孔山房書局主梁福慶所雇之夥翻印二十四史一事乃梁所爲應請向梁追究梁稱雖係粤産早入法籍應請照會法總領事會訊司馬以梁是否曾入法籍無從知悉遂商之迪君將張還押諭令梁自行禀請法總領事照會到來然後與英總領事會商核奪 
[續錄分發人員騐看名單]  
　　直隸州知州李經宇山西山東通判施錫恩順天貴州魏光榮湖北貴州李光儀湖南江蘇陸永豐雲南貴州嚴澤龍四川貴州徐爾音四川福建高維陳四川江西鹽運判田憬河南兩淮知縣景延正黄河南劉培祿廣西雲南劉鴻恩廣西廣東陳允經廣西河南陳華鈞廣東江西同知升銜馬縉卿直隸山東宋彦成廣東廣西潘鳳賡廣東福建邱錫淵廣東江西楊挺然廣西雲南戴培基廣東福建同知升銜梁英明廣西雲南許育瑗直隸河南蔡冕順天四川陳宗楷湖北江西楊榘湖南江蘇田祝三山西河南廖昌彝湖北安徽楊承曾湖南江西何植芳湖南湖北何文炬湖北江西周家弼湖北陜西黄拱宸湖北安徽周用成湖南江蘇韓鴻恩山東直隸兼襲雲騎尉陳崇禮湖北安徽彭作潤湖南江蘇彭家桐湖南廣西洪樹藩貴州廣西黄先鵬安徽河南朱含芳安徽直隸廖子瑺江西湖南王忠敬江蘇江西曹錦章江西四川袁宗瀚江西廣東楊懿藻貴州廣西方時褧安徽江蘇傅丹江西雲南陳超衡安徽河南黎景淑江西湖北余永濬安徽江西陳啓運江西四川何煜江蘇四川徐祖培安徽江西嚴慈壽陜西河南文漸逵四川雲南郭維楷四川湖北同知升銜胡繼善正藍湖北曾慶人四川貴州田振均浙江江西王家不四川安徽孫繼英浙江河南許德芬浙江江西孫玉堂四川陜西葉國柱四川江蘇王思章四川廣東同知升銜龔世英陜西四川孫賢濟浙江直隸徐元熙四川江蘇胡鵬翥湖北江蘇張文焯四川雲南張炳蔚湖北江蘇袁湘浙江福建臧漢臣山東河南朱拜庚安徽江西高汝楫浙江四川徐傅保河南湘北張維楨直隸浙江楊蘧四川浙江鍾元贊浙江江西陳正華順天廣東徐慶元順天廣東布庫大使周紹昌順天廣東鹽大使文堉廂黄兩淮伊光楣福建廣東馮大爵直隸四川李宗蔭直隸福建王耀堂山東兩淮甘鎬江蘇長蘆徐家驥江西兩淮陳祖榛浙江福建金廷傑正白福建　州同王華寅安徽直隸李彦藩四川湖北直隸州州判李昌駿江西四川倉永培河南山東周方熾河南安徽按經歴吳一清江蘇湖北府經歴鄧廣淮廣東湖北徐承緒順天廣東盧禹塗廣西貴州葛鴻圖山西四川潘傳茀江蘇直隸陳敷江蘇湖北吳宗漢江蘇湖北蘇灝江西湖北劉晉堃江西江蘇陳鴻緒江蘇直隸尋其相安徽江蘇班德基貴州雲南謝廷章貴州雲南孫承鋕安徽湖北王奎聨浙江廣東徐景曾河南湖北張敔陜西湖北丁其慰河南直隸此單仍未畢明日賡續 
[作德日休]  
　　昨承鄒同彬同奎兩善士交來樂助振捐洋一百元又爲胞弟胞兄同元求病速愈助本堂善捐洋一百元又同元求自病速愈洋一百元承德堂何求合家平安洋二十元求子病愈在外平安人振洋三十元蘇垣恒孚銀樓經募各戶振捐洋一百二十二元銅洋四角無善不爲弟兄競爽有德乃大福祿來崇乞附報章藉彰懿行[  上海六馬路仁濟善堂籌振公所施則敬等謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案瑣案]  
　　龔海狗與陳金山投縣互控前晚縣主汪瑤庭大令升堂研訊龔供小的向業　袋今正在大東門外鹹瓜街開設源大蔴袋店共集資本十五股每股洋銀五十元小的三股陳金山兩股各股東共推陳經理店務至端節結欠莊銀二百八十餘兩係小的承保催陳歸還置之不理查檢帳目應存洋二百三十一元陳掛宕五十元不肯交出小的無奈將存貨售價歸還莊欵一百元今將銀錢辛俸簿兩本呈電求追陳供店中雖欠莊銀一百八十餘元然有存貨值洋銀七百餘元龔乘小的出外收帳以查帳爲由將帳及小的衣箱盡行取去存貨亦被售盡僅以帳簿兩本朦呈此外進出存貨各簿均經隠匿明係圖吞大令將呈案之簿發還取保釋出令龔先還衣箱並將帳簿檢齊與陳面算明白禀復核斷○前者女子楊秀英因案發堂留養前晚大令提案研訊供奴年甫二十自幼許字錢姓童養其家夫名阿狗自其姑轉醮浦東張姓後卽甘爲竊賊後母親聞欲將奴售去是以控請案下蒙前憲發堂留養至今已及十年今春患病其姑來堂探視言在本城傭工兒子仍不攺過斷無完聚之日母親雖故尙有祖母叔父及兩兄住南市陸家浜求准領回擇配大令曰此事須傳爾姑及爾兄到案訊明核斷遂飭回堂候　○有汪謙控錦仁堂等各扇店將伊畫臨摹漁利等情大令提集研訊余友卿王寳金凌雨亭同供小的等在邑廟後園開牋扇店所售者均由畫家携來視貨之低昂給價之多寡前曾收買中堂一幅下欵確係汪謙不久卽售出眞假無從懸揣今旣被控以後遇有此項畫件不再收賣大令飭具不再收賣切結呈案 
[馬路工程局紀事]  
　　馬路工程局總辦翁子文太守查得南馬頭江蘇撫標滬軍營前有空地一區擬在彼處興造工廠遂於昨日親往履勘以便擇日興工○昨日水巡捕頭陳向榮查得南市大馬頭太平馬頭木植中斷行人不便當卽禀知馬路工程局總辦翁子文太守太守查得大馬頭由官設立飭工人前往興修太平馬頭係普育善堂所築因飭地甲知照堂董赶緊修葺 
[英美租界公堂瑣案]  
　　陳怡泰鐵號南棧管事人余四才串通怡大鐵行夥陸珮之竊去生鐵一百餘擔報由包探倪順泉將余及其黨王皆全怡大出店人陳記根殷阿狗拘案請究陸遣其夥朱守仁投案候質怡泰號主倩律師高易訴稱陸余串通竊鐵請卽嚴追朱供稱陸現方抱病特囑小的來案此項舊鐵實向管棧人購得每擔計洋銀一元共買八十三擔陳殷同供小的等曾往舁鐵二三十擔餘情槪不得知讞員張柄樞司馬商之英總領事署迪繙譯官著將一千人發回捕房候提陸到案再訊○方阿順王瑞生行竊沙祥芝家衣服十四件報由包探顧福其拘案請究司馬判各責三百板贓給沙具領○陳阿記行竊西人甫露家木器報由某包探解案請訊司馬判責三百板枷號一月○沈阿三陳阿達在途設攤誘賭由包探葉盈堂拘解請究司馬判各責三百板逐出租界○王阿四張阿大陳阿二狙伏途中奪取寗波人邵阿靜所携衣物由某包探拘解請究司馬判各責五百板管押半年期滿遞解回籍○竊犯錢根郎遞籍復來經包探顧阿六拘解請究司馬判責五百板仍遞回原籍○申報館執事人控王裕記釘書作延不交出囑釘之書司馬著押候過堂復訊○馬夫王阿虎王林瑞董哲甫包阿輪高駕馬車加鞭飛駛由巡捕先後拘入捕房王等各存洋銀二十五元得以暫行釋出昨晨延某律師申辯司馬諭候定期訊斷 
[法租界捕房瑣案]  
　　五月十二日致和錢莊出店人某甲收得洋銀五百三十餘元乘車至法界遺在車中被車夫顔小　帶回車寓　主吕正祥給以洋銀一百元遣回南通州原籍復分給同寓車夫二十餘人各四元其餘悉數吞没事爲包探偵知拘入捕房讞員杜枝園大令研訊之下吕一味抵賴堅執不承大令飭押候嚴比昨日命駕蒞捕房飭提到案著從重笞責三百板吕稱小的分用洋銀九十八元大令著仍還押所速將顔及分用洋銀之各車夫交案○本年正月某日著名流氓馬永林徐阿天在四明公所左近劫取某姓婦人金飾報捕查獲解請大令訊供判責五百板枷號六個月期滿再責五百板發攺過所監禁一年近在押所患病昨由管獄人告知捕頭解案請騐大令騐得患病屬實且限期已近命卽開枷從寛免責取具攺過切結然後覓的實人保釋○積竊陳阿三陸阿五行竊某姓家鉅贓經包探拘獲奉大令訊供著各枷號兩個月期滿責　贓給失主具領○偷兒陳阿林楊少甫迭次犯案由包探解奉大令訊明著各枷號一個月期滿分别遞解回籍○扒手王天生小偷兪阿元均由包探解奉大令訊明著將王責二百板兪責三百板 
[美租界捕房紀事]  
　　昨日甬人趙阿坤至吳淞路公興米店騙去米數石報經包探沈阿岳倪順泉拘入捕房捕頭令押候解送公堂禀請讞員張柄樞司馬訊辦○昨晨無賴某甲向甬人某乙騙去銀質對時表一枚報經某包探拘入捕房捕頭令押候解送公堂禀請訊明懲辦○前晚賊犯王桂榮混入裏虹口鄉民某姓家行竊衣物持至某押鋪質錢適爲某號巡街捕所見連贓帶入捕房捕頭令將王押候解送公堂禀請訊究 
[江西官報]  
　　指分試用縣胡會昌由京赴引回通判譚從炳巡檢蔣紹銘俱繳照余國楨廖德濟俱禀到縣丞梁謙就近騐看兪明豐帮辦收發公友所王遐齡委疏　河道謝記大功三次劉湘文辦樂平緝私卡邱榮桂起服來江劉隆麟調辦鹽局帮核文案南康相安司顧丙焯卸事回謝調補浮梁景德司　知前贛州府連文冲往　德鎭辦理磁器統捐專務所江常山縣韓錫鏞謝咨進京赴引准補義甯八疉司陳澍澤飭赴新任署糧道丁乃揚委東路營務處派辦政事處兼士藥膏捐洋務局候補府張學煜　辦講武館督課官事營務處提調瑞金縣章乃正卸事清理交代回試用巡檢劉烜蔡嗣襄吳廷鑑周肇祺俱就近騐看姚春融卸辦湘東卡回姚潤查吏房程宗鐸查兵房俱清理　案守備李振鑣查　勝門千總張道順都司虞士　俱查永和門新選會昌縣馬文兆現已到省飭赴新任署高安縣鍾秉謙飭回萬年縣本任所遺迒縣篆務以卽用縣陳瑞鼎酌委署理樂安招携司錢衡據報丁憂以試用巡檢吳雲芳署理永新縣丞朱虎臣病故以劉瑞林署理候補道黄心渠謝甘新恊傏案内保奬三品頂戴張宣謝委文闈提調三品銜指分試用道波迪蘇試用府胡　由京赴引回俱禀到署石城縣樊恭慈卸事清理交代回羅毓椿湖北賑捐局奬加花翎丁憂知縣盛時賡四川措　回指分巡檢郭敬修楊承烈俱　近驗看未炳炘禀到 
[上海陳家木橋電報總局籌振公所經收江皖水災急振第廿三次清單]  
　　盛宫保助飛龍奪命丹一百五十瓶靈寳妙應丹七十瓶計一木箱陳子英翁助純陽正氣丸一木箱瑞泰銅洋四元疁城壽萱主八助洋四元吐魯番電局委員劉兆桐翁經募湘平銀一百三十兩零五錢六分哈蜜電局委員何世勳翁經募湘平銀八十兩喀什電局委員楊慶崇翁經募湘平銀五十兩伊犂電局委員黄鏞翁經募湘平銀三十兩保甲總局經募湘平銀四十三兩六錢以上共五戶湘平銀三百三十四兩一錢六分由蔚豐厚票號匯來每百兩扣匯水四兩五錢一零五申凈合來規元三百三十五兩零八分○以上共收藥二箱銅洋四元洋四元規元三百三十五兩零八分正 
[上海虹口元濟善堂經收六月分送寠施醫藥捐清單]  
　　盧門譚氏洋廿元　利行趙姓手無名氏七元羅門陳氏劉善齋林濃生黄門張氏黄門潘氏彭美有仝妻郭氏潘焜廷阿昌才生張李細地十一戶各一元唐福南隠名氏方玉衡葉氏何存養堂五戶各二元無名氏三元壽康老人學海子共四元吳述之十元章學海八元高任翁手無名氏五元三　五分譚鳳洲翁募陳槐庭十五元李瑞如十元林發重林幹山各五元陳弼廉甘熽初各四元林翠山譚裕濱各二元李本明一元楊華灶三角永安號施材洋五元共收施醫藥洋一百廿六元六角五分施材洋五元 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年六月二十七日京報全錄]  
　　宫門抄諭旨均錄前○兩廣總督陶等奏請同文館教習各員三年期滿循例給奬摺○湖南巡撫兪奏報第七期新案賠欵銀數日期片○又奏爲錢鋪倒閉擬分别科罪片○又奏拿獲票匪出力奏請升用片○直督袁奏保舉知縣片 
　　兩廣總督臣陶模廣州將軍臣宗室壽蔭廣州滿洲副都統臣興存粤海關監督臣莊册廣州漢軍副都統臣春齡跪奏爲廣東同文館又閱三年請奬在館各員循案分别給奬恭摺具奏仰祈聖鑒事竊廣東同文館同治三年設立以來每届　年在館各員曁漢文教習分敎習等教有成效均經奏請奬勵在案英文學館自光緒二十四年五月至二十七年十月止又閱三年俄東二館自光緒　十三年　月起至二十七年十月止俱逾三年臣等曾將三館學成諸生當堂考試擇其洋文漢文優長者取得英館十二名俄館四各東館十一名奏請按等分别給予奬叙在案查館中提調漢文教習館長分教習等均常川在館認眞教誨自應按照向章酌請奬叙再查從前祇有英文一館嗣於光緒二十三年添設俄東二館二十六年又添法文一館四館並立合計學生現有二百餘名館數旣增人多數倍功課自密事務益繁館内各員俱未增加藉資節省所有四館功課及華洋各事均由該員等悉心經理訓誨同詳　屬倍著辛勤異常出力謹將各該員等擬保清單恭呈御覽可否照給奬叙之處出自逾格鴻施除開具各員履歴咨部查照外謹合詞恭摺具奏伏乞皇太后皇上聖鑒謹奏奉硃批該部議奏單併發欽此謹將玖珇奬叙司文館　調曁漢文教習館長分教習各銜名開列清單恭呈御覽計開提調官一品封職副都統銜軍機處存記二次卓異四次花翎廂白正藍旗漢軍協領劉紹基總理四館事務瞥率有方擬請旨交部從優議叙漢文總教習花翎分省試用道黄誥訓課四館諸生學業有成查該員熟悉洋務擬請援照定章仍以道員分發洋務省分歸候補班前　補用並請賞加一品銜館長藍翎以佐領補用先換頂戴正紅旗漢軍防御許朝泰管理四館事務督催得力擬請俟補佐領後以協領補用先換頂戴館長候補班前先補用知縣廣東候補府經歴毓椿管理四館事務督催得力擬請免補府經歴以知縣仍留原省歸　補班前先補用並請賞加同知銜漢文分教習分發省分候補班前先補用知府劉世琳教導四館諸生課讀認眞擬請免補知府以道員分發洋務省分歸候補班前先補用並請賞加鹽運使銜漢文分教習文舉人金保權敎導四館諸生課讀認眞查該員熟悉洋務擬請援照定章以知縣分發洋務省分歸候補班前先補用俟補缺後以直隸州在任候陞先換頂戴英文分教習六品銜候補班前先補用縣丞俟補缺後以知縣歸候補班前先補用清安助教西文深資得力擬請免補縣丞仍以知縣分發洋務省分歸候補班前先補用並請賞加同知銜英文學長布理問銜指分廣東補用縣丞焦益顯幫教西文頗資得力擬請免補縣丞以知縣仍留原省歸候補班前先補用並請賞加同知銜 
　　兪廉三片再據布政使張紹華署按察使繼昌會同農務局卽補道蔡乃煌候補道夏獻銘詳稱地方商務全在正經商戶貨泉流轉貿易公平始能漸臻興旺近來人心日非奸商黠儈爲害市廛如湖南省城永康錢店於本年三月倒閉當將店東蔡紹香收押比追而公私各欵尙懸無著五月十四日澤春春和祥兩錢店復行歇業泰順錢店旋亦收閉司局初聞此信旣疑銀錢難於周轉又恐詭詐以圖乾没正在嚴密訪查旋聞集義裕義阜隆各錢店復有倒閉之說當即傳集該商切實開導諭以如果實在爲難司局定當維持不料該商等悍然不願竟於五月二十四日相率閉歇拘提店主管事發府研訊據供並無虧累以一時運掉不靈暫行停貿爲辭查各號素稱殷實所存官商各欵爲數甚鉅所以猝然閉歇之故明知官欵不能終欠而藉此延宕則市商匯項更可任情短少其用心甚毒設計甚工實爲闤闠之害若不嚴加懲創不足以振商務而挽澆風查集義店東易瑞鼎卽易蘭生係指分江蘇試用知縣周業濤係指分江蘇試用道阜隆管事舒兆元係指分江西試用知縣泰順店東顔昌原係指分浙江試用知縣澤春春和店東汪錦瑞係候選同知詳請奏叅革審其永康店東蔡紹香泰順店東顔克卿集義股東周蔭泉裕義店東黄笛江統俟查明職銜續行詳辦等情前來刻當　興商務之際豈容奸商倒騙敗壞市廛相應請旨將指分江蘇試用知縣易瑞鼎江蘇試用道周業濤指分江西試用知縣舒兆元指分浙江試用知縣顔昌原候選同知汪錦瑞等五員先行革職發府審追以懲市儈之奸而絶拖延之計查周業濤已由京赴蘇一面由臣咨明江蘇撫臣勒令回籍清釐欵目如敢宕延卽將各該東夥家産查抄備抵查照二十五年刑部戶部議定京外錢鋪倒欠科罪迈要擬辦倘依期將官商欠項如數清償卽當分别奏明開復臣爲顧全公欵整頓商務起見是否有當理合附片具陳伏乞聖鑒訓示謹奏奉硃批著照所請該部知道欽此 
　　兪廉三片再查新案賠欵湖南省每年原派銀七十萬兩又部撥漕折等四欵每年應解銀三十萬四千兩自上年十二月第一期起業經按數匯解至本年第六期止先後奏咨在案兹據善後釐金各局並藩司及糧鹽二道等會詳稱派還洋欵現值光緒二十八年第七期擬請在於新籌項内動支鹽斤加價口捐兩項銀　萬兩稅契銀二萬四千二百三十三兩三錢三分加抽土藥銀四千兩又八釐息借商欵銀一萬兩湊足一月償欵銀五萬八千三百三十三兩三錢三分此外奉撥加復俸餉旗兵加餉加增東北邊防經費漕折等項按月應解銀二萬五千三百三十三兩三錢三分連前共銀八萬三千六百六十六兩六錢六分又加關平補水銀一千三百七十四兩六錢四分三釐二毫一併發交各錢店銀號承領均限於本年六月二十日以前匯交以期迅速而免逾限等情詳請奏咨前來臣覆查無異除分咨外所有籌解第七期新案賠欵銀數日期謹會同湖廣總督臣張之洞附片具奏伏乞聖鑒謹奏奉硃批戶部知道欽此 
　　兪廉三片再試用府經歴安驤拿辦富有票匪出力經臣奏保請俟補缺後以知縣用嗣於光緒二十八年三月二十九日准吏部咨安驤捐府經歴之案據戶部覆稱於光緒二十七年二月核駁應令該撫照此另核奏明請奬等因查該員由已到省湖南試用從九指項道庫大使捐升府經歴指分湖南捐免騐看禀經臣於光緒二十七年九月騐看咨部留省係在停止分發之先業由該員赴部呈明核准在案其拿辦富有票匪出力之案合無仰懇天恩俯准照臣原請俟補缺後以知縣用出自逾格鴻施理合會同湖廣總督臣張之洞附片具奏伏乞聖鑒敕部核覆施行謹奏奉硃批該部議奏此 
　　袁世凱片再知府用在任候補直隸州知州清苑縣知縣李兆珍在直服官多年歴任望都撫寍蔚州宣化各邑所至勤恤民隠整頓地方除莠安良興利剔弊能以實心行實政輿論翕然交推先後曾經兩洊卓異兩保循良在案臣查該員廉正慈祥爲守兼裕跡其政績昭著洵爲出色之員合無仰懇天恩俯准將該員李兆珍送部引見候旨錄用之處出自鴻施逾格謹附片陳請伏乞聖鑒訓示謹奏奉硃批李兆珍著送部引見欽此 
 
 

Page 14

 
 
[光緒十八年六月十八日京報全錄]  
　　宫門抄諭旨均錄前○大臣春奏請將塔城署缺各官破格給予實授摺○祭酒王等奏報到汴開用關防日期摺○陜西巡撫升奏報抽收釐金支存實數摺○又奏報陜省振捐力籌報撥以濟要需摺○又奏陜省設立洋務局緣由片 
　　奴才春滿跪奏爲塔城駐防新滿營兩翼八旗協佐防校等官現均仍係署缺擬再懇恩破格給予實授以資整頓恭摺仰祈聖鑒事竊查塔爾巴哈台自光緒二十一年經前大臣富勒銘額以索倫錫伯攺立新滿營八旗駐防綏靖新城額設協領二員佐領防禦驍騎校各八員馬步甲兵養育砲手匠役九百九十名合計一千一十六員名奴才前以該營大小官缺一日不補責成一日不專責成一日不專營務一日未能起色細核請補實缺合章者十之一二不合章者十之八九明知妄動而獲咎不敢因噎而廢食當將協佐防校保過官階銜名現署缺分開單呈覽懇恩破格給予實授俾由奴才督飭妥爲整頓期臻成效嗣後再不敢援以爲例並聲明所補人員仍須留心察看如有才不稱職隨時撤叅亦不敢因甫請實缺袒護姑容稍滋貽誤等因於光緒二十五年十二月二十九日具奏二十六年二月十九日奉硃批該　議奏單併發欽此欽遵在案詎於是年五月拳匪擀兵聨軍深入聖駕西巡秦中駐蹕此案曾否經部准駁或因驛路梗塞浮滯中途抑係擋卷燬於兵燹似難懸揣伏維塔城自同治初年遭兵燹後瘠苦異常人烟稀少充軍而外只有錫伯索倫數百戶係由伊犂避難來者非兵非民毫無生計情本堪憐然男丁年力尙多精壯富勒銘額目擊心傷奏奉諭旨攺立駐防滿營編列八旗添設協佐防校等缺彼時以無合例人員可補權且作爲署理並於摺内聲明俟試署三年期滿照例請補實缺等因亦在案查滿營旗務自經奴才前次奏請實授雖未奉到部覆而甫閱兩載察看該處等官設法整頓竭力訓練八旗兵隊　演陣式每於坐作進退之道分合變化之端以及槍砲準頭諸凡技藝均已確有可觀並見辦事實心不辭勞悴若果一體給予實授則此後益圖奮勉更必日形起色今兩翼八旗恊佐防校等官或因告病或年老休致又或升署他缺已有四五員職較大者固少求之銜缺相當亦仍不易得明知多未合章有干部駁有乖政體但塔城遠在遐荒其只有此數官只有此人舍此再無别法萬不得已仿照吉林由外揀補一次之例謹將現署恊領二員佐領七員防禦八員驍騎校八員實在官階銜名及病休升調年月節略繕具簡明清單恭呈御覽合無仰懇天恩俯念邊地設立八旗駐防新滿營布置匪易准照單開人員一體破格給予實授以期于營務益臻成效嗣後按階升補仍不敢援以爲例倘所補才不稱職立卽撤叅亦不敢因甫請實缺袒護貽誤勉副朝廷愼固吾圉之至意其現署正藍旗佐領那斯琿昨以年老才昏奏請休致此次先爲扣除一俟欽奉諭旨再行另揀妥員擬補除抄錄先後兩次摺稿清單及履歴册籍咨部查核外所有塔城駐防新滿營兩翼八旗協佐防校等官現均仍係署缺擬再懇恩破格給予實授緣由奴才實爲整頓邊防起見是否有當理合會同伊犁將軍長庚合詞恭摺具陳伏乞皇太后皇上聖鑒訓示敕部核議施行謹奏奉硃批著照所請該部知道單併發欽此 
　　國子監祭酒臣王垿司業臣世榮跪奏爲謹將臣等到汴並開用關防日期恭摺仰祈聖鑒事竊臣等蒙派前往河南辦理順天鄉試錄科於五月十六日陛見仰蒙召見訓誨周詳跪聆之餘莫名欽感遵卽於五月二十一日束裝就道六月初三日行抵汴省經撫臣錫良撥借公所以爲臣監辦公之地臣等卽於是日開用關防曉諭士子定於六月十三日開塲分别省分遠近按期考錄一切試事恪遵奏定變通新章督率僚屬認眞辦理不敢絲毫遷就以期無誤所有臣等到汴並開用關防日期謹具摺恭陳伏乞皇太后皇上聖鑒再臣等經過直隸河南地方田苗微欠雨澤民情尙均安謐堪以上紓宸厪謹奏奉硃批知道了欽此 
　　頭品頂戴尙書銜陜西巡撫奴才升允跪奏爲報明光緒　十七年分抽收釐金支存各數恭摺仰祈聖鑒事竊查陜省百貨土藥各項釐金迭經前撫臣曁奴才任内加意整頓嚴核功過各釐卡委員尙能實收實報業將節年收支數目奏報在案兹查光緒二十七年分各項釐金收數通盤核算共收百貨釐銀三十四萬八千七百六十五兩零比較上年長收二萬二千三百七十六兩零又收土藥釐銀九萬二千一百三十八兩零比較上年短收二萬九千四十兩零二項共實收銀四十四萬九百三兩零遵照部議有土庫銀均按一成提出留支給費並辦公銀四萬四千九十兩零分别支銷外實存銀三十九萬六千八百一十三兩零又奉文加收二成糖釐銀一千七百七兩零双加收烟酒釐四千一百五十二兩零提存名卡津貼銀一萬二千一百二十兩提收各卡個頭銀一萬二千二百一十一兩零又晉省包收潞鹽釐銀九千四百七兩支銷項下遵章扣出六分平餘銀一千七百四十五兩零以上共銀四十三萬八千一百五十七兩零俱已陸續儘收轉解司庫分别備撥餉需訖釐稅局司道造具各卡報解支銷提留各欵細數清册具詳請奏前來奴才覆查無異除各册咨部外理合恭摺具陳伏乞皇太后皇上聖鑒謹奏奉硃批戶部知道欽此 
　　頭品頂戴尙書銜陜西巡撫奴才升允跪奏爲部提陜省振捐銀兩現擬力籌報撥以齊要需恭摺具陳仰祈聖鑒事竊奴才前於本年二月内會同山西巡撫臣岑春煊奏明部提實官捐輸　成並官紳報効銀兩礙難籌撥一摺光緒二十八年三月初一日奉硃批戶部知道欽此嗣准部咨仍令遵照原奏先行酌提若干迅速解部等因又經轉行籌振局司道遵辦去後伏查陜省前年大旱災重欵艱全恃捐輸以爲接濟然勸者己形唇焦舌敝而賑者仍苦杯水車薪此等隨到隨用隨罄情形久在聖明洞鑒自一再接准部咨提撥前項銀兩因念京師百廢待舉部庫鉅欵難籌不能不先其所急而本省應辦善後各事宜自應在後是以奴才前奏旣稱碍難籌撥又復聲明實官捐欵一成應俟捐務報銷清釐之後果有贏餘再行酌提報部數月以來督飭局中各司道清算舊年協借催提各省餘存冀集大宗以供部用近日稍有眉目通盤籌畫約計餘銀四十餘萬兩又貴州照扣秦捐二成銀二萬八千九百餘兩山西溢收陜省官捐欵六成項下銀十餘萬兩三宗合算約共得銀六十萬兩移緩就急擬請歸部酌量　用以顧大局而濟要需惟山西今年平汾兩府因旱成災尙須自籌振濟其溢收秦中捐項能否清還殊難逆料貴州原扣二成銀兩亦應由部逕提陜省實存在庫捐欵銀四十餘萬兩實係儘數報部毫無鸁餘原擬以此欵留辦招集流亡墾荒積榖各事現旣撥充部用奴才惟有就地籌畫次第舉行如力量實有不敷需欵又屬緊要仍當籲懇恩施由部撥濟所有部提陜省捐欵銀兩現擬力籌報撥緣由謹恭摺會陳伏乞皇太后皇上聖鑒訓示　奏奉硃批戶部知道欽此 
　　升允片再查近年各省多已設立洋務局專辦交涉事件陜省僻處偏隅往日交涉無多是以尙未籌及近則遊歴傳教之徒相望於道應遂派員設局專司洋務接洽外人以期因應咸宜免致臨事貽誤當經飭司覈議兹已籌定常年經費於省垣覓宅一區作爲公所查有存記候　道唐承　穏練精明才堪肆應堪以委充總辦補用副將劉琦幹材夙著能達外情堪以委充會辦業經分别　委於五月初一日開局遇有交涉事務卽會同司道妥議辦理以專責成所有陜省設立洋務局緣由除分咨查照外謹附片具陳伏乞聖鑒謹奏奉硃批該部知道欽此 
 
