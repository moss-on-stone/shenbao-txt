# 1918 - 42 - 4916165

 

Page 1

 
 
   
 
 

Page 2

 
 
   
 
 

Page 3

 
 
時評 
[某派某法（冷）]  
　　某派欲倒閣也某派欲倒閣並欲倒馮也某法將宣布並將有他令也嗚呼某派某法於今日有何果效乎徒多一番爭端與口舌而巳 
　　即使如某派願閣果倒矣更如某派願馮亦倒矣而此某派某派者能有若干時期成立若干事業不從内閣與馮而並倒耶 
　　又使某法宣布某令通行新法之新國會居然召集能不似舊國會之紛爭不復從舊國會以解散耶即亦如願而當此干戈遍地武人縱横之時能有法以解決危局裨益國家也耶 
　　故曰某派某法云云於今日一無果效之可言徒多一番爭端與口舌而巳 
命令 
　　二月十七日大總統令參議院議决修正中華民國國會組織法本大總統按照約法第三十條公布之此令 
[又令]  
　　參議院議决修正參議院議員選舉法本大總統按照約法第三十條公布之此令 
[又令]  
　　參議院議院議决修正衆議院議員選舉法本大總統按照約法第三十條公布之此令 
[又令]  
　　參議院議决蒙古四部西藏第二届衆議院議員選舉施行法本大總統按照約法第三十條公布之此令 
[又令]  
　　參謀總長蔭昌呈請任命賈汝評爲林西鎭守使署中校參謀應照准此令 
專電 
[北京電]  
　　某派欲倒閣以倒馮某派僅欲倒閣仍與馮交歡最近稍異其態度（十八日下午二鐘） 
[北京電]  
　　馮出巡事尙在觀望形勢（十八日下午二鐘） 
[北京電]  
　　聞湘鄂開戰馮玉祥與李純陳光遠等督皆作觀望有先離倪嗣冲說（十八日下午二鐘） 
[北京電]  
　　中央對馮玉祥辦法三種一各方分别去電勸告二召陸建章回京三下令褫職以上籌將次第進行昨參陸處巳發出勸誡之電詞甚長（十八日下午二鐘） 
[北京電]  
　　修正兩法公布後籌備選舉令即日可下（十八日下午二鐘） 
[北京電]  
　　自岳陷後陸榮廷未與中央通電昨又來電力主調和以蘇民困（十八日下午二鐘） 
[北京電]  
　　曹錕張敬堯來電主張進攻岳州謂與張懐芝商定即開始前進（十八日下午二鐘） 
[北京電]  
　　陜西某某軍加入盧占魁益盛陳樹藩來電急請調回援川管金聚一旅但仍不敷分配胡景翼現正派人截留陳所購由京運陜之槍械 
　　（十八日下午一鐘） 
[北京電]  
　　俄屬西伯利亞西境塔什汗安延一帶宣布獨立新疆迭電告急協商方面正密議辦法（十八日下午一鐘） 
[北京電]  
　　外蒙恰克圖黑省滿洲里等處外交上將有要案發生 
　　（十八日下午一鐘） 
[武昌電]  
　　岳蒲長株二路銑日（十六）開戰攻岳北軍有勝信 
　　（十八日下午六鐘） 
外電 
[哈爾濱電]  
　　中東鐵路副局長温塞爾氏將於二月底抵哈隨帶俄京鐵路局員及華俄銀行行員數人是以在事實上哈埠中東鐵路局將成此路之總局（十六日） 
[哈爾濱電]  
　　中東鐵路之兵一旅業巳解散各級將士皆將資遣回國鐵路局擬募新兵一旅以西比利亞巳解散各軍隊之義勇兵組成之投効者刻巳紛至目下路線暫由華兵保護原駐興安之鐵路俄兵一小隊於解散後堅欲携帶鎗械回國哥薩克兵司令席米諾夫氏聞之卽電諭該處哥薩克兵解除鐵路兵之軍械鐵路兵初則反抗以致哥薩克兵開鎗轟擊死傷數人後乃依允卸去武裝及鎗械戎裝以及政府所供給各物悉被扣留華兵因哥薩克兵逾出界限奉命干涉故出場要求所有扣留之軍裝鎗械一槪封存鐵路棧中至於巳解散之俄兵巳登車出境前赴伊庫斯克（十七日） 
[哈爾濱電]  
　　行客自土穆斯克烏穆斯克　克拉斯諾耶斯克來者皆稱德俘皆巳釋放今俱自由往來多有就事於鐵路之工廠與車站者亦有隨同過激黨看護主要路線者德人多在各處公然貿易而德國貨品巳出現於市場以上數處竟有俄國通行證出售凡繳費一百羅卜者無論何人皆可購得之德人執此東行深入滿洲阿穆爾省泊里摩斯克省諸處於是西比里亞之經濟地位遂爲德人所危矣西比利亞德人爲數頗衆内有商民若輩得過激黨之許可運入德貨求售西比利亞之礦業與工業内多外人資本者今皆在過激黨掌握中如此情形協約國不可不設法力爭以免德人佔據西比利亞尤宜迅速行動否則土耳其與希臘之覆轍將再見於西比利亞迨德人根基旣深則協約國將大受其累矣（十七日） 
　　以上字林報 
[北京電]  
　　今日（十七日）以總統令公布國會組織法二十二條參議院選舉法五十條衆議院選舉法百二十三條伹馮總統　布該令之眞意何在殊爲一般人難測解惟某方面消息謂馮氏之意不過在緩和段派之感情一面整調北洋派决裂之團結至於將來和議欲獲有利之地步或俟目的達後再發命令取銷此次所布之各法條亦未可知若以馮氏决意全用武力解决之觀測未克早計云云（十八日） 
[北京電]  
　　據國務院方面消息國務院秘書長巳將關於迅速召集新國會各項手續之命令文件預備完成俟總統蓋印各總長副署後擬即發表（十八日） 
[北京電]  
　　總統府方面消息云馮總統一面對馮玉祥直接派密使前往勸告勿得輕舉又一面對李純以中央主戰爲促進平和起見若於此危急之時馮玉祥取特異之行動致前敵諸將再行失敗其罪應歸馮玉祥也將此事說明敦勸馮玉祥切勿妄動云云（十八日） 
[北京電]  
　　今日（十七日）參陸辦公處奉馮總統之命意去電嚴重戒飭馮玉祥（十八日） 
[北京電]  
　　陸榮廷於十一日爲時局和平解决通電南北各省（十八日） 
[北京電]  
　　聞譚延闓允諾王總理之要求於赴任湖南之前來京面晤云（十八日） 
[北京電]  
　　政府將於三個月内召集新國會 
　　（十八日） 
[北京電]  
　　傳聞馮麟閣奉總統之命擬從東蒙古各地招募精兵一萬五千人（十八日） 
[東京電]  
　　日本海軍省俟巳經衆議院之協贊現正呈交上院之七年分預算案决定後擬即發表將於本年開工之戰鬭艦二艘巡洋艦三艘大號驅逐艦五艘中號驅逐艦八艘潛水艇若干艘之正式建造命令船名及建造地點業巳内定（十八日） 
[東京電]  
　　華盛頓來電云美總統威爾遜氏發布通告所有進口出口貨品二月十六日以後槪須經戰時通商局之特許伹並非直即禁止進口之意至於禁止之貨品名目及程度等尙須隨後决定再行發表（十八日） 
[東京電]  
　　駐日中國使館參事官宋慶華本日到任（十八日） 
[東京電]  
　　押川製鐵所長官近因售賣鋼斤問題不勝憂慮深居不出今日午前遽行自殺受傷甚重勢極危篤（十八日） 
　　以上東方通信社電 
戰電 
[羅馬電]  
　　上星期内商船駛抵意國各口岸者四百八十七艘駛離者四百三十一艘被沉載重一千五百噸以上之船四艘百噸以下之帆船三艘（十三日） 
[巴黎電]  
　　法國財政總長克洛資氏巳提出本年第二季軍用臨時費議案計法郎一萬零二百五十五兆（十五日） 
[倫敦電]  
　　英國財政大臣巴拉勞氏今日在下院宣稱英國至上星期末日止巳售出國家兵債劵英金三百五十二兆彼以皮法代借欵可望順利云（十四日） 
[巴黎軍]  
　　今日下午公報云香巴業之法軍以砲隊轟擊片刻後在美斯尼丘西南廣一千二百　當之陣線大舉襲擊破敵軍陣地至第三陣線始止毁其防務與地窟多處俘敵百人自二月一日起至十日止敵飛機之被擊落者共二十八架其中全毁者十四架餘亦多受重損　萊姆東面境内有活動之砲戰法軍襲擊一役甚得美國排砲之助俘虜之數巳逾一百五十人　今晚公報云法軍在萊姆西北與東面襲敵俘獲多人香巴業雙方砲隊交轟甚猛法砲轟散杜摩瓦塞南面聚集之敵兵一大隊（十四日） 
[倫敦電]  
　　意境英軍司令部路透訪員電稱芒台洛山脊東面沿比亞夫河一帶之英軍陣線大爲展長今巳達勒維薩之東數英里 
　　（十三日） 
[羅馬電]  
　　十日夜間意魚雷艇數艘奮勇闖入菲曷姆附近之布加里灣轟沉大汽船一艘星期二日下午意潛艇一艘在魯新鳥附近轟沉武裝敵船一艘雖爲飛機與驅逐艦猛轟仍安然駛回（十三日） 
[亞姆斯特丹電]  
　　德國人民對於特羅資基氏所布關於俄國與中歐四國和局不規則之宣言頗示歡迎伹據柏林消息觀之德國各報並無喜意且謂德國對俄前途殊多困難德國各報之意特羅資基氏最近之行動使德國極爲疑憾最高各界今紛紛會商解决疑團方法一部分之報章主張必須强令特羅資基氏簽定正式和約據有勢力方面聲稱赫特林伯爵决議不與俄國繼續談判甚至擬召回俄京諸經濟委員尙有一部分報章主張取謹愼觀望之態度以便交換俘虜之舉得以告成大衆且恐過激黨竭力以俄軍殘衆組織紅旗衛隊以期四出擾亂妨礙德人恢復秩序駐德布圖公使　稱布國　以比薩拉比亞讓與羅國惟布國須得杜白魯加一地中歐列强須弗加反對布使此言衆皆視爲探詢意旨（十三日） 
[瑞典京城電]  
　　聞俄兵刻在亞倫羣島恣意行暴瑞典居民已逃至附近島嶼瑞典政府將派兵乘破氷船前往援救（十三日） 
[亞姆斯特丹電]  
　　柏林電稱波蘭内閣業巳辭職 
　　（十四日） 
[倫敦電]  
　　蘇里克電稱波蘭内閣之辭職困反對烏克蘭和局之故維也納各報謂波蘭與加里西亞因恰爾姆基爾斯魯白林三省併入烏克蘭大爲騷動（十四日） 
公電 
[唐繼堯通電]  
　　馮代總統王總理李步軍統領熊秉三先生岑西林先生督軍省長並轉各報館鑒西林先生佳電敬悉立論推原實獲我心敢罄夙懐引伸而道民國成立六年三亂雖南北新舊黨派意見不融皆爲政亂之媒然此不過助因而惟一之主因實坐於當局者之錯誤何則辛亥以還全國上下深惟統一之必要因保持統一故政象偏重於集權因厲行集權故機括常繫於武力於是一時望風希旨者率倡爲以北洋系爲政治中心以統一國家之說此於理論誠非全無理由要之此事非可逞　而談不能不以事實爲斷夫以地大物博之國家能否實行絶對的武力集權此實疑問藉曰能之面項城以數十年經營幾於近似本之威權日重侈心以生遂以是有帝　之禍等而下之則段氏效顰力不足而强摹倣嗾督軍團以咎國會假復辟以逐總統川湘浙粤且挑撥構煽以爲移植私黨之謀其悍然不顧蕩軼軌道固已絶脛斷　矣然卒不獲逞是故政治中心之說用之吾國衆巳知其不勝語曰不知來視諸往又曰琴瑟不調甚者更張夫保持國家之統一何必其在集權又何必其在武力循西林先生所謂政治道德之塗轍而共由之勿欺而犯勿侵以凌使各得於相當範圍之内自謀發育以養成政治上之對抗力由是相漸相摩以促國家之進步則分權之主義尙焉准此進行分權自分權統一自統一並育而不害相待以有成矣願北系諸君子洞察時局深維禍本放棄其宰割中國之成見則目前之糾紛立解後來之治安可圖不然挾意氣以殉門戶之見李督軍主張和平不免爲衆矢之的矣奕奕南畝其獲安枕乎憂危告哀伏維明察唐繼堯叩 
要聞一 
[關於時局之北京紀聞]  
　　中央軍事計畫 
　　各地最近狀况 
[一公府之軍事密議]  
　　星期四日（十四日）上午大總統曾特邀集王聘老及各國務員並廕午樓等高級軍官數人在公府密開特别會議約二小時之久聞所議均與最近時局上極關重要一嚴催援鄂各軍迅赴前敵一湘西各軍近有侵窺荆襄之耗應迅籌協援吳光新各軍一閩督李厚基連電告急李烈鈞陳炯明等大舉侵閩應如何設法援救一陜西亂事甚熾陳樹藩督軍巳有不能維持警耗應如何籌畫一沿江各省倘有變局應如何對待聞巳均擬有具體辦法此外尙另有其他軍秘與財政上之討論 
[二指示戒嚴之區域]  
　　日來北軍紛紛南下所有大軍經過地點在在均關重要茲據軍界消息曹　珊張子志張動臣三總司令皆有要電致大總統請示於必要時是否均可戒嚴並將出軍經過路線詳告元首聞大總統與王總理協商畢即以密碼電報指示明晰今將所定必須特别戒嚴區域探誌於下　一直軍所至之湖北蒲圻嘉魚　一第七師所至之湖北崇陽德安通城　一魯軍所至贛南萍鄉南康等處 
[三各地方變亂之噩耗]  
　　此數日間中央政局仍極岑寂北方軍事計畫尙無特别發展惟聞關於地方上消息頗多噩耗　一陜西第二混成旅爲陜中重要勁旅亦爲陳樹藩最可靠之軍隊前次兵變即以此旅平定之近日該旅旅長胡景翼巳率全旅在三原宣告獨立渭南臨潼等要區巳均被民軍佔領長安（省城）陷入包圍之内陳樹藩有巳潛逃之耗　一甘肅馬安良回軍之不穏早有傳聞昨聞外人電訊云張廣建巳被馬安良驅逐惟政府方面尙否認此事　一福建北軍屢被粤軍挫敗任閩某軍軍亦有不穏之耗閩防勢亦緊迫總之各種消息半出謠傳如果盡皆確實政悞前途恐又有巨大之變幻也又聞近日陜西督軍陳樹藩所來告急電報巳達七八通之多無如政府現值應付鄂贛兩省勢尙不暇竟無一電覆之據旅京秦籍某要人云此次護法軍起義非將陳樹藩逐出陜境以外决不罷休雖陳氏素依某大老爲護符恐亦無力挽救也 
[四規取全湘之計畫]  
　　政府自發表討伐令後關於討伐湘軍問題業巳分别布置其入手計畫則係由第一第二兩路軍隊前進先行攻取岳通刻因南軍攻鄂係分中路嘉魚蒲圻左路石首監利沙市一帶右路之爲三路政府此次攻湘亦卽以三路敵之其計畫一一路由通城進取岳州直攻長沙一一路由公安方面進兵一一路由江西萍鄉進兵 
[五電令限日奪回湖山]  
　　湖北地方刻下在岳北一帶最關重要茲據公府軍事處最確消息近日鄂省蒲圻通城通山新堤嘉魚等處確無南軍蹤跡惟湖山方面尙有譚浩明一部軍隊佔據現在正由田旅長率軍與彼交戰日昨元首接王子春督軍電報亦云湖山仍有少數南軍元首即飭參陸辦公處電令王鄂督轉諭田旅長限日將湖山一隅奪回以憑三路大軍定期開始攻岳 
[六馮玉祥抵鄂後之行動]  
　　據軍界　　消息馮玉祥旅長自率所部軍隊抵鄂後名分上願聽曹仲　總司令之指揮而實際上馮氏仍不忘前在南京時與李蘇督之宣言决不與南軍作戰嗣後馮旅在鄂只可擔任防務斷難開往前敵負贛爭上之責任有謂馮旅業經出兵直攻長沙者殊與事實不符 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[湘鄂最近之戰局]  
　　南軍之退出鄂境實由陸武鳴一電之力此電於時局關係甚大特補錄之文云勘電悉攻岳原非得巳收復固自可幸務宜飭令前敵各路司令收束戰線於岳屬管轄區域擇隘固守切勿進攻鄂境蓋鄂督原處調人地位雖形勢中變然其希冀息寗居心靡他非如馮王輩之反覆無常可比且兩國戰爭不傷使者古有明訓豈内國之爭竟無和平解决之道際茲外患孔殷國基動搖正宜早息内訌協力對外巳逕電秀山春煊切速協商矣所慮武力討伐之傳言尙無明令實徵卽有之亦祇得嚴守以待盡其在我誰爲禍首天下萬世自有公評特囑盼復聞此電係三十一日到岳其時西南尙未見局部討伐令然亦足見陸譚之希望和平也今討伐令一再頒布南軍仍取守勢亦係遵此電囑刻聞南軍已於岳陽布置極堅固之防禦由譚浩明委任趙恒惕爲岳陽鎭守使林修梅爲副使並聲明俟戰事完畢副使一缺仍須裁撤 
　　上月杪北軍由蒲圻縣城潰退至汀泗橋將中伙舖至五里牌之路線毁壞甚多當時武昌開車僅能至咸寗縣爲止迨二日第七師田樹勳旅長率軍重駐蒲圻將盤踞縣城之土匪逐走當請武岳路工程局趕將損壞各段修理完竣適羊樓司路口舖各地南軍陸續退去現在軍事車輛已可開過蒲圻直至路口舖由路口舖至岳州僅雲溪城陵磯兩站一小時可達南北軍即相持於此該路全線刻因往返運兵甚忙仍不載客擊壞之車頭車輛亦經修好 
　　安武軍之由萍鄉突襲長沙極爲國人所注意茲聞此事係在岳州失守南軍攻鄂時王子春爲解鄂危之計畫曾密商陳光遠得其同意該安武軍前退駐萍者僅只十營王氏以其力薄又命駐在鄂境通山通城之該軍六營由通山潛入贛之義寗轉赴萍鄉相助會合取道萍醴路突至長株路之第三站譚浩明原早料南軍侵入鄂境贛軍必有舉動故將陸裕光所部桂軍二十營駐守長株路線槪未他調三日安武軍由醴陵進攻長株站勢甚猛烈桂軍迎戰亦不稍懈當因電線斫斷不通鐵路亦損壞數里湘垣不免大起驚惶嗣王子春因南軍巳退出鄂疆甚欲消弭戰禍比電安武軍統領陳德修及譚浩明轉知兩軍罷戰安武軍遂復由株州退回萍鄉蓋此舉純爲王子春牽制南軍侵鄂計並無眞取長沙之志也今中央因决計主戰以由贛攻湘極關重要復遣安武軍旅長朱從賓率六千人於前日行抵九江擬會合陳德修所部再由萍醴進攻長沙聞陳光遠尙未允該軍假道也 
[南軍得岳後之援荆州]  
　　（長沙通信） 
　　北軍自到岳州後以爲扼住聨軍咽喉即可制聨軍死命故皆决心備戰毫無誠意言和其在岳州之軍實原有三師之多并携有飛機四架聲勢赫赫若有幾分戰鬭力者故聨軍攻岳之計劃原準備兩月之血戰乃兩軍周旋戰場僅止五日即棄岳州而逃較之前次由長沙逃至岳州時尤爲敏捷用將左右兩翼之捷電錄下左翼方面來電云長沙譚聨帥鈞鑒宥晚榮昌親率所部陸長勝王莅全李梅芳等營攻破塘口敵人防禦線敵即潰退當分三路向岳州追擊榮昌濟一同督隊前追經於感日下午戍時攻進岳城敵敗走時縱火焚刧慘無人道此役榮昌所部計獲野山砲及鎗彈無算除會商嚴密布置安撫居民外謹先電聞詳情續報韋榮昌馬濟呈叩感亥印右翼方面來電云長沙譚聨帥鈞鑒我軍感日正午與敵軍激戰三小時敵軍向岳城敗退午後六時我軍直逼岳城敵軍紛紛退出韋馬程各總司令趙師長林旅長均至現巳將岳城完全收回劉建藩叩印 
　　北軍係分兩路退走一由武岳路退蒲圻通城一由水路退新堤臨逃時焚燒房屋人民生命財產損失之數尙無確報次早始行撲滅尙有北軍萬餘人因聨軍入城過速未及逃走巳全體繳械被俘是役雙方死傷之多爲南北戰爭來所未有計新牆一役湖南第二旅林修梅之軍因偷渡小河陣亡八百餘人總計聨軍傷亡約三千餘人北軍方面又有過之誰生厲階使我南北同胞自相魚肉亦可哀也矣 
　　岳州旣下武漢動搖王占元來電謂願修舊好請勿遽攻武漢譚聨帥當以我軍將士異常憤激勇氣百倍勢難遏止尊囑一節不能如命等詞復電拒絶一面雷促前敵各將領從速乘勢相機進攻武漢俾大局得早解决惟聞吳光新襲取荆州爲聨軍進攻武漢之一大障礙譚聨帥現决計一方面進取武漢一方面赴援荆州除催令三路援鄂總司令從速誓師出發外并加派桂軍第二支隊賓華東司令率兵十營由津市前進入荆以厚兵力藉免會師武漢之後顧復可援黎天才之厄茲聞李書城等巳正式通電赴援其文云自馮代總統停戰令下李陳王各督復力主和議書等頓兵湘隅靜待解决近則曹錕進攻襄樊吳光新襲取荆沙節節進擾逼我湘邊抗命背約忍無可忍竊念强鄰伺隙正邦人嘗膽臥薪之時國基方興豈我輩燃箕煑豆之日揮涕誓師原非得巳願我同袍共鑒斯忱湘西援鄂第一路總司令李書城第二路總司令田應詔第三路總司令周則范叩印云云岳州旣下荆州吳軍已陷於孤危之境未知援軍到後情形又將何如也 
[奉天政界紀聞]  
　　出兵問題 
　　巡閱使問題 
　　停止兌現問題 
　　自岳州失陷中央下令討伐巳表示主戰之决心矣昨電張督軍詢問出兵大致謂時局所趨就現在大勢觀之和議一節恐難見諸事實將來仍不免出於武力調停之一途貴督終始主戰卓見可欣對於南方果出以戰奉省究能出兵若干軍械是否充足適用何人督率軍餉能否自籌希詳細電覆以憑考核奉督接電後如何答覆未悉又聞張督軍以中央和戰無定主戰督軍亦進退恍惚將來兩方面勝算誰操殊難逆料以故奉省亦改變方針以保有奉省權利爲惟一宗旨至對時局問題擬於表面上仍事敷衍實際則事齊事楚兩無可屬成敗勝負坐以觀之如不侵入奉省亦必不多管閒事也 
　　東三省擬立巡閱使專缺此議發生巳久最近東三省聨合會議爲聨絡東三省防務外交及預籌西伯利亞俄人激烈派之侵擾滿洲起見亦曾電請政府添設巡閱使惠缺并公推張督軍堪勝此任政府均未有准否之表示日昨奉督之代表劉鴻恩赴京晋謁總統聞曾亦議及此事在元首意見極表贊同擬即將核准惟尙有議提出要求於張督軍之件約爲出師援鄂及某項問題又聞此事頗爲重要必須經過國務會議後始能確定又聞日前張督軍請設東三省巡閱使一節據個中人云此事實將成熟後因孟恩遠氏秘陳中央表示反對故此議暫行從緩 
　　中國銀行團日前向日本方面提出商確擬將每日四萬元兌換事停止以活金融昨聞日本方面接到此文後卽在商業會議所集議當以憑票付現洋票正規前之雙方訂約每日只兌四萬元者因張軍長急圖整頓金融能於一年半内收盡小洋票改發大洋票充實大洋之準備使後來洋票與現貨同其價格無論中外商人不致受損是以特表同情而允其約孰料約成之後僅發大洋紙幣幾許並不收回小洋票而於現洋準備更不亟籌且發出債劵若干故茲次所請碍難同意擬即答覆拒絶云云 
[松潘兵變之詳情（成都通信）]  
　　西川道之極邊與甘肅靑海交界之松潘縣城前日有兵變情事頃據松潘來函備述該處駐防漢軍西路前五營之第一二五三營各哨官軍於陽曆一月一號譁變狀况特分錄如左 
　　漢軍官佐目兵大多係松理茂等處土著性質最野素未受過軍事訓練并不知服從爲何物尊敬爲何義入伍以後該直接長官略授以射擊粗法而巳所以該軍之官佐目兵純係哥老痞棍除戰事以外皆甚自由與普通人無異軍紀風紀毫不知悉養成一種最下流卑鄙性質居營哨官職者惟知樹　羽固勢力對於長官一味跋扈對於人民作福作威所以去歲戕害田子石（新往接該軍統領印篆者）今年逼走茂縣知事（該軍第二營營長李陽三駐防茂縣把持行政知事莫何因之卸職）截殺新任知事（陰曆丁巳秋當道委蔣潮海接漢軍統領印蔣於赴任時委張某暫攝茂縣知事張在途中被李營陽三黨羽攔路截殺繼又陷害蔣氏蔣見事不佳遁走得免）種種野蠻婦孺皆知政府有鞭長不及之勢未曾追究因此該軍弁髦政府任意縱横致演出今日之巨患 
　　松理懋茂屯殖軍總司令陳戎生氏自　劉存厚明令（於軍長任内所令）將西路漢軍劃歸直轄後陳氏即委張尊前往代接亟思整飭漢軍以固邊圉（因漢軍連年戕害軍民長官陳氏慮該軍之釀起邊患所以首重在此）於十二月初旬令委松潘屯殖總辦兼松理懋茂屯殖軍第二區司令張尊（字達三前陸軍第四師獨立團團長兼剿辦懋功夷匪司令官）赴松理茂一帶調查墾殖區域以便督飭墾務並代接漢軍統領印符查墾殖軍金廠（在距松城四十里獐獵地方俗呼章臘）事宜張氏由灌出發只帶弁護兵十名首由茂縣威州等處調查竣事始往松潘詎抵松之日（十二月二十八號）正値漢軍第一二五營各官佐目兵逼索欠餉喧鬧内訌其間第二營李營陽三爭執最烈次日（二十九號）知事張典（字敷五安岳人）請張宴會何統領上林氏因各營哨逼索欠餉亟思將印交出脫離關係於三十號乘張氏蒞松遂延張至部宴願將統領職務交與暫攝張氏任墾殖處副處長兼總參議官）再作籌商欠餉事務其計畫在消滅糾紛化除内訌張氏之於陳氏有輔助不逮之責値此糾紛不得不盡力維持也 
　　是日（二十九號）何氏將種種危迫情形歷向張氏告訴張氏勉强俯認後於傍晚即密令伊部書記某將印裹在敝軍服内與張氏送入屯殖總辦署是夜漢軍各營哨官佐目兵皆不知也次日（三十號）午間張氏揭紅示宣布暫攝統領緣由該漢軍目兵瞥見回報各直接長官李陽三聞之怒立命伊部護兵將紅示撕毁移時李營將該所部各哨官兵集合一處大開演說以言語鼓動目兵并言張氏罪過於解散後各目兵洶洶然有用武氣象並有揚拳舞爪信口謾駡者張氏聞報决意將印退何　亦再四不受不獲巳張何急籌弭止之法終夜未寢三十一號張同何將弭止之法議定擬將墾殖軍金廠所取之金暫借若干兩爲漢軍各營哨官佐兵夫年節奬勵并給領欠餉若干餘者俟呈報屯殖軍陳總司令核辦聞各營哨官兵皆悅服惟李始終不允强逼要挾甚烈暗中並慫恿各哨目兵謂非得欠餉全數不休且命心腹黨羽密將第一五兩營各哨目兵煽惑激以一致進行且與各營哨私約如不能達到美滿目的伊願爲各營哨死力吐氣等語一面又派黨羽往各處勾結漢回夷之哥老會凡有快鎗硬火者均暗裏準備一聞信砲俱荷槍在某處集合以作後援詎各營哨目兵毫無程度一聞李營鼓舞煽惑又皆表同意見願推戴李爲統領遂閉戈殘害張氏矣 
　　陽曆七年元旦之子時李陽三親率所部黨羽鳴鎗舉事首先按入統部是夜何上林氏在屯殖署與張達三氏籌備弭止亂事未回部宿李督隊至部見何氏不在跟卽轉至屯殖署將署四面圍困時張何兩氏一聞鎗砲人馬嘈雜之聲卽命張所部第三連連長王化南速督署内守衛士兵抵禦話猶未畢李已率叛兵及本地漢回夷哥老約五六百人均持九五子步馬槍將屯殖署周圍重疊包抄李親督死勇撲殺入署署門口之守衛士兵死力抵禦寡衆不敵立被亂軍擊斃張何兩氏見事迫無濟在旁弁護士兵又少不能捍衛急呼王化南衝鋒殊王於叛兵撲至時已私逃署外藏伏民間矣何氏急呼張氏一同越牆逃匿張不獲巳從之何首先逾垣次由張之馬弁擬翻身上牆以手捉挈張氏甫攀至牆脊乒乓兩聲巳將馬弁擊斃落下張見此情形始知生命休矣正擬自盡而叛軍亂民巳蜂擁近身矣馬弁護兵十餘名知性命無救均以自來得馬鎗臥地快放斃叛兵亂民二三十人該叛兵等火力太厚四面拚命猛攻而城牆上（屯殖署在城牆脚下）之火力更甚彈落如雨并擲石亂擊當將瓦房打塌張氏同署内辦公職員軍官佐弁護目兵數十人均慘死在地李見張氏及署内員均已焦頭爛額洞胸碎腹倒斃在地遂令搜括公私欵項衣物等件掃除凈盡而去 
　　同時距松城四十里之獐獵地方墾殖軍所辦金廠亦被李陽三派隊協同該處駐紥之漢軍某營哨乘廠内無備分數隊抄襲將四面圍緊猛攻首用詭術將衛廠墾殖部隊鎗枝套提後繼用酷辣手段將繳鎗官兵亂砲轟斃始一齊馳入廠内復將廠内辦事人員一一拿獲捆綁鎗斃所有銷成條金六七百兩及金沙五六百兩銀洋數千元銅幣千餘串廠員衣物等件掃掠一空并肆行打毁房舍器具而去 
　　外傳知事張典（安岳人）自刎征收局長劉樹滋（萬縣人）被亂軍亂民刦殺統領何上林（湖北人）被害皆係傳聞之誤又云縣署征收局漢軍統領部曁各法團同時被亂軍刦毁茲據確實消息則亦並無其事况張達三司令及署内辦公人員屍身多係張知事會同商會收殮　惟聞張之靈柩寄停縣城龍王廟内現聞屍身巳不全矣（係被叛軍宰割）下餘七八十具屍骸除官長職務人員經商會掩埋外士兵夫役之屍悉數暴露屯殖署内之第三連連長王化南於叛軍撲署時逃匿民問事後被亂民所殺何上林及行政長官現皆無恙當譁變之日城内秩序及獐獵地方均斷絶交通凡往來商旅小貿苦力等非有商會之通過證曁該叛軍臨時機關之檢查戳記不得自由行止接連旬餘不惟普通人不得通過即松灌等處郵政亦不准通過所以事出兩旬之久外間未獲一確實消息也（未完） 
[成都商業塲大火紀]  
　　四川省城精華之商業場於一月二十七號晚七鐘時被焚至十點四十餘分火勢始衰巳將該場焚毁淨盡茲錄其情形如左 
　　商業場創修於前清光緒三十三年至三十四年工竣於三月初一開場至今九年餘矣其建築費二十萬初係官商合辦至民國時官股十萬完全頂與商人至此次起火原因傳說不一有謂係洋燈倒翻引燃者有謂係又雀牌洋燭惹然者又有謂係電燈線漏火者惟起火地點係在山前場入左首距電燈房不遠之樓房該場距二區署及警廳均近火燃時兩處水龍先到其餘各區署所之水龍亦絡續馳到計有二十餘架消防巡警均頗奮勇因而受傷者聞有十餘人警官亦有受傷者彭司令親到指揮一切其他城防司令督軍與兩縣亦皆派員到場彈壓 
 
 
 

Page 7

 
 
成都自辦警察以來於火警一事尙稱得力該場因係樓房連接太密場前場後水龍均不易着手上層樓板折晣亦難而水又缺乏僅後門左端有一水池場内雖有水井不易吸取故完全燒毁該場號口共一百五十八家除一品香餐館外盡數被焚所有貨物搬出者前場較多約有十分之四五合計損失在百萬以上場外前門陶然亭及二區警察署（卽普準堂）均波及其餘附近址毁華興街舖房附近亦毁十數家當火起時彭司令卽令將場前後交通阻止僅許運貨出外不許閒人入内以防趁火打刦其後火勢愈烈所有總府街華興街小十字大十字相國寺街及附近各街亦均一律阻斷交通督軍署則派敎導營將北較場附近各街交通阻斷辦事人不能出入城防司令部田司令亦禁辦事人員出入並派騎兵第三營赴藩署附近各街口駐紮一面又派新招之兵徒手到火場帮同救火各區警察亦持械在街防範其他軍警各機關亦皆戒備新街之電燈公司早行息滅 
　　二十七號晚火燃正烈忽聞城外槍聲據聞係東門外猛追灣附近匪徒所爲說者謂欲趕熱鬧也又聞各商舖搬貨時乘火打刦者不少經城防司令捕獲二人警察捕獲十餘人當時彈壓者鳴槍示威内有王占鰲一名搶刦製革廠貨物情節較重於二十八號由警廳驗明正身綁赴陶然亭門首處决以昭炯戒并聞是夜騎兵蔣營亦拿獲拾鈕子五牌者責二百釋放起火之夜二十八號各處到塲觀火者人山人海擁擠異常附近各街亦皆擁擠不堪至昨晚尙絡繹未絶該場甫開後即有仿阿房宫賦登報者其時以爲贊美而不知楚人一炬可憐焦士已暗伏今日之災况矣四川羣報社編輯部係在昌福公司内其房舍與商業場電燈房接近火勢延燒出場時即將該公司後面房舍折毁羣報亦因以暫行停刋一日 
[中美訴訟案件觀審辦法]  
　　外交部咨各省省長文云迭據特派直隸交涉員呈報與駐津美總領事約定中美訴訟案件觀審辦法六條請通行遵照辦理並准駐京美使函同前由復經本部與該使將該特派員與美總領事約定簽字六條内末條末句之意切實訂明附以觀審座位圖式並聲明此項約定對於中美訴訟事件彼此一律適用除通令外相應將該約定條文華洋文曁本部與美使來往文件觀審座位圖式各油印一份附送咨請查照即希轉飭各地方官遵照辦理可也附抄件 
　　茲約定美國人原告控訴華人案件在該國駐津領事署所管轄區内之辦法（一法院）此項案件不歸審判廳審理應由地方官審理（一觀審員）開庭日期應由該管官預先函知美總領事倘美總領願意得派員前往觀審　（一添傳證人）該美國觀審員有添傳案中作證之人之權如該人證係中國人中國官應出傳票傳其到案該觀審員如欲添傳案中作證之人當堂向承審官聲明該承審官自應照准添傳到案（一查訊證人）該美國觀審員按照約章有查詢案中作證之人之權茲將查詢案中作證之人辦法列下該觀審員遇有向案中作證之人訊問之處當堂向承審官聲明該承審官立即照允將觀審員所訊問之話照其原詞代向人證訊問（一駁訊證人）按照約章該觀審員有駁訊案中作證之人之權其駁訊辦法與上列之查詢辦法相同（一承認觀審員）承審官應承認該觀審員係屬美國政府代表並應以禮貌相待該觀審員之座位應與承審官並列大中華民國六年九月日在天津簽押外交部特派直隸交涉員黄榮良駐津美副領事代理總領事官卓思麟 
[討伐聲中之南京]  
　　某副官之談話 
　　馮玉祥之態度 
　　中央下令討伐後李督軍曾電中央請求收回成命與主戰派之宗旨不無違反因是李督軍之主張遂不免遭主戰派之嫉視昨有督軍署某副官新自北京回寗言主戰派有反對李督電謂政会旣簡將蒐兵一意討伐而以主持和議雙方調停之人使居江海要衝南北重鎭前敵將領恐難激勵國務院得電後未置可否當將原電呈請元首閱看元首謂秀山前持和議係本余息事寗人之意從中調停旋因南方不就範圍中央明令討伐彼亦竭力贊成文電俱在不難覆按明係有人思離間北系將領造此謠言某督爲其所惑致有此電可速擬通電申明余意雙方解說余對於軍民長官及前敵將領信任極專决不受人煽惑當卽發電安慰並用私人名義電致李督請其力疾視事勉顧大局勿聽謠言云云臨行禀辭時元首並寄語李督外間無論如何離間千請鎭靜勿遽灰心李督聞訊後深爲感慰 
　　馮玉祥所統之第十六混成旅抵浦時逗遛不進迨得中央餉銀三十六萬元並蘇省籌墊四萬元始開赴皖省聞抵武穴後即聲明主和不受南北兩方調遣其通電中竭力指摘中央之舉措失宜李督接電後即電請皖督倪嗣冲迅速派員疏通一面電知鄂督王占元趕緊設法勸導又聞督軍公署昨晚接某處密探報告近日有人以安徽勁旅大半調赴前敵兵備空虚思乘此機會在長江一帶活動並擬推翻陳督以馮玉祥繼任等語此說確否雖不可知惟馮玉祥一至武穴即變態度不無令人可疑也 
[徐州快信]  
　　聞魯督張懷芝將於日内由津浦路南下 
　　第七師動員之軍隊已經開㧞凈盡所有留守各營統歸第二十五團魏團長管轄蓋魏巳任爲留守司令也 
　　張文生現兼理四省剿匪任務特於日昨召集所部各級軍官外復邀請道尹縣知事至鎭署開軍事會議討論剿匪方略及維持地面辦法僉以城廂治安所關尤要擬先由各署派得力軍警會同清查戶口以清盜源已决定不日實行 
　　銅豐邊界一帶嘯聚土匪約四五百人甚形猖獗張文生巳派新安武軍兩營前往剿捕又刁廣蘭一黨約五十餘人横行黄集鄉馬溝市一帶現張亦派馬隊一營前往截緝 
昨日（十五）此間得雪寸許 
[南京快信]  
　　李督贊成熊希齡之主張先就湘鄂間議和 
　　鄂督王占元贛督陳光遠蘇督李純昨又聨銜通電對時局仍主和息戰 
　　魯軍師長施從濱昨晨乘華利輪赴潯轉車赴南昌省城 
　　據魯軍師長施從濱云魯軍赴贛係假道由萍鄉進攻長沙 
　　馮總統派公府諮議王毓華來寗面晤李督密商時局又聞馮總統有親自出京巡閱武漢消息 
　　譚浩明又派參謀長張其煌來寗面謁李督接洽湘鄂事住下關招商旅館 
　　曹錕張敬堯由鄂通電即日親赴前敵督戰 
　　贛北鎭守使吳金彪派來之密使昨巳乘輪回潯又徐世法在九江宣布獨立說係訛傳 
　　贛紳任壽祺程道存等亦紛電李督請去電慰留陳光遠 
　　倪嗣冲昨又調安武軍六營由浦乘利濟安豐兩艦運赴安慶省城 
　　岑西林代表冷遹耿毅昨日晚車回滬 
　　中央忽又電召長江巡閱副使王廷楨入京定明日（十九）北上 
　　李督派赴滇省接洽之代表劉之潔昨有電來寗報告一切 
　　報傳長江各商輪停售漢口票商輪祗行駛至九江止茲查全屬子虚 
　　中國銀行行長談荔蓀因北京總行開股東會議特於昨日午車北上 
　　南京總商會定元宵後一日開春季大會 
　　省署牌示署靑浦縣知事張仁靜調省遺缺委連德英署理又泰縣知事鄭輔東因病請假遺缺委孫榮彬代理 
[蕪湖快信]  
　　皖南鎭守使馬聨甲接倪督軍電於十六日乘江俗輪赴安慶鎭懾 
　　安武軍第一路第五營張子俊軍隊於十五日夜間由蕪開㧞分乘民船用逍遙津陞隆兩小輪拖帶赴安慶其第七路第二營張桂森之軍隊又於十六晨分乘民船用鎭蘇小輪拖赴安慶駐宣城安武軍第一路第二營馬仲凱之軍隊則經馬鎭守使電調於十五日晚由宣城拔隊起程十七日晨當可到蕪 
　　停泊蕪湖江干之金甌小軍艦亦於十六日午後起椗隨馬鎭守使開赴安慶聞奉倪督電令該艦停泊華陽上游小姑山江面防堵 
　　安武軍第一路帮統史俊玉奉蚌埠電令率安武軍第一路第七路第八路軍隊多營由安慶出發赴華陽防堵 
　　蕪湖軍警因時局不靖巳下特别戒嚴令馬路長春第一台戲館刻由警廳飭令於十七日停演並派警令曾家塘各游戲場卽日解散出境 
　　陸建章前日乘江孚上水輪過蕪聞係赴贛 
[杭州快信]  
　　省議會准期四月一日召集開會省署昨催令各機關限一月内趕將七年度預算案一律編送以便提出交議 
　　齊省長昨（十七）巳由津携同全眷南下續電到浙須在江寗勾留二三天即行返署 
　　峽石統捐局長姚應泰已將杭縣知事任内交代一律清解准三月一日履新代理局長袁長春奉飭仍回省公署機要秘書職 
　　紹縣育培學校新舊校董欵項糾葛案層控至敎育部現奉部令巳飭陳省視學員會縣督算清繳 
　　駐紹第六團團長盛開第現因舊病增劇在紹私宅就醫惟防務緊要每日仍扶病親詣團部察視一週並未請假 
地方通信 
[公江]  
[檢定敎員動機]  
　　檢定敎員一事前經省頒敎員資格调查表交由各校敎員自行塡寫内有成績一欄專塡省道縣視學評語此項評語大抵由本人自擇較優者塡入現省敎育廳因審查此類資格必須核對原評特致函縣署訊其有無底册茲經縣署覆稱縣視學評語悉載全縣敎育狀况報告表内前經呈報省署可憑檢核請逕自函索云 
[越獄案之判詞]  
　　松縣監犯李阿榮申才生沈琴山等乘隙毁械結夥脫逃一案旋經懸賞購緝全數弋獲現由劉承審員　供確擊除李阿榮申才生沈琴山三犯情罪重大另行判處重刑呈請高等法院轉呈軍民兩長核示外其疎縱脫逃之監獄看守嚴聨發鍾友才傅桂秋三人昨亦審理終結宣告判决均依刑律一百七十二條之規定各處四等有期徒刑一年未决期内覊押日數依同律八十條以兩日折算徒刑一日云 
[捐募浚河經費]  
　　浚河董鄭子松等因市河路線甚長工程浩大城市積存之水利經費萬萬不敷開支爰於今日（十六號）邀集各董在浚河局内集議募捐辦法結果决印捐簿五十冊交各段董分途勸募並議决募捐法兩事一舖戶無論大小各捐房租兩月房客房東各認半數二住戶各視財產酌量捐輸多少不論此項捐簿並由鄭董等請求李縣長親撰捐啓列於簿首聲述市河不能不開之故業已分别付印矣 
[盜案節外主枝]  
　　搶刦西三保二十六圖黄象德家案内之盜犯沈瑞康因殺斃黄母及十一歲女兒自知罪在不赦服毒自戕臨死自認爲盜殺人由地保黄少波錄取供辭報縣完案各情巳迭誌本報事後事主黄象德因沈雖本案要犯然此事决非沈一人所爲且事發後附近之泥水匠朱柏生等二人又同時失蹤跡近情虚逃避爰又具呈縣署要求澈底緝究並因地保黄少波當日在沈處錄供時未邀象德前往而在逃之朱柏生等二人又與該地保有親戚關係因此呈縣時語多牽連自此項消息傳回該鄉後少波之父黄明德立時驚悸成瘋性情全失日昨明德在該處小肉舖内因聞墳屋頭鄉民沈某稱述其子少波牽連刦案立搶肉舖月斧向沈猛斫沈之肩部受傷甚劇立刻流血倒地現已奄奄一息由沈之家屬報由楓涇警察分所長尹伯華轉報縣署聽候核辦 
金山 
[租務近聞]  
　　去歲螟災金邑最重故各業戶之收入尤較松江爲遜迄今各佃中猶有粒米未完者爰由業戶丁運嘉等呈請詹縣長開辦催租局並保徐亞伯警佐兼任局長自徐視事後選派租吏分途催促巳漸有起色日前有催租吏陸桂蓮被錢家圩業戶錢幼香吳永康及張堰業戶姚公邁等控其侵吞租欵營私舞弊已被徐警佐撤換矣 
蘇州 
[蘇垣政界雜聞]  
　　水警二廳總務科長宋世松司法科長王荃晏勤務督察長宣葆章均經趙廳長於緝獲巨盜管大肚子等案附列保奬各給八等文虎章業奉内務部核准頒發奬章送交省長轉發二廳分給收執矣蘇州楊交涉員接奉外交部令謂北軍會師武漢刑襄等處均發生戰事所有外人游歷鄂省護照應暫行停給以免危險云云　高等檢察廳王廳長以上海地方廳贓物庫内失竊大批烟土一案該書記官錢子榮管理贓物庫出此巨案毫無覺察實非尋常疎忽可比應如何懲戒前曾呈請司法部核示惟此案懸宕日久迄未破獲未便再行姑容應將該書記官錢子榮先行撤委仍候部示再議懲戒昨巳令飭遵照　唯亭鎭警察分所長周詠芝撤差另委沈桐生接充沈向在蘇常道署充當科員故不願就此警職當即繳還委狀旋經吳縣知事另委潘君接充聞潘已擇定初十日到差 
鎭江 
[華利運艦過鎭]  
　　華利華太兩運艦均由鄂載有潰兵一千二百餘名至浦口登岸轉乘津浦車北上迨日昨午後三時華利鼓輪東下道經京口並未停車逕赴滬江 
[錢盈餘記略]  
　　鎭郡各錢莊自受光復影響後往來交易均抱穏健主義客歲該業頗爲發達聞道生盈餘二萬兩晉源一萬二千兩愼康一萬兩裕潤八千兩源祥五千兩阜康四千兩永生三千兩元盛三千兩滋生三千兩永昌二千兩晋生二千兩鎭康祥二千兩同裕一千兩云 
[交部飭緝逃員]  
　　省署准交通部咨津浦路事務員李學仲司事焦赫然虧欵潛逃請飭所屬嚴緝務獲解究以重公欵昨巳轉令鎭郡軍警一體協緝矣 
揚州 
[營長禀陳防務]  
　　兩淮緝私水師第三團第五營長單文華現由板浦防地來揚謁見劉苕靑統領禀陳防務事宜 
[警員行將更換]  
　　江都警察一區長羅寄琴供職以來奉職不勤現趙所長凝行撤換以二區員蕭秉書承乏 
[警察實行荷槍]  
　　江都警察本極腐敗自趙縣長蒞任以來力爲整頓現仿北洋警察制度令各區站崗巡士一律荷槍矣 
[假土案已上訴]  
　　敎場裕興高糧酒號號東田子安私販烟土日前有　子橋馬渭賓在該處購土一斤回鄉嗣知僞貨持向田某交涉詎田倚縣署某僱員之力置之不理現馬已赴蘇高等廳上訴云 
嘉興 
[盜犯執行鎗斃]  
　　嘉興軍警前曾購線緝獲搶刦晒港木橋之盜匪周阿三徐阿四搶刦竹林廟案内盜匪王佬三楊阿香邱凱鳳陳金源周梅兒葉應曹等八名經嘉屬戒嚴司令部開庭研訊供認行刧不諱業由夏司令官詳准軍督於日昨將周阿三等八名驗明正身派警押赴犯事地點執行鎗斃並將罪狀宣布 
[組織學校之批示]  
　　嘉興新豐鎭公民周浹等擬在該鎭組織一國民學校於日前擬具簡則呈縣備案茲經張知事批云查各區增設區立國民學校應由本區學董呈請核奪乃該公民等擬在新豐白灣地方組織區立國民學校一所未經商由該區學釐轉呈殊難准行仰即遵照 
[選民不實之呈控]  
　　嘉興本届省議會議員選民數曾由各調查員分段調查完竣由縣呈報省署查核在案惟本届選民較上屆驟增三倍曾經省吏電縣詳加審查再行呈覆當經張知事責成各調查負責現有公民顧某等以本届選民均係各調查員僞造朦報經人查察屬實業已聨名呈控到省請求飭縣覆查以重選政 
[杭州]  
[幼孩跌斃]  
　　上城荷花池頭虞吉華家昨日（十七）上午有幼孩阿昭年方七齡適在樓上聞門前有演唱木人戲者經過鑼聲聒耳該幼孩急忙下樓偶不經意從樓梯跌下鼻血如注昏不知人逾時即行氣絶亦云慘矣 
[優奬捐資興學]  
　　餘姚馬氏仁記義莊等捐資興學數目均在萬金以上昨（十七日）巳由敎育廳呈准省長咨請敎育部核明從優給奬 
[便議金融結果]  
　　浙省錢業同行十六日午十二時在錢業公所開會討論本年金融事業以絶弊興利爲主藉維信用所議條件如下（甲）各莊支票爲銀洋之代價其期間自一二日至四十餘日不等茲規定遠期票不得過四十日以上（乙）每月存欠毫息相距太遠規定存欠相離以兩毫爲限（丙）客路滙劃往往有隔日付帳規定滙劃欵項一律當日出帳如有違反上列各項大同行罰洋三百元小同行罰洋一昌五十元云 
雜評一 
[修改院法命令（默）]  
　　去歲因政爭相持不下之故宣布籌備召集新國會令意欲以緩和南方之憤爭也今之宣布修改國會組織法與兩院選舉法令用意又將何在乎據東方電之推測謂馮意在緩和段派之感情與固結北洋派决裂之團體然前之以命令緩和南派而南派之緩和無效今欲以命令緩和北派北派其有效耶總之今日時局不從根本上各稍讓步而徒於枝葉求之無論若何用意若何方法其有補於時局也幾希 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[推銷印花之諮詢]  
　　印花稅分處駐滬事事處致上海總商會公函兩件一擬請錢莊本票援照福建向單貼用印花二分以累進率計算并擬定紙張格式連印花發售以省手續一擬由紙業商董傳至各紙舖及作坊預爲承領印花若干作爲分銷機關帳簿經摺等類預貼印花二分連同紙價一併收取於稅法可收普及之效應如何酌議辦法請總商會核議云云 
[商事案件請由商會調處之部批]  
　　上海總商會與縣商會前曾會呈北京司法部請援照京師成案商事案件先由法院委託公斷處調處現經司法部江總長批示云呈悉查本部會同内務農商兩部呈准京師商民債務案件由法院委託商會先行調處辦法原以確有必要情形爲限並非遇案均由法庭委託調查原呈未免誤會且原案就一造爲商人之案件亦准法院委託調處者係因京師法院管理之案純然爲商人間之商事訴訟者甚多非稍擴張範圍無以副體恤商艱之本旨上海地方債務訟案兩造均爲商人者居多與京師情形不同自毋庸援案辦理其業經判决應行執行之案件查核該會原呈亦已認爲無保護債務人之必要應亦毋庸置議至所稱法庭厲行假扣押假執行制度往往因原告一紙之告訴遽將被告財産查封商人每因陷於恐慌或至於倒閉一節業經據情令行江蘇高審廳轉令上海地審廳嗣後因假扣押執行或假處分而查封之財產應以與債權額相當爲度並得斟酌情形就債務人因此所受之損害命債權人提供擔保且得因債務人之提供擔保而廢棄假扣押或假處分巳據覆稱嗣後遵令辦理再會審公廨華人控告華人之商事案件亦巳咨請外交部轉令上海交涉員行知會審公廨查照修正商事公斷處章程辦理矣仰卽知照此批 
[護軍使選派軍事密探]  
　　松滬盧護軍使以現值用兵之際軍事消息最貴靈通近特挑選高等軍事密探數人携有密碼電本及報告各方法分别出發某某等處坐探軍情云 
[地方監獄脫逃押犯續誌]  
　　四犯均已獲回 
　　上海地方監獄於陽曆十六號夜脫逃監犯四名當時追獲三名逸去一名即經敖典獄長電請各機關查拿等情已紀昨報茲悉脫逃各犯爲盜犯周德友羅德才王智福並前在法新租界謀斃管子英家僕人之兇犯王文桃等四名均巳經地方審檢廳判决送監執行者事前該犯等在監商通先用鐵器各將脚鐐銼斷至十六號夜十二時乘該獄看守警士換班之際挖破天花板毁去屋椽躍上屋頂越牆而逃旋經獄中值班職員與看守警士覺察當即禀報典獄長敖雲亭敖君立命各警士鳴笛追捕正出門間適游巡第一隊長馬鍾秀督同各隊士巡邏經過訽悉前情當卽開鎗示威王文桃一犯即中鎗倒地各警士以其旣受鎗傷諒難再逃遂另追逸犯敖典獄長則督同各員在獄中鎭　未逸各犯諭令各歸號舍旋復電請淞滬警察各區所並英法各捕房協查至夜半後各警士在本城三牌樓張家弄口附近屋面上將周德友羅德才王智福三犯查獲係用長梯登屋一併拘回獄中惟王文桃雖腿上受有鎗傷仍即脫逃至翌日上午十時許始由公共租界靜安寺捕房華捕在卡德路將王文桃拘獲押送該捕房敖典獄長聞知即備文親赴該捕房聲明前情將王帶回監獄地方廳林檢察長據報後於昨午特派檢察官蒞監察勘一週未幾敖典獄長備文飭警將王文桃周德友羅德才王智福等四犯押送檢察廳請爲訊究下午敖典獄長又乘坐火車前往蘇州謁見高等審檢廳面陳逃犯獲回情形請示核奪 
　　又一訪函云上海地方監獄於前晚脫逃押犯四名後經覺察分投追緝並用電話報請淞滬警察廳急派偵緝游巡兩隊馳往協捕當經偵緝隊翟世清隊長會同游巡第一隊馬毓麟隊長帶同游巡偵緝兩隊隊士分爲四路兜拿當晚拘獲周德友羅德才王智福三名立卽拘解到廳略詰後即送該監獄交敖典獄長驗收訊核茲將遊巡第一隊長馬毓麟呈報徐廳長文錄下竊據職隊駐陸軍監獄巡官高殿臣於昨夜一點餘鐘來電話報告稱是夜十二點一刻忽聞鎗聲巡官不知何故當即督率代班巡長郁占和巡警十三名一同持械查視至縣前街轉角忽房上跳下二人形跡慌張即令長警上前拿獲詢之知爲逸犯遂擬分頭緝捕餘犯間適見職隊崗警李根元左手持槍右手拿獲一人前來聲稱巡警正値十二至三點班約在換班十餘分鐘忽聽房上跳下一人巡警在電燈之下觀其面現慌張即趕上盤詰並搜索有無危險品詎該犯見警盤查默不發言卽向路南小弄而逃警見此形狀知係匪犯尤恐被逃是以開鎗追擊始中該犯腿際遂上前捕獲方思將犯解回間不料後邊又跑來一人形狀與前無異警自思鎗擊之犯已受傷痕恐難驟逃故舍而復追後來之匪迨追至路上擒獲後卽會同他警馳返原處捕拿受傷之犯豈料該傷犯已不知去向正擬分投搜捕時適本廳偵探杜紹華聞警趕到遂協同分路截拿並察得路南小弄中地下血跡糢糊故由警等按血跡根追至弄内路東一空房内見門戶已遭衝破知必由此逃竄云云隊長聞報立卽親率巡長李寶德巡警八名由廳馳往該處分路追捕行至監獄東首路遇職隊巡官王儒曾率十二至三班巡邏長警六名亦由北面聞警到此隊長即將長警交付王巡官督率前往分路追捕逸犯外隨將所獲之人帶回警廳嚴加訊詰據稱一名周德友一名羅德才一名王智福尙有在逃未獲之犯乃王文桃詎正在訊核之際適看守陸軍監獄官來廳面商索回經職隊查得該三犯旣係越獄逃犯自應送回當將所獲周王羅三名卽交該監獄官帶回並取有收據存查所有當場拿獲越獄犯情形理合具文呈請廳長鑒核 
[蕩田爭執案之查覆]  
　　寳山縣張知事爲查復蕩田爭執案呈蘇省長曁官產處文云竊奉鈞令内開（已錄昨報從略）云云奉此卷查該蕩田全案始末自光緒二十一年江督飭縣清出後即定名爲南洋官地議價召變嗣因無人承領由縣禀請定額征租督充保甲團練經費歷年收支欵目均經册報蘇藩司查核有案吳淞開埠工程局成立又經該局禀准江督歸局征收召變迨工程局裁爲縣辦後租欵亦歸縣征解上海道庫濟用是項蕩田前清以來其地權由江督主管之其租欵由蘇藩司考核之其用途由國家各機關支配之係屬純粹官有土地已無疑義光復時上海道衙門暫廢租息用途中斷面該灘之性質並未因此變更各該鄉董以租息毋庸解道即以爲該產應歸地方支配民國元年遂由縣鄉設會議决按吳淞楊行大行三鄉坐落劃出蕩灘六百八十七畝歸各該鄉自治公所征租於是始有所謂三鄉公産者殊不知國有財產地方議會要無置議之權查民國元年省議會議决省縣市鄉房屋土地租借規則第三第四兩條所規定縣有市有範圍分析極明今該董等所根據之縣市鄉議案與省議會議决規則先自牴觸根本上殊不能認爲有效即謂學欵應行保存然查部頒通令係指固有學產而言此項蕩灘旣非固有學産又並未專案呈奉上級官廳核准卽與大部解釋官有公有條文亦屬不合况沙田總局早經處分在先印書畦等旣不早行呈報現鍾愷源繳價已逾數月未便曲徇該學董之請將巳繳之價再行發還等因前經呈奉省長批示在案該紳董等當時已不聞再有爭執今部照久巳塡發價欵亦經前總辦報解不過因辦理易人遂爾妄希翻議所請撤消報買原案之處碍難照准先據該紳董朱治等並呈前來業經批駁揭示在案奉令前因合將查明此案情形據實呈復仰祈省長處長鑒核分别轉呈轉咨實爲公使 
[華人回復國籍]  
　　交涉公署近奉外交部訓令略謂據商人唐晋齋請願脫離日斯巴尼亞籍仍爲中華民國人民業由駐京日使照請本部轉知所有該商　唐晉齋一切權利義務自應仍以華人待遇令行知照等因陳交涉員奉令後昨巳轉請駐滬日斯巴尼亞領事查照矣 
[商界組織商業銀行]  
　　去歲杭滬鉅商因鑒於設在吾國之外國銀行較前愈多商業愈盛雖近數年間中國風氣亦已漸開而所營銀行事業適合商業性質者尙不多覯因赴美國考察商業銀行各種辦法先在杭州設立華孚商業銀行推吳厚卿君爲經理數月以來頗稱發達現又在上海寗波路九號添設滬行延請洪念祖君總理行務洪君曾任北市錢業董事曁上海總商會會董老成練達信用夙著現巳布置一切定期開幕足爲該行得人慶並爲實業前途賀也 
[丁巳各業盈餘調查錄（六）]  
[雜糧]  
　　黄豆芝蔴小麥等物大都產於長江一帶該業多在滬地設立總號漢鎭設立分號採辦各貨運滬發行以洋莊銷場爲大宗去年春間各貨價格增漲同行均有利益旋以督軍團獨立復辟事起影響所及市面遂一落千丈直至冬月始漸起色年終結賬計復昌祥盈一萬兩裕源九千兩新大八千兩承大六千兩五豐穗六千兩全益五千兩益昌七千兩聚茂一萬兩祥源四千兩元豐三千兩惠和一萬兩元和六千兩義順祥一千兩生和未定森泰四千兩 
[南貨]  
　　南貨業有大小同行之别南市春澤堂爲大同行之公所皆以批發爲主小同行專做門莊拆貨上年營業因北省水災來貨減少故不及前年之盛門莊各店向靠冬市去年市面凋零故遲至歲尾始有轉機茲將盈餘各牌號列下泰生潤盈四千兩同豐三千兩北三茂二千兩南三茂一千五百兩豫康五千兩成泰一千兩順昌乾一千兩公泰二千兩同茂一千兩順昌乾二千兩 
[麩皮]  
　　麩皮雖爲粗物銷場亦頗廣大故該業近年殊爲發達業於上年建設公會並山同行集資組織保險公司逐漸進步去年該業營業分上下兩届上届平平下届因協約國購作軍用馬料價格頓漲獲利頗優其最佳者爲同順陸少記陸潤記翁効記等皆有四千兩之譜餘如振餘和盛陳祝記等則三千二千不等 
[魚行]  
　　小東門外各魚行去年營業尙稱平穏茲將各行全年生意探錄如下瞿長順一百二十萬元同仁昌八十萬元裕成公司四十餘萬元永泰衡泰合泰復泰各三十萬元左右以上各行所做生意統扯扣用六分如一百二十萬可獲扣用七萬二千餘惟開銷亦頗不貲云 
[調查手製棉織品免稅數目]  
　　上海稅務總公所高所長致縣商會函云案奉財政廳訓令第二○九四號内開本年二月五日奉財政部指令廳呈人工土布免稅調查與機製布疋難以區别情形請示由奉指令呈悉該省各商會各廠商均以竹簆木機頭所弹土布視爲人工製造擬同享免稅之利益殊非本部注重貧民生計之至意茲據稱擬將貧戶用本紗手製之土布自行銷售及女工所製之棉織絨線等類准予免納稅釐一節尙屬可行但必以舊織棉貨用手工織成者爲限其織法新異及用新手機仿照之洋式棉貨仍應照徵稅釐至所擬將廠布酌免産稅一節查國務院議决此案係屬於運銷土布並未將此項出産稅規定在内應即毋庸置議再此項土布每年所短稅收請按照所塡免稅單數列入比較並劃抵中央餘欵一節應由該廳長先將此項土布種類及應短稅收數目確實查明呈報本部再行核奪令遵此令等因到廳奉此查此案昨奉部令專免貧民生計之手工土布業巳通行遵辦並令查明應免種類列表送核在案茲奉前因合抄本廳呈稿通令各該局所長轉致各商會各廠商一體遵照辦理仍將應免關於貧民生計本紗手製自行銷售之零星土布以及女工所製之棉織絨線等類核明短收釐稅數目分晰列表送廳以憑彙核呈報毋延切切此令等因奉此合亟函致貴商會轉致各廠商一體遵照辦理仍將應免關於貧民生計本紗手製自行銷售之零星土布以及女　工所製之棉織絨線等類核明免稅數目分晣列表送候彙轉 
[會丈局何來餘欵]  
　　上寳會丈局自年前遷入交涉公署以來所收華洋商人丈地升科費及經常費等除局用開支外實已有絀無盈近因外交部擬提此項餘存故巳由新任曾勉濟局長將會丈局歷年短絀情形及實無餘存欵項陳報陳交涉員核奪矣 
[財政部追索存欵]  
　　中國財政部延代表律師在公共公廨呈控本埠中華銀行行長江小峯不付存欵洋四萬元等情昨由捕房將江傳至公廨請示中西官判江交保過堂候訊 
[軍艦往來之忙碌]  
　　海軍海鳬軍艦原擬修理茲因武漢防務吃緊各要口均需軍艦駐防故由饒總司令飭將該艦暫緩修理令其駛往九江上游以達武漢一帶江面游巡遇有事故即以無線電隨時報告核辦該軍艦已於昨日由滬駛往長江矣又原泊南京之利川運送艦茲經海軍饒總司令電飭來滬聽候調遣該艦已於昨日午後由寗駛滬泊於南市浦江 
[浦江駐泊之各國軍艦]  
　　近日黄浦江中駐泊保護租界僑商之各國軍艦計英法美日等國共有五艘船名錄後　英國軍艦名（NIGHTINGALL）法國軍艦名（DDOLAGREE）美國軍艦名（VILLALOBOS）日本軍艦一名（SAGA）一名（OHIYODA） 
[調查社會敎育之成績]  
　　上海縣知事接江蘇敎育廳訓令云案查江蘇第二次省敎育行政會議議决各項社會敎育興辦事宜早奉省令公布通飭籌辦在案查社會敎育有助進學校敎育之功非定切實計畫不能盡推行之效惟各縣情形不同在繁盛之區大半巳經興辦若偏僻之地容或有所未逮但此項事業關係敎育前途實匪淺尠不容視爲緩圖茲特規定各項表式先從調查入手合行訓令該知事限文到一月内按照各項表式詳塡具報以憑稽核而策進行此令計發各項表紙公共體育場調查表圖書館調查表圖書館書籍調查表通俗敎育館調查表通俗敎育館陳列品調查表通俗講演會調查表各一紙 
[奥國人擅自來滬]  
　　奥國人好勒未經中國政府核准擅自來滬寓居公共租界經總巡捕房西探目祁文司查獲以其違背處置敵僑條例於昨日禀明捕頭將該奥人傳至公共公廨即由捕房代表牛門律師上堂譯訴前情請爲發落經關讞員商之英卓副領事判被告交一千元人洋並保候禮拜三傳案訊核 
[緝獲擊傷西捕之逃犯]  
　　匪徒李世榮因於去年八月十五號夜在公共租界馬霍路徘徊窺探經老閘捕房包探張炳成查見向詰支吾旋在身畔搜出實彈手鎗一支帶入捕房解送公共公廨押候查明再行訊究詎是月十九號上午四十九號三道西捕入獄察看李忽持舖板將該西捕頭額擊傷乘間逃逸迄已日久茲經張探偵悉李匪匿跡新閘太平坊一百九十四號屋内當於昨日禀明捕頭協同一百八十四號西探前往將李拿獲帶入捕房押候今日解廨訊究 
[搜獲手鎗類誌]  
　　寓居雲南路合興小客棧之海州人許友興身藏實彈手鎗經包探張炳成查獲連同跡涉嫌疑之清江人江德才帶入捕房解送公共公廨訊供收押在案昨日復訊先由張探上堂禀明前情並將手鎗呈案請察訊之許供手鎗係表兄托我收管並無爲匪情事又據江德才供稱素來安分實不知許帶有手鎗求恩釋放經關讞員商之英卓副領事以許身帶手鎗决非良善判押西牢二年期滿逐出租界江德才訊無關係從寬開釋手鎗充公又寓居廣東路一百八十一號門牌萬陞客棧内之江北人蕭玉良因持手鎗至某茶館内圖售被派駐老閘捕房專查特别事件之中西包探查獲解送公共公廨訊供收押在案昨晨由廨復訊據中西包探上堂稟明前情並將手鎗呈案請究訊之蕭供手鎗係友人托我代賣並不爲匪判令還押候辦 
[反對廣濟開甌之電函]  
　　招商輪船總局廣濟輪船開往温州激成温甬處各商及各申號停止裝貨一節巳誌本報茲將温州商會及温州同鄉會致招商局電函錄下 
[温州商會電]  
　　温州同鄉會轉招商局鑒廣濟仍來衆情憤激請續派堅固大輪以平公憤盼即電覆温州商會巧 
[温州同鄉會函]  
　　招商局董事諸公大鑒敬啓者此次普濟罹刦我甌甬處三屬同鄉生命財產損失甚鉅慘痛無極旋接京寗蘇杭魯粤甌日各同鄉函電紛馳均以此後來往甌滬更換堅固大輪爲請貴局曾已鑒及電覆旅京敝同鄉有另換堅固大輪以孚衆望等語敝會同人得此消息深佩貴局素以誠信爲主諒不有負初心頃聞貴局昨日仍以廣濟開甌深爲詫異查廣濟船身狹小萬難往來甌滬航路且貴局曾已正式答允於先諒不至反覆於後用特專函奉懇請即日另派堅固大輪來往甌滬俾敝同鄉生者無有戒心死者得以瞑目實深感激 
[進益學校將次開課]  
　　九畝地進益國民學校主任張開濟君於敎育一途富有心得以故遠近來學者頗形擁擠茲聞該校定舊曆正月十六日　課餘額無多有志嚮學者宜速往報名 
[中華夜學定期開學]  
　　大馬路畫錦里洋貨集益會設立之中華夜學爲商界熱心敎育份子所組織一切課程均採實用主義開辦二年成效卓著現定本月二十二日開學有志向學者幸注意焉 
[惠正小學校之改良]  
　　南京路南香粉弄惠正國民學校創立至今歷有年所今爲改良課程起見聘請城内進益學校張開濟君爲校長訂立新章添請敎員推廣學額男女兼收所授功課皆切於日用聞定於陰曆正月十一日開課 
[培本小學校近狀]  
　　閘北寳山路頣福里培本小學校去年寒假畢業因時期太迫所有憑奬咸延至陰曆正月十六日開學始行給發本年報名學生較往年更形踴躍學額已足該主任員朱企民正在計議擴充並添聘精武體育會畢業會員黎惠生君敎授拳術云 
[南洋中學校友會記事]  
　　昨午南洋中學校友會開聚餐便於南京路東亞旅館六層樓到者三十餘人校長王培蓀君敎員王引才君校醫王立才君均在座餐畢由會長朱少屏君致歡迎詞歡迎新校長裘子怡裘子端郭八銘三君繼請錢新之吳藴齋二君演說一時鼓掌聲不絶於耳末由全體集於屋頂花園合攝一影並分贈新刋校友通訊錄一本而散聞該會新刋校友雜誌第一期已付印大約四禮拜内可出版云 
[務本小學校校友會紀事]  
　　英租界盆湯弄橋南首北無錫路務本小學校創辦有年成效卓著歷届畢業生之轉入他校肄業或在工商界占優勝之位置者頗不乏人近各畢業生爲聨絡交誼起見特組織一校友會前日下午二時假閘北鴻興路華興里該校主任朱稼甫君庽所開第二次常會先由名譽會長朱惠人君報告會務歡迎新會員繼請來賓汪福源朱文華二君相繼演說並山陳瞿郁三君絲竹游藝校友兪書寶之故事張錫恩之幻術均頗動觀聽末由朱秾甫君欵以西式茶點而散並聞該校擬擴充學額寒假後定於明日（正月初十日）開課凡有子女求學者盍速往報名 
[基督敎會記事]  
　　基督敎中華倫敦會部江浙省議會於今日（十九號）起在本埠兆豐路麥倫書院内之崇艾堂開第八次年會每日午前九時半至十二時午後二時至四時報告一歲會務集議敎會要事并請講員演講要題（自立之精神）（傳道人之模範）兩省議員及代表昨巳紛紛抵埠蒞會麥家圈仁濟醫院男女門診處昨日午後照常開診 
[城内發見時疫]  
　　邇因天氣不正天花喉痧患者頗多城内縣橋八十號門牌朱曹兩姓傳染喉痧者數人一孩已亡一孩送南市上海醫院趕爲療治可望無碍聞該處近段傳染者已死壧人朱曹兩姓亦由隣居傳染而來負地方衛生之責者亟宜設法以撲滅之 
[汕頭地震之損失]  
　　本月十三日（卽新正初三）廣東潮陽縣之汕頭鎭因地震大受損失房屋倒坍佔全埠之六七滬上洋行街潮商蕭捷茂聚安等均在該埠設有聨號現得該埠消息近鄉如澄海揭陽海陽潮陽等縣亦皆受害惟該鄉饒富之家所建房屋均係平房且極堅固故地震時坍倒尙少而貧苦之家則受害甚劇現巳在會館籌議擬派員前往調查災狀以便籌欵振撫云 
 
 
 

Page 11

 
 
[米價增漲之原因]  
　　南北米市新年紅盤較上年歲底每擔漲起四五角其原因（一）緣上年存底甚少全埠祇十萬餘石（二）新正以來内地船隻來滬者尙不多覯到貨極少（三）天津客帮運往北地因此種種故昨日機器高白米每擔需洋七元三角若日内到船不多一般囤積居奇者尙有看高之勢云 
[遞送高麗人回國]  
　　高麗人安明根由浙江至常山縣當地警察詢無護照問其來華何事據稱因胞弟在贛州營商前往探望不料渺無其人現擬歸國等語當經常山縣層遞解送上海縣前日由上海縣公署將安明根解由交涉公署備函轉送日本領署收管 
[浚浦工程司有事面商]  
　　浚浦局總工程司海德生君日昨函致江蘇特派交涉員略　本工程師茲有要公面商特訂本月十九日二時赴署請卽查照 
[緝私隊長撤差]  
　　兩浙緝私第一團第二營二隊隊長兼辦租界緝私事務楊春林近因辦公不力被蔡統領撤差遺缺委玉錦鑄接辦 
[高檢廳長參觀地方廳新署]  
　　上海地方審檢廳已於本月四號遷入小西門外利涉橋南新廳署中辦公昨午蘇州高等檢察廳王仁山廳長來滬卽詣廳署當由陸林審檢兩廳長迎入欵以茶點導引至上下内外如法庭預審庭候審處收發民刑繕狀處承發吏與法警等之辦公室及現在押所等各處參觀一周旋經陸林兩君欵留午膳畢王君即興辭而别 
[幾兆焚如]  
　　昨日午後三點餘鐘時滬南外倉橋北堍某鮮肉莊樓上店主婦黄陸氏臥室内因小孩玩弄火柴遺火床褥延燃蚊帳幾致成災幸即覺察設法撲滅後由崗警將該氏帶至一區一分駐所留候訊罰 
[滬南火警續誌]  
　　南市陸家石橋舊址南堍迤東面南之永祥泰蔴袋店失愼延燒鄰居略紀昨報茲悉是晚延燒西首順裕鮮肉莊東首王德興蔴油作宏泰食鍋店振大煤炭店等共燬去前後進樓房八九幢事後由崗警將永祥泰店夥陸亨貴學徒丁順發等帶入第一區警察署詰據供稱實因在樓上厨房内煑晚膳適店中邀吃財神酒灶下火勢過猛煙囱内火星直冒延及板壁致肇此災等語董警正飭卽留候查明起火眞相再行核辦旣而由某商董具保釋出聽候核示 
[焚燬披屋續誌]  
　　閘北新疆路均濟里六弄一千二百四十六號門牌焚燬披屋一間已紀昨報茲經二段救火會查得該屋内並非住家門上釘有明治五金電料貿易公司及復成昶五金電料號牌子在香安公司保有火險號主楊雲卿經四區一分所趙署員傳案聽候查明訊究 
[閘北小火]  
　　前晚閘北滿洲路崇仁里五弄第五家郁梁氏家不戒於火即由鄰居崗警帮同救熄尙未成災事後經藥四區余署長傳到該氏訊問一過諭令取保開釋 
[派艦巡防水盜]  
　　江蘇水警第二廳趙廳長近悉蘇浙交界之楓涇泖港珠涇等處往來商船時被水盜刦掠爰於昨日令飭駐泊浦江之鈞和游巡艦迅即由滬駛赴泖港等處嚴密游弋以保航商 
[豆腐店主猝斃]  
　　滬寗鐵路北交通路豆腐店主侯土生年二十七歲於前日上午猝然身死當經隣居沈繩武向死者家屬告稱目覩土生被江北人鞠陳氏之子鞠某毆傷云云遂經尸妻侯陳氏投四區警署控告余署長命將證人沈繩武及鞠陳氏傳案看管一面飭十一圖地保報請檢廳蒞驗再核 
[五聖堂發現屍身續誌]  
　　法新租界陳金廟西首五聖堂内發現年約五十餘歲之無名男屍一具由捕查見報告捕房將屍車送同仁輔元堂驗屍所禀請法公廨讞員相驗等情已誌前報昨由中西讞員蒞所相驗後又由地方廳葉檢察官到堂驗明該屍腿部有傷委係擊傷身死因無屍屬由堂棺殮厝塜招人認領 
[女拐犯病斃]  
　　拐婦李周氏前經地方審檢廳訊明判决押送分監執行在案近來該氏在監患病當經發送新普育堂醫治無效延至昨晨斃命卽經堂中報告檢察廳下午該廳委派李檢察官沈檢驗員等蒞堂驗明委係病斃因無家屬判由堂棺殮 
[又獲一被拐女孩]  
　　住居閘北談家橋之婦人張徐氏前將來歷不明之十二歲女子紅英賣與隣居王朱氏後又誘出另賣與李張氏經四區警署提到該女及李張氏又在張徐氏家查獲九歲女孩梅英帶署研訊據二女供稱均係常州人被拐來滬余署長諭飭一併解送司法科押候訊辦 
[私販抛棄私鹽之遺累]  
　　浦東洋涇鎭東首周家觀音堂地方前日（十七）傍晚有私販十餘人肩挑私鹽經過適有兩浙緝私第一團二營二隊租界一號巡船長馬彬臣督率兵士荷鎗實彈巡查到來該私販等即將私鹽抛棄於鄉民楊金山楊春生等屋内而逸馬船長立飭兵士開鎗示威旋入楊姓家將私鹽十餘擔盡行抄出當以該鄉民等窩藏私鹽遂將楊金山楊春生二名連同私鹽併帶至船中判令罰洋八元并令加出車費小洋十餘角始得釋放 
[證明汽車肇禍情形]  
　　寓居北京路七百五十三號門牌之湖州人齊石焦於舊曆元旦自駕一百二十八號汽車駛至南京路廣西路轉角偶不經心將老婦高嚴氏撞倒碾傷當送仁濟醫院醫治無效身死業經公共公廨中西官驗明棺殮昨由捕房傳到一干人證將齊解送公廨先由捕房代表牛門律師上堂譯稱被告不應在熱鬧處所開駛快車是日適值舊曆元旦馬路行人甚衆致肇斯禍請爲訊究繼由老閘捕房九百四十三號華捕高榮華七百零六號暗差華捕李光德相繼投案禀明被告於本月十一號午後自駕汽車在南京路疾馳適有老婦掮一竹竿竿上掛有銅鑼欲從南京路走往廣西路突在南京路中間被齊之汽車撞倒而齊肇事後並不停車經我等尾隨追趕並有前面他捕攔阻方始停車於不當停車之處距離肇事處約有二三十步之遠云云訊之齊延律師到堂代表辯護經張襄讞商之英白副領事判齊交二千元人洋並保候再訂期研訊 
[聲訴投浦圖盡之原因]  
　　前晚八時許浦東爛泥渡三區崗警張玉袍在擺渡口查獲投浦自盡之男子一名當即援救帶署經解警正訊據供稱姓陳名金標年二十一歲寗波人現在法租界鴻運樓酒館爲司賬因用虧店内銀洋無法彌補故出此下策云云旋在陳身畔抄出妓女名刺多張當經解警正判令留候函詢該酒館有無此人再行核辦 
[婦人身藏烟具]  
　　婦人陳金氏住居閘北長安路長春坊前日身藏烟具行經新閘橋堍被崗警查獲帶入四區警署押候解送司法科訊核 
[洋東代出醫傷費]  
　　汽車夫盛秋泉前在法新租界駕車不愼將老嫗何馬氏撞倒受傷甚重後由捕房將馬氏送往醫院醫痊解送法公堂訊供屬實判盛罰洋二十元再貼醫費二十元並償還馬氏養傷費洋一百元押限措繳在案昨日届限據捕頭禀稱盛之洋東現願代爲賠出養傷費及醫費共洋一百二十元尙少罰欵洋二十元仍請向盛追繳中西官判將繳案之洋給予馬氏具領盛秋泉仍飭還押措繳罰欵 
[指控無端滋擾]  
　　河南路恒潤泰號經理劉鋼指控鎭江人蔣景山無端滋擾等情昨由捕房將蔣傳至公共公廨原告延律師到堂代表聲明前情請究訊之被告亦延律師投案代爲辯護中西官判蔣存洋二百元保出候禮拜二訊斷 
[攫取婦女珠飾]  
　　揚州人張世生前晚在山東路麥家圈附近攫取妓女金牡丹値洋六十元之珠花一朶又匪徒陳在潮同時在四馬路攫取張吳氏珠押髮均經包探查獲昨解公共公廨經中西官逐一訊明判張押西牢二年期滿逐出租界陳押半年贓交該原告領去 
[請緝游蕩浪費之婦人]  
　　黄順興火爐店主黄海生前因伊妻衛氏在外游蕩耗費多金具控法公堂請求斷離經中西官核准傳訊黄由伊子阿林到案聲稱衛氏聞控逃逸父親亦因有病回鄉醫治不能投案故着民人到案候示判限七天着黄海生自行投案候訊昨日届限海生仍不到案另由伊父投稱兒子海生患病未痊不能來滬現衛氏巳逃逸無蹤請爲查緝中西官判令退去候提到衛氏再行核辦 
[嚇詐串竊之查究]  
　　住居虹口吳淞路一千一百八十號屋内之粤人陳伯華指控同鄉人李生鄧元朱阿龍張阿林等於本月八號向伊妻嚇詐洋二百元不遂乘間串竊值洋八元五角之金耳環一副昨由捕房將被告四人一併拘解公共公廨經中西官略訊一過判均押候查明於禮拜三再訊 
[攫物收贓之處治]  
　　劣孩周梅林與王阿根先後在北福建路等處攫取行人呢帽消贓於李阿三由探查獲昨將三人一併解送公共公廨經中西官研訊明晣判周孩發押改良所習藝五年王押西牢半年李從寬斥釋 
[過犯控告探夥]  
　　過犯陳阿香指控探夥張金榮在海寗路屢次向伊拆梢洋八十一元昨晨由探將兩造解至公共公廨經中西官訊明判張押西牢半年陳仍农出租界不准再來 
[本夫捉姦]  
　　虹口西華德路四百九十七號門牌居人王阿毛之妻陳氏近與甬人楊芝私識前晚楊芝復往王家適被本夫王阿毛撞見當場鳴捕將楊與陳氏一併拘入捕房經捕頭詢悉前情飭將陳氏解送公廨管押楊芝押候解廨訊究 
[請求復訊之無益]  
　　姚阿毛前偕其妻張氏至法公堂控稱前有王裕庭將田單一紙抵去洋五百元届期向索不還迨經具控請追王忽糾同伊子洪生等三人到來向妻騙出抵據田單搶取而逸業已報捕拘獲解案請究等情當經中西讞員訊得原告證據不足將案註銷在案現姚又遞禀公堂請求復訊昨日傳齊人證由姚呈出前在上海縣公署涉訟時之憑證請爲察核中西讞員以前旣在縣署涉訟現在無須再請訊究故仍判令將案註銷原被一併斥退 
[攫取賭資]  
　　甬人陳長法於和日午後乘常阿林夏阿高等在西華路四百三十二號門牌屋内賭博之時突然闖入攫取檯上賑洋四十角圖逃當被常等鳴捕追獲帶入捕房禀明捕頭押候解廨請究 
[無賴設攤誘賭]  
　　無賴郭如林糾黨在梧州路擺設六門賭攤騙人錢財當被七百八十五號華捕查見以其違章將郭連同賭具一併帶入捕房禀明捕頭諭飭押候解送公堂請究 
[浦東賭案彙誌]  
　　浦東三區警署昨據游巡第四隊在陸家嘴查獲因賭起釁互相打困之甬人王娘子鄭阿培二名連同賭具併解到區當經解警正驗得王娘子左眼受有傷痕并據供稱被打落金戒一只判令轉解地方檢察廳訊辦　又該隊拘送賭徒陳玉山兪小山洪阿福姜玉芳劉升順等五名解警正姑念苦力從寬各罰洋三角賭具銷燬　又帮匪楊兆龍（號稱中帮老大）前在沿浦一帶放票收徒曾經淞滬警察廳飭緝在案邇來楊潛回浦東在楊家宅地方開場聚賭搖攤牌九通宵達日輸贏甚鉅各處賭徒前往與賭者計達一百餘人事爲解警正得悉即飭警密拿務獲解究 
[賭徒逐出租界]  
　　粤人穆裕根鄧生麥文等十三人於上月二十七號夜在北四川路仁智里二百三十七號門號啓明小總會内聚賭被美捕房中西包探查獲一併解送公共公廨訊判穆鄧兩人各交二百元人洋並保餘人開釋在案茲因鄧生日久無人具保押在捕房昨由捕頭解送公堂並飭中西包探上堂稟明前情請爲核奪中西官判鄧逐出租界再來嚴辦 
[出租木器之受累]  
　　收租人汪福元前至法公堂控寶興里五十三號門牌房客夏國生虧欠租湔向索不付旋即避匿不見棄下生財木器雜物須請核辦判將生財拍賣作抵在案昨日又有徐生秦張榮興投案聲稱夏於上年向商人等店中租去木器二房問現夏欠租逃逸請將木器給領讞員問夏來租時是否有保人擔保徐張答稱無人作保祗有賬簿爲憑呈請察閱中西官判將生財拍賣扺租外如有餘洋准給兩木器店主具領 
[貨欵陸續追繳]  
　　華珍公司經理李慶華前至法公堂控馮忠權不理往來鑽戒貨欵洋二千四百餘元請求追繳訊之馮供認欠洋屬實判馮交人銀並保出外限理昨因届限又經傳訊李稱馮保出後陸續歸還洋二千餘元尙少二百餘元仍求嚴追馮請寬限理楚中西官判馮交二百兩人銀並保出外料理 
來函 
[張政和來函]  
　　閱二月六日報載典夥一臥不起一則按與事實不符竊先嚴張克修年近花甲寄身商界已數十餘載任職滬城協來當亦巳有年素行端謹爲同人所器重惟體胖氣弱前日在典因傾跌痰壅醫治無效翌日身故並無他種原因想訪員得之傳聞容有失實事關名譽應請迅爲更正存殁均感　張政和張守和謹啓 
雜評二 
[保障商民權利之一端（訥）]  
　　法庭厲行假扣押假執行之法初意固欲以保障商民之權利然因原告一紙之告訴而遽將被告之財産查封縱使他日審明發還而當日之受累已屬非細所謂商人每陷於恐慌或因以倒閉者固實情也天下事往往因立法過嚴而流弊無窮者大抵類此然則欲保障商人權利誠不可不變而通之矣 
[本館啟事]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
自由談 
游戲文章 
[觀春聨記] [  小孤山人] 　　 
　　獻歲發春晴日融和余與客偕行市上流連風景藉以游目騁懷出門未數武則有無數宜春帖子紅滿街衢一紙桃符頗有除舊更新氣象致足觀也纔凯定居民家見其門上有春聨云戊社影斜桑柘日午橋春送柳絲風首嵌戊午二字點綴新春光景未足奇也及觀其當門額書則曰干戈一撇客不解爲何語余曰此殆測字先生所題也戊字從戈加一撇午字從干亦加一撇其意謂今年定當抛撇干戈而罷戰事取吉兆也客曰否否戊字戈旁一冫恰象刀形午字頭邊一丿亦象刀形爲干爲戈則謀動干戈之兆也余聞其言不懌信步向西行見有春聨云拚命爭成都玄德公縱取西川難得劉璋讓位假道出巴蜀唐三藏欲來南土全憑大聖騰雲問之則川人宅也又往東轉西見有春聨云龍騰海島虎吼山林狹路遇寃家演出一場龍虎鬭馬拍西南牛吹東北奇功誇局部釀成四路馬牛風視之則兩粤公所也又由北往南有南北兩門相對入其家見堂上春聨一副出邊云過巫山峽十八灘頭千里路空還何苦復爭荆楚地對邊云渡沿庭湖八百里外一帆風不利那堪回望岳陽樓此蓋湖廣會館聨也旣而編歷通衢洋房接處甲第如雲門前守衛森嚴不敢逼視遠而望之聨語雖夥惟見兩聨而已其一云曹阿瞞本一世之雄率孤軍大舉下江南回顧捉刀人祗有雙料曹操堪替手（俗諺謂人之極奸詐者爲雙料曹操）張翼德是五虎上將挾八面威風來楚北還須齊大漢假充兩個張飛好嚇人（兩張飛本三國演義擒嚴顔事）某一云臨陣要先跑切莫效局公吐哺傅說騎箕吃飯登車來不及喪師須問罪果認眞民無二王軍有一范逃名易姓去何之詢其家則姓氏赫赫皆達官貴人也最後見一聨云尙方劍煞是無情請試好頭顱不斬樓蘭斬張禹大勳章得來不易幾多眞戰績又賞軍官賞偉人客曰此誰氏之聨余視其左聨則劊子手所居其右聨則大銀樓也蓋至是歎觀止矣余與客乃興盡而歸嗟夫萬戶千門大好是陽春烟景千奇百怪適成爲大塊文章讀駢四儷六之新詞那有佳聨貺我睹七扯八拉之時局未聞吉語宜人聊借滑稽之談以供游戲之作云爾六 
家庭常識 
[月份牌去垢] 　 
　　月份牌懸掛稍久其面必着塵垢頗不雅觀可用蒸熟之軟麫包一個剝去外皮徧拭之即無塵垢光彩如新 
[洋紙着膠]  
　　洋紙或洋裝書上着有膠水每不易去可滴一二點水於其上再用滲墨紙吸去其水則膠水盡去矣 
[學看銀洋簡法] [  張長庚]  
　　以銅洋一枚雜於一二十枚眞銀洋中再以洋與洋一一叮之習聽其音覺有尖越而短特異於衆者剔出之置於一旁迄其數盡行叮完然後看銅洋曾否剔出如已剔出則仍放入並另易眞銀洋若干再按前法叮之行之十餘次如每次皆能剔出則更易一銅洋行之不必一星期卽能審音辨色此法簡而易行人人皆可學也 
工業須知 
[金屬着色法（四）] [  左丹]  
五錫之着色法 
（甲）靑銅色着色法一配合量 
　　硫酸銅八瓦酸化鐵八瓦水五盎斯二着色法　將錫器放入上記之温液中則見其表面發生銅色之沉澱漸次轉色達至呈靑銅色着色時即可取出放入鋸屑中乾燥之待乾燥後用油毛刷拭擦之則發出靑銅色光輝矣　又法用硫酸銅百分之二十之水溶液中將錫器浸入可得與上法同樣之結果不過較前者略帶黑色使用時用温液則結果較良也 
（乙）錫而結晶狀紋理之着色法一配合量　硝酸一分硫酸十分水九十分二着色法　將着色面加熱待熔融時立卽投入上記之溶液中其表面即能生出無數之結晶狀紋理若其紋理粗大或所要之着色面中紋理過少時可將上項配合液加温再行浸入數秒間即能生出紋理取出而乾燥之若其表面塗以任何色彩之透明假漆不獨增其美觀且其紋理可以久永保存也此種着色宜行於錫器之小件物 
　　六銀之着色法 
（甲）黄金色着色法一配合量　硫化鋇一瓦水十五盎斯二着色法　上記配合冷溶液中以銀器投入由時間之短長可得靑色至濃黄金色等之種種色彩若長時問浸漬時則可得赤紫色及褐色又温液中浸漬短時期亦可奏同樣之功且温液中着色時可得褐色濃茶色等種種輝暗之色彩光澤十分華美其色更濃厚可觀色澤之濃淡槪與液温之高低浸漬時間之短長均互有關係也 
（乙）靑黑色着色法一配合量　硫化鋇二瓦水十五盎斯二着色法將上液加温投入銀器即能着靑黑色　附記此液中投入鎳製之物可得極美之黄靑色彩 
（丙）黑色着色法一配合量　硫化阿莫尼亞七瓦水十盎斯二着色法　上記配合液中浸入銀器即得黑色若以此種溶液以五倍之水稀釋之沸騰後浸入銀器即得黄金色色之濃淡以浸漬時間之短長爲準（未完） 
集益錄 
[第八十四問] [  吳廷揚]  
　　家庭常識二集載洋紅製造法鄙人辊用呀嚙蟲如法試驗但其中多蟲渣（究竟當濾與否亦一疑問）初試未濾水雖紅迨熱乾後紅色盡失一若爲火氣管束不能吐出又若爲火力迫枯欲現無從遂置之復試煑出色素後用布濾過雖得清液而水多無法使乾不得已仍置火上俟熬至稠液時離火風乾色彩亦淡反不及水色之紅三試以日晒弊亦如此顔料全在顔色鮮明爲第一而成緉則適相反且製出皆係紫紅粉狀若市售之洋紅色帶綠而成粒滴酒一點則散而紅極者何故洋綠品朱及大英黄用入肥皂久不變色原料并製造法若何知海内顔料一門必有深造得三昧者并乞進而敎之 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
　　卷中第二十四章（一） 
　　是晚勞雷倦而假寐及醒則已紅日滿窗勞雷竊詫曰吾乃倦伏通宵耶可憐之老人病狀不知何如矣因廻首覘老人則固泰然倚沙發上展書而觀絶不見有病狀面色雖灰白無華額紋亦未盡展顧其精神凝聚殊無惝恍不寗之熊勞雷愕然搓眼幾不自信疑在夢中見之顧此杲杲日色楓影滿窗明明爲眞實之境然則九日以來所見豈其夢耶而吾身又何爲不在銀行乃在此間因躡步而出往覔苞洛則苞洛亦有喜色曰勞雷汝當謝天主人之病霍然矣勞雷始知所見非訛則大樂曰然吾不解老人之病何驟而愈亦何速苞洛曰吾又焉知要當問之主人惟我昨夜見其對女公子肖影而笑吾知其神志已清今晨興則已無異恒時且以汝假寐室中爲詫吾乃詭言君係今晨初至以主人尙睡乃亦倦而假寐主人亦不疑覩其狀殆不自知曾病九日之久者勞雷搓手曰是誠出我意料之外今且勿驚彼俟午餐時吾將有以探之是日爲星期故餐時苞洛亦在座勞雷曰苞洛自昨日女公子出閣遂覺沈寂今日共餐不覺少一人耶苞洛曰汝誠老悖女公子嫁九日矣奈何謂之昨日主人然乎老人乃停七惝恍如有所思曰九日耶旣而見壁上日曆則憶之曰嗟乎誠九日矣吾亦以爲昨日事耳此九日之光陰抑何迅哉言次以目望空又現凝思之狀勞雷亟以他語亂之而心中自思老人於病中之事固未嘗能一憶也然老人亦自知曾病故其面色赧赧然頗虚勞雷之詰問勞雷自思欲探底藴此其時矣乃暫弗聲餐畢俟苞洛退後散坐吸烟勞　乃故爲閒談以逗老人而後言曰吾親愛之老友吾今日來實有一事欲質高明君亦許我盡其言乎老人聞語自視其九日拈針之手則巳重繭乃微皺其修眉曰君何言哉勞雷曰吾所言者爲一摯友姑隠其姓氏當其少壯之日曾遭患難故時發隠疾有一女至孝時以爲憂思欲有以療其父之疾者而苦不得君固深於醫理故我敢爲請益老人曰其人所患殆心疾矣勞雷曰然曰亦知其心疾果何在乎請試言之言至此面色殊頳勞雷亦知老人會其意恉乃移椅就桌微嗽而發誠摯之言（未完） 
 
 
 

Page 14

 
 
   
 
