# 1920 - 349 - 4917185

 

Page 1

 
 
   
 
 

Page 2

 
 
   
 
 

Page 3

 
 
時評 
[權與用（冷）]  
　　權之失也非一朝一夕失之故其得之也亦不能一朝一夕之爭而盡得之故得之之後當思爭之不易不可不盡心盡力而善爲之是說也我對於國家之於外國人民之於政府官吏而同有此感也 
　　假使不然盡一朝一夕之力奮勇以爭苟不能得則沮喪而自消苟其旣得則又自謂大功已成漫不留意又顧而之他是爭權之舉洵屬多事何也於得不得二者均無實益而徒多紛擾也夫權者非能自行運用者也無權之人固不能運用其權有權之人苟自放廢權亦不代之運用此至明之理也故今之爭回國權或爭得民權者不可不鼓第二步之勇氣以善用其權 
[命令]  
　　十二月十九日大總統令蘇錫第加陸軍軍需　監銜此令 
　　又令任命宫邦鐸爲江寗鎭守使仍兼任陸軍第六師步兵第十二旅旅長此令 
　　又令茲修正衆議院議員選舉法施行細則公布之此令十二月十七日大總統令署國務總理靳雲鵬呈請派鄭連印爲文官高等懲戒委員會事務長應照准此令 
　　又令署内務總長張志潭呈請任命趙之俞試署僉事應照准此令 
　　又令署内務總長張志潭呈准江蘇省長咨請任命李明遙試署蘇州警察廳廳長應照准此令 
　　又令兼署陸軍總長靳雲鵬呈請任命李紹榴爲陸軍第八師砲兵團副軍械官應照准此令 
　　又令兼署陸軍總長靳雲鵬呈准正白旗蒙古都統文年咨請以逹春陞補副參領海英陞補印務章京均照准此令十二月十五日大總統令黃奕住晉給二等大綬嘉禾章此令 
　　又令聞春榮晉給二等文虎章此令 
　　又令孟彥倫汪正綱均晋給三等嘉禾章趙連陞楊潤芝均晉給四等嘉禾章此令 
　　又令麻和浦晉給三等嘉禾章此令 
　　又令殷同保郭翰卿均晉給三等文虎章李名揚王文科馮麗生劉俊英均晉給四等文虎章此令 
　　十二月九日大總統令任命王維城爲陸軍第二十三師步兵第四十五旅旅長孫清山爲步兵第四十六旅旅長王爲蔚爲陸軍第二十四師步兵第四十七旅旅長蘇世榮爲步兵第四十八旅旅長王啓貴爲陸軍第二十五師步兵第四十九旅旅長陳嘉謨爲步兵第五十旅旅長劉景元爲陸軍第二十六師步兵第五十一旅旅長曹景桐爲步兵第五十二旅旅長范晋銓爲陸軍第二十三師步兵第八十九團團長閻治堂爲步兵第九十團團長郜汝廉爲步兵第九十一團團長潘學洲爲步兵第九十二團團長王翰章爲騎兵第二十三團團長王煥齋爲砲兵第二十三團團長余茂德爲陸軍第二十四師步兵第九十三團團長孫耀齊爲步兵第九十四團團團長劉煥森爲步兵第九十五團團長劉玉宸爲步兵第九十六團團長岳官平爲騎兵第二十四團團長張廣瑞爲砲兵第二十四團團長余蔭森爲陸軍第二十五師步兵第九十七團團長陳德麟爲步兵第九十八團團長牛拱辰爲步兵第九十九團團長彭壽華爲步兵第一百團團長李炳煦爲騎兵第二十五團團長陸澐龍砲兵第二十五團團長朱鼎勳爲陸軍第二十六師步兵第一百零一團團長曹永祥爲步兵第一百零二團團長穆文田爲步兵第一百零三團團長張紹緒爲步兵第一百零四團團長康紹疇爲騎兵第二十六團團長趙以寛爲砲兵第二十六團團長馮鴻澤爲陸軍第十二混成旅步兵第一團團長李振東爲步兵第二團團長時全盛爲陸軍第十三混成旅步兵第一團團長崔藎忠爲步兵第二團團長葛樹屏爲陸軍第十四混成旅步兵第一團團長趙玉珂爲步兵第二團團長劉德掄爲陸軍第十五混成旅步兵第一團團長曹士傑爲步兵第二團團長此令 
[國外專電]  
　　日内瓦電　今晨聯盟議會討論鴉片問題顧維鈞發言贊助印度邁爾思認眞厲行海牙鴉片公約與附加條約之議顧稱中國蕩除烟癮頗得力於一九零七與一九一一年中英協約此約足證英國對於禁烟事表示同情予以友助中國一九一八年在上海焚燬價值百萬之洋土以示掃除煙害之决心從此烟癮永離中國顧又言嗎啡問題謂外國郵局傳遞禁品而外人治權下之租借地與租界又有人私運禁品入境故管理不及取締爲難會場頗爲感動（十五日） 
[專電]  
　　北京電　外部致各省電祈查禁鴉片並調查現在外人之在華開設煙館或販賣煙土之數目及從前案卷（二十日下午一鐘） 
　　北京電　顧使删電日來國際聯盟對於鴉片之運輸尙未經正式議决維鈞擬提議謂此後無論任何國人民在中國境内有販賣鴉片之行爲者中國官吏得以拘捕懲辦不受領事官裁判因歷年以來外人販賣鴉片之不能禁絶者因一二國領事之庇護其僑民不能盡律懲辦遂致習以成風如何之處尙希指令以便祗遵聞外部贊成此議已指令照提（二十日下午一鐘） 
　　北京電　十八外部致顧使電國際聯盟我方擬提二十一條件對於提出手續部擬先行提出導言然後請求列入議案或係臨時動議執事對於提出導言有何意見與聯盟各國之提案有無先例可擬希查照見復（二十日下午一鐘） 
　　北京電　漢口美國紅會長亨特那電府院稱河南現有二百五十萬待拯之災民須有一千二百五十萬銀元方能度此隆冬請政府速設法籌措（二十日下午五鐘） 
　　北京電　夏壽康電十四日在漢站破獲日僑土橋木三郎携帶大宗煙土二十件供稱由渠販運交日華藥房發售當卽移交日領（二十日下午一鐘） 
　　北京電　十月分關餘二百萬均爲銀團扣抵債項財部無一文收到大爲失望（二十日下午五鐘） 
　　北京電　總統以敎育費無着飭財周查覆周覆中央敎育費本年九月至今已超出預算二百六十二萬五千五百零一元向無如是之鉅（二十日下午四鐘） 
　　北京電　鄒棻電據張永勝報眞（十一）日獲日人佃山一名供稱充俄黨上校指揮官現東庫附近尙有日人四十四名大砲四尊及砲彈等因俄黨渙散情願投降已飭照俘虜辦理（十九日下午四鐘） 
　　北京電　鮑電稱滿站原駐日本車站司令一員兵二十名電信隊四五十名現又開來憲兵二三十名步兵一連已飭哈部迅向日人交涉撤退（十九日下午四鐘） 
　　北京電　吉鮑電兵站司令部於删（十五）日撤退惟留馬報少佐帶步兵三百餘名仍駐東寗（二十日下午五鐘） 
　　北京電　陳光遠電駐袁客軍暫編第一師因餉費無着兵士以槍枝私賣與土匪後患不堪設想請調駐他處（十九日下午四鐘） 
　　北京電　劉存厚電明年一月五日開陣亡將士追悼會（十九日下午四鐘） 
　　北京電　交部國有鐵路會計條例由敎令公布（十九日下午三鐘） 
　　天津電　豫訊吳佩孚巧（十八）在洛陽開軍事會議决（一）派兵援湘（二）直軍各師旅選模範軍及訓練計畫（三）直魯贛軍隊調動及駐防計畫（二十日下午十一鐘） 
　　漢口電　尹同愈金鼎偕兩商會代表爲催欠餉皓（十九）晚北上（二十日下午三鐘） 
　　漢口電　王懋賞因病辭十八師長王督慰留（二十日下午三鐘） 
　　漢口電　漢商會擬仿滬組武裝商團保衛商塲（二十日下午三鐘） 
　　香港電　軍府任何克夫副官長（二十日下午七鐘） 
　　香港電　省長佈告省行幣一律通用財廳擬納稅一元以上須用省幣（二十日下午七鐘） 
　　香港電　唐昨返香山故里（二十日下午七鐘） 
　　香港電　孫巧（十八）令鄒魯籌備國會非常會定一月内復開附政系議員不得列席（二十日下午七鐘） 
　　香港電　李烈鈞電告抵郴州取道樂昌來粤（二十日下午七鐘） 
　　香港電　滇唐代表王伯羣被滇人攻擊擬辭職孫等恐王去總裁不足法力挽留（二十日下午七鐘） 
　　南京電　王瑚明日接省長任（二十日下午三鐘） 
　　滁州電　王瑚自漢乘江永船皓（十九）午抵寧（二十日下午七鐘） 
[公電]  
　　留日甘肅同鄉會電甯夏馬護軍使平涼陸鎭守使河州裴鎭守使西甯馬鎭守使涼州馬鎭守使肅州馬鎭守使鈞鑒張氏禍甘内外共逐後繼何人權在政府望諸公服從中央保衞地方萬一以爭奪權利糜爛桑梓何方首先發難同人一息尙存誓必終以死對留日甘肅同鄉會叩 
世界路透電 
[國際聯盟會餘聞]  
　　十八日内瓦電　國際聯盟秘書處維持費與秘書長之俸金頗有人在議會言其過昻紐絲綸代表則謂此間生活程度較倫敦貴百分之三十五印度代表謂秘書處之辦事管理宜嚴蓋維持費非出於聯盟實出自聯盟會員也一般批評悉集中於秘書長之俸金有許多代表以其本國閣員所得之養廉比較秘書長之俸金英代表貝爾福則不以比較爲然預算案卒由全體通過 
　　十八日内瓦電　國際聯盟行政會已釋明前德國殖民地委託管理之權限規定受託管理國有完全行政權與立法權俾販奴與强迫工作之習得被取締民間軍火得被管束烈酒供給得被禁止信仰自由得受保護受託管理國每年須向聯盟行政會報告一次 
　　十八日内瓦電　國際聯盟會除將前德國太平洋諸島分託日本與澳洲管理外並以太平洋中前德國殖民地之委託管理權給與英國而南斐聯邦亦獲得受託管理前德屬西南斐洲之權聯盟行政會討論聯盟會財政有人訾議以爲聯盟徵收會費之現行制度係以萬國郵政同盟會會費爲根據殊欠公允 
　　十八日倫敦電　脫離聯盟會之阿眞廷總代表浦萊登現抵倫敦曾赴外交部謁見外相克松浦氏對客稱渠雖脫離聯盟議會然阿眞廷仍爲聯盟會員之一阿眞廷政府之最後决議尙在下届議會中决之届時阿眞廷仍將主張凡主權國皆應一律平等加入聯盟 
　　十八日倫敦電　據日内瓦消息中國之得多數贊助被舉　行政會非常駐會員實爲出人意料之異事當時與中國競爭此席者有羅馬尼亞瑞典與捷克斯拉夫三國乃此三國所獲之票合計之尙遠不若中國所得二十一票之多也 
　　十八日海牙電　荷蘭外交大臣答覆第二院外交委員會之報告謂荷蘭準備盡其能力以擁護國際聯盟之宗旨繼言及與比國重開談判事謂苟有建議擬修改業已訂定之約者荷蘭决不接受之 
[英法意與希前皇]  
　　十九日巴黎電　據雅典消息法英意三國决議暫不撤回駐雅典之本國公使惟命各使不得參與任何禮節或與康斯丹丁往來海陸軍委員會員亦不得與希政府往來協約國軍艦將離希臘海面以免遇載送康斯丹丁回國之希臘巡洋艦時須向鳴砲致敬 
　　十八日倫敦電　路透電社得悉英政府决議命駐雅典英使勿與康斯丹丁有任何正式往來康斯丹丁不日將抵雅典 
　　十九日巴黎電　君士坦丁之希僑仍從事表示擁護前相維尼齊諾斯日者遣派代表往晤前相以逹其傾向之誠並有羣衆在袒護康斯丹丁之某報館前示威擲碎玻璃窗希政府决議拒絶以護照給予欲赴君士坦丁之希民 
[美國移民局之日僑報告]  
　　十八日華盛頓電　移民總監理之常年報告謂本年日人入美國大陸者共一萬二千八百六十八人較一九一九年增多百分之十三惟入檀香山者已減百分之六共三千三百零六人照片新娘之例雖經廢除而來此仍見增多惟至九月一日已無入境者關於護照之紳士條約未能發生兩國政府所期望之結果該報告中建議將條約之條欵分門别類由兩國共同執行以除欺騙行爲 
[美新總統之政見會商]  
　　十九日美里盎電　被選副總統柯里治已應被選總統哈定之請允加入國務會議協定新政府之政策並曾與哈定談及任命國務員及列國聯合會問題哈定且曾與白乃安等會商列國聯合會事白乃安稱彼之意見在根本上與哈定同 
 
 
 

Page 4

 
 
   
 
 

Page 5

 
 
   
 
 

Page 6

 
 
世界路透電二 
[各國近事記]  
　　十九日巴黎電據里加消息里特倫政界因俄國過激黨備戰甚力殊爲震駭聞前里特倫勞農政府領袖司徒志加現駐彼斯柯夫其人今或準備强襲里特倫 
　　十五日君士坦丁電波斯台日里斯之外國領事及外僑皆已離城他適蓋以過激黨將侵入也 
　　十九日華盛頓電海軍法庭調查美兵佔領後之海地情形現向海軍部報告謂巴勒特將軍所報殺害海地人民等說查　實據 
　　十九日阿眞廷京城電阿眞廷孟杜柴州地震死一百五十人該州之拉伐爾村幾全被毁當時有沸水自街中裂口噴出 
　　十八日倫敦電　每日郵報紐約訪員電稱共和黨議員芒台爾在衆院動議減少一九二一年政府預算英金三百五十兆鎊藉以抗議政府費用之浩大 
　　十七日華盛頓電美國與暹邏簽定商業航務新約許暹邏有完全司法自主權並規定美國取銷美人所享治外法權 
　　十九日巴黎電星期六日比京賠償大會開會籌備一切並决議許德國代表自由表示意見 
　　十九日巴黎電波爾多附近之拉法葉特無線電臺昨日開幕該電臺爲世界之最有力者其電浪能逹世界各電臺 
　　十八日柏林電奥國駐倫敦代表已借得欵項購穀六萬噸足敷奥國一二兩月之需 
　　十七日海牙電據可恃消息駐海牙中國公使唐在復不久將調任駐意公使 
　　十八日倫敦電駐英中國公使施肇基今日覲見英皇呈遞調任文書施公使與其夫人又蒙皇后接見 
太平洋路透電 
[日本户口統計]  
　　十九日東京電日本全國户籍據調查局最後統計共爲七千七百萬五千五百十人計日本本部五千五百九十六萬一千一百四十人朝鮮一千七百二十八萬四千二百零二人台灣三百六十五萬四千三百九十八人庫頁十萬五千七百六十四人日本本部有男子二千八百零四萬二千九百九十五人女子二千七百九十一萬八千一百四十五人每方里居民密度爲二二三九各大城户口如下東京二一七三一一二大阪一二五二九七二神户六○八六二八西京五九一三○五名古屋四二九九九○横濱四二二九四二計户口逾十萬者共有十四城 
[日本之大地震]  
　　十九日東京電帝國大學觀象台於十六日午前十一時十分紀錄可謂爲空前未有之大地震震勢甚烈故機器上之針爲之震斷歷時約四小時之久地震地點約距東京西南或南面二千一百基羅邁當 
　　二十日東京電横須賀接海軍無線電報稱雅勃島上星期五日遭地震多次繼有大風暴公私房屋均被吹倒致與島外不能通消息迄今尙未聞死傷人口 
[北方近事記]  
　　二十日北京電近赴海拉爾調查疫症之嚴式超（譯音）報告内務部謂前傳疫症消息大爲失實 
　　二十日北京電内國公債局今晨焚燬中國銀行舊紙幣九百五十萬元交通銀行舊紙幣一千一百五十萬元 
　　二十日北京電稅關近通告各使署謂自今日起滿洲小麥玉蜀麥高梁蕎麥大麥一槪禁止輸出外洋後因使署交涉改定辦定凡現有預定之糧仍可輸出大約麥粉禁令取消時雜糧當可有若干出口 
國内要聞 
[北京通信（鏡）]  
　　湖北之軍事問題與選舉 
　　宜昌兵變之事據鄂人言爲王占元所釀成當直皖戰爭之時吳光新在武昌被拘其部下駐宜之十三旅即擬譁變時王懋賞之十八師在宜竭力鎭壓因未成變在彼一時間張繼善之十三旅卽歸王懋賞節制宜昌駐軍因得統一王懋賞本希爲施宜鎭守使王占元以非其親信别任趙氏王已怨望其後督軍復奪其十三旅改編爲鄂軍第一師第一旅以孫傳芳爲之師長十三旅軍官與吳光新尙有舊情以吳光新之敗孫傳芳謀也怨之又以其資望淺不肯受其節制故迄今孫傳芳未得接收該軍王占元怒張旅之不從命也以爲王懋賞實使之迺從孫傳芳計不發張旅王師軍餉以爲抵制故王孫交惡及孫傳芳以兵圍夏仲膺時十八師十三旅已因欠餉不支矣王懋賞力請王占元設法接濟王告以因籌餉無術業已辭職可與夏仲膺交涉王懋賞遂電中央請解散駐鄂各軍隊蓋有爲而發電迨王占元爲中央挽留且稱之爲國家柱石允與以餉王懋賞因力請先設法發宜軍餉王又辭以無欵王懋賞因而向王辭職王竟允之夫師長之任免本當由陸軍部核定而王占元乃代允其辭亦可謂出人意表者王懋賞因留武漢不歸宜軍聞訊兵心動搖因而譁變王占元已免張繼善旅長職命孫傳芳率軍往宜解散十八師與十三旅復電中央告辦法一面在漢口商會要求軍餉商會允其初請與以百八十萬王又索三百萬漢商無以應復與五十萬王遂以此欵交孫往遣散軍隊而收其武裝旅京鄂人以爲十三旅當遣散十八師則否而王占元則以爲均當遣散惟遣散而後仍當續招耳前日各省區自治聯合會代表與宜昌代表赴府院請願府稱未得王子春報告不知其如何辦法院則允三日内答覆適得王占元請遣散駐宜各軍及免軍官職電因以答代表許鍾潞函曰『昨日承示各節業經轉逹總揆奉諭宜昌猝遭兵刦未能先事維持至爲歉仄現已切電王巡閱使迅將該變兵卽日解散兼嚴懲該軍將校以示炯戒至撫卹一層亦已電飭軍民兩長辦理等因知注特聞』吳笈蓀函曰『昨晤靳揆渠對於駐宜軍隊决擬全裁』其餘皆敷衍辭無報告必要惟吳函聲明勿告他人恐宜軍知中央允王請將生反抗然孫傳芳赴宜宜軍豈遂無所知耶鄂同鄉對於中央此等辦法認爲未能滿意自十一月十七以來兵變凡十處十七日天門十九日鍾祥二十日老河口二十一日黃州二十九日宜昌大冶三十日陽新十二月二日富池口四日毛家集宜昌以傷及外人引起交涉故爲各方所注意耳今僅遣散宜昌軍隊而於其他各軍則槪置不問未足以昭大公將於星期日開全體大會於湖廣會館討論此事據在京之鄂省某軍事家言此次孫傳芳西上恐將引起戰禍而王懋賞之部衆或將歸孫武指揮以驅王云云此說信否須將來證之事實也 
　　在此百忙聲中鄂西七屬猶爲選舉之競爭以前報選舉鄂東四屬占勝利今又以夏爲省長辦理此届選舉恐勝利復歸下四屬迺於昨日開會於荆州會館每屬公推代表一人回省與夏省長接洽請持大公一般不熱心選舉者以爲此次選舉無錢可辦不能有成而在此中留意者則謂選舉前途甚可樂觀外間所傳與美國商議之賑災借欵總額爲五千萬名稱爲華北賑災借欵以全國印花稅及鐵路郵局加稅作抵扣九五息七釐四年還本以一千二百萬爲開河築路費三千萬爲裁兵費裁兵三十師以八百萬爲實業銀行股本合同之書面如此而人則疑爲選舉之用其實此項借欵之成否殊未可必也 
[日人取得發展葫蘆島讓與權]  
　　字林報十五日北京通信云中國某名士近海奉天歸來謂在奉時得確實消息日人力請張作霖將發展葫蘆島之讓與權給與日本所有海港工程及裝置電燈與自來水等事皆由日人包辦共需經費一千七百萬元查從前外人估計葫蘆島各項工程鮮有開價在三千萬以下者日人且向張作霖聲稱如有他人願承辦葫蘆島工程索價在一千七百萬元之下則日人願照其所索之價無論低至何度減少二成包辦之數年前張作霖本欲以葫蘆島爲中英美三國合力經營之口岸曾擬組織公司以逹此旨惜英國資本家不贊成其駐華代表之建議以致事未告成張頗失望此後葫蘆島迄無人注意之葫蘆島之腹地乃京奉鐵路經過之線而此鐵路非日人所能過問且島後之煤礦早已有人着手非日人所能染指故當時以爲葫蘆島之發逹非日人所眞願也即在今日北京一般工程師猶以爲日本非有眞欲發展葫蘆島之志願不過欲攫此讓與權以免與牛莊競爭耳蓋大連口岸已擁擠不堪日人爲流通便利計乃移其貿易於牛莊聞日人近在牛莊購置臨江地產約一千萬元以作將來日本貿易大發逹之地步日人經營牛莊若是之猛進則其對於葫蘆島之心思亦從可知矣 
[種種借欵譚]  
　　據外人方面消息新銀行團代表現已首途來華該團前提之條欵現加修正如下（一）貨欵與中國振興實業如國有鐵路之建築等中政府須有相當之保證使此項借欵不得用之於指定用途之外以逹他種目的對於必須的用欵銀行團有監督之權（二）貸欵與中國作裁兵之用者不得用爲補發軍餉且此項借欵不得超過借欵總數百分之四十（三）建造鐵路及開濬河流之借欵須加以特别之注意（四）烟酒借欵廢除釐金增加關稅及建築東南各省鐵路均須加以特别之注意（五）付利及還本與關稅鹽稅之抵押借欵取同一之形式聞新銀團代表到華之後中國政府　於此問題一般人以爲將有圓滿之了解 
　　財政方面消息購車借欵六百萬之議又有波折因華銀行團對於政費軍費之借欵欵亦决定拒絶且利息亦嫌太薄故尙未能完全成立卽成立亦非年内之事也至賑災借欵五千萬英法美日四國駐京銀行團代表曾一度討論僉以有速辦之必要因之此五千萬之借欵可以先交一部尙不需履行新銀團條件但附加稅之實行在明年一月十六日故此項借欵陽曆年内尙難交付因之財政當軸頗爲焦灼 
　　賑災借欵五千萬其條件内容業誌各報茲據某方面消息該項借欵傳由内務部賑務處提議得財交農各部同意始向駐京公使團承借初接洽事公使團以銀行團代表恐我政府將欲以借欵備軍餉及運動選舉之用態度頗爲懷疑嗣經國際統一賑災會出而斡旋力爲擔保中政府絶不移作上項開銷始克稍稍就緒所擬合同於前日（星期五）下午六時業由賑務處移送外交部轉逹外交方面預備簽字 
　　昨晚外交部通告外國各使署海關附加稅於一月十六日開始徵收已通告稅務司知照實行收得之欵交與賑務處辦賑惟外人方而謂外部之宣言不甚確實因英法二使贊成該項稅收交與國際賑災會施賑且須認眞監督聞外交團擬於下星期一午後再聚議一次討論應否監督如須監督應取何種性質據熟悉時事者言此項稅收或以附加稅押借之欵項終須交與國際賑災會但内務部頗爲反對聞昨日國際賑災會開會時在賑務處之法人鐸爾孟君報告賑務處擬設一會計部審核附加稅之徵收及使用並提議四百萬元賑災借欵之第一批墊欵四十萬元先交賑務處再轉交國際賑災會施救惟該會員不甚注意云云外國官場及慈善界主張賑災借欵宜撥幾成用於建設方面英國公使提議於災情最重之區建築國道以工代賑 
　　關於敎育借欵問題外間雖有紀載尙未悉其條件茲聞總額爲八十萬由北京五家小銀行承借擔保品爲道勝銀行基金之利息期限爲半年九六實交月利二分蓋此事政府事前曾爲公債票及國庫券之抵押運動銀行方面以公債票未經政府公報登過號碼者不能作擔保品而國庫劵一宗政府信用失墮凡以前到期之庫券並不發給現欵甚至展期三月又一再展期者亦不能作押欵也因之將指定作敎育基金之道勝股利作抵故陰曆年關之敎育費得此八十萬可以混過但來年敎育費尙不知有何指望也 
[紀外部最近之例會]  
　　本星期五（十七）外部例會討論之各問題（一）提出二十一條於國際之手續結果先擬具導言提出國際聯盟要求列入議案或由顧使臨時動議（二）夏貽霆公使報告巴西援助中國之贊成無討論一致議决電謝（三）顧使報告波蘭要求通商結果徵集各駐使意見（四）琿春交涉結果由部電劉公使向日政府嚴重質問請其一律撤退另由部向日使交涉（五）中俄通商問題結果俟優林承認我方第二步條件後即開始正式談判（六）宜昌兵變外人財產生命之賠償事宜結果俟下次會議再行討論（七）英使照會抗議飛機事結果轉航空處（八）某項問題結果照財政内務兩部擬定說帖轉致美使 
[京聞零拾]  
　　日本在厦設警之反抗日本在厦門設置警署問題我國外交當局曾屢提抗議迭誌前報頃從外交團方面得來消息日使小幡氏已受日政府訓令將於二三日内提出抗議於我外交部說明厦門日警不能撤消理由並力言非設置日警不可之原因謂在厦設立警署係依照他國之手續有例可查對於中國警權毫無干涉且所理事件專係對外决不干預中國警政仍請中央再加討論准予進行不知我外交當局將何以對付 
　　電令胡使調查小徐安福禍首徐樹錚逃走以後其行蹤外間多不知之卽政府方面百方設法偵查亦未有的確報告昨聞外交部特爲此事專電駐日公使胡維德令其就近調查原電略云徐樹錚蹤跡不明究竟已否逃往日本希卽就近調查速行電覆爲盼 
　　海軍探長王榮破獲情形頃據陸軍部某法官稱最近報子街同和堂四十號内住一骨董紳陳楷頗有資財日前有一客人乘坐汽車往拜陳未待通知即帶護兵入内室除將陳室内財物搜括一空外當即擁陳登車而去直至取燈胡同門牌十二號房屋一人登堂高坐將陳嚴加拷打勒索現欵陳云無欵遂勒令陳予以二千元之紅票始放陳出陳出後即以此種情節告知警察警察廳乃協同軍隊前往調查始知該屋爲前海軍部偵探長王榮之住宅而登堂高坐嚴行拷打陳楷者即王榮也軍警調查清楚後卽派兵將王榮拘去警廳以此案情節離奇且王榮身爲軍人故已將此案移交陸軍部辦理十五號舉行預審係因王榮供詞多不符合審訊各員於十七日下午三時復訊詳情未悉惟十六日部中曾會同軍隊到王榮住宅（前外取燈胡同）抄出證據並拘獲同伴偵探陸士奎一名歸案一同審訊王係浙人世家中落目不識丁前在申爲流氓後投北京執法處偵探郝一占部下當差因在天津串拐富商劉芬愛妾捲逃犯案被革無聊復拜前某總長之姪劉某爲師即充斯職歷年於鐵路沿線私販鴉片獲利數十萬之鉅去歲因黨徒曾某朱某等與天津土販密販烟土許財致訟王避住申以爲事先公出借卸責任曾朱在津已處徒刑聞此次刦勒陳某案内尙有住江寗館之夏某住津集賢里劉某等在逃未獲 
[東三省通訊（隱）]  
　　延邊日軍之狀况 
吉林函云日本此次進兵延琿一帶除駐紥軍隊外更爲種種示威行動如利用飛機以周翔於我國領空以内之類是上月琿春東甯各處均有日本飛機前往游翔十一月二十八日上午九時日軍在東山演砲之際由會寗飛來飛機兩架在空中盤旋數分鐘即向延吉方面飛去下午四時飛回一架向會甯而去外間傳說係來偵查中國軍隊多寡云云其實日人此種行動亦不過表示一種示威之態度而已又十一月二十八日延吉縣六道溝（卽日人所稱之龍井村）地方施行各種兵器之威力射擊其演炮地點係在該埠東山英國醫院後面山坡十一月二十七日日軍卽在該處設木板兩溜大木牌三個距木牌西方一里設地雷一處砲彈三處迫擊砲二尊並挖有溝壘二十八日午前八時又在木牌西方三里許設陸路砲四尊一里半許設過山砲兩尊一里許設機關槍二架木牌中間禁止行人攔入並有騎兵多名在火線外更番梭巡日軍騎兵聯隊長加納大佐爲總指揮官率領軍官百餘員在火線南方發布號令自是日上午九時開始施放先放陸路砲四十餘砲次放　山砲七砲次放機關槍二架約三十分鐘次放迫擊砲四砲次放地雷炸彈各機關中外人員前往參觀者不下二三千人至下午二時始行演畢嗚呼臥榻之側任人鼾睡大可悲已 
　　日軍在東寗縣地方較爲恣横日前有日本五十三聯隊在縣境第三區八家子地方放火焚燬民房二十一間韓人房屋三十餘間經駐紥該處之第九師二營六連連長與警察所長前向日官要求賠償日人諸多推諉其焚燒之房屋華人者四户（一）劉殿一家屋六間（二）王喜平家屋三間（三）仲兆洪家屋四間（四）陳希第家屋八間日本軍隊即駐在中東鐵路東極端小綏芬河車站（俗稱五站）該處有日本兵車停車處電信處憲兵隊旭日旗幟招展飄揚於大空之中焉 
[天津造幣廠抵欵之電爭]  
　　上海銀行公會電詰天津造幣廠抵借法欵一事某方面謂當局已去電否認並無此事頃又訪得天津銀行公會爲此事致電政府電文如下北京國務院財政部總次長幣制局總裁副總裁鈞鑒頃准北京銀行公會電稱天津造幣廠現向華法銀行商借鉅欵訂明鑄售銀銅各幣槪歸該行經理等語是不啻以幣制主權授之外人市面金融供其壟斷曷勝駭異據幣詞局張總裁而告京會代表此項借欵總額爲六十萬元月息一分期限一年而該廠代表語人則云一百萬元究竟實數若干外間莫由揣測在津廠因鑄本缺乏借欵周轉原非必不可行第所借數目何以需如是之鉅華法之輕利承借此欵究有同利可圖將來到期該廠如何償還均屬不無疑問總之津廠爲供給北方各省貨幣之樞紐若令中外合辦之銀行挾其債權把持操縱流弊何可勝言徵諸以往微論華洋　辦各銀行均無壟斷此項權利之事即中交兩行及直隸省銀行以國家及本省銀行資格有代理金庫發行鈔票之權亦不能將津廠所鑄貨幣包攬無餘况中交等行歷年所交鑄本爲數極鉅向未計息至今該廠尙有積欠是中交等行對於該廠鑄售貨幣等事實應享有優先權利華法縱然投貲亦豈能任其一家壟斷若照前項借欵辦法鑄售貨幣槪歸華法獨家經理則市價高下即須受其操縱勢必抬價居奇不獨天津一埠金融有把持破壞之憂卽北方數省市面亦將有牽連影響之慮是銀行之感受痛苦其事猶小而數省市面所關其事實大務懇我總次長總裁副總裁熟權利害立飭該廠取消此項借欵以維金融大局亟盼電復是所叩禱天津銀行公會篠 
[山東之借欵與選舉]  
　　北京晨報載濟南通訊云選舉令頒布已經月餘山東欲先他省着鞭特由某要人授意濟南某銀行總理朱某商借日本人山田欵三百萬元現已將近成立八釐息九五回扣以濟南水道公司及洛口輕便鐵路作抵押其用途以二百萬爲維持行政費以一百萬辦理此次選舉費用合同已經成立其辦法雙方皆不用官府名義以用官府名義必經法定手續方可成立誠恐議會偏不作美延宕時間之害尙小根本打消破壞選舉之事害大故决計以商人名義訂借此欵云云 
[陳樹藩摧殘學界之代表語]  
　　據陜西來京之某代表云陜督陳樹藩藉口學潮宣布全省戒嚴並令敎育會會長及師範學校校長將肇事學生按名指出揑造口供以非刑審判又將學生親族及寄居學生之户主均拘捕看管誣爲窩主並一面電逹中央謂該省各校職敎員慫慂學生侮辱官府請示辦法其意殆非得學界甘心不止也 
[宜昌兵燹餘聞]  
　　本報前載宜昌兵變係十三混成旅兵士刦搶天明經十八師圍繳變兵遠去等語現悉該處兵變非僅十三旅乃駐宜全城兵士均在其内施宜警備總司令所管十八師第七十·七十一·二·團兵士改編第一師第一旅兵士曁十三混成旅兵士共約於陰曆十月十九晚十二點鐘起事城内駐師令部·天后宫·萬壽宫·火神廟等處十八師兵士首先放槍數十響旋南門城外駐紥馬路一帶十三旅兵士及北門外西壩等處兵士均鳴槍響應一時槍聲隆隆居民驚慌異常變兵闖門入室先搜銀洋台票及金銀首飾繼及銅元貨物城内外無論大小商店銀樓銀行以及各洋行均被搶刦一空搶後復四處放火約燒三四十家居民見火出門逃命均被兵士易服搜刦細料物件天明該兵士照常查街佯爲不知據父老云此次宜地遭刦實近數十年來未有之慘狀所有綢緞布疋廣貨各店均被搶一空知事署内平日查獲之私土數十箱亦被刦去監中常犯及烟犯均被釋放其中烟犯有判罰千餘元·數百元·二三百元·數十元·多寡不等均被釋放分文未罰槍聲響時知事逃避天明回署將衛隊各賞數元以慰其勞至兵士在各駐紥地點所刦皮衣綢緞布疋等物堆積如山天明商會總理面謁該軍官乃云昨夜我的兵士均極文明並未傷人因你們湖北人與王督軍反對定欲夏壽康到任逼迫王督辭職現我等軍餉八九個月未發務請你捫拍電去夏留王方可保得治安我們現正拍電請餉如要不到善後萬難負責商會爰於二十一日特開全體大會衆以此次雖被搶刦幸未傷人即該兵放火亦只燒三四十家若伊等二次下手恐全城難免糜爛惟欲爲伊等籌欵則全城現欵均已刦空一時萬難籌措討論良久中國銀行行長張君發言略云我行外邊所放現欵均被刦去惟窖中現洋六萬元尙未掘開願借與商會暫救燃眉會畢商會總理當將現洋六萬元送往施宜警備司令部改編第一師第一旅旅長兩處求其擔保善後治安該軍官得欵之後面允擔保善後治安當即出示略云夔府黎軍潰散秘密竄入宜埠串同地痞流氓及少數無意識軍人出而滋擾現經本軍驅散務望商民照常開市營業本軍官願負善後治安責任等語云云惟是宜埠此次被刦十年難望恢復一時尙難開門貿易且該兵士搶刦之後並不遠走貨物仍堆營内且各商店刦去之渝漢沙支票本花票國庫券等若開門貿易該兵士又將滋擾近幾日外間風聲復緊說是漢口報上只載十三混成旅兵士而未及十八師兵士十三旅不服恐與十八師發生衝突昨日省中來電令十三旅開往湖北省聞該旅軍官與某領事談話面囑外國人均須出城恐夜間又有變動故昨晚某外國人紛紛出城城内居民只得坐以待斃幸至今晨依然無恙今日十三旅開去一團趁快利輪下漢矣十八師兵士駐紥萬壽宫火神廟等處者紛紛出售皮衣有七八十元一件者三四十元一件者男女衣服均有願買者當面議價交銀取貨近日未見省城如何善後故宜埠居民仍均人心惶惶不能安居樂業也 
 
 
 

Page 7

 
 
[成都學軍衝突之大慘劇]  
　　已决議全體罷課 
　　成都自去歲抵制日貨商舉衝突以來各校學生痛外交之不振學子之不見重於國人學生聯合會因之實際改組重振精神以期稍盡厥職詎料横暴之事層出不窮年來四川軍隊林立率多招集股匪其無紀律槪可想見驅逐滇軍出境以後自居功比天高以爲不論何人皆應唯命是聽十一月二十七日在公園演出意外之慘劇昨得成都來函云成都學校星期六午後多屬無課學生每往公園游戲二十七日有成都高師省中及資屬中學之學生在公園公共游戲場賽球適鄧師（錫侯）之補充隊前來下操要求讓與地點學生忍氣讓開劃界在傍比賽孰料當賽球競爭最烈之時無意中踢落一球於彼界中於是兵士以爲學生故意尋釁連長卽呼解散并呌毆打一場慘劇因此開幕頃刻之間學生被打而焦頭爛額者倒臥徧地學生手無寸鐵何能與抗於是未受傷者紛紛逃避連長並指揮其部下曰「快追快追滇娃咡（川人之罵雲南軍語）都不怕難道還怕這些狗學生嗎武裝的軍人遂蜂起追逐並徧搜茶館（公園内）以遷怒於他人舉凡類似學生之游人無不被其毒打且拘擒多人而去當其毒打之時有學生飛報各校求援者及大衆到公園已不見一兵矣乃共赴學生聯合會商議對付方法到者二千餘人提議向靖川軍總司令部（劉存厚）請願並要求（一）懲辦肇事軍人全體（二）撫卹受傷學生及速放被拘學生（三）此後軍人不得在公共游戲場下操並出示曉諭軍人不得藉故再與學生滋事誰知劉存厚不但不見並嗾使城防司令開隊威嚇學生等怒激異常謂不見總司令至死不去劉不得已乃令其副官出見辭以司令未回並命學生速去衆候良久爲時已晚乃整隊而回次日（二十八日）二十七校全體學生仍往聯合會開會當時議决每校各派代表一人赴部爲第二次請願仍不得要領學生等見劉如此推諉其心可知因此經大衆之同意卽日起全體罷課矣 
[李厚基將宣告獨立說]  
　　閩督李厚基近數日連開軍事會議臧致平唐國謨兩師長蔡鳳璣陳培錕兩道尹均於日前奉令到省與議其餘在省之團長以上均列席外間傳聞均謂關於閩南接收之善後問題實則不然日前粤軍政府重組成立時曾有電來閩特任李爲福建督軍李以此項問題與個人位置至有關係故有此會議内容甚秘唯據某方面消息衆以不歸南則閩南各地先不能完全接收且恐將來粤軍更有攻閩之舉中央即令救援亦緩不濟急至以感情言則於曹張不如其於陳炯明也已議决宣告脫離中央關係唯目下暫不發表以留徘徊審顧之地步云 
[閩南近狀談]  
　　烟苗　賭塲　錢法　捐稅 
　　閩南各地煙苗繁殖多出於勒種烟苗禁種會已分電中央及各地請求協爭最近該會長陳嘉庚·副會長黃廷元電李厚基云前奉面允本年力行禁絶烟苗中外皆知現閩南到處下種要否剷除乞即電覆以便進止李氏覆電謂如果有秘種烟苗實屬藐視禁令應一律剷除即希協力進行云云陳王當又去電謂烟苗公然徧種何秘之有果實意凈絶毒萌勒令鄉長尅日剷除足矣不滿之意自在言外 
　　閩南自被陳炯明佔領後粤人嗜好成性之賭博漸傳染於龍溪石碼詔安漳浦各地其尤著者漳城尺咫之地計有賭場九十二處中分爲十二軍八抬八面二十四抬番攤各種規例由縣包收住民因是傾家蕩產者不知凡幾近官廳不特不加禁止且視爲利源增加規例之議又有所聞矣 
　　民國八年陳炯明所鑄之適用銀幣攙和銅質甚多病民實甚當時商民紛紛反對顧爲積威所刼莫敢誰何現在市上流行此種銀幣一出漳城卽不能用錢法紊亂至斯而極商民莫不呌苦 
　　閩南捐稅名目繁多不可勝紀以漳州而論所有捐稅較之民國五六年間實多一倍雖至微之物亦必抽收而以柴米兩項之進出口稅及過江人頭稅爲尤足駭人聽聞者陳炯明臨去時將米稅一項豁免而北軍繼防旋即規復之現商民罷運之聲日高一日不久將現諸事實 
[湖州查貨罷市風潮續聞]  
　　浙江吳興縣學生會檢查日貨商界罷市一案雙方堅持不下昨午京廣絲線洋貨藥房等七業罷市後晚間風潮更烈商界即推代表八人晋縣諉稱城内此次罷市完全由各店夥因陳順昌無端被學生凌辱唇亡齒寒皆一例不肯上櫃要求縣長維持大局秉公究辦云云當經吳知事諭令先行回店啓導夥友明晨（指初九）務各照常開市各代表由縣回店後各夥以其仍無調停辦法遂連夜散布傳單於今晨假京江會館集議到者約有一百餘人議無結果至午後三時各業夥友又在京江會館開議人數較晨更鬧結果以主張不開市爲多數遂通過表决不開市 
　　今晨縣知事乘轎率衛兵四人法警兩人親赴各罷市地段挨户諄勸有表示崛强者知事即出轎親入其店勸令開板無如各商店終不肯開午後有老泰和線棧開市數分鐘即遭洋廣貨業人上門勒閉頓時人聲鼎沸大呼打打後該店立即將門關閉始獲無事 
　　縣商會昨今兩朝邀集各界到會商榷解决方法到省政界代表爲縣實業科長宣仲立科員嚴馥蓀學界代表爲朱仲飛潘廉深商界代表爲陳渭泉（美利）許夢九（慶昌）李杏元（正林春）陳竹卿（春源成）姜宏理（信源昌）閔叔元（協太和）凌冲賢（吉祥昌）章傳鈞（正昌）丁釆生（中英藥房）等共二十餘人聞該兩日所議均無結果而散 
　　學生方面出有布告略謂此次焚燬日貨事前曾與商界訂定條約且均蓋章成案俱在無可諱飾乃協太和號主王子培竟敢事後唆使各洋貨業罷市爲要挾本會地步但同人等一息尙存斷不稍懈此後未販日貨各商號務各安心營業勿爲所用若一味盲從不顧大局如有擾亂治安槪由王子培負責恐各界未及周知特此通告吳興學生聯合會啓 
[蘇議會之文電]  
　　請齊耀琳暫留算賬　請中央懲辦齊王 
　　咨省長文查貴省長在蘇六年於監督財務行政官吏之任務未能盡職致吾蘇財政瀕於破產而於銅元餘利延不補交預算一事尤有重大嫌疑本會職責所在未容恝置今貴省長交卸在卽應請於交卸之後暫駐行旌將歷年支配地方欵項收支情形詳細報告經本會分别承認後再行起程實紉公誼 
　　致中央電北京大總統國務總理内務總長司法總長總檢察長鈞鑒本月二日江寗緞業人等率領機工搗毁議會及毆擄議員職員一案業於二日五日電聞在案查是日出事之前即經本會函知省長公署及警察廳請求防範臨時又專人並迭用電話請速援救又被擄各議員職員經過省長公署之側警務處警察廳之前沿途呼救均置不理夫以警察密布之省垣被擄至十餘里之遙經時至十餘時之久竟不依法制止其爲行政長官及警察官長事前勾結有意故縱情節顯然查刑律第一百四十五條檢察巡警官員或佐理經人告現有侵害其權利之犯人而不速爲保護之處分者處四等以下有期徒刑或拘役省官制第一條省置省長管轄全省民政各官及巡防警備等隊又文官懲戒條例第二條文官有違背職務廢弛職務有失官職上威嚴信用各欵情形之一者應受懲戒各等語規定職責至爲嚴明應請大總統國務總理内務總長司法總長總檢察長迅將當時不加救護免職未交卸之江蘇省長齊耀琳及事前訓練無方臨時故意規避之江蘇警務處長兼省會警察廳長王桂林先行解職分别發交司法官廳及文官懲戒委員會從嚴懲處以明職責而維公安不勝悚息待命之至蘇議會叩皓 
[南京快信]  
　　昨日（十九）赴浦口車站迎接王省長者又空回至晚八時有人探知王　住下關新新旅館究不知何日抵寗及由海道抑由漢口江輪或津浦車而來尙未查確軍民兩署接到報告即派汽車往下關迎接王同乘汽車入城至中正街欲住寗台旅館因無空房遂往省署謁齊談一小時欲辭出齊堅留乃下榻省署大約明後日卽接篆聞王隨身祗携一僕行李三件昨晚已搬入省署今晨往謁者均拒不接見齊督今午在署設宴爲王洗塵請齊陪席 
　　省議會定今日下午一時開大會昨日調查在省議員已有八十四人不知到會能足法數開議否 
　　高師敎授張士一昨日下午二時在四師操場演講學習英文之要點各校學生前往聽講者千數百人 
　　第六師曁三四兩混成旅擬日内在太平朝陽兩門外舉行野外操防 
　　齊省長委本署第二科長湯文鎭充上海閘北水電廠長第四科長金其照充蘇州絲織模範廠長 
　　兩淮運使文龢由京返寗昨乘輪回揚 
[杭州快信]  
　　浙省百貨捐稅年共六百餘萬金現奉令加議振捐一成各屬反對已紛電杭總商會設法請免 
　　浙省交通事業附收賑捐前經省議會提出議案應留一半充本省工賑之用昨經法律股審查結果認爲成立惟辦法酌加修改 
　　停辦紹蕭塘工有奬義券并禁止浙江全省銷售各種奬券案法律股審查結果認爲應照原案辦理已報告大會公决 
　　自蘇議會發生搗毁風潮後杭州絲綢各團體會議善後辦法計有五條分呈農商部及江浙兩省採擇施行已奉部令飭兩省實業廳會議覆奪 
　　前督署軍務課長黃元秀聲名平常經盧督撤差後現又發生盜買西湖蠶桑學校餘地案經校長朱顯邦控由杭地檢廳訊明先將中人朱明揚發押所立賣契羅翟氏並無其人昨又飭警傳黃到案訊究 
　　省農會前日開會後昨已通電各省一致促和 
　　省會銀根緊迫昨錢市至五時開出今日又延滯 
地方通信 
[松江]  
　　自治籌備會開會記松人黃肯堂·王敬甫等發起自治籌備會於本月十九日糾集同志在黃肯堂宅内開會來賓到九十餘人首由發起人黃肯堂報告開會宗旨大致謂前清官制層層監督省以監道道以監府府以監縣自國體改而監督之道失官廳議會得以無所不爲故我儕發起自治籌備會以行使其監督權云次由會衆公推李芭香爲主席用推選法推舉文牘·交際·庶務·會計四部幹事·當選定楊了公·王佐才·朱久望·陸雨生·朱鴛雛·倪汗忱·黃肯堂等十人充任至此會場僱役以水餃子分饗來賓食後來賓散去三之一旋仍用推選法推定李芭香爲總幹事正擬接議籌集經費擬訂章程等諸要項黃肯堂忽起立發言謂文牘幹事朱鴛雛常客滬上似宜另舉云云經陳念慈起而駁詰謂我等只問其能盡職與否不應問其作客不作客設所舉非人不能克盡厥職即使常駐會中究亦奚益黃謂足下大才即請足下主任文牘言時似甚憤憤繼復爭論不已無結果而散 
[蘇州]  
　　江蘇省敎育會演說競進會預賽紀江蘇省敎育會此次在蘇舉行第三届演說競進會於十八日下午二時起在吳縣敎育會會塲預審到會學校數高等中等二十二演說員人數中等男四十三人女六人高等男卅人女一人主席黃任之君評判沈信卿陸規亮章伯英三君記時徐敬人周勗成二君記錄張近芬毛杏秀謝藴如項堅白曾以莊五女士先由主席報告大意謂省敎育會之每年舉行演說競進會因共和國的人民應當發逹天賦的才能而才能寄託於腦發表腦裏的才能就是口所以羣衆共同做事時口與腦的功用頗大本會根據此旨希望個個人發逹口才并非希望一個學校一個人不得已只得選每校一人本會所以不名競爭而名競進不過欲各個人今天比昨天進步今年比去年進步之意云云末復宣布演說規則遂即開始演說每人五分鐘預賽之結果當選者中等組王佩珍（一女師）黃振華（女蠶）楊鴻杰（二中）史人鏡（二女師）金善鑑（一師）葛銘勳（一中）李稷丞（三農）印權（一中）梁存仁（高附中）高等組孫良（高師）周錫麒（高師）穆守志（法專）施奎齡（金陵大）濮良疇（河海工程）唐芝軒（復旦）預賽畢主席作簡短之演說并希望各校於明年選出演說員的方法加以研究總以普及爲主如菲律賓的運動預賽方法大可供參考譬如一校有一千人分二十組一組分五部第一次千人全體預備再各部各人預備每部選出一人即每組有個領袖再經比賽祗剩二十人末由二十人分兩黨决選出一人如是則人人有機會練習矣是日會塲總務幹事爲楊衛玉龔庚萬潘振霄三君散會已八時矣續函云昨日（十九日）下午二時起决賽主席章伯寅君評判蔣季和方唯一吳和士三君記時仍爲徐周二君記錄除沈炳魁朱公振二君外仍爲張近芬毛杏秀等數女士演說題爲監視選舉每人演說十分鐘其結果中等組第一王佩珍女士第二黃振華女士第三印權君高等組第一孫良女士第二施奎齡君第三周錫麒君評判發表後即由主席贈奬第一爲紅色旗第二爲黃色旗第三爲藍色旗散會已五時半是日旁聽甚衆秩序甚佳 
　　契紙推行方法吳縣知事公署前據勸學所長潘振霄呈請幣理中資捐案曾經出示佈告自十二月一日起凡民間典買不動產契紙須向各市鄉公所購領加蓋戳記後方可赴縣投稅近因旬餘以來投稅仍多白契飭令往購官契並加蓋戳記非一去不返即稱市鄉公所曁契紙發行所無從尋覓延不來稅以致縣署稅收頗爲阻礙乃於日昨訓令勸學所長籌議救濟方法一面通令各市鄉董事多設契紙發行分所并將發行所地點登報廣告並分令各警察分所長傳諭各地保轉告受產人遵照 
[無錫]  
　　演劇助賑之熱心無錫庚記票友因鑒於北方災情奇重特發起演劇助賑於本月十八十九兩日假座光復門外通運橋下新世界屋頂花園演義務戲兩天所收券資全數助賑所有上海雅歌集全體票友亦被請來錫會唱 
　　西門大街火警無錫西門外大街一來豐茶食兼紙馬店於本月十九日夜間九點鐘後造擱上不知如何失火霎時冒穿屋頂經鄰店鳴鑼報警城内外各區洋水龍先後到塲灌救始行救熄計焚去樓房兩上兩下損失約在千元聞店主吳旭卿之子吳可莊於失火後遍覔不得故生死未卜云 
[鎭江]  
　　組織國語分會鎭屬揚中縣勸學所長王君日前接奉縣公署訓令轉奉敎育廳令組織籌備國語統一分會特於十八日召集縣立各校校長曁勸學員學務委員等蒞所開會討論辦法當即議决各高小學每校推舉一人各市鄉由學務委員召集各敎員公推若干人爲會員准於二十二日上午開籌備會推定起草員草定會章並商議進行事宜 
　　敎育開職員會丹徒縣敎育會本届改選後會長仍爲徐興範連任評議員較上届少有運動現該會已函知新職員於二十日午後二時開第一次職員會 
　　擬組織救火會鎭董楊君貽甫等擬組織救火會以爲全城之倡爰於日昨赴上海購置救火接梯及銅帽火鈎等項不日即可運鎭 
　　將開遊藝大會鎭郡女子慈善團主任黃女士等鑒於北方各省災荒特商之琴園主人定於二十日起在該園開游藝會一星期入塲劵每券售洋三角悉數撥助北方賑濟 
[揚州]  
　　電知懲辦機工瓜洲商會爲機工毆打議員事曾電請省署查辦江都縣署昨奉省長回電謂此事保護不力各員業已分别撤懲並飭將首要查緝依法懲辦着即轉知該會云云 
　　破獲盜案邵仙女鄉農民王某被盜打刦旋經該管警察分駐所拿獲盜犯馮亮友張玉德二名連同贓物解縣訊究王知事特委顧承審前往履勘再行核辦 
[南京]  
　　學生會爭豫事電各報館各團團體河南學生會公民大會國民大會均鑒豫督趙倜爲學生會抵制日貨事竟敢毁傷學子庇護奸商拿辦學生代表封閉學生會所近日强逼各校提前放假無異解散學校如此壓抑民氣摧殘敎育尙可容於民治國家乎用特馳電聲討凡屬國民定表同情至於豫中同學不爲威脅再後再厲逖聽風聲距躍三百猶望積極進行貫澈初志各團體當抱同舟共濟之旨俾衆擎易舉早收成效爲禱南京學生聯合會叩 
[嘉興]  
　　呈報選民第三届省會初選名册現經各區調查員將選民册送由調查主任轉送初選事務所編造正册所有選民總數由該所依區併算共計三十四萬四千二百六十五人已報知汪監督轉報總監督備查 
　　研究國音嘉興各小學校於本學期起遵照官廳訓令教授國語惟各學校所授聲韻未能整齊不免以誤傳誤現滬上中華書局爲統一國音起見特製就整音留聲片六頁派李梅生來嘉於十九日下午一時在敎育講演廳開演由勸學員趙琴一到塲講述一切男女學生曁各校敎職員前往聽演者約有二三百人所演各片於國音拚法及語言等甚爲明晰 
[杭州]  
　　杭州學生聯合會電各省各團體各機關公鑒學生等自五四運動以來抛却無數光陰奔走呼號於國中者無非欲提醒麻木之政府警覺東鄰之野心誰知一年來政府之麻木如故東鄰之野心益烈内則日言和議而南北之戰爭自若日言裁兵而軍人之跋扈依然外則魯閩之案未了而琿春之事又生近又縱放罪魁意圖擾亂顯係故與我國挑衅是可忍孰不可忍我國民若再任其遷延不籌對付之法行將生民有倒懸之危神州有陸沈之虞琿春之事敝會已一再電逹外交部請其嚴重交涉結果如何未敢逆料還望邦人君子一致奮起共挽危局以雪國恥并請抵制日貨堅持到底勿貽五分鐘熱度之譏事急矣吾同胞其猛醒幸勿忽諸 
來函 
[江西一中足球部來函]  
　　晨閱貴報九號通信本月一號九江南偉烈足球隊與敝部比賽結果一與一之比敝部同人甚爲駭異敝部是日上午十時許與南偉烈球隊比賽於大校場是時南昌各校皆休課來觀故參觀者竟逹數千其比賽情形首爲敝部勝一球旋敝部某球員誤踼入本邊球門乃作爲南偉勝一球比賽將竟敝部復勝一球故比賽結果爲二與一之比敝部得勝今貴報載爲一與一之比殊爲失實此種登載諒非有意必爲通信處之誤蓋南偉烈球隊固夙有名於潯陽者敝部慕其名特邀與比賽其結果之如此殊非意料尤可奇者當日比賽該隊球員未能親自勝敝部一球故南偉烈球藝雖精當日實已失敗此係數千人所共覩敝部焉能虚造故結果之實在情形爲二與一之比特此函聞祈即代爲更正江西省立第一中學校體育會足球部啓 
雜評一 
[借債（默）]  
　　政府聲明不准各省自由借債然而今日直則有造幣廠抵欵之說豫則有鄭州借欵之說魯則有抵借日債之說各省長官不服從中央命令而自由借債可異也各省人民反對其長官自由借債而中央初無一言之表示尤可異也 
　　政府聲明以後不借外債又聲明以後不得已而借債祇向國内銀團借債然而今日有美借欵之說有四百萬借欵之說有五千萬借欵之說種種外債風傳起於聲明不借之後可異也種種國内小借欵接洽之說與種種外債風傳並起尤可異也 
　　總之今日而欲望當局之不借債固屬空言但願所謂内債外債大債小債政府債督軍省長債種種借欵不盡用於救年關之急飽武人官吏政客之私囊而苟以數成用之於救民興利實在之事業則已大幸矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[官廳聯袂赴寗]  
　　蘇財政廳長嚴家熾·滬海道尹王賡廷·上海縣知事沈寳昌·淞滬警廳徐國樑·稅務所長俞壽璋於昨日（二十日）同乘滬寗路十一點鐘開行之夜班車赴寗聞係謁新蘇省長云 
[法郵船載來之華工]  
　　昨晚已遣送回籍 
　　法國郵船公司之安得來彭號於星期日抵滬載有旅法華工回國已誌前報茲悉搭乘該輪來申之旅客一百四十五人又留法華工一百九十三人該郵船定於明日（星期三）午前九時開赴神户横濱此項華工於前日（十九日）晚抵滬後即由華工事務所導至愛多亞路各小客棧住宿一宵昨日（二十日）由法捕房派中西探捕十名送至滬寗路北站搭車回籍計到天津者十人到青島者二十九人到南京者一百零一人每名發給小洋四角路局加掛三等車二輛在由滬十一點鐘開行夜班車上遣送回籍矣 
[最近各公司輪船之轉移]  
　　太古公司之洞庭號輪船向在漢口·宜昌·間駛行此次開駛來滬係因輪身稍有微損駛入瑞鎔廠修理至昨日業經修竣故當日即開駛出塢於今晨運貨返漢口矣又有素歸寗紹公司經理之肇興·及增利·兩輪近已由元一洋行賃用又有卡河號Kaho一輪本歸賚賜經理駛行上海福州間今亦由元一賃用大約往來天津烟台之間云 
[俄艦隊行動之近訊]  
　　俄國義勇艦隊之往來中俄各輪自停止駛行以後至今尙無確定開輪之期近來海參崴新公司中忽派一輪名愛勒文Erevan裝貨千餘噸從海參崴開駛來滬於本月十六號進口上海方面歸南京路之振華公司經理此事因未經海關認可故該輪之貨物至今尙未起卸船亦泊在上海現聞須經北京政府來電允可後方能駛行云至昨日俄艦隊之品財號由海參崴開來係至上海運煤往曼谷並非運貨云 
[俄人訟案候派員會審]  
　　駐滬領事圑對於俄國人刑事訴訟决定另派一員至公共公廨會同華官訊理以故昨晨虹口捕房起訴到廨之俄人脫落司根一名由李襄讞會同英赭副領事判着押候領袖總領事派員到堂會審再核至捕房起訴該俄人所犯之案情係指其於前晚夜半在西華德路持實彈手槍向一百零九號巡街捕威嚇云 
[遣散由閩回滬之夏述唐散兵]  
　　松滬何護軍使前日接福州李督軍霰電云夏述唐所部散兵六百餘名咸日乘福康兵輪來滬到時乞派軍警押送即日出境以免逗留滋事等因何使接電後立飭駐滬各軍警一體派探調查一面函由海關轉知該輪於進口時逕至南黃浦停泊以便檢查前晚即十九夜該輪進口八時許駛抵高昌廟浦面停泊昨由何護軍使派本署副官廖守忠於午前八點時會同上海防守司令部孟稽查同至該輪傳令各散兵一律登岸站隊當據李督所派押送來滬之福建陸軍第一師步兵第一旅二圑二營六連連長李登榮面交該散兵名册一本即由廖副官查照名册依次點名詢明籍貫惟該散兵等大半在滬招募故江蘇籍居多數除就近遣回原籍外所有山東徐州各處之散兵均由廖副官等代購車票當日送往車站押送登車資遣回籍一面將遣送回籍各情復由何使電復閩督查照矣 
[商界關心民食]  
　　滬地米市向例於陰曆冬至節時因鄉人所收米穀大都此時糶出以故價必大賤今届則不然蓋因搜羅者多銷塲廣大之故茲聞米業中人謂近日滬地之打包出口者被六路商界聯合會之詰責監視稍見歛跡而在内地收買出口者仍所難免昨日又有商界聯合會函致米業各領袖略謂貴董等熟悉内地產米情形雖自己不辦亦不可袖手旁觀致再蹈今夏米荒之覆轍云 
[反對加徵賑捐之堅决]  
　　滬上各業商前因否認加徵賑捐迭請商會轉電財政廳具詳北京財政部請求收回成命迄未解决現奉稅務所長催促各認商實行並定另行記賬辦法恐一經加徵勢難挽救是以復向商會陳述狀况請爲設法救援若果實行加徵惟有相繼輟業並有認商以外之散收商業紛向商會探詢解决之法當經會長力勸切勿輕言輟業待各路商業聯合會開聯席會議時再行商榷進行當有解决方法云 
[稅務所長催繳正附稅之措辭]  
　　上海稅務總公所俞所長近奉江蘇財政廳訓令以現值公欵奇絀動需浩繁之際全賴稅欵爲之挹注當此加徵賑捐之時應如何將稅欵提前繳解來旨以應公需毌得延緩等因俞所長奉令後查得滬上各業商因否認加徵賑捐一事以致停止納稅迄今相持不下殊於公欵攸關未便再任遲延爰特轉知認稅各業機關迅行趕將應納稅欵照章令各商完納卽便繳解惟附加稅一節應遵部令另行記賬之辦法一併照繳一俟奉到部令核准免予加徵　當再如數發還以重稅餉而免延緩云云昨已催促各業認商遵照辦理將本月份應徵各項稅欵悉數墊解以憑彚繳省庫 
[木船被刦出險之電告]  
　　運木船户金恒來金吉和等兩艘前在台州檀頭溪洋面突遇海盜擄去人船經滬上各木商得悉報告木業會館董事及商會電請浙江盧督軍迅飭所屬軍警趕爲剿捕將人船救出各情已迭紀前報茲聞該處來電謂由外海水上警察廳來廳長並會同超武兵艦李艦長飭知所屬偵悉被擄人船匿在南魚山以外大洋中已電令金區長督隊前往即由李艦長督帶士卒奮力剿捕得以當場擒獲海盜十餘名並槍斃盜匪數名遂將金恒來·金吉和兩木船及船夥數十人又被擄之森昌運木船船夥二人悉數救回其被盜所擄之難民亦同時救出男女多人聞兩船之損失甚巨云 
[周家宅越貨傷人案續紀]  
　　江北人沈雲成張三卿劉小三子於十一號晚糾黨四人身藏兇器先撞開楊樹浦東而周家宅鄉民金月懷家大門入内搶掠縐紗洋布各二丈二尺現洋一元一角持棍擊傷金之同居婦人余周氏頭部後至北首張有桂家搜刦現洋鈔票布衣携贓逃至楊樹浦橋爲中西探捕擒獲解由公共公廨命押候訊究等情已紀本報昨晨李襄讞會同英赫副領事升座第二刑庭飭捕傳同事主人證將沈張劉三人提審先由以上三事主相繼上堂訴明被告糾黨持械搶刦拒捕行兇各節次由男婦證人吕聚成陳得勝何榮海吳李氏等分别投案證明以上兩家被刦時獲案之三被告確係在場行刦云云質之該三被告供詞支吾問官訊畢磋商之下以沈張劉三人糾衆持械盜刦財物業已證實判各押西牢五年期滿一併逐出租界 
[旅滬福建同鄉會之改組]  
　　昨日下午二時旅滬福建同鄉會在三山會館開會首由史家麟述旅滬福建同鄉會組織之起源及辛亥以後會務廢弛之情形今因迫於時勢之必要須將會務重行整頓組成有實力的同鄉會應請到會諸君先推舉主席再論整頓本會種種辦法毛一峯請推舉黃魯貽主席衆贊成黃君就席述現在福建有幾種危迫問題（一）李厚基發行省庫券擾亂金融（二）官廳迫種烟苗抽收畝捐（三）厦門日本領事擅設警察署侵害我國主權昨聞厦門交涉員向日本領事交涉日領謂外國在中國領土内有警察權設置警署不止厦門一埠故日本在厦門亦照例仿行等語乃厦門交涉員對於日領之答復不知嚴行駁斥竟據此電告北京外交部可謂糊塗已極須知厦門係通商口岸非租界可比日本豈能擅設警署此理至明以上三種問題至爲危急今日招集諸君到此即爲討論上述之問題但從前旅滬福建同鄉會徒有空名並無實力的圑結所以遇有本省重大問題發生不能爲强有力的主張今須將同鄉會先行改組請諸君討論改組方法翁吉雲發言略謂主席所述之三問題關係閩人生命財產異常重大而發行省庫券一事商界尤感切膚之痛應羣起圑結共謀抵抗之法旅由史家麟提議推選幹事若干人經陳乃元·朱碧齋·沈次裳·林温如·毛一峯·翁吉雲·諸君討論種種辦法公决今日之會爲改造的非繼續從前同鄉會應由福建各縣及各界旅居上海者推選籌備員若干人籌備開同鄉大會衆贊成當即推舉董憲武·江宣甫·李慰蒼·王宗藩·楊世志·吕榮焜·吳應培·林常明·蘇綿壽·齊述庵·林峻甫·林永年·林承基·黃玉富·沈次裳·江一南·陳乃元·陳壽凡·許作平·黃魯貽·史家麟·郭詩煇·謝子田·林潮光·姚子崙·潘訓初·朱碧齋·馮秀山等二十八人爲籌備員衆議暫借三山會館房屋一所爲籌備員集議辦事場所致函該會館董事通知沈次裳云下次大會須借泉漳會館爲場所以資聯絡衆贊成旋由本日到會諸君題助特别捐爲籌備同鄉會改組經費及拍發電報等用費衆極踴躍五時散會 
　　卽日六時被推選之籌備員開籌備員會公推沈次裳主席議决事件如下（一）推定起草本會章程四人（二）推定文牘員五人庶務員五人會計員一人（三）致函三山會館借房屋爲籌備員辦事場所又致函泉漳會館下次開大會時借用會場（四）開大會時期决定民國十年一月二日（五）印製會員入會通知書（六）籌備員每遇星期二四六等日下午四時均須到三山會館内籌備處集議進行事項 
[蘇州旅滬同鄉會紀事]  
　　本埠蘇州同鄉會前經電請廢督曾誌報端茲該會於昨日下午在寶安里事務所開董事會會長貝潤生主席董事陸翥雙以廢督一事未逹目的新省長王瑚到任之後恐仍受軍閥牽制不如請將省會選吳俾可脫離武人覊絆發揚民治提出議案請衆討論各董以茲事體大應與蘇州各圑體及三吳士紳預先接洽再定進行之法多數贊成通過次提議蘇州旅滬公學經費衆以學堂逐步擴充經費亦須按年增加若僅由各董事個人捐助不足濟事應由各董擔任向同鄉人所開之字號募集月捐以期永久全體贊同議至此鐘已五下遂散會 
[中華揚子領江公會成立]  
　　本埠長江領江一業向無規章素分粤鄂江浙四帮秩序紊亂以致航權日蹙近招商局某輪船領江楊洪麟等見滬上各業均設有公會該業未便落諸人後特邀集四帮同業設一公會於北四川路第二百八十四號專以擴充航務整頓帮規爲宗旨曾經交通部註册發給領江執照云 
[閩軍官赴蕪採辦軍米]  
　　福建督軍李厚基前日特派軍署柳副官來申購辦軍米五萬石柳副官到申後曾向南市各米商接洽當以滬上客秈米市價甚昂故不能入手採辦遂於昨日乘招商局江孚輪船赴蕪湖採辦矣 
[商界聯合會開會彚紀]  
　　滬西滬西商界聯合會昨日下午八時開第二届第一次職員會議到者二十餘人葛品生主席王恩孚紀錄首由主席報告第一次所用證書不能適用應否重印公决印過俟印就後再行定期發給次報告滬上奬劵林立貽害匪淺曾於上月請願省議會代爲主張迄今月餘未見效果應否繼續進行傅子遠主張再向發行奬劵之各該省省議會請願一面函逹總聯合會一致進行以期除此污點付表决通過主席又報告本届當選會計陳榮棠來函辭職顏芹香謂陳君辦事勤懇資望甚深斷無任其告退之理結果全體挽留議畢散會時逾十句鐘矣茲將二次向發行奬券之各該省省議會請願文附錄於後上海滬西商界聯合會唐美甫葛品生等請願爲奬券流毒日益蔓延環求迅付大議咨請軍民長官速行嚴禁事竊商民等曾於十一月十七日具書請願鈞會提議嚴禁奬券事件原以奬券即彩票彩票即賭博以賭博之事業公然開塲列肆招徠市中法紀蕩然言之痛心請願之舉實非得已查發行各奬券之店舖全在中國地界上海英美租界無有也法租界本亦寥寥現在且亦提議儘本年底爲止今以此種營業太不正當亦出而禁止若我地方長官任其到處林立各地蔓延究竟法律何在體統何存即外人視我中國地方不幾成爲逋逃之藪污穢之墟乎當道即不爲人民計亦當爲政治計即不爲地方計亦當爲顏面計想鈞會爲我人民之代表衆所好者好之衆所惡者惡之用敢再行呼籲代爲主張去此害馬然後朝食斯不獨上海一方人民之幸也謹呈 
　　五馬路昨日五馬路商界聯合會開第四十七次職員常會到者三十餘人公推張炳臣爲臨時主席報告往來函件及按月開支清賬畢乃由儲紹基發紓意見謂近日報載日軍在延琿一帶擅殺良民甚以槍斃爲不經濟梟首割耳肆其殘酷如此行爲直無人道事關辱國侮民本會曷可緘默而無所表白乎當經討論之下衆皆主張致電國務院外交部要求力與日使嚴重交涉後對於該會進行事宜略加討論議畢散會茲將該會致北京電稿錄下北京國務院外交部鈞鑒近閱報載日軍在延琿一帶藉詞剿匪自由行動且誣指農民爲匪黨任意捕殺甚至梟首割耳施以酷刑似此横行直無人道即使延琿有匪理由我國派兵前往征剿日軍豈可藉此爲詞將我同胞枉加誣害旣而强辯認爲軍事上適當之行爲等語實屬故犯國權仰望鈞座力與日使嚴重交涉務必逹到懲辦肇禍日軍優卹被害家屬并將該軍即日完全撤退以後勿許再事行凶庶足以伸公法而慰寃魂事關國體萬難含糊了結區區佈誠尙乞鑒納爲幸臨電惶悚不勝待命之至五馬路商界聯合會叩 
　　法租界法租界商業聯合會於十九日下午七時開星期常會（一）報告西新橋德順里二弄之新會所業已修理工竣定二十一日遷進凡有信札等件嗣後請寄該處所費小租修理另有清單俟搬遷後揭示報告衆無異議（一）報告近日米價步漲本界居民紛米報告刻已函致法領事署申請嚴加取締凡遇囤積私運察出盡數充公以儆效尤請衆追認全體贊成（一）報告陽曆一月一日將届印花稅恐於租界又有復活之慮衆以值此市而非常疲滯生計大難無能再擔重負應請函致總商會堅持到底一致否認議至十時散會 
　　浙江路昨日（星期）下午七時南北浙江路商界聯合會在事務所開第二十九次全體大會到者五十餘人公推蔣會長主席藍經之紀錄（一）由主席宣誦江皖浙贛四省督軍省長曁本埠護軍使交涉使江海關監督會審公廨及各圑體關於維持民食函電（二）孫鏡湖報告八省巨災南洋公司售煙每箱提助賑需五元（三）沈栽庭提議人道維持會草案擬取締汽車改良條件五則請爲贊助丁靜波邱友笙互相討論結果贊成（四）高鳳池提議閘北商業公會來函加入本會共維民食本會應具函答覆公請孫鏡湖前往接洽一面訂期邀集本埠各圑體組織淞滬糧食維持會庶水陸皆有稽核俾奸商歛跡凡有違背輿論者由會就近請地方行政機關嚴辦以示限制李枕琴附議結果衆贊成（五）朱一笙提議陽曆元旦將届本會宜先通函本路商界依曩例懸旗慶祝休息一日倘因營業關係否認者亦聽其便馮蓮塘附議結果衆贊成（六）章安生提議關炯之讞員代表北京貧民糧食救濟會在大世界演劇籌欵本路願盡義務者多現聞陰曆冬月十六日仍在大世界四班合演所籌之欵專作河南賑需之用諒本路亦必盡力銷券結果衆贊成（七）余衆孚提議北海路一帶工商組織聯合會已將成立與本路接壤唇齒相依函請本會互相聯絡衆贊成（八）張士文提議無利借欵事刻不容緩李梓青附議付表决結果請孫鏡湖另訂章程准開春舉辦（九）黃景岐提議本會名譽校董擬請姬覺彌簡照南簡玉階葉山海黃磋玖顧子槃施善畦殷侣樵諸公爲名譽校董並於陰曆十一月十九日開歡迎大會應請表决結果通過（十）孫靜山朱一笙張春庭三君演說聯合會於社會裨益確證闔座拍掌隨分進茶點迨搖鈴散會已九時矣 
　　滬北五區滬北五區商業聯合會昨日下午七句鐘開職員常會到會職員頗衆由會長戚順友主席所議各案如下（一）報告前月份收支各欵（二）沈栽庭發表組織人道維持會草擬行駛汽車改良條件五則以徵求各圑體力圖改良（三）戚順友提議推廣崑山路各商店入會以資擴充而固圑結案結果推沈栽庭出發勸導加入（四）張文忠提議慶祝陽曆元旦案忻惠生附議結果通告本區各商店並張貼慶祝詞（五）忻惠生提議籌設露天學校案結果一時無相當地點從緩設法進行（六）沈栽庭提議附加徵捐及增加印花稅則案結果擬一致反對拒絶（七）張文忠提議增加常會期以免請務隔膜案結果每月内舉行二次諸事議畢遂散會 
　　文監師路文監師路工商聯合會昨晚七時在德　里開職員常會到者十餘人議决三事（一）議决陽曆元日本路商店一律懸旗休業是日下午二時會員職員齊集會所圑聚新年禮（二）議决米價復漲之故本會須派人調查明白然後悉照總會議定章程一致進行（三）每隔兩星期開職員常會一次凡本會會員職員届時務須早臨協力進行及九時散會 
　　山西路山西路商界聯合會前届所選職員已將任滿會長許雲輝遂於先數日間印就選舉票遍發各會員前日（十九）爲揭曉之期晚八時半先由張澐海監督開匭王少庵唱票陸惠卿林仲餘檢票結果王少庵當選爲正會長許雲輝沈聯芳當選爲副會長餘如陸惠卿阮呈蓀張澐海等皆當選爲職員茲定明年一月一日爲各職員受任期云 
[油豆餅雜糧交易所籌備開會]  
　　油荳餅雜糧交易所現定本月十五日開股東大會並選舉理事長塲務長及一切職員所有手續已由各辦事員從事籌備昨已將各股東户名登記册簿共有二千餘户特刊印入場券分發請届時蒞會法領事署因該所成立後爲法租界商業之基礎昨派包探知照届時開會酌派巡捕數人到所照料云 
[紗號與金舖連帶擱淺]  
　　近自國外滙率縮至四先令左右以來所有經營對外生意及滙票關係者莫不大受影響昨日有三馬路某紗號兼設某金號因有連帶關係皆力不能支遂致擱淺其失敗原因因爲預買各紗廠各洋行之棉紗按之市價每包須虧本五六十兩金號則預先抛出標金先令皆受虧極鉅現應欠存德元甡等各錢莊欵約十餘萬各洋行紗廠三十餘萬勢難對付故自前日起各債權人坐守該兩號中幾爲之滿核計抵償祗一二成云 
　　又函云本埠三馬路某棉紗號近因紗價驟跌以致擱淺計欠銀五十餘萬兩聞各錢莊往來共有二十三家存德莊被欠二萬六千兩元甡莊一萬三千兩其餘二十一家每家約欠數千兩不等共欠莊欵十八萬五千餘兩尙有紗廠及洋行等之定貨計欠寳成紗廠蘇州寳通紗廠六萬兩東方洋廠二萬兩新沙遜洋行計五萬兩並有同業天祥嚴蘭記裕豐公茂等往來被欠十餘萬兩該號主係紹興人向做土業頗爲獲利後做棉紗兼做標金生理今春又新開某金舖現聞各被累之人均向該號主及經理追索各賬簿交出公同閱看究屬人欠欠人共有若干以便着手辦理又聞各錢莊受此鉅欠大爲恐惶故於昨日將往來各欠户一律催其提早結束以致昨日牽動市面金融頗爲緊急 
[組織紗管廠之消息]  
　　近年本外埠紗廠日多所需紗管等物料用品皆頼舶來品接灣邇有郁堃和在叉袋角地方組織中華紗管廠仿造國貨紗管其房屋尙未完竣大約明正可以開幕又北蘇州河畔東來木管號邇亦在閘北天通菴附近組織大來紗管廠日來正在裝理機器引擎佈置一切不料所裝之大鐵烟囱不堅於前晨忽面倒下致將經理某甲壓傷肚腹腸亦流出當即舁至虹口同仁醫院求治即經醫生騐得甲之大腸已斷受傷甚重不能醫治延至傍晚因傷身死據聞甲係寗波人向在某機廠爲技師此次受乃弟（即東來經理）之邀來滬乃竟遭此災難眞可憐也 
[華洋義賑會消息]  
　　華洋義賑會昨日午後五時許開第十三次幹事會當推定沈田莘陸伯鴻張竟成費許葉少英董仲章等定本月二十二日往直魯豫三省接洽賑務散會已七時許矣該會即致電外交部云號電諒蒙鑒及敝會現派代表往各省接洽賑務所有長期頭等免票分派在途不敷應用請大部速即電飭京奉京漢汴洛隴海津浦滬寗各路局於敝會代表到站時即發一次用頭等來回免票各六張俾利遄行等語該會又接陜西義賑會自三原來電謂陜屬昨（十六）晚地大震非常强烈約經一刻許又微震多次壞屋傷人無算有兩家壓死者情狀至慘原屬曁西安附近縣邑略等現派員四出查卹謹先電聞叩請特撥鉅欵以濟急需詳情災片續呈云 
[法意美術展覽會預紀]  
　　法意美術展覽會定於今日起在法租界大自鳴鐘市政廳舉行至二十八日止入門費一元每日展覽時間爲午前十時至十二時午後二時至七時陳列品以歐陸名家之畫居多計有數百種中有意國著名收藏家畢嘉齊氏之物所得入門費悉數送交女子賑災恊會而售畫所得之欵則提出一成充上海戰事紀念物之經費云 
[家庭日新會開會紀]  
　　家庭日新會前日（星期）爲王竹亭君作東開會於本城梓園並參觀王一亭王竹亭君家庭男女來賓新舊會員齊集於西廳三時由黃任之君演講其大要（一）中國無乾淨土人民痛苦殊深歴述所經各省情形以爲證（二）我人居上海一帶者應想及各地人民苦况宜自立以外出全力以助社會又以衣食居處不當太奢救人應救其永克自立云云次議陽曆新年開交誼會辦法以作宣傳改良家庭喚起多數人觀感之力次倪菊裳提出由本會辦一婦女半日學校議案略錄如下（甲）專收年長失學的婦女分上下午來讀書（乙）學科（一）國文（粗淺文字一年後必能看淺顯書報契約作書信）（二）算術（筆算珠算之加減乘除及簡淺簿記）（三）家政（四）國民常識（丙）暫定額百名以年齡及略識字者分上下午兩班（丁）一切設備槪從簡略照一尋常小學辦法（戊）如有外埠寄宿者可另開一半日工讀班餘均通學（己）本會會員能任敎育的請各盡義務（庚）公决章程籌備至明春開辦（辛）賃校舍本會即可遷入作種種實行改良的設施（壬）登報招生並函請本地士紳負勸學責任衆議當先組董事部籌有開辦常年兩費後開辦僉稱現年在二十至二十之婦女因幼時失學夫婦間頗多缺憾而後之四五十年生活上處理家務上困苦實甚刻設校專收以敎之來者必極發逹可以預决云 
[外洋輪船進出口行程紀]  
　　日本郵船會社之近江丸昨日由神户·門司開來運來進口貨中以紫銅一項爲最多共有三萬餘錠餘爲白糖三千餘包汽油四百桶鐵塊機件三百餘件並洋紗洋布四百餘件此外爲洋紙等項雜貨又有福來輪船公司之愛笛海爾號此次由美國運裝鋼鐵三千三百噸來滬後已於昨日卸清開還美國寳提滿城在上海並未裝載貨色出口又有西卡摩那號自上月五號從新金山出發後本月五號抵神户原擬九號到上海十二號赴小吕宋嗣因所載上海貨無多故於神户逕往小吕宋將於明日開赴香港至二十六號由港來滬故該輪之開行期已展緩至二十七號在申逕返美國尙有西愛斯立浦號係於十一月二十一日離開新金山昨日接得電報業於上星期五抵横濱·即於本日開至神户將於二十五號離日來滬二十八日可以抵此該輪在上海卸除進口貨後須開往西貢及星加坡亦取道香港與小吕宋又法國郵船公司之貨船披爾勃娜號Docleur　Pierre　Benoit從盎凡爾開出後業於十六號到哥倫布刻已向星加坡香港開發據該輪電告進口日期至遲在一月十五號云又英郵船公司之貨船朋卡號從盎凡爾開出係在十月中旬到北山卸除各貨後復往孟買裝貨至上月二十九日始行開駛來華現來電告已於本月十五日從哥倫布啓行將於二十三號至香港二十八日到上海到申後尙須開往日本云 
[國内輪船進出口貨物之調查]  
　　進口貨（寗波）太古公司之新北京輪船昨由寗波裝來各貨有花餅一千五百件乳腐一千二百壜棉花四十包草帽蓆二十七件藥材三十件川貝一件雜貨二件又寗紹公司之新寗紹輪船亦由寗波裝來之貨有乳腐二百壜大豆一百二十三包土酒二百壜棉紗四十件草蓆八十二件掃箒五十九件棉花二十包凉床六件雜貨二十三件（長江）招商局之江新輪船昨由長江裝來各貨有礦砂一千八百三十桶大米一千七百零五包菉豆六百零八包小麥一百十八包棉花機花七百五十四包烟葉四百件皮油一百三十桶紙頭一百件大麥一百十二包破布四十六件棕片二十八件生漆四十二桶舊銅九十七件夏布一百六十八件青蔴二百三十一件芝蔴一百二十包棉餅一百二十件桐油六十桶絲繭五十四包栗子紅棘二十八包黃絲綢子七件雜貨一百五十八件又三北公司之長安輪船昨由長江裝來之貨有小麥五千四百八十包枕木二千二百六十七根麫粉一千包黃豆六百四十九包烟葉二百三十九件棉花二百六十包鮮蛋二百箱綢子十件桃肉十包又轉甬貨有青蔴一百二十四件藥材四十八件（烟津）太古公司之奉天輪船昨由煙津裝來之貨有紅瓦五千八百張桶灰四百五十九桶生仁二百五十二包花生五百六十包鹹魚羅卜四百七十二包胡桃五百包棗子杏仁二百六十六包羊皮毛一百四十八件箱皮馬尾一百十六件木耳紅果七十八包沙參藥材四十六件蚶干四十三件古玩十件野絲七件府綢八件草邊蘑袋十件 
　　出口貨（寗波）太古公司之新北京輪船昨日裝往寗波之貨有紅白糖三千九百十八包黃豆一百八十四包皮油一百三十六桶藥材一百四十八件青蔴一百十九件青鉛一百箱玻璃一百十箱烟絲六十五件水泥五十桶紅木六十件洋釘四十桶紙頭三十三件點銅四十塊雜貨一百三十二件又寗紹公司之新寗紹輪船昨日裝往寗波之貨有麫粉三千七百包米三千四百三十五包赤糖二百五十四包花生三百四十包瓜子二百包棉花二百四十四包黃豆五百二十一包黑棗二百九十二包洋布一百五十二箱洋釘一百桶香爐七十一件蚶子五十四件氷糖五十包肥皂五十箱花生仁五十包舊鐵一萬七千六百四十擔雜貨五百三十二件（長江）招商局之江新輪船昨日裝往長江之貨有疋頭紗一千二百二十六件火磚二千塊紫銅二千塊海 
 
 
 

Page 11

 
 
味一百五十件桂圓四十箱檀香六十件紅皮十五件雜貨二千三百餘件（港粤）太古公司之綏陽輪船昨日裝往香港之貨有生油六百七十二桶黃豆四百四十包麩皮三百包洋紗二百三十五件活馬三匹雜貨九百九十三件裝往廣東之貨有花生仁一萬五千一百九十五包麫粉二千包黃豆六百八十三包洋紗一百五十五件生油九十五桶烟絲一百十件雜貨六百八十二件 
[友華銀行銀市報告]  
　　中美新聞社譯友華銀行二十日報告云上星期六日倫敦銀價當地不動遠期跌一先令八便士紐約銀價跌至六三又八分之一倫敦紐約滙價跌至三五又四分之一此間今日定價除金圓跌至七○外餘皆不動市况終日堅定投機家賣出甚多商人方面無要求紐約倫敦銀市均穩印度略有購進 
[三誌西酒店内之兇案]  
　　北四川路虬江路華界三號門牌酒店内有美人海士爾敦被阜布施槍傷送往醫院醫治無效斃命一案兇手由捕解送該管領事署經美按察使研訊兩次因尙須續訊故前日上午飭令北四川路捕房包探徐阿華將該酒店西崽陳桂生陳金福宋毛囡朱金富傳至美領事署盤詰口供一過諭令送請公共公廨分别交保俾候下次開訊時隨傳隨到云 
[汽車撞斃華捕案訂期研訊]  
　　公共工部局電汽處駕駛運貨汽車之開車人陳候興因於本月十一號上午十句餘鐘運送材料行經滬西勞勃生路開車不愼先將路人沈羊郎撞倒碾傷頭額繼將站崗之一千零九十三號華捕許逢春撞倒碾傷腰脇旋即身死業經捕房報請中西廨員騐明諭令屍妻許馮氏領屍棺殮着將開車人陳候興押候訊究等情曾誌本報昨由戈登路捕房派探毛伊文傳同見證佘恒三施和尙鮑關榮倪瑞忠陶阿王周朱榮與沈羊郎及四百三十二號印捕等將陳押候公共公堂即據捕房代表律師費斯福氏上堂譯稱被告代表律師牛門欲聲請公堂展期研訊惟本案各見證大半住居鄉間往傳不易應請開審等語並據被告代表律師牛門聲稱本案人證衆多訊供甚長時間侷促要求堂上准予展期特别訂訊云云經關襄讞員核供商之英胡副領事判陳候興仍帶回捕房候特别訂期研訊 
[相騐被電車撞斃之塌車夫]  
　　電車碾斃塌車夫一案已紀前報茲查此案除塌車夫徐石頭在西門外小菜塲轉角處被該電車輾斃外又撞傷徐之同行車夫二人由警所諭送上海醫院醫治一面由二十五保十一圖地保郁洪興投報地方廳時適星期下午委派周檢察官沈檢騐員等前往相騐騐得徐石頭腦門己破腦漿流出委係致命而死塡明屍格當據死者表弟投案請求自行棺殮要求伸雪問官准之着具結存查候再往醫院察騐兩車夫傷勢若何再行核辦 
[會議挽留閘北水電廠長]  
　　閘北紳商錢貴三沈聯芳日前邀集商業公會等各團體會議以邇來閘北商市繁盛居户日增水電兩項爲日用所必需屢求擴充輒以乏欵爲辭現已積有盈餘正可作爲整頓經費當經在座各團體領袖議决列名致電南京省議會省公署實業廳一致請願已見昨報茲悉該廠長蔣宗濤因辦公掣肘態度消極將有辭職之說錢沈二君聞訊復邀各團體開特别會議除舉代表面見廠長竭誠挽留外一而再電省署請弗准該廠長辭職云 
[開濬陸家浜河道]  
　　滬南陸家浜河道爲南黃浦通徐家滙七寳虹橋各處内河之要港年來淤塞甚淺雖曾開濬一次因被艒艒船久泊不移致甫及三年又復淤塞船隻難通故由滬南工巡捐局呈由護軍使署咨明省長核准再行開挑以重水利而便航行業經工巡捐局先將陸家浜口浦灘及利涉橋斜橋三處築壩三道阻斷淤水一百飭派工人於昨日起開始挖掘淤泥聞該河此次開深須在三丈以外河面須寛五丈之譜自浦灘迤西至斜橋止限本年歲底工竣云 
[比賽足球消息]  
　　約翰南洋兩大學足球隊素稱勁敵本年曾二次比賽勝負未分茲定於本月二十二日（星期三）下午二時半假滬寧鐵路麥根路大球塲爲最後之大决賽已誌前報茲聞該路特開專車接送觀客下午一點鐘由上海北站開回程由麥根路六點五分開來回票價售大洋一角想届時必有一番熱閙也 
　　昨日（星期日）震旦大學與公共體育塲比賽足球地址在震旦下午一時半開始比賽未及十分鐘震旦先勝一球半時後震旦二門不愼致罰手球由屠開第攻入一球第二半時中又由體育塲饒專生日入一球結果爲二與一之比體育塲勝 
　　虹口梧州路九九九號基督公學球隊應新民書院之請於昨日下午二時在精武體育會操塲比賽足球前半時未分勝負後半時基督公學守門球員因顧及他事致爲新民球員攻進一球結果一與○之比聞再隔一星期將有第二次之比賽云 
[南通女校贊助敎養災兒]  
　　本埠中華職業學校與保嬰隊聯絡招收河南汲縣災兒數十人兼施敎養助成女生活能力頗引起各界之同情補助經費各節已疊誌前報茲復探悉南通女子師範學校敎職員學生於此次北方災歉集欵百三十一元預備救濟之用今以贊成該校辦法亦將該欵悉數撥入該校專充災兒班之經費冀於慈善之中仍寓敎育之意云 
[爛泥渡救火會開會紀]  
　　浦東爛泥渡第九區救火會前晚在會所開會歡迎副會長汪薇舟君首由陳泉聲報告開會宗旨並述歡迎之意全體會員起立鞠躬並當場推舉葉芳齡爲董事旋經互相討論火政進行而散聞該會此次向外洋所購新機將定期試演云 
[浦東國民大會代表來滬]  
　　浦東大團三墩兩鄉聯合國民大會舉出代表盛羹梅方仲揖馬蝶醒三人於日前來滬接洽本埠策進會曾誌前報刻悉盛雖爲國民大會事務而來係另一問題並未接洽策進會至於分送影片一節因盛曾入本埠報界聯合會國貨維持會職業敎育社工商研究會工商協會浦東同人會爲六團體之會員一份子故特贈影片以誌紀念至正式加入上海國民大會策進會一說各會員處通知書尙未送逹故方馬二君尙未聯袂偕來耳 
[油漆工程師楊錦魁略歷]  
　　楊君錦魁於一九一三年畢業於本埠聖約翰大學當年即留學美國進凱斯大學化學工程科得學士學位楊君專精於顏料·油漆·殺蟲藥·及肥皂等而於中國桐油尤盡心研究某年曾得奬美金一千五百元一九一八年埃省地球油漆顏料公司聘爲化學製藥師後又任爲該公司肥皂廠及製造胡蔴子油廠監督美人隸其屬下者百數十人又發明飛機用漆及各種肥皂馳名全國該公司總理贈以美金一千元以酬其勞績楊君現任職爲美國蓋力登油漆公司之駐華油漆工程師該公司上海部由恒豐公司代理并聞楊君願本其學術經騐以輔助各界發展油漆事業凡有詢問無不盡其所知答復云 
[江海關通告兩則]  
　　江海關總稅務司昨發通告二則（一）查本月二十二日爲中國冬節奉定是日放假一天又二十五日爲西國冬節奉定於二十五六日放假兩天惟二十六日適值星期應於次日補假一天又民國十年一月一日係陽曆新年奉定於一二日放假兩天本關均於各該日内給假封關停辦公事爲此仰華洋各商人等一體知照此布（二）爲布告事現奉總稅務司令自本日後一個月（即民國十年一月十七日起）凡報運工廠所造之淡薄糖水浸製各種罐頭菓品一槪不再免徵出口及復進口等稅其有手工製成裝罐糖薑等類附有糖漿之蜜汁菓品仍准免稅等因奉此爲此布告各商人等一體知悉此布中華民國九年十二月十七日 
[水巡隊坐船改泊地點]  
　　南市浦江内之淞滬警察水巡隊向泊洞庭山碼頭浦濱自浚浦開工以來即將該隊坐船等移泊北首常關碼頭附近茲潘隊長查得沿浦地方輪埠林立一般民船均已移泊關橋以南本隊坐船必須設於適中地點方能四面環顧藉便巡護業已呈明淞滬警察廳徐廳長核准一俟浚浦局之浚浦挖泥機船海龍號移南時即將本隊坐船改泊潮惠會館外而浦中藉資鎭懾 
[花邊織帶業規章准予備案]  
　　上海縣知事公署昨發二二五布告云爲布告事案據商民朱有椿朱錦漳等呈稱竊查花邊織帶一業在本邑城廂内外以及四鄉村鎭各處共有一百十餘家店舖祗有四五家工人甚衆其中安分工作者雖居多數即酗酒滋事者亦復有之憶自同業向有舊章於前清光緒年間棄失之後同業中人無從遵守以致互相紊亂或用外業工人或則濫收學徒甚至不顧成本將貨賤售故業務年來日尙衰頽有鑒於此若不重加整頓必致一敗塗地不可挽救矣現由陶德禮孫德全等發起邀集同業開全體大會宣佈規章共同議决一致贊成組織振興堂花邊織帶業事務所於中華路西白漾弄地方第十三號門牌重訂規章選舉正副董事朱有椿朱錦漳並舉辦事人員辦理所中一切事務各專責成庶免混亂除呈請警察廳一體給示曉諭在案外爲此抄粘規章曁同業簽字名單各一紙請求縣長電鑒俯賜核准立案給示俾資遵守等情並附章程簽名單到署據此除批呈悉該業重整規章選舉業董旣經全體同業過半多數公議允洽連署呈請准予備案給示俾資遵守可也章程簽名單存查此批外合行布告仰該同業人等一體知悉務各按照議定規章共同遵守以維業務其各遵照特此布告 
[意劇團乘綏陽輪赴港]  
　　意大利馬戲班在本埠張園演劇至昨日輟演全班演員共有三百數十人均於本日上午八時搭乘太古之綏陽輪船赴香港演戲矣 
[滬寗路車頭撞壞貨車]  
　　昨日（二十日）下午六時滬寗路上海北站開寗之第二十七次貨車正在倒調各貨車時因倒車夫打差信號燈致被車頭撞壞貨車二輛出軌當由站長立發電話至工程機務二處派工匠修理故該貨車逾二點餘開駛云 
[男孩跳電車跌傷]  
　　某洋行買辦蘇州人張姓家十三歲男孩興寳昨晚七時半附搭某號無軌電車駛經北京路中途躍下跌倒於地身受重傷不省人事由老閘捕房五百三十號華捕到來抄錄電車號碼另雇車送傷孩往仁濟醫院醫治 
[汽車撞傷行人]  
　　昨晚九時半有某西人開駛一千七百六十七號汽車行經靜安寺路張家花園附近撞倒在路行走之嘉定人趙貴生腿足受傷當由西人扶入汽車載送仁濟醫院醫治一面自行報告捕房 
[逸馬撞損黃包車]  
　　馬夫毛根法昨駕三百六十八號馬車停在西華德路離開該車致馬驚逸至南潯路將李阿二所拖之一千五百四十九號照會黃包車撞損被七百六十二號等巡街捕帮同將馬攔獲連毛及車一併帶入捕房押候解送公堂訊懲 
[塌車碰碎電車玻璃續誌]  
　　法商電車八十九號司機人龔裕渭日前駕車至法租界新開河地方被江北人陳金裕所推之塌車撞碎玻璃等物計值洋五十餘元當由巡捕到來將陳拘入捕房交保候究在案昨日傳至法公堂請究先由八十九號司機人上堂禀稱是日我車自西往東陳推塌車在前面行走不知如何忽然翻倒以致民人之車一時不及停機互相碰撞玻璃皆破請求追究詰之陳供因民人避讓前面之小車是以翻倒實出無意求宥中西官判以訊得被告實出無意且貧苦屬實從寛酌賠洋二十五元着交原保出外限一個月内繳清 
[縊斃婦人准免檢驗]  
　　滬西义袋角四百四十六號門牌居人田仲堯之妻李氏前晚因細故與田口角後潛至房内自縊迨田得悉解救已經氣絶被捕查悉報告捕房派探往將屍體舁入斐倫路騐屍所報請公共公廨中西官蒞騐昨據田仲堯投捕房禀求免騐捕頭飭探查無别故准免檢騐着田備棺收殮 
[控妻謀害之訊供]  
　　劉才寳控妻劉胡氏揑傷腎囊咬傷右手中指由警將該氏拘送四區二分所劉着送南洋醫院醫治在案日來傷勢稍减爰該由公所備文飭警將劉夫婦函送地檢廳訊辦當據劉才寳具詞聲稱向爲畫圖生意家住長安路信益里娶胡氏爲室已有五年該氏今年二十七歲小民前因詐欺取財案發奉廳判决監禁二年始至去年八月間期滿釋放歸家則我妻已不知去向各處找尋直至九月二十六日在途遇見囑其同歸不允扭入捕房奉飭給民領回管束不料日前夜半時該氏忽生惡念乘我熟睡之際坐我身上初則义我咽喉繼則揑我腎囊小民用力抵撑右手中指竟被咬傷小民情急喊救雖得幸全生命然已大受夷傷當送醫院醫治日來傷勢稍輕求究譚廳長諭飭靜候訊辦 
[迷人刦財之被控]  
　　虬江路四百八十二號粤人李慶祥控醫生周斌榮以醫治小孩疾病爲山乘間施用迷藥迷倒我妾李劉氏即將室中衣飾盜去共值二三千金當經警署將周並周妻王氏一併拘獲連同原告李慶祥李劉氏證人李女妹妹等一干人於昨午後函送地方廳奉檢察官訊供各執判候查明再核 
[水警嚴查違禁物]  
　　江蘇水警第三隊王隊長近以申常班小輪經過蘇州河防汛抗拒檢查希圖夾帶違禁物品實屬妨礙辦公除呈請廳長轉向外交機關交涉外一面自應嚴厲檢察故於昨日分令北新涇周太僕廟泗港口各汛水警師船巡官凡遇小輪經過仍當加意檢查以杜夾帶禁物而重職務云 
[老久大錢莊聲請破產]  
　　北市老久大錢莊開設已數十年爲本埠錢業中之老牌子信用亦頗不惡前數日忽然擱淺欠人之欵計有十餘萬金而人欠之數亦巨於是遂清理賬目豈知從此一蹶不振竟於昨晨延代表律師投公共公廨聲請破產當由俞襄讞會同美丁副領事判候函請總商會查明有無欺騙情形復到再核 
[珠寳掮客被人牽累]  
　　法商伯興洋行昨延普萊梅律師爲代表投　公堂控稱前有馬雲峰王子侯兩人至行中陸續購去價值六萬元之珍珠鑚戒等飾物由馬等將此項飾物轉售與英界某洋貨號主夏子生價銀由該號出立期票迨至届期向收詎該號主夏子生早經棄店逃逸現今祗將馬王兩人拘案顯見有意串同請求追究今敝律師查得此項飾物由夏陸續持向各當舖質洋化用請求堂上會同英公廨將該號發封飭提夏子生到案訊究並請知照各當舖倘有此項飾物發現立即扣留等詞詰之馬王兩人同供此項珍珠鑚戒實係民人向金釗生等處掮來後轉售與夏子生祗賺佣金不敢串通現今夏逃　何處實不得知求宥中西讞員會商之下判馬王兩人各交的實舖保出外並准予飭提夏子生將店發封吊取賬據及知照各當舖如持有此項飾物質當者着即扣留 
[昨日公共公廨訊案紀]  
　　昨晨公共公廨民四庭由俞襄讞會同美丁副領事訊理民事各案除老久大錢莊聲請破產一案另行紀述外餘案併誌如次（一）資源洋貨號禀請破產案當聲請人之律師請求畢有債權人一户延律師到堂聲稱伊之當事人曾向該號定購疋頭六十疋存於該號今彼旣請求破產則所存之布要求給領云云「結果」應函請總商會查明有無欺朦情形復到再核（二）新世界游戲場訴經理陸錫侯案據原告代表律師兩人相繼起稱敝律師今所請求者有二（甲）被告旣爲該游戲塲經理即與花旗烟公司訂立押欵借欵等合同該合同殊不利於各股東故各股東已在美按察使署起訴請求堂上諭令被告於該案未結之前所有新世界一切產業不得變賣此層已得被告律師之同意當無反對（乙）該游戲場各股東前因營業失敗以陸錫侯有維持能力故於本年一月間舉彼爲經理彼遂向花旗烟公司訂立借欵合同彼之簽字於該合同係彼個人行爲合同内之條件均屬有益於該烟公司各股東初未之知迨查悉後嘗一再設法欲將該合同取消無如彼方面以該合同價值百萬不允所請各股東於是遂思開會集議乃迭次會議均爲陸錫侯所搗亂致無結果雖末次開成會議然而欲查賬目陸竟掯不交出且謂公司（指新世界）欠伊洋七萬五千元查該游戲場今年營業發逹盡人皆知陸顯係意圖抵抗交賬而該游戲場從前門票均有號碼易於稽查自陸經理後將門票上所編之號碼取消若係售出一萬張祇報五千張亦難查出此爲陸舞弊之證據是以請求堂上派兩人爲股東代表清查賬目云云而陸錫侯亦延律師辯稱被告一切行爲皆係董事部賦予有當事議事紀錄可查至於被告對於開會集議之事亦嘗登報六十天通告各股東持股票到塲乃後來到者有自稱股東而向索則無股票被告其時因不知所到之人是否股東是以不將賬簿與閱然賬簿早已齊集公堂儘可派人往查但若查花旗烟公司與新世界及陸錫侯之賬恐公堂無此法權蓋陸爲花旗煙公司買辦而該公司係美商美署形將反對耳云云「結果」本案原稟之甲欵請求兩造均已承認其餘改期再訊（三）婦人范韓氏訴范德成虐待驅逐案前判着被告每月津帖原告洋三十元茲兩造律師因津貼住居問題到廨辯論「結果」着范德成夫婦二人到堂具結將范韓氏母子二人領回好好撫養不准虐待范韓氏亦應遵守婦道所有范韓氏欠醫院洋一百六十六元六角著范德成償還（四）王申甫等訴周銓福抵地糾葛案「結果」准予回復撤銷原禀前之原狀（五）王增榮訴王松濤公產糾葛案因時間不及「結果」改期再訊（六）陸子華訴張薦頭不賠所薦傭婦竊去飾物案前判被告賠償洋七十四元詎迄今未曾還清以故原告到堂請追「結果」限被告於兩禮拜還清（七）王子源訴吳永祥不理欠洋案被告係存洋保出茲届傳訊之期被告不到「結果」存案之欵給原告領去 
[花煙間容留幼女之科罰]  
　　滿庭坊西上林街八十一號門牌花煙間内因容留十四歲幼女顧阿妹前日被專查妓院之三十五號西捕與八百二十五號華捕查見以其違章當將鴇婦王阿寶與女一併帶至捕房奉飭分别拘留昨晨解送公共公廨即據該捕等先後上堂禀稱被告非但容留幼女且房内置有烟具容人吃食鴉片烟均屬違章禀畢將烟具呈案請究並據濟良所華女士投訴顧女在所聲稱伊於六月間至被告處日爲泡水買物等事現年十四歲母已去世父在鄉間將來或者亦須爲娼云云又據顧女投訴情形與濟良所女士所稟略同訊之王鴇延甘維露律師到堂辯護中西官核供以王鴇容留幼女違章屬實判間洋二十元充公示儆顧女暫留濟良所候核 
[婦人拉客之科罰]  
　　揚州婦人李桂珍前晚在南京路與人言語被老閘捕房一千二百二十七號一千二百三十八號兩華捕查見以其拉客違章當將氏帶入捕房奉飭存洋十元保出昨奉公堂傳訊先由兩華捕上堂稟明前情訊之李婦供稱家居白克路三十八九號門牌前晚與夫口角後氣悶故至先施公司游玩並不賣娼亦不拉客等語旋據捕頭稟稱該婦日前之晚亦因在馬路拉客被捕拘至捕房詢不承認賣娼將伊釋放前晚又被捕拘來仍不承認即派探查得實係娼婦故令存洋十元保出云云該婦始俯首無詞中西官曾判李桂珍罰洋三元充公示儆 
[拐婦押候再訊]  
　　婦人方桂香方東妹指控住居虹口東鴨綠路四百七十三號門牌之寗波婦人侯寳貝於去年二月串黨將伊拐往奉天得價一千餘元賣入娼寮等情昨由該管捕房將被告拘解公共公廨請究兩造各延律師辯護中西官判被告押候禮拜五查明再訊 
[指控搶膏子案被告開釋]  
　　虹口天潼路四百零一二號門牌廣昌皮汕公司指控陸慶雲陳增奎趙夏昌陸愛勳串同日本人於本月八號用工部局職員名義搶去形似鴉片之膏子三聽一罐一案業由該管捕房將四被告拘解公共公廨訊判分别交保拘押候訊在案昨晨集訊即由西探目利扶司上堂禀稱原告所控被搶之膏子若人購去攙以烟灰嗎啡等物即可作鴉片售與貧人吸食且能過癮云云並由七百七十六號華捕上堂稟稱是日在密勒路漢壁禮路轉角見日本人持有瓦罐洋鐵箱等物從原告店内而出我疑其所貯不知何物遂向詰問詎該日人竟棄物而遁我即將所棄之物拾起今呈案請察中西官得稟向原被兩造逐一質訊之下而陳增奎延甘維露律師到堂辯護結果宣判四被告一併開釋 
[破壞烟禁之查究]  
　　潮州人許子堦在北蘇州路三泰弄三百六十八號門牌屋内煮熬鴉片烟膏並設置煙具容留王長元等燈吃由該管捕房捕頭麥搿來搿率同二十七號三道頭西捕三百五十七號華捕三道頭往將許與王長元連同烟膏烟具一併帶入捕房押候解究 
[誌謝]  
　　昨承市北公學贈五週紀念册一本謝謝 
來函 
[凌毅來函]  
　　敬啓者鄙人新由皖省返滬檢閱貴報十二月四五六等日本埠新聞載有旅滬自治協會安徽旅滬各界同鄉會安徽旅滬學生同志會救國代表團全皖公民自救會蕪湖旅滬學生會旅滬皖事監察團旅滬工商學皖事共進社諸團體之開會紀事及致未經全國承認之北庭總統總理電文夫當倪氏去職之後諸公熱心桑梓以言論號召於海上以冀改良吾皖鄙人亦皖民之一對於諸公誠不勝其欽佩唯有關於皖社之組織謂爲流氓民黨與安福餘孽勾結變公益維持會爲皖社擁護聶憲藩爲督軍倪道烺爲省長儲欵五十萬勒派各縣曁釐卡三十萬包辦選舉設自治協進會劃三道區每區理事二人幹事六人等語烏乎何顚倒是非揑造事實一至於是鄙人民黨也皖社社員也名譽攸關用作法律上負責任之聲明以供吾皖三千萬同胞之判斷焉癸丑討袁師起鄙人與皖同志誠信未孚皖人坐視致爲倪氏所敗而亡命海外者三年此爲倪氏據皖之始而吾皖乃水深火熱者七年今且未已也此七年中四民失業所謂流氓者恐不限於民黨一部分諸公或亦有同感焉至云與安福勾結變公益維持會爲皖社擁護聶倪等語殊不知鄙人初到安慶即聯合新文化諸同志日事剗除該會之運動而化庭内務部密咨皖省長查辦維持會矣而學生大游行乃將該會招牌下去打碎矣勾結安福一層其他團體有無此種行爲則凡在本省稍知政治内幕者莫不共悉諸公儘可調查而皖社固一本社章民治主義之規定日從事於省自治法之運動决未與之勾結也擁護聶倪一層尤屬無稽聶憲藩乃院行政長官其去留之權自有主之者何待皖社擁護皖社以廢督運動及反對公益維持會之故而大招倪道烺之忌今且相持未已至云儲欵五十萬勒派三十萬包辦選舉等語皖社旣與倪氏立於反對地位且爲民治運動之機關以何因緣而來此巨帑况縣知事釐金局長具在諸公儘可調查夫皖社社員多半書生而能得欵至五十萬三十萬之巨諸公亦未免重視窮措大而輕視阿堵物也至云設自治協進會等語更屬可笑孰不知該會乃由北京回省之官僚方履中劉鴻慶等所創辦該會且因租會址事與皖社小有不洽劃三道區一層風聞乃北庭内務部規定則請諸公還問諸該部每區理事二人幹事六人一層則請諸公還問諸協進會恕皖社無從答覆也總之吾人批評一事必根據事實方有價值皖社社章及其行爲不難考查固非鄙人一手所能掩盡天下目亦非諸公片言所能武斷其是非也貴報前旣登有敝省各旅滬團體種種新聞務祈亦將此函登入以明是非無任感盼皖社社員凌毅謹啓十二月十八日 
[浙江督軍署副官處來函]  
　　逕啓者查本月十九日貴報本埠新聞欄内載浙江盧督軍由杭赴滬一節並無其事特此函　更正浙江督軍署副官處啓十二月二十日 
[路莊茶商來函]  
　　逕啓者昨貴報載茶商吳俊德一函確得各茶商同意特再加蓋印章請即登載入來函欄内以表各茶商之公意而免誤會爲荷路莊茶商吳俊德葉文熙吳詠霓葉棟楠姚文英朱振民吳似玉鄭鑑源洪燦書俞煥廷薛積餘朱文軒李濟川公啓 
公布欄 
[上海地方審判廳]  
　　▲公示送逹第二六號（全文在本廳揭示塲公布）（民二庭）一件陳振甲訴郭瑞良等借欵糾葛一案（判决主文）郭瑞良欠江蘇省立第二師範學校儲蓄部本洋六百元又利息自本年舊曆二月初七日起至執行終了日止按月二分計算如數繳由陳振甲具領郭瑞良如不能償還應由郭慶雲負代償之責陳振甲對於周瑞文之請求駁回本審訟費歸郭瑞良郭慶雲負擔特此公示右仰郭瑞良郭慶雲知悉▲第二六五號（民二庭）一件錢劍石訴沈鳳章欠欵糾葛一案茲本廳定於十二月二十九日上午十一時審理仰該被告人沈鳳章嚴守上開日時投廳候訊毋得違誤特此公示 
　　▲判决主文（民　庭）一件判决周根發與張永桃等會欵及借欵涉訟一案主文張永桃應償還周根發會欵洋六十六元又借欵洋二十元蔡兆貴應償還周根發借欵一百元如蔡兆貴無力償還應由張永桃柏錦樓張文斌負責代償本案訴訟費用歸張永桃負擔五分之二蔡兆貴負擔五分之三（民二庭）一件判决顧雲如與顧展卿贖田涉訟控訴一案主文本件控訴駁回本審訟費歸控訴人負擔▲一件判决克太而生訴葛三山等保證債務糾葛一案主文原告人之請求駁回訟費歸原告人負擔▲一件决定浦培根與曹友生抵欵糾葛控訴一案主文本件控訴狀准予註銷本審訟費歸控訴人負擔▲一件判决孫煒生訴吳紹美欠租糾葛一案主文吳紹美欠楊蓮記租洋七百八十二元應即如數繳交孫煒生具領訟費歸吳紹美負擔 
　　▲批示一件李步雲具狀聲明由狀悉仰即邀同林鴻生等來廳聽候訊奪此批▲一件朱曹氏狀請交欵領單由狀悉准如所請辦理仰即偕同洪洞生來廳繳欵可也此批▲一件康阿廷狀請傳案由狀悉業於本月十七日函催青浦縣知事迅予協助執行矣此批▲一件吳慶林狀請給賬簿由狀悉前呈賬簿兩本准予給領此批▲一件莊震庠狀請給領賬簿由准予具領此批▲一件陳廟全狀請諭令交保由狀悉此批▲一件周學文狀請傳案由狀悉准傳原告來案訊辦此批▲一件徐菊如狀請銷案由狀悉准予銷案此批▲一件朱海海狀請查封由狀悉仰即來廳候諭此批▲一件黃毛毛狀交欵洋由准交此批▲一件黃毛毛狀領方單判詞由准領此批▲一件張士文狀請銷案由狀悉准予銷案此批▲一件陸題石狀領欵洋由准領此批▲一件王冠怕狀領田單由准領此批▲一件蔡順裕狀交欵洋由准交此批▲一件李根林狀繳欵洋由准交此批▲一件張嚴氏狀領田畝由准領此批▲一件蔡順裕狀請分期交欵由狀悉仰即來廳聽候訊奪此批▲一件鄭芳佐狀請押繳由狀悉仰即來廳候諭此批▲一件孫順忠狀請勒交地契由狀悉候核辦此批▲一件李根林狀請啓封由狀悉准即飭吏啓封此批▲一件凌根寳狀請保外由狀悉已當庭諭准矣何尙嘵凟自誤仰速覔保可也此批▲一件夏雲狀請執行由狀悉已飭吏執行矣此批▲一件沈上元狀請補給判詞由狀悉業已當庭諭知矣此批以上十二月二十日 
[上海地方檢察廳] 　　 
　　▲批示劉長福狀悉仰即來廳候訊此批▲王蘇氏狀悉仰速來廳候訊此批▲戴古桃等狀悉該被告人等旣於法定期間内提起上訴候送江蘇高等檢察廳核辦此批▲俞海南狀悉所訴是否屬實仰即帶同證據來廳候訊此批▲張曰德狀悉易科條件綦嚴所請於法不合不能准行此批▲劉寳才狀悉仰即來廳投騐聽候提訊此批▲周吕氏狀悉本案業因證據不充分予以却下在卷所請應毋庸議此批▲莊延齡狀悉此批▲王仁燾狀悉聽候分别傳訊此批▲張于氏狀悉本案訊明係屬民事範圍仰向同級審判廳請求可也此批▲劉懷青據訴邱一峰意圖賴婚等情顯係民事關係仰自向同級審判廳具訴所請礙難准理此批▲施文德前已明白批示不能據一面之詞率行拘究毋得再凟此批▲劉上銀狀悉仰即來廳候訊此批▲胡張氏狀悉候呈送高等檢察廳核辦此批以上十二月二十日 
雜評二 
[陜西地震（訥）]  
　　陜西之民自兵災而後烟苗徧地勒索餉欵是又受軍人之災也摧殘敎育無所不至是又受官吏之災也不足繼以凶年又不足繼以地震天災踵人禍而至陜民眞無噍類矣 
　　陜西僻遠消息不靈辦賑者或以道遠畏難而避之或以不明眞相而忽之而上海女界義賑會獨注意於是陜西之天災或可稍拯救於萬一而陜西之人禍負拯救之責者誰哉吾國民思之毌讓女界之獨任義舉也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[遼東半島紀行（四）] [  李登魁]  
　　十六日晨十時舟抵大連灣方進口時卽見灣中所泊商船軍艦懸日旗者有十八艘之多適有一船滿載日兵開赴馬關大阪等處傍吾船而過時兩船日人高聲歡呼此等景象眞令人觸目驚心面紅耳赤矣登陸後赴友人處小却塵裝繼偕友環行市街一週詢得市政警政重要商業金融機關以及東省最著名之雜糧產品無不操彼日人之手埠中有所謂大廣場者爲全埠之中心點中係公園旁通馬路八條日人之民政署郵務局旅館取引所以及朝鮮正金諸銀行環列四週適成圓形想見彼人處心積慮早有久佔之心此埠租約本訂一九二二年届期無怪乎日人於二十一條件中展至九十九年國際契約若無强力以繼其後終等空文吾國長此不振恐終無滿約之日也晚七時乘南滿鐵路車北行乘客擁擠異常而秩序井然中有日兵無數車中咸各手一本想見彼國軍人無有不受敎育者以視吾國士兵之目不識丁者瞠乎後矣詢之有往長春者有往奉天者蓋均中東沿路之駐兵也 
　　十七日晨七時車抵奉天乃換搭安奉車赴安東八時半開行十一時抵本溪湖其地山壑連互產鐵極富有日人在此經營開採過此以南車行萬山叢中兩旁山坡柞繭蠶場綿互不絶所經村落見柞繭倉籠無處無之洵奉省一大利源也下午四時五十分車抵安東乃偕浦君下車投寓自奉天至安東計程二百八十英里中經𡑞道二十餘處最長者車行五分鐘始能出洞工程洵屬浩大所經二十餘站每站莫不有日人男女老幼上下蓋南滿一帶早已成彼之殖民地矣 
譯叢 
[塵寰古豔志（上）] [  張枕綠]  
　　人謂風流韻事必出自才子佳人一若天理所然莫得而强然而波村艶史至今傳播人間牧子村姑能成佳話眞情摯愛足式餘儕則情舞臺之主任（托爾斯泰稱上帝爲情舞臺之主任）亦欲於千篇一例之劇情中生面别開以添談劇家之新資料與吾又何樂而不記之波村在瑞士之東南部屬隸何邑則弗能詳距今三百年前村之某農生一子名福兒性殊戇篤爲人所紿而不知反波村自孩提之童以至扶筇之叟鮮入學校之門者村無校固不足青人之怠於學也福兒少不更亦惟從其父蓬頭垢面日經營於田陌之間行之所近習之乃專於天時地利未知其緣而可决其必顧當十三齡而伊親殁雞雛無護貧乏迺幾無以自存有克利蕃者富農也知其能雇爲佃傭且命督率羣衆予以衣食而薄其傭金焉福兒不以待遇爲苛執事惟謹畎畝之荒蕪者一年而治主人有女小字雪丹年十五矣容表匪足以惑人蓋其秀迺在骨賦性匪足以說人蓋其懷抱之别所有居恒淡妝微飾愛好天然以較脂粉氣與菜油香之中人欲嘔者逈不相侔而操作能勤孝思不匱尤足以多裏之無華則匪其疵有女若此亦可以不重生男矣 
劇談 
[天行室劇話] [  天行室主]  
　　舊劇之中有極相似者如汾河灣之與武家坡桑園會金水橋滿床笏（即打金枝）之與上天臺不獨情節相同其排塲等亦無不同也其爲剿襲之作無疑即此可見舊劇編作者之簡陋然其精神亦自有不可掩者汾河灣科曰情致之佳馬二先生已於其嘯虹軒劇譚中言之此三齣内亦以此齣爲最佳也武家坡老譚唱之得名予友王君直王虞生從而效之於是津中幾是遍街一馬離了西凉界矣其實跑坡之有價值亦只是由老譚唱出來而已究其精神情理實遠遜其他二齣吾人雖不敢定此三者誰是剿襲之作然以肊斷跑坡終是翻板的耳 
　　跑坡中予最愛其薛大哥在月下修書文一段青衣鬚生互歌半句倐焉作鶯燕之聲倐焉又作秀逸之韻而繼之以『薛大哥這幾年』宛轉之腔結之以『受盡了苦刑』陡然之句苦字之一拔挺健有勢洵不同凡響也而此等生旦互唱半句者實不多見以元板論祗此劇已耳倒板互唱予之所見亦祇一武昭關也正板則未之見矣 
 
[自治出失聲]  
新聞拾遺 
[奇孕] [  鶴鳴]  
　　上虞後海陳其農民也勤操作節衣食儲蓄半生家可小康妻何氏亦甚賢常佐耕作一日因渴甚返家路遙乃就清溪飲焉詎越數日腹漸膨脹家人欵其脹病卽延醫治卒無效　至日前忽腹痛如絞未幾產一血球大如拳家人以爲不祥取刀剖視内有小蛇二三蠕蠕欲動一時閧傳遐邇聞者莫不稱異云 
[怪疾] [  宛]  
　　昨至友人惲君處甫坐定又來一客談次謂其閘北居里有一貧漢今死已三日特請君一診者也惲君不解其故急詢之據云貧漢產時即生一齒今年已三十體亦魁梧惟一生窮甚年前因病身故將蓋棺急又甦醒衆飲以米湯得慶更生今年春間罹病重死間日四肢又蠕蠕動矣迨上月復病若有垂死之象移時而蘇生生死死莫知所以闔里驚爲奇事邇日聞又殭臥恐其再活特請診視一考其究竟云云嗣後余亦未去不知底細矣（却酬） 
文壇消息 
[小說家大仲馬五十週年紀念] [  敏思]  
　　本年十二月五日爲法國大小說家大仲馬氏逝後五十週年紀念法國報紙均著論頌揚以誌景仰谷羅日報特載大文豪囂俄氏稱美大仲馬之語曰十九世紀之著作家無有出大仲馬之右者不獨受法人之崇拜其名聲揚溢四海翕然尊爲泰斗所著劇本傳播天下發人深省婦孺咸知所著小說世界各國均有譯本莫不爭先快覩洵不愧爲文明之先導人類之明星其書啓瀹智慧開發心靈盪滌腸胃革新思想能令讀書歡欣鼓舞不能自已其筆力深入人之肺腑而處處予以鍼砭灌以藥石其文字所及之處文化亦隨之俱往云云懿歟盛哉若大仲馬者眞足以不朽矣（不受酬） 
L>小說 
[社會小說衆醉獨醒（二二八）] [  瞻廬]  
　　第三十七回勃勃野心參觀成績泠泠琴韻歡迓嘉賓 
　　學校規例每逢下午四點鐘後一律散課全校的學生陸陸續續捱捱擠擠散步的散步歸家的歸家課堂裏面便靜悄悄不聞聲響只有負牆而立的一塊黑板面向着許多椅兒桌兒屹然不動相對無言然而這時的平江女學校却又不然壁上的掛鐘已璫璫的敲了五下郤依舊是生徒濟濟一個都不曾散歸校長敎員指揮一切忙碌得不可開交若問何事忙碌編書的也有幾句說話交代原來時下辦學校的往往有三種秘訣呌做三忙三不忙第一是平日不忙忙在臨時他們天天上課無非虚應故事惟有在那緊要當兒或是視學員前來視察或是外賓前來參觀那些職員敎員們便吃了一帖奮興劑提足了五分鐘的敎育精神以便掩飾掩飾人家的耳目只要人家跨出了校門他們的心窩裏掇去了一塊大石似的難關已過便不免故態復萌起來第二是授課不忙忙在開會授課和開會本不是兩樁事授課即開會的預備開會卽授課的實騐無奈他們都看作兩橛授課時隨隨便便做一天和尙撞一天的鐘全不作他日開會實騐的地步直到開會期迫一樁樁一般般生吞活剝硬呌生徒們從頭記起怎不鬧得手忙脚亂第三是實事不忙忙在虚文五光十色的西貝成績細針密樓的欺人表册也有裝潢在鏡裝裏面的也有陳設在玻璃橱裏的職員敎員們疲粗勞神專在這些撈什子上忙個不了虚文上多用一分心思自然實事上便少盡一分精力（確係辦學通病）何况這所平江女學校全賴捐欵補助又值辦理畢業的當兒開會實騐當衆出彩倘没有幾齣拿手好戲博人呌座學校的經濟上便要大大的受一打擊爲了這個緣故校長安子虚女士提起了十二分的精神督同男女敎員布置一切開會的事務校中生徒都要延長兩點鐘上課時間直到鐘鳴六下才許散歸···· 
自由談之自由談[  鵑]  
　　人而能忍亦大快事初不必殺人放火作奸犯科也即於朋友晋接之間戚䣊周旋之中悉以忍出之則一切無形之苦痛亦可消減不少然賦性古拙苦未能爲也嗟夫吾安得鍊心成大理石哉 
[大昌煙公司徵文揭曉（丁等）] [  俞佩紳]  
　　大小嬰孩牌香烟五更調 
　　一更一點月正清○空來𣊲事情○吓得噲○胡琴拿端正○唱隻五更散作心○瞎熱昏○唱些啥吓○諸君慢慢聽○吓得噲○聽我唱下文○ 
二更二點月方明○奉告吸烟人○吓得噲○衛生頂要緊○嬰孩香烟最有名○○滋味清○○外加是吓○烟絲黃又嫩○○吓得噲○吸吸甜津津○○ 
三更三點月正圓○還有大小囝○吓得噲○實在討人歡○○煙枝加大還勿算○○最合算○價鈿廉吓○只賣六銅元○吓得噲○好處說勿完○○四更四點月上樓○弗是我吹牛○吓得噲○的確眞勿邱○吸到引嘴裡凉簌簌○○甜悠悠○○瞎說子吓罰我一桌酒○○吓得噲○再磕三個頭○五更五點月落西○一樁眞稀奇○吓得噲○倘使吸子俚○嘸不兒子　憂慮○○眞寫意○○隔一年吓○包養小弟弟○○吓得噲○紅蛋覅忘記○○ 
 
 
 

Page 15

 
 
   
 
 

Page 16

 
 
常識 
常評 
[漢文] [  老圃]  
　　有西人讀漢文格格不能入乃廢然而嘆曰使吾通漢文必得狂疾與其得狂疾不如不學然此實一面之辭使吾國老學究讀西文亦必作此滑稽之言此無他彼固詆西文爲番書爲鴂舌未嘗有嚮學之意故也 
　　吾國敎育家或亦拾西人之唾餘謂漢文難字有礙敎育者及昔有人棄其所學之八股試帖而入學堂每發僨感慨自歎腦力已敝皆多讀漢文多用記臆力所致余謂此人腦力殆本非高强如果有高强之腦力固非漢文所能壞也 
　　凡兒童就學皆當費腦力於文字之上此各國文字之所同不獨漢文爲然也漢文之所難者在形體太多記之不勝其繁然漢字中以形聲字爲大多數識其半即可推其聲意則識字亦非大難世徒知習漢文費腦力而不知習歐文之費腦力固有甚於漢文者每字皆當記其抨法其字母或有音或無音初無定律如犀牛海馬等字在漢文亦非甚難而歐文中則爲極長之字或因一字而耗費無限之記憶力昔有项人習德文記一針字德文針字甚長英人大恨曰一針且如許長不知一象將奈何此可知長字之難記固不亞於形體也 
　　歐文文法甚繁變化百出卽本國兒童亦須列表闇記歐洲大陸如拉丁文字及現行之法德文字每名辭皆分陰陽初無論理可言必一一强記如陰陽倒置即全句文字隨以俱變此其浪費腦力尤甚於記形體英文文法最簡然較之漢文則繁矣故漢文文法之簡便爲各國文字之所無論者或訛之謂文法太簡措辭易涉模稜然以吾輩之經驗言之則用之數千年固亦甚便實無取乎苛細之文法此歐人所不料也 
　　吾國人以爲歐美人皆絶對言文一致而歐美兒童學習文字皆可速成此大誤也試以英美之兒童言之在小學八九年在中學四五年然後入大學部第一年級爾時英文實未盡通雖能作書逹意猶雜鄙陪之言必在大學薰陶四年乃能作紳士之文章然則漢文雖難學其所費之光陰亦不過如是耳使果如西人之言學之當得狂疾則漢文將爲神秘之天書又安能通行至三千餘年之久爲地球上最長壽之文字又安能通行至日本朝鮮安南爲亞洲惟一之大文字豈亞洲諸國之人皆得狂疾者乎 
國民常識 
[願華民毋忘祖宗創造之艱難] [  英國博士季理斐]  
　　余嘗游行市鏖見高樓廣廈宅第連亘間之鄰居輒指謂曰此某某公子之宅也乃由其祖辛勤血汗而來不勞而獲惜子孫不能世守而光大之反習浮蕩日事典賣以爲冶游之資恐家破無日矣若而人者旣負祖宗一生經營之苦心又貽後世子孫飢寒之痛苦非復人類矣 
　　余聞至是不禁有感焉中國人民至衆土地至廣河道已疏荒田已墾森林已闢礦產已開此賴黃帝堯舜歷代聖人開創之功始有今日非復野蠻之民族也惜國民未能發輝而光大之產業雖富恐享受之者未克稱是耳乃者外患交乘亦復以此藉口謂上天以至豐且美之山河土地錫與華人爲其子孫萬世之業今則忘本不知感上天恩施之厚體祖宗創造之艱日以剝蝕斵喪爲能事恐亦有破產傾家之一日如彼蕩子之所爲也 
　　且產業者非一家一人所得而私有也天心大公無私克享者授之益多其不堪享受者奪之亦愈速蓋產業之於人視其善用與否用决興衰之兆識者謂財帛貨幣皆天地之精華乃上帝厚賜賢者俾善用之以造世人之福如遺產之代理人如銀行之委託人非可任意而妄爲也 
　　審如是今者資本大家富擁巨萬旁有赤貧子弟無力受敎育者固應出資以助之也歲有饑饉人民逃難者紛紛固應出資以撫卹之也引類而言未可窮盡要皆富家巨室之責任可斷言矣（不受酬） 
經濟 
[什麽是儉約] [  沈選千]  
　　與其說儉約是一個道德的問題不如說儉約是一個經濟的問題因爲儉約的界說裏邊没有關於道德的意義什麽是儉約呢簡括的說一句儉約就是廢除奢侈費用的一種消極制裁但是普通人對於奢侈費用的判斷常没有合理的標準對於富人的一食百金一衣千金一屋萬金甚而至於千金博一笑都以爲當然不認爲奢侈費用對於貧人吃一點稍美的食物穿一件稍好的衣服住一所稍寛的房屋便以爲不應該承認他是奢侈費用這種誤謬的見解眞正没有一顧的價值我們判斷是不是奢侈費用的標準不在於費用者的貧乏和富有而在於人類理想的生活上是不是必要必要的無論用費者如何貧乏都不能認爲奢侈費用都没有儉約的必要不是必要的無論用費者如何富有都只能認爲奢侈費用都有儉約的必要譬如做敎育的和做新聞記者的他們的視覺官非常重要如果有了近視的毛病一定要買一個眼鏡戴戴這是必要的算不得奢侈費用用不着儉約膏粱子弟並不看書寫字眼睛也並没有壞却戴了平光金絲鏡來裝飾他的臉龐這是不必要的不能不算是奢侈費用不能不儉約 
　　還有一種富有的人（貧乏無力的人不必說）對於生活必要的費用也持一種儉約的態度那不是儉約是吝嗇了原來我們一個人生在社會上是社會的一分子我們一方面有替社會服務的義務同時又一方面有替社會一分子（即自己）維持身體上精神上健康的義務生活必要的費用就是所以維持我們身體上精神上的健康的不能夠把他减少一些的（乙種酬） 
衛生 
[中國衛生行政之缺乏] [  中華衛生敎育會杭海] 　　 
　　衛生爲國家行政之一非人民之私事也是以能衛生者政府且奬勵之背衛生者法律且制裁之此其事實在文明各國中固習聞而慣見矣乃反觀吾國則何如 
　　家庭有衛生乎曰無校舍有衛生乎曰無工場有衛生乎曰無軍隊有衛生乎曰無郡邑村鎭有衛生局所乎曰無通都大邑有衛生學校乎曰無人民有衛生知識乎曰無士夫有衛生習慣乎曰無學生有習衛生專業者乎曰無大學有設衛生特科者乎曰無中央政府所設施亦有衛生行政乎曰無地方官廳所籌備亦有衛生經費乎曰無今之所謂衛生行政警察行政也衛生員吏警察員吏也附衛生行政於警察官署之中已爲各國所未有况吾國之地大民衆且倍各國者乎即曰因陋就簡聊以濟目前也然又試問今日警察署中所設衛生一科其人員具有衛生學識乎無有也曾具有衛生經驗乎無有也曾倡衛生事業爲社會先導乎無有也曾造衛生幸福俾人民享受乎無有也曾著衛生書籍供生徒誦習乎無有也曾刋衛生報章爲敎育補助乎無有也曾邀衆演說衛生之利益俾國人樂於遵守乎無有也曾集會結社鼓吹衛生倡辦之必要俾政府採擇施行乎無有也特尸位耳素餐耳 
　　然此非一人之過亦非一事之失也舉國之人自元首以至平民咸未嘗加意於此上無提倡下無協助益以欵項之不支人材之缺乏吾豈忍爲二三員吏罪耶特謂政府不可不注意及此耳以言街市晴霄則沙塵蔽日陰雨則積潦成河彼西人初入華境者莫不詼諧嘲笑相顧而語曰此支那之道路也以言公厠溲便淋漓而觸目臭惡蒸騰而薰人蠅飛薨薨而彌天蛆行蠕蠕然徧地即留學生歸國者亦莫不咨嗟太息相與歎曰此吾國之溷厠也（此特舉一二事耳引類而言未可窮盡）如此頽唐腐敗又何怪乎國家蒙老大二十世紀的身體十五世紀的頭腦 
之譏人民召病夫之請耶然則吾國所以屢見輕於外人者謂由於衛生之不講可也愛國之士其將何以處之（乙種酬） 
法制 
[商習慣法對於民法有優先適用之效益及其應具之要件] [  何振華]  
　　中國商法迄未經正式議院議决亦未呈大總統公布是以僅有所謂商人通例公司條例而已際此中外貿易日盛國内商事日繁之秋商法之成立殆不容緩茲將商習慣法對於民法有優先適用之效益及其應具備之要件略述之商習慣法者關於商事上之習慣爲一般商人或同行所公認所導守之成規而具有法律之效力者也故凡國家商法法典及商事特别法令所未經規定之事項均得適用各該地之商習慣以决定之譬如某商事項違背民法或民事法規若不違背商法或商事法規則商習慣法可先於民法或其他之民事法規以成立而適用之是卽所謂商習慣法對於民法有優先適用之效益也然商習慣法爲商法之重要部分其習慣之成爲法律者應具備下列三要件 
（一）必其習慣不違反公共之秩序與善良之風俗者 
（一）必其習慣爲商法法典及商事特别法令所未曾規定者 
（一）必其習慣爲一般商民所崇奉而遵守之如法律者（乙種酬） 
園藝常識 
[人工栽培蘑菇及毒菇之鑑别] [  若潭]  
　　蘑菇之種類極多若以之作食品味頗鮮美如香菇松菇草菇等從前槪係天然產生近來東西各國多以人工栽培之獲利頗厚而其法則甚簡單我國業園藝者不妨仿行也栽培香菇之法宜於冬季擇櫳檰椎栗等樹截成四五尺長更於其上斵成多數缺口置於林内潤濕處斜倚於木架上然後以清水浸菇種灌人缺口另用柴草蓋好保留濕度則稍緩數月香菇卽可發生矣松菇之栽培較香菇爲易蓋松菇之生長均係附著於松樹之鬚根故栽培松菇者只須擇松根顯露處所播下菇種卽得矣草菇又名蘭花菇種時先堆積稻草寛尺餘長不限制每高一尺撒菇種一層以高五尺爲度每週灌以清水一次此法行之於夏末秋初時最好因此種草菇必要之温度須在華氏表八十度左右而下種時仍宜掺以麴藥大約稻草一千斤則須用菇種八兩麴藥十四兩以至二十兩布置停妥過二十日後菇自發生惟所宜注意者即無論何種蘑菇生長均極迅速當其初發生時宜時時巡視察其外邊包皮一破須卽採擇之過此則嫌老矣而菇性又易腐敗採後尤宜就太陽晌之或用火烘之萬不可久置也 
　　上述各種人工栽培之菇無毒者固多而有毒者亦間或有之至於野生之菇則有毒者實居多數若不知而誤食之往往有傷生命故食菇及賣菇者不可不加以鑑别鑑别之法即凡遇有菇頂生老者菇傘下無摺者異常膨大者發現彩色及紅色者菇傘反捲者煑不爛者均係有毒槪可棄而勿用又洗菇之水入以燈草而現黑色者亦係毒菇萬不可入口也（乙種酬） 
工業常識 
[顏料製造法（下）] [  ]  
　　（丁）橙色顏料製造法 
　　（一）鉻橙（Chrome　orange）將重鉻酸鉀三十分硫鈉二十一分共溶於適量水中再以硝酸鉛一百分溶爲溶液兩液混合生成鉻黃沈澱加入十分生石灰沸煑一小時變成鉻橙洗凈濾過烘乾 
　　（戊）綠色顏料製造法 
　　（一）翠綠（Emerald　green）十二分炭酸鈉溶於水中加熱加入亞砷酸（白砒）十二分同時攪拌及其完全溶解乃　九分硫酸銅溶液混合生綠色沈澱再滴入九分醋酸則色彩更顯鮮艶煑沸一小時半即刻濾過洗净烘乾此種顏料質頗疏鬆工人呼吸當宜注意 
　　（二）白倫司克綠（Brunswidk　green）分四種淡（Pale）中（Middle）深（Deep）暗（Extra　deep）其製法同惟配合量不同而已 
　　淡綠硫酸鋇二十分醋酸鉛二·六分硫酸鐵○·二分溶解水中另　黃血鹽○·二分重鉻酸鉀○·八分溶於水中兩液混合同時攪拌生淡綠色沈澱濾過洗凈烘乾 
　　中綠硫酸鋇二十分醋酸鉛二·七分硫酸鐵○·三分黃血鹽○·二分重鉻酸鉀○·八五分 
　　深綠硫酸鋇二十分醋酸鉛二·八分硫酸鐵○·四分黃血鹽○·四分重鉻酸鉀○·九分 
　　暗綠硫酸鋇二十分醋酸鉛三·二分硫酸鐵○·八分黃血鹽○·八分重鉻酸鉀一分 
　　（已）白色顏料製造法 
　　（一）鉛白（Lead　white）溶二十分　（養）化鉛於六分醋酸中將三百倍水冲淡加熱三時濾去不溶物通炭酸氣於濾液中生微白色沈澱約通一日而止濾過乾燥 
　　附誌溶解液須稀薄沈澱多次水洗則可得細而鮮明之顏料（乙種酬） 
 
 
