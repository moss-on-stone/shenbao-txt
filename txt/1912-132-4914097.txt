# 1912 - 132 - 4914097

 

Page 1

 
 
評論 
[敬告今之提倡國民捐者]  
　　居今日而言理財救急之方不外二途一曰外借二曰內募外借之害旣章明昭著其若是矣稽核用欵也監散軍隊也警耗傳來驚心動魄一二有識者流汲汲以提倡國民捐為先務此月以來不懈益虔至有以都督名義提倡者以團體名義提倡者以個人名義提倡者奔走呼號不遺餘力誠哉愛國諸公不甘外債之瘐疾一掬救亡熱誠以改造我中華民國焉耳　　閒嘗聆提倡者之言論而揣其意志矣國也者為民而立非政府之國亦非國務員之國必先有民而後有政府必先有民國而後有國務員外債之害政府感受者乃一國中之最少數而其重負外債之責任受最後瓜分臠割之慘劇俾外人之奴僕吾而婢妾吾者我國民實居其大多數此日捐一分之財以共謀國是即他年减一分之害以補救危亡處此存亡一髪之秋凡我國民天良具在茍尙有反對國民捐者吾可直决之曰必無其人而况內募之術多端不換紙幣也愛國公債也類皆足以吸收一國之貲財濟外債之窮而救燃眉之急第之二端者害多利少前旣患於濫發後且病於抑勒獨此國民捐之量力輸將輕而易舉旣無抑勒之擾復鮮紙幣之害普法良規前師具在踵而行之是所望於今日之國民 
　　誠哉是言我國民其亦可以急起而直追矣捐一金之欵者國家即可以受一金之影響捐十金之欵者國家即可以享十金之幸福我國民縱或程度薄弱亦何至讓美於西歐私一已之貲財坐失國民之天職况此同為國民所負担分外之捐與分內之輸不過緩急先後之不同而其濟國用以紓外患則一嗟我國民亦何所憚而不汲汲焉以輸將為 
　　雖然我國民今日之情狀亦大可憐矣專制之流毒未有甚於亡淸者也民之憔悴於虐政未有甚於亡淸者也軍興以來窮困益甚商市乏振興之望工業無發達之期我國民縱或怵於國亡家亡之一語而慷慨輸捐悉索以献稍盡今日應盡之義務人曰民脂我曰脂中之脂人曰民膏我曰膏中之膏特不知秉國諸公對此捐而亦有動於中焉否 
　　抑吾竊思之光復伊始某隊若干捐某會若干捐迄於今日事過景遷果有確實報告焉否南都百日巨欵紛集外債競輸不可殫究果有確實報告焉否比款數百萬僅敷南北往來之用幾經質問而用款所在果有確實報告焉否此其不實不盡之處亦無怪乎啟他人之責言而來人實誑汝之誚寄語此次提倡諸巨公其亦有以鑒前失而昭大信毌使血汗之所集儕於泥沙之叢積焉斯可耳 
命令 
[五月十九日臨時大總統令]  
任命楊增新為新疆都督此令任命潘震為新疆布政使王學曾為喀什噶爾道彭緒瞻為阿克蘇道此令 
[專電]  
　　唐總理今日（二十）在叅議院宣布墊欵條約前日已經簽字然未交出條文議員不認且歷數其辦理外交之失敗唐乃允於明日交院惟聞七條外又加各省不得再向他國私借一條 
　　臨時借欵五釐息九七交有不得用於國防及滿蒙等處之限制熊總長向資本團力爭始得轉圜 
　　六國大借欵聞已減為英金四千萬磅 
　　外交總長陸徴祥及銀行團公舉之借欵稽核員朗浦日內均可抵京 
　　丹麥新公使亞里番爾脫今日（二十）晉謁袁總統呈遞國書 
　　北京建築電車聞已議定籌欵辦法中國認股二百萬兩日本認股六百萬兩如不足再招股（以上北京） 
　　黃留守飭令府中各員速辦取消事宜俟蔣作賓到寧後議定安輯地方辦法即當實行 
　　南京軍政各費短少二百餘萬聞唐總理已允在六國墊欵內酌量撥付 
　　黃留守俟卸職後將專辦國民捐事宜　　　（以上南京） 
　　津埠謠言日甚有宗社黨密購軍械煽惑軍隊等說 
　　直隸地方借欵八十萬磅聞有波折尙難成議　　（以上天津） 
[公電]  
　　浙軍朱司令電　嚴州葉誥書先生鑒各處之有軍政分府係光復之初因時制宜原非經常之道迨至統一政府成立行政機關完全自巳勢等贅疣然各處一言取消卽起反對擁兵干政貽人口實近維蘇省各府有自願解職者而吾浙無聞焉今諗貴處分府業於五月一號取消足徴先生顧全大局識量淵宏為時賢冠從此吾浙聞風興起全省統一皆執事倡導之功企仰高誼忻佩無量馳電達忱拳拳不盡朱瑞印 
　　桂林陸榮廷電　蒙藏交通公司籌辦處諸先生曁各報錧鑒組織蒙藏交通機關溝通民智熱心毅力欽佩無已願居名譽協贊之列襄茲盛舉陸榮廷叩效 
　　淮北鹽業公電　北京大總統安慶都督上海鹽政總理均鑒正陽水陸巡警總長李子久拘押商夥勒索欵項曾呈報江北都督鹽政總理電懇孫都督飭令還欵釋放在案無如李君恃有兵符抗不遵令故各 
 
 
 

Page 2

 
 
商一經被押百般污辱此次被押之商夥任守謙胡仲涵匡錫五張陶安均係繳銀贖出除任胡贖銀六千四百兩外其兄李子壽索費銀一千兩匡張贖銀六千六百兩皆有長進水陸巡警收發處印照各執為憑押人則有鎖解來營拘票現存任手為証甚至密遣羽黨許以勒索千金酬銀百兩於穎壽一帶搜括嚇詐暗無天日現又照會鹽船戶王雲亭至西壩聲言代收商欵索費助餉似此任意擾累長淮震驚各商已被勒索者大損貲財未被勒索者聞風遠遁以致一月以來北鹽商販不通皖豫鹽私充斥殆遍淮北鹽業三省餉源竟敗壞於李子久一人之手商人生命財產亦同歸於盡勢急情迫惟有據實電陳伏乞俯賜嚴予查察懲儆以維大局再李子久前次疊奉孫前都督電飭抗不遵令任意妄為目前事幾愈急究應如何實行取締俾有效力之處統候鈞裁毋任迫切望恩之至淮北鹽業全體運商岸商西壩錢業公叩 
　　烟台軍界電　袁大總統各部總次長陸軍叅謀總次長黎副總統黃留守各都督各軍長師長各報館均鑒前柏軍統以民國建設之始當財政極困之時外債又種種要挾欲為開源節流以救危亡聯名電請由中央迅賜頒行减俸章程此間軍人業已會議深表同情外國借欵縱可就緒亦屬一時補苴之計非自為節省終不能圖自强望卽聯名電請中央迅將減俸章程議定頒發敝處即刻實行諒全體國民當無不贊成臨電引領特此奉覆前魯軍都督新任新疆靑海屯墾使胡瑛叅謀總長張學濟（以下署名者甚多因限於篇幅不備載） 
　　桂林臨時省議會電　袁大總統國務院參議院黎副總統黃留守孫中山先生各省軍政府臨時省議會各報館廣西各府縣自治會商會軍政府新報館均鑒本會庚電內稱南寗議員三十八人一語係以電局送來南寗冬電為據證以桂林府長商會自治會報館收到該電亦屬相同原件具在非可臆造至議會集合應以何處為正當自有歷頒法令可查毋庸置辯臨時省議會叩效 
　　南京模範忠裔院電　各報館均鑒模範忠裔院之設原為卹死勵生敬忠勸善前在湘鄂設立報名處報名者異常踴躍已於日昨由黃女士緯在鄂乘江永輪船率生四十五名抵寧其已報名而未齊聚者亦不日再往招集特此奉佈俾衆周知南京模範忠裔院哿 
　　南京黃留守電　各省都督各軍司令各軍師旅長各團體局所各報館均鑒臨時稽勳局大總統已委任馮自由君充局長自後恤賞事宜應請逕向該局叩請辦理黃興 
[譯電]  
　　日本巡洋艦金剛號為世界最大之軍艦已在英國巴洛安下水由小池君監禮（按該艦載重二萬七千五百噸値價英金二百五十萬磅）　　　　（倫敦） 
　　美國奪雷諾脫式戰艦台卡斯號業已下水其排水量為二萬八千三百六十七噸每小時行二十一海里（按該艦裝十四寸口徑大砲十尊五寸口徑大砲二十二尊）　　　　　　　　　（鈕帕鈕斯） 
　　比京現開萬國大會擬編訂關於空中之法律 
　　德國最新式之奪雷諾脫式巡洋艦某號近在某處試航每小時行三十英里 
　　瑞典國會第一院已將女子選舉權議案拒駁 
　　德國亨堡地方捐集國家飛船經費十九萬五千馬克綜計德國捐集之款已達馬克三百萬枚　　　（以上柏林） 
要聞一 
[十四號參議院紀事]  
　　晨九時三十分鐘開議首報告閩省議會來電以參議院否决旅閩專額一案旅人不甘認受有以鐵血力爭等語大衆討論謂不能因有鐵血等字變更前議仍用閩省議會法所定住居一年以上即得有選舉及被選舉權咨請大總統答復不應特設專額多數通過隨由議長提出兩議案 
　　（一）國旗統一案　經衆討論共分四說（甲）五色旗為國旗（乙）國旗之左角加入鄂中所用之星旗為陸軍主旗（丙）國旗之左角加入革命黨舊用之天日旗為海軍主旗其大小各居全旗四分之一（丁）商旗與國旗同式以歸簡一惟星旗原有十八黃點經東省議員反對今改於中央加一黃點計成十九星又海軍部主張海軍旗即用國旗不別定式樣經衆反對全案遂多數可决 
　　附第二次審查報告書　查星旗為武漢首義革命史上至有榮譽之紀念旗本無分指十八省之意但恐或有誤會今擬於九星中央加一較大黃色之點旣破十八行省之疑而衆星拱月繞又足表示中華民國統一國家之義俟可决後應祈大總統將規定各種旗式公布而於星旗尤應將以上理由隨文聲明海軍旗並無異議自可毋庸複加審查是否候公决 
　　（二）募集國內公債案　提議人張鶴第先說明理由李榘贊成此議曾有瀾起而反對其理由約有六端第一政府無信用第二無募集公債之機關第三利用方法未定第四因此惹起人民排外思想第五以勳章獎勵蹈前淸昭信股票惡習第六公債與國民捐異國民捐出於樂輸公債必須償還請問有何償還之法故本員極端反對彭允彝謂從前南京代表團所議决八厘息一萬萬公債究竟發行多少現又議發公債仍用八厘息乎則從前存餘之公債尙多不用八厘息乎則從前公債必停滯不行本員非反對公債必先請財政部說明前次南京公債究竟如何而後方可討論今日之問題衆以為然殷汝驪謂勸募一層乃道德上問題不能由本院議决參議院如熱心此舉儘可用個人名義設法勸募不必用全體名義谷鍾秀主張與彭允彜略同籍忠寅謂勸募國內公債用意甚善惟吾國民程度幼稚道德心尙屬薄弱喻以國家利害未能遽解而政府又無信用公債與預算關係甚大用途何在償還何期額數若干均須宣布南京政府前已開募旣募又停或另議改募政府並未公布參議院責任在喚醒政府使於編製預算時注意及此而已宜廢棄此案另提質問時彭占元彭允彜李秉恕等皆有發言其意略同張耀曾謂此案為法律案乎抑普通案乎若係法律案則必須付審查性質不明何從决議議長謂法律案須有十人贊成今該案僅有四人贊成其非法律案可知遂付表决贊成者僅八人决定原案不成立至此議事日程巳畢宣告散會時十一點三刻也 
[十五號之參議院]  
　　九時三十分開議　秘書長報告文電內有荷屬華僑來電謂華僑參議員已舉定邱心容一名湯化龍謂此事為約法所無不能承認請電駁李榘等和之隨即提出議案　　（一）大總統交議漢口建築借債案谷鍾秀謂此案應請政府特派員說明特派員七八人無一人發聲者谷鍾秀謂政府特派員旣不能說明只得按原文詞意略為推論本員以為大總統將此案交院實無正式理由何則黎副總統原文內並未言交院議决只求中央認可而已蓋因現在各省借債擅自獨斷以致財政不能統一故鄂省借債特行電詢以挽時弊又建築漢口市塲固為當務之急然旣係地方債務自不必由中央議决無所用其諮詢應請照此咨復劉興甲謂漢口為中國商務中心點經此次兵燹大受損傷中央實不能置諸不問此項借款若認為中央債務必須將條款交議若認為地方債務僅須交鄂議會議决請政府認可劉彥湯化龍均謂漢口當為全國市場借債修築應由中央擔任借債條件應交院議决盧士模反對之陳承澤謂此債若歸全國償還則建築事應由中央經理若歸地方償還則建築事應由地方經理中央地方均無不可不必堅持陳景南謂立法手續上中央地方若不區分則自治前途甚為危險且此係建築將來關於損害賠償當由政府通盤籌算辦理地方借債宜用地方信用擔保地方財產抵押其條款應得內務總長許可且係外債宜問外交上有無窒礙張伯烈謂建築事務所在統一之前已由南京內務部派人赴鄂調查矣李素謂交議案必付審查爭論良久卒表决付審查　　（二）提議修改禁烟條約案江辛說明禁烟辦法應從禁運入手而禁運必先改約現擬至民國元年六月三十日止一律禁止入口十二月三十日止槪行禁賣歐陽振聲謂時期太促於事實上恐難辦到未敢贊同曾有瀾請先付審查彭允彜亦謂時日太迫楊策謂須先從澄淸內患入手江辛謂禁種一節前淸已經舉辦禁種禁運並行不悖至現定本年六月三十日為止不過假定一時間以便政府據以辦外交耳劉彥謂鴉片一品歐人均不贊成英國所以不願遽行禁絕者以印度行政費有關也現在不問能否做得到不能不照此做去亦以多數表决付審查　　（三）提議東三省都督平權案王赤卿說明各省都督均平權並無此省都督兼辖彼省之例何東省奉天都督仍辖吉黑兩省此等特別官制不但於吉黑進行政策諸多窒碍且與民國前途亦有障害應改為三省都督平權負責田駿豐謂就現在時勢論暫可不分一官制未定二現狀亟須維持金鼎勳謂趙爾異自改稱都督後屢次干涉吉黑兩省事務儼然以東三省都督為大都督而以吉黑兩都督為小都督且復於奉吉黑三省議會中複選議員多人另行組織一諮議廳如此辦法則諮議廳卽為國會之變相而趙督儼然為東三省之君主其駭人聽聞一至於此不但東省急須改革即新疆西藏各處亦要一律改革彭允彜謂應援照約法十九條作為法律建議案議長謂法律案須得十人之贊成此案僅有三人可否作為提議案衆然之遂付表决得多數贊成　　（四）審議華僑要求代議案全院委員長谷鍾秀報告華僑旣為中華民國即應一律享有代議權惟華僑處於他國統治之下施行選舉法不免種種困難前經多數可决華僑有代議權惟得此項之權利不在現在之參議院而在將來之國會至選舉法如何規定當俟討論國會之組織及選舉法大綱時一併討論曾有瀾謂此項問題極為複雜須詳細研究（一）選舉訴訟應歸何處管轄（二）調查人口領事亦不了悉緣間有華僑春去冬歸者（三）華僑不止南洋一處如新加坡馬來印度美洲秘魯各處共計有六百萬台灣是否華僑不認之則為缺點認之則選舉困難若就商會作機關不能包括農工各種分子均不可不悉心研究張伯烈謂審查案所言所得此項權利不在現在之參議院在將來之國會理由不足劉彥謂與華僑以代議權實為發達國民經濟一大有力之政策其選舉訴訟歸裁判所無疑華僑不僅在南洋不成疑問將來必規定在各埠僑民共有若干人二十世紀為商競時代與華僑代議權實有利焉劉成禺謂為時已晚本員對於此案尙有長篇意見書應俟下次發表議長遂宣告散會　 
[參議院究取何種代表制]  
　　度乎 
　　國會取兩院制定名為參議院衆議院已於上次委員會經衆議决十五日午後二時又開全院委員會繼續審查原草案元老院取地方代表主義之一條聞持論者略分兩派　　（甲）主代表特殊勢力者謂民國無皇族政治方針宜重工商各方面旣設兩院則參議院議員應由各省教育農工商會各就其法團內選出之以代表其特殊勢力且與許華僑代議權案亦可附帶解决中國人民素來偏於地方觀念今改共和省制宜破統一為急萬不可取地方代表主義　　（乙）主代表地方者謂國會組織法議决後即速施行不可取煩難手續且各省工商教育各會亦不完全有無特殊勢力尙未能斷定其職員多半限於在省城之少數人恐亦未必眞能代表特殊之勢力不如暫取地方代表主義俟國會成立後再行改正　　兩派爭論甚久其結果定於十六日午後續開委員會審議之 
[遣散軍隊及優待軍官之]  
　　辦法 
　　總統府近日開兩次高等軍事會議大總統為主席唐總理叅謀部及陸軍財政等部總長皆預議先由大總統宣言支持目前之財政恢復地方之秩序俱須從遣散軍隊下手如何辦法請衆議陸軍叚總長起言兵最易散今覺其難者全由軍官挾兵以固其地位耳宜一面資遣兵目一面安頓軍官衆稱善擬定每兵各給二十元弁目加四元各送回原籍地方惟此二十元須在遣散地方先給十元俟到原籍再給十元俾可謀生但實際能否辦到如此却無把握如能興辦大實業大工程消納軍隊尤為妥洽　　以上係專指兵而言若優待軍官之法分為兩種　　甲一時慰勞金分三等九級其別如下一等一級八百元　一等二級六百元　一等三級五百元　二等一級三百元　二等二級二百元　二等三級一百元　三等一級八十元　三等二級四十元　三等三級二十元以上各給一次為止惟各項軍官應受何等何級尙待詳查勻配　　乙為休養金亦分三等九級其別如下一等一級二百五十元　一等二級二百元一等三級一百五十元　二等一級一百元二等二級八十元　二等三級五十元　三等一級四十元　三等二級二十元　三等三級十元　以上為常年之數每三年减三分之一至九年為止 
　　聞大總統唐總理及各部長俱贊成此議卽由陸軍部詳細調查員額以便列入預算交參議院議决後即可實行 
[教育部總次長之談話]  
　　教育部總長蔡鶴卿次長范靜生前日在部開會討論教育宗旨蔡總長謂吾國今日當造就健全之人才不當專偏重於一方面如專言軍國民教育使人人有尙武之心不啻卽以全國人為犧牲如專言實業教育使人人懷實利之想不啻即以全國人為鑄造金幣之機械皆屬失常宜令國民各具普通知識明瞭國與個人之關係而後可言專門范次長極佩其議但云健全固係正論然仍必視現勢所必需之人才加意造就不得以專重一方面而薄之人有本具之知能至啓發之術宜視外界事物為斷譬彼植物同一種類在熱帶則教育盛茂在寒帶則枝幹稀小亦外界噓燠之力不同也吾國今日經濟狀况頹靡已極各國方長駕遠馭日以經濟之力迫我於無可立足之境如不急急提倡實業教育則抵抗之道立窮其何以為國云云蔡言純衷於理想范則參以事實相劑而出之庶乎幾矣 
[墊欵與借欵之分別]  
　　大宗借欵此時尙未議及前日本報電傳之七項條件尙是墊欵俟大宗借欵成立後即於大宗借欵中償還之故其為數只七千五百萬元也袁項城被舉為大總統後四國銀行團 
 
 
 

Page 3

 
 
曾陸續交付七百萬元其數亦歸七千五百萬元中扣除之據國務院中一方面人之言此七條件不可謂為借款之合同乃墊欵之辦法也然已酷矣 
　　墊款條件已經熊總長於十三日在參議院開談話會時提出并報告此項借欵以理論之政府萬不當借然現在中央與地方之財政同一困難若一星期之內再不籌定的款必有意外變亂發生惟資本團最後提出之七欵聲言萬無讓步之餘地今請諸君仔細討論是否尙有善法暫救眉急全院議員對於此項條件雖不滿意惟因熊總長出言之婉轉及時務之危急皆不忍極端反對又無他項善法可以抵制惟對於第一欵第二欵第五欵稍有異議蓋其原文第一欵須於北京設立稽查用欵機關第二欵用欵須由稽查員批准各參議員對此兩欵討論甚久有主張修改文字者有主張第二款不能承認者討論之後仍無結果其五欵謂南方各省裁兵由中央政府派高級軍官會同稅務司辦理并由地方官恊助衆議此事似不能含糊承認倘有牽制必致釀亂後始决定此項條文稍於文字中加以刪定再與資本團交涉 
　　十四日午前十時熊總長卽按照參議員反對之意思重與六國銀行團會議熊於稽查員批准用欵及設立稽查機關二事爭執尤力聞其結果不過於字句間稍有更改而大體仍不能變如稽核員改為查賬員之類大槪圖窮匕首見日內卽將如是决定矣　　按本報昨載京電有取消稽核員批准用款之權及設立經理墊欵核算處二事大致卽一二兩欵最近磋議之結果也 
[北京人才之新舊觀]  
　　北京自改革後各衙門裁汰人員非常之多如度支部原有員司一千二百餘人今僅留四十人學部舊人三百餘人今僅留二十四人郵傳部舊人八百餘人今僅留五十人農工商部舊人四百餘人今僅留三十二人法部外務部尙未裁汰然丞參之名巳撤烏布之名亦去勉强留部其味已等雞肋日來紛紛携取行李各還鄕里者甚多然新來者亦復不少近日打磨廢西河沿一帶客館俱有人滿之患大都與某部總次長有一面之緣希翼謀得一席者官之可欲如此鑽營奔競之風誰謂共和國民必損於專制國之人民乎聞借款决裂而顏色沮喪聞有轉機則眉飛色舞其實借到之欵與若輩未必有一勺之潤之關係而勞勞奚為者因書此以寄慨 
要件 
[教育部行政大綱]  
　　（一）教育方針　　在普通教育務順應時勢養成共和國民健全之人格在專門教育務養成學問神聖之風習　　（二）教育設施　　（甲）普通教育之設施一曰普通學校如中小學校及中等以下職業學校等二曰社會教育之含有普通性質者三曰特殊教育如盲啞廢疾者之教育　　（乙）專門教育之設施一曰專門學校如大學校及高等專門學校是二曰派遣游學三曰社會教育之含有專門性質者　　（三）畫定中央地方教育行政之權限　　（甲）專門教育由教育部直辖分區規定次第施行　　（乙）普通教育由教育部規定進行方法責成各地方之教育行政機關執行而由部視學監督之　　（丙）私立學校務提倡而維持之　　（四）教育經費之規定　　（甲）專門教育經費取給於國家或以國有財產為基本金　　（乙）普通教育經費取給於地方稅或以地方公有財產為基本金　　（五）對於京師教育界之現狀　　（甲）以京師學務局為普通教育行政機關其經費及所辖各學校經費應暫由教育部直接籌撥　　（乙）各種高等專門學校取其內容近似者合併之以期經費易給而學生均免荒學 
　　查舊學部預算直轄高等專門各學校經常歲出約一百二十五萬八千有奇臨時歲出約五十五萬三千有奇統計一百八十一萬二千有奇而農工商部之實業學堂法律館之法律學堂度支部之財政學堂順天府之高等學堂等現均劃歸教育部管理其經費尙不在內　　（丙）對於大學校圖書館等未完成者皆漸圖結束前局而於一定期間內為革新之起點　　（六）對於海外留學生　　全國高等教育旣歸教育部直轄以後派遣游學生擬歸中央政府辦理以直接能進外國高等專門學校及在本國高等專門學校畢業成績最優而更求深造者為限　　（七）對於蒙藏回之教育　　現旣合五大民族為一國自應使五族人民均受同等之教育除滿人已習用漢文漢語毋庸特為計畫外蒙古西藏及回部習俗語文尙多隔閡是宜特定教育方法以期漸歸統一 
淸談　[  （東吳）]  
　　共和宣布以後南北政府一再舉債當道不自以為非而人民亦罕有起而非之者以為不借債則無款無欵則種種建設莫從下手而中國將不免於亡　　雖然記者竊有惑焉當道旣因懼有亡國之禍而借債債得矣則濫用用之盡則復借如是循環往復人民之負擔日重債權之取締日嚴則亦終底於亡而已　　等亡也與其債累日甚使人民筋疲力盡以亡尙不如一錢不借一事不辦則亡國之後人民或尙有餘力以圖存猶可為一猶太之富翁也嗚呼 
小說 
[俄王之偵探] 　　（七十九）　[  （無名）]  
　　出了照相店之後余思這華勃男爵究係何人看他姓氏大槪是個德國人為何他又住在俄都因便定了主意直往駐在倫敦的德國公使館來德國公使館內余原有朋友是個德國武員余到了他房內問他德國有無華勃男爵那武官便取了一册德國的人名册來查了一遍並無這个華勃男爵那德國武員說道我看這是波斯的人波斯中部有一小地方卻叫這華勃名字的余見不得頭緒便辭了出來又去住訪霍林忒的住處霍林忒住處是在倫敦郊外愛爾勃街黑汲生來電內告訴我的余到了那裏見是個冷落的場所以前維多利亞王初當時是個繁盛之區如今市面移至別處此地只勝下窮民所居了余到了愛爾勃街六十四號看了他房子是個兩層的舊屋只有一幢後面連着一個小小的荒園余不便進去訪問只得走至隔鄰一家小店內看見有個婦人在那裏余便問他那六十四號裏的情形婦人道那六十四號裏上層樓上是意大利人夫妻兩口住的底下一層是愛脫先生住的余道那意大利人什樣那婦人道他們夫婦都是極好的人所買的東西沒有不是現錢的只有牛乳每禮拜一付余道我聽說他家的婦人不見了你可知道那婦人道我也聽見這麼說那日他家夫妻兩口稍有爭論後來便知道他妻子出去但是這樣的信息也靠不大住 
 
 
 

Page 4

 
 
   
 
 

Page 5

 
 
   
 
 

Page 6

 
 
 [H第六版 
要聞二 
[各界挽留黃留守]  
　　北京來電大總統電云往來通電究嫌意有未盡不足以達彼此之情特委陸軍部次長蔣君作賓卽日赴寗代表一切藉抒胸臆 
　　南京去電南京各界挽留黃留守電云北京袁大總統鈞鑒黃留守任事以來保衛治安嚴申軍紀商民謳躍萬口同聲忽聞有辭職之電不勝惶駭伏念南方軍隊一切措置尙未就緒南京師旅如雲正待整理前者贛軍之變本仗留守聲威轉危為安近日軍心懾服商賈漸集皆恃留守為長城以南方全局論以南京重地論目前情勢斷非留守可以引退之時務懇大總統電諭留守俯鑒商民攀留之切勿遽辭職不勝迫切待命之至江寗自治會商會教育會農會曁紳民代表黃思永魏家驊金鼎等叩 
[閶門商民要求撫卹近聞]  
　　閶門被害商民代表鄭杏元薛永令等一再要求賠償撫卹並向商會哄閙各情巳迭紀前報程都督已允籌洋九萬元分期酌給合之變價贓物數目巳與寗屬相等各代表堅執不從都督府各司員窘於對付不得已復派員赴寗請示辦法聞程都督心滋不懌當即函復各司略謂各代表堅執寗案一再要求殊負鄙人推誠相與之意至為失望寗垣辦法與振濟相似十萬之數按之損失恰得五成亦非預定五成之數為撥欵之標準也前電分期付欵不過繼續前議辦理省庫支絀已極期欵且難何况現欵此豈空言所能承諾者鄙人扶病來蘇心力交瘁一切重大問題未遑解决獨於此首先注意委曲求全而各商民猶未滿意則鄙人之德薄能鮮已可槪見如再不諒竊恐博施濟衆堯舜猶難鄙人撫卹商民之能力已盡於此請以此為最後之解决可也云云未知該代表等能仰體苦心從此讓步否 
[吳下叢談錄]  
　　程都督已於陽暦十九號由寗返蘇都督府各司員均赴車站恭迎下午五點半鐘都督即偕同　眷晋署 
　　蘇城典業日昨在公所會議議决即日改用陽暦惟絕貨向以十八個月為期者今改為十四個月即行絕滿聞貧苦各當戶頗有怨言 
　　閶門外惟康錢荘本係外强中乾被刧之後該荘即擬乘此收賬有某藥行張某素與往來恐收賬後存款不免虧折特陽為扶持允代籌添資木並為邀勸各存戶互相張羅因之該荘得以重整旗鼓詎張某俟其開市後卽陸續向之抽拔以致不能支持突於日前倒閉各存戶以張存心險詐羣起攻擊議將所該存欵責令理償現張知犯衆怒匿不出面恐須費一番唇舌也 
　　高師巷久大典當查封充公應還公私存戶各欵前由商會會同淸理並請定期償還詎忽奉指令駁斥（原文見前報）各存戶聞之大譁以該典為盛氏所開故將其財產查封都督原發示諭早經聲明决不使存戶人等株累受虧現在守候已久何尙掯不發還正擬具呈質問昨日又奉財政司面諭查封委員周袁二君飭於十九號會同商會趕將各存戶欵項如數淸償現周袁二委員已遵諭知照商會傳知各存戶屆期具領矣 
　　蘇垣盤門內舊銅元廠開鑄銀元係上海某銀行包辦因仍用光緒元寶舊模大為輿論所攻訐聞昨日已經程都督飭令停辦而據個中人云該廠須鑄造至舊暦四月中旬並須另鑄小銀角三天方可停止究竟如何容後續報 
[水師保護無錫繭市]  
　　現屆絲繭上市洋商華商紛紛前往無錫設立繭行昨日程都督特令飛划營鍾統領派撥師船前赴無錫常川駐巡以資保護現鍾統領巳派第一營鄭管帶親率全營師船立即開往矣 
　　聞上海繭業公所董事另外又商請統領內河淺水兵艦張統領連陞酌撥淺水兵艦一艘赴錫保護亦蒙允准不日前往矣 
[三江營扣留浙米之交涉]  
　　上海商會虞洽卿君電致程都督云寗波因沿海米荒商准徐軍統向仙女鎭購辦米五千石往寧平　今在三江營被砲船扣留拖至江陰懇請電飭放行 
　　程都督復電云迭電悉頃接江防統領趙鴻喜等電稱三江營諶管帶截留釣船十艘載米約五千石查無護照有違禁令請示發落等情執事雖已商准徐軍統惟查運米章程向由採米省分都督咨由本都督府給發護照並採米憑單此次購米未准浙都督來咨其中有無隔閡之處請示復為盼 
[杭州大盜殺人放火]  
　　杭垣艮山門外二十里之赤岸橋地方於五月十八日夜三鼓時突來盜匪五十餘人各執洋槍小刀木棍火把等物連刦胡德昌永興酒米店朱大成茶店等七家復至廣濟橋將李鳳林李鳳海霍富成霍富全四家放火焚燒該處有近鄰顧阿焦老包二人出外探視當被盜匪開槍轟死並轟傷寶山一人直至四鼓時始飽刧呼嘯而去各鄕民見盜匪去遠方敢將火撲滅但巳燒燬十餘間黎明後紛紛赴杭縣檢事廳喊報聞檢事長裘君已於前日帶同司法警察檢騐吏等前往勘騐飭緝矣 
[海寗紳商挽留韓管帶]  
　　前日浙江都督因湖州屬安吉孝豐知事曾銜請兵勦匪當調駐紮海寗硤石等處之游擊隊韓管帶督兵赴昌化截勦該處紳商恐兵去匪來本日特發急電籲求都督緩調略稱頃據韓管帶紹昌聲稱已奉調赴昌即以游擊第一營移駐硤石等處查近日絲繭臨塲各路投資以數十百萬計驟易新軍商民尤易惶惑况梟匪不時窺伺海屬港汊紛歧若非熟手斷難勝任韓管帶駐此三年地方人情向稱熟悉値此緊要時機務懇俯念與情將韓軍暫予緩調不勝迫切待命之至硤石商會海寗縣議會海寗商會各團體公叩 
[吳祥達鎗斃潮州財政長]  
　　光復會會員陳芸生許雪秋二人突被吳祥達鎗斃已見本報專電茲又探載如下 
　　陳許皆潮州菴埠鄕人運動革命多年許本新加坡富商至以革命破其家產往年黃岡起事即該二人主謀許後因與陳意見不合發難之事獨委之陳卒因勢孤力弱而敗陳許以預先逃避幸未被獲光復後統率民軍數百駐紮潮汕等處佔有各處鹽埠遂稱為潮州財政局長惟陳許二人向來少有同日在汕者此次許雪秋於十一日由潮陽出汕住鴻安棧陳芸生亦於是日始由家出汕住源豐潤舊銀號吳軍偵悉即於十二辰到該二處圍捕時二人尙未起床即被拿獲陳芸生於被捕時尙開手槍中傷吳軍一人足部後吳軍即將二人擁至道署吳督辦取出省電與二人觀看二人點頭吳督辦卽發令槍斃當由軍士將該二人各執一手當胸轟擊一槍即行斃命暴屍道署照牆下一穿白操衣褲足穿革履一穿線衫足穿拖鞋亦云慘矣當槍斃前二人所帶軍隊不過一二百名除分駐各地外在汕僅存十餘名故此次被捕並未釀出反抗慘劇亦因適値該軍無備故全埠人民得以毫無驚恐亦一大幸事也茲將吳督辦宣示錄下　陳芸生字辟蠧原係三點會首去歲光復以後藉名北伐糾合同黨許雪秋等招集民兵勒索潮汕殷實商店銀不下二十萬兩猶復貪慾無厭將潮汕稅關鹽埠覇佔殆盡並自稱潮州財政局總長刋刻斗大關防刷用偽銀幣骗收裕豐洋行貨銀千餘元疊飭將汕頭龍湖等處鹽埠交出違抗不遵近且暗中糾合三點會匪意圖滋事凡潮汕商民無論曾受其害與否一言陳芸生許雪秋二人無不怒眦欲裂爭欲劃刃腹中已非一日本督辦奉都督命令督師潮汕啓行之日有密諭將該兩人拿辦蒞潮以後又迭奉密電拿辦本月十一號密調朱營長率隊由郡來汕並分諭詔安水軍蕭統領於五月十二號天明時候分圍該二人公館陳芸生許雪秋等膽敢開槍拒捕我軍奮勇將其擒獲解交到營騐明確係正身隨在本行營前照牆下槍斃示衆所有該兩軍槍械炸彈悉數起出由本督辦分別存儲 
[川都督旌恤彭烈士]  
　　四川教育會會長江瀕等以客歲彭烈士倡義死難其未婚妻王淸眞志願過門守節實屬義夫義婦急宜旌恤一門表揚百世禀請都督撥給前淸丁公祠或鳳公祠基址建立專祠鑄造銅像以為後之殉難者勸經都督批云烈士彭家珍慷慨捐軀民國告成豐功偉烈卓有可嘉其未婚妻王淸眞誓守柏舟尤足旌表閭里候飭財政司撥給庫銀三千元以二千元為彭烈士膳親之資一千元為王淸眞守節之用並呈請大總統予謚列傳風示千古其年給卹典俟王淸眞過門撫子承祧再行頒給至撥前淸丁公祠一節俟飭民政司財政司議覆核辦可也 
[萬縣劉司令之功過錄]  
　　萬縣為川東水陸巨埠去秋端方軍隊過境以及武漢起義人民迭受驚惶九月間遂有謀通卾軍截長龍砲船軍火藉以響應義旗者慈善家恐其塗炭生靈力持不可及至十月初六聞重慶反正各界始集議於電局詢謀僉同卒賴防營兵力徧舉白旗推管帶劉漢卿為司令長舊縣令吳粹軒為保安長飛檄所屬於是奉巫大雲開梁六縣防營接踵光復民心略定奈因劉目不識丁僉壬乘機爭權自愛者潔身遠引劉亦知斷難自立遂將司令事委將弁曾小初代理而去先是有熊簣成張家岳譚湛臣輩運動重慶軍政府得夔局總司令印札及賫回而劉已他去追至宜昌極力挽留始復回萬自是政柄愈雜叅謀黎虛甫日以醫卜相熒惑大為識者所齒冷數月來變端百出幸吳粹軒維持於上王芸臣補救於下得以暫支危局本年陽律四月十四蜀軍總司令熊克武總參謀孔慶叡以南京政府命令来萬裁減餉额詎以稍梗其議遂以武力刧制砲擊歷五小時幸劉不准還彈復經吳王二君調停其間防營始一律繳械人民亦所傷無多而劉黎熊譚王諸人則已相繼被執矣擬俟巡按使黃金鰲來萬時發落兼旬尙未解决刻聞吳粹軒亦灰心求去聞將有以吳錫三瓜代之說未知如何了局也 
[補紀川軍戰勝徽縣囘民]  
　　川省派往陝甘偵探趙鼎報告川軍政府云北伐司令官李樹勛標統劉蔭西甫定略陽後甘省徽縣漢民官紳即來境歡迎李司令入城以便樹旗投漢行至雜合店距徽縣三十里有回民四人來營歡迎二月二十八日李司令隨率步兵馬兵共七十餘人到十里堡以遠鏡窺城見雉堞孔中有槍支知有伏兵令士卒多携彈藥以便戰爭繼行至五里聖下坡馬蝗壩距徽城三里回兵四邊突起川兵前隊僅二十餘人撐持接戰後隊聞警趕至共七十餘人劇戰六鐘回兵共二千餘人死傷約一百二十餘人敗入徽縣城中隨即殺擄漢民後登時擕家遠逃北伐軍排官曾洞臣登時陣亡楊隊官因傷身死陳馬二人受傷甚輕其餘兵士均屬無恙李司令見兵數過少不敢窮追仍退紮雜合店次日川軍大隊齊至縣中紳民重復來營歡迎並訴回民歷來惡覇情狀云已逃竄張家川駐紮司令遂於二月初二日入城安民前陳縣令亦派員來迎川軍未經司令認可現在徵縣回民李司令派員招安仍准回縣並發銀賑濟以示體恤所有招安各條附列於下 
　　（一）原來徽縣回民强盛由於住衙門者居多此後一律禁止（二）不准回民住居城內即居城外者亦必有回民紳商答保否則不准住居（三）不准回民家藏鐵器菜刀十家一把白日切用夜繳軍隊 
[贛省裁兵之認眞]  
　　贛省李都督現以第十標一營在饒州収留省垣散兵駐紮景鎭頗多老弱當茲餉項奇絀之時非分別遣散淘汰不可爰於十六號特電景鎭十標統帶程佩玉略稱駐饒王管帶一營兵士人類複雜器械不全近復收留省城遣散兵士紀律不嚴際茲財政奇絀非裁併軍隊撙節餉源無以為濟已電飭由王參謀張管帶督飭解散所有薪餉截至本月十五日停支由燕知事核發新招散兵不准給餉迅由該統帶電令王管帶遵照辦理此外駐景一營應由該統帶認眞挑選汰弱留强竭力訓練以便考騐編配用副本都督整軍經武之至意　　又李都督接國務院電云奉大總統令眞電悉屯軍淘汰各省亟須力謀淸釐善後之方該都督所稱裁併各官長及擬淘汰改編各節深明大義調度有方殊堪嘉許仍希斟酌施行以達萬全之計等因合電傳遵照國務院印 
[贛都督佈告追悼鍾震川]  
　　贛省李都督佈告追悼內務司長鍾震川文云蓋聞忘身者殉義同胞脫專制之威執法者不阿法律無可仇之理撫寇公之枯竹行路愴懷見謝傳之峴碑衆人隕淚前內務司長鍾君震川天姿英邁局度宏深遊學東瀛投身革黨瀕危涉險實百折而不回孤詣苦心為各界所夙仰去年在萍鄕知事任內狥桑梓之呼籲處殺胡淵卽辦理不免稍苛而其心斷無私曲旋奉中央政府電調赴寗贊襄內務卓著成績迨本都督移節贛省以鍾君學養素優經騐尤富曡次電請鍾君來贛辦事始充本府顧問旋委內務司正長鍾君甚熱心父母之邦不憚為怨尤之府偉論宏謨深資臂助整理百度甫有端倪乃胡謙謬挾舊隙突於五月十號在本府辦公室內槍傷鍾君旋即斃命本都督為國執法業將胡謙明正典刑惟鍾君為民國重要人物遭茲慘禍痛悼曷勝除由本都督從厚撫卹鍾君家屬外特定於本月二十四號起至二十六號止在教育總會開追悼鍾君大會各界對於鍾君仰慕有素必多芻束之獻共申悼唁之誠特此公佈一體周知嗚呼大好河山痛斯人之不作凄凉楚些願英魂其歸來此佈　六 
[兩女士權利之競爭]  
　　鄂省吳淑卿陸國香二女士皆留日卒業女生中之傑出者也近兩女士以湖北女學尙在幼稚時代合力組織女子師範公校以培植人才業已數次同謁黎公蒙撥銀二千兩為開辦費經常費亦允飭教育司籌撥此欵係吳經手具領詎吳領欵到手卽形壟斷自稱該校監督過事不惟不與陸商辦且欲排之出校並擅以其兄為總理陸忿不能平日前邀集女界開會宣布其罪擬與決裂時有周志貞女士者係前女子兩等學堂監學頗善詞令當以魯仲連自任願調停其事並登台演說略謂吳淑卿之自充女校監督非都督命令非教育司委任非同人公舉曹操自加九錫人終噴有煩言吾於散會後當卽踵吳寓據理折之必使權利平均勿令人笑我女界亦有俗夫爭權逐利之惡習也到會衆女士皆大鼓掌卽公舉為代表謁吳淑卿詰問曰君與陸國香請欵二千兩創辦女校何以領欵之後反眼若不相識吳曰陸不足與共事也周曰君誤矣始也相遇何殷今也相遇何疏此則第一可議者况女學以女界主政男子不得與聞所以別嫌明微今君以令兄總理校務何也吳曰此不過臨時總理耳開校之日學生到齊家兄卽去周曰去之于後何如不用于先再君與陸皆發起人以發起而取消發起操戈同室我所不取吳曰君知我不與若伍何意乎周曰不知也吳言至此揚其聲曰彼陸國香賤婢於大庭廣衆中與孫中山行握手禮貽羞女界不去何為周曰此事我未之見藉令有之當此男女平等時代亦不得視同非禮為君計不如親邀陸女士到堂以化前隙廉頗負荊終不失為賢者願君再四思之然吳意仍固執謂我可辭職不能與無恥者伍周乃告別而去現陸因爭之不勝且以吳恃有後援亦甚活潑爰自上書都督取消其發起資格禀文如下　　具稟女子師範學校發起人陸國香為禀請辭職以重教育事竊香前與吳淑卿請辦女子師範校已蒙批准在案并荷撥開辦費二千金仰見都督提倡女學至意旣優且握銘感無曁香自受職以來夙夜兢兢深慮以蚊負山任重難勝所幸者淑卿才學優長勝香十倍一人任之有餘兼有伊胞兄為之補助至交為之後援故一切手續均臻妥善不日卽可開學香側身其中因人成學雖得瞰飯之所實貽伴食之羞惟有避位讓賢潔身引退俾一事權而策進行所有該校事務理合禀懇都督台前俯准辭退以重者成（下略） 
[荊江水利談]  
　　沙洋堤工雖已合攏尙未完工去歲沙鎭擔任之欵尙未繳齊昨由沙洋總理電催商會解錢一萬茲由某君等湊成若干以應急需已由某君電 
 
 
 

Page 7

 
 
復矣此項堤工關係數州縣生命熱心公益者當不至使功虧一簣也 
　　萬城大堤關係緊要前淸時年須賠修其費則在土稅項下支用向歸荊州府專責軍興後荊州府裁轍無人負其責任刻由省委徐君文階為總理龔君耕余為恊理耑辦堤工土費則由江陵縣知事徴收局址則借舊東關開辦想不日即可開工矣 
　　便河近來水涸見底往來船隻咸以淺阻為虞昨據土人云前數年間或有之然比歲湖鄕一帶禾苗幸獲豐收嗣因沙洋堤工不堅每經冲潰水災為害無歲無之鄕民饑饉流離之慘不忍言狀今再見水涸之異是以農人均以為本年豐收預兆云 
[廈門歡迎勸業員]  
　　五月十日午後四時廈門商會總理葉心鏡黃世金二君曁議董諸君特開茶會歡迎勸業特派員沈君縵雲先由商會鄭坐辦起立致詞繼由荘君希泉報告沈君歷史最後沈君起立演說略謂共和旣成建設尤為重要而建設之中尤以振興實業為第一要着故與中山先生等集議先組織一實業銀行以補助實業界之不足並承中山先生允為銀行名譽總董更紹介至南洋各埠招募股份此次道出廈門得與諸君子聚處一堂旣得暢聆教益復蒙開會歡迎感謝之忱匪可言喻惟鄙人更有所要求者實業不興富强不著値茲共和初步瘡痍未復之際民力旣急須休養財政亦急待擴充舍振興實業外別無扼要之策諸君子皆熱心愛國之士伏懇共襄盛舉合力進行此日衆擎易舉共為實業銀行盡一分子之義務他日國利民福悉基於此卽共享實業銀行之權利中華民國之前途實嘉賴之演說畢闔座均鼓掌贊成沈君遂將實業銀行招股章程分贈商會諸君茗談良久籌商一切招股辦法始握手言歡而別 
[湘路民股籌畫辦法]  
　　國務院電云長沙譚都督鑒大總統交執事前次來電詢湘路繼續進行辦法此事一時頗難解决民股權利必應竭力保存請先表示衆知并令籌畫辦法再派人到京詳細討論方能决定進行國務院冬 
[松桃廳丞為亂]  
　　黔都督電湘都督云長沙都督沅州專遞鎭簞鎭台道台均鑒前松桃廳丞陳洪九反正後棄職匿湘經保靖縣知縣孫鸞以松邑無官電請飭令回任當卽覆准隨據楊伯臣所委廳員周　報明接任而松人控陳者紛至訐其劣跡種種有拐逃錢粮厘稅各欵及槍枝情事周亦被控有案由省派員馳往查辦殊陳洪九回松抗不交印陳本挾有茶洞協兵隊同來該副將黎鐵卿助其爭印不候委員卽於四月三十日率隊攻署當場槍斃六人將周烈捆去併將議紳劉心亮攢毆鎖禁亂肆擄掠地方巳蹂躙不堪等情除派委員率兵往辦外黎鐵卿係在職人員竟敢帶兵越境肆虐殃民應請尊處速將其兵隊調回免與黔軍衝突並治黎以應得之罪陳洪九如逃至湘亦請飭地方官嚴拿解黔歸案為禱盼覆黔都督唐繼堯庚 
本埠新聞 
[大總統之大度]  
　　昨日滬都督府奉到國務院咨文內開前准貴都督呈稱接南京留守府交通局科員陶鴻源函稱請將楊雨昌張先培黃天彭三烈士照陣亡例賜卹等情呈請俯念三烈愛國熱忱准如所請從速核辦等因查楊雨昌等拋擲炸彈輕舉妄動實屬鹵莽巳極但其行事雖愚其用心亦可憫現奉大總統大度涵容特加矜宥巳准將原呈交臨時稽勋局彙案核辦希卽轉知陶科員等語由是觀之則三烈士或可邀身後之表獎矣 
[搜獲土匪巢穴]  
　　滬軍都督陳英士君查悉浦東三林塘地方時有土匪持械搶刧是以開具姓名於十七日命令福字營緝拿究辦當由劉司令長立派二隊隊長王春貴挑選壯兵四十八名並由偵探長周銓瓏帶領探員二十名眼線八名配齊搶子於十八日渡浦往拿旋在該匪老窠緝獲陳元生（陳阿四之胞兄）王阿美陳金發陳阿美薛茂春等五人並兇器贓物昨卽押解回營卽由劉司令派令兵士排隊解至都督府候令懲辦嗣又由劉司令查知該處土匪老窠甚為曲折且有暗門各家均有四尺餘深之地窖必須嚴密搜拿方能盡絕惟餘匪已大半遠颺未知尙能弋獲否 
另一訪友報告云滬防福字全營劉司令昨派偵探隊二十名往浦東夏家嘴角在四五圖內拿獲盜黨陳阿美陳金發薛茂春陳元生王阿美五人搜出大刀一把尖刀二把花緞元緞各一疋首飾十九件男女馬甲二件皮統一件並白布等物一併押送該營轉解滬軍都督府飭交執法科訉究先由該圖地保姚仲山禀明陳阿美陳金發向以耕種度日人尙安分惟陳元生等三人不務正業專與竊盜為伍執法科楊君遂喝將陳元生上挺棍跪練良久始終不認為匪着將五人還禁候再嚴訊 
[油豆餅業之公議]  
　　南市油荳餅業各商家因反對貨物稅改章加征大起風潮並在龍王廟開會集議對付方法業已屢紀前報茲將該業所議辦法三條照錄如下一新定稅則係由省議會議决凡我商人自應恪遵惟產銷並征於汕荳餅營業殊多窒碍應請在上海祗征入省稅至銷地再征銷場稅（此係省章議定特再申明）至轉運他省之貨旣征入省稅不得再征出省稅一荳餅為農田肥料應請減輕稅率二油荳餅分銷至崇沙者同係蘇省區域旣憑分運單不得再有出口捐名目以上各條聞該業宣布後誓必達到目的方可允認 
[陳都督愛惜志士之摯忱]  
　　滬軍都督陳英士君照會交涉使文云案查志士萬福華前以憤擊滿官繋入西獄光復以來節經照會前外交總長伍交涉使溫向領事團正式交涉將該志士卽行釋放還其自由各在案茲又據各黨各團體函禀來府催詢情形迫切該志士之獲罪在西人以為擾亂治安在我輩則以為有功民國貴交涉使素重人道洞明公理請向領事團嚴重交涉援國事犯例請速開釋俾還志士之自由而慰衆人之渴望再以前因國事獲咎之劉福彪于右任戈雲　皆以觸忌淸廷被逐租界此時共和成立前案亦應取銷以昭公道相應照會貴交涉使卽請查照辦理施行 
[續請豁免米麥稅]  
　　民生國計會因要求豁免米麥稅一事迄未邀准昨又公呈江蘇都督程雪樓君請卽停辦原文錄下　竊查要免米麥稅問題始承總統總理贊成於前繼得滬上紳商電請於後前都督恐違公理覆交省議會重議詎料議會諸員不顧輿情抗令擅專議准每石捐洋五分借裕國之名藉以營私包辦之人是以敝會邀同各團體呈求貴都督豁免旋俟商會轉咨通令內開米麥稅征免問題每石祇銀元四分五分之數一貨祗征一稅通行全省槪不重征議會為立法機關且所征稅率甚微案經議決一時驟難更動等因今查米貴原因固甚複雜米麥稅率甚微似亦毋庸爭免無如無知鄕愚不免因米貴而生悮會以致滬上謠言四起浦左風潮劇烈若不急為維持恐影響及於全省耳聞目覩事屬堪虞是以包辦米稅業董及辦麥公會總董現擬同時告退以順輿情具見該董等深明大義素仰貴都督關心民瘼全以地方治安為巳任敢再呈請通令豁免一面剴切曉諭以維民食而保治安火急待命再有請者現查滬上大達碼頭市面甚盛預算每年厘金可有十萬金之　若以該碼頭貨稅一律征收抵補上海之米稅或增倍蓰為敢附請貴都督准交議會議决施行（下略） 
[楊鴻賡發昏]  
　　滬防全軍統領李英石君批楊鴻賡稟云來呈詫異之至無論再 
三訪查並無瓜葛即使果有其事則以個人細微之衝突而推及於列强干涉亡國滅種眞可謂小題大做矣爾殆有神經病者耶抑窮極無聊鬰成厲氣以致不能擇言而道耶似此囈語連篇反不若目不識丁之為愈若再藉詞多凟惟有以其人之道還治其人之身將爾執交兵士看管而已此令 
[多費一番手續]  
　　上海縣民政長吳君出示云前奉都督府令據民政司財政司會稱四月初八日准江蘇臨時省議會知會本會於四月初五日議决田房洲蕩稅應另訂新式契紙截淸年月在示諭施行以後所有民間買賣一律適用新式契紙其當帖牙帖照此辦理並擬請諭令各地方業戶凡絕價購置之產業前未領用官紙投納契稅者從示諭之日起六個月內將原契及他項可以作証之田單串票檢呈該產坐落地方民政長驗明按照新章補完契稅加粘新式契紙惟限滿未據補完者訴訟無效知會公布等因准此查田房洲蕩契紙及典當牙行登錄憑証先經另訂頒發在案茲准前因除咨復外合亟公布該民政長即便遵照分別示諭俾衆周知此令等因奉此業經示諭在案茲查原文內載凡絕價購置之產業前未領用官契投納契稅者句內未字因印制模糊誤為來字誠恐輾轉誤會合再重申示諭為此示仰上邑各業戶一體知悉查照前今示諭凡絕價購置之產業前未領用官紙納稅者遵依定限按照新章補完契稅加粘新式契紙惟限滿未據補完者訴訟無效其各遵照毋誤 
[國貨維持會又將開會]  
　　國貨維持會定於五月念三日卽陰曆四月七日下午一時假新舞臺開第二次大會並請演說家宣講維持國貨之必要想熱心愛國者屆時必共襄盛舉也 
[組織國家保險公司]  
　　楊仕東江積佑唐儀軒鮑公德佘彪倫江建侯唐鈺軒鮑斗南諸君發起組織中華民國國家保險公司已呈請前總統孫中山先生蒙允贊成保護補助並經滬軍都督陳英士君上海民政總長李平書君財政總長朱葆三君及各鉅商各團體共同贊成現舉代表江積佑入都與交通部接洽一俟就緒卽當開辦 
[滬軍補發薪餉]  
　　滬軍營中前左右後五隊各官弁兵四月分薪餉前因財政困乏祗由滬防全軍李統領發給半月茲悉李統領以兵士餉銀較之別欵尤為緊要爰將該營所缺半關薪餉於前日如數核交該營管帶楊錦堂領回一律散放 
　　又滬軍遊擊砲隊第一營謝贊廷所部各隊兵士之四月分餉銀滬都督府亦因經濟困難未經如期核給現陳都督亦已於前日一併發給矣 
[咨請監禁姚榮澤]  
　　姚榮澤案特設裁判所承審官蔡陳丁三君咨檢察廳文云案奉司法次長徐轉奉大總統令開據駐滬交涉便溫電陳准前司法總長伍函稱山陽令姚榮澤慘殺周阮一案經承審官判定死刑復經陪審員以此案發生在擾亂之際與平靖之時不同姚榮澤雖無可逭而情猶可原呈請減免前來姚榮澤着免其執行死刑等因奉此本承審官查該犯姚榮澤旣奉大總統命令特赦應照原擬死刑減等治罪外除附加罰金刑處以監禁十年之罪合亟咨請貴廳照章執行嚴加收管案關重大幸勿疎忽並希見復施行 
[張園又將熱鬧]  
　　華洋義振會昨發傳單云本為江皖水災奇重籌欵萬難特訂於陽曆五月念五六號卽陰曆四月初九初十日假張氏味蒓園開游藝賽珍慈善大會兩天每日下午三點鍾開幕至晚十二點鐘為止延請中外著名男女藝員分班演劇並有擲簧影戲飛艇東洋燄火中外戲法等各種游戲園內搭盖彩棚開設店鋪陳售物品大餐小酌各式俱全陳列精奇如入五都之市電光燦爛恍開不夜之城屆時務祈諸大慈善家聯袂光臨以飽眼福而種心田謹代百萬災黎九頓以請 
[堂兄不敢收留]  
　　嘉興婦人姚吳氏控女新寶不守閨箴與人私識並吞烟恐嚇一案昨晨由廨復訊原告代表高易帮辦律師上堂請究訊之女亦延律師上堂辯護並據女供稱因被母親圖吞私蓄是以怨命現愿隨堂兄姚世卿回去旋據世卿投稱本愿將妹領回因嬸母疑有別故是以不愿干預判女暫留棲流所着吳氏照給費用如有別項糾葛准予另行起訴 
[再誌自來火公司之蟊賊]  
　　自來火公司已歇工人董瑞林因串同華芝卿李松林關阿桂金三寶杜阿七潘仁發瞿東才石永靑等冒充該公司工匠私拆浦五房肉荘聚和園酒館戴春林香粉店三江旅館等數十戶火表偷減度數盜用煤汽經自來火公司查悉報請捕房將各人一併拘解公共公堂押候查究在案昨晨十時由德祜副領事蒞廨會同聶襄讞升座特別公堂復訊先由原告代表哈華托帮辦律師上堂譯訴前情並由原告西人將火表當堂拆看如何竊用煤汽偷減度數逐一指明聲請嚴究繼由浦五房李桂廷戴春林吳伯英聚和園勞士元三江旅館陸瑞堂以及王益卿張松記范文祥張明和等上堂証明由華芝卿董瑞林等經手並代裝紗罩每月付修費洋一元或數角不等惟均不認盜用煤汽中西讞員一再駁詰供仍如前訊之華芝卿延聖文律師代為辯護並與原告律師駁詰良久讞員以時已過午遂判董等一併還押候禮拜四午後二時半復訊核奪 
[催索撞斃小孩之恤欵]  
　　靜安寺附近住戶車夫張增榮之七歲男孩法泉被匯票西人柯茨之汽車撞斃又楊樹浦路張永生家之七歲勇孩士芳被電車公司某西人之汽車碾斃均經公廨中西讞員驗明棺殮諭着該西人等各給尸屬撫恤洋二百元惟柯茨以張增榮係貧苦之人全數付給恐有意外擬請每月給洋二十元詳情巳誌前報昨晨張增榮忽投廨禀訴伊母在江北原籍病故求將恤洋如數給領以便回籍安葬張永生亦投案供稱往領恤洋無着請飭照給關讞員商之英康副領事諭着張增榮將母故急信呈案並令張永生補禀呈候飭令照繳兩張唯唯而退 
[工業建設會記事]  
　　昨星期晚工業建設會第十二次宣講係鍾衡臧先生主講火酒製法聽講者非常踴躍茲聞本星期（五月二十六號）晚八時起由方液仙君主講樟腦製法云 
[發起閘北國民捐]  
　　閘北商團會書記員徐際靑君現擬發起閘北國民捐昨邀同會王星齋周靈峰諸君會議以閘北總商團名義發起聞已商明會長錢貴三沈聯芳俞宗周三君不日特開大會邀齊各界竭力勸募 
[収回軍用鈔票]  
　　財政總長熊希齡與各國銀行團商定豫交之銀三百萬兩分兩處交付其在上海交付之一百五十萬兩係供贖回軍用鈔票之用（現流行市上者共有五百萬元之多）聞本埠外國銀行現擬陸續付欵與中華銀行隨時收回此種鈔票昨日已付銀十五萬兩銷去該票二十萬元 
[包認鹽課之呈文]  
　　滬南淞　鹽辦商陳　等呈滬軍都督鹽政總理文云竊查去秋光復後軍餉緊急各界慨捐巨欵獨滬南鹽務引商抗不捐助携資遷避停運抗課迄今已閱半載之久以致私販充斥巡緝乏人伏查課稅以鹽為大宗際此共和成立需餉孔殷難任久曠商等爰為集資承辦以該處貼近租界計惟有仿照租界辦法設立滬南鹽公堂一所每鹽一斤繳課洋一分每引四百斤應繳課洋四元商等調查至再擬請每年銷鹽二萬五千引援照租界成案無分正幣此外各項名目一槪革除年認課洋十萬元按月分繳日後增銷仍可責令酌加如蒙恩准所有滬南松捆運鹽斤應請准照租界章程向岱山餘姚廠價購由吳淞進口其名稱應定為商辦滬南松引鹽棧刊頒戳記以昭信守並懇刊發運單護照按月由商等禀繳課洋時開具花封照塡給發俾資捆運其售價應視租界為準繩准由商棧隨時增減以杜侵佔至該棧逼近浦江等處應准酌設巡勇沿邊攔截以衛銷數而保課原所有請准加成包認承辦緣由理合擬具問章呈乞鹽政總理滬軍都督察核俯准批示祗遵實為公便 
瑣聞 
[城內]  
　　召買田產○地方審判廳出示云案據陳錢氏等呈訴徐芨泉欠銀一案業經本廳開庭判決并將判詞送達各當事人在案所有徐芨泉自業二十七保五圖內夏士毓戶名則田一畝九分决定召買得價攤還各債除諭該處地保照料領看合行出示召買為此示仰諸色人等一體知悉如願承買此項單地務卽開明時値措齊現洋呈候核明給發原單註冊承糧管業毋稍觀望　計開此田坐落二十七保一區五　景字圩六十八號業戶夏士毓則田一畝九分正田單業已繳案 
　　審判廳民庭批示○戴周氏訴戴黔昌覆奪店業由批生春陽開設蘇州城內爾嗣子章淸因該號經手許瑞卿不允交出火腿七百餘只已在有管轄區域之地方審判廳起訴而戴黔昌卽聞信參加核與本廳前判童文彩訴追貨欵一案係屬兩事所請傳案應毋庸議此批 
　　檢察廳批示○施春榮等呈訴蕭福生等盜賣公產請求提訊勒令交出淸帳由批據訴巳悉公所帳目旣有轇葛自應淸釐惟該民等應否有權淸釐本廳無從臆斷至公所果有虧空變價償還不得謂之盜賣此等事項屬於民事不屬本廳管轄範圍着赴本級審判廳呈訴可也　蕭福生等呈訴施春榮恃衆逞蠻　佔公所擅搬物件求提究懲由批旣係公所誰能圖佔此項轇葛屬於民事範圍已批於施春榮訴中矣抑卽知照 
[南市]  
　　市政廳批示○裘鄭氏禀批禀及草圖均悉查該處林姓造屋在先該氏造屋在後林姓以該氏有移動界石之事曾起爭議業經路政處往勘則林姓何得將該氏界石擅行拔起茲經復勘兩姓交界地點本係斜形所有靠路際地一小方已由本市政廳砌設小便處至該氏情願讓出不爭尙令該氏將界石照裘姓屋拄挿立其小便處林姓所設之坑洞應卽砌斷卽將此解决各勿異議此批圖附 
　　逐漸拔還○陳悅盛碗店主陳少堂控已閉同愼南貨店主借洋三百元銀五百兩延約不理一案昨經陳裁判復訊判先繳洋三百元交保於明年起每年拔還一百元了案 
　　火其廬○董家渡成成泰雜貨店主陳如福因誘令隣居小孩入內賭錢致被隣居懷恨突於前晚被時大有羊毛店內之時際遇用火油塗於門上放火焚燒辛卽救熄後由巡士報告南區派探查明傳到陳如福及大有店主時松泉証人曹興元質明前情着時罰洋十元充公并限陳於十天內遷去 
　　捉姦○薛本大之妻陳氏不安於室與隣人陳子興姘識被薛氏知突於前晚將男女捉獲送由南區移至裁判所訊明屬實判偵暫留陳押候照新章擬罪 
[閘北]  
　　移提强盜○盜匪周壽林范狗郎孫阿高等因夥刧嘉定石谷門張楚峰家衣飾分贓逃滬經閘北偵探隊緝獲將周范孫三盜解奉裁判所訊供收押在案前日午後由嘉定民政長許君派差持文投裁判所聲請提回孫所長准卽將該盜等交來差帶回歸案訊辦 
　　媒人調停○王陳氏之女由陳梁氏為媒許與曾董氏之子如明為室嗣因搶親涉訟經裁判所長孫君判定於舊歷三月十六日迎娶詎屆期王姓悔婚扭控到廳奉飭一併拘留候核在案茲悉此案已由原媒向兩造調處妥洽准於昨日成婚故存案衣飾昨亦已交原媒具領轉給了案 
　　去舊更新○閘北各區隊長警等夏季制服業已備齊昨經錢沈兩市長議定於陽曆五月念二號一律發給 
[英租界]  
　　一羣小孩○男孩陳錫兒俞榮昌女孩張丫頭薛春來均因不辨路經由捕查見先後送廨分別留至昨晨一併送案請示據陳孩供年十歲安徽人家有母親被匪拐帶來滬中途失散俞孩供年十一歲浦東人父母均亡惟伯父俞洪靑在家張女供年十一歲安慶人在張姓家為婢薛女供年十三歲揚州人父名顧德榮現在原籍翁名王德榮住居四馬路所帶現洋十二元金環一付係婆婆所給判陳孩送往徽州會館安插俞孩留候函致浦東警局移傳其伯父來案具領張女暫留本廨如七天內無人投領卽發幼女所留養薛女亦留候認領所有金環現洋暫存捕房候核 
　　軍人受罰○軍人王鳴岐携帶佩刀經過租界被捕拘入捕房存刀保出昨經公堂傳訊明晰以王不　租界定章着罰洋一元充公刀發還 
　　賣地糾葛○勝業公司控楊讓堂售地糾葛一案昨由捕房將楊提至公堂押候禮拜三訊核 
　　命運不佳○瞽者蘇朝觀近由常州雇一丐兒伴同來滬擬為算命生意詎到滬後被該丐兒將其衣物並小洋十九角悉數捲逃致蘇流落在馬路哀求由捕查見帶入捕房昨送公堂訊悉前情判令資遣囘籍 
　　無憑無據○桑楊氏控陳鴻芝攫取銀表等情由廨將陳管押候查在案昨經公堂復訊據包探禀稱調查搶表一事並不實在中西官以旣無証據遂判將案注銷 
　　被告情虛○電車公司賣票人張秋生控沈順元行兇一案昨經公堂傳訊沈在捕房存洋五元保出未到判將保洋充公 
　　禁錮偷兒○蔣少山陳阿毛徐金生因竊取周寶雲及天裕洋行等衣物由探查獲昨解公堂分別訊明判蔣押西牢兩年徐押一年半陳押一年期滿均逐出租界 
　　並無憑証○陳渭川因冒某律師之名向唐利根骗洋五元被控捕房昨由包探將陳拘解公堂訊供無憑判陳開釋 
　　不復遞解○甬人嚴阿寶因犯竊案曾經公堂訊實判押西牢五年期滿遞回原籍在案茲已期滿由捕房將嚴解案請示判改為逐出租界 
　　混用銅洋○劉廣興李有交前日將銅質小洋持往虹口希圖混用被探查獲一併拘入捕房昨解公堂請究判押候查明於禮拜五訊辦 
[美租界]  
　　祗貪錢財○連和輪船上茶房郭根榮前晚至元芳路八十九號姘婦李楊氏家住宿被本夫李某將郭衣袋內洋四元搜去由郭投報捕房飭探查究 
　　拋棄屍棺○唐山路後空地上有人拋棄屍棺一具昨被捕房查見着地保孫雲卿查明遷埋 
　　補領執照○張和福昨在楊樹浦路築造竹笆未領執照被印捕查見拘禀捕頭飭速補領 
　　蕩婦爭風○蕩婦曹吳氏曹俞氏昨在吳淞路爭風互毆各受微傷由捕併送捕房捕頭詢得兩造均居華界斥退不理 
　　同居衝突○西華得路二千一百八十七號住戶王阿才昨與同居朱阿珠口角相毆扭控捕房由捕頭詢明情節斥退不理 
[法租界]  
　　未便卸責○錢文祥前控王阿東不贖抵拉田單計洋三百元另又担保其弟王阿四租去東洋車十輛亦被吞沒曾經公堂中西官提訊阿東供稱租車已被英法兩捕房擊毀並不吞沒判邀王阿四訊核在案茲阿東偕同阿四投廨供與前同聶讞員謂旣有保單未便抵賴判兩王交保限兩星期理明 
　　自請銷案○黃品侯前控張秀峰圖賴經手借銀五百兩迭經公堂審訊張供係是空盤買土並無現銀判交人銀兩保出外料理在案迄已多日未據保出茲原告投稱此事已有人在外調處明白求請銷案讞員准之將張開釋 
　　祗可釋放○粵人羅栢海與羅葉氏陳大兩婦人帶有男女小孩七口乘輪來滬被探拘解公廨判將各孩送往善堂留養羅等三人一併收押候再商辦昨捕房又將羅等三人解請核辦據供實無熟人可保求請寬宥判一併開釋 
　　約期太遠○李春芳虧欠瞿長順魚行貨欵數千元延宕不還控由公堂判令分期拔還在案茲屆末期應繳一千元係付遠期支票原告不願具領爰將抵契扣住不還昨日由廨復訊判將支票發還令掉現洋以便給予原告具領 
來函 
[劉士木君等函]  
　　大報社主筆先生電鑒敬啓者荷領各地我華人之自由權為其所剝奪殆盡蓋已久矣苛凌慘狀罄竹難宣而以日里種烟園內之工人為尤甚查此種工人皆係為客頭販賣至此名為猪仔從前多來自江西浙江近則以福建之厦門廣東之汕頭海口三處為最盛雖其中自甘鬻身者固或有之而為此最堪痛恨粉身碎骨不足以蔽其辜之客頭客行所誘騙者實居多數邇者自武漢軍興以來此項猪仔來者日衆詢其原因據云厦門汕頭海口各處客頭多有託招兵名義以行其騙術無知之流遂墜奸計而不自覺嗚呼此等喪心昧良之客頭客行其肉尙足食哉今日共和政府成立人人得享自由幸福而我同胞之罹此苦况日受外人苛待沉淪于荊天棘地中呼天不應問地無聲哀我同胞何不幸而流離瑣尾至於此極若不設法以杜絕之不特外埠之生命可危卽中國之國體亦失蓋賣猪仔一業惟中國有之五洲萬國無此事體從前滿洲政府之腐敗視吾民如秦越之肥瘠吾固無責已今我民國成立而尙任外人之苛待吾民而莫之或恤豈不深為我民國羞耶雖然物必自腐而後虫生人必自侮然後人侮之在彼荷蘭其視我民命如草芥者蓋亦有故今欲拯救此種工人必先整頓內治嚴查此項客頭客行實力懲辦為正本淸源之策收效自易僕身居海外目擊斯况故不怒安於緘默貴報為司國民之喉舌操公理之權衡凡有關於國體民生之事均無不樂任鼓吹用敢將荷蘭苛待之情形華僑顛連之慘狀略陳梗槪敬懇貴報著為論說鼓勵實行一可以伸國家之威二可以救窮民之阨三可以寒奸人之心一舉而三善備想亦先生之所樂聞也專此敬頌撰安諸惟鑒察南洋日裏中華閱書報社劉士木等頓首 
[興漢學堂函]  
　　（前略）敝校為純全義務學校來學者皆赤貧子女同人等於七十二烈士流血紀念日開會認捐國民捐勉盡國民之天職茲已集就四十餘元貯存本校俟取欵機關成立當即繳出先此函告望登諸報端以為國民勸　北四川路崇業里興漢兩等義務學校梁麗瑁謹上 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[鍾馗令鬼民以錢贖命告示] 　[  愛]  
　　森羅殿行走候補判官終南山進士鍾　為加恩鬼民以錢贖命特行出示曉諭事照得本官奉閻羅王命令於端午前後十日例有食鬼之舉由來已久凡烟鬼酒鬼色鬼賭鬼等均在不赫之例詎至今日此等鬼怪日見其多本官雖磨快牙齒放大肚皮亦覺嚼不勝嚼咽不勝咽每至腹脹欲裂痛苦難堪雖用各種消化之藥终苦一時不能瀉盡且是等鬼物皆帶有毒質如烟鬼帶有嗎啡質色鬼帶有楊梅毒酒鬼帶有發酵質賭鬼帶有水硍質食之均能致病本官上年有未食盡之鬼均用醃猪法醃之今歲如欲下酒舊存醃鬼尙多故特加恩爾等用折錢贖命法凡求本官免食者即日來衙報名註冊不論男婦老小每名繳贖命費洋十元當書收條為憑限至陰曆端午日止節後本官親至各處搜查如不能繳出收條者即為隱匿不報有違功令之罪鬼本官即張開血盆大口將該鬼連頭帶腦吞入腹中以昭烱戒要知本官此舉為體恤爾等生命起見爾等所費有限而籍此可免血肉模糊之慘何憚而不為况近來鬼國正苦經濟困難爾等如能急公奉上旣免性命之憂且得愛國之名一舉兩得莫善乎此特將此意通諭諸色鬼等一體知悉其各凜遵毋違切切特示 
[新唐詩] [  悟生]  
　　春眠不覺曉處處土匪擾夜來槍砲聲搶刦知多少 
　　春眠不覺曉處處結黨吵夜來搖鈴聲開會知多少 
　　春眠不覺曉處處妓院好夜來麻雀聲抽頭知多少 
　　春眠不覺曉處處剪辮了夜來買帽聲和尙知多少 
　　春眠不覺曉處處軍用票夜來兌換聲虧空知多少 
　　春眠不覺曉處處釐卡了夜來怨罵聲收捐知多少 
　　春眠不覺曉處處看申報夜來狂笑聲滑稽知多少 
海外奇談 
[因色墮空]  
　　比國凌空家約翰和列十七日在法國威撒里地方演放飛行器詎飛上至離地八百尺時忽下墜而斃據其友人謂彼因訂婚之妻子忽而反目彼憤甚遂决計自盡於空中今年纔二十有五歲也 
[西人好古]  
　　美國委思垠愼省島市哥斯埠人高連保以礦務經紀起家積有鉅資近出三千五百金購得金錢一枚查該金錢乃一千八百一十五年時美國鑄幣局所鑄此種金錢今尙留於世者祇有四枚而已彼之所買者其一也 
心直口快 
　　趙爾巽為宗社黨購辦槍械政府偏打電報給他說張作霖反對共和勾結張勳起事教他防範眞是糊塗蟲 
　　熊希齡應允了外資團監督財政限制兵備之請求近日西報多說各國稱他辦事能幹眞是外國忠臣 
　　黃留守發起國民捐原是救亡無上妙策獨有袁世凱段祺瑞兩人絕對不贊成眞是好良心 
　　守財虜一錢如命聽見要辦國民捐反說人家多事他日做了亡國奴恐怕外國人還要來保護你財產呢眞是殺坯 
　　袁世凱究竟是共和民國之總統還是專制時代之君主何以專權獨斷濫用匪人一至於此眞是名不副實　　[  虎癡]  
滑稽談 
[不要緊一打] [  魏唐醉漢]  
　　官俸不能不實行以示體恤至於哀鴻遍野餓殍載途不要緊 
　　統捐不能不認眞以裕財源至於金融恐慌商業困難不要緊 
　　洋裝不能不用外國貨以張體面至於利權外溢國貨滯消不要緊 
　　用人不能不用私人以資熟手至於品行卑污名聲惡劣不要緊 
　　中央參議員不能不住洋房吃大菜以示優待至於米價騰貴民食維艱不要緊 
　　外債不能不大借以濟燃眉至於人民負擔日重一日不要緊　 
　　運動不能不極力以達目的至於報紙揭載旁人笑罵不要緊 
　禁煙不能不嚴厲以絕毒根至於大宗印土運銷內地不要緊 
 
 

Page 11

 
 
　　上海名角合演不能不去一看以廣眼界至於典衣借債隔宿無糧不要緊 
　　閒居無事不能不想點寫寫以消長日至於寄到報館屏棄弗登不要緊 
戲攷[  健兒]  
[梅龍鎭一名游龍戲鳳又名下江南]  
　　明正德喜微行委政江彬劉瑾等以致閹寺弄權朝綱日壞某日游至梅龍鎭喬裝軍官模樣投宿李龍哥家李止兄妹二人設酒肆度日李適有事他出囑妹鳳姐招待一切正德見鳳姐碧玉年華娉婷弱質裙布釵荊别饒風韻頓起佻㒓之意呼茶喚酒借端戲謔鳳姐嬌羞薄怒嗔其輕狂正德心醉神迷益忘形骸欺其嬌小貧苦陡作狂暴氣象以侮弄之鳳姐自恨命薄家寒遭此凌辱歎息不置正德夜郎自大吞吐其詞又以富貴驕人鳳姐益鄙薄而非笑之正德乃告鳳姐謂余卽當今皇帝鳳姐不信正德解去外衣以御服示之鳳姐始驚駭失色跪地求恕鹵莽凟犯之罪正德含笑寬慰許其携入宮中選厠妃嬪之列鳳姐喜謝不已從此更衣入侍寵冠六宮香車寶輦管領春風回想紅爐煖酒之時眞有天上人間之別矣前見郭少娥與林鳳仙合演是劇深情熨貼軟語纏綿戲謔中不露浮蕩氣息可謂樂而不淫後聞鳳仙嫁於高福安因言語齟齬被高踢斃福安亦忍矣哉 
戲評[  鈍根]  
　　明末遺恨一劇為新舞臺最著名之好戲余觀聽數四未嘗厭倦且極意稱揚于友人前乃十九晚余偕友往觀做工忽然减色殊令我友大不滿意且疑余往常獎飾之過當余無以辨蓋是晚夏月珊不登臺全劇巳受影響而宋矮子勸降李國楨一叚尤太草草 
　　為思陵發喪一段李國楨麻絰登場靈前祭拜亦不如往常之一步一哭悲切認眞惟潘月樵分宮一段毛韻珂刺虎一段做工不曾减色張德祿年尙童稚而起太子能哀痛逼眞尤為難得 
　　或曰是夜賣座太淸故演者興味頓減余謂此言不然以新舞臺諸藝員之道德豈猶以賣座之多少分做工之勤惰乎 
　　李國楨對衆百姓哭勉一塲中有（壓力你們）之語按壓力二字實係名詞不能作動詞用各處演新劇者多犯此病以後宜改說（壓制你們）也 
小說 
[短篇哀情舊宮人] [  龍]  
　　明亡之後白下有吳生者天姿卓犖才氣不羣壯歲客游燕京因亂留滯都門落拓不得歸寓宣武城南櫛比數家大都廢宅頹垣殊苦荒寂月明之夕散步庭階忽聞隔院有琵琶聲初以為家人夜彈不甚措意已而數夕復然聽其聲幽咽悲凉哀怨殊甚則又以為鬼聲而了了分明復不類鬼繼聞歌聲間作隱約似女子按其詞乃度念奴嬌一闋曰 
　　離難禾黍欲江山似舊故宮塵土石馬銅駝　　荊棘裏閱遍幾番寒暑霓羽淸虛管絃凝碧　　底處尋歌舞悲風捲地漁陽驚破鼙鼓蕉萃　　天寶宮人白頭宛在雙淚飛紅雨鳳輦羊車　　行不返九曲迴腸漫苦珠箔花深玉樓春暖　　囘首成今古翠螺靑黛絳仙愁畫眉嫵 
　　吳聽之愴然有頃絃聲復作嘈切雜彈益更凄斷吳不可復忍乃尋聲叩戶訪之卽有一女子出廡門年約三十以來靑紗覆額翠黛含顰舉止落落大方殊不類寒家閨閣見吳詫曰深夜何人此間向無宿客勿得錯認墻東吳為道姓名并申來意女曰君固雅士傾風巳久不妨侍座一談乃啟戶延之入吳入室見篝燈火暗敗壁塵生景况蕭條甚於已寓炕上橫琵琶一面旁一老媼睡焉女欲呼起鑰茗吳固止勿需因細叩行踵女澘然曰言之慘人妾梅氏小字珍珠故思陵舊宮女也家本維揚十三被選入宮得侍田貴妃秋月春花等閒虛度貴妃死仍充內侍不料陡遭國變倉皇出走流落民間因指睡媼曰此亦舊時宮婢早經年滿放出者曩日道途偶値遂與相依輾轉以至於此今一息茍存回思舊日繁華都如夢寐因託琵琶以寫哀怨不意辱君淸聽遽荷枉存今夕相逢殆過於香山之於商婦矣言已涕淚交頤吳亦為之泣數行下因問宮中舊事女曰先帝憂勤惕厲殆異尋常夜寐夙興十數年如一日貴妃卽承寵幸亦不過以時進御從不屬意聲色至末年寇氛日逼益旦夕不遑嘗親校簿書至於達旦貴妃雖侍側亦無暇眄睞及之也問甲申殉國事益欷歔不勝曰爾時情狀非妾所詳知猶記十九之前一夕平安火不報至夜漏將盡時帝卽遍召宮人令出宮避賊於是闔宮皆大哭帝遽呼曰傅主兒來主兒者謂太子二王也俄而呼至帝見其御常服卽頓足曰此何時尙不知改服邪亟命持敝衣至帝親為解換之且泣語之曰今日為太子明日為平民亂離之中宜隱姓名藏形跡見老者當呼之以翁少者伯叔之萬一得脫來報父母仇毋忘我今日也因痛哭失聲揮手令去於是宮中大亂妾亦隨人走出以後之事則不知矣嗚呼國破家亡至於如此豈不痛哉吳聞而大哭女亦哭相對無言遂別　　　（未完） 
 
 

Page 12

 
 
   
 
