# 1917 - 80 - 4915846

 

Page 1

 
 
   
 
 

Page 2

 
 
時評 
[職分（冷）]  
　　昔者當共和恢復之後或有問於余曰今日爲中國之人當如何余曰惟人人盡其應盡之職分而巳 
　　人人有職分於是舉國無游民人人盡其應盡之職分於是怠惰僭越之事免干營奔走之心消一切縱橫隱秘之謀傾軋紛爭之習皆可以滅而全國盡坦途且能蒸蒸日上矣苟其不然人人棄職而廢分又曠職而越分於是無道揆無法守萬事均於紊亂中爲之而全國盡歧路更擾擾不休矣嗟呼近日情形毋乃類是 
[命令]  
　　三月二十七日大總統令前政事堂存記之湯綸著發往直隷前政事堂存記現署河南汝南縣知事之李廷祿著仍分發河南交各該省長酌量任用此令 
　　又令前安徽高等檢察廳檢察長王鎭南著交司法部酌量任用此令 
　　又令司法總長張耀曾呈請任命張口運董邦幹署直隷天津地方檢察廳檢察官邵箴署奉天高等審判廳推事塗丙熙署奉天安東地方審判廳推事王長署奉天鐡嶺地方檢察廳檢察長陳海超趙芝雲署吉林高等審判廳推事舒柱石署吉林吉林地方審判廳推事林福貽署陜西高等審判廳推事王蔭槐署安徽懷寗地方檢察廳檢察官莊浩葉旭瀛署安徽蕪湖地方審判廳推事趙曙嵐署廣西桂林地方審判廳推事賀煇署廣西高等檢察廳檢察官應照准此令 
　　又令陸軍總長段祺瑞呈准正紅旗漢軍都統色枵額咨請以愼滙補公中佐領應照准此令 
　　又令馬庶蕃給予四等嘉禾章此令 
　　又令徐建侯給予四等文虎章此令 
[專電]  
　　北京電對德第三步昨經國際評議會决定自今日（二十八）起應行討論者專以宣戰爲標準又聞對奥抗議書將於日内提出措詞與前致德相同亦限二十四小時答復 
　　北京電政府自前昨兩日起關於準備宣戰手續巳在愼密進行故與各省區長官商榷要電日數往復 
　　北京電第三步進行問題又漸緊迫昨國際政務評議會討論及此並籌電邀各方名流領袖來京之法以期疏通意見　　北京電昨國務例會再將大體决定之德領裁判權問題提出討論其平常案件交荷使代理有關我國治安之重要刑事案仍歸我國自審一如前電所述惟組織特别法庭之議昨又打消如有關治安之案槪歸普通法庭審判 
　　北京電停止支付之德國賠欵政府擬以之暫存中國銀行乃協商國竟起反對謂非外國銀行不可交涉尙未有效 
　　北京電天津德界行政事宜擬與原有董事會劃分權限巳草就章程内務部正在研究將來須設行政委員即以赴津調查之陳介充任 
　　北京電新疆回部哈親王來電地方安靜人民並不與聞外事　　北京電國防籌劃經費及支配各省擔任之提案頃由府交院付國務會議解决 
　　北京電美實業團代表羅斯夫婦訂今晚（二十八）假六國飯店開音樂大會招待中美士女並議組國際商會聯合會 
　　北京電伍總長昨第三次上辭呈語更决絶 
　　北京電昨國務會議决定自四月一日後印土洋藥按約停運入口即由外部分行各關一體遵辦 
　　北京電保利銀公司解散後財部擬另組官辦局將天津鍊銅廠作價一百萬元爲股本其餘盡集商股總辦聞内定爲李家駒 
　　北京電農部以提倡森林每年淸明定爲種樹節期四月五日元首在天壇躬行植樹 
　　北京電張敬堯來京昨謁黎總統並呈請追悼川湘戰死官兵給予匾額以慰英烈 
　　北京電昨衆院開會某議員動議先議政府諮詢同意案少數未開議又動議先議第六案請政府勿以公債票收買存土案完全成立又克希克圖等謂醒華報前日將外交方針投藍白票之記名盡行披露秘書長謂當日有人經議長許可抄去陳家鼎動議宣示對俄革命之態度少數即依議程議國務院官制案未完五時延會 
　　南京電聞楊石吳（電碼疑誤）紹文已延律師在法庭與辛漢潘承鍔起訴 
　　南京電省議會今日（二十八）選舉人到不足法數未投票 
　　東京電日政府已承認俄新政府 
　　東京電俄外務大臣謂各報記者謂英法意巳承認新政府美大使巳得美政府承認訓令 
　　東京電據桑港來電德國半官報載德相擬於二十九日在議會報告第二次提議議和事 
[外電]  
　　北京電今日衆院全體通過請政府取消鴉片合同之决議案參院亦將提出同一决議案可望通過華人觀念以爲兩院旣皆不以收買存圭爲然則政府除取消合同外别無他法（二十七日）字林報 
　　東京電日本政府現已决定承認俄新政府今明日内卽可經俄大使正式將此意恉通告俄國政府又日本政府之所以决即承認者因知革命後之形勢頗順確無反動的動亂之虞也（二十八日） 
　　東京電俄都電云俄國國民議會總選舉大約在俄曆五月執行（二十八日） 
　　東京電美國擬定對德態度洞時似並决定於財政上援助協約國可於臨時議會時由一議員提出此等法案惟美國援助協約國財政旣成事實則與美國對華金融上之活動自然小有影響云（二十八日） 
　　北京電段總理奉黎總統之命於明日在總統府招集參謀總長海軍總長將軍府諸將軍等開國防會議對於時局協議凖備分配國内軍隊之事此爲美德關係緊迫中國應取最後之手段或宜迅速亦未可知因此須將國内軍隊整頓並加準備也（二十八日） 
　　北京電都中中國官民均以來月二日美國議會討議對德方針大足以資將來中國行動之參考故非常注意（二十八日） 
　　北京電國際政務評議會昨日開會就數日前梁啟超提出該會之意見加以討論全體决定候再愼重研究（二十八日） 
　　漢口電駐漢德國領事旣將一切事務交與和蘭副領事遂於今日偕同曩由宜昌來漢之德領事乘招商局江華輪船赴滬駐漢漢國領事本云今日出境及至香後復藉口與和蘭領事交接未畢須緩行期大約須後日（三十日）出發在漢德國人等昨夜大開德國領事及和蘭領事送迎宴會（二十八日） 
　　北京電本日憲法會議討論七十三條關於衆議院之國務員不信任案七十五條規定大總統之衆議院解散權議决付審查會又七十六條之大總統叛逆罪以外不受刑事上之告訴七十七條之大總統副總統俸給之規定七十八條國務院組織之規定均照原案議决通過（二十八日）以上東方通信社電 
[戰電]  
　　華盛頓電德國提議修改普美條約將戰時兩國商民所享特殊之待遇擴張而施及一般人民美國答稱美政府現巳審愼研究此項條約曾否因德國恣意違背其條件而失效力云（二十六日） 
　　亞姆斯特丹電據官場宣稱比國現分爲二行政區一以不魯塞爾爲中心點一以那幕爾爲中心點（二十六日） 
　　倫敦電每日捷聞載稱普魯斯飛行家加爾親王受傷殞命德國公報近曾傳其失緊（二十七日） 
　　倫敦電聞比國賑濟會所租之船自一九一四年至今爲潛艇擊沉者共有十二艘（二十七日）　　羅馬電巴齊萊氏現巡閱意軍陣線曾與意帥加杜拉氏談及敵軍擬大舉進攻意國一節加氏謂意軍今準備以待敵軍進攻無論如何猛烈皆有以應付之敵軍如杲實行此舉則其艱難必甚於攻擊凡爾登而其結果必同云（二十六日） 
　　倫敦電郝浦氏今日在下議院宣稱彼信德國 
 
 
 

Page 3

 
 
現共有英俘三萬二千五百人土耳其之英俘巳查得者八千七百六十二人未查得者二千零七十九人政府現擬暫與土國交換俘虜六百人（二十六日） 
　　倫敦電本星其末英國謠諑　起殊　聽聞議員沙恩氏今日特在下院詢問財政大臣巴拉勞氏曾否得有關於侵入蘇格蘭及在洛維斯托特等處侵入消息巳氏答稱彼亦聞有謠言甚多皆屬無稽之談云（二十六日） 
　　亞姆斯特丹電新郵報載稱自十二日起至十八日止德兵之過比境者其數之多爲一九一四年來所未有（二十六日） 
　　巴黎電俄京來電切言西歐德軍陣線之縮短乃德國摧殘俄國計畫之一部份此事殊可注意（二十五日） 
　　巴黎電英法軍今漸返聖康丹一般人士之目光皆注於該處法軍巳佔據聖康丹鎭南之愛細尼高原此事極堪注意藎其地控制巴黎比國間之直接行軍大路而包圍該鎭之舉又得一大進步矣德軍亦知該陣地關係重要屢次回攻希圖復之均爲法軍砲火加以重　（二十七日）以上路透電 
　　華盛頓電美政府巳命駐比美使幸特洛克氏及美國紅十字會各員回國國務部發表文告痛詆德國違背質言擊沉運送賑物之輪船侵害比人與美人所辦之賑務文中對於美人能否安然離比而不受擾一層頗爲懷疑且謂荷人將代美人辦理比國賑務（二十五日） 
　　華盛頓電威爾遜總統巳召集國民兵數千人防備間諜隂謀陸軍部巳分美國爲六大軍區俾於有事之時徵募大軍（二十六日）以上德文電 
要聞一 
[俄新政府之行政程序]  
　　路透電社接二十六日俄京電云第一聯隊伏林斯基衛兵曾宣布贊助革命且列隊赴陶里特宮表示忠事政府之意各兵手執紅旗上書勿紿戰壕中之同伴速製子彈字樣其軍樂隊則高奏法國之自由曲又二十七日俄京電云俄國新政府行政程序之根本主義巳减少竭力行事積極組織之必要各省聯絡臨時政府異常鎭靜故國家行政各機關得於八日前照常辦公郵電鐡路從未消停其功用逐日裝載貨物之火車其數較諸前朝所得最大之數爲多故糧食供給得免困難各大部署仍留用專門人才是以政治機關之日行公事得免阻滯各村邑皆用義勇兵代替警察並以當地駐軍襄助之俄京今巳完全恢復舊狀電車開行戲園跳舞會馬戲影戲亦皆照常開門各銀行亦復行營業俄京股票交易社不久將復開淸理前所未結之手續莫斯科股票交易社早巳開市工廠巳開始工作報紙亦照常出版夲星期且有新報館成立俄人以爲新政府確能代表國人故皆安居營業深信政府所宣告之大改革定可實踐政府宣布爲前朝所破壞之芬蘭憲法頒行大赦令廢除國家上及宗敎上之限制凡此數端皆爲衆所歡迎視爲俄國前途之最善憑據 
[東方回敎徒與德人關係]  
　　字林報二十一日北京通訊云聞中政府爲安甯計將自卽日起禁止回敎徒由亞洲中部前往阿刺伯朝拜麥加（回敎主穆罕穆　生地）及美第那（穆罕穆德敎主陵地）兩處聖地此舉之目的乃欲取締回敎徒之傳佈袒德主義並阻遏西方突厥與阿富汗俄屬土耳其斯坦及波斯印度等處傾向德國之回敎徒互結隂謀傳說德人由亞洲中部遵陸赴土國者當不乏人蓋黑髮德人作纏回裝束雜於往瞻聖地者之間順赴君士坦丁其事固甚易也今中國若實行禁令則德人私至土國之途將爲之堵斷矣回敎徒往往於春間集其同志往朝聖城習慣如斯由來巳久越新疆穿特里克山而入俄境經　斯卞海高加索山及黑海直赴君士坦丁回途則常由海道行附船至印度孟買再穿越印度與喀施米爾經嘠拉哥倫山在頁爾羗轉入新疆故朝詣靈地者苟爲袒德之徒不難沿途從容向亞洲重要回敎徒宣揚條頓民族之主義此項往來路程若經中國禁止通行則德人擾亂東方之希望將大受打擊矣 
[各海關德人之解職問題]  
　　中德斷絶邦交後在中國公家服務之德人按照現行國際公法慣例自應一律解職依法處置茲探悉中國各海關辦事洋員共有二百五十七人内德國人有二十五名尙有總巡驗貨鈐字等職謂之外班不在其内聞稅務處督辦孫慕韓主張凡在關德員應令解職遺缺擇以服務較久且經騐有素之華人升補之而協約國方面未經贊同所以雙方不能融洽現經總稅務司安格聯君（英人）建議以各關辦事德人在華多年富於經驗若令退職殊爲可惜擬請照常供職依照中央政府頒布之保護德國僑民章程第二條第二節在中國境内之德國商民敎士等得於原有住所繼續居住並得從事於平和適當之職業及受身體財産之保護但須服從中國現在及將來臨時頒布之法令章程辦理此項辦法大致巳定 
[時局緊急中之外交總次長]  
　　伍總長再上辭呈 
　　劉式訓臨行上書 
　　中德絶交後外交日見緊急而外交伍總長又屢因病辭職故須另行物色相當人才以當此任日前叚總理特請各派議員商量約法上同意案之解釋嗣經出席各議員陳述個人意見請政府提出咨詢案以期根本解决此項咨詢案業巳到院大約今日必可以提出討論探問各方面意見多言俱認同意案與普通議案性質不同不受議院法同一會期不得再行提出之制限但事實上如何須俟討議後方能揭曉也其在伍外交總長一面則亦一力引退曾有其第二次辭呈遞入忽忽又巳旬日其原呈云呈爲病未全愈再懇免職事竊廷芳前因抱病呈請免職昨准國務院函開奉大總統諭即應慰留原呈送還等因循省再三感慚交集伏念廷芳以衰配餘生渥承知遇方冀共圖國事庶補時艱無如病體未痊外患日迫神明稍短貽誤匪輕加以耳尙患聾接談頗礙倘猶尸素負疚良多且廷芳於未經受任以前業巳聲明一俟選擇得人仍當退避賢路仰乞大總統俯如前請選派賢員俾得卸肩以符初志况異日江湖棲息尙可貢獻所知區區下情諒蒙垂察爲此備文呈請大總統鈞鑒訓示施行謹呈云云至於次長劉式訓氏則巳不待批準自行離京臨行時並上國務院書一通文曰總理鈞鑒謹肅者竊式訓於二月二十六日曁三月十五日兩次繕具辭職文送院轉呈未奉批答悚惶萬狀伏念國家用人宜視政見之同異以爲標凖而服務於國家者亦應就政見之同異以爲進退我國加入協約問題在民國四年曾蒙前大總統垂詢芻蕘不揣擣昧妄上條陳痛陳利害乞於今日遠覽世界之狀况近察内國之實情更萬無加入一方交戰國之理而政論紛紜有謂非此不足以圖存者有謂中國巳無可爲姑藉此僥倖於萬一者有謂得有保障此後盡屬坦途者有謂增五千年歷史之光榮一躍而可躋頭等國者潮流激盪幾有不能中止之勢式訓誠愚實不敢犧牲國家爲附和雷同之說政見旣不相容自應退避賢路乃迭次辭職而明令未頒值此部務尤爲緊迫之際苟以病軀違心遷就誠　思慮容或未周貽誤滋疚不若毅然去位則接替有人責任旣專庶公事可免無形之影響不得巳將外交次長印信送交伍總長點收即日出京明知輕離職守有背官箴而事已至此不得不負罪待命至繼任一層政府自有權衡詎容以去位之人妄參末議第念部務亟待整理倘一時未得相當人才竊謂參事中資深學裕如章祖申者當然亦可勝任式訓無黨派無私見爲本部大局計以爲主持公論亦息爭解紛之道也是否有當催高明裁之除陳明大總統外敬請鈞安劉式訓謹　六年三月二十二日發上總統書意與此同不錄 
[日使招宴交部人員]  
　　交通部王次長等爲出席於中日鐡道道聯運會議與視察日本交通之現况准於本日首途東渡聞日本駐京公使林男爵特於前日（二十五）晚間招待交通部所派赴日委員二十餘名開送别之宴會首由林公使起立致辭由船津書記官譯成華語略謂一國之發逹所待於交通機關之發逹者甚多此次當交通任務之人士因協議中日鐡道連絡問題與視察日本交通之現况行將啓程東發自汪專使赴日中日親善之聲益高近日日本與論對於諸君之來亦盛表歡迎際此時機而有此行實爲可喜之至願諸君極力視察俾歸國後得舉交通上之效果余現爲諸君祈沿途平安聊以送别之意招諸君來此一晤王次長繼起述謝意交通部權量氏譯成日語略云交通部此次之企圖旣蒙非常盡力援助今夜復開送别之归會隆情厚誼同人等深爲感謝日本交通機關能以簡易而又經濟的方法成立同人等此次赴日視察交通機關之制度與施設等事將來獲益想必甚巨尙望此後時時指導發逹敝國交通機關是爲至禱是夜與會者交通部方面有許總長王次長權參事平井中山兩顧問諸人日本有芳澤參事官出淵書記官船津書記官小村中煙西田各通譯官　野郵便局長諸人主客共計三十六名宴至夜深始盡歡而散 
[憲法會議不足法數]  
　　昨日（二十六日）憲法會議照常於下午一時開會因到會人數寥寥兩次延長時間至二時仍不足法定人數議長王家襄乃諮詢大衆可否命拍照者入場先行撮影衆無異言不意照相者旣入會場正在架鏡對光之際參議院議員田應璜大動質問謂議提乃會議法律之地會長何故於開會時允許外人攔入並占據議壇居高拍照請問此等行動根據院法第幾條云云議長申明拍照一事巳於上次開會時諮詢大家均無異議時田氏仍不肯罷休末後經友人極力相勸方始坐下主席繼又宣告本日照像爲制定憲法之紀念現查本日參衆兩院議員簽到簿均不足法定人數不克開議正可趁此照相尙請諸君一律摘去帽子脫去大敞以昭劃一遂命照像工師預備一切有參議員某君質問云照像旣作紀念何以突然行之以致人多不及周知主席答以前日在大會行將散會時業經報告定於今日行之者未幾照像機預備妥協議長離本席就演台面南肅立諸議員皆坐而面向北其秘書長秘書及兩院速記科張蔡兩科長並速記技士等均各就本席面南向但見電火突發震動樑土白烟冲頂如雲光線照於全場在場議員紛紛以白巾拂土勢如雪片紛飛兩次拍照畢主席宣告拍照巳畢出席議員旣不足法定人數只可延會時巳兩點四十分 
[陸榮廷抵京情形]  
　　昨晨（二十六日）天津電話陸督軍准以午後三時專車到京此消息傳出後一般政界欣然準備出迎昨午本爲憲法會議之期詎議員多臨時紛紛請假至二時卒宣告散會二時半到車站候接之議員百餘人以後陸續增加至三百餘人軍政界則有張總長張秘書長殷次長總統代表王芝祥土將段總理代表勒雲鵬中將及江統領吳總監等著名人物至三時羣趨入站軍樂隊三部及兵隊兩排皆鵠立以待三時十五分車至軍樂大作迎者爭上車求見良久陸氏始下衆脫帽歡呼陸氏含笑敬禮及上汽車呼聲又起陸氏自車窗舉手敬禮遂於瀏亮之軍樂聲中出站而去矣先是二十六晨七時十分陸氏抵天津新站津門朱省長代表劉錫鈞楊以德警廳長黃交涉員等到站歡迎陸督軍乘汽車就朱省長之宴並拜訪梁任公十一時登車與赴津歡迎諸人一一欵洽十二時開車沿途與歡迎諸人暢談一切陸在車中曾告某報記者曰余此次來京專爲陳訴兩廣數年來疾苦非閑遊者廣東財政月需軍政各費百五十萬加以中鈔每元八折虧耗併計須百八十萬而收入則不逮遠甚我在廣東執軍政數月未私用廣東一文錢此堪自足信者我此次北上或有人議我來京攫取權利者余决非想作官之人余惟顧早釋仔肩安居茅廬　我初　耳至國家大計有不總統國務院及參衆兩院諸公在余爲軍人不願有所過問若一旦敎我爲國馳驅余即决然率所部以徒事無絲毫　惜者（蓋指加入戰團而言）沿途承大家盛意招待實甚慚愧不安此次共和復活决非余一人之力余不敢冒爲巳功且國有大難余爲匣民一份子國應有犧牲一切之責任也末復談及岑西林謂岑俞現在紅光滿面福氣甚好絶不似在肇慶時之面黄瘦而足腫也邀其北來一遊岑公亦甚願意但未議何日能啓行耳余到京先住將軍府二三日再遷入三海住一星期或即南下惟余初次　京如交訪我者當能諒余之孤寂不以尋常禮式相責云云此次隨來人員計有廣西參謀長李靜誠廣東副官長蘇建斌武衛軍幇統唐紹慧憲兵營長謝卓英廣東第一師營長馬鎭陸慶榮陸福祥秘書長崔肇琳梧國監督兼交涉員羅誠電報局長陸作楨順間王世淸胡衍鶚胡銘盤參議陳祖虞電報委員盧樹鄉陳錦章等十六人外衛隊十名下午三時抵前門東站陸督軍出站後即至國務院謁段總理稍談片刻即入公府謁見大總統五時餘至將軍府入夜總理答拜暢談良久聞段君語陸督軍云國家多難吾等須協力濟時又君在粤之困難余所素知能爲力處務必竭誠相助云云談論極爲愜洽今晨段君招宴晚間將應總統之召入府晚餐云 
[南京快信]  
　　馮副座昨電京主暫不與奥絶交昨因德使乘車南下駐泊草鞋埉之軍艦均開至下關江中停泊 
　　軍民兩署昨將處置德僑及檢查所成立日期電告中央查核 
　　聞倪嗣冲定四月一日由蚌乘車來寗轉輪回皖省署派往各屬禁烟委員近日多巳回省銷差新任滬海道尹王賡廷眷屬定於今日午車赴滬 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[内部分期調查各省自治]  
　　内務部日前電致各省略謂本部奉令釐定自治制度以適合國情民意爲宗旨應將各地方現在情形及經過事實切實調查分爲三期第一期内地方原有公益事業辦理情形及公欵公産之管理方法如何第二期内自治事業因革興廢及自治經費之籌辦方法並收入成數如何第三期内自治事業停止繼續及自治經費保存移撥如何應按上開各節分别欵目附加說明並將利弊得失之所在比較指陳造具淸册隨時呈轉咨部以資考鏡 
[朱茇煌條陳收回稅權]  
　　中德絶交後一時有改正關稅之傳說朝野人士於是多方條陳論說詳言增稅之辦法以冀趁此時機收回利權張家口稅務監督朱茇煌亦上條陳於各部署詳言趁時改訂海關用人之法務須將用外人爲稅務司之權收回國有縱然司榷人才目前未能足用然至少須參用一半本國人管理稅務方足剔除弊端據朱言曾歷任重慶臨淸各關監督實查出稅務通弊有三一以多報少以貴報賤二串通多發三聯單剝奪内地稅釐三串受華洋商人賄賂輕估貨本短收關稅如狐皮灰鼠羔皮馬褂料之屬每件估值一兩收稅五分又方在臨淸關時曾查出海關弊端極力爭持以後不敢影射侵奪所以臨淸長收極多云云 
[規定行政權行使之提議]  
　　國會議員蔣羲明以憲法中尙無行政部行使政權之規定議於憲法草案第七十九條之後增加國務員處理國務以國務會議行之一條其理由謂查立法權之行使有第三十六條至第四十條之規定司法權之行使有第八十七條八十八條之規定惟行政權之行使遍查大總統國務院兩章除將行政權交付於大總統及國務院外如何行使並未一語道及在形式上旣不完全在實際上亦有缺點因行政權如何行使未有明言故將國務會議表現於憲法之上使知處理國務有一定方式倘有不經國務會議而擅自處理國務者卽負違憲之責任特依法提出即請公决 
[谷總長回籍葬親]  
　　農商總長谷鍾秀因回籍葬親向大總統請假十日巳於昨日出京其請假呈文云竊鍾秀故父於前淸光緖三十四年四月棄養迄今九載前以國家多故鍾秀奔走頻年鄉井睽離訖尙未安窀穸愴懷風木負疚滋深茲幸大局敉平共和再造展蓼莪而載誦彌憾終天望桑梓而非遙擬親負土謹卜本年四月二日爲故父安葬之期鍾秀籍隷定縣擬請給假十日自三月二十六日起至四月四日止俾得回籍經營伏乞大總統宏推錫類之仁俯遂愼終之願如蒙核准所有農商總長職務應否特任他國務員兼署抑或卽由本部次長文羣暫行代理部務之處出自鈞裁再鍾秀現兼全國水利局總裁一職假期内該局事務擬請即以副總裁潘復代拆代行合併陳明所有懇准給假葬親緣由理合呈請大總統鑒核施行 
[奉省政潮善後之京訊]  
　　奉省政潮演成戰事惡劇其詳情巳迭載報端據京報載稱此事表面上雖係張湯之衝突而其内幕則爲張馮之暗鬭肇事之初馮先來電中央袒護湯旅長力攻張作霖并有目前危險巳極非速調張督軍離任不可等語繼見中央去電責以維持治安令其來京共籌善後馮始會同各界力任調和勸湯移駐新民己則旋歸北鎭及張興師討伐電詢湯之所在馮又任調停而張則一面節節進攻一面電告中央謂馮心懷叵測左袒湯旅長陽居調和之名此次不痛剿奉省禍機深伏後患難堪府院當軸知馮張暗鬭若不從根本解决將來必牽動大局不易收拾日昨段總理進府呈明大總統擬將張馮二人悉調來京另行位置而奉天督軍一席則以藍秀豪或陳二庵繼任其原因係現在奉省之二十七八兩師爲藍前帶之混成一旅及陳前統之二十師所改編軍界多其舊部或不至於反對也 
[湯玉麟之行蹤]  
　　奉天五十三旅旅長湯玉麟赴新民後因一時憤激致有種種舉動業經二十七師張師長訓令將湯調省並派鄒團長代理鄒氏奉委後卽偕同張叙五團長曁所部軍隊前往新民接印湯氏接得消息並知省垣調派軍隊四面駐紥不易反抗爰先期徵集車輛將輜重軍械等項一一捆載率同所部約千餘名馳赴新民車站諭令站長備車站長以此時無車對時約午後三時也迨守至晚間有小票火車由津赴奉到站湯遂命人截住將各搭客趕下有倔强不服者施以手鎗當時斃一名受傷者三人軍隊上車後站長不得巳遂將車轉回開行至靑堆子站湯等始行下車取道廣寗擬會商馮師長再作計較詎馮氏前在省垣本以調人而被嫌疑經各要人爲之解說雙方誤會始消今見湯氏此種行爲心中大不謂然是時有人報告湯氏擬來此間且率兵携械而至馮師長聞之大怒立派某旅長趕赴前站傳知湯氏如須到師部晤談應將軍械解除方准入境以免商民疑懼否則不得攔入轄境湯氏不得巳乃將軍械交付與二十八師然後入境此說如確則奉省大局當可無事矣 
[中德絶交後之武漢觀]  
　　漢口德租界接收後交涉紛繁新來荷領事（原任上海副領事）以有保護德人權利之責堅欲繼承德領事職權現有德商某洋行以訂貨未交被華商某在交涉署控告依照中央訓令應由我傳訊按照中國法律審判乃荷領力爭會審囑該德人抗不到案租界之警察行政亦要求須與彼會同辦理巡捕房改爲第八警署分駐所後各捕由我繼續雇用自應重行編制改易服裝荷領堅不承認故至今警察與巡捕仍然對立交涉至爲棘手吳仲賢交涉員巳數電京請示頃外交部特派曾僉事來漢襄助辦理而前由國務院特派來鄂之衛興武少將則因所事巳畢交涉上約间非其所諳業巳辭行回京聞衛在鄂數日迭次參列上級軍官會議並考查兵工鋼藥兩廠軍儲局軍械火藥兩庫原爲籌備第三步進行起見茲因俄國政變突起政府外交方針不敢銳意前進故王子春督軍日昨曾向各軍官宣告謂加入協約一舉一時未必實行惟本省伏莽素多時思蠢動現在雖保不有人勾煽自須嚴加防範所有各處駐紥軍隊均有保衛地方安寗之責應與地方官共負完全責任如有變故即惟是問又鄂省公民周某陳某等現組織外交後援會於省垣三道街九十八號房屋設立會所昨將該會宗旨簡章呈送省公署警務處立案王氏以結會集社固爲法律所不禁但現在政府外交方針尙祇絶交而止該會以外交後援定名影響於邦交綦巨恐無益於政府反惹外人注意巳批示不允立案發起諸人遂五零四散而後援會亦遂成小産矣 
　　外交部特派來鄂之曾僉事連日與漢口交涉員警廳長會商擬即將德界警政重行改組援照天津辦法作爲特别區設立專署管轄一切脫除第八署範圍但聞荷領尙有要求德界警政由彼處置我國軍警完全退出之說攺組特别區未知是否同意德人之民刑訴訟目下亦未解决聞外交部與荷使磋商巳經讓步凡關德人訴訟事件雖由我審理而以德國法律處斷德人華人則仍用中國法律荷領以不得會審權尙未承認巡捕房之德捕頭格南布原在應行退去之列巳經遵照出　嗣忽復返仍在巡捕房（即分駐所）中辦事工部局董定額祇九人原缺二人宣布斷交後德人恐繼續宣戰且不願受警察取締紛紛往滬僅餘兩人在漢現該德董等巳復行返漢改組之說當不成問題領事署現由荷領事借住署中所用華人仍舊德員留署者惟書記楊齊吉聞曾得中政府特許以襄助荷領治理德人至於德商各行現照舊營業者惟保水火險各項禮和亨大利之鍊銻廠係以採取湘省銻砂爲原料亦在停歇中 
　　鄂省警務處長崔振奎交涉員吳仲賢漢口警廳長周際雲因中央有將德界改爲特别區之議昨復會同乘馬車至該界游行一周視察警捕是否盡職並計畫改革事宜查勘畢至分駐所傳集各警士訓勉一番大致以各國觀瞻所繫萬勿因循懈怠貽譏外人務須振作精神勤愼服務並以德界與法日兩界毗連警察行使職權與連界巡捕時有接洽事件自應嫻習各界警章庶幾遇事通力合作現巳將各捕房現行規則抄來頒發各警察參考矣 
[漢口銀行界談屑]  
　　鹽業銀行撥存德欵漢口鹽業銀行係淮鹽商所組織集股五百萬元並曾禀准鹽務署撥助一百萬元聞該行内容巳布置就緖其遲未開幕者由於鹽署認撥之欵僅撥到三十萬元其餘須俟稽核處交到鹽稅餘欵後方可指撥刻以中德絶交漢口六岸稽核處徵收鹽稅原歸五國銀行巳奉部令將應償善後借欵德國之一部分提存鹽業銀行除應撥之七十萬外再撥一百萬元仍由該行存儲以備應用該行得此存欵一俟交足即行開幕 
　　五國銀行調查盈利聞漢口英法俄美日五國銀行日昨均奉駐京銀行團（即滙豐花旗道勝東方正金五行所結成）總代表等來電以中國政府現欲續借二次大借欵英金一千萬鎊各分銀行應將去歲全年盈利若干詳細報告總行之後再與中政府磋商一切並徵求各分行之意見 
[湘南之路航近况]  
　　三月二十日湘潭西友通訊云自長沙通至湘南之軍路近來工程進行頗速長沙至湘潭之一段巳成三分之二有餘按該段軍路乃於兩年前興築後因缺乏經費加以政局不靖遂致停工近復繼續修築以期完成之遇其地者見有工人數百名工作甚形忙碌邇來疊降大雨江水巳漲故漢口至湘潭之輪船現復照常駛行去冬湘水奇淺長沙與湘潭間雖小輪亦不能通故水淺之一部分旅客須改乘民船當時郵件之到無一定時間貨物在途諸多延擱今者江水旣漲木古怡和日本公司之商船均直接駛抵湘潭矣 
[閩省長之實業譚]  
　　新省長胡瑞霖昨日通令各道縣曁實業各機關文云查閩省地勢背山面海位置在全國之東南武彝山朝天嶺分水嶺三大山脈綿亘境内灌以閩江珠江木蘭額陽幹流海岸線則自詔安之懸鐘迄福鼎之沙埕凡千二百餘里魚鹽蜃蛤之利隨地皆有金銀銅鐡鉛煤各鑛不可枚舉木材竹笋之農産髹漆雕刻美術人工之製品崇安之茶連城之紙圓山之水仙德化之磁汀州之煙草漳州之織造往往以特産見重於海内夫以山川之形勢如彼天然物産之豐富如此脫使因勢利導淬厲而發揚之則擁有面積縱橫各九百餘里煇煌璀璨之福建奚以農荒於野工嬉於肆商折閱於市游民充斥坐食嗟貧司農有羅掘俱盡之嗟編戶感供億煩苛之苦總茲現象凡一國産業之衰退必其國民暗於學術惰於考驗限於原力窘於資本鈍於器械梗於交通受困於原料違背於時機束縛於習慣拘牽於風水迷信之說以及其他有形無形之障碍而地方行政制度國家法律命令曁一切提倡保護補助實業之方法亦有所未周即果求因良非一朝一夕之故本省長蒞止茲邦目擊狀况間嘗披覧方志鈎核官書探訪羣情籌畫先務悵東隅之巳失念來軫之方遒亟欲竟委窮源披窽導竅與我邦人君子曁各同僚一商榷焉務各錯綜其事釐爲兩綱就積極方面應如何奬進勵行消極方面應如何改良取締逐一條對於奉文一個内月開陳具覆以資考艦用聆邦人君子之雅敎並殿最我同僚之是否留心民事焉跂予望之 
[浙省審檢所問題之近訊]  
　　浙省審檢所未經據報裁撤者尙有海寗上虞於潛昌化寗海崇德泰順江山玉環龍泉武康平陽温嶺景寗慈谿遂昌武義慶元分水新昌等二十縣聞齊省長於二十四日又電飭各該縣知事從速裁撤而高等廳同日亦電令各審檢所謂奉司法部號禡兩電業經轉電遵照旋奉漾電飭將巳裁各縣名查明迅覆又經電復各在案茲查該所於本廳三月二十三日接奉部電以前尙未據報裁撤應即遵照部電照常辦事仰即知照云云日來各縣專審員因省廳兩方命令紛歧電請指示者接踵而起如紹興審檢所電云高審檢長鈞鑑前奉省長文電敬悉訟案有關人民利害未便停止暫由縣知事審理一面寒電請示尙未奉復故不敢正式呈報裁撤昨奉漾電應否在裁撤之列仰乞電遵又海寗縣審檢所電云高等審檢廳長鈞鑒有電諒違鈞聽本日九時奉鈞廳敬電當即遵照部電照常辦事惟同時探悉省長　日又抄　飭各縣知事内開各縣知事覽各縣審檢所前經通電裁撤嗣因院部有主張緩裁之議復經本省長疊電聲明業准院電准予裁撤本省長因尊重法令毅然廢除由本省長一人負責各該知事無所用其顧慮除通電外仰即遵照毋得模棱誤會致干撤懲省長齊敬印云云查省長電文内雖有業准院電准予裁撤字樣惟無發電日碼究竟有無是項院電殊難懸揣事關司法大局合再電聞海寧縣審檢所宥又慈谿縣事審員電云高審檢廳長鈞鑒頃准慈谿知事函開奉省長敬電（語詳海寗電内從略）相應柬商即日移交等因查鈞廳漾電巳令緩裁何以省長又有上列電令殊屬不解如何辦理乞電示又續電云高審檢廳長鈞鑒知事强迫移交應何對待乞速電示慈谿專審員胡永靖叩宥觀此可見各知事接收之强迫專審員應付之爲難惟據外間傳述司法部宥日（二十六日）雖尙電囑齊氏調查養日（二十二）以前據報巳裁之各審檢所縣名以便由部呈請大總統准予裁撤而段總理一面則曾有私電允其一律裁撤但必須有一種交換條件（聞須由部呈請大總統明令裁撤又須擔任另籌地方分廳經費）現尙在商議之中並非正式院電而齊氏敬電卽據以發令其巧於藉口可想聞齊氏昨日又因此事電令未報裁撤之各縣知事來省或尙有一種秘密之指示也 
　　浙江政治商榷會昨因此事惟開會公同商榷僉以齊省長違法抗令罔上脅下無可諱辯决計電逹中央請求依法辦理一面擬請願省議會提出彈劾案聞專審員一部份亦擬聯合團體向平政院提起訴訟其商榷會電文云北京大總統國務院平政院司法部參議院衆議院钧鑒巡按使監督司法早經明令廢止齊省長以純粹行政長官擅令裁撤審檢所司法獨立橫被摧殘是爲違背約法浙省審檢所經大總統指令追認有案齊省長逕以省令先行撤消紊亂行政統系阻碍訴訟程序是爲妨害内政國務院號電明白解釋而齊省長禡電復院猶抗不奉命是爲弁髦政府國務院禡電有除已報裁撤者外餘均暫緩裁撤之文而齊省長梗日即密電各縣自電到日即爲審檢所裁撤日所有審判案件統惟該知事是問以後一切由本省長負責等語是爲反抗中央號日電復司法部曰審檢所裁撤者業巳過半而禡梗兩日密電各縣知事脅迫速裁有毋得誤會觀望致干嚴譴字樣是爲欺蔑法部以上種種皆齊省長違法抗令罔上脅下之確據依官吏違令懲罰令第一條確係應受懲處否則中央之威信全失國家之法律奚存萬一上行下效人自爲政雖有賢者無以言治而大吏不法小民尤危臨電迫切伏維裁奪浙江政治商確會高等廳經陶兩廳長前日同謁省長面陳審檢所問題聞巳擬有簡要辦法大致（一）裁撤之縣限即日呈薦承審員督同淸理各案不得停滯未裁撤者如舊（二）原有經費不准指撥動移（三）巳裁人員仍尅日回復（四）專審員離縣者仍尅日催回靜候後命此項辦法齊氏是否同意尙未明瞭并聞兩廳長數日前巳派員晉京向司法部有所陳述 
[杭州快信]  
　　浙省警備隊經費年需百萬元自劃歸省長管轄後尙存三十餘萬元（本年六月止）現據各屬申送預算齊省長特規定月支八萬餘元巳飭財政廳核放 
　　寗波某輪船大副康生林（德國人）不服監視該處官廳巳電省請示 
　　前充嘉善登記所長及衢屬稅契視察員汪致中虧欵潛逃財政廳昨通飭查緝　　南星橋第四團一二兩營辦理退伍約六百餘名昨巳一律給證發給恩餉 
　　警務處委沈豪（吳興菱湖）陳祖康（遂昌）牟士鈞（雲和）爲各屬警佐 
　　此間盛傳中央有調朱慶瀾長浙之說 
　　中央改期四月一日開軍事會議浙代表趙禪昨又啟程北上 
[江北近事]  
　　第一混成旅旅長馬玉仁由省北旋巳抵揚州聞勾留數日即行返浦 
　　省立第三農校以江北蠶絲不甚發逹由於無佳良種子現已選就十二種計得四百餘紙由校長陳廷翔詳請省長通令江北二十五縣頒給民間飼養以資推廣 
　　運河水勢益減鎭江拖船三五日一至淸江小輪仍不能直接逹到 
　　江北各釐局近奉財政廳訓令以部定採購軍米本省軍隊在内地就近購食他省軍隊除在通商口岸（如九江上海）採買免稅外其入内地購買者無論有無護照一律徵稅 
　　各縣禁烟報告表向係按月呈省江北沐陽灌雲銅山高郵東海宿遷碭山等縣已數月未送省公署巳嚴加申斥並限十日内造送海屬建築新埝東海灌雲等縣人民王春來許道脩等先後赴省禀陳利害省公署已令該縣知事查復 
[蘇參員定期續選]  
　　省議會前日封存之二次投票匭昨得中央覆電並未解釋僅責成選舉監督察酌辦理齊省長接電後即宣布無效定於今日（二十八日）續行投票昨巳函致省議員云查前據選舉人聲稱參議院議員選舉法第六條選舉非有選舉人總數三分二以上到會不得投票所謂三分二以上人數係指到會者而言但使到會已足法定人數即投票不足亦可認爲有效等語當於本月二十二日電請内務部核示旋因本月二十四日改選第一班參議院議員第二次投票查點投票記數簿僅投九十九票卽經宣示將投票匭暫行封存一面電催在案茲准内務部寢電内開禡電悉依參選法第六條選舉非有選舉人總數三分二以上到會不得投票之規定到會人數旣有總數三分二以上則所反之票當然在總數三分二以上所謂三分一當選票額爲投票者三分之一即係到會者三分之一至爲明瞭至到會之選舉人届時不行投票乃會場臨時事實問題應如何辦理係屬選舉監督之職權與法律無關本部無從解釋應請貴省長依法辦理等因是 
 
 
 

Page 7

 
 
該條規定到會人數即包括投票人數可知所有前次封存票匭當然無效茲定於本月二十八日上午九時起繼續投票除布告外用特函逹即希查照云云說者謂蘇省選舉參議員經十餘日祗産日潘辛兩人尙有一人須重行投票其難産又在意料之中蓋潘辛之産出實借重去年不出席議員之一部今其部分所主張當選之人爲楊某之姪良心上已不易疏通且前日出席之議員亦有純爲維持法數起見不帶金錢臭味者乃以出席之故致備受反對派之攻擊尤不願再爲馮婦又况上年以金錢運動人不出席者今忽轉而出席如恐無以自解自必索性以淸流自居有此數難欲求足一百零七人之法數更恐不易得也 
地方通信 
[松江]  
　　第一校預備運動會道屬聯合運動會爲期巳近松地各校趕辦運動異常忙碌縣立第一高小校定於舊曆初九日舉行聯合運動預備會藉資熟練節目如下（一）唱開會歌（二）二分間體操（三）潭腿（四）百碼賽跑（五）擊鈴（六）跳遠（七）八叚錦（八）單刀（九）二百碼赛碼（十）單拳（十）（一）徒手啞鈴混合操（十）（二）行進（十）（三）國體比賽五十碼賽跑（十）（四）給奬閉會 
　　奉賢縣議徵土地稅奉賢縣敎育經費素稱竭蹶去歲决算後不敷萬元之鉅第三科吳君緣於二十四號通知縣立各校長舉行敎育行政會議籌商彌補方法孟知事亦蒞會與議有主張請縣長向省中請欵作爲敎育行别費者縣長謂向省請欵即使辦到亦僅彌縫一時此後永久之計仍以加征土地稅爲便第三科吳君則謂此法雖善但增收所入僅作高小敎育經費而不辦農工各科名義上似終未妥於是縣長主張各校增設農商課程另設校園以資實習與會各人均表贊同議决六七兩年份每畝正稅外附征敎育捐二分八年起每銀一兩永征敎育捐二角藉資彌補而維永久 
[南通]  
　　南通火災紀入春以來天氣乾燥火災疊見而皆集於城東一隅其損失最鉅者爲霖記質典約在萬元以外最少者亦六七百元茲將詳情錄下霖記質典開設於東吊橋堍生意發逹二十五日夜主人巳睡其新棧房中所焚之沉降香爐内火星忽爆入被堆燃燒巳久火勢漸猛主人驚醒由火燄口逃出各水龍聞信齊集巳燒去房屋十餘間矣事後查點共焚去棉被千條衣服千餘號損失約在萬元以上又東門外獅子巷合利猪内店前夜以煎粥遺火柴堆致兆焚如店主二子幾被焚斃幸賴隣右救出計焚去樓房一幢平房三間又高橋頭一月前曾發現包姓油坊失火並焚斃火盜沈細之事昨宵橋旁陸姓貨舖又緣燃燈失愼並殃及左右鄰焚去房屋共計五十餘間耕牛七隻其因火受傷之人口巳送醫院療治矣 
[鎭江]  
　　不准苛罰丹徒章知事以商民漏貼印花各區查獲後必照章解縣罰辦江聞城内外各區所獲未貼印花之過客任意苛罰有罰至百元七八十元者旣罰之後輒入私囊並未呈報是國家最良之稅反爲該區長婪索之資殊於裕國利民大相剌謬雖得自傳聞未可深信然人言嘖嘖恐亦未必無因特飭各區嗣後查獲旅客漏貼印花者務各送局核奪不得擅自苛罰云云 
　　調查竹類縣公署昨奉省垣財政廳來文以竹器一項爲蘇省特産之一種特飭各屬調查竹類物品彙集考核章知事奉文後巳照會商務總會徵集矣 
　　旱象可憂江北一帶自入春以來久晴少雨故各處河道均極淺涸高田巳呈荒象小可幾同溝壑航路亦難通行由鎭開至高寳淮淸等處之各公司小輪亦僅能逹到竇應左近刻下淮河水深僅二尺不能開行故往來咸稱不便各農民則以天時亢旱小熟必定欠收亦莫不憂形於色云 
　　預備勘烟章知事奉齊省電飭以烟禁末日將至英使會勘在即亟應從速籌備爰於二十五號在本署召集各公團開會籌議辦法以免臨時遺誤 
[揚州]  
　　盜案要犯獲全南門外三岔河鄉民魯鑑湖家被搶一案除巳獲小三子蔡元才二名外其餘盜犯尙未獲到致案懸未結茲悉縣署偵探戴洪根等昨日（二十五）業將是案要犯潘大羊子桑歸蔡小手夏得勝四名緝獲解縣日内即須審結 
　　柴米不易平價僧道橋公民王紹鶴以近來柴米　貴禀請縣署平價以利貧民周知事嘗即轉商商會據總理周穀人聲覆以平價一事易釀風漸恐難收效巳作罷論矣 
　　鄉間迭出盜案西鄉杭家集農民袁永富家日前（二十二）被匪多人搶去牯牛一隻及衣物等件當時追至大儀鎭由該區警察拿獲徐得元一名又二十一日南鄉都天廟民人王玉山家亦來盜匪十餘人單行搶刦所失甚鉅昨日該事主等均巳先後來城報縣追究 
　　會議春假時期城内各校校長二十六日下午在柳巷敎育會内開會公議放給春假時期當經議决高等一星期（隂曆本月十一至十七）初等五日（隂曆十一至十五）刻巳由市敎育會長湯公亮通告各校 
　　部視學蒞揚敎育部特派視學員錢加治及隨員周君等今日（二十六）由鎭來揚考查江都各校成績縣署第三科長童富康刻巳通知各校預備以待考查 
[杭州]  
　　二十七日省會選舉記省議會昨日（二十七）上午九時繼續開會選舉候補參議員齊監督曁政務沈廳長錢塘王道尹警務夏處長並地廳檢察官開票投票管理監察各員相繼到會仍派行政警察與司法警察在外場外守衛禁止參觀選舉人簽到者一百零二人抽籖就席後襄理員按名分票畢即行魚貫投票開匭結果林卓（字立夫永嘉人）得五十票謝鍾靈（字醒今天台人）得四十票均滿總數三分之一以上當選爲候補參議員選舉畢時巳中午由選舉監督盛備筵席公讌各議員下午一時繼續投票人數如前開匭結果潘澄烈（字芸生吳興人）得四十八票胡旒（字墨仙遂安人）得四十六票按照票數二人均可當選惟昨日選巒者均係省議員連前併計巳逾半數卽由監督宣告最多數潘君當選爲候補參議員次多數胡君作爲無效尙有候補參議員四名定於二十八日上午開會續選 
[嘉興]  
　　請設商會不准嘉興新篁鎭商民鄭德淸擬在該鎭設立商務分會於前日具呈縣署請求轉詳核示茲奉張知事批云查該鎭向有商會巳於去年縣商會改組時取消併入現下王店鎭商民請求設立分會未奉農商部核准該鎭戶口商業捐稅等比較王店不及十分之半所請設立分會之處應暫從緩議 
　　賽龍燈之熱閙嘉興於光復张鄉間之迎神賽會早經官廳諭禁乃近復年盛一年上月太平橋附近賽會五天鳳石鄉間迎燈半月莫不興高采烈糾葛時起茲悉近城二里許之南堰鎭於前晚起由某某等發起迎賽龍燈抬角鰲山紙傘地戲竟有百餘件之多紅男綠女途幾爲塞有地方之責者應預防其滋事焉 
　　斷交聲中之嘉興米爲禾邑特産故每届冬令各屬之來嘉採辦者頗多以故嘉興米肆林立去冬因河水乾涸購者寥寥米價漸見鬆動今歲春令亦無上落乃近自中德絶交之函電宣佈後一般市商咸以米爲兵餉所需於是相率囤積米價因之飛漲旬日來每石竟增半元以上零糶每升漲七八文菜油每百斤亦由十六元而增至十七元餘老牌美孚油每箱漲至六元在右亞細亞僧帽諸牌亦需五元六七角惟金融尙能周轉不致停頓也中德失交謠諑頓興楊督軍以乍浦地臨海浜爲浙之重要門戶特於日前電令駐禾第一團團長陳肇英將所部之第一第三兩營開紥乍浦暫留一二連駐禾防守至若城中重要機關均經劃入衛戍區域每晚發給口令放哨並巡行街市以衛地方故禾地頗爲安謐 
[九江]  
　　戲園幾釀事端　陽第一舞臺原係吳亞伯組織嗣因經費支絀特劃分前後臺邀請薛大慶經理後臺事務逐日收入以拆賬計算前臺三成五後臺六成五所有賣票查票等事均歸前臺管理乃後臺近忽派人監視查票致有後臺司役毆傷觀劇人郭某之事昨日該團後臺宋某又毆打憲兵某排長當有憲兵二名勒令停演幸有鎭守使某參謀在座婉言解勸並責令後臺服禮其事遂寢又聞九江淸理官産處蕭委員以該臺地基係屬官産昨巳函致縣署請飭令停演矣 
　　廠地承認永租九江賓興洲丙等地畝内有新關船廠一所因該地現值開放建築在即曾由該事務所函請移讓頃接　稅務司復函略謂船廠之設係用以修造本關燈船而燈船主要在爲中外各輪行駛之導線且船廠所在以便於船隻起水入水爲必要航務關係綦重除該處外更無適用之地點矧船廠之設又爲國家航政方面所萬不可無該處地勢向極低窪本關從事填築曾費去數百金數年來經營亦頗不易萬難移讓祇有由關購價或永租庶爲兩例如永租實價若干購而复再查旋由汪知事商由賓興洲董承認永租與本　龍開河西岸之地業經賓興洲建築事務所派員會同關員前往勘定茲照繪一圖加以說明　派員來關照議定租銀一千兩之價格立據云云 
[武昌]  
　　分區檢定敎員鄂省檢定小學敎員委員會於上年十二月四日成立現在該會巳將檢定規程及檢定程序試驗規則一一訂定呈由省長咨部核准茲將全省劃定區域及試驗地點探錄如下第一區武昌鄂城咸寗大冶陽新五縣（試騐地點在武昌）第二區蒲圻通山通城嘉魚崇陽五縣（試騐地點在蒲圻）第三區漢陽漢川夏口黄陂孝感五縣（試驗地點在漢陽）第四區沔陽一縣第五區黄岡黄安麻城圻水羅田五縣（試驗地點在黄岡）第六區圻春廣濟黄梅三縣（試驗地點在圻春）第七區安陸雲夢應城應山隨縣五縣（試騐地點在安陸）第八區鍾祥京山天門潛江四縣（試騐地點在鍾祥）第九區荆門當陽遠安三縣（試騐地點在荆門）第十區江陵監利石首公安四縣（試騐地點在江陵）第十一區宜都枝江松滋三縣（試驗地點在松滋）第十二區東湖五峰長陽三縣（試騐地點在東湖）第十三區鶴峰一縣第十四區巴東興山秭歸三縣（試驗地點在秭歸）第十五區宣恩來鳳咸豐三縣（試騐地點在宣恩）第十六區恩施建始利川三縣（試騐地點在恩施）第十七區襄陽宜城南漳棗陽四縣（試騐地點在襄陽）第十八區穀城光化均縣保康三縣（試騐地點在光化）第十九區竹谿竹山房縣三縣（試騐地點在竹谿）第二十區鄖西鄖縣二縣（試騐地點在鄖縣） 
[廣東]  
　　組織臨時檢察所譚代督現奉到陸軍部電咨陸軍臨時檢查辦法特在督署設立廣東全省陸軍臨時檢查所委定黃廷珍鄭柱鄒佐基等爲檢查員尅日開辦具報其辦法如下（一）名目（甲）廣東全省陸軍臨時检查所（乙）廣惠陸軍臨時檢查分所（丙）肇陽羅陸軍臨時檢查分所（丁）潮梅陸軍臨時檢查分所（戊）南韶連陸軍臨時檢查分所（己）瓊崖陸軍臨時檢查分所（庚）高雷陸軍臨時檢查分所（辛）欽廉陸軍臨時檢查分所（二）地點（甲）廣東全省陸軍臨時檢查所設在督軍署（乙）各鎭陸軍臨時檢查分所由該鎭守使會同特派交涉員或商埠交涉員擬定（三）組織（甲）廣東全省陸軍臨時檢查所由督軍派員組織之（乙）各鎭陸軍臨時檢查分所由各鎭守使派員會同交涉員組織之（四）辦法遵照陸軍部删電各條並以後中央頒布關於臨時檢查各條例辦理（五）經費（甲）廣東全省陸軍臨時檢查所經費由督軍核定報部（乙）各鎭陸軍臨時檢查分所經費由各鎭守使呈報彙送 
[來函]  
　　其一申報館鑒貴報二十六日記條省會第五日選舉内載金天翮自會逸出且言辛潘票巳投楊非同意云云稍違事實不佞宗旨以爲選人法數當予維持自由投票不受干涉義利之界辨之甚精矯激立異亦所不欲記載稍誤合行依法函請更正金天翮啓事 
　　其二主筆先生執事昨見貴報揭載二十四日蘇省會選舉參議員一節有沈周由會場逸出字樣鄙人對於本届選舉參議員自去冬迄今絶未到過會場至選舉投票時選舉監督備有簽名簿可證貴報所謂鄙人由會楊逸出者想係傳聞之誤應請查明更正以昭實在沈周謹上 
雜評一 
[疏通反對意見（一子）]  
　　天下事關係一二人者可以設法疏通之一二人之意見不同可以設法疏通之其事之關係雖大而意見稍有參差者亦可設法疏通之凡事之疏通而有效者不外此數端也若夫其事旣關乎全國而又不僅一二人之意見不同且其意見各走於極端相反者則疏通豈易言乎 
　　宣戰之事以理言政府旣認戰爲有利則國家政策决定祗須問之代表民意之國會國會而可者行之可也不必於此外復有所疏通也若以情言旣不深信國會之所可者爲眞能代表民意而欲問諸全國人之心則疏通各地方之一二人亦屬無益何以故以今之反對外交政策者非僅一二人而所以反對之故實緣對於國家前途之利害意見與當局根本相反自非疏通所能改變也 
　　然則今之欲融洽上海等處意見之舉果將有若何效力乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[德僑移居旅行給照辦法]  
　　日前政界接陸軍部電開茲經會訂發給德國商民敎士等移居執照及旅行護照辦法希查照一依中國境内德匣商民敎士等保護辦法第五條發給移居執照之官廳應於執照上將移居者之姓名職業曁起程日期移居地點經過路線携帶物件以及其他應行記載事項逐一註明一面將執照上所載各節行知該移居者新居住地之該管地方官廳第二項前項之移居執照不得作爲旅行護照之用一德國商民敎士等呈請發給旅行護照須聲明其必須旅行之事由並開明護照上應行記載各事項經德國委託之中立國領事證明或經原住地之殷實商人出具保結呈由各該省區交涉員請示中央再行核發但德人如欲往交通不便地方及各警備區域當然不能發照其游歷及傳敎者應暫行一律停止發給護照第二項前項之旅行護照應將旅行者姓名職業曁旅行目的地旅行事由往復行程期限並經過路線携帶物件以及其他應行記載事項逐一註明第三項交涉員巳發給旅行護照後須將護照上所載各節行知該旅行者經過地目的地之該管地方官廳第四項旅行者應受檢查依臨時檢查辦法辦理第五項旅行者在旅行中遇該管地方官廳查詢時應卽將護照呈閱其已行抵最終目的地須卽時請求該管地方官廳查閱蓋印證明仍將護照帶回依限繳銷如旅行中遇有特别阻礙不能依所定期限行進致滯留所在地或自願折回時均須呈報所在地該管地方官廳至滯留所約須在一月以上或行抵最終日的地擬繼續居住者應遵照中國境内德國商民敎士等保護辦法請求登錄並繳消旅行護照 
[西報紀德領過滬情形]  
　　大陸報云前駐京德使辛慈氏及同行德人男婦四十餘名現庽吳淞砲臺候船啟程中國當道保護諸人甚爲周到荷船萊姆白蘭特號今晨（二十八日）可以駛抵張華浜碼頭此次德使來滬有京寗兩處所派之警官四十人沿途照料薩上將亦督率巡艦在碼頭附近保衛昨日砲臺周圍防衛極嚴距砲臺之半英里内生客槪不許入昨晨七時四十分鐘德使等所乘專車自甯行抵滬寗車站海陸軍警皆向致敬德使並未下車即赴吳淞駐滬德總領事等昨晨十一時曾赴吳淞砲臺奉天南京漢口天津德領事亦均在吳淞文滙報云荷船萊姆白蘭特號於昨夜九時三十分載德使等由淞開往長崎駐滬德總領事並未同行 
[駐寗德領事過滬赴淞]  
　　駐寗德總領事費思德君於三月二十五日由寗來滬巳於二十七日偕同該國駐京公使辛慈前往吳淞等候荷船回國惟途中須經過日美各境故當費總領事未起程之先卽經江寗交涉員將費氏照片函送來滬由上海交涉公署轉請駐滬日美兩國領事發給安全通行劵以利遄行 
[浙省護送德員來滬]  
　　浙江齊省長前准内陸兩部來電所定保護德國僑民出境辦法内有保護德人出境之軍警須至交界處與鄰境軍警接替保護並須向該出境之德人索取平安出境證書等因茲有旅居杭州之德國洋員三人現欲離杭乘坐火車至滬候乘輪船返國自應遵照部定辦法保護除已派遣軍士沿途護送赴滬外並於昨日電知淞滬警廳於　内遣派長警馳往上海南車站守候杭州抵滬德人照法接替保護徐廳長接電後立飭第二區警察余署長迅飭長警在南車站等候迎護 
[法技師赴華繼續招]  
　　本埠各公事機關昨奉督軍省長第一一○五號會銜訓令以准農商部電准駐法使函稱法國農學技師陶履德現巳由法啟程赴華繼續招工請於前陳各條加以研究等情相應電逹通令所屬嗣後繼續招工參照該使原陳及巳經成立之合同加以研究以惠華工轉行遵照云云 
[租界烟膏店預備收歇]  
　　中國禁烟盡絶之期祇有今明後三日矣公共租界内各烟膏土店均奉英美工部局諭於本月三十一號繳銷照會一律遵限關閉故日來各該店或巳不進烟土不收烟灰或將房屋退租均預備收歇卽福建路廣東路等處各店櫃旁附設之烟灰攤亦漸見消滅惟將來取締租界居民之私吸及戒烟丸店賣藥之辦法想工部局不日定有相當處置之明示也 
[會勘烟苗之先聲]  
　　縣署公函中英會勘烟苗爲期已届上海縣境現已籌備茲將縣署日來對於此事所發四市十五鄉各經董公函兩則錄後（其一）頃奉省長哿日代電三月十八日准外交部堂密洽電開查烟員本部派僉事趙沆年内務部派委員曹亞伯英使派駐寗波領事陶樂爾准於四月二十五日在南京英領事處接洽等因仰速切實籌備認眞搜查事關重政萬勿疏忽並由縣致查烟委員一體知照等因奉此用特密函奉逹即希貴經董查照（其二）頃奉省長寗密宥電本省會勘烟苗特派員兪道尹壽璋仰卽隨時接洽並轉致查烟委員知照等因用特密函奉逹即希查照 
　　省署佈告上海縣沈知事昨接省署禁烟佈告當即轉發四鄉張貼其文如下蘇省禁種烟苗向係積極進行迭飭印委嚴查早經一律肅淸倘有奸民玩法敢再偷種一莖定行查拿到案立即處以重刑外人會勘在即關繫利害非輕用特重申告誡其各一體懍遵 
　　委員名單江蘇齊省長現接部咨悉英使所派會勘蘇省各縣烟苗之洋員將次出發來省當以本省雖經委員分往調查據報均巳肅淸惟恐仍有毒卉未絶設爲英員查出必致滋生交涉且時届春令尤恐鄉民玩法私行揷種不得不派員分往各縣重復查勘故於前日派委各員分赴各縣復查均於即日由省出發茲將復查煙苗各員姓名錄下夏敬履赴高郵寳應邵家樹赴寳山南滙吳淸堂往江寗李光乾往海門朱毓珍往溧陽文林往川沙奉賢張德焱往吳縣吳江汪鴻藻往江浦六合江左夷往高淳溧水黄穉賢往金壇彭年往儀徵江都蕭揆昌往南通如臯李鼎掄往崇明唐惪勳往丹徒陳時泌往金山上海紀藴玉往太倉嘉定吳鳳祥往常熟崑山王植存往丹陽駱路往句容張元希往松江靑浦劉思鑑往江隂無錫龔應鵬往泰興泰縣陳慶垓往宜興茹慶珍往武進 
[日貨進口之調查]  
　　歐戰未巳航路阻礙舶來品來源缺乏價櫸值增漲日本商業遂利用時機力圖擴充進步甚速查三月中旬彼國對華貿易輸出七百七十五萬輸入僅一百八十五萬輸出竟超過輸入七分之五茲將近日東洋郵船會社熊野丸裝來日貨調查列後白糖二千二百九十包冰糖九百包海味一百五十一件食物二百十四件鮮蚶二百十八件綢布各種疋頭六百五十二箱棉呢二十五箱棉法蘭絨八十五箱白洋紗二十三箱棉紗四百九十件絨繩三箱棉花一百五十包汗衫二十六箱襪十三箱草帽十八箱手巾毛巾四十二件燈四十四件料瓶四百十八件香烟咀二十一件紙捲烟十件磁器一百四十八箱五金一百五十八件雜針三十五件鐘四百四十二件火柴二百二十六件粗皂七百件紙頭三百三十五件香水香皂等化粧品五十二件銅金粉十一件漂白粉一百四十五件石粉一百件鉛箔七十七件牛皮三件鞋底皮六件椰子油一百零五件藥料八十五件機具電器具一百零四件木箱料三百七十八件水泥三百二十件洋傘扇子錢夾錢袋鞋帽要貨器皿等雜貨一百六十件 
[公賣局稽查碍難入站]  
　　滬寗滬杭甬兩路管理局呈復交通部文云爲吾復事竊於本年二月二十二日奉鈞部第五六七號令開准全國烟酒事務署公函以江蘇公賣局轉據第二區分局呈請咨部令行路局給發進站執照俾司巡等得以憑照至站查驗等情并以烟酒公賣首重緝私蘇省交通利便烟酒輸入向以鐡路爲大宗至奸商乘隙偷漏時所難免若不於火車到站時從嚴稽查實於公賣出入影響至鉅函請令行滬寗滬杭甬津浦三路發給司巡進站稽查烟酒執照各十份俾便分派司巡入站稽查以裕收入等因到部并准該署鈕督辦傳善來函聲明當令行該省局嚴立限制但准於車到卸貨時從旁稽查不得率行上車致妨路政等語查江蘇烟酒公賣局前此曾擬自行繕發執照派人赴各路車站巡緝檢查經該署據情咨陳本部業由部以站台地段有限火車開到時刻忙速人貨尤爲擁擠碍難准其入站查緝到滋擾攘而妨秩序等語咨復在案茲又准函稱前因除分行外合將原函抄發該路究竟該署所請發給司巡入站查騐烟酒執照於路務有無窒碍可否酌量發給或如何嚴定限制之處仰於文到後十日内查明議復以憑酌奪此令等因並抄函兩件下局奉此查火車輸入貨物大宗皆由貨車運送到站後直逹站房卸貨不靠月台迨貨主到棧提貨時裝載搬運卽在貨棧前通行大道中公賣局如防烟酒輸入偷漏公賣儘可酌派司巡在出棧提貨時從旁稽察若係零星小件雜在行李内之貨則皆隨到隨卸客貨同行該司巡等可於收票栅門外或行李房門外扼要稽查自無繞越走漏等弊在公賣局爲稽查烟酒計實無給照進站之必要在鐡路方面站台實爲辦事之地誠如鈞令地段有限時刻忙速人貨擁擠碍難准其入站查緝致妨秩序是以鐡路釐捐局在車站稽徵貨物釐稅與路局訂立合同對於查貨一節亦祇准於未上車以前旣下車以後在售票處門外或行李房曁收票栅欄門外扼要稽查並無司巡准其入站台之舉他如洋貨棉紗等認捐各商在前亦曾商及給照入站均經路局據理謝絶今若獨准公賣局給照進站恐各站釐局曁認捐各商紛紛援請無益於公有碍於路事甚顯明當能亮察局長督同主管屬員詳加討論擬請鈞部覆請全國烟酒事務署指令江蘇公賣分局即行援照路釐司巡稽查車運貨物成案參酌辦理對於大宗貨物可於棧房出貨時從旁稽查如慮客車夾帶則可於行李房或收票栅門外扼要稽查仍須議定限制條欵（一）所派司巡每站以二名爲限以免紛擾（二）所派司巡是何姓名穿何制服或憑何執照應由該分局先期函知路局轉飭鐡路巡警及車站員司查照以資接洽（三）所派司巡專查煙酒二貨餘事槪不顧問以淸權限（四）如果查出偷漏須帶回核辦者應由司巡報知路警並先至鐡路警務所錄案以備查考（五）如司巡有違章滋擾情事可由路局隨時函知該分局撤換以維路政以上各條或卽請由鈞部併覆全國烟酒事務署轉飭遵照或飭該分局就近與職局先期接洽擬訂統修鈞奪示遵所有遵令籌議江蘇烟酒公賣分局請求發給進站執照一案窒碍難行祗可援照釐局成案參酌辦理仍請議定限制條欵各緣由是否有當呈請鈞部鑒核施行再此案兩路辦法相同是以併文具覆合併陳明謹呈 
[國貨維持會對於潯關加稅之會議] 電呈政府請予撤銷　　此次景德瓷商因潯關重提前案在姑塘設立分關實行加征半稅全體恐慌遂電請本埠瓷業公所轉懇國貨維持會訂期會議協助方法並推派代表蒞滬接洽等情巳紀前報茲悉該會於昨日下午三時特開臨時會議各會員及代表等先後蒞會首由王會長宣佈開會宗旨繼由各會員互相討論僉以該關奉令停辦僅及三月忽然實行加征際此商業艱難之時何堪再事加征况洋瓷充塞於市再行此竭澤而漁之政策國産殆將滅絶本會爲熱心維持國貨之機關天職所在自當力予維護以保瓷業生計當經公衆議决電呈政府請予維持冀逹撤銷之目的而後巳議畢散會巳鐘鳴四下矣茲將該會致北京電稿錄後北京大總統叚總理農商部財政部稅務處鈞鑒潯關加鈔案去年巳奉大總統諭令財政部令行九江關緩辦在案頃據景德鎭瓷商等來電云今潯關仍在姑塘設立分關加征半稅不日實行商情惶急行將停工罷運等因查華瓷與洋瓷稅則懸殊若再加征不啻竭澤而漁廣洋瓷之銷流置國貨於死命况華瓷受惡稅之朿縛有司不知保護雖不加征銷路巳年減一年一經實行寗非自殺敝會爲保全工業維持治安起見爲此迫電陳懇大總統叚總理農商財政兩總長曁稅務處令飭該關迅即撤銷潯關加鈔新案以蘇商困而保國貨不勝迫切待命之至謹電中華國貨維持會叩儉 
[裁釐加稅之入手]  
　　裁釐加稅一事刻經財政部令飭各處海關監督將各種稅源及進出口貨物品類名目明白調查以憑核辦江海關施監督接奉前因當卽函致南北商會請將三年内所有舶來各貨品名義價值按照所附印刷表格逐項填寫報告兩商會正副會長巳轉知各業領袖請爲查明填報矣 
[閔行商會改組紀]  
　　凉行係本邑首鎭設立商務分會較本埠南市猶早且離城三十里以外市面甚繁按照新章自應改爲商會曾經縣公署轉奉省道各署飭行依法改組在案惟改組手續應先從選舉入手故經該會定期選舉呈請縣署派員監視沈知事即令委該鄉經董李祖佑就近監視前日（二十四日）在商務分會舊址邀集各會員先行選舉會董計到會會員百餘人當卽投票開筒以朱永鼎周錫鏞等十九人得票最多當選爲會董旋於翌日由選出之會董十九人行複選法互選會長以范欽鍭得票最多數當選爲會長倪光裕得票次多數當選爲副會長昨經各會董規定各項章程經費並將選出各職員銜名備文呈由縣署備查轉報 
[提回德人里刦案盜黨]  
　　公共租界雲南路德人里三十七號門牌胡坤山家於本月二十號夜被盜持械入室刦去值洋一千餘元之金飾現洋逃逸業經總巡捕房包探周志仁偵悉是案盜匪劉玉淸張正彬張二匿居城内報請淞滬警察廳派警協往將劉等三盜及婦人小孩各一口緝獲搜出首飾匣現洋等原贓及鎗珠一粒一併帶至警廳先將張二帶回解經公共公廨訊供押候備文將寄押警廳之劉玉淸等提回併訊在案前日由廨備文發交總巡捕房派令中西包探同乘汽車至淞滬警察廳投文將劉玉淸張正彬兩盜帶回收押昨晨解送公共公堂請究即由西探海明惠投案禀明協同華探往將劉玉淸張正彬兩盜提回現巳解案請究當經兪襄讞商之英卓副領事以此案係由代庖德領之意副領事羅斯君陪審判劉張兩盜仍帶回捕房候星期六解請原陪審官承審 
[維持塘工善後局之請議]  
　　省議會上海議員謝源深朱日宣提出維持浦東塘工善後局案陳請該會公决咨省核轉院部備案其草案云爲請願事（中略）查浦東沿浦一帶塘工北自上寳交界之界浜起南至白蓮涇張家浜止計保二圖四十有四凡沿浦各圖灘地原係舊熟民田迭次移築壓廢免科並非漲沙官荒在未設局以前雖有塘長名目於塘工絶不顧問以致塘溝留步塘脚各免科公地先後被該處地販地保夤緣爲奸私蓋官戳暗赴升科灘地局繳價冒升串售洋商得價私肥甚至碼頭塘路亦被洋商圍佔填築建屋築栅南段二十四保全保土塘除二十四圖塘面築路外其餘沿浦各圖竟至全塘銷滅交涉叢生土權盡失自奉設局淸理革除塘長名自吊銷二十二保沿浦各圖地保官戳又以沿浦坍剩蘆課各地田單契串均屬參差歷奉汪王李三前縣出示曉諭傳知業戶赴局報明查丈繪圖註册如有無粮無單之地悉係塘工公地歸局管理種蘆取息稍資歲修并奉瑞前道檄縣及會丈淸丈灘地等局遇有洋商轉契須先函訂由局會勘以免妨碍路政侵佔河道冐升公地勾串糾葛之弊迄今十載上未請領官帑下不捐取民錢全恃淸理洋商巳佔公地禀承長官交涉或以地換或以繳價類皆抱堅忍之志十年五載藉理論爲交涉證事實爲信用務使逹我目的而後已其各案之所以能就我範圍一一議結者又無非先從地方事業入手内政旣無瑕隙可乘外人始無事端可藉此設局以後對於護塘闢路浚河修渡各要政不得不積極進行對於奸商地販盜賣公地各積弊不得不嚴格取締以冀挽回旣往防杜將來然自赤手創辦維持至今其間措施之難墊欵之鉅苦心籌畫煞費經營爲地方謀公益爲國家保主權不得不勉爲其難以盡天職惟董局淸理收管屬於塘工範圍各項公地係奉官廳批准撥充地方公益事業之用區域無多且屬奇零細數旣非無量官荒又非新漲灘地全爲保守土權護塘禦患所繫綦重乃奸商地販屢設種種計畫思圖破壞以利私謀祗以事關善後歷奉嚴禁冒升盜賣此風始獲稍戢近年自奉設 
 
 
 

Page 11

 
 
立淸理官産處曁沙田局該奸販等故智復萌冒串揑契意圖朦升轉賣之案又復時有發現雖經隨時覺察呈縣懲阻而若輩技倆詭詐防不勝防且自民國元年秩序未定之秋上海濬浦局修改章程收繳灘地升科權限溢於界線以外不獨沿浦岸灘報請填泥添入洋商道契攸關土地主權而於董局規畫沿江各處向有義渡碼頭公益公用之處又多牽掣若不呈請維持何以保土權而維善後爲此檢齊歷辦成案報告刋本及塘工範圍各地區域圖表並將歷辦成績另繕略摺具書請願陳祈貴議會交議審查咨請省長分别核轉國務院曁内務部外交財政農商各部備案維持並請國務院行知上海浚浦局財政部行知江蘇官産處兼沙田局查照謹請公决 
[公共體育場章程之披露]  
　　上海公共體育場章程照錄如下第一條本場由上海縣敎育會受上海縣公署之委託設立定名上海公共體育場第二條本場以銀鍊地方人民之體育增進其健康間接以助各種事業之發展爲宗旨兼推廣通俗敎育智育爲輔佐第三條本場設督察管理員一人助理員一人體育指導員二人書記一人其關於會計庶務招待及通俗敎育事宜酌量事務之繁簡分别支配兼任另以規則定之第四條本場特設評議部推舉明於體育或於社會有經驗者若干人爲評議員隨時評議得失以輔執行機關之不逮其評議部規則另訂之第五條本場設備暫分五部如左（甲）柔軟體操部凡徒手體操啞鈴棍棒木棒體操及其他各種柔軟體操均屬之（乙）球部凡足球籃球網球隊球棒球及其他戶外球戲均屬之（丙）器械部凡單杠雙杠跳箱鞦韆平臺及其他種種器械運動均屬之（丁）田賽徑賽部凡跳高跳遠擲球田賽賽跑徑賽等均屬之（戊）技擊部凡拳術刀槍劍棍之類均屬之以上甲乙丙丁四部先行開辦其技擊部續設第六條本場附設體育會凡品行端正有志研究體育合於後開資格之一者均得入會爲會員（甲）經學校或其他團體蓋章介紹者（乙）經正當營業商舖工場或有正當職業之個人蓋章介紹者第七條本場體育會應視年齡體質志願分部分組練習其方式及時間均由本場指導員支配之第八條本場體育會會員槪不收入會費及常年費但運動器具消耗較易者得臨時酌收消耗費第九條本場體育會會員准時到場或運動優勝者分别給以名譽奬勵第十條本場爲公衆便利起見備有臨時入場劵常年入場劵兩種凡未入體育會者亦得憑劵入場遊覽槪不取費第十一條凡二學校以上或團體比賽欲借用運動場者須於一星期前豫商得本場之許可各學校生徒平時欲就場練習運動須入本場體育會依本章程第六第七條辦理第十二條本場運動時間依節候之變遷隨時規定第十三條本場休假日期就社會之例利特别規定如左暑假十四日年假一日寒假十日淸明端午中秋冬至各二日每星期四假一日其他臨時酌定第十四條本場兼辦通俗敎育事宜如演講幻燈分送印刷品等第十五條本場就事實之需要得設各種俱樂部並陸續設備樂器書圖畫各種室内游戲品第十六條本場運動規則游覽規則及其他一切施行細則另定之第十七條本場場址在上海西門外斜橋東首大吉路第十八條本章程未盡事宜得隨時修正 
[浙督軍啓用新印之咨照]  
　　松滬護軍使署昨接浙江督軍咨開案准陸軍部删電開督軍大小銀印現巳鑄就請派委員具文赴部承領等因當卽備文委派副官吳斌赴部領到浙江督軍大小銀印各一方本督軍當即啟用新印除將原用浙江都督之印及舊存督理浙江軍務印信截角送部曁分别呈報咨行外相應咨請查照 
[查禁冒探騙錢之布告]  
　　淞滬警察廳長徐國樑昨發佈告云照得邇來查有一般匪徒每先剌探事件以報信爲名藉以騙取金錢受其愚者不可勝計其有假冒本廳警探名義向五馬路王恒昌綾裱店以該店逃夥唐正元巳在杭州緝獲等語騙取車資而去該店信爲眞實具禀到廳請求迎提及本廳追究原因始知該店受騙如此藉端詐欺不但情形可恨抑且有損害官廳威信之影響須知本廳派警通知當事人必持有司法科之憑證亦斷無索取車資之理而茲事雖在租界難保不再向内地施其伎倆除飭屬嚴密查拿外合亟布告一體知悉以後遇有此等事件如無本廳憑證即爲假冒可卽扭送來廳以憑從嚴究辦其各遵照切切特此佈告 
[工廠罷工續聞]  
　　商務印書館工廠印刷工人罷工風潮一事略紀前報茲聞該工廠昨日仍未開工而中華書局之工人亦有繼起罷工之事我國近來生活程度驟然增高而平民生計則日困難工人欲以終日勞動之所入贍養身家誠非易易故工人不得巳之苦衷宜爲資３ 
本家所原諒而資本家當此世界多事之際凡百商業皆現凋零之象營業之盈餘少則一切支出自難擴充故資本家不得巳之苦衷亦宜爲工人所原諒吾謂今日兩方面能以互相原諒之心開誠以商挽回之法苟可遷就者則遷就之早日開工最爲上策否則兩方面之損失均也 
[尚賢堂華品陳列所存止之商榷]  
　　尙賢堂李佳白博士昨日致工商研究會國貨維持會等各團體函云查敝堂華品陳列所自成立以來迄今五載雖勉爲支持而發逹難期茲特訂於陽曆三月二十九日卽閏月初七日下午五時特開堂事商榷會將華品陳列所之應爲保存或應暫爲停止商一解决之法貴會與敝堂陳列所同一宗旨届時請派代表數位光蒞藉徵高見實所盼跂 
[羣學會植樹預記]  
　　羣學會場圃廣闊日前執行部長王慕詰發起種植會通告各會員於隂曆閏月初十日躬自到會種植日内巳雇工建築花臺布置一切各會員各自購置花木助送日有數起若瞿伯申之丁香蘇筠尙之梧桐許松春之玉蘭李英石之海棠張季藩之荷苞牡丹皆不惜重資購致栽種將來定可蔚爲大觀也 
[照錄煙酒聯合會所接函件]  
　　烟酒聯合會昨接泗涇酒業同人函照錄於下近閱報載見北京烟酒事務署而於公賣未能恝然廢除議員雖多數贊成其間亦有未能明瞭者公賣之複雜束縛繁難情形去歲貴會得各處意見報告千篇萬牘良已盡稔其偶一不愼動輙違法重征苛罰指不勝屈倚勢橫行擾累難堪民不聊生有人比之洪水橫流毒蛇猛獸雖激不過不謂暴虐之政於今日共和時代見之吾民何以不幸也若歸併一層更不啻如蛇添足狼虎增翼兩業同胞尤無遺類吾同人二年奔走呼籲汗血淋漓者爲何獨怪夫在上者何必斷斷然留此惡法以蠧國而殃民敝意以爲今之計舍尊處宗旨而外無他良法總在乎辦理得法爰逹寸啓伏乞死力以爭斯全國之公非一人之見也竭誠忠告順請公安 
[鄉董模仿官場之酷肖]  
　　本邑引翔鄉鄉董王銓運因案撤委現經縣知事另委周文熾接辦巳誌本報茲悉周鄉董以該鄉地方與公共租界毗連彼此時有聯絡事件故奉委接事後分函公共工部局會丈局及公私各機關請爲查照其函云案奉上海縣公署委任令開案照引翔港經董王銓運因訟撤委茲查有周紳文熾堪以委任爲引翔港鄉經董除令知前經董查照外令仰該紳尅日到處妥爲接辦等因奉此文熾因辭不獲巳業於本月二十五日接收任事相應函逹即希查照云云 
[兩官長謁會法官]  
　　海軍總司令薩鎭冰與江蘇高等審判廳長莊景珂昨日午後因有公幹先後駕蒞上海地方審檢廳謁會袁林兩廳長當經延入客廳茗談片刻興辭而别 
[川沙趙知事暫不更動]  
　　川沙縣知事趙興　前奉省令調署金壇以丹徒知事章同調任川沙等情巳誌前報茲悉章知事以川邑錢漕收入甚微不願接任曾向省中請求暫不他調故趙知事仍留川沙大約一時不致更動也 
[烟犯上訴之效力]  
　　顧寳卿因吸食洋烟由警拘送崇明縣署訊判罰洋三百元顧不服判决投上海地方審檢廳上訴奉諭將顧移提來申曾經該廳開庭辯論判顧收押候示在案昨日午後該廳趙刑庭長會同施許兩推事官李檢察官等公開第一庭宣判命提顧寳卿至案略詰年歲當庭宣告判决將原判撤銷改判罰金五十元判畢諭飭押候繳洋開釋 
[婦人帶土之被獲]  
　　楓涇婦人顧陳氏昨晨在滬北購得值洋五六百元之烟土打成小包一個往南擬乘滬杭甬火車返里當由該路巡警見其形色慌張上前搜出烟土連同該氏一併拘送地方廳請訊午後奉檢察官預審之下判將顧陳氏收押候辦烟土存案候燬 
[調查員查獲煙犯]  
　　送藥公司調查祝明生前日在引翔港查獲身帶烟膏七盒之某甲送請五區四分所轉解地檢廳核辦 
[續訊局賭騙錢案]  
　　向在英租界棋盤街開設某土棧之潮州人鄭信夫（即鄭學忠）在總巡捕房控蔡濟民張滙亭（卽張桂亭）高福章串黨以兜售老印花小土爲由將伊誘至附近七十八號門牌報關行内局賭錢攤騙去現洋八千元莊票洋三千餘元等情業由華探目王松濤西探目海明惠將蔡等三人先後拘獲解奉公共公堂迭次研訊各情巳誌本報前日午後由捕將蔡等解廨由王崧生襄讞會同美博副領事升俯刑庭續訊仍由原告代表律師海德禮詰據鄭信夫上堂供稱當時論定烟土價目後該被告等聲稱因有喜事須暫緩數天成交迨過數日往詢徐實生生友人喜事之日伊與唐某等聚义麻雀輸去四千餘金商議設局邀唐復賭以圖翻本並懇我入局帮忙我不知是計慨然允諸遂在湘益公報關行内附設之義昌號内聚賭錢攤等語又據見證陳梁楚上堂證明與高相識由高介紹與蔡等會面後亦曾被騙鉅欵有該被告等所出之借據爲憑云云供畢由捕房代表牛門律師與被告代表律師向原告及見證逐一駁詰復由兩造律師互相辯論中西官以爲時巳晚不及研訊因判蔡濟民等三被告押候復訊再核 
[小輪撞沉燒酒船]  
　　南市同吉燒酒行前晿上午雇駁船戶長福載酒一船駛經新閘河舢板廠橋相近被某洋行之小輪船撞沉經停泊該處各船戶帮同搶救祗運出燒酒十餘壜餘均沉没該輪見巳肇禍向西疾駛當由水巡捕房巡船查見令卽停輪詢明該輪號數及司機人姓名歸禀捕頭請示核辦 
[捲逃婦領回管朿]  
　　住居虹口哈爾賓路瑞康里之甬人陳金標指控余明燦誘拐伊妻余氏並捲取值洋六百餘元之衣飾現洋逃匿城内等情前日由捕房派探協同淞滬警察廳警探將男女併獲提回分别收押昨解公共公廨請究先由原告投訴憑媒娶余氏爲妻巳有四年近來余氏不守婦道與人私識捲逃請爲嚴究訊之余明燦余氏均供詞支吾會審員王肇之君核供商之英白副領事判陳余氏交本夫領回管朿余明燦從寛斥釋 
[連襟互相衝突]  
　　浦東爛泥渡鎭木梳店主川沙人陸杏榮之妻張氏於上月間背夫私逃陸疑妻姊龔張氏知情將氏扭控檢察廳押候訊究旋經張氏自行投案龔張氏始得釋放回家昨因龔張氏之夫龔阿囝以陸牽累其妻拘押公庭心不甘服糾集多人將陸扭入茶肆理論始而口角繼各揪扭當由三區崗警到來將一干人拘入警署經解警正略詰一過飭將龔陸二人併解檢察廳訊辦 
[夫也不良]  
　　鎭江婦人陸王氏年約三十左右因其夫陸壽康來滬經商數年不歸日前尋夫來滬昨在浦東爛泥渡某號屋内將夫尋獲詎陸早與揚州婦人唐氏姘識不認王氏爲婦致起爭執由三區崗警到來將陸壽康王氏唐氏一併拘署解警正略詰一過當以陸不應棄妻不顧本應解究姑念初犯大加申斥諭令回家夫婦言歸於好不得再滋事端 
[協提常州被拐女孩]  
　　無錫人唐阿全近在常州拐得劉林斗之十四歲女兒劉秀貞來滬價賣與浙江路龍泉園弄五十七號門牌張姓家爲女得洋逃往蘇州適女父亦在蘇地與唐遇見扭控該處警廳訊明備文派警帶同唐阿全來滬報請捕房協往將劉土查獲昨晨解送公共公廨請究經中西官預審明白判秀貞留候備文交來警帶去轉交其父領回唐阿全亦着帶回蘇州歸案訊辦 
[庖人子迷路待領]  
　　昨日有八齡男孩居阿谷在南市大東門外大街迷路徘徊啼哭當由該處守望警察查見帶至第一區警署詰據聲稱父爲庖丁因隨父出外向各戶收取包飯桶碗等件以致失散迷路等語問其住址及乃父之名俱稱不知因即留候召屬認領 
[劣孩領袖自應嚴懲]  
　　杭州人陸阿三前日在湖北路迎春坊弄内攫取唐沈氏絲巾被七百零六號華捕追獲人贓昨解公共公廨請究經中西官訊得陸每日督率一班劣孩專在各熱閙處所串攫婦女巾帕實屬不法判押西牢九月期滿逐出租界 
[竊賊戳傷華捕]  
　　張有才前晚在楊樹浦路弄内圖竊被一千二百八十六號華捕查見上前拘拿詎張突出利刃拒捕將該捕手臂戳傷當被拘入捕房昨解公共公廨請究經中西官略訊一過判張押候查明另案於禮拜五解案併究 
[木作場更夫行竊]  
　　木作頭李雲記在閘北五區境内包造市房由顧阿六薦沈樹興在李之作場内爲更夫詎被沈竊取作内柱石四十二塊及木料等物昨該作頭將顧沈二人扭控區署訊據沈供有松板三塊賣與高郵婦人吳王氏得洋三角云云常解司法科判送地方檢察廳究辦 
[緝獲偷牛賊]  
　　本邑西南鄉閔行鎭迤西陳家逹農民陳昌生家邇來失竊耕牛二頭又陸根桃家失竊耕牛一頭陳陸自失竊後先後投報該管地方警區請緝茲據該警區將是案竊賊陸阿海周阿堂朱金生等三犯緝獲解區研訊供認不諱遂將陸阿海等三犯連同兩原告解送縣警察事務所於昨午轉送地方檢察廳訊究 
[公共公廨訊理欠銀案兩則]  
　　黄輔卿在公共公廨呈控廣東路義源洋貨號主張耀庭不理欠銀四千九百九十兩一案業經由廨訊得曾在法公堂涉訟判張交保候函請法公堂將宣統三年九月民國五年六月兩次訴詞賬據案卷移送到廨察核在案昨晨奉土襄　會同美博副領事復訊據原告代表律師上堂譯稱此案曾由江寗公所董事理勸所該之欵被告出立拔據查被告近四年中做顔料生意甚爲發逹應請追償訊之張耀庭亦延海德禮律師到堂辯稱原告所控之欵數目雖屬相符惟被告所設之義源號係掮客之類近年營業虧耗且一家數口所該之欵無力措繳請爲調查中西官核供判被告交原保候派捕查吊被告賬據察核後於禮拜三再訊　　婦人倪氏控金麟臣欠洋四百餘元一案由廨訊判被告限期繳欵在案昨晨亦奉王博兩君復訊原告投訴被告杭不遵斷繳洋請爲押追訊之被告供稱現湊得現洋二百元呈案餘求寛限料理中西官得禀判戕呈案之洋先交原告具領餘洋仍着被告交保限一個月繳案 
[算淸賬目限期繳銀]  
　　周少云前投法公堂控稱有大經毛巾廠經理徐履琴前來租借房屋開設毛巾廠批發所並托商人代墊短本銀言明以一千兩爲限現廠巳閉歇被徐虧欠銀九百餘兩向索推諉無着人亦不面求請訊追徐履琴供托墊銀洋事誠有之惟賬目不符求請察核判徐交保出外限十四天原被均至捕房將賬核算明白禀覆候斷在案昨巳届限故又傳訊先據捕房禀稱兩造算賬惟有房飯金一百四十元被告不認餘均簽字承認請核訪之徐履琴又將利息等項反悔不認中西讞員會判房飯金理應經理人擔認與墊欵之人無涉着徐履琴交人銀並保限七天繳銀九百四十五兩九錢 
[馬車行虧欠房租]  
　　虹口天主堂投法公堂控被某馬車行主程連發虧欠房租洋二百四十元向索延約不付求請訊追程連發供認欠租當繳呈洋八十元餘求寛限判令七天繳淸在案昨又届限傳訊有程妻某氏投稱再求寛限七天聶讞員判餘欠租洋限三天繳淸如違拍賣備抵 
[造屋不通出水之糾葛]  
　　三德堂前延賚美律師代表投法公堂控稱前向葛其祥購得地皮一方建造房屋後因隂溝出水不通係葛違背契據求請訊究判令葛其祥交保出外限一個月料理出水立據於原告如違交還賣價洋二千元葛保出後迭向鄉董商通隂溝可以建築投案禀覆判着雙方議妥趕速建築在案昨又届限傳訊葛其祥聲稱現今尙未做就因堂中某神甫囑令緩日再做云云中西讞員以其飾詞搪塞判交二千五百元人洋並保限七天做就 
[女伶不允唱戲之控告]  
　　董馥康投法公堂控稱於上年九月間與女優馬蘭生張妙齡兩人訂立合同演唱文明新戲後因馬等兩人違背合同不允燈檯演唱被其躭悮以致損失求請訊究馬供因董不將訂定銀洋付下故不演唱曾經訂過草合同一紙巳呈捕房董呈案印就之正式合同婦人並未簽字請察張妙齡供女子由馬介紹與董演唱新戲言明車費洋十二元後董祗給洋六元故亦不願合同並未訂立是實中西官察閱之下判以草合同旣未燬去如何又立正式合同遂着被告將草合同呈候察核再行訊斷 
[美租界捕房瑣事]  
　　擱路調戲女工美租界梧州路寳順絲廠繅絲女子吳玉珍昨日薄暮放工甫至門首被甬人葛狗子擱路調戲適被包探葛祖元查見將葛拘入捕房捕頭略詰一過諭飭押候解廨請辦 
　　小茶館内聚賭楊樹浦藍路小茶館主陸桃桃昨日糾得賭徒沈根生姚金生沈錫福沈根泉等在内聚賭抽頭被捕查見將一干人及賭具拘入捕房捕頭諭飭押候解送公堂請究 
　　摸竊行人鈔票剪綹賊李桂福昨在吳淞路摸竊行人陸金生身畔鈔票洋六元被陸察破鳴捕將李拘入捕房禀明捕頭諭飭押候解廨請辦 
　　更正前報載劉原之僞造八釐公債票一案茲據哈華托律師來函謂並無此事劉之公債票乃出價向劉巧生購得當時固以爲眞票也後因生疑持往中國銀行詢問眞假該行見係僞票即報捕房查究劉因身藏餘票亦係　物遂無辜被拘後劉竭力協助捕房查明眞相中國銀行决計取消該案是爲三月二十四日之事劉原之始終未被押固無所謂開釋也云云劉君旣非僞造且亦無被押情事前報所紀自屬未確特此更正 
雜評二 
[稽查員之拒却（庸）]  
　　無論何機關之稽查員跡其行爲大都以騷擾爲能威福自慧不獨菸酒局也站台爲路員辦公之地亦爲旅客上下之所如使縱容此輩入内則狼奔豕突不獨有紊路站秩序抑且害及旅客安寗影響營業實非淺細近日自稱禁烟調查員之在站暴橫情形（見昨報）江局長亦旣知其弊矣其不允公賣局之請求也宜哉 
[鄉經董之排衙]  
　　吾國官場向例新官到任接事甫訖即分報接篆日期於上詳下行之外又必通咨平行機關爲循例之酬酢然此種手續惟官署爲然地方紳董固無有舉行之者闊哉引翔鄉經董恐其煌煌頭銜外人未能深悉而於知照各機關外特以正式公文通知工部局是亦内地官廳所不敢仰望者也特不知知照工部局而外尙須拜會外交團否 
[來函]  
　　逕啓者頃閱三月二十八日貴報本埠新聞欄内登載車站查烟之限制一則披閱之餘殊爲詫異查本公所派駐各地調查員祗有委令一件此外并無發給佩帶執照且各員職務僅在稽查範圍亦未施行搜檢手續所有拿案均須會同警察不得單獨執行在本公所章程規定至爲嚴密在各員亦能奉公守法尙無騷擾之事貴報所載該自稱禁烟公所調查員三四人佩有執照惟照内並無印信云云是其爲冒充顯而易見但恐誤會滋生不無影響除函知江局長嚴行查辦外特此奉函希即更正蘇粤贛三省禁烟公所啓 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[君子懷德小人懷土八股文] [  羅雀翟公天虚我生合作]  
　　述所懐於君子小人以見其情之各有所難絶焉蓋君子所懐者德也小人所懷者土也以所懐者而一旦與絶不亦難乎其爲情乎且交誼之絶必有其不得不絶之勢然絶之者其勢而懷之者其情勢之所迫愈急則情之所感愈深不幸易玉帛以干戈奪性命於呼吸溯舊情之可戀固有不能恝焉於心者矣」今以潛艇之抗議無效不能不與德絶鴉片之期限已届不能不與土絶絶之誠是也所難巳於懐者惟君子與小人耳」夫常棣之言孔懷懷乎其人也吾人不生於德德之人非吾之親人也何晦明之可咏」泉水之言有懷懷乎其地也吾人不埋於土土之物非吾之恩物也其涕淚從何來」而君子小人則不然矣故吾不能無疑焉吾國當變法之初君子之身列戎行以受德將指揮者旣無異巫臣之敎吳師而頻年之負笈以入彼大學者亦步亦趨又不啻窺夫子之宮牆也是則條頓之族在他人視爲無關休戚者而君子固巳親逾骨肉矣故當陣雲之直壓比利時也君子卽惕於衆怒之難犯而日引領以望曰德庶幾其能改乎而孰知其再接再厲拒忠告而不納使懷之者迫於大勢不能不奪情以抽庾斯之矢耶」吾民享自由之福小人之心縈嗜欲而向土商收買者要無異耶穌之稱救主而前日之派員以至上海者大來大往又不啻如菩薩之降臨也是則黑籍之民他人視爲無妨殺剮者而小人固將留爲主顧矣故當烟禁之實行於中華國也小人巳屬一息之僅存而日稽顙以禱曰土也者其能買乎而孰意其如心如願竟倒擔而全收使懷之者感动中心不能不攘臂而攀馮婦之車耶」是故以時勢言雖俾士麥之雄圖未替而末等長弩終難拒楚尸之亡秦牛耳何憂其能執而不敢環而攻之哉然君子則非所忍爲矣」以人情言雖阿夫容之餘毒猶存而恩同再造自不類秦人之視越狗命實因之能延而敢不歌而頌之哉故小人固母恤人言矣」今者以比隣之鵝鴨忽喧第三步之進行猶緩而滿肚之蛔蟲未死二千箱之存貨猶多是無怪乎君子與小人猶不能一日去諸懷巳 
家庭常識 
　　洋襪最易破若另以布製一襪船套之更用包脚布以收脚汗則可經久數倍且有益於衛生 
　　去篦齒間髮垢莫妙於自製一弓以竹篾一段長約四寸闊寸許兩端各鑽細孔一排穿以細線使成多數之弦如張弓然用時以手持篾梳其弓弦齒垢盡去線汚則以皂水濯之聽其自乾明晨仍可應用 
　　無論寒暑漱口之水須用相當之温水方不損齒若常用冷水或熱水則牙牀受冷熱之激剌易致出血而齒漸動搖[  讓竹] （二） 
炊米時入檸檬汁少許水中則米色愈潔白且鬆軟 
　　選牛肉時以拇指力按之苟指舉而肉即起者肉必佳 
　　置蠟燭於高燥處五六星期後用之燭光當愈明歷時亦較久　　煤氣火爐最易致銹防之之法宜先以法蘭絨浸橄欖油擦其内周則此患可除 
　　油潑厨桌上宜急覆之以鹽不則油將浸漬木中 
　　芹菜宜置之涼水中未用前一小時苟加鹽少許於水内則愈形淸脆[  俊如] （二） 
事物閒評 
　　黃包車逢前面雖有小遮陽但雨點仍易侵入撲面沾衣使人難耐予意可將小遮陽再添一摺如恐遮蔽視線則不妨嵌一鐡絲紗布或玻璃紙一小方所費甚微竊願包車公司有以改良而人家包車則固自有改製權也 
　　上海爲寸金地弄底房屋每有雙夾廂者天井大倍於常固屬可喜予意前面一廂尙可橫出一樓與客堂樓相對如門樓狀庭心酒遍金錢又不過引起一只瘶　蟆伉白仍屬空曠而樓窗三面作鎖壳形旣甚美觀又適於用樓下則裝蟹箝欄杆如照軒狀可以停車豈不甚善　　影戲片上之英文說明書近有譯成華文者大受社會歡迎惜其字都係藍地白字遠望殊不明瞭予意可用呆片寫小字於白玻璃上於角上編明號數演至英文說明書時則活片暫停即將呆片鏡頭移正使現白地黑字此不過一舉手之勞耳無論何片皆可行之正不必向外國定造活片不審各影戲園何以吝此手續[  天虚我生]  
　　本欄歡迎投稿不拘體格 
短篇小說 
[榆莊影事（愛迭勒著）] [  常覺小蝶合譯天虚我生潤文]  
　　第三章三月二十二日刋起　　良久欲菲收其紙曰讀畢乎曰畢矣然此事殊可怪谷菲曰果也吾識僞潘西迄今二十年顧其事甚秘初無可訴於理今則證據巳明但君赴美證明其僞卽不難逐之三舍以外梅爾自撫其額曰丈言固當但茲事如亂草我心乃無從得其頭緖谷菲曰此無足慮蓋汝之産終不能讓人久佔梅爾毅然曰然聞君之言尤令我思及亡母不禁血沸蓋使無人假冒則吾母早巳得一安逸之處至今或猶在人世也然君不遠千里覔我至此古道殊亦可風我將何以謝丈谷菲曰此汝不必言謝蓋吾之來亦有目的吾受僞潘西辱侮於茲有年意正圖報復耳梅爾曰君在英國當未料及有我谷菲曰否吾知汝父在坎拿大久固巳娶妻生子且欲逐僞潘西亦非覔得潘西之嫡胤不可乃訪汝至此梅爾曰坦微自失其悔罪書後亦曾見君否谷菲曰可憐者坦微渠猶以爲此書爲其主人所得故往往自驚一年以來頽老且不堪矣予初得此書甚欲告之鮑德顧鮑德早死喬生亦垂老且早與榆莊斷絶關係蓋其人一至第一事即易律師計亦狡也梅爾曰自汽車毁後君亦嘗見其人否谷菲曰曾見一次且大鬨其人初疑我索賠車價而來故即出相見予出其不意突曰咄吾早疑汝爲巨騙今則確矣谷菲言次微笑曰此事實我一時鹵莽顧其人亦不以爲悔但笑曰嗟乎谷菲先生吾甚願汝當日車毁未傷腦系予時大怒卒不擇語竟直揭其隱且以君父當時爲樹壓斃新聞朗聲誦之其人初亦一愕旣笑曰谷菲先生汝但知其一半耳若更見三日後之聲明更正者卽知謠傳之不確蓋當時死者實另有一人而我則在孟忒理三日始歸梅爾曰當時君復何言 
長篇小說 
[絶塞奮椎記] [  野鶴]  
　　第十四回（七） 
　　這一夜功候到了便誘那柳娘得他窟裏他却預先藏在黑靨靨的場所使用他平生奇貨自居的第一件好武藝那便時棲羽老人傳與他的祗可憐那矢誠不二的柳娘給他賣了平白地斷送那裏把滿身子的俠腸義骨委棄得和草萊一般倩女魂歸關山月黑空剩那半明半滅的靑燐兒慘慘淡淡的掩照着不一會半空裏漸漸瀝瀝的下起細雨來了似乎天公爲了他也特地灑了好幾點代表心曲的哀淚正在那宵氣慘黯的當兒便有一個人冒着寒風衝着細雨惘惘不甘的跑將來了一見了柳娘珠沉玉碎那樣兒便禁不住抽抽咽咽的哭將起來一回兒覺得自己襟袖上有些冷了那時雨也止了鳥也啼了天也現了魚肚白色了便提起襟兒向那晨光熹微中仔細一瞧那知不瞧猶可一瞧了後便止不住渾身發抖起來原來他自己左膊上早也割了個茗璣大的窟隆不知那時被人截害的祗爲着痛哭得過於悲憤連自己的傷痕都没覺得了這時細細瞧時那襟上赤灎灎的分明是自己流出的血液纔扶着頭覔了塊靑石略坐一坐頓時覺得酸痛起來好像千百枝細針在那心窩裏亂攢一般又坐了好一回猛的想起此是殺人傷所萬一被人看見了難保不硬派着自己算個要犯那時便百喙莫辨了一面想一面便把長襟攬起護在那受創的膊兒上還用一手按着纔緩緩地行去没及十步猛的背後有人呌一聲道江先生你在這裏麽原來那人便是江毓忠他見柳娘改裝去後心裏委實放不下又知道他不許同行祗得略停了停也如飛般的躡跡尋去那知片晷之離人天永隔也正他思想不到哩這時見有人呌了掉頭一看那人似乎看見過的祗舉不出他甚麽姓氏那搜了好一回 
　　今日揷畫爲「楊石出巨資爲其侄運動選舉參議員」十五字拚成 
　　天虚我生舊用圖章作巳遺失恐人拾得冒用特此聲明作廢 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之臺灣（三）]  
　　再論東洋將征台灣事 
（見本報甲戍年三月初二日） 
　　昨論日本興兵征伐台灣之事雖云吾華人聞之無不勃然駭異此不過謂華民巳耳乃今聞不但民間奇異即官場亦未有信息今得傳聞之新報莫不駭然而得之音耗也夫此役關係重大重師　興而不先爲傳知議局也豈有斯理乎如曰本朝曾經允許然許事於後議事行於後是兩國交接之常道也夫台灣本國之屬地也西邊一帶皆封疆重地而他國何得進師東邊在本國未封之境而本屬巳封之接壤則我國時駐重兵以觀釁藉備不虞者揆時度勢則斷斷不可疎於防範也乃日本不先行知會而遽下出師之令是旣無列國相交之誼且又失和好之心乘勢擅行冀出我國之度外耳聞前得二日本處憲司與駐此之日本領事文書往返繁多不知相議何如第傳聞者尙有一端焉見前報猶云係爲報讎出師也又曰實非報讎起見僅赴該處查看而巳噫是何言歟聞振旅萬有五千人而僅以查看爲名乎異哉其言之不足信也而聞此言者則前論另有别圖之疑其亦不可解乎然則該領事苟實出前言則傳聞之有此役實無緣無故矣蓋前此日本先從外務大臣之請於台灣者緣因被枉欲征罪報讎而巳本朝眞以爲願明直曲之道故繼許其自行征辦是因有報讎之處而許其自行復讎耳乃今日旣謂無讎圖報則本朝前許之言固可廢矣若茲之日本興師逞志經往我屬地而猥云查看者是屬無故而來犯我疆界矣此事也似宜即乘電線傳問於日廷請其即回報以實在情意然後始行辦理可耳夫日本之棄舊求新矜情强辨固其國之機事在他國亦不能與明言至其求新而至於見嫌於己國之民且遂起意稱兵於我大邦之屏瀋以圖輸服而兼并爲塞怨計是所謂義外之行非王者之師也而該國因得西式之船效西國兵法之靈則觀其舉動亦似懷縱橫恃勢之心矣夫精器也必得精手以用之新法新器若不熟於行用不如仍用巳嫻之舊法舊器也日本人其念及此理也本館得出師各情惟自西報而譯得所論者如此亦惟藉風聞而巳且旁察而巳抑或西字各報其或謬於傳述歟亦未可知而我國之操政柄者其量力度勢就此情形以權其輕重焉可無疑慮也斯天下幸甚矣 
[尊聞閣筆記]  
　　癆蟲（見本報甲戍年四月二十二日） 
　　漢陽離明宮爲黄冠夏道人住持紺宇雲連禪房月靜廻廊之外曲徑通幽晋人客於此者咸下榻其中有趙某者年二十餘一夕蓮漏初下獨酌芍藥軒前酒酣擊缶歌呼鳴嗚忽有一物撲入鼻孔濡濡然作癢亟噴之杏無所見遂安焉閱數月而咳嗽大作瘦削如枯木奄奄垂斃瞑目時忽嘔痰升許中泅一蟲狀如守宮而有肉翅旋入夾壁同居王某家亦不以爲異一日晨鐘初蟲王仰枕作呵欠聲口齒一張似落一物探喉而下初猶不疑爲此蟲也積半年遂成瘠疴漸至瘦黑如鬼氣絲絲欲斷道人惻然掖王啜茗一俯首而蟲由鼻觀出色似水荷花肉翅展翔帳幙急撲之而不見詫曰必是崇也自是相戒勿入此室道人曰適聞公言殆以此室地不靈耶我試居之何如旋遣侍者襥被其中又於香茗之外設蒲團一具挑燈跌坐雙眼矇矓覺鼻觀作癢如蟻行然捫之而嚏亦無他見居年餘而成沉痼枯瘠之形嘔痰之色一如趙王兩人漸至不起醫曰是爲癆蟲症也 
[花叢談屑]  
　　贈女彈詞詩（見本報壬申年六月十二日） 
　　谁唱黄河遠上詞靑衫有客淚痕滋江南玉樹飄殘後又見司花袁寳兒（袁雲仙） 
　　王家姊妹總魂消一卷芳心展綠蕉各有專長才與貌麗娟風推幼娟嬌（三麗娟王幼娟） 
　　貞麗如何又麗貞古今一樣愧芳名不須更唱倭袍傳淫過桑間陌上聲（嚴麗貞） 
　　前輩芝香與黛香會書未肯便登場若敎往事談天寳一曲琵琶淚數行（陳芝香陳黛香） 
　　老去徐娘亦可哀亭亭玉立舊丰裁淸聲婉轉聽雛鳳自譜新腔敎女來（徐寳玉徐雅雲） 
　　秀色堪餐吳絳仙不隨時俗鬭華妍楷杷花下門常閉誰是知音許結緣（吳素卿） 
　　靜香堪與幼香誇蘭蕙雙雙解語花更有素卿推絶色斷場聲裏屬朱家（朱靜香朱幼香朱素蘭朱品蘭朱素卿） 
　　相如雅號不嫌多淡抹濃粧比若何莫道蟾宮寥寂甚月中今有兩嫦娥（陳月娥汪月娥） 
　　蘭桂芬芳傍玉堦秀娟何似月娟佳一雙抱得瑤琴去枕畔時看有墮釵（胡蘭芬胡桂芬姜月娟張秀娟王月琴胡麗琴） 
　　爲愛卿卿總可人麗雲雅月擅丰神個中情讓汪倫重流水桃花送我頻（陳愛卿錢麗卿唐雲卿張雲卿錢雅卿姜月卿汪秀卿） 
　　貞心未必似幽蘭月下何妨任共看同是破瓜年乍届深情慣向曲中彈（陳月貞施月蘭） 
　　兪調當年久絶羣歌聲今又翠娥聞陽春終勝巴人曲餘韵風流尙在君（兪翠娥） 
[神話]  
　　魂遊地府（見本報癸酉年二月二十四日） 
　　佛山有開設酒樓者因病身亡家人以其胸口尙温故未卽殮兩宿忽甦起而自言魂遊地府閱歷殆遍其所見一如世人所傳惟所謂閻羅王老年少無鬚服本朝衣冠旣至匍匐階下閻君命吏持簿上略閱一遍謂命猶未絶係爲鬼卒誤勾可急釋還陽因喻之曰至此處而重回者世間絶少其人汝嗣後可精修善行勿蹈惡愆普勸世人廣行隂　并授以符咒數千言謂至世間可以治一切病酒樓主人旣甦後病體霍然試以其言治疾罔不應手奏效并能言人生平隱事即妻子所不知者亦灼然如目觀往問者其門如市布施金錢無算 
 
 
 
 

Page 18

 
 
   
 
