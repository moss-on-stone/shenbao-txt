# 1882 - 163 - 4903279

 

Page 1

 
 
[新日縮本多]  
　　　石齋主人啓 
廣東所刻之多實船時文向巳風行海内爲業舉子家朝夕揣　然其中虚題頗多間有文不對題者至字之　誤機　　其　　是　閱者　焉本　不惜工本於今春廣延多手校勘凡有題無文以及破體字悉爲勘落校正又博搜鄕會時墨及名人課作挨次增人另請善書者八十人照　　淸　後用石印照相法印成縮本統計實數文七千二百九十六篇每篇俱加圈點勾股其字之大小與本齋所印之康煕字典髣髴妙在墨色濃淡相宜字字淸晰實　珍愛現於五月初當可印完準於五月十五日出售每部訂成八本價洋四元如蒙購閱新至申報舘間壁之甲昌書盡室價買或有　買者請移玉至申報舘帳房面議可也此布 
[高麗興辦通商事宜要策]  
　　高麗通商之局今己定計可以爲高麗賀卽可以爲中國喜而其於拘執成見恪守舊法之際一旦幡然變計决大策而定大事在高麗君臣雖意見從同然未必志决行果不及一年而諸事遂能大定此葢有主持其間者焉由今日而溯前事乃知曩者高麗因日人在彼事事牽制將來大有舉國以從之慮因欲壽立着法特泒二員到華請命於中國之大臣並聞國王寓書請教自此始有與泰西通商之議今則美國已遣官蒞約矣繼美而往者又有英法兩國矣是此事之成　肇端於上年高員到津役而如何布置所以隱授之而明助之者我李伯相一人之力而已伯相爲國重臣謀事深速知高麗爲中國屏藩逼近强俄與日本對峙一海是二國者皆有窺伺之意而且不惟高麗是圖將由高麗以及中國者也高果不願通商事亦難强旣與日本立約則由此擴充通商之局面使四洲之上皆爲與國則日人不敢逞俄人亦不得爭而内外交修富强立致遂使我東鄙之外頓增一重鎭焉豈不可絶日俄之望哉吾故謂爲高麗謀卽所以自謀也名位德望如李伯相者有不竭心盡力者乎謀高麗以備日絶俄其事有必相輔者如治東三省是也盖吉林密邇高麗陸則通俄海則近日將遏二國之謀而弭二國之欲使高人盡破成見講求通商而已轉若處於無事是欲人爲其所難而已反不知爲其易庸有濟乎故今日之助高麗以成通商之局與吉林等處之經營實有相因之勢亘古以來所以爲　邊之至計者當推今日爲極善生乎其世而得成非常之業亦幸矣哉雖然約則已成而以高人之力量言之猶覺一二年間未能盡舉其事中國旣善自爲謀則目前所以助其成者正不可緩前者陪同美員赴高之人事竣回華與上海招商局聞高美成約特泒人前往觀其地勢人情以爲分設埠頭計者同時述所見聞皆言彼處土人迂拘之態驟難改革船至海口泊已數日土人猶相駭怪登岸之時竟有見而驚走者其海口泊舟之處有不能登岸者設使各國往來輪帆雲集卽沿海一帶之沙灘輒形未便應塡應濬頗費周章緣其國俗儉嗇素不通於外邦所往來者惟中國然亦每年止進貢之時以土貨來而以中國貨往平常商民販連贸易中朝旣有例禁卽國中亦不之許以故拓地雖三面踞海而航海者竟無其人其漁船獵捕者亦僅在沿海港汊之中不出大洋也閩浙等省有救獲遭風難民由内地遞送回國者亦以彼處之人不習出洋偶遇颶風隨其漂蕩故耳目下主謀旣决而經營海口尙爲第一急務卽所擇之釜山鯨山等處次第布置而地異平原島嶼紆曲沙磧山根錯雑環繞其工程正有加於上海之濬吳淞與天津之駁内河者至其民俗之樸陋見聞之狹小實由於物産之不豐利源之不長目前亟須舉辦一切而國家旣無現存之帑民間又乏衆輸之捐巨商富紳坐擁厚資者舉國不得一二戶則官辦商辦均屬萬難惟其國中平原少而山嶺多地脉之遠直接東三省一帶藴蓄極宏歛藏孔厚自鴻濛以來未嘗發洩金銀銅鐵之礦所在皆是設或開採其利無窮嘗謂中國民間每惑於風水之說藏富於地而不能取雖官爲曉諭紳爲勸導終無以奪愚民之見高人固亦猶是然其推重中國之意君民一致如以中國官紳爲之經理任其事而不奪其利但取十之二三以爲工費則民間自不梗議而國家驟獲大利事事可以興舉矣夫中國礦務雖有興旺之機而尙未到處開採所以不匱於用者以國家歲人之欵與民間存儲之財自足挹注而高麗則非其比一旦需此巨欵舍開礦將何所出此又可緩於中國而不可緩於高麗者也爲之謀者其亦借箸籌之否耶 
[本館自已接到電音]  
　　昨日接到在津友人專發電音到本舘有四月三十日上諭一道敬謹譯登○四月三十日奉上諭前據御史徐克剛奏叅裕祿信任劣幕及屬員彌縫軍需銷欵濫膺保薦各節當諭令孫毓汶查明具奏兹據孫毓汶奏逐欵查明均無其事卽着毋庸置議已革道員裕庚辦理局務致招物議着裕祿卽行飭令回旗不准逗遛欽此 
[高麗近聞]  
　　昨得高麗來信云英提督韋君到高後本卽欲與高國立约因待領事與繙譯不至是以遲遲旋於四月二十日見法國駐津之領事官狄隆突乘兵舶進口韋提督恐法或後來居上趕於二十一日上午支搭帳篷在浦口畫押竣事然狄領事之來不過探聽情事先通聲氣隨後好由法國另泒使臣妥議通商條約故狄君亦不多勾留卽回天津也日本兵舶在口内冷眼傍觀花房公使雖屢欲與聞約事而苦於無人理會轉如孤飛之鶴自去自來殊覺閒暇現在高國貧弱實甚通商後或當一變時局惟士大夫迂拘之見急切總不能融化偶見一船進口必羣相震駭美國船泊口内數日尙不敢登舟一問或欲送物至美船必先到中國官船請命商其可否然後命通事前去卽畫押後美人登岸高麗民人猶避之惟恐不速旋經中國官疉次開導始稍胆壯然英法兵弁登岸高人頗不願意也至中國馬觀察與丁軍門等上岸則地方宫鵠立祗迎靑旗皂　簇擁么喝居民於道旁蹲立如鷺不敢正視是高人之依中國眞不啻赤子之依慈父母也 
[毆傷武弁]  
　　文匯報載有寍波四人來信云有三美國人皆係小船上之船主一奥國人則在掛星輪船上者四人偕往乘興尋芳至一家枇杷門巷輕扣柴扉乃門尙未啓而樓窓忽開以穢物向下傾潑四西人均遭沾染不覺大怒破扉而人適一粤人臥於室丙四　羣肆毆擊臥者頭破血流脅骨已折其二迨其家鳴捕往捉則四人已逸去矣受傷者乃廣艇上之武弁該艇兵丁聞弁遭西人毆傷咸抱不平羣往助拿西人見西捕欲擊之幸有解事者爲之辨明衆 
 
 

Page 2

 
 
方罷手而四西人則直至次日由巡捕獲到解至該管領事官處訊問奥國人訊係在塲而不動手且曾經勸止並無不合當卽釋去三美國人則業經監禁俟查明再爲核斷 
[唆訟釀命]  
　　浙寍之慈溪縣山北鄕某嫗家有三媳皆寡三孫俱幼遺産薄田數十畝藉以度日相安無事禍由里人某甲近患瘋癲一日甲家失於防範被脫至某嫗家潛匿於媳之樓上媳見之疑爲賊也喊人扭交地保地保並不細問根由卽私行吊打及甲臂受傷始釋之去時甲家已四處尋訪矣甲雖瘋被打而歸猶能向家人備述被捉交保情由甲父素性忠厚自念某嫗家想必不識我子故交地保獨怪地保私吊妄爲殊屬不合意將往問其罪適有某舉人者甲之親屬也平日唆訟爲事得聞此信欣欣然徑至甲家從旁挑唆不由甲们之主卽以某嫗誣良爲竊吊打致傷爲詞且詞内臚列其三孫之名赴縣呈控縣官飭差往提某嫗向係謹慎畏事一見差牌如聞霹靂其媳其孫號哭躱避覺一家雞犬皆驚不得已挽人講用差費縣差去後卽將受傷人以舟載至甯郡江東陸姓傷科包醫又挽某紳出而說和願出洋銀二百元以求息訟而某舉人之慾壑猶未充飽必索五百元姶肯休息某紳念某嫗田産無多不能爲力遂退手於是某舉人又赴縣呈催官則加差嚴提某嫗自念若欲彼之壑盈必致我之家破左右爲難不如一死或可留田以恤我後遂吞服洋烟而庭前差役正百般滋擾忽聞樓上哭聲大慟始知某嫗之自尋短見也於是衆人將差役綑縳聞已赴府上控矣 
[軍門德政]  
　　淮揚鎭歐陽軍門於上月初十日交缷後卽日北上新任章軍門待人和譪器度寛宏而軍令極其嚴肅湘軍各營出人均限以時刻故到浦以來從無一滋事者民間頗深感激云 
[淮城賽會]  
　　上月十五日係淸淮都天會期各行爭奢鬥靡其間以抬閣爲尤勝計抬閣六架錢行所出者又首屈一指至旗繖亭臺則往歳較勝於今盖近年生意淸閒雖各行首事者豪興未降未免外强中乾有心無力是日來觀者遠及百里之外帽影衣香殊形熱鬧云 
[蕩口競渡]  
　　蘇城龍船之勝道光時爲最盛閶胥門外各橋各浜共有十餘舫每逢端節前後齊集山塘河中綵旗耀日鼓吹入雲泅水者鷗沒鳬趨爭奇鬥勝助以畫船簫鼓粉黛輕盈遂令舉國若狂不數西湖歌舞矣後因鬥毆致命爲官憲禁止咸豐間僅見一舉兵燹後幾如廣陵散矣近年如常熟蕩口始聞有競渡之舉踵事增華斯風漸盛上年國制又經停止今歲蕩口復有此事蘇地船令近日幾經雇盡聞該鎭龍舟素有兩隻一錢姓一華姓今年一家在服中惟一舟出演想爾時淩波飛駛獨擅勝塲士女爭觀定增一番熱鬧也 
[蘇台雜誌]  
　　太倉州吳剌史承潞已捐升道班禀經奏請開缺業已奉到諭旨所遺篆務已于前月念九日奉大憲札委候補直隷州知州吳刺史政祥署理矣○四月三十日爲前署臬憲郜荻洲觀察生辰故念九三十兩日各官在滄浪亭備筵恭祝滿座熏風管絃迭奏一泓淸水冠盖遥臨洵爲良辰美景宦途樂事也○胥門内侍其巷恒裕烟膏店主某姓蕩口人一妻一妾妻住蕩口妾居店中妾有一子在蕩口讀書前月念八日妾欲喚子至蘇某則欲妾回蕩口與妻子同居妾不允因而口角某之父亦怒於是父子兩人將妾毆打妾因憤極服阿芙蓉膏此係囊中之物不免過多救之不醒卽於念九日殞命云○城内范莊前向多凉棚三十日淸晨忽有一凉棚火起勢已炎炎幸爲更夫所見卽喚醒隣居澆灌得熄此係沿街凉棚何由起火諒有匪人所放然當時遍尋放火之人則杳無蹤跡云 
[作羹下毒]  
　　天津現出一案幾害一家四命幸趕救得生然亦殆矣其下毒者蓋一十六齡女子也河東陳家溝地方有柴氏僑寓其間中郎有女年僅及笄已字同里某姓壻家與女居處望衡對字祗一街之隔女碧玉年華緑珠丰貌去歲已不能貞至今更人言藉藉壻家薄有所聞欲娶歸以免物議女母以年幼爲辭壻不得已紏人刼歸天津此風向不多見殆亦無可如何之下策也母知女已非完　恐事决裂不可彌縫憐女弱小不堪凌虐暗中給與紅砒一塊囑其事敗受辱可以自盡此等作爲本已悖謬無如女旣人手初擬自裁繼念螻蟻尙且貪生豈爲人而不惜命况均之一死何不下一毒手較爲直捷痛快俾我死而人不得俱生天津風俗新婦人門三日當如古禮洗手作羹以奉舅姑女乃於人廚時乘隙將砒毒放入飯鍋飯熟家人同食女託病而不下箸一家四人俱毒發垂死四人者蓋一姑一長親一夫一小叔也隣里大驚赶緊盤問始得其由求方灌救幸獲無恙不然則覆巢之下幾無完卵矣其姑遂告諸親族將婦送縣請辦現已由縣發官媒收管夫芙蓉其貌蛇蝎其心靑年弱女而胆大一至於此是亦足駭人觀聽者矣 
[鄂省官報]  
　　四月十六日藩憲牌示襄陽府同知缺委試用同知劉珍署理十七日又示蒲圻縣缺着新選之張集慶赴任黄岡縣丞缺以試用布庫大使于儀韶署理 
[攻訐募賓]  
　　閩省各衙門之幕友風氣最壞向經左侯相任閩浙總督時曾經申飭兹聞有施姓募賓以同道中各樹黨援不修品學竟投稟撫轅據稱如虞某等霸荐館地物議沸騰請飭查究等語撫憲閱稟後卽於三月念五日懸批兹謹抄錄如左查幕友相助爲理案牘之得失官聲之美惡繫之本部院整飭吏治不遺餘力所到之處察吏而外必兼訪幕友之優劣遇有聲名平常立令辭退從不徇情去歳抵閩卽將省會各衙門幕友訪諸司道紳士僉謂品學尙好數月以來查看文牘尙無疵謬且未有不肖等事爲人告發兹據呈幕友等倚勢朋比各情倘有其事本部院豈無聞見司道各員豈復行延請不慮有累聲名乎至買屋生息等事亦已查悉各有數椽棲止皆係常情亦非巨富此外圖利確據來呈未据指實惟縷列空言加之醜詆顯係挾嫌懷嫉欲圖一網打盡以洩私憤本部院素性嚴厲有犯必懲然亦不容肆行誣衊所有虞某等四人應毋庸查議以免株連至曾經犯事驅逐有案之人仍復逗遛鑽營如果屬實亟應嚴行驅逐出境未便姑容至幕友應行延訪不容勒薦稍知例案者皆已具悉孰肯自蹈愆尤同干嚴處或係不肖劣幕謬爲招摇希圖固館亦未可知均應通行嚴禁仰藩臬兩司卽便分别辦理並分飭各屬所延幕友務須擇品學皆優之士毋任濫竽充數于咎切切呈發仍繳 
[白晝放火]  
　　揚州小東門内大街有杜姓壽枋舗頗殷實四月十八日午刻忽然火起烈熖騰空勢不可遏幸水龍局甚近奮力赴救只焚去後進及批屋約十餘間衆查起火之由知爲人所放火因是日早上有一少年忽忽人杜店云有一百靈鳥逃籠飛人寳號後院乞放我入招之杜夥卽引少年進内四處細看并無蹤跡少年嘆息致謝而去須臾家中女人聞後宅屋上似有人聲往視之見一人盤踞屋上四面探望而回顧與人言語問之云覔鳥者知其爲少年之使也但囑以勿傷屋瓦且宜速去主人回恐不汝恕也其人唯唯向屋後而去此屋卽平日堆積柴薪木料之處後牆臨街踰時行路者見其屋上揭去瓦片數塊白烟滚滚如灶突之方炊冲風而上卽告之附近居人鄰衆聚觀大驚正欲至杜店詢問乃磞然一聲火勢忽高丈許勢已燎原矣因揣少年托言尋鳥騙入後宅係專察其積薪之處而屋上人又托言覔鳥揭瓦以下火種令其由内而外其計誠毒而巧矣 
[恭送靈轝]  
　　前湖督李制軍之太夫人靈柩東歸經過皖垣該處官憲在西門外碼頭迎迓致祭已列前報兹悉前月十九晚李傳相差 
 
 

Page 3

 
 
弁到皖稟知制軍謂傳相已抵蕪湖請奉靈輀前去會齊仝進裕溪口取道巢湖回籍等語是以憲舟卽於十八日上午十點鐘開行皖垣文武及水陸管隊皆到江干恭送云 
[犯奸罰戱]  
　　前報登有杭垣武林門外武弁失體一節不料近日該處某官又有犯奸罰戱之事盖武林門外直接大關塘棲臨平等處地方遼闊向設有驛丞稅務巡檢各官近有某官者素有和嶠之癖兼有登徒之好熊魚兼嗜鷄鶩俱珍其近處之艸營巷有某姓家閨女年甫及瓜貌尤少艾某見而艷之因借雉爲媒驅蜂作使始則借徑而入門繼乃踰墻而鑽穴終且履闥而登樓早去夜來停眠整宿彼以爲閨中之素女亦屬宇下之蒼生偶爾陶情何傷盛德而不知道路之傳揚鄰居之耳目其欲逐逐而視眈眈者固不僅一二人亦不止一朝夕也上月某夕某官方宿其家巷内之居民共糾集數十餘人而以各隣之婦女十餘輩用爲前隊破扉直入徑登其樓時某正解衣高臥被羣婦蜂擁而人直從床内拖出一聲高呌而後隊雄兵從娘子軍爭先而上於是衆手交加羣言嘈雜有欲剪其辫者有欲煤其面者有欲赤其體而暴之於巿者有欲縶其頸而獻之於官者某聞之魂摇魄散叩頭如搗蒜唯求保全前程願甘重罰嗣經有數人作好罰以光洋百元名班戱文五本并盛筵十餘席他物稱是方得寢事其罰戱五本現已用紅紙大書特書高貼諸鬧巿街口須侍某名班到杭方得開臺也 
[欵接殷勤]  
　　新任關道憲邵小村觀察於昨晨拜會駐滬各國西官已列於報玆悉領事官皆飭捕頭泒撥西捕手執洋鎗在吊橋及租界照料及憲節至各公廨西官皆更大衣如禮迎迓款接殷勤歸途仍由西捕護送足見中西輯睦之誼與觀察聲望之隆也 
[人財兩失]  
　　有楊寳林者具控於法界會審署稱在租界開設同生泰烟館曾用張蓮桂卽張仁甫爲夥因家鄕有事於三月間回丹陽原籍妻室等仍居烟館内進兩邊隔斷另門出人詎我前月回申則張仁甫將烟館據爲己有而我妻已不知去向及詢張則稱烟館是其所開並不知爾妻何往再問卽被逞兇毆打但衣箱及一切器皿均在内室今人財兩失有家難回四處訪問知妻巳爲張婦係龍雲閣烟館索某及揚州人名關寳者通同謀佔當卽尋詢索某初則推諉不知繼又許給洋六十元若肯相從當立筆據以便銀據兩交聞言之下實不甘心爲此鳴捕將張仁甫解案請究翁太守詰之張仁甫稱該烟館本是我開楊寳林平空前來爭奪實屬無理若云楊妻則楊去後早已有馬車到來將其載去我不知其何往兩造各執一詞翁太守謂爾等將本開店可有憑証楊寳林稱開時由飯店寳生作中店基盤自高橋人錢姓有憑有証錢某現在羅家灣相近處及詢張仁甫則稱亦有憑據紙張却在家鄕當可取到太守謂張仁甫店旣是爾所開頃間供有楊妻被馬車載去則　妻係在爾店中出外然則因何要住在爾處可將此情明白供來張仁甫聞諭語塞翁太守着將張仁甫仍交捕帶回管押待下期傳到關寳及索某到案再爲該辦 
[黨惡被押]  
　　法會審公堂昨據蔣阿三仝妻蔣朱氏投稱租界地方房租較貴本住一枝春茶肆相近處因翻造移居於鹿鶴春之左當遷移時有名瞎子阿春者意欲合住囑尋屋則多贊一椽事固近情遂如其請詎阿春住不多時卽另遷去其應聽租金竟分文未付人亦不見及前日偵知其在烟舘吸烟因之尋往詎伊非但不付租金轉逞兇毆辱復有伊惡黨王仁山糾數人到來邦毆致被打傷當卽鳴捕及捕至而阿春等均已遠颺只將王仁山拘解請究翁太守詰之王仁山則稱並不與聞亦未糾合多人因飲酒過多至該處吃烟彼等爭吵我亦不知何事旋被捕拘實屬寃枉翁太守謂吃煙之時該烟舘烟客可尙有别人抑祗爾一人在彼王仁山稱時猶未晚烟客尙衆太守謂彼此吃煙何蔣阿三不去尋及别人而必指爾顯係狡展着責五十板以儆 
[枷責行兇]  
　　四月十六日本報列兇手吞烟一則係法租界大馬路鴻發祥烟館内之奚金海因刀傷陳沈氏致捕將奚金海拘押陳沈氏送仁濟醫舘而奚金海自知理虧遽吞洋烟亦經醫館治痊管押捕房已逾半月昨日捕房將其解案而陳沈氏亦由伊女攙扶上堂稱雖經醫治尙未痊可惟據醫生云可保無虞翁太守詰之奚金海則仍照前供稱爲悮傷並非有意翁太守斷將奚金海重責一百板枷號一個月以儆 
[具結領貨]  
　　前日報列侵吞累保一案因新泰興洋行買辦馮雙梅串同夏阿六將茶葉四十箱寄於法租界開老虎灶之方阿江處經方阿江得信卽往投訴并將茶葉四十箱如數送交法捕房在案昨日經盤記棧主偕同洋人投法界公堂聲稱馮雙梅虧空該洋行銀洋我係担保理應認賠業今如數償淸而鈕扣及時表等件現均起到所有茶葉四十箱知在捕房爲特投案具領翁太守得詞之下著棧主具領紙赴法捕房領貨云 
[癲狂自盡]  
　　本埠南巿恒昇弄某姓妾忽患瘋狂時欲覔死經其夫察覺見其手有烟泡十枚遀行奪去翌晨臥床不起諦視之則口吐白沫唇邊皆黑氣息將盡仍係烟毒發作特不知何時竊吞急延陳君竹坪施救已不及而死 
[壞船類誌]  
　　昨日午刻本埠有碼頭船裝載米石駛進蘇州河將近白大橋船忽滲漏船夫查知漏在中艙卽將米袋移開意圖堵塞豈知水人愈急船卽沉沒急喚諸划船紛集搬救而米均濕透虧耗殊甚又午後老閘大橋下有裝載竹頭船兩艘相繫並行行至橋門因船身太闊不能過去仍行退出詎竹船上人但顧其前而不復顧後後船之魚貫而進者見竹船退出互相避讓倉猝之間有一蘇州船將停泊之無錫小快船撞壞遂相爭論按裝貨之船當求堅固而行駛必須照顧前後可進則進當停則停須免沉漏之患今一則以破船裝重貨一則於船隻聚集之地而欲連檣並進以致兩俱失事是誠不知世務者矣 
[從良迭見]  
　　英界會審署妓女禀請從良之案不一而足太守莫不俯准而超拔之兹悉廣妓潤金與阿彩二名先後投公堂喊控欲從良而被鴇鄭氏掯阻求請恩斷等語陳太守諭各具呈候斷該二妓同稱鴇處難回烏棲莫定願求發交官媒太守准其所請着靜候飭提鴇婦訊斷云 
[重車滋事]  
　　租界中邇來因各處翻造房屋土木大興時有木料車碰撞之患最險者凡重車下橋時横冲直駛車夫力難勒住易生事端經陳太守出示曉諭務令料車多備工人凡過大橋不得驟駛免致碰撞不測之慮已列昨報兹聞前日午刻有木料車在英租界正豐街東首之惠風園浴堂門前撞倒一年約三十餘歲之人被車擦傷背上經巡街捕拘料車夫至捕房管押一面送受傷者至體仁醫院醫傷想當解案訊辦也然示諭煌煌諸作頭應謹遵免禍何旋禁而旋犯哉 
[招呼失犬]  
　　昨日午前外虹橋堍含香齋烟館内有素畜小黑犬一頭忽來開外國舊貨店之西人稱是犬爲伊所遺失者烟館主回西人云此犬余畜之已久呼應隨心如係爾舊物任憑喚去西人呼之而狗不顧乃訴於捕房館主亦隨去告以前說捕頭令將狗喚來烟館主卽回家領狗至捕房捕頭復令西人呼之狗仍不理捕頭飭將此狗暫押捕房着原被於禮拜二候斷不知如何了結也 
[飭拘船戶]  
　　毆傷局勇一節昨日巡防局委員傳船埠頭着將滋事之駁船戶交出旋因未獲止將帮兇之建人送至局中詎至局門首 
 
 

Page 4

 
 
卽被逃脫當有局勇四名追趕建人在途間撞倒一小孩追至裏郎家橋建人跌於橋堍頭顱跌破流血被面卽經局勇帶回禀覆委員飭爲鎖押仍着埠頭提到該船戶送候一并辦理 
[押犯蒙釋]  
　　前報列蘇人某甲夫婦祇生一女招邵阿四爲贅婿因女遁逃婦循鄕俗每夜喚女名作呌喜之舉致對隣木匠以夜鬧不安爭論該夫婦均服烟尋死由陳君竹坪往救甲死而婦得生控諸陳太守飭提鄭毛頭訊究等因玆悉屢經太守庭訊鄭極口稱冤堅不招認押候查核旋據鄭妻投案求釋太守姑念鄭妻一再呈求准鄭交保一面諭飭邵阿四亦當緝訪妻氏下落再行核辦 
[節錄來信]  
　　連年所打發財票從未獲彩今因立志安貧不再購買前月適有友人辦就吕宋票數紙囑暫附興詎竟徼倖得彩兹念沈寓爲江北水荒籌賑孔亟特寄上英洋十元明知杯水車薪無補於事惟聞貴舘素以樂善爲懷故敢仰懇交沈寓彚解災區并祈登之報章以爲中彩諸君勸[  樂善人來稿]  
[蘇省撫轅抄]  
　　四月廿九日知縣范壽棠缷署陽湖回未人楊滋培江北緝捕回○三十日通判蔣嶙謝飭甄别加考留省補用知縣丁宗儒金山等處勘地界回 
[浙省撫轅抄]  
　　四月廿六日前戶部主事魏熒琳自廣東赴京過浙親拜張元浩禀知藩司委催前署孝豐吳令欠解銀兩差 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年四月念一日京報全錄]  
　　宫門抄○上諭一道錄前○發抄旨三道○缺單○東撫任奏爲迴避知府照例對調摺子○又奏解還代墊銀兩夾片○川督丁奏爲請飭部查銷夾片○漕督周奏爲酌籌另築新堰緣由夾片○又奏爲修砌堰工完竣夾片○又奏爲察看各員夾片○將軍金奏爲請奬勵夾片○湘撫凃奏爲緝獲匪首審明懲辦夾片○四月二十一日理藩院鑾衛光祿寺正藍旗値日無引見○明安謝專操大臣恩○詹事府代奏惲彦彬謝授洗馬恩○宗人府奏泒正補進王六班泒出瀅貝勒漙泰○召見軍機○發抄何璟奏請將悮用匪人勦匪遲悮之補用游擊蕭瑞元革審奉旨前據陳士　奏已有旨將蕭瑞元革職隨營兹據該督奏叅提省審辦卽着照所請行該部知道欽此○又請將帶勇巡江遭風淹斃之温州右營游擊李啓榮議卹奉旨着照所請該部知道欽此○馮譽驥奏審明已革補用總兵謝正球等審擬奉旨刑部議奏欽此○○光緒八年四月分缺單知府四川龍安王祖源升知縣福建政和席珍羅源饒書升俱革浙江於潛姚徽典丁順天文安張雲霈降○○頭品頂戴山東巡撫臣任道鎔跪奏爲知府廻避照例揀員對調恭摺仰祈聖鑒車竊照濟南府知府梅啓煕與河臣梅啓照係屬同胞兄弟該府所屬之德州爲沿河缺分有關考核糾叅之責例應迴避調補當經臣附片奏明並請與靑州府知府李嘉樂先行對調署理在案現准部咨行令在於山東各府查無管轄沿河州縣缺項相同知府内卽行酌量揀員與梅啓煕對調照例奏明辦理等因於光緒八年二月十五日奉旨依議欽此欽遵知照前來伏查濟南府係省會要缺所屬十七州縣衛政務殷繁且時有發審案件必須幹練明敏之員方足以資治理臣督同藩臬兩司於通省不管轄沿河州縣之知府中逐加遴選惟查有靑州府知府李嘉樂現年五十歲河南光州直隷州人由癸刻科進士授職編修補授福建道監察御史截取知府奉旨記名以繁缺知府用光緒四年五月奉旨補授山東靑州府知府五年正月到任嗣在晋賑案内報捐花翎八年二月調署濟南府知府該員任事果毅才識優長現署斯缺措置裕如以之調補濟南府知府實堪勝任所遺靑州府員缺並無管轄沿河州縣查梅啓煕現年五十九歲江西南昌縣人由癸刻科進士授職編修補江南道監察御史截取知府奉旨記名以繁缺知府用不緒三年十一月奉旨補授山東泰安府知府捐加三品銜四年六月到任七年調補濟南府知府該員勤政愛民持躬端慤堪以卽令對調據藩臬兩司會詳前來合無仰懇天恩俯准以靑州府知府李嘉樂調補濟南府知府所遣靑州府員缺卽以濟南府知府梅啓煕謂補人地均屬相需如蒙俞允該員等係因廻避對調銜缺相當照章毋庸送部引見亦毋庸聲叙叅罰除咨部外理合恭摺具奏伏乞皇太后皇上聖鑒訓示再請補濟南府知府向會河臣銜名今因梅啓煕係河臣梅啓煕胞兄廻避對調是以未經列銜合併陳明謹奏軍機大臣奉旨吏部議奏欽此○○任道鎔片再管駕蛟船員弁薪糧經李鴻章奏明照鎭北等船章程按月在天津海防支應局墊發仍由東省撥還以免轇轕前准咨稱自上年七月起至十二月底止共發管舵各人等薪糧工費洋員薪水及回國川資湘平共銀一萬二千六百七十六兩六錢五分六厘七毫六絲七忽六微請卽照數解還等因當經臣飭司籌撥旋據藩司詳報按照湘平核扣庫平實銀一萬二千二百三十二兩六錢一分三厘在於地丁項下動支泒候補巡檢劉鎰解赴天津海防支應局交納除分咨查照外謹附片陳明伏乞聖鑒謹奏軍機大臣奉旨知道了欽此○○丁寳梖片再查光緒三年分額徴稅契銀兩前于奏銷時因前任巴州知州金鳳洲欠解稅契銀四百五十一兩零實因該州地方荒旱並無買業投稅之人又前署叙永廳同知李鳳翰成學懋短徴光緒六年分　稅銀三百九十五兩零亦因滇黔兩省肅淸未久商販稀少所致並非該員等經徴不力經臣先後奏明嚴飭該員等設法賠繳各在案兹據布政使鹿傳霖詳該員金鳳洲李鳳翰成學懋各將欠解前項銀兩依限如數措繳司庫收儲完欵合無仰懇天恩俯准前任巴州知州金鳳洲欠解田房稅契曁前署叙永廳同知李鳳翰成學懋經徴雜稅各案勅部一併查銷出自鴻慈除咨部外理合附片陳明伏乞聖鑒訓示謹奏軍機大臣奉旨着照所請該部知道欽此○○周恒祺片再葦蕩有營上年風潮爲災經前漕臣黎培敬奏明興辦條海圩堰以資保衛奉旨知道了欽此伏查海潮内溢舊堰無存今應體察情形另築新堰據淮揚海道桂嵩慶督飭營弁委員詳細履勘自該營北汛六垜起至舊黄河大堤止築做圩堰長九千八百四十八丈並於堰内蓄淡水以養柴外禦海潮之侵溢値此靑黄不接之時兼可以工代賑接濟兵民所需工費現因河餉短絀在於厘金項下撙節動支事竣後歸人本年河工案内專欵造銷臣謹當隨時查核務使工歸實濟不任稍涉虚糜理合附片陳明伏乞聖鑒謹奏軍機大臣奉旨知道了欽此○○周恒祺片再堰澗汎十五十六兩堡石工照章接　經臣於上年十月内奏明在案一面督率道廳將應用物料器具置辦齊全於本年正月初十日興工至三月十二日完竣共砌成單長三千三百餘丈臣督同淮揚道桂嵩慶驗明修砌如式除將做過工程用過銀兩仿照歴年成案奏報淸單並將細數册籍咨部核銷外理合附片具陳伏乞聖鑒謹奏軍機大臣奉旨知道了欽此○○周恒祺片再分發南河同知及在浦當差各員到工到省一年期滿向由臣衙門甄别出考具奏歴經循辦在案兹查有試用同知師恩壽年二十四歲陜西韓城縣人由監生報捐批騐大使加捐同知分發南河光緒六年十二月初九日到工知府銜試用同知何賡庠年四十三歲浙江餘姚縣人由監生報捐縣丞改捐通判加損同知分發南河光緒六年十二月二十八日到工運同銜試用同知沈福昌年二十六歲直隸淸苑縣人由監生報捐光祿寺署正加捐同知分發南河光緒六年十二月二十八日到工提舉銜試用通判羅繼琛年五十四歲江西德化縣人由監生報捐通判分發江蘇光緒五年三月初三日到省五品銜鹽課大使祝鴻恩年三十一歲浙江嘉興縣人由監生報捐閘官分發南河嗣經捐升鹽大使分發兩淮光緒六年四月二十三日到省均經一年期滿隨時察看師恩壽年富才敏何賡庠辦事克勤沈福昌留心工務羅繼琛穩愼耐勞祝鴻恩當差奮勉均堪留工留省照例補用除將履歴咨部外理合附片具陳伏乞聖鑒謹奏車機大臣奉旨吏部知道欽此○○金順片再奴才准兵部咨京城廂白旗二品銜護軍叅領德克津布在後路屯種軍糧該員於舊屯之處復擇地土肥沃引額米爾河水開屯播種得各色糧石收分較往年尤豐且値零匪竄擾邊境該員帶隊防護不辭勞瘁可否從優奬勵將該護軍叅領德克津布以副都統記名簡放等因奉旨德克津布着以副都統記名簡放欽此欽遵到部查該員所著勞績並非戰功核與定章不符應照章改爲議叙給予加一級於光緒七年九月十六日具奏奉旨依議欽此等因咨行前來伏查該員自隨奴才軍營當差以來每遇帶隊堵勦身先士卒不避艱險前年泒委該員駐札後路屯種軍糧始終經營不遺餘力且値收割之時正遇零股竄匪滋擾邊境復經該員帶隊追勦防護實屬風餐露宿異常出力若　部章僅予議叙似不足奬其勤勞而勵將士合　仰懇天恩俯准將該員仍以副都統記名簡放之處出自逾格鴻施奴才爲邊務需才藉以激勵將士起見是否有當理合附片具陳伏乞聖鑒訓示謹奏軍機大臣奉旨兵部議奏欽此○○涂宗瀛片再湖南永順府屬龍山等縣界連黔省等密山深向爲會匪出沒之所匪首向太和龍山縣人平日結會聚黨肆行無忌屢經各前撫臣飭屬嚴拿未獲上年湖北咸豐縣匪徒楊登峻等潜謀不軌案内究出該犯與四川黔江縣匪首孫寅壽貴州　川縣匪首陳爛毡帽等均與楊登峻　爲應援希圖乘機起事奉旨飭令各省一體嚴拿又經通行所屬懸賞購線嚴密緝拿在案茲據常德府知府留餘慶督同武陵縣知縣李宗蓮禀報會同營汛及龍山縣緝勇眼線於本年二月初七日在於常郡城外將該匪首向太和拿獲押解到省經臣發交臬司孫翹澤親提研訉據該犯供認結盟拜會各情不諱臣查向太和爲龍山一帶著名匪首屢次勾結黨與搶掠生事不特本省各屬報獲匪黨每有該犯之名且迭准隣省獲犯亦皆供指確鑿購緝有年未能獲案此次因其遠離巢穴幸得就擒足爲閭閻除一大害臣己飭司於訉明後卽將該犯照章就地正法梟首犯事地方示衆以昭烱戒除仍檄飭查拿匪黨並逸犯孫寅壽等務獲另辦外所有緝獲著名匪首就地懲辦緣由理合附片具陳伏乞聖鑒謹奏軍機大臣奉　知道　欽此 
 
