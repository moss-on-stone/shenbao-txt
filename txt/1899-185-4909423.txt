# 1899 - 185 - 4909423

 

Page 1

 
 
[售報社告曰] [  申報館人啓]  
　　啓者本館托漢口江　漢記書局代售申報已歴數年查漢口一埠爲七省通衢是以批發之價照上海一律以　旺　此誠格外體恤之意也乃貪利之徒竟收買上海閱過之殘缺舊報寄至漢口私售與人甚且塗攺年月日　　　　　失不全有礙本館聲名殊爲可惡曾於去年三月十一等日登報誥誠無如若輩置若罔聞且有串通本館逃　人　　舞弊情事但　者帋墨之價一切皆昻若不杜絶弊端賠累伊於胡底是以本報漢口分售處自今正爲始另租洋街一碼頭内花樓後街洋房懸挂分售申報牌號　江左漢記書局上下兩家經理敬告賜閱者請知照該處以便飭妥人按户送呈免致歹人將殘缺舊報搪塞其向來　實之人願承送本館申報者必須立一保　　有樞欠錢文私售殘缺舊報等事惟棎人是問特此布陳諸維雅鑒 
[合論連日本報所紀主筆索詐及劣員串詐事]  
　　主筆文人也必其識學兼優見聞超卓崇論宏議足以傾動流時而又廉潔持躬宅心公正始能勝任愉快不致人以有文無行鄙之官員朝廷設以治民者也必其砥礪亷隅四知自凛卽下逮抱關擊柝之吏如孟　所謂爲　而仕者亦必循分供職不貪意外之財而後能頌起輿人羣奉爲民之父母若主筆而專以索詐爲事官員　竟以串詐爲生　　日本報所紀張久餘曹維善二人者不亦行止卑汚不足齒於人類者乎夫法商永興洋行夥提貨時多取一箱此　也非過也乃海上日報館主筆張久餘卽於報上多方汚衊事後復藉端索詐洋銀一百圓經行主控諸公堂斷令管押三閱月雖未澈究其出自何人指使然就事論事要亦足以示懲矣至於曹維善旣自稱爲光緖二十一年到省後曾當過冬防差則非徒有職人員且更留滬差遣者也乃因大成祥店夥竊携簿籍以出卽輾轉騙之入手索賄至六千金在大成祥有無弊端執筆人固無從臆揣然曹竟於質訊之際供稱簿籍已送呈剛星使其爲恃官挾制可想而知我知　明府一經禀諸道轅道憲必予以應得之罪斷不使其如魚漏網仍然爲害民間我乃因之有感矣在士人窮年勵　　得一衿其上焉者淥水紅蓮作翩翩之書記爲人壓綫位置固極清高其次則講席宏關門羅桃李舌耕筆搙傳道得徒雖無負郭之田亦足藉硯田以卒歲卽不然而或以書畫自給或以醫卜營生但得安守清貧自可無憂　餧至於報館主筆其蹟近於處士橫議已非我輩所應爲然苟時事盱衡有懹欲曰宏抒偉論有裨國家則草野之經　安在不可上陳諸　座正不得以橫使議論目之也乃自甲午之後風氣一新報館之開日增月盛於是槖筆之士皆懹才欲試爭以入館作主筆爲榮而主筆之人愈多主筆之品愈壤其始惟以官塲爲生財之地久之而魚肉商賈敲詐懦良甚至曲巷青樓亦且借有聞必錄爲名雪嶺墨池任情顚倒一經控發南面者初尙念其爲斯文種子曲爲開脫不予深求以致其品愈卑其惡愈甚　張久餘者其始無端滋擾平地生波迨至對簿公庭則又搖尾乞憐醜態百出嗚呼噫嘻同爲我輩中人何至不知自愛若此卒致捕房覊押儔伍囚徒罰作苦工驅策如犬豕至此而始悔行爲之不善以致辱及其身吁嗟晚矣若夫宦海之中立品孤高者所在多有然聞之道聽塗說則種種劣蹟幾有不忍道不忍聞者每有無賴之流上不能讀書下不能擔糞窮愁抑鬱異想天開糾得甲乙丙三人各出數百金議定甲爲官乙司閽丙司帪捐一雜職聽鼓省垣及得缺則剝削民脂民膏按股瓜分無絲毫得以隱匿或則借家丁之貲斧納粟得官已惟如泥塑紙糊凡事皆聽家丁之主意如是而欲官之公正民之不遭殃其可得乎彼曹維善者我不知是否卽若輩中人亦不敢决其官之眞僞惟其平空訛詐索賄至六千金卽剛方正直如剛中堂猶敢借以隱射此其居心之狠戾較之張久餘猶或過之不知道憲將何以重懲更不知事爲剛中堂所聞將若何查辦噫江河日下舉世滔滔官員旣以詐擾作生涯文士更藉婪索爲得計天下事尙可爲耶或曰今四馬路中紅其頂而花其翎日徵逐於娼寮賭局間者安見其不有詐擾之事更無論微末如曹維善其人者若夫主筆則苟非嚴定報律有犯必懲則婪索之風終難凈絶一張久餘旣管押能保無類於張久餘且甚於張久餘者逞其狡譎这智依然婪索不休我輩旣欲如鳳皇之愛惜羽毛惟有望望然避之若浼而已胡欷歔太息爲執筆人曰謹受教 
[本館接奉電音]  
　　昨日午前京師飛電傳來旨一道上諭三道敬謹譯登○五月三十日奉旨英年現在穿孝所管正紅旗漢軍副都著載卓署理欽此同日奉上諭英年現在穿孝工部右侍郎兼管錢法堂事務著清兼署欽此同日奉上諭英年現在穿孝左翼總兵著載瀾署理欽此同日奉上諭崧蕃奏遵旨分别舉劾屬員一摺雲南臨元鎭調任甘肅西寗鎭總兵劉萬勝署普洱鎭總兵撫標中軍叅將劉銳臣迤南道陳燦楚雄府知府石鴻韶永北直隷州知州方宏綸元江直隷州知州楊生武定直隷州知州左肇南邱北縣知縣李良年以上各員據該督臚陳實跡成效尙屬盡心民事通達時務之員均著軍機處存記以示鼓勵羅平州知州王朝楨藉端苛罰辦事　預沮陽縣知縣桂林玩視民瘼任性妄爲試用知縣羅錫藩罔利營私徵收短絀雲州史目吳清彥擅受民詞操守難信試用巡檢夏敖培招搖生事物議沸騰著一倂革職夏敖培劣跡較多並著遞解蓬萊縣原籍交地方官嚴行管束鎭雄州知州黃玉芳辦事倉卒不洽輿情著開缺另補以示懲儆餘著照所議辦理該部知道欽此 
[英國增兵]  
　　日本東京日日新聞云好望角向有英國屬地兹者英政府擬調陸軍四萬人前往保護本國商民其中一萬五千人就近調自印度 
[豫防烟害]  
　　日本東京日日新聞云凡人吸食鴉片則氣質不能康健且多行敗壞風俗之事疫癘亦最易傳染而華人嗜此者獨多邇者白人與之日親往往沾染其癖是以世上各國咸汲汲焉懸爲厲禁我日本所定刑法第五章第一節有以鴉片輸入及製造販賣者處以有期徒刑輸人昅烟器及製造販賣者處以輕懲役其在役塲吸食者處以二年以上三年以下重禁錮受寄鴉片及吸烟器者處以一月以上一年以下重禁錮其於豫防流毒之意可謂　矣今者朝廷旣准華人僑居内地深恐内地亦染此種惡習惟有加以嚴刑峻法庶人皆知懼吸者自稀否則旣傷其身又失其業爲禍正無窮期是在警察署之嚴密防維無稍疎漏而已 
[手翰遙頒]  
　　日本東京日日新聞云中國慶親王致書日本伊藤侯爵其文甚長詞意殷拳大略申謝惠顧鄰 
 
 

Page 2

 
 
邦之意同時榮中堂及李傅相亦皆修函存問殊足見兩國和好之眞忱也 
[迅掃妖氛]  
　　廣州博聞報云前者惠州土匪聚衆作亂蔓延海豐陸豐碣石等縣陸路提督馬介堂軍門督同丁鎭軍志德莫協戎善積吳協戎祥達白游戎琚各率所部星夜赴勦四月十八日軍門定策分三面合圍尙餘一面前臨大海先調兵船堵截隨派丁鎭軍帶兵五百名由東路進攻白沙大宫白游戎由西路進攻牛欄肚九美栅其南路則軍門親督莫吳兩協戎直逼賊營旣而軍門又將所督之勇分爲三路莫協戎將左軍攻開埔吳恊戎將右軍攻埔田軍門自將中軍攻磨海與諸將約定是日六點鐘各路麾軍齊進直搗水墘老巢軍士有退縮不前及刼掠財物者槪以軍法從事號令森嚴民心悅服官軍聲勢益振所到之處無不斬將搴旗勢如破竹其由南路進勦者生擒僞元帥陳光宋陳乃揚黃亞大三名僞先鋒陳大宰一名餘匪仍恃其烏合之衆負嵎死守移時丁白兩營先後進逼東西二路匪人腹背受敵首尾不能兼顧始紛紛逃竄各軍乘勝合圍搜捕伏莽生擒匪黨　數十人奪得旗幟槍械甚多其中槍受刃而死者塡谿滿谷血溢成渠臨海一面因兵船停泊汕尾未入鳥故匪人之逃出者爭向是處　津迨我軍追至擊沈匪船三艘淹斃匪人不計其數說者謂此役也軍門用兵神速以數千之衆敵數萬亡命之徒一日間連破賊巢十餘處沿海紳民得以安居樂業烽燧無驚者皆軍門之賜焉 
[觀察示疾]  
　　紹興訪事友人來函云阮水三觀察祖棠籍隷會稽聽鼓江南爲劉峴帥所器重曾委署徐州道篆去夏又特保堪膺使命觀察以淡於仕進未經請咨引見今春奉委來紹勸辦淮徐海振捐假作揖坊梁第暫駐襜帷五月二十四日午後乘輿赴各處拜客至會稽縣署時錢仲畬大令迎入花廳正在茗談觀察忽神氣攺變言語模糊大令知其中風急添派僕人扶送回寓現在日延名醫屢進袪風化痰之劑吉人天相當可漸占勿藥之爻也 
[令君猝斃]  
　　金陵訪事友人云李洛才大令籍隸邗上寄寓豫章曾任湖南龍山縣事丁憂回籍襄辦省垣礦務局事務幷集資創設勤工學堂五月二十四日晚餐後小有不豫登牀偃臥翌晨日高未起家人搴帷白事瞥見神色有異撫之已體冷如冰時瀛眷俱在江西不及奔訃因卽備棺盛殮一面電請家屬扶柩回籍妥謀窀穸誠不知其所患何病也語云人生如朝露不其然歟 
[總戎至省]  
　　金陵訪事友人云安徽壽春鎭總兵郭善臣總戎寶昌前因政體違和請假三月赴滬調理近者兩江督憲劉峴帥以意國兵艦時游弋浙江吳淞等處深恐外侮未已内奸復伺隙生心因檄飭迅回本任以資鎭懾上月二十三日總戎由滬啓節二十五日行抵白門趨詣督轅禀見劉峴帥晤談良久而出諒不目卽當返旆皖中矣 
[籌辦團防]  
　　紹興訪事友人來函云紹興府熊太守以時事多艱盜賊蠭起爰商同山陰會稽寗錢兩大令擬雇精壯團勇白名在城廂 
邀集各鋪主勸令量力捐助現已一律勸竣除手藝及小本營生者不捐外計典鋪及大錢莊每家每日捐錢一百二十文南貨棧一百文大南貨店八十文次者四五十文綢縀布疋首飾等鋪每日捐錢十文每歲約可收錢六七千千文擬於六月初一日起捐七月初一日興辦倘從此認眞巡緝有犯必懲宵小之徒當不敢再肆狡獪矣 
[愼重門禁]  
　　鎭江訪事友人云邇日郡城門禁森嚴印委各官更留心查緝每至上燈以後保甲總辦曁文武巡員督率勇丁傳諭各烟館　於二砲時一律熄燈不准留閒人寄宿迨二砲後躬往查騐如有不遵及人數與門牌不符者立卽嚴拿懲辦並將房屋發封道憲長久山觀察亦躬　　察凡街巷木栅均合於二更時下鑰非緊要公事不准私開旋復商諸副都統吉統制請於各城門額兵之外每門加派勇丁數名嚴稽出入是亦未雨綢繆之道也 
[金陵暍]  
　　金陵訪事人云上月中句天時凉爽自二十二日後酷吏宣威驕陽如火雖室夜深人靜銀牀氷簟猶苦香汗如珠二十五日熱尤甚氣體稍弱者莫不喘若吳牛未交三伏光陰而已火傘張空水紈無力茫茫大地果安所得避暑之方哉 
[蘇省官塲紀事]  
　　蘇州訪事人云華亭縣典史文少尉裕近因二豎爲災飭丁　憲轅請假藉資調理遺缺經潘憲聶仲芳方伯於上月二十九日牌示以試用從九品徐少尹兆澐署理○撫轅接奉欽命查辦江南案件大臣剛子良中堂來又大略謂各省武弁每有冐充頂替情弊著詳細查察並飭將水陸各營兵勇裁汰老弱遴選精壯者充補如有缺額扣餉省弊務期隨時查究以整營伍等因日來德中丞已委員遵照辦理矣 
[潞河夏汛]  
　　北通州訪事友人云歴届南漕抵壩倉憲騐畢後由裏河五閘轉運至大通橋經巡查御史抽掣放行然後車運入京交倉收贮本年時値麥秋車不敷用以致沿途積米如山倉憲以漕糧爲天庚正供不容玩忽除五月十一日停騐外十二日提騐浙江第十八起十三日劉侍御由大通橋來此閱壩滿漢坐糧廳增李二部郎宴於大交樓倉憲循例廻避停驗一日十四日提騐江蘇第三十起及浙江第四起白糧是日浙江白糧掃數完竣十五日騐浙江第十九起十六日騐浙江第二十起及江蘇第六起白糧前半起十七日騐江蘇第三十一起及江蘇第六起白糧後半起十八日騐浙江第二十一起江蘇第三十二起及江蘇第七起白糧前半起十九日騐浙江第二十二起江蘇第三十三起及江蘇第七起白糧後半起是日江蘇白糧掃數完竣二十日因雨停騐○五月十三日浙江糧道鄭芝巖儲憲由津抵通暫駐浙江海運局謁見長劉二倉憲並拜會增李二廳憲次日至壩隨同倉憲交兌糧米○官剝船戾任士奎卽任小秃兒營私舞弊久攬利權近經倉憲訪聞密飭漕運廳夏徽卿司馬督率河兵前往擒獲詳加研訊任供稱小的歴充江蘇剝船户由天津受米後原裝原卸並無攙水情弊盤詰再三堅不承認夏司馬卽據情詳請倉憲核示倉憲諭令送交通州押候懲辦○五月十五日倉憲查騐浙江第十九起漕糧時有年約舞象之某姓童子在旁掃取遺米某號船户見而大怒執童兩腿用力劈之登時痛絶昏暈童父聞信趨至見已氣絶因奔赴官舫喊控倉憲聞知赫然震怒立傅浙江總辦朶太守責其縱容肆擾諭令將童赶緊設法灌救能否回生立候禀覆太守退後卽倩人延醫救治漸有轉機隨傳童父至優給錢米以示撫恤童父堅求爲子伸寃太守遂將船户禁押○五月十八日倉憲在署設筵邀請江蘇糧道羅少耕浙江糧道鄭芝巖兩儲憲宴會在座者沈軼齋觀察劉雲門司馬吳渭濵刺史冠裳薈萃樽酒雍容直至日過花梢始各盡歡而散○本届麥秋尙稱豐稔刻下新麥上巿去冬每石需通錢十四吊現已跌至七吊八九百文米價亦較前平减貧民鼓腹有資自可無虞匱乏矣 
[烟海濤聲]  
　　烟臺訪事人云登州各屬久旱不雨南口之萊海一帶復受雹災田禾皆被傷殘甚至所豢耕牛亦多擊斃誠非常之災也○輪船買票向有一定章程而貪利之徒間有勾串船夥潜匿暗陬希圖減省船價者上月某日有甲乙二人附某輪船他往當收票之際經船夥藏於機器艙内不隄防機輪旋轉誤被軋斃因貪幾微之利至有性命之憂亦可悲也○登州天橋口又名關門口時有小船裝卸貨物上月某日有甲乙二人欲附某杉板出關船户見係土著不疑其有他故也詎料甲乙上船後濳約散勇四人駛船出關外遇一小船持械擁上刼去白麫百餘斤錢十餘千文轉舵至劉家旺口避匿詎料小船被刼後乘風先駛入口及見盜舟至約同掩捕無一漏網旋卽送縣請懲聞登州某號船前在小辛店失銀一事亦若輩所爲不知地方官如何辦理也○天氣亢旱四民望澤孔殷至五月十四日始得微雨○巿上風行錢帖客冬錢店多有 
 
 

Page 3

 
 
倒閉者地方官遂於春間責令出票之家必浼殷實鋪户五家互保詎料不數日間相繼閉歇者又有數家地方官因出示祗准有保之十餘家行使錢帖無保者限日收回 
[西泠問俗]  
　　杭州訪事友來函云巿中紅燭向來每斤不過一百四五十文去年因桕油飛漲以致逐漸加增至今歲四月間已加至每斤二百文矣上月中旬每斤又加十六文是亦三十餘年來所未有者○自上月十八日大雨後至二十晚間又烏雲四合雷聲隆隆少頃急點飛來宛似銀河倒瀉約歴二刻許始止郊原禾黍興也浡焉四野農人無不色然以喜 
[千戎來滬]  
　　上月二十五日之夜船户謝興祥攬載綢貨駛至本邑虞姬墩被盜行刼報案後縣主王欣甫大令查得是處係淞北營所轄營弁駐紥常熟相距甚遙因於某日獨自親臨踏勘以便繪圖申禀各大憲昨日淞營哨弁曹千戎吉祥命駕來滬至縣署拜會適大令已因公赴省家丁出而擋駕千戎因赴提右營署謁見叅將廖楚材叅戎禀陳一切 
[移設巡局]  
　　本邑裏虹口圓通寺一帶現已拓爲公共租界所有各巡防局業經蘇松太道憲曾經郛觀察札令撤去嗣觀察以圓通寺附近賭檯林列若無巡局各賭徒必更肆無忌憚貽害閭閣爰札飭移設十六圖分水廟内一切局務仍歸劉穆庭二尹辦理鄕民聞之無不喜形於色 
[協緝盜犯]  
　　上月某日之晚蘇城大太平巷江蘇候補知縣王大令公館被盜刼去多金事後大令遣丁投報縣署雖已懸賞緝拿至今未獲一犯藩憲聶仲芳方伯恐此項盜匪不免濳蹤滬上適英界公廨讞員翁笠漁直刺赴省禀陳要公因諭令赶緊協緝洎直刺回滬卽飭差會同探捕協力搜拿未知能弋獲否也 
[預備懸燈]  
　　西歴七月十四號爲法國攺立民主之期寓　法國官商年例於此日懸燈結綵以誌賀忱昨日工部局預飭工匠在大自鳴鐘前及天主堂街迤東至黃浦灘一帶徧立燈桿以備届時燃　如逢晴霽滬人士又將空巷往觀矣 
[限期出貨]  
　　德商怡昌洋行投該管領事署控華商謝國昌定購疳積糖等貨逾期不出等情德總領事據情照會英界公堂前日午後讞員翁笠漁直刺偕德繙譯官福蘭格君升堂會訊怡昌行主投案聲訴前情並稱此項疳積糖他處並無銷路故被延至今虧本實多求飭從速提出謝供浙江寍波府屬某邑人此貨係代山東某號所定今此號業已閉歇號主逃回原籍無力出清尙求鑒察直刺商之福君判令謝先繳銀二百兩限一月出貨 
[襄理欠欵]  
　　馮庚生積欠華洋各欵被控于英界公廨讞員翁笠漁直刺訊明押追迄今尙未了結昨日馮戚裘廷驤由寍波至滬投廨聲稱願代馮料理各欠直刺准之著交保出外赶緊清理旋又查得李君直控馮與顧洛川拐騙一案其中有袁吉人卽袁殿奎與之同謀因卽派差拘袁到案以憑訊辦 
[查核停工]  
　　凡縫人之縫製西人衣服者彼中人謂之紅帮其中又門分户别不相混淆定章寍波人專製男衣浦東人專製女衣有紊亂規條者罰如例邇有虹口某成衣店主不照規條衆工人咸抱不平頒發傳單約定昨日午後一點鐘時爲始一律停工法界捕頭聞之立派包探查明以便定奪 
[上海縣署瑣案]  
　　去夏某日之晚鄕民湯四禾濳往顧甸生田内摘瓜被顧痛毆因傷斃命屍屬控諸縣署時黃愛棠觀察方綰縣篆　拘到案迭加研詰狡供不認因連其子顧阿祥收押所中近日顧甸生在所患病由看役禀明王欣甫大令大令飭官醫人所診治功效全無前晚倩襄讞委員馬清渠明府提案騐明患病屬實向之詰究供小的現已訪明行兇者實係沈毛毛目下小的病勢阽危求恩交保醫痊然後投案候辦明府准交的實人保出不得遠離病愈卽須投案訊究○流氓馮金華張金生王雙喜見江阿炳手持彎鐵釘疑是竊來軋至某茶館婪索江乘隙逸去訴知滬南撫標滬軍營管帶龍游戎游戎派勇將馮等三人一倂拘解縣署馬明府提訊之下馮金華供稱小的係銅匠此事並不干預突被營勇悞拘王雙喜供稱小的係金陵人向在製造局當小工是日往如意樓啜茗見汛捕夥役拘住扒竊擾擾紛紛無端被勇丁誤拘求恩鑒察張金生卽小松江供稱小的在二十三鋪汛捕處爲夥江手持彎鐵釘捕夥高三寶朱阿三等見係造船之用恐其來歴不明向之盤詰不料江奔入營中朦訴未幾卽有營勇到茶館將小的等拘至營中吊打旋又往張順家搜尋求恩公斷明府命將鐵釘呈閱果係彎式因原告江阿炳尙未投案姑將馮王張三人分别收押著張金生交出朱高李三人再行質訊 
[南巿捕房紀事]  
　　前晚十點鐘時某號東洋車夫郭金郎應某氏婦之雇行駛如飛不隄防悞與楊金扣之車互相碰撞致婦從車中　出跌傷頭顱由某號巡街捕拘郭入捕房氏自願延醫療治捕頭乃將郭交十二圖中人朱桂全保去○金福壽卽小山郎在南巿新馬頭裏街設水菓攤以資餬口昨日十二點鐘時第八號落差巡捕偕十一號巡捕往捕往購楊梅金大言曰前日爾等取去桃子二枚尙未給錢今竟復來購食耶二捕以爲從未賒欠烏得妄指爭論之下金與捕扭毆捕怒甚回至捕房將情告捕頭捕頭立倩十六鋪地甲往查旋將金拘解工　局禀請會辦委員司徒貽芬司馬訊究 
[美界捕房紀事]  
　　本邑人范和尙家居西華德路新建菜巿左近前晚其妻某氏在門外納凉突有銅匠某甲口唱淫詞向之調笑范聞而惡之糾約同居名阿二者將甲拽倒肆行兇毆並出利刃向肩背猛剌甲大聲呼救鄰人恐釀禍端同聲喝阻范始釋手事後甲倩人舁至捕房據情聲訴捕頭見傷勢非輕遣人送往同仁醫院醫治並派令包探金立生拘范管押以便解送公堂禀請讞員翁笠漁直刺訊辦○前日有流氓阿昭及名生生者同行至裏虹口向延昌繅絲廠女工某氏調戲諸女工見而忿怒偕赴捕房聲訴捕頭派令包探洪阿寶將阿昭及生生拘入捕房押候解送公堂禀請訊辦○昨晨小竊王阿法混入兆豐路某姓家竊取衣服數件携之而出適爲包探胡瑞龍所見拘至捕房捕頭令押候解送公堂禀請究辦 
[廣行陰隲]  
　　昨日本館承廣益善堂頒賜臥龍丹一百瓶午時茶一百包痧氣丸五十瓶又同德堂頒賜萬應救急良茶二百包除代爲分送以療時邪外謹綴數語以達謝忱 
[申報館恊振所經收山東淮徐海鳳頴皖北賑捐五月廿一日至五月三十日止第十四次清單]  
五月廿一日太原蘭洋十元　無名楊先生黎祝韋舉　㒸磋氏無力　計六户各助洋二元隱名氏病愈許愿洋十元伏鷔菴主　燦題羅霞記伍燊梁玉書計五户各助洋一元陶老彪洋四元無名氏兩户李潤之合洋一元五角○廿二日全泰盛來長寗縣署帪房金憶仙經募無名氏等十二户小洋一百角張姓花洋一元小洋二角紹興老福潤　高平勉力人洋五元○廿四日輔濟會洋龍銅洋五元七角包玉田爲先室陳氏三週年懺資移助洋四元○廿五日費秋記洋廿元○廿六日十二圩四邑會館經募十九户洋廿一元寗波老恊興來無名氏銅洋八元三角藥水小洋四角六安全泰盛來汪景檀洋四元石門縣署洋一百元石門　行洋一百元蘇州鴻源局來昶記銅洋二元葉滬氏　病愈助鳳頴徐　洋一百元○廿七日古黟　川汪自興求平安洋十元諸曁學署朱爲内人灶方發願放生資移助洋一元銅洋一元○廿八日億康洋一元慶豐洋貨　洋　七元　洋三元范陽氏洋二元小洋二元○廿九日新篁全盛來武原陸梅卿求病退災除消愆　福洋十元寗波和泰局來邱錦堂求疾速愈節省醫藥資移助洋廿元○蘇州恊源來陸儉省堂求合家平安洋五元會稽潘伯文得　保安洋十元○三十日諸曁學署朱洋一元七濠章爲小女有病許助小洋五十八角銅洋三元以上總共收洋五百　一元五角花洋四元藥水小洋四角銅洋廿元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金華試事]  
　　杭州訪事友來函云新任浙江提督學政文叔平大宗師按試金華府屬生童塲規頗爲嚴肅搜檢尤極認眞封門後端坐堂皇終日不倦因是各生童咸屛息靜氣不敢稍有惰容兹　各塲題目附錄於後生經解題直爲方解謨明弼諧解衣錦褧衣解半夏生解春秋爲聖人之刑書說詩古題農乃登麥賦以日至之時皆熟矣爲韻賦得直掛雲帆濟滄海得帆字策論題有治人無治法論問自强之道當以何事爲本試詳陳之算學題金華府北極出地二十九度一十分已正初刻夏至太陽距來日回二十三度二十七分求地平經緯度及出入時刻童經解題儒有衣袽解說築傅巖之野解三頌異同考仲夏斬陰木說詩古題經正民興賦以庶民興斯無邪慝爲韵賦得一溪初入千花明得溪字策論題趙鼎張浚論補歲考題此謂知本朋盍簪賦得野竹上青霄得霄字頭塲生員題嘉善而矜不能至於人何所不容擇乎中庸得一善誰敢侮之雖大國必畏之矣息邪說思曰睿賦得香羅疉霉輕得輕字二塲生員題如有所立如不可求如其禮樂如或知爾秉心塞淵賦得魚戲蓮葉南得南字優生題不以泰乎 
賦得浮家泛宅得舟字東陽童正塲首題惡不仁者其爲仁矣次題反身不誠至誠身有道詩題賦得筆陣橫掃千人軍得軍字 
二塲童生首題必也臨事而懼亦可以卽戎矣次題戰必勝矣詩題賦得一鼓作氣得盈字東陽提覆題能者從之限五刻作一講其覆試題及五縣童題俟訪明再行續錄一 
[南昌試事]  
　　江西訪事友人來函云南昌府江認吾太守舉行府試五月二十日開考南昌新建靖安三縣文童南昌首題不信於友至信於友有道新建首題事親弗悅至悅親有道靖安首題不明乎善至誠身有道通塲次題吾黨之士至必也狂獧乎詩題賦得山色雨餘青得青字五言六韻○署理樂平縣吳雲卿明府蒞任未及一月卽奉上憲催令舉行縣試明府遵卽示期開考○學憲李伯虞大宗師科考撫建饒　各府將次竣事定期六月初三日開考南昌各生童已齊集省垣準備及鋒而試矣 
[嚴懲誘拐]  
　　妓女王三寳卽金張氏投英界公廨控楊慶和銀樓夥徐樹榮吞沒存銀讞員翁笠漁直刺以情節支離批斥不准徐知之卽將王妓扭入捕房據情聲訴捕頭令自投公廨控告次日王妓復將徐扭案直刺諭令將原被一倂交人保出補遞禀詞聽候訊核王妓保釋後卽一去不來旋由徐訴稱小的娶妓女王三寳爲妾已閱多年上月某日忽捲物而逃旋由傭婦李丁氏串同程小狗黃起鳳唆使誣控求將一干人提案澈底根究直刺派差將李丁氏程小狗拘獲並在李丁氏處起出贓銀一錠惟王妓則已逃避無蹤前晚倩帮審委員張柄樞司馬升堂提訊徐供稱原籍浙江寍波府屬某縣前在楊慶和銀樓執業現應廣東某號之雇王三寳由小的納以爲妾已歴七年今春二月十二日席捲所有而逃杳無蹤影旣而小的訪知被向開妓院之龜奴程小狗串通傭婦李丁氏等誘匿其家幷唆使來案誣控叩求究辦以儆刁頑李丁氏供小婦人係松江人向在徐老爺處傭工近被辭歇小主婦曾向小婦借去洋銀七十元將銀錠作抵至誘逃之事均係程小狗所爲小婦人不知其細程供王三寳先住恒和里後被妓女陳寳瑞之母藏匿他處尙求明察黃供小的係本地人向操米業與程素識徐妾王三寳實由李丁氏誘拐出外現已避匿不知所之其所携各物均在李丁氏處與小的毫無干涉張司馬謂李丁氏程小狗串拐人家之妾實屬可惡著將程重責五百板李丁氏掌頰一百下黃起鳳責二百板押交王三寳到案聽候復訊核辦 
[南巿瑣聞]  
　　前日有一男孩在南巿恒生馬頭裏街徘徊啼泣談某見而詢之自言姓唐名蘭生隨母來滬售爛　膏兄名全全花某　荳腐店執業云云恐入匪人之手因暫寄萬和麫館一面訴知十六鋪地甲招其家屬前來領去蓋亦好行其德者也○前日清晨八點鐘時有一年約三十餘歲之人身穿青灰紗衫褲手執潮州紙扇行至南巿陸家浜忽自向河中躍去賣茶人某甲見而救起喚二十七鋪地甲到來　回家内○有金某者在南巿王家馬頭操淮南王業邇者偶染時　因雇某號東洋車載至董家渡意欲附舟回鄕上車時一息奄奄勢已垂斃車夫　置之中途閱一刻許卽命歸泉壤後由同業人訃知屍屬舁回棺殮吁亦慘矣哉 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
