# 1893 - 310 - 4907386

 

Page 1

 
 
[新印彭公案出售] [  圖書集成局代啓]  
　　彭公案一書新奇可喜酒後茶餘一編晤對足以醒倦眼而寄豪　山由三友書屋託本局代印紙墨精良裝潢工雅每部碼洋八角由天津文美齊上海逢源里熙記書莊申報館間璧申昌書畫室及江左書林各書坊寄售有欲快讀奇書者必當爭先購取也此佈 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寳醫林之大成也兹由煥文書局主人倩本局用活字排印刻巳告成紙墨並佳裝潢益美計分釘二十四本碼洋四元如祗買外科書則收洋八角寄語杏林老宿橘井名賢有欲得盧扁眞傳者請向上洋申報館二馬路東首煥文書局鴻寳齋千頃堂古香閣文賢閣文玉山房外埠則山東膠州成文堂福州益記書局購取可也 
[論稽查散勇]  
　　散勇者何由田間招募而入於營伍則謂之勇由營伍遣散而還之田間則謂之散散勇者卽游勇之謂顧散勇有數種有因裁撤而資遣回籍者有告假而在外遊蕩者有逃罪而出亡在外者夫逃罪而出亡在外者則必其有犯憲章或違軍令恐歸伍之後必當按律懲辦故懼而不敢入營若此者宜謂之逃勇獲則歸案無庸擬議也至於告假出營遊蕩在外則假有滿期且營中亦不得無故請假其自謂請假者或仍是逃勇之僞託者也若夫裁撤營頭遣散兵勇按名給資俾各回籍此則方謂之散勇而今之人乃不稱之爲散勇而稱之爲游勇何也以其遣散之後遊蕩而不歸也遣撤之勇當其資遣之時或賞給一月半月口糧或按路程遠近量予川資雖營中層層遞下不免有逐節尅扣之事本人到手必不能如數然設或扣之過多則營中先不免鼓譟故當資遣之時苟其遵照憲諭從速歸家則不但盤纒足敷卽到家之後亦尚小有盈餘可爲小本經營以自餬其口决不至流落他鄕也其流落他鄕者皆其不願歸焉者也其初來自田間久而習於營派一切起居飮食服御皆迥乎與在家不同習而慣焉視田間則苦矣視小本經營則更苦矣於是日緩一日程後一程而竟不願回籍不回籍則此身無所歸著終日在外遊行他無知交仍是在營同伍之人彼此途逢親如兄弟然情雖親而景况則亦同病也因同病而相與同謀此其中遂有不可以臆測者有夥竊者有羣刼者有結黨成隊沿途敲詐者有裝成騙局招摇撞騙者甚而至於占據險阻號召羽黨私立名目廣售票布潛蓄異圖謀爲不軌如哥老會中諸人卽今雖屢有破獲立正典刑梟示通衢暗中查訪而其勢尚未能净絕凡此會中人大半皆昔日營中之人也則遊勇之禍烈也吾嘗謂國家有事之秋則招募壯丁以當勇前驅破敵厥功懋焉其中因此而破壁飛去者固亦不乏其人而老於行間者則亦當同邀闈澤以酬其勞而乃事定功成概予裁撤在朝廷原給予厚資俾得回籍仍事農業不失爲仁至義盡而經手之人每多尅减以至本人不得全沐皇恩遷延不歸流落難返不得已而結聯黨羽自求口實迫而至於干犯名義身罹法網其情亦殊可憐然皇恩浩蕩彼散勇豈有不知而乃悍然不顧名義敢於爲非作歹此則其情無可原矣而其所以致此者則以稽查之法未盡周至故也當遣撤之時但知按名分給資糧揮令回籍以爲可告無罪而從此不復稽查此遊勇之所以日多也去時給予護照沿途本可騐看而乃有護照者固多而僅有號褂並無護照或執一二年前護照者亦復不少委員稽查眞僞難辨其或號褂團子竟有字跡模糊詢其何省何營則隨口支吾任意頂撞不服盤查種種倔强此又稽查之難處此等遊勇旣不可䋲之以法究不能不詳細盤查而欲詳細盤查惟有各省督撫分飭防營於遣撤給假各勇按名給予護照定以限期俾沿途州縣印委各官得以詳細稽查不致匪徒假借混冐如此方爲良法且必定章程凡各營請假及斥革各勇當由統領營官給發護照一面移知該勇所過之處查騐放行如領護照遲至三月以外尚未成行者卽作逃勇論交地方官遞解回籍其逃走之勇自無從給予護照則由該營管帶統領將逃勇姓名年貌籍貫開單移行各營縣汛防一體查究由何處查獲卽拿送地方官收管遞解回籍以免逗留冒混至於裁撤之勇則逐程逐叚押送資遣尤不難沿途稽查似此辦理則彼遣散各勇又何能沿途滋生事端卽會匪之黨亦孤矣因見臺灣藩憲唐薇卿方伯札飭所屬有此善法實獲我心爰泚筆書之所願各處皆以此爲法焉 
[諭旨恭錄]  
　　九月二十五日奉旨江蘇江寧府理事同知員缺著長勇補授保舉江蘇候補道錢德培四川候補知縣萬民樂山東補用知縣沈瑞祺俱照例用擬補中城兵馬司正指揮沈墉補授浙江龍泉縣知縣胡文淵俱准其補授年滿四川總督衙門筆帖式奎元著發往原省照例用截取戸部給事中張嘉祿刑部郎中吳其珍俱照例用開復前山西候補直隸州知州延祉著准其開復原官照例用開缺送部官前廣東雷州府知府郅馨著以簡缺知府用欽此 
[鳳闕恩暉]  
　　盛京照陵總管一缺經御前大臣會同兵部堂官揀擬三員交由值年旗於九月十六日帶領見奉旨昭陵總管員缺著花翎副都統銜記名副都統廂藍旗護軍叅領瑞福補授欽此○兵部爲知照事武選司案呈所有期滿漢藍翎侍衛羅長林等九員於九月初八日帶領引見奉硃筆期滿藍翎侍衛羅長林姚承恩韓殿元原殿鰲張儒誠王治國孫之沅榮耀武定國均著以都司用欽此欽遵到部相應知照貫領侍衛内大臣處查照○新調理藩院右侍郎志馨山少鴻臚顔諏吉於九月十七日未刻履新由司務廳示仰闔署官員書吏以及領催皂役人等至期一體謁見各宜凛遵毋違○地安門外西皇城根建有賢良祠年久未經修理殿宇及大門等均患滲漏經太常寺咨請工部派員勘修開其清册歸入小修案下巳派廠商興修矣○江西巡撫委試用同知李司馬文秀管解本年地丁第五批京餉銀五萬兩零分裝木鞘遵陸運解於九月廿一日午刻抵部缷載後卽由原解丁役赴當月司挂號雇夫扛入在後庫堆存由原解丁役看守以俟銀庫示期兌收○明歲恭遇皇太后六旬萬壽六部等衙門沿途劃分叚落陳設景物搭建經臺戲臺牌樓業由總辦慶典王大臣於九月初一日聯銜入奏各衙門分叚陳設景物應否各該衙門自行備辦抑由工部或内務府彚總備辦未有成議聞六部等衙門擬各籌銀千兩統歸一處備辦毋庸各衙門自辦免滋縻費總辦慶典王大臣訂於九月二十日辰刻在内閣大堂與各部院等衙門滿漢堂官會議以便具稿簽抑舉辦○九月十七日辰刻爲巳故刑部左侍郎清吉甫少司宼安諭蔡之期主祭官爲禮部右侍郎景茀亭少宗伯清司宼之公子備黄亭儀仗鼓樂於西四牌樓廣濟寺迎接祭文天使並延官員數位花衣往迓乘馬導引沿大街至粉子胡同本 
 
 

Page 2

 
 
宅孝子在門左跪迎太常寺官恭捧祭文主祭官隨行禮部筆政四人前引由月臺上至靈前禮部司員二人恭展祭文太常寺官宣讀畢禮部司員之執壺琖者二人遞酒於主祭官主祭官向靈立奠三爵陪祭禮部掌印二人左右侍禮畢恭捧祭文至燎爐焚化孝子向上謝恩行三跪九叩禮畢主祭率執事各官退出孝子跪送如初儀諸官各散去○本年恩科繙譯鄕試取中舉人由至公堂知照九月二十日揭曉經禮部奏請覆試日則於九月十八日具奏奉旨著於九月二十六日在保和殿覆試欽此欽遵遂由禮部分行各該衙門查照○兵部爲知照事所有奏補本部漢主事一缺於九月初八日帶領引見奉旨兵部武選司主事王邦鼎著准其補授欽此欽尊到部相應知照吏戸二部查照 
[癸己恩科繙譯鄕試題名錄]  
　　本年恩科繙譯鄕試入塲應試之宗室八旗士子凡一百十八人惟宗室不及十人照例與八旗歸併考試經長石農奕鶴樓二主試取中十二名於九月二十日晨將試卷進呈御覽發回貢院拆封塡寫滿漢榜宣示兹將繙譯舉人姓名籍貫照錄於左第一名岐桂年二十六歲廂紅旗漢軍耀　佐領下繙譯生第二名祺昌年二十三歲正藍旗滿洲榮麟左領下繙譯生第三名崇山年二十四歲正紅旗滿洲崇昆佐領下繙譯生第四名恩楓年十八歲廂紅旗滿洲雙銓佐領下繙譯生第五名文淦年三十一歲廂紅旗滿洲希林布佐領下繙譯生第六名春壽年二十四歲廂藍旗滿洲福山佐領下繙譯生第七名伊密揚阿年二十六歲正紅旗滿洲原榮斌今改奎兆佐領下監生第八名文惠年三十八歲正藍旗蒙古瑞凌佐領下繙譯生第九名海潤年二十五歲止紅旗滿洲富英佐領下繙譯生第十名聯華年三十五歲廂藍旗漢軍李顯邦佐領下繙譯生第十一名覺羅恩祿年二十一歲廂紅旗滿洲覺羅聯溥佐領下繙譯生第十二名宗室春祿年二十一歲正紅旗宗室棋昌佐領下四品宗室 
[征驂暫憇]  
　　出使美日秘等國大臣崔惠人星使任滿回華道出白門拜會劉峴帥後卽乘官舫導以江安小火輪挈眷至蕪湖緣星使向曾卜宅鳩兹行裝乍缷當道縉紳設讌洗塵酒盞詩筒幾無虚夕旋於九月十九日乘輪赴皖聞蜺旌小駐數日卽當起節入都恭覆恩命云 
[演放氣球]  
　　天津武備學堂向置大小氣球兩具每當深秋時節天高氣爽例須演放數日以資習練前去兩年並未試演總會辦等深恐置之高閣歷久將成虚設爰於今年九月廿三日試演一次但見一具扶摇直上飄飄乎離紅塵而摩碧落尚有一具則杳無所覩豈一則上升九天一則下墮九淵耶噫異矣 
[難逃顯戮]  
　　劉六卽劉英奎於九月廿一日斃於天津縣獄已列前報當時用布被將屍身舁出置於獄墻後面夾道中由原差看守預備相騐詎料出獄後喉間又有呼吸之氣逾時而甦時禁卒己具病故呈詞至是復甦只得又將實情禀報天津縣李摶霄大令前奉憲飭准予站籠處死俾昭炯戒聞報病故方以凶人不死於法而死於病不足以伸國法而快人心及聞禁卒禀報復甦卽飭帶病裝入籠中免稽顯戮劉於入籠時上無寸縷下繫棉褲秃頭赤脚兩鬢全斑鬚髯□長出數分劉原係縣署頭壯班已革頭役原差以有同舟之誼爲亘一索於籠中俾得憇坐苟延殘喘卒因劉病勢沈重入籠後復以桎梏加頸一似昻頭天外氣喘吁吁曾不半日遽爾斃命不死於病仍死於法是又罪惡貫盈之果報也按劉在紫竹林開張妓院己閱十七年買良爲娼不可僂指計旣取其財復漁其色自壯至老秉性不移院中妓女無一不染指其極盛時購房屋置地基充縣署頭壯班頭役氣燄逼人炙手可熱妓院中狐羣狗黨至數十計遇有嫖客之不識時務者動輒惡聲相向其最甚者係與洋槍隊洋號軍等械鬥以爲妓院將封禍當不測　後仍歸和好兵勇無如之何至前春妓女玉翠爲劉逼勒吞烟斃命亦得彌　無事　其淫惡幾　爲僉人漏網天道難知今夏間爲開張妓院同姓不宗之劉八株連被控於縣上控於府原任府憲鄒岱東太守疾惡如仇提劉訊究判以寄禁十年然後定罪當起解時預將紅礬及巴豆置於餑餑中隨身携　將以謀害解差也比至滄州未曾下毒卽　脫逃疏防解差李某因此瘐斃於獄伯仁由我而死所可知者男女計有兩人其餘不知凡幾自經訟後家業飄零妓女星散除帶赴京都之素卿外祗有順喜一人在津如碩果之僅存在京匿跡視息偷生聞關提之信轉徙至旅順偵悉原辦之天津府鄒太守業已仙游可無忌憚心中又　念順喜遂　操江兵輪回津九月十三日甫到大沽十四日卽挈甥姪等人往擄順喜卒之多年漏網之大憝竟死於順喜之手此中實有莫之爲而爲者昔日豪强而今安在劉六已矣凡非劉六而行同劉六者盍及早回頭哉 
[提追公欵]  
　　厦門十途各郊號於光緒十四年洋藥改章後因善堂捐欵不敷特於售出客貨應完厘金項下抽提十分之一名曰空四平銀申貼三善堂六成貢商鹽館各一成另一成作爲董事司事經費禀經奎升道批示諭檄土姓董其事洋北兩郊爐主值年司事按月分交造册禀報以昭核實孰意洋北疋三途司事陳王等蟬聯數年於此項銀兩僅按每年二三千兩攤分付給善堂兩　行鹽館其餘盡飽私囊本年洋北臾易董事爐主以陳王二人把持舞弊將郊號事務倒顚是非吞沒公欵情弊顯然將二人革退而空四平帳目自十五年起至今未能清結查核稅厘每年徴收十一二萬兩應扣十分之一亦一萬一二千兩何以每年僅得二三十兩其爲吞沒無疑會同善堂委員兩行鹽館遞禀請道憲求查追業家英觀察批示親提調追帳簿會算再行核辦 
[漢水璫]  
　　統領鴻字營某軍門去年在漢陽西門外監修昭武忠祠現己落成於九月十七日演戲至十九日始止地方文武各官均往致祭俎豆千秋當與山水同其不朽矣○前聞有吳狗子在滬行竊某西人房約照會等件遂電逹各處一體嚴緝九月十六晚十點鐘吳在漢口英租界一馬頭行走爲巡捕所識當卽拘獲附招商局江孚輪船解至滬上歸案辦理○粤人林阿拒殺韋紫封之四弟勵夫一案九月十七日經漢陽縣薛誠伯大令嚴訊初不承招繼用重刑林不能耐遂供稱小的欠洗衣店錢追索甚急無以歸償因向勵夫借貸洋銀二元勵夫吝而不與懷恨戕殺云云不知將來若何定讞也○漢口洋關某西人於九月十七晚十一點鐘附怡和洋行之昌和輪船往重慶漢關西人十餘名皆至江干送行英領事署亦遣人相送或歌或舞贈答逾時及輪船駛至江心送行者又吹呌機某西人在船上和之此殆於陽關三疉之外别寄離情者 
[鄂省煤布紀事]  
　　湖北興國州之炭山前月經張香帥乘巡閱之便前往勘視見其出煤無多炭質不佳不能燒作焦炭節旋後卽委六員分向湖南衡永一帶並江西萍鄕購煤○湖南本産煤之鄕夏間經香帥派員會同礦師周歷各處知湘省衡永二府及接壤之江西萍鄕所出之煤均屬可用當此需用孔殷之際遂派委各員分道採買聞委札中云辦得若　擔　除薪水及夫馬費外給奬賞銀若干以示鼓勵○湖北鐵政局採辦湘豫兩省之炭擬在湘潭歸總現派一委員一礦師駐之就近化視炭樣是否能燒焦炭分别去留以歸簡便其委員係湖南候補府經正叅車天爵化礦師係江夏王生殿承聞王生係湖北博文書院英教習巴心田之高足前年香帥創設化學學堂招王生入院去冬英教習以其學業己成於算學英文英語俱能洞曉請於局憲帮同化礦今夏復首先派同委員至湖南江西等處採看炭質近始北旋復派駐湘化礦獨當一面少年英發其成就正未可量而香帥之知人善任亦於此可見矣○湖北織布局現因漢鎭疋頭價漲每疋亦漲銀一錢或五六分不等斜紋亦然綿紗每捆漲銀一兩或五錢不等○湖北織布局所織之布頗適於用以故商販爭相購辦惜山布無多躉辦每嫌其少至綿紗更利行銷客商爭先預定稍一遷延便被他人捷足先登目下紡紗廠巳一律開紡而織布廠每日仍　出二三十疋紥紗廠之機器祗有兩乘現巳添用手搏機 
 
 

Page 3

 
 
器一乘其擠力雖同而快慢則懸殊矣 
[柴桑采菊]  
　　上月二十二日九江訪事人來信云新簡江西贑州惠太守格陛辭出都於上月十七日附江裕輪船抵郡謁見道鎭拜會同寅旋於二十二日赴省○署理九江府屬黄梅縣黎明府因病出缺由署理黄州府李荆南太守札委府經廳吳叅軍明暫代未匝月已奉藩司牌示飭正任黄梅縣徐大令赴任大令禀辭後卽解纜履新已於上月十七日辰時接印矣○前署德化縣羅少垣明府交缷後上憲著署理高安縣篆務於七月二十六日履新瀛眷尚住潯江其夫人被二豎爲災延至八月中旬　然而逝諸公子年纔弱冠驟遭大故搶地呼天殊可慘也○上月十八日巳刻有一撫州船滿裝磁器揚帆上駛行抵鎖江樓怪石峥嶸磕穿船底水卽汩汩而入船主急塞以棉絮得免沈入江心隨得駛往九江小泊泰安棧前聞此貨爲同春和棧所辦將附輪船載至滬江云 
[三泖凉波]  
　　松江華亭縣署南首有某甲者年近花甲僅有一嗣孫近忽痛抱鼓盆帷房寂寞乃爲之聘定封姓之女擇吉成婚旣而循俗回門歸寧父母嗣孫忽動游興向甲索洋銀甲靳之嗣孫突持切菜刀意圖弑逆辛甲及早躲避得免受傷以上雖經道路傳聞然竊恐讕語無稽未敢信以爲實也○某姓女年逾花信嬌艷動人瘦削蓮飽凌波微步輕　嬝娜幾疑洛水神人經父母許字某甲家尚未詠桃夭之句近忽病魔作祟牀第淹煎月貌花容漸形慘淡其父憂甚援世俗冲喜之說令其婿至家侍湯樂越數日病漸瘳一日比鄰姊妹行戲謂姑姑其殆相思症耶何旣見藳砧卽可勿藥有喜也女憤甚旋卽懸樑自盡迨經人知覺早已玉殞杳銷矣嗚呼哀哉○西門外潛河之事已略見報章矣聞自日暉橋起至長壽橋一帶現已一例疏通上月十八日亭午時婁縣張邑尊鳴騶出西門　河干巡閱卽令工人開壩俾源頭活水汩泊而來西郊祭江亭至大倉橋巿河戽水初乾未興畚挶陶行橋至澤潤橋一叚作工者寥落如晨星　聞已雇定南匯川沙沿海居民數百人來此從事矣○重陽節前由上海解到吳妙林阮張氏等五犯府尊飭發華亭縣收禁旋於十三日午堂提集研訊皆直供不諱想不日當發回解省矣 
[飲串杯記]  
　　金陵訪事人云王某素喜牧猪奴戲雖不能如古人之一擲百萬然亦足以自豪嘗與守錢虜張某博張負青蚨一百三十千屢索不償支吾爽約一日遇諸水西門某烟室王雙眉倒竪厲聲斥之曰今日若再慳囊不破當　若骨碎若身毋謂咱老子不留香火情也張亦怒曰爾若不能碎儂身粉儂骨休想半文錢區區雞肋請試尊拳可也口角之餘王忽一掌飛來適中張頰張持烟槍回擊兩人遂扭作一團俄而有聲轟然如重物落地視之蓋張力不能勝巳仰臥塵埃中頭破血流濺衣袂作桃花色移時奮然起立牽王衣赴縣署　寃王銳身願往了無愳色同行至大彩霞街過某茶肆内有數人啜茗彼此素稱莫逆交見而遮留亟詢顚末共勸兩造少安毋躁當爲若排　解紛商議移時令王出貲延醫敷治至張所欠之欵分四期歸還如屆期不歸由中人代理二人均首爲之肯互相斟茗一飲而盡俗謂之串杯　　鼓掌大笑各自散歸 
[鷺島紀聞]  
　　英觀察札委倪人鴻少尹辦理大史巷分卡朱藴珊二尹辦理港仔口分卡稅厘局務均於九月十四日進局任事○吳芷献觀察奉督憲委赴漳州雲詔等處勘稅情形擬設分卡徴收厘稅以杜偷漏事畢回厦小住擬附伏　官輪進省禀覆督憲候示遵行○伏波官輪於九月廿一日鼓輪進省吳芷献觀察由漳州來厦小作匈留卽坐是船赴省厦門印委各員恭送如儀從前官輪往來省厦兩處皆由福州附載搭客人數竟有數百之多大都挽友懇情向船政提轅乞取船票卽可附搭而管駕陳藴南副戎人極誠厚篤於友誼不肯推却甚至自賠飯食此次經省憲嚴諭凡有因公附搭官輪均須請有船票如有持名片信函私向船主管駕求情附搭者一概不准船中私收信函容情者將船主記過因此船票不易到手此次官輪赴省搭船者寥寥不足百名此亦整頓船政之一端也○本科鄕試題目前三年曾幼滄太史主講厦門玉屏書院於月課時曾出此題在院肄業諸生惟吕淵甫茂才拔取超等第一其次爲王陳諸生今科省試題目巧合厦門赴試諸人私心竊喜以爲中式者必多及揭曉惟吕茂才賦鹿鳴以去餘皆名列孫山以外乃歎曾太史之賞識不虚也○時交冬令宵小繁多厦防分府張文川司馬傳諭各地保轉諭闔厦居民各自捐資將街巷栅欄一律修整雇人支更以收守望相助之效○九月廿一日港内忽起狂風石碼來夏渡船業已入港在賴廣澳外口小石塔旁翻覆搭客溺斃者約有二十餘人傷哉 
[廉訪北上]  
　　前貴州道升任安徽臬憲員廉訪鳳林入都陛見乘輪南下於前日抵滬在英界大方棧暫駐襜帷上海縣黄大令預飭辦差人等伺候本邑道營廳縣各員均往迎接昨晨廉訪命駕赴各衙門答拜因卽辭行出城後登招商局輪船赴都滬上印委各員恭送如儀 
[暫攝總巡]  
　　本邑保甲總巡張牧九司馬瓜期已届奉省憲委署柘林通判司馬定於今日赴蘇謝委已紀本報兹悉總巡　差委前充縣署帮審委員葉臨恭司馬大莊接辦葉司馬赴都引見尚未回滬聞張司馬赴蘇後將所有公務暫交帮辦周秋江司馬辦理俟葉司馬回滬再行交代 
[委查保甲]  
　　上海縣黄大令前奉憲札查辦保甲已飭各局員各圖董次第編查近日蘇省大憲又委候補巡檢徐少尹寳源來滬查辦少尹奉札後於前日乘舟抵滬卽赴縣署拜會大令晤談片刻而出在法界名利棧署駐行旌 
[派辦冬防]  
　　時交隆冬宵小易於竊發本埠城廂内外向由各保甲局分投巡緝誠恐地叚緜長顧此失彼道憲必加添冬防委員數名此常例也本年冬防經聶觀察派定駐札縣署冬防爲何癸舫二尹頌清王芝仙二尹德齡分札東局爲徐二尹銘勲西局爲孫二尹臯南局爲朱二尹寳禾北局爲明鶴芳二尹道成中局爲謝二尹步雲各員奉委後已先後到差矣 
[借銀笑柄]  
　　戈登洋行前曾登告白於本報後幅載明有銀出借如有人在租界内置有房屋産業者可以抵借此原就租界中之有産業者言之也不謂竟有自蘇杭等處遠貽書札乞借朱提者該洋行以其不逹世務置之不答昨日竟有杭人某甲貿然前往以借銀爲言答以不能甲言爾登申報告白言明有銀出借何謂不能答以有産業作抵方可借銀甲言吾在本籍富有財産豈不可作抵該洋行告以産業須在租界中方可抵借如其不然雖有金突銅山亦不能指以相抵也中尚偃蹇不去告以此間清净地豈能任爾紏纒甲始含忿而出 
[幸未成災]  
　　前晚三鼓時滬南外　瓜街大王廟相近某甲所開小烟館内因洋油燈爆裂延燒地板甲與店夥幸卽知覺竭力灌救得以轉危爲安亦云幸矣 
[拐案已破]  
　　福建人周悶金者拐騙中之巨擘也近復别開生面由蘇州地方拐得十一歲之揚州孩子王長根來滬以賣糖食爲名終日在街坊行走見有小孩卽令王以糖果誘之此種生涯不知作過多少前日又在虹口小菜塲後拐得寧波人姚某之子年甫八齡名品揚携赴小東門兠售未成遂携回外虹口將二孩寄宿小客棧中已則在外兠攬主顧爲包探江阿三所聞在棧中將二孩拘獲盤問之下王稱本年五六月間同周至十六鋪内誘拐二孩年約八九齡携至吳　一售船戸處得　十四元售某姓得洋十九元此次曾携姚孩至十六鋪地方兠售因無主顧周卽送我至棧中住宿巳則出外約次晨在外虹橋守候同乘杉板赴吳淞江探遂將王管押美捕房俟拘獲周悶金解案請究姚品揚則送回家屬收領拐匪之罪甚於盜賊旣有端倪當不難澈底根究也 
P>博徒遷地續述 
　　前報登博徒遷地一則兹又查　　虹口博徒　散後不但　跡城中且至鮑家宅開賭一處胡家木橋開賭一處盧 
 
 

Page 4

 
 
　浜開賭五處以上均係地保坤寳所管地方又有十五保内林家宅開賭四處此數處均係中國地界非捕房力所能辦按賭博之爲害甚烈凡在滬上傭工及庖人等往往因此傾資甘犯胠篋捲物之事不勝枚舉前此曾由上海縣會同英界讞員蔡太守嚴密查拿明定章程曉諭地中人等有犯必懲毋得稍存隠庇乃此次虹口捉賭之後若輩竟避匿華界吾知高坐堂皇者必富飭差拘拿不使匪類潛蹤貽閭閻之隠害也 
[招認女孩]  
　　虹口巡防局來信云有一女孩在虹口裁縫會館後啼哭初二日早起經賀姓見送入局中問渠住址茫然不知但稱是寧波人名小林年十二歲因被婆打逃出婆巳往崑山去矣局員當飭留養以待親屬央店保到局認領如三日外無人來認當送至城内普育堂蓋巡局地方褊小未便久留也 
[嗷鴻戴德]  
　　朔風獵獵寒信催人覊旅他鄕尚起無衣之歎况孑遺黎庶載道流離旣餬口之無資復禦寒之無具苟非有大力者起而拯之幾何不委塡溝壑耶本館協振所昨承蘇州辦蓮巷蔣葆銜求病速愈助順直賑洋一百圓似此慷慨好施洵屬難能可貴又承毗陵無名氏助順直振洋四元由廣和興遞來樂得而彚誌之 
[來啓照登]  
　　敬啓者昨接漢口經勸順直賑捐林紳友梅來函並解到第十五十六兩批賑捐洋一千元除卽日彚解災區外所有各善士捐數清單業巳詳登漢報諒邀公鑒惟昨接黄愼之殿撰自東安來函近日天時已冷災民飢寒交迫慘不可言又兼東永一帶地勢低窪至今仍若汪洋除勸捐銀錢之外並囑再捐棉衣及時拯救實爲無量功德等云兹蒙葉澄衷觀察捐助自製三新棉襖二千件棉褲一千條己交太古行西安輪船蓮津無任感佩惟敝公所前送順直新災義賑捐册數千本兩月以來荷蒙各大善士廣發慈悲陸續捐助無如爲數有限并查巳繳之册未及十成之一尚望諸大菩薩隨緣樂助不拘數之多寡務將捐册繳還曷勝迫切待命之至再敝公所所收各捐戸清單容求分日登報以昭大信合併聲明 
[上海關後源通官銀號勸辦順直義賑公所嚴信厚謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蓬山青鳥]  
　　日本訪事人云朝鮮政府照會駐京日本公使大鳥君圭介略稱本年全羅慶尚等處農業大荒秋收告歉所有三通商埠不准將米榖之類輸出公使恐日商未知嚴禁之故兼之前番因運糧折大費唇舌始得索償遂飛飛電告知釜山日本領事領事卽告知商業侖議所會議所乃招集議員商議其事大約須與元山仁川各日商謀之也○本月十八號上午十一下鐘時有英國東海艦隊司令長海軍中將夫利孟托魯之夫人及南亞美利加艦隊前任司令官海軍中將烏愛魯司古之妹叅謁目皇后以表敬忱禮也○東歷十一月三號爲天長節卽萬壽卽期也是日天皇循例赴青山練兵塲簡閱定於午前八點鐘越三十分起　倘逢雨阻則須另選日期○十八號爲各大臣閣議之期是日午前九點時伊東書記官長及各他書記官先至閣中準備有頃伊藤首相偕各大臣陸續入閣惟遞信省黑田大臣未到議至正午始休憇午後一點鐘時復開議至四點鐘遂退出同日樞密院議長山縣伯與東久世副議長始副島榎本仁禮福岡佐野尾崎田中等各顧官自午　九點鐘時至十一點鐘時開會協議至一點鐘時議畢按樞密院猶我國軍機處也 
[老圃秋容]  
　　昨報紀賞花品曲一則昨日經蔡君錦堂携菊數種在滬城穿心街延眞觀中陳設幽芬冷艷逈絕塵囂定於今明二日在邑廟内園陳設勝地名花兩相輝映愛菊成闢者盍趁此良辰領略東籬餘韻乎 
[古樹自焚]  
　　離滬北二十里許有眞如鎭係歸寳山縣管轄人烟稠密巿肆喧闐該處有銀杏一株圍可數抱數百年物也每年听出銀杏異常繁盛姹女兒童競相採拾九月廿九日晚間附近居民聞異香撲鼻質明視之見濃烟縷縷出自樹中直燒至兩晝夜始息黛色霜皮依然完好而其中己空無所有膏火自煎山木自焚古語相傳信不誣也 
[妓女輕生]  
　　粤婦某氏音雛妓二三人在虹口蓬萊路開設妓院每至夕陽西下令妓塗脂抺粉小立門前凶風賣笑俗所謂　水妹也前晚九點餘鐘忽將二十左右之妓女毒打妓受痛難熬至中虹橋投河自盡鴇亦追至倩江北人某甲下河撈救愿以洋銀三元爲酬甲入河後將妓挾住索洋十元否則不能曳起互相爭論旋有巡街捕至一併拘入捕房不知捕頭如何發落也 
[索洋被毆]  
　　顧王氏今春失去衣服首飾值洋百餘元疑係生源米行顧道秋所竊與論逞蠻該氏遂投縣控告經黄大令飭提未獲旋經親戚出爲理勸令顧道秋償洋一百元該氏允之當由顧先付廿元餘則約於上月底找清屆時顧王氏前往索取顧道秋仍分文不給該氏催逼再三反被糾同婦女逞凶以致該氏受傷嗣經旁人勸散該氏心不能平復於前日午後投上海縣喊控並請騐傷值日差據情禀明黄大令　候補詞訊究 
[猾賊成擒]  
　　金雨卿者袪篋中之老手也前曾竊取某錢莊洋蚨千餘元遁跡湖州附近之雙林鎭開設極大烟館塲面闊綽舉止繁華幾忘却本來面目與該鎭董事某孝廉結爲莫逆交作爲冰人聘某氏女爲室一時聲勢煊赫該處居人同深艷羡後爲上海縣捕役偵知禀請縣尊備文移提到案從重懲辦此前年事也邇來該竊復在法界肆其伎倆犯案纍纍上月初三日天成綢縀莊報失湖縐十四疋及寗　尋物未經緝獲前晚三點鐘該竊復往洋涇浜十三號房屋内挖洞而進爲法包探夥蔣福生當塲拘獲該竊頗有膂力探夥幾爲所窘幸有西捕　　　處帮同拘住解送捕房包探郁庭湘帶同該竊至英界當鋪兩家吊到湖縐十疋存候失主具領該竊押候堂期解請究懲 
[英界公堂瑣案]  
　　前晚有鄕女談蘭珍在英租界失路由巡街捕帶至捕房移送公廨值日差詢問之下女稱今年十七歲係寳山縣境彭王廟人早失怙恃尚有兄長此次與親戚來滬買物在人叢中走散值差禀明蔡太守飭將女暫留待其兄來案具領○副捕頭稱粤妓王余氏卽洪喜投河覓死援救送案王余氏供向在原籍被叙父售入娼寮今被鴇婦轉售與寓滬之同鄕人阿妹處爲娼得洋二百十五元阿妹令小婦人招接洋人小婦人不願自尋短見蔡太守飭將該妓暫發官媒俟傳該鴇阿妹到案再訊○包探孔阿才禀周杏溪家失去銀飾匣一隻内有銀飾值洋百餘元查看情形並無外賊入内形跡惟查所雇傭婦王阿二有女名大寳曾往探視去後失竊王大寳前曾至任姓家行竊銀表送案辦理此次找尋無著故將女傭王阿二送案周杏溪之親戚應春林投案申訴前情女傭王阿二供在周家爲傭女兒大寳曾來探望去後失竊不知是否女兒所爲女兒向爲大姐現無生理住無定處曾在親屬人家借宿一時無可找尋蔡太守憶及大寳前竊任姓家銀表由包探王阿二拘獲人贓解案由任代爲求免從寛交保因卽飭差著保交人以便究追○蘇坤金訴稱住宿客棧被同住客棧之喬照福竊去牀上棉衣等件報捕拘喬搜出質票吊贓送案質鋪夥呈票請追質本喬照福供認行竊容俟措錢贖還蔡太守判喬管押十四日著繳質本贓交失主領去○包探孔阿才禀錢陳氏行竊王氏仁家銅銚一把拘獲人贓送案王金仁投請領贓錢陳氏供係江寧縣人流落在滬飢寒交迫致犯行竊欲回故里苦乏川　蔡太守飭將該氏資送回籍贓交失主領去○陸利羣訴稱在西包探紀林處拖包車被孩子謝意生竊去油衣一件拘獲人贓交捕送案謝俯　求恩蔡太守判戒責一百下贓交陸領 
[吉人天相]  
　　贊化育以推恩饑民多賴繼聖賢而沛澤壽考同欽敝堂向章施醫就停接辦施粥現因經費支絀尚在籌商廼蒙胡君秀鋐爲求病速愈慨助英洋六十元鉅欵照登輿情深感具徴大善士光爭日月誼薄雲天惠愈納饘枵腹頓教鼓腹喜占勿樂傾心自見從心謹展　　藉揚盛德[  上海虹口元濟善堂同人等啓]  
[施濟及時]  
　　浙寧裘順來裘民安兩大善士助賑洋一千元秋舫氏大善士樂助規銀二百兩袁勵忠善士求妻産後病速愈並閩家平安助洋一百元寳和莊來酬愿子善士洋六十元不敢留名氏爲子病求愈洋五十元秦倪氏祈病愈洋三十元山東招遠黄仲耆善士代募規銀十一兩三錢七分先後祗領具徴善氣彌綸善心踊躍善功無量善報有憑天佑善人康彊逢吉敬求登報叩謝冀廣善緣上海六馬路仁濟　堂籌賑公所施善昌等謹誌 
[福建官報]  
　　十五日同知恩晉禀明奉委冬防總巡差知縣胡慶榮禀明奉委冬防總查永定縣曹學禮安溪縣戚楊俱禀謝赴任飭知本任迪口縣丞謝啓礽禀謝調看華崶縣丞巡檢高椿自京禀到○十六日直隸州恒秀禀辭解餉進京並禀謝咨文進京引見同知朱之濤缷辦深抗稅釐禀到同知恩晉禀接辦冬防總查龍溪縣孫興壽禀見禀辭赴任鹽塲胡鴻年禀見禀辭赴仙遊課厘局鹽塲石桂豐禀見禀明委官運臺倉鹽塲姜日銓禀見禀明委良淺官　局縣丞曹祖蔭禀明丁父憂鹽塲陳光訓禀見禀辭赴洋墩官運○十七日同知郭紹唐禀接　南台冬防總查同知劉鈞缷署泰寗縣事禀到禀明丁母憂武平縣　志　自香港回省銷委禀到知縣陳實禀銷代辦福防　署公事鹽塲司徒玥禀謝委署祥豐塲大使鹽塲陳鴻亮缷辦顯昌官運掣騐關禀到禀明委辦官運課厘局文案督憲　示浙江台州恊右營都司事務查有撫右儘先補用都司郁　辰堪以委署特示○十八日直隸州恒秀禀見禀辭解餉進京順差引見同知曹廷獻禀見禀辭赴延平府稅厘局調署華崶縣丞謝啓礽禀辭赴任○十九日知縣高士俊自北嶺茶卡禀到　憲示照得沙縣楊應鑾丁憂遺缺應以　任海澄縣何鼎調署○二十日知府傳以禮禀銷輿圖局提調差並禀徹局布經歷董榮倫禀缷事禀謝咨文奉藩司委解文闈試卷並解餉進京順差引見　憲牌示照得浙江州恊右營守備事務查有該營千總李鵬飛堪以委署特示藩憲牌示照得沙縣楊應鑾丁臺　缺以本任海澄縣何鼎調署○二十一日鹽塲姜日銓禀缷辦官運溪海臺倉局務鹽塲石桂　禀接辦官運溪海臺倉局務委署沙縣興史唐佐熙禀是禀謝委 
[皖垣官報]  
　　九月二十日候補知縣黄鵬文謝超委一次知縣陳世捕到由經縣交代清楚回○二十一日委署泗州州判王樽辭通判劉鴻漸辭奉憲臺准調皖南牙厘局差遣○二十二日新任臬臺員鳳林到陜西人署盧江縣興史周志寛辭○二十四日牌示候補州同郭翊相委署歙縣縣丞委解京　委員殷葆亷到知縣陳世德知奉委赴　西勸辦賑捐 
[上海六馬路仁濟善堂經收南北兩巿未寳行米麥糧捐六月朔至三十日第五十三五十四旬清單]  
　　同吉泰寳行錢二十七千五百六十二文源豐泰　三十千九百廿一文裕祥十四千五十四文元昌　廿二千八百七十六文同順廿五千四百七十六文豐和廿千十一文水愼和廿五千五百五十五文振豐錢十二千七百三十文乾利十二千四百三十四文恊昌泰十一千七百八十一文愼茂豐九千十三文同泰公十五千四百七十四文穗祥十三千五十三文萬順公錢十八千八百八文生源九千　百五十文恒祥廿三千七百七十六豐記五千八百四文　源二千八百三十八文永順一千三百九文德盛錢一千六百七文義生九百五文錦祥九百九十四文德大七百四十六文元生長八百八十六文三和七百五十六文　記七百廿五文義記公九百八十五文裕愼五百七十四文恒源錢六百九十文萬源八百文　茂五百六十一文晉泰四百　三文沿興仁一百廿三文　元四百八十六文唐永愼二百七十二文　恒泰三千四百五文源順協錢二千七百七十九文恒隆二千三百四十文大興合一千八百九十四文　興和六百九十二文大興洽二百八十六文洽興昌一百八十五文　大三百十四文同興一百三十文恊豐一百六十文恒裕一百六十文萬昌一百五十六文　同泰一百十　文昇記三百六十六文同德三百三十文增和祥二百五十六文同擬一百九十三文天成義一百七十五文餘生一百六十六文裕和一百三十三文宏茂一百十三文啓昌元十六文元吉泰廿千八百二十文仁和利九千八百五十四文長豐十二千五百五文裕昌和十七千三百四十三文正義隆八千六百八十九文　泰八千六百六十文松盛四千九百四文長義四千三百廿六文靈大三千七百九十九文元和三千四百廿七文澗和二千七百廿五文潤泰二千七百九十九文鼎昌源三千五百三文生泰二千七百十二文　源二千四百七文萬隆一千五百廿四文　生二千三百八文萬生四千七十三文餘大一千六百三十一文泰興一千四十三文南元昌八百四十三文天和一千三百三十二文三泰一千二百十七文天元六百廿四文　　八百三文元　六百五十六文同　六百十六文　生七百六十六文萬祥四百三文萬祥昌五百九十五文公正四百九十四文　　　百八十五文元長一千四十二文　泰三百六十三文　義三百三十七文萬盛泰三百　　七文新興六十五文和泰一百十五文和記一百五十八文泰潤二千二百　　　萬成一百十二文以　九十八戸共收錢四百六十一千三百八十一文 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年九月二十五日京報全錄]  
宫門抄○諭旨一道錄前○選單○御史聯奏科塲舞弊倖中多名請旨嚴辦摺○粤督李等奏籌解第四批餉銀摺○又奏借銀委解固本兵餉片○又奏銷欽亷防務等支用各欵摺○直督李奏請准建坊片○又奏京外官紳捐賑片○九月二十五日工部鴻臚寺正藍旗值日無引見○賡音布稽察中左門覆命○載岐穿孝覆命○巴克坦布明桂各請假十日○良培續假十日○延侯續假十五日○提督衙門奏拿獲交拿人犯座山虎劉萬年等五名又拿獲偷盜官木賊犯烏忠額等八名均請交刑部○召見軍機裕德汪鳴鑾○閱卷大臣派出麟中堂詐庚身李鴻藻松森徐郙廖壽恒李端棻汪鳴鑾○光緒十九年九月分選單 
小京官太常寺博士徐嗣龍浙江監同知廣西南寧汪長康江蘇監知州直隸安州商作霖河南監知縣四川榮經孟桂庭直隸廪河南新蔡寧瑃順天附四川開縣唐廷鎭浙江監縣丞浙江永嘉周國賓四川監巡檢廣西象州王維周順天供事江西長寧余登第四川監廣東永安徐堪直隸監典史浙江麗水朱光璧四川廣西柳城楊延慶浙江貴州荔波魯學周浙江俱監　○○掌江南道監察御史奴才聯　跪奏爲科塲舞弊倖中多名請旨嚴飭究辦以懲倖進而伸士氣恭摺仰祈聖鑒事奴才竊維取士之途多一倖進必抑一眞才科塲條例綦嚴而日久生玩當事者務爲優容斯舞弊者肆無忌憚近來順天鄕試弊端滋甚富豪者目不識字而出貲倩代幾於成巿奴才風聞今科中式舉人周學熙湯寳霖蔡學淵陳步鑾黄樹聲萬航皆紈袴不能讀　自錄科以至鄕塲無一非倩人者揭曉之日道路嘵然蓋周學熙塲屋之文係假手鄰鋪而不識其佳出塲又倩人代作三篇歸以騙其父其父官河南卽以此三篇傳示同僚及觀闈墨所刻衆皆譁然湯寳霖在塲中出號覓傳遞幾爲監試所執而尚咆哮不　聞其草稿亦係賄人代書者蔡學淵尤愚謬其錄科卷中豐書作壹顧書作顔巳被黜落其後不知以何手叚而竟補出遂爾弄弊獲中陳步鑾身家不清其祖父曾爲皂隸其捐京官時以萬金買同鄕官印結是以猥厠部員恣其徼幸此二人榜發後不理於口卽皆逃歸冀息風浪黄樹聲係換卷所中現雖觀望風聲聞己檢行裝將遁矣萬航素不通文錄科係倩人正塲係傳遞亦有風聲外間傳言今科舞　倖中　數十人而奴才所聞較確者惟此六人奴才亦不欲索瘢窮究致興大獄然而掄才鉅典氣運所關有弊不懲何以警後誠悉姑息隠忍卒致公行無忌後來釀成大獄欲補救而無從咸豐戊午順天鄕試一案殊可戒也相應請旨飭查蔡學淵錄科卷有無紕繆其周學熙等之錄科卷與巳中墨卷核對筆迹如不相符應卽革去如果相符亦請將此六人另行覆試惟此六人者錢可通神而此時禁網稍寛何人不可賄賂并請嚴旨諭令閱卷及監塲等官破除情面認眞稽查秉公衡鑒若文理尚通准其一體會試若仍紕繆亦從革例免追前弊如此辦法庶幾寛嚴並用巳往者懲未來者畏倖進黜而士氣伸奴才爲科塲除弊起見是否有當伏乞皇上訓示施行謹奏奉旨已錄 
○○頭品頂戴兩廣總督臣李瀚章廣東巡撫臣剛毅跪奏爲籌解奉撥癸巳年籌備餉需第四批銀數委員起程日期恭摺具陳仰祈聖鑒事竊准戸部咨奏撥癸巳年籌備餉需一摺單開廣東省銀二十萬兩等因當經行司籌解嗣據籌銀十三萬兩分作三批飭委候補知府聯興等並試用同知章廷綸等候補同知吳國章等領解赴部投納業經奏報在案兹據廣東布政使覺羅成允詳稱此項餉需關繫緊要自應赶緊籌解現在藩庫各欵内竭力籌撥銀三萬兩作爲癸巳年籌備餉需第四批照案發交商號日昇昌百川通蔚泰厚蔚長厚匯兌至京遴委補用知縣何惟桓試用縣丞祺威蔡維藩領齎匯單於光緒十九年七月十九日起程由海道進京支取銀兩赴部抵納等情詳請奏咨前來臣等覆核無異除咨明戸部外謹合詞恭摺具陳伏祈皇上聖鑒謹奏奉硃批戸部知道欽此○○李瀚章片再案照同治五年欽奉上諭直隸固本餉項前經諭令廣東按月解銀一萬兩著仍照原定數目改解部庫交納等因欽此久經遵照辦理查此欵向在洋樂厘金項下支解嗣因藥厘改歸稅司辦理每年劃留銀八十萬兩專爲備還洋欵之用固本餉項無所從出疉將拮据情形奏明隨准部咨固本餉銀前經奏定每月籌解銀一萬兩應令無論動用何欵赶緊接續報解等因兹據廣東布政使司覺羅成允詳稱光緒十九年分應解固本餉銀一十二萬兩現因庫儲匱絀無欵可撥業經先向商號借墊銀六萬兩作爲光緒十九年正月至六月固本兵餉分作兩批飭委候補知府聯興等試用同知章廷綸等領解赴京交納詳奉奏明在案兹再向商號日昇昌百川通蔚泰厚蔚長厚新泰厚計借銀六萬兩作爲光緒十九年七月至十二月固本兵餉仍交該商號等匯兌至京俟籌有欵項再行歸還遴委補用知縣何維桓試用縣丞祺威蔡維藩領齎文批於光緒十九年七月十九日起程由海道進京支取銀兩赴部投納等情詳請奏咨前來臣等覆核無異除咨部外謹合詞附片具陳伏乞聖鑒謹奏奉硃批戸部知道欽此○○頭品頂戴兩廣總督臣李瀚章跪奏爲查明廣東光緒十六年分辦理欽廉防務及瓊州撫黎並設腰站等項内支用各欵續行造報十二案謹繕簡明清單恭摺具陳仰祈聖鑒事竊據管理廣東海防善後局廣東布政使覺羅成允等詳稱光緒十六年分辦理海防善後各項用欵前經造報三案詳請奏銷一面督飭局員接續查報兹將辦理欽廉防務及瓊州撫黎事宜各起弁勇薪糧公費雜支並添設腰站步夫工食米折爲一案又海防善後等局經費一案又原設租購大小各輪船薪糧經費一案又製造槍彈等局經費一案又水陸師學堂經費一案又水魚雷局學堂練船經費一案又廣安水軍各船弁勇薪糧及小修船隻工料一案又解運軍餉軍械應付壯勇船夫脚價一案又電報總分各局報房學堂經費並郎經洋線報費一案又電報各局報房取過八成報費抵支委員報生人等來往川資等欵一案又收過二成報費抵支大修線杆工料一案又歸還不敷磅價解還晉省借欵本息及部墊毛瑟槍價各銀數一案計十二案共請銷銀一百三十一萬二千一百六十五兩九錢一分五厘二毫八絲九忽一微五簽均查照光緒十五年以前准銷成案及歷次奏咨立案章程核實辦理其所支銀兩係在存藩運各庫撥欵及釐金等欵項下匀撥動支除官收欵細數另行用報外開列清單造具細册詳請奏咨准銷前來臣覆核無異除册送部外謹繕簡明清單　同廣東巡撫臣剛毅恭摺具陳伏祈皇上聖鑒飭部照案核銷施行謹奏奉硃批該部議奏單併發欽此○○李鴻章片再上年順直各屬並山西邊外七廳被水被旱災廣賑繁經臣函咨各省勸捐恊濟據直隸天津縣人花翎三品銜候選員外郎黄昭章遵其故伯父一品封職黄中元故伯母一品命婦黄張氏黄劉氏黄姚氏並故伯父一品封職黄中吉故伯母一品命婦黄杜氏及故父一品封職黄中孚故母一品命婦黄邵氏黄徐氏遺命捐助直賑銀三千兩又江蘇泰興縣人拔貢生張廉泉試用訓導附貢生張鑑泉遵其故父監生張希齡並存母張朱氏之命捐助晉賑銀一千兩先後解交津局騐收分撥災區散放洵屬克巳救災善承親志所捐銀欵核與建坊定例相符應請旨俯准黄昭章等爲其故伯父黄中元等張廉泉等爲其故父張希齡各在原籍自行建坊給子樂善好施字樣以示旌奬理合附片具陳伏乞聖鑒訓示謹奏奉硃批着照所請禮部知道欽此○○李鴻章片再本年二月間欽奉諭旨以山西邊外災清甚重飭令籌欵派員恊賑等因遵經督飭籌賑局司道勸集捐欵派委山東候補知縣潘民表等馳往確查散放業將辦理情形集捐數目先後陳奏在案兹據籌賑局司道詳稱内有大學士臣額勒和布等會同各部院大臣倡率京外官紳共捐京平松江銀萬六千四百二十五兩零除撥分辦賑京紳翰林院修撰黄思永三千五百兩外餘均分批匯津解交潘民表等兌收散放並據聲稱前項捐欵均毋庸核奬請奏明立案前來臣查此次晉邊猝　奇荒待賑孔亟該大學士等情切救災捐資倡率南北義賑各紳聞風響應用能集成鉅欵濟助要需全活災黎無算實屬功德及民力顧大局所捐銀兩雖稱不敢邀奬而其公忠體國之忱亦未便壅於上聞除俟查明收支　數再行開單奏銷外理合附片陳明伏乞聖鑒敕部查照謹奏奉硃批戸部知道欽此威 
 
 

Page 14

 
 
[光緒十九年九月二十六日京報全錄]  
宫門抄○諭旨四道錄前○教職單○陜撫鹿奏報夏季分委署代理州縣各缺片○又奏查明各屬應徴錢糧懇恩展緩摺○鄂撫譚奏委署知縣片○又奏籌解第八批地丁京餉片○湖督張等奏湖北起解漕折銀兩並冬漕仍請折徴摺○粤督李奏籌解協濟山西賑欵片九月二十六日内務府國子監廂藍旗值日無引見○張嘉祿吳其珍各預備召見○候補道錢德培謝恩○莊王續假十日○信侯續假二十日○工部奏派管理火藥局派出懷塔布○值年旗奏派查城之大臣派出八額駙果勒敏賡音布長麟○掌儀司奏初一日祭奉先殿載瀛行禮○召見軍機張嘉祿吳其珍錢德培皇上明日用膳辦事後進内入齋宫○光緒十九年九月分教職單正諭順天昌平重信正黄漢軍福建長樂丁廷蘭泉州廣東茂名區敦致廣州四川簡州張書紳瀘州俱舉訓導安微繁昌胡鑑瑩六安山東堂邑陳恒慶萊州江西建昌楊運泰臨江貴州婺川劉光沛遵義俱舉四川雲陽鄭興哲成都挨復諭山東日照田兆澐萊州陜西汧陽顧壽椿西安三水茹古西安甘肅寧夏劉兆鵬秦州江西永豐孫懋修南昌俱舉湖北通山陳義安陸廪廣西桂平廖紹華思恩廪復訓直隸安肅谷其潤順德浙江西安錢睦杭州俱廪山東青州舉賡濟南副福建惠安邱樹楷福州舉江西寧都吳郁芬南昌廪四川漢州李凌雲雅州增雲南石屏鄧萱楚雄歲雲南文山張道南雲南舉雲南鎭南羅永壽臨安歲　○○鹿傳霖片再查道府至州縣無論奏調委署代理每屆三月彚奏一次等因遵辦在案兹查光緒十九年四月起至六月底止孝義廳同知王楙照丁憂遺缺委候補同知張碩士署理調署略陽縣知縣安守和調省遺缺委優貢知縣王伯方署理代理鳳縣知縣劉相清缷事遺缺委候補知縣孫萬春署理漢隂廳通判張炳均調省遺缺委請補斯缺通判王琴心先行署理紫陽縣知縣楊調元調簾遺缺委涇陽縣縣丞林邕代理葭州知州邊祖恭調省遺缺委候補班前知縣李壽昌代理雒南縣知縣王新楨丁憂遺缺委山陽縣知縣倫肇紀兼理等情由藩司張岳年臬司唐樹楠會詳前來臣覆查無異所有光緒十九年夏季分委署代理兼理同知通判知州知縣各缺緣由謹附片具陳伏乞聖鑒謹奏奉硃批吏部知道欽此○○頭品頂戴陜西巡撫臣鹿傳霖跪奏爲查明陜省北山外各屬夏禾被旱歉收應徴上忙未完錢糧及帶徴十八年災緩銀糧委難併徴開單懇恩展緩恭摺仰祈聖鑒事竊查陜省北山延安榆林綏德三府州屬及山外毗連之西安府屬並乾州去歲冰雹旱災值連年歉收之後本年春夏以來又復雨澤愆期麥苗大半枯萎收成僅止二三四分不等委屬被旱成災迭據各屬禀請覆勘撫卹緩徴前來當以北山地方素稱瘠苦又值頻歲災祲之後亟應妥籌撫卹免致流離失所臣於本年青黄不接之時曾以所需振欵爲數過鉅奏請截留京饟銀五萬兩以資接濟仰蒙天恩允准當經督飭藩司先行籌發振銀解交該管府州分撥各屬買糧備振並查明極次貧戸先將義倉積榖妥爲散放本年未完上忙錢糧先行出示停徴並將大　情形隨時陳奏在案一面遵照新章批飭藩司移行該管道府直隸州親詣履勘確查被災分數錢糧應否蠲緩去後兹據督糧道延榆綏道轉據西安延安榆林綏德等府州陸續具覆勘得被災各州縣上年甫被霜雹各傷本年又復雨澤愆期以致二麥禾苗大半枯萎收成僅止二三四分不等委屬被旱成災經該府州督同各州縣分途清查極次貧民大小戸口先將義倉積榖妥爲散放並將籌發賑銀均匀分發各屬採買糧石核實振散中間青黄不接之時並巳飭屬體察情形隨時調劑民情尚屬安謐惟災歉遺黎喘息未定所有應徴本年上忙未完錢糧及帶徴十八年災緩銀糧若同下忙併徴民力實有未逮内除延安屬之宜川縣素有水田本年麥收中稔民力不致拮据外其餘之膚施安塞保安安定延長甘泉延川靖邊定邊榆林府屬之榆林懷遠神木葭州府谷綏德州及所屬之清潤米脂吳堡並西安府屬之三原富本涇陽耀州咸寗長安臨潼醴泉興平咸陽及乾州共二十九州縣民欠未完光緒十九年上忙地丁　糧鹽課銀兩並帶徴十八年災緩銀糧應請分别緩至二十年麥秋後再行帶徴臨潼縣災前已完銀糧准其流抵次年正賦等情由藩司張岳年具詳前來臣覆查陜西北山各屬地瘠民貧素鮮盖藏山外之三原等處地多高原易於受旱兼之連年被災困苦異常兹復遇此旱災民力倍加拮据情形殊堪憫惻所有膚施等二十九州縣本年未完上忙地丁錢糧鹽課銀兩及帶徴十八年災緩銀糧相應仰懇天恩俯准分别緩至二十年麥秋後再行帶徴其臨潼縣災前已完銀糧應准其作抵次年正賦以廣皇仁而紓民力至各屬所請緩徴錢糧均係上忙未完之數其本色兵糧一項向係秋後啓徴應俟秋收後察看情形能否照額徴收再行酌辦所有各屬民欠未完本年上忙地丁錢糧鹽課銀兩及帶徴十八年災緩銀糧併請展緩帶徴緣由謹恭摺具陳伏乞皇上聖鑒訓示謹奏奉硃批著照所請戸部知道單併發欽此○○譚繼洵片再署興山縣知縣馬士慶調省另候差委所遺該縣印務亟應委員往署以重職守查有新選長樂縣知縣彭祖春心地明晰氣質和平堪以署理據布政使王之春按察使陳寳箴會詳前來除檄飭遵照外謹會同督臣張之洞附片具陳伏乞聖鑒謹奏奉硃批吏部知道欽此○○譚繼洵片再光緒十九年京餉湖北省奉撥地丁銀四十五萬兩業經先後委解七批共銀三十二萬兩奏報在案兹據湖北布政使王之春詳稱復於地丁項下動撥第八批銀四萬兩查有補用知縣羅忠祥補用知縣江夏縣縣丞張南瑾堪以委解詳請奏咨前來除繕具咨文轉給該委員等妥速起解並飭將奉撥銀兩續籌委解外謹會同湖廣總督臣張之洞附片具陳伏乞聖鑒謹奏奉硃批戸部知道欽此○○頭品頂戴湖廣總督臣張之洞湖北巡撫臣譚繼洵跪奏爲湖北省奉催漕折銀兩現已分批起解並本年冬漕仍請折征兼籌採運恭摺具陳仰祈聖鑒事竊准戸部咨奏催江西等省欠解漕折銀兩並新漕能否起運本色一摺光緒十九年七月十六日奉旨依議欽此鈔錄原奏咨行到鄂當經轉行布政使王之春督糧道岑春蓂妥議詳辦兹據該司道等會詳請奏前來臣等伏查奏催漕折銀兩因各屬完解此項先於年前發交招商局購買米石以備來春起運是以起解京餉稍遲現查各年分應徴漕折項下除動撥採連外光緒十七年巳解銀十二萬二千三百餘兩十八年己解銀六萬三千兩其尾欠之項現仍嚴催各屬赶緊全完解部交納不敢稍事遲延至鄂省漕糧自改辦折徴以來民間相安已久完納亦甚踴躍前任督撫臣曁臣等瀝情陳奏在案現在體察情形實未能遽復舊制所有本年冬漕仍請照章折徴兼籌採運以備京倉餉糈折徴一厘之銀不數買運一石之用第不敷之欵向在漕餘内所提兌費等欵湊濟並不動用正項於解京漕折臺無虧損而倉儲不無裨益惟查湖北歷屆採買正米三萬石由海運通係招商局經理近年湖南由本省委員承辦較爲便倢湖北自可仿照辦理本年擬卽由臣等遴委明幹道員照數採買承運承交期臻妥速其米價水脚等項悉仍照舊關支不淮稍有浮冐以昭核實而符定章除咨部查照外謹合詞恭摺具陳伏乞皇上聖鑒訓示謹奏奉 
硃批着照所請戸部知道欽此○○李瀚章片再據廣東布政使覺羅成允會同鹽運使英啓詳稱山西省口外各廳及朔州一帶地方上年被災極重需欵浩繁　山西撫臣張煦派員來粤董勸捐輸以資接濟所以災黎待賑孔亟勸捐集欵需時飭在藩運二庫先各籌銀一萬兩共銀二萬兩於本年五月初六日交商匯交山西藩司兌收俾充急賑前項籌解銀兩原擬俟晉局廣勸捐輸陸續歸欵現值該局賑捐停辦前挪銀兩無項歸還自應就欵開銷以清案欵查落庫籌解之一萬兩係在備荒經費項下動支此次銀兩係前准部咨在於本省厘金項下每月提銀一千兩解部存爲備荒之用光緒十六年以前銀兩均經分别劃留解京奏報在案十七年以後提存銀兩尚未報解此欵原爲備荒而設今以之支解晉省賑欵係屬移緩救急又運庫籌解之一萬兩係在商輸修倉項下動支查粤鹽倉厫現尚完固將來如須　葺另行籌欵辦理所有籌解恊濟山西賑欵銀二萬兩藩庫籌銀一萬兩應請卽在光緒十七年分備荒經費項内開支連庫籌銀一萬兩卽在本商輸修倉欵内開支均請作正報銷毋庸另行籌補歸欵等情詳請奏明立案前來臣　核無異除咨部查照外謹會同廣東撫臣剛毅附片具陳伏乞聖鑒謹奏奉硃批戸部知道欽此 
 
