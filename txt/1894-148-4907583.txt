# 1894 - 148 - 4907583

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印繪圖大紅袍告成] [  圖書集成局代啓]  
　　大紅袍一書歴記海忠介公事蹟有聲有色能令閱者色舞眉飛雖體例倣乎章回而筆意高超頗足别開生面兹用鉛字白紙排印復倩名大　　成圖刻已告成分裝四册核定每部洋銀五角諸君子請臨本埠三馬路申昌書畫室三洋涇橋煥文書局及逢源里熙記書莊購取可也 
[代印　萬壽盛典點景工程圖說告成] [  圖書集成局代啓]  
　　是書於萬壽盛典點景工程地叚做法分門别類井然秩然閱之無異掌上螺紋本局爲入代印今已告成每本價洋一角半由掃葉山房及各書坊發售賜顧者請卽移玉爲盼 
[論琅岐械鬥事]  
　　爭字不列於七情之中而爲人人性情中之所必有爭之而勝則喜爭之不勝則怒終於不勝則哀防其不勝則懼求其勝則愛偶有不勝則惡總之期其必勝則欲盖卽一爭而七情具焉爭之爲義大矣爭名者於朝爭利者於市農者爭畔商者爭價工者爭值大而天下小而家常無一人無一時不起爭心易曰懲忿窒慾固不可以望之中人以下之人也聖人言君子無所爭必也射乎揖讓而升下而飲其爭也君子可知君子雖矜而不爭而其心中則尚有一爭字在又何怪乎小人哉顧吾則以爲有爭者必有以平其爭者能平其爭斯爭者不爭矣不有能平其爭之人則不爭者將起而相爭又孰從而釋其爭也乎近來民間械鬥之風日有所聞此則民間之爭端也民間有爭端誰則平之平之以地方官而已乃昨得八閩友人傳來燕箋則稱閩縣所屬有所謂琅岐衙前鄉陳姓者與黄浦鄉之陳姓相去不遠去年夏間因田間爭水啓釁衙前陳甲被黄浦之陳乙毆斃兩鄉之民業如冰炭之不相容現又因互爭州田爭鬥不休經鄉中紳耆禀官諭令罷鬥夫官旣諭令罷鬥則必有所以折其衷而平其爭者非但以勢力相壓制而遂可以已也顧何以至上月間而兩鄉又有互携人口請官押放之事閩縣陳尺珊明府立卽籖差將黄浦鄉之陳者存帶回縣署其時二鄉之人心俱洶洶各出器械以决雌雄紳耆恐釀大禍又赴縣署請官諭止明府正在批准間初六日衙前鄉人某甲等糾衆持械直抵黄浦鄉兩陣對圓如臨大敵不料反爲黄浦鄉所勝陣斃一人披靡而遁黄浦鄉某乙乘勢窮追欲爲埽穴犁庭之計衙前鄉某甲乃召集合鄉人衆同仇禦侮振臂一呼鄉民二三百人四面來援奮身格鬥一可當十鏖戰半點鐘之久黄浦鄉人紛紛敗走受傷二十餘人殁於陣者計有十三人衙前鄉人以爲窮宼勿追遂鳴金收軍明府聞報駭出意外卽於初八日禀明制軍帶同胥差下鄉一面請調營勇以壯聲威意者先聲所指鄉民且不敢出氣從此可以永平其爭矣而閩中又有俗例凡遇官府下鄉必先擇民屋爲駐足之地隨帶之人皆由鄉民供給如兩鄉控告每先到理屈之鄉故鄉人以官之先到後到爲榮辱命案則以必先到凶手之鄉而後到苦主之鄉此次明府下鄉先至黄浦鄉因此鄉民嘖有繁言現聞陳明府已遣丁上省催調營勇前往會辦矣觀於紳耆等禀官請官諭止而諭之果能止之則是猶以官爲可畏也夫官甫下鄉地叚未明情形未悉何以知其若者爲理屈若者爲理直而乃有先至後至之不同先至以爲辱後至以爲榮意者其先亦不過出於偶然而鄉人遂援以爲例想爲地方官者胸中本無成見必須到鄉勘騐細加訪察而後知其曲直之所在而斷其是非若僅以先到爲官之曲之後到爲官之直之則誠鄉人之見而已械鬥之事本干例禁觀於刑律鬥毆條内凡鬥毆以手足毆人不成傷者笞三十但毆卽坐成傷以及他物毆人不成傷者笞三十成傷者笞四十皮膚青赤而腫者爲傷非手足者其餘皆爲他物卽兵不用刃亦是他物拔髮自寸以上笞五十血從耳目中出及内損其臟腑吐血者杖八十以穢物污人頭面者罪亦杖八十折人一齒眇人一目及手足一指殘破人耳鼻若破人骨及用湯火銅鐡致傷人者杖一百以穢物灌入人口鼻内者罪亦如之以下條目甚多皆指未斃命而言者也已有將犯人財産一半斷付被傷篤疾之人以爲養贍之費若同謀共毆傷人者各以下手傷重者爲重罪至於因鬥殺人則自有鬥殺之正條在論抵無疑其聚衆械鬥者則比照謀反叛逆聚衆自二十人以上卽有爲首者斬監候爲從者軍罪等而上之罪尤甚焉此則民間或尙有不知者官宜剴切曉諭之竊以爲辦理此等案件但能持之以平斷之以公又何患人多口衆如其不然則民心旣有所不平而欲使之各平其爭端也烏可得耶夫琅岐之鬥猶其一端也耳 
[本館接奉電音]  
　　昨由京友電傳上諭一道敬謹譯登○四月二十七日軍機大臣面奉諭旨新進士著自五月初七日起至初十止分作四日帶領引見欽此同日奉上諭李鴻章定安奏會同校閱海軍沿海陸軍並查勘各處臺塢等工事竣一摺本年海軍會校之期現經李鴻章會同定安周歴旅順等處調集南北洋輪船會齊合操並將水陸各營以次校閱技藝純熟行陣整齊各海口砲臺船塢等工亦一律堅固辦理漸著成效李鴻章督率有方著交部議叙各將領訓練士卒修建臺塢不無微勞足録著准其擇尤保奏餘著照所議辦理該衙門知道欽此 
　謹按昨日電傳上諭内予限半年句悞譯作予限四年草莽小臣曷勝惶悚本館恭註 
[彤廷弭筆]  
　　本年盤查户部三庫業將欽派銜名登報兹悉本月十四日晨欽派王大臣十堂齊抵户部銀庫公擬自十四日起每日彈兌八百平計盤銀八十萬兩分作晨午二班由欽派各堂輪替眼同盤兌約十數日方可竣事○户部山西司郎中阿子祥太守麟升任四川潼川府知府所遺户部山西司漢郎中一缺經諸堂憲揀得本部候補郎中林開章擬補是缺已行文吏部查核俟核到日卽可帶領引見○禮部爲知照事本年四月二十五日皇上升太和殿傳臚所有和碩親王以下文武有頂戴官員均朝服於是日咸集相應知照各衙門有應行轉傳之處通行轉傳○本年甲午恩科會試中式三塲硃墨卷經磨勘官逐卷磨勘已綴前報兹聞簽出二卷一係中式第三十三名胡調元三塲第五問頡字書作擷字經覆勘大臣勘以自係筆誤免議一係中式第一百五十名李德微三塲第三問内添註塗改過百字經覆勘大臣勘以應議交部辦理等因奏奉諭旨依議欽此刻由部臣議以胡調元旣經覆勘大臣奏免議應毋庸議其李德徵應照應貼不貼本生罰停三科受卷官罰俸一年例議以李德微罰停殿試三科受卷官罰俸一年俟命下日咨由吏部查取職名辦理等情不日具奏以便扣除殿試 
 
 

Page 2

 
 
[海防大閱續記]  
　　北洋大臣李傅相出省巡閱前報已迭紀之矣兹復將行部事宜接日紀載以供衆覽傅相於四月初三○早啓節戴凉帽頭品頂戴三眼翎穿黃馬褂乘紫韁輿至紫竹林招商局隨員營務處賈鎭起勝東海關道劉道含芳水陸營務處龔道照璵山東海防營務處李道正榮軍械局張道士珩大沽船塢顧道元爵前出使俄國叅贊羅道臻禄水師營務處羅道豐禄潘道志俊張道翼招商局沈道能虎黄道建笎前津海關道劉道汝翼江寗機器局周道家駒江寍督銷局吳道學廉齊集登海晏輪船鐘鳴九下卽鼓輪出口各營站隊戈戟耀目砲聲震耳行至白塘口一帶潮退舟不能行午膳後帥節過快馬輪船赴小站看盛軍步隊十一營及馬隊五營槍砲隊四哨操演海晏當潮漲時行至西沽候差初五日十一句鐘帥節乘慈航淺水輪船回海晏遂鼓輪至大沽時豐順輪船亦至先往旅順口候差三下鐘帥節登岸看親軍砲隊及協標水雷練軍等營操迨回船時已日暮初六日早起輪泊大沽口外帥節命換戴暖帽海軍提督丁禹亭軍門乘杉板前來請示而行兵艦管帶亦紛紛乘杉板而來次第傳見計北洋定遠鎭遠兩鐡甲船濟遠致遠靖遠經遠來遠平遠超勇揚威等八快船康濟威遠敏捷等練船鎭中鎭邊兩蚊船南洋之南琛南瑞鏡清保民開濟寰泰等六兵船廣東之廣甲廣乙廣丙三兵船午刻鼓輪各兵艦左右隨行帥節巍坐船頭遠眺而隨船之海軍員弁以旗幟爲手號晚間以燈光爲號各艦均站桅班掌軍樂砲聲隆隆初七日卯刻至老鐡山一帶有魚雷快艇六艘往來山下行駛甚捷辰刻抵奉天之旅順口各統領官員乘操江超海等練船晉謁惟宋宫保慶接見定欽差已於初五日由陸路抵旅順駐節行臺天津稅務司德君駕並徵官艇亦至海晏甫抵碼頭定欽差已到紅頂花翎年可古稀精神矍鑠相見之下聚談片刻帥節卽登岸答拜午刻回船時則細雨如絲午後滂沱不已直至戍刻方止初八日卯刻帥節登岸會同定欽差與隨員看親慶六營毅車八營操未刻回船旋步觀船塢軍械機器等廠申刻快馬輪船至初九日辰刻帥節乘輕輿往模珠礁黄金山等處看砲臺營打靶申刻回舟小憇步觀各營勢初十日卯刻帥節乘小杉板出海口各隨員亦紛紛乘杉板隨行先演放水雷次至饅頭山看砲臺營打靶旋往觀水師學堂至申刻乘遇順輪船回舟是日到英國兵船兩艘東洋兵船一艘定欽差於申刻登豐順輪船隨帶人員營務處翼長玉君含章營務總辦連君占五行營總辦果君振邦等三十餘員海軍帮總辦傅道雲龍直隸候補道洪道恩廣十一日早鼓輪豐順同時開行南北洋兵艦十二艘列成陣勢驅駛操演海晏豐順徜徉其間帥節巍坐船面閱視凡演一陣各艦放砲三次演至犄角攻敵陣砲聲不絶演畢鐘鳴十一下一點鐘時抵金州之大連灣各兵亦絡繹而至帥節偕隨員過快馬輪船定欽差乘超海兵輪同時登岸駐行臺英國兵輪兩艘日本兵輪一艘三句鐘時到十二日辰刻帥節與定欽差臨校塲看銘軍步隊十營馬隊兩哨操午後來德國兵輪兩艘十三日辰刻帥節與定欽差偕隨員往虎尾山看砲臺打靶至水雷營演放水雷三個午後四句鐘帥節乘快馬輪船赴英國兵輪拜會水師官聚談一點鐘時旋登海晏定欽差亦乘超海回豐順晚間各兵艦燃電燈惟鐡甲兵艦電燈懸於桅頂其光旋轉四面可射三十里許時魚雷六艇演偷營法黑暗駛入重地各兵艦疾開槍砲拒敵山巓砲臺亦燃電燈光比兵艦燃者更巨晚間來俄國兵船一艘十四日清晨海晏豐順同時鼓輪泊海口俄國水師官七員法國水師官六員日本國水師官一員各乘舢板同時詣海晏帥節一一傳見欵待茶點約談一句鐘時午後帥節看各兵艦打砲靶自船頭至尾每艦出十餘砲惟廣東之三兵艦出二十餘砲魚貫而駛演畢已鐘鳴六下卽鼓輪赴山東之威海衛豐順及各兵艦次第徐行十五日卯刻抵威海衛泊北岸之劉公島按是島四面臨海不通陸路文官武將如戴孝侯觀察等各乘寳筏飛霆小輪至船晉見午後帥節與定欽差乘快馬輪船至俄國兵艇謁水師官十六日卯刻帥節乘快馬輪船赴威海閱綏鞏軍八營操六句鐘時仍乘快馬輪船回十七早七句鐘帥節與定欽差乘輿詣校塲看水師兵弁操槍砲打靶旋赴黄島砲臺及地井巨砲打靶住觀水雷水師諸學堂申刻就海軍公所讌英法俄日本各水師官八句鐘回船十八日卯刻帥節乘快馬輪船至石島一帶砲臺看打靶及水雷營演放水雷十二句鐘回船卽鼓輪豐順及定遠等六兵艦赴膠州以遇風故海晏開快車十九日早一句半鐘抵膠州泊青島五句鐘時豐順及六兵艦相繼駛至帥節於七句鐘乘遇順輪船登岸看廣武嵩武等四營操及砲臺打靶十一句鐘時帥節乘小杉板至豐順晤定欽差坐談片刻回舟同時鼓輪赴烟臺二十日八句鐘抵烟臺之通伸崗時快馬輪船已由威海衛到此帥節與定欽差卽乘快馬輪船登岸至巋岱一帶觀砲臺及嵩武四營操演畢乘輿蒞烟臺之廣仁堂午膳英國兵輪兩艘法國兵輪兩艘俄國兵輪兩艘日本兵輪一艘相繼而至三句鐘帥節乘快馬輪船至英法兵輪謁水師官定欽差回豐順卽鼓輪往營口遵陸回轅帥節回海晏卽同兵艦六艘鼓輪往山海關二十一日晨刻抵埠泊長城之澄海樓舊址帥節登岸偕各隨員觀地雷三出卽乘輿至正定練軍各營看操旋赴騐鐡路大橋工程後駕火輪車至津沽回署所有各處迎送情形非管城子所能罄述向來商輪納有船照赴洋關扦字用印方准啓行此時海晏列入兵輪所以中西水手均穿號衣并凉帽履快靴在船均戴紅纓帽執事者亦衣冠整肅大桅懸帥旗黄色紅字二桅懸龍旗黄色青龍大可三丈並掛滿旗其船之精潔機器之靈捷殆無其比該船主在中國三十餘年深諳海道精曉船務諸西人重之贈以蝦尾旗蓋推尊之意也 
[港疫更甚]  
　　昨日香港來電報云目下疫氣更甚每日因病而死者多至四十餘人英官防患未然凡房屋之不便於人者下令毁去查察房屋之兵有四人亦患此症 
[香港疫信]  
　　近日旅港華人因潔凈人員及差役查搜屋宇將病者舁至醫船醫所用西法調理噴有煩言蓋一則恐以西藥治華病臟腑各有不同一則恐一旦病亡首邱莫正死者含寃生者抱恨故輿情爲之不甘也東華醫院桑梓情深特於十六日上午邀集紳董商議其事是日富商殷户赴院參議者七十餘人旅居華人之欲逖聽風聲者亦有四百餘人而巡捕官梅君及國家醫生亦到院與聞遂由醫院總理劉君渭川爲主席卽起而言曰現有人欲求准將病人用小輪舶載回粤垣未悉事可行否梅君答曰本廳奉到札諭内開准粤垣華官來文凡有患疫之人不准在粤垣登岸似此恐屬難行劉君卽將是言用華語譯告於衆在堂諸人皆拂然不悅甚爲鼓噪劉君卽竭力勸諭且謂當親赴港督衙門禀求此事並繕就禀詞由港中各大行户聯名寄呈粤憲求准病人登岸衆僉以此議爲合梅君言曰近日傳說紛紛謂有非患疫之人及毫無病狀者亦被誤縶送醫船醫所然此乃悠悠之言不實不盡倘謂予不信可帶同至該兩處將病人觀看自知送至兩處者皆屬患疫之人而非迹涉疑似妄爲縶送也但凡患疫之人若不另闢地方以居之則不能禁止其傳染二百年前英國曾有此症當時死者無數此其明效大騐也梅君顧謂劉君曰請傳語華人凡所居屋宇人數不可過於稠密則疫癘自然少矣言至此忽有太平山東街居民手持呈詞入院訴稱查搜屋宇人員突如其來致驚嚇小孩實爲不便懇官於此事留意方酌議間又有人報稱猝有多人簇擁至文咸街在劉渭川所開東生和行滋閙謂劉君身爲潔淨局人員不設善法以衛梓里故向其攻擊劉君聞報卽回行察看遂停止會議而東華醫院紳董復禀准港督自後如有患疫之人遷往玻璃局由華醫調理不復舁赴醫船醫所以順輿情 
[去思彌永]  
　　護理浙撫劉中丞自蒞浙藩任後視民如子興利除害無微不至如每年冬間捐廉製造寒衣分給貧民及加送義塾師長修脯上年又添設經畬集嘉惠寒士今年又因修築海塘經費不敷捐廉萬金以助工作浙省士民無不感恩頌德交卸時致送萬民傘德政脚者無日無之并有攀轅跪送之舉中丞深恐勞動百姓因於二十四日丑時將撫鹽二院關防委中軍白叅戎杭府陳太守送入撫院卽於卯刻出轅由大街直落而居民跪送者不絶於道至普濟堂前早有紳董衣冠相迓中丞降輿立談數語内堂已設筵公餞中丞辭謝不獲遂入座酒過三巡 
 
 

Page 3

 
 
朱茗笙少司馬率各紳董敬奉新靴一雙請中丞更換留下舊靴以誌遺愛中丞復謙讓而後換之旋卽告退而堂内老人及各塾生徒均跪送於門外中丞悉以好言慰之各賞給錢二百文然後登輿比至下馬頭撫憲廖中丞將軍都統織造各憲及司道府縣均在官廳候送中丞俱一一致謝然後揚帆北上 
[接印續述]  
　　新任浙江巡撫廖中丞於二十四日申刻接印其巡撫關防鹽院印信及王命旂牌文案卷宗先由護院派員齎送到院屆時中丞朝服出堂左右兩營官兵均披堅執銳站立兩旁中丞望闕謝恩畢拜受印信坐堂皇各司道上前叅謁中丞出座答禮杭中二協及四營都守千把外額等弁俱披執叩賀府廳州縣教職佐貳以及鹽務各員均行堂參禮各房書吏及衙役人等一一叩賀堂事旣畢中丞乃退入内堂官兵撤圍掩門時己酉初三刻矣 
[讒言可畏]  
　　金玉均戮屍後國王復欲滅其親族嗣因妻孥旣已被誅親族多膺顯爵投鼠忌器刑戮亦不便妄施更加當日餘黨近日多得志者相與調護又譖洪鍾宇昔曾與金同黨今者挾怨殺金其心叵測國王本欲將洪録用聞此讒言事遂中止甚矣讒間之可畏也 
[土黨横行]  
　　舊金山報言活崙埠及穏打市埠各果園多係雇用華工日操工作近日工黨四散謡言定與華人日人爲難惟洋人園主以園工不能盡用洋人勢難將華日工人辭退置於不理該工黨遂議推舉值理數名親到各果園逼勒園主將華日各工辭退倘或不從勢難罷手故現在該二埠之華日工人甚爲驚恐幸各園主集議立意與工黨抗拒以免生意受其擾累惟工黨心仍不甘時思滋擾適有某洋人由大埠至該處意欲代華人和解被工黨在街上以臭穢之物擲擊該洋人見彼衆我寡孤掌難鳴急附車逃出始免於難何工黨之憎惡華日工人若是其甚耶 
[厦門紀事]  
　　銅山營叅將竇蓉溪叅戎因病出缺楊軍門聞報卽委後營遊擊熊游戎往署遞遺後營游擊缺委右營游擊胡游戎兼署○伏波官輪船往基隆運煤於本月初十日還厦門一俟卸空卽擬赴船政局差遣○本年淡水茶價值較去年昻貴因包種茶有南洋爪亞日里三巴壠各茶商爭相購取故英美各茶商未免受虧内山安溪各處頭春茶於本月十六七等日先後裝運到厦西人絶少問津者○續辦砲臺捐迄今僅得一萬兩之譜總辦無從設法惟向十途各郊號富商大賈勸令輸將不知日後果能足額否也○三四兩月進口輪船各貨報捐者甚屬寥寥提調訪知奸商不免漏私因於本月初改用三聯大票○鼓浪嶼華洋雜處良莠不齊時有妙手空空兒暗施伎倆某日快役見一拾猪屎之貧民疑爲竊賊多方　勒務令將本年各西人家竊案一一承認方始送官貧民寃無可伸惟有呼天搶地而已　 
[禾諺]  
　　嘉興北門内集街民人陳姓子於本月十八日下午往郡廟觀劇與羅姓友遇向索所欠錢四百文陳苦無以應羅緊緊跟隨以致口角不休揮拳用武扭至奎星閣畔將陳身上洋布長衫撕破始經人勸開陳回家後忿不能平遂於越日購服洋烟毒發斃命陳母痛子死於非命奔投秀水縣呼冤甯邑尊諭以明日親臨相騐後經親友勸解令羅給以洋銀六十元陳母遂於棺殮之餘禀求銷案○咸豐十年四月二十六日郡城遭髮逆之難人民屠戮無遺承平後紳董禀請地方官於是日禁屠牲畜並延僧道就育德義塾諷經禮懴超薦殉難忠魂今歲仍循例舉行先期經地方官出示曉諭○二十二日宗太守乘舟赴省謁見各大憲並叩賀廖中丞履新之喜○王江涇鎭附近有地名小涇橋者小鄉落也鄉民某甲適值育蠶之際搭蓋山棚某乙惡之糾人拆去甲妻誣以爲賊號召隣里扭而肆毆及經說明甲已傷夷遍體後經人調處命甲出資延某傷科敷治甲妻懼遭禍累躍入河中時值夜深無人知覺翌晨有人見河中有女屍浮起撈起視之則甲妻也正在備棺收殮母族聞信擁至聲言欲投縣控請伸寃旋有人爲之排難解紛令甲延僧超度母族乃無言而去然所費已不貲矣此事雖據訪事人函陳然情節似有支離之處是眞是假請還問之个中人 
[爵帥行程]  
　　長江水師提督黄昌岐爵帥於十三日行抵鄂省閱操畢卽至各署辭行二十日解纜東駛向湖南岳州一帶而去臨行時武漢各營齊至江干列隊恭送如儀 
[九江官塲紀事]  
　　九江關道誠果泉觀察因公至金陵謁見制府劉峴帥於二十三日附江孚輪船東下九江府邵太尊德化縣薛明府曁印委各員俱出城恭送○新簡南昌遺缺府饒州府知府王太守鵬壽陛辭南下於二十日抵潯寓致和棧拜謁道鎭曁同寅諸寅僚咸往答拜小作勾留於二十三日解纜晉省 
[滬上官塲紀事]  
　　寳山縣馬漁珊明府昨日涖滬赴江蘇海運局行轅叩賀黄幼農觀察新任之喜午後二點鐘乘輿至上海縣署拜會適黄愛棠大令爲松海防劉乙笙司馬招飲不在署中遂由家丁擋駕○蘇松太道黄幼農觀察之太夫人僑寓省垣將次來滬本埠印委各官及滬軍營親兵咸詣觀音閣碼頭伺候迎接○松海防劉乙笙司馬以海運局務現已告竣設筵招請各僚屬赴宴總辦譚少柳太守上海縣黄愛棠大令總巡局員葉臨恭司馬等先後涖止輿馬紛紛極形熱閙○蘇松太道黄幼農觀察接篆後定於五月初一日赴各廟拈香行禮○昨報調補河南布政使劉景韓方伯到滬云云兹悉方伯於昨晨排導入城向各衙門辭行至上海縣署黄愛棠大令飭丁擋駕方伯旋卽出城於午後附海晏輪船北上本埠印委各員均詣江干恭送 
[帶候堂訊]  
　　寍波人葛夏氏之子春世身死不明葛夏氏赴上海縣求請伸寃日前黄大令屢次提訊烏山船帮頭陳阿九堅稱並未將春世屍棺送到會館大令飭差赴會館查得棺木係孫順和成愼兩家煤炭店來歴大令諭令候傳孫順和成愼兩家到案訊聞方能水落石出並著地保於日内找尋王來木張東木兩船户到案原差奉諭後於前晚將孫順和店内之司帳葉均昌成愼店内之司帳胡子堂兩人解案黄大令飭令帶候堂訊 
[誘拐被獲]  
　　淮安人崔計氏駕船來滬停泊南市碼頭失去長媳偵尋無著託親家周世忠轉託同行宋小仁帮同尋訪因欲索酬儀三十元不無可疑一併扭至縣署請究黄大令訊問之下以指控無憑不能枉責諭限三日内找尋崔媳交案此已疉紀前報兹悉崔媳姜氏被同鄉之朱尹成誘拐至朱街角以船爲家擬欲將崔姜氏剃面成親姜氏揚言與朱並非聯姻實被誘拐朱之同帮見而疑之盤詰之下朱方吐實同帮中不許伊成親朱言旣不許成親卽當轉鬻於人議論紛紛被該處地保所聞卽行拘獲送分防司轉送青浦縣請訊錢大令廉得其情知上海縣有案尙在緝訪卽備文將朱尹成崔姜氏移送上海縣歸案訊辦 
[賴婚待訊]  
　　無錫人林金培控興聖街同昇客棧主温福生賴婚一案經葛同轉諭令邀同原媒向領嗣因抗不遵斷林仍赴公堂以温依舊恃蠻向論不理禀請提究同轉准詞出票飭探協同原告拘提到案以憑究訊 
[失金案送縣]  
　　招商局豐順輪船失金一案由津海關道憲電商江海關道憲轉飭上海縣移提訊問爲本報所已紀昨早英廨審案畢律師小威金生帶同繙譯曹吉甫到堂聲稱因葛象緯一案而來宋通刺答以此案係招商局控告華人可以毋須律師曹君將情告知威律師威律師言事在捕房亦可照西例辦理通刺謂雖在捕房不過拘人而已此案現須送縣辦理威律師曰如此情形却不干我事但須略聽此案緣由威律師遂亦在旁觀審旋有招商局邀來之眼線孫春桂到堂通刺問何處人供係鄞縣人年三十三歲念二歲時在豐順輪船爲水手約有四年 
 
 

Page 4

 
 
後至别船問豐順船失金時爾在船否問爾知金從何處載來答在天津載來當日天甫黎明將近吳淞口船主言及失金問失金幾何答不知當時船主卽打德律風至上海知照捕房及船到岸卽有中西包探到船將在船各人身畔細細搜查毫無蹤跡當時惟施增壽先行上岸故又至伊家查抄亦無所見問爾知葛竊金乎答雖未目睹却知其事問何以知之答有鄞人童箴規者係生員與葛親戚曾向小的言及葛象緯近售去金子甚多售與紫禁銀樓問共有多少答不知惟知該銀樓劃洋一千元至厚益莊由厚益劃與恒和又由恒和轉劃至葛象緯股開之萬隆莊葛曰請大老爺再將孫詳細研究通刺曰現在此案須送上海縣故此間不必細問遂謂招商局執事甘日初曰現在此案由津海關道憲商請江海關道憲飭上海縣移提訊究須送縣辦理所有一切人証一併送縣乎抑仍交原保乎答稱情願交原保如奉縣中傳訊可以隨時到案通刺准之 
[修德獲報]  
　　本館協振所昨承讓德堂朱姓因病愈完願助順直賑捐洋三十元小洋合十元香港票洋十元兌見九元七角又無名氏助賑銅洋三元夫因病而許願因病愈而還願可見至誠感神獲報不爽較之廣延僧道誦經求福者其智愚賢不肖爲何如耶是誠足爲薄俗風矣誌之以勸來者 
[上海六馬路仁濟善堂彚解順直第十二批賑銀啓]  
　　謹啓者順直賑撫尙未蕆事今敝堂彚敝堂彚解第十二批規銀五千兩兌現裝箱托招商局新俗輪船運津指交褚敦伯翁散放寳坻是批申報館銀一千兩絲業會館銀二千兩敝堂銀二千兩合併聲明惟望天心轉運麥秋有收斯則仰仗海内仁人善氣彌綸默爲感召亦億萬生靈所馨香頂祝者也謹登報章布請布鑒[  施善昌等拜手]  
[助捐廣學]  
　　英教士李君提摩太在滬創辦廣學會以西國之學廣於中國已六載於兹矣往者廣學會所需經費皆仰給於西國善士近則中國達官知廣學之有益於中國者恒樂於捐輸去歲臘月本埠升任道憲聶仲芳廉訪惠助洋銀一百元本年二月招商總局鄭陶齋觀察惠助洋銀四十元兹兩湖督憲張尙書由百川通號惠助規銀一千兩函稱貴會所開時事新論列國變通記富國捷徑百年大事記四種尤合時宜足爲中西參考之助惟查此書尙在未刊未譯之列甚望早日告成得以先覩爲快兹特匯寄樂助經費銀一千兩專爲賛成以上四種云云外又購該會所著性海淵源傳教定例治國要務五洲教務八星之一總論華英讞案定章攷三十一國志要七國新學備要大國次第養民有法各二部諸君子通權達變慨分鶴俸助澤鴻文似此和衷共濟異日新學廣興有益於中國者匪淺鮮也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　前有震太木器鋪主俞維明投英公堂呈控開設妓館之高茂巽圖吞租物等情宋通刺准詞飭差將案内應訊人訊及發堂之妓女顧彩林提訊前晚通刺升堂詰訊俞供寍波人在治下開設木器鋪前有妓女顧彩林央保朱銀四向小的租用大牀衣廚木器什物嗣因顧彩林涉訟憲案奉飭將該妓發棲流所擇良婚配旋經小的偕朱銀四屢向妓館主高茂巽搬回前項木器什物詎高一味覇吞爲此情急具控求追妓女顧彩林供所有房中木器什物並非自己置辦均向俞維明租用尙欠租洋二十八元零現在無力歸還朱銀四供前在顧彩林處爲傭前項木器什物確係租用惟小的並未担保高茂巽供蘇州人向開妓館度日曾憑朱銀四說薦顧彩林爲夥妓並將房中動用什物向小的抵借洋二百元均憑朱銀四担保故敢扣住求恩明察通刺以高開設妓館兼之盤剥重利情殊可惡本應嚴辦今姑從寛著掌頰二十下並具遵斷結所有前項木器什物派差同往該妓館點交俞維明收領並飭俞當堂出具不得冒領察出究罰結存案妓女顧彩林仍送棲流所安置聽候擇配朱銀四無干省釋○王徐氏控顧福生誘拐女兒王妹妹捲物逃遁經包探將顧福生王妹妹解至捕房轉送英公堂宋通刺於前晚訊究徐氏訴稱蘇州人女兒王妹妹素來安分近被流氓顧福生誘姦捲逃匿跡浜北唐家弄地方爲此投訴捕房蒙捕頭飭探拘案求請究辦王妹妹供年二十五歲與顧福生往來已將四載母親未嘗不知顧曾按月貼洋七元由母親收用近因母親翻悔不許顧來遊玩以致私自逃避賃屋在唐家弄與顧同住並未捲物現在情願嫁顧爲室叩求恩准顧供無錫人向爲紥珠花生理家有妻室因患瘋病久未生育四年前與王妹妹通姦伊母徐氏亦願許嫁我爲妾按月給伊母洋銀不少今徐氏忽然翻悔不得已與妹妹商量私行逃逸並未席摇衣物通刺訊得顧誘拐情眞著責二百板具結交保並將背母滛奔之王妹妹掌頰二百下飭交伊母徐氏具領回家嚴加管束不得再犯故轍○粤妓周阿光投英公廨喊稱不願爲娼求請超豁經值日差禀明宋通刺飭交官媒候訊前晚通刺升堂訊問阿光訴稱年十七歲湖北宜昌人父親已故母親貧苦度日維艱小女子於十三歲時由母親售與不知姓名之粤婦家爲娼旋經鴇母挈帶來滬住在虹口德安里尙未接客鴇母於上年冬間病故惟剩小女子一人現在衣食不繼爲此投案求恩通刺判將阿光暫送棲流女所留養聽候查明核奪 
[英界公堂瑣案]  
　　包探張阿五禀稱繆正元家失去衣服等件小的查係宋司良行竊是以拘案宋通刺判將宋阿良管押捕房一個月○張探又禀稱老閘橋北首某絲廠執事張阿洪報失鐡一塊查係張阿二行竊後將鐡車至虹口意欲宋售適爲小的所見一併解請懲辦張阿洪伸訴前情求請領贓張阿二認竊求恩通刺判將張阿二管押十日贓給失主領去○包探唐清山禀稱二馬路某烟館於四月初四日失去不知年陳膏二缸重八十五兩小的查係該烟館夥吳阿洪所竊售與陸阿永今將人贓拘案請究鄧阿福投案聲稱所有烟膏共值洋八十餘元今陸陸續收買祗出洋三十元起到之贓内少三十兩左右求恩判斷通刺判將起到之贓並在吳身畔搜出之洋十一元五角俱交鄧領去尙少價洋十餘元著收贓之陸阿永繳出再罰洋二十元陸阿永著鄧出資送回廣東原籍○某包探禀稱積竊應大興屢責不改甫經釋放又施妙手空空兒伎倆行竊楊阿來短衫褲一套拘案請辦通刺判將應重責一百板驅逐出境○包探江阿三一百七十號華捕同禀稱朱如如孫才生俱在虹口開設小茶肆留人賭博有違租界定章是以拘案朱孫二人一再苦求以後决不敢再犯通刺謂姑念苦求著從寛具以後不再留人賭博切結存案備查○包探唐清山禀稱陸阿雲沈阿大顧祥林三人竊取怡和洋行鐡板與尙無失主承認之鐡錨一隻售與趙桂生陳吉平二人通刺判令趙陳二人將所有鐡板一併交出若少一塊須賠洋二元鐡錨一隻亦照賠洋二元洋存捕房俟失主往領陸沈顧三賊本應重辦姑念已四月餘著再押三禮拜示儆○四百十一號華捕禀稱王阿三顧昭福二人在麫館打架顧受有微傷通刺著自行醫治俟傷痊後用去醫費若干日向王阿三算取○包探孔阿才禀稱車夫陸阿寳手持高麗參八枝求售小的向之盤詰據言係車客遺忘查租界定章如有人拾得物件須報明捕房今陸不遵租界章程拘案請訊陸稱江北人推車度日不知租界規例是以悞犯通刺謂姑念無知從寛斥釋如以後遇有此項情事預先　明捕房陸唯唯而退○二百零六號華捕禀稱顧永才丁侯生二人因賭打架顧將洋傘戳入丁之眼内血流被面是以拘獲請訊通刺著將丁送醫院診治顧押候丁傷勢如何再行訊理 
[法捕房瑣事]  
　　偷兒某甲在英界二馬路某客棧竊取夾一條行經法界八仙橋爲包探拘獲解入捕房轉解大自鳴鐘捕房呈　　克捕頭訊問以事在英界飭探將人贓移送英捕房辦理○扒手某乙在小東門野茡齊茶食店對門某丙所設水菓攤上竊取鞋子一雙　　　獲解送捕房轉解大自鳴鐘捕房克捕頭訊問之下命將扒竊械至翌日上午十點鐘釋放 
[慈祥迪吉]  
　　無錫林君由同康莊交來隠名氏助賑洋銀一百元袁寳忠求病速愈助一百元趙朗垣爲妻病求速愈并消除災厄續捐五十元又十元眞州人求心原助火賑四十元李濟川交來凝瑞堂助銀六十七兩三錢七分七厘民胞物與天佑人欽矣乞附報章藉伸謝悃 
上海六馬路仁濟善堂籌賑公所施善昌等謹誌 
[滬江鐡馬路廣益善堂自三月十四日起至四月廿二日止募到第五次延壽施藥册欵]  
　　葛幼溪洋念元劉如綸五元劉如綸五元楊善士三元存悔道人更生室主人嘉善不焦花主人志成堂朱奕聯咎弍元太平府尊德堂王江西皈依氏集裕堂永德堂永耀堂永照堂無名氏敬事主人隠名氏許蕉奄浙江仁和存悔老人刼餘生浙江會稽留餘堂徐泉唐達求親壽又求親壽明心善士福興局來營口石龐氏各一元漢口太平行叨佑氏合一元江西養素山房南豐劉阜康堂各三百六十文怡成帳房銅洋五元二角銀洋五角情陰書屋二行五角聚豐不列名各四角歸州署隴西氏大錢二千文砂錢三千文趙鄭氏媳姚氏合一元通州仁泰衣莊胡盧子銅洋二元義泰莊銅洋一元通州仁泰當銅洋一元泰記銀十兩零七錢一分一厘○以上共收洋六十元八角銀十兩零七錢一分一厘大錢二千七百廿文砂錢三千文銅洋九元二角 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年四月二十一日京報全録]  
　　宫門抄○諭旨三道録前○缺單○新撫陶奏提臣進京祝嘏請以總兵署理摺○兼署河督裕奏盤查道庫錢糧摺○又奏查騐南北各廳工程料物並察看河勢情形回省日期摺○又奏報解頭批京餉銀兩摺○又奏撥解毅軍恊餉銀兩片○臺撫邵奏滬尾打狗兩口徵收洋稅數目摺○又奏洋稅收支數目摺○直督李奏東海關續徵洋稅收支並舊管實存各數目摺○又奏委員代勘秋審人犯片○四月二十一日理藩院鑾儀衛光禄寺正藍旗值日吏部引見十一名○肅王服滿請安○克公假滿請安○玉書續假五日○林燦垣孟繼壎預備召見○禮部奏派查看標識派出徐中堂翁同龢崑岡徐會豐志銳壽蔭○又奏派散表禮派出張蔭桓錢應溥○又奏派護宴派出色楞額○倉塲奏漕船五日回空○召見軍機○崇禮林燦垣孟繼壎○光緒二十年四月分缺單主事兵部職方司何慶衍保送分發工部營繕司梅壽祺故京府通判順天糧馬張如枚修墓知縣陜西三水王炳垣丁湖北南漳胡開元修墓潛江屠宗基湖南桂東劉庭燝俱近縣丞四川三台胡𡐤丁典史四川開縣李兆陽丁浙江烏程劉啓彦革○○頭品頂戴甘肅新疆巡撫臣陶模跪奏爲提臣奉旨進京祝嘏請以總兵署理提篆恭摺仰祈聖鑒事竊臣恭閱電報光緒二十年正月十八日内閣奉上諭朕欽奉慈禧端佑康頤昭豫莊誠壽恭欽獻皇太后懿旨予六旬慶辰各省文武大員情殷祝嘏業經降旨於各省將軍督撫副都統提鎭藩臬内每省各酌派二三員來京慶祝着喀什噶爾提督董福祥來京恭候屆期隨同祝嘏等因欽此臣查喀什噶爾距京萬有餘里提臣董福祥應卽起程庶免遲誤當飭阿克蘇鎭總兵黄萬鵬前往署理提篆以便交卸北上隨同慶祝除咨行外謹會同陜甘總督臣楊昌濬恭摺具陳伏乞聖鑒謹奏奉硃批兵部知道欽此○○頭品頂戴河南巡撫兼署河東河道總督奴才裕寛跪奏爲盤查開歸河北二道河庫錢糧併案恭摺具陳仰祈聖鑒事竊照豫東兩省黄運四道經管河庫錢糧定例河臣到任及每屆歲底均應盤查奏報奴才上年奉命兼署到任後因運河兗沂二道庫遠在東省一時未能前往盤查爰於光緒十九年十二月十六日就近親赴開歸道盤查應存庫欵銀九百八十兩四錢三分六厘旋值年終盤庫之期復於光緒二十年正月二十六日親赴開歸道盤查應存庫欵銀二百三十四兩四錢三分八厘兹因出省勘工隨親赴河北道併案盤查應存庫欵銀三百五十七兩九錢九分四厘二毫俱係逐欵當堂盤騐核對印册庫簿及該道等造呈册摺均屬相符並無虧短所有盤查開歸河北二道庫錢糧無虧緣由理合併案恭摺具奏伏乞皇上聖鑒謹奏奉硃批户部知道欽此○○頭品頂戴河南巡撫兼署河東河道總督奴才裕寛跪奏爲查騐南北各廳工程料物並察看河勢情形回省日期恭摺仰祈聖鑒事竊奴才前因春廂工竣親歴各廳勘工騐料當將起程日期繕摺奏報拜發後卽於三月二十日出省由柳園口北渡經祥河下北衛糧而至黄沁各廳挨次查勘並及黄沁廳兼轄之沁河工叚就近又赴武陟縣盤查河北道庫後因黄沁廳所管之攔黄埝迤西趙莊一帶向不臨黄本無官工比以河溜北注亟應建築壩垛業經奴才於巡撫本任具摺奏明爰卽紆道往勘回滎澤口渡河而南歴上南中河下南各廳逐叚查勘於三月二十八日回省統計南北兩岸上下七廳均已周歴臨河掃壩林立奴才沿隄逐細審視各廳春廂已竣各工均尙高整穏固所儲稭料石方亦皆堆垜堅實秤掣足數察看大河溜勢順軌東行現在工程俱極平穏惟已交夏令大汛瞬臨除仍行督飭道廳營汛曁河防局委員勤愼修防不任梢涉疏懈外所有親歴各廳勘工騐料並查看河勢回省日期理合恭摺具陳伏乞皇上聖鑒謹奏奉硃批知道了欽此○○頭品頂戴河南巡撫奴才裕寛跪奏爲報解光緒二十年頭批京饟銀兩恭摺仰祈聖鑒事竊准部咨光緒十九年十月二十七日奉上諭户部奏預撥來年京餉一摺内撥河南地丁銀二十萬兩限於來年五月前解到一半十二月初間全數解清不准截留改撥等因欽此當經轉行欽遵辦理惟查部庫應協毅軍饟銀於豫省應解京餉内撥解業經奴才照案奏准仍於奉撥本年京餉内撥解部恊毅軍月餉銀十二萬兩又蒙皇太后恩賞普濟窮黎銀二萬兩前准部咨行令於甲午年京餉内劃留散放計實應解部庫京餉銀六萬兩兹飭據署布政使長禄在於徵收光緒二十年地丁項下先行提撥銀三萬兩定於三月二十五日委員管解起程赴部交納除咨部查照外所有起解光緒二十年頭批京餉銀數日期理合恭摺具陳伏乞皇上聖鑒謹奏奉硃批户部知道欽此○○裕寛片再部庫撥恊毅軍餉銀每月一萬兩光緒二十年計十二個月應恊銀十二萬兩前經奴才照案奏明仍在豫省應解地丁京餉内按月如藪劃出分批抵解下餘應解京餉仍解部庫清欵奉到硃批户部知道欽此當經行司遵照辦理在案兹據署布政使長禄籌撥銀三萬兩作爲部協毅軍光緒二十年正二三三個月餉銀於二月二十九日發交善後支應局解交宋慶軍營應用詳請具奏前來奴才核查無異除分咨查照外理合附片陳明伏乞聖鑒謹奏奉硃批户部知道欽此○○頭品頂戴福建臺灣巡撫兼管海關臣邵友濂跪奏爲臺灣洋藥稅厘歸關併徵謹將滬尾打狗兩口第一百三十一結期内徵收數目繕具清單恭摺奏報仰祈聖鑒事竊查臺灣洋藥稅厘歸關併徵自應按照洋稅收支章程分晰正稅厘金兩項銀數隨同結期按三個月奏報一次扣足四結專摺奏銷以符洋稅定案查臺灣關務改歸巡撫監督所有滬尾打狗兩口徵過洋藥稅厘銀數業經奏報至第一百三十結止在案兹自光緒十九年二月十五日起至五月十七日止第一百三十一結期内滬尾打狗兩口徵收洋藥稅厘銀兩仍應按結奏報俾清界劃除將本結徵收數目循案分咨總理各國事務衙門户部通商大臣查照外謹會同福州將軍臣希元閩浙總督臣譚鍾麟恭摺奏報並繕具清單恭呈御覽伏乞皇上聖鑒謹奏奉硃批該衙門知道單併發欽此○○頭品頂戴福建臺灣巡撫兼管海關臣邵友濂跪奏爲臺灣滬尾打狗兩口征收洋稅照章按結奏報謹將第一百三十一結期内收支數目分晰繕具清單恭摺仰祈聖鑒事竊照各海關征收洋稅案經總理各國事務衙門會同户部奏定章程改題爲奏停用親塡等簿行令各關將收支數目按結奏報一次扣足四結專摺奏銷毋庸按照關期題銷以清界劃等因查滬尾打狗兩口海關稅務自光緒十三年八月十五日第一百九結起改歸臺灣巡撫就近監督所有收支洋稅各數目業經遵照新章分别奏咨至第一百三十結止在案兹自光緒十九年二月十五日起至五月十七日屆滿第一百三十一結期内該兩口收支各項洋稅銀兩應遵新章按結奏報其循案支銷名項經費容俟扣足四結造册奏銷以符定案除將本結收支各數目循案分咨查照外謹會同福州將軍臣希元閩浙總督臣譚鍾麟恭摺具奏並繕清單恭呈御覽伏乞皇上聖鑒謹奏奉硃批該衙門知道單併發欽此○○欽差大臣大學士直隸總督一等伯臣李鴻章跪奏爲東海關續徵第一百三十四結洋稅收支並舊管實存各數目繕單恭摺仰祈聖鑒事竊東海關徵收洋稅截至光緒十九年十一月二十四日第一百三十三結止業經具奏在案兹據東海關道劉含芳詳稱自光緒十九年十一月二十五日起至二十年二月二十五日止按英國三個月一結係第一百三十四結期滿計徵收進出口各稅及船鈔銀七萬五千四百兩七錢四分六厘經該道督飭稅務司曁委員檢齊册檔查照紅簿逐細核算數目相符一切支發各欵共銀十四萬三千七百九兩一錢九分九厘二毫八絲九忽二微連前結舊管共實存銀七萬四千八百四十九兩二錢一厘五毫四絲六忽八微已於二月以後分别解支撥用除俟分項造册呈報外所有東海關經徵第一百三十四結期滿洋稅收支並舊管實存各數目開單詳請具奏前來臣覆覈無異理合繕具清單會同山東巡撫臣福潤恭摺具奏伏乞皇上聖鑒謹奏奉硃批該衙門知道單併發欽此○○李鴻章片再近年秋審人犯因臣駐津均委司道代勘本屆審録之期清河道審駿德出省督辦河工臣已照案飭委藩司裕長臬司周馥代爲提勘由臣逐案覆核具題理合附片陳明伏乞聖鑒謹奏奉硃批知道了欽此 
 
 

Page 14

 
 
[光緒二十年四月二十二日京報全録]  
　　宫門抄○諭旨兩道録前○大臣巴等奏遵旨查明據實覆陳摺○江撫德奏揀員請補知縣摺○又奏甄别知縣片○又奏調署知縣片○又奏九江新關徵收洋稅及支銷實存數目摺○東撫福奏節屆桃汛謹陳黄河水勢及兩岸修守情形摺○直督李奏請開復知縣片○東撫福奏遵例致祭泰山片○四月二十二日吏部翰林院廂藍旗值日吏部引見一百名○梁　衡假滿請安○載信謝追封福晉恩○謙光色楞額稽察中左右門覆命○桂公續假十日○謝雋杭常清預備召見○召見軍機徐中堂謝雋杭常清○○奴才巴克坦布福森布增潤謹奏爲遵旨查明據實覆陳仰祈聖鑒事光緒二十年四月十三日准軍機處片交本日軍機大臣面奉諭旨上次皇太后臨幸普覺寺應行豫備馬匹究竟因何貽誤著巴克坦布等將實在　形並應得處分之司官等查取職名嚴叅具奏欽此欽遵奴才等聞命之下不勝悚惶恭查皇太后駐蹕頤和函以來奴才衙門豫備各項馬匹從無貽誤乃於本月初七日皇太后臨幸普覺寺承應各項馬匹正當出青之際均由南苑赴園備差惟是日邇　道路泥濘人馬難行是以到宫門時遲晚此馬匹貽誤之實在情形也奴才等業經欽奉上諭交部議處除將廐長廣泰文鐸文　廣桂海福等由奴才等從嚴懲辦外查奴才衙門署理堂郎中世序有表率督催之責未能先事籌備咎實難辭相應請旨將奴才衙門署理堂郎中右司員外郎世序交部議處所有遵旨查明貽誤情形並業經分别懲辦緣由理合恭摺具陳伏乞皇上聖鑒謹奏奉旨録已○○頭品頂戴江西巡撫臣德馨跪奏爲揀員請補要缺知縣恭摺奏懇聖恩以資治理事竊照九江府屬　准補德化縣知縣朱錫祁經臣奏請調補上饒縣知縣接准部咨開缺所遺德化縣知縣係衝繁難兼三要缺例應在外揀選調補必　精明幹練之員方足以資治理臣與藩臬兩司在於通省中簡知縣内逐加遴選實無人地相宜合例堪調之員亦無勞績應升人員　以請升惟查定例新進士奉旨分發各省卽用知縣照奉旨命往補用人員之例無論應題應調應選之缺准督撫先儘補用查　項奉旨命往補用人員遇有題調缺出皆由該督撫酌量才具補用新進士卽用知縣補題調要缺亦照此例辦理等因兹查有進　卽用知縣李用曾年四十三歲安徽懷寗縣人由附生應光緒年乙亥恩科鄉試中式第八十五名舉人丁丑科會試中式第二百　十八名貢士殿試三甲第一百四十九名進士朝考三等第一百二十八名引見奉旨以知縣卽用欽此遵例報捐指省江西領照起程光緒三年九月二十四日到江嗣在晉賑捐輸案内捐加同知銜十一年十二月差訃丁父憂回籍服滿起復於十四年五日二十八日回江業已接到部文准其起復在案委署過上高龍泉靖安等縣印務該員才具穏練任事勤能以之請補德化縣知縣酌量才具實堪勝任據藩司方汝翼泉司福裕會詳請奏前來合無仰懇天恩俯准以李用曾補授德化縣知縣實於地方有裨如蒙俞允該員係進士卽用知縣請補知縣銜缺相當毋庸送部引見亦例不核計叅罰再此案藩司於光緒二十年三月二十一日山合併陳明謹會同兩江總督臣劉坤一恭摺具奏伏乞皇上聖鑒謹奏奉硃批吏部議奏欽此○○德馨片再准部咨後道府州縣無論捐納勞績合項人員應於到省一年後察看考核分别補用等因歴經遵辦在案兹查有捐納試用知道楊煥勞績掣江西遇缺儘先補用知縣許寳蓮勞績保舉指分江西候補班補用知縣馬肇修均已試看一年期滿應行照章甄别據藩司方汝　會同臬司福裕詳請留省照例補用前來臣詳加察看捐納試用知縣楊煥年壯才明勞績籖掣江西遇缺儘先補用知縣許寳蓮年强才裕勞績保舉指分江西歸候補班補用知縣馬肇修才具明練均堪以知縣留於江西補用相應請旨留省照例補用謹會同兩江總督臣劉坤一附片具陳伏乞聖鑒謹奏奉硃批吏部知道欽此○○德馨片再署贑縣知縣李和卿經臣飭回上猶縣本任所有贑縣知縣印務查有長寍縣知縣彭繼昆精明練達堪以調署該員任内並無盜刼三叅屆滿已起四叅及錢糧未完叅限將滿有關降調之案據藩司方汝翼會同臬司福裕具詳前來除檄飭遵照外謹會同兩江督臣劉坤一附片具奏伏乞聖鑒謹奏奉硃批吏部知道欽此○○頭品頂戴江西巡撫臣德馨跪奏爲九江新關第一百三十三結期滿並徵洋藥稅釐及支銷實存數目恭摺仰祈聖鑒事竊據九江關監督誠勳詳稱案奉行准部咨嗣後務將洋藥稅厘專摺奏報不得併入洋稅結内聲叙以清眉目又嗣後實存銀兩務須列入次結舊管按結跟接奏報毋得遺漏各等因查九江新關徵收洋稅以英月三個月爲一結前經截至光緒十九年八月二十一日第一百三十二結止業將收支洋藥稅厘數目及進口箱數分晰開摺詳請具奏在案兹自光緒十九年八月二十二日起至十一月二十四日止第一百三十三結期滿共收各國及招商局輪船進口洋藥正稅銀二萬四千二百九十四兩厘金銀六萬四千七百八十四兩共銀八萬九千七十八兩除支解銀一萬五千四百九十兩九錢四分六厘實存銀七萬三千五百八十七兩五分四厘又舊管各結撥剩併徵洋藥稅厘銀十四萬八千二百六十兩八分五厘除撥解舊管各結併徵洋藥厘金銀十萬一千　百八十五兩九錢九分外尙實存厘金銀四萬七千七十四兩九分五厘連本結新收總共實存稅釐銀十二萬六百六十一兩一錢四分九厘開列清摺詳請具奏等因前來臣覆核無異除分咨户部總理各國事務衙門外理合恭摺具奏並繕清單敬呈御覽伏乞皇上聖鑒謹奏奉硃批該衙門知道單併發欽此○○尙書銜山東巡撫奴才福潤跪奏爲節屆桃汛謹陳黄河水勢及兩岸修守情形恭摺仰祈聖鑒事竊維河工修防全賴先事預籌山東黄河綿亘千餘里兩岸險要林立防護均不容稍疏本年凌汛期内工程一律穏固經奴才於正月二十五日奏報在案嗣飭各總辦將應需料物委員赶緊購採分叚儲存隄埝埽壩之應廂應録者並令嚴督弁勇分投妥爲辦理以防桃汛據報中游歴城縣之南樂口石挑水壩間有冲動石塊業經派員修補平陰肥城長清章邱等縣南岸大隄應擇要加廂掃叚長清北岸黄陡崖挑水壩被冲坍塌非改建石壩不足以資抵禦齊河縣豆腐窩趙莊顧家溝王莊李家岸等處及歴城縣之史家塢均應添建新埽下游濟陽縣百善閣齊東縣梯子壩青城縣梨行董家莊蒲臺縣薛家坊馬家窪惠民縣小高家莊王棗家莊歸仁鎭潘三莊清河鎭五楊家莊隄上李家莊大小崔家莊邵家圈埝濵州北鎭牛王莊宫家莊安泰棧沙土魏家莊打魚張家莊利津縣東關及傅家窩張家屋大田家莊大馬家莊等處埽壩雖俱整齊惟察看形勢或坐灣頂衝或地勢漥下應分别添修圈捻加築後戧期臻穏固利津縣東鹽窩當全溜之衝僅恃埽壩恐難得力該處爲鹽塲門户尤當格外愼重擬添築石壩以資捍衛奴才均經批飭妥速辦理務期有備無患查黄河水勢自二月十五日起至二十七日陸續共漲三尺二寸清明以後桃汛經臨三月十六七兩日陡長二尺五寸兼值風雨交加來源洶湧據各員弁禀報上游南岸雙合嶺藍路口孫樓靳莊北岸廖家橋影塘等處及中下兩游之各險要工叚溜逼埽根間有蟄陷靳莊對岸生灘大溜裹臥尤形危險當卽分投搶廂嚴督弁勇於風雨昏夜間按叚加意隨守幸天氣漸卽放晴不數日水勢消落刻下汛期已過察看上中下三游工程一律平穏洵堪仰慰宸厪除仍督飭認眞防守外所有桃汛水漲修防兩岸情形謹繕摺具陳伏乞皇上聖鑒謹奏奉硃批知道了欽此○○李鴻章片再前任豐潤縣知縣郝增祐虧短内結正雜糧租並耗羨共銀六千六百九十五兩零前因二叅限滿延不完解經臣奏叅暫行革職勒限追繳在案兹據該員將前項銀兩如數措齊解司兌收據藩司裕長詳請開復前來臣查該員郝增祐業經奏叅開缺旣據將虧欵繳清應請旨俯准開復知縣原官以昭激勸除咨户部外理合附片具陳伏乞聖鑒訓示謹奏奉硃批著照所請該部知道欽此○○福潤片再每年四月十八日致祭泰山歴蒙欽頒香供由巡撫藩臬兩司以酌量一人前往致祭本年香供業經内務府奏派員外郎文興齎送到省奴才謹檄按察使松林於四月十五日恭齎香供前往泰安如期齋祓登山敬謹陳設致祭以仰副聖主爲民祈福之至意理合附片奏聞伏乞聖鑒謹奏奉硃批知道了欽此 
 
