# 1898 - 60 - 4908937

 

Page 1

 
 
[閱報須知] [  申報館主人告白]  
　　本館於長江各埠所售申報赶早印寄較前可早一日遞到以副諸君先覩爲快之心其中漢口及宜昌沙市武昌專歸江左漢記發售乃近聞不肖之子依然拾取輾轉閱過之破舊報紙魚目混珠附張不全邸抄殘缺猶其小也其甚者每將隔月或隔年報紙挖改月日混售與人購者一不加詳卽易受其朦蔽爲此特行布告如嗣後再有此種情弊定當扭送地方官署控請嚴懲其各愼之幸毋重蹈覆轍也此佈 
[另延訪事] [  申報館主人啓]  
　　本館所延紹興采訪友人不甚得力擬另延他友承乏如有世居蘭亭禹穴間熟悉官塲事宜民風土俗性情誠實文理清通者請郵寄新聞數則并詳示住址姓名合格則卽當修函訂定不合恕不作答此佈 
[添印白紙玉堂字彚出售] [  圖書集成局啓]  
　　本局向印玉堂字彚久已風行海内惟所印均係竹帋現在添印白紙紙張格外潔白裝訂亦極精工每部計二本碼洋三角竹帋者仍碼洋二角欲購者請至三馬路申報館及申昌書畫室購取可也此佈 
[話雨篇]  
　　大象有雨雲星月之殊人情有喜戚悲愉之異稽諸簡牘凡能觸景而言懷者莫如詩詩以道性情性情必有所感目瞻之而成色則易感人者惟月耳得之而爲聲則易感人者惟雨三百篇中如曰其雨其雨杲杲出日如曰我來自東零雨其濛如曰月離於畢俾滂沱矣如曰靈雨旣零命彼倌人皆善狀雨者也後世之詩則如雲裏帝城雙鳳闕雨中春樹墓人家此都會之雨也如小樓一夜聽春雨深巷明朝賣杏花此郊市之雨也如君問歸期未有期巴山夜雨漲秋池此旅邸之雨也如冷雨幽窗不可聽挑燈閒讀牡丹亭此閨中之雨也至於詠雨之詞則莫如薩天錫云少年聽雨高樓上銀燭昏紅帳中年聽雨在舟中天闊雲低斷鴈呌西風而今聽雨儈廬下鬢已星星也明朝分手各怱怱南北東西一樣是飄蓬舉年之自少而壯而老事之居家作客退休景中人人中景於一闋中描寫殆盡斯眞才人之筆哉壓綫餘閒春光罨畫連朝雨雪未放晴曦爰舉酒屬客銜杯話雨一客曰時逢二月節屆仲春柳放嬌黄草舒嫩緑正踏青之勝會拾翠之良辰奈何道上泥濘令人有行不得也哥哥之歎天公何不做美耶執筆人曰洋塲十里俗氣如蒸車塵馬足間惟腸肥腦滿之徒馳驅徵逐窮措大臭味不通本合瞠焉在後况僕輩筆耕墨耨聊免飢寒雖遇春晴無復偷閒學少昔人論久旱逢甘雨爲途中不帶雨其者致憾若僕則雙鬢未斑腰脚尙健一笠兩屐頗耐奔波晴固欣然雨亦可喜初不以此敗乃公興也一客曰滬江市面近年衰落遠不如前然當春秋佳日尙有遠近遊人來擴眼界際此北洋解凍輪舶開行各省孝廉之與計吏偕者坌至雲集前此放晴數日舉凡戲園酒館茶肆烟寮無不座上客滿途中熙龍車水至靜安寺張園等處往來如織各巷妓院中至夜莫不笙歌如沸一雨則各處遊人絶跡各項生意總計不及十之三四雨至連日則以上各項人行見眉峰壓捐然則爲滬上市而計固應盼黃棉襖子之速出乎執筆人曰市面之衰旺雖以晴雨而分然一月之中畢竟晴多雨少統終歲計之其衰旺殊不在此况夫以上諸費不過供口體之欲非日用所需通計滬上寓公雨日視晴日之用可省數千金刻下徐海各屬災民之待斃者不可以數計若能移此節省之金以濟振需豈非莫大功德然則天公之連雨或亦顯彼災民而愀然不樂乎子僅爲滬上市面計未免顧此而失彼見小而忘大矣一客曰戲園酒館等處本大利多雨日所失可償諸晴日所得若夫肩挑背負之流如四馬路等處有所謂托盤者專恃烟寮茶肆中遊客衆多以爲活計若客少則交易亦少一日之交易少卽一日不足以餬口至連日陰雨則此輩之生機不幾絶乎執筆人喟然歎曰此輩以細微之本販戲玩之具凡索價值或數倍其本或數十倍其本遠方來客與誠實鄉民往往受其欺詐此輩失業後卽爲流氓無賴蓋其心術行徑本已相去無幾不得與尋常商賈並論固市井之蠧也何足掛我齒頰僕嘗謂中國安内之道首在四民各務本業少一有業之民卽多一流民此輩雖似有業而實無異於流民禁革而遷改之其權在於長民者客曰善樽酒旣罄坐客乃散挑燈不寐爲成斯篇檐溜聲猶淙淙入耳也 
[諭旨恭録]  
　　正月二十六日奉上諭胡燏棻奏酌改武科章程請於各省府廳州縣分設學堂教習等語著軍機大臣會同兵部歸入榮禄等前奏内一併議奏欽此同日奉上輸胡燏棻奏請就各省現有兵餉精練陸軍一摺方今時局艱難自以練兵爲第一要義各省防練各營近來積習如兵額尅扣攤派等弊不勝枚舉若不嚴行禁革訓練必不能精營務安有起色至操演之法不宜拘守成格應如何變通盡利之虚叅軍機大臣會同督辦軍務王大臣妥議具奏另片奏神機營改用新式鎗砲名節著一併議奏欽此○二十七日奉上諭管理街道御史文瑮等奏特叅職官置房射利侵佔言街請旨懲處一摺都察院經歴穆大鴻於正惕門外大街新修店屋有侵佔官街情事經該衙門諭令拆卸乃敢屢次抗違實屬恃符藐法穆大鴻著交部議廳欽此同日奉上諭侍講　毓鼎奏經濟持科宜議登進之途一摺國家登進人才必須言行相符而後可收實效况經濟一科係屬特設内外臣工尤當仰體破格旁求之意不得以有才無行之人濫登薦牘至該侍講所請仿照從前觀政之例以試其能等語著總埠各國事務衙門參酌情形奏明辦理欽此同日太常寺題二月二十八日春分致祭朝日壇奉旨朕親詣行禮欽此同日奉硃筆治慶瀾著協理京畿道事務欽此 
[本館接奉電音]  
　　昨日上午京師飛電傳來上諭一道硃筆一道敬謹譯登○二月初十日奉上諭刑部尙書廖壽恒著在軍機大臣上學習行走欽此同日奉硃筆陳秉和補授右春坊右庶子欽此 
[方伯行程]  
　　福州訪事人云新任藩憲季方伯於本月初七日行抵延平府電達省垣布經歴白叅軍荃遂馳赴水口迎接微旌蒞止想當在指顧間矣 
[觀察回潯]  
　　九江道誠果泉觀察前因要公親詣省垣謁見撫憲禀商一切又赴金陵面謁督憲劉峴帥兹已公畢於初七日附江裕輪船遄返屬下各官均至江干恭迓 
[濬河誌略]  
　　漢口訪事云唐心口堤工將次告竣而鍾祥天門潛江等處之積水急宜開鑿疏通以洩水勢鄂省大憲鑒及於此爰集欵委員督率工役在漢川所屬某處開濬河道將來淫水爲災已有宣洩之處四野鄉民受益匪淺誠善舉也 
[拿獲巨竊]  
　　鎭江訪事友來函云某日天將曙時太古洋行之鄱陽輪船由滬抵鎭有搭客林姓在躉船被賊 
 
 

Page 2

 
 
竊去衣包一箇英洋五十四元卽投稽查商輪局報請追查經周錦堂都戎拘獲小大子一犯供稱贓物存在小碼頭某烟館都戎飭差勇移送西津坊保甲局壽仲珍二尹訊問之下大子供出同黨多人二尹將供詞禀明府尊彦太守親提研訊大子供此案有周月初同竊太守飭提周到案嚴加質訊知周慣在長江一帶行竊積年巨案罄竹難書張香帥署江督時曾出示購緝太守卽備文申詳上憲一面將周釘鐐飭丹徒縣收禁所有贓物交林領回小大子及窩贓之烟館于交差管押候提懲辦 
[擬設皂廠]  
　　漢口訪事云自來火柴行用於世居民咸樂其便消塲甚旺設廠如林漢口亦已開辦著有成效惟肥皂廠尚付闕如兹聞闤闠佩言謂有集股創設是廠之說闢利源而開風氣固不可緩之事也 
[遵繳鹽價]  
　　揚州訪事人云前報紀江甘等食岸奉諭捐助粥廠經費兹聞業經議定遵卽呈繳當奉淮南總局批示云據繳續加鹽價减半錢文候飭員如數核收彚解濟用嗣後應仍照章繳錢以免前後歧異銀劵發還說者謂當此時事艱難捐輸重疊商等仍能如數呈繳其急公好義之忱卽此可以概見 
[鹽政瑣談]  
　　福州訪事友來函云省垣大成鹽店商人高伯虞前因積欠課欵爲鹽道余晉珊觀察查知以帑項所關未便含糊了事爰發出硃封三十餘道派員先行封抄浦下關委員張君奉札後因知該館台倉尙囤鹽萬餘包立卽馳禀道轅請收回官封以扶危局觀察俯如所請又委吳鍾二鹺尹分詣沙永二縣監督其事竭力整頓得以敷衍年餘至舊冬又招股友王葉二君合辦今正該館因埠鹽缺乏禀請道倉暫借烏鹽數百包以期周轉奉准後又以烏鹽尙可從緩遂向提調吕星望鹺尹商借白鹽如數解運以便銷售及抵西河關時關員紀雲屏鹺尹查騐道文係給借烏鹽與現運白鹽不符遂將貨扣留馳禀道憲余晉珊觀察以吕提調擅給白鹽與原請不合其中恐有情弊請嚴加究詰嗣經吕鹺尹再三甲明始釋疑團至能否照借一時尙未能定議也 
[礱坊餘話]  
　　本月初二日本報登礱坊經始一則内有所約三欵僅第二欵稍有枝梧餘皆俯就範圍樂於從事兹得蕪湖西官來信云商人在通商口岸設機製造係按條約所准中西官皆無限制之權云云合節登之以告深明中西交際者 
[甬試二志]  
　　浙江提督學政陳桂生大宗師按試寗郡牌示塲期前已紀諸報牘兹得訪事人來函謂學憲於初九日考試闔屬生員經古及文生補歲考初十日考奉化象山定海鎭海生正塲各題均録於後經解題賜也賢乎哉賢字解漸之進也之字解三白圭考兩景山解醴泉膏露考古學題修身爲弓賦以矯思爲矢立義爲的爲韻賦得杏花消息雨聲中得聲字帛似帛布似布七律不拘韻算學題設如黄赤交角二十三度三十分黄道弧四十五度求距緯度及赤道度併黄道交極圈角各幾何今有直積以長乘之用平餘之所得减積如長而一得三步只云較冪如長與平冪同開長平各幾何賦得解醴用圖得圖字五言八韻補歲考四書題以其數則過矣以其時考之則可矣經題寛而有制賦得西抹復東塗得東字補兩次歲考四書題同上次題豈曰小補之哉詩題同上歲試四學生正塲題奉化其行己也恭二句鎭海子張問士至爾所謂達者象山子曰辭達而已矣定海子曰君子恥其言而過其行通塲經題是故履德之基也謙德之柄也通塲詩題遠山近水俱有情得俱字 
[示期甄别]  
　　蕪湖訪事友人云中江書院爲皖南四府一州人文薈萃之區歴經道憲袁觀察捐廉於月課之外增設經古季課又擴充院宇考選住院之肄業生十三人常年供給膏火今年觀察又重整院規除原聘汪仲伊山長專課經義外又添聘浙江夏孝廉爲治事齋山長更延舉人胡泳笙歲貢程又伊二君爲兩齋之長兹特示期於二月初八日甄别想文龍詩虎當又有一番酣戰矣 
[正月分教職畢]  
　　教授湖南永州涂景濂長沙甲正諭直隸南和杜聯陛天津保安劉良璧天津灤州董錫光順天河南唐縣徐變開封太康王崇光南陽陜西吳堡高汝翼西安四川忠州陳世昌資州俱舉○訓導山東齊河欒郁翹登州舉安徽黟縣徐震離安慶山西沁源趙碩解州甘肅禮縣黨呈祥鞏昌俱挨四川犍爲廖宗仁成都舉○復諭直隸樂亭侯善鈞易州廪山東昌邑陳顧碞登州拔陜西麟遊梅承祺西安增醴泉張炳辰榆林廪江西瑞昌邱璜南昌舉湖南龍陽石贊宸寳慶廪新田孫舉璜長沙舉四川蘆山孫炳彧成都副○復訓河南汝州李廷瑞河南歲浙江杭州沙際清寗波廪處州陳光虞紹興廪臨海沈葆華紹興舉福建長樂黄士楨台灣增江西吉安余鳴鳳饒州廪湖南零陵歐陽鄉三郴州歲四川綏定董銘鼎成都增 
[示安民教]  
　　自中外通商以來泰西教士航海至華以傳其教亦不過勸人爲善之意而無知愚民往往造謡生事致釀巨禍經懷寗縣袁明府出示誥誡本館已誌報章兹又接安慶訪事人來書謂郡尊方太守亦出諭示一道徧貼通衢爰特照録於左特授江南安慶府正堂加十級紀録十次方爲出示曉諭事照得迎來送往乃柔遠之常經審勢度時亦保邦之要務念自中外通商以來交涉事件不一而足無不持平辦理以彰公法並准泰西各國在内地建堂傳教游歴載在條約著爲令典屢奉綸音著地方官實力保護均奉各大憲札飭欽遵示諭通知在案凡我百姓自應仰體睦鄰之意與各國教士以禮往來期可相安乃竟有鄉愚無知之徒罔識大局每因一言之嘲虐横挑釁隙迨至釀成巨禍身罹法網各大憲非不思顧惜無如孽由自作事有輕重斷難以小而害大雖欲保全亦勢有所不可試思爾等各有身家性命旣不能人人務爲自强之術爲國家禦惠捍災曷可徒逞其口說之能招災肇禍不亦愚乎合行出示曉諭爲此示仰闔郡軍民人等一體知悉爾等須知泰西各國在内地通商傳教載在條約奉旨准行嗣後務各父貽其子兄勉其弟凡有教堂之處及外國人往來務各兩不相擾卽偶有交涉務以禮接各行其是免肇釁端俾克上紓宸念下保身家毋得信口雌黄自蹈不測之禍各宜勉遵以副厚望切切特示 
[添印台票]  
　　本口訪事云鄂省官錢局所創台票居民咸以爲便風行一時急宜添印若干張方敷行用於是當事者又在漢口黄陂街景慶義記石印局訂刷十萬紙想不日卽可告成矣 
[請查缺土]  
　　蕪湖訪事友人云蕪市所銷洋藥向由上海販運進口每月向得二百餘箱自近年洋土飛漲陸續遞减現每月進口僅祗百箱且業此者一或不愼卽有虧折之虞又聞蕪地各土莊云近來由滬運蕪之洋藥到關覆秤每箱皆有短少恐有中途拆動情事因聯名禀請蕪湖新關許稅務司設法保護并須澈底根究云 
[地棍宜懲]  
　　福州訪事友來函云南台下渡鄉寳成典鋪開設有年該處有地棍蔡天津者於正月初四日偕棍徒周依全等十多人到鋪滋擾膽敢將别人已贖之票强奪數張呼嘯而去翌日持票往贖鋪夥與之理論大肆咆哮店主林某據情禀知水師恊台劉協戎派令弁勇前往拿辦棍徒猝不及防當塲獲住解送回管送縣懲辦遠近居民爲之一快○著名花會棍張慶三前經府廳縣會拿聞風潛逸爲日已久私行回里詎意死灰復燃在吉庇巷仍開設花會邇經某茂才據情禀局已准飭委員帶勇往拘按律究辦云 
[閩省官塲紀事]  
　　福州訪事人云現任福州府胡太守廷幹閩縣宼大令宗華侯官縣易大令簡海防廳温司馬冠春於本月初六日在兩廣會館設筵公請現任藩司李方伯臬司周廉訪種道唐儲憲鹽道余鹺憲候補道楊聶陳何諸觀察前任福州府秦太守福寗鎭曹鎭軍水師協統領福靖各軍劉協戎諸文武冠裳畢集水陸紛陳頗極一時之盛○侯官縣李文卿大令樹敏於本月初五日卸任新任易小雲司馬簡卽時接篆視事膏雨隨車新猷丕煥都人士皆拭目俟之○防營裁撤兵丁而赳赳之夫每不樂歸鄉里流落異地遂致爲匪閩省上憲訪知有遊勇擾 
 
 

Page 3

 
 
害閭閻之事遂檄委總兵鄧斌儀戴名山副將葉永輝李維實叅將吳世添遊擊黄瑞清薩臚芳各員弁分赴西南門水部塲北門一帶巡查以安閭里 
[鄂省官塲瑣紀]  
　　湖北候補道陳觀察兆葵之夫人於正月下澣仙逝觀察隨赴兩院禀知請期服假二十一日○江夏縣諸大令調署孝感適孝感舉行縣試因之暫緩啓程現在試事將竣大令已禀辭赴任矣 
[蕪湖官塲紀事]  
　　蕪湖鈔關各委員向以六個月爲期如果收數暢旺比較贏餘淮詳請連差以示鼓勵本屆新河關委員鄭衡浦少尹因收數較優道憲詳請撫憲准其連差三月又内河關鄭寅生少尹因已蟬聯兩次未便再續改委發審局景松雲叅軍接辦均於本月初五日定稿申詳一俟批覆卽可給札到差至遞進發審一席聞須屆時再定云○蕪采營王梧岡叅戎客秋俸滿進京述職奉旨回任候升現奉督撫憲行知飭卽回任於上月下浣蒞蕪本月朔日接篆任事 
[率由舊章]  
　　本邑龍門書院院長吳清卿中丞於本月初八日蒞院開課已志前報院長自初八日後每日早晨乘輿至院與諸生講道論學至下午始回精舍並謂龍門院規本有行事讀書日記實爲學者要務因諭令肄業諸生等自本月中旬起悉照舊章每人每日塡寫行事日記讀書日記各一册逢五十日期分班呈閱以期學業無曠云 
[山長和事]  
　　保甲總巡鍾受百明府於上月杪在劉公祠地方蔡關通家捉賭與邑紳賈企雲直刺之文郎伯賢茂才齟齬之後互訴諸道轅各情已列前報兹聞此案現經龍門書院山長吳清卿中丞出向各士子一再開導以酒筵一席了事道憲蔡和甫觀察以守備程守以不應硬拉明府之門丁城汛張千戎亦不應擅貲縣中之地保皆屬咎有難辭各記大過一次總巡鍾明府已來轅辭差聽候另委並由觀察具詳督撫憲核示施行昨日又聞觀察擬將明府調往吳淞接辦釣船局差以張牧九别駕來申接辦總巡事務是否的確尙未見有明文也 
[委員赴松]  
　　襄理英廨讞政之邵虎伯大令因有要公於前日雇坐官舫至松江謁見恩詩農太守大約須數日後方能返滬 
[擇吉到差]  
　　楊樹浦巡防局委員李葆初二尹奉蘇松太關道憲札委襄理上海縣讞務已於日前赴道轅謝委兹聞二尹筮期月之望日蒞差視事二十三七鑢姚殿卿二尹則筮吉本月十六日臨楊樹浦巡防局辦事云 
[開辦車捐]  
　　本邑南市舊馬路一路所有往來車輛近由善後局擬照新馬路章程一律開辦車捐各車夫領有執照者方准在彼招攬主顧而各車夫有意遷延不肯往捐頃由時中司事人等多派捕勇往來梭巡如遇並未報捐之車一律拘局懲究 
[飭緝失帽]  
　　前日之晚本城道署簽押房中失去縀帽一頂上有珍珠二百五十顆盤成八結價值不貲聞帽係蔡和甫觀察介弟之物不知如何失去惟已札飭英界公廨分投各捕房一體恊緝不知能珠還合浦否 
[研訊刼犯]  
　　浦東周家渡曹家宅地方胡漢卿經胡林寳所開之小烟館内于上月二十六日晚被匪搶刼投縣禀報黄愛棠大令當委捕廳蔡季卿受尉下脚踏勘並經捕役拿獲匪犯李老五卽王衣步張波濤卽張桂秋以及原贓言物解案請訊前日捕役又獲閔阿二一名解縣禀報大令卽升坐花廳研訊失主胡林寳投案訴稱南匯縣人年六十歲向在浦東曹家宅開設小烟間度日去年九月間小的將祖　田二畝有另賣與南市製造局中每畝價洋一百四十元共得四百二十餘元藏儲臥室上月二十六日有一素不相識之人來店吸烟謂小的發財須防盜賊當晚四鼓時果有盜匪十餘人破門而進先將小的及店夥胡阿才綑綁並用棉絮塞口不能聲揚遂任若輩取携而去後查點除刼去洋銀四百元外尙有大土三只小土一塊烟槍烟鍋脚爐衣服及金約指三枚開明失單來案具報已奉蔡老爺勘明在案叩求比追捕役卽將在張王二犯處搜出烟鍋二只脚爐一個並王身畔洋銀九元閔阿二身畔滾鉛骰十二副一并呈案大令逐一察看畢問胡林寳曰烟鍋脚爐是否原贓各稱小的早已認明大令命提王友生研詰供稱小的係廣東潮州府屬嘉應州人今年三十三歲向在某營當兵自奉裁徹流落在滬以小本貿易不敢爲匪實被悞拘求鑒大令曰原贓鑿鑿還思抵賴從速供明尙可恩施格外主始供稱是曉小的雖與各人同去並不登岸在船中看守事後分得英洋八元並烟鍋等物大令又問何人起意何人爲首共有幾人答稱有某甲起意爲首同去搶刦有十一人大令又問何處聚曾何處下船船用幾只十一人是何名姓張波濤閔阿二是否在塲答稱在南市會齊由南馬頭下船波濤並不在塲亦不知情閔阿二同分洋若干亦不知情其餘各人不知名姓訊至此正八圖地保孫桂春投案候示大令問孫爾可知失主所報各物是否屬實供稱四百洋確係屬實其餘各物小的不知大令又提閔王案供稱本邑人家住治下浦東唐橋地方曾設小酒肆現以耕種餬口與王友生素不認識店未收時王曾來沽酒硬欲賒欠小的不允致與爭執四此懷恨挾嫌誣扳小的實係安分良民可以查訪捕役禀稱小的等查得閔阿二實被王友生誣指是實大令又問閔阿二曰滾鉛骰及當票十二張爾何以有此答稱此骰小的開店時酒客遺下當票實係已物叩求明察土友生堅稱閔阿二實係同黨在爲賭徒大令得供一再駁詰各執如前大令以爲時已晚判將王友生收所閔阿二及未經訊供之張波濤分别交捕收管起案各物暫行存案胡孫退去聽候再訊 
[暫停讞政]  
　　昨禮拜五爲法界捕房發落之期因讞員鄭大令别有要公飭丁咨照捕房暫停讞政一期 
[傳保諭話]  
　　上海縣黄大令定於本月十一日傳保諭話等情已紀本報前晚大令升坐二堂四鄉各圖地保紛紛投案候示大令諭以所有去冬漕糧至今繳者寥寥本縣現定本月十五日起限以十限掃數赶緊繳清者有賞有心觀望者究辦不貸圖中若有搶孀逼醮聚賭抽頭等事務當來案禀報若在暗中包庇加等嚴辦各保咸唯唯而退 
[升科移縣]  
　　升科局總辦許朗軒太守查得張登咸張咸大二人有地無單飭差傳到并地保張鶴亭移送上海縣訊辦前晚由縣主黄大令升坐提訊張供稱本地人家住治下縲絲橋地方務農度日是田係祖遺方單均有現在抵押在外叩求明鑒地保張鶴亭禀稱張登咸等曾充地保小的初充不知其細求鑒大令得供判令分别交差收管候禀明許太守再行核辦 
[訛詐不成]  
　　前晚有某甲者糾集牧猪奴多人在抛球塲某洋房内聚賭呼盧喝雉興會淋漓豈知五木無靈三戰三北所帶鷹銀五十餘圓盡入他人之手甲忽心生一計出外串合乙丙等十餘人擁入聲言捉賭否則須將贏得洋銀盡數交出方可無事老於滬上者固皆不懼惟有某鄉人恐捉將官裏去大爲惶急自言贏得洋銀兩枚願與資本洋銀二十七枚一併交出乙内得洋遂押令出外鄉人失洋後心有不甘卽於次日約友數人往尋乙内在麥家圈綺園烟館相遇向之理論並著將洋交還否則須扭赴捕房控爾拆梢乙丙等自知不直乃尋得甲將所得洋銀二十九圓如數交還始　無事 
[無賴被拘]  
　　無賴高阿福前日在南市新馬路中與同類藉端扭毆爲善後局巡街捕勇所見向之斥阻不服反敢與捕爲難爰卽扭解至局中禀知捕頭著押候禀請會辦委員孫直刺提訊究懲 
[棺殮病斃]  
　　滬南二馬頭馬路橋南堍大王廟門首昨日忽倒斃一無名男屍是處十二圖地保顧佳榮聞信前往查得死老年約三十歲左右衣服殘破形似乞兒當卽其報同仁輔元堂派司事前往察騐委係因病而斃遂卽給棺收殮發壇浮厝 
 
 

Page 4

 
 
[上海道致嚴葉施公信]  
　　筱舫澄衷子英仁兄大人閣下敬啓者户部昭信股票一事業經敝處轉移勸辦在案兹又蒙督憲先後司函飭速提倡先由官辦再行推之紳富商民照録另紙送請青覽查此次因外洋借欵無成日本償欵難緩不得已擬向官商並借較之從前憲欵情形尤爲迫切蒿目時艱正力圖報稱之時前者軍需孔殷籌辦息借商欵立成鉅數前任監司實維諸公之力是賴今鄙人承乏斯士德薄滋慚然兹事上關宵旰憂勤下係臣民利害無論如何爲難總期多盡一分之心庶可多集一分之欵除由弟首先倡認一面分致各屬一體解囊分投勸借外所有滬上富商巨賈平日咸仰大君子公正信義意氣相孚若非仍懇開誠布公相助爲理則商情不屬實有難以集腋成裘之勢現已禀蒙督憲公檄襄辦借重長才素稔執事宏濟艱難心存愛戴成規具在諒不以弟之籌畫未及前人稍存推諉之見肅函奉布務祈諸公仿照前次息借辦法多方勸諭早日集數其應如何辦理俾度招徠並請會商酌定示我周行不勝叩禱之至 
 
 
 

Page 5

 
 
   
 
 

Page 6

 
 
[古今算學叢書啓]  
石印古今算學叢書一千零八卷共三百本本年五月出象數一門共三百廿八卷八月出藥律兵法格致三門共二百四十卷臘月出天文經史三門共四百四十卷先買票者每部洋三十五元從五月起買票者五十元决不减價局設英界跑馬廳對過○售票並發兌處○上海製造局方言館點石分局後馬路公估局○京城國子監南學管學官官書局琉璃廠修文堂○黑龍江迪志局○出西商務局○廣東點石齋○汕頭恊茂行○福建點石齋○江蘇官書局江陰南菁書院○清江猶經經舍○蕪湖福成號○江西新泰厚票號○九江同順號○湖南思賢書局吳大茂號○漢口祥記號○四川點石齋○杭州竹簡齋○單買叢書條目洋六分○古今算學書錄隨出○本局代辦湖北脤捐當發實收不取局用　捐隢寄○算學書局告白 
[上洋怡順和記綢縀抄莊]  
本號開設英大馬路中巿天保棧對門巳歴數十年今因九章盤豐大各色時花紗羅綢緞均歸本號代售價目各色頭號杭寗緞四錢六分各色時花縐四錢定價劃一减價售現格外克巳承蒙仕商賜顧請認明本莊招牌庶不至悞特此告白 
[上海中西大藥房戒烟梅花參片功效啓]  
自來一物必有一物制之此天地生成不易之理神農經云巴豆毒蒮汁解之毒菜食小兒乳汁解之獨鴉片一種絶無　治之法任其蔓延害遍中土雖巿間方藥林立幾如汗牛充棟莫衷一是推原其故非失其藥則違其性甚有竊取皮毛改換名目攙用生土以毒攻毒其害豈可勝言哉本藥房有鑒於此煞費苦心創製梅花參片專用固本提神培元養性諸般補劑以故取效神速行銷半天下戒絶億萬人鑿鑿可據有口皆碑是非徒託空言假藥貽害毫無實際者所可同時語也近因隠　日多特爲减價發兌各省行銷愈廣應接不假終恐遠方遐鄕難于分辨是用一再聲明以杜欺朦並于此藥片上印中西藥房四字以别眞僞而昭信實倘蒙光顧請向上海四馬路轉角大洋房內交易或就各碼頭本分號及寄售店家認明牌記庶不致悞此佈 
[上洋怡園清陳宿膏新開清華鴻福茶]  
本號今巳裝修工竣擇於本月十二日開張精製遠年烟膏各種化露名茶凡蒙　紳商光顧者請至寳善街東首洋式石庫門內交易認明招牌爲記庶不致悞　主人謹白 
[丹桂茶園]  
二月十三日演 
戰馬超　黑風怕　刀劈五將　敎歌　狀元譜　獨虎營　背板凳　三進士 
十三夜演 
戰盤河　牛皐下書　取榮陽　珍珠衫　煩演白水灘　查第三　本查潘　勝　昏昏昏　長生樂 
[天華茶園]  
月十三夜演正廳一角 
御菓園　打面缸　天銅大天香水献橋山關　大破洪洲城　全本燈戲　滑頭包龍圖 
[天仙茶園]  
二月十三日演 
西川圖　黄河渡　戰太平　紅桃山　二進寒宫　破洪洲　眞武廟　藥茶計　挑簾裁衣十三夜演 
盧花蕩　洪羊洞　新軒第二本打探相　碎重鑾鏡圓駕親罵　三疑計　八蜡廟　無介寺 
[天福茶園]  
二月十三夜演 
楊家將雙拾玉鐲除三害龍虎鬥前本新戲大名府恩將仇報後本新戲大名府活點人燭 
[丹桂茶園]  
特請山陜初次回申頭等名角 
小十三旦 
二月十三夜准演珍珠衫 
[請看新軿二本大彩燈戲]  
碎鏡重圓 
本園前濱頭要碎鏡重圓燈戲承蒙諸公讚美稱善閱者無不思觀其後故此小園赶緊接排第二本爲因此　新戲燈彩頗多一時難以工竣現巳燈彩告成准於十二十三兩後准演所有鰲山大彩俱用綾羅堆絹紮成排塲新燈盡是層疊翻倒兼之西洋水法東京焰火奇異變化大有可觀臨期務請諸公早降一閱是荷　天仙茶園謹啓 
[禮拜六拍賣]  
啓者禮拜六卽十三日十點半鐘在本棧不限價拍賣各色海馬牛牌鵝牌獅牌龍牌等呢尺三尺六尺九等元靑絨洋寗綢羽布巿布洋紅標羽毛花布等貨此佈　義記洋行啓 
[禮拜一拍賣]  
啓者今定於禮拜一卽本月十五日上午十點半鐘在河南路工部局棧房內拍賣舊鐵舊各雜皮帶及一切舊物此佈工部局啓 
[移悞須知]  
本堂開張十餘年藥正道地配製莨方無不靈效近有無恥之徒影他射利　賜顧者務祈當心愼之愼之此佈上海英界老巡捕房對門趙同春謹白 
[遺失派司]  
茲有太古鄱陽船進口派司一張計四萬六千九百十二號　唛下紙二百件尙餘一百件計重四十七擔五十三斤今向海關註銷巳作廢紙特此聲明利泰昌告白 
[新開協康錫箔莊]  
本號向在杭省武林門外賣魚橋開張今分設上洋四馬路正豐街丹桂茶園北首專辦杭紹錫錠箔坯冥洋格外公道定價劃一童叟無欺蒙仕商賜顧認明本號招牌庶不致悞恊康主人告白 
[雙十一元八每條五角九]  
萬福源 
英三月愼安堂呂宋大票單四照算函購立奉上海鐵馬路寳順里對門 
[請閱聲辯]  
茲因內地報論有小行代莊人欠泰和貨欵九百餘兩一節閱之深覺詫異但小行與申地糖雜貨行交往均隨時寄銀惟泰和丁酉年只三月初八日進呂靑一百零五色末共第二筆交易况裝鎭後亦隨時打票由代莊人付交毫無不清之處事隔一載何得妄登鎭江久和洋行告白 
[發售鐵路木]  
啓者本行自運東南各種木料及鐵路板倘仕商貴客欲辦者請至法界二洋涇橋人和里源隆內面議可也復春啓 
[告示]  
大西洋國欽命駐紮上海總領事官華　爲曉諭事安據陳春生前來禀稱伊主長澳門乃陳世忠之子向歸西洋官吏管轄令願隸入西洋籍等情爲此出示曉諭自第二次出示之後限三十日內准所有不知名各關涉人等於限滿後開堂時赴案聽候審判此諭西歴一千八百九十八年二月二十七日示 
[招尋皮夾]  
本月初九日午有洋人由北四川路進浦灘再由大馬路而廣東路途中失去棕色皮夾一個內有匯豐鈔票幾紙計洋六十元又有匯豐匯票單一支計英金一百廿磅約値銀一千兩此票已向匯豐持失各埠無用因 
夾内尚有義項等如有人拾得 
者卽將鈔票作謝决勿追究因 
洋人卽欲動身務祈見諒特此 
聲明拾得者將夾送禮和洋行帳房可也臣此啓 
[限期拍賣棧貨]  
本棧開設有年爲因客貨年年存棧勿出甚多今春三四年前存棧各貨日華木器生財又岐記麻袋磚花又寅泰裕春祥椿記均存次花又信成長又　記又王竹記均存絲頭又存南棧絲頭雜貨等均限本月二十日二點鐘拍賣以抵棧租如貴客欲意來出或認至本棧面言如過期莫怪本棧一概廿日拍賣所存棧單作廢誠恐未週故特預先登報明此佈　沙遜洋棧啓 
[告白]  
啓者本行新到香餅巴德混白蘭地爲司格鷹牌皮酒價亷物美名馳中外倘荷　惠顧務祈移玉至本帳房面議兼辦五金洋布大呢雜貨并紗廠應用雜件章程價値一切統容面訂　白渡橋堍中庸洋行告白 
[絲廠招租]  
大豐絲廠前臨馬路後通河埠內有廠房兩座住宅帳房十四幢棧房揀繭房絲間烘竈一切從屋絲車三百部鍋爐引擎烟通地軸水櫃水池及生財物料自來水火俱全如有貴商租辦請向极板廠一號洋房領看面議 
[餅乾批發]  
本號機器製造餅乾各式番餅自運外國麫粉各樣罐頭洋廣雜貨批發格外公道送禮品物俱全　官商賜顧請祈降臨廣東永利號分設上海虹口百老匯路開張 
[俾衆週知]  
住申北三馬路西晝錦里蘇恆泰京緞莊告白啓者今因敝夥靳安甫於今正月歌出所有往來緞疋銀洋機由小號自巳經手不與彼相干如靳姓私自來申一切等等與小號毫無干涉務請各　寳號留意是感特此佈知　蘇恆泰謹啓 
 
 

Page 7

 
 
   
 
 

Page 8

 
 
   
 
 

Page 9

 
 
[林下優游]  
　　揚州訪事人云前廣西巡撫史中丞念祖解組後由桂林携同灜眷於上月某日遄返邗水珂鄉中丞舊宅本在黄家園前因房屋隘小不敷居住復於大園地方另購新宅一所當中丞抵岸時絶不鋪張潛乘便輿逕抵新宅有往關者概不接見從此杜門謝客林下優游或種竹以陶情或觀書而養性桑榆之樂洵可羡也 
[優奬冬防]  
　　蕪湖訪事友人云冬防年例於十月朔日開辦二月朔日報竣本届因客秋各省迭次來蕪遣撤故勇兼之海氛未靖在事各員益矢愼勤每屆黄昏保甲局保衛營及地方印委各文武無不沿途巡察道憲以各員勤奮過於往届分别詳請撫憲註册給獎　示鼓勵保衛營常年巡夜防衛周密雖係專責然數年來無分寒暑昕夕將事亦屬勤奮可嘉除將管帶饒守戎登館薦牘以備將來器使外並將左右中三哨官移請皖南鎭註册收標俾他日遇有升階卽可扶摇直上亦可見憲恩高厚矣 
[懸賞緝拿]  
　　揚州西北隅之胡家塲一大市集也上月中旬鎭中鄭姓家被竊甘泉縣聞報後立卽往勘並迭次比捕嚴緝迄無所獲邑尊恐匪徒携贓遠颺特懸賞格一道云光緒二十四年正月十二日據胡家塲地保李淦禀據鄉民鄭長福報稱伊家於正月十一日夜三更以後被匪撞門入室搜掠衣飾等物伊兄鄭長興嫂于氏捕被拒傷匪携贓逸囑禀轉報往查屬實道捕無蹤呈請勘緝並據事主鄭長福開單同報到縣等因據經會勘禀詳在案兹恐該匪遠颺除關移鄰封營縣一體協緝外合亟懸賞勒緝爲此格仰諸色人等知悉爾等　能拿獲此案正盜眞贓者賞洋一百元聞風報信因而拿獲者賞洋五十元本縣捐廉以待持格請領决不食言云云外黏失單一紙大都皆銀飾布衣經此懸賞勒緝彼匪徒或不至爲漏網之魚矣 
[旡妄之災]  
　　紹興訪事友來函云紹郡武試於初六日由縣尊赴教塲閱看馬箭初五日各武童均在是處先行演試遊人往觀者蟻聚蜂屯有某甲均離太近一箭飛來不及避讓深入目眶當卽踣地經旁人扶起見雙睛已經突出未識能免性命之虞否也○又武童某中在教塲試演馳馬正在顧盼自豪之際馬之肚帶忽鬆致將甲顚墜於地又爲足蹬絆住拽之飛馳辛旁人將馬竭力攔住扶甲送回則已骨肉傷殘氣息奄奄矣 
[服禮了事]  
　　著名流氓徐福金混名賴皮福金專在南馬頭一帶拆梢訛詐前日有附近開設荳腐店之胡金福向之索取會洋卽被拽至是處小茶肆中數言不合互相爭毆旋將徐扭至二十三七鋪巡防局中旋有張阿六者赴局訴稱願出解勸令徐化香燭向胡服禮始得寢事 
[上海巡局紀事]  
　　偷兒張阿茂前晚三更時至高昌廟西栅某姓家竊取銅脚爐一個乘間逸出爲捕役所見當場搜住拘解高昌廟巡防局中請究局員魯介朋二尹提訊之下判令笞責一百板驅逐出境贓物存局候失主認領○華盛紡紗廠小工王阿金前晚至沁芳園烟館開燈吸烟正在吞雲吐霧突有曾充某紗廠巡丁之陳桂寳向王訛詐錢文因之扭毆王大受剉辱心甚不甘至是處巡防局控告李葆初二尹准詞立飭勇丁前往將陳拘獲升座研詢命笞一百板從寛斥釋 
[英界公堂瑣案]  
　　工部局管理牛奶洋人鉛門禀稱陸生全未向工部局領照私售牛奶有違定章罰過三次今其棚内新死奶牛三隻故特傳　請究陸供小翁並不開牛奶棚實在蔡咸和奶棚爲夥尙求鑒核張賡三直刺商之薩副領事著　陸交捕房帶回候傳蔡到案復訊○沈雲奎竊取裕太馬房馬衣一件經包探趙銀河拘獲人贓送案請究裕太馬房遣馬夫陸牛濤投案領贓沈供失業無聊出此下策尙是初次敢求恩寛直刺判責一百板贓給陸領去○包探顧阿六拘解陳愛樵至案禀稱此人手持珠押髮一枝綢衣兩件正欲質錢小的見其形跡可疑向之盤詰據言私取兄嫂之物及往查問並無其人故特送案請究陳供實是兄嫂之物不敢謊言求恩鑒察直刺得供著將陳交巡捕帶回候其嫂來案再行發落○包探倪順泉禀稱蘇少卿竊取金德興家綢皮衣各一件經小的緝獲起到原贓送案請訊金投案領贓蘇供寍波人流落滬江不能餬口不得已行竊度日叩求恩宥直刺判責一百板遞解回籍○王阿木竊取陸方友東洋車店之車輪兩個爲九十八號印度巡捕拘截送案請訊陸投案申訴前情並請領贓王供在途拾取並非行竊求恩明察直刺判責一百板贓還失主○某號華捕拘解鄭道和陸介洪至案禀稱此二人在途互毆喝阻不理是以拘案請判陳陸二人同供偶因謔言以致口角實則並無别故自知不合以後不敢輕薄尙求寛兒這遭直刺判令各責一百板以儆○錦名洋行控天華戲園欠租不還昨日傳案會訊錦名收租人偕同洋人投案訴稱被欠房租數月迭次向索一味推諉無奈控請究追天華戲園主顧宜治聲訴戲園房屋係程麻皮之産當租時曾與言明需用各物均須備齊及至搬入均屬不全催令贍好迄今未補皆由小的陸續備齊所費甚巨是以不願付租求鑒直刺與薩副領事互商之下以程旣有不合自向理說今旣有英商具控著逕投英領事署控告若不往控仍須提追 
[法界公堂紀事]  
　　舊花業董蔡衡山因欠銀糾葛爲邵中才具控涉訟公庭經法讞員鄭大令訊供押令繳銀嗣衡山之兄蔡雲巖倩西人埃的亞斯繕寫西文狀詞以俞某插身涉訟等情投法總領事署控告中西官會訊之下判罰銀一百五十兩呈具訟控切結禁押捕房一個月昨日堂期有孫某投案呈繳票銀一百五十南具結請將蔡雲巖開釋大令命靜候核示○教婦王月英去年臘月間役法界公廨控張鵬飛欠洋一百五十元圖賴不還請爲追給鄭大令准詞飭提到案訊供著交保出外限半个月理楚昨日原告投案求追大令飭探著將保人交案嚴追 
[美界捕房紀事]  
　　虹口北四川路第一百十九號門牌甬人所開之德泰米店内前晚鳴鐘十下被竊賊撬開後門竊去洋銀三百餘元銀鐲一付借票數張事後得知報知捕房捕頭飭石包探及二十三號西探往查未知可能珠還合浦否嚴根寳昨日至虹口司考子路北首見小車夫某甲懦弱可欺藉端索詐甲知非敵給以小洋二角然心有不甘遂據情控告捕房捕頭立飭某包探將嚴　入捕房藍捕頭因其初犯申斥一番從寛釋放○江北人王阿四以推小車度日近以春雨連朝生涯寂寞無以餬口乃至西華德路某姓家試探囊手叚正在翻箱倒篋被主某甲覺察當塲扭住送至捕房捕頭飭押候解堂究辦○藍副捕頭昨日上午傳胡瑞龍費阿銀二包探在牢中題　竊犯俞雲卿王阿三二人押至招商局碼頭附江寛輪船解回鎭江原籍 
[蘇省官報]  
　　二月初四日會辦金陵籌防局二品銜候補道朱成渡由寗來知府張預由金陵回同知查燕緒請期服假廿一天通判陳以拜由同里　局來知縣鄧炬由寗來同知銜候補知縣任迺霽服闋由京引旨回省禀到府經歴吳瓛禀知接學憲回主簿熊應崧禀謝飭知廿二年分夏防案内　給勞績班前先委署一次記功三次丁酉舉人張茂炯辭行會試○初五日總辦江西督銷局候補道松峻由寗來同知程良馭知縣沈祖燕林毓青　子曹張峻基潘宜經均禀知奉撫憲傳閱紫陽書院課卷又鄧炬禀辭回金陵通判郭廷沛禀謝飭知廿二年分夏防案内蒙記功四次又陳以屏禀辭回同厘同厘又劉人仍由禀見同憲回調　嘉定縣縣丞金爾昌專丁來省禀謝奉飭大倉州吏目本任府照磨張爾欽禀知奉府委解省級精武進卽辭禀知奉謝　飭知甄别試用期　留省補用巡檢王維翰禀謝奉飭光緒廿二年分夏防案内蒙給勞績班前先委署一次記功三次請補金壇縣典史卓煊禀謝飭知廿二年分水嗣案内記功二次 
 
 

Page 10

 
 
   
 
 

Page 11

 
 
   
 
 

Page 12

 
 
   
 
