# 1886 - 194 - 4904764

 

Page 1

 
 
[延請駐温訪事人] [  申報館主人啓]  
　　温州爲閩浙往來之孔道且係通商碼頭本館會託友人在彼採訪一切現在欲換人接辦如有願承斯乏者祈速函致本館以便定奪惟須先示新聞一二則務必詳確勿得虛浮草率爲盼 
[搜印五經文告白] [  點石齋主人啓]  
　　經義之文始於有明而盛於我朝近科鄉試會試於五經文尤重坊間刻本雖夥惜皆陳陳相因此竄彼竊篇帙縱極宏富抉擇容有未精購者　之廬州汪逸如先生老宿學也文名卓著經學湛深現爲本齋敦請精選經文若干篇以便操觚家揣摩除深微遠淡了無意味者以及坊圖巳印之文槪不攔入一篇外本齋另請翰苑名才儒林績學擇五經中可以命題而向無程文者添作四五千篇期於無題不備無美不臻他若名家稿本書院課藝先輩房行一切鴻篇鉅製倘蒙海内士林不吝投贈郵寄來申本齋掣給收條爲憑或選入後從豐酬貲或印成後酌量送書均無不可惟名人傑作間有輾轉傳鈔一文而彼此皆有本齋總以先寄到者選用至原稿之選與不選一槪未能寄還特此預啓再海内文人郵寄鴻篇均請逕寄點石齋不必由申報舘轉交請鑒之 
[八十二號畫報出售] [  申報舘主人啓]  
　　美國某報舘人挾其私智煽誘各厰工人以作奸犯科聚衆至二萬人之多巡捕懼滋事前往彈壓而工人發槍砲以拒捕嗣經巡捕緝獲匪首於該館中起出槍砲炸藥等件而其事遂平本齋按照西國畫報摹繪成圖以供衆覽淞隠漫錄圖說一則仍附畫報之末准於十六日出售此佈 
[釋雷]  
　　六月朔日廣省雷有電桿一枝爲阿香所擊碎電線則仍無恙聞之不禁色然以驚焉曰異哉雷亦何怒於電桿哉邇有友人怡紅院惜花侍者過余侍者習於西學熟於電務因舉以詢之則曰陰陽電氣相觸而激動則每有被擊之事無足異也凡發電報設遇雷震則必閉其電機暫停發報如其不然則電機所激或觸動天空電氣必致誤事電線中可以立時火發霹靂震盪多致傷人昔有西人某初不之信當雷震時發電不止忽然大聲頓作懼而逃出回視室中電機等物悉已虀粉其不被擊斃者尚屬大幸且卽非雷震之時桌上銅器亦不可以手觸冬令尚不爲害若在夏令每易觸電有某學徒正在打電報時忽然一蹶不振細視之掌中觸電氣穿成一孔而人斃矣蓋以發報時手觸銅器其中電氣忽發致有此禍故在電報局凡事宜愼之又愼倘遇雷響立閉其機使電氣悉下入地中則不至觸及天空電氣以致成災然震驚不過數百里或兩邊電局相去百餘里數百里雷適震乎中間兩局皆不之知則受禍將有不及防　故打電報時設見號碼模糊則知半途必有雷震以表測之可以知其雷在何處立卽停閉不復傳發蓋陸路電線均在高處易與天空電氣相觸其在山上者尤甚若海線江線則無慮此矣余聞之又不覺恍然於雷電之說也華人之言雷者往往以神道設教雷則稱公電則稱母繪厥圖像尖嘴而雞距手椎鑿而脚環鼓電母持兩鏡隨之廟中塑像亦復如是謂凡有作惡之人以及一切妖異之爲害於人間者皆搏而擊之以除害此雖道書中之言非儒者之所信然儒者亦未嘗不有時信之卽如朱子註論語迅雷風烈必變節曰必變者所以敬天之怒夫以雷風爲天之怒此說前人未之發也經書言風雷者不過曰風以散之雷以動之固與日以暄之雨以潤之相提並論初無分乎喜怒也虞書舜典納於大麓烈風雷雨弗迷亦但以見舜之不失常度未嘗言風雷之所怒何人也周　金縢天大雷電以風禾盡偃大木斯拔迨成王得金縢之書始悟而迎周公出郊乃雨反風此已神明其詞然亦不過謂天變以示警王因恐懼修省乃得以邀天和並非　　與風爲天之怒也詩曰敬天之怒其所謂天怒者亦未曾指明爲風爲雷大都所以警惕人君使其有所敬畏正毋庸指而實之故凡古今之言雷異者指不勝屈大約皆紀擊妖異殛惡人之類然雷之擊人亦未必皆爲恶人或有數歲孩童而遭殛斃者亦或有其人生平初無過處而遭雷劫者談者必欲過神其說則以爲其人之隠惡夫隠惡者譬諸陰德之如耳鳴惟已知之耳雷如因其隠惡而殛之則他人又從何知之哉此不過附會之語不足信也至於前生在世則其說尤係荒誕不經釋氏或有其說儒家不道也由是言之雷之爲天怒殊無可以徴寔之處轉不若西人之言以雷爲電氣所激發尚爲信而有徴矣先時不識電氣街談巷議以爲西人乘天有雷電之時登山頂以噐收貯積而久焉而後用之至今回憶此語殊足令人失笑顧電之爲物以藥水銅鉛製造而成亦旣見之矣而電之爲用則終未竟其說今得侍者詳哉言之而後乃知電之爲用如是如是其勃然發也必有觸而動焉且聞人身亦有電氣或喜或怒均能激動適當雷聲隆隆電光閃閃而人以喜怒之故激動本身電氣與夫空中電氣相觸則立卽暴發而人死矣彼人之爲雷殛而莫能指其平生劣蹟者或者由於本身電氣之偶觸焉耳聖人知此中至理故凡遇迅雷風烈則必雙而自攝其志慮凝神斂氣以防爲電氣所感觸而受其害是亦與齋必變食居必遷坐之舉相埒非有所畏而敬其怒之謂也聖人知其理而未嘗言其用後世之人乃不能盡知而格致之學反讓西人以獨步猶復不知深究其理而終身域於世俗之見吁可慨也侍者曰子之言則然矣然天下之人多不古若以神道懼之尚或知畏孩提之童聞殷殷聲則啼而依其母　其說者皆足以警世俗之人心若從子說毋乃如王荆公之言天變不足畏乎余曰然蚩蚩者可使由之不可使知之吾但言其理而已彼以神道設教者亦各行其是可也 
[上諭恭錄]  
　　六月十一日奉上諭劉秉璋奏知縣虧短倉榖延不淸理請旨查抄備抵一摺浙江已革泰順縣知州袁績慶虧短倉榖延不盤交濳行回籍經奏叅後仍不來浙淸理抗玩已極着江蘇巡撫卽將該革員原籍資財查抄解浙備抵仍委員將袁績慶押解赴浙勒限追繳以重倉儲餘依議該部知道欽此同日奉上諭劉秉境奏神靈顯應請加封號並頒匾額一摺浙江海寗州城隍神素著靈應光緒九年七月間該處塘堤遇雨幾至冲決默邀神佑獲慶安瀾歴年水旱疫癘官民虔詣祈禱無不轉危爲安實深寅感着南書房翰林恭書匾額一方交該撫祇領敬謹懸掛以答神庥欽此○太常寺題六月二十三日祭火神廟奉旨遣徐致祥行禮欽此○又題六月二十八日萬壽聖節致祭太廟後殿奉旨遣載勛行禮欽此○又題七月初一日孟秋時享太廟奉旨遣本格恭代後殿遣晉祺行禮東廡遣兆珏西廡遣鍾秀各分獻欽此 
 
 

Page 2

 
 
[本館接奉電音]  
　　昨日下午五點四十分時本館駐京友人由電飛傳本月十五日懿旨一道敬謹譯登○六月十五日欽奉慈禧端佑康頤昭豫莊誠皇太后懿旨醇親王奏籲請體念時艱俯允訓政禮親王世鐸等奏合詞籲懇訓政數年伯彥訥謨祐等奏籲請從緩歸政以懋聖學各一摺覽奏均悉垂簾之舉出於萬不得已十餘年來深宮訓導欣見皇帝典學有成特命於明年正月内舉行親政典禮審愼宣綸權衡至當不容再有游移天下之事至煩至賾皇帝親政之始容有未及周知全在諸大臣共矢公忠盡心輔助内而樞臣外而疆吏均係股肱心膂之臣弼此丕基責無旁貸其各殫竭血誠力圖振作於應辦事宜任勞任怨毋得稍涉因循推諉致負委任皇帝幾餘念典本無止境一切經史之功繙譯之事尤在毓慶宮行走諸臣朝夕講求不憚煩勞俾臻至善總之帝德王道互相表裏皇帝親政後正可以平日所學見諸措施用慰天下臣民之望亦爾諸臣所至願凡該王大臣等所請訓政數年及暫緩歸政之處均毋庸議至醇親王摺内所稱宮廷政治内外並重歸政後當永照現在規制凡宮内一切事宜先請懿旨再於皇帝前奏聞俾皇帝專心大政等語念自皇帝冲齡嗣統撫育教誨深衷十餘年如一日卽親政後亦必隨時調護遇事提撕比責不容卸此念亦不容釋卽着照所請施行本日欽天監奏遵旨選擇吉期一摺皇帝親政典禮於明年正月十日舉行所有應行事宜着各該衙門敬謹 
　　謹按十五日懿旨一道尚有數字未經全遞詢諸電局據云昨晚風力過大電綫紐阻不及傳來一俟接到邸抄卽當敬謹備錄本舘恭注 
[京友來電]  
　　昨日下午經本舘派駐都門之友飛電報稱翰林院侍講王文錦奉旨轉補翰林院侍讀句經局洗馬慕榮幹奉旨補授翰林院侍講綸音下賁喜兆鶯遷合亟錄登以供諸君子先覩爲怏焉 
[東京近信]  
　　東京法字報云法國勘界之員己至保勝大約畫界之事卽須重爲開議該處民人咸爲喜悅以期將來通商開埠可獲利益又言法國現定用二十萬佛郎以辦東京善後諸事其公廨及辦公房屋均已購定地址將次起建矣 
[議准賠洋]  
　　美國人民前將寓居該國之華人殺掠並將產業焚燬一節經中朝向美廷索賠往返籌商爲時已久兹閱外國新聞紙言美國議院現已議准賠洋十五萬元矣 
[局賭宜懲]  
　　某甲自印度而至香港稍有行囊忽爲匪人所覷先以一人誘之自稱開客寓令其往彼躭擱旣而又有兩人相與往來漸稔則又謂之曰近有乙自美回來頗有貲財喜爲翻攤之戱我等曷不設法與賭以贏之於是三人計議以爲如此如此可以必勝但恐貲本不敷請甲出貲甲許之乃引乙至相與共博一擲而負輸去二百羅比甲不服再取銀來以爲背城借之計乃未幾又罄計前後輸銀四百九十羅比甲乃無力再鬥而去繼思恐被局騙告之巡捕查得果係一黨騙局乃悉拘之到官現經判令各賭徒每人罰洋二百元如無洋則監禁六個月 
[帝京雜記]  
　　新授四川鹽茶道耆觀察安洞悉時務上游倚之如左右手京察保薦一等奉旨記名以道府用旋擢授陜西道監察御史豸冠嶽嶽多所指陳此次四川鹽茶道英觀察文因病出缺上遂以觀察簡畀是缺云○德勝門内東縧兒胡同鑲黃旗人福兒年十九歲生性痴呆不辨菽麥一日與母爭辯剌剌不休母忿甚濳於三更時吞服阿芙蓉膏殞命兄某聞知謂其與母爭毆因氣致斃具禀控官經刑部司員會同北城坊官相騐確係服毒自盡並無傷痕當將福兒解回再行研訊○京巡捕五營三成隊練軍於初十日卯刻齊集安定德勝二門外兩黃旗教塲預備砲鎗合操各式行陣馬步各項技藝○麥秋以後天氣旱乾雖有小雨廉纎逾時卽止以致田中禾稼枯若栗薪至初六日始沛甘霖農人皆喜而雀忭初九日寅刻大雨傾盆高下悉皆深透旋卽開霽晴旭高懸好雨知時豐收可慶已○海軍衙門創立五股分司其事所有官員書手弁兵大率兼充神機營差是以輪班入署人數無多邇來公事倍蓗於前摺奏文移檄文信稿多如山積幾有應接不暇之勢勞於王事不遑啓處其海部之謂歟○步軍營海察官兵在宣武門内大街緝獲當街開骰子寳之賭犯六人解往公所訊錄供詞以便詳送步軍統領衙門訊辦○户部銀庫片傳鑲紅正藍鑲藍三旗應領六月甲米折銀於初十日辰刻開放該各旗派委章京持印領赴庫請領其各旗營馬乾等項銀兩本庫於十二月已刻開放云○哈密地方官呈進密杳花四盆已齎入内廷安放甯壽宮内據解花委員云此花產自哈城歴四時而不謝淸香撲鼻馥郁異常實爲不易得之品云○西華門内法國天主堂刻將圈入中海總署議以德勝門内成王府相易並找價若干云○麥價較五月間略增實因麥船不多之故然亦不至異常昂貴也○前門外西河沿河中有石砌閘背一叚閘下淸水一泓纎塵不染每値炎夏多有就河中沐浴者本月初十日淸晨有一人濳伏水中而斃經人拽出禀報北城司司官親臨相騐見屍身别無傷痕惟左臂下有鐵鈎傷一處刻已詳報城憲矣 
[詳述殺姦]  
　　前　紀京師護國寺旁某姓殺姦一案刻聞其人姓石其妻生有一兒方在襁褓當石將姦夫及婦殺斃後隨手提兒步至其兄處交付卽提兩人頭赴地面官廰首報維時街柝正報五更廰官在鼾睡中聞門外剝啄聲急問何人石答以有訟事官諭以天明來此石從窗外擲人頭入厲聲云送西瓜二枚來官驚駭急披衣而起令差役執火視之則血漬淋漓首級在地忙啓門放石入石供訴緣由官心稍安次早解交步軍統領衙門轉解刑部部員遣司官相驗委係男女有姦復驗石身受傷甚重訊之盖與姦夫彼此奪刀相特甚久故受此重傷耳旣而姦夫母家人與石妻母家人皆當堂畫供各無異詞刑部當判石笞責二十板並照例賞銀十兩零三錢令其另擇良配云 
[黃堂受印]  
　　新任松江府知府恩詩農太守由蘇抵滬華婁兩邑尊偕詣行次謁見十六日憲舟至松江外館驛碼頭屬下各官俱往恭迓越日寅刻排道入城先在府署大堂拜闕謝恩接受府篆旋升公座屬員書役叅賀如儀惟署屋尚待興修故暫以貢院爲公館云 
[雲間實錄]  
　　署理松江府姚少讀太守於十七日交卸篆務排道出城各善堂紳董及屬下官員咸往攀轅祖送○華邑所轄之蔣莊地方某槽坊以盜劫報案吳仲英邑尊卽往該處勘騐飭捕緝拿○天時炎熱瘟疫易興城廂各店鋪於十五日始在西門外東岳廟延請羽士建　禳瘟又環禀府憲禁止屠宰客有過屠門而思大嚼者乎請吟東坡句告之曰無肉令人瘦 
[自願賠銀]  
　　松江打毁教堂一案前署府姚少讀太守奉上游札諭商諸教中司鐸將所毁物件酌量賠償一面飭南滙縣蔣犀林邑尊偕府學教授汪廣文德麟勒令肇禍之盛姓文童親具甘賠切結復覔紳董作保移送來松盛童自知肆意妄爲罪不容逭自願賠銀五千兩靑浦朱姓亦在案中太守擬並罰鍰云 
[兩江總督曾請奬救生輪船片]  
　　再輪船救生一案前准總理衙門續議章程嗣後外海水師管駕人等遇有中外船隻在洋面遭風觸礁瞬將沈没者果能奮身冒險救出至三十人以上准其比照異常勞績奏奬但每次不得過兩三員等因歴經遵辦在案現計各船先後救護人口有人數已足應行照章給奬者查虎威船光緒九年八月間在吳淞救商人劉協德等十八名前經奏明存記彚奬測海船光緒八九兩年在靑草沙等處救起二十一人内除管帶叅將徐傳隆業已叙奬與前案已斷其餘在船人等未經得奬仍應併前案積算亦經奏明各在案兹虎威船自把總虞慶堂接帶後復於十一年二月初二日起至十一月二十七日止先後四起共救出商民王愼山等二十六名連前所救劉協德等十八 
 
 

Page 3

 
 
名統計已有四十四名又測海船續於九年八月二十日起至十二年三月初二日止先後四起共救出商民譚家員等二十一人連前在靑草沙等處所救二十一人統計已有四十二名以上所救人口均係檣傾舵折身没巨浸危在呼吸該管帶人等於風濤洶湧之際竟能冒險往救實屬見義勇爲内除把總虞慶堂于接帶虎威起所救僅二十六名應照章存記俟續有救護人口再行併奬外所有兩船大副人等合計先後救護人數均逾三十名以上千總董全才從前本係測海船帮帶於十年間擢爲該船管帶迭次所救四十二人均係始終在事出力自應一體給奬以昭平允兹據江南籌防局分别查明將在事尤爲出力員弁詳請奏奬前來臣查虎威船請奬二名測海船請奬三名尚無冒濫謹繕淸單恭呈御覽合無仰懇天恩俯准給奬以昭激勸此外尚有龍驤威靖等船救護人口因核計人數未滿應由臣存記俟滿額後再行核明請奬除咨總理衙門兵部查照外理合附片具陳伏乞聖鑒訓示謹奏謹將虎威測海兩輪船迭次救護遭風民命出力員弁擇尤請奬謹繕淸單恭呈御覽計開管帶測海船五品軍功留閩浙儘先補用千總董全才擬請免補千總以守備仍留閩浙補用測海船隊長六品軍功補用千總江蘇外海内洋水師儘先補用把總王光勝擬請免補把總以千總仍留江蘇外海内洋水師儘先補用測海船左隊總六品軍功丁有標擬請以把總儘先補用虎威船左隊總五品軍功趙志盛擬請以把總儘先拔補虎威船正管輪陳順棠擬請以外委儘先拔補 
[駁船傾覆]  
　　昨日有一駁船滿載染貨所用之靛靑共八十桶在浦中行駛適有輪船經過波浪驟起將駁船潑翻靛靑盡入水中後僅撈起二十桶餘則無從捉摸矣 
[墜馬受傷]  
　　前日有某甲在靜安寺左近策馬游行馬忽絶塵而奔甲收勒不住人從馬背翻下跌傷頭額經人扶起另換馬車舁至法界紫來街馬已逸去矣 
[會訊錢債]  
　　昨日三點鐘蔡太守會訊長利行控林阿毛紅帮成衣店欠房租一案據該洋行供積欠房租洋十八元向收不付請追質之林阿毛之妻林吳氏供不過欠伊房租二個月計洋十二元尚有一月現未到期俟西歴八月十二號可付我因伊不肯修房暫未付欠現伊肯修今日五點鐘卽可先付洋十元蔡太守准令長利洋人趕爲修房並令該氏將所欠洋銀十二元繳案完結○長利行又控祝胡氏抗欠利息一案訊得被欠一百七十四兩胡氏供現在將自已産業等變賣歸還禮拜六可以先付利息一百七十四兩太守准如限交付了結 
[命案轇轕]  
　　小工查阿二遭法公司輪船西人推墜浦江身死一案莫邑尊相騐之下着屍屬候傅工頭唐秀村到案核訊其中情節前已錄登旋經屍屬扭唐赴法捕房隨有保人保出邑尊照會法領事請卽將唐歸案領事謂候着保交到再行移送入城事隔幾天唐仍逍遥事外屍屬節經赴縣喊請伸寃昨晨邑尊遂飭差傳到屍兄查阿彩屍母查金氏升堂訊問同稱阿二實遭西人推跌墮江身死邑尊諭以須邀見証人到來俾得細心質審旋赴道轅禀明一切湯小秋觀察復親赴法領事署晤商領事以原告旣經控及西人理應地方官出城會訊唐亦不必解送入城觀察允之請領事定期知照以憑札縣前來會訊云 
[索欠扭押]  
　　前日有開坐墊店之某甲至四牌樓某乙店甲聲稱乙曾借去洋銀五十元除收過本利外尚欠錢四千有奇因之唇鎗舌劍滋閙不休乙以所借之洋早經歸楚何得藉故圖訛爭執之間互扭至巡防總局馮剌史略詰情由將甲交三鋪地甲看管候訊 
[英界公堂瑣案]  
　　巢唐氏供女張巢氏在小嫏嬛花烟舘帮傭被張田生周二寳毛春生有意相碰打傷蔡太守着將人証一併押候送縣訊辦○老德記洋人供被傭人吳洪章陳六等偷取荷蘭水十七瓶賣與洽大隆京貨店吳只供認二瓶太守謂無論多少均屬不合着陳六罰洋四元吳罰洋七元完結○巡捕頭禀門差巡捕朱錦洪私將東洋車照二紙售與周顧氏得洋一元零已在北誠信惠去烟鈔六百餘文朱不供認起出捐照一紙蔡太守判將朱斥革管押一月○包探顧阿六解送侍者周阿榮行竊隣居洋東洋毯一案太守斷管押十四天○陸葉氏被竊衣服三件由包探查獲賊犯朱桂榮供認行竊不諱惟供出之王阿三不認同夥卽嚴阿堂亦不認收贓太守將朱桂榮歸巡捕房管押一月王嚴斥釋陸葉氏缺贓另行飭緝○盛德順供被李月興借住客棧拆竊棉被二條現已起出一條太守斷將李管押十四天○莊阿黃被王阿金竊去衣服太守念其年幼戒責一百以儆○積竊邵友寳圖竊被包探顧阿六獲案太守斷侯遞籍○黃長發挈妻黃周氏訴被隣居之吳富林吳富春口角起見毆傷太守斷令黃周氏赴仁濟醫舘醫治兩吳交差看管再行復訊○湯錫沅扭顧茂堂到案湯供在南匯縣充十七保二十五圖保正圖内有郭姓婦人被顧糾同靑浦人顧春榮並莊練塘人彩姐趙和春周壽福四人搶去現在郭姓本族在南匯控告請將顧訊辦太守當准所請解歸南邑訊辦 
[法捕房瑣事]  
　　八仙橋捕房巡街捕前晚瞥見一人蹭伏鐵店後門竹籬下疑是小竊隨卽喝問其人忽躍起大聲曰我是豆腐湘佳之姪爾等豈不識耶隨卽爭扭將巡捕號褂鈕扣拉脫後有西捕到始拘入捕房未知豆腐湘佳爲何人也○前晚上燈時有甲乙丙三人擁男婦兩人至捕房捕頭詰問何事據甲等稱頃在西門外見一人自稱係某庵之和尚怪其作俗家裝束其時溽暑蒸人而彼尚戴小帽愈滋疑惑因濳尾之以覘動靜後見其至法租界鄭家木橋某弄内一家有婦女四人一笑入室肆行輕薄我從後拖伊髮辮則帽落而辮亦脫光頭上戒痕宛然明係和尚犯姦故將男婦兩人送辦捕頭問爾等與婦女有何瓜葛答稱伊等是妓女素不相識捕頭以甲等無端生事斥退不理○前日午後有某甲在小東門外麗園烟館偃臥匡床噴雲吞霧偶然伸足將窗一扇觸落地下該處正臨街市壓傷擺水果攤某乙之子鮮血迸出旋將甲拉送巡捕房并將子送到捕頭着轉送仁濟醫院醫治甲則管押候訊 
[粤閩江浙協賑公所六月十七八日接山東金苕人觀察嚴佑之助教由濟南發來電音]  
　　秋竹心翁公鑒曾十四抵東朗帥云章邱濟陽以下尤苦曾卽日往放章邱新决齊河又决續欵多多益善務祈設法籌濟福曾○各公所直東始患蝗旱初七八後連下大雨河流陡漲齊河北岸歴城章邱南岸堤堰均有漫溢民區更廣需欵更鉅請速籌接濟大淸下游正可疏濬及時安得有鉅欵也霖 
　　疉接東省告災電音奈敝處日來收數異常枯竭愛莫能助焦灼萬分擬於二十後借墊萬金以濟急需尚望海内好善君子速賜捐助俾得湊解功德無量[  陳煦元李朝觀王松森叩啓]  
[賑件截收]  
　　鵡湖沈逋梅先生助賑書畫各件業已滿期卽日束裝返蘇卽於十九日一槪截止不收特此聲明并代灾民叩謝[  文報賑局同人謹啓]  
[漢釐提賑創勸宜遵]  
　　啓者接誦漢口釐局憲吳侶緣太守印寳儉來函聆悉壹是承將貴局五月分所收山東賑捐已遵領太守倡設籌賑妙策立有大啓剴切詳明蒙撫憲俯賜頒行通省厘局照辦提厘充賑每月以通省收數計之當可集成巨欵若各省效法籌勸則卽此一項每年可得十餘萬亦快事也云云拯濟多方沐上游之器重圓融創議胥通省以遵循儻能接踵而興咸頌居心孔厚矣[  上海北市絲業會館籌賑公所少欽施善昌謹誌]  
 
 

Page 4

 
 
[江督轅門抄]  
　　六月初八日安徽候補道孫振銓到由京引見回○初九日徽寗道雙福辭赴任○初十日葉懋本禀辭解京餉赴都○十一日詹聨芳謝奉府委普育堂差典史凌錫璜禀知奉藩憲委辦海防捐輸差○十二日貴州藩臺曾紀鳳到由京來新授廣東運司王到見漢口來○十三日候補道劉鴻業見○十四日縣丞查有銑禀知到厘捐總局收支差泰興黃僑司巡檢陳崑笙禀銷厘捐局收支差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十二年六月初十日京報全錄]  
　　宮門抄○上諭一道錄前○發抄旨四道○晋撫剛奏晉省緑營就餉挑練現已一律成軍摺○奉天府楊奏報歲試情形摺○江南提督李奏報遵例出巡營伍起程日期摺○織造廣奏報接印日期摺○六月初十日内務府國子監廂黃旗値日無引見○閻中堂專摺謝賞假一月恩○内閣奏派騐放之王大臣派出豫王紹祺畢道遠徐郙○順天府奏京師得雨三寸有餘○召見軍機醇王○發抄謙　奏承德守嵩林邊俸期滿留任一年奉旨着照所請吏部知道欽此○又刑部員外郎陶堮充土槽子銀礦總辦主事蔡揆忠派充帮辦奉旨知道了欽此○克蒙額等奏佐領烏爾貢佈補士默特右翼叅領奉旨着照所請該衙門知道欽此○又歸綏二廰欠放兵米援照攺折截留减成銀兩抵放奉旨户部知道欽此○○山西巡撫臣剛毅跪奏爲晋省緑營就餉雿練查照原議量爲變通現巳一律成軍謹繕事宜淸單恭摺抑祈聖鑒事竊查光緒十年四月間升任撫臣張之洞以緑兵積弊已久建議分立三軍四軍旋准部議以餉鉅難籌令照例定俸廉餉乾等項免扣成平全數動用儘此例支銀米另議餉章再行會議復經前署撫臣奎斌遵議仿照直隸章程就餉練兵並臚陳沙汰老弱簡練精壯酌裁官員删併塘汛規復額餉綜校盈虛六條奏奉諭旨該部議奏欽此經兵部户部會議覆奏十一年十一月接准咨覆行令照辦並以原議節省餉乾銀數稍有不符裁汰員弁底册間有歧異各營公費數目亦有可减仍令詳細查覆等因咨行到晉臣到任准移當卽分咨太原大同兩鎭刻期舉辦並飭淸源局司道確稽餉數分别核議去後查晉省兵氣素弱庫藏無餘旣議練兵復籌節餉二者併舉計乏兩全前署撫臣就原有餉需設法撙節爲抽練之計固已煞費經營然究爲餉數所拘兵力所限欲求處處周備實亦勢有所難惟臣竊以此舉有關晉省兵制全局雖非盡變舊章然就額餉以練主兵原欲策自强而規久遠若留罅漏於此日必費補苴於將來故擬量爲變通務使益臻精密論全晉形勢原屬北重於南歴前撫臣固詳言之矣臣以　爲不刊之論是原定北鎭應設各營旗實已無可議省標居中權之地旣不臨邊又無分汛之責原定設親軍馬步合隊一營步隊兩營馬隊一營萃於一城略嫌偏重是以臣於抵晋之初卽將省標原有親軍馬步練交一百五十人奏明全數裁遣原營抵額槪不募補通年計可節省底餉底乾二千七百六十七兩零並將原定此數練兵案内應設之親軍馬步合隊一營二百人全行删除通年復可節省薪公練餉練乾銀一萬二百餘兩東路潞澤一帶控制大行界連豫直邊隘材立山徑分岐原議僅於潞安府設步隊一旗沿邊千有餘里不免有地廣兵單之虞臣擬於澤州府添設步隊一旗計通年應增乾餉銀八千六百八十九兩零伊於藩州府原設步隊一營五百人裁去二百人攺爲一旗計通年可省練餉銀五千七百一十六兩又原議於運城設馬隊一旗平陽府設馬隊一旗汾州府設步隊一旗此三處皆爲省南扼要之區然運城居平陽之南汾州居平陽之北運城旣設馬隊則平陽宜設步隊汾州宜設馬隊應請將原設平陽府馬隊攺設汾州卽以汾州府原設步隊攺設平陽庶幾馬步相間聲氣相聨而於原定兵數餉數仍無出入統計此次就餉練兵撫標挑練馬隊一旗步隊兩營太原鎭挑練馬隊二旗步隊四旗大同鎭挑練馬隊七旗步隊一營較之原設删除撫標親軍馬步合隊一營二百人删除蒲州府步隊二百人添設澤州府步隊一旗三百人餘均與原設相同其營制餉章駐紥處所亦悉如奎斌前奏由各該鎭照數徧立均於十二年正月初一日一律成軍原有各練營應支餉乾亦均於是日截止至應裁馬步各兵自光緒十年正月起至十一年二月止共裁省標兩鎭馬步額兵四千三百六十名臣接辦後續裁省標馬步兵一百五十名太原鎭各營塘汎兵一千名大同鎭塘汛兵四百名前後共裁馬步兵五千九百一十名官馬三百一十三匹通年節省裁兵餉乾米豆等銀七萬九千三百兩零裁攺官弁六十八員除攺設守備以下十八員實裁都司六員守備一員千總七員把總二十三員外委十三員共五十員例馬八十八匹官馬一十三匹均於十一年十二月底與新裁塘汛各兵一律停支俸餉通年節省裁官俸養廉餉乾五千八百三十一兩零酌减緑營公費銀八百八十八兩零合之議准規復成平銀一十萬六千八百二十五兩零通計每年節省規復可備練兵之需者實共銀一十九萬二千八百四十六兩有奇今就所練各營旗應支薪公練餉練乾核算通年實需銀一十六萬八千四百七十兩有奇並兩鎭分統公費銀二千五百兩每年尚餘銀二萬一千九百七十兩有奇其餘雜支應以軍火爲大宗歲修營房次之冬防煤炭又次之卽照正項一成計算每年尚可餘銀數千兩以備修造軍裝卹賞等用亦屬有盈無絀應請隨時核實支銷如有盈餘報部候撥由淸源局司道確核各項細數詳請具奏前來臣查緑營錮弊頽弱成風至此時而已極今創此加餉整軍之議冀收安邊固圉之功若一任惰廢因循必致踵弊蹈欺虛耗度支於武備仍無實際臣自當愼選將領嚴督操防務使兵氣日强懦氣漸振庶緩急足恃而成效可期如查有廢弛營伍任令兵丁技藝生疎以及濫給名糧虛曠攤扣等弊卽由臣將營哨各官從嚴叅辦並將分統之員一併奏叅所有北軍馬隊五百人樹軍馬步一千二百人皆係客勇部議原限一年後遣撤當此經費支絀之時但有可裁之兵可省之餉自宜力求撙節現已另片陳明將北軍馬隊五百人先行裁遣其樹軍各營分紥北路緝匪巡防深資得力現在各營甫經集練未能一律精强統俟一年後再由臣酌量情形奏明辦理除將各項細數咨部外理合將晋省緑營就餉挑練成軍日期並開繕簡明事宜淸單恭摺具奏伏乞皇太后皇上聖鑒訓示謹奏軍機大臣奉旨該部知道單併發欽此○○奉天府府丞兼學政臣楊頤跪奏爲恭報歲試情形仰祈聖鑒事竊臣去秋八月欽承恩命視學奉天去冬十月二十六日陛辭後束裝起程十一月三十日行抵奉省十二月初二日接印任事當經具摺陳明在案隨卽檄飭各屬舉行府廰州縣歲試查奉天吉林等處祗分三棚考試按臨先後向無定式臣思各棚中吉省天氣早寒且黑龍江應試生童亦在該省附考而黑寵江路尤窵遠若至秋後開考士子跋涉維艱非所以示禮恤因於本年三月二十一日出省先試吉林本月初三日扃門分塲考試十五日文場事畢次日接考武塲二十二日文武塲一律完竣臣惟吉省考棚自同治十年創立士子就近赴試衆情踴躍然考試人數漸多獘竇易啓當於試日諄飭提調官嚴密巡查搜檢責成廪保詳細識認童試正塲查出長春廰槍手一名發交提調懲辦伏查該省設棚開考十有餘年應試士子雖喬野之習不除而渾樸之風猶在約束較他省爲易是以各塲均屬安靜臣悉心校閱生員擇其文理淸眞者列之優等童生擇其文理明順者取進如額至於武塲馬步射枝藝均能嫻習亦均照例取進各屬文風以吉林府爲最伯都訥長春兩廰次之其餘各屬皆有可觀臣於發落時文生則勉以敦品績學武生則勛以有勇知方期答朝廷增設學校廣植人材至意再臣三月出棚時奉省連日得雨農田及時播　吉省近日亦雨澤霑足沿途地方民情安謐堪以上慰宸厪所有歳試吉林黑龍江旗民文武生童情形理合缮摺奏聞拜摺後臣於本月二十六日起程回奉接辦本棚考試合併陳明謹奏軍機大臣奉旨知道了欽此○○江南長江水師提督奴才李成謀跪奏爲奴才操練兵輪事畢遵例出巡上江營伍起程日期恭摺仰祈聖鑒事竊奴才上年巡閱營伍事竣回札江陰督飭操練日期當經恭摺奏報奉旨知道了欽此欽遵在案本年新春以來奴才感冒風寒傷病俱發當經赶緊醫治始獲漸次就痊前値南琛南瑞開濟三船派往北洋會操以致未能帶同赴津經與兩江督臣曾國荃晤商一切旋卽督率在防各船駛出吳淞口會合操練分别奬賞鼓勵事畢往晤兵部尚書臣彭玉麟商江防應辦事宜比卽返棹蘇垣與江蘇巡撫臣衛榮光會商後於四月初五日回抵江陰兹奴才定於五月初間督帶砲船起椗上駛按營考察官兵操防勤惰如有訓練不精軍實不齊自當隨時咨商臣彭玉麟會同各督撫臣從嚴叅辦不敢稍涉因循以期仰副皇上整飭江海水師精益求精之至意所有奴才操練兵輪事畢遵例上巡營伍起程日期恭摺具奏伏乞皇太后皇上聖鑒謹奏軍機大臣奉旨知道了欽此○○江南織造奴才廣英跪奏爲恭報奴才接印任事日期叩謝天恩仰祈聖鑒事竊奴才内務府世僕知識庸愚前蒙簡放淮關方愧涓埃莫補趨公杭省益慚報稱無由兹復恭奉聖恩簡授江南織造下懐感悚淪浹尤深當經趨詣宮門叩謝天恩跪請聖訓仰荷召見訓誨周詳奴才跪聆之下莫名感戴叩辭後束裝起程於本年四月二十八日行抵江南省城准前任織造臣貴存委員將江南織造關防一顆龍江西新關關防一顆並册襠文卷一併移交前來奴才恭設香案望闕叩頭祗領任事伏查龍江西新關稅務尚未開徴所有織務絲斤價値惟有恪遵慈訓確切詳查再行奏明懇恩敬謹辦理以冀仰答高厚鴻慈於萬一至庫存銀兩及機張花木等欵容俟盤查淸楚另行專摺具奏謝天恩伏乞皇太后皇上聖鑒謹奏軍機大臣奉旨知道了欽此 
 
 

Page 12

 
 
[光緒十二年六月十一日京報全錄]  
　　宮門抄○上諭二道錄前○滇督岑奏爲特叅約束不嚴之帶兵叅游各官摺○御史祥等奏爲坊官門丁撞騙得贓捕役枉法行賄飭交刑部嚴辦摺○東撫陳奏報江浙兩省漕船二次在東收口放洋日期片○閩督楊奏爲調補知縣摺○閩督楊奏爲據情代奏片○漕督崧奏請旌表片○閩督楊奏爲委署知府片○又奏爲特叅守備片○六月十一日理藩院鑾儀衛光祿寺正黃旗値日無引見○漪貝勒等服滿請安○召見軍機總管内務府大臣○○降二級留任雲貴總督臣岑毓英跪奏爲特叅約束不嚴之帶兵叅遊各官請旨暫行革職嚴飭交出滋事弁兵審辦以肅營規恭摺仰祈聖鑒事竊查上年冬間省垣盜風不靖大板橋及南門各犯搶竊頻聞接准撫臣函咨經臣由防營委派記名總兵趙發遊擊劉映華管帶督標防兵六百名責成趙發駐紥大板橋劉映華駐省城外以資巡防數月以來拿獲盜竊數起地方稍安本年四月二十日接准撫臣函稱省城兵練互鬥致傷多人已委辦理善後局務道員湯聘珍查辦又據道員湯聘珍曁省城保甲局紳士禀稱四月初八日南門城外火神廟演劇酬神遊擊劉映華派什長楊榮昌帶兵四名前往彈壓有撫標營兵在塲酗酒滋閙該什長上前勸解被其毆傷復有數十人持械出城尋釁彼此互毆致傷多人經劉遊擊拿獲吳玉林等九名指稱匪類並奪獲兇器送交昆明縣訊供一面將拿人送審緣由遣弁楊春榮前赴撫署禀報詎該弁進至撫署二門被撫標營兵攔阻扯毁禀單將該弁朋毆傷重劉遊擊將該弁送縣騐傷撫院已飭道員湯聘珍會同兩營中軍審辦現將受傷各弁兵上緊醫治並將拿獲吳玉林等九名拘禁取具保辜俟限滿時分别辦理各等情前來臣查省垣重地營兵胆敢相率鬥毆不法已極劉映華明知撫標之兵拿獲吳玉林等九名應卽送至撫臣請示辦理乃指稱匪類送縣訊供實屬目無上司楊玉春署撫標中軍叅將兼帶操兵駐紥城内所部兵丁出城互鬥毫無覺查尤屬漫無紀律滇省地處極邊將驕兵悍往年大亂武員往往乘隙據地戕官通省幾無完土經臣秉承謨訓整軍訓士有犯必懲多年始克削平營伍亦漸有紀律此事若不認眞懲辦必致効尤成風復萌故態履霜堅氷當防其漸除咨明撫臣外相應請旨將管帶督標防兵副將銜補用游擊劉映華署撫標叅將兼帶操兵補用副將楊玉春一併暫行革職嚴飭交出滋事弁兵由臬司會同藩司審訊照例詳辦以儆驕悍而肅營規是否有當謹恭摺具陳伏乞皇太后皇上聖鑒訓示謹奏軍機大臣奉旨劉映華楊玉春着一併暫行革職嚴飭交出滋事弁兵由司照例審辦以肅營規該部知道欽此○○署巡視中城掌廣西道監察御史臣宗室祥祐巡視中城掌湖廣道監察御史臣方汝紹跪奏爲坊官門丁撞騙得贓捕役枉法行賄請旨飭交刑部嚴訊懲辦事竊臣等奉命巡城每予司坊官接見無不朂以約束家丁嚴防吏役乃於五月十七日臣等進署有吏目署捕役齊順攔輿遞呈控告本坊門丁田升包攬承差得贓之事臣等接閱不勝駭詫當飭吏目邱廷棨將門丁田升交出派委中城指揮蘇喬年帮辦指揮韓宗慶喚齊順曹太與田升質訊兹據詳覆齊順供稱二月間爲已革捕役曹太央浼田升向本官乞求攺名復充皂役田升瞞背本官索錢五百千當先交付三百千餘錢俟認充時再給嗣本官不准革役復充齊順向田升追索前項不還因此控告曹太供亦相同質之田升則堅不承認意圖狡賴竊思行賄與過付之人均有確供豈容任其狡展似此愍不畏法非嚴刑不肯吐實臣城例無刑訊應請飭交刑部嚴訊究辦以昭核實至該坊邱廷棨失察之處應俟刑部定案後送部議處謹合詞恭摺具奏伏乞皇太后皇上聖鑒施行謹奏奉旨已錄○○陳士杰片再本年江浙兩省海運漕船初次在東收口放洋日期及船隻數目業經臣附片奏報在案兹准署登州鎭臣李楹咨呈並據署登榮水師營副將馮明山曁該管道府等禀報自三月十四日起至二十三日止江蘇漕船華亭縣朱順康元和縣傅泰興婁縣今恒泰金匱縣永福順江陰縣德寳順浙江漕船秀水平湖兩縣林延恒長興縣全泰瑞嘉興餘杭兩縣林瑞康武康臨安兩縣金益和計九隻先後收口惟朱順康一隻據報行抵黑水外洋猝遭風浪打折頭挽米艙進水勢甚危急當將所帶二成貨物抛棄始獲平穏收口經榮成縣知縣李文炳勘騐中伍艙漕米微受潮濕提訊舵水人等供各相符飭將船隻修整完固與傅泰興各船均於三月十九曁二十四等日陸續出口收洋由水師護送北上等情除仍飭查探續到船隻隨時迎護催趲並分咨外所有江浙兩省海運漕船二次在東收口放洋日期隻數理合附片具陳伏乞聖鑒謹奏軍機大臣奉旨户部知道欽此○○頭品頂戴革職留任閩浙總督兼管福建巡撫事臣楊昌濬跪奏爲揀員調補省會知縣以資治理恭摺仰祈聖鑒事竊照准調侯官縣知縣趙家琦於光緒十一年十一月十一日在馬家巷寓所聞訃丁母憂已恭疏具題開缺照例以丁憂日作爲開缺日期歸於十一月分截缺咨部外所遺侯官縣知縣係冲繁疲難兼四要缺例應在外揀員調補臣於現任知縣内逐加遴選均於是缺不甚相宜惟查有松溪縣知縣李澤春年四十八歲直隷天津縣廪生同治癸酉科拔貢朝考一等以知縣用簽掣福建親老告近攺掣山東試用期滿甄别代理濮州並署安邱縣卸事援例報捐本班儘先補用丁母憂回籍出外探親措資便道到京呈報起復照章核准復由京來閩措資光緒九年四月到省咨部覆准在案奏署松溪縣知縣十一月初八日到任該員年强才敏局度安詳任内並無未完錢粮處分現調署閩縣知縣省會情形均亦熟悉以之調補侯官縣知縣洵足以資治里惟試署雖已期滿並經呈請實授而歴俸未滿三年與例稍有未符除飭令該員遣丁晋京照例捐免外合無仰懇聖恩俯念省會員缺緊要人地實在相需准以松溪縣知縣李澤春調補侯官縣知縣實於地方有裨如蒙俞允該員係簡缺知縣初次調繁銜缺相當毋庸送部引見並免核計叅罰所遺松滋縣選缺現有應補人員應請留閩俟准覆另行揀補據福建藩司張夢元兼署臬司劉瑞祺會詳前來除咨部外臣謹恭摺具奏伏乞皇太后皇上聖鑒勅部議覆施行謹奏軍機大臣奉旨吏部議奏欽此○○楊昌濬片再接准福建水師提督臣彭楚漢咨閩省洋面遼闊巡緝均關緊要前赴台灣踏看地方情形於三月初七日返厦初九日復乘長勝輪船巡歴水師提標五營所轄洋面十六日因風折回十七日係各營哨官并會集打靶之期當經督同打靶藉資練習緣自用新購之黎意快槍上年曾經演放數十次此次忽於握手之處炸裂一塊將左手虎口炸開自手掌至手背横長數寸筋骨損折大指頭墮血流至四點鐘之久始能收住因血出太多牽動舊時傷痕在在疼痛精力疲軟行動難支際此南風司令亟應馳赴南北各洋面周歴巡緝未便稽延而槍裂受傷難期速愈咨請代奏仰懇天恩賞假一個月俾得專事醫調以期速痊而免貽悞等由前來查該提督遇事身先士卒一切營務無不認眞此次因洋槍炸裂由新傷牽動舊傷均係實在情形相應據情代奏懇恩賞假一個月俾得安心調理除咨部查照外臣謹附片具陳伏乞聖鑒訓示謹奏軍機大臣奉旨彭楚漢着賞假一月欽此○○崧駿片再據記名道張汝梅候補同知丁象鼎等禀稱河南祥符縣民人李煦之女道光二十三年年十七歳適附生朱文湘爲室于歸一年文湘病殁後數月生子朱樟家計貧寒親族勸其攺適該氏矢志不從卒使孤兒成立讀書應試同治七年身故年四十二歲生前守節二十五年職等誼屬同鄉見汛甚確不忍聽其湮没禀請具奏等情前來奴才伏查朱李氏靑年矢志畢世不渝茹苦撫孤幸延門祚洵屬克全婦道允宜特荷旌揚合無仰懇天恩俯准旌表以彰苦節而維風化除事寔册結另行咨部外理合附片具陳伏乞聖鑒訓示謹奏軍機大臣奏旨朱李氏着准其旌表禮部知道欽此○○楊昌濬片再准補台灣府知府程起鶚候補知府雷其達先經撫臣調往台灣兹准咨稱程起鶚應卽飭令赴任供職台北府知府劉勳署事期滿遺缺應卽遴員接署查候補知府雷其達穏練安詳辦事實心堪委署理咨請主稿會奏前來除分檄飭遵並咨部查照外臣謹會同督辦台灣防務福建巡撫臣劉銘傳附片陳明伏乞聖鑒謹奏軍機大臣奉旨吏部知道欽此○○楊昌濬片再據署台灣鎭總兵章高元禀稱自奉檄駐札嘉義辦理緝匪撫番事務遴派熟悉地方情形員弁數人隨營差遣查有候補守備凌國祥在外招摇私收賭費騷擾地方罔顧大局禀請叅辦前來臣查該守備凌國祥私收賭費招摇騷擾實屬不知檢束相應請旨將凌國祥卽行革職以肅戎政謹附片具陳伏乞聖鑒訓示施行謹奏軍機大臣奉旨凌國祥着卽革職兵部知道欽此 
 
