# 1894 - 193 - 4907628

 

Page 1

 
 
[開印曾惠敏公奏議日記詩文集啓] [  圖書集成局代啓]  
　　公之經濟學問家法相傳而又留心時務通曉方言非獨天禀之優而學問亦具有根柢近來談洋務者當以公爲巨擘惜星沈箕尾未竟所長奏牘議論洋務於交涉自强之道多所發明今懷南居士覔得原稿計奏議六卷日記二卷詩集四卷文集五卷交本局排印不日出書定以先覩爲快 
[新印繪圖大紅袍告成] [  圖書集成局代啓]  
　　大紅袍一書歴記海忠介公事蹟有聲有色能令閱者色舞眉飛雖體例倣乎章回而筆意高超頗足别開生面兹用鉛字白紙排印復倩名人摹繪成圖刻已告成分裝四册核定每部洋銀五角諸君子請臨本埠三馬路申昌書畫室三洋涇橋煥文書局及三洋涇橋文淵山房購取可也 
[代印萬壽盛典點景工程圖說告成] [  圖書集成局代啓]  
　　是書於　萬壽盛典點景工程地叚做法分門别類井然秩然閱之無異掌上螺紋本局爲人代印今已告成每本價洋一角半由掃葉山房及各書坊發售賜顧者請卽移玉爲盼 
[論俄國助中]  
　　初八日倫敦傳來電報謂各國相約照會中日兩國請撤去駐紥朝鮮兵士中國業已允諾又俄羅斯日報言俄國應襄助朝鮮俾得有權自主倘日本欲强爲干預則俄國須會同中國爲之保護云至十一日倫敦又來電報則云英國外部大臣行文中國日本謂英國可爲兩國調停俾之言歸於好日本業已應允矣以是觀之中日之爭端可以弭中日之和局可以成此事而果由英國出爲調停其事不難敉定惟外人紛傳謂俄國亦願助中國以拒日本使之不預朝鮮之事亦一面止中國之兵一面止日本之兵聞亦有似已允從之說此則不免動人以疑何則俄人固處乎嫌疑之間者也俄國不得志於土耳其爲英法諸大國所遏不能踰黑海之口因輟西封之謀而爲東封之計前此曾一覬觎朝鮮而適爲英國覷破預防先占巨文一島以扼其吭俄人遂知難而退於是英人仍以巨文島還之朝鮮而與中國訂約此地不得使他國屯兵此不過數年前之事耳故英國而出爲中日兩國調停俾仍言歸於好此固在人意計之中其說可信蓋歐洲諸國羣推英執牛耳英之遏俄於土耳其則原爲歐洲大局起見其志實在顧全商務今若遏之於西而不能遏之於東則大局僅顧其半英人所不爲也顧欲遏於東則恒慮鞭長莫及故深願中國爲之襄助當其交還巨文島時余早經論及謂此地並非還之朝鮮實乃還之中國因此而與中國訂約不使他國之兵得以屯紥於此則保護朝鮮之權明明獨責之中國而英國亦願爲之助自是而俄人有所顧忌而不復肆東封之志然而其志則仍在也觀於西伯利牙廣興鐵路以直逹於琿春黑龍江大有窺視我東三省之意東三省因此而設練軍修武備所以防之者甚至顧又烏知俄人之心見中國之備之者密而以聲東擊西之法又陰謀夫朝鮮朝鮮無隙則亦忍而不發今仍忽有東學黨之亂而日本又不顧同洲唇齒之大局起而與中國爭保護之權說者謂朝鮮之爲中國藩屬薄海皆知日本豈獨昧昧若此彼蓋故作痴聾以欺中國耳其所以敢於欺中國者以恃俄國爲助耳日本之所恃者實惟俄與法法人之於越南暹羅等國步步欺凌日人羡之慕之競起而則效之無處則效則借朝鮮以一試之而俄國聞此正中下懷遂與日本合謀以逞俄人爲其暗日本爲其明此英國之所懼也故亟出而弭中日兩國之兵所以保全朝鮮實所以止遏俄人亦仍助土耳其以扼黑海口之一法也而俄人乃亦出而效英人之所爲大有與英爭霸之意而不知人之視彼如見其肺肝然彼以爲俄人當襄助朝鮮有權自主則仍是日本之意欲使朝鮮爲自主之國也其曰日本如欲强爲干預則俄國須會同中國爲之保護則猶是日本之意欲與中國同保朝鮮同保之則同屬之矣日後乃以此藉口而與中國爭保護之權則是爲朝鮮拒一日本人反爲朝鮮招一俄人所謂以暴易暴者殆尤甚焉是豈朝鮮之利亦豈中國之利哉日本而果潛謀於俄國以圖朝鮮不得志則日受其禍卽使得志日人亦不過爲俄人之功狗將來必且爲俄國所併夫俄國旣有東封之志豈一朝鮮所能滿其慾壑者由朝鮮取日本途至捷也事至便也較之致力於中國之東三省難易判而勞逸殊矣日本特未之悟耳故傳言謂俄人亦與中日排解請兩國撤兵云云又安知其不以密計授日本俾明撤而暗不撤以紿中國而悮朝鮮乎然則爲調停之說者惟英國果爲出塲則其事可成其說可信若易英而法卽有不可信者矧其爲俄國也哉或者曰俄人見英國已爲出塲調停亦願附和其間以與英人同執牛耳以爲異日之後圖未可知　然則俄之助中國也其眞俄之助中國也歟 
[諭旨恭錄]  
　　六月初六日奉上諭前因京師自五月初旬後雨澤已足尚未暢晴朕親詣大高殿拈香虔誠祈禱旬日以來雲陰間作雨仍未止深盻及時放晴允宜再申虔禱謹擇於本月初八日朕仍親詣大高殿拈香並詣宣仁廟拈香時應宮著派貝勒載瀅昭顯廟著派貝子溥倫凝和廟著派鎭國公載澤同於是日分詣拈香以迓時暘欽此 
[本館接奉電音]  
　　昨由京友電傳上諭二道敬謹譯登○六月十三日奉上諭剛毅奏遵旨晉京祝嘏請派員署理篆務一摺廣東巡撫著李瀚章兼署欽此同日奉上諭裕祿等奏特叅經征厘捐延不清解之防禦請革職嚴訊勒追並查封家産備抵一摺法庫邊門防禦文會經征該處厘捐欵目甚多經裕祿等派員前往清查提解該防禦與鋪商恒德彩等以帳目轇轕不得互相推諉延宕迨撤任後勒限嚴催限滿仍復移執堅不交清殊屬瞻玩文會著卽行革職交裕祿等嚴訊勒限一個月如數清繳一面將該防禦家財資産封存備抵倘再任意延宕或交不足數卽著分别是侵是挪照例治罪監追以重庫欵該部知道欽此 
[錄日本公使上朝鮮國王疏]  
　　高麗爲我中朝藩服普天率土誰不知之不料日本乘内亂之時動衆興師恃勢要挾其爲無理取閙不待智者而始知兹由朝鮮錄得日使大鳥氏上朝鮮王二書時而肆意要求時而甘言煽誘陰謀詭計畢露於字裏行間噫日本豈以爲中國無人乎而竟膽大妄爲若此附諸報牘俾閱者知曲直攸别而我中朝忍之無可再忍不得不盡力以爭也其文曰使臣大鳥圭介謹奏恭維大君主陛下聖德日躋兆民沐花邦治彌隆寰宇獻頌無任欽仰之至竊嘗南民蠢蠢梗化敢抗有司跳梁一時王師爰發撻伐大張復虞滅　朝食之不易克有借隣援之舉我政府有聞於此之爲事體較重乃奉大皇帝諭旨令使臣帶領兵員回任闕下自衛使館商民並念貴國休戚 
 
 

Page 2

 
 
所繫如有所求兼可一臂相助以盡敦隣友之誼使臣銜命抵京也適聞完城克復餘黨竄逃於是班師善後漸將就緒此莫非聖德所被實爲内外所共慶頌也顧我日本國與貴國共處東洋一方疆域逼近洵不趐輔車唇齒况講信脩睦使幣往來今昔不渝澂之使册歴然可稽方今視列國衆邦之大勢政治敎民立法理財勸農奬商無非富强自致逞長專能而欲雄觀宇内耳然則泥乎成法不思通變逹權廣開眼界不力爭勢自立何能相持介立乎列邦環視之間耶是以又命使臣以會同貴朝廷大臣講明此道相勸貴政府務舉富强實政則休戚相關之誼於是乎可始終輔車相依之局於是乎可保持矣伏望陛下聖鑒降旨飭令辦理交涉大臣或專委大臣會同使臣俾盡其說庶幾無負我大皇帝陛下其念　誼至意則大局幸甚使臣不勝仰望屏息待命之至爰祈陛下洪福無疆谨奏明治廿七年六月廿六日又疏曰日兵之入韓也或有狐疑焉曰是非公法所載也殊不知朝日兩國之間旣有置兵警備之約也清歴壬午七月於濟物浦兩國全權大臣會同定約六欵其第五欵日本於公使館置護衛兵若干備警事云云乙酉六月全撒其兵也日本公使公文内開今將我護衛兵於本年七月廿日如數撒回此係遵照我明治十五年在濟物所定條約視其無須警備之時暫行撒回至於將來有事再次之後仍當隨時派兵護衛不得因此次撒警備悮認廢滅前約宜將此意向朝鮮政府聲明知照所有各兵營暫行撒回還本國將來如遇朝鮮有事日本政府隨時派去護衛是以條約明文也凡兩國之所認準也頃者朝鮮南道之亂可以做有事之時矣然南亂本屬内民其禍不大至於清國派兵援之則禍延及東洋大局其有事也大矣故曰兵之保護該民亦事勢之不得已也次如清國旣聞民亂平定猶屹然不撒其兵則不啻使其事更大其意實不可測也且夫初認朝鮮爲自主之國使與各國訂結平等抗禮之條約者誰耶蓋莫非日本之功矣然則日本何有敵視朝鮮之理哉故也若有認朝鮮爲藩屬或乘機設亂欲郡縣之者則拒之斥之以全朝鮮之自主獨立蓋我日本所宜任之也朝鮮人虚心平氣能詳此意則一朝而豁然可以悟日兵之來無他意矣明治廿七年七月初四日 
[紀朝鮮近日情形]  
　　昨接本館派駐朝鮮訪事人函云日本兵之在朝鮮者不服水土病死者數十人蓋此種兵士皆抽調平民充當未嘗艱苦人數雖有萬餘實則全無紀律彼亦覷定朝鮮懦弱不能自振中國寛仁不輕用武故耳倘中國毅然决策迅掃攙槍區區烏合之衆有不冰消瓦解者哉○上月十七日中國鎭遠懷遠等兵船抵港日人譁傳中國派兵救鮮於是日兵之在仁川者心驚膽落甚有號泣失聲者呼嗚以此等恇怯之兵遇身經百戰之士是猶以卵敵石也能保其不碎乎不度德不量力彼自以爲狡而不知其愚實甚○五月十八日永泰小輪船由龍山赴仁川將抵埠船忽滲漏遂致沈没尚幸未傷人口蓋永泰雖係中國船而用日人管事故有此失○鮮民自日本屯兵後日望中國救援不啻大旱之望雲霓倘中國以皇太后萬壽不肯稱兵則失民望矣○華商避亂内渡者多日人亦有畏懼而遷徙者廛市幾爲之一空○二十二日漢城某富室避亂他徙中途被盜行刦一家皆殁此豈刼數難逃歟○二十三日有日本兵十餘人乘馬直入王宮門衛阻之始逡巡以出由此觀之日人豈尚有朝鮮在其目中乎○二十五日朝鮮由平壤調兵四隊以禦日人○二十八日仁川海關碼頭有日人誣鮮人爲竊被鮮人所擊日人聚衆數百鮮人亦集若干人拒之擲石如飛蝗日人受傷大半狼狽遁去可見鮮人亦非怯弱特其國王不能自　耳○全羅東學黨作亂自中國兵到各自散去近來日本兵入京城逼令歸附國王望救不至勢將姑與委蛇而東學黨散者復聚較前益衆蓋欲甘心於日人也○六月初一日鮮人韓某以日人實逼處此不勝忿恨服阿芙蓉膏自盡幸遇救治得以漸蘇鬚眉男子懷抱忠義當以殺賊死豈屑效匹夫匹婦自經溝凟乎迂哉韓也○初二日下午四點鐘時日本元海丸輪船到港次日赴烟臺華人搭船者不下五百人仁川爲之一空○初三日漢城大南門外李姓失愼正值南風大作火勢飛騰衆疑日人舉事以火爲號鮮人是日逃者數十户○初四日下午三點鐘鎭東輪船來港○鮮人望中國救援甚切每遇華人輙問大國有兵來否答以無皆憮然若失觀此知朝鮮民心之足恃而中國之所以保護者又豈可視同泛泛耶 
[日高軍狀]  
　　烟臺訪事人投函本館云客有來自三韓者言及目下日本兵之在高麗者共二萬有奇馬隊五六百名其馬甚壯不似東瀛所産我國自葉聶二軍門帶兵至後並無續到者僅見操江威遠二船逍遙口外而已日本兵分屯韓城仁川二處以致聲息不通華人高人不得出其途者數日并聞已在海口内外潛伏水雷以阻我續到之師其陸軍俱在各日商家食宿日商不堪其擾相率歇業而回有精於戰陣者謂日本兵皆抽調農民壯者往往滋生事端欺虐商估弱者則惟垂頭飲泣或伺隙潛逃非怯卽驕皆犯兵家之忌而猶猶恃强逞欲不知其有何勝算可操也某夜駐紥韓京之日本兵一夕數驚訛言目見華兵大隊入城滿佈衢市終宵擾攘幾不成眠其中餒可知矣又聞高王曾遣陪臣至華刻已首途意者將效奏廷之泣乎 
[錄天津訪事人函述高麗事]  
　　日高兵事偵探良難惟天津距高麗國非遙且北洋大臣帷幄運籌軍書稠疉故見聞確實非同讕語無稽也昨接本館派往天津訪事人手函云前月下浣各營總綂及綂領綂帶之麕集天津聽候調遣者先後馳回防次似乎車務稍鬆矣詎料軍情一日千變刻得高麗來信謂日本陸軍之到高麗者計七千名我中國勇丁不過二千名葉曙卿軍門以寡不敵衆深恐損及國威不便輕開兵釁電逹李傳相懇請添兵相助傳相以兵貴神速原不敢片刻稽延惟發兵以籌餉爲先是以一面奏請部撥行糧一面飭各防營聽調據聞擬撥小站盛軍馬步隊軍糧城銘軍馬隊旅順毅軍不知馬隊抑步隊共十餘營前往接應各營已有支領治裝銀兩者大約兵符發下卽日可以啓行矣又聞日本兵之在高麗者趾高氣揚目無餘子無論我兵受其狎侮卽華商人之過市者如在三人以上必以兵士相隨葉軍門氣忿塡膺惟恨兵數不多援兵又遠莫能致不能效命疆場耳所有水陸要隘均被日本兵把守海中停泊兵輪船岸以排列大砲砲口一對高麗王宮一對我國通商大臣使署通商大臣袁觀察守死不去惟令家屬返華海口亦被日本人所封我國發兵萬難飛渡祗能繞道鳳凰城遵陸以行計程約二三千里軍糧兵械砲火子藥卽有騾駄車載亦復笨重不堪較之海道勞逸旣殊遲速亦異俄國欽差喀君武員倭君於本月初七日馳赴高麗不知從中勸和乎抑觀兵乎我不得而知之矣訪事人又云李傳相以中東兵釁一開東三省恐無寍日遂奏請起劉省三爵帥爲督辦東三省會辦北洋事務大臣并派總綂毅軍宋祝三宮保爲督辦朝鮮軍務大臣初聞爵帥應詔出山北洋當道諸公均擬恭申迎迓旣而爵帥舊傷復發迄未告痊函懇傳相據情代奏惟現值時事孔亟宿將凋零恐恩重乞身仍須出爲籌畫耳至於宮保現在總綂防營責無旁貸聞已束裝以待召命 
[港電報疫]  
　　昨日香港來電云病者五人死者亦五人醫愈者十人留醫者一百四十七人前後總計染疫而死者共二千三百六十人誠巨災也 
[鐵政局災]  
　　本月初十日雞初鳴時湖北漢陽鐵政局鎗砲廠不知因何火起所有已成未成之鎗械都被燒壞廠屋亦付之一炬祗存一楹無恙所最奇者局中棟宇俱以鐵石築成惟樓板用木不知回祿神何以竟能肆惡也 
[搜羅寳物]  
　　本年恭逢皇上后六旬萬壽各省將軍督撫提鎭擬採辦珍奇古玩恭備祝嘏臺灣巡撫遣員到厦訪得洪姓家有全枝珊瑚如意一柄計長二尺二寸首尾及中間壽字皆天然生成非三鑲者索價一萬元委員因價值過昻遂作罷論相傳如意乃康熙年間南安李文貞公爲吏部尚書時所得迨後家道中衰其子孫携出售與洪姓洪亦南安人其祖以紋銀八十兩購得近日有骨董客江西人某甲與金陵人某姓來厦收買古玩聞洪有此寳物擬以五千元購之唯須同赴洪姓家中看視實係整枝或屬三鑲然後定價又聞有葉姓家於咸豐八年買得寳物數件亦欲乘恭辦慶典時各省大員搜羅寳物以此出售可獲大利又聞收骨董之某姓等已在厦門購覓五等爵後人所售之明窰舊磁 
 
 

Page 3

 
 
玉瓶寳器甚多五等者卽黄施邱王藍及任川督之蘇廷玉商富吳許黄等皆坐擁厚資富有珍寳者也 
[載客日少]  
　　香港疫癘甚行因之南洋各口凡有輪船自疫處來者皆不准入口厦門福昌鴻昌振記鴻記各洋行及和記義和水陸等洋行各輪船往來載客前往新加坡檳榔嶼瓜亞日里小呂宋安南西貢等處者每月載客數以萬計兹因防疫之故禁止入口而由厦附搭人客亦一律不令登岸由是載客日稀各輪船僅祗裝貨水脚不敷開銷刻下福昌行之漳福建漳海澄振記之豐揚鴻記之和平等輪船均因無客可載另往仁川神户各口運載煤炭等貨而來往小呂宋之沙飛羅等輪船亦擬改途行駛云 
[商議海防]  
　　福建水師提督楊西園軍門於初一日接省垣電信卽於次早坐福清官輪船晉省聞有要公與譚制軍面商前在德國定造大砲不日卽可到省須築砲臺以便安放商議旣定卽於初八日下午坐原船回厦文武各官恭迓如儀 
[迎神逐疫]  
　　香港染患時疫厦門一帶聞風股慄同安縣城好事者迎請温天君出巡藉以逐疫以紙糊神像青臉紅鬚前導紙糊銜牌有鍾進士温天君等牌隨從者甚衆神轎後跕一披髮仗劍之神俗呼爲童子卽跳神童者也赴各鄉巡游一週於初十日到厦卽於是夜出巡厦門城廂内外各街厦民執香携燈隨行者約有五六千人各家門前陳設香案以迎之會中有衣冠者數人肩荷竹枝上掛銅錢數十文不知何所取義 
[月湖凉影]  
　　寍波官塲近奉兩江督憲札嚴拿李華亭聞因通盜案發也鄞縣奉札後飭差查拿到案李供扳鄞紳陳漢章通同作弊楊大令得供之下尚未飭傳陳紳質對而陳紳已避匿無蹤延至初九日飭差先將李華亭押解寳山縣訊辦○寍波府錢甘卿太守現因天氣炎熱貧民遇有疾病無力延醫府署土地祠内向由寍波府捐廉設局倩各醫生在局診視今年循照舊章定於六月十六日爲始開局施診刻已懸示通衢矣 
[簑衣零落]  
　　江西妓寮龜子之外復有蓑衣與天津之义桿上海之空心闊老相似長日無事則在外招尋嫖客藉以飽其囊槖夜闌客去向妓獻媚乞憐一生豐衣美食皆取給於此其自視雖稍高於龜然居處於是衣食於是婢膝向人奴顏對客與縮頭曳尾者正復何殊日前高橋地方有一男子扭一婦人始而男哭甚哀若作哀求狀旣而婦怒甚厲若作堅拒狀終而男女亂滾於地良久不釋若作拚命狀詢之知其事者謂男係蓑衣女係娼妓卽俗所呼兩連手者近因妓意有他屬藏匿别處將蓑衣拒絶蓑衣戀戀不捨踏破芒鞋幾無覓處不意相遇於高橋卽扭住痛哭欲其憐而拯之也妓意已决不覺柳眉倒竪故與扭作一圑也久之有好事者向蓑衣大聲呼喝妓恐蓑衣受虧急下轉語曰此我丈夫現願隨伊回去求列位勿詈於是彼此釋手扶掖而歸 
[人之無良]  
　　湖北人盧仁昌僑居九江其妻黎氏毒同蛇蝎猛似虎狼素爲隣里所不齒今春三月間與廣濟人何老四及其妻黎氏夥賣一婦因轇轕不清致何妻服毒身死勢將涉訟經人調處買游洪太店棺木一具令盧出錢盧倩某局幕友擔保幕友念同鄉誼允之實不知其隱情也荏苒三月所欠棺木錢分文不付洪太店遣人赴盧處催索悮帶破盧之舊洋布褂盧妻卽辱駡不堪幕友只得求縣究追黎氏反搶何老四妻之靈牌赴縣喊寃薛明府喝將黎氏掌頰二十押交本夫到案旋卽釋出歸家服毒并將八旬老母劃破頭顱糾同男婦二十餘人擁至幕友處吵閙幕友無可如何一面倩醫灌救一面請官飭差押逐至午刻黎氏將毒吐出可保無虞幕友好行其德反受其累人情鬼蜮於此可見 
[誤賭爲盜]  
　　蕪湖長街誠懋醬園閉歇已久僅留傭工一人在内看守某夕比鄰恒大生燭坊忽聞其中人語喧譁異而竊聽驀見有人從内翻墻登屋大駭認爲綠林豪客急出街心大呼有盜時已漏下三商驚動街鄰出而戒禦圑總飛帶練丁前來巡哨地保更豕突　奔赴蕪湖縣保甲局及老湘城守等營禀報俄而官兵四集槍聲一片入内搜擒則　其無人後至偏屋始見三人伏於墻角蝟縮一圑又三人　　屋面戰慄幾不自持不待叱咤卽伏地跪陳小的皆徽州碼頭挑夫暑夜無聊偶在此以摴蒱爲戲並非歹人叩求明察訊其何故登屋則以頃間有人撾門云係官差小的恐爲捉賭狂嚇亂竄耳一時街隣驚定無不啞然失笑自咎其大驚小怪然賭徒輩亦不得爲無罪當由保甲總局　頸以去每人先贈乾笋二百片交保看管次日禀諸道憲以事起兩誤從輕發落又各贈獨桌酒一席惟地保不察虚實糊亂妄報亦有應得之咎經縣宰判責二千板以戒將來 
[虎林消夏錄]  
　　杭城寳極觀道士王某者本正乙門徒兼充仁邑陰陽生上年因與某婦有染爲地方紳士所逐王遂還俗娶婦賃屋而居專藉陰陽生爲餬口計旋以生意不佳仍假充道士榜其門曰寳極觀下院王某居此事爲道紀司所聞將王拘去意欲送縣究辦乃有魯仲連其人者出爲調停藉孔方兄力以了其事自此以後王殆不敢以道士自居矣○杭省有一種竊賊每於清晨闖入人家攫取什物俗謂之踏早青者近日天氣暴熱夜不成寐妙手空空兒生涯甚淡而踏早青者頗爲得計且變幻百出幾乎防不勝防前菜市橋某里書家忽有一人叩門而入手持大錢三百言爲納糧而來某尚有睡鄉其妻卽裝烟倒茶請其稍待一面通知其夫比及出外其人已不知去向水烟袋及銅燭臺香爐等均已化爲烏有又興忠巷張姓家有一人持信一函付與閽人云是上城某公館送來須候回音閽人將信送入而門房中已席捲一空矣初十日扇子巷胡宅僕婦早起正在廳堂洒掃忽有一人持鞋一雙外面包紥甚固言係主人所定命我送來尚需找錢百文僕婦信以爲眞持鞋入内而廳上之物又被攫去多件將包打開乃破鞋一雙也同日藩署某吏房家有一人手持名片一紙云係新到候補縣某老爺相請商酌禀到之事家人猝不及防亦被竊去洋傘一頂墨盒一個幸廳上有人故他物不致遺失耳 
[中丞蒞滬]  
　　前安徽巡撫沈仲帥於昨日清晨八點鐘時乘測海兵輪船抵滬下碇小東門外招商局金利源碼頭江海關道黄幼農觀察以下印委各員咸詣舟次晉謁中丞接見有差旋見各營勇丁站立於炎天烈日中汗如雨下因命各歸營伍不必郊迎法讞員葛同轉預飭會捕局線勇多名在碼頭伺應法捕頭亦派出包探帶同夥役驅逐閒人中丞並不入行轅擬於晚間乘官舫用小火輪船帶赴姑蘇小作勾留再旋呵里至下月初浣始北上覲光 
[履道坦坦]  
　　本邑西門外萬生橋自西人建築馬路後以馬車不便行駛就橋旁另建一橋所有萬生橋幾同虚設矣邇者風霜剝蝕勢欲傾頽法工部局因雇工重建改用石料以期歴久堅牢日内法讞員葛同轉及西門巡防局員蔡二尹以工程將竣禀請騐收從此來往行人可歌履道坦坦矣 
[改裝被逮]  
　　前晚八點鐘時江海關道黄觀察飭發改作華裝潛匿内地之日本人藤川賴藏及隨從之華人孔慶祥至英公廨宋通刺飭差役暫行看管至十點一刻上海縣黄大令鳴騶戾止會同通刺曁蔡太守升坐花廳飭差將藤川提案訊供藤川供稱商人於前年來滬在楊樹浦軋花新局執役約歴一年至上年五月由東興機器軋花局薦至南通州路基港陳楚堂所開陳源泰花行兼售軋花機器處司修理機器之事每月工貲洋銀六元由東興給發尚有一同國人在彼工作某日工畢散步至馬路上適通州汪大老爺送王協臺登舟驀與商人遇闪日汪大老爺卽飭差傳知楚堂轉飭商人赶緊動身不得延玩商人尚有帳欵未清稍遲數日先令同伴來滬正在料理啓行不虞汪大老爺竟飭差拘解來此孔供稱小的　寗波人與藤川同事此次恐其人言語不通是以隨之來滬爲之傳語尚有鋪蓋箱籠留在砲船通刺商諸大令仍將藤川交 
 
 

Page 4

 
 
差役看管大令遂命駕回署其時報時鐘已十一點通刺偕太守命駕至日本總領事署拜會總領事大越君歴述前情旋至海運局觀察行轅禀述昨晨十點鐘時日本總領事署譯員速水君一孔至公廨面請通刺將藤川暫行保出訂期會訊通刺允之 
[局賭事發]  
　　某小輪船撑舵人某甲被匪徒誘入局賭共輸洋銀二三百元英包探何瑞福拘獲一干人管押捕房昨日解送公廨甲供稱小的姓徐名文學向在輪船執役日前有素識之沈志山言及現有江蘇候補道陸大人之公子陸卿雲欲定製小火輪船兩號爾如承攬須酬洋銀二百元比小的與卿雲會見卽被誘至倡婦張小寳處賭錢共輸洋銀三百十二元後知被騙欲與理論沈佯爲理勸肯還二百元惟須扣去酬儀六十五元陸供稱小的係寍波人所得洋銀現已俵分四散同賭之林阿寳楊子貞亦皆分用宋通刺謂林楊未到尚須覆訊著將陸交保出外限十日内將林交案楊則飭差探小心查緝務獲懲究沈罰洋銀六十五元張倡窩留賭棍罰洋銀十元并諭令於堂訊時來案候質 
[合股轇轕]  
　　周某向操米業邇因頻年落魄况味無聊央同業陳某爲撮合山與張豫設合股開店旣而本資虧盡遂復閉門張向周索取所耗之資周出立期票五紙每紙洋銀五元旋被王某將票竊取還周向索酬謝周借給洋銀一元事爲張所偵知將王拘送法捕房押候解訊王母某氏嫗向陳滋擾陳以周由張拘送領嫗至張處張呼巡捕至將嫗拘入捕房 
[召認浮屍]  
　　上月初旬同仁輔元堂在南市新馬頭浦中撈獲無名浮屍一具令地甲報請上海縣騐視黄大令騐得屍身業已腐爛委係生前隨河而死堂中人遂棺殮發壇浮厝遲之又久並無屍屬到來領棺昨日大令懸示頭門略謂仰軍民各色人等知悉爾等如有親屬出外不歸認看後開年貌服色相符者許卽出具用戮領結呈縣以憑訊明給棺領埋毋得觀望切切特示計開無名男屍年約三十餘歲身穿白絨布緊身短衫藍布單褲 
[招領屍身]  
　　本月十二日據二十二鋪地甲報西門内曹家橋南首有路斃男屍一具年約五十餘歲微鬚身穿白夏布短衫白夏布長衫品藍夏布褲子白洋布短襪元縀雙樑鞋手帶籐鐲一隻並有黑洋傘一把眼鏡一副廣東扇一柄手巾包内僅錢數十文當卽買錠焚化别無他物當經本堂殮埋義塚如有親族卽來同仁輔元堂認領可也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
 
 
 

Page 9

 
 
[山剩語]  
　　鎭江爲本陸要衝仕宦往來絡繹不絶皇華使館向置城西濱河之處所有城内文武各官迎接官長均須由城西出入方爲捷便如東南北三門則不若西門之熱閙焉邇來鋪户居民以西南隅最爲稠密所有入城挑糞者盡係江北農户朝暮二次實繁有徒污穢逼人本屬難受今歲常鎭道蔡觀察署任伊始適當春夏之交出入城闉每見有挑糞者恐人觸之易於染疫遂設法出有簡明告示令挑糞者將糞桶添置二蓋以覆桶上不使臭穢溢出並通諭四城保甲局飭各鄉農民來城挑糞者均照示遵辦現在城西江北農民均已一律遵行惟東南北三門本地民人尚未如法照辦伊等以是三門官憲並不往來藉以省事且本地挑糞者灌園叟爲最多每日早間肩蔬菜一挑後帶糞桶兩隻必俟將菜賣畢然後挑糞回家以節往返之苦前日城北有挑糞者數人將糞擔多隻歇在河邊路側均未有蓋時適道署有差丁乘騎而來帶有差役二名路經河邊適當下風穢氣難聞見有糞擔未曾掩蓋詢挑糞人因何不遵官諭挑糞人出言無理以致差丁怒氣上衝遂飭差役將挑糞人扭住帶至縣署請王大令懲辦大令飭差暫行看管初九日堂事甫畢大令命差將挑糞人帶至案前略問情由當責八十板諭以爾等須遵官示糞桶均宜製蓋切勿再蹈前愆若蔡觀察者以堂堂監司大員而顧及民間糞擔其迨關心民瘼巨細不遺者乎○鎭郡北水關河道通江朝潮夕汐來往無訛本月初八日上午不知從何處一無名男屍隨潮流至道署前太平橋畔旋有好事者見之向船上借得木篙攔住用繩將屍繫於岸旁楊樹之下鳴之坊保向街坊募得青蚨若干正欲購棺成殮乃坊保以事關人命恐生禍端謂好事者不得擅爲作主必得報官勘騐以免後虞當卽赴丹徒縣署呈報命案王大令准詞飭地保赶備屍塲以便親臨相騐大令遂於次日清晨帶同仵作書差人等臨塲檢騐騐得該屍面瘦無鬚年約三十有餘身穿舊藍洋布短衫褲足無鞋襪身上並無别傷委係溺水身死飭地保備棺收殮塡明屍格招人認領 
[醫生驗疫]  
　　南澳輪船於初五日下午由香港行抵厦門船中大副因病身故又有搭客華人三名似患病症船卽暫泊大坦口外升旗請騐迨西醫偕華醫前往已有一人病故照章將病者死者擡至大担山分别醫治殮埋輪船於初七下午始進口缷貨 
[滬南談屑]  
　　邰桂福者安徽人也卜居滬城大南門内以挑賣洋貨度日積有洋蚨數十翼由表親趙某爲中借與賣水菓人山時寳爲資本此係二年前事也去歲正月邰屢向索取山以生意不佳無以應也近復邀同爲中之趙某往索豈知山已物故山妻言夫故後家景蕭條我一女流安有餘資償君夙欠惟有俟來生補報耳言畢號咷大哭邰無可如何然念數年積蓄一旦付諸無何有之鄉年老力衰日後將何以餬口遂於歸時脫下布衫持赴押鋪押錢百文購買砒霜藥鋪不允邰含忿而回令妻出買水乘間繫索於樑正欲引頸就縊妻適回家見此情形大聲呼救隣人聞聲畢集將邰救下得保無虞爭此區區阿堵物竟欲以性命相殉殊不值得○陸錦堂昨在南市三太碼頭遇見仇人某甲陸向身畔摸出利刃向甲猛刺甲孔武有力格之以手得未受傷然鋼鋒過處已致帶傷皮肉鮮血淋淋甲不肯干休定欲將陸扭赴巡防局正在互扭時適有甲之友人蕭某上前排解遂入茶肆評理蕭以甲僅受皮肉傷並無大碍令陸出洋蚨七翼爲養傷費其事遂寢 
[倡婦鳴寃]  
　　前晚有倡婦金黛玉者花容慘淡汗下如珠奔至英公堂大呼寃枉差役向之詢問則稱鴇婦肆意勒索覇阻從良是以叩求青天大老爺援登荏席差役據情禀諸宋通刺通刺諭令明白補詞呈候訊核 
[上海縣署瑣案]  
　　吳江縣壯勇宇立堂等投英公堂禀稱縣境某姓家被刦訪聞盜匪潛蹤治下虹口是以禀請老爺派捕協緝宋通刺諭以候本委照請捕房設法恊拿宇等恃有通緝文憑並不候示卽往虹口拘拿案犯顧照昌事爲捕頭所查知立將顧及宇等共九人解送英公堂通刺飭差一併移送縣署請訊黄大令飭暫行看管聽候堂訊核奪○陳吉人與李晴川合股在西門外開設花行李與夥友丁伯涵侵虧陳查知將李丁扭至縣署訴稱李在行中執事與丁串同侵蝕資本計共數百元以致行不能支卽行閉歇小的受虧不小叩乞究追黄大令飭差役暫行看管聽候訊斷○江北人張萬順於本月初旬偕妻張陳氏奔投縣署訴稱養媳張劉氏被李大根誘逃黄大令正在飭差提究張將劉氏並李扭解縣署前日傍晚帮審委員葉司馬升坐花廳提訊張訴稱小的素業革工童養媳劉氏失而復獲者已數次矣本月初三日又一去無蹤及控蒙飭提後李卽將劉氏放出是以一併扭案請訊李供稱小的向以驅車爲業現在零星工作曾與劉氏同在某姓家爲傭因之相識旣而小的辭歇劉氏亦停工此次被同鄉人夏小寳子所誘小的確不知情劉氏供稱小婦人本在舊主人處傭工並不被人誘匿及辭歇後連日匿跡田間與李素不相識司馬大怒曰爾數次從人逃逸廉恥全無尚思胡賴耶喝令掌頰四十下交翁姑領回嚴行管束李笞責二百板收入所中候提夏質訊重辦 
[英界公堂瑣案]  
　　包探施富寳禀稱日前潮州人黄彥雇同鄉縫工陳豐仁縫補衣服被竊拷綢褲一條今由小的拘拿送案宋莘樂通刺與薩副領事商定然後著將陳交施探帶回捕房管押半月贜給還失主○華寄英訴稱小的以醫術餬口曾爲王徐氏診病因之相識後氏時至小的處借錢昨日又偕邱大亭汪松山等前來稱貸忽失去衣服十餘件故將伊等交捕房送案通刺諭候查明再訊○五十九號印度捕拘送賭檯望風人王阿三請辦通刺著具給開釋○邊馬亞輪船西人麥哥里可訴稱王阿少來船買物用下日本銀錢三元騐係銅質製成故將王交捕送訊王供稱小的係寍波人所付銀錢蓋有硬印今之所呈者並非小的所付麥哥里可堅稱此項銀錢由王付下王稱小的聲名攸關不能承認如麥哥里可能立重誓小的情願償還三元麥哥里可聞之卽當堂設誓王乃呈繳洋銀而去○三百四十五號華捕拘送袁仁林汪阿金至公堂禀稱小的巡至天后宮前見伊等設攤小賭通刺判令各管押一日賭具存候銷毁○包探唐清山禀稱廣東人林阿興積竊也前經蔡大老爺懲辦兹又竊取絨毯洋傘水烟袋衣服約值洋銀數十元由小的拘獲人贜送請訊辦林供稱小的失業無聊流爲行竊叩求寛宥定當　滌前愆通刺判令笞責二百板管押三月期滿遞解回籍○二百零四號華捕拘送高阿全至公堂禀稱小的巡至某處見伊持長竹竿挑取劉呂氏家樓窻内夏布衫一件是以拘請訊究通刺判令笞責五十板押送回籍○包探何瑞福拘解曾因犯事遞回之吳阿仙請訊吳供稱小的因事來滬卽返鄂中通刺判令押候備文遞解○二百四十一號華捕拘送夏阿長及甲乙丙丁四小工到案禀稱夏從某馬房購一病馬計洋銀二元雇四小工倒扛回去有違租界章程通刺判罰洋銀三元四小工從寛斥釋○余生寳訴稱昨日小婦人在某繅絲廠工畢而回行經靜安寺畔愚園前忽有陳毛狗者恣行調笑小婦人正言申斥陳竟老羞成怒突摑小婦人之頰更肆兇毆小婦人正欲扭交巡捕忽陳掌法出爲解勸强將毛狗釋去無奈將掌法扭交十六號西捕送案請懲通刺飭掌法具結交保出外將毛狗交案聽候訊核○東洋車夫顧阿三撞壞西人惠而四之馬車被惠而四交捕送案通刺判令將顧之東洋車扣留俟賠修馬車始准至捕房具領 
　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十年六月初五日京報全錄]  
　　宫門抄○諭旨一道錄前○陜撫鹿奏請將已故同知政績宣副史館立傳摺○滇撫譚奏叅革舉人片○將軍希奏籌解奉天捕盜經費片○又奏籌解内務府經費各欵片○又奏籌解頣和園經費片○將軍富奏調員差遣片○又奏蒙員接印緣由片○湖督張等奏各員養廉已未完扣數目無憑查追片○六月初五日禮部宗人府欽天監侍衛處值日無引見○崑岡椿壽各假满請安○山東知府尚其亨謝恩○補用知府楊晉笙等謝恩○勞肇光韓培森余聯沅曹榕預備召見○召見軍機勞肇光韓培森余聯沅曹榕○頭品頂戴陜西巡撫臣鹿傳霖跪奏爲已故同知政績卓著遺愛在民籲懇天恩宣副史館立傳以彰循吏恭摺仰祈聖鑒事竊臣據留壩廳貢生叚步雲廪生陳考虞附生鄧承修田雨金等八十二人聯名呈稱已故鹽運使銜在任候補知府留壩廳同知陳文黻於光緖九年五月到任十二年四月請假回省十一月仍回本任十八年二月調署童關廳事交缷晉省试旋卽病故噩耗傳來凡在士民無不同深痛悼回憶該故員先後在任十年平政績實有令人感慕不忘者請舉其大端約略陳之光緖十二年留壩猝遭水患民苦饑溺該故員適先時交缷及回任時已逾報災之限該故員乃爲之破例陳乞不待報卽以便宜開倉振濟遴派公正紳耆分投查散并躬親跋涉沮洳中數月之久雖濕氣薰蒸積勞成疾終不稍懈由是活人無算及次年接辦春賑隣邑流民亦紛紛岔集時公欵不足該故員不惜捐廉稱貸以濟之及至事訖私累至數千緡身殁之後家計蕭條遠近爲之感泣廳治風俗樸陋士子耕讀兼營向無肄業之所歲科兩試向於隣邑鳳縣附考該故員到任之初卽爲捐廉倡率創建柴柏書院購經籍聘院長手定條教日有程月有課優其膏奬以鼓勵之數年以來士風丕變入學漸多於是詳請奏准留壩廳專設學額添設學官俾生童得免附考之苦文風亦蒸蒸日上廳治地瘠民貧謀生計拙該故員教以蠶桑之利又以山地磽确土不宜桑令民種橡養蠶作勸種說及山蠶回要各書頒發四鄕剴切勸導又復捐廉設立棉桑局購備織機教之紡織久之風氣漸開猶慮始事之難復重價收買繭絲綢布誘之以利至今比户機聲綠隂徧野駸駸乎有富庶之風廳冶修理監獄及解犯往返公費向俱出之民間歲往錢若干餘緡名爲棗茨經費久爲民累該故員到任首革去之又以本地向無富商贫民緩急稱貸頗受富商盤剥之苦於是揖廳爲倡勸諭紳商捐集貲本於廳城開設官當鋪以便貧民歲獲餘利酌提數成爲修監解犯之費妥議章程用垂久遠積弊除而民困以抒一舉而兩善備焉其教養之大端類如此他如嚴保甲以靖閭閻擒游匪以安行旅勤宣講而人知向善明審斷而案無留獄居家則孝友爲先持躬以廉愼自矢凡此實政及民均能規諸遠大方冀還我宼君長承慈惠孰意甫經調任遽奪天年此生等所爲欷歔流涕而不忍聽其湮没者也爲此臚陳事實聨名呈請奏懇恩施宣副史館立傳以彰政績等情由藩司張兵年等覆查屬實詳請具奏前來臣查該故員陳文黻係湖南長沙縣附生報捐通判旋調軍營差遣保舉同知到陜候補中間先後委辦白河縣釐金署鄂縣事均能恤商愛民有廉吏青天之稱及其蒞任留壩前後十年教養兼旋勤勤懇懇凡所設施昭昭在人耳目洵屬無愧循良臣伏讀同治二年十一月二十四日上諭祁嶲藻奏弭盜安民必資循吏請分别表彰錄用一摺嗣後各省大吏務宜加意訪查其有政績官聲遺愛在民者奏明宣副史館編入循吏列傳等因欽此又查已故署理江蘇松江府知府錢德承已故貴州荔波縣知縣蔣嘉榖已故直隸獻縣知縣熊存瀚等員均經各省督撫臣奏請宣副史館立傳奉旨允行今陳文黻居官政績與錢忍承等相埒據該生等臚陳籲懇足徵遺愛在民循聲卓著合無仰懇天恩俯准將已故留壩同知陳文黻服官政績宣副史館列入循吏傳以彰治行而順輿情除將該員事蹟册結分咨外理合恭摺具陳伏乞皇上聖鑒訓示謹奏奉硃批另有旨欽此○○譚鈞培片再據建水縣詳報該縣舉人蕭國儒冒充管事借廟圖占民田山地被控審明屬實應請斥革以端士習等情經臣批飭布按兩司查明蕭國儒係建水縣廪生應光緖元年乙亥恩科帶補同治元年壬戍恩科本省鄕試中式第一百一十名舉人詳請奏革前來臣覆核無異相應請旨將雲南建水縣舉人蕭國儒卽行斥革以示懲儆而端士習除咨禮部查照外謹會同雲貴督臣王文韶附片具陳伏乞聖鑒訓示謹奏奉硃批著照所請該部知道欽此○○希元片再閩海關奉撥奉天省每年捕盜經費銀二萬兩自同治十三年起至光緖十九年止均已按年解完清欵所有十九年分應解前項經費祇緣上年冬間撥還洋商鉅欵是以未能兼籌當經附片奏明在案本年入春以來茶巿尚未開徵收數無幾實無欵籌解祗得再向號商挪墊銀二萬兩解應十九年分捕盜經費之需援案發商匯解塡具文批給交號商蔚泰厚承領定於五月初一日由省起程前赴奉天總督兼管府尹衙門兌收除咨户部查照外謹附片陳明伏乞聖鑒謹奏奉硃批户部知道欽此○○希元片再奴才承准軍機大臣字寄光緖十九年十月二十七日奉上諭户部片奏光緖二十年分内務府經費擬撥等欵請飭依限完解籌語除閩海關常稅銀十萬兩應逕解北洋外下餘銀兩逕解内務府交納仍限六月前解到一半十二月初間掃數解清不准稍有蒂欠等因欽此曁准户部钞錄原奏併奉單開閩海關常稅銀十萬兩應令照案全數逕解北洋歸還洋欵本銀之用洋稅銀五萬兩應以二萬五千兩批解部庫歸墊以二萬五千兩逕解内務府應用等因咨行遵照前來奴才遵將奉提常稅銀十萬兩於本年三月初八日逕解北洋大臣兌收恭摺奏明在案尚有應解洋稅銀五萬兩兹謹先行籌撥銀二萬五千兩内匀解部庫銀一萬二千五百兩又逕解内務府銀一萬二千五百兩以符六月前應解一半之數循案發商匯兌塡具文批給交號商源豐潤蔚泰厚承領定於五月初一日由省起程限六十天到京分赴部庫及内務府投纳除分咨查照外謹附片馳陳伏乞聖鑒謹奏奉硃批該衙門知道欽此○○希元片再准户部咨本部具奏籌撥頣和園常年經費行令閩海關在於常稅項下每年籌解銀一萬兩限六月前解到一半十二月初間掃數解清嗣後務須按年遞推依限籌解等因業經遵解至十九年分止先後附片奏明在案兹届二十年分應解之期照案仍在常稅項下先行提銀五千兩發商匯解塡具文批給交號商源豐潤蔚泰厚承領定於五月初一日由省起程迅速解赴頣和園投納除咨部查照外謹附片具奏伏乞聖鑒謹奏奉硃批户部知道欽此○○富勒銘額片再前任副都統額爾慶額因病出缺業已奏明在案伏查該副都統身後孤苦並無親丁隨侍一旦溘逝靈櫬回京萬里長途乏人照料情殊可憫查有副都統銜黑龍江布特哈正紅旗佐領世襲騎都尉德海前在東北路哈巴河防堵兼辦蒙哈事務兹奴才遴派京城正黄旗補用佐領延年前往接辦替回德海令其護送已故副都統額爾慶額靈櫬回京俾得沿途妥爲照料一俟該員德海到京後卽便就近遣撤回旗當差除分咨部旗查照外理合附片陳明伏乞聖鑒謹奏奉硃批該衙門知道欽此○○富勒銘額片再奴才准烏訥恩素珠克圖舊吐爾扈特北部落盟長札薩克布彦圖親王瑞郭羅普車德恩呈稱竊查札薩克頭等台吉車德恩多爾濟前因出缺經前任叅贊大臣錫綸奏請將所遺札薩克頭等台吉給予里瑪札普承襲並派該旗恊理台吉噶勒贊署理札薩克印在案兹據報稱該札薩克頭等台吉里瑪札普現年十八歲於該旂事務甚爲熟悉懇將札薩克台吉印務移交里瑪札普接管以裨游牧等情呈請前來奴才覆查無異除飭該札薩克頭等台吉里瑪札普接印視事並咨明理藩院備查外謹附片陳明伏乞聖鑒謹奏奉硃批該衙門知道欽此○○張之洞等片再准户部咨光緖十九年彚題各直省文武各員在部借支養廉已未完扣數目一案鈔單咨行遵照辦理計單内開湖北省文武各員未扣未完共銀三千十四兩七錢九分四厘前據該撫聲稱事在咸豐六年以前鄂省迭遭兵燹案卷燬失無憑查追咨覆到部查前項未完銀兩係借支部庫之欵未便據咨辦理應令奏明歸於下届彚題案内完結等因當經飭遵辦去後關據湖北布政使王之春查明前項未完銀兩實在咸豐六年以前案卷兵燹燬失無憑查追詳請具奏前來臣等覆覈無異除咨户部外謹合詞附片具陳伏乞聖鑒謹奏奉硃批户部知道欽此 
 
 

Page 14

 
 
[光緖二十年六月初六日京報全錄]  
　　宫門抄○諭旨一道錄前○浙撫廖奏請展緩查閱營伍事宜摺○大學士福等奏變通京師緝捕章程摺○黔撫崧奏叅革營弁審辦摺○又奏叅革副將片○江撫德奏報查閱九江等處營伍情形並回省日期摺○給谏褚奏請撤銷保案片○六月初六日兵部太常寺太僕寺廂黄旗值日兵部引見三十一名兩翼十二名○卓公由西陵回京請安○崇勳謝賞荷包恩○濂貝勒大額駙安興阿龍湛霖各請假五日○慶福耆齡崇年各請假十日○尚其亨楊晉笙鍾靈張學華預備召見○兵部奏派恭送金棺派出澧深吉恒○召見軍機尚其亨楊晉笙鍾靈張學華○○頭品頂戴浙江巡撫臣廖壽豐跪奏爲請旨展緩浙江省閱伍事宜恭摺仰祈聖鑒事竊查接管卷内准兵部咨開内閣抄出光緖十九年二月十八日奉上諭本年輪應查閱福建浙江廣東廣西四省營伍之期浙江卽派崧駿逐一查閱認眞簡校等因欽此當經前撫臣崧駿先將撫標城守等四營曁杭满營官兵分别校閱並將省外各標恊營奏请緩至本年春間閱看奉旨允准各在案臣奉命補授浙江巡撫應卽照案接續辦理惟查浙東西省外各郡程途較遠水陸紛馳往來有需時日按營查閱非尅期所能竣事臣到任伊始一切應辦公務尚無就緖且本年舉行甲午正科文武鄕試臣例應監臨主試事關重大現在正值開辦之初未便遽行出省以致曠誤所有省外閱伍事宜相應請旨緩至科塲事竣再行察看情形如果署中别無要公卽當訂期出省容俟届時另行奏報理合恭摺陳請伏乞皇上聖鑒訓示謹奏奉硃批著照所請兵部知道欽此○奴才宗室福錕等謹奏爲京師地面續擬緝捕章程請旨變通辦理以資整頓恭摺仰祈聖鑒事竊維兵以弭盜勢必處於至强盜不畏兵習在緣於積弱查京師爲首善之區豈容盜賊横行動輙傷害官兵暋不知畏蓋以兵丁緝捕向持钩杆木械一遇賊盜抗拒並無利器拘執相沿日久盜瞻先肆以故盜焰日張卽使緝捕勤能多方購拿已屬事倍功半近來夥盜小偷類皆攜帶洋槍遇有擒拿竟敢立卽施放盜懷利器則兵失所長盜有所恃則兵爲所懾盜傷兵則勢可遠颺兵傷盜而罪有應得此固强弱異勢無怪乎盜賊横行禁令有所難周也卽如前月初八日有右翼領催海隆阿帶兵巡夜至養馬營地方遇賊穵窟上前擒拿卽被洋槍轟斃經翼尉德雲呈報奴才等當卽酌給賞卹並將其子增來侳補錢糧以示體恤此等案情如再層見疉出尚復成何事體奴才等詳稽定例罪人持杖拒捕其捕者格殺之律得無論擬請嗣後巡夜官兵准其執持鳥槍遇有賊盜放槍拒捕亦准放槍相抵如有殺傷之處俱予無論倘蒙俞允則兵丁藉以瞻壯賊盜因而生畏庶可稍資得力而震聲威矣奴才等爲整頓地方起見是否有當謹恭摺具陳伏乞皇上聖鑒訓示遵行謹奏請旨奉旨已錄○○頭品頂戴貴州巡撫臣崧蕃跪奏爲營弁持刀逞兇請旨革職審辦恭摺仰祈聖鑒事竊准安義鎭蔣宗海咨稱光緖二十年四月十一日據中軍遊撃常山右營都司董繼平中營練軍管帶馬定邦轉據巡街弁兵等禀報本月初十日夜親兵哨長補用遊撃歐有科不知因何持刀至軍功劉洪毅家將劉洪毅左胳膊等處砍傷逃逸等情當經該鎭督飭該中軍等選派兵練分途勒緝於十三日將歐有科拿獲移解興義府審辦相應咨請先行叅革並據該府石廷棟禀同前由復稱詣騐劉洪毅左胳膊等處各傷均甚沉重塡單飭醫訊據歐有科供係因疑姦往殺情詞亦覺閃爍惟犯係職官未便刑訊理合禀請查核奏叅以便提集人証訊明確情照例究辦各等因奴才覆查無異相應請旨將補用遊撃歐有科革職以憑審辦除咨部查照外謹會同雲貴總督臣王文韶合詞恭摺具陳伏乞皇上聖鑒訓示謹奏奉硃批著照所請該部知道欽此○○崧蕃片再據營務處藩司嵩崑臬司唐樹森詳稱查有補用副將劉仁貴前在古州鎭左營練軍派充哨長嗣經撤差仍在該處逗遛并有夥竄越境拿案情事難免不無騷擾現已提省訊明似此肆無忌憚任性妄爲將來各營弁相率效尤于營制殊有關係詳请奏叅前來奴才復核無異相應請旨將補用副將劉仁貴革職遞籍管束以肅紀律除咨部查照外謹會同雲貴總督臣王文韶合詞附片具陳伏乞聖鑒訓示謹奏奉硃批著照所請兵部知道欽此○○頭品頂戴江西巡撫臣德馨跪奏爲恭報微臣查閱九江等處營伍情形並回省日期恭摺具奏仰祈聖鑒事竊臣前准兵部咨欽奉上諭派閱江西營務當認眞簡校不得稍涉瞻徇等因欽此欽遵於三月二十七日起程業將起程日期奏報在案拜摺後隨卽輕騎减從依期出省称至湖口縣會同湖口鎭臣柳金源閱看長江水師湖口鎭標弁勇水陸各操及武曲港梅家洲等砲臺弁勇開花砲打靶復至九江會同署九江鎭臣周有才調閱鎭標前後城守南康等營並新勁營大陣及選鋒左右一營洋陣開花砲曁實任官員騎射曁四營兵丁技勇次往饒州廣信撫州三府調集該三營並浮梁鉛山建昌廣昌等營官兵逐加考核先閱各營大陣次閱官員馬步箭並鉛山營三疉槍其武甯營兵丁因路途偏僻循舊委員往看該營員弁另行調省親加考騐又沿途調閱駐防饒州河口弋陽新城之親兵前後左右及綏字等營洋陳排槍臣察看湖口鎭標水操則駕駛靈捷陸操則進退迅速各營陣式均尚整齊槍砲聨絡籐牌刀矛雲梯等項雜技亦復跳舞蹻捷至步箭及鳥槍抬砲打靶準頭則均在八成以上亦較上届十六年巡閱時更臻純熟查點各兵丁勇丁均皆精壯尚無老弱充數及短少情弊各營將弁有不甚得力者立卽撤換兵勇中技藝優長馬步箭槍砲全中者存記奬賞槍砲全空著卽飭革糧其有技藝稍疏而年力漢仗尚可造就者分别責懲記革並勒限學習操練務期一律精熟惟查有建昌營期满雲騎尉候補守備陳煥章候補把總曹占魁廣昌營期满雲騎尉候補守備蔡樹勳雲騎尉世職吳承恩等四員名技藝生疏不堪造就均未便稍事姑容據該管鎭將揭報前來相應請旨將建昌營期满雲騎尉候補守備陳煥章廣昌營期满雲騎尉候補守備蔡樹勳雲騎尉世職吳承恩均革退隨營仍留世職建昌營候補把總曹占魁革退標營以示懲儆而肅營伍臣於所至綠營及駐防水陸各營閱畢後均經面爲講明紀律庶使有勇知方並諄飭各將官實力訓練勤愼操防如有偷安廢弛差操不力者卽當飭查劣跡隨時據實嚴叅斷不敢稍事姑容以期仰副副主講求武備整飭戎行之至意又各營軍裝器械查騐無虧馬匹亦屬臕壯沿途塘汛墩臺均屬完好此次巡閱因奉有嚴諭水陸各營官弁皆認眞講求訓練是以號令嚴明隊伍整齊似尚堪備緩急臣自撫州校閱後於五月初一日行抵省城除將省標三營及親兵吉字並江軍内河水師等營另行示期查閱外惟現在時逢溽暑且正值農忙擬俟本年秋闈事竣後再行定期赴臨江吉安贑州等營查閱事畢另行奏聞至臣所過各郡縣地面暘雨應時早禾暢茂民情安謐堪以上慰聖懷所有查閱九江等處各營官兵情形並回省日期緣由理合恭摺具奏伏乞皇上聖鑒訓示謹奏奉硃批另有旨欽此○○給事中褚成博片再近年保舉極濫疉經奉旨嚴定章程以後諸臣諒不敢再蹈故轍惟近日保案中有深駭聽聞者若不撤銷一二恐難杜人倖進之心查有劉坤一所保江蘇候補道李經楚係李瀚章之子年不满三十生長膏粱於聲色貨利之外一無所知原保摺中乃謂其志趣遠大平時於政治得失民生休戚莫不實力講求查該員從未親民並無實在政績何所見而决爲遠大之器似此信口欺飾不顧騰笑四方臣不解劉坤一老成持正之人何亦染此惡習且其同保之陸元鼎阮祖棠等皆久膺民社實著循聲尤不應蘭艾同登漫無别擇又有李瀚章所保候選道陸維祺向在前湖廣總督李瀚章幕友高姓處學習刑錢遂指捐湖北知縣補松滋縣缺後不知因何改省廣東迨李瀚章至粤該員又入其幕就近委署廣州糧捕通判雖補防城縣實缺竟不到任捐升道員自知選缺無期竭力營求遂得優保查該員始則在游幕省分服官後又因襄辦幕務獲保皆屬違例取巧任意妄行李經楚陸維祺二員應否將保案撤銷以懲巧宦而防濫舉仰祈聖鑒裁處謹附片具陳伏乞聖鑒謹奏 
 
