# 1918 - 299 - 4916422

 

Page 1

 
 
   
 
 

Page 2

 
 
   
 
 

Page 3

 
 
時評 
[不必今日（冷）]  
　　我以爲今日當先决和不和問題而其餘皆不必有者何則蓋和不和之後其情形大有不同也 
　　組織正式内閣不必今日也内閣通過於議會不必今日也對德宣戰之追認案不必今日也選舉副總統之疎通不必今日也議憲法不必今日也凡此數者非不必有不必有之在今日也 
　　何則試平心思之苟和而成者今日所爲之事爲有效乎無效乎苟不成者他日爲之未遲也 
[專電]  
　　北京電新國會議員以徐微露命新國會意及請宴帖不署名宣戰追認案閣員又不出席新議員大惱約明日均不赴宴一方總理同意案亦難提出兩方感情大變正在疏通 
（一日下午二鐘） 
　　北京電内閣局部改組有八日公表之說提交總理案先由二院議長疏通有效後再提（二日下午三鐘） 
　　北京電今日三時半衆院開會錢總理及各總長均到議員出席者二百四十六人對於對德奥宣戰案投不同意者二票光雲錦於未投票前質問外交團說帖事旋自取消 
　　（二日下午七鐘） 
　　北京電新兩院對政府之意見已消弭前途可無問題總理案今日先送兩院陸軍靳雲鵬已肯擔任 
　　（二日下午五鐘） 
　　北京電北方由李純王占元吳佩孚馮玉祥南方由岑西林唐少川唐蓂賡直接或間接請頒停戰令東海意雙方能遵令則頒否則從緩（一日下午四鐘） 
　　北京電程潛自郴州電平和期成會謂轉戰至今亦以民心不可違得和則和願輸綿薄唐繼堯復電謂不逾法規當表贊成决無爭持（一日下午二鐘） 
　　北京電中央大會議限各督三日内趕到决議整頓政務對南進行問題趙倜王占元今日俱可抵京張懷芝受各方攻擊潛赴津聞不出席於大會議 
　　（一日下午二鐘） 
　　北京電聞中央大會議要題爲息爭剿匪對外三項不涉其他（二日下午三鐘） 
　　北京電趙倜昨抵京王占元明日可到倪嗣冲决來行期未定（二日下午三鐘） 
　　北京電各平和會代表將謁東海（一日下午四鐘） 
　　北京電聞譚延闓要求三項（一）頒停戰令（二）維持立法（三）令西南人物入正式内閣（一日下午二鐘） 
　　北京電閩薩黄兩氏電府院請速定大局方針 
（一日下午二鐘） 
　　北京電徐電岑陸勸西南激烈派勿過堅持 
（一日下午二鐘） 
　　北京電聞各國對我内訌仍將提出勸告 
（一日下午二鐘） 
　　北京電昨閣議討論各國提出之說帖决竭誠盡力協助涉及主權者據理解釋（一日下午四鐘） 
　　北京電津警長楊以德處置敵僑不遵部令即免職候辦（一日下午四鐘） 
　　北京電楊以德來京時大受錢内務訓斥惟免職官廳尙否認（二日下午三鐘） 
　　北京電徐樹錚赴日觀操隨員七人四日首途 
（一日下午四鐘） 
　　北京電總理同意案土曜提交新兩院閣員除財部陸宗輿外餘仍未决惟陸徵祥有特使遊聘各國說外交擬汪大燮（一日下午四鐘） 
　　北京電今日衆院開會議總統提交對德奥宣戰咨請同意案政府委員說明後議員克希克圖以總理及外交總長均不出席未免輕視外交當用電話邀請時光雲錦忽請委員退席人咸莫知其理由錢總理始答即來繼又言有事乃定明日三時錢到續議 
（一日下午七鐘） 
　　北京電劉冠雄因海部員分賄問題及海軍陸續投南突然呈辭（一日下午四鐘） 
　　北京電陳樹藩自渭南電政府陜益紛亂引咎請辭（一日下午二鐘） 
　　北京電馬福祥以寗夏時疫盛援軍未發兹接陸鎭使報告固原危急先調五營赴固協防（一日下午五鐘） 
　　北京電長沙西外沁日失愼燒三百餘房儉日湘潭又燒千餘房張督飭屬查明賑卹（一日下午五鐘） 
　　香港電兩院開聯合會議通過二决議案（一）電致美國聲明南對北作戰與美對德作戰同一主義今和平之聲遍及全球南方願得公允之和局與美國同（二）電致西南聲明必得永久和局否則甯再犧牲繼續戰爭（二日下午二鐘） 
[外電]  
　　哈爾濱電烏姆斯克消息謂英兵司令電致齊瑪車站機車部長囑其轉告所屬鐡路工人不許罷工違者以叛國論海參崴等處捷克司令亦奉諭遇有罷工者即拘送俘虜營並調用附近軍隊以期彈壓暴徒維持秩序保全鐡路（三十一日） 
　　字林報 
　　哈爾濱電西比利亞電社消息謂霍爾瓦特將軍已被簡爲遠東西比利亞政府之高級委員 
　　（三十一日） 
　　北京電華字報已發表協約國照會中政府十二項聞昨日國務會議决定宣佈以北滿爲戰爭區域以利軍事並予協約國以管理該處敵探之權 
（一日）以上路透電 
　　廣東電今日激烈派國會議員一百二十名聯名通電南方各省聲明討徐其内容略謂我人欲舉法治國之實尚須要多大之决心若與彼非法總統結苟且之妥協而不求根本解决僅能滿足少數人之野心未足以得眞正之妥協縱有外人之勸告亦斷不可求暫時之僞共和並非難徐世昌近年來種種之行動最後聲稱不除此奸則官僚武人之害毒愈不可收拾諸公宜一致討伐徐世昌忍一時之苦痛定國家萬年之基實某等所深望云云又吳景濂褚輔成林森等聯名通電南方各省列舉徐世昌之非法行爲略謂眞正之平和已爲徐世昌從根本上完全破壞目下妥協之聲普及全國若輩正在利用國民之弱點即偷安與雷同性以圖遂其陰謀詭計然我護法各省軍政府之將士至誠爲國知己知彼斷無爲苟且之議和所動之事深恐外間不察以致誤會兹特辯明如右云云（一日） 
　　廣東電南方國會將致電於美國政府其電稿已擬就大旨如左協商諸國爲欲打破德意志之强權主義而從事於戰爭南方爲欲打破非法政府之强權主義而從事於戰爭其目的相同協商諸國不肯輕易應德國所提議之和平條件南方不肯輕易應日來喧傳之苟且之妥協其目的皆在欲得眞正之平和亦彼此相同中國之武人官僚既以武力破壞法律尙欲口言和議以欺國民但現在如求苟且之平和勢將使中國將來變爲無法律無正義之國家此不獨爲中國國民之所不忍諒亦非平時尊重正義之美國國民之所願自是又詳述自袁世凱時代至去年廣東開非常國會時爲止之經過情形且言從正義與護法之見地着想南方已有定必恢復國會及約法之覺悟並言依簡明之方法以獲得和平實爲解快中國時局唯一之良法中國國民無抛棄護法之主張以求屈辱的和平之意美國之一舉一動恒足以動世界之思潮而對於中國尤爲今日之先進國因休戚相倚之關係敢告中國之現狀如右此項電稿係由汪兆銘起草俟付本日之國會談話會中討論後擬即發表（一日） 
　　廣東電國會議員中之激烈分子現正從事奔走運動擬結合兩廣雲貴四川湖南湖北陜西江西福建浙江等十一省各界志士及軍隊省議會等而以國會議員爲中堅組織機關命名曰護法後援會軍政府方面有一部分以爲是舉與軍政府之職責相牴觸但議員等主張兩者並立得舉護法之效果現正竭力設法與軍政府疏通意見（一日） 
　　北京電因協商國方面之要求中國政府已經承諾在哈爾濱設立軍事裁判所辦理敵國人或其偵探之件中政府已於昨日回答英國公使矣（二日） 
　　北京電政府於十月二十五日向公使團要求交付關稅剩餘金二百八十萬兩公使團因此事特於三十日開會議决議此欵須至中國南北問題决定後方能交付擬於今明日中答覆外交部（二日） 
　　北京電本日衆議院開會總理總長均出席當由總理說明對德奥宣戰案旋即全體贊成通過 
（二日） 
　　北京電昨日命令發表任命張樹元爲署理由東督軍兼省長（二日） 
　　東京電將開會之巴里聯合國會議日本政府决派駐英珍田大使及駐法松并大使與會已發訓電該大使等（一日） 
　　東京電前任駐華日本公使林權助氏今日由東京啓程赴北京（二日） 
　　東京電倫敦來電云關於德皇威廉第二退位之確定的聲明業已發表此間接得奥皇潛逃之報告（二日）以上東方通信社電 
[戰電]  
　　香港電香港總督接十月三十一日倫敦電云今日下午兩院發表下載之文告數日前土國開釋湯興特將軍令通告愛琴海英艦隊總司令謂土政府請協約國卽與土國開始談判英政府覆稱如土政府派一全權代表則英國將授權海軍中將加爾士羅泊氏以協約國所允停戰條件告知該全權代表並代表協約國簽定依此條件所民之休戰條約土國全權代表於本星期之初行抵末特羅斯昨夜由加爾士羅泊海軍中將代表協約國政府簽定休戰條約已於今日正午發生效力休戰條件未便全行宣布惟内有協約國艦隊自由駛過博斯破魯海峽而入黑海佔據韃靼海峽與博斯破魯海峽要點之砲臺以保諸艦得以安然駛過即行釋回協約國之戰俘數條（一日） 
　　倫敦電路透電社得悉英國正式接土耳其切實之媾和提議衆視此文等於無條件降服 
（三十一日） 
　　倫敦電聞土國議於各戰地休戰並全釋英俘今衆皆時時盼望開放韃靼海峽英海軍佔據君士坦丁消息（三十日） 
　　里昻無綫電報紙指陳土耳其之降服關於結束此次大戰及近東之前途極爲重要小巴黎人報觀察旣往及將來稱德國統治近東之大計劃業已失敗報紙一致載稱土耳其之降服可以促戰事之速結德國孤立無能爲力奥國瓦解在事實上已不足數德國自身之降服决不在遠（一日） 
　　里昻無綫電羅馬消息意境奥軍總司令正式向狄耶士將軍運動訂定休戰之約現意國政界在未答覆之前正審愼考查奥國軍使係由何人委任申言之即奥國軍使所代表者係何種政府是也 
（一日） 
　　里昻無綫電奥匈事變迫切哈渡斯堡專制政體之分裂復入一新時期小巴黎人報載稱自目前爲止奥國厥爲民族分離及要求獨立之騷動今則匈加利人捷克斯拉夫巨哥斯拉夫人德人等見其願望已逹乃有共和政治及反對帝制之傾向據德國報紙載稱維也納設有委員會軍官及兵士與工人學生等雜居其間泊拉格已宣告共和貝斯脫地方亦於民衆暴動中宣告共和政體成立羣衆將倍特地方匈加利王宫所懸之皇室旗幟除下奥匈内地各省問之交通已阻（一日） 
　　倫敦電奥匈分裂頗速今日所欲問者協約國將與何人談判乎捷克民族旣宣布獨立克羅蒂亞民族亦步其後塵亞格拉姆各軍司令願將軍隊聽克羅蒂亞政府調遣（三十一日） 
　　亞姆斯特丹電維也納電稱德系波希米亞人宣布獨立設政府於里成堡舉急進黨員巴乞爾氏爲總統（三十一日） 
　　亞姆斯特丹電維也納電稱奥匈政府已將安特拉細伯爵致藍辛之公文内容電告協約國政府申請於華盛頓贊助所提出之意見安特拉細伯爵於十月二十九日致電國務卿藍辛徵實奥匈完全承認威爾遜總統之宣言内謂奥匈於消弭將來兵禍建設國家團體實與威爾遜總統意見一致故已準備使奥匈各民族依其志願决定與實行將來之制度電中並述奥皇即位以來經營和平和節末言朝野望和之切從無如今日之甚者請爲人道與奥匈各民族計即於各陣線休戰媾和云（三十日） 
　　羅馬電奥國正式宣布撤退意境軍隊未免過遲奥軍之退走實因猛禦後敗北所致據各訪員聲稱意軍之佔據羅森山已隔斷若瑟大公統帶之大軍與戰於大山中之奥軍奥軍之潰敗現正在進行中（三十一日） 
　　倫敦電奥國公報云英意軍在威尼斯平原攻入益深且在芒台洛南北二面擴張所破之地點奥國前嘗表示願休戰媾和以了各國戰爭之意故佔據意境之軍行將撤退奥軍東翼戰於塞境者已渡抵多瑙河北岸北亞夫河與特里拉河之奥軍仍在退走無一處爲敵軍追迫（三十日） 
　　羅馬電意國公報云意軍在比亞夫河東岸繼續疾進掃除敵軍敵軍圖阻意軍不果意兵縱隊已進抵塞里伐爾等處馬隊已衝入平原且有騎兵數中隊入薩細爾意第三軍在比亞夫河與芒蒂加洛奮勇戰勝猛禦之敵軍意軍已佔據亞歇哥所俘敵兵數千人砲多尊仍未點明意軍救出被俘之意兵甚衆敵軍曾驅以在交通線任重役（三十日） 
　　里昻無綫電法軍陣線方面第五軍戰事仍形劇烈德軍在聖弗奇高原反攻數次絶無效果我軍於兩日中在此方面俘敵一千五百人佛蘭得軍隊由英國第二軍之法比兵組成者於星期四日晨在齊塞爾勃勒脫琴赫哈琴勃里奇溪方面行抵目的地僅就英軍而論計俘敵千餘人意境方面奥軍完全潰敗英法美意軍已渡過比亞伏河敵軍喪失軍士五萬餘人大砲三百尊奥軍此次敗北實不可救藥職是之故奥國乃堅請卽行休戰云（一日） 
　　倫敦電今晨海格上將報稱英軍在勒開斯洛瓦附近襲擊俘虜若干人英軍斥堠隊在萊斯美森林北面數地點得有進步（三十一日） 
　　巴黎電今日下午公報云昨晚敵軍在聖伐爾箬西面猛力反攻但法軍仍固守各陣地第五軍於近兩日内俘虜一千四百五十三人内有禁衛軍馬隊大佐一員營長三員（三十一日） 
　　巴黎電西境陣線句維斯鎭周圍及塞爾勒河與愛恩河間有劇烈之戰事法軍得有進步惟德軍抵禦　甚爲悍猛且屢次反攻星期二日法軍擊落敵飛機二十二架（三十一日） 
　　倫敦電美國公報云美軍陣線已展至格蘭泊勒北面且佔據田莊一所（三十一日） 
　　亞姆斯特丹電斯特拉斯堡電稱德皇下諭定十一月二十日召集亞爾薩斯勞蘭議會（三十一日） 
　　倫敦電魯登杜夫之辭職前謂乃因其軍事計畫失敗之故但據最近消息觀之魯氏曾圖推倒新政府建設實際的軍政迪克推多卒以政府强有力之故被迫辭職由此觀之他日政府如勢力轉弱則必尙有後文也薛西爾貴族今日在下院答覆質問謂德國聯邦議會之權力無變動之證德國國務員乃由德皇簡任大約可由其免職故所謂德國戰爭内閣就憲法上之觀點而論實與協約國戰爭内閣不同云（三十日） 
　　華盛頓電德國追加之通牒已遞交美政府聞時局不因此稍有變動今料協約國與美國京城不日將對敵對國宣布休戰條件（三十日） 
　　亞姆斯特丹電柏林電稱德皇曾語聯邦議會議員多人謂國民勿以爲彼已决意留位他日苟爲德國利益計有遜位之必要則彼决當遜位不稍猶豫但此必要之時似尙未至云衆意他日德皇如果遜位必以皇太孫繼阼而由首相組織攝政院柏林電稱格羅勒將軍已任爲軍需總長以繼魯登杜夫之任（三十日） 
　　亞姆斯特丹電興登堡否認彼曾言德軍僅能暫行抵禦之說且謂此說不確德國陸海軍决不投降云（三十一日） 
　　倫敦電財政部所派財政專家委員會討論戰後闤幣問題者呈請從速由入稅内提撥償債準備金及將公積金增至一百五十兆鎊且謂戰後未可即行流通現金於國内云（三十日） 
　　倫敦電郝爾特氏今日在下院質問曾否請令中日等處之英僑組織英文學校愛國會社商務總會及傳播商業與政治文件薛西爾貴族答稱並未有切實之提議惟已請海外各處英國代表表示意見云（二十九日） 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[中央大會議之預聞]  
　　中央召集各疆吏來京舉行會議其第一問題固在解决時局而此外關於收束軍隊勵行民治亦爲最重要之議題蓋東海與各國務員曾於各議題商定一種意見將來會議幕即提出討論或謂此項會議並不僅爲督軍會議實係空前絕後之内政外交大會議其人物包含中央各部分要人其事項包括内政外交之各大問題關於調和大局一事亦爲要點聞府院兩秘書廳近奉諭檢齊下列五項電報以爲中央會議之準備（一）各處請求和平文電（請頒停戰令電不列入） 
（二）各處請欵文電（三）關於歐戰文電（四）關於内閣改組之文電（五）各省區匪警文電及各項清鄕條陳計畫以上均列一欄由某秘書保管之此外尙有元首臨時提出之取决對南具體方針說帖現正在起草中據軍界消息云政府尙擬另行召集一軍事會議專論軍事會議之地點或在陸軍部公署或在公府居仁堂云云惟某當局則謂此次會議係東海擬向各督軍聲明施政之方針詳詢各地方之狀况但督軍方面由主戰而變爲主和或將於是轉移亦未可知各督軍之入京原爲覲賀新總統之就職並就將來之方針有所請示故各督軍雖陸續來京並不如外間所傳開督軍會議之謂而政府邀各督來京之電係國務院所發其措詞以籌商軍民分治問題爲主要國務院如此措詞者係避各方反響故借軍民分治爲名其實仍以解决大局爲重又聞各督來京後仍取諮詢商榷之辦法並無會議性質亦不取議會形式一俟商件完竣即先出京回省並不守待各督到齊方行會商然最近消息謂東海對於軍民分治一案仍擬稍緩俟本星期會議畢對於南方接洽稍有頭緒再行將此案列入閣議然後預備提出云大會議列席人物除各疆吏外尙有大總統國務總理各部總長府院秘書長蒙藏院總裁大理院院長等而東三省巡閱使張作霖吉林督軍孟恩遠已於三十日午後奉召抵京中央政軍界要人到站迎迓者甚衆軍警機關各派軍警列隊奏樂相迎少將劉鴻恩率衛兵三百餘人衛之張駐化石橋西駐京辦公處孟寓西城大同公張孟抵京卽派人赴公府報到四時往見段合肥當晚合肥在府學胡同宅内設宴爲張孟洗塵而山西督軍閻錫山已派參謀長李敏來京代表黑龍江督軍鮑貴卿派駐京委員張濟元代表鄂督王占元原定二十七北上因日美領事連日約期會晤改期未定東海日前又囑張懷芝親往保定邀請曹使來京大約日内當有確耗云 
[北京之和平聲]  
　　政府方面蘇督李繡山爲平和問題連日與政府往來電報甚多據某要人云頃李督致東海電大意謂關於條件之接洽擬與西南各領袖單獨電商議妥一部再議一部較爲容易若求全體通過則較難蓋以民黨激烈一派現在反對和議决難與談平和也當道曾與某派議員接洽將副座問題列爲南北和平之重要條件二十九日東海特召錢代總理至府謂内部謀和即宜將中央此項意見布告各駐外僑商俾共體此意錢代理奉諭後遂在國務院擬電致各駐外公使矣 
　　平和期成會方面平和期成會於漾日發出通電後得馮前總統以下先後函電兹又得保定曹錕電略云昨奉大總統明令並院電皆以謀復平和解决時局爲要着凡我同舟自宜共體斯指諸公愛國愛羣同深欽仰錕忝膺重寄愧無匡濟之方竚聽宏謀冀遂觀成之願云云又長沙張敬堯等電略云今大總統就職伊始即首以解决時局爲先聲上揆天時下審人事内察民情外觀世變早息意氣之爭猶覺補牢未晚如能開誠心以佈公道輕權利以入範圍就此補苴尙堪立國堯等武人夙以服從命令爲職志兹奉總統明令曁諸公通電均以早息内爭共禦外侮相勉勗敢不協力進行共表贊同以慰民望云云又開封趙倜電略云漾電讀悉諸公本愛國熱誠組織平和期成會冀以早弭棼亂促進平和德望尤孚鐘鳴谷應所望羣力搘持挽兹危局無任企禱云云又南京李純齊耀琳電略云養電敬悉國事糾紛覆亡無日得諸大君子提倡息爭挽回時局將以轉禍爲福轉危爲安仁言利溥黄炎之靈實式憑之來電申明無黨派無作用廓然大公尤深欽佩純耀琳接電之下鼓舞忭欣極端贊成云云可知同一贊成固尙有程度之不同也三十日該會發起人談話會决議綱領十條（一）以發抒民意促成和平爲宗旨（二）進行方法甲隨時以文字或演說宣逹國民渴望平和之心理促成平和之意見乙隨時以函電或專員對各方當局爲同等之勸告（三）本會不提出平和條件但會員得以個人名義發表意見（四）凡中華民國男子年滿二十五歲以上贊成本會宗旨經本會會友介紹得爲本會會員（五）本會公推會長一人幹事若干人主持本會事務（六）本會由各地會員分地籌設設在某地即名某地平和期成會各地平和期成會應各派代表一二人在某地合設全國平和期成會聯合會（七）平和期成會聯合會專圖各會之交通聯絡並主持第二項事務之進行（八）各會之經費各由發起人分擔不得向一般人募集（九）本會議事及辦事規則另定之（十）本會至和局成立之日卽行解散以上各條議决後並决開成立大會之日期是日即發通告曰現定於十一月三日（卽星期日）在虎坊橋湖廣會館開成立會凡已簽名入會諸君務乞屆時蒞臨其有贊成本會宗旨而尙未入會者乞屆時蒞會 
[馮河間出都詳誌]  
　　二十九日上午十時馮河間乘京漢專車赴保定公府舊時僚屬諸閣員及參陸諸部人員外國顧問等均在站送行警察廳步軍統領特派警保護東海亦派武官代送馮公因眷屬先期遄回河間原籍近多感冒時症特往省視並祭掃祖墓惟河間府在津浦路線之滄州附近向例往河間者均由津浦線經行爲便此次由京漢線繞出保定似專爲訪問曹仲珊經略馮公左右亦承認此說惟言當局曾託慰問曹經略故特繞道一行旋據府中消息馮河間已於正午十二點抵保定即赴督署與曹經略使會晤午後三時公府已接河間 
由保定來電其大要云曹使以時局和平素所主張此次内外合力進行極爲希望但分屬軍人以服從爲職志仍靜候中央以正當手續解决等語特爲轉逹另一訊云馮河間於下午二時由京抵保車未到時曹經略使及各界長官（如王縣長許道尹王廳長二十師周團長等）早已赴站迎迓河間下車後同曹使立談半時許即由曹使派馬車送赴南門外之通合公司（河間所開辦者）沿途由衛隊第一旅二團二營及警察等擔任警備河間抵公司後與該公司總經理人（河間本族）略談公司事務軍署人員亦有來謁者至下午五時許即乘四人轎帶同隨從人員趕赴高陽縣向河間進發並未往督軍署五時許匆匆首途手下隨人不過十有餘名除二三軍服者外均屬便衣輕裝减從頗覺行色匆匆云 
[國際上之新形勢]  
　　協商國對我提出說帖 
　　協商方面對於我國參戰行動有不滿意之處特於三十日由駐京協商國領袖公使派員遞文書於外交部但其形式係一種說帖並非警告據聞前數日協商方面因我國不撤換黑河道尹及寬待敵人故某公使提議須向我國提出一種警告俾我國認眞贊助協商各國嚴防敵人行動以完全掃除敵人在東亞之濳勢力協商各使商議之結果俱表同意連續商酌數次將公文大致擬妥事爲我國當局所聞於是特發一對外之布告蓋以表示我國贊助協商之意也自此布告發表後協商方面以中國參戰爲前内閣事東海就職伊始旣以敦促國人勉盡參戰義務爲言將來必能以誠意協助故决定將此項警告改變爲一種說帖既可喚起中國當局之注意且不致因此而傷雙方感情三十日决定之後遂即時繕出送遞外部其說帖内容首叙提出說帖理由末後列舉十二項目事實說帖之前並有一題名曰中國之與參戰云云此即協商方面擬提警告而又改爲說帖之由來也另一訊云星期三爲外交部照例接見公使之期是日各公使赴部之前將此項警告書由協商國領銜公使館館員專送到部據政界某要人云協商列邦以我國參戰一年以來理當力營實業以助物資派出兵隊以襄戰鬭而按之實際於此旣未盡絲毫之力而待遇敵人失之寬大協商利益諸加阻撓以自喪失國際協商之資格内閧紛紜靡所底止政府尙私鬭之不暇更無暇於參戰乎長此恍惚迷離於殺敵事業未盡些須之力轉瞬和平成立徒冀與列邦共登同級地位準諸情理寗得謂平此將來和平會議中國列席之所以難而協商警告之所以起也惟此番警告並非决絶假使當局果能幡然變計急起直追凡列邦之所不滿意者悉竭誠以圖之旣於協商利益可以禆助則於自國將來地位亦尙非全無良好希望云云 
[京華短簡]  
　　龍濟光之位置龍子誠因瓊崖形勢益危已無再返粤任之意日前特赴五條胡同面謁總統謂和平將成事實南北趨於統一予絶不願再回廣東因近年粤中各派交惡即使馳回廣東亦有不能相處之勢時局旣已漸有和平希望請即予罷免遙領之廣東軍務以便解甲歸田得遂優遊之樂惟此次北上仰承允准新招之振武軍隊約逹七團財部積欠未發之餉業逾十數萬尙希於未解職前設法撥發以便清理東海答云子誠我之故交目前時局恐難即定無論是和是戰均賴襄助爲理萬勿急求卸肩且近日中央擬調姜翰卿來京另擬予以位置子誠如不願回粤不妨繼姜後任惟恐地小才長私衷尙在斟酌等語龍即稱總統如何辦理光俱願勉力而退 
　　全國烟酒公賣局總辦全國烟酒公賣局總辦丁乃揚已任長蘆鹽運使其本職仍未開去目前乃係暫兼聞此席替人先時之最有希望者爲財部秘書錢錦孫周家彦兩氏最近之呼聲最高者則爲現充上海滙業銀行分行經理之姚煜云 
　　崇文監督京師稅務監督行將易人之說喧傳已久頃據公府人謂此席以朱寳仁趙椿年于寶軒三人最有希望其至今未定者則因總統擬破向來積習不欲以畀私人而授外問口實故朱因此嫌疑尙在擬而未定之中趙本係熟手總統有心畀之而趙抱有他種希望志不在此故亦擬而未定惟于則以某方面之關係望之甚切總統是否即簡于充任亦在未定要之此席將來總不出三人之外惟不知鹿死誰手耳 
[公府近訊]  
　　僚屬之待遇河間去職之後舊公府人員大半辭職東海對於此項額缺擇其關係重要者已分别委員遞補據府中人稱連日遞補之人已逾二百又前在五條胡同投効者則以無法位置已交諭概給一次勞金分别遣散至已經入府派有差委人員定爲薪俸在五十元以下者一律給予現金六十元者九成以上依次遞推若至五百元以上者則全不搭現此種辦法訂出後已交庶務司遵辦 
　　遷入舊國務院之籌備舊國務院刻已完全騰清前日由院秘書廳王科長入府禀請點收經派朱鎖廳陽冠如到院接收并諭公府庶務司即日派員督飭夫役人等將一切房舍趕爲灑掃清潔限於下月初旬整飾竣工以便早日遷入惟聞東海對於院牆北面加築花牆添蓋守衛兵房一節甚爲不滿 
　　又聘三願問東海就職以來對於一般耆舊旁求延攬必欲羅致入幕除日前延聘趙吕樊等諸人爲公府顧問外三十日又發表一批計陳邦瑞郭曾忻寶棻等三人所有聘書已鈐發矣 
　　改設衛戌機關東海以京中保衛地方機關門户各立殊非統一之道擬將京中各軍事機關分别裁併改設衛戌總督一總監二惟是否能即實現殊不可必將來倘或實行則姜翰卿都統或將即任爲京師衛戌總督也 
[兩日中之中校長會議]  
　　二十九日第十三號議事日程如下一江蘇會員陸規亮建議案（審查報告）二請敎育部對於審定敎科書應特别審愼案（武昌高等師範附屬中學校薛德焴提出）三整頓中學辦法案（河南會員張福星提出）四吉林省立中學校校長黄保極建議案五請變更學業考查規程案（湖南會員提出）六中學校學生升級畢業變通辦法議案（河南省立第二中學校校長趙允治提議） 
　　三十日第十四號議事日程如下一總長交議第三題審查報告二延長中學修業年限案審查報告三奉天會員請確定中學敎育宗旨案審查報告四陳請畫一科學名詞建議案（京師會員許洪綬閻翰昇提出）五請敎育部編訂各科敎授細目建議案（廣東會員黎貫提出）六中學校設置預備級提議案（福建會員提出）七請變通入學考試時期案（廣東會員提出八對於女子敎育建議案（北京女子師範學校附屬中學校主任歐陽曉瀾提出）九女子中學校家事一科應注重實習案（同上） 
　　中法協進公會情形已載前報據最近消息協進會與校長會議感情甚洽將來卽因校長會議以聯絡全國專門學校校長會議庶便討論法文與專門學校之關係兹覓得中法協進公會幹事致專門學校校長會議函照録如下全國專門學校校長會議諸位先生大鑑敬啓者本會討論問題以敎育爲重會之發起於斯時者亦正以全國校長會議爲最好機會前週已得與中學校長相見兹擬假敎育部會場就聆敎益並討論法文與專門學校之關係諸位先生何日何時得暇尚乞先期示及以便通告本會同人又蔡孑民先生與貴會及本會均有關係乞逕與蔡先生商訂亦可專此敬頌公安中法協進公會幹事鐸爾孟李煜瀛敬啓 
[魯省匪禍之客述]  
　　魯省自悍匪范玉林龐子周白天祖等合股大舉又爲各報添一材料余避亂僑庽滬上已數越月上月十三號因事抵濟寗聞距城數里某地即被搶掠一空逃難之婦女老幼慘不忍覩近且有城治不保之風說警兵巡邏如梭情形甚爲嚴緊遂於十六號蒼皇南下鐡路沿線已多警備車中遇第七旅正兵二名與談南驛站被擾事據云十一號早突有匪首率黨三四千名高舉山東靖國軍第一路旗幟後隨重車轎車百餘並帶肉票數百轟轟烈烈直奔南驛而來該站路隊與警士正欲抵抗而已被其包圍數重槍斃二名逼令繳械並將票房内外之電線電話損壞軍火金錢等物搜羅凈盡復破南驛寨飽載而去唐鎭使聞警趕派多營馳剿賊遂分三股遁去蔓延九十餘里一北擾萬德車站一東攻萊蕪一西襲肥城抛棄牛馬輜重無算胥經各營變價頒賞抵兗站時已十二鐘南門猶未啓時聞城内邊炮聲土人云此唐軍門祭陣亡兵士送柩赴車站也余因遇友人邀往津沽一游遂改北道抵南驛見票房門窓尙未整理警士均有戒心避亂者仍絡繹不絶大汶口有第七旅數營在車守候寨内插旗嚴待聞日前曾在站西十餘里兵賊鏖戰砲聲震耳至泰安乘車者有肥城縣署員兩人述本城於十二號四五鐘時被范玉林率夥千餘將城攻陷警備隊隊長林某竭力堵禦因衆寡不敵遂護縣長出城匪即登堂傳令禁止姦淫衣服等物准現用不准携帶然衆匪仍不分皂白大肆擄掠惟李姓貪污吏被搶獨甚二子胥被架去尹姓素有官聲爲之嚴守門户又曾充江防統領之尹占魁賦閑在籍聞警即持盒子砲在南門内自述官銜歷史蓋以賊中多江防潰軍希其知己聲威或可轉圜也不意賊竟環砲轟斃并持刀攢刺以數十年之老軍官乃死於若輩之手可慨也幸賴第七旅與住濟之第一混成旅得電急往完全克復第三日内縣長尙不知下落警佐某赴省呈報署中次序大亂共擄去男女八九百人分十五股護擁向蒙陰方面而去聞萬德昨曾飛電告急惟尙無恙萊蕪亦有失守之耗當未確耳 
[長沙通信]  
　　寶慶縣城復被南軍佔領數誌前報兹聞湘潭商會昨接寶慶商會來電謂此次北軍由該縣退走之際始則不過刦掠旋竟放火焚燒慘無人理商民損失約以萬計人民之死傷者爲數亦甚不少云云查寶慶迭遭兵禍本年慘被燒殺已經數次人民何不幸之甚也 
　　湘省前以寶慶北軍失敗謠諑繁興一般商民異常驚恐近日以來因寶慶雖已不守然南軍並未再行進攻衡陽之吳軍亦未有若何舉動即湘東方面南軍旣未進取北軍亦尙可支持以故省城謠風已不如前此之熾烈現幣價格亦不如前此之飛騰聞日來光洋斢價每元已由二十三四兩跌至十九兩 
　　惟湘省匪氛日見其烈而尤以長沙各鄕爲甚昨聞有軍隊數十人奉令解運餉銀子彈接濟某軍行至河西鄕之把把嶺附近忽有土匪二十餘人突出要擊除將所有子彈兩箱光洋一千餘元一併刦去外並擊斃兵士十九人傷數人張督得耗立即加派軍隊前往剿辦至則該匪等已無一人該軍以土匪遠颺團保應負責任乃不問皂白竟將該地團保殺戮而返冤矣 
　　水上警察廳廳長翁守謙以沿湖一帶水盜潛滋於水上治安大有妨碍擬即親赴下游各屬巡視以便督飭各署長員及巡官等極力搜捕昨已呈由張督核准於二十六日由省首途至廳長職務則已委本廳總務科長賴家祥暫代 
[西南軍政府對徐布告]  
　　各省督軍省長各都統各護軍使各鎭守使各師旅長各省議會各商會各敎育會各報館均鑒共和國家其所以維繫人心統治全國者厥惟國憲國憲一破紀綱蕩然必至分崩離析而日趨於杌隉此次護法之舉純爲保全約法維持國會迭經布告中外共聞當北京非法國會選舉僞總統本軍政府亦旣宣言非法選舉無論選出何人决不承認實本護法救國初志絶無好惡於人迨徐世昌被選爲僞總統亦曾勸徐勿就僞職以搖國本而自陷於危使時局日益糾紛而不可收拾並再四申明護法各軍但求無悖於法即可解甲息兵其擁護約法之苦心酷愛和平之素志當爲中外所共諒卽吳師長佩孚及我譚聯軍總司令浩明曁南軍前敵各將領又復一再通電反對非法選舉尊重約法維持統一大義凛然亦旣昭示於天下徐世昌果尊重國憲顧念民嵒當如何利用時機促進和平以謀統一乃甘受人愚悍然不顧竟於十月十日輒受僞職以私人自搆之國會任意賄買之議員竊行選舉遽冒大位是紊亂國憲破壞統一之罪厥有攸歸烏噱根本大法可以毁棄非法機關可以意造則凡國内强有力者孰不可竊假名號以自娱促民國之分離致國憲之愈亂流毒海内騰笑友邦來日大難豈復有寗宇哉猶欲欺罔國民侈言統一僞恤民生矯飾文明妄談法紀行僞而堅順非而澤律以袁段叛憲之罪寗有輕重之分徐世昌旣毁冠裂冕趨走極端則軍政府護法戡亂責任愈重孰爲禍首孰破統一邦人君子當有公平之判斷軍政府惟有順從民意以維國憲而固邦本爲此明正徐世昌破壞民國之罪必使共和民國實行眞正共和政治哀我民生庶其有豸昭告天下咸使聞知特此佈告軍政府 
[廣東憲法促成會成立]  
　　二十七日午后一時憲法促成會假國會議員俱樂部開成立大會到會者二百餘人由褚輔成主席首由主席報告進行情形並以會中設議事文牘交際庶務四項幹事諮詢大衆贊成再討論主席問題贊成幹事輪充者多數旋宣告討論憲法上之參事會組織及職權與省長之任免方法等問題討論結果雖未具體的决定而各種見解及理由俱各發揮盡致想下次審議此等問題時必能减少障礙而易决定也再褚氏報告各省招待員談話會之結果如下（一）同人因事離粤者由各省招待員設法催促回粤（二）現時在粤同人由各省招待員勸告勿得任意離粤（三）現在未經遞補各缺除由院查明正式通知候補人外仍由各省招待員催促聞參院到粤人數爲百七十二人現在離粤者二十五人在中途未到者約五六人衆院已到粤者四百十五人離粤者七十餘人 
[唐繼堯闢謠之通電]  
　　連日津滬轉載京報謂南方提出條件六項（一）恢復舊國會（二）唐繼堯爲滇黔巡閱使（三）陸榮廷爲湘粤桂巡閱使（四）岑春煊爲副總統（五）李烈鈞爲福建督軍（六）補給西南各省軍費又京報載稱唐紹儀提出條件三項（一）請徐世昌先下令停戰（二）允發給南方兵費（三）混合組織國會内閣想護法各省報館必有轉載之者此等讕言本不值智者一笑但爲防國人有所誤會不得不略加辭闢調和本爲西南所希望當此極混沌之時代尙無一毫端緒决不致突然提出條件此其一旣曰恢復舊國會唐紹儀亦軍政府總裁之一不應另提條件且有混合組織國會内閣之說步調遂如此歧異内閣混合尙可說得下去國會混合果爲如何此其二即今將來有條件而恢復舊國會爲兩年來唯一之主張祗可目爲前提不能認爲條件又福建督軍一事與李烈鈞不甚相干卽令有所要求亦不致牽及於李此言太不明事實此其三凡此皆北政府派故意揑造藉報紙傳播以污西南之面目令一般人指目西南爲巡閣使副總統督軍軍費等項權利問題有斵喪我護法之同情也繼堯敢斷定自徐世昌非法被選以來凡所傳西南要人一切函電與種種條件說皆北方揑造之願國民勿爲所愚唐繼堯叩馬印 
[川陜間近聞]  
　　成都消息援陜軍彭旅長由廣元來電云據前方警戒部隊報稱駐陽平關鍾體道部唐廷牧軍日前因餉乏食艱譁變一連唐命二連追襲亦相隨向碧口方面潰逃唐懼已馳返甯羗又據稱管金聚部王團已回漢中現係川軍楊團接防聞因秦省靖國軍進撲西安故令王團回漢各等語特此電聞遠耀叩删 
　　鍾體道田頌堯分駐甯羗褒城糧餉匱乏近來各兵士均紛紛携槍由甯羗小道舒家壩投漢中管金聚者現又有由黄爪嶺山路到廣元投彭竹軒旅長者經彭旅長格外優待繳快槍一枝每名給洋三十元并各給證書一張飭均穿便服藉示體恤日前劍閣梓潼沿途回籍散兵約有四五十名均着便服 
　　北京政府任賴心輝爲二十二師之旅長率兵六營往援潼關道經鳳翔被陜西靖國軍郭堅之兵截堵奪獲賴軍子彈十餘駝賴軍已有進退維谷之勢 
　　陜西靖國軍副司令張伯英現統兵一師一旅鎭守潼關并分兵嚴守各要地防堵奉軍入關陜督陳樹藩離西安省城今已數月現經陜西靖國軍總司令于右任派兵截斷陳之歸路西安省城空虚故陳異常危急前劉存厚派出川陜交界之防軍每遇入川商旅異常苛待各商旅均紛紛赴漢中向管軍投訴現管旅已派員到廣元與彭旅接洽將劉軍撤去仍由管旅派秦軍在西秦第一關駐守與廣元派出駐防川境七盤關之川軍兩不侵犯近來商旅始無阻塞之虞 
　　陜南管鎭使所部軍隊前有一營駐沔縣劉存厚所部殘軍亦有駐沔縣者現管使附南情態已爲劉鍾探知管恐其軍隊駐沔者爲劉軍所襲已令飭退駐離沔三十里地方向劉軍戒備陜西甯羗縣屬棋盤關距廣元縣一百四十里前任警戒之北軍於十月二號忽然撤退又駐甯之北軍亦於是日開回漢中 
　　神壩不知命意何在云云以故龍神殿靖國軍防堵甚嚴道路幾斷行人又有偵探報稱火線上之電桿業經敵人拔去祇留兩排兵士防守西河口之羊捲關餘俱 
 
 
 

Page 7

 
 
退走 
[關於戰事之汴訊]  
　　吳鎭軍暫緩赴陜南陽鎭守使吳慶桐近奉中央電調督率所部軍隊預備援陜業於日前由京回宛整頓一切刻據軍界確息當軸以豫南毘連襄樊防務重要若開拔赴陜地方兵力不免單薄於邊防大有關係已經據情電請中央將該鎭守使留守豫南暫緩赴陜以免地方搖動 
　　李諮議赴陜過鄭中央近以陜省危急特派公府諮議李廷璣赴陜向陳督軍及各司令授以計畫李奉諭後乘京漢快車於日昨夜間一句鐘抵鄭次早即乘汴洛車西赴陜省 
　　吳司令派員募兵前敵吳光新司令近以所部軍隊缺額甚多亟應招募新兵以便塡補現已委派副官邵瑞五來豫在郾城一帶設局招募新兵兩營擬俟招募齊全即行返湘 
　　參戰軍一旅過鄭北洋陸軍第一混成旅前在直隸豐台一帶招募新兵二團預備加入參戰軍隊刻已招募完竣奉中央電令開赴南京訓練以備調遣應用聞募兵員張廷銘奉令後已將此項新軍於日昨開拔過鄭南下矣 
　　奉軍械軍往陜省奉軍許司令蘭洲及師長孫烈臣前奉中央調赴陜省業經帶領軍隊前往兹聞該司令等派員在陸軍部領出子彈八百餘箱並有過山砲四尊裝載京漢車在鄭略停即行換車赴陜 
　　被傷軍來省就醫南關車站昨有東車載來歸德鎭軍隊五名各帶傷痕輕重不等旋由火車上抬出一併送至城内小紙坊街官醫院調治 
[江蘇省議會之停頓]  
　　十月二十六日大會以不足法定數未得開會三十一日大會亦如之十一月一日大會亦如之說者謂晨起時又復睡覺也當三十一日未得開會後議員以空勞往返要求議長調查在省人數如在九十人以上再開大會否則寗可休會至晚九時議事日程送到各寓據云在省確有九十餘人乃屆時簽到者止七十人羣以爲怪請假而去者無論已在省議員當然到會有人謂揚屬公寓有雀牌兩局下關瀛洲旅館撲克一局於是用電話催請答云俟局散再到會衆見無希望遂由議長宣告散會當未散會時議員三三五五聚訟紛紜記者拉雜聽之有主張限制請假者有主張懲戒缺席者有主張索性休會數日者内有揚州議員王贊臣當衆大駡朱紹文陳大猷等一派專制大家不高與到會衆間其事實王謂大家都費資本而來每月六十元不夠利息是以我們主張提出議案增加公費爲每月一百二十元揚屬已有十餘人簽名贊成矣拿至他屬簽名竟爲朱紹文陳大猷劉伯昌陳伯盟等擋住以致淮徐蘇常等屬議員概不肯簽字似此一派專制非消極反對不可連日他們邀約同志不出席每一牌局可拉四人一撲克局可拉七八人以爲消極對付彼等若要開會非簽字贊成增加公費不可聞者皆竊笑之旋見會場徧散油印一爲朱紹文等提議請設懲戒審查會案一爲劉伯昌等請定請假限制案衆人連呼贊成不置兹録於後 
　　（一）請設懲戒審查會案本會設審查會之要件有二一因事務之必要一因遇有必須審查之特種事件兹查省議會法第三十二條至三十四條係規定懲戒事項實爲本會内部特種事件而情節輕重若何處分適合與否實有審查之必要今本會改組伊始大會審查會即有不足過半數之事實坐令多數到會之人不得行使職務若不急圖整頓必有日益腐敗不堪維持者擬請依議事細則第八條之規定增設懲戒審查會定額十一人凡關於省議會法第三十二條至第三十四條事項之有無情節之輕重處罰之方法每星期開會審查一次提出大會議决以重法律而維會務云云提議人朱紹文連署大劉伯昌陳大猷陸伯盟王發蒙楊在嚴 
　　（二）議員請假制限案查本會議事細則第三十六條關於議員請假規定其日期並無限制以致開大會及審查會時每因法定人數不足不能開會害時失事莫此爲甚擬請於同條第二項下增加左之二項以示限制當否請付公决（一）議員請假除因病不能到會者外每次不得繼續至十五日以上（二）議員每缺席或請假應按日停給公費提議人劉伯昌王鳳誥陳伯盟朱紹文羅會莊 
[南京快信]  
　　法國發行戰勝公債票券齊省長昨出示勸諭軍民人等各盡其力踴躍認購以逹戰事最後公共之目的 
　　軍署參謀長何恩溥昨奉李督命赴蚌與倪嗣冲有所按洽即由蚌乘車入京代表列席督軍會議 
　　中央召集督軍會議定支日開會李督昨復電因病不能親到派參謀長何恩溥代表列席 
　　浙督軍署參謀長范毓靈滬護軍使署參謀長馬鴻烈昨日聯袂過寗乘津浦車北上聞係代表到京列席督軍會議 
　　有人在寗組織平和期成分會惟地點尙未擇定經費亦尙無着 
　　曹錕電告李督准東日入京 
　　贛督陳光遠派周副官乘津浦車來寗李督派王副官長接洽 
　　省議員徐庭啓提出江北運河工程局溺職違法質問書昨由會咨請省署請於五日内答復 
　　李督因蘇省防軍單薄電請添招第二補充旅以厚軍力聞參陸處已復電照准 
　　徐州鎭守使張文生昨又電李督稱徐州匪孽肅清地方安謐請假一星期赴京事竣卽遄回防次 
　　張文生電告軍署匪首李德功在徐緝獲李督復電即就地正法以昭炯戒 
　　此間時疫盛行傳染頗衆中西醫異常忙碌 
[杭州快信]  
　　廣州參議院昨函省議會稱廣東現開憲法會議審議地方制度於各省議會省長均有密切關係規定條文不得不徵求地方公意附寄草案有應行修正者請隨時函示 
　　浙江僑工事務分局已於東日實行成立擇蒲場巷前陸軍小學堂舊址爲局所以杭關監督沈爾昌爲局長 
温州第十中校罷課風潮經甌海道署第二科長章吉士會同永嘉張知事連日往該校勸諭諸生照常上課校長劉紹寬亦先後演說并召集班長蘇希文等反覆開導仍未平靜 
　　浙江農事試騐場長葉芸以前頒暫行規程第四條任用技術主任及技術員須具有農業專門學校之資格是項人員不可多得擬請變通辦理已奉實業廳呈部核辦 
　　新任浙江緝私統領米占元昨晨在城站滬杭旅館接受關防禮畢即赴軍民兩署曁鹽運署均蒙傳見聞此來隨行人員有二十餘員營隊各員不日將有更動 
　　前永嘉統局長王寶謙前縉雲縣知事李崇儒經甌海黄道尹呈請分道任用昨已奉省長令照准 
地方通信 
[蘇州]  
　　紗廠請銷認稅之指令蘇州盤門外蘇綸紗廠迭經呈請財政廳銷除認稅兹奉指令云據禀已悉此案本廳前令開誠布公原期兩無妨碍乃該董等始終堅持逺欲退認殊不可解要知運銷出省之紗向係赴關完稅其售銷本省者退認之後若亦改報關稅於商頗不合算蓋關稅定章每件須完關平銀二兩一錢貨物稅每件祗完銀二元一角六分輕於關稅幾及三分之一並可通行全省商賈安肯舍輕就重是則運銷内地之紗决無報關之理該廠一再請退是否確因出紗較少認額賠累其中有無别項取巧情弊仰令行錢所長秉公查明議復飭遵如准退認應仍由稅所派員駐廠稽征以杜避漏 
　　因爭産釀成搶刦案之結果祥符寺巷張雲祥張雲泉弟兄因爭産釀成糾衆搶刦貨物當經警廳將張雲泉及轎夫四人拘送縣署訊究兹悉此案業經審理終結張雲泉以强盜之所爲判處三等有期徒刑三年兩個月褫奪公權全部十年轎夫張全大張壽林姚阿金陶金生共同强盜之所爲判處五等有期徒刑各二個月褫奪公權全部五年所有在各典當查獲之原贓先着原告自行備價取贖餘贓着被告如數交案給領 
　　給領故警恤金唯亭警察分所警士馬義和於春間因梟匪搶刦典當拒匪殞命當由該警士之母馬李氏呈請吳前知事轉呈省公署給予恤金兹悉已奉省長核准恤金一百元飭由該氏到縣具領矣 
[鎭江]  
　　馬鎭使經過淮揚鎭守使馬玉仁於日昨下午乘淮慶小輪南下道出鎭江暫駐翌晨即乘早班車赴寗晉謁李督籌商江北開辦冬防事宜 
　　時疫仍未稍减鎭郡對江二洲大橋一帶因天時不正傳染疫癘爲時已屆二旬刻下仍未稍殺其病狀爲頭暈發熱咳嗽與他處相同死者日有所聞素有肺病者尤爲危險 
　　道委復勘秋災鎭屬丹徒金壇溧陽各縣旱災情形已由各縣知事履鄕勘察呈報省署請求派委會勘現金陵俞道尹已派員分赴各縣復勘該委員業於日昨蒞鎭謁見倪知事晤商會勘辦法 
[揚州]  
　　寶應因利局請欵寶應地瘠民貧前經紳士籌欵創設因利局專爲便利負販惟近來年歲荒歉貧民衆多原有經費不敷供其週轉現特由紳士胡金淦等禀請場運局量予補助以資挹注即經舒局長核准在慈善經費項下每節撥助二十千文並於三十一日呈報張司長備案矣 
　　組設幼稚園江都城鄕學校多至百餘所惟幼稚園尙付缺如現由紳士王虎榜及國民校長周勤等特國民學校基礎事屬可行惟經費如何籌集及辦理章程未據陳明特令王等詳細具復 
　　揭控食商邑人焦潤田以鹽阜食商同德號歷年所收功鹽恒以多報少現特查獲該號東盤查賬據弊竇於三十日在運署禀控 
　　請禁搭用念文銅元通泰全體場商公恒茂等以新流行之念文銅元下場收鹽頗不適用而錢莊任意參搭殊受影嚮一日禀請張運使轉諭錢莊免搭念文銅元並請令劉統領飭諭各門警察及軍隊查明場運局所發之運錢護照始可放行以免錢商淆混 
　　發現時疫症揚州近因天時不正新城東關街二廊廟一帶發現時疫喉痧症甚夥藥爐茶灶幾於無家不備患重者七八日即愈輕則三四日尙無性命之虞 
[嘉興]  
　　組織陶新紅瓦廠嘉善縣屬向係製造磚瓦之所嘉屬六邑建造房屋所需磚瓦均向該處購買故窰業頗形發逹兹有商民潘嘯湖等籌集股本二萬元於該縣干窰鎭組織陶新廠製燒紅瓦等以應建屋者之需業已呈准實業廳備案矣 
[杭州]  
　　省會副議長選出一名一日下午二時省議會開會决選副議長出席議員一百三十七人新秘書長未曾到會仍由書記代席周議長報告日程畢速記按組依次分發選舉票各議員次第投票畢由議員宣告令代席秘書長當衆開票檢點名刺與在席人數相符選票缺少三票議長謂今日人數多而均不離席且爲時尙早不如照前昨兩天成例重行投票衆贊成遂由速記復點在席人數已增加五人由代席秘書長報告現在在席議員一百四十二人查照選舉規則應得七十二票爲當選速記仍按組分票各議員投票畢時已四鐘代席秘書長宣告開票逐票唱名陳琪得九十五票當選爲副議長其餘何紹韓十七票陳樹基三票秦炳漢一票陳一基一票糢糊不明者一票白票十四票廢票三票唱名畢即由新副議長陳琪登台發言略謂鄙人才識譾陋謬荷諸君推許舉琪爲副議長實深慚愧嗣後對於議會進行事務與諸君共同協商還望隨時指敎云云說畢退還本席周議長謂第二次選舉副議長應否繼續舉行抑待休息後再行開會選舉多數議員主張依照議會選舉規則休息十分鐘嗣於四時四十分由周議長搖鈴開會出席者僅僅七人遂宣告延會 
　　省議會之新秘書長浙江省議會秘書長孫智敏君業已向周議長辭去職務聞所遺秘書長一缺已由周議長電聘魏伯楨接充魏係寗波人前清曾任知縣昨已由寗來杭矣至總務文牘會計議事庶務各科秘書因競爭者衆現在尙未派定 
[甯波]  
　　濟生醫隊赴紹昨日新甯紹輪由滬抵埠搭有上海中國濟生會濟生隊第二班各員派往紹屬各區施救時疫暫寓江北岸華安旅館隨帶各種藥品多件當由張道尹歡迎讌會並給發餘姚上虞紹興等縣公文護照以資保護聞該隊長陳榮華馮仰山分二處施救陳榮華谷照亭吳節菴並醫生劉少英等爲第二隊擬今日起行赴紹馮仰山張瑞祥及醫生英雨川等爲第三隊已於昨午二句鐘搭車前往餘姚各鄕村施救矣惟今秋紹屬疫氣盛行死亡無數未知能藥到病除否 
　　禁止造謠佈告警察嚴廳長日前出有佈告云照得本埠中國銀行資本充裕誠信孚人並無停兌之說近聞有不法之徒憑空造謡不用中行鈔票殊與地方治安大有關係除飭警隨時查拿究辦外合亟布告爲此示仰各色人等一體知悉毋得妄聽謡言自相驚擾其各凛遵 
[安慶]  
　　聯防魯匪徐州鎭守使張文生以山東土匪蔓延勢甚猖獗所屬軍隊不敷派遣特電懇倪督軍就近由蚌埠撥借安武軍數營赴山東幫同剿匪倪督軍以皖北亦屬不靖况瞬屆冬防勢難調遣惟東匪披猖蘇皖交界之區不能不預防竄擾特嚴令皖北各屬知事并駐防各軍隊一體加意嚴防 
　　門禁之嚴緊皖南鎭守使行署通函各機關云大局未靖防範不可不嚴城門往來尤須注意本城各衙署員役因公出入概須給領出入城劵及護照執照以免留滯其出入城劵即由領劵機關自蓋戳記及主管官私章於單身之人一併放行帶雜物者須呈騐護照執照方免檢查云 
[山西]  
　　時疫蔓延全省山西偏關神池等縣發生輕性疫症各縣已來電報告兹又聞興縣石知事來電禀報稱該縣近日發病者雖甚多然數日即愈尙無危險遼縣清知事來電稱近日城鄕確已减輕决不致有意外之虞趙城賈知事來電呈報該縣時疫情形及治愈方法高平范知事來電述該縣時症現已逐漸减少渾源郭知事來電報告近三四日内多數就痊城鄕疫氣漸銷靈邱蔡知事來電禀復該縣疫症有增無減幸愈者多死者少已將渾源淶源兩路遮斷交通定襄縣鍾知事來電述城鄕發現瘟病者約十之六七疫死老人小孩十一人各學校已停課 
[天津]  
　　省議會電請和平順直省議會致北京電云大總統國務院廣州軍政府政務總裁鑒南北相持戰禍經年民困財窮强鄰竊視國之不亡僅耳省會爲人民代表不忍坐視淪胥敢抒悃忱爲民請命懇務犧牲己見早就和平幸甚 
　　故城縣戒嚴誌聞山東土匪前自晏城敗退後竄踞恩縣之苦水舖村大肆搶掠並槍斃警備隊三四名擄去人口五六十名又在大王莊小王莊玄家廟等村大肆搶掠並擄人口百餘名向高唐夏津等處逃逸去直隸故城縣境僅四五十里五六十里不等故城縣袁知事特將沿運河各渡口船隻於夜間盡數拉往北岸以防賊人潛渡又於縣城東門外衝要通衢派軍警數棚嚴密稽查以免匪徒混入 
[廣東]  
　　兩院秘書廳與報界交涉廣東某報云日前因報中有載無名之快郵代電者惹起國會同人之注意羣向兩院詰問兩院秘書廳昨致警察廳一函即爲此事函云逕啓者昨閱省會天聲日報七十二行商報等日刋本月二十四日要聞欄登載國會議員不承認八日表决案之通電末稱國會議員二百五十九人叩删等字樣此電如果屬實當有議員二百五十九人列名旣無發電者姓名即無負責之人等於匿名揭帖各該報貿然登載殊爲不合應請貴廳勒令各該報尅日於原載報欄内切實更正以免淆亂聽聞至紉公誼參衆兩院秘書廳啓 
雜評一 
[時局近觀（默）]  
　　徐於上台時熟察國内有人人贊助之情勢在己則抱定面面俱到之方針時局固可信由我而收拾也而今則西南已發討伐布告於和平進行漸見障礙矣新舊交系調和無效於統一北派未見成功矣新議員感情忽變於内閣總理同意案又無把握矣使團議决緩付鹽稅餘欵以待時局解决於財政前途又增困難矣而此外督軍會議之效果如何亦尙在難料間然則以今日情勢論徐所處地位或將由順利而入於荆棘之途乎前此勸勿就職者至此或將思及其言乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[交通遲緩之訾議]  
　　字林報云泰西各國之國有鐡路雖不無可指摘之處然各路接車則必力求便利以惠行人中國各鐡路裝載旅客郵件於接車一層向來無可訾議今則不然就郵政司之通告觀之中政府辦事可謂糊塗交通因之遲緩是不可不嚴重抗議之也據通告云京漢鐡路開車時刻表現已改變故由滬至漢之郵件由滬寗夜車載出者此後將在南京改交上水輪船寄往漢口而上海郵件報紙附午前七時五十五分出發者此後傳遞時間將較日前多費十七小時云查自滬赴漢之郵件向來全由鐡路傳寄既抵南京即過江轉由津浦路線載至徐州稍待若干時復由徐州循隴海路線而逹鄭州其地爲京漢火車所經行之點故郵件得附京漢快車直抵漢口前後約共需四十八小時今按各路開車時間表上海郵件到徐州後須等七小時三刻之久始能附隴海車轉至鄭州但隴海車到時而京漢車已早一小時由鄭州南行矣故行客郵件須待翌日京漢車方可赴漢無端在鄭州空費二十三小時使隴海車可提早一小時從徐州開出則可在鄭州與京漢車相接而行客郵件即可早抵漢口一日奈何交通部不於此河之意哉事關交通滬漢商會不宜漠視苟無暗潮作梗則改正時間固易事也 
[美政府管理棉花方法]  
　　字林報云美國管理棉花委員會所採定之方法已屢見十月間之電訊兹得九月二十三日華盛頓消息所言較詳據云美政府爲規定花價起見於九月二十三日指定委員會兩起一則調查棉花之現狀一則於調查時管理棉花之支配其管理方法乃在依照美總統所可核准之價格收買美政府與協約國政府所需之各種棉花調查委員會會長爲稅則委員會副會長培芝氏將在種棉區域着手調查收買棉花委員會會長爲農部濮蘭得氏戰時實業部亦派員會同辦理調查會今已開會討論棉花現狀並决議兩事（一）支配棉花委員會應有權立即按照棉花之品量分給棉花以供國内與國外銷棉者之需求並應有權於必要時收買棉花以供美政府與協約國政府之需用（二）棉花委員會覺上述辦法於固定棉價事將有重要之影響但委員會仍將以留心考察全局以决定此舉之影響及規定棉價等法是否有施行之必要 
[籌募美國戰爭事務經費之預備]  
　　英文滬報云星期一日上午十一時三十分駐滬美總領事署將開籌募美國戰爭事務經費預備會已邀請上海天主敎民猶太敎民青年會女子青年會華人團體各派代表二人與會該會議由駐滬美總領事薩門斯君召集星期三日午午五時尙將在滙中旅館開大會公决籌捐辦法並推舉幹事員此欵將用於隨同在法美軍經營各務之機關紐約總幹事會預期募集此項經費美金洋一百七十兆元擬於中國籌募三十萬元預料滬地可得此數三分之一 
[昨日募集之决勝公債]  
　　英文滬報云法國决勝公債二日下午四時止已募集佛郎二千三百十萬零一千三百元是日銀行雖僅辦公半日而得數仍頗可觀 
[盧護軍使北上誌聞]  
　　松滬護軍使盧永祥近奉中央電召晋京與各省督軍會議解决時局問題聞於前晚十一時乘坐滬寗火車往甯改道津浦北上顧或謂派令參謀長代往云 
[北洋援閩軍抵滬]  
　　參戰處選調北洋軍隊一混成旅（計有步兵二團共六營）出發援閩其第二團第二營營長王道平當卽督率官佐兵士開抵浦口渡江至寗由寗特開專車於前夜十二時抵滬轉送至老龍華站下車該營長即往護軍使署報告抵滬日期盧護軍使令就新操場内暫駐一俟全旅到滬即須輪赴閩云 
[處理對敵事項之調查]  
　　本埠軍政各機關昨接參戰督辦公署急電令即詳查吾國對德宣戰後凡抗議絶交宣戰期内之處理對敵事項迅卽詳細調查録本呈報除另定表式外先電查照立即施行並盼電復云云 
[縣商會議組公斷處]  
　　南市縣商會正副會長以該會依照商會法改組以後凡有商界錢債訴訟案件每由司法官廳移送商會秉公調處遇有處理不諧者再由當事人赴法庭依法起訴歷經照辦在案但本會商事公斷處未經成立每遇商家錢債調處案件或由會長自任或請會董隨時處理似未合法是以公議組成公斷處以符部章現已着手進行所有評議員及處長等職卽將定期選舉云 
[檢查郵件之撤銷]  
　　本埠軍警兩界前曾奉令值此軍事時代所有民間遞寄電報郵件信札包封等類由郵局代遞者均須派員前往每日逐件檢查明確與政事不涉者始准照章遞寄否則扣留止發辦理以來已經年餘兹聞各該機關現奉到軍民兩署訓令謂與西南方面疏通意見將有和議解决其間不免有熱心時事者往返函電爲促進和解之方針是以檢查郵寄一項無庸舉行等因故於上月杪實行撤銷矣 
[朦領湘賑劵頭標奬洋]  
　　慈善救濟會發行之第二期湘賑獎劵於舊曆九月二十三日假本城九畝地新舞台開獎後頭獎四千六百三十四號銀洋未經領去詎前日有年逾三十之王金瑞將此次不中獎劵一條塗改頭獎號碼向西門外某售票店朦領獎洋當被該店察破將王連同僞票指交巡警押送二區警署經杜警正研訊屬實除將僞票塗銷外並於昨午飭在王之胸前黏貼白布一方上書塗改慈善救濟劵號碼朦領獎洋之犯王金瑞一名派警押赴普益習藝所門前鎖示三天以昭懲儆 
[日商創設紗廠之進行]  
　　近有某日商擬在楊樹浦及浦東之洋涇兩處創設紗廠已兩誌本報兹悉紗廠所需之地已由地皮掮客與該日商訂立合同代爲收買在楊樹浦方面者則已購得三百餘畝浦東洋涇鎭方面亦已開始收買地價自二三百元起增至六七百元各業户尙居爲奇貨不肯出售收買者雖多方設法現僅購得一百餘畝云 
[警察舉辦冬防之實行]  
　　淞滬警察廳長徐國樑通飭所屬各區署隊於十一月一日起開辦冬防即經各警正佐巡官隊長等豫先佈置詳報廳長備核在案前日屆期午後六時起至次日天明六時止城廂内外大街小巷及中華路民國路十六舖裏外馬路西門外等處警士星羅棋布均各持械實彈嚴加防範一區二分所警佐王清和二區一分所警佐馬鳳山等均與巡官分雙單日於每日上燈後輪流梭巡徐廳長自本月一日起於夜間十二時後或乘車或策騎親赴各區所隊考察勤惰俾昭愼重 
　　又聞南市第一區署長趙墨林以冬防開辦伊始應與各分駐所署員會議進行故於昨日午後二時召集所屬一二三各分駐所署員討論良久决定由各署員會同巡官督率長警每夜嚴厲查察務使匪徒無從托足一面由趙署長布告商民各自防衛示文録下照得時局不靖伏莽滋多現值冬令宵小最易出没之期一切防務不得稍有遲滯鞏固治安端賴佈置適宜本轄界内素稱繁盛之區深恐匪類潛蹤其間圖爲不法殊甚堪虞本署長爲預防危害愼重公安起見亟應嚴加防範庶足以保無虞爲此佈告商號人等每日貿易務各當心往返送銀須要提早時間若不思慮周詳倘遇事故禍患何堪本署雖有捍衛之責冀可緝捕於其後何若防患於未然除逐日嚴查旅館客棧以免奸宄寄跡並督率長警不分晝夜隨時梭巡於緊要地點加派崗警外仰各商店居民人等一體遵照 
　　閘北第四區警正張際平昨帶長警二名分赴所屬各分署派出所各防地察勘一周應增設崗位十八處於每夜六時至天明六時止派警守望業將設崗地位繪圖貼說呈請廳長核奪 
[游戲場炸彈案之結果]  
　　紹興人鮑金榮許成逹陳晋卿徐釗秋楊卓民謝濟清沈子儀等七人因與某游戲場炸彈案有關由捕拘解公共公廨訊供管押在案前日午後又經捕房將鮑等解廨先山西探目壳羅香禀稱被告等迭次書寫恐嚇信函向原告索詐不遂旋復抛擲炸彈炸傷游客張少山（卽詹少山）今將原告所接之各種信件及炸彈壳玻璃屑呈案請察訊之鮑金榮供信函由我起稿囑令沈子儀謄寫遞送並指使許成逹將炸彈持往抛擲是實許成逹供兩次至該游戲場北部抛擲炸彈均受鮑金榮之指使每次給我小洋四角自購入場劵因據鮑云是項炸彈係是假的不致傷人故我擔任前往第一次將彈安置西洋景旁邊第二次係在影戲場内抛擲陳晋卿供洪兆麟另有其人並非我之化名洪於去年歲底在某茶館抛擲炸彈後我曾分得洋十四元後卽與洪離别我移居閘北與沈子儀同住致被拘捕沈子儀供原告所接之信其底稿係山鮑金榮所擬囑我照謄均係洪兆麟具名惟炸彈案實出不知楊卓民供此事並不同謀尙有徐釗秋謝濟清二人各延律師到堂辯稱被告等係受原告委託向鮑等接洽並無别故請求寬宥旋由捕房代表牛門律師聲稱各被告所犯案情重大未便輕縱請爲嚴辦惟謝沈兩人犯罪稍輕應請堂上援照民國新刑律第三百五十八條處治云云即經關讞員與英卓副領事會商之下判鮑金榮押西牢十五年許成逹押十年陳晋卿押七年徐楊謝沈四人各押兩年期滿一併逐出租界 
[消釋淡水路刦案嫌疑]  
　　住居新閘淡水路十三號門牌之浦祥林與同居婦人陳趙氏於上月十八號夜被盜刦去值洋二千數百元之金飾現洋旋經報告捕房派令包探張金龍拘獲嫌疑人劉子裕解送公共公堂訊供管押在案昨晨又經捕房傳同事主將劉解廨復訊先由中西包探上堂禀明將被告拘獲情形惟查無犯罪證據應請核辦並由事主浦朱氏陳趙氏投案聲稱是夜被盜搶刦之時並未見有此人（指劉子裕）在内繼由八百五十八號華捕證明被告係其同鄕素來認識向在軍營中當差從無非法行爲云云訊之劉子裕供稱原籍安徽向在廣東軍界充當連長因病於本年八月間來滬就醫並無非法之事可請查訪俞襄讞得供後商之義副領事羅君以被告確與本案無關遂判將案註銷被告開釋 
[依周塘發現屍身續誌]  
　　依周塘發現被害男屍已誌本報昨日上海縣沈知事接寶山縣張知事咨文云據殷行鄕經董李文浦孫大勳函稱據周十圖總甲徐兆祥報稱本圖依周塘外浦江中發現男屍一具横臥灘上由築路兵士報知警局轉飭該總甲卽行收埋因即往看見全屍包裹麻袋兩頭及腰間緊束祇露一脚等語正擬呈報問有築路兵士急催警局收埋不得不備棺暫厝函請詣騐等情到縣據此當即帶同員吏馳詣該處勘得殷行鄕周十圖克字第五段依周塘灘地上發現無名男屍一具暫收棺内蓋未封釘飭令土工起出該屍身外用麻袋内襯糖包用麻繩緊緊捆縛即飭解開面色發變身着白底柳條布大襟短衫皂藍布單褲科頭赤足有鐡板兩塊約重五十餘斤勘畢對衆去衣如法相騐據檢騐吏報稱騐得已死男屍約生年四十餘歲量身長四尺八寸膀寬一尺二寸面變色致命右腰眼有鐡器刀傷一處横長四寸五分寛二寸血癊紅色委係生前被害受傷抛入海内身死希圖滅跡當場塡單録供及鐡板帶回分别附卷存儲飭殮發封抬厝義塜召屬認領訊據總甲徐兆祥塘長沈炳卿供與報同案關謀害人命除派警勒限嚴緝是案正兇並分别呈報飭緝外相應咨請貴縣轉飭所屬警察協緝是案正兇至紉公誼 
[菜地上發現女屍三誌]  
　　西南鄕閔行鎭附近郭家宅婦人曹蔣氏被人謀害抛棄菜地上由該處二十一保八九圖地保郭阿四投報地方廳請騐並經縣警察一分所姚所長將嫌疑人徐阿香（卽徐香田）曹玉剛等押送地方廳收押候訊等情已兩紀本報兹由地檢廳林廳長於前日委派許檢察官沈檢騐員等乘坐小輪下鄕相騐旣抵屍場先由地保供訴菜地上發現女屍情形並稱曹蔣氏常時如何致斃地保並不知悉事後據外間傳述徐阿香有一寡媳再醮於曹玉剛之子晋發爲室即招晋發至徐家居住不久晉發不别而行經徐檢查被晋發捲去衣飾銀洋因此曹徐二姓結成仇隙此次蔣氏之死據曹指稱被徐謀害而徐阿香則稱蔣氏實被其夫謀斃將屍抛出故意陷害究竟實情若何難以指明云云許檢察官即命檢騐吏騐明該氏雙手用麻繩反縛頸間繞有麻繩委係被勒致命而死遂即塡明尸格將麻繩等物帶回儲庫一面令尸屬自行收殮迨許檢察官等乘輪返滬到廳禀復時已夜半矣 
[浦東時症之蔓延]  
　　旬日以來浦東一帶時症流行大概寒熱頭痛輕者二三日重則一週可愈因此死亡者亦十有二三各鄕村莫不沾染蔓延數十里陳家行高陸兩行等各鄕鎭幾至十人九病南滙縣境病者亦多醫生頗忙藥舖生意大有應接不暇之勢云 
[一週間之金融調查]  
　　調查上月二十八日至本月二日止此一週間由外洋運來者祇有大條銀五十七條旗槍洋八萬元至由滬出口者除裝往大連洋十萬元哈爾濱銀二萬兩外其餘天津漢口烟台南京蘇州杭州等處之來往銀洋較上屆調查時爲多而南京造幣局運來之新幣則共有一百萬元之譜兹將逐日進出口之數録下（星期一）浙江興業銀行運往天津新幣五萬元又運往漢口寶銀十一萬兩中國銀行運往南京銀六萬兩又運往甯波洋十萬元交通銀行運往天津銀二十萬兩洋二十萬元又運往南京銀六萬兩鹽業銀行運往漢口銀五萬兩又運往南京銀五萬兩北市各錢莊代客帮運往大連洋十萬元中國銀行從南京來新幣八萬元交通亦來新幣十六萬元（星期二）各莊運往天津銀五萬兩又運往漢口銀五萬兩正金銀行運往漢口銀五十萬兩中交兩銀行各運往南京銀六萬兩又兩行各從南京來新幣八萬元（星期三）道勝銀行由東洋公司輪船儎來旗鎗洋八萬元華比銀行來大條銀四十一條花旗銀行亦來大條銀十六條中交兩行各由南京來新幣八萬元中國銀行運往杭州洋四十萬元台灣銀行運往漢口銀十萬兩中交兩行各運往南京銀六萬兩（星期四）交通銀行從無錫來洋三萬元又南京來新幣八萬元花旗銀行運往天津洋三十五萬元中國銀行運往南京銀六萬兩又運往漢口洋十萬元交通銀行運往南京銀六萬兩又運往漢口洋十二萬元（星期五）中國銀行又從南京來新幣八萬元交通亦來六萬元台灣銀行運往漢口寶銀十五萬兩道勝銀行運往天津銀十五萬兩又運往哈爾濱銀二萬兩中國銀行運往南京銀六萬兩又運往烟台洋二萬元各莊運往天津洋五萬元交通運往南京銀六萬兩（兩星期六）中交兩銀行各由南京來新幣八萬元又行運去寶銀各六萬兩中國銀行運往漢口洋十萬元滙豐銀行運去銀二十萬兩各錢莊代客運往天津洋直十萬元 
　　此數日間滬埠銀拆表面上雖限定七錢其實加至一兩尙不易拆借並聞日商某某等銀行曾向華商結進三個月之常期銀百萬上下利率頗厚華商方面莫不受其影響是以連日花紗布疋麵粉等貿易非惟呆滯且雖貶價尙不易脫手 
　　上月二十八日上午洋釐稍跌計七錢三分四釐半是日下午各銀行錢莊收進不少故又漲至七錢三分八釐迄今常在七錢三分五釐至七釐七毫半之間 
　　鎊價已有兩星期未經更動昨日始縮去半辦士惟與各銀行進出之價並無關碍至本月份驃金之價則略爲升提蓋因東滙已改爲四錢五分二釐五也 
　　現貨赤條因銀根緊促本月一日跌至二百七十四兩五錢至昨日正午因賣者甚少故復漲至二百七十七兩恒孚及銀樓同行足赤飾金之價跌而復漲仍售四十一元 
　　昨爲星期六滬上中外各銀行所存大條銀曁銀洋之數調查録下麥加利存銀一百十一萬洋一百十三萬滙豐存銀六百六十八萬洋一百三十九萬大條四條德華存銀三十一萬正金存銀二百四十三萬洋七十三萬道勝存銀一百二十四萬洋二十四萬通商存銀三十萬洋五十萬東方存銀二百六十四萬洋五十四萬花旗存銀八十三萬洋七十萬大條五條華比存銀二十八萬洋三十萬和蘭存銀二十二萬洋八十五萬中國存銀九十二萬洋二百二十五萬洋五萬各錢莊存銀一百十萬洋一百二十五萬交通存銀四十六萬洋一百零三萬有利存銀三十萬洋十二萬三井存銀二十三萬洋五萬三菱存銀十三萬洋五萬朝鮮存銀四十二萬洋十三萬中法存銀七十五萬洋三十六萬總計存銀二千一百六十三萬洋一千二百十二萬大條銀九條較上届（二十六日）調查報告少存銀一百九十九萬兩洋則多存十九萬元大條銀除鎔化一百零四條外少存四十五條尚有金城滙業四明興業聚興誠中華商業浙江地方永亨中孚鹽業等銀行所存銀洋之數則尙不在内 
[茂新洋行之棉市報告]  
　　茂新洋行三十一日棉市報告云近日棉價有低落之象每包已跌銀一兩至一兩半價雖低落仍無甚買賣廠家暫不進貨蓋預料棉價尙須跌落若投機者一部份仍受銀根緊迫之壓力則廠家所預料者或難免不實現也 
[中日兩郵船均將抵滬]  
　　英文滬報云高麗丸郵船星期二日可由香港抵滬南京號郵船今日由横濱起椗星期二日亦可抵滬載有美國郵件 
[海關宣布之圜幣兌率]  
　　文滙報云海關宣布十一月份各國圜幣兌率如下 
　　英金一鎊合銀三兩四錢九分關平銀一兩合佛郎七元五一美金一元合關平銀七錢三分關平銀一兩合日洋二元四十八錢又合盧比四元三又合墨洋一元五角 
[總稅務司之庖代]  
　　又滙報云上海海關總稅務司華德君自今日起暫託副稅務司魯加君代理公務 
[第二師範運動會紀事]  
　　昨日省立第二師範學校在西門外公共體育場内舉行秋季運動會午前十一時半該校師範生全體與一二兩部學生先後由校到會團體到會觀覽者有萬竹中國體操東亞體操潮惠朝宗西成縣立第一高小倉基進行寰球中國學生會時化務本等男女各學校來賓觀者數逾二千人午後一時開會先由貧兒院樂隊奏樂旋由賈校長宣述開會主旨並致頌辭次即依次運動結果如下團體比賽（一）四年級（二）一年級（三）二年級（四）三年級（五）豫科生百碼賽跑（甲組）（一）沈廷棟（二）秦錫燧（三）周履直石慕雄） 
 
 
 

Page 11

 
 
乙組）（一）朱善慶（二）孫華章（三）張德騵二百二十碼賽跑（甲組）（一）姚宏功（二）詹松濤（三）朱關福（復賽）（一）趙椿（二）常廷秀（三）周履直（乙組）（一）張貽泰（二）王紹曾（三）唐宗高（復賽）（一）姚宏功（二）詹松濤（三）朱關福四百四十碼賽跑（一）徐關勳（二）朱關福（三）詹松濤八百八十碼賽跑（甲組）（一）楊鼎成（二）丁祖儀（三）龔步高（乙組）（一）朱善慶（二）錢繼曾（三）蔣永柏（甲組）（復賽）（一）陸人豪（二）趙椿（三）張士宏（乙組）（復賽）（一）沈廷棟（二）常廷秀（三）戎康齡（乙組）（一）張德騵（二）孫華章（三）唐宗柏低欄賽跑（甲組）（一）沈廷棟（二）秦錫燧（三）戎康齡（乙組）（一）唐宗福（二）朱善慶（三）吳嘉蓀跳高（附屬一部）（甲組）（一）姚宏功（二）徐關勳（三）詹松濤（乙組）（一）黄望（二）翁長泰（三）姚貽泰撑竿跳高（一）王世福（二）唐宗福（三）吳嘉蓀跳遠（一）姚宏功（二）詹松濤（三）朱壽江跳高（甲組）（一）沈廷棟（二）顧丞光（三）秦錫燧（乙組）（一）孫華章（二）周履直（三）張德騵各項競賽畢即經賈校長核計總分以沈廷棟朱善慶周履直楊鼎成等分數最多給以省視學蔣伯寅函送實騐分團敎授書一册銀表兩枚並給校中所備獎品其優勝獎旗爲該校一部四年級生所得遂散會時已萬家燈火矣 
[美人服務社會之進行]  
　　英文滬報云本埠特别巡捕之美人一班計七十人已於昨日（一日）在議事廳敎練告畢今已準備服務租界特别巡捕連此七十人共有二百人 
[最近回國之留美學生]  
（續） 
　　姓名　籍貫　在美何校　學位　現時通訊處 
晏遇春　四川　耶魯大學　學士　往法服務 
吳惟德　浙江　胡斯德大學學士　浙江餘姚 
郝作昌　直隸　紐約大學　學士　直隸 
陳煥祺　廣東　西北大學　學士　山東煙台交通銀行 
俞曹濟　浙江　　　　　　學士　浙江長安 
廖慰慈　福建　康乃爾大學碩士　上海南洋路礦學校 
吳文元　江蘇　　　　　　　　　路二六六三號 
徐　振　　　　　 
李蔭枌　浙江　波斯頓工藝大學　北京小甜水井十一號 
陳鈞沛　廣州　哥倫比亞大學　　香港　 
蔣廷黻　湖南　澳柏林大學　學士　湖南清港蔣寳林鐡號 
潘勰安　江蘇　本薛文義大學碩士　上海尙文門 
韋憲章　廣州　同上　　　　碩士　漢口熙泰昌茶行 
謝家聲　　　　康乃爾大學　　　　蕪湖 
盧炳玉　廣州　波斯頓工藝大學學士天津河北盧庽 
史　宣　　　　波斯頓工藝大學碩士清華學校 
凌鴻勳　廣州　　　　　　　　　　漢口 
黄紀秩　廣州　密歇根大學　碩士　廣州　 
李周麟　湖南　河哀華大學　學士　 
鄺榮鐘　廣州　密歇根大學　學士　廣州 
張孝若　南通　紐約大學　　學士　南通張季直府 
吳醮明　廣州　奥省大學　　　　　香港康諾脫路八十四號 
李庢身　浙江　康乃爾大學　　　　浙江餘姚 
嚴　昉　浙江　密歇根大學　學士　湖州南潯西栅凌仁昌號轉 
陳定訐　 
盧邦傑　　　　密歇根大學學士波斯頓大學碩士哈佛大學碩士上海憶定盤路四號 
嚴迪恂　　　　普渡大學　　機械工程師　四川 
[水産學校運動會預誌]  
　　吳淞砲台灣省立水産學校每年秋季開運動會一次兹定於本月三日即星期日正午十二時起至下午五時止在吳淞寶山縣公共體育場舉行業已函請各界蒞會參觀該校於運動一項平時頗爲注意臨時表演預料各項選手運動及團體競技等必大有可觀并聞在場出售該校學生自製罐頭食品云 
[中華德醫學會月會紀]  
　　本月一號爲中華德醫學會月會之期是晚八時仍在江會長庽所集議到者甚衆當由會長江博士報告前月經過情形繼由同德醫學專門學校敎職員提議校務即由該校庶務主任黄勝白醫生報告提議事項第一件化學敎員黄鳴龍君提議謂現因便利預科插班生起見於原有有機化學課外另於每星期增添無機化學兩小時應用無機化學試騐器具可否添置僉議可酌量添置第二件解剖學敎員焦湘宗醫生提議解剖講堂上仍須添備圖剖解籍供學生課餘翻閱僉議此實急需但德文原本難得第三件校長江博士提議學生來公函稱卡德路同濟醫學校前因招生爲吳淞同濟校登報因仍改上海醫學而外人不明眞相頗有謂本校與該同濟校有關者是否須登報聲明云云此函當如何處置僉議未聞外間有此誤會似可無庸置議第四件江博士又提議近日報端發見高某自稱德醫又稱出版德國醫書諸君對此意見如何當時黄勝白焦湘宗沈承瑜諸君皆附議謂此人所稱地名電話實四馬路弄中之客棧此人乃該客俴之庽客查香港禁止德文字入口已有三年而此人謂在香港譯成德醫書尤屬詫異僉議此等舉動有損醫界名譽各宜注意當由陳一龍博士允任調查第五件張近樞醫生董振民醫生提議醫院募捐即當着手進行應請宣讀捐啓草稿即由沈雲霏醫生宣讀彼此會議稍加修改即請張近樞君附印待印成再議進行手續即由江會長宣告散會 
[代理美總領事離滬]  
　　英文滬報云前代理駐滬美總領事約翰遜君於今夜（二日）由滬北上途中擬在南京小作勾留抵京後將赴横濱乘愛瓜多號郵船回國供職國務部遠東事務科 
[海軍總司令由京回滬]  
　　海軍藍總司令日前因公赴京與政府協商機宜現已事畢於昨日由寗回滬聞對於海軍事務尙須加以整理云 
[兵工廠紀事兩則]  
　　四川督軍派令諮議官趙雄飛於前日來滬謁見兵工廠謝總辦面呈公文請領六密里八口徑圓頭鋼彈無烟藥槍子二百箱（每箱一千粒）當經謝總辦如數檢發昨在南車站裝儎鐡蓬車一輛於午後四時開往南京轉運入川 
　　南京軍械局因缺乏鋼盂鋼條呈經李督軍派令劉委員於前日到滬至兵工廠請領槍彈鋼盂二十八箱鋼條四箱已由該廠配齊點交該員即在南站裝車於昨日下午四時運寗交納 
[又有閩省散兵抵滬]  
　　浦東洋涇港口太古碼頭昨有東洋公司輪船抵埠該輪係繞道汕頭而來在汕時載有閩省散兵數十人預由閩督軍致電盧護軍使請於該輪進口之時撥派小輪前往迎載設法安插俾免流落聞該散兵等形狀極爲狼狽云 
[請緝欺騙旅客之賭徒]  
　　駐滬水警第一區第三隊王隊長昨據閔南小輪公司函稱往來平湖上海之班頭小輪每日開行向來相安無事乃近有賭徒三五成羣混充旅客搭輪之後每以紙牌爲賭具引誘鄕愚入局共賭被騙者無不怨恨甚至投水自盡殊爲可憐若不查拿重辦旅客航業均受其害且查該賭徒等大都在南市關碼頭登輪至半途方始勾引同賭請速派警拿辦等因昨日王隊長已撥派警士嚴密查緝矣 
[同福茶樓之兇劇]  
　　住居馬霍路四百三十四號門牌之馬夫胡振發昨日上午九時許與其兄毛大在馬立師路同福茶樓啜茗有名毛男者與振發及毛大皆有夙怨是日糾集同類三胡阿四野鷄阿大阿根等六七人身懷兇器前來尋仇毛大瞥見多人上樓即從洋臺側門逃去振發正欲躱避被毛男等搶上一步用斧砍傷頭頸并連砍手臂肩背等處五下振發受創倒地毛男等卽棄之竄逸嗣由堂倌奔告其母到場請人雇車將振發送往仁濟醫院醫治一面投報捕房即經捕頭飭派西探前往調查一切聞胡振發受傷頗重將有性命之虞云 
[貝勒路雜貨店被刧]  
　　昨晚十點三刻時法新租界貝勒路三百四十二號門牌恒餘新雜貨店突來三人以購物爲由闖入店堂各出利刃在櫃台上搶去洋五十三元事後報告捕房立飭探目沈德福包探顧三寳前往察勘一週回禀捕頭諭令查緝務獲究辦 
[騐放軍米之通令]  
　　上海稅務公所昨奉財政廳令頃奉齊省長訓令前准陸軍部咨以兩廣巡閱使前派委員赴蕪採購軍米四千包每包計重一百六十斤曾經通令各屬曁稅所查騐放行在案兹又准陸軍部咨開以兩廣巡閱使前派員在蕪採購之軍米現改爲在上海採辦咨請飭屬查騐放行等情奉此除分行外合行令仰該稅所如遇有前項軍米過境希即騐照放行 
[時疫紛紛求醫]  
　　紅十字會沈仲禮會長昨接海甯來函云敝縣自入秋以來雨澤稀少河流乾涸衆人既感空氣之燥烈復苦飲水之混濁醖釀日久發爲疫癘城區沿海一帶於本月中旬突現時疫症候據中西醫士診斷分爲二種一種係流行性感冒一種係流行性腦脊髓膜炎當即組織防疫會設法救治無如此項症候傳染旣速此滅彼起現已蔓延各區縣境所有醫士口不暇給大有顧此失彼之虞用特專函佈懇敬祈貴會迅賜派醫隊救援不勝企禱之至浙江海甯縣知事韋紹臯又接蒙城來函云敝縣蒙城入秋以來雨水極少天氣乾燥因之城鄕居民病者甚多初似時症多患頭痛發熱眼紅鼻乾咳嗽喉燥等症病勢尙爲遲緩近則愈演愈烈直與瘟疫相等有病三五日而死者有病一日夜而死者甚有得病半日而喪命者一家傳染死亡相繼故壽衣壽材買賣一空其病初起時皆不外乎前述等症而兼有喉痛鼻血及吐瀉者其病症雖不相同而受病總不外乎感受時氣所致若醫者一爲發散即不可治究何故哉此間旣無良醫又乏中西藥品若不設法早爲防制將來我蒙全縣生命深爲可虞素知貴會諸善長慈善爲懷用敢專懇速派醫隊携帶良藥來蒙救治不勝感禱之至安徽蒙城祭祀官公署黄與綬謹啓 
[促進和平會之宣言]  
　　中華國民促進和平會昨發宣言書通告各界云民國成立七載於兹内訌外患迄無甯日重以操戈同室南北相持將士死亡人民塗炭逞一朝之小忿假無量之外資擔負日加民生日困痛流亡之載道聽鼙鼓而驚心誰實爲之至於此極况復外交多事歐戰將終長爲鷸蚌之持恐召淪胥之禍譬如兄弟誼屬家人縱爭斗粟尺布之微將見家破身亡之慘凡屬當局應具天良又何忍以吾民汗血之資爲殘殺同胞之具曩者友邦人士亦曾掬誠勸告從事調停凡有血氣之倫宜受忠言之告無如事機不順阻隔横生縱曉音瘏口以告哀竟蔽明塞聰而莫入侳令戰爭不息閭里爲墟士卒何辜伏尸原野商民何罪重遭災兇長此以還國難何已此同人等所爲痛哭流涙而不容坐視者也今者人心厭亂舉國從同丁兹千鈞一髮之時應籌根本解决之法同人等特於上海組織國民促進和平會呼籲雙方爲民請命解同胞之怨毒進危局於和平冀收統一之功共換狂瀾之倒深望同聲相應合羣力以進行庶幾和局早成拯吾民於水火時艱待濟萬衆一心救國拯家匪異人任如承同意請略台銜謹佈腹心伏希察納凡各界愛國諸君均由本會專函奉逹如五日内不正式答復者卽爲默認當代列台銜通電南北籲求停戰以期速效而免稽延大局攸關諒蒙原鑒 
[南區小學之追悼會]  
　　昨日下午南市裏馬路蘆蓆街南區第一小學校爲已故校長張子邕開追悼會届時校董姚子讓及該校新舊各敎員均蒞會由黄雲門嚴獨鶴陳巢鷹吳琢之諸君先後演說張君生前歷史及其熱心敎育之成績入後由該校敎員率全體學生公祭至五時許散會來賓濟濟頗極一時之盛 
[戊午學會演說紀]  
　　昨晚（一日）七時靜安寺路南洋商業專門學校戊午學會開第二次演講會敦請澄衷學校校長曹慕管君演講商業發展之要件略謂天然要件如天時地利風雨氣候中國甚佔優勝而人爲之要件如關稅貨幣軍備交通度量衡等制度紊亂殊甚人口雖衆能力極薄不及英倫五千萬人遠甚末講商業道德多條以相勗勵繼由會員馮敬演說中國商人道德之墮落而散 
[學生會介紹部消息]  
　　近聞寰球中國學生會介紹部需請中英文並長而深悉織敎會狀况繙譯一人能敎西人京話之敎員一人信科畢業之專門敎員一人美國銀行專科畢業而富有銀行經騐之辦事員數人數學敎員一人又英文通書記一人（每日下午四五點鐘後爲辦事時間）如染有自問對於以上所需之一確能勝任者可即用中西文繕具略歷及所希望之薪水等投函該會介紹部接洽云 
[映演宗敎改革家事蹟]  
　　四川路青年會德育演講會主任鈕君近覔得宗敎改革家馬丁路得事蹟影片全套定於今日星期晚七時半用影燈演映並請該會童子部幹事童星門君逐張解釋俾觀者一目了然屆時各界人士往觀一律招待 
[緝私統領選調紀聞]  
　　蘇屬緝私統領宋明善聞將仍回長蘆緝私統領原任所遺蘇屬緝私一缺有將兩淮緝私劉得森調補之說而以蔡和林癍兩淮或劉不來則仍以蔡任蘇屬不日當見明文至浙屬緝私統領米占元已於昨日赴杭接事前浙江分統夏鳴臯則奉楊督軍委任爲水警第二廳長亦於昨日到差 
[兩舟子失足溺斃]  
　　船户曹龍發之碼頭船前日午後承裝某洋行麵粉數百包運赴虹口某輪船交卸詎駛經法租界外灘江心船夥二人同時失足墮浦不及援救現正打撈屍身云 
[坍墻壓斃苦力]  
　　前日夜半風雨並至之時有黄包車夫戴茂福行經滬西馬逹哈司路適木作頭湯某在該處承包新築之墻垣被風吹倒將戴壓傷要害登時殞命當由靜安寺捕房巡街捕查見回禀捕頭派探將尸舁入騐尸所昨請公共公廨李襄讞與英白副領事蒞所騐得死者委係被墻壓傷腦部身死飭承塡明尸格升座公案由尸妻戴孫氏投稱死者係我丈夫因家貧乏資購棺成殮求恩作主繼由木作頭湯某投稱愿出洋五十元代爲棺殮中西官判戴孫氏具結領尸由湯貼給殮費卽行備棺收殮 
[婢女被虐潛逃]  
　　前晚十時許南市一區一分駐所崗警查見女孩陸春香在同益里口露宿當即向之詰問言語含糊遂帶回該所由王署員詰據供稱年十二歲常熟梅里鎭人去年四月間因家貧被父挈領來申得洋六址元賣與蔡姓家爲婢兹因時遭家主毒虐不堪其苦是以私行逃出等語王署員飭送警廳司法科訊明安插 
[不認藏匿女子]  
　　寓居虹口之天津婦人陳黄氏前日偕同鄰居王姓家養媳韓氏將住居興隆里之江北人衛海玉扭至閘北四區一分所控稱伊女婉珍向在絲廠做工昨晚放工後不見歸家據同廠之王韓氏言被衛藏匿在家請爲訊究即經楊署員訊據衛供稱前亦住居虹口與原告等爲鄰昨日王家養媳到來經民人之女詢知係因不願往廠工作私逃在外故未接待囑伊歸去至陳女婉珍並未到過民家請察楊署員以兩造供詞各執判解司法科訊核 
[償還受傷婦人之醫費]  
　　住居北河南路二百九十二號門牌之徐周氏於九月二十五號出外購物被馬車夫張和尙所駕之馬車撞倒碾傷由捕送院醫治張拘解公共公堂押候原告傷愈再核在案昨晚又由捕房將張解廨經中西官復訊之下判張償還原告醫費洋十五元開釋 
[清凈庵又被搶掠]  
　　南市荷花池旁之清凈庵由老尼壽全住持庵中另有尼姑二人女僕一人上年被盜搶刦後該尼已於二門加一木栅欄以防後患詎昨日上午十一時許又來匪徒二人身穿花緞短袄馬褲叩門入内聲稱由漢口而來有人託帶一信該尼信以爲眞關門延入一匪即出刀恐嚇另一人登樓搜索祇搜得洋四元八角並錫燭檯一付倉皇而遁洋仍遺漏地下鄰人聞知有異圍叙門首匪即逸去該尼以所失有限未赴警局報緝云 
[處治花會賭徒]  
　　甬人鄔榮寶與混名周娘子者在楊樹浦路六百八十二號屋内私設花會機關誘人賭博兹被包探季立仁查見將鄔周兩人連同花會票帶入捕房昨解公共公廨經中西官訊明屬實判鄔周各押兩星期賭具銷燬 
[聚賭抽頭之掩飾]  
　　住居浙江七百八十五號門牌之陳根濤因聚衆搖攤抽頭漁利被老閘捕房捕頭開立根偵知率同中西包探於前晚前往該處將陳拘獲連同賭具及賭檯二隻長櫈十餘條帶入捕房昨解公共公堂經俞襄讞會同義羅副領事訊據陳根濤供稱因母病危乏資延醫故邀友人到來賭博抽頭爲母治病等語判陳罰洋兩元充公賭具銷燬木器發還 
[粤人扭毆印捕]  
　　粤人陳九不知何故在武昌路將八十三號印捕扭住行凶並將該印捕之警笛打失旋由四百九十八號華捕帮同將陳拘入捕房押候解送公堂訊究 
[男女互相凶毆]  
　　揚州人張春林謝永習謝王氏王永慶王瞿氏等不知因何起釁昨在北四川路互相凶毆被三百號八百六十一號等華捕查見卽將男女五人一併拘入捕房禀明捕頭飭各存洋一元保出聽候公堂傳訊 
[淞滬警察廳批示四則]  
　　侯金榮批呈單均悉查積欠房租屬於民事範團應向司法衙門正式起訴惟持蠻覇阻則殊違犯警章倘該民取租之時該萬學書等確有此種行爲可即報警拘辦所請提究之處着毋庸議此批 
　　徐福晉批呈悉旣稱夥友徐金水竊取票洋一百四十五元潛逃無蹤如果屬實情殊可愄准即通令查緝務獲解辦可也此批 
　　嚴招全批呈悉查本案尙未據偵緝隊查復候再飭令從速查緝可也此批 
　　陸全生批呈悉此案業已分行區隊按名查拿仰候獲解到案後再行訊明嚴辦可也此批 
[來函]  
　　江蘇省敎育會復管靜安黄震歐二君函 
　　敬復者接准來函請設法嚴禁不正當之書籍等情查此事已由全國敎育會聯合會議决辦法本會現正調查書目以備設法禁止抄附聯合會函稿希存覽復頌台安 
　　管黄二君來函請敝會嚴禁不正當之書籍而來函未開住址無從寄復用將復函稿送請貴報登入明日貴報來函欄内爲懇 
雜評二 
[援閩軍（訥）]  
　　議和之第一步爲下停戰令而停戰令之前題爲先下謹守防地軍隊勿得移動令今謹守防地之令旣早已發表而停戰令又正在商榷之中然則軍隊而果服從政府命令對於戰事宜暫停止進行乃何以北方援閩之軍隊仍輸送忙碌者何耶名爲停戰而實不停戰則命令之效力可知矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百問 
[主戰方針安在耶] [  寒楓]  
　　人之行事於未着手之時必如何審愼定一方針以勵進行雖遭挫折而方針終不能改變夫和戰二主義如水火如冰炭固絶對不相容今聞主戰派有和平之傾向即剛愎自用之小徐對於調停不加反對旣有今日何必當初眞令人百思而不得其故也 
老申報 
[人面龜（見先緒十四年七月十七日）]  
　　人面魚棲息海中偶爲漁夫捕獲皆寳藏之兹更有奇焉者亞弗利加海島有漁者捕得一羣人面龜張網羅之見首部眉目皆不異人類獨惜身披甲而爲龜也其頭如亞弗利加土人之黑頗光澤手足生毛雌小而雄大雄長有數尺漁者乃作草筐實泥於底以海水豢養於其中與之食物頗馴豈知經過數時忽生牙人或以指引誘之龜即張牙而噬漁者至此始撲殺 
[嚴禁空盤示]  
　　（見光緒十四年七月十八日） 
　　欽命江南蘇州等處承宣布政使司黄布政使銜蘇州等處提刑按察使司張爲出示嚴禁事照得買空賣空之風起於滬上延及蘇垣各屬間亦不免疊經出示嚴禁近聞各處錢莊故智復萌往往虚做錢洋拆息買者以昂漲爲勝賣者以低　爲勝兩相爭勝必有一負直與賭博無異於是勝者可以一紙空券立致奇臝負者無力賠償遂至虧倒逃匿賠累多人病商害民莫此爲甚除通飭各府州縣曁租界會審公堂保甲局密拿究辦外合亟出示曉諭爲此示仰各屬士商軍民人等知悉自示之後不得再有買空賣空情事倘敢陽奉陰違一經查出無論錢莊及何項人等照賭博例從嚴懲辦倘有悞受誘庸自行投首者免其治罪所負之項概予免償本司言出法隨務各安分營生毋貽後悔切切特示七月十三日示 
新智識 
[說狐祟] [  訏定]  
　　狐之能作祟於人也人人類能言之相沿稱道已成社會上不可思議之怪劇矣當今科學闡明醫術發遠據考此症乃精神病之一種症狀即所謂妄想是也西名曰Alopeoantropje（狐憑妄想）妄想之起也由於判斷力之障碍判斷力乃智慧中最高尙最複雜之作用必知覺注意觀念聯想四者皆健全則判斷力方確實四者而障碍其一則判斷力亦隨之而障碍矣判斷力障碍又分二種一曰判斷力衰弱二曰判斷力錯誤前者所有判斷力皆不佳良且判斷一事所需之時間比普通人長久後者即病人之思想與所信事物之病的錯誤之謂即妄想是也妄想分多種即如妄信某人某動物或鬼神之寄附於已身而不須臾離者曰憑依妄想狐祟屬此妄想之一種類此者如患者自己之境遇財産學問名譽加倍誇口而自亦妄信之者曰誇大妄想妄信某婦女之戀我者曰好色妄想等是又妄想與迷信及誤會亦不同此二者由宗教與習慣所養成得由教化以矯正之而妄想乃因神經中樞之病而起故絶對不能矯正之也且妄想往往與幻覺等他種精神病狀合併發生卽五官毫無外界刺戟而發幻觸幻嗅幻味幻視幻聽等病人以此譫語不休益足以徵信於人矣惟吾國人之罹斯症者多不求適當醫療除詛呪桃符外似無他法以治之者因述其崖略以告海内患者（不受酬） 
常識 
[山藥對於醫藥上效力之研究] [  子鵑]  
　　山藥爲蔬菜之一普通農家多栽培之以供食用其味美富於滋養料自古以來除供食品外亦入藥理在醫藥界上功用頗大今述其概略以供讀者之參考云爾 
　　山藥富於滋養分故虚勞之人或小便閉塞之人食之最宜臥時常有惡夢可用山藥一錢葱白頭五分鹽少許陳酒五六滴煎服即瘉 
　　乳房腫脹可將山藥搗汁塗患部立騐 
　　火傷部塗以搗爛山藥傷痕立瘉 
　　用葱白頭及山藥之搗汁混合塗於紙上貼於盍疔瘉部 
　　齒痛可將山藥搗汁混以蕃椒粉末塗於患處立瘉 
雜録 
[世界小新聞]  
　　四百年未熄之火德邦撒克索利伊國之某炭礦在四百年前發火至今依然未熄該國有名之某學者就坑口吹出之火以管導之至各工廠及各實騐室作種種之使用[  佛初]  
　　三百年未閉之門意大利之赫利司市有一最著名之珈放琲店不拘何時座上之客無不常滿故三百年來其門常開放未曾一度閉去歲赫利司爲敵人所陷該店始扃門他去 
　　記觀音樓落成狼山觀音禪院正殿由張嗇公改建三層樓房十九日爲觀音誕期該樓即就是日行落成禮四壁懸掛觀音法像共計一百餘軸聞由嗇公致自杭州辯利禪院分墨本繡本拓本三種墨本之中以宋趙子昂爲最繡本之中以近時沈壽女士爲最皆供奉第一層樓嗇公書（趙繪沈繡之樓）六字刊爲樓額莊嚴端好山木爭輝名士美人並垂不朽其相與淪映之物有陳施錦幕兩幅譚施古磁瓶一座瓶爲何道州舊藏四園刻有欵識古色古香尤資點綴原有大士塑像在第三層之中低眉微笑佛法無邊所懸拓本居多有吳道子兩軸一墨一硃歎爲觀止第二層區額集王羲之麗象開圖四字饒有古趣而於此鏡適合是日廣集僧徒設醮誦經男女瞻禮者絡繹於途誠一邑之盛舉 
[譚劍室雜綴]  
[  姚彞伯]  
　　任子田公諱大椿字子田清嘉慶某科殿試傳臚旋授侍郎職某年清帝召見忽問以燕山五子名公一時未遽奏對獲譴以致不得上遠通顯實則公擅古文辭精小學著有燕禧堂全集固非弄璋學士伏臘尙書類也相傳公早歲嘗爲父執某公侍姬書紈扇信筆録謫仙清平調某公拘謹甚市虎杯蛇轉啓疑賣竟謂兩人涉私搒姬死姬寃魂不服訴不冥冥公死而甦者再對簿時公言事出無心姬殁非余過姬則謂子爲女流書扇古今不乏佳著何不可書我之死直子間接操刀耳質辯數四定讞斬祀故公無子今已薪傳七世均屬繼體吾鄕有承祧一代絕一代之諺即指其事云觀此可爲好作綺語者戒 
　　鄭板橋題竹詩板橋先生倜儻風流盡人知之先生書畫而外兼長時文其集中家信等稿尤膾炙人口即以詩論亦復不俗先生宰山東濰縣嘗畫竹贈某太守題詩云衙齋臥聽蕭蕭竹疑是民間疾苦聲些小吾曹州縣吏一枝一葉總關情仁者之言吐納天煦亦可以概先生之爲人已 
益智新畫 
 
[文具類]  
[  鴻銓稿]  
　　筆筒　　像日 
小說 
[偵探奇遇] [  常覺覺迷同譯]  
　　曰吾意汝遭失敗伯爵竞得美人垂青已成眷屬要未可知一少年曰是殆未必曰吾言實有見地須知大凡美國女郎多有爵位癖也曰否汝實淺視女郎矣蓋露西賦性耿介不至於此吾視露西舉止似其生平殆有一叚歴史惜予未悉其底藴耳一少年曰汝於女郎失踪亦有成見乎一少年曰據吾所見女郎必被伯爵略誘無疑曰若吾如有所愛之女郎被人略誘則必窮究决弗輕縱之矣曰然予亦非懦夫其如伯爵亦已失踪何而予所以疑伯爵略誘者爲此蓋疇昔予每於街頭與之相值一自女郎失踪之後伯爵踪影亦遂杳然又曰俟之伯爵果損及女郎毫末者予與相遇之時誓不與共戴天而吾兩人之中必有一人死於刀尖之下當兩少年談時史波爾聳耳而聽且爲賽鷹通譯迨兩少年談畢二人乃互相貶眼而出史波爾欣然曰賀君吾人僕僕旬日欲得一線索而不能今日居然於無意中得之惟君亦有對付之法歟賽鷹曰有之吾但與少年結納可矣惟予不諳法語奈何吾實深悔十年之前不習法文至於今日動輒掣肘史波爾笑曰君運佳哉賽鷹曰何耶曰就中一少年適閒談時每雜英語君當覺之是二人之中必有一人能操英語者又曰彼今出館矣容予試之 
　　第七章史波爾又曰彼識露西之少年果能操爲英國方言者於君實多便利否則即多一層障礙此則當視君之命運矣言次兩少年已聯步出出時意興正濃談乃不輟史波爾趨前向之逗談而識露西之少年立操英語與之周旋讀者當知大凡法國少年能操英語者偶遇英人無不操爲英語自眩而此少年者遂入史波爾之殺矣史波爾略與寒暄之後卽返身低語賽鷹曰賀君其人果諳英語也賽鷹至是遂與史波爾分手尾隨兩少年之後探得識露西之少年實名裴爾其後兩少年亦遂握手言别賽鷹即尾裴爾之後迨裴爾進其寓所賽鷹亦即潛身入詢之開者知裴爾實爲習畫之學生同寓之人悉爲同志而裴爾所租之屋實在頂上一層賽鷹遂即登樓叩其室門裴爾啓扉之後一見賽鷹突出手槍擬之曰趣出否則吾即洞汝胸矣賽鷹不動聲色惟視裴爾神志實己清醒不類酗酒大惑不解因曰予兹造訪實有事請益汝又何必爾爾裴爾聞其所操實爲英語即釋其手槍曰恕予予實誤會汝矣賽鷹曰是殊無妨惟汝亦容予入談乎裴爾聞語忽作色曰汝欲談者明日過我可矣賽鷹曰朋友汝儕待吾美國人抑何鄙薄乃爾裴爾曰吾人素昧平生汝又冒昧來此乃不自責而責吾耶賽鷹曰予固有言在先兹來實有事請益也裴爾曰然則盍入賽鷹遂入至是裴爾始偷容靜氣曰承汝枉顯果爲何事願以告我賽鷹曰汝爲畫家乎裴爾曰此時予猶未至於此然予希望將來成一畫家耳賽鷹曰汝亦能操爲英語乎裴爾夷然曰奇哉汝言今予所操者非英語而何賽鷹曰予蓋不諳法語亟欲得一法國畫家而予尤不願舌人插入汝能英語佳也裴爾曰此間英國畫家至多汝又何必捨彼就予賽鷹曰否予願得一法人須知予事實至爲難雅不願託之英人也裴爾曰汝又何以知予堪勝其任哉賽鷹曰知之蓋予但託汝臨摹一畫吾知此等事汝必優爲之也 
[自由談之自由談] [  不冷]  
　　流行病各地所時有也但未有若此次之大流行者此次之大流行病據見於報者言之若西班牙若英若德若奥若美若裴洲若日本若中國之南北各省若長江流域幾無一地不有者斯眞所謂大流行矣世界大同斯病豈即開其端耶 
 
 
 

Page 15

 
 
   
 
 

Page 16

 
 
   
 
