# 1910 - 293 - 4913552

 

Page 1

 
 
   
 
 

Page 2

 
 
[上諭]  
　　監國攝政王鈐章九月二十六日内閣奉 
　　上諭署兩廣總督袁樹勳因病奏請開缺一摺袁樹勳著准其開缺欽此 
　　上諭李國杰著充出使比國大臣並賞給二等第一寳星欽此軍機大臣署名奕劻毓朗那桐徐世昌 
[交旨]  
　　九月二十日軍機大臣欽奉 
　　諭旨會議政務處王大臣奏遵議度支部試辦宣統三年預算請旨飭交資政院照章辦理一摺着依議欽此又奉 
　　諭旨貝勒載潤等奏陳明學堂甄别考試情形一摺又奏擬將額外學生均作爲正額一片均知道了欽此 
論說 
[小學敎育改良芻議（婺源江謙）]  
　　中國何爲而亟亟言敎育。敎育何爲而亟亟需普及。此全國學界所當警念之前提也。今日所持之敎育。是否足以普及。敎育之作用。是否足以開民智而救國危。此尤全國學界所當討求之結論也。前提之說。吾知全國學界人人能知之。至於結論之果能與否。則上自學部以至各省之提學。各府州縣之視學員。各小學之敎師。與夫辦學之紳董。略有經驗者。則皆私吁竊歎。口不敢言。而心焉鰓鰓。憂其不可者也。經驗愈深者憂之愈深。然而不敢言者。則或爲時風之所鼓舞。或爲私便之所寄。存或爲學部法令之所壓迫。或爲目前輿論之所把持。以是有偕亡之戚。而肓進依然。有胥溺之危。而羣趨若騖。謙受職通州師範學校。襄助敎育。七年於今。蓋亦竊附於經騐者流。始即疑豫。意謂中國文字。非敎育之飛車。非有變通。殆難適用。旣而師範生畢業。附設小學。遵照部章。實騐敎授。益感其難。然猶研究方法。以求破困難之的。收易能之功。數年以來。小學林立。畢業升學。莘莘於鄉。敎育之聲。嘖嘖於外。似小效矣。而謙沈觀旣往。豫驗將來。以爲按之社會應用。不免相歧。期以救弱圖存。尙爲無當。而普及之奢望。則以爲必不可能。蓋今日學部法令者。實耗至寳之力。而策天下以必不可成之功。誤至亟之謀。而貽中國以必不可救之禍。而猶浪拾陳言。毛舉細故。苛之至屑。責以無違。雖欲恪守。如經騐何。知而不言。如國危何。不揣狂言。願爲忠告。條舉重要。以證全國學界經騐諸君心理之同。可乎。 
 
 
 

Page 3

 
 
　　案一初等小學前三年。非主用合聲簡字國語。則敎育斷無普及之望。理由一文字之於學術智識。猶貨幣之於百物也。貨幣非百物也。而操是可以得所求之物。文字非凡百之學也。而操是可以得所求之學。易言以明之曰。媒介之作用而已。貨幣有等。文字亦有等。上焉者左史莊騷唐宋八家。以及近世歸方姚曾之文。其爲值重而得之也難。猶金幣也其次今世報紙之論說。文士之書札。其爲值猶重。而得之較易。猶銀幣也。又其次學生之文。商賈之信。得之尤易。爲數最多。猶銅幣也。至於合聲簡字。其猶鈔票乎。其爲質也。非金非銀非銅而用與之等。其造幣也。不事採礦。不事化分。不事鼓鑄。但一印刷而已。而携之尤便。曩者從事六書文字。終歲誦讀寫作。而能爲最次之文如銅幣者。非十年不成。而能之者不百之十。若更上而能爲文值如銀幣者。必二十年。若欲如金幣者之文。則求之不可計年。而得之不能遽必也。其成之難若此。今所謂合聲簡字者。習字母解拼音。不過兼旬。誦而熟之。不過三月。應之於用。而左右裕如。不過一年。過此以往。讀簡字書。閱簡字報。作簡字信。演簡字論說。蓋無所之而不能矣。如此者可以通之小兒。通之婦女。通之農工小商。通之年長失學之貧民。成之之易而行之之廣也。非紙幣之比乎。而或有疑者。以爲六書文字。流通久矣譬之康莊。周於全國。逹於四裔。今合聲簡字。雖有能者。而不能通之人人。毋乃鑿山而通道歟安必其四逹也。曰合聲簡字。之用之通。滯視紙幣之通濬。而知也。夫紙幣者當其未流通之時。則持大清銀行數圓之鈔票。以適荒陬小市。曾不能易𧆌醬。擲之大道。等於廢紙。及其通也則兌換者貿易者。或數百圓或數千數萬圓。將不願得金幣銀幣而唯紙幣之求。合聲簡字。亦猶是也。今學士大夫。鄙而夷之。曾不恥於不知。而不屑一過問。夫使假以政府之力。先定法令。次造師範。次布於各省。通於州縣。可以不三數年而風靡全國也。以之輸入學術觀念。則爲文明之空氣。霶霈而四塞。以之引起國民思想。則如返魂之靈藥。上呼而下應。吾知異日者敎育家政治家。所馨香崇拜。嘖嘖稱道。以爲國民敎育之利器者必此之文也。今未流通。則學士大夫之不知而鄙夷之也曷足病乎。夫日本習漢文尊如國學。數百年矣。至明治維新而不廢。而普及敎育。必用拼音假名。專習國語。行之三十年。而民志隸通。戰勝中國。敎育之譽。追步歐西。此眞簡字之成效大驗。而利用紙幣以濟金銀幣之流通之良謀也。此非日本之剏識也。歐西各國所用爲敎育之機關者。無不如是。今我國興辦敎育。一切編制。首師日本。兼採歐西。而獨於其最利便最重要之機關。忽不加察。而欲以五千年實地試騐。所未經普及之六書文字。虚存願望以待之將來。庸可得乎。其爲不善學而成績之無著。可斷言矣。（未完） 
專電 
[電一（北京）]  
　　樞垣今日（二十六）奉旨資政院奏據各省諮議局及各省人民代表等請開國會摺又據趙爾巽錫良等及陳夔龍恩壽電奏組織内閣欽頒憲法開設議院等語著交政務處大臣公同閱看後預備召見欽此 
[電二（北京）]  
　　東督錫黑撫周吉撫陳電致樞府某某兩國連日增兵用意叵測邊情甚危朝旨飭派外部侍郎曹汝霖迅速前往勘察辦理 
[電三（北京）]  
　　某督反對國會係某樞臣主使致該督電有朝廷尙無一定辦法切忌鹵莽勿庸附和等語 
[電四（北京）]  
　　滇督電致樞府密陳滇緬鐵路有某國强行干涉乞速籌商阻止 
[電五（北京）]  
　　滬道電逹樞府歷陳滬市敗壞銀根緊急情形乞速賜示辦法奉電旨著與官紳商會妥爲籌辦維持大局 
[電六（北京）]  
　　資政院議員江謙提議先改官制乃能清理財政衆贊成 
[電七（東京）]  
　　洵貝勒於二十六日農由貴族院議長德川與衆議院議長谷塲導至貴族院及衆議院觀覽貝勒贊賞投票函之效用隨即發送北京交資政院使用 
緊要新聞一 
[資政院議决上奏國會情形北京]  
　　二十日資政院提議陳請速開國會議案先由羅傑登台演說（一）此議案請即作爲上奏案（二）此議案不决即各議案皆不能决（三）各省諮議局議員聯合會有不開國會全體辭職之說而各省人民已次第倡不開國會不納租稅之議是輿論所在非議員一人所獨贊成次牟琳就財政方面論國 
 
 

Page 4

 
 
會之不可緩又次于邦華登台先言今日對衆議員及議長副議長軍機大臣各部行政大臣各部院特派員當先九頓首請各賛成國會嗣復述國會與我國家與我政府與我各部院各議員均有生死關係至是陶鎔及陳樹楷同時起立均言如無反對者即全體賛成請表决易宗夔請依議事細則由議長副議長即時上奏衆請起立表决議長即宣告用起立表决法全塲三次全體起立三次高呼國會萬歲大清國萬歲大清國立憲政體萬歲其一種歡欣鼓舞情形令人神往沈林一於表决後忽欲發言羣以其素反對國會恐又唱異議急禁止之沈因轉圜其說曰即上奏辦法亦當研究現在非開不開問題係期限題問如欲提前速開非請速行憲法不可藉忠寅駁之謂國會一問題憲法一問題今日不必併作一談其時發言者尙有數人擇要摘錄如下（一）本院旣經全體起立表决應决定爲即時上奏案（一）本院不僅代表且當奏陳國會必應速開之理由方負責任（一）請議長仿照開院答覆諭旨例選定起草員六人擬上奏摺此三說全塲一致起立贊成議長宣告選定起草員六人姓名如下　趙炳麟　陳寳琛　汪榮寳　孟昭常　雷奮　許鼎霖　許鼎霖言今日資政院全體决定上奏速開國會必能邀呈上攝政王之俞允惟上諭頒布之後應有預備之辦法我議員等尤當共出死力以善其後擬於明日假財政學堂開一大研究會凡我議員皆當到會衆贊成 
[親貴大臣之國會觀北京]  
　　自第三次請願國會初運動時軍諮大臣濤貝勒卽往返奔走極力賛成思聯合各親貴王公大臣聯銜請願惟連日遊說政府中同志甚鮮因此貝勒極爲焦灼茲擬於資政院上奏後即行單銜奏請以爲國民之後勁 
　　又聞樞府某邸爲反對國會之最有勢力者現因各省人民要求速開國會勢力日堅而上之各督撫各部院大臣下之各諮議局莫不聞風響應自揣難敵公論又不願見此不合意之舉動故近日已决意辭職以避賢路姑誌所聞以觀其後 
　　郵傳部唐少川尙書自到京召見後即分謁各軍機大臣會商現在應籌之交涉路政各要端聞該尙書極力在各軍機前稱賛前任出使美國大臣伍廷芳爲現在外交上不可多得之人才請即召京重用實於各項交涉多所裨益等語并聞該尙書對於此次國會請願亦極贊成以爲揆之民情如是外患如是斷無再能批駁之理由云 
[政務處奏交全國預算案北京]  
　　預算應否交議一案政府躊躇已久二十日始經政務處决定奏交原摺略云八月二十七日度支部奏遵章試辦宣統三年預算並瀝陳財政危迫情形一摺奉旨著會議政務處議奏查原奏内稱京署各册預算不敷二千五百餘萬兩外省各册預算不敷三千六百餘萬兩而籌備追加之欵尙不與焉數月以來悉心考核京内各部院除自行删節認减外仍不敷銀二千四百八十餘萬兩外省除認增歲入認减歲出外仍不敷銀二千九百餘萬兩惟三年籌備事宜另列附册又有追加各册合之亦在二千萬兩以外如照預算辦法皆宣統三年需要之欵現在試辦預算端緒紛紜誠不足語完全之式然於全國財政實已舉其大綱應否由政務處集議後轉交資政院之處恭候聖裁等語遵查各國預算之法與古者冢宰制用之意相似而不同者一則量入爲出於節流之意爲多而政策常偏於保守一則量出爲入於開源之道爲重而政策常主於進行所謂積極與消極主義旣有不同辦法遂以各别大抵國家文明程度愈進則其經費愈繁歷觀往史中外皆然中國歲入之數向稱一萬萬兩經度支部奏派各省監理官認眞清理而登諸册表者歲入遂逾兩倍非盡近年多取於民亦由從前並無確實之調查詳晰之報告隱漏紛歧難於統覈一自上年分别清理内外洞然遂臻倍蓰惟值此預備立憲之際新政百端非財莫舉按照原奏京外不敷銀數固應亟籌彌補即其餘籌備事宜另列追加各費事關憲政亦屬必不可少之需查各國預算辦法先由各部大臣預定各部經費槪算書送交度支大臣度支大臣詳加覆覈編成總預算案請求閣議而後提出於議院如有不敷之數或起公債或加稅法以補足之必求出入相當而後預算案乃能成立今我國立憲甫經預備按照籌備清單試辦全國預算應在第六年至第九年制定確當預算案向議院提議此次預算係度支部查照清理財政章程先行試辦誠未足語完全之式惟現值資政院開院伊始按照奏定該院院章首在議决國家歲出入預算事件該院職掌所在必能恪遵權限共體時艱擬請聖明裁奪即將度支部此次試辦預算原案表册飭交資政院照章辦理再臣處正核辦間復准度支部咨送法部預算修正案表册一本陸軍部咨送軍政費清單一件應請飭交該院併案辦理（度支部原奏錄第二張後幅） 
[憲政館之深思遠慮北京]  
　　自資政院開院後各省諮議局與各督撫因意見不同呈請核辦之事甚多本月十九日憲政編查館致各省督撫電云各省制台撫台鑒所有貴省與諮議局異議事件應送資政院核議者統應將全案理由先行分别咨明在京主管各衙門以資接洽憲政館曷爲有此一電哉 
[江粤鄂三督更動預聞北京]  
　　兩廣總督袁海帥迭次請假即爲奏請開缺地步現聞該督請開缺摺不日可以到京樞府擬即照准預備繼其任者係現任兩江總督張人駿并可望加大學士銜張督從前亦有開缺之說聞朝廷以其前在粤時與粤人感情尙好故擬畀以此席并聞鄂督瑞莘帥將改督兩江至兩湖一席有起用端午帥暫以 
 
 

Page 5

 
 
三品京堂署理之說 
　　又桂撫張鳴岐運動升授粤督不願再回本任一節曾誌前報今聞日内卽將請訓出京回籍修墓其原因係爲此次諮議局風潮政府以其與兩粤紳民未能融洽故囑張暫回本任再候升調張以與廣西紳民感情太惡誠恐再起衝突不欲回任故藉修墓以待好音然據今日上諭觀之則好消息當不甚遠第有江鄂二督在前則尙不知誰能中鵠云 
[義丐事實宣付國史館立傳北京]  
　　山東堂邑義丐武訓積資興學全國欽仰經前魯撫袁樹勛奏請宣付國史館立傳奉硃批學部議奏現經該部議復云敎育普及端資民力而所以提倡鼓舞之者則在國家日本之福澤諭吉英國之魯濱孫皆以興學之故國家極其尊崇風聲所樹私校日多遂有舉國皆學之盛伏念自奉明詔停罷科舉以來建設學堂亦復歷有年所而國民敎育仍未能至於普及者則以在上者倡導雖宏而在下者感奮尙有未至也查原奏内稱義丐武訓以一乞人興學三州縣積資萬餘串僅予尋常旌表誠恐苦操奇行不足以示來茲前者恭逢恩詔採訪義行如武訓之行可謂至仁大義擬懇天恩宣付史館立傳等語竊查前史獨行一行孝義等傳苟其人有一節之可取有一行之可傳莫不列諸史册俾得傳後信今况義丐武訓道雖未聞而孝思篤於齠齒身雖行乞而義性本於天生終一生之所獲惟以興學爲已任實於今日世道人心大有裨益前山東巡撫臣張曜於光緒十四年奏請建坊給予樂善好施字樣業蒙恩准綜核該義丐生平行誼深得扶翼世敎要領若僅予建坊似未足彰聖朝闡揚幽隱之意擬懇天恩准如所請將該義丐武訓生平事實宣付國史館立傳以章奇節而振學風九月十九日奉旨依議 
[東三省金融之可憂北京]  
　　東三省總督錫清帥昨有電致度支部略云自上海市面恐慌全國金融界均被牽動奉省亦大受影響紙幣難以通行惟現在外國某銀行極力伸張勢力謀奪我金融界之利權關係誠非淺鮮良决意籌措巨欵設立銀行以期挽救望貴部極力維持云云度支部以該省借欵一節尙未定奪故猶未電復 
[考試法官最優等名單北京]  
　　法部第一次舉行考試法官於二十日出榜計取最優等八十三名優等一百九十三名中等二百八十五名共取中五百六十一員均著聽候示期赴部騐到茲將最優等名氏錄下 
　　誠　允　趙賡祥　廖儒宗　汪庚年　楊孝則　朱毓珍　汪子敬　林子瑤　楊紹中　薛　勉　盧啟賢　韓和恊　歐陽煦　朱友英　邊英儕　韓光祚　楊供笏　許家恒　畢殿槐　尙鰲文　王虞耕　王　植　銀公銓　牛葆愉　范學銘　陳克止　簡文昭　王永槐　張鍾澤　孫志曾　任祖棻　李國瑜　劉敬銑　馬國文　劉　澄　張梯雲　孟慶恩　喬從銳　蘇　敬　沈啓熙　謝盛堂　魯士貞　林　典　吳宗乾　廖愼修　方仁聲　王樹的　許勳元　郭　廉　談　海　唐藻芬　彭延思　鮑忠淇　蔡光輝　朱德權　盧　堯　顏希魯　李琴鶴　李瑞瑾　黃鵾年　伍　嶽　李繼曾　朱震修　劉豫瑤　張之桂　蘇宗軾　張俊章　薛鳳鳴　馮世凱　秦德經　高玉田　周景熏　張錫康　宋　沅　樓金鑑　吳慶莪　沈豫善　楊　槐　梁載恩　林子儒　陳　炎　陳賢忠　盛　時 
[京師近事]  
　　樞垣近信樞臣現正核議新内閣案大致總理大臣之外須暫設協理大臣分負責任至於軍機處與舊内閣應如何改併憲政館吏部等衙門應如何裁减大學士恊辦大學士及以下各員應如何位置今正秘密會議外間無從探悉 
　　吏部李廕池協揆以本部外發各省公文向章均移陸軍部轉交驛站遞送其緊要者亦不過加五百里馬上飛遞字樣較之近日郵件遲速實有天壤之别現與郵部會商專章自十月初一日起凡部中外發公文各件統交郵局代辦此蓋裁撤驛站之先聲也 
　　甘肅正監理官劉次源劾去後現度支部以前派新疆正監理官甘肅候補知府傅秉鑒因病至今留甘未去因卽改派爲甘肅正監理官其新疆正監理官暫不奏派即以副監理官梁玉書兼充 
　　資政院調取參考書各節早誌本報茲聞該院以各衙門咨送之事件殊多脫漏又復通行各部院除庚子失去者不計外應將自光緒二十七年至宣統二年所有奏咨案牘一併檢查齊全彚送本院以憑考核 
　　欽簡盤查金銀庫親貴大員睿親王等已於十六日起舉行盤查聞睿親王等與澤紹陳三堂議定由十六日起至三十日止以此半個月爲限將庫儲國帑一律查核完竣即日覆命 
　　軍諮處前日電致各省督撫略云各省陸軍中學堂已經設立在案查軍事敎育重要之點首在演習鎗法尤在操塲地址面積之得當請即轉飭所屬將各該堂之塲地詳繪圖表咨報本處核辦 
　　山東巡撫孫寳琦中丞因萊陽一事激動全省公憤朝廷雖未黜退而輿論益形不洽故該撫自知不能安於其位日前電致慶邸乞爲代奏准其開缺 
 
 

Page 6

 
 
[時評]  
　　其一 
　　資政院核議各省督。撫與諮議局互相爭執之事件。此何與憲政館事者。而顧煩其越俎代謀耶。 
　　竊憶十五日。院中提議河南印花稅案。度支部委員攙入發言。爲民選議員攻擊而罷。使憲政館此電早日發者。則度支部委員。可以立於不敗之地矣。 
　　其二 
　　上海市面之衰歇。與習尙之奢侈。適成一反比例。無論婚喪宴會。酒食徵逐。其糜費之鉅。幾爲各省所罕見。 
　　今者敗象已露。全市皇皇。富商巨賈。大半陷落悲境。而轉瞬秋賽之期届矣。不知此時景象。又將何如。 
　　或曰。是區區者。不必遽遜昔年也。記者曰。此上海市面之所以終不可救也。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[粤諮議局照常開議矣廣東]  
　　廣東諮議局十九日接奉督院劄知云案查宣統二年九月十二日接到諮議局呈請奏定禁賭期限議案一件當於十三日將未便即行電奏理由劄覆諮議局知照十七日續接諮議局呈稱以未奉照准惟有堅持已决原案停議以待求盡責任應再呈請查照原案迅予電請宣示期限等由到本署督部堂具徵議員於禁賭一事渴望甚殷自係爲急除地方敝政起見當即據情電請軍機處代奏合將電稿劄知諮議局查照（電文與前載致資政院電略同）會期甚促待議之事尙多即希照常開議靜候諭旨飭遵可也聞諮議局接劄後即知會衆議員公定二十日照常開議是日議事表五件第一件爲宣佈預算草册其餘四件仍照十五日議事表開議 
[聯合會函詢粤省財政情形廣東]  
　　粤諮議局昨接諮議局聯合會駐京代表劉曜垣等函云前接來電蒙舉弟等爲聯合會代表經已函覆諒登記室諮議局開會數天想必有崇論宏議足爲桑梓造福惟是廣東財政紊亂本省政府委員如李柳溪梁燕蓀陳蘭生龍伯揚譚翼彰饒簡香唐秀峯君等咸以此爲憂囑弟函致台端務懇嚴加考核力爲撙節俾本省人民負擔稍輕將來如何辦理尤望速寄一份來京以便資政院提出廣東預算案時有所持循免至隔閡至若本省利害關係重大事件如在本省辦不到者不妨遣人來京請願或電致資政院提議務使本省人民增進福利是爲切盼 
[鄂督仍主張移民實邊湖北]  
　　卾督瑞制軍劄諮議局文云准東三省總督錫電開東省逼處兩强自日俄協約告成視耽欲逐俄於西伯利亞日於南滿均各移民拓殖竭力經營而我則地廣而荒棄沃壤爲石田邊備空虚莫此爲甚良忝任斯土目擊艱危前經奏請籌欵興辦墾務奉旨俞允維經綸草昧非一手足所能爲力查日本北海道拓殖計畫始則對於個人直接保護久而無效繼則從事道路之設置水利之擴張舟車之特别减費近户口較前十年增至十四倍而强國家設備之周至與國民進取氣象之發逹俱可崇尙此間松花江嫩江烏蘇里江各流域舟車可通即氣候土壤亦較北海道爲勝錦洮鐵路不日開築良不敏竊願有所規畫現值舉國議會開會之日擬請轉劄諮議局於移民殖邊一事同盡勸導籌措之責不致以大利讓之外人不特東省之幸抑亦全局之福等情准此查鄂省人稠災重上年曾由諮議局提議移民實邊呈經前護部堂楊商准東省照允妥爲安置並准郵傳部咨覆此項移邊之民凡遇輪路交通各地一律减收半價祗以鉅欵不易籌集未及實行嗣有鄂省災民航海徙至營口約及萬人經地方官及湖廣同鄉會商擬令移往江省開墾計願赴墾者千户匀算約五千人綜計各項費用需銀三十餘萬兩當由東督部堂錫允認墊欵銀十萬兩其餘不敷銀二十餘萬兩擬由鄂省官紳各半分籌所有官認籌銀十萬兩業於藩鹽關各庫正欵項下如數撥解其紳籌銀十萬兩劄行諮議局集紳一再商酌擬援照上年籌賑成案凡政學界公費薪金月在二十元以上者一律九扣彚齊解濟呈經本部堂查核所議欵微時紆緩不濟急劄令另籌辦法並將諮議局所請公舉張副議長國溶前往東省考查一節電咨東督部堂錫覆准允爲接洽在案現在張副議長前往考察如何情形事逾多日未據呈覆而籌欵一節亦無眉目准電前因合亟劄煩諮議局希即會集議員將移民殖邊一事竭力籌措設法勸導務使國民咸知進取勿以大利讓之外人是不獨東省之幸抑亦卾中貧民無疆之福至前次災民移江擬由紳籌之銀十萬兩並希趁此開會期内全體議員在省再行妥籌具復以濟要需 
[贛省米穀弛禁出口始末紀南昌]  
　　贛省米價春間愈漲愈昻因有禁止運出湖口之令比時僅准原泊口内米船暫行出口一次以示格外體恤乃奸商不顧公德以運動出口不遂即趕裝數百船冒充原泊口内隨同出口數日之間計運出不下數十百萬石以致内地一空甚至六月早稻登塲米價亦不稍减負民苦之而奸商復囤積居奇寄泊河岸者不下數十萬石維時米價飛漲情勢洶洶幸當道减價酌糶倉穀四萬餘石始得無事直至八月秈米已經上市始减至每石米五千四五百文穀一兩三四錢近聞米商以無利可圖復百計運動希照春夏情事暫准出口一次並謊報每石米四千三四百文石穀九錢期以穀賤傷農等詞聳動當道之聽并禀由商務總會據情代呈弛禁現當道除將平糶穀四萬餘石趁此賤價買補外已决定於十月初一日弛禁准其運出湖口惟按三年前舊章米價漲至五千即當禁運出口今米價實在五千以外而即弛禁何耶 
[東三省通信]  
　　東督吉撫會銜派委劉君赴哈爾濱迤東調查要件事前甚爲秘密不易探悉内容現該員業已回省將調查各條禀覆公署查核探得條件錄下（一）調查松花江沿岸最交通之處可開爲市鎭者（一）調查俄人商業之盛衰（一）調查俄國移民之法則（一）調查俄境金融之機關（一）調查俄人户口若干（一）調查東邊礦務以何處爲最盛（一）調查出口貨物以何項爲最多（一）調查中國工人爲俄國傭工之數目 
　　韓國僑民之在奉省者各處皆有從前韓民涉訟并與中國人民互訟均由各地方官照章審辦現雖日韓合併而審判之權仍屬於我日前輯 
 
 

Page 11

 
 
安縣以此項審判應否改訂辦法具禀省憲請示辦理當經督憲批駁略謂日韓合併之後我國與韓國從前所訂各約雖已取消然在我國與日本國未經訂定處置韓僑條約之先自應仍照舊章辦理豈可先自放棄云云並已通飭各屬一體遵照矣 
　　福陵大内隆恩殿内五寳匣於上月二十八日被竊已誌報端事經該管衙門查悉後一面呈報欽帥一面設法四處尋緝毫無蹤跡茲聞此項寳器業於本月望日祭祀時在正殿後坡上發現失而復得亦云幸矣 
分類新聞 
政界 
[江督對于牧令整頓地方之政見南京]  
　　邳州左刺史杕周禀報整頓地方情形後當奉江督張制軍批云所陳整頓地方情形甚爲親切該州患盜患水而釀成此患者厥惟官吏能除此患者亦惟官吏有治法尤貴有治人也該署牧舉辦警察果能使盜匪屏跡整飭吏治果能使吏畏民懷修理隄防導逹溝瀆果能興水利而去水患其他治牢獄設醫局城工路工次第興舉果能逐一收效自可盡民事之大端方之循良又何多讓惟望行之以實貞之以恒勿存急切近名之心效粉飾舖張之習則有造于下邳者正未可量本部堂樂觀厥成尙其勉旃 
[卾督飭撥審判經費之規畫湖北]  
　　鄂省司道關司認撥審判經費因奉度支部及鹽政大臣飭俟實行開庭方准撥解法司馬廉訪以審判關係司法爲憲政關鍵若遵度支部及鹽政大臣來電則終鮮成立之日特詳請督憲分咨電飭仍照原案撥解當奉莘帥批云省城商埠各級審判廳常年經費雖經楊護部堂奏明由司道關局認籌撥解銀十四萬四千兩惟前據該司造送預算表册各廳常年經費需銀十七萬八千三百四十兩是楊護部堂原籌之欵卽使司道關局如數解足尙不敷銀三萬四千餘兩况籤捐局認撥一欵因票額减少已應减解銀八千兩江漢荆宜兩關認解之欵倘係撥自關稅則如度支部電飭關稅爲部撥要需不准動用粤省旣經駁復鄂省事同一律亦應照辦未便異議所短豈不更鉅事關司法爲憲政必要之設施經費不容或缺無論財政如何困難必須設法籌濟究竟該司預算之數能否量爲核减江漢荆宜兩關所撥之欵是否出自關稅除關稅外有無另欵可撥其籤捐局減解及原籌不敷之數應如何撥補即由司移會司道關局赶速協力籌定詳候核奪務使供求足以相抵毋得互相推諉致誤要需至審判未開以前此項常年經費請令逐月撥解作建築經費之處已電咨度支部核復俟復到再行飭遵惟宜昌沙市兩埠各廳前據該司詳明改建華式房屋究需工費若干諒已估定應速據實開報省城漢口已成各廳實支細數及楊革令浮冒各欵亦速釐剔清楚分别追繳造報以憑察核 
[鄂藩催復財政沿革利弊書武昌]  
　　湖北度支公所月前遵照部章將各屬財政沿革利弊擬定問題一百餘條印刷成書分發各州縣詳細答明限於九月杪一律到茲高方伯檢查案牘以期限將届而各屬之送到者尙屬寥寥昨特飭由度支公所飛飭各屬地方官限日内迅速送齊以便合較利弊籌劃興革 
[湖北諮議局議長又被攻訐武昌]  
　　湖北諮議局去歲開會係襄陽籍紳吳觀察慶濤爲議長前因不守局章迎合官塲大爲輿論所攻擊乃於去臘不辭而去今歲常會續以第一副議長湯化龍推升正議長湯君早歲在日本法政學校卒業頗具法學知識故輿情翕服不料日昨忽有人遍投傳單銳意攻訐湯議長藉勢媚官破壞局章引用私人侵蝕公欵等欵縷晰陳訴洋洋千言其下署名者共六十餘人皆紳學界之鉅子聞湯議長閱之頗不自安己密函巡警道請飭各警士將沿途所貼此項傳單銷毁以保名譽一面預備與刋發傳單諸人提起訴訟但列名於傳單者現咸申明未聞其事不負責任恐尙有一番大交涉也 
軍界 
[江督維持徵兵觀望辦法揚州]  
　　揚州府昨奉江督札云此次續徵兵士仍照上次章程札委員弁分赴常鎭寗揚設局招募乃開辦以來投伍寥寥推厥原因大槪有四一由地方官之不肯出力二由紳董之不爲賛助三由退伍之輕視四由保人之有累無奬查地方官玩視徵兵不肯出力前已飭府查取職名詳議懲處其退伍兵生及出力保人應由督練公所籌議奬賞札府督飭所屬州縣會同各員並照會紳董實力勸諭務使踴躍應徵倘仍如前玩視或有意阻撓官則撤參紳則革究不貸 
[陸軍官佐不得輕易撤換安慶]  
　　皖撫頃接陸軍部咨稱嗣後各省陸軍官佐如有更換應由督撫協統等將因何撤換緣由禀由督撫隨時電部查核俾昭愼重至統制統領各員仍應遵照部奏原案不得輕易更調以期久於職任訓練有成備異日干城之選倘有應行撤換之事亦須遵照章程隨時奏明辦理 
[商派兵輪專防雷州海面廣州]  
　　雷州府徐聞縣瀕海一帶接連廣州灣且與瓊崖海口遙對僅一海相隔近來海盜披猖雷防至關緊要又接連洋界尤須格外防備袁督因此特移商李水提將舊日原派兵輪專巡瓊防其雷防一帶應另派得力兵輪常川駐緝加意防護俾外人得免藉口并一面先行札飭雷瓊文武一體遵照嚴加巡緝毋得懈怠 
學務 
[催辦簡易識字學塾揚州]  
　　揚州府奉提學使司札云頃奉學部札開查憲政籌備單本年推廣廳州縣簡易識字學塾由部督飭同辦此項學塾關係憲政最爲重要前已電飭查明已設學塾若干所學生若干人專案詳報迄未據復籌辦情形無憑核悉惟此項學塾爲增多識字人民而設憲政籌備單宣統六年人民識字義者須得百分之一距今爲期非遠非將此項學塾極力推廣恐不能如期無誤應由提學司嚴飭各廳州縣切實推廣以重要政等因查此項學塾形式不求完美需欵無多入塾不限資格招生尤易勿得藉口於風氣未開財力不繼致干玩誤憲政之咎仰即通飭所屬一體知照 
[測繪學堂仍須開辦武昌]  
　　湖北因明年預算不敷至二百八十餘萬故度支部電商鄂督將現正組織之講武堂測繪學堂兩校從緩再辦每年可節銀十三萬餘兩瑞制軍以此兩校關係軍政前准軍諮處陸軍部電有財政無論如何支絀軍費萬不能核減爰轉電處部核示昨聞蔭尙書已有復電來允將講武堂展至明歲開辦若測繪學堂爲軍隊最要關鍵應於本年赶速成立故瑞制軍於日昨會同八鎭統制張提軍在督練公所會議再四决定在度支公所常年撥欵八萬兩即日將測繪學堂組成以符部章而重軍備並將籌撥項支銷情形電告度支部查照 
 
 

Page 12

 
 
實業 
[查復大逹小輪開闢之新航路揚州]  
　　增運司以大逹内河小輪開駛下河一帶與農田水利大有關係雖經該公司函稱官商議定自四月初一日至七月三十日四個月停輪餘月開駛究不知下河一帶是否有此明文當卽札鹽城縣查復在案嗣由該縣復稱遵查鹽邑地方僻在下河航路交通極爲單簡小輪往來祗有大逹一家自鹽城駛至泰州間日開行商民便利察看水勢不無稍增惟大逹小輪行駛内河處所幸遇有堤尙無妨碍云 
[青陽商會請禁私開繭行安徽]  
　　青陽縣屬之木鎭有丁樹勳者冒充洋商用强迫手叚開設新昌繭行私運蠶繭出口實與該鎭絲業大有窒碍經該鎭商務分會總理曹尙鋆以皖屬本非通商口岸且洋商尤不准在内地開設行棧乃該商希圖漁利復敢冒充洋商不獨破壞絲業且損洋商名舉刻已據情禀陳皖撫轉飭該縣嚴行查封以維商業 
[札催各屬趕辦實業學堂廣州]  
　　提學司札行各屬文云預備立憲案内粤省實業敎育分年籌備事宜各直隷廳州本年必須成立者前經列表催促迅速舉辦依期成立並遵照部飭先審察本處地方情形及敎育情形於應辦之學堂斟酌地方土宜社會情狀何者爲相當之實業何者爲必要之學科調查清楚規畫切實先行馳報察核各在案查此舉關係立憲要政考核綦嚴各廳州縣身任地方自屬責無旁貸惟實業敎育爲富强之本計而學堂尤爲推行敎育之基學堂愈多則成效愈廣在地方官身膺民社爲國富民强計固宜於興學要政力任舉行其在紳董桑梓關情亦宜於興辦學堂提倡勸勉以副官力之不及查各屬勸學所員紳多係熱心嚮學之士生長釣游習於鄉土於何種實業之急待振興何項學堂之急需辦理聞見旣確籌畫不難立定且諸紳等鄉望素孚如果誠懇勸導俾父老子弟深知實業敎育下爲吾民資生計上爲國家開利源其效不可勝述將見貧者出力富者出財於興學之舉有爭先恐後者地方紳民捐欵辦學照章又應得優奬富紳鉅賈不乏深明大義熱心公益之人應責成勸學所員紳隨時會同地方官妥籌辦理禀報察核 
雜記 
[江督過蘇之酬酢蘇州]  
　　江督張制軍於九月二十五日由滬乘早車抵蘇十句鐘進城赴汪紳處吊奠（前吏部右侍郎汪紳鳴鑾之夫人）後即赴撫轅拜會晤談良久在署午膳一句鐘出城乘火車回寗文武各官咸赴車站恭送巡防隊水陸各營及新軍皆出隊恭送 
[縣差作惡之一斑江西]  
　　江西南昌縣差役趙和包攬詞訟過手賄欵不下數萬金後因不知檢束毆傷委員向楷由前任臬司詳請奏辦永遠監禁之罪不及數年運動出獄更名復卯適梁大令繼泰接篆景况萬難趙叩見進言代移二千金梁令大悅諭令接充總頭一時名噪全城附近人民皆羨其手叚高大而一般好訟之徒奔走趙門自舉貢以至鄉愚絡繹不絶趙仍得說合官事出賣輸贏經手賄欵扣花不數月間已數千金之多一般受害之鄉愚怨聲載道現梁因侵吞工程鉅欵奉查飭繳無法籌措又托趙和向公和盛開摺通融矣 
[革員請給津貼之妄想武昌]  
　　已革漢川縣知縣何蔚紳前署夏口廳時因漢口驟停烟館燈捐廳署突少大宗辦公經費故墊欵至一萬餘串後雖蒙藩台發給津貼僅具領一月即奉飭回漢川本任詎漢川頻遭水災民極貧瘠以致舊欠新虧爲數頗鉅現旣奉旨革職尙有任内應解稅契錢一萬三千餘串無力籌解昨特具禀督藩各署臚述困難情形堅求補給漢川任内數月津貼以資抵解聞高藩台以該革令乃落職人員任内一切解欵均應悉數解清何得妄生希兾要求津貼當已批示嚴斥矣 
[盧萬和有開脫之望湖北]  
　　大冶縣巨匪柯玉山案内攀出之盧萬和一犯前經崇陽縣令連炳派差會營在盧家灣地方緝獲迭經審訊堅不認供連令因該匪黨羽衆多不敢起解至省乃禀請大吏委派知縣何慶濤下縣會訊日前何令抵崇邑會同連令嚴加審訊該犯仍供向來務農爲業與已正法之柯玉山素不相識因捕役追趕柯匪欲向伊家宅内掩藏伊再三攔阻柯遂改匿在盧家祠堂後院以致被捕役拿獲故與伊有隙任情誣攀云云何令再三盤詰矢口不移察其舉動亦頗篤實與攔刧大盜不同遂卽回省照該犯供情禀明層憲矣 
紀事 
[三日間之汗漫遊（二）]  
　　甲第一日之觀覽 
　　周覽會場全景自丁家橋循會塲路入内參觀。舉首瞥見中式紅木牌坊一座。坊高三十尺。粲若朱霞。上列宣統元年七月十三日諭旨。下方横書南洋勸業會五字。玻璃之質。緣以黑框。保國粹。壯觀贍。規模楚楚。頗足動人。惟是物爲我國第一次賽會之紀念品。惜非石質。不足。以垂永久。較之泰東西各國會塲。所留遺者。微不侔矣。入門參觀左爲敎育館。右爲工藝館。再進分路爲三。約半里有奇。三路復合恰成一楕圓形。在圓形路中者。爲噴水池。爲地念塔。塔中並設有電梯。陞高遠眺。可覽會塲全景。又進爲公議廳。爲審查室公議廳之建築。爲美國式。足容二千餘人。地當會場中央。恢宏壯麗。有足觀者。廳前隙地。建奏樂亭二。每日由曁南學堂江南新軍巡警總局三處軍樂隊輪。奏軍樂高下。抑揚。殊足動人觀聽。最後爲美術館。洋樓聳峙。適當中左右三路會歸點矣。左路又分二。列界以横路。其在路南者。爲直隷山東京畿曁南雲貴及武備醫學蘭錡諸館。而廣東敎育館。又位於其西南隅焉。路北大池一。浙江福建江西安徽四館帶其南。四川館峙其西北。水族館列其東。中建大橋以便交通。飲食店茶舍錯落環峙。風景清幽。允堪入盡。右路則爲通運機械。及第一第二參考各館。美術館之後三路聯合爲一。直抵緣筠花圃。即浭陽尙書在。任時所建之公園也。路之左約分三段。北爲山陜河南東三省各館。中爲湖北湖南廣東三館。南爲勸工院路之右則有所爲勸業路者。横亘其間。爲全會場後門出門。直逹三牌樓。市肆駢。闐人物輻輳。俗稱之。爲模範馬路。路北爲東三省動物園路南。爲植物園。爲農業館。而會塲之周游畢　。是遊。也費百。二十分鐘之時間。游十二三里之會塲。吾耳所遇。吾目所接。洵乎結搆之宏麗。點綴之工巧建築之美。無與比倫。惟繁華。場中時有茅次不剪土階不治之風。道途則城。磚破裂。信手雜砌。池塘則野草。蔓生絶無點綴。至其所謂植物園者則雜。木叢生大工未畢。若游戲之地則更絶。無而僅有。矣美哉儉。德之昭。垂其厚。惜民力。屏斥游戲洵。足多耳特不知彼東西。洋各國。以競爭比賽爲能事者。其對于此會當作何語。 
寓言（續） 
[疑怪（仙乎）]  
　　甫離曲巷聞。女子聲曰。小婉亟爲我折籬邊玫瑰。俟綰之好。赴某太太壽筵也。生凝目以注。始知其即近日眠思坐想之意中人。唇不脂而紅。臉不粉而白。剛盤螺髻。未綰釵環。翻足以愈形其妮媚。階前佇立。意注籬間。殊不知生已端詳盡可憎的模樣。徐又轉其嬌音曰。可擇其剛半吐者。愼折之。纖手毋貽花刺所傷也。尋見俏　持花至前。女舒皓腕以接。嫣然流盼。陡已見生。益轉其秋波。向之微笑。爾時一對瞳人。恍若電光相激射。惜無攝影機于此。不及攝其情狀耳。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
[資政院旁聽錄]  
　　二十日下午一時開會秘書長報告本日收受劉華辭職書一件報界公會代表朱淇等陳請書一件日本僑庽人民代表湯覺頓陳請書一件陳請股股員長報告六件（甲）直隸人民禁止纏足案（乙）各省諮議局議及各省人民陳請速開國會案（丙）日本各埠僑民請願速開國會案（丁）各省諮議局呈請問資政院立法範圍案（戊）各省諮議局及各省人民請提前速定官制及責任内閣案（已）北京報界公會請修正報律條文案議員汪龍光質問說帖一件（關於度支部統一財政之質問）議員邵羲質問說帖一件（關於憲政館電復浙撫解散諮議局之質問）特任股員趙炳麟等辭職書一件（審查各省諮議局關係事件常設特任股） 
　　議長提出汪龍光邵羲兩說帖諮詢本院贊成者均大多數 
　　議長因特任股員辭職事出席宣言前日此項特任股員歸併常設確有未便今特任股員十七人同時辭職當亦認明此項票舉爲不合法茲依據細則將此項票舉一律取消惟如何重舉尙待公决 
　　議員雷奮聲明前日票舉並無違背章程不過因十七人之不能兼任故又發生辭職問題請議長不必牽及前日票舉一事但宣布議長意見用選舉用指定諮詢本院决定用何種方法不能謂之取消 
　　議員籍忠寅登台演說謂出項常設特任股員儘不必設係各省諮議局關係事件各以其性質分歸法典債稅等專科特任股員若與督撫爭執事則固不能不臨時設特任股員亦不必常設也 
　　時潤貝勒李子爵均言今日議事細則先辨論特任股員之選舉指定資政院議員是否當遵守院章遵守議事細則遵守分科辦事細則今猶執定選舉指定是爲違背章程 
　　議員雷奮登台辯論其大旨如下 
　　一議塲辯論已經表决之事實因事實上發生今己提到違背章程違背議事細則違背分科辦事細則題目過大不能不聲明辨論 
　　二院章十三條選定二字旣有二種以上之解釋即可以議長决定若以二種以上之方法爲不滿意當提出修正由衆公决由院上奏奉旨改定若未經改定未曾上奏之時但章程一字一句皆當遵守且凡在資政院内之人皆負遵守之責任 
　　時衆議員皆極聲請終止此項討論開議議事日表事件 
　　議長遂命秘書長報告指定河南印花稅案特任股員及湖南航業案特任股員各十八人又審查各省諮詢局關係事件特任股員十八人 
　　宣告開議地方學務章程案股員長報告並述審查修正之理由 
　　一學部提出此案其意專重於小學欲重小學必有一辦法 
　　二光緒三十二年頒行勸學所章程劃分學區迨三十三年三十四年又頒布城鎭鄉地方自治章程及府廳州縣地方自治章程與勸學所章程有抵觸處兩章不能並時存在因此發生困難甚多 
　　三欲除以上之窒礙故將地方學務機關全歸地方自治公所辦理如自治公所未成立之地方則由勸學所代辦此修正案最要之主旨（衆請將此案延期再讀） 
　　法典股員長報告審查著作權律議案並述修正之理由 
　　一著作權律之性質係私權之一旣認爲私權即分兩種學說一爲法國派一爲德國派法國派以著作權爲一種所有權德國派謂特權之一種此民法中之所有權 
　　二民政權特提此著作權爲一種單行法律是宗德國派學說不僅視爲民法上之所有權審查時即本此主旨 
　　三旣視爲特别私權之一種則不能先限其著作之如何卽先爲之注册若持論荒謬者另有出報律規定不能於此律中加入鑒别故此釐出敎科書因敎科書於敎育影響有關故不能不另行規定 
　　四商標特許等由商部辦理與著作權全屬兩事故全歸民政部辦理將來再由民政部再訂出報律附行（衆請付再讀） 
　　秘書長報告審查振興外藩實業並劃一刑律案特任股員長報告書審查之結果以議案中實無辦法不能成立惟答覆理藩部當言振興外藩不僅在實業而振興實業亦當有一辦法再交本院至劃一刑律一事其地址不符年限不同亦當請該部詳說理由衆决不付再讀（其後提議國會案情形見要聞欄） 
本埠新聞 
[金琴孫遇害駭聞]  
　　通運公所董事榮記報關行主金琴孫昨晚應友人歐陽君之請至四馬路西叚南平安里李媛媛校書處飲酒金君入席未幾匆匆出外行至該里轉角被一身穿西式大衣之人連擊三槍痛極倒地小馬夫聞警上前兇手即逃追至羣仙髦兒戲館門首該兇手竄入戲館大門復從旁門逃出是時追者愈多兇手復出鎗威嚇遂被逃脫旋由馬夫等多人將金君舁上馬車送往仁濟醫院已不及救治於九點鐘時逝世一時金君之家眷親友咸至該醫院探問閒人聞聲往視者亦人山人海擁擠不堪捕房聞報後立即加派探捕至醫院内外彈壓並多選中西包探四出緝兇一面由電話報告上海縣田大令大令適在訊問訟案遂卽暫停蒞院相騐則見金君滿身血污右乳下深中一彈委係致命至十點半鐘時即借時疫醫院之病車送回閘北順徵里住宅有中西探捕沿途護送後面隨一馬車坐有女眷四五人莫不掩面哭泣情形極爲可慘并聞田大令當塲懸賞千元金君之親友允加四千元查拏兇手未知能免如方雲卿汪泳生等案之毫無影響否 
[補錄江督維持市面之批詞]  
　　江督張制軍日前在滬時所發批示歷載前報茲再補錄四則如下（其一）上海錢業董事禀批莊號串倒鉅欵律所必究本大臣昨定維持辦法十三條亦經申明約束至此後督商妥辦全在滬道實力奉行現禀所請嗣後倒欠鉅欵各案由地方官及會審公廨嚴提追償按律懲辦自是正本清源之法仰上海道即便遵照妥籌辦理以維商務禀抄發（其二）元生昌號禀批禀悉 
 
 

Page 19

 
 
此案本日據廣肇公所呈送禀同前由業已明白批示仰即知照候將此禀及黏細帳發上海道批飭交商會核理具報禀黏件隨發仍繳（其三）上海商會禀批滬市銀根緊急各業恐慌非有鉅欵不克維持本大臣業經電奏請欵以資周轉現禀擬請將隨後撥到之欵量予變通由大清銀行押抵各業妥當房地物產股票等項俾各均沾實惠所陳不爲無見至發行債票自須中外行用方能一體流通所請飭由上海道照會各領事傳諭洋商知照一節自應轉飭遵辦仰上海道核明分别照會妥商辦理禀復察核禀抄發（其四）上海錢業裕源長等禀批前據該莊等具禀裕蘇滬局欠交本票銀五萬兩請飭清兌各情當經批候轉咨蘇撫院札飭清理並札上海道查明禀辦在案現呈所錄蘇藩司照會商會原文所稱此次該莊等所執裕蘇本票五紙係屬協大更票因有糾葛是以止付等語是此項票銀該局尙非無故不付信用所關無論如何該局亦當妥爲清理仰仍靜候咨行查復到日分别核辦可也 
[德國名員漫遊抵滬]  
　　前任德國殖民部大臣鄧堡君日前乘法國郵船東京號由香港抵滬定於今晨偕上海德國公會諸君赴寗遊閱南勸業會星期日晚間由江督張制軍邀至督署飲宴鄧君觀會後擬取道漢口前往北京遊歷 
[拿獲冒官撞騙之匪徒]  
　　巨騙湖南人金谷亭即陳臣輔王伯秦即王伯欽僞造江南禁烟公所鈐記冒充調查員來滬同寓英租界靖遠街四十九號門牌永順興客棧内專事冒官撞騙前日有人函告新閘捕房探目米順將情訴明捕頭協同九十一號西探將金王兩人並假鈐記公文信札等件一併帶入捕房昨解公共公堂請究先據該探禀明前由訊之金王兩人均供假木印及公文等件不知何人所遺惟曾與在押上海縣署之曾子唯同寓數天並不冒官撞騙乞鑒德襄讞商之英潘副領事判一併押候查明於下禮拜五再行訊究 
[巡警招搖撞騙]  
　　浦東二路巡警黃晋芳前因違犯警規革除卯名勒令回籍不料黃怙惡不悛逗遛浦東招搖撞騙前日被游正巡官訪明拘解總局昨奉裁判官孫大令訊判枷號一月發一二三四各路局區游行示衆期滿遞解回籍 
[劉星使將次到滬]  
　　新簡駐英欽使劉玉麟於二十三日出京乘坐京漢鐵路火車抵漢換趁怡和公司輪船約明日可以到滬假廣肇公所爲行轅本埠官塲接到電信後已由本縣田大令飭令辦差丁役人等預備一切以便迎迓 
[蒲肇河重復開工]  
　　上海縣田大令昨出六言韻示一道照錄如下　照得蒲肇河工　現定補浚開挑　十月初九堵壩　須知工程緊要　停船速開口外　行船往來繞道　沿河各該地保　遍行傳諭遵照 
[日皇壽誕預誌]  
　　陽歷十一月三日卽華歷十月初二日爲日本明治天皇萬壽天長節駐滬日本總領事有吉君於是日上午十一點鐘至十二點半在西摩路十五號公館内預備慶賀以便在滬官紳商學界前往恭賀日總領事並於是日下午二點至四點與日本海軍第三艦隊曁本國居留民圑假張園大會宴會業已具柬徧邀各界想届時聯袂偕來定有一番熱閙也 
[自治公所取締貨攤]  
　　邑廟花園内攤捐自歸城自治公所經收後曾經出示曉諭茲由所董查得各攤户大都藉口園内開河不能擺攤延不領照或則捐領一照分設數攤爰又飭令四舖地甲傳諭各攤主迅即自行報捐限至本月底止逾限不捐以後槪不給照又查得福佑路之貨攤佔及街道有碍路政亦著該地甲傳知一律讓進如違究罰 
[匪徒刺傷暗捕]  
　　粤人潘奕前因攔路搶取婦人金飾由捕房拘解公堂禁錮西牢期滿驅逐出界前晚潘又濳來被一百六十八號暗捕在崇明路查見上前捕拿詎潘突出利刃向該捕胸腿等處猛刺受傷幸有他捕到來帮同獲住解入捕房押候究辦受傷暗捕送請同仁醫院醫治 
[城内]  
　　勘丈基地○韓根生串通二十七保十圖地保陳蘭芳私造僞單蓋戳賣於葉某經會丈局查明請縣澈究曾經田大令飭提陳蘭芳到案訊責收押限　韓根生質訊在案昨晨大令諭飭亭耆人等前往陳蘭芳所指新閘公益里前面之地丈見祇有四分况係公浜塡塞與已經盜賣之地一畝八分相去懸殊實少地一畝四分勘畢遂即回縣禀明請田大令核示遵行 
　　深夜起火○前日夜半老北門内某姓家不戒於火即由救火會急　皮帶車到場救熄祇毁去房屋一椽 
　　補具禀詞○張雪香昨至縣署喊控被兄張煥堂霸佔田地向論恃蠻等情又姚洪奎喊控葉子青圖賴存欵向索不還均奉田大令諭飭補詞候核 
　　男女無恥○南三區函送沈阿二葉劉氏至一路分局經德正巡官審訊葉劉氏供親夫已於去年春間病故現與沈阿二姘識昨晚在鄭家木橋小客棧姦宿一宵今晨進城被巡士疑係拐逃拘區送案婦人尙有胞姊及姊夫俞連記住在大東門外紙店樓上修補鞋子可請查問訊之沈俯首無詞巡官以男女均屬無恥着沈戒責四百下拘留五天氏戒責二百下旋據俞劉氏投局聲稱葉劉氏確係胞妹求請給領巡官准之 
　　不應行兇○住居張家弄之吳雲州酒醉後悮將便壺撥翻污及樓下同居之李囝囡潘虎寳即同至樓上將吳毆傷鼻孔流血不止旋即扭至一路巡局德正巡官以吳潘二人不應行兇着各戒責一百下諭令吳雲州速即覔屋搬遷一併斥釋 
　　縣批四則○朱坤泉禀批爾子東根不務正業屢戒不悛儘可隨時禀究毋庸　案王承祖禀批如果並未出立婚帖亦無女媒張姓之子又患瘋癱自然不足爲憑毋庸備案楊源逹禀批坐產招夫本鄉間惡俗原辦已非正當現在如有背　之事惟有仍邀原議親族理處不能率請提訊黏件揭遠王升禀批此事已移准巡局以查訊陳金生夫婦行竊並無証據等因移復並據爾考主母之親女孫周氏具呈業已批示在案察核案情恐係家庭交涉未便以竊案提訊着即知照 
　　官事○高陸行工巡局委員縣丞嚴善　試用巡檢楊學鎣昨均到道禀見委辦輪巡緝救生局委員補用同知陶鳳威飭丁到道禀知修理頭號快船新造四號快船均已工竣公共公堂襄讞委員知縣孫調鼎飭丁到道禀請病假三天 
[南市]  
　　欺騙女流○住居小南門内花園弄之萬唐氏昨將金裕生扭至西區控稱氏於今秋因有正用央中朱新增將楊三寳户名之田單一紙向金抵借洋五十元不料被金轉抵於方志恩得洋一百元迨備本向贖被金掯吞求請追給當由該區解至工程局經陳裁判研訊金供方已避匿是以無從贖還裁判員以金不應欺騙女流從嚴申斥諭令交保 
 
 

Page 20

 
 
予限五天將原單贖還 
　　佳期不遠○南碼頭平安街王許氏之子三寳於三十二年間贅於陸家浜崇明人顧富榮家爲婿延不完姻刻因顧將伊女藏匿不面昨將顧妻陳氏扭至南區移送工程局經湯裁判審訊許氏供已控南區奉諭迄今又歷年餘仍置不睬顧陳氏供該婿進門以來不務正業女在北市某絲廠做工並無别情裁判員以兩造係屬至親再三開導判陳氏交保限年内爲婿成親 
　　東夥失和○馮成桂前由伊友陳三麻子薦至大碼頭萬和鐘表店内做工近因爭論工資口角將店主林國祥扭至工程局控追欠洋五元林供按件核算所做尙未完工自應扣除飯食費判林找給洋三元一面着陳帮同完工 
[閘北]  
　　押犯索費○巡警總局拘留所内之竊犯小黑子昨向新收所之犯人勒索使費被拘留課員查見告知孫裁判提案訊明屬實判笞責四百板還押候核 
　　女子多情○馬夫滕阿二前因姦拐沈　明之女七多被沈在四路分同告發經黃正巡官訊判收押後該女即自行投案並供與滕無涉判女交沈領回原籍滕從寛保釋在案詎該女七多因聽滕之唆使不願隨父回鄉昨被其父扭局喊控巡官諭著保人將滕交案嚴加申斥並飾具結始七多再有逃匿情事惟滕是問女交沈具領了案 
　　勿再多事○前報記新大橋恆豐絲廠女工罷工時有剃頭匠朱榮貴等附和滋閙由崗巡拘至四路分局收押在案昨奉覆訊判朱罰洋五元飭具改過結交保開釋 
　　是否賄縱○某公司管車人徐阿保昨投四路分局禀稱江北人顧亮積欠車租大洋二十七元小洋一千六百餘角前日扭控到案奉諭算清帳目再行核斷嗣由身同顧出外核算明白仍行扭案請追不知如何被門差釋放請爲查究黃正巡官諭徐曰爾如尋見准即扭案遂令徐退去一面飭地保往提顧亮到案聽候核斷 
[英租界]  
　　暫准交保○西裝粤人歐植生因私取李葉池家值洋二萬元之道契押於周姓得洋一千四百元被李報知捕房派探將歐拘解公堂訊押在案昨晨解廨復訊歐延律師費信惇到堂代辯官以原告所延之律師未到判歐暫行交保候下禮拜一再訊 
　　拐匪收監○高彭寛誘拐劉德高之五歲男孩由探查獲昨解公堂訊究高供劉孩實係小山東拐出求鑒判押西牢一年示儆孩交劉領回諭探查拿小山東解究 
　　限交小孩○趙李氏控陸定華王阿二串拐六歲男孩福寳一案昨經公堂復訊陸求覓保尋孩判陸交楊子峯保出限一月交孩如違惟保是問王還押候訊 
　　衣料無着○鄔候福私將南京路何瑞豐號等囑製衣料質洋控奉押交在案昨經公堂復訊鄔供無力料理判押西牢半年以儆 
　　婦人酗酒○王金氏因酒醉在黃浦路吵閙巡捕喝阻不服反被撕破號衣當由該捕拘送公廨昨日訊明判氏罰洋一元充公再賠該捕號衣洋五元示儆 
　　藏匿車輛○陳祥興藏匿陸阿大所租張阿四之東洋車昨由包探將陳拘解公堂請究判押候查明於下禮拜三訊 
　　買良爲娼○雲南路福臨里一百十三號花烟間内鴇婦張陳氏因收買天津人姜德芳之女連生爲娼被姜偵悉報知捕房派探沈阿岳將張鴇與女一併查獲昨解公堂訊明判女交姜領回張鴇押女所兩禮拜 
　　來歷不明○寳善街一百十三號押店夥陳愼之收買來歷不明之珠飾被探查獲昨解公堂訊實判罰洋十五元充公押候繳洋開釋 
　　客棧售烟○蕪湖路月桂里三十一號小客棧主岳寳文私設烟榻售烟被探查獲昨將岳傳至公堂訊實判罰洋五元烟具銷燬 
　　傭婦被疑○某洋人偕見証蔡阿福等控告傭婦鄭尤氏竊取值洋七十元之金小洋三枚昨由包探將氏拘解公堂訊供不認判押候補傳人証再訊 
　　不應控告○英商黃德水控滬南秦長盛鷄鴨行主婦秦周氏不理其故夫秦爕廷所借之欵前日午後由廨復訊原告延赫雷司律師上堂請追氏延德雷司律師辯稱此項欵借欵氏夫故後曾邀原告與公正人在大慶樓酒館内商明免利拔本原告旣已應允不應控告孫襄讞商之英康副領事判氏仍交原保候會商堂諭飭遵 
　　帳目不符○餘大等八錢莊環控某絲廠主黃紳記不理往來鉅欵前晚由廨提訊各原告投案請追訊之黃供因帳目不符以致紏葛判黃交妥保候移送商會算明帳目復到再核 
　　塗改帳簿○已閉信大莊倩代表梁志鵠控告施元禎塗改帳簿舞弊侵吞前晚由廨提訊判施還押限一月内設法清理 
　　成衣負債○升昌永泰等各新衣店控成衣匠姜仁發不理貨洋一千餘元前晚由廨訊實判姜交妥保限半月清理 
　　妓女賴債○鴇婦李沈氏控妓女洪巧雲圖賴借洋二百元前晚由廨訊係帶擋未便准追著自行理處 
　　不還墊欵○吳耀記控木作主戴常卿不還墊欵洋一千六百元前晚由廨訊明判戴押限半月清理如違查封家產並木料等拍賣抵償 
[美租界]  
　　自不經心○女子石鳳林昨抱幼孩至武昌路三元宫玩嬉管門人阻止不聽將女推出門外跌失金絲圈一只報捕請究捕頭以該女自不經心斥退不理 
　　形跡可疑○江北人王小三子王國福等前晚站立於鴨綠路某里内黑暗之處巡捕見其形迹可疑拘入捕房押候查辦 
　　補領執照○坭水匠金阿金昨在百老匯路某姓家修理墻壁未領執照被捕查見飭令停工赴局補領 
　　包探獲賊○積竊鄭嘉惠前晚在百老匯路行走被探查獲又行竊茂海路姚才寳家衣被之小販沈阿榮亦由包探查獲先後解入捕房押候究辦 
[法租界]  
　　交保料理○樊啓文前將田單向金新衢押銀五千兩後以賤價田單與金商調延不理贖控經公堂收押日久迄未料理嗣經樊妻一再向原告商懇允予保出昨晨樊妻邀同原告到廨禀明聶司馬准予交保開釋限一月理清如仍搪塞提案押追 
　　人銀並保○並開彩票店之王亮　曾將南匯縣境之田單向金硯春抵押洋二百五十元延久不贖控由公堂訊判交保限理在案迄已逾期仍不料理昨又傳案訊追王供賦閒已久無力理贖惟有將出變賣須求寛限聶司馬以王居心狡猾判改交人銀並保限一月理還如違押追 
　　女子私逃○江北女子王唐氏由原籍逃至上海經女父及女之夫兄王安寳尋見扭赴捕房轉解公堂訊究氏供現願隨父同回求恩寛宥判女父唐萬友等出具領狀給予領回 
　　承認偷竊○李浦裕王桂生串竊法商所開之鐘表店内外國珠圈一對當塲覺察獲住連贓送入捕房解廨訊究兩竊供認曾在英廨辦過此次串竊是實叩求寛宥判王李各枷一月期滿後王押三月李押一月 
　　怙惡不悛○黃雨山之妻弟王甲山係歷年積竊近又偷竊黃之衣物送捕轉解公堂請爲究辦判押一月期滿騙逐出境 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[度支部奏遵章試辦宣統三年預算并瀝陳財政危迫情形摺]  
　　奏爲遵章試辦宣統三年預算謹繕總表呈進並瀝陳財政危迫情形籲懇朝廷早定政策以維全局恭摺仰祈聖鑒事竊查清理財政章程第二十條臣部自宣統二年起逐年將京外各處預算册詳細覈定奏請施行等語本年爲試辦預算初期業經奏頒册式在案茲自五月以後據各處將預算册陸續咨送到部臣等伏維預算之義本周官制用之書其精意失傳已久在東西各國相沿辦法於國家地方釐其稅項歲入有區分之數政費始可以開支以治内防外决於僉謀歲出有趨重之途稅課始從而加取蓋必預定行政宗旨然後以措施之孰急孰緩酌劑其爲盈爲虚其責任統之内閣又有國庫以經理之所謂完全之預算也今之中國不然政權渙散意見旣不免紛歧財用雜糅清理尙難言精確以此而試辦預算誠非易易何以言之即如在京各部院職務所繫彼此各不相謀但求盡其在我者爲極意經營之舉以撥欵委之計臣以奏限責諸疆吏不得議其逾分也顧財力能否勝任則非其所知矣故統計京署各册預算不敷二千五百餘萬兩若在外各督撫固習知籌欵艱難者也然一收一支假手於人不敢信其盡實冗事冗費觸處皆是不能必其盡或計各省常年所需已岌岌不可終日又以頻歲進行新政主管各衙門督催孔急張皇草創以顧考成自贍者藉以鋪張無力者逼爲敷衍兼營並騖之下頓成鉅虧故統計外省各册預算不敷又三千九百餘萬兩而籌備追加之欵尙不與焉此京外造送預算册之情形也數月以來臣等督率臣部財政處提調總辦以次各員悉心考覈於京署各册凡出入相符者暫仍其舊至預算不敷之部院則司法行政各秉專章非臣部所能置喙惟有以欵絀用繁之故求曲諒於同官是以文贖往還皆乞其自行删節現除各部認减之數外仍不敷銀二千四百八十餘萬兩其餘外省各册稽覈尤難地方之貧富不同政理之弛張亦異一入欵也或可溢收或則寡取一出欵也或相倍蓰或甚細微不特比例未能即寛嚴亦難悉合若新政奉行之事章制非一魄力相懸有某省所支某費已逾百餘萬而某省所支某費不及數萬者臣部實無憑遙斷迨欲展轉咨查又虞延誤故此次與該督撫電商增减亦第就其不敷之多少以爲乘除其於准駁之間並非有所歧視幸各督撫深明其意電允居多現據各省認增歲入約一百六十萬兩認減歲出約八百六十餘萬兩抵除之外仍不敷銀二千九百餘萬兩惟三年籌備事宜有另列附册具報者又有續報之追加預算各册合之亦在二千萬兩以外大抵均無着之欵此臣部覆覈京外預算册之情形也統計全年歲入共二萬九千七百萬兩以田賦爲大宗鹽課關稅釐捐官業收入亦略相等歲出以軍政爲大宗已占入欵三分之一而還欵償欵又五千一百萬其留作行政等費應用者不及歲額之半故以京外各册分數合算共不敷銀五千四百萬兩加以籌備事宜另列及追加各費實共不敷銀七千八百萬兩如照預算辦法皆宣統三年需要之欵也臣等忝掌度支引躬負疚目覩艱危之狀曷敢緘口不言竊念庚子辛丑以前論中國財政者舉其收入輒稱一萬萬兩乃不十年之間倍其數而遠過之亦無非取之民間而已說者謂各國通例預算不敷大率皆主增加租稅中國稅率輕於歐美無妨量予加徵然當實業未興之際災荒屢告之餘一時亦遽難收效或又謂中國累於洋欵其理誠然然以來年支出之虧計之已不下五六千萬且籌備之資方興未艾縱無洋欵中國果足以自立乎歲計溢於曩時而憂貧轉甚其故可深長思已日本之維新原於勤儉即歐美富厚不聞以並舉爲雄况當此存亡危急之秋能不亟謀挽救試以全年歲入而論除支銷最要之京餉洋欵外尙有二萬萬兩以上若於全國歲出各費酌理準情適中分配即責成主管衙門與行政各督撫通盤籌畫除不急之務袪浮濫之需然後以騰挪餘欵於籌備宜先之事擇要而行之則重輕得序次第觀成庶可以仰副先朝之詔旨如不計財力之盈虧而一意進趨將出入之數必愈懸而愈遠美其名若百廢具舉稽其實則一事無成憲政前途殆不堪設想矣此則臣等夙夜徬徨所不能已於言者也現在試辦預算之初端緒紛紜誠不足語完全之式然於全國財政實已舉其大綱以歲入之來源遠遜東西各國則釐訂稅率改良收支其責自在臣部至歲出之政要權衡操自朝廷尤賴部院大臣共體時艱同心協力以治理之後先酌財用之損益庶不至竭蹶而不遑此則非臣部權限之所及也總之處今日而謀國是宜就量入爲出辦法速圖擴充舍此别無良策伏望聖明剛斷於上諸大臣襄贊於下庶幾憲政克底於成謹繕宣統三年試辦預算歲入歲出總表各一分並京署外省各關各邊歲出入總表各一分恭呈御覽請旨飭下會議政務處由軍機大臣會同各部行政大臣集議奏請施行再查憲政籌備事宜清單内開第九年制定明年確當預算案預備向議院提議又資政院續擬院章清單内開國家歲出入預算事件於開會時交議此次試辦預算應否由政務處集議後轉交資政院之處伏候聖裁除將總分各表咨送政務處外所有遵章試辦宣統三年預算並瀝陳財政危迫情形各綠由謹恭摺具陳伏乞皇上聖鑒訓示謹奏宣統二年八月二十七日欽奉諭旨度支部奏遵章試辦宣統三年預算繕表呈覽並瀝陳財政危迫情形請飭會議政務處會同集議奏請施行一摺著會議政務處議奏欽此 
小說 
[奇情小說鸚鵡禪（六十一）]  
　　戴琪年纔十八。慧心妙質。與來珠兒性情相契。朝夕必隨。或步蘭臯。或馳椒邱。或納凉池畔。或摘翠庭中。戴琪皆能知其喜怒。及思之所屬。比肩爲秘密之談。是日來珠兒得斐德蘭復電。思必有伶俐者。先通意於斐德蘭。且窺探其隱。因遣戴琪乘專車至。是行也。彼實受來珠兒之重寄。以青鳥之使。兼爲紅葉之媒。 
　　來珠兒孤眠病榻。靜候好音。於戴琪出後之數時。即强起倚窻。盼戴琪速 
 
 

Page 27

 
 
歸。迨暮鴉點點。飛向深林。天半殘紅。沈沈忽捲於。是心血又如潮而湧。謂戴琪此去。得與彼見。耶抑有阻耶。以垂危之來珠兒。乍有生意。而怳涉遐想。又不勝困頓。乃怯怯仍就其睡榻。以手託香顋而臥。 
　　夜夫半。戴琪自約福特歸。急排闥入。見來珠兒方睡。微有喘息聲。細細從鼻孔中出入。捫之。乃未寐也。執戴琪手問曰。爾來何遲耶。望子倦矣。吾又將甚。病言已。即低問斐德蘭見汝後。作何狀。奚其言。戴琪乃極力爲斐德蘭玉成其美曰。彼誠多情。聞小姐病。惶急而泣。不第垂念耳。來珠兒破顏一笑曰。眞耶。假耶。時時以此語爲問。於時十分閒愁。與三分新病。皆減消一半矣。 
　　更深露冷。靜夜無聲。來珠兒喜而忘倦。仍命戴琪侍於其側。訴其心事。戴琪爲主人致得壻之賀。又爲一己殷後顧之憂。彼此長談。至蓮漏頻移。鼓聲催曉。猶未能寢。而戴琪以跋涉火車。旋倦極思臥。即斜倚榻旁一大理石几。翩然入華胥之鄉。來珠兒則盼望斐德蘭之來。如飢如渴。略一合眼。乃卽驚醒。見月出之光。謂天已明也。呼戴琪問曰。斐德蘭君來未。言時。因長夜失眠。芳喘頻作。面色如死灰。戴琪速揉眼視之。則曰。小姐。丨夢耶。丨東方未白。彼即生雙翼。又誰能飛至者。請且睡可耳。 
　　久之。晨鷄遠唱。海日初紅。戴琪扶來珠兒起。就鏡台之前。沐蘭麝之露。塗朱敷粉。如新婦試粧。刻意求美甫。成而斐德蘭適至。來珠兒速迎勞之曰。以賤妾之病。而波及於君。蒙早露之湛湛。戴朝陽之烈烈。得毋太勞乎。愛慕之態。得未曾有。而斐德蘭愁慘特甚。其肩。聳其容淡。其視遠。狀纍纍如喪家之狗。 
國外新聞 
[英國飛船之新成績]  
　　二十五日倫敦電云倫敦早報責於國家之飛船里巴堤號已由麻伊生飛抵愛爾特畜脫歷時五點五十分鐘船上蒙布曾爲機軸穿破幾致全行改蒙惟船體並未受損按麻伊生距愛爾特畜脫約二百二十英里 
[德報紀波斯問題]  
　　二十五日倫敦電云亨寳格拉區里區丹報載一柏林電報謂德國官塲並未知君士坦丁波民致電德皇一事且謂君士坦丁之會波人實居多數德國並未欲圖干涉波斯問題云 
[遠東英軍統領調任]  
　　二十五日香港電云駐紥南清及香港之英軍統領陸軍少將白諾特胡特君定於星期六日啓程赴英陸軍少將安特森君已於今日抵此接任此職 
[飛船家遇險傷身]  
　　二十四日栢靈電云飛船家芒西君在曼格特堡遇險傷身（以上譯字林報） 
[德國討論日本新商約]  
　　二十五日栢靈電云德國國會經濟部定期西十一月八號召集討論德日新商約問題 
[俄皇定期會見德皇]  
　　二十五日栢靈電云俄皇定於西十一月四號上午赴巴斯丹與德國皇族茶會是晚將受饗盛宴翌日兩君同出遊獵晚宴後俄皇卽回蹕華爾夫斯茄丹届時俄國外務部大臣薩沙洛夫君亦將隨皇同行並據聲稱擬往謁會德國首相及外務部大臣云 
[比民歡迎德皇之誠摯]  
　　二十五日栢靈電云比京人民在市政廳歡迎德皇德后極形誠摯德皇當時曾與市長交談 
[英德海軍之爭衡]  
　　二十六日倫敦電云每日電報海軍通信員報稱英國海軍部近决意將最近建造之奪雷諾脫式戰艦十一艘改用十三寸半口徑大砲故德國之計畫必將重加研究其造艦次序勢必因以延緩其時期長短雖屬無定惟難免遷延久長云云英人聞之極爲注意（以上譯文滙報） 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
