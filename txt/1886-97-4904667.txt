# 1886 - 97 - 4904667

 

Page 1

 
 
[隨報分送捐啓告白] [  申報舘主人啓]  
　　山東又報新災捐欵苦難爲繼文報局賑所諸君子因又印成捐啓託本舘附於今日報内分送遐邇諸善士披閱之餘尚其大發婆心慨施赤仄乎 
[七十二號畫報出售] [  點石齋主人啓]  
　　緬甸内山有部民一種徧體皆有毛而面部尤爲蒙茸緬王好之居以别宫以爲而物今爲英人所得携往歐洲以售觀於人本齋圖之列入畫報以　天下之大無奇不有焉准於初六日出售淞隱漫錄圖說一則仍附畫報之末此布 
[論中國兵輪管駕宜先考試]  
　　吾嘗見瞽者之相矣出入相隨動作相助遇歧途則牽引之遇險巇則扶持之相左則瞽隨之左相右則瞽隨之右不必口講手畫瞽與相若身之使臂譬之使指而自無不合者使瞽失其相則倀倀乎莫知所之或必欲勉强而行則必其熟習之地車絶馬稀者曳踵而行循牆而走日三四里或尚可支持若遇重巖疉障崔嵬岑喦則未有不顚躓傾跌以傷其身者兵輪之藉管駕何以異是驚濤駭浪之中天低海闊四無涯涘輪舶之行如浮片葉船中之人與貨皆寄於管駕一人若管駕一無把握是使瞽者爲相安望其越險而行遠乎此横海兵輪之所以失事也此事本館前論言之詳　顧吾尚有一說亦請質諸談洋務者夫中國之有輪舶效法於泰西也乃效人者但效其虚形不求夫神似聞泰西之爲管駕者必先加考試其果能熟於海中情形然後給以執照使執業以謀衣食若有失事則必提訊船主問其失事之由苟咎無所辭則或扣執照或擬監禁故其才力不勝者决不敢輕以嘗試此其所以能遠越重洋縱横海面極行船之利也中國自仿行輪舶以來從未聞有考試管駕之舉將何以爭勝于西人乎商家之船或聘洋人爲船主已屬因陋就簡不足爲久長之策而重大如兵輪竟使朦朦者濫竽充數始則迷途繼而觸礁前聞美國某帆船因折舵之故衝壞岸邊停泊之船西人譬之如醉漢今觀横海之情形直一失相之瞽耳奈何以數十萬有用之銀而作此醜態於巨浸中耶雖或謂近來輪船失事時有所聞如時和得忌利士等其管駕皆係西人亦以觸礁而致破敗可見行船之失未必盡係管駕之罪然彼或因霧所迷以致變生意外非若横海之迷途忙迫也吾思服賈之人挾貲數千或數萬數肆於市廛擇一人以爲經理則必悉其才能知其品行而後授之否則雖有戚誼親情亦必不肯瞻徇情面其難其愼有甚於西人之選管駕者乃數萬之肆則重視之數十萬之兵輪則輕視之其故何耶豈以肆中之貲爲彼商之私財兵輪之費爲國家之公項財有公私不同故視之亦輕重各别耶今聞此船尚未報銷故當局倍形焦灼然其咎非始於今日也命其管駕之時無考試之一舉耳不能如西人之認眞考選至事敗而追悔厥初亦已晚矣中國之有西國學堂亦巳有年矣所學者無非語言文字曾無一實效之可觀厥後知洋務所重在於水師故於福州天津等處設立學堂以備海軍之用然亦不知何日得見成功夫水師之要在乎兵輪兵輪之要在乎管駕管駕無人卽不成其爲水師此固夫人而知之也乃數年來未聞有學成而出爲管駕者豈果行海之難乎吾見彼業沙船者其船小于兵輪數倍且無機輪之可恃乃亦行於洋面從未聞有迷途之事可知海道本非難悉豈有學之已久而不能者蓋亦用心不專耳吾前者曾言西學必專而後精所謂用志不紛乃凝於神若人人自以爲全才則欲兼衆長於一身必至一無所成而後已中國學西法必兼習其語言文字一若非此不成者然彼西人之爲管駕者於中國言語一無所知而曾無損於管駕中國何爲而必以語言文字爲先乎吾謂學行海者必屏絶一切專心於海面之情形則不過數年卽可以望其成功待其有成而後試其優劣卽或慮夫當今無總裁之人則不妨委其責於教習之洋人破除情面認眞選拔則眞才不至埋没而管駕不患無人矣不然者以中國之人行於中國而道路之熟反不若西人以致新造兵輪遽沉大海三十餘萬之銀何足計其奈貽笑於隣封何 
[本館接奉電音]  
　　昨接京師訪事人發來電音有本月初九日上諭一道敬謹譯登○三月初九日上諭山東黄河頻年爲患小民顚沛流離迄未復業上年何王莊決口被水村莊居民困苦每一念及矜憫時深雖經迭次加恩發帑賑濟惟災區較廣且值此青黄不接之時小民無計謀生尤深厪慮允宜再籌賑撫以惠民生着加恩截留山東本年新漕粟米六萬石並新漕輕齎等項銀兩俾作賑需陳士杰務當督飭各該地方官及委員核實散放毋任吏胥積有侵蝕用副朝廷軫念災黎至意該部知道欽此 
[謁陵恭誌]  
　　皇上祇奉皇太后謁陵禮節前已恭列報端兹經天津訪事人瞻仰之餘敬謹操觚備紀爰再照錄左方據云李傅相出京後偕通永鎭唐軍門小住距京二十餘里之定福莊直隷提督李軍門小住搭褳坡至二月二十七日鐘鳴八十二刻皇上駕莅定福莊一點鐘後皇太后鑾輿亦至傅相軍門均身穿黄褂鵠列跪　隨分道馳往燕郊是晚聖駕卽在燕郊駐蹕當聖駕未臨時辦差官預搭行宫一所週圍三十丈外支以木作四方式用黄幄國成内搭一宫門入門則爲正殿上下四旁亦用木架圍黄幔右邊用藍布搭屋三間内設几座兩旁及内外各設藍布帳篷十數頂至期聖駕將到未到之先頭籌二籌三籌蟬聨而至但見千軍簇擁萬馬奔騰提標大鎭滿蒙漢軍各營兵丁腰弓壺矢馳馬疾馳者不可以千萬計其報籌人飛馬馳報頭二三籌聲大而宏至四籌則韻長聲小矣所有接駕官員護道兵丁俱肅然穆然井井不紊轉瞬報五籌聲更小或以目示意以前萬蹄雜遝至此一塵不驚護道兵丁列跪兩旁上駟院之御馬御騾馳前開導每對後隨一騎翎頂昻然手捧御鞭上加黄套如執圭狀如是者十數對後係豹尾鎗次卽白木棍又次則八旗護軍校並滿漢侍衛等腰間各揷弓矢對馬疾馳馬蹄聲細碎如春蠢食　後隨以内監及御前侍衛散秩大臣公伯王侯貝子貝勒額駙等猩頂雀翎黄馬褂者濟濟蹌蹌更僕難數皇上則端坐黄縀乘輿龍鳳之姿天日之表任人瞻視肅穆莊嚴輿用鑾儀尉八人扛舁俱穿綉衣冠木頂行里半許卽换班當换班時並不停輿扶轎者四人皆貝子貝勒是日皇上鎭日乘輿太后則乘輿至馬廠卽换坐鳳輦官員之扛擡御物者相屬於道均蓋以黄色龍鳳包袱至太后鑾輿前導一切儀仗與皇上無甚懸殊惟後隨黄輦八乘朱輪幰車二十餘乘蓋卽宫主妃嬪等人所坐也 
 
 

Page 2

 
 
[製聨遥贈]  
　　旅居香港之名華商擬公製對聨一副寄贈英國太子其對以綢製成先置博物院中四天任人觀看然後遇有郵船寄至英國云 
[贈表酬恩]  
　　去年六月二十二日有英國帆船名帝克生者在臺灣打狗地方失事經陳姓武員及楊姓文員飭人將船上各人救起現英國商局中人聚議以上等金表二只分送楊陳二君以酬救命之恩 
[延聘工師]  
　　外國新聞紙云日本現向德國聘請有名望之打樣人至日本以便建造宫殿衙署也 
[勘船續述]  
　　前紀美國帆船名阿拉者在廣東遇險及駛入香港船廠中查勘興修等事兹閱香港西字報云該船經船廠中人查得毫不損壞遂于初五日開往東洋横濵地方矣 
[商辦鐵路]  
　　本年正月二十二日本報登提高威路公司託香港怡和洋行經辦隨時可移動之鐵路云云兹悉事爲兩廣總督張香濤制軍所知卽函請怡和行將此項鐵路運至粤垣試用行中允之本月初一日由火船運至如法安放制軍飭藩司隨帶武員多人前往騐看見其靈動便捷極口稱揚回禀制軍旋與該行商令代辦矣 
[開礦續述]  
　　前報述廣東惠州開設礦局一事今聞順邑潭洲等處亦將開礦所購開礦機器及所延外國礦師已到山中不日可以開採經理者如能實心實力不蹈曩年各礦之覆轍則獲利自可翹足而待又聞香港附近之大嶼山礦苗甚旺與各礦不相上下云 
[犯法褫職]  
　　劉淵亭軍門移營東粤後約束軍士紀律森嚴人以程不識擬之乃知軍門固不徒以武烈顯者其部下有叅將銜劉某係嘉應州人恃與軍門同姓交好招謡生事前經大憲札交營務處審訊現經訊實大憲欲以軍法從事有某廉訪念其初犯代籲恩施大憲乃僅子奏叅革職驅逐出境想劉某得保首領必當感恩知悔以無負某廉訪之厚誼也 
[緬疆近信]  
　　英之用兵緬甸也偏師直擣曾不兼旬而緬之君臣俯首就縳無敢倔强自來用兵之神速未有過于此者然而緬之人民則野性難馴時作螳臂之拒近接該處信言有緬人九千名將宜美殿地方合圍而英兵之駐守者僅有三百名兵力單弱不敷守禦英將軍夏理聞警之下卽由東河城帶兵百名往援想到後當有一塲大戰也又有英員帶兵進攻英堅漢地方共殺緬人四十名云 
[使星南指]  
　　出使英俄大臣劉芝田星使由香港乘法公司輪船出洋早已錄報兹聞星使於二月廿四日行抵新加坡該處總督及中國駐紥該處之領事左太守先後到船恭迓相見甚歡坐談片刻星使隨與總督領事同坐小火輪其時風浪大作船甚簸揚不逾時已抵碼頭該處駐防兵丁列隊相迎肅若鵷行樂工等亦在道旁祗候砲臺上升炮十五門以致敬意隆隆之聲不絶於耳星使遂坐總督之馬車至其私第抵掌傾談總督待之有加禮午膳畢同游公家花園瑶草瓊葩清泉怪石南洋風景略見一斑游覽旣竟星使卽與參贊等回船總督領事又送至江于而别可謂彬彬有禮者矣 
[馬戱開演]  
　　昨紀車利尼馬戱于本月初四日在香港開演兹閱香港西字報云當開演之夕觀者多至四千餘人其演劇之各優及各種馬獅猴虎等獸皆能自出心裁爭奇鬥勝故一曲登場能令萬人傾靡云 
[風災續述]  
　　九江於初六夜陡患風災其大略業照電信登報兹接該處訪事人來信再述其詳初六日天氣酷熱礎潤如蒸至夜分雷電交作西南風驟起萬木怒號屋瓦皆震俄而雨雹大珠小珠紛紛亂落瓦上滴瀝聲不啻鏘金戞玉有人見電光中有一青龍由西南向東北首尾鱗爪畢見龍過處風狂雨驟走石飛砂約半時許吹倒房屋撞壞船隻不可勝計但聞兩岸號哭之聲合成一片次早龍開河新壩小壩以及　城内外屋則東倒西歪人則風餐雨宿令人不堪寓目其最甚者桑樹嶺之節孝石牌坊吹倒路旁又有衰柳一株大可合抱亦爲封家姨所拔九烈君何遽憔悴死耶又聞關帝坡有一僧壓死牆内南門火神廟觀音堂坍倒亦有兩僧壓在瓦礫中經人舁起老頭陀尚有一息之延而小和尚則已魂返西方又西門外龍池寺邊高墻驟倒致將保甲局董趙姓壓斃嗚呼慘矣此外損頭折足失衣墮物斷纜走錨尤難罄竹而書如此風災實從來所未有也 
[殯儀誌盛]  
　　張子騰侍郎之靈柩由京南下道出滬江曾經錄報兹聞於初四日到甯波原籍暫停招商局碼頭棧房定於初七日入城是日已刻列仗起行入靈橋門而出西門官紳設路祭九處提憲派大營兵勇站隊迎接道憲派衛安勇護送英領事署派巡捕彈壓先有驂馬吹笳者在前引導繼以鑾駕全副排班徐行雜以令牌火牌大旂傘扇冲天棍一律鮮艷奪目其銜牌如奉旨入城等約有百餘對又有御賜祭文亭御旨亭毅廟遺愛服物亭賞給陀羅經被亭御書福字夀字龍字亭以及誥命亭香亭像亭白公雞神魂亭珍物果品亭共有十餘座皆有樂工鼓吹相從又有御書砥德礪材匾額一方御賜座椅一把紫禁城内馳馬一匹綠呢魂轎紅縀材罩以二十四人扛擡送喪各轎約有三十餘乘沿途觀者不下萬餘人咸嘖嘖稱羡謂咸同以來甯郡縉紳殯儀之盛誠未有及侍郎者也 
[甯波决犯]  
　　甯郡於本月初八日下午决囚二名聞係去年搶劫慈谿案内之犯監斬者爲鄞縣程邑尊及城守營松叅戎卽將首級解往犯事地方示衆 
[游勇可慮]  
　　日前登州府署軍儲庫所藏洋鎗被散勇竊去多桿又將火繩安置藥桶上意圖縱火乘亂舉事幸火繩無故自息事後查見火燼處離藥不及一寸亦險矣哉嗣在三里橋地方拿獲散勇數名城内窩藏者十餘名起出洋鎗二十餘桿據供尚有多名捆載洋鎗向西而去現已撥兵追趕矣竊謂現在海宇又安餉需支絀防兵自不能不撤然若輩桀驁性成旣不肯爲商爲農以自食其力則挺而走險何事不爲見諸日報比比皆是未知袞袞諸公將何以杜隱患也 
[松郡茗談]  
　　東鄉某甲農家者流也去年爲其子娶前村某乙女爲室乙亦以犁雲鋤雨爲業門當户對無殊村號朱陳今春甲子忽夭折甲旋將媳賣去得銀若干乙尚未之知也一日往甲家探女得悉其情不覺憤不可遏立刻呼集蝦兵蟹將向甲興問罪之師一失手間甲卽被其毆死該處地保遂據情呈報婁縣前之雀屏入選者今反而雀角生災然則人烏可逞一朝之忿哉○某甲家世不甚清白近購得功牌一紙遂居然晶頂藍翎日以恐嚇鄉愚爲事近以葬親之故得罪墳鄰會清明掃墓甲衣冠坐肩輿昻然而往墳鄰羣起毆之狼狽逃歸呼寃於孔邇之父母後不知其若何定讞○某署官親由奉賢南橋鎭附航來松有甲乙丙三人同舟共濟衣冠齊整貌亦循良不疑其爲胠篋者流也比舟抵碼頭三人先倉皇上岸舟子知有異唤坐客各自檢點衣箱官親見鎖鑰似曾開動啓而視之已少衣服多件急鳴衆尾追獲其一在身畔搜出原贓爰卽解送縣中經吳仲英大令判鞭背數百荷校遊街○泗涇爲婁縣名鎭人財繁阜匪徒久已生心近聞某姓家盜劫財物甚多且拒傷事主想當報案請查也 
[胥臺清議]  
　　永定寺誣姦勒詐之事前經詳奉臬憲批飭首府提究嚴懲現己定讞武弁揚由義武生陳小四勾串圖訛均屬罪無可逭 
 
 

Page 3

 
 
除將該弁該生分别咨革外飭發吳縣收禁按照首從擬議科罪大約楊弁足四千里充軍陳則非流卽徒云○奉天府府丞朱少京兆以增籍隷玉峯起家翰苑爲顧子山觀察之快壻其太夫人陳氏在任仙遊扶柩回籍憲舟由申駛抵胥江官紳均往迎奠旋擇於初九日已刻入城靈柩暫停寳積寺僧舍聞子山觀察已將新得宅旁陸姓房屋鳩工修葺以爲甥館冰清玉潤鬯叙離悰自有相得益彰者也○吳縣捕役劉某破獲行劫胥門萬盛錢店之劇盜董大高等若干名馬大令研訊之下并供認隣境巨案如干起因將該捕從優給賞並詳請大憲給予功牌以示鼓勵惟許紳竊案仍嚴限比緝不稍寛貸足徵大令之賞罰分明恩威並用云○升任鄂撫譚大中丞之憲眷定於初九日兩點鐘時登舟由官輪帶赴申江偕中丞前赴新任○小伶周鳳林年可二十餘巧笑多情眉目如畫向隷春江天仙樂部登塲一曲艷絶塵寰幾欲令西山白桃黯然無色某詞人贈以詩有分明一握圓靈鏡現出諸天稱意花及我欲月明携玉笛剌桐花下等卿來之句一經品題聲價益增十倍甚有不遠千里來一瞻仰以爲榮者近日返棹蘇臺在聚福班登臺献技紅氍乍上喝采聲如百面春雷一時吳下諸郎眞有舉國若狂之勢特不知當花濃月滿玉漏遲遲時亦念及海曲書生不免增鳳去臺空之感乎 
[鹽梟搶人案續聞]  
　　二月廿九日本報有周浦鎭附近湯家巷郭阿發家於二十二晚被匪將其妻搶去等語兹據南匯縣署中人來稱事之有無不可知惟實未報案云本舘亦知祁西垣邑侯素著循聲安有遇人命重案而置諸不問者耶 
[海濵談屑]  
　　浦東人某甲住新北門内穿心街以修容爲業因連夜鼠子作惡囓破衣服乃購紅砒將置飯中以藥斃之鼠若知其計者將砒啣放赤豆籃中而甲不知也甲妻喜食赤豆飯是日煮熟邀隣人共食食後都如沈醉一般甲歸家見之猛憶曰得毋誤食紅砒耶急起檢視則紅砒已不在原處而在赤豆籃中乃買解藥爲諸人灌救始得無恙本欲毒鼠而反以自毒人之智竟出鼠下矣欲除鼠輩何不仿山谷之買魚穿柳聘銜蟬耶○前有華人串同西人向店鋪冒寫賑捐近日又有華人挈同西人向素有名望之華醫生處勸助西醫院經費人皆知其僞射不致墮其術中蓋此等西人皆無領事經管落魄無聊而華人之無賴者且倚以爲重以施其誑騙之計殊于聲名有碍所望中西官一體察究也○沙遜洋行之西人駕車出遊至英大馬路十字街頭見有老人對面行來喝令讓避其人充耳不聞馬蹄得得急不能停致將老人撞倒碾斷左脚骨西人卽停車唤捕舁送老人至仁濟醫院聞老人藉隷甯波向爲縫匠並無親屬在滬幸所傷脚骨西醫尚能接續不致殘廢也○虹口頭壩地方第一樓茶舘一帶房屋歴年已久現由房東雇工翻造其後面未經拆動之屋皆係經紀貧民所居昨午前忽聞屋宇軋軋作響居人驚而走出房巳坍倒八憧壓傷男女二人一爲羅春江一爲楊金寳楊受傷較重當由巡捕送至同仁醫院診治一面派捕在坍屋處照料○法包探訪得有崇明人三名向以拐販爲事近又拐到四歳男孩藏在法租界西馬路泰豐客棧内意圖出售已有人講定洋二十元而崇明人猶以爲少因未成交法包探偵知底藴遂將三人及孩一併拘入捕房候訊○法公堂連日停訊捕房中所有人犯有因細故而覊押數日者殊堪憐憫昨經法捕頭查得搶女案内之六人及另案管押之九人皆非要案因令分别交保開釋此亦體恤民隱之一端也○前日招商局海定輪船抵滬後拘送倫竊枕箱之某甲到捕房并稱該船急欲開往他處請將贓物先行領去捕頭允之○昨有開東洋車行之王老海至法捕房訴稱有親串從别處來滬往法馬路新園浴堂洗澡失去布衣五件店主不肯賠償請爲查究法捕頭着捕將該店主傳到各執一詞捕頭着在外面調處若調處不下再赴公堂請斷 
[揷訟受斥]  
　　胡道基投縣訴稱友人汪子山向有沙船兩艘物故時曾函託小的代爲照料邇經訪悉船上耆民金瑞堂盜賣粮米甚巨爲特邀同汪弟云石投案請究前日莫邑尊升堂提訊胡等供訴前因金稱小的向爲汪姓船上耆民汪在時曾將該船修理由小的墊付工料銀二百餘兩且尚經手各項帳目約計二百兩有奇當時言明該船裝糧後卽將水脚劃償詎後來延不料理反敢揑詞誣控所有墊銀帳據呈請電鑒邑尊謂胡曰子山旣經物故凡事自應由弟云石專主何必要爾出頭况爾所控盜賣粮米查得並無實據而墊去之銀反証據鑿鑿爾旣揷身涉訟可將金之墊欵料理清楚至金經手未清各帳着邀同章悦來報税行秉公核算 
[酌斷償銀]  
　　席姚氏偕子席子山在縣控席馥齋等盤踞滋擾一案本館前已略紀情形前日又經莫邑尊升堂研訊席馥齋供稱咸豐年間赭匪擾亂時有郁周兩姓將金銀等物約值銀萬餘兩嘱職員擕存公平洋行託爲保險迨事定向歸巳被絲樓細崽席子山捲逃無跡嗣輕尋獲子山央人商懇將郁姓一欵銀八千餘兩先行料理其周姓之項計銀三千兩有奇懇職員作保緩期清理後竟延宕迄今邇知子山復在公平爲買辦是以偕周前往催索詎被砌詞朦控周杏橋供與席略同邑尊問席姚氏曰爾子有無未了之事爾可得知伊等均屬體面中人斷非藉端訛詐之輩該氏答稱小婦人並不知情復詰子山答稱雖有其事然不應恃蠻勒索邑尊問爾擬作何料理答稱聽憑公斷邑尊隨斷令子山繳銀一千兩交周具領復飭兩造各具遵斷切結備查 
[遇盜受傷]  
　　紹興人徐仁忠由松江趁脚划船來滬前日將晚時行至趙家浜候潮暫泊突來盜黨十餘人似游勇模樣各執利刃上船行劫船户與别客見盜自陳别無長物哀懇寛免惟徐與盜相爭致被斫傷右手及足三處衣服三件被盜攫去然不甚值價均未報案徐已自投仁濟醫院醫傷云 
[同日停訊]  
　　英界讞員羅太守昨晨至道轅面陳要公停訊一日法公堂亦於是日停訊 
[捨緩就急用意良苦]  
　　凡人茹素燒香虔誠禮佛習俗久巳相沿而各廟僧道藉圖沾利間有患病未痊無法可想者願出銀洋若干助入廟中用度以冀挽回此人之常情第自敝公所募賑以來善士將禮佛等費充入賑需已屬不少捨其緩而就其急正所謂順理行將去也兹有善士助賑以無名爲名助洋三百元由晋生莊交到有急來抱佛脚字樣非眞抱佛脚也實以災區浩劫汲汲拯救竟有出于不得已者特立此名目以悚人聽聞不亞晨鐘暮鼓助賑之方無微不至諒步其後塵者當亦惠然紛至矣上海北市絲業會館籌賑公所少欽施善昌謹誌 
[助賑彚登]  
　　謹啓者今奉錢塘諸彝仲善士印輔廷自金匱天授鄉來函悉令堂太夫人體氣虚弱肝胃欠和夜不安寐頭昏耳鳴節醫藥費洋一百元囑解山東將籍貫塡註疏文籲叩關聖賜佑增夀北堂趨侍承歡不减於萊衣東省流離恤患忍忘夫桑甕彌殷拯濟定卜康彊爰列報章祗伸佈勸○接奉九江招商局孫楚卿兄印光謨函悉尊閫喜得佳兒保産平安助山東賑洋五十元前次許願邀神默佑夢叶熊祥洵堪勸世用特列報以供衆覽○接黄達齋善士印兆珪函悉籍隸福建漳州府龍溪縣現寓甯波江北岸鴻昌洋行爲業長幼同居尊閫感冒風寒服藥無效寄來英洋四十元委擇緊要之區解往拯濟囑具疏叩神保痊闔家平安如此肫誠定能如願以償可見枯區告急屢列報竟習於耳目浹於骨髓無不勃然興起有以匡救其灾勿泥朱柏廬先生之言諉諸善欲人見不是眞善耳上海北市絲業會館籌賑公所少欽施善昌謹誌三月初五日 
[寄懷高昌寒食生]  
　　君發山隂棹我未餞一觴舊邦應已至親友慰離腸君家古道上巖壑燦屏張暮春正及時林木鬱蒼蒼修篁羅碧磵弱柳媚朝陽相對莫相戀毋忘海上裝浩浩長江水裝望多離思此思亦何思思君詩與詞精義測神奥摛藻艷芳姿常烹陽羡茶談笑樂不 
 
 

Page 4

 
 
支何期袂就判遂令神欲馳寄書雲間鴈爲我訴相知[  海上種榆山人悦彭氏拜稿]  
[留别家人二絶]  
　　一曲驪歌唱未成家無儋石若爲情山妻知我遲遲意預製新詩送遠行此去燕山有所思難忘海上杜門時青遊一點人三个靜對寒窗課女兒[  平陸寵九蔡錫齡稿]  
[附庾先内子贈别詩]  
　　昔離才數日此别路三千努力加餐飯長途好著鞭風塵君意懶道里妾心先兒女應相憶書馮鴈足傳○附長女雲英詩道路五千里親行何日還兒心託明月夜夜照燕山○附次女雲藍詩今日團欒話夜殘明朝知隔幾重山白雲千里難爲别心在船唇馬背間 
[上温味秋廉訪]  
　　玉鏡臺前客金鰲頂上人文章推國士經濟仰王臣太谷家聲舊明堂詔語新豸章留治譜甌海記分巡干羽誕敷文江湖靖宼氛調梅心矢日昔年温州教堂被燬廉訪辦理一切中外感服勵節氣凌雲槃敦聨中外詩書證見聞緑林豪俠土歸化瓣香薰指金滿歸誠事浙水恩威溥遥天雨露優使星千里焕公初簡陜泉今調鄂省生佛萬家謳肺石眞情達膚功破格酬寛嚴崔廣略因地布經猷高義雲天重交情溯渭陽舅氏沈石年先生官山西絳州時與公最契合只緣攖小恙遂阻挹和先趨陛香沾袖公將入都陛見登堂笏滿床龍門三度謁悵望隔宫牆[  吳縣管斯駿呈稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[遺命助振]  
　　京江柳姓顧太安人年逾七旬精神尚健忽於去年夏後因患痢疾纒綿到今前日病勢垂危囑其子曰吾恐不能生矣吾翁姑殁於咸豐年間正江南烽烟之時避居鄉間草率殯殮每一思之抱恨無極吾死後喪　概與祖父母同並囑子曰連年各處災歉頻仍民生多苦當宜省節虚糜量力助賑時事多艱吾家各事從實祖父母勤儉支持以有今日爾等刻刻勿忘先人之艱苦子孫教之義方周濟勿稍退縮吾家門祚庶可恒矣子恂謹遵遺囑概不訃聞敬助東賑青蚨二百千文[  揚鎭籌賑同人具]  
[上海北市六馬路仁濟堂二月十一日至三月初一日止經收第五批施粥善捐清單]  
　　海　搭船人由陸雨生兄交來洋廿元元亨洋行鄭桂峰由絲業會舘交來洋五元逸章助洋五元心中愿洋五元世德堂助洋四元萬順號洋四元汪鶴田求女病愈助洋二元葛維新求病愈助洋二元無名氏求病愈移安歳資助對開洋二元郭善士助洋一元○以上共收洋四十八元對開洋二元○附啓者連前共五次收到連米并洋一千五百十餘元今春天寒多雨無告窮黎及外來失業流落之人求食維艱敝堂每日清晨發粥雖風雨交加之時就厰食粥者仍不少减拖泥帶水瑟縮可　近日南北粥廠聞將停止敝廠食粥之人更多於前惟見扶老携幼挈婦牽兒擁擠不開大都鳩形鵠面藍縷不堪覩此情狀何忍停止仍擬發　四月底止然經費支絀米價日漲核計除收尚少洋千元之譜伏望在滬巨富大賈如能平日酬應茶酒讌會馬車等費百分中節省一分惠賜濟貧集　成裘庶可圓成善果眼前功德實無量矣善昌等無不竭力經理以副諸善士之一片婆心也謹代貧民百叩奉求請登報章藉呈公鑒[  教弟施善昌頓首拜啓]  
[上海文報局内恊賑公所收到吉林長春廳李太守經募賑欵清單]  
　　銳册一千三百另一號小隱居主人銀一百兩載生張氏一百兩六齡子十兩共捐銀二百十兩○一千三百另二號聚合店錢十千永昌和世昌湧西元茂信成興義泰德元茂號洪興隆德順隆德順增裕興成立德號廣發玉公發玉泰順玉同合泉廣順合廣順德冷七户各二千德發合裕發合裕和號三户各四千文廣順號二十千文廣順長廣順慶二户各十千文李榮廷八千文共捐錢一百零二千文○一千三百零三號李春四千文李德四千文祝福清張伯林陳并于升叚祥戴和劉啓劉貴褚臣朱○十户各一千文楊寛李并魏順桑永茂張順楊德岳太武德紀鳴劉慶朱順張翰卿劉聚張順局福薛順宋德孫福王景雲錢瑞徽李九齡范殿楊在天段廷元趙升高升何祥孫福王貴關克勤張晋翰吳慶張殿仁于廣曹尚仁李秉忠何升李春楊郝永賁懷張德四十二户各五百文共捐錢三十九千文○一千三百零四號劉維邦一百千文萬發四十千文慶祥店世鴻店人和棧三户各三十千文聚合店二十千信和盛十千文文和堂咸和公利盛合三户各八千文倪振邦廣愼和元茂號西元茂四户各四千文共捐錢三百千文○一千三百零五號祥慶堂銀一百兩順升合四十兩公升合四十兩倪琨二十兩共捐銀二百兩○一千三百零八號張柳堂誠一堂戚潤泉三户各六千陳文樓李榮山兩户各五千劉子仲劉長文張正午三户各四千文胡炳辰王文柱蕭廣玉焦涵之秦璧孫國彦北盛當薛成德義盛合萬成當世合盛世聚福世成東世聚湧同生源德昌福順和泉萬大復　興鍋順盛鍋晉盛源德盛當義和成義和全義和宏義和永義和隆萬增玉念八户各二千劉　亭楊春山金滿堂張秀山馬寶山該星培趙鈞不書名八户各一千文共捐錢一百零四千文○一千三百零九號莊以臨二十千文宋占春王輔生李均堂李春山四户各二千文李瑞堂吳焕堂張巨芝楊懋聽張振芳白恩榮楊子源陳心泉趙止軒劉東甫十户各一千文萬增興七百文展常策金品山劉松泉陳照亭范愼齋李福財張福喬振萬盛店海源太永順興陳紬山萬增　恆興成福昌泰豐發永幾和宏十七户各五百文福合隆福昌利萬福成萬發盛店四合廣福昌盛萬增長聚發德萬盛祥天德店居安長義發祥十二户各三百文盛成萬順發萬興永福海店廣團店衆興合玉發魁廣成興世成店永春瀘德源合廣德盛源盛德廣盛興增盛合廣順裕永昌德萬發店萬聚發永德號萬增盛永增長興源店天生店玉茗成廿五户各二百文慶發合慶并泰福源長萬興益　升裕永盛棧廣愼德慶昇德世發成德興隆十户各一百文共捐錢五十六千八百文○一千三百十號秦玉間廿千文戴昌隆十千陶傑六千文尤可脩六千文　玉閣五千文正興隆四千文趙貞吉二千文胡張氏二千文萬增益廣增棧萬成棧東發合萬發興順興成廣盛店人和棧廣順棧世鴻店萬發店萬發合義相店聚合店長記店萬德店恆昇店湧聚油利順店廣遠店萬發棧慶祥店萬和隆人和棧世鴻店廣增棧萬發店萬發合義和店聚合店長記店萬德棧信德店萬德勇萬德棧信德店萬德勇大順店廣昇棧萬全店萬發店管德新萬增益廣順棧萬成棧東發合萬發興順興成廣盛店萬德店恆昇店湧聚油利順店大順店廣昇棧萬全店萬發店廣遠店慶祥店萬發棧萬和隆六十一户各一千文共捐錢一百十六千文○一千三百十一號趙廷楨五十千文任萬盛王化基二户各廿千文于永泉紀維綱二户各十六千文樊城齊李大統毛玉赫錢卿四户各十千文苟銘新八千文劉學魁馬良圖周從三户各六千文傳彩章五千文劉肇邠四千文萬成當四千文趙天祿劉學勤邵繼善源昌當董悦峯萬增玉魏喜德柴希高王錫主胡炳辰韓步義孫肈崑鄒清泰楊炳沙淨蒲紀壬林李价人何曉川劉天一于文祥陸金城郭熙治黄景生鄧有善天德堂康子垚萬和興李際發裕升慶陳惠秦麓西孫邦彦李天德吳紹堂盧常聲三十五户各二千文李本源盛店泰和爐三盛店萬發店陳士萬袁世勳永德盛永德長劉殿壁廣順永張永森趙希齡劉尊三范慶雲閆希海劉絲清張學朴李徐高萬和國海　　竇桂五蔡繼周龍在田高崙孫繩武董貴三李振英王賡堂念九户各一千文共捐錢三百千文○一千三百十二號興源德義和宏當王桐李鳴山永春福五户各二千文寶和堂萬泉益永盛興德興隆萬聚發永泉興福昌盛永盛慶聚發福廣慶堂萃德堂恆升裕萬興和恆興東聚盛祥萬興德萬和興廣愼德居安長福昌合萬泉合萬興益盧德　　吳　　成店萬德店天德店德生堂鴻盛德慶升德恊盛合廣生堂世成東萬　興聚發德廣成興源盛德聚盛合萬增福和順店福德店永陞堂廣和義吉慶合萬增長增盛合　合　　　　變發永義發祥五十户各一千文義盛永萬盛店永順興福昌東天生店海源太衆興合全盛興廣順裕永　德瑞興隆信誠發萬增盛存積　樂善堂　心堂正興德　盛公盛和　天德堂永增長三盛德閏成堂有生堂明心堂廿五户各五百文共捐錢七十二千五百文○一千三百十三號張聖有銀五十二兩零一分張錄銀五十一兩四錢四分東　　錢十千文平心堂十千文樂善堂積善堂明正堂十全堂四户各四千文張際五常應時白世清王福盛四户各二千文李鳳年王萬發馬有成閻錫清羅允中張佐宸石延齡　文濂　文正王鳳岐寗永德王廷臣齊尚典雲連科常文焕王會昌魏山林周成德白思忠馮子剛李自明張雲龍候永齡劉有志張扶德齊樹王何世昌左成榮崔遇春張有利　有祥鄭毓隆孫開科劉大本齊繼樂張樹森任自文胡守山倪成善張慶山蔣友明周雲發楊成德李九思何成業邱明亮李鳳亭劉炳文王玉廷枝喜慶王治平馮有堂周玉衡田桂枝馬有仁齊登第五十六户各一千文共捐銀一百零三兩四錢五分錢一百千文○一千三百十四號至定二十千文念修子五千文至善四千文至靜四千文宋春泉二千文高大奶奶倪老　王錫魁三户各一千文劉耀亭李時中寗掌櫃王成三四户各五百文尹長發鄭福祥姚廷臣陞耀四户各二百文楊茂林羣兒兩户各一百文共捐錢四十一千文○一千三百十五號東卡倫公議會十千文郭家屯公議會五千文太平庄公議會二千文賀萬年王元賓劉玉山張維吳士俊楊秀峰劉德本馮占東于洗清高榮九順和泉新盛號義興萬　增萬　成萬興和公合成王述起恆興鍋候元慶韓希武張獻亭孫玉亭徐恩溥天德店同發合廣增棧萬增益萬成棧趙粉房馬錄趙金甲玉祥店程萬寶劉振遠馬國麟洪　分店三十七户各一千文無名氏廿四户各一千文共捐錢七十八千文○一千三百十六號于鏡祥二十千文聚合店廿千文于鏡祥之母張氏六千文廣順慶六千文于王氏四千文裕升昌張兆瑞刁捷三于得于湧于涵于澧于溱于濱于泮于百祥于兆祥于祺祥于啓聖于啓方湧聚成義昇盛裕和號裕興成永利成常茂青公府札藍富貴于啓琨于啓母子啓瑞廿五户各二千文世合當世鴻當萬泰當恆昇當大盛當永慶衡利發成寶興棧天昇棧裕隆棧雙發棧承合棧新成棧慶泰棧世合棧世鴻棧鄒視鄒清鄒嚴鄒景　鄒密雲鄒　雯鄒登　鄒鴻鈞鄒鴻勳鄒鵬雲世增成馬登雲李桂林福聚永二起四紥蘭兵營王文李玉陳財馬景鳳王秀升李中央耿吉盛郭福德萬福隆王顯王榮王　張廷　吳廷颺四十五户各一千文無名氏五户各一千文共捐錢一百五十六千文○一千三百十七號雙發永海源泰永盛棧義發祥天德店五户各四千文義和宏義和當萬增福萬增長萬增興萬增　六户各三十文周桐惴世成東世成長隆合學廣和福五户各二千文萬雲亭萬巨發永增長永泉興巨發德廣愼店恆興成福昌東福德店和順祥萬德店萬增盛信誠發巨發福巨　合世興隆玉茗成巨安長廣德盛源盛德萬興益福昌盛廣盛興萬泉益萬和興廣昇德正興德永增福永順興廿九户各一千文共捐錢七十七千文○一千三百十八　田士豐　六十兩○一千三百十九號李瑩四兩劉殿一四兩劉得瑞四兩共捐銀十二兩○以上共捐長春平銀五百八十五兩四錢五分中錢一千五百四十二千三百文三四七化銀四百四十四兩四錢六分六厘兩共合收長春平銀一千零二十九兩九錢一分六厘○乙酉年十一月廿九日實收合伸規元一千零四十兩丙戌年三月初二日收寛平銀廿九兩九錢一分六厘合併聲明 
 
 
 

Page 11

 
 
   
 
