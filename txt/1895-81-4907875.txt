# 1895 - 81 - 4907875

 

Page 1

 
 
[今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售毎部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印重脩上海租界城廂内外全圖] [  三馬路申昌書畫室啓]  
　　重脩上海租界城廂内外全圖慕繪精詳如張茂先畫建章宫有千門萬戸之觀又如馬伏波聚米爲山形勢宛然在目計裱成每幅碼洋五角裱成摺式碼洋四角未裱碼洋三角賜顧者請至本埠三馬路申昌書畫室曁外埠申昌售申報人購取爲盼此佈 
[論臨時招勇之無益]  
　　從來時異勢易必思損益改革以幾於善此羲易之所以有取于革也又况兵形象水水因地而制流兵因敵而制勝然則處今日而狃于平定髮捻之成法動言招勇不亦刻舟求劍膠柱鼓瑟之甚乎夫兵可百年不用不可一日無備所謂備者必平時操練其技藝諳熟乎陣法深明夫忠孝大義而後心堅胆大臨敵不至譁潰也雖然練兵于有事之秋易練兵于承平之日難往往養兵百年而臨事不得一兵之力說者遂謂兵可廢餉可節不如以平日養兵之餉爲臨時招勇之費噫此所謂因噎廢食矣孔子曰以不教民戰是謂棄之夫兵兇器也戰危事也平日教之練之未經臨陣猶將見敵而譁何乃驅不教不練之民而求其戰勝攻取乎葢兵必久練而技精亦必經戰而胆壯當夫承平日久將不知兵其素位而不下校塲不演陣法不知約束者無論矣卽其仿操練之故事時而奔走時而分立時而喊噪鎗炮之聲如貫珠如轟雷非不五花八門整齊嚴肅也而取供一時之觀瞻則有餘命擊偏隅之小宼卽不足誠無解乎廢食之見也髮捻之亂緑營兵積弊太深委靡不可用迨湘勇興一洗其陋習而髮逆以平維時捻匪猶熾朝命曾文正移勝師剿之而文正以湘勇爲已有暮氣不如淮勇之方銳請用淮軍後卒收效夫以乍克大憝之勇而謂其不可用豈湘人之不耐久哉亦曰積習漸深而南北異宜髮捻易勢兵機至變不可執一也夫以平髮逆之師不可易而平稔匪又豈可以勦内亂之勇謂必可禦外侮乎葢平内亂者曾彭左李諸名臣之功也卽曾彭左李諸公之能用勇也非湘勇淮勇之能平髮捻也今乃不求曾彭左李能用勇之才而僅知湘淮勇之足以禦宼而務爲廣招以有限之國帑民膏供無窮之招費撤費我不知袞袞巨公果何所見而然也我尤嘆文正見機之早而轉變之速也今夫招兵以備戰也試問盛直　兩境集兵若干曾血戰乎抑潰逃乎如其戰而後逃也猶之可也毎詢遼陽歸客知我兵之傷毎在於背噫數千里招之使來費若干口糧若干川資若干軍裝迢途迎送商旅騷然一兵之抵關外軍前卽執政者之精神亦不知費幾許矣更教之練之積數月之久僅博得背傷而已是不可以已乎且兵在精不在多今乃湘也淮也川也廣也苗也其名不一其營不一卽其器械不一亦卽其心志不一以極貴一極當一之兵而種種不一雖使孫吳將之亦不能必勝非徒無益直害之耳近日太平山之役宋軍因吳軍而潰亦可見矣夫多多益善古來僅有淮隂今無淮隂之韜略而有驅市人之實事宋帥之受傷吳帥之失旂亦云幸矣然使此不足供戰之兵如竟不足用也亦已矣乃怯于公戰者必勇于私鬥此數十萬之兵非必皆無賴而無賴必雜其中迨事平遣撤名爲送回原藉其逗留爲游勇者何可勝數卽不逗留他鄉而一經爲兵已染軍營習氣囂陵懶惰欲其安耕鑿也難矣不安耕鑿而無衣無食又染習氣其不流而爲盜不止江浙之鹽梟沿江之哥老會各省之萑苻竊發皆髮捻平後散勇之所釀而成也此所謂無益而有害也前車之覆後車之鑒當軸者豈不知之直計無所出耳然則將何如曰事平則練額兵以守事起則招土兵以戰不必遠招客兵徒多紛擾也國家之兵自有常額所患在分汛耳兵分則氣散勢弱技疏心懈不足防盜而僅以收陋規不知小盜有捕役大盜有額軍汛何用哉今惟聚額兵汰老弱勤加訓練常駐海口或分紥沿海險要一旦外侮啓釁則招集當地之民以知兵大員訓之駐于口内以爲額兵後援責令縣宰實力奉行保甲圑練之法則秦人爲秦齊人爲齊各自衛其桑梓逃于營陣不能逃其室家况敵勝家破逃亦無以爲生有不致死者乎是則沿海一二百里之内皆兵也招之易集散之易挿無調兵之騷擾煩費不啻起沿海之長城特患無實心實力辦圑練之人耳夫湘勇之權輿卽圑練也與其徒師招勇之名何如師文正辦圑之爲有益耶然後振頓神機營以固根本更仿其意挑選入旂餘丁練一支援應之師以鐵路火車逹之各海口隨時隨地電調卽至平時則集于都城精其訓練行之十年而守禦有方矣天下何地無人才况沿海民風素來强悍亦何必紛紛招募征調哉 
[諭旨恭錄]  
　　二月十九日奉旨善耆現在丁憂廂紅旗護軍統領着長萃署理欽此同日奉旨善耆現在丁憂止白旗漢軍副都統着載瀾署理欽此 
[上相受傷]  
　　昨接東倭來電云中國出使日本議和大臣李傅相毎日與倭相伊藤商議和局二月二十八日議後由衙署回公館途中被倭人小山放槍轟擊傅相面部受傷旋經巡捕將小山拘獲其人年僅二十有一而已凶悍若此亦可見倭人之多行不義矣特未知傅相受傷後能卽日醫痊仍商和局否耳又接西人電信云傅相受傷後鎗子尙未取出經醫生四人爲之施治 
[東倭近事]  
　　日本西字報云倭主命其弟小松宫大勳位彰仁親王至中國總統陸軍大小將弁黜陟之事一以委之○倭主近日仍在廣島辦事○倭后於二月廿一日由東京起程赴廣島至名古屋小駐一宵廿二日至神戸亦住一夕時有多人在鐵路旁觀看擁擠異常后及隨從女官均穿西式衣服廿三日行抵廣島本館按李傅相雖在倭議和而倭艦旣猝攻澎湖倭主又命其弟總統陸軍其一意主戰已可概見然則和局豈易成哉 
[甘心事敵]  
　　風聞中國水雷船主蔡廷幹於某處交戰時被倭奴所獲甘言密語誘令投降許以月給銀二百五十圓以資薪水蔡遂不顧天理專媚倭奴將中國一切秘密軍情盡行傾吐嘻倭奴之計何狡哉然苟非華人貪利忘義何至若斯蔡眞狗彘之不若哉 
[河决紀聞]  
　　濟南府西人來信云黄河又决其决口係在距濟南府東北約一百里之濟陽縣地方决口有三里之闊宼氛未　水患頻仍嗟我黎民何不幸而遭此因阨耶 
 
 

Page 2

 
 
[蘭臺新語]  
　　京師訪事人云正月二十三四五等日屢有西人以車載軍器進崇文門分往各府第安置傳聞此項軍裝由天津運來保府第者并聞毎國有兵丁四十名弁目十名統計英法等八國約共四百名之譜惟去歲倭宼肇亂後我皇上早已明降諭旨不許中華匪人藉口東洋向各國駐京西人滋生事端恭邸更添沠兩翼兵丁分布各府第前悉心保護今兹之舉想有由執政者奏明皇上而後准其施行也○德國商人畢得戈於客冬至京師在内城僑寓近日僉謂將赴天津　訖未出京或者傅言有悞也○琉璃廠土地祠及西珠市口天和館設有順天平糶局近年畿輔災荒民難男腹局中所糶白米秈米價極從廉都中貧民藉資餬口近忽停止遂致糧價驟昻○都城之西白雲觀梵刹精藍紅塵不到其中羽土道高望重每與諸王俟聲氣相通正月十九日俗呼爲燕九節例得懸燈結彩鋪設輝煌自十八夜起逹旦通宵游人不絶西便門整夜不閉八仙殿及窩風橋下皆有羽士跌坐其間羽扇綸巾飄飄然有神仙之致今歲遊人如故神仙亦依然跌坐其間特燈火全無棖乎如入漆室云 
[塞北軍書]  
　　昨接本館派赴烟臺偵訪軍務之友人來函云二月二十二日聞登州之長山島又到倭船數隻往來遊奕邀截由南赴津之輪船搜查有無軍火等物又在此島索取鷄豚各物而去並未開砲○有由旅順附近之渡口避難至烟臺者絡繹不絶僉云我等籍隷金復州地方現在宋帥大兵已至而倭兵亦復不少深恐被其蹂躪是以航海南來同適樂土也○又有營口商人由小平島乘舟來烟言上月初七八日由營口起程見吳清帥之新兵已到營口宋帥得以專力攻剿現已統率諸軍剿辦海蓋等處倭宼○傳聞倭人已在錦州登岸宋帥退紥關外蓋擬襲倭人之後也前不得逞後不能退蠢爾倭奴覆亡無日矣 
[黔撫啓行]  
　　升任貴州巡撫德靜山大中丞恭奉簡命後曾拜摺謝恩籲請陛見兹奉硃批著來見欽此中丞遂於上月二十二日由皖省啓節入都乘坐招商局江孚輪船下駛是日蕪湖文武各官及水陸各防軍咸振隊出江恭迓旌麾道憲並各印委則迎於招商躉船脚靴手版極盛一時直至夜半一點鐘憲舟始鼓輪而至各官依次晉謁接見有差並蒙咨詢地方防務至東方旣白始展輪而下聞騶從將取道申江航海北上云 
[棨戟將臨]  
　　新授浙閩總督邊潤民制軍寶泉由陸路出京浙撫憲廖榖帥已派委千總徐鎭卿前往清江迎迓兹聞潤帥行程不日將抵浙境是以省防李統領及杭協林副戎中恊趙叅戎督隊至蘇恭候憲節已於二十三日禀辭 
[調兵北上]  
　　浙省各防軍本係楚湘舊部夙嫻行陣訓練多年近復勤加操演類皆精壯可用撫憲廖榖帥擬在防軍内挑選銳卒五千人由統領李軍門帶隊北上助剿倭奴省防空額已派叚總戎赴温台一路招集勁旅以補其闕一俟新軍到杭舊時防勇卽當開差刻下兩縣已預備雇定船隻裝勇前往 
[蘇臺柳色]  
　　蘇州賭風素熾自總捕府劉司馬蒞任後下令禁止雷厲風行若輩稍知歛跡卽間有之亦惟於僻巷荒郊耳目不及之處不敢如前此之肆無忌憚矣邇日臬轅前又有賭徒多人假片席地轉字背博勝負出入甚鉅事爲按經廳庾叅軍訪悉於上月二十四日下午親率差役數名不動聲色馳往拘拿當塲獲住甲乙丙三人餘外四散奔逃叅軍立卽升堂提訊三賭徒俯首無詞叅軍喝令拖下各責三百板發圖看管聞尙須解縣請懲也○宋八料者山西人也向在蘇州放印子錢盤剥重利前年向某號夥趙某借得洋銀三百五十元按月一分取息以作資本零星放出而其利非加二不可宋尙貪得無厭蓄意鯨吞非但利息不付抑且本銀不歸趙向索取反以惡語相加趙懼其兇横不敢與較延至上月初又向催索宋突出利刃兩柄睜目大叱曰汝要我錢卽要我命請以此刃將我殺却庶我命被汝索去否則無以應命也趙駭極而退不得已繕禀赴吳縣署控告凌大令准詞飭差於二月二十四日提宋到案傍晚大令升堂提兩造質訊趙申訴前情宋敢出言挺撞大令拍案大怒喝令掌頰宋始懼崩角乞免大令謂姑念哀求免子笞責卽飭押入刑房限十天將洋如數交案如違定干比究 
[八閩瑣述]  
　　閩中毎有匪徒在三乂路口攫取過客財帛已非一朝近復有一種專掠小帽割剪髮辮之流横行街市誠爲閭閻之害現經南臺保甲局梁明府拿獲甲乙二犯到案訊明均子枷責大橋頭以示懲戒聞者快之○有洋興旗人某甲駛一小艇停泊大橋下有南臺稅厘總局包封差某乙私率雜差多人到船以查拿漏私爲詞甲請其搜索毫無所有祗船尾有食鹽數十斤乙便指爲私貨任意苛勒甲稱爾只管百貨私何得干預鹽務兩相齟齬遽起爭鋒甲忿極令船中人以老拳相奉各雜差咸鳥獸散乙差被甲獲住并將其身上衣服剥去推之上岸迨乙差回局興問罪師甲船已揚帆乘風而去乙差等遂悵悵歸次日局門丁據情禀明局憲督辦葉觀察以雜差無巡哨之責私自查緝致釀事端咎由自取置之不理且傳諭申斥聞者拍手稱快○有某哨丁在路遇人負薪一把悞以布也前向捕拿被其毆辱又有某哨丁到北溪船上查拿油件亦遭毆辱局憲均因一面之詞不予究辦○南臺安樂橋安管頭地方有著名地棍文會者以窩娼爲業歴有年所凡官中人役不得入其門兎窟深藏爲土娼中獨樹一幟然營兵衙役無不切齒恨之正月三十晚有閩縣差甲某糾率五六十人手執兇械圍住該棍門首時該棍已得風聲糾令同賴百數十人閉門堅守正在相持間不料該差已暗伏人在其屋内譁然内應又有差輩從間鹽烟館中破壁直入時土娼整雲金玉琯頭四大妹皆蹲伏牀下得脫官符土娼海關二躱避不及竟被甲差扭住一路拖至益成居烟館弱質嬌姿異常狼狽該棍急挽孔方兄爲和事老甲差始將該娼放回該娼因遭奇辱無顔見人次日卽服阿芙蓉兾可免還花債幸一情人偵知出藥救之始甦 
[潯上官塲紀事]  
　　九江訪事人云署理九江府兼辦湖口厘局崔蘭嶼太守銅符雙綰案牘勞形上月初八日乘長龍砲船赴湖口部署一切○前南昌府知府升授廣西右江道崔第春觀察國榜解組後僑寓豫章於二月初十日行抵九江拜會周鎭軍誠觀察旋於十一日附江孚輪船東下○安徽候補道朱怡卿觀察於二月初八日附坐輪船至九江渡上官舫暫泊招商局碼頭旋卽入城拜客小住三日於十一日挂帆赴江西 
[鐵甕春濤]  
　　鎭江訪事人云常鎭通海道吕鏡宇觀察赴姑蘇謁見奎中丞事畢於二月初十日清晨乘舟蒞滬十一晚附招商局江裕輪船沂江而上十二日薄暮蒙抵京江水陸各營均列隊江于鳴槍升砲俄而府縣以次各官弁俱至觀察卽命駕登岸呵殿回轅○兩淮鹽運司江蓉舫都轉於上月初由邦江赴金陵公幹初十日用火輪船帶官舫遄回是晚行抵瓜州就鎭署碼頭繫纜水師各勇咸在江皋排隊鳴槍旣而署理瓜州鎭總兵高鎭軍光効及遊擊戴遊戎遞手版迎迓都轉接見後鳴騶登岸詣各衙謝步直至更魚初躍回舟十一日破曉時卽命啓輪向廿四橋畔進發○上月十一晨天氣清和薰風凝扇迨午刻忽飛廉怒吼幾如虎嘯龍吟塵沙蔽天目爲之瞇江中浪如山湧招招舟子咸有戒心停泊小閘各船猝不及防以致走錨斷練有春字營勇丁由江隂開差過此擬乘船至瓜州遵陸北上其時適坐義渡船剪江而過船戸支撑不住被風傾覆悉入波心救生船因風勢過狂不敢援救所幸飛鴻輪船近在咫尺立卽啓輪前往得以救起營勇二十餘名尙少三名已與皮臣爲五矣末探虎穴先赴蛟宫吁慘哉 
[留辦釐務]  
　　浙江候補府舒端甫太守大章隷籍江西與原任臺灣布政使沈吉田方伯爲兒女姻親熟悉厘務夙著清廉於一切弊竇無不周知去年委辦嘉興厘局裁革陋規實報實銷商民大受其惠而捐項較前益旺是以趙方伯特命留辦一年以示鼓勵 
 
 

Page 3

 
 
[請補鹺尹]  
　　浙江曹娥塲大使廖鹺尹壽鏞因與廖中丞係曾祖昆弟廻避開缺改省廣東補用所遺曹娥塲大使缺由運司請以紹興批騐大使王錫礽調補 
[杭試紀事]  
　　杭州仁錢二縣初覆於二十三日出圖招覆定於二十四日五鼓點名兹將前列名次錄後○仁和莫宗海朱敏陳嘉猷鍾開壽龔第榮高鎔吳與升陳星煒周鍾麟楊麟書計共招五十名○錢塘汪韞翁兆麟汪義夔陸廷勛楊彭壽施文湘馬昌麟梁有立許以約儲家逹共招四十六名商籍初覆圖未出仁和正塲案首未到錢塘此次第一名係由九十二名特拔者可見束邑尊之取士不拘資格也○杭州縣試正塲題目及招覆前列名次已列報端兹將初覆題目列後○仁和足食至於斯三者何先經題修我戈矛與子同仇賦得瓦屋寒堆春後雪得寒字○錢塘時日經題天命誅之賦得野宿貔貅萬竃烟得烟字○杭紹而安天下之民民惟恐王之不好勇也經題王于與師修我戈矛與子同仇賦得中外歡聞奏凱歌得聞字十名前面試起講一個題爲以羡僅帶筆硯一副不准另紙起稿案首及第二各關一處其餘八人同在花廳分設八席不准交言有某童竟將書句忘郤羡子作羡慕講可發一笑○嘉松以善服人者經題雨雪霏霏賦得春寒勒住數分花得分字面試十名亦如杭紹之式題爲以能是日仁和到者六十一人補考一名題爲才難錢塘僅五十八人杭紹六十八人嘉松二十七人因值大雪故到者寥寥再正塲錢塘扣考二名一係携卷出塲一係文不對題 
[蕪湖火警]  
　　蕪湖信云上月十八夕雷雨方收二街烟景坊畔忽肇飛災方疑茅龍着雨未必能肆厥威及逼近察視始悉爲查廣和烟筋坊間壁之某姓瓦屋失愼是處茅簷櫛比且與黄二所開妓院對宇望衡一時乳燕雛鶯張嬌李豔無不驚惶失措亂竄狂奔幸保衛營兵查夜甫回急馭洋龍而來輔以街坊民龍左噴右薄如萬派飛臬降自天半閱二刻許卽經救息計燬平房三間後進廳事依然無恙誠不幸中之幸也 
[廉訪拜客]  
　　前署江蘇臬司現辦防務韓古農廉訪前日因公來滬昨日午前命駕入城赴各當道拜謁駕至縣署黄大令飭丁擋駕 
[雙鳬蒞滬]  
　　南匯縣汪蘅舫大令昨日來滬午後兩點鐘乘坐二人肩輿蒞上海縣拜謁黄大令延入花廳殷懃欵待商談良久而别聞大令此來係因張姓擾事巨案禀請道憲核示兼詢黄大令交接日期 
[發引盛儀]  
　　原任陜西布政使張竹晨方伯岳年薨逝後靈杞由文孫挾回原籍道經滬上在四明公所設奠此已紀諸報章昨日爲發引之期清晨各執事齊集四明公所鐘嗚十下排導啓輀前導有開路神像猙獰醜怪高與檐齊繼以馬上衝鋒灣號引魂旛銘旌亭奉旨入城三代一品封典等銜牌十餘對馬上吹手馬上清音誥命亭又銜牌數十對如經筵講官工部右侍郎兼管錢法堂事務戸部右侍郎兼管三庫事務毓慶宫行走咸安宫教習及歴任各銜不及備載再次馬上令旗鑾架對馬再次頒賜珍物如恩賞御書壽字恩賞帽緯御賜袍褂荷包玉壺銅爐如意各敬謹置諸綵亭毎亭舁以四人後爲對馬四匹頂馬一匹容亭香亭各一座虎皮椅一座間以清客吹手音韵悠揚少焉見緑呢八人大魂轎緩緩而來護以江南提標右營水師營勇數十名花神十二對僧道十六名功布翣牌柩用獨龍大槓圍以五色玻璃棺罩柩前陳白布幃衆家丁均穿白衣扶掖文孫等人沿途擗踊哀號執紼以送者數十人皆衣冠楚楚翎頂煌煌路祭廿八起其第一起在法大馬路晉安里葛公館前次四馬路愼裕號次葉樹德藥鋪次董天頤藥鋪次源豐盛號最後爲招商總局旋復迤邐入法界至太古碼頭登北京輪船回寗波珂里方伯之介弟候補道印依仁者現充織布局總辦一切喪務悉出親裁法讞員葛蕃甫同轉桑梓情深爲之盡心酬酢因將讞政暫停一天當行經租界時法捕房各派中西捕探帶同分投彈壓 
[告示照錄]  
　　欽加運同銜特用府特授江蘇松江府上海縣正堂黄爲歲考事奉本府正堂恩札奉督學部院龍札開照得該屬童生業經通飭取考在案今本閣部院試畢太倉卽按臨該屬歲試定限三月初三日齊集松江聽候示期考試等因轉行到縣奉此合行出示曉諭爲此示仰闔邑與考生童人等知悉遵照示集松江聽候學憲按臨考試毋稍違延切切特示 
[局員禁賭]  
　　虹口二十三保十五圖圓通寺巡防局員劉君另有差使遺差由江海關道委王君壽華接辦於上月二十一日到差隨出示曰欽加同知銜補用直隷州辦理上海虹口巡防局江蘇卽補縣正堂王爲剴切曉諭事照得本委現奉道憲札開上海虹口一帶地方向來冷僻近因市肆日興店鋪林立且有匪徒聚賭害人業經禀奉督憲批准撥勇駐紥巡防並由該處董事禀請派員專巡在案飭卽遵照前赴虹口一帶督勇梭巡如有形跡可疑之人以及賭徒拆梢等事立卽拿獲送縣究辦毋梢怠忽等因奉此遵於本月二十一日接辦訪聞該處有種無賴棍徒聚集多人設立賭廠引誘愚民日夜聚賭貽害地方深堪痛恨除督勇梭巡嚴密查禁外合行出示曉諭爲此示仰該處軍民人等知悉爾等須知開塲聚賭例禁綦嚴破獲則犯法受刑倖免亦傾家敗産自示之後務須痛改前非各務正業如敢仍前聚賭害人以及拆梢打架等事定必兠拿送縣從嚴懲辦决不寛貸倘有丁勇地保人等私受陋規包庇客隠一經查出亦同科罪其各凛遵毋違特示光緒二十一年二月日發虹口二十三保十五圖實貼 
[幾釀火災]  
　　本邑人萬某紅帮裁縫也家於美租界吳淞路猛將堂左近前晚方作夜工至十二點鐘時倦限生花所燃火油燈忽然炸裂以致烈燄四射滿室通紅幸諸鄰人聞呼救聲帮同撲滅雖未冐穿屋頂而屋中諸物已燒燬一空矣 
[會審控案]  
　　英商謙和洋東愛汾司投該管領事署控買辦蘇寶生曾在行中做先令磅價請追虧耗銀兩當由副領事薩允格據情照會公屬定於昨日午後二點半鐘會訊宋通刺准詞將蘇傳案届時通刺會同薩副領事升堂會訊原被告各延律師到堂伸辯先據原告所延卜易律師倩繙譯戴理問向愛汾司詢問當時與蘇訂立合同之大致謂買辦須量力作事察看主顧之虚實代行中收銀如由買辦兠來之客其責成應歸買辦須將所爲之事載明日記簿上今蘇寶森並不照合同行事到行遲早不定又吸洋烟皆屬不應後於西歴一千八百九十三年六月十七號動身至外洋行中各事俱由代理人福白司經管卜律師問爾知動身後蘇寶森用爾名出面與徐靜記合做先令生意乎答知之與徐認識且知爲道署幕府中人徐於一千八百九十三年七月間由蘇邀到謙和行中共議先令磅價之事問至此被告律師小威金生倩繙譯曹吉甫起而言曰愛汾司旣不在滬何以知此事理應邀徐靜記方可道出此中情節卜律師謂此事係徐靜記與愛汾司當面述明故知其詳又據愛汾司稱我旣回上海查知此事卽邀徐到行徐卽向我道賀我卽問其故徐言做先令生意業已發財余因帳中僅有罰出銀兩何謂發財徐則謂並未收到罰款銀兩且曾付出虧本銀兩蓋彼時先令價賤官謂先令價賤則有盈餘何以反欲罰出答當時因不在塲官謂爾自已雖不在塲而亦有代理人在何以肯付銀兩答實係代理人與彼串同之故威律師又稱請堂上著愛汾司交出帳簿三本第一本係謙和與華商來往先令之帳第二本係謙和與買辦來往先令之帳第三本係謙和現在呈堂各帳之底簿威律師曾在英署堂上見過須著交出又稱謙和今日僅控先令之案抑尙有别案如有可以一併供出免得拖延時日愛汾司謂今日僅問先令之事至所需三本帳簿可以呈出但買辦之合同底亦須呈出愛汾司呈出一簿威律師閱之謂此係印出之底簿並非原帳安得以此唐突爾所指串通究係何人如代理之福曰司係爾行中人理應先行控告究辦然後再究買辦蘇寶森之事卜律師請將蘇管押然後派人至蘇家抄查各物威律師謂蘇非竊賊安得查抄家中物件請堂上令原告先究福白司然後再問蘇寶森之事而卜律師則謂須令被告將銀呈堂再行訂期覆訊兩造辯駁多時仍未定奪中西官互商之下以此事須得福白司 
 
 

Page 4

 
 
到堂方能明白遂著將蘇交保邀到福白司於禮拜五再行覆　 
[行兇送縣]  
　　同室操戈業已兩紀報章昨晨由包探江阿三將行兇之族人宋炳生宋奚氏宋春之宋朱氏拘解到案禀稱伊等將族弟宋勝勝之兩目用石灰末抹瞎宋勝勝曾至醫院醫治據醫生言眼珠已碎恐難復明爲此將一于人解案請究宋勝勝之妻顧氏倩人將勝勝擡至案下遞禀聲稱伊等欲置丈夫於死地前日由炳生將丈夫扭住用細石灰抹入眼睛宋奚氏則將滾水澆下以致灰毒入胸中口中吐血小婦人亦被毆傷如此兇頑務求青天大老爺昭雪宋通刺商之薩副領事以宋炳生等很心辣手暗無天日若不嚴行懲辦不足以儆兇頑著一併送縣辦理旣解縣黄大令飭值日差看管聽候騐傷訊究 
[英界公堂瑣案]  
　　昨報倭奴作賊一則兹悉該倭人將金表金練當在永泰當由包探張阿五將當主翁銘溪傳案昨因翁有事他往遣夥吳文儀到案通刺問吳曰爾等豈不知西人之物須有來歴方能受當乎答知之金表金練實因素識之日本人來故深信不疑通刺再三駁詰吳終一味强辯通刺以其違章尙敢强辯着交捕房管押一月以儆○包探秦少卿禀稱日前有寓居長春棧之鄧玉樞失去皮箱三隻内儲衣服玉器等件約值洋三百元經我在十六浦浦灘陳九香所看之船内緝獲眞贓外尙有皮箱一只據言在常州竊來昨已將陳送案今解竊賊曹阿林請究查曹阿林前經公堂懲辦八次陳九香亦係過犯鄧玉樞投案申訴前情曹阿林供所竊之物業已獲案求恩寛宥以後不敢再來滬上陳九香供因不知賊贓趁船來滬通刺以曹阿林行竊至如許之多判責二百板管押六個月陳九香管押一個月期滿分别遞籍贓給失主領去○○四百五十一號華捕禀稱昨晚一點餘鐘巡至肇貴里見黑暗中似有多人戲謔故將燈照看不料被席雲如糾集龜鴇多人將我毆打扭去號衣鈕扣二个今席並未來案請爲傳訊通刺得供着自行理處○包探何瑞福禀稱小賊陸阿七在鄱陽輪船竊取搭客考籃一只内有洋廿二元小銀元五個拘案請訊陸阿七供認行竊通刺以失主未到不知贓物是否齊全遂判將陸阿七押候禮拜三失主到堂覆讯○包探沈金隆禀稱趙福燕倩皮毛匠衛金華修整皮衣數件被衛私將洋貂一件皮袖一雙質錢使用趙遣人投案領贓衛供因有急用不得已而爲此通刺判令趙福燕先繳當本將皮領去其錢卽在衞之工資内扣除 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[房案斷結]  
　　司徒承祖投縣控費恪生賣屋不交呈求押遷一案前晚翁明府集訊司徒承祖供小的家住本城也是園南向爲鞋業與費鄰居前年冬憑陸炳炎唐福亭爲中欲將住屋賣與小的言明價錢三百千當付洋二百人十七元因費向他姓取出方單俟其交房將數找清不料費延約至今措不交屋亦不搬遷現將尾找廿餘元呈案請大老爺給費收須立卽交　　府問契劵曾否帶來司徒呈出賣契五張價目或三十兩或五十兩不等五張共計合成銀數二百兩明府曰爾之作事甚不誠實　　　　　　是何意見司徒默然曰此乃漏稅之故明府大加呵斥再訊費恪生供年廿七歲前在同仁輔元堂司帳刻下閒居前年冬問因有在用無　　　故將祖遺住屋一所投司徒承祖之姪名瑞生管業其房高大裝修俱全言定價洋五百元小的因方單向抵姪　姚姓處抵洋二寶五十元瑞生付洋二百五十元取出方單交伊收受後因零用又收十七元候伊再付二百三十餘元卽行遷移交屋况有房客二家　　　　　　　　　明府謂契劵五張合計價銀二百兩爾稱五百元大不相符答稱瑞生言明契上少寫銀數納稅可佔便宜囑小的收請之　　　　　　　　爲憑此五張不過　　納租而已故寫二百兩小的與瑞生面議承祖不知現因瑞生赴杭候補承祖不知底藴赴案　控　　　　　　　　家簽押明府察　　　惟有中証畫押費確未簽卽訊陸唐兩中人陸供小的與司徒爲鄰費係小的之婿伊等當面言妥囑　　　　　　　　其價若干小的不馳明府曰費是爾婿顯有偏護豈有爲中畫押不知賣價多寡乎喝令拿下笞責二百板費求代責並稱小的　　　　　　後　岳父作中不能　伊受責叩求至再姑准免責唐福亭供小的亦爲鄰居囑令作中費初討索五百元瑞生還洋三百元漸　　　　　　　允　生惟好商量一語並未允定五百元卽將契劵寫成再議費稱契劵亦是瑞生託伊親屬徐玉懷代筆明府謂司徒承並曰此事是爾　　生經手爾未知細底今據中人唐福亭供明瑞生許過四百元照此斷結爾找足四百元錢屋兩交承祖堅稱原議三百千明府曰旣是三百千何得寫銀二百兩數目已屬不符總之爾姪作事乖張意圖漏稅行此不盡不實之事判定找齊四百元另寫正契一紙此五張當堂　毁兩造具結遵斷限費十日内交代房屋費稱尙有房客二家一姓計爲　生一姓朱尙設靈座其中須擇日撤去求限一月方可明府曰爾　　屋價已有年餘今已斷找價洋尚欲再綏交屋耶飭准定十日　移交屋並具限狀届時錢物兩交毋得節外生枝諭畢飭退 
[縣署瑣案]  
　　蟻媒馮傅氏誘騙顧許氏價賣於徐信橋分得身價洋廿五元經顧許氏之弟許阿二控經英公堂訊後於日前送縣請備文遞解黄大令當交官媒暫爲看管查悉馮傳氏原籍溧水縣卽飭書吏赶繕文牘於昨日備就飭差兩名伴婆一名押解下站嘉定縣投交轉遞 
[法界捕房紀事]  
　　前日包探拘獲行竊長江各輪船之著名扒手李老堯及桂喜解入捕房克捕頭詰問之餘供出在某處竊得金銀對時表等物隨令吊出原贓押候解送公堂俟失主認領○積竊某甲匿跡大自鳴鐘工部局對門老德記客棧經包探拘獲解送捕房捕頭令押候堂期解訊○包探在途拘獲積竊一名搜出珠皮馬褂烟槍等贓解入捕房捕頭向之研閱供稱各物由吳淞竊來捕頭令押候堂期解請葛讞員訊究○有東洋車一輛並未報捐在四明公所路旁兠攬坐客經巡街捕拉入捕房捕頭著將車夫釋回喚車主來領 
[美界捕房紀事]  
　　偷兒朱清和自正月杪竊取某洋人家花盆經巡街捕拘入捕房翌日捕頭遣包探張阿五帶出訪查失主行至西人打靶處朱突將張探推仆於地飛步奔逃前晚張探行至北河南路與朱相遇拘解捕房捕頭問爾脫逃後手銬如何開去答稱其時捨命奔至江灣鎭求某銅匠爲之鋸下捕頭令押候送請宋讞員從重究辦○積竊揚士林積案如山未經破獲前日包探張阿五偵知匿跡南市某處遂告知捕頭前往查獲帶至法租界吉祥街突遇法包探朱姓率同夥役將人贓一併截去張探孤掌難鳴祗得回至捕房聲訴捕頭遣八號西包探往法捕房將犯帶回 
[江西官報]  
　　正月二十二日内閣中書徐苞由豐城縣籍來省調署廣信府王之　謝　赴任通判吳蘭頤由吳城下卡解報銷來省　縣李鏡銘由京解釐金回直隸州柏齡解地丁銀進京縣丞劉品銘由永豐催墊欵回准補南昌通判閻庚良已奉部覆飭赴　任現　舉新縣事正任南昌縣汪綬之　省另有　委說印務以准補斯缺鍾體志飭赴新任○二十三日候補縣羅培鈞解輕齎銀進京王純祖拔委一次段紹代南昌下鄉相驗○二十五日知縣吳春　同知鄭景　俱拔委知縣一次署瑞昌縣陸垣卸事清理交代回分發從九楊惟明典史何書年俱糊南人江煜江蘇人俱禀到孫新令代辦廣内保甲蔣廣接查廣外保甲汪承豫接查德外保甲 
[邗江官報]  
　　十九日管帶五台山駐紥老湘合字營章副戎其俊進見○二十日蔡分轉世佑禀知回皖岸差次○廿一日孔分轉廣杰委解北京餉銀起程 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年二月十九日京報全錄]  
　　宫門抄○諭旨二道錄前○黔撫崧奏揀員請補守備摺○江撫德奏特叅守備請旨交　　處摺○又奏解清厘金京餉片○又奏委解漕折銀兩片○黔撫崧奏請旌表片○兼護湖督譚奏籌解内務府經費片○月十九日工部　臚寺八旗兩翼值日無引見○張蔭桓到京請　安○椿壽彭壽各假滿請安○鴻臚寺奏派揀選官缺派　敬信漙善○召見軍　　張蔭桓○○頭品頂戴貴州巡撫奴才崧蕃跪奏爲揀員請補守備員缺以實營伍恭摺仰祈聖鑒事竊照下江營來　守　何楚林因病出缺業經奴才會同督臣題報並聲明遺缺扣留外補在　所遺員缺應卽揀選合例人員請補奴才於武　　　　　船遴選查有藍翎儘先補用守備銅仁恊右軍右哨千總劉可正現年四十八歲湖南鳳凰廳人由練目投入兩江軍營隨征出力　子六品軍功咸豐十一年克復青浦縣城保戴藍翎是年克復嘉定府城保以外委儘先補用同治二年克復太倉吳江等城保以抱總儘先拔補是年克復蘇州省城並浙江平湖等城保以千總儘先補用五年剿平湖州長興等處竄匪保奏同治五年八月二十九日奉上諭著以守備儘先補用欽此六年江南軍務肅清奉撤回籍旋又入黔投効搜捕餘匪出力光緒元年拔補銅仁恊右軍右哨把總六年拔補該協右軍右哨千總弁缺十三年俸滿請咨赴部引見回黔現在本任供職該員勤奮有爲以之補授下江營中軍守備員缺洵堪勝任合無仰懇天恩俯准將劉可正補授下江營中軍守備員缺實於營伍有裨如蒙俞允俟接准部覆卽行給咨送部引見以符定制除咨部科查照外謹會同兼護雲貴督臣譚鈞培貴州提督臣羅孝連合詞恭摺具陳伏乞皇上聖鑒訓示謹奏奉硃批兵部議奏欽此○○頭品頂戴江西巡撫臣德馨跪奏爲特叅縱勇沿途滋擾之守備請旨交部議處以肅戎行恭摺仰祈聖鑒事竊臣恭閱邸鈔光緒二十年十二月十三日内閣奉上諭吳大澂奏湘軍虎字營哨官都司石雲峯經過靜海縣地方强索驛站馬匹兇毆傷人請將該都司核辦併自請議處等語都司石雲峯卽行革職驅逐回籍併不准投効各路軍營以示懲儆吳大澂自請議處之處著加恩寛免嗣後各路軍營儻再有騷擾地方情事無論官弁勇丁卽照軍法從事以肅軍律欽此欽遵仰見我皇上整飭戎行修明軍政之至意下懷欽佩曷可有言伏查本年九月間臣接准兩廣督臣李瀚章電稱粤省現添募防勇統領廣勝軍楊總兵安典派員在皖北一帶招勇計有一千餘人經湖北黄梅縣由江西陸路赴粤隨帶並無軍械請飭各該地方官知照示諭等因當經電飭經過各州縣一體遵照先期出示曉諭俟該營勇過境妥爲照料禀報去後嗣於十一月初間該統帶廣勝軍三營候補守備宋葦飛與統帶該軍後隊三營補用叅將王連貴先後帶勇路過江西省城該勇丁等不守紀律沿途騷擾甚至捉船毆人無所不至該統帶等不特不加約束轉因爭奪房屋船隻兩統帶幾至彼此用武臣聞信之餘恐致釀成事端卽飛調防營派員馳往彈壓解散飭縣雇備船隻押令陸續起程此該營勇道出江西省城滋擾之實在情形也旋於十一月三十日據南安府南康縣知縣孔昭琛禀報該廣勝軍路過該縣屬境壩墟地方業船登陸恃衆奪食該處民人郭茂淋等甘蔗起釁爭毆彼此各受微傷該縣聞信馳往彈壓解散該守備聲稱被該處鄉民毆傷勇丁四名失落勇丁一名並搶去餉銀一千兩洋銀八百元光洋五百元銅錢四千二百文青布包頭一十四個行李包袱十一捲請究追詳辦該縣傳集該處鄉民鄰人隔别查訊僉供並無搶奪餉銀錢物以及打失勇丁情事該守備亦自謂搶餉尙可不追毆傷營勇須給湯藥銀三百兩等語如此情形其爲揑搶訛索顯而易見此該營勇路過南康縣滋擾之實在情形也又於十二月初八日據南安府大庾縣知縣劉光煥禀報該縣先聞該營勇將次過璄卽預備夫馬應付隨到隨付隨行均無異言惟宋統帶葦飛抵縣部下差弁多人一擁進署百端需索放聲鬨閙將辦差家丁差役恣意凶毆並將夫頭之頭順毆破號馬盡數搶走除加倍應付夫馬外又索去折轎洋銀其後過城北青龍墟地方强捉民夫悞辱斯文是日該墟人衆幾釀巨禍該守備於該處鄉徵櫃書雷斐章謂其抗夫不應喝衆摔毁將其反按牽曳至縣提騐身受多傷惟小腹踢傷甚重並據小谿驛驛丞宋祖撫亦以該營勇路過該驛百般需索騷擾具禀到縣此該營勇路過大庾縣沿途騷擾之實在情形也臣查行軍以紀律爲先該守備宋葦飛奉命募勇赴防自應嚴行約束勇丁沿途恪守紀律安靜無譁乃縱令勇丁恃衆需索騷擾已屬有負委任甚至毆人成傷揑搶訛詐實屬行同無賴此等劣弁亟應從嚴叅辦且近來各省徵調紛紛若不認眞整頓恐商民不堪滋擾將何　　　　而安地方除將該軍沿途滋擾情形　會兩廣總督臣李瀚章查辦外相應據實奏叅應如何懲處之處臣未敢擅擬謹請　　　東候補守備宋葦飛交部議處以示懲儆臣爲整頓戎行安輯閭閻起見是否有當理合會同署兩江總督臣張之洞恭摺具奏伏乞皇上聖鑒訓示謹奏奉硃批另有旨欽此○○德馨片再查光緒二十年分京餉撥江西地丁銀三十五萬兩　　銀千萬兩又續　地丁銀四萬兩行據藩司將地丁京餉分作九次共籌撥銀三十九萬兩並動放釐金銀五萬兩先後委員領解赴　　收均經臣附片奏報在案兹據署藩司裕昆詳稱尙有未解厘金銀五萬兩自應赶緊籌解以供支放第查厘金項下現無存銀　　　案改動地丁兹於司庫續收光緒二十年地丁項下動放銀五萬兩爲解清二十年奉撥厘金京餉遴委試用知縣朱延經領解於十二月初八日起行由陸路前赴戸部交收等情詳請具奏前來臣覆核無異除飭委員小心管解外所有解清奉撥二十年分厘金京餉銀兩委員起程緣由理合附片具陳伏乞聖鑒謹奏奉硃批戸部知道欽此○○德馨片再江西省光緒二十年分潛糧　察情形仍難起運本色廳請循舊拆徵經臣據實具奏奉硃批著照所請戸部知道欽此欽遵並催完光緒二十年分漕折銀四十萬兩分作八批札委試用同知胡上襄等先後領解赴部交收經臣附片奏報在案兹據督糧道劉鼒詳稱現又催完光緒二十年分槽折銀十萬兩分作兩批以五萬兩作爲第丸批札委卽用知縣何敬釗以五萬兩作爲第十批札委試用知縣李澂各領解於水年十二月十一十八等日起程查照舊例仍由湖北安徽江蘇山東直隷等省正站行走解交部庫等情前來臣覆核無異除照例分别　發勘牌撥兵護送飭令該委員等小心管解星速遄行確探前進曁咨移部科並咨前途各督撫一體撥護以昭愼重一面嚴　　　續解外所有起解光緒二十年第九第十兩批漕折銀兩緣由理合附片陳明伏乞聖鑒謹奏奉硃批戸部知道欽此○○崧蕃片再據布政使嵩崑詳據思南府知府保謙轉據府屬舉人周西銘等禀稱竊查節婦楊周氏青年守節樂善爲懷光緒八年　子楊正中捐錢二千一百串有奇合銀一千二百四十八兩三錢創修義學一所並置買田産收納租榖作爲束脩延師課讀貧苦　　尙有餘欵撥　　院膏火及新設經課之書嗣復捐銀八百八十餘兩建橋修路以濟行人並因年歲荒歉採買米石賑濟災黎　蘇民　　　　　　捐銀二千一百二十八兩零均係善舉楊周氏與其子楊正中雖無邀奬之心惟似此急公好義捐輸鉅欵有裨地方未　　　　　　合開　具結禀請核奬等情經該府查明造具册結由司核明詳請奏奬前來奴才查定例士民人等捐修橋梁導　　　　　　　　方有裨益者捐銀至一千兩以上請　旨建坊給予樂善好施字樣等語今楊周氏偕子楊正中捐資創設義學及　　　　　　　　　至二千兩以上核與建坊之例相符合無仰懇天恩俯准照例建坊旌表以昭激勸出自鴻慈除册結　　　　　　　　　　　乞聖鑒訓示謹奏奉硃批著照所請禮部知道欽此○○譚繼洵片再前准戸部咨具奏另　　　　　　　　　　　　兩案内指撥湖北省銀一萬兩于京恊各餉外無論何欵照數籌解等因當經轉飭遵照辦理兹據署湖　　　　　　　　　　　　會詳稱司庫各欵均有專支無可匀撥局庫鹽厘貨厘本年收數短絀加之墊支清軍餉項悉索一空所有原支　　　　　　　　　　難以籌措現又奉准内務府電催待用不得不設法暫挪銀一萬兩先行起解查糧庫帮津兌費水　等欵　有存　　　　　　　　　文於糧庫　支歸還先飭管解第十批京餉委員候補知縣馬士慶成槐將前項銀一萬兩搭解赴京　　　　　　　　　　　　咨前來臣覆核　　除給咨搭解外謹附片具陳伏乞聖鑒再湖北巡撫係臣本任毋庸會銜合併　　　　　　　　　　　　　道欽此 
 
