# 1889 - 180 - 4905822

 

Page 1

 
 
[發兌家藏眞正殿板初印桃花紙各種精本開列於后] [  點石齋啓]  
　　眞殿本初印佩文韻府連拾遺一部一百零五本計規銀一伯五十兩○眞殿本初印文獻通考一部二箱九十本計規銀一伯廿兩眞正殿　初印桃花紙康熙字典雨部一計規銀一伯廿兩一計規銀八十兩白紙初印全唐文一部五伯零四本裝楠木箱子二十只計規銀二伯八十兩○白紙初印○○○硃批雍正上諭一部規銀一伯廿兩○何義門眞跡手批文選一部十二本規銀一伯卅兩○白紙初印鮑刻太平御覽一部十二套一伯廿本實價規銀一伯兩○白紙初印眞殿版南巡盛典一部八函四十八本實價規銀六十兩○白紙初印錦裱萬壽盛典圖考一部實價規銀六十兩○白紙初印殿板圖畫聖諭像解一部十二本規銀廿兩○白紙初印廣板佩文韻府數部每部規銀五十兩○白紙初印眞殿版四庫提要一部一百卅本規銀八十兩○白紙初印阮刻十三經注疏幾部每部實價規銀四十兩○白紙初印局刻廿四史二部每部規銀二百兩○白紙初印古經解小學彚函一部五十二本規銀二十兩○又五朝别裁四十本○又陶文毅公全集一部廿四本四函○國朝學案一部十二本○十駕齋養新錄一部○六書分類一部○十國春秋一部○左傳紀事本末一部○宜稼堂叢書一部○知不足齋叢書一部○粤雅堂叢書一部○戴叚合刻一部○方輿紀要一部○容齋五筆一部○癸已類槁一部○歴代史案一部○說文釋例一部○數理精藴一部○宋詩記事一部○何義門讀書記部○水經注釋一部○海道圖說一部○月令輯要一部○四六叢話一部○經傳釋義一部○山堂考索一部六十四本八套規銀七十兩○資治通鑑一部○宋元通鑑一部○通鑑全編一部○通鑑大目錄一部○胡通鑑一部一百本○五經集解一部四十本○曾文正全集一百廿本一部○郡國利病書一百本一部○朱子綱目一百六十本十套一部○武陵掌故叢書六十四本一部○梅氏叢書世二本一部○研經室文集一部○初印漢書評林一部計三十八本○遼金元三史語解一部計十本○明季南北略一部計廿二本○輿地紀勝校勘記一部計四十八本○海國圖志一部廿四本○海峰文集一部十本○海道圖說十本○經典釋文一部十六本○日知錄一部十二本○翠微山房數學一部廿四本○二十一史四譜一部廿本○古今攷一部廿本○玉海一部九十六本○西印文獻通攷一部一百廿本○禮記義疏三十二本○金石萃編一部八十本○說文句讀一部十六本○十六圖春秋一部廿本○佚存堂書一部三十二本○文選傍證一部十二本○曝書亭集一部十本○周官儀疏一部廿四本○儀禮義疏一部廿八本○正續儔人傳一部十六本○鮚埼亭全集一部三十二本○瀛奎律髓一部十二本○明儒學案廿本○江蘇海運全案一部十二本○六部則例一部廿本○壇環志略一部六本○行水金鑑一部五十二本○新舊五代史案四十本○金石三例一部四本○讀禮通攷一部卅二本○河防榷一部六本○史記評林一部廿六本○八史經籍志一部十七本○三省邊防備覽一部八本○新斠地理志一部六十本○遼史拾遺一部八本○駢雅一部八本○苗防備覽一部八本○說文校義一部五本○籌海圖編一部八本○文選一部廿四本○古事比一部四十八本○式訓堂叢書一部六本○花雨樓七種一部六本○四書羣經字詁一部卅二本○周易姚氏學一部六本○毛詩後箋一部廿本○十六國疆域志一部四本○四裔編年表一部四本○聖諭像解一部十二本○種類繁多不及備載如蒙仕商賜顧至抛球塲紅墻頭本分局看樣議價可也此佈 
[釋雷]  
　　天下之雷一也而天下之言雷者不一其說春秋震夷伯之廟左氏傳以爲展氏有隱慝焉後世一切因果報應之說由此而起其殛物也必曰爲妖其殛人也必曰爲惡而天下之妖與惡有未必盡殛者則曰爲妖而或治之爲惡而或知之則弗殛也所殛者皆不能治之妖不可知之惡耳是故人之被殛者必有硃書罪狀於腹背間惟文如蝌蚜不可辨識道家有雷部其神爲豐隆所屬神將靈捷尊嚴經咒結尾多有急急如律令一語律令卽雷部捷鬼也必有道之士而後可以受五雷法唐人著雷民傳嶺南雷州多雷凡深山曠野積雪不到之地其下必有雷于狀如雞雛土人掘而食之否則春夏間奮迅而起傷害禾稼所記怪誕神奇不勝枚舉謂雷有受人欺誑而因遭呵責者又有被人鎭壓而遂經降謪者今世俗謂雷公身生兩翅手執一針其針非鐵非石明如水精每一針只擊一次但聞轟然作聲則針已入地尺許荷插急往求之可得稍遲卽逝不知所往矣相傳大内所藏各省雷針十餘枚有形狀色澤之不同焉若夫泰西之言雷者異於是謂雷卽電也發聲爲雷發光爲電其實一物而已其將有所殛也不擇物不擇人猝然相遭不可捉摸非有所主持於其間也是故有收雷之法有禦雷之法有避雷之法電性遇金鐵則行遇玻璃則止七層洋樓高聳霄漢恐爲雷所擊而碎也因作極長之玻璃管中貫鐵條下則埋其端於地上則高出於樓雷在空中有鐵條以吸引之有玻管以護衛之使之歸於地焉盖地爲雷所宅歸於地則融化消散終不復出此收雷法也瀚海舟行陰氣凝結時有黑雲倒垂卓立空際若長鯨之吸水然少頃則雷電風雨一時交作摧檣折舵危險堪虞遇此者當架大礮燃而轟之俟其雲散爲度盖雲散卽氣散矣此禦雷法也電性近濕而遠燥綢絹之類不能引電平日起居之所宜擇高燥之地四面多作玻璃窻當天陰婁黑微聞有硫磺氣身着綢絹衣服金鐵器具皆棄而遠之如是則室中諸物雖遭雷燬而人自免於殃及矣此避雷法也此泰西天說所以異於中國也今有華人語西人曰某某大逆不道雷殛而斃此天之所以降罰示儆也西人必咥然笑之以爲愚又有西人語華人曰某日大雷電我以法收之而雷卽喑啞不復作聲華人亦必咥然笑之以爲狂二者孰是而孰非歟竊以爲皆是也我中國大火人火之說舊矣祅廟之火天火也阿房之火人火也持以問西人西人無異辭也由此推之有可殛之道而後雷殛之者中國之說也天火也無可殛之道而雷亦殛之者泰西之說也人火也雖然泰西之說所以勵君子中國之說所以儆小人使君子聞泰西之說知善無不報之不足恃而持身愈謹使小人聞中國之說知孽由自作之不可　而向善始殷吾寍舍彼而取此焉是亦神道設教之微權也且中國之說豈無憑哉伊古以來其有道德在躬勳名盖世之士而忽遭雷殛者乎無有也然則爲雷殛者雖不知其爲何罪要不得謂非其罪中西人之論雷雖不同兩存其說焉可也 
[金華殿中人語]  
　　禮部以内四外三各學滿漢候補教習傳補幾竣遂於五月二十五日奏請舉行考試滿漢教習奉旨依議欽此欽遵到部各堂憲議以本年恭遇恩科鄉試各項考試較多貢院空閒日少欲於六月中旬舉行考試除備文分行八旗各固山卽將應行考試滿教習各員册送外並傳令各省進士舉人恩拔副歲優貢監人等赴部報考漢教習諒不日當分咨各旗並出示招考矣○宗人府續修本府則例現已開館恭辦一切奏請欽派候補四品京堂宗人府掌經歴司黄檔房卽理事官祥霖爲則例館提調關辦以來於應行删續各項則例莫不躬親檢察修辦底稿首先動筆校核不厭精詳上遊頗爲器車近奉硃旨祥霖補授鴻臚寺卿欽此所有則例館提調一缺自應揀員接充惟各堂憲以此事未便遽易生手遂援玉牒館提調壽蔭廾補内閣侍讀學士仍留提調成案於五月二十五日入奏奉旨祥霖准留提調官欽此○五月二十八日淸晨福大協揆出西華門大栅欄欲至南海入值行至西苑門外 
 
 

Page 2

 
 
見路旁停有豆腐擔有碍輿馬叱令桃往一旁具人耳若弗聞協揆大怒立飭地方官將此人鎖交偏吉官廳解送衙門懲辦及至協揆入海欲散值時内總管李連英再四懇求請將賣豆腐人開釋令其以後不再碍路協揆碍於情面不得已允如所請遂釋之○兵部接准漕運總督咨報湖廣荆州衛守備沈中生於光緖十五年二月十五日病故所遺衛守備一缺歸部選補武選司按照銓選則例章程此缺應以捐輸遇缺先擬選查有在部投供之遇缺先衛守備張俊鰲安徽人由雲騎尉歴保藍翎五品銜選用衛守備湘軍援黔案内加四品銜嗣遵籌餉例報捐遇缺先應將該員擬選此缺因傳令該員赴部騐到以便帶領引見○吏部示所有擬補盛京兵部筆帖式際昌和謙二員又准吉林將軍咨送吉林阿勒楚喀倉官一缺將七品筆帖式喜俊擬正無品級筆帖式永祥擬陪又光緖元年恭遇恩詔送部之滿洲二品廕生連瑞一員現據黑龍江將軍咨報到部於五月二十九日帶領引見相應傳令該五員於是日午刻穿紅靑褂備帶補褂並佩帶荷包手巾赴西苑門外六項公所内報到以備帶領引見再傳連瑞一員於二十七日辰刻赴部預演習口背履歴勿違○順天府示所有京師孤貧人等應領口糧自光緖九年春季經本府會同直隸總督奏准改折實銀與米石一同開放以廣皇仁而恤無告所有光緖十四年春夏兩季此項銀兩現經委員解到自應卽時開放其各歸五城之三百分應由五城指揮衙門自行出示就近開放應歸大宛兩縣之額設五百三十一分仍由該兩縣開放仍派委正佐人員延同紳董前往該縣眼同開放大興縣於六月初一日午刻開放宛平縣於六月初二日午刻開放其五城於六月初三日開放除屆期派委妥員延同紳釐分赴五城指揮衙門監放外爲此示諭孤貧人等於是日持牌親往關領並聞近有牟利棍徒先期購買此牌冒往關領希圖取利而孤貧人等當視此牌爲養命之據不得貪圖微利將牌轉售致日後無度活之資除飭委員邀同紳董細加察訪遇有此項情事立將銀米扣留不放並另補他人以昭核實而杜弊混特示 
[江村消夏]  
　　江干多是釣人居柳陌菱塘一帶疎此江行者一幅天然圖畫也客有買舟石頭城者沿白鷺洲泝三山上過烏江爇辦香憤土祠不觴明月於采石磯頭乘興挂帆掃天門斜人濡須塢口倚棹巢湖尋孟德四越不成之陳迹茫茫宇宙祗落得前不見古人後不見來者而已一日正行間舟子方扣舷唱大江東去忽岸側支一巨罾操罾者見船來急舉網以爲當得魚也不料船則離之當下船膠而網亦破于是篙子罟帥各持一說後和以靑蚨六百翼其事始解夫舟子之得意忘情正以縱一葦之所如可以行所無事耳而詎知福兮禍所伏一至是乎然則天下之事敗垂成者皆當作如是觀○輪船未行之先沿海一帶食米全賴沙船在内地販買其碼頭祗准皖屬之樅陽運漕兩處屆期由蘇州布政使發給文批護照准其齎往該碼頭之巡檢衙門查核然後行家始敢代爲采辦此定例也近來此禁已弛輪船之載米者卽就蕪湖一埠而論日以千萬計他如海舠等船每當東北風緊則該船之挂帆而來者不啻舳艫相接此等船必帶沿海所出之貨就埠消售以其所有易其所無間亦有夾帶鹽斤者上月經牛屯河緝私分卡查獲全數充公其舠船照章鋸爲兩叚植之江干以爲商旅戒夫販私不過利令志昏者欲速爲富家翁耳而一經犯法卽名其罪爲鹽梟鹽匪然則束身自愛者顧可輕身一試乎刻下又聞鹽政衙門以鄉試伊邇照例刊刻近來奏定章程通行曉諭運使又援案委派文武員弁馳往關津要隘盤查考船有無夾帶我輩磨穿鐵硯來賦鹿鳴志原不在錐刀之末設或不肖舟子有以和羹調鼎之說爲先生安排狀元宰相者愼毋愛虚名而受實禍因念上届陳監臨之言曰吏固不失乎禮士之當然爲士者要不可自居于不肖而爲吏所薄旨哉斯言安知臨别不有舉此爲贈者乎吾知陳元龍湖海豪氣不除自除矣○茶葉竹木爲涇縣太平縣之土産每屆鄉試應試士子必附此等貨船東卜緣兩縣實止一河河發源於太平之萬山深處迤邐數百里至蕪湖江口入江約自西河以上卽爲灘無數惟底寛身淺之宣船可從石齒上推挽而上推挽而下亂後宣船僅存一二近亦不過二十餘隻而兩縣應試者各有四五百人不能舍舟而陸人多氣雜一人倡之百人和之往往焦頭爛額猶不知誰爲發難之晁　上年槐黄時節各船之連檣而過者以茶葉爲多馬頭地方有茶厘分卡臨時則隱忍於士子之恃衆事過則遷怒於舟子之逞刁今春忽由縣票傳船户某某謂奉茶厘總辦吳道憲飭提包攬茶厘之犯時太平縣之船户已經病故船早易主惟涇縣之翟姓尚載有某號生意翟姓係巨族族中人知其素常安分雖屢次裝茶而茶號各有客自行叩關納稅不與船户相干或者鄉試時有人開罪於卡前致藉此以洩忿亦未可知然縣主包大令則以公事公辦旣奉局憲明文自不能不示顯罰因榜令該船户認罰振捐棉衣洋一百元爲之具詳籲懇颺恩案始結昨有自琴溪來者謂該船户並非應得之咎云○讀書人動輙恃衆已爲有識所輕視况當官作事前則霞蔚雲蒸後則水落石出徒令滋事者事前不勝其得意事過獨不得脫身甚非忠於謀人之道也江北某縣有暴富者已列縉紳矣因欲入士族而不詳高若曾之來歴於是毁之者多誣以有少也賤情事然向非倡優隸卒之家聲也其子出應童子試向例應試者必奉錢二百文與出結之派保派保者所以革認保扶同之弊者也故常不假借當縣試日其錢視恒人已惟倍迨府試則倍之又倍某不願將事者遂羣起而攻之詎錢能通神某雖不與鄉人士序長幼然已聨姻婭於異鄉一日忽有由數百里外爲致書於當道者適聨名之公禀至官府遂切實駁詰謂如非身家不淸及有刑喪過犯則此舉顯係索詐不遂急須照例究辦以淸學校於是數十人内自行檢舉者竟有十之八九首事之人至不知去向現某因其子試列前茅不肯爲已甚惟求官府永革荒籍名目俾式微之家可以佑啓後人亦忠厚之用心云爾 
[皖垣會景]  
　　五月廿六七等日安慶城内賽會頗形熱閙計地方會二十餘起五猖會三十餘起爐會人起高蹻會十餘起各小會三百餘起鈎心鬥角十色五光令人目不暇賞笙歌迭奏羽幟𦆯紛賽至各衙署均燃鞭砲迎接另有奬賞以示鼓勵街頭巷尾爆竹之聲不絶於耳洵數年以來所未見紅男緑女空巷聚觀幾無容足之地有扮高蹻之某甲走至葛家橋大士庵地方東窺西望適途中一石攔住去路甲未及俯視被石絆倒玉山遽頽鮮血迸出經人救起中痛極不能作聲視之手腕已斷矣赶卽用藥敷治倩人舁回卽保性命亦恐成殘廢矣當賽會時深恐人多易於滋事由統領安慶馬步各營安廬滁和道丁潛生觀察檄飭巡捕官數員帶領親兵往來街市常川梭巡會辦保甲局安慶協劉煥章軍門亦飭戈什哈週歴巡查首縣陳雲溪明府亦飭差保逐叚彈壓故無打架滋事之案也 
[修理城垣]  
　　漢口後湖城垣造自同治初年綿亘二十里自此漢鎭一隅把守有資門便啓閉民庶商賈受益良多堤外房屋從此不慮風浪冲激二十年來培土栽柳愈臻鞏固不意五月廿三日風雨大作砉然一聲循禮門以下咸寍會館後面城垣傾倒十餘丈行臺與城頭營棚幸均無恙現奉上憲飭局提欵興修從此築登登而削憑憑又當煥然一新矣 
[小孩慘斃]  
　　嘗聞鄉老云泥炊子燒水泡茶味淸於銅器惟不可向孩子頭上行過蓋恐脫底傷人也前日漢口廣益橋上首某宅以泥炊子炮水行未數步恰有三齡孩子迎面而來其人將炊子提起以讓小孩不料炊底忽脫沸水直淋小孩在地亂滾其母見之惶急異常抱孩浸入凉水奄然一息少頃遂斃據云此孩承三房香火一旦死於非命能不痛心現已具詞控官然事出無心按律不能擬抵也或謂當時若非投入凉水不致熱毒攻心徐圖醫治或可不致速死其言亦似有理 
[馳馬傷人]  
　　紈袴子弟每以馳馬試劍爲樂一或不愼卽肇釁端此可爲佻逹者作前車之鑒嘉興東門内有三少年借馬馳驟據鞍顧盼意氣揚揚甚自得也行至東栅口適值絲汛上市往來人衆三人遂下馬不料一馬見人衆亂跳一時扭勒不住横衝直撞以致撞倒男女各一 
 
 

Page 3

 
 
人均被踏傷命在旦夕衆人不服卽將騎馬之人及馬一并扣住未知以後如何了結也 
[渡船有賊]  
　　鎭江蕪湖等處地方官盤詰奸宄屢次拿懲是以宵小之流輙相約至九江藉客店烟寮爲逋逃藪連日西關外輪船埠及九華門義渡碼頭時聞有剪綹掉包之事所失雖屬無幾然亦地方之隱憂也上月望後某日城内育嬰堂發給乳媪工資有江北某姓婦得靑蚨數百頭由九華門渡江至小池口登岸匪徒尾隨其後將錢悉數竊去婦呼天大哭幾不欲生某甲見之大爲不忍解囊給婦錢三百文婦始垂涙繼謝而去又某日有江北人載剛鬣數頭售得錢數千文附義渡船過江中流悉被水竊攫去不覺忿不欲生意欲投江畢命幸經多人勸解始荷担而歸又宿松縣某店夥至九江盈昌號購得廣土十包貯竹籮中附義渡船而返摔擠之際被賊竊去一包遂　盈昌訴諸保甲局飭浦追查至今未能弋獲初二日黄梅縣某布店夥至啓源號辦貨布袋内貯銀二十餘兩淸晨在小池中渡船内被一衣履翩翩者竊銀而遁乃向小池司署九江保甲局控訴飭捕緝拿不識能珠婦合浦否夫義渡所以便行人也乃竟任竊賊自來自去爲害行人豈船中司辜舵工俱耳無聞目無見者耶嘻異矣 
[獲匪兩志]  
　　春間江西親兵營拿獲瑞州府齋匪案内關涉之四犯　省後經各大憲親提研訊均係無知愚民旣非要匪亦非首犯遂援脅從罔治之例解回瑞州府取保釋歸正在辦理向有齋匪餘黨　瑞州船上自稱黨羽共有萬人取出姓名簿令入觀看以便乘機誘人更有人購其符籙以歸謂可保身家性命當經營弁偵悉拿獲一名而原押之四人發回後府憲恐有他虞仍行監禁云○江右各屬訛言四起謂有哥老會匪訂期中秋前後起事云云各大憲匯雍容鎭定不爲讕語所摇然亦不得不未雨綢繆預爲之備因於各城門委一道府大員駐守復飭各防營加意稽查一日吉安府剛字營查獲會匪三十餘名訊出首要五名解歸省會聞皆有僞旗僞印悖逆眞憑恐難逃三尺之法也 
[江西瑣說]  
　　撫州之江臨汝水出焉五月二十一日突起一蛟頓時水漲數丈衝壞廬室實繁有徒次日水至章江相隔三百里之遥其勢依然洶湧盖亦一奇災也○九江電線繞出建昌縣迤邐而逹省垣一日有某班伶人疑其無人照管截去數丈當經保隣禀縣責令班頭賠修 
[虐婢駭聞]  
　　漢口地方粤人僑寓者甚多每喜畜養雛婢脚不裹而穿木屐髮不髻而紥紅繩其爲主人所鍾愛者則脚帶銀鐲辮添靑線平日或令上街送禮玩弄小孩年長則收爲妾媵　特就其際遇之佳者言之耳至於非禮凌虐令人耳不忍聞亦所時有上年有某甲者虐婢至死緣婢年止十一歲秋間偶染痢症起先尚司支撑　竟委頓床蓐免强離床身卽倒地卽在地上便溺連日另置小屋中不問其要粥要水一日甲夫婦自往小屋一觀見遺失滿地臭氣難聞謂其故意污穢令他人勿給飲食婢雖竭力呌喊無敢與者一日婢又喊餓甲手執篾片挑所遣之糞塞其口如是者數日婢遂斃飭人以蘆席一片裹载荒郊抑何慘卽近聞寳順里某廣婦凌虐九齡之婢肆意毒打婢卽躱於露臺之下遍覓無着後經用燈照見拖而出之加以責罰五月中旬婢被刃難堪私逃出門不知去向想婦旣惡此婢亦不煩遣人尋覓矣彼爲婢女者孰非淸白之身哉不過以貧困之故厠於奴隸之班爲主人者縱不能憐之惜之亦何忍笞之虐之天道昭彰報應不爽前車之覆後車之鑒也 
[邗江官報]  
　　五月廿九日朱分轉之柟委姜埝緝私總巡差六月初一日王鹺尹宏沛委如皋南閘差初二日丁溪塲葉鹺尹東臺塲魏鹺尹均抵揚公幹 
[鄂省官報]  
　　五月二十一日藩憲牌示咸寗縣典史員缺飭本任之高佶回任二十二日教習知縣郭光爚奉武昌府委院試點名差候補縣丞費鵬九奉委院考搜檢稟知候補府經歴李堅奉委巡查江西稟知辭二十三日大挑縣皮坤教習知縣李紹閔俱稟見奉委解四批京餉禀辭二十四日候補縣丞楊煥文奉委院試頭點西路彈壓差禀知藩憲牌示崇陽縣知縣印務詳委本任羅田縣朱滋澤通在縣知縣印務詳委本任咸寗縣知縣陳樹楠黄梅縣知縣印務詳委本任襄陽縣知縣梅冠林俱代理二十五日候補通判劉本樾禀謝儘先提前拔委優缺州縣一次藩憲牌示應城縣知縣印務詳委代理之祥晸堃接署 
[慶賀節期]  
　　昨爲美國節期本埠美領事署張燈宴客熱閙異常英廨讞員蔡二源太守亦於淸晨命駕往賀浦中所泊英法等國兵艦及駐滬領事署均高揭國旗以申慶賀云 
[西節停公]  
　　昨日係美利堅開國之期是以英法兩公堂暫停公事一日 
[尚須追繳]  
　　放白鴿一案疉登前報兹又聞原告黄榮棠年已知命僅生二女每嗟伯道無兒是以屢託鴆媒思作鸞膠之續此次紅鸞纔照又驚白鴿高飛幸葛同轉疉次訊供實係蟻媒播弄所出身價洋銀三十元趙陳氏僅得十二元張其祥用去十一元陳正德用去五元沈周氏用去二元前日已將該氏給黄領回規在尚須提到媒人將所用之洋追繳云 
[一死一生]  
　　前日有酒館夥某甲送友上輪船失足墜入浦江經人見而救援送入仁濟醫館醫治昨已安然無恙矣又有一人亦在浦灘墮水比及救起業經氣絶遂由巡捕送往同仁輔元堂收殮同一落水而一死一生殆亦有定數歟 
[一蹶而逝]  
　　老閘北首鄉人張愼之年約五十左右昔時不務止業現已改過自新在老閘大橋北堍唐家弄口開設酒肆樽關竹葉香溢甕頭座客常盈生涯不惡前日下午五點鐘時與友出外啜茗至將晚返店一蹶不醒急延挑痧人到來則已溘然而逝矣 
[背夫爲妓]  
　　常州府武進縣人王金義因妻周氏私逃來滬尋覓前日遇諸英租界東棋盤街周小川妓院中羅綺滿身迎人微笑查問來歷言被張和春誘來經周僕文薦入衏院曾借女傭徐家娘張趙氏二人洋銀七十元王遂報知捕房將一干人送英會審公廨蔡太守升堂訊究王申訴前情周氏俯首求恩开稱小婦人在家窮苦衣食難周張言可至海上爲傭小婦人悞信其言致被送入妓院張供小的與該氏相識伊自願來滬並非小的誘來周僕文供小的不知該氏有夫且亦並未荐往徐家娘張趙氏同供小婦人等各借給該氏洋銀三十五元該氏稱小婦人尚有衣物在妓院中現在情願隨夫回去太守判笞張一百五十板着具改過切結覓妥人保釋該氏背夫爲娼咎有應得掌頰一百下交其夫領回管束周僕文從寛開釋所有該氏現在妓院之衣物給償徐家娘張趙氏等借項 
[上海縣署瑣案]  
　　前日浦東金家橋某圖地保閔泉泉送　毆之張士英并其妻秦氏及王咸榮胡慶雲等到縣至晚裴邑尊升堂訊究張稱小的在金家橋設攤售蔬采爲生昨日胡持鷹洋一元向妻易錢妻持洋倩人估看知是銅質隨卽交還胡有意尋仇出言詈駡小的以其無理太甚略斥數言伊竟兇毆并將妻子推墮水際幸經王救起否則不堪設想矣秦氏所供從同十稱小的在鄉耕種與張爲友昨見伊等爭毆上前解勸开將秦氏救援求恩明鑒胡稱小的昨持鷹洋向張妻易錢張妻初以老板欲短少幾文繼忽言是銅質其中難保無掉換事情因向理論詎伊等多人扭住小的毆傷叩求伸理邑尊飭仵騐得胡並無實在傷痕惟張旣毆胡　欲反噬實屬刁猾異常判合連王發冉秦氏交官媒看管胡交地保帶候覆訊酌辦○山東婦人胥李氏李杜氏扭控江北婦人邱陳氏誘匿媳婦王氏裴邑尊訊究之下李氏稱本月初二日弟婦杜氏偕王氏行經大東門外瑞豐碼頭忽有邱陳氏者喚王氏入門使與不識姓名之男子同坐飲酒并合弟婦同飲弟婦亟告知小婦人同往詰責豈料王氏已不知去命向之追問一味支吾現在王氏尚無下落實被陳氏誘藏杜氏所供略同陳氏稱小婦人家居瑞豐碼頭丈夫在某輪船當小工 
 
 

Page 4

 
 
王氏並不來家實遭誣累邑登反覆推鞫以陳氏實非安分之人飭掌頰五十下交官媒看管看交王氏劉案一面諭令李杜兩氏自行尋覓王氏送案訊辦　地保顧掌生因虧欠年租經裴邑　傳　訊追前日顧繳出洋銀六十元供稱其餘願分期措繳邑尊准之旋經姚毓泉投案保去○有施姓者將地售與周姓託洋商出面更換道契裴邑尊查悉有浮賣情事因將二十五　二圖地保傳案訊押前日升堂覆訊地保禀稱餘地一分向由保安堂管業後經施捐洋若干將地收管轉售與周邑尊以其辦事糊塗喝令笞責還押至此地究竟如何轇轕着謝小山明白具禀核辦 
[法界捕房瑣案]  
　　密采　西國飯店　拉夫某甲用空洋銀一百十二元經買辦查悉將甲送入捕房候解公堂訊究○前有杭大生烟店中人向馬禮孫租得市房一所坐落新開河畔按月租泮十六元開設麻袋店隨轉租與人開設烟館復由烟館主租與人開整容店昨日收租人向整容店中人盤問情由整容店主竟將收租人毆擊遂歸告房子函致捕房將行兇人拘押候訊○前夜有一人至吉祥街前芬堂烟館中呼吸烟霞　間竊去烟鋪上餉板堂倌知悉送押捕房○吉祥　自一葷粥店其房屋係和記之産楨欠租洋五十元房主　將店主婦交捕送押請追○小東門外某土后被潮州人某甲欠去土洋六十餘元店主遂將甲送入捕房 
[分發人員騐看名單]  
　　鄭工掣鮫分發郎中李宗棠順天陳永懋江西内閣中書陸嘉　廣西○籌餉掣籖分發主事陳鳳賡四川同知榮俊業江蘇巡檢傅久春順天○鄭工指省分發知府歐陽鴻濟湖南江西直隸州知州花翎張慶煥陝西甘肅知縣張源深四川湖北五品銜張熙仁河南山東州同胡鶴年安徽湖北縣丞梁慶潘廣東安徽劉明光廣西廣東程肇元安徽浙江張光弟江蘇浙江盛尚頤江蘇浙江水志廂白旗山東袁世猷河南山東　其珩浙江江蘇州吏目王敬銘山西江蘇巡檢王兆崧順天河南陳榘廣西四川張文良廣西湖南屈士擕湖南廣東雷建之湖北浙江朱雲錦安徽湖北包昌鴻江蘇安徽賈文奎江蘇山東程廷獻安徽江蘇曾文琳四川廣東丁宗魯浙江河南從九品李鶴翔江蘇四川吳文煥浙江安徽嚴嘉鉞浙江四川王貽棟浙江廣東典史汪綬湖北廣東蔣裕廷江蘇安徽沈志炘浙江江西孫兆椿浙江四川未人流祖文煥江蘇湖北○海防指省分發道花翎張華奎安徽四川花翎三品銜　家駒安徽江蘇府照磨胡靑選順天江西○籌餉指省分發同知賈壽頤山東江西通判徐思勤浙江河南直隸州州記俞蔚文浙江江蘇鹽經歴簡允　順天廣東縣主簿張禮乾順天東河鹽巡檢言家震江蘇　蘆巡檢張廷杰浙江湖北李冠英湖北四川從九品徐國光江蘇直隸典史史悠斌江蘇浙江王恩照江蘇陝西劉祥麟河南山東胡林耀浙江山西○特旨分發知縣倪逢吉浙江四川○勞績掣籖分發知縣胡席珍甘肅同知銜　延祺浙江范溓四川○勞績指省分發同知同知銜唐應駒浙江北河知縣王汝霖浙江直隸邵同珩湖北浙江縣丞兼襲雲騎蔚吳喜孫河南浙江李斯盛湖南甘肅巡檢徐翰湖南四川凌承志浙江山西從九品丁標祥廣東廣西○截取呈請指省分發同知王朝瀚浙江廣東○教習呈請掣籖分發知縣涂應驤江西○進士呈請掣籖分發知縣黄樹勦貴州○應補呈請分發知縣花翎同知銜郝增祜奉天直隸縣丞劉克銳湖北陝西從九品俞錫坼浙江廣東 
[來啓照登]  
　　啓者敝堂承文報局賑所交來純陽正氣丸三千服萬應靈丹二千五百服除敝堂轉撥棲流所純陽正氣丸一千二百服萬應靈丹八百服外其餘遵來示在堂施給請登報喝謝 
[大惠遥頒]  
　　横濵萬隆洋行蘇傑王大善士慷慨好施痌瘝志切前蒙賜助元濟堂三百元募洋二百餘元已登報錄今又匯來山東賑銀五十兩瀘州賑銀五十兩以今日天災迭　待賑紛紛得大善士鼎力捐輸頻頻佽助由此風行遠邇輻輳雲駢協力同心安知人力不可以挽天心之變也[  上海高易籌賑所詠南陳德薰等謹啓]  
[餽樂鳴謝]  
　　昨承同仁輔元分局以藥茶痧樂等見貺時當炎夏溽暑薰蒸蒙雅惠之遥頒撫私衷而結感爰志數語聊表謝忱 
[浙省撫轅抄]  
　　五月廿八日准補龍游縣黄秉鈞禀知于廿六日丁母艱○廿九日嚴州府李士彬專丁來省禀知於五月廿六日交缷嚴州府事禀安候補府張琳禀銷蘭谿總局回省禀到並禀知藩司委署温州府事禀見叩謝大挑縣李思敬由京來省禀到○六月初一日前海鹽縣丞章廷樞由京起復來省禀到繳照禀安顔鍾哲服闋來省禀到典史金毓靈由京分發來省禀到繳照禀安 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海文報局内恊賑公所經收山東奉天賑捐五月上旬淸單]  
　　初六日高易賑所匯解第四批東賑規元一千兩蘇省陳公舘來陸迎香主人八十元浦祝三來王仁卿爲次房長孫驚風危急獲安五十元本埠源盛當許交來普天同吉士五十元杭省同善募募守愚子銷災十元印務處俞養忠兩人各四元紫石山樵鄭致和師善堂陳金坡同魚福書俞莫氏無名七户各兩元趙陶然沈梅亭范氏恭壽堂祈母病愈程友孫秀亭壽山范氏目病愿八户各一元無名銅洋二元泰州延源堂陳八元又募無名孫竹軒二户各二元無名劉月樵壽悅記三户各一元生記陸友山丁瑞芝吳記四户各五角無名四角無名李永葉記三户各二角浙紹東關鎭來記號募傳更書屋章折芹席十元去病軒平安書房有心無力得意堂小信齋五户各四角江右老貢院態愼修堂許愿助賑規元十兩武陽保嬰總局募詒仁堂積玉四元積康積榮程陳氏三户各二元常山榮字鹽棧募潤德堂知非氏朱二户各二元釋已氏祈萱挺茂記翰香士三户各一元王殿臣怡良氏張其槎胡春記沈槎氏五户各五角陳翰臣七角張景騫二角朱星氏味歙居士二户各二角五分王殿卿一角保定電局來江維城翁募江薇臣孫受田二户各銀二兩朱述候一兩吳星垣五錢江子仁京錢二千李福田王文在霍洛永朱止君黄昇陛倪蘭亭六户各京錢一千以上實收原平銀八兩三錢四分蘇城江公來吟香書屋三光又募吳秉之遠塵兩人各一元本埠立大莊來揚州立生莊規元七兩張汝福求病愈二元本埠大吉樓節省端筵移賑三元銅洋六元崇明大成號募陳竹樵無名諸芝福大成無名五户各乙洋大成春一千乙百六十葉孔由四百吳天昌張善忠夏順興楊忠哉潘正義諸森盛吳四德吳桂廷翁裕童傅良許高義朱葵樂童文支十三户各二百以上實收洋九元大團鎭盛更伯翁募再蘭子天涯甫客兩人各一元海隅客五伯廿五杭城勉力學好人募同形共性人兩元一文愿七百五十王花女三百不名花女五百廿五以上實收三元錢五百廿五無名一元○本日共收規元一千零十七兩英洋二百九十六元銅洋八元原銀八兩三錢四分錢一千文合特聲明 
[上海北市絲業會舘籌賑公所施少欽經收奉天山天賑捐五月十六七日第廿日一百十五六次淸單]  
　　澄江不書名規元一百五十兩澄江隱名氏規元一百兩二户由新泰木行來海門宋萬盛洋一百元無名氏廿元劉少峰四元龔望雲二元張躍甫募瀏河隱名氏由葛蕃翁來八十七元銅洋十三元姚任氏四十壽辰節省壽席資移助求保合家平安五十元景鎭縣公舘官縉春祈保合家淸泰人口平安廿三元鄭登翁爲郎入泮節省各項移助由珊記棧王碩翁來廿元又酧心願廿元盛經綢業公所由吳瑞卿兄來廿元通州永泰典募無名氏十九元長興縣署楊鐵山先生募濟美堂福德堂各十五元又省吾居士二元逐昌行十二元黄啓記四元金振記黄門陳氏黄門屠氏三户各二元李復記張賚記嚴燮記黄甫記趙震記徐士記張竹記邵意辛八户各一元蔡生茂黄内坤劉阿寶吳阿阿長四户各五角江西南昌府署集夜堂十一元無名氏十元趙經緖病全完願十元屠鎭朱營元求保合家康健火盜不侵十元閩省拙安生十元陳錫枝求妻病速愈十元無名氏由運成昌來八元爛板一元嘉定莊錢兩娃錠灰賣去助六元無名氏五元隱名氏求合家平安五元汪啓瑞求病愈由范跋廷兄來五元常熟濟誠典同人五員錫山黄烈文募濟順善五元程葆孫瘄愈願五元周浦薛止南求合大小平安五元朱涇朱雨生四元蘇州汪立夫吳仲明四元松江隱名節省先君冥慶費四元六友合三員山陰章學餘三元蘇昌胡吳氏求恙愈一元求志堂古日樓二主人合三元靑浦源康典無名士二元泗涇裕康典衆友兩洋五角對開一元方少英洋二元鴦湖蓮隱士二元鎭江鎭飯夥氏二元鎭江方如珪募福興泰銅洋四元施廷秀兩洋王榮茂號一元九江立大莊募吉金堂二元戴卓齋吳冠記無力無民陳贊臣古默補拙氏七人各一元金源泉乙洋不名求萱堂康健無民求慈母太平各一員恆昌無名各一員和悅州馬勤僉一員朗記一員瓜渚卯舍心餘力微人求妻病愈一員太古東銅三洋正和局銅一洋嘉和莊來鹽棧和豐號旦欽堯募衍慶堂五十員六言堂三十員培德堂念員共三户合一百元杭州恆茂烟莊洋二元募張昭庭許樂山邱心一怡子良胡蔚文李少記遷愿俊號七户各一洋鄭加元彦增吳奎光謝振源謝啓高謝福隆宏記查雲方洪益臣謝吉亭張春和謝純五萬昌十三户各五角止記三角復吉二角共廿三户合洋十六元周正林無名各銅洋一元無名三元汪崇信堂二洋舒子更一洋周廉卿呂石泉各七百文呂氏四百九十劉氏許氏汪希武三户各四百廿汪時洪朱成洪各三百五十舒賀昌胡云樵各二百十成氏徐道生徐榮耀龔令元榮魁元五户各一百四十平氏祥氏楨氏子四户各一百五文無名十户各七十文共三十二户合洋十二元以上十六日 
 
 
 

Page 10

 
 
   
 
 

Page 11

 
 
[光緖十五年五月廿六日京報全錄]  
　　宮門抄○諭旨一道錄前○教職單○發抄硃批四道○都統謙奏審明叩閽案情仍照部章定擬摺○漕督李奏勘工西　日期片○又奏派員總辦營務片○禮親王等奏補章京片○東撫張奏委司祭泰山片○又奏漕船全數挽出東境片○皖撫陳奏知縣試看期滿片○五月二十六日兵部太常寺太僕寺正藍旗值日無引見○睿王等塲差完竣覆命○澤公假滿請安○夏玉瑚謝授湖南遺缺知府恩○義州城守尉義秀請訓○四川按察使何樞到京請安○祥霖謝提調留館恩○兵部奏派演放水師砲位派出德福芬車○召見軍機何樞夏玉瑚義秀皇上明日卯初至大高殿時應宮拈香○光緖十五年五月分教職單○正諭直隸南宮李如壎保定河南南陽羅衍疇汝州陝西邠州張戊午同州山丹劉永椿西寍福建龍岩陳慶辰福州湖北公安周鳳彩漢陽湖南彬州劉世翯長沙澧州李瀚昌長沙四川冕寗鄧質成都雲南雲龍程光祖曲靖永善楊世芳雲南俱舉訓導順天東安王廷元廂藍奉天開原郭璧承復山東壽張高鴻漸東昌陝西商南王景高同州褒城李登蟾同州甘肅隆德許　涇州浙江開化鄭士掄台州东西彭澤鄒嶧吉安永新劉子烒瑞州廣西貴縣王覲光桂林四川馬邊余正常資州俱舉復諭安徽石埭黄鵬寗波副山東陽信葉鳳書濟南舉山西襄垣楊篤平陽舉江西彭澤劉萬翼建昌廪江西德安胡泰初南昌副湖南安鄉方夢齡岳州廪廣東始興林家任高州廪廣東新安王培士瓊州廪廣西靈川李甲開梧州舉廣西武宣何其賢梧州廪四川犍爲曾長慶順慶拔復訓山西朔州李鈞澗州舉甘肅甘州巨國桂秦州舉湖南耒陽朱彝長沙廪四川大寗李思益成都廪雲南鄧川楊國士澂江歲○發抄張曜奏請將未獲逆倫兇犯之前掖縣令議處奉硃批梁嶸椿着交部議處餘依議欽此○又金鄉令程方德調署恩縣合奉硃批吏部知道欽此○倪文蔚奏賑務告竣收支欵項碍難如例報銷奉硃批着照所請該部知道欽此○又知縣賈聨堂請展緩引見奉硃批着照所請吏部知道欽此○○奴才宗室謙禧跪奏爲審明叩閽案情仍照部章定擬恭摺仰祈聖鑒事　查光緖十三年十一月二十六日據卓索圖盟長喀拉沁札薩克郡王旺都特那木吉勒呈稱該盟喀拉沁東旗塔布囊布𤧛什里以陳友禮卽阿敏孟合等尅扣軍餉私賣倉糧賄串嚴押各情叩閽一案經刑部奏請將布𤧛什里頭等塔布囊革去其餘案件札交該盟長查明呈覆當將該犯解回該盟長將控開各節查無確據呈請咨結嗣經理藩院示覆准刑部咨稱案係塔布囊犯罪屬實奏請札交審辦案件不准咨文銷結應飭呈明熱河都統遵照奏定章程將布𤧛什里發配新疆毋庸解京至已故鎭國公烏凌阿借支稅銀有無賑濟亦應詳細確查用數一併呈明奏結等情前來奴才查此案情由先未准部院行知犯証人等亦未據該盟長解到當經奴才一面咨請理藩院將布𤧛什里控案示覆一面札飭該盟長將歴奉部院札交查辦情形聲覆去後旋據該盟長逐一呈明並將布𤧛什里陳友禮等解案督飭理刑司司員嚴切審訊奴才復親提研鞫緣布𤧛什里係喀拉沁東旗塔布囊陳友禮卽阿敏孟合係該旗管箭札蘭光緖六年間該盟長因盜賊充斥札飭該旗團練議向闔旗十三支箭内派兵一百七十七名庫圖力五十三名内有陳友禮所管箭四支派兵十六名庫圖力四名均委派布𤧛什里管帶議定每箭派東錢三百吊以資兵餉嗣因錢未斂齊先由札薩克倉内墊發是年四月十一日起至五月十七日止每兵一名每日放給米三盌鹽菜東錢二百文庫圖力每名日給米半升東錢一百文共放給口糧等項合東錢一萬二千二百零五弔六百文又給帶兵買馬數匹並帳房器械等項錢二千四百八十千共用東錢一萬四千六百八十五千六百文均係陳友禮經營帳目迨撤防時布𤧛什里以各箭派錢過多欵未放完必係陳友禮從中侵蝕屢向盤詰陳友禮分辨布𤧛什里不服卽以陳友禮等尅扣軍餉並添砌私賣倉糧賄串嚴押各情叩閽經刑部奏交卓索圖盟長查辦旋據該盟長遵奉部示將布𤧛什里並陳友禮解案訊據陳友禮供認當日管倉人散放錢米俱係兵丁親領各箭下派斂錢文不足原派一萬五千六百千之數僅得一萬四千五百九十四千二百文均由管箭札蘭自行向各協理交納歸還墊欵陳友禮所放兵丁錢米實已照章放給並無尅扣情事隨詰布𤧛什里以當時陳友禮如有尅扣軍糧各兵丁何以不登時鼓譟各札蘭何以不指名控追布𤧛什里俯首無詞始據供認管帶兵丁所領錢米實已照章領足陳友禮並無尅扣寔據並所控私賣倉糧賄串嚴押各節均係一時懷疑添砌誤控所致奴才仍恐有不實不盡復札飭該盟長將原派查辦之協理那遜吉里根爾歸案質訊據供前奉盟長委查烏凌阿借支稅銀及倉存糧右各節已經逐一確切查明委無情獘並取具各管札蘭甘結及逐欵開列呈請核辦質之布𤧛什里亦無詞可辯其爲懷疑妄訴毫無疑義自應仍照刑部原議布𤧛什原議將布𤧛什里依聖駕出郊衝突儀仗妄行奏訴例擬杖一百發近邊充軍係已革塔布囊應遵照奏定章程發配新疆充當苦差至鎭國公烏凌阿借支稅銀一萬二千兩未及辦賑身故其母因事動用嗣將各箭下差錢免交作抵並動撥常平倉榖旋亦補入本有不合業已身故應請免議陳友禮卽阿敏孟合訊無尅扣軍餉及出賣倉糧並賄串嚴押各情事亦毋庸議案已訊明未到人證免傳省累除將犯證各供曁卓索圖盟長委員查辦呈覆各欵分咨部院外所有審明已革塔布囊布𤧛什里叩閽案情仍照部章擬遣緣由理合恭摺具奏伏乞皇上聖鑒勅下部院施行謹奏奉硃批該衙門議奏欽此○○李瀚章片再臣於四月初二日起程前赴堰盱一帶察看洪湖各工初六日回至淸江察臨湖石工均屬完固已閉各壩亦尚堅實惟禮字河終年啓放宣洩無制以致高寳湖受水太多揚屬堤工遇汎多險而冬春水小之時運鹽行漕又復不敷浮送雖經淮北商販每年捐堵一次祗能暫時收蓄究非長策該處乃全湖蓄洩機宜容臣與督臣曾國荃詳細籌商再行奏明辦理所有勘工回浦日期合附片陳明伏乞聖鑒謹奏奉硃批知道了欽此○○李瀚章片再淸淮各營同冶初年未設統領迨後或以二三員分統或以一員兼統並無定章臣去冬到任見水陸防軍分隸淮揚鎭道統轄卽覺未甚妥協數月以來體察情形存勇無多分布甚廣多一統領之員遇事轉多周折而鎭道等官各有應辦之事並不克親歴防境督同巡緝現在淮揚鎭總兵章合才因病請假無庸再派統領亦無庸道員兼轄臣謹當督飭營官認眞訓練加意巡防不任稍有懈弛惟防軍巡緝常有關涉地方事件查布政使銜淮揚道徐文逹熟悉情形曉暢軍事卽派該道總辦營務俾其聨絡各緣由理合附片具陳伏乞聖鑒訓示謹奏奉硃批該部知道欽此○○禮親王世鐸等片查軍機章京刑部郎中孟總壎奉旨補授山東道監察御史所遺章京一缺應以服闋仍在軍機章京上額外行走之吏部候補主事徐士佳充補謹奏奉旨知道了欽此○○張曜片再每年四月十八日致祭泰山歴蒙欽頒香供由巡撫藩臬兩司内酌量一人前往致祭本年香供先經内務府奏派郎中祥煜齎送到東臣謹委藩司王毓藻於四月十五日恭齎香供前往泰安縣如期登山敬謹陳設致祭以仰副聖主爲民祈福之至意理合附片奏聞伏乞聖鑒謹奏奉硃批知道了欽此○○張曜片再山東省本年起運上年漕糧所有頭帮船隻開行日期業經臣奏報在案兹查濟寗前後東冒東平等四帮跟接外河漕船依次開行於四月十二日全數挽出德州柘園鎭東境連營北上據督糧道善聨詳報前來除咨直隸督臣飭屬催趲外所有山東省漕船全數挽出東境日期謹附片陳明伏乞聖鑒謹奏奉硃批户部知道欽此○○陳彝片再勞績保歸候補班人員應於到省一年後察看考核奏明分别繁簡補用歴經循辦在案今查有提舉銜安徽候補班前先補用知縣陳綬若自光緖十二年十月十九日到省之日起連閏扣至十三年九月十九日試看一年期滿例應甄别據藩臬兩司會詳前來臣覆查該員陳綬若文理淸順堪以繁缺留省補用除咨部查照外謹會同兩江總督臣曾國荃附片具陳伏乞聖鑒謹奏奉硃批吏部知道欽此 
 
 

Page 12

 
 
[光緖十五年五月廿七日京報全錄]  
　　宮門抄○陝督楊奏核結甘肅十五年新舊秋審人犯摺○將軍定　奏遣撤吉黑等駐防官兵片○又奏升補驍騎校片○又奏閱看營伍片○又奏練營帮統等員暫緩赴陞任摺○護普撫豫奏甄别知縣夾片○五月二十七日刑部都察院大理寺廂藍旗值日無引見○遷公兆伯各請假二十日○續昌請假十日○吏部奏派騐看月官之大臣派出烏拉喜崇阿崑岡許應騤熙敬文興崇禮白桓沈源深文保桂年鈺昌殷如璋恩霖愛興阿載存王會英○倉塲奏漕船五日回空○召見軍機○○太子少保頭品頂戴陝甘總督臣楊昌濬跪奏爲核擬甘肅光緖十五年新舊秋審人犯張瑞元等各案仰祈聖鑒事竊據署甘肅按察使饒應祺會同布政使譚繼洵署蘭州道常祥詳稱前准部咨奏准變通章程内開甘肅應入秋審新舊人犯迅卽造具案由淸册送由臬司核明罪犯輕重分别實緩應勘人犯停止解省卽將擬定實緩淸册奏明咨部覆核應入情實人犯請旨卽行處决緩决可矜人犯照前次變通章程分别减等發配等因奉旨依議欽此欽遵咨行到司當經通飭所屬各州廳縣曁該管道府州一體遵辦在案查光緖十四年原辦新事秋審情實人犯内除奉旨勾决之撫彝廳斬犯破提件的淸水縣斬犯馬一不控又原辦緩决奉旨改寔已勾之岷州絞犯王昌慶朔縣絞犯周玉梁共四起計犯四名均遵例處决訖又原辦緩决奉文减徒之狄道州絞犯姚應芳查辦留養之靈州絞犯鄧建勳河州絞犯焦仲倉三起三名飭令分别定地解配取結留養訖又續報病故之靖遠縣絞犯徐由才西和縣絞犯韓得元二起二名另詳請咨在案又已奉部覆應入本年新事秋審碾伯縣絞犯馬之娃秦添喜户二起二名據報越獄脫逃被追拒捕馬之娃隨時拿獲秦添喜户跳城跌震内損身死均應另詳辦理以上共十一起計犯十一名俱應於本年秋審内開除外尚有光緖十二十三十四年原辦舊事秋審人犯内有服制情實二次未勾經部奏明奉旨改入十四年緩决一次之徽縣斬犯張瑞元又原辦緩决之禮縣絞犯包上當倉階州絞犯李元哇仔河州絞犯馬六十四卽馬鈺祥十衛縣絞犯周盛古浪縣絞犯林薪椿敦煌縣絞犯康泳汰狄道州絞犯馬改右木階州絞犯王雙七仔寗遠縣絞犯東惟番平羅縣絞犯李涇喜河州絞犯馬大在西河縣絞犯王功仔階州絞犯張全錢兒河州絞犯馬牙信岷州絞犯馬四兩仔文縣絞犯李有得蘇州絞犯李鐸靈州絞犯劉得元平羅縣絞犯郭成元狄道州絞犯田城得馬因奴思馬外立合水縣絞犯董庚淋平番縣絞犯張四寗遠縣絞犯馬汶桀玉門縣絞犯朱積火河州絞犯馬五十二馬葆李勒下苟五個馬代伏甯夏縣絞犯崔政隆德縣絞犯劉萌英撫彝廳絞犯田泳才河州絞犯馬火海隴西縣絞犯羅閏九河州絞犯馬一個靜寍州絞犯劉常狄道州絞犯何汶邦古縣絞犯陳三鼎共四十一起計犯四十一名仍應彚入本年舊事秋審緩决辦理並有已奉部覆應人光緖十五年新事秋審通渭縣絞犯衡寅朱平凉縣絞犯侯繼葉卽侯耀祖狄道州絞犯馬朋滿河州絞犯馬古路巴皋蘭縣絞犯楊增賢卽張增賢河州絞犯妥瞎木則西和縣絞犯趙賽光海城縣絞犯李銀柱安化縣絞犯齊春長張掖縣絞犯劉小嘴卽劉伸化平廳絞犯馬田石靈州絞犯楊仲花靜寗州絞犯沙四胡兒河州絞犯馬來麥减肅州絞犯胡陳滴卽王鈺城河州絞犯楊三十八康二洒金縣絞犯王泳詳文縣絞犯劉幗潮肖老么卽肖勝梆撫彝廳斬犯牛秉資河州斬犯毛克麻共二十四起計犯二十四名以上統共六十五起計犯六十五名遵照變通章程人犯停止解勘照依該犯等情罪酌定實緩分晰新舊彚造年貫案由淸册呈請具奏前來臣覆核無異除齎到册籍咨部核辦外謹恭摺由繹馳陳伏乞皇上聖鑒飭部核覆施行再尚有光緖十四年原辦服制情實奉旨永遠監禁之禮縣斬犯馬汶有一起一名遵照監禁在案此外甘省並無應入朝審人犯其現入秋審人犯内亦無祖父子孫陣亡應行　叙之案再此案本應循例具題因遵照前奉部議變通章程辦理是以改題爲奏合併陳明謹奏奉硃批刑部議奏欽此○○定安片再查原任大學士文祥於同治五年剿平奉省股匪慮及伏莽尚多當於凱撤後酌留得力員弁兵勇交原任盛京將軍都興阿節制調遣隨時搜捕共留吉林黑龍江官兵一千六百餘員名於是年四月具摺奏明俟搜捕餘匪事竣分别遣撤歸伍等因鈔摺咨照在案嗣經陸續遣撤所有吉林留奉官兵現存一百五十三員名黑龍江留奉官兵現存八十二員名又查原任刑部尚書署盛京將軍崇實於光緖元年酌留蒙古紥蘭曁蒙勇共二十名以上各隊歴年以來均與奉省旗緑練軍分紥各城鎭協同緝捕兹查吉林黑龍江官兵在奉駐防已歴二十餘年不無久役思歸之志且該兩省邊防練軍在在需人奴才定安擬將吉林黑龍江留奉官兵二百三十五員名均咨回各該省歸旗訓練免致在外久役其蒙古隊二十名爲數零星不成隊伍亦擬裁撤歸併以期整肅並於遣撤吉黑兩省隊兵時照章發給一月餉銀一面分飭沿途旗民地方官將應需車輛照例應付以利遄行再由奉省挑募馬隊兵勇二百五十名作爲奉軍右營派員管練分駐各處彈壓巡緝仍歸記名提督左寳貴統領以易鈐束而靖地方應需薪水餉乾卽應此項裁撤銀兩項下照依奉軍餉章給發計每月不敷銀一百餘兩於練餉内照數撥補散放所有遣撤吉林黑龍江蒙古各隊仍以原餉募練本省兵勇緣由是否有當謹附片具陳伏乞聖鑒訓示謹奏奉硃批着照所請該部知道欽此○○定安片再奴才定安據總理營務處呈稱准調赴奉天駐防之統帶吉林馬隊慶春咨稱委營總慶連病故所遺吉林正紅旂滿洲榮陞佐領下驍騎校一缺查有吉林廂紅旗滿洲連城佐領下陳蒙古五品藍領儘先卽補驍騎校領催委營總勝泰管隊嚴肅遇事勇敢請將慶連所遺驍騎校一缺以勝泰擬補等情據此查定例派往出征員弁遇有軍營所出之缺儘歸軍營量功升用等語光緖十三年八月間該驍騎校台祥升補佐領所遺驍騎校之缺以該營儘先補用防禦領催慶連請補經兵部核准覆奏咨照在案此次慶連在營因病出缺若以該營勝泰擬補核與定例及前案均屬相符合無仰懇天恩俯准以吉林廂紅旗滿洲連城佐領下陳蒙古五品藍翎儘先卽補驍騎校領催委營總勝泰升補吉林正紅旗滿洲榮陞佐領下驍騎校如蒙俞允該員以領催升補驍騎校俟接准部覆後再行給咨送部引見除咨兵部並吉林將軍查照外謹附片具陳伏乞聖鑒勅部核覆施行謹奏奉硃批兵部議奏欽此○○定安片再盛字營練兵總統豐陞阿等按照擬定操演日期認眞　練漸臻成效兹奴才於本年四月初一日起傅集馬步十營親詣教塲校閱各兵丹坐作進退步伐旣屬整齊分合連璟槍砲毫無間斷閱看打靶準頭命中約在七成當卽分别酌賞間有一二稍涉生疏者亦卽立加責斥務期一律精强備異日禦侮折冲之用除仍飭總統帮統隨時督練外所有閱看盛字營操演情形理合附片陳明伏乞聖鑒謹奏奉硃批知道了欽此○○奴才定安跪奏爲練營帮統翼長等員陞授副都統擬請均仍留營暫緩赴任以資臂助恭摺具陳仰祈聖鑒事竊奴才准兵部文開内閣抄出光緖十五年三月二十二日奉上諭正黄旗蒙古副都統着鈕楞額補授欽此又三月二十八日奉上諭寗夏副都統着蘇嚕岱補授欽此等因咨照前來伏恩東三省練兵爲國家遠大之圖奴才猥以菲材膺兹重任全賴羣策羣力相助爲理方免隕越貽羞鈕楞額現在帮統齊字營馬步全軍會督教練責任匪輕蘇嚕岱則現充行營翼長爲三省練營樞紐挈領提綱正資整頓均未便遽易生手合無仰懇天恩俯准新授正黄旗蒙古副都統鈕楞額寗夏副都統蘇嚕岱均行留營當差俾奴才得收指臂之效出自高厚鴻慈除分咨外理合恭摺具陳伏乞皇上聖鑒訓示謹奏奉硃批着照所請該衙門知道欽此○○豫山片再前准部咨嗣後分發各省道府州縣試用人員令於到省期滿後嚴加甄别等因歴經遵辦在案兹教習試用知縣陳鴻筠拔貢試用知　陳壽昌均已到省試用二年期滿臣在藩司任内會同臬司嵩崑具詳請奏撫臣剛毅未及核辦移交前來臣到藩司本任護理撫篆均未及三九例　加考惟據臬司嵩崑查得該員陳鴻筠心地樸誠辦事結實陳壽昌心地明白辦事勤愼臣復面加考試均能明目例意堪　　　照以分别補用除將各該員履歴淸册咨部查照外理合附片陳明伏乞聖鑒謹奏奉硃批吏部知道欽此 
 
 

Page 13

 
 
[光緖十五年五月廿八日京報全錄]  
　　宮門抄○發抄硃批四道○台撫兼學政劉二奏赴台南歲試日期摺○護新撫魏奏升補要缺知府摺○東撫張　奏遴補要缺知府摺○又奏遴補要缺知府摺○五月二十八日工部鴻臚寺八旂兩翼值日理藩院引見三名正黄蒙三名正白漢八名正藍滿十四名正藍蒙一名兩翼十五名火器營六名南苑二名○奕年請假十五日○岳珙續假五日○禮部奏派稽查中左門派出桂祥○順天府奏京師得雨四寸有餘○召見軍機福中堂恩中堂文興廖壽恒○發抄李鴻章奏鼓鑄制錢截留請撥銅鉛經費奉硃批户部知道欽此○文縣丞李式榖等另核請奬奉硃批吏部議奏欽此○又各省巡護電綫等用欵報銷奉硃批該衙門知道單併發欽此○又知縣劉永淸改教奉硃批着照所請吏部知道欽此○卞寳第奏完解丁耗之縣丞張鴻書原叅案註銷奉硃批着照所請該部知道欽此○○太子少保福建臺灣巡撫兼管學政一等男臣劉銘傳跪奏爲臺灣舉行歲試　山臺北前赴臺南起程日期恭抱奏報仰祈聖鑒事竊照臺灣學政改歸巡撫兼管臣曾將接印任事日期奏報在案查臺灣原設二府九學而分兩棚考試分省後改設郡縣已由臣會同督臣卞寳第奏添新設台灣府縣兩學教官並聲明恒春仍附鳳山併考其基隆廳及新設各州縣或附或分隨時察看議辦於光緖十四年十二月初八日具奏十五年二月十二日奉硃批該部議奏欽此現在應增學額亦不厘定本屆歲試自應仍分兩棚將台灣府屬之彰化一縣循舊暫歸台南考試兹臣定於四月初一日由台北起程乘坐輪船前赴台南開考一俟考竣卽行遄回接試台北一棚本年恭遇恩科俾新進諸生同遂觀光用副聖朝雅化作人之至意除將巡撫衙門日行公事委令署藩司沈應奎代拆代行過有緊要事件仍隨時包封送臣行次核辦外所有台灣舉行歲試臣由臺北前赴臺南起程日期理合恭摺奏報伏乞皇上聖鑒謹奏奉硃批知道了欽此○○頭品頂戴護理甘肅新疆巡撫布政使臣魏光燾跪奏爲請調　任直隸州知州升補要缺知府恭摺仰祈聖鑒事竊臣前於藩司任内會同按察使銜鎭迪道恩綸具詳新疆　設省會陞迪化直隸州爲迪化府設知府一員治迪化城管轄迪化昌吉綏來阜康奇台等縣東界鎭西廳西北通伊　塔爾已哈台南接吐魯　喀喇沙爾廳西域要領控扼全疆擬請定爲衝繁難三項請調要缺應卽揀員請補以　職守查省會添改各缺前　照吉林新　山外揀補一次又於新疆留省補缺各章程内請將甘肅候補及實缺人員如熟悉邊情調新差遣遇有人地相宜缺出准其分别請升調補均奉部覆准在案今迪化府知府員缺查有補用知府和闐直隸州知州調署伊犁府知府潘效蘇年五十一歲湖南長沙府　鄉縣人由俊秀於咸豐十一年投効軍營歴保同知銜福建補用通判嗣於追剿直隸捻逆案内保免補本班以同知改留陝西補用赴部引見奉旨准其免補本班以同知改留陝西補用欽此同治八年五月到陝繳照歴署膚施澄地等縣事復經調甘委署河州篆務經部議奏照章留於甘肅以原官歸原班補用並免補交分發銀兩嗣丁母憂回籍服滿到甘管帶恰靖忠營兼帶左路左後等營交缷營務委署狄道州事蕩平新疆南北兩路案内保俟補缺後以知府用先換頂戴調署河州知州奏補西寗府循化同知光緖八年四月飭赴循化同知本任九年十月札調來營調補迪化直隸州知州十年三月二十二日接印視事十二年調署和闐直隸州知州於二月初一日交缷迪化州事奉到部文因迪化直隸州改設知府撤回留於新疆歸卽用直隸州知州班内另補旋經奏補和闐直隸州知府是年六月到任十四年調署新設伊犁府知府於九月初六日缷和闐州篆十一月初二日到伊犁府任查該員潘效蘇廉勤率屬才識優長歴任甘肅新疆各缺辦理一切諸臻妥協邊情尤爲熟悉以之陞補迪化府知府實堪勝任人地亦極相宜准撫臣劉錦棠移交前來臣覆查無異合無仰懇天恩俯念要缺需員准調和闐直隸州知州潘效蘇升補迪化府知府實於地方有裨如蒙俞允俟奉部覆卽行給咨送部引見該員各任内並無叅罰案件謹會同陝甘總督臣楊昌濬恭摺具陳伏乞皇上聖鑒訓示再所遺和闐直隸州知州員缺係疲難二項邊遠請調中缺應請由外揀補合併聲明謹奏奉硃批吏部議奏欽此○○太子少保頭品頂戴山東巡撫臣張曜跪奏爲遴員請補要缺知府以裨地方恭摺仰祈聖鑒事竊照東昌府知府程繩武呈請回籍修墓業經具題開缺接准部咨應以光緖下四年十二月十八日奉旨後第五日行文按照限減半計算扣至十五年正月初八日作爲開缺日期舊例以河工地方人員相間輪補嗣奉新章改爲題補要缺專歸地方補用查例載道府缺出以候補人員酌量請補時如有記名分發人員應先儘酌量補用等因該府管轄一州九縣政務殷繁兼有北路運河如遇南漕經臨疏挑淤淺催趲漕船在在均關緊要必須明幹有爲之員方堪勝任臣督同藩臬兩司查有記名分發補用知府李淸和現年五十七歲河南汝州直隸州人由廪生中式同治元年壬戌恩科鄉試舉人遵籌餉例報捐員外郎籖分刑部直隸司行走五年投効玉牒館六年九月學習期滿奏留因玉牒館全書告成保奬奉旨免補本班以本部郎中無論題選咨留遇缺卽補七年二月丁母憂服滿起復十年十一月奏補廣西司郎中十二年五月捐免試俸光緖元年歴俸期滿截取經欽派王大臣騐放奉旨記名以繁缺知府補用欽此四年八月呈請分發捐指山東五年正月二十三日到省六年七月丁父憂服滿起復八年十二月十九日回東因堵築溞溝等處河工出力保准補缺後以道員在任無論應題應調應選之缺照章遇缺題補奏補並加三品銜十二年四月十八日奉旨依議欽此該員心精力果辦事認眞以之請補東昌府知府洵堪勝任與例亦屬相符據藩臬兩司會詳前來合無仰懇天恩俯准以記名分發補用知府李淸和補授東昌府知府實於要缺有裨如蒙俞允該員係候補知府請補知府銜缺相當毋庸送部引見亦毋庸聲叙叅罰謹會同河東河道總督臣吳大澂合詞恭摺具奏伏乞皇上聖鑒訓示謹奏奉硃批吏部議奏欽此○○太子少保頭品頂戴山東巡撫臣張曜跪奏爲遴員請補要缺知府以裨地方恭摺仰祈聖鑒事竊照曹州府知府積慶經臣奏請開缺以簡缺知府歸部銓選接准部咨應以光緖十四年十二月十九日奉旨後第五日行文按照限减半計算扣至十五年正月初九日作爲開缺日期所遺曹州府知府員缺前經奏准改爲題缺例應在外揀員題補查例載道府缺出以候補人員酌量請補時如有截取記名分發人員應先儘酌量補用又載應題缺出先儘候補人員題補如候補無人方准以應升人員題陞等因該府和轄十一州縣界連直隸河南江蘇等省民風强悍素稱難治之區並有修防所屬賈莊一帶黄河工程之責非精明幹練之員弗克勝任東省記名分發知府李淸和一員現已請補東昌府知府員缺此外並無記名分發人員例得以各項候補人員請補臣督同藩臬兩司查候補知府劉景宸現年五十四歲河南彰德府安陽縣人由優廪生應咸豐九年己未恩科本省鄉試舉人同治元年壬戌科會試中式進士引見奉旨以内閣中書用是年六月到閣行走三年甲子科充順天鄉試受卷官四年十一月委署侍讀充本衙門撰文管理誥勅房兼稽察房漢本堂事務六年九月充國史館校對官七年十二月充方略館校對官八年八月補授中書九年五月奉旨充庚午科四川鄉試副考官俸漢截取記名外用十一年八月因纂修剿平粤剿方略告成出力保奬奉旨賞加五品銜俟補同知後以知府用九月因襄辦大婚典禮出力保奏奉旨賞加二級十二年正月丁父憂光緖元年九月服闋到閣十二月補缺欽派文淵閣檢閱二年九月充玉牒館漢謄錄官三年四月充玉牒館總校十二月遵例呈請同知分發指省山東因恭修玉牒告成出力保奬奉旨免補同知以知府仍留山東補用並加鹽運使銜四年四月初十日經欽派王大臣騐放八月二十日到省是年十一月丁母憂回籍守制服滿起復七年閏七月十二日回東業經期滿甄别在案委署濟南府知府十四年七月十八日到任該員幹練有爲才堪表率以之請補曹州府知府洵堪勝任與例亦屬相符據藩臬兩司會詳前來合無仰懇天恩俯准以候補知府劉景宸補授曹州府知府期於要缺有裨如蒙俞允該員係候補知府請補知府銜缺相當毋庸送部引見亦毋庸聲叙叅罰謹會同河東河道總督臣吳大澂合詞恭摺具陳伏乞皇上聖鑒訓示謹奏奉硃批吏部議奏欽此 
 
 

Page 14

 
 
[光緖十五年五月廿九日京報全錄]  
　　宮門抄○諭旨兩道錄前○發抄硃批四道○鄂撫奎奏拿獲强刦盜犯審明懲辦摺○皖撫陳奏據實甄别知縣等摺○閩督卞奏整頓社倉片○江督曾奏奬撫道捐賑片○台撫劉奏奬獲匪出力紳士片○又奏通判留台補用片○五月二十九日内務府國子監侍衛處值日吏部引見四十二名刑部三名正紅滿四名廂藍滿十二名○絪貝勒請假十五日○工部奏派承修正陽門外石路工程派出徐中堂熙敬○掌儀司奏初一日祭奉先殿澤公行禮○召見軍機麟書曾紀澤淸安徐用儀○禮部奏請優貢朝考日期奉旨着於六月初日在保和殿考試欽此○發抄潘蔚奏病請開缺奉硃批着賞假兩個月毋庸開缺欽此○又鎭遠守劉湘焴暫緩引見奉硃批着照所請吏部知道欽此○又試用令古尚賢等期滿奉硃批吏部知道欽此○又丹江衛屯田被水冲没請蠲免秋糧奉硃批着照所請户部知道欽此○○頭品頂戴湖北巡撫臣奎斌跪奏爲拿獲强刦盜犯審明照章懲辦恭摺仰祈聖鑒事竊案據宜城縣知縣舒善慶詳報客民李惠發被盜强刼一案前因疎防限滿犯未弋獲開列職名題叅該縣旋獲劉學等五犯並會同南漳縣拿獲張懷有一犯訊供通禀經前督撫臣批飭委員會同提犯覆審明確照章就地正法在案兹據該縣舒善慶錄叙全案供招詩由湖北按察使覺羅成允覆核轉詳前來臣覆加查核緣劉學鄭崇淘鄭崇豐張大踴卽張矮子張懷有劉洗銀均籍隸南漳縣各至宜城縣或帶刀游蕩或小貿帮工度日彼此認識先未爲匪光緖八年十二月二十四日劉學會遇已獲之鄭崇淘鄭崇豐張大踴並在逃之張大材張老四共道貧難劉學稔知李惠發京貨鋪積有銀錢起意邀約行刼得財分用鄭崇淘等允從因慮人少復轉邀張懷有劉洗銀及在逃之劉開潮入夥卽於是夜分帶油捻刀槍一共九人齊至李惠發門首撞開大門進内李惠發驚起喊捕劉學等嚇禁聲張刼得銀錢貨物分携至僻處查點按股均分各散該犯等各將所分贓物賣與不知姓名人得錢同分花用事主李惠發投保報經該縣會營詣勘詳緝陳防限滿照例開叅旋據兵役拿獲劉學鄭崇淘鄭崇豐張大踴劉洗銀並起獲失贓又經南漳縣會同拿獲張懷有到案傳主認贓給領提犯訊供通禀經前署督臣卞寳第前撫臣彭祖賢批移道府飭委補用知縣侯人德前往會同提犯覆審明確將劉學鄭崇淘鄭崇豐張大踴張懷有照章就地正法劉洗銀因帶病進監先已身故該縣禀府檄委南漳縣知縣朱滋澤騐訊禁　並無凌虐情弊評經批飭歸案擬辦兹據逸犯獲日無期應卽擬結查律載强盜已行但得財者不分首從皆斬等語又光緖九年湖北省奏定章程盜案如有糾衆執持刀械刼財物者地方官獲犯訊明後禀請委員覆審明確卽行就地正法等因遵照在案此案劉學起意糾夥執械行刼李惠發京貨鋪得贓鄭崇淘鄭崇豐張大踴張懷有劉洗銀聽從强刼入室搜贓實屬兇暴昭署同惡相濟自應按律問擬劉學等均合依强盜已行但得財者不分首從皆斬律擬斬立决劉學鄭崇淘鄭崇豐張大踴張懷有已遵章就地正法劉洗銀已在監病故應與訊無凌虐之禁卒均無庸議各犯在外爲匪原籍牌保曁父兄無從覺察禁約均免置議買贓人不知姓名無從拘究獲贓已給主領未獲贓物同逸犯張大材等緝追另結此案首夥九人已於二叅限内拿獲六名獲犯過半兼獲盜首原叅限緝之案應請查銷劉洗銀係帶病進監身故管獄官例無處分所有協同拿獲鄰境罪應斬决夥盜一名應叙職名係前署南漳縣事現任羅田縣知縣朱滋澤相應隨案開報除全案供招送部外理合會同湖廣總督臣裕祿恭摺具陳伏乞皇上聖鑒勅部核覆施行再此案造送供招遲延職名俟查取至日另行咨部議處合併陳明謹奏奉硃批刑部議奏欽此○○候補三品京堂開缺安徽巡撫臣陳彝跪奏爲據實甄别以肅吏治恭摺仰祈聖鑒事竊准吏治之并降民生之休戚所關臣承乏此邦瞬届三年應行整頓之處不敢以行將去任稍存姑息查有前署宿松縣知縣候補知縣熊道南見地卑下無志於民撤任石埭縣知縣陳濬源聲名平常舉動謬妄前署六安州和尚灘巡檢候補典史方吉升擅受民詞致成巨案候補巡檢尹文釗前在蕪湖關分卡擅作威福控告有案建德縣知縣葉鴻基前因地方閙粗滋事撤任案已訊結惟人地究屬未宜相應請旨將候補知縣熊道南石埭縣知縣陳濬源均以府經歴縣丞降補候補典史方吉升候補巡檢尹文釗均卽行革職建德縣知縣葉鴻基開缺俟有相當缺出另行補用以上石埭建德二缺皖省現有應補人員應請扣留外補所有據實甄别緣由理合恭摺具陳伏乞皇上聖鑒訓示謹奏奉硃批另有旨欽此○○卞寳第片再查建寗府崇安縣五夫里昔朱子劍建社倉斂散有方立法周備乃年湮代遠漸就頽廢我朝康熙年間知縣陳範捐廉增修至今又多傾塌光緖十一年署知縣陳銑勘明重修計存倉厫七口共盤儲榖一十二萬九千斛惟是榖性過陳難資民食經現任知縣厲嘉修會商紳士勸令該處各殷户認領陳榖換交新榖以實倉儲並據候選郎中朱敬熙獨力認捐添建倉厫規復舊蹟公舉舉人羅俊璘職員張泰銘爲正副董事妥爲經理仍由該縣隨時稽察遵照朱子舊章夏放秋收計二生息以期逐漸充盈據該府縣禀由福建藩司張夢元核詳前來臣查當社立倉最爲便民良法地方州縣往往以民倉爲無用交代累十年不一察看任其封鐍一朝猝遇荒歉甚不得已然後發之則早已紅腐不可復食矣是以整倉楨榖要當出陳易新以備不虞除分飭各府州縣查明一律整頓咨部查照外謹合詞附片具陳伏乞聖鑒謹奏奉硃批户部知道欽此○○曾荃片再上年江蘇安徽兩省水旱偏災經臣奏請勸捐助賑接准部文議奬封典虚銜翎枝貢監欽奉恩旨允准當經咨部隣省督撫一律勸辦山西紳士因臣前撫該省時適遇大災曾向蘇省勸集鉅欵全活不少今聞蘇皖兩省災重願伸協賑之情藉救災黎之命臣得知此信卽經備具函牘派員齎帶實收咨請山西撫臣督同藩臬兩司及河東鹽法道廣爲勸募已據報解銀十餘萬兩冬春兩賑深資接濟並據山西撫臣剛毅捐銀五千兩署山西臬司正任冀寗道沈普祥捐銀三千兩先倡率迭接來函堅稱不敢仰邀奬叙自係出於至誠惟該撫等旣爲隣省力籌捐欵又復自行捐廉慨然協賑不特蘇皖災區受益匪淺臣深感同袍之誼不敢壅於上聞現經查明該撫臣等所捐銀數核與捐翎捐封減成例銀均屬有盈無絀合無仰懇天恩俯准山西巡撫臣剛毅賞戴花翎署山西臬司正任冀寍道沈普祥給予一品封典並賞戴花翎以示鼓勵而昭激勸之處出自逾格鴻施理合附片陳明伏乞聖鑒訓示謹奏奉硃批户部核議具奏欽此○○劉銘傳片再剿平彰化叛番案内匪首施九叚王煥等在逃未獲並續查明官紳庇匪情形經臣會同閩浙總督臣卞寳第先後奏報並懸賞購拿在案兹據署嘉義營叅將陳宗凱署嘉義縣知縣包容稟稱在籍工部主事徐德欽訪獲王煥匪蹤誘至縣屬之牛欄莊報經嘉義營縣各帶勇役於光緖十五年三月初十日會同拿獲解送前來經臣飭發淡水縣知縣汪興褘研訊據供係被施九叚脅從等情臣查台灣紳士每多通庇匪類互相黨援積習已久徐德欽不避嫌怨設法誘拿匪首王煥洵足以挽回地方風氣該紳本有隨同剿撫生番並淸賦勞績應一併從優奬叙以昭激勸合無仰懇天恩俯准將在籍工部主事徐德欽賞加五品銜並戴花翎除將王煥暫行監禁待質並將徐德欽履歴咨部外所有獲匪出力紳士請奬緣由謹會同閩浙總督臣卞寳第附片具陳伏乞聖鑒訓示謹奏奉硃批徐德欽着賞加五品銜並賞戴花翎該部知道欽此○○劉銘傳片再查知府銜江蘇候補班前先用通判黄承乙經臣奏留台灣差遣委用於光緖十四年九月二十六日奉硃批着照所請該部知道欽此欽遵在案旋於十一月間委令代理新設臺灣縣知縣該員到任後勵精圖治規畫井井於分設地方深資得力實爲海疆不可多得之員合無仰懇天恩俯准飭部將黄承乙留於福建臺灣仍歸原班照例補用並令補繳離省指省銀兩以杜取巧而符定章理合附片具陳伏乞聖鑒訓示謹奏奉硃批吏部知道欽此 
 
