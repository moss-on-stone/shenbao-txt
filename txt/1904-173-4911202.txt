# 1904 - 173 - 4911202

 

Page 1

 
 
[分類歴代通鑑輯覽售歸本局啓] [  圖書集成局白]  
　　分類歴代通鑑輯覽現己歸併本局出售業經禀請英領事署存案禁止翻印並易名混售等事如有書肆中人膽敢翻板發售定卽禀提嚴究按是書係取御批通鑑輯覽析爲六十三類條分件繫依類相從而殿之以歴代亂世羣雄歴代治亂興亡鏡二卷故爲卷六十有五觸長引伸最便繙閱價目如前批發克己欲購者請移玉申報館選取可也此佈 
[石印明通鑑出售] [  點石齋啓]  
　　論世之書莫善於通鑑顧自司馬温公正集而後至我朝畢秋帆尙書作續集又祇及宋元明代尙付關如讀史者毎以爲據當塗夏明府燮有見於此爰將有明三百餘年之事跡本之正史參之稗野以至諸家紀述凡可以訂典故之得失證史傳之是非者遠紹旁搜折衷至當踵成明通鑑一書非惟讀正續二鑑者所當蟬聨而下卽彼究心明史者亦不可不以此爲考鏡之咨也兹由本齋用潔白連史紙石印告成毎部裝釘十二本定價洋兩元卽日出售此佈 
[讀五月初八日懿旨恭書於後續昨稿]  
　　尤可異者本年皇太后七旬萬壽曾奉懿旨以現在時事艱難疆圉未盡綏謐廣西尙在用兵各省籌欵方殷民生困苦特諭停止加上徽號典禮聖懷謙抑薄海同欽而慶親王奕劻竟電知袁世凱張之洞轉達各省督撫著京外官各報効俸廉銀二成五公伸嵩祝夫周旬一舉之盛典循例舉辦本不得爲非特當此國步艱危深宫方軫念民依力却衆請而宗親大臣反倡爲報効之說藉以獻媚而頁諛自非　撫升中丞具摺奏參則此事一行豈不重累慈德吾不知當軸巍巍巨公何但知以希榮固寵爲計而不以撥亂反正爲事也今者皇太后念及時局阽危百端待理而財用匱之以致練兵要政籌餉艱難因諭令將嗣後宫内一切用欵工程著儘内務府所定經費量入爲出不准再撥户部欵項并以内務府司員太多著政務處會同内務府大臣設法裁汰歸併妥議具奏慈闈垂念民瘼固屬無微不至而諭中所謂朝廷爲民司牧非以天下奉一人之語尤探源立論爲自古帝皇所不肯言嗚呼何其盛哉竊嘗細繹聖意内務府旣創自開國時原以禁内豎擅槿力袪前明之弊習惟所設七司及内三院雖各有職掌然可併可裁者尙多况此外又有御茶膳房御藥房諸處車規疉矩名稱未免太繁至各省織造得此差者均係内務府人員糜費金貲不知萬億要之用於工程者少歸於中飽者多何如一律裁撤宫中苟有所需儘可向市廛購買縱不能如官造之精美而回想素衣將敝之景况卽如衛文公之布衣帛冠亦屬無妨况旣出重價購於市者亦未必皆粗窳乎倘各缺果裁每年所省耗費當必不可勝計是亦何憚而不爲乎若夫每年宫中用度亦宜斟酌損益定一成數查泰西各國無論爲君主爲民主皇家御用大率皆有定章如美利堅總統每年用美金五萬圓俄羅斯每年一千萬圓英吉利三百萬圓法蘭西二十萬圓西班牙三百九十萬圓意大利三百萬圓德意志一百萬圓葡萄牙瑞典巴西各六十萬圓波斯一百萬圓摩洛哥二百五十萬圓埃及一百三十七萬五千圓暹羅一千萬圓日本二百三十萬圓瑞士則僅三千圓之數國者大小不同貧富不一而宫中所用定有章程則事皆從同竊謂中國亦宜取法乎此每年自宫室車馬衣服飲食以及筵宴賞賜諸事約計需用若干金其何處提撥如何應付先期頒告天下咸使聞知固不必過於樸陋而有礙規瞻亦不可近於奢華致多糜費除此費用外所籌欵項皆舉行要政而不得另有移挪如此則薄海臣民皆暁然於宫廷核實撙節之心内務府堂司各官旣侵蝕無從内外臣工亦不敢借報効之名巧爲嘗試如此則聖德清明百廢具舉復何慮度支之不裕冗濫之不除哉若謂朝廷作事往往言不顧行數行諭旨但思聳閭閻之觀聴而未必有恭儉之實心彼以獻諛爲事者窺之於微亦斷不肯認眞辦理是則孟子所謂何足與言仁義者不敬實莫大乎是矣是豈牖下書生所敢出此哉 
[禀採金沙]  
　　重慶訪事人云出打箭爐一百八十里有地名泰甯巴底者縱横約九十里素産沙金屢被匪人私採現有職商唐姓者擬集股淘洗已禀蒙礦務局憲派員往查矣 
[委勘銅礦]  
　　漢口訪事人云湖北鶴峯州某處銅礦甚富惟以開採未得其法遂致富藏於地甚可惜也兹由紳士等聯名具禀擬合官紳設局採挖因之總辦礦務總局岑馥莊廉訪札委徐大令家諴前往查勘一俟禀覆想卽可開辦也 
[皖礦産銅]  
　　安慶訪事人云英國凱君購買銅陸縣礦産省憲委員往勘之下知銅管山礦産銅頗旺爰由商務局委宋明府挈測量學生繪圖詳覆以銅管山周圍四百英里内准外人購採刻下金陵已設立三江總礦務公司皖省礦産准由地方紳商禀明公司准子開辦 
[委提京控]  
　　安慶訪事人云壽州近有京控案件刻下已由臬憲濮紫潼廉訪札委候補同知朱司馬景行馳往提案惟未知是何要案也 
[委審教案]  
　　寗波訪事人云去年寗海教案於日前始經調停妥治除賠欵十一萬外尙有要索欵項多條前時趙主教雖已畫諾而索欵内有另議單係請治案内文武官弁應得之罪及迭次緝獲閙教各犯現是案已經議結因之浙撫聶仲芳中丞遴委候補府何太守彦達來寗會同當道將前拘禁王錫彤之子幼　及戕害朱神甫之犯等一一覆審太守已於前日蒞止大約日内卽須將監内　犯提出審辦矣 
[調員述聞]  
　　漢口訪事人云新任江蘇撫憲端午橋中丞已交缺卾撫篆務啓節蒞蘇聞中丞有調桑鐡　觀察及梁星海太守赴蘇遣用之信未知然否 
 
 

Page 2

 
 
[備迎蘇撫]  
　　金陵訪事人云此間官塲探知調署江蘇巡撫端午橋中丞已於本月初二日交缺鄂撫篆務卽日秉節赴蘇擬於道出白門時小作勾留與兩江督憲魏午莊制軍會商要務制軍因卽派人前往迎迓一面飭上元江寗兩縣主就察院預備行轅 
[湘撫過潤]  
　　鎮江訪事人云正任湖南巡撫趙大中丞爾巽交缷篆務遵諭入都陛見由湘起節取道漢皋換乘招商局汪寛輪船東下本月初七日道出鎭江時長江水師提督程從周軍門及常鎭通海道郭月樓觀察先詣舟次寄請聖安禮畢文武各官呈遞手版中丞接見有差有頃舍舟登岸就佛照樓客棧暫駐行旌初八日中丞因慕金焦二山之勝命駕往游大約小作勾留卽赴滬江航海北上 
[軍節將行]  
　　松江訪事人云正任江南提督李壽亭軍門交缷篆務後仍住節轅現定於本月望後携眷赴吴淞小駐以便就滬延醫至前者回籍之說已咨商兩江總督魏午帥作爲罷論矣 
[鹽捕易員]  
　　松江訪事人云鹽捕前營管帶孔子元游戎蒞差以來已越十載近忽經鹽捕統領孫少襄軍門諭令自行辭退所遺營務仍飭游戎遴員保充游戎遂保向充帮帶之伊甥王游戎接替現已視事矣有知其底蕴者咸謂鹽捕左營管帶吴福海游戎之子姪輩恃勢横行满佈江蘇大爲民患因孔游戎查緝頗急久而成隙而近日林沈兩降梟與孔頗洽與吴更有不解之仇吴懼此後必將不利於子姪故力譖於軍門將孔撤差又恐後來之人軍心不服故仍飭孔游戎遴保傳聞如是確否則不敢知也 
[大帥蒐軍]  
　　鎭江訪事人云長江水師提督程從周軍門由太平秉節出轅巡閱下游水師各營伍本月初四日節抵瓜洲小駐戎旌初六日校閱瓜洲鎭總兵高藎臣鎭軍所轄水師營砲艇水操初七日閱看陸操辰刻軍門升座演武廰各弁參謁畢卽傳令開操所演各種陣圖步伐整齊進止合節打靶者亦多命中軍門顧而色喜賞賚有加 
[調軍防盗]  
　　鎮江訪事人云近者常鎮通海道郭月樓觀察以時事多艱教堂林立而此間向駐之南洋續備護軍副右營已奉憲調紥金陵恐有不逞之徒乘機閙教兵力單薄未免有顧此失彼之虞因商准江南武新軍統領魏鎮軍榮斌撥派副中營管帶陳遊戎明山督率所部勇丁五百名到鎮遊戎諭令各哨弁帶勇在各國教堂及洋馬路等處無論晝夜嚴密梭巡亦防患未然之道也 
[縣差爲盗]  
　　厦門訪事人云上月某日同安縣施大令飭將本署差役某某等六名押解至厦防廰署請俟訊明懲辦聞因若輩係夥劫某鄉案内之正犯故一經大令訪悉如此雷厲風行也 
[因賭釀命]  
　　沙市訪事人云湖南人胥某在二郎門左近開設雜貨店近以所寓蜀人嚴某性喜　蒱畏官禁令不敢公然大張旗鼓爰商同就某甲抵押之船上開塲聚賭彼此分肥不意葛縣人唐某與巫山縣人劉某偶爾口角突出利刃將劉猛砍登時倒仆唐知已肇禍遂將劉載以小舟擬至下關無人處沈之於江適爲關上巡丁所見疑係私貨當駕划船追之唐等見勢不佳當卽將船泊岸鼠竄而逸巡丁以貨船俱在聴其遠颺及至船中見一屍横臥血泊中身繋繩石撫之尙微有氣息適劉兄亦至詳詰巓末備悉前情乃舁至胥處越日斃命劉兄遂入城報請地方官臨塲相騐先飭將胥暫押俟拿獲正兇再行核辦未幾萬縣某大令派差役四十名來沙聲稱唐前犯命案收禁獄中乘間逃逸今知在此因卽追蹤而至豈知又傷人命不知所之豈其惡貫尙未满盈歟何呑舟之魚猶得漏網也 
[京華客述]  
　　京師訪事人云日前五城中學堂某生失去書籍旋在閩人王姓笥中搜獲因據情禀知總教習林君林亦閩人袒其同鄉置之不問某生心不能平遍告諸同學諸同學皆怒形於色四月十九日早課時除閩生三十餘人外餘均托故不到適陳玉蒼侍郎因事來此見堂上學生寥寥詢悉情由許以晚間將王斥革諸生始轉怒爲喜肄業如常比晚課已畢消息杳然諸生乃相率告退林見衆怒難犯始將王生斥出學堂其告退之五十餘人只准胡杜包郭曁某姓五人出學餘皆婉言留之○署吏部尙書瞿子玖大冡宰擬將本部騐到引見諸費提出七成作爲公欵旋因阻撓者多迄無成議現在本任尙書張冶秋大冡宰業經由汴回京大約此舉當作爲罷論矣○赴河南當試差者皆於四月二十四日乘蘆漢鐡路火車回京正副總裁則遲至二十六日始到正陽門外車站營汛弁勇迎接如儀○日本人某甲租定西珠市口天和戯館房屋易其名日慶春園自四月十七日起演唱夜劇都人士又可於此消遣良宵矣○本年二麥豐收南苑新墾之田數亦不少以故目下麥價每石驟貶銀一兩有奇兼之官俸業已放完米價亦復大减貧人較易謀生矣○四月二十二日上燈時前門外迤西觀音寺前華美大藥房貨棧有小偷濳身積貨中某夥見之呼人綑縳小偷懼飛步奔逃衆夥追至觀音寺街揮鐡棍擊中其額登時倒地而斃因卽報請地方官相騐然後棺殮瘞埋 
[沙市俚言]  
　　沙市訪事人云此間晴川書院一帶自左近某妓寮失火焚燬房屋五六間後次日右側某銅貨店又兆焚如燬去房屋二三間越日書院對面蕭家臺側某姓茅屋復稅祝融之駕焚去二十餘間○前者某姓船户不服土藥局巡丁入船稽查羣起蜂毆致斃一命等情兹悉船户爲蔡和尚蔡有元所斃巡丁爲孔清泉當經宜昌土藥總局憲朱會之觀察委員至沙會同江陵縣張大令研訊飭將私土六擔悉數查獲照例懲辦大令爰發出賞格略謂如有能知私土藏匿某處或經他人代爲報稅起行者賞銀五十兩或知藏匿處所起獲一半者賞銀一百兩全數起獲者賞銀二百兩但不得挾嫌妄告致干罪戾○邇來張家巷左近有甲乙二童年約七八同室而居一隸湖南某邑一爲漢陽人因見東文學堂諸生在彼處曠地演習體操因於歸家後如式仿效一日甲童正在試演之際乙童自後推之仆地施相毆撃不知如何乙童忽然失足踢傷甲童小膓移時殞命甲父遂糾集多人興師報復乙亦聚衆以待左右鄰人恐肇巨禍急爲排解事始寢息彼習操法者尚其愼之 
[鑑湖放掉]  
　　紹興訪事人云越郡各項洋貨銷數日廣而煤油爲民間日用所需銷路尤巨近有人在曹娥埠賃屋設棧懸掛麥邊洋行招牌由省及甬報關照納子口稅後轉運紹屬查内地之貨本應遇卡完釐詎竟冒托洋商抗不遵繳迭由局員扣留禀請洋務局咨行英總領事查核復經紹釐總辦周笠舸太守赴申親向西員歴述一切旋查得係認銷之某華商托名圖抗准卽諭飭摘去洋商牌號照章納釐以符約章而杜弊竇○越郡鹽鹺督銷局積欠課稅等欵九萬餘兩迭經催納在案延不遵繳兹奉運憲派委沈鹺尹一鶚來越守提因卽會同局員司徒副轉珂向各商限追已於旬日間集成三萬金并期於一月内清繳先行具結鹺尹遂回省銷差○越郡自於大橋街巿廛失愼後近如蕭山西門大街又兆焚如燬失甚鉅查其禍始實皆由於施救之未能得力也兹經官紳會議籌欵購辦洋龍復備鋸斧等具如遇不測立將毗連之屋拆去以阻火路按月演龍俾免臨時惶亂是亦防患未然之道也○新任蕭山縣李思澄大令於受篆後清理積案整頓庶務不遺餘力政令爲之一新查得該邑糧賦向由總庫書經征欵鉅弊重如前任之董吏迭次被人上控因特改諭孫吏承充復著繆吏襄辦仍恐或有侵浮挪欠等弊另諭殷實錢 
 
 

Page 3

 
 
莊作保聞日來催征上忙頗有起色○越郡都泗門外皋埠富户何萬順家日前舉家赴屠　觀戱留一媳與傭婦守户詎於夜間被匪越牆而入將銀錢搜括一空而逸報縣勘緝刻已由捕獲到二盜解案候訊矣○府縣雖已設立學堂然定額不多有志而學者每抱遺珠之憾兹經紳耆禀請將各寺院公産提取一半就城鄕巿鎭廣興蒙學如能辦理得宜亦一地方之善政也 
[四明山色]  
　　寗波訪事人云寗屬奉化縣東南鄕　樓賭棍王阿助開設花會誘人賭博上月巡檢張二尹隲彭知之帶差親往查緝王邀金正仁出而抗阻喝令衆賭徒將二尹及差等勒禁一隅百般恐嚇二尹長隨某甲乘機逃脫奔赴縣署報案適邑尊王舜臣大令因公赴寗當由幕友邀同余吳二縣丞商之城内紳士急往排解將二尹護之而回賭徒如此瞻大實屬目無法紀有地方之責者急宜嚴拿而懲辦之也○奉化縣龍津學堂自創辦迄今學生漸衆約計有五六十人之多前因中西各教習苛待學生遂致衆心不服相率散學現聞堂董江紳擬禀請府尊喻太守另行設法辦理矣○前署嚴州府劉海臣太守宗標現奉上峯調辦寗郡牙釐局總辦一差已携帶瀛眷買棹來寗暫駐校士館想日内卽須到差視事矣○鄞邑詹嶴姜黄地方出有命案一起聞係農人某甲因事與某乙爭毆乙被甲用耜砍斃當經乙之家屬奔赴鄞署喊控並請邑尊周少軒大令相驗○鄞屬三里石家賭棍陳錦哉開設花會經紳士聯名禀縣拘拿到案已紀前報兹由周大令研訊判責二千板并荷巨校發署前示衆○邇來煤油價值遂漸減跌前美孚牌號每箱售至洋銀三元數角者刻已跌至二元七角矣 
[上海官塲紀事]  
　　户部員外郎王莘田部郎因赴日本公幹昨日由京來滬詣道縣各署投刺拜會○江蘇候補知縣張杏農明府巡檢李沛三二尹均於昨日詣縣署拜會汪大令 
[薄懲私鑄]  
　　浦順益傳金友陸錫芬三人近在裹虹口老街第二十一號門牌房屋内私購機器鼓鑄當十銅圓向各錢莊兠售昨爲美界捕頭訪知卽派包探前往將浦等拘獲並搜出所鑄銅圓若干帶入捕房令某號西包探與華探孫阿星等轉解英美等國租界公堂請讞員黄耀宿司馬研訊禀稱傳順益在老街二十一號門牌開設鐵店内製有鑄造當十銅圓之機器等前往查獲連鑿就銅圓坏子一併起案請卽訊懲司馬會同英總領事署繙譯官德爲門君先訊見證福生昌烟紙店王桂寳供稱傳店先將自造花紋糢糊之銅圓來换洋銀小的見其與官鑄不同不允收兌司馬以傳順益眞贓已獲無可抵賴本當照例嚴辦姑念鄕愚無知判令管押四年傳金友管押六月陸錫芬年祇十四送改過所管押一年 
[定期會訊]  
　　前者包探朱桂生拿獲私造當十銅圓機器之餘昌鐵店主顧裕齋解經英美等國租界公廨讞員黄耀宿司馬會同英總領事署繙譯官德爲門君訊得定造此項機器之某甲不在滬上因著將顧押候提甲到案再行訊核昨日捕頭派人將顧解請訊究顧延博文律師投案聲稱目今甲尚未到申請將此案於下禮拜三覆訊司馬商之德君准如所請遂飭將顧帶回捕房 
[公界火警]  
　　前晚十一點半鐘時公共租界新馬路西首梅白格路第七百二十七號門牌某姓釘書作不戒於火霎時紅光四射上燭層霄經救火會各西人馳集施救得卽熄滅計焚去左首第七百二十六號右首七百二十八七百二十九號房屋四幢 
[巡局會哨]  
　　前晚輪應十六鋪巡防中局會哨之期届時局員黄銜堂二尹預設茗點以待俄而二十三七鋪曁十六鋪南北兩局員次第戾止二尹延入客廳暢談良久始各興辭 
 [P備查巡捕> 
　　昨日馬路工程局總辦翁子文太守命捕頭將各華捕巡察時經行之馬頭小巷各地叚開單呈候驗明以便隨時稽核 
[重責竊匪]  
　　日前匪徒張福生糾約同類五六人潛至本邑高家行某姓家行竊幸由事主當場將張追獲見其面塗污泥因交地保解送浦東保甲總巡局總巡謝岳松明府提訊口供命重責一千板枷號示衆一面嚴緝同黨再行訊辦 
[拘獲逃婦]  
　　常州府屬宜興縣人王慶大之婦潘氏於數年前私逃來滬匿居虹口有恒路某里昨經王訪悉投控公堂由讞員黄耀宿司馬飭差協同包探陳三林將氏拘獲送入捕房捕頭令轉送公堂聽候訊究 
[馬路工程局瑣案]  
　　前日水果船户陳阿慶沈阿慶以與沈掌寳吳阿興互爭泊舟之處因之起釁扭訴捕房轉解馬路工程局總辦翁子文太守倩襄讞委員黄衡堂二尹研訊之下判各責五十下一併逐出○船户毛和尚控朱阿炳藏匿布帆等情黄二尹訊得朱直認不諱判令掌頰二十下押候復訊○船户張六桂向同業石六甫石和尚索取舊欠洋銀一百八十元正在爭論之際石六甫之妻某氏挈一孩出爲理說失足墮浦遂占滅頂之凶旋經石撈得屍身備棺收殮昨復扭張至馬路工程局控請究辦總辦翁子文太守命交差看管聽候訊核 
[英美等國租界公堂瑣案]  
　　九十四號西捕以抱孛林路葉明清家畜犬三頭嘴上未籠鐵圈有違租界章程傳案請究讞員黄耀宿司馬商之英總領事署繙譯官德爲門君判罰洋銀二十元○某保險行司事人趙某以曾習西醫之談某用藥有誤控經司馬傳談研訊趙邀同某醫生到案聲稱商人之病初服談藥頗有效騐不料第三服後頃刻不省人事經洋東另延他醫診治得卽痊愈始知談藥實有差誤處叩求究懲談延律師丹威生到案聲辯並有某西醫投案稱談平日治病詳細决不至以毒藥害人司馬著兩造退去俟禮拜一再行訊斷○蔡詹氏控李魏氏魏恩芽欠銀不還反遭毆撃等情昨日司馬提訊李魏氏供小婦人與蔡爲鄰時相往來前日蔡詹氏適有暗昧之事爲小婦人撞見老羞成怒遂被誣控實則小婦人並不欠銀司馬以李魏氏不應多事判責手心五十下魏責二百板○包探張寳榮解送行竊厦門路四十二號門牌馬房内衣物之張阿大至案請究馬房主朱寳奎投案領贓司馬判責三百板押一月贓給朱領去 
[跋陳氏算書]  
　　新陽陳思九廣文精於疇人之學於中法之天元西法之借根代數博覽窮探深遠有得邇年秉鐸青溪刻意研究術益大進所著算書多種已刊者爲李氏勾股術補一卷連分數開方一卷演無定方程三卷三角新理三卷整句股釋術一卷粟布術廣一卷雜題類存一卷皆能於舊術中别探新理兼之演草詳明極便初學方今各學堂教科咸以算術爲重取是書而精研之不難躋孫周之堂奥悟歐美之新機矣爰跋數言以志欽佩 
[筵資移且紅十字會經費]  
　　啓者本會昨承後馬路永安里周澍三善士師霖來函云月之初四日爲家君六十壽辰承諸親友惠賜隆儀礙難璧謝除略治粗肴稍盡敬意外家君蒿目時艱慨念東三省慘遭兵刼徧地瘡痍與其設席肆筵特備酬情之宴不若移花接木撥留續命之資爰奉嚴命移助貴會經費洋百元爲二老添壽并爲諸君子造福等語略稱觥介祜之文行樂善好施之德祇聆之下紉佩莫名除掣付收照外謹乞登報伏希公鑒[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　四月二十八日工部鴻臚寺正藍旗值日鑾儀衛引見二員值年旗三員正白漢五員鑲白漢九員兩翼十五員内務府八員頣和園三員裕中堂等考試完竣回京覆命並謝署缺恩溥善等抖晾實錄完竣覆命裕中堂胡燏棻貴昌張仁補劉永亨文海印啓佩璋李聯芳陸潤庠惲毓鼎各謝賞廕生恩松溎續假五日鴻臚寺奏派揀選官缺派出崇壽堃岫皇上召見軍機大臣及裕中堂等崇興等遞封奏一件○二十九日内務府國子監鑲藍旗值日無引見阿王等監試完竣覆命李紱藻謝賞廕生恩壽勳謝署黑龍江副都統恩侍衛處奏派口外賜奠派出阿林奎善掌儀司奏五月初三日祭奉先殿恭王行禮禮部奏派磨勘試卷官派出陳璧沈家本徐世昌李昭煒希廉張仁黼綿文紹昌皇上召見軍機大臣及壽勳提督衙門奏拿獲結夥持械搶劫傷斃事主之盜犯郝二老虎等七名請交刑部工巡局奏拿獲鄰境結夥執持洋槍搶刼行人之盜犯張信卽張三又卽三壽周永德卽周四孫七兒等三名請交刑部○三十日禮藩院光禄寺八旗兩翼值日無引見徐中堂蔡鈞謝賞廕生恩復州城守尉際符謝恩皇上召見軍機大臣及徐中堂○五月初一日外務部欽天監侍衛處值日無引見吏部呈進月官卷皇上召見軍機大臣外務部遞封奏四件 
[烟海鱟帆]  
　　烟臺訪事人云有回教中人十餘名向在青泥窪爲工現因俄日戰事遂結伴乘漁舟至烟借居於太平街義昇客棧前日晚間有一人因内急如厠忽被同伴竊去金錢等物迨後察悉竊物者已不知何往矣乃禀請英國領事額必廉君函致地方官速爲查緝以恤遠人○登州府吳均孫太守於四月十八日來烟奉撫憲札委辦理各州縣官捐欵也○烟臺商人張德山卽張澤禄向在青泥窪包築工程上月中旬俄兵退守鬍匪結黨肆行被刼去銀錢俄帖等物約值萬餘金仍不满意將張擄去圈禁復州地界聲稱非用洋銀八千元不能贖回張情急浼某商作保函致烟臺德和洋行措錢贖回以全性命德和洋行聞信急遣夥携銀而往未知能贖回否○烟地人烟稠密水少陸多汲飲之需全恃井水惟井不甚多每遇火災苦難灌救東海關何觀察憂之特派員擇地鑿井三十餘眼以備不虞○德和洋行因北地需用制錢遣夥送往并以海氛不靖雇長盛鑣局壯士七名爲之護送各帶洋槍乘帆船於四月址九日夜間駛至蓬萊縣境長山島附近海容兵艦見之拘獲送縣轉解來烟道憲何觀察委員訊問之下知無别情飭令分别具保 
[上海縣署瑣案]  
　　柴紹先前控沈載如虧空逃遁一案當經縣主汪瑶庭大令訊供收押前晚提案復訊柴供開設興昌煤油棧倩張爲經理至去年杪潛行逃逸計虧資本洋銀一千餘元又該莊欵一千餘元求向追繳張供已由方姓相勸還洋銀一百四十八元求恩交保大令姑念張貧苦判令當堂向柴叩頭服禮應繳洋銀二百五十元分七八十三個月各繳五十元年終繳一百元具限狀交保料理○金陵人蔣石卿在長江一帶及上海開設行號典鋪倒欠莊欵四十餘萬逃逸無蹤各債主投上海縣署控追後又赴金陵督轅具控兩江總督魏午帥札飭江寗府將伊弟蔣瑞森提解來滬大令飭發典史署管押前晚研訊蔣瑞森供舉人於光緖二十三年捐職縣丞與兄石卿早已分炊所有胞兄開設各行號均與職員無干刻下不知兄避匿何處各行號均已封閉抵欵叩求鑒核楊鑑廷供係蔣之母舅年已八十有二外甥家確已分炊石卿所開各店均與瑞森無干大令念其年老飭令起立蔣維城供係候補道與瑞森堂兄其家確已分析馬紫屏供與瑞森表親餘语與蔣相同大令判瑞森還押餘人飭退速尋石卿來案料理○前者孟掌林在浦東火油池地方毆斃竊菜賊李渭卿被拘到案供出王富林帮毆一併拘到質訊王堅不承認孟時認時翻釘鐐收禁王收押所中兹已擬定徒罪前晚提案孟供山東人李渭卿時在園中竊取菜蔬小的忿甚喚鄰人王富林到來助毆小的重撃二下王踢一下李遂身死帮同舁屍抛棄墳旁王稱小的實不在場孟與小的有隙有意誣扳叩求明鑒大令知王拖累諭令還押候孟解府勘訊發回時當予釋出飭孟在供單上蓋印指模還禁聽候解府勘訊後發往丹陽配所○妓女朱心寳投縣控稱被惡鴇霸阻從良大令提案訊問朱妓供金陵人現年二十有一前年被親戚誘至上海賣與英租界某妓院爲娼現有同鄕人某甲代還身價願娶爲妻詎鴇婦有意霸阻叩求作主大令判發堂留養再行查核 
[英美等國租界公廨會訊案]  
　　德商海利洋行控華商黄震之受押金表等情前日由德總領事署繙譯官麥令豪君會同讞員黄耀宿司馬提訊德商海利延律師哈華托之襄辦賀立克聲稱上年陸竹良一案業已訊結何得今復翻悔至黄震之受押洪子祥之金表要知洪係海利行内式老夫並非買辦所押者係行中失贓故黄震之應將此項金表交還所押之欵宜自向保人張慶甫追取如黄不還應請責成恒康絲棧各股東賠償黄供商人係恒康股東與海利買辦洪子祥素不相識上年八月十八日洪將金表二十七枚浼張介紹向商人抵押銀二千兩言明一分起息立有筆據期以一月贖還詎料到期非惟不贖反又以表十二打押去洋銀一千五百元亦立有押據其式如信札因滬上押欵卽係生財之道故旣有貨作抵卽付現銀且有張擔保並載明到期不贖准由押主變價遇有不敷仍向原保追償等語因此深信不疑至所稱表係竊贓無從查悉此次被押之銀係商人自行措繳並非恒康公欵求鑒吳意仙供商人係恒康絲棧股東所有麥加利支票係陸竹良經手調去現銀此事與商人毫不相干商人適由湖州來滬因奉傳訊特來禀陳陸竹良供在恒康絲棧司理帳目前者洪持表來棧交與商人當時並不查看因洪言及已向股東黄震之說妥故祗蓋圖單印商人問其麥加利支票如何處置陸答稱暫緩一月厥後洪將表交黄至此項麥加利支票二千五百兩原由洪交與敦大莊由敦大倩商人調換現銀轉交同和莊一千九百五十一兩不料同和隨卽倒閉而洪竟到期將麥加利支票止付求恩察核訊至此黄所延律師担文之襄辦費烈聲稱參觀以上各供其最要關鍵有二一係押欵所立之據一係付銀之票若如原告律師所控一項銀欵欲向三處追償恐無此辦法卽英美二國律書亦無此例司馬見爲時已晏商之麥君著暫退去候再訂期覆訊 
[法租界公堂瑣案]  
　　去年牛販鄭阿堂承攬牛油數百擔及代辦菜牛等物届期無貨可交積欠洋銀五百十三元延宕不還爲陳榮慶具控法界公廨奉前讞員魏蒓塢大令訊供判交陳福昌保出勒限理楚旣而鄭呈繳洋銀一百五十三元餘求准以牛奶棚主張記欠欵劃抵大令不允著具禀另候核辦詎鄭玩延不理原告迭次求追大令飭提保人陳福昌管押追繳陳無奈與原告商懇出期票三紙分期拔還鄭反置身事外心有不甘據情具控公廨讞員陳楚生大令准詞飭提鄭到案昨日傳同原告陳榮慶保人陳福昌一併解案請訊陳遞禀申訴前情求准退保陳榮慶訴稱鄭有意圖賴致累保人求嚴追鄭阿堂供去年小的已繳過洋銀一百五十三元其餘實係張記所欠大令著押候嚴追陳福昌著帮同清理如違定予嚴比○前晚偷兒趙爾生潛入大羅洋行棧房内圖竊爲行中人拘獲禀知行主送案請辦趙供無處棲身在此投宿不敢犯竊大令判責二百板○小偷陳阿掌在十六鋪内行竊衣服携至租界求售爲包探緝獲拘案請辦大令判責二百板○朱錫華王松生至某客船上行竊衣服數件向某押店求質爲包探所見拘入捕房解案請辦大令判各責二百板○積竊王介堂屢次犯案怙惡不悛奉讞員陳大令訊供 
 
 

Page 10

 
 
判發改過局監禁半年兹已期满昨日局員命將王送回捕房捕頭令包探解案請辦大令著當堂開釋 
[美租界捕房紀事]  
　　昨晨偷兒陳福海掩入虹口某姓家行竊布衣等物適爲包探朱桂生查獲拘入捕房押候吊到原贓轉解公堂禀請訊辦○昨晨陳阿生掩入海寗路某甬人家竊取衣服等件携之而出爲包探倪順泉連贓查獲拘入捕房候送公堂禀請訊究○李順堂潛入百老匯路某姓家竊取油衣一件携往某押鋪内求質爲包探顧福星拘入捕房捕頭押候解送公堂禀請訊究○昨日午前三百九十七號巡捕至西華德路師善里弄口見有狀苦乞丐之無名男屍一具當卽報知捕房捕頭令傳是圖地保轉報某善堂備棺收殮 
 
 
 

Page 11

 
 
   
 
 

Page 12

 
 
　　省悉心籌畫該省土藥能由官籌欵設局收買轉銷抑或招集商賈設公司總收分售以免偷漏而旺稅釐迅速　　　辦等因恭錄諭旨咨行到川查土藥爲川産大宗而稅釐不能得一巨欵奴才接篆伊始卽擬改定辦法惟屢向司道員　　　咸稱川省士藥部每百斤徵稅銀二十兩其先委員私减至六成八成迨前督臣鹿傳霖嚴禁諸弊飭令收足十成故丙申丁酉等年收數稱最厥後衰旺不等由於收穫之有豐歉行銷之有疲暢委員司事之有廉溷皆非定章之不善也改定辦法窒礙多端恐致求益反損甚且變本加厲等語奴才尚擬從容禮察再决行止兹經户部示以仿照鹽務官運曁招商設立公司兩策遵卽覈行釐金總局並派署藩司馮煦與情形較熟之補用道趙藩吳佐前往會議兹據詳稱士藥與鹽情事迥别官運配鹽憲犍射榮等數廠而已土藥則百餘廳州縣大半有之而多寡不同雖多者不過川東上下數十處然不盡收則私土充塞盡收之則局卡斷難徧設局卡不徧設而强令種烟農佃之民奔趨千數百里以售諸官勢不可也官運發商岸有定故商亦有定土藥則不能由川省指認某處專銷川土地旣無定岸遂每定商官局若只運往重慶涪州東鄕萬縣數處　别省别屬可購商販豈肯專就官局若運往粤滬楚豫等省員司之顧公家必不如商販之營私計遠越都邑求精白可任者詎能多得且商販有時而獲奇贏有時而苦折閱折閱之患在商以人衆而分之見少在官則帑鉅而彌補無方盈絀懸殊未足定爲常法官運之難如此若夫設立公司更恐終無應者商情見利不招卽來利不可憑招之弗至地闊難於總收勢渙難於專售公司與官局無異比年如内江之糖昌之麻布多方營競求之公司土藥十數倍糖布而轉無人承認殆知其左劵之不能自操也公司之難又如此然則籌欵必數百萬集股亦復如之庫儲無是餘閒殷實無從勸募皆可不申論矣世請將礙難改辦緣由迅速奏咨等情伏思聚財以救阽危部臣具有苦心何敢畏難推飾况於毒害生民之物以徵爲　取多非虐苟有裨於邦計雖勞怨亦所不辭惟按切情事而反覆籌之始悉並無扼要總收之地更無轉銷利導之方且以川土本不及廣土台土碭土乃能銷南北徒以價賤之故癮輕者樂其廉此次部議改辦後將應完稅項扣收足數再行分售其稅項將循舊定者乎稽徵核實不必更張而亦可以收足也將倍蓰以加之乎川土獨昻於中外之土深慮販運者絕迹吸食者改圖川農失大利之源而歲計稅釐亦恐較短少部臣必以能否改辦行令川省籌畫蓋其難其愼之意也旣據司道等灼知得失應請毋庸改辦但釐稅連年俱絀固曰出産不豐銷塲恆滯然局卡報解未敢信其盡實查有補用道吳佐廉能精察兹已委令前往接辦川東土藥稅釐總局檄令認眞考核揀換妥員杜絕中飽不准再有爭收暗減等弊此又本部臣切實整頓之議遵而行之者也除咨部外理合恭摺縷陳伏乞皇太后皇上聖鑒訓示謹奏奉硃批户部知道欽此 
[黑龍江將軍薩奏爲驅逐劣募片廿六日]  
　　薩保等片再江省自光緖二十六年兵燹以後時艱日亟積習日深佐治旣難得其人辦公又無從籌欵將軍綽哈布久未到任奴才薩保獨力難支精神不免疲憊劣幕吳承藴廼乘此隙倚仗聲勢内外把持奴才薩保雖知其品行不端只因時局所迫不得不委曲求全屢示瑟歌令自引退以全斯文顔面而該劣幕竟置若罔聞也奴才程德全在江有年於地方之情形官幕之優劣久已瞭然於心奉命之日卽以黑龍江内政之難過於外交不獨官場積弊相仍卽將軍左右尚有劣幕盤據種種爲難之處據實面奏當奉温諭著卽認眞整頓毋稍瞻徇欽此蒞任之後奴才等彼此晤商竊以整飭官常自近及遠若任此等劣幕穴巿憑城則關防不嚴一切興革事宜均不免因之掣肘而際此多事之秋又未便因一幕賓多生枝節再三商酌只有驅逐一法現已勒令囘山東福山縣原籍矣惟該劣幕行止齷齪不知進退尚恐其逗遛關東别有鑽營相應請旨飭下奉天吉林兩省通行所屬不准該劣幕中途逗留改名冒充以免别滋事端奴才等爲懲前毖後杜漸防微起見謹附片具陳伏乞聖鑒訓示謹奏奉硃批著照所請欽此 
[黑龍江將軍薩等奏爲黑龍江兵燹蹂躪元氣大傷請旨蠲免二十五年以前陳欠摺二十七日]  
　　奴才薩保程德全跪奏爲黑龍江兵燹蹂躪元氣大傷請旨蠲免二十五年以前陳欠以蘇民　恭摺仰祈聖鑒事竊維國以民爲本民以食爲先四民之中惟農最苦我朝于續生人丁永不加賦咸豐同治年間兵興餉絀不得已而設釐金而偶遇偏災未嘗不蠲免丁糧以紓農民之力黑龍江開墾較晚出産不豐自庚子兵燹以來瘡痍未復雖經奴才薩保於光緖二十七年十月初九日奏免二十六年一年正賦其二十五年以前陳欠仍飭屬按限帶徵現在體察情形各欠户于維正之供悉已勉力輸將爭先恐後其不得已而積欠者或貧難自給無力輸租或因亂轉徙甫歸故土民情困苦菜色堪矜殊難再事追比兹查各城廳册報計呼蘭城所屬尚欠二十五年以前未完租錢六萬餘吊呼蘭廳所屬尚欠二十五年以前未完租錢五萬餘吊共計陳欠租錢十二萬餘吊均係實在赤貧無力完繳據各該城廳分别咨呈懇請豁免前來奴才等竊以整飭地方先在培其根本江省進欵向以呼蘭廳一帶地租爲大宗現值辦理善後之時撫緩安輯最關緊要該欠户等現係甫經復業貧迫無依倘再照舊徵收則舊欠未清新租又緊小民實屬無力併交若非分别蠲免實不足以廣皇仁而蘇民困合無籲懇天恩俯念呼蘭一帶民力疲憊准將二十五年以前陳欠一律蠲免之處出自逾格鴻施其有財力稍裕於未經奉旨以前陸續補繳到官者仍應報部充餉不准留抵正賦以示限制除俟命下之日飭取節年陳欠細數繕具清册送部查核外所有兵燹蹂躪元氣大傷請免二十五年以前陳欠以蘇民困緣由是否有當理向恭摺具陳伏乞皇太后皇上聖鑒訓示謹奏奉硃批著照所請户部知道欽此 
[黑龍江將軍薩等奏爲黑龍江省償卹教案各銀兩均由俸餉墊給懇請飭部籌撥俾資彌補摺二十七日]  
　　奴才薩保程德全跪奏爲黑龍江省償卹教案各銀兩均由俸餉墊給懇請飭部籌撥俾資彌補恭摺仰祈聖鑒事竊奴才於光緖二十八年四月二十七日曾因江省議賠教案銀十二萬兩除權借便民會臝餘銀二萬兩下餘十萬兩懇恩俯准先於公帑籌墊俟元氣稍復就地有可籌之欵設法彌補等因附片具奏奉硃批覽欽此又於光緖二十九年八月初二日將議 
 
