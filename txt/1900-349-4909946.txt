# 1900 - 349 - 4909946

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[論本報紀巡弁通梟事]  
　　梟匪之橫行於江浙間也非一日矣駕輕舟持利械出沒於港之中麕聚於鄉僻之處設檯聚賭魚肉鄉愚甚至擄人勒贖劫奪行旅鄉人無不恨之刺骨惟若輩皆亡命之徒且兵刃火器無一不備鄉人遂莫敢誰何兩省上憲深悉若輩之害特派水師飛划等營專事巡綽見有梟匪盡數獲解治以嚴刑亦可謂法良意美矣不謂水師雖四處巡綽不無拿獲解省處以重刑者而梟匪之勢仍不稍衰且更有甚焉豈水師之未足敵梟匪歟抑梟匪羽黨衆多過於兇橫歟夫此項水師專爲緝梟而設若竟不能制梟匪則何貴有水師而徒費朝廷糧餉哉向猶謂水師雖不足以敵梟匪而梟匪究於水師稍存忌憚當其設局聚賭一聞水師將至卽預先遷避是水師誠未必無益若併水師而無之恐梟匪之害尙不止此也乃觀於前報所紀巡弁通梟一事始知水師非但不足以靖梟匪且適足長梟匪之氣助梟匪之燄梟匪之得以橫行無忌者未始非水師有以縱之也前報之言曰上月十八日吳江縣境棋塲地方有梟匪團聚賭博不知何故被鄉民將賭棚拆毁若輩起而抗拒鄉民愈聚愈多若輩以未携火器正在危急之時適飛划營領哨高弁有才巡查至此若輩卽躍上槍船避匿鄉民以槍船通梟欲縱火以焚營勇情急取後膛槍猛擊適中鄉人某甲要害宛轉而斃於是村衆齊起擒獲一勇解至吳江縣署禀請究懲高弁見已釀禍將在梟黨中供奔走之甲乙二人帶回省垣向統領徐游戎揑情朦禀游戎飭解赴吳江縣署請易回鄉民所獲勇丁縣主宗大令恐干衆怒未經允准云云余前論靖梟之法兵力不如民力至此益信蓋此事苟無水師到彼則梟匪必盡爲鄉人所獲非但一方之害可除卽别處鄉人亦將聞風而起梟匪雖橫究竟鄉人耳目切近易收守望相助之功非但不能容其寄泊梟船且可禁不許其賭博於是知向之水師不能敵梟匪者非眞不能敵也直縱之以爲害耳梟匪聞水師之來而預爲遷避者非懼水師也直欲存水師之體而藉以蔽官憲之耳目耳在水師庇護梟匪已罪不容誅而猶欲將在梟黨中供奔走之人爲朦蔽請功之計其居心尙可問乎雖爲梟黨奔走之人亦非善類然梟匪每至一處必有無業貧民入其黨中藉以獵食凡若此者究與積誤爲梟者有别觀其不將梟黨請易勇丁而以甲乙二人搪塞可知甲乙斷非同類行故忍於傷殘以此例之則當時拿獲之各梟匪安知不皆桃僵李代貧民之被殘害者已不知凡幾矣至於高吳二弁昔爲梟匪在南翔拒敵官軍厥後縛獻其黨金昆秀自願反正得派是差果爾則二弁仍未攺其盜賊之行現雖朦蔽入營恐終不能倖逃法網也而又有慮者現在水師營中如吳高二弁者當不乏人而在上者猶資以巡綽在下者猶藉以保護亦何啻欲火之滅而沃以油耶梟匪之靖恐無日矣書至此不禁爲之擲筆三歎焉 
[美議興華]  
　　西字報云頃接英京倫孰來電言美國總統麥堅利移書各友邦略謂中國東南各督撫與各國訂立互相保護之約不特實心爲國綏靜地方且復大有造於各邦得免損壞商務朕心實深欣悅職是之故各國索賠軍餉當立有限制藉明酬報之忱似宜各簡大員在荷蘭國霞嬌埠議奪至於嚴懲袒匪倡亂及主謀殺害教士之各大員仍應由中國自行核定目下惟保皇上平安回京俾大局得以早定實爲最要之圖耳 
[美欲睦英]  
　　英京倫敦來電云前者美京議政院闢門聚議時總統麥堅利當衆陳說時事大旨謂英美二國務宜敦崇友誼以輯邦交其要須將亞拿士根邊疆分劃淸楚方可杜絶猜疑至於中國與各國所議和欵大略有四曰懲辦袒匪釀禍諸大臣曰賠償各國所費兵餉曰保護外人利權曰洞闢口岸以便通商此外尙有瑣碎各條應由各使臣察看情形從長定奪至於此次和局以日本爲關繫最重不可不隨在留心也 
[英喜聨葡]  
　　香港循環日報云葡萄牙國駐香港領事官羅文奥致書西字報館曰上月二十二日本領事奉澳門總督來文内開二十一日得葡京來電悉葡召與英國駐葡使臣當衆聲明英葡兩國現已聨盟俾日後輔車相依無虞無詐 
[物議易滋]  
　　廣州安雅書局世說編云各國人於聨軍殺戮直隷藩司一事多有非之者以爲若輩固咎由自取然聨軍此舉亦不免以暴易暴且使中國朝廷益絶還京之念辦理殊不合宜也 
[吏部奏稿]  
　　昨日陝西省垣訪事友人郵寄行在吏部奏稿云奏爲遵旨議奏事軍機處交出山東道監察御史劉家模片奏京外大小官缺有奏補有題補有咨補皆由吏部覆核乃能奉准其由部銓補者則帶領引見由開列題請者則恭候硃批層次井然有條不紊本年自五月以後騐看引見及題奏選補各事宜多停擱未辦以致官缺虚懸百司失職非及早淸釐積久愈無頭緒擬請飭下部臣將應辦咨奏仍舊赶速辦理至外官之升補題本京員之開列題本請暫改題爲奏選補得缺應帶領引見者請併入分發人員暫行改歸騐放此外有升補改補論俸帶領以及揀選正陪例應引見之缺可否分别隨摺開單注考奏請欽定如此變通辦理則官缺可無曠廢銓序不至混淆等因光緒二十六年九月初六日軍機大臣面奉諭旨吏部議奏欽此欽遵交出到部查臣部定例各直省外補員缺道府州縣煩要之缺照例奏請補授選缺則具題請補其餘佐貳雜職概行咨部請補歴經辦理在案至京堂開列翰詹坊缺開列其論俸帶領者須計資俸淺深以爲先後雙單月選凡輪次各樣班次各項插班以及投供先後中間有無事故現在何項到班均須查照檔册始能擬選查該御史所奏自係爲一時權宜之計惟臣部檔册出京時均未携帶毫無依據臣等率同司員再四詳酌月選各缺實無辦法應暫無庸置議俟回京後查明檔册按照缺出先後歸入各月分再行核辦其各直省督撫題咨請補之件應請由臣部一面咨催各該省季報官册飭令詳悉開具候補人員名次花樣班次到省先後有無事故以便查核用杜攙越凌躐諸弊各項員缺緊要應照軍機處奏定 
 
 

Page 2

 
 
新章准其改題爲奏咨補各缺照常辦理如聲叙合例亦卽隨時核准倘有舛誤惟該督撫是問其開列題本積缺既多亦未便聽其虚懸擬請凡有此項員缺由臣部開明應升及其次應升官階知照軍機處開單請旨簡用其各衙門升補攺補論俸帶領以及揀選正陪之各項人員自本年四月以後有業經本部核准咨覆者亦有未經核覆者應由該堂官確切查明隨摺開單出具切實考語奏請硃筆圈出補授至外任應行引見人員擬請凡係實缺道府領有服官省分咨文赴部引見及保薦人才奉旨引見者仍隨時帶領同知直隸州知州以下分發各官擬請暫攺爲騐放俟積至十員以上由臣部隨時定期開列王貝勒貝子公及各部院大臣銜名恭請簡派三員卽在宫門外九卿公所辦理惟分發人員逐層官階均須查案應請凡舉頁生監俊秀報捐由户部咨照者及現在新得保舉由行在臣部核准各官取結具呈到部查與定例相符卽爲辦理外其餘有底官底案各員僅取結聲明班次呈請引見分發恐有朦混取巧情弊均請暫從緩辦以昭愼重而免錯悞現在臣部尙書敬信等均尙在京帶領引見只臣邦瑞一人不敷帶領已禀商軍機大臣率領一同帶領引見所有臣部遵議緣由是否有當伏乞皇太后皇上聖鑒再此摺係行在吏部主稿合併聲明謹奏再奉旨簡放外任各官例應發憑惟憑限向由吏科塡註現時行在吏部無人辦理臣率同司員悉心參酌亦自應變通辦理俾各員赴任不至遲滯擬請凡由行在簡放各官暫不發憑免計程限如係外任人員奉旨後卽由臣部知照該督撫轉飭該員赴任如係京員卽將咨文交該員持赴該省親自投遞以資憑信俟軍務平定仍照例辦理是否有當謹附片具陳伏乞聖鑒訓示謹奏 
[鄂撫履新]  
　　武昌訪事友人云日前簡授湖北巡撫景月汀中丞由金陵附某輪船抵鄂示期十月二十七日接受關防是日卯刻湖廣總督兼署湖北巡撫張香濤制軍札委武昌府余堯衢太守撫中衡璞琢之參戎將湖北巡撫關防曁王命旗牌等件齎送撫轅中丞朝服拜受恭設香案望闕謝恩闔屬文武各官咸往叩賀戟門以外車騎如雲 
[餉銀解陝]  
　　漢口訪事友來函云自兩宫西幸行在需餉孔殷上月某日湖廣總督張香濤制軍備齊第七批餉銀委程大令鰲劉大令星映於二十四日解赴秦中 
[禀商轉運]  
　　金陵訪事友人云上月某日漢口轉運局總辦惲心耘觀察祖祁由漢陽乘舟至省二十三日命駕赴督轅晉謁兩江督憲劉峴帥禀白要公聞因襄河水涸飛挽維艱擬將轉運局仍設淸江由陸路按站解往陝西行在或謂紫荆關以上近有各國兵船阻塞運道故擬攺圖二說也未知孰是 
[犯官解鄂]  
　　武昌訪事友人云武弁辜人傑向在金陵某防營當管帶因與富有票匪私相往還形蹤詭秘曾由湖廣總督張香帥咨請兩江總督劉峴帥查明嚴辦嗣經闔營弁勇聨名力保峴帥姑准從寛釋出予以自新近日鄂省續獲票匪多名僉供辜實係會中頭目受有總堂僞職　帥謂既已衆供確鑿未便稍事姑容因卽專摺奏請革職歸案訊辦并電致峴帥請迅派妥員押解鄂垣面質俾成信讞峴帥韙之十月某日已派員押解到鄂交武昌府余太守暫行看管聽候訊供矣 
[票匪正法]  
　　漢口訪事友來函云湖北咸寗縣人張某前曾竄名康梁諸犯所設自立逆會中事敗大憲飭拿未獲近忽匿跡蒲圻縣境某處賭塲被土人縛送縣署張自知無可遁飾一一供陳縣主某大令據情申詳大憲旋奉大憲批飭就地正法將首級發往縣境丁字橋懸竿梟示以儆其餘 
[委送關防]  
　　金陵訪事友人云十月某日江蘇提督學政瞿子玖宗師欽奉上諭升授工部尙書著赴行在供職所遺學政篆務欽簡李宗師殿林接任爰飭學轅書吏將公務料理淸楚以便尅日交卸近以李宗師尙未有履新消息因將關防卷宗委江陰縣學教諭秦廣文齎呈兩江總督劉峴帥代爲收𫏎二十二日廣文行抵江寗禀知峴帥峴帥旋卽備文咨覆學轅 
[工藝重興]  
　　漢口訪事友來函云前者鄂中大憲查得省垣工藝學堂經費不敷遂將執事各員裁汰過半學生定額百名者祗留五十餘名邇者湖廣總督張香濤制軍以工藝爲富强之基亟宜及時推廣爰復重聘洋教習某君來鄂將堂務大加整頓至明春尙須廣招生徒以足額數也 
[揑報病故]  
　　武昌訪事友人云湖北候補縣余大令鼎臣現辦新堤釐局深爲張香濤制軍賞識十月某日忽有家丁某甲赴督轅呈報病故制軍悼惜異常正擬另委幹員馳往接辦適大令嗣君因事來省聞而駭甚急詣督轅聲訴始知大令依然無恙實係家丁挾有夙嫌揑情妄報制軍聞之勃然震怒立飭江夏縣陳介庵大令嚴緝究懲 
[夜巡嚴密]  
　　鎭江訪事友人云鎭江府向子振太守以郡中匪類衆多冬防尤宜加愼爰飭鎭固防營管帶王守戎每晚親帶團丁在洋街各處徹夜巡邏俾宵小無從托足居民皆可安枕無憂 
[騐收壩工]  
　　揚州訪事人云前者兩淮運司柯遜菴都轉因揚河水勢日涸重載之船時虞膠滯特遴委各員將歸江各壩分投堵築各員昕夕督夫從事已於本月某日一律竣工當卽呈送保固切結禀請派員騐收都轉准之隨卽檄委黃分轉學仁赴工次勘騐十月二十二日分轉乘舟前往察閱一周大約三五日内卽可遄返矣 
[孝感旱災]  
　　漢口訪事人云邇者湖北武昌府屬孝感縣境天久不雨河道大半乾枯漢口各舟祗能行至新溝而止居民無可汲飲往往擔水於數十里外竟有因爭水而釀成鬥毆重案者安得上蒼速沛甘霖俾閭閻得享食德飲和之利也 
[興廉佳話]  
　　南昌訪事友人云譚姓拾金不昧一事前已紀之報端南昌縣江雲卿新建縣孔顯儒兩明府見之以譚高義可嘉傳至署中面詢一切旋見其年老力衰貧難自給慨分鶴俸每月各給錢一千文俾爲養老之資免致殘年潦倒并告以尙須詳請奏明旌以頂戴以爲昧良者戒亦足爲一時佳話也 
[漢皋火警]  
　　漢口訪事友來函云上月二十五日淸晨洪益巷某姓鐵店工人鎔鐵不愼致兆焚如幸附近水龍齊集噴救得卽烟消火滅僅燬去鄰屋一間 
[鳩邑官塲紀事]  
　　蕪湖訪事友人云常關便商委員張和賓少尹差期報滿前經徽寗池太廣兵備道憲兼蕪湖關監督吳季卿觀察詳禀撫轅請以府經歴陳晴溪叅軍接辦近已由撫憲王芍棠中　批准叅軍接奉飭知定於十月二十七日蒞差視事○靑弋關稅務向由鄭衡浦少尹辦理近屇瓜期道憲吳觀察詳請以按照磨婁午峯叅軍接辦俟接省憲回批再給飭知○新河關稅員邵良叔少尉近届瓜代之期道憲吳觀察詳請以巡檢王采芹少尹接辦常關大江口查船委員吳特君二尹期滿遺差經觀察詳請以巡檢楊子卿少尹接辦均於本月望後具文申詳省憲矣 
[皖北魚書]  
　　安慶訪事友人云巡查北門外街道候補巡檢王少尉文壽頗爲保甲總巡馮觀察信任十月某日寗國縣典史因病出缺藩司湯小秋方伯遂札委少尉署理觀察以北叚巡查殊關緊要諭令少尉暫緩履新○寗國府桂太守於十月二十二日因公赴省在某客棧暫 
 
 

Page 3

 
 
駐襜帷二十三日趨詣撫轅謁見撫憲王芍棠大中丞面陳公務並赴各當道處投刺各當道旋赴寓所答拜○武衛楚軍正五營統領黃軍門呈祥以新募楚軍訓練已熟禀請王大中丞示　閱觀先於十月某日在大教塲行祭纛禮○指分安徽候補府經歴王叅軍槐森於今夏禀到刻經武衛楚軍統領黃軍門延之入幕有知之者謂叅軍早歲從戎深明軍略軍門相知有素故引爲臂助耳 
[五茸近事]  
　　松江訪事人云某署差役夥某甲某乙均佻㒓嗜賭十月二十五日偕同類數人至某酒樓牛飲醉中諧謔以致反顏甲怒抽刀向乙腿際猛刺深入寸許鮮血淋漓乙自命男兒好身手正欲拔刀還刺經旁人勸解同至也是園啜茗勸和光天化日之中竟以白刃爲戯此風斷不可長也○前者竹竿匯楊姓縱所豢之馬至西門外啃靑突奔入夏姓家致男女二孩驚悸而斃事後夏向之饒舌楊懼自願負荆事已了矣不虞爲堂　姚松泉比部所知遂繕禀控諸華亭縣署隨由縣主林霨生大令會同中營張華垣叅戎城守營楊克明游戎出示曉諭軍民人等以後不准縱放馬匹違干懲辦○月前謠傳金山營游擊曾鏡亭游戎有回任之說並言後營周游戎因事撤任遺缺卽調楊游戎署理及詢之細柳營中人僉謂並無明文蓋皆捕風捉影之談也 
[整肅朝儀]  
　　今日爲長至令節文武各官例應趨詣萬壽宫朝賀昨日午後上海縣汪瑤庭大令派差赴萬壽宫陳設齊整伺候各官行禮 
[准緩試期]  
　　前者江蘇提督學政瞿子玖大宗師札行松江府署定期本年十一月朔日舉行縣試十二月朔日舉行府試華婁兩邑宰以爲期太促會禀府尊余石蓀太守申請展至明年二月朔日縣試三月朔日府試等情曾登前報昨日上海汪瑤庭大令接華婁兩縣知照知已蒙宗師准行矣 
[暫停工作]  
　　本邑江南機器製造局向章每歲十二月中旬一律停工俟明年正月中旬再興工作邇者總辦潘芸蓀觀察以廠中需用生鋼尙未解到擬於十一月杪卽停工至明年二月杪始開工 
[擇吉到差]  
　　本邑南市馬路工程局總辦程雨村大令奉蘇松太兵備道兼江海關監督余晉珊觀察札委押解餉銀七萬五千兩赴西安行在交户部點收所遺工程局差委江蘇候補同知葉孟紀司馬兆綱接辦日前司馬由省來滬觀察飭卽到差遂定於本月初一日蒞局視事昨日捕　王經年傳知各華捕於是日淸晨七點鐘時一體在局伺候 
[招告匪人]  
　　邇來本邑保甲總巡傅星厓明府拘獲匪類甚多皆擬押候嚴辦未幾卽有人禀求保釋明府告以須分别出示招告如無人投控始准開釋回家 
[令節停訊]  
　　今日爲長至令節本邑英美租界公廨讞員張柄樞司馬循照向章先期備函知照各西員並遣丁傳語各捕房暫停訊案一日 
[北鄉火警]  
　　前晚九點鐘逾三十分時本邑裏虹口胡家木橋左近某姓家晚炊遺火然及積薪霎時其光熊熊上燭霄漢幸地處荒僻四無居鄰祇焚去茅屋三間是處在租界之处故各捕房並不鳴鐘告警 
[及時行樂]  
　　前晚旅滬各西人在英租界大馬路菜市畔洋房爲舞蹈之戯灜西士女聨袂而來駭緑紛紅穿花拂柳直至夜闌人靜始各盡興而歸 
[英美租界公堂會訊案]  
　　英商益豐洋行主控應桂馨以地抵銀一萬五千兩延不付利等情讞員張柄樞司馬訂期與英員班君會訊斷令將地交律師高易管理收取租値照付利銀在案及高律司向各租户催收皆不允付益豐洋人遂又投案訴請飭催前日午後三點鐘時班君命駕詣公廨會同司馬覆訊益豐洋人稱前蒙斷令以地租抵利乃高律師向各户收租均以應未經關照不肯照付今應又欲將别產抵收顯見飾詞刁狡應供是處租客向多積欠租金一時不能收楚現擬另將河南路及山家園之地作抵益豐洋人稱以上兩處是否應產無從察核不願允從司馬商之班君飭將應管押限十日内繳楚利銀六百八十餘兩聽候覆訊核奪○有恒洋英商金世美控陸仲孚卽陸關關擔保買辦陳鳳岐虧欠銀一千七百兩司馬訂於前日會同班君訊詰原告延律師侯魯公到案聲請訊追陸仲孚供前者陳鳳岐虧欠有恒銀兩由金世美來問曾告以憑小的理淸然並無在保單上簽字之事現在陳已逃逸小的無力賠償求鑒司馬商之班君諭令暫行管押限一月内如數繳淸違干未便 
[美租界捕房紀事]  
　　前晚杉板船户周阿利在浦江中撈得落花生一包約數十斤適爲一百十五號巡街捕所見雇車載　捕房捕頭令存候失主認領昨晨江北小竊張阿才濳至外虹口公和祥馬頭貨棧内竊取舊鐵若干適爲管門之印度人所見扭交巡街捕解入捕房捕頭令押候解送公堂禀請讞員張柄樞司馬究辦 
[救濟善會籌辦京津善後事宜啓]  
　　謹啓者樹藩創辦善會不避艱險與各友乘輪船赴津設局拯救被難官商先後載歸已有五千餘人之多并運回各省靈柩一百三十六具請登各報爲海内諸大善長所共見共聞此皆大神默佑得遂初心樹藩何敢貪天之功以爲已力惟京津被難苦况及樹藩沿途目擊情形不得不爲諸大善長一一陳之樹藩之初到津也各國洋兵號令不一荆榛徧地行路維艱嗣經商同都統衙門及各國領事妥爲保護始得設局辦理拯救各事沿途護送回南尙稱順手惟本地貧民顚連無告提携哭泣不忍覩聞初擬振濟兼施無如城廂内外均由各國分叚暫行管理深恐招集游民變生意外不允設局放振樹藩亦何敢以行善而遵禍不得已開辦平糶以濟窮黎並將所帶衣藥各物分别散放然後部署入都謁見傅相當將在津所辦情形面陳一切荷蒙嘉奬彌覺悚惶臨出京時傅相再三　屬明春開河後相須仍復來京緣聶軍門之太夫人等及東南各省在京官商之有老親者均因天寒雨雪未敢由陸到津兼之徐許二大臣靈柩現在寄存上斜街浙江義園袁大臣靈柩在廣惠寺暫行浮厝亦須於開河後運送回南北明春京城不能不接辦救濟之實在情由也至保定派友設局護送到津者已有三百餘人嗣以河道冰阻不及載送所有散在外縣聞風來保者絡繹不絶祗得託孫麟伯廉訪督同所派司友照料安置以便開河後護送南歸此明春保定不能不接辦救濟之實在情由也圻津附近一帶如唐山蘆臺楊柳靑王家口等處亦有尙未到津不及趁輪回南者現擬安插海運局内候至開河再送此明春天津不能不接辦救濟之實在情由也北省窮民亦復不少當樹藩登程時攀轅道左一再挽留奈老母望切倚閭不得不暫歸定省因酌留同事十餘人接辦平糶施衣送藥等事以慰北地紳民查京津民食現在尙有洋人所得倉米平價散賣今冬可無缺乏之虞所慮者秋收無人春熟絶望若至靑黃不接之時較諸目前尤爲慘酷此明春北省不能不接辦振撫之實在情由也樹藩自開辦善會以來屢蒙海内諸大善長慷慨樂施不遺餘力復承招商局諸善長一視同仁無分畛域庶克成此大舉樹藩感激涕零不啻身受如此浩劫千古罕聞樹藩力輕任重隕越時虞倘因欵少中止實無以對北地災黎然明春如果接辦勢必需欵甚鉅終夜焦思難安枕席惟有仍乞諸大善長哀此苦衷普施仁澤源源接齊終始成全是則樹藩所馨香頂祝者耳承諸大善長所賜捐欵以及各項開支均俟明春事竣刊刻徴信錄再呈公鑒上海救濟善會陸樹藩炳南等謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[撥引鹽]  
　　揚州訪事人云兩淮皖岸運銷北鹽乙未春綱一百七十五票業經皖岸督銷局總辦照章傅齊桐城運　　　　　　　　　　　掣籖派數嗣因合肥某商以本岸此次掣派四十票爲數似覺過多恐一時難以售竣因特於十月某日邀同合岸各商聨名督銷總局　　　　合肥一岸每年銷數本屬不多前去兩年因淮北北鹽歉收一時無從捆運大憲爲權宜之計暫借南鹽抵運僅合肥一處仍銷北鹽食　　　　咸越境購買因之本岸銷數遂覺日有起色今年淮北產鹽充足桐城等處均照舊銷運北鹽食户咸各就近購食無須舍近圖遠本岸　　　　照舊兹乙未春綱蒙籖派四十票之多按常年銷市恐一時未能售竣一經積壓轉瞬下綱又開勢必不能請運轉致紊亂定章商等再　　　　有據實禀乞俯賜變通辦理將合肥籖派之四十票内撥出三十票與桐城代銷緣現聞該處銷市極旺如蒙俯允則彼岸既無脫擋之　　　亦無積壓之慮實爲兩得其益云云局憲閱禀立卽函商兩淮運司柯遜菴都轉請秉公酌奪都轉以爲該商所禀事屬可行刻已札飭淮　　　遵照辦理矣 
[上海縣署瑣案]  
　　前者計錫門投總巡局控張寳生方貴森私收帳款前晚局員傅星崖直刺將原被告函送縣署縣主汪瑤庭大令升　　　　供在大東門外大街開設榮豐毡帽店歴有年所店中共夥友十二人中有張寳生者於今年八月刊刻圖章私繕字條向各處收得洋　　　五十餘元逃往他處至前日始尋獲爰連伊黨方貴森扭至總巡局轉送案下求卽究追張供小的係本邑人年二十六歲今歲八月執事　　　　店事由程姓代理令小的帮寫帳目小的悞聽同業陳姓之言至閔行鎭某鋪收得洋銀四十元旋又往蘇州及硤石等處收得洋銀十　　　有西路袁協豐永裕豐永和昌等家托陳往收刻下不知曾否收齊事出糊塗尙求鑒宥方供小的向習洋貨業與張素來交好此次張　　　　蘇州硤石等處遊玩小的允之及至硤石張卽至何正泰毡帽店收取洋銀十一元小的盤問之下始告以實情小的卽勸令不可用去詎　　　若罔聞前月事畢回申被計扭控總巡局今蒙訊追小的願代償洋銀十一元其餘小的並未同往求另訊追大令判令將張笞臀三百板　　　百二十下釘上脚鐐收押待質所方交人保出限三日内繳洋銀十一元○前日朱桂福扭控趙和尙誣詐等情經汪大令研訊朱供家住本邑　門外八仙橋左近有一墳地被洋人開築馬路將棺木起出檢骨裝箱暫置餘地上一俟領到遷費擬卽遷葬他處不料趙稱骨箱大碍　水且佔伊地畝是以扭案請斷趙供稱小的在張姓家傭工朱將骨箱放主人田内以致人口不安囑伊遷移反被扭控旋有潘巧升者投案訴稱小的係張姓之婿朱抛棄骨箱致張姓全家患病大令諭令退去候飭差查明禀復核奪旋將朱桂福交人保出 
[上海巡局紀事]  
　　陸坤全在浦東附趙杏洲所駕划船至滬猛然躍下船身欹側以致墮入波心迨經人救起以趙駕舟不愼向之理論爭閙不休趙忿不能平扭至爛泥渡巡防局控訴局員徐二尹研訊之下謂如此小事何致紛爭著出外邀人調處免肇訟端○邇日浦東爛泥渡巡防局員徐二尹訪知鎭上各小茶肆主人往往大開賭塲爲害閭里爰嚴諭差保次第查明禀候拘訊旋以某茶肆主朱景春不服稽查飭卽拘拿聽候分辦 
[英美租界晚堂瑣案]  
　　萬茂火腿店夥章韻松控夥友陳楚章冐收帳項洋銀三百五十七元讞員張柄樞司馬准之前晚升堂研訊章供小的在萬茂火腿店司帳跑街夥陳楚亭進店時由小的薦保迫上年八月起陸續侵用洋銀三百五十七元旋卽避匿小的被累不堪爲特扭案求訊陳供小的虧欠屬實求恩寛限淸理司馬諭令交的實人保出限一月内理楚違干提比○前者伶人李春來控應桂馨呑沒桂仙戯園股本銀一千四百兩前讞員翁笠漁直刺判令每月拔還洋銀二百元迄今應分文未付前日被益豐洋行主控欠管押翼房李伶聞之前往索銀以致口角不休勢將用武管押丁役恐釀禍端據情禀知司馬至晚司馬命提至案向之研訊李伶申訴前情應俯首無詞略不聲辯司馬諭令押候一併究追 
[英美租界公堂瑣案]  
　　有李寳泉者赴裘張氏家搶親不遂攫去金銀首飾等物經包探張天林拘案請訊裘張氏供小婦人生有一女在怡和繅絲廠工作幼時由姚學文執柯贅李寳泉爲壻言明三年後成親今李游手好閒不務正業前日忽糾得三十餘人麕聚廠前意圖刼女成親女兒駭極避入廠中西婦處李因搶親未遂奔至小婦人家將鎖扭斷攫去金銀首飾叩乞究追李供小的向操米業當二十二歲時由媒人說合贅入裘張氏家今已二十八歲尙未成親所得薪水均給裘張氏使用近因失業裘張氏竟欲賴婚小的情急出此求恩明鑒　員張柄樞司馬謂氏曰爾既贅李爲壻何以事經六載不使成親顯見心懷叵測遂商之梅繙譯著押候傳到媒人以便覆訊○毛生富行竊牧師瑪而家布被等物經包探趙銀河拘解公堂司馬著帶回捕房查明餘贓再訊○陳阿三行竊大東公司某小輪船上某客所携俄國鈔票六紙鼻烟壼一枚經包探陳根寳拘解公堂司馬判令笞責二百板贓存捕房俟失主認領○紹興府屬某縣人余朝貴在路擺設糖攤引人賭博經四百二十號巡街捕拘解公堂司馬判令遞解回籍○陳阿四行竊韓壽田家書畫扇面等物售與王阿壽經包探趙銀河拘解公堂司馬判令各責三百板○吳雨卿行竊伍阿生家衣服包經包探王湘舟拘解公堂司馬判令笞責二百板贓給還失主○陳阿三被蔣桂生王阿福丁阿三汪海金糾衆吵閙經某號巡捕拘獲送案請訊陳供蔣等由小的雇往天津大沽等處做工言定每月工資洋銀十二元及回申核算共做工五十四日給以洋銀二　四元有據爲憑呈案請騐蔣等供詞狡展司馬謂工資已付有據可憑豈股容爭閙一併斥退 
[法租界捕房瑣案]  
　　前日永興里德興土棧執事人高松友控庖丁陳阿敖與棧夥鄭玉山串竊洋銀讞員杜枝園大令訊供之下陳丕認行竊大令著押候嚴比昨日命提覆訊陳依然矢口不承大令謂爾身畔搜出之小銀圓蓋有圖章與所失洋銀適相符合何得始終狡展遂判令重責一百板還押再比○車夫張有才在新闢租界中袁周氏所開車寓内聚賭某號巡街捕偵知報知捕頭一併拘案大令訊取口供判罰哀周氏洋銀三元張重責三百板○劉有田冐充僕從掩入太和館酒肆竊取水烟袋二枝酒保追至洋涇浜迤南拘送捕房解經大令訊供判令笞責三百板○徐阿瑞戳傷烟娼石小寳控經大令飭送某醫院敷治今傷已痊愈大令訊供之下著重責三百板○偷兒李木林谷得意均經包探解請大令訊明著責李二百板谷一百板 
[施當其厄]  
　　啓者朔風怒號寒威澈骨貧民之持諸善士函片投敝所以避嚴寒而冀飽食者踵趾相接日有所加敝所照章添備棉衣褲以待貧民應用昨承與時堂大善士交來新棉衣褲三十套仰見與時爲善長樂康寍除掣奉收據待刊徴信錄外相應錄請登報以彰盛舉滬北棲流公所司董謹啓 
 
 
 

Page 10

 
 
   
 
