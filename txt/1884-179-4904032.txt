# 1884 - 179 - 4904032

 

Page 1

 
 
[論中法目前大勢]  
　　中法和局成之於瞬息之間可謂神速之至矣僕前聞和議之成如是其速頗竊竊焉疑之以爲法人必有他圖或因天氣酷熱欲暫爲休息之計或因埃及之事恐與英人搆釁或以馬島另有機會可圖用是以一席之談草草成約而去然雖疑之究不敢决其必信也乃歷觀近日信息則又不幸多言而中法人之心真狡矣哉初五日本館接有電音謂華兵或黑旗攻取諒山法兵頗有死傷此與越南訪事人四月念七所發之信相符次日又接有中國電信謂法人違約突犯觀音橋故華兵不得已禦之究竟觀音橋是否即在諒山抑係粤邊則不知其詳而傳聞法國有命水師提督來華帶同兵船理論此事之信而僕猶將信將疑冀幸傳之非其真也乃前晚又疉接天津京都電音及傳聞確信則謂法國水師提督孤拔即日可以抵吳淞與法使巴德諾脱會商之後即行北上帶同兵船二十餘艘與中國理論此事駐京法欽差及天津法領事皆下旗欲去三處消息悉屬吻合并徵以前此之信而其事益覺信而有徵然則中法之和局至此而遂大不可恃矣且至今日而法人前此草草訂和之意亦可見矣謂以避酷暑而罷兵今彼不用兵於越而用兵於中則酷熱可以無慮謂其欲從事於馬島而法國進攻馬島之兵果有所增然所謂攻馬島者猶屬虚張聲勢之語也僕則以爲法人前此急於議和也爲埃及之事恐英人欲與法以干戈相見而今日之突然敗盟則亦以埃及之事已定故也近日倫敦電音言英人已許助埃及英金六百萬磅由英國派員管理該處税關事務且英國戍兵之在埃及者已定期至一千八百八十七年而止則是埃及之事法人可以無須汲汲埃事一定而法人即思蠢動於是乎中法之和局一轉瞬而中變矣夫諒山爲越南之地五欵條約中本有中國即行撤兵之説若華兵猶在諒山則是曲在中國矣而中國電報則以爲法人無故突然至粤西邊界觀音橋地方令華營退舍華兵不即退遂被法人用砲攻擊華兵不得已而還擊之觀音橋若在粤西邊界則是曲在法人然觀於法人之居然大發兵船來華欲與中國理論此事則必將多方恫喝以求逞其欲而償其願不與中國論曲直又將奈之何哉夫中國而果先加兵於越境則法人有辭然法人果以此爲詞則中國猶不難與之理説極而至於重辦違約肇衅之員法人亦得以平其心而順其氣和局雖有所變尚不至於大變也所慮者法人不與講理而一味逞横恃其師船衆多砲械精利長驅直入逕至天津而爲狼衝豕突之計又將奈何雖然法人而以理折中國中國尚可以降心相從若不以理而以力則亦未可全恃也設有人焉貢一計於朝廷謂千里齎糧士有飢色今法兵遠來利在速戰我倘能禦於海口使不得進則爲最妙否則各處嚴防不即與之戰曠日持久爲臾駢老秦師之計法人兵糧所載有限一至中國無從購辦一面嚴禁漢奸暗中接濟若是則不出一月而法兵皆不戰而靡矣中國人心不一前者未曾開口之時尚有接濟西人軍火糧食之奸細今通商已久奸細益復難防觀於都中機密華人影響不知者西人早有所聞則可知華人之中其爲西人所用者何處蔑有此事最爲可慮然法人前此來華遭其酷者殊不乏人至今言及猶有憤然作色者而况自法越搆兵以來忠義之氣激發於閭閻者爲最多一言及黑旗得勝莫不眉飛色舞一言及法人得利莫不疾首蹙頞人心如此天意可知加以官憲嚴明詳細查訪恐亦無人焉有此大胆而以身爲嘗試者也且法果敗盟不可理説則越南之華兵不但不撤而且可乘法兵來華東京空虚之際直搗法軍俾東京之法兵一掃而空彼擾我海疆我擾彼越境亦足以相當是則法人而即欲悔盟又豈足以恫喝中國也耶第和局已成忽焉中變人心惶惶不無疑慮當軸諸公想必早有所聞自當悉力預備所謂水來則土掩者諸公定必胸有成竹焉倘能言歸於好不勝翹首望之 
[戰事郵音]  
　　○廣東某委員自廣西回省據稱傳得前月中旬岑宫保王方伯兩軍曾與法人見仗法人見劉永福不與華軍會合意存輕視頻來約戰於是岑王兩軍與之對壘正值酣戰之際劉永福聞報即調一軍由後殺上法人一見黑旗心胆俱碎遂自潰敗是役也其始法人用開花炮攻擊華軍損傷以百計迨後法人被劉軍截殺死亡亦足相抵云按此説未知確否姑錄之以符新聞之體裁云爾 
[法報譯錄]  
　　○法字報言東京關税他國與法國理應區别蓋中國與法訂約南邊三省准與通商而各國亦得均沾利益是法國出力費財而他國均得享現成之利故於經由東京之時先由法官收取關税值百抽五而法國之貨則否庶幾有所辨别云 
[意高訂約]  
　　○朝鮮來信言意大利欽差魯大臣與朝鮮所立和約業已訂定於初四日晉謁朝鮮王是日俄國欽差亦至想亦須共商約欵也 
[日灾類誌]  
　　○日本薩那谷地方於五月二十三日忽然雷電交至冰雹如雨而河中之水亦乘勢冲突而上田 
 
 

Page 2

 
 
中蔬稻被冲者殊爲不少至本月初一日愛華地方復有海潮湧入田禾多遭淹没此亦无妄之偏災也 
[浴堂失衣]  
　　○本月初一日神户某浴堂有人入內洗澡洗畢命堂倌取第五號廚內衣服着之以去俄而又有人命取第五號衣服始知前命取衣者並非五號本人乃檢所遺之衣則藍縷不堪且有監中執照一件蓋期滿而甫得釋放之犯也乍離桎梏即騙冠裳該犯倘所謂怙惡不悛者歟 
[粤災續述]  
　　○廣東水災早經述及兹閲香港西字報言此次大水實爲罕見其浸淫在岸者低處竟有二丈之深居民蕩析離居困苦萬狀新寧縣屬有兩處村莊全被冲去是誠非常之灾至其所壞田廬器物約值銀若干則目下尚未能詳悉也 
[風災續述]  
　　○上月二十九日酉刻金澤鎭北栅外猝遘龍風早經錄報兹接續信知自秋水潭至金澤港共計二十八村直至珠家角謝閘關村爲止聞因房屋坍倒壓傷壓死者實難數計金石港祗剩屋三間巍然無恙餘則有屋已吹去而雜物尚存者有合抱之大樹拔去而倒於空地者最奇者半空中落下兩中男一小孩一男跌死一男跌痴雖能飲食而不能言語問其姓名住趾皆不能答一孩在坐車中連車跌落仍端坐毫無傷損惟不知姓氏地方耳現爲該處收養俟人認領總之金澤港一村共七十餘家盡行覆没頃刻變爲平地粒米無存農器船隻大半損壞棺木漂浮水面屍骸零落即有親屬亦難辨别金澤港廟傍兩大樹連根拔起據村人稱是日耘苗之際風暴倐起各人走避不及匍匐田中但聞風吼如雷身上蓑　隨之飛舞有胆大者偷眼略視見一物從天而下形似火繩後有烏龍追隨冰雹如拳紛紛飄隳農人背脊均被打成青紫迨風雨稍息起立四顧已爲一片平陽既駭且悲哭聲震野現在老少男女無屋無食苦不堪言聞青浦縣已委佐貳至該處勘騐着田主出資俾佃户先支草屋再由縣籌欵置辦田器然遠水不救近火若再遲旬日恐不死於風者亦將死於炎天酷日中也 
[既霑既足]  
　　○吳友來簡云大江南北本年自立夏後雨澤甚稀迨節逾芒種望澤更殷雨師猶未肯税駕四鄉農民以菜麥雖已登塲秧穗未能播種焦盼益甚蓋田中無水溉潤其堅如鐵不能以犁泥之役易而爲攻石之工以致食力之農反得輟耕以嬉上忙雖已開徵催科似火繳櫃如冰城中旋設壇求雨河水臭惡已漸有染疫者米價繼長增高日未有艾官民相與咨嗟於是有旱象已顯之説列於前報乃天心仁愛惠我三吳上月二十三晚忽甘霖渥沛徹夜未停得水數寸人心已略喜慰次日米市即跌價一角嗣是三日一雨或間日滂沱蟬聨至近日猶晴雨相循土膏極形滋渥河水漸漲二尺有奇出郭門而一望隴畔青葱油然可愛城中疾病亦漸止豐稔有象左劵定可預操並聞今年吳鄉二麥收成極好爲近年所未有麥市糶價每石可一元五角農民得此補苴獲益匪細菜子亦出油極多油價每百斤可六元七八角噫不可謂非吳人之得天獨厚也 
[浙省傳聞]  
　　○新任學憲劉叔濤大司成接篆後即擬出棚按試外間傳聞有十五日起程之説然尚未牌行不敢信也至第一棚實係先試金華據傳浙省學政向例歳科按臨必先考甯波以取安寧之義歷任無不如是其次則金華亦可發軔餘如郡名之有州字者不先考如杭州湖州台州之類是也又郡名之有口字者不先考如紹興嘉興之類是也從前有宗師按臨而斥爲誕妄隨意所指者輙不利故至是遂無敢執抝與浙閲不出大學題故事相類亦不可解也 
[九江有虎]  
　　○九江來信云近日該處有虎爲患一日有某西人邀同伴數人前去捕捉惟見地上有虎行走痕歷歷可數而虎則未曾擒獲也 
[府署失竊]  
　　○閏五月初四夜杭州府署中忽遭失竊聞賊係穴壁而入至內署竊去綢羅衣服十餘件及寧紬衣料藍布大衣等潛又至某幕賓房內竊得紬衫繹馬褂背心及珠皮褂等衣十餘件并印斗全金扇等物從圍墻而出是處地近南城脚下最爲僻静想即由此越城而去次早府尊得知即諭兩縣會同保甲廵防各局四處跴緝不料該竊共有三人爬城出後遂沿城繞西湖而行行過昭慶寺後至一小茶店中少憩即將衣包解開瓜分贓物一時爭多論少致相口角時有數旗兵見之知非正路將其衣包扣住專信入城踰時府差局勇廵丁捕役接連而至遂將人贓並獲帶回署內想邑尊即當提案研訊也 
[虧短備抵各項淸單]  
　　○五月杪浙撫查明胡雪岩家産備抵各省公欵咨文到部計虧短公欵共銀一百六十餘萬兩其家産入官者計典當二十六鋪衣莊一座統計各鋪本銀較虧短數目不相上下現雖入官作抵然其欵項仍須展緩解到蓋以其變價尚須時日也虧短各欵及備抵各舖詳開於左○計開虧短公欵　户部京餉銀十二萬兩　户部追繳文宅捐欵銀十萬兩　浙江甯廵道公欵銀十一萬兩　浙江鹽務公欵銀五萬兩　浙江塘工各項善舉銀三萬兩　直隷練軍餉錢廿萬串　天津籌賑局十萬兩　福建省司道公項銀二十三萬兩　兩江公欵銀二十六萬兩　閩海關税銀十二萬兩　順天府公欵銀二十六萬兩　上海道公欵銀十八萬兩○計開備抵各舖　杭州城內典當四家廣豐公和廣順成大　杭州城外典當一家泰安　海寧　石鎭典當一家萬和　德淸城內典當一家公順　德淸新市鎭典當三家恒甡慶餘同慶　龍游城內典當一家慶生　石門城內典當二家裕大大亨　桐鄉石門灣典當一家大生　歸安雙林鎭典當一家大成　鎭江城外典當一家祥泰　海寧城內典當二家義愼裕豐　仁和塘棲鎭典當一家公義　衢州城內典當一家餘慶　金華城內典當一家源生　湖南瀏陽典當一家乾利　上海典當四家大和悦來裕豐豐裕此四家即在嘉興黎里鎭江　杭州衣莊一家公濟 
[雷出地奮]  
　　○前月間客有過天津西教塲者忽聞霹靂一聲烟塵四起大有昆陽雷雨屋瓦皆飛之勢因駐足詢之知係親兵營王都戎演放新造地雷聞此雷與外洋水雷碰雷魚雷製法又自不同小雷用藥數磅大者用藥數十磅至數百磅均可隨置隨用一刻鐘可放三雷需費甚微牧效極大亦可見北洋火器愈出愈奇矣 
[平治道路]  
　　○署天津道劉景韓觀察蒞任以來百廢俱舉茶店口一帶河堤歳久失修崩塌殊甚過者皆惴惴有及溺之虞兹觀察特由籌賑局撥欵千金稟請傅相藉資親兵前營王都戎兵力代施板築都戎亦欣然樂從並願捐資相助刻下登之聲聞于兩岸想不日履道坦坦可叶貞吉之占矣 
[天花盛行]  
　　○湖北武漢所屬各鄉近來天花盛行有未種牛痘而出者有已種牛痘而重出者並有五六十歳之男女亦患斯症氣壯者尚可虚弱之人往往因是不起云 
[潯茶續信]  
　　○五月二十四日北京船運茶一百六十箱二十五日江裕船一千箱二十六日福和船一千一百箱又華利船二百箱二十七日江孚船四千八百箱二十八日安慶船七百七十箱二十九日江永船八百箱閏五月初二日上海船六千箱又太和船一千二百箱萃利船一百八十箱初四日江寛船六千一百箱以上皆由九江運來上海 
 
 

Page 3

 
 
[法兵登岸]  
　　○浦中泊有法兵船兩艘昨晨船上兵頭率領水手一百八十名光景各執洋鎗於六點餘鐘登岸由法大馬路至四明公所南首空塲操演至八點時仍回本船云 
[水手酗酒]  
　　○法捕房九號華捕昨於午後五點餘鐘在浦灘廵緝適有東洋兵船上之水手等飲酒過醉行路蹣跚見華捕來不問情由便行扭打華捕寡不敵衆致被打傷幸法國小兵頭路經此處即行喝住將華捕雇車送到捕房後法捕頭飭法包探協同中西捕前往其時東洋水手已下船而去現由法捕頭信致該兵船不知如何辦理也 
[本埠官報]  
　　○許竹篔星使於昨日十一點鐘時赴法總領事署拜會法欽差巴德諾脱兩點鐘時又赴日本領事署暨美領事署答拜○昨早張　濤制軍在虹口招商局碼頭登舟於十點鐘時啓輪浦中兵輪　砲恭送各兵亦站桅放槍以誌敬 
[慶賀節期]  
　　○今日爲華盛頓開國之期故美公館及美商船隻均扯旗申賀又聞駐滬之美總領事師君達爾大約月之十八日可從東洋抵滬一俟師君到後現任之哲副領事方交缷晉京至日前去津之司君美達係由鎭江領事調爲天津領事也又聞美領事公廨於是日停辦公事一天云 
[集捕候騐]  
　　○英老廵捕房麥總廵於昨日下午兩點鐘時傳集通班落差華捕聽候工局董事騐看云 
[劣馬傷人]  
　　○前晚六點鐘時法租界某洋行之馬車馳至泥城橋外正欲缷車馬忽脱韁而奔至大馬路大新街口適是處何同椿靶子店主有女方十五歳坐東洋車自他處歸見馬來急欲下車避讓一轉瞬而馬已至即被撞倒粉面靚妝不免爲四蹄所踏損一時鮮血直流經其家人瞭見即以車載至捕房轉送仁濟醫舘未知能無恙否其馬後在雅園烟館門前被廵捕追獲拘入捕房一路帶翻物件不少劣馬之足以賈禍也如此 
[串計圖詐]  
　　○安徽人陳四士串令陸國珍將金戒子一只赴新化門內晋泰當鋪當洋兩元錢二十文擕洋去後轉瞬即至該當鋪聲稱有銅洋一元請換當鋪夥葛和卿見洋印宛在細察之覺非原印即將鋪中圖印比較立辯其僞正與陸理論間而陳亦至互相爭辨而出陳即將所藏之假圖印用紙包裹寒於該典大門口墻洞中而二人竟赴廵防北局喊控金委員正在訊供而該當鋪夥已搜獲陳之假圖印到局盖陳塞印墻洞之時適有江姓小孩在傍瞥見摸出視之互相爭奪喧聲達於內該當鋪夥問悉情由即持假圖印及小孩之父赴局禀明金委員即帶同該當鋪夥葛和卿及小孩之父見証江錦山並飭勇將串詐之陳四士陸國珍一併送上海縣黎邑尊即與金委員會訊晉泰當舖夥葛和卿及見証江錦山俱申訴前因陳陸二人狡展相同金委員謂黎邑尊曰頃間我問陳四士金戒係何人是何字號有若干重隨據陳稱金戒係陸國珍之物寳祥字號有九分重我問陸國珍竟不能詳細説出我着典鋪夥取金戒指察閲並無字號祗有九分八厘重揆度情形非特銅洋一層可疑即金戒亦似來歷不明邑尊問陳四士金戒究從何來答稱實由北京輪船友人處兑來可請查問邑尊謂陳四士曰該當鋪每日銀洋進出甚鉅豈有爾僅當兩洋而攙一銅洋之理况有見証供詞確鑿本縣姑不究金戒指何來須究爾假刻圖印冐換銅洋着即從實供招陳堅執前供金委員曰頃有人見陳四士在香鋪借筆不知是否榻印假圖章即飭勇立傳香店夥周蓮芳到案着令指認當據周稱面目相似當時雖曾借筆我因無暇却之但我見其穿金銀羅套褲金委員即署陳套褲已經脱去邑尊謂衆供確鑿尚有何辨陳四士供仍刁狡邑尊喝將笞責詎陳之兩腿板痕纍纍責至四十板陳供認冐用銅洋假圖印則出廿八錢在豫園刻字店刻成邑尊喝再重責二百板枷號一个月又喝將陸國珍笞責陸一再求恩供稱皆出陳之指使邑尊姑准從寛保釋 
[流氓投案]  
　　○上海道邵觀察札飭上海縣訪拿流氓經黎邑尊飭差查拿在案前日原差查得混名狂徒阿春之外甥丁金林疉經犯案現仍在浦東洋涇一帶肆行不法故特帶同副役前往着廿四保廿六圖地保楊寳和將丁交案詎丁及其叔父丁云寶恃强不服原差正欲回禀邑尊丁金林先行來滬投案喊寃以圖反噬黎邑尊廉得其情即飭將丁金林交值日差管押候訊 
[鴇婦逞凶]  
　　○前有寧婦王姚氏投上海縣喊稱養女寳林被陳良甫串同傭婦凌夏氏誘匿等情蔣明府着令補詞呈核在案詎該氏並不補詞前日同該傭婦赴陳良甫家盤踞吵鬧陳不得已赴十六舖廵防局禀明局員飭將王姚氏等送縣請訊據王姚氏供稱夫故家貧養女寳林現年二十一歳許配陳良甫爲妻尚未完姻而陳來往我家言明每月貼洋十元五月廿三夜陳忽串同傭婦將寳林誘逃曾來案喊控我本倚女爲活求恩究追邑尊謂該氏曰爾稱家貧何能雇用傭婦且女未完姻而陳先來往廉恥安在據爾所言儼然爲鴇婦將女賣娼矣即詰凌夏氏供稱金匱人陳良甫曾許我洋十元衣服一套於五月念三夜潛將寳林領去向我言尚欲給伊母洋四百五十元故不攔阻邑尊問陳良甫供稱向業油行王姚氏即混名甯波阿三向係賣娼我前時曾與客至伊處迨寳林走失時我久已不去亦不知被何人所領詎前月王姚氏竟糾同凌夏氏等來家索擾誣指誘匿故請廵防局員將伊送究邑尊察閲案卷謂凌夏氏曰前據王姚氏來案控稱陳許給洋三百五十元今爾稱四百五十元供詞歧異顯有不實飭將凌夏氏掌頰一百王姚氏稱陳曾央人調處未妥陳稱因該氏向我吵閙不過托人代伊尋訪並無央人調處之事邑尊謂王姚氏既據稱曾有人出爲調處即着交案再行復訊在案人証一概交保 
[當夥欺人]  
　　○好捕頭至英公堂稱昨因開銀匠店之潘益成令學徒將銀木梳等件至源來當舖質錢該當夥察得銀梳係銅質噴銀不應混當即行扣留囑令知照司務往取旋由潘去口角爭執當夥將潘及銀梳交捕暫押今特解案銀梳四只呈閲并稱據潘言銀梳並非全銅不過次銀打成然當夥愼察真僞如係僞物不妨退還何致將人交捕源來當夥羅午岑稱管首飾房櫃臺上之朝奉誤收銅質假充金銀各件已非一次賠累殊甚昨因該學徒持銀梳來當櫃臺朝奉察係銅質問明是銀匠店因着其招司務來取及來則一味持蠻爲此交捕潘益成供開銀匠店因需用錢五百文令學徒將首飾銀之木梳四只及全銀之秋葉一對圈一付向該當質錢五百文學徒回稱已被扣留因自向理説梳非全銅秋葉與圈確是全銀祗要當錢五百何得謂之僞物混當彼仗勢竟將我交捕黄太守謂該當夥如果察得次銀儘可不當何致將人交捕姑不准理斥退梳則發還潘益成領去潘又稱彼祗將銀梳交捕全銀之秋葉及圈應令歸還其時羅已退下太守隨喝羅回隨問秋葉及圈何不交案羅答稱此係櫃臺朝奉經手我惟將僞物交捕太守謂潘將各物祗欲當錢五百文並無不合該當夥既察得梳係全銅將人交捕何以秋葉與圈乃匿不交出耶殊屬非是判罰當夥羅午岑洋十元充公押令繳洋開釋再飭差往取秋葉與圈該當舖旋即繳到罰洋羅得釋去太守此斷可爲典當朝奉恃勢欺人者戒 
[袚除不祥]  
　　○張阿金至英公堂稱爲薙髮匠前日吳福有來薙頭以我薙去左眉向我饒舌本願香燭服禮而伊則欲我出洋一元爭執間將銅盆拿去迅即追趕由捕拘獲送案吳福有供甯人被伊薙去眉毛難免晦氣故令備香燭服禮並未索洋黄太守謂銅盆係該舖招牌豈容被爾取去吳稱我不過擲伊銅盆何曾取去總之眉毛被薙難免晦氣好捕頭禀張藉端訛詐屢經送案太守謂張既稱晦氣姑押候過堂笞責二 
 
 

Page 4

 
 
十板即可爲爾袚除不祥張瞪目無語遂由值日差帶去管押 
[女孩待領]  
　　○廵捕解送失路之女孩請爲安置據女供錢金秀今年十　歳家住蔡家祠堂相近龔家灣父名錢全寳因祖母痛打故於昨日逃出許字秦姓住陳家橋翁名秦升桂等語翁太守着將該女暫送善堂待其父到案給領 
[捉土案結]  
　　○洋藥局廵丁前在南誠信後門拿獲中孚洋行大土一案昨日法捕房將土解到洋藥局亦遣人送到洋一百七十元當經中西官飭法包探檢點將土交局洋則當堂給該洋人領去 
[人証送縣]  
　　○前報大成船局經手賣出假船票一案曾經將船局主李阿祥管押飭該局股東葉汝福將供出之袁小全交案乃事懸多日葉未將袁交到而李阿祥在押患病葉復遞禀欲將李保出翁太守以事關輪船大局總須澈底根究適上海縣署亦有人告發黎邑尊又接天津來文亦有假票情事指名請提袁小全到縣詰訊等因翁太守因着捕房將李阿祥解案送縣辦理 
[法界公堂瑣案]  
　　○前報公大安裕兩庄扭控劉良川虧欠銀兩一案翁太守斷以交保淸理詎劉無保人到案故昨日復解公堂詰詢劉答稱租界之中實難覓保翁太守謂租界既難覓保着將劉良川送縣原告自行投質○前報逃妾被獲一節翁太守以奚潘氏之女在押所唆使其母諸般狡展實干未便着將奚母解案據供兄奚寳山實有不是請爲傳案太守謂爾自己犯事反説兄不是大堪詳異着將奚氏暫寄善堂俟繳到洋元傳案給領○魏學才控薙髮匠妻王黄氏將其子魏梅之藏匿一案連訊數堂王黄氏總稱魏於四月間經其父母令回四川無從交人翁太守以原告屢次到案堅稱子在王處誠恐别有情節着將王黄氏送縣辦理○吉祥街淸芬堂烟館夥俞福祥稱日來持假票贖洋者頗多曾登告白聲明昨晚又有人持假票一紙載押錢九十六文持錢贖洋查得又是僞票故將其人送案假票呈閲請與真票查對翁太守閲畢詰之解案人據供名吳亦元在南市王家嘴角源記小押店爲夥昨有事往北東人華百哉將票交我乘便贖洋不知是假翁太守詰其汝東吃烟否票由己押否答稱不知票從何來東人素不吃烟請傳案詰問即知梗概翁太守着將吳亦元交保下期將該店主邀來詰訊 
[招認屍棺]  
　　○本月初十日廵船在吉祥碼頭撈起男浮屍一具年約三十來歳身穿藍洋布長衫灰色洋布短夾襖白布短衫袴白洋布單套褲元縀靴鞋三根鬚頭辮綫當經本堂殮埋義塚如有親屬來堂認領可也 
[有感]  
　　○銀灣星點漾凉沙路隔夫容别有家么鳳一羣啼錦雨小龍十道炫金蛇仙風釀夢都成蝶影飄空太費花唱澈人間可哀曲愁痕紅處是天涯　香界濛濛幻刼塵悼紅愁緑不勝春籠棲翠羽　靈雀隊簇仙衣戰美人黄月似星窺艷鬼碧雲如霧送花神飄零一霎知誰惜十種楞嚴問夙因　丹青金碧滿樓台霧閣雲牕面面開嬌馬踏風吹艷土雕輪碾月走輕雷誰尋寳淚珍珠響待覔春衫蛺蝶灰無數香魂招不得萬重海水日西來　點點青榆燦列錢兩頭新曲咏纎纎琅函字秘天誰主脂夜妖多夢易圓白璧沉河悲舊約黄金齊斗拜神仙惟應畫㦸招書鬼浴碧裁朱五百年　十丈緇塵涴素衣勃羅彈指記依稀秋潭騎雨金虬立伶雪吹光素虺飛夜月樓台迷史鳳春風圖畫認崔徽滔滔黄浦江頭水流盡臙肢浪亦肥　一枕冥冥不羡仙濃香夜夜徧諸天雲中黄髮天魔劫燈下紅粧姹女錢上界自饒青色土昆池重起刦灰烟嫦娥也識人間熱雨灑氷花徧大千　　[  九獅山樵]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[臺灣不必移駐廵撫説]  
　　○臺灣移駐廵撫之説其始見於沈文肅公奏疏而其實非出沈文肅公之意也於時在幕府主謀議者爲順德黎光祿召民實創是論專疏奏請於朝遂有是命余嘗謁豐順丁中丞於揭陽言及生平兩任廵撫於蘇於閩頗思盡心於民事惟在閩中爲日未久中間又往駐臺郡六閲月閩事甫有就緒而駐臺已届瓜期矣臺事甫見眉目而又請移節省垣矣僕僕道途心有所分則事不得專其意以爲廵撫不必移駐臺灣隱然見於言外自丁中丞後閩撫之在臺灣有所措施者竊未之聞近且視爲具文矣兹閲邸抄劉省三爵帥特加廵撫銜駐節臺灣如是則實至名歸事權始劃一矣余向有臺灣不必移駐廵撫論乃言之於十餘年前至今日而竊自幸其言之騐也因爲附錄於此臺灣一隅孤懸海外昔時視如棄土鄭氏既平乃隸版圖其島雖距金厦二門甚近形勢雄壯然初時於福建一省不甚相爲聨絡也日人之來不從山後潛至屯田築室闢土開徑久爲盤踞爲窮年畢世之計而仍開途厦門假道澎湖沿安平以至郎嶠則已無能爲役矣其與生番相抗藉口問罪以示師威然生番之巢穴彼亦難深入也中朝於此但當置之度外一聽其然彼曠日持久勞師縻餉勢必不支行見卷甲偃旂潛自遁去耳極力守臺全師相禦羽檄紛馳幾遍沿海張皇之形蓋已顯見事定之後請以閩撫移節駐臺一若以日人之復有可慮而臺事後日大有堪虞者不知日人於後即或狡焉思逞斷不再至臺島而臺事之當爲者則在鑿山通道度地墾田使臺島前後相通其治生番也亦惟剿撫兼施而已此事臺灣道員之精能幹敏者即優爲之何必移駐廵撫爲之節制或曰子未身入局中安知臺事之難爲乎臺郡道員責重於督撫而權輕於匹夫凡自省會往者無不以臺郡爲美官輒思沾潤　於周旋晉接之間稍不如其所求而滿其所願輒獻讒於上游以阻撓之因此謗書盈　而彈章隨其後矣故調廵撫駐臺所以一其事權專其責成俾臺事悉歸具主裁而始得爲之而無所掣肘耳竊以爲欲假事權重責任但當請於朝廷以臺灣　員一缺加以升銜由宸衷所特簡得以專摺奏事六年爲一任如合於臺郡民情則聽其復任蓋專其責久其任而後凡事得以措施也若夫廵撫者封疆大員今不以之鎭省會而以之駐偏　竊謂於體例似乎未宜且與其移駐不如特設移駐則心紛特設則事一此兩者固不待辨而自明矣或以爲福州既有總督則廵撫駐臺正合權宜竊以爲有明之建總督原爲兵事特設事平即裁本朝既有廵撫而於兩省統轄兼設總督適以分封疆之權而使之各有所推諉也故兩廣兩湖閩浙雲貴此四總督者皆可從省督撫同駐一城兩大並居有時意見叅差辦理互異攬事爭權分朋樹黨猜忌紛乘馴至氷炭或者均所不免其間豈無貽悞於大局者或曰子烏足以知之哉總督治兵廵撫治民各有專司本朝設官之意誠法周而慮密而子乃妄加擬議罔知　諱豈第爲杜牧之罪言已哉順子緘口勿談毋多言以干咎可也　　[  海上釣鰲老漁稿]  
[東海瑣聞]  
　　○去月二十七日午前三菱之新瀉丸輪船進横浜港時有水上廵查三名直上船見船主請查客單名簿內有上等第五號搭客至其房見其人身材魁偉似係紳士模樣廵查一見稱有公事即拘拿而去後聞此人係大坂府下高成郡之士族名大藏信之惟不知其所犯何事尚有牽連六七人一時船中爲之騷動云○日本大山陸軍　帶同隨行將弁遊歷各國業已行抵意大利其接待頗極隆重四月十六日該國當道請觀陸軍工兵團架造知巴河大橋五十分時即將横架大河之橋搭　翌日又邀觀野戰大操欵接之殷有加　已云○琦玉縣下秩父郡之北約一里許有一川名曰荒川近因新開鐵道架設新橋一條以通中山鐵車由此處架橋通車線路極其利便早經派官督工營造橋面長四十三弓此次報工完竣於五月念六日經承各官及工役人等咸赴該橋慶工遊人衆多擁集橋畔時工人尚在整頓未准遊人往來其間忽於四點餘鐘聞有聲如雷新成數十弓大橋並工人數十名一同墜入水下赶即撈救負傷者三十六七名內中有折手足者有腦破漿出者有腹背重傷者種種慘狀見之令人酸鼻尚幸遊人未在橋上尚無受傷究其故或云材料過細不足以勝其任或謂事出意外令人不解云○千葉縣下武射郡之富口小泉殿臺三村人民忽然騷動聚衆數百皆手携鋤頭鐵鍫等器至新田村會合焚燒意欲將親田及津邊和田等村毁壞堤防幸其時當道聞信迅即派官趕來盡力彈壓百方開導尚未鎭静事因爭水而起云○日本近年來汲汲研究軍機船廠日事推廣不遺餘力查其國內已有三大船廠近又擬在相州浦賀地方由民人向海軍省禀借官地開掘船塢前雖　首創之人禀請未准今更有共同運輪公司之掘基澁榮等六名合詞於本月初一日禀請海軍省批示云○海軍省今擬添設水雷學術一科於大兵學校以課生徒兼就舊海軍省開築大池一所以便生徒在彼練習已定本月初一日爲始日本之於水軍可謂盡心焉耳矣 
[三君詠]  
　　○散華禪吕秋樵大令　天女昔散花劍仙今入道廻身視下界頗恨禪悟早○悔遲生王綬雲明經　食肉爾何人夷然視不屑落日燕市中浩歌慘冰雪○二如居士王伯恭茂才　諸葛自風流魏徵實娬媚長揖王揚州執策　並轡　　[  茂苑賦秋生草稿]  
[擊楫歌]  
　　○聽歌花隱霧擊楫月沈水醉起拂吳鈎茫茫身萬里　旭日障危瀾連雲躡飛艦舒卷赫連刀樓蘭頭不斬　劍鐔一再扣筝絃拉雜彈今宵且盡醉明日度桑乾　　[  賦秋生草]  
[三山島]  
　　○醉爲三島客醒作十洲語揮手蒼靄間羽衣日來去　　[  賦秋生甫草]  
[雪晴風微和池冰欲坼梅初放蕚坐倚瑣窓與微雲閣主各盡一尊紀以詩]  
　　○飄零大可慰相思深雪梅花凍玉澌高士妻知能耐冷古人我恨不同時鄉園已隔三年夢客路又添兩鬢絲舉酒屬君且莫問春風户外角聲吹　　[  劍頴樓主賦秋生一脱稿]  
[海東雜詠]  
　　○破楚門開涕淚銷螳郎燕雀又鳴蜩世閒桑海渾閒事好與仙人話寂寥　天下英雄魯仲連布衣談笑至今傳乾坤擾擾手多事東海潮生不計年　青山盡處壓危城終古興亡咽海聲落日荒荒烟點點一尊誰與吊田横　水珮風裳瑟瑟詞棲鴉流水夕陽遲行人馬上傷秋草零落當年日主祠　　[  癸未冬日茂苑賦秋生客東海稿]  
 
 
 

Page 10

 
 
   
 
 

Page 11

 
 
[光緒十年五月初四日京報全錄]  
　　宫門抄○諭旨五道錄前○通政使延奏畿輔旱象漸成請預籌接濟摺○又奏請添設平糶局並派員稽查片○又奏擬請變通籌辦碾磨雜糧片○東撫陳奏請建坊片○直督李奏請奬叙片○東撫陳奏請免造報銷册片○江督曾奏飭運司赴任片○陝撫邊奏請展緩核辦計典摺○又奏察看知縣片○閏五月初四日户部通政司詹事府八旗兩翼值無引見○廖壽恒謝在總理各國事務衙門行走恩○署青州副都統德克吉訥請訓○怡王請假十日○長有請假二十日○松溎續假十五日○召見軍機德克吉訥醇王　○○稽察彈壓淸河粥廠通政使局叅議奴才延茂跪奏爲畿輔旱象漸成糧價日貴亟宜預籌接濟以裕民食而固根本事竊維民爲邦本食爲民天况京師根本重地上年雨水爲災蒙皇上發倉賑糶所謂恩至而仁盡矣然而灾民殘喘未蘇本年又成旱象米價日貴銀價日微富者日即於貧貧者漸趨於盡縱有各處粥廠極貧者可以得食矣而始貧次貧者不至焉縱有三局平糶南城之民可以就糴矣而東西北三城之民多遺焉若不早籌接濟誠恐始貧次貧者皆化爲極貧而就粥東西北三城之民日趨南城而就糴不惟民氣大傷即倉儲亦恐不給奴才愚以爲救荒縱無奇䇿惟有仿古人恤商廣糶二法以推廣之差爲有濟案南宋浙東飢相王淮荐朱熹提舉常平以賑之始拜命即移書他郡募米商蠲其徵及至則客舟之米已輻輳民用不飢此恤商以救民之法也江右飢辛棄疾召官吏儒生商賈各舉有幹實者貸以官錢蠲其息俾出糶他郡期終月止城下發糶由是連檣而至米價自平此廣糶以救民之法也足見恤商廣糶但得實力奉行之人小民自沾實惠伏乞皇太后皇上俯念億萬倉黎日形貧困明降恩諭飭令直隸總督順天府府尹將米糧税厘概行蠲免出示曉諭則米商自必雲集米價可期稍平更乞飭令李鴻章於北洋無論何項閒欵提借二十萬兩分作兩批先以一批交招商局以輪船分赴江蘇之上海盛京之營口採買大米暨各項雜糧運津委員解京交順天府發局平糶一面再以第二批分赴各處採買彼時第一批米價亦可收回如此周而復始源源接濟則民困可蘇民心可固矣伏乞皇太后皇上恩施格外萬民幸甚再奴才現駐淸河鎭賑廠謹繕寫封交奴才衙門呈遞合併聲明謹奏奉旨已錄　○○延茂片　再京師原設平糶三局均在正陽門外所有內城暨東西北六門關廂貧苦小民傭工負販者往往因就糴路遠多至失業甚有老病甇獨不能遠糴者皇仁雖溥猶有向隅擬請仿廣糶之意飭下順天府尹察照六門設廠成案於朝陽東直安定德勝西直阜成六門添設六局揀委妥員核實經理並請每局專派科道一員專司稽查彈壓其局中一切薪水工食費用責之順天府其沿途水脚費用責之直隸總督均令另行籌畫不得由米價動支至於平糶糧價即由順天府會同五城御史按照原買價值酌中定議無减無增倘市價大減仍聽民向市店買食即使市價稍昻有平糶之價在奸商亦不能居奇其赴局買食者制錢大錢聽隨民便仍不許買至十斤以外致啓販賣之端賣出價本仍交還直隸總督源源轉運夫價有定額則胥吏無所容私局既常開則囤户不能專利一切遠近肩挑負販傭工覔食之人三五零錢取携皆便矣謹附片請旨奉旨已錄　○○延茂片　再察倉米一項穀愈陳則米粒愈細往往止存半粒者有之且陳米炊飯不能漲發一日止得半升之飯又食之轉瞬飢餓一人常兼二人之食故作苦小民向以黑麵雜糧麵餬口以其易飽且耐久故也今擬添設平糶局並售雜糧小民日糴升斗家無碾磨誠恐不便食用近聞北洋大臣李鴻章購買西洋磨麵機器一具不需人工日可磨麵百數十石祗以銷路無多刻已停磨儼同廢器擬請飭令李鴻章即將此項機器派員運交順天府設立總局俟將來雜糧運到時由該總局碾磨再發各局平糶則貧苦小民益沾實惠議者或謂奴才所陳迹近鄙瑣賈生不云乎治天下至纎至悉也一夫不獲時予之辜古哲王其早訓之矣奴才不揣固陋上凟宸聰伏乞採擇施行謹附片請旨奉旨已錄　○○陳士杰片　再各官紳捐助賑濟銀兩其有情願建坊者均經臣隨時具奏奉旨允准在案兹據刑部員外郎渠源湞遵其故父母四品封職渠長瀛四品命婦渠梁氏遺命捐銀一千兩鄒平縣知縣劉承寛遵其父五品封職監生劉登桂之命捐銀一千兩又湖北候補道王俊捐銀一千兩據稱其故妾李氏生前樂於爲善今值齊魯沈灾將李氏所遺針黹等項凑足千金藉充賑欵以遂其好善之志又總理奉天營務翼長記名提督左寳貴情殷桑梓先後代籌捐欵銀一萬六千兩內該提督自捐銀一千二百兩據稱其故父一品封職左士榮一品命婦左楊氏在日遇鄉里貧乏之人無不多方施濟而家况較艱每致力不從心今該提督以軍功蒙恩拔摺至此追念父母早故祿養無從抱恨曷極此次所捐銀兩藉以稍承先志不敢仰邀奬叙等情由賑撫局司道先後詳請核辦前來臣查該員等捐施銀兩爲數均鉅推其所稱各節均屬出於至誠自應照建坊之例分别給奬以昭激勸合無仰懇天恩俯准刑部員外郎渠源湞鄒平縣知縣劉承寬記名提督左寳貴各爲其父母並湖北候補道王俊爲其故妾李氏均於本籍照例建坊給予樂善好施字樣以示旌奬出自逾格鴻慈謹附片具陳伏乞聖鑒訓示謹奏軍機大臣奉旨着照所請禮部知道欽此　○○李鴻章片　再前刑部尚書潘祖蔭上年捐助直賑銀一千兩兹又由籍寄到續捐賑銀五百兩均飭籌賑局兑收濟用該尚書遠念直境沈災賑需支絀迭次慨捐巨欵拯救窮黎洵屬心存胞與好善不倦據稱不敢仰邀奬叙臣亦未便壅於上聞理合附片具陳伏乞聖鑒訓示謹奏軍機大臣奉旨潘祖蔭着交部議叙欽此　○○陳士杰片　再浙江等省好善之士前因山東黄水爲灾捐集巨欵由候選訓導嚴作霖舉人施則敬等前來散放順天府府尹臣周家楣並派揀選知縣潘民表來東助賑當經臣奏報奉旨嘉奬在案嗣因順直各屬亦遭水患周家楣邀請嚴作霖前往辦理賑務潘民表施則敬等則仍在東始終其事所需賑欵均由直隸候補道盛宣懷二品封職施華昌等在滬勸募源源接濟自上年七月起截至現在止計共解到銀十二萬三百五十六兩二錢八分三厘棉衣一萬件丸藥兩箱在事諸紳節次赴齊河齊東歷城濟陽惠民利澤海豐霑化樂安等處查勘散放灾黎受益良多現在麥收將届賑務告竣自應准其將所捐銀兩分别請奬以昭激勸惟查該紳等急公好善初未計及報銷放過莊村户口各細數是以未經登記無憑造册若令臆度造報必致辦理爲雖臣日擊該紳等懃懇救灾實事求是凡屬紳民無不同聲感激且滬上捐解之欵係臣查收轉發該紳等每放一縣亦有禀報户口收支總數及毫無冐濫均可概見似未便因無報銷淸册没其好善之忱相應仰懇天恩俯准該紳等免造户口細數册結准其將捐欵按照定章請奬貢監虚銜封典等項由臣核明專咨報部以示鼓勵出自逾格鴻慈謹附片具陳伏乞聖鑒訓示謹奏軍機大臣奉旨該部議奏欽此　○○曾國荃片　再查接管卷內接准部咨光緒十年正月初七日奉上諭兩淮鹽運使員缺着德壽補授等因欽此當經大學士前督臣左宗棠恭錄行知欽遵在案兹該運司現已來省應即飭赴新任以重職守除檄行遵照外謹會同江蘇廵撫臣衛榮光附片陳明伏乞聖鑒謹奏軍機大臣奉旨知道了欽此　○○陝西廵撫奴才邊寳泉跪奏爲計典已屆懇恩展緩核辦以昭愼重恭摺具陳仰祈聖鑒事竊查陝西省光緒九年分大計經前署撫臣葉伯英以藩臬兩司俱係道員署理同在應行考核之列碍難核辦奏請展限俟奴才到任後歸於十年春季舉行奉旨着照所請吏部知道欽此兹奴才於本年四月初八日到任已在展限期外伏查三載考績　陟攸關必須認真察看方能舉錯咸宜奴才甫經到任通省屬員操守政績一時未及周知所有考核事宜驟難舉行相應據實陳明籲懇天恩俯准將陝西省光緒九年分大計展至本年秋季分别題報俾得從容考核悉心甄汰以期仰副聖主澄叙官方簡拔人材之至意至展限期內如有庸劣不職之員自當隨時叅執斷不敢稍事姑容致滋貽誤是否有常理合恭摺具陳伏乞皇太后皇上聖鑒訓示謹奏軍機大臣奉旨着照所請吏部知道欽此　○○邊寳泉片　再前准吏部奏定章程道府州縣無論何項勞請保奏歸入候補班人員以到省之日起予限一年令督撫察看才具奏明分别煩簡補用等因歷經遵照在案兹查有候補知縣梁鳴鳳自光緒九年四月初一日到省之日起扣至十年四月初一日試看一年期滿自應照章甄别奴才甫經到任例不出考藩司葉伯英臬司張煦以該員穩練安詳年力正富堪以煩缺補用會詳前來謹會同陝甘督臣譚鍾麟附片具陳伏乞聖鑒訓示謹奏軍機大臣奉旨吏部知道欽此 
 
 

Page 12

 
 
[光緒十年閏五月初五日京報全錄]  
　　宫門抄○上諭兩道錄前○直督李奏爲審明定擬摺○江撫潘奏辦理歸併賑局緣由片○楚督卞等奏請變通啓閉石閘日期片○雲督岑奏揀補副將遊擊守備各缺摺○直督李奏請給奬片○江撫潘奏匯解續收順直賑銀片○大臣劉奏擬請暫照向章開支員役廉費夾片○閏五月初五日禮部宗人府欽天監侍衛處值日無引見○澂貝勒徐桐成惠各假滿請安○廵撫銜督辦台灣事宜劉銘傳謝恩○廣壽請假數日○內閣奏派騐放之王大臣派出肅王烏拉喜崇阿童華陳蘭彬○召見軍機劻貝勒○皇上明日夘正至大高殿昭顯廟拈香　○○前大學士署直隸總督一等伯臣李鴻章跪奏爲拿獲免死配逃盜犯審明定擬恭摺仰祈聖鑒事竊據前署通州知州陳鏡淸詳報由歩軍統領衙門拿獲免死配逃盜犯王五十兒咨送順天府札發該州審辦一案當經批飭研審擬解旋據該州審明擬議由臬司松椿勘轉到臣適值駐津飭委藩司崧駿代審無異臣覆加查核緣王五十兒籍隸通州先於光緒元年夥刦事主常泰家問拿還贓免死減等擬遣改軍刺發江西宜春縣安置旋即配逃因畏罪自行砍落脚趾投首仍發原配安置六年八月初七日到配經宜春縣交保凃順發看管七年九月初三日復因配所窮苦乘間脱逃將面上刺字用藥銷毁日則求食夜宿空廟並無定址九年四月初一日走至京城起意偷竊在朝陽門外買得鐵鑿繩鞭等物帶在身邊移時與同村人張老撞遇正向張老詢問村中情形即被官役獲送歩軍統領衙門咨交順天府尹轉發通州研審據供前情不諱案無遁飾查例載免死减等發遣盜犯改發雲貴兩廣極邊烟瘴充軍在配脱逃已逾五日拿獲者無論有無行兇爲匪請旨即行正法又同治年間新例免死發遣盜犯如脱逃拿獲例應正法者於審明後即行正法毋庸候都核覆等語此案王五十兒係免死擬遣改軍盜犯乃不安分在配復敢乘間潛逃實屬不法計逃後至拿獲早逾五日自應按照同治年間新例於審明後即行正法惟該犯前曾配逃因畏罪自行砍落脚趾投首仍發原配與從無畏罪之心者情稍有間近值酌復盜犯舊例之際仍應聽候部覆再行正法以昭愼重據供無知情容留之家配所保甲亦無賄縱情弊業由宜春縣擬結均毋庸議張老現非竊賊已飭保釋除錄供招咨送刑部外理合恭恭摺具陳伏乞皇太后皇上聖鑒勅部迅速核覆施行謹奏軍機大臣奉旨刑部速議具奏欽此　○○潘霨片　再臣接准署直隸督臣李鴻章咨直隸連遭水旱被災甚廣民情困苦異常必須妥籌賑撫不得不勸捐接濟查直隸捐賑本有虚銜封典兩項係照常例十成銀數請奬嗣經部議推廣報捐銜封添收貢監兩項請飭各州縣一體籌勸其應給奬叙由各省填給實收造册咨部頒照等因並刊送章程前來臣查去年秋間接准山東撫臣咨會開辦賑捐並送到捐輸給奬章程附入前辦晉豫等省捐局督同委員勸辦業經臣將開局日期恭摺奏報在案現在直隸賑捐亦應歸入四省捐局併辦飭據該局司道核明直隸章程與東省相同東捐開辦未久捐數無幾擬請無須截畫一日期援照晉豫賑捐成案統收分解由江彚册請奬等情經臣咨准直隸督臣咨覆照辦轉行飭遵兹據詳請具奏前來除咨明户部暨直隸山東督撫臣查照外所有江西合局辦理直東賑捐緣由理合附片陳明伏乞聖鑒謹奏軍機大臣奉旨户部知道欽此　○○卞寳第等片　再監利縣屬子貝淵隄前因沔陽縣屬柴林河道淤塞北岸水無出路居民欲圖在隄挖口南岸之民不允屢次爭鬥滋事經前督臣涂宗瀛籌議疏濬河道以消夏秋泛漲之水並在淵隄挖口處添建啓閉石閘一座暨修復新隄舊有龍王廟閘以洩春冬漬澇之水擬以每年三月初三日閉閘先五日閉內閘九月初九日啓閘先五日啓外閘庶南北各受利益爭端可期永息等因奏奉諭旨欽遵籌撥公欵委員將疏河建閘工程分别辦理完竣在案惟柴林河道雖已疏濬深通而地勢較高河形又曲折紆回水流甚緩未能暢洩上游北岸之水大半須從子貝淵閘口分消兹據署荆州府知府恒琛禀稱上年冬季及本年春間陰雨過多江陵監利各縣漬水尚未消退現因子貝淵閘門已經閉塞以致上游河水復漲三尺田地多被淹没民情甚爲廹切等情臣等查嘉慶年間前督臣汪志伊在監利縣所建福田等閘其啓閉向視湘河水勢漲落爲衡子貝淵添建石閘原爲消洩北岸漬水而設每年天時晴雨不一河水溢涸尤難預計所有該閘之啓閉未便拘泥原定日期自宜量爲變通嗣後應以上游水勢漲落爲斷現在江監各縣漬水未退該閘應即從緩閉塞以保農田其商岸洪湖之水仍可從下游新灘口沌口出江亦無虞漫溢爲患除檄飭遵照外謹合詞附片具陳伏乞聖鑒謹奏軍機大臣奉旨知道了欽此　○○雲貴總督臣岑毓英跪奏爲揀員請補副將遊擊守備各缺以實營伍恭摺仰祈聖鑒事竊臣接准兵部咨雲南維西協副將係第一輪第三缺應用揀發人員撫標右營中軍守備係第一輪第五缺應用儘先人員騰越鎭右營中軍守備係第一輪第六缺應用應升人員該督請以記名總兵有富借補維西協副將補用都司撫標右營千總蘇智借補撫標右營中軍守備儘先都司朱明新借補騰越鎭右營中軍守備均與輪缺班次不符所請均難核准應令另揀合例人員請補以符定章又准部咨臣前奏請以儘先叅將吳永起借補雲南鶴麗鎭中營遊擊該員未經奏留又請補廣西營遊擊之儘先遊擊廖本惠保案不符均毋庸議等因准此亟應另行揀員請補臣現於通省應補人員中逐加遴選查有奉旨發往雲南差遣委用副將世襲三等果勇侯楊建煐明白勤謹勇敢有爲堪以請補維四協副將又查有副將銜儘先叅將開化鎭左營都司李崇魁樸實勇敢久著戰功堪以借補鶴麗鎭中營遊擊副將銜儘先遊擊永昌恊右營守備張世榮久經戰陣頗有胆識堪以升補廣西營遊擊儘先都司朱明新勇敢勤愼堪以借補撫標右營中軍守備補用都司俸滿應升撫標右營右哨千總蘇智年强技熟堪以升補騰越鎭右營中軍守備均與輪缺班次相符遊擊班名次在前各員均與此缺不甚相宜故以張世榮名次在中請補謹將該員等簡明履歷繕具淸單恭呈御覽仰懇天恩賞准分别補授以實營伍如蒙俞允李崇魁所遺開化鎭左營都司張世榮所遺永昌恊右營守備俟奉准部覆再照章揀員請補合併陳明所有揀員請補副將遊擊守備各缺謹會同署雲南撫臣張凱嵩雲南提督臣黄武賢恭摺具陳伏乞皇太后皇上聖鑒訓示謹奏軍機大臣奉旨兵部議奏單併發欽此　○○李鴻章片　再山海關隨辦通商洋務人員向按二年酌保一次兹據該關道續昌禀稱自光緒七年正月請奬後迄今已逾三年各員隨辦交涉事件均能悉心經理廵防彈壓勤愼無悞歷時既久著有微勞擬將營口海防同知寶岱請加知府銜牛莊防守尉奇車布留閩補用遊擊屠宗年分省試用同知孫壽昌牛莊廵檢郭桂森均請交部議叙直隸試用通判奎彰請俟補缺後以同知用四品頂戴同知用奉天候補知縣徐鏡第請給從四品封典候補廵檢王保泰請以本班儘先補用葢平縣典史趙汝翼請以主簿在任候補書吏吉乃謙王家慶均請以廵檢不論雙單月選用等情具禀前來臣覆核尚無冐濫仰懇天恩俯准照擬給奬以昭激勸理合會同盛京將軍奉天總督臣慶裕附片具陳伏乞聖鑒訓示謹奏軍機大臣奉旨寳岱等均着照所請奬勵該部知道欽此　○○潘霨片　再江西各員捐助順直賑銀業經先後發給商號並委員分别匯解共銀一萬九千七百八十三兩一錢二分六厘交順天府府尹兑收濟賑均經臣附片奏報並聲明江西學政臣陳寳琛補平銀三十兩彚入下次搭解等情在案兹據藩司劉瑞芬詳稱續收江西候補道陳志培捐銀一千兩　甯都州知州崔國榜捐銀二百四十二兩六錢連前存學政臣陳寳琛補平銀三十兩以上共合庳平銀一千二百七十二兩六錢悉數發交蔚長厚商號具領匯解宇於光緒十年四月二十日起程限五月初十日前赴順天府府尹臣周家楣衙門交收以濟賑需等情詳請具奏前來臣覆核無異除咨順天府府尹臣查照兑收外所有匯解續收順直賑銀緣由理合附片陳明伏乞聖鑒謹奏軍機大臣奉旨户部知道欽此　○○劉錦棠片　再臣前准户部咨抄覆陳哈密辨事大臣明春奏懇指撥酌留各員經費並仍撥公費請飭由臣體察情形會同伊犁將軍陝甘總督妥議具奏一摺奉旨依議欽此欽遵咨行到臣伏查哈密地方爲新疆南北兩路之總匯從前囘部頗多兼有換防兵丁及各處定發遣犯均須於此停頓必得大僚鎭守方免意外之屢此次亂平所有哈密囘務經前督臣左宗棠奏歸哈密通判管理換防之兵亦正議停情形迥殊於昔誠如部臣所云且現既請設撫藩除伊犁塔爾巴哈台兩處旗營外其餘兩路都統叅贊辦事恊辦領隊各缺概擬請裁不僅哈密一城也惟目下大局未定哈密恊辦大臣恭荷簡放有人則辦事恊辦衙門應用員役似應暫照向來額設章程開支廉費以免賠累除咨部外是否有當謹會同伊犁將軍臣金順陝甘總督臣譚鍾麟附片具奏伏乞聖鑒訓示施行謹奏軍機大臣奉旨該部議奏欽此 
 
