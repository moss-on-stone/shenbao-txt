# 1904 - 259 - 4911288

 

Page 1

 
 
[重印正續時務通考出售] [  圖書集成局啓]  
　　時務通考一書正集編自京津諸名土其時朝廷上下多以不逹時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閲者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書止集每部實價洋銀六元四角續集四元八角合購兩集共計十元批發克已此佈 
[增補繪圖大字聊齋志異○加批繪圖西遊記出板] [  圖書集成局代啓]  
　　　川蒲柳泉先生所著聊齋志異久已風行寰海幾於家置一編蓋以簡潔之筆運恢奇之思洵足遣睡魔而啓靈機也惜市問所刋各本於王漁　之總評但雲湖之眉批素無全錄閲者憾焉今三省堂主囑本局用大號扁字重鑄鉛板凡王氏評語但氏眉批吕氏註釋無不燦然備列並精細繪圖一百廿幅且依浙湖陸氏抄本原稿增補六則尤曠眼界紙白板清每部一函八厚本碼洋一元二角暫售七折以廣招徠○加批繪圖西遊記新鑄大字鉛板紙白精良每部八本碼洋七角暫售七折由上海四馬路中市望平街口文寳書局發兑 
[續錄説馬力三]  
　　其全國實業機器工廠櫛比林立無車驅十里而不見烟突矗立於霄漢之表者及觀其部署提理執引杖以指揮者又無一非本國之學人嗚呼其實業工藝之興今之氣象又何若也夫日本地隘於吾財弱於吾知與力前者又胥下於吾乃一旦改其自棄自諉之舊而馬力汽機之利遂浡興以至於此吾中國苟能除其不爲不學之弊以自振拔而淬厲焉而猶謂馬力汽機之終不足爲中國利者豈理也耶且吾又默思吾中國之所以自棄而不爲自諉而不學者大都無上無下無知無愚莫不重視夫馬力汽機以爲斯奥博而繁衍者絶非尋常所可幾及焉耳抑知天下事創之難因之易今幸得所因於創者之後彼所能者此亦何必不能馬力也汽機也今日中國實有不必資之外洋恃諸洋匠者此惟賴吾上者下者知者愚者盡破其自棄自諉之錮習則一反掌閒得之耳吾昔閲歴於上海製造之局甚久今且因子之所説試引伸言之夫汽機今發源於理化而成體於圖算其文雖繁複其質實單純驚顧其形式而愕審之一若千變萬化莫可以崖略求者究其理用條舉而件繫之蓋亦不出乎數類一曰原動力器鍋鐵是也觀其外則或縱而立者或横而列者或奇其型者或偶其具者蓋若器殊厥制制殊厥形矣然而就其内體以約舉之則孰爲納汽之筩孰爲儲水之櫃孰爲往來之推閘孰爲啓閉之活瓣水火之用由是而靈者夫固億萬其器而不能一一異者也一曰蓄力器引擎飛輪是也而其勢則或據於中堅或翼於左右或凹其面徑或齒其膚廓是又機括異其繁間繁簡異其措施者矣然而就其實用以綜計之則吞吐者爲鞲鞴也伸縮者爲活拴也運重若輕者爲弓字軸也增益其力者爲大飛輪也推盪之機由是而速者夫又億萬其具而未可以尺寸移者也一曰傳力器滑車齒輪之屬是也其爲器也由距離而異其搆屬由搆屬而異其轉輸蓋尤至紛而無定焉然而括而舉之則由彼而此者恃乎帶革與滑車由總而分者恃乎子輪與横軸田緩而急者恃乎鑿齒相啣之輪由横而縱者恃乎瓜愣相切之柱樞犍所陳以是流行而無阻者夫更百變而不離其宗者也一曰制用器凡各種機牀棧架等屬是也其爲器也以制物之不同而異其用又以制用之不同而異其機或金焉或木焉或鑿焉或削焉蓋其種類萬千尤樓指所難罄者然而綜其機揵曲折以彚别之則螺旋也筩桿也齒輪也楞軸也盤簧也錐杵也槽梘也活瓣也椭圓之輪也弓字之軸也參差之撑桿曲折之摇柄也錯綜配合以是制用而不窮者是雖萬殊而胥歸一致者也[  此説仍未畢容俟續登]  
[電傳宫門抄]  
　　昨晚七點鐘時京師友人飛電告知本館云八月初九日皇上召見軍機大臣及卓公是日並無明降上諭 
[請兵剿匪]  
　　廣州訪事人云近來陽江廳屬盜匪猖獗異常自本年正月至六月底止所出劫擄之案共有一百餘起以擄姜太史之子宏詞一案勒贖爲最鉅其餘被劫銀物牛隻者不可勝數傷斃事主亦有數十起所屬紳士以廳屬界連陽春新寗恩平電白各縣誠恐四出勾結不免蹈廣西覆轍特來省具禀當道請派重兵前往圍捕以遏亂萌 
[浙省裁兵]  
　　紹興訪事人云浙省營務處向設督憲行轅内由親兵小隊駐紥其間以資防護近日大憲忽議裁撤自發給七月分餉銀後每名再給恩餉一月收繳號衣槍械派管帶崔都戎雲貴押送出境分别遣散另調陳都戎鑑所帶之常備軍前往駐守蓋此中自有權衡也 
[法政需才]  
　　紹興訪事人云前者浙省議招官紳赴日本學習法政速成科當由洋務課吏等局遴員保送量加考試隨錄取通判史書知縣杜光佑丁德威邱鴻文陳象紱縣丞徐瑞麟彭彝趙熙光等八員復由樊高二大紳保送紳士袁毓麟陶葆霖汪希陳漢第傅彊徐令譽高彤金保康王堯虞少華等十員每員分給川資洋銀六十元核計期年畢業每員學費需銀六百四匯送使署以備開支日來各官紳已先後束裝東渡矣 
[訪緝逃員]  
　　廣州訪事人云官犯李世桂脱逃後大吏曾訪得與李交好之人隨同委員前赴西貢等埠緝訪惟李已改易姓名遍查流寓名册並無其人未知何日始得網羅重入也 
[挑練勁兵]  
　　寗波訪事人云前者浙江提督吕道生軍門分飭綠營各參將就每營標兵中各挑選精壯二十名合成一旅共計一百二十名訓練德國操法現已足額由營官督率至右營教塲操演以成勁旅而備不虞 
[盜劫染坊]  
　　寗波訪事人云本月初四日之夜鄞縣黄　市某染坊突來盜匪多人蜂擁入内肆行搶劫有一老者被盜用槍擊傷事後檢點所失爲數甚巨當由坊主赴縣禀報縣主高子勛大令立卽帶同防勇差役前往勘騐刻已飭差四出緝拿矣 
 
 

Page 2

 
 
[甬江火警]  
　　寗波訪事人云本月初五日之夜魚更五躍時郡治開明山十間樓左近某姓家不戒於火忽兆焚如一時烈燄飛揚上衝霄漢當經遠近救火會水龍聞警馳至汲水犴噴越一點鐘時始漸熄滅是役也計焚去房屋三十餘椽當火熾時有某姓母女二人冐烟入室携取洋銀不及奔逃遂至葬身火窟吁亦可憐矣 
[蘇垣火警]  
　　蘇州訪事人云本月初七日下午五下鐘時蘇城白塔子橋附近某烟店不戒於火忽兆焚如霎時烈燄飛騰不可遏抑當經彼處地甲鳴鑼告警各叚水龍聞警馳至吸水狂噴無如火勢披猖不甚得力致將鄰右仁義堂藥鋪及某某等五六鋪内進房屋三四十椽悉化劫灰始得漸漸熄滅 
[盜犯成禽]  
　　姑蘇訪事人云省中飛划左營管帶王耀卿游戎訪悉著名劇盜高東山之夥陳子清等匿蹟上海因於上月下旬某日率領師船六號駛往掩　旋果在西門外某妓寮緝獲陳子清張良臣陳阿法三名連夜解囘省垣禀經撫憲端午帥飭交蘇州府訊核府尊許太守提訊之下飭將三犯釘鐐發長元吳三縣分别收禁獄中候復訊擬辦 
[犯姪收禁]  
　　姑蘇訪事人云無錫米捐閙事首犯趙某自肇禍後卽逃匿無蹤現經縣主陳大令會同飛划蘇捕二營在縣治某鄉將趙某之姪竹屏拘獲本月初二日解至省垣經蘇州府發審局讞員許司馬升堂研訊飭發吳縣刑房管押俟將趙某交來始得開釋 
[師範得人]  
　　金陵訪事友人云管理江南算繪師範學堂江安督糧道胡硯孫觀察前奉江蘇撫憲端午橋中丞飭就江甯算繪師範畢業學生中遴選學業最優品行端正者四五人留爲蘇省師範學堂教習之用先將姓名開呈等因當於算繪畢業師範生十四名内選得徐德焜楊慶昇王則先陳顯第王昌濤等五名禀復中丞旋奉批示俟師範學堂開辦有期再行飛檄調取 
[白下官塲紀事]  
　　金陵訪事友人云原辦江南陸師學堂錢琴齋觀察因病去世後兩江督憲魏午莊制軍卽檄委羅申田觀察長祺接辦陸師學堂事務其所兼之武衞左右翼總統一差則委將弁學堂總辦陶榘林觀察兼統○候補道英觀察璞前於福建興泉永道任内因案褫職未幾蒙保開復改分江蘇在寗聽鼓有年近奉督憲魏午帥委充釐捐兼木釐會辦○工藝局總辦李觀察有槼現奉午帥委辦揚屬隄工已於前耳杪趨轅謝委矣○前者江南機器局會辦方觀察碩輔奉委赴萍鄉查勘新廠地基事畢來寗接奉督憲魏午帥行知保奬二品頂戴當卽趨轅禀謝旋辭回申○淮北鹽務已奉督鹽憲魏午帥檄委劉觀察篤烈前往辦理大約不日卽可赴差矣○兩江營務一差向有總辦會辦曁提調發審等名目其收支文案向延幕友今亦改爲委員近者兩江督憲魏午帥以粤西匪黨竄擾湘邊深恐長江伏莽繁多不免乘機蠢動特飭營務處總辦朱觀察添設參議觀察卽委分省主事何主政學熙充當是職冀收匡贊之功○南洋大臣兩江督憲魏午莊制軍自欽奉綸音將准關改爲淮海宿等屬税務局檄委籌防局李藝淵觀察辦理其事觀察先委人赴清淮一帶查察情形嗣悉此事頗難措手當詣督轅請銷委札制軍以交缷在卽准如所請仍委辦籌防局事宜 
[京口官塲紀事]  
　　鎭江訪事人云常鎮通海道郭月樓觀察於月之初三日示諭寳晉校士館肄業各生定於八月初十日開課○調辦五庫釐務正任丹徒縣知縣楊襟山大令前赴姑蘇謁見上憲本月初四日遄回潤州清理案牘定於日内交缷赴差○駐防鎮郡之江南武威全軍分統兼管象山砲臺劉虞生太守於日前命駕赴金陵謁見督憲魏午帥本月初三日附某輪船遄回○南洋續備護軍副四營分統蕭恊戎有元駐仿袁公浦月之初二日乘舟抵京江拜會各當道隨於翌晨附某輪船赴白門謁見督憲禀陳剿辦江北梟匪事宜○常鎭通海道郭月樓觀察近奉江蘇巡撫端午橋中丞札開時事多艱奸匪充斥内地教堂林立恐其乘間生事致釀交涉巨案通飭各地方及水陸各營嚴密防護毋稍玩忽等因刻已飛札轉飭所屬文武各員一律遵辦矣○新委五河鹽釐總辦那鐵珊觀察捧檄赴差本月初五日乘某輪船道出鎭江行旌小駐拜會各當道翌晨換乘民船向五河進發○本月初五日鎭江下游釐捐總辦胡志雲太守由大馬頭登舟赴姑蘇謁見各大憲禀陳烟洒加捐事宜○鎭江府知府祥遂安太守近奉署江蘇巡撫端午橋大中丞札飭將所屬各縣錢漕稿案門丁一律裁去改用委員收發公事等因已轉札各縣遵照辦理矣 
[蘇省官場紀事]  
　　蘇州訪事人云蘇州府署發審局領袖江蘇候補通判許别駕之玨經撫憲端午橋中丞札委兼辦警察總局文案已於七月三十日詣各憲轅禀謝涓吉本月初一日到差矣○江蘇候補知縣王大令紹曾蒙撫憲端午橋中丞派赴曰本游學於七月二十九日禀辭就道○七月二十九日上海瑞生洋行主欒蘭君乘輿詣撫轅謁見撫憲端午橋中丞禀商機要 
[贑省官塲紀事]  
　　九江訪事友人云有友自贑省來言及月初某日藩憲牌示臨江府知府沈璘慶調省差委飭新選斯缺現署撫州府知府徐嘉禾赴任所遺撫州府印務飭新放斯缺之王乃徵赴任○瑞州府屬新昌縣奸民閙教之後縣主楊大令國璋已吞金自盡按大令係廣東潮州人丁丑進士 
[鄂省官塲紀事]  
　　漢口訪事人云近日上憲查知漢上各捐名目旣繁流弊滋甚因札委程剌史恩培專事稽查以裕正供而除中飽○湖北善後局所有銀庫現由上憲札委李石泉大令暫行管理已蒞局視事矣○漢陽保甲局專辦何大令慶濤將赴長樂縣新任所遺保甲事務已由上憲札委陳大令中孚接辦矣 
[邗上瑣譚]  
　　揚州訪事人云日前有一運鹽船溯流上駛行至灣頭附近風雨驟至雷聲隆然舟子正待剌篙驀聞霹靂一聲將船擊至粉碎艙中貨物悉付東流有一舵工驚墮水中卽時救起○揚州巡警營爲運憲恩新甫都轉所創營規尙能整肅邇日都轉訪得警兵有在外賖欠貨物情事因之頒發告示分貼市中略謂巡警之設專爲保衞地方其章程一切均由本司悉心商訂薪糧各項按月由本司當堂給發絶無蒂欠前次閲操後又復分别加給奬銀該弁兵等入市購物自應一律現錢不准分文賖欠各該店鋪亦須公平交易毋得擡價居奇合亟示諭爲此示仰鋪户軍民人等知悉如有該營兵等在外强賖硬欠准許扭禀來轅或指名禀訴定卽訊懲不貸○揚州府屬寳應縣某大令禀報丁艱府尊余石蓀太守檄飭孫文之大令先往庖代隨由江寗藩司黄花農方伯札委張大令應銘接署七月二十二日大令捧檄來揚赴各憲轅禀到旋卽禀辭前往履新 
[越東雜志]  
　　紹興訪事人云越中每屇中元今節各廟社首必舁偶像出游雜以臺閣高蹻勞民傷財殊屬無謂今歲府縣先期諭禁祇准舁城隍神赴厲壇巡行一周於風俗不無裨益也○邇來諸曁縣境盜風大熾某日鄉民拘獲巨盜六名解至縣署縣主張穉厚大令訊供得實 
 
 

Page 3

 
 
先將首盜一名禀請就地正法詎料盜黨仍愍不畏死四出肆掠兇悍異常如東鄉某姓家被劫時男子已均逃逸惟老婦被盜所執索献藏金婦不肯告乃褫去其衣以火油焚兩乳逾時委轉殞命是亦可謂目無法紀矣○去歲餘諸嵊三縣冬漕南米尙欠若干未解兹已奉儲憲陸吾山鬻察札委秦司馬業鴻分投追繳矣○蕭山縣獄所禁要犯謝某於月前乘隙脱逃縣主李大令移會鄰封懸賞購緝迄今爲日旣久影響杳然因疑獄卒孫姓有鬆刑賄縱事情一再責訊孫本病骨支離疉受嚴刑竟至殞命亦可爲典守者疏忽之戒矣 
[潯江楓荻]  
　　九江訪事人云饒州府屬樂平縣小抽靛捐以助學堂經費地方不服將學堂及衙署釐卡盡行擊毁上憲聞報委朱觀察前往辦理觀察操之過激殃及其弟遂星馳回省禀白情形撫憲又委廣饒九南道瑞觀察馳往查辦聞地方已允交犯賠銀矣○上月二六十日有法國兵艦一艘魚雷艇四艘由卾東下下椗江心○九江府舉行歲試已定期八月初四日取齊初八日開考 
[江督行轅紀事]  
　　昨晨蘇松太道袁觀察上海縣汪大令及英法租界讞員各局印委各官均詣行轅禀見七下鐘時勉帥帶同譯員萬司馬等乘馬車至各國總領事署拜會並至各官塲辭行憲節准於今曰下午起程赴金陵接印 
[禁賭文言]  
　　昨日上海縣汪瑶庭大令接奉江蘇巡撫端午橋中丞禁賭示諭一道兹特照錄於左署理江蘇巡撫部院端爲出示嚴禁事照得賭博一事最足貽害地方近來土棍鹽梟往往開塲聚賭招徒集黨累月經年不獨代匪銷贓兼能誘人爲盜自去冬以來各州縣城鄉被劫之案據報纍纍固由營縣於緝捕之事漫不經心亦由未得治盜之源使賭局蔓延爲盜淵藪得贓則呼盧喝雉旣爲不逞之謀贜盡則引類勾朋更肆行强之毒該地方官平時毫無覺臨事又復因循差役勇丁等利其縱庇之可以得規憚於拿送之不能得手遂致釀成一窩賭世界言之殊堪痛恨本署部院到任以來沿途訪聞亟思整頓近已面飭各營伍遇有聚衆賭錢之事卽行前往圍拿蓋凡犯賭之人必非良善平民藉此聚而殲旃轉可不使漏網該梟匪等以開賭爲窩伏之區本署部院亦卽以拿賭爲治梟之助除通飭各營縣一律嚴拿懲辦外合行曉諭爲此示仰闔屬軍民人等一體知悉須知賭干例察罪有專條爾百姓等切勿墮其術中致爲匪黨所誘倘敢不遵一經獲案必照梟匪之例從嚴懲辦毋稍嘗試懍遵切切特示 
[嚴禁餽送]  
　　江蘇撫憲端午橋大中丞下車伊始因學務處經費支絀批飭各屬將例送門包之貲改爲游學東瀛之費邇因訪悉所屬文武各署仍有致送三節兩壽門包之事因特札飭藩梟兩司以及道府州縣文武各官一體禁止以後再有此種弊端查明之後定當從嚴參辦等因昨日因道憲袁觀察奉到此項公文已轉飭各屬一體遵行矣 
[滬北盜案]  
　　前晚夜半時有盜匪數十人明火執杖擁至美租界虹口迤北譚家橋左近鄉民金妙根家用臣石撞破大門蜂擁而入金從夢中驚醒正欲呼救被盜用繩將家中人悉數縛住手足然後大肆劫掠當被劫去田單三紙及轎衣等物然後一哄而散在明金卽檢點所失投上海縣署報請緝盜追贓 
[拘獲劇盜]  
　　新陽縣屬正義鎭公和當於去年九月間被盜明火執仗劫去洋銀二千五百元並首飾衣服價值甚鉅經事主報請新陽縣陳大令詣驗飭捕留心跴緝並備賞格一紙移送法公廨請爲協緝迄今曰久尙未破獲昨日法界包探訪悉此案盜匪李占鰲吕老五傅長松潘老五等匿迹法界蘭芳里某花烟館當卽禀知捕頭前往將李等四人一并拘獲送入捕房捕頭命押候解送公堂禀請獻員陳楚生大令訊核 
[兇犯正法]  
　　前者英捕房包探拘獲槍斃王阿生卽西洋阿生之盜匪王松林等十餘人解由上海縣汪大令會同英領事迭次訊供王供認槍斃阿生屬實昨晨汪大令接奉蘇撫端中丞公文飭將王松林就地正法大令立備照會咨照英領事將王解縣處决領事以昨係禮拜允俟翌日解交英讞員黄司馬與領事一再熱商始允派中西包探將王解縣大令立請城汛周干戎督同勇丁將王押赴教塲正法割取首級帶赴犯事地方示衆 
[南市馬路工程局紀事]  
　　南市馬路工程局總辦翁子文太守查得南市浦江一帶木行棧司於起缷木植時往往將木椿碰撞以致時有捐壞因飭水巡捕頭傳諭各行勿得再事鹵莽違干重罰○船户某甲載山羊來滬雇船駁至浦灘被楊小生竊去二頭當場追獲扭入捕房捕頭令押至馬路工程馬禀請總辦翁子文太守訊究 
[上海萬國紅十字會所發電文]  
　　七月三十日寄新民屯分會電新民屯劉蘭階徐性模任啓人朱殿卿昨接五號信頃接儉電均悉同時得增廷帥勘電備述瀋垣情形並運送難民各節已連同尊處來電電懇北洋飭下路局山海關護送局迅調車輛到屯多發車票應用卽查照爲要馬隊當用卽用自應優予津貼丁李等五人卽爲致意接濟遼陽雖已半途而返望仍設法需用銀兩務祈預先約計速電卽匯和汾敬苞卅○同日寄盛京電盛京增廷帥均鑒勘電謹悉同時接徐任會員儉電遵己分起接運病傷者就近送教堂醫院代醫遼陽焚毁過甚遵飭派人前往籌商接濟辦法頃已中途折回等語除已電懇北洋飭下路局迅速調發車輛車票赴屯俾該員等應手辦事又電飭該員等設法借用馬隊沿途護運仍卽設法接濟遼陽外謹此奉聞遼陽州牧姓名籍貫仍盼電示海宣憙泰琦和汾敬苞卅○八月初一日寄新民屯分會電新民屯劉蘭階徐性模任啓人朱殿卿卅電想鑒及現在屯會情形非人手衆多斷難周到亦須輪流分頭辦事以均勞逸而可持久務望諸君通商能將溝友多撥至屯最好否則就地資延妥友帮忙切勿徒惜小費是爲至囑仍將辦理情形勤電爲盼和汾敬苞朔○八月初二日寄新民屯分會電新民屯劉蘭階徐性模任啓人朱殿卿昨寄卅朔電旋得艶鑑電均悉銀卽匯另電　照棉衣在此赶辦如就近能設法酌購舊者亦可先應急需祈酌辦頃接增廷帥沁電已將遼陽辦法寗飭各屬照辦遼牧姓鮮名俊英字華甫云殿總宜設法聯絡接濟遼陽以及各屬爲人之所不能爲也設法妥卽電示接慰帥東電已飭鐵路局調車備票迅往運送並飭陶守移新照料商同會員妥辦云陶卽營口救濟局員望查照並望諸君子格外認眞奮勉按照朔電通籌大局勿吝小費普實惠而樹令名在於此矣仍盼勤電 
[上海萬國紅十字會接北京德男爵司肯多福來電]  
　　萬國紅十字會總董鑒執持外務部發給經日欽使簽認之護照准於八月初十日出京赴新民屯按戰地上已成之變局相機前進奉天等處司肯多福八月初七日 
[正悮]  
　　前　紀英美等國租界公堂瑣案内有廣豐洋行主人以美最時五號洋棧中人董瑶庭談家福等串竊呢一箱請究等語兹悉此貨由外洋囑美最時船運申計共三十二箱寄存招商局北棧忽被竊售遂日美最時洋人執捕拘案請究廣豐洋人並未到堂合卽更正以存其眞 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[漢臯近事]  
　　漢口訪事人云法國駐漢領事官費君因公回國所遺事務暫由梅君代理已照會江漢關道憲梁崧生觀察矣○湖北營務處經理所提調一差上憲已委金峙生太守辦理近以金太守出宰襄郡尙未言旋暫由齊耀珊太守代理其事○漢上清道局已於本月初一日開辦警察所有一切章程悉仿武昌辦理誠戢奸禁暴之要圖也○鄂省創設湖南小學堂已於本月初一日開學是日監督李觀察祥霖提調梁星海太守均命駕戾止以昭鄭重 
[上海縣署瑣案]  
　　日前通州知州王剌史移文至上海縣謂有拐匪李連三拐得方順卿之女到申托同鄉人范錦文價賣於粤人楊德清爲童養媳刻將李連三拘獲供出范楊等均匿居上海爲此派差持文關提請將范錦文及楊德清與方順卿之女一併移提至通州歸案訮訊辦等因縣主汪瑶庭大令接到來文立卽飭差將范錦文及楊德清之妻羊氏提案前晚向之研訊范錦文供稱前有同鄉人李連三携來年約十二歳之女孩一口挽小的介紹賣與開設烟館之楊德清爲童養媳求鑒楊羊氏供稱有一子年甫十一由夫楊德清價買通州女子爲童養媳現下丈夫欲返廣東故將此女帶去求請寛限寫信追回大令卽判將楊羊氏收押官媒處范交妥保限半月速尋楊及方女到案再請○長江積竊胡少堂屢經法公堂訊辦近甫釋出又潛行來滬被縣捕徐文之夥拘獲前目解案請訊胡少堂稱供湖北人向當勇丁自奉裁撤流落滬江前雖犯過竊案刻已痛改前非求恩開釋大令判令押候再行遞回原籍 
[上海保甲巡防局紀事]  
　　前晚本邑南市二十三七鋪巡防局員李伯屏二尹督率勇役至各叚巡查行經南馬頭三角街見有歹人團聚喧譁因命勇甲上前喝之使去○前日錢楚卿扭王汝春至南市二十三七鋪巡防局控被欠去借欵洋銀五十四元向索不還求請究斷局員李伯屏二尹提訊之下限王五天内措交延干比究 
[南市捕房紀事]  
　　前晚夜半時甲乙二歹人濳至南市王家馬頭甘錦記木作内竊取木料比及工人覺察追至外灘馬路爲巡街捕查見拘入捕房捕頭令押候查明有無犯竊實據再核○昨日鄉人張某昆李一人行經南馬路踞坐於鐵攔上爲巡街捕所見拘入捕房捕頭令各罰小洋銀二枚 
[英美等國租界公廨紀事]  
　　日本商人秦長三郎投本管領事署控華商裕興號主顧震明因大阪分設之震泰祥號定買連史紙五百十包不付價銀請照豐華官追究等情日本領事小田切君據情照會公廨讞員黄耀宿司馬准卽簽差恊同某包探將顧傳提至案著押候訂期會訊○章琦控五馬路泰昌土棧主李仰之圖賴土價銀兩司馬准詞將李傳提到案俟傳同原告質訊○英商克明控葉桂堂以田單抵銀逾期不還請提追究等情司馬以葉住居城内卽備文至上海縣請派差協提前日已經提到司馬著押候堂期訊奪○五百六十二號華捕送病民石炳生到廨由值日差禀知司馬司馬著卽送棲流公所醫養 
[英美等國租界公廨晚堂瑣案]  
　　前者顧紀奎投捕房控被方世春幽諸私室勒索洋銀由捕房解請讞員黄耀宿司馬會同英總領事署繙譯官德爲門君兩次訊供判方與子吉田各罰洋銀五十元示儆顧欠方洋銀准另案控追前晚司馬升堂又訊方世春供前者顧紀奎開張裕源米店小的陸續存洋銀三千元規銀一千餘兩取有存摺爲憑嗣顧有意將店倒閉除先後支取外净被顧吞没洋銀二千餘元向索無著反投案誣控求恩訊追旋有王駿生投案遞禀供稱小的有洋銀六百五十元存於顧店倒閉後將張寳坤户名方單作抵延宕至今分文不還爲特求請附追訊之顧紀奎供裕源米店倒閉後以七折攤還方已收過洋銀七百餘元至王處之欵容小的查帳與之清理不敢違延司馬核供判限顧十天先還方洋銀五百元并邀同張寳坤將所欠王欵理楚違干比追○粤人陳葉章投捕房控被湖北人姚逹三唐敦安勒詐洋銀三百元等情亦經司馬會同英總領事署繙譯官德爲門君提訊判一併押候過堂再核前晚司馬提案覆訊陳葉章供向爲土業日前在四馬路被姚逹三唐敦安等三五人將小的誘至泰記棧誣稱積欠湖北彩票洋銀三百元將小的幽閉一小房内情急挽反報捕拘獲解案請究質之姚供陳葉章與小的相識已四五年此次陳托小的經手向湖北籖捐總局購買彩票共欠洋銀三百七十元向索不理原信在湖北漢口不難交案求案訊之唐敦安供到棧探視姚逹三卽被包探不問情由拿送到案叩求明察司馬以供詞各執判原被告一併押候交妥保出外限一禮拜將原信呈案再行覆訊核奪 
[英租界捕房紀事]  
　　後馬路咸餘莊主戚正梁控經手人陳文彬私吞帳欵銀一萬餘兩司馬准卽簽差至捕房恊同包探李星福將陳提入捕房暫行管押○前者天寳洋行失竊馬棕若干磅查知爲鄭正榮鎖贓於蘇州等處除已奉文查吊外兹查得法租界來長源虹口韓儀江二人亦收有竊贜捕頭飭包探李星福一并吊案務獲究辦○日前蘭雲閣妓女失竊金水姻袋金豆蒄合當經包探竇如海方長華將妓兄葛春華送案追贓讞員黄耀宿司馬商之繙譯官德爲門君判責六百板管押一年後因葛愿將原物交出竇控據情禀明捕頭親至姑蘇葛之家中將原贓吊到未知作何辦理也 
[法租界捕房紀事]  
　　著名流氓阿二混名蹈布小眼前日至法租界興聖街某花烟間内尋歡旋將某妓串同乘間逃逸鴇婦訪尋無著昨日投報捕房請爲查緝捕頭允之○新租界鄉人某甲有田數畝議定價值永遠租與某洋商管業已付定銀九十餘兩詎甲延宕日久不將田單交出昨某洋商投報該管領事署控追由領事咨請讞員陳楚生大令出票將甲提入捕房押候堂期解訊 
[美租界捕房紀事]  
　　前晚偷兒李瑞生掩入海寗路施阿三陸祥生等家行竊綢布衣服多件携之而出爲包探倪順泉連贓查獲拘入捕房捕頭令押候轉解公堂禀請讞員黄耀宿司馬懲辦○日前積竊吳志成華雙喜楊杜林濳入福建路甬人楊阿芳家串竊綢衣四件携至某押鋪求質爲包探陳三林查獲將吳等一併拘入捕房押解公堂禀請訊辦○昨晨偷兒陸根生至武昌路許長生家正欲入内行竊爲陸覺察追獲交六百六十五號巡捕帶入捕房候送公堂禀請究辦 
 
 
 

Page 10

 
 
   
 
