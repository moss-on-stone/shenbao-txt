# 1934 - 26 - 4908543

 

Page 1

 
 
[石印五彩衆神圖發售] [  申昌書畫室啟]  
　　時逢餞　節届近年無論居家店鋪皆須祀神此亦風俗之使然有倩畫師繪成圖幅者則工費較貴苦於不能皆備本店因　妙手　成用五彩石印顏色鮮明價亦甚廉裱成每軸售洋一元六角賜顧者請移玉三馬路申昌書室發兌可也 
[書葊徐蔭軒兩中堂代奏王侍講請停海防先知縣捐納摺後]  
　　自選舉廣而仕途日雜　品　卑自稠納開而仕途愈雜仕品愈卑非敢謂捐納中之必無人　也　　納太易無論何等之人内而部曹外而府道以及州縣雜職視財之多寡就職之高卑初尚惟守財之虜紈袴之子競以綰符握篆爲榮　　捐納今則無可謀生者皆以仕途爲求利之捷徑苟能羅雀掘鼠無不思爲孤注之一擲以致各省候補大小人員有多至數千百人者職是之故各省大憲無可位置不得不爲疏通之計所謂疏通者除奏請停止分發之外亦别無善策然在停止期内來者固少而已經到省之人豈一二年中所能裁汰且停止分發勢不能久少則一年多則二三年期滿之後來者愈衆遂致仕途永無疏通之日是停止分發之請不過僅計目前殊非久遠之策也蒙意欲清仕途非停捐例不可前閱本報紀翰林院侍講王榮商呈請代奏爲各省候補知縣擁擠太甚請將捐納海防先知縣永遠停止以清仕途而恤民生一摺不覺實獲子心奏云知縣爲親民之官必廉潔自持然後民受其福自捐納之例開士之工心計者皆貸錢以求官輸於部者不過數成取於民者何止十倍且致正途人員候補太久負累太鉅一亘得缺亦惟知瘠民以自肥吏治之壞實由於此溯查乾隆間舊例祗准捐封典虚銜其時户部歲收捐欵不下五百萬近則名器太輕輸將愈寡綜計各項捐欵歲止百餘萬知縣一項不過二十萬因二十萬之捐欵而使千數百縣之民皆爲貪吏所困職實爲國家惜之現在各省請停止分發其擁擠可知伏求皇上飭下部臣電逹各省捐局將報捐知縣一項立卽停止庶所損於部欵甚微而有益於吏治實大職非不知生財爲今日要務但弊不去則利何由興停知縣之捐則仕途疏通廉吏多而民困蘇其利一候補人少則冗員可减其利二名器旣重則各項捐欵必因而加增其利三倘蒙聖慈俯允似於生財之道不無小補云云呈請大學士翰林院掌院學士麟徐兩中堂代奏奉旨已錄不知能邀俞允否抑宸衷獨斷自有權衡非草莽小儒所敢擬議惟念王侍講此奏非但可以整肅官常而於大局關繫亦非淺鮮說者謂捐納一開無不知爲當今弊政乃王侍講獨請停知縣之捐使知縣向隅豈捐納之知縣皆爲貪吏而别項人員之中絶無貪吏乎不知知縣爲親民之官於民爲最親故其取民財亦最易使知縣而能以百姓爲心廉潔自守則賄賂夤緣之習自除是知縣廉而知縣以上各官皆不廉而自廉矣知縣以下之陋規不亦可以不除而自除哉此王侍講之所以獨請停知縣之捐納也說者又謂知縣之不能廉由於捐納之故豈正途之知縣皆能爲廉吏乎曰非正途之皆能爲廉吏也國家旣開科取士自不能無卽用散館大挑優拔班次捐納一停得缺較易無事賄賂夤緣可以望其廉者一也正途旣無資本虧空較小可以望其廉者二也正途雖不皆爲經世之才而究非目不識丁者可比稍知利害可以望其廉者三也有此三者正途似較優於捐納耳且捐納人員非但爲國計民生之累其因之自累者亦復不少無論宦海浮沈債臺高築進退維谷差缺杳然卽有捐足花樣者甫經得缺債户盈庭不得不苛歛於民以期彌補其在官運通者或三年五載滿載而歸運蹇者得缺後或丁憂或病故負及親友遺累子孫其害何可勝道若捐例一停可以絶貪人之念而敗類自少矣不亦一舉而兩得哉因書其後以質之熟游宦海者 
[大將星沈]  
　　天津采訪友人云廣東水師提督曹藎臣軍門克忠天津縣人以武功起家前蒙帝心簡在令督辦西陲軍務及事平回里優游林下已歴多年洎釁起越南粤防孔亟特放廣東水師提督以鎭封疆未到任而李傅相又奏請留辦團防璧畫經營勤勞頗苦前年海疆不靖與王雲舫侍郎並奉欽命辦理團練保護畿疆隨以敵燄披猖募勇二十營身當總統先駐小站後移祁口柳營令肅迥殊烏合之師迨馬關和議旣成始得照章遣散兹者以積勞成疾遽於本月初五日騎箕大將星沈士民痛悼其平日之恩威及遠概可知已 
[學堂試武]  
　　金陵采訪友人云江南水師學堂每届半年例得聚各學生而考之以定殿最本月某日循例開考先試以漢文西學諸課各學生依題獻藝斐然可觀旣而堂中提調監督教習各員面請總辦定期演武桂薌亭方伯據情禀知劉峴帥後卽親蒞操塲校閱旣升座管輪駕駛兩院生咸擎槍列隊而前步伐整齊堅如壁立一聲令下卽舉槍打靶務期命中摧堅更有數生猱升桅巓以試膽力方伯頗爲稱賞迨閱畢奬賚有差 
[重請建橋]  
　　蕪湖采訪友人云無關道袁爽秋觀察特捐廉俸就寗淵觀渡口創建浮橋俾氷天雪地之中免致詩歌揭厲誠善政也不料市井中人轉謂其有碍行船以致橋工作而復輟邇日闤闠中復有起而集議者謂此橋於行舟未見有所窒碍而地方便益市面可以振興利賴無窮可操左劵且洋油鹽米等棧俱在河南一遇波騰浪湧之時轉運維艱何從獲利至逢火警水龍幾如天塹之莫能飛渡輪蹄往返必繞出相距七八里之上橋　種爲難筆難罄述今得賢觀察狂瀾手挽濟以慈航使諸險化而爲夷無異康莊直騁地方美舉莫有過於斯者况又不需民間捐助絲毫闔境居人方翹首頂視之不遑豈忍反行尼沮爰擬聨名具禀請飭監造委員玉成其事未識觀察尚肯獨力維持否又聞前此禀請停造者因恐此橋一成上叚生涯或致衰退殊不知此橋實聨絡下游兩岸市面若上叚自有東南北三路進取又豈能因下叚有橋可逹遂致入市者舍近求遠繞道於虹腰雁齒閒哉寄語持籌握算者盍一思之 
[墳頭火警]  
　　安慶采訪友人云本月十七日之夜月明如晝大宇寥然街鼓四撾人聲已　忽傳東郊外相距十餘里之老墳頭鎭某姓家不戒於火以致一霎時焚去鋪面九間 
[厦門會景]  
　　厦門訪事人寄語云鼓浪嶼後鍾林美鄕每届三年製造王船迎神賽會凡附近之鄕社均置備擡擱執事相助尤爲異常閙熱届期好事之徒如厦門各處均預先邀侣嘯朋雇船往觀看舉國若狂本年十一月初九日又届會期會中除旂鑼扇傘執事戲劇馬上鼓吹外又有妓女所扮擡擱計三十餘架之多燈彩車擱又十數陣踵事增華因此哄動遠近其小本營生渡海赶勝會者不知凡幾此鄕素富厚比户可封習尚以揮霍爲豪大有隋　帝在江都令市肆羅列珍饈奇玩縱胡人飲食携取不計其值以示富莫與京之意人家又以客多爲貴而尤以署局中人爲上客苟門前有一二輿馬駐足其間則鄰近之粉白黛緑者必且相率往觀偶邀顧盼則聲價爲之陡長十倍卽其威串亦 
 
 

Page 2

 
 
互相矜誇爲之延譽故相傳凡渡海看會者無論與此鄕人識與不識儘可入内歇息卽就其堂上旣醉旣飽一概不辭蓋此鄕之人大半爲番客由外洋發財歸里新闢門户大厦連雲素乏門楣光彩因此格外喜人與之交接以誇耀其三親六眷而示已交游之廣計此數日間所費酒筵甚夥並有投客所好爲之召妓侑觴者每届花費往往數十百元不等從無吝色其實與走馬看花之長安客無異蓋過此則乘車戴笠他日相逢未必下車相揖者也然而相沿已久覺非此不足以厠衣冠勞民傷財天下事大抵願此無足怪也○厦門溪岸洞賢宫本届造船迎王賽會由各宫廟會首爲之捐錢置備擡擱故事届期助會隨行向例如斯不自今日始也日前此廟黏貼告白訂於十一月十六七兩日迎王遊山除尋常儀仗外又有女擡閣二十餘架道臺訪得臺擱上近來竟不盡用雛妓卽三八年華之流娼蕩婦亦願爲之扮演淫戲有傷風俗因嚴諭地方官查照升任唐蓉石司馬舊案先期示禁以維風化云云不料若輩敢以告示爲具文且翻出新樣於擡閣外更添玩戲官長之具有一擡上用三小孩一扮賭徒携賭具一扮華官戴大帽意似捉賭者後扮一西人執短棍似嗔官不應捉賭模樣并標簽大書某洋行敬助化外之人咸嘖嘖稱美謂西人大有　民同樂之意足徵輯睦而不知其訕笑華人一至於此宜是日官塲中無隨同看會者是亦會首之失於檢點也 
[八閩雜俎]  
　　福州訪事人云督憲邊制軍於本月十三日清晨排隊出城親臨南校塲操演省標循向例也是日計全福各營兵丁大隊合操并演陣圖營弁各官例在轅門長跪送迎觀者頗形擁擠○蔡大令獻廷由翰林選授江西會昌縣挈脊赴任未逾月因病長逝宦囊蕭然現戚好爲之資助運柩回里援例靈柩准其入城治喪已擇於二十一日入城次日領帖一時同年故舊往奠生芻者咸不勝今昔之感於以歎功名富貴一夢黄粱至哉斯言○黄梓端江右人擁巨貲買於閩者有年矣去秋偕二三友輩偶到歐雙興妓院有麗人二阿梅見而悅之與黄綣繾黄素性揮霍得此温柔鄕以爲生平願足不數月間花去數千金麗人知其情重十分感激願以終身相托無奈爲鴇母雙興所不容黄先出二千金爲梅贖身後又付一千六百金足其身價將藏之金屋備小星矣今夏黄突接家電乃父病危怱怱將麗人交與雙興並付安家銀四百元以及傭婦等花紅又開發四百元立卽賈棹回梓詎料有楊某者先黄而得個中滋味者也至是見黄巳去互相商議效紅拂之私奔李衛公也者雙雙而遁及黄來閩聞知此事忿忿不平親赴閩縣控楊以拐妾存匿等情後歐雙興與楊訴呈略云楊處有媒人陳寳森付價將麗人買去並無拐匿情事翁大令以情詞各執籖拘歐雙興母子并楊到案究辦未知誰是誰非也○南臺倉前山英華鶴齡書院培育人才年來蒸蒸日上現已擇定十八日大考例請中西官憲蒞臨考試届期定有一番熱閙也二 
[淛水雙鱗]  
　　杭州訪事人云胡姓婦住居撫院前保安橋地方夫死後遺下二子長子在越就典當生理次子名順年方十八在城中東街某綢莊學業性頗敏慧人亦勤能久爲東人所信任同業往來銀錢進出皆命順一手經理不料近爲比匪所傷誘往花柳塲中縱情賭博挪東補西虧空洋銀甚鉅現届歲底債臺高築無計歸償自問不能對人爰於本月某夜回家潛服阿芙蓉膏夜半毒發其母誤爲發痧急取藥餌投之終屬無效次早卽已殞命身畔留下一信係與東人者其略云某在莊習業荷蒙格外垂青方圖報答偶以不謹爲匪友甲乙等所誘以致虧負某錢店若干本莊若干欲圖彌補乏力爲難無顏見人因自畢命然不忍有累師門故回家吞烟而死殁後收殮恐家母無力並求師台賜假一用其洋當由長兄陸續措歸云云店主接信後不覺垂滬卽命人持洋三十元命其母作爲收殮之資聞者莫不爲之歎惜也○分統浙江嘉防水師兼浙西巡鹽師船嘉興協副將費協戎前因赴申就醫中途舟覆雖經救起終以救治無效騎箕西歸當由嘉協中軍禀報來省廖中丞卽委嘉協中軍某都戎暫護是缺至統領及巡鹽差務現奉中丞札委嘉興府宗子材太守培接辦○浙省世襲武職歸標學習者三年期滿例由撫憲考騐給咨送部引見向來各世職僅習馬步弓箭去年廖中丞以槍砲爲行軍要務并令兼習以期有用兹有期滿雲騎尉陳學信李寳鴻陳慶春潘樹生童兆麟奉撫憲牌示令於十二月十五日備帶馬步弓矢鳥槍等赴本署箭道委中軍官會同杭協鎭考騐諸世職遵諭赴轅先試騎射次步箭次鳥槍均皆技藝純熟無不中的試畢卽往撫署叩謝○杭有銅匠阿九者孑然一身不務正業爲地棍蔡連生毛榮升之羽翼以謊賒白喫藉端索詐爲事自蔡毛二犯被拘後逃避他方去年潛回寓居素識之某成衣店中雖舊勢已失不能如前時之横行無忌無如習與性成怙過不改某日在倉橋酒店中狂飲酩酊大醉不名一錢店夥促其給資阿九乃瞠目直視大聲云汝不識九老爺耶一揮手間將桌上碗盞傾翻於地四鄰咸抱不平羣扭阿九至保甲局局員升案審問喝責二百板荷以鉅枷以示懲儆二 
[白門近事]  
　　金陵訪事人云前報載江南儲材學堂總辦楊誠之觀察兆鋆提考學生將報名人數彚齊出示曉諭定期在本公館傳見面試並先行禀知督憲共考十三日兹悉自初十日開考每日下午一點鐘時傳到學生以次進見觀察先叩其居址察其年貌約年在十三歲以下十七歲以上者方爲合格否則面諭毋庸考試其有合格而且能文者則檢取四子書命題試以後股兩比或半篇起講不等間有年在妙齡而可原諒者則僅試以破承題或令作對背誦經書卽可收錄每次考時必有同文館中外教習輪值監塲所有試題照錄於下第一日題得其所哉得其所哉第二日題申申如也夭天如也第三日題文猶質也質猶文也第四日題宜其家人宜其家人第五日題象憂亦憂象喜亦喜餘尚未悉○江寍縣學有某生昆仲二人舌耕度日寓居城南包賃房屋三進巳住後進卽將中進前進另租他姓以是中進房客某甲係租在某生名下而前進房客某乙又租在中進名下乙業縀號平日與某生積有嫌隙日前爲子完婚吉期伊邇闔宅張燈結彩整設一新正在忙亂之時適後進某生家有喪務先是生家一切人等皆由後門出入今以治喪之故勢必徑由大門前進某乙家以吉叶鳳鳴之日不宜有孝服往來於喜事之堂欲待理論又恐素不相能未必邀允因借詞於租契之上並未載有前進大門與後進人家公走公用字樣强將前後之路隔斷此時如乙以情相商某昆仲未始不可稍讓否則能忍一時之氣亦卽可以無事乃兩下各存意見大爲齟齬聲稱質諸琴堂生家遂先發制人立將情形具控江寗縣署胡大令准予提訊及兩造到堂大令逐細研詰知此中皆有不得已之苦衷爰擬從公判斷廼某昆仲自恃理無不合氣爲之壯當堂抗拒不遵言語挺撞大令怒拍案起立飭差除去該生大帽申飭一番如父兄之訓子弟退堂後生引以爲辱聞於衆因而三學中齊集明德堂者白餘人皆憑一面之詞疑官委曲生員而不知生員之藐視官長也二 
[憲節蒞申]  
　　前署江蘇臬司兼理蘇州關道江蘇督糧道陸春江觀察於昨日乘坐官舫用小火輪拖帶來滬本埠文武印委各員均赴碼頭迎迓廉訪旋命駕起岸就江蘇海運滬局爲行轅一時轎馬紛紛往見者不絶於途二 
[絲廠失火]  
　　前晚八點鐘時裏虹口胡家橋有成繅絲廠忽然火起勢頗鴟張幾致冒穿屋頂幸支更夫見之呼集小工併力撲救旋卽應手而滅然地板窓户已焦灼不堪矣二 
[縣訊漲灘案]  
　　十六鋪南外灘馬路工程委員許朗軒太守寳書自奉督憲委辦升科局以來已將所有漲灘逐細清查註册升科並察出此項漲地往往有匿報情事故格外留神稽查前日太守帶同丈量局司事命駕出城至二十四保十五圖地方丈出匿報漲灘有十餘畝之多當傳該圖地保張耀玉及地户陳小狗二名送縣訊究前晚黄愛棠大令升堂訊問先據張耀玉供小的係十五圖地保未曾升科之地有五六畞係陳小狗何招發二人執業尚有别處共計十一畞小狗等曾憑龔少興爲中價賣與和昌成每畞價銀五百元收過一洋一千元因未升科未敢立據小的亦未書押今日許大人丈量之時將小的等送案求明察陳小狗供年六十歲浦東人住居十五圖務農爲業小的與何招發等在圖内 
 
 

Page 3

 
 
有田五六畞連别處共十一畞曾憑龔少興爲中價賣與和昌成每畝五百元收過定洋一千元當卽分派與各業户每人洋二百元因未升科尚未立契俟升科後找價立據今許大人以内中有無糧公地故將小的送案又稱有内地方單可以取出歸於漲灘地上大令謂爾等往往將田單移東補西實屬混帳可惡著押候傳龔少興到堂再訊張耀玉斥退 
[會訊繭案]  
　　義商協綸繅絲廠主亞的亞司控同福昌乾繭行執事人陸少雲呑没購繭銀兩曾由義領事計細君照會道憲飭提陸少雲知風逃避旋卽移文無錫縣先將同福昌封閉並將行主唐錫九卽永鎭徐班之卽文楨張頌友卽乃杰提案轉解道轅由道憲發交英界公廨押候提到陸少雲訂期會訊乃陸至今未獲爰定於昨日三點鐘先行會訊届時計君偕同繙譯蒞廨原告洋人亞的亞司訴請追究被陸所吞銀兩并稱陸雖在逃其行主唐錫九等均已到案請追唐錫九徐班之張頌友等延律師哈華托到堂申辯哈律師呈上當時所立合同稱合同上載明協綸正記姚少香與同福昌經事陸少雲均係華人此事似與洋人無涉况亞的亞司雖是協綸廠主然不過盈虧有分至交易一節並不干涉今何得姚不到案亞的亞司獨自控告而陸雖未到案現有擔保之曹啟亭在此請爲訊問曹供是保人雖保同福昌並不保陸少雲况陸少雲現被唐錫九等藏匿唐等同供同福昌繭行係陸少雲所開我等並不干涉旋有見証朱毓麟投案供稱小的曾在同福昌爲執事知此行之主先是俞立甫後由唐錫九徐班之張頌友等接開小的則往來無錫上海又有應訊之王家賓投案供同福昌行主陸少雲亦欠職員乾繭一百擔後將無錫之同福昌行歸與職員現被協綸控告封閉求鑒别駕據情商之計領事以此案姚少香陸少雲均未到案何能訊斷姑候飭提陸少雲到案方能水落石出曹啟亭旣爲保人自不能置身事外著卽管押唐徐張還押王家賓交保候示 
[再訊絲廠案]  
　　乾康絲廠股東吳小坡沈子雲虧欠各錢莊銀五萬三千餘兩及謙吉號三萬三千餘兩控經法總領事遣繙譯官蘭萌君會同法界讞員鄭大令於上禮拜五升堂集訊著各見妥人人銀兩保前巳紀諸報章矣昨日午前十點鐘時大令偕蘭君升坐公堂覆訊沈吳投案呈遞禀詞大令問沈曰所欠莊欵五萬餘兩是否公帳抑或吳一人所欠供稱此係公欵用以買貨有本年清總簿可查至乾康須用洋銀向拔維堰支取問吳是否執事人供稱廠内行内一切均歸吳一人經理吳稱職員等二人同司其事所欠莊欵五萬餘兩係買貨所用大令謂此係公欵非吳私帳連所欠謙吉等欵共九萬餘兩終須料理沈供稱數巳結清有帳可查蘭君將以上各情與巴律師問答大令復將所呈帳簿檢閱一周謂沈曰簿上所結係拔維堰公欵不得歸咎於吳一人供稱所有公欵理應各認另有一帳已經算楚計乾康房屋生財之類值銀五萬餘兩擬分抵各債户欠欵大令謂無奈一時無人承受何吳沈同稱惟有商懇各債户酌量分派而已大令問尚有各鄕欠欵以何抵補沈供稱並無别項惟吳所虧不能歸入公帳大令謂各處來往係吳所司爾不能以此推諉現在所欠之欵應由爾等二人清理沈供稱吳動用莊欵另開木行不能攙入公欵内總之吳除私帳之外應與職員各認一半大令謂八千八百兩與二千兩二欵如何吳供稱胥歸職員承認巴君復操西語伸訴大令問爾等初開時如何會議沈供稱洋東與吳及職員各一股共計三股本年洋東一股歸入職員等一人所立合同曾送領事公署簽字爲証慕爾弄律師與巴君各操西語辯駁大令問爾等與錢莊六家來往另有抵押如何沈供稱前堂所供之事並未說定又問所欠六萬餘兩是否買絲所用吳供稱無錫開絲繭行借銀墊用沈供稱此係吳經手職員不得而知大令謂沈曰西人現在堂上稱爾買絲繭五百五十擔先向莊上借銀旋將貨抵押某洋行然後將抵得之銀歸還各莊沈供稱並無此事蘭君謂有人爲証大令又問乾康絲廠現值銀幾何沈供稱資本六萬兩内有謙吉之貨值銀一萬二千兩吳又稱沈與謙吉號吳子仁係兒女姻親本年四月押款取利七釐拆欵一分伊竟將押欵作爲拆欵大令謂此是已往之事不必再提吳供稱本年尚欠十萬兩仍欲照拆欵取息大令謂此欵究竟如何沈供稱另有司帳人經理職員不知其細大令謂此係爾等二人私帳非與錢莊往來之欵乾康絲廠旣有資本六萬兩以何爲証供稱簿據載明鍋爐絲灶生財等物逐一可查現擬將此廠抵銀三萬兩尚虧一萬餘兩有貨可抵大令謂爾已將棧單抵押豈能售貨還欠沈供稱現旣涉訟公庭不論何欵總歸職員與吳分認且尚餘銀一萬兩須請公正人估看吳供稱應與沈分認之外其餘再向各債户商懇彌補拔維堰開設黄浦灘洋人用職員等二人爲買辦大令謂爾巳將乾康抵銀二萬兩此廠應歸洋東經管沈供稱此中細情公祖尚未明白容職員詳細禀明此廠先擬押與謙吉後與吳商議將乾康抵押拔維堰得銀三萬五千兩歸還謙吉是以各莊欲向洋東索銀大令謂究竟是否抵押沈供稱抵而不抵大令謂爾不得以含糊語了之著將帳簿存堂俟各邀公正人領回理算明白禀覆核奪諭畢將吳沈各交原保人保出三 
[上海縣署瑣案]  
　　滬北新閘巡防局送因借錢滋擾之徐文蘭等至縣請訊大令倩蔣刺史升堂訊究徐供稱年六十歲寗波人徐傳龍是小的姪孫因伊將傳虎送案管押故向商懇不料傳龍非但不依反將小的辱詈以致扭毆當時共十餘人毁壞茶壺等物求察徐武根供三十七歲向做裁縫因姪傳龍將　虎送案小的等爲傳虎說情起見口角互毆徐芳錦供三十八歲傳龍是族叔因小的托伊舉薦生理不允向借錢文遂將小的毆打以至打毁家具徐立生供二十七歲與傳龍是弟兄去年傳龍當兵船管駕小的亦在船上後巳歇業今年伊接管南琛兵輪小的　托薦舉不允又向借錢不肯以致吵閙打架徐蘭發徐方林供與立生同刺史著將徐文蘭徐武根徐芳錦各責二百板徐立生徐蘭發徐方林各責三百板交原差領往徐傳龍處懇求禀覆後發落○前報記嚴金福控俞如東誘姦寡嫂嚴祁氏卽顧祁氏一案前晚亦由蔣刺史提訊先據祁氏供小婦人三十八歲本邑人十八歲時嫁與浦東人嚴永山爲妻因丈夫曾招贅顧姓故又名顧永山小婦人生有一子二女前妻一女許與莊桂亭爲媳後隨丈夫回家旋又物故不料伊前妻偪令小婦人耕種小婦人不慣務農致被逐出故夫遺有二三千金均被莊桂亭呑没所有投控之嚴金福係丈夫堂弟兄小婦人被逐後卽將女兒寄在俞明東家託俞王氏教做針線小婦人因常至俞家探望女兒遂被金福誣控爲姦求恩明察俞王氏供三十二歲蘇州人丈夫俞明東生有一女現在香港生理小婦人現因被控已有信促來滬上地保吳桂仁供小的奉諭訪詢據王氏家對面管門人說昨晚有人敲門不知是否俞明東回家刺史得供以此事俞明東不到終難訊究着王氏限兩天内將丈夫交案訊明核奪三 
[上海巡局紀事]  
　　丁松泉買得張毛囝之房屋數椽昨日有錢補生者不知何故將門窓取去丁聞之扭錢至二十三七鋪巡防局禀請訊究邵子怡二尹判令將錢掌頰四十下勸丁給以洋銀四圓著錢將門窓裝好並備香燭服禮 
[英廨午堂瑣案]  
　　巡捕送互相扭打之朱大倫何子安徐元香等到廨屠别駕於前日午刻升堂提訊朱供在恒源泰木行爲執事八月間有何子安等來行賒去木六百根計價銀二百十四兩有零迭次向索一味游約不得已扭案求追何供在森記木號爲夥八月間朱之表戚徐元香冒森記木行之名騙去木植賣與戚姓計銀一百七十餘兩均被用盡求向徐追徐供八月間因何虧空至朱處賒去木植何稱小的雖虧空已由保薦人貼銀七十元别駕得供以何不能置身事外判將徐押候保何出外料理○陳阿和因爭自來水與楊宦轎役爭毆經楊片送英公廨屠别駕飭押候前午提訊王供取自來水與人爭執陳阿和出爲助虐將小的兇毆經人勸解尚倔强不服求恩究辦陳供在野鷄妓院内帮工前日見伊等取水爭毆小的上前勸解不敢行兇别駕訊得陳阿和行兇屬實判令笞責一百板具改過切結然後開釋 
[英界公堂瑣案]  
　　積竊陳阿桂犯案遞解近又來滬串同金福到處試其胠篋探囊手叚先後竊取陳亦權等十三家綢布衣服以及 
 
 

Page 4

 
 
鍾表零星雜物爲數甚鉅陳等先後投報捕房捕頭飭令包探趙銀河緝查詎料此賊又在法界犯案趙探聞之卽投法界公堂禀請帶回捕房　同起贓昨日早堂解案請訊陳亦權等投案請領失贓質之陳阿桂供寗波人失業無聊行竊尚是初次如今只求恩典周金福供與陳同鄕受陳之愚况小的等已在法界公堂笞責三百板屠别駕據情商之代理領事慈繙譯官以陳周行竊多贓情殊可惡判令交捕房管押一年滿日再責川百板贓物分别給領○包探黄四福禀稱前晚有泰來申洋貨號之唐季良不知何故將陶聾子妓院内之大姐王阿秀毆打當時有沈周氏等往勸亦被毆及由華捕拘入捕房爲此送究王供前晚手持珠花一枝行經昇平樓與唐碰撞向論卽被扭毆致珠花失去兩粒又失去　帽三頂上有金物並銀押髮一枝沈周氏等同供勸解遭毆求明察唐季良供與阿秀偶然碰撞卽遭辱詈向之理論又經阿秀之姘夫阿二率領十餘人扭住兇毆叩求明鑒别駕著將原被一併押候過堂復訊○包探顧阿六禀稱昨日徐仁卿在路行走忽有乞丐高金生上前扭住强將伊元布皮馬褂剝去報捕後經小的拘獲送究徐供被剝時不止一人小的孤掌難鳴今旣獲案求爲訊究質之高金生供無錫人在滬行乞攫徐馬褂者並非小的實被誤指求大老爺原宥别駕判責一百板逐出租界贓還失主○包探孔阿才禀稱昨有顧衡國私刻二馬路陳人記紙店圖章在外冒取紙烟當被看破扭送捕房爲此解案陳人記遣人投案禀稱顧衡國本是歇夥不料在外私刻圖章顧供象山人實是受人之愚以後不敢别駕著將顧遞解回籍○包探何瑞福禀稱竊賊林青發竊取秦阿明王阿虎張福記等家衣服鷄蛋等件售與沈阿小經小的查獲起到各贓送究秦等各失主投案領贓林直認行竊沈供實不知是賊贓故敢收買别駕判將林青發責二百板管押一月沈阿小罰洋四元○包探石金榮禀稱陳金寳竊取周阿記家之綢布衣服經小的緝獲人贓送究周投案領贓陳供行竊該死如今只求恩典以後不敢再犯矣别駕判責二百板以儆○包探倪順泉禀稱王友章竊取宋銀泉家布棉襖適爲小的查到原贓送究宋銀泉投案請領失贓王認竊求恩别駕判責一百板○包探沈金隆禀稱昨有自稱周師爺之周化文卽周紹伯與華金堂二人在四馬路樂心樓茶肆向開妓院之龜子尤金德强行索詐洋三十元經尤報捕由小的拘獲起了洋廿四元送案尤投案供被周華藉端拆梢小的畏其勢大出洋三十元付給周供不敢拆梢華供與尤合開妓院被　資本故與理論求恩别駕著押候過堂訊斷○水巡捕唐寳榮拘解船户陸豪郎龔夢西郭金德李步雲陶金生陶永福到案禀稱伊等昨晚將船停泊河心小的向說伊等不問情由將小的船上水手毆打並毁船木今特扭送來案請判别駕略加研詰判將行兇之陶永福陸豪郎各責一百板　餘各人每責五十板並合賠洋一元 
[美界捕房紀事]  
　　本邑小工頭目奚蘭洲曾包攬填築田畝工程所雇小車夫工資尚未付楚時將歲暮各車夫皆思得錢應用屢經索取奚終置若罔聞昨日午時各車夫將奚扭送捕房伸訴捕頭令二百六十六號華捕將兩造一併送往公堂禀請屠别駕訉斷○前晚元芳路源盛土店夥某甲至外虹口老街工部局坑厠小遺厠夫某乙向之滋閙丰紛擾間適四百九十六號華捕巡至將兩造一併拘入捕房捕頭從寛開釋○前晚有一天津女孩在北四川路哀哀啼哭二百八十六號華捕見之送至捕房捕頭見面有血痕身上亦多傷損疑係被主人挫折懼而脫逃詢其姓氏里居女孩祗稱姓張乳名六富堅不肯告知住處捕頭意其恐送回家主處仍受茶毒因令巡捕解往公堂禀請讞員妥爲安插○前晚八點鐘時西華德路某姓家走失女孩一口年祗二三齡身穿花布衫褲旋經二百七十四號華捕送至捕房捕頭命送往公廨○前晚乍浦路和泰馬車行馬棚内逸出黄馬一匹疾馳至崑山路經三百四十九號華捕扣住工蘧入捕房旋經和行主領回 
[窮黎食德]  
　　凋辰急景臘鼓頻催災民度歲無資困苦之情更難言喻兹本館協振所承錢唐勉力子孫善士捐助洋二十元又龍邱道上了完心愿善士捐助洋三十元誠心濟世慨解囊金易曰積善之家必有餘慶他日福報定可操劵以待也率佈數言聊當藻頌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
