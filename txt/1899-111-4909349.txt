# 1899 - 111 - 4909349

 

Page 1

 
 
[新印萬國新史大事表出售] [  圖書集成局代啟]  
　　是書於各國形勢政事沿革及一切交涉公法探源溯流搜羅宏富於西史中獨得窽要閱之可以通權變而廣見聞方今時事多艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刋印裝訂十六本每部洋二元由上海望平街紹先書局蘇州彚文軒發售 
[外臺秘要出售] [  圖書集成局啓]  
　　是書爲唐王刺史燾所輯刺史在臺圖二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久巳奉爲圭臬惟板本久已散失市無流傳本局由日本覔得初印原書用新鑄鉛字排印紙墨精良控讐詳愼現已工竣碼洋兩元五角在申報館申昌三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局發售此佈 
[重印三國志出售] [  圖書集成局啓]  
　　三國演義一書意主忠義旨歸勸懲雖近稗官小說之所爲而語皆有本足與正史叅觀其筆墨之快心思之靈久已膾炙人口本局現用新鑄鉛字重爲排印校讐縝密紙墨精良每部仍訂十二本定價碼洋一元六角卽日在申報館帳房及申昌書室發售賜顧者請卽購取可也此佈 
[論保險] 1 
　　嗚呼自滬上通商開埠以來租界中火患之多未有如今日者也從前惟資本充實之洋行及深諳洋務之華商間有保火險者此外皆付之闕如至於火災雖不能免亦寥寥不數見豈祝融氏知風氣未開故留此精華以待後來收拾歟毋亦人懷儆懼小心翼翼無或疎虞故能弭患於無形耳自保險盛行之後大者數萬金小者數百金數千金翕然從風羣以得保爲幸事初時保價尙廉嗣以火災迭告西人懲前毖後會議加增回憶昔年華人尙未知保險之利益保者不多西人志在招徠不得不曲意遷就遇有被火而形跡可疑者亦苦自受虧如數付給而不肖者遂乘機弋利往往債負如山無可彌補預倩保險行保銀若干然後背地付之一炬保險行雖明知其弊恐一不賠償啓人疑竇祗得吞聲忍氣飽厥貪囊在若輩之計誠得矣而鄰居之未保火險者偶被殃及則已家室蕩然其甚者焦頭爛額竟以身殉忍心害理莫此爲甚嗚呼此豈保險行所及料者哉自是而後人皆知保險之有益不惜鉅資紛紛倩保其身家殷實人品公正者固不乏人而窮愁無措藉區區保費以博盈千累萬之賠欵而不憚益薪以助其燄者亦所在多有夫必執被火者而指之曰放火誰肯毅然自承且火塲中物皆灰燼欲求佐證難之又難坐是相率效尤罔知顧忌向惟匪徒乘災圖刦今則有覥面目或稱公館或設店鋪者亦不免利令智昏以放火索償爲得計按照大淸律例凡放火延燒官民房屋因而盜取財物者斬監候以彼例此情罪惟均顧地方官惑於罪疑惟輕之說往往不肯照律辦理以致匪膽愈肆寖及衣冠敗類亦以此爲謀利之階保險行不堪賠累羣議萬全之策禀由租界領袖大西洋總領事華德師君函請前江海　道憲察和甫觀察札飭英界公廨出示嗣後如有火災查係實在縱火定須從嚴究罰觀察更函致西員定一新法凡起火之家收得保險賠欵以三分之一助救火會經費三分之一撫恤延燒各鄰蓋所以爲救弊計也乃觀近日火警之多層見疉出幾於銅山西崩洛鐘東應甚至一夕中連肇數災雖其間未必盡出於放火而放火者亦未必竟無其人此次美界北四川路第三百三十四號門牌甬人毛桂土所開榮昇昌外國成衣鋪之遇禍也人言藉藉皆謂此鋪保有火險銀六千兩邇以生意淸寥債負纍纍不能支拄遂乘夜深人靜時將木花飽浸火油舉火焚之延及鄰右事爲藍副捕頭所聞倩包探洪阿寳查問衆鄰人如出一口又在瓦礫中查出放火實據解送英界公廨經讞員翁笠漁直刺提訊毛以是晚不在鋪中貨本約有萬金爲詞不認放火直刺以事須澈底根究著帶回捕房押候查明覆訊客曰毛如放火屬實其將照例懲辦乎抑祗如從前各案不賠保費以儆之乎執筆人告之曰毛爲何如人吾不敢知卽曰乘人睡熟率爾放火亦誰見之而誰知之翁直刺秦鏡高懸智珠在握一經查訊必能無枉無縱無事我輩身居局外者鰓鰓過慮爲也嘗謂西人牟利之工無微不至獨此保險一業華人之弊竟無法以使之杜絶不亦一大憾事乎蒙意此後宜另定章程起火之家雖保火險槪不賠償惟延燒者如數償銀如此則於保險生涯旣無妨碍而放火之事或可漸稀否則保險行中旣賠累之不暇無從獲利亦何樂乎爲此哉 
[本館接奉電音]  
　　昨日午前京師飛電傳來上諭一道敬謹譯登○三月十六日奉上諭雲南臨元鎭總兵著覃劉綱調補劉萬勝著調補甘肅西密鎭總兵欽此 
[德廷簡使]  
　　西字報云德國駐京使臣海靖君請假回國後德廷另簡鐵忒勒君接署斯任按鐵君於十年前曾在京師充當叅贊後赴華盛頓辦事幷簡任墨西哥使臣 
[沂事近聞]  
　　香港循環日報云近得濟南來函悉沂州府城旣被德兵占據後德人復添兵一百數十名轄以千總數員携帶大砲兩尊駐守其地沂州知府訴之道憲道憲遣員照會德員請卽退兵並另委他員署理沂州府事德人不納毓中丞恐德兵乘機占據附近各處因檄飭各營分投駐紥並以人心皇皇復委各員赴莒州沂水費縣等處大張告示諭令切勿逃竄 
[軍帥入都]  
　　天津訪事友來函云正任河南巡撫升任盛京將軍裕軍帥長奉召入京陛見本月初六日駕蒞津門假北洋　署暫駐　帷初七日拜會闔城文武各官初九日乘火車北上司道府縣文武印委各員預赴車站伺候以便恭送行旌北洋大臣裕壽帥則恭詣車站寄請聖安 
[愼重江防]  
　　武昌訪事友來函云湖廣督署接奉總理衙門來電内開德人佔據山東沂州其意叵測意人索取三門灣未遂所欲亦恐釀成釁端當此强鄰環伺外侮迭乘亟宜整頓江防爲有備無患之計張香濤制軍因電飭田家鎭統領鄧軍門玉峯親詣長江上下游將營壘妥爲部署務使槍械子藥一律整齊如有兵勇缺額卽據實禀揭以便奏叅蓋亦未雨綢繆之意也 
[畿輔練軍]  
　　天津訪事友來函云去秋榮仲華中堂交卸北洋大臣篆務回京供職旋欽奉懿旨節制北洋各軍中堂以時事多艱有備始能無患爰擬自募萬人駐紥南苑中大加訓練又以各軍不相聨絡將來有事未免呼應不靈因將袁慰庭侍郎所練之新建陸軍聶功庭軍門所部之武毅全軍作爲前後兩軍董星五軍門所轄之甘軍宋祝三宮保所統之毅軍作爲左右兩軍而以自練之萬人作爲中軍現已奏請命名曰武衛軍如袁營曰武衛前 
 
 

Page 2

 
 
軍聶營曰武衛後軍董營曰武衛左軍宋營曰武衛右軍其自將者曰武衛中軍以便互相聨絡拱衛京畿 
[火車改速]  
　　天津訪事友來函云津榆鐵路以老龍頭爲始基至關外中後所爲止計程約及千里每日往來車輛均於淸晨八點鐘開行晚間七點鐘到埠計行十一點鐘時殊覺神速無比現聞總管車務西人葛倫君已屆瓜代之期接辦之西人某君以刻下日晷方長擬將每日由中後所來津及由津赴中後所之車提前兩點鐘開行所經車站除山海關唐山蘆臺唐沽各站外槪不停輪以免稽留儒滯幷議定晨興六點鐘開行午後二點二十分到埠謂之快車較往時速兩點四十分定於西歴五月一號卽華歴二十二日爲新章之嚆矢一俟禀明督辦卽當頒發施行矣 
[蘇試八誌]  
　　姑蘇采訪友人云江蘇提督學政瞿子玖大宗師示期本月十五日考試優生第一塲及貢監錄科優生首題不患無位患所以立不患莫已知求爲可知也次題又尙論古之人錄科文題故苟得其養無物不長苟失其養無物不消策題問吳會二字相連爲文始見何書訓義若何六朝以前南北江岸以采石江乘爲通津唐世改從邗溝京口相對之路能徴其故實歟詩題賦得長羡枚鄒接長卿得卿字五言六韻 
[錢市述聞]  
　　天津訪事友人來函云私錢充斥市面日衰道府縣官惄焉憂之爰於上月二十日邀集錢商在闔津會館諄諄勸諭令將錢價持平幷不得攙雜私鑄各錢商咸藉口於目下錢根短絀錢色不齊若槪用大錢恐出帖之家必致紛紛倒閉於是議定每制錢五百文配搭私錢四十文按津城購貨多用錢文錢價日昻不惟華民受虧卽洋商亦頗受其累刻已會議酌盈劑虛之法務使銀錢價値一律公平私錢不准行用於市不知果有善策否也又聞振泰成錢鋪夙爲個中巨擘所出帖片每紙百千同業中皆藉以流轉前以出帖過多現錢不足以應給曾請化私爲官自行鼓鑄錢文以補官爐之不足禀准當道利權獨攬者半年現在當局者忽擬停帖不開而各錢鋪類多倚此爲挹注之資深恐運掉不靈事多掣肘聨名具禀地方官請飭出帖如前定議以二成發給現錢八成兌付外票以示兩全而免被擠 
[閩省官塲紀事]  
　　福州訪事友人云前福安縣民教不和幾釀巨案上憲檄委前莆田縣劉大令錫渠前往辦理大令開誠布公諄諄開導竟得嫌隙悉泯弭患無形及回省禀覆上憲嘉其勤勞特予拔委一次旋卽委赴營務處差遣大令感激憲恩趨詣督轅禀謝○本月初二日　福安府金太守廷獻交卸府篆接辦善後局差遺缺由藩司委徐太守兆豐前往接任○上憲以統帶内河水師砲船張煦堂協戎不甚得力改　鎭海水師營潘雨亭協戎接帶所遺鎭海水師營委候補參將江濟之參戎管帶○建寍鎭鍾鎭軍祥開前經督憲許筠帥留省帮辦營務處以便訓練防軍洋操旋又將延建邵汀及福寍全福各營勇丁均歸統轄人皆榮之○候補縣周湘波大令前經上憲委赴侯官縣襄理讞政兹以其熟悉洋務措置咸宜特記大功一次想當酌予優差矣 
[輦轂要聞]  
　　京師訪事友來函云前報紀會典館輿圖繪竣後特選長於小楷之人逐篇分注地名惟其間界限尺寸不能差以毫釐非心細目明者斷不足勝此任嗣由館中提調於供事中選得六人尙堪稱職惟每人日僅能注一篇又須分兩班輪替以養目力是六人祗得三人之用恐成書未免稽遲因復在外間選擇楷法精妙者月酬薪水若干現在選經匝月雖競呈字樣而中選者尙屬寥寥亦可見一技之巧亦有不可多得者矣○新任順天府府尹何潤夫京兆蒞任後卽傳諭聽鼓諸君分日入署面詢各項公事以騐才具之優劣是亦古者詢事考言之遺意歟○官犯席慶雲自奉旨拿交刑部後大司宼會請旨派員訊鞫嗣欽奉皇太后懿旨著將該犯官暫行錮禁以待嚴懲○京師地面前經降旨欽派大臣淸查十家門牌内城由步軍統領衙門首先責成各地叚員弁逐叚淸查刻已查畢外城由五城城憲各設一局派員紳董理其事北城於二月中旬派員淸查其餘各門亦已次第舉辦其淸查之法無論鋪戶住家各於十戶中擇一戶充戶長稽查九戶如有形跡可疑及不法之徒由戶長報局轉詳究辦各戶均將鋪長家長姓名籍貫年歲作何事業詳注戶下鋪夥幾人住戶男女丁口若干亦一一臚列幷塡注姓名年歲申報局員詳造淸册轉呈城憲曁欽派大臣以備抽查各戶槪不准容留閒人住宿倘遠來親戚投宿其家須鋪長家長預先赴局報明以免抽查時與門牌歧異此外旅邸廟宇會館以及零星小戶點查尤嚴官宅自三品以上者免查四品以下者照平民例一律查察不准徇情○前門外天橋迤西香廠周圍里許多設洗皮局出售各種細毛皮統二月杪某侍御在某皮局購得皮統二件囑局夥當晚負送至宅局夥出門未遠卽遇匪徒四人尾之而行嗣以四顧無人突出木棍將局夥擊倒攫去所携皮統幷褫其棉衣而去移時夥甦醒趨至附近同業處邀集二十餘人奮力窮追得以拘獲一人其同黨三人已逃逸無蹤遂將所獲者送官究治現在在逃之三人尙未弋獲不知所失之贓日後能珠還否也 
[四明山色]  
　　寗波訪事人云寗郡各當鋪重索滿貨之費大礙貧民去冬生員應某等禀請道憲嚴申禁令經前道憲札飭鄞縣出示諭禁無如各當鋪弁　禁令陽奉陰違將所給之示藏匿不貼刻下應某等又禀諸鄞縣縣主畢大令飭吏再繕示諭多張令每當各貼一張以便周知而免弊混○日前寗城萬壽寺大建醮臺香氣氤氲梵聲朗澈凡婦女之願結香火緣者莫不結伴以往突有某生糾集多人前往索詐寺僧知事不妙浼人出爲調停想須以不動尊爲和事老矣 
[磯春漲]  
　　蕪湖訪事人云蕪關應解京餉二萬兩及内務府經費二萬兩道憲吳觀察詳委典史陳筱泉水尉管解兹已接奉撫憲批解咨文並兵部火票嚴飭火速起程觀察遂於本月初八日督同庫吏當堂釘鞘交少尉領解登船初十日揚帆下駛循例由長江水師按站派撥砲船護送俟抵淸江浦然後遵陸北上至所以遴委陳少尉者則因部文飭令搭解制錢一成觀察以蕪地錢根緊急搜索不易驛解尤難少尉長於詞令故令屆時善爲陳說冀免周章也○太平府産米最多除就近運蕪銷售外常有無錫船連檣販運郡之西門外襟江帶郭爲匪人嘯聚之區上月某日有無錫船寄泊江濵以待裝米夜間突有暴客蜂擁入艙將篙師人等逐一捆縛執船主十三歲之子偪令指示藏鏹其弟年方十一恐兄被害卽以實告盜遂倒篋傾筐飽掠而去計失墨西哥銀四百圓日斯巴尼亞銀二百圓運米資本盡歸烏有翌晨船主携二子投報當塗縣雖經新任呂邑尊詣勘屬實而黃鶴一去恐未易入我笯中矣○本月初五日之夜江口廣肇公所後吳公館及附近天主堂巷後女學堂院内均有梁上君子下臨幸事主覺察狂呼始從屋上逸去先是數夕橫街後江夏里濮公館屋上亦有人俯瞰其室將如么鳳之倒挂而下値保衛營饒守戎督勇查夜過此黑暗中略覩人影遂撾門報知幷爲之繞屋追捕祗以崇樓櫛比又値夜雨淋漓昏黑殊甚致妙手空空兒得以乘間遠颺自是而後保甲局保衛營與專司緝捕之線勇徹夜星皇梭巡達旦河下舟楫盤查更嚴故連夕雖略受虛驚而闔埠並未有絲毫損失亦未始非當局捍衛之功也 
[鍾山拾翠]  
　　金陵訪事友人云省垣通濟門内東花園左近鷲峯寺六朝古刹也住持僧果圓六根未凈時與閒花野草結不解緣去年邑紳某君禀官驅逐事不果行某紳乃上禀督憲現已奉飭仰江寗縣迅將該淫僧驅逐出境毋任逗留並將寺門發封毋使淸淨法門常爲藏垢納汚之所是亦整飭風化之道也○前駐滬文報局候補道羅少耕觀察欽承恩命簡授江蘇督糧道筮吉本月初二日接篆所遺文報局差由南洋大臣劉峴帥檄委過班道常石麟觀察牧前往接辦常觀察奉札後於初八日詣督轅謝委不日將赴滬視事矣○秦淮之水發源句曲每 
 
 

Page 3

 
 
遇冬雪過多則春水必盛漲去冬雨雪尙少本年二月中浣後連綿春雨天氣陰霾以致近日山水暴發桃花紅浪陡漲三篙淸溪九曲間漸有拍岸平堤之勢下關城河出口處水更高若建瓴舳艫至此咸有戒心僉謂與蜀江十八灘相似云○兩江督憲劉峴帥憂國憂民不遑啓處以致政體違和特延靑浦陳蓮舫比部來轅診視本月初九日比部行抵下關峴帥卽派崇安小輪船前往迎接下榻鈴轅俟占勿藥之爻然後送歸故里○去年正任泰興縣韓味琴大令愔奉吏部選補是缺領憑到省經上憲委署東臺縣事瓜期屆滿署藩憲胡芸臺方伯檄飭赴任以專責成另委陳企南大令紹唐署理東臺縣事韓大令奉飭後卽料理交卸事宜本月初八日柬裝回省趨詣督轅禀知然後赴泰興新任○前月二十九日薄暮時三山街兆豐錢莊被盜行刼刃傷事主貢某事爲督憲劉峴帥所聞以省垣閙市之中天甫黃昏出此盜案地方官捕務廢弛已可槪見不禁赫然震怒立卽嚴飭江寗縣赶緊會營勒緝務獲究辦迄今日久尙未弋獲因復特札嚴催旋由縣主戴大令發出賞格飭捕跴緝何物强梁其能倖逃法網乎 
[金焦春黛]  
　　鎭江訪事人云王家鎭在鎭江對岸一小市集也鎭有塵淨菴中住安尼五六輩焚修淨業本月初十夜三鼓時突有口操湘楚音者數人叩扉而入調我輩奉上官命來此查察汝菴中可有閒雜人否言未畢或拔腰刀或持巨棍一擁向前一尼出爲攔阻竟被斫傷二指諸尼皆蝟縮不敢動一任若輩翻箱倒篋將洋銀二百餘元席捲一空而去翌日住持尼赴丹徒縣報案邑侯允爲跴緝惟刻下香積廚中齋糧頓罄恐不免沿門托鉢之營矣○南門某甲夙有賭癖千金一擲家况日艱月之初十夜妻與其母忽地忿爭詢及緣由母稱媳檀脫布衫付之質庫是以訓斥數言而妻則謂斷炊已數日不得不質錢以繼饔飱各執一詞忿爭不已甲怒掣刀向砍妻卽捨命狂奔甲尾追至草巷口陡然砍倒傷其左乳鮮血淋漓移時殞命地保以人命攸關將甲看管赴丹徒縣報請騐訊未知縣主王大令將若何辦理也○邇來瓜洲各圩盜風猖獗刼掠頻聞居民驚擾異常幾至夜不安枕某日新圩某姓正在爲其子完姻忽有緑林豪客分執刀刃大踏步而入禁衆使勿聲張旋將新婦之簪環衣服悉行掠去約値銀百餘兩某畏縮不敢報官惟有自呼晦氣而已○瓜洲鎭總兵高鎭軍光効於月之十二日排導詣大馬頭乘官舫赴金陵謁見南洋大臣劉峴帥籌商防堵事宜瀕行麾下各營弁兵咸赴江于恭送 
[查報教堂]  
　　前者督撫憲通飭各廳州縣將境内所有大小教堂共若干處隨時查明分作四季造册詳報如有錯漏卽予記過現屆春季造報之期松江府濮紫泉太守札飭上海縣遵照造送縣主王欣甫大令卽飭差頭薛貴等分赴四鄕恊同地保查明各處教堂禀覆以便造册具報 
[解犯發回]  
　　日前川沙廳撫民同知陳桓士司馬押解秋審人犯洪沛泉赴蘇垣候勘臬憲朱竹石廉訪查悉此犯已於上屆解審毋庸覆勘發回原縣監禁昨日由申過站解差投上海縣署報請寄禁縣主王大令著卽暫寄内監一面飭吏繕備過站文書以憑轉解川沙請陳司馬收管 
[秋審起解]  
　　上海縣署應解秋審人犯現已由縣主王欣甫大令造就花名淸册分别委員押解黃浦司陳少尹解毆斃趙金生之張茂康踢斃佘大洪之陳福兩犯主簿孫少尹解戳斃金晉生之孫阿榮一犯吳淞司王少尹解推跌余金甫墮河身死之沈連生及戳斃孔洪中之吳長壽兩犯並移請提右營廖叅將楚材叅戎撥派武弁三員沿途護送定於今日督解登程逕赴蘇垣進發聞今屆臬憲朱竹石廉訪須提前勘審故不按站遞解以免覊延 
[南市火警]  
　　前日之夜鐘鳴一下南市陸家浜裕盛壽器店不知因何遺火致兆焚如幸覺察尙早得卽救熄至二點鐘後火光復熾迨灌滅後後面披屋内又起熊熊之燄左右鄰帮同旋救得免成災詢之店中人咸稱不知火從何來誠可異也○昨日午後南市萃豐碼頭裏街四美齋麫筋店祀神祈福燃放鞭爆燃及鄰家所晾棉被上以致濃烟四射火光熊熊鄰人見而大呼汲水澆灌僅焚去棉被一條窗楹略受焦灼不致成災亦幸事也 
[法界火警]  
　　前晚一點三刻五分鐘時法界公館馬路第五百四十一號門牌范三和酒肆中人潑翻火油燈致釀成燎原之禍各捕房急鳴鐘報警法界皮帶車首先馳至置諸自來水龍頭上盡力澆灌俄而英界各洋龍亦後先戾止逾時火漸熄滅僅焚去樓房兩幢及平屋兩間比鄰創成小烟館略爲波及尙無大碍事後包探查知三和曾保火險銀七百兩肆主范石生因事回甬店夥四人從樓窻逃出有三人跌傷足踝送至仁濟醫館療治其一並未受傷爰帶入捕房押候解送公堂禀請讞員朱森庭明府研訊學徒蘇祥寳年方十四不及逃出葬身火窟中其姊蘇三寳在英界四馬路爲野鷄娼昨日其甲乙二兄投訴捕房情願自行棺殮捕頭准之飭具自行棺殮切結存查 
[觀劇得采]  
　　前晚華倫馬戲開演時中西士女之往觀者人饋彩票一紙華人朱子明掣得第一百二十號贈以金對時表一枚又粤婦某氏得銀對時表一枚皆係購自四馬路口海利洋行者牌上註明包用六年並不損壞想此一禮拜中旣可娛目騁懷又有表奇奉贈紅男緑女定當采烈興高也 
[上海巡局瑣案]  
　　丁金桂流氓也時在南市恒生馬頭裏街一帶訛詐居民某蒲包店主許明高斥其不應如是倘再犯必送官丁遂銜之揚言種火圖害許恐肇事扭解十六鋪巡防中局請究局員高小雲少尹提訊之下判責二百板交保開釋○游勇陳長生吳得桂均湖南人在南馬頭大同昌燭店門首擺設賭攤前晚被二十三七鋪巡防局勇丁拘解至局局員邱友齡二尹提飢之下判將陳責三百板吳責一百五十板鎖示犯事處以昭炯戒 
[馬路工程局瑣案]  
　　包探黃量海解工匠陸壽江夏金林至馬路工程局禀稱陸係糧米小工頭目夏向之奪取生涯互相打架因之拘案請究會辦委員司徒司馬提訊之下判將夏掌頰五十下○船戶華桂發在某處裝漕米至滬其船忽被殷芝亭駕去向之索取互相爭執事爲水巡丁所知協同八號巡街捕拘入捕房轉送工程局司徒司馬提案研訊殷稱華之划船係被他人撑去事與小的無涉今已由小的之友代爲尋獲矣司馬飭將殷還押捕房候飭包探查明核辦 
[法界捕房瑣案]  
　　昨禮拜三讞員朱森庭明府蒞捕房旣升座卽命提流氓王瑞生顧德勝至案著枷號一個月期滿責釋○竊犯周金生被包探拘獲解請明府訊供斷令枷號半個月期滿責釋○賭棍陳榮卿卽織布阿寳糾同羽黨誘人賭博被胡金福具控明府飭繳洋銀三百元如延嚴比○蘇州人俞蘭生因將空票貼現虧欠鉅欵被　債主具控迭經明府訊供俞一味挺押昨日命提到案著重責四百八十板俞叩首求恩聲稱小的刻已央人向原告料理求恩寛　明府命還押再核○前者陳步雲控源大米店張愼卿吞没存欵洋銀二百六十元迭經明府訊供張一味狡展挺押不理昨日命提到案從重掌頰二十下還押捕房諭以如再玩延定予嚴比○晉康錢莊執事人張國衡前控項子亭結欠往來銀二千六百兩迭經明府訊供准予交保出外理處至今日久無人具保昨日明府命提研詰項求飭包探帶至同昌盛銅錫鋪覓保明府准之○韓寳林欠某煤炭店銀四百八十兩控經明府訊供押候覓保淸理昨日邱大川投案求保聲稱先付洋銀一百元其餘出立期票分期拔還明府准之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[政重催科]  
　　江西訪事友人云去歲贑省所屬各州縣欠繳地丁銀及稅契减平例應派員催繳日前藩憲張筱船方伯分别札飭各員往催現已次第就道至應解漕折銀兩尙有尾欵急須彚數解京另由糧道春會東觀察逐一查明委員至各州縣從速催解俾得掃數淸解無誤正供 
[漢皋命案]  
　　漢口訪事友來函云上月某日篤慶棧内某號客因駁船戶某甲竊取貨物查悉之下忿怒異常扭住痛毆棧主又從而和之致甲受傷殞命屍屬情有不甘赴漢陽縣署報案縣主將棧主拘押而某號客已避匿無蹤想須嚴拿懲辦也○某日楊家河附近甲乙二賭棍因賭肇釁互相用武乙非甲敵致受重傷越日遽爾斃命屍屬已赴縣報案想又須縣主臨塲相騐拘兇究辦矣 
[彝陵近事]  
　　宜昌訪事人云前者省中大憲派葉姓委員辦理牙帖事務凡烟土酒各棧及典鋪牙行皆須輸貲領帖否則作白拉論城内晉昌崇福兩質店開設多年店主不願輸貲聞將相約收歇也○有何聚春者輸銀七百兩請得酒棧帖自是以後凡有開設酒肆者均須借用伊號宜昌酒棧共有二十四家惡其壟斷也相約捐銀七百兩共請酒帖一張以分其利 
[上海縣署紀事]  
　　前者趙錫章控顧阿新徐仲哲造屋佔地經縣主王大令提訊顧自願將地讓還大令以徐佔地較多諭候補提到案押令拆卸迄今依然置諸不理大令催差往提徐竟抗不到案昨日趙復投縣禀催略稱此屋被佔不能出租經人勸徐及早讓還免致訐訟徐竟避不見面其妻稱我夫現在電報局盛大人處帮同辦事聲勢赫赫不畏控告爲此叩求提案押令拆讓大令諭候飭差提案究追○前日新閘巡防南局員函致縣署稱新馬路眉壽里口速成教習學堂於本月初三夜失竊洋銀衣物查厥情形門鎖依然毫無損壞疑竇頗多請爲履勘王大令卽飭捕役傳齊事主及堂内學生黃慶年伺候往勘幷飭役查緝贓犯務獲解究○前日午後十六鋪巡防南局委員派勇丁押送瘋人顧萬春至縣署請爲安揷縣主王大令接閱來函卽升坐花廳研訊顧信口胡柴語無倫次良久始稱小的係天津人餘仍一味胡言大令見其瘋狀可掬恐在外滋生事端交差看管並撥醫生妥爲調治 
[英界公堂瑣案]  
　　五百五十五號華捕投案禀稱邇來租界各流氓往往身壞利刃尋仇索詐無惡不爲前日周雲山向顧阿福勒借洋銀數元不遂所欲卽持匕首猛刺幸顧閃身避讓僅受微傷小的目擊情形因此拘獲送案幷將兇刀呈電顧投案供稱周係著名流氓小的畏其兇鋒不敢與較乃伊竟欺小的懦弱持刀戳傷面部現在某醫院請治醫生言閱三五日方可告痊今旣獲案務乞嚴懲周供稱小的在治下小本營生此刀係切水果所用不敢傷人讞員翁笠漁直刺商之梅繙譯官判責周三百板枷號一月○包探胡瑞龍禀稱前者流氓卲友福金華生向夏仁友索取賭帳彼此紛爭旋竟扭毆不釋適爲　　所見因卽將卲金扭入捕房今特送請究辦夏投案供稱新正某日卲金誘同賭博致小的輸去多金尙有蒂欠若干彼等催索不已小的無力措付因向商緩彼等竟恃强行兇幸由包探獲案求卽究懲卲金同供向夏索欠並非賭欵直刺判將卲金各責二百板枷號一月○包探劉阿丙禀稱戎仁正向在一品香大餐館出入自如人皆不以爲意不料伊竟陸續竊取館中各夥之綢布衣服二十四件又私刻一品香圖章向往來之南順泰冐取紙捲烟數匣近被察出扭入捕房捕頭令小的吊到原贓送案請究一品香主某甲遣夥投案申訴前情戎供自知不合尙乞施恩直刺判責四百板管押半年○包探竇如海禀稱張子奎竊取趙帶喜家洋銀八元及金絲穿就之臂釧一副報捕後經小的查明贓物窩寄友人處尙未吊到今先解案請究趙投案請追失贓張供廣東人偶然順手牽羊便致出乖露醜求大老爺網開三面感激無涯直刺著押候吊到原贓再訊○王萬春之妾方阿三憎王老態龍鐘久懷異志前晚席捲銀蚨六百翼乘間脫逃比王察知投報捕房由包探倪順泉張天林帮同緝獲起到洋銀送案請究王投案供稱小的年五十六歲因乏嗣納方氏爲妾已歴有年今竟作此無恥之事倘能改過小的尙願覆水重收方供小婦人偶回母家並無他意直刺著王領回管束○包探馬立生禀稱小工李德化高阿文在虹口華順馬頭竊取檀香若干售與王定海經小的查獲送請訊究李高認竊求恩王供實不知竊贓悞行收買直刺判將李高各責一百板罰王洋銀五元 
[美界捕房紀事]  
　　前日無錫歹人吳阿大至英租界某報館竊取鉛數十磅携至裏虹口某冷攤求售適爲包探洪阿寳所見盤詰支吾因卽帶入捕房捕頭令押候解送公堂禀請新任讞員翁笠漁直刺訊辦○昨晨賊犯任阿四混入下海廟旁某姓家竊取布衣適爲事主所見扭入捕房捕頭詰知所竊甚微管押乞丐牢中半日卽釋之使去○昨午江北偷兒盧大郎至外虹口公和祥碼頭竊煤適爲巡街捕所見拘入捕房捕頭令管押乞丐牢中一宵從寛斥釋○前晚有流氓多人在提籃橋畔某小茶肆兇毆某西人喝阻不依因喚令巡街捕拘獲甲乙二人解入捕房捕頭令押候解送公堂禀請訊辦○甬人周某向百老匯路同鄕人某甲索取舊欠一言不合大肆兇毆旋扭赴捕房聲訴捕頭以事關錢債斥不准理 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
