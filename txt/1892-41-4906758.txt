# 1892 - 41 - 4906758

 

Page 1

 
 
[新年行樂記]  
　　俗傳正月元旦起至十八日落燈爲止此十八日皆謂之新年此數日中店家則或尚未盡開張店夥學徒等皆得以乘暇出遊學堂亦未開館子弟輩亦得各持押歲錢買花爆燃龍燈或上茶樓或步街衢入城則在邑廟花園啜茗聽唱賣橄欖其擲骰子搶狀元抺骨牌接龍打天九亦間或有之然詩禮之家則不過歲假五日暫弛其禁此後卽不得有牌骰聲矣上海新年行樂之地尤多各家花園頗足遣興戲館中亦時創新戲足以娱目騁懷聞丹桂所製燈戲名曰富貴神仙極爲可觀余則以京戲太閙故未寓目聞人言之津津則亦一行樂之地也至於茶樓酒館之繁盛爆店燈攤之羅列則又有目不暇給者惜乎今年雨水太多凡值良辰皆爲雨師敗興此十八日中得以暢遊者不過一二日間有駕馬車馳騁於靜安寺一帶者亦屈指僅三數日獨余則無日不行樂嘗謂霧裏看花客曰俟河之淸人壽幾何可以樂則樂亦奚事鬱鬱爲夫余以槖筆生涯又焉能日日行樂其語不亦夸乎然必有行樂之資而後可以行樂則亦不足謂之樂矣余　能自尋其樂故雖當風雨惱人之時而余仍見爲樂雖跬步不出門而亦自覺可樂試以余之所樂者一一記之元旦下午卽至五雲深處此亦年常舊例十數年不改非專以此爲樂藉以爲新年行樂之地也今年各花園皆有會徐園則以初二爲琴會初九爲棋會上燈至落燈爲詩社燈虎之會十六爲曲會張園則以人日爲茶會論天時則張園茶會之日爲最佳紅日朝升天宇淸朗是日適爲霧裏看花客六秩壽辰張叔和觀察約同人爲設壽筵於園中之新屋内以馬車來接壽翁余附輪而往與諸同人共祝三爵興辭仍與壽翁同歸雖聞茶會中人極爲濟濟固知中國向無此會今　有之必有非常熱閙者然以俗冗不克久留晚間又與諸同人觴祝於聚豐園盡歡而散至徐園琴會之期天色尚勉力支撑陰而不雨然會中人已多裹足不前相與一彈再鼓者惟余及兩兒尚有數友約而不到有到者亦不肯　縵余亦不之顧與二子自樂其樂而已初九棋會本與寄鷗室主人蘭月樓主人相約偕往旣而雨漸大余獨冐雨往而諸友皆爲雨所阻與主人暢談良久復與主人之西席周月川茂才手談一局以應會景　暮方歸人見爲苦余仍以爲樂也十三詩社之期天復小雨時客甚稀而送詩來者頗不少與主人擇其佳者録之元宵本擬放燈而終日大雨余亦不出十六徐園曲會則癡雲略散微露晴光知音畢集遊人亦衆相與更唱迭和至薄暮風狂似虎燈不得燃烟火亦不能放所有燈火均俟十八晚施放余於各會期皆得躬逢其盛晴固可樂卽雨亦未始不樂也此數種可樂之外則晚間至樂心　聽攤簧上海各茶館之　攤簧者有數處而以樂心樓爲最飯罷茶餘亦足以破睡魔故余常聽之或爲雨阻不能出門則燒獸炭焚艾納靜撫一曲或與兒女輩合彈迭鼓必至更深而後睡斯一睡卽熟無異於莊周之蝴蝶蘧　然夢境常樂此則余之所謂行樂者也若夫開筵設宴酒霧紛騰則請春酒也閒步妓寮相邀入座則開果盤也一紙招邀携花並坐則喫開臺酒也鑼鼓喧天　龍漫地則觀劇也一榻　陳吞吐雲霧則吸鴉片也此外又有放花爆放風箏一切可喜可樂之事不可以更樸數皆非我思存故不之記猶憶少年時有友人請春酒卽席題一詞曰竹陰肥梅花瘦生涯此外吾何有輕颺閒翻案上書片香裊入杯中滿消磨春　賞春花翦春非今朝過了明朝又席上杯盤無主賓窗前笑語皆朋友年年依舊回首當年盖已三十易寒暑矣因附記於此以誌感 
[本館接奉電音]  
　　昨由京友電傳上諭二道敬謹譯登○正月十七日奉上諭前據卞寳第奏福建詔安縣大布寨胡姓擄殺徐姓一案首犯胡印龍父子逃匿廣東饒平縣王姓家中該縣王崧有庇匪玩法情事當諭令希元提案審辦嗣據李瀚章奏兩省知縣各執一詞與卞寳第前奏情形不同復諭令希元秉公研訊兹據希元訊明定擬覆奏此案廣東已革饒平縣知縣王崧雖無庇匪玩法重情惟未將差役帶赴會審又未訊出作綫匿犯確供以致案懸未結枝節叢生咎有應得業經革職著毋庸議撤任詔安縣知縣吳庚揚拿犯遲延又不將應訊之犯王粗皮等卽日研審興泉永道吳世榮會審此案未訊供詞先定禀稿並爲王粗皮預冩甘結均難辭咎吳庚揚吳世榮均著交部議處餘著照所議辦理該部知道欽此○十八日奉上諭續昌奏假期届滿病仍未痊懇請開缺一摺户部左侍郎續昌著賞假兩個月毋庸開缺欽此 
[九天閭闔]  
　　内閣侍讀奎華謹禀中堂爲禀　事臘月二十日由侍衛處等處送到淸漢諭旨皇上明日元旦丑初晴駕凈面冠服畢詣寅字桌前拈香團圓桌前拈香詣明殿神牌前拈香詣天地前拈香次拈斗香詣西佛堂東佛堂拈香放爆𤍤至東煖閣明窗開筆看時憲書畢由吉祥門乘轎由瓊苑西門至天一門拈斗香次詣欽安殿拈香放爆𤍤乘轎至天穹寳殿拈香放爆𤍤乘轎由基化門端則門進吉祥門還養心殿送焚化放爆𤍤步行至東暖閣稍坐丑正二刻由乾淸宫檐前乘禮轎出乾淸門由景運門至奉先殿拈香行禮畢乘禮轎仍由景運門進乾淸門至聖人前藥王前拈香畢至乾淸宫檐前下轎步行升乾淸宫寳座進奶茶畢步行至弘德殿進吉祥餑餑畢乘轎出鳳彩門進吉祥門還養心殿寅正由吉祥門乘轎放炮𤍤進鳳彩門由乾淸宫檐前乘禮轎東西丹墀放爆璋出乾淸門由景運門協和門午門端門天安門出東長安門至堂子行禮畢乘禮轎仍由東長安門天安門端門午門恊和門景運門進乾淸門至乾淸宫檐前下禮轎步行由西暖閣乘轎出鳳彩門由瓊苑西門至千秋亭拈香詣斗壇拈香放爆𤍤乘轎出殿後至萬春亭拈香乘轎由瓊苑東門至承乾宫詣孝全成皇后御容前拈香行禮畢由景和門至坤寧宫詣西案北案皂君前拈香次詣東暖閣詣佛前拈香畢東西丹墀放爆𤍤乘轎仍由景和門進祥旭門至毓慶宫詣孝靜成皇后御容前拈香行禮畢乘轎出祥旭門進龍光門至乾淸宫東暖閣詣神牌前拈香詣佛前拈香次詣文宗　皇帝聖容前拈香行禮詣穆宗毅皇帝聖容前拈香行禮畢步行由後槅扇乘轎由隆福門百子門至建福宫詣孝德顯皇后神牌前拈香行禮詣孝貞顯皇后神牌前拈香行禮畢乘轎仍由百子門進吉祥門還養心殿詣　　供前拈香畢至東暖閣辦事召見大臣畢辰初三刻由吉祥門乘轎進鳳彩門由乾淸宫檐前乘禮轎東西丹墀放爆璋出乾淸門由隆宗門至永康左門外下禮轎步行至慈甯門外幄次等候皇太后升慈寧宫寳座至拜褥前率諸王大臣等行 
 
 

Page 2

 
 
禮畢步行至永康左門外乘禮轎由隆宗門進乾淸門至乾淸宫檐前下禮轎步行由西暖閣乘轎出鳳彩門進吉祥門還養心殿少座由吉祥門乘轎至翊坤宫等候率皇后瑾嬪珍嬪跪接皇太后還翊坤宫升寳座詣皇太后前遞萬年吉祥如意畢乘轎進吉祥門還養心殿進早膳畢辰正三刻由吉祥門乘轎走鳳彩門由乾淸宫檐前乘禮轎東西丹墀放炮　出乾淸門由保和殿後槅扇御中和殿受禮次至太和殿升寳座受賀畢乘禮轎由後左門進乾淸門至乾淸宫檐前下禮轎步行由西暖閣乘轎出鳳彩門進吉祥門還養心殿已正二刻由吉祥門乘轎放爆　由瓊苑西門出順貞門神武門進北上門由西栅欄至大高殿拈香畢乘轎出東隨墻門進景山西門至壽皇殿拈香行禮畢乘轎出西山道出北上門進神武門順貞門由瓊苑西門進吉祥門還養心殿午正由吉祥門乘轎走鳳彩門至乾淸宫升寳座賜王貝勒公等宴畢由鳳彩門吉祥門還養心殿欽此 
[潯城火警]  
　　潯城八角寺許姓於新正初九夜三更後因洋油燈炸裂延燒板壁光燄熊熊冐穿屋頂立卽鳴鉦報警德化縣首先馳至俄而鎭道及其餘文武各員先後莅止各水龍亦風馳電掣而來無如取水不易有力難施又值北風大作勢益猖狂此處與火藥局不遠鎭道憲高懸重賞飭令諸人努力撲滅遂有後營把總張鎭鰲武生孔夫仁縱身上屋拆斷火路祝融氏始不敢越雷池一步僅燒許姓屋一所而止聞張孔二君以奮勇救火均身受重傷迄今敷藥醫治不知能無恙否而鋪户居民則已同受其賜宜乎稱道弗衰也 
[監司晉省]  
　　九江道李亦靑觀察於新正初十日黎明晉省謁見大憲恭賀新禧并商辦事宜瀕行時江防府王司馬德化縣羅大令及同城文武印委各員俱至江干恭送 
[太守回任]  
　　卸署安慶府正任太平府王子範太守客臘奉藩憲阿嘯山方伯飭回本任兹悉太守已赴憲署辭行諏吉十一日束裝就道回任視事 
[鷺江錦鯉]  
　　厦泉風氣人家皆喜蓄婢女幼時藉供使喚稍長若有姿色卽求價而沽以添香伴讀之人爲牟利之藪以致蟻媒蠧棍時有拐帶事情亦惡俗也○年例冬杪封印後道署必札諭廳縣將所出傳人差票一律吊銷誠恐差役藉此拘傳逼　訛詐也○漳州石碼海澄各處所銷之貨均由厦門運往各郊每逢三節必派夥前往收銀歲杪尤爲總結之期務須掃數收取匪類知各夥之多携銀來往也往往邀而刼之提憲特檄飭同安海澄各縣下鄉會拿將官任等匪鄉付之一炬盜賊遂稍稍歛跡不致忌憚全無惟隔水海滄各鄉盜賊依然昌熾厦門郊鋪夥及過路客商身畔帶有銀錢金翠等情水陸必遭刼掠遂致收帳者視爲畏途云○厦門史巷和鳳宫橋亭街及後海乾小淸保大小走馬口路等處賭攤日盛鄉民入市購物道經是處賭徒必百　引誘務使罄其腰纏不足則褫衣質錢以償博負去臘有一鄉人被賭徒騙誘將鄰人托伊售布所得之洋悉數輸去無面目回去奔至海岸意欲輕生幸小船上人見之急爲阻救郊號中人詢知情節給予洋蚨兩翼囑令赶早回鄉噫賭之害人竟如此哉○漳州石碼賭風本熾自前任廳尊嚴禁後賭徒不敢以身試法惟四君子賭反覺極盛一時時值新正民間益復大張旗鼓有某甲者一局甫竟已輸去洋銀千餘元某乙某内等亦負數百金之譜云○近日天時甚暖寒暑表升至六十五度至七十度元旦可穿夾衣以致時疫流行死亡相繼泰山口賣雞巷一帶數日内斃至八九人初七日忽起北風寒暑表降至五十一二度沿海一帶僅四十七八度或者時症可稍輕乎然衛生者仍當隨時珍重也 
[神女珠光]  
　　漢口武聖廟前某甲家號素封大衍之年尚無子息其妻以簪珥易銀一百二十兩爲之置簉室及籃輿迎至則已如邊子先之腹笥便便乃艴然曰我惡用是破甑爲豈將博一頂緑頭巾以冀光前裕後耶漢陽西門外某乙索居無偶與中有半面識聞知遂託人說合甲首肯乙乃迎妾歸從此孤枕鰥魚不致愁生永夜而櫻桃子結不轉瞬更可賡弄瓦弄璋矣乙不誠不得便宜哉○漢口後堤銅工某内素耽麴蘖醉則往往效灌夫之駡座是以人皆畏而避之去臘下旬某日大爲麴秀才所悮沿街跳舞載號載呶行至十人館前見有少婦倚門卽大踏步闖入婦問爾何人斯何竟窺人閨闥内矇矓應曰爾不奉茶烟遽問客從何來豈胡麻之飯未炊反嗔阮家郎悮入天台深處耶蓋已悮婦爲妓矣婦正言拒曰何處狂夫素不相識竟敢信口胡言幸藁砧不在家否則雞肋戔戔當有老拳奉敬也内盛怒扯婦之衣揮拳　擊比隣聞聲齊集　丙已醉推挽出門丙仍不肯歸滋閙如故如是者四五次婦不得已央鄰人喚也保至送丙至禮智司司官判令重責百餘板荷以巨枷交地保帶回看守丙不自知過時時辱詈地保無奈轉送候審所未知厥後何如○去臘三十日曜靈匿景北風怒號晚間十點鐘時細雨紛紛時止時下至初四晚鐘鳴八下忽驚霆震耳大雨傾盆初五日三點鐘時雪飛漫天宛若隨風柳絮六點鐘時雪止一天星斗燦爛成文矣初六淸晨旭日臨門宛若銅鉦高掛噫蒼蒼者天眞可謂須臾萬變哉 
[鳩水韶光]  
　　新任蕪湖道楊子通觀察由金陵溯江上駛赴院垣謁見三大憲已紀前報兹聞觀察約在元宵後一二日由省蒞無諏吉廿二日接篆王宇春明府遂將中江書院雇匠修堊一新以便憲旌暫駐○卸署安慶府王子範太守奉大憲檄飭回太平府本任遂自省垣買舟赴任十四日將晚行抵蕪湖印委各員咸往舟次遞禀請安憲舟小泊一宵卽於翌晨揚帆向姑孰進發聞擇吉十六日接篆任事云○元宵前後地方好事之徒鬥賽龍燈自初十日起每當二分月上十里燈明蠟炬輝騰鰲山彩徹笙簫咽雨檀板臨風慘緑少年嘯侣命儔而至裁紅艷質呼姨約姆而來耳鬢厮磨心情駘盪直至銅龍漏轉猶聞笑語喧譁姜曰石詩云花前月下無歸處不到天明亦不歸此情此景誠堪彷彿○去年蕪湖贸易各業大都平淡無奇惟錢店皆獲厚利蓋米市終年暢消銀洋漲跌悉由錢僧居奇壟斷放出匯票又皆步步踏實甚有先收現銀者故絶無倒帳之事連年獲利如操左劵據聞各人庄獲利皆有萬金其次亦盈千累百當江河日下之時獨能高張一幟亦可謂善於操奇計贏者矣惟土業則折本者多盖由本鉅利微且多倒帳之故也○蕪湖米市去年暢旺出口之數共有三百廿餘萬石其由各省辦充軍需賑濟漕運者三十餘萬石餘皆爲粤商購去行消粤東香港等埠特其懋遷之盈絀各有不同個中人云去年春夏之交粤垣天時亢旱農民以歲歉爲憂運去之米無不利市三倍一至秋令新榖登塲而皖北一帶顆粒無收逆料將來米必騰貴遂皆放盤收買兼收並蓄惟恐不及鐵艦星馳一運百萬詎此時粤東正轉歉爲豐且來源太湧價值陡賤運去之米遂又一敗塗地冬間鑿此前車遂無敢大張旗鼓者然此際粤地剥極而復運去之米又皆獲厚利角逐蠅頭毫無定向咸謂造化弄人故無地粤號十三家以獲利與折閱者相提並論則正有乘雲行泥之判也内地商販亦多類是○去冬雨雪稀少麥苗多有憔悴者幸入春以來膏雨疉霑土脈滋潤遂覺生機勃發將來麥秋時節可望豐占魚夢惟是去秋蝗蜽爲患遺孽遍野臘底天氣和煦多有蠕蠕然動者三春陽氣萌動其不鼓迎高飛者幾希王明府因於新正遍粘示諭勸諭農民趁此搜挖尚可杜絶其患有能　　繳縣當每斤給錢三十文以資鼓勵○調署皖北道丁潛生觀察由省乘坐官舫導以小火輪往金陵謁見劉峴帥恭賀新禧擬卽由　口渡江遵陸赴任○蕪湖鈔關外五口稅課委員向以六個月爲期届滿禀請瓜代兹有靑弋江稅務蔡紫重少尉差滿　道憲成觀察查有　補從九黄少梁少尹堪以接辦詳請撫院一俟回批奉　卽可詹吉到差矣○　妓觀劇者名曰戲局戲園中東西二樓並肩列坐　絲釵影歴亂如雲　局者方自謂風流跌宕而靑皮惡少因此吃醋爭風釀成鬭毆者不一而足保甲督辦袁觀察因於去臘底高懸厲　不准妓女入園違　重懲人日天宇 
 
 

Page 3

 
 
放晴靑樓妙選依然姗姗其來么弦脆管中雜以脂香粉膩流目送盼令人之意也消經保甲局員聞知立卽携帶勇丁前來驅逐一時鶯鶯燕燕相率下樓正如驚鴻之影翩然而逝日來又復花枝滿座向人招展未見翎頂煌煌者復作打鴨驚鴛之舉抑獨何耶 
[開印停公]  
　　今日午時爲開印吉期英讞員宋二尹照會美領事並飭知各捕房停公一日 
[公燕儲憲]  
　　昨日本邑各官員在滬北天后宫星使行臺公讌江蘇糧道景觀察禮也 
[巡員回局]  
　　爛泥渡巡防局員劉二尹去冬奉關道憲聶觀察另行差遣所遺局務委魯二尹代理兹悉劉二尹差事已畢仍回巡局　於今日視事云 
[英界火災]  
　　前晚三點鐘時本埠英租界新橋北　面西房屋江北人吳老三車寓中忽然火起登時冐穿屋頂延及左右對面各隣家捕房旣擊警鐘諸水龍絡繹而至捕頭深恐匪人竊物督同中西捕探彈壓火塲灌救逾時始得息滅計焚去起火之家及左右鄰裁縫店住家柴行等共屋八　並北首拐角樓房三幢對面南首東安里白姓荐頭家酒店老虎灶住家樓房七幢共燬十有八幢一時道路紛傳咸謂焚斃人口及細查起火處有男屍二具已焦灼不堪據言皆住在吳家者一爲車夫一爲木匠尚少一車夫恐未扒出當火熾時有姑蘇人某甲由樓窗躍下跌傷頭面手足某號巡捕見之急舁送醫院敷治至起火之由皆曰吳以放租車輛起家邇來頗有積蓄去歲曾納某氏女爲妾然極不睦時有勃谿前夜因妾被欠車租與之口角旣復忿甚持棒擊之悮碎火油燈焚及蚊帳時適天寒風燥頃刻燎原樓下之人不及奔逃慘受斯厄然時當深夜見者甚稀究竟若何且俟捕房查明再録於報可也 
[縣案彚録]  
　　著名地棍姜和尚談金海在外肇事由二十三七鋪保甲局拘送到縣袁大令判令枷號一月發犯事地方示衆前日枷期已届由原差帶案晚間大令升堂提訊姜談二人俯首求恩並稱小的等業已知錯惟求恩宥大令卽著開枷判姜笞責五百板談笞責三百板並著分别具改過切結交保釋放○徐興發之小船在下海浦遭金恒瑞木船撞沈溺水者八人當經旗昌洋行小火輪瞥見赶緊駛往將各人救起用火烘救六人得慶更生二人旋卽斃命該處十六圖地保葛月樓投縣禀報袁大令詣騐之下飭差往傳木船上人到案再核已見前報前日原差將金恒瑞木船上之朱曉洪傳到晚堂大令集訊朱供稱小的在該木船上爲舵工此次由金陵裝載木植來申於本月初十日駛進吳淞口向來木船在浦江行駛甚緩從無碰撞他船之理是日徐興發之船行至下海浦適與我船相遇徐船在我船首撞來適值狂風大作波浪掀天船遂沈没咎實不在我船叩求明察大令盤詰至再朱執定前詞大令判將朱收所候查明核辦○僧人談雲在大東門内大悲閣竊取神袍等物經圖董將該僧送至巡防中局轉解到縣等情已見前報前晚袁大令升堂研訊談雲供稱係川沙廳人自幼削髮尤大悲閣住持光緒十三年間僧人偶有錯事由董事令徒弟應春接管言明三年爲期至去冬已有五載僧人入閣經理不料應春挾有仇怨向　董播弄是非致將僧人送案其實僧人並未竊物求恩鑒察應春供稱談雲前因不守淸規逐出去冬見其落魄無聊向董事處央懇收留無如談雲嫖賭喫烟不改前轍且敢　取神袍是以將情禀明圖董將伊邊案叩求明察大令得供以談雲應春各有不合判將談雲押候遞解應春亦不准再入大悲閣閣中住持候諭飭董事另行選擇○前晚袁大令升堂訊案時有薛金齋投案訴稱小的爲廿四保四十四圖地保有開設茶館之陸大金日前有洋五角置在櫃上旋卽往取忽然不見查詢之下有人言及頃有王炳福到來取去陸追至中途將王拘獲在王之套褲中將原洋搜出正在爲難間適土之族人小弟及小的到來解勸當將原洋交還並約次日令王服禮兩造首肯至前日小的向王小弟追取不料王糾領多人乘小的出外將小的妻子擄去小的情急來案喊控求恩究追大令以薛供詞支吾判令明白具禀再候核示 
[英界公堂瑣案]  
　　包探何瑞福禀稱陸學文手持銅約指向鄉人丁福春言此係金物拾自途中恐被包探所拘暫寄與爾可乎丁允之遂偕至某茶樓啜茗假丁馬掛典質錢文言明俟將金約指兌洋瓜分使用旣而一去不返丁遂投報捕房經小的拿獲人贓解送案下丁申訴前情陸供稱小的係常州府陽湖縣人以後不敢如是此次尚乞施恩宋二尹判令笞責一百板押候備文遞解回籍贓給丁領去銅約指存候銷毁○包探顧阿六禀稱小的緝獲積竊饒少峯詰之自認曾在蘇州省城道前街方德興客棧竊取同棧人縐紗二丈二尺官紗褲一條均已質錢花用今特送案請懲饒供稱小的係江西德化縣人向操茶業頻年失就流　此間曾赴蘇州犯過竊案宋二尹飭押候備文遞籍○家丁丁福禀稱家主張中花園中被賊竊去衣物拿獲人贓交捕送案副捕頭禀稱賊犯沈阿定實係　竊沈供稱小的係浙江人行竊該死尚乞施恩宋二尹判令管押一月期滿遞回原籍贓給丁領去交還主人○包　黄四福禀稱昨日小的見高施氏在郭泰隆烟館内過癮横陳一榻甚不雅觀及拘至捕房烟館主存洋銀五元得以出外今未來案祗將高施氏送請訊供高施氏供稱小婦人原籍蘇州丈夫在滬傭工昨日小婦人至烟館　尋不　吸烟違禁宋二尹謂烟館　旣未至堂卽將所存洋　罰充某醫院經費高施氏押候交丈夫領去立卽回籍○包探孔阿才禀稱竊賊陳裕卿在途中攫竊行客對時表兩枚經小的拿獲人贓尚未查明失主陳供稱小的係河南人以後不敢再犯矣宋二尹飭交捕房帶回俟失主投案再訊○邱阿仁訴稱家中被竊棉被一條經小的追獲人贓　　送案賊犯陳阿林供認初犯泥首求恩宋二尹判令管押五日贓給失主領去○包探江阿三禀稱竺子山在虹口公和祥碼頭竊取鐵繩轆轤等物經小的拿獲人贓送案請辦竺供稱小的係鎭江人在治下當小工貪小拾取舊鐵叩乞施恩宋二尹判令管押三日贓存捕房給還失主 
[法界公堂瑣案]  
　　水巡捕主洋人偕水手頭目周阿頭赴法公廨控稱有垃圾船户陳瑞發將垃圾傾倒浦東楊家渡地方岸旁違犯定章送案請究明府訊問之餘陳供小的於本月初三日接辦尚未熟悉情形明府問曰爾初次傾倒垃圾可有人指點地方供稱第一次由承包之垃圾頭目指點一次明府謂旣經指點不應將垃圾倒於岸旁此係爾貪懶所致姑念初犯格外從寛著押候笞責四十板○怡昌洋行西人阿臘門帶同出店某甲牽犬一頭至法界甲訴稱前日洋東囑令牽狗出外遊玩途經法公館馬路適有湯糰店夥吳松泉將滚湯潑於犬背以致犬毛脫落將吳送案請究吳供稱犬從櫃檯旁行過小的偶爾疏虞將滚水潑在犬身上務請開成明府察得吳松泉並非故意傷犬著管押捕房七日期滿釋放○恊大祥零剪店主錢裕生前控店夥朱增山串同陸啓堂等吞没湖縐廿五疋經朱明府訊究著朱陸兩人交的保赶緊理處此已列報嗣因管押多日無人具保遂又解案請核錢裕生亦投案禀　明府訊問之下朱陸供稱小的等朋友不少此次因聲名損壞無人前來作保務請格外從寛錢裕生禀稱奉諭後朱陸著友人出塲料理言願　還洋一百元惟湖縐二十五疋值價甚巨務求追還原物明府謂爾等意見各執此案終難了結商諸魯繙譯官將朱陸二人送縣令錢裕生自行投質○通州輪船茶房張阿裕投案訴稱日前起椗時忽失去　蓋一個内有花布三疋屢查無蹤今知該賊王生土已被捕房包探拿獲人贓爲此來案具領明府遂問王生土曰爾之同黨共有幾人旋據包探王榮培禀王生土行竊鋪盖拿獲之後據供有竹箱一隻寄匿於楊樹弄小客寓内業已查獲解案明府問該客寓係何人所開供稱係小春生阿寳等人明府當令張阿裕將起到之鋪盖先行具領王生土著押候核辦○包探孫錦榮禀稱朱阿德因搶路人帽子送案請究明府謂搶帽之風斷不可長著押候笞責四十板○包探郁庭湘禀稱乞兒姚瑞寳竊取廣貨店洋蠟燭送案請辦明府訊問之下據姚瑞寳供稱在江湖求乞多年貪小竊物原 
 
 

Page 4

 
 
是不合明府謂奔走江湖實非善類著押候笞責四十板以儆○金利源碼頭六號巡丁陸錦山投案禀稱有陳安喜至碼頭行竊蘇木九株及拿獲手中祗剩一株因此送案請究明府商諸魯繙譯官判將陳安喜押候重責四十板枷號半個月發碼頭示衆○東洋車寓主華四法投安控稱鄰人蔡長發與小的口角行兇用大石塊擊破小的頭顱心不能平是以扭交到案當有唐寳卿投案禀稱兩造均係近隣偶因細故口角悮存東洋車上撞傷頭顱並非用石擲擊現已由小的帮同理勸懇請免究明府謂旣已自行理明著一併退去○包探王榮培禀稱積竊張純山綽號偷馬阿金前因犯竊屢經公堂懲辦今又來滬送案請究明府訊問之下據阿金供稱小的自母親逝世後在鄉安分度日不敢再蹈前轍明府謂爾犯案纍纍無庸强辯判責二百板示懲○錦名洋行收租人葉子裕偕司閽人朱盈法控稱前開小烟間之王周氏去年欠租洋四元今春又欠洋三元非但不還且圖逃逸爲此送案請追明府察知該氏情狀困苦著折還洋三元俟交到租洋卽行釋放○法蘭西銀行寫字西人前控游船水手傳阿大等中途脫逃一節已詳前報昨晨船户吳錦榮老大徐小四等投案禀追舟資捕房亦將傅阿大解案明府詰訊之餘船户吳錦榮供租船每日計洋五元半雇用老大一名每日工洋半元小工六名每人日給工洋三角該西人共雇船五天合洋廿七元半曾收過洋十五元尚欠十二元半向之索取據西人云須待此案了後方可給付明府問爾舟中滲漏否供稱船雖年久不致滲漏惟遇雨風交加時尚須謹愼明府謂今日原告西人未到著將傅阿大還押令吳徐兩人退去候禮拜四再行會訊○楊德前控郁麗生欠洋一節已詳前報昨晨楊子善卿投案補具領狀並請銷案明府當將上期呈案之蕪湖銷案禀單發還并著當堂簽押明府謂郁曰爾前次所呈禀詞係誰人捉刀供稱捉刀之人已往寧波明府謂禀中不應寫公堂拆梢字樣著交保限交捉刀之人到案再核○金榮炳投案禀追陳錦芳欠洋二百七十餘元明府謂陳曰爾自繳洋廿元之後未繳分文何能了結供稱家父現往鎭江籌措約明日可以回申明府著押交洋銀○吳熙良投案禀追徐子章虧欠洋銀徐稱銀兩均被陳方水卽方相用去明府向陳詰問陳稱今有王士山現住森泰洋貨鋪内案中轇轕提王質訊便可明白明府謂此案曲折甚多本委才略短淺未能細訊著將陳徐二人送縣辦理原被告一再叩求明府始限五天料理禀覆○仁茂號主馮鑑甫欠銀逃匿一案屢登前報昨　原告曲振川王蘭亭陳裕安等投案禀追旋據劉松記投案禀稱仁茂號之生財物件業已拍賣得洋二百四十六元九角二分一併送案明府曰馮尚欠房租銀七兩五錢著在拍賣生財欵内提出洋十元歸付房租餘洋暫存捕房俟下期邀到銀樓中人將起案之金飾先行估價再行核奪 
[跋日本宫内赤城客游詞]  
　　歲辛卯作客江户得與宫内赤城游酒角琴邊時留韵語斯時兩行銀燭十隊名花屑隃麋裁側理淋漓醉墨　遍裙裾甚樂事也及歸君又以　賢親王挽歌附郵問見示則又忠愛之意溢於字裏行間與曩者臥酒吞花之詞逈别不覺擊節稱賞曰異哉赤城其眞具杜陵憂世之忱非第如書記翩翩江湖載酒者哉落燈風裏忽枉鴻鱗則又取所刊客游詞侑函見貺讀悉君將航海至我國一探禹域之奇不覺狂喜欲絶者久之江户有森槐南者年少才淸詩名震於瀛海曾投縞　久企樹雲君倘能偕之來乎則花月春江當必倍添佳話已申左夢畹生志 
　　　　　　　　　　　　　寄存本局韞　而藏諸求善價而沽諸好古　諸　　移　至本帳房 
 
 

Page 5

 
 
[異法卽愈白濁丸]  
 
 

Page 6

 
 
   
 
 

Page 7

 
 
   
 
 

Page 8

 
 
 [G 
[第一確騐龍涎戒烟丸龍涎戒烟丸]  
夫海内戒烟方藥林立欲求靈方實難其選或暫止癮終不能斷脫癮或素無病戒則反生他病戒之不脫服之無益其患更深焉本舘精考此患搜求醫方不用烟膏烟灰以積烟之困秘選良方良藥以除烟之害若服此丹卽不思吸烟無庸戒口自然癮除不寒不燥無苦無艱更覺身體壯健開胃精神戒斷後永無弊病倘不見信祈試小瓶所費有限便知靈效確非誇言欺世也大瓶半元小瓶洋二角半廣東鹿芝舘分設上洋老巡捕房對門 
[重刻遵生八箋]  
前明高深甫先生清閒富貴陸地神仙著有遵生八箋一書自起居頤養以及日用飲食調攝藥餌評論書畫精刻晶玉章法辯别眞僞古帖種花養魚等類莫不詳備並載經驗良方製煉丹丸要訣誠遵生之秘笈怡情之鴻篇也每部十六本定價三元六角寄上海千頃堂以及各書坊發售 
[大英醫院新到薄荷精○辟穢通關散]  
此精專治百般頭痛兼治頭面手足筋脹疼痛牙痛等症患此者卽將此精擦之患處頓覺凉爽痛止功效神驗每匣洋二角半大者照加　此散凡患暑氣感觸往往猝然仆地霎時神昏暈絶不省人事者立將此散嗅於鼻孔頓使神清氣爽昏暈立醒誠有起死回生之妙也每匣價洋四角至一元仕商賜顧認明本院招牌庶不致悞上洋大英醫院謹啓 
[廣福林丸藥参茸乾健丸参茸坤順丸]  
○乾健丸男子至寳治氣血虚弱腎元虧損陽事不舉眞精寒滑艱於種子及夢遺夜溺神氣惛悸耳鳴目眩腰膝酸軟四肢疲倦形容枯稿作事善忘各症○坤順婦科至寶治血脈虧損月經不調子宫虚冷赤白帶下血崩胎滑骨蒸潮熱頭暈眼花面色黃瘦胎前產後等症乾健扶陽坤順補陰宜男種子均有奇功小丸每兩二角五大丸每盒一元上洋老巡捕房對門 
[巴勒火險公司遷移]  
啓者巴勒洋行經理北英商與康買興有寗兩火險老公司向在旗昌洋行舊址今遷移在五馬路第二號門購謙信洋行東間壁便是仍照向章辦理賜顧者請臨本行面議可也此佈巴勒洋行啓 
[山陰陡門黄氏修譜]  
謹啓者吾黃氏自軒亭遷陡門舊譜早佚茲擬將遷陡門後二十世派系實核細查重輯新譜所有遷居别地及宦商在外者伏望將逐代本系存殁生卒名字及元續配嫡庶并有事蹟可紀者備細開示函送山陰陡門寶積橋黄敬甫處或送申二馬路信和泰轉寄以便按系八譜答寄譜名奉上譜牒或同族不能週知尤希敦本君子與黄姓交知轉爲道逹不勝感被 
[招租極好地基]  
啓者美界裏虹口密臘路繅絲局對岸有地毗一方計五畝有餘西首相近何邊其河闊計一百四十尺水道極便東南北三面皆通大路若起造房屋開設行棧者車轎人等進出亦便或全租或分租皆可如諸君合意者請至裏虹口繅絲局内問帳房面議租價無不公道矣經租帳房告白 
[感謝揚名]  
吾兒抱病險惡萬分乳汁不呑諸醫莫效訪得城内殷萃田先生專擅兒科往求移趾診治果然藥到病除春成着手愧無以謝特登報章用伸微悃老八仙橋周家齡謹誌 
[東趙同春堂馳名蠟丸參茸扶陽乾健丸扶陽乾健丸]  
男子禀乾之剛女子配坤之順故乾健也乾以健行而施生乾道從男以健行爲貴遇有虧損則乾健不行則氣不壯神不足遂至腎元虚冷夢遺精滑夜溺頻多或頭暈眼花四肢疲倦步履艱難身體虚弱如是而欲求子也難矣本堂有祖傳秘製乾健丸其性補而不燥潤而不滯貫輸六脈調和五經凡五勞七傷諸虚百損先天不足後天虧損一切虚弱之症服之應效如神能培元補氣益髓壯精倘妻妾多年久而不孕者男服乾健女服坤順則陰陽合德有坎離旣濟之功天地同春乾坤得相生之道七十老翁無子者常服能多生子的確屢試屢騐誠千古第一種子良方也每丸洋一角雙料二角半小丸每兩二角廣東同春堂趙宗濟上海老巡捕房對門開張○分設杭州○蘇州○温州○江西○鎭江○無錫○江陰○蕪湖等處寄售賜顧請認趙同春堂招牌爲記 
[名帖寄售]  
吳荷屋中丞成親王所藏北宋初拓歐書化度寺銘爲海内第一世所罕見又線斷本皇甫君碑較三監本多二十餘字均付石印在京都楊梅竹斜街錢錦盛紙店天津錦盛祥南紙店上海棋盤街文瑞樓書坊蘇州漢貞閣碑帖店新泰米店寄售所印無多賞鑑家請速購取 
[七折八扣晋裕衣莊]  
本莊揀選原典估衣專辦時式定做新衣自運粗細皮貨加工重料承蒙賜顧者認棋盤街北 
[大東惠通銀行]  
啓者本銀行資本英金二百萬磅又公積英金二十二萬五千磅總行開設在英國倫敦外國總董係怡和行之開錫惠恩利行之恩利公平行之愛未生匯豐銀行之麥格林前沙遜行之沙遜都阿行之都阿共六位上海董事係怡和行之司密沙遜行之馬士美最時行之國夫公平行之百露斯脱共四位所設分行在香港孟買格拉吉打新加坡檳榔嶼長崎神户横濱厦門福州天津等處凡各種房産貨物等皆可向本銀行作押欵并各種銀錢來往又本銀行可代客收存銀洋存三個月者付息三厘存六個月者付息四厘存十二個月者付息五厘特此布聞經理本銀行事務人陶耳薄啓 
[英華書館告白]  
本舘開設將届卅年矣其開崛起羣材陶鑄實繁卽如今秋海關考試與考者五十餘人惟本舘之學生王某獨占魁名進電報局者二人皆上選學測量等藝爲當軸所器識良材必遇良工方始有成非虚語也今定廿一日歇學新正十九日開舘明年略改舊章另延孝亷郭慶培先生爲漢教習專課漢學每日一點鐘禮拜六全日餘皆英學俾諸生於英漢兩學各有所得束脩如前按月五元就學者向四馬路卅三號慕先生處報名可也 
[房屋地基業廣公司]  
啓者本公司董事現欲請人承造洋房六所在虹口崑山路其式樣大小可向本公司寫字房便看其承造之信外面寫明崑山路承造洋房字樣其信送至本行其價大小任憑董事自有權衡其信收至本月廿二日正午爲止經理本公司事務之仁記洋行啓 
[靈騐小兒回春丹廣東普仁堂小兒回春丹]  
小兒之病最甚驚風身熱痰升兩手抽搐雙目直視甚爲危險本堂此丸心誠保赤加功泡製揀選眞珠犀牛黄麝香梅片琥珀金箔一切通竅　痰安神定魄之品故能藥到回春扶危救急料眞價亷○每丸洋一角廣東普仁堂分設上洋棋盤街開張 
[廣東仙壽窩立刻痊愈心胃氣痛散]  
此散本窩獨得秘方專治心胃肝經諸般氣痛應騐如神永不復發經騐多人凡患斯症者皆由肝鬰氣滯或木乘土位或痰食停積中宫或包絡受邪是以證有寒熱食積痰飲蟲疰致病多端甚則目眩肢厥顚頂抽胸閉難舒嘔噦交作治無良法每成難愈此散最能達肝理氣不論新染故發一服二分清茶送下立刻全愈除根永不復發眞乃濟世之靈丹也每瓶洋一元中瓶六角鋪分上海英大馬路興讓街口 
[始創禮阿公戒烟酒]  
包戒洋烟藥酒 
洋烟流毒之甚有心世道者誰不悼之雖多妙方良藥欲挽頽瀾於旣倒然其用意之深方法之良曷若英國善士創議禁戒鴉片會之　禮阿君等耶本軒濁得其秘依法製之故顏其名曰禮阿公戒烟酒也凡新老一切烟癮者投之必中百病弗生准在一月内夙患盡絶無異超苦海而渡慈航有志戒者幸勿疑之每癮一錢酒價一元用法備詳仿單廣東杏林軒監製分設上洋抛球塲 
新正月十八日錢洋並匯銀票行情列左 
新匯劃收市七錢二分五三七五 
銀拆　四分 
洋找頭　七錢二分六 
錢找頭　九百五十文 
市錢一百三十九千文 
卡錢一百三十八千文 
衣牌一千零十文 
銀行電匯銀票四先令零二五 
銀行現銀票四先令　三八 
銀行三十天期票四先令零半 
銀行四個月期票四先令零七五 
新正月十八日進口船禮拜二 
奶打　輪船　由香港　　　公司 
西多　又　由東洋　禪臣行 
萃利　又　由長江　麥邊行 
北京　又　由寗波　太古公司 
江天　又　由寗波　招商局 
拱北　又　由汕頭　招商局 
江裕　又　由長江　招商局 
十九日出口船禮拜三 
祁門　輪船　晚往長崎神户橫濱和衆公司 
怡生　又　下午往寗波　怡和行 
萃利　輪船　晚往長江　麥邊行 
拱北　又　晚往厦門台灣　招商局 
新盛　輪船　晚往烟台　招商局 
福和　又　由長江　怡和行 
通州　又　下午往寗波　太古公司 
二十日出口船禮拜四 
西及笠　輪船　晚往神户橫濱　老太古公司 
江天　又　下午往寗波　招商局 
江裕　又　晚往長江　招商局 
和生　又　晚往汕頭香港省城怡和行 
廿一日出口船禮拜五 
賽局麥魯輪船　下午兩點一刻開往東洋等埠　日本公司 
益利　輪船　晚往長江　廣豐行 
鄱陽　又　晚往長江　太古公司 
保定　又　晚往汕頭厦門太古公司 
二十二日出口船禮拜六 
廣利　輪船　晚往香港省城　招商局 
元和　又　晚往長江　怡和行 
 
 

Page 9

 
 
[金陵官報]  
　　正月十二日厘捐局候補道歐陽霖揚州保申局趙濟川運河堤工局莫繩　勷辦上海機器局潘學祖謝期滿加考甄别松江府恩興統領老湘合字等營舒永勝後營陳元祺副前營章文秀新兵後營副將蔣永和無米營叅將土鳳祥遊兵營遊擊莫長靑勷辦江南機器雲南候補府張慶勛上海來辦理徐州官運分銷同知桂培召六合縣裘宗　丹徒縣王芝蘭全椒縣彭廷弼各位均到統領新湘等營陳　　委署　山縣張瑾銷府發審差赴任署南匯營都司彭桂堂三位均辭委辦楚西鹽卡候補同知嚴作霖安徽知州羅士瀛分省補用通判歐　介江浦　程鑫各位均見候補道沈瑜慶楊兆鋆均禀知今日學堂開學委署藩庫大使吳善植禀知候補縣丞兪明謙丁母憂十三日將軍豐會淮揚道劉候補道楊鍾琛提中恊謝濬畬江陰協鍾明亮太湖恊徐耀廷統領曹德慶各營營官瓜州張華照三江顔士玉孟河王鶴年洪河于國靖狼山徐　魁金山楊俊德池州施占琦揚州左軍守備陳兆連和州周心培海分司徐紹垣句容縣汪樹堂漕轅營務處署宿遷縣蕭仁　叩謝拿獲福　案内蒙保以補缺後以直隸州知州用興化縣劉德澍華亭縣吳成周卸署霍邱縣同知丁壽愷鹽大使方期由揚來各位均到見統領龍殿揚鹽經歴鄒傳頲均見管帶皖岸全椒緝私巡勇遊擊郭廷忠管帶滁來全緝私巡勇　守謙淮揚鎭標中營遊擊桂林均到雲南候補府張慶勛無采營叅將王鳳祥委辦楚西鹽卡候補同知嚴作霖安徽知州羅士瀛知縣張貴誡均辭副將鄧善端叅將權可仁叩謝先鋒官督轅牌示皖南鎭總兵史　　撤省察看遺缺本部堂查有堪勝提鎭候補副將徐士衡又鹽捕營都司曾德麟病故遺缺查有儘先叅將徐連科均署理十四日揚州保甲局候補道趙濟川運河堤工局莫繩孫辦皖岸督銷丁葆元提督趙三元赴松江正任揚州府陳卿雲赴蘇松江府恩興通判劉人僑赴汜水丹徒王芝蘭華亭縣吳成居各位均辭淮安軍捕通判姚紀衡辦邵伯厘捐知縣范桓三位均到十五日候補道曾廣照赴蘇查勘各件勷辦上海機器局藩學祖管帶皖岸全椒緝私巡勇遊擊郭廷忠管帶滁來全緝私巡勇潘守謙四位均辭淮揚鎭標中營　擊郎桂林新河口楚皖查騐鹽巡檢易魏喬到十二圩來都司何開元交卸新兵後營事各位均見太湖恊徐耀廷知府陳琦赴三陵橋金山營遊擊楊俊德狼山營遊擊周廣才狼山中營中軍徐殿魁洪湖都司于國靖揚州營左軍守備陳兆連句容縣汪樹堂六合縣裘宗圻祥雲輪船李家泰送曾廣照赴上海各位均辭泰興厘捐同知聶徽琨孔家涵厘捐通判姚壽春灣頭厘捐知縣許廷楨靖江厘捐兪熙太湖縣金士翹知縣成策達浦回均到○ 
[痛懲惡少]  
　　秦淮之東文廟在焉時值新正燈市羅列魚龍鳥獸刻畫如生持賣街頭往來似織士女往觀途爲之塞前日午後有二三少婦弓鞋得得仙袂翩翩綽約多姿丰神絶世見者疑爲洛浦凌波之女漢皋解佩之人正　亍中途忽有以手指搔其妙處者回眸顧之不識誰何行未數武復如前狀急握其指使不得脫大呼同伴捉得其人蓋一少年約廿歲潛伏行道者背後伸一掌於人叢中作此輕薄之事衆婦大怒一婦扭其髮一婦握其胸一婦以左右手擊雙頰數十其聲淸越以長且擊且訴途人聞而和之良久不肯釋有解事者勸粥粥羣雌暫息玉手何必因此無耻之徒而令纎纎皓腕有告乏之虞耶不如令彼長跪通衢向女菩薩頂禮膜拜庶稍伸娘子軍氣燄當較勝於握拳用武也婦笑允其說某惡少無可如何只得　黄金膝拜紅粉粧不待禮儀之畢已抱頭鼠竄而去觀者如　咸鼓掌稱快 
[善迓天和]  
　　謹啓者敝堂接奉杭垣朱松巢大善士惠函因久患咳症近更增劇請符調治祈求速愈樂助熱河急賑洋二百元由愼餘莊交來囑爲彚解該大善士素具善心隨緣樂助今復慨輸急賑以救生靈天佑吉人定占勿樂有喜來書并云俟病愈之後再　完愿續助善舉展誦之餘莫名欽佩目下四小兒候輪北上須籌足二萬金大善士慷慨解囊施當其時功德尤爲無量獲福自可操劵除備函復奉靈符外謹 
報章遥深頌禱 
[上海六馬路仁濟善堂籌賑公所施善昌謹誌]  
[三謝册捐]  
　　謹啓者敝堂分送咸有一德捐册叩募常年施醫給藥經費兹自十四日至十六日三天之内蒙本埠曁松江嘉定鎭江楊州各大善士陸續交來計收回捐册三十八扣洋一百元七角銅洋三元錢四百十文心心相印祗應滴滴歸公善善交孚尚望　源賜助多多益善謝謝難名仰荷慈光曷其有極福　善慶定徵禄壽綿長功以德培謹代病黎禱祝附登日報藉達微忱上海六馬路仁濟善堂董事施善昌謹啓 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十七年十二月三十十八年正月初一初二初三等日京報全録]  
　　宫門抄○江督劉等奏欽奉諭旨謹陳辦理情形摺○川督劉奏查明鄉試未中年老諸生摺○浙撫崧奏報省城得雪情形片○漕督松奏遵旨祀謝河神摺○將軍裕等奏奉吉兩省揀派大員帶兵會哨巡查邊界情形摺○直督李奏請將重犯暫緩處决再行提證審辦片○蘇撫剛奏請給獎片○粤督李奏請議卹片○十二月三十日○恭王等謝賞荷包恩○帛公假滿請安並謝議敘恩○召見軍機皇上明日丑正二刻至奉先殿行禮寅正至堂子行禮辰初三刻至慈寧宫行禮辰正三刻升中和殿受禮太和殿受賀巳初二刻至大高殿壽皇殿行禮畢還宫午正升乾淸宫入宗親宴○正月初一日○恭王等謝賞八寳荷包恩○淸安假滿請安○欽天監奏風從艮地起主人壽年豐○召見軍機皇上明日卯正二刻入座吃肉畢至南海皇太后前請安畢還宫○初二日○禮王等謝賞八寳荷包恩○慶福明桂各假滿請安○召見軍機皇上明日卯正二刻至壽皇殿行禮○正月初三日○恭王謝賞神肉恩○果勒敏景善各假滿請安○瀾公徐致祥各請假十日○芸公啓侯霍穆歡各續假十日○遷公請假十五日○錫侯烏拉喜崇阿各續假十五日○松森續假五日○召見軍機皇上明日卯正至紫光閣筵宴畢至皇太后前請安畢還宫○○頭品頂戴兩江總督臣劉坤一江蘇巡撫臣剛毅跪奏爲欽奉諭旨謹將辦理情形恭摺具陳仰祈聖鑒事竊臣等承准兵部火票遞到光緒十七年八月初八日内閣奉上諭朕恭讀世祖章皇帝御製勸善要言一書仰體天心特垂明訓精詳切實俾斯世遷善改過一道同風實足變澆俗而臻盛化惟原編祗有淸文特令繙書房加譯漢文發交武英殿刊刻成書兹據奏刷印完竣裝潢呈覽着每省頒發一部交各該將軍督撫照式刊發各屬學官每月朔望同聖諭廣訓一體敬謹宣講用示朕欽承祖訓輔教牖民之至意等因欽此仰見我皇上與人爲善正本淸源跪誦之餘莫名欽佩當經劄行藩司敬謹照式刊刷兹據刷印完竣呈送前來竊惟爲政之道首以正人心端風化爲本江蘇風氣南北各殊文秀者難免趨於浮澆樸直者又或隣於强悍論其氣習雖有不同而當其賦　之初性無不善州縣爲親民之官學官有師儒之責全在平時宣揚聖教俾可薰德善良日臻上理欽惟我皇上仰承心法宥密緝熙昭聖祚聖述之遠謨闡庸德庸言之精藴四表光被萬善統宗臣等疆寄忝膺職司風教化民成俗首在陶淑性情方今時事孔殷苻未靖道德齊禮實爲有　且格之原惟有欽遵諭旨頒發各屬飭令各學官每月朔望與聖諭廣訓一體敬謹宣講實力奉行以挽澆風而臻聖治合詞　摺具陳伏乞皇上聖鑒謹奏奉硃批知道了欽此○○頭品頂戴四川總督臣劉秉璋跪奏爲查明辛　科鄉試未中　老諸生循例開單恭摺仰祈聖鑒事竊照鄉試未中年老諸生例准查明年歲具奏前准禮部咨嗣後老生恩賞比照捐納貢監已滿十科之例量爲變通必須入學年分查係三科以前者方准入單具奏其有甫經入學並入學在三科以内者雖年例已符概不准開列以杜浮冐而昭核實等因通行遵照在案本年四川省舉行辛卯科鄉試所有應試年老諸生凡年未合例及入學在三科以内者照章扣除惟查有墊江等縣恩賜副榜黄正心等六名俱各三塲完竣未經取中調閱原卷文理均尚通明經學政臣核對入學册籍年歲合列並與新章相符據署理布政使德壽開單詳請具奏前來臣查黄正心等幸際熙時欣逢盛典靑氈勵志均深蛾術之功皓首窮經更奮鵬程之路旣耄年而勤學隨多士以觀光洵爲聖世祥徵實本作人雅化已符年例宜沐恩施除造册咨送禮部外理合繕具淸單恭呈御覽伏乞皇上聖鑒勅部核覆施行謹奏奉硃批禮部議奏單併發欽此○○崧駿片再浙江省本年自入冬以來暢晴多日農民正當布種春花之際望澤甚殷兹於十一月初三日酉刻起至初四日辰刻止彤雲密布瑞雪繽紛平地隨落隨融高阜積不成寸菜麥藉以滋培春花可期長發外省各屬是否同沾除行查報到歸入雨晴摺内奏報外謹將省城得有瑞雪緣由附片陳明伏乞聖鑒謹 
奏奉硃批知道了欽此○○頭品頂戴漕運總督奴才松椿跪奏爲遵旨祀謝河神禮成專摺覆陳仰祈聖鑒事竊奴才欽奉光緒十七年十月二十二日上諭松椿奏節逾霜降各廳汛一律安瀾一摺本年伏秋大汛河湖增漲松椿督飭在事人員設法疏消竭力防護仰賴神靈庇佑工程一律平穩裏下河秋成豐稔實深寅咸　發去大藏香十五枝交該漕督祇領前詣河神廟敬謹祀謝以答神庥餘着照所議辦理該部知道欽此奴才謹於十一月十五日恭齎欽頒藏香十五枝親詣河神廟敬謹祭告默陳聖主報祀之誠伏願靈貺屢臻河流順軌江北士庶咸沐皇仁無任歡忭頌禱之至所有遵旨祀謝緣由理合恭摺具陳伏乞皇上聖鑒謹奏奉硃批知道了欽此○○奴才裕禄長順濟禄富爾丹跪奏爲奉吉兩省揀派大員帶兵會哨巡查邊界情形恭摺奏祈聖鑒事竊奴才等查奉天吉林兩省每届冬令　省會哨前經奏准改派協領大員届期前往兩省接壤處所公同會哨在案兹届應行會哨之期奴才裕禄揀派花翎協領英凱帶領馬隊官兵前往兩省指定扼要處所與奴才長順富爾丹遴派記名副都統花翎佐領富　會哨巡緝去後現據該協領英凱佐富陞等會禀於十月二十日齊抵梨樹城子地方晤面會哨現在奉吉兩省沿邊内外均屬安靜並無賊踪該協領英凱會哨事畢帶隊由沿邊一帶回省佐領富陞亦於會哨後帶隊回省報經奴才等覆查無異謹將委員會哨情形會銜恭指奏聞伏乞皇上聖鑒謹奏奉硃批知道了欽此○○李鴻章片再靜海縣民人岳雙苓前因向小功堂伯岳元　迭次訛詐致令氣忿莫釋吞服洋烟身死將該犯岳雙苓依刁徒無端肇釁平空訛詐致被詐之人自盡例擬絞監候彚入光緒十五六年秋審擬以情實奉旨停勾復入十七年秋審仍擬情實岳雙苓胞叔岳元謙現以岳元翼係被梁春山等謀害斃命岳雙苓屈打成招等情控經步軍統領衙門咨直審辦並准刑部來咨岳雙苓一犯已奉旨勾决查岳雙苓向岳元翼迭次訛詐致令氣忿自盡蓋已自認不諱定案數載該犯之父母妻子從未翻控其非冤抑可知乃岳元謙於事隔數年之後憑空挿訟赴京控告顧係希　延案久稽顯戮惟人命至重旣經翻控應將該犯暫緩處决提同應訊人証解省飭發保定府審辦以昭詳愼據按察司周馥具前來應請旨准將岳雙苓一犯暫緩處决理合附片具陳伏乞聖鑒訓示謹奏奉硃批著照所請刑部知道欽此 
○○剛毅片再蘇州等屬辦理賑撫又光緒十二年分冬漕海運又開濬吳松江河道各案在事出力人員節經開繕淸單分案奏請給獎迭經吏部核議分别准駁奏奉諭旨咨行遵辦均經轉行遵照各在案兹據蘇州藩司鄧華熙詳稱賑撫案内之紳董楊欽弼海運案内之太倉州知州程其　江都縣知縣林之衡開濬吳松江案内之從九品羅源等四員現據分别查明聲覆及改請獎叙詳請奏咨給獎其各該員履歴淸册前已隨案咨部現在請免另造等情前來臣覆核無異相應繕具淸單恭呈御覽合無仰懇天恩俯准　勅部分别給獎　抄奏移咨吏部查照外謹會同兩江總督臣劉坤一附片具陳伏乞聖鑒訓示謹奏奉硃批吏部議奏單併發欽此　○○　瀚章片再前署廣東高陽羅鎭總兵記名提督張樹勳前管帶樹字正營轉戰南北各省屢著戰功旋因海防吃緊來粤投効光緒十六年奏委署理高陽羅鎭總兵篆務抵任後整頓營伍愼固邊防軍民悅服迨因出洋巡緝感受風寒折回調理復染時疫醫治罔効於光緒十七年四月初二日在署身故現據海防善後局司道查　核議詳請奏卹前來臣查該故員張樹勳前管帶樹字正營轉戰南北各省戰績迭著委署高陽羅鎭印務於一切營伍事宜亦復認　整飭迨因出洋巡緝感受風寒並染時疫遽爾身故殊堪憫惻合無仰懇天恩俯准勅部將前署高陽羅鎭總兵記名提督張樹勳照軍營立功後　勞病故例議卹以昭　勸日自逾格恩施除將該故員履歴咨送部科查核外謹會同廣東巡撫臣劉瑞芬附片具陳伏乞聖鑒謹奏奉硃批張　勳着　部照軍營立功　積勞病故例議卹欽此 
 
