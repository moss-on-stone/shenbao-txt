# 1900 - 261 - 4909858

 

Page 1

 
 
[中國守舊維新之人均不得其要領說]  
　　中國初無守舊維新之名也自日本變法後其名始流及中國然中國雖有是名而並無是黨所謂維新者不過欣羡西法目中國之事爲陳腐而已所謂守舊者不過眼界未擴目西人之事徒驚駭而已乃通商日久交涉漸熟喜談西法者亦日多而繩趨尺步者皆目爲維新之人一若不屑與之爲伍者維新之人亦以守舊者之如布帛菽粟陳羹土飯而無可與言於是門戶之見漸起而黨禍以興致釀戊戌年康梁諸逆臣矯旨徵兵謀偪皇太后之事未及一年而義和拳匪創亂於山東漸擾及順直一帶政府不明不急痛剿致動各國公憤京城不守慈輿西幸人民塗炭國用支絀商務敗壞未始非朝野上下之人各囿於所見有以階之厲也至今懷新舊之見者尚不明所以然之理或以口舌相爭或以文字相詆不啻冰炭之不相入枘鑿之不能容在守舊之人則曰中國閉關之時未有如是之貧弱卽通商之後吾行吾素則今之中國當猶昔之中國何至頽敗若此此皆厭故喜新之輩妄事紛更致外人得以乘間而入中國之弱罪在維新而維新之人則曰通商以後中外事事相形見絀倘不幡然改革何能自强所惜被守舊之人多方阻撓不克舉國以從以致見輕於外人而外侮不已其致中國之弱者皆守舊者之過也因是而推守舊者之心必使中國無一維新之人中國卽不難垂裳而治推維新者之心使中國無一守舊之人中國卽不難駕越五洲二者之立志非不堅其如各無學識各執一見所謂維新守舊之道均未得其要領者也何以言之中國自堯舜禹湯文武周公孔子以來禮法徧四海文明冠五洲雖屢經損益而前王矩矱至今尚未盡泯豈能一概變遷然人事之升降盛衰猶天道之隂陽寒暑有不能不變者惟視乎所變之何如耳試舉一二言之有不能不守舊者概從維新不可也有不能不維新者概從守舊亦不可也中國以倫紀爲重禮經所謂君臣有義父子有親夫婦有别長幼有序朋友有信又言婦有三從此君民不能平權男女不能平權當守舊而斷不能維新者也中國工商不若西人遠甚是宜竭力整頓且西人格致之學精於華人更宜取法當未通商以前聖祖仁皇帝尚用西人湯若望南懷仁輩推準歴數可知維新之事亦不自今日始也吾竊怪今之守舊者於名教綱常之大未必躬行實踐惟以不染西人習氣謂已足表率羣倫挽回風俗以此等人而立朝無不敗國以此等人而居鄉無不愚民又烏足云守舊耶直聵聵而已吾又竊怪今之維新者於西人工商之務格致之學未嘗涉歴而惟於起居服用之間競尚洋貨而并以耳食唾餘高談時務漸至踰閑蕩檢置倫紀於不問是直狂妄之徒保足言維新中國自有此等守舊之人以致北事如此糜爛潰敗自有此等維新之人以致流爲匪黨隂售富有之票漸萌叛亂之心中國又安望自强乎必俟大有作爲之人出俾守舊維新之事合而爲一不矯情獨立不隨聲附和庶利於因者守之利於創者改之不必泥古而因循之習自除不必求新而富强之　自立世有其人乎吾不禁馨香祝之禱祀期之已 
[本飾接奉電音]  
　　昨日太原行在及保定西安二府以大飛　傳來上諭八道敬謹譯登○八月初八日奉上諭岑春煊奏兵勇滋事奏明請旨一摺據護軍練兵瑚圖禮英山被民人梁滿住喊控糾搶騾馬審訊明確避重就輕瑚圖禮英山均著卽行正法以昭炯戒練兵滿漢各有統屬卽屬暫時兼管亦應各專責成嚴行約束豈容任其沿途滋擾此次該管之管哨各官均著交部議處如再有不法兵勇搶奪車馬及用强買賣者拿獲到案卽著岑春煊會同該管之王大臣嚴行訊鞫按律辦理以肅軍紀而安民心欽此同日奉上諭戶部尚書崇綺持躬方正學問優長同治年間由翰林院修撰洊陟卿貳屢掌文衡朕御極以來深加倚畀特摺正卿旋任盛京將軍轉吏部尚書於管理庫務及辦理部務均不避勞怨悉心供職又以引疾家居上年冬召見該尚書精神甚爲矍鑠特合在宏德以行走用資輔導旋命管理禮部改戶部尚書近復派充留京辦事大臣方期共濟時艱長承恩眷本日據勞祿奏七月二十一日以後榮祿偕該尚書退守保定該尚書因恢復無期竟於本月初二日殉節於保定蓮汀書院海能舍生取義大節無虧覽奏曷勝震悼崇綺著照尚書例賜卹任内一切處分悉予開復應得卹典該衙門察例具奏並著加恩予謚入祀昭忠祠派廷雍就近前往奠醊靈柩回旗時沿途地方官妥爲照料准其入城治喪伊孫幾人現在有無官職該旗查明具奏候旨施恩用示篤念忠貞至意欽此同日奉上諭帮辦武衛軍事務前四川總督李秉衡持躬廉正辦事公忠起家牧令洊擢封圻所至革弊懲貪民情愛戴經朕特授四川總督旋因事降革因病在告上年召見該督見其精力未衰特命前往奉天查辦事件旋命巡閱長江水師藉資整頓兵務初起特召來京該督冐暑遄行受命督師甫及至防倉皇出戰以致師出無功此實由於兵律素弛將士不能用命朝廷並未加該督以失律之咎乃聞李秉衡以兵敗潰退竟於七月十七日殉節於通州之張家　　尚未見奏報然訪聞業已　　倬　之優其何端已李秉衡著照總督例　　任内一切處分悉予開復應得卹典該衙門察例具奏並著加思予謚入祀照忠祠派廷雍前往奠醊靈柩回籍時沿途地方官妥爲照料准其入城治喪伊子幾人現在有無官職著盛京將軍查明具奏候旨施恩用示軫卹忠盡至意欽此○二十六日奉上諭吳慶坻奏保舉教職一摺四川成都府教授謝金元等旣據該學政臚列事蹟發實保薦自應量加奬叙成都府教授謝金　加恩著賞加四品銜洪雅縣教諭彭毓崿梁山縣教諭梅樹南均著送部引見署長寗縣教諭候選訓導鄧昶著候選缺後以知縣用該部知道欽此同日奏上諭山西汾州府知府員缺著胡孚宸補授欽此同日奉上諭查明李秉衡之長子二品廕生江蘇候補通判李政均加恩著以直隸州知州留於原省候補長孫李學富加恩著賞給舉人准其一體會試以示篤念忠貞有加無已之至意欽此○二十七日内閣抄奉上諭廷雍奏拳教相仇釀成大變現仍糾聚請旨飭辦一摺此次禍端肇自拳匪疉經降旨痛加剿戮兹覽所奏見拳民猶復膽敢在京津等處嘯聚殺害良民搶刼財物藐法已極非從嚴剿辦不足以懲見頑姑念拳民等多爲拳匪迫脅自應分别辦理著直隸各路統兵大員凡有拳民聚集處所勒令呈繳軍械尅日解散倘敢抗違卽著痛加剿除以清亂源而靖地方欽此○二十八日奉上諭山西冀寗道員缺著汪涵度補授欽此 
[迎護相節]  
　　欽命議和全權大臣直隸總督李傅相由滬乘安平輪船北上八月二十五日行抵天津旋於翌日受篆云云已登前報昨晚本館得天津來電悉傅相旣抵大沽口各國聨軍主帥卽派兵往迎及秉節入都又派兵護送蓋防匪人有阻行程也 
 
 

Page 2

 
 
[外部多疑]  
　　昨日英京倫敦來電云本日中國駐英大臣羅稷臣星使移書英外部略謂昨日接奉本國電傳上諭敬知皇上已傳諭各省督撫及各路統兵官著將拳匪從速勦滅不准餘孽稍留然外部大臣尚疑信叅半也 
[美人梗議]  
　　前日英京倫敦來電云日前德皇移書各國朝廷略謂拳匪變亂之後中國如仍欲言和切須責令先將釀禍之人嚴加懲處今者英法兩國俱已唯唯允從惟美利堅總統麥根利氏始終梗議不知德皇果能令出惟行否也 
[滿洲警信]  
　　日本某日報云東歴九月十四日卽華歴八月二十一日東京得烟臺電報云頃者牛莊來電悉俄軍大隊由西伯理亞西部及浦鹽斯德等處直薄滿洲日内已取道卡伊逹路夫及司托立氣賢痕司苦城分兵將齊齊哈爾三姓寍古塔琿春大孤山營口等處圍困漸次進偪奉天矣 
[議和先]  
　　日本某日報云東歴八月三十一日卽華歴八月初七日午後中國内閣大學士崑相國岡理藩院尚書内大臣裕中堂德兵部尚書敬大司馬信偕各部侍郎以下七員訪問各國駐京使臣旣而詣日本公使節轅與使臣西氏陸軍師圑長山口氏陸軍少將福島氏互談良久事甚秘密外人咸不得而知以意揆之大約卽議和之先聲或告以慶王將次回京主持和局歟 
[日皇勞車]  
　　日本某日報云東歴去月二十八日日本明治天皇特簡侍從武官長岡澤氏乘長備艦隊艦名吉野者渡海赴大沽慰勞從軍諸將士臨行降敕云此次中朝事變突起朕遴派海陸諸軍會合列國之師不避暑瘴轉戰殊方陷銳摧堅各盡其分用能直入京邸救援使臣朕甚嘉之所望將來益加奮勵深體朕意重風紀肅軍律宣揚我帝國威名朕實有厚望焉 
[日員文告]  
　　前報曾紀各國聨軍入京之後將京師各地劃爲數區歸各國分叚管轄而美其名曰假政府兹者日本某日報云日人所轄區域刻已創立軍事警務所及民政廳公舉陸軍中佐柴氏名五郎者主持一切務使良民安堵匪類潛蹤東歴九月十八日卽華歴八月二十五日柴氏出有華文告示曰大日本帝國軍事警務長官柴爲出示曉諭事照得各國出師本爲剿討匪類起見與爾等良民無干兹東自東牌樓以北西自北堂後身直至阜成門城根以北爲大日本帝國所管轄爾等良民務各安守本業不可驚惶本長官一視同仁必厚加保護以安閭閻除諭兵士實力奉行外爲此明白曉諭爾等良民務須各安管生無庸逃避倘若無故驚惶紛紛奔窜恐反不能分别良莠自取横禍也如有不法匪徒身藏兵器者一經查出卽照軍法懲治勿謂言之不預也各宜凛遵無違本衙門設於順天府内此示一出民人漸有聞風而歸者而稔惡匪徒每見携有器物貲財卽狙伏叢薄中恣行剽掠甚至白晝闖入民舍掠取飲食衣服視官法如弁髦柴氏乃復嚴加誥誡曰照得本國軍隊業已嚴禁入人居室惟聞中國不法匪徒乘間搶掠殊堪痛恨爲此出示曉諭如中國匪徒有前項情事准爾同胡同居民協力拿送本衙門本長官必盡法懲治勿得自悮再爾各胡同居民須連環作保自憑查核各居民門前須收拾乾凈不許有不潔之物如有本國兵丁妄入人室許爾居民認明面貌查明該兵丁居處來本衙門控告可也無違特示 
[日人火葬]  
　　日本某日報云京師被困兩月於兹今幸使臣保全使館無恙而好義諸君子沙塲暴骨其慘已幾不忍言矣東歴九月二十日卽華歴八月二十七日檢取遺骸行火葬之禮計使館一等書記橧原陳政海軍二等水兵河内三吉陸軍步兵大尉安藤辰五郎外交官補兒島正一郎海軍三等水兵磯貝桑三海軍二等水兵鎌田萬二郎海軍三等水兵町野兵右衛門筑紫商館員中村秀次郎排列成行付之一炬旋將骨灰携回安葬以妥出魂意者彼國風俗固如是乎 
[英員抵宜]  
　　宜昌訪事友人云數日前英員某君乘昌和輪船抵埠命駕至英飿事署小駐聞奉英廷之命查察長江一帶商務情形大約不久卽須徧歴上下游各處也 
[薇旌將發]  
　　金陵訪事人云兩江督憲劉峴帥邇因兩宮西幸具摺飭弁齎赴行在請安旋又采辦方物特委正任江安糧道署淮揚兵備道吳仲懌觀察進呈御用以伸依戀之忱江寗藩憲恩藝業方伯亦眷念闕廷禀懇制軍奏請陛見現已奉旨允准制軍遂委觀察暫權藩篆俾方伯得以馳赴山右齎呈貢品載見龍光 
[咨拿逆黨]  
　　漢口訪事友人云康梁逆黨彭桂生匿跡長江上下游散放富有匪票歛錢肥已煽誘愚民悮入彀中者不知凡幾上月某日湖廣總督張香濤制軍接兩江總督南洋通商大臣劉峴莊制軍咨文内開務飭各州縣將該匪嚴密查拿等語刻已札飭所屬地方官遵照辦理矣 
[教堂被擾]  
　　宜昌訪事友人云湖北當陽縣境清溪河畔向有某國教堂一所堂中教士自聞北方不靖卽見機而作避赴申江而令教民孟某看守堂宇洎川督奎樂峯制軍派兵北上道經彼處駐宿堂中猶幸軍律森嚴未經滋事不料此軍去後土匪會匪乘機而起將孟逐出堂中器物攫取一空孟身受重傷訴之縣署現已由縣主某大令申詳荆宜施道奭召棠觀察請示遵行矣 
[解散匪人]  
　　宜昌訪事友人云月前宜昌府陳太守其璋接奉湖廣督憲張香濤制軍札文飭卽嚴查匪類解散脅從因卽發出六言告示曰近有一類匪徒腰帶多用紅色各會名目甚多票様亦各有别富有與至善公又是錢票様式昨奉嚴札飭查徧處貼有賞格凡我水陸營勇切勿被其煽惑倘已受票在前繳銷亦不究詰設或不敢自投可向木桶抛入票上如有姓名亦可不必塗抺若與錢票相同號數亦須記得此後有人誣攀便可爲之剖晰前見匪票多張抛在水中已溼訊係改過自新業已當堂開釋務體本府苦心有票束卽繳出若竟匿不繳出則是有心從逆卽應明正典刑後悔恐已無及爲此勸諭再三其各懍遵切切 
[小隊到杭]  
　　杭州訪事友人云浙江撫憲劉景韓大中丞前因各處土匪不靖省垣防務尤不容疎爰札委武備學堂提調候補縣馮大令炘前赴東陽義烏等處添招小隊五百名上月二十日督率來省暫駐鳳山門外饅頭山隨奉藩憲惲菘耘方伯札飭仍赴武備學堂辦理提調事務 
[統領得人]  
　　杭州訪事友人云省垣新右軍統領現由浙江撫憲劉景韓大中丞札委管帶新前軍前營候補副將王協戎立堂接統協戎奉文後卽於上月二十一日由寗波防次乘舟赴省謁見中丞禀受機宜然後興辭而出 
[花縣易人]  
　　金陵訪事友人云中秋前數日江寗縣孫花樓大令忽接山左珂鄉來電驚悉太夫人已於某日在籍仙逝猶恐訃音不確一面遣家丁前往詳探虛實一面詣各憲轅面陳迨八月十八日江寗藩司恩藝棠方伯牌示轅門另委孫大令　齡接署縣篆旋於二十四日履新 
[黃陵秋色]  
　　宜昌訪事人云辦理宜昌關稅務委員羅明府奉札署理東湖縣篆無暇兼顧關差禀經荆宜施道奭觀察委王明府之屏來宜接辦○往歳城内鼓樓街及河街一帶鋪戶自八月十四日起至十六日止結綵懸燈無異上元佳節本年地方官因北地拳匪滋事不准舉行以免匪類從中肇事 
 
 

Page 3

 
 
[上海官塲紀事]  
　　日前本邑保甲總巡傅星崖明府偶攖小極遣丁投道轅請假數日藉資調理刻下已占勿藥之爻爰卽趨轅銷假照常理事○清道局委員陳明府近奉蘇松太兵備道兼江海關監督余晉珊觀察飭候另行差委所遺清道局一差已委候補知縣葉明府在泗接辦矣 
[監司謁客]  
　　昨日午後兩點鐘時蘇松太兵備道余晉珊觀察排導出城乘馬車至南市馬路工程局投刺旋又至撫摽滬軍營拜會統帶某君 
[請示濬河]  
　　本城九鋪所轄有一小河年久未疏漸形淤塞近經是處左近居民集資挑復前日浼董事赴上海縣署禀請出示縣主汪瑶庭大令允之大約日内卽擇吉興工矣 
[拐案移縣]  
　　前日藍金蘭扭沈馮氏至馬路工程局訴稱小的之妻朱氏及螟蛉女桂新被氏誘令私逃求恩追究總辦程雨村大令准詞提案研訊藍供小的係廣東大埔縣人在周浦鎭開設土店妻子朱氏完姻已歴十年今被沈馮氏誘同螟蛉女桂新逃逸無蹤叩求追給馮沈氏供小婦人係南匯縣境召稼樓人曾將次女售與藍金蘭爲螟蛉藍妻朱氏時邀小婦人至伊家閒坐現在其妻及女逃逸無蹤小的實不知情叩求明鑒大令命移解上海縣署請縣主汪瑶庭大令訊辦 
[教士之言]  
　　前日英租界三馬路監督會教堂某教士集中西教友二百餘人行教中讚美禮禮畢宣言於衆曰自今夏中外開釁以來凡我教士教民之遭害者不知凡幾兹幸李傅相受全權之命主持和議行見易于戈爲玉帛卽在指顧間諸君有高才卓見能使和議易底於成者不妨各抒所長擬就條陳於下午會於北京路思婁堂與衆共覽言畢各唯諾而散屆時會於思婁堂者約三百人同稱我輩以善勸人總期共享昇平永免兵革願聲請各國政府將此事和平商酌悉泯瓜分豆剖之見現擬將此意稟請上海道轉禀各督撫一面由教士電請各國政府俾和局得以早成並議定由各教士集洋銀五十六元作電報費 
[初訊汚衊]  
　　廣濟彩票公司執事人石友宗投英美租界公廨控稱采風報館以情同劫盗等語妄登報紙汚衊聲名請爲嚴究讞員翁笠漁直刺准詞飭提主筆人某甲昨晨原差王蘭將采風報館中人朱文標拘拿到案石訴稱采風報館有意汚衊求恩嚴究朱供情同刼盗四字係同益彩票號所登告白現在主持筆政之人因事赴太倉約禮拜三回申其中細情小的並不知悉直刺飭交人保出候禮拜三勒交囑登告白之同益票號中人到案否則從重科罰不貸 
[上海縣署紀事]  
　　日前上海縣人陳桂福有事赴杭晚間迷失歸途在街坊蹀　被巡防局勇拘解錢塘縣署縣主某大令訊悉其情派差押解來滬昨日至上海縣署投文縣主汪瑶庭大令將陳發交値日差看管聽候訊明發落一面繕給回文俾來差回杭銷差○陸樹梅上控地甲夥役王長慶鍾涵春等糾賭攫銀勒寫服辯據等情前經上海縣汪瑶庭大令訊得各有不合大加申斥將案詳銷旣而臬司朱竹石廉訪以陸樹梅或稱文童或稱職員究竟是何功名飭上海縣提訊大令奉文訊詰陸繳呈五品銜執照大令遂飭吏擬稿覆詳大略謂察核執照由監生報捐五品銜昨又以監照尚未繳呈飭差往吊○日前上海縣汪瑶庭大令招集練勇小隊三十名守衛縣署兹復諭令每日在大堂下操演各種技藝俾資純熟 
[美租界捕房紀事]  
　　前晚十一點鐘時有西人醉鄉深入行至外大橋堍無端將六百五十九號東洋車夫張炳生頭額擊破血流滿面張大聲呼救某號西捕聞聲而至將西人拘獲解送捕房捕頭騐得張受傷屬實送同仁醫院醫治西人則解送該管領事署禀請究辦○積竊張阿大混入吳淞路某姓家竊取金戒指等物携往某押鋪質錢包探孫阿星見其形迹可疑將人贓一并解入捕房捕頭令押候解送公堂禀謂讞員翁笠漁直刺訊究○昨晨舟子王阿二顧阿榮遇諸在西華德路因索欠起釁互相兇毆繼又扭赴捕房伸訴捕頭查得事關錢債一并斥退不予准理○前日吳連喜投英美租界公堂控吳連生吞没銀兩四百餘兩翁笠漁直刺准詞飭提差役訪知連生家在虹口百老匯路因至美捕房協同包探沈翠濤同往拘提 
[陸春江方伯書]  
　　純伯宗兄世大人閣下頃奉手書就筮吉旋滬上履候綏宜爲慰救　會洋銀三千元交仁和莊匯申想已察收此欵係善後局藩庫各撥一千弟與朱竹石兄共助一千應卽陳明承示辦理情形具見實事求是不避艱辛佩服之至頃朱竹翁函托轉致閣下於北上時代訪徐主政消息另開節略一紙并將原信齎呈台覽務乞代爲確訪如果幸遇卽由貴局墊給歸資如數奉繳也并以佈懇復請德安百益宗世愚弟元鼎頓首 
[電請查復]  
　　啓者信厚等昨接趙嵩丞觀察之大世兄名本貞者函開伊父於六月十七日自天津避難南旋至七月十二日在途病故現在全家坐困德州資用乏絶囑卽設法接濟云云當卽電請山東糧道尚會臣津海關道黃花農兩觀察速卽查明并乞墊付川資候示照繳此外有無别人統求查復云云除俟復到卽行核辦外謹鈔乞登報伏祈公鑒上海濟急善局同人嚴筱舫楊子萱龎萊臣施子英謹啓 
[善與人同]  
　　啓者昨奉游君必方毆陽君本王君藴如劉君延齡劉君慶汾朱君宗藩丁君泰陳君作霖函開日昨得讀貴局公啓并各章程仰見胞與爲懷仁義備至欽佩無已第各善長此次美舉僅爲江浙諸貴同鄉然亦實因經費不敷致難一視同仁並非顯分畛域是以貴啓内開如有别省善紳指明救助某省官商亦當一律核辦以期推廣等語爲難之隱人所共諒但北地被難官商各省咸有困苦之狀大概相同目前有困守都門者有流離道路者翹企拯救如望雲霓弟等桑梓關懷不忍坐視其僑寓各省同鄉諸大君子聞此慘狀諒亦咸有援手之心無如展轉需時緩不濟急惟有籲懇各善長垂念同袍推廣惠澤且各善長素來樂善歴年各省災振莫不仰賴藎籌務求一體週施均霑仁惠弟等各竭棉力僅就四川江西雲貴同鄉會商籌捐五千金頃先墊規元三千兩附呈台收順寄前途酌量拯救是所至感弟等再當仰體盛意電函各處勸募金資添助并請賜登日報若有在各省之蜀豫雲貴官商諸公及他省仁人善士倘欲共扶斯舉或隨緣樂助或向人募捐其銀請速匯上海觀音閣馬頭天順祥票號代收轉交濟急善局繕給收條一面請登日報用彰諸公善施而明經手者之心迹等因則敬等祗誦之餘仰見慈祥在抱誼重梓鄉辱在下風同深感佩除繕具收條奉呈外謹鈔乞附登報章以告天下之及時行善者上海北市絲業會館濟急善局麗萊臣施子英謹啓 
[申報館恊振所經收救濟善會捐欵八月十七日至三十日止第一次清單]  
　　八月十七日陳孟氏洋五元○十九日義記小洋一百角翁寅記洋十元○二十三日虛浮士洋一元知非子洋一元無力氏洋一元○二十四日揚州福興潤局來層仲居士韓洋九元○二十五日升大莊交來杭省無名氏洋三十元張舜琴洋一元無名氏洋七元五角○二十六日無名氏洋十元○二十七日全盛局來張堰何廣大交來金山壽昌堂洋五元趙增玉求病速愈洋十元輔善子規元七十四兩二錢無名氏洋兩元○二十九日無名氏小洋一百角汪樹志堂廿元同順義紋銀八兩銅銀八兩九錢二共兌見洋十　元七角裕厚德洋十元衆無名氏小洋五十角豫大洋三元益泰洋三元萬和洋二元大盛洋二元益隆祥洋二元成大洋二元補過氏洋二元順生和洋二元樂知軒洋一元　潤章洋一元盧成光洋一元胡雲浦洋一元恆昌洋一元江輔卿洋一元咸迪洋一元德誠洋一元德豐小洋十角隱名子洋十元○三十日周訓畬堂洋二十元蘭記洋五元　共收洋一百九十五元小洋二百七十二角規元七十四兩二錢 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前有勞鎭者投上海縣署控趙雲卿趙升甫昆季一人侵吞銀兩前晚縣主汪瑶庭大令升堂研訊勞供向在治下開立昌泰報關行光緒十九年在海參威另開一行牌號廣昌恒由司帳人趙雲卿薦伊胞弟趙升甫在行經理至二十三年臘月被升甫私自閉歇逃往日本長崎埠小的聞之卽親往海參威查對帳目知被侵吞貲本銀三千餘兩今將帳目呈電至於立昌泰報關行向來租與趙雲卿開設今欲收回恃蠻不允求恩一并究追趙升甫供稱小的在海叅威廣昌恒行執事行内各貨半遭霉爛以致虧折並未侵吞雲卿供小的與勞係親戚行在伊行内爲夥前後十年未取花紅故伊自願將立昌泰送與小的並非小的租來求鑒勞檢呈租契一紙稱伊尚欠租銀若干大令察閱帳目殊不清晰諭令各邀公正人核算確實禀覆核奪○日前鹽捕營左哨巡船在浦東嚴家橋楫獲私鹽兩船彼處土棍陸和尚鳴鑼聚衆將橋堵截與巡船上人爲難致私鹽船乘間駛逸巡船管帶某弁怒甚將一干人拘獲移請上海縣研究縣主汪大令提陸訊究陸供當時小的等實不知係鹽捕營巡船故有人鳴鑼集衆欲與爲難後見號衣始知巡勇求恩鑒察大令詰以爲首鳴鑼者究係何人陸不能對大令飭收自新所聽候查明究辦 
[上海巡局紀事]  
　　前日挑夫陳阿二不知因何至南市葉家弄楊復興錫作滋閙作主楊某忿甚控諸二十三七鋪巡防局局員邱友林二尹飭地甲傳陳研訊陳自知不合急浼人向楊服禮楊遂投案求銷○有毛玉書者租定唐桂山之屋擬開設小茶肆左近老虎灶主某姓以其有犯行規向之理論旋復控諸二十三七鋪巡防局局員盛雨村二尹研訊之下令毛遷居他處并著唐將押租洋銀若干元繳出昨已傳毛至案如數給領 
[法租界捕房紀事]  
　　南翔人陸德晉之妹陸氏自幼寄養於姨母朱楊氏家旋經陳雲山娶以爲室至去年臘月被陳押入英界胡家宅梅春里五十四號門牌阿雙所開野雞妓院取去洋銀二十五元時陸氏之懷孕八月至本年正月用藥墮胎幾至殞命前日與兄途遇縷述苦况其兄卽偕朱楊氏投訴捕房翌日解送公堂讞員朱森庭明府飭包探至英界恊提龜子阿雙鴇婦陳三寳一併帶回押候研訊○竊犯王阿桂朱阿明前經明府訊明昨日著各枷號一月期滿責釋○屢次犯竊之施阿連前經明府訊明昨日著枷號一月期滿責釋○小偷陳阿大經包探解請訊懲明府著重責四百板卽行開釋 
[英美租界公堂瑣案]  
　　鳳仙髦兒戲館主郎孟松積欠工部局四季捐洋銀五十一元及電燈費銀十五兩延久不付工部局執事人投報捕房捕頭遣某包探將郎拘獲解案請追讞員翁笠漁直刺商之梅繙譯官諭令如數繳呈卽予開釋○六百號華捕禀稱昨日馬夫王阿松與一幼婦同乘馬車招摇過市實屬有違租界章程小的爲特拘案請究王阿松供此車係應桂馨所置昨應妾欲自已拉　小的因與並坐尚求鑒察直刺謂應妾蕩檢踰閑無恥已極本應嚴究姑從予寛著罰洋銀十元○包探張天林顧福其同禀前日王阿根陳春生陳仁泉周金林沈雲生等在馬立師路向陸仁卿訛詐不遂用刀戮傷頸項又將陸雲廷王榮郎所携洋銀二十五元二角悉行攫去一百十號印捕見而拘拿被傷左手後經小的等協同擒獲今特解請訊辦直刺判將王阿根責一千板押捕房一年陳仁泉責六百板押捕房半年陳雲生陳春生各責五百板押捕房三月周金林責三百板押捕房三月均俟期滿分别遞解原籍○包探張才寳禀稱日前談如玉家失去婢女阿林旣而在四川路粤妓李阿蘇家尋見將李扭入捕房今特解請訊究談供此婢於二月某日被人誘去曾報捕房至今未獲昨日始在李妓處遇見是以扭案請究李供此婢由粤人何氏領來賣與小婦人計身價洋銀一百六十元立有契據現何氏已回廣東求鑒直刺將婢交談如玉領去李妓所出身價洋銀候提何氏到案追給○英商鴻源紡纱廠執事人控稱前向陸杏橋定購子花一千包已付定銀五百兩延不交貨請卽究追直刺提案研訊陸供曾與席利生合股辦花請提席到案自能料理昨晨原差將席提到直刺研詰之下席供鴻源所定子花一千包内有小的經辦之五百包業已交清陸尚欠小的洋銀九十六元反被誣攀求鑒原告訴稱前付定銀實交席手直刺商之梅繙譯謂銀旣由席過付且與陸有帳糾葛限三日内協同理明違千未便○包探沈阿星禀稱陳阿福竊取沈福壽之金戒指三枚銀質對時表銀練各一綢衣五件今由小的拘獲解案請究直刺判責二百板遞回原籍○六百三十一號華捕禀稱邢阿和用石塊擲傷倪阿二之面故特拘案請究直刺判責五十板○包探邵仁初禀稱王阿大在元芳路設攤誘賭經小的拘獲連賭具解案請究直刺判令枷號半月○包探顧阿六禀稱黃阿富凌虐婢女順蘭事爲小的查知送案請究黃供並無凌虐之事實因婢女素有羊癲之疾每月須發數次面上痂痕係病發跌傷求鑒直刺飭將順蘭發棲流女所醫養黃斥釋○包探趙銀河禀稱唐阿培在東新橋畔强奪鄉人劉阿金所携錢六百餘文經小的拘獲解請訊究直刺判責二百板○包探陳根保禀稱吳桂榮竊取周方生家布一疋小的見之解請究辦直刺判押七日○包探趙銀河禀稱前晚沈才生李紀生在四馬路青蓮閣啜茗與値堂人口角將茶碗擊碎故由小的拘請究懲直刺判令賠洋銀一元○包探劉森堂禀稱王阿二在虹口印度兵營前賣酒適爲小的所見拘案請究直刺判令枷號七日○包探劉森堂禀稱劉錢茂與李阿二口角用裁紙刀誤傷李臂李負痛扭交小的解請究辦直刺判責五十板 
 
 
 

Page 10

 
 
   
 
