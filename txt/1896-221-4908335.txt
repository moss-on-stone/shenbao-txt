# 1896 - 221 - 4908335

 

Page 1

 
 
[新印王叔和脉經青雲集試帖詩出售] [  圖書集成局代啓]  
　　王叔和爲西晉太醫令素以醫學著名所箸脈經膾炙人口顧輾轉翻刻貽悞良多茲從黃氏原刻及錢氏守山閣叢釐訂校讎印成善本後坿刊誤每部四帙價洋一元又全註青雲集試帖詩選擇精良雅合絶時眉樣爲應試者不可不讀之書每部四本價洋六角賜顧者請臨北巿掃葉山房及各書坊購取均可 
[四史復出] [  圖書集成局啓]  
　　四史者何史記前後漢書三國志是也本局疉印數次因字跡較别家爲大刷印較别家爲清是以購者皆爭先快覩早己消罄茲仍用潔白連史紙重爲印出裝釘每部六十册邇來紙價昻貴稍爲酌加今定價實洋四元二角售處仍在三馬路申報舘並申昌書畫室 
[論開礦之利]  
　　從來利國之道必求其源中國自古重農太抵萬物皆土中所生無論國用皆取之於農然當閉關自守之時取之於農已無不足而自通商以後外洋商賈雲集遂至利權外溢僅恃農務不足以保富矣西人首重商務與中國以商戰中非西敵日見貧乏於此而欲挽回利權不能不振興商務不知西人雖重商務尤重工藝工卽商之源也無工作者商何所藉手是以重商尤須重工然工作以機器爲最便而機器以煤鐵爲要物故重工必須講求開礦夫礦之所藏五金皆備固不僅煤與鐵也泰西李提摩太君考各國礦務按圖核算雖約略言之然經地學家查考確有把握存煤之數以中國爲首推一則中國地大物博藴藏獨富且從來未經開取故藏煤之地核算有二十萬英方里之廣煤礦如此則别礦亦可想而知無如中國風氣雖開未能一律開辦徒使有用之材埋藏不露英國存煤之地不及中國十六分之一而每年出煤獨冠各國可知謀富之道事在人爲土地之大無益也至金銀之產以美國爲最多而中國幾等諸自鄫以下豈中國金銀之礦少耶猶憶十餘年前礦務大興滬上之招股售票者幾如蟻聚蜂屯方期風氣大開足國裕民之道不難立見不料皆有初鮮終幾至一敗塗地致令現在談及開礦招股之事無不搖首咋舌莫肯解囊不知皆前此諸公之不善辦理非中國之礦之皆無把握也開平煤礦已著成效不特往來輪船之煤皆可取給於此而津地民間所用大半皆用該礦之焦炭購買較近則其價自廉現在繅絲紡織機器輪船用煤更繁將來愈推愈廣需用尤多若不廣興礦務勢必購自外洋漏巵不更大耶開平之煤雖旺然以二十萬英方里存煤之地計之猶九牛之一毛耳可知所在皆有是宜各處開挖不特免運載而皆足於用餘則售之洋人以收其利不已一舉而兩得哉至於金銀中國更日見缺乏外洋之利有去無來卽欲收回利權整頓商務亦非十年八年之事苟非開礦何以彌補前報紀直督王䕫帥奏片據委辦黑龍江漠河金廠湖南候補知府周冕禀稱該員馳抵漠河接辦礦務將前委員經手各項會同將軍等所派之員逐一確查現尙未接收清楚核計上年所得金價除開支各項外約存銀三十萬兩該員目擊江省軍務緊要擬將此欵悉數解充黑龍江京餉爲衆股商藉伸報効之忱電請具奏前來臣查漠河礦務前數年尙無起色近來出金始旺計十五十六兩年報効軍餉銀各九千兩十七年報効銀一萬五千兩十八年報効銀一萬二千兩十九年報効銀一萬五千兩二十年報効銀十萬八千兩二十一年以歴年糧貨贏餘報効銀十萬兩今該員接手伊始卽將存銀三十萬兩悉數報効洵屬深明大義公而忘私於餉需不無裨益除飭就近解繳將軍衙門兌收外理合附片陳明云云觀此知該礦商雖急公奉上亦足見該礦蒸蒸日上實有贏餘五六年來報効至五六十萬以後眞未可限量中國西北皆屬產金之地如漠河者亦九牛之一毛苟能各處倣辦則將來報効者奚止數百萬數千萬所謂百姓足君孰與不足也惟礦師之延請不易礦股之聚集爲難必准民辦而民始能鼓舞必官爲督率保護而民始能信從民能信從則股分易集民能鼓舞則辦理易成寄語當軸諸公及世之擁厚資者勿以前此之各股票有始無終而致因噎廢食置天地自然之利於不問不亦大可惜耶漠河礦務卽前事之師也故曰開礦者爲利國之源也不禁拭目俟之 
[本館接奉電音]  
　　昨日午前京電傳來上諭一道敬謹譯登○五月二十日奉上諭山東曹州鎭總兵著萬本華補授欽此 
[紀日本災後情形]  
　　昨日本館派赴日本友人手椾云東歴上月十五號之夜十點鐘時岩手宮城青森三縣地震海嘯至成巨災曾據東京各電報所述以次郵請照登今悉海嘯實緣地震而起日間雖已震動然尙時發時止至晚更天旋地轉其聲幾如巨砲之炸裂以致海水衝激湧至岸上東决西盪猛烈異常海中所泊之船皆直湧上陸地陸地房屋更隨水倒坍所死之人以岩手爲最多宮城次之青森又次之或云共死六七萬人或云五六萬人負傷者尙不在內日內尙在稽查以故未詳實數也沿途電線亦損壞至數十里之遙田中禾麥蕩焉無存目下死者無論己傷者生者均待哺嗷嗷朝不保暮日廷惻然憫之賜銀錢一萬四千圓計岩手一萬圓宮城三千圓青森一千圓各處新聞社及尙義者亦募捐以振至發掘房屋尋覓死屍人夫不足當借兵力助之并聞此三縣地屬東山道而鄰於北海道故北海道亦遭殃云 
[琉球災况]  
　　日本和文日報云上月十五號奈良縣知事上告內務省云二號午後至三號午前冲繩縣大風猝發爲近今所未有飛砂走石勢若地裂天崩房屋倒塌七八百户日本及琉球各船破壞者不下三百艘人民溺死及行跡不明者二百餘名亦巨災也 
[日員返旆]  
　　長崎某日報云日本總理大臣伊藤氏博文海軍大臣西鄉氏從道陸軍中將臺灣總督桂氏太郎同乘吉野軍艦赴臺灣上月十二號行抵基隆十三號詣臺北就淡水館小駐旋往淡水新竹等處巡閱二十號赴臺南打狗埠二十一號由打狗埠至澎湖寄椗數時卽於二十五號折而至厦門因聞疫症流行不便上陸周游僅泊八點鐘許卽起椗回長崎翌日午前八點鐘時駛入崎港崎地官紳預得電信相約於五六點鐘時至大波户塲迎迓各町董事及瓊武會員各學校生徒分立縣署前迤邐至外浦町舉手爲禮九點鐘時伊藤氏等人乘人力車或投今町三菱會社員岩崎家或泊於上野屋及客士亭緑屋等旅館入夜設筵上筑後町迎陽亭宴伊藤氏等人及吉野艦長以下各人閱二日伊藤氏等人仍乘吉野艦赴佐世保及馬關巡閱然後回京 
[日本分金]  
　　日本報云去年中日之戰朝鮮人民財產受害良深前經法公使照會日政府內開貴邦所得中 
 
 

Page 2

 
 
國償金理應分撥朝鮮以爲撫卹何期貴邦全行壟斷云云今日本東京接韓京電報曰日俄兩國協商朝鮮之事日本政府已决計在中國償金內提出銀五百萬圓分與朝鮮意者其不能違法人所請歟 
[三韓新語]  
　　日本某報記上月二十二號朝鮮京城來信云安鋼壽金宗漢沈相薰李完用四大員及商賈三人倡設銀行擬集資本銀十萬圓以便徵收租稅及典圜局貨幣使用流轉與股者爲美國人及日本人其頒發紙幣等一切條規現已擬稿大約官商相輔而行也○某日中國駐紥韓京理事官唐君儀紹到韓隨有官吏二人乘日本郵船駿河九至仁川上岸拜謁英領事不日卽須入京重整中韓通商條約矣○上月二十一號韓京電告日本外務省云韓政府廢總理大臣置左右二大臣并簡李範晉爲出使美國大臣 
[粵海叢談]  
　　廣州采訪友人云聨槯使任滿後定於本月初十日回京覆命督撫憲遂趨詣天字馬頭近日亭恭請聖安舊日寅僚更紛紛爲之祖道○番禺縣裴明府之夫人隨宦在粵近忽爲二豎子所擾竟於本月初九日酉時仙游想明府情深伉儷當不免痛切離鸞矣○某日之晚譙悽鼉鼓已作蝦蟆聲忽有匪人舉火爇逢萊里昌濟堂藥鋪左鄰鍾姓家大門乘勢一擁而入掠去衣箱二口呼嘯出門及家人狂喊竊追匪已不知去向矣○恩寍衆約紳耆以匪徒在約內搭蓋篷寮開塲聚賭等情具詞控諸南海縣署縣主准詞派委查封無如愍不畏法之徒依舊肆無忌憚某日上燈後有營勇數輩行經是處賭塲見其中燈燭輝煌人多於蟻因卽入內兠捕衆賭徒卽乘機逸去只取得桌上錢若干○某日有人行過杉木欄永平安香店突聞轟然一聲有藥彈由內飛出不及趨避致中厥膝痛不可忍倒臥店門前店中人急出問之知其人係東莞給偶來閒玩致招无妄之災乃爲之出資延醫如法敷療○城西藻古廟前年從新修建堊塗髹漆金碧輝煌邇者司事復擬就廟後餘地建一戲臺估計需銀六七千不知如何籌措也○連日風雨交加怒雷勃發某日午後三點鐘許忽一聲霹靂擊去白鵝潭某渡船桅竿船中各人無不面如土色 
[旌麾過潤]  
　　鎭江訪事友人來函云長江水師提督彭紀南軍門於日前由鳩兹程至瓜洲閱視瓜洲鎭所轄水師各營伍畢乘舟東下逕赴吳淞姑蘇一帶巡閱已紀前報慈悉軍門在各處查閱事竣乘舟上駛仍返無湖鎭江爲旌帆必經之地是以鎭城文武各官預備迎迓十六日丹徒縣宗大令亦飭辦差丁役將六吉園碼頭掃除潔淨彩棚高搭遍掛明燈並將接官廳鋪設齊整以備旌麾榮蒞下午各官皆親詣碼頭鵠候城守營新兵營新湘營南字營咸列隊江于至曜靈西匿尙不見帆影飛來各營健兒遂收隊而回各官亦次第遄返十七日清晨迎迓如前鐘鳴十點遙望焦山門水光淡蕩中輪烟一縷上接層霄又見帥字旗迎風招展知憲舟戾止維時各隊中槍聲震地烟燄迷天水師各砲艇皆排泊江上舳艫相接旌旆飄揚連升巨砲少頃憲舟飛駛而來瓜洲鎭高總戎遊擊戴遊戎曁水師各營官員各駕舟迎上呈遞手版時適江中風狂浪急憲舟竟駛入新河下碇後傳各官進見略談片刻各官辭退傍晚高總戎就舟中設晚筵恭請軍門讌飲十八日鎭城文武各官均排導詣新河登舟投刺禀見移時軍門命駕登岸由大街入城先赴都統署答拜次向道署呂觀察傳諭升砲啓中門請轎至二堂依禮款接旋入花廳行賓主禮暢談半嚮鐘鳴十二下復聞砲聲送客軍門隨赴文武各衙署謝步至府縣各署均辭不敢當軍門卽命回舟十九日辰刻憲舟解維仍用小火輪帶引上駛水陸各營勇列隊鳴槍恭送 
[斬决盜犯]  
　　鎭江訪事友人來函云今春鎭江西南鄉寳堰鎭某錢土店被盜匪搶刼後店主卽投丹徒縣報案經宗大令前往履勘嚴飭通班捕役四處跴緝拘獲盜首陳錦章一名由大令研訊收禁通詳上憲解道覆勘在案本月十五日縣署接得蘇臬憲公文飭就地正法以昭炯戒大令奉文之下卽於十六日十一點鐘密傳通班差捕伺候一面移請城守營守府焦藎臣守戎帶領健兒一哨到署護衛一面飭發三梆標發虎頭監牌將該犯提案騐係正身無悞喝令褫去衣服如法綑綁卽由差役預備竹籃一隻將犯置於其中舁之前行大令隨披大紅斗篷偕守戎排導出西門往凉篷山監斬並有洋槍隊四面圍繞但聞號砲一聲而血肉已狼藉泥中矣各兵燃放排槍一周以示威武其首級當發往犯事地方懸竿示衆屍身則由善當備殮埋大令遂赴邑廟拈香呵殿回署２ 
[蕪城螢燄]  
　　揚州采訪友人云本月十三日下午某署差役夥劉某至教塲某茶社啜茗忽來一少年向衆大言曰寃有頭債有主在座諸客毋溷乃公言未畢劉卽挺身而出詈之曰乳臭小兒也敢放肆老子在此意欲何爲少年卽與劉互扭至教塲中揮拳摶擊旣而黨羽紛　　爲解勸者然暗中却助之爲虐將劉按倒於地飽以老拳四鄰覩此情形恐釀事端向之喝阻少年遂揮衆一哄而散旁有識者曰少年姓朱名小四子實青皮也至因何事故與劉爲難則局外者不得而知惟是光天化日之中竟敢放膽毆人毫無顧忌爲人上者奈何竟不見不聞乎○新任甘泉縣程大令訪得青皮地痞動輙訛詐良民實堪痛恨因特飭令親信家丁四出訪查日前復發出硃諭一道略云訪聞缺口街有混號獨脚虎等某某三名有訛詐過客情事著卽立提訊辦等情派差役前往果應手而得所謂獨脚虎者蓋跛一足这兇徒也旣解到大令卽升堂訊問獨脚虎至此虎威頓減幾如犬之搖尾乞憐大令飭各責五百板荷以巨校發往犯事地方○三義閣左近劉姓銅作開設已多年矣某日忽被隣某姓函送至江都縣典史署稱有私毁制錢情事典史某君立提至案再三研訊並卽查店中進出各貨底簿並無私毁確據遂不予深究判令荷校以示薄懲事後劉心有不甘潛令家屬至邑署乘葛邑宰公出回署突起呼寃邑宰卽降輿升座提訊劉荷校至堂申訴一切邑宰詳加研鞫將劉撫慰一番飭役開枷省釋 
[大風爲災]  
　　本月十六日下午三點鐘浦東周浦塘迤北沿浦忽起狂風一霎時天地晦暝風勢至龍華灣忽折而東過白蓮涇六里橋嚴家橋一帶所過之處浮厝棺木捲入河內六里橋有油車一所房屋二進盡被吹倒並壓斃水牛數頭有二婦在田耕作不及躱避以致不知向亦一時之災異也 
[諭拆碼頭]  
　　有王姓姚姓二巨商在虹口二十三保二圖胡家橋地方於去冬購地開工建造洋房二所欲開繅絲廠刻已落成將次招人工作其房在官路之傍後靠虹口港刻復就岸側築馬頭二一已工竣前日午刻本縣黃大令由沈家灣相騐浮屍畢呵殿回署道經胡家橋在輿中偶見該二絲廠所築馬頭有佔官河喝令停輿飭傳地保宋朱錢到輿前問爾可知該絲廠係何人所設答小的但知王姚二姓所開實不知底細大令降輿步至碼頭傍觀看一週復諭地保所築碼頭私佔官河飭匠停工令地保作速查明廠主諭彼拆卸如其不服可來禀覆地保唯唯而退大令遂呵殿而回 
[三行總會]  
　　上海建屋各作頭於五月十四日赴工部局禀請准在福建路創一公所名曰三行總會蓋以便同業中人及磚木各行互商事件免致麝聚於茶肆烟寮也至工部局董允准與否刻尙未知也 
[名醫赴杭]  
　　青浦陳蓮舫比部於二十日應蘇城某宦之聘赴蘇後卽有小火輪到青係杭省惠都轉延請悉已到蘇卽赴蘇拖帶聞比部已由蘇赴杭大約須旬日躭擱一時踵門求治者恐不無望眼欲穿也 
[徒犯過堂]  
　　日前去倉州陳直刺派差押解徒犯沈阿順來申投道轅禀請過堂勘訊當經黃幼農觀察發上海縣寄禁候示期提訊已紀前報昨日午前觀察飭上海縣黃大令傳齊刑招書役帶犯到道轅候訊少頃黃觀察升坐二堂提犯勘訊供稱小的太倉人因太倉有五六家 
 
 

Page 3

 
 
專以珠花出租以博蠅頭小的起意向某某等各家騙租珠花若干對當錢一千餘串花用無存後經各家查獲控告太倉州陳大老爺訊知亦已據實供明今蒙勘訊叩求大人開恩觀察核與來文供詞無異著令在單上畫押蓋印指摸仍回縣監聽候備文解回原縣監禁 
[權時落後]  
　　前晚三百四十號華捕送迷路小孩楊有珍至英公堂請爲安插屠别駕訊問之下孩稱揚州人年十二歲素奉天方教此次隨家中人至福建道經上海曾在同教某甲所開客棧借宿昨晚正欲乘某輪船就道不料途中失散别駕著暫行留養候家屬來案認領 
[控誘逃婦]  
　　昨晨寗波輪船抵埠有某甲投捕房控訴稱有逃婦一名爲同鄉人汪子卿所誘請爲拘提捕頭准詞飭探至該輪船將汪及婦一并拘入捕房押候堂期解訊 
[不願爲娼]  
　　滬北久安里妓女花小寳昨日午後投上海縣喊控聲稱不願爲娼求請發堂擇良婚配黃大令飭候提訊核奪 
[上海縣案]  
　　寗波人姚誥卽姚鴻卿偕姪正順投縣呈控金福景圖吞存欵一案黃大令飭提齊人証前晚倩蔣壽林剌史升堂提訊姚誥供年四十七歲慈谿縣人曾捐監生前娶林氏爲妾在治下英租界公陽里開妓院蓄置兩妓張蓮英張小娘去年因門庭冷落遷往天津仍理舊業臨行時有正豐銀票一紙計五百兩福記銀票一紙五百元並動用物件均放榮昌衣莊金福景處刻因林氏在津病故由姪正順將兩妓携回滬上住儀和客棧向金索銀不付求追姚正順供藥業生意久已失就隨嬸母到天津刻下回申金吞存欵投案作抱告餘供與叔相同姚錢氏供是正順之母亦在天津一同來滬金福景供蘇州吳縣人年四十五歲開設榮昌衣莊姚之妓院素來買衣結欠七百四十千文林鴇動身時雖寄放木件所値無幾銀票兩紙計銀五百兩洋五百元確有其事憑大老爺公斷張蓮英供年十八歲原籍寗波八歲時林氏帶來滬上撫育爲妓刻由姚正順天津帶回住在棧中不多日就將小女子衣物變賣花用故不愿再跟姚姓求大老爺作主張小娘年僅十二歲無可錄供刺史判張蓮英交官媒仍由姚誥擇良婚配張小娘給姚錢氏領回著金福景除去衣帳外再還洋五百元交保取具限狀至月底繳清兩造遵斷具結而退○江北婦人虞周氏扭婿陳流寳到縣喊控騐傷蔣刺史提訊之下供年六十五歲夫故多年所生一女許配陳流寳爲妻前年在無錫成婚移居治下南巿大馬頭陳近來游蕩不顧家室女兒度日艱難小婦人規戒之伊竟不服出言不遜用板凳打傷額角求恩騐傷女兒不願隨他度日亦求大老爺作主陳流寳供台州人年廿八歲做皮匠度日娶虞氏女爲妻入贅成婚已有二年餘岳母時常責駕小的不敢反唇求恩刺史飭仵騐看虞周氏額角稍有微傷以兩詞各執且家務瑣雜難以定斷著令回去同女來案再行訊明核奪○前有職員陸裕錕在縣控世襲雲騎尉胡蘭焚毁抵屋不肯賠償一案前經黃大令提齊兩造由蔣刺史訊供因陸有　屋一所坐落南巿十六鋪抵於胡處得銀三千餘兩前年冬火災被焚責令胡賠償三千四百元了事胡不允收押再讯在案兹已日久前日旁晚又經蔣刺史帶案復訊原告陸裕錕投請迅追胡供查向來章程註明抵押房屋設遇火災焚毁有折價理償字樣現今祇能照章措償洋二千四百元再多實係賠累不起求恩交保清理剌史飭仍還押俟覔到的實保人方可保釋 
[英廨晚堂瑣案]  
　　朱念劬扭控潘洪基卽潘茂興姦佔未婚妻前晚屠别駕升堂提訊朱訴稱小的向操藥材業母親葉氏抱病在家數年前小的曾由倪福奎葉曉山二人執柯文定葉氏爲室今年二十有三雖曾擇定婚期無奈泰山水重索聘禮洋銀二百圓綢縐衣服若干件小的力有未逮遲延至今兹訪悉潘將未婚妻誘姦有心霸佔昨日在治下望平街尋獲是以扭至案下請懲潘曾兩次向母親借洋一百九十五圓并求追給别駕披閱婚帖一週提訊葉氏供稱年二十有三父母在城內作水果生涯當十六歲時由倪葉二人作伐許字與朱然至今尙未迎娶别駕謂爾與潘有姦否答稱同住一宅被誘成姦已歴三四年生過小孩一口倪供稱小的家居浦東新塲鎭耕種爲生朱妻確由小的與葉作伐女家重索聘金等事葉皆知悉今者葉因事未到倩小的投質求賜宏恩别駕謂葉氏曰爾旣知錯本分府當格外施恩成全爾之顔面願隨朱度日否答稱一悞豈宜再悞願爲朱執箕帚幸母謂覆水難收也潘供稱小的年二十有四向爲刻字匠父母均在妻子已亡不合與葉有姦惟乞恩開一線别駕謂爾非特姦人之女尙欠洋銀將何料理答稱前年小的開刻字鋪需用甚多向朱母借洋銀八十五圓據上寫明照典起息實則按月付息三分至另券一百一十圓並無其事朱稱此欠由潘母陸續借去後補交起劵務乞併追别駕謂潘曰爾姦人未婚之妻願責乎抑願罰乎潘叩首求恩别駕判令限五個月內分期措繳銀洋共一百九十五圓延干未便復謂朱曰本分府本將爾責懲姑念尙未成婚格外從寬赦免隨飭當堂具領回家卽日完聚　旣願照繳到所欠洋銀著掌頰二十下取遵　切結送查婚帖發還借據存堂俟繳楚後塗銷○包永生與鄭陳氏犯姦經其夫鄭雲泉捉獲由二百十四號華捕拘送公堂别駕提訊之下鄭訴稱向以喚賣水果爲生前夜十二點鐘時妻子陳氏與包在房中姦宿小的知之　開房門從床上曳出包知不得了自將髮辮剪落扭住小的兇毆無奈交捕送究鄭陳氏供小婦人在東絲廠執繅絲之役昨宵時在九點鐘光景丈夫酒醉歸家見小婦人與包互談卽疑有姦剪去包之髮辮别駕謂爾不妨從實供招何必遮遮掩掩氏仍不認有姦包稱小的在某號繅絲廠當火工前晚九點鐘時鄭陳氏囑赴其家甫至客堂坐下鄭卽糾約流氓七八人將小的兇毆并剪去髮辮正在互扭之際經巡捕拘入捕房别駕喝令笞責一百板包供稱小的確與氏有姦惟日昨並未往宿别駕怒喝令將鄭陳氏掌頰二百下取具攺過不再犯姦切結逐之使出 
[法捕房發落案]  
　　山西人童金舟持刀戳傷同居之蔡金寳經大令訊供昨日蒞捕房發落提童到案照斷重笞二百板還押具攺過切結覔保釋放○偷兒吳阿福在江天輪船竊取縐紗女裙劎提到案照原斷先行荷枷一個月期滿責放○積竊張德福在英界犯案釋出未幾又至法界圖竊命提到案照原斷各笞二百板還押具攺過結勒令回籍○清插手洪仁君卽項以劬在小東門外摸竊魚販洋銀兩元當塲弋獲送捕解命提到案照原斷笞責一百板從寛斥釋不准逗遛○偷兒顧阿仁在城河浜竊取曬衣著照原斷笞責二百板斥釋不准逗遛○湖洲人劉阿六在江寛輪船行竊爲包探拘獲解經鄭大令訊供認竊二次並未責過向在新街開湯糰店昨日命提到案研訊飭探騐明腿際並無板花從寛免責具攺過結勒令回箱不准逗遛○梁天祥玉器鋪王慶全控祝三硬扣用錢洋二十元經大令訊供著繳還原洋責一百板昨日其子祝阿大繳到洋廿元從寛免責罰洋十元充公繳案之洋存候王慶全具領○烟鴇孫郁氏控朱仰山假開燈爲名竊去茶壺一把大令飭探查明禀復兹據包探查提茶壺係廣東人所當顯有不盡不實昨日命提朱仰山到案略訊還押覓保開釋○寡婦張歐氏投法公堂控夫妾沈氏不安於室捲逃出城賃居法界寳興里經鄭大令提案訊供以此事曾經玉器公所董事金理堂從中調處大令飭探查明禀覆核奪昨據包探禀稱查得歐氏故夫張子高故後有洋三百元派歸沈氏養贍之費並按月貼洋四元因夫兄張雲山從中霸阻以致涉訟大令飭傳一干人到案覆訊歐氏沈氏依舊嘵嘵爭辯大令謂本委本擬斷歸一處今爾等如此爭執勢不能同居义謂張雲山曰爾爲族長理應勸令和睦何致使婦女匍匐公庭况有玉器公所董事及爾弟之友高姓善爲調處非爾之霸阻何至如此著拖下掌頰張連連叩首求免大令飭將沈氏發清節堂留養仍遵前議派歸之洋三百元存堂生息待孤兒弱女成立作爲婚嫁之費並著張雲山按月貼洋四元歸沈氏日用又謂歐氏曰沈氏係爾夫之妾生有子女爾不得再生妬忌各遵諭唯唯而退○薛陳氏控生母陳陸氏聽從姘夫陸阿寳逼令爲娼並將衣服首飾一并攫去經鄭大令訊供飭傳其夫來案具領昨日薛貞桂投案遞禀伸訴大令命提陸阿寳到案著重笞三百板具攺過切結陳陸氏本當責懲姑念母女之分從寛免責著具攺過切結 
 
 

Page 4

 
 
將　節交還給　桂貞領回原籍○張陳氏吳阿寳吳三　在途拉客爲西捕拘入捕房經鄭大令訊供有　多　投案稱與陳氏夫婦求　投案稱與陳氏夫婦求准自行回籍大令察出並非本夫實係姘識著笞責一百板具攺過切結張陳工吳巧寳吳三寳各掌頰五十下具結勒令回籍不准復來 
[美捕房紀事]  
　　武昌路某番菜館係粵人某甲所設前晚有西人某乙昻然入坐初則呼肴喝酒意興頗豪旣醉旣飽計鈔九角八分豈知身無一文遂裝作瘋顚翻臥於地復一躍而起就桌傍小解値堂者不堪其擾告知館主喚三百四十八號華捕送至捕房原告投案聲訴前情捕頭問其可欲送辦答求免究但諭彼不再枉顧可也捕頭准之○前日傍晚有小船帮十餘人至吳淞路萬陽茶樓評理繼卽用武一時但見茶盞飛舞板凳跳躍人聲喧沸傍人咸不敢上前勸阻適包探石金榮巡至當將甲乙丙三人拘獲餘均逃散卽將所獲三人解入捕房禁押至夜半開釋○偷兒張毛毛某日竊取唐家弄第三百二十八號屋衣服等物當由事主報捕前晚經包探倪順泉查獲拘入捕房押候吊贓送廨訊究○崇明人施良貴卜居伯頓路德華里有東洋車一輛某日被姚徐扣者將車竊去姚自竊此車欲圖變賣豈知無人顧問因寄存江阿巧處前日下午經包探石金榮查獲將江姚二人一併拿解捕房捕頭令押候解送英公堂訊究○漢璧禮路小菜塲對面到有飛輪車每夕游人如織捕房仍恐人多滋事特派華捕就近處照料塲外圍有竹笆有翻砂司甲乙丙三人盤旋而上致被踏壞三百十八號華捕見之上前喝阻甲等卽與爲難因一并拘解捕房捕頭姑念初犯從寬禁押片時釋放○昨日行後甲乙二車夫停車自來水橋北首互相嬉戲四百八十一號華捕告以此地係出入孔道不得胡閙甲等不服將捕毆打因拘送捕房押候送廨訊辦○昨午包探石金榮在裏虹口查獲積竊周和尙解入捕房押候查明犯案然後解送英公堂究辦 
[仁壽同登]  
　　本館恊所接奉泰亨源交來鎭江寳盛僂因隣右失愼邀免殃及助振洋廿元又揚州陳丁氏爲亡過義母張江氏祈求冥福　湖南賑洋一百元張卞氏爲亡姑張江氏祈求冥福助湖南賑洋十元當卽彚解災區代沛恩膏先代災民叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　昨日江北船户袁兆豐　十六鋪巡防局控船夥朱留慶在船上與彭會和打架上前解勸被朱踢傷臂　　偉臣二尹立提朱至局懲辦適朱發痧暫交朱玉田保去○昨報紀留憇閣茶肆前有小船户打架致悞撞葉司馬所坐户輿　　李蘭史二尹研訊判責徐福堂五百板萬福保三百板交人保出 
[英界公堂瑣案]  
　　包探秦少卿禀稱竊賊張來英前曾犯事今又竊取陳阿桂家金表練條綢衣三件經　　緝獲人贓送請大老爺訊究粵婦陳阿桂投案訴稱小婦人雇張在家縫衣不料竟竊取金練綢衣而逸今旣到案求准領回張供稱小的係本邑人前日阿桂將金表練置户檻邊凳上小的見之貪心頓起連生絲衣褲三件一併竊之而逸求念初犯姑恕一遭屠别駕據情商諸薩副領事然後判令笞責二百板管押二月○前日小流氓方阿順朱來生强向徐永林訛詐徐無可奈何褫取紡綢褲質錢付給事後因心有不甘投捕房聲訴捕頭遣包探沈金龍將方朱拘獲押到昨日送案請懲徐投案申訴前情方朱同供稱小的等與徐係親串行徐曾向小的等稱貸洋銀故今日亦向伊稱貸自願褫褲質錢並非小的等强行剥下别駕判令各笞責一百板○包探黃四福禀稱某日小賊胡阿林竊取陳梅春沈阿毛兩家官紗褲及零星器物　由小的緝獲人贓送請究辦陳沈投案請領失贓胡供稱小的行竊情眞不敢諱節惟求大老爺恩施格外許以自新别駕判令笞責二百板管押兩禮拜○崇明人張阿春寳山人周雲春均掏摸中老手也日前串竊徐福山張正信郭阿權鮑阿才等家被窩鋪蓋衣服等物報捕後捕頭遣包探趙銀河緝獲弔出各贓送請究辦徐等各失主投案領贓張供稱小的係太倉州屬崇明縣人周供稱小的係寳山縣人旋又同供稱小的等　處窮鄉無奈學爲竊賊如蒙寬宥定當革面洗心矣别駕判令各笞責三百板管押三月期滿後分别遞解回籍請地方官約束贓物分别給失主具領○包探孔阿才禀稱前日王阿三竊取蘇州河中王桂生所泊漁船內有衣服九件錢數百文兹經小的查知送案請究桂生投案領贓阿三供稱小的係浙之寍波人素習操舟昨日悞認友船以致被拘管押别駕判令笞責二百板○包探石金榮禀稱昨日顧榮榮向船户王阿巖借錢不遂所求致在船中毆擊適經小的所見一併拘入捕房騐得王受有微傷尙須醫治故特將顧解請訊懲王扶病投案申訴前情顧供稱小的與王同業曾欠小的洋銀向索不還故與爭論别駕判令笞責二百板管押兩禮拜並著具以後不再滋事切結○石金榮倪順泉兩包探同解積竊何阿和至案禀稱此人連竊周寳如周兆金王阿其王明揚楊香蘭葉金生沈阿榮等七家洋銀報時鐘衣物各失主紛紛報捕捕頭遣小的等緝獲人贓送請訊究各失主請領失贓何供稱小的係浙江寗波人犯竊該死叩乞恩寬别駕判令遞解寗波原籍不准再來○積竊李雲生前曾犯案經某包探送請别駕訊懲今又竊取吳阿長家布衣三件經包探施奎江緝獲酷知曾在美租界漢璧禮路禮取某姓小孩手釧四枚因於昨晨解案吳投案請領失贓李供稱小的係蘇州人向以游幕爲業曾出入各衙門稱上客後因失就流落此間烟飯　無無奈出此别駕判令笞責三百板管押三月期滿後遞解蘇州原籍 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年五月十一日京報全錄]  
　　宮門抄○諭旨二道錄前○蘇撫趙奏審明囚犯按律定擬摺○川督鹿奏重慶關徵收洋稅土稅數目摺○川學政吳奏歲試川東川北各屬情形摺○閩督邊奏更換管帶片○湘撫陳奏請旌表片○五月十一日內務府國子監侍衛處値日無引見○棍貝子假滿請○安張中堂奏請開缺○掌儀司奏十五日祭奉先殿潤貝勒行禮○召見軍機呈上明日曾事召見大臣後至醇親王府上祭畢海○○江蘇巡撫臣趙舒翹跪奏爲　從謀殺期親尊長一家父子二命　明按律定擬恭摺仰祈聖鑒事竊據署　山縣知縣朱學煌詳報縣民馬良　聽從孫加濵起意謀希胞叔馬殿邦等一家二命焚屍滅跡一案當以案情重大批飭審擬解勘去後兹據該縣復訊擬議由徐州府知府詹鴻謨審轉行至寳應縣境該犯孫加濵忽患痧證報縣騐醫詎該犯病重服藥無效旋卽身死禀委興化縣騐係病斃並無别故解役刑禁人等訊無凌虐情弊詳批核案擬辦將馬良柱一犯解經臬司吳承　勘轉前來臣親提研鞫綠馬良柱與監故之孫加濵均籍𨽻碭山縣已死馬殿邦係馬良柱分居胞叔馬良田係馬殿邦之子爲馬良柱大功堂弟孫加濵係馬良柱妻兄均與馬殿邦並其子馬良田無嫌孫加濵從前借用馬殿邦錢文七分取利陸續償還本利數倍馬殿邦仍以餘利未清時常逼討嘲辱從此有嫌馬良柱因近年體弱不能耕作窮苦難度屢向馬殿邦借貸不允反被斥駡心中懷恨光緒二十一年十月二十五日馬良柱與孫加濵談論馬殿邦樫吝毫無情義孫加濵憶及前嫌起意謀害卽以馬殿邦祗有馬良田一子不如將其父子殺死可以圖分財産並自願帮助之言慫恿馬良柱允從探知馬良田之妻馬于氏回母家約定夜間下手並許事後酬謝偕抵馬殿邦門首馬良柱用刀撥開大門一同進內瞥見東屋燈光未熄馬殿邦馬良田俱已睡熟孫加濵走攏用棍向馬殿邦頭上很毆一下致傷其右耳竅相連左腮脥馬良柱亦用刀將良田胸膛肚腹右助等處戮傷馬殿邦馬良田均登時殞命馬良柱尋得契字匣一支携去收藏孫加濵慮恐事後被人看出告發復起意商同馬良柱放火焚屍滅跡隨赴廚房拾取秫稭堆放東屋點燃火起各將凶器刀械撩入火內孫加濵先自逃回馬良柱假意喊同鄰佑胡愰運等趨至將火撲滅尋見屍身信知馬殿邦分居胞弟馬殿滄並馬于氏先後赶回查看各屍有傷向馬良柱盤問言語支吾投保獲犯並在馬良柱家起出契字匣經縣訪聞差查報騐訊供詳批復訊擬議由府審轉行至寳應縣境該犯孫加濵忽患痧症報縣騐醫詎該犯病重旋卽身死委騐訊詳批飭核辦將馬良柱解司勘轉審供不諱詰無起釁别故及另有知情同謀之人矢口不移案無遁飾查律載謀殺期親尊長已殺者凌遲處死又例載有服卑幼圖財謀殺尊長各按服制依律凌遲處决均梟示又殺一家非死罪二人擬斬立决梟示酌斷財產一半給被殺之家養贍此案馬良柱挾馬殿邦借貸不允被駡之嫌輙敢聽從孫加濵起意圖分財產謀殺馬殿邦及其子馬良田一家二命焚屍滅跡查馬殿邦係馬良柱胞叔服屬期親自應按律問擬馬良柱除聽從謀殺大功堂弟並放火焚屍各輕罪不議外合依謀殺期親尊長已殺者凌遲處死律擬凌遲處死仍照例梟首示衆先行剌字孫加濵挾嫌起意商同馬良柱謀殺馬殿邦馬良田父子一家二命焚屍滅跡亦應按例問擬孫加濵除放火焚屍輕罪不議外合依殺一家非死罪二人斬决梟示例擬斬立决梟示雖已病故仍應照例戮屍梟示該犯赤貧並無財產請免追斷契字匣給領凶器刀械銷燬免追無干省釋屍棺飭埋孫加濵在監病故解役刑禁人等訊無凌虐情弊應毋庸議除供招咨部外謹會同兩江總督臣劉坤一合詞恭摺具陳伏乞皇上聖鑒敕部核覆施行謹奏奉硃批刑部速議具奏欽此○○頭品頂戴四川總督　鹿傳霖跪奏爲川東重慶關自一百三十七結起至一百四十結止四結期滿徵收洋稅土稅開呈清單恭摺具奏仰祈聖鑒事案據署川東道監督重慶關稅務張華奎詳准宜昌關鈔件內稱案奉户部咨抄奏內開重慶關月支經費請如所奏辦理並將徵收各項洋稅銀兩開列清單按結奏報仍扣足四結一年期滿開列清單奏銷不得以收支數目串入原摺以致混雜不清一面造具四柱清册分送户部户科曁總理各國事務衙門核銷奉旨依議欽此轉飭遵辦在案兹據重慶關詳稱今自光緒二十年九月初三日第一百三十七結起至二十一年八月十二日第一百四十結止所有徵收各項稅銀並土藥洋藥稅厘及支銷各欵與罰欵銀數均經按結開造册單先後奏咨在案現在四結一年期滿所徵各項正半稅銀曁另徵土藥稅厘及罰欵除照章開支各欵外實存銀數另支解赴藩庫搭解赴京交納分造册單詳請奏咨前來臣覆查無異除册分送總理衙門並户部户科南北洋大臣查照外理合會同成都將軍臣恭壽照繕清單恭呈御覽伏乞皇上聖鑒冉洋商雇用華船現由常關徵科無憑造報合併陳明謹奏奉硃批該衙門知道單併發欽此○○三品銜掌山西道監察御史四川學政臣吳樹菜跪奏爲歲試川東川北各屬情形恭摺具陳仰祈聖鑒事竊臣於上年四月業將成都歲試情形奏明在案臣於四月十六日出省歴考眉州嘉定敘州瀘州敘永重慶酉陽忠州石砫䕫州綏定順慶保寗童川龍安各府廳州凡十三栅以次試竣於本年二月二十三日回省擬將公事稍爲料理卽行按試寍雅邛三屬川東文風以嘉定叙州瀘州重慶爲最酉陽忠州䕫州各屬次之川北次第相若其中童川尤爲傑出川省試塲弊端本鑫自經前任學臣張之洞大加整頓後近年弊少於前臣尤恐日久懈生不敢稍存寬假於按臨各屬之先卽檄飭該提調認眞公事每至一處則先行剴切曉諭各該學廪保激發天良力除積習該廪生等多知重慶每於正塲點名時舉發槍替均經立時發交該提調嚴辦至於覆試各塲尤格外從嚴面試眞僞以防倖進蓋期多盡一分心力卽少一分弊竇武風則重慶爲川東諸郡之冠川北風氣剛勁順保各屬馬步箭技勇於防範間有犯者照例嚴辦以儆效尤不敢稍形寬縱內有酉忠二州䕫州綏定龍安三府向係歲科並試本届係選拔之期臣均照各屬文風擇尤擬取移咨督臣以備來歲科試會考臣於發落文武生童日勖以通經致用安分束身留心經濟之學俾得涵養薰陶以期仰副朝廷作育人才之至意所有微臣考試川東川北各屬情形理合恭摺具陳伏乞皇上聖鑒再臣上年出省時省城微覺乾旱抵眉州後卽雨澤沾足驛路所經各處年歲均稱豐稔潼川一帶間有收成歉薄之處而本年春雨應時可望豐收民情一律安謐堪以仰慰宸厪合併陳明謹奏奉硃批知道了欽此○○邊寳泉片一再各省防營更換管帶或移紥他處均應隨時奏聞歴辦在案兹查閩口水雷營管帶官選用知州方　鳴另有差遣攺委五品軍功王大慶接帶捷勝小火圇管駕六品軍功王順喜另有差遣攺派五品軍功蕭國棟接管平海中營師船管帶官候補總兵蔡康業病故卽派補用遊擊賴恩錫接管凱字右營及划　砲臺管帶官記名總兵郝長慶請假回籍攺派補用總兵廖得勝接管全牌瀨石砲臺管帶補用叅將廖宏亮病故攺委管帶福靖中前營補用叅將余宏亮兼管厦門嶼仔尾砲臺管帶官千總王笙源調充練營哨長攺委磐石砲臺管帶儘先把總鄭一龍管帶遞遺盤石砲勇另委補用守備劉燕接管新建胡里山砲臺先安護砲募撥砲勇派委南澳左營千總賴啓明管帶操練據福建善後局司道具詳前來謹附片陳明伏乞聖鑒謹奏奉硃批兵部知道欽此○○陳寳箴片再據湖南湘潭縣知縣彭飛熊詳稱據生員胡熙運等呈稱族人同知銜胡瑞龍捐田三百二十一畝照時價每畝値銀二十兩合銀六千四百三十八兩擇董事四人經理賙恤族中孤寡廢疾貧窮之人洵屬誼篤宗支懇援例旌表以彰善舉等情造具册結具詳請旌前來查定例士民人等捐貲贍族其田產準値銀千兩以上者請旨建坊給子　樂善好施字樣等語今湘潭縣紳士同知銜胡瑞龍捐田贍族値銀六千四百三十八兩洵屬誼篤宗支殊堪嘉尙覈與旌表之例相符理合據情籲懇天恩俯准建坊旌表給子樂善好施字樣以資觀感而勵風俗除將册結送部查覈外理合附片具陳伏乞聖鑒訓示謹奏奉硃批著照所請禮部知道欽此 
 
