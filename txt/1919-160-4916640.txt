# 1919 - 160 - 4916640

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[再告安福派（冷）]  
　　安福派今欲乘時把持政權阻撓和議陷中國於危亡之域安福派中人果能負此重咎歟 
　　夫安福派之不利於人口也久矣自成立以來所有舉動人孰勿悉其最要之政策不過要求黨費位置黨員要結武人趨附權勢插足生財之地謀劃自利之方而於國事民事未嘗有所措意是安福派者中國政黨中尤爲無恥者也 
　　今乃於此人心憤激之餘不思歛跡反欲乘時而起嗚呼安福派不但無恥且亦大愚豈欲眞爲今後衆矢之的耶 
[命令]  
　　六月十三日大總統令派吳炳湘兼充漕運局總辦此令 
　　又令任命周務學署新疆阿山道道尹並加副都統銜此令 
　　又令任命周務學兼任外交部特派阿山交涉員此令 
　　又令任命吕世芳署奉天高等審判廳長此令 
　　又令調任楊光湛署奉天高等檢察廳檢察長此令　　又令調任易恩侯署黑龍江高等檢察廳檢察長此令 
　　又令任命梁載熊署四川高等檢察廳檢察長此令　　又令國務總理錢能訓呈請任命陳彬爲法制局僉事應照准此令 
　　又令外交部呈請任命歐陽祺爲駐爪哇總領事應照准此令 
　　又令參謀總長張懷芝呈請任命白運昌爲陸軍第二十八師一等參謀官應照准此令 
[專電]  
　　北京電陸使電告列國同盟我已加入（十六日下午三鐘） 
　　北京電徐辭意尚未打消因叚派主張保持新國會甚堅决徐無法達其和平政策故（十六日下午四鐘） 
　　北京電各省留東海電巳到二十一處電到齊東海另有表示（十六日下午五鐘） 
　　北京電安福允周組閣要求周入黨由黨支配閣員（十六日下午五鐘） 
　　北京電某派對徐提出承認周内閣條件（一）要求内財交三部及農次（二）要求中行總裁（三）維持新國會徐否認周閣尚難實現（十六日下午三鐘） 
　　北京電王閣預定閣員名單外長李盛鐸内長吳炳湘財龔農田法朱不動交長曾毓雋敎長傅嶽棻陸海未定（十六日下午五鐘）　　北京電吳炳湘屢辭總監甚决龔心湛挽留無效擬畀以内次俾間接維持治安（十六日下午四鐘）　　北京電院令派郭則澐兼代院秘書長（十六日下午五鐘） 
　　北京電周内閣因安系爭交通未遂又翻議决以龔代兩月再改組（十六日上午十鐘） 
　　北京電曾毓雋與中行接洽允居中轉圜不卽實行新例並維持總副地位惟要求受黨支配新股全歸黨認不另在外招（十六日下午五鐘） 
　　北京電研系及己未一部分參議員因通過恢復中行條例案表决違法提出懲戒議長案（十六日上午十鐘） 
　　北京電益世執主筆潘經京審廳開訊檢官以妨害公安等四罪起訴延律師劉辯護（十六日上午十鐘） 
　　北京電于寳軒辭代長及本職已准有田（文烈）兼說（十六日上午十鐘）　　北京電駐日使擬胡維德調任（十六日下午三鐘） 
　　北京電恢復中行則例案政府决交復議（十六日下午三鐘） 
　　北京電烟酒督辦定周自齊（十六日下午三鐘） 
　　北京電陳毅電謝在庫招兵圖斷庫恰聯絡日式官亦與布人會議請速開兵來庫（十六日下午五鐘）　　北京電張壽齡辭職（十六日上午十鐘） 
　　北京電西北邊防使駐地定綏遠之包頭鎭先派一旅前往籌備（十六日下午三鐘） 
　　北京電西北邊防籌備處會交部以興辦西北航空及汽車隊向日本訂借日金二百五十萬指張庫路線作抵（十六日上午十鐘） 
　　北京電内務改擬法長朱深兼任（十六日下午三鐘） 
　　北京電津學生已上課 
　　北京電朱啓鈐續假派鄭咸代表南下接洽（十六日下午三鐘） 
　　香港電軍政府下令褫除李耀漢職位通緝解案定罪林虎十四日入肇慶卽就鎭守使職肇慶軍隊退至新興大局安寗新會知事因與李耀漢案有關已槍斃翟汪通電自辯謂李耀漢久已去職其行動與肇慶軍隊無干翟汪預備辭省長職省垣安靖全因林葆懌宣言有先開戰者彼必起抗之故（十六日下午三鐘） 
[各通信社電]  
　　北京電安福派主張以中國銀行歸彼爲交换解散新國會條件並允由中行每月接濟政費紙幣二十萬元 
　　北京電錢能訓元日電告西南聲明去職 
　　北京電唐繼堯電法律爲立國大本國會問題難以讓步惟其他事實尚可磋商 
　　北京電徐世昌仍盼望朱啓鈐來京並擬派員勸駕 
　　北京電龔心湛寒日（十四）電軍政府取消八條續開和議 
　　北京電電中行則例决定後市面頗覺恐慌 
（以上十五日以上平和通信社電） 
　　北京電徐因各督及公使等勸留巳將辭文收回　　北京電將令吳鼎昌回財次長任内務于寳軒辭兼代部務將改吳炳湘兼代（以上十五日） 
　　北京電熊克武電青島交涉失敗成都商學界請求力爭中央速謀挽救 
　　北京電改擬朱深暫兼長内務 
　　北京電今日己未俱樂部開會以參院昨日恢復中國銀行則例案到場僅十四人表决時議長報告四十四人明明少數而謂多數通過是議長違法决提彈劾案 
　　北京電昨下午公府聯席會議討論和議外交財政 
　　北京電關餘項内商定撥軍府三十萬惟銀團允先撥出使經費餘尚未撥（以上十六日） 
以上中華通信社電 
　　北京電徐意决以周樹模組閣錢段贊成閣員尚未擬及外傳名單不確聞周閣亦有俟和局略有頭緒方行提出之說暫由龔延長代理 
　　北京電周樹模允組閣將自兼内務 
　　北京電龔就職後首先通電西南促和昨謁徐商和事擬催代表南下（以上十五日） 
　　北京電徐恩元以包辦某項借欵思得幣制局被拒絶 
　　北京電朱啓鈐有十八來京說 
　　北京電擬吳炳湘内次代部務因于寳軒一派反對現又有田文烈暫兼内長之擬議 
　　北京電汪大燮謀交長新交系反對總統現屬意以汪使日 
　　北京電外部抗議使團停輸軍火以西北防務爲理由 
　　北京電陳光遠戚揚電九江罷市流氓搶米軍警防阻誤傷一人午開市秩序安靖 
　　北京電漕運局暫行條例不日公布 
　　北京電京綏局長以水鈞韶升任 
　　北京電徐樹錚通告鹽日（十四）就西北籌邊使職暫租西城順承王府舊址設行署辦公 
（以上十六日）以上中孚通訊社電 
[公電]  
　　綏定學生救國團通電學生聯合會曁各報館鑒敝處已電南北政府請事力爭並開國民大會籌議一切對付辦法期與尊處協力進行誓死不懈所望隨時指示方針以便仿辦學生救國團四川綏定分部曁七屬男女各校全體學生同叩刪印 
福建善後協會聲討黄秉榮電福州省議會轉商學各界各報館均鑒聞商會便長黄秉榮因學生調查國貨率衆毆斃多人致釀成罷市風潮際此全國一致對外稍具天良者應如何激揚民志敵氣同仇矧商會爲商業之樞紐尤當竭誠予以贊助乃黄氏居心媚外倒行逆施肇此巨變似此謬妄匪僅吾鄕人士所共棄抑亦全國輿論所不容我議會諸公商學各界務請共起聲討予以嚴懲以作士氣而儆效尤無任企盼之至福建善後協會諫 
 
 
 

Page 5

 
 
   
 
 

Page 6

 
 
   
 
 

Page 7

 
 
[法國無線電]  
　　十五日里昻電四國會議巳於星期六日草成答覆德國答案之覆文委員會全日集議由克勒滿沙氏主席將覆文編纂完竣現大部份巳送交印鑄局協約國覆文將於明日午刻交與德國代表團 
　　十五日里昻電協約國將向德代表藍超伯爵索取一注明覆文遞到時刻之憑證限德代表團於五日内將德國是否願接受協約國之條件通告協約國更可注意者此五日之限期連三日前聲明取銷休戰條 
約之限期亦包括在内故德人當於六月二十一日午刻簽定和約設德國拒絶此請協約國軍隊當立即繼續前進 
　　十五日里昻電瑞士巴斯勒消息柏林電稱福煦上將致哀的美敦書於德國軍隊後已令哈勒將軍所統之波蘭軍重復運輸通過德國 
　　十五日里昻電西班牙政府已承認捷克斯拉夫之獨立並令駐法西班牙公使通知捷克斯拉夫總統　　十五日里昻電現傳福煦上將將於星期一日晨行抵盧森堡 
　　十五日里昻電歐蘭都氏於今晨行抵羅馬歐氏與陸軍大臣晤談後延見國務總理當由國務總理將全國各地現狀詳告歐氏其後意王復召見歐氏云 
　　十五日里昻電馬賽消息汽船奥斯脫勒號於星期六日由薩洛尼加駛抵此間載有德俘三百四十人路透電 
[歐洲和議近記]  
　　十一日巴黎電四國會議巳收到審查德國答案各委員會之報告惟經濟問題之報告尚未脫稿五國外交長官今晨討論勘畫匈牙利疆界事宜賠償委員會與財政委員今日審查加入對布和約各條欵　　十日華盛頓電參議院外交委員會現正查究洩露揭布和約全文一案現疑及紐約大銀行家故已命交出與倫敦巴黎諸行來往之函件參議員波萊氏昨在參院交出和約全文一分謂由芝加哥某新聞家携帶回國參院以四十七票對二十四票議决宣布和約全文 
　　十一日巴黎電匈牙利委員皮那根氏巳答覆協約國要求停止攻擊捷克斯拉夫之哀的美敦書據晨報載稱覆文中附有條件 
　　十一日巴黎電克勒滿沙氏今晨在陸軍部與福煦上將會 
　　十一日凡爾塞電協約國與德國媾和代表已開經濟會議 
　　十日巴黎電奥國媾和總代表任納博士致書和會依從嚴峻之條件謂奥國已淪於絶望之境並及界務問題之錯雜情形 
　　十一日巴黎電德國答案之覆文拒絶將前德國殖民地委託德國代管之請求 
　　八日丹京電維也納消息國民示威反對和約條件主張與德聯合並通過决議案要求令奥國代表拒絶答定和約羣衆後在協約國委員會寓所前大呼以鳴不平 
　　七日維也納電國會開非常會議考慮和約條件議長塞資氏謂和約條件不啻宣告奥國之死刑外交總長波曷氏謂日耳曼波希米亞之喪失匪特須使三百五十萬日耳曼人受外國之控御而日耳曼奥地利亞至可寳貴之部分亦將因以失實業上與農業上之地位又謂以暴力所成國民主義之國家恒足爲和平之害末稱數月之前吾人曾向意國提出媾和草約規定日耳曼南鐵羅爾在憲法上與經濟上仍屬吾人而就軍事上眼光論之則屬中立性質意國政府向未能與吾人直接談判今望意國勿在聖哲滿拒絶討論此議波曷氏且述及日耳曼南鐵羅爾意人謀依故邦之危險謂日耳曼人殊望逐漸結好意國如日耳曼南鐵羅爾一旦被吞則雙方俱將蒙害至於加林西亞與斯蒂里亞界務問題及西匈牙利處置辦法奥國代表將建議由公民大會决之而歸中立國主持一切云 
　　九日巴黎電巴黎同聲報載稱考慮關於德國殖民地戰爭俘虜·勞動·陸海軍各條欵之委員會均巳生葳厥功决議拒絶德國之要求波蘭委員會之職務最爲困難今仍未有辦法摩萊氏贊成喬治氏關公民大會解决另具適當保證之意見美國代表里朗特將軍及勞特氏則加反對 
　　六日柯洛恩電各州會議夕起通過不與聞杜登博士宣布來因共和國之行爲杜登博士巳電致來因境英軍司令羅伯遜將軍告以宣布來因新共和國事謂將以柯白倫爲都城但目前政府地點將在維斯巴登杜登博士又稱來因共和國承認普魯士黷武主義加諸日耳曼令境之可怖責任今不欲逃避公允之懲戒但願分任對法比之賠償請協約國保護此新國以防普魯士之隂謀末謂來因臨時政府擬派委員會將一千二百萬來因人民之志願向和會陳述云 
[歐洲之過激戰記]  
　　八日丹京電愛沙尼亞軍已由東里特倫進抵特維拉河占據克勒資本與加柯白斯太之交點立陶宛軍現由南面進抵特文斯克過激軍正在退逃英桀滿倫之北軍團續取攻勢俘敵並獲戰利品甚多彼得格勒區加斯齊拉西二十哩現有戰事 
　　八日希爾新福電英軍開始沿末滿鐵路前進八日瑞典京城電里伐爾昨日消息謂英國與愛沙尼亞訂定條約規定哇基爾島由英軍占據以爲英國助愛沙尼亞款項之保障英艦五十艘現泊於希爾新福及里伐爾 
　　八日希爾新福電芬蘭參謀處宣稱過激軍進攻邊界防營多次均爲芬蘭軍所敗芬蘭巳宣布處於戰爭地位 
九日倫敦電路透電社探悉芬蘭之宣布處於戰爭地位非向過激黨宣戰不過在受逼諸境宣布戒嚴令耳 
　　八日匈京電匈國紅旗軍大戰兩日擊敗捷克軍佔據加斯卓鎭 
　　七日柏林電匈牙利斯台拉滿桀有劇烈之暴動工人不肯收用匈政府發行之紙幣被拘者數百人中有鐵路工人等七十五人業巳槍斃於是匈牙利各鐵路均宣布罷工國民委員一人奉命赴肇事地點查辦此案業巳折回因聞工人將於其入鎭時以私刑處死之也 
　　八日丹京電七日維也納消息西匈牙利有携械之農民四千人集於新根杜夫與柯勒化夫間志在推倒哇登堡勞兵政府爲防軍擊敗被殺者甚衆當道巳宣佈軍事迪克推多制 
　　七日倫敦電塞軍因奥軍進攻加林西亞曾與談判休戰未獲效果乃於五月二十九日取攻勢擊敗奥軍俘獲若干人且得有軍械子彈奥軍向斯蒂里亞退走且將特拉夫河之橋梁炸毁 
　　七日倫敦電愛沙尼亞使署通告路透電社謂愛水秜亞因德人在文登與拉摩斯克間取挑釁行動且炸毁重要鐵路橋梁故巳開始攻擊德境 
　　八日倫敦電波森省里薩附近之路橋一座業巳炸毁以阻哈勒將軍之兵取道德境前赴波蘭　　 
　　七日瑞典京城電彼得格勒消息城中戒嚴令實行極力咖啡店劇場影戲館均已閉門偵探密佈齊諾維夫氏演說勸勞動界匪特須監視中等社會且須注意同類之行動云反對革命之舉巳發生多起大艦隊之一部分現泊於里伐河口現信過激黨擬於被攻之時將諸艦炸沉堵塞河口過激黨似已决議死守彼得格勒 
[各國近事記]  
　　十一日華盛頓電羅德氏在參院調查委員會聲明彼於數星期前已得和約一份該約乃由摩根公司之台維斯氏覓得據稱僅彼與摩根氏曾讀一過 
　　十一日紐約電全國電報罷工消息多相牴觸各海電司員聯合罷工以向威爾遜總統以示威之恫嚇顯未成爲事實 
　　七日巴黎垲電罷工現狀未有更動極端派圖運動鐵路工人全體罷工不果惟鐵路用人曾開會通過决議案力斥政府外交政策 
　　八日芝加哥電全國電報與電話司員列名於商務電報聯合會者奉命於十一日一律罷工 
　　十四日哇姆斯克電政府軍巳委棄鳥發佔據該鎭正南鳥發河與比拉雅河交流處某地點此事尚未正式宣布詳情未悉 
　　十四日哇姆斯克電明日有探險隊由哇姆斯克赴北冰洋志在查測北方航海線以柯爾尼柯夫氏爲隊長同行者有法國軍官及科學家數人 
　　十四日聖約翰電維克斯維米式雙葉飛譏今日午後四時十三分啓程飛渡大西洋載有英人亞爾柯特氏美人白朗氏 
　　十五日倫敦電維克斯維米式雙葉飛機由紐芳蘭出發後於星期日晨間九時四十分降落距基爾康尼五哩之愛爾蘭克里夫登附近計飛行十六小時多由霧中經過國内要聞 
[北京通信（霜羽）]  
最近大學校長問題之紛糾 
　　自被捕學生釋放各地罷市未已已由學界風潮而轉爲商界工界之風潮學生之事可告一段落近則學生之中頗有主暑假以前上課一星期以作結束者惟須先徵求各地學生聯合會之同意作一致之行動且須俟一致同意以後通電全國故今猶未見上課之表示然學潮雖似略平而所謂「恢復五四前原狀」之問題即校長之復職者則仍未解决最近數日尚在爭持中各專門學校之校長悉皆在京原非不可復職然蔡孑民未返大家先自復職頗覺難以爲情故一致主張俟蔡孑民返校之日各校長同日返校傅嶽棻之到部也即召各校長到部籌商善後而各校長以業經辭職爲詞概不肯到於是傅嶽棻沿門往拜各校長亦皆自居泄柳以閉門羹待之惟法政校長王家駒前清曾供職學部傅因舊同事關係徑行闖入王不能避始獲一見而返校任事之請仍未之允也 
　　傅氏因各方面之情形及全國之傾向知不覓蔡孑民返校此事無從結束乃擬派秘書陳任中高醫校長湯爾和赴浙勸駕以陳爲蔡之連襟湯與蔡交誼較厚欲以二人之私情感之也然傅氏此種辦法甫經宣佈而非難又起陳任中係該部人員自無不去之理然各校長及敎職員聯合會（一）以前次與警察廳交涉之事不滿於陳（二）謂陳蔡雖屬至親而平日旨趣不合此去必無益有損（三）謂派部員往迎嫌含有命令之意味恐非尊賢之道故對於此舉一致反對湯爾和且托傳語於傅謂我非部員何必派我我可自己往勸何必與陳某同行而當傅氏見王家駒時王即面告傅氏曰足下諒不知蔡先生是何等人蔡先生抱博愛之義摩頂放踵利天下爲之但須有誠摯之情感動蔡先生蔡先生必可返校如用官場辦法則愈求近而愈疏遠反將激之使不肯來 
　　於是派陳湯赴浙之舉竟致行不過去然傅氏業在部宣佈面子上亦轉不過來無已則由敎職員聯合會上一公函謂蔡校長必須挽留但須出以誠懇加以優隆而勿派部員前往此距今兩日前之事今昔所聞則辦法雖未定而陳任中已决計不去湯爾和尚有以全體校長會代表名義往勸之說焉 
　　然而蔡孑民挽留之舉未定而胡仁源亦至今未辭胡仁源爲蔡孑民之門生且此次署理校長之命令仍由運動而來學界已深鄙之自大學敎職員學生舉起反對以爲不應奪蔡先生之席於是一般論者多謂胡氏上一辭呈即可了事即敎育部中人亦多言之然胡氏至今依然圖謀到校而其所用之手段則爲對於各校長對於大學敎職員會之拆台前者之計畫以高等工業校長洪鎔與曹陸有關係與胡氏亦有關係胡氏乃運動洪氏弗與各大學專門爲一致之行動故近日高等工業有脫離團體單獨上課之說但其所謂脫團者係校長而非學生耳後者之計畫愚前次通信（見十二日本報）末段已略述其情蓋胡氏曾長大學理工兩科敎員多係舊友此次卽著手於此使理工兩科敎員列名遞呈謂敎職員會未曾列席其所議决未便贊成又謂本校敎職員會各校敎職員聯合會爲非法機關應予解散聞此呈業上敎育部雖未見批亦已成一口實矣而胡氏猶以爲不足乃發生在校學生任玉樞等之一呈對於攻擊新校長一層自行剖辯又學生畢業生鄭滋蕃等之一呈竭力攻擊現在之敎職員謂其假留蔡之名爲把持之計而鄭滋蕃任玉樞事前皆未與知忽有此呈之披露且語語皆爲歡迎胡氏計個中人語亦胡氏之所爲故胡氏於此實力謀學界團體之分裂大學内部之分列坐得計畫成功即鳴　入大學而大學校長問題益紛糾不可解矣 
然則蔡孑民能回京乎當胡仁源力爭位置之中蔡固必不肯來而據非學界中人所言回蔡出京之前一日某武人往慰曹汝霖謂君且勿慮此事實蔡氏作祟然以某手腕有權勢之陸朗齋尚不能逃何畏無拳無勇之蔡氏故外間多謂前此蔡孑民之秘密出京必係得有危險消息者此時尤未必肯來也今日晤某要人謂此事不難解决即蔡先生暫時未返亦只有胡仁源解職而由蔡先生指定一人暫攝校務維持目前則危難悉解云云然當局之於學界本利其分裂如胡仁源之所爲亦樂於旁觀以待其變者故目前亦决不諷胡自辭請蔡覓代也至於現代校務之温宗禹前因敎職員否認避往天津已經敎育部派某秘書勸歸今有到校之說而日前發生之職員事務聯合會又有圖書館長李大釗庶務主任李辛白聲明並未與聞故校中之於温氏是否仍認其代理抑仍另行推舉尚在混沌之中但聞已有調和之說耳 
[北京通信（一士）]  
近日政潮之内幕 
　　東海前日以正式咨文聲請辭職兩院議長入府面璧東海拒不允收又備函送交國務總理然總理亦已辭職此文遂暫時擱置究竟東海何爲有此舉動是否眞迫於對外對内之兩端無可措手遂知難而退則可就吳世緗所語人者測之吳之語曰時局至此非總統毅然出爲擔當不可斯言却眞能將東海心事道出蓋東海於對外一層雖由主張保留一轉而主張簽字然巴黎會議之對德草約德既尚未承認即亦未至簽字時期儘有可以廻旋之地而况陸使來電外交似略有轉機倘能適如全國民意所希望東海亦非必堅主簽字不主保留即萬不得已而簽字東海猶有求諒於國民之意東海蓋始終認定對内有辦法而後對外不患其無辦法目前所大費躊躇者猶是對内而巳對内之中所長慮却顧者法律問題中之國會問題而已國會問題東海實主新舊兩消之說方其辭職之先數日錢幹丞嘗邀兩院議長語之曰國會已開會兩次現距閉會之期甚近閉會後能否不再續開俾藉手收捨破碎之時局兩院議長同聲答曰政府竟許國會兩次開會國會議員方稱感之不遑將來若不許開第三次之常會亦復何說但國會與元首内閣同屬國家機關之一種其不容中斷也正與元首内閣之不容中斷同現在政府如以不開三次常合要求新會則請即許舊會召集於都城如新舊皆不能許則是認元首内閣爲不可中斷而獨認國會爲可中斷安得謂爲持平錢語塞兩院議長至其黨開會報告到會之議員大憤以爲錢之總理同意案得在兩院通過者由其先與國會訂有保全之約束今口吻如此直變保全爲犧牲是可忍復何不可忍者當時推定參院議長李木齋重訪錢氏面向質問錢益窘錢窘而東海益曉然於法律問題中之國會問題斷不如其意想中之易於解决而此問題如無解决之法其他問題直無一不受障碍辭職咨文中所謂即使會議重開雙言隔閡尚多必至仍前决裂實指國會問題而言亦即東海此次辭職之眞因外間盛傳其由安福系議員通電聲明兩院議長並未贊成青島問題之簽字而起雖未嘗無因猶非其主要原因也至於學生罷課商民罷市工人罷工固出自動然其間頗有野心家欲利用時機推翻現在之政局搆造一新局面（各派皆有唯手段雖同目的則不盡同）東海非無所聞亦未嘗不驚心動魄然其本謀以爲南北一經統一直無不可了之事今見國會問題終爲南北統一之梗遂别出奇兵欲以辭職覘各方之意嚮若萬方一致表示維繫之誠意則必有所讓步有所讓步則國會問題庶幾可迎刃而解吳世緗所謂時局至此非總統毅然出爲擔當不可者無他道家欲進姑退之訣而巳然以大勢度之國會議員之不聽東海去職表面固甚齊一若因挽留東海不惜自舉以供犧牲則仍無如是之易易東海之以進爲退其效蓋甚薄也 
[周樹模組閣之形勢]  
龔心湛已實行代理 
　　兼代理之龔心湛巳於昨日（十四）上午九時到院就職矣聞龔對院中人員演說有僅能暫代十日之說則繼任總理之果誰屬實當前之一問題前日本有周樹模組閣消息係由段合肥推薦經東海同意者惟安福派中人頗多反對蓋該派數月以來對於政府措施不甚滿意推原其故因該派以爲總統係由彼黨産出一切均應採納彼等意見故政府一方面雖極力敷衍而彼派仍覺不能如意此次所以拚命掊擊内閣者直接攻錢間接即對東海表示不滿之意蓋錢與東海實二而一者也周與該派固有多少關係然究爲東海最親切最信任之人果使登臺必仍聽東海之命令不能受該派之指揮是去一錢能訓又來一錢能訓與彼派並無何等利益簡直言之該派實欲陽託擁護東海之名而隂將一切政權收歸掌握而已聞前晚安福幹部曾在府學胡同段合肥宅中開一會議合肥主帮助周樹模黨員中則多持組織完全之安福内閣王揖唐無法疏通致特赴湯山以避覬覦政權之物議惟據深知政局内情者云王即不避當局亦决不命之組閣蓋該派之用意當局固亦深知之矣至周樹模方面由當局疊次派人與之接洽聞已得其承諾雖其左右之人多尼之者而周卒不爲動亦可謂肯負責任但安福派之慾望未滿同意難關恐難穩渡耳内務部務由于寳軒代理雖見明令惟暗中已擬定以吳炳湘署内總並兼警察總監敎育總長則擬定蔡儒楷大約當繼周之總理而提出餘如國務院秘書長一席郭則澐已回銓叙局長本任暫時或由方樞代理幣制總裁聞將以李思浩補授原署財政次長一席則令本任之吳鼎昌回任云 
[安福派之論調與舉動]  
　　路透社十四日北京消息云公言報安福部之主要機關也近著論說斥進步黨爲賣路之國賊並謂其垂涎交通總長一席指熊希齡汪大燮林長民斷送中國鐵路其所言者與使館界所搜獲之傳單論調大旨相同西藏問題聞中政府近曾向英使署有所提議英使已將中國議案送致英國外交部尚未接到覆文英使署却未向中政府有何建議使館界所截獲之傳單已引起外交界之大注意不獨因其詞意激烈且因其來歷大可研究也近年齷齪事件無甚於此今日北京政局較爲鎭靜軍閥未有新舉動衆意有事時北軍不甚可恃此中情形想軍閥亦自知之蓋軍心不靖如再用兵將危及己身也又十五日北京消息云聞安福部以周樹模不願實行安福政策故擬舉王揖唐爲總理徐總統則謂國民必不贊助王民段祺瑞建議請協約國取銷禁止軍械輸入之令陳籙反對其議謂當政潮不靖之時缺少軍械實大有利於國家聞徐樹錚聲稱苟無軍火接濟則不能出京云 
[新參院急遽通過中行案]  
安福派攫取總裁之决心 
前次新衆議院安福派議員鄭萬瞻等提出恢復二年中國銀行則例案欲以此攫奪中行正副總裁且以中行爲根據爲彼派將來活動運轉資本之機關曾於一日數小時之中閉門强迫通過該案嗣以各處中行股東商界團體紛紛反對新參議院乃將該院移咨之案暫時擱起且參院已有胡鈞所提之案提出在先正付審查不應先議衆院移付之案乃近當政變迭起錢氏去職龔氏暫代總理之時（龔係安福派）彼派以爲時不可失昨日（十四）新參院開會時竟有人提起動議急遽通過此案不由反對者申說亦效前次新衆院之所爲於數小時内一讀二讀三讀通過之並即日咨逹政府請其實行此案完全通過之後安福議員狂喜非常自不必言惟旁聽席上有衆院秘書長王印川及該院掌重要職務者三四人眉飛色舞喜不自禁臨去猶摸拳擦掌現一種興高彩烈之態昨日該院表决時本不足法定人數乃含糊過去現非安福派議員憤極將提出議長違法案請求懲戒 
　　另一消息云昨日參議院開會之時有陳懋鼎者謂前次衆議院移付恢復民國二年中國銀行則例案至今未經列入日程本員臨時動議變更議事日程先議恢復中國銀行則例案陳介謂當此案交到本院之時本院已有同一性質之議案提出在先尚未議决若欲動議此案宜以一院否决之議案彼院可否再爲通過爲先决問題設若本院之議案否决則此移付案當然消滅故本員主張將移付案交審查會併案審查庶無兩院抵觸之弊胡鈞贊成陳之動議衆謂宜先表决應否變更議程再行討論主席謂贊成變更議程者舉手多數陳邦燮提起表决有疑義依法反證表决少數遂討論大體陳介謂本員所以反對者非反對全案也乃謂不應將參議院議决之中國銀行則例一概抺消羅鴻年主張先付審查陳懋鼎主張不付審查主席以不付審查表决多數遂即日行二讀三讀會全案成立 
[京華短簡]  
北京通信社消息最近醖釀中有二項借欵俱係兩千萬欵額（一）爲某方面訂借之美欵二千萬元（一）爲以京漢路抵借日欵之二千萬元一說政府以財政困窮軍餉緊急已達極點聞有將京漢鐵路抵押日本借欵二萬萬元之議不日卽可成立 
庫倫陳毅昨有電報告據稱日前東南部蒙古代表在赤塔會議布里亞特代表亦參加此議聞其會議之結果决定組織布里亞特政府並寛籌餉械募編蒙軍十餘營藉資抵抗黑督鮑桂卿亦來電報告謝米諾夫近日又行活動月初在貝加爾州西境開布里亞特人種會議討論結果决定分兵三路侵犯蒙邊謝氏刻與沃木斯克政府密訂借款軍餉充足邊境胡匪聞風往投務乞訓示辦法 
曹章陸三人免職命令上雖託言辭職其實慰留後俱無辭意免職後始補辭呈且聞曹之辭呈至今尚未補上據外間傳說此三人均擬一同出京游歷日本 
北京法政專門學校代表黄炳蔚月初曾至漢口與武漢學生團有接洽事項日前忽被漢口軍警捕去聞事前鄂督王占元曾懸五百元賞格捕黄京中學生團聞訊已去電責問王督未有回音 
　　前北京大學文科學長陳獨秀被捕一事現已三日而警廳方面始終未發表此事眞相陳君爲國中提倡新文學新思想之健將其言論素爲歐美人士所稱許此次忽遭逮捕駐京各西報代表及路透訪員皆往警廳探問先後共五六人皆不得見惟主動捕陳君者爲警備總司令部及至總司令部剖云本司令部並不知有此事現都中謡言紛起多疑軍警當局有意借此爲摧殘新思潮地步也 
[中美新聞社北京雜訊]  
　　中美新聞社十三日北京通信云奉豫魯皖直及長江流域三省督軍昨（六月十二日）聯電徐總統敦促收回辭文以維大局直魯皖各省長亦咸有電到京措詞如一總統現决不辭職願爲國盡力惟准錢總理辭職而已至於繼任一節聞安福部尚無一定主張總統則欲周樹模組閣周係翰林出身舊學家官名尚清白其同僚屬交通系惟周已數年不在政界故無充分之官僚氣味安福部若不能謀得總理一席勢必竭力安置其人物於各部中但交通系亦欲得閣員一二席然安福部勢力較大恐非其敵耳 
陳獨秀在新世界被捕後仍拘留在檢察廳並無消息可得記者昨晚親徃探問候一小時半一無所聞廳中人云此係中國案件外人毋須與聞也學生方面因陳之主張太激烈不能附和故暫時無表示學生今欲扶助總統及政府中之守法份子而陳之主張必欲破壞一切另行建造以符合其心理今日學生聯合會代表云陳之被捕另有原因不可以與此次風潮相提並論因此祗得暫作壁上觀耳 
　　昨日下午學生開一聯合大會議决派遣代表分往津滬學生團報告此次罷市風潮中北京學生要求各節巳達到目的曹陸章去職如再相持不下是無異反對總統自身照目下時局京中學生咸願即日回校上課學生此舉並非對於辦理外交之失當而羣起反對一事者有所退讓此節本與津滬學界共表同情已囑所遣代表特爲致意免致扶助總統之自由黨份子其愛國行動反爲急激派所利用至於不可收拾京中本有一黨派爲激烈份子黨勢甚盛但其中通人實居少數亦非如罷市中之他埠有工界團體參預其間京中商會本與學生團聯絡一氣一方効忠於總統一方求政 
 
 
 

Page 8

 
 
治之革新據今日學生會中宣言此次示威主動其主眼爲建設的非阻碍的提倡國貨之舉商學界仍一致進行北京各市街中皆有學生負販團出現肩上有白色小標貼注有扶助本國實業等字樣此種負販團手挾术盤上陳牙粉等物封於小紙包内包上亦繪愛國及勸用國貨種種圖樣且其人手持共和國旗問有揭示徐總統肖像者設使各埠罷市風潮不息勢且波及北京據昨日各外國銀行買辦宣稱中國各銀行巳宣佈自下禮拜起一律罷市以與津滬各埠共表同情云北京官場得津滬罷市消息後大起恐慌惟恐京中商界亦取一致行動尤慮其擾亂軍心因各軍隊巳有蠢焉思動之勢警察總監吳炳湘因特通告京師總商會諄勸竭力維持現狀照常開市際此時局危險幸勿再事紛擾云云 
[津埠開市後之會議]  
　　天津商界已於十四日照常開市下午四時半紳商學敎四界聯合會假總商會開會到會者三十一人首由彭一山報告昨日同葉蘭舫卞月庭晉見省長於保護學生要求同意曹省長云學生此次舉動純係愛國且極守範圍亦足見其程度日高至保護一節本省長願負完全責任云云報告畢衆無異議彭一山隨又聲明因事退席復公推王濬明爲臨時主席繼山夏芹西君宣讀報界前入聯合會之來函主席付表决衆贊成又讀公敎救國團加入聯合會來函主席付表决贊成並提議上兩件覆函無異議吕其昌提議女界有願加入時應如何諶志篤云女界若加入須有團體尤須宗旨相同否則不能承認馬千里云女界並未加入何必預爲討論學生代表韓君云此時聯合會是否爲成立主席云此爲討論會非成立會韓又云可否先推起草員擬會中章程主席表示贊成韓君又云聯合會究以如何爲宗旨主席付討論當由馬千里等先後表示意見討論結果本會以監督政府喚醒民意促息内爭力禦外侮爲宗旨復公推王濬明夏芹西馬千里爲起草員敎界代表主張起草後先行油印分送各界以資研究衆贊成學生代表又提議對於章程未成立以前亦可繼續開議並主張派員調查賣國賊證據以便提起訴訟孫俊卿云現在各界未齊不妨俟到齊時再行研究衆贊成學生代表韓君又提議學生演說巳經進行各界可以同時出發馬千里云紳商界對於演說不甚特長學敎兩界可以擔任夏芹西云本會既曰聯合不必分别界限楊曉林表示贊同王卓忱擬議演說由聯合會指定以免冒濫明日學生演說團出發紳商界可以加入不必限制人數主席並提議演說出發時間韓君報告下午四點至六點七點至九點韓君又提議各處搭蓋蓆棚演說主席主張仍宜借用宣講所及各敎堂並提議演說團係臨時組織不必限制各界隨意出發衆贊成陳牧師提議各戲園應由本會通知認可演講團演說張國體云各戲園與鄙人均甚相熟如給我權限我能擔任衆認可馬千里提議關於聯合會經費用欵須預爲設法捐募數千元以備應用主席主張從長計議又討論章程提前通過下星期三日開成立大會衆贊成復討論良久至六時閉會 
[濟南勒令開市之風潮]  
　　自國賊罷免電報傳來官府以民氣稍平即擬勸令開市昨晨由軍政兩署發出布告謂本日准江蘇齊省長眞電南京上海均巳開市又准直隸曹督軍曹省長眞電天津已一律開市各等因查各省既巳恢復原狀本省商學界前日所請求各事巳爲電達中央現曹陸章等亦巳由政府罷職各界自應注重地方治安一體照常開市貿易以維秩序倘有不逞之徙從中煽惑即責成軍警嚴拿究辦云云但商學界以國賊僅予免職仍未懲辦况拒絶簽字政府尚無决定之表示斷無遽行聞信欲至警廳有所陳述行至舜井街北口被軍警攔截不得前進學生等跪地哭求相持數鐘堅不放行不得已折而西行擬赴道署而見唐道尹至院前復被軍警截住學生仍一齊跪地大聲哀懇所有旁觀諸人亦相率而跪塞滿街衢此時適有一婦人亦於人叢中伏地痛哭相持又一鐘之久軍警見無法阻攔遂即放行既至道署門前跪地以待移時傳言道尹外出請各回本校學生遂一律退出斯時城内外自中等以下各校學生約五六千人齊集西門大街討論進行方法時官府巳將西門關閉各街巷口皆有軍警把守負槍實彈不准行人來往所有學生均截在師範學校迤西該校迤東各號則由軍警强迫下門照常貿易每家有軍監視商埠亦然然商家巳下决心雖勉强開門旋即一律關閉並有以清理賬目暫行歇業等條粘貼門首軍警實無法干涉時數千百學生仍困在西門大街男校學生分列道北女學生分列道南蹲坐地上聲稱此次風湖商家犧牲無數資本國民抛棄無數心血所要求條件未得美滿結果曹陸章雖罷仍未懲辦禍根不去人心未饜今日之會非督軍省長明白表示將要求條件代向政府電陳完全達到則學生等永不挪移半步無論如何炎熱如何困苦雖駢死街上亦所不恤大衆鼓掌一齊贊成維時赤日當天炎爍蒸人學生類皆汗流浹背又以終日未進飲食聲嘶力竭眼眶多腫計自下午一鐘起至三鐘時警察廳長宋憲卿親往勸解學生詢以商家貿易各有自由權何忽勒令開市又日前警商各界開會議决各不干涉何忽有此種舉動宋廳長答言勒令開市本出長官意旨余率令而行不能違背諸生可歸本校嚴守秩序每校派代表二人同余面謁督軍省長妥商辦法學生一致贊成各校派出二人立候同往廳長仍令學生即時歸校學生恐受詭騙舌辯移時終難融洽各代表即行散去宋見無結果亦即退去最後由張督軍沈省長親涖婉勸再四譬喻學生仍以要求不遂終不回校沈見無法挽勸亦卽回署後由學生提出條件六條齎送督軍省長要求履行（一）要求電請中央釋放滬上被捕學生（二）撤去監視各校之軍警（三）學生演說自由軍警不得干涉（四）啓門閉門任之商界不許軍警再加干涉（五）青島問題不簽字（六）不再取締報稿並聲言請省長督軍即時答復若要求不遂永不回校移時經督軍省長完全承認並由敎育主任陳雪南擔保學生歡呼起立遂相率回校商家於罷市之日已相率負荷茶食諸物齎餉學生至昨日風潮愈急學生困苦益甚商家復於西門大街兩旁徧設茶水以供軍警學三界之用又以學生羣萃西門以内相率擔負茶水汽水菓品食物分餉各生絡繹不絶迨下午六鐘忽傳警廳將送飲食者抓去數人商家大動公憤羣集警廳門前約數千人詰問緣何被捕又一齋跪倒爲被捕者請命當由保安警察隊長張受騫出言確無其事諸君萬無誤會商家力求保證張君當衆立誓大家見事既不確又感張君高義遂一齊致謝相率退去又學生昨晨出發巡行街市時飲食難進炎日之下跪起匍匐身强者頭昏目炫身弱者精竭力疲竟有一師範學生某於赴道署時在院西大街當場斃命臨絶時猶大呼救國不止一天慘象萬家悲聲無異三呼渡河時也聞柩楟水月菴中事後當議哀悼又一學生於跪求時頭昏身倒經衆扶起已氣息奄奄遂抬往本校性命尚不可保又聞芙蓉街中英藥房因閉門歇業軍警强令開市不從一隊官竟用槍托將門上玻璃搗碎店主向之詰問並要求賠償隊長理屈賠洋四十八元了事又西門大街瑞蚨祥號因罷市之日學生哀求閉門不從各界大憤日昨各商家門首竟發現一種紙條勸商家勿與交易現該號雖順從輿情閉門停業即此一端足見魯商家之熱潮也 
[九江罷市續聞]  
　　九江罷市風潮醖釀巳久十二日方始實行上午商會辜副會長即率同各帮帮董赴各商店强迫開門衆商以此次罷市純出商人自動惟一目的無非爲懲辦國賊現在要求事件尚無保證决不能自生自滅辜仍强迫開市謂如不速開即請官廳以壓力對待於是激成衆怒當以辜與外人有密切關係此種無恥之徒非以武力對待不可一時呼打之聲不絶於耳或擊以耳光或揮以老拳辜情急逃往租界避匿下午商會復開緊急會　衆會董亦責辜孟浪遂無結果而散辜氣憤不平復往報告官廳並聲明辭職於是軍政會議責成九江縣知事警察廳長維持秩序是日各校學生召集會議分段擔任維持以補警察之不及並列隊遊行高呼商民萬歲沿途演講聞者莫不動容次早袁知事即請紳界領袖齊集商會磋商善後問題不謂辜仍到會是時旁聽者數百人咸謂辜販米出口不顧民食致米價騰貴此等人爲不民所共棄於是呼打之聲復起並要求取銷辜副會長得商會領袖允諾風潮稍平而善後問題仍無結果旋往招商局會議紳界萬靜函要求袁知事速出佈告曉諭人民方能開市袁不負責推紳界前往勸導衆不允次議由各帮帮董分赴各店暗中勸導而袁則欲立即開市乃邀韓警廳長偕往各店强迫開門致被工人痛擊一時磚石交加幾遭巨禍幸得學生保護始能避往租界聞袁巳將此情形電禀省長矣是日男女學生演講遍地皆是並有學生站崗維持行人秩序（因小工罷工恐滋事）上午道署印就政府罷免曹陸章命令張貼於市人心稍快現商界會議以我輩目的雖未完全達到但地方治安亦極緊要似可一面開市一面電請政府實行懲辦大約明日可望開市 
[湘學潮之醖釀]  
湘省學生自罷課以後其種種行動大有再接再厲之勢雖迭經政府勸令上課然迄未遵行近日以來各校之講演團仍每日分班出外演講高等工校所編之國恥新劇亦連日排演且長郡中學等校又組織國貨販賣團實行販賣國貨此外如義勇團義勇隊等項之組織亦如火如茶又湘雅醫校所組織之救國報學生聯合會所組織之救國週刋均巳出版 
　　湘人對於救亡各策既積極進行僑湘日人遂亦會議抵制之策二端長沙縣知事稽炳元昨據偵探報告後當即函達省敎育會請即通知各學校舉動務必文明幸毋越出範軌致墮術中 
　　張敬堯昨通諭各校對於學生提出警告謂近日各校學生對於外交問題之所爲如全體罷課開會演說抵制日貨等項舉動時有越軌情事值此戒嚴時間應以地方秩序爲重倘各學生不聽拘束仍舊罷課或復有在外開會演說越軌舉動一經查覺即照戒嚴規則一律逮捕云云並於開軍警會議時由張而諭各軍警長官遵照辦理 
　　張於通諭警告後見學生仍未遵行難於處置以爲學生之種種舉動均取决於學生聯合會則根本上之取締法惟有裝該聯合會勒令解散聞此議巳經决定日内卽將訓令警廳執行竊謂張果如此壓迫違反民意則風潮之起恐不遠矣 
[寗垣開市後之餘聞]  
　　商界寗坦學商兩界之罷課罷市皆出於自動雖經軍警强迫開門各商店皆置不理此其明證乃官廳方面近日種種文告皆謂學生逼迫商店閉市甚有人借商會名義散布傳單以誣陷學生現學生聯合會因此特致函總商會請查明見復該商會復函如下逕復者頃准貴會函開以有人散布傳單並呈軍民兩長謂此次商界罷市皆出於貴會會員之逼迫並非由於自動等語接閱之下不勝駭異查此次學潮趨勢本出於愛國熱忱商界繼以罷市全城既巳一致其爲純粹由於自動而非被動自不待言當寗垣罷市第二日即經敝會任蔚文君蘇民生君季仰超君胡桂生山君四人在金陵大學向貴會當場否認被動貴會諸君想能記憶惟既有人散布傳單並揑用敝界全體名義分呈軍民兩長其爲有意誣衊居心破壞無疑除由敝會設法偵查的確再行嚴重交涉外用特先行逕復貴會查照希即將此函分登各報以事證明而破奸計至提倡國貨一事敝會尤極堅持昨巳刋印通告勸令各商積極進行勿稍鬆懈一俟喘息稍定即行召集各業董討論辦法敝會責任所在决不能稍自放棄也此復南京學生聯合會 
　　學界今日午前九時許雞鳴里空地上有江北學生多人會議稱揚州第八中學校長李荃自發生外交問題惹起罷課風潮後李向善於趨勢首先示意學生聯合第五師範商業中學美漢中學組織學生聯合會會長係八中級長會址亦設八中與京滬取同一態度相持口久李慮事敗潛赴省垣窺察省長意旨詎省長疑學生有不規則舉動李逢其怒恐罪及於己隨懇敎育科某課員代撰辭呈獻媚省長孰意省長巳知底藴并不慰留李荃喪魄星夜回揚道過京口遇友自揚來告以學生正在研究校長潛逃之故李惶極幻用電話通知舍監石鳴鏞謬稱面見督軍諭令限日解散學校倘敢稍延即派兵捉拿格殺勿論石君奉命惟謹迫令全體學生出校云云該學生等互相磋議謂無論李荃誣我學生如何均可置諸勿論第厚誣督軍派兵捉拿學生格殺勿論之語則與造謡生事何異學生不柄政權原難寘諸法典然吾江北産此敗類當宣布與衆共棄内中以淮屬人措辭激烈緣李係清江浦人也 
[南京快信]  
　　參戰軍米局又派多員分赴錫滬蕪湖等處採辦大宗軍米聞定額三十萬擔此問米價仍有漲之勢 
　　龍濟光派軍需官劉某來蘇採辦軍米五萬擔省署昨通飭各關卡騐照放行 
　　北京敎育部秘書陳仲蹇今晨過寗赴滬敦勸蔡元培返京 
李督擬派參議廳長李廷玉赴京面留徐東海烟酒稅經北京事務署議决不由各稅所帶收蘇省决添設四烟酒稅所定七月一日實行 
直督曹錕電告天津復於塞（十四）日開市鄂督王占元電告武昌於元（十三）日開市 
軍民兩署連日接到各處請澈究警察毆傷學生電三十餘起均擱置未復 
省警廳長王桂林電京辭職内部于次長昨來電慰留省警廳長王桂林有與贛警廳長閻恩華對調說恐非事實 
下關警署長王固磐仍末撤換聞因王廳長力爲袒護國務院昨復電李督鈕傳善免予通緝令即日下 
江貞砲艦昨由下游開駛來寗停泊下關江中 
[杭州快信]  
　　潮鳴寺巷遊民肇禍毆斃四師軍佐李克敏及杭民錢某案内之嫌疑犯十一名經省會警廳獲解軍法課後昨由軍法課長陳影烈按名詳細提鞫楊督軍亦親出察視各犯一周現已一并送陸軍監獄寄禁 
下城艮山門一帶日間派出巡邏各軍隊昨奉諭撤回楊督軍昨午後二時復電召警廳夏廳長杭縣景知事入署商訂罷市風潮後善後事宜 
今晨紳商界陳子晋楊見心丁和甫金潤泉俞延生金溶仲等十有餘人赴督軍署承商維持地方善後辦法由范參謀長出爲招待晤談良久允即轉達督軍察核施行 
省垣綢業全體昨在觀成堂集議决定熟貨自本年夏曆六月朔起一律加價寗綢每尺售現銀七錢八分餘貨照此類推提出理由三種一因繭行林立類貪簡便轉售蘇省一因本年蠶汛歉收三分之一一因生計艱難米珠薪桂絡紡織工早增工資 
前省議會議員包芝洲在松陽原籍串同葉錫齡葉慶崇向民人黄炎詐欺取財案發判處徒刑經院判决定執行請求易刑未准現已逃逸高檢廳昨下令通緝杭商任政甫等發起修濬杭縣東鄕上塘河一帶自省垣菜市橋起至海寗州止所有隄塘壩閘澗堰均在應修之列現巳刋啓募捐 
地方通信 
[松江]  
　　違背宣言之公憤城内大生襪廠於十四日購進日本水月牌福島牌洋紗百十餘包計價七百餘兩用民船裝運入城在廣明橋塊起岸駕舉界所見鳴警停止搬運並電由第三中校學生會邀請紗業代表繆淇清到場辨認由繆轉派李某入城認出此紗委係日貨即於當晚移送商會暫收一面由縣敎育會及市敎育會聯合具名於十五日發布傳單邀請商學各界於是日午後三時假座商會籌議取締方法届時各界到會者數百人公推楊了公爲臨時主席商會會長鄭子松因病未來由楊等邀請商會司事方怡如代表與會討論之下僉以紗業界曾有以後購進日貨者即予燒燬之宣言决定當衆焚燬以爲陽奉隂違者儆並由與會之沈受伯倡議即於當日焚燬向會衆當場集得鋼元千枚以便購買引火物品經會衆一致贊成即用電話將議决各情通知鄭子松會長旋據覆稱燒燬與否須俟十六日召集業董會後方能解决在會各員極端反對主張不待鄭會長允可即予燒燬鄭聞信後遂抱病到會聲明並不反對燒燬惟須將議决案提交十六日業董會通過以苻法定手續楊等遵與鄭會長商定明日開會各校均得派遣代表與會各代表均須有發言權俾得發表意見經鄭會長一一允諾而散 
[蘇州]  
　　工校學生未散省立工校自五月二十八日罷課後學業仍照常自修一切秩序由本校學生自治會維持罷課期仙除臥病不起乃家長證明必須請假外一概不准出外外縣學生除請假者外均在校中服務前數日日問在街巾演講前兩日夜痱因有水中下毒之謡亦出外嚴防 
[崇明]  
　　學生國赴外沙講演崇明學生團於六月七日分赴各　演講勸鄕民勿買日貨赴外沙者六組每組六人第一組於十四日回團報告云在連豐鄕演講聽者二三百人受該鄕第三國民學校之招待迨至昌明鄕永昌高等小學校學生同至共和鎭演講農夫商民來聽者四五百人越日至明新學校旋至東昌鎭適逢祭關帝聽講人數最多後至强明鄕宿第二國民學校計七日中所經國民學校十二所過　十六處云 
[鎭江]  
　　日船卸煤之羣疑日昨有日商海輸一艘滿載煤炭三四千噸聞係某煤礦公司於上月間麗訂該輪裝運赴鎭交鎭源煤炭號銷售者該輪到鎭時擬在東荷花塘江干鎭源馬頭停泊卸貨尚泊江心忽有人播謡言謂東荷花塘江中被人放下毒藥並毒死大魚二尾猫子吃魚亦死等語一時鬨動通衢遠近往觀者人山人海擁擠不開並有小孩在鎭源煤號門口詆爲不愛國該號夥友某甲聞之即將小孩推倒在地衆人見此羣將該號陳設什物搗毁一空駐鎭張司令倪知事聞信之下急派兵警到場彈壓衆始散去 
[杭州]  
　　自造提花紙板之動機自緯成公司首倡鐵機繼起者日增月盛所用鐵機均來自東瀛近年武林鐵工廠已能仿造而鐵機所用之提花紙板需用甚鉅亦皆日貨杭縣吳興紹興寗波江寗蘇州等處年銷在三十萬金之外且外人明知我國不能自造價格日增不已至此而欲不購彼國之貨非停織不得勢必俯首聽命任其壟斷前經曹復階赴日調查回國後發起設廠自造預算購置機器等項美國貨須十九萬元有奇每日出紙十噸較日貨可經久十年加以種種設備須資本二十五萬元日本機十三萬數千元每日出紙八噸較美國貨少用十年並種種設備須資本二十萬元銷路除提花紙板每年三十餘萬元外可兼造婆隆紙（亦是日本産俗名馬熼紙）成本較提花板紙爲輕可爲各種紙盒之用上海一隅歲銷達三百萬元云 
[南京]  
　　警廳長之罪己文警察廳長王桂林發出布告作道歡之詞略云青島問題發生以來學生激於愛國熱忱奔走呼號冀圖挽救本廳長秉承長官訓示各方接洽分投演說目的之所在不過欲愛國言動不出常軌對於中外商民則加意保護力維秩序此外更嚴防奸徒匪類假藉名義滋擾搆煽免致發生不法行動糜爛地方此爲寗垣人士所共見自罷課以　商店罷市地方入於恐慌之境危　四伏有觸即發爲保全地方生命財産計不得不加以相當之干涉然且諄飭所屬出於和平無如人心蠢蠢宵小雜乘當驅逐解散之際一時紛亂雜糅難保不合钞數學生誤被碰撞情事地方安分商民亦不無稍受恐慌是仍本廳長籌劃未週有負天職痛定思痛實學疚心但警察職守所在亦具有不得已之苦衷各界人士事後追思當能共諒除通令所屬官警妥愼服務加意保護外合行布告周知云云 
來函 
[南京總商會來函]  
　　大主筆偉鑒頃閱報載謂散會會長蘇君錫岱辭職由陶保普繼任等語閱之殊深駭異查此次風潮發動敝會長與會黄等職責所在設法維持本無求諒於人之心而他界不知底藴之人遂時用匱名信函來相詰貴甚且散布謡言謂有辭職繼任等事徵之事實殊屬非是若不特爲聲明誠恐遠道傳聞致生誤會兹於六月十四日會董等開會討論公决由會董等函請貴報據實登載以事證明無任拜禱此布敬請箸安南京總商會會董桂望之王金韶等全體公啓 
雜評一 
[民意（邠）]  
　　民意無憑而有憑者也就民之各個人而言或不能無無意識之舉就民之大多數而言則决不能無意識無意識之舉决不能得大多數之贊同也今兹商民之罷市官廳必曰出於煽動也由於强迫也夫以官廳雷霆萬鈞之力不能勸諭壓迫而使之開豈其略無憑藉之人民能勸諭壓迫而使之閉固知非大多數之民意不可得而從同也如曰民意而可以製造也則洪憲宜乎不敗固知大多數之民意非少數所得而操縱也惟然我故願貢二義於國人一曰非大多數所贊同者勿輕於提倡倡而莫和則狃於蒲騷者敗矣一曰對於已往勿居其功無論痛心之事不忍言功也苟一自居於操縱之地位卽蔑視我大多數之民意矣 
 
 
 

Page 9

 
 
   
 
 

Page 10

 
 
   
 
 

Page 11

 
 
本埠新聞 
[全國學生聯合會成立紀事]  
　　昨日（六月十六日）下午二時各省各埠學生代表假座大東旅館六層樓開全國學生聯合會成立大會欵接敎育商工報各界人士計各學生代表到者（北京）段錫朋陳寳鍔許德珩黄日葵黄炳蔚羅國烺羅發組張伯謙（上海）何葆仁陳倫會惲震瞿宣頴舒志俠女士程孝福女士陸匀綃女士高時俠（日本留學界）廖方新王之楨凌炳鄒衛劉振羣盛世才（天津）張陽先（武昌）蔣元龍潘德芬（南京）郎寳鎏曹公瑾吳邦傑（杭州）連瑞琦黄維時陳中嶽曹烈（濟南）崔書馨卓景泰（嘉興）吳乃燮葛敬庚（松江）陳熹王同福湯爻莊居正（崇明）王歐施瑛（南通）羅元愷潘潤夫（九江）鄧毅（保定）吳震寰（吉林）吳仁華（安徽）常萬元湯志先（寗波）張其昀丁福成（河南）李仁榮李九朝（唐山）周易（蘇州）尤敦信周承澍（揚州）孔慶洙其各來賓到者尤衆敎育界有蔣夢　黄任之曹慕管翟藴玉女士孫一誠朱樹翹周志禹吳有三潘志驤李松濤江既表郭虞袁李平焦景漢顧平立誠宗一誠質怡楊清磐徐啓東李鴻儒吳仲箎朱叔源謝碧田吳吳山唐伯耆諸君商界有盧煒昌吳祥華張全國學生聯合會成立會攝影（左） 
小棠朱湘雲歐陽聰周憲章陳良玉羅祖庚徐金山黄警頑萬亮卿湯節之鄒靜齋王才榮張士德伍詠霞諸君工界有吳琢之張錦裘竺一麐胡伯承毛慶才仲其美諸君報界有戈公振馮叔鸞王兆榮邵仲輝張金海包鴻賡俞頌華沈卓吾黄介民郭步陶朱少屏諸君友邦男女來賓有東吳法科敎務長蘭金及惠中學校克樂福諸君更有李大年君代表國民大會者也三時振鈴開會（一）由段錫朋主席演說（二）由各生唱歌（三）請全場人士向國旗三磬折（四）唐炳波英文演說語調甚流暢（五）黄任之代表敎育界演說謂未來之難題不在對外而獨集乎對内方面又謂無論何種團體融洽一致最難内部一有猜疑對外即無能力（六）西賓蘭金君演說對於學生深致忭頌并望學生要求總統速成代表眞正民意之機關（七）莊夢　答詞謂政府巳無希望杜威博士曾勸我輩嘗以英文論著送英法美諸國引動友邦對我中國學生表同情又謂中國學商工各界之活躍實美國之新感想新精神有以玉成之云（八）西賓 
克樂福演說指演壇上白布大書學生等字說明學生本分可謂妙語解頣演說畢操中國語敦勸曰諸君毋忘自修（九）商界代表盧煒昌等二人相繼演說以任勞與修德兩端相勗（十）工界代表求新廠吳琢之等二人連續起言有中國工界大病不外嫉妬心保守心與無團體力之三者不知我等何日復能如諸君之公開聯合大會等語（十）（一）邵仲輝君代表報界致詞謂報紙所載數年來盡屬悲觀偶遇樂觀之處曇花一現僅成表面文章如民國五年之規復共和政體是也我　業新聞者甚喜有令人樂觀之記述然其材料自不得不屬望於在座詺學子我謂年來最足誤大局者厥惟兩句成語一則在商言商若在工者亦止可言工而不及他事矣二則學生不預政事亦屬欺人之談創此說者均别有作用在也惟去年北京大學生有兩語最足令人廻憶一曰求學不忘愛國二曰愛國不廢求學迄今不逾一年而大活動風起雲興如響斯應不可謂不甚捷然彼學生不預政事之說鄙人在數年前本屬萬分懷疑蓋中國謀噉飯處固不必讀書不必有學問也如彼武人且可不學而爲督軍爲軍長矣其必須讀書乃得有一種之覺悟者厥惟對國家事欲救國者無學不成故學生似必不能不預政事學校中有歷史歷史固已往之政事也已往之政事所應知何目前政事反不應與聞乎已往之莽操秦檜所應誅何目前之莽操秦檜反不應斥逐乎此就理論言也又學生讀書而外精神上總須有應用處上海敎育界不提倡愛國乃令學生之心神才力咸消耗於淫靡之書籍與裨乘不亦事實上至堪痛惜之一端歟至言商工兩界商則應去貴族商會而别成一平民商會此上海人士之公言也工則處此萬國勞働同盟說盛行時代我國更應急起直追俾不至以地位懸殊而見屏於世界各國之勞働界甚望商工兩界亦能早自設備如我學界之聯合開大會耳末言一羣中不免有少數不良分子乃爲一種團體所不能免之通病在團體中固應時時防止俾無害羣之馬而在團體外之觀察實萬不能以一二不良分子而輕視其全部如我國人民對舊國會所具之感想者此兩種覺悟爲我等所應同具者云（十）（二）何葆仁君謂本會非可於去賣國賊廢密約後所能中止者中國社會不良賣國賊必不能止絶故本會以改良社會正人心敦風俗爲主旨當與中華民國同終始云（十）（三）許德珩君謂吾輩宜去虚榮心而牢守堅忍心又謂吾輩不宜做官宜做小學敎員並須修德固信用以從事工商業云（十）（四）主席致謝詞請各進茶點乃偕至屋頂天韻樓下攝兩影爲紀念時正下午五時三十分云 
[敎會大學同學聯合會成立]  
　　六月十四日晚八時上海中華基督敎大學同學聯合會開成立會於四川路青年會到會者有福州格致書院南京金陵大學杭州之江大學上海約翰大學滬江大學蘇州東吳大學各同學會代表等十七人先由籌備會會長林幼誠致開會詞選舉正式職員公舉林幼誠爲會長李培恩爲副會長徐可陞爲書記高崙瑾爲會計錢保和提議報載上海各校校友會有聯合會之籌設本聯合會與該會性質相同宜與併合李培恩謂中華民國各校校友會聯合會方始籌備尚無具體辦法合併之事應從緩議經衆贊成陳霆銳趙任楊紹鵬等八人提議請求政府速即召集合法國會制定永久憲法略謂民意所寄端賴國會國家根本首在憲法民國成立八載憲法至今未成至於國會北京新國會之選舉法組織法爲非法機關所訂不能認爲合法國會舊國會議員巳逾法定任期則廣州國會亦不能認爲有效爲今之計惟有由人民請願政府按照臨時約法速行召集合法國會制定永久憲法云云錢保和提議本聯合會成立伊始當定進行方針并舉應行事業數項卽由會長派宋子文李駿惠錢保和爲審查員將兩案分别審查限兩星期報告十時散會 
[上海學生評議部開會記事]  
　　昨日上午九時上海學生聯合會評議部借貝勒路民生女學召集緊急會議由評議長狄侃主席討論重要議案兹將經過情形併錄如下（一）先由各校代表討論罷課問題採取民生女學代表提議在暑假前繼續罷課如至暑假後政府仍無懲辦國賊之表示本會即當改變方針提議上課（二）民生女學代表提議組織實業工廠以容納熱心工人以實行提倡國貨（三）組織審查會審查幹事部所提出之預算表推定任矜蘋潘公展李果裴國雄邵雨芗薌五君爲審查員（四）東吳法科代表提議積極組織農工商學聯合會推定狄侃瞿宣頴二君爲聯絡時出席代表（五）聖瑪利亞女學校代表提議開辦義務學校（六）博文女學代表提議速派代表往南商會及省敎育會請命設法挽救高昌廟同春泰被捕店夥（七）同濟代表提議本會於經濟實業言論三方面須積極經行至晚五時宣告散會 
[省敎育會請釋陳獨秀電]  
　　省敎育會致北京電云北京大總統國務院敎育部鈞鑒報載前大學文科學長陳獨秀被捕衆情疑駭謂將興文字之獄查言論自由載在約法學潮甫息似不宜再激波瀾請從速省釋以免各方誤會江蘇省敎育會篠 
[華界保護日僑之辦法]  
　　松滬警察廳長徐國樑爲保護華界日僑起見擬訂辦法五項昨特通令所屬各區署所警正佐遵照仰卽轉諭各長警一體注意兹將細則列後　一日本人居留地務須加添崗位注意保護巡邏警尤須勤往巡邏各官長亦當時往抽查以防怠惰並告知居留日人無事不必外出倘有事外出時不妨隨時告知崗警加意保護倘有土棍流氓在日本人門前滋擾立即驅逐如有不服拘送懲辦二崗警遇有日本人在街行走務當勸令回歸住所一面跟隨保護挨崗更替護送出華界全國學生聯合會成立會攝影（右） 
爲止倘有閑人聚集鬨鬧尤宜力爲勸散如人多不能解散時應知照隣崗速報知該管官長迅往制止保護出界毋得遲延三日本設有工廠學校處宜設崗保護並派警時往巡邏工廠上工時如有無賴聚衆强迫停工者尤須嚴行禁止勿任妨害營業四近來本埠發生一種謡言謂有日本人或買出之人在於沿途茶缸及自來水暗放毒藥又謂日本人售出食品内和毒質云云係毫無根據之言在愚民無知以訛傳訛易滋誤會所以近日有因此發生毆傷人命之事而在我警察不能不明其理由以便遇事排解得釋羣疑即如沿途茶缸多設於衝要街市或舖戸門首衆目所觀外人豈能前往置放毒藥况赴茶缸飲茶者多係窮苦之人即爲外人設想毒此苦人有何益處此可决定必無此事又自來水管只能出水不能入水縱使下藥何能放入水内此理易明至於食品有毒本係謡傳果有其事諒被害者不止一人早必報請官廳檢騐萬不肯甘心受害而不言乃官廳始終並未據有報告受毒之人更可决定並無此事各署所長警曉此理由可隨時遇事向人民解說倘遇有手持玻璃瓶或食品被多人指爲有毒藥者不妨立即將人物帶署由官長當衆試騐有則送廳懲辦無則即予釋放一面報廳宣布期釋羣疑庶免發生意外五一般無賴之徒見有身着日本品者或指爲外人或指爲散毒藥人羣聚欲毆警察應立即禁阻將被指之人帶署訊釋倘禁阻不服或有毆打情形務將逞兇人及被毆人一併帶署送廳核辦毋得疏誤以上五項均爲目前最關緊要辦法仰各署所官長向長警农項演說明白俾臨時有所依據不致茫無所措是爲至要 
[派警保護海洋社存米]  
　　浦東爛泥渡淞滬警察第三區署長曾永奎昨接徐警廳長訓令頃接駐滬交涉公署函准日領事咨稱浦東海洋社　房（即前德商楊子棧碼頭）内存米石專供在滬日商食用現有人在棧外徘徊探望謡傳有將該棧焚燬之舉際此人心浮動之時不得不思患預防查該棧原駐巡警恐不敷鎭壓請設法加派巡警注意保護等情准此合行函請貴廳長核辦等情前來爲此仰該署長前往踏勘相機保護等因曾署長當即邀同游巡第四隊杜隊長騎巡隊李隊長到署會商實行保護方法當經决定每日各派巡警二名不分日夜前往輪流梭巡以資保護 
[西報闢謡之評論]  
　　字林報社評略曰華人有投函字林報者謂解决中國煩擾之唯一方法厥在敎育愚民此說固非新奇但頗扼要如投毒謡言之見信於愚民即可見敎育愚民之爲急務按河中投毒食中投毒之說縱有其事然稍一廻思即可知其荒謬不能加害據華人云食毒水者將中毒而死要知租界中華人所飲之水皆爲自來不且先煑沸之而後始飲之縱含有襪毒品一經滾沸亦無危險若無機毒品則價昻不易得且用之必多稍加辨别亦可察知華人在河中洗菜此固事實但毒質與水相合成分巳減而留於菜上者尤極有限再加以燒煑尚何毒質可言其不能害人也尤無待言或謂河池有毒魚必受毒食魚者將受害要知世人最講究吃鮮魚者莫華人若若池水有毒魚必不活今就調查所及並無水毒魚死之事日昨嘉興路有毒菜之謡言且有人以可疑之蔬菜送至捕房惟細加察視毫無毒質形跡况華人向來不食生菜縱令菜有毒質然一經燒煑毒質亦必銷除學生於此苟能以些須實用知識啓迪其國人則眞裨益匪淺近日數百愚民攻擊無辜之人此乃不易湔除之汚點再此種舉動不盡屬愚暗無知平時盜賊一經拘獲輒送交捕房辦理今其所指投毒之人何以竟不送交捕房乎 
又中美新聞社云中國各界人士注意本星期出版之密勒評論報將刋載一論文據云此次罷市風潮甫息即繼以謡諑紛起謂日人有置毒於食物及飲水之事須知其說斷無一確即令寓滬日人果有此舉於彼究何所得惟此種流言不息彼始將大有所獲耳緣已有日人多名爲華人毆擊長此不已日人或將藉口保護日僑派水兵登岸則交涉起矣 
[四誌山東路口之慘劇]  
　　十二號夜九時許因有多人手執小旗由法租界方面從愛多亞路前帶鈎橋（即山東路）欲入公共租界經公共捕房西印馬巡各捕上前阻止致起衝突被捕開槍擊斃住居滬城之鞋匠鎭江人鄒桂生流彈擊傷王熙春等九人業經公共公廨騐訊等情迭誌本報昨由捕房傳同見證及尸妻鄒李氏到廨研訊先由一千零六十四號華捕郁建文上堂禀稱十二號夜九時在山東路交通路轉角崗位見有一隊人手執白旗由法租界方面而來卽上前阻止用善言開導奉捕頭命令不准在租界内游行一時觀看之人愈聚愈衆勸阻無效遂至捕房報告旋見捕頭王與馬巡到來驅逐大衆未幾見小販人等携有木板檯櫈抛擊馬巡有一馬巡從馬上跌下至開槍擊人之事並未目覩是實繼由三百五十八號華捕朱心發投訴上星期四夜九句飲鐘在山東路西棋盤街口站崗見滿庭坊多數小販手執攤板木器碗盞趕往擲擊馬巡當即上前見有一隊手執白旗中有許多形如下流之人任意喝打西捕一時人衆擁擠秩序大亂其時捕頭亦到場彈壓等語並據尸妻鄒李氏投稱家居老北門侯家浜丈夫鄒桂生向爲包皮樑生意是日下午六時半送鞋圈至寳善街鞋店當晚未歸次日四出找尋無着直至星期六（十四號）氏與叔父李阿六至虹口騐尸所查詢察看尸體確係丈夫即至捕房聲明業巳將尸領回棺殮今丈夫無辜慘遭槍斃且家中尚有八十歲之邁姑無人供養請求伸雪又據李阿六供稱死者是我姪壻一旦死於非命遺有老母妻小家况赤貧請求撫恤云云經關讞員核供商之英卓副領事會同簽判云騐得巳死鄒桂生係因本月十二號夜九句鐘山東路發生聚衆騷擾暴動情事西捕等防衛彈壓被流彈擊傷身死即着尸妻領尸棺殮判畢中西官復宣諭曰查此案發生實有猝不及防之勢其中擾亂份子不盡爲無意識之流民實有不逞之徒利用時機破壞全部安甯該捕頭爲保護治安及顧其個人所處之危險地位計不得不出以示威與自衛之舉動既遏亂萌且免排外觀其於當秩序紊亂之時尤能處以鎭靜調齊巡捕分站各巷口俾匪類不敢乘聞竊發此種設施非智勇兼備曷克臻此本會審冯本副領事對於該捕頭等此番彈壓得宜深堪嘉尚特此傳諭其共勉之云云又鞋匠揚州人高季清於此案發生時在山東路觀看被總巡捕房一百四十三號西捕惠林指爲阻拿抛擲碗盞之人當被拘入捕房解奉公共公廨經中西官訊據高供伊之頭顱乃被西捕擊傷因供詞各執判高押候查明訊核在案昨晨亦經關卓兩君提訊據十五號西探目依克投訴被告當時行兇情形該西捕亦投訴伊之頭額被高之同黨擲破等語訊之高季清供不承認中西官以供證確鑿未便推賴判高押西牢一月以儆 
[解嚴期業已議定說]  
本埠華界方面經松滬盧護軍使令行軍警實行特别戒嚴以來巳有數天華界商家出入頗覺不便紛紛函懇護軍使署撤銷戒嚴盧護軍使於是召集所屬政警各長官會議撤銷戒嚴問題及解嚴後防範辦法聞已議决於本月十七號起一律解嚴故日昨某商業機關請發通行證劵已拒絶不發云 
又一說謂盧使因外間謡言未息勢難即行解嚴惟爲華界居民在租界營業者便利起見故每晚阻斷交通寛緩一小時至十一時始實行云 
[政府通電解釋三項]  
　　松滬盧護軍使接政府通電係曉諭所屬解釋三項（一）聲明中央對於敎育始終維持即此次學生罷課講演不無過於激烈舉動政府爲預防起見以免外交上之波瀾外間傳聞未可遽信（二）對於山東青島問題巳經通電陸專使向英法義切實協商即爲根據國民期望達到保留目的希轉告各界以釋羣疑（三）對於和議問題滬會雖已停頓政府亦經派員南下分赴各方面設法斡旋繼續開議并催朱總代表重負和議之責云云 
[再誌警廳注意旗幟]  
　　淞滬警廳長徐國樑前日召集所屬各區所署長署員隊長等到廳開緊急會議責令各署長署員調查各商號所懸旗幟有言詞激烈者務必一律撤去已見昨報閘北四五兩區曁各分所昨晨亦飭長警調查各商號如有此項旗幟懸掛一律勸令撤除 
又南市第一區警察署趙墨林署長奉徐警廳長召集會議後因各商家爲提倡國貨或有言詞激烈之旗幟招貼恐引起外交問題昨日偕同羅巡官親赴縣商會謁見會長會董等磋商良久請各業代表擔任分别慰勸撤除云 
[查禁言詞激烈之傳單揭帖]  
　　淞滬警察廳長徐國樑昨日通令所屬各區署所隊文云案奉松滬護軍使盧訓令内開查近來人民刋布傳單揭帖每有言詞激烈逾越範圍甚有詆及日本官民之語殊於中日邦交大有妨害須知國民愛國應爲合法之行爲毋作越軌之舉動否則徒傷感情與己無益愛國實適以禍國合行訓令該廳長仰即飭屬嚴查如有此項傳單揭帖應即銷燬並將散布張貼之人擇尤懲辦以昭儆戒切切此令等因奉此除分行外合亟訓令該署所隊仰即遵照一體嚴查爲要此令 
[請釋扯毁布告人併紀]  
　　日前本埠商界罷市之時有程裕新茶葉店夥江林芳在大東門口扯毁淞滬警察廳長所發之布告由警拘送警廳發科訊供收押在案昨由程搭新邀齊同業聯名具禀警廳聲請將江交保徐廳長着江具改過切結交保開釋又殷春生亦在商界罷市期内扯毁松滬盧護軍使所發戒嚴命令之布告由警拘送警廳轉解地檢廳當因不涉刑事送還警廳收押在案昨由順昌乾雜貨店等數家聯名具禀到廳求保徐廳長不准 
[北浙江路發生命案]  
　　昨日下午八時許有形似工人之華人偕一日人在滬寗火車站附近北浙江路界路轉角徘徊觀望該處居民人等以其形跡可疑羣起圍住攅毆繼竟持刀行兇將該華人胸前腰際戳傷數處迨巡街印捕聞警趕至華人巳傷重斃命日人亦受傷倒地該印捕等先將日人保護出險車送醫院療治旋復將華人尸體舁入斐倫路騐尸所候報公廨中西官蒞所相騐再核 
[閘北蒙古路之命案]  
　　閘北蒙古路和香村茶食店夥田八金子係鎭江人現年二十一歲前晚與同事張某出外至附近點心店吃食湯麵至十一時許返店大呼腹痛不一刻猝然倒斃當經死者之兄田阿元以伊弟身死可疑急向該店主田龍寳詰問田龍寳言語支吾田阿元即以伊弟身死不明等詞投報淞滬警察四區一分所請究所中立派長警將張拘獲收押一面諭飭二十七保十圖地保沈岐山於昨晨投報地方廳禀請相騐午後該廳委賀檢察官沈檢騐員等前往閘北屍場相騐當騐明已死田八金子委係誤食毒物致命而死塡明尸格判尸屬備棺收殮免封候該警所將在押人解送到案再行訊辦 
[三誌鄕民毆傷軍官案]  
　　陸軍第十師參謀曹寳山輜重營張副官被江境廟附近吳家浜鄕民兇毆受傷旋即查獲鄕民吳榮祥（即阿七）吳毛頭周其生等七人解送軍署訊辦等情兩誌本報兹悉所獲者均非正兇乃於事後查拿時際吳毛頭等在旁駐足閒觀致被拘捕而兇毆之正犯現經軍署訪悉爲曹明生周阿炳等刻均在逃未獲故盧護軍使昨日勒限上海縣二十七保頭圖地保陸兆雲孫永章等迅速查拿解候究辦 
[商業公團挽留正副幹事]  
　　商業公團正副幹事虞治卿鄒靜齋二君因感時局種種之困難登報辭職當經該公團開幹事會决議以虞鄒二君熱心公益久爲中外所欽仰自任本團幹事以來任勞任怨各團體無不敬佩當此時事緊急全賴二君鼎力主持豈容辭退因即公推代表前往竭力挽留當據鄒君云僕於公益事本極願追隨諸君之後祗以近來受各界種種之激剌不能不告退以避賢路又經代表再三挽留並以大義責之鄒君始允勉負責任現巳照常列會辦公至虞君處亦經代表前往挽勸大約當不致堅辭也 
[關於提倡國貨之消息]  
　　國貨推銷南洋華盛均記國貨公司經理謝復初昨通告滬上實業各工廠文云急啓者現在大陸將沉非振興國貨不能挽救復初倡辦國貨公司行銷南洋已歷五年當此危急時代提倡銷流更不容緩現准月内决派專員親赴南洋英荷羣島將推銷國貨主義呼號於華僑之前以期一致奮起圖救危亡敢乞各出品家於十日之内迅將種種樣本送交敝公司并祈編列號目時價以便彚集裝箱隨帶出發兹爲救亡唯一良方又爲國貨諸商號暢銷貨品之絶好機會萬懇格外踴躍不勝盼禱之至 
　　開會徵求商品駐滬浙江徵求商品處昨通告本埠實業各商號及工商諸團體訂期開徵品大會討論進行事宜兹錄其通告如下啓者敝處前奉浙江實業廳長委辦浙江國貨陳列館駐滬徵品事務曾經登報并發通告告知各界現查陳列館開幕在即滬地各項商品自應早日彚集解浙爲此謹擇隂曆五月二十五日星期日下午一句鐘假四馬路倚虹樓西菜館樓上敬備茶點開徵品大會事關振興工商提倡國貨之好機會敢希撥冗光臨藉資討論無任歡迎 
　　駁船帮之愛國本埠駁船業現已訂立規則分爲北帮南帮設立事務所公推領帮兹因各業羣起提倡 
 
 
 

Page 12

 
 
國貨該帮亦由黄桂林沈春生徐玉祥項小松陳銀濤吕金生王三林等發起邀集同業在事務所開會議定辦法三條（一）如遇某貨無論何人所雇不裝不卸如載往各棧等亦一體拒却贊成者已二百餘艘均由船戸當場認繳經費或一元二元或三角二角不等 
[旅滬蘇人反對省議員加費]  
　　蘇州旅滬同鄕會致南京電云南京齊省長鈞鑒省議會加費案蘇省開其先浙贛繼其後三省議員同一謬妄而蘇尤有作俑之嫌方今世界趨勢注重實業敎育乃竟减削兩項經常費倍增議薪旅費而又藉口巳加臨時費遮掩耳目覥顏强辯人之無良一至於此敝會爲省中團體之一此案關係人民疾苦增加地方負擔誓不承認爲特請將預算案中關於議員加費一部份勿予公布仍照七年度辦理丁此民氣振發之時深恐一經公布或有劇烈反杭之虞浙贛之巳事可鑒務懇俯順與情不勝惶悚待命之至蘇州旅滬同鄕會會長楊世偉曁全體會員同叩銑 
[薄子明案將次續訊]  
　　薄子明藍湘臣等自經公共租界引渡後曾經護軍使署軍法課通知事主人證曁公廨檢察處派員到庭審訊未决兹聞此案將繼續審訊且聞山東張督軍亦派員携文卷來滬呈請軍署參考云 
[派艦開赴黑省之集議]  
　　前年海軍部没收之德奥軍艦利捷利綏兩艦業經改爲淺水兵艦行駛長江一帶兹因黑省開辦江防需艦鎭守屢經該省鮑督軍電辦政府飭部訓令本埠海軍總司令派撥兵艦駛往駐泊當經藍總司令召集各艦艇職員討論論之下僉以哈爾濱之海道須用淺水兵艦方能合格行駛如吃水過深之艦恐擱淺難行惟國内兵艦駛往哈埠須經過黑水洋淺水兵艦馬力不足難受颶風巨浪惟利捷利綏兩艦船身堅固馬力亦足以此兩艦派往哈埠最爲合用議决之後巳將議派江防兵艦辦法呈請海軍部核示遵行 
　　英商輪船抵滬卽行 
英商昌興輪船公司日本皇后船由温哥武埠開行來滬準於今日（十七號）正午到滬停泊吳淞當日即須開行凡屬搭客准於下午九時在工部局碼頭乘駁船拖赴吳淞其行李郵件等至遲須於八點四十五分以前送到 
[組織暑假期内武術傳習所]  
　　江蘇省敎育會國技研究會諸君因時勢之要求議於暑假期内設一武術傳習所特與黄任之沈信卿兩君籌議組織黄沈兩君亦以提倡是事實屬要圖復函該部主任照辦聞擬專授新武術拳脚率角二科期以暑假卒業該項武術係會萃北派各門武術精華編成方法簡備且合實用率角卽北方之摜交昔時習此者類皆昧於理法故術雖精妙不能普及今所傳習者編有一定程式學校習之足以輔助軍國民敎育今各敎育機關多勸學生於暑假期内注意體育該所成立往習者定必接踵而至也 
[檢察長接任之布告]  
　　上海地方檢察廳長梅伯孫來滬接任等情已紀前報昨日梅廳長發出布告云爲布告事照得本廳長於本年六月十二日奉江蘇高等檢察廳第一○○四號訓令内開前奉司法部第三百四十九號令開林炳勳調署九江審判廳長所遺江蘇上海地方檢察廳檢察長員缺着梅詒榖署理此令等因奉經轉行上海地方檢察廳知照在案現在該檢察長巳經來省禀到應令即日赴任視事以專責成除令行上海地檢廳知照外合行令仰該檢察長遵照此令等因奉此本廳長業於前日接印任事除呈報及分行外合亟布告仰本廳管轄區域訴訟人等一體知悉特此布告 
[謡言中之被毆受傷人]  
　　種花園人謝順喜前日午後偕友耿耀海在滬西意定盤路石家宅徘徊瞻眺該處鄕民見而起疑糾衆將謝耿兩人兇毆均受車傷倒地各鄕民一鬨而散旋經靜安寺捕房捕頭得悉即飭中西包探馳往察看行兇人已早逃逸當將受傷兩人車送紅十字會醬院醫治復往出事地點調查拘獲嫌疑人沈海林一名帶回捕房押至昨晨解送公共公廨請究即據華探目黄潤甫西探目貝麒相繼上堂禀明前情以原告傷勢甚重不能到堂質證要求展期經中西官得禀判沈押候原告傷愈展期兩禮拜質訊 
山東人劉壽金前日竊得新閘路一百八十八號門牌德生昌衣莊内香雲紗褲一條携贓逃出被該處居民將劉攔獲兇毆受傷旋由新閘捕房包探周少蓮聞警趕至詰悉其情當將劉帶入捕房於昨傳同失主余正卿將劉押解公共公廨經中西官訊供不諱判劉押西牢半年贓交原告領回 
住居虹口西嘉興路向拉黄包車之通州人蔡阿福於前日午後糾集成衣匠魏康裕等多人將行路之寗波漆匠曹蘭生圈住攢毆後又推入河浜適二百十七號三道頭落差華捕路過瞥見正令該處站崗之一千二百九十一號華捕拯救時蔡等又各持木棍蜂擁而至將曹痛擊受傷倒地始各散去該捕等遂奔報閔行路捕房立派通班中西探捕馳往將傷者送院醫治並將蔡魏二人拿獲昨解公共公堂請究先由二百十七號三道頭華捕上堂禀明目覩被告糾衆行兇情形繼據華探薛正昌與九十八號西探上堂禀稱查得被告魏康裕係屬附和是以一併拘案等語詰之蔡供詞推諉俞襄讞核供商之英包副領事以蔡輕信讕言糾衆將人毆傷擾亂治安判押西牢六月以儆魏康裕姑念無知從寛免究諭後安分 
陸高甫與顧茂昌因在垃圾堆中拾得日本製造之玩具捕水機一架以其受汚持至公平路鼎昌當舖隔壁弄内自來水龍頭畔洗濯被該處某西人家侍者賀榆瞥見邀集多人將陸等肆毆受傷旋經捕房將賀榆拘解公共公堂諭着交五十元人洋並保候核等情已誌前報昨晨由捕傳同原告將被告解廨續訊先由陸顧二人投訴當時無端被毆情形要求嚴究繼山見證湯毛郎到堂證明目覩賀榆糾衆行兇狀况詰之賀榆供詞推諉中西官以被告任意毆人利押西牢半年示儆 
寗波人胡小坤前在太古公司鎭江輪船上爲茶房近患神經病告辭歸家前日因與妻反目獨宿南市悅來旅館旋於午前至浦東登該輪船將所有之洋鐵箱木桶洋瓶及所儲之香蕉麵粉條等物携至鹽碼頭上岸意圖回至旅館不料在太平碼頭停歇時旁人見其所穿類似外人衣服足穿皮鞋多猾詢問胡即奔逃當被衆人追上扭住肆毆受有微傷衣服亦已扯破旋爲崗警帶至一區警署胡稱家住虹口鐵馬路橋鴻興里四百零一號門牌屋内當即派警查實飭將胡送紅十字會分醫院醫治後帶回交保 
昨晨九句餘鐘閘北四區警署飭令警探押解案犯多名至警廳研訊道經虹口海寗路照章投請滙司捕房加派華捕護送出境詎甫至北浙江路新署附近不知如何途人均指所解各犯係置毒之人一時人聲鼎沸將該犯等扭住行兇押送　捕深恐各犯乘間逃逸上前阻止亦被贊毆該捕急鳴警笛旋由駐廨西捕頭惠勒及華印各捕聞警趕至帮同將各犯暫寄捕房至十句餘鐘復由捕頭加派武裝西印各捕護送出境 
南京路山東路口昨晚九時許有倒冷飯之乞丐周阿二被愚人疑爲暗放毒藥於飯桶内遽加痛打一時盲從而加以拳足者甚衆經老閘捕房九百九十四號一千三百七十六號兩華捕到來極力救出已受傷甚重當即送往醫院沿途復遭人毆擊及抵醫院已僅存一息未識可保生命否 
[愛國團冒雨宣講紀]  
　　公共租界派克路百合里勵志愛國宣講團各團員於日昨（十五）午後三時冒雨至城内邑廟舉行露天宣講聽者圍集莫不衣服淋漓然猶佇立道周是日宣講各團員爲徐惠施周少葵朱文華朱日章張開濟五入並有陸鵬程吳兆麟顧泉生胡瑞堂李國瑞翟愛棠六人糾察秩序發愛國辟謡之印刷品迨講畢巳鐘鳴七下聞該團於下星期日將往浦東宣講云 
[組織青浦銀行之省長指令]  
　　滬海道屬青浦地方近有人組織青浦銀行呈請該縣連知事轉詳備案註册昨奉省長公署指令云呈及附件并註册費銀三十元均悉除令實業廳核明呈復以憑轉咨外仰即知照 
[敎育部提倡醫學]  
　　中華德醫學會自去年創辦同德醫學專門學校於麥根路又辦同德醫院爲該校高級生實習之所故前當該會呈請敎育部准予立案時部批備加奬勵傳總長任内並特撥予第一次補助金現洋五百元此欵昨已由該部特派僉事沈商耆面交同德醫學校長江逢治博士矣聞該校暑假後尚須大擴張云 
[砲兵遷駐新營房]  
炮兵第十團在龍華操場建造軍房一百八十五間業於舊曆端節後告竣前日（十五）該團第二營營長葉寳珍令將所部砲兵三連及馬匹砲械等件一併遷往新造營房内駐紥並將遷駐日期呈報第十師盧師長查照 
[罪犯送往新監收禁]  
　　本城舊監獄内罪犯曾經分批遂往漕河涇新監獄禁錮昨日又有罪犯四十餘名由典獄長敖雲亭派令看守士八名於下午一點半時押乘南火車送往漕河涇新監獄收禁 
[姦拐髮妻之控究]  
　　南滙人龔阿昆昨赴浦東三區警署訴稱髮妻張氏年二十二歲於本月初潛逃無踪兹經訪悉係被同鄕人董文海引誘成姦拐匿於其昌棧請求提究等情當經曾署長飭派長警前往將董同張氏一併拘解至署當以事關姦拐命解檢察廳訊辦 
[拐賣女孩之懲儆]  
　　住居法新租界白爾路之婦人張胡氏昨至法公堂控婦人陳李氏將週歲之女孩抱去售與顧阿仁得洋化用後被婦人得悉報告捕房飭探將李氏及同黨吳王氏並顧阿仁等一併拘獲將女孩吊案請求重究詰之陳李氏供此女孩實係素識之某婦人抱來托婦人介紹售與顧阿仁詰以該婦人姓氏住址李氏一味支吾吳王氏供此孩實係陳李氏抱來托婦人爲中售與顧阿仁事後得洋二元是實顧阿仁供民人不知拐來故敢出洋買下爲女求宥中西官判顧罰洋五十元無洋改押兩月陳李氏押西牢一年吳王氏押兩月孩交原告領去 
[誣證押滿開釋]  
　　汪雲發於西曆一千九百十四年九月十四號在公共公堂與顧子餘涉訟有吕文林到堂誣證顧確在西華德路持槍向汪轟擊嗣經訊明吕係誣人例應反坐故判押西牢四年期滿帶堂再核在案昨届滿期由捕將吕從西牢提案請示經中西官諭令開釋驅逐出境不准再來 
[兄弟涉訟之辯論]  
　　席裕光呈控其兄匯豐銀行買辦席立功不理賣地股欵及盈餘銀七萬五千兩一案昨由公共公堂繼續研訊原告延律師上堂譯稱被告之滙豐銀行買辦係繼其故父席正甫之缺故保證金亦係其父繳存當光緒三十二年間被告購買浦東地産邀原告入股其資本銀三萬兩完全原告墊付前年被告將該地押與滙豐得銀二十五萬兩嗣又以代價銀六十七萬餘兩賣去直至去年八月間原告始悉即延律師函請被告詳示細賬當時被告延至許久始亦由律師來函謂被告祇承認所墊之三萬兩飲均不認云云被告之律師聞語起而聲辯良久中西官諭候續訊再核 
[姘婦私逃賣孩案註銷]  
　　鄂人曹相鑑前至法公堂控姘婦曹錢氏由原籍携帶幼子四寳私逃來滬將該孩賣往别處請求訊究並請追交幼子到案具領官判押交在案昨又提訊被告稱婦人前因無力撫養幼子故過寄與人並非私賣現在在押實難交案原告稱錢氏捲逃商人曾在原籍官廳具控有判决書呈鑒經聶讞員察得判决書上註明係原告控案證據不足將案註銷等語遂判此案已經鄂省官廳判决註銷原告前次並未聲明着即將案註銷被告開釋堂費歸原告擔負 
[警廳批示照錄]  
　　淞滬警察廳批熒昌公司稟云查警察對於人民首貴和平業經本廳長曉諭不啻三令五申在案兹據呈訴該廠職員陳翼如爲警毆傷各節如果實在殊負本廳長諄諄誥誡之心仰候令行一區署長秉公查復以憑核辦 
[迷路女孩待領]  
　　閘北四區崗警前日在境内查見一迷路女孩帶入警署詢問據稱姓陳名來富年十歲惟籍貫住址不能回答張警正命送慈善團留養候查傳其家屬認領 
[海昌路之火警]  
　　閘北海昌路袁財富所開之布傘店内於前晚十時忽然失火延燒復興小茶館朱祥記絲頭店邵宏裕油毛店黄姓住家等計樓房五幢當由各段救火會先後到場灌熄事後由四區警署張署長將袁傳案候訊核辦 
來件 
[箴國民一願無伐善（穆藕初）]  
　　先哲有言義勝欲則昌欲勝義則亡敬勝怠則吉怠勝敬則滅證之我國革政以來之往事益信此言之不謬蓋國民爲國家之主體民德不競即國家危殆之禍所由起國民而各私其私置國事於不問而後武人政客得逞其爭雄攘利之隂謀辱國喪權罔知羞醜年來外交失敗陷我國於屈抑之地位者實我國民前此不負其愛護國家之責任有以致之今者我舉國人民澈底覺悟犧牲一切置身家於不顧以救國爲前提一方面厲行消極之抵制予蹂躪人權者以一種有力之警告一方面追源禍始集矢於曹陸章　人民與政府徒手奮鬭愛國學子羣起爭持商工各界咸表同情罷課罷市幾及罷工全國響應莫之能禦政府惕於民氣之激昻勉從國民請求罷勉曹陸章以平衆怒誠可謂國民與政府戰爭之勝利然而國政腐敗若此除曹陸章三人外尸其咎各正大有人在自今以往步曹陸章之後塵依然禍國殃民而毫無顧忌者未必遂無其人則我國民今後對於政府之措置更宜注意務使若輩不得稍逞其奸謀則政海澄清政治庶進於軌道我中華民族之精神經此番小小試騐以勇於赴義敬以將事故爲舉世所諒解卒得初步之貫澈然時事糾紛待我國民起而處理者至繁則今後應如何儲養其學力煆煉其志行淬厲其精神爲國効用以求富强吾知多數國士决能服膺六韜尚義主敬之教訓以發揮吾國民報國之任務惟所患學養未到及有所假借者流怠氣中之欲念敗之相率而趨於自殺之一途或牽連而遺誤今後之大局吾爲此　用特引古聖願無伐善之名言爲我國民勗回溯民國革新後所謂大偉人中偉人小偉人者幾乎舉目皆是聆其言論無非誇伐其功績某某之夕如何遇險某某之役如何盡力傲睨一世一若成立民國之巨功非斯人其誰屬然吾人試平情思之革政時喪失生命者不知凡幾功成身退不願稱道於世者亦不知凡幾此若存若亡之共和政體不知犧牲無數眞正愛國志士之頸血之心力而得之彼紛紛擾擾者徒捉國家之命運增進國民之痛苦政局紛更民生凋疲皆發端於此伐善之一念故予嘗謂此種偉人罪則有之功則安在國諺有之曰善捕鼠之貓不善鳴然則以有功於國自鳴者其人格亦可概見矣鑒前矜後吾人又何敢已於一言哉 
此次抵抗政府全國一致無論男女老幼智愚賢否皆有所犧牲此不過聊盡國民應盡之天職本無功績之可言惟吾民以習於寗靜無擾故在己以安守本分自策在政府以柔愚可欺相待在外人間以無能力無團結相譏諷此次羣起力爭表示吾民族固有之精神雖所得無幾而羣力之活動國譽之增高實足令人欽敬深願我國民本此强毅不屈之精神以救今後之難局毋因循毋驕縱毋偏激犧牲小己顧全大局不求名不圖利不涉黨派不阿私所好人人光明磊落始終恪守尚義主敬之良訓以斷達救國之目的則我國前途庶有豸乎 
來函 
[留法儉學會學生分會來函]  
　　敬啓者此次滬上罷市驅逐曹章陸相持七日卒獲成功自不能不視爲愛國初步之目的獲有勝利敝會同人默察獲勝之道固發自吾輩學子而結果之佳當歸功於商工各界因特刊印精美之感謝書數萬份分贈各界己於本日分致完畢書中題字係請名家書寫内中留法儉學會之儉字因行書字體類似伶字商工各界多有認爲留法伶學者此誠滑稽之至按敝儉學會創始於民國元年蔡孑民張溥泉諸先生在北京上海均設有法文專修學校袁氏當國北京校因觸袁氏之忌軍警迫令解散上海校亦稍稍衰落及蔡孑民先生入長大學敝會始復振興迄今相繼赴法者己近干人此次愛國運動敝校同人深恐蹈袁氏當國時之覆轍隱默未有所表示故於北京捕拘學生之後始憤慨加入學生聯合會一致行動兹特因各界認儉學會爲伶學會之事連叙及之即祈貴報登入來函欄内使商工各界自知改正焉留法儉學會法文專修學生聯合分會會長徐負天謹上 
雜評二 
[北京之文字獄（庸）]  
　　陳獨秀之被捕益世報之封禁皆北京最近之文字獄也陳爲提倡新思潮之首領舊派銜之巳久今兹被捕尤可注意毋怪社會皇然疑陳案之内幕尚别有作用也 
　　此次學潮之澎湧震動全國雖其主因在外交之失敗而利用黑暗勢力以摧毁學術思想之自由亦其一端今學潮方有漸歸平靜之望而北京當局乃又揚煽其波激之使動樹欲靜而風又來是誠何心耶 
 
 
 

Page 13

 
 
   
 
 

Page 14

 
 
   
 
 

Page 15

 
 
自由談 
自由談三字皆用當代名人字跡每星期調換一次今日係張季直先生手書 
新談 
[上海觀察談之一節] [  一之]  
上海住民之特性五（惟恐不好名）　語曰三代上惟恐好名三代以下惟恐不好名好名二字直欲誤盡我上海之青年斬盡我敎育界之生機也上海爲新文明與舊文明東西接軌之交义點數十年來宜其於學衛上大放異彩乃其成績反遠不逮百數十年以前此誠我上海人士之大缺憾　我國最近刊行之大部典籍大抵均從日本書改頭換面而來既不能如泰西各國之萃通人名碩積十年數十年之日力以綜集百科萬寳之大成又不能如明清盛時合經筵講官翰林院學士等大小臣工而爲永樂大典御製十三經諸叢載以言醫術若某某之出版物數十種大抵均以極廉之價僱極無聊不通醫理之初　東文學生任意鈔譯而成丁氏祗草一序而遂成爲一時名著可向外國賽會膺上賞矣欲求如徐靈胎葉天上之書無有也以言美術上海不乏無數之應時名畫家隨潮流而忽起忽落猶之美國各地未受高等敎育不入美術家名册絶無專門知識之商賣畫師嘗見充塞乎衢市之中欲求笔有清二百六十年中四王一吳一惲之諸名家更無有也以言投機事業如民國以來私立大學之多以言特别牌號如大律師之自鳴其大以言種種新學識如最近數年間偶有一二賢者莫不誤用其所應有之目標不務於遥譯上應用之途力加注意不務於形上形下請學名地理歷史等專詞一一探究其『字源』而别求一斟酌盡善之定名法而徒欲爲標新立異之謀宜大足爲西學東漸之障碍也 
　之最近留美歸國諸學子其足改造我中國者實爲其最可寳貴之『新思想』『新精神』决不能與我國舊有之白話文字混爲一談我國宋元後白話文字施諸稗乘小說者姑置弗論即其施諸報章如辛丑壬寅間各地繼起之白話報固嘗通行於一時也一二年後流風漸歇後起之學者亦幾不知此一段落中之故事矣迨至民國四五年有主張改良文字說者以文豪稱之某名流乃首先以白話文字爲個導三四年間遂見復萌之機推原所自實從日本學生而來日本學生之主張是說蓋以讀賣新聞等文字向係俚俗一流我國正不妨事事模仿東洋而亦步亦趨此固一般東洋學者普通之心理也然細按之中國文與日本文其性質却甚殊日本文本冗長其「文言」己有動詞助動詞之變化及助詞接續詞之添置與「俗 
話」相比較冗長之程度實不甚相遠也若我中國文字一用文言無論其淺文或深文便覺明達稱意簡潔醒目可以蓄聚文字上之精神可以增長文字上之氣力若一變爲白話費詞贅語拉雜滿紙舍上海極少數之二三名小說家而外擅白話者實視善文言爲更少也若以白話文字與彼新精神新思想混爲一談回反足掩盡留美歸國諸英髦諸俊士之所特長而示反對者以極大之目標令其隨時得暗中排擠之動機焉且彼留美歸國諸學子中如蔣夢　博士之著作其最爲學界所歛佩最足爲遥譯界生色者即威爾遜演說集之漢譯本耳如胡適之博士之文字其最足引　一般人士之稱道者即對商務書館某大雜誌記者之覆書耳二者同皆文言而非白話也又如光復之初提倡改革諸文字及辛亥陽夏一役記者親於戰地所得鼓勵北軍諸傳單固皆文言而非白話也今若以白話文字爲我新學界之標幟固明明示人以派别與色彩彷彿大馬路各舖尸所接之傳單連受數十紙後更有來者已隱存有一種淡漠之心謂無非換湯不換藥似更不妨一笑置之矣其在破壞我者因此種特别旗幟可以冒充混借亦遂可借白話文字以誣揑新學者之所短則我反以『好名』二字而自掩其實質上固有之美德焉昔明楊鎬將兵二十四萬以征遼東滿族竟假杜松部下之旗旗幟與號服誘劉鋌而敗之而邊患遂至不救我新學者又豈可以『好名』之故而以白話文字馬我之旗幟與號服乎 
老申報 
[疾風攝衣（見光緒二年九月初一日）]  
　　日前蘇城麒麟巷某姓曝衣於庭計有數十襲忽隨風捲入雲表飄飄蕩蕩宛如羅浮仙蝶飛舞層霄俄見由漸低落度其處而往拾之則果在慕家花園無一失者同時鄰有襁褓衵衣晾於路亦被吹去亦於慕家花園得之於是見者皆詫爲怪誕有謂被妖人作法攝去者蓋剪辮壓人等事現雖靜息而人猶未能忘懷是亦談虎色變之意耳不知羊角風起能使人至數百里外墜地而仍無傷者此記載所常有之也少所見而多所怪見駱駝謂馬腫背古詩豈欺我哉 
新拾遺 
[一見傾心艶史（下）] [  瘦鵑]  
　　英國大小說家施各德氏Ｗ．Scott名滿世界有北方雄獅之稱年十九始知情愛而張其目以覩情愛之妙諦者實爲一陣之急雨時方自禮拜堂祈禱出大雨驟集遂張蓋行忽見一女郎無蓋爲狀甚窘因招與同行兩脚未停而氏已傾心於康熙綠地三彩觀音 
彼姝矣彼姝芳名曰馬格蘭施都華Ｍargaret　Stuart爲一勳爵之女締交六年後卒别嫁一人氏情深一往終其生念之其小說中所言美人亦多爲彼姝寫影也 
法國大小說家白爾石克氏Ｈ．Balzac與囂俄Y．Huge齊名一日遊瑞士投止某逆旅時有亨斯基親王PrinceHanski者偕其夫人居逆旅中氏至時適俶裝他去逆旅主人遂導氏入居其室氏固好奇倚窗上觀親王夫婦整車上道忽聞肘後有柔聲發似道歉者返顧爲一少婦心大動亟問所欲云有小說一帙遺窗檻上不忍棄去故歸取蓋即亨斯基親王夫人也氏視其小說則爲已作因自道姓名求與締交夫人大悅謂生平酷嗜大著輪蹄驅馳中每以此書爲伴云斯時聞親王呼聲即匆匆去氏愛感交并寸心遂爲彼姝有矣後此時通函札亘十五年之久親王既卒二人遂爲夫婦 
以上所述一見傾心艶史舍施各德氏外均極美滿月圓花好此之謂矣然因一見傾心而啓煩惱之端者有二人焉一曰大小說家笠頓E.B.Lyttenl日大詩人蘭陶W.S.lnnlo均英人名作甚夥笠頓氏於一文學茶會中侍其母小坐啜茗一見露西那菲勒Rosinr　Wleeler而傾心焉露西娜艶於貌心狹而舌銳既結婚閨中時有詬誶聲欒趣盡汨笠頓不能堪卒離去殊深悔當日之一見也蘭陶氏之邂逅蘇麗愛女郎Miss　Thnillier也在一跳舞會場釵光鈿影中一見女郎而心動未及一小時遽求婚焉女允之踰月送結婚乃蜜月未過女悍態畢露時作獅子吼氏懼以漁舟遁之法蘭西不敢言歸亦殊深悔當日之一見也（終） 
小說 
[潛艇歷險記（續）] [  翠岑譯]  
　　艦長台列克歡欣無藝立時由無線電發電致本國報告彼固誠者絶不攙以過甚之飾詞電日 
　　敬啓者敵飛艇日六十七號即曾爲吾潛艇Ｅ字某號所創者今已被燬當被焚時敵潛艇Ｕ一百二十九號亦爲Ｒ十九號所撞沉此報潛艇Ｒ十九號艦長海軍大佐台列克斯托克台而 
　　電既發出台列克回其小室臥心結泰然着枕便熟雖以後之危患方多波羅的海之水雷區難越俱置諸腦後以尋片時之安適原夫Ｒ十九號此次之使命實無可羨之處彼之使命蓋將以兩月或於必要時而不止兩月之時間完全假與俄政府用也出發時途中既多危難士兵苟得如郵局之信袋而能安然抵俄已屬萬幸而抵俄之後則復以北角（挪威北端之土角爲由英至俄亞昌格爾之要道）德潛艇之活動及亞昌格爾與俄京間交通爲内亂阻絶之故將不能得本國之供給艇中預携之食物既罄則勢必將恃俄政府早空之倉庫爲繼其困難自不待言况往返途程必經危險四伏之霜特海峽（波羅的海之西口介丹麥西倫島與瑞典間）過敵人汽油防艇麕集之波羅的海其間水雷密佈觸處皆危德人精思密計以設防之咽喉孔道勢非貿然可越所幸士卒用命所往無懼赴湯蹈火惟國爲重東非洲瘴疫蚊羣之地北冰洋冰天雪窖之區惟有所命莫敢或辭是以雖冒重重之險台列克與其屬官竟欣然前往百折不回也 
第八章意外事方興未艾 
天將曙東方微現魚肚色Ｒ十九號行近斯甲苟蘭克（挪威丹麥間）之水面峭壁矗立之挪威海岸糢糊可辨傑脫倫（丹麥）則距離過遠隱於烟霧中北風雖勁勢已稍殺波濤雖猛不復洶湧甲板之上已可佇立不復水深没膝必緊握扶欄而後始可駐足矣Ｒ十九號防爲敵人所見取道中央深水俾遇他船時即可潛没更爲節省電力故非不得已時决不潛行時水面絶無船影戰前英船運載鐵鑛木材至波羅的之海擁擠要道今乃荒如大漠惟挪威商船受重損而不懼猶時有一二艘取離奇之水程出入此處至瑞典旗幟則自德潛艇活動以後更不越國界一步矣 
陶鼐爾麥快亞與諾愛爾福達愛斯披油衣立於航行臺上弗雷脫蹲二人足際狺狺向陸上吹來之風輕吠若恨陸地之不能浮至以供其跳躍者厨房電竈中之火腿香味陣陣自艙口騰出與鹽味充滿之海風相混時麥快亞輪值職務之鐘點將滿下甘雙眼遠鏡以巾揉其兩目俯視腕間之表言曰西北天際色珠隂霾將有風潮苟不過暴者則於吾艇亦有利又曰天佑吾躬前方有船舶乎中立國船則猶無奶雖然仁慈之道亦僅可施諸不通敵人挾鏡以窺吾者耳諾愛爾曰設遇是輩英潛艇潛入之報立至基爾矣即不然吾亦己歎敵人偵探之密因語麥快亞以明迪格爾宣佈Ｒ十九號出發日期及目的地之事忽聞瞭望兵曰前方有船視之則離艇四英里處來一汽船水線高出水面若無貨物須臾爲灰色之雨雲所掩遂不復見麥快亞曰既霧且雨迷不辨色無庸報知艦長吾逕讓彼船過耳於是Ｒ十九號遂左轉其行程離帆船所經之路二英里此時弗雷脫忽向右舷之外大吠諾愛爾亟提其頸舉而閉之駕駛塔中麥快亞曰彼聞人聲吠也汝聽之聲至清晰諾愛爾曰然吾艇其速下時雨稍止風吹霧微散汽船離艇可二錨練長屈曲航行防爲德魚雷所擊諾愛爾見其桅上有煤烟半黑之紅旗而船尾更可識其船名曰太立斯孟後註地名古耳遂大呼曰英船也英船也忽覺紅光一閃一砲彈自諾愛爾之首畔飛過凛然有風二人亟下駕駛塔艙口立閉一秒鐘間Ｒ十九號己没水下隱然聞繼起之砲聲 
[自由談之自由談] [  不冷]  
　　人人當知人人當知小忿可以亂大謀人人當知誤會可以闖禍事故凡事凡物反人當審愼考察考察而不確則勸人勿信考察而確亦當以正當之法宣佈其事則所謂文明舉動即在是矣 
 
 
 

Page 16

 
 
   
 
