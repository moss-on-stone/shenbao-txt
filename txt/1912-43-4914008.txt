# 1912 - 43 - 4914008

 

Page 1

 
 
評論 
[勗哉新共和之國民　（續）]  
　　一日聯絡南北之情愫也武漢首難義旗一舉而東南響應同時反正者一十六省於是始有南京臨時政府之建設而北方諸省賴袁公慰亭之力開誠勸導淸帝退位向之所與南方爲競敵者亦同時而增加於民國之範圍五大民族聯爲一家而南北統一臨時政府於以觀成皇皇乎大一統之國由專制而渡入於共和漢族諸同胞數十年來志士仁人擲無數之頭顱絞無數之血汗曆次求之而不得者一旦而中華民國竟公然發現於亞東大陸衆情之愉快爲何如者然昔日政府其組織之者惟帝今日政府其組織之者惟民一舉一措民國之榮譽繫之得失亦繫之當此南北統一伊始而發號施令間或者不無互歧之點以全權言則有淸帝國民之爭執以都會言則有燕京江寗之異議以軍隊言則有强權武力之誤解淸帝之遜位不及十日而南北異處情愫暌隔雖異日彼此把袂必有渙然冰銷之一日然及此時機不有以聯絡而會同之恐於民國之進行不無障礙者矣一日預籌統一之手續也淸帝旣退位矣南京叅議院業舉袁爲大總統矣然試問今日之大勢果南統於北乎亦北統於南乎况乎自古迄今兵端一起而止戈爲難六國首事之時志在亡秦而已而不知劉項之分爭者五年春陵起兵之日誅莽而已而不知赤眉王郎劉永張步隗囂公孫述之割據者十二三年初平起義之時討卓而已而不知催氾二袁呂布之輩相攻二十餘年而卒爲三國晉陽舉事之日患在獨夫而已而不知世充仁杲建德之倫十餘年而始克平之下至唐宋元明之末造國本一搖而羣馬逐鹿雖推戴或繫乎民心而勘定則一本於人事今固時異而勢殊矣人人以共和爲目的不必歆動服務之尊榮袁孫兩總統旣以交讓樹美於前休都督民政長果能則而效之禮讓之休風夫亦奚難再見於今日者然權勢之地安知不無一二熱中者醉心其間使當南北統一之後而彼此各軍隊星羅綦布或者因意見而誤生擁戴因擁戴而益起紛爭當亦情勢之所不免是在新國民有以弭患機先無負共和之目的耳 
記者之言此非好責難於國民也誠以事至而預爲之防不如綢繆於未雨之爲愈耳况今者國家之搆造由帝制而趨入於民權邦之杌𣕕曰惟國民邦之榮懷亦惟國民之慶世界不乏共和之國然欲於共和國中而求國勢之盛隆如法美諸國則又寥寥乎不可多得者矣願吾國民尚三思之專電 
　　袁總統已照會各國現被選爲共和民國臨時大總統請各國顧念邦交卽行承認民國政府 
　　袁總統連日謁見各國公使表明願與各國敦睦邦交之意各使皆極歡迎 
　　袁總統仍主張在北京組織政府在天津召集國會以免北方或有暴動 
　　袁總統於上臘二十八日剪髪現其寓所已懸民國五色新旗 
　　袁總統派往奉天勸諭贊成共和之代表昨有電報到京謂一切頗形順手（以上北京） 
　　傳聞各省都督名義將一律取消仍舊改放督撫 
　　交通部長湯壽潛辭職南京政府將招滬都督陳英士往代其任（以上南京） 
　　關外民軍北伐隊已佔據鐵嶺淸軍一律歸順秩序如常 
　　哈爾濱華界亦由民軍佔領前淸公主嶺各官已將行政權交與民軍 
　　聞遼東半島之北伐軍因日人將以强力抗阻悉數退往烟台免損邦交（以上奉天） 
公電 
　　南京孫大總統電滬軍第一師長吳紹璘曁各軍將領鑒陳都督爲民國首功之人必不能聽其告退本總統已有電慰留惟蘇都督一職須由地方議會公舉不能由中央派委若經正式選舉本總統無不同意也總統孫文篠印 
　　江蘇公民會電南京孫總統鑒篠電慰留滬督破壞省制疲吾民力蘇民萬難承認江蘇公民會禡 
　　滬民公會電南京孫總統鑒滬軍月支百萬民力難支且蘇滬咫尺開府相望亦非統一之道仍請取銷滬督以繫去思滬民公會叩禡 
　　烟台胡都督電武昌黎副總統上海陳　督伍廷芳先生各省都督各軍司令均鑒瑛抵煙之始北軍正假土匪爲名奪我黃縣當即　兵赴援一面嚴電詰責現接袁慰公并葉統領來電北軍已遵照去電退駐萊州并懸五色國旗滬軍劉司令已分兵駐守黃山館北馬龍口招遠等處大局旣定就烟增　　軍一標巴　軍　　　　　　　　注黃　　况　承各　詢問恐　　　　　　聞民議魯軍　　　　叩　印 
　　女子　　　　會電北京袁大總統鑒民　統一　公　　　今建設　民　　中華女子共租　　會叩 
　　　洞商會曁各團　電各報　華　　　會鈞鑒邳宿饑饉頻仍粮豈　　實民已　望生存　義　會函知估工正　　報適張勳退兵經過　兒鎭徐增　　　及沿途各村莊均被搶刦一空現今受害地方無分貧富裸體無食者近萬家而内地飢民更難悉　悽慘之狀目不忍覩耳不忍聞雖欲　濟而地方業已　　無法可設惟有環叩華洋義賑會速募鉅款以濟眉急而備工賑如兩岸决口不　今年麥秋亦屬無望立候示復以安人心不　待命之至　灣商會曁各團體公叩號 
　　紅十字會電北京臨時政府袁鈞鑒本會軍興以來聯合敎會中西醫士設立分會醫院六十五處治愈傷兵萬餘收葬鄂寗遺骸各數千中外會員三千餘人戰地奔馳業途百日險阻備嘗事績已蒙萬國紅十字聯合會採取宣布公允聯盟先是甲辰冬業與瑞士日來弗締約基礎已定民國成立伊始紅會進行未敢稍懈自應力任其艱以期永久庶儕於萬國紅會之林敬乞垂念締造艱　加以維持保護無任叩禱中國紅十字會叩卅 
　　北京袁内閣電上海中國紅十字會沈君敦和鑒卅電悉此次戰事承貴會聯合中西會員醫傷收骸仁聲卓著感佩同深現在宣布共和尤應擴充義舉維持保護責無旁貸總期與萬國紅十字會聯盟共濟尚祈同志諸君協力進行無任企禱袁世凱效印 
　　南京叅議院電各省都督各軍司令北京袁公慰亭蒙古王公聯合會上海華僑聯合會等及各報館均鑒於二十日午後二時開臨時廳總統選舉會全體一致舉定黎公元洪爲臨時副總統謹　叅議院　 
　　南京陸軍部電各省都督鑒民　統一大功告成凡我同胞永享共和幸福而死難諸烈士或横被逮捕而血肉早已摧殘　戰死沙塲而姓名猶　　漫亟應　以血食　　忠魂懇貴都督退將前淸忠義等祠分别改建爲大漢忠烈之彙　名　　　忠民國死事諸烈士入祠其中由本部派專員致祭以後即由各　　春秋致奠並於　　會　八月十九日即武漢起義紀念日　　　二月　　　　民國統一紀念日　　　　　　　例以　死者之　以　生者之　　　　　　奸之義一　面三　　　　責　　　　　　號 
 
 
 

Page 2

 
 
　　松江軍政分府電北京袁内閣鑒淸廷辭位天下爲公實爲我中華二千年來未有之幸福南北統一惟賴大英雄能造時勢松軍全體誠歡誠忭同呼共和萬歲松江軍政分府全體叩 
　　又電南京孫大總統湖北黎副總統鑒辭位解决天下爲公實賴大猷主持公理卒達四百兆國民希望之目的松軍全體同呼共和萬歲南北統一尚待協商天命人心厭亂求治謹跂踵以待藎籌松江軍政分府全體叩 
　　北京袁内閣電松軍政府全體鑒寒電悉過承獎借慚感無似此次共和成立全賴南北人民一致進行之力自維衰朽詎敢言功所盻大局早定使凱得退爲共和國之公民則固平生之願也袁世凱咸印 
　　廣東陳都督電各省大都督鑒本日致北京袁世凱電如下北京袁項城鑒南北融冶公力爲多汙黷有紀不廢斯績　明雖處遠域亦深欽佩竊維現在大局當以南北軍感情上聯絡爲急尤貴形式舉動之一致斯時急務約有三端其一爲國旗軍旗統一聞公已下令北方軍隊悉改用民國軍旗此至可慶幸者其次爲辮髪之剪除考薙髪垂辮非我舊制南省人士自起義後久已革除北軍旣贊共和亦宜歸一致請即下令限期剪辮以爲北方士民倡其三則爲台南北軍同祝共和國體成立尤不容緩吾族共和主義本倡自南方今幸公曁北軍同持斯旨遂去霾翳而覩明光致力有先後成功無等差血氣之倫並深慶忭當由南北軍隊尅日同向南京中華民國現在臨時政府恭上賀表以祝民國成立如是標識旣同形體不别舉動與偕自無猜忌之心終奏融和之效公竭力民國旣能行其一必不吝其二謹献鄙意並望電覆廣東軍政府都督陳　明如諸公賛成并望電請袁公照行此舉於民國基礎大有關繫諸公當能洞知也粤都督陳　明　 
譯電 
　　德國社會黨議員某氏近在國會演說謂德國應將膠州還付中華民國 
　　前任德國殖民大臣丹白博士在斯脫茄演說聽者極衆該博士謂德國當極歡迎中國改變政體之舉中國國民其資格必能造成最新之國家我德人當助之前進且德國在華之利益僅關財政一項故毫無干涉中國政治之理由（以上柏林） 
　　滿洲里蒙人要求該處華人所經營之金鑛將金塊全數交出否則將發大隊佔領 
　　俄國將校二人率兵士四十六名自哈爾濱直向奉天進發 
　　京奉鐵路唐山車站德國守備兵前日與華人攻擊華人死三人重傷二人該德兵由美國士官捕獲目下正在審問中（以上奉天） 
要聞一 
[宣布共和後之北京]  
　　共和政府之所在地爲政治上刷新起見南京亦未嘗不宜惟以事實上之便利論則尤以北京爲當日前有先在天津組織之提議現以北京市面粗安而皇室及旗兵似仍有反對之意故組織政府之事將仍在北京辦理 
　　淸帝辭位后其所謂政府者自亦同時取消惟有數衙門於事實上不能即時取消者如民政部如郵傳部如外務部皆有日常應辦之事現正大臣已改稱正首領副大臣則改稱副首領以下各職其稱謂暫時仍舊惟自二十六日起年曆則改稱中華民國元年二月十三日 
　　袁世凱君現諭内閣各員務將關於共和政體之各項文件條例妥速預備所有各部府院之案件亦須赶辦遲至新曆三月一號均應辦理淸楚以便交代臨時政府惟内務府不在其内將來該府大臣應改名爲供奉大臣專爲侍奉淸帝之用 
　　聞袁世凱君已令農工商部及學部暫行停止辦公其餘一律仍舊惟各部首領冠服無庸再用頂翖補褂暫用通常便服外務部則暫用外交服式并由該部電致駐各國使臣改稱臨時外交代表 
　　淸帝辭位諭旨旣下淸后卽交諭各貴族勿得紛紛出京以致牽動大局此事責成慶邸世續剴切曉諭如有不遵約束者現時仍請旨辦理 
　　優待滿淸皇室條欵袁氏曾擬請各國公使担保旋因各使尚未一致認可故擬將該議取消嗣以老慶對於此舉仍執前議特商袁氏請再要求各公使一律承認保證以昭信用外交團因此連開會議研究一切辦法聞由某公使宣言謂優待條欵現雖由雙方妥商就緖然仍恐未能實行民黨則以爲太優君黨仍以爲太刻將來衝突必在意中云云各公使亦均以爲然故各國擔保一層恐不易辦到也 
　　北京新聞事業年來本日漸發達對於共和亦有主張甚力者自上臘二十五日共和發布後大多數之報紙一律刷紅以作紀念惟最少數之君主黨機關報仍舊黑暗曁感情不同之一種特别報紙亦毫無變更云 
　　北京有一種内閣官報其人員上之組織率皆一般官吏自共和宣布后其報名即已改爲臨時公報頗覺氣象一新 
　　淸帝辭位后袁項城發出之電報以數百通計而外省之新聞訪事曁各國之新聞訪事其所發者乃至數千餘通電報局人因之極形忙碌 
　　自宣布共和後袁世凱君聞宗社黨有拆毀京奉路軌之耗此事雖爲無意識之舉動亦不可不先爲防範已急電現駐馬厰之第四鎭抽調十營於二十五日乘津浦車抵津換京奉車沿路駐紥以資保護而免疏虞 
　　京内各署官吏之懷抱舊思想者進旣不能退又不肯相率觀望或紛紛請假或擬俟時到臨頭預探消息始請開缺及共和發表後各官吏資格皆已自然消滅而各署尚有紛紛奏請開缺者聞内閣批云現在皇帝退位新政府尚未成立無處奏請望諸公少安毋躁云云亦談笑也 
[淸后頒詔遜位時之傷心]  
[語]  
　　此次宣布共和淸諭係由前淸學部次官張元奇擬稿由徐世昌删訂潤色於廿五日早九鐘前淸后升養心殿後由袁世凱君進呈淸后閲未終篇已淚如雨下隨交世續徐世昌蓋用御寳此時溥偉自請召見意在阻撓此詔而淸后正在放聲痛哭并大呼德宗及顯太后不已溥偉卒未得進見淸后並詔某大臣曰彼親貴將國事辦得如此腐敗猶欲阻撓共和詔旨將置我母子於何地此時無論是何貴族均不准進内於是蓋用御寳陳於黃案淸后仍大哭淸帝時立淸后懷中見狀亦哭袁世凱君及各國務大臣亦同聲一哭逾時世續哭陳臣等供職無狀至有此日但我皇太后旣俯順民情辭出政權以維國基實非前代亡國可比仍請勿過悲痛等語淸后乃勉慰各大臣數語並諭頒賞趙秉鈞銀一千兩以示優獎時已十一鐘淸后哭尚未止乃由内監扶掖還宮袁世凱君等始行退班隨發出密碼長電七十餘封故詔旨宣布時已四句鐘矣 
　　關於共和問題淸太后甚恨諸親貴事前已屢有怨言及下退位詔時復面謂袁全權云今日皇帝退位余一切放心矣惟可恨諸親貴平日招權納賄病民誤國以致今日及事至無可挽救旣不能妥謀善法以維宗社尚欲挾吾母子别圖號召以居奇禍幸有爾在坐鎭大局使我母子尚不至流離顚沛伊等今皆紛紛逃散各自爲謀豈復有人心乎語終恨恨不絕 
　　又降諭之前一日淸后謂徐世昌曰此次事變皆係諸王歴年公所釀成醇王太無能爲彼等所蒙誤若非袁世凱來京吾母子尚不知爲彼等陷於如何境地余感袁世凱之忠憫生民之塗炭决意將國政辭讓已諭令袁世凱將優待皇室條件與南軍議妥余自惟亦足上對列祖列宗 
[光]  
矣諸王公等蒙余與皇上之蔭庇亦在優待之列尚有何不滿意彼等近日舉動余甚不謂然諸人本無能徒自取𧮂謗耳余前已諭令早日回京閉門安處免貽禍患若仍不聽余之訓令以後釀出事故余已决意再不顧恤前兩年不知振作至此時而侈言忠爰余實恥之徐唯唯而出 
[蒙人亦調侃淸廷耶]  
　　上年本報曾紀蒙人要求條件十餘欵有推戴元代後裔爲皇帝等語其措詞已怪誕可笑乃上臘某日又有致淸内閣電一通其意蓋與淸廷斷絕關係宣布獨立其指數淸廷之罪惡亦頗有爽捷語而電文則如六言韻示令人發笑豈有意調侃淸廷耶錄之以博閲者一粲北京内閣資政院外務部鈞鑒蒙古歸順淸國迄今二百餘年世沐列朝恩澤感戴實如昊天理應鞠躬盡瘁同享休戚不遷詎自近數十載政柄隳哉可憐疆臣部吏弄法恣意婪索銀錢全球無此黑暗是非任其倒顚更藉推行新政奪我土地利權不惟罔恤民隠虐待蒙古難堪滅種滅敎政策如見其肺肝然愚弄變爲壓制種切楮墨難宣甚且外交　敗動輒肇衅於　蒙古如不自立難免瓜分兵連故此萬出無奈望闕叩辭天顔共戴活佛爲君國號蒙古世傳朔方江山土地收歸原主保全從此各安疆土總將禮樂爲先一俟南省平定尚可議約締聯須知天道不言物享功成之緣書云天命靡常惟德是乃享焉倘或天緣有分還來紫閣赴筵所有蒙藩苦衷謹請代奏御前諸公勉事君主務期希聖希賢臨穎無任惶悚敬頌滿洲綿綿外蒙古共和會謹叩 
[滬杭甬借欵廢約記聞]  
　　滬杭甬鐵路担保日本大倉洋行之借欵三百萬圓早經雙方締結契約並交付洋一百五十萬元其餘之欵本約近日交付現據某東報載日政府因各國羣起抗議已飭令大倉止付餘欵並聞前日交付之一百五十萬元亦須收還廢棄契約 
[補紀烟台戰况]  
　　烟台南軍自上臘十六日於黃縣戰勝後即乘　西上佔領萊州附近各縣如諸城高密　聞風獨立巡警道吳炳湘得報憤甚請於張廣建决計親往各縣謀取消獨立於二十四日携總務科長于某帶領警兵數百名搭膠濟火車東下未至即回聞因有人報告諸高兩車站各伏有暗殺團數十人專待制其死命故不敢前進也 
　　烟台革命雖着着西進而駐紮濰縣之陸軍防營則皆持不動態度聲言北軍旣贊成共和自不宜再與民軍砲火相見故至今皆逗遛濰縣不肯前進又聞二十二日開往徐州之北軍四百名多在半途潰散僅餘五十名則仍返濟南矣 
　　又滬軍北伐隊抵登州後因聞黃縣危急特派司令官劉先鋒隊長唐提兵星夜馳往惟蓬萊與黃縣相去六十里均係崎嶇山路行軍異常困難兼係夜間急行將士辛苦槪可想見是夜抵黃暫駐城西二里許之海晏寺臨村松嵐公會約同松嵐呂鎭馬家三村之鄕長十餘人赴營慰勞歡迎備極地主之誼 
　　滬軍旣抵黃暫休養士卒翌日黎明先有本城魯軍三百餘人由姜司令統率前赴北馬鎭迎敵不意爲伏兵所敗兼之衆寡不敵均致小挫當夜卽更換崔君代姜充司令之職 
　　淸軍在登萊駐紮日久地理甚悉又翌日魯滬兩軍合兵開赴北馬迎敵乃淸軍先在北馬西南空地埋伏大砲數尊及我兵到時由北馬東張家莊地方接戰不數刻敵詐敗誘我向埋砲處而走我軍尾追比及空處伏炮齊鳴我軍急退忽有由龍口開來之敵兵三百餘名突起迎擊時已薄暮我軍遂退扼殷家店子村少歇以備再戰旋兩軍晚餐畢復以砲火相見戰至夜分敵猶負固未退我軍佯收兵歇息時敵亦疲極以爲我軍眞退不之備一時許我軍傳令夜襲時我軍以敵兵頑梗憤怒已極士氣百倍各屏聲息輕裝疾走扺敵營敵方酣臥我軍大呼馳入一以當千敵兵驚潰殺傷無算敵兵遂退守黃山驛生擒五人悉斬以徇 
[名義上之都督督撫]  
　　北方未反正之各行省曁取消獨立之各行省其 
 
 
 

Page 3

 
 
地方長官率皆仍舊前淸之總督或巡撫而南方自起義以來即將督撫剷除一行省以一都督坐鎭之今淸帝已辭位南北協商組織臨時政府若將都督取消槪由臨時政府改放督撫是仍前淸之故轍也於事實上甚難辦到如欲舍北從南將所殘餘之督撫槪改爲都督則又近於紛擾故淸帝辭位後袁項城爲南北統一計議及都督督撫之名目頗費躊躇嗣由其辦事員某建議臨時政府首在恢復原有之秩序此項名目可俟國會成立公决内外官制時再行决定現在通電各省儘可對於南方之都督則都督之對於北方之督撫則督撫之但先求秩序之恢復而已袁韙其言故當日退位之布告北則通電督撫南則通電都督兩方皆無歧視 
來稿 
[江北財政司秘書員張炎]  
[質問參議院書]  
　　閲報有南京參議院謂江北叅事會非法律上正當之機關不認其有發電到院之資格一則下走不敏竊有所疑敢持一得之愚以質之參議院諸君子南京參議院國民所組織而成者也江北參事會亦國民所組織而成者也南京參議院爲監督行政之機關江北參事會亦爲監督行政之機關機體之大小不同而目的之趨向則一今日爲平等共和之時代何以南京參議院之地位高不可攀如此而江北參事會之地位卑不足道如彼豈此中别有無從臆測之原委乎敢問諸君文明國民有結合團體之自由法律所認可者也共和民國破除貴賤之階級又全國所贊成者也江北參事會經地方之公認國民之組織對於法律旣無反對之理由對於人民亦有規進之義務以此而言則江北參事會似不能謂之違背法律旣不違背法律則爲正當之機關可知顧何以南京參議院直斥之爲不正當其理解安在敢問諸君南京參議院雖爲法律上高等之機關而得預參議諸公與不得預參議諸公同是一般之國民决無貴賤高下之可分也參議員爲國民之代表應代表國民意見凡屬正當之國民均有與參議員討論研究之資格旣有討論研究之資格則有發電到院之資格可知江北參事會員同爲正當之國民同有納租稅服兵役之義務何以南京參議院不認其有發電到院之資格或者江北人民不應享有國民之權利乎敢問諸君中國數千年來專制流毒不可勝言今則民國維新共和政體已爲全國所公認然在往昔之專制時代每有草野布衣陳策上書指摘時事不聞專制政府斥之爲不正當不認其有陳策上書之資格也今中華民國之人已脫離專制之覊縛一躍而爲自由平等之國民而南京參議院轉有不認江北參事會有發電資格之語豈專制政體固應如彼而共和政體實應如是耶竊以爲大不可解敢問諸君嗚呼今日之中國商務凋疲人民窮困大局之阽危已甚前途之險阻非常有心人方羣策羣力之不及何暇再事矜張方痛哭流涕之不遑何忍再爭意見竊　我參議諸公三復下走之言熟計而審慮之雖然下走不學無術椎魯寡文未聞君子之言敢有譏彈之意冒昧妄語不自覺其可憎亦討論研究之意也或者參議諸公尚有高識卓論爲下走所意想不至瞻視不及者乎如有之則下走謹拜手稽首以謝妄言之罪 
譯林 
[通衢之建築]  
　　日本文學博士谷本富氏之談曰自機械發明人生與社會之面目一變本不待言而最近電氣事業之發達大小都會情景之變遷則洵可駭異東京大阪固自不同惟本來　臭之京都其破壞情形西洋人見之往往蹙眉實有損日本固有之特色殊可慨也彼研究肺病有名之可花博士前年來東時嘗以此事爲憾且舉以告人今旣由機械之世進爲電氣之世若依然維持其舊態我輩實不能不議及之以免外人之來觀光者嘆聲藉耳大抵單狹之道路當廣之灣曲之道路當直之不特此也若更進一步則凡大都會不可無相當之建築且都市之面目當力求改變東京至大阪之道路擴張以後其兩側新築之家屋已有多少之進步若京都則另有所謂京都風魚鱗矮屋湫隘囂塵適成爲京都之家屋卽以東京而論其始亦甚樸陋當時於新橋停車場下車者覺其所有之建築物都形樸陋維新之初始將銀座通一帶家屋悉以煉瓦改造然即此煉瓦造者比之西洋則猶爲貧民街之建築耳爾來星移物換宏壯之樓閣次第建築然其中半多木造者實爲極無趣味之建築毫不足觀苟經京橋過日本橋更往北則其建築愈無趣味適足令人嘔吐與其盡用木造毋寧守舊來堅牢之土屋東京之建築大抵如斯大阪京都亦未見勝於東京京都固可置之度外而大阪亦傚東京之規模感染東京之惡習實不足取豈以西洋之建築其根蒂的方法異於我邦而難效法乎彼相當之家屋前面用阿沙脫即能成美麗之觀然此非建築技師所能端賴美術家之意匠耳例如意大利烏愛利司之大街於果恩脫那沙之河掉舟以游上下眺兩側之家屋皆米槪爾阿恩塞諾等之意匠經營故能成此美觀此風不獨意大利然也法之巴里大街古那㾗夫而巴爾於千八百八十年間改築時其兩側之家屋悉以有名之美術家及技師等所畫之圖樣而建築者即至今日依然呈壯麗之情狀蓋當時幾經二十餘年之星霜銳意改築乃底於成就他若澳大利亞維也納之通衢其建築物之壯觀亦堪驚嘆西洋之都會大槪如斯良以通衢爲都市之面目不可不努力爲之至日本之都會所以不如西洋者一則以富力不足一則以各個人乏公共心缺於美術之思想且拘泥於舊日之道德不欲粉飾外觀而當局者之無智無學亦與有責焉自今以往曷亦於通衢建築之道三致意乎 
[淸談　（我）]  
　　黑龍江近日新出現一種報紙名爲北報其開宗明義第一篇論說之標題曰南北分立爲息爭救亡之第一妙策其時評欄有所謂北人之聲者曰將來共和之後必仍變爲專制又曰南軍政府對於外交界宣言如各國承認共和則以滿蒙回藏爲報酬是直驅我滿蒙回藏於國家之外南人北狗實行在此又曰吾國地大物博尤宜假君主之名義以爲統一之計劃噫該報即主張君主立憲亦何至顚倒黑白淆亂是非至於此極不謂南北統一共和確定之後又發現此等之妖言吾無以名之名之曰報紙中之妖孽寄語北方同胞毋爲所惑 
小說 
[俄王之偵探　（九）（無名）]  
　　余心有一最爲奇異之事領事房門與保險箱上鑰匙領事去時交付於余余帶在身上未嘗少離昨晚余上綠蠟船時尚在余衣袋内余與鉛忒飲酒舉杯時尚觸余手今忽在這保險箱鐵門上不知係何時所失在上岸後失去歟抑卽在船上失去歟余心中實恍惚莫辨此時書記員克杜起在保險箱面前且收檢箱内遺物且駡竊賊忽聞門鈴聲響克杜起出去回來告余道管理這裏海口官員差人來問綠蠟小輪昨夜忽已開去不知何往這裏知道麽余聞此言心中更是奇異綠蠟船上機器方在修理尚有一禮拜担擱昨夜如何忽然開去過一刻後余卽往見管理海口官員官員係一中年花髮人向余說道先生知道否這小輪船行蹝詭變甚是可疑這船非名綠蠟我昨日電問倫敦勞逸突船廠今晨得接回電據云並無此船亦未聞此船之名又昨日此間警局亦曾電倫敦警察署内是否有游船主人名叫方培否據覆電亦云無有而且又查得方培名片上寫着塞門山脫城勃羅克船廠會員其實塞門山脫城並無勃羅克船廠勃羅克船廠會中亦無方培之名管　口官又云昨日我便派人探守此船據探守人報告今晨有一男一女上岸同行女行步甚難男女行後小輪卽開船而去我得此報告本欲派海口魚雷船往追只因海口魚雷適於兩點鐘前開赴操地只能聽其逸去 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[蘇藩庫將歸併銀行]  
　　蘇省舊日度支公所本有永盈庫收儲全省官欵歸布政司管理自光復後雖將該庫劃歸財政司一切規模未經更動現王財政司以江蘇中華銀行旣經成立自應將該庫更改名稱歸併辦理以期統一業已擬具章程請都督府核示聞内容欲將全省漕賦捐稅各項官欵均歸銀行管理設監督及各課長課員書記司事專管此項事務云 
　　又永盈庫估看銀洋商人孫熊具禀都督府因病求退當奉莊代都督指令云財政司設立銀庫本係暫局現已由銀行擬章組織亟待歸併估洋事關重要此時未便遽易生手旣稱患病赶即醫調仰即知照 
[請設蘇省淸理田賦局]  
　　蘇州公民劉汝麟具禀都督府請在省城設立蘇省淸理田賦局派員辦理等情奉莊代都督指令云田賦不均以致有賦無田有田無賦病民病國弊竇叢生議論頗中肯綮查淸理田賦先從調查入手已經臨時省議會議决通令各民政長遵照調查在案仰即知照此令 
[蘇垣學務之新規畫]  
　　學欵處之撤銷舊長元吳學欵處業奉都督訓令將所有公款公産移交市公所接管備作市立小學經費嗣爲敎育會所反對而市公所亦以該處蓋藏如洗小學亟須開辦接辦爲難當呈復民政長暫由學務課管理惟該處兼管之靈鷲寺充公田房産業已於舊臘二十五日由學欵經理陶張二董將租簿摺據各件先行點交市公所接管聞准於年底截止卽將機關實行撤銷矣 
　　各學校之改革蘇垣各學校已重新規畫公立中學堂改爲縣立中學而將舊有之府中裁併爲一聘定陸鴻儀爲監督三縣官高及公高四校現將吳高改爲縣立第一高等小學長高改第二元高改第三公高改第四分别聘定王澤永徐鎭之潘振霄朱遂頴爲校長至舊有之初等小學四十區及半日學堂九區一律改爲市立初等小學共設五十區聞均定於陽曆四月一日開學上課云 
[松軍政府遣散軍隊]  
　　松軍政府以淸廷遜位南北統一招募各軍應及時解散爰將學生軍百餘名及别働隊八十餘名一律遣散命令發表後别働隊即舉代表要求各事一發退伍文憑二給最優等畢業證書三不繳還呢軍衣褲四加給川資軍府以礙難照允當派陳蓮齋君前赴藥局勸導幾被圍閉陳卽驚逸至除夕尚未磋磨就緖該隊全體均戎裝持械多所要求嗣經當道設法敉平始繳鎗械陸續他去初二日軍府特調葆安營一隊各給軍火率往火藥局拘拿該隊隊官朱振漢至署嚴密訊鞫聞因擅自派員募捐製辦軍衣之故刻已判暫禁錮 
[浙江軍政兩界之暗潮]  
　　浙江自訂期實行新官制分任四司政界新舊人員有因政見不合繳狀辭職者同盟會員誤會内容羣起反抗一日九電分致中央政府及滬漢各埠謂浙都督蹂躙黨人措詞異常激烈當經滬漢同盟會代表省議會議員等力任調停凡都督委任各員槪予取銷民政財政兩司仍請褚高二君暫任其餘司局亦酌量更換秘書處之姚蔣諸君自請辭職極大風潮本可和平解釋詎黨員中有人力持異議務欲推倒蔣督因之軍界大爲不平二十九日浙軍將校虞廷等三百餘人結合團體組織維持會刋布公啓指斥黨員十大罪狀現在兩方暗潮仍形劇烈尚望力顧大局毋閙意見而啓紛爭則全浙之幸也現前敵浙軍弁兵多半與維持會同意已派令代表叅議先後加入簽名者有七百餘人今日午後（即正月初三）特假座前淸行宮秘密會議同盟會支部亦於是晚召集會員於機關部决議抵抗辦法各不相讓故陰曆元旦迄今三日自都督府以下均異常戒嚴將校出游一律佩帶手槍 
　　附浙軍將校公啓全浙父老公鑒天禍民國建虜方覆鬩牆告警何物醜類張牙厲爪攘奪權利假託團體日飛九電衊我都督摧我大局我同胞等列名軍籍犧牲生命以購民福乃其天職遇茲魑魅實維公敵凡我父老幸垂鑒焉革命軍興革命黨消共和國立革命軍消黎副總統通電佈告針砭惡俗語語鏤心同志諸君宜銘座右今不聽從反揚其波其罪一也就黨論黨取道甚宏東南反正脫離滿淸率土以内皆爲國民凡此國民疇非同盟今觀該黨浙旣光復方立支部密室私議訛言四佈排擊爲能陰賊爲智其罪二也天視民視天聽民聽民之向背天且從之何論乎人蔣任都督人民公舉衆之所歸誰能廢之今彼比匪妄肆蜚語思强大衆服從少數其罪三也稱人之善必舉其實稱人之惡務獲其情移甲作乙指鹿爲馬專制時代猶或非之世界共和光天化日莫須有獄豈容復起乃觀電辭臚列姓名烏焉成馬旣昧生平妄入人罪其罪四也在朝言朝在官言官思不出位職在則然况當草創建設維艱今聞該黨要職居多擅離職守惟私是圖炸彈利刃耑事恫嚇名爲職官不啻盜賊其罪五也服從命令軍人天職上官措施卽有不當據實忠告乃其常道今聞該黨半多軍職旣不從命又不入告專事結黨希圖反抗按之軍律不宜倖免其罪六也建設民國取法聯邦省置都督綜理庶務責重任大非報酬品乃不自量妄冀非分終日逐逐惟此是營屢肆奸謀不顧民命夏侯司馬接踵並興其罪七也政體遞嬗百事更張除舊布新待理孔急昕夕從公尚虞不及妄懷私見多方要挾相率罷公仍襲惡習擾亂公安莫此爲甚其罪八也搜羅俊又分理政事衆好衆惡輿論可徵宜黜宜陟誰握其柄大權有屬不容旁落乃援私黨不察輿情逼迫都督置之要津方諸莽操跋扈更橫其罪九也軍民一致推倒滿淸全浙光復兵不血刃整師而出遂克金陵浙軍名譽遐邇共聞忽有敗類不顧大局號召黨羽操戈同室遂　令名一落萬丈其罪十也綜觀各節魑魅之術旣狡且毒令我同胞眥裂髮指積極不忍銷極不可吾力猶能惟父老命此佈 
[浙軍隊之大决鬥]  
　　浙軍先鋒隊係敢死團改編漫無紀律頗爲地方之害自蔣都督受任嚴密取締該隊始稍歛迹惟拱宸穚商埠等處憲兵巡視較疎因之流娼土妓酒館茶樓均被若輩蹂躙日前與巡防游擊隊弁兵因觀劇爭座大起齟齬舊臘念六日兩造約期械鬥一日三次互有傷夷卒以先鋒隊人少敗北被游擊隊追至一品客棧將該軍駐所盡行搗毀一時槍聲隆隆子彈飛無商民驚駭合埠罷市嗣經城北商會電禀都督漏夜派憲兵縋城出鎭其戰方休現該兩軍仍揚言將再决勝負商民恐慌萬狀紛紛搬逃妓館亦十室九空云 
[土匪攻陷遂昌]  
　　處州府屬遂昌縣著名土匪黃樟發會集槽帮會匪千餘人於舊曆十月十九及二十六兩日攻城兩次均被該縣警察署長陳壽同會同防營率兵警數十名奮勇抵禦格傷匪徒數十名斬匪四名懸城示衆匪遂褫魄解散茲因該陳署長調委後該匪等餘燼復熾聚集數千人竟於舊臘十八日攻陷城池縣署搶刦一空而兵警竟莫敢抵禦嗚呼何遂昌人民之不幸也 
[奉化大橋大火]  
　　寗波奉化縣大橋爲商務最盛之區而東岸爲尤盛二月八日（舊臘二十一日）午後三時大橋東市祥生泰南貨店之樓上起火霎時火燄烈烈四路分燒計燒七鐘之久焚燒市面及住居房屋約有千餘間大小店舖一百四十餘家燒斃三人其被燒之地址東自谷塲頭西至大橋堍南至宋家牆門北至金佛殿綜計損失約値三十萬時近陰曆年關商家正須理帳遭此大刧商困可知矣當火熾時九和銀樓經東張永友因火勢逼近搜尋銀洋迄無所得一時情急願爲祝融氏執鞭伊子二人以父旣葬火窟相與蜷伏屋内誓欲同歸於盡迨火熄後四週房屋俱成灰燼惟九和銀樓巍然獨存張永友父子三人亦皆無恙其所藏銀洋蓋先時經他友携出在外旋來歸還是殆天鑒孝心默爲呵護歟 
[副總統歡迎外賓]  
　　駐漢各國領事以淸帝已宣布退位贊成共和特於二月十四日先後渡江同詣鄂都督府面謁黎副總統極表歡迎都督當以隣國如此愼重交際卽在府署設筵欵禮優厚有加並招軍樂隊洋洋奏樂以鼔吹今日實行共和之盛云 
[贛路抵借外債之電書]  
　　贛省南潯鐵路押借外債二百五十萬元以供中央政府及本省軍需之用早經馬都督照會鐵路公司召集股東議復核辦惟該路董事討論結果均謂此項借欵必須接續修路以期南潯一道指日可達至以路押債歸政府之用則勢難承認因之輿論亦大爲所對茲將關於此事之先後各電彙錄如下以見眞相 
　　贛省參議員致臨時議會電南昌臨時議會馬都督鑒羅朗三陳三立在滬借欵事現由大倉洋行與中央政府接洽擬借欵三百五十萬辦法如下請議决電覆（一）代還興業銀行借欵百萬以百萬交本省政府餘槪歸中央（二）以九南鐵路作押用公司名義借入後再由公司轉借與省政府及中央政府或以全數借與中央撥交省政府（三）築路經費另可再借贛省在寗軍事叅議員文羣王有蘭湯漪靑 
　　贛都督致孫總統電南京大總統鈞鑒電敬悉贛省鐵路借欵詢悉爲接續修理之用鈞諭以可借二百五十萬元三分爲中央二分爲省用極爲贊成惟該路向係商辦一面交股東議覆再詳電呈將來完欵如何辦理尚望電示贛省都督馬毓寳叩 
　　贛省臨時議會致孫總統電南京大總統鈞鑒此間報載總統致馬都督電内開鐵路借欵事前途來商可借二百五十萬元百萬借贛省軍政府用百五十萬借中央政府用將來增修鐵路尚可續借等語如何乞速復等因傳誦之下羣情惶懼竊思鐵路問題關係人民權利甚鉅今主張押借巨欵並未經議會與該路股東贊成而僅取决於都督人人皆將重足而立襲滿虜之故智而賈人民之惡感以總統之賢明何至出此昨開會公决先發疑問如左（一）以百五十萬充中央政府之用是否各省均一政策（二）以百萬充贛省軍政府之用是否出於馬都督意見（三）以南潯鐵路作抵之權是否由各大股東提出時危情迫萬乞電示贛省臨時議會庚印 
[莊復民軍之勝利]  
　　復州瓦房店火車站爲交通要區華洋雜處民軍深恐巡防無知破壞中立及土匪滋擾等情遂於舊臘十九日早四鐘由民軍司令官派出第一恊第二標標統尹君希五帶領部下二百名到瓦房不費一力卽使駐紮營口水師數十名聞風歸順商民均懸白旗歡迎備至高呼中華民國萬歲民軍萬歲當由民軍張貼安民告示旋由大本營委來外交官張樹德君拜謁日本陸軍警察各官吏聯絡中日感情云 
　　二十二日淸晨六鐘時西南風大作淸莊河廳巡防營管帶張從雲領兵由半拉山子拔隊進攻民軍意圖乘其不備以獲全勝不料民軍亦拔隊乘襲至端午廟前兩軍相遇卽時開戰巡防兵計六百餘人民軍二千餘人彼此奮力戰鬭巡防兵因衆寡不敵陣亡者十餘名受傷者二十餘名駐鳳中路第四營管帶王良臣及兵弁四名亦於是役受傷該兵隊遂即退回半拉山子駐紮而巡防步隊第六營管帶劉福臣是日亦在三家子陣亡哨長趙雅林亦面受重傷兵丁死者一名傷者百餘名獲有民軍大車五輛旋將陣亡之管帶及受傷之兵弁舁赴龍王廟殯殮調養　　二十三日民軍協統邵兆仲率部下兩標攻擊莊河與馬龍潭對壘馬龍潭臂受槍傷一處然尚未致命防兵大敗死者三十一名傷者十五名被獲者八名民軍死者一名傷者四名防兵退至莊河東四十里邵協統遂進兵莊河城内紳商異常歡迎均各懸掛白旗旋即由民軍出示安民云 
[復州巡防帮統反正記]  
　　復州前淸南路巡防帮統李子敬管帶陳寳珊於舊臘十七夜在水門子被司令官顧人宜綁縛送到李家臥龍大本營說降民軍各領袖對待李陳兩君擁爲上賓極爲文明力陳時局之所以趨重共和者因民軍主持人道專爲同胞謀幸福凡屬國民稍有腦筋皆當贊成李陳答云予等最慕共和前者未能恊助民軍者不過南軍未到深恐地方土匪擾亂意在保持治安勢已至此予等絕表贊成並願効犬馬之勞以免互相殘害同胞致大局於糜亂一時軍民無不鼔舞歡迎旋於十八日有巡防步隊三哨計二百四十人抵水門子西初家屯早膳意欲救護該帮統出險正在計議時經顧人邦帶領部下三百人野炮三尊前來攻擊不及兩小時淸兵死者六名受傷者十一名民軍死者一名受傷者三名淸軍大敗退出五十里向北面四平街而去當經民軍函致該哨各哨官勸令歸順先將槍械交出以示誠意故高哨官即於是晚投順矣 
　　淸前路巡防帮統李子鏡旣入民軍後所有淸軍從前秘密計畫各事盡行吐露並與民軍各首領研究進行方法乃以淸軍未能全體歸順引以爲歉且云予謬承諸同人舉充第一軍第二鎭統制自應勉盡職守以慰衆情特於日昨出示招募所屬防兵凡願投誠者着從速來歸每兵除給衣食外發洋十元官長遞加云茲將民軍第二鎭李統制示諭錄左爲出示曉諭事照得民軍起義以來各省宜告獨立不數月間已光復十有七省本統制歷任滿淸軍官素無革命思想直至陰曆十二月十七日尚不識民軍何等人物更不識民軍究持何等主義迨至十七日晚九時本統制被民軍捕獲歷數日間見民軍内均係東西洋海陸軍留學生及全國英豪烈士學問優長宗旨正大特以滿淸劣政殃國殃民不忍坐視我中華大國滅亡遂不惜生命爲我四萬萬同胞謀幸福故義旗一舉全國嚮應本統制視其改良政治萬姓歡迎列國贊成應天順人遂浩嘆前此之陋幾至愧死乃民軍萬衆烈士竟不我棄不惟不究我之旣往且公推本統制爲關外第一軍第二鎭統制本統制自愧才疏籣陋堅不敢受而民軍萬衆一口絕不能辭忽於二月八日（卽陰曆十二月二十一日）又接承關外軍政府藍大都督委任遂不得已勉就斯職惟第二鎭人數不足茲擬補招辦法所有滿淸各路巡防及各處駐紮陸軍各營將士有志歸順反正者均可速來第一軍司令部投誠不惟不稍加危害且必格外優待無論新募或投誠將士每兵每月餉銀小洋十元官長依次遞加俟第二鎭補齊本統制卽當帮同第一鎭統制顧前攻奉天省城至我軍所經各地絕不陗有騷擾爾等諸色士民切勿驚惶我軍向持人道主義對於爾投誠將士及滿洲人民均視爲親愛同胞絕不忍妄肆殺戮爾軍民人等幸勿自驚自擾以自誤爲此出示曉諭仰爾軍民人等一體遵照勿違切切特示中華民國元年二月八日 
[皖江新紀事]  
　　暫行官制孫大都督因皖省行政機關均未完備特擬訂官制草案暫於省中設立五司一軍政司二民政司三財政司四學務司五提法司并設四局一編制局二銓叙局三印鑄局四外交局其實業交通兩司刻因軍務倥偬暫附於民政司管屬一俟中央政府頒發通制後卽將此項草案取銷云 
　　借欵修堤全皖臨時議會前因圩堤不修農民失業當經電請馮君夢華查明振款尚存若干以便趕修茲接旅滬盧君恩澤電信云馮已交出大淸交通兩銀行存欵十五萬惟無現欵轉瞬春水泛漲緩不濟急特向華洋義賑會商假銀一百萬兩作爲修堤之用俟借定之後卽當電聞再行分撥受災各州縣修復圩堤 
　　籌辦公債都督以皖省經濟困難已臻極點而餉需隄工均關緊要特擬訂籌募公債辦法名曰皖省義務公債票以四百萬元爲額年息七釐期十年攤還以錢漕及地方稅作抵已將章程交由議會一俟議决卽可實行 
[閻都督戰勝淸軍]  
　　閻都督由保德州移駐包頭已誌前報茲探悉閻到包頭後淸歸化將軍於停戰期内派譚榮發率步隊一標炮隊一營進攻包鎭閻軍探悉遂派第四標統帶王家駒率本標步隊並炮隊一營防堵兩軍相遇於薩拉齊西三十里之某村開戰數時忽由東來義勇馬隊數百勦敵後路淸軍大敗遺下陸路砲二尊子彈兩車降者百餘人薩拉齊同知呼延庚及鎭紳舖户出城迎接民軍秋毫無犯闔城歡呼萬歲當時全軍會議皆謂淸軍不守信約攻入娘子關今又攻襲包頭我等誓取歸綏以雪前恨於是飛禀都督請期誓師閻都督仍抱仁慈主義宣告各軍曰殘害同胞大傷人道彼不守約其曲在彼自有公評且有我臨時政府停戰信約不可不守祗好按兵包薩以聽大局若和議决裂便可直搗幽京此本都督之志也現已與歸化移文相約各聽政府命令勿相攻擊余復恐其不信又派馬龍章君前往宣示以不戰之理由請諸君蓄銳待時聽余後命云云 
 
 
 

Page 7

 
 
各省通信 
[蘇州通信]  
　　市公所臨時議案舊臘二十三日臨時會議决各案一民政長交議上海協昌商輪船局請在胥門外萬年橋設立碼頭行駛由蘇至光福及木瀆泗口等埠議决胥門外設立碼頭事可准行惟沿途經過堤岸有無衝激妨碍應候各鎭鄕公議二董事會交議接收公欵公産計育嬰堂男女普濟堂保嬰局仁濟堂洗心局六處一律俟年底爲止統由公所接收管理三議决實行分區設立區董及收集城根馬路荒地等案是日到會者共二十三人有已辭職之議員祝某偕同吳某等酒醉闖入旁聽肆口謾駡幾起衝突經某董事竭力調勸扶之使出 
　　巡官趙福山正法東路巡警前因新調吳區官警士不服聚衆罷崗並將吳區官攢毆致傷石局長當將一區巡官趙福山撤差禀請嚴辦莊都督以該巡官率衆搗毀警局掠取局存薪餉實爲窮兇極惡業於舊臘二十六日將趙福山宣布罪狀槍斃正法以爲懲一戒百之計一面出示曉諭赦免脅從飭各遵守警律服從長官命令 
[松江通信]  
　　航船遇盜舊歷十二月二十四日夜二號外河航船裝運各店舖現洋八千五百元赴滬二鼓時駛出大漲涇口至金家灣浦面忽被盜匪截刦盜黨約三十餘人口操外路音分伏於形似鎗艇之兩船中見該航至即突前圖刦舵工周花頭轉舵思逸盜黨以槍遙擊周受彈而仆羣盜遂攀登搜刦周極口呼救一盜以力斫之始斃對浦長樓地方高姓者向來購有槍械募團練自衞是夜聞浦面槍聲歷落知係盜刧立召團丁十餘名整隊出巡一路放槍前進盜黨乃返舟遁去檢點所失僅千餘金則團丁應援之力也二十五日航主投報商會由會派員至該處將餘洋六千九百二十八元及貨物逐一查檢同時司法部亦派科員陸君親帶刑件檢驗尸骸一面飭警追賊緝盜 
本埠新聞 
[閔行鎭大起風潮]  
　　本邑南鄕閔行鎭自上年派駐警兵後各鄕民因不諳警章時被干涉業已積怨甚深舊曆正月初三日先有少數鄕民在鎭小賭警兵上前拘拿卽與爲難繼則觀者愈聚愈多警兵亦召集多人大起衝突當塲擊斃鄕民八人羣情益忿遂聚集千餘人將警局全行焚燬並燬學堂一處現該鎭名譽董事顧丹泉君已與警兵統領李君特開輪船來申商議聞又有一說謂警兵因格斃多命後知難了事遂自將警局學堂縱火焚燒以爲抵制地步兩說未知孰是姑並有之俟再詳探 
[關員慶祝共和]  
　　江海南關稅司巴第君曾於二月十七日上午八時在榷署升旗慶祝共和並令通譯稅務各員曁稽查司巡人等分班肅立又令洋扞司囉斯君嗚槍二十一响以申慶賀是時員司以下皆脫帽行三鞠躬禮口頌立憲國民萬歲共和總統萬歲中華民國萬歲繼則互相道賀茶點而散 
[陳司令赴淸勦匪]  
　　滬軍遊擊隊前奉部令改爲滬軍第一混成旅曾紀前報茲悉該營總司令陳漢欽君因奉陸軍部曁滬軍都督命令開赴淸江防勦土匪業已陸續出發陳君亦於二月十九號乘江寛商輪赴淸督率所有留滬步馬砲工輜各營卽由該營本部參謀長李鋈會同叅謀章憲鈞代爲訓練暫時不復調遣 
[報告盜案之遲誤]  
　　本邑西鄕二十九保頭圖中新涇地方李醫生家於舊曆去臘二十九夜被暴客數十人明火執仗破門而入將所有銀洋衣飾等物搶刦一空直至昨日始由該圖地保顧顯舟來城報告並請地方檢察廳前往查勘恐贓盜早已遠颺不及追緝矣 
[滬都督重申烟禁]  
　　滬軍都督昨出禁烟告示大致謂前淸曾設禁烟大臣與外人締約嚴行禁止吸者已漸見减少現自民軍起義以來軍務倥偬不暇顧及大有死灰復燃之勢上海五方雜處吸者更實繁有徒爲此特布禁令如有私賣燈吸者一經察出立將房産發封嚴行懲辦本都督非欲以强迫手段施之同胞實以除惡務盡不欲留此汚點致貽民國前途之隠患也 
[閘北軍警衝突]  
　　舊曆正月初二日下午公益里菜塲賭攤上有某營兵士馬金標等在彼與賭適二區巡長符某經過阻止不服致起爭執符卽吹呌召集崗巡將馬拘局旋由衆兵士擁至二區要求釋放以致大起衝突後爲該營營長聞知卽將馬金標痛責軍棍一千下飭送二區騐明候再核辦刻聞兩方長官均願和平解决 
[陸軍部電調衛隊作罷]  
　　滬軍第一師衛隊長吳紹璘曾奉陸軍部電飭轉令管帶章豹文率兵赴寗聽候調遣茲又於前日接奉黃總長電諭以刻下大局已定前飭章管帶率領所部衛隊一營赴寗一節應卽取銷祈飭該管帶不必來甯等因昨吳師長已轉飭章管帶知照矣 
[澈查截曠銀兩]  
　　滬軍政府陳都督通行所部各營隊略謂各軍隊官佐弁目兵夫如有開革銷差等事應將所領薪餉按日繳呈以重軍需茲查滬軍各營隊自成立迄今此項截曠銀兩未據呈繳殊非愼重公欵之道應由各該司令長官督飭所屬各軍需查明新曆正月以前積存截曠銀兩若干刻日開具淸摺悉數繳呈本府軍需科查收勿得絲毫短少並自正月起於造册領餉時飭令各該軍需將上月分各營隊所存截曠銀兩隨文呈繳卽無截曠時亦須於領餉文内聲明不得違誤 
[禁阻軍人賒取物件]  
　　滬軍福字敢死隊劉司令長於舊曆除夕出示略云軍人入市購物理應現錢交易毋許賒欠致生糾葛各店肆亦不得任憑軍人拖欠免滋口實爲此出示曉諭此後如有軍人賒取物件槪與本營無涉該商民毋得來營聲訴 
[什長領餉濳逃]  
　　滬軍第一混成旅游擊砲隊第一團第二營成貴福所統之一營弁兵奉陸軍部命令乘坐江孚商輪開往鎭江已誌昨報詎該營什長王雨之於領取餉銀之後濳行逃逸嗣被成管帶於上輪點名時查悉立卽派探將該什長之妻王林氏拘送高昌廟巡警分防處押限交到其夫廳候究辦 
[江南船塢記事]  
　　湖隼魚雷艦機器炮件稍有損壞業於舊曆除夕駛進船塢趕緊修理江南船塢及製造局各廠工匠夫役人等均於昨日一律開工 
[窮民何堪剝削]  
　　都督府軍需科批劉保昌等禀云禀及規條均悉上海各籮間於前淸各衙署向須承値差使光復後民政署司法署即將當差名義銷除無非爲體恤食力之人起見今擬設立上海華租各界籮間公所有總恊理坐辦書記等名目每地段並須派定夫頭查察所需經費幾何而又於各夫所得工資値百抽五以助軍餉食力窮民何堪遭此剝削礙難核准 
[租界邊境之盜案]  
　　舊曆除夕早晨有暴客三十餘人各執器械擁至引翔港鎭東白家宅用石撞破張盛泉曹蔡氏家大門一擁而入嚇禁聲張刦去値洋六百餘元之衣飾及田單等物事後卽由事主報告楊樹浦捕房立飭中西包探往拿未獲昨卜總巡因恐贓盜遠颺已飭各捕房中西探捕人等一體留心偵緝 
[再紀銀行與票號之糾葛]  
　　英商匯豐銀行控合盛元票號不付匯票銀三萬兩迭由公共公廨將該票號經理王芝平傳案會訊旋又於舊曆客臘二十六日午後復訊原告代表高易律師偕同原告買辦席立功上堂請追訊之被告仍延担文帮辦沃沛律師到堂代辯並據該票號湖北分號經理施瑞卿上堂聲稱向例收兌滙票必先持往照對蓋戳方爲有效繼復由兩造律師互辯良久聶襄讞與英康副領事判候會商堂諭再行宣佈 
[公共公廨開審]  
　　公共會審公堂因届舊曆年關循例停訊曾紀前報茲定於今日（禮拜四）開堂審訊惟按日輪流係是美領堂期而向章新年開訊則由英領陪審故今日審訊各案聞仍由英領蒞廨會訊 
[再誌林景賢與公欵之關係]  
　　前淸常鎭道林景賢曾於該郡光復時捲取公欵銀五萬兩逃至滬上匿跡租界經江蘇程前都督飭提未獲嗣由交涉司函致公共公廨將林傳案奉判交保候查在案茲於陽曆本月十五日復訊先由費信惇律師代表滬軍政府上堂請追訊之林則延沃沛律師代爲辯護關讞員商之美副領事海君判林仍交原保候訂期會訊 
[强盜開鎗拒捕]  
　　盜匪李三俞德四喬大潘學成戴阿四等身帶鎗械在虹口梧州路被美捕房包探查見以其形跡可疑上前盤詰詎李三即開鎗拒捕旋由巡捕協力幫助將李等五人一併拘獲於陽曆十五日併解公共公堂訊知該盜等與楊樹浦余姓被搶一案頗有關繫諭飭收押候查明再究 
[鐵條混充洋銀]  
　　鎭江人姜阿五天津人趙慶生混入匯豐銀行内將鐵條三根用紙封固分爲三捲希圖於人叢中竊掉現洋當被永豐錢莊陳姓學徒察破卽喚印捕二人將姜趙拘入捕房於陽曆十五日解至公共公堂訊供不諱中西官以此事由姜起意判姜押三月趙押兩月鐵條銷燬 
[軍人强拔妓女]  
　　法租界興聖街花烟間鴇婦趙葉氏曾於舊曆年底投廨控稱有民兵數十人來院尋歡將妓女雙紅强行拔去業由巡街捕拘獲劉子順劉小順陳深海三人解案請爲訊究旋由五十四號等四華捕投案同稱聞該鴇呌喊民軍拔人即往查問喝阻詎伊等非但不依反敢恃衆拒捕致被毆傷並毁壞號衣帽褲當塲僅獲劉等三人餘均逸去訊之劉等同供拒捕一節實有其事惟拔妓係某甲所爲陳則供稱當時雖曾在塲並未幫兇聶讞員商之西官判兩劉各押捕房四月陳從寛開釋 
[劉温甫咆哮公堂]  
　　沙養瑜控劉温甫冒牌私定花籽與英商立德榨油公司延不交貨致該公司向其控追虧損銀兩等情業經公共公堂將劉提案訊供收押旋於客臘二十六日午後復訊沙延莫肅律師上堂請究並由沙帶同伊子沙錦雯投案供稱實係劉冒沙益昌牌號私定與立德公司求究質之劉堅稱所定花籽實係沙子沙錦雯向該公司接洽是時劉在堂上指手畫脚大肆咆哮王襄讞以劉目無法紀且當定貨之時沙子年歲尚幼果有其事亦係誆騙因卽偕同觀審西官翰君判將立德公司控追虧損洋一千餘元　鈔先行理償劉則押候翌日早堂歸刑事案訊辦 
[女子同盟會之組織]  
　　宣告書東西各國男女平等凡女子亦有參預政事之權我中國數千年來女子深處閨中幾成廢物是四萬萬同胞半歸廢棄雖爲女子自行放棄亦由專制國體不容稍有越俎使然本會之設以助民國促進共和發達女權參預政事爲宗旨復經設立經武練習隊以爲本會調查執行兩部之預備業經本會會長吳木蘭而呈孫大總統頗蒙贊許並承陸軍部長黃克强先生敎育部長蔡元培先生及衛戍總督徐固卿先生各部長各都督一致贊成　以應盡之職本會幸甚吾女子幸甚惟以孫大總統面許到滬蒞會提倡進行方針在卽而本會會章未臻妥善必當改良竊思現在共和成立以盡力提倡民生主義爲要務女子既有參預政事之權須具參預政事之學識故本會於敎育一部業經添設亟待擴充其他女子應盡之職所當注重者均宜美備爲特佈告男女同志尚望勿吝玉趾惠臨本會共同研究俾臻完美方不負大總統及同志諸君期望之般庶大總統蒞會時本會得以完全成立達進行目的曷勝翹企之至會所在西門内曹家橋 
　　大總統批詞同盟會本爲本總統所發起今女子有同盟會之設自是本總統所贊成惟此簡章未臻妥善必當大加改良申明本會之目的盡力提倡民生主義以繼本會之進行庶於吾國前途有所補益也 
瑣聞 
[城内]  
　　都督府批示○藥業合利元號呈云呈悉事關搶刧自應嚴拿究辦仰候咨請江蘇浙江兩都督分别轉飭吳江嘉興兩處民政長會同嚴查該盜船行蹤務期拿獲懲治以保商民而惠行旅 
[南市]  
　　無案可稽○上海民政長批甡和宰牲公司蔡錦華等禀云禀及抄黏均悉宰牲公司與前淸閘北警局交接其手續是否如該商所禀本總長無案可稽無從懸揣現閘北改設市政廳該商徑赴該廳呈訴可也 
　　火能爍金○前晚十二時尚文門外大興街迤東金家宅金姓家不戒於火燬去平房三間並有男女數人灼傷頭而昨經西區飭深查問起火情由以便飭傳究罰 
　　禁賭告示○警務總長昨出禁賭簡示一道照錄如下照得賭博一層　最爲干犯厲禁　爾等無知小民　其各恪守本分切勿呼盧喝雉　以致自蹈陷阱　自經此次示諭　咸應安分營生　倘敢故態復萌　定予立拿嚴懲 
　　定期開訊○市政廳裁判所停審度歲經紀前報茲定於陰曆正月初六日起照常開訊昨已傳諭丁探傳知未結各案應訊人証届時一體集審均毋延悮 
[閘北]  
　　民政總局批示○民婦沈談氏禀批此案旣據親族調處不下着候飭科傳訊核奪民人沈善忠禀批已於沈談氏禀内批飭傳訊矣該民等均係列名簽字之人着一併聽候傳訊核斷民人陶尚達禀批候傳訊核奪借據存 
　　究竟住居何處○去臘念九日六區解送陸阿榮至總局據報陸住居十五圖内前將地基租與賭棍擺設賭檯應請究辦等情當經司法長提訊一過收押候辦而陸之家屬忽投美捕房報告謂賃居密勒路係在租界以内因偶至華界致遭拘押等語捕頭聞駱卽飭中西包探赴總局查詢禀復候核 
[英租界]  
　　跌斃詳誌○舊曆去年十二月二十六日早晨有一年約二十餘歲身穿元色呢馬褂灰色羅緞棉袍元羅緞馬夾身畔有現洋十元鈔票十元小洋十三角至華盛碼頭德生輪船上訪友忽然失足跌入艙底因傷及内部旋即斃命當由巡捕將屍舁入虹口驗屍所是日午後即經中西廨員蒞所驗明委係跌傷身死嗣因查無屍屬當將死者所遺之洋提出三元給予地保買棺收殮厝擅召認餘洋暫存捕房候家屬具領（按此事已略紀昨報） 
　　大搶金押髮○毛張氏於舊曆元旦在河南路被匪攫去金押髮一支又王張氏於初二日午後在大沽路弄内被搶値洋八十元之金押髮一支又劉員氏於初三日在北京路被搶金押髮一支又孫周氏在厦門路弄内被搶値洋五十元之金押髮一支均卽報告新老兩捕房飭派包探查緝 
　　元寳茶變爲送命湯○小販嚴蘭卿於舊曆元旦在厦門路一百四十八號小茶館内啜茗忽然倒地不省人事旋即斃命當由該茶館主顧阿德報知老閘捕房派探將屍舁入斐倫路驗屍所報請公廨王襄讞於前日午前會同美領蒞驗嗣因查無屍屬飭保報堂棺殮厝壇候認 
　　大皮夾不見了○淸廷差官王某因公來滬寓居江西路太安棧二十二號房内日前在浦東鑛務輪船碼頭失去大皮夾一只内有北京資政院陸軍部公文各一件並有値洋二百除元之衣物業已報請總巡捕房飭探查緝矣 
　　拐子入西牢○陳阿福因拐潘錢氏之十八歲女兒順蘭賣與王阿三爲妻由探將陳拘解公堂押候究辦在案茲經中西官復訊屬實判押西牢十年示儆 
　　追繳押欵○英商道達洋行控石金發不還抵借洋元等情舊曆客臘二十七日午後由廨傳案經王襄讞偕同英康副領事會訊先據原告洋人偕買辦張杏生投稱先後被石抵借去洋一千元除收過尚欠四百三十元迄已三年有零本利無着求請追還質之石供實因無力求恩寛限判交原保限一月理還如違將地拍賣抵債 
　　支票何可不付○周新德請代表沈祥生控告甡和泰布莊主陸鴻基不付支票銀一千五百兩業於舊曆客臘二十七日午後由廨復訊兩造均延律師上堂互相辯論聶襄讞以支票係陸所出不能藉詞不付判交原保限一個月理楚 
　　棧主交保○已閉龍興旅館茶房殷榮達同婦人劉席氏控告該旅館主王子雲不還押櫃洋四百元業由公廨押追茲於舊曆客臘二十七日午後復訊聶襄讞以久　無益因即判交妥保限兩個月自向原告理淸 
　　商量堂諭○奥商光耀洋行控復昌恆號主胡菊臣不出定貨曾由公廨將該號經理崔蓉如傳案會訊在案茲於舊曆客臘二十五日午後復訊原告洋人上堂請追訊之被告延達商幫辦羅銳律師到堂辯護關讞員商之奥副領事判崔交原保候商定堂諭飭遵 
　　積竊入押○積竊王銀桂因與同黨王貴泉張阿大李和坤串竊俄商搿拉爾林之古銅花瓶及花旗銀洋鈔票綢衣等件業經捕房將王貴泉及張李二人與收贓之瞿韓生一併拘解公堂分别收押在案茲又由捕房將王緝獲於客臘二十六日午後解送公堂提同在押之王貴泉等到案証實判王銀桂押十八個月期滿逐出租界王張李照原斷還禁 
　　保人賠累○汪慶雲卽王金榮控被沈炳臣以代荐輪船買辦爲由誆騙銀兩業經公堂將保人賈洪法之子龍海傳訊着交被告到案否則賠繳銀一百五十兩在案嗣於舊曆客臘二十六日午後復訊賈龍海投稱因沈現不在申難以交案情愿將銀賠繳王襄讞判將賈所繳之洋二百元合銀一百五十兩給原告領去賈即開釋 
　　領回贓物○蘇婦馮蔣氏因誘令粤人王拔如家之婢女貴琼貴鳳竊取値洋一千五百元之衣飾逃逸由探將氏與兩婢並氏子馮士根一併拘解公堂押候吊贓在案茲於陽曆本月十六日由黃渡商團將贓物送至公堂即經中西官將一干人証提案訊明判馮蔣氏押女所二年兩婢各押半年期滿仍交其主領回管束起案各贓交原告具領馮士根從寛斥釋 
　　通州小兒待領○粤婦許陳氏盧梁氏陸羅氏因販賣六歲通州男孩丁坤子被探查獲一併解送公堂押候查究在案茲於陽曆十五日經中西官復訊明白判許陳氏押女所三月梁羅兩氏從寛釋放丁孩暫留棲流所候函致通州民政署移傳其父丁二六仔到案具領 
　　究是諸家之女子○常州婦人朱伍氏控西　林逢春與王張氏拐賣十四歲女兒金弟爲娼一案業於陽曆本月十五日由廨提訊據金弟供稱由父胡春生與母毛氏得洋二百九十元賣與鴇婦王張氏係林逢春爲媒訊之王張氏延羅銳律師辯護又訊林逢春供認曾得媒金洋十元判林與張氏分别還押金弟暫留濟良所朱伍氏交保候補傳人証再訊 
　　祗可將錯就錯○周兆金因將來歷不明之漢口女子小桂香賣與城内王李氏家由探查悉於陽曆本月十四日將周與女並王李氏一併拘解公堂訊明該女父母雙亡逃難來滬姑寛判周開釋女仍交王李氏領回撫養 
　　禁錮巨竊○巨竊陳阿慶王友慶因串竊西人燕珠卜區等各家銀器由探查獲於舊曆十二月二十八日解送公堂訊供屬實判陳王各押西牢五年期滿帶堂再核 
　　分别追還○忻士卿控李應南金岱雲何縵伯不理定做軍衣價銀去臘二十八日午後由廨提訊原告投案求追被欠銀六千餘兩質之李供求寛限關讞員以此欵應由李及何縵伯江厚甫三人分認因即偕同觀審之英翰副領事判李名下除付還賞銀一千一百餘兩限先繳四百兩餘欠准交人銀並保分三個月付淸一面提何等到案再行訊追 
　　未便公攤○沈悅祥控張小宋不理土價盈餘沈已將安康莊存銀二千兩扣留但我欠人甚鉅求恩一律攤償關讞員以張並無别户控追不能爰例公攤因卽偕同觀審西官翰君判張交妥保候諭飭安康莊於存欵項下劃付沈銀一千四百兩完案 
　　父子串竊案近聞○華俄道勝銀行控黃季良黃鶴春父子串竊海參崴道勝銀行俄國羅卜二萬元業由公廨將黃父子及保人黃吟舫一併管押並將房産查封在案去　二十九日午後由廨復訊原告洋人偕見証華人張文泉上堂求究並証明被告尚有房産未封質之黃父子延穆安素律師上堂譯稱被告實係受人之愚前已有洋四千元交由顧仁卿轉付原告詎顧僅付洋一千五百元業經公堂訊實將顧押辦今被告已經破産應請槪從寛典關讞員與俄愛副領事會商之下判黃父子還押黃吟舫交妥保着見証張文泉查明被告各處房産禀候復訊核辦 
[美租界]  
　　埋怨乳傭○陸叔餘住有恆路三十七號因有週歲之子於昨晨夭亡陸以乳媼林林氏沈任氏慢不經心致被悶斃報由捕房請中西廨員驗得孩係病死飭陸自行棺殮了事 
　　晒臺起火○斐倫路一百十五號某姓晒台上前晚忽然起火延燒裏虹口街二百四號蓆店旋即救熄捕房特飭中西探往查再核 
　　何必性急○某甲昨乘電車至靶子路一　而下跌暈於地由捕房車送醫院療治 
　　汽車衝撞○三百八十八號汽車前日在北四川路撞翻東洋車致坐車人某甲跌傷甚重由捕車送仁濟　館療治 
　　撞壞汽車○四十二號電車前日在楊樹浦與十三號汽車相撞致損汽車頭由捕偕汽車夫奚阿大投報捕房捕頭諭令自向電車公司索償修費 
[法租界]  
　　薄罰了事○衛生處西人曾於舊曆年底查見陸阿雲肩挑牛乳售賣未領工部局執照有違定章爰卽拘捕解廨請究陸供牛奶栅設在租界之外因將牛乳挑往他處經過租界致被拘案並非在治下混售求宥判罰洋兩元以示薄懲 
　　棧主欠租○增泰棧虧欠新瑞和房金三月計洋五十四元由收租人具控公堂飭提該棧主訊追據供一時無力籌措須求寛限判交保限七天理淸 
　　來件 
[中華民國女子敎育研究會簡章]  
　　（定名）本會定名爲中華民國女子敎育研究會（宗旨）本會以研究女子敎育促其進行爲宗旨（會所）目下會所未定暫設事務所在蘇州養育巷中太平橋南雙桐女學校内（會員）不論男女凡會受敎育而有志研究女子敎育者均可入會（會務）本會應辦之事分列如左（甲）研究普通敎育與專門敎育之原理及方法（乙）研究關於敎育上之偶發事項（丙）勸學宣講（丁）開辦女子敎育報（職員）本會設正會長一人副會長一人均以女子充選俾經理會中一切事務評議員十二人調查員十人庶務員六人書記員二人會計員二人以上分任會中各事（會費）本會不收入會費其所用經濟以左列二項收入充之（甲）各會員擔任之欵（乙）名譽贊成員或名譽會員自願捐助之欵（會期）本會每日第二星期日開常會一次每三個月開大會一次有特别事故可召集會員開臨時會（權利）本會會員有開具意見書提議關於敎育事項之件（附則）此係暫用簡章得隨時改良 
[私立雙桐小學校簡章]  
　　本校原係女子小學茲以世界日進大同男女不應偏重且目今海内敎育家均倡男女同學之議爰特增收男生取消女學字樣俾我後起之同胞合叙一堂移家庭樂於學校共臻文明使學校化作家庭同受敎育尚望竹馬書生比肩而至鞦韆學友聯袂偕來不禁拭目俟之簡章列後一宗旨　以普及義務敎育爲宗旨一校址　蘇城養育巷二百五十七號門牌一程度　識百字以上者均得入學一年齡　男生七歲以上十歲以下女生七歲以上十八歲以下倘女生之中有年長而向學心般者本校另設附科年歲不計一額數　本科六十人附科四十人一學科　修身　國文　算術　體操　圖畫　手工　唱歌一修業年限　按初等小學原係義務敎育規定年限各國制度不同當今民國初建敎育未能普及不得不縮短小學年限海内敎育家有以爲宜四年者有以爲宜二年者本校折中乎兩說暫定三年畢業俟敎育制度頒發當再更定一納費　授業科每學期洋二元用品費洋一元應于入學時預繳全膳費每月洋四元半膳費每月洋二元寄宿舍費每月洋一元每年作十個月計算按三次分繳初次入學須納入學金小洋兩角報名時隨交證金洋一元入學後扣作學費報名不到着槪不給還 
 
 

Page 8

 
 
自由談 
游戲文章 
[記財神演說詞] [  愛]  
　　本埠各號行店舖及住家聞得財神將於舊曆初四晚蒞滬因即分布傳單令家家懸燈結彩以表歡迎之意并備有牲牢酒醴及十番鑼鼔藉作宴樂之助届期財神果於向晚七時抵滬計同來者共五位以趙玄壇爲領袖挈有招財童子四人皆極俊秀與本埠諸商富各各握手後即相率入席晚餐餐已本埠諸商富敬上頌詞趙玄壇卽起立道謝并命隨來一衣滿淸衣冠之財神朗誦答詞誦已衆請趙財神演說趙卽登壇向衆人拱手曰鄙人向蒙諸公錯愛垂念殷勤祗以僕坐鎭天關不克時與諸君暢談胸臆爲憾每歲與諸君會晤一次亦有時促語長之恨今叨盛筵與公等同聚一堂眞大幸也不得不貢其所知以備諸君之采擇焉夫僕之司天庫實非私財世界愚夫不察往往以杯酌䐁蹄求償滿車滿篝之奢願即僕有資如泉源亦不能借億兆人之予取予求今僕惟有將理財大略貢獻於社會以盡區區之意耳夫財之總樞在公在信公則惟思富國不思富家此卽均富之法也富均則盜賊稀而飢寒免聚全力以與西人抗從此可不愁貧弱一也信則藏富於市不藏富於家季布一諾卽能爲大厦之成鈔票一紙墨跡何殊金銀須知金銀乃礦物之一種設行廢棄與瓦礫何異守財虜恐亦自笑其厚襀之非計也信字若能堅守從此可不愁貧弱二也具此公信兩字之總樞則礦可開路可築工可興商可通人各有事何患其有貧弱若執迷不悟其根源所在惟日日向僕作仰面之求僕不但不與且怒其蠢惰而懲罰之也演說畢衆鼔掌聲如百面春雷余因錄其語以爲未聆其詞者告焉 
[鼠界保辮會傳單] [  鈍根]  
　　啓者世風不古剪辮盛行去歲猪八戒先生値年一味俯順輿情致令億兆生民盡成和尚吾黨雖未受其影響言之輒爲痛心今歲吾黨値年務須共謀保辮勿再蹈猪先生覆轍蓋猪先生素以小辮子爲嫌剪之適足掩其醜吾輩長辮光澤恃爲美觀萬不可誤信人言自損優美也此頌偷安 
鼠界保辮會啓 
尊聞閣詞選 
[壬子元旦書懷] [  陸凝]  
　　昂藏七尺已中年詩酒佯狂欲問天有志未投班氏筆無才羞著祖生鞭驚人事業頻看劍擲地文章不値錢幸覩共和新氣象濡毫先寫紀元編 
漂泊無端到滬濱今朝猶是去年人靑衫落拓酬家國白髮依稀識苦辛椒酒拚敎千日醉桃符爭詢萬家春壯無樹立何堪老辜負鬚眉百歲身 
歲莫讀愛樓先生度年關記書感并寄印樓 
[六絕] [  吳蒙]  
　　送窮無術禱穹蒼視聽從民說渺茫不管下方呼籲苦大家遜位詔書忙好友分金非浪誇當年管伸已無家買絲不𦃹平原象願𦃹靑齊　叔牙而今始信儒冠誤咄咄終難展一籌囘首故交已　落枉將酸苦訴王侯吳儂屋近赧王臺歲歲登臨避不開早使移家寓暘谷料應重暖已寒灰昂藏七尺竟長貧厨絕炊烟愁煞人不及牕前梅骨傲看他愈冷愈精神閉户吟哦手一編滿天風雪送殘年澆愁還要沽佳釀暫借明朝　米錢歲除日在滬上景春園購連理枝梅樹一瓶紅綠二色含蕊未開詩以誌之（濳廬）本是孤芳冰玉姿淡妝恐不入時宜故施朱黛添顔色待到東風開滿枝花分二色一株梅紅綠含苞醞未開數點能知天地意新妝改到美人來（近日滬上女子已多不垂辮而盤髮額上名之云革命髻與月下美人變妝亦復相似也）鐵𠏉永心學冶容高人骨格美人風藐姑仙子眞淸豔不與徐熙畫樣囘氷容也好鬥繁華並蒂能開兩種花我與寒梅同守歲探春消息在天涯 
小說 
[短篇小說紅廟燒開門香] [  愛]  
　　紅廟即保安司徒廟也旣稱保安司徒何以所供又屬觀音偶像豈亦如胡髭鬚杜拾遺之誤爲伍子胥杜十姨耶舊曆元日燒香者户限爲穿甚矣迷信者之衆也繡襖紅裙靑樓之妙伎也粉面油頭野花亂插烟花之下乘也髻堆於頂婦女之新裝束也泰西衣冠革履槖槖者身新而心舊者也烹猪一頭果盤四盒者粤東人之供品也絃管嗷嘈喧呶一室者淸音之打唱也錠箔飛灰香烟迷目者佛殿之光景也排列兩班評頭品足者滑頭之打露天茶圍也合十念彌陀對女菩薩而求布施者和尚之飽眼福也鶉衣百結面有菜色成羣而呼娘娘太太者頭門二門之乞丐也戴滿淸大帽手執無情棍在大門外彈壓閒人者巡捕房所特派之巡捕也居大馬路之中心點若改爲議事之廳演說之塲化朽腐爲神奇去迷信而崇實業實一舉而備數善甚嘆發起之無人也 
[滑稽小說財神語] [  志雲]  
　　財神對看報的人說道我神今日下界並非貪享祭品實欲一觀近來民間的風俗考察目下財奴的良心昨晚我帶領了部下的招財利市財童運神跨上黑虎駕起祥雲徑往下界不一時已抵上海下落雲端祗見大家小户香烟繚繞燈燭輝煌我下了坐騎揀一家狠體面的大厦走將進去祗見那家主人正在預備設供見一張黑臉虬髯的神模諒爲我的小影我想借此休憩便把神靈就附上去了片晌覺得狠不舒服那知他們將神模摺疊了用漿糊黏牢我的手足我被他們黏住了動彈不得回頭見部下的招財利市等彷彿做了陪綁也黏住在旁邊朝外一望不見了那黑虎待要去找尋手足爭扎不得祇得聽其自然少停那主人穿了一套西洋厚呢的大衣獺皮的袖領襟綴了一個光復記念的徽章看他點燭燒香忙個不了點罷香燭戴上一頂外國的羅騷帽深深朝我拜了幾拜我素知西國禮節先應除了帽子然後行禮否則未免覺得太驕氣了西國不行跪拜禮的他們禱告時候祗跪一足猶之滿淸官塲打扞那主人穿了一條西式褲子要跪下狠不便當費了許多氣力幾乎把那褲兒綳破他跪在紅氈毹上暗暗通神祝告說財神菩薩（其實我不是佛怎麽稱我菩薩）望你保佑我發大財使那橡皮股份合藍格子飛漲賣空買空得手我再辦了兩付三牲來祭獻祭獻我起初不懂他作什麽話聽仔細了纔曉得他做賣空買空的勾當的阿呀這種投機事業金融機關操在外國人手裏的我怎能使他發財呢况且他一味學外國裝意思算文明人了那國貨流通不流通他也不顧及的人人照他的行爲做去我恐怕我們國裏要窮絕了他自已到要想發財眞眞可笑更有笑話我記得去年有一家樂户也在那裏接財神我一時没有知道他們的行業一走入去看見一班鶯鶯燕燕的姑娘打扮得姣姣滴滴的跪在我面前要求我保佑他們發財我想我旣没有嫖友又不會拉皮條怎樣可以使他們發財呢被他們央求不過祗得隨口撒個謊說你們今年秋間要發財了那裏知道事有凑巧到了九月下旬果然來了一户大嫖客坐了摩托氣車到他們那裏去嫖嫖得個不亦樂乎到陰曆年底結算聽說花酒和局總共有一百六七十檯你想我的話靈也不靈那嫖客和妓女的名兒上海大槪都曉得假使獨有你不知道我也要守秘密了省得你去調查他閑文少說再提當時那主人膜拜已畢他上來敬了一巡酒我雖則餓火中燒饒涎欲滴怎奈兩手動不得一雙眼珠幾乎被香烟薰瞎檯上陳設的三牲什麽肉啊鷄啊都没有煮熟的怎樣可以喫呢一尾魚完全是生的又有一只盆盛滿了水兩尾活的鯉魚那主人呼他爲元寳魚在水中潑剌剌的跳濺得我一臉的水好没趣味我諒那家主人窮昏了心所以檯上陳設的没有一件不稱爲元寳如元寶肉元寳蛋元寳橄欖至於用幾張銅箔錫紙把麵糊成個玩意兒也呼他是元寳然而他的令嬡千金如夫人倘使人家玩笑他一聲活元寳他就要動怒了這個緣故我到狠不明白我束縛了半天不過聞了些熱氣薰了些烟濺了些水别的東西一味没有享受忽聽得主人說闔家來叩頭要送財神了我見他們的僕人掇了一個爐放在庭間添了些冬靑柏枝之類又加上許多銅箔錫紙做的元寳將我與部下的招財利市等一同仰天睡在那些東西上僕人點上一個火便覺得烘烘烈烈的燒着了那主人又將一杯酒一盅茶一舉手就對我們身上潑來弄得滿頭滿臉渾身的茶酒淋漓又聽得砰然一聲心中着忙覺得身子一鬆就脫離了神模急急行來掽見一個値日功曹我便說道我走失了一隻黑虎費神老哥替我查一查不要流落在凡間被馮存仁蔡同德這幾家藥店獲住了去熬虎骨膏又不要被外國人捉住送到動物園他們還要標明一塊牌說是中國財神的坐騎這是有關國體不當玩的功曹道小神遵命去找尋是了彼此方要分别忽然功曹道元帥看呀那西北角上蹺起了尾巴突出了眼珠正在跑來的不是尊騎麽不多幾分鐘果然那虎一步一蹶的來了他見了主人就訴說當時失散情形又道他走入一家人家狠有官氣聽說從前做過滿淸政府委任的知縣的此刻在地方上辦些什麽事情他那供獻我的福物都有些血腥臭與骨蒸氣諒來是些民脂民膏不知是從前刮得的還是現今剝得的我見了狠惱不願意享受他又到一家那主人是一個米販子他的身體狠肥像是心廣體胖那知他的心墨黑黑透頂了還在那裏冒黑烟呢他積了如許昧良造孽錢再要我們保佑他發大財難道我們眞個肯賞惡罰善麽我道不差不差他祗知一已私利不顧小民生命我們下回下凡他若再不改過我要給他一點報應哩至於那些勤懇作事憑著良心賺錢的商人我狠願意保佑他但是此輩不消我去賜福他們自已也能致富的我同黑虎講了一回話又問部下諸神在那裏黑虎答道自從被砲聲一衝他們不知又走到那裏去了我便對功曹道這却又要煩勞老哥了功曹道不妨麾下諸神諒來走不遠的假使一時難找祗要元帥出個重賞待小神到申報館去登個招尋招財利市的廣告如有人知其下落通信報告者酬洋一○○○○○○○○○○○○圓豈不好麽我道好好有勞照辦是了再會罷我便騎了黑虎回天去了 
 
 
