# 1901 - 178 - 4910133

 

Page 1

 
 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現巳所餘無多本局因急欲結帳擬將所餘之書减價出售每部計九八規元二百兩是書間有誤釘處刻巳查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[開印資治通鑑續通鑑通鑑明紀及通鑑外紀通鑑釋文辨悮全書] [  圖書集成局啓]  
　　乙部之書祇觀二十四史猶未足以盡也必觀編年諸史而編年諸史中尤以司馬温公資治通鑑畢秋帆尚書續資治通鑑及陳稽亭工部通鑑明紀爲備江蘇書局嘗併刻之卷帙浩　非有力者未易購取近坊間石印字跡極小殊費目力而尤多錯舛之處讀者往往不能索解尤可憾者或删去明紀一種或删去目錄一種夫無明紀則歴朝之事不備何以能考其興衰無目錄則温公之書不全何以能知其精要坐使極美極善之書悮於書賈射利之手海内學者無不病之今本局不惜巨資取通鑑續通鑑通鑑明紀三書用新鑄大號鉛字彚而印之并附以通鑑外紀通鑑釋文辨悮二種而此書於是乎全并延名宿詳爲校讐亥豕魯魚絶無訛謬而紙墨裝訂亦極精良務使庋藏鄴架者無毫髮之遺憾兹巳開印不日出書想朝廷現方崇政治之學有志經世者必當家置一編也 
[勸誡學生文]  
　　今之策自强者必曰求人材人材何以求曰學堂哉學堂哉夫古者家有塾黨有庠術有序國有學何其立學之備也八歲入小學十五入大學何其就學之衆也比年入學中年考校以離經辨志爲始事以知類通達爲大成又何其課學之嚴也舉國之地無地無學舉國之人無人不學宜乎人材之盛溢野填城而三代盛强莫與倫比也難者謂今中國亦未嘗無學書院也講舍也省會郡縣何地蔑有皆所以爲學也皆所以培植人材也雖不襲學堂之名而實卽學堂之制烏得謂古之人有學而今之人無學然今之所謂學者時文而巳詩賦而巳小楷而巳訓詁而巳問有能以歴代政術爲學者乎無有也問有能以本朝掌故爲學者乎無有也問有能以天下郡國利病爲學者乎亦無有也更何論乎殊方異域之學間有一二奇傑旁及於此然餘力所逮斷非若專力之精也一人之傅終不敵衆人之咻也於此而欲求人材宜乎人材之不興人材之不興宜乎國勢之不振記曰下無學賊民興喪無日矣傳曰小雅盡廢則四彝交侵而中國微嗚呼今中國之微而屢受外人之侵者非卽在無學乎昔者晉國之弱也文公入而教其民三年然後用之而晉以霸越國之滅也句踐棲於會稽教訓十年而越以復此中國前事之可師者也普爲法所敗普君令通國皆設鄉學子弟無不誦讀有不學者罪之不十年而敗奥敗法兼併德意志小邦而稱帝日本受侮於各國明治天皇令徧國皆設學校以能通五洲各國雜學者爲取士之上選不三十年而滅鄰近之琉球割中國之臺灣島國之强列於二等此普日二國近事之可師者也能學則若此不學則若彼中外古今事同一轍則今欲强我中國非學不可欲人人皆知嚮學而習爲有用之學非廣設學堂而變通其學不可今之識時務者大都能見及於此而亟亟焉謀開學堂夫學堂之開誠不可緩矣而我竊有所慮者則在學堂中之學生吾閒嘗有見於今之所謂學生矣同文館也廣方言館也水　學堂也武備學堂也自强學堂也實學館也求是書院也凡若此者指不勝屈皆所謂今之學堂也其中學生皆國家所裁培教育儲以爲異日治世之選者也其質性粹美苦心肄業者固不乏其人而志氣囂張操守龎雜者亦未嘗絶跡甚至恃其勢衆挾制教習以爲彼學問淺薄烏足以靦然爲人師聚徒滋閙閧堂而散此其過雖不能盡諉之學生而學生之乖張狂妄亦卽於此可見推而言之則在外之妄爲自餘　滋事當復不一吾不敢謂各處學堂都有此輩而以上所言則亦未嘗無一二實事可指今欲廣設學堂則學生愈衆學生愈衆則其勢愈盛而類此之事將愈見其多夫以一概百固非君子忠厚待人之篤論而以一例百則又君子防微杜漸之深心况乎少年血氣未定中於奇　之說而心術漸趨於不端者此又學生之所宜默自勉勵者也嗟乎世之欲廣設學堂者意在求人材也求人材而若此是未受人材之益而先受人材之害矣旣不能因噎廢食謂學堂之不可廣開又不敢投鼠忌器謂學生之盡無陋習端品行以爲立身之本勤學業以儲治國之才挽弱起衰繫望天下故爲此苦口之語以勸誡學生知我罪我聽之人世若以爲有心詆之則過矣 
[行在宫門抄]  
　　四月二十二日召見軍機二十三日召見軍機二十四日召見軍機二十五日内閣奏派騐放行發之王大臣派出那王倫貝子孫中堂張百熙熙凌阿到行在請安召見軍機二十六日那王等騐放官缺覆命甘大璋謝授通政使司叅議恩召見軍機 
[英弁被拘]  
　　華歴本月十六日牛莊來電云某日英國千總包爾氏從此間赴西卑利亞行至距牛莊約六百里之界原地方忽被俄人拘獲蓋疑爲間諜來此探察情形也包爾氏旣被擒卽出俄提督所給執照示之大約俄人當亦自知鹵莽從事矣圖此事譯諸西字報章不知界原二字有悮否 
[俄人剿匪]  
　　西字報登華歴本月十六日牛莊來電云俄員探知海城有宼盜嘯聚因即派兵携大砲前往剿洗以意度之大約所謂宼盜者卽鬍匪馬賊之類也 
[英艦東徂]  
　　英京倫敦來電云英國頭等鐵甲戰艦名鴉路件者定於日内鼓輪往中國海面俾孖葫蘆戰艦得以受代而回 
[美人苦喝]  
　　華歴本月十七日英京倫敦來電云數日來美國天氣炎蒸居民揮汗如雨十六日紐約克埠觸熱而死者多至八十七人都計五日之内死至一百三十六人以致官衙商號一律停公亦從來未有之奇事也 
[日犯候懲]  
　　日本長崎埠訪事友人云東歴五月二十六號卽華歴四月初九日駐天津日領事館巡查部長小川勝猪遣巡捕二名押解日犯石川清野阪小六栢木金太郎中尾政之助小林廣一野村角藏高橋真作吉野勘次郎脇井知七等七名乘長門丸抵崎解送裁判所研訊蓋此輩在天津勾結無賴華人時出没於侯家後等處肆行刼掠日領事聞之卽於東歴五月二十號卽華歴四月初三日派出巡捕十名前往查獲此外尚有吉田政雄一名扮作德軍逃往中國内地刻下正在嚴查及裁判官細加推鞫各犯供稱事由石川小阪二人爲首當在津時二人常扮作軍官餘則僞爲兵士雇得通事濳伏侯家後某妓院曾屢往玉田縣城僞稱日本大員縣官惑之待以優禮至夜濳往某富室擄掠財物旋又往長城外某某等家劫得四千餘金携至侯家後瓜分浪用同夥中尚有美國人兩名華人數十名云云裁判官以情罪重大且當塲搜出洋槍三枝彈丸一百零四顆劍三柄皮司秃羅兩枝故必俟訊實後按律嚴處也 
 
 

Page 2

 
 
[徽章復揭]  
　　香港循環日報云海口英國領事署不懸國旂者巳十有四月至本年西歴五月二十八號卽華歴四月十一日始復五色相宣臨風招展詢之知其事者謂此事非因中英失和所致實由新建領事署向未落成是以國徽無從高揭云 
[請弛苛禁]  
　　美京華盛頓來函云寓美華商因十年前美政府所定禁止華人入口貿易之例兹將期滿是以集衆聯名具禀懇卽弛禁以恤商情未悉果能邀准否也 
[委勘行宫]  
　　保定友人來函云日前直隷藩憲札委新城縣知縣謝大令馳至磁州一帶勘查回鑾時應備行宫之處大約卽須從事於土木丹青矣 
[稽查案牘]  
　　京師友人來函云陳玉蒼侍御奉旨派令稽查案牘上月二十八日栢林寺吏部公所騐看月官時堂憲行知都察院略謂本部現有應行稽查事件相應行請轉飭該侍御逐日赴部稽查以重公牘等因迨本月初六日吏部堂期侍御命駕親臨掌印司員飭吏將案卷官册檢呈侍御細加察閱卽以查過二字木蓋戳之 
[贛試仍停]  
　　日前南昌采訪友人函述贑省秋闈並不停止本館所以錄登於報者蓋藉以慰多士觀光之願不至因此灰心也乃昨閱九江采訪友人所寄德化縣學梁潘兩廣文告示而知停試之事固巳明降綸音籲俊闢門大約須俟之來歲矣其示曰案奉署德化縣沙移開光緒二十七年四月二十八日奉府憲孫札開光緒二十七年四月二十四日奉道憲明札開光緒二十七年四月二十四日准藩司移開光緒二十七年四月十八日准撫憲李札開光緒二十七年三月二十四日准行在軍機處來電内開奉旨各直省鄉試前巳降旨將恩正兩科歸併於今年秋間舉行現在和局將定各士子觀光志切自應仍遵前旨一律舉行著該督撫各就地方情形詳細體察有無礙窒之旋迅卽據實陳奏欽此當經本部院以江西辦理教案將次完結民情安靖應卽遵旨届期舉行電奏在案旋准兩江督部堂劉湖廣督部堂張先後來電江南湖北鄉試均奏奉諭旨展至明年秋間舉行等因復以江西與江鄂均係連界省分應否援案奉請展期電請行在軍機大臣代奏兹於三月二十二日奉旨李興銳電奏江西鄉試可否援案展期等語著准其展至明年秋間舉行欽此合就恭錄札知札司卽便移行各屬一體欽遵查照出示曉諭毋違等因咨院行司移道札府行縣到學奉此爲此出示凡爾應試文武諸生一體知悉毋違切切特示光緒二十七年五月初十日 
[惲學士毓鼎議覆新政摺稿]  
　　日講起居注官三品銜翰林院侍讀學士臣惲毓鼎跪奏爲敬抒愚見恭摺仰祈聖鑒事去年七月二十一日之變京城内外消息不通訛言四起臣於二十七日始知皇太后皇上倉猝西巡其時臣全家十餘口俱陷危城敵騎縱横亂兵充斥西望行在徒切涕零迨慶親王回京因地方官權未復委臣辦理南城綏緝事宜當兵火刼掠之後閭里蕭條臣與南城紳士隨事商同五城御史維侍補救戢奸禁暴招撫流亡半載有餘漸次復業今洋兵雖未盡撤而京師元氣稍復足以上慰宸厪恭讀上年十二月初十日上諭著中外臣工各就現在情形叅酌中西政要各舉所知各抒所見通限兩個月詳細條議以聞等因欽此仰見皇太后皇是惕厲憂勤集思廣益之至意臣受國厚恩當此主憂臣辱之時具有天良何忍自甘緘默雖愚見未衷乎至當而狂言可擇於聖人謹略舉所知以應明詔夫中國今日時勢益貧益弱幾致難以圖存臣竊籌目下之要圖其根本在用人其維持在理財而總歸於事求實際必有人有財而後百廢可以具舉必事有實際而後自强非托空言臣請縷晰陳之蓋用人之道約有四端一請簡近支王公分年出洋游歴以周知外事而令六部九卿公舉僚屬以爲之輔使其隨同外出周諮考核相與有成一軍機大臣總理衙門大臣宜攺爲專官廣開言路其投匭獻新法者必輻湊而來軍機爲出政之本尤恃一二大臣權衡衆說毗佐聖明持之以堅定不爲異議所摇行之有次第而無操切之患庶幾折衷至當久道化成一六部堂官宜久任遞升以專責成勿數數遷調致有官生吏熟之弊部院例案叢雜吏胥窟穴其中此次兵火之餘公私字文掃地赤立宜因此時令堂官精選練達司員考核舊章叅以新法别纂簡明則例使之　若畫一堂司皆可周覽而知勿再假手吏胥以收廓清之效一請於京師省會各府州縣皆立學堂令督撫舉經明行修通達時務者充教習定爲實職正其名曰教習官優其俸祿教有成效者破格擢用之尸位者黜之各項教職宜斟酌裁汰移其任於學堂爲監院官縣學堂先選少年聰俊之士錄爲學生課以經史時務實學學有進則縣教習舉而升諸府府學堂復課之學更有進則府教習舉而升諸省謂之秀才省學堂集而試之拔其尤者謂之舉人彚其名貢於京師然後皇上仿拔貢優貢之制特加朝考第基優劣優者授京外官卽爲進士出身其下第者回省學堂再課以待下科錄送其拔貢優貢則盡廢之如此師有專職則盡心於課程學生有出身則專心於學業本三代學校之制叅泰西學堂之規三年之後必有俊秀有用之才可爲國家用矣至科舉爲取士之途一時未可遽停八股與策論亦不相上下應俟學堂成效昭然用人有方然後議裁議改可也此臣所謂用人之道也此摺未畢明日續登 
[購緝匪人]  
　　香港海循環日報云會匪頭目　某前經兩江總督劉峴帥通飭地方文武員弁嚴密禽拿日久未獲兹查悉日前潘巳竄至粤東因電致督轅請爲協緝督憲陶芷芳制軍准之立飭緝捕局及司道各員重懸賞格不論軍民人等如能拿獲潘匪到案訊實者賞給洋銀一千圓吞舟巨魚想難漏網矣 
[杭省决囚]  
　　杭州采訪友人云浙江臬轅於本月十三日接奉行在刑部釘封文内開應斬盜犯十二名飭卽處决等因署臬憲黄幼農廉訪立卽札行仁和錢塘二縣旋經仁和縣蕭藴齋大令由獄提出薛人起林永萱陳阿四沈錫保汪加幅潘阿頭陳阿仁等七犯錢塘縣黄菊友大令由獄提出張加齊胡老么十老四王小乃等四犯及餘杭縣解省之行兇賊犯杜生土一名騐明面貌箕斗綁赴清波門外行刑内有八名應行梟首隨將首級裝入木桶懸示犯事地方 
[三志西江水患]  
　　江西水患前巳兩紀報端昨有友人由九江投函本館云邇來長江上游梅雨涔涔兼旬不止以致江流盛漲湍急異常父老傳言皆謂十年來所僅見沿江房屋衝毁不少鄱陽湖兩岸遭害尤甚人口牲畜皆在洪濤巨浸之中江西撫憲李勉帥民瘼關心肵宵憂慮特於本月十四日派出小輪船兩號拯救被水災民并飭各邑開積榖倉礱米平糶俾災民果腹有資一時四野臚驩歌功頌德但目下各處閙教之案迭起環生教士索償爲數不少有地方之責者旣籌償欵又辦振捐深恐民力日疲未免難於措手至於九江江水目下深至英度四十一尺七寸然山洪依然下注此後恐尚當繼長增高也 
[紹興火警]  
　　紹興訪事友人云本月初旬某日之夜二鼓後鯉魚橋畔某姓家不戒於火是處與遷善局比鄰局中押犯七十餘名聞警之餘聲勢洶洶皆有虎兕出柙之想幸水龍洋龍馳集噴救奮勇異常得即熄滅僅燬民屋五椽當火熾時山隂會稽兩縣主恐有疎虞飛輿到局先將各犯交差帶出嚴行看管迨見屋無恙始復發回 
[盛澤火警]  
　　嘉興訪事人云江蘇吳江縣境盛澤鎮與浙之禾郡毗連月初某日之晚鎮上新街口某烟室不知因何烟客互相口角致將燈内火油潑翻頃刻火勢上炎祝融氏乘隙而至焚燬大小店鋪三十餘家亦巨災也 
 
 

Page 3

 
 
[潯郡官塲紀事]  
　　九江訪事人云五月初三日廣饒九南兵備道明華亭觀察課試濂溪書院生員文題子曰善人教民七年亦可以即戎矣童生文題夫人豈以不勝爲患哉弗爲耳通塲詩題賦得緑樹隂濃夏日長得長字本月初十日兩江總督兼南洋通商大臣劉峴帥之文孫名思鑑者由某處附長安輪船抵潯假寓名利棧次日乘利濟小輪船赴江西○本月初十日九江鎮總兵王雲笙鎮軍廣饒九南兵備道兼九江關監督明華亭觀察俱命駕出城拜會英領事樂民樂君并答拜某兵艦統帶 
[潤郡官塲紀事]  
　　鎮江訪事人云常鎮通海道長久山觀察以南門張王廟一帶流氓麕集種種不法罄竹難書爰商請江勝全軍統領杜雲秋觀察令某弁帶勇一百名在左近設立卡房日夜梭巡俾居民得以安居樂業○江蘇巡撫聶仲芳中丞欽奉諭旨和議巳成賠欵浩大著妥籌巨欵備撥等因因委員分赴各府州縣開辦烟膏捐以資接濟本月十三日候補縣黄大令琪巳奉委至鎮江清查銷數矣○蘇松太兵備道兼江海關監督袁海觀觀察由滬上乘招商局江裕輪船赴江寗謁見兩江總督兼南洋通商大臣劉峴帥本月十三日之晚九點鐘時道出京口各官咸詣江干迎迓觀察接見之餘茗談片時旋卽展輪上駛 
[松郡官塲紀事]  
　　松江訪事人云和議巳定賠欵浩繁藩司陸春江方伯擬將烟膏捐提撥入官藉補千狐一腋日前派候補通判劉渭生别駕來松辦理此事别駕抵郡後遍謁府縣各官假普照寺明靜堂暫駐○南鄉漕涇等處爲華亭縣所轄其地瀕臨大海築有隄塘波浪洶洶時需修葺日前華亭縣林霨生大令乘舟前往巡視聞事畢尚需繞行各鄉鎮一周○左營蘆墟汛許把戎致和前因防汛疏虞經江南提督李壽亭軍門撤任本月十二日軍門忽傳至節轅騐看諭令振作有爲隨飭仍回本任把戎感激涕零旋卽乘舟前往至前署是缺之蕭把戎大約須飭回外委本任矣○松江城守營守備宛梅庵守戎籍隷直隷由衛千總升補是缺近巳年逾六秩奉提憲李壽亭軍門調至節轅察閱忽於本月十一日因病出缺身後蕭條幾無以殮亦可哀巳○城守營守備宛守戎因病出缺後遺缺由提憲李壽亭軍門遴委本轅巡捕現署中營守備朱梅泉守戎兼署守戎奉文後大約即需擇吉履新矣 
[烟海觀漁]  
　　烟臺訪事人云今年節候較早大小二麥刻巳一律登塲雖天氣久晴收居尚能中稔巿間價值頓减於前○本月初旬某日奇山所東莊王姓家不戒於火焚燬房屋二椽聞由煮膳時遺火積薪所致○東省地窄民稠人浮於事而工價反日漸增加卽薙髮一業向之需錢二十文者甲午之役增至三十文今復增至四十文以此而推近來費用之大可不煩言而自知矣○本月初五日某輪船由東邊沙河子載難民來烟言及彼處現有大股鬍匪隨處劫掠東溝洋河一帶商民俱思遷地爲良每當輪船進口時男婦老少之登岸者絡繹不絶流離失所良可悲也 
[監司回滬]  
　　蘇松太兵備道兼江海關監督袁海觀觀察前赴金陵禀見兩江總督劉峴帥近巳公畢昨日乘某輪船回滬上海縣汪瑶庭大令英美租界公廨讞員張柄樞司馬均至馬頭恭迓如儀 
[縣署被竊]  
　　前晚有賊越墻入上海縣署帳房竊去洋銀四百元翌晨縣主汪瑶庭大令得悉勃然震怒立傳捕役地甲飭卽緝查如不破獲定予重懲 
[控案請銷]  
　　日前安徽廬州府屬合肥縣人龔心源投馬路工程局訴稱攬載浙江嘉興府屬石門縣漕米被任坤生積欠水脚銀請爲追給總辦葉孟紀司馬飭水巡丁傳任詰訊押候繳呈旋由管帮人葉蘭保出立限清理前日任浼米販龔福培介紹將銀繳齊龔遂投局禀請銷案司馬准之 
[輪船遇禍]  
　　本月十七日午後上海太古公司藍烟囱輪船名比利烏司者與德國格勒非運兵船同時駛進吳淞口行近砲臺前比利烏司船首猛觸格勒非右舷以致二船皆受損傷格勒非載有比方撤回之德國兵士六百名統帶官某君急揮令登岸然後駛入滬上某船隝興修比利烏司係本年新製落成之後初次行駛來華船身碩大無朋能容五千墩之譜一經遇險立卽駛傍虹口公和祥碼頭將所裝各貨上棧大約亦須鳩工修治矣 
[追賀前勳]  
　　昨日爲美國總統華盛頓立國之期寓滬美商均於門前高懸五色旌旗虹口崑山路中西書院學生更於晚間燃放烟火以伸慶賀 
[坍屋傷人]  
　　英界致遠街菜巿房屋年久失修勢將傾圯近值梅雨連綿遂於昨日清晨六點鐘後𥒐然坍塌幸爲時尚早負販之子來者寥寥僅壓傷一老叟當卽經人舁送仁濟醫院求治尚有一婦受傷較輕 
[上海縣署瑣案]  
　　上月初二日傅阿妹紏人戳斃同夥沈正芳旋經縣主汪瑶庭大令飭捕拘獲帮兇之張雙丁訊明暫押旣而縣差至南匯縣境北蔡鎮拘獲傅阿妹解回縣署前晚大令升堂研鞫張多所推諉大令命掌頰五十下笞臀一百板始供稱傅被沈奪去生理懷慨於心因於五月初二日與甲乙丙三人邀小的至某茶肆啜茗旋紏同往薛家浜左近將沈尋獲誘至小弄内由甲扭住髮辫傅用刀猛刺小的畏懼避開求恩鑒察大令問刀係何人之物供稱汕傅向朱寳生借得大令怒其狡展喝令鞭背六十下提傅詰究供詞一味遊移大令飭鞭背十下始供稱小的向在灘船埠頭某丁處爲夥此次金蘭接充船牙小的付頂首洋銀三十元求仍雇爲夥役被沈賄以洋銀一百二十元以致小的得而復失上月初二日小的紏同張等五人尋沈理論沈不睬小的忿甚用刀向沈頭上連戳兩下以致斃命刀由張借給並非朱保生之物大令轉詰之張支吾不答大令怒喝令鞭背五十下供稱傅於三月二十八日向張阿四言定借刀一用隨命小的往取大令飭將傅釘上脚鐐與張分别收押再候嚴訊○新北門外周虎臣筆店夥王耀先在清風閣茶肆啜茗王少卿向借棋子口角之餘將少卿毆傷身死報經大令騐明飭將王耀先收押候訊兹又飭差提到王少卿僑寓之源發小客棧主李永祥訊究李供王少卿於去年來滬借宿棧中若干日今年四月杪復來祗住五日五月初二日清晨出外至午後由其友某甲扶至棧中呼痛不止後仍由其友扶去不知因何被人毆擊實不知情清風閣茶博士張榮寳及周虎臣夥侯啓義同供王少卿突將王耀先之棋子抛散因此爭毆王少卿磕在板凳上不知是否因傷身死王耀先供王少卿將小的辱駡并用手指向面上亂戳小的還指伊面頰伊卽掄拳兇毆小的急閃避伊卽仆地受傷大令飭將王耀先釘鐐收押張侯兩人交人保釋○前日汪沈氏投縣署訴請騐傷大令研訊之下氏供小婦人年二十三歲自幼許字汪阿海去年八月被村人何子卿誘姦成孕迨今年正月初二日成親後由許察出退還母家向何理論反被毆傷求恩騐明訊究大令惡其無恥飭差逐出不予准理 
[英租界捕房紀事]  
　　劉翰甫前因吞没大羅洋行某西人田單經西人控諸法界公廨劉懼罪匿跡英租界中昨日法界公廨讞員杜枝園大令派某包探至英界捕房請捕頭加派包探張寳成恊同緝獲帶入英界捕房捕頭略詰情由卽交法界包探帶回歸案訊辦○前晚甬人沈阿榮濳至廣西路第六十六號門牌空屋内圖竊窓上玻璃經包探張寳成拘獲帶入捕房捕頭令押候轉解公堂禀請讞員張柄樞司馬究辦○前晚陳阿豐手持牙骨摺扇行經福州路突被流氓王阿狗攫去隨經某號巡街捕追獲解入捕房捕頭令押候解送公堂禀請訊究○花衣掮客毛賢定前因誘騙棉花控經司馬發押捕房兩月近忽患病隨於前日午後倒斃捕頭令地甲告知家屬備棺收殮 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　浙江甯波府屬某邑人周順性嗜賭賃居南巿鐵錨弄左近時邀同類作牧猪奴戱竟夜喧呶呶前晚十六鋪巡防化局委員蕭子文二尹訪聞督率勇甲不動聲色馳往掩捕各賭徒爭先逃避祗獲韓允生汪阿耕葉寳林王榮生汪裕香五人帶回研訊韓等一味求恩二尹命分别押候提周到案澈底根求○前日南巿楊家渡某鐵鋪主何阿六不知因何與其弟九寳起釁突持利刃戳傷九定之腿旋互扭至十六鋪巡防北局控訴局員蕭二尹研訊之下判責阿六一百板移送保甲總巡局總巡朱木庭明府略詰供詞著再掌頰一百下諭令赶緊延醫爲其弟療治諭畢飭交妥實人保出 
[英美租界晚堂瑣案]  
　　有楊某者傳者佚其名日前遣家丁楊福控鄉人陳秀堂將田單抵借洋銀逾期不贖前晚讞員張柄樞司馬升堂研訊楊福投案禀稱光緒二十三年陳秀堂浼張仲甫介紹將田單一紙計田九分向家主抵借洋銀四百元言明二分起息期以一年旋收過利息七十元迄今逾期日久置若罔聞叩求訊究陳供小的僅倩張向楊旺借洋銀二百元尚有二百元不料張竟多借二百元然小的實祇收到三百三十六元其餘被張吞用叩求明察張供小的所借洋銀如數交陳並不吞用司馬判令陳折還本利洋銀四百五十元交人保出分三期清償張從寛省釋○徐振玉控祥豐絲棧夥時仲康串同洪吉甫收取定銀不付所購絲頭前晚司馬升堂研訊徐供小的在治下開設振記機器油棧前由某洋人倩小的代購絲頭小的向時定購四十五擔零五十三斤每擔價銀五兩九錢先付銀二百六十八兩迨往出貨被時串洪將低貨調換向之理論一味小的驀遭虧累叩乞究追時供小的在祥豐絲棧執業當徐定購絲頭時曾將貨寓目並無將搪塞之事洪供詞相同司馬謂爾等兩造各執一詞本分府碍難懸斷遂著將時洪交人保出令邀同公正人妥爲理處禀復核奪 
[英美租界公廨紀事]  
　　昨日爲美國華盛頓立國之期公堂各案適應美總領事署繙譯官白保羅君會訊清晨白君照會讞員張柄樞司馬商請停訊一日○前者金肇端等投兩江督轅上控諸可詩假公濟私侵蝕商本等情督憲劉峴帥札飭蘇松太兵備道袁海觀觀察提集研訊觀察轉飭上海縣汪瑶庭大令傳提大令查知案中人均匿跡英租界爰卽移請司馬飭提昨日司馬飭差提到程寳鈞一名押候送縣訊核○賣劍門控稱故兄柏言將田單紅契及廣益公司股票二紙計一十八股向濟大錢莊王崇槐抵銀一千二百兩被王將廣益股本私收意圖吞没等情前日司馬飭差將王提到押候訊追○龜子朱庭渭在六安里開設妓院曾購一年甫十二齡之揚州女郎冐稱王姓字曰桂寳責令學習　唱以冀日後作賣笑生涯朱素性兇殘小妮子領悟稍遲卽肆行鞭撻前日乘間逸出行至虹口倀倀何之不覺放聲大哭包探劉光震見之因卽帶入捕房捕頭令解送公廨禀請司馬核奪司馬著交官媒留養候提朱龜訊明懲辦 
[美租界公堂瑣案]  
　　寗波人吳海生之妻周氏逃逸無蹤巳閱五載前日來滬偵緝始知久與陳順生有私賃居法界寳興里前往領回遭陳毆辱遂據情報知捕房捕頭派十八號華捕隨徃將陳及氏一併拘獲昨日解案請訊吳投案伸訴前情氏供丈夫不務正業迭次犯案曾禁押英美租界公廨陳供小的與周氏有葭莩親是以賃屋同居並非姦佔讞員杜枝園大令商之費繙譯判責陳五百板發改過所監禁一年周氏掌頰二百下交吳領回嚴加管束○流氓陳福生吳小狗迭次犯案禁押改過所旋被逃出未幾卽藉故將何榮生戳傷何投訴捕房捕頭令送仁濟醫館療治一面派包探將陳吳擒獲昨日解案何訴稱陳吳行兇時尚有著名地棍烏木開泰助之爲虐求併訊懲辦大令判將陳責五百板發攺過所監禁一年吳責五百板發改過所監禁三月期滿再行發落○菜巿街肉攤主王以祥控湖南人楊福生夏正奎攫去小銀錢五十枚大令 
飭拘訊究押候查明復核昨日包探禀稱小的查得楊夏二人因購鮮肉致相口角並無搶取銀錢之事王仍執定前詞大令判罰洋銀二元勒令楊夏赶緊回籍不准逗留○前者竺寳記向柳榮堂承包工部局自來水工程議定洋銀三千二百元及工竣尚少一千六百餘元向索不付涉訟公堂大令研訊之下飭邀令中保秉公理處昨日竺柳偕申人張在榮投案各呈憑摺細帳柳稱竺支透洋銀九百餘元張供此項工程實因虧折所至小的奉諭理勸兩造均不肯依求恩公斷大令一併斥退諭候查明再核○張王氏訴稱丈夫張阿桂向當車夫某日突被同業王阿四斫傷面部報捕後捕頭令送仁濟醫館求治刻尚未痊叩求將王嚴辦王供小的與張同居是日張以熱水潑傷小的之足小的向之理論張忽持菜刀自劉其面意圖挾制小的不敢行兇錢阿三供伊等爭毆時小的曾經自見大令著將王押候張傷痊再核○吳子卿控馮庚生積欠洋銀四百元大令准之飭包探往提馮巳聞風避匿因將其妻楊氏帶案大令著覓人保出限一禮拜内將欠欵繳呈延干未便○去年俞信谷在招商局江裕輪船工作偶爾不慎壓斷其經迨送至某醫院將一足截去致成殘廢昨日醫生倩人送至捕房捕頭令某包探解案請斷大令著暫留捕房候函請招商局總辦酌給撫卹銀 
[美租界捕房紀事]  
　　前晚九點鐘時江北流氓陳小山紏同不知其姓之小喜等數人蜂擁至茂海路第一百七十八號門牌同鄉李喜郎家强借洋銀十元不遂所欲將李曳出用刀亂刺致李肩背及腿均受重傷事後由家屬舁赴捕房聲訴捕頭見李受傷屬實令舁送同仁醫院求治並遣包探邵潤初將陳拘獲押候解送公堂禀請讞員張柄樞司馬訊辦○昨晨小工潘阿榮張阿通張春林劉墨林陳阿寳陳土寳蔡阿大等在外虹口兆豐路碼頭爭奪運貨互相兇毆某號巡街捕喝阻不依遂一併拘入捕房捕頭令押候解送公堂禀請訊究○昨晨甬人周阿狗投捕房訴稱僑居外虹口每四百四十八號屋内所蓄洋銀五十枚及金約指一枚被同居之馮阿二陸金林串同竊去請即往拘捕頭令包探張阿五將馮陸拘獲追出原贓帶回捕房押候解送公堂禀請訊辦○前晚積竊朱成法掩入西華德路第一千七百九十二號門牌某姓家竊取衣物適爲包探劉光震所見拘入捕房捕頭令押候解送公堂禀請訊究○昨日午前本邑人朱錦春手持江南義振票九條至乍浦路新關總會向各西人求售適爲三十六號西包探所見拘入捕房捕頭令押候解送公堂禀請究辦 
[陜西官報]  
　　四月初四日藩台牌示准補同官縣劉瑞璘着到新任府經歴張楙春署大荔分縣事分縣龐觀維署甘泉分縣事府經歴張百　請補鳳翔府經歴同知施劭由邠州解銀回初五日學台沈由三原進省鄠縣李回任知縣朱組綬往朝邑知縣江雲鳳往藍田俱公幹知縣梁士選由大慶關收釐金回府經歴張百禥往甘泉提　初六日藩台牌示代理華州劉璋毓改爲署理知縣陳膺臻署三原縣事知縣朱瑾委東關收釐金耀州劉渭南縣余俱進省宜君縣梁乃賡韓城興史宋爕棠俱卸事回初七日藩台牌示邠州吏目張大麓與華州吏目徐宗齡對調署理知縣陳芭芬委保甲局文案知縣丁錫奎往北路公幹發陜府經歴徐恩麟從九趙福址俱禀到初八日學台沈回三訖知縣李士珍往藍田問案巡檢查鉅緒往甯羌州收厘金訖分縣秦書紳吏目陳席珍由盩厔理問廳陳效詩由涇陽典史傳肇銓由三原俱公幹回初九日署邠州李嘉績上任初十日藩台牌示知縣黄肇宏署鳳翔縣事知縣汪時𢡱署靖邊縣事現署馬兆森調署延長縣典史錢恩錫署華隂典史事典史汪志鐮署鄠縣典史事 
　　　　　　　　　　　　　　　　　　　　　　　　　　　　　　　　　　 
 
 

Page 10

 
 
   
 
