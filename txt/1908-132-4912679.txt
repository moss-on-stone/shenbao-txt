# 1908 - 132 - 4912679

 

Page 1

 
 
　　 
　　 
 
 

Page 2

 
 
上諭 
　　四月十九日奉 
上諭王士珍現在丁憂江北提督著徐紹楨暫行署理欽此上諭奉天錦山海關道員缺著周長齡補授欽此 
[宮門抄]  
　　四月十九日召見軍機楊家驥劉春霖 
論說 
[論河口易於失陷之故]  
　　自河口被陷以來。疆吏失色樞臣動容。半月中應付之策。滇督之出駐通海也。川黔之協撥餉欵也。江鄂之接濟車械也。粤西之派赴援軍也。劉春霖也諭令折回也。黃忠浩之擬議起用也。種種佈置。方將視革黨爲莫大之勍敵。故不惜傾全國之力相與從事。嗚呼。以一黨之勢。牽動多人。一隅之地。牽動各省。槪括言之。寗非因河口失陷之故。有以致此哉。雖然。吾嘗按其圖記。考其實際。河口之防營。對山之砲台。廢弛寙敗。皆有予人以攻瑕之隙。幸而無人覬觎。則亦相與安焉。若有小醜發難。雖少數之斬木揭竿。可不勞而操其勝算者。故河口之失。在官府視之。則以爲非常可驚。在吾人視之。則早在意計中事。平時國防懈弛。邊備空虚。當局者。旣漠不加察。一旦有事。乃始勞師動衆以張大之。夫亦可笑之甚矣。 
　　論者曰。河口防兵兩營。砲臺一座。團總有人。警察有局。此次革黨五百人由越入滇。兵氣方新。我國防營戰敗失守。亦未可知。子何輕視革黨輕視防營之甚也。應之曰。不然。雲南之兵在各省最稱腐敗也。吾聞法人古德 
 
 
 

Page 3

 
 
爾孟之言曰［吾向聞法人言雲南止有乞丐並無兵士之說。不解所謂今始知之凡官塲派兵來保護外人。卸差時。兵士往往索烟酒餞。略與數錢連稱洋大人不止］河口至蒙自駐兵共有五營。而法人游歷至此。即以此冷語嘲剌。吾誦其言。至今猶毛髮悚慄也。且論者。亦知河口防營砲臺之現象乎。防兵兩營。一營爲黃元楨管帶。額二百五十名。分對凡五處每對實數二十五名。而住河口者只四五十名。一營爲岑德貴管帶。額亦二百五十名。實數不過一百人。兩營每名每月得餉三兩。折合四圓。衣食不給。往往打柴作工爲生。此河口防營之現象也。對山頂之砲臺。兵房四間。以竹編之。砲臺哨官趙姓。兵額五十名。實只十七人。馬一匹。舊式大砲二門。中砲三門。法兵官愛其形勝。時時來臺照像畫圖。此河口砲臺之現象也。（據對鏡狂呼客河口調查記）悲哉以河口當滇越耍衝。邊防重地而駐兵實數。不過三百人。砲臺戌卒不滿二十人。而此三百二十人者。又素稱無賴。形同乞丐。奈何不垂革黨之涎。一鼓而舉之也。吾敢斷言之曰此次河口之失。不在革黨之能戰。而在官軍之不能戰。 
　　自河口而上。由南溪而至發。自駐兵凡五營胡德勝管帶駐南溪柯樹動管帶駐阿白。楊光宸管帶駐猓姑山。謝逢春管帶駐正村。馬文星管帶駐蒙自。由蠻耗而至蒙自。除河口兩營不計外。再有三營開臨前營黃體良駐壩沙。後營汪文奥駐蠻耗水師營曾國楨亦駐蠻耗。綜計蒙河防營數以十計。而營制久弛。貽人口實其不能衝鋒打仗。則一也幸而亂黨烏合非眞有秩序革命。足以制滇軍之力。故河口佔據閱時兩旬而南溪蠻耗迄今尙不能越雷池一步。否則滇越接續的一帶山脉。節節進取。革黨之勢力方將與沿路法工所相對壘雙力占據。而滇雲之百二雄關失其險要矣。嗚呼殆哉。 
專電 
[電一（雲南）]  
　　錫良在通海縣檄管帶謝逢春馳援南溪 
[電二（雲南）]  
　　革命黨直逼蠻耗官軍禦擊兩晝夜不退昭通戒嚴 
[電三（廣東）]  
　　粤督接政府密電桂兵調赴滇邊係先其所急桂防空虚速調數營赴桂 
[電四（南京）]  
 
 

Page 4

 
 
　　江督端電復政府滇省軍械已解 
[電五（北京）]  
　　各省應協雲南鐵路營餉度支部嚴催速解限日報部 
[電六（北京）]  
　　查辦貽榖案鹿主嚴紹非之途間屢起衝突摺上某邸世續亦不悅樊增祥難望起用 
　　按續派紹英本出某邸意某軍機恐有袒護又派樊同往今不獲起用或者某邸遷怒及之也 
[電七（北京）]  
　　吏部陸尙書諭保案研究所各項保案嚴核指駁 
緊要新聞 
[錫督第三次電奏督師防亂雲南]  
　　自河口失陷以來滇督錫清帥兩次電奏均記前報現悉初十日又復電奏略謂孫逆革黨近有三股分犯南溪柳河等處南溪駐匪最多己有反客爲主之象幸官軍相持未被占踞良己於昨日遵旨離省附省左近民情尙謐年歲豐稔候補知府王雅正在滇多年心細才長素嫻韜略己電調行次擬派充前敵劉春霖到滇需時桂省援軍昨始拔隊良夙疾甫愈際此時艱一身隕越尙不足惜如大局何伏乞宸訓頻頒俾有遵循云云 
京師近信 
[皇上自擬脉案]  
　　御醫陳蓮舫徵君連日入宮請脉奏對稍拂上意幸太后在旁和解陳意稍安并聞皇上自擬一脉案中有諸醫學術俱未通達組織亦未完備二語 
[改定召見噠禮節]  
　　護晋撫電覆軍機謂達賴喇嘛擬於秋季來京京中預備召見禮節憲政館原擬接待喇嘛節略有皇太后皇上均起立各節醇邸以慈宮起立未免太謙遂即删去僅存皇上起立并派御前一人赴保定迎接慰勞 
[廷試留學生瑣聞]  
　　此次廷試留學生共四十人内未能作中文者共有五人此次廷試卷須參核從前考試等第再行請旨 
[民政部添設營繕司員外主事額缺]  
　　民政部奏稱農工商部奏准將前工部營繕事宜劃歸臣部營繕司該司職掌因之倍增以舊設之員缺任極繁之事務缺少事多時虞貽誤臣等體察情形該司旣變簡爲繁本擬酌添額缺俾資分理適值遵奉諭旨復將禮部移交兩陵事項由臣部派員一律按收除關製造各項劃歸内務府辦理外所有接收各事宜亦應併隸臣部營繕司職掌是該司事務日形繁賾擬請將臣部營繕司添設員外郎主事各二缺比照臣部民治警政二司尙少郎中主事各一缺庶於分職任事之中仍寓愼重額缺之意奉旨依議 
[桂撫續保人才]  
　　初十日桂撫張鳴岐奏遵旨訪求人才續行薦舉略謂陳寳琛汪詒書魏瀚恭摺薦舉在案茲復再三訪求查有前廣東高雷陽道段書雲明體達用智沉勇深遺大投艱當機立斷又在籍廣西補用道劉人熙老成端謹學識明通邇年主持湘省學務首正趨嚮力崇實際學風爲之轉移以上兩員才優守潔實堪大用大效小用小效用敢續行薦舉上備聖明採擇奉硃批吏部知道 
[江督電召舒叅議回寗鎭江]  
　　舒叅議清阿在鎭查辦兵警衝突一案迭紀前報現聞江督端午帥因叅議查辦此案爲日已久持電飭從速懲處了結并召參議即日乘火車回寗商辦秋操事宜參議奉電後即趁十七日早車上省仍請兵備處許總辦十八協吳統領暫留鎭地候將查明兵警案情呈由江督批示辦法再行電知許總辦等遵照辦理 
[蘇垣徵兵巡捕衝突餘波蘇州]  
　　蘇垣徵兵巡捕衝突案經劉恊統等調處息事已紀前報現聞馬夫一面尙未議有辦法且馬夫中除馬二喜外尙有十餘人亦因懼毆避匿至今無着而徵兵中則以失也施姓一人欲向馬夫追究又是日毆鬭時有小工數人亦被敺傷十七日各馬夫小工之家屬聚集數十人扶老携幼擁至懸橋巷商務總辦蘇靜菴觀察公館環求申雪觀察閱禀後諭飭暫行退去一面禀商上憲正思和平斷結乃十八日午後督練公所忽得城外工程局電話謂有二標徵兵二三百人麜集馬路聲勢汹汹深恐復與馬夫爲難請設法解散等因袁劉二總辦得報大驚立即飛輿出城猶恐各兵不服命令於是議定袁總辦在馬路彈壓劉總辦到營中點名藉以消弭禍患未識能保無事否 
[漢口小販閙事續聞]  
　　漢口小販因抵抗警章搗毁警局勒令商店罷市各節已紀前報茲又得其罷市後情形云十五日上午各舖店己開門交易九句鐘時突來流痞及小販數千人勒令各店閉門有不及取下招牌及閉門稍遲者悉被打毁聞主使之人實係口口口拆貨號店東及巨痞韓老六等所有沿街賣熟食之店舖米舖均被搶掠一 
 
 

Page 5

 
 
空賣菜蔬之小販一入街市即被衆人將担掀倒沿江挑水夫亦一律罷業幸連日天雨居民均以雨水爲飲料故未至有望梅之嘆云 
　　是時漢關道以下文武印委均出有告示令各商照常贸易一面電請鄂督派省中新軍至塲彈壓當由陳小帥立飭中軍王得勝統制張彪率帶督標操防營第八鎭第八標砲隊全標第二十九標步隊全標至漢分駐衆始解散惟各店鋪則仍一律閉門 
　　當各店舖閉門之時華界内各日本人所開行店不肯關閉均遭打毁聞泰信洋行日人因出手槍抵禦以致擊傷二人 
　　租界之内幸有鐵路營在彼竭力彈壓不准着短褐之人成羣入境故界内尙稱安靜 
　　馮巡道係十四夜來漢十五日晨因風潮過鉅流痞在街市揚言此事實被警局絶其生路故必欲與馮某爲難馮巡道聞信潜乘小轎渡江面謁鄂督辭職聞陳小帥已温言慰留 
　　午後陳小帥又致函商會總協理囑其傳集各幫商董勸諭開市並頒發告示多張沿途張貼其時天又大雨故市面尙無變動十六日照常開市西報譯要 
[各省减種鶯粟之成效]  
　　前月二十一日有人致書倫敦泰晤士報云閱前月上海敎會公報可知中國减種鶯粟之實情上海敎會曾以禁烟一事詢之各處敎會今皆一一得覆所未覆者惟東部及中央遠地數省耳綜覽各處覆函謂鶯粟已減種或已不種者十並未述及此事者九謂無舉動者六自湖北來書謂兩湖禁烟全不能遵奉上諭者四自湖南來减者三謂已减十分之一者一謂已减十分之九者一（直隷西部）自滿洲及安徽來書謂已全行禁絶者各一乃編輯此答函之人以未得中國西省實情遽加斷語謂中國西部及西南各省之不能實行禁烟似爲人所共知云云余於是言未敢謬和西省之事上海素難悉其詳曩年余在西南有人告余中國出產鶯粟之區以雲南爲最豐乃正月十八日貴報北京訪事來電則謂雲南鶯粟幾全禁絶十二月二十七日字林西報訪函則謂該處鶯粟充牣一如舊年云云此固余所親見者也日西省自以四川爲產烟最盛之區顧其地雖大於滇而種烟較滇爲少或譞種烟之田占全省三分之二每歲出土二十萬担實有錯悮重慶朋友會馬君嘗游揚子江南北二部曾告余曰各處雖仍有栽種鶯粟者然人人恐懼不敢復種由此觀之中國下諭减種鶯粟後之第一季已確有成效可觀矣 
[哈爾濱設立中國自治局]  
　　字林西報北京訪函云東督徐世昌奉外部之命已札哈爾濱關道施觀察在彼處設立中國自治避蓋擬與東清鐵路公司所頒之市政章程對抗也該公司據一八九六年十一月號中國鐵路條約謂俄官可在公司租借　内管理中外人民云云外部已行文駐京各國公使謂中政府未便承認此項章程故此事如何結局尙難預定東督徐世昌亦電告外部謂彼己通告哈埠俄國及各國領事以此項章程有害中國滿洲主權不允承認哈爾濱著名華商亦公禀政府謂此項章程實行之後將與中國大有不利據中國北方各報載稱哈爾濱美領事保持中國主權一舉德領事亦頗協助云 
[葡政府不願禁止軍火]  
　　字林西報得確實消息云澳門總督柯汀和已經葡政府允准其辭職其故因柯君於辰丸案發見後即頒發限止購買軍火章程葡政府不以此事爲然電諭柯君撤銷柯君不願故遂辭職葡政府現委船塢總長狄君署理此任聞狄君之意亦不願奉政府命令 
[東督入京之消息]  
　　又北京訪函云奉撫唐紹儀之眷屬前數日已自奉天抵京大約唐撫留京一節業已决定昨日此間大同報接奉天來電謂東督徐世昌數日同亦將乘火車進京此信若確大約必爲新法鐵路及間島問題來京襄助唐撫與日使交涉也 
[美艦隊決意游美]  
　　文匯報華盛頓電云美國海軍部己决意使艦隊遊歷中國口岸大約寄泊厦門上海兩處聞此次决議實因北京及中國各處美人力持之故其來華之期約在西十月下旬云 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 
　　憲政編查館奏酌擬編輯光緒政要體例摺竊查臣館有統一法制之責前經奏明各部院各省所訂單行法及行政法規皆歸核定兼得修改增訂各項法制欽奉諭旨允准在案伏維經國之要首重法制因革損益隨時異宜歷年愈多則條例益富前人所創著以爲法後王所定疏以爲令非整齊畫一勒爲成書即散見錯出遵循不易周禮稱凡治以典待邦國以則待都鄙以法待官府以官成待萬民以禮待賓客賈公彥疏之曰此皆言以者當别有篇卷使人執持施行之是知法令所垂必有專帙而後官司遵奉方免淆雜扜格之虞溯自光緒元年以來我皇太皇皇上振興庶政丕煥文明大而制度之改更小而科條之增益方策所布日以加多際茲憲政肇新立法尤密一切内治外交之要均難執成格以相繩而兵刑敎養之繁亦多因時勢而措置新章故事先後每歧奏案例文援引易舛各部二十四年所纂則例有未成書者有未刋行者續修會典亦斷自開館之年此後更無編述時閱三紀事倍六典而稱引鈎索未有專書以致述舊者無所折衷更張者苦其煩雜學治者難於研究舞文者易以欺朦自非詳爲考求悉心纂述不足以規畫一而詔方來昔唐臣杜佑宋臣司馬光皆以編輯政書爲治木刻下預備立憲編纂法典關係尤重臣等公同商摧擬自光緒元年起所有各衙門成例之删改新制之推行及已辦成案應纂入則例者各按年目先後勒爲長編竊取貞觀政要之義名曰光緒政要由臣館恭查欽定續修會典並咨行各衙門調取則例鈔送檔案分别輯錄彙爲一書即酌令館員分司其事其從前各衙門則例事例文字浩繁義例複雜並擬鈎元提要　括其詞别爲簡編以資遵守庶幾源流沿革朗若列眉上稽本朝法度之精乃可以旁採列邦規制之善似於行政出治之力不無裨益謹將酌擬編輯光緒政要體例繕具清單恭呈御覽如蒙兪允擬即通行各衙門欽遵辦理是否有當謹恭摺具陳伏乞皇太后皇上聖鑒訓示謹奏四月初十日奉旨依議 
附清單 
[一酌定名稱]  
　　近年變通政治例章增損至爲繁賾臣館有核定全國法制之責擬仿歷代會要之意用貞觀政要之名編輯光緒元年以來各衙門更改事例勒爲長編名曰光緒政要凡成例之删改新制之推行皆備錄之 
[一分别門類]  
　　擬仿會典以各衙門爲綱各司廳局等爲目（各部名目次序以三十二年九月整定官制爲定）皆按所掌事項分别編次原有衙門今己裁併者應歸現併之衙門編輯（如通政司應歸内閣太常光祿鴻臚三寺應歸禮部國子監應歸學部太僕寺應歸陸軍部之類）其原爲一部今分入各部者應歸所分之衙門編輯（如工部分入民政部禮部農工商部之類） 
[一編輯次第]  
　　應自光緒元年以後凡成例删改新制推行皆按年月先後逐細編輯不得凌躐庶免遺漏其有例章創議尋常停廢者應附列各類之末用備考核 
[一調檢檔案]  
　　各衙門自光緒元年以來增改事例及辦過成案已修入會典者應檢會典編錄已纂有本部則例者應檢則例編錄會典與則例均未載者並在會典及則例以後續又增改者應由各衙門查檢檔案彚送臣館編錄如一時猝難檢齊併准分司分起陸續咨送以憑纂輯而免躭延 
[一編錄辦法]  
　　現擬輯政要遠以存列朝制度之精近以備實行憲政之用事實重在詳明文字重在簡括所有各衙門删改成例推行新制原奉諭旨及原奏皆宜摘要輯錄編成條例取便省覽不得照案塡叙期歸簡要其有條目繁重難於裁節事待施行尙屬預備者皆於正文下附注識之 
[一編錄宗旨]  
　　近年政治日新其大者如官制之釐定行省郡縣这增設學校警察之推廣歲出歲入之疊加航路郵電之發達陸軍之創練法律之修訂工商實業之振興皆爲舊例之所無憲政之肇始非輯成書恐在官在學者皆無以爲研究之資又命令之頒布臣工之條奏容有因一事而改章權時宜而暫准者亦有新例已經推行舊案尙多參引者前後顯歧則宜歸畫一例文虚設則應議删除現將事例逐一編輯如有應改應删者均擬稽核異同逐條附注以免牴牾 
分類新聞 
政界 
[皖撫考試候補人員安慶]  
　　皖垣候補雜職前由皖藩考核在案茲皖撫馮夢帥擬將道府以次各員嚴行考試分别去留作爲四等一二等留省差委三四等送入法政學堂學習餘不列等遣令回籍（心） 
[改期考試候補人員蘇州]  
　　蘇省考試候補人員經藩司第一次呈送各員陳中丞本定于十八日考試茲存古學堂试卷尙未閱畢改期二十八日來轅考試（間） 
[傳考鹽務人員杭州]  
　　浙江運司崔都轉日前諭飭分司及仁和塲李鍾琛等傳知鹽務在省候補之副判經塲各員除新到省者歸於到省甄别正途出身及高等以上卒業生等照章毋庸考試並現有差缺各員暫緩考試外統令於本月二十日以前來司報名聽候詳送示期傳考如逾限不到以規避論愼勿自誤（木） 
[定期開講法政松江]  
　　華婁敎育會擬借商會開設法政講習所茲悉報名聽講者己有四十人定期本月廿四日開講（公） 
[派員詳查漿稅窒碍情形杭州]  
　　浙撫馮中丞接到督辦土藥統稅柯大臣咨開紹興府屬之餘姚縣汪令文炳禀詳添設裝稅鄉卡諸多窒碍情形請飭遴派妥員馳查等因當即札司由喻方伯特委前署蕭山縣胡令爲和迅往餘邑確切調查以憑咨復（木） 
 
 

Page 11

 
 
[請撥製辦警服欵項安慶]  
　　皖省巡警衣服開辦時因無的欵尙未製備現由該局總參事許太守擬援照上年防軍軍服由公家製辦成案詳請皖撫札飭支應局撥欵製辦以重警政（孔） 
交涉 
[商令協拿越匪辦法廣州]  
　　潜匿越南匪黨迭經與法官酌定請嚴行捕逐現此事復由程委員與之商訂昨由龔道將情詳禀粤督略云現據北海洋務程委員函稱己與法國駐北海領事商定以後我國探得匪蹤隨時由東興洋務委員密告芒街官員拘拿等語自應照辦除照會法領備案並札東興洋務委員朱丞遵照以後如探有匪匿越境即將犯人年貌案由密告法官拘拿一面禀道備文提解務絶根株（有） 
[紀靑草塥敎民毆紳事安慶]  
　　懷桐濳三縣毗連之靑草塥地方民風樸陋夙畏法律自該處建立敎堂間有不肖之徒崇奉洋敎藉勢凌人事所恒有近敎民操月試爲該處著名惡棍平昔在鎭開設烟館聚賭架娼無所不爲經該鎭紳蔣效先面斥操老羞成怒乃召集無賴數十人將蔣捉去嚴禁私獄私行拷打幾至垂斃於是闔鎭士民大動公憤擬欲與敎堂爲難嗣經紳士蔣法先多方阻止不致釀成敎案現鎭紳公禀撫台派員查明當經馮中丞批飭安慶府迅拿操月試到案訊辦（必） 
軍界 
[咨請改編巡防馬隊安慶]  
　　皖撫頃接皖北鎭陶森甲觀察咨稱鎭標馬隊擬請改爲巡防馬隊月支薪餉馬乾應即暫仍其舊等因現馮中丞己咨覆照准矣（孔） 
[衞生學堂考試畢業續誌南京]  
　　金陵衞生學堂學生考試畢業己紀前報茲悉奉到陸軍部來文該生於考試後尙須考選最優者調京其餘分别高下統以本營監習事官兵目排長等選用（商） 
[請領軍火防範地方安慶]  
　　皖省和州毘連隣封均屬商賈往來要衝防範地方緝捕盜匪軍火不足茲該州牧已備繳請領洋藥火帽價值申請皖撫札飭軍裝局查照向章如數核發給領以衞地方（必） 
[巢湖添招防兵之批詞安慶]  
　　巢湖水師樊直牧禀添招偵探隊並添粮餉一案當奉皖撫批云據稱巢湖地面遼闊該營船少勇單深恐江湖梟匪餘黨竄回擾害商旅請添招新勇二十名預備偵探並令練習槍砲以爲緝捕之資其每月口粮請照巡防營章程發給卽由巢縣釐局撥放等情查湖面偵探與陸路不同究竟如何辦法未據詳晰禀報殊屬疎忽仰巡防營務處轉飭該牧迅速議訂章程禀候核奪（賢） 
[軍弁降級改習憲兵湖北]  
　　湖北舊有愷字營自去春將勇丁遣散後其將弁均未設法安置茲各弁一再環求錄用由陸軍張統制禀准鄂督將各弁一律送入憲兵學堂肄業徐圖安插（水） 
[陸軍小學請撥經費安慶]  
　　安省陸軍小學堂月支經費計共三千餘兩現因招攷三班學生所需購置儀器各欵爲數甚鉅該堂總辦已禀請皖撫飭局撥給以應急需（孔） 
學務 
[撥解師範學堂經費安慶]  
　　皖省師範學堂常年經費向在土藥項下籌撥按季解用茲值應解該堂夏季四五六三個月學費銀一萬兩已由土藥局移解提學司轉給该堂收領（孔） 
[改良蕪湖私塾蕪湖]  
　　蕪湖縣地方爲商賈薈萃之區經紳商富賈極力贊成創辦學堂己屬不少乃鄉村集鎭私塾辦法課科與訂章不符現經鄭令壽彛調查私塾功課會紳籌欵一併照章設收改良並另設師範傳習所以期敎育普及刻己具詳撫台立案矣（政） 
[學堂米捐改抽辦法安慶]  
　　寗國府中學堂經費所抽蕪湖米厘一欵零星抽收彚齊解繳轉輾稽延不免有需時日頃該堂擬將前項所抽米厘改由礱坊收捐以歸劃一而免躭延刻已據情禀請撫台核示祇遵（女） 
[請領小學經費不准湖北]  
　　江夏縣學紳張楫日前禀請該縣催領豹子澥小學堂經費當奉王令棠軒批示云本縣前因出城勘騐雷姓命案之便詣該堂考查功課目賭祇有學生十一名課本不全敎習不知逃匿何處本縣徧覓粉條不可得學生云早已用完則久無敎習可知該紳請領學費本應照准乃來禀有學生三十二名之說得毋有所折扣耶希即明以告我云云（生） 
實業 
[典當擬改洋碼之會議蘇州]  
　　蘇垣典業董事潘濟之以現在錢價低賤各當舖進出均用錢碼未免虧損因擬改爲洋碼禀請督撫憲立案當奉陳中丞批示略謂查典業是議曾經陸前院批駁在案仍候督部堂批示十七日潘紳邀集各當舖執事二十餘人在海紅坊賓興公所會議擬令同業每舖繳洋二百元存於商會内嗣後如有不遵是章者即以此欵爲罰金各執事均謂宜俟督批到來再行定奪（必） 
[改測靑滬航線山東]  
　　靑島上海來往輪船航線未免稍遠現經德商特派埃路地號（船名）前往測量一較近之航路此後輪船來往更形捷速矣（有） 
[查復不准釣運米南京]  
　　徽寗池太廣道文觀察禀陳江督略云准蕪湖商會咨開　農工商部札開案准江督咨稱准部咨據寗波商會申稱寗紹兩屬需米甚殷請由釣船駛赴仙濠等處每月限定採辦萬石以資接濟各節抄錄原禀咨行核辦見復等因到本部堂准此查此案前准浙撫來咨因台州米缺價昂擬給照派紳赴蕪湖鎭江仙女廟等處購米二萬石運台接濟請飭驗放一案當以鎭江仙女廟兩處現均封禁 
 
 

Page 12

 
 
實難通融先後電咨請轉飭專在蕪湖購買照該關運米出口章程辦理嗣據寗波商會來禀核與前案情事權同自應由該商會查照台紳辦法一體前赴蕪湖採買咨請飭遵各在案准咨前因相應抄案咨復請煩查照等因前來爲此抄錄原文札飭札到仰該商會即行遵照辦理等因到會奉此相應備文咨呈查照等因到關准此查蕪湖米糧出口定章祇准輪船裝運至寗波釣船向例不准駛過瓜洲上年冬間准稅務司函據寗波各商請用夾板船運米當經照章議駁禀奉兩院憲批准本年正月間寗波米商在里請用釣船來蕪運米禀經寗紹台道轉禀浙江撫憲電達兩院憲先後電札飭速議復又經商請查照前案核復以符定章而免流弊各枉案是寗波來蕪運米祇准輪船不准釣船章程具在督憲所稱應照蕪關運米出口章程辦理即係指此而言准咨前因除查案備文照復外理合具文詳報至應否咨請大部立案之處仰祈憲台鑒核示遵（生） 
[海灘勸種沙參山東]  
　　山東沿海沙灘多產沙參日前掖縣張建寅禀呈勸業道請將海灘荒地勸種沙參以興地利現己奉批允准（乎） 
雜記 
[木簰夫毆傷巡長安慶]  
　　皖撫前派宋紳德銘購運木簰返皖興修要工刻已駛抵皖岸木簰夥役於十三日夜招集多人濳在東門外木行開塲聚賭適爲五區副巡官陳某巡邏察悉號召巡士當塲拿獲兩名餘均走避陳復將賭具曁獲犯一併解送總局訊究不料該賭徒約集數十人竟將分局圍攻要求開釋獲犯聲勢洶洶陳知衆寡不敵暫時趨避巡長劉某出而排解允赴總局懇予開釋該賭徒不服理論卒將劉攢毆受傷惟時宋紳已將獲犯保釋旋聞巡長毆傷復將保釋之犯仍送總局請究現聞各巡士等以此案須求總局秉公嚴辦以儆效尤設有徇情當約全體巡士停止站崗未知若何議結也（美） 
[優待新舊織造之儀節蘇州]  
　　八旗奉直全體同鄉定期十九日在北街八旗會館拙政園歡迎新任職造棫仲芃併歡送前任職造崇佑之兩尙衣當由藩司瑞方伯糧道惠觀察雇黎園子弟登檯演劇以紳鄉誼（命） 
[禁止夜行船隻安慶]  
　　無爲州職商汪愼修近因該州多盜禀請皖撫通飭禁船夜行以安行旅當經馮中丞批示云查船隻夜行本干厲禁據該職稱銅五汛等處盜匪叢潜划船窩結夜行搶刦迭出九曲圩船户孫良喜輩種種非爲似此毫無忌憚居旅不安候札飭該州立將銅五汛等處划船嚴禁夜行一律編號時加稽查並將著名之孫良喜等確實訪查嚴行懲辦（孔） 
[閉城緝賊未獲漢口]  
　　漢陽協樊鎭軍國泰初八日署内簽押房遺失衣服曁貴重物件爲數甚鉅當即片請漢陽府縣及警察各局派差恊緝并將城門關閉不准行人出入標各武弁均率兵丁上城梭巡迄未弋獲（今） 
[禾苖受損湖南]  
　　湘省自三月初旬連日風雨不息農民所下榖種多以損壞重新播種乃匣月以來屢種屢壞現在時己交夏田間禾苖尙不能以寸也（月） 
[更正]  
　　十三日報載庫大使騙洋管押一節茲悉此事係實缺庫大使彭慶善所爲並非彭長慶合行更正 
路股報告 
[甬屬集股處四明公所開第二次大會認股清單]  
　　費信之代表一千股馬駓記張乃甫王祖安胡山泰舒和笙余彬輝呂茂林顧宏泉徐光德顧順興汪預夫黃哲才王輔周胡金記侯瑞源夏本和章仁麟汪慈禮馮楚橋包壽昌尤英甫董樹興董叶初劉錦雲倪永楚應書嘉鄔德明張顯裕臧榮炳張宏生倪永泰樓金記余榮來以上各五股胡樂氏王祖益楊儒芳丁逢年張茂卿竺燕祥金錦源仇榮慶周全標顧景記張永烈黃守仁洪馥園樂元興董兆元以上各十股屠星耀許復初曹錦棠宋發記陳鎭甫以上各二十股鮑懋記林楠記張楝生以上各五十股宏大莊諸友一百股陳學記三十股屠榮財二十五股陳成香三股盛在餘七股汪富春魯明齋各二股董阿夫魯月庭裘湘雲魯蘭蓀吳金徐震珊湯永泉以上各一股 
[飛娘傳（四續）]  
　　康德夙夜沉吟。寢食幾廢逡巡咏歎巳數日矣。忽覩簡至。急問事成敗。簡摇其首曰。敗矣康曰尙有何計能出。簡曰。立克之所以爽約者。爲其女故耳。女之所以不從者。必其心别有所虚。聞福爾痕素與飛娘善。巳　有約矣。富貴榮華之說。旣不足以動其心。則惟有行其暗殺之術。以絶其希望。而後以聲色誘之。以利害迫之。事必成矣。康德曰奈何。簡爾斯曰。福爾痕家距此不遠若夜半使勇而有力者刃殺之。先絶其愛情。然後相機而動。或可得也。顧使之難其人。康德曰余友洛克狠而有。 
勇力。鹵莾少思慮。其人可使簡曰善。康德乃餘僕御招之至。告之故。且令曰欲速。洛克曰此易如囊中探物耳束裝淬刃將行。康德曰止。時未至。未可動也。乃具酒饌。享之。及暮。則巳頺唐欲醉矣。乃懷刃出門。曰不及兩時。敬當報命。是夕福爾痕適應同學某生之招。偕游麗物　公園。未返。福爾痕有表弟曰綠弗家貧。依福爾痕居。年約二十餘矣。多力方。就寢。未及熟睡。時一千八百九十八年五月二十一日也。斜月在林。窗外樹林篩影。忽聞瓦屋有聲。瞥見一人影。援樹而下洛克疑其爲賊也。徐起昨於暗隅（未完） 
文明談 
[野蠻人文明事]  
　　野蠻人之不能行文明事業也。固巳久矣。以野蠻人而行文明事業。則未見其利。先受其害。試舉如左之近事數條巳證之。 
[漢口小販]  
　　漢口警察取締街道貨攤遷諸巷庵固文明事業也。然而取締之未得其道警局搗毁矣。此其故何也。曰以野蠻人而欲行文明事業也。 
[蘇州徵兵]  
　　徵兵文明事業也。警察亦文明事業也。然而警局搗毁矣。馬夫遁逃矣。警察服禮矣。徵兵鼓掌矣此其故何也。曰以野蠻人而欲行文明事業也 
[各處學堂]  
　　學堂文明事業也。然而此地起風潮。彼處約罷課。今日與敎習衝突。明日與監督衝突。此其故何也。曰以野蠻人而行文明事業也。夫今日中央部之所謂行文明事業者。大抵如漢口之小販耳。蘇州之徵兵耳。各處之學堂耳。而曰立憲立憲之聲未嘗不洋洋盈耳也。吁異矣。 
 
 

Page 13

 
 
   
 
 

Page 14

 
 
　　啓者本行由德國運到各種大小機器鐘爐引擎救火洋龍農工器具新式榖礱糙米做白米捲切香烟印字機器汽燈開礦抽水機火車頭鐵路鋼軌大小車床刨床鑦鑽床線床鋸木起漕機織布織絨衫等一切俱備另有五金物件凡蒙士商賜顧請移玉至本行機器賬房面議是　該價格外克己定貨限期無悮在黄浦灘北京路口第二家禪臣機器樣房經理楊永錦白 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[爾摩斯再生之探案續出三捕愛姆生巨案（十九）]  
[  西泠悟癡生譯]  
　　馬君言此履。確係雷斯屈來所著者。予睹物思人。不勝悲憤。遂奮不顧身自行入穴。將木棍向池内測探。似屬空無一物。因復探身出穴。見馬君手持履内所夾小紙。正在閱視。予從旁觀之。蓋即愛姆生所留之信函。係用鉛筆草書。指明呈與君者 
　　福急閱其書。字跡潦草。幾難辨認。書云 
　　福爾摩斯汝狡惡已極。莫掌敎死於汝手。予夫馬倫死於汝手。今又搗予家室。捕予同類。在汝之意。直欲一網打盡。然汝雖有法制予。予亦有法制汝。蓋。予之此會勢力甚大。汝今將華生刦去。天幸又將雷斯屈來送至此。即可見報復之巧。汝倘能將予之同會友放還。則予亦將雷斯屈來送還。自此兩無侵害。予離倫敦。成汝之志。愛姆生特白 
　　福閱畢。方欲言。馬丁忽指波士倫問曰。此爲誰。何以亦偕君等出自穴中乎 
　　福曰此波士倫君也。其先世亦係倫敦巨族。後爲莫掌敎所愚。失足匪黨。遂將援救情形。詳細相告 
　　李曰。先爲君賀。彼愛姆生已送兩嚮導至矣。君於此案應如何辦法 
　　福曰。予等應辦之事甚多。雷君雖被刦然暫亦無礙。頃君所言。甚合鄙意惟伊黨耳目頗衆。願君此後。宜守秘密之戒。馬丁曰。福君之言是也勞脫與波士倫雖云自拔來歸。未知其果爲我用否 
　　福曰。此則無煩過慮。予可决其無他。但予等將歸矣。宜將此處門户。嚴行封釘。另多派巡捕數名。前後看管。波士倫勞脫旣欲借其力捕獲匪黨。則一路行走。似宜虚加桎梏。以掩衆人之耳目。君等返警署後。即請用膳休息。明日清晨五句鐘。予當在培克街敝宇相候 
本埠新聞 
[要事]  
[縣令再留半年]  
　　滬道蔡觀察續留上海縣李紫璈大令緩赴長洲本任己誌前報茲悉觀察原禀請再留任半年督撫兩院現均批准故新任趙豹文大令有調署吳縣之說 
[滬道致英副領事函（致杜緝庭盜租公產事）]  
　　查本年二月十六日接展來函以銅鐵機器各帮商人李餘鈞等禀同業杜怡昌主杜緝庭將公產地基盜租與德商惟勒司（中略）茲准商務總會函復飭據該商等復稱去年十二月初九日德人惟勒司祇求收回原價五千五百兩越日湊資向贖惟勒司意圖重索遂諉轉售英人顯因商等備價甚速故意勒價不知同業手藝生涯無資可集贖欵係掮借而得現議通融辦法准照德人所求原價五千五百兩外略加利息取贖惟五千五百兩出於德人一面之詞非飭獲杜緝庭到案究未知售價若干爲此懇求函致飭廨勒緝杜緝庭責令原售原贖併將生財輪船等件速行拍賣作抵以保公產而安衆心等語復請酌核前來除行公廨勒緝杜緝庭到案究追具報外（按杜業已由廨緝獲）所請准照原價五千五百兩外略加利息取贖一節應請貴副領事查照飭遵並望見復 
[預備修造馬路]  
　　巡警總局詳准修造寳山路穿虹浜楊樹浦三處馬路已迭誌前報昨又分飭上寳兩縣傳諭築路界線内各業主迅將坟墓房屋赶緊遷拆以便興工 
[度支部查造統計表]  
　　度支部現須查造光緒三十三年分統計表是以分咨各督撫調查去年各司關局出入欵項以便彚核編造茲江督端午帥已轉行寗蘇兩藩司及各海關各釐局一體查明列册造送矣 
[巡警局造送報銷册]  
　　巡警總局應造收支各欵報銷册迭經江督飭催造報在案茲悉總辦汪觀察已將光緒三十二年七月分志至三十三年四月分止局用各欵及巡長巡士員弁薪水並購辦軍械號衣等項收放細數逐一造册擬即禀送督撫兩院代爲奏銷 
[敎育總會致佛敎公會函（爲商撥西林菴基地事）]  
　　敝會蒙邑候允撥西門外官地一區爲會所基址惟該地僅七分有奇不敷展布查有毗連之西林菴所管基地五分左右擬請貴會撥助敝會敝會議助洋八百元另備洋二百元作爲該地内遷坟之用如蒙復允擬再致函邑尊知照善堂董事妥爲擇地遷葬鵠候復音不勝盼禱 
[附復函]  
　　此事先經吳君畹九來函並該寺僧報告會中業經集議多次僉以其地毗連會所勢在必需斷無勒此區區之理顧當時未能驟决者其原因有二一以碑文所載寺因驀建寺爲賓而墓爲主且墓地巳失而復贖回昔人幾費苦心故立碑以詔後人此時自不得不籌善全之策一也二則瑞升道前曾批示以寺產經學部通飭收官保護今一面公議處决一面仍須地方官核准二也茲聞貴會亦經集議再三擬致函邑尊知照善堂董事妥爲擇地遷葬周詳審愼可期兩全并另備洋二百元作爲遷費則在善堂亦不致草率將事矣得此解决同人贊成者居多數事屬可行至佛會成立以來城内外公私立小學各一處又建築圖書館一處近擬規畫植物園及理化研究所各一處甫有端倪此皆僧人出資效力於學界者而其事都在敎育範圉之内迺蒙俯鑒及此贈洋八百元助其發達在滬同人均深佩仰惟查本會原章僧人不得蠻售公產故在寺僧不使領经墓地之價而就法理而論管理各有權限會中需欵雖殷自未可獨令　寺擔承巨欵是以同人此次公議擬將尊處交來八百元儘數購置稻田導以實業仍由西林庵經管収租内有三百元前經公議撥充同岑基本金者亦由該住持按年収租息轉交如此則主權完全而學費亦充裕仍是以地易地之辦法不過由敝處間接代貴會行之耳否即將來貴會印刷報告或書施僧售地或 
 
 

Page 19

 
 
書捐助佛會與此間會章均屬不符且於闔邑僧界全局有牽動之處槪有所不便也 
　　再啓者此五分五厘之餘地内有一分二厘於二十九年分租與沈松茂造有披屋幾間尙有十年期限嗣應先與接洽務請貴會將需用情形先行咨照沈君以斷葛藤 
[探捕赶逐華界巡士]  
　　閘北天寳里與美租界川虹浜毗連昨有站崗巡士二名被七十三號西捕帶同華探上前赶逐現該二巡士已訴知巡官禀請總辦核示 
[蘇路認股之踴躍]  
　　蘇路公司近接常州夏墅保路會汪君炳焜來函略云焜原籍楚北寄毗陵去冬經手各股業已滙繳接領收條竊以爲規畫路務固以設法籌勸股欵爲唯一宗旨經濟不患困難工程自易措手焜儗續認千股并竭力認招云云蘇公司業己函復並寄籌築北綫廣告以便勸股 
[旗營學堂借撥關稅]  
　　鎭江旗營所設之中小學堂經費原議在安徽萬頃湖田租項下提撥茲因該湖田畝歉收不能再撥是以由奎副都統商由江督鎭兩關常稅項下暫借銀一萬兩以充學費昨午帥已札飭滬鎭兩關道從速籌解矣 
[勒賣田產駭聞]  
　　川沙廳二十保十六圖孀婦黃李氏稍有田產該處土棍顧曉山宋夢男等垂涎已久忽於某夜破扉直入將該氏綑縳搜去田單一紙計田四畝勒令立契簽字賣與馬英金爲業所得田價銀一百二十兩悉數取去該氏之子在滬習學水木作前日得悉情由即訴知魯班公所董事禀請滬道札飭川沙廳查提嚴究 
瑣事 
城内 
[騙取鈔票]  
　　登雲橋恆和錢莊昨有三人來店聲稱需用鈔票二百元寄至湖北囑學徒跟隨送往小東門内裕記烟棧兌交現洋該學徒送至邑廟後天主堂街三人卽行搶奪幸由旁人帮同拘獲一人解至東二區經陶副巡官訊明屬實喝責二百板拘留三日 
[流氓勒索規費]  
　　寡婦金陳氏春間再醮與石金忠爲妻前日同至王滿泗橋探親被該處流氓勒索規費昨氏到縣喊控諭候飭查訊究 
[改定開會時刻]  
　　公益研究會向章七時開會現因日長議定於二十一日起嗣後常會改爲八時開講 
[道批兩則]  
　　（鉅興等禀批）此案保出之後並不清理逍遥法外殊爲可惡仰公共租界會審官查案勒保交案從嚴押追具報抄粘并發（童性甫等禀批）察閱來禀係爲整頓行規起見所擬章程同業旣巳公允候給示遵守並行縣立案可也摺附 
[官事]  
　　翰林院編修汪泃御史彭述試用知縣李令先分省通判李景軾騐水局總辦知府兪朝棨揀選知縣吳銘常巡警學堂頭班畢業生顧言雅曁南學堂會計員葉崧副總理莊嘯國浙江巡檢藍鼎夑等昨均到道拜會禀見會丈局委員黃贊朝禀知銷假巡警總辦汪瑞闓到道謝步學師杜學謙飭丁到道請假五天南市 
[清理竊案]  
　　總工程局昨飭各探將正月分起未破竊案各就輪值地叚認眞嚴緝其巳破起數亦一併查報以憑察核 
[疑案送縣]  
　　衛毛毛去年憑朱雲卿之妻張氏爲媒娶陸氏爲室今正逃逸後控奉總工程局判將朱押限交人在案茲又派探至公共公廨移提張氏及陸氏之寄母陸媽媽到案孫明府因供詞不符判一併送縣訊辦 
[一再捲逃]  
　　徐龍生之妻金氏前次逃逸在成衣匠范德昌處尋獲茲又捲逃遍尋無跡徐因偕妻父金德章將范扭至工程局請究范供詞推諉判戒責一百下限令帮同尋覓 
[作頭負欠]  
　　新泰木行執事干紀豪控木作頭蔣玉山虧欠貨價銀六百九十兩昨由工程局傳訊判交保限兩月理處 
[拐匿女子]  
　　陳阿虎前憑吳咸堂爲媒定三馬路金氏女爲室今被咸堂之弟玉堂領匿昨由陳將玉堂扭至南區解請工程局訊究判交保限交金氏及咸堂到案訊核 
英租界 
[有何善舉]  
　　沈炳生程桂林持廣濟善堂捐簿在新閘一帶募捐由探查獲昨解公堂請究據供堂董李伯洪印廷春因賣地紏葛到押在案今由伊子昌龍囑往収捐是實判一併斥釋飭探查明該堂所捐之欵係作何項善舉候復核辦 
[錢莊遇騙]  
　　天津路大慶錢莊被黃益齋騙去鈔票洋三百元莊票洋一千七百元報捕查獲解廨訊究黃堅不承認判押候查明於禮拜三復訊 
[電車撞壞馬車]  
　　聘白爾一百零九號電車司機人趙慶金駕駛不愼撞壞馬車由捕解廨請究判押捕房一月 
[復訊串騙白米案]  
　　新閘恒豐太恒太等米行執事顧鴻生張雲春李守之控王戍香忻武生許吉兆串騙白米一案昨由公堂復訊王供係忻炳華所爲判王帶回捕房交四百元人銀並保限二禮拜交忻炳華到案再訊餘人交保候質 
[虐斃養媳]  
　　劉李氏之妇妹妹現年十四歲嫁於甬婦許金氏家爲養媳十四日被虐斃命草草收殮至十六日經鄰人訴知劉李氏投報捕房派探將許金氏拘獲昨於晨解廨請究劉李氏偕見証陳王氏李蔡氏投案求究質之劉李氏供妹妹患痧身死並不凌虐判押候飭保報縣檢驗再行訊核 
[妓女烟袋]  
　　妓女身雲小榭被車夫張阿四竊去金水烟袋一只值洋七百餘元昨由包探查獲解廨請究張認竊不諱判押西牢二年 
[不知感激]  
　　胡貴寳周阿林兩婢女因被主母凌虐由廨發交濟良所留養在案昨該所因兩女不時吵閙解廨請示判改發棲流所留養一年期滿擇配 
[調戲女工]  
　　繅絲女子張小妹袁銀珠控錢阿狗錢子甫調戲行兇昨由公堂訊究 
[幼女得所]  
　　龜奴嚴仲其容留幼女陳桂香陳桂仙由濟良所查獲解廨請究判嚴押捕房一月兩女發所留養 
[不容於夫]  
　　甬人李小金將伊妻徐氏用刀戳傷由氏報捕解廨訊明屬實判李押捕房三月 
[查辦佛店]  
　　雲南路仁壽里諸兆麟所設之佛店專事誘姦聚賭茲被姚尙賢等十餘人控奉滬道飭廨查辦昨寳大令已派差恊探往查矣 
[設計勒詐]  
　　王毛大被嚴少雲誘至界外勒詐洋三百元報捕查獲廨請究中西官以事出寳境内判送該縣訊辦 
[火警]  
　　北浙江路同森祥鐘表店昨晨十句餘鐘失火殃及洪永興鐵店協興馬車行樓而共焚燬房屋四幢 
[公堂瑣案]  
　　王丞桂控彭阿福馮陳氏串竊綢衣訊不承認押候查明再訊巨竊王得勝即王雲泰復來租界押西牢五年再行逐出頑童楊太平王阿毛串竊協昌洋貨店雜物各押改良所一年 
美租界 
[旋得旋失]  
　　彭根福之姪媳朱氏前被吳阿三誘匿由彭尋獲扭入捕房捕頭斷令飭回仍被中途逸去昨復將吳扭入押候查辦 
[責成車主]  
　　杜繩武前晚乘一千四百四十五號人力車至漢碧理路下車時遣失綢衣多件昨報捕房飭傳車主究追 
[脚車肇禍]  
　　昨有某甲乘脚踏車至西華得路撞傷某西孩由捕拘押候核 
[日人無理]  
　　人力車夫丁阿洪在乍浦路向日本人索取車資反被用水潑洋衣服丁即訴知印捕同至捕房請斷 
法租界 
 
 

Page 20

 
 
[巡捕不認行兇]  
　　吉祥街正和館飯店控八號落差捕紏同張四福等行兇一案由捕房將該捕送廨據供是晚落差後行經該處聞警苖聲是以前往觀看並無入店帮兇情事原告稱該捕先行動手然後餘黨帮兇求究判張等還押著原告邀到鄰人再行質訊 
[監守自盜續誌]  
　　華捕王月樵看守人和里火場竊取物件畏罪逃遁已紀昨報茲由保人將王尋獲送請公堂訊究王無可諱飾惟求恩宥判枷一月押捕房半年 
[失火罰鍰]  
　　人和里豐泰糖行失火一案昨由捕房傳店主劉桂生司帳吳　甫出店夏立根等到廨請訊劉稱由樓上起火迨商人得悉已成燎原吳夏等稱由床下起火實係香烟餘燼延燒所致判罰銀八百兩充公完案 
[移提要証]  
　　著名蟻棍邰招福誘拐高錫舟之孫女小園與某成衣匠强奸一案昨又由縣飭差禀請公堂將高女兪高氏及小園傳案帶回質訊 
國外新聞 
[日本議院選舉]  
　　十八日東京電云本月十六日日本舉行議院選舉就各城所選者觀之殊與目下之内閣及加稅一事有所不利 
[美國颶風爲災]  
　　十七日倫敦電云美國羅易雪雷内省西部颶風爲災以格喇姆鎭受殃爲最巨吹失者百餘人傷者七百人 
[幣政議案通過]  
　　十七日倫敦電云美國華盈頓下議院現已將修訂幣政議案修訂通過蓋以代前愛爾特利區之議案也 
[印度暴徒行兇]  
　　十八日倫敦電云印度喀爾喀脫地方又有暴徒以炸彈擲斃歐人四名 
[海軍暫停夜操]  
　　十八日倫敦電云英國海軍部命各艦隊暫停夜操以聽後命 
[預備選舉總統]  
　　十八日倫敦電云聞美國共和黨擬會舉兵部大臣塔虎脫爲總統 
[美簡海軍統領]  
　　十八日倫敦電云美國艦隊統領伊文斯辭職後暫委薩姆士將軍代理現美政府已簡定海軍少將史潑利充當此任 
[英法討論商約]  
　　十八日倫敦電云英政府乘法國商務實業大臣克羅闢在倫之便討論英法商約之結局 
[英皇召見德員]  
　　十八日倫敦電云德國殖民大臣丹堡昨往謁見英殖民大臣克魯晚間又經英皇召見旋即啓程赴召曼内倫以上譯字林報 
[紀念英將]  
　　十八日倫敦電云倫敦市長近在第中開會擬募資並備禮物數欵呈交坎拿大政府爲華爾甫及摩脫茄姆兩將軍誕日舉行紀念英皇及皇太子維爾斯亦各備欵捐入 
　　按華爾甫係英之名將摩脫茄姆係法之名將一千七百五十九年英法在坎拿大啓釁兩將軍互戰甚烈是年十一月十三號華將軍陣亡於寛培克習日摩將軍亦因傷斃命 
[斐洲饑饉]  
　　十七日柏林電云斐洲中部蒲蘇葛地方近苦饑饉死者數千人 
[德探險隊啓程]  
　　十七日柏林電云德國海姆堡集資所派之探險隊茲已啓程前往德屬南海殖民地 
[駐英華使覲見]  
　　十九日倫敦電云中國駐英公使李經方導領英國考察憲政大臣汪大爕覲見英皇 
[法摩戰事近聞]  
　　十九日倫敦電云星期五日法摩兩軍在勃提里地方交綏麍戰七時之久法軍卒將該地佔據敵人死傷頗巨並棄其輜重法軍微有損傷 
[土國不允撤兵]  
　　十九日倫敦電云聞土爾其政府現己預備抗拒撤退克里島各國兵隊之舉 
[劃一貿易定律]  
　　十八日柏林電云意大利議院己决議邀請各國開一大會畫一貿易定律以上譯文滙報 
來件 
[蘇州公立中學校長蔡俊鏞辭職之理由（續）]  
　　自准退多人之風聞出學生心懷惴惴遂於十五日各家屬保證得公立中學校董吳訥士先生之許可開會　三縣學務總滙處公函要求萬生及退學諸生悉開復入校先是訥士先生以是疾故養疴不出卓人先生雖爲蔣仁塏之保證人前數　亦以事辭及是均來校爭持尤力俊鏞言苟非主動當可勉徇衆議擬習日遍發通告傳知來校惟兩蔣巳由蔣總理來函自請退應置不論旧訥二公持不可王總理調停其間爲難至於極點自是日起四五日間後鏞與王總理往返函商五六次晤商四五次俊鏞竊思受公衆委託有主持校事之責寗開罪於人不願紊校中規則脫有撓我權者以去就爭之遂上書總滙處全體諸君請撤銷校長另舉而擬叙述其事之始末以待公判函達王總理處承慰留數四迄十九日下午王總理來校卓公亦至陳述蔣仁塏家屬爲難情形頻促王總理發通告以詢俊鏞俊鏞至此爭之不得默不發一言王總理不得已遂援筆繕就兩紙以蔣仁塏一份交卓公持去而以蔣方增一份送　訥公轉達自初十日事起紛然議懲戒爲異日整頓地至是萬生等以家屬保證之公意而開復兩蔣亦以家屬保證之委曲爲難而得収還之據全局盡翻矣 
　　綜其始末因學生反對敎員而罷考因罷考而開除萬生因開除一萬生而全班退學因全班退學而不淘汰學生之意因淘汰學生而蔣總理先爲其子姪請退今則一變而爲因家屬保証及訥公之公函而開復萬生等因卓公及蔣生家屬之爲難而開復兩蔣學生未嘗斥退一人敎員又無舛誤之處（吳敎員有無開罪於人之處俊鏞不敢知惟敎科實無舛誤）天下本無事庸人自擾之往事巳矣俊鏞一念及以後學生敎員之間如何而可以持其平校長之對於總理校董其權限奚若對於學生其權限又奚若萬一學堂不幸此事再見不知又將若何處置設因此一事而養成學生輕視校長敎員之心積因成果致敗壞吾吳之學　誰爲厲階言之悚慓嗚呼是亦不可以巳乎遂詣土總理白即日引退意差幸二十日開課諸生來者濟濟風波巳平照常上課蔣仁塏以得通告書故亦來校退學風潮至此盡行結束佼鏞遂於是日寓書總理校董告退出校歸百叙其辭職之理由如此 
　　俊鏞尙有一言敢正告我總滙處全體諸君吾吳學界領袖斷推王蔣吳諸公公學这成立無一不仰賴俊鏞何敢懷意見退學事起兩總理維持苦心令人感泣即如議　某君馳書規勸書交卓公轉遞學堂卓公不逕送學堂而　諸家屈保証會使家屬於公函中稱引其言附　到校俊鏞初甚疑怪繼而思之假某君一人之言化爲多數人之言以督敎俊鏞即所以維持學堂也俊鏞當再拜而受之故此次告退與諸公固無意見也 
　　且也校係公立總理校董均宜有主持之權以校長一人梗其間非左右爲難卽直如贅　鄙意此後但選任一敎務長主持敎科餘則有管理員在大事則决於總理校董自必易於就緒正無庸多立名目爲也書旣竟附述鄙見於此惟垂鑒而評判之幸甚（巳完） 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
