# 1921 - 163 - 4917358

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[减少爭端（冷）]  
　　世事之不能無爭亦人類之一大缺憾也雖然余以爲爭固不能免減少爭端尙非不可能之事何也即以最近之世事而論雖有不得不生爭端者然更有大可不生爭端者 
　　夫使爭端之旣生而爲之調停談判以期消弭蓋遲矣何也以近時所有爭端之歷史以言調停談判而能消弭者其收效甚鮮也故最要當減少於爭端未生以前爭端之所以生必由兩方一方爲施者一方爲受者苟爲施者而出於萬不得已是爲不能無之爭端若非不得已而徒逞一時才興之故或徒示一方威權之故至使受者不能不爭是非大可减少者乎蓋兩相搏擊多少終受其害而同爲人類咸有血氣知覺當然不能無反動也 
　　然則當此人類傷痍未復各族同在困苦危難之時萬不得已之爭端尙難應付苟可免者毋勿力自加意以减少之耶斯義也余不僅爲國人言之願爲全世界人共語之 
[命令]  
　　六月十六日大總統令色拉哈旺珠爾著加貝子銜色凌那德瑪特著加輔國公銜此令 
　　又令柯蘭給予一等大綬嘉禾章此令 
　　六月十七日大總統令陸軍總長蔡成勳呈准吉林督軍孫烈臣咨吉林陸軍第四混成旅旅長李夢庚懇請辭職李夢庚准免本職此令 
　　又令任命劉香九爲吉林陸軍第四混成旅旅長此令 
　　又令陸軍總長蔡成勳呈請任命姜向春爲暫編奉天陸軍第一師步兵第一團第一營營長應照准此令 
　　又令關海淸晉給二等寳光嘉禾章陶尙銘給予五等寳光嘉禾章此令 
　　六月十八日大總統令迭據兩湖巡閱使湖北督軍王占元湖北省長劉承恩電呈宜昌武昌先後肇事情形商民損失甚鉅現正召集紳商趕籌善後辦法請特沛鴻施藉蘇民命等語此次該省兵變擾害商民殊深軫憫著財政部速撥帑銀十萬元交由該督軍省長等分别撫恤一面由該省切籌欵項拯濟災黎勿令失所此令 
　　又令任命劉印昌署江西財政廳廳長此令 
　　又令任命夏同龢署贛關監督此令 
　　又令張文郁授爲陸軍工兵上校並加陸軍少將銜此令 
　　又令陸軍總長蔡成勳呈請授江春芳爲陸軍砲兵中校並加陸軍砲兵上校銜曹作久爲陸軍步兵中校何登雲爲陸軍砲兵中校王金溶爲陸軍砲兵少校徐樹楨爲陸軍三等軍醫正均照准此令 
　　又令陸軍總長蔡成勳呈准正藍旗蒙古都統一惠咨請以崇啓陞補參領恩榮陞補副參領德恒額陞補印務章京福全陞補公中佐領均照准此令 
　　又令陸軍總長蔡成勳呈准兼署吉林省長孫烈臣咨請以雙印陞補協領蘇勒肯陞補佐領均照准此令 
　　又令陶瑗晉給二等嘉禾章此令 
　　又令茲制定縣自治法施行細則公布之此令 
　　又令茲制定縣議會議員選舉規則公布之此令 
[國内專電]  
　　北京電馮玉祥諫（十）（六）日華州電由潼關轉京謂陜軍撤至西安以西集合寳雞一帶預備退回興安漢中爲固守根據地西安以東不致發生戰事本旅向渭南臨潼搜索前進（十九日下午一鐘） 
　　北京電閻相文十七夜抵潼巧（十）（六）晨電院謂二十師陸續到潼小住數日部署隊伍卽西進（十九日下午一鐘） 
　　北京電赤塔政府議出兩萬人入蒙驅逐在庫俄舊黨將來克復外蒙無條件交還中國（十九日下午一鐘） 
　　北京電姜桂題電察區猴頭廟迷僧廟石門子等處盤踞大股蒙匪與我防有切膚之患林西米使擬調隊進勦如何辦理請示 
　　北京電外部照會日代辦謂大連改用金本位實違租界通例且放逐李子明尤證大連官憲不法與中日邦交前途至爲遺憾應卽回復舊制幷撤換此事之負責者 
　　北京電西班牙代辦阿嘠拉通知外部云馬德里政府已任命芳士爲駐華公使吾駐使劉崇傑電告謂芳士暑假後起程來華 
　　北京電閣議（一）贛政務廳長改郝爾泰（二）贛南道改高蔭春（三）京師市政督辦内齊兼（十八日下午八鐘） 
　　北京電農部增派李玉麟充駐墨使館商務委員（十九日下午一鐘） 
　　北京電交部欠中孚東陸到期債五十萬無錢付展期三月 
　　北京電中東擬復長途電話拉會辦反對辦不動（十九日下午一鐘） 
　　北京電盧虞等集股一千萬元在滬組信託公司呈部註册 
　　北京電外部派蕭繼榮充出席瑞士萬國馬術會代表（十九日下午一鐘） 
　　天津電曹省長皓日（十）（九）由保定返津（十九日下午十鐘） 
[國外專電]  
　　倫敦電國際聯盟修正會章委員會對行政會非常駐會員四人按照輿地分配之議認爲適當但不認有别入會章之必要王寵惠提出此項原則應載入會章之保留案會章第二十一條無更動王寵惠提議地方諒解字樣應加詮解文如下「此項諒解對於任何會員之未參與此諒解者之權利不得有所妨害」此議未成立但王寵惠得提出保留案捷克圖提議第二十一條加列兩節授權與聯盟會以提倡爲維持國際和平增進國際合作而締結之國際契約此議成立附以王寵惠增加之條件規定此項契約不得與會章條欵有所牴觸顧公使定明日起程赴日内瓦參與行政會議王寵惠定星期四日回中國嚴鶴齡刻在倫敦將與顧同往日内瓦（十四日） 
 
 

Page 5

 
 
   
 
 

Page 6

 
 
[公電]  
　　盧燾任可澄通電各報舘均鑒頃讀慮督軍豪電按切時事痛下針砭語重心長昭然若揭最後主張以省憲定自治之基礎以國憲保統一之舊規當茲途窮日暮之時忽有此柳暗花明之路瞻言百里敬佩老成我西南各省主張聯省自治實以爲救國初基與盧督主張本有針芥之合即默察各省區眞正民意亦羣趨於自治一途解目前之糾紛謀未來之建設計實無逾於此至於代表會議自是應有辦法但得多數同意即當進籌實行謹表贊成並祈明敎盧燾任可澄叩文印 
　　韓世昌電湖北省議會漢口總商會公鑒我鄂不幸浩刼頻遭豢兵殲民殊堪髮指未逾一旬武宜兩變縱兵焚掠尤屬罕聞溯武昌乃光復首都宜昌亦上游重鎭一再蹂躪精華蕩然即在辛亥首義糜爛之時與宜埠去冬譁變之際殘酷尙不至此昌自惟力薄西顧心傷我鄂父老子弟何辜而忍使屢罹軍人之禍耶國家養兵所以衛民虎兕出柙誰尸其咎彼擁兵者何人關於擾害治安自是責無旁貸頃聞變兵渡江竄擾沙洋蔡甸鄕鎭間隱憂未已貴會爲商民代表機關目擊瘡痍義難坐視究應如何分别呼籲彈劾拯溺救焚以善其後之處想貴處早籌及此惟昌睠念枌榆難安緘默祇得掬誠以告並認捐洋一千元以資提倡雖曰車薪杯水亦期集腋云爾韓世昌叩嘯 
世界路透電 
[英法意之近東問題]  
　　十八日巴黎電英外相克松今日與法總理白里安討論英法外交政策而尤注重近東問題駐法意大使曾被邀參與此項討論 
　　十九日巴黎電據可靠消息英外相克松貴族建議開直接談判以定近東之和局今擬先商諸希臘請其許由協約國辦理解决事務如希臘允可則再商諸土耳其如土耳其拒絕則協約國將減輕施於希臘之財政限制如土耳其允可則協約國擬擔保其享有倫敦條約所予之權利 
[英礦工與各職工]  
　　十八日倫敦電鑛工幹事部今日决議請受工資爭端影響之各職工聯合會擇日會晤之俾與鑛工取全國一致之行動各達其要求鑛工聯合會書記何志士氏謂如其他職工聯合會表示同情則將有全國總罷工之舉礦工幹事部取地方針如靑天之霹靂使頓挫之情勢更劣於前政府之津貼金今日自然歸於消滅礦工將不復有每日先減資二先令以下開始工作之機會礦工幹事部之地位殊形窘困蓋彼等覺若干礦區現主張開工投票反對開工者雖占大多數而礦工之投票者僅占全體百分之六十四也衆意三角聯盟前已失敗故其他職工聊合會似未必計議停工也 
[英國解决棉業爭端之頓挫]  
　　十八日倫敦電蘭開夏棉業爭端之解决已發生頓挫工人代表曾在孟郤斯德開會紛擾而散代表中有反對接受僱主之條件者故僱主與工人談判委員會决議展期本月二十四日簽定解决合同俾工人團體得間商諸各支會 
[英政府出口業資借案]  
　　十七日倫敦電政府擬以出口業資借計畫扶助英商之條件現已發表凡匯票以運出之貨物爲抵者政府擬擔保之以匯票欵額百分之八十五爲限度此項新章立即實施有擔保之匯票可按尋常方法貼現抵用除英屬印度錫蘭與遠東所有地因貨物接濟尙屬充足無需特别便利出口業金融外其餘英帝國各處與英之保護國受託管轄區域皆在上述計畫範圍内英銀行與金融商行於經營此項接濟商務金融之貿易中所有之危險政府願與共之 
　　十七日西姆拉電印度政府聲稱英國海外商業監督格里姆氏在下院所稱英政府資借與保險計畫施行英帝國各處印度獨不在内之理由印度政府不能贊同其言印度政府所以先將印度不列入該計畫商用範圍内者不過因此計畫無益於印度商業耳（註格里姆氏前曾略稱印度與遠東英領土另需考慮因有未了債務迄未淸償之情形也如資債便利施於其地致使商人規避償還舊債則殊屬非宜海外商業部關於印度遠東不列入此計畫範圍之議乃與銀行家及印度並領土官吏商榷後而决定者云云） 
[加州僑稅與憲法]  
　　十七日舊金山電旅美日人團體現聘律師調查加州所領所僑年納人頭稅十元之法律是否符合憲法 
　　十七日華盛頓電舊金山日總領事已請駐美日使指示加州徴收外僑人頭稅之法律是否與美日條約相牴觸並稱當地日僑已請日人公會共同試騐此項法律之是否符合憲法 
[美總統之航業振興策]  
　　十八日華盛頓電哈定總統與航務部人員討論美國航業政策之問題時謂願於將來解職時得爲人稱爲振興美國航業之政府領袖又謂此事非一蹴可幾但須就私人之發動力而造成之 
[各國近事紀]  
　　十八日華盛頓電太平洋戰艦隊司令愛白爾海軍中將已任爲太平洋艦隊總司令 
　　十八日紐約電維也納電稱該處謠傳前皇加爾擬於八月二十四日回至匈京 
　　十八日倫敦電據當局宣稱英后擬偕英皇於星期三日赴愛爾蘭貝爾法斯執行烏爾斯特國會開幕禮 
　　十八日紐約電據倫敦消息荷内閣整頓陸軍議案爲議員否决業已辭職 
太平洋路透電 
[中墨修正商約談判]  
　　十八日北京電現信中墨修正商約之談判不日可消除障礙聞政府電命駐墨公使王繼曾辦理此項談判酌量徇從墨西哥外交部之意見按中墨談判之頓挫乃數星期前發生蓋以雙方對於保護入墨華人之條欵意見參差之故 
[東省之征蒙會議]  
　　十七日北京電據奉天消息十三日巡閱使署開軍事會議目下駐奉之軍界領袖均與會聞議决現駐洮南之第二十師調赴前敵並議以孫烈臣爲蒙邊副經略使孫因吉林之兵僅足供本省防務之用如調一部分赴蒙則防務將受影響故力辭此任征蒙軍經費不足未能招募運輸團故議决以第二防線之兵擔任此役 
[浙省長辭職未准]  
　　十七日北京電聞浙省長沈金鑑因與盧督政見不合業已辭職政府尙未許可 
[東俄近事記]  
　　十九日海參崴電日軍官兩員率同隨員前往伯力行至愛夫琴尼加爲赤塔政府官員所阻不能前進 
　　十九日海參崴電謝米諾夫願不干預濱海省政治但須政府予以盧卜四十萬及稅關所存政府物品價値之半並許其前赴格羅台柯伏 
　　十九日海參崴電火車現僅能開至伊滿 
國内要聞 
[北京通信（錢）]  
　　旅京贛人之去楊運動 
　　江西省長問題自趙從蕃因病赴滬後楊慶鋆大有安如磐石之勢主張贛人治贛最力者爲京贛同鄕會月來文羣吳飭皆已返省萬兆芝復奔走於地方行政會議不暇兼顧所謂自治者以是反對之聲稍現斷續之勢邇者地方行政會議旣罷而楊氏在贛又多用武淸同鄕如劉印昌之財政廳長董錫成之豫章道尹則皆已任命者政務廳長保郝爾泰明日可提出閣議廬陵道尹則保其書記官長某皆武淸人此亦大足引起江西人之反感者楊之謀爲省長曾收買兩派重要議員若干人爲之爪牙曹某等皆曾爲之發電擁護近皆分别委以一二等稅局以是亦激起未能如願者之反感江西議員亦遂大起逐楊之思反促京同鄕會出爲援助於是北京方面又聞所謂贛人治贛之運動矣 
　　昨日江西同鄕在該省省館開會以熊正琦新由滬回請其報告趙從蕃之態度熊以此次如滬係私人前往不便報告而止公推歐陽武爲主席先由省會議員盧常報告見趙從蕃情形謂「趙病已愈渠言苟江西同鄕一致主張其到任彼即可去云云上次八代表赴府院請願吳笈蓀與郭則澐皆言趙從蕃有電告病愈中央即去電促其到任而趙則告我謂中央如有電令到任即告病愈現時省議會會員多數尊重同鄕會提議不肯到會故不足法定人數現省會同人之在京者主張進行二事（一）實行宣布楊慶鋆罪狀（二）繼續請願政府促趙到任」其後萬兆芝胡家鳳熊闢周等相繼發表意見主張（一）由同鄕會函趙促速電中央告病愈否則從速辭職俾江西人得再推他人（二）請省會萬勿開會但省會一部分議員近以增加敎育費九萬元誘敎職員學生與議會爲難促令開會不能不有抵制乃决由旅京江西敎職員學生電該省敎育會敎職員聯合會學生聯合會請一致法楊且謂如果贛人爲省長敎育費增加二十九萬亦易事（三）實行宣布楊氏罪狀如果陳光遠袒楊則　續爲去陳之運動以上三條皆一致通過 
　　宣布楊氏罪狀之文業已擬就約分十二欵（一）私借外債（二）壟斷銀行（三）濫發證券（四）陰謀賣路（五）妄加統稅（六）米禁舞弊（七）苛徴擾民（八）縱吏病商（九）僞造民意（十）扣留信件（十一）箝制輿論（十二）指名選舉此一打罪名原有屬於陳光遠者江西人此舉不過爲對陳一種示威如果陳氏堅持己見則且移而攻陳 
　　北京贛人之情勢旣如此楊慶鋆亦頗善防衛聲言將設立省參事會根據行政會議所議决案辦理而以省參事爲酬庸之品設自治籌備處以容納言自治者此則萬兆芝敎趙從蕃敷衍贛人之辦法而楊氏照辦者江西人民方面對於楊氏此舉似尙滿意地方行政會議固江西旅京自治派所一力贊成者今事關切膚亦已改口謂行政會議不滿民望江西省會方面亦有撤回代表之表示徒以不能開會故未有正式電到京 
　　現贛同鄕方着力於同鄕會之改組意欲以請願博政府之一顧如去戚時之辦法然此時情勢與去戚時大異戚揚之去督軍同意此次去楊督軍反對此其一中央威信近亦大不如前盧氏豪電政府歸咎於齊耀珊之促辦選舉謂齊感情用事因以促成者齊因稱病赴津中央之仰承疆吏意旨至此人民請願何足抵其萬一此其二江西人果欲去楊當視其本省人民有自决心與否若徒恃請願恐徒飲閉門羹受公府衛兵閒氣耳 
[調停聲中之京敎潮]  
　　六三事件發生後政府自知處理失當欲將經費問題解决以爲掩蓋之計至敎育界方面則以人格及經費問題同一重要堅不退讓彼此距離旣隔甚遠而敎次馬鄰翼則因呈文一事又與敎職員大傷感情調停之責不得不仍屬望張一麐故馬氏於十五日特致函張氏請其回京再任調人該函略云「」政府對於敎育經費問題已决定完全依照四月三十日閣議通過三條辦法辦理至於六三問題政府原擬依法解决但各方面均有願意調停之表示惟有再請先生回京竭力向敎育界疏通總期圓滿解决」張氏接到此函後即於當日（十五日）由香山回京旋即訪問敎職員聯席會議臨時主席王兆榮述明調停之意並謂鄙人來京尙未與政府當局接洽以鄙人私見政府對於敎育問題自應當完全都依照四月三十日國務會議通過之三條辦法實行並定出保障方法以固敎育根本惟尤須注重敎育界人格然後敎育精神不致頽廢而僅存軀殻鄙人對於六三事之調停意見擬有辦法　條（一）政府應派大員向敎育界道歉（二）應派有責　之軍事長官向被傷諸人慰問及道歉（三）應由大總統以明令對於此事爲誠懇的解釋政府倘能照行則雙方感情或可挽回且亦不失政府之尊嚴云云昨日（十七日）上午八校敎職員代表乃召集聯席會議對於張氏意見曾詳細討論惟决定暫不發表藉免誤會但據所聞該會對於此事大要决定數項（一）六三問題應由政府道歉（二）經費問題政府應實行四月三十日國務會議議决三條辦法並敎職員提出之保障方法（三）敎育次長馬鄰翼呈遞國務總理文應設法更正此外並議决希望條件二條（甲）安徽學潮應依法懲辦摧殘敎育有責任的長官馬聯甲等（乙）武昌國立高等師範學校經費應設法籌定張氏於敎職員方面接洽後復於昨日下午五時餘應靳雲鵬之請往棉花胡同靳宅商議此事至晚尙未辭出政府雖知打人失理然是否有悔過之誠意能以迅速手段辦理一切善後尙不敢預料也 
　　又前日敎育部指令謂經常臨時各費業經陸續發淸然據敎育界所談各校祗領到各月份經常費而臨時費並未領到分文指令未免失實現八校長方面以政府對於六三事件毫無解决之表示且敎部挽留指令之措辭亦深不滿意故昨已正式復文敎部不允復職而敎職員聯席會議亦於日昨發表宣言及敬告全國敎育界同人書茲錄其宣言如下六月三日政府對於維持敎育而請願之校長敎職員學生等慘傷多人同人等認此爲敎育界之奇恥大辱非政府有一種表示足以自懺其殘暴之罪惡而恢復敎育界神聖之人格絕無敎育之可言近日傳聞政府自覺其殘暴之行爲現已激起全國之公憤乃欲一面以各報所傳布之六月七日所謂財交敎三部合訂履行四月三十日國務會議議决京師學欵辦法者欺騙國人一面復嗾令警廳及敎育次長馬鄰翼揑辭誣陷敎育界以圖抵賴其慘傷士類之罪查六月七日政府所訂之辦法與同人等提出之保障方法實屬似是而非而六三慘劇倘不得正當之解决即有確實保障之經費亦無獨立尊嚴之敎育同人等旣不能任政府對於全民族所托命之敎育予以物質上之困難更不能任政府對於全民族所托命之敎育加以精神上之屈辱一息尙存此心不改邦人君子幸鑒察之 
　　北京小學職敎員聯席會日昨在西斜街宏廟北京師範附小開代表會議到會者五十餘校對於政府之屢次失信均屬不平對於政府六三之暴行尤爲憤慨經衆議决進行辦法三條（一）暫俟政府於最短時期請調人解决學潮以觀政府能否根本覺悟（二）如政府不能覺悟即行全體請願寗使六三重演亦所不惜（三）請願無效即行總辭職再以國民資格聯絡各界與政府作最終之奮鬥又淸華學校敎職員昨亦上府院書云竊維敎育爲國家命脈故維持敎育實與維持國家命脈相同慨自敎育基金問題發生以來北京專門以上八校敎職員先後停止職務糾紛數月迄未解决然事關八校與政府之交涉範圍尙未擴大迺自六月三日事故發生即有多數學校繼起罷課以爲敎育界人格之爭影響所及勢將風靡全國同人等旣慨首都敎育之陷於淪胥復傷一般學生之牽入旋渦坐視不忍挽救無術僉以爲北京敎育若果恢復無期恐非國家前途之福用敢披肝瀝陳懇請政府迅速恢復北京敎育原狀以安人心而維學業敎育幸甚國家幸甚 
[京敎職員對政府之訴狀（續）]  
　　（二）對於敎育次長之訴狀竊本月三日敎育次長馬鄰翼偕同八校校長敎職員學生等爲要求政府維持敎育赴府院請願不料其於校長敎職員學生被衛兵打傷之後於本月七日上總理呈文揑造種種事實意圖栽誣敎職員等該呈文虛僞詳細情節另紙附呈馬鄰翼身長敎育職務何等神聖責任何等重大對於京師敎育問題旣無誠意籌備根本辦法六三慘劇身在當塲又不盡力援救請願諸人等道義上已有應得之咎事後呈報國務總理復不據實陳述而妄造僞詞栽誣敎職員等而其特别著眼尤在陷害代表馬叙倫推厥用意不外一面逢迎政府一面卸脫責任保全自已之位置蓄心險惡莫此爲甚查民國刑律第一百八十二條意圖他人受刑事處分懲戒處分而爲虛僞之報告者處有期徒刑又一百八十五條規定官員犯此應褫奪公權並免現職因向貴廳對於馬鄰翼正式告訴並乞迅予債查早付公判（三）對於警察總監之訴狀竊本月三日敎育次長馬鄰翼偕同校長敎職員學生赴新華門請願被衛兵毆打之後受傷校長敎職員學生經未受傷者送至首善醫院原冀到院療治速就平復尅日出院不料入院之次日午後醫院門首突來多數巡警嚴行把守又有明警暗探密佈病室左右親友家人之到院探視者均被禁阻經受傷校長疊電國務總理最後國務院回電據云已與郭秘書長接洽妥帖即時可以自由出院而醫院巡警仍舊拒不放行至七日午後警廳派去巡官一名口稱受傷諸人除馬叙倫不計外餘皆可出院須出具平復甘結該受傷校長敎職員等爲未曾犯罪而遭非法監禁不肯出具甘結因是現仍被禁院内維時熱暑薰蒸多人迫處一室出門更衣咸有暗探監視馬叙倫幽閉小室之中不許出戶身體精神俱受虧損殷鴻壽又復於其呈報國務院文中揑造事實栽誣敎職員學生敎育次長馬鄰翼明明自由出部導領敎職員學生赴府院請願而呈文則稱馬叙倫率領多人拖架而出新華門衛兵持槍握刀把守東西兩栅欄而請願人等徒手空拳請求通過孰强孰弱婦孺皆知而呈文則謂馬叙倫號令大衆打進去諸如此類種種背理不實之言累累滿篇查人民請願爲約法特許之權利身體自由約法亦有明文之保障濫用職權擅行監禁僞造事實意圖誣陷按刑律均有應得之罪名因是特向貴廳對於警察總監殷鴻壽迅予偵查移付公判至紉公便 
[航空署自請查辦]  
　　航空署近頗不理於人口昨該署署長丁錦呈請府院派員查辦以明眞相原呈如下竊查近今京津各報多有登載匿名揭帖對於職署任意誹謗並有同樣印刷物品分送京外文武各機關該項揭帖雖係匿名揣其所言足知内藴大抵皆係一二航空學生要挾不遂經署撤退故特假借航空同人名義爲此洩憤之舉其中是否情實職署大小職員皆願逐條辯答證明眞相惟以行政人員而與匿名之徒辯别是非不特有傷體制抑恐彌滋紛爭語云止謗莫如自修此署長所由期期以爲可置不問也顧若輩似此蓄意誣陷以後深文周内挑撥離間或且百出其術不達其破壞航空之意不止署長一介庸愚飽經憂患苟利於國身且不計何恤於名惟共和國家夙重輿論輿論好惡實始人言自古譌傳易於投杼積毁足以爍金職署此後信用恐不免見疑於國人而辦事或因之多所窒碍方今國步艱難百政待舉航空一事尤在萌芽凡屬國人似宜愛護署長職責所在更難坐視坐平賦性戇直不解趨避招茲多口夫復何言惟不聞不問跡近默認影響及於辦事利鈍要政存亡亦非矢忠職務者之所宜抑署長更有進者年來綱紀廢弛士無氣節愿者習於請托黠者敢於要挾賢者進而不賢者不敢退才者賞而不才者不敢罰以致爵祿日濫功業日非署長目擊時艱心感恩遇竊不自量思有所繩今乃因茲細故波及大局此風一開將來各機關用人行政更當動色相戒降心相容是關於此後之世道人心者太思維再四非以職署辦事眞相昭示國人不足以止流言而袪誤會用敢據實上陳仰祈迅派大員切實查辦功罪是非出於查辦者之口庶幾國人有所徴信要政益易推行不勝屛營待命之至 
[鄂同鄕將控金紹曾徇私]  
　　武昌兵變後政府曾派陸軍次長金紹曾赴鄂查辦金氏查覆大爲王占元洗刷其致國務院之文電有此次武昌事變幸賴巡閱使當機立斷處置敏捷之語旅京鄂人對此非常憤怒昨日（十七日）午前九時旅京同鄕會十一府州代表特開緊急大會公推朱義胄爲臨時主席議决於下星期二（二十一日）在湖廣會館開緊急大會並控告赴鄂查災員金紹曾受賄徇私當由孔庚及省議會代表李繼膺等相繼說明理由略謂湖北宜昌武昌於三日之内重遭慘刦人民損失之鉅盡人皆知乃中央派往鄂查災員陸軍次長金紹曾竟反以官官相衛之故顚倒黑白爲王占元辯護其别具肺肝實令人髮指據武漢各報所載王占元曾賄金氏以重金姑不問其事實之有無然祗就金氏袒護王占元之情節觀之『受賄』與『徇私』二者必居其一吾人爲癉明眞相剖白是非起見非以最嚴厲之手段對付此淆亂是非之金紹曾不可全體鼓掌如雷某代表動議謂一面控告金紹曾一面須要求政府於鄂紳周樹模田文烈二人之中派一人偕同政府代表赴鄂會同查辦此次鄂省兵變情形以昭愼重全體通過公推李仲韜何葆華爲控告文及呈文起草員乃宣告散會 
[武宜兵變後之要訊（漢口通信）]  
　　武昌變軍分防各屬之反響宜昌災民之呼籲 
　　武昌變軍第二師五七八三團及宜昌運來二十一混成旅孫建屛一團業經抽編關往監利潛江咸寗嘉魚各縣省防由鄂軍第一二兩旅擔任人心因以漸定王督與劉省長昨特會銜布告云照得八日禍變本督軍本省長不能防範於先愧對商民負疚曷極現在肇事變兵均已就獲懲辦其餘未滋事部隊亦於前日悉數開拔逐漸整頓省城内外均經另派得力軍隊維持治安此後軍民和洽斷無絲毫危險可言至被難商民慘狀可憫正由各界協商妥籌撫恤並由本督軍捐錢二十萬串以表歉忱而資救濟爾商民等仰即照舊安居各謀生業冀市面貿易早日回復所有因難遷移各戶及早搬回以免再受無故之損失是所至盼切切此布但各屬旅省士紳深虞變軍之再亂糜爛地方監利公民代表朱某已呈請當道收回變軍分駐監利成命並聯合潛咸各屬旅省人民一致呼籲不識當道能容納否也 
　　鄂官錢局呈報損失據聞多至百餘萬外間嘖有煩言且謂其中被毁與燬票舞弊案不無關係軍省兩長因特會委路孝植敎廳長劉景略印花稅處長爲委員調查該局損失確數聞業已查畢呈報兩署計該局被搶估平銀爲五萬七千九百八十一兩九錢五分二釐銀元鈔票四十四萬八千九百零三元小洋一百七十五元七角二分六釐元年分南京公債票洋七千七百元銅元十九萬七千五百串制錢五千一百九十串總共約有六十八萬元之譜究竟確實與否外人不得而知至財部派來之張壽鏞刻方開始調查其結果是否與路劉兩委所查之數相同此時尙難預料惟張前長鄂財廳時虧欵三百餘萬迄今懸而未結此次奉命來鄂鄂議員蕭延章等特提案將張扣留淸算舊賬即以追出之欵以振恤災民張氏受此打擊能否盡其職責而去此爲最可法意之問題也 
　　宜昌兵變後王督即令武穴鄂軍第三旅旅長盧金山率軍前往鎭懾並令二十一混成旅第二團王錫廣所部調防新堤現盧旅第五團聶淸丞所部業於十四抵宜王錫廣所部第二團亦即於十六日由宜開往新堤至宜昌張允明之補充旅奉命調駐距宜二百里某地以防上游宜埠治安完全由聶團擔任至此次兵變損失雖不如武昌之巨然距上年亂事饉隔六月瘡痍未復痛肉加針受害情形極爲慘酷中央特派國務院諮議陳向 
 
 

Page 7

 
 
元財部僉事張壽鏞來鄂調查兵變詳情因武昌業已查畢特偕同王督所派副官周少臣少校於十五遄程西上調查一切其前奉派往宜查辦之孫傳芳十五日已返省變軍旣經離宜當亦無若何查辦之結果至該地外僑損失公使團已向政府提起交涉政府因眞相尙不大明復派前外交總長汪大爕南下與當道接洽汪氏業於十五日由京漢抵漢現寓法界巴黎街其接洽情形則尙未探悉漢口領事團對於宜武亂事質問當道已用王劉會銜名義十五日正式答復惟如何措詞殊未能詳也宜昌人民因兩次兵變創鉅痛深前曾派商民劉某等十五人來省呼籲請求慈善團體往放急賑不料尙未到省而武昌繼變因是呼籲無門陸續返宜後又復派代表黄克庚李夢寅王森等三人來省請求各當道設法維持依然毫無結果該代表等特於日前電致府院及旅京鄂同鄕請爲設法並於昨晚乘車北上茲錄該電原文如下北京大總統國務總理湖北同鄕會宜昌府會鈞鑒本月四日駐宜昌二十一旅譁變其燒殺姦搶種種情形曾於庚日電達在案災民等刦後餘生痛定思痛特舉代表黄克庚李夢寅王森三人來省晉謁當道冀求一線之生機而武昌禍作竟不暇計及亦若視爲不足輕重者劉省長雖有垂憐之表示而又不能負完全責任似此重大變故竟懸無眉目哀我宜人殷憂曷極想大總統總理曁同鄕諸公痌瘝在抱濟世爲懷對此浩刦諒難恝然伏懇速予維持俾免流離涕泣直陳諸維哀鑒湖北宜昌災民等叩 
[危機四伏之湖南]  
　　謠諑愈多災荒愈甚政潮愈惡 
　　湘省近日以來謠諑繁興其恐慌情形大有岌岌不可終日之勢其所以有此現象（一）則因政潮起伏政府已特别戒嚴道路傳言均謂日内將有變化加以通商票洋日漸低落先則郵局尙肯收用近以實價不及六折郵局亦已停收一般人民因愈惶懼今日通商市價僅及對成而政府迄無維持之法（一）則因榖米奇缺米價益高現在省城之米已不足三萬石前在漢口所辦之榖因王占元徇漢口商會之請中途截留致迄今尙未運到存米旣行將告罄而又絕無來源故米價遂繼漲增高十二日米價中米每石尙不過八元十三日漲至八元八角十四日遂漲九元二角矣且全城碓戶十九無米可買民食缺乏達於極端民變之謠相緣以起（一）則因河水漲發各屬紛紛報災近旬之間雨多晴少大雨時降恒至一晝夜不休於是山洪暴發湘水陡漲地勢較低之區盡成澤國前日陡然退落尺餘相傳係下游隄垸潰决云云日來各屬紛報水災湘陰一帶果有衝潰隄垸之事下游難民勢必來省就食難民旣衆危險堪虞現在除由一師師長宋鶴庚二師師長魯滌平會銜布告嚴禁謠諑並擔保省城必無變動外至關於籌賑及民食等事則由熊秉三擔任定今日偕其夫人一同赴漢先與王鄂督交涉請其將湘米放行並請准其繼續採辦俟此事辦妥即乘津浦車前往天津籌募大宗賑欵省城軍政界特先期在一師司令部設筵餞送矣 
　　至湘省饑荒情形亦有可得而述者（一）長沙現存米石不過三萬計口授食不足旬日之糧故米價復之驟增日來謠風甚熾謂由醴陵來省之數千饑民及省城之苦力均已被人誘惑日内將有暴動云云因之政府防維不敢稍懈（二）宜章該縣饑民近以求食無方聞已發生暴動知事公署業被焚燬地方各機關亦多波及惟詳情如何尙無續報（三）安仁該縣人民以地方原有積榖義榖不少祗以知事擅自挪移供給軍用致使民食缺乏無可接濟故於十一日鳴鑼聚衆集至數千人圍鬧縣署經知事再三開導衆要求於三日内將原有榖數籌齊始能退散知事勉强允許始各散去使三日内無榖還倉則風潮正未有已（四）湘潭該縣饑民前已有聚衆千餘人搗毁碓戶之舉現在各鄕又復紛起查倉索糶勒令减價之事無地無之風潮洶湧非空言所能平息也按湘省飢荒前不過中西兩路今則南路亦繼起矣前之鬧荒尙不過請照出境及坐吃排飯而止今則竟至焚燬公署揚言暴動矣是湘省荒情已愈演愈烈倘再無欵購米平糶恐終不免有潰决之虞也 
　　災荒之外尙有政潮發生前數日極爲險惡宋鶴庚暫代總司令魯滌平暫代省長之說喧傳一時趙恒惕且擬即往湘雅醫院養疴藉卸政柄其所以有此現象者蓋因有種種原由同時發動第一·程系在湘黨徒密布時時蹈隙伺瑕湘西之李烈鈞旣已有所動作陳渠珍且已聯合李軍宣告獨立湘西發動於前省城亟謀響應於後此政潮之所以發動也第二·湘軍之長寳兩系意見愈深趙氏雖無容心於其間然於寳系首領唐義彬（總部參謀長）素所信用唐分配軍餉於兩系不免顯分厚薄長系啣之亟謀有以對付於是因唐及趙而倒趙之聲遂起程系得此機會乃益亟圖進行此政潮之又一原因也趙氏城府本深對於譚系之異己者往往不能相容故譚系中人亦多不滿於趙政潮旣起譚系中人多從而附和之此所以有程任總司令譚任省長之說也惟趙有葉開鑫之一混成旅趙鉞之一步兵旅皆其體己軍隊且皆駐在省城謀倒趙者不無顧忌未敢即發因此之故趙遂得從容布置最近趙氏態度雖甚安詳然已於日昨分電重要各軍官如謝國光張輝瓚蔡鉅猷諸氏令速來省以便與已經來省之吳釗學劉叙彝諸人開一會議籌商應付方法頃謝張兩氏業已同時來省惟蔡以湘西緊急恐難分身也 
[皖省學潮近聞]  
　　皖省學潮仍在擴大範圍中日前商界激於義憤曾通電海内宣佈此次慘劇事實並責馬聯甲無故戒嚴之違法馬一粗魯武人目中無學界無其他各公團所懼者惟商界於是遂請託少數商人手持聯甲名片將軟化商人延入司令部馬遂出電稿一紙示各商家曰前日在省長公署開會諸君已聞之否諸商人戰慄不能對馬復大聲曰前日我在省長公署招集各團體曾明白宣言馬某數年來對於皖人自問未嘗作惡諸君商人皆有身家皆有性命皆有財産若果以我爲不然我便率隊他往屆時城中治安我便不能負責言時兩目如電周視各商人衆顫聲答曰帮辦要如何便如何某等絕不敢違背馬曰然則速簽名此稿庶幾可以免將來其他意外之變衆商不得已皆簽名而退聞此電已由軍務帮辦用急電拍發矣 
　　馬聯甲通電揑稱戒嚴係省長聶憲藩所請求皖城各界見之即羣往省署質問省長省長答稱絕無此事據知其内容者言自學生殺傷之後商學各界通電聲討馬聯甲知事不妙堅向聶憲藩請其補給戒嚴令聶雖震其勢力然以其事關係太大不願負此重大責任婉詞拒絕之馬敗興而歸於是遂生出誘迫一部分商人通電檢舉前日商會經多數議决報告事實之通電矣 
　　蕪湖敎育界前日特因敎育經費問題公舉代表來省要求省長對於十年度原案負絕對的責任聞前日已往謁聶省長聲稱吾儕皖人遭此慘慟原因爲爭敎育經費旣議會萬惡已失其代表資格疊經省蕪各公團通電聲明自「六月二日」以後凡該會所議各案當然不能承認然此案又誓必施行而後已只有懇求省長採取非常手段先行照十年度原案施行俟下屆議會開會再行求請追認聶始露難色後經各代表反覆聲說謂吾公於事前旣依違於軍閥豪强之間目睹青年學子宛轉於刀鋒而不之救事後又復徘徊於是非利害之後坐視學潮擴大而無誠意維持之表示公以皖人而握皖省最高政柄衡之情理揆之職責安乎否耶聶始唯唯允負責任各代表始辭而退 
[浙憲草會第二日大會紀]  
　　浙江省憲起草委員會十八日上午九時開第二次大會委員出席者三十六人委員長王正廷主席嘉屬起草員任鳳岡辭職以陳宜慈補充到會由主席介紹相見衆拍掌表示歡迎主席報告選舉議員之本區有否撤回權僉以省議會之解散權屬於人民方面較爲正確周繼瀠主張用撤消二字呂衡王犖方贊修黄永貞等主張用解散二字阮性存孫宋卿余名銓等均主張省行政無解散省議會權以防專制流弊自後人民有不信任議會時用全省人民十府屬以上之不信任投票以解散之通過次張烈主張廢議長制王犖贊同其說以年長者爲主席而樊光主張用理事制阮性存主每會選舉一次會長胡炳旒不以理事制爲然說明去一議長而有五議長之靈魂流弊滋多主席退席發言請王廷揚爲主席委員長主張仍用議長制以謀事實上之利便亦可免每次選舉之紛擾衆然其說通過復席振鈴散會下午一時開會到會者三十九人委員長先行報號討論省行政獨任制抑合議制問題退就二十二席發表意見請王廷揚主席王正廷歷舉獨任與合議制之利弊歐美各邦如瑞士近世利用合議制初行之而利益旋亦弊生法國拿破崙以獨任制而專斷受害後雖改爲合議制而旋亦取獨任制俄國行合議制也而列寗政府仍實質用獨任制其弊相等美國則有某州用合議制而收效而多數仍用獨任制何以故瑞士人種合德法意大利三國而成其文字風俗各異故宜用合議制而浙江爲中華民國之一省土地人民風俗無盡差異如用合議制無論三人五人七人或十一人終有許多之流弊要之省憲精神調和立法行政兩方之衝突祇以立法院爲調和之中堅本席主張政治之試驗關於人民財産生命宜從一邑一鄕入手斷不可從大部分作試騐塲發生許多危險衆鼓掌贊成次褚輔成黄羣等主張合議制所持理由不若王正廷之正當確切而黄羣發言每次必至一二點鐘之久令人厭倦次杜師業亦發言王正廷向主席請假赴申已近五時阮性存報告人數不足主席乃振鈴宣告散會 
[杭州快信]  
　　省憲期成會今日下午開評議幹事聯席會議 
　　各法團聯合會二十日在律師公會開會討論省憲問題省敎育會今日推定李維岩吳仲新鄭夷爭張佐時等十人商會推潘燮卿等二人 
　　黔豫蘇皖等省各法團紛紛來電贊成盧督豪電 
　　台屬公民金秉理陳文典徐勣韶等昨由海門電軍民兩長三届省會選民增至七百餘萬靑田吳興各縣竟超過戶口數倍任意濫造不公不平應請主持緩辦選舉俟省憲告成再依據進行否則萬難承認 
　　杭州學生聯合會昨開評議會俞章法主席討論北京八校學生聯席會代表陶玄女士等來杭要求本會援助北京敎潮及英日同盟南洋學校註册條例並吉會借欵與安徽北京學生聯合會函件各問題决議分電力爭吏治研究所今日舉行月課由高審廳長生試 
　　印花處長周自元明日起程赴寗溫兩屬調查印花稅 
　　各縣經征處向有督促費名目經省令禁革現仍陽奉陰違昨令財政廳通飭各縣查禁並出示布告 
　　淸華招考新生浙敎廳定二十七八九三日試騐 
[南京快信]  
　　齊督一再宣言對於時局個人决不有所主張對於自治潮流亦决不抑壓惟知保境安民即余之天職盡矣近因謠言繁興故對於防務不能不加緊戒嚴以防疏虞云云 
　　省議會閉會後議員均已返里昨日調查在省議員尙有三十餘人省憲案已擱置不談據熟悉各屬選舉情形者云票價太昻徐淮海各屬每人非二萬元不能組織成功其餘各屬亦非一萬元不辦蓋因自治之說風聲所播競爭更烈也 
　　財廳委員劉鴻賓在徐州查見浦口同泰公公司裝運白米三車計八百九十一包係運往天津福和興號並無皖省捐單米色白亮確係蘇産昨特呈財廳請示發落嚴廳長已電銅山曹知事開徐貨捐徐局長會同驗明迅傳運米商人到案研訊 
　　敎育廳呈准省長委楊友熙充第十一中學校長實業廳呈准委陳新雪充第二農塲塲長財政廳委沈維光赴贛榆縣查案 
　　春蠶失利絲價增漲各鄕農民現均飼養夏蠶聞桑葉茂盛成本較廉收成有望失之東隅者或可收之桑榆也 
　　軍署編輯委員會昨日成立齊督晚七時在署公宴在委員會辦事之各顧問諮議列席者二十餘人九時散席齊督委吳鴻昌充委員長楊立言爲主任委員軍事雜誌准期七月一日出版 
　　寗垣敎育界昨爲北京敎潮事致府院電云北京各校因欠薪激成敎潮數月以來迄無解决近日現象愈形紛擾危及國本騰笑友邦全國敎育力在萌芽京師首都宜如何樹之風聲爲天下望乃略無維持之誠顯有摧殘之踏當佇何心一至於此武昌安慶相繼輟學影響所及殊多隱憂敎育淪亡國何以立同人等心所謂危不敢不告應請鈞座顧念國本迅予維持免致激忿全國釀成大變幸甚南京國立高等師範學校曁南學校·河海工程專門學校·法政專門學校·江蘇省立第四師範學校·第一女子師範學校·第一中學校·高師附屬中學校·第一農業學校·第一工業學校·鍾英中學校·正誼中學校·南京中學校·金陵神學·金陵女神學·金陵中學·匯文學校·基督女學·來復學校·成美學校·明德學校·華中公學·赫德學校等全體敎職員公叩篠 
地方通信 
[松江]  
　　質問知事摧殘敎育去歳縣敎育會因松城戒嚴改選會長不成後所有例會槪行停開茲經該會會員王烈文函會質問調農商兩會現均照常開會縣署獨對敎育會靳而不許是何理由等語經倪會長函縣請示縣署置而不答王等因又續函倪會長謂知事不許開會明係摧殘敎育貴會何不提起訴訟等語又經倪會長將原函轉呈縣署縣署遂批答該會謂戒嚴期内行政官應受司令官之指揮公法團體是否不適戒嚴法惟司令官有權判斷貴會上年開會曾經司令部函覆有戒嚴法無除外規定未便通融許可籌語轉函查照在案今謂藉此蹂躪未免稍欠諒解至農會商會之次第開會軍隊不加干涉或因時局緩和司令部認爲與時機無有妨害之故來函諸多誤解用特明白答覆云云文之首尾均用硃墨標點鈎勒該會接到批文以其用朱標批牘於公法團體極爲憤慨即日函縣質問大致謂頃奉批示駭見硃筆標點實難諒解查中華民國法令程式從未有硃筆標點者惟頭腦腐敗之官吏對於罪犯隷役仍沿舊習輒用硃書然而前淸文告掛硃亦未有施諸公法團體者貴縣長服官有年當熟諳民國法制豈施於敎育會之硃批自有特别規定而有所根據則此項法規頒自何年即請明示來歷以免再生誤會若含混答覆或擱置不理是有意蹂躪敎育蔑視敝會恐不能爲貴縣長諒云云不識縣署將何以自解也 
　　沈承審員接代知事本邑郭于埜縣長請假一月赴北京省親所有知事職務由省委令縣署承審員沈廷琦代理沈業於本月十八月正式接代除發貼紅諭傳點差役外幷坐四人大轎四出拜客轎前排有荷槍小隊招搖而過爲郭知事所無因此途人均爲側目 
　　金山衛拆城風潮未已金山衛拆城風潮經徐公庶出而調停擬由承買者捐助公益費和平解决現聞該處公民姚崧生等仍以保城爲目的不願調解又有張堰公民干城林晉康等亦於本月十四日開保城會與松邑公民聯絡一致進行恐風潮尙未易息也 
[蘇州]  
　　發起自治協進會蘇常道地方自治講習分所學員近根據北京地方自治協進會章程第二條發起組織蘇常道地方自治協進分會以普及自治智識協助自治進行爲宗旨特於前日開籌備會討論進行手續當經推定會章起草員幷事務籌備員等一俟會章擬定即開成立大會幷函請北京總會註册 
　　唯亭警所長被控唯亭鎭第九警察分所前年由縣遴委陶恩孚爲該處分所長近有該鎭商人朱駿等聯名赴縣警察所呈控以陶分所長貪婪違法濫用職權請予查辦温知事據呈後聞已派委前往密查矣 
[鎭江]  
　　機戶大半停織鎭屬各縣新絲甫上市即有缺貨之虞連日絲價開盤愈漲愈高致城中業絲綢者大受影響南門一帶本機機戶約有數百家均因織綢不敷工本停織者已有二百餘家 
　　瓦木匠罷工已解决丹陽縣瓦木匠前因要求加價同盟罷工現各作頭方面已允每工加錢五十文以維生計故瓦木各匠已於日昨（十七號）照常工作矣 
[南京]  
　　暑期學校之組織南京高師於去歲開辦暑期學校報名入校者數逾千人一時稱盛本年與東南大學聯合繼續辦理學程共分六組（一）爲小學敎職員及地方辦學人員組有兒童心理學歷史敎學法·敎育統計·衛生學·醫藥常識·心理測騐·普通心理學·學務調查及報告·注音國語·國語敎學法·國語文法等學程（二）爲中等學校畢生組有代數英文修詞學·實用英文法·閱書英文·幾何三角·生物學·英文尺牘·物理·英語會語·化學等學程（三）爲高等專門大學生及中等學校敎職員組有社會組織·國富論·中國文化史·英語敎學法·英語語音學·心理問題·歷史敎學法·近世歐洲文化史·西洋思想通論·西洋戲劇·近世西洋短篇·理化敎學法·科學發達史·化學史·有機化學·文學槪論·西洋近代文豪·普通心理學·中國文學史·打字等學程（四）爲國語組有注音國語·中國語音史·國語文法·語音學大意·注音國語·國語敎學法等學程（五）童子軍組有童子軍各學程（六）體育敎員組有團體游戲及競技運動·衞生學·醫藥常識·體育塲管理·體育敎學法·柔軟與器械體操等學程第一組爲四星期之學程二至六組爲六星期之學程現定七月十一日開課 
[徐州]  
　　請究販米主名省議會議員張增福昨爲徐州截獲私運蘇米事致王省長電云南京王省長鈞鑒昨閱報載財廳劉委在徐查獲同泰公私運白米八百九十一包業經呈請核辦具徴人言奸徒販米每由津浦運徐轉隴海至洛陽換船以入魯境確鑿有據若不從嚴懲罰何以重禁令而儆將來顧蘇省米禁雖嚴前此縱多弋獲每以顧忌而未能宣布主名以致姑息養奸販米者遂有侍無恐此次旣經截獲務乞嚴飭廳縣立究主販宣示實情勿再瞻徇而維民食無任感戴張福增叩效 
[嘉興]  
　　霉雨妨碍農田霉雨兼旬河水漲高田尙不爲害低田已難下種甚至鄕民乍種之早稻因水浸過度根葉霉爛現各農民擬於放晴後將已腐之秧分别棄去補揷新秧至晚稻以未下種尙不爲患又小港因魚籪縱橫洩水極緩有妨農田各籪主現願將小港魚籪一律拆除以順水流 
　　舉辦平糶先聲嘉邑市上米石受各處之影響行家存積無多致米價日見境漲現市食米每石售洋八元六角尙有繼漲之勢因此人心恐慌已現米荒景象縣署鑒於去年搶米風潮特於日昨出示佈告全邑人民各營生業毋爲莠民所惑一面撥欵購辦米石並調查貧戶發糶平米以惠貧民將於日内召集自治委員集議辦法定期開糶 
雜評一 
[湖南之政潮（默）]  
　　自治之醞釀最早今且省憲草成嶄然露新勢力之頭角者湖南也武人之黨爭不已今又起倒趙風潮舊勢力依然瀰漫全省使地方不能一日安者亦湖南也今後此新勢力能戰勝舊勢力之紛擾而成佼佼之新湖南乎抑此新勢力仍爲舊勢力所消滅而終成爲庸庸之湖南乎此尙非今日所能預斷 
　　今日吾人所敢預斷者以人民方面言在武人勢力下而不去武人勢力之障礙以謀自治則自治必無望在武人勢力下而欲依賴武人之勢力以謀自治則自治亦無望以武人方面言非眞心謀自治而僅欲借自治之名以固其勢力者則勢力必不能固即眞心謀自治而不先自犧牲冀自治與其勢力並容而不擾者亦終不能並容而無擾質言之新舊不並存亦不能互相利用此其現象今日言自治之省皆然而湘省則已有明騐矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[上海敎職員聯合會之成立會]  
　　昨午三時上海敎職員聯合會假寰球中國學生會開成立會到者除各學校代表外並有北京敎職員聯合會代表譚熙鴻·葛竹書·方夢超·北京大學學生代表高尙德·北京各界聯合會代表章廷謙等數十人先由吳和士君報告上次開會議决對於北京目前之敎育風潮則力主嚴懲行兇衛兵對於將來及水久之希望則電請政府明白指定敎育基金否則將以不納稅爲抵抗等情報告畢即按照秩序爲推舉主席當即推吳君爲主席吳君即報告今日本爲成立大會之日惟出席之代表殊屬不多應否開會須請公决即有高踐四·顧蔭亭·吳右雲·狄君武·孫道勝諸君相繼發表意見結果爲成立會不可改期今日即爲成立惟所有選舉職員則須俟正式大會成立後實行對外名稱則暫用到會之二十餘校名義繼即討論修改草章問題亦互有討論結果爲章程仍照秩序修改惟正式公布須俟大會修正後乃即開始修改先由吳君報告與曹慕管·朱叔源二君之起草情形並解釋本會原擬限於中等以上之各學校茲爲擴充勢力計故並各小學亦在其内大衆對於草章之第一條除去「縣區域内」四字第五條之第六項添加「評議員三十人其議事細則由評議員會自定之」等字樣並將第十項之執行部取消會所則加「暫假寰球中國學生會爲本會通信處會所地點由大會時公决」等字樣修改畢即議公舉臨時幹事辦理接洽各學校及一切會務當推定馬羣超·吳右雲·陳漢卿·曹慕管·胡伯承·吳和士等六人爲臨時幹事討論至此由北京敎職員聯合會代表譚熙鴻君起立作極短之演說大略希望上海能早日成立敎職員聯合會並希望全國均有此種組織俾得共同維持敎育之危狀云繼討論對於北京敎潮不可不作進一步之注意故與本埠各團體聯絡實爲不可少之事當推定吳和士·曹慕管·狄君武三君分頭與各團體接洽作一致之進行並議决於本星期六（二十五日）午後三時舉行大會地點擬借寗波同鄕會推狄君武·孫道勝二君前往該會接洽繼對於會務續有討論至六時半散會茲將該會修改之草章列下一定名本會爲聯合上海各學校敎職員所成故名上海學校敎職員聯合會一宗旨以鞏固敎育基礎力圖發展爲宗旨一一會員本會以學校爲單位取代議制每校推舉二人爲全權代表即爲本會會員如代表解除本校職務須另舉他人補充之一經費以會費及特别費充之會費每校每年應繳會費銀四元於大會時繳納特别費臨時募集一職員主任一人副主任一人書記二人會計一人庶務一人評議員三十人每年大會時由會員公舉之另設交際部幹事若干人編輯部幹事若干人演講部幹事若干人研究部幹事若干人由主任推舉之其職務如左甲主任綜理會務乙副主任協助主任綜理會務丙書記擔任文件之收發寫印丁會計管理經濟出納戊庶務辦理會内一應雜務己評議員評議員議事細則由評議員會自定之庚交際部幹事擔任與各界各團體接洽事項聯絡感情辛編輯部幹事宣傳本會議决之主張喚起全國各界之注意編審會内外各人之意見書壬演講部幹事以演講的方法與編輯研究兩部聯絡進行癸研究部幹事研究學校内關於編制訓練敎授設備一切事項一會期大會每年一次於暑假時舉行之職員會每半月一次於上下半月之第一星期日舉行之遇有要事得由主任召集臨時會一會所暫假寰球中國學生會爲本會通信處會所地點俟開大會時定之一附則本章程有未盡事宜得於每屆大會時修正之 
[譚仲逵之演講　題爲敎育與國家]  
　　前晚七時半寰球中國學生會請北京敎職員聯席會議副主席譚君仲逵演說聽者約近百人總幹事吳和士主席先由主席登壞介紹　　先生爲北京大學敎授　學識淵博對於敎育尤極有經驗此次北京敎潮發生又身歷其境今蒞本會演講必有一番極切實之宏論以啓迪吾人云云介紹畢即請譚君演講題爲「敎育與國家」略言今日之講題甚爲空泛茲姑先下一界說今日所講是國家範團中之敎育乃從實際上說明敎育在國家中地位非爲講敎育哲理本題可分爲三點講（一）國家要有敎育纔能存在纔能進化因敎育之意義是經驗是訓練所以敎育是促進人類進化之原動力國家是人類之一種組合無敎育斷不能存在斷不能進化（二）國家應有高深之敎育敎育旣爲促進人類國家進化之原動力所以要有高深的敎育創造的敎育方能使國家之程度增高（三）現在中國之高深敎育如何上海爲中國最文明之區比較高深的學校皆爲外人所辦各種新事業更無一非爲外人所經營眞是可恥之極現在北京方面且幷原有之敎育亦復橫被摧殘更爲極可傷嘆之事云云末又謂此次北京敎潮之經過情形報端載之甚詳諸君當已洞悉惟吾人應注意之點（一）政府用野蠻手段對待吾敎育界中人是極不正當之行爲應一致主持公道（二）一線曙光之高等敎育絕對不可任政府之摧殘演說畢由吳和士君詳爲申說並由衆全體起立向譚君道謝而散 
[靑年會之衛生演講紀]  
　　靑年會衛生大運動之第三日情形已紀昨報茲特將郝伯陽君演講之防疫法詳紀於下郝君之詞云疫之爲物人人懼之是以防疫之不可以已也疫之原動力是爲細菌其傳染於人之方法可分八種（一）直接傳染如孩童之手染穢物病人之居物與共及受創不裹吻接兒童之類（二）器具傳染如毛巾烟袋·茶杯·理髮具等（三）空氣傳染如噴嚔·咳嗽·及掃地或風吹之灰塵等（四）液體傳染如井側有溷積汚之河等（五）食物傳染如吹糖人之糖果買瓜人之西瓜角等（六）泥土傳染如呢土中之小痓菌及小鈎蟲等鑽入赤足者或不裹傷者之皮膚等（七）昆蟲傳染如蚊蟲跳蚤之類（八）瘋獸傳染如瘋犬之類茲更述防疫之方法五種於下（一）斷病根如殺獸滅菌之類（二）殺病勢如鎖瘋獸及病人隔離而居之類（三）杜病媒如臨時斷絕鐵路等交通撲殺一切昆蟲之類（四）自衛如在瘧疾盛行之地睡時一律用帳幕以防蚊蟲之類（五）自强如用種毒法（如種牛痘）時常訓練最能殺菌之白血輪之類以上所述龍溪胡宣明君所著書中曾詳言之茲爲普及衛生智識起見特詳述如此務希聽者諸君留意云云 
[電爭對英交涉之兩要案]  
　　英日續盟與學校註册條例 
　　（電一）倫敦英國首相外務大臣上下兩議院泰晤士報日日新聞晨報每日電報日報均鑒英日續盟實以鼓勵日本侵略政策破壞國際和平基礎聞他國對此猶生懷疑中國將爲直接受害者吾人反對尤烈南洋學校註册條例係以營業性質及危險性質視華僑自辦之敎育華僑羣抱不平貴國將何以善其後尙望貴國政府及人民對此二事予以妥當之考慮勿使實現是誠中英兩國邦交之幸福也上海各路商界總聯合會及工商學報二十八團體嘯（電二）倫敦中國公使館顧博士鑒英日續盟危害中國國人熱誠屬公力爭英屬敎育條例須取銷給照辦法照我國存案舊例如英不容納請提交世界和平會上海各路商界總聯合會及工商學報二十八團體嘯（以上二電係以英文拍發）（電三）北京英國駐華公使鈞鑒自日本迫脅我國締結二十一條以來經濟侵略及政治侵略雙方並進我國人民恨之刺骨抵制貨物是其見端貴國若竟與續訂盟約則中國主權東亞和平皆入危境中英邦交素睦吾人絕不願貴國有此遺憾邦交之行爲害及中英人民之好感南洋學校註册條例係以營業性質及危險性質視華僑自辦之敎育我國人民萬難承認以上二事統乞貴公使轉達貴國政府從速反省豈惟吾人之幸抑亦貴國之利也上海各路商界總聯合會等二十八團體　 
[浙江省憲協進會成立會紀]  
　　浙江省憲協進會昨日下午一時假西門江蘇省敎育會開成立大會到者三百餘人開會秩序（一）振鈴開會（二）推舉臨時主席（三）發表宣言（四）討論會章（五）選舉評議幹事（六）開票（七）提議事件（八）散會開會後經衆公推褚輔成爲臨時主席即經褚君發表宣言（詞附後）次討論會章（附後）遂投票選舉評議幹事等員計當選者爲李徴五·張心蕪·徐建侯·蔣著卿·許一飛·黄獻廷·褚輔成·費公俠·鄔志豪·莊莘墅·梁耕蓀·顧企韓·張章齋·俞良裁·沈菊存·童理璋·張申之·金祁庭等茲將宣言及章程列下 
　　宣言世界無無憲之國吾國國憲十年不成此國人之恥也經無數之波折醞釀相摩相盪至今日而有先定省憲後製國憲之議蓋鑒於政治地理之關係與夫民族自决之潮流非此無以奠國基亦非此無以紓國難在昔數年尙有非難之者今則翕然同聲矣湘開其先蘇踵其後大勢所趨雲起飈舉吾浙製憲聲浪日高一日顧製憲要素有二一曰自覺一曰自動自覺則有根本改造之决心自動則應屛除假借之外力無此二者則憲雖製而不成成亦不能實行等於不製吾浙省憲起草委員會旣告成立旅滬浙人同時組織省憲協進會本自覺之精神行自動之職志處國民監督之地位爲議憲輔助之機關有疏漏者則補充之有紕繆者則糾正之以促進製憲事業爲標題以完成眞正自治爲目的謹此宣言伏維亮察 
　　緣起及草章省憲者何省自治之基礎也省憲運動醞釀日久我浙江旅滬同人去秋曾會議數次至今春始有省憲期成會之發起越二月浙江省議會又有浙江省憲法會議組織法之提案議决隨即選舉浙江省憲法起草委員五十五人以自决之精神樹自治之根本省憲肇造計日成功同人欣慰之餘組織斯會協助進行凡吾浙人盍興乎來草章附後諸希敎正一定名本會定名爲浙江省憲協進會二目的促進本省製憲完成地方自治使浙江省爲中華民國組織中一自治省三會員凡旅居上海及各埠本省人民享有完全公權者經會員之介紹均得爲本會會員四事務對於本省製憲機關爲建議討論並關於省治進行之宣傳凡本省各團體贊同本會目的或抱同一目的進行者及外省政治團體贊同本會目的取聯絡進行者本會均互相接洽並予以適當之援助五組織分評議幹事兩部（甲）評議部設評議員三十五人由大會選舉之主席由評議員互推之（乙）幹事部設幹事員九人由大會選舉之總幹事由幹事員互推之幹事分任文書編纂會計庶務等事務交際員無定額由評議部公推之其他辦事員由幹事部推舉經評議會之同意聘請之但遇有特别事務時得由評議會議决設特别幹事六會議分大會評議會兩種（甲）大會無定期由評議會議决召集全體會員舉行之但經會員總數五分之一以上之請求亦得召集（乙）評議會每星期一次但經評議員三分之一以上之請求得開臨時評議會幹事員應出席陳述意見及報告會員得建議於評議會七經費分特别經常二項（甲）特别費由大會議决募集之（乙）經常費以會員會費及入會金充之會費會員自由捐助入會金每員一元入會時繳納關於會中經費預算决算之編製由幹事部於大會報告之八地點未定九附則本會以浙江憲法完全實行之日爲期滿本章程之修正由大會公决之 
[米業六團體今日開聯席會議]  
　　籌議米店領照事 
　　米業仁榖公所現因公共租界工部局令各米店領照一事實行之期轉瞬即届故定於二十號（即今日）下午一時在大東門外本公所邀集嘉榖堂·碾米公所·米商南帮公所·常昭公所·閘公經售米糧公會·等團體開聯席大會等議對付方法因事關重大同業各行用牌簽通知其餘五團體皆用通告通知屆時聯席大會開議每團體推舉十人爲代表參與會議云又公共租界内米店碾米廠共有五六百家昨日亦通告全體同業定於今日三時特開緊急會議因代表須赴仁榖公所聯席會參與會議俟其回所報告一切故延至三時開會云 
[滬寗杭間要人之往來]  
　　滬寗滬杭甬二路局長任筱珊因有要公須謁見浙督故於昨日（十九日）乘滬杭路由滬七點十五分鐘開行之夜車赴杭又王正廷君於昨日早車由杭回滬後即於夜間乘滬寗車赴寗 
[華商證券交易所臨時股東會]  
　　增加股本二百萬元附收商業大學基金十五萬元三馬路華商證劵交易所昨開第三次臨時股東會當時議决三大問題（一）增加股本總計三百萬元（二）加股時附收洋十五萬元作爲籌備商業大學之基金（三）理事馮仲靑辭職茲依會議之順序紀之於次開會之時爲下午二點鐘股東到者一百三十五人共三萬八千四百二十五權已過半數由理事長范季美君主席先議增股問題提出者監察人顧克民君說明理由後由主席付討論幷謂本交易所創辦已閱二載營業蒸蒸日上近接京電稱本所已經農商部允予註册此後發達正未可量然欲求事業之猛進則不得不加資本資本雄厚然後可更圖大擴充務望諸君對於顧君增股理由書詳爲討論云云理事尹韻笙即主張加二百萬元分作十萬股通過某君提議略謂各經紀人辦事熱心本所營業之得以日益發達實利賴之故本所股東對經紀人亦應表示誠意增加優待股通過又次由股東何世葆君提議云各交易所理事及監察人均有薪水及優待股本所雖已增股二次而各理事及經紀人均無薪水及優待股故鄙人提議本所各理事及監察人亦應支薪及加優待股付表决均通過至於優待股支配之方法姚蔭鵬主張股東每十股加認十五股（每股加一股半）共得新股七萬五千股每經紀人各得優待股二百股（經紀人五十五人共一萬一千股）理事長理事監察人共得四千股餘一萬股理事會議定照市價發賣所得盈餘歸入公積金項下所議支配方法亦經多數通過增股問題遂告結束次議創辦商科大學問題此案由該交易所之理事監察人提議當塲分發意見書其文曰『年來商界頗有新事業發生吾交易所即爲新事業之一惟此新事業能否發展實以新敎育能否普及爲衡故爲前途進步計不可不急起造就人才俾可與外商並競而實業敎育委諸官辦往往不相適應乃者已有實業界自辦學校之趨勢本所苟先爲提倡必得社會之同情爰據每股添收一元若加股十萬則可得十萬元然後再事募集百萬之資不難立措以此爲基金收利十萬則建立一商科大學並附設中學常年經費綽乎有餘此時所集之欵暫由本所職員管理將來再行組織財團法人專爲實業造人材即爲社會增福祉吾人固有此責也是否有當伏乞公决』全塲翕然復由范君季美加以說明謂集資百萬元爲理想之辦法將來如何成績殊不可知但本所若以股東之熱心得先行籌資十萬元然後再求各方面之贊助百萬之數不難立集或竟不能得百萬則學校之規模惟本所能力是視主持學校者非吾儕商人所擅長將來當聘請敎育家知名之士組織財團法人此種計畫蓋爲社會計爲商業計非僅爲本交易所計也一時繼起發言者極多皆贊成此案成立關於集資方法討論甚久最初者主張每一新股加收敎育基金洋一元可得十萬元次有主張理事長理事監察人所得之新股及本所之公股每股各加敎育基金洋二元凑成十二萬五千元之總數同時復有提議提出若干股永遠保存作爲學校基金者惟以股票不宜爲學校之資産故贊同者較少最後則理事及經紀人方面主張彼等所得之新股每股加繳敎育費洋三元乃議决如次（一）股東方面所得之新股七萬五千股每股加繳洋一元共得七萬五千元（二）理事長理事及監察人所得之優待股四千股各經紀人所得之優待股一萬一千股公股一萬股共二萬五千股每股加繳洋三元共得七萬五千元兩共十五萬元是爲創辦商業學校之基金决議之後又宣讀理事馮仲靑前月所提出之辭職書公付表决准其辭職五時散會 
[水木匠加價之正式解决]  
　　本埠水木業工人加價一事因該業公所前在一品香開會議决緩至明年三月初一日起加以致各工人反對推舉徐全全等二十五人爲代表正式函請公所再行會議故由該業公所各董事於昨日午後三點時假法租界貝勒路該業所設之通惠學校内邀集滬寗紹三帮董事張曉卿張翰卿張效良顧蘭洲江裕生張繼光魏淸濤等並代表徐全全等及各作主各擋手各小包工頭齊集該校特開正式大會重行會議加價問題當塲雙方議决水木鋸淸水四作工資悉照向章之錢碼改作洋碼定於明年正月元旦起一律照加惟前在一品香提議之案因據大衆聲請允予取消自明日起各工人應當一體開工所有此次加價均已改爲洋碼當由公所呈請上海縣公署立案出示佈告以資遵守一致贊成旋即散會時已六下鐘矣附錄各工匠議加工資改作洋碼價目水木鋸淸水四作如包工長飯者每工大洋三角四分每工除飯食大洋五分水作包工不長飯者每工大洋二角九分水作如點工者每工大洋三角六分學徒每工大洋一角五分淸水作每工大洋三角八分學徒每工大洋一角三分鋸匠如點工者每擋（二人）每工大洋七角各作工人折葷每月四次每次發錢三十文 
[釣船公所呈請剿捕海盜]  
　　吳淞延慶公所係爲浙省秀山等處釣船領袖茲因是項釣船被海盜在洞沙大戢洋面一帶刦擄已有多起各航商以屢遭擄刦營業難安航行前途殊多危險爰商請該公所董事厲品仙備文呈稟吳淞水上警區懇迅派艦前往剿捕茲錄呈文如下呈爲海盜猖獗大肆勒刦叩請立派巡艦馳往兜剿以救蟻命而靖海氛事竊敝公所共有釣船數百隻向在江浙洋面往來營業日前據敝公所船戶報稱有盜船數十餘隻盜匪百餘人在大戢洋面被擄商船已屬不少詎該海盜近日在吳淞口外新沙地方結隊盤踞突於前幾月以來被擄去商船多隻並將該船作爲踏底共計損失甚巨並刧難民十餘人勒贖巨欵按新沙距離吳淞遙望相見該盜匪胆敢盤踞刦掠何異虎狼入室其餘釣船因追掠不及逃回吳淞者尙有五十餘隻前帮多已遭刦後帮視爲畏途伏莽在前進退維艱敝公所爲各船領袖不得不代爲呼籲查大批盜船因逆風難行仍在王家灣一帶虎視以待聞昨晚尙有槍聲如此横行無忌後患何堪設想爲亟具呈泣訴叩請區長俯念商艱立派巡艦馳往兜剿不難一網打盡並懇將擄人船迅賜救回以保商命而靖洋氛不勝迫切待命之至謹呈 
[三誌新世界之兇劇]  
　　新世界游戲塲北部於上星期五夜發現游客槍傷華印兩捕之事業經捕房拿獲嫌疑人徐子和湯子健莊冠生三人解送公共公廨奉飭一併收押並由捕房在閘北華界續獲關係人楊錢兩名寄押警區各情已兩誌本報茲悉經辦是案之中西包探據情回訴捕頭業已稟請公廨備具正式公文着速提回訊究並悉捕房以新世界重行開幕以來游客異常熱閙恐再有事故發生前日加派探捕分至該塲南北部妥爲照料 
[洋糖海味之市况]  
　　洋糖市面昨日星期無市價做開惟觀近日市况現貨擁多受主裹足恐難免再跌欲望轉機尙非其時也惟靑赤各糖極爲穩固云 
　　日本海味價格均漲元東尾近星期來公司到滬陸續運裝來申不虞斷乏貨則高低不一自五十五六兩以至六十三四兩市上拆價六十七兩洋菜開至九十兩零七錢較前盤又漲元五六兩云 
[電請撤銷附路統捐局]  
　　中國烟酒聯合會昨致北京電云北京財政部交通部農商部鈞鑒查京漢京奉京綏路各附路稅局如崇文門張家口等稅局分設之豐台馬廠南口康莊宣化等分局卡前以重抽病商於民國二年由財政部呈准國務會議議决裁撤復經飭由京漢京奉京張三路於豐台張家口等處勒石立碑懸爲永禁詎料近日又有所謂京綏路商貨統捐局者出現復在豐台張家口等處設立稅局徴收往來商貨稅捐外貨有子口稅單者則免殊無異於專收國貨且對於烟酒捐特别苛重致使國貨不能銷流無異自殘實業務乞照准二年原案將該附路統捐局迅予撤銷以恤商艱而維商業不勝迫切待命之至中國烟酒聯合會叩嘯 
[救濟婦孺會八週大會紀]  
　　統計救濟婦孺一八一○名現尙留養三九二名中國救濟婦孺會昨在江灣留養院舉行八周大會時値天雨而到會男女來賓約有二三千人之多何護軍使代表孫梓琴君·滬海道尹代表顔仲華君·淞滬警察廳代表郝耀光君·曁各官廳各團體均派代表蒞會參觀該會總計歷年救濟婦孺共有一千八百十名現所留養者有三百九十二名除有國民小學外並有高等小學或習西樂或兼習手工圖畫及薦入商業又有童子軍科甚有精神其餘則有工藝科内分泥人·籐器·肖像·履工·毛巾·花邊·縫紉·地毯諸科頗形完備是日選舉董事得票多數者如王一亭·徐乾麟·宋漢章·朱葆三·陸維鏞·項如松·田資民·魏淸濤·錢達三·聞蘭亭·呂耀庭·吳善卿·翁寅初·裴雲卿·孫梅堂·施子英·顧馨一·周岷源·謝蘅牕·王鞠如·丁甘仁·石運乾·姚紫若·榮雲漢袁履登·樂俊寳·孫鐵卿·陸文中·陳炳謙·楊叔英諸君開會秩序如下（一）奏樂主席報告開會（二）報告會務（三）報告收支賬略（四）報告修改會員章程（五）開票選舉（六）童子軍體操（七）學生唱歌（八）女生跳舞（九）餘興該會學生自編文明新劇並映商務印書館最新影戲觀者均鼓掌稱善當時熱心捐助者有蔡春芳君經募劉仲房洋一千元又助恤老院洋二百元陸文中君助洋三十元支柱濤君助洋二十元鄭子褒君經募諸君助洋二十元王曉六君助洋十二元陳湘濤君何秋樵君陸老太太各助洋十元吳介壽君徐漢章君各助洋五元無名氏助錢一千文馬燕和君認年捐洋十二元該會現有分會六處（一）大連（二）奉天（三）營口（四）哈爾濱（五）漢口（六）黑龍江正擬再行推廣救濟也至夜十二時始散 
[楓涇筧橋兩站准停特别車]  
　　浙江盧督軍曁松滬何護軍使以現當謠言紛起楓涇筧橋兩處均爲浙軍大隊駐紥地點尤屬緊要特函請滬杭甬鐵路任局長准予將上行特别快車在該兩站停靠以便上級軍官往來現經任局長通飭各站嗣後在楓涇筧橋兩站如有軍隊機關正式公函到站要求乘搭特别快車者該站長即可設法令列車停止事後函報云云 
[近數日來運滬之浙省箱茶]  
　　浙省新箱茶於本月十號開運由滬杭甬鐵路之茂順泰轉運公司由閘口裝來頭批箱茶一千二百十八箱已誌本報茲將近數日間由閘口陸續到滬之數列下十三日運到五百箱十五日七百五十箱十六日四百五十箱十七日二千一百六十五箱十八日七百十箱以上前後統計五千七百九十三箱先後運抵上海南站陸續車送滬北信記洋棧報關放洋 
[近數日來由浙運滬之乾繭]  
　　浙省各屬來滬乾繭經滬杭甬鐵路匯通轉運公司由各站先後報運陸續到滬約計四萬餘包均誌本報茲將本月十五日起（十五以前來數已誌前報）逐日到數列下十五日由閘口裝來乾繭一千六百五十包又閘口夜貨車裝來一千七百包十六日由閘口裝來乾繭十 
 
 

Page 11

 
 
車計一千一百零五包又夜貨車裝來二車計二百零五包十七日由閘口夜貨車裝來乾繭三車計四百包十八日由閘口專車裝來乾繭十五車計二千包以上係同源·大亨·恒太昌·益豐·振源·赫保和·乾和豐·寳昌·寳興昌·同元·同仁昌·恒源·等貨·統計七千零六十包 
[本星期進口之印日紗調查]  
　　本星期中印紗進口計四千三百包日紗三百八十五包自元月迄今進口總數計印紗四萬四千一百五十二包日紗八萬零二百八十四包本週中出貨計印紗三千五百五十六包日紗三百五十四包計運往南京印紗一千六百包蕪湖印紗一百二十包九江印紗六百零七包漢口印紗三十一包宜昌重慶印紗一百九十三包烟臺印紗三十包天津印紗二十八包日紗三十一包牛莊印紗三百三十包日紗一百五十七包福州印紗六十包高里日紗十六包本埠印紗四百五十包日紗一百五十包其餘别處印紗一百零七包本週止本埠計存印紗五千三百零五包（尙有五千七百六十八包未出）日紗二萬三千零六十三包云 
[本星期洋布運往各埠之調查]  
　　本星期各項洋布本廠布運往各埠者共計二十四萬二千九百三十四疋其花色計有原色白色市布粗細斜紋布泰西緞羽綢漂白標布洋紗等類計運往寗波一萬六千一百七十四疋鎭江一萬二千七百十疋南京一萬零三百四十五疋蕪湖一萬一千三百零七疋九江一萬一千三百三十三疋漢口三萬四千二百四十二疋宜昌重慶一萬零五百四十七疋高州一萬九千七百九十七疋烟台九千九百八十疋天津二萬九千一百三十疋牛莊一萬零一百九十五疋温州九百五十七疋大連七千八百十疋福州一千四百十二疋香港九千三百二十三疋高里一千九百十七疋蘇州四千一百八十五疋本地三萬七千一百十疋其餘别處四千四百五十八疋云 
[國内輪船運貨進出口之調查]  
　　進口貨（長江）招商局江華號前日由長江裝來白米六百八十一包小麥三百六十八包菜子二百二十二包芝蔴六十包毛茶四百八十七簍黄絲八十五件紅茶二十四簍夏布十五件官布五十件桐油二百三十桶皮貨二十一件皮油十聽蠶豆三包蓮心十箱棗子二百三十包棕片一百件紙一百五十六件川菜五十件雜貨一百三十八件（汕頭）太古公司九江號前日由汕頭裝來紅米十二包赤白糖九百八十一包土布三件桂元肉一箱藥材十四件烟絲二百四十一件聽頭水菓一百五十件荔枝一百五十二件牛皮二十三捆肥皂五箱皮枕十一件紙邊三件上紙七十四件小紙頭五千零八十件（温州）招商局之廣濟號前日由温州裝來烟葉四十四件烟筋六件烟絲二十五件白礬一千三百六十件傘六十五箱皮椅二件朴片一件大小柴五百四十擔靑炭二十五件（寗波）招商局之江天號前日由寗波裝來大豆一千三百六十七包棉紗四十件毛茶二十三簍色綢一件火腿二件土酒四百九十壜軟蓆三件瓜子三十三箱脚餅一百片香烟四十箱靑梅十八件魚肚二件乳腐三百壜雜貨十七件 
　　出口貨（港粤）太古公司之九江號前日由申裝往廣東貨計有豆餅四千片芝蔴三百二十六包麵粉五百包花生餅一百四十六片黄豆二千四百四十四包棉花七百八十七包花生仁七千五百七十二包洋紗七百四十九件粉絲二十二件石膏一百件香烟一百九十一箱煤炭樣子三十三件雜貨八十六件裝往香港貨計有黄豆九百十包花生油二千聽茶梗七十七簍綢緞十二件藥材二十八件香烟七十箱紙四十一件鹹魚一百四十二件雜貨一百五十件（福州）招商局之新濟號前日由申裝往福州貨計有黄豆六百八十四包麵粉六千七百包豆餅三千片茶葉二千二百五十六簍洋布三百件皮器二十三件蝦醬二百二十坓壜水菓六十件鐵器二百件雜貨九百零四件（厦門）招商局之廣濟前日由申裝往厦門貨計有白米一百八十四包麵粉一千包黄豆六百二十包石粉二百包洋布三十九件棉紗一百五十二件棉花一百三十包靑蔴二十件土布四件香烟一百四十一箱沙梨五十五件皮酒五十箱人參一件烟葉二十件牛油十聽洋椅五件紙四十二件香水手巾等六件鹹魚十五件（寗波）招商局之江天號前日由申裝往寗波貨計有棉花三百二十包洋布一百六十一件沙管三十根烟葉三十一件鐵釘三十件香烟五十箱猪血二十桶雜貨七十五件又轉口貨靑蔴十件桐油八十四桶 
[中國證券交易所開創立會]  
　　中國證劵交易所由周仲華胡方錦等發起於昨日下午一時假總商會開創立大會到會二百餘人公推胡方錦爲臨時主廣即經胡君報告開會宗旨並發言謂選舉理事監察須有才幹·有道德·有名譽·有勢力·四者具備方能稱職云云次由吳敬臣報告籌備以迄成立經過情形繼經許復初宣讀章程因第八條内股票須得理事七人簽字一節衆意太嫌繁瑣應改由理事長簽字蓋印遂通過繼有沈葆忠發言以第十七條後應加理事監察等職員不得在本所内兼營買賣一條又第十八·二十一·二十七·等條均尙須修改故應修訂再行通過事畢即舉行投票推舉理事七人候補一人監察二人並定於今日（二十號）午刻由經紀人陳文奎曹兼三等在籌備處開全體大會下午五時開理事會互選理事長茲將選定理事監察各員列後（理事）吳敬臣邵子建陸叔同胡方錦周仲華陸慶餘吳鏡如次多數許復初（監察）曹兼三朱藴輝 
[大同銀行之籌備]  
　　近兩年來華商各銀行營業發達獲利豐厚所以日盛一日邇又有財政部特派駐滬委員陶希泉等組織大同銀行資本五十萬元一次收足現已成立總經理延定徐季鳳籌備處設於公共租界天津路永安里六十一號一俟覓定行基即須正式開幕云 
[浙江絲綢商業銀行創立會紀]  
　　本埠浙江絲綢商業銀行於日前假寗波路錢江會館開創立會到會者計二萬另七百六十八權當推舉陳靜齋爲臨時主席由籌備處副主任報告股欵收欵及一切經過情形旋由各股東選舉董事九人金溶仲得一萬九千七百六十八權陳靜齋得一萬九千六百七十四權陳公孟得一萬九千三百九十六榷戚蒓芳得一萬八千九百六十四權李恢伯得一萬八千四百四十二權傅作士得一萬七千八百四十權廉礪卿得一萬七千六百五十六權裴雲卿得一萬七千四百三十六權陸鑑章得一萬六千九百九十六權均以最多數當選又選舉監察二人戚翰臣得一萬七千二百六十四權金潤泉得一萬三千四百十權當選聞該銀行因北京路行屋建築需時已於本月二十日遷至天津路同吉里爲事務所云 
[興業烟草公司股東會紀事]  
　　中國興業烟草公司茲因營業發達股本由五十萬元擴充至一百萬元業經招足昨日在南京路該公司二樓開股東成立大會計新舊股東到會者共百餘人共計四萬餘股權午後二時衆股東入席後先由舊董事監察等提出自行辭職繼選舉是年董事監察遂公推邱渭卿爲臨時主席由主席宣佈開會理由並報告公司招股經過及營業情形報告畢由主席指定陳亮爲監票員倪紫垣陳重言爲監視開票員黄渭樵陳楚湘爲開票員選舉結果邱渭卿簡寅初陳君亮陶梅生陳文鑑霍守華陳重言姚頌南陳澤民鄒樹文邵聲濤等十一人爲董事胡耀廷倪紫垣爲監察並定期今日開董事會互選董事長及總理云 
[各學校消息彙誌]  
　　東吳大學法科崑山路東吳大學法科定於六月二十五號下午四句半鐘舉行第四屆畢業典禮業由該大學法科敎職員曁學生等函請滬上法界人員屆時臨校參觀除昨日（禮拜日）趙紫宸君宣布禮拜訓詞及中西女塾合奏音樂外其預定秩序如下（一）整隊入座（二）鋼琴獨奏（汪麗芬女士）（三）禱告（四）演說（何世楨）（五）鋼琴獨奏（王理生女士）（六）介紹畢業訓詞（賚理先生法國律師）（七）畢業訓詞（羅平吉先生美國駐華按察使）（八）鋼琴合奏（王理生汪麗芬兩女士）（九）演說（何世枚）（十）授予學位及文憑（潘正文博士董事部長） 
　　文生氏高等英文學校文生氏高等英文學校第四次本科畢業試騐第六次預科畢業試騐皆已完畢各員考分業經揭曉計本科畢業者徐國偉（蘇）朱迪齋（浙）徐雲祥（浙）袁祖裕（蘇）袁祖華（蘇）預科畢業者陸廷喜（浙）潘詠燿（蘇）田月成（浙）劉璠（蘇）陳嗣龍（浙）沈金聲（蘇）樊天成（蘇）侯人偉（蘇）管家驥（浙）王咸國（蘇）戴聖鵬（贛）沈榖人（蘇）陳民達（閩）龔長霖（浙）鄔學聖（浙）孔憲宗（浙）周家暐（蘇）姜日章（蘇）管家駿（浙）方應濤（蘇） 
　　體育專門學校昨日上午上海體育專門學校舉行第二期畢業式計畢業十七人先向國旗校旗行三鞠躬禮繼唱國歌校歌後入座竺華藻校長報告畢業生成績及創辦之經過校董楊仲馨致訓辭繼由校長訓詞前敎員劉明智及諸敎職員相繼演說後畢業生答謝全體學生行離别禮而散 
　　民生女學法租界霞飛路貝勒路民生女學平時注重體育而尤以舞蹈爲最前日應嘉定縣立各校運動會之請特往參加當時備受該會歡迎茲聞該縣知事及勸學所奬給銀盾一座上鐫洵美且武四字已於昨日送到云 
　　大同學校北福建路大同學校現擬擴充中學校舍推廣義務學額預計經費浩大定於陽曆六月二十五日（禮拜六）假座寗波旅滬同鄕會舉行第一次游藝大會入座券分一元二元優待三種聞除該校表演外尙有多數男女學校曁武術會拳術靑年會火棍繆女士鋼琴獨奏等加入及澄衷承天體育專門各校長演說云 
　　市北公學滬寗車站市北公學建築校舍籌備會近由上海機器麵粉公會·上海潮州會館·北京交通銀行總管理處任振采協理·北京經濟調查屇李斐君總裁·各捐洋一百元又山東造幣廠張紫垣廠長·及嘉湖王鎭守使亦均捐欵贊助云 
[衛生預防社開會紀]  
　　公决改稱生命預防社 
　　昨日下午三點半鐘衛生預防社假寗波旅滬同鄕會開會各團體到者頗多公推沈仲華君主席報告開會宗旨略謂保衛生命爲人生惟一要務近年上海妨害人命之事層出即如汽車一項死傷之人無日無之種種危險不可不謀預防本社爲沈裁庭周生發所發起用意甚善惟名稱未見適當請諸君討論衆均謂然嗣改爲生命預防社當付表决通過次由戈朋雲·宋士驤·胡硯香·沈裁庭·周生發諸君相繼演說當場公推宋士驤·沈仲華二君爲起草主任顧鴻飛君爲起草助理員並推定幹事員一俟章程擬定再行通告各團體開會討論因時已屆六點鐘遂振鈴散會 
[北城商業聯合會開會紀]  
　　北城商業聯合會交際部昨日（十八日）下午八時開第三届第一次會議公推屠心一主席王家祥紀錄（一）照章選舉部長當用票選結果屠心一得票最多當選爲正部長杭石君爲副部長（二）推定王家祥抗石君修改本部辦事細則（三）討論出席手續十時散會 
[久記社將開游藝大會]  
　　本埠芝罘路久記社成立以來已屆十載對於社會各種義舉莫不熱心贊助茲因鑒於國内敎育之不普及及暑期疫氣之可畏故擬於夏曆五月二十八日假西藏路寗波同鄕會乘十週紀念之期舉行籌欵游藝大會一日夜藉以創辦以上二事其中游藝除該社之京劇外幷有各著名團體學校個人等加入表演故日内該社已在佈置一切云 
[上海時疫醫院開幕]  
　　廣西路上海時疫醫院昨日開幕參觀者不少該院自去年自建房屋及設備救治時疫之器械所費約需十萬元除各界捐助外不足之數皆由經辦人籌墊參觀者見房屋之搆造合法器械設備之精良造福於地方不少咸願擔任勸募經費共助其擴充現因天時不正恐時疫發生必多該院長及各董事皆極注意其事云 
[華商電車添築雙軌之近訊]  
　　華商電車自十六舖直達高昌廟並南半城之中華路等處原有鋼軌多屬單軌該公司總理陸伯鴻現擬改鋪雙軌幷須加添車輛以利交通前在外洋訂購鋼軌材料車料車輪機械及車底等件業經先後運到茲將應用材料悉數撥人應改雙軌之路線上實行動工鋪設至閘北部份推放電車一節决計暫緩進行云 
[勸諭淸道夫上工]  
　　城廂内外淸道夫役近因要求加增工資罷工致各街巷均堆有垃圾前日城中各要區商號均自雇小工將各處所堆垃圾分别挑送到各區警署門前安放請求妥爲安置當經各該署周番巡長出向各商人勸導切勿再將垃圾運來所有各處堆積之垃圾業奉警察廳嚴令淸道員於即日始督同淸道夫將垃圾逐一運淸以重衛生各商人唯唯而退故昨日已見各處垃圾分别挑運矣第一區王署長前因淸道夫罷工飭令李劉兩巡官帶同長警夫頭等督率各夫役押令按段上工各情已兩紀前報茲聞昨晨七時各夫役均全體齊集各該區署所内由上級官佐分别點名畢即傳諭趕緊工作切勿聽人唆使爲罷工要挾等舉動至於加給工食一節業均呈明廳長聽候月終示明辦法惟因公欵支絀以致迄未加給現旣要求增加已經廳長允予籌措云云各該夫役始得一律上工 
[利濟副劵開奬紀]  
　　昨爲第八次利濟副劵開奬之期在南市久大碼頭總發行所内舉行自上午九時開始至十一時半始竣茲錄其大奬號碼及經銷各票號如下頭奬第三萬六千四百五十七號本埠善利全二奬第二萬七千三百九十六號本埠廣萬源三奬第二萬三千五百七十四號寗波廣鑫源四奬第一萬一千七百二十九號本埠善利全又四奬第一萬五千六百十六號本埠戴生昌五奬第四千三百七十三號杭州協配公司又五奬第三萬三千三百四十一號杭州協記公司轉本埠大善元又五奬第一萬四千九百四十七號南昌福順祥 
[浦東電燈前晚忽滅之原因]  
　　浦東電氣公司前日下午四時半開機送電燈光明亮如常忽於六時三十分起外面電燈全行熄滅急派人巡視線路始於昨日上午查見洋涇鎭西首有人以繩繫鐵絲投繞於送電線上遂致兩線相碰燈光全熄已於晚照常放光矣此種行爲係有人存心擾亂故由該公司將查獲證據函送捕東警察署請其派員偵查解廳究辦矣 
[滬軍營改造市房]  
　　南市滬軍營舊址基地連同操塲共有基地六十餘畝現由富紳沈姓購置預備建造市房日來已雇小工將原有泥城一律拆除四圍馬路槪行展寛路面均以四丈爲限以便交通惟西首之東南馬路一條原由華商電車公司鋪設鋼軌一條現須加鋪雙軌惟因路面甚窄業由該公司呈請工巡捐局將營牆外濠溝一條塡平後劃築馬路俾便加鋪雙軌業奉批准故已飭匠動工塡築 
[小沙渡之火警]  
　　小沙渡某麵粉廠前晚九時二十二分失愼經新閘與中央救火會馳往施救因距龍頭太遠皮帶接長三千呎始克灌救故救火員頗感困難灌救兩小時之久火勢始稍衰夜二時中央救火隊始回留新閘救火隊在塲灌熄餘燼全廠幾皆焚燬惟附近尙有他廠幸未被殃及云 
[寳泰質當被搶]  
　　昨晚八點時法租界小東門大街五十七號門牌寳泰質當突來盜匪三人以質衣爲由擁入櫃内各出手槍嚇禁聲張當被搶去大洋八十餘元而逸迨至包探楊仁生得悉到來匪已遠颺當即回稟捕頭諭令務獲該匪等到案究辦 
[懸賞通緝刦案關係人]  
　　公共捕房刑事科前日發出通緝盜黨之賞格一道茲特照錄如下爲懸賞緝拿事照得李長生一名業樂師江蘇金澤人年約三十歲至三十二歲身高約英尺五尺六寸至五尺八寸身重約一百五十磅髮黑剪短面色淡黄前住愛而近路四百零二號門牌爲因西曆一千九百二十一年四月二十三號持械搶刦愛而近路二百九十五號門牌案内有關業經會審公堂出票拘拿未獲爲此懸賞洋二十五元仰諸色人等一體知悉如能知其下落報告捕房因而拿獲者照給賞洋儲欵以待云云 
[張毓林上告後准予發回重訊]  
　　浦東洋涇人黄阿毛前經張毓林爲媒聘定趙金寓之女爲室及屆期迎娶趙金富父女毫無蹤跡黄即據情訴奉上海地方審判廳第一審及第二審兩次判决被告張毓林敗訴着賠償原告黄阿毛洋二百八十餘元在案而張毓林仍不服又投江蘇高等審判廳聲請上告業奉高審廳書面判决飭將原判撤消將本案發回上海地方審判廳更爲重審等因地審廳奉令後業已派吏往傳在案一干人證到廳候訊 
[男子躍電車跌斃]  
　　英美電車公司某路電車前日下午二時許駛至南京路貴州路口時車内有一年約三十餘歲身穿元色布短衫袴足着兎子式皮釘鞋形似鄕人之男子不待停機即行躍下跌仆於地腦部受傷登時不省人事旋由巡街捕雇車將該男子送往仁濟醫院療治無效身死由院通知該管捕房飭探查無尸屬當將尸體舁入騐尸所着該圖地保馬大新代爲報堂領棺收殮標封發壇暫厝候認 
[下電車不愼跌傷]  
　　北京某大學校學生雲南人趙金梁昨晚十一時許附搭電車行抵靜安寺路新世界門前下車不愼跌傷頭腦昏暈不省人事由老閘捕房五百十五號印捕到來雇車送入仁濟醫院醫治 
[婦人吞烟獲救]  
　　住居北浙江路四百六十二號門牌陳和尙之妻金氏與其夫口角衝突忿不欲生潛購鴉片烟膏一盒背人吞服迨毒發呻吟經其母察知有異立即車送該管捕房派探王桂亭轉送醫院幸爲時未久即經醫生設法救愈云 
[搶土與帶土併究]  
　　陸阿奎昨投法公堂控稱民人於前日在公共租界購得烟土四元行經法租界地方詎被張仁寳糾同多人將烟土搶去適有巡捕到來將張人贓並獲求請重究詰之張仁寳供認搶土不諱中西官判張押西牢二個月期滿永遠逐出租界原告不應私帶烟土着罰洋五元充公烟土銷燬 
[抄獲煙土之科罰]  
　　法捕房訪得永安街二十一號門牌徐三家所開之某號内藏有烟土前往抄獲大土十餘只帶入捕房解經公廨判候覆訊再核昨又傳訊詰之徐三家供此項烟土數年前與朋友張佩生合資購來作爲製丸藥之用不敢販賣並延逖百克律師代辯聲稱烟土實係被告存貨並不在市售賣請爲訊核中西讞員核供之下判徐罰洋一百元充公烟土銷燬 
[被告聲請上告]  
　　張六仁訴張家林丁書堂張子元等將伊妻丁氏擄去藏匿勒索洋元等情前奉上海地方審檢廳訊明判决張家林等私擅逮捕着各監禁四年以儆詎張家林等奉判不服聲請上訴奉諭將一干人犯申送蘇州高等廳復審之下飭將原判撤消張家林丁書堂張子元等均改判各監禁一年又二個月在案而張家林等仍不服於前日又提出理由聲請上告奉諭命將全案卷宗申送北京大理院判决云 
雜評二 
[進一步（訥）]  
　　進一步以要求退一步以和平解决者此人民對政府常用之手段也然政府對此手段已如同空見慣並不以進一步而稍注意則今日對京敎潮之所謂進一步必不能如從前討價還價之故智僅有此進一步之空言可知矣 
　　前此鄂人要求自治進一步爲驅王運動後乃退一步達鄂人爲省長之目的而止然至今日仍須進一步以驅王則前之退一步之遷就亦徒勞也故今日欲進一步以對付敎潮須有實行此進一步之决心與毅力而後可不然勿論空言無補即幸而如鄂人達退一步遷就之目的亦不過敷衍一時耳討價還價之故智固不宜用於光明正大之問題也 
公布欄 
[上海地方審判廳]  
　　判决主文（民一庭）一件决定陳龍孫與許陣月娥遺産涉訟聲請更正一案主文本件聲請駁回▲一件判决龐趙氏與龎星槎等田畝糾葛涉訟一案主文系爭田畝被告等應即交與原告管業不得剩種訴訟費用歸被告等負擔（民二庭）一件决定印繼昌訴張榮根欠租糾葛一案主文本件訴狀准予註銷訟費歸印繼昌負擔▲一件判决楊朱氏訴潘關順借欵糾葛一案主文潘關順應償還楊朱氏本洋七十元楊朱氏其餘關於利息之請求駁回訟費歸潘關順負擔▲一件决定姜子崗與陳惠生等借欵糾葛一案主文本件訴狀准予註銷訟費歸原告人負擔▲一件决定胡恆山與姚伯華因貨欵糾葛抗告一案主文本件抗告駁回抗告印紙費歸抗告人負擔 
　　批示一件潘錡具狀陳明錯誤請求更正由候傳訊核奪此批▲一件顧珊臣狀請執行由狀悉准予飭吏執行此批▲一件王桂寳狀請保外由狀悉着即托人向原告理楚毋得藉詞狡賴致滋訟累此批▲一件華錢氏狀請執行由狀悉候傳同張家聲來案訊辦此批▲一件王鴻狀請鎗案由狀悉准將被告開釋完案此批▲一件何月泉狀請執行由狀悉查該案判决尙未確定所請暫從緩議此批▲一件郭晋英狀領票欵由准領此批▲一件何拯華狀領信件由准領此批▲一件邵包氏狀領案欵由准領此批以上六月十八日 
[上海地方檢察廳]  
　　批示金成生狀悉准如所請辦理此批▲冷盤狀悉此批▲黄石卿着遵傳來廳續訊毋凟此批▲王關福案經起訴所請附帶私訴着自向同級廳請求至趙運卿飭拘未獲如爾在途遇見准扭交就近警察轉送來廳可也此批▲周汝琴即詹汝檀狀悉孔永淸如果確係在塲喝打到庭訊時該民及張孔氏何以均不提及來狀忽請究辦顯係事後添砌意圖藉端敲詐不准此批▲秦月志狀悉候核辦此批▲王興起等狀悉案經偵查明確靜候訴辦所請應毋庸議此批▲劉子堂等狀悉刑事依法不能和解仍仰遵傳到廳訊奪此批▲蒯福昌狀悉案經行查應俟復到再訊奪此批▲康海根狀悉事不干己毋庸播涉所請交保之處着不准行此批▲陶愼忠狀悉已將李榮康傳案矣仰即知照此批以上六月十八日 
[滬海道尹公署]  
　　批示一件温州旅滬同鄕會呈爲崇明縣玩視民命　放押犯請查明究辦由艶代電悉此案如何實情已令崇明縣知事查明依法辦理呈復核奪此批▲一件張葆培呈爲該縣靑珠追租局長徐霖溥知情故縱在押頑佃請求依法澈究由據呈追租局長徐霖溥故縱在押頑佃等情如果屬實殊屬非是仰青浦縣知事迅速秉公澈查依法嚴追具報核奪此批 
[上海縣公署]  
　　批示滬閔南柘長途汽車公司籌備員李顯謨呈爲造謠惑衆破壞路政請究辦轉呈由批來牘具悉已令行縣警察所將造謠惑衆者嚴密訪拿呈解核辦並轉呈松滬護軍使矣希查照此復▲水爐業周富記呈爲領袖不能秉公理處理請派吏封閉由批呈悉現據該業領柚呈復候飭丈繪生將爾店現遷地點距離原控人姚審茂老店究有若干丈尺確實丈明復候核奪至耿昌洪水爐領單在先開設在後據稱典公所串朦舞弊究竟是何實情候併予澈查核辦此批▲滬南閘北水爐業領袖杭國治呈復周富記耿昌洪互控情形由批呈悉並據江寗旅滬同鄕會函陳已於周富記呈内批示矣仰即知照此批 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[上海閒話] [  孳何]  
　　滬上普通社會之人不講道德在在可見而又不勝枚舉曾憶某日余搭某號電車過南京路一客失足墮車下賣票者鳴笛停車下視後返車人爭問之彼答曰「尙好尙好未死」忽不置意之態現於眉間予至今猶未忘之孟子曰惻隱之心人皆有之人之垂危爲旁人者憐愛之不暇又奚能忽不置問不知彼心中尙有半點仁心否雖由彼智識缺乏所致抑亦世風日薄有以致之 
　　滬上車馬交馳行路頗難因車馬碰傷或電車墜下者時有所聞人見之者每不與以援助而反笑之夫使易地而處則我不知彼將作若何之感想 
　　客地之人初來滬上不識途徑遇人輒問而滬人每諉爲不知即有答之者亦僅曰東焉西焉使人仍徬徨無所之較之鄕間問途躬身引導者相去爲何如哉（按此風租界若是城内不然） 
　　西人搭電車擁擠時見老者與婦孺毾起立讓之使坐良以電車行動鼓盪此三種人力弱不耐立故必起立讓之亦私人道德之一種吾國近亦頗知此種禮節而實行讓坐者顧一輩無智識之流昻然不顧能不爲外人所竊笑乎 
　　又一般坐客最足令人憎恨者莫如在車中吐痰吸烟食物隨地抛棄渣滓及以腿加膝上其有碍公共衛生自喪人格姑勿論而引起外人之輕視有失我華人之體面者其罪實不可恕（却酬） 
劇談 
[新劇話（下）] [  靈園]  
　　爲全劇各幕結構著想似另當立一主旨於第四幕第七幕或第十幕中點出婚姻問題之須從戀愛結成剖白果男女已有戀愛即未成婚女因戀愛之義而自願守節亦在情理所許（未嫁之女夫死可不守節前人歸震川論之但未切到）戀愛與性慾又當仔細分别如夏露華之放蕩非解放亦即爲性慾而非戀愛指腹爲婚在父母固屬美意在子孫則多犧牲幸福父母當爲子孫顧全幸福不可貿然代爲買去戀愛此諸層或結束處能補提出亦未可知而余前段不得聞頗望正秋能加注意日前演至抱牌做親處一方設靈座一方設喜案嗚咽之樂聲作於壇後情景亦慘澹座客觀之多淚盈於眶壇上劇中一賓客云「今日呌我笑不得哭不能」天下當有純粹之哭笑不應有混合之哭笑以埋没是非嗟夫此二語可深味也演至第十幕夏露華橫加斥潑於姑娘壇前樓下座客皆生憤如若眞遇其人爭起擲果蔗雜物於壇上表示不平而待夏露華被父僕共同責罰則又一放心同聲呼快新劇之感人也如是 
　　「新嫂嫂」一劇如上所言立意固甚佳惟稍有欠缺處亦因「時」「事」「地」之舖陳繁精神難顧到故不能表示完滿余欽佩正秋諸藝員在今日黑暗社會之下不願爲臉譜之舊劇以投滬人士之好尙乃願苦心孤詣排演此平民的新劇助文化運動爲警醒之勸告余不能不提出以作正當之商榷余希望正秋諸藝員隨後續演此劇再加以修正求完滿之效果余苟常有暇余仍當至和平新劇社一觀正秋諸藝員之力爲文化運動作宣傳以光明燦爛之新劇覺醒今日之黑暗社會也 
詩選 
[和章君雪村哭子] [  嚴伯亮]  
　　生小聰明學行優鉢花一現十春秋碧翁也喜新文字添個神童赴玉樓 
　　十七年前提舊事與君同病最相憐（余長兒甚慧八歲而殤）讀書有種偏無壽莫怪頑豚累百千 
[今夏聞雪村學兄抱西河之痛代爲扼腕率成二律以塞其悲　張森]  
　　奔走黄塵憶昨年停鞭兩度瑟廬前候門陶令家風在下榻陳蕃舊雨聯雛鳳羡君多繼起夢熊愧我太遷延誰知此日西河痛陡見哀吟報紙傳 
　　不堪再讀西征賦話到新安涕淚垂代父初衷應自適作文奇讖似前知縱傷一現曇花相猶喜雙輝玉樹枝我欲慰君無别語消愁漫罷顧雍綦 
劇本 
[歷史劇雙忠墓（十二）] [  沈心工]  
　　門客上 
　　韓厥來了來了事情如何 
　　門客好險呀走出宮門的時候幸虧孤兒絕不啼哭守兵也不多問安然出險了（抱出孤兒授與韓厥） 
　　韓厥唉趙武呀趙武呀程先生這遺孤就此托付你了 
　　程嬰大夫安心吾程嬰立願盡吾一生心血敎養他成人便了二位請便罷小弟待埋葬趙氏尸骨事情完畢就要避到盂山去了 
　　韓厥小弟要去上朝先去了先生保重保重 
　　韓厥與門客下 
　　程嬰唉趙武呀你如今就算吾的孩兒了 
　　（調笑令）歡喜歡喜你到老夫懷裏將來姿質聰明身體快些長成成長成長須把讐人掃蕩 
　　閉幕 
瑣錄 
[小談話] [  宋冠軍]  
　　習壞易學好難故靑年之墮落者多向上者少也蓋習壞可適意而行學好須識學俱到 
　　嫖賭兩字犯其一即可以傾家然嗜之者覺此中樂趣無窮非至蕩其産不悟 
　　少年猶火車必須遵軌道而行偶復出軌難以收拾 
　　回味前塵影事必較眼前爲佳處境之先甘而後苦者無論矣即先苦而後甘者若一回憶以前必有一種不可思議之樂趣縈廻於腦海也 
　　人苟存不足心則無往而覺不苦若存滿意念則無往而不樂 
　　同一境也人處之戚戚我處之泰然即相去足與不足之一間耳 
小說 
[社會小說衆醉獨醒（三五二）] [  瞻廬]  
　　第五十四回結鬼緣未雨綢繆聞仙樂漫天謊話 
　　邦平娘子一干人都下了轎住持合着掌眼觀着鼻鼻觀着心口稱敝寺有幸貴人來踏賤地不但小僧面上增光連那佛菩薩面上都裝着幾重金彩邦平娘子笑道師父說甚客氣話我們赴寺拈香也不消師父遠接又回頭向翠娥道這位便是本寺的大願和尙是個有道行的長老一等好根基在蒲團上打坐捱着兩三個更次動都不一動搖都不一搖（汝何從知之）翠娥含笑點頭邦平娘子又指着翠娥笑向大願道這便是我們家裏新娶的大媳婦大願抬着眼皮向翠娥瞧了一眼雖然瞧得一眼眼鋒所射算得天字第一號的快鏡完完全全的一個翠娥都被他攝在眼　裏面水遠不會糢糊編書的穿揷當兒大願的眼皮早已放下依舊眼觀着鼻鼻觀着心喃喃說道這位少奶奶非同小可小僧也曾聽得人家說起少奶奶三貞九烈抱着牌位做親轟轟烈烈驚動了許多人少奶奶做親的一天不是六月十八日麽這天小僧在佛殿上拈香陡見佛龕裏的地藏王菩薩高抬着佛眼向東北角瞧了一瞧不移時便放下眼皮依舊低眉垂眼和從前没兩樣據着佛門裏的故典地藏王睜開慧眼是百年難遇的事他一睜眼一定紅塵世界出現了孝子順孫義夫烈婦菩薩心裏喜不了才肯高抬着一雙慧眼：：大願一壁陪着走一壁講那佛門故典不知不覺已走進了大雄寳殿邦平娘子一干人挨着次序都參拜過菩薩那時香烟繚繞人氣氤氲四鄕八鎭城廂内外的善男信女鬧攘攘忙碌碌幾乎塞滿了這座開元古刹 
餘瀋[  靜淵]  
　　宵來就枕百思紛集果有所謂入睡法者吾未之試每解腕表置枕邊瑟瑟淸音如聆私語移時意靜心一酣達睡鄕吾乃以睡鄕嚮導視吾表 
　　吾人欲求充量之精神當自養腦始養腦莫如習靜雖苦塵心未汨妄念來擾顧如能以因是子「無念爲念」一語爲訣則亦不難立造靜境也 
 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[哀武昌] [  漸]  
　　春秋左氏傳記魯大夫衆仲之言曰夫兵猶火也弗戢將自焚也我國厭兵久矣寗特養兵而不之敎竭民之力充統師腰槖兵則茹苦而已欲火不焚其可得歟迺者武昌之變繼宜昌而作自焚之古訓驗矣友邦責言促軍人自覺若猶弗戢焉人將戢之顧幸而能戢鄂人之受荼毒則已至矣作哀武昌 
　　武昌城頭鴟夜啼滿街奔走豺狼飢市民膏血飽餞吻磨牙欲噬高官肥生靈已分皆塗炭瞬息機謀定帷幔可憐心腹亦仇讐脫甲囊金齊飲彈前車乍覆後車摧倡義雄都竟刧灰龜蛇腥穢何年滌黄鶴雲中去不回 
國民常識 
[對於學荒的提議] [  孫玉厉]  
　　這幾年中國的水災旱災差不多天天有的然而很有幾個熱心人出來辦振濟的事情所以就救活了許多的災民但是現在北京的學荒比水災旱災更加利害因爲敎育是一國的主腦如今主腦失了所在豈不要渾身都活不來麽况且北京的敎育人稱「首善之區」而現在竟有「罷課」的現象 
　　推求北京停止敎育的原由無非是因爲區區二十幾萬的敎育費政府没有力量給我們人民對於這種的敎育費肯不肯像捐給災民的一樣踴躍我的能力很小所以不能夠發起這種「學荒募捐會」望有力量的熱心人聽了我的語發起這個會我想二十幾萬元的敎育費不難籌起來若使這樁事辦成了中國前途幸甚敎育幸甚中國的靑年更幸甚（乙種酬）（移振） 
經濟 
[婦女主持家政便是生利] [  楊晴康]  
　　歐美家主婦之勤儉者至夏令則購辦黄瓜菜蔬菓品等物或漬以鹽錯或煑以糖漿封置玻瓶多者數百瓶儲伙食倉中至秋冬成熟出以供膳無須購諸市上（店家所製往往不能如杜製之美）每年預算可節省無數之金錢近來婦女出外操業者漸多以致此類食物家庭製者漸少漸成爲工廠出品經濟家珀頓氏以爲此即物價高漲之一因可見家庭工業表面似無關緊要而積少成多其影響足以及物價之漲落殊未可忽視也 
　　吾國舊式家庭亦多自製食品此爲直接生利之事固無論矣即舍直接生利之事而言凡爲一家主婦者苟能處理家務井然不紊撫育幼兒保其康健即爲間接生利之事蓋此類職務苟有荒廢即須化錢或僱人爲之也 
　　今日新婦女每以處理家務爲可恥殊不知家庭之組織丈夫有丈夫之職責妻有妻之職責他日女子參政妻爲大官僚如宦囊不充經濟無餘裕未必即能使其丈夫供縫紉烹調之役故中饋之事在中下人家勢不能不使爲妻者操之經濟有餘之家一切委諸婢僕一絲一縷無不購諸市上是則爲妻者放棄其職務而自甘爲高等游民非社會經濟之利也 
　　今日歐美有識之士對於家庭之解散皆抱悲觀而女工問題猶爲勞働問題中未决之一端初不必以放棄家庭爲盛事也今日吾國女子亟應出外操業服務社會固不待言然未嫁及己寡之婦女爲尤亟至於有夫之婦女當以改良家庭撫育子女爲天職不必以能獨立謀生爲能事也（乙種酬） 
商業常識 
[商店門市應用發票之我見] [  湯筆花]  
　　商人道德首貴信用若信用一失營業必一落千丈此余提倡商店門市應用發票亦維持信用之一也我國商店大都對於批發或大宗交易賜開發票其他們市零星出售貨物俱略而不用無怪乎營業不發達也自商務印書館首先創用門市發票中華書局亦循而效之繼起者如先施公司永安公司收效甚佳便利多多近今各大商店雖有仿效者然亦不過鳳毛麟角耳茲將其優點略舉如下 
　　（一）愼重信用商店門市貨物價目各有不同若用發票則貨物名稱定價幾何折扣若干雖幾分幾釐亦皆一一載明方合於「貨眞價實童搜無欺劃一不二眞不二價」等語否則陽奉陰違殊失信用也 
　　（二）便利主顧主顧中有託親友傭人代買貨物者或論貴賤或疑賺錢無從交代若有發票則貨物價目詳載其上出以示人以表信用便利主顧多矣 
　　（三）易於軋銷發票須分正副兩頁中襯覆寫紙ＣarboniＰaper正頁交主顧副頁留存自用每日閉市照發票結算則共收銀錢若干銷去貨物若干一覽而知毫釐不差也 
　　（四）預防舞弊商店夥友往往缺乏道德不知自重利令智昏見財起意經理不察暗中虧耗積少成多損失甚鉅營業上大受影響若用發票則此弊可除經商者所不可不知也就以上四端觀之可知門市發票之利益矣鄙人深望各商 
 
 

Page 18

 
 
店無論大小門市一律應用發票是亦商業常識之一也未知商界諸君以余言爲何如（乙種酬） 
道德叢話 
[西方格言（一五二）] [  謝介子選印]  
　　雖戰猶勝惡劣之平和（戴席突斯）（Ｔacitus） 
　　巨舟當得大水（英吉利諺） 
　　笨重之舟無論何風皆逆（意大利諺） 
　　無病即少年無債即富者（英吉利諺） 
　　巴黎非以一日建設而成（法蘭西諺） 
　　人人言之者眞（英吉利諺） 
　　錢令犬舞（法蘭西諺） 
　　良醫在於精神（英吉利諺） 
　　佳物旣失人始知之（葡萄牙諺） 
　　小以成小（皓累斯）（Ｈorace） 
衛生 
[我之刷墻習慣] [  福憐]  
　　余所經理之店開在上海北蘇州路一百六十六號每至春末夏初屋内悶氣就覺漸現故而即僱水作即將屋内四週墻壁上下内外粉刷一次刷時先將靠壁檯橙器具床舖等暫時移開刷好之後分别揩掃仍放原處每年照此粉刷一次即使店中生意不好余亦照做夏秋之際自覺淸爽舒暢同事之中病痛亦少所費人工石灰爲數不多余想上中下店家均能勉力爲之余家中亦然每年粉刷一次十餘年來不知不覺已成習慣據說頗與衛生有益無損惟是否有益還望愛看常識諸君研究爲荷（不受酬） 
[有毒化學藥品之解毒法] [  修正]  
　　化學室中各種藥品大都有毒故一般研究化學者宜謹愼從事切不可誤吞毒藥以致招無妄之災然一般有毒藥品亦有緩解之方此初習化學者之所應知者也今將毒物及解毒物之表迻譯於此諒亦研究化學者之所藥聞也 
　　毒藥　嘔吐與否　解毒藥 
　　酸類　不吐　氣化鎂溶液或肥皂水 
　　鹽基類　不吐　濘檬汁或稀薄之醋酸 
　　昇汞　不吐　調匀之生蛋或麥粉湯牛乳 
　　磷　吐　鋭化鎂或細白堊粉溶於牛乳中 
　　邉逆氣體　不吐　（一）呼吸新鮮空氣（二）潑水於頭部及胸前（三）人工呼吸法 
　　鴉片烟或鴉片酒嗎啡或氤醇吐　熱咖啡切勿使病人睡眼 
　　衰化鉀　宣吐　（一）以阿摩尼亞或白蘭地酒刺戟之（二）潑冷水於頭部及胸部（三）人工呼吸法 
　　石炭酸　緩緩吐出　氣化鎂和橄欖油服之再食生蛋及牛乳（乙種酬） 
法制 
[戶絕遺産應歸親女承受] [  蔣竹賢]  
　　現行律載戶絕遺産果無同宗應繼之人所有親女承受無女者聽地方官詳明上司酌撥充公此親女乃指親生之女係狹義之法文字義即表示其他女親無承受之權（按女親字義即爲廣義如妻家母家女家之直系尊親直系卑幼及其兄弟姊妹之親無一不是女親換言之稱爲親戚）惟是戶絕遺産之歸親女承受法理上雖寓保障戶絕者權利之深意然被戶絕者之本人實覺抱無窮之慨第以戶旣絕去後嗣乏人而數十年後將無人憶及某人某名而爲一點之紀念矣嗟呼此情此景其誰能堪夫人生天地間所不能磨滅者不過姓也名也子孫之繼續無嗣之承繼亦無非欲留名後世而使後人心理中有某也我祖某也我妣之思想耳其他實無何種作用（按我國習慣逢年逢節逢祖宗生忌辰子孫有致祭之義務此舉雖近迂遠但其立意亦不過表示一種紀念之方法世人不明是理往往以爲祖宗眞來享受誤莫甚焉）世間後嗣之意義旣如此後嗣之利益復如彼則戶絕者欲達此種目的更易於有嗣之人更比有嗣者之易得紀念於後世特人之未明所以然也蓋戶絕者能以遺産慨助公益指定公益事業之目的或興學或治水利或修道路或助公共之土木建築呈報官廳立案出示刋刻牌記以重久遠何嘗非名留千古使後人紀念稱善之法而較之所有親女承受無女聽地方官詳明上司酌撥充公者實有天壤之别彼戶絕者曷三思之（乙種酬） 
問答 
[王耽問]  
　　問有人要買國貨許多的不能辨别怎麽能認識呢 
　　問用什麽方法製造臭氣氣並能成爲液體 
　　問薄荷玉樟腦丸之製法能敎貧民習學嗎 
　　問適用之沙漏什麽製法 
識字捷法 
[應用字]  
　　承奉天（奉之於人）受也（受之於人）篆作圅从手从卪从収受授皆含敬意故从収从卪卪者事之節也引申之有繼續義有引以自任意又下載上也 
　　脊背脊也本作　从𠦬从肉𠦬　象脊骨　象左右脅肋之形讀若乖又高聳處曰脊如屋脊山脊又理也 
　　姓人所生也从女从生因生以爲姓生亦聲古人未必重男輕女此略可見又子孫曰子姓又百姓衆庶之謂　　磊衆石也从三石音壘又磊落奇偉卓特之稱形容詞也磊或作榴 
 
