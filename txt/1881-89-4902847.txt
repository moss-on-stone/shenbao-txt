# 1881 - 89 - 4902847

 

Page 1

 
 
[論禁香船]  
　　燒香拜佛愚者以爲徼福爭相效尤求之近而不足乃又不憚舟車之勞遠至數百里以外廢事失業勞人費財而究之其所謂徼福者則又絶無影響徒爲自欺之說而已前日有人糾合男女往普陀山進香船至鎭海口換坐白斃壳船以去而甫經出口卽便覆溺死者三人餘亦大受驚恐瀕死而遇救起此信傳來海上本舘登諸報章並附論說以見燒香拜佛之無益於人而轉足以取禍也蓋普陀山孤懸海中琳宫貝闕相傳爲觀音入道之所居而附會其說者遂謂逹摩渡海卽由此而過此緣從前海禁未能不識海中道里幾許方嚮若何愚者乃以普陀爲極遠　異之境幾若仙天佛國竟在人聞人生到此何修得之以故往者皆惴惴焉以爲難事及至順風送到膜拜而歸又竊竊焉以爲幸事嘗聞老嫗自誇於人謂吾生幾次到南海死可不見閻摩王不覺啞然失笑矣然從前以到普陀爲難事而今則極易且近不必茹素念佛人人皆可到也往年於四五月閒招商局往來寍波之船嘗灣泊普陀以送往是處者越日由寍返滬又先至普陀載之以歸厥後年年必駛行數次以故滬上之人往普陀者甚多或則專爲拜佛而去或不拜佛而欲周歴山水游眺莊嚴亦結伴以往然則進香之人亦姑待至四五月間乘輪船去來可也何以亟欲見佛竟迫不及待至此謂之自則伊戚誰曰不宜然而不必普陀也杭州天竺之香巿可謂盛矣通城上下巿面生意至以香客爲大宗則計江浙兩省人之所費亦當有百十萬金者彼其呼羣結隊者豈不曰吾以徼福然歴年傳聞之言有船行僻靜鄉村夜泊而遇盜劫者矣又有遭風波之險帆傾櫓折全船之人落水而不能救者矣夫此進香之人固不能盡爲善人而此際一念之善宜若爲神佛所佑乃今定數難囘命歸於盡亦可見其無益矣昨日報述杭州來信謂天竺香客絶少一則因今年自入二月以來春雨連綿各處城鄉皆艱於出行而農家者流又恐春花失收預爲撙節地步故不如前年之踴躍也一則香客皆在江蘇府州縣境本省則惟有嘉湖兩屬之人去年譚蘇藩憲護理撫篆曾經出示嚴禁並諭令各卡嚴行查禁截阻一時各屬聞風凡欲進香者皆嗒焉意喪今歳譚公雖缷撫篆仍居藩任令出必行難保不申明前禁以故香客猶皆遲疑而天竺之熱鬧殊不及曩昔也然蘇省禁令雖在而譚公此時以行事類皆掣肘從前鋒厲之氣亦已稍殺但使沿途各卡不奉嚴札諭禁則雖連檣而至亦聽其往來不爲阻止以故三月初旬以來糾集進香之舉已漸有人焉况近日天氣晴和四時之中所不可多得之景正在此時吾知杭州松木塲以及茅家埠一帶其熱鬧情形必已日勝一日而通城生意當爲之生色矣雖然官塲習氣往往勤始怠終其初以整頓地方爲念旣持大體不遺小節以故瑣屑之務地方官所不肯爲者而亦留心整飭任怨任勞其後則同官之中漸與不洽有臨其上者而其事不能果行有與之並者而其志且不能遂於是意興闌姗漸蹈模棱泄沓之習而先後逈判兩人嘗觀京官外放至於監司以上必不如初出時之丰裁峻厲者蓋閱歴漸深而進退得失之權衡熟也竊謂譚公此舉其於整頓風俗猶之小焉而爲民間惜費其所留者正大試思一香客進香舟車之費香燭之資買物之需通計一人至省亦須十金然則千萬人當留數十萬金矣目前吳中風俗雖不以此爲奢靡之大宗而進香之資亦正有挖肉補瘡出之不甚容易者不將感譚公之大德乎哉吾故願其前禁之復申也 
[恭錄諭旨]  
　　二月三十日奉上諭曾國荃奏病仍未痊請假調理一摺曾國荃着賞假三個月就醫調治一俟假滿卽行來京陛見陜甘總督仍着楊昌濬護理欽此○三月初一日奉上諭恭鏜奏平反巨案請旨分别辦理一摺據稱同治三年烏魯木齊失陷由於提標中軍叅將索煥漳首爲反謀提督業布冲額毫無覺察迨叛跡已著勇丁朱小桂赴提督衙門喊報業布冲額聽信索逆誣陷之言謂朱小桂誑報軍情立卽處斬未幾索逆遂反烏魯木齊及附近各城相繼淪陷等語烏魯木齊從前矣陷情形據恭鏜訪查明確朱小桂被誣寃殺自應卽予平反朱小桂著照所請交部加等議卹並准其附祀原任烏魯木齊都統平瑞專祠索煥漳之父索文所得三代一品封典太子少保銜雲騎尉世職着一併褫革業布冲額信任逆回貽悮大局並着將卹典撤銷該部知道欽此同日奉旨邵曰濓着掌河南道事務欽此同日奉上諭貴州提督着羅孝通補授所遺貴州鎭元鎭總兵員缺着和耀曾補授欽此同日奉上諭岑毓英奏提督傷發身故請旨賜卹一摺貴州提督張文德於咸豐年間隨勦粤匪轉戰江南浙江福建各省迭克城池身受多傷嗣補授貴州總兵升任提督勦除苗匪整頓營規宣力有年功績卓著兹因傷發身死殊堪憫惜着加恩照提督例賜卹並將事蹟宣付國史舘准其附祀貴州省城曾璧光專祠以彰藎績欽此 
[俄國煤盛]  
　　日本報載琿春境内出煤甚多可以運至中國其價亦較他處爲廉又俄國薩海里恩地方所開煤礦刻下議欲擴充又云黑龍江北之俄總督思欲招徠他國人前赴該處緣該處礦務以及材木之利須得人興辦如能廣爲招徠則該處人手衆多諸事不難舉行而地亦可使無曠也 
[宫保抵厦]  
　　西報載福州來信言前兵部侍郎彭雪琴宫保於二月二十六日坐濟安兵輪船行抵厦門炮 
 
 

Page 2

 
 
第二章 
臺上聲炮奏樂恭迓憲旌惟未識宫保何事至彼容再探錄 
[輪船利便]  
　　招商局美富輪船往舊金山已列前報兹悉該船已至舊金山據搭客來信云該船由香港開至火奴魯魯僅得十八日零十二點鐘先時和衆輪船往彼尙須二十三日始到今則又加捷矣至該船由火奴魯魯赴舊金山則八日而至旋於二月初二日由舊金山開輪遄返大約近日可抵香港矣 
[礦近聞]  
　　開平礦務日有生色業經列報現聞開深計數十尺見煤甚多大有取之不竭光景若屬華人開採則煤觔入巿者已不知凡幾惟西人開法須深至若干丈築成隧道能通車馬方始採取盖入地愈深則得煤愈美也礦務局現添西人數名相助爲理但煤須由陸路運至蘆臺方得落船出口迢迢數十里馬馱車載大爲不便早經該局禀李爵相請開一鐵路由礦直接蘆臺聞已奏准並聞日來有鐵管鐵條由津運去果爾則鐵路之舉辦當在目前矣 
[島主回滬]  
　　火奴魯魯島主由滬坐保大船赴津曾經列報兹悉島主於初一日到津船上建有該國旂號甫經入口中國聲砲以示敬迓之禮旣到碼頭招商局員邀請入局少憩晚間仍回船上初二日拜李爵相帶同隨員三人均坐緑呢大轎前赴督轅並由華官派人護從初三日爵相答拜卽在招商局設席欵待闔城官員均往陪宴旋於初四日仍坐原船回滬昨日午前抵埠庽英租界怡和洋行云 
[俄船來滬]  
　　俄國鐵船名亞細亞者船上懸有水師提督沙司鴒旂號於前日駛行來滬聞沙君前次傷足刻下想已全愈其旂號巳可遠行則沙君亦必不難遠出也 
[烟店控兵]  
　　蘇閶外渡僧橋某姓廣膏店於上月二十六日晚間有營兵某甲來挑烟意欲强賒硬欠該店東夥均係廣東人氏亦非懦弱可欺由是兩下爭持尋至鬥毆某甲僅一人該店人手衆多將甲號掛剥下赶赴營門喊寃經哨官禀知叅府立將某甲兵糧斥革并聞日來叅肘以營中常有滋事之流不時微服巡緝以便拿辦故各兵弁得信者不惟不敢肇釁且按時操演頗爲認眞云 
[訛詐宜懲]  
　　寍城向多無賴朋比爲奸或串詐酒食或索詐錢文無所不至若遇外人無可生發其同類亦以强凌弱自相魚肉蓋彼等一日無事卽一日無以餬口其尋釁亦不得巳也日前有後書營房某姓子在郡廟觀戲法無賴黨某甲見其可欺慫恿某乙詐索青蚨五百文意將從中分肥也乃乙不肯與甲遂扭至新橋頭茶坊爭論漸至揮拳乙力不敵甲至於頭破血流旁觀不平通知乙家紏人前來將甲捆縛正欲鳴保送官經人排解乃釋放云 
[縣尊相騐]  
　　小東門外租界地方有陳姓粤人與其拚識婦人陳高氏所開之花煙館用李王氏假女桂卿爲夥妓係由玉錦舟金益三薦到桂卿年僅十六歳初次爲妓本月初五夜忽然身死人言藉藉而李王氏亦起疑心向陳高氏吵鬧陳高氏遣抱卜天源邀同地甲張勝赴縣聲報請騐草邑尊於初六日下午四點半鐘帶同刑仵招房人等臨塲相驗先訊卜天源旣作抱告與陳高氏是何親誼卜供爲該氏表姪又詰是何表親答稱姨表並云已本讀書人現在花烟館煮飯邑尊謂好個讀書人繼傳陳高氏畧詰數語又傅李王氏　稱未到卽　仵作將屍檢騐禀稱的係發痧身死並無别故屍身胸口尙有挑痧針痕邑尊問陳高氏倩何人挑痧答稱卽三茅閣橋馬桂興餻　店主馬阿記所挑邑尊飭將屍身收殮陳高氏交保候補傳李王氏馬阿記及作中之王錦舟金益三到案再訊並問李王氏可有夫主據陳高氏稱伊夫名陳三邑尊謂亦係拚頭亦飭傳到候質按仵作騐屍將屍身擱平面鋪粗草紙口插銀針取高粱酒澆於針上灌入腹中越片刻將針拔出可騐有毒無毒莫邑尊以粗草紙鋪面恐酒爲草紙所吸不能入腹故昨在屍場面諭仵作嗣後騐屍須改用棉花鋪面以棉花不致收酒云是可見邑尊慎於獄訟隨事留心也 
[竊案彚誌]  
　　包探陳阿九赴英公堂稱查獲積竊鄭阿福搜出押票二十餘張其質於租界中者已吊到寍棉褂獺皮褂料熟羅長衫係怡和洋行買辦之物水烟筒二隻銅圖章棉絀裙銅鈔等件係顧姓之物又水烟筒一隻係張福泉之物怡和行買辦與顧姓當失竊時皆曾開單報捕照單尙缺物件則在城内押舖質票呈閱並知顧姓之銅香鑪等件被賣在新北門内某古玩舖顧姓已令家丁蔡升投案張福泉亦到惟怡和行買辦未到容卽往傳除認贓之各押票外尙有押票八九張據該犯云在南翔鎭南巿橋地方某姓花行竊來者云鄭阿福認竊求恩陳太守飭將該犯暫押起案之贓着失主先行分别收領餘俟備文請縣吊贓冉行核辦又包探姚阿二禀稱有竊犯王金表衣履整齊專事混入行棧行竊今獲住搜出押票吊贓皆皮衣貴物押本約五六十千並在其身畔搜出金戒指三枚盤知係變贓兌換者失主田少泉及京江客棧夥陸雲州王晋良均已投案其皮褂係佛照樓所失之物又藍線縐皮褂其失主因失物甚多今祗起得一件不愿投領又元　羔皮掛尙無失主認贓云王金表俯首無詞太守飭將起到之件着投案之失主先行認領縐皮掛發還押舖金戒指三枚交各押舖攤償押本元縐皮掛存候認領該犯發捕房管押九个月以儆又薛捕頭禀稱緝獲積竊許小弟搜出質票吊得銅花千及單夾棉各色衣服認贓者共有五户俱已投案李萬友朱氏徐萬元程氏李阿九等均求給領許小弟認竊求寛太守判責許二百板發捕房管押三个月贓交失主分别領去 
[聚賭被獲]  
　　華捕解送賭犯張阿二韓和尙兩名至英公堂請辦張韓二人堅不認賭華捕禀稱遥見張阿二摇寳韓和尙數錢賭客甚衆見我前去卽時逃散祗獲二人太守謂當塲拏住豈容狡賴隨判張荷枷二月韓押一月以儆 
[諭清租價]  
　　廣東人潘棠記投英公堂控開外國飯店之鄧仁記積欠房租四个月租洋五元半計共二十二元請迫公堂傳到被告詰訊供欠伊房租屬實然到本月底方滿四月目下祗算欠三个月刻已帶到兩月租金當堂呈繳尙欠一月容卽措交潘稱情願明讓一月房租請飭遷侈鄧稱租伊房屋開店裝修甚多一時欲我另遷吃虧不起陳太守令鄧赶緊措資清欠以後按月照付不得拖延着兩造縣　退去 
 
 

Page 3

 
 
第三章 
[提犯被逃]  
　　昨法公堂據二十五保四圖地保盛秀春偕同寳山縣家丁呈出上海縣草邑尊牌票已經法總領事簽字蓋印據該地保禀稱因寳山縣奉到太倉州札飭今有原告王南觀控李勝全搶伊弟婦一案牽涉王大江王阿二王小弟三人飭令拘提而王等均在本埠法租界彩視街烏車行沈華卿處爲夥往提規避寳山縣差已經本官斥其不力管押在署而該保往拘早已逸去該家丁不信故邀同到堂聲明且租界地方均巡捕房管理地保本不能拘人等語翁太守着令到縣禀知以使移覆云 
[假票案又訊]  
　　假禀兌錢一案昨又經法公堂覆訊原被齊集前携禀到署之葛某亦經傳到翁太守問陳駿發謂王姓可有着落答稱連日訪問毫無蹤跡太守謂然則事總不了肉店也有踈忽爾等須趕緊斟酌料理王姓更須尋到又將原被之禀及公禀付與葛某令觀遞禀日期謂原告之禀旣收被告之禀斷無不收之理爾何得揑說公堂不敢所携之禀從何而來公堂有何不公均從直說據葛稱日前在城聞途人言復探之案業經公堂審訊故亦偶然談及並無禀帖携來况與該錢庄索不認識禮拜五忽見日報載列始知此說實深疑訝繼而包探來傳因未說明原故故不投案太守謂此事與爾無干何以造言多事白繙譯官謂爾可是訟師不然何得如此中外官同加訓斥諭嗣後安守本分不得再預他人事葛某唯唯而退官飭將裘其倌仍行營押云 
[逼妻爲娼案移縣]  
　　逼妻爲娼一案昨捕房又將在押之王壽錩解訊王萬氏亦投案候斷太守詰王萬氏滬地有無親戚答稱無有太守謂旣無親串爾不肯隨夫回去作何計議王萬氏求爲發堂太守謂年紀尙輕終非了局况王壽錩與爾究係結髮夫婦尙是同歸爲妥前伊雖將爾屢次押錢諒今不敢再犯王壽錩卽叩稱情願具結詎王萬氏執定不肯只求送堂太守謂結髮夫現在不便發堂飭將兩人一併送縣辦理 
[光緒七年二月十八日京報接錄]  
　　○○湖北巡撫　彭祖賢跪奏爲湖北省光緒五年奏銷案内未完一分以上經徵職名現據續完恭摺仰祈聖鑒事竊照光緒六年二月准户部咨具奏籌餉備需摺内嚴核各項奏銷一條内開錢糧奏銷各依定限令各該督撫一面具題一面先將未完一分以上各員名開具簡明清單專摺奏報由部核定處分先行覆奏仍各於題本内將業經具奏各員整明備核其有奏後續完者准其續行奏請歸本案開復等因臣查辦光緒五年奏銷時已將民賦錢糧南糧米石驢脚南折各項下未完一分以上員名開具簡明清單專案奏報在案兹據湖北布政使玉大經詳稱光緒五年分奏銷案内民賦錢糧項下原報經徵現任黃陂縣知縣瞿元燦未完二分一厘零銀三千五百四十兩三錢一厘兹據該縣全完記運銀二千一百四十兩六錢七厘内銀九百兩九錢一釐已於光緒六年秋撥册内未報部項下造報又銀一千二百三十九兩七錢六厘俟入於光緒七年春撥册内造報全完存留銀一百五十五兩八錢七分二厘全完驛站銀四百四十五兩四錢七分一厘均已入於光绪六年秋季册内未報部項下分晰彚數造報全完耗羨雏七百九十八兩三錢五分一厘俟入於光緒六年耗羨四柱册内造報共銀三千五百四十兩三錢一厘已符前册未完之數等情詳請奏咨免議前来臣覆核無異除咨明吏户部曁吏户科扣除免議外所有湖北省光緒五年奏銷案内未完一分以上奏後續完黃陂縣知縣瞿元燦職名理合會同湖廣總督臣李瀚章恭摺具陳伏乞皇太后皇上聖鑒勅部查照施行謹奏軍機大臣奉旨户部知道欽此○○慶裕片再粤西邉氛未靖腹地潯梧柳慶等府亦在清餘伏莾辦理善後需得諳習軍務之員備資差遣前經升任撫臣張樹聲查有記名總兵董履高在江蘇山東山西軍營從征克復蘇常等府剿平捻匪及陜西口外游匪何至記名總兵又有記名總兵萬自本由武童投効軍營先後隨同克復安徽國府城剿除化子間賊匪又克復江蘇蘇州府及宜荆溧陽嘉常等府縣肅清各股捻匪慶保記名總兵均屬嫻於軍旅遇事勇往飭調來粤派董履高接統潯防各營會同文員辦理善後派萬自本管帶省防新靖營聽候調遣張樹聲旋卽交缷未及具奏臣查萬自本到粤後會帶勇赴貴州桂平剿賊攻克垌心蒼茂等巢殄除悍匪著有功効董履高在潯州府清除伏莾辦理善後亦極得力現當用人之際相應仰懇天恩准將記名總兵董履高萬自本均留於廣西差遣委用俾臣藉資指臂之使出自逾格鴻慈謹會同兩廣總督臣張樹聲附片具奏伏乞聖鑒訓示謹奏軍機大臣奉旨着照所請兵部知道欽此○○杜瑞聮片再請升永昌府知府安平同知潘英章調省聽候部覆給咨引見所遺安平同知缺查有本任昆明縣知縣陸宗鄭品端守潔辦事慎勤堪以署理又署思茅同知事准補永北廳同知吳保輔應卽飭赴本任所遺思茅同知缺查有補用同知陳景湘年强才敏堪以署理又鎭雄州知州缺以嵩明州知州胡緒昌調署所遺嵩明州知州缺卽以鎭雄州知州彭培之對調署其彭培之未到任以前嵩明州印柔委本任楚雄縣知縣惠山暫行代理又恩安縣知縣榮昭撤省查看遺缺查有補用同知陳葆龢才識明練堪以委署又署甯洱縣知縣鄧發聲撤省遺缺查有本任知縣許維樑應卽飭令回任以重職守據藩臬兩司先後會詳前來除分檄飭遵外謹會同雲貴總督臣劉長佑附片具陳伏乞聖鑒謹奏軍機大臣奉旨知道了欽此○○溥楙等片再恭查陵寢遇有荼膳上人缺出例應奏補今泰陵内務府出有茶上人一缺奴才等公同揀選得領催耆年食錢糧二十年年四十三歳堪以充補理合附片奏聞伏乞聖鑒謹查軍機大臣奉旨知道了欽此 
[光緒七年二月十九日京報金錄]  
　　宫門抄○上諭六道錄前○御史萬奏考試教習擬請查照成案核實摺○黔撫岑奏請旌表片○廣西撫慶奏據情代陳片○又奏調補知縣摺○湘撫李奏調署知縣片○大臣溥等奏預領工程銀兩曁擇吉開工摺子○二月十九日刑部都察院大理寺廂藍旗值日無引見○薛允升前往東陖請訓○劻貝勒謝准其抵銷處分恩○英廷芬謝加級恩○惪銘假滿請安○克王棍公宜振各請假十日○召見軍機○○花翎道銜山西道監察御史臣萬培因跪奏爲考試官學漢教習日久弊生擬請查照成案於鄉會試洊卷内挑取以昭核實恭摺仰祈聖鑒事竊維京師八旂子弟各設官學選取舉貢分充教習原以培養人材兼資教育非爲舉貢多開倖進之門也風聞近科考試敎習有數卷字跡相同均邀錄取者有覆試文字間與首場不符者種種情形難保無槍冒頂替諸獘且傳補到學半係倩人充當官學旣視爲具文課程亦日形弛廢積習相沿殊屬不成事體推原其故向來例定考期於正科殿試後舉行是以各省士子皆得及時應試至近科禮部承辦殿試事竣後接辦優貢朝考間逢戍年兼辦拔貢朝考定例拔貢考試二次優貢考試一次試畢引見均以夏季爲期所以考試教習一項其勢不得不稍爲遲緩會試落第各省舉人候考教習遥無定期寒士旅食維艱以故留京者少迨禮部出示招考每以人數不敷迭展限期其正途貢生一項非值鄉試之年尤患人數稀少間或臨期推廣將各項貢監生一體收考否則人數愈少選取愈難各學額數有定在考官不能不照額取中致滋弊混有名無實若不設法變通力圖整頓將來流弊日甚未知伊於胡底溯查嘉慶十七年給事中甘家斌奏請照謄錄之例於鄉會試洊卷挑取教習當經禮部核准詳定章程在案行之今日尤屬因時制宜擬請旨飭下禮部查照嘉慶十 
 
 

Page 4

 
 
第四章 
七年所定章程復於鄉會試洊卷内挑取教習以杜弊端而收實効用副朝廷設學興賢至意臣愚昧之見是否有當伏乞皇太后皇上聖鑒謹奏奉旨已錄○○岑毓英片再查指分四川候補府經歴李芳係浙江山陰縣人自昔游幕來黔其妻李徐氏幼嫻内則秉性端貞戚黨稱賢不間光緒五年二月二十八日李芳在鎭遠府幕病故該氏痛不欲生誓以身殉因夫柩未葬暫扶柩回省於是月初八日將李芳葬時該氏伏地不起經該家屬再三勸解扶回而相從地下之志百折不回竟於是夜在家解帶自縊據該氏同鄉官都匀府知府樊葆書 
出具甘結移由貴陽府知府汪元慶詳經布政使林肇元呈請具奏前來臣查已故四川候補府經歴李芳之妻徐氏於夫故後舍生就養視死如歸洵屬節烈可風覆核與光緒二年兩江督臣沈葆楨具奏兩淮鹽知事鍾坦之妻金氏夫亡殉節旌表之案相符合無仰懇天恩俯准旌揚以彰節烈除册結咨部查核外謹會同督臣劉長佑附片具陳伏乞聖鑒訓示謹奏軍機大臣奉旨着准其旌表禮部知道欽此 
○○慶裕片再奴才接准提臣馮子材咨稱該提臣於同治十一年在鎭江辦理軍務據選用從九品林椿榮禀稱身父藍翎江西補用通判林昌鋐係順天府涿州人祖籍福建上杭縣由都察院期滿書吏考取未入流加捐指省安徽改發江西試用於咸豐三年奏委江西恊理粮臺事務支放鎭江兵米經前大臣向榮奏保藍翎八年十一月捐升通判仍歸江西補用奉派金陵隨營騐傷十年閏三月二十九日在丹陽西門外遇賊陣亡當有家丁况成在旁目擊因輾轉繞道得信稽遲禀由營務處轉呈請卹當經該提臣附片陳請嗣承兵部咨開同治二年三月十七日奉旨林昌鋐着交部照例議卹欽此是年八月復承准兵部咨開本部請將照例議卹之江西藍翎補用通判林昌鋐照千總例給卹銀一百五十兩文職應得襲廕由吏部辦理同治二年七月十六日奏本日奉旨依議欽此欽遵在案惟日久尙未承准吏部議襲之文兹據該故員家屬具呈前來相應咨請代奏懇恩等因據此奴才伏查馮子材咨會前情係爲矜卹死事起見自應據情代陳理合附片奏懇天恩勅下吏部議卹以尉忠魂謹奏軍機大臣奉旨吏部議奏欽此○○廣西巡撫臣慶裕跪奏爲省會首邑要缺需員懇恩俯准揀員調補以裨地方恭摺仰祈聖鑒事竊照臨桂縣知縣何昭然奉文准其升補鬰林直隸州知州坐於光緒六年六月二十一日行文按照限减半計算扣至本年八月十一日接到部文應歸八月三十日截缺所遺臨桂縣知縣員缺係省會首邑冲煩難兼三要缺五方雜處政務殷煩時有發審案件整飭清厘尤　緊要非精明幹練之員不足以資治理查定例應調缺出俱令於現任人員内揀選調補又調補州縣以上官員必歴俸三年以上方准揀選題淍又奏定章程内開首府首縣缺出應令該督撫於通省正途人員内揀選調補如寳無合例堪調或人地不宜始准詳細聲明以各項出身人員内揀選調補又定例員缺緊要人地實在相需而所保人員與例稍有未符亦必將該員不令例之處詳細聲明專摺具奏請旨各等因今臨桂縣知縣員缺臣督同藩臬兩司於通省現任知縣内逐加遴選非現居要缺卽人地未宜查有調補天保縣知縣張秉銓年三十七縣福建侯官縣與人應同治十年辛未科會試中式進士引見奉旨以知縣卽用欽此簽掣廣西十一年五月初九日到省題補昭平縣知縣奉部覆准十二年七月在廣西黔捐局報捐同知升銜飭赴本任同治十二年十月初三日到任調署靈川縣知縣嗣復調補天保縣知縣於光緒四年奉部覆准調署宣化縣知縣四年二月初九日到任六年八月二十一日缷事回省前因援剿越南克平叵憝及剿捕武宣南甯等處謀應闗外逆匪案内在事出力蒙前升任撫臣張樹聲保奏光緒六年三月初九日奉旨天保縣知縣張秉銓着以直隸州知州在任前先補用欽此該員才具開展辦事勤能以之調補臨桂縣知縣員缺係屬人地相宜惟調補天保縣尙未到任且以苗疆調煩與例稍有未符但人地實在相需且該員前在昭平縣任内歴俸已滿三年其歴署靈川宣化等縣勤能卓著民情極爲愛戴辦理裕如著調補臨桂縣首邑洵足以資得力例得專摺奏請據潘司范梁臬司崧駿會詳前來相應仰懇天恩俯念省會首縣員缺緊要准以天保縣知縣張秉銓調補臨桂縣知縣庶首劇要區可收得人之効如蒙俞允該員係現任知縣請調知縣銜缺相當毋庸送部引見至所遺天保縣知縣員缺係苗疆題調五年俸滿在任候升之缺俟奉准部覆再行遴員調補該員奉行叅罰另行造册咨部此外並無降罰住俸停升之案亦無口經咨叅未奉部覆事件合併陳明謹會同兩廣總督臣張樹聲恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○李明墀片再耒陽縣知縣李師濓歸於計與叅劾所遺　務應行委員接署查有鄠縣知縣蔣恩澍穏縗安詳堪以調署據藩臬兩司會詳前來除批飭遵照外理合會同湖廣總督臣李瀚章循例附片具陳伏乞聖鑒謹奏軍機大臣奉旨知道了欽此○○奴才溥楙　燦紹祺跪　奏爲預領添建抱厦工程銀兩曁選擇開工吉期恭摺奉祈聖鑒事竊奴才等前因昌西陵陳配殿内供奉補牌應設供品等項地勢不敷擬照成案於殿前添建抱厦三問接搭月臺一座請飭工部核議奏請派員承修經工部議以此項工程可否遵照慕東陵成案卽飭該管大臣等敬謹辦理毋庸另行派員承修之處恭候欽定於光緒六年十二月二十五日具奏奉旨依議欽　欽遵行知前來資工部原奏内稱此項工料錢糧應俟工竣據實造册報部核銷由臣部行文户部給發現當錢糧支絀之際應將舊存之件稍加添補以期合式無膺另爲置辦且昌西陵隆恩殿工程巳據欽天監選擇得明年正月十九日開工爲期切近若再購料選材則此二十日中恐亦無從速辦等語奴才等遵查慕東陵東配殿昌西陵東配殿面闊尺丈　小藍存木料不敷應用前曾奏明在案今准議令稍爲　補當飭逐加丈量除柁柱椽木曁磚石各料共斟用者遵照使用外至檩　楅扇等件凡有碍於面闊者均難遷就擬請仍換新料以期合式所需顔料杉木架木應行取用之項奴才等飭令該管司員照案就近採辦以免延悮其木植磚瓦灰斤雜料　脚曁匠夫工價擬先行預領銀二千兩工竣造册報部核銷所有辦買各料巿價與例價懸殊應請援照同治六　十一年光緒四年歴次添建抱厦成案籲懇天恩飭部仍按力成實銀發給庶幾工料　實速於　事伏候　命下奴才等派員赴部支領再現在天時尙寒碍難工作奴才等前奏　於　融興修清明大祭以前工竣應請　飭下欽天監於二月初旬選擇開工吉期知照奴才衙門以憑遵辦爲此恭摺具奏伏乞　皇太后　皇上聖鑒訓示謹奏奉　旨巳錄 
[江督轅門抄]  
　　三月初一日同知聶　琨謝委姜　釐捐差○初二日揚州府何金壽貴池縣楊囘福監掣同知寳鈞上海稽查新闗繙繹候選同知楊兆鋆均到見候補道楊儒禀知接軍械所差知府羅章銷軍械所差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
