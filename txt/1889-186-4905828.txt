# 1889 - 186 - 4905828

 

Page 1

 
 
[石印士禮居藏書題跋記出書] [  點石齋告白]  
　　吳縣黄氏蕘圃先生好藏書尤好宋元本每得一種必反覆校讐就字句之異同以究音義之得失而因卽題爲跋語以明板本之所自出後其書屢易主而先生之精心果力且與之遷流飄伯而無以見於世今吳絲潘尚書攄懷書之蓄念發思古之幽情網羅遺墨得若千條分經史子集爲六　刻於京師之滂喜齋本齋見而愛之精繕宋字校勘無訛付之石印以公同好分裝兩本碼洋一元六角又胡曾二公要略一本洋二角洪經略奏　筆記一本洋三角本埠在南北申昌及抛球塲分局外埠向各分莊就近購取此佈 
[精印三層本佩文韻府准六月初一日出書告白] [  點石主人啓]  
　　是書縮印三層本向爲本齋所特創當時頗有以式不雅觀者爲言然而購者紛如爭先恐後可見插架累累宜居不宜行船唇馬腹之提　終以　便者爲可貴今本齋率由舊章仍印三層本取原書整頁發裱不經割裂何從舛誤而又加意校讐加工精印每頁領行字無論多少書縫中備載無遺檢之卽得分本從薄書腦從寛分裝廿四本分四套定碼洋廿元准六月初一日出書如欲躉購格外從廉想海内文人需用此書者必以先覩爲快也特此佈聞伏惟雅鑒 
[石印四書古註羣義彚解出書啓] [  點石齋主人啓]  
　　是書計九種一皇侃論語義疏一李文員公大學古本說中厲章叚中庸餘論一毛次可四書改錯一劉楚楨論語止義一焦里堂孟子正義一宋諭山論語札記孟子札記盖皆博考羣言陶明古義於章句註疏說文之學融曾賞通精當不易較之尋常味根錄備旨合講諸書尤覺原原本本　　詳明習舉業者果能家置一編臨文時自必别有慧心獨具隻眼惟是書見於叢書者多向無單行本可購兹特以冡藏九種彚爲一册精　重抄　點仍舊託點石齋石印字跡固然明顯校對亦復精詳每部裝釘十六本外加　木夾板二副現已成書從廉售價每部洋八元舊處向上海北甲　點石齋帳房外埠京都琉璃廠本局粤省雙門底本避漢口黄陂銜本局閩省皷樓前本局湘省府正街本局均可購取此佈 
[三論發堂擇配之善]  
倉山舊主之言曰噫吾終不能不頌發堂擇配之痒我卽終不得不疑發堂助賑之失該婦女輩本以價賣而失身或由翁姑或中父母或由丈夫或由親屬或由他人拐賣或由匪徒誘賣一旣犯案到官更有爲官訪察照例飭交官媒變價價有例定不過數金仁人君子以爲彼等旣因一賣而失身何忍再賣以終辱於是矯其失而爲擇配之舉非爲人惜此區區數金也其中眞寓夫無竊之恩義也堂中司事積久弊出因緣爲奸當其在堂之時關防絶不嚴密出入亦不稽查門前肩挑販賣食物之人與堂中婦女無不熟識傳消遞息如何能免賒欠惜貸勢所必然或有靈妙之人帳房亦可支借此等弊端一出故出堂時實不能不無所需因之索費之私啓矣始索猶廉不過實欠之欵繼索漸大遂寓侵漁之心當擇配之有人乃堅徵其輸納預防後患必勒親書謂自願捐欵若干以助善堂經費持此捐條前往衙門請示自蒙嘉許謂能善募捐資方自幸該堂之善基可以如磐石之安苞棨之固該堂之善欵又何難取之不竭用之不窮及醜聲之四播合衆口如一詞有心人因又起而矯之不咎旣往故示寛容明定章程取資助賑此令一出苟遇眞正善董必不奉教當以善堂爲行善之地祗能擇配不能變價爲詞上復官長别籌善策乃爲至理官長顧名思義夫亦何能强之不出乎此實緣自慚前失方幸藉此可以遮盖取資之過而大錯鑄成遂不待罄五大洲之鐵矣說者曰變價明賑爲近今莫大之善舉何以謂之爲錯則答之曰請設一譬喻於此今有人焉親病危篤百藥不效聞人言割股奉親可冀萬一而又自愛其身不肯下手乃謀諸無賴輕生者割其一臠羹而進諸病親此事可以請旌於朝稱爲孝子乎臼不能也旣是割他人之股不得爲孝子然則賣他人之妻之女之身雖曰助賑乃可以謂之仁人乎更何堪稱爲善堂中之舉動乎必也該堂董自捐之錢傾其産業貨其家具以創賑捐無論多至百二十元八十元卽少至四十元均可傳爲異事播爲美談風動他方是則是效將舉天下之人莫不嘆爲是眞善舉是眞仁術倘據此情以請奬必獲莫大之榮褒然而其事决不能行也大地間亦决無是事也於已身之産業家具猶且不能行於他人之妻妾媳女則毅然行之當局者至此其亦悟創是議者之大不合乎天理人情耶獨不觀夫往古之事乎楚令尹子文毁家紓難所毁之家乃子文之家非他人之家也如係他人之家而子文毁之則是刦盜也魯子敬指囷相贈所指之囷乃于敬之囷非他人之囷也如係他人之囷而子敬贈人則是攘奪也范純仁麥舟濟困所濟之麥乃范氏之麥非他人之麥也如係他人之麥而純仁以之濟人則是監盜也今以助賑之美事何以不效令尹子文魯子敬范純仁之慷慨而乃獨學微生高之不直乎抑又有說焉微生高爲或來乞醯一時無措故暫爲此不直之事今兹山東遼陽飢民雖多並不向該善堂乞施則又何必汲汲皇皇爲此不直之事是不但爲子文子敬純仁之罪人且不免爲微生所竊笑况因此而擇配之善舉遂不可復覩於聖明之世夫不亦深堪扼腕也耶總而言之人非聖賢孰能無過董旣有弊官應究之而况乎爲此等重大之事乎不究其弊而其弊伊於胡底不救其失是之謂逢君之惡且虞行之旣久變本加厲謂之何哉或曰此事之不合固矣然君旣無官守又無言責何必嘵嘵不休徒討人厭耶則曉之曰余烏紗雖葉諸腦後而骨鯁苦阻於㗋中當此炎熱酷暑一爲傾倒出之發作一身大汗諸病余消詎不大快曰彼等不以君言爲藥石君反以縱談此事爲藥餌亦可謂善養其身者矣如覺發洩之未盡且請更觀夫四論 
[營口叢談]  
　　前報紀牛庄廣寗兩處復有水災云云近日各處晴雨得宜麥收可慶惟聞之老農曰大河水味極淡恐再有泛濫之虞也○市中黄豆每石只售銀三兩二錢油餅亦日漸貶價現屆上海火餅汎時大沽芝罘兩船均滿載南下說者謂南方油豆餅三項從此當逐漸從廉矣○日前沙船帮中人帶有大麥及米數十石米及三日悉數售完以北斗計之每斗只需東錢三吊四百文較秫米價僅十之六七云 
[鷺島晴波]  
　　厦門四色牌賭局屢經宮憲示禁而若輩仍不悛改或在紳士宅中或在洋行帳房内聚賭抽頭招妓陪侍甚　婦女僧人同桌共賭傷風敗俗莫此爲甚有名烏面獸者向隸軍籍其弟瑞仔者倚兄之勢公然設局不料日前被本汛某弁闖入見有城隍廟僧人及年輕婦女共賭當卽拘獲送往中府飭發右營守備訊辦梁守戎將爲首者杖責僧人笞臀一千甲乙等各責三五百一時賭棍均爲歛跡洋行街一帶夜間彈唱之聲亦已停止矣○近來有一種匪類專拐幼孩山洋月前五畸九間厝某姓家有一幼孩在床酣睡被賊和洋毡抱去本月初五日上燈後某姓二小 
 
 

Page 2

 
 
孩一僅五歲一已十二歲在門外頑耍忽有匪棍三人寗將二孩之口用棉花塞緊以布袋套其頭面正擬掃　而逸幸隣佑有人開門見而呼救匪人見勢不佳卽將孩抛下如飛逸去地非僻靜時非深夜而匪黨敢如此横行保赤者尚其加之意哉○初七日係美國立國之期海中兵商各輪鼓浪嶼各國領事署均扯彩旗以誌慶賀○近日天氣異常炎熱寒暑針升至九十五度初五六七等日午刻升至九十七八度鄉民在路行走竟有發痧倒斃者炎威洵可畏哉○和義北郊號夥林郁被英國龍華夾板船二副美國人用木棍毆穿太陽穴身死一案經英國按察司到厦會同美國領事西醫生及中西官商在英領事署訊供美國人供認不諱華人之意謂此案必須秉公辦理按律定擬想不免與西官再三辦論矣○茶棧售茶議價均由經手馬尖主持棧主之生理皆繫乎馬尖之手淡水某茶棧爲某富紳所開設本年雇用某甲來厦駐棧充當馬尖在各洋行經售茶件本年各西商認眞揀選剔除茶末某茶棧運厦之上中兩等茶千數百件尚未出售甲恐積壓成本暗虧利息有負棧東委任忽於初二日將上等茶數字减價售與旗昌洋行又將中等茶數十字全數折價售出每担虧本六七元上等茶每担虧本二十餘元闔厦茶棧一聞甲擅自減價不顧成本無不吃驚電致淡水急止採辦盖恐各西商均照某甲售價向各棧購買則於大局有碍矣○南太武山在東門之南山本多虎西人常往太武一帶游獵初一日協隆洋行西人與水陸行西人又在該處得虎兩頭裝載還厦西人只取其皮所有肉骨賞給帶路鄉人及隨侍人等云○道憲關心民膜飭保甲委員督同各叚董淸理街道溝渠蓋以入春以來霪雨不時未見三日晴遂致遷延至今尚未一律開辦本月初天始晴爽然又炎熱異常各街堆精污穢其臭難聞入秋後恐難免疫症是在司其事者認眞辦理勿負上憲委任耳○厦島食米向由臺灣南洋各埠運來其後臺米不到厦門大半由上海安南各處載來近則上海安南等處載米到厦甚少遂致米價日漲居是鄉者大有珠米桂薪之歎矣 
[紅橋月色]  
　　揚州萬福橋無端坍塌行人皆須臨流喚渡初七日傍晚某甲因有急事過河舟子以天晚浪急不肯開行某促之再三始行解纜詎未及中流舟竟傾覆幸舟子素諳水性得慶更生說者謂是處橋梁爲南北往來要道不知何日得復舊觀也○本月初三日下午風雨交加雷聲殷殷電光一閃霹靂隨之振撼牕櫺岌岌欲墮舊城牌坊巷某姓家廳上椽柱被謝仙火所焚意者必雙心木也同時玉井某茶社一媪正在執炊忽見梁上一道紅光媪以爲雷神之擊驚駭而踣經人扶起則並未遭豐隆之錐然已受驚不淺矣據媪云當踣地時瞥見一黑球由上而下似乎從已頂上飛過然他人固未之見惟屋瓦擊碎數片洞穿一孔云○大雨連朝異常炎熱所有房屋往往被雨沖坍夜分人在黑甜鄉不遑躱避而受傷者記不勝紀初五夜三元宮南首某姓媪及瓊花觀東一挑磚男子均被磕受傷甚重不識能無性命憂否至市廛中低窪之處水皆没踝矣經此皆須雇人背負而過東關及缺口城外水已平岸河流湍激異常各項小本營生者莫不仰屋興嗟亟盼天公放霽云 
[邦江官報]  
　　六月初六日江西項都戎世雄解餉來揚初七日陳分轉宗旭解南京餉起程任分轉文瀾委緝海屬船私韓鹺尹汝綜委赴大伊山卡初八日方鹺尹秉鈞委辦李家橋緝私差 
[賭負吞烟]  
　　九江大英醫院細崽呂某年約二十左右在該醫院服役多年稍有蓄積今年被花骨頭所害屢賭屢負某夜登塲再接再厲以數十金爲孤注以爲此次若贏可歸前本不期五木無靈全軍盡覆呂遂萌短見吞服阿芙蓉膏畢命亦云慘矣 
[冶游龜鑑]  
　　潯城有某甲年逾而立好作狹邪遊凡潯城内外流妓土娼稍有姿色者靡不染指焉紅豆抛來慣作憐香之客黄金揮盡贏將薄倖之名而甲意尚未足　龜廠地言有某少婦作半開門生涯風姿姣好顧影自憐遠近推爲尤物甲垂涎已久屢倩靑鳥冀訂良緣婦知甲係色中餓鬼故意刁難甲迫不及待親書二百兩銀票爲贈婦始首肯由是夜合花開同心帶綰綢繆臻至如魚得水似漆投賿及票期將近甲忽逃匿不與婦見面婦乃淡裝濃抺持票四處找尋某日在大關前遇甲婦一手扭住不肯釋放謂今日照數兌二百兩始肯十休否則妾命與君命同畢於江心矣甲窘甚經多人排解交出一百兩了此嫖帳婦尚厲駡不休當時見者咸謂此乃嫖客下梢可爲冶遊者作前車之鑒 
[之江夏汛]  
　　潘大宗師由衢州發牌到杭州府屬飭於本月十九日取齊約二十日二十一日按臨開考是以仁和定於十五日錢塘定於十六日塡册前報初十取齊之信係傳聞之訛也○調補杭州府李太守已於本月初五日到杭日内卽當接印視事而署府郭太守委辦己丑恩科浙江文闈監試事宜按郭太守曾於丙子科奉委内簾監試擬作一篇爲士林所傳誦文采風流超出俗吏萬萬矣○前月艮山門外東鄉白澤廟出有搶刼新絲之案某汛弁素善捕盜杭人均呼爲長脚阿二婦孺咸知其名某以刼絲案逐日在外訪緝前日至菜市橋某茶店見有兩人默坐啜茗茶桌上放有藍布長包袱一個形跡可疑某窺察已久直前取其布包曰爾賣痧藥我當開看言未畢而包已開兩人卽往外奔逃而某之手下人早在門前將兩人獲住視布包内乃三響手槍四桿短刀六把帶回盤詰據稱同黨共十四人有八人赴紹郡做生意預約我等六人於本月初旬至杭接護尚未接着今已被獲其餘四人在船中船泊無定處云云某汛弁現止四處訪緝是船下落未知卽能就獲否 
[死而復蘇]  
　　京中訪事人云東四牌樓石大人胡同居人林某係睿王府三等護衛上月睿邸派往永平府灤州等處催取上忙地租林乘車而往抵灤州東笨城卽於旅店内患病延醫無效未及三日竟至不起店主與林熟識遂偕車夫置備衣衾棺木車夫謂林旣暴卒只可停屍於床不必棺殮待星夜進京偕其子來再行商議可也店主亦以爲然車夫遂乘騾兼程入京偕林子連夜抵店維時已閱六日矣林子見屍大痛店主等力勸節哀轉瞬屍微呻吟衆懼避出須臾屍聲言欲飲水衆皆以爲尸變不之予林子無奈向前林見子卽調何來子請少緩再言卽飲以白糖水林飲下欲起坐子扶之坐又欲食以薄麵湯進盡半盌衆始知其死而復生至晚言語如常病亦頓去惟兩腿弗克動轉但能坐臥而已伊子喜出望外除延醫調治外卽以佳音寄慰祖母云此係林母所言誠非無稽讕語也 
[海東觀日]  
　　日本皇子嘉仁親王宮依皇室典範第十五十六二條於本年八月册立屆時應行諸典禮着各親王各大黄集議○日皇作百僚會議汰濫費以垂永久說者謂財政關係重大各大臣殊難措詞也○上月十七號日本筑前遠賀郡若松灣陡發暴風走石飛沙勢甚猛烈灣中沉没川船十八九艘溺死人數未詳○上月二十號忽有一砲彈墮東京高輪町客棧主風間方家轟然一聲碎鐵打入灑掃傭人之足踝並横穿腹内五六處嗣經醫帥取出三塊逾時因傷而殞警察署聞信卽拘風間夫婦訊問援不知其究竟同日午後高輪北町仁兵衛方客店中亦一礮彈墮地而裂擊傷庽客杉浦金太郎越三點鐘而死事後經警察官嚴密稽查知彈係該客店寄寓之茨城縣人諏訪賢助所造翌日在群馬縣前橋將諏訪　獲解送東京輕罪裁判所究辦○上月七號爲始朝鮮釜山港准日本人運入米榖海關豁免稅銀駐紥是處之日本領事室田君當卽傳示本國民人○大坂商船會社在飽浦三菱定造汽船三號應用鏘鐵材料悉從英國購來 
[江西鄉試簾單]  
　　進賢知縣祁友觀峽江知縣陳鶴淸簾溪知縣王顯揚貴溪知縣朱彭年會昌知縣徐鳴皋新淦知縣紀昶湖口知縣徐允升靖安知縣梅雨田新城知縣王志勳安仁知縣鄭成章大庾知縣湯鼎烜分宜知縣丁毓琨廣昌知縣劉大煃卽用知縣李應奎黄嘉爾劉太和許文泳鄭仰處任佑觀劉憲仁史誠王源翰孔憲疇黄錕鄭由熙李相沈維楨何應逹張瀛張鑌彭瑞麔鄭仲和 
[命案兩志]  
　　福州南臺下渡蔡家祠門前居民某甲年纔弱冠無惡不爲素與蒲包廠土棍爲儔結隊成羣恣意騷擾上月二十八日偶因晾晒衣服與比隣某姓女紛爭甲旣效劉四駡人女亦申申作女嬃之詈以致互相毆擊女花嬌玉軟何堪與赳赳者角雌雄以致身受重傷未 
 
 

Page 3

 
 
逾時而香鎻玉殞次日經其父母投報閩縣祁大令親臨相騐委係被毆致命及拘甲則已遠颺矣乃將甲父拿案着交按律懲辦○出閩垣北關四十里許某鄉有某甲者因姦被毆致命經尸屬赴縣禀報侯官縣卽倩帮審委員某君乘輿赴騐諺云姦近殺斯言洵不誣也 
[皖上新聞]  
　　安慶信云邇來紅日當空炎熇特甚寒暑表升至九十二度居民多似吳牛見月氣喘難舒安得有王思遠能令霜生滿背乎○本年早禾極茂日内當可登塲是以米價極廉上熟者每石祗值洋銀兩元左右中熟者一元數角而已黄豆每石一元三角采油每百斤六千八百文菜蔬亦爛賤如泥○近有揚州人之賣解者男女七八人相率而至省會每至虞淵日落廣陌風來則結伴就御碑亭畔絙以巨索一小女子簪花掠鬂向索上行走如飛或疾或徐或進或退輕若蜻蜓點水瞥于俊鶻捎雲好事者結羣往觀日可獲靑蚨二三千翼 
[安慶官塲紀事]  
　　委辦軍械所祺子厚太守麟交缷蕪湖洋務局事務後於初七日乘輪舟抵省赴各大憲各請安并禀知接辦軍械所事務至前辦軍械所之劉葆生則駕卽於是日辭赴鳩江接　洋務局云○統領安慶練軍馬步各營安廬道丁潛生觀察示期初九日親赴大校塲祭旂是日寅刻觀察乘輿出東門至五里廟大校塲陳設供饌循例叩祭大纛砲聲隆隆聞於遠近祭畢升座點名每營犒賞猪二頭米酒二罎 
[淮南雜志]  
　　清江友人來信云運河水勢又漲數尺波浮鴨緑幾於拍岸平堤矣○浦上苦旱多時至近日而大雨時行無異盆傾玉女麥價因之每石加錢二百文當雨至時城中房屋往在壁倒墻坍城外草房更無論已○文士之喜拈柔翰者就南火星廟結書畫社取潤甚廉得則悉數充賑誠善舉也亦創舉也○邑尊因遊方僧往來廛市惡化錢文特飭僧會司嚴加管東僧會司設詞推諉邑尊痛加申斥仍諭以勤愼從公○淮揚鎭標宿遷營遊擊因病出缺鎭憲委正任宿遷營遊擊舒遊戎永勝署理○大雨之後運河兩岸間有被水冲坍者稍晴近處居人輙以畚鍤修治某甲在土中刨出一物磁質而色白形似盤而稜角三出或云以之種水仙栽菖蒲當亦風雅事也其人遂什襲而珍藏之 
[譯東報紀泰西事]  
　　六月十九日倫郭來電云法提督枯蘭雌向政府請給六千萬佛郎爲新造鐵甲艦之費○蘇彝士河公司核計利銀凈得三千六百萬佛郎○日本棲川威仁親王於上月五號謁見俄皇及后呈遞國書俄帝錫以勳章越三日又特張盛宴爲親王洗塵並召前田侯爵齋藤桃太郎等作陪旋辭别俄皇赴嗹馬瑞典各國○六月十四號駐俄日本欽差署傳電東京外務省云俄皇之弟哈埃烏耶魯娶希臘公主名埃立感商讀蘭擇於本月十六號在聖彼德羅堡舉行婚禮云○又二十二號傳電云近日俄皇命駕至丁抺國之感之魯地方約德皇相會冠裳玉帛邦誼共敦亦歐洲和平之瑞也 
[失物待緝]  
　　新任天津道憲由温州夾滬於前晚搭高陞輪船赴津其行李經從人舁至船上及道憲到船見箱子已被撬開失去物件約值洋一千元當報捕房　緝高陞船已於黎明時開行未知此案卽能破獲否也 
[會騐死屍]  
　　英捕房七十八號印捕巡至中途見任裕順貧病倒臥路隅遂雇車送至英公廨蔡太守飭發棲流公所留養任崇明八年十九歲在滬當小工無事拉車以餬其口不知下體忽患毒症潰爛不堪公所醫生醫治罔效漸見沈重一息如絲遂乘無人時用二尺餘之繩縊諸公所門旁雙膝跪檻上而死及所中司事知之禀明太守函請上海縣裴邑尊親臨相騐地保亦投縣禀報前日下午邑尊帶同仵作書役人等先至公廨拜會太守隨同莅公所接見葦事瞿君詢明任自縊之由隨飭仵騐明確因患病困苦以致雉經因命所中備副號棺木爲之成殮標記發壇召認又諭地保查明任於滬上有無親屬及與之相識者禀報候核復將隨從書役仵作輿夫軍徤工飯錢當塲減半發給然後與太守分道返署云 
[上海縣署瑣案]  
　　朱洪洲申爾齋冒充織布局工頭在外招摇誑人財物事發逮案裴邑尊嚴加訊鞫朱稱向在某洋行生理申妻來說伊夫充織布局工頭然小的並未入股申供朱糾合小的爲織布局工頭小的隨交伊洋銀二十元伊將小票二十張交與小的已售出六張收得洋銀十八元邑尊飭笞責枷號頭門示衆○郭弘逹周行邦新舊兩地保拖欠年租經裴邑尊押令措繳次日繳淸邑尊諭令出外將往來私帳自行料理○龍華汎移送竊犯請懲裴邑尊升堂訊鞫同供金山人益苦無聊是以糾同行竊孫家花布邑尊着各笞責收入自新所 
[英界公堂瑣案]  
　　一百六十一號華捕禀稱昨見周阿祥駕車之馬身有傷痕仍叱令奔走干炎天毒日之中勢將斃倒因之送請罰鍰周供小的在法界義昌茂銅錫號主處當馬夫馬由主人自備並非貰自行中蔡太守飭將周交差看管一面飭包探顧阿六前往義昌茂問明馬車是否自備覆候核辦○西捕禀稱昨見王瑞生所駕鋼絲輪馬車恣行飛駛告以緩緩而行王竟不依是以拘案請罰麥捕頭稱鋼絲輪車行駛無聲設或飛奔最易肇禍事經三道頭西捕所見曾向行中告知不料其依舊飛馳實係不遵規矩王供小的在昇大馬房當馬夫此輛馬車有某洋行欲買因之駕駛以觀靈捷與否蔡太守判罰洋銀五元撥充醫院經費○沈十金訴稱翁阿福在小的門前便溺向之喝阻非但不依反擊傷小的左眼角因之報捕拘案叩請騐傷翁供他人因小便被沈所阻與之口角小的見而解勸並不行兇蔡太守判管押十四天飭沈自行醫療視十四天内能否告痊再行核奪○三百二十五號華捕禀稱嚴阿龍在街裝配馬車有犯定章拘案請罰嚴供小的向在屋内裝車邇因天氣炎熇改在門口自知不合叩乞施恩蔡太守判罰洋銀二元撥充西醫院經費○二百十八號華域禀稱范阿春傾棄沙坭有碍行路是以拘案請罰范供小的係坭頭張德和所雇工人沙坭由張囑堆在此蔡太守飭包探帶范前往查明如果由張指使當卽傳張候示 
[法界捕房瑣案]  
　　昨報紀啓昌洋行黄某送子金水請懲一案兹悉黄實谷桂林係啓昌行主昨晨葛同轉臨捕房先提金水至案問爾病體若何答稱據醫生云並無大碍每日診視一次可矣問冒取貨物之事究竟何人所爲答稱實係朱梅豐起意其黨有趙家福耿百生王瑞林王利生等人一日小的遇諸茶肆中見其衣服麗都與之言又甚和易致小的被其煽惑由朱私刻圖記商定冒名取物計被取去景福銀樓銀練小鎖等件老介福綢縀若干至利興之物則係小的於去年六月取去現曾由閬仙茶園丁次山及南誠信設灘人說起知朱等已逃往姑蘇卽南誠信失去皮箱亦係朱同黨所竊同轉謂爾年紀尚輕不思習上答稱自知不肖尚乞從寛同轉着跪在一邊俟發落各案畢責手心一百下仍還押所○睦和里蔣姓失夫金環一案前曾兩紀報端昨日蔣遣家丁投案備質傭婦顧周氏供稱小婦人傭蔣宅僅止一天並未竊物同轉謂聞爾曾出門二次有否答稱有然金環確未竊取同轉再四盤詰該婦堅不承招同轉怒喝令掌頰二十下仍無實供又責二十下該婦執定未竊隨又責二十下該婦形同木偶並無口供荐保人王陸氏及該婦之姑滕氏投案訴稱曾向盤詰並無眞贓同轉飭將該婦還押着王陸氏顧滕氏仕外探聽實情來案禀覆○昨報紀東洋車夫秦福元持洋傘及紗接衫質錢包探見其形跡可疑拘送公堂訊究秦稱主人囑小的持物質錢葛同轉着押候查明再訊昨日馬公館遣關差姚福持函投案聲稱確係馬少爺囑其質錢請將人贓帶回同轉允之○大昌洋人控朱禮尹何仁福力保陳光興爲夥被欠銀兩脫逃一案昨日包探將舉荐之張桂林傳案備質張稱光興雖由小的所薦然銀錢確未擔保如大老爺不信請傳洋人質對可也朱何互相推諉旋有費金生遞禀保朱出外料理同轉着張朱何三人將陳所欠洋鈒一百三十四元均匀賠出限半月内繳呈本分府當格外從寛囑該洋人或對折或六折歸償○竊賊張文生前由葛同轉訊鞫情由勒交同黨　貴昨日飭提　案問何不將李交案答稱李又名忠生本在儀和棧接客現在不知何往同轉飭笞責一百板限三日内將李交案　十嚴比○前　吳阿五控妻舅陳長庚陳彩濤串同妻子陳氏與 
 
 

Page 4

 
 
奸夫包瑞洪播逃一案葛同轉判將陳氏發往善堂昨日吳投捕房禀稱妻在堂中現將擇配大老爺若不　辦小的實在怨氣難伸情願貼補飯資二年可否求函致善堂暫停擇配同轉着明白具詞以便核辦 
[發落瑣案]  
　　葛同轉訊鞫各案畢飭提欠錢滋事之趙才寳詰問趙稱小的曾欠粥錢三百十四文還過二百文尚欠一百十四文伊欲褫取短衫以致互相毆擊同轉飭掌頰一百下釋之使出○王漢壽在宜昌輪船竊取洋肥皂八塊由捕拘押同轉着掌頰四十下當堂開釋○福建人劉湖來行竊蘇木由包探拘獲同轉飭笞責二百板枷號一月示衆 
[上海四馬路陳春記内協助奉賑公所接到楊殿臣先生致阮君星階五月廿八日來函]  
　　星階仁兄大人閣下前月行旌遄返聞過遼陽適弟作晉省之役未得把晤今猶悵然近維潭第迎羊至以爲頌弟稍効奔走之勞於大局恐無裨益言之愧甚五月初二日在遼接奉手教并冬賑所餘銀兩數目單歸弟春撫報銷敬如拜領理當遵行弗念聞　劃牛盖粥廠兩項印收已寄南中矣此事統俟弟將各處經手造報附入之可耳所以遲遲未復者實因事多栗六望勿見責遼賑直於五月廿日了手弟廿五日回營擬明日去盖查放此閻民情至苦後顧茫茫賑無已時亟思接濟二賑庶可登斯民於袵席不然則民困難蘇救人不澈深爲焦灼之至手肅敬復並請善安弟楊培頓首 
[惠助痧藥]  
　　謹啓者現因天氣酷暑赤日當空牖户貧民扛車謀生牛肩馬足奔走於炎陽之下蝸居蝟縮睡臥於腥臭之間穢氣薰蒸易致痧疫一時驟發頃刻猝斃是以敝堂䖍合萬應靈丹純陽正氣丸施送以備急救因敝堂施醫給藥每期八百餘號求暑藥者踵門如市脩合尤繁竊恐不及適蒙培心堂羅大善士助來痧氣丸三千二百瓶韋文圃大善士助痧氣丸一千瓶善昌號助痧氣丸紅靈丹五百瓶李善士助痧氣丸一百四十瓶以資接濟仰瞻婆心濟世利物利人一服能救一命其功德何可勝言哉謹登報牘藉申謝悃　上海六馬路仁濟善堂董事施善昌等謹啓 
[史學綱領叙]  
　　昔陳眉公先生有言史者天地間一大帳簿也史官是寫帳簿的人儒生是算帳簿的人寫得明白算得明白而天下國家之事瞭若指掌矣由是觀之史學之重其猶經學乎大凡爲父兄者教其子弟俟句讀初畢卽命之作文其於天地間大帳簿置勿深考往往識見不廣智慧不開幸而成不過一腐儒不幸而不成未有不以書愚終其身者嗚呼毋乃自棄其子弟哉史學綱領一書先逹迥瀾先生憫史編之繁衍恐後學之難稽爲之約而又約至於極約而後快焉俾初學便於省覽易於竟業捷於記憶不致遺忘庶於大帳簿粗曉節目而其細微曲折漸次推詳然後擴之綱目念二史通鑑以究其人其事之始終水末得失是非烏有斷之於心而算之不明哉及夫言　行舉厠身史館據理直書因例生斷盖習之也素斯寫之也明非一朝一夕之故也然則史學綱領一書其有功於學史者豈淺鮮哉用是增以音注付諸手民雖曰公諸同好亦勉繼先逹之志云爾光緖己丑孟夏月上澣衡淸蕭承煊叙於皖南當塗官廨 
[同鄉袁海觀大令以菊屏屬題爲賦水調歌頭一闋應命並請倉山舊主同政]  
　　秋菊有佳色晚節更凌霜不須籬落新種筆下自成行傲骨花無仰面一任秋風摇落總勝似河陽漫說弄柔翰卽此足流芳愈嬌豔愈娬媚愈剛方可知是壽者相爚爚映芝光聞道韓家相國咏到秋容老圃千古人文章願上使君壽菊徑共持觴[  古越高昌寒食生]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[彚錄輓陳竹坪先生聨語]  
　　仁術活干人晚　益宏胞與量洪疇備五福造徽愴失老成型經元善上松森楊廷臬拜輓○種德逹宸聰大爵榮膺完固有歸眞失鄉望　文蔚起俟將來趙炳藜拜輓○萬姓沐恩施平生相物濟人書難罄竹樂土此長留驚座聲名中外重九重垂奬諭畢見功成行滿解脫拈花老永終不負傳家忠厚子孫賢凌霞拜輓○誠信孚英俄法美以至歡亞三大洲十八國互市初開中外通商推老輩施濟遍兗豫荆揚並及幽營七行省數百萬窮黎待賑東南遥望哭先生陸鴻逵拜輓○華洋朝野盡知名是謂大善士富貴康寍能蕭福此去小游仙甥壻方貞元拜輓○七十年念切鞠人救災卹隣豈徒關心在東賑億萬衆恩銘榖我仁民愛物那堪撒手忽西行陸孔章拜輓○允矣賢君子樂善　　却無好名習氣惜哉老成人沉災未澹奚慰中澤哀鴻張芳懷拜輓○苟利於物無不行具熱心腸渾乎爾我樂取諸人以爲善造大功德遺之子孫王寳善拜輓○著手成春救世行幾許方便誠心濟物振災費多少經營徐潤拜輓○潯南望族滬北覊樓會計擅長才異地同鄉羣頫𦣻天下善人平生知己考終仍作客私情公義兩傷心沈鋐沈鑄同拜輓 
[恭祝葉澄衷太守成思五十榮慶七律二章]  
　　屈指論交十數年情敦桑辟倍殷然多君徧健人間福與我還聨海上緣安石蒼生原屬望燕山桂子足齊賢文孫更有含飴樂　綵　隨舞膝前良辰新製碧筩杯君懸弧在六月二十日笑看荷花次第開權借名山爲壽宇同人移樽於普陀山爲君介壽敢稱騷客献詩才身修伯玉眞無過莪慕純早散財畢竟善人多受祜遐齡從此祝臺萊甬東小樓主人拜手 
[上海四馬路文報局内協賑公所經收山東奉天賑捐五月中旬淸單]  
　　十二日○安省支應局來統領威靖營李軍門曹平銀二百兩又統領良字營張軍門曹平銀二百兩共申規元四百廿九兩六錢三分二厘又來魏薛韓金鮑五善士共五元○湖北公濟畣號方允符翁來長沙舒鶴雛明府一百元合計規元七十四兩五錢方允翁募同善堂五千文湊圓子四百文實收洋五元○直隸候補道張小傳觀察行平寶銀五十兩又募源豐潤號嚴筱方史松泉三户各行平銀一百兩母忮求齋津海關署西葆仁兩各津平銀一百兩朱伯華銀一百三十兩詹雨生八行堂姚績侯三户各行平銀五十兩運署玉德堂津平銀五十二兩運署玉德堂津平銀五十二兩天津道署敦本堂平銀五十兩張次韓銀五十兩龔魯卿湘平銀二十兩葉保惠銀五兩以上實收原申規元一千另五十三兩一錢五分汕頭電局募蕭文恆番洋十四元李興祥屈安邦兩户各洋五元余榮登許胡兩户各番洋二元胡恩倍林應煌兩户各番洋一元以上實收規元廿一兩四錢五分○本埠陳侯氏求病卽痊二十元蘇州萬順號來陳善士十六元定陽庸字鹽棧募朱星如求家宅平安胡梓卿求父母康健吳得祿求祖父母康健三户各一元○駕時輪船帳房來臺北電局募三敏齋十元大吉羊室六元如意齋吟華山舘吉羊書室三户各四元古華堂二元以上實收爐坯洋三十元本埠恊昇莊來湘郡鹽厘總局舒善士十二元松汪顧善士爲通奉公十載之期將誦經資移賑以資冥福二十元平湖局捐局募致遠堂吳藝蘭堂何積善堂王三堂蔡慶吉堂李純德堂六户各四角李張吳王虞五姓不留名六户共洋一元六角木瀆鎭徐旬孫翁募徐信德三元無名氏隱名士兩户各一元五角程也江桐蔭書屋兩户各一元李子鳴筱記陳雋生三户各五角蔡留記一千另廿文通相莊劉念椿四户各四百文毛菊初次記沈晉卿王良卿四户各二百文沈春江程福卿郭寄仙金季芳蔚記壽記秋記謝大記顧靜甫王慶記十户各一百以上實收英洋十三元嘉興厘局募捐二十元淮安狗渾銕柳生主人三十元○杭州不書名募永和局求生意平安胡維幹爲小兒名丁二求保關煞開通順長順大兩户各五元李大全林宏麟陳鑑卿陳財有鄭仁才鄭官順朱阿友劉助揚李大經李大昌蔡永淸林宏生以上均求生意順利十二户各五角○本埠包小村爲妻得産平安十元萃泰銀號交來崇本堂二元繼業堂五元又衣德堂三元百忍堂敦倫堂兩户各一元大有恆靛行二元吳淞口隱名氏一元淸江范公舘來敦衣堂范二元常熟永春公典諸友節省筵資移賑三元南翔有心無力子一元四角金匱縣署卑卑不足道人一元來力不從心子三元本埠無名氏二元無力氏一元勉力子一元無名氏一元蘇城祥利典一元本日共收規元一千五百另四兩二錢三分二厘英洋三百另五元爐坯洋三十元小洋四角合併聲明 
 
 
 

Page 10

 
 
   
 
 

Page 11

 
 
[光緖十五年六月初五日京報全錄]  
　　宮門抄○湘撫王奏藩司因病出缺請旨簡放摺○又奏委署藩司等缺片○將軍額奏縣丞更正底銜另核請奬片○浙撫崧奏釋放流犯片○將軍定等奏欽遵吉期移請神牌安奉禮成摺○浙撫崧奏海運出力船商牙夥書吏等援案請奬摺○又奏同知保案重複另行請奬片○又奏委署道缺片○又奏革兼襲雲騎尉試用從九片○六月初五日兵部太常寺太僕寺廂白旗值日兵部引見四十二名宗人府十名太常寺二名太僕寺四名光祿寺三名侍衛處二名正白滿二名正藍漢三名兩翼十七名○良伯謝回管佐領恩○廷禧請假十五日○召見軍機烏拉喜崇阿徐用儀崇禮高釗中○○湖南巡撫臣王文韶跪奏爲藩司因病出缺請旨簡放以重職守恭摺仰祈聖鑒事竊湖南布政使孫翼謀由翰林御史外任府道洊升藩司心地篤實識量深穩於用人理財諸大端均能實事求是不事矜張臣上年到任以來深資助理本月二十三日早間因公晋謁晤商一切條理秩然詎於是日亥刻猝然中風竟至不起深爲可惜所遺湖南布政使員缺緊要相應請旨簡放以重職守謹會同湖廣總督臣裕祿恭摺由驛具奏伏乞皇上聖鑒謹奏奉硃批另有旨欽此○○王文韶片再湖南藩司兼署臬司孫翼謀因病出缺所遺藩司篆務查有岳常澧道崔穆之才識穩練操守謹嚴堪以署理遞遺之岳常澧道篆務卽飭署澧州知州候補知府裕慶暫行兼護崔穆之未到省以前所有藩司衙門日行事件暫委長沙府知府翁曾桂代拆代行其兼署之臬司篆務查有糧儲道呂世田老成穩愼辦事精詳堪以兼署除檄飭遵照外理合會同湖廣督臣裕祿附片陳明伏乞聖鑒謹奏奉硃批知道了欽此○○額爾慶額片再奴才據行營文案委員候選縣丞熊光瑶禀稱竊於光緖七年由縣丞投入原任伊犁將軍金順軍營効力於收還伊犁歴年剿辦竄匪異常出力案内蒙保免補本班以知縣不論雙單月歸部遇缺卽選並賞戴藍翎詎由伊犁奉到行知係由藍翎留川補用知縣保加同知銜並賞換花翎實係因繕寫筆誤所致理合請將此次保案註銷並請更正底銜另核請奬等情前來奴才查縣丞熊光瑶才識明敏熟悉邊情前年經奴才咨調來營辦理諸務均臻妥善兹據禀懇因繕寫筆誤請將原得保案註銷更正底銜另核請奬尚屬實在情形惟有仰懇天恩俯念該員前在伊犁軍營著有微勞飭部將候選縣丞熊光瑶前次保案註銷仍請免選本班以知縣歸部不論雙單月遇缺卽選並請賞戴藍翎以示鼓勵之處出自逾格鴻慈謹附片具陳伏乞聖鑒訓示謹奏奉硃批吏部議奏欽此○○崧駿片再臨海縣安置流犯陳慶安係湖北江夏縣已革職員因在河南温縣地方誆騙無服表妹彭汪氏銀兩計贓逾貫致令窘忿自刎身死犯案審依誆騙人財物計贓准竊盜一百二十兩以上罪止杖一百流三千里律擬杖一百流三千里咨解來浙派發該縣安置於光緖八年六月間到配十一年正月初四日恭奉恩旨不准援减是年五月台州府屬有外來哥老會匪紏合仙居縣洋槍會匪謀爲不軌經營縣查拿會獲據該犯陳慶安偵知周晋臣等潜匿郡城約期舉事赴台州府衙門密報當由營縣督帶該犯作綫卽將會匪周晋臣等擒獲訊明禀批正法該犯自指獲會匪後卽投防營充當眼綫數年以來迭獲著名情重土匪林武籌梁育海計典二頭沈幅汰王龍標查幅尤等並格斃匪首王小二頭等十餘名洵屬不避艱險始終効力查剿辦會匪土匪之出力員弁前已得邀奏奬惟該犯陳慶安在配六年迭次作綫指拿會匪土匪著有微勞核與前辦瑞安縣流犯王旺等在配獲匪効力免罪釋回一案情事相同據臨海縣知縣趙惟崳查明禀由臬司廖壽豐核議具詳請奉前來奴才查陳慶安原犯流罪尚非實在重情且其在配六年安分守法並無過犯旣據查明該犯作線指獲會匪土匪立功自効則與辦過免罪成案相符合無仰懇天恩俯准將該犯陳慶安免罪釋放以昭激勸而廣皇仁如再有犯仍照赦後復犯例加一等治罪謹附片具奏伏乞聖鑒訓示謹奏奉硃批刑部議奏欽此○○奴才定安鳳秀阿克丹跪奏爲欽遵吉期移請神牌敬謹安奉禮成恭摺奏聞仰祈聖鑒事竊奴才等前奏恭修永陵啓運殿工程於本年四月初二日接准欽天監咨敬謹擇得四月十九日甲午日卯時移請永陵啓運殿神牌吉奴才詳查向辦例案先期率同各項執事人員前往演禮屆期敬謹移請神牌於東西配殿安奉查自光緖二年添設興京副都統後每逢永陵大祭應行典禮一切均由該副都統就近恭辦今此次移請神牌應行典禮經奴才等遵卽派委各項執事人員先期前往演禮並咨行興京副都統奕澍遵俟屆期敬謹移請神牌去後兹准該副都統咨開遵照吉期率領執事各員敬謹移請神牌安奉在東西配殿禮成肅退等因咨行前來所有奴才等敬謹欽遵吉期移請神牌安奉禮成緣由理合由驛恭摺奏聞伏乞皇上聖鑒謹奏奉硃批知道了欽此○○浙江巡撫奴才崧駿跪奏爲海運出力船商牙夥書吏人等援案籲恩奬勵恭摺仰祈聖鑒事竊浙江省光緖十二年起運十一年冬漕海運雇募商船前經奏明請援歴屆成案除運米一萬石以下由外給匾其一萬石至五萬石以上分别給予職銜前已捐至五品另行酌奬均俟漕糧兌竣核辦奉旨允准兼用招商局輪船協運糧米擬照沙寍船成案一律給奬亦經咨准部覆照辦復於漕務完竣將出力委員書吏開單奏奬聲明商船牙埠人等確查另請奬勵各在案兹據督糧道世春詳稱據寍波府曁滬局總辦委員具詳上屆海運雇募寗沙各船經該管府縣印委各官督同紳商牙夥分頭勸諭整理舊船並經招商局挑選堅大輪船迅速協運踴躍從公毫無遲誤及書吏人等承辦文案查探船隻牙照取攬均能勤愼辦公著有微勞查各商船承運漕白正耗米四十七萬六千六百餘石一律掃數運津又光緖十年分尚有未經請奬米十三萬二千餘石前已隨摺聲明歸於下屆請奬在案兹由寍波府等轉據各商將前項未奬米石照章請奬前來自應援照歴屆成案分别擬請職銜官階開摺詳請奏奬前來奴才覆核無異合無仰懇天恩俯准給奬以示鼓勵除咨部查照並飭取各該商年歲籍貫履歴另行送部查核外謹繕具簡明淸單會同閩浙督臣卞寳第恭摺具陳伏乞皇上聖鑒訓示謹奏奉硃批該部議奏單二件片二件併發欽此○○崧駿片再查案准吏部咨議覆浙江省光緖十三年起運十二年分海運案内出力之正任仁和縣知縣趙篤恩原保請開缺以同知儘先補用查該員已據題請升補杭州府西防同知所請開缺以同知儘先補用應令另核奏明請奬等因卽經轉行遵照在案兹據布政使許應鑅會同督糧道世春詳稱伏查准補杭州府西防同知趙篤恩前次保案係屬重複自應遵飭另行請奬以符例案擬請賞加三品銜並給予三品封典等情詳請奏覆前來除咨吏部查照外理合附片具陳伏乞聖鑒訓示謹奏奉硃批鑒欽此○○崧駿片再浙江杭嘉湖道豐紳泰光緖九年大計卓異又以七年俸滿請咨赴部併案引見所遺員缺應卽委員暫行署理以重職守查有候補道蔣國楨堪以接署奴才到任未及三月例不加考除飭遣外理合會同閩浙督臣卞寳第附片具奏伏乞聖鑒謹奏奉硃批吏部知道欽此○○崧駿片再浙江試用從九品牛克昌係順天大興縣人在浙江塘工捐輸案内報捐從九品指發浙江試用兼襲雲騎尉世職於同治十二年四月禀到歴經委辦保甲等差該員不知束身自愛疉次包攬民事且與匪人爲伍以致聲名狼藉寔屬行同敗類有玷官箴經前撫臣衛榮光咨部斥革驅逐回籍父地方官管束接准兵部咨以該員牛克昌身兼雲騎尉世職係屬五品官職未便據咨斥革咨行奏明辦理等因卽經奴才轉行查明詳辦去後兹據布政使許應鑅按察使廖壽豐核明詳請奏革前來奴才覆核無異相應請旨勅部將兼襲雲騎尉試用從九品牛克昌卽予斥革以肅官方除咨順天府尹飭查應行接襲世職之人照例辦理外理合附片具陳伏乞聖鑒訓示謹奏奉硃批着照所請該部知道欽此 
 
 

Page 12

 
 
[光緖十五年六月初六日京報全錄]  
　　宮門抄○發抄硃批五道○都統謙奏審明潛運宮倉米石變價修工一案摺○河督吳奏校閱河標官兵摺○六月初六日刑部都察院大理寺廂紅旗值日吏部引見四十三名都察院三十一名鴻臚寺二名值年旗二名○慶王等考試文童監馬步射覆命○福建按察使奎俊請訓○龍錫慶謝授福建鹽法道恩○慶王請假五日○召見軍機奎俊龍錫慶桂全薛允升現換黄葛紗袍○發抄吳大澂奏酌保辦運稭料各員請奬奉硃批該部議奏單併發欽此○又購辦料物總兵道員等請奬奉硃批徐道查等均着交部從優議叙欽此○又道員辦料出力請奬奉硃批歐陽霖着交部從優議叙欽此○岐元等奏合操省標官兵技藝奉硃批知道了欽此○又請將司獄沈彬仍照原奬奉硃批吏部議奏欽此○○奴才宗室謙禧跪奏爲審明潛運宮倉米石變價修工一案分别議擬恭摺具陳仰祈聖鑒事竊奴才前因訪聞有人潛運宮倉米石情事正在查拿問卽據承德府知府廷杰亦以前情禀報前來奴才查該倉收放米石向由苑丞五岱等監督此次潛運倉米是否該苑丞等私行侵挪咨會總管查覆以憑核辦當將米石查封一面附片具奏於光緖十四年十二月十六日奉硃批知道了欽此欽遵當經移咨總管查覆去後旋據該總管錫麟等咨覆已將苑丞五福等潛運米石情形專摺具奏奉硃批五福等着交熱河都統歸案訊辦錫麟徵麟均着交該衙門照例議處欽此欽遵並將原奏抄錄先後咨覆前來奴才當因案情重大奏派熱河道德克精額承德府知府廷杰會同奴才衙門辦事司員理藩院員外郎格圖鏗額刑部員外郎齊世名主事蔡揆忠提集全案人証妻公訊辦並陳明承德府知府廷杰有監視收放之責審辦是案似應廻避第該府例案精熟識見尤超平日辦事公正素著且此次運米出倉該府訪聞禀報查拿在先奏請毋庸廻避各在案兹准該總管錫麟等將苑丞五福五岱毓純並值班千總張伶委署林七卽長年聽事兵佟姓卽佟貴祿先後咨送來案並據承德府亦將寄存米石誠聚隆鋪民張珍僧人宗普車户趙福一併呈解前來奴才遂督同道府司員等逐加研訊據苑丞毓純等均各供認修理喀喇河屯厫座及各處呈報綏成殿圍墻等項工程墊欵無項籌撥仿照辦過成案禀請變賣土米修工委無侵蝕情弊究詰至再矢口不移並據苑丞毓純呈出給發修工等欵淸單二紙查閱均有總管親批給發字樣數目與所供亦屬相符仍恐該苑丞等供有不實不盡復經奴才派委揀發知縣謙受佐領嘠爾枕阿將運出土米逐細船查旋據該員等以查得運出之米實係灰土攙雜不堪兵食通共盤得倉米五百七十石等情禀覆查核並移准該總管將修理各處工程報單曁抄錄光緖十四年並本年收放生息欵摺咨送前來奴才調查同治十一年出變土米修工原案逐層詳核均與各供相符由該道府司員議擬禀請前來復經奴才親提研鞫毓純五福五岱均係苑丞兼充宮倉監督差使張伶係看倉千總林七卽長年係委署充常倉書佟貴祿係聽事兵均在總管衙門當差光緖十四年九月間苑丞毓純奉總管派赴喀喇河屯放米因該處東厫山墻閃裂禀明總管奉批倉修又因前據各處呈報綏成殿圍墻及西峪如意洲芳園居含靑齋殊像寺等處工程均經禀明總管親詣查勘飭令墊欵修辦並有總管加賞淸查陳設兵丁錢文均令彚總開單再行籌欵撥發共由該苑丞等墊用過京錢一千一百三十六串此項修工錢文向歸生息項下動用迨至九十月間生息一欵動用無存未能淸發嗣於十一月間生息銀兩領到除開支是年用欵及奏銷後存留來年支放各欵核計現存銀四千九百餘兩僅敷動支正欵難再撥放此次毓純憶及寒來厫内積有光緖二年盤查以後十一年盤查以前淸掃厫底不堪搭放兵食土米前於同治十一年間曾將土米變價修工辦理時值苑丞五岱因病請假毓純往向五福五岱商及五福等因係以公濟公均皆應允是月十七日苑丞毓純五福携帶米樣回明總管曾經辦理有案並未將成案檢送查閱總管卽令照章辦理毓純當於是月十八日收米之便放出土米二百一十袋當派委署林七卽長年覓脚盤運長年令聽事兵佟姓卽佟貴祿覔得車户趙福運出並託素識之誠聚隆鋪民張珍借得開帝廟僧人宗普房院存儲是日午後五福赴倉接替收米毓純當向告知前情後因關帝廟用房又將土米轉運至誠聚隆存放至十二月初三日苑丞五福奉派赴喀喇河屯收米五岱業經銷假毓純又同五岱放出土米二百五十袋仍由車户趙福運存關帝廟未及變賣卽經奴才訪聞並據承德府知府廷杰禀報當將米石查封奏明咨行總管將是否該苑丞私自舞弊查明咨覆核辦去後旋准咨覆已將潛運前項米石各情奏奉硃批五福等着交熱河都統歸案訊辦等因欽此並准抄錄原奏咨送前來富經奴才奏派熱河道府辦事司員提案會訊一面委員將運出之米盤查明確實係灰土挽雜不堪兵食核與該苑丞等所供光緖十一年　查以前歴年積存之土米相符並與光緖元年前總管錫祉咨覆户部所稱積至十年不免折耗之語亦屬脗合其有向來斛餘米石除放孀婦蘇拉之外再有盈餘仍歸十年盤量扣除採買與此項土米無涉至土米變價修工一節檢查同治十一年土米變價原案内開前任總管松瑞咨會因喀喇河屯厫座墻垣坍倒滲漏無欵籌修擬由厫底以及被水浸淋之米變價黏修等因咨行前都統庫克吉泰覆准在案核與此次所放土米變價修工事同一律至該苑丞等所供墊辦修工各欵查明各處均有報單其賞給淸查陳設兵丁四項雖無報單而該苑丞業已開單回明總管核與總管親批總單欵目相符實無侵蝕情弊又生息項下不敷開支一節檢查總管咨送收支生息銀兩截至十四年九十月間已將前欵放淨無存應放兵餉等欵另由别欵挪墊該苑丞等所供不敷支放尚屬實情又總管原奏内稱生息報銷内並未列入此欵一節據該苑丞等供稱因係變賣土米抵撥修工各項並未由生息項下開支是以未經開列今查明原案均屬實情委無影射情事又總管原奏内稱諭令該苑丞等檢查成案該員等任意因循一節訊據該苑丞等供稱實因事隔年速一時未能檢齊呈送是以遲延查前案原卷現已調查明確核與本案情事相同如果該員等當時卽能檢獲正可呈送總管察　自站地步何肯因循不送致干叅劾所供尚屬可信以上各節均無不合復經奴才反覆究詰並迭次咨查毫無疑義應卽擬結此案苑丞毓純五福五岱等因黏修工程等欵生息項下不敷支放仿照同治十一年辦過土米變價修工成案禀請總管將不堪搭放兵食土米變價抵補雖係因公籌欵並無影射侵挪情事惟於禀請時旣未將成案檢送又不辦稿呈畫遽將土米盤運出倉辦理實屬草率相應請一旨將苑丞毓純五福五岱交内務府分别議處正總管錫麟副總管徵麟疎忽之咎亦屬難辭惟旣經自請議處自應聽候察議千總張伶委署林七卽長年及聽事兵役佟貴祿訊係奉派辦理應與代存土米之鋪民張珍僧人宗普車户趙福概免置議承德府知府廷杰僅有監視收放之責核與職司監督者有間且此次失察運米出倉業據訪聞禀報查拿在先應請免議除將全案供招咨送内務府查核並飭苑丞毓純五福五岱照例回本任聽候核議所存土米仍令嚴飭變價歸還墊欵以節經費無干概予省釋外所有審明潛運倉存米石議擬緣由是否有當理合恭摺具陳伏乞皇上聖鑒訓示謹奏奉硃批着照所請該衙門知道欽此○○頭品頂戴河東河道總督臣吳大澂跪奏爲校閱河標四營官兵技藝仍飭認眞訓練以重操防循例恭摺具陳仰祈聖鑒事竊臣前擬於四月初一日由汴起程赴濟查勘運河工程盤查道庫錢粮校閱四營官兵於三月二十六日附片奏報在案旋卽如期登程於四月初五日到濟先調河標四營官弁兵丁諭令於初八日黎明齊集教塲聽候考騐先看四營官兵合操大陣步伐進退整齊熟練施放連環槍礮亦俱合法試演籐牌刀矛滾擊撲刺猱捷自如當將技藝純熟官兵酌加奬賞各營旗幟號衣俱尚鮮明臣仍督飭中軍副將率領將備勤加訓練務使咸成勁旅以期仰副聖主整飭戎行之至意所有校閱河標四營官兵技藝仍飭認眞訓練緣由理合循例恭摺具陳伏乞皇上聖鑒謹奏奉硃批兵部知道欽此 
 
