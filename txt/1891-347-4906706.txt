# 1891 - 347 - 4906706

 

Page 1

 
 
[新增正續刑案匯覧] [  圖書集成局啓]  
　　刑案匯覽一書爲申韓家金科玉律學者苟揣摩有案則片言決獄即無難譽起青油近又增輯續編三編于是搜采愈多卷帙益富錢古豐屋主禮亟宜出而問世因倩本局排以新式鉛字用雪白連史紙印成　在明春即可告蕆如欲預定者計每部價洋六元可至申報舘帳房先付三元掣取書票書成之日再付三元即可取書一部若欲觀樣張則請移玉至申報舘至出書後購取則當另定價值不能若是從廉矣此啓 
[論宜廣設學校以裕人才]  
　　古者里有塾黨有庠鄉有校栽培士氣樂育人才棫樸官人菁莪起化靡不實事求是其求賢之法論秀書升鄉舉里選小樂正進之於大樂正大樂正進之於大司馬論定後官位定後禄而要皆從黨庠學校而來每年造士簡不率教者移之郊遂屏之遠方帥教者則由漸而升録爲國用一時聞風逖聽鄉黨自好之士争相濯磨以勉爲善良成璞玉渾金之選故位當其學用得其人天下草偃風行百廢具舉賢者在位能者在職無尸位素餐之誚有勵精圖治之庥人才之多悉本教育皇初之世八元八愷己不可考而陶唐氏陟位以來側陋明揚始端己兆有虞氏發祥飛水有上庠下庠之目夏立東西序殷分左右學典隆養老凡以爲樂育計也姬周建四代之學三年大比考其德行由秀士而爲選士由選士而爲俊士由俊士而爲造士由造士而爲進士其人才之多皆本儲才之得法也後世教養之法不甚講求士風虚矯漸少實學上之求才漸以辨給取士春秋管晏戰國儀秦口給禦人創爲合縱連横之説於是下之所習與上之所期皆非正軌炎漢繼興人才漸盛高帝即位首下求賢之詔公卿司隸各舉賢良方正一人郡國户口盈二十萬者舉孝廉一人相國下諸候王御史法吏下郡守其有意稱明德者必身爲之勸駡遣詣相國府或長吏親造其門公車蒲輪于旌束帛相望林泉其時草野賢才自相勉勵氣象爲之一新自是而造就人才無微不至雖奸如莽操亦以禮賢下士爲心也魏晉六朝承漢舊制遠方式化多有聞逹之士文章德性典雅風流天啓皇唐治隆上下人才奮起有雲蒸霞蔚之觀創爲詩賦取士而學校之法漸廢武后登朝創爲殿試有狀元探花等目厥後取士雖盛然有名無實教化大衰偶不關防朋黨相推轉滋流斃五代學校太衰幾乏讀書之士趙宋興起理學之儒四方響應興國二年賜及第舉人緑袍靴笏太宗之言曰擇羣才大者爲楝梁小者爲榱桷高宗之言得一士如拱璧於是學校之中翕然振起元明之朝教術不精人才甚少吾朝沿明舊制化育有方經術昌明大開風教人才之盛遠軼漢唐慨自晚近以來登明選公之法己廢人才遂至不興試觀近時各直省學校徒有其名幾同虚設雖有月課考經之説而夏絃春誦並無人肆業其中士子家塾讀書入泮之後一拜老師即退而廢學日就荒嬉淺見者以爲一領青衿學問淵博夜郎自大目中無人甚至鄉曲稱尊干預訟事不守臥碑之訓大疎禮教之防迂拙者日抱高頭講章子曰詩云終身爲蠧或爲村館學究童蒙求我酸味薰天斯文掃地終年從未一至學宫甚有欠考不還給還衣頂者所有教授教諭訓導各官視爲末秩閒曹冷官清職半以龍鍾年老者爲之即其中間有才優學裕者亦復隨波逐流不自振作惟於歳科兩考默察某新生爲富家某新生爲貧士擇肥而噬厚索贄儀務取其盈而後快所謂陶才聚學校行開黌如文翁訓迪之風曾不一見秉鐸者如此而欲下之人率教化求實學其可得耶即使各處書院林立率皆課以八股時文且夫嘗謂云云何當經濟若閲文之人眼光如炬者尚可得通逹之人無如高死前茅者未必皆是眞才或徇請託之私情或順鄉紳之威力優劣倒置黑白混淆塞士仰屋咨嗟擲筆歎息即使幸列上等而膏火奬銀甚薄仍不足以赡其身家何能爲媚學窮經之計其歲科鄉試所取之士亦未必盡屬通儒鄉試一途尤少把握甚至有塲中不論文之説夫文以載道道以見學既不論文何爲多此一舉乎有虚文而無實效務浮藻而失眞才致令飽學之儒埋頭終老此有心之士所爲痛哭流涕不能自己者也爲今之計宜一倣古制專務實學於各處學校大加振作可按照德國學堂之制所有儒學之中皆選良師分課天文算法輿圖格致製造一切有用之學凡有士子均須肄業其中州縣小學中各門均課又於省中開設大學分課各門每人祗習一項先在小學肄習三年考列後於大學再專習三年學成給予憑據經費不足可向該生酌取若干事求其實學取其眞不能濫竽充數由是虚名廢而實學行僞儒去而眞才出作人雅化何難嫓美前朝耶 
[本館接奉電音]  
　　昨由京友電傅諭旨四道敬謹譯登○十一月十九日奉旨福森布現在丁憂所管正藍旗漢軍副都統著恩全兼署欽此同日奉旨福森布現在丁憂所管上駟院卿著芬車署理欽此同日奉硃筆許景澄補授通政司使副使欽此同日奉上諭倉塲衙門奏倉厫不戒於火分别叅辦一摺據稱本月十六日夜間海運倉失火延燒吕字空厫當即撲減請將該監督議處並自請議處花户人等送部訊究等語海運倉不戒於火延霖厫座其中有無情弊亟應澈底根究所有該倉花户人等著交刑部嚴行審訊務得實情按律懲辦監督孫汝漳宗韶疏於防範著交部分别議處祥麟許應睽着一併交部議處餘著照所議辦理欽此 
[玉闕寒梅] 　 
　　吏部爲咨行事文選司案呈本部議覆安徽巡撫沈奏以安徽即用知縣朱壽慈請補青陽縣知縣等因核與輪用例章相符應准以該員抵補奉旨朱壽慈著依議用餘依議欽此欽遵到部合將原題黏抄咨行安徽巡撫查照辦理○自秋徂冬雨雪杳然立癘之氣益重都人士飲食稍不謹愼即頭暈皆悶四肢發燒術擅岐黃者竟日應酬略無暇晷藥鋪亦終日怱忙利市三倍○大通橋滿監督官仁甫中書舍人奉調署理興平倉監督所有大通橋滿監督奏委富新倉監督理藩院員外郎茹正郎泰署理除分撽飭遵外己知照吏户二部理藩院中書科查照矣○八旗兵丁季支甲米折色银兩奏明折給實米一則曾綴前報兹聞倉場侍郎以此項八旗季支銀折之米奏准以新米開放惟查後倉所儲新漕粟米數目恐有不敷開支此項銀折米之需若不酌量變通勢必中止擬自兩黃旗應領本季銀折米起改用粟米五成秈米五成搭放開支仍飭各倉監督務揀潔浄新米支放以符原奏如此量爲變通既免倉儲不敷之虞且於兵丁支食無碍己咨由户部覈議以倉塲志所擬係屬實在情形自應准如所擬以五成粟五成稻米搭放除咨覆倉塲外並通行八旗滿蒙漢各固山查照辦理○吏部爲咨行事考功司案呈本部遵議繕寫鎭誤自行檢舉之湖北學政翰林院編修趙尚輔應得罰俸一個月處分可否免議請旨遵行一本於光緒十七年十月二十七日具題 
 
 

Page 2

 
 
奉旨趙尚輔既經自行查出檢舉著從寛免其罰俸餘依議欽此欽遵到部相應咨行翰林院查照○景運門爲咨行事所有兩翼前鋒營八旗護軍營官兵栓養察哈爾馬匹月支馬乾銀兩例於年終彚奏覈銷以清欵目而重餉項歴循辦理在案今光緒十七年十營官兵所拴此項察哈爾馬匹數目暨每月支過薪乾銀兩數目繕單逐月開註明晣鈐蓋印信務於本年封篆以前咨報本檔房以憑彚奏請銷○醕賢親王園寢應設園役人等暨内副管領尚膳尚茶正副司菓司牲香燈拜唐阿等由内務府包衣三旗照額揀補所有園寢内務府自應派員管理以專責成而昭愼重經禮部疏請應否特派大員抑或責成總管内務府大臣管理請旨一摺於十月二十九日具奏初一日由軍機處發出本日奉皇太后懿旨著總管内務府大臣管理欽此○吏部爲咨行事騐封司案呈本部遵議奉撥光緒十六年分京餉全數解清之江西九江關監督廣饒九南道李希蓮照例准叙一本於光緒十七年十月二十四日具題奉旨依議欽此欽遵到部相應黏抄原題咨行江西巡撫查照辦理○户部具題張家口監督一年期滿可否將保送及俸深各員帶領引見另行更換抑或仍照歴届成案由現任監督代徵後任俟扣足一年更請更替請旨一本於十月二十八日咨送内閣票簽蓋印二十九日呈進御覽初二日奉旨這差仍著端方接管俟扣足本任一年再行更換餘依議欽此○吏部爲知照事本部具題刑部候補主事謝文翹准補雲南司主事員缺一本於光緒十　年一月二十九日具題奉旨依議欽此欽遵到部相應知照刑部查照因用印不及徑行白片可也 
[四明談助]  
　　甯郡每遇隆冬有施衣施粥施薑湯等事以濟窮民誠善舉也現聞均於十一月初一日爲始次第舉行後啼飢號寒者當己額手相慶矣○十一月初十日爲甯波府城隍神誕在廟各執事於初一日爲始懸燈結綵挨日演戲至正日更形熱閙○冬防嚴密各官憲恐有奸宄溷跡諭飭烟間客寓城門栅欄均以二砲爲度各叚保甲暨冬防局絡繹梭巡鎗聲號聲鑼聲柝聲徹夜不絶似較往年加嚴○甯郡聞新學憲履任不日行文到甯開考故校士館之四近房屋多貼有出租考寓招租字樣○浙江提督馮煜康軍門甯紹台道吴福茨觀察聞於上月二十七日晉省兹悉月之十二日晚七點鐘時己由海道乘坐兵輪回署矣○月之十二夜三鼓時分甯波東鄉四港地方失火紅光高燭警鑼亂鳴在城水龍聞警因路途遥遠不能赴救祗得折回約焚兩點鐘之久尚未知有無傷人也○私幸耕牛向于例禁乃日來甯郡無論大街小巷牛肉攤竟鱗次相接且聞所宰之牛半係行竊而來是則地方官所當嚴禁也 
[潤州零墨]  
　　鎭江某戯館小花旦芳年鴛小密意犀通櫻桃譜中不知增幾許聲價矣一日因事與班主齟齬遂遁入春臺班班主尋獲挈回春臺班中人不與彼此争執械鬥多時後有和事老人邀名優周鳳林來與之互易十一日鳳林演三擊掌畢未演回窰觀者遂鼓噪喧譁拋磚擲石直至鳳林重復登臺接演衆始寂然按鳳林吴人近爲滬上丹桂園主艶名久噪芳譽遥馳昨猶見其裝束登塲演文武香毬新劇花嬌玉軟艶絶人寰何鎭江又有周鳳林其人意者其有分身術耶嘻異己○本月十二日午飯後一中年婦持洋銀一枚至大街某錢庄兌錢櫃中人反覆諦觀又交帳檯夥看畢重復退還曰夾銅也婦駭然謂我之洋銀一面蓋印一面簽押此洋印押俱無决非原物於是大肆喧閙堅不肯收店夥謂爾洋從何處得來曷弗持往試換婦執不可嘵嘵者半日後有街隣出爲照賠乃去○沙洲人高姓上年措得洋銀一百五十元置一舸爲浮家泛宅之計月前有客雇裝石灰上駛是日東南風大作行至三江口船底滲漏設法補塞而石灰得水遽爾沸騰其氣蓬蓬如蒸諸釜頃刻聞船即沈下人幸遇救得生踉蹌返鎭江探囊僅存青蚨廿冀耳自謂此後必無生理思購阿芙蓉膏畢命烟館中人不子高貿貿然出瞥見某發財票店頓轉一念向購小票一條店夥索價廿六文高以實告旁人憐之代補二文遂欣然持票去越十日電信至竟得頭彩計應得適如船價眞可謂絶處逢生矣訪事人述之如此然不敢信以爲實也且小票爲騙財之物人苟耽此未有不喪其貲財者寄語　山瓜步閒人愼毋聽此讕言誤信小票爲足發財争相購取也○本月十四日己刻有一人倒斃城隍廟大門外年約三十許身穿藍布長衫鞋襪亦尚齊整形類贸易中人至晚無來認者地保遂著夥看守禀官騐殮尋訪屍親 
[雷塘客話]  
　　邵伯以北鰍魚口地方爲運河出湖之要道遇風大潮漲時河水亦頗湍激聞上月杪某日有一官運北鹽船由公路浦滿載鹽斤乘風下駛行經該處忽起狂風舟子落篷稍遲致船碰於三稜石塊上登時鑿成一孔水即汩汩而來船隨沈下艙内載鹽約數百包撈起不及十之二三餘皆漂入水晶宫矣押運委員某君赶即就近移請邵伯司勘騐一面將餘鹽押運至十二圩據情禀報○私祀邪神久干例禁乃邇來揚城路隅墻角又見有斜貼黃紙字條上書張大仙神方旁註向某某方誠求必應等字樣然時有時無並不常貼意者此地乃水陸要道此等黃條難保非匪徒暨竊盜等暗通消息其註明東南西北方向者俾羽黨有所趨詣鬼蜮伎俩誠不可不防保甲局趙觀察關心民事特出示查禁並懸重賞示内略云各坊地保暨諸色人等知悉自示之後如見有張大仙黃紙字條務各隨時揭下呈送本局或分局以便緝獲會匪竊盗比對筆跡如能將繕寫黏貼之人當塲拘獲送懲定予賞洋十元以示奬勵本道捐廉以待决不食言等語此亦觀察崇正黜邪弭患無形之意也○江西副主考余星使誠格起節回都於本月十二日舟抵維揚文武各官至碼頭恭迓後憲駕隨即入城答拜移時回舟起椗北上○江南正主考金忠甫閣學亦於是日到揚運憲江都轉即於是晚在本署設筵公讌以伸地主之誼閣學回舟後小泊一宵於十三日黎明揚帆上駛文武各官均迎送如儀○揚城東營東首巷内某姓女郎月貌花容父母異常寵愛前歲嚴親棄養母女更寢食不離今春選得乘龍佳婿母不忍遽别遂於前日招贅於家婿固經紀中人相貌亦頗不惡不料三朝後一日傍晚婿自外歸兒女偃臥於床神色大變與語不答急呼其泰永至相與近　諦視則見吻間烟漬猶存蓋不知何時己避人吞服紫霞膏矣不禁大駭時女己不能言語赶急延醫覓方救治業己不遑時一縷香魂竟向杜死城中而去衆皆驚愕不解母悲痛之餘欲以身殉者再婿更張皇無措涙落如雨似此疑圑眞　易打破也 
[烏帶黨]  
　　杭州訪事人云聞嵊縣有名烏帶黨者其人皆以黑布束腰日間各務其業夜則羣聚一處鳴礮執械搶刧虜掠無所不爲聲言有入其黨中者可保一家無患是以各鄉鎭顓愚之輩信而附從爲保身家之計現己糾黨二千餘人勢甚洶湧云雖然烏合之衆惡足以勞王師惟在地方官拘而懲之自能冰消瓦解耳 
[蘇州火警]  
　　本月十三日下午四下鐘時蘇州閶門外北濠弄二擺渡某姓家失火延及毗連茅屋火牛直入犀利無前印委各員均即臨塲彈壓幸各處水龍雲集祝融遂命駕言旋是役也共焚去茅屋十餘椽起火之由緣炊午膳後遺火薪中以致釀成此禍云 
[上海求志書院辛卯秋季題]  
　　經學三曰咸涉解四曰寤夢解六曰筴祝解九曰巫環解○史學遼金元官制服制論唐宋明賦法役法論書柳子厚封建論後趙武靈魏孝文合論○掌故書顔氏學記後書列國歲計政要後别開西學科議設官銀行造官鈔票議○算學凡除法皆可化爲級數如甲除乙設乙小於甲則以甲加乙除乙爲一級一級自之爲二級設乙甚小於甲則可以甲减乙除乙爲一級正一級自之爲二級負各求至多級設乙大於甲則先以法除實得單一以上諸整數以法除餘實之式依前求得級數以加整數即得又實大於法者另有妙法可化級數視除得數小於原實乃任取一數乘其法實令除得數甚小於乘得之實即命除得數與乘得實之較爲寅以乘得之法除寅爲一級乘得法除一級爲二級若視除得數大於原實乃任取一數約其法實令除得數甚大於約得之實即命除得數與約得 
 
 

Page 3

 
 
實之較爲卯即爲一級約得法乘一級爲二級各求至多級若無論法實大小欲得公術則以甲加一除乙爲一級甲加一除一級爲二級或以甲减一除乙爲一級正甲减一除一級爲二級負亦皆至多級試詳其理凡乘法皆可化爲級數如大數寅小數卯相乘可令寅等於甲加一或甲减一乃以甲除一依前除法化爲一正級一正負相閒級以二級數加一或减一各以甲卯連乘之得所求合觀乘除諸式可知凡數皆可化級數設有數丙可以丙加一爲一級正丙除一級爲二級負又可以丙减一爲一級丙除一級爲二級亦各求至多級試並證之由眞數求訥對有二法一以眞數减一爲一級正次以一級屢自再乘爲諸乘方乃以二除平方爲二級負三除立方爲三級正如是求得正負諸級一以眞數减一復以眞數除之爲一級次以一級屢自再乘爲諸乘方乃以二除平方爲二級三除立方爲三級如是求得諸正級問二級數同數不同式之理二項例甲加天之級數乃以小數求大數之法若變化之可得大數求小數之式法列二項之簡式於左列全級詳式於右以右第一級除全級爲丁則兩邊各以丁除之右畔祗餘小數而左畔除得之詳式必爲另一級數即爲大數求小數之式式内以甲加天爲第一級仍以甲爲屢除法天爲屢乘法惟逐級乘數及正負均與原式不同又甲减天之二項例亦可依此法化爲另一級數曩謂二項例可化四式其化法甚多除此法外尚有加負級减正級之法又有取一數加天或減天以代甲而除逐級之數以除得諸級依原正負加减之亦得因近人鮮有知四式者兹特明示但以丁除左畔演得細草即合○輿地串夷載路解侵阮徂共按徂旅解書黃冀升長江圖説後擬續瀛寰志略凡例○詞章題定名筆賦以俟其捷詣門求謝爲韻棗荔蓼歌秋孛轆秋雴霽兩題一謂雷一謂雨均不限體韻 
[上海求志書院十六年冬季案]  
　　經學超等蔣元慶錢文霈楊譽龍湯鞠榮朱逢甲彭述古特等汪開祉汪福森胡炳益葉銞王廷鼎施昌熾一等孫灝胡同韻胡玉籍孫同康孫師鄭沈毓英○史學超等戴姜福汪開祉唐雲驤徐鍾瀛王廷材馬冠羣特等吉城王實固孫師鄭汪福森孫覲墀孫傅鳳一等錢文霈孫同康孔憲和許毓麟殷松年陳培壽○掌故超等謝崇鈞馬冠羣汪開祉王實永朱逢甲汪福森特等張天爵孫同康張書紳孫國楨宗嘉謨曾樸孫師鄭○算學超等支寳枬沈善蒸陳公恕繆朝銓特等錢來青○輿地超等莫奎吴壽萱于鬯汪開祉黄逹王廷珍馬冠羣張祖言特等汪福森王光熊王廷鼎吴兆麒王廷材胡玉縉張仁安潘熙一等許克治許克勤錢文霈金承熙保溶鈞黃紹震季鴻焈梁維廉○詞章超等王英憲殷松年沈福保特等馮善徵季光鏡李鼎頤一等楊應環孫邦榮許玉庚 
[會訊兩志]  
　　德商禮和洋行某西人投德國領事署訴稱逢源號謝吉甫定買各種顔料延不付銀出貨請即傅催施正領事據情照會宋二尹二尹飭差傅謝于昨日午刻會訊禮和西人未到謝供稱號中與禮和交易多年定貨不少雖陸續付銀提出然存貨尚多時迫年關恐年丙不能一律提出容向禮和商妥緩期出清二尹與福繙請官商定然後諭以既向禮和商緩則須限定日期著一禮拜内商妥禀覆○德商信通洋行控新錦華鋪主謝心逹定買青鉛皮十箱延不付銀出貨宋二尹會同福繙譯官訊問謝稱鋪中向與信通夥夏文齋合定貨物間有赢餘己被夏用去至青鉛皮確須虧本夏即推在鋪中曾託趙景賢向夏理説始知夏己辭歇趙訴稱曾向調停所虧無幾總可明白二尹限兩禮拜内付銀出貨此皆己列前報者也目今限期己過信通聲請傅催領事官又照會二尹二尹飭差傅謝夏覆訊信通西人投案申訴前情謝供稱患病日久不克理明趙虧令認虧付銀出貨曾交趙洋銀二十元爲報關之用豈知趙將洋吞没避匿不面以致躭延現在再求寛限夏供稱鉛由謝定毫不相干惟知謝一再受虧可否酌釀用銀等項二尹著向西人商懇西人不允二尹遂諭謝曰趙吞没洋銀與此案無涉爾可另行呈控現在再限幾日付銀出貨答稱求限十日蓋仍須託夏兠銷故也二尹准之諭令須交妥保 
[催比欠漕]  
　　現署上海縣袁海觀大令在南滙縣任事時被各圖差保拖欠條漕一萬餘千屢次催比置若罔聞現由大令禀請關道憲聶觀察札委浦東爛泥渡巡防局員劉二尹於前日帶同本縣書差乘舟赴南邑催比云 
[失金轕]  
　　山東人戚春卿由高麗乘招商局日新輪船往烟臺帶有小箱一口内儲金六塊匯票二紙當由仁川出口時忽然失去即告知船主及買辦查無蹤跡及抵烟臺急發電信至各埠素日來往之各商家留神查訪日前寍波人蔡忠亭持金一塊欲兌洋銀欒文彬知之將蔡軋住蔡言金由日新輪船庖丁沈順桂囑兌可即父沈欒遂報明英捕房捕頭派包探押蔡尋沈解送英公堂先由包探禀訴前情並稱沈言有山東人老顧老王交下一塊尚有五塊存在顧王處顧王現在烟臺請老爺備文派差帶沈前去指提欒訴稱原籍山東現在二洋涇橋怡順昌號爲夥日前接得戚電信因即報捕并托諸金鋪錢莊銀樓關切始得獲蔡著交沈今戚亦己到堂矣戚訴稱赤金每塊重三十三兩值銀七百兩共有六塊計值銀四千兩有奇蔡供稱原籍寍波與沈同鄉沈託小的兌塊金實不知其來歴不胡及被拘拿將沈尋交沈供稱小的亦寍波人現在日新輪船當庖丁前由高麗仁川開回時顧王將金六塊交與小的及將至烟臺仍由顧王索去五塊而將一塊贈與小的小的惟知有金六塊不知另有匯票既抵烟臺顧王登岸小的隨船至此即將所贈之一塊倩蔡兌洋蔡不知小的來歴不明無端波累老爺開釋小的願隨包探憲差往烟臺尋　王西包探禀稱日新輪船今晚即須開往烟臺務請立刻備文派差帶沈前去遲恐洩漏風聲宋二尹然之飭將沈暫行管押立即備文派差恊同包探帶沈前去指提金暫存捕房此十八日讞詞也 
[屢訊不承]  
　　西人美生所用細崽徐春山徐春亭及鎭江關聽差楊大昌疉經上海縣袁大令會同督憲委員余司馬隔别研訊己列報章前日大令又與司馬在簽押房提徐春山徐春亭楊大昌等詰訊屏退書差至夜分時始行退堂昨日午後又提三人研訊聞三人供詞依然狡展云 
[火後贅談]  
　　英包探禀稱前晚盆湯弄萬生利顧繡莊失火時某保險行出店人王子芳搬運綢縐時竊取白紡绸一疋經小的拿獲送案王供稱小的貪小取物尚求施恩宋二尹飭交捕房帶回俟西人到案再行訊辦○包探禀稱前晚萬生利失火時近隣惠升錢莊失箱一口内有洋銀廿餘元及圖章等物執事人田子卿查知夥友王卓人取去報明捕房拘王詰之不認今特送案請訊田訴稱原籍紹興現在治下爲夥隣近失火時並不在莊聞信奔回火己告熄檢點諸物尚少箱一口内有洋銀圖章據學徒言由王搬去王不肯認是以報捕拘案學徒某甲訴稱小的目見王搬箱王供稱隣近火起慌將帳箱搬出寄在賈義興店中旋即搬回並未搬過箱子况搬帳箱後第二次欲再搬物路己塞斷忙迫中遇田告以不能再搬矣田欠親戚銀兩不還反以乘火吞洋誣控心實不甘宋二尹問包探查問有無帳箱寄存賈店答稱小的己查過確有其事惟據田言王曾二次搬物二尹問田既指王搬箱句探曾查得究有其事否包探禀稱小的查無蹤跡田又稱王家内並未查過王稱請到家搜查二尹以田指控難憑著將王交人保出再行細查○華捕禀稱小的見陳永志形同乞丐手持絲一紥是以拿住查得前夜失火時搶自震源絲線店中今特送案陳供稱小的並不搶火絲實在路拾得宋二尹判令管押五日以示薄懲贓存捕房以便給還失主至昨報記焚及震昌絲線店實係震源之悮云 
 
 

Page 4

 
 
[舍舊謀新]  
　　去歲之冬本邑江海關房屋將有倒坍之勢因賃某洋房辦公既而繪就屋圖呈諸總税務司赫德擬即鳩工庇料重建一新日内己將舊屋拆除以待重興輪奂聞之董其事者謂新屋約闊十三丈半深十五丈半中建一瞭望臺高十餘級純用紅磚青石甃成計光緒十九年春夏之交始可告蕆眞極大工程也 
[縣案彚録]  
　　王關通在英公堂控妻金氏不守婦道經代理讞員宋二尹提訊又據王秀卿同子關通到案禀稱現憑親屬理勸將金氏退回母家另行擇配求請銷案此己列諸前報前日有王秋泉投上海縣訴稱姪媳金氏現被伊父母串同媒証王某售與陶姓務請提究值日差據情禀明袁大令准其提人究辦○趙學成即趙學春之女毛頭遭朱長有項李氏等售與同興西式帳簿店内由趙妻沈氏在英公堂涉訟嗣因趙亦在縣署喊控袁大令研訊之下飭候函致英廨請將是案人証歸案訊辦己列前報前日經代理讞員宋二尹將趙沈氏等移送到縣大令諭飭分别管押聽候訊辦 
[英界公堂瑣案]  
　　包探禀稱陳子卿被周二觀竊取東洋車一輛經小的拿獲人贓送案陳投案請領周俯首求恩宋二尹令管押四禮拜車給陳領去○郭沙氏訴稱小婦人原籍鎭江寄居治下平空被同鄉人王阿大毆傷由捕拘王送案王供稱小的不敢行兇宋二尹問氏因何被王所毆訴稱小婦人莫明故問王如何被控亦稱不知二尹騐得氏受傷屬實飭將王押候查明覆訊核辦 
[法界公堂瑣案]  
　　昨晨朱明府莅公廨時高易收租洋人簿臘偕華夥投案訴控西門外惠順里内第四十六七號房屋吴姓積欠租洋三十四元二角四十二三四五號福昌人參號主吴姓積欠租洋五十元二十四五號黃姓積欠租洋廿六元四角里外十二號同泰京貨鋪欠租洋八元七角屢索不還務求追究明府商諸魯繙譯官著候今日十點鐘至捕房派同西捕往提房客訊問○余章炳即漢臣爲其友王綏芝帶貨 
往牛庄出售侵吞貨價經王追尋到滬送押捕房己紀前報余管押數日無人具保昨由捕房解案王綏芝投案禀追明府訊詰之下余稱約遲二三日即有人來保明府著還押限三日交保理處如遷延不理即當送縣究辦○恒升義京廣貨店等十八家前在法公廨具控同業翁榮茂擋手張幹甫欠銀一千二百兩明府令將翁榮茂生財拍賣抵償己詳前報昨晨據交到貨價票洋二百七十一元小洋二百九十二角明府謂區區之數不足抵償欠數著押候交保令原告同往蘇州向店主翁仁齋理處○鍾慶福虧欠彚源乾益春裕等錢庄銀四百五十兩經彚源庄等在公堂控告屢列前報昨晨乾益庄之郭仁泉投案禀追明府著將鐘慶福送縣請究○包探禀偷兒楊金泉前晚竊得松板兩片行經法界被巡街捕拘獲送案請辦明府詰問之餘楊供松板在儲家橋畔竊來明府以原告不到著將楊押候笞責四十板○德興鮮肉庄夥沈桂福訴稱屠夫朱和尚失業無聊前晚混入店内行竊錫香爐上獅子當即拘獲人贓送案請究明府訊明泥行竊屬實著押候笞責二十下○開小烟間之王許氏虧欠義合公司房租洋廿七元經收租人陳夢蘭控押此己列入前報陳屢次投案禀追昨日捕房令保人將王許氏交案因原告未到仍交原保候傅原告到案再行質訊○畢松培等在法公廨具控祥和仁烟間主劉文蘭被土客李愼之催索工價逼令閉店脱逃一節屢詳前報昨晨李投案請追土欵明府謂劉文蘭被爾逼迫受害不淺爾尚敢來案朦控情不能恕著押候核辦 
[正悮]  
　　十七日報載虹口巡防局勇見朱大春等鬥牌拘回懲責云云兹悉此係天后宫後老閘巡防分局之事與虹口巡防局不關例得聲明以昭核實 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蓬山仙語] 　 
　　日本郵船會社原係三菱所創嗣與共同公司合而爲一遂攺今名而章程亦逐漸增脩無美不備冋年通商各埠皆延西人專主社中商務今年一律辭歇攺用東人之善西學者主持長崎社中前所用之大寫係丹墨人經手多年遇事精明强幹崎陽各商賈與社中往來者推華商爲巨擘故平日之待華商極厚非特華商感其高誼卽社中亦獲利無涯今兹臨别依依頗縈離緒建廣江三幫皆具禮物以贐其行並有某商贈一金牌仿寳呈式一面刻花紋一面有文曰才識優長交接練達以誠待人衆心悦服外附綢綾數端○某日報云目下東洋形勢岌岌可危海角天涯恐必有鷲旗及獅旗高揭雖破裂不知在何日而當軸者不能不有戒心近聞海軍省凡昔日所置軍艦藏煤所如仁川釜山元山等港數日前特命三菱公司送煤贮藏此亦備預不虞之意也○濟州島爲朝鮮人民捕魚之處日本人亦從而漁之以致屢滋事端今兩國政府商訂條約准日人亦可從事於此○日本國會之設仿照西法創立上下議院所以通達民隱使民間利弊不致壅於上聞當開會前各處皆公舉議員每郡每縣每區或數十人或數人舉定然後投票擇其票多之二人爲國會議員餘則爲市會員縣會員凡一事爲民之所惡民之所欲者市會員先爲之議由市而縣其所惡者用若何法庭之其所欲者用若何法興之議旣成然後上之國會國會旣裁奪乃奏之於皇皇鮮有不允者長崎人民現因鐵道自太坂以迄東西京及周歴各地早已四通八達而旣名之曰九州鐵路則長崎亦在其中而當道以爲非緊要之區不妨遲辦但鐵道之設卽利路之開久之不興未免抱向隅之憾故市會議員將應設鐵道自崎地大工町砲臺前起經平户佐賀以接神户需三百五十萬金應支國庫幾何招股幾何一一議妥日前上之國會由國會達之皇聰庶慰人民之望云又監獄費向從地方税中支撥今各府縣會皆一律議將地方税减輕惟减輕後其監獄費應從何處支出亦須議就近聞東京西京大坂三府曁滋賀和歌山新瀉和等十二縣概議其費從國庫出支云○木曾川地方前遭地震水溢平原陽歴本月四號又發大水高五尺餘沿岸災民風餐露宿一經此水復起悲號勝田義塾女學生近日集金若干送往散賑塾主田中正平又集貲購舊衣若干送至災區皆好行其德者也○那覇係舊時琉球所屬雖被日本夷爲冲繩縣尚未全遵日律此次經衆譏院議設裁判所十號午後已議成矣 
[金陵官報]  
　　十一月十四日候補道羅廷玉到省調署鎭標左營遊擊彭仁夀交卸浦口營都司回省署蕪湖縣王萬甡辭行知縣兪熙謝委靖江釐捐差知縣汪國奎禀銷河運差並謝委河運帮管差知縣黄煊見候補道郭慶藩請感冐假三天提督趙廷琳銷假前署甘肅昌吉縣同知彭椿年到省正任宿遷縣黄金鉞知縣楊鳳池胡廷琛邢毓馨高振聲丁經均禀知在糧道署閱卷畢正任句容縣張沇清請假三天知縣朱文炳請假二天江西主簿陳紹棠到督轅牌示文廟委藩臺武廟委首府文昌廟委巡道均於本月十五日拈香 
[廣州官報]  
　　藩憲牌示虎門同知缺委試用通判王存善署理乳源縣知縣缺委試用知縣丁鏞署理龍門縣知縣缺委候補知縣鄧倬堂署理又督憲牌示永靖營都司缺以現署斯缺儘先補用都司李榮紀請補肇慶協右營右哨外委千總缺以撫標右營儘先外委張亮拔補事署督福州協陳協戎禀卸兼署督中協事崇安縣厲嘉修奉藩牌飭回本任督牌示照得建寍左營遊擊事務查有現署城守營叅將留閩候補遊擊江子焱堪委調署所遺泉州城守營叅將事務查有本任浙江象山協副將余宏亮堪委署理又南澳左營遊擊員缺查有閩省水諸儘先補用遊擊侯明輔奏請補授署福州府司獄蔣炳炟奉委看管詔安縣吳庚揚差 
[殯儀誌盛]  
　　原任山東巡撫建威將軍張勤果公薨於位由公子扶柩回杭本月十四日由下碼頭登岸迤邐進武林門過貫橋繞東至有玉橋登雲橋轉大福清巷進聨橋直街繇菜市橋南首過普安街經金洞橋又折而東詣華藏寺暫厝除尋常儀杖不計外先用開路綵亭次黄儀從日月傘扇復用黄亭恭舁誥命御賜如意袍縀章祭文繼以飭建專祠入賢良祠等牌歴任銜牌萬民傘一百零三柄萬民袍兩襲萬民旗牌二百餘對殿以僧人二十四衆手持接引西方旙彌陀片兩班紅繡藏旙兩起心經旙八對魂轎香亭各一座柩前用引魂鷄一頭裝以朱漆木籠頂上糧食瓶一具舁柩用龍頭綵槓兩旁有親兵扶掖而行號褂皆墨色黑布闊鑲前後大書嵩武軍親兵五字至開吊則擇於二十一日云 
 
 
