# 1892 - 30 - 4906747

 

Page 1

 
 
[今日附送勸募小清河經費册] [  申報館主人啓]  
　　原任山東巡撫張以山東河患靡有已時相度機宜惟有疏鑿小清河庶幾水勢可殺因奏請以工代賑俾小民得以謀生隨派嚴佑之大善士募集資財以期興辦惟是工程浩大經費難籌遂印成捐册數千通倩本館於今日附人報章分送但捐册太少挨之報數大相懸殊祖得但送外埠閱報諾君本埠無從附送如有願爲勸募者本館尚存有若千請來携取可也肅此佈逹順頌春祺 
[中國以愛民爲本論]  
　　子輿氏有言堯舜之得天下也得其民也得其民者得其心也得其心斯得民矣得其民斯得天下矣得民心有道所欲與之聚之所惡勿施爾也文王發政施仁必先於窮民之無告者蓋堯舜禹湯文武同此授受其所謂先務之急者愛民而已歴觀史册愛民者未有不興而自三代迄今愛民之至者首推本朝取前明之弊而改絃更張之其愛民之事不可以楮墨盡試觀歴年水旱偏災凡經疆臣奏報者無不立沛恩施撥帑截漕視爲常事夫富乾嘉之世庫欵充裕用度不多量人爲出歲有所羡損上益下殊不足惜若在今日則自髮逆之擾元氣大傷又值開市通商之際海氛雖靖出欵浩繁内外庫儲頗形支絀而一聞災祲則未有不迭降隆恩有加無已者昨經電報傳來恭譯正月初三日特降諭旨云上年順天直隸各屬秋禾被災業經分别蠲緩糧租小民諒可不至失所惟念今春青黄不接之時民力未免拮据加恩着將文安大城涿州開州長垣等五州縣成災五六七八九分村莊應納本年春賦地丁錢糧各項旂租着緩至本年秋後啓徵其歉收三四分村莊並獻縣連年被災之張枝根等二十五村莊應納本年春賦地丁錢糧各項旂租着緩至本年麥後啓徵又勘不成災之武清寳坻寗河樂亭青縣靜海滄州南皮鹽山慶雲永平東明定州曲陽十四州縣歉收三四分村莊應納本年春賦照常徵收其原緩至本年麥後啓徵之歉收四分村莊應納士者一　　　　年地丁錢糧各項旂租同歉收三分村莊應納節年地丁錢糧各項旗租均着緩至本年秋後啓徵凡有應徵屯米榖豆草束灶課學租通津二邦屯租旗産錢糧海防經費河道錢糧儲備軍餉廣恩庫租永濟庫租兵部馬館租鑾儀衛租代徵租曁出借倉榖籽種口糧牛具等項隨同正項糧租分别緩徵津防廳葦魚課應納地租内有坐落武清縣者歸入該縣災歉村莊辦理以恤民艱該督卽刊刻謄黄徧行曉諭務使實惠均霑毋任吏胥舞弊用副朝廷履端布澤嘉惠畿疆至意該部卽遵諭行欽此伏讀一過覺愛民之意油然見於字裏行間且所以愛之者無微不至焉夫煦煦非仁孑孑非義豈有國家而專以小惠小恩要結下民者而下民之望澤於朝廷則固懷之久矣一旦如願以償之有不同聲感激者乎吾嘗謂中國之可以駕乎泰西各國者不在富强而在仁義卽此等處已可見矣俄國去年大災各處皆有賑助之者而未聞俄國之皇下修省之詔也日本去歲火災之大爲從來所未聞各處亦有賑助之者而亦未聞日皇有剴切之諭也中朝則獨刻刻關心於民瘼需雨則爲之祈雨需雪則爲之祈雪需晴則爲之祈晴雖曰以神道設教非他國所樂聞然心誠求之則無非愛民之心所藴蓄而流露者也民間之樂乎有君求所以保全之也故天之於人雨露爲恩風霆爲教卽如去歲各處閙教之案起中國辦理此事雷厲風行獲到匪首立正典刑至今猶密訪潛拿不遺餘力似乎有傷於皇仁而不知懲一正所以儆百且使强隣心服不至藉此生心其所以保全而愛護之者實有大焉者矣夫外洋各國亦何嘗不以愛民爲務而以中國之事例之似覺此善於彼吾知外洋各國見中國之愛民如此而民亦愛戴之感之也深斯愛之也切上愛民民亦愛上雖有凶年民無流離當必有生其歆羡動其則效者吾嘗論及近來中西通好西法之漸入中國實亦華教之將漸入外國也因拈此以爲中國履端之頌 
[奏疏恭錄]  
　　管理户部事務大學士張之萬等謹奏爲海防新例捐輪擬請再展一年以資海軍應用恭摺仰祈聖鑒事竊海軍衙門咨稱海防新捐展辦一年將届期滿此項捐欵專爲本衙門籌備海防之用現在北洋一枝雖已成軍船砲臺壘粗具惟於布置一切尤當隨時相度冀合機宜然動輙均需鉅欵而南洋應辦事宜亦當次第兼籌俾得海上無虞期臻鞏固查上年十一月十七日經户部奏准海防新捐展辦一年刻下將届期滿詳酌至再此項捐欵勢難停止亟應預爲咨明以限滿之日起再行接展一年所有收捐條欵銓補章程悉仍其舊等因知照前來臣等伏查光緒十五年十月臣部因鄭工捐輸限滿遵照海軍衙門奏准之案　停鄭工捐輸接辦海防新例所收捐款均歸海軍衙門動用並於會奏銓補章程摺内聲明新海防捐例以一年爲限扣除封印日期届滿卽行停止又於光緒十六年十一月復經臣部奏明新海防捐欵本應全數接濟海軍前因順直水災請將八九十三個月賑銀撥歸賑務雖十一月以後仍由海軍衙門動用計將限滿誠恐收數難濟急需自應遵照奏案請展限期部庫以光緒十七年正月二十八日限滿之日起外省各以新海防捐開辦一年限滿之日起扣去封印日期統行接展一年欽奉諭旨允准通行遵照各在案兹查新海防捐輸初次展限瞬將届滿旣據海軍衙門先期咨明籌備海防動需鉅欵此項　例未便遽停擬請將新海防捐輸於初展一年限滿後再展一年俾得廣集捐資藉供要用所有收捐條欵銓補章程悉仍其舊以免紛更恭候命下卽由臣部行文各自遵照辦理謹將臣等奏請新海防捐再行展限緣由恭摺具陳伏乞皇上聖鑒謹奏於光緒十七年十二月初九日具奏本日奉旨依議欽此欽遵到部除由咨海軍衙門查照曁出示曉諭在京各捐生一體遵照外並將原奏刷印黏單分行各直省一體遵照辦理 
[恩賞福壽]  
　　向例於年終皇上於硃紅團龍絹方御書福字壽字分賜在廷王大臣俾昭福壽攸同之意預經奏事處繕單於光緒十七年嘉平十有二日奏呈御覽奉准十六日賞福壽字銜名錄左恭親王克勤郡王晉祺慶郡王奕劻喀拉喀親王那彦圖貝勒載漪禮親王世鐸貝勒載瀅貝勒載濂貝勒載澍貝勒熙凌阿貝子奕謨貝子溥倫轉國公載澤輔國公載瀾輔國公那蘇圖固倫額駙符珍和碩額駙扎拉豐阿鎭國將軍載瀛載津廂白漢都統桂祥止黄蒙副都統恩燾正黄漢副都統恩全廂黄滿副都統芬車正藍滿副都統希朗阿廂白滿副都統希隆阿正日蒙副都統明安正紅蒙副都統佛佑廂紅滿副都統色楞額廂白滿副都統賡音布哈密回子親王沙木胡索特杜爾伯特親王旺喇克帕勒齋土默特郡王察克逹爾札布烏珠穆沁貝勒逹木定札布車臣漢貝勒托果瓦喀拉喀貝勒推 
 
 

Page 2

 
 
代札布阿拉善親王阿育爾扎那卓哩克圖郡王巴勒珠爾賽顔諾們郡王巴寳多爾齊烏喇特貝勒那木札勒色丹四子郡王楊桑多爾濟帕拉穆新和碩特郡王濟克丹達克齋　額濟納員勒喇什彭蘇克吐爾扈特郡王杜莫固爾札布阿巴噶郡王貝多桑保浩齊特郡王　桑諾爾布札薩克圖何貝郡王車林多爾濟札哈沁貝勒桑旺車林多爾濟鄂爾多斯貝子哈丹輝特貝勒索特那穆旺珠爾多爾濟郭爾羅斯輔國公普勒忠呢什爾大學士額勒和布大學士張之萬兵部尚書許庚身刑部尚書孫毓汶協辦大學士向書福錕兵部左侍郎師曾兵部右侍郎巴克坦布廂紅漢副都統崇光廂曰漢副都統立山大學士恩承協辦大學士尙書徐桐史部尙書麟書戶部尙書翁同龢禮部尙書崑岡禮部尙書李鴻藻兵部尙書烏拉喜崇阿刑部尙書貴恒工部尙書熙敬工部尙書祁世長理瀋院尙書松森都察院左都御史孫家鼐史部左侍郎松溎吏部右侍郎徐郙南書房行走右庶子陸潤庠編修陸寳忠編修張百熙上書房行走詹事徐會澧祭酒王文錦編修張仁黼編修李培元編修高賡恩西安將軍榮祿 
[春明載筆]  
　　吏部爲知照事所有補放欽天監右監副一缺本部於十二月十四日帶領引見相應知照欽天監卽令擬正春官正郭照奎擬陪秋官正徐森等二員於是日五鼓穿天青褂備帶補褂並佩帶荷包手巾赴西苑門外六項公所吏部公所書到聽候排班帶領引見萬勿遲因因用印不及徑行白片○禮部爲曉諭事照得各省新中舉人例定於會試年二月十五日在貢院覆試兹查明年壬辰科會試之年所有各省新中舉人應仍照例於二月十五日在貢院覆試爲此示諭各省新中舉人知悉務必及早到京赶於二月十五日以前一律取結投卷不得因上届展期觀望遲延日悮功名切切特示○内　漢本堂例　奏派侍讀學士一人專司稽察部通各本章俾資覈校而昭愼重現届更換之期經内閣開列侍讀學士銜名清單請派稽察部通本章一摺於十二月十二日具奏本日奉硃筆鈐出内閣侍讀學士宗室奎　欽此○侍衛處爲知照事所有經奏事處奏准賞給御書福壽字硃紅絹方之王貝勒貝子公文武大臣翰林於十二月十六日派員赴本處祇領卽於翌晨進内謝恩爲此知照各衙門轉行遵照○宗人府於十一日奏派守護東陵一摺富時由内所傳派出固山貝子毓橚遂卽據以照登前報嗣經恭閱鈐單係奉硃筆鈐出奉恩輔　公意普欽此其前登毓貝子　係由傳悮所致應卽更正以誌不敏○吏部爲咨行事文選司案旦本部議覆湖南巡撫張題以湖南候補同知汪沛請補鳳凰廳同知等因查鳳凰廳同知係新設要缺今請以留湘候補同知汪沛題補聲叙人地相宜核與例案相符應准補授一本於光緒十七年十一月二十八日具題奉旨汪沛依議補用餘依議欽此欽遵到部合行黏抄原題咨行湖南巡撫查照辦理○正紅旗護軍統領尙仲冕統領昌懋年雖已逾花甲而　形瞿鑠乃嘉平初間感冐時疫當卽請假醫治奈年老氣衰力不勝樂以致漸沉陡於十三日卯時　然長逝當由公子尙主政備具衣衾悺木含殮如儀擇於十五日接三擬於宅第停柩五七分延僧道喇嘛誦經建醮後始奉人隹城以安窀　○兵部爲咨行事職方司　呈本部議覆兩江總督劉題以年届六十三歲以上之江南平望營都司沈廷蘭筋力未衰尙能騎射仍請留任等因到部查該員年已逾歲惟據考騐力向未衰猶能騎射所請留任之處核與例案相符應准仍留平望營都司本任一本於光緒十七年十二月初七日具題奉旨依議欽此欽遵到部應卽抄黏原題咨行兩江總督查照辦理○内閣侍讀奎華謹禀中堂爲禀聞事今日由侍衛處送到清字旨一道皇上明日辦事畢乘轎出　昌門西苑門由北長街至大高殿拈香報謝畢仍走北長街進西苑門德昌門還灜臺用膳畢至勤政殿召見大臣還灜臺卯正二刻伺候欽此 
[沃壤充公]  
　　金陵沙洲圩本膏腴之地南阡北陌疆理縱横實爲諸鄕之冠但三面濵江每逢春水必遭淹没之患歴年以來占魚夢者十無一二兵燹後丈量廾科各歸各主悉聽董事指派不免有畸重畸輕之弊有監生某某等見該洲　内有低田五六百畝久爲執業者所棄卽以無主之產造册報官意在免交國課當時十歲九荒亦第度外置之而已後經統領張公好行其德飭營勇將圩埂修固水不爲災澤抵無異於高原瘠地轉變爲沃壤某某等見歲歲豐收於是攘功爲已有謂爾等安享桓產不完錢糧伊誰之力鄕愚無職戴德弗　遂於三節二壽各歛金帛以飽貪囊某等遇有文武汛官遺愛在民者復假送萬民傘德政牌攤派閭里動輙數百千文供其揮霍近更貪得無厭詭稱設立益善堂大發慈悲之願先行禀官立案一面將以上五六百畝無主之田請充善舉經費已　批准富日以有主之業揑報無主而以小利餌鄕氓一轉眼使所得不償所失並令其忍氣呑聲舉而畀之其設計亦云巧矣雖有點者控諸有司均理屈詞窮而退現某某等知衆怒難犯將田退還原主府憲批示謂無至之物歷有年所豈容若輩强爭而得飭江寍縣丈量清楚撥入府學爲祭掃公田鄕民仍不甘心將履勘委員環而鼓噪之並柭去界旗委員禀請趙小帆大令拘獲爲首者四人提案嚴懲具不准再滋事端切結釋放回鄕被責者心感大令不治其聚衆之罪願爲鄕導帶領委員丈量大令仍委捕廳李木生少府辦理此事於去臘二十四日下鄕想不日卽可銷差了事也 
[稻江春雁]  
　　臺北所立西學堂係前撫憲劉省三爵師爲培植人材起見並一面奏明於洋務項下每年開支銀兩若干迄今數年堂中肄業各生其有少年聰頴造就不凡堪備異日國家之用者頗覺不少自邵筱村中丞抵任後有某君條呈數則上備採擇内有議及學堂縻費太重一節中丞一時爲節省國帑起見因飭提調孫萼齋大令酌議裁撤其頭班學生十名派往電報機器鐵路各局量材委用餘則各給三個月膏火分遣回籍至學堂所建洋樓一座業奉憲諭改爲番童義塾兹將前列應調學生十名錄左羅宜菼葉長華曾燦雲陳保泰鄭孝成蔡章機劉宗向陳起彪張敦孝林湘○撫轅發審兼收呈委員前爲李蓉生嵩如山兩大令經理刻聞嵩大令因事請假内渡當由邵攸村中丞另委徐心田大令接辦大令前補福建星村縣丞新以知縣過班留營委用未久卽得是差其爲上游器重可知已○大　崁一帶生番滋事前經官軍會同勦辦各節屢登本報兹聞去臘十二日經林蔭堂總統督飭各軍四圍兠　斬殺番丁數十名該衆始知長懼羣相分竄近聞内外加輝及竹頭角一帶地方頗稱安靖想從此大軍所指當可立就肅清也○淡紳陳阿順都戎學識宏深素擅歐亞文字爲前撫憲劉宫保所特賞歷委滬尾商務文報各局事務兹當生番不軌大軍遄征復蒙林時甫星使畀以後路糧餉軍械重任都奉檄後卽日赴轅謝委到　視事○日前由大嵙崁前敵解來生番首級一顆云係某社番頭爲林總統陣斬所得懲一儆百該族其亦漸知王法耶○飛㨗兵輪前由江南裝載新招勇丁回臺停泊基隆口岸刻又奉文前赴福州公幹日昨業經禀報出口○辦理滬尾鹽館羅星橋大令現奉統領巡防隘勇新右等營陳玉堂總戎禀請前往三角湧一帶帮辦營務撫憲照禀批准飭知前往所遺鹽館事務另委候補人員廖君接辦○前署臺南府方樾亭太尊籍隸安徽由軍功起家以知縣出仕福省歴署各州縣缺素爲上游所倚重前由新竹任内懼署臺南府篆到任未久卽因病請假内渡亥下重行來臺大憲擬令卽赴基隆本任蓋太尊前曾奉補基隆同知惟到任現尙無期耳○前辦盬務文案吕幼漁大令奉委淡水縣事嗣以孫萼齋司馬仍留原任吕大令另委臺東直隸州缺按臺北離臺東較遠大令本擬　有就便官輪乘之赴任嗣因接札日久遂改道由厦門附搭商船履新同寅中莫不先期祖餞○保甲總同前爲吳禮堂大令辦理刻下大令不知何故奉憲撤委另由陳大令璠接辦已於臘月望後視事又辦理鹿港總館吳蓉塘大令亦奉撤差另由大憲委員接辦 
[二星並軌]  
　　徐家匯天文臺紳　測算今日下　六點一刻鐘時西方木金二星並在一處不用千里鏡卽可望見按木金二星其質甚 
 
 

Page 3

 
 
巨其行漸漸相近至今日此時却並在一處倘午後天氣晴朗玉宇無垠正可仰天而望一覩其奇也 
[行旌待發]  
　　關道憲聶仲芳觀察定於日内乘坐官舫用小火輪拖帶赴蘇恭賀大憲新禧 
[法將來滬]  
　　法國水師提督裕門乘坐德利用芳兵艦來華於新正初五日卽禮拜三抵吳淞口外因船身甚大不能進口提督卽偕船主於昨晨十點鐘乘小兵艦行抵浦江更換八槳杉板船渡登法界公館碼頭其時法總領事預派繙譯官祁理恒君在碼頭迎接捕頭備德祿副捕頭謝德諾戎服佩刀督率西捕三十餘人各持槍械在碼頭站隊迎迓提督登岸時繙譯官等近前脫帽握手爲禮提督與祁君等聨步偕行称至法公司行拜會董事然後至密采里西式客館中小住行旌 
[縣示照錄]  
　　欽加四品銜升用直隸州正任南匯縣調署上海縣正堂袁爲嚴行查禁事照得本縣官居十載　切冰淵舉凡審理詞訟判斷案牘悉屬秉公親裁權無旁貸署中幕賓親友要皆潔身自愛卽僕隸門丁亦經隨時訪察從不假以事權惟查上海五方雜處人類不齊遇有興訟之端不論事之曲直妄恩制勝於人狗苟蠅營或覓顯者之書或投搢紳之剌千方百計鬼蜮多端良由世俗日偷人心愈詭前月杪忽有素不相識之湯小巷到署投謁閽者拒而不納悮留書信一封拆閱之餘係爲劉姓爭地一案致送票銀一千兩鹵莽荒唐殊堪痛恨當經傳集劉姓嚴加詰責並將函呈票銀當堂銷燬田畝仍照前斷依舊充公一面嚴拿湯小菴另行究辦第此種風氣固由積習使然亦難保非外來棍徒或冐稱本縣親友或充作過往客官自詡通神肆其撞騙爾等聽其簧惑遂致墮彼術中事後尋思悔之何　合亟出示曉諭爲此示仰合邑軍民人等一體知悉爾等凡有一切事故旣已赴案控訴理應靜候官斷倘所控果直自有公論不難立爲理息何必徒費資財轉取咎戾若以理曲之事行賄托求不特是罪難以顚倒且法律具在妄思取勝而反干重讉噬臍奚及何苦甘受愚弄妄事營求如果錢可通神則有力之家應無不勝之訟有是理乎本縣雖屬不才何致受此愚朦第念爾等涉訟公庭已屬不得已之舉若再聽人欺騙旣耗無益之錢文反受剝膚之灵害計亦左矣自示之後倘有匪棍人等再向爾等招摇撞騙許卽扭送到縣以憑儘法懲辦爾等亦不得狃於習俗託人說情如敢故違定當與受同科决不寛貸用特諄諄告誡其各凛遵毋違特示 
[賭風未息]  
　　本埠城廂内外自元旦起初三日止向例不禁賭博惟初四日起經上海縣袁大令及帮辦總巡朱明府飭差保傳諭各處一律禁止無如禁者自禁犯者仍犯前日滬南馬家廠繩索店有顧福山顧金桂徐和尚等明目張膽開塲聚賭旋有浦東人張阿保與友人某甲渡浦而來欣然入局閱時未久身畔所帶洋蚨三十元悉數輸去張與甲臨行時向顧福山借錢一千文顧祗肯借給五百文中怒曰我等輸去洋銀數十元現向爾借錢千文爾尙不允耶徐挺身而出不由分說扭住毆打後經旁人勸散而張等二人已受重傷旋向南首而去不知所終○同日滬城中唐家弄某棉花店亦有紏人聚賭情事正在呼盧喝雉之際忽有身穿紅邊號衣者二人奪門而進大呼捉賭衆人無不驚惶失措棉花店主某甲細閱二人號衣實係僞造遂呼集衆人將二人拿獲奉以老拳並扭至保中南局請究局員樊恭振二尹諭將兩造交地甲看管聽候訊辦○某甲行經大東門外篾作街陳姓篾作店門口見室内有人聚賭甲不覺技癢翩然而入决一勝負連輸青蚨六百翼向袋中摸索祗有三百文不敷償債約俟回家取交各賭徒不允將甲所穿馬褂褫下抵押甲心實不甘富卽訴諸地甲旋經地甲前來調停令各賭徒將馬褂給還始寢其事○滬城侯家　某老虎灶亦於前日開塲賭博有陳某者賭輸大錢四百文心尙不服遂作袖手旁觀之計旋被陳察出破綻立將竹牌攫取欲赴保甲局喊控而各賭徒恐陳出外聲揚大干不便當卽央人向陳央懇遂將陳所輸之錢如數給還更以數百文奉贈陳始首肯將牌交還遂免雀鼠之爭云 
[再訊會匪]  
　　會匪王金龍被獲後解縣研訊已紀前報昨日午後四點鐘督憲委員余司馬趙明府先後乘與到縣升坐花廳提王研詰所有供詞容俟續錄 
[會訊失火]  
　　去年臘月二十七日清晨九點鐘時英租界大馬路南首興申里内陽姓寓處失火卽息　遣家丁投捕房報被匪人種火副捕頭密司好帶同包探顧阿六往查以起火情形種種可疑且湯曾保火險銀二千兩禀明麥捕頭傳湯暫押一面禀明代理英　讞員宋二　會同英國梁副領事履勘後湯央人保出再候傳訊此已列諸前報者也昨午會訊此案與隆保火險公司西人攤得祿投案聲稱湯保火險銀二千兩忽然起火往查情節實有可疑務請訊究湯遞稟聲稱捐有五品銜鹽經歴原籍常州陽湖縣人前在洋布機器局辦事去年經理滬報館事務於八月間告止家看前住城河浜後移居興申里先曾報火險二年在後未保去年又由興隆火險公司行保險十二月廿七日清晨廚房旁柴間起火　隣人帮同救息俄而樓上又有人喊火起一時慌亂無措及救息衣物又被火焚及失去者開單知照保險行西人同買辦魏雨亭前來查看允照償銀千兩不捕房忽言職員家起火情節可疑保險行藉此翻悔捕房竟妄指職員自行種火圖保險行賠償職員近年景况雖不甚佳然在滬報館告辭時向找出洋二千元光景豈肯出此下策况種火二字情節較重職員向來辦公豈不知賠銀事小聲名事大求請澈底根究宋二尹請梁副領事問保險行西人曾否允賠銀兩答稱未允湯又稱西人同買辦前來職員向買辦說明買辦言應賠償二尹商買辦魏雨亭來否西人稱買辦住居西國牢監附近可卽傳來捕頭命包探顧阿六先禀一切情形該包探卽禀稱湯報被匪人種火且被匪人搶去衣物副巡捕頭同小的至湯處查明先在柴閭起火卽行撲滅又在樓上起火問湯如何湯初言搶矢皮馬褂一件繼言三件又言焚壞搶失之衣物均已告知保險有其如何起火毫無頭緒盤問女傭據言是日清晨九點鐘時主人在廂房欲寫信命伊出外買信壳紅簽條及回見柴間起火不知究竟如何又查得其家起火時有挑糞之周咸咸先見火起大聲呼救老虎灶染坊東洋車行及管房人等飛奔而至先至柴間用水灌息俄樓上大床又火其時一百八十五號華捕亦到呼喚各人登樓救火湯在扶梯上面言不必登樓又問湯有無物件搬出湯稱搬出小箱一口問内有何物湯言有洋銀四十元及零物副捕頭囑其將小箱搬回見箱居然　赶而無鑰匙其餘箱子亦無鑰匙捕頭命一百八十五號華捕喚銅匠來將鎖掭開當面檢視其中一無所有　同湯至捕房搜伊身畔有質票六　内有對時表一枚其開在保險行帳上者亦有對時表一枚然此表旣已質　如何開在失單上因此捕頭以爲諸多可疑一百八十五號華捕禀稱當日清晨聞興中里起火赶急馳往隣人已將柴間之火撲滅又見樓上火起小的招呼各人帮助登　救火陽在扶梯上　大聲言不必登樓恐燒斷扶梯奈何小的言不妨火可救務須救息湯又言有保險行賠償並不要緊小的不以爲然仍同各人取水上樓見火起自床上立卽灌息周咸咸供小的係本鄕人挑糞度日當日清晨至湯家後門倒糞見有火忙喚隣人齊集小的卽借竹扶梯至披屋上揭開屋瓦倒水入柴間内俄見樓上又火從曬臺上將水潑入窗裏始息二尹問其時爾見湯在何處答稱在樓上又問見伊情狀始何答稱見伊手持圓物似欲奔下趙銀高供小的開老虎灶與湯家甚近聞火起立卽取水前去先將柴間之火救息繼至樓上將火救息二尹問見湯在否答稱見湯在樓上手持圓物形狀慌張謝阿多供小的係寍波人住在車子街與興申里甚近聞火起立卽奔去先將柴間内之籚柴拖出及火息樓上又火遂同各人登慺救火小的所穿套褲已被火焦灼二尹問見湯在否答稱在樓上手持圓物又問湯容爾等上樓救火耶抑不容上樓耶答稱湯並無說話吳雙俱小的係紹興人在染坊爲夥與湯家近在咫尺聞火起立卽帮助二次將火救息　 
 
 

Page 4

 
 
年瑞供小的係寗波人看管興申里房屋聞火起卽往帮救二尹問爾見湯在否答稱慌忙時並未見湯湯又稱小箱内確有銀洋四十元已被用去職員尚未得知至質票内有時辰表一枚失單上又有一枚兩不相妨　謂職員祗有一表耶况火險非抵賣可比旣已保險不容付質耶總之質者自質失者自失且捕房細查此事試問職員有何不得了之事致欲出此下策也耶訊至此買辦魏雨亭已到二尹問爾與西人至湯家會否允賠銀兩答稱我向湯言旣保火險而遭不測理合賠償然須查明實在情由我曾將情告知洋東令湯於下午三點鐘到公司行守候回音湯届時何以不到湯又稱下午三點鐘我已被捕房覊留何能至公司行買辦西人初確允賠及捕房多此週折西人亦悔前言豈非串賴保險賠欵乎梁副領事以爲時太晚此案尙須澈底根究商之二尹俟下禮拜一再行覆訊捕頭命包探將湯帶回捕房湯稱職員有保人何必再到捕房二尹謂可以交保候訊捕頭稱　在捕房保出時保單上寫明今日交案今奉仍准交保須換保單二尹然之諭湯仍央原保到捕房具保 
[英界公瑣案]  
　　英公堂自去年除夕停訊迄今已閱七日昨晨捕房解到各案甚多今特擇要摘錄於下包探孔阿才禀稱全善堂兼　嬰局董事張九思等投捕房報稱已歇司事瞿鳳祥冐刻捐票向店鋪收捐侵呑入已由捕頭命小的拘拿瞿鳳祥搜出印板一併送案張九思遞禀聲訴瞿鳳祥等冐刻捐票私收捐項關碍善堂聲名曾經控告在案今知瞿之下落爲此報捕拘案眞捐票之式樣呈閱瞿鳳祥供全善堂之保嬰局設在福臨里局散後諸同事仍在一處思再接辦保嬰局宋二尹以張九思旣已控告飭將瞿鳳祥管押聽候覆訊僞印板等件存堂○麥捕頭稱無領事經管之西人菊培克前因酗酒滋事奉諭遣回日本令其自行回國不料伊到日本後並不回國又來上海滋事故又拘案菊培克原籍瑞典駐滬瑞典領事官不認爲瑞國人宋二尹商之梁副領事判菊培克管押七天仍行遞回日本○包探秦少卿禀稱時春友屢次至野　薺茶食店混用銅洋被獲交捕送案銅洋三元呈堂茶食店主申訴前情時春友供詞支吾宋二尹判枷號半月發頭門示衆銅洋劈毁○包探顧阿六禀稱陳應元被胡一堂行竊衣物查獲人贓送案請辦陳應元投案聲請領贓胡一堂供認行竊宋二尹判管押一月贓交失主領去○包探秦少卿　稱徐桂山所開顧繡店有縀子裙料交趙福生描花趙竟將裙料售與同業朱阿福報捕拘趙同至朱處吊贓尚少縀料值洋十元又有被趙當質之料亦已吊到徐桂山申訴前情趙福生供因有急需擅將縀料質賣原是不合尙求施恩朱阿福供開零剪店收買趙福生之縀料原屬不應裙料業已出售不能交還其餘均已交出恒德當鋪夥等呈标請追當本捕頭稱朱阿福前次收贓今又犯案宋二尹謂趙福生旣是徐桂山所用之人未便吊贓著收贓之朱阿福賠洋十元給償當本再罰洋八元撥充棲流公所經費趙福生笞一百板再押一月贓給徐桂山領去○包探秦少卿禀稱王阿三駕駛馬車在抛毬塲地方撞壞東洋車又　傷四人内有一人傷勢甚重均在仁濟醫院不能投質今將王阿三解案王阿三俯首求恩宋二尹飭將王阿三交捕房帶回俟受傷人投質再行訊斷○莊葉氏訴稱在路行走突被王阿林所駕馬車撞倒頭額受傷由捕拘王送案請爲騐傷究辦王阿林供彼此稍不留神致相碰撞如今只求施恩宋二尹騐得該氏僅受微傷判罰王阿林洋二元給予該氏養傷完結○女子田阿金訴稱被邱　二毆打頭面受傷由捕拘案邱阿二供廣東人開設烟館與無錫女子田阿金姘識多年生下二子今因囑令洗衣致相口角由捕拘案宋二尹以該男女均屬無恥之尤着一併逐出○包探顧阿六禀稱王金福至吕王氏所開小飯店尋　毁壞鍋灶等件由捕拘王送案吕王氏供蘇鄕人今年六十三歲前在王金福之母處爲傭後經辭歇現開小飯店王金福有姘婦偶來閒話嗣有一男子到來俄而王金福亦到指婦與該男子有私指我知情因之尋釁王金福供與婦姘識多年去冬伊私逃在吕王氏處尋見之下與之爭閙今願賠償毁物宋二尹以兩造均非安分之人旣願賠物卽行斥退○包探顧阿六禀稱王阿大失竊衣服查獲屢次犯竊之王金和起到原　送案王阿大投案請領贓物王金和供蘇州人連次犯竊尙求恩怒宋二尹判笞責二百板遞籍贓交王阿大領去 
[法捕房瑣事]  
　　租界中向例不准界外糞擔越界行走昨有城内糞夫挑糞經過法界適被巡街捕所見喝阻不理當卽扭入捕房管押一宵昨晨經備捕頭訊知鄕愚無頟誤犯定章申斥數語卽行釋去○某甲於醉後至小東門外某花烟館尋歡鴇婦嫌其酒氣薰人以白眼相待甲尙欲以大老官自居互相口角適巡街捕至將甲拉入捕房管押至昨晨酒醒始得釋放○糞船戶某甲與無錫船戶某乙在洋涇浜中因撑船口角互扭至岸吵閙不已爲巡捕所見將兩人拘入捕房管押一宵昨晨始得釋放 
[贈牌鳴謝]  
　　月分牌之製所以彚合中西歴日使閱者一目了然初時　備稽查而已近則鉤心鬥角精益求精踵事增華心裁各出盖幾以人巧而奪天工矣前日承中西大藥房樂善堂藥房及泰隆洋行各以新牌見貺錯采鏤金聨珠合璧旣以組歲華之麗又堪徵繪事之奇懸之壁間　足輝生蓬蓽爰志數語以表謝忱 
[筵移振]  
　　酬酢往來固人情所不廢而有時來非不往若有較勝於往者其用意亦良深矣寳亨洋貨號東翁因開張時承各寳號相知等貺禮將筵費洋一百元移助山東拯項百貨流通種德定臻夫駿發羣情浹洽傾資何羡乎燕歡事出權宜彼瘠壞茅簷當亦頌仁風之和煦焉[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[䢴江官報]  
　　去臘二十日吉分轉昌委留辦泰興督銷差湖北胡叅戎兆有解餉來二十一日周觀察家駒公幹過湯翁鹺尹慶麟銷吳家集差二十二日某科翰林田太史庚過揚二十三日許分轉星璧由泰屬查賑回二十四日陳分轉康二十五日饒鹺尹祖𫋁李鹺尹紹基均由省公幹回陳大令元鑄由通屬河工來揚 
[喪貲自縊]  
　　某甲者高淳人年甫弱冠其父予以八百金令赴申江購買洋布未及投行交易已罄半貲盡喪於脂粉叢中不得已遁回金陵乞貸故交助成此舉不料朱提入手狂奴故態復萌日遨　於丁字廉前倚翠偎紅未盈一月妙手空空然故我矣索船貲酒價者復紛紛而至戶限幾穿甲更無面目見江東父老遂於去臘二十四日自縊於周孝侯臺下地甲方欲報官相驗有其戚阻之飛告家屬來寍收殮矣嗚呼若而人者非禍由自取者哉 
[今將諸大善士各寶號舊哉十二月分經收月捐並附安懷施藥洋布捐一文捐棉衣等項清單]  
　　唐茂枝翁助洋六元陳善亭翁五元李光琴翁戴綏之翁各三元朱　珊翁徐棣山翁吳春池翁黄佐卿翁王欣儒翁譚臣翁闕　書翁葉成　翁孫曉雲翁和昌成以上十戶各二元吳渭川翁四元鄭芸初翁何瑞棠翁韓山羲翁張金扣翁徐俊良翁趙馥畸翁周蓮塘翁王岩翁老悅生彰悅生棧聨和廣永誠錦章源利李珊記鳴昌復泰以上十八戶各一元美最時一元五角莊源大六角梁喚南翁五角德大五角福源祥四角恆泰三角恒生裕生正大恒生大各二角鄭氏太太助二千徐雲岩翁一千晉和莊一千二百壽康延康餘大　大升大惠泰元甡存德利亨寳和立大恊康彤原厚康恊昇和元宏元永豐愼餘恊源泰源　泰各六百王仁泰可熾風生一嘯樓萬有全各五百愼餘堂四百金裕興六百升陽　其萃樓春園亦新園各三百祝源昌沈春記元利張錦泰廣盛余洪記崔林記湧源金合順鴻運陳心淵以上十一戶各二百萬興恊成祥永愼各一百○以上共收洋六十三元六角又錢廿四千百文並附安懷施藥唐茂枝翁來吳俟階翁經募十元合茂藥行來見憐　十二　樂善居六元平湖來　和生二元申報舘來儉齋無名氏退省堂寳文堂合四元四角李錦雲林笑山金立中金用和查立大程　堂吳星門吳門氏合三元章　麗生氏二元英記一元四角五分張少舟翁繼募順泰甡記泰順亨楊瑞泰王仁泰蔣芸記各一元何植園翁經募泰隆洋行帳房五元惜分陰齋主人三元黄子如翁二元山西聞邑　石　氏求合家平安二元新北門内三鼎新三元闕鳳書翁五元又經　祝少英翁五元怡盛春三元補過氏二元無名氏二元恊順一元鍾鑑蘭五元○以上共收洋八十四元八角五分又附南北洋布捐洋十三元五角又錢二千八百八十又全年一文捐錢一百九十九千零六十文葉成忠翁助棉襪褲共五十件 
 
 
 

Page 11

 
 
[光緒十七年十二月十七日京報全錄]  
　　宮門抄○諭旨八道欽前○發抄硃批五道○川督劉二奏成都將軍因病出缺代呈遺摺由驛馳陳摺○楚督張奏漢口鎭火灾甚鉅撥欵撫恤片○河督許奏保奬河運出力人員摺○杭織造明奏恭報卸事日期並交代庫欵各緣由摺○新杭織造英奏恭報接印日期摺○直督李奏甄别道員片○杭織造明奏請撥各項料工銀兩片○十二月十七日户部通政司詹事府值日值年旗引見六十七名○恭王等謝賞福壽字恩○澤公繼公各假滿請安○恩祿謝管算學恩○果勒敏請假五日○明桂請　十日○召見軍機徐用儀周德潤清安○發抄李瀚章奏請將上思州升爲直隸廳同知奉硃批該部議奏欽此○又曲江令郭守昌署新甯令奉硃批吏部知道欽此○福潤奏儘先守備于德昇補台莊營守備奉硃批兵部議奏欽此○又霑化縣民范高會叩閽案審擬奉硃批刑部議奏欽此○沈秉成奏呈進野术奉硃批該衙門知道欽此○○頭品頂戴四川總督臣劉秉璋跪奏爲成都將軍宗室岐元因病出缺代呈遺摺由驛馳陳仰祈聖鑒事竊維鎭守四川成都將軍宗室岐元現年六十三歲向來精神尚稱完固宣力有年本年十一月初五日該將軍至臣署中商辦教案因天氣驟冷感受風寒坐談之間忽覺手足不仁語言蹇澀遂卽回署臥病臣連日與司道等前往看視延醫進藥未能奏效初八日該將軍自知病勢沉重授臣遺奏命子璞良恭代繕摺彌留之際但言受國厚恩毫無報稱惶愧無地絶無一語及私乃於初九日辰時出缺伏查該將軍先年在盛京將軍任内止當海疆有事籌兵籌餉地方賴以乂安光緒七年冬蒞成都將軍任迄今十有一載鎭攝撫綏軍民咸深愛戴臣十二年冬到川與之商議公牘該將軍才優識卓遇有會辦事件和衷共濟深得其匡助之力現在料理該將軍身後事宜蕭條景象不名一錢除由臣督同司道妥爲照料外查成都將軍一缺責任綦重相應請旨迅賜簡放俾資鎭守所有成都將軍宗室岐元因病出缺代呈遺摺緣由理合會同成都副都統臣雅爾堅由驛恭摺具奏伏乞皇上聖鑒再該將軍長子璞良係宗人府候補筆帖式次子立方年未及歲其成都將軍印信現據該家屬封送臣署敬謹存庫合併聲明謹奏奉硃批另有旨欽此○○張之洞片再本年八月二十四日酉刻漢口鎭美仁街民人許義四　因晚炊失愼以致延燒民房查漢口與武昌省僅隔一江隔江瞭望火勢正熾其時正當沿江嚴查匪徒之際深慮各馬頭游勇秀民乘機生事當經臣等飭派文武委員乘輪馳往調集漢口漢陽水陵各營兵勇分紥各街口及各馬頭會同該處鎭道府縣揮壓撲救其時漢口各善堂及文武各署水龍聞警齊集分投施救只以街巷窄狹房屋稠密適值風勢過猛分路延燒至子刻始克全行撲滅次日詳加清查計延燒一千八百九十餘家幸所焚均係偏僻街巷尚非濱江正街亦無匪徒放火搶奪情事據署漢陽　陳　麟查明禀報此次被災各户多係小貿貧民旣無棲止之所又乏衣食之資困苦情形深堪憫惻經臣等飭司籌欵撫恤兹據署　　布政使陳寳箴呈報已在於本省賑捐餘欵内酌撥銀五千兩派委妥員會同漢陽縣逐户挨查核實散放並飭漢陽府縣勸諭該鎭紳商量力集捐散放並據江蘇上海道聶緝　捐銀一千兩以資撫恤現在體察情形該處被災各户尚不致流離失所所有漢口鎭失火延燒民房撥欵撫恤緣十謹合詞附片奏陳伏乞聖鑒謹奏奉硃批知道了卽着飭屬妥爲撫恤毋任失所欽此○○頭品頂戴河東河　總督臣許振椲跪奏爲遵旨酌保辦理河運出力人員懇請恩施奬勵恭摺仰祈聖鑒事竊臣前奏江北全　挽出東境日期摺内聲請在事出力各員弁可否援案給奬奉旨准其擇尤酌保毋許冐濫欽此仰見聖主鴻施微勞必錄莫名欽感查素省運河爲南北漕行要道自黄水穿運以後河身節節受淤每届重運經臨常虞淺涸隨處疏挑導引倍費經營本年糧艘入東雖河路先已興挑舟行無滯而時值運源微弱不敷浮送挨閘套塘蓄水挽運維艱迨至十里鋪涉險渡黄風濤迅激陶城毕候汛入運水勢長落不時往往前船甫進後船淺擱設法挑淤進駛撈剥兼施辦理尤爲棘手所賴在事司漕文武晝夜駐工不避炎盛酷暑上下奔馳催䟎俾全帮得以迅出臨口早抵通倉洵屬勤奮趨工辛勞倍著據前任運河道陸仁愷及現任運河道耆安將本年出力及上兩年並上届存記各員彚案禀保前來臣覆加確核所保人數過多經臣切實删减並將勞績稍次之員酌子外奬存記謹按照新章額數擇尤酌保彚繕清單恭呈御覽合無仰懇天恩俯准分别奬叙以昭激勸之處出自逾格恩施除將各該員履歴造册咨部外所有遵保催漕出力人員理合會同山東撫臣福潤恭摺具陳伏乞皇上聖鑒謹奏奉硃批該部議奏單併發欽此○○杭州織造奴才明勳跪奏爲恭報奴才卸事日期並交代庫款各緣由恭摺仰祈聖鑒事竊奴才恭閱邸鈔元緒十七年八月十九日奉旨杭州織造着英瑞去欽此兹新任織造英瑞行抵杭州省城奴才遵將杭州織造關防一顆南北新關監督關防二顆並文卷册擋等件於十月二十四日委員齎送新任織造英瑞接收任事奴才卽於是日卸事所有任内辦解各項活計動支銀兩業已造　至本年十月分止在案核計現存止項銀八千九百四兩二錢三分三毫三絲五忽藩庫另撥項下存銀一千一百六十四兩六錢五分三厘八毫三絲六忽又前織造辦解粤海關分派縀綢報銷另存銀九兩三錢三分八厘三毫均經分别造册移交新任織造英瑞接收奴才俟交代清楚後卽行起程回京供職所有卸事日期並交代庫欵各緣由理合恭摺具奏伏乞皇上聖鑒再查南北新關現尚停徵庫無存欵合併陳明謹奏奉硃批知道了欽此○○二品頂戴杭州織造奴才英瑞跪奏爲恭報接印任事日期叩謝天恩仰祈聖鑒事竊奴才恭膺恩命簡放杭州織造於九月十二日跪請聖訓仰蒙召見訓誨周詳感激微忱淪肌浹髓陛辭後束裝起程於十月二十四日行抵杭州省城准前任織造明勳將杭州織造關防一顆及南北新關監督關防二顆並文卷册擋等件委員齎送前來奴才當卽恭設香案望闕叩頭祗領任事訖伏念奴才内府世僕知識庸愚前蒙簡任淮安關監督曁杭州織造愧無報稱兹復仰承寵命尤切悚惶查織造衙門承准内務府户部派辦運務曁添　縀綢甘肅俸縀並工部傳辦制帛駕衣綵綢及綺華館造辦處傳辦各項活計在在均關緊要奴才接任應將本年辛卯大運並另傳未辦各件咨商撫臣撥欵赶辦奴才惟有力求撙節益矢愼勤以期勉竭愚誠仰答高厚鴻慈於萬一除將前織造移交庫存各欵銀兩俟盤騐清楚另摺奏報外所有奴才接印任事日期並感激下忱理合恭摺叩謝天恩伏乞皇上聖鑒再南北新關現係停徵合併陳明謹奏奉硃批知道了欽此○○李鴻章片再道府州縣無論候補試用人員應自到省之日起子限一年詳加察看出具切實考語奏明分别煩簡補用兹查有二品銜直隸卽補道傳雲龍到省一年期滿例應甄别據該員禀請核辦前來臣查傳雲龍才具敏練堪勝繁缺俟有應補缺出照例序補除咨吏部外理合附片具陳伏乞聖鑒謹奏奉硃批吏部知道欽此○○明勳片再查奴才衙門辦公申餘項下經前任織造德生文治動辦誥勅制帛綵綢等項及墊辦長蘆分派紗疋先後借支料工銀兩除解還核計浙江藩庫欠解銀一萬六百五十餘　長蘆鹽政欠解銀三千七百五兩二錢五厘舒麟於光緒二年七月間辦解内務府派辦縀綾紡絲及工部派辦羅縀等項料工銀一萬四千五百七十一兩四錢七分八厘三毫廣英於光緒七年辦解内務府派辦閃縀字縀西番字縀陀羅經被等件料工銀二千四百七十兩六錢五分七厘八毫均因藩庫解欵未到暫由申餘項下借墊給發當經歴前織造於移交附片奏咨有案仍俟各欵解到卽行歸還再奴才任内辦解内務府派辦蟒縀五十件小卷江綢五十件先在申餘項下墊用銀三千兩又辦解綺華館購買機張器具並招募匠役蠶婦等項需銀二千八十八兩二錢四分八厘亦由申餘項下墊發以上兩案料工均尚未奉准户部指撥現值奴才交卸其墊用申餘銀兩一俟户部核覆到日應由新任織造英瑞咨商撫臣轉飭藩司籌解歸墊以清欵目除分别咨呈外謹附片具陳伏乞聖鑒謹奏奉硃批該衙門知道欽此 
 
 

Page 12

 
 
[光緒十七年十二月十八日京報全錄]  
　　宮門抄○諭旨六道錄前○發抄硃批五道○粤督李等奏道員因病出缺請旨簡放摺○皖學政錢奏敬舉經明行修之儒懇恩奬勵摺○又奏保舉訓導各員片○新授陜學政黎奏恭報接篆日期摺○陜學政柯奏恭報任滿交卸日期摺○河督許奏酌保防汛出力各員摺○護新撫魏奏飭道員赴任片○黔撫崧奏查報鄕試未中老生摺○又奏委署知府片○十二月十八日禮部宗人府欽天監值日○遷公由西陵回京請安○慶王椿壽各請假五日○承侯恩全各請假十日○信侯長萃各續假十日○錫侯續假十五日○續昌續假一個月○侍衛處奏派主宴之大臣派出熙敬○内務府奏派時應宮聽經派出鍾秀○召見軍機遷公錢應　立山○發抄崧駿奏候補同知王賓補海門同知奉硃批吏部議奏欽此○又淮安守張球等署徐州等府奉硃批吏部知道欽此○又補用直隸州汪樹堂補通州牧奉硃批吏部議奏欽此○又趙恩榮補廟灣營守備奉硃批兵部議奏欽此○陳彞奏接浙江學政謝恩奉硃批知道了欽此○○頭品頂戴兩廣總督臣李瀚章廣東巡撫臣劉瑞芬跪奏爲道員因病出缺請旨簡放恭摺會陳仰祈聖鑒事竊於光緒十七年十月初二日據高州府知府隆斌申稱據高廉欽道廣濟庫大使馬炳弧申報現任高廉欽道清瑞於光緒十七年九月初九日因病出缺已將關防封存府庫等情具報前來臣等伏查高廉欽道分巡各屬政務殷繁兼有邊防事件未便曠誤查高州府知府隆斌熟悉情形辦事得力現經委派就近兼護道篆相應請旨迅賜簡放以重職守謹合詞恭摺具陳伏乞皇上聖鑒訓示謹奏奉硃批另有旨欽此○○安徽學政内閣學士臣錢桂森跪奏爲敬舉經明行修之儒籲懇天恩奬勵以維風化恭摺仰祈聖鑒事竊皖省爲文獻之邦鴻儒碩彦代不乏人其束修自好之士砥行力學聞逹不求亟宜仰籲褒嘉俾資激勸臣按試所至留心採訪查有太平縣舉人孫璧文品端學粹孝友性成居賤食貧澹於榮利專以經史自娛生平著述甚富最著者爲新義錄攷古錄二書新義錄一百卷攷古錄十卷均能貫穿經籍綜核名實洵不愧爲好學深思而氣節過人遇有地方要務事關大局者見義必爲尤以保全名節培植寒畯爲汲汲以故里黨咸敬重之該舉人甫於光緒十三年身故跡其嘉言懿行實卓然可傳又合肥縣恩貢生李聨奎志潔行芳躬求實踐孝友敦睦人無間言平日篤守宋儒之學動履規繩不苟言笑生平足跡不入官府其教授鄕里必以立身植品爲先而文藝次之同治初年曾膺孝廉方正之舉前學臣朱蘭復以品學兼優力敦實行登諸薦牘而該貢生静退自怡淡於仕進閉門養疴翛然城市之外論其行　寔能篤行謹守足以風厲薄俗以上二人均經該縣在籍紳士聨名呈由該處地方官臚叙事實詳報前來伏查歴任學臣奏舉篤學耆儒籲懇恩施迭蒙賞給京　各銜今太平縣舉人孫璧文學有本原明體逹用合肥縣保舉孝廉方正貢生李聨奎品端學邃　履潔清均堪矜式士林未便聽其湮没合無仰懇天恩將已故舉人孫璧文應如河特加追奬孝廉方正貢生李聨奎應如何加恩奬勵之處出自聖裁微臣未敢擅擬臣爲維持風化表揚耆宿起見是否有當理合繕摺具陳伏乞皇上聖鑒訓示謹奏奉硃批另有旨欽此○○錢桂森片再臣職司風教所屬教官果有學行卓著之員自應擇尤請旨奬勵以資激勸查有内閣中書銜太湖縣教諭汪潤烈品端性粹學有淵源太平府訓導曹瓊持躬廉謹課士精勤藍翎同知銜揀選知縣青陽縣訓導周贇學有根柢守潔才優俱爲皖省教職中出色之員可否仰懇天恩將中書銜教諭汪潤烈賞加五品銜訓導曹瓊賞給國子監學正銜其同知銜訓導周贇一員已由舉人揀選知縣應如何恩施奬　之處恭候聖裁謹附片陳明伏乞聖鑒訓示謹奏奉硃批另有旨欽此○○陜西學政臣黎榮翰跪奏爲恭報微臣抵省接篆日期叩謝天恩仰祈聖鑒事竊臣荷蒙恩命簡放陜西學政跪聆聖訓後遵卽束裝就道於十一月初四日行抵陜西三原縣城初六日准前任學臣柯逢時飭委署三原縣學教諭吉劭將學政關防並書籍文卷齎送前來臣當卽恭設香案望闕叩頭謝恩祗領任事訖伏念陜西人才薈萃之區學政有多士儀型之責振興士氣致用端在通經培植人才立名必先敦行空蔬者勉之使勤學問蕩佚者閑之便就範圍闇然如臣深虞弗逮惟有恪遵訓誨認眞考試嚴密關防恒䖍素履益勵丹忱勉効駑鈍以馳驅冀答鴻慈之高厚所有微臣感激下忱並　篆任事日期除恭疏題報外理合繕摺具奏再臣經過直隸山西及陜西地方均經得雪糧價尙平民情安謐合併所陳伏乞皇上聖鑒謹奏奉硃批知道了欽此○○陜酉學政臣柯逢時跪奏爲微臣任滿交卸起程恭摺仰祈聖鑒事竊臣於本年七月由三原進省考錄逮才九月復會考優生接試武塲錄遺事竣回署兹新任學臣黎榮翰業經抵陜臣謹將學政關防書籍文卷派委三原縣學教諭吉　於十一月初六日齎送接受臣卽日束裝起程恭覆恩命所有微臣任滿交卸日期理合繕摺具陳伏乞皇上聖鑒謹奏奉硃批知道了欽此○○頭品頂戴河東河道總督臣許振　跪奏爲黄河兩　安瀾循例酌保防汛尤爲出力文武員弁謹繕清單恭摺仰祈聖鑒事竊照黄河修守攸關大局自鄭工後尤憟憟危懼計惟竭力經營庶足遏除鉅患臣自坻任以來屢當伏秋大汛沁黄兩河水勢同時並漲舊險新工層見疊出上年奔馳兩岸幾於防不勝防所幸晝夜綢繆督率廳營文武並調工防汛各員弁分叚巡防同力合作用能化險爲夷該員弁等襄事兩年實不無微勞足錄似應量爲酌奬業於霜清安瀾奏乞恩施准臣開單彚奏在案查豫省全河保奬自銅瓦廂黄河北徒改爲兩届安瀾擇優酌保一次歴經遵辦在案伏查前届安瀾經前河臣吳大澂奏請給奬後扣至十七年霜清正值輪應請奬據開歸河北二道彚同十六年伏秋防汛出力存記員弁彚案開送清摺請保前來臣查該道所開員數較多碍難全行照准除切實删减並將勞績略次之員或剔歸下届或酌給咨奬分别辦理外謹擇尤爲出力人員核繕清單恭呈御覽再河防局各員經臣細心採訪不論地方候補官紳及外省諳悉河務之員亦同委用總以力保險工力矯前弊爲務定限兩岸只准用三十員現在修防頗著成效該員等亦激發天良尚有七人不求保奬兹擇尤開呈二十三員均屬寒暑河干辛苦趨工異常出力合無仰懇天恩俯賜一併照准給奬以示鼓勵而重河防庶臣亦得藉收得人之效除將該員等履歴造册咨部外所有黄河兩届安瀾循例酌保防汛出力員弁及新設河防局酌保辦工得力人員緣由恭摺具陳伏乞皇上聖鑒謹奏奉硃批該部議奏單二件併發欽此○○魏光燾片　再准補阿克蘇道陳名鈺經臣附奏飭赴本任在案其代理該道員缺疏勒直隸州知州蔣誥應卽仍回本任以專責成據藩臬兩司會詳前來除由臣批飭給委外謹會同陜甘總督臣楊昌濬附片具奏伏乞聖鑒謹奏奉硃批吏部知道欽此○○頭品頂戴貴州巡撫奴才崧蕃跪奏爲查明鄕試未中老生循例恭摺具陳仰祈聖鑒事竊照各省鄕試如有年在八十九十以上老生三塲完竣未經中式例准查明年歲籲懇恩施歴經遵辦在案今貴州省舉行辛卯科文闈鄕試查有年逾九十之大定府學附生孫永燮於光緒三年入學時年七十八歲扣至十七年現年九十二歲該生三塲完竣未經中式奴才調查原卷文理尙屬明順經學臣陳榮昌核對入學册籍年歲相符由布政使王德榜造册詳請具奏前來奴才香該老生孫永燮久歴風檐不忘雲路勤而好學已臻耄耋之年志切觀光莫遂扶摇之願旣符成例宜荷恩榮除册咨送禮部外理合循例恭摺具陳伏乞皇上聖鑒勅部核覆施行謹奏奉硃批禮部議奏欽此○○　蕃片再興義府知府鄒元吉經前護撫臣飭調來省充當闈差委令候補知府陳善藩前往代理兹據藩司王德榜臬司黄槐森以該員才具開展辦事實心堪以改委署理又署遵義府知府區維瀚調省所遺員缺該司等查有候補知府楊熙瑞老成練達有　有爲堪以署理先後會　前來奴才到任未及三月例不加考除批飭遵照外謹會同雲貴總督臣王文韶合詞附片具陳伏乞聖藩謹奏奉硃批吏部知道欽此 
 
