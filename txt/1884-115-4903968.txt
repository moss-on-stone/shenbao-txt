# 1884 - 115 - 4903968

 

Page 1

 
 
[招延訪事人] [  申報館主啓]  
　　本館現欲請一友人在福州採訪時事如滬上建帮中有願膺斯聘者望移玉趾來本舘面訂或福州有人肯承斯乏亦可信來酌商此布 
[新印屏條對聨横披直軸出售] [  點石齋主啓]  
　　本齋近又用石印照相法印得字畵數種皆精細可玩懸諸壁間頗覺雅觀準於旣日出售所有價目列下計開姜芝仙排七巧圖白紙對每副洋一角裱成每副洋二角顧惠卿六尺條幅人物着色每堂洋六角裱成每堂洋一元三角俞蔭甫小篆字横披每張一角裱成二角五分又白紙篆字琴條每堂洋一角裱成三角五分吳菊譚六尺行書字屏每堂洋五角裱成洋一元二角杜鳳岐朱子家訓每張洋二角裱成洋五角五分 
[第三次石印鴻雪因緣出售] [  點石齋主啓]  
　　長白麟見亭先生所著鴻雪因緣圖記一書本齋兩次縮爲石印出售俱蒙海内諸君許可接踵爭購瞬息售罄今於第三次開印之前細審圖畵字跡間有未盡愜心處故又不惜重資倩善書者一手重抄圖則逐頁鈎摩惟妙惟肖歴一載而工始竣反覆校讐仍付石印以視從前所印者益覺精美絶倫毫無遺憾披閱一過眞有宗少文臥遊之趣現已印成準於二十八日出售仍訂六本外加鐫字紅木夾板計價洋一元一角惟所印無多賜顧者尚祈早臨爲盼售處悉仍其舊 
[論治河久遠之法必循禹時故道]  
　　白圭治水以築堤壅遏爲能事孟子譏其以隣國爲壑然當時已承三代封建二千年之遺諸侯各守其四境寔亦不能規畫故道仿大禹疏導之法此世運之變人事之不齊也盖堯時雖亦封建諸侯分疆而治而洪水告災九州淪陷諸侯不能常治其國卽九州之民亦不能常受諸侯之治是以神禹治水得統全局以籌之某水出某山經某地至某處人海歴數十里之遠舟車樏楯可以巡行或瀦或洩因勢利導無所扞格故水土旣平民奠厥居天下稱功頌德而八年之内無有怨咨也洎乎三代之世平成旣久諸侯席其故封各私土地畛域之見不能融化一有水患卽僅事隄防壅遏保障不顧鄰國之害河自積石龍門東行數千里播爲九河順流入海以封建里數考之濵河之圖不知凡幾若河有潰决而欲會合諸侯行大禹治水之法勢必不能殷之中葉國都屢遷亦避河患也然商奄耿毫皆在王畿以内天子所得而建置者故可去此適彼若爲侯國之地則殷亦不爲五遷之舉僅築隄防而已竊謂周末之勢隄防已爲治水之成弊所謂順水之性行所無事者决不能再見禹功自所惜者自殷以來至於戰國其間有可乘之機會二焉一則殷王五遷之日苟不專以徙避爲事則去禹止六七百年遣蹟未遠水決之處悉循禹貢所經之地而納之使不旁溢若河有淤塞則節節疏瀹自王都而東及於諸侯境内詔以王命相率興工殷之諸　風氣尚不至如春秋以降飛廉惡來猶在後世此必不抗命者也奈何一遷而水勢更甚數遷　故道全失也一則齊桓公之世其時齊跨東海地方不止初封之百里境内水災事權初無旁屬况齊境正當九河逆流河決之日宋衛以西上流均無患也則循大禹之故道而一一疏導之以府海官山之富何慮不給而乃僅事堵築使水勢南移漸失九河舊蹟遂爲後世河患之所藉口耶此二者皆事機之大可惜也迨戰國之世白圭以治水得名盖積習相沿格於分封疆域者已二千年孟子譏之然欲易白圭之法以復大禹之功不可得也雖然秦漢以來天下大一統帝者盛軌苟有所事何畛域之見之有匡復禹蹟重奏平成宜若可爲乃以三代相各之故蓰盛稱禪禹之不可再見而不思繼其後舍宣洩而言隄防於是代有　患代有治河之人馴至禹時故道不可復識而天下之受河之害愈久而愈深竟無一人焉籌及一勞永逸之法此則更可惜矣鄙人不知河防歴考前代名人及本朝鉅公或身親其任而有治河之績或深明其理而著治河之書卷帙繁重奏疏覼縷顧可以一言蔽之曰堵塞而已矣　水患之來其勢甚驟民田廬舍一旦澤國苟思宣洩分導以復故道則民命攸關不堪久待若事堵築旦晝可以見功故猝然潰决畚挶立至或修舊堤或立新壩以濟目前之急迨水災稍紓則又因循觀望不復更謀久遠此所以堵塞之外别無良策也以鄙意度之天下諸讀惟河最大亦惟河爲難治然浲洞旣退天地淸甯四千餘年坤輿不改泃自有神禹舊跡何難使之安流特年久荒葉河流他徙當日載河之地淤塞而不冲刷皆成平地拓爲田園聚爲市廛如九河之跡今惟徒駭鬲津尚覺依稀可認餘則堙廢耳第就可認之二河以爲標準相其地勢别開數支以受河東來之衝載以入海未始不可行者而九河之上經流故道或淤或斷亦可因地勢以擇其宜惟徙民之法與工費艱鉅應行妥籌者則非尋常河工之所可比然有此一舉而治河之功遂可一勞永逸豈非千載一時之會哉世不論古今人無分聖凡誰謂神禹在前必不可妄相比擬也昨見上諭知劉声雲等以文安各縣地處　下向受河害近因新河右岸居民將决北岸土壩使水仍歴大淸河北岸各築私埝阻遏水道以致無從宣洩具呈赴都憲控訴奉旨着直隸總督順天府勘明奏辦此各築私埝之民卽存畛域之見而不顧以鄰爲壑者也愚民何知其自爲保障阻水他行誠不足責試思歴代治河之人有一不受教於白圭而專事堵築者乎噫千古之病一旦欲以藥愈之恐終存其說而未必實有其事也 
[上諭恭錄]  
　　三月二十九日奉上諭丁寳楨奏神靈顯應請頒匾額等語四川建州龍王廟並劍門關姜維歴著靈應上年春夏間雨澤愆期經該州率同紳耆䖍禱甘霖立沛轉歉爲豐實深寅感着南書房翰林恭書匾額各一方交丁寳楨祗領敬謹懸挂以答神庥欽此 
[本館接奉電音]  
　　昨由通州電局專發電音到本館有四月初四日諭旨三道敬謹譯登○四月初四日奉上諭張之洞奏歸化城副都統奎英於地方公事多有意見民蒙交涉事件偏袒徇庇有意阻撓不知大體等語着派察哈爾都統紹祺於到任後　近將所奏各節確切查明據實具奏毋稍徇蠶欽此同日奉旨巡視中城事務着譚承祖去欽此同日奉上諭潘鼎新奏湖南營伍請另行派員校閱等語本年應行查閱湖南營伍着卽派署巡撫龎際雲逐一查閱認眞簡校如有訓纁不精軍實不齊者卽將廢弛之將弁據實嚴叅毋得視爲具文欽此 
 
 

Page 2

 
 
[借箸可笑]  
　　昨閱香港士蔑西字報載有一說頗足詫異其中所言均係教法人以擾亂中國之事謂此時法艦連檣來華必將有事於中國東京邊界祇須以法兵一千或一千五百人卽敷守禦而餘兵尙多可由東京灣直逹廣東西面以乘華人之不備由東京灣至彼中途有小河可用小火輪載兵以進如此則廣東唾手可得一得廣東則海關可以據而有之用是榷其稅以抵賠欵不難矣云云想該報館爲法人如此籌畫大約該館主筆人係法國大將故有此妙算也該報前曾言葡國借澳門以與法人曾爲人所駁詰謂其腦子已空今復爲此言則不但空其腦并將空其心血矣噫 
[法人横暴]  
　　英國泰唔士日報載有東京訪事人一信言及法人之在東京者兇横無理以殺爲威卽戰勝後追亡逐北亦必盡殺而後已並欲於攻北寗時將城内兵民悉數屠戮其心之狼毒爲何如哉至於壞物傷人之事無日無之其兵弁亦不顧軍律時時持械毆人越南人民莫不解體其軍政如此何足以成功耶 
[衆口交推]  
　　昨有西友述及法國人無不佩服劉永福提督各新聞紙紛紛傳述謂其用兵如神手下兵弁皆如鐵鑄不可動摇並謂此人斷非赭朗餘黨倘匪黨中有此人亦斷不至爲華兵追逼出關流徙越地劉永福之用兵歐洲各國無其敵手設中國而有劉提督者兩人又何懼乎强隣之侵侮耶其欽佩也如此劉君眞人傑也哉 
[析津續電]  
　　前據天津湻稱有法兵船數艘停在燕台洋面嗣又稱法兵船六艘已駛赴旅順均經照錄在報但昨得津友續發電音來舘謂查得燕台旅順實無法國兵艘前言乃傳聞之悞日後有無開往則未可知也 
[大沽設防]  
　　天津聞　法國兵船十艘不日將到北洋但大沽斷斷不容人口故水雷各具趕向口外沈埋且由天津東西兩局趕造堵口器具運往大沽以備不時聽用現在　避不分日夜輪班製造云 
[酌抽房捐]  
　　天津籌辦海防其經費頗難籌畫現經邑紳徐應試孝廉等一再聨名禀請天津府汪太守酌抽房捐作爲經費初次未蒙俞允嗣據查明每歲可抽津錢十餘萬千故刻已批准照辦其地叚按照保甲分十九段所有稟批附後邑紳舉人徐應試等聨名呈稟自籌欵項募勇團練案由批據稟種種似非不可舉辦而津邑富商是否肯遵照捐辦仰卽查明稟覆旋據該舉人稟稱兹查津邑富户紳商按每年房資抽捐每年可抽共津錢十餘萬千云云旣各紳商願出捐資遵辦本府又何必鰓鰅過慮仰卽將共得若干户若干人每月肯出若干錢並有若干户不肯出資卽行造册送由本府轉詳爵憲遵辦此批 
[穗垣郵信]  
　　廣督向德國定造之鐵甲船二艘現聞德國有照會到粤謂已造好一艘如果需用隨時可以交來故廣省新招水勇二百名以便鐵甲船到日卽飭上船駕駛此二百名水勇平日口粮每月十元若有戰務當更加增并先給銀二百元爲安家之用查此等水勇皆從蛋户中挑出以資熟習水性也○前報彭欽憲到西砲台察看欲議修復一節但該炮台四圍皆係鋪户若欲在此禦敵各鋪户必先毁拆民間聞有此信心頗不安該處汎官曾詳稟上憲上憲派員查勘工程見非旦夕所能奏功現故飭令緩辦以免商民疑惑惟飭廣恊調兵防守而已 
[團練難恃]  
　　粤省各鋪户團練自上年十月開辦計已數月所費實亦不貲今三月以來有一二處不能支應者自行裁去近數月内竟互相效尤各將團勇盡行解散總局詳報上憲隨飭委員向各街勸諭謂海防正值吃緊斷不能一刻少懈一俟防務稍寛卽行札知停止現在窮鄉僻壤尚皆黽勉從公省城爲阨要之區河堪稍弛云云顧未知民間能遵諭否竊思廢而復舉必更費周章現又聞有經費不敷之處祇於公所門前虚設器械以飾當道耳目果如此虚應故事則亦何必多此一舉耶 
[檄調軍門]  
　　昨日本舘接到淮上訪事友人專發電音云兩江督憲曾沅圃爵帥檄調章作堂軍門帶印赴省並統領合字四營兵士聽候校閱技藝已定於初八日拔隊前往矣 
[法船行程]  
　　法國鐵甲船德利用芳於前日行抵吳淞口外然則法艦之來滬者已有六艘矣聞法副水師提督利士卑士坐縳爾德兵船於昨日開行駛往長江云 
[持刀行兇]  
　　杭垣豐樂橋直街毛郎巷口某姓剃頭店以同夥口角竟致白刃相加幾成命案緣該店有甲乙丙三夥皆江西人甲最兇暴且有拳力滿店之人無不受其欺凌而乙丙之受其欺也尤甚久欲與之毆鬥奈力不能敵是以飲恨在心上月念八日有一童子來剃頭應歸乙班已適手中無暇甲遂上前代接之剃後將錢收下並不推讓彼業中是爲搶班最遭人忌乙見之敢怒不敢言恨不手刃之以洩宿氣晚間密與丙商求其相助一臂丙亦屢遭其毒聞言大喜遂約於夜半後行事待至黎明卽可挨出城門逃往他處也兩人計議已定至三更後人已睡靜乙取得兩面快尖刀親自動手令丙按住其身體使不得動一刀甫下適中左額角上甲從夢中驚醒急以左手遮首乙復一刀將手中三指勒去更在左額角用力一刀傷連耳門甲負痛挣札奈爲丙所壓住只得大聲呼救乙索性將其左耳根一刀左臂腕一刀擬欲再割其首時店東已聞聲驚起初以爲徒手相摶也及見甲身臥血泊僅餘弱喘人已驚呆乙丙見勢不佳遂乘閙亂中混出店門飛身遁去店東急請傷科醫治一面邀集數十人連夜分向十城門把守追獲兇手待至天明後乙丙方出淸波門遂遭擒獲當卽送交地保收禁須俟甲之傷勢如何方可定議也現事已三數日人尚未死不知作何了結云 
[縣試人數]  
　　杭省仁錢兩縣及寍嘉兩分司一律於三月二十五日開考仁和考生共到一百八十餘名錢塘則一百七十餘名寗紹分司則一百四十餘名嘉松分司僅到四十八名皆於念七日出案念九日初覆云 
[京都盜案]  
　　京師左安門外關廂有長泰典當於上月二十六夜被盜踰垣入院直開大門盜衆一擁入内明火持械入室後首將司帳者以洋鎗擊斃其藥彈穿腦而出餘人卽不寒而慄任其抄搶其外邊把風者知該處守備衙門内設有捕兵恐聞聲出救預派多人各持洋鎗阻堵署門並分把巷口不令人出一時鎗轟若雷屋瓦飛擊呼哨之聲不絶於耳是以無敢出爲援救者約兩時許始逸去聞將該鋪金銀首飾及細軟衣服等件搶掠殆盡所剩者粗重之物而已聞衆盜約有百數十名備有大車四輛公然飽載以歸並聞當夜盜持洋鎗擊傷香燭店一人以其開門出視受傷不重或不至死現經官憲勘騐勒限緝捕然其案能否破獲則不可知夫輦轂之下而盜賊如此猖獗動輙以洋槍斃人明火打搶有緝捕之責者當何法以遏之現經該處文武汎官會同遍貼賞格有知盜之巢穴潜來報官者賞銀百兩見贓物而送信者亦賞銀百兩有能拿獲眞盜一名送官者賞銀二百兩想重賞之下或當無難弋獲也 
[諭拆河棚]  
　　寗波江北岸引仙橋一帶佔搭河棚早經府憲勒限諭拆今逾限已久訪係台籍之葉仁義把持以致願拆者遲延觀望經宗太守札縣將葉提押督拆外其餘各户另札甬東巡檢督同紳董屠繼美雇拆如再延宕卽由該巡檢開具姓名送縣云 
 
 

Page 3

 
 
[靖江遷葬掩埋碑記]  
　　國家湛恩汪濊令有司瘞骼埋胔毋使暴露而有司事繁或不及兼顧恒賴一二好義之士起而爲之吾靖東沙自被坍以來遷埋義塜創自吳君東暘閱十餘年拾骨數千具擇地安葬今雖坍勢少緩而無主孤墳星羅棊布叢葬之區或數畝或數十畝仍有漸次入江之慮辛己夏江水爲灾蘇滬諸君撥欵來靖撫恤沿江饑民潘君二江實主其事見永濟港東北義塜一區廣可二十畝已逼近江濵惻焉心傷返滬謀集貲遷之浙省眉靑蔡君慨助錢一千餘串今春於原辦義塜之旁增置田畝夏四月興工開挖慮工人之草率也司其事者躬持鍬鍤於炎天烈日之中歴兩月餘拾骨二千四百餘具一一遷塟於新置塜地未旬日而洪潮泛濫大江南北漂没者數千萬家向所開挖之塜地盡爲澤國使潘君不早爲之計此壘壘白骨不沈没於波濤者幾何哉嗚呼世之待拯於仁人者多矣安得好善如二君者一一補救而奠安之也是役也主之者潘君貲之者蔡君而襄之者則王君用之張君蓮生高君用康謝君嘯閣視君子廉劉君秉禮莊君賓如方君用九王君普岩吾兄卓齋也爰述其事勒諸貞珉以垂久遠焉光緖八年歲次元黓敦牂嘉平月吉旦内閣中書乙亥舉人癸酉拔貢陳美棠撰江陰章同瑞書江陰沙士瓚鐫石 
[宜昌瑣事]  
　　宜昌關稅務司馬根英人也在宜三四年頗著令望上月十七晚束裝回國斯時宜關兩委員及招商局英領事署各人絡繹送行馬君握手江干頗覺依依不捨也○宜昌鎭馬總戎每日在教塲派弁操演麾下士卒皆選精壯而汰老弱如入朔方軍精米爲之一變○宜昌府縣官於上月十九日往　東山寺觀攬勝樓形勢盖因樓工未竣也○前報伍某在茶社持刀傷人一案聞堂訊則伍某竟諉之於包姓包之綽號爲包天胆由差緝拿到案疉責小板二三千伍亦笞荆條一二千照舊監押隨時責比說者謂包之膽旣可包天僅責二三千板固未足使之膽裂也○彝陵船往來宜昌一月可走三次生意亦漸推廣聞稅關已擇定地基新築駁岸不久便造關稅衙署市面必更熱閙也 
[跑馬三誌]  
　　昨日南風較大塵沙撲人而滬上士女以爲是西商跳浜日期比先二日當更足悅目故泥城浜上人頭如蟻均延頸以待計第一次六馬海珍勝第二次八馬勃來泰與順全隆齊驅又二馬比賽仍係勃來泰勝第三次二十馬恊隆行西人乘玳利馬勝第四次九馬怡和行勝第五次八馬賣匯票之西人勝第六次九馬又係怡和行大寫洋人勝第七次十二馬海珍乘福利行馬勝於是五馬跳浜及跳花萁架旗昌行西人之馬　首勃來泰次之其餘三馬膛乎在後矣甚有二馬落河然時已薄暮各賦歸與 
[總巡更調]  
　　上海城廂内外總巡黄鼎珊别駕現奉直憲委幫辦籌防局務其所遺總巡缺聞現委馮司馬接辦云 
[庸醫殺人]  
　　前日本埠南市喧傳有擺設舊貨攤之子患外症送往住居生家渡之張醫生療治該醫生誤用刀針致出血不止立卽弊命於醫室嗣經人調處聞該醫已所費不資然庸醫殺人其情殊堪髮指也 
[明察秋毫]  
　　前月間報列有十四齡男孩在洋涇浜外國酒店門首貯立聽琴被洋人打傷送仁濟醫舘等情今該孩傷痕將痊經其父帶領到法捕房值翁太守發落各案畢該孩伸訴情形指爲被西捕所擊太守商之捕頭謂有日子時刻則捕房派出當差者不難查究而捕頭以是日乃大瞻禮之期恐船上水手人等上岸飲酒滋事亦未可知當再訪查太守以該孩頭上的係棒擊隨飭包探將巡捕所執之棍取到就檯上略擊的有月灣式痕太守謂此㾗與該孩頭上之痕相似無須疑惑請法捕頭查明是日是刻在該處當差之捕爲何人當傳案訊詰并諭該孩於禮拜六到公堂再爲核訊 
[誘妓案覆訊]  
　　前報列原告朱王氏控金三和將妓女德仙誘至川沙等情當經翁太守研比之下據金三和供認但知在川沙城外不知其小地名翁太守着朱王氏訪明地址再爲核辦昨晨翁太守臨捕房時據朱王氏投到訴稱同金三和之兄往川沙伊允我將德仙找到旣到之後他約我到酒肆我辭不往旋又約我到荼坊坐定復彼託故出去守到晚間竟如黄鶴兼之未帶盤川祗得以棉被質押始行回滬翁太守傳金三和研問稱兄名金金德仙之事實未知在何處何能指出翁太守謂旣曰未知爾兄何肯偕朱王氏到鄉着仍管押再解公堂俟爲判斷 
[滬地招勇]  
　　上海提右營陳叅戎前日接到廣東營務處楊堯臣觀察函令叅戎在滬招募勇丁三營計一千五百名先爲操演訓練一面由粤派營官來滬統帶赴粤以資防堵云 
[緝獲堂]  
　　德泉樓茶館打架送縣訊供等情屢列前報前晚捕役在縣橋南首趙家宅内緝獲福建人阿秋所開烟館之女堂倌阿寳解縣管押候訊矣蓋因阿寳恐避在租界被包探緝獲故潛逃在城内僻靜地方詎仍被該捕役緝獲該捕役可謂勤奮辦公矣 
[凶毆可惡]  
　　虹口各碼頭俱有人看守以防上落　貨時有小竊錯雜其間以逞其技由各家自行雇用現在碼頭欄干以及樁木新加油漆各行棧主俱飭看碼頭者不許閑人倚於欄干致壤油漆前日怡和碼頭起貨有小工某甲不及避讓致倚於欄上管碼頭者手持藤條向甲之足骨亂擊甲賀痛倒地遂與爭閙圍觀者不啻數十人衆口一辭皆謂何得妄行肆打後經各扛棒小工力勸始得息事彼管碼頭者何所恃而凶横乃爾耶 
[篙工落水]  
　　本月初三日午後潮漲之時新閘橋下有寗波船經過自東往西無如潮水甚急船頭上撑篙者力有不逮隨連篙落水竟遭没頂該船上無可如何就於閘西暫泊擬卽撈屍至初五日下午在閘之東首北卡前河中浮起一屍寗船上人意卽其夥當爲往認詎料非是查撈起之屍秃頭志身下無鞋襪惟穿一單褲泥污滿身不辨顔色至昨午尚未收殮不知報縣否也 
[撈獲屍身]  
　　上月十五日本報載有小工落水一則當有姓朱者一名打撈未獲兹悉楊樹浦地方前日浮起一屍衣服與該小工脗合惟肢體面目腐腫模糊殊難辨認當經該工頭嘱令其家屬到塲認明隨卽買棺盛殮矣 
[船夥失足]  
　　虹口停泊之碼頭船一艘前日裝載石子行至新閘河有船夥某甲不知如何失足竟與波臣爲伍迄今屍身尚未撈獲也 
[出門跌倒]  
　　粤人某甲有烟霞癖前日患病沈重乃倩友扶至　壩某乙之小烟館内過瘾乙亦粤人適自外歸瞥見甲臥於榻面無人色驅之使出詎甲纔出門隨卽倒地撫之已僵查知甲有家行亦住虹口遂雇人扛至其家安殮云 
[染司爭毆]  
　　本　染司俗謂之靑手帮並日朱日新染坊係紹興帮與天主堂前之染坊南京帮因爭奪在雷祖殿後面之曬塲兩帮人互相毆打當被南京帮打傷紹興帮王長發一人倒地當經該染坊將王抬請上海縣騐傷並扭獲南京帮鮑茂春趙惟興二人請究卽經蔣明府訊問據朱日新供稱我店曬布塲向在雷祖　後面詎前日被鮑茂春等將我曬塲占去向其理論彼時人衆將王打傷明府飭仵作騐得王長發雖受毆傷尚無大碍明府飭將王交朱帶回自行醫治卽將鮑茂春笞責一百板趙惟興責六十板交保候傷痊再行復訊核辦 
[邑尊騐屍]  
　　法巡捕頭飭包探持片赴上海縣報稱並月有寗波人邱順生至新開河浜楊泰記棧内尋其姑　詎被看門人薛來順及陳阿炳兩人扭什毆打受傷送至捕房卽送仁濟醫館醫治無效現已斃命請爲詣騐等情黎邑尊飭值日差卽傳十二鋪地甲金文念五保三圖 
 
 

Page 4

 
 
地保瞿顧生補呈報詞黎邑尊於四點鐘時帶同書役仵作人等赴仁濟醫舘相騐屍兄邱阿炳到塲伸訴前因求恩伸冤並有見証幼孩王阿毛亦在塲伺候邑尊飭仵作騐得該屍係本日發癍病症被薛等扭毆身死且該屍腿上尚有新近笞責之板花邑尊親離公座騐明無錯並着屍兄邱阿炳眼同檢視卽着邱午塲出具領棺切結其餘人証一概帶回縣署訊供 
[英界公堂瑣案]  
　　黄太守昨同英副領事翟君訊斷各案均無要件惟湖南人梁二以經過周太僕廟行竊晒掠門前之小神袍兩件行至租界就獲當時問官見其形狀局促似非積隤行竊者因賞八錢二百文勒令回籍並有浦東船廠控更夫吳阿四因雇替工張阿虎而致失竊鐵器當時雖訊無証據惟據報失贓内有鐵舵板一塊重及數百斤當非三五人所能移動故以爲必定知情令巡捕帶回限三日指交違于重處 
[落花四首]  
　　花開花落怨春工燕櫴鶯慵懊惱中終遣畫圖匀慘緑漫傳書信濕啼紅玉妃呼夢還金屋金女銜愁返玉宮一自月明人去後高樓從此閉簾櫳枉說金鈴好護持不情風雨恁衰遲爭堪結實成陰處便是傷離惜别時偕老斷難酬爾願寫眞何用笑儂痴縱教逐水東西去脉脈芳心各自知梅標杏嫁轉凄凉酒醒撩人往事長到耳有聲疑落葉低頭無語傍垂楊南朝粉黛空遺恨北部胭脂悔爇香惆悵殘燈孤帳裏依稀半面認徐娘東風吹斷夢魂柔别樣惺忪别樣愁鮫室泣珠人掩面馬嵬瘞玉客回頭前因易向三生了舊約難期一歲周我豈題詩狂杜牧虚傳薄倖遍楊州[  平江管藜牀稿於海上揉雲館次]  
[與高太癡游靜安寺車中口占]  
　　春風染遍垂楊緑一鞭夕照爭馳逐泥城橋過舟橋來鄉村幽景勝城郭彷彿此身入畫圖十里長堤曲復曲怒馬狂奔蹄更輕新鶯頻啼聲不俗轉瞬僕夫報將至古寺深林露半角一池淸水鏡光明濺沬跳珠暢心目講舍而今迹已陳紅牕粉壁樓臺矗五陵公子太驕奢香車寳馬酣粱肉素服明粧挾艶來倚欄喧笑人如玉少陽西墜始歸家金錢浪擲歡難足君不聞新閘之西棲流所中有貧見乏饘粥又不聞晉豫齊燕水旱荒十室何曾臧一粟而不以此賑饑民區亟稍種心田福[  平江藜牀舊主憑軾稿]  
[柬維揚靑樓夢裏人素琴校書三首]  
　　紅樓縹緲望中看寫得相思寄尚難豈有閒情題錦字斷無好夢續雕欄銀缸照恨秋同怨香帕留痕涙不乾猶記與卿加半臂惜花起早怯春寒　堪回首最高樓苦憶樊川汗漫遊對鏡春濃窺彩鳳依花情重誓牽牛不妨瘦影燈前見絶妙芳心曲裏兜底事懽悰拚一擲鴛鴦着意替人愁與誰繾綣可憐宵舊日蕭郎鬢　凋一枕無緣留楚夢三生有約誤秦簫但從恩怨生煩惱豈藉　書慰寂寥莫說蓬山千萬疉隔花消息已迢迢 
[浙省撫轅抄]  
　　三月廿八日正任奉化縣紀朋陵禀知藩司志署麗水縣事禀見禀謝田晉蕃禀知匣捐局委威坪厘局禀見叩謝桐鄉縣丞胡先敏禀辭赴任○廿九 
日候補通判李鏡禀知厘捐局委武康厘局禀安叩謝大挑縣鍾光耀禀知下父憂候補縣田晉蕃禀辭赴威坪厘局○四月初一日候補州同孫汝鏞禀知藩司委守提前嘉興施令米石業經解淸○初二日新選山陰敎諭葉光𥿈石門訓導邱鎭俱候生騐給憑赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緖十年三月二十九日京報全錄]  
　　宮門抄○上諭三道錄前○將軍金奏請議卹夾片○又奏同知出缺委員暫署片○將軍希奏參稅擬請展限再定稅額摺子○滇撫唐奏請補同知摺○江督左奏請旌奬片○直督李奏叅革同知夾片○三月二十九日禮部宗人府欽天監廂紅旗值日無引見○熱河協領常祥謝恩福志楊澤山預備召見○宗人府奏派管理銀庫派出靈中堂○禮部奏改派孝陵行禮派出莊王克王○文中堂請假十日○召見軍機○○金順等片再奴才所部吉林寍古塔廂黄旗佐領頭品頂戴記名副都統年昌阿巴圖魯富慶從戎多年屢立戰功因打仗不遺餘力遂致積勞成疾醫治罔效延至光緖九年十一月二十四日在綏定營次病故其所遺佐領一缺軍營現有應補人員除另行揀補外查該員因多年積勞立功後病故洵堪憫惻合無仰懇天恩俯准將該員富慶照軍營立功後積勞病故例勅部從優議卹以慰恐魂謹附片具奏請旨軍機大臣奉旨着照所請該部知道欽此○ 
○金順等片再奴才等據署巴彦岱巡檢　發　呈報據伊犁理事同知霍順武家丁王明禀稱家主連同銜伊犁理事同知霍順武舊有勞傷時發時愈自上年入冬以來驟加痰喘日漸沉重醫治罔效延至光緖十年正月初七日已刻在任因病出缺理合具文呈報等情前來奴才等伏查伊犁理奉同知專司旗民及纒回交涉事件員缺緊要亟宜遴派委員先行署理以重職守查有行營委員世襲騎都尉兼一雲騎尉户部江西司員外郎恩綬爲人樸實辦事詳愼堪以委署除飭該員接署外理合附片具陳伏乞聖鑒訓示謹奏軍機大臣奉旨知道了欽此○○奴才希元跪奏竊試辦秧參藥稅已滿三年收數邈相减色擬請展限三年再行酌定稅額恭摺仰祈聖鑒事竊奴才卷查前任將軍銘安等於光緖六年間奏請將吉林所産秧參與黄芪黨參諸草藥一併酌抽稅課以裕餉源並聲明請照徵收土稅章程按一成五扣除在稅人役工食俟試收三年後再行酌中定額各等因業經奉旨允准在案遵於光緒六年十月設局開徵計至光緖九年十二月已滿三年自應綜核收數酌中定額以重稅欵現據户司將局員所收參藥稅課按年分晣開列呈遞前來奴才詳加察核除自是年十月間開徵之日起至十二月底止共徵稅錢一萬零七百三十千零二百八十文内扣除一成五工食外應解庫稅錢九千一百二十千零七百三十八文前已奏報在案七年正月初一日起至十二月底止共徵稅錢二萬七千一百零五千二百二十文内扣除工食外應解庫稅錢二萬三千零三十九千四百三十八文八年正月初一日起至十二月底止共徵稅錢一萬八千一百三十一千五百六十文内扣除工食外應解庫稅錢一萬五千四百一十千八百二十六文九年正月初一日起至十二月底止共徵稅錢一萬三千六百七十八千九百四十文内扣除工食外應解庫稅錢一萬零七百七十七千零九十八文奴才逐年比較反覆推求所收稅課不惟不見暢旺且復遞相减色當經詳加諮訪緣此項稅課寔以秧參爲大宗遵照奏定章程按賣價每千抽收稅錢一百文其餘黄芪黨參諸草藥均按賣價每千抽收二十文每年惟八九十三个月收數最旺餘月不及當初設之時秧參價值每兩二百餘文七年漸減至一百七八十文八年又减至一百一二十文九年僅止七八十文其價連年遞相减落以致稅課難期暢旺此收數矩絀之實在情形也現雖試辦已届三年未便當參價低落之際輒卽以此定額擬請自光緖十年起再行展限二年容奴才隨時體察參價之低昻收數之多寡倘參價不致仍前低落抑或收有起色儉二年期滿自當度其盈絀酌中擬議請定稅額除將所收稅項另行按年分晣造具細數淸册咨送户部查核並由奴才督飭局員認　徵收嚴查偷漏以重課程外是否有當謹恭摺具陳伏乞皇太后皇上聖鑒勅部核議施行再吉林副都統係奴才兼署毋庸列銜合併聲明謹奏軍機大臣奉旨户部議奏欽此○○摘去頂戴革職留任雲南巡撫臣唐烱跪奏爲遴員請補選缺同知恭摺仰祈聖鑒事竊查前准吏部咨議覆雲南府南關同知魏錫經升補普洱府知府所遺南門同知選缺准本省另行請補坐九年九月二十七日等因按照部中行文日照限减半計算麒以十一月二十二日作爲開缺日期歸十一月底截缺是月分選缺同知僅止此缺毋庸掣簽查奏定章程内開道府以至未入流輪用班次先用新班遇缺先三人次用道府同知直隸州知州通判知州如係奉旨命往或督撫題明留於該省候補者無論應題應調應選之缺酌量材具擇其人地相宜者先儘補用又道府同知直隸州知州通判知州遇輪補升調遺病故休選缺先儘候補班前酌補一人次將候補正班酌補一人於酌補候補班前時先儘銀捐候補班前銀捐候補班前無人始酌補常捐候補班前常捐候補班前無人再以勞績候補班前之員酌補等語今南門同知缺係規復舊制後初廿第一選缺滇省同知班内現無新班遇缺先新班遇缺照章應用候補班前亦無銀捐候補班前及常捐候補班前人員僅有勞績候補班前補用同知花城俞炳奎二員均與此缺人地不甚相宜查該同知有督捕之責兼管水利非熟悉幹練之員不足以資治理臣督同兩司詳加遴選查有候補班儘先補用同知直隸州知州李應棠年五十歲江西廬陵縣人由文童投効雲南軍營以守衛省城出力外奬給予七品軍功頂戴隨同克復楚雄等處出力以從九品留於雲南補用同治五年正月聞訃丁毋憂請咨回籍守制七年仍調赴滇省軍營差遣是年四月服滿遵例在滇就近起復詳咨有案嗣因救援省城疏通糧道出力保免補本班以府經歴補用並　賞六品藍翎又因力解省圍出力保免補本班以知縣儘先補用又克復徵江府城及竹圍江那等處賊巢出力保加知州銜又剿除舘驛婆兮等處剿賊出力保俟補缺後以同知用並賞換藍翎又克復永昌府城等處出力保免補本班以同知直隸州知州儘先補用均先後奉旨允准十二年滇省軍務肅淸請咨赴部引見奉旨着照例發往欽此是年九月十二日到滇繳照試用期滿甄别留省補用詳咨亦在案遵例在滇捐局加捐知府升銜光緖七年七月服滿起復請咨來愼是年十二月十六日到省臣查該員李應棠年力强健任事實心在滇年久於地方人情較爲熟悉署任並無叅罰案件以之補授南關同知洵堪勝任雖與例稍有不符惟人地實在相需例得先儘補用據署布政使李德莪按察使熊照鏡會詳請奏前來合無仰懇天恩俯念現在講求水利治現需員准以候補班儘先補用同知　隸州知州李應棠補授雲南府南關同知寔於地方有裨如蒙俞允該員係候補同知直隸州知州請補同知銜缺相當毋庸送部引見除咨部查照外所有揀員請補同知緣由謹會同雲貴總督臣岑毓英恭摺具奏伏乞皇太后皇上聖鑒勅部議覆施行再南關同知選缺係規復舊章後初出第一缺應歸外補自九年十一月二十九日韯缺之日起扣至十年二月二十九日限滿該司於正月二十日具詳又因請補之員與例稍有未符是以改題爲奏合併陳明謹奏軍機大臣奉旨吏部議奏欽此○○左宗棠片再江寗府知府調　江南鹽巡道趙佑宸捐助山東賑銀一千兩接准撫臣陳士杰咨以該員願得何項奬叙行令聲明就近奏請以免往返等因當經轉行去後兹據督辦山東賑捐總局司道江寗布政使梁肇煌等詳稱轉據該員呈稱其故父母在日見義必爲恆以家貧力薄爲憾該員敬承先志適值東省黄水爲宵用是勉力捐助聲明不敢仰邀議叙旣經東省咨令就近聲明請奏擬乞奏請爲其故父母在原籍建坊給與樂善好施字樣請予核奏前來臣查該員父母在約能施已爲人情所難該員服膺遺訓解囊救灾尤属深明大義其捐欵已及千兩核與建坊之例相符合無仰懇天恩俯准將該員趙佑宸故父三品封職趙沖九故母三品命婦趙王氏在於浙江寗波府原籍照例建坊給予樂善好施字樣以資激勸面遂顯蜴除咨部查照外謹會同江蘇巡撫臣衛榮光附片具陳伏乞聖鑒訓示謹奏軍機大臣奉旨着照所請該部知道欽此○○李鴻章片现據藩司　駿詳稱頂屬交代前議自光緖八年起作爲新案　飭各州縣依限　報初叅二叅各銀兩　月逾限交不淸楚泰叅革職通行各属遵辦在案兹查准調河間府河捕同知程迪華前在天津府河捕同知任内於光緖九年四月初三日缷事其經手各欵延不造　移交會算頻催罔應二叅定限已逾以致新任不能依限出結且查該員任内尚有　項應請先行叅僅等情具詳前來相應請旨將准調河間府河捕同知前任天津府河捕同知程迪華先行革職仍飭查明虧項磪數據實追辦以重庫欵而儆效尤所遺河間府河捕同知要缺容另揀員請補理合附片具陳伏乞聖鑒謹奏軍機大臣奉旨着照所請該部知道欽此 
 
