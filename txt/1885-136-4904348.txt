# 1885 - 136 - 4904348

 

Page 1

 
 
[三十九號畫報出售] [  申報舘主人啓]  
　　名世之生輔佐王者往往數百年而一見山東掖縣田姓奇童爲大吏訪聞咨送進京以徵人瑞軍興以來行軍者必熟究輿圖藉形勢以爲戰守去秋台灣滬尾之戰法人敗北将該處海口内地山川營壘逐一鈎摹閲者不啻履其地而一遊焉兩圖列入此次三十九號畫報准於初六日出售其畫　兩圖爲管君劬安所繪士女筆致輕倩可喜畫報仍然九圖後附淞隱漫錄圖説一則閲者鑒之此布 
[華洋利病説餘意]  
　　本報旣作華洋利病説有友見之瞿然而興曰甚矣哉積習之不可袪也憶幼時曾隨先子與二三親知往返於甬滬間時附火輪船在船周歴艙面至安機器火鑪水鑊之處則見各機關相激而勳上衡之轅旋滾如磨轅上諸器一上一下而船旁兩輪轆轆自轉舟被輪力挾以疾口仰窺岸上如萬馬奔馳對面而來因知輪船之所以神速不藉颼帆不用櫓槳實惟内外諸輪棱齒相擊之力其法與時辰表從同並無别項奇創之理其時親知數人亦各憑欄撜視但聞喁喁相語曰外國人眞絶頂聰明哉如此巨船不過數尺之爐滿儲煤火而其行若飛颱颶無所施其暴潮汐不能尼其行怪哉怪哉余耳記之不敢參一詞以其皆四十五十之年爲父執行後生小子縱有體會無甯藏鋒不露勿蹈犯上之愆旣而久習通商地面所遇之人率皆見西國精器巧技而稱奇道怪不置若知其奇而究其何以能奇識其怪而窺其全之所在則無有也上至士夫無不皆然惟上海虹口之鐵店船廠所用之小工則竟有仿造西人之器而無不形肖神似者道　 
光年間華人所用之西器皆自外洋來成之於西人其價昻而其物少咸同以來内地所有之西物皆自中國製成之於華人其值廉而其物多然則近二十年中華人之諳製造通化重之學精汽算之數荅當不乏人然亦止於各廠各局之工匠耳盖彼始自西人傳授繼則師授徒徒又授其徒以故愈習愈多假如洋鎗洋炮輪船水雷棉藥炸彈之屬西人有新式者出不數月而中國亦能仿造但用之之法與夫成器之工不如西人之靈快簡捷海防之際造者造而購者購職是之故去用之之法不如西人者正坐工匠之外無人知其理與法也盖工匠能仿式而造器必承官員之命命之爲矛不能爲盾命之爲觚不能爲杓心靈手敏之人雖知變化而程式不合不敢擅專於是依樣胡盧不復别出新奇之製矣夫率工匠而董其役者官也匠知之而官不知則舍匠無能爲之者因是執役雖賤而身分漸高時日之緩急惟匠定之經費之多寡惟匠算之物料之精粗與器用之良楛惟匠選之往往製成一物而其所費較購自外洋者不止倍蓰積習相沿弊端百出而司其事者肓視塞聰不能發其覆而抉其病此所以成器之工不如西人也余曰子論誠是然如子言則華人之製造萬萬不及西人矣蓋西國之官人司何事必推舉其精於何事者工匠之出务者卽可令爲匠頭由匠頭而升爲此局之主儼然官矣無所嫌也若不知其事卽不勉令司之故一廠之中匠人數千無不聴命而所造之器亦愈出愈變愈變愈精以匠人之聰明不敢師心白用而官司之智巧可以令出惟行也今中國惟無此等人故權以不知者司之開學堂收生徒正爲将來地步此事還當待以十年不可以目前陳迹論也友曰嘗聞諸閩省船局前數年以監工不善工匠輙恃其衆以挾制官長又聞某製造局縻費實甚諸廠匠頭高自位置知局中不能舍已乃遇事刁難凡一切物料任意蹧蹋略經用過卽便棄去司事者問之則曰不合用也自總辦以至小委員管庫司帳無不聽命於匠頭而彼又聨絡買辦朋比爲奸得利分潤知其獘竇亦無如何以局中諸人實無深明製造之理者不得不爲所欺也夫此局中諸人其上者自命官長次亦置身幕僚而欲其入局以後親操泥木铜鐵之業以知工匠之舞弊固亦萬難而工匠人等略有本領卽染習氣雖益之以厚俸榮之以功牌而彼之操業卑微知識鄙陋揆其居心與作坊之挾制店東娶衆罷工者無少歧異然則若而人者其可以西國之法由匠頭而升爲一局之主膺總辦監工之任哉故曰積習不袪雖華人之聰明材力大過於西人而製造之事終不能與泰西並駕彼泥木銅鐵諸匠之所爲爲人用而不合用人誠亘古不變之勢也洵如子言将使學堂生徒具諸匠之本領而無諸匠之習氣然後可備将來局務之選請觀諸十年以後而能不能見矣噫嘻同是華人執業於華人所設之廠與供役于西人所開之公司其功效判若天淵正以華人之司事者不如西人而官局之經理者又不如商廠也爲富强之策者其果何法以挽回之哉問答旣畢爰筆述之以附前説之後 
[上諭恭錄]  
　　四月初二日奉上諭土默特逹拉特兩旗爭地一案前據理藩院查覆大理寺少卿郭勒敏布所奏各節請飭綏遠城将軍覆奏並因奎斌奏稱此案克蒙額未能深悉情形奎英跡涉偏袒當派紹祺馳往查辦兹據該都統確查覆陳據稱體察情形酌中擬議請将乾濠以南現流黄河之北所有地畆丈量明確援照成案刨壕立碣迤北之地以六成歸土默特迤南之地以四成歸逹拉特恭候欽定等語卽着照所請行至克蒙額辦理此案及奎英被叅各節旣據查明均無不合卽着母庸置議惟土默特叅領於領催等攆歛差錢未能認眞查辦實屬咎有應得叅領音德布等十二員着理藩院查取職名一併議處其所請将斷歸土默特地畆徵租練兵一節着綏遠城将軍妥籌辦理總期營伍地方兩無妨碍以垂久遠該衙門知道欽此 
[定約傳言]  
　　昨日本埠西人傳言有數家接到電報謂中法和約業經允洽彼此簽字又云澎湖地方准歸法人據守惟每年輸捐若于由前之説深爲兩國人民慶由後之説則未敢信以爲實也 
[倫敦電音]  
　　西報登有倫敦電音云英國在埃及之兵前有撤退之信昨日已爲撤兵伊始之期又言意大利新聞紙言意國現己預備調兵前往埃及矣然則英意殆業經合謀以圖埃及之事歟 
[法兵将退]  
　　香港西字報言法水師提督孤拔統帶各兵船均萃於澎湖副提督利士卑士所統之兵船均泊於基隆前有装煤之船數艘駛到澎湖本以俻法船之用船内煤斤並未起岸原船皆留在澎湖觀此情形法兵殆将有去澎湖之意日前文匯報言柏里也出有告示云電線現己逹於唐松書信亦可送至唐松按唐松在諒山不遠觀此則華兵之在諒山者殆已撤退華兵旣離越南則法兵自應交還澎湖基隆港報所言頗有見地也 
[舊案重翻]  
　　印度報言有帆船係華人之産船中買辦亦係華人一日捲銀而逃有人控船中三人於刑司謂 
 
 

Page 2

 
 
該三人将買辦謀死而刦其銀刑司研訊數次見証亦歴歴供出乃判将該三人永遠監禁并作苦工此事在兩三年之前刻下該買辦忽然出面爲捕所獲始知該三人之寃然三人中一人已瘐斃一人亦僅奄奄一息惟一人尚可支撐現已将前此原告獲案尚須嚴訊以成信讞由是觀之聽訟之難爲何如哉 
[茶船開行]  
　　怡和洋行之格楞加里輪船自漢口装茶開赴外洋昨夜已過吳淞今年装茶之船以該船爲最先開行也 
[憲旌未啓]  
　　前報吳清帥撤去會辦北洋軍務一節係津友來信本館因未見邸抄固恐其尚有未確特綴數語以存疑兹愁清帥實係奉命與俄國會勘邊界並無撤去會辦之説且清帥於奉命之後曾經奏覆其覆奏之摺得旨交總署核議故刻下憲卽尚未東指也 
[都門談助]  
　　洋藥税厘改由各海關道設局徵收以联偷漏業於二月中旬經總署通行各督撫遵辦矣刻李爵相咨覆總署稱津海關定於四月一日改由新局啓征己先期劄飭該道遴派廉明委員公正紳董襄理其事他省則尚無覆文到部云○京師有喪事之家例於死後第三天晚上延僧超度謂之接三大約卽南省迎煞之意也三月下旬某甲家有新喪請素識之某乙襄理一切乙與前門外興隆街準提菴僧相稔遂延釋子七衆至甲家接三並以甲家寒苦力求撙節議定京蚨六千五百文届期超度畢收拾經擔将返寺中甲見並無燄口向乙怪問蓋甲所出青蚨原不止此數由乙中飽故僧亦草草完工也乙至此言語支吾無可分説甲怒揮家人毆之復浼他戚友邀他寺僧人重放燄口云○三月中豐潤縣有新獲盜犯拘押内監是犯食量素豪自入獄中每飯以飽詢諸旁人皆言被牢頭侵吞以故所給無幾犯啣之然未有以發也一日犯飢甚回視牢頭高臥土坑上吸食洋烟癮過之餘朦朧睡去犯殺機頓起乃以足毁厥枷雙手舉起照定牢頭猛然一擊頭顱崩裂頃刻倒斃該管官遂堤犯覆訊治以應得之罪云○三月二十四日前門外觀音寺惠豐堂飯荘邀棚鋪匠人搭造凉棚一匠飲酒過多由棚頂失足墮地身受重傷諸棚匠急畀至棚鋪中氣已告絶乃報官相騐而後掩埋之○黑龍江将軍奏請沿江一衐設建卡倫添撥官兵駐守以固邊疆門户並酌擬章程繪圖呈覽奉旨户部知道圖併發欽此○順天學政孫大宗師到有轉牌内開牌示順天府八旗儒學所有本年科試八旗生童本督學部堂於六月二十四日下馬二十五日考試八旗牛童經古二十六日考試八旗生員二十八日考試八旗滿蒙童生正塲七月初一日考試八旗漢軍童生正塲相應牌示該學查騐辦理○景運門咨行各衙門孟夏時享太廟皇上於本月二十九日前期行禮所有應行陪禮備差執事王大臣各将隨帶從人姓名籍貫年貌開單送報本檔房以便届期照單查核又傳知兩翼前鋒營八旗護軍營嚴飭本營派出站道管聲音各項官兵此次皇上前期行禮務将所管地叚嚴行盤查母任他項人等溷跡以昭嚴肅云云亦先事預防之意也○上月二十九日皇太后命内總管太監由内廷齎銀五百兩送往照公府第盖恩賞已故照公夫人祭銀也○是月内敬事房口傳皇上明日卯正御朝服朝冠於乾清宫前簷下乘轎出乾清門太和門午門端門進太廟前門内降輿步行至殿内行禮畢仍步行至廟門内升輿由舊路還宫所有前引後扈各項備差執事之王大臣侍衛官員弁兵均於夘初二刻敬謹伺候○上月二十六日北京人某甲在德勝門外雇覔脚驢䭾往崇文門外覓友言定脚價京蚨七百文行至燈市口北首鵓鴿市甲偶不小心由甬路跌下吐血數口登時殞命當經本地面官将赶驢人連驢拿赴官廳解送步軍統領衙門訊辦旋由該衙門移會東城指揮前往相騐騐得死者年約五十餘歲渾身並無傷痕當訊赶驢人供不知情除屍身由官給棺暫厝備認外仍将赶　人解回衙門再行研鞫以重人命云 
[温州防務]  
　　温郡與甯波毗連自法人攻擊鎭海後張奎垣軍門卽率營勇認眞防範親至張家花園水雷局囑局員孫君光泰将製就地雷電線電箱等件從速整備安置要口正月二十六日軍門函致文武各官齊至龍灣試放地雷一具計容火藥三桶掘地三四尺深各吕在大炮台觀看當開放時響如鉅雷上所押之條石轟高十館丈如摇車旋轉潭則炸開二丈左右坭塊彷髴炮彈墜地洞成一穴觀者均稱奇絶各官又閲張軍門所造轉輪砲臺其彈約重百觔可打十七八里之遠砲架能四面旋轉並可升降五六尺放時則升起放後卽落下故靈便之至砲台墻厚二丈許台左右各有鉅砲三尊轉輪炮台却在中間所有兵房藥庫臺内維備此砲臺築僅期年工卽告竣是亦迅速極矣現雖中法議和而軍門仍前防堵自開設水雷局之後屢次臨視傳諭所造各件務須精益求精不得絲毫偷惰孫君亦親自監督軍門頗器重之特從親兵中挑選明敏者發赴水雷局從孫君學習日後如教有成效行見電氣一學輾轉傳授西人不得以專門名家自誇矣 
[蘇垣秋審]  
　　蘇省秋審情寔人犯早經衛中丞牌示着於本月初七日午前督同司道押候過堂是日計通省斬絞徒流人犯共二十七起内有女犯四起其一起係犯官曾任清淮實缺守備者是日天氣晴朗司前街撫轅前一帶觀者蟻聚蜂屯異常擁擠婦女尤多所有各街茶酒食物鋪無不人山人海利市三倍府委巡緝彈壓員弁梭巡無間各犯均肅靜無譁並未有滋擾情事云 
[蘇臺要錄]  
　　府招書陳某素稱刁猾其才又足以濟其奸上年昭文縣訪拿麻雀黨一案私於府憲訪札尾添入楊某姓名得與縣書狼狽爲奸從中索賄經人告發後桐太守發縣質訊彼推此諉圖脱罪名現已定案卸罪於清書某人陳則僅杖一百了事清書現尚在逃俟嚴拿到案另行定讞聞陳家本素封近又更名充當漕總矣未知確否○海防籌餉開源章程内有各省售賣烟膏鋪飭令按年領照繳銀二十四兩蘇省已一體曉諭該業飭令遵照部章繳銀領照查蘇城膏子店廣帮蘇幫各居其半雖多至千百家然半係小本經營藉以餬口此次若令其一體照捐恐若輩無力支持必将閉歇也○花事闌珊一蹶不復振矣而花爲四壁船爲家者中流盪漾終不甘舍業以嬉金閶内外共得十數艘時有不妝不抹者隱璨於蓬窗之罅設有知津熟客問渡而來則酒一巡歌一曲祗得强顔放胆爲之所謂飢不擇食也春來晴麗情興差佳或容與乎留園之曲或盪漾乎天平之山向之閉關謝客者漸至登筵侑酒故熊復萌説者謂上游禁令方嚴恐不免有打鴨驚鴛之事云 
[澄江紀事]  
　　初四日午刻李與吾軍門邀同劉南雲方伯張韶臣軍門乘登瀛洲靖遠兩兵船由江陰赴吳淞勘視炮臺形勢隨於初七日回防南北兩港均升砲列隊以迎之○黄田港有扶橋一座横跨南北影若長虹兩傍護以木欄參差入畫初四清晨有客船經過好事者倚欄閒眺愈衆愈多忽聞　然一聲橋欄中斷由上跌下者十餘人幸河側泊有海關划船一艘人均落於船上不致墮入波心然兩人已受重傷矣○連日天霽兩岸波平捕魚者泛小舟一葉蕩漾於黄山港及七八圩港口夕陽影裏舉綢得魚入市賣錢色鮮味美名曰搶鮮若過界往捕則寥寥無幾矣豈以是處有丙穴故耶○金陵運到八百磅大砲四尊本擬安放吳淞砲台嗣經李與吾軍門會同劉南雲方伯勘得白茆沙最據形勝故将該炮移置此處聞所放彈丸能及數十里之遥 
[旌節遄臨]  
　　新任湖廣總督裕壽山制軍由天津乘海宴輪船并帶安徽定海兵船於昨日午後進吳淞口當有威靖兵船護送三點半鐘抵滬船泊金利源碼頭上海提右營陳叅戎預飭提標右營兵勇并江南水師兵勇蘇松太道滬軍營勇在碼頭伺候上海縣莫邑尊松海防劉 
 
 

Page 3

 
 
司馬製造局總辦及會審委員翁黄兩太守等先後到船呈遞手版少頃蘇松太道邵觀察松滬厘捐總局蘇觀察亦皆登船謁見叙談片刻而出制軍隨於六點餘鐘由海晏換坐定海兵船浦中兵船升砲爲禮聞制軍定於今日清晨登岸拜客卽欲赴任云 
[龍門書院甄别題]  
　　蘇松太道邵觀察續行龍門書院三月分甄别昨已届期諸生於黎明時齊集道轅計有七十餘名題目錄左江漢之滸王命召虎式辟四方徹我疆土 
[刺史捉賭]  
　　邑廟豫園每有無賴之徒擺設字謎賭攤煽惑子弟誘騙鄉愚其禍不可勝計前日下午馮蓮士刺史帶勇出巡路經邑廟見有前項賭攤飭勇拘拿當卽獲住賭犯二名到局候訊 
[凶横宜懲]  
　　前日下午滬城内天主堂左近有鄉人某甲負担而行與山東人某乙相碰甲向乙請罪乙不肯干休隨将扁担奪去甲回前追索乙不但不允反将甲肆毆倒地該處水烟袋店主某丙上前解勸亦被痛毆旁觀見之不平将乙捆送巡防總局馮刺史略詰緣由飭将乙收押候訊 
[駑馬傷人]  
　　俗以四月初八爲浴佛日滬北靜安寺例於是日大開香會善男信女禮佛山門不可以數計寺前又有篾作木器農具釘鞋雨傘扇子等物羅列兩旁任人估售歲歲如是前日天氣暢晴游人麕集雕輪繡轂夾道爭馳午後六點鐘有客駕四輪馬車以往離寺半里許馬絶塵而奔適有傭婦及大姐同坐江北小車在前行走馬夫恐致碰撞急欲轉韁不料将竹木器攤帶翻馬愈亂躍碰倒江北小車碾傷傭婦之頸及大姐之胸又帶翻東洋車二輛坐客二人均係蘇人而業洋廣貨者也甲左手五指受傷乙則左腰傍及左足均受傷一時人聲鼎沸馬車飛駛而去後經巡捕将傭婦大姐𢌿至仁濟醫院甲乙二人自行回家醫治一面查究滋事之馬車 
[和尚打架]  
　　陸和尚者年方十一二名和尚而實不和尚也昨晨在打狗橋見一和尚竊取錫茶壺一把携向押店質錢陸卽大呼和尚偷壺和尚聞之怒不可遏欲将陸毆打巡街捕至一併拘入捕房適翁太守發落各案将兩造帶進據陸和尚伸訴前情并稱眼見伊在陳家木橋擺攤上偷壺翁太守詰之該和尚據供法名眞慧四川人現由普陀山至滬在南門外三昧菴掛單茶壺是已物因無錢使用携往質錢被伊誣指求請究辦而陸指定和尚爲竊言之鑿鑿翁太守謂此事祗須前往一問立分皂白隨着包探嚴頌眉将兩人帶往詢問陸又指不出失物之人和尚卽欲将陸毆打詎又來一和尚見眞慧之面卽當胸揪住喊稱爾将我物件偷竊一空遽行逃逸今日狹路相逢决不容爾過去語畢卽打陸以指不出失主正難交代聞和尚言亦卽趁勢作威其時但見兩個和尚一來一往一上一下頂上圓光苦於無從着手惟有拉衣抓耳而已包探見之卽行喝住同入捕房當在眞慧身畔搜出質票數紙皆係銅杓鏟刀等物想亦是偷來者捕頭又向眞慧研詰據供茶壺從南門偷來遂命管押于今日解訊夫以和尚而竊物則貪念未消以和尚而打架則嗔念未去此二者均犯佛氏之戒賢太守斷案如流行見以五花妙判與大師參玉版禪也 
[並非收贓!]  
　　捕房查究公和祥管棧人蔡彩嘉私售鐵斤一案已列前報昨據買鐵之林盈記義記徐萬興等户公請大訟師担文代爲辨駁公和祥管棧西人密司麻亦請大訟師梅博閣之高徒可特爾代質由黄太守會同翟副領事覆訊麥總巡捕頭同西包探頭麥根亦到堂申訴前因并稱公和祥失鐵不少屢報捕房留心稽察故得查明各情大訟師担文稱林盈記等各家向公和祥買鐵理無不合其中有何轇轕店鋪中人豈得而知可特爾稱該棧果有餘鐵由密司麻令蔡彩嘉出售惟各店鋪買鐵之數較多四百担光景深恐蔡有獘竇蔡供廣東人在棧爲夥已二年餘我係專管鐵斤前時定章凡上棧之鐵出去時多則歸買辦少亦由買辦賠償在後更章多少須報知管棧西人與買辦無涉刻下又攺新章多則報知貨主少亦不賠至所售之鐵係以前陸續餘下者報知西人密司麻囑爲出售秤見斤兩開單交西人照收價銀亦如數交西人我無私售情事太守隨将買鐵各家數目諭知問其符合與否蔡答稱當時經賣過割已難記憶惟出售時另有夥友經手過磅交帳與洋人有帳可查我祗略記去年售過一次今年售過二次惟義記收過洋五十元至謂申昌買鐵四百餘擔付銀一百十兩洋二百四十五元等情確無其事麥總巡捕頭禀稱申昌號承認買鐵付銀各情及閲帳見二頁巳經扯去據云係蔡令伊扯去太守隨問申昌號之華阿文爾旣買蔡姓經售之鐵何故扯帳華答稱捕房來查收買之鐵故直認買過若干至此四百餘担亦係去年所買是否向蔡經買實難指明至扯去之二頁係草帳悞寫而扯去者翟副領事問密司麻爾棧代各行存儲各貨如何有鐵可售密司麻答稱上棧之鐵出貨少則賠償多則餘剩此皆以前陸續餘下者翟副領事又問如何上棧出棧竟有多少密司麻答稱鐵斤堆在露天設雨天上棧晴時出貨則斤兩必少如上棧天晴出貨遇雨則斤兩必多翟副領事又問據爾棧現定章程多少均歸貨主假如各家之鐵堆在咫尺之間或上棧或出貨扛夫偶爾錯認則多者多而少者少爾棧亦置不問殊不合宜担文訟師又稱旣據密司麻言鐵斤令蔡經售各店舖向買自無不合至言數目不符則買主安知其中曲折且據蔡言並未賣與申昌旣申昌亦未指實向蔡買鐵則指蔡有弊一層亦無憑據可特爾辨論至再又據林盈記及義記之張雲旣張仁山萬興之徐阿林等各訴前因木匠金害泉仍執前詞太守又問蔡當日捕房如何拘爾答稱包探前來言我私售鐵斤我回伊並無其事卽告知買辦買辦言須告知東人俄被包探催逼只得隨去太守商之翟副領事以該棧西人旣令蔡售鐵則義記等各舖均不能作收贓論可母庸議至數目不符疑蔡舞弊一節則申昌號華阿文旣未指實碍難准理姑飭蔡交保金雲泉無干省釋 
[瑣安彚登]  
　　翁太守昨臨捕房時将義和棧接客戴東山管房陸子卿司帳葉心梅傳案隨詰棧主係何人前次着爾　同查緝爾竟置之不理現在贓物從爾棧查出顯係通同作弊葉稱棧主張姓現在浙省劉姓客於初四日晚坐小車到棧雖有鋪蓋箱子不知卽是周客之物况劉來時周亦同來卽詰包探贓由爾等自去查出抑由原告通知然後查到包探禀稱由我自去查出翁太守隨謂葉爾等意中無非謂周姓串通劉姓圖詐須知第一日到案周未與戴東山會面卽将身材模樣説出况包探到棧時戴避匿不出形跡種種可疑爾等大棧亦作誆騙事客商受累何底着将物件好爲取出不然立卽發封葉等皆稱寃枉太守謂眞贓具在何寃之有復詰戴東山物寄何處戴答稱劉姓客自來並非招接太守謂卽使與爾等無干亦應将劉交出豈可一味推諉着将戴掌頰四十下與陸一併管押葉着交保查物次日到堂禀覆○前報震泰米店控夥王濟　捲逃一案昨復提問監照可曾寄到干答稱監照實交不出太守謂旣交不出可将何年月日由何處報捐寫明亦可查詢王答稱我七歲時上學讀書每逢歲底酬神父親爲我戴頂稱是監生我槪不知悉故在案下未敢稱道翁太守謂旣不是監生着於次日解案具不是監生切結再究爾之何以假冒監生但本案尚少方單一紙洋八十元如何料理答稱洋元須問羅起揚方單祗有一紙及契據一紙此外無有太守著将王仍行管押○前報崇明人施金　控視倪美郎串人搶洋一案昨據施投案稱馬姓因失洋之故業己回家自縊詰其馬姓死於何處答稱在瀏河鎭北首及詰倪美　尚有洋元放在何處答稱被張蓮福取去翁太守謂伊等交洋時爾先買銅洋掉進待伊回時又邀流氓回之拆梢居心可調 
 
 

Page 4

 
 
毒極著将倪笞責一百板與小弟小王一併管押明日解案又詰施金則馬姓有洋若千元答稱伊有二十三元我祗二元合做生意有利則兩人瓜分太守着退去○誘領西孩之王桂福昨經翁太守傳案令該孩質認據孩稱伊誘我到南門又到南門外不知名地方至天主堂之畫亦是伊　　 
令我取下及詰王桂福依然不認翁太守仍命管押 
[英界公堂瑣案]  
　　包探顧阿六稱昨在街上見陳瑞卿持火藥袋有違工部局章拘案請究陳瑞邹供在督轅仁字營第五隊左哨當兵昨領火藥至租界購物黄太守飭将陳押候備文送上海縣交仁字營發落○金春全稱失竊釘鞋雨傘衣服報捕查被王銀全張伯金串同行竊人贓子獲王張二人認竊求恩黄太守飭押候過堂發落贓先給領 
[書通商各關總册後]  
　　昨由海關造册處送到光緒十年通商各關華洋貿易總册一本意以爲去歲止值中法啓釁各口戒嚴所徵税項較之歴届當必减色乃詳閲一過知九年分所徵進出口正税曁復進口半税内地半税船鈔共收銀一千三百二十八萬六千七百五十七兩十年分則共收一千三百五十一萬七百十二兩兩相比較是去年所收轉多二十二萬三千九百五十五兩眞出人意料之外然非各海關税務司認眞辦事涓滴歸公曷克致此故樂得而書之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十一年四月初二日京報全錄]  
　　宫門抄○諭旨兩道錄前○發抄旨五道○雲督岑奏請從優議卹摺○皖撫盧奏蕪關第八届册檔請展限辦理片○将軍慶奏副都統病請回旂調理摺○閩督楊奏請委署副将片○大臣載奏請銷假片○黔撫李奏請旌表片○副都統國奏查閲官兵操演情形摺子○四月初二日内務府國子監侍衛處值日無引見○惠王許應騤各假滿請安○榮公守護西陸請訓○張家驤請假十五日○召見軍機榮公○發抄奎斌奏遵議裁併各局酌定委員薪水奉旨户部知道單併發欽此○又捐助丈量地畆經費之太谷縣紳士知府銜王兆蘭等建坊奉旨着照所請禮部知道欽此○又儘先守備劉鼎新補潞安守奉旨吏部議奏欽此○又續查捐助東賑紳商銀數請奬奉旨户部議奏欽此○又解善營軍餉等銀奉旨户部知道欽此○○降二級留任雲貴總督臣岑毓英跪奏爲道員在軍營積勞受瘴身故請旨勅部從優議卹恭摺仰祈聖鑒事竊查花翎二品頂戴四川補用道李鳳書係雲南昆明縣人由文童投効軍營先後隨臣克復貴州猪拱箐賊巢曁肅清雲南全省歴保至二品頂戴道員並給噶　薩巴圖魯名號光緒七上臣在福建巡撫任内将該道員奏調赴閩辦理海防撫番事宜九年十一月臣奉命出關督防復經奏調隋營辦事上年冬官軍正攻宣光緊急該道員不避艱險請往前敵會商各将領夙认經營不遣餘力不意染受瘴毒前敵水土尤劣醫藥全無卽調回館司醫治尚冀漸次痊就乃以積勞過甚兼之受瘴太深於本年正月十九日在營病故伏思該道員自咸豐年間卽在臣署理雲南宜良縣知縣任内勷辦一切迨同治六年隨臣在署藩司任内奉命越省剿辦貫州猪拱箐曁回滇應援至克復大理無役不從前後十有八年其間區畫機宜調和将士皆李鳳書之力居多且能督隊打仗猪拱箐之役曾受刃傷今倐盍逝如失右臂實堪痛惜合無仰懇天恩勅部将該道李鳳書照軍營立功後病故例從優議卹以慰忠魂而昭激勸除将履歴咨送吏部查核外謹将道員在軍營勞積受瘴身故緣由恭摺具陳伏乞皇太后皇上聖鑒訓示謹奏軍機大臣奉旨李鳳書着照軍營立功後病故例從優議卹該部知道欽此○○盧士杰片再據委管蕪湖關税務徽寗池太廣道梁欽辰禀稱竊查蕪湖關自光緒二年六月初一日復設開徵奉准試辦儘徵儘解連闌以十二個月爲一届按年奏報本年應辦第八届期滿册檔解部清欵卷查第八届内前任詳請奏報徵存税數與未解銀兩不敷甚鉅關道到任後所有奏撥報解及解部銀兩均係第九届所徵之銀自應歸入第九届奏報數目辦理不容牽混而第八届册檔期滿不敷之欵無從清解碍難報結反覆思維非經收經報之人來關清釐不能明晣查第八届十二個月中除十年二三兩月係前署道孫振銓經收不難就近會算其餘均在前關道張蔭桓任内刻因册檔限期巳迫勢難遲緩理合禀請先行咨部将蕪湖關應解第八届册檔展限辦理一面奏調前徽甯道現任直隸大順廣道張蔭桓迅來蕪湖關清理第八届期滿册檔報部清結以清界限而專責成等情前來臣查蕪湖常關自光緒九年四月起至十年三月底止第八届期滿應行解京册檔並應隨解各欵銀兩前因延不詳到經臣札催在案兹據該關道梁欽辰具禀等情相應請旨勅下直隸總督轉飭現任大順廣道張蔭桓迅至蕪湖關清理經手欵項免致糾葛除咨户部查照外謹附片具陳伏乞聖鑒訓示謹奏軍機大臣奉旨覽奏巳悉卽着咨行李鴻章轉飭遵照該部知道欽此○○奴才慶裕跪奏爲副都統假期将滿病尚未瘇懇恩賞假回旗調理恭摺具奏仰祈聖鑒事竊奴才前准調任副都統富陞咨准兵部咨光緒十年十二月十三日奉旨調補正藍旗蒙古副都統當卽恭摺叩謝天恩正在束装起程間忽感冒寒疾延醫調治又復觸動原在軍營所受宿疾頭目眩昏氣喘心摇痰𠻳不止夜間少眠動履維艱係當年在行陣頭顱受傷時血流過多元氣虧損等情祈爲代奏懇恩賞假一月在奉調理光緒十一年二月初十日承准軍機大臣奉旨富陞着賞假一月欽此欽遵在案查該副都統現届假滿奴才親往寓所看視病勢仍未見痊委因前在軍營積勞成疾若非安心調養一時實難功效查該副都統係吉林旂籍現患之症多因前在軍營積勞所致合無仰懇天恩除去往返賞假兩月囬旗就醫一俟稍可支持卽行起程赴都所有副都統患病懇恩賞假回旗就醫緣由理合恭摺具奏伏乞皇太后皇上聖鑒訓示謹奏軍機大臣奉旨富陞着賞假兩月欽此○○楊昌濬片再浙江台州協副将王天焱因病出缺除另行恭疏題報外所遺該副将篆務應卽委員接署以重職守查有杭州城守營留浙候補叅将陳玉喜老成諳練辦事勇幹堪以委署除檄飭遵照外謹附片陳明伏乞聖鑒謹奏軍機大臣奉旨兵部知道欽此○○奴才載卓跪奏爲病勢就痊恭請聖安銷假事竊奴才載卓前因感受風寒兼且兩腿疼痛起跪艱難曾於二月二十日起請假十五日仰蒙天恩俯准奴才趕緊延醫調治今感冒就痊而兩腿疼痛雖未大愈尚可支持當差伏思奴才受恩深重不敢耽於安逸理合恭請皇太后皇上聖安銷假當差爲此恭摺奏聞謹奏軍機大臣奉旨知道了欽此○○李用清片再據安順府知府蒲蔭枚候補知府鄧庭桂鄒元吉李之鍠韓炳章禀稱湖南平江縣已故節婦余徐氏係貴州候補知府余雲煥之姪媳生於道光十八年至咸豐六年歸文童余昌言爲室同治元年昌言病故氏年二十五歲矢志守節於光緒四年病故計守節十七年又據署清鎭縣事台拱同知周發芝署水城廳事普安直隸同知曹昌祺仁懷直隸同知劉啓瑞署湄潭縣事開州知州胡璧禀稱湖南長沙縣現存節婦郭王氏係在黔游幕文童郭維藩之母生於道光十一年至咸豐五年歸長沙縣監生郭昌翊爲室結褵一年昌翊赴閩幫辦光澤縣粮臺文案旋於咸豐七年拒賊殉難氏年二十七歲聞信哀毁矢志撫孤現年五十四歲計守節二十八年該員等誼屬梓桑見聞確切不忍聽其湮没各造具事實清册加具伅結禀請核奏前來臣查節婦余徐氏郭王氏秉姿貞淑賦性幽嫺或悲弱質於未亡歌興黄鵠或望征夫而不返信杳青鸞蘭心盟井水之波代子職而歡承燕寢栢操與冰霜共勵兼師道而苦朂熊九式厥壼儀鄉閭無間稽諸旌典年例均符合無仰懇天恩俯准旌表以彰苦節而維風化出自鴻慈除册結咨送部科外臣謹附片具奏伏乞聖鑒訓示謹奏軍機大臣奉旨余徐氏等均着准其旌表禮部知道欽此○○奴才國俊跪奏爲查閲密雲等六處官兵操演情形恭摺仰祈聖鑒事竊奴才國俊仰蒙恩命簡調密雲副都統當将接印任事日期薛摺奏聞在案所有任内應行查閲各事件奴才於到任後自應逐一辦理當經查得密雲庫存軍器鉛丸火藥擡鎗鳥鎗旗幟等項均如額數相符額設馬四百五十匹點騐尚屬足額間有疲瘦口老者卽令更換其兵官俸餉春季現由部庫領出亦無虧短閲看八旗官兵步射騎射均尚可觀抬槍鳥槍打靶中者亦敷成數操演大陣進退連環尚屬聨絡整齊馬隊操演及馬上三鎗三箭均尚嫻熟演跁雲梯及長鎗舞刀小過堂技藝甚屬便捷奴才以次閲畢隨於二月二十日自密雲起程前往兼轄之古北口昌平州順義縣三河縣玉田縣等五處挨　巡查各處官兵軍器均各堪用無缺點騐各處馬匹亦足額數閲看各處官失步射均尚平平鳥鎗兵丁演放鉛丸中靶者尚敷成數此内惟昌平州較爲次之閲看古北口操演大陣演跁雲梯及各處兵丁演札長桿未能一律嫺熟當經奴才而飭該防守禦等官平日務将兵丁勤加教練器械修補整齊馬匹餧養臕壮以資得力所有密雲等六處官兵步射鳥鎗中靶以及技藝嫻熟者均經奴才隨時分别奬賞其生疎者當面責飭勒限學習以示勸懲而别優劣奴才與協領等加意講求嚴爲訓練務期一律精熟悉成勁旅以期仰副我國家教養兵丁經武整軍之至意奴才分巡完竣於三月初七日回營所有查閲密雲等六處官兵操演情形理合恭摺具陳伏乞皇太后皇上聖鑒謹奏軍機大臣奉旨知道了欽此 
 
 

Page 12

 
 
[光緒十一年四月初三日京報全錄]  
　　宫門抄○上諭一道錄前○陜督譚奉總兵出缺請簡放摺○東撫陳奏查明覆陳片○又奏委解銀兩片○又奏委調署各員片○将軍希奏遵駁另核請奬摺子○浙撫劉奏搜捕各匪懲辦緣由片○豫撫鹿奏甄别道員摺子○四月初三日理藩院鑾儀衛光祿寺鑲黄旂值日無引見○召見軍機○○頭品頂戴陜甘總督臣譚鍾麟跪奏爲邊要總兵因病出缺請旨迅賜簡放以重地方恭摺仰祈聖鑒事竊臣准新疆撫臣劉錦棠咨稱統領安遠各旗寗夏鎭總兵譚拔萃得患痰疾於光緒十一年正月二十三日在烏魯木齊營次病故咨請查照前來臣查譚拔萃久歴戎行戰功卓著兹以積勞身故人才凋喪殊覺可惜所遺甯夏鎭總兵一缺地處極邊控制撫馭最關緊要相應奏明請旨迅賜簡放以重職守除譚拔萃生平戰績由撫臣劉錦棠另行具奏請卹外謹會同甘肅提臣周逹武合詞恭摺具陳伏乞皇太后皇上聖鑒訓示謹奏奉旨已錄○○陳士杰片再臣於本年二月二十五日接准吏部咨光緒十年十二月初七日奉上諭都察院左副都御史英煦奏遵旨保荐人才一摺前任順天宛平縣知縣趙文粹署山東惠民縣知縣沈世銓著直隸總督順天府府尹山東巡撫確查各該員事蹟出具切實考語卽行覆奏欽此欽遵知照前來臣查沈世銓籍隸江蘇由監生報捐縣丞投効軍營隨同剿匪出力經直隸總督臣李鴻章前在湖廣總督任内保以知縣留東補用並戴藍翎同治十二年六月初七日旨見到省光緒元年堵築賈荘决口在事出力保准補缺後以直隸州用四年委署鉅野縣知縣因地方瘠苦勸捐積榖一千二百石每歲出陳易新尚無苛擾八年十月委署惠民縣印務時值黄流爲患工賑兼籌該員撫恤災黎修築堤工措施均能妥協洵屬幹練有爲堪膺煩劇之員理合遵旨覆陳伏乞聖鑒謹奏軍機大臣奉旨沈世銓着交軍機處存記欽此○○陳士杰片再據鹽運使詳報上年應解部庫剝船生息銀一萬兩委候補鹽大使李長森解赴户部交納又據東海關監督禀報籌措上年京員津貼一半銀二千五百兩又在於第九十三結至九十七結洋税並招商局六成項下提撥出使經費銀二萬三千六百一十二兩九錢七分九厘五毫一絲委試用巡檢江開泰分解户部及津海關道衙門交納除分咨查照外謹附片具陳伏乞聖鑒謹奏軍機大臣奉旨户部知道欽此○○陳士杰片再新授兗沂曹濟道善聨現已到省自應卽飭赴任供職以專責成又沂州府知府錫恩卓異俸滿併案請咨引見所遺員缺查候補知府趙國華才具敏决堪以委署又德州知州魏起鵬署事年滿該州地方緊要非精明練幹之員不足以資治理查本任卽墨縣署歴城縣知縣程兆祥慈祥有聲堪以調署所遺歴城縣爲省會要缺查單縣知縣黄毓奎治理明練堪以調署又德平縣知縣郭長凝叅革遺缺查新選蒲臺縣知縣楊同檙讀書本色堪以調署棲霞縣知縣許桂芬丁憂遺缺查調省差委之本任高苑縣知縣張金芝公事穩妥堪以調署荷澤縣知縣凌壽析病故遺缺查濮州知州恩奎諳練有爲堪以調署署朝城縣知縣許其身丁憂遺缺查本任惠民縣知縣楊倬雲光緒九年臣於遵旨覆奏前撫臣任道鎔等被叅各欵摺内聲明調省察看該員年力富强尚無劣跡堪以委令署理以上調署各員均無已起四叅命盜案件及錢糧未完有關降調展叅處分據藩臬兩司會詳前來除分檄飭遵外理合附片陳明伏乞聖鑒謹奏軍機大臣奉旨吏部知道欽此○○奴才希元恩澤跪奏爲前次保奬案内經部議駁各員遵旨另行核奬恭摺仰祈聖鑒事竊奴才希元前因吉省練軍剿辦馬賊出力各員遵旨擇尤酌保當将打伏奮勇功績最著及異常出力之各翼長局員等共文武員弁六十四員開單核實請奬奉旨該部議奏單併發欽此嗣准吏兵部議覆分别核准及按照章程議定改奬其與定章不符各員均駁令另核請奬奉旨依議欽此抄摺咨行欽遵前來奴才等伏查前次請奬案内凡循分供職及尋常在局辦事者槪經删除未敢登諸荐牘今部議所駁各員或帶練擊賊或隨從勦捕均著有實在勞績旣與定章不符自應遵旨另行核奬除指分直隸試用典史彭光岐已據呈報丁憂母庸列奬外謹将另行核擬各員應保官階翎枝班次及剿捕功績繕具清單恭呈御覽合無仰懇天恩俯准将單内所開各員飭部核准以照激勸所有遵旨另核請奬緣由謹恭摺具奏伏乞皇太后皇上聖鑒勅部核議施行謹奏軍機大臣奉旨該部議奏單併發欽此○劉秉璋片再光緒十年七月以前拿獲會匪成友三等多名分别懲辦經臣奏明在案其在逃著名巨匪尚有趙冬狗　重錫張加雨等竄匿金華台州交界之八寶山並仙居黄巖等處勾結悍黨四出刦掠爲害地方迭經臣嚴飭查拿旋於十年八月十四日署台州府知府陳璚管帶楚軍正後營游擊黄肽厚飭經綫民探得匪首黄老二等在臨寗交界之嶺根陣地方娶衆訂盟滋事督率弁勇分路剿捕該匪抵死拒敵勢甚猖獗官軍奮力撲擊陣斬黄老二並匪黨林小海針截等三名格斃無名夥犯十餘名生擒中傷二匪旋卽倒斃奪獲鎗砲多件又九月初三口仙居縣知縣秦繼武會同營汛搜捕逸匪在八都野豬山地方與匪格鬥擊斃匪首王伯只並夥匪王欽四吕大洪三名生捨方錫豹一名又九月二十六日台州恊副将王天焱督率哨弁劉福魁等在北澗地方捕匪接仗格斃匪首羅鼎紅卽一點紅一名生擒夥匪吳少梅狄丙正二名又九月二十八日該府協等探得匪蹤麕集海隅下舊城地方會同黄朋厚並都司鄒福泰等各帶兵勇馳往圍捕該匪大隊撲犯兵勇左右奮擊匪勢不支奔竄撲水受傷淹死者甚多黄朋厚陣斬悍匪首級五顆兵勇陣斬首級六縣並奪獲洋鎗洋砲鎗矛等件又十月十八日保甲局紳郎學壎等探得匪衆竄入石井地方率同局勇掩捕各匪開槍拒敵格殺匪首羅老法高三兩名生擒羅金錢一名並奪獲洋砲僞旗又二十三日署仙居縣知縣伍桂生會同營汛緝　經制外委朱升南等在大坑荘地方督同鄉圑格斃悍匪曹欽安蒋鑑市俞漢本楊鳳雲等四名並不知姓名五匪又十一月二十四日金華府知府陳文騄金華協副将張金榜飭據把總梅金星探得著匪趙冬狗因閩省派員赴臺募勇假名投營取道金華卽經督率截拿将趙冬狗並夥匪張景春王澤潭等獲住又十一月二十三四五等日臺州府協會同各營員弁分投搜緝黄朋厚在雲霧山地方與守俻邱殿魁等陣斬悍匪首级十一顆奪獲槍械多件叅将劉天興率同哨弁唐章雲等在西嶴蔡家　方将朱重錫追及奮力擊拿該匪開槍拒捕相持逾時将朱重錫彈傷斃命割取首級並生擒悍匪王曰洪一名又二十五日黄巖縣知縣歐陽烜會營搜山拿獲匪目黄永秋項學坤四張倡海等三名又十二月初二初九十一等日黄巖縣歐陽烜會同劉天興並都司鄧榮貴紳士周渭璜等督帶弁勇縣役在黄箬竹地方格斃匪黨劉老萌生王三兩名于嶴地方拿獲東路四王尹連二名青崦地方拿獲張加雨卽篾戳並匪黨陳學沅卽陳木匠周國松四卽臺州四又名義城四陳得開等四名據各該府縣分别騐訊先後禀報到臣查該匪趙冬狗等紏刧亡命迭次刧掠殺人拒敵官兵形同叛逆漏網有年該文武員弁紳董數月之間實力剿捕迭次拿獲並陣斬格斃多匪地方藉以安靖辦理尚屬認眞臣巳先後批飭将方錫豹趙冬狗張景春王澤潭士曰洪照章就地正法被拿受傷到案斃命之黄承秋張倡海張加雨周國松四陳學沅陳得開與陣斬之朱重錫等均屬稔惡已久閭閻切齒分别戮屍一併梟首示衆以彰國憲而快人心此外擒獲各犯除羅金錢狄内睚病故外餘均分飭嚴訊確情另行從重懲辦臣維臺屬匪跡旋滅旋生已非一日一次實由風氣使然現在著名首要雖巳殲除殆肅防捕保甲事宜仍難稍鬆除嚴飭地方文武防營督率兵勇激勵紳董認眞搜緝並将捕匪出力及傷亡弁勇另行奬卹外所有上年八月至十二月迭獲著匪懲辦緣由理合附片具奏伏乞聖鑒謹奏軍機大臣奉旨知道了欽此○○頭品頂戴河南巡撫臣鹿傳霖跪奏爲道員試用期滿循例甄别恭摺仰祈聖鑒事竊照分發道員到省試用之年期滿循例甄别歴經遵辦在案兹查有試用道陳運瑛現年四十二歲湖南善化縣人由監生報捐運同銜加捐道員簽分河南蒙欽派大臣驗放覆奏堪以發往奉旨依議欽此領照起程於光緒九年十二月十九日到豫計自到省之日起連閏扣至十年十一月十九日試用一年期滿據布政使孫鳳翔按察使唐咸仰會同甄别具詳請奏前來臣察看得該員陳運瑛安詳沈靜年裕才强堪以留省照例補用理合恭摺具奏伏乞皇太后皇上聖鑒謹奏軍機大臣奉旨吏部知道欽此 
 
