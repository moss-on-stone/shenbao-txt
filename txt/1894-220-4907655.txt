# 1894 - 220 - 4907655

 

Page 1

 
 
[經策通纂續集出書啓] [  點石齋主人告白]  
　　經策通纂一書久已紙貴一時不脛而走天下矣其引用之繁夥體例之詳贍無煩贅言兹有浙東名宿及延陵君高足數十人竭三年之力攷正集之少備者補輯攷正成書百卷周秦諸子皆句梳字櫛編蒐經學家攷訂之語如正集經史之例毫無遺漏又攷諸史藝文中古書之存書者皆詳述其大旨并板本之源流皆不憚遐搜又於金石門及東三省西域輿地爲加詳焉又加禁書目錄一門以便多士知功令之當遵此外一一照原書部分補輯可謂絲髮無遺憾矣現付本齋石印其體製式樣悉照原書想海内君子必以先覩爲快焉刻已印竣出書分釘十二本碼洋六元惟此書皆由脩儒辛勤纂輯而成卷牘並少於原書而成書較難採輯更難不准翻刻願諸君弗與寒士爭此區區焉此啓 
[石印中外地輿圖說集成] [  點石齋啓]  
　　近科鄉會試三塲策問必及地輿之學苟非博覽羣書確有攷据每不能詳爲條對同康廬主人爰輯中外名人著作敦請名宿相與攷證大則歴代疆域小則風土物産遠則羣洋海島之形勢近則與國山海之源流推及寰宇五大洲之新奇瑰偉莫不源源本本而考据東三省尤爲詳備是書有圖有表經緯度里縷析條分能令閱者瞭如指掌凡留心時務者當必先睹爲快准於七月初十日出書每部卅二本收回工料實洋八元不折不扣上海在本齋分莊出售并三洋涇橋緯文閣以及各省考棚街各書莊 
[論朝鮮大局]  
　　今日者朝鮮之勢亟矣日本之戰成矣俄羅斯之側瞰旁伺待而未發其心未可測矣我於此方躊躇審顧欲圖計出萬全調艦之難出兵之不易當軸者幾費經營盡智力竭謀慮以求一當而沿海各省口岸備防堵籌守禦募兵勇徵餉糈騷然震動海疆數千里警報絡繹羽檄交馳幾於昕夕之不遑是日本未發一彈未遣一兵而我幾疲於奔命矣蕞爾日本其地不過當中國二三省其人民不過數十兆其兵船不過數十艘其兵卒不過十餘萬據形勢之大小强弱而論曾何足爲我中國患然而日本在今日鷹瞬虎視狼顧鴟張幾欲爲封豕長蛇以薦食上國旣踞朝鮮又欲擾我中朝其爲無禮已甚我於此豈尚能以大度包容之哉是可忍孰不可忍以是我皇上赫然震怒業已頒諭遐邇大申天討以彰撻伐語云佳兵不祥好戰必亡日本先發難端甘爲戎首其意欲以兵艦入犯北洋而舉集勁旅十萬以宼我天津嗚呼其志則大矣其願則奢矣曾不思天津乃我畿輔要地重臣之所駐大兵之所集猛將如雲謀臣如雨傅相幕府中不乏奇才異能之士豈容日本一兵一艦闖入必將覆而敗之悉數殲旃亦甚易易其餘口岸亦未能輕至惟臺灣一地距彼較近彼兵昔年曾久駐於彼道路素稔是爲可虞然曩者之役藉口征番假道厦門是謂偷渡今於厦門金門澎湖悉駐重兵至則迎頭截擊彼又豈能飛越哉吾於日人之遍擾各省殊不足慮而所以籌保朝鮮用以固結俄人之和好者則殊非易事也軍志曰先聲有奪人之心天下事要貴先事以圖先機以應之耳朝鮮之地北距遼南東西三面瀕海我朝得之爲屏藩不侵不叛庶無東顧虞惟東北一隅與俄羅斯隔江爲鄰聲息相通隱憂尤切向者中國多爲朝鮮分憂而朝鮮晏然若無事卽我之所以保守朝鮮仍若憂之未至向者壬午之變甲申之亂我朝命將出師迅平内難留兵援救幸免覆亡顧當李昰應之束手就擒而逆渠盡掃也仍不能乘我可爲之勢廢其自主之權一切與爲更始以終杜强敵之覬覦其不能爭先著者一朝鮮主闇臣驕俗偷政弛卽語以敵情叵測邊備當籌彼亦無從整頓總之朝鮮之憂日近一日卽我東顧之憂亦歲甚一歲亡羊補牢今已恨晚甲申之役先由於日使之陰謀卒之不得逞者以能先發制人也今日之事殆同一轍乃調兵旣遲出師又少不先駐劄韓京保護王宮日則時有濟師我則漫無成見坐令韓京被踞韓王受困要害之區險阻之所皆爲日兵所守我之駐韓諸員束手無策莫展一籌人則被逐署則遭焚辱莫甚焉其不能爭先著者二我中朝陸兵皆經百練之師試觀牙山駐劄兵士不過二千餘人而與日兵一戰再戰屢行告捷此其勇氣百倍義憤奮興顧自可用毋如派軍久駐内無接濟外無應援其勢安能久哉高陞載兵之船旣爲日人所擊毁要當有繼至者諸商舶所載各兵何久不至豈道途紆阻未能速捷歟顧北洋兵舶實繁有徒當調遣數艦速詣牙山以壯聲威海軍習練數十年養之於平日用之於一朝正非徒恃以防守也其不能爭先著者三顧事至今日可不必言局外者言之則易局中者應之則難况上有所禀承下有所推諉兵之旣出遲速之機勢難遥制其所以掣肘者豈止一端卽使調度有方而動違節制者不乏其人此非在局中者不能深知也惟以我之所逆料朝鮮將來之患不在於日而在於俄請卽徵之於俄事俄之東方形勢略論云我國若欲經略東洋與他國爭雄雖佔濟州元山津兩處猶不能扼據日本海之要莫如據對州一島可居中指麾水師使東南洋與紅海通商線路互相聯絡是俄人志願不徒欲得朝鮮併欲扼日本海口由此以通紅海能俄人後又佔據朝鮮之鹿島爲屯積軍煤之所俄人得志固我中國之隱憂亦日人之大患日人乃不知結歡中朝留朝鮮爲屏蔽并以自保而紓俄禍其計已左乃復開罪中朝自承其敝毋亦昧於自謀歟多見其不知量也嗚呼朝鮮之存亡關乎中國之安危我欲控禦俄日兩國必待北洋兵力旣足然後可言未朝鮮之地不獨日人利之也俄人得之可以雄視東海英人得之可以杜俄陰謀卽德法諸國亦莫不狡焉思逞以啓封疆不取朝鮮中國之患未有已也然則我不當亟圖自强哉今日者日人之猝踞朝鮮自以爲得矣而不知俄人之將議其後也卽俄人屯泊兵艦欲使韓王復位亦不能私有其國英法諸國必有起而以公法相周旋者矣朝鮮雖危其亡當不在今時而在日後日人雖處心積慮以謀之徒勞而已至欲擾我中國豈易言哉豈易言哉 
[玉殿金聲]  
　　本年七月十五日中元節應遣王公分詣東西陵讀文致祭經太常寺將宗人府送到王公等銜名繕本咨由内閣於六月十六日具題十八日奉旨致祭昭西陵遣和碩鄭親王凱泰行禮致祭孝陵遣奉恩輔國公意普行禮致祭孝東陵遣奉恩輔國公光裕行禮致祭景陵遣奉恩鎭國公溥齡行禮致祭泰陵遣和碩怡親王溥靜行禮致祭泰東陵遣奉恩鎭國公全榮行禮致祭裕陵遣奉恩鎭國公榮毓行禮致祭昌陵遣奉恩鎭國公載遷行禮致祭昌西陵遣奉恩輔國公榮頤行禮致祭慕陵原擬和碩肅親王隆懃改遣貝勒銜固山貝子奕謨行禮致祭慕東陵遣奉恩輔國公奎瑛行禮致祭定陵原擬和碩睿親王魁斌改遣多羅貝勒載㴻行禮致祭普祥峪定東陵原擬和碩睿親王魁斌改遣多羅貝勒載澍行禮致祭惠陵原疑和碩禮親王世鐸改遣固山貝子毓繡行禮致祭端慧皇太子園寢遣奉恩輔國公載㷇行禮致祭莊順皇貴妃園寢原擬和碩肅親王隆懃改遣貝勒銜固山貝子奕謨行禮欽此又題同日中元節遣員致祭三陵奉旨永陵遣恩常行禮福陵遣德源行禮昭陵遣春煦行禮欽此○吏部爲片行事所有盛京户部銀庫掌關防郎中一缺本部於本月十九日帶領引見相 
 
 

Page 2

 
 
應片行貴衙門卽令前經保送之吏部郎中載麟户部郎中瑞綸禮部郎中文麟兵部郎中延齒刑部郎中恩符工部郎中鈺寳理藩院郎中榮凱步軍統統衙門郎中景祥等各穿常服掛珠佩帶對子荷包手巾於是日五鼓赴西苑門外本部公所内書到聽候排班帶領引見因用印不及徑行白片可也○工部爲知照事所有本部具奏萬壽慶典事宜摺件定於本月二十四日會奏相應知照各衙門如遇有應行廻避事件勿與同日呈遞可也○婉貴妃金棺奉移行至三河地面爲河水盛漲所阻一則前報已錄兹聞金棺僅停於蘆殿半日地方文武及恭送人員星夜設法多雇善水人夫籌設保重之法於詰晨奉舁成行已安抵順水峪園寢暫安矣○户部縀疋庫員外郎墨麒調任銀庫遺缺經三庫咨取各衙門人員於本年六月十九日帶領引見本日奉殊筆圈出户部縀疋庫員外郎員缺著户部員外郎存善調補欽此○倉塲侍郎衙門現出隨轅委用監督一缺經祥許兩倉帥遴得記各以倉監督委用名次在先之通政使司經歴有恒應行充補委用監督除檄飭該員赴轅差委外已行知吏户二部曁通政使司查照矣○侍衛處爲知照事二十四日奉旨朕於明日辰初由乾淸宫檐前乘轎出乾淸門由後左門走中左門升太和殿受賀畢仍走中左門後左門進乾淸門還宮少座已初由乾淸宮檐前乘轎出乾淸門走後左門中左門升太和殿筵宴畢仍走中左門後左門出景運門至寗壽宮已正率王大臣入座聽戲欽此 
[電止運貨]  
　　前兩日大坂神户華商發電至滬謂自來火已定下棉花等各貨速運赴東日政府已許保護可以安居樂業兼得厚利及昨日又接華商來電止運貨物赴東因日官不肯保護故也 
[會議機要]  
　　中日齟齬英國出與排解並一切開戰情形均節次登報乃聞六月二十有二日百廷臣又於軍機處會議此事計逾三點鐘之久惟事關機秘關防綦嚴外人莫能與聞云 
[衆議僉同]  
　　近日言官廷臣因朝鮮亂作中日失和一事密上封章甚夥不止二三十件大半留中未發亦有發交總署曁北洋大臣者聞其命意大凡以朝鮮一國溯自我朝未入北京卽爲藩屬保護爲急萬不得令其疆土有失尺寸倘日本藉詞取閙當以全力與之從事干戈斷不可受其譎詐云云此爲官塲中傳述如是諒力持此議者有遠慮深謀爲之籌佈妥善矣 
[日使請見]  
　　聞日本國公使於六月二十五日午後躬往總理衙門晤議事件慶邸等適在内廷閱是樓隨駕聽戲該公使必須親見總署差弁迭經進内禀請總署王大臣乃未候曲終卽往譯署　晤此則未下旗以前之事也今則無可復商矣 
[提銀充餉]  
　　京師訪事人云近由海軍衙門庫存提銀五十萬解往天津交合肥傅相暫助目前急餉容後再爲籌撥俾前敵軍餉無虞支絀聞此欵已派員解到津門矣 
[統帥有人]  
　　朝鮮陸境與我東三省毗連聞督辦東三省練兵定靜村大帥安已奉旨率盛字馬步全軍並調吉字齊字馬步練兵馳往與朝鮮交壤之鳳鳳城中江一帶邊隘扼要駐紥候旨進剿並親駐行營就近會商策遣沿海各軍 
[赴都祝嘏]  
　　蘇州訪事人云江蘇臬憲陳舫仙廉訪遵旨晉京祝嘏所遺篆務業經撫憲奎中丞委候補道韓觀察慶雲署理觀察向在密渡橋統帶撫標正前營素爲上游器重此次委署臬篆自可大展經綸然則昨報所紀陳廉訪升署北洋大臣當係傳聞之悞也 
[自有公論]  
　　有友人在日本通商近因中日失和束裝回港據稱日人此次肇啓兵端多因逹權之官力向日廷條陳謂日廷如欲高王絶中國之交操自主之權而聽日人之命理宜乘機遣兵直抵高境要挾高王使彼俯首聽從於以振國勢而懾鄰封則日本自强在此一舉加以日本各日報又復肆口雌黄意存煽惑謂中國懦弱可欺若與搆釁稱兵定操勝算日廷逼於衆口遂决意主戰以致輕舉妄動屢敗不悛當時日本亦有深識時務之人謂中國地大物博國富民殷日本不特不當輕信人言與之搆怨且應與之結好方不失睦鄰之誼倘若與中國决裂彼此調兵至高麗相持勢必禍結兵連非旦夕所能了局中國財雄力厚添兵運餉源源而來縱累月經年於大局亦無所損日本則民貧餉絀且兵力非厚難以久持其不至虎頭蛇尾者幾希日人此論誠可謂知彼知己矣惜其不能向日廷敷陳至有今日之事耳 
[粤防嚴密]  
　　廣東水師提督鄭心存軍門歴練老成聲威卓著平日已將各海口妥爲布置部下兵勇亦皆訓練精勤眞有一夫當關萬夫莫敵之槪現雖中日有事海防戒嚴而軍門旣能未雨綢繆無事再爲籌畫目下省中各憲能出以鎭靜不用張皇者皆賴軍門之力也聞昨日軍門咨覆制軍略謂虎門一帶早已防範謹嚴敵船到來斷不能越雷池一步也 
[招勇述聞]  
　　廣東大憲以日人叵測各海口均須戒嚴營勇無多不敷分布遂札委中協楊堯臣軍門招勇一千我廣協黄和亭鎭戎招勇五百名尅日部勒成軍以厚兵力兩協憲奉委之下卽在東郊外設廠開招聞楊軍門擬招湘淮舊部俾得易於訓練黄鎭戎則專招土人又臺灣巡撫邵大中丞亦委候補都司劉都戎美來粤招募水勇若干名赴臺守禦所招之勇必須諳熟水性者方能入選都戎到省後卽將臺撫文憑呈繳大憲並向沿海各地方開招當此軍務倥偬正豪傑奮興之日世之抱異懷奇者有不聞風興起投筆相從哉 
[閩防彚志]  
　　福州海口重重天險近因倭宼猖獗用兵韓境上憲恐其攔入中國各口嚴爲之防長門各防營砲臺自法事敉平而後譚制軍因　國家庫帑支絀番乎裁撤所存者不及數營每營又加裁汰迄今有事之秋制軍急卽飭令招募補足成軍并新招鴻字正副二營委梁協台鴻盛管帶又新招三營分委鍾紫雲陳登科穀天印三都督管帶但出於一時新招其諳武藝者顯係遊勇之流倘屬初出投効未精訓練勢難得其折衝之力議者無不兢兢憂之軍憲奉電旨於上月廿六日親赴長門閱視各砲臺并查點各營勇名有兵不敷額係凱字左營文都督占魁所部希侯檄令撤差以郝楚亭協戎代其任又管帶電光砲臺洪協台永安於試演大砲時不甚得法水雷局按放水雷因皮帶鈎鬆以致溺斃二人聞者悲之軍憲查閱長門一帶接見統領各營官將弁虚已待人以忠義之氣共期訓勵所有公事仿照前將軍穆果勇公辦法屬員無不嚴憚丰采樂爲之用迨廿八晚始行回轅閩人士咸嘖嘖稱善不置水師提督楊軍門岐珍奉制軍電傳旨意調赴臺灣軍門因有公事須與制軍面商於七月廿七日由厦來省連日謁見將軍制台司道各員本月初一日始行起程并統領五營赴臺聞係南字二營鎭海二營新招一營也台撫邵中丞疉次電請楊軍門並南澳鎭劉軍門永福渡台現劉軍門奉募潮勇千名以資調遣廿六日有公文到省請示南澳印信可否交卸等因現尚未見明文也至厦門海口最關扼要陸路提督黄軍門少春奉憲檄將所部各營親往防守閩人深倚賴之○臺灣一島孤懸海外爲南數省之門户臺撫邵中丞已檄張軍門統領十營守滬尾李軍門統領八營守基隆兼有水師提督楊軍門南澳鎭劉軍門統帶重兵渡臺共資防禦并電調薩協戎臚芳來臺統領三營防堵後山一帶緣薩恊戎在臺下多年生番情形十分熟悉也論者咸謂臺撫善於調度又聞廿九日倭船竪别國旗號到基隆口測水旋卽向南而去現在招商局海琛輪船原定上月廿五日開帆現尚停駛其琛航官輪赴楚後亦不便駛回前日所開之福山輪船係義和洋行包載將來亦須換外國旗號方可往來海面藝新輪船曠廢已久現上憲立委楊守戎永年管帶並募足弁丁水手以供長門海口差遣所有差遣各輪名數口糧亦量予加增用示鼓勵並聞將籌銀五十萬以助軍餉是以省中民心十分安謐惟薪米價頗昻 
[閩督閱防]  
　　閩督譚制軍於本月初二日黎明出轅前往長門初三日一點鐘回轅文武各官排隊迎送十分熱閙 
[寍郡火警]  
　　月之初九夜初更時分寍郡握蘭廟對面某機坊不戒於火紅光高爛警鑼亂鳴各處水龍局各舁水龍星馳電掣而來文武官員亦均到火塲彈壓督救約焚半點鐘時共燬去平房十餘間當塲拿獲搶火者二名送縣懲辦 
 
 

Page 3

 
 
[寍郡市面]  
　　寍郡每屆秋收之時米價必減今因中日開戰禁米出口日來米價反因之增漲窮苦小民頗有難色然店鋪照常貿易閭閻安靜惟富家大紳間有將衣箱載存鄉邨致被匪徒搶去者君子所以貴靜鎭也 
[漢上題襟]  
　　今歲炎熱異常寒暑針高至百餘度漢上地稠人密納凉無處居人無不揮汗如雨因熱致病者時有所聞月之初五日雨勢大作雖未能勢若傾盆而密雲四布炎威頓减矣此誠熱閙塲一服淸凉散也○漢陽鐵政局爲張香帥一生經濟學問所發露之區前月十一日不知如何被焚一時議論紛紜莫衷一是有人嘗親至其地見局廠屋宇甚多惟焚去槍砲廠一棟餘皆無恙前報云全局被災者係傳聞之悞再登報端以釋衆疑○譚某者皖人也向在漢鎭元裕店爲夥店東前年去世剩有老母妻子託譚料理詎意人心難測於去歲昧吞背逃女東某氏早已在縣控案譚某久已被押其胞姪某甲恃衿健訟揑詞上控被府批駁不理氏叔姪不遵縣斷不聽調處其果何所恃而不息耶 
[神山新雁]  
　　邇者中日交兵沿江沿海各口岸咸整頓保甲辦理團練以杜匪類蕪湖道袁爽秋觀察特於初三日面諭保甲總分各局員飭令振刷精神加意防範烟館飯鋪統限二更息燈各叚栅欄尤須關鎖督帶勇丁徹夜梭巡遇有形迹可疑之人卽時解局訊究並派蕪湖縣王明府保甲總局饒刺史洋務保甲袁别駕總巡樓少尹緝捕委員李副戎五員輪流值夜通城周巡以爲各叚之領袖並察在事之勤惰民間團練亦奉官諭同時嚴密查察是以每至黄昏卽聞槍聲絡繹鼓角喧闐馬蹄人迹絡繹不絶歴屆冬防無如此次之認眞者○今年酷暑倍於往歲每至日中寒暑表升至百度以外六月廿八九等日炎歊尤甚七月朔日晨起忽爾烈日韜紅水雲潑墨阿香車轣轆空中與風伯雨師一齊飛下九衢隆隆之聲與風聲雨聲相應旋又倐晴倐雨一日幾於數變而天氣亦遽轉淸凉畫屏銀燭暗逗秋光氷簟銀床恍疑夢入瀟湘矣○某舟子日掉一葉扁舟招招江上利覔蠅頭某日有客喚令載送貨物烟波一棹隨客所之旣至内河忽被道轅護關砲船察出其中有硝磺等物立喝停舟舟子尚不知何事而客已一躍登岸不知所之炮船遂將貨一併扣留禀知道憲飭交保甲總局訊辦饒刺史反覆研究以正犯旣逃舟子又屬無辜乃將硝磺發官磺局變價充公舟子則縱令他去禀覆道憲頗蒙許可○江口勝鳳梨園開演甫及旬餘卽自閉門謝客聞因　人議股未洽遂卽雲散風流惟其中有靑衫九霞旦者鮮妍秀發無異帶露芙蕖又老生劉寳奎軒天昻地幾如神劍飛鳴再有袁　魁者以一人而兼生凈丑三藝無一不出人意表因而顧曲周郎咸目爲海内絶選惜乎曇花一現卽翩然遠去刺史柔腸不免因之惱亂矣○今歲　地豐稔有慶蓋自六月初旬以來雨暘時若禾稼葱蘢前雖雨水過多溝渠盈溢至此正堪灌漑田疇農人偃臥緑陰無事桔橰戽水而已崇墉櫛比大有可書刻下黄雲四覆一望無涯早稻已腰鐮從事滿篝滿車晚稻極遲至本月底亦可次第登塲白叟黄童無不含哺鼓腹擊壤高歌說者謂歲事旣稔又值米市停辦將來米價必且爛賤如泥數米爲炊者可謂千載一時矣 
[遣散營勇]  
　　前安徽撫憲沈仲復中丞當蒞任時周閱地勢謂安省地當吳頭楚尾濵臨大江商賈輻輳東門外五里廟西門外玉虹門二處均須派兵駐紥遂札飭統領安慶練軍馬步各營宋珮箴軍門飭令管帶練軍後營補用副將王心忠副戎馳赴皖北一帶招募兩營名曰親兵營分札二處以爲皖省東西之保障近因庫欵支絀餉項難籌仲師擬將此兩營遣散客歲春間先撤左營署撫憲德靜山中丞日前與司道統領營務處熟商議將親兵右營裁去以節糜費當飭統領宋軍門轉飭該管帶將軍械號衣一一繳出除本年六月應得之餉照發外加賞三個月以示體恤於是兵勇感恩頌德懽聲載道聞恩給之餉已由統領先給一票載明銀數多寡令其速赴皖北壽州糧臺支取軍門又諭各勇曰此次將爾等遣散緣餉無可籌實出於萬不得已爾等皆係朝廷赤子務宜速回故土各安恒業本統領有厚望焉此營遂於本月初四日一律遣散 
[白門瑣語]  
　　江督劉制軍札飭各屬州縣不准婦女入寺燒香如有意抗違罪坐家長江寍府李太尊已飭兩首縣出示曉諭蓋有鑒於陽湖縣姦僧性通誘拐文童之妻鄭氏一案特爲之先事預防○科試已竣督憲定於七月初八日在明倫堂决科接卷後仍各自回去作文限亥刻交卷鍾出尊經兩書院約有千人 
[琵琶亭題壁]  
　　九江不雨已月餘矣農民盼澤孔殷不惟田疇乾旱卽人民之患病症者亦復不少道府縣擬設壇求雨初四夜四更忽大雨傾盆約半點鐘之久次日午後雨師仍復稅駕旣霑旣足鄉人咸額手相慶○西門外店夥某甲因赴河下守提貨物乘間在租界内木椅納凉致與看街巡丁爭吵領事官梁君片送江防廳訊究又有天裕洋行之廚丁汪高才因竊物一併送究又有恊和洋行指稱竊衣之王乙亦於是日函送盛司馬遞訊之下著分别笞責以示懲儆 
[委署廳篆]  
　　蘇州府海防同知鈕司馬承筵因病出缺經藩憲於初九日牌示以候補同知華司馬鼎元堪以委署 
[租考宜愼]  
　　浙省每當大比之年時有外來匪徒冐充考客預租房屋以開賭塲經大憲出示嚴禁並派科塲保甲委員逐叚分查一經破案卽將房屋入官故杭人之租考者無不愼益加愼威乙巷某姓有廳屋二進與主人另門出入上月有人以銀餅百枚租定先付定洋十元當有三四人同住形狀不類考生主人疑之而不敢言旋又來數人亦非斯文之類并聞屋内時有呼盧喝雉之聲主人愈疑遂欲退租卽將原洋交還令其遷移而若輩大肆咆哮謂我輩因天時炎熱不過借此遣興汝何疑我爲賭主人不得已往保甲局申訴經局員查詢此輩毫無忌憚出言唐突委員無奈惟囑主人隨時留意而已至本月初三日時已嚮午主人見其門尚未啓寂無人聲試往叩門乃係虚掩入内審視不見一人行李亦搬運一空僅存桌椅鋪板而已想若輩定係賭徒明知此處機關已露不能再施技倆於是另覓窠剿乘夜遷出所願租考者愼弗貪得重值致貽後悔也 
[斷路宜防]  
　　杭城狗兒山地方最爲僻靜時有匪徒斷路行刼初二日傍晚有兩婦從枝頭巷而來行至該處突有匪徒從小弄衝出四顧無人將一婦頭上簪珥拔去婦高聲救喊卒無人應一路啼哭而去又初三日午後有一衣莊學徒負衣包一個行至是處亦被匪徒推倒攫包而去學徒急起追赶狂呼捉賊匪徒由景同巷穿出至上興忠巷地方爲某公館輿夫截住匪徒卽將衣包擲於地下奮力脫逃學徒見原物尚在深感輿夫命其送至店中出錢四百文以酬其勞 
[嚴辦蠧差]  
　　昨有閩差某甲藉票到津門樓某店查拿小錢勒索四十千文事始寢刻下制錢缺乏官徒嚴禁小錢不足益民反以害民况當此防務初興民心皇皇殊非當務之急閩縣方大令訪聞之下赫然大怒立將該胥差甲乙等責打籐條數百下喝令聯枷發在到任橋示衆遠近聞知額手稱快該鋪民感頌公德議公製萬民衣傘以表輿忱一時閩人士咸以方大令獨能通逹民情爲官塲不可多得之員云 
[木排衝散]  
　　虹口新虹橋西堍森大木行所有大宗木料皆在浦東爛泥渡地方連日風狂浪湧竟被冲去八十餘排每排約計六十餘根經該行執事施姓遣人查訪沿途撈獲二十餘排尚有十二排氽至奉賢縣境金渭橋地方經該處流氓扣住遣人索取置諸不理不得已與該處地保投奉賢縣署禀報求請追究未知大令如何辦理尚有數十排聞已冲至松江南門外某處雖已遣人往查刻下尚無確耗也 
[同整歸帆]  
　　中日開釁以來旅滬日人不敢安居咸乘法公司船回國因公司船停泊浦中各人均坐小火輪渡上輪船昨晨又有日人百餘名由英界至法界公司碼頭登輪克捕頭恐有疏失立飭郁孫朱三包探帶領探夥並中西捕在黄浦灘公司碼頭一帶往來照料俟日人登輪卽回捕房銷差 
 
 

Page 4

 
 
[團練會哨]  
　　本城團練改期逢一在縣署土地祠會哨一次已誌前報昨晚爲會哨之期縣役薛貴預派夥役將土地祠灑掃潔凈陳設整齊門前竪大旗兩面縣大燈二盞均書督辦保甲民團上海縣正堂黄字樣鐘鳴九下頭鋪董事范君率同團勇一隊先至旣而南三鋪果育堂二十七鋪十九鋪十五鋪次第會集在土地祠憇息薛貴卽進内署禀請黄大令呵殿而出至土地祠降輿與各董事相晤總董汪曹兩君先到大令與之接談坐候各局到齊會哨俄聞掌號聲自遠而至乃十六鋪之一隊也各持洋鎗器械俄而四鋪九十二十北三二七各鋪亦絡繹而至一時鋼义長矛大刀長棍洋鎗之類一望如林至十點鐘八鋪局董陳君亦率團勇至與大令相見卽排隊伍頭鋪在前出頭門過照墻往南至太平街過縣橋會哨一週然後分歸各鋪黄大令亦呵殿而回當大令與各董事晤談時以廿三七鋪團局離城較遠下次可毋庸進城會哨惟在該處格外認眞梭巡是爲至要該董唯唯現聞大令擬禀各大憲以各董事踴躍從公殊堪嘉尚請示奬勵云 
[賽會先聲]  
　　十五日爲中元令節本邑城隍神循例出巡會中執事人等先期部署一切以備屆時迎賽想紅男緑女夾巷縱觀當有如水如雲之盛也 
[示禁惡丐]  
　　南市棲流所惡丐滋擾逞横有害民居鋪户黄大令因念若輩愚蠢無知不諳字義故出六言告示一道以垂炯戒其示曰近有年輕流丐不思力作營生憤在小街曲巷竟敢强索逞横甚至平空生詐民間受累匪輕已飭差甲丐頭槪行驅逐出境倘敢恃强違抗立卽拿辦示儆設有老弱乞丐情狀不無可矜只許街市呌化不得到人家門差甲認眞查禁玩忽定予併懲 
[惡丐横行]  
　　滬城大南門外有施粥廠卑田院中人每棲其中晝則入市吹簫夜則携羣選夢幾視此爲安樂鄉其中良莠不齊良而懦者不爲枵腹將軍已覺心滿意足莠而悍者往往呼羣挈侶在市肆横行不法日前有惡丐三人向南市一帶鋪户居民强索硬討致觸衆怒同具公稟赴縣請辦黄愛棠大令飭捕柴憀恊同捕夥至該粥廠立將三丐拘獲解縣候訊 
[從寛斥釋]  
　　前報紀繪圖干究一節經包探等將所有法文之圖畫連甲乙等一併拘送捕房昨經克捕頭提訊甲乙同供均從城内老學前某姓等處販運而來不知有法文在上同求寛宥捕頭以甲乙冀覔蠅頭微利情尚可原從寛將圖畫存案甲乙揮之使出　　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[大令勘]  
　　寳源祥奚張氏劉蓬山爭奪湯田一案黄大令示期十二日勘丈已列前報昨日十點鐘時黄大令帶領傅招亭耆人等鳴騶出城往滬北美界會同會丈局委員勘丈至訊斷情形容俟續錄 
[英廨晚堂瑣案]  
　　拔惟晏繅絲廠女工陳楊氏及女金寳因與同廠工作之夏胡氏細故口角兩相齟齬夏胡氏糾同蔣李氏王施氏將楊氏母氏毆傷經巡街捕一併拘解英公廨值日差稟明宋通刺飭將夏胡氏蔣李氏王施氏交官媒看管受傷之陳楊氏母女送往仁濟醫館調治此已錄入前報前晚通刺升堂訊問楊氏供因家計貧迫令女兒金寳至絲廠工作日前有同廠工作夏胡氏之女因閒事與女兒口角次日放工時由夏胡氏糾同李氏施氏守候門首將我及女兒兇毆致傷數處求恩究辦夏胡氏供女兒先被楊氏母女毆打故與理論並未糾人行兇李氏施氏同供在絲廠工作前日傍晚放工出外見楊氏母女與胡氏母女爭論上前解勸並未帮同行兇通刺以夏胡氏不應擅自行兇著掌頰五十下具結交保李氏施氏强預人事亦著具改過結釋放楊氏領女叩謝而退○巡捕解送横涇人王金氏嚴徐氏至廨禀稱金氏之女阿大被徐氏之姪嚴才寳誘拐藏匿是以解案請究宋通刺詰訊之餘飭將徐氏發官媒押交嚴才寳到案再訊旋經該氏將嚴及徐王氏卽阿大交案通刺於前晚覆訊金氏申訴前情徐氏供前蒙訊押業將嚴等交案求恩釋累阿大供丈夫徐慶祥逝世多年尚有老翁在鄉耕種餬口前因夫故無依欲招嚴才寳入贅遷延未果曾與私識身懷六甲後因嚴夫業來滬故於前月來此找尋並非誘拐嚴供向在蘇州酒店爲業現因失就寄跡滬濵作小本營生王氏自來尋訪不敢誘拐通刺以嚴雖無誘拐情事惟犯姦屬實著責一百五十板具結交保王氏卽阿暫交官媒俟伊翁徐明山來案領回管束徐氏無干釋放○巡街捕見田孩楊毛頭在路啼哭詢悉被歹人拐去鋪蓋衣服等件當卽解送捕房轉送英公廨宋刺通於前晚訊問孩供年十四　川沙六團灣人祖父名關春在家耕種爲業父母均已逝世現在老北門内趙和尚所開木匠作學藝師父物故後屢遭師兄毆打私自逃出不料被歹人將所帶衣服等盡行騙去因此在路啼哭被捕拘案通刺飭差將毛頭送交家屬收管 
[英界公堂瑣案]  
　　昨報沈李氏與胡桂生因索欠在途口角經巡街捕拘解捕房轉送英公廨宋通刺著押候訊核兹有人從中勸和兩造亦已首肯當卽具禀請爲銷案通刺准令各具以後不再爭鬧切結一併釋放○宋阿玉王阿東二人不知何故在路爭毆經華捕拘送英公廨通刺諭飭交差看管今日早堂解案訊核○前晚有野鷄妓女王阿巧在路拉客此客固以鐵石爲心者不允入内該妓强拉不已正在互扭時適爲包探施　寳所見將該妓拘送英公廨通刺著交官媒看管聽候訊核 
[美捕房紀事]  
　　湯奎德賃居美租界百老匯路八百十八號屋内豢養剛鬣數頭被管拉圾西人查悉以其有違租界章程扭入捕房押候解送英公堂訊核○王友恒前日在美租界天潼路三百五十一號房屋竊取　綢　數頂昨晨經包探張阿五查獲人贓拘入捕房捕頭著押候解案請辦 
[樂善不倦]  
　　好善之士隨處皆有而能於積銖累黍之餘自安儉樸迨　善舉則慨爲相助功德不誠大乎長發棧黄有容兄送到黄君宏軒助洋十元以資貧民醫藥廣惠大施羣沾甘露善緣能結如仰春風除掣取收照外復登報册謹代貧民叩謝[  上海虹口元濟善堂董事唐廷等拜啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
