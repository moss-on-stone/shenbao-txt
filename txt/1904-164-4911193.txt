# 1904 - 164 - 4911193

 

Page 1

 
 
[重印正續時務通者出售] [  圖書集成局啓]  
　　時務通考一書正集編自京津諸名士其時朝廷上下多以不達時務相詬病迨是書出至戊戌年果有變法之事人皆許爲能得風氣之先且體例　嚴抉擇精當自中外通商以後一切政教號令以及聲光化電各種格致之學無不黄羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與削緘相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書止集每部實價洋銀六元四角續集四元八角合購兩集共計十元批發克已此佈 
[再續兩江總督魏午莊制軍覆奏江南參案摺]  
　　又原參内稱福山鎭總兵統領護軍等營楊金龍營務廢弛在金陵建公館一區分爲三户名張蔚藍堂王朗和堂楊立德堂皆役使護軍營爲之所部各營管帶哨官之妻妾子女大半爲所姦污魏光燾過安徽前巡撫聶緝槼曾親告之又時與提督李占椿督中恊副將蔣雲龍杜俞張春發王世綬等在秦淮河宿娼聚賭蔣雲龍尤無忌憚一節查總兵楊金龍統領護軍等營已歴多年訓練尙屬認眞疉經前督撫臣奏保有案其在省城購造房屋調查界石契稅均係阞營公所名目旣非私宅自無分立堂名之理工歸匠人包辦亦無役使營勇情事至姦污者何人欲控者何人均未指實未便訪查上年臣過安徽省城亦未聞聶緝槼言及提督李占椿張春發因公來省與楊金龍蔣雲龍杜俞王世緩等講求洋區遇有外洋員弁過寗與之聨絡討論偶於秦淮河廳設饌欵待不聞有宿娼聚賭情事蔣雲龍所部新兵精壯足額近在省城何敢肆無忌憚又原參内　　補道潘汝杰以賄得銀圓局總辦欲取償於公欵一味搜括欺侵計每年可吞佔二十餘萬局中人員銜之刺骨具禀訏告曾派道員鄧炬清查不過敷衍了事前委道員志鈞沈𫒗憲等已飽颺而去一� 
節查此事自臣到任後卽嚴飭淸查弊在銅圓不在銀圓蓋銅圓創辦之初羌無故實效法泰西自生銅以至成圓工作極爲繁細若碾片未匀印花未清咸須回鑪重鎔費工耗料暗虧殊難計算且銅鉛各項購自外洋價值時有增减鑄造愈久愈精卽錢數愈出愈多寗局開鑄銅圓係道員劉錫庚爲總辦志鈞沈𫒗憲繼之潘汝杰已四易其員臣以藩司黄建筦言潘汝杰熟習辦法委充是差無用其賄買前委道員鄧炬查騐新廠器械尙見認眞惟該局開辦之初立法未能盡善歴辦委員亦未切實考求經臣逐　綢香悉心整頓並派員監造不准涓滴虚耗現在漸有頭緒容臣另案奏辦又原參内稱釐金總辦候補道俞所震臺彎内渡綑載而歸陳寶箴撫湘時該道舞弊營私已爲漏網之魚其子某剪去髮辮倡言革命該道不謂非宜候補知縣胡葆慶賄該道四千金允派慶餘橋釐差奉札後僅獻二千該道含怒攺差丁堰小卡候補知縣冷利南史式珍李宣龔皆到省未久果該道之子往來遽得優差一節查道員俞明震前在臺灣湖南有無營私已隔多年且事在他省無從查考其子俞士純留學東洋現復出洋游歴所稱自剪髮辮倡言革命皆屬無據空言知縣胡葆慶辦慶餘橋釐捐之後查悉辦理清江釐捐因收數短絀撤差以慶餘橋釐局事繁責重調辦丁堰小卡旋又訪聞該令私向家丁借欸飭府查辦在案該令雖已另案革職仍應飭府查訊另結俞明震受賄事無證據難以指寶知縣冷利南史式珍同知李宣龔均已到省有年冷利南曾署豐縣知縣因辦周圩港釐卡比較有盈特調慶餘橋釐局史式珍由譯書局文案經前總辦釐局道員穆克登布調辦認捐局差李宣龔由日本賽會回華委辦荷花池釐卡卽赴差次未聞與俞明震之子往來足見傳聞不實又原參内稱釐局雖有委員乃藩司專政黄建筦不見僚屬每遇衙參拒人千里差缺補委非大吏私人卽幕僚情託知縣陳其璟以重賄得補江都一節查金陵釐捐總局係藩司督辦糧道鹽道會辦列銜專派候補道員駐局總辦主稿送司會行由來已久藩司黄建筦上年六月底到任感疫發疹請假二十五日銷假後辦理科塲事宜九月以胞兄病故請期服假其不見僚屬或指假期而言若謂補署各缺專受情託則實無其事知縣陳其璟曾任實缺請補江都縣知縣係照例辦理經部批准旣無徇私之弊焉有重金之賄伏念臣學膚識淺受國厚恩到任以來訪察江南弊政甚於他省首以約束幕僚整飭吏治兵事爲急務其餘應辦諸事無不以防弊爲先以此報稱常懼不足惟江寗候補官員多至四千餘人數倍他省現當時局艱危一切用人不能不愼選賢能破情面因而怨望者衆往往揑爲蜚謗以快其私此任事之難而衆惡之所必察也此次被參案内除已革提督張春發先經奏參已革知縣胡葆慶尙有控案應行訊辦外其餘均經逐欵確查　無實在劣跡應請均免置議惟道員俞明震總辦釐局紛更差委雖查無賄弊實據究屬辦理不善相應請旨交部議處試用知縣郭希度年少氣浮辦事亦欠穩練應請撤差以府經歴縣丞降補游擊銜都司彭書書居心貪鄙刻剝勇丁應請革職永不叙用並不准投營効力以示嚴懲嗣後所屬文武各員由臣嚴加稽察如有不職仍當隨時糾參以期仰副朝廷整飭官方至意所有遵旨查明被參文武等員各欵緣由謹據實恭摺覆陳伏乞皇太后皇上聖鍳訓示謹奏奉硃批另有旨欽此 
[電傳宮門抄]  
　　昨日午後二點鐘越二十五分時京師友人專電告知本館云五月初一日皇上召見軍機大臣是日並無明降上諭現換麻地紗袍褂 
[對馬海戰]  
　　昨得日本東京來電云本日日本軍艦駛抵韓日中間對馬島洋面突遇出自海參烕之俄軍艦互相攻擊砲火喧天 
[俄擊日船]  
　　昨晚七下鐘越　刻時本館得日本東京專電云本日有屯泊海參威之俄軍艦三號列隊而出駛至日本筑前國所轄海洋途遇日本商輪船肥後丸卽發砲以擊共發十有六出幸彈丸皆未命中旋又砲擊日船名芙蓉丸者雖有所傷尙無大碍刻下二船皆已避入壹歧國境海灣矣 
 
 

Page 2

 
 
[日艦觸雷]  
　　昨日日本駐滬總領事官小田切君函示東京官電内開某日大本營由海軍統帥東鄕氏傳電報稱我日軍用輪船名臺北者於華歴四月三十日方在敵人所轄海上沈設水雷夜間突有一雷　然炸裂轟斃武弁一員兵士十有九名擊傷武弁二員兵士七名艦體雖有所傷尙無大礙 
遼東軍電 
　　昨承日本駐滬總領事官小田切君函示華歴五月初一日正午東京所發官電云頃由海軍統帥東鄕氏電報大本營内開我海軍因欲保護陸戰隊登岸遂於華歴四月二十四五兩日駛抵熊岳城附近發砲以擊敵人旋向遼東灣巡察一周迨二十九日清晨歸八艦隧是役也探知蓋平一帶俄國駐有馬步軍約三千名頗有阻遏我軍上陸之勢及見我軍砲火猛烈卽漸漸向後路潰逃二十四正在攻擊之際驀有火車若干輛自北而南行至離熊岳城九里之遙隨卽轉輪而北二十五日又有火車到來是日我軍艦中人瞭見俄步兵兩小隊馬兵一小隊因復發砲以擊敵人死傷頗多先是二十四日有一商輪船由營口至此船主向人談及當日軍艦攻擊之際約有俄兵三千名携砲二十尊紛紛向北退去翌日我日滅水雷艦在復州灣内俘獲俄國第十八隊馬兵二名訊知黄花屯地方駐有俄國步兵二營馬兵一營砲八尊於華歴四月十四十七兩日奉調至此統帥爲俄人三森氏聞人言三森部下共有兵士五千名鐵路之上每日有火車往南三四次隨在二兵身上搜出公文若干件來電又云我日海軍在大連灣附近見有俄之滅水雷艦四艘急向窮追四艦卽逃入旅順口内大連灣内俄人所沈水雷我軍初次巡海時曾擊壞七十餘具兹已準備第二次巡海矣海上航路之間亦有水雷被我巡海軍撈獲三十具更有獲自直隸灣者日來海上濃霧迷漫對面莫辨人物然諸艦將卒依然進止自如 
[日破鐵網]  
　　日本大阪某日報云我日工兵第一大隊管帶某君回至門司埠向人述及東歴五月二十五日我工程隊一哨奉令往破在南山各要隘俄人所張鐵網遂於是夜會同步兵第二枝前進先將七里莊前面相離一千六百諾脫之某地據而有之隨經由柳樹屯沿鐵路進發敵人瞭見發砲遙轟我軍乃藉鐵路隄防隱蔽其身以避飛彈二十六日屢欲設法將鐵網毁去祇以砲火猛烈人力難施至晚工兵步兵恊力攻撲而敵人防禦益爲堅因且以地雷埋於鐵網中間猶幸雨後山泥紋如龜坼以故相離二百諾脫之遠已能辨認地雷所在避道以行斯時我工兵先將右翼鐵網掃除旣而步兵第二枝鼓行而前直達埋設地雷之處見南山之側距山麓一百諾脫多百一五十諾脫築有土圍三層下層另設防禦之具上層磚木交錯用以保護砲臺其運用之心可不謂之至周且密哉當余破壞鐵網之際胸膊曾被砲彈所傷兹之得與諸君晤言亦可謂再生之慶矣 
[俄入寗遠]  
　　高麗元山來電云日前攻占永興及文川各處之俄兵兹已漸漸向西退去惟平安道所轄寗遠縣附近仍時見俄兵結隊往來 
[美人論戰]  
　　美京華盛頓某日報云頃得亞東戰耗似乎中國已入旋渦之中我華盛頓人民咸惴惴不自安深注意於駐華使臣康格君奉執政大臣海氏電文力保中國局外中立一事蓋以我美政府甚望俄日之戰中國絶不與聞萬一中國因此事而亦興戎必致歐洲諸友邦羣起而以干戈從事以故海氏之意當俄日搆兵伊始卽努力排斥勿使歐洲干涉其間今果歐人袖手作壁上觀世上大戰爭之憂我美已可　釋誠以我美縱覽亞東時局必欲保中國之嚴正中立者實望民人航海貿易得以利益均沾耳抑海氏之所深憂者蓋恐中國廁身戰事之中致惹歐洲干涉將來結局或至豆剖瓜分也噫中國其果能力避斯禍否耶 
[俄人軍報]  
　　英京倫敦來電云日前俄帥苦洛拔托金電奏本國朝廷大旨謂西歴六月三號我軍與日人戰於遼東鳳皇城之西一十八西里赫家堡子歴五小時許日人意圖進撲我軍營壘並飛調砲兵携帶野戰砲前來援應旋被我可殺克馬軍擊退計可殺克兵之負傷者十有八名 
[水雷計數]  
　　日本門司來電云邇聞某輪船中人言及俄人沈設大連灣口外之水雷多至一千六百具我日現已派令水軍撈起必歴一星期之久始能掃蕩無遺 
[述靑泥窪陷後景象]  
　　日本大坂某日報登中國烟臺來電云俄人旣退出靑泥窪我日隨卽揮軍前進中間僅隔二畫夜而已盜賊蜂起官衙商店刦掠頻仍市中列肆數千家空無一人貨物遂悉遭攘敓暴亂狼藉幾不忍言及見我軍到來復分投縱火以焚十里長街悉成灰燼東歴六月二日上午我工兵在中央發電所烟通之下及海岸馬頭一帶尋獲俄人所埋地雷數具猶幸馬頭尙完全無缺曾查得海中置有禦敵之器以及機括水雷有日本少婦八人或爲俄人之妾或由俄人雇令傭工兹特一律載回本國惟俣野某曁眞野乙吉二人仍留彼處彼等未受國家教育不知廉恥爲何物窺其意見或思濳赴旅順口内依舊傭於敵人自來水管破壞不堪我軍深以艱於汲飲爲慮火車站外置有運貨車五六十輛機器車一輛騐之並無損傷惟由金州達柳樹屯之鐵路火車胥已窳敗零落一日我軍俘獲甲乙丙丁等數華人疑是俄軍所雇謀者遂押赴金州城内肆諸市曹 
[蒙古客談]  
　　日本東京某日報云頃得中國京師來信悉有客歸自烏里雅　臺談及俄商之在烏梁海買賣城等處設肆經營者一聞俄人與日搆兵迭經敗衂中國雖守中立之局事勢岌岌可危因之相率閉門言旋故里一時市中景况蕭瑟異常中國所簡庫倫辦事大臣　里雅蘇臺將軍科布多辦事大臣全被俄人勢力所壓凡事唯唯聽從其中蒙古車臣汗註其職如達賴喇嘛尤與俄人來往頻煩交情親密惟馬梁海部長就　境　募丁壯勤加訓練以固邊防并聲言俄人若竟不顧𫒗交侵犯中國中立之局則我當首先攻入邊　牽制其師月前曾申呈烏里雅蘇臺將軍請卽　情入奏將軍懾於俄人聲勢婉言却之至庫倫原駐俄兵二千名開戰後已撤回千餘名目下祇留七八百名地方民情無異平時貿易亦頗繁盛 
[永寗已靖]  
　　重慶訪事人云四川叙永廳屬永寗縣境匪徒作亂閭閻被擾不寍邇者渠魁尹煥章羅海亭雖已伏誅而其黨彭大老圈等人依然四出爲患永寗道趙觀察正擬調集防營圍剿諸匪見勢已急廹立謀聚衆以抗大軍幸永寗參將陳參戎忠良率隊到來與匪接　相持一畫夜斃匪二百餘名惟彭大老圈已遁入滇境官兵僅傷四十餘人 
[節鉞遄回]  
　　鎮江采訪友人云兩江總督兼南洋通商大臣魏午帥秉節抵鎮江勘視砲臺簡閱各防營操演事畢卽於四月三十日午後鐘鳴三下乘南琛兵艦返金陵瀕行時闔郡文武各官咸詣江干恭送水陸各營勇以次然放排槍常鎮通海兵備道郭月樓觀察乘一小艇送 
 
 

Page 3

 
 
至三江口始回 
[軍麾抵郡]  
　　松江采訪友人云簡署江南全省提督楊鏡巖軍門自金陵挈眷東下四月三十日節麾抵郡泊舟南門外大漲涇　標中營參將何雪門參戎率同城守營游擊曾遊戎提標左營游擊陳游戎前營游擊余游戎副營管帶王遊戎乘舟遠迓守備千把外額各弁則均於黎明時策騎馳往江干正副兩巡警軍亦隨同哨弁郊迎松江府知府田紹白太守華亭縣知縣陳仲陶大令婁縣知縣黎子新大令先後具手版請謁軍門接見之後卽命駕登陸導以全副儀仗迤邐入東門詣校士館行轅小憇有頃呵殿至提署拜會李壽亭軍門隨赴文武各衙門謝步并投刺於城廂内外各紳董家是晚頒發紅示定於五月初二日午時接受關防聞軍門此來帶有南洋策電鈞和兩兵艦及督標護衛親軍小隊五百名大約卽須在郡擇地駐紥矣 
[皖省官塲紀事]  
　　安慶訪事人云安慶城守恊傅恊戎永貴因病出缺所遺篆務上憲札飭撫標參將尹參戎暫行代理一面詳請以李副戎保齡補授嗣以副戎辦理鳩江軍務正資得力由兩江督憲魏午帥札委候補副將武副戎往署已於本月初一日接篆視事矣○警察總巡李明府維源現奉藩憲聨方伯委署宿州知州所遺總巡一差想須易員接辦矣○本月十三日調署安慶府知府裕太守厚舉行府試先期札委李大令壽宸沈大令釗賈大令士駿王大令在欽孔大令慶晃隨同閱卷另委曾少尹寅煕至聖公會張少尹瑞祥至北門耶蘇教堂彈壓蓋恐童子軍藉端滋擾也○銅圓局總辦林太守近以當十銅圓行銷漸廣加工鼓鑄每日可出二十三四萬枚惟以日本紫銅價值昻貴已詳請撫憲誠中丞奏明攺用黄銅矣○候補知府何太守衡彬奉撫憲誠果帥委辦大通釐卡○本月十一日候補縣臧大令杰十三日候補知府李太守輔燾親詣藩轅面試遵定章也○本月十三日藩轅支應局騐收含和鳳桐巢肥各屬地丁錢糧銀二萬八千數百兩及釐局洋欵銀七千四百兩是日匯解鐵路銀五萬兩 
[上海官塲紀事]  
　　浦東楊家渡保甲巡防局員黄子新二尹近奉蘇松太兵備道袁海觀觀察札飭另候差委所遺局務委三林塘保甲巡防局員蕭馥亭二尹接辦已於昨日彼此交替矣○昨日新委浦東三林塘保甲巡防局員彭伯良二尹命駕詣南市馬路工程局禀謁總辦翁子文太守太守飭丁擋駕○昨日淸晨吳淞馬路工程局總辦林訪西觀察賀　因公來滬午後命駕至南市馬路工程局拜會總辦翁子文太守太守飭丁擋駕 
[憲眷過申]  
　　正任湖北巡撫調署江蘇巡撫端午橋中丞將次蒞蘇受篆昨日瀛眷先已抵滬小住美界北河南路天后宮出使行轅縣主汪瑤庭大令聞之卽於午後前往禀謁 
[梟匪傷人]  
　　四月二十八日之晚有梟匪結黨持槍擁至本邑本邑龍華鎭左近某甎　向　主某甲索詐洋銀甲不允從梟匪遂開槍亂擊傷及工人趙蘇恒胸際及謝長桂右手事後由甲舁至虹口同仁醫院内求治趙傷勢甚重延至昨日清晨殞命甲因卽奔投上海縣署報請相騐 
[滬北盜案]  
　　四月二十九日之晚三點鐘時有盜匪明火執仗擁至虹口迤北天通庵東首周家宅民人張少卿家桀石毁門闖而入將家中人悉用繩綑縛然後傾其箱篋將金銀首飾細軟衣服搜括無遺事主以地歸寳山縣所轄遂於翌日開具失單投寳山縣署報請縣主王緯辰大令劫明飭緝 
[譯史行兇]  
　　有金華甫者自稱爲喀什喀親王處繙譯僑寓公共租界某里前向四馬路瑞章衣莊選購衣服欠找洋銀六十七元立有期票四月二十九日店主蔣某見已逾期遣其夥趙炳壵等數人向金索取守至晚間二點鐘許金始歸來突揮老拳將趙頭顱擊破趙不肯讓以致金亦受傷後經一百四十一號華捕一併解送派克路捕房捕頭令趙赴某醫院求治金留存洋銀十元得以暫釋上禮拜六趙投英美等國租界公堂歴訴前情昨日讞員黄耀宿司馬傳諭捕房將金解訊金具禀聲辯司馬商之英總領事署繙譯官德爲門君判罰洋銀十元取具安分切結所欠衣價著趙另案控請訊追 
[馬戲奇觀]  
　　馬戲之來上海屢矣然未有驚心駭魄如哈麻司敦馬戲之奇者前晚爲開演之第一夜中西士女履綦畢集樂聲旣作良馬數十匹次第而出類皆神駿絶倫最奇者塲中設一木竿上置以木離人首騎者於追風逐電之餘開槍擊之無不應聲而倒又以鐵圈繞油布火燄熊熊騎者能於馬背上連躍過四圈絲毫無所傷損又有男女二伶能於數丈銅絲上盤旋往復且能縱過木椅五方桌一桌上明燈四五盞與夫酒瓶酒盃等類並不稍有欹側是雖游戯而有重學之理存焉巨象一頭高近詹際能作種種戯法靈捷異常厥後有猛虎一籠以鐵柙見者無不畏其威猛而西人鞭策之有如犬羊虎亦能躍過火圈數次他若猛犬靈猴無不善知人意聽人指揮奇妙情形不能罄述泚筆記之猶覺目眩神迷如在廣塲中聽敖曹鉦鼓聲也 
[上海縣署瑣案]  
　　前者北橋鎮居民因巡防局員某君禁賽龍燈聚衆滋事詳由縣主汪瑤庭大令拘獲圖董吳鶴亭流氓褚桂松朱銀奎訊供收押前晚提案復訊吳供彼時監生因事往松江叩求恩鑒褚供小的在鎭上某小烟館爲夥不敢隨衆滋事朱供小的在鎮上小本營生賽燈時並不在塲叩求恩宥大令飭一併交的實人保釋○蔡榮卿控袁星山無端滋擾等情大令升堂研訊蔡供小的由地保莫愼生說合買王姓地數畝袁索閱契據乘間攫去幸由莫保奪回求卽提袁究辦莫保所禀大略相同大令諭候飭差查明訊核○前日有顧海林者投縣訴請騐傷大令向之訊究顧供小的在南市某京貨店爲夥店主某甲被王某欠錢數十千遣小的往索王非但不還且將小的毆傷求卽騐明提究大令諭候派差查復○江北某邑人秦陳氏控浦東柘林營某員弁縱容汛兵需索等情大令訊究之下氏供小婦人向居浦東本年二月將内姪女嫁同鄕人季三爲妻柘林營汛兵李三妄稱來歴不明將李拘去有自稱師爺之謝全忠勒索洋銀二十元季無以應致被私押後聞小婦人　案呈控始得釋歸李三供小的在汛弁吳老爺處當汛兵謝師爺係文案謝供小的開設藥店與吳弁爲友吳有時情小的繕寫公事並不得錢大令判責手心七十下交人保出李三笞責一百五十下押候移請柘林營營官提吳弁訊究○高得夫扭嚴曹氏到縣大令訊究之下高供小的係揚州人光緒二十三年來此賃屋法租界菜市街與嚴曹氏同居後嚴曹氏將女許嫁小的爲妻卜吉二十六年某月日成親迨二十八年小的回籍今年二月來此岳母已將妻挈至英界開設野雞妓院爲特授案控陳嚴曹氏供小婦人與高同居數載並無聨姻之事女兒刻已嫁與康姓成婚未久大令判掌頰一百五十下交官媒看管飭高速將婚帖檢呈 
 
 

Page 4

 
 
[申報館恊振所經收上海紅十字會二月十一日至四月三十日止第一次清單]  
　　○二月十一日無名氏洋七十元淸遠隱名洋三十五元○十二日鎭江湧興裕洋廿四元○十四日消災降福洋五十元○十五日九江全泰盛來三槐居士洋二十元　州全盛來茂苑同人龍洋五元○十六日松江汪協源來菊道人求病永不再發洋十元○十七日守掘居士龍洋三十元求益軒同人洋二元○廿日杯薪子洋廿元○廿二日崔瑞麟　二元○廿五日婁東無名氏洋四十元卅日寶應裕興康來成紫源洋五十元沙溪致大來山陰傅門石氏求家口平安洋二元嘯林氏洋二元萬泰祥洋二元銅洋四元○三月初八日梅法昭鈔元廿兩○十二日謝筠亭洋二元○十六日葉貞記洋五十元漢口葉開泰衆同人卅三户洋一百六十八元銅洋一元吳光裕求人口平安洋五元○十　日　維新洋一元○十八日南匯姜鴻銓洋二元裕興康來京口合記龍洋一元○十九日義和祥洋廿元○廿日無名氏洋五元○廿一日平安氏洋十元○廿二日寳應福興潤來徐紹來龍洋二元仁存堂銅洋一元○廿五日杭州潘念堂洋二元○廿七日董崇儉堂洋廿元○廿八日杭州朱八斥罰欵小洋廿角○四月初四日從慶堂洋三十元初六日尤順興洋十元崔瑞麟洋二元匯源洋五元○初七日樂善堂洋十元○初九日山西古陶氏洋十元○初十日政太源來眞州苦人兒洋二十元寳應福興潤來城南小隱洋十元徐善士洋三元徐劉各助洋二元○十二日崔可達洋廿元○十四日張王氏洋四元○十八日潘武超求身體平安洋六十元○十九日金信堂洋五元○廿一日董子咸洋一百元○廿三日鋤　補過子洋廿元○廿七日太倉永義昶來隱姓不留名同人洋十元○卅日義隆銅洋十五元公記銅洋三元楊壽源求慈親長壽洋十元求合家平安洋十元楊泉美求洋面溪河舟楫亨通洋十元陳世德求合家平安洋十元楊壽椿楊壽祺求合家平安各助洋十元以上統共收洋一千零三十七元鈔元廿兩銅洋廿四元二月十一至四月三十日止如　送交總會檢收淸訖 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蜀督榷酤]  
　　重慶訪事人云日前四川總督錫清帥札飭各屬興辦酒捐其文曰爲飛札嚴催事照得川省舉辦酒捐所有各屬槽坊前經本署部堂嚴札飭查各該地方官應卽遵限查明回復以憑刻期開辦乃迄今兩月未據報到者尙復不少並有聲請展緩迄未禀報者似此遷延玩誤實屬不成事體其已經報到各處或因含糊草率駁飭復查尙未續行造報各州廳縣應知此項酒捐現經奉旨飭辦事難再緩豈容任意玩延除分别嚴查外合亟飛札飭催札到該處卽將所屬槽房家數出酒斤數每户若干統共若干販賣出入行銷者各若干并遵照前次飭查各節如尙未造報或已造報而奉駁覆查統限文到三日内一律造册禀覆經此次嚴飭後如再遲逾或仍敷衍塞責則是各該廳州縣敢於玩忽誤公定卽分别嚴懲絶不能稍予寛貸也 
[潯興商會]  
　　九江訪事人云日前江西廣饒允南兵備道派辦商務處瑞莘懦觀察照會招商局總辦鄭月嚴觀察請卽邀同各商董籌辦振興商會事宜其文曰爲照會事光緒三十年二月二十四日奉署理巡撫部院夏札開承准商部函開催辦商會并九江等處商務較盛飭傳商董迅速舉辦酌擬章程核定立案等因到本部院承准此查上年十二月二十二日承准商部咨奏准勸辦商會酌擬簡明章程當經行處欽遵辦理并將章程刊刷數十本送院備查各在案兹准函催合就札行爲此行道卽便查照飭傳商董迅卽舉辦并酌擬就地便宜章程仍由處詳咨等因到道奉此查此案前奉商部札行勸辦商會酌擬簡明章程載明商務繁富之區不論會垣城埠宜設立商務總會而於商務稍次之地設立分會仍就省分隸於商務總會如直隸之天津山東之烟臺江蘇之上海湖北之漢口四川之重慶廣東之廣州福建之厦門均認爲應設總會之處其他各省山此類推商務總會派總理一員協理一員應由就地各會董齊集會議公推熟悉商情衆望素孚者數員禀請本部酌核加札委用等語詳繹定章係爲振興商務維持商業達上下之情通官民之氣力袪隔閡渙散之弊藉收利用厚生之效洵屬有益無損九江自開埠　商以後商務日盛而進出口貨物以茶土爲大宗本市經營以錢業爲樞紐攷之定章自應設立總會貴總辦爲九江商務領袖應請出爲提倡以底於成除札行府縣外合就備文照會貴總辦煩爲查照希卽查明定章邀集各帮商董選舉總理協理以及各帮分董體察情形妥籌開辦一面擬定就地便宜章程報道轉禀以憑咨明商部立案以後商務一切公事地方官長自應力爲維持從前病商各事逐漸釐剔本道實有厚望焉須至照會者四月二十四日觀察已邀集錢土茶當各業領袖籌議一切矣 
[浦東保甲總巡局瑣案]  
　　前日浦東招商局棧房司事某甲以漕務處篩糧工人周吾榮陸金山無端械鬥備函解送保甲總巡局請爲究懲總巡謝岳松明府提案研訊判令各責二百板枷號一禮拜○數日前川沙人朱阿土之妻韓氏乘機逃逸尋獲後邀同媒人某甲扭控保甲總巡局總巡謝岳松明府升座研訊朱訴稱小的偵知妻子實被不知其姓之浪子阿炳誘逃求恩提究氏直認與阿炳犯姦明府判令掌頰一百下交朱領回候提阿炳訊究○浦東英商華通棧房執事人某甲以工人崔五來竊取白糖數十斤扭送保申總巡局總巡謝岳松明府研訊之下判責二百板枷號三日贓給甲具領 
[英美等國租界公廨晚堂瑣案]  
　　前者孀婦陳何氏控股東張嘉奎吞没故夫陳兆龍股本銀兩等情讞員黄耀宿司馬飭提各股東到案訊得張應還銀一千九百餘兩因著押候交妥人保出限十日理明禀覆前晚提張覆訊張供稱有一烟館小的與人股開一切生財約值洋銀四百元可以作抵司馬謂卽使抵過尙與原數相去懸殊著覓人保出限於二十日内赶緊籌欵料理○前者趙王氏控居雋卿圖賴故夫　維新所出輪船股本洋銀五百元及電報費一百二十八元等情司馬提案訊供著趙王氏檢呈各帳理算禀覆前晚升堂覆訊居供照職商之帳只須還伊洋銀二十餘元司馬謂伊控追六百餘元何得相懸如此之甚本分府衡情酌斷著還洋銀二百元先付五十元餘分六七八三個月歸還兩造各遵斷而退 
[英美等國租界公堂瑣案]  
　　包探沈阿岳解積竊楊阿榮至案禀稱此人前因犯竊解奉前任大老爺判令收禁西獄二年至本年正月十二日期滿釋出前日貿然至日本人某甲家以燈罩求售誑去洋銀七元旋又至王順昌衣莊騙取綢衣一件兹由小的查獲解請訊懲　員黄耀宿司馬商之英總領事署繙譯官德君判令收禁西獄一年○包探倪順泉解馬夫張揚德至案禀稱伊駕車不慎撞翻洋婦某氏所坐東洋車致從車中顚出傷及頭顱經六百八十五號華捕拘入捕房兹捕頭令小的解案請訊司馬商之德君判罰洋銀二十元給洋婦爲養傷費○祥雲鞋店主包竺甫訴稱本月初一日午後各工人出外閒游中有某甲者與廣東人韋兆瑞不知因何起釁被韋追至店中小的正言斥之韋　纠黨肆毆并將玻璃窓擊碎小的遂喚令六百三十二號巡捕拘入捕房兹已解案求卽訊懲司馬判罰韋洋銀十元提出五元賠包家所毁之物○前有粵婢潘金彩者被主人潘國興送入捕房轉送公廨奉司馬訊供金彩供有西洋婦人欲帶往香港願交身價洋銀六十一元司馬以供詞不實著押候發落昨日早堂有西洋某氏婦投案願領金彩司馬著俟晚堂訊供後再核○女郎吳阿林年十三歲江陰人昨因迷失路途爲虹口捕房解送至案請爲安插司馬著押候過堂訊核○一百六十八一百七十八七百四十三六百六十四等號華捕同解在漢口路拉客之雉妓陳翠紅陸二寳李金林妓傭李王氏徐尤氏余杜氏等人到案請卽訊懲司馬商之德君判陳陸李三妓各罰洋銀十五元 
[法租界公堂瑣案]  
　　工部局管理洋龍之粤人董阿新被賊犯吳阿福竊去皮夾一枚内儲一金戒指報捕查獲特於昨日解案請究　員陳楚生大令訊知吳屢次犯竊怙惡不悛遂判責三百板發押攺過所兩月○某皮行夥吳金萱查得皮匠時子恒李福生串同梅泰來及各小工行竊狐皮數張因之送案請辦大令判令將李時各押十日責四百板梅押三日○三茂肉鋪主劉春滎將未經宰牲公所蓋印之肉入市混售經西人查悉派令包探送案請究劉供此肉來自英界急於發售不及送所蓋印尙乞鑒原大令判罰洋銀五元○翁葉氏訴稱四月三十日乳媪抱孩至弄口被乞丐戴三子攫去金耳環一枚約值洋銀二元數角翌日尋獲詰知贓已交與伊父戴以恩因將伊父子一併送案請辦戴三子不認攫物大令著交伊父戴以恩領回管束○盛蘭亭前被伊弟少亭竊取田單避匿姘婦陸阿昭家及報捕往拘則已聞風逃逸因將阿昭拘入捕房昨日蘭亭投案訴稱胞弟自知不合已將田單送還求免究辦大令遂將阿昭交人保釋○月前宏園烟館主張文控歇夥徐子賢藉端　擾等情大令訊究之下徐供稱光緒二十年後所有工資尙未算給大令著將帳呈候察核昨日張呈遞借據一紙係光緒十四年由徐借去洋銀三十元太令以徐無理取閙著具呈切結不准再往索擾○張靜堂將水冲入牛乳中混售經工部局西人驗出解奉大令訊取口供判罰洋銀五十元張無力措繳捕頭遂於昨日解請覆訊大令著仍遵前斷押候繳銀○偷兒項金生在南市十六鋪呆木作内竊得衣服一包携至租界中求售經 
 
 

Page 10

 
 
包探拘解至案請懲大令判責二百板○偷兒胡阿士行竊浦東鄕民某姓家皮馬褂棉被等物來滬求售被包探偵獲解案請辦大令判責三百板○某廣貨店夥陳麗春以偷兒張永順行竊茶壼送案請辦大令判責二百板贜給陳領去○陳桂生至某輪船上行竊洋傘及竹布長衫等物當場拿獲解案請辦大令判責一百板 
[美租界捕房紀事]  
　　昨日潘其恒投捕房訴稱行經蜜勒路悮碰二百三十八號巡捕捐竟不分皂白扭住兇毆捕頭令靜候查明懲罰○昨晨偷兒王阿二掩入西華德路某姓家行竊衣物携之而出適爲包探陳洪德所見拘入捕房捕頭令押候解送公堂禀請讞員黄耀宿司馬訊辦○前日北江西路自來水橋堍掌記西衣店失去一學徒王其姓亘生其名年祗十歲店主某甲因卽投報捕房請卽派令包探查緝捕頭允之 
 
 
 

Page 11

 
 
   
 
 

Page 12

 
 
先並不留心察聽直待各犯砸毁刑具始行查禁亦屬疏忽均應照不應重律各擬杖八十事在赦前請免置議刑書邱鴻儒卽不在監值宿無從防範應與事出倉猝力不能制之提鑰王發及監外更夫韓壽生並護監捕勇王得勝齊長發均免置議管獄官前署五常廳司獄巡檢朱家城照磨孟桂雲失於覺察以致劉得奎與王駿等反獄脫逃雖係事出倉猝力難禁止惟疏忽之咎難辭孟桂雲應請合依獄卒不覺失囚者减囚罪二等反獄在逃又减二等司獄官减獄卒三等律於禁卒朱德等杖八十徒二年罪上三等擬杖一百該員恭逢光緒三十年正月十五日恩詔事犯在本年正月初一日以前應否援免聽候部議有獄官五常廳同知戴鴻鈞應准部咨照凌遲斬絞等犯越獄革職留任公罪例擬　革職留任等因具奏奉旨依議欽此欽遵行知前來查戴鴻鈞當劉得奎等反獄脫逃正赴哈爾濵商辦交涉公出先期申報有案疏防處分例得免議且已恭逢恩詔該員係文職四品以下卽應得革留處分亦在條欵應准開復之例應請飭部將該員革職留任處分准其開復逃犯王駿等獲日另結除將供招咨送刑部並分咨吏部查照外所有此案擬議緣由理合恭摺具陳伏乞皇太后皇上聖鑒飭部核議施行謹奏奉硃批刑部議奏欽此 
[河南巡撫陳奏爲規復糧額片十二日]  
　　陳夔龍片再前准部咨籌餉原奏嚴核各省錢糧一條内開河南一省共報水佔沙壓地畝停緩銀十六萬七千餘兩内多指爲中工鄭工以東儀工等處决口所致其實黄河决口堵塞以後昔年漫决之地早經涸復半屬膏腴而承此業者多係巨室富紳久踞無糧地畝官不過問等因當經飭司查覆去後兹據布政使瑞良詳稱查豫省河佔沙壓以及匪荒旱荒地畝錢糧除報墾升科外尙有停徵未經復額丁地銀十八萬三千餘兩漕糧一萬八千三十餘石此等停徵地畝遠經百餘年近亦數十年卽如被淹之地自黄河漫决閱時已久豈非一無涸復或淤地而變爲膏腴或沙輕而翻犂成熟其匪荒旱荒等地多年休養生息户口已漸滋繁揆度情形當必有濳自墾熟私下耕種者亦必有佔種無糧地畝及種數畝而只完一二畝之糧者承業之人久踞其利隱匿不報洵所不免魚鱗册湮廢無存地方官憚於報究相沿不復置詢以致糧賦缺額未能規復當此時艱欵絀百廢待舉未開之利尙冀設法振興似此固有之糧額烏可不認眞整頓以圖規復請派明幹大員專司其事並選得力州縣數員隨同淸理等情前來臣維上次附陳整頓糧賦辦法五條内本有清查欠户一項與部臣所見大致相符今該司所請係爲規復糧額起見亟應切實興辦以除多年錮習惟此事頭緒紛繁勾稽不易旣須條分縷析尤宜絜領提綱應如所議設立清源局刊發關防派委布政使瑞良按察使鍾培會同候補道許葆連專司其事　用隨辦各員由該司道徑行選派認眞經理如果辦有成效擬將出力之員酌量保奬以示鼓勵地方官奉行不力希圖隱匿或本地刁紳劣監書差衙役意存阻撓造言生事亦卽查明據實叅辦一俟事竣卽行撤局致省糜費除咨部外理合附片陳明伏乞聖鑒謹奏奉硃批户部知道欽此 
[河南巡撫陳奏爲查他省多有財政局籌欵所等名目豫省亟宜仿辦片十三日]  
　　陳夔龍片再理財之道不外開源節流二端豫省用項本極浩繁現復奏派歲增額欵而本省之練兵興學警察商務農工開鑛諸大政均須次第振興則流固萬無可節而開源其急務矣前准部咨理財則以得人爲要誠至當不易之論惟是一人才爲有限非集思廣益不爲功衆人意見不同非築室道謀所能就惟有設立專所委以大員俾在局者咸曉然於此事之至重譬諸百工居肆專心致志以圖之乃可收羣策盡力之效臣查他省多有財政局籌欵所名目豫省亟應仿辦兹特設立籌欵所刊發關防札派布政使瑞良按察使鍾培糧鹽道王維翰釐稅局候補道費道純公同辦理又籌欵一事必須熟悉本地情形庶幾事半功倍查有調豫差遣江蘇候補道袁世廉堪以派委會同辦理其提調以下各員由該所遴選請除從前原有欵仍歸司道各庫及各局照常收支外所有關係新政增籌欵項統歸該所經理以清界限而專責成需用經費務令撙節開支不得稍涉浮糜至籌欵之道尤當懍遵諭旨必以恤民爲主臣仍督飭該司道等審愼圖維如果事涉苛細槪不准行總期斟酌盡善欵集而民不擾臣爲裨益度支起見理合附片具陳伏乞聖鑒謹奏奉硃批該部知道欽此 
[河南巡撫陳奏爲遵照部議籌餉十條查明豫省情形分别辦理摺十三日]  
　　河南巡撫兼管河工事務臣陳夔龍跪奏爲遵照部議籌餉十條查明豫省情形分别辦理恭摺仰祈聖鑒事竊臣上年十二月二十五日接准户部咨籌餉酌擬十條一摺單一分光緒二十九年十二月初九日奉上諭一道咨行到臣當卽轉行欽遵在案正在籍飭核並間又於本年承准軍機大臣字寄光緒三十年三月初二日奉上諭前户部奏籌議十條皆係就公家固有之正供興利除弊果能切實整頓自不難湊集鉅欵亟應再行嚴飭赶緊籌辦該將軍督撫務即破除情面悉心釐剔不憚煩難實力督催期于餉源日有起色部議各條之外如各省所辦之事有虚糜欵項可從裁損者核實節流移緩就急等因欽此臣跪聆之下欽悚莫名伏查上年十一月十二日欽奉寄諭飭令酌提優缺優差浮收欵項整頓田房契稅重徵烟酒兩司均已欽遵籌辦秦明在案豫省拮据情形本無異于各省而臣於甫經奉旨之後未准部奉以前即已赶緊籌議先行覆陳誠知練兵一事關繫重要無論如何爲難總當竭力措置以濟餉需其不敢因循敷衍之愚衷諒早荷聖明洞鑒况部議十條均係釐剔於固有之中並非搜括於常經之外亟應分别妥籌認眞整頓惟詳查原奏各條不盡爲豫省之所有臣督同司道悉心考究有毋庸置議者有宜仍舊贯者有急待更張者請將縷晰陳之查原奏内核提漕務閒欵一條豫省漕糧全係折色徵有一定之數從無限外加價之事折收銀兩盡數歸公並無閒欵可提清查沙田沙洲一條係指沿江沿海各省而言豫省地居中土不臨江海並無沙田沙洲無可查辦此毋庸置議者也酌提雜稅一條豫省雜稅卽牙帖稅例有定額向由府廳州縣　年徵收報部有案並非設卡抽收市集生意肅條稅額每難徵足萬難嚴定章程力杜中飽稽核徵數多寡分别功過以示懲勸近來徵數漸有起色應仍責成府廳州縣切實稽徵儘數報 
 
 

Page 13

 
 
解毋庸另行委員致多糜費至百貨釐金向由釐稅局委員設立分局抽收均係發給三聨印票以杜隱匿雜稅係牙行領帖完納與釐稅情形不同旣經領有牙帖自可無須再給印票以免紛擾整頓鹽務四條大抵就產鹽省分而言豫省非出產之區向食盧潞淮東四省之鹽各分引地行銷多未能足額節經設法整頓銷數較增現仍飭糧鹽道實力督銷以期漸復引額變通士藥稅釐辦法一條部議重在四川豫省產土有限由客販運售者居多但從前設卡甚少多由印官稽徵勢難兼顧現已飭釐稅局派委妥員扼要設立分局照章抽稅隨時稽查嚴禁偷漏不准收多報少舞弊營私此宜仍舊貫者也嚴核錢糧一條其中應辦各節臣已於二月初間酌擬辦法五條附片具奏並准户部議覆飭屬分别遵辦在案至河佔沙壓荒地迄今多年未據　墾豈盡地未成熟誠恐糧有隱匿現已委員設局認眞妥辦清查以期規復粮額另片奏明辦理此急待更張者也以上各節誠如户部原奏所言各省情形不同或此有而彼無或此無而彼有現旣分别查明其無者不妨據實𤁋陳其有者必須切實整頓此外如查有應興應革之端仍隨時奏辦斷不因部中未經議及遂爾偷安方今時勢艱難凡屬臣工同爲國家任事持籌握算酌盈劑虚者部臣之責也上權國家下顧民生者疆臣之責也各有職分所當盡本無畛域之可分若部臣殫精竭慮而籌之疆臣畏難苟安而置之具有天良何敢如此至浮糜欵項壘經核實裁减現在常年支欵已屬格外節省均係必不得已之需臣謹當懔遵諭旨督飭司道及各局所加意考核但使多節一分糜費卽有益一分軍糈以期仰副朝廷宵旰憂勤之至意所有查明豫省情形分别議辦緣由理合恭摺具陳伏乞皇太后聽上聖鑒訓示謹奏奉硃批户部知道欽此 
[廣西巡撫柯奏爲廣西辦理餉振捐輸懇恩俯准照部議推廣章程减成收捐摺十三日]  
　　廣西巡撫臣柯逢時跪奏爲廣西辦理餉振捐輸籲懇恩施俯准查照部議推廣章程减成收捐恭摺仰祈聖鑒事竊廣西前因餉振浩繁經臣奏准開辦分缺先分缺間本班儘先三項花樣按照籌餉例定十成銀數專歸廣西收捐二年連原有之七項常捐併銜封等項一律開辦飭行司局委員分投勸捐在案奈捐輸已成弩末而此三項銀敷較多時已五月報捐尙無一名據司局轉據各勸捐委員禀請奏乞减成以期踴躍臣正在籌酌接准户部議覆政務處奏酌擬變通捐輸一摺　開凡報捐分缺先分缺間本班儘先花樣等項四品以上按五成收捐五品以下按四成收捐如加捐遇缺先花樣應統按照八成收捐山東等省所收七項捐輸内准捐分發指省一條係按照例定十成銀數收捐此次准捐各項係按照新海防例减成章程核收嗣後在部庫加捐分發指省自應按照减成核收等因已蒙俞允當卽轉行遵照伏查部議各項花樣减成收捐章程係專爲練兵處籌餉而設何敢妄行援照惟廣西近來軍餉歲需一百餘萬兩仰荷聖慈眷懷南服籌餉增兵冀登編氓於衽席現當勦捕吃緊所需餉械時慮缺誤全賴各省協餉及勸捐接濟甫經開辦適奉新章人情避重就輕勢所必至若竟無收數則餉項萬難支持深恐貽誤大局不敢不據實陳請合無籲懇天恩俯准廣西現辦餉振捐輸所有報捐分缺先分缺間本班儘先等項花樣及分發指省四品以上按五成核收五品以下按四成核收出自逾格鴻慈爲此恭摺具陳伏乞皇太后皇上聖鑒訓示謹奏奉硃批該部議奏片併發欽此 
[盛京將軍增奏爲添設各州縣員缺緊要揀員補署以資治理摺十四日]  
　　奴才增祺廷杰跪奏爲添設各州縣員缺緊要揀員補署以資治理恭摺仰祈聖鑒事竊設遼源州等十一州縣前經分别繁簡註定缺分奏奉硃批該部議奏單併發欽此旋准部咨所有遼源州知州柳河縣知縣彰武縣知縣輯安縣知縣均准作爲　調要缺興仁縣知縣作爲題調銜繁疲難要缺遇有缺出按照各省首縣例由該將軍揀員奏請調補東平縣西安縣西豐縣知縣均作爲題要缺臨江縣綏中縣均作爲題調要缺鎮安縣知縣一缺作爲衝難奏補中缺業經議淮光緒二十九年十月二十五日奉旨依議欽此按五日行文照限减半計算應以十一月十五接到部文之日作爲添缺日期歸於十一月分截缺例應在外揀選查定例各省州縣以上官員如遇例應題調缺出俱准升調兼行聽該督撫酌量具題又各省首縣缺出於通省正途人員内揀選調補又州縣應題缺出知縣應例准請補之候補人員酌補又州縣應調缺出俱令於現任人員揀選調補如無合例堪調之員知縣准以例准請補之候補人員酌補各等語又奉天添攺各缺試辦各員是否實在相宜果於地方一切公事並無貽悮酌量奏咨署補奏奉硃批吏部知道欽此欽遵在案今添設遼源州等十一州縣或係附郭首邑或地當衝要或草萊初闢或蒙旗交涉一切生聚教養因地制宜在在均關緊要非勤能練達之員不克勝任奴才等於通省現任候補人員逐加遴選擇其人地相宜者分别調補查有候補知州許彭齡閱歴深沈聽斷詳愼堪以補授遼源州知州鐵嶺縣知縣趙臣翼識明才達肆應不窮堪以調補興仁縣知縣開原縣知縣陶應潤辦事奮勉歴練老成堪以調補彰武縣知縣裁缺柳樹河縣丞在任候補知縣德凱果决不染習氣堪以補授西豐縣知縣鳳凰廳經歴在任候補知縣張霽心地質樸行必顧言堪以補授鎭安縣知縣候補知縣程恩榮年力方强政聲素著堪以署理綏中縣知縣候補班前補用知縣張晉黽勉耐勞辦事謹愼堪以署理柳河縣知縣候補知縣張兆駿事理民安已著成效堪以署理東平縣知縣候補知縣王作賓治劇理繁才優敏練堪以署理西安縣知縣試用知縣徐之慶才優年壯勤敏耐勞堪以署埋輯安縣知縣候補知縣榮善熟習邊情諳練吏治堪　署理臨江縣知縣以上十一員實與各缺人地相宜均與例章相符合無仰懇天恩俯念添設州縣員缺緊要准以候補知州許彭齡補授遼源州知州鐵嶺縣知縣趙臣翼調補興仁縣知縣開原縣知縣陶應潤調補彰武縣知縣裁缺柳樹河縣丞在任候補知縣德凱補授西豐縣知縣鳳皇廳經歴在任候補知縣張　補授鎭安縣知縣候補知縣程恩榮署理綏中縣知縣候補班前補用縣張晉署理柳河縣知縣候補知縣張兆駿署理東平縣知縣候補知縣王作資署理西安縣知縣試用知縣徐之慶署理輯安縣知縣候補知縣榮善署理臨江縣知縣均於地方大有裨益如蒙俞允候補知縣程恩榮等六員俟試署一年期滿果能勝任再請實授除將訪員等詳細履歴咨部查照外謹摘叙各該員簡明履歴繕具清單恭摺具陳 
 
 

Page 14

 
 
伏乞皇太后皇上聖鑒敕部核議施行再所遺鐵嶺縣知縣開原縣知縣並鳳星廳經歴各缺奉省現有應補人員請扣留外補合併聲明謹奏奉硃批吏部議奏單併發欽此 
[盛京將軍増等奏爲所遺移駐員缺並新設佐雜各缺分别揀員咨請補署片十五日]  
增祺等片再准吏部議覆添設府州縣各缺摺内聲明康平縣鄭家屯主簿移駐後新秋地方通化縣帽兒山巡檢移驻八道江地方均准爲要缺所有移駐各缺現任之員能否勝任人地是否相宜應令奏明辦理等因奴才等查懷仁縣通溝口巡檢王濬相移駐岔溝門之缺洵堪勝任人地亦屬相宜除康平縣鄭家屯主簿王殿恕已升補寛甸縣長甸河口縣丞通化縣帽兒山巡檢劉書霖已開缺回籍修墓所遺移駐員缺並新設佐雜各缺分别揀員咨請補署外理合附片陳明伏乞聖鑒謹奏奉硃批吏部知道欽此 
[盛京將軍增奏爲審明拿獲反獄脫逃監犯遵旨正法並將疏防禁卒人等按例議擬摺十五日]  
　　奴才增祺廷杰跪奏爲審明拿　反獄脫逃監犯遵旨正法並將疏防禁卒人等按例議擬恭摺仰祈聖鑒事竊查奉天府監覊人犯羅俊等紏衆反獄脫逃一案業經奴才等將管獄官署奉天府司獄劉開棣奏叅革職其已獲之戴長修何萬詳李遇春楊俊等四名請俟訊供後正法等情光緒三十年三月十九日奉到硃批著照所請該部知道欽此兹據已革署奉天府司獄劉開棣投具親供前來奴才等提犯親審緣已死羅俊係新民府人犯因用洋槍放死王蘄氏母子一家二命照殺一家非死罪二　例擬斬立决臬求刺字已獲之戴長修係廣寗縣人犯因輪姦劉姜氏已成照輪姦良婦爲首例擬斬立决刺字何萬詳係昌圖府人犯因姦謀殺本夫李虎子身死照姦夫起意殺死親夫律擬斬立决刺字李遇春係懷德縣人犯因用刀扎傷小功堂兄李同春身死照卑幼毆本宗小功兄死者律擬斬立决刺字楊俊係錦縣人犯因聽從圖財謀毆趙得寛等身死照圖財害命得財而殺死人命從而加功例擬斬立泱刺字未獲之張濚係新民府人犯因聚衆入室搶奪周湯氏已成照聚衆夥謀於素無瓜葛之家入室搶奪婦女已成爲首例擬斬立决刺字馬城荃係新民府人犯因用刀戳死民人劉尙有父子一家二命照　殺之案毆死一家二命例擬絞立决刺字楊滿囤係奉化縣人犯因姦謀殺本夫曲亮身死照姦夫起意殺死親夫律擬斬立决刺字均解經提審無異或業已奏咨聽候部覆或尙未奏咨于廷議係懷德縣人犯因姦謀殺本夫張謙身死照姦夫起意殺死親夫律擬斬立决刺字解經覆審因犯供翻易駁飭驛巡道研審萬　春係懷仁縣人犯因謀殺郎靑山一家二命照殺一家非死罪二命例擬斬立决梟示因供情支離發交驛巡道研訊妥擬李汶潰係昌圖府人犯因姦所獲姦登時殺死胞兄李汶富並其妻李趙氏照弟毆同胞兄死者律擬斬立决聲明夾簽　經審題未准部覆在監因變逸出被獲審照原擬解經覆審無異尙未奏咨以上十一犯均留覊府監已革奉天府司獄劉開棣係順天府宛平縣監生遵例加捐縣丞來奉投効光緒二十年留奉二十八年九月委署府司獄十月初十日到任平日經管監犯督率禁卒人等小心防範獄内向設東西籠房每日放封收封均係親往查驗刑具不敢稍鬆王藍與已死張富向充府監禁卒光緒三十年二月十五日以前羅俊與李汶潰楊滿囤馬城荃商量起意反獄邀戴長修何萬祥李遇春楊俊張榮萬商春于廷議同逃戴長修等允從同夥十一人約定二月二十八日夜動手東籠人犯賈幅才孔繁彬徐海姜乃幅鄒五子孫邦元與禁卒更夫均未知情是日傍晚劉開棣帶領丁役蔣珍于升進監收封驗明各犯刑具完固將羅俊等十一犯收入西籠賈幅才等六犯收入東籠令張富等小心防範將内外各監依舊封鎖回署蔣珍等向不在監值宿亦隨同出監是夜張富王藍卽在西籠炕頓睡宿五更時分羅俊與戴長修等均各用籠底砌磚砸毁鐐銬木拘張富等警醒喊嚷羅俊喝令于廷議馬城荃將王藍看守楊滿囤李汶潰將張富按住羅俊上前用手把張富咽喉緊掐斃命王藍不敢嘖聲維時籠東人犯賈幅才等驚聞查問羅俊喝言如肯反獄同逃伊卽砸毁刑具不敢同逃還要嘖聲定行殺害大聲嚇啼賈幅才等均未應聲同逃亦不敢動轉羅俊等就扳炕沿一同褳通前簷牆壁先後　出維時更夫李恩遇巡更聽得吵嚷巡入川堂門瞥見各犯等已反出籠外急忙折回將川堂門關閉倒扣了窵同楊奎把住門口大聲喊拿該犯等卽將炕沿木竪在房簷均各爭先上房跳牆下地逃逸羅俊與楊俊還未上房王藍出籠喊拿楊俊卽至獄神廟南首空屋藏匿羅俊解衣聲言逃走不出欲將王藍致死王藍慮其動手又恨其逃走一時忿激用剃鬍鬚小刀向羅俊心坎嚇扎未透將其　傷羅俊轉身要向揫扭王藍趁勢向羅俊咽喉狠掐一下致食氣嗓俱斷倒地王藍恐其不死遂用繩拴成活套將羅俊拖到西屋吊掛窗上王藍因見監犯逃跑又致死一名慮及問罪卽携刀逃逸維時蔣珍等聽聞監裏喊拿正欲禀報該司獄已聞聲喚同丁役起至彈壓瞥見情急飭令看守監門一面督同兵役追獲戴長修何萬詳二名時奴才廷杰聲信親往查勘卽據劉開棣面禀前情當將署奉天府司獄劉開棣撤任委員接署並委承德縣勘騐一面懸立賞格督率司獄分帶兵役搜捕於二十九日上午　獲李遇春一名並將禁卒王藍拿獲查明各犯犯事案由將署司獄劉開棣專摺　奏絫革職已獲之戴長修等四名請於訊明後正法欽奉硃批著照所請該部知道欽此遵卽親提戴長修等各犯並已革司獄劉開棣曁　卒更夫人等到案逐加研訊據各供晰前情不諱覆詰戴長修等委因畏罪糾衆反獄同逃禁卒人等並無鬆刑賄縱情弊正在核辦間卽據署府司獄劉光烈申報楊俊戴長修二犯取供發回在監患病醫治罔效於光緒二十年三月十六日因病身死飭委承德縣驗訊刑禁人等並無凌虐情弊塡格錄供詳報一面將何萬祥李遇春先行正法免稽顯戮案無遁飾應卽擬結查例載罪囚由監内結夥反獄如有殺傷役卒首從各犯不論原犯罪各輕重悉照刦囚分别殺傷一律科罪又糾衆行劫在獄罪囚殺死役卒者爲首之犯擬斬立决梟示隨同餘犯俱擬斬立决又律載獄卒不覺失囚者减囚罪二等若囚自内反獄在逃又减二等司獄官典减獄囚罪三等又不應爲而爲事理重者杖八十各等語此案羅俊因犯案解省審勘發覊府監膽敢糾衆反獄掐斃喊捕之　卒張富喝令另案人犯于廷義馬城荃看守王藍砸毁磚壁逞强脫逃罪恶已極該犯原犯殺一家非死罪二命擬斬立决梟示自應　例問擬羅俊合依糾衆行刼在獄罪囚殺死役卒者爲首之犯 
 
