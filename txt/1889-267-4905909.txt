# 1889 - 267 - 4905909

 

Page 1

 
 
[九月初六日出售二百零一號畫報告白]  
　　開設本埠棋盤街粤東梁愷悌堂藥鋪歷有年所遠近馳名現將乾健坤順兩種丸藥詳序配修著明功用此次畫報首圖備登其說世有興懹似　者披圖購藥如法吞服應騐如神幸垂覽焉此佈 
[新到木板書籍寄售] [  申報館主人啓]  
　　啓者今有木板各書籍寄售該價可格外克己計開白芙堂算學叢書五元黎註隨園駢體文一元六角王船山全集十八元歸靈川集三元四　　說文二元養雲試帖二角四小學韻語一角五杭寸六才一元如　買者請　三馬路申昌書畫室國本帳房均可此佈 
[發售廿四史預啓] [  圖書集成局主人啓]  
　　本局開印古今圖書集成一書早己排印齊全袛以卷帙繁重加以去年訂匠忙迫異常致第三批出書之期稍遲　至臘底己將第三批書發出全書完畢矣隨於圖書集成印竣之後卽刊廿四史刻下己將排至一半用中國潔白連史　印成紙色首尾一律此書爲讀書人必不可省之書想莫不欲家置一編謹與諸君約倘有預定此書者每部計收回工本洋五十元先付洋二十元給以收單書成之日再行交足如欲隨時取書者須先將銀交足給以分期取書單子可以　部隨印隨出約於本年終全書可以告竣諸君子有欲先覩爲快者幸卽早日至申報館掛號可也如至全書印成　辦者不照預定之例須再行定價今印有樣張欲觀向申報館領看此布 
[接錄總理衙門奏覆遵籌鐵路摺稿]  
又由懷慶清化至澤潞枝路亦數百里必須購軌先成方能造端謀始西洋煉鋼之事約須十二廠一曰行煤廠二曰熟煤廠三曰生鐵廠四曰熟鐵廠五曰鐵闌十鐵條廠六曰鈍鋼廠七曰改鑄銅鐵鋼器廠八曰小鋼鐵事件廠九曰鐵鍋廠十曰鋼軌廠十一曰鑄輪廠十二曰機器廠今未得以鐵造路之益先苦以路運鐵之勞未諸發帑造路之資先謀集股釆鐵之費勢必經年累月勞擾無成况現在晋鐵價己貴於洋鐵不能暢銷若用洋法以煉晉鐵則事物繁費價本益昂臣等再四籌商擬暫購用外洋鋼軌以歸省捷俟幹路旣成接造枝路然後開釆晉礦運機煉鋼以爲推廣他省鐵路之用至鐵路叚落則必以漢口至信陽爲首叚層遞而北爲最合算何以言之創築鐵路買地購料之君有定一切運脚則視道之迂直遲速爲定鐵路所用以鋼條墊木碎石爲三大宗均極笨重陸運民車多行百里則增價數倍多行一日又增價數倍辦理愈遲則員弁工役之費因之遞加若蘆溝逹止定一叚節節陸運繁費實多但在臣鴻章轄境以内艱鉅所不敢辭今擬改爲蘆溝漢口兩路分投試辦逐節前　程功較速漢口地濱大江輪帆如織購料旣便迨路成而前途需用木鐵石等項卽由輪車轉運斯用費省而成本較輕又漢口至信陽民物殷阜鐵路造成一節卽收一節運貨之利商股或易招徠通盤籌計首尾兼營此實至當不易之策也推是工大費鉅難成張之洞己明言之而所估銀數似由約略臆揣必以親歷己辦者爲定衡查三千里之路就津沽造成之價估之其路雙軌佔地寛七丈連取土共須佔地二十丈每一里路須佔六十畝每畝約價銀二十三四兩是爲購地之費造路一里合銀七千三百十二兩有奇是爲設軌之費自漢口至蘆溝約三千里其購地需十八萬畝約共需銀四百二十餘萬兩其設軌之費約二千二百餘萬兩中間經過大川在直隸境内者十五曰琉璃河曰拒馬河曰北河曰雹河曰漕河曰府河曰唐河曰滱河曰新樂沙河曰滋河曰滹沱河曰趙州沙河曰沙河縣之沙河曰洺河曰滏河在河南境内者九曰漳河曰衛河曰淇河曰黄河曰賈魯河曰潁河曰沙河曰汝河曰淮河其在湖北境内者二曰德安兩河口曰孝感河凡二十六水寛或十餘里或二三里其餘小河支港尙不在内所需大鐵橋或十餘萬或五六萬不等約計畝價軌費及造橋經費非三千萬兩不能竣工較張之洞原擬一千六百萬數幾倍之若執定由蘆溝一路順行而南其工費更不止此至於籌欵之法當以商股官帑洋債三者並行始能集事津沽公司本無殷商巨賈除酌留海路經理外止能兼籌蘆溝創辦事宜其漢口一路自應廣招紳富别建公司俟直豫接連後冉行合并張之洞原擬責成各省藩運兩司關道以印票股單勸集雖未必遽有成　但能嚴禁苛勒亦可參用第非確著成效商富斷難信從此事旣爲自强要策似需官帑接濟應隨時由臣衙門酌量請撥以赴事機其商股帑力不足則尤以洋債爲挹注之貲張之洞原奏亦稱請援照前案暫借商欵墊解以資周轉原非必不可行俟開辦有期再行訂借撥用總之鐵路爲今日利國利民之大端經臣衙門與各疆臣反覆推求實巳無義不搜無微不至今緩議津通而先辦漢口蘆溝兩頭並舉四逹不悖以爲經營全局之計循序漸進之基庶幾有益於國無損於民事出萬全决可毅然興辦儻蒙聖心審定應請簡派公正廉明熟悉洋務之重臣招集公司嚴定章程妥爲經畫漢口距信陽州六百八十里蘆溝距正定六百里無論或借或撥應先集欵一千萬兩俾令勘路定料庶免停工待欵並懇責成直鄂豫三省督撫曉諭紳民毋得阻撓滋事果能内外一心官商合力十年之内成效可期以開中國萬世之利以杜四裔環伺之謀大局幸甚所有擬請緩辦津通並漢口蘆溝兩頭開辦鐵路緣由謹詳細覆陳伏祈皇太后聖鑒施行謹奏○再辦理鐵路勘道購地集料鳩工頭緒紛繁必須熟悉地方講求西法之大員專司其事始能有條不紊克底於成查直隷按察使周馥前辦津沽鐵路諳習工程辦事明練奏補清河道潘駿德久在天津機器局於西洋製造頗有心得蘆溝一路所經保定止定趙州各屬均清河道轄境用以聨絡紳民羣情易洽應請旨派令周馥潘駿德隨同簡派之大臣辦理鐵路事宜以資熟手而重要工理合附陳伏祈慈鑒施行謹奏 
[諭旨恭錄]  
　　八月二十八日奉旨這所叅疏防監犯越獄之管獄官貴州安南縣典史盛慶宜着卽革職拿間交潘霨提同刑禁人等嚴訊有無鬆刑賄縱情弊照例懲辦有獄官署安南縣知縣馬安禮據執先期公出現己交　仍着留於地方協緝務將逃犯余二從杜受沅拿獲究辦該部知道欽此 
[京洛風塵]  
　　兩江總督曾九帥行咨户部内開金陵機器製造局目下經費不敷擬請就江海關洋藥厘捐每年酌提若干以資周轉户部以此事　敢擅便因行咨總署會商能准與否當俟總署覆文也○五城侍御以邇來京師 
 
 

Page 2

 
 
竊盗之案層疉如山每當月黑宵深實有防不勝防之勢因於八月中旬某日訂期會議欲援道光朝成案所有京師内外兩城各街巷一律安設栅欄每夜一交二鼓卽由五營巡街武員率領兵役等人分投巡察倘或未經鍵閉立提看栅兵役責懲聞不日將據情入奏矣○八月十九夜有　老嫗死於前門外布巷地方祥盛公布店前次晨由中正司蘇君騐得死者年約六旬以外有無服毒等事仵役不敢指明乃禀請城憲移會五城司坊定期八月二十五日會騐○八月中旬湖北巡撫行咨户部内開光緒十四年鄂省耗羡項下應撥各欵實係入不敷出擬請在洋藥厘金内如數撥補請大部酌奪以便遵行連日部中悉心斟酌准否尙未可知也○前報紀工部虞衡司有書吏三名押　至南城坊署云云兹聞事因黑龍江軍械報銷案部員查得十四年清册己經解到尚少十三年清册乃卽照例咨查嗣援覆文稱客歲曾經送部並巳接得部中核銷完竣覆文承辦司員頗疑書吏有朦蔽情事因將該三人交坊看押目下部中又行咨黑龍江調取前者工部覆文大約尚需澈底根求也○雛伶莊兒小字玉琴我友悵花吊酒詞人眷之投贈之詩多子束筍更爲之易其字曰素徽其爲人也身輕如燕貌麗於花談笑詼諧時無兩又精技擊舞雙刀如白雪風聲霍霍幾令人目炫神迷前年由春江航海至京隸名四喜徽部彼部人士久飲香名每一登塲履綦滿座上月某日方演四杰村莊兒扮鮑金花上山救駱鴻勛一失足間從高墜下痛極亂滾喑不出聲觀者惋惜咨嗟咸謂其必珠沈玉殞矣後延其醫治救察得腿骨雖斷尙可醫痊然憔悴花顔恐無復風流美滿矣 
[誤認騙子]  
　　八月初間永平府濼州地面之野鷄坨鎭忽耳鹽店巡役多名手持刀鎗將某客店四面圍住鎗砲齊施勢甚洶洶店主人不解其故驚詢諸役經諸役聲稱爾店中頃來數車察具狀雖似官長携帶眷口僕從將往别處者惟我等曾於今春在某縣見伊假冐委員詐騙鹽店實爲京東各州縣鹽務一大患故欲得而甘心當時店主人以眞僞難辨未敢唐突赶卽入内潛詰官長官長歷述家世店主人乃大驚官長爲誰乃陸太史鍾琦也緣太史多年任永平府屬撫寍縣教諭應禮部試時眷屬尙在任所至欽點翰苑後始得告假親往該縣搬取眷屬六七月間大雨連綿道途梗阻遂致濡滯至今店主人急向巡役聲明而巡役不信圍繞兩晝夜雖三尺孩童皆不准出人幸一寓客係專送京報者奮勇當先於夜間越墻飛往永平府署禀報前情太守大驚不分晝夜調闔城官兵千餘名星馳而至將鹽役全行拿獲並將該鎭鹽店東夥鎖帶回署嚴行究辦並派兵役多名將太史車輛獲送入京未識巡役何以將太史當作騙子太守作何懲辦統俟續聞再錄 
[棘闈索命]  
　　本屆順天鄉試二塲時新建之小西天號舍中有一山東士子忽於中夜中邪啼笑不常語無倫次鄰號諸士子無不戰慄驚惶旋見桌上燈光忽作碧色隂風陣陣剌骨寒深鬼聲嗚嗚然幾不類陽問世界諸士子遂攢三聚五團伏一隅巡察之員弁公差皆站立栅欄邊以覘其異旋見其人赤身露體終夜蹀號甬中似與鬼互毆狀迨至黄鷄三唱聲始寂然號軍持燈騐之則其人巳倒臥墻隂渾身鮮血淋漓嗓際有指掐痕撫之身己僵氣己絶矣事爲監臨所悉卽派役由墻頭將屍吊出待其親屬收領殮埋是時觀者如堵墻咸謂其生前寃孽所致云 
[䢴上官塲紀事]  
　　八月廿八日泰分司沈分轉由省回宣分轉兆熊委解京餉廿九日浙江候補道黎觀察福昌抵揚公幹周分轉晉侯委三江營船私差三十日徐分轉望之禀知赴清江公幹 
[法網難逃]  
　　邗上青皮李某前經地方官訪拿到案笞以竹片加以縲絏囚諸獄中嗣因在監患病經人保釋上月下旬某日甘邑尊因公行經灣子街地方在輿中瞥見該棍又在某店内與人口角手舞足蹈故態復萌邑尊大怒立飭從人拘拿回署升堂研訊該棍俯首無詞當責數百板飭令仍行覇禁當時鋪户正慮縱虎出柙凶猛必勝當時幸爲邑尊眼見立時拘去地方少一痞棍無不額手相慶謂賢父母造福斯民洵非淺尠也 
[危墻遽倒]  
　　邗上居民皆有玉川子之癖上月廿九日凄風苦雨兀坐無聊遂各嘯侣呼朋至教塲茶社啜茗一甌相對閒話寂寥茗戰生涯較往日爲尤盛迨至日晡茶客紛散同春茶社巷内某姓危墻砉然一聲遽爾坍倒見者莫不訝然曰必傷人矣詎事後查檢竟無一傷者盖坍時前者甫經行過後至者舉足尙未及前故免於禍倘稍有叅差卽不堪設想矣 
[鳩水官塲紀要]  
　　長江水師提督李與吾軍門近因多病三次乞骸皆蒙聖上慰留賞假調理現在假期屇滿力疾銷假出轅上月二十九日自太平府節署乘坐師船於午刻馳抵蕪湖屬卜弁兵咸鵠列江于排隊燃鎗迎迓軍門隨泊舟接官亭畔乘輿拜謁在城文武各員旋至行轅暫駐卽麾習日各官紛紛答拜聞軍門小駐數日卽須駛赴上游巡閱安徽江西湖北湖南各防營操演事畢再行接閱下游及出洋巡緝云○太平府春笑山太守自郡城放櫂來蕪謁見道憲○寗國府吳述韞太守自皖垣謁見各大憲後乘舟抵蕪親赴道轅禀見 
[東浙潮聲]  
　　温州某甲讀書未成報捐州同弱冠年華風流自賞前曾買滕振郎之女納諸簉室稍不遂意鞭撻横施莽戇兒郎竟不知惜玉粦香爲何事事爲振郎所悉來家深望女兒甲以其遍體鱗傷匿不許出振郎微會其意略詰情由甲大肆咆哮驅之使出振郎忿忿而去控訴琴堂中懼興訟端挽人勸令和息自願將妾交振郎領回并賄以番蚨二百翼振郎始默然不語赴案求銷○永嘉縣屬菰田村素出杮油上月初旬有貧婦李林氏在金姓園中摘取樹頭遺杮金阿五望見立卽扭住毒毆氏旣受傷夷仆臥於地阿五復褫其衣服舉足蹴之砉然一聲脛骨遂斷氏旣慚且痛卽在樹上自經母族居魚口地方聞耗卽向阿五興問罪師阿五知事不諧出資二百餘千厚其棺殮事遂得了○八月二十二日午刻永嘉捕署管監人某甲入監照料突然昏暈趺仆於途氣息奄奄一絲僅屬經其夥役舁出隨斃於縣署儀門邊○處州某甲販樹來甌抱病經時遂潛投西門外河中淹死屍身順流而去至東門外十八笳地方上月二十八日經地保見之查無屍屬到來因在近處醵資棺殮甲本有子見父去久不歸來甌訪問是日適在東門外某烟寮過癮兒某乙持眼鏡質烟資認之的係父物向之根究乙以實對謂某日河下浮一死屍地保倩我爲之盛殮我見衣襟上繫有眼鏡遂卽取歸問有袋否乙曰袋固在也則遽大慟曰是我父也何爲而竟死于此乎急間屍棺現停何處乙挈之去示以厝所甲子遂截取棺角赴縣喊寃寗邑尊准詞立提地保及乙嚴加訊鞫申斥再三將地保笞責一千板甲子又稱故父因病投水並無謀害事情叩乞從寛免使無辜被累惟在生之日尙有樹價未收求賜提追俾得扶柩回里邑尊允之甲子遂叩謝而退○永嘉係東甌首縣官斯土者大抵理煩治劇日昃不遑近奉張伯琴太守禀請大憲札委總捕府屠子厚司馬爲清釐局總辦自九月初一日爲始凡縣中經年未結之案榜之局外按期傳審仍由縣中撥出書辦四名差役十二名聽候使用限在三月内將各案一槪清釐云○温州土沃田肥素稱饒富加之歷年豐稔小民含飴擊壤其樂無涯本年早禾歉收米價因之陡貴晚禾更形荒歉自七甲至楳頭十里之内魚塍數千頃均無顆粒收成沾體塗足之流莫不雙眉緊鎖矣 
[失銀拚命]  
　　近有某省估客省估客將銀數千兩盛以木桶雇船載至江西臨川縣屬李家渡地方卡上巡丁喝令啓扃查騐客初不允謂銀兩向無擊稅騐之何爲巡丁偪迫再三無奈將鎖開去見其中纍纍者皆不動尊隨卽放令揚帆上駛離卡甫數里驀見歸鴉如墨暝色催人遂就李家屋岸泊焉飽飯黄昏和衣而睡遥聽舟人夜語漸覺潮生驀有數十人一躍登舟將銀刼去客以巡丁於開桶時有心露眼或與盜指臂相連因卽回至卡前扭住巡丁拚命卡員旋卽備文移縣并拘拿岸上民人以便質訊不知以後如何也 
 
 

Page 3

 
 
[鷺江秋雨]  
　　廈門賭館自去冬李姓被拘發押後巳不敢明目張胆惟富商大賈依舊在家設賭凡與賭者皆係熟人面貌生疏者均不能闖入近日此風益　輸嚴甚鉅受其害者不可勝計大憲其亦有所聞耶○寮仔後三十六崎竹寮一帶土娼流妓不知凡幾大抵以地保胥差爲護符有李阿素以開妓館爲生涯畜土妓三五人白光明老龜之養女某氏亦在阿素處爲夥八月二十三夜分帳因有舊嫖客未付夜合資阿素卽責成某氏賠繳氏不甘心興素分辯阿素竟將該氏痛毆氏忿甚順手將鴉片烟吞服素見妓吞烟並不灌救反雇轎抬送回家嗣經白氏鴇婦查詢係屬吞烟當卽雇轎將妓抬至阿素娼寮素見妓神色己變仍不施救赶將衣物潛同鴇婦搬出至媽祖宫路頭搭船往他處隱避隣佑見其黑夜遷移必有他故入内觀看則人物杳然僅一死屍在内當卽告知地保由地保知照屍親聞屍親以身死不明尙欲報官請究云○打鐵路頭有呂宋客館八月十八日有番客數輩由外洋回華在館躭擱片刻卽搭渡船分投回鄉内有一客因足疾不良於行暫住客館其時館主因事回鄉袛有夥工二人在館照料傍晚時忽聞鎗聲對門某店夥由外而入甫坐定忽受彈傷由本頂穿出右項打入壁中店夥受傷倒也合街皆驚不知彈從何來疑係對門樓上所放當卽登樓察看不見形跡遂將受傷者醫治幸氣食兩管尙未受傷可無性命憂孰料是晚呂宋館中番客與棧中之夥皆乘間遁去貼隣某店亦怱怱搬移始悟　係對門客館番客悞放畏罪潛逸貼隣亦恐波累相率俱去此事己中館主禀請厦防廳查究矣○義和街水菓攤對面小弄俗名白灰埕有某甲居焉甲向爲小工娶一妻生子女各一年均幼穉八月二十左右甲往安溪進香留妻子看守門户數日後鄰佑不見開門或謂舉家同往進香矣或曰不然至次日推門訪問但覺臭氣觸鼻細視則甲妻與子女均倒斃在牀所有物件則似被人搬取一空平日喂養之狗亦倒斃在地據鄰佑云甲在輪船扛擡員物於搬貨時掃起蝦米一包携回家中一日見甲妻買蘿葡或用蝦米和煮船中或有碎砒拌入蝦米以致食之而人犬同斃若果如此室中器皿不應被人搬取此誠疑案也該處地保業巳報明有司未知甲回來作何料理也 
[閩中官報]  
　　藩轅牌示連城縣狄炳燾羅源縣羅葆元福鼎康林南安縣呂元恩調辦簾差事竣飭回本任署長汀縣李鳳翎調省差委遺缺以現代連城縣史濟道調署又福清縣鄧嘉繩撤回開缺改以浦城縣熊汝梅調補同知何偉南禀明丁母憂督轅牌示温州右守備以守備朱朝陽奏補 
[皖省官塲紀事]  
　　候補縣陳受樂明府現奉藩憲阿嘯山方伯札委督解西餉數萬兩前赴甘肅明府奉札後旋卽趨轅謝委明府客歲解過西餉一次往來甚速爲大憲所器重兹又奉委斯差必當力圖報稱毋負委任也○卸辦皖北牙厘局候補道劉子幹觀察奉前撫憲陳中丞委辦營務處　辦保甲局事宜觀察奉札後赴院面禀懇請暫緩到差及新撫憲沈仲帥接篆觀察禀請給假回籍仲帥俯准所請按觀察籍隸湘省業於八月廿五日附招商輪船　行矣○特授廬州府黄冰臣太守雲廬郡起程赴金陵謁見曾九帥勾留一二日卽乘招商局江永輪船於八月廿八日行抵皖省赴各大憲衙門禀安小住湖南會館不日遄回皖北也○督辦武穴淮鹽總局江蘇候補道李觀察國琛日前赴金陵晋謁曾九帥面商一切勾留數日於八月廿九日行抵皖境旋卽晉城謁見各大憲並拜會同寅各官各官紛紛答拜輿馬極形熱閙 
[皖省求晴]  
　　八月廿五日早膳後濃雲密布是晚細雨溟濛沾衣欲濕至廿六日大雨傾盆直至廿九日連綿不息大憲深恐有傷秋稼遂於廿九日在城隍廟設壇求晴首縣陳雲溪明府曉示民間禁止屠宰三十日果見杲杲日出藉非至諴感神何以致此 
[彝陵雁字]  
　　宜昌鎭軍於上月二十二日早由省坐江通輪船抵宜但聞槍砲聲如連珠城内文武員弁均出城迎迓○今年雨水不調四鄉雜糧收成甚歉棉花較上年只得五六成宜地花行亦不及往年之多且旺矣○江通輪船抵宜鄉試士子多紛紛附輪而回本年宜昌合府士子應試者不過二百餘人鶴峯州長樂等縣應試者僅二三人耳施南一府不過十餘人鄖陽府屬亦僅十餘人 
[袁江雜錄]  
　　淮揚鎭標右營遊擊現委佃湖營都司郭金魁署理所遺佃湖營都司委宿遷營守備吳靄臣署理一轉移間便有人地相宜之益○前任河南學政陳芸敏宗師於八月二十六日抵浦旋回閩省○目下米價又減皖省米運來者價亦甚廉每石售青蚨兩千五百餘文○廿九日清河朱邑尊由獄中提出匪犯兩名當卽過堂綁赴西城門外北角由邑尊城守營官監視立正典刑○行臺前旗杆現巳飭令匠人將未倒之一根放倒與巳倒者均行修整擇日起竪云○淮屬府試定於三十日取齊初二日開考並聞宗師按臨之期相去不遠矣 
[桐鄉水災詳述开誌異]  
　　閱貴館前月十二日報上所登敝縣一帶被水情形己可略見一斑而於受害之深之酷則有未及詳者以無人爲貴館告之故也敝縣所治南接海寗東南接海鹽西北則鄰湖州而與湖之旁縣相近諸處蛟水並發總會於桐桐之汊港本小不能容納則泛濫於井里田宅論合縣地勢南高於北而較本年災狀則南甚於北以北有太湖苕霅爛溪爲之宣洩故雖經大雨而平地之有水者盖寡南則一片汪洋人家門首皆水深數尺堂粤庖福之間皆須厲揭而行論者謂本年水勢與道光廿九年相似然彼則方當挿秧所費成本有限且水去較速向之被其淹没者後則尙可補種而猶蒙大吏提奏恩旨賑卹故小民雖遇奇災竟獲更生固由天思浩蕩亦大吏己飢己溺之懷所拯而援之者也今則自夏入秋以來耕耨藨蔉之工糞壅培植之資何一不備而何一不飭農之財力殫矣行將取償於收穫而竟遇此大水禾苗方結胎管遽爲泥水浸灌胎旋損壞而管旋壞裂又以水至旬餘不退上有驕陽蒸曝故根苗盡皆霉爛種榖難期遑問租稅目下鄉民之往縣投狀者幾於踵趾相接而均未蒙批示盖賢司牧斟酌盡善旣當下體民情亦當上籌國課故頃刻未能下筆也况此時期逢瓜代事之屬新令尹與舊令尹均未可知然而桐民喁喁私議以爲舊尹牧我有年情誼交孚或者能拯我陷溺新尹則旨趣未知旣未嘗樂吾之樂又安望其憂我之憂故邇日桐民借宼之情殷殷莫釋而難必所天之克如其願也顧桐民之所望僅在救荒而吾之所望則尤在弭災何也桐當蛟水未發以前突來一怪鳥似鴟非鴟貓頭猴足翼如車輪集於城隍廟屋角信宿始去又縣之北鄉地上往往生有白毛其指此水耶抑不僅指此水耶天道幽遠非所能知惟刻下縣尊束父母發摘如神奸宄懾伏久莅此間僉人或難逞志倘使升任而去後之來者稍昧機宜吾恐土客之鬨復見於今而莠民之因荒生事者亦在所不免此則抱杞憂者所切切於心而願凡伯君子之進而教之也[  桐鄉杞憂生稿]  
[失火卽熄]  
　　昨早尚未黎明時大雨傾盆英租界大馬路抛球塲東首同樂里門樓上不知如何遺火延燒蚊帳以致火勢上升冐穿屋頂坍塌墻壁經捕房鳴鐘告警巡捕頭督同巡捕包探分投彈壓各洋龍紛紛馳救及到時巳經藥水龍將火灌息然附近莊號巳受驚不淺矣 
[控追帳款]  
　　意大利國人唯德開設唯德洋行專以放債爲事用仇金水爲執事再用各夥經放經收兹因唯德將仇金水辭歇另用他人仇金水以唯德曾許將經收前帳照三七分派又代付各項銀洋尙未算楚歸還遂投意國領事署控請究追意領事命仇赴英會審公廨呈訴情由俟華官照會前來再行核辦 
[縣案彚錄]  
　　木匠董茂發之妻戚氏與開米店之翼汝榮私識由輪船登岸被董扭赴英公堂訊供緣由業己詳紀前報兹悉蔡太守飭差將原被一併函送上海縣訊辦裴邑尊於昨晨升堂集訊董稱妻被龔誘致小的一生積蓄蕩然無存叩求究辦戚氏稱與龔認識並無别項枝節當日由寗回申龔適在碼頭代抱小孩登岸詎被丈夫所疑拘解到案叩求鑒宥龔稱小的向業糧食安分營生與戚氏相認並無不端情事惟 
 
 

Page 4

 
 
求恩宥邑尊以戚氏巧爲抵賴喝令鞭背二百下戚氏受責方始供認并稱刻己悔悟情願隨夫回去决不再蹈覆轍邑尊令董具結領妻回去管束龔釘鐐收所再行澈究○浦東金家橋婦人金小妹控姪子卿停棺不葬硬佔客堂一案前日經裴邑尊飭傳族長金炳仁等到案於晚堂集訊小妹伸訴前情子卿稱客堂係祖遺之産與祖姑毫無十涉明係藉靖圖詐炳仁玉泉同稱各堂確係子卿之産小妹向來不安本分此番胆敢來案誣控實屬自無法紀邑尊以小妹平空誣控子卿狡猾巳極喝令掌頰交官媒看管候核○夏生緑范厚齋經藩憲訪聞有不巡本分情事札飭上海縣拘案訊押曾經登報前晚裴邑尊堂訊究夏范一再求恩并稱嗣後自當改過自新决不干與閒事邑尊念其旣巳改悔姑准交保開釋 
[英廨瑣聞]  
　　彭浦善者不知何許人昨日薄暮乘醉雇坐朱茂榮之東洋車在英租界之四馬路一帶往來遊玩至十一點鐘到英會審署前朱向彭索車貲彭無以應遂致爭扭彭拖朱至公廨大堂喊寃值日差禀明蔡太守查悉情形太守以彭不給車錢反拖車夫到廨喊寃殊屬妄爲飭管押數日再口發落該車夫朱茂榮窮苦堪憐賞給錢二百文以示體恤○沈雲亭扭陶駿春至英會審公廨控被欠銀向索不還反圖抵賴值日差禀明蔡太守飭沈雲亭交保陶駿春管押候訊○巡街捕在路見有貧病臥路之王祥賢帶至捕房巡捕頭命送王祥賢至英會審公廨請爲安插蔡太守飭差送王至棲流公所留養日後再籌安置 
[法界捕房瑣紀]  
　　某甲在鄭家木橋南堍開設開興押店夙與某錢莊來往虧欠銀兩無可彌縫遂於前日脫逃杳無蹤跡莊夥知之急派人前往查得零星物件皆己搬空因將執事人某乙扭入捕房捕頭着押候解送公堂訊究○有甲乙二竊賊在某處竊得木板一方荷之行走適爲巡街華捕所見拘入捕房備捕頭研訊之餘以其事甚細微着押至昨晚六點鐘時卽行釋去○失孩待領一事己曾紀諸報章兹聞此女由英界寳源祥粤人徐姓購自天津携帶來申諒必作爲使婢某日之晚徐妻付以青錢十文令其倩鑷工剃髮女不知路徑誤入法界經入送入捕房昨日徐姓見本報紀述情由卽赴捕房認領並言巳曾報過英捕房備捕頭因着包探送歸英捕房辦理 
[葱熨法專治吊脚痧冷麻癈等症]  
　　葱以索纒切去根及葉惟存白長二寸許搗爛做成葱大餅先以火㶸令通熱勿令燋灼乃以熱葱餅搭病人臍連臍下氣海穴其上以熨斗滿貯火熨之令葱餅中熱氣入病入肌肉中如無熨斗可以銅杓代之更以好陳酒煖其四肢須預做三四餅一餅壞冉換一餅總以腹鳴手足温煖爲度更服四逆湯温其内四逆湯炙草一兩乾薑兩五錢附子一枚去皮生川面赤者加連鬚葱腹痛者加白芍嘔者加生薑咽痛者去白芍加桔梗痢止脈不出去桔梗加人參脈伏加猪胆汁人尿名通脈四逆湯每服四錢此係救濟良方屢試屢騐幸勿輕視此方係友人囑登然可用與否仍須高明斟酌本館於醫理實茫乎未知也 
　　題湖郡程邑孫氏姊妹節烈圖嗚呼物換星移重覩承平之世杳殘玉損尤深痛定之悲粤逆蹂躪以來深閨死義不少雖經當事者存其事之顚末或巳奉詔褒揚得匪慰泉下之貞魂而生前之死事慘狀在他人言之猶欲揮涙矧屬毛裏之情乎吾浙湖郡程邑孫君錫琛字雲亭家居郡東乙潯溪世守儒業自述當年宼至二女倉皇走避不及投水捐軀之梗槪吾雖不詳孫君家世若何品行若何然閱一女子深明大義視死如歸其事有足嘉焉諒無根基者不能如是勉成一律聊佐貞䂥○青閨突遇紅羊刼舍死眞無第二方忍見苕華完太璞空餘節操慰高堂商量寗與波濤伍事蹟堪爲里閈光異日綸言褒烈女並邀丹闕降鸞章拾遺書屋主鍾厚山未定草 
[江督轅門抄]  
　　八月二十七日護撫憲黄會○二十八日候補道朱麟成謝委會善後局○二十九日分部郎中賀汝霖由京來 
[蘇省撫轅抄]  
　　三十日護院黄金陵回○九月初一日五品銜候補班補用府知事張開琮由京驗看回省從九劉輔仁謝委署長洲吳塔司巡檢事 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[讀湯寅生太守海上杞憂吟有感]  
　　一編海上杞憂吟髣髴昌黎座右箴寅老平原落拓申江風俗太荒淫朝朝檀板調金管夜夜香車出茂林獨憶頻年濰水上飢鴻多少起哀音[  悅庵主人稿]  
[懷吳中沈習之卽寄]  
　　一燈虚室記吟哦歳月渾如夢裏過膠漆友朋何太遠琴樽會合惜無多素心千里長相對青眼三生定不摩各愛年華須努力萍蹤逢處再婆娑[  庾嶺寓公楊曾毓寄稿]  
[解組後小園落成率賦二律誌喜錄呈海上霧裏看花客吳中悅庵主人大吟壇卽正並乞賜和]  
　　小拓藏書室冬暄夏亦凉瓶花牢結子鑪葉靜聞香奇吐胸中畫閒鈔肘後方平生眞實意必效蒙莊肯抛閒歲月花鳥太悤悤埽徑迎三益燒船謝五窮任貽雌伏誚願以不材終試看千秋業都歸寸管中 
[濟同雜咏]  
　　同徐鳬香太守茗秋柳山莊柳陰路曲幾徘徊好友同心旅抱開蘆荻己删菱藕敗夕陽紅處剌船回西風憔悴水波凉敗葉疎枝暗斷腸准問數株湖畔柳傷心我獨弔漁　莊爲王漁洋先生所築○留别陳善和君爲朗帥快婿窮途用盡阮囊錢掉首南歸轉愴　剩有書生寒儉骨等閒何處乞人憐湖海元龍雅量涵深情秋水比澄潭天涯别後應相憶風雨疎燈夢濟南○玉簫仙史　古銅鼎余以嵌銀水焑袋答銀嵌小具亦玲瓏杳火因緣一氣副贈答尋常何足異與君呼吸要相　○題沈茀之觀祭歷下尋詩圖池在泉猶突亭荒水不香餘情牽沈的佳句續漁洋短杖支春雨扁舟蕩夕陽知君詩卷富五色燦囊○與弢園夫子孫少襄車門沈茀之觀祭陳　卿司馬遊千佛山客愁銷去　清閒結伴尋秋上歷山千佛山卽舜耕之歷山高　四圍環雉堞參差九點認螺鬟九點齊烟歷歷在目將軍有勇書　讀孫軍門儒雅風流爲近時名將老佛能靈石不頑石壁上多鑿佛像遙指明湖團暝色同人遊倦始知還○贈張幼亦太守文章美富性情眞合是神仙謫降身好友如浮公瑾酒歸官偏戀季鷹蒓太守侯官人辛未進士曾任廣西臨桂縣知縣有政聲大才獨著千言策太守有備邊策上當道遠道同驅十丈塵客裏談心忘夜午疎燈意氣最相親[  梁溪瘦鶴詞人鄒弢錄戊子舊作]  
[工家埕題壁調倚金縷曲]  
　　蹤迹傷萍鳥念家山紅塵數騎怱怱登道　影鞭絲逐千里一路同心非少謂弢園師張太守及山東所派護弁錢羅諸人意忘郤西風　氉槖裏廉泉孰分贈忒憐才恩重難酬報謂張朗帥知己感耿懷抱題詩壁上留鴻爪數征程長郵知驛未能飛到霜夕泒燈不成寐夢戀重闈歡笑更回指楓林殘照中有遊入别離恨願明年莫染王孫草催旅客賦歸早○賣花聲憶朱素芳客裏滯孤身負了香盟夢中歡笑意中人當日珠樓臨别語記得分明小影對眞眞心字香焚嫣然無語郤多情欲喚傾城通一語紙上微嗔梁溪瀟湘館侍者鄒瘦鶴錄舊稿 
[餞同鄉陶少卿大令赴畢節任]  
　　客裏論交見性情廿年循吏久知名忽聞捧檄朝辭去竹馬行看笑語迎驛路迢遥悵友生良宵且共酒頻傾劇憐今夜青溪月照徹離筵分外明[  種榆山人胡仁夀拜稿時同客青溪]  
[青溪劉幹臣明府瓜代有期謹賦俚言聊當餞别]  
　　一載神明展壯猷翩翩儒吏擅風流荷花香裏拿舟去定有攀轅父老留琴横單父伴幽居鎭日清吟興有餘好句焚灰堪下酒朅來提倡更誰如[  寓黔種榆山人拜稿]  
[同局來夢湘剌史有宰普安之命臨别索句口占奉贈]  
　　昔年政績播番州君昔署定番直隷州循聲卓著解組歸來得唱酬立品不爲塵俗吏百城表率更誰儔清談玉屑記經年深夜焚香手一編又上征車普安去定歌來暮到君前種榆山人悅彭氏拜稿時客黔中 
[上海四馬路盤記瀘災恊濟公所廿七至廿九收捐第三十六次清單]  
　　冊胡旬臣規元兩胡美玉公樵七兩徐義士公係四兩二錢徐怡怡堂二兩八錢○蘭言室洋十元無名氏三元毛全氏無名兩隱氏鄭玉書朱王氏吳合興子霞氏僊霞氏吳同煥羅裕昌恊和隆十一户各一元羅萬源葉植芝朱雲記朱萬順齋氏五户各五角毛昌基竹溪軒種丹氏三角華姜氏無名氏各二角徐鳴鸞錢二百以上廿四户合來洋廿八元無名五元○無冊王佐梁保合家平安銅洋五元和記號二元錢八百以上廿七收捐○冊張建中募不留名洋十二元原陽氏四元張元俊潘景盛各二元不留名益泰公典許春生無名又葉丙生許稚芬許庚記程松生胡潤生森源木行支少庵許丹林淡安許鼎記王子和十六户各一元陶彩文朱源茂各錢八百夏竹安胡春記各錢七百洪藉記謝榮之許勤記安徽陳有心無力子五户各錢五百方房記張彩霞各錢四百黄厚記宋川記徐巧方無名氏項梅記不書名無名友竹山房八户各錢三百董晉記修吉堂方陸四實許洞生邵景冒恆源余硯孫沈少蘭無名不書人十户各錢二伯邵晉云錢三伯奏云兩百以上五十四户連錢合洋四十九元趙信茂募廬虚翠軒居士易安居柳介菴沈陵記無名氏七叟六户各洋一元挹翠軒筆謙室林仁受堂園花查氏四户各五角○洽源號和號陸先生各二元張名氏一元又錢一伯永安鎭高無名董胡民氏各一元邦記同茂興裕豐錫記孫恆義四友各錢五百朱明森劉松記受書堂三友各錢四百誠六房三百恊源號吳名氏郭余云逸趙竹記文會堂候大房六友各錢二百朱夀記孔光谷程西林吳名氏施四友各錢一伯以上廿四人連錢合洋十二元無冊崑山張建中翁捐山東洋三元以上廿八收捐○冊益順盛號王紹坡翁募黄邑永和堂丁規元廿兩福夀堂單其兩錫祉堂與　堂各五兩無名京錢十七吊無名氏京錢四吊以上六户合來規元四十七兩五錢○池州青陽無名洋四元九華山人四元○恊源莊來無名二元無名趙應逹無名又仁夀堂佘順和惟願平安七户各一元通介堂灰錢二千二百八十孫竹翁錢七百六十朱桂行錢六百五十無名愛蓮堂各錢五百其子四伯孫林翁二伯以上十五人連錢來洋十四元元德莊來無名氏又又又又又六人各洋一元無名又又又又又又業根茂八人各二角世德堂顧大元張吉甫三人各錢二千金滿堂顧善堂各錢一千玉成子錢五伯五十五雲堂四百五十據德堂汪椀香黄茂林吉恆義黄竹孫無名氏又又又九人各錢四伯沈仁安錢仰之各錢三百無名氏三百宋隆昌義泰和顧應胡謝永興無名氏又又張新傳八人各二百以上四十二户連錢合洋廿二元○朱我士翁募嘉定求是子適可居非非子三人各二角林華記戴恩記孫榮記蕭文記陸穉記程仁記周家記董健記少記朱鞫記張在記汪元記朱保記孫秀記十四户各一角德昌成茂各一元天源茂張春臺萬泰孔生方劉文彩五户各錢四百公義生各公記無名氏三户各三百生記顧明記晏記雙泰號王啓源周興柳吉人朱賛先杜爻山顧春江陳氏施秀眞十二户各二百孫啓記樊庚記蔡小亭沈如記陸羽記章留記黄茂華大生堂章生岩施潤齋王少卿吳鳳池章欽三施士林仁夀堂十五户各一百以上三十七户來洋八元三角錢二百四十漢口太古俞來吳春泉四伯吳春霖洪棣園盧輔臣三户各二百吳陳氏吳黄氏魏子厚閔春亥閔述臣李秀齋盧賢書廬玉田吳楚生閔賓門閔仲友蘆海臣蘆幼文十三户各一千胡叔華八百胡信虞八百呂渭川薛聲山李瑞芝胡祿生胡龍生胡佩之魏錫九張柳溪瑞椿恆魏列三十户各五百孫香亭章顯成黄宗馥三户各四百楊炳山章梅岑尹越堂邱仲菴四户各三百無冊爰蔭堂洋十元五百天佑堂胡來免災悔二元三日共收規元六十八兩五錢洋一百七十三元三角銅洋五元錢三十三千五百四十文八月初四抄 
 
 
 

Page 10

 
 
   
 
 

Page 11

 
 
[光緒十五年八月廿八日京報全錄]  
　　宫門抄○諭旨一道錄前○發抄原批五道○監督福等奏徵收稅課情形摺○大臣師奏據情代奏摺○粤督張奏道員充當監試官委員署理片○豫撫倪奏飭堵築民埝並派員查賑摺○粤督張奏請議卹片○八月二十八日禮部宗人府欽天監正紅旂值日無引見○德隆稽查中左門覆命○漕運總督松椿到京請安○湖南總兵吳鳳柱請訓請假兩個月○禮部奏派覆勘試卷之大臣派出福中堂奎潤李鴻藻崑岡潘祖蔭徐郙貴恒汪鳴鑾岳琪霍穆歡○召見軍機松椿吳鳳柱文興派出閱卷福中堂李鴻藻孫毓汶○皇上明日卯初二刻進宫升中和殿看版畢還海申初二刻出福華門西安門阜成門至夕月壇上祭禮成後仍由舊路還海○發抄胡景桂奏歲試情形奉硃批知道了欽此○龍湛霖奏恭逢恩科請將南安等屬歲科連考奉硃批知道了欽此○楊昌濬奏降調直牧安振恭逢恩詔可否開復奉硃批着照所請吏部知道欽此○又直隸牧黄森等期滿甄别奉硃批吏部知道欽此○德馨奏候補守汪世澤署饒州守奉硃批吏部知道欽此○○奴才宗室福錕崇光跪奏爲蒙恩管理崇文門稅務一年期滿徵收稅課正額無虧盈餘未能足額謹將虧短情形據實具陳仰祈聖鑒事竊光緒十四年七月二十五日奉旨崇文門正監督着福錕去副監督着崇光去欽此奴才於八月初三日到任卽飭委員認眞稽查計自接收之日起至光緒十五年八月初二日止一年期滿徵收正額無虧其盈餘銀兩較前數年雖有加增究與原額不敷緣京中銀錢交易長落無定又兼食物昂貴脚價倍增所以商賈運貨維艱來京滯銷商人恐折資本大半觀望以致裹足不前又因各省水災所阻南貨運京大爲减色兼之外國貨物例不重徵其運米諸貨侵佔常稅本年夏秋之交大雨連綿路途泥𣽹商運畏難車䭾阻滯未能暢行是以近年以來雖竭力設法整頓無如來源旣匱稅課實難望其充足此盈餘未能足額之實在情形也計一年之内盈餘銀兩雖有加增而較之足額年分仍多短絀查前任監督德木楚克札布等將短徵盈餘銀兩奏懇聖恩儘收儘解奉　旨允准在案嗣因户部奏關稅情形照常徵收不得援案辦理奉旨各關均宜設法整頓仍遵額定稅數照常徵收不准以儘收儘解奏請如將來虧短實屬有因着俟一年期滿奏報時由户部酌量情形分别奏明請旨核辦欽此欽遵各在案奴才等自光緒十四年八月初三日起至十五年八月初二日止一年期滿共徵收正額銀十萬二千一百八十七兩五錢六分二厘收盈餘銀七萬一千一百八兩五錢五分七厘八毫統計正額盈餘共寔收銀十七萬三千二百九十六兩一錢一分九厘八毫比照歷年足額年分正額無虧計少收盈餘銀十四萬一千六百六十八兩三錢五分二厘二毫除一切官用均照歷年核减章程開銷並前任監督延煦等奏添派稽查各門稽查海巡委員等飯食銀兩曁户部議添東壩等七處委員飯食銀兩亦照新章由盈餘項下作正開銷嗣准户部咨光緒十二年十二月十八日欽奉諭旨着自明年爲始於年例恩賞太監銀兩外每年再加進銀一千兩欽此欽遵咨行在案又於光緖十四年十二月初八日經内務府送到欽定賞單内加進銀四百兩奴才等遵將此項銀兩業由盈餘項下提撥解交又户部咨庶吉士飯食銀遵照部章按十成實銀支解亦經如數遵辦外其餘銀兩照例儘數解交户部再徵收海　藥材燒酒錢糧除交正稅外餘銀五十二兩九錢二分亦一併解交户部以上各欵謹另繕清單恭呈御覽一面咨行户部分别查核至罰欵一項前經户部議准俟任滿時咨部存案免其另册報銷等因歷經遵辦在案查奴才等任内罰欵除業經如數完繳共八十案遵於清單内聲明其零星小販查係實在無力完繳者由奴才等分别辦理所有奴才等一任期滿徵收正額無虧盈餘未能足額緣由謹據實陳明伏乞皇上聖鑒謹奏奉旨福錕等奏崇文門徵收稅課盈餘未能足額着户部議奏餘依議單三件併發欽此○○奴才師曾跪奏爲據情代奏仰祈聖鑒事竊據候補五品京堂志勳呈稱爲吾請據情代奏事竊志勳之胞兄志端於同治五年奉旨指與榮夀回倫公主爲額駙嗣於同治十年胞兄身故至今長房承祧無人本年志勳故父一等誠嘉毅勇公固倫額駙景夀與滎夀固倫公主商定將志勳之第四子麟光繼與胞兄固倫額駙志端爲嗣未及辦理於本年六月間故父身殁今志勳仰承遺意情願將第四子麟光繼與胞兄固倫額駙志端爲嗣並請援照光緒十年二月由内務府奏准阿克東阿繼與固倫額駙德徽成案呈請代奏前來理合恭摺據情代奏伏乞皇上聖鑒訓示遵行謹奏請旨奏旨巳錄○○張之洞片再本年舉行巳丑恩科鄉試飭委署南韶連道林賀峒充當監試官所遺南韶連道篆務查有試用道蔣武琛老成穩愼公事細心堪以署理除分檄飭遵外臣謹附片具陳再兩廣總督係臣本任毋庸會銜合併陳明仰祈聖鑒謹奏奉硃批吏部知道欽此○○河南巡撫臣倪文蔚跪奏爲河内縣境沁河北岸王賀莊無工民埝水漲漫溢流入丹河現飭赶辦堵築一面派員馳往查勘急籌賑撫恭摺具報仰祈聖鑒事竊據懷慶府知府李芳柳代理河内縣知縣朱升吉禀報沁河兩岸隄工伏汎以後防護尙臻平穩詎七月初三日大雨傾盆連宵逹旦至初四日未刻河水接長至九尺七寸溜勢過急兩岸奇險環生凡有工之處均巳先期分派紳委幕友人等督飭夫役州機防護而距城三十里之内都莊與王賀交界地方數十年來並未生工因霪雨日久河水　漲塌灘十餘丈水勢拍岸盈堤以致漫决實爲意料所不及雖河身大溜東奪而口門刷寛二十餘丈水向東北之南里金城等村流入丹河計堤北被水之處約有十數村莊查探水深三四尺不等秋禾不無被淹人口幸未傷損惟貧乏小户不免蕩析離居巳多雇船隻分投拯救散放饝餅席片設法撫恤各等情禀報前來臣查河内縣境沁河堤埝向係民工自光緒九年前撫臣鹿傳霖改爲官督紳辦以後大秋大汎防護尙較平穩本年入夏以後雨水過多其有工之馬鋪及逼近郡城向多險工之天師廟北孔村等處兹據報有墊埽生險均經搶廂平穩乃於向不生工之北岸民埝竟因連日大雨河水陡長以致漫溢刷口二十餘丈被淹十數村莊水深不過三四尺而田廬悉被淹　小民顚沛流離情殊可憫臣己派員馳往河内縣詳細查勘被災輕重會同該縣妥籌撫恤並丹河下游各縣如何情形一併查明一面嚴飭該府縣速備料物將漫口赶緊堵築以免久淹爲患惟該地方官當大雨時行之際不能先事籌防以致無工民埝水溢過隄雖因事起倉猝一時人力難施而民瘼攸關不得不卽行叅辦除河北道曹秉哲前經禀報公出巳於六月初十日駐札赶救不及應請寛免外相應請旨將懷慶府知府李芳柳代理河内縣事永城縣知縣朱升吉摘去頂戴仍責令將漫口赶緊堵合如有延誤再行從嚴叅辦所有河内縣境沁河北岸民埝漫溢派員查勘各緣由謹會同河東河道總督臣吳大澂恭摺奏報伏乞皇上聖鑒訓示謹奏奉硃批知道了李芳柳等均着摘去頂戴飭令將漫口迅速堵合並查明災區妥籌撫恤餘依議該部知道欽此○○張之洞片再管帶湘軍慶字左營提督銜記名總兵唐得勝於光緒九年冬間隨同兵部尙書臣彭玉麟來粤辦理海防原派管帶湘軍慶字前營駐防沙角地方爲海口衝要處所該故員開山壘石築成砲台粤東海疆門户愈形堅固嗣於十一年十月内將湘軍慶字營改爲右營仍留該故員唐得勝接帶數年以來久駐海濱積受風雨濕熱觸動舊傷成疾然於操防事宜仍復始　不懈至光緒十四年八月二十八日在防營病故臣伏查記名總兵唐得勝自咸豐初年投營効力隨同霆軍轉戰多省迭著戰功薦保今職光緒九年復奏調來粤委帶湘軍慶字營駐防沙角當海防吃緊之際創築砲臺講求操防志不少懈以致積勞病故殊堪憫惻據廣東海防善後局司道核議請卹前來合無仰懇天恩俯准飭部將己故提督銜記名總兵唐得勝照軍營立功後積勞病故例議卹以昭激勸出自鴻施除將該故員履歷咨送部科查核外謹附片具陳再廣東巡撫係臣兼署毋庸會銜合併陳明伏乞聖鑒謹奏奉硃批着照所請該部知道欽此 
 
 

Page 12

 
 
[光緒十五年八月二十九日京報全錄]  
　　宮門抄○諭旨一道錄前○發抄硃批五道○蘇織造文奏委解運務摺○浙撫崧奏委解各項銀兩片○大臣謙奏知縣試署期滿擬請實授摺○江督曾等奏委署知縣片○大臣盛奏病後氣弱懇恩開缺摺○東撫張奏道員因病出缺請旨簡放摺○皖撫陳奏揀補叅將摺○八月二十九日兵部太常寺太僕寺廂白旂值日無引見○長春等演放水師炮位覆命○恩公請假十五日○兵部奏派彈壓之大臣派出文秀敬信○召見軍機烏拉喜崇阿徐用儀文秀○發抄高崇基奏請以靈川令席慶調補宣化令奉硃批吏部議奏欽此○又試用令吳大椿試署恭城令奉硃批吏部議奏欽此○又志彭署梧州守奉硃批吏部知道欽此○譚鈞培奏接署督篆日期謝恩奉硃批知道了欽此○周馥奏接署藩篆謝恩奉硃批知道了欽此○○二品頂戴蘇州織造奴才文琳跪奏爲奉内務府傳辦己丑運務謹遵先行赶運一半委員解京恭摺奏聞仰祈聖鑒事竊奴才接奉内務府行知奏派本年己丑運務應辦縀綢綾紗線絲布疋等項開列欵目清單飭令先行赶運一半前來遵卽按照向章咨催蘇藩司江海關將例撥工需銀兩速爲籌撥俾資赶辦旋經陸續照數撥到奴才當卽購買絲觔摇紡練染督飭匠役敬謹開工兹己遵照原單先行辦成赶運上用縀五百七十疋件江縀八十疋官用縀紗四百六十疋件花綾一百疋春綢一百疋湖縐二百五十疋花素紡絲一千四百疋綵綢一百疋大手帕一百個小手帕三百個各色衣線八百五十斤絲線二十斤白絲八百斤分别裝箱封固援照歷屆成案航海解京以期妥速除遴委庫使文錦督同承差於七月初四日由蘇起程小心護解赴内務府交納外理合恭摺具奏伏乞皇上聖鑒謹奏奉硃批該衙門知道欽此○○崧駿片再户部奏撥光緒十五年京餉案内指撥兩浙鹽課鹽厘銀二十二萬兩又内務府經費撥兩浙鹽課銀五萬兩行令於開印後分批起解限五六月前解到一半十二月初間全數解清等因恭錄諭旨行文到浙卽經轉飭欽遵籌解去後業己解過户部銀十萬兩内務府經費銀二萬五千兩在案兹據浙江鹽運使德夀詳稱在於縣塲灶課曁綱票課厘項下籌解户部京餉銀五萬兩内務府經費銀一萬兩委候補鹽庫大使汪承豫管解仍照成案飭令該委員由浙至滬搭坐輪船運至天津由陸赴部妥速趲解等情詳請奏咨前來除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片陳明伏乞聖鑒謹奏奉硃批該衙門知道欽此○○奴才宗室謙禧跪奏爲要缺知縣試署一年期滿遵照定章擬請實授恭摺具奏仰祈聖鑒事竊查前因建昌縣缺出經奴才會同直隷督臣李鴻章以留熱補用知縣章奏凱試署聲明俟該員一年期滿果能辦理裕如再請實授等因具奏由吏部議准覆奏奉旨依議欽此當經轉行遵照在案兹據試署建昌縣知縣章奏凱詳報該員自光緒十四年七月十二日接任試署之日起扣至十五年七月十二日試署一年期滿造具履歷清册詳經承德府知府廷杰加考轉由熱河道德克精額加考詳請具奏前來奴才查該員章奏凱現年五十五歲係浙江紹興府會稽縣監生報捐典史分發直隷分缺先用咸豐五年十二月十四日到省委署新樂縣典史咨補懷來縣典史同治六年十月十二日丁父憂開缺七年正月接丁母憂扶柩回籍服滿後加捐府經歷仍指直隷試用十年三月十四日到省是年調辦通州海運出力保俟補缺後以知縣用八月十六日由部奏准奉旨依議欽此十三年咨補大名府經歷八月十六日到任光緒元年修築東明縣黄河南岸新堤案内出力保奏俟補知縣後以同知用二年閏五月二十四日部議奏准奉旨依議欽此十一月十五日代理東明縣篆十二月初九日交卸仍回本任二年又派辦東明縣黄河南岸隄工防汎事宜三汛安瀾保奏賞戴藍翎遵例在協黔捐局加捐知州銜三四兩年派辦東明縣黄河南岸隄工三汛安瀾保奏賞換花翎均奉部議准在案八年調補承德縣經歷七月十二日到任十一年請咨引見三月初五日欽派大臣騐放初六日覆奏勞績知縣章奏凱堪以照例用奉旨依議欽此領咨回熱五月二十一日回任是年十二月初八日調署四家子縣丞因拿獲斬梟重犯彚案保奏以知縣留熱在任候補奉旨交部議奏十二年二月十六日奉部議准覆奏行知是年六月二十二日交卸四家子縣丞署任八月二十四日回經歷本任十三年十一月初四日委署建昌縣篆十四年二月初四日交卸仍回經歷本任四月十六日奏請試署斯缺經吏部議准覆奏六月初七日奉旨依議欽此計自光緒十四年七月十二日接印試署之日起扣至十五年七月十二日試署一年期滿該員才具開展辦事穩練試署建昌縣一年於地方公事均能辦理裕如以之實授洵堪勝任與定章亦屬相符謹會同大學士直隷督臣李鴻章合詞恭摺具奏伏乞皇上聖鑒謹奏奉硃批吏部議奏欽此○○曾國荃等片再宜興縣知縣孫茂橿調派簾差遺缺前經飭委正任震澤縣知縣張大任代理現在孫茂橿禀請開缺回籍修墓並委員接署所遺宜興縣一缺應請卽以張大任改爲署理以專責成據藩臬兩司會詳前來除批飭遵照外謹合詞附片陳明伏乞聖鑒謹奏奉硃批吏部知道欽此○○奴才宗室盛昱跪奏爲病後氣弱懇恩開缺事竊奴才前因感冒迭次誤藥致成心悸之症仰蒙聖恩寛予假期入伏以後氣體略勝南學諸生日夕來讀奴才亦感沐聖恩勉思報稱當於六月二十一日銷假當差乃病久氣弱校閱文字稍一用心輒覺荒悸復蒙聖恩賞假一月奴才延醫調治據醫生云非靜養數月一時斷難復元竊思奴才以久病之身屢沐恩施未便再行續假惟有叩懇天恩准予開缺俾得靜攝一俟病痊卽當泥首宫門求賞差使斷不敢自躭安逸上負生成所有奴才病後氣弱懇恩開缺緣由恭摺具陳不勝惶悚待命之　謹奏奉旨巳錄○○太子少保頭品頂戴山東巡撫臣張矅跪奏爲兗沂曹濟道因病出缺請旨簡放以重職守恭摺仰祈聖鑒事竊據滋陽縣知縣周衍恩禀稱兗沂曹濟道秦鍾間因患偏枯之證醫藥罔效於七月初十日出缺等情臣查該道管轄三府一州與江皖直豫等省毗連地方遼闊巡防緝捕均關緊要並有兼管黄河道庫錢粮之責亟應遴員委署查有候補道林介景樸誠明練堪以委署除檄飭遵照外所有兗沂曹濟道員缺係請旨要缺應乞迅賜簡放以重職守謹專摺具奏伏乞皇上聖鑒訓示謹奏奉硃批另有旨欽此○○新授順天府府尹開缺安徽巡撫臣陳彝跪奏爲揀員請補叅將要缺恭摺仰祈聖鑒事竊照安徽撫標中軍叅將吳俊基因病出缺經臣恭疏題報在案現准兵部咨撫標中軍叅將員缺係陸路題調之缺應令照例辦理等因伏查該叅將駐劄省城爲各營之表率自非精明幹練熟悉情形實難勝任遵於實缺叅將内逐加遴選非現居要缺卽資望未孚實無堪以調補之員惟查有奉旨發往安徽之記名提督邱時成現年五十四歲湖北宜城縣人由武童於咸豐五年投効軍營歷在湖北江西安徽陜西甘肅等省隨剿髮捻出力遞保花翎記名提督並健勇巴圖魯名號同治十二年赴部引見奉旨着發往安徽差遣委用欽此是年七月到省迄今十有六年該員老成歷練諳　戎機委帶撫標右營練軍約束認眞訓練不懈前署撫標右營遊擊現署中軍叅將辦理均極裕如實爲皖省將領中不可多得之員以之請補臣標中軍叅將洵堪勝任惟題調之缺揀員借補與例稍有未符第念該員勞績久著人才出衆且係欽奉特旨發往差遣之員與他項分發補用者不同人地實在相需例得專摺奏請臣與督臣往返函商意見相同合無仰懇天恩俯念員缺緊要准以該員邱時成補授撫標中軍叅將於營務地方均有裨益如蒙俞允俟奉准部覆再行給咨送部引見恭候欽定除飭取履歴咨部外臣爲整飭營務因地擇人起見謹會同兩江總督臣曾國荃恭摺具奏伏乞皇上聖鑒謹奏奉硃批兵部議奏欽此 
 
